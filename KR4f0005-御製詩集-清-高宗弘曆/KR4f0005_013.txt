御製詩初集卷十三
古今體一百五首(癸亥二)
春冰
鼓鬯陽和金翼飛逡廵黑帝已收威曲池鷺立猜魚負
環浦晶明借日晞何處如歸還有待無須馴至始知幾
獨予惕若春冰涉圖易思艱志不違
梅
瘦梅玉嫩爲燕樹破臘經春始半開詎借人工盆裏幻
端知天使畫中來社前燈後還疑雪墻角庭隂乍點苔
色與真香沁心所暮吟朝把幾㣶徊
鑿冰放舟
春入湖心冰力弱東風料峭何曾著(諺云春風著人不著水)鏡掩
鸞光黯欲迷璧剖羊脂分來薄碌碌冰床聲已收中流
遲放飛鳬舟零澌碎凍不可亂亭臺寂寞榜人愁齊趁
午晴呼什侣曲鉤利戟長柄杵截方裁角片片瑩撑來
仍向冰中貯忽疑銀浦泛瓊珂錦帆飛過太液波不比
凌人載周禮還如漢使窮天河鑿冰已過二之日匪納
謻門典何出朝寒仍復結琉璃侵晨工作衝嚴慄吁嗟
黃頭效勤良可歎瘃手皸足不忍看自今欲戒遊觀興
瑤編獨對心神瑩
微雨
春雲暗綠原微雨灑黃昏未洗花心膩先滋麥氣元度
柳烟無際飄池雪有痕含豪吟卜歲凭几樂忘言
敷澤恰宜春灑寒時作雪田疇膏潤足園林清景别綴
瓊梅沃心梳翎鶴彈舌眷言利東作欽承倍欣悅
春山
春山綠欲蒸春氣與雲騰積素留青巘遐心寄碧嶒寥
天雙去鶴古寺一歸僧卧對兼行詠無須蠟屐登
花朝
閏歲無非閏花朝未有花含韶遲麝蕊積素尚銀葩社
鼓鳴村遠春犁墢隴斜遐思東作始肯去問芳華
花朝無花之作
昨歲花朝花燦爛今年花朝花信慢曉來佳節正春中
忽見花旛綴别院瑤華琪樹相鮮新嫣紅姹紫枝頭絢
坐令女夷增光輝何須綵剪陳家媛韶華透漏已如兹
高閣丁丁報銀箭莫嗟畹圃少芳菲會看紛紛亂如霰
春夜聞雁
漫遲春色蔚桃霞已有書空候鴈斜試浴晴波翻翠縠
重眠月浦閃金蛇祗緣履信因思順却似知時摠不差
雪點寒汀千頃白(是歲仲春猶有積雪)夜深依舊認蘆花
柳色
嫩綠柔黃取次添勾留韶色細眉尖池塘日暖初臨水
庭院烟濃半映簾比物只愁歌謝韞銷魂誰解賦江淹
禁烟已近頒新火好向村旁拂酒帘
賜江南總督尹繼善之任
淮沛今何似灾餘不忍言邇來闕二鬴誰與辦三飱敢
靳司農帑還祈大造恩當春應舉趾積潦尚留痕民瘼
遐觀在心憂夢想存勉伊經畫策爲我活黎元
春雲
春雲黯黯春隂輕春溪溶溶春波明杏胎桃孕釀寒食
榆火紙鳶滿帝京遇閏風光偏婉娩東皇羽衞行來緩
春色遲遲總不嫌九十誰能一日添
草色
軟茵纔叠砌細毯乍周阿旭照初含燠春廻久孕和帶
烟青罥絮無水綠生波彳亍(彳亍出潘岳射雉賦彳丑石反亍耻錄反)胎仙
過雙雙印隸科
賜河南廵撫雅爾圖回任
鳴珂辭魏闕廻轡指中州借爾丹誠罄俾予愷澤流農
桑圖治本保障爲民謀敷政何居要端惟不競絿
春水泛舟
綠浸樓臺水底明春湖初試一舠輕誰言鷗鳥無心者
也向汀洲續舊盟
覺生寺大鐘
雷紋隱篆蟲半字藴洪銅(鐘上有法華經一部)善吼周三界聲聞
具六通横枌爲撞杵夏屋是乘風待扣何須扣當前悟
色空
御園仲春
柳唐靄靄曳烟梢竹埭森森突筍勹新水蔚藍魚涉凍
遠林縟綠鵲營巢無邊生意歸芳甸有象清明繪野郊
小閣攤書玩周易體乾時復九三爻
春寫園林燦綺窗流凘已解潄琤瑽養花天氣遲蓮漏
擘柳風光裊羽幢别院漫催排宴賞甫田旋念肇耕䎫
幾餘只有詩消日篆灺蛟爐焰吐釭
紙鳶
巧縳筍皮淺畫繒乘風一線入凌兢荀瓌黃鶴疑翔閣
墨翟飛鳶乍繫䋲五日泠然同列子十年遲待異竒肱
南華第一篇曾讀即此扶搖北海鵬
詣
暢春園問
安
鏡面湖光澹沲春雲容山態已宜人鳥䀪魚頡清明候
鸞影猊煙長樂晨遲日有心徐入座軟風無力不生塵
瑤池信可瞻
王母一棹蘭舟達玉津
春日泛卧遊書室
閒雲縷遠空新水漲中沚幾餘弄桂舟盎然風物美書
室何必室汲古探幽旨時或眺西山卧遊足萬里魚知
春欲跳(平聲)鷗爲人驚起青青柳罥絲嫣嫣桃孕蕊篷窗
疎密櫺倏忽移電晷古人惜分隂固知良有以
寄題普覺禪房
春日題牋寄梵園雲房花木絶塵喧峰排千筍萬筍綠
桃綻朝霞暮霞繁大塊無文誰爲繪名山欲詠已忘言
苾芻漫擬詩禪看知爾難忘者個存
春日泛舟過北遠山村
山容染黛水澄泓面面江村畫意迎遲日暖烟臨上巳
輕隂微雨釀清明沿堤草色無中有拍岸波光坐裏行
最愛鱗塍方脈起扶犁叱犢一聲聲
榆火村酥埜塢邊物含春意也嬋娟疎峰罨羃桃蒸綺
遠浦迷離雨作烟手卷畫中開别業水車聲裏過前川
敲詩饒有廑農意不是尋花問柳船
雨
微雨添寒峭當春却似秋洗花霞有脚度浪雪堆頭原
隰勻勻濕階凹活活流憑軒無限意樂事在田疇
鷗波千頃暗烟柳萬絲縈細睇曾無色微聞似有聲杏
園紅點纈苔阪綠抽萌况值清明近村村聽賣餳
桃花始開
已破仲春始見花山隈綺綻幾枝斜女夷借得東皇力
一雨催鋪滿苑霞
上巳篇
勾芒御化權姑洗統時月月之日元已良辰正明發蕩
蕩和風翔輕煙羃綠楊伊古脩褉事河濱慢褰裳華林
馬射會鳳光曲水讌徘徊念往昔流光信如電前旬夢
雨飛亭埜增春輝藉草爲茵褥依花懸幕帷硼礚樂聲
奏仙人進醇酎間間(間間出揚雄羽獵賦上間去聲)好鳥鳴似欲遲銀
漏俯仰多所欣須彌等微塵蘭亭王逸少又是一年春
問春風
藉爾催春蕊無勞妬豔枝入園應檢點莫使一般吹
春風答
吹萬本無心更番豈有意一需一疾間爲風誠不易
春日登樓作
華枌煥晨曦微風吟玉箏芳園屆三月萬卉舒芬榮我
登高樓望望春春事并柳絲罥紙鳶榆火熟脆餳弄暖
牧兒笛踏青公子騂佳與物皆春差可釋心憑心憑安
可釋狂聖一念爭所以古哲人惴惴若履冰棐几堆芸
編古香散簾旌適然心有獲浴德兼陶情處上懷臨下
居高乃見明社燕窺文㮰沉烟繞彩甍課無復責有觸
目歸吟評
古鏡
古鏡銹輕雲無那楊妃垢一朝磨治之照物還如舊
燕
管領風光一剪齊花邊翻掠柳邊低何人却爲搴文幌
又得梁頭認故泥
竹
脩竹自成林森然圍戸庭玉色潤琅玕清籟戞竽笙當
春布始和萬卉欣向榮柔紅枝頭綻嫩綠坡間萌植生
無妍媸紛紛競形形惟竹於此時葆光而韜英窣窣葉
欲乾瑟瑟枝遜青豔輸桃李華態謝棠梨輕綠叢染淡
黃似失凌霜勍卓彼歲寒姿凋萎豈其情况借青陽力
發生詎不能徘徊倚玉竿妙理入吟評譬之君子德不
與衆相爭
家鶴
家鶴唳松隂聲凄故不揚野鴈呌洲渚春宇隨翺翔胡
爲凌雲姿遜彼棲蘆行由來受羈束只爲飽稻粱垂飛
翅已剪待飼頸空長彈舌弔水月念結烟霞鄉世事有
如此對之增慨慷
鳴玉瀨
無風松謖謖有月金摐摐玉女洗頭盆瀉作芙蓉江
林麓自瀟灑烟嵐多變態飛流下十尋砉然玉珠碎
長虹飲素練圓潭澄見底時來聽清泠塵念一以洗
澗壑誠泬㵳松篁復蕭颯把筆坐石頭林泉相問答
春日御園閒咏
榆烟寒食候杏酪養花天波漲魚兒躍窗開燕子穿詩
題春與富畫意景增妍蘭櫂隨堤轉仙家别一川
瓊華樓畔柳窣地是黃金日煖花蒸霧春深鳥弄音湖
山多靜氣松鶴空塵心一卷南華趣忘言獨與尋
苔甎鋪綠毯桃塢簇紅霞樂與物華共靜知春事嘉端
溪供晚咏顧渚試新茶思到深耕處吾悰詎有涯
萬物向芳榮乘時也暢情詎能忘慄慄藉以騐生生消
息否而泰循環利與貞懷安懸炯戒勤政訪名卿
十駿圖歌
羣空冀北星輝房天閑十二有驪黃赤汗流赭太一况
(叶)就中最數萬吉驦龍顒鳳聳誠昂藏驊駵闞虎威武
揚四蹄踠踣騰康莊玉獅子貢自法王超跋躡景馳晻
上(叶)花間敲句移銀床俊逸尤讓霹靂驤權竒俶儻孰
能方龍沙一馳殪千狼是爲渥洼產中良雪點鵰臂三
冬凉狐兔奔避雉雀惶有驈有驈自在名(叶)朝騖蜀越
夕齊梁徒傳魯牧駉有皇奔霄荏䥫駛異常不須鞭策
追星芒赤花鷹來大宛鄉磊落獨步驥子英(叶)翩翩鸞
鳳雲中翔籋雲之駃馴且剛百里底用宿舂糧嗟予無
德御萬邦肯學八駿窮八荒凛乎朽馭刻敢忘來賓用
誌祖澤長金輅玉仗開闔閶田車弗駕坐明堂驅馳樂
圃遊禮場六龍時乘受天慶
詠瓶中蠟梅
蠟梅臘月開得名所以乃朔地節候遲頓使花信改宿
雪封腰支和颸綻蓓蕾香後塢旁桃榮共溪邊䈚花師
並無藉春風則有待名實不相稱知音幸勿辠
桃
尋芳遲見錦苞開傍陌沿堤日幾廻馬上相逢花使者
分明報道豔春來
和嬌幾樹弄春融撩眼詩題曲檻東最愛柳枝低拂處
綠雲欲變曉霞紅
依舊元都觀裏花碧闌干外一枝斜可知人面原常在
當日春風漫自嗟
軟房輕貼嫩䯱䰄寄語封姨莫妬來誰似武陵溪畔樹
不教香雪糝紅埃
季春日清暉閣叠前韻
春去春來客路轅女夷雅解返花魂柍桭旭影遲珠箔
燕雀風光獵網軒鼠尾麝煤梧几靜松濤蟹眼茗爐喧
如酥脈起初耕便消得
恩膏自御園(入春雪澤霑足東作有賴不似去歲有雲漢之憂云)
木筆
豔冶風光鬭綺寮安排木筆詠和韶描來春色三分易
掃出青山一帶遙鼻觀靜時檀馥郁眼花迷處玉鎪雕
漫言閏月遲芳候識得清明肯讓饒
擕缾擷芳
擕缾擷芳華滿院春光駘云胡尚拘墟却向花間採折
柳傷生意拗花得毋乃粉蝶惜堕芬翩躚逐飄蕾有人
怪蝶癡已却不知悔試看去年春依舊枝頭在
清明
綠態紅姿弄午晴春臺萬物樂生生烟騰村突新榆火
香滿雕盤脆蔗餳柳眼青廻看袚褉花心錦叠鬭清明
天公賜與詩題夥只爲東郊利用耕
往歲清明春欲闌鶯聲已老花枝殘今年閏月節殊緩
韶色正濃風信寒燕壘每尋原楝砌蜂衙多傍麗叢攅
倦遊小閣攤書坐物茁民熙入靜觀
清明後一日漫作
清明微雨雜微風孤負韶華滿苑紅今日晴空三萬里
遠山都入畫圖中
湖山佳致暖烟饒稚綠嫣紅態鬭嬌看罷紙鳶嘗過酪
閒吟准備送春朝
東風吹綻含胎蕊喜攬芳華入吟裏溪畔刺舟還悵然
已有落花貼流水
甫田宜雨復宜晴麗日云胡不暢情七字賦餘還自哂
今年吟興太狂生
題周鯤山水册頁
近村綠樹濃遠岫白雲封野彴纔浮水幽人獨策笻湖
山饒靜賞桃柳貌春容最愛西隄上時時此景逢
我愛大癡筆烟雲無匠痕畫師求罔象之子得其門買
夏身堪託名山價可論只疑叢薄處啼老數聲猿
開籠放鶴去心與鶴俱遠朝遊風韻松暮止雲歸巘素
霓裁衣裳丹砂作餐飯是爲山中人高歌謝黻袞
欲識山爲米須看樹是茄遙峰殊藴藉深谷亦㟏岈微
雨暗前浦東郊利早&KR3616;牧童牛背穩横笛髻兒了
瀑布半空垂香爐春靄時幽人趺膝坐童子抱琴隨玉
筍天邊矗菱花鏡面披分明山水趣山水是鍾期
坐著愛蓮說遊撑訪戴船春光消六月人世有三天灌
木吟空籟晴郊散遠烟何須大小隱對此俗塵捐
試問秋所宜宜秋惟有月浴光漾澄潭弄影搖疎樾東
林和露冷西嶺隨煙沒高閣倚吟人撚髭逸興發
柳下繫漁舟柳隂醉漁父有酒團圞飲無節婆娑舞澹
澹前溪雲微微後溪雨只愁乏銀刀繒網閒來補
誰知盈寸楮中有萬重山秋嶂容常秀霜楓色欲殷溪
亭幽逕接古寺夕陽閒把卷長吟客黃庭獨掩關
丹青妙手者繪水能有聲雪景伊人作寒光滿座生鬖
髿琪樹糝匼匝玉屏横策蹇非尋句誰歟利與名
雨
和氣當春洽甘膏傍晚零初飄千點白乍失萬峰青妙
洗桃心膩平添杏蕊馨新疇渾可望疎竹却宜聽生意
資沾溉煙容接窅冥漲痕侵碧沼綻萼照紅櫺樂豈緣
花圃情應寄麥町欣承明賜溥惕若對圓靈
年來
年來詩思如春草芳意凄迷待雨生詎比騷人工覓句
還同田父只知耕半奩綠水菱花對一坐青山畫幅横
消得丁丁銀箭永不教幾暇惹閒情
春日同諴親王和親王遊宴御園作
偶乘芳候遣幾閒樂事天倫禮法刪春半園葩開笑靨
雨餘山翠濯烟鬟風經錦埭香猶細鶴步蘭皋篆欲斑
却喜綠塍千頃潤稍紓雲漢賦民艱
雨歇芳林萬綺紛緣溪紅映碧波文欣浮桂舫同追景
何異芸齋共樂羣百和濃香薰豔卉數峰輕縷帶歸雲
今年膏澤叨
靈貺敢懈祈年夙夜勤
杏
錦苞煦青陽雪蕊含宿雨弄姿上吟箋攄豔當朱戶偏
宜傍酒帘詎解引漁父無語惜春心脉脉自媚嫵落英
飄晚風時共春駒舞
春朝吟
錦叢繡徑蒸香霧沈郎錢自榆房鑄綠茵十里醉東風
禽聲彙色形春趣百昌欣欣爭及時吾民饑寒孰使之
古來哲后凛明旦予雖不敏遑耽宴
移花
脈土滋春膏嘉種無不宜偶用省耕暇移花課花師園
卉日以夥位置殊參差或芳隱岩下或醜露阿垂或以
蘭蕙質荆棘乃蔽之隱者出諸藪蔽者植之逵叢生醜
露條斤斧稍剪治遵彼除莠訓詎爲傷仁慈須臾各得
所而吾心乃怡霏霏甘雨沾澹澹和風披不枉
大造恩對之有所思所思知花易人兮豈易知
題張雨森摹沈石田山水幅
吳中沈周清狂客雨森筆似人亦肖幾暇恒欣觀繪事
生綃命寫秋山照盤薄全無意匠營兔毫直掃凌雲嶠
黃葉紅葉鏤丹峰松梢錯出空王廟榮杖幽人步板橋
扁舟獨弄任公釣六角溪亭俯碧流誰歟坐愛清江眺
讀書萬卷下筆神不獨詩然畫同調雨森勉参詩畫禪
會當示汝無形妙(雨森頗能詩故云)
梨花
含姿映瑣窗弄影臨芳埓娑娑媚曉風裳裳酬令節瓊
葩比梅豔姱朵方桃潔雅致入閒吟幽芬供靜掇庭院
引蜂攅畫圖宜燕頡偶來花下立㣶徊不忍擷韶華詎
久駐會看霏香雪
聽唐侃彈琴
仙籟(琴名)平張梧几横澄心試聽指絃聲古風猶見巢兮
燧哇律都刪琶與箏蟠蓋幾株吟韻謖垂虹百尺掛川
晴愧予未解南薰愠領取春温和且平
輕隂
輕隂時作雨勝日信宜春天與淵連淨花依柳作鄰烟
鬟朝洗黛露靨午含嚬沼縠迎颸縐峰屏帶霧皴課耕
來隴畔鼓枻過溪濱攬景昌昌麗拈題日日新非關詩
思富都爲
帝恩均追想昨年事寧忘夙夜寅(去年三春望雨夙夜焦心花事無暇問矣)
(今歲雪既霑足春雨亦復應時湖山佳致不負春光而追憶去年之憂旱詎以叨)
(天貺而弛乾惕耶)
春可樂
春可樂兮樂時雨之既霑柳舒眉而洗涴花含笑以增
妍山冉冉其生翠溪淡淡兮拖煙綠針黃泥隴烏犍白
水田若有人兮重民天朝芳未賞夕秀寧搴知今春之
可樂豈去歲而忘旃春可樂兮荷大造之陶甄萬物皆
樂吾胡不然日復一日年兮百年
問津
昔有劉子驥慨然思問津太守胡爲者澄淵欲淆塵俗
遠蕕作蘭心營桂是榛退之乃達士亦謂神仙人不獨
桃源然東坡慧眼真實有鈔鑼溪孰不撰良辰
雨中梨花
捻捻腰支耐峭寒尋常那許畫中看太真院裏人如玉
小立春風淚未乾
番風十七到梨花無那遊蜂日報衙列缺女夷俱愛潔
傾來珠露浴丹砂
落花流水篇
荏苒韶華過百六羲輪電迅誰能逐試探幻影繞花隄
還綴芳痕在溪澳溪流宛轉曲復斜刺舟追賞幽興遐
誰家亭榭無流水何處風光不落花落花流水春無頼
錦脂千片環一帶武陵見說引漁人天台幾度劉郎會
劉郎去後無消息漁人再尋尋不得殘英依舊戀廻波
辭枝恰借封姨力封姨非是妬豔春桑田海水遷移頻
乍令瓊姿淪碧沼不教玉質埋黃塵蜂衙蝶陣喧嘈甚
清流暫託参無眹紅紫都來做一團李桃何必分兩品
西子湖邊紗獨浣天孫機上雲方滿亦有佳人欲黯魂
漫誇詞客紛撩眼愁人萬點曲江頭乘波綠珠初墜樓
盡道女夷嫁河若不須解佩通蹇脩鉛華洗盡芳芬調
忘言默契無形妙恍憶耆闍窟會時如來拈起迦葉笑
莊親王失子詩以慰之
撤瑟未盈旬騎箕遂永世於夷尚慼傷况切屬離誼英
靈遊岱宗脩文侍天帝慰言輟沉痛深情制以義
天命義須安壽夭或有司不然西山下何以餓夷齊眷
言芝蘭摧撫衷寧不悲吾弟負不孝吾叔漫傷慈
傷慈亦徒爾一往不復還戚戚哭袞師坐令凋朱顔吾
叔善保軀努力爲屏翰緬彼泉臺閉澘焉涕淚汍
涕淚夫如何念昔同書窗誠擬圭璋器佐予理廟廊云
胡菁葱枝當春遽萎黃萬化自兹盡剰有空名揚
空名亦何禆沉憂令人老脆枯本如兹適去亦常道願
言加餐飯惄彼愁懷掃試讀南華篇殤壽籛彭夭
洛陽令
湖陽公主帝所敬蒼頭倚勢恣強横白晝殺人吏不問
執法却有洛陽令上怒箠宣宣曰毋觸楹流血非狂愚
此頭可折不可叩汲黯之戅夫何殊文叔昔日多雄風
威不行令徒尊崇上笑謂主非所喻天子不與白衣同
恢廓大度中興漢得則多矣失亦半謂不宜誅箠豈宜
何用賜錢三十萬君不見同時尚有韓司徒指天畫地
言麤疎賜錢禮葬胡爲乎
榆餅
新榆小於錢爲餅脆且甘導官羞時物佐膳六珍參偶
啗有所思所思在閭閻鳩形鵠面人此味猶難兼草根
與樹皮辣舌充饑諳幸不問肉糜玉食能無慙
題唐岱沈源合作應真圖
萬木森疎千嶂圠中有那伽剛百八人驚偉貌各猙獰
智者默知謂狡黠彌勒何曾破六賊曇摩手不釋貝札
興來呼龍使作雨乘荷亂海嫌荷滑剖胷見佛似老僧
老僧若似將來殺魔王震慴天龍跽於菟扣額環貍豽
指頭幻作乾闥城堪容世界如塵刹無始刦來補衲衣
不知皮骨翻剥㓤嶽神受戒何所授香象馴擾如童羍
波旬閦多肩筍輿方寸未服其視䀣䠂猿一旦離林木
爲伊摩頂頻咄咄琉璃缾插青蓮馛錢大靈龜抱根活
天花亂落不着身石頭諦聽塵緣脫支提十尋袒臂擎
能仁忽現鍵&KR0008;鉢衆生有生佛無生無生無圖圖豈達
前有龍眠後雲鵬不萌枝上添藤葛披圖題句聊復爾
肯向僧雛稱棒喝
四月朔日作
闌珊紅意别芳叢綠蔭新看覆蘚桐欲挽春光真逝水
儘饒詩思亦飄蓬魚跳(平聲)弱藻亂前浦燕逐飛花點太
空鼠尾麝煤消晝永不教塵翳上丹楓
撥剌吟
撥剌復撥剌廻塘淥波活藻荇纔梳翠澄鮮液池闊錦
鱗識篩候遊泳其尾鱍如鳥孳春日如鹿鳴秋未萬物
各有時至理不可奪惟人秉最靈冬裘而夏葛此中苟
有蔽彜倫反不達所以聖人道食飲於饑渴
壽祺皇貴太妃輓辭
吁嘻塵世間流光一何疾
太妃享遐齡(時夀七十有六)亦復返天一陳觴奠酒漿淚自痛
腸出言念培育恩余哀曷有極
曩余侍
聖祖孫行特蒙寵承
命煦嫗余
太妃恩實重孝
養已無方
懿範獲承奉朝來觀素幔澘焉涕如涌
如涌涕難收紛焉增百憂憶余髫齡時惟知梨栗求
太妃喜余敏余疾
太妃愁
淑靈侍
皇祖物化天同遊
蓬麻喻
蓬生叢麻中不扶而自直設長荆棘林支離困紏纆蓬
兮爾何弱麻兮實可則自立還立彼是謂君子德君子
貴自立端不如彼蓬不見峭岩上亭亭百尺松其直不
藉麻四時蒼翠同即使覆荆棘有日蔭童童豪傑不待
文覽物興無窮
玉巵謠
如脂白玉巵既琢復磨之成器擅工巧恢恢圓中規豈
以盛醇醪眠花醉月飛擬以薦明水玩䙝非所宜更笑
博古家空爾什襲爲永惟無當戒三復實我師
清和二首
昨歲清和此日逢網軒桐乳綠隂重花香鳥語餘春色
暖翠浮嵐釀夏容拂檻波廻如意鏡隔林日永自鳴鐘
浦雲傍晚迷霞脚麥雨農家望正濃
蜂衙蝶陣數昌昌催得春光去渺茫墨沼雲濃凝絮雨
筠簾風細引松簧已排綺句吟韶景怯著輕衫試曉凉
底識清和好時節即看亞隴半青黃
丁香
丁香不解結疑愁春欲闌堂堂九十過四出枝頭攅豈
喜早夏來笑靨開玉顏覓句花下立謂花具達觀戀春
春肯駐光隂迅指彈幽香引蝶栩繁蕊泣露漙愁喜兩
不著迎風舞白鸞女夷學盧生一夢迷邯鄲
朱倫瀚指頭畫松隂横琴圖
抱琴松下來獨坐聽流水聲不在絲桐却在心與指
轇轕蒼龍枝清泉流其下無爲調適人横琴一爲寫
披香殿
披香殿營自唐譎諫却有蘇世長謂是煬帝之所爲雕
杗鏤壁何煒煌傾宫鹿臺古豈無庸主爲此非興王太
宗聞之亦驚訝卿諫似直實多詐臣諫雖詐心則忠千
金惜費實可風雲龍風虎自景從泰陛詎與叔世同君
不見十六院開西苑裏當時朝士皆唯唯
御製詩初集卷十三
