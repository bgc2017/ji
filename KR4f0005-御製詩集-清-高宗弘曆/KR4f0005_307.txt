御製詩四集卷二十八
古今體一百五十一首(乙未四)
三月四日詣暢春園恭問
皇太后安遂啓蹕往盤山因成是什
問
寝詣晨朝喜瞻
健倍饒奏
聞將啓蹕兼告即還軺(以十六日還駕)乘馬仍依舊尋詩若預
要省耕春有例以近可知遥
過清河橋二首
香衢十里緩鳴鞭波卧長橋瀉碧川京縣畿封各交界
一時迎送蹕途邊
春麥新耕秋麥青已興農事滿郊坰昨來密雪實霑渥
此後時長意敢寧
駐蹕湯泉行宫作疊壬辰韻
將欲田盤往沼宫取路便入門原熟徑出地有靈泉沐
浴日新德精微時繹詮復三寒暑易駒隙訝怱然
題潄瓊室
書室俯流泉泉聲韻玉然潄非孫楚誤戛是伯夔賢義
府思由路文津欲探(去聲)淵晩舂尚餘暇適可味芸編
敦素齋
樸斵溪齋額敦素文是
堯年垂寳露憶予十二始髫齡扈遊曾此蒙
恩顧爾時
宵旰原悉知此日繩承得無慕還淳返樸縦未能齊禮
道德寧弗慮
隨安室
逐處隨安作室名顧名思義在躬行給求養欲恒厪念
昔易今難每綣情柳為風輕拂檐嬝草當春暮繞階榮
坐来不易前番者摛句欣於筆硯精
瀾碧軒
是處足於水開軒即俯瀾無他惟一碧有術在斯觀樂
意同魚鳥虚名祛縠紈浴沂與點也狂亦企之難
一峯亭
四柱翼然翔一峯峰如海湧翠芙蓉底無岡嶺為連屬
防有因之或覓蹤
曉行
行路愛乘曉宴眠理則那迎輿昇曙旭即景盎春和二
麥南東遍萬民瞻就多憑看率温飽慰此更厪他
降旨緩徵直隸上年被災及毗連灾地州縣錢糧
並截留漕米十萬石酌補倉儲詩以誌事
地方大吏迎(去聲)鑾騶召見丁寧政務諏京北幸因逢歲稔燕南
歉已沐恩稠(去歲天津河間等屬偶被偏災除照例賑恤外復於新正加恩將成災之天津等十六州縣加賑兩)
(月其毗連灾地之景州䓁四州縣覆勘成災者亦一體加賑俾皆餬口有資)比隣仍與徵從緩天
庾還教截以留(周无理以迎鑾至行在召見詢及地方情形奏稱今年麥收可望豐稔但去歲災歉之區)
(僅堪接濟即毗連災地之處亦宜使之稍有寬餘以資貧家緩急因降旨將上年成災及毗連災地之二十州縣應徵錢)
(糧槩緩至今年秋成後輸將以紓民力又奏天津河間各屬倉糧因賑動用者例應買補恐採買過多致昂市值特諭截)
(留豫束漕米十萬石于北倉聽該督領運補額)爾我責惟在民莫謾誇豐豫忘勤求
清明
清明宜雨弗宜風却每逢風鮮逢雨世間萬事率如斯
艱於順實易於阻凶悔吝纔一吉當羲經已曾著其語
今曉登程值晴和東郊潤縟不雨可(叶)行行陌柳颺絲
條遂作顛風盛卓午以目前論縱無妨恐符俗諺四十
五(俗諺有清明風拂墳頭土顛顛連連四十五謂其日長也)何時何處忘厪農為識
四民農最苦
於大新莊行宫作
列岫對龍蟠(是處又名蟠龍山以南對列岫得名)居停一宿安村民迓行
輦衛士解征鞍書史静如待庭軒清且寬杏花將欲綻
芳信遞田盤
至静寄山莊二首
曉行雲罩(盤山最高峯寺名)見高峰已覺宜人翠盪胸水郭山
村仍歴歴横巒疊嶂自重重鳴鞭大嶺騁懷度税駕仙
莊覿面逢駐蹕此番期七日尋幽摘句得從容
不過遊奕趁幾餘無逸一篇恒惕予勤政愛民經歴許
衣宵食旰敢渝初仁斯夀寓知惟樂桃已開多杏未舒
誰曰怡情兹静寄慙仍曉夜問軍書(去歲在此以官軍進𠞰促浸得其險)
(要即可冞入盼望軍書甚切有門前驛或逓軍報誤我半刻籌軍容十日之遥豈争半刻而我心方待已迫)
(之句今又經年官軍屢次克捷乘勝進攻距勒烏圍僅七八里大功即可告成翹盼捷音較去歲益切)
題延春堂
書堂復此與周旋天朗氣清三月天圖史娱人足酣古
松泉待我又逾年蒼崖無改神惟秀紅萼未開意已鮮
謾惜春寒勒花發不知寒乃得春延
韻松軒
田盤每到必先憩聽處雖春韻似秋訝祗昨宵方少間
(去聲)忽於今日又紛投友于何必王家弟結搆還嗤陶氏
樓悟得琅琅振響者耳謀終是與心謀
擷翠樓口號
山樓高處與松平擷翠居然惬迥情紅杏碧桃豈無色
彼哉聽爾一時榮
暢遠齋
虚齋臨迥巘暢遠夙曾名樹杪俯無礙山遥望若平易
窮惟畫意難悉是人情方寸懷寰海先憂祇益怦
接要樓
凡事都有要接惟在得宜苟以荒唐迎未免顛倒施其
宜非外来靜受順應之萬物備於我子輿垂訓詞詎祇
攬景哉吾將絜矩思
引勝軒疊壬辰詩韻
空山似文舉廓然邃而允卧者頽青牛立者森石筍合沓
罨綠忩未可形容準何況語言辨炙轂知難盡勝固軒
引來軒亦被勝引
題心鏡齋
卓午有餘閒輕輿一問景四面翠芙蓉觸目以要領是
地獨富水得池將半頃溪齋據其上心鏡名堪省照在
澈淵底詎云寫形影然而其難哉要當成見屏
瀠文榭
設法築池貯澄水微風瀠瀁宛成文假予大塊原如此
獺祭蟲雕枉費勤
留雲室
磈石弗可移因於室中置石留雲自留原非出招致英
英吐靈根漠漠布元氣衣裳為之潤面目為之粹設去
作春霖農功益霑利
題崔彦輔溪山煙靄圖四疊前韻
春雲靄靄羃高空畫看崔家氣韻同設使居然作甘雨
始知妙筆有神工
静夜吟六疊舊作韻
虚堂閴以深月上羃松隂恰合為之譜奈猶未解琴此
間泯俗念太古自清音了不可得處誰安慧可心
曉
夜忩漸生明昒爽天將曉披衣問軍郵庭松醒宿鳥峯
形與天光纔覺分&KR0927;秒旦氣本來清清似山中少操存
騐性情涵養味理道
詠官窯碟子
挣釘猶是宋窯遺冰裂紋存泑水滋一例鳳凰山下土
(宋脩内司官窯在杭之鳳凰山下)不經陶鍊孰珍之
題胡宿文恭集
久曾割裂得全難四庫搜羅為(去聲)復完(是書亦散見永樂大典中經詞)
(臣採輯復成完本者)如此立朝有本末可教遺帙聽彫殘既經呈
覽斯予事自與發潛令彼安通集原應俾鈔錄至文乃
合命鑱刊教坊致語寧忠告道院青詞實異端(胡宿文筆頗佳)
(允宜刊以傳世苐集中兼及道場青詞殊乖正道且代教坊致語及為内中侍御賀詞則尤為𤨏狎自當存其)
(正者刊行全集鈔存可耳)去取之間繋旌癉示兹大略付儒官
題痕都斯坦綠玉盤
量材為器匪瓊英(此玉盤品乃中平而製絶精巧盖以掩其不逮也)工緻訝難
意想成喀嗎(回語以匠人為喀嗎)匠能逞彼巧專諸人或遜其精
(蘇城玉人多居專諸巷)相金釘寳撫無迹簇葉攅花視有情每憶
旅獒篇著訓摛吟還覺愧平生
暖
今年春頗寒乃因節候遲誰知盤之阿邇來暖如斯向
陽而避風復度清明期桃花則大放杏花亦綻枝點綴
韶光佳益覺增山姿蒸潤且興雲靉靅嶤峰披渥雪過
廿日靈雨兹其時
曉霽
山雲昨晩佈猶濃滿擬巖齋夜雨逢問徹五更報曉霽
雖非迫望惜因農
養虚齋口號
潤挹朝嵐草木滋巖齋步到憩移時山腰有澤誠虚受
即景為咸玩象辭
泉香亭
聲固泉之能香實未前聞是亭曰泉香其故或得云香
惟交鼻觀聲乃接耳根香聲及鼻耳斯名誰所分泉香
何不可奚必勞疑黂點波幾片花亦覺揚清芬
寫音書屋
淙淙出階下落澗滙成池易導因其勢來聽又此時克
諧如律吕直可勝金絲音竟誰為寫清泉自不知
婉孌草堂
草堂别一區棧徑步縈紆詭石忩中鏡蒼松戶外圖神
竒鮮比矣婉孌若兹乎惕詠風人句斯飢今豈無
題董其昌婉孌草堂圖
貯畫構堂堂似畫知今即古古如今擬將呼出香光問
可異爾時泉石音
對瀑
山莊瀑盖不一足而對瀑名獨顔此遥源來自千尺雪
到斯石梁垠厥趾无咎永貞未失正艮爻象固標微旨
蓄盈激怒乃發放故其勢雄弗可止氣盛短長無不宜
我亦因悟行文理
夜雨(三月初九日)
四山傍晩濃雲佈一枕中宵嘉澍瀌噩夢解除風&KR1852;日
清明未隔雨三朝(今崴清明有風懼符俗諺四十五日之占因憶靈臺觀候凡占日月食者)
(必云三日内有雨則解是以連朝盼望春膏尤切兹得雨之期距初六清明未逾三日俗占當可解矣)悠
揚徐聽聲非驟斷續偏欣勢正饒曉起略增凉料峭帷
輿咨政出松寮
再題泉香亭
歷辰達已雨優渥適自前宫理事迴(近山莊門正殿旁有齋為宣召臣工)
(理事引見之所俗謂之前宫)密灑横排絲掠玉益源增委瀑喧雷溪
亭憩並心塵洗冰牖觀惟眼界開試想巡方龍井上南
天潤景底殊哉
引勝軒對雨喜而有作
尋常軒已稱引勝今日尤欣勝引多低壑高巒籠羃䍥
青松紅杏潤婆娑庭莎雨透盤蒼蚓峯樹雲封隠黛螺
有喜吾民共知者麥收卜更播秋禾
雨景八首
雨峯
春霖彌谷暗冥濛山色有無卜度中絶勝高峯矗雲表
珠圍玉柱見穹隆
雨瀑
&KR0034;起回窳落峡泉怒增垂溜益訇然耳傾目注難為況
合相分聲究孰緣
雨寺
横嶺䜿峰杳莫分八功德水作絲棼招提知在雲深處
祗有鐘聲落澗聞
雨亭
山亭四柱不忩櫺避雨略同飛盖停却是因風還灑到
沃心浴德合教聽
雨松
本自田盤勝以松雨中松色却艱逢今朝霢霂菁䓗態
恰是天龍戱澗龍
雨杏
昨訝開花三五枝今看滿樹綻芳蕤雨工巧與為梳洗
㔩葉珠簪壓鬢垂
雨鹿
山莊避暑及静寄兩處林均有鹿焉春雨中非即虞候
(鹿當春而瘦故弗尋獲之)時殊地異聽便旋
雨鶴
雖非白毳混成形却亦蒼山暗掩青獨是胎仙喜新浴
落聲高巘自梳翎
遊天成寺
雨後潤蒸春霧屯平明破霧出園門例輿慣熟東西路
易馬猶閑高下原(自静寄山莊乘輿出近山則易馬而進近年每如此)辨徑嶤峯
望弗見過橋古寺訝前存去來今了不可得静悟如如
兩足尊
萬松寺
策騎至天成萬松迥霧裏鑾儀(鑾儀衛司輿輦之事)有執事輕輿
早候止六旬兹有五亦可乘輿矣何必向少年精力較
我爾步輦遵棧道輪班休息彼是時霧已斂林巒争效
美下視平谷中白綿如海委石磴陟千盤精藍到尺咫
遠峯松漸蒼示有蟲為毁近寺松獨青天龍應護視然
吾有後言佛法無彼此此義復何居欲咨調御已
西甘澗
下嶺命歸鞭山蹊循復沿棲凹仍有寺淙澗率成泉古
佛如是相野僧不解禪饒他契義諦棒喝祇徒然
東甘澗
一嶺分西東陟右斯降左澗水無不甘左右逢源可山
寺以松古庭前綠隂𤨏精廬足容膝撫席聊憩坐欲問
童童者是我抑非我
少林寺
石橋過處見紅墻復有金仙古道場不二法門泯名象
分來底藉說嵩陽
遊古中盤僧以寺無名乞額題之曰慧因寺詩以
誌事
徑入松門别一天(道旁古松&KR1372;㙷虬榦旁出騎行其下宛若松門)千巖萬壑靄
春煙且教清蹕停牆外遂易輕輿進寺前古佛無言惟
默坐山僧自謂不參禪慧因允請為題額七字誌從乙
未年
不識無名勝有名憐他屈膝一番誠慧非定慧曾參透
因是何因可悟明須解了心應放下謾誇題額以為榮
東廂精舍試清憩憑牖聊抒暢攬情
槃阿精舍四首
古寺槃阿又朅来堂堂調御現蓮臺東廂精舍如相待
豈得無言頓置迴
雲忩月宇迥臨虚便凭花稜一望諸此是人間清淨域
水聲山色總如如
豁然開朗碧霄寬吹落天風不礙寒尚有儀鎗峰頂立
(每臨幸所至虎鎗侍衛執鎗立峯頂以備刺虎謂之儀鎗其實盤山無虎不過效勤當差而已)應真却
是早降完
松柏青青楓桕黃間(去聲)間(平聲)南望見山莊高樓天半祗
眼底(半天樓為行宫最高處坐此南望則樓又在其下矣)因識名言曷有常
東竺庵二首
怪石之所都山半畝坦横蒼翠松柏間忽見楊柳青物
以鮮見珍自屬人常情而何佛亦然竺菴面前呈我為
下轉語佛人物等平如來故如是分别則衆生知然應
默然奚有東西名
天竺既稱西曰東何不可數典每憶西未能忘物我巖
菴現調御木几香花妥清供以空空&KR0724;嚴祛𤨏𤨏左首
一間屋每来必憩坐瓦盆老杏株依然開數朵言旋了
無著雲棧䟦馺娑
雲淨寺
英英關不鎻崔嵬應是豐隆為我開遂歴巉巖造檀宇
因教相好禮蓮臺為圖那藉峯千疊得句纔消茗半杯
雲淨試參真面目無心出岫一言該
千尺雪
千尺雪近西北門遊山下馬必經此我至山莊已五日
而亦適為初到耳奔騰飛流勝常壮昨經過雨乃所以
憑忩疑似落雲間却纔曲注馬足底物内遊遜物外遊
東坡先我言其旨
題唐寅品茶圖
就泉煮茗一快事此事誠宜寫作圖欲問箇中唐伯虎
亦曾絶勝到斯乎
登半天樓作歌
樓以最高名半天却乃去天幾萬里不惟所登未及半
其分(去聲)奚啻纔&KR0927;米博辨廣譬失實多世間何事弗如
是大言炎炎小言詹詹彼善於此則有之矣
效深室有會
半天樓側效深室數武因之小憩臨斯乃高朗非幽夐
名實略似相陶陰然而縱目一下觀普照翳蔽無勞尋
絜矩開誠願若此欲使面從而後言者毋或少隠坦然
皆得呈其心
泠然閣口號
徑尋松抱石縈穿閣築山腰憩息便自喜清風滿襟袖
春暄無礙此泠然
雲林石室
適從半天樓東降就深谷雲林茈虒間屹&KR0008;百千曲曲
盡得畝平于焉架石屋屋不尚藻梲取宜惟素樸可以
惬神心可以暢遊目少坐便言旋迴瞻略增恧所幸亦
在兹知足恒自足
賦得燈右觀書(得風字八韻會試題)
繼晷焚膏者觀書勤用功置檠當在左據案乃宜中詎
祗周人尚應專韓氏攻光來無影亂照處與神融千載
闕言著一端足理窮展編寧藉月翻帙不生風順手既
稱便沃心都可通因思段成式研北事堪同
題錢維城山水四十八幀
松崖小墅
侍臣扈蹕昔遊盤有暇近臨粉本看小墅松崖阿那處
最便宜是聽流湍
風軒宴坐
重隂綠樹覆閒堂宴坐其間圍縹緗一卷不須手展帙
風翻觸目足參詳
古木巉巖
迴巒沓嶂層層迥翠柏蒼松面面迎細徑盤旋入雲表
招提仿彿號天成
雲溪春曉
春溪淡沲綠波涵倒暎遥山護曉嵐却是田盤無此景
應緣把筆憶江南
飛帆出峡
兩岸楓林霜染紅扁舟吹送鯉魚風高人坐俯層崖上
太白詩情默忖中
漁磯煙樹
古寺寒村倚石磯蒼茫煙樹遠山微落霞孤鶩齊飛處
幾箇漁舟傍晚歸
迴灘九曲
九曲江灘石拄撐卭郲九折不相争設非叱馭王尊輩
何必其間冒險行
蘆汀獨釣
石上藤蘿風裊斜蘆汀月影望猶賖拏舟不為閒垂釣
活句應緣參浣花
蕉忩清課
屠蘇小築碧溪南一卷竒書與古談何必作銘勞刺史
逍遥自適綠天菴
暮山欲霽
遠山雨倦壑蔵雲幾縷紅霞放夕曛茒屋老農課兒輩
趁晴正好晩田耘
梧齋虚敞
幾葉高梧漏影虚竹欄冰牖静如如主人不識閒何往
却倩清風守屋廬
雲塢幽居
咫尺南村與北鄰山圍水抱總無塵輸他箇裏幽居者
看畫曾非畫裏人
翠坂馴游
喬松豐草石泉沄綴景伊尼意亦欣一例山莊輸避暑
馴坡遊戲動成羣(静寄山莊雖亦蓄有鹿不及避暑山莊之十百成羣馴鹿坡乃熱河後三)
(十六景之一也)
千林紅雨
山雲落雨却晴暄是杏非桃綘片翻(田盤少桃而多杏)水面文
章任流去漫疑此是武陵源
磵閣松風
怪石古松此獨擅揣稱侔色益為竒天風落處非凡韻
十八公應自唱詩
高亭俯碧
一碧無邊萬頃多孤亭迥俯巘嵯峨扁舟欸乃尋常聽
小海誰能夏統歌
水村平遠
樂山之處足徜徉樂水情原不可忘却亦南巡經見者
樓圍煙雨幾村莊
萬派璇源
聲騰滂湃勢澴瀯旁有水軒三兩楹的是當年晾甲石
祇今千尺雪為名
山城晝静
抱山城郭倚江街夹鏡橋邊船泊涯生面别開太白句
恐防人或謝公懷
激石鳴湍
縈林絡石激還斟萬派遥源杳莫尋不解横琴為之寫
孤他中有古初音
繡谷高秋
繞屋喬林畫不如高秋颯沓染霜餘阿誰放曠歌洋泌
疑是洛中貞固居
遠浦歸帆
遠浦扁舟纔一葉輕風送到便堪呼漁人網起澄潭晚
縮項槎頭正好沽
楓徑尋詩
巖畔孤亭錦葉披高人策杖會心時何須著箇車停側
已自神傳小杜詩
雪溪閒泛
好是江南風氣暖雪時水亦自無冰剡溪設或移燕地
訪戴心殷恐未能
疊嶂迴溪
一層疊嶂一迴溪地勢不齊中有齊嶂愈深斯溪愈遠
在兹小隠合王倪
竹翠茒堂
瀟落茒堂與竹籬東西祇隔一溪披漁樵相話往來便
定是當年陸與皮
平沙野彴
葦渚沙灘野水清稜稜小彴跨川横野人從不入城市
蹙步偏橋却解行
練波輕舫
水面輕風皴練波布帆徐送石崖過舟人穏坐心應謂
千里一朝底用他
湖莊綠蔭
數間茅屋綠隂稠一帶清溪抱岸流不負浣花老人者
自應佳趣有詩酬
四山雨暗
雲出山還山裹雲偨池樹共與氤氲法知小米非老米
鶻突中仍厓略分
松隂觀瀑
箕踞相將坐迥陂隔川飛瀑對移時默然不語意殊可
問答松泉與代之
江天曉發
白帝彩雲破曉辭青蓮詩景畫中披檣竿五兩非摇動
恰共心旌得意時
曳杖探幽
紫邏青縈疊巘嶤探幽散步不知遥野川那畔當殊勝
曳杖因之過石橋
曲閣泉潨
迴廊架渚疑舟泊古樹凌雲似盖垂掛水注為坦水漾
䜿情横態攬無遺
遠煙歸鳥
遠山暮色夕陽西山靄蒼蒼暗滿溪漫道此時人意嬾
便他歸鳥也應迷
孤亭清曠
翼然四柱俯崖脣隔岸森森石笏嶙畫錦堂文不容欠
寫教飛瀑與垂紳
霜臯清唳
不須翦羽受拘攣清唳一聲意灑然此最松蒼石詭處
合教結伴立胎仙
叢柯聳秀
枯柯突兀韻金風秀色㥅人三兩叢莫謂空林無綠葉
許多生意在其中
翠嶂香林
住久招提不出山何當送客虎溪間祇應陶陸來相訪
分付香林一闢關
層巖野屋
山深合是碩人薖林澤優游樂事多仿彿當年谷口鄭
高軒門外不曾過
蘿磴盤雲
䜿為峯復横為嶺怪石竒松與簇攅漫訝精藍名未曉
得粉本自古中盤
江樓月午
一片金波萬頃披古輪那數影娥池層樓中客知何氏
疑是謝公迴棹時
石淙流韻
湍流激石韻泠泠無定定中聲與形仁者謂仁知謂知
故予祇作徵招聽
秋林琴趣
疎林瀟灑野湖寬湖外一稜見遠巒上下空明琴趣足
抱而獨坐不須彈
仙廬深蔚
樹繆山縈互吐吞翠微一徑入雲根結廬最喜無人到
祇付林間鹿守門
巖關夕照
紫翠屏張傍晚時夕陽山氣暎相宜泉明佳句尋常詠
親切誰當印證斯
寒原朔吹
寒原秋老朔風騰禿柳臨崖若不勝況爾殘荷與敗葦
自應一例付溪冰
瑶峯積素
屬車昔日此來擕小幀呈看殿雪溪預為壬辰占後兆
(每幸盤山未見雪景惟壬辰二月始於山莊遇雪屢形吟咏是年春錢維城並未扈行且旋即歸里竟於其冬)
(物故維城畫此册於前若為之兆云)却教乙未補前題
題清音齋
静明園裏齋名久(静明園内有清音齋兹倣而名之)數典於斯題額書
此自若同彼自若馬相如慕藺相如山惟禪客心清淨
松似幽人貎簡疎何事肩輿忽尋勝許來暫那許恒居
澹懷堂
背峙疊峯崇面臨大壑空鶴來看古度松處識高風苔
已侵階綠杏纔依埒紅澹懷非自外懷澹乃由中
受宜居
世間萬事理雖殊亦曰受宜志則娛養欲給求萬民願
俾均宜受責惟吾
題鄒一桂杏花
一雨催開萬樹花寫生忽見幾枝斜齋中欄外如相較
色色香香兩不差
直隸按察使達爾吉善奏報保定得雨詩以誌慰
田盤逢渥雨遂以盼畿南却後三朝報亦稱四寸覃春
麰卜熟慶夏&KR0927;起耕堪農況應知好明當返蹕探
盤山迴蹕駐大新莊行宫作
田盤佳處漫耽娛旋蹕仍經大嶺紆陟峻依然試馬策
就平原可易車驅三春農務日以進一雨青郊景又殊
向晩雲生復希念不知足乃若斯乎
順義道中作
白河水自密雲來潦漲夏秋雄且豗此際淺流架橋易
乘時功倍可思哉
南瞻雉堞見城頭安樂民誠安樂不聞以多年稍頹廢
要當發帑事重脩
翻犁濕潤土生香徧野農夫播種忙十日往還何所異
麥苗芃綠較前長
順義縣行宫晚作
昨甫柳條嫩今全花朵芳光陰如是迅來往底為忙據
榻齋中静觀書燈右詳(觀書宜於燈右而向無言及者因屬剏得今歲會試即以此命)
(題)明朝謁
慈聖略覺此宵長
盤山迴蹕詣暢春園問
皇太后安因成是什
往來纔祇十餘日仙苑芳春花綻皆迴蹕帶星發行館
(是日寅刻即從行宫啓行圖早問安也)駐旌圖曉謁
思齋最欣
超向精神健寧止
如常食履佳惟是捷音
頻繋問慙猶無以慰
恩懷
御園暮春即事
省耕旋蹕暮維春已喜甘霖佈澤勻惕夕乾朝纔幾日
千紅萬紫報芳辰撫兹廑矣陶之惜羡彼與乎點也真
底事依然未滿志音傳鴻捷問猶頻
邇日
邇日每作雲亦弗風擾之靈雨未過旬再霑我豈辭因
循乃虚度不免望蜀思御園景雖佳誰去問芳菲況值
軍營中近臨賊巢時曉夜盼捷音何未馳紅旗子曰為
君難其難無已期
詠官窯盤
雖非髺墾足釘遺(自明永宣以來瓷冶益精巧内外圓成全無足釘蹟然辨宋窯必以有釘)
(者為真物以少貴其理必然)已自為佳今重之物以少珍有如此玩
當喪(去聲)志戒惟兹精評早具輟耕錄剏製猶存脩内司
古北秦甎古於是(常謂長城之甎乃秦時物而人弗之珍以其託質賤也)却誰屬
目義堪思
文徵明溪亭流玉即用其韻
飛流如玉落溪灣碕岸虚亭俯澗潺蒼穆林巒無俗態
(世之偽作徵明畫者多苶弱近俗此幅古意穆然信是衡翁真蹟)足知真蹟出衡山
河南巡撫徐績奏報得雨詩以誌喜
暮春十雨北方似(三月初九夜至初十午間之雨畿輔遠近均沾而山東之登州河南之中)
(牟亦據李奉堯姚立德奏報初十得雨今徐績奏河南得雨適當是日云)望後霑非意想中
兩次被優一日報省城還逮屬疆同(豫省初十之雨與直隸相倣而徐績)
(奏十六亥時起細雨稠密至十七午時尚未止息則中州所獨被且初十得雨開封歸德陳州南陽汝寧許州)
(彰德衛輝等府州皆同日共沾渥澤而十七之雨勢亦廣遠尤為可喜)已知夏長幸無礙
猶遠秋收戒詡豐山左何因遲喜信(山左與河南密邇乃初十十七兩次)
(之雨楊景素俱未入告豈竟未沾及耶因傳旨詢問)為農翹望念奚窮
微雨(三月廿二日)
一日隂晴間(去聲)半更淅瀝聞無眠聽以止有問醒因勤
雖匪渴思際誠緣豫立殷朝看剛濕土為惜不為欣
題影宋鈔周易輯聞
廣大無不備夫惟易道然輯聞傳汴水述學衍先天觀
彼多合聖切予斯體乾影鈔猶識宋遠矣緬韋編
喜雨(三月廿四日)
五更問徹曉仍零時疾時徐大霈靈三月難逢既優渥
一心益覺不遑寧輕煙未泮樹如沐濃露猶垂花送馨
慙愧侍臣知有喜可知喜實在農坰
題和闐玉鏤霜菘花插
和闐産玉來既夥吳匠相材製器妥倣古熟乃出新竒
風氣增華若何可菜葉離披菜根卷心其中空口其哆
插花雅合是菜花緋桃雪梨羞婀娜民無此色庶云佳藝
諫或斯默喻我
喜晴(三月廿五日)
雨優微慮釀凉生春暮難逢是喜晴(南方春月愁雨北方春月愁早邇日雨足)
(屢陰氣候微凉因喜晴暄然實鮮遇之事也)恰與江南同一例為思方寸鮮
(上聲)恒情饒看花色鮮(平聲)而潤真覺韶光媚以明遣暇披
芸多鑒誡豈徒博古學研精
題黃筌杏竹文禽
綠竹高擎紅杏花文禽翩集一枝斜能言何似無言好
默舞東風鬭麗華
陕西巡撫畢沅奏報得雨詩以誌慰
燕東一雨至西秦(昨駐蹕盤山三月初九夜密雨至初十午間始霽約計入土五寸畿輔大)
(略相同兹畢沅奏西安省城亦於初九初十得雨四寸此次春霖霑溉甚廣實為可喜)廣被真叨
帝澤均同日都稱霑四寸及時罕遇渥三春青黃市價
翻因減(畢沅又稱雨後麥苗菜豆俱乘時長茂雖在青黃不接之時各處糧價較前更覺平減)秋
夏田功率可畇遠已報來近却未(自京畿至陕西俱同日得雨山西在陕西)
(之左不應獨缺而至今尚未見巴延三奏至因傳諭詢問之)郵傳方伯載咨詢
詠痕都斯坦玉盤
初琢繼磨細花攅葉簇精目原覩其疊手乃撫之平表
裏都圓潔色形若混成新疆歲貢果三品恰宜盛(回部歲貢)
(蘋果石榴木瓜三果每以盤貯陳設向曾與乾清宫西暖閣几上虎錞内所供之吉祥草同繪為歲朝圖因以)
(聯句)
題任仁發横琴高士圖即用其韻
峡是焦桐水是絃寫之横膝兩鏗然高人非學稚圭者
移勒休馳驛路煙
山東巡撫楊景素奏報得雨詩以誌事
問猶未達奏先至旬雨原來各屬皆(前以三月初九初十等日之雨獨山東省)
(城未據奏報曾傳旨詢問兹楊景素奏三月以來各屬於初八九十并十六七八九等日得雨一二三四五寸)
(不等則尚未接奉前旨也)渥澤廿三還似此(景素又奏省城於廿二日戌時至廿三日夘時)
(甘雨綿密入土四寸與京畿適同日云)潤田四寸實稱佳麥苗滋長看將
秀穀種發生喜及荄額手真同農父慶秋成遠矣敢紓
懷
詠四時
春
乾則為元常則仁於時居首則稱春體斯賦物生生意
宜在奉天司化人
夏
綠重紅稀曷有常朱明長養祝融方農夫炙背真稱苦
殷願惟時若雨暘
秋
雲閒天澹古今情振鬱紓陶氣最清同慶西成農務畢
木蘭麌鹿聽呦鳴
冬
剛欣瑞雪慮祁寒一刻寸心有萬端誰謂為君作威福
思艱圖易敢遑安
山西巡撫巴延三奏報得雨詩以誌事
閱兵出口無非事奏報甘霖遲有因(巴延三於二月廿五自省起程至張)
(家口外會勘事件兼查閱各處營伍所有三月初九以後屢次得雨皆述途中所經是以奏報稍遲)本謂
右霑那關左(昨因畢沅奏西安省城亦於初九初十得雨與京畿相同山西在陕西之左不應獨)
(闕曾傳諭詢問兹巴延三奏初九行抵寧遠廳密雨沾濡入夜繼以霰雪積厚四寸其餘通省各屬俱於初九)
(初十得雨雪二三四寸不等仍與畿輔西奏相同也)原從晉被始連秦雨皆同日
均宜穡雪率融膏未礙畇(巴延三又奏十六十七兩日行經繁峙五臺雨雪交下高)
(下普霑融化入土約有四寸通省各府州則於是日各得雨三四五寸盖五臺地氣高寒故雨中尚帶雪云)
北省普兹叨惠澤祈年慰益勗惟寅
官窯盤子歌
官窯盤子生二陶久置園中書室裏書室已多兹鮮到
僂指盖經十載矣今朝散步偶一至盤子居然仍在几
穆如其古神内腴夀成二字精鐫底向品為乙今為甲
(禁中玩器一等者為甲二等者為乙)拂拭生光青目視作歌不覺還自慙
得毋人材有似此
三月晦日偶成
思量多幸是今春三月兩霑膏澤勻略覺籌農慰顒念
幾曾玩景荅芳辰體
天大德惟生物以已之心而度人保泰持盈恒切切況
兹捷信盼猶頻
御製詩四集卷二十八
御製詩四集卷三十八
古今體一百五十三首(丙申六)
雨(五月初二日)
自朝還至暮不疾亦非徐勢沛悠揚矣理含藴藉與誰
能較分寸惟喜利耰鋤真是依旬澤(自二十二日得雨之後隔數日必逢)
(陣雨而今日則自晨至夕勢尚未止實利稼穡也)時和益慎予
西直門外
通宵甘雨達晨霏
方澤臨齋御輦歸真是既優還既渥兼之非過更非稀
行行漸覺收殘霔朗朗旋看騰曉暉時若問心何以報
凛盈勑已慎幾微
養心殿齋居
雲散日猶嫩風來夏亦涼芸帷暑不到蓮漏晝方長書
秩星惟火易欽柔遇剛天時人事協自省轉徬徨
和闐玉如意歌
巨鰲嘘氣出海童手持缾插榖穗芃飛龍在天雲以從
詩詞易象合撰工寓惟如意綏屢豐萬物作覩慎吾躬
徒玩物焉志斯蒙
周臣蒹葭漁艇
夕陽欲落遠山蒼小艇浮浮水一方竿綫不期塵世曉
秦人何意詠三章
詠嘉靖雕漆飛龍盒
厰漆精工出果園希珍二百歲餘存剔朱宛見飛龍逴
襯綠還看渤海翻高下徒知列天地剛柔未識叶乾坤
羲經泰否明標卦不學從來有昔言(地天泰天地否乃一定不易之卦象)
(此盒盖刻飛龍形而列卦畫於其首似取開泰之義顧其卦誤作乾上坤下則為否矣此由不學無術之故因)
(識而正其譌)
題盧鴻草堂十志圖四首
十體書成十志圖鄭虔三絶那稱孤滄桑顯晦千年閱
丁甲呵持有是乎
楊周跋語識清河張洽臨摹詎足多(近時張洽有臨本為石渠寳笈次等)
(其筆力氣韻遠不及也)師表人倫自有在寧因書畫辨如何
山為宅便草為堂(用鴻詩語)肥遯千秋姓字香機士俗人屢
爭較(鴻枕烟庭志有及機士登焉云云滌煩磯志有難與俗人言之句)先生者箇未能
忘
聞說終南捷徑通伊人隠避乃於嵩江邨題慕盧家事
前後之間同不同
按高士竒跋有尚懷高世之蹤益動故園之念語意在
慕盧然考盧藏用初隠居於終南山尋應徵辟及登
朝專事權貴趑趄奢靡時人詆為終南捷徑盧鴻則
隠於嵩山徵拜不受營草堂山中以終老二人志行
不可同日而語若士竒附勢通賄不能以義命自安
祇可同於前之藏用而不能同後之鴻且其自署為
蔵用老人亦有不期而同者因借盧家事譏之
詠周玉素璧
質本羊脂白色今栗子黃難因辨蒲榖全不藉文章穆
穆含元氣英英孕葆光原為人世玩笑古費收蔵
早涼
早涼宜袷衣仲夏似兹稀自為(去聲)霑普雨居然愛曉暉
麥秋穗增飽禾露穎添肥育物對時順吾惟慎勑幾
午日
午日適臨齋薰風静釦階節盤預頒賜宴几例收排戶
敞青簮艾庭深綠佈槐翻欣無絮聒五字引吟懷
題和闐玉鏤漁樵圖
給食為樵擔束薪似圖翁子肖精神一時意氣誇愚婦
未足稱為箇裏人
右樵
罷釣言歸棹自持蕭然號不愧天隨斯人真稱(去聲)刻以
玉范蠡寫金笑浪為
右漁
宋甆臂擱
物有其竒必有偶乾坤示象羲經紐宋甆臂擱天府久
兹獲其雙不脛走瓦形長短同薄厚鐡足淡青出藍受
後先合德相為犮官窰脩内陶成後瘦金筆法擱臂肘
羲之懸腕或弗取此理倩誰為判剖文房雅玩堪享帚
那數琅玕瓊瑶玖卵幕杯祇盛體酒小哉浮梁昊十九
題鄒一桂倣王蒙山水
法不拘其荷葉皴山樵早已得精神柴籬童子開扉望
採葯還乎待主人
夏至日
北郊禮成述事
年年勤毖
祀歲歲沐
申庥禮以質明執
恩同甘雨流(是日雨)六英奏允協三爵薦思柔耆定重蒙
佑欽承勵敬脩
祭畢廻御園恭問
皇太后安輿中襍詠
祭罷
齋宫小憩遲更衣就道輦逶迤夜來渥雨曉微歇(玉更雨極)
(稠密向曉祭時漸微後即止)
富媪甘膏允賜禧
已喜大田深渥隴恰看二麥漸登場思量此際晴猶好
因識人心曷有常
薊門古蹟是耶非(薊門烟樹舊為燕山八景之一其處不可考因於土城關俗所謂沓連坡)
(者建小亭竪碣以存其蹟)七字曾留吟筆揮(乾隆辛未年曾詠燕山八景即以薊門烟樹詩)
(刻於碣間)今日雨絲風片裏補他八景認依稀
致齋三日疎
温凊旋蹕凌晨詣暢春奏對青郊農况美
慈心同我念惟民
御湖晴泛
輕雲聚散容無定細雨密疎意欲闌歷未逮申遂開霽
棠舟耐可泛澄瀾
篷支筠片畫如入棹拂柳絲珠尚垂習習輕風翻碧浪
金鱗萬點面前披
禾苖助長總芃生此際宜晹喜麥成却憶東廵歸水路
舟中盼雨每嫌晴
蔚藍天色深欺碧拖黛山容淺隠蒼著箇虚舟任去住
光明鏡裏泛輕涼
東園觀麥
仲春暮春雨時霑秋麥春麥苗胥茂大勝往歲愁隴乾
而我適值東廵狩茲來方逮夏之至結穗飽滿熟已透
奄觀銍艾堆圃場亦有棲畝收未就是宜時暘資畢穫
昨近小雨乃頻遘心期雲散日以暄無刻不因農務究
對雲樓
綠雲恒在山對之四季無向背白雲或在天對之一時
有憎愛望雨而愛望晴憎方寸何曾有定情不如綠雲
無憂喜後凋之色恒如此
抱樸草堂
草堂雖綴景抱樸意猶深既念茅簷苦敢忘階土心繞
門有流水對戶亦遙岑一卷唐詩在浩然什合吟
觀疇樓口號
收麥堆場禾滿田如油綠色蔚芊芊今朝拾級憑觀處
遥祝秋成意更虔
花韻軒
已過三春候誰稱萬物華幻中付榮謝静裏悟根芽雁
去書空杳燕來窺棟斜文軒韻恒在何繋有無花
敦素堂見蓮花始開
過由複道復過來咫尺如園小憩陪暗付春光與花謝
底知夏景見蓮開淡粧雅韻誠宜素外直中通不染埃
那藉徐熙稱繪事可從敦處玩真材
挹泉榭
榭俯引流水渠䟽牆外邊非泉乃曰挹有若假藉然既
復思其通何水而非泉遠近縱有别盈科無異焉坐以
是之取有本究精詮
晴望樓口號
既雨人心即向晴高樓縱目惬遥情村村場圃堆新麥
持穗都期餅餌成
豁如室
何室弗四壁此獨曰豁如廓然順應物聞諸復性書心
地苟充詘逼塞徒逃虚坦坦冺芥&KR0034;落落無方隅誰能
忘筦倪試與觀古初
益思堂
額檐義各别率以勵身脩會意番番異題吟每每留兹
來已仲夏重到擬深秋試問益何思喜晴望麥收
映清齋
弓樣廻廊扇樣齋溶溶池水綠侵階憑軒不必五絃撫
一曲薰風早入懷
寫鏡亭
一亭如虚舟澄波映其下寫鏡因得名可憑不可把物
來而順應妍媸隨照者惟弗設成見所以為公也偶臨
忽有思鏡復誰為寫
合翠軒
新葉兩三見吐曾春徂荏苒夏臨仍誰知往返蹕途裏
翠合翻憐得爾能
題唐鼓腔尊
是噐乃都統索諾穆策凌得自烏魯木齊呈進者
考其地唐為役庭縣與金滿輪臺西海同隸北庭
大都護府今屯田軍士因墾土得之色澤斑斕入
土年久當為唐代之物其式與遵生八牋所載鼓
腔尊相合因以名之並成是什
伊犁遠域易田疇烏魯木齊為近陬墾土噐呈戊已尉
範銅形異子孫卣自唐以上應無紀入塞而來似有由
闢地開疆聽彼議安民和衆盡吾謀
尊蔵得勝
靈纛於紫光閣詩以紀事(有序)
師中麾督劘旌軍勝壯風雲之色徼外績成偃伯
兵銷騰日月之光郊臺既列拜以
告勲紫閣遂尊藏而誌武溯自虎符申命壁壘新而一
將宣勞因之貔旅同心弓刀利而八旗鼓勇應
指揮以破險咸勵赳赳桓桓運鈐略以出竒仍
合堂堂正正艱辛百戰先登則蟻聚就殱摩蕩
七斿並舉則鷹揚奮擊顧壁間之圖畫建牙稱
是英姿振地角之鼓鉦展旆知其勇號韜函嫓昔
與西陲珠飾以交輝櫜戢從今叶北斗玉衡而永
定
郊臺武定叩
蒼穹陳列
靈斿凱禮雄宣力勤勞資衆將坐謀籌畫頼元戎建時
吉氣占剛日竪處軍祥符勝風例以伊犁及回部尊蔵
高閣紀成功
蕃劒行
功成俘受甲已弢歸來蕃劒呈票姚西羌尚武相爭囂
盈尺利噐常繫腰氍毺戎服為衭襓強食衆暴逞厥豪
縳雞連足掀彼碉究亦何成嗟汝曹徒觀魚腸室飾鮫
綴以七寳蚌殼雕龜紋隠起星芒昭卭筰寳物斯稱高
匣蔵紫閣識勲勞光明日月兵氣銷
弆蔵所獲金川軍噐於紫光閣並誌以詩(有序)
卭籠劖淨深林無伏莽之遺槃木俘來遠徼有
戢戈之喜指點戰圖張壁懾我威弧檢稽獲簿陳
庭收其脱帽金璅已抛殘重甲嗤犀兕之尚多
鉛丸惟懸賸空囊識蟲沙之早化短鋒誰佩漫
矜犵黨之銛左插何施自斂脫光之影蕩兩川
而兵洗金氣全消鑄九鼎以勲銘銅標詎比虎
皮韜櫝連函用誌武成鳳咮濡毫長律寧誇文
具
出師寧曰圖俘物弆噐亦因紀武功貝甲蠻刀胥就獲
搴旗斬將並稱雄金川金小穴俱掃(兩金川分東西東為小金川西為金)
(川俗亦謂之大金川云)白鹿白狼跡豈同那肯事平忘衆力惟應
泰保慎吾衷
夏日討源書屋
書屋西園裏由來近
暢春(恭奉名即聖母所居園前園也)問
安此憩息勑政覽敷陳不覺半年隔又臨仲夏新討源
竟何若所愧尚迷津
萬夀山清漪園即景
輕輿乘暇攬名山迤邐長隄俯碧潺東挹鱗塍望秋稔
北看黛巘入雲間清華水木會心處來往風光瞥眼間
况是幾餘罷籌筆吟情於此可能刪
題玉瀾堂
窗蜃臨池玉空澄與目謀風來每拂水瀾作却非流動
有文章趣靜無起滅漚蓄波今歲盛喜足灌田疇
養雲軒
巖半虚軒俯明湖愛此兼得山水趣因之醖釀易生雲
靉靅亦恒於此住邇來膏澤足青郊禾&KR0927;怒長麥秋屬
却是宜晹日以晅無藉容容致雨霔分付養者須靳之
莫使出楹滿空佈
藕香榭口號
藕在深泥詎解香生蓮風馥滿池塘莫嫌榭額失顛倒
無藕何由蓮吐芳
無盡意軒自訟
軒窗納萬景故名無盡意但此所該廣納景實不啻試
問天下人其意誰盡既而我豈不然屬望懷恒置久晴
希雨霑已雨盼晴備持盈保泰心更覺時縈思宣尼鄙
患失當之允難避
尋雲亭口號
既霑渥雨對晴欣曬麥堆場功正勤豈是無端來問景
今朝那肯重尋雲
再題惠山園八景
載時堂
春仲來遊未及吟兹當夏仲綠隂深載時多少惜時意
一瞬流光没處尋
墨妙軒
弆蔵名蹟命精摹墨妙苕華與衆俱未識當年把筆者
羶薌今日可知乎
就雲樓
名園綴景無不具樓就山腰山吐雲時正宜暘資曬麥
英英此際漫殷勤
澹碧齋
溪齋臨水水溶溶碧實鄰虚澹匪濃妙處可憑不可說
清風波面拂其蹤
水樂亭
靜非無進動非流九夏憑來意亦秋設曰披風有真樂
應為水調奏歌頭
知魚橋
石橋曲折鏡光披潛躍文鱗適任伊俯仰清華誰弗樂
便當魚樂亦應知
尋詩徑
窈而深更繚而曲步步神傳七字真若謂尋詩於此合
可知詩亦解尋人
涵光洞
石林蒼邏復青圍空洞如含靜者機那更入來訝生白
南華早已示其微
題霽清軒
冠巘搆三楹來欣霽景清徂雲飛片片皎旭麗晶晶仲
夏不知暑宜晹真惬情倚闌吟五字今日善循名
詠靈珀
老珀千年閱中含物象虚(又名物象珀見本草)菀枯誠有異(珀内之花)
(遇冬至即長蕊至五月間開足夏至後以次消落近仲冬即無所見矣)消息竟何如内外
化工契團圞月體舒本來却夥見昔詠涉吹嘘(前曾題靈珀詩)
(及靈珀賦疑其世不多覯因贊美之今復見此數枚則固非難致之物也)
題錢維城花卉冊
碧桃
扶疎花葉燦芳春有態而仍兼有神粉白緋紅原慣見
不知名碧始何人(碧青綠色也桃花從未見有此色者不知何以得名)
繡毬
團團簇得白雲窠擎處還看綠葉娑恰似雪峯毬趯出
問曾悟得色空麽
杜鵑
後先奚必辨殊同(見湧幢小品)花葉都看滿著叢却憶風篁
嶺那畔三春暎得萬山紅
蕙蘭
春畹蘭先蕙繼開(見爾雅翼)一般清馥净無埃弟兄難處伊
誰是祇有夷齊可擬陪
蝴蝶花
動若飛而靜若翔分明粉本出榺王莊生曉夢相迷處
那計尋常色與香
十姊妹
瀟灑丰姿潔淨神千秋評論㡳為真誰將野客稱呼者
(見三餘贅筆)喚作嫏嬛隊裏人
牡丹
雅是春園冠衆花寧須富貴與名加不知設色傳神處
何似北齊楊子華
刺䕷
荼䕷略似襍紅黃有豔而殊無異香漫以宜觀便言采
其間多刺却應防
荼䕷
誰與邊旁增麴君名誠稱(去聲)實未虚云試看雅客會韻友
酬酢之間總半醺
西府海棠
已是嵇含䟽裏著可知蕭淑卷中傳一般勝得垂絲者
體態同贏枝幹堅
綬帶
紫梗黃花纍若稠雖饒顔色欠風流身名等度宜誰贈
應贈懷金蔡澤儔
虞美人
浪傳本是帳中草鼓掌便如舞袖低大抵輕盈易為動
其歌未必即虞兮
諸葛菜
子落生苗最易滋圖花葉匪取多姿當年併日食之物
此味謂云宜並知
蠶豆花
蠶時豆熟可為糧種自張騫攜異方豈為(去聲)白花供入
眼憐他救急接青黃
蒲公英
花似菊而葉非似弗開秋却反開春子昂偏識箇中趣
率筆欣他最有神(内府藏孟頫寫生冊畫此花淡墨數筆致有生趣每愛倣之)
蜀葵
葵號而開五色花試之向日定相差戎王子或同時到
疑在將軍何氏家
巵子
薝蔔是否即祗園誰果千秋有定論欲笑佳文柳子厚
枝頭却未作巵言
石竹
雖非个个亦猗猗散點薰風襍砌墀設使吳中士家有
子猷驀到也應疑
萱花
苞生葉綠挺花黃風詠伯兮第四章我每憂霖或愁旱
雖持此草不能忘
百合
惟應弘景識強瞿白玉為花瓐葉扶(碧玉謂之瓐)莫謂蒜根
難入畫幾多寫作歲朝圖(百合根似蒜而大多瓣攅成冬春間食之頗為珍品畫家)
(以其名佳每繢入歲朝圖中)
金錢花
不須鑪冶成輪孔欲奪牡丹富貴花未識鋪牋設色罷
可曾潤筆獲奇葩
美人蕉
綠葉紅葩亦可人色雖如火那燒身曰譽實刺含微語
何事無端詠李紳
秋葵
中央賦色本稱尊夏杪秋初燦滿園雖曰丹心能向日
亦因不令照其根
藍菊
華不瑣碎葉離披人曰菊斯亦菊之便是子良工假借
安能面目冒東籬
紫薇
品命由來豈定評翻將高客冒官程開元欲笑中書省
便乃因花浪改名
牽牛
引蔓寧同金絡觀舍傍扶架當牛欄年年七月花開處
最是黃姑不忍看
金銀藤
攀籬援樹曾無定施蔓發花自有形花譜設非愛黃白
緣何小草號通靈
玉簪
朝開暮卷似簪抽柄琢綠瓊細且修雅是連昌桃竹側
晚粧欲上玉搔頭
夾竹桃
花似桃而瓣少長葉如竹却節非篁漫言品遜佛枽美
耐久端應勝佛枽(見學圃餘疏)
僧帽菊
破顔迦葉可曾看烏啄苗花朵朵攅既託空門曰僧帽
折將胡乃有雙鸞(見廣羣芳譜)
桂花
花中稱馥不稱妍玉露金風體欲仙徐惠賢因諫征伐
豈緣能賦小山篇
茉莉
睡鴨何須换夕薰晚風細細散幽芬雖然馨欲奪蘭席
清濁其間品亦分
紫茉莉
奪朱猶惡況奪白故合聞無撲鼻香伯仲鬘華(白茉莉一名鬘)
(華)厠其側顔頳亦覺意徬徨
蠟梅
蠟梅臘月正開花从月以虫兩不差更有相應色香處
羶薌原是姓黃家(見王直方詩話)
山&KR1431;
羣芳不屑爭佳麗冬月玫瑰壓滿枝耐冷莫訾有火色
融融紅潤雪肥時
長春
四季開花月月紅枝頭長自表春工畫家盖是深于易
一氣貞元運莫窮
夏日池上居
池上偏宜夏日居清風拂暑綠窗虚種松十載入畫格
引水一方垂石渠恰有遣閒觀古帖幸無隔刻問軍書
雖然武定紓繾綣戒滿持盈正慎予
喜晴
雨足剛十日居然此喜晴無非為農務因是繫民生實
覺先憂切總艱後樂并緒雲散以淨愁亦與之征
恭奉
皇太后幸避暑山莊啓程之作
東巡迴蹕剛半月北幸啓程又一時無乃太勤車馬爾
未嘗少懈旰宵斯
堯皇家法寧容弛
文母高年合奉怡避暑長兹承夏凊
修齡永祝侍
期頤
過清河橋
徹夜晴眀曉啓程東樓門出復雲生(往避暑山莊每從出長春園之東樓門)
須臾五里翻為霧心喜都成霽景清(夏霧多熱亦多晴農諺頗可徵驗云)
卧波夾鏡石橋修歸壑中間祗順流暴雨前朝原未漲
思量預費一番愁
黍高稻下總芃如麥後新禾秧又舒自幸之餘還自謂
預愁原是未孤予
御馬唘程歷&KR1852;年今朝依例此鳴鞭詎云矍鑠誇身健
諸事心存無逸篇
易輿六韻
過橋因易輿農事歴觀諸艾麥紛堆彼盼晴益切予目
存都合什身坐可翻書(每坐輿中圖便觀書否則多策馬也)霧捲日旋朗
慰生憂以除少乘仍策馬弗久到行廬未午多清暇槐
風入牖虚
陣雨
過午西北山吐雲列缺豐隆各逞技横排竪激祇須臾
簷溜都傾三峡水捲向東南歸渤瀛纖翳不留天朗矣
快馬斫陣海湧潮陣雨之迅有若此今朝始信晴定耳
喬樹風前滿意美
曉行
發早駐亦早旅行理合依雨霑多爽氣涼逓愛朝暉微
濘乾長路實紗御祫衣(紗有實地漏地之分為祫衣者必用實地)圃場攤麥
&KR1367;農急趁陽晞
小停懷柔縣
舊日行宫在於焉適小停傳餐主東道駐輦奉
慈寧(是日近以皇太后駐於此取程適起居)帶水循川白屏山入戶
青大殊去年況侵潦阻
鑾軿(去年以有)(慈駕啓鑾時因霖潦侵橋信宿湯山是駐蹕湯山待彴搘之句今歲於藺溝行)
(宫添建數楹以供兼連日天氣晴明)(寧憩程頓較近安輿倍為順適)
西北風
昨晩陣雨雲盡收今朝西北風飋颼太空昭朗淨纖翳爽
生九夏如三秋二麥&KR1367;穗曬以栗禾&KR0927;潤浥露氣浮農
况實為所希見西成遥矣望尚悠誠得此後賜時若吾
民衣食庶可謀
過白河
前朝微漲昨朝退亘岸方舟梁已成即此可知豫則立
(謂造舟為梁備水漲也)亦惟無事任其行(嘗謂禹之無事行水為萬古治河良法一切宣)
(防未免利弊相生矣)崇祠瞻謁申誠肅曠野延緣閱耨耕爽拂快
晴遲跋馬嚲鞭大勝往年情(往歲過此或因河漲待橋意頗不適兹行披爽閱農)
(為向所罕覯云)
密雲縣行宫晩坐
向年唘蹕率秋月邇歲移前緣避暑然皆適值時行際
往往因之屢逢雨白河水漲或嚙橋僕役跋涉勞行旅何
幸今番遇快晴無虞收麥利禾&KR0927;輿梁穏穏度輜重行
宫早到未卓午槐隂坐受西北風爽生襟袖興吟緒夕
陽西下景更清幾望月輪懸碧宇雖然遇順敢即怡熟讀
周書無逸所
過九松山
久矣山松以九名松孫松子鬱縱横由來數典從其朔
想像為龍護法城
山寺寥寥頗不高雅宜綴景入吟豪笑他野衲非弘景
也解終朝聽謖濤
静欲縈盤動欲騰千秋翠色倚崚嶒朅思九里西湖路
(西湖入靈隠路有九里松)一例鳴鞭引興曾
山田
山田向北高穡事觀迤邐近塞氣候遲麥穗纔熟爾遍
壠尚未艾潤露芃薿薿何慮蒸雨青(收麥時雨多不得曬晾則發青而粃)
(農家最忌之)但覺期秋美禾&KR0927;則益盛無隙綠雲委額手祈
時若農苦庶酬彼
種槐
屋古庭樹古枝枯葉憔悴數年前慮兹種槐就隙地爾來
漸長成菁葱綠雲穊新隂連舊隂扶疎羃簷翠颯披西
北風夏令如秋季因憶管子言樹木十年計樹人更予
責徘徊祇增愧
即事
夜來小雨不致濘北往層岡尚起塵此事詎寧宜旅客
所欣都為利農人未收麥坂穗資飽已種禾田穎濯新
緩轡鳴鞭紀吟什既云慰矣益增寅
出古北口
塞有塞之意古來畏北人發端始蘇李扼險自嬴秦征
戰多傷害戍屯良苦辛難言惟守在得要亦相親即此
往來度恒聯中外臣勑幾勤一已施惠接嘉賓(自秦人北築長)
(城畏其南下防之愈嚴則隔絶愈甚不知來之乃所以以安之我朝家法中外一體世為臣僕皇祖)
(闢此避暑山莊每歲巡幸俾蒙古未出痘生身者皆得覲見宴賞錫賚恩益深而情益聯實良法美意)
(超越千古云)敢不遵
家法寧徒事豫廵舒懷摛五字揭義示千春
兩間房行宫即景
塞外氣本清矧值新晴後白水自繞門青山欣入牖行
館架五楹詎止兩間久每來供静憩樸室饒虚受披襟
喜爽涼夏五如秋九况罷軍書問兼冀農功有心怡神
自謐得句亦無垢
再題常山峪行宫八景
綠樾徑
萬綠叢中一徑延循門得入景無邊興來擬欲賡前什
不覺光隂隔十年(八景詩凡六作止丙戌歲逮今丙申已越十年矣)
虚白軒
電光石火忽旬歲筆點牋鋪又一時比似虚軒生白者
自無而有亦如斯
青雲梯
行宫計里駐來均例以閣章到此辰(向例三日内閣發本一次自唘鑾後)
(計日發報必當至常山峪行宫故云)宣召諸臣悉批荅阿誰不是步雲人
楓香坂
非煙而靄復非雲葉葉枝枝吐淨芬最是此香無火氣
了當領以不聞聞
如是室
素屏
羲畫寫唐詩(室内素屏八扇丙戌歲藻翰皇祖御書唐句逮今七十餘年如新每一仰)
(瞻倍生欽慕)拱讀恒生若
見思明月清風七十載室猶如是景光披
蔚藻室
書堂七十春秋閱猶憶當年
聖藻垂趨侍幼齡方舞象(康熙壬寅余年甫十二趨侍山莊獲覩聖藻親揮雖未能)
(窺測見餘如)(筆妙而追憶之天文飛動也)
天文妙處未能窺
翠風埭
陣雨收雲纔片刻層層埭樾翠如湔風來西北翻林海
雅勝五音奏管絃
陵霞亭
八柱山亭特據高肩輿尋勝陟蘭臯颯然爽氣滿襟袖
霞舉因之興亦豪
至喀喇河屯行宫作
曉涼步輦歷平川&KR1239;峪經過翠嶺巔循例雖然仍易馬
(向年自唘蹕乘馬至木蘭圉畢始間御輿輦故有跋馬却輿輦廿年一例便之句六旬以後時乘輿輦而行雖)
(偶易馬不過行十餘里即至行宫耳)對時却自懶催鞭行宫到以昨年似
稅駕欣於午刻前别墅依然河那畔便教問景度蘭船
灤陽别墅
河北為陽河南為隂南北如仁義定名弗可侵隂陽如
道德虚位隨方尋昌黎剏精語非剏至理自古今天地
山河示此象豈從原道之文垂訓音漾舟而過偶契心
仰觀俯察歸酌斟
虬盖亭
種松已作老虬枝小坐旋看盖影移因悟世稱百年者
憬然害不視乎斯
至避暑山莊即景成什
蘭露松風曉氣清廣仁嶺過見巖城萬家烟火兹增倍
(我家及皇祖山莊詩有聚民至萬萬家烟火隨民便之句)五榖倉箱望益誠智水
仁山怡性謐高畦低壠喜天晴更予一節便宜者午夜
軍書罷問程
永佑寺瞻禮
下馬先攄瞻禮誠
層樓神御曉曦晶屢申此日養
親志敬法
當年避暑情夕惕朝乾敢或懈勑幾律已戒其盈紅旗
三捷歌耆定祈
佑叨
恩幸武成(昨歲瞻禮句云永佑即今祈旗三佑者軍營早晚逓紅旗自去秋及春紅捷逆黨全)
(俘武成者定兹展謁之下彌感於無神御垂庥惟益凛持盈敬承嘉貺斁耳)
寫心精舍
萬事及萬物無不由心者心為一切本則皆心寫也而
此曰寫心殊覺風牛馬然亦有可說義或出般若色空
即空色寫心仍心寫過者是去年來者為今夏而皆不
可得孰真復孰假
碧峯寺
門對碧峯因額寺寺而曾弗著僧徒禪枝忍草自佛法
鶴下鹿遊任物娱偶到不知今與昔忘言那論有和無
道場亦自松引路何至誇多曰萬株(黃梅道場有引路松萬株見圖經夫)
(萬株列路其長應數十里語涉誇誕是寺路傍亦種松不過數百株耳)
味甘書屋
書屋綴景為灑然蕭寺左隔歲此初來有暇便小坐茗
甌及竹罏安設原貼妥石泉汲以烹略試文武火既非
竟陵癖更殊趙州果擎杯吟五字爽然有會我味泉或
偶宜味言殊未可
叢碧樓
樓出萬樹叢俯瞰連一碧恰似泛滄波洞庭與震澤而
無風浪憂饒有烟霞癖憑窗偶會心可以喚浮宅却
笑五湖人未免餘形迹
西峪問景紀所得
西峪臨石城蘭徑循&KR2535;迤向北有書堂其名曰秀起我
每臨山莊例必先至彼而峪定所由遵路可舍此林嵐
忽明晦增趣之所以晦處有鹿伏非時無害理(此時鹿尚瘦故)
(弗持鎗往即之而鹿亦麌麌近人如海鷗之狎也)海鷗狎即斯萬事一貫耳明
處見牆外駝馬過行李勞實厪衆人逸可恣一已肩輿
問景間所得聊紀是
題秀起堂
千巖葉態與枝姿總是書堂秀起竒淺翠濃青資造化
詩裁畫格入神思殊觀應識自太古此遇欣於又一時
每到山莊斯據榻欲因唘秘逓吟之
振藻樓
振為流動藻為華詩品亦惟備一家三字箴如悟根柢
不多些子在無邪
經畬書屋
振藻樓廊接書屋屋檐却自額經畬箇中誰識端倪具
求藻應於經始諸
文津閣
四庫收精要千秋示率循寧惟資博物端以藉修身蕆
事雖猶待集成斯已珍(建閣為貯四庫全書之用然鈔錄尚需數年閣中空曠用仿四)
(庫書函之式裝潢古今圖書集成全部庋架排列亦頗可觀)淵源如欲問(仿浙江范氏天一閣規制)
(初於山莊建閣以文津名之御園之文源大内之文淵則皆由此津逮也)應自此尋津
趣亭
石磴平巔十笏開俯觀諸趣面前堆襄陽帖語分明是
西則西山東月臺
月臺
為愛顛翁語假山築月臺錘峯如挂矣渤海早昇哉千
古文章鏡四時景物胎循名微慙(去聲)者曾未一登來
爽
北至已逾旬蒸炎實宜爾山莊稱避暑地靈有神理兼
之渥雨過快晴收溽靡埭露含潤晶巖風拂涼美襟袖
颯披爽几席清如水長夏以何消沃心有書史書史多
芳規擇而行由已
題董邦逹山水冊
天際輕帆
林立桅竿泊水隈其間鄉思(去聲)是誰哉天邊遥見輕帆
影知彼復從何處來
荻洲放艇
滄洲渌水荻蘆秋蘭枻金風獨放舟不把絲竿置身側
恐妨人認志和流
林塢幽居
翠圍紫邏蔚縝紛小築幽居亦可欣岫戶雲關早自掩
北山那慮有移文
水亭清曠
隔水林岑聳遠巒分明畫展范家寬虚亭四柱無人坐
留與千秋過客看
溪廻村静
溪水清泠號浣花榿林碕岸抱村斜草堂莫問伊誰宅
應是詩人姓杜家
柳橋晩艤
石橋木彴近遥路東沜西漘宛轉津柳岸艤舟夕陽晩
知他所待是何人
懸流淙玉
飛龍擘峡落銀塘蘭嶼沙洲去渺茫淙處恰應擬似玉
不須戞擊有宫商
松巖拂籟
侍臣翠蹕扈山莊(董邦逹以癸未夏扈從山莊此冊即彼時所畫也)各種圖成
小幀方拂籟松巖昔年况(萬壑松風為山莊三十六景之一予昔蒙皇祖養育)
(宫中賜居於此)追思即景感懷長
詠哥窰罏
伊誰換夕薰香訝至今聞製自崇魚耳色猶纈鱔紋本
來無火氣却似有雲氲辨見八還畢鼻根何處分
題漢玉璧
環以䕫紋圍粟寳量之肉果倍於好周乎漢乎弗可知
較諸素榖斯為巧撫不留手呵生汁温貞古穆其光葆
邊幅齧缺理則然世間何物完恒保
御製詩四集卷三十八
