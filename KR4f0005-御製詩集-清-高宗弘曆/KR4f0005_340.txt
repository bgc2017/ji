御製詩四集卷六十二
古今體九十六首(己亥八)
西南風
邇日西南風惜其勢略小然究勝東北弗遑卜雨兆(叶)
(東北風多致雨近今雨暘時若非望澤時而河工正當引溜向東北時恐風逆不得掣溜也)足見情
無定惟視一時好(叶)引溜今急務欲順歸故道助以西
南風事半功倍早諸臣竭力為切待風信好(據阿桂等奏儀封工)
(次引溜溝已放勢頗暢逹其引河則俟西南風順然後啓放庶可掣動大溜現亦上緊籌辦通日雖轉西南風)
(而勢弗大益切籲祝河神之助佑也)我亦焦在兹遥望虔心禱慙愧聽於
神惟祈萬民保
含經堂
往歲率摛句每於燈節過(每歲元宵後必至此憩賞至必有詠昨今兩年俱以二月)
(初駐御園且因在二十七月之内槩不遊覧故至此時始題句也)兩年却闕詠一晌復
成哦有喜因收麥多愁為(去聲)治河(今歲各省雨暘時若麥俱有收足為喜慰)
(惟儀封漫工至今尚未合龍盼望常縈愁緒耳)愁常倍乎喜慙愧竟如何
淳化軒
兩廊排石墨展步造軒新可閱今兮古難參精與神消
閒忽已夏闊什再經春所益忸怩者何曾化致淳
静蓮室口號
石邏松圍書室便香花綴景供金仙莊嚴不事事清淨
恰暎庭前矗靜蓮(謂假山石峯也)
自遠軒
開軒向野敞而清即景因題自遠名然固有應宜近者
其間善惡要分明(意謂善當近而惡當遠)
含韻齋得句
含韻以何名庭前玉蘭峙其數乃倍三擬之六君子君
子故多韻而齋對於是向年每有什闕吟兩春矣稍稍
吟興來花謝斯久已囅然笑著象韻豈有窮理
悅霽亭
暮春及首夏時雨復時晴二麥可稱稔黍禾亦遍耕五
月弗藉霖農諺還堪徵(農諺云有錢難買五月旱以利於晒麥也今歲節氣早此時麥)
(已登場晴雨雖俱無礙然尚係五月晴霽更相宜耳)然惟今歲耳那忘往歲情此
際方望澤何暇登此亭悅霽真悅霽艱遇慰益增而吾
願進之書云戒滿盈
阿桂等奏河工形勢詩以誌事
南壩幸保固北壩每衝決(阿桂等奏五月初七日西北風竟日不止溜勢洶湧將北)
(壩頭沖塌十五丈南壩已做成一百二十餘丈保護尚為平穩北壩屢經沖蟄難以施工云云覽奏深為煩悶)
風勢既阻□引溜成虚說欲移王家莊詳陳具圖閱看
直受頂衝庶可大溜掣(又據奏新開引溝之西王家莊有大兜灣一處擬於此開引河)
(一道達入正河庶可掣動大溜云云并閱所呈之圖形勢甚順惜未早見及此耳)惜早未籌及
事或有時節轉眼伏秋臨繁憂增鬱結哀哉儀封民無
能救阨隉惟冀此工成南望日焦切
泛月十二詠
月宇
上弦過未九分圓已有清光燭碧天聊趁晩凉一泛舫
孤斯况忽兩週年
月露
曉露日蒸夕露月然均雨足乃成瀼星羅水鏡都晴景
何事無聲暗潤裳
月午
入夕即看蟾魄午知為早現望前時下舂雖隠光猶讓
隂抑陽扶理可思
月山
遠岸高低列假山半輪祗燭碧霄間高低影現隨其取
順應物來本是閒
月湖
月自合湖湖合平更宜中置畫舟輕漫言明聖應數典
(西湖十景有平湖秋月)豈異天中一例明
月樹
大枝傑竪小枝横祗辨其形不辨名試向形初未名看
本來無定費閒評
月鏡
何須鼓韛與摩旃天水空明上下鮮合相設如參太始
唐宗三鏡祗曾元
月鐘
晩鐘聊以肖南屏自是發鯨非撞莛倘擬姑蘇城外者
明春指日亦當聽
月螢
不燃而燭隨舟照熠熠離離幾點斜若以為光大小計
孫家應合勝車家
月荷
開因見日合因月(荷見日則開見月則合出梵經試之果然)其合其開應有
緣消息難從女夷問静香送處本来蓮
月橋
月樣橋拖月宇中人行不礙往来通持燈那藉高低照
境是琉璃步是虹
月岸
在水為虚岸為實半輪曾是不分疏維舟上岸言歸寢
靜夜思之略慊予
雨(五月十一日)
邇日每作雲今朝遂為雨如霰霏細絲密點落卓午未
刻忽盆傾然不久即住(叶)既無礙收麥而復滋禾黍更
有惬懷處明當利行旅
幸避暑山莊啟程之作(有序)
典具如初法駕展七程之始禮循乎古吉行踰兩
載而遥緬
祖制之常遵秋蒐仍飭歎
慈歡之夙奉
夏凊難追時則柳陌微涼梅霖正霽爰御驄而曉發習
勞還似當年憶扶
輦以徐臻紀事頓殊前度歴山郵而臨避暑北道依然
排星罕以指清河東門詄若撫盈眸之禾黍劭農
藉用慰焉接撲面之雲嵐顧我何為情也適来行
館合有新吟朅爾宣毫忍披舊什長言誌感小引
抒懷
又是常年避暑時由來兩歲未行斯分明似昔全殊境
展轉於懷那措詞經國
深猷述
祖德奉
輿欽養緬
慈儀山莊指日蹕將駐踊懼難為即景詩
過清河
園門十里路而近依舊乘驄過石橋(是日出大東門仍照前乘騎過清河)
(橋復始易輿)請益聞之曰無倦長(上聲)年肯便御逍遥
麥欲收完禾黍茂此途此况實艱逢同農民喜不同者
懼滿予惟滋敬恭
夜雨朝晴景色新排班喜動送鑾臣路旁亦有泥濘處
僕役憐他受苦辛
過湯山
北望湯山過路岐不禁憶昔拊心悲四年前每
安輿駐(自癸未年為始每奉程安聖母辛熱河初頓必駐湯山以冀緩適至此分路處率遣)
(額駙福隆安先至湯山候駕問安)正是遣人候
駕時
過藺溝
丙申潔葺舊行宫(丙申歲因於藺溝葺治行宫為山途聖母初程駐憩之所較湯)
(更近而行更便兹經過其地不忍仰視)程近圖緣
豫懿躬此日驅車不忍顧一時揮涕恨何窮
石槽行宫晩坐
午前早已卸征鞍行館棲遲惬静觀過雨有颸皆送爽
浮雲無處不歸巒夏蟬試響出林澀槐樹成隂覆院寬
四壁多粘歴年什睨而泚顙弗能看
曉行
曉行緣趁凉曉景亦堪喜瀼瀼露光浮冷冷風韻美四
宇淨無雲東山忽拖紫知為日當升蒙氣出海水子輿
云平旦誠可因悟理既而瞿然懼莫梏亡之矣
謁白河
龍王祠
有河必有司爰命建
神祠莫匪贊
天德因之謁路陲久經叨
庇佑(自建安神祠以來每賴默祐瀾未逢異漲)兹復展威儀仍祝雨暘若
由來稼穡資
西南風
昨盼西南風為吹送河溜盼之而未獲北壩復坍透因
而為改弦王家莊津逗地勢當頂衝或可全川受竭力
疏引河釃之故道就然尚須時日(阿桂等昨奏於王家莊另開引河一道約)
(計月内或下月初完工俟汎水上灘實有欲進之勢即行唘放俾大溜掣入引河直逹故道如果大溜全掣則)
(壩頭水勢大滅施工自易云云是該處工程尚需時日今日此問西南風頗大豫省工次即或相同而引河未)
(成風力亦無可藉益切厪懷)且弗資風候兹乃西南風無藉功難售
徒為爽涼披那頼昏墊救未感增予慙仍祈籲神祐
晚熱
按頓駐離宫庭除晚熱烘密雲號空遇烈日景方融輜
重到休暇樹陰凉趁風益知早行好凡事豫斯通
過九松山
穆家峪北熟經途蔚嶺依然翠蔭扶明歲棲霞山右路
九株應驗是同殊(棲霞山有九株松南廵時屢經題詠)
勢益雄騰氣鬱蔥千霄以上落寒風問誰善解形容是
記得圖看陳所翁
龍泉寺瞻禮二十韻
石匣白龍潭舊傳為靈境往來每遥瞻瓣香遣致敬(叶)
昨歲夏值旱特以專官請(昨夏久不雨適召見攝京兆事胡季堂詢其田禾情形據)
(奏農民望澤甚切若即得透雨尚可有收并奏及石匣龍潭向來禱雨輙應即命其親往誠請翊日甘霖大沛)
(遠近均沾禾稼頓覺芃勃復命時又奏言潭上祠宇及其前龍泉寺歲久頽圮特發内帑萬金鼎新之兹工已)
(落成因巡幸避暑山莊便道至祠瞻禮)應禱普被霖舊宇因新整北廵值
落成親詣抒誠秉取道九松山東北循山逕(叶)近寺趣
頓殊樹密峯巒静三潭叠瀉瀑尋源更遥迥石洞窈首
潭其深不可等想即神所安一泓含溟涬便風亦不波
雖冬而恒泂神祠臨峭崖像設問欬謦四圍陡壁間松
栢森勁挺一川冰雪飛五月衣裳冷所見竒蹟多似此
頗鮮並祠旁搆精舍以備小憩領疏窗既納涼曲檻堪
憑景無須勞步履坐攬得全省意謂此多哉吾豈為遊
幸惟祈雨暘時鴻庥利民永
攬勝軒作(在南天門觀音寺傍)
巖門扼要向南天寺側朗軒俯碧川兩歲未臨真迅耳
一心迴憶益悽然香花供養溯
慈蹟
雲漢瞻依灑淚泉小憩便教鳴轡去恨留終古祗詩篇
出古北口
兩年未此度巖關昔歲情懷想像間戎詰敢因忘
祖制
歡承那再奉
慈顔閭閻滋庶籌衣食市肆無征任往還(古北口雖設關門商賈出)
(入例不征税)承德府新興學校兼觀士習可雍嫻
口外
唘程前之雨口外由來小禾黍原綠芃麥却未收了黃
雲蔚滿野吐穗灌漿飽雨不雨皆可農功隨路考教養
雖並重養較教為要(叶)居今言教難而養不可少所以
切孜孜祈年祝萬寳
再題常山峪行宫八景
綠樾徑
夏仲千林葉已稠容容張蓋綠如油步來却恐滅明笑
在彼仍當行不由
虚白軒
重到雲軒頓覺悲憶常
夏凊適於斯歡娛掖
輦那能再虚矣白乎付不知
青雲梯
幾叠青林罨碧疏雲如更復擬梯如寄言菅蒯慕斯者
踏實還當戒踏虚
楓香坂
山楓過雨浴芳磬低坂高陵一色青展步分明淨香界
恰宜小閱梵王經
如是室
如是寧云談佛謁今朝如是有餘思屏風八扇
奎文煥(室内屏風為絶句皇祖御書唐人七言八首)繼述
鴻規豈外兹
蔚藻堂
不須唘秘更抽妍大塊文章列目前試看形形與色色
起予無盡自天然
翠風埭
風豈翠乎林翠之請觀葉颭與枝披一般飛動菁蔥者
舍巽二能能更誰
陵霞亭
岡頭一笠欲凌空階下鋪雲日照紅設以赤城相比擬
亦堪賦句傲興公
至喀喇河屯行宫作
亦復乘輿亦騎馬年雖望七敢偷安灤平得號欣稱縣
(昨歲升熱河廳為承德府其餘六廳改為州縣隸之喀喇河屯今稱灤平縣)札薩迎途虔謁
鑾惠近柔遐恒志切撫今思昔暗心酸分明翼曰山莊到
夏凊全殊著句難
灤陽别墅
别墅灤之北稱陽義可思據高風自爽當夏日猶遲撫
席過(平聲)兩歲擘牋又一時山雲空際合便雨亦云宜
虬蓋亭
虬榦由来早成蓋盤盤益復翠隂森到斯便與乘涼坐
那更無端計丈尋
小金山
臨灤一拳石稱曰金山小一亭三間屋棲巖俯浩渺我
亦久未到題詩殊欠少到斯難恝置引興頗覺好拈毫
試吟搜上下空明皛如在琉璃界不塵徹裏表遐想浮
玉景原繋吾懷抱而吾居箇中稱小豈明道何必舉莊
周物物自了了
至避暑山莊得句
承德新陞以府名四民歡忭路旁迎山河自是萬古閱
寒暑忽教兩歲更雖曰勵躬法
祖志傷哉廻首養
親情初來例有詩篇紀慙愧無端七字成
永佑寺瞻禮
至止先兹瞻禮虔
祖功
宗德日中天惟欽
巍蕩垂萬世不覺光隂閱兩年頗幸雨暘以時若正愁
隄堰未工堅(自去歲七月河決儀封之十六堡屢築屢衝至今尚未合龍深以為慮)今朝
肅&KR0596;申誠處為憶前番益淚漣
寫心精舍作
神御樓之側精舍幽而雅每因成小憩近率逢仲夏(叶)
山静日方長景合子西也槐隂及松籟别我兩年者胡
為如是乎撫心不能寫
詣松鶴齋感成六韻
舊日攸芋
夏凊曾齋顔松鶴
壽希徵關情生憶兹尤切以禮制心特未能對境徒慙
孤所望捧
床祗恨呌無
應胎仙朗韻誰為聽蒼客嘉隂莫與憑嘆是三年倏已
過思惟
神御敢頻增(山莊永佑寺惟敬奉皇祖皇祖神御不敢并及妣)(皇皇考妣松)
(鶴齋雖暢春聖母昔年駐憩之所亦如御夀康宫園之例不敢增奉神也)桮棬列置
胥如昔言及斯真痛弗勝
熱河承德府紀事八韻(有序)
上塞久鍾擅坤輿之勝槩神皋特闢萃天府之奥
區造化既具此山川分野自呈為都會溯惟熱河
著號因泉温而紀地靈迨乎承德命名初設州而
今置府緬昔
經營文囿始成避暑之莊及余纉習武功斯佇行秋之
典烟井萬家而遞衍盈寧既叶屢豐禮樂百年而
後興教化亦徵日盛作廟準省垣之制(熱河先建城隍廟像)
(設祀典悉視保定省城)建學崇
孔子之堂文治甫彰賢書遂薦迺詔銓曹而集議悉
依内地之成科首廳遷郡守之階即資統轄餘屬
分牧令之職仍帶原銜人因舊而制則惟新規模
於焉大備官不增而事無所廢庶政因之益修顧
兩載已隔鳴鑾兹五月復臨駐蹕覽歡迎之士庶
愈懷
祖德之培貽撫肇錫之班聯恒凛泰符之熙洽用吟長
律兼識大凡
皇祖初名避暑莊熱河數典那云忘萬家烟火昔成聚
(萬家皇祖熱河詩有聚民至之句今不啻數倍矣)千里幅員今闢疆承德建州
癸丑始丙申陞府繼先蘉因之擇地立
文廟遂以育賢起學庠信是百年興禮樂欣其比戸富
農桑漫猜林本鹿豕藪試看家增弦誦場朔定安興軍
溯古(遼於此置北安州興化軍屬中京大定府金改興州寧朔軍屬北京路)豐灤建赤縣
分傍(熱河升為承德府統轄六屬並改八溝廳為平泉州四旗廳為豐寧縣喀喇河屯廳為灤平縣三座)
(塔廳為朝陽縣塔子溝廳為建昌縣烏蘭哈逹廳為赤峯縣仍兼同知通判原銜咸隸承德府)撫兹樂
利蒙
庥者保泰惟殷敬不遑
題文園獅子林十六景
獅子林
文園塞北此時開移得江南粉本纔獅吼一聲大千遍
悟知無去亦無來
虹橋
駕水石橋宛若虹波光浮動有無中武夷帳幔何須擬
未脫塵寰色與空
假山
真山四面假成斯其故云何别有思薄假貴真試遊目
山猶如此戒應知
納景堂
面水背山敞四筵景延遠近納無邊灑然對處依然念
不覺光隂隔兩年
清閟閣
高閣倪家宛在此既清且閟遠塵喧何須更展迂翁畫
喬樹蒼山古法存
藤架
覆橋為架架藤枝引蔓分條葉滿披散步綠隂俯流水
漫嫌曾不遇花時
磴道
磴道層層砌假山林岑曲折費登攀設如次第論詩品
袛在郊寒島瘦間
占峯亭
一峯之上一亭幽近翠遥青四面酬占取無邊好佳趣
原從脚底漫他求
清淑齋
山館清舒祗隔河(齋在清舒山館之南相隔一河山館之名皇祖所題也)齋名
清淑意如何卷阿
家法近咫尺憩息中懷肯構多
小香幢
一間小閣竪疑峯幻作香幢護相容大士有云泯能所
不知何物稱(去聲)清供
探真書屋
瀟然書屋額探真綈几芸編次第陳豈在章尋與句摘
要當實責以名循
延景樓
兩歲曾無拾級尋仍看風樹與雲岑儻然延景愴然憶
大異前廵
愛日心
畫舫
塞水艱於可泛舟居然池面貯澄流烟篷月棹隨飄漾
賖與清河作卧遊
雲林石室
雲為林復石為室會以天然遠以塵而我原非習靜者
不過偶至一怡神
横碧軒
近沼遥峯暎綺疏碧霄含蓋永如如莫非竒也竒之最
軒以無言領有餘
水門
跨水為門月樣空往來時許一舟通偶然寄趣因成涉
勤政吾當恒惕衷
洗象歌詠宋宣和端石硯
宣和博古通儒釋選材製硯鑿端石命工刻作洗象圖
不述聖經述佛蹟應知洗象寓色空而何通金唘金隙
汴梁富麗一朝盡可憐龍賓埋瓦礫是誰得之誰用之
依舊無言演梵筴
唐寅納涼圖
坐石臨流學古狂平頭奴子侍邊傍不須摇扇方逭暑
自有松風送颯凉
題鏤玉三友屏風
人中有玉卉寧無鏤玉仍宜三友乎蘇老品題精體物
(松竹梅為三友始自東坡)吳工追琢宛成圖此君居左右高士(屏風三扇)
(左竹右梅中松)羽客飛來傍大夫(松上棲鶴)把筆欲吟先却俗清防
真是稱(去聲)稱呼
荷
今歲殊常氣候早塞荷夏五放薰風(山莊荷花率六月始開其五月即開)
(者必因遇閏今歲無閏而開則氣候早暖之故耳)不知八九月之後可尚能留
水面紅(向年八九月間山莊荷花尚存雖因湖内有温泉之故究以開遲則落亦遲此意已見乙未詩)
(註今歲荷既早開未識秋深時尚能存留否也)
清高風度出塵姿湖泛恒教盪槳遲繞
膝稱
觴竟永罷昔年今日不堪思
過河詣溥仁寺瞻禮
清曉鳴鞭過武列(詣溥仁寺必須過橋此河為固都爾呼即古之武列水也)乘凉減
從謁祇園祝
釐昔日諸藩部(此寺係康熙癸巳年蒙古王公等捐建以祝皇祖六句萬夀)考蹟
此時古法門(熱河所有諸寺以此為最古)試看度生藉慈力詎殊畫
象注乾元循名責實於斯切佛道中原世道存
布逹拉廟瞻禮有作
布逹拉原肖前蔵落成土爾扈来賓(土爾扈特急呼之則為土爾扈猶厄)
(魯特急呼之為厄魯也)無心招致彼殊域有意懷柔此近人(蒙古素重)
(黃教况此寺倣前蔵之式尤為壮麗諸札薩克王公等每扈從瞻禮無不歡喜踴躍即此亦懷柔之一端也)
松樹種將嘉蔭滿山花開遍法雲彬更今札什煥倫布
(札什倫布華言須彌福夀也以班禪額爾德呢欲来京為余祝七旬萬夀特放後蔵式班禪所居廟建於此俾)
(居之)欣在觀光輻輳頻
殊像寺疊丙申韻
殊像像文殊豈云異貎乎闊違忽兩載瞻禮此重紆法
演三千界心傳調御夫無生祗二字行處目瞠吾
香林室
是林無不香是處香之最室築梵宫傍自應餘津逮潤
以沆瀣精吹以薝蔔籟耳根及鼻觀合相成静會五木
與都梁火氣直宜汰
倚雲樓口號
山樓兩架倚晴暉莫謂無雲便擬歸試看青蔥峭蒨者
蔚林詭石豈其非
廣安寺叠乙未詩韻
亘山叠樹盡娑羅勝地真宜創舍那瞥眼誰期閱兩載
散懷偶爾得重過
昔年祝願成三幻(寺本為詩紀聖母祝意竟釐而建曾於乙未及之孰成虚願)
此日虚無說六多柔遠詎惟宣梵教(此寺居普陀宗乘廟之西與羅漢堂)
(殊像寺俱在北山一帶地當塞苑之後琳宇駢羅益增勝㮣不僅宣掦黃教今蒙古王公等瞻仰生歡也)即
今棫樸作儒科(今升熱河廳為承德府建立試院定以學額並度地創建文廟期塞外士子)
(戸習絃歌振興文教)
獅子園即事
北山一帶列精藍瞻禮便因
邸籞探冬夏别茲忽經二歲年計則已為三松隂竹籟
撫如故月宇雲居步尚諳向憶
椿今
萱並憶即斯景况對何堪
樂山書院
重來書院坐
兩字樂山標每覩
堯文麗便思
孔語昭聖功明以示王道豈其遥鑚仰夫誰事末由徒
自焦
草房
不敢輕因易瓦為依然三架以茅茨閒庭小立餘深思
黃屋非堯
志早垂
妙高堂
不到凡塵處惟應顥氣俱近山都拜下一室若棲無觀
妙寧須李稱高欲笑蘇明春伏牛上試與問同殊
松栢室
一栢恒看對一松交枝佈葉翠隂濃元方之側季方立
餘者其間可漫容
護雲莊
偶步護雲莊雲無朗霽光雖非望霖際頗覺值晴長夏
日方騰赫巖風忽似蔵何當名副實一雨變新涼
題宜照齋
齋額顔宜照都因向擇西却來禺中近未值夕陽低孤
景任其爾會心適我兮硯屏棐几置便與一吟題
却炎榭
此處應無炎可却以無炎却却炎稱因思名實胥兼半
能所孰為真所能
雨(五月廿一日)
七日途間總遇晴歡娛僕役利行程固因收麥宜暘喜
頗為(去聲)新禾望雨縈連夜逹晨兹渥霈高原下隰徧滋
榮已霑便冀以時霽我亦同人無定情
題弘旿山水
畫裏别裁有合詩黃雲漠漠倚嶔嵜真情實景得扈蹕
萬傾山田麥熟時
詠古陶弦文缶
越器代增華陶穴斯最古亶父未足云虞舜則已睹有
孚比垂象納約坎示矩缾罍其子孫水土其父母(叶)銅
堅千百多瓦脆一二數返樸誠有心日未艱再午
題虞集澄泉結翠硯
絳紗漉取歴陶甄泥也而今較石堅通奉信稱能體物
溯源結翠到澄泉
喜晴(五月廿三日)
霽晨已自散山雲卓午復隂細雨紛既渥遂愁或過也
望晴實切不寧云夕陽忽照一天碧殢霧全消四嶺分
自覺戚欣失涵飬緣關稼穡太殷勤
御製詩四集卷六十二
