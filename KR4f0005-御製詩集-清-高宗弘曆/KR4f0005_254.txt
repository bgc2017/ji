御製詩三集卷九十一
古今體一百五十六首(庚寅七)
西直門外作
視朝還紫禁趁曉命輕輿雨澤幸及節田功觀改初煙
郊歴沃若綠壠總芃如却念西成遠心懷敢即舒
小憩鏡清齋有詠
溪齋液池邊路便一臨憩階南琳池澄檐北石泉翳常
時艱致水雨後胥增勢風度樹隂凉露湛花光麗適可
小徘徊幾暇無多事
韻琴齋
上源水既足假山泉各湧曲流灑階前激石活沄溶其
音中宫商而殊金石種似是七絃調又非指鼓動一雨
衆美具坐聽娛心孔
焙茶塢
貢來龍井雨前芽焙法南方精且嘉荷葉晶晶滿擎露
收將耐可瀹新茶
罨畫軒戲題
巖軒恒在斯一歲一二至至則畫罨前四時景各異氣
韻復生動似勝石渠秘知然而弗然自笑殊多事
題畫舫齋
北岸别鏡清東岸至畫舫相去雖不遥犁然殊景況鏡
取池之清舫喻室之状而皆有資水其勝各弗讓得泊
斯為佳豈必試風浪
鏡香室
齋正室則廂臨一池上曉日照芙蓉其香鏡中颺露
葉珠光擎風葩霞影漾鼻根既已清心所亦因暢設擬對
齋展畫是周昉障(畫禪室所藏名畫薈珍冊有周昉紈扇圖寫蓮塘景特妙)
古柯庭
葉齊鋪得滿庭隂翠榦稜稜尚鬱森四百餘年風月異
老柯猶識古人心
得性軒有會
天命之謂性性實得於天人孰不具之失多鮮或全克
己復禮為復豈由外焉借鏡以循名吾謂非本然然則
如之何率修願勉旃
奥曠室
入幽得廓意怡然七字成章便向前几席清凉筆硯潔
笑斯曾未久周旋
養心殿晩坐效白居易體
都京億萬戶煙火從來盛紫禁雖九重自當炎夏令未
如御園中水木實清淨視朝縱循儀一端示勤政避炎
而弗行豈曰持躬敬宫牆日影落殿角風來競五明詎
藉揮三幡頗堪證白傅亦有言凉乃生心定心定更幾
暇遂因試理詠
漢玉穀璧
周官周禮制曾遺後世稱珍概漢之我獨睪然緬姬室
措刑黼飾太平時
自高梁橋泛舟由長河迴御園即景
太和曉日視朝迴趁爽長河畫舫開拍岸盈隄漲水足
溯游鮮值自兹來
沼園樂善路經過倒影樓臺寫碧波遮莫泊舟尋柳逕
繕營欲笑向緣何
廣源閘隔水高低那畔蘭舟傍岸徯易舫川途還便進
不須白業訪招提(萬夀寺即枕長河岸邊)
繡漪橋入即昆明淼淼波光鏡浦平却是水華亦需澤
香霞過雨總舒榮
鳳皇墩峙水中央檐際波飜㶑灔光屈指三年未經入
主人自問有何忙
到岸輕輿返御園有誰章奏候金門沿緣半晌足遊目
過此應非敬所存
夜雨(閏五月廿八日)
快晴已多日嘉&KR1204;喜依旬作勢悠揚備聽聲疎密輪滌
炎隔牖遠送爽攬衾頻翻覺難成寐思他咨怨人
喜晴
朝來還密霔午過遂開晴似此如人意真舒望歲情風
花香送峭曦葉影含晶敢曰心斯慰益因敬畏生
恭奉
皇太后御園賞荷即景成什
邇來時雨復時暘略可農祥慰
夀康
鳳艒沿觀岸禾茂象筵張對水華芳庭心曦影全無暑
浦面霞光却有香歲歲承
歡如一日十千為日歲同長
詠檀玉蓮朵如意
比德皆君子亭亭自葆光看來本同色嗅去若生香說
已聞茂叔揮曾詠穎陽問宜何處置宜是芰荷鄉(御園中每)
(歲恭奉荷處聖母賞)
溪亭對雨(六月初二日)
侍
膳觀荷歴晚飱
鳳舟恭送返前園溪亭閒坐避炎暑西北雲生遠宇昏
殱磹光飛霹靂鳴湏臾峡倒復盆傾向時酷熱驅何處
頓欲添衣凉氣迎
連日時隂復時霽豐隆作勢意猶酣晚來陣雨淨收去
螮蝀拖開天蔚藍
風
赤夏熱其常雨後風含爽碧天無纖雲高曝金烏晃仙
籞既清澄文軒復朗敞盆卉各摇芳庭樹紛逓響桃笙
流四筵葛襟披五兩與共散鬱陶茂對欣長養
盆荷
盆中種藕根出葉亦田田水弗幾寸深波無數尺圓不
染性原同益清花猶鮮下可遊錦魚高詎藏蒼鳶相看
傲平湖何慮採蓮船
瓿松
黃山多竒松其種(上聲)不一足賈客移之瓿船載他方鬻
柯以數尺計概有凌雲局根以數歲植貌有千年樸大
似方朔窺王母小兒目
夏日池上居
池上偏宜夏日居漏長高閣適幾餘略欣時雨時暘候
敢㤀曰明曰旦初隠几那教夢栩蝶憑窗便可數(上聲)游
魚芸編豈必搜竒衍二典三謨足起予
抱樸草堂
逕入竹籬曲堂逢茒舍開樸欣無與比趣以不頻來嘉
蔭當庭直閒花傍砌偎几間供筆硯得句便言逥
綰春軒口號
百尺垂絲綠影鋪敞軒逭暑坐斯須忽然擬向長條問
流水春光綰得無
解愠書屋
順則惟堯時解愠惟舜代相去未百年弗順而愠逮大
禹遂泣辜風日下堪愾爾時至於今復四千餘載解愠
詎易言披薰慷以慨
豁如堂
軒窗䟽朗喜薰披花露盈盈香滿墀悅目賞心寧在此
大公順應絜於斯
樂性齋
萬物皆具性惟人最靈矣近乃性斯率遠或情所使返
遠而合近得樂性無比固亦匪外來其目戒非禮顔齋
當銘盤永言玩厥旨
芥舟
水中亭子小而幽喻物名之曰芥舟舟已非舟芥豈芥
兩㤀離即幻隨流
御湖雨泛(六月初八日)
已喜宜暘數日晴遠天薈蔚暑雲生西風送雨連波立
畫展瀟湘片刻成
急點繁珠挟八音聲難為譜色難吟曲池大有江南意
舟泛山塘虎阜尋
繪雨山房(在北遠山村)
山村久不到乘閒一泛船夏雲挟雨來湏臾天水連山
房可憩坐據床眄飛煙岸樹既迷離庭草益芊綿許詩
景畢肖米畫神都傳猶欲問顛翁似此恐未然
耕雲堂
山堂近北墻俯視見牆外墻外復何有水田横一帶綠
雲蔚芃芃怒長(上聲)雨既霈耕耘忙農夫腁胝力誠憊所
以廑祈年斯實苦之最
晴望樓
雨既優霑宜是晴高樓縱目惬予情禾風黍露摇晶朗
嘉與三農望阜成
題和闐玉桃源圖
是圖刻漁人始捨舟入洞口未見秦人意
舟自溪源捨逕從洞口尋行行初極狹去去欲窮深屋
舍猶未見仙凡覺異音淵明當擱筆五字作何吟
題方琮山水
蒼環復翠羅喬樹好音多是處誠天宇誰家此碩薖涼
聲泛仙籟素色落飛波獨上高樓者知他意属何
夜雨(六月初十日)
晚熱既過甚夜雨知必然夢醒纔二更響聽垂簷泉時
行正斯際三朝晴已連霶霈諒無妨未免心略懸心懸
匪為他所為廑農田
喜晴
曰旦起披衣佇立望天宇潤氣濕襟袖密雲喜不雨既
而雲散風既而日朗午變隂漸爽凉雖炎非溽暑遥想
田疇間炙背欣農父
泛月
碧宇無纖雲夕陽高樹晃對時豁鬱蒸吾心亦舒昶清
風既滿湖下舂漸隠榜過弦月在午揚輝煥晶朗徘徊
欲入懷擬議難成象百層紫金塔横卧波沆漭如是從
誰聞華嚴大方廣
月宇襍詠
新月
夜明三日見哉生碧漢寥寥凑朗晴雖是西傾倏飛下
迎人意已幾分清
弦月
漸移東向漸光明弓樣還疑羿待抨竊藥奔來千萬載
似猶逥顧未㤀情
望月
日日看來忽就圓問誰能解是因緣玉輪解以初無識
如是虧盈任轉旋
湖月
御湖圍廓尋常識入夕冥冥頓覺遥俯察仰觀非二體
欲伸手掬鏡璇霄
溪月
一條銀線繫珠浮遂與沿緣試泛舟湖水宜寬溪豈窄
絶無揀擇祗隨流
瀑月
飛泉飛月兩參差至動中全至静期輞水淪漣光上下
却殊摩詰作書時
松月
倚巖老榦自槎枒隔浦看來遠亦嘉却入一丸金彈子
䙰褷驚起露棲鴉
竹月
舟過竹埭且教停散玉摇金無定形說偈何須參指上
一時息慮合清冥
荷月
香風拂拂面前過俛視船行過浦荷底是夜來花盡歛
(梵經荷花見日而放見月而歛試之果然)水仙應是(女)姮娥
舟月
舟行岸轉鎮相隨左右有之無不宜放眼青天寰海外
乘桴詎止木蘭斯
岸月
湖遊罷亦泛溪逥近岸低看樹影皚乍聽蛩吟出草際
秋聲誰使逼人來
齋月
徘徊月宇薄言歸開著雲窗暎碧幃小試清歡太康戒
敢忘粥粥此宵衣
陣雨(六月十二日)
陣雨飛來疾敺炎正可人樓臺都湧海世界忽成銀蟬
静柳樹杪鳬藏蓮葉津在東拖螮蝀霽景又從新
過青龍橋二首
昨晚陣雨灑今晨料爽凉因教動清蹕名境攬煙光迤
邐石橋過盤逥村路長黍高及稻下左右閱農忙
橋下建閘版昆明之尾閭專員司啟閉(青龍橋建閘為昆明湖尾閭之)
(泄專𣲖大員董其事視水誌盈縮以為節宣)節制視盈虚前月漲消矣(閏月十六)
(夜雨勢稍大山水挟潦驟注湖波拍隄因勑盡啟青龍閘版盛漲頓消大得設閘之利)歸墟竟涸
如從兹願時若豐屢庶歌諸
季夏玉泉山静明園作
數(去聲)月曾無臨静明邇來時雨復時晴趁斯暇矣略遊
目亦欲因之紓鬱情輿過柳隂風送爽座依花處露瀼
晶溪亭瀟落晚餐罷章奏批翻自勵精
飛雲㟪
春雲來好秋去好因識人心曷有常邇雨慮多無慮少
便全飛淨正何妨
乘輿至玉泉山頂
晩凉適可遊山色況青好玉峯雖不高於此自超杪肩
輿遵石棧蘿徑殊窈窱十步廿步憩憩即暢吟眺(叶)已
逸㤀人勞夫豈恕之道
麗瞩軒
雲軒玉峯頂高每不常来至必暫為憩果然清足陪一
篇詩句就幾點漏聲催石砌柏拱把(柏子落石自生不數年皆拱把矣)
流隂信迅哉
罨畫窗
納遠虚窗縱目殊寧關山水供(去聲)清娛黍高稻下綠雲
蔚勝展程家耕作圖(内府有程棨摹樓璹耕作圖卷寫田家景事畢肖今與所繪蠶織圖)
(并鉤刻耕織圖逥廊)
静益書屋
凡有可益者是動應非静既静既曰益其趣如何領譬
若水與波波原水堪省又若空與色各具質所秉色可
益可損空則損益屏不益益之最於斯意為永
賞遇樓
陟嶺緣西降嶺隂即漸長潤行蘭埓露爽趁柏風凉岡
脚臨斜落樓頭别一方如詢賞奚遇大野朗晴光
開錦齋
背倚石厓聳面臨湖水流翻光呈俯目縟綵見擡頭機
杼夫誰設文章不費修四時花似錦詎獨擅於秋
夜雨(六月十四日)
隔日雨零宵摐聲度漏迢已知膏(去聲)禾黍却厭聽芭蕉
衾攬凉颯沓軒披夜寂寥時哉適可止農況問明朝
午晴
曉起猶霏霔午間遂放曦似兹真幸矣吾益敬承之雲
向遥天歛風從高樹披瓦簷尚餘潤斷續露珠垂
立秋(六月十七日)
逾閏節應早金秋中澣來天時惟敬奉農諺自籌裁細
雨五更落徂雲萬里開正當望晴候此亦足當哉(農占以立)
(秋日宜雨而復晴為一秋時若之徵今日五更微雨向曉即漸開霽既叶田家諺語且連日霖多得此尤足稱)
(快)
題金廷標新秋景
襍卉朝来露氣溥却憐荷浦豔將殘高人似鶴立猶獨
童子鬭蛩圍欲團却喜蕉心展階側忽驚梧葉落林端
興懷正是新秋景觸目訝成古蹟看
熱
將謂已立秋縱熱不致甚詎知婪尾炎其力越懃恁隂
雨来無時濕氣鬱漉渗(叶)晴霽放陽光蒸溽酷更審豈
無廣厦庨尚弗安衾枕念彼茅簷間民艱益廑朕
雨(六月廿一日)
朗晴逾數日情知雨不妨以前霈既優雨即慮徬徨午
熱劇蒸雲棼絲合渺茫倏忽急陣催勢如傾吕梁炎威
避何所已自添衣裳披凉雖快哉籌農心為忙太過恐
致澇良苗愁商羊翹首望雲開時若祝宜暘
喜晴
夜雨聲已細曉雲勢遂歛扶桑燭陽光徂縷散荏苒縱
炎所弗辭惟虞蒸溽漸過午乃快霽嫩爽生席簟似此
設經旬西成庶幾覽
題董邦達新秋景
遥天雲歛露山光景物新秋報白藏高士似嫌餘暑在
風臨水閣受微凉
幾暇
幾暇寧無意適予問予意適事何如吟詩懶用新竒句
習字惟耽平易書稍喜風凉拂几席又看日影上階除
迅哉駒隙有如是學業於斯未信諸
詠漢玉穀璧
子曾執此誰曾執粟榖紛堆陳相(入聲)因未免一端思致
問果能可食濟飢人
西北風
邇雖弗雨每雲生西北風今始快晴爽氣頻鋪消溽濕
秋陽高曝麗晶明不周功詎寧容缺以散休惟時若呈
盼亦久哉逢亦喜迴思春月頓殊情
出
暢春園門自隄上至泉宗廟即景襍詠
清曉起居謁
夀萱(内)(夀萱春永在居暢春園皇太后所齋額也)遂乘幾暇出園門水
田千罫都芃綠多少殷心箇裏存
暑雨全收快霽宜豆苗稻穗曝秋曦所經見固堪欣慰
未見還愁可若斯
沙隄宛轉栽桃柳春仲經斯花未開茂葉長條忽爾許
流隂五月倏過哉
肩輿輕拂曉風凉泉上祠無六里強(自暢春園至泉宗廟止五里餘)最
是新秋澄爽氣暫教停蹕賞煙光
題扇淳室
初自園門進便為扇式房誰能此揮摇(去聲)已是覺清凉
戶外曉風入階前秋卉芳箴文懷藴古(張藴古大寶箴云扇以淳風)
祇益愧無遑
挹源書屋
數舉其多以萬言(泉宗廟建於萬泉莊)泉宗因識此為源心傳道
統寧殊此書屋曾因申著論(向作討源書屋記曾申論此義)
曙觀樓
層樓拾級披迎面爽風吹目與心俱豁境和景相(入聲)宜
觀農意為(去聲)暢玩物志寧移海曙雲霞出襄陽句絶竒
向綠軒得句
幾架疎軒向綠開致幽林曲與溪隈含光相暎不相妒
豈是藍青費品裁
依綠軒
嘉蔭四週圍書軒敞牖扉研精二典在多慙(去聲)五絃揮
喜近清秋爽行辭燠夏威稻塍將作穗可愛綠依依
秀舉樓詠假山石
何時來自洞庭濱(謂太湖洞庭山非楚之洞庭湖也)秀舉翩翩實可人
設使米顛驀相遇可無下拜敬如賓
輝淵榭
瀑泉飛落處摐擊成深淵雖深以至清藻葉可數(上聲)焉
日色相輝映綠玉枕金田憑榭偶屬目知妙難為詮
樂清館觀書得句
書館信可樂恰有清風引綈几置芸編隨地務時敏底
須研索邱語孟用不盡設詢即景句吾亦有所凖了知
非伯夷惟當法伊尹
集遠堂
巖上書堂敞碧疏遠山近水納無餘一時遇目得清會
集遠由來在集虚
肩輿由萬泉隄至聖化寺
祠東迤邐至祠西觸目成吟逐處題剛報辰牌原有暇
祇園趁便重(去聲)尋蹊
拂面西風爽不凉鱗塍萬疊蔚煙光綠雲叢裏欲結穗
此際惟期時若暘
梵宇百年多古樹黃衣列候喇嘛僧金仙聖化誰能識
若論化民吾未能
精舍溪南别一區既來應到攬斯須板橋過去無多路
便覺湖山越樣殊
含醇堂
曲隄閒散步逕造讀書堂晝漏遲幾暇水風拂面凉已
欣餞夏節適可賞煙光仰首瞻
題額訓垂奕世長
得真齋戲題
我聞梵經云凡真皆属妄已妄更求得是謂迷趨向漪
者水之波圍者山之障歷歷面前陳何言胥幻状如是
以得真亦匪金仙謗
矚巖樓
敞座風前謝摇扇高樓水面朗開窗翠巖對峙堪延瞩
上下玉簮聯一雙
題羃翠軒
拱把梓桐苟欲生培成翠影羃軒楹愛身庸詎不若是
三復子輿慎所萌
襟嵐書屋
琳池有水全浸山瀟然書屋營其間左挹雲嵐以為袖
虚無動影如堪攀妙哉佳處莫過此不惟畫情實畫理
笑我坐曾弗暖席得句即行而已矣
林壑秋清圖題張鵬翀畫扇
展箑本因易舊字(舊存書畫有位置未惬者輙為更易興到並成新咏)觀圖率與
發新哦疎疎却喜筆無俗㶑㶑疑披水有波何異南華
(鵬翀號)對秋爽不殊北戶引風多失之當面珍已往自我
如斯那怪他
處暑
邇日宜暘好今朝爽籟吹司天誠善步溽暑已全移蟲
韻添於向駒光監在兹晚來雖劇熱知復不多時
德勝門外作
逾月園居宜視朝清晨鳴蹕返宫寮經旬快霽行金令
喜看煙郊芃碩苗
蓄水因教濬闢池松林閘更事修治(德勝門外舊有蒲塘數區今春濬治)
(寬深逹於西直門以資引蓄灌溉並修松林閘玉河支流入城積水潭太液池皆資節宣)略為紆道
觀工蕆拍岸新波㶑碧漪
疊道修因來往人(舊時德勝門外至圓明園雨後輙泥濘難行壬午冬發内府金集步軍執)
(役修築土道旁濬溝渠以疏汙潦而便行旅並令司事者每歲查修)渠消水亦利畊畇鳩
工並不驚閭里内府休嫌發帑頻
入安定門至
雍和宫瞻禮
邸第吾生長(上聲)今來忽六旬
昔年景頻憶先節敬應申(八月間慶賀禮繁乘暇先至此瞻拜)砌下花新
錦庭前松老鱗緬懷趨
訓日黯爾獨傷神
養心殿晚坐
清秋入紫禁皜日上彤疏熱縱餘波在時知大暑除欣
惟曝稼穡暇亦閱詩書七月豳風詠民艱每切予
高梁橋泛舟至樂善園
倚虹堂(在高梁橋側)畔候蘭舟盪槳清晨試溯流直進前番
園未入小留今度景聊遊露濃花際猶湛日風颯林端
已報秋得句便教移舫去笑予何事類馳郵
題藴真堂
溪堂綠水濱小坐便怡神花際風翻錦荷間露瀉銀昨
年渾欲㤀(去聲)秋景又從新真藴夫何在一心惟愛民
含清齋口號
一年幾度此經行便去何曾久暢情分付虚齋應好在
四時風月自含清
舟過萬夀寺
石閘廣源(閘名)過水高因易航須臾經梵宇瀟落靄秋光不
必維鷁首由來識鴈堂門前僧跽候到點付評量(到即不點)
(點即不到語出指月錄)
進舟至萬夀山登陸
長河漾舫不多時湖入昆明漭沆披適可黃頭落風颿
(去聲)遂教青雀泊雲涯肩輿路便聊攬景點筆秋前恰啟
思底事對山饒逸興田功夾岸看來宜
惠山園
山左小園别一區亭臺全擬惠山圖今年問景猶初至
素節當秋覺益殊松自静因風有韻石雖瘦以古為腴
詎關境勝恒懷彼祗為(去聲)民親每綣吾
瑩心堂
惠山園北據巖堂堂下流泉泌且洋屬目瑩心清庶慮
因教數典學山莊(避暑山莊有瑩心堂兹仿名之)
霽清軒
别嶂頗亦高有軒築其頂向北堪騁望綠雲迷萬頃習
習華黍風秋陽澄霽景始旱繼以潦數月憂怲怲弗災
且望收額手吾何幸
清琴峡
泉聲出峡較恒強映目為清入耳凉恰是昌黎能妙會
穎師琴韻變軒昂
七夕
依然七夕到那遇閏為遲虚說緱山鶴誰知良日麋曝
衣雖劇熱引扇有清颸返樸吾恒願何須乞巧詩
洗車雨
邇日覺婪熱蒸為雨洗車晴来逾半月潤處利高畬誰
詠杜家句(見杜牧七夕詩又歲時襍記七月八日雨曰洗車)惟籌農者書敺炎
頓生爽對景意清舒
和闐玉關山行旅圖
和闐貢玉高逾尺土氣外黃内韞白量材就質鑿成圖
不作瓶罍與圭璧關山行旅繪廷標(圖稿金廷標所成)峯嶺疊
疊樹蕭蕭畫祗一面此八面圍觀悅目尤神超嵒齬之
處路疑斷雲棧忽架接兩岸策驢控馬致弗同跋涉艱
勞皆可按大蒙至此萬里餘圖中櫽括殆盡諸各有恒
情每廑彼不寶異物徒慙予
題楊大章秋景花卉
幾叢秋卉不論名跂脉蟲遊風露清却是寒蟬碧梧上
似愁即漸欲收聲
泛月有作
幾片秋雲傍晩徂過弦輪欲滿光鋪不炎復不凉侵體
耐可筠舟泛御湖
御湖秋孟不恒逢(常年每於七月啟程往避暑山莊)颯景欣兹覿面供
況值宵清幾復暇宣毫江硯得從容
從容碧宇彩流晶滿目寒光滿意清欲學青蓮一致問
當秋底事十分明
姚體倫蜻蜓紅蓼圖
幾穗紅珠照碧水一雙蜻蜓飛復止成形賦色誰所為
無過偶然相值耳明經爾時興會此了了寫意弗求似
徒觀䔩䔩點點中江上不覺秋風起
患失
子曰苟患失將無所不至為(去聲)為臣者言萬古昭明義若
其為人君宜多患失事
天命與人心慎保恐或墜
祖功及
宗德謹守虞致棄九州幅員遥可展不可替庶政綱紀
存當修不當廢祈年兆雖佳未定越廑意一方即有收
尚願萬方備一歲即幸豐更冀綏屢
賜患失斯已多得恒弗能遂為君信難哉永言誌吾思
雨(七月十一日)
前朝雖小雨半月已佳晴優霔欣兹霈晚田滋彼萌作
停卓午過颯沓嫩凉生適可宜云止斯之每繫情
喜晴
徹夜密雲而不雨侵曉廉纖織空縷時疎時驟將作霖
月值三白恐符語(是月九宫值三白在下諺稱三白落地其月多雨)即今霽實
大宜農望見天衣薄過午旋薄旋看散以盡傍晚空澄
淨碧宇愁農自覺太慇懃是何言哉分(去聲)吾所
西直門外作
邸第親臨緣視疾(和親王以病痢請告隨遣御醫診治兹聞所患增劇因入城臨第視之)
輕輿復此返都城詠詩申志恒敦愛煮藥燃鬚太矯情
(通鑑載薛王屬疾明皇親為煮藥火爇鬚因曰但使飲藥而愈鬚何足惜云云夫友愛貴合中庸之道煮藥豈)
(無僕寺何必身親損鬚且亦何益於療治紀載家鋪張失實殊不足取向題養正圖曾闢正之)亞圃繁
蔬滋宿雨芃阡華黍曝新晴築場納稼時猶未望歲殷
殷益屏營
養心殿晚坐
歛盡秋雲祇碧天目依寥泬望澄鮮風來殿角吹衣表
日上(上聲)窗稜朗座邊幾度往還明未久誰知時節暗為
遷蟾光徐散琉璃瓦坐看輪匡欲就圓
臨和親王府第酹酒永言誌痛
視疾起居執手詢旋聞哀信達楓宸維屏維翰有為恃
斯邁斯征無更親弱質兒孫憐汝偝
高年妃母養(去聲)予申(二裕貴太妃居宫中今年八十有自難慰遣予當代為申養以頥)
(之高年志)一朝喪弟兼賢輔自顧何心慶六旬
臨大學士忠勇公傅恒第賜酹酒
瘴徼方欣輿病廽侵尋辰尾頓增哀鞠躬盡瘁誠已矣
臨第寫悲有是哉千載不磨入南恨半塗乃奪濟川材
平生忠勇家聲繼汝子吾兒定教培
中元日放河燈
多向山莊度(每歲孟秋幸避暑山莊此日率於彼放河燈)御園今日逢了知
雨孤節却幸霽宜農(是日密雨至申逮酉即霽)駒隙迅如是鴒原覓
莫從河燈依例放未覺解無悰
題和闐玉前赤壁圖
壬戌泛舟遊挈賓清秋赤壁景鮮新成圖那藉琢磨巧
玉局原來玉樣人
早桂
月先(去聲)中秋月香殊他卉香隔年重挹韻幾穗早標芳
綠玉分来綠黃金鑄得黃臯途逓消息可許傲山莊(每年)
(中秋熱河亦有盆桂然塞外風土究覺香色少遜耳)
雨(七月十六日)
夜隂曙落雨間(去聲)作勢未央滯雲東南來似此安窮長
五穀逮穎栗於時宜若暘屬我心弗怡益覺愁徬徨傍
晚幸開霽夕日輝霞光
眺爽樓
一夜西北風萬里雲散盡朝來重登樓迎面爽颸引出
樹見墻外芃芃彌隰畛額手慶宜暘屈指西成近延眺
此為佳藉用慰民隠
益思堂
能益人心思(去聲)端惟詩與書是宜尋饜飫未可負居諸
樂以四時永趣當一卷舒佳哉董季直曾說有三餘
悅霽亭口號
風吹雲片去無餘砌曝曦光溽畢除秋草秋花那悅彼
農勤農苦略紓予
待月樓
庭中聳假山有樓築其西山雖似隠月亦有月上時曰
待則不無言待惟斯宜心知海中湧目見巖端栖忽覩
清光滿照我之書帷我心亦如月朗然無所為精華澹
澈間五字聊成題
雨(七月十九日)
時霽時隂邇日連幸無霪霈致傷田今朝密霔雲低佈
恐遂成霖意怵然
晴
秋田云熟雨無害豈識堆場亦望晴過午雲徂懸皜日
始能對霽略紓情
命急賑直隸被水州縣詩以誌事
夏閏潦行甚畿南有被沴微禹民其魚對時增恧惴麥
收已云薄黍種復澇致念彼謀食艱未可拘常例(今春近畿)
(少雨麥收不及昨年閏五月内大雨過多瀕河之武清等六縣低田被淹貧民未免艱食特命於八月内先賑一)
(月口糧仍俟勘實再加賑恤)急賑命速行銀米仍兼濟(賑例應銀米兼給前曾降)
(旨截漕二十萬石貯北倉以備直隸賑貸之用因諭楊廷璋即於此内動撥濟各屬倉儲所不敷仍飭董率有)
(司悉心經理俾待哺之民均霑實惠)猶恐米不足截漕早頒制申命方伯
臣勤宣期惠被既妥且欲實庶減爾我媿
即事
即事成吟吟且哦邇來憂樂一何多長(上聲)年祇覺光隂
速少境渾疑夢寐過秋景聊欣無暑氣東流不見有逥
波詩如老杜堪稱聖今也斯翁可識麽
倣趙孟頫蓮塘圖用舊作題趙畫韻
風動鯉魚波滿塘枯荷葉上獨禽翔别傳秋意斯臨趙
盡得風流彼勝黃(趙圖中有董其昌題識云倣黃筌本)藻荇蕭疎筆幾點
水天幼渺尺盈方欣於五合同書法小幅旋成趁爽凉
西直門外作
釐降因之返禁城(以和静固倫公主下嫁進宫御保和殿賜宴)金風華黍步
輿迎爽披昨晚收陣雨曝喜秋陽暢曉晴幸未大田傷
夏澇看猶萬寶逮西成畿南莫救水鄉沴仲月先教急
賑行(武清等六縣閏夏雨水過多瀕河致澇低田難望秋收因命於仲秋先賑一月以資接濟)
萬佛樓成是日瞻禮得句
六旬慶誕沐
慈恩發帑範成兩足尊數(去聲)計萬因資衆舉(建樓範佛以紀慶典)
(内外王公大臣亦有請鑄佛像為祝者統以萬計並奉樓中因以萬佛名樓)層看三此建樓
鶱香花卜日瞻禮始福德被民願力存設曰遐齡祈夀
算肫誠還以祝
徽萱
題澄性堂
萬佛樓旁精舍新渟泓碧水面前陳迎眸何礙風和月
澄性都蠲根與塵兜率不殊八功德阿伽全泯萬緣因
箇中本是無一物試問高樓誰主賓
致爽樓
墻背夕陽檻倚池漪波翻影上檐楣不須石級重登陟
已喜披襟致爽颸
湛碧亭
前後皆帶水左右復襟山雖均假施設所喜如天然秋
月與春風暮靄還朝煙小亭正對樓平臨省躋攀於樓
不見亭為(去聲)在菁葱間
鏡藻軒
階前俯平池朗朗鋪鏡影鏡中寫何形交横有藻荇是
乃為真乎東坡終幻境(用東坡承天寺冬月夜遊事)
清約池
小池半畝湛虚明澹沲軒前約且清即景偶然題兩字
非關知否致詳評
澹吟室
兩間築精舍咫尺近祇園静納空和色動標風與旛澹
懷惟寂寂吟緒亦源源把筆微嫌處未能戒綺言
泛舟太液池
太液秋風裏輕舟即景論元明春夢錄日月浪花翻穗
吐荻蘆老實浮菱芡繁金鰲横漾過遂與到蕉園
萬善殿瞻禮
液池南北一舟通命棹蕉園為(去聲)落工(萬善殿在蕉園中猶前明所建)
(閱久剥落今歲鼎新之兹届蕆工拈香瞻禮)松戶百年依舊綠梅梁八架換
新紅金仙本自冺成壞塵世誰為悟色空初正陀羅音
禮懴(工既落成緇流於大悲壇禮懴懴文陀羅尼乃新依梵音釐正者)笑予者箇未全
融
和静固倫公主下降喀爾喀親王成衮扎卜之世
子拉旺多爾濟是日成婚禮成賜宴詩以誌事
藩屏世澤效劻勷重(平聲)見秦臺引鳳凰(成衮扎卜之父超勇親王策凌)
(在爾濟皇祖時尚大長公主為額駙今拉旺多復尚主世承恩澤蒙古中亦罕有)畏侮和親
鄙婁敬(漢畏匃奴強侮婁敬因倡議和親厚遺隆禮究無解於邊患唐於吐蕃突厥亦以婚姻修好其)
(失策略同若今中外一家諸藩部世效誠悃其尚主者禮則家人而誼等臣僕列居邸第何有漢唐降尊遠適)
(之嫌哉)費奢暱愛笑同昌(唐同昌公主出降賜錢至五百萬貫且以内府寶貨實其宅奩)
(具務為竒巧房櫳襍器飾皆珍寶金銀靡耗無度今公主婚禮所費不過數萬金而一切取給内府並不用戶)
(部帑項制而有節實我朝善法耳)結褵戒勿恃尊貴就邸勉教孝舅嫜
嘉宴聊因循典則無須蘭省賦催粧
御製詩三集卷九十一
