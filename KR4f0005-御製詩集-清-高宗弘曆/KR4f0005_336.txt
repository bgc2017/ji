御製詩四集卷五十八
古今體三十五首(己亥四)
題舊玉圭璧
一圭著璧未前聞應為(去聲)春官誤會文(此圭璧中為璧形上下露圭末)
(圭本向未見有此制蓋因眷官四圭有邸之注謂圭末四出而誤也考宋聶崇義三禮圖其繪四圭有邸中央)
(為璧四面各出一圭剡首長短與肉好稱又繪兩圭有邸制亦同惟圭首上下出耳至其繪圭璧則下為璧上)
(為圭首長短適均其下更不露圭本自為可據此玉質與色俱舊而制作不合古圖豈琢玉者以意為之未加)
(深考耶)却是千年以上物穆然土色蔚蒼雲
讀韓非說難
韓非曾著說難辭世態揣摩竟莫遺寄語聽人之說者
破其術祗在無私
詠永樂雕漆畫景盤
坐對健談高尚趣世間那肯姓名留不知何許人如擬
應是野王二老流
亦有松風亦有軒但看相對不聞言未經宣德偷官匠
喜尚年標永樂存(永樂中果園厰制剔紅器針刻大明永樂年製字比元季作者似為過之)
(宣德時厰器不逮前工屡被罪因私購内藏盤合磨去永樂針書細欵刀刻宣德大字濃金填掩之故宣欵皆)
(永器也間存永樂原欵則希有矣見帝京景物略)
聞甘肅得雨詩以誌慰
旬宣入覲命廽甘雨水沿途達奏函山陜均稱膏&KR0584;渥
伊涼亦屢瑞霙覃(甘肅布政司王廷贊陛見回甘奏報沿途所見情形云山陜連次得雨土)
(膏含潤麥隴青蔥既至甘境見麥苖滋長詢之農民僉稱臘正兩月屢霑瑞雪若再得春雨二麥可望豐收及)
(二月二十七日回至蘭州是夜得雨三寸其餘各屬是否一律均霑現在飛查速奏)仲春到遇三
寸澤各屬將詢一律堪却是督臣猶未報載咨實况發
郵驂(勒爾謹前奏止稱甘省得雪而於二月杪得雨情形未經奏及因馳諭詢問之)
文徵明春山夜雨即用其韻
夜窗風滿雨來時對坐劇談静掩扉不是巴山秋漲際
却同商隱驀思歸
漢玉素璧
玉之古率稱漢耳斯突周姬疑夏姒蒲榖辨等匪所云
惟存素質合太始中規而圓尺以盈肉倍其好平如砥
滄瀛湧出大輪團有雲暈作紅黃紫一點精瑩不受遮
留照三千萬劫裏
圓規逾尺計積黍之從周古澤留珍詎浮筠之稱漢
繄兹素璧成自良工準瑗環以得中合瑾瑜而比美
蒸栗侔諸至寳四體備書紫章渾若太初長言用識
乾隆已亥御題并識
宴坐齋中偶爾成詠
優霑甘雨暮春時近遠均叨奏牘披(山東河南屢次得有透雨山西陜西)
(甘肅亦先後優滋甘&KR0584;畿輔則迤南先被渥澤西東北以次普霑京城及近甸州縣則於月之十三十五等日)
(雨皆深透節經各督撫及京兆奏報僉云三月之雨有益麥收然為時正長未敢即滿志也)未敢即
怡恐心放惟存益敬籲
天知原仍禫服遊觀嬾棄置芳園花柳期改浚引河工
逮蕆(儀封堵築之工經大學士公阿桂等奏勘於漫口上游另濬引河即余去冬於圖内標識處昨據奏)
(引河已得十之七八此月下旬當相機開枚引溜四月初即可合龍兹望雨之愁雖釋而盼望河工喜音又甚)
(切矣)合龍又盼喜音馳
題宋端石重卦硯
竒偶八含八復重卦成六十四為宗由來天地自然數
豈是羲文剏作蹤刻柱令人明著眼不言惟硯密藏胸
玩辭則置斯觀象用者宜誰宜邵雍
憶昔
憶昔年廿五承
先踐寳阼在朝文武彦濟濟鴛行布
祖
考所貽臣久矣經
舉措年皆長(上聲)於予亮功資問顧至今卌四載忽忽居
諸度年長於予者却似晨星遇(予初登極時大臣皆年長於予且多兩朝)
(舊臣今大臣中之長於予者不過英廉永貴德福曺秀先蔡新崔應階六人皆予即位後所任用而皇考)
(時之曾為大臣者已無一存矣)復皆予所用遲任言空慕更思荀息語
少長輕之固然予則豈肯惟歎光隂速(叶)歷歷念故人
暇當識吟句既因申眷懷亦用足篇數(暇日欲以曩時所用閣臣功臣)
(詞臣督撫各掄五人舊學三人人系一詩以誌懷舊之意且尚在禫服中無遊覧即景之作而黃綾詩本以百)
(四十頁為一本雖近為七十二侯之詠尚恐不能滿篇數因覓題賦什以足成之)詩債果有之
一笑託豪素
久任
治官在久任内外胥重兹内欲部務練外欲民情知旋
莅而旋遷政那周詳為名言雖如是或艱需次遲十年
非太久不調已含悲用人所以難君責其何辭一利有
一弊近事試言之直督方(觀承)與周(元理)胥久任弗移屬員
皆素董未免姑息隨方以幸未露周則顯庇滋(昔方觀承在直)
(隸年久頗有言其瞻徇情面於所属倉庫虧缺槩不察劾及濫應驛馬之事但其時並未發覺余亦不肯過事)
(搜求今周元理於井陘縣民聚衆抗官之案止擬為首奸民及濟惡數人重辟而於知縣周尚親短價累民激)
(變之事置之不問結案摺内稱其並無不合意在彌縫余初未嘗有所逆億適其案内竄逸之人在京兩次弋)
(獲僉供縣官𣲖累各欵如出一口余始疑之命尚書公額駙福隆安往勘得實則周元理之袒護劣員實非尋)
(常徇庇可比若復加寬宥吏治將不可問因罷其總督之任然猶念其年老給予三品銜令在隆興大佛寺督)
(工自效余非厚於方觀承而曲為之恕亦非薄於周元理而嚴為之繩并非憎惡周元理而吹求其短乃其事)
(已敗露實有關於政體官方非若方觀承在任之並無犯案者可比余雖憐惜周元理亦不能廢法姑容此余)
(辦理此事之苦衷也)不得不抵罪雖惜難寬斯然更以自警在位
亦久兮能無以久懈能無以熟嘻能無以悉忽能無以
繁遺諸臣皆所進或亦假藉施責人忘責已詎曰公無
私
雨(三月廿四日)
自晨霏細點逮未霔棼絲静對悠揚意端宜雅淡詞濕
連土本潤慰切已惟寅&KR0927;壠麥疇畔也同農共怡
賦得山夜聞鐘(得張字八韻考試差題)
静夜深山裏耳根萬籟藏何來清響送盡使俗音忘欺
鴈度虚宇發鯨自上方隔林猶晃盪拂席正悠揚未是
傳更點恰宜暎燭光似明因帶月疑冷為含霜許國應
相憶楓橋詎足當其聲殊水陸漫擬懿孫張
吳歷宿雨新晴
遠巘歸雲天欲霽喬柯滴露樹澄烟溪村野老厭閒坐
新水初生擬放船
題官窯盆
官窯創自修内司爾時外間禁用之即今經六七百歲
猶見一二晨星遺謂猧食盆誠讕語唐宫奢淫何足舉
井華淨手漾釧金宜贈玉臺新詠侣雖微薜暴無害佳
如玉豈得無瑕皆聲聞過情君子恥和光混俗幽人懷
山東廵撫國泰復報得雨詩以誌慰
仲春霑澤暮春連月半重滋四寸田自北而南遲一日
(京城於三月十五日復得透雨頃國泰奏濟南於三月十六日得雨四寸較此間計遲一日其雨蓋自北而南)
(也)潤麰及&KR0927;賴
蒼天麥收已可期齊豫麫價早聞減市鄽(近日市肆麫麥之價頓減)
(固由京城及近畿連渥優膏亦由聞豫東春雨霑足二麥定可豐收故不復似前此之居竒耳)謙受
益而滿招損際兹惟更勵寅虔
詠舊端石蕉葉硯
横文破葉意精含棐几應教置以南設贈藏真書自叙
綠天剪處主賓參
題項聖謨婪尾春圖
花本惟争草木差不勝(平聲)朵重一枝斜便呼婢亦何妨
爾應識身名出鄭家
夜雨(三月廿六日)
傍晩東南雲佈隂雷鳴入夕復為霖已欣搴幌峭生冷
旋聽垂簷繁注音澤以頻霑驚若幻獲因未望慰難任
冬三春二愁來久(昨歲三冬盼雪今春復盼雨俱未能遂願直至此月中旬始連得優霑而)
(此次之雨則非因望而得尤足慰也)幸矣廽思轉不禁
懷舊詩二十三首
三先生三首
龍翰福先生
先生名福敏康熙丁丑翰林
皇考在藩邸即延其課予弟兄讀雍正初廵撫浙江遷
湖廣總督嗣以撫浙時過愆罷歸未幾復起用洊
歷左都御史余踐阼後優禮之尋授大學士先生
服官政績無所表見而方正嚴憚且能多方誘廸
於課讀為長余初就外傅始基之立實有以成之
故每追念不置云
今古既殊宜其教亦異施古方教數(去聲)年今為出閣時
(出閣讀書明季諸臣常争之我朝書者家法皇子皇孫無不六歲就外傅讀)憶半舞勺歲
(六歲時也)
皇考掄賢師即從師授經詎惟習少儀循循既善誘嚴
若秋霜披背誦自幼敏匪曰詡徇齊日課每速畢師留
為之辭(余幼時日所授書每易成誦課常早畢先生即謂余曰今日之課雖畢曷不兼治明日之課比)
(及明日復然吾弟和親王資性稍鈍日課恒落後先生則曰弟在書齋兄豈可不留以待之復令予加課俟其)
(既畢同散彼時孩氣未嘗不以為怨今思之則實有益於已故余所讀之書倍多實善誘之力也)以此
倍多讀胥益平生資誰知童時怨翻引老日悲不失赤
子心能無繾綣思嗚呼於先生吾得學之基
可亭朱先生
可亭先生者江西之高安人名軾康熙甲戌成進
士由庶吉士改知縣洊陟浙江廵撫所至以清操
著雍正初擢左都御史晉尚書授大學士
皇考為余兄弟擇師四人先生其一也先生究心經學
著有周易注觧儀禮節略及歷代名臣名儒循吏
傳諸書余從學十餘年深得講貫之益學之全體
於先生窺津逮焉
皇考選朝臣授業我兄弟四人胥宿儒徐(元夢)朱(軾)及張
(廷玉)嵇(叶筠曾)設席懋勤殿
命行拜師禮(我朝成例皇子初就學見師傅彼此皆長揖皇考擇此四人為余兄弟之師)
(見命於懋勤殿行拜之禮示尊重也)其三時去來(徐未久得罪去張以書寫諭旨事繁)
(旬月中偶一至上書房嵇則出為河督惟先生常至書齋為余兄弟講授)可亭則恒矣時已
熟經文每為闡經旨漢則稱賈董宋惟宗五子(謂周程張朱)
恒云不在言惟在行而已如坐春風中十三年迅耳先
生抱病深命輿親往視(乾隆丙辰冬先生病且篤親臨其第視疾先生知駕至力疾服)
(朝服令其子扶掖迎拜戶外既深嘉其知禮且甚憐之未幾即易簀)未肯竟拖紳迎謁仍
鞠&KR0957;始終弗踰敬啓手何殊爾嗚呼於先生吾得學之
體
聞之蔡先生
所從之師雖多而得力於讀書之用莫如聞之先
生先生名世遠漳之宿儒也由康熙己丑翰林歷
官禮部侍郎
皇考命入尚書房授讀余時學為古文先生謂當以昌
黎為宗且言惟理足可以載道氣盛可以逹辭至
今作文資其益所著有二希堂集嘗為之序淵源
所自從可知矣
先生長(上聲)鼇峰(先生嘗為鼇峯書院山長受葉者多知名士)陶淑學者衆奉
命訓吾曹風吟而月弄雖未預懋勤(先生後至書房不在徐朱張嵇四人)
(之列)八載寒暑共(自甲辰至辛亥從學凡八年昕夕講誦無少輟)常云三不朽德
功言並重(叶)立言亦豈易昌黎語堪誦氣乃欲其盛理
乃欲其洞是實為學方虚車徒駕覂(叶)因以書諸紳未
敢妄操縱德功吾何有言則企該綜嗚呼於先生吾得
學之用
五閣臣五首
故大學士鄂爾泰
鄂爾泰康熙乙邜舉人官内務府員外郎
皇考素知其名
登極初
特擢江蘇布政使遷雲南廵撫尋晉雲貴總督兼轄廣
西經理三省苖疆改土歸流其績最著餘亦多惠
政所在吏民德之雍正九年授大學士
召還入閣辦事兼軍機大臣余踐阼後深加倚任乾隆
十年卒於位遵
遺詔配享
太廟入祀賢良祠鄂爾泰性嚴正且鎮静有古大臣風
誠亦不可及已
業師祗三人其三情向剖(謂徐張嵇見三先生詩)
皇考重英賢率
命書房走鄂(爾泰)蔣(廷錫)以閣臣蔡(珽)法(海)列卿九胡(煦)顧
(成天)劉(統勲)梁(詩正)任(唘運)邵(基)戴(瀚)來先後其時學亦成云師而實
友不足當絳帷姓名兹舉偶鄂其中巨擘内外勤宣久初政
命總理(初即位時循例置總理事務王大臣四人莊親王果親王鄂爾泰張廷玉皆遺詔中所有人也)
顧問備左右具瞻鎮百寮將美惠九有好惡略失尚性陽隂則否遵
詔命配享旌善垂不朽
故大學士張廷玉
與鄂爾泰同任閣臣最久者為張廷玉廷玉桐城
人前大學士張英之子由康熙庚辰翰林直南書
房洊陟内閣學士擢侍郎
皇考御極晉尚書授大學士為軍機大臣余即位每優
遇之以其為
兩朝舊臣小心慎密有足嘉者乾隆十四年致仕余賦
詩以寵其行乃陛辭時乞余一言為配享
太廟左劵則非臣子所宜請及廷玉卒於家余仍遵
皇考遺詔行而彼時不得不示以懲戒固亦瑕瑜不能
相掩也
風度如九齡禄位兼韋平承家有厚德際
主為名卿不茹還不吐既哲亦既明述
旨信無二萬言頃刻成繕
皇祖實錄記注能盡誠以此蒙
恩眷
顧命配享行及予之莅政倚任原非輕時時有贊襄休
哉國之楨懸車廻故里乞言定後榮(余於臣下無不推誠相待矧朝夕左)
(右之大臣何轉不能諒余心乎廷玉配享以此太廟本皇考遺詔余曷敢不遵乃廷玉將歸為請則)
(不免於要君矣)斯乃不信吾此念詎宜萌臧武仲以防要君聖
所評薄懲理固當(廷玉雖有過余仍不加重譴即廷議謂當削爵奪職不准配享並不准回)
(籍余猶念其大學士由享雖屬過分然已恭奉)(皇考簡用不忍罷斥至配遺詔亦不忍改惟伯爵乃)
(余所特加彼既忍於負予不宜令其誇榮田里因削去伯爵仍准以大學士銜休致及其既卒仍令配享)
(太廟余於廷玉曲示保全使彼泉下有知當如何銜感乎)以示臣道貞後原與配食
遺訓敢或更求享彼過昭仍享吾意精斯人而有知猶
應感九京
故大學士一等忠勇公傅恒
傅恒為滿洲勲戚世家
孝賢皇后親弟也初由侍衛侍御前旋授内務府總
管擢侍郎為軍機大臣遷尚書協辦閣務乾隆戊
辰經略金川晉大學士兼程統兵進勦莎羅奔郎
卡聞而怖讋欵服乞䧏以功封一等忠勇公西師
之役與余同志襄贊軍務克成大勲圖畫紫光閣
功臣列第一及緬甸逆命傅恒堅決請行己丑春
授經略率勁旅往討自戞鳩濟師以後身先士卒
艱瘁備經遂收服猛拱所至獲勝進攻老官屯時
已染沉疴猶復力疾督勦逆酋畏懼懇請觧圍而
余亦因其地水土惡劣豫䧏旨撤兵庚寅春還朝
病日危篤至七月中遂不起余親臨賜酹喪儀視
鎮國公入祀賢良祠傅恒在綸扉二十三年日侍
帷幄藎誠素著顧年未五旬鞠躬盡瘁喪我賢臣
每念及傷且惜焉
世臣更近戚丹誠素所信命之習政事幹材亦日進金
川往經略旌旗改觀奮(金川莎羅奔郎卡小醜陸梁初非難治而督臣張廣泗措署乖)
(方老師玩寇致鼠輩勢益䲭張及遣訥親前往董辦又復畏葸偷安憚於臨敵以致績久勿就因各治其罪命)
(傅恒率師經略親履行陣連克堅碉壁壘一新遂擒戮奸渠梁爾吉逆酋聞而喪膽始悔罪乞䧏)然其
時其勢未宜深入迅郎卡既怖讋特許歸䧏順(郎卡窘迪投誠)
(傳恒尚欲進兵不允所請余察其時勢祗可如此蕆事乃詔許受䧏即令班師)凱旋贊黃閣章
服三錫晉(傅恒既成功賜以紅寳石頂金黃帶四團龍補以示寵異其後奬賜首功如兆惠等皆視)
(以為例)西師兩用兵同心却衆論坐謀無不協用蕆大功
建其後征緬甸力請往抒藎猛拱既收服官屯進圍困
祗以水土劣兵役多病頓值彼悔罪請爰撤師旅振(傅恒)
(攻老官屯畫夜不輟期在必克逆酋畏懼願納欵懇請觧圍傅恒却勿許然余念癉鄊水土惡劣又聞軍士多)
(病不宜久居其地先期諭令撤兵傅恒始奉命還比歸而病入膏肓不可救矣惜哉)然因受瘴深
兼悔墮功悶遂以永辭世飾終典空綣嗟我社稷臣所
期寧在近年少長(上聲)於余騎箕惜且恨
故大學士來保
來保侍
皇祖二十餘年歷官一等侍衛
皇考時改内務府總管余即位授尚書六曹俱遍乾隆
十二年擢大學士為軍機大臣二十九年卒於位
入杞賢良祠來保性端謹年躋大耋神明不衰老
成之度足為庶寮矜式每詢以康熙年事娓娓可
聽而於
廵幸行圍諸典尤悉蓋其在
御前最久也善相馬余嘗作歌以賜亦其餘事之足稱
者
初供批本職後充侍衛護弓矢固所習慤勤更其素止
進恒有常不失尺寸處洊陞掌内府亦久蒙
恩遇因命長部曹旋贊絲綸布更踐既已深老成遂獨
許(叶)雖無赫赫名却有休休度讀書通大義萬石猶後
步
故大學士劉統勲
漢大學士之足資倚任者張廷玉而後有劉統勲
統勲山東諸城人雍正甲辰翰林甫授職即直南
書房官至庶子余即位初擢任詹事旋遷内閣學
士洊陟尚書為軍機大臣乾隆甲戌協理陜甘總
督乙亥冬以罪罷斥踰年復任尚書由刑部調吏
部辛巳夏授大學士癸巳冬肩輿入直至東華門
痰忽湧上舁歸而歿余聞其病遣使齎藥馳視已
無及矣即日親臨奠醊優䘏有加並入祀賢良祠
統勲練達端方秉公持正朝臣罕有其比故凡讞
大獄督大工悉命往莅事無勿治者惟在陜甘時
聞阿逆之變議棄巴里坤所見雖謬然書生未嫻
軍旅且遇事輒抒所見差勝於模稜怯避緘默自
全者觀過知仁固宜深諒之矣
從來舉大事要欲衆志定小利亦何慶小失亦何病阿
逆之初叛衆論已紛競統勲督陜甘儲需任所勝欲棄
巴里坤是殆亂軍令治罪易廷桂並命隨軍進(叶妄統勲陳)
(棄巴里坤之議恐其惑亂軍心不可不斥革逮治因發往軍營令以司員辦理軍需效力贖罪事平後念其心)
(本無他復還原職仍加任用祸福惟視其自取實不稍存成見也)五年大功成釋罪重
從政賞罰寓經權順應自取聽十餘年黃閣總兼部務仍
(叶)遇事既神敏秉性原剛勁進者無私感退者安其命
得古大臣風終身不失正
五功臣五首
故協辦大學士一等武毅謀勇公兆惠
平定西域兆惠實惟首功以傅恒贊襄定策準蕭
何不戰之例宜居第一而兆惠即繼之兆惠起家
中書
皇考時初立軍機處兆惠即與舒赫德同為章京故二
人皆練習政事余既踐阼知其才可用屢擢至侍
郎金川之役命往綜理糧餉尋為軍機大臣乾隆
乙亥我師撫定伊犁而逆賊阿睦爾撤納潛蓄異
謀煽衆為亂竄身遠遁因命兆惠為將軍駐伊黎
聞呢嗎等之變整師東旋中途屢殱逆象乃被圍
於鄂壘扎拉圖適余所遣圖倫楚等率師至兆惠
力戰得出戊寅冬薄葉爾羌城我軍已疲於遠涉
而逆酋兩和卓木糾衆邀拒時我軍三千人其渡
河者僅四百乃築堡黑水固守相持三閱月百計
殱賊己夘春舒赫德等統兵赴援而余先所遣送
馬之阿里衮等亦至内外夾擊賊衆披靡遂回駐
阿克蘇兩酋竄遁追至拔達克山因各授首獻馘
回部悉平賜以世襲一等公爵晉協辦大學士並
賜紅寳石頂金黃帶四團龍補悉如傅恒例凱旋
行郊勞禮錫宴於紫光閣詳見紀事諸詩兆惠長
余僅三歲正資倚任遽以甲申冬病歿余親臨撫
酹即命其子為額駙勅祀賢良祠優加贈䘏每一
念及悼惜曷能己乎
西師歷五年準回兩進討兩討凡兩阻兆惠皆經了(兆惠)
(於搜勦準夷遺孽則有鄂壘扎拉圖之圍進討回部逆酋則有喀喇烏蘇之圍皆能全師以出歷險而亨由其)
(忠誠素篤濟以謀勇故能邀天佑而叶師貞也)而皆安然出蕆功荷
大造設非忠誠篤加以勇略昭焉能合衆志成城錫箔
保(蒙古語錫箔者即岩堡之謂也)耆定贊絲綸章服元勲表謂當永承
恩太平佐有道長予纔三年何不同予老
故戶部尚書一等果毅公阿里衮
鈕祜禄為我滿洲大族而額亦都巴圖魯乃
太祖
太宗朝開國元勲阿里衮其曾孫也乾隆初年為御前
侍衛擢任兵部侍郎歷授廵撫總督壬申冬還朝
為戶部尚書兼管步軍統領丙子冬命往軍營為
參贊大臣戊寅冬命偕副都統鄂博什送馬濟軍
彼時尚未知兆惠等有襲迫之事也阿里衮不憚
勞瘁遄程而進已邜春會舒赫德赴援賊遮之於
呼爾滿阿里衮適至觧其圍同趨黑水與兆惠夾
擊賊衆全師而出命襲果毅公爵圖像紫光閣凱
旋復為尚書兼協辦大學士戊子春命往雲南辧
緬甸事與大學士公傅恒分路進勦蠻暮新街之
捷皆有功己丑冬以受瘴瘍發肩背馳醫治療不
痊悼惜贈䘏如典禮祀賢良祠阿里衮性誠篤遇
事力任不避艱阻余以此優眷之
昨歲秋之仲
盛京謁
陵園三大功臣墓陪葬其間存(額亦都與揚古利費英束並以開國佐運)
(勲臣陪葬於曾親福陵功臣昭陵之間昨秋恭謁祖陵臨三墓酹酒並紀以詩)兹
阿里衮者額都(額亦都急呼之則為額都)四世孫勇豈匹其祖忠實
一例肫兆惠阻黑水回衆如蜂屯爾時舒赫德統兵速
入援又被狂狙阻進退至兩難適值阿里衮送馬繼進
遄率兵亦弗多乘夜賊營掀賊駭自天䧏鹿埵羣逃奔
兩軍俱善歸(阿里衮解馬遄進所統之兵無多既觧舒赫德等呼爾滿之圍復至喀喇烏蘇夾擊)
(賊衆兆惠等並全師而出還至阿克蘇整兵再進遂以次平定回部)重進鴻功全後復往
征緬受瘴惜隕身一再忘軀勞思之輙淚捫幸而子
善繼(阿里衮子豐舁額襲公爵擢尚書授副將軍征勦金川遜克爾宗之捷奮勇奏績以其克紹祖風於)
(公爵加繼勇二字凱旋圖像紫光閣復加一等子世爵方以其年壮可繼父志為國宣力乃未幾以病歿益增)
(悼歎)金川建殊勲凱旋以病終悲惜何忍言
故雲貴總督將軍一等誠嘉毅勇公明瑞
明瑞為
孝賢皇后之姪初襲承恩公選充侍衛乾隆丙子擢
副都統命往伊犂軍營為参贊大臣尋遷戶部侍
郎同將軍兆惠往勦回部於喀喇烏蘇襲迫中悉
力拒賊己夘春我軍内外夾擊賊衆驚潰兩逆酋
望風遁明瑞統兵追及之於霍斯庫魯克轉戰三
時斬馘數百復敗之於阿爾楚爾叙功於公爵加
毅勇字圖像紫光閣晉都統擢領侍衛内大臣壬
午授伊犂將軍乙酉統兵復定烏什事詳烏什戰
圖補詠丁亥春還朝值緬匪滋擾楊應琚乖方貽
誤命明瑞為雲貴總督往代之繼復授為將軍令
相機進𠞰遂統兵由宛頂進賊於蠻結悉衆以拒
明瑞身先督戰乘大霧薄賊寨破其象陣斬級二
千餘生擒三十四人捷聞加一等誠嘉毅勇公世
爵賜紅寳石頂金黃帶四團龍補以示優異而以
承恩公爵令其弟奎林襲明瑞復敗賊於天生橋
由宋賽次邦海取道猛密轢賊境數千里旋自大
山移駐猛腊屢戰克捷會参贊額爾登額頓兵旱
塔廵撫鄂寕十檄促援遷延不進賊偵我孤軍無
繼蟻聚抗禦明瑞因綠營疲病者多令將領分隊
護之以出而身自殿後接戰次小猛育賊益紛集
明瑞胸被重創而歿事聞痛惜弗能置因勅從優
議䘏並建旌勇專祠祀之櫬還親臨賜奠&KR2285;額爾
登額於其前猶不足以紓余恨也
凡經百餘戰戰必先衆軍不謂世胄家而有如此人讀
書知大義挽勁鮮與倫短身既精悍謀略兼出羣功難
僂指數嘉賚匪因親征緬次猛腊獨入克捷頻恨遇忌
功者逍遥河上陳(明瑞師次猛腊孤軍深入重地應有繼進之兵時額爾登額分駐旱塔若)
(星馳赴援未嘗不可合力奮勦即不能成功亦可全師而出乃額爾登額忌明瑞獨成大功觀朢不進時鄂寧)
(為滇撫十檄敦促轉繞回銅壁關遷延半月始逹宛頂而明瑞以無援助竟至捐軀額爾登額實死有餘辜矣)
力戰絶後繼終焉捐其身於爾無悔怨於我增悲辛不
湏讀杜牧謂過趙使君
故大學士舒赫德
舒穆嚕亦滿洲大族昔徐元夢以翰林兼通清漢
文在
皇祖時即為衆所推舒赫德其孫也頗能世其家學雍
正年間以試繙譯授中書軍機處初立與兆惠同
為章京故亦通達事體余即位授御史三遷至侍
郎兼步軍統領戊辰擢都統復遷尚書為軍機大
臣隨經略大學士傅恒赴金川辦軍務甲戌以後
並在軍營再起再罷戊寅冬以白衣留阿克蘇聞
兆惠黑水事即飛驛奏聞隨簡精銳馳援仍授副
都統参贊大臣己邜春擊潰賊衆平定回部擢尚
書予世職圖像紫光閣戊子春往雲南籌辦軍務
以陳奏失當下部議罷職任予都統銜赴烏什為
参贊大臣辛邜土爾扈特汗渥巴鍚等率全部歸
順調至伊犁經理撫輯事悉協機宜即命為伊犂
將軍旋授戶部尚書及領侍衛内大臣癸巳秋晉
大學士召還兼管吏部刑部甲午秋率滿洲兵往
臨清勦捕逆匪王倫等甫六日而蕆事賜戴雙眼
孔雀翎以旌其能復予雲騎尉世職嗣以平定金
川圖像紫光閣文武大僚得再與功臣圖贊者不
過數人而已丁酉夏扈從易州敬襄
山陵大典忽遘時疾遣醫診視不數日而歿賜禭賜䘏
入祀賢良祠並於回京後親臨奠醊舒赫德老成
練達足副任使且纔長余一歲不意其溘逝如此
之速曾賦詩惋惜之迹其生平多以功績顯故從
其著者列為功臣云
遇順饒有智逢艱或失算究以從政久經事實明練屢
罷屢復用中心惜英彦踐歷更老成遂掌絲綸渙西師
頻建功然職在参贊土爾扈歸順(土爾扈特急呼之則為土爾扈余初聞渥)
(巴鍚等來歸之信恐伊勒圖一人不能經理得宜因命舒赫德往治其事舒赫德至伊犂於一切安汎設偵籌)
(儲密備之事無不悉妥故新投之人一至如歸詳見向所作土爾扈特歸順記)經理實妥善(叶)
六日靖臨清則信資偉幹爕理原未久勲伐誠可按懷
舊不能忘悽然一染翰
故四川提督三等威信公岳鍾琪
漢提鎮中有功可錄者雖不乏人而宣力
三朝名震諸番者無出岳鍾琪右故特表之鍾琪陜西
臨洮人初由同知改武任游擊
皇祖時已擢四川提督雍正元年授奮威將軍征青海
有功予三等公爵尋遷川陜總督七年授寧遠大
將軍由西路征勦噶爾丹策凌十年大學士鄂爾
泰劾其玩忽縱賊奏報不實部議革職銜削公爵
皇考宥之仍留總督任護大將軍印䧏公爵為三等侯
戴罪立功張廣泗復劾其怪僻乖方遂罷職削爵
付法司鞫訊擬以大辟䟽
留中余踐阼初命免罪回籍乾隆十三年以總兵銜勦
金川逆酋尋授四川提督會大學士傅恒經略金
川軍務番酋畏懾乞䧏鍾琪奉經略令輕騎入番
巢曉以順逆示之不疑莎羅奔即抒誠乞䧏凱旋
仍與三等公爵賜號威信並製詩以奬勵之十九
年赴重慶督緝墊江逆匪陳琨等事竣還卒於資
州賜䘏如例鍾琪任川陜總督時湖廣逆犯曾静
遣張熙投逓逆書鍾琪佯與設誓誘其吐實即参
奏逮治其藎誠既足嘉智略亦深足取余每以此
事念之鍾琪弟鍾璜繼為四川提督番人亦素信
服惜其後無能接踵者
三朝師武臣鍾琪為巨擘車騎伐準夷實其算之失(岳鍾)
(琪征噶爾丹策凌時議用車戰因設車騎營肄習之終歸無用未免泥古之失耳)設誓誘
張熙忠誠天鍳赤家居十餘年命董金川役(鍾琪釋歸十餘年以)
(金川軍務復召用益切感奮猶能單騎入番砦使逆酋畏讋乞䧏誠足嘉也)單騎入賊砦大
義示順逆勇而且有謀羣番讋辟昜受䧏遂凱旋實亦資
宣力所見綠營多鮮或踵其迹卓有古將風書勲太常
冊
御製詩四集卷五十八
