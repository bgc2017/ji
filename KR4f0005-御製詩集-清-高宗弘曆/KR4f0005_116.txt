御製詩二集卷五十八
古今體一百二十首(乙亥五)
和李嶠雜詠詩百二十首韻(有序)
天根月脅兩間皆名理之參殽鳥跡龍圖庶彙悉
斯文之覼縷揚風扢雅原惟體物為長俯察仰觀
舉可拈吟寓興茫茫象緯定中月離之章歷歷堪
輿漢廣崧高之句登選樓則京都作賦稽樂府亦
麟鴈標題時研鍊於鉅裁或錯陳扵片語粤自張
荷班扇始具全篇降而謝蝶崔鴛僅傳一律譬夫
采珠合浦何嘗聯百琲以揚輝假令求木鄧林詎
易集千章扵合抱頃當幾暇披覽唐音見李嶠之
雜詩信才人之鴻製體用五言四韻數至百有廿
篇大而流峙高深細及肖翹跂喙雕鑱盡致籠萬
象扵毫端繪繡成文滙羣言扵卷裏時則薰絃静
而綈几清午漏遲而端谿潤爰依章而屬和更比
日以徧賡夫賦物者以刻肖稱工隸事者以誇多
為富不知詩宗六義自比興之居先矧夫品列萬
殊固形神之備具若第鏤金錯彩殊乏性靈如徒
暈碧裁紅何關生趣選辭就義無妨旁引曲喻以
盡其情抽秘騁妍要必援史據經而窮其藴有香
有色豈云剪綵為花亦幻亦真聊復即燈取影笙
簧蓺苑漫等諸月露風雲斧藻蓬山多識扵蟲魚
草木用當清暑兼寓惜隂云爾
日
嵎夷常發曜建木乃棲枝萬古明恒繼十天光鎮披誰
傾丹藿仰我惜白駒馳惟是無私照乾乾奉若曦
月
示冲朏魄際警闕朒脁時東壁常懸鏡西潢祗學眉入
聞陸君牖鑒得阮生帷寄語宵衣者應懲長夜嬉
星
堯典授時古泰西辨紀新降婁還主魯鶉首亦當秦誰
應嚴陵客還思傳說臣庶民從所好慎矣譬辰人
風
入松泛金籟動竹響琪林文士䧺雌辨高人商角吟底
湏誇漢筑惟是緬虞琴雨足園亭好披来爽滿襟
雲
空聞王母輦詎數楚王臺出岫無心去為霖有意来卷
舒常薄漢沮洳不飛埃膚寸曾占礎當春望幾回
煙
連雲方蔚術(見劉向薰鑪銘)帶谷乍霏微爨竈升晨柱(吉林竈突率立)
(木如柱刳其中空直以出烟)薰鑪換夕衣星池香作雨滕閣紫凝暉
嗟彼灰同出倏兮沈與飛
露
三霄呈異瑞九畹綴新叢龜飲金莖外蟬鳴玉樹中醴
甘丹桂曉珠落碧荷風聞說丹邱罋猶存唐帝宫
霧
樂廣披蘭省欒巴還蜀城雖云五里暗不礙九天眀侵
曉報晴散著塵疑雨輕&KR1444;祅皆可卜彼霿豈容情
雨
作解山川出其濛壬子來社公知節至枹朴潤兵回點
入池紋合絲牽風勢開甫田一犂足額手祝時哉
雪
天公為玉戱剪琢出重霄花是恒春蕊時成不夜朝融
將兼雨潤輕漫逐風飄洛渚形容别陳王正返朝
山
案衍横青野嶔﨑凌紫氛谷為鄒律黍峰是夏時雲詩
態仙人影畫情螺黛紋荒唐笑封禪七十二朝君
石
落落堪稱度稜稜亦具威叱羊山裏化為鷰雨中飛去
國貞姬望填溟精衛歸猶聞肅慎獻可試弩牀機
原
龍鱗常試望膴膴闢何年名將千軍駐高賢五柳眠莒
齊譬焦石虞芮置閒田復降公劉蹟今存大雅篇
野
載觀星斗次分域暎璇空甲乙裨瀛外庚辛泰華通樗
猶蔽芾綠花任淺深紅何事諶謀創無能獲國中
田
祈榖卜元日常雩舉見辰雨思霑壌脉雪祝積塍鱗百
畝公耕舊十千歲取新虔心願多稼尚自有飢貧
道
梯山亦航海定笮復存卭同軌誰能異踰關豈限重佳
人愁折柳壯士氣騰龍莫作臨岐泣刀環會有逢
海
世界依香水朝宗暎太微乾坤萬古潤日月兩丸飛水
伯形疑幻鮫人珠有輝鴻瀾觀至再記自大東歸(乾隆癸亥)
(甲戌兩廵盛亰皆登澄海樓觀海賦詩紀事)
江
瀆首岷山導潮靈地底回二分崌崍始九派楚襄開受
佩鄭交去投書殷羡來詞源倒三峡獨許景純才
河
三門砥柱中源遠接雲空聞道金䋲璽奚稱瓠子宫百
川秋水灌九曲大瀛通鬟剔洪流奠巍乎神禹功
洛
堯壇圖見古周邑食維新激水德陽殿成橋熊耳津玉
雞誕漢祖綵鳳接仙人曾憶香山頂觀瀾六轡臻(庚午廵中)
(州渡洛水至于中嶽)
城
千里據仙境四墉環國都象天陳保障擇地鞏闉隅政
惠曾遊鹿術靈還起烏乘陴守温郡功著寇雍奴
門
閶闔崇墉表清明華闕隈金魚司夜謹丹鳳向晨開掃
軌高人隠種瓜仙客來何如虞舜闢賓穆致賢才
市
聞道新豐巷識家不用尋鄭門譬如水陳氏詭能琴交
易為中日相成立夕隂齊人平旦往可以攫兼金
井
自穿育炎帝謀盖出都君妙取八家象能生五色雲華
林春日繢靈石夏風薰可用王明汲玩辭思易文
宅
西蜀曾餘跡南山亦有廬可懸高士榻不礙楚人車種
竹王猷慣誅茅宋玉初猶傳龍望野太尉有藏書
池
鶴鳴魏王館鵝玩右軍家柳罥青春靄荷鋪朱夏霞漪
瀾文鷁動蘸影石鯨斜高詠昭明句忘情山水賖
樓
層構千雲表飛甍出堞隈候神期羡至望氣斗牛開拂
席春風落捲簾暮雨来風流傳八詠都說建昌才
橋
杜牧月中詠相如車上歸忠曾伏豫讓勇或斷張飛刺
處蒼蛟巨得来玉杵輝尾生還抱柱終以信為依
經
尼父刪修後洪源萬古明鄙稱陳迹在法著素王成漫
笑邊生笥還輕韋氏籯所希鴻教煥棫樸育賢英
史
立自軒轅古布來方冊新記從言動直體貴質文彬董
筆曾誅趙遷書善過秦宫墻如籲俊堪作六經臣
詩
借問詩何自端由情性來逓看六朝變誰障百川回雅
正方堪則艱深豈是才虞廷緬賡載庶事詠康哉
賦
風雅逓相變鋪揚體益平相如上林苑庾信楚人纓所
貴陶神理奚稱協律聲雕蟲工篆刻莫笑得俳名
書
鸞鳳方翔翥烟雲共卷舒八分沿變後五合會通初入
妙衣無縫藏鋒刅有餘公權陳讜諫名下果非虚
檄
皦然宣尺二師出貴先聲司馬傳巴郡孔璋擅魏營千
言明電曜萬里順風行立辧駐馳馬房喬早著名
紙
竹不便行施𢷬麻代簡馳尚卿神號炳雲母玉光披紀
實傳今古修辭贊禮儀蜜香書釋例杜預有芳規
筆
重華方簡上毛穎管城隈如玉三端避生花五色開嵇
含刊竹去逸少換鵝來便殿呵牙管謫仙果是才
硯
與史公從事静為用永年質珍突金玉形定接方圓典
籍因垂後讒邪無汚前便教磨縠理一和巨山篇
墨
罄壺應瀝血用硯欲凹心淳漆稱精絶輕膠用意深筆
常與為入茶每遜其沉落紙雲烟潤蘭亭試背臨
劍
季札繫而去還從魯國庭周官紀遷地雷氏善觀星華
藻步光縟寒芒飛景明莊生真善喻三等藉傳名(誤係照李嶠原韻)
刀
斷蒙稱果勇握足諭歸旋光掛天邊月寒凝澗底泉占
祥刺史後拜賜冠軍前不假泰阿柄垂衣靖九邊
箭
蓬矢分明示平生喜獵圍林中殱虎突天外落鴻飛飲
石羊頭利發銅鵰羽輝還誇孺子智早識庾公歸
彈
顧子為名訓蘇仙返故鄕炙鴞原可譬黃雀那容忘徒
見衆星迸惟懸一月光流鶯海棠下麗句獨稱王
弩
將軍發大黃勇略振邊方踰水飛青鏃乘風散紫芒流
星方覺利觸縞頓堪傷省括機張度阿衡訓亳王
旗
龜見占剛日龍章擁瑞雲建惟尊九仞麾可奮諸軍蔽
漢騰英氣升華掣烈文太常徵實績那許冒勲紛
旌
析羽頒章物精光耀日中納言虚若谷振武揭如虹獵
獵衝珠斗悠悠颺德風安心誠得竟底用指揮攻
戈
離為象羲卦兊貢紀周年明耀霜華刃森開雪色鋋康
成入室裏句踐牧駒前三舍撝能返雄心貫日邊
鼓
少昊曾傳製雷門漫試聲禰衡魏武怒諸葛洞蠻驚伐
木還連響催花借一鳴五音繁會處不得詎能成
弓
倕自孫卿紀般由少皥生虞人招豈合唐帝喻猶明質
辨彤盧色弦催霹靂聲彭城東欲集還得待遲成
琴
椅梧峻嶽隈匠石奮斤開理性赬魚躍通神白鵠來歐
陽豈在噐司馬尚餘臺雅正中和導為音詎貴哀
瑟
東坡傳四字商隠藉知名膠柱真嗤謬繁弦且漫驚數
峯青句逸百寶錯装并趙女叢臺上春風不盡情
琵琶
明君慰遠思馬上感多端鳳翼還雙並鵾弦以四安阮
家撥猶妙韋氏畫堪觀司馬青衫濕江邊莫再彈
箏
秦聲傳雅製巧思阿誰開四序升沉引八風嬗代來羅
敷執高節阮瑀擅清才装柱何為稱惟應玉是哀
鐘
於論惟共鼔以間早傳笙出入告斯度疾舒辨厥聲八
能常縦擊百里可聞鳴窈窕霜朝聽詩成韻亦清
簫
虞帝儀凰器周仙乘鳳音雅宜君子聽平得躁人心蛇
畫添休笑(李嶠詩闕下四句輙為補足)雞垂聊復吟子綦喻三籟漫
向管中尋
笛
吹作滌然聲崑谿質最清暢神威鳳聽感物水龍鳴古
調七星按新詩四座驚傍墻李謩擪偷得曲中情
笙
王喬伊洛表墨翟郢襄隈巢鳳雖云美離鴻亦可哀安
仁賦&KR1479;簳束晳補循陔何必雲和吹(去聲)云随王母來
歌
永言姚帝陛發德碣瀛濱荆姥曾傳谷虞公早動塵戚
欣惟志寄宛轉以時新豈有卿雲望惟懷賡載臣
舞
儀嫻傳北里度雅擅西城霧袖廽風暗雲翹暎日眀總
干知德意秉翟著賢聲苖格七旬内敷文繫匪輕
珠
金闕北荒裏鮫宫南海隈緯蕭河上返賣櫝椘人回寶
質無脛走靈光入夜來試思市沙漠豈似委瑶臺
玉
出懷雖笑鄭利割亦傳秦未害投泥者寧無抵鵲人瓊
枝鼂采煥昌蕊瑞英新不取登臺返寧王别有珍
金
吳季遊齊野魯連全趙城賢妻曾責義孝子藉騰聲臺
自燕昭置山當少昊鳴隗生真善易使者早知名
銀
為闕黃金間横河碧落長十年蘇軾甕一夕趙璘床品
入荆揚貢氣騰委宛光徒傳山溢出符瑞應殷王
錢
地官初鑄幣取義似泉流秋卉鋪瑶砌春榆點御溝孔
方稱可笑阿堵舉應收選一騰清譽須從循吏求
錦
秦川語如邈蜀國製初陳韓氏堂成日石家谷豔春害
紅伊古戒競巧逐時新萋菲曾申刺僉哉彼譛人
羅
霜曳崔融潔風躋宋玉清榮門三代並薦地九微明蛺
蝶團成簇鴛鴦著處輕香囊如賭得可識謝公名
綾
七夕随王母義山警魏君叢臺花綴露鄴市鶴盤雲餅
賜大官饌衾宜翰苑文鏡光如試筆結霧自氤氲
素
禮神臻茀禄錦繡詎能妃擬雪梁園賦為雲正旦飛持
縑寧待比委箧有餘輝一匹寒衣具鄰人可借機
布
蜀都珍潤黃歷國獻周王同賈帛相若無遷幅貴方荃
香質夷島藤剥出蠻疆(嶠詩云劉衣闡四方疑疆字之誤)光儉公孫詐
端因以德芳
舟
製自軒轅造周流去復逥登仙李膺濟泛雪子猷開虚
觸悠然去刻求惑者來孫卿諭載覆信有過人材
車
山瑞作乘根迎侯駕在門策牛將相入蒙虎蔡陳奔仙
客鸞扶靷衛公鶴御軒輪轅戒虚飾周子著名言
床
太尉選東床獨稱坦腹王仙人華玉鏤神女鬱金装竹
簟含風冷蕙幬拂霧香中宗雖下禮導也信謙光
席
彭祖陪宣帝晏嬰對景公銘端心惕夕坐治德同風得
句謝陽夏觧經戴侍中求賢每因側切切凛深宫
帷
董子不窺舍陶潜或命車松梢延月入竹裏為(去聲)風舒
蘭室接談後華林張樂初欲知文治要講殿繹經書
簾
望處目疑水垂來意滿秋碧珠文繡額銀蒜曲瓊鈎暮
雨西山卷朝霞東戶浮君平開卦處終日與天遊
屏
似疎還實密展去可收回随意季龍製傳神孔雀開有
朝昔向立無逸近書來(殿廷視事之地率書無逸篇於屏以自警)廿五清新
詠穆如開府才
被
文錦薰蘭省青綾豔玉堂小星抱三五女弟遺(去聲)鴛鴦
當效授寒惠奚求斜覆長魏舒持徑出清論信稱芳
鑑
庾信拭輕埃温生玉作臺一枚燎豈得百里照呈来執
半鵲飛去藏雙鯉剖開文皇舉三喻獨惜魏徵才
扇
逸少擅書名元規轉被輕應門辭世跡畫水斷江聲詎
足珍雙翅還因憶五眀婕妤辭輦後永巷獨含情
燭
火傳不盡舊花卷每迎新績學絳帷夕朝天紫陌晨秉
來遊綺墅照處醉華茵師曠稱明昧誠哉善喻人
酒
秩秩會賓儔言言共酢酬蘭英香氣泛竹葉露光浮從
事青州判仙人梁市遊永懷惡旨訓底用羨糟邱
蘭
楚畹試披尋葉瓊芽簇金仕齊香竟體返魯樂操琴春
稧晉賢會秋風漢武吟不緣人莫服芳散短墻隂
菊
最是禁秋質偏扵晚節開傲霜宜插帽飲露似擎杯李
適慈恩寺陶潜彭澤隈一般欣所遇知己問誰來
竹
千畆渭川濆琅玕戞碧氛溪稱六逸隠林會七賢文月
入檀欒影風翻翡翠雲相如雖後至也得見梁君
藤
野鹿通山貨鳴鳩巢井臺潭邊霞照起石上月光來囊
掛天台杖帳圍金谷杯剡溪如欲試透背幾分開
萱
南花樹北砌東日照西叢蠲忿幽芳吐合歡瑞色籠飄
蕭葉猗露靃靡蕊含風不解憂常切休誇藻獨䧺
茅
周易闡羲日齊桓問楚年束華之子遠乘屋小陽前捲
得三重去灌成五丈旋方殷茹彙拔詎為有絲捐
荷
亭亭彼澤陂君子擬風規徼露盤香瀉承曦盖影移清
芳竟幽嶼素彩散華池如遇涉江采還看向臉披
萍
紀異淮南子摛文蘇彦浮風乘末而起江有實斯流供
飼鶴常飽為茵鴨喜遊飄摇託輕浪來往觸行舟
菱
桂棹沿逥採蓮塘宛轉通折腰銷暑氣熨齒散香風冰颭
靈池面舟横太液中勸民傳渤海也救一時窮
瓜
邱仲蜜為滓安期棗似瓜三離華(音話)翠瓣二蒂共黃花
暑却雕盤潔仙稱空洞嘉祥符徵卜世緜瓞萬年賖
松
洪邁茅山側君謨閩路陲籟真無比籟枝信後凋枝靄
靄貞蕤發童童秀葉披遺堯堯不服豈是未曾知
桂
連蜷中岳表寂寞小山幽有樹皆稱月無人不識秋膏
然燧林燭木作岱輿舟董謁升壇後曾看王母留
槐
拂殿連天蔭易榆特地栽三公卜庭下一柱茂城隈癭
結郎中識花黃舉子來仲文神往處兔目發恢台
柳
春氣裊氤氲春煙罥碧氛池塘絲帶雨臺館畫横雲逐
浪吟貞觀垂隂賦簡文凝粧翠樓者驀地憶夫君
桐
龍門聳碧岑百尺上連林青子垂瓊實孫枝欝翠隂翔
鸞知月巧鳴鳳寫雲深藉問淮南弩奚如谿北琴
桃
結實龍邱表盤根度索傍瓊瑶酬厚貺歌舞換新粧耐
可烘春豔偏能銷恨長七枚留著核癡煞漢家王
李
含暉臨綺埓發綵及芳辰與月色無别因風影似新百
枚紫陽戱各種上林春慎矣整冠者鄙哉鑚核人
梨
卉擅常山側品珍鉅野中花開疑雪瑞菓熟擬年豐具
茨一株樹歐陽千葉紅哀家若蒸食幾不笑桓公
梅
寫照擅華光先春冠衆芳素含月裏色冷吐雪中香已
和商王鼎還勝禹廟梁設如林下遇何異飲瓊漿
橘
淮海貢維錫華林珍豈繁詭傳晏嬰對信寄洞庭言霜
裏朱丸綴風前綠葉翻惠連將作賦嘉樹正當園
鳳
軒帝銜圖鳳虞廷儀樂凰九雛符上瑞六德煥鴻章翽
翽麟洲側雝雝梧樹陽何當漢宣代史紀屡來翔
鶴
㿥㿥復翩翩江樓渺若煙遠師悟立地丁令識當年豈
慕華車上偏宜竹院前緱山明月夜笙韻落寥天
烏
流火天王瑞巢門孝子寒雨占惟兩翼日御每三竿畫
壁滎陽中成操義慶彈空傳曹孟德繞樹未能安
鵲
神女造橋去公輸削竹飛濡魚波裏化條翮世間稀竒
著侍臣卜祥徵旅客歸啄槐靈氣結藴玉擬山輝
雁
往來南北方知候號随陽汀畔蘆花影天邊人字行沙
洲跡印月龍塞信傳霜若問安身處瀟湘雲水鄉
鳬
侶浴萍茵上羣嬉蕖沼隈雞争寧可匹鶴續亦堪哀裁
錦浮沉動在沙福禄來蕭王能撫士歡藻一聲雷
鶯
金衣織雨紅色色復空空觧作變喧調偏能療妬風音
流柳隄外腸斷竹籠中仲若雙柑聽端由理趣通
雉
潘賦作金聲班詩紀郅平廟廷升鼎瑞郊野應鐘鳴夏
翟依時貢蜃樓待化成魯恭多異政企想係予情
燕
簡狄吞元水意而上碧空不分梨樹雪斜掠杏花風處
戶身依近窺簾意在中神芝如得食正一謁仙宮
雀
巢常安畫梠飛不離(去聲)雕梁饒有依人智那無夢客祥
雙行書案上率啄粟場傍塞外曾稀見屋成結隊翔(雀巢)
(依屋宇塞外沙漠之地自古所無今有搆室而居者室成即有雀去室百步外仍無或云是石灰所化云)
龍
池濯號成都籜抽亦擬雛雙蟠扶夏輦五采負虞圖致
雨潤千里簇雲分太湖霈恩聲應捷牲帛以時趨
麟
周南雅化開漢武幸雍回信是不羣品豈伊可繋才沛
邦曾吐卷秘省早傳臺筆削春秋罷西郊越若來
象
瑶光星散後林邑貢陳初教弼臯陶法幣輕子産書馱
經至西域入隊舞吳墟如是三般渡我聞何所居
馬
千里徑循東由來龍種驄蹄輕從逐電意逸每嘶風牝
牡驪黃外詩書禮樂中無邪還著訓坰野頌僖公
牛
黃鐘鳴滿脰多稼詎言功丙吉夑調裏郭舒雅量中端
知劍堪賣不與馬同風葛樂穆然古巢言作者通
豹
觀象易成周如飛比壯猷楚辭曾作御管子善持籌符
兆孫家獵獻歌韓國侯舂山常隠霧妙理契眀幽(凡獸死而)
(為霧亦如鳥死而為遊絲也出佛經不獨豹為然南山隠霧之說盖津逮於此)
熊
塵開濁水面魚舍大烹前鄭相聘鄰日周王誓衆年穴
中常蟄伏樹上可盤旋啼向杜工部悠然樂澗泉
鹿
甡甡常在澤濯濯亦遊畿寫貌偏宜畫徵名屢見詩漢
皇刻牌日國士鼓琴時李渤結廬處紫陽早豫期
羊
童子荷箠後仙人刻木材楚中銜榖至洛下噉珠來考
牧先型復委蛇雅化開草芳頼粧點莊在午橋隈
兔
𢷬藥月棲久隠形世見稀走岡目成孕超漢背能飛得
理忘蹄妙因時養魄輝摛文傳露布萬里遠宣威
御製詩二集卷五十八
