御製詩二集卷七
古今體七十九首(戊辰七)
秋季御園即景雜詠
依舊湖山景自分霽空澄朗絶纖氛風前錦樹披紅雨
夏首青堤憶綠雲圖展鵲華懷勝賞罏焚雞舌有清芬
奏章每稔災田少稍慰祈年適静欣
瑶軒汲古閱居諸明影疎櫺暖氣舒大邑甆瓶宜供菊
小團鳳茗當澆書夢緣孰辨蕉成鹿詩料何湏獺祭魚
即景苕華吟落葉(向作落葉詩命張照書已勒石)應嗤夙習未全除
莫謾霜華屐齒侵午亭閒趁一幽尋樓臺入畫成蓬閬
山水當秋效静深幾許崇情託遠跡無邊清况惬澄襟
小齋新構名無倦擬欲書屏大寳箴
試詢造物意何為栽者培之傾覆之霜葉打窗晴亦雨
秋山入幌畫兼詩餘乾惕志常觀易無勝負心何礙碁
菊秀松蕤皆妙契底求仙藥事安期
新月
疎梧樓角影朣朧皓彩寒光滿碧空依然今夕是何夕
已過中秋又欲中無端感觸增爾許只此虧盈竟莫窮
黃花節届西成美底較常年興不同
今秋各省告豐者多既慰以懼并示近臣
御宇十三年歷久知艱巨幅員既云廣豈無水旱處設
存喜豐心必有諱災者(叶)每囑守土臣莫作文飾語帑
粟常不惜溝壑藉少補今歲
天降恩遠近京坻覩偏祲只數州已勅勤賙撫江浙春
米貴落半平其賈倉廩足河洛鴻雁蘇齊魯金川方用
兵黔黎亦已苦更幸高下熟轉輸差易取嗟嗟我臣工
屢豐爾莫詡餘三亦謾言毋乃增其估(各省向於秋成時買補常平倉)
(穀市價頓增因命悉凖康熙雍正年間舊額已足者停之)教養固兼施欲速詎其可
(叶)永惟否泰機益增乾惕所
九月五日詣
暢春園恭請
皇太后聖安即視事於觀瀾榭引見於大西門其地長
樓横亘即
皇祖曩時閱射處也爰親御弧矢集近侍諸臣較射時
惟深秋風高日晶氣候清肅弓手相調連發二
十矢中一十有九儒臣侍列與觀者援唐臣元
武闕觀射故事賦詩進覽因用侍郎齊召南韻
成四律紀之
暢春松栢茂南山
王母樓臺瑞靄間侵曉問
安欽養志競辰考政敢偷閒惟寅宗伯應輪直啟事山
公更合班(是日禮部值班奏事吏部亦帶領引見)次第指揮還有暇便教
玉靶一親彎
延樓横嶺正相當遥見扶空樹葉黃
示儉已看霏細草縱禽底用獻長楊論文誰繼伯僑庶
較藝原多斛律光安不忘危古有戒金川况未靖天狼
憶年十二此呼嵩
聖眷靈承衆不同每向月輪能中鵠遂蒙
天笑亦頒弓(予侍皇祖皇祖於此閱射時年甫十二蒙指授射法輙能發矢命中仰荷)
(嘉奬倏忽廿餘年矣)玉墀肅列猶駕鷺匡衞紛趨如虎熊我遜貞
觀能致治且循習射教臣工
秋原馺娑一鳴鞭遠入烟隄近柳前横過綠殘紅重嶺
俯看雲白菊黃天幞頭導中誠堪笑(元周密燕射記淳熙元年孝宗幸玉)
(津園講燕射禮立招箭班紫衣幞頭立於垜前御箭之來能以幞頭取勢轉導入的)連網周阹未
是田歷覽西成堪額慶敢忘兢業詡豐年
九日漫賦
斂雲漙露届重陽依舊楓丹與菊黃不可無詩酬節物
亦惟寫怨向秋光茱萸遍插人應少鴻雁頻來歲底忙
待欲登高心已懶香山西望數峯蒼
問景何妨破曉寒芳辰風物儻來看霜殷山色連雲壁
風蹙波紋響雪湍對菊忽沾今日淚題餻恰憶去年歡
我慚杜老吟秋筆且斆當秋強自寬
題倪瓚畫竹
風裏試披清奏籟月中乍展宛飛龍一梢已占琅玕性
千畝如看煙雨重
立冬日香山静宜園駐蹕
急景催風物名山散抱懷林疎見遠墅松好護幽齋泉
帶冰聲冷菊含霜色佳目謀殊興會誰與巧差排
漫補登高約(今歲重九未至香山登高)聊抒望遠襟乾坤千古運天
地一人心契妙神常達忘筌思亦深衙官屈宋者祗道
解工吟
遇閏渾移候元冥代白藏坳停縱餘綠谿勃早漂黃似
畫排村落如墉在圃場即兹真吉瑞和叔漫呈祥(每逢節候)
(欽天監例有占風之奏然率用休徵亦殊不足憑云)
玉華岫作
連峰多峭拔於此得坦麓照園建巳古就旁聊搆築斷
手今兩年新笋率成竹據榻一室幽開窗萬景足陽莎
未改青晩桂猶餘馥四時趣各異一晌會偏獨點筆泬
寥天清風與同穆
即事
颯景近三餘閒懷聊一抒菊花依石瘦松月上窗虚鳬
鼎烹龍茗蓮檠校竹書隔雲鐘度處始悟此山居
木落山容秀煙低眼界超便教吟朔節底用憶春翹玉
軫誰能譜金猊適可燒静觀欣有得直欲傲松喬
晞陽阿(即朝陽洞)
古洞香山隩鍚名曰晞陽盤盤歷曲棧宛宛成迴岡精
舍構其間冬温夏復凉四序無不佳斯時景最良一窗
暖日明萬嶂石林蒼冰泉哀玉聲霜葉水晶光近郭與
遠村烟裏辨微茫披卷晤古人獲我中心藏
夜
深堂寒不到落日山逾静萬籟於焉息良夜即以永罏
凝通夕篆窗含古月影散悶惟觀書消閒亦烹茗忽憶
蜀西軍頓使予心耿
雨香館
雲軒樹杪幾楹懸縱目憑陵萬景全漫道冬山偏寂寞
好因古澹見天然
題静室(即香霧窟)
香霧窟堪稱静室最高處迥出凡塵(香山室宇惟此處最高)吟哦
舊句渾如昨慘淡冬山亦可人撫栢便同参道筦聽泉
直欲息言津風巖木葉蕭蕭下會待明年特地新
曉
冬夜難為曉山中曉益遲雞鳴谷響答月落樹隂移秉
燭觀書罷臨軒問政時獨思夙興者毋乃太奔疲
冬日遊香界寺
聖感西山西歲久惜頽敗去夏偶曾遊長詩紀其概布
施發餘資非帑庸何害焕然兹一新易名曰香界落成
來瞻禮苾芻騰梵唄於左搆精廬小憩亦足快山木葉
已落縱目窮衆態雖謝晩菊芳未改風松籟俯眺澗口
溪一一分源派我聞金剛身圓成無興壞禪流頌悉檀
忌堕妄語戒
寳珠洞
極頂何來洞穴深仙風吹送八琅音箇中疑有天龍護
時作人間六月霖
是處真稱迥出凡天花馡馥落雲巖恰如觀象讀周易
六位成章索得咸
天半軒齋一倚楹初冬風物值晴明即今一晌拈吟處
何似去年望裏情(去歲至聖感而未至是處故云)
大悲寺賜僧古梅
遊山喜值深秋暖過寺偶因香界迴雲岊鐘聲還斷續
月天闕影自崔嵬最欣淨室纔方丈恰稱禪僧號古梅
設使翠巖重著語眉毛贏得白皚皚
碧雲寺(九月二十日)
香土開天半雲垣築畆平坐窮千里目葆(平聲)檢九秋清
霜後松生翠風前瀑怒鳴自非來淨域誰解息塵情
佛日增輪奐(重新碧雲寺以是日落成)霜天凑潔鮮六檀非所論萬
景得教全似畫開屏寫成詩磨壁鐫石橋今又過忽憶
虎溪邊
九月二十五日奉
皇太后還宫之作
園林秋老法宫旋室處聊賡七月篇一喜
萱階輝愛日空悲
椒壁慘冰天霜寒苑卉餘籖菊夜永宫壺數漏蓮即漸
履長將獻歲芳辰未至已愀然
夢
月宇誰為鉥星宫獨自歸設云全是幻何以淚霑衣
孟冬時享
太廟
元英纔節届
烝祭以時將
太室卿雲焕
五朝帝烈光追思曷有極一脉永流慶制治慙成泰書
年幸告康(今歲各省告豐多而報災少用是稍慰云)惕乾心久切儀式志寧
遑
愾僾相通處惟祈我武揚(是時金川餘孽未靖正值命將出師故云)
賜傅恒經略金川
壯齡承廟略一矢靖天狼番部蕞爾蠢王師武必揚慰
予西頋久嘉汝赤心良撻伐敉么寇撫循集衆長斯能
成偉績用榦不庭方佇看銷兵氣敷天日月光
頒朔
午門晴旭麗瞳曨頒朔威儀集百工東鰈西鶼萬邦奉
宵衣旰食一篇中春秋無那成今昔箕畢還因協雨風
消息貞元頻静騐統天一氣運無窮
明窗
冬日故可愛况在明窗間網軒静微風蠣牖散嫩暄歲
功騐玉燭時序窺銅渾三餘于焉適萬幾聊以閒陡憶
蜀西軍遐心數往還
批摺口號
每覽報豐常意喜及批告歉輙眉顰非關片刻心無定
愁亦由衷慰亦真
隂
瓦鴛霰先集天衣雲作同漸欲韜盾日且喜收襄風今
年秋麥佳近遠綠芃芃三白倘應時可卜來年豐欲速
習未除盻雪先三農凡事豫則立隂晴課初冬
李山風雪杉松卷
千峰如睡玉為皴落落拏空夲色真茅屋把書寒不輟
斯人應是友松人
鄒復雷春消息圖即用其韻
一氣為春去必回誰將消息付寒梅蕊珠仙妬女夷巧
偷先(去聲)東風特地來
題黃色辟邪玉圭
方水生瑶瑾雲英静以腴截肪奚可喻蒸栗得曾無猶
見先王制如逢君子儒何須撿唐史附會詡天符(是玉人稱)
(為元黃天符按唐肅宗夲紀載楚州獻寳玉十三一曰元黃天符其制上圓下方近圓有孔今是玉上下俱方)
(兼有二孔規制不侔殆後人附會之說云)
盆橘
是樹自盤山天成寺携來層臺團團頗異凡卉育
之凡五年矣
盆橘携霜色垂垂朵殿中層臺猶纈綠數顆已標紅傳
說寧成枳題詩或寄筒天成白雲外遥謝一窗風
奉移
孝賢皇后梓宫於静安莊凄然神傷抆淚賦此
鳳&KR1707;平明將奉移欲留不住我心悲幽宫閟殿仍同叙
(慧賢皇貴妃哲憫皇貴妃舊安别殿是日均令祔於皇后之旁如昔日也)舊感新愁並一
時廿載恩情惟夢會千秋
懿德盡人知重垣縱復如中禁腸斷荒郊朔籟吹
偶仿項聖謨松濤散仙卷為小幅輙題其上
櫽括長圖意松濤宛散仙飛蘿籠仄澗落葉逐流泉太
古無朱夏一峰凌紫煙何妨苔壁上又識戊辰年(聖謨於圖)
(間石壁上題戊辰年為是圖今歲又戊辰故云)
孟冬上旬於瀛臺賜經略大學士傅恒及命往蜀
西諸將士食並成是什
大清聲教暨遐陬豈有來王稽蜀酋黷武開邊非我志
安良禁暴藉卿謀行軍吉值初陽復賜食恩同湛露流
轉瞬明年擒娑虜還教凱宴侑封侯
初冬瀛臺即景
蒼松夭矯石嶙峋景物初冬亦可人雀舫已收&KR3449;塢裏
冰牀未出凍溪濱
縹緗棐几惬澄觀橘月菱窗暖不寒敬業樂羣當日事
年來此景更逢難
菊芳已歇未開梅朔景靈臺一朅來却憶前年淑清畔
掞牋仙侣共流杯
雨
開冬猶暖雪為雨入夜連纖響砌筠遥識明晨縱遠目
西山應有數峰銀
雪(十月十三日)
同雲未肯放冬晴凍雨均霑繼瑞霙著地消融無定態
隨風飄舞可憐生鴛樓有玉皆垂珮雞樹非春率鬪榮
卜麥慰餘饒韻事竹罏文火煮三清
知時好雪值冬初破蔡明年此兆諸(是月十日於瀛臺賜經略大學士傅)
(恒及諸軍士食天氣晴和恩流湛露朕意於數日内若得瑞雪足為明年破金川嘉兆今未逾三日得雪既用)
(占歲更惬軍祥樂孰如之)不數舞隨曹植馬所欣瑞點晉公裾評將
形色清無比目極鬖髿勢有餘却想臺懷駐輦處(前年幸五)
(臺亦於孟冬遇雪)松崖積翠景相如
冬夜涵元殿
下舂落金翼暮靄散曛黃温樹穏棲鴉冰䟽含夜光雪
後景氣清壺中松竹蒼朵殿迥天半猊罏避朔凉玉琴
静徽軫棐几堆縹緗居稽聊自得晝短欣夜長三復蟋
蟀詩好樂期無荒
補桐書屋題四琴之作
舊桐已枯命工斲為四琴名之曰瀛蓬仙籟湘江
秋碧臯禽霜唳雲海移情既成匣而藏之仍置補
桐書屋中徘徊感舊輙以命篇
愛爾特生質成琴亦足豪七條龍在軫四美友成曺非
㸑休稱蔡有弦何礙陶即看題句者兩鬢點霜毛
静宜園駐蹕
金川久逆命有征遣王師臨衝習古法兹來閱熊羆子
弟夙所稱(時命八旗軍士就西山所有舊碉習雲梯登城之技以為明年破賊用藝既成將届出師)
(故臨閱之且行賞焉)有勇方兼知肉薄無堅城先聲諒在兹就近
宿香山名園號静宜冬山雖寂寞松竹餘丰姿谷風峭
且寒復陶猶不支嗟嗟我征夫嚴冬將發輜人土非所
利善守在四夷是役豈得已予心衆諒之敵愾藉人和
助順憑
天時地利詎足守擒虜夫何疑(金川所恃者地利彼得其一我得其二成功在)
(指日耳)勖哉鷹揚旅策勲竹帛垂
夜
静憩剪檠欣夜永怒號隔戶識風寒今朝未陟高峰頂
興寄白雲阿那端
刻漏
刻漏丁丁不暫停眼中隙影耳中聽例將三萬六千日
漫擬求仙駐妙齡
嘲梅菊
梅之能止於衝雪先其時非所知也菊之能止於
傲霜華於冬非所知也藝圃者逞其能於是護菊
凋而助梅長有盆梅盆菊争榮於一時者朅然見
之不能無言其亦通於用人行政之方歟
先(去聲)漏春光如自喜蘄留秋色了無愁如何卉裏孤高
種也做偷寒送暖流
難待徵君寒放鶴早過賓客醉題餻失將梅菊本來面
未必濫觴非汝曺
菊秀梅貞自可憐護凋助長使争妍却虞後鮮真梅菊
為想橐駝順木天
題周鯤仿唐寅終南十景圖
金碧潭
一泓貯天半百道飛峽側林霏紫翠光風瀲金碧色高
人坐槃陀勝飲八功德
草堂
屈平未沉湘杜甫猶客蜀千古只一室幽棲景芳躅蘿
逕人跡稀吾書吾還讀
倒景臺
迥躡雲霞表下視日月行&KR1793;水淙絶崖砉然天樂聲茅
龍立可騎無湏九轉成
樾館
喬柯富嘉蔭結宇堪晤息清風與明月静觀皆自得一
編在手中世人應不識
桃烟廷
勃谿無畆平結此桃烟廷與俱惟顥氣永鎮兮太寧杖
策層巔者不舟而武陵
雲錦淙
有石白可潄有泉清可枕微風時拂之瀲灎叠雲錦至
樂合杳冥浮榮何苒荏
洞元室
穴崖以為室偃仰其中處有客抱琴來或是成連侣神
契妙参同軒軒興霞舉
滌煩磯
萬木欎蜚雲衆泉泌鳴玉拂軫試一寫不作招隠曲境
寂夫何妨高人樂事足
羃翠庭
疊樹不論層蔚作羃翠庭霏烟幾縷白漏天數片青重
見蘇東坡擕來擇勝亭
期仙磴
科頭倚澗松澗草幽蒙茸解黻適素襟水碧希仙蹤佺
羨望未至白雲重復重
冬至齋居
齋宫仍几此清哦真覺光隂迅織梭静裏檢量一歲事
何期樂少祗憂多
詣齋宫
玉琯陽將復金街曉不寒綴先考五輅儀衛肅千官(是歲)
(定籩豆從古式並考五輅大駕之度命以南郊大祀為始一遵新制云)昭德夫何有正
名蘄所安瓣香瞻
帝載祭位儼
穹壇(詣齋宫則視壇位數歲來每行之而歲降皇穹宇咫尺不一拈香瞻禮于心不安故去旨命廷)
(臣考古凖今復定視壇之前先詣偹稍皇穹宇拈香行禮並親視籩豆之儀於禮為惬悃誠云)齋室
清心坐窗曦舉眼看明朝修毖祀兢惕志遑寬
冬至
南郊述志
寅祀
南郊殷薦陳鉶籩依古制更新(國朝一切禮儀率依明制郊廟所用祭噐)
(徒存其名皆以瓷盤代之相沿未改亦不知始訛於何時朕以既用其名宜偹其物特勅廷臣議更古制今冬)
(至大祀始用之於古禮南郊自是而諸祀皆用噐矣)一陽資始月纔朔(月二日冬至)
六琯均調歲復春昭格敢云歆
上帝敉寧端藉任元臣維揚我武邀
靈貺即看書勲閣起麟(金川本非勁寇祗以用匪其人以致久弗成功兹大學士傅恒)
(忠誠夙著立志滅寇故用為經略託以干城師行之吉卜於月之三日適以預日大祀南郊儼對越於咫)
(尺希慈佑之昭明曷勝有顒惟期底績云)
南苑行宫晩坐憶經略大學士傅恒
依然庭宇静朅爾研甌閒一室澄心處兩年睫眼間(南苑)
(未至盖二年矣)衝寒懷碩輔此際歷重關所願明天討成功指
日還
雪(十一月初九日)
伊余有宿心對雪無不喜今歲已兩逢此復勝於彼恰
在仲冬月偶駐南海子銀甸致更佳玉林花散蘤豈惟
縱目欣為惬祈年美念我同心佐率彼諸軍士驅馳冒
嚴寒縈懷曷能己
經略大學士傅恒舟渡蜀江賦詩呈覽用其韻答
之
若濟常殷擬巨川平羌今復率師前行旌冬發真勤瘁
露布春傳此佇延遥度應臨滴博壘底教稍遲(去聲)蜀江
船(四川驛站所辦不協故稍遲行程)數千里外寧暌隔心在丹楓玉馬
邊
立春日春帖子
駘宕舒宫柳芬馡放殿梅三陽先月應萬福共春來
暖化蓬婆城外雪晴開滴博戍間雲初韶恰並新祥至
三捷應教一月聞
除夕
省歲恰當改歲時官家遭際兩評之今年頗覺吟情懶
此夕那堪往事思願共壑蛇除舊噩喜因仙木亞新禧
聲聲爆竹連晨發火報金川奏凱期
御製詩二集卷七
