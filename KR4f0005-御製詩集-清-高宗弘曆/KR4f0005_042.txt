御製詩初集卷四十二
古今體一百九首(丁夘六)
賦得既雨晴亦佳(六月十八日)
倦雨侵晨歛翔雲向漢徂宜暘撫佳景省歲協貞符臺
上䧺風爽疃邊積潤濡樹姿全澡雪山色不糢糊夏静
林泉樂幾閒書史俱時哉祈一月或致屡豐娱
以詩代書存問傅龍翰先生
經時未到禁門邊食履多宜心泰然月霽風清煩暑遠
忽教重憶講帷前
日影
日影上階基朱明已漸移扶花隂轉處照礎潤消時可
曝傭書簡應餘刺繡絲電光驚代謝倚柱意因遲
襍花
襍花不計名紛敷傍錦砌散風蘭麝芬烘日雲霞麗勝
桃李辭春共楸梧含翠不怨韶光徂却益夏園致夜來
甘雨足綠窗喜新霽丁星霏露英錯落垂煙穗品方秀
而野姿縱天不媚叢底留蛩吟房邊遲蝶翅禾黍慶既
霑恩膏許旁逮
螢
傍晚輝蒼岸随風度玉津逥燈遥掩映腐草辨疎親明
自通身暗火傳無盡薪偶觀知候物為憶照書人
習射
桑弧示有事揖讓明無競我朝矧專長
家法敢不敬長夏萬幾餘廣場綠隂净屏藩列宗臣世
胄逮庶姓省括各審固用志同居正鵰羽良已端騂角
詎誇勁習旅憶文皇觀德欽宣聖
池魚
池魚鰱鯉類在藻欣潛躍雨後新漲添乘波共悠若尋
常垂岸花仰望鄰碧落載浮忽及之恣彼噞喁樂一朝
漲痕退失意徒索莫或值池之竭濡沫豈能活(叶)寸木
高岑樓孟氏言可度鯤鰲居溟海不溢亦不涸訖無得
失憂慎哉擇所託
熱
雨暘燠寒風闕其一不可天然次第間輕重晰如左雨
暘近來叙况未西流火熱亦令所職欝陶理則那霉潤
逼花甎藴隆灼青瑣畏景慢閒行習静惟獨坐翻書古
井汲學字純綿裹曝背耘者流雨汗勤不惰驅愁斯覺
喜矧在高居我問其喜為何農務詢來頗九夏宜炎蒸
乃得堅栗顆不惟益禾黍兼逮蔬果蓏聽此覺暑消爽
風來馺娑即事騐庶徵夕陽嘉樾鎻
鸚鵡
鸚鵡能人言所言自不知人讀聖賢書如書行者誰嗟
哉人禽關其差在毫釐執簡佔畢流胡不切已思
恭讀
皇祖詠筆尖齊圓健四德詩敬依元韻
尖銳燕函貫所當無不摧大漠三廵狩樓蘭繫頸來
齊聖軼千古飛白
聖多能以禮垂宏範欽哉勖紹承
圓覆符穹昊雍熙制作詳卿雲成什後韶奏引歸昌
健行六十載天地不言功批黃常午夜勤政是
家風
夜雨朝晴
夜雨朝晴禾黍怒生朝晴夜雨益我禾黍爾來晴雨頗
應時渺予何德能致之黃雲滿目庶可期雖然安敢心
遽怡滿損謙益有明訓比櫛崇墉吾至願願始皇都達
遠郡
藏紙扇
裁彼金粟牋製此清風扇圓規月之望爽袪暑方煽象
牙徒爾為鵲翅豈所羡羲之字難换董源畫或見寫我
四古詩(命董邦達寫擬古詩四首意於便面)位置法不亂王孟相揖讓韋
柳宛覿面楊柳夏池亭梧桐秋夜院動摇引逸興微凉
生閣殿隠隠青蓮文寂寂法輪轉
王紱秀石蒼筠用圖間題者韻
疎不蕭條密不濃天然合處見文同只疑静寫三更月
可惜㪣殘一院風
孤矗何心待鳳儀池邊上伏雨中時移來新榦堪為伴
翠影相籠不自持
白石蒼苔雅稱清松梅何必弟兮兄掃愁落落詩中畫
抹月翛翛静者情
王淵疎枝䨇雀
麻雀尋棘枝䳺鶉啄華黍物類有萬殊各自命其侣老
安少者懷因之悟胞與
聞蛩(六月二十四日)
季夏剛下弦晚晴風露美坐我清暉閣幽興不自已洞
開綠紗牖天色淡於水東林月未上西谷風徐起何來
寒螀聲三兩鳴階戺金行蕭瑟哉凉意侵尋矣知序物
皆然催秋乃獨爾拈鬚憶去年莖添良有以
移竹
曲折池塘快雨晴課童移竹趁三庚宜人葉鎻窗前色
入畫竿敲枕上聲
苔滑泥融著意鋤纔依文石便扶疎甌香研净綠隂裏
暫遣心閒好讀書
送來滿院櫹椮影助以依根蟋蟀音今日閒庭風露下
平添幾許識秋心
秋意
秋意先秋人共知先秋知意果真誰一番快意田家畫
廿首生秋庭裏詩天向淡間無礙迥雲從閒處有餘姿
倚吟更笑歐陽子端向聲中搆藻思
討源書屋(六月二十六日)
琴齋書史暫周旋水態山容與静便更喜快晴金令到
從今詩意向秋偏
轉處溪橋路暗通柳隂窣地露荷紅分明餞夏迎秋候
去歲詩懷想像中
自西海泛舟至青龍橋
雨餘漲影消菰蒲靄煙翠柳風徐以爽荷露泫欲墜清
溪達石橋扁舟輕可刺淡然天水間報我秋來意
青龍橋西
按轡蘭臯嘶玉驄香山遥在白雲中宜人隄上芳荷氣
兆歲汀邊華黍風絡緯咽聲凉意到梧桐疎影霽光通
半年憂慰紛縈繆未敢先秋便道豐
香山静室作(又名香霧窟)
幾縷徂雲讓快晴登高望遠豁虛明山深夏杪槐花落
亂打閒窗認雨聲
攀登故覺三庚熱偃仰還消一室涼谷口過風全帶爽
封中寫霧静霏香
雲端縱目恰雲開一俯皇都亦壮哉怪底詩人愛臨賞
幾多吟思箇中來
香山雜詠
近隴遥阡罨綠雲憑高略得愜清欣秋前峰色稜稜露
雨後泉聲處處聞入戶山蜂常帶蜜拂花谷籟總含氛
快晴比雪争佳耳曾否成書問右軍
攬結都緣静六情忘筌是處有逢迎溪如古月無心静
山似幽人徹骨清野果堪供消夏具山蟬别有喝秋聲
便當藉草為茵褥一踐煙霞契友盟
雲容坌入原無定詩意紛投却有情一室之中觀四海
千秋以上騐平生傍松煮茗山泉便對月敲碁石榻平
待曉依然辛苦在衣冠勤政接公卿
奉
皇太后遊香山
逭暑山中好迎秋樓上宜敬陪
王母駕催進侍臣詩掖輦登雲巘搴簾俯月楣鳥歌長
夀曲花發駐春枝巒谷窗前罨町畦座裏披西成應指
日堪以博
慈怡
六月廿九日作
高樹紛紛噪晚蟬趁凉閒步綠隂邊暑騰婪尾羈殘夏
(是日甚熱)序驗凋蓂判半年轉轂光隂真覺迅入詩秋景已
堪憐青山依舊如如體我亦因之悟不遷
香山聽唐侃彈琴
聽琴蓋如對高士必有其地與其時金風玉露新秋序
(時七月朔日)谷深林静香山陲我知妙處不能寫其能寫者
舍侃誰村居隔五里以近抱琴而來何不宜為我作高
山噫吁嘻巍乎高哉&KR0706;且﨑為我作流水徒觀其状也
則湯湯蕩蕩渺復瀰忽然觸景貎秋鴻(是日彈此三曲)遵渚遵
陸羽可用為儀平生不識宫與角其理或可推而知弭
節沉吟以搆思乃如絳州才子覆被無語尋新詩鏗然
奮發千鈞弩又如重瞳喑嗚叱咤千軍之内能搴上將
旗神來候也非人力我欲贊之乃不得其辭幼讀孔子
書記其說關雎曰樂而不滛哀而不傷善琴者當有會
於斯是為太始正音堪味道世間筝琵笛筑徒爾為
立秋
已知少皥傳金令更喜豐隆凑快晴此後應添閒意緒
安排佳句咏秋清
相風臺上報西南(占云立秋日風從西南坤方來五榖熟)農驗官占信可
參即看天高波澈處翔雲散盡鏡光涵
秋去秋來孰與為金風玉露又斯時生秋庭裏拈前句
瞥眼翻成隔歲詩
秋花
春華豔而冶秋華麗以素以此較伯仲應知去取故露
香蝶栩朝風净蛩吟暮丁星不辨名錯雜何計數霏韻
倚醉仙含顰待古兔池塘瀟灑處遲我蒼苔步女夷鬭
金官當場設孤注
喜晴
喜雨纔過又喜晴若無愁者喜安生始知消息皆天理
要識隨遷盡物情目共高空抒遠興心同野老盻西成
可人西北風來爽静聽催秋銅雀鳴
荔子
勝得安期棗籠來閩嶠雲清心涼除(去聲)暑熨齒軟含芬
玉局風流邈君謨品第分不須愁内熱標格已堪欣
爽
金風下閶闔峭爽澄空宇逥眸睇碧虚徂雲無一縷迎
來滿意秋餞却殢人暑應觀築圃場即聽發砧杵揮毫
覺異前瀟灑增如許
新秋月
萬里絮雲收纖阿素綵流半韜飛漢鏡直掛釣詩鈎樓
角梧桐淡墻根蟋蟀稠坐聽兼倚望耐是獨宜秋
佛手
分明全體示華嚴色染緗雲静馥恬自是大千歸直指
本無一物可中拈
紅蓼
照水蓼花紅秋光瀟灑中晚凉蟾閣影野岸鏡潭風漁
火疎眀穗蛙聲間出叢何須寫生手吟倚興無窮
七夕漫作
皇天特重耕織事思以垂象於三光日月東西輪轉更
無暇乃付麗天星宿一為織女一為牽牛郎試看織女
機絲萬古無停歇詎其所重錦七襄世間粗布大繭皆
所遺風人何謬云不成報章牽牛示人耕作苦烏犍終
歲居其旁夫耕婦織並勤力星猶如此人其敢不蘉今
夕乃七夕未能免俗聊陳供養設酒漿嘉禾瑞繭非所
願但願比戶寒得衣饑得食各知重農桑豈學人家兒
女子筵前咄咄訴衷腸
秋日西直門外(效二韻體)
愁雨久已屢愁晴昨乃過高下既均霑開朗實亦嘉素
宇净襄雲遥峰矗黛螺習習披襟風垂垂施架瓜絡緯
吟露叢熠燿輝蘭坡即看築場圃稍冀盈室家好生天
地德惠我黍稌多念彼三農夫勤苦孰與加玉食而衮
衣勞心理則那有秋庶可期半歲縈懷賖
秋日承光殿
月宇鳳城西金鰲雉堞低荷殷紅錦繡水净綠玻瓈氣
爽天原近基高漢與齊秋風俯太液素節已堪題
秋曉
曙色依微辨網軒碧梧朱鳥淡無痕蛩逥蕉夢風迎面
鳥重花枝露浥根秋意頓教人灑落旦心默騐理亡存
詩吟工部消閒興白帝煙光近可捫
覺生寺
禪關郭外清小憩喜秋晴樹影疑翻貝鐘聲偶發鯨塵
心何處著畫意逐方呈一叩三乘演誠哉善覺生
金錢花
可校還勝都内買笑應過沈郎設遇清談夷甫許教阿
堵繞床
唐寅後赤壁圖
幾曾高處不勝寒切顥危峰俯碧瀾逡廵二客相評度
擬向層霄以上看
王翬晚梧秋影
葉葉露纖纖秋光一夕兼蕭疎偏入牖颯沓正捎檐幽
賞殊未已清機宛可拈當前相印證舉首見銀蟾
泛月
傍晚翔雲净碧天天光波影遠相連初銷殘暑寒猶未
載月平湖一放船
清風徐來波不興賦才玉局句堪稱漢邊疑見浮槎影
人在玉樓樓上層
畫屏銀燭兩無藉蛩語螢輝俱可憐最是良宵方寂寂
依然佳景自年年
蘆花叢裏白鷺飛飛入浦烟帶影歸岸轉舟行月過午
湛湛凉露霑人衣
秋日斆庾信體
金行逗凄辰玉掌流清露黃姑橋駕鵲素娥輪顧兔繁
英艷幽階疎影入高樹螢火耀餘明蟬聲憶前度燈窗
編可窺紈扇風不妬牟益𢷬衣圖杜甫江樓句羲和静
裏觀澄景閒中注
晚晴落照
徂雲傍晚收返照入嵓樓葉底明喬樹山尖駐赤斿豳
風稍覺慰駒影漫增愁孤鶩齊飛處高才憶絳州
秋日即目用唐太宗爽氣澄蘭沼詩八句為題各
賦一首(有序)
日行西陸和仲平秩之辰律中金聲少昊白藏之
候旻天高而氣爽潦水净以風清蟋蟀宵征雁鴻
霜至豳風七月占星火而念授衣南畆三農偫倉
箱而觀登榖是以對時育物有重斯焉因之望古
興懷不無取爾依文皇之舊作成素節之新裁截
咏八言各為一律
爽氣澄蘭沼
欲識秋來意先從水面看蓼風奏微爽荷影蕩輕瀾鏡
朗遊鱗避紈鋪宿鷺安長天正一色誰掛月輪團
秋風動桂林
我愛玉華岫馡風穗穗黃露光溢翠幕鷲嶺貯天香鼻
觀參離合生機介暑凉輪囷枝葉好脩斧恨吳剛
露凝千片玉
徹夜碧虚净侵晨玉露鮮花承團復碎草拂墜而懸羣
列藍田秀分來金掌圓長秋多怨女何事獨求仙
菊散一叢金
飲泉仙致夀布地佛稱尊風裏香欺麝階前色奪萱松
篁堪結友蜂蝶早銷魂五柳非貧士全勝金谷園
日吐高低影
百榖候西成羲車凑快晴莓階銷潤溽梧閣朗晶明霞
影依山寫蟬聲擇樹鳴時暘慶閶闔今古望年情
雲垂點綴隂
金&KR1195;剛秩序玉葉巧垂隂晃日渾如幻牽風似不禁虚
明觀聚散天地效浮沉不必登臺望聊成點筆吟
蓬瀛不可望
欝欝方蓬境傳聞真不真齊人談扼掔漢帝望勞神疎
索林泉地凄清風露晨何須餐九轉坐看海生塵
泉石且娛心
澄披露石水凉試過泉風素節登臨候秋光惨澹中扇
情辭枕簟蟬韻老梧桐底覺娛心處黃雲遠近同
中元日燈詞
風清月白好秋時燈事兼饒競水嬉仙術無勞殷七七
金蓮萬朵燦瑶池
薄日微凉逗秋夕波光燭影照溪軒倚吟景物閒評度
只覺中元勝上元
梵唱盂蘭簫鼓高液池風定閃金濤空明水月難成句
却憶髯翁屬賦豪
秋日恭奉
皇太后廵行塞外曉發圓明園即景成什
拂曙行旌發金天凑好晴有風皆遞爽無露不晞明野
水溪邊退塞山馬上迎
大安欣奉處觸目慶西成
塞堞倚層巒遥遥雲際看整輜塵净路策馬潦收灘纓
犬思馳足韝鷹欲奮翰時廵古有制詎是重遊盤
三時勤望歲歷覧夙憂舒黃已禾堆圃青還菜繞廬花
邊蝶引轡樹底鳥窺閭得句催賡韻鄒枚在屬車
長空莽霽烟柳外聽鳴鞭秋色真佳矣農功庶慰焉風
清人意適川闊騎行連閱塞兼修武
仁皇丕烈傳
過清河橋
長虹飲明波遊龍連萬騎景物紛蕭颯菰蒲靄蒼翠扁
舟底用呼輕裾已可試發軔塞北行入畫江南意魚躍
破渚烟鷺飛點蘆穗俯仰對空澄即目愜幽思逥憶前
度期忽作經年事
陣雨
陣雨頃刻長空過遠山返照明煙螺止頓剛覺午熱劇
蠲炎送爽良已多牧馬長鳴列帳净何况實栗盈晩禾
興來擬易髯翁句行路不怨農夫歌
懷柔縣東叠舊作韻
古縣枕平臯襟帶山河美往來幾度間總在高秋裏柳
隂罨翠凉蘭陔循迤邐近隴復遐町維糜亦維芑爽挹
金風吹潤宜玉露靡西成指日臨倉箱庶可擬憶我前
歲秋取道亦於是長途閱歉收日夕愁無已此地稱較
可周遭祗數里今年實厚慶美不勝屈指豈其考農經
邀豐符祭癸都緣造物仁綏屢幸致爾教養有相因切
切念以此盈虚遞轉運慄慄更憂只九穗亞莖生白雀
食蝗死德感我未能惟勵志不徙來來守牧臣莫道豐
年喜餘三有後謀我爾其曷以
曉凉
露氣曉濛濛征衣怯峭風柳絲看變綠旭影愛披紅馬
驟神增爽鷹揚勢益䧺午暄停蹕後更喜協田功
密雲行宫晚坐
繞砌霏繁英捎檐蔭喬木景物會清秋好供一駐宿螢
明今夜窗簾捲昔年屋灑然片刻閒書史随意讀
九松山
喬松無萬鬱雲巔何事山名以九傳望中隐約扶青顥
就裏尋常生紫烟
中峰迥絶勢亭亭列巘嶔﨑太古青最愛午鐘林外度
每教清蹕澗邊停
曉月
驛路馬嘶秋山店雞鳴曉玉輪已就缺清光猶帶皎野
水明溪頭凉颸蕩林表依微蘭埒辨絡繹緹騎繞随時
愛景光寄興殊不少
攬勝軒作
瀟灑岩齋小憩遲青楓露冷曉秋時鳥啼花落自無住
此日前年了不移遠挹峰巔凉翠合平臨天半培(去聲)風
吹朝嵐坌入殊難状却訝山靈能爾為
出古北口
繆尋遺蹟問燕秦埤堄棲荆雉堞堙不信匈奴號驕子
端知嬴政是癡人懋遷已見閭閻富勤樸還蘄俗尚淳
百歲熙和經外戶黔黎欣奉屬車塵
潮河橋
出口風增峭臨橋水叠波常年度清蹕昔日此潮河荒
戍縈烟荔山田茁雨禾名言思守德觸景畏心多
常山峪行宫即景
捲幔秋光到座邊雲開為我矗青蓮步苔衣濕蛩吟露
望坂楓香鹿呌煙自是林泉多藴藉依然書史得周旋
饒他只有松隂鶴夜夜空山抱月眠
讀書效朱子體
古人曾有言力學如行路設不進一步即為退一步高
秋駐行宫清暇鮮幾務耽書有宿緣娛此深山暮即景
自體騐未覺勝前度踟蹰生愧慙空復尋章句
行漏
塞北燕南随境别風晨雨夜報時同因之悟得相應處
只在尋常不息中
題慎郡王山水小景十二幅
梅溪
幽夢到羅浮春風入蓓蕾虚舟本無繋泛此香雪海
桃塢
白屋幾家静紺霞萬樹春不教花逐水恐引問津人
春泛
前溪新水生後溪烟柳横來往東風裏心随一葉輕
觀瀑
飛流落危峽凭欄俯平楚天地不藏機色聲無著處
雲嵐
千章樹影濛萬叠山容活妙領米南宫此間得衣鉢
賞荷
朗開徵士牖閒對君子花霞標徼瑞露鏡裏吐天葩
山寺
棒喝臨濟宗幽寂雲門寺青鞵布韈來知復誰家子
梧月
古月不速客高梧有脚秋鶴夢清宵冷幽人正倚樓
霜鴻
攜得塞垣霜書空三兩行蘆花眠不穏却為憶衡陽
紅葉
錦樹經秋絢如燃不著枝相對停車客司勲字牧之
雲棧
劍關天外矗磴棧雲中繞誰復嗣青蓮抽豪吟蜀道
雪溪
天沉玉峰外蘆重凍溪邊破冷方蘭棹惟應訪戴船
駐蹕喀喇河屯行宫偶作
昭邱結宇敞軒楹贏得嵐光四面并花冒露開剛席展
山迎客到正秋清雨霏繡壤禾添馥風度單椒樹有聲
一路西成經快覩得教巖館暫怡情
灤陽别墅
玉露金風候背山臨水居捎簷青筍籜罨牖紫芙蕖泉
響尋源聽詩成鑿壁書名山有宿約隔歲一相於
湍流無略彴濟渡一舟通每到消塵念從知秘化工川
巖獨鍾秀天地不言功欲學軒轅訪瞠乎拜下風
小金山
楓香松翠早秋朝縱目長天净泬寥更愛笠亭臨絶壁
便扶朱楯度飛橋
座席常随嘉蔭移山風送爽颯纖絺隠蘆鷗鷺窺垂釣
擲樹鼪鼯聽詠詩
玉筍平陵架小亭好山常占四時青閒雲不繋悠然影
野卉無名越樣馨
日照孤峰生翠煙灤河水共碧空鮮寄語山靈好看待
莫教佳景讓江天
御製詩初集卷四十二
