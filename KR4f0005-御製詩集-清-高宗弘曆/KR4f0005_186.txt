御製詩三集卷二十三
古今體九十九首(壬午七)
蘇州啟蹕作
兩日駐行旌黃龍發水程不耽惟我志略戀是民情吴
會歌聲遠惠山秀色迎東南風恰好卓午到舟營
雨中遊惠山寄暢園
春雨雨人意惠山山色佳輕舟溯源進别墅與清皆古
木濕全體時花香到荄問予安寄暢觀麥實欣懷
惠山寺疊前韻
每逢佳景喜題句率以鐫崖紀歲年是曰有為之法耳
遠哉無我祇如然愛聽春鳥閒彈梵懶與山僧坐講禪
一語何妨聊顧問即今悟處可曾圓(寺中猶有雍正年間内廷行走僧)
戲題惠泉方圓二池
一脈流來疏兩池圓甘方劣志傳竒人情圓喜方斯惡
泉自淙淙自不知
題漪瀾堂
四圍清泚繞書堂檐梠光翻漾鏡光乍可觀瀾知有術
因之點筆遂成章春隂瓊島雖數典(瓊島春隂有堂亦額是名)冰洞
松菴詎易方緬溯東坡題額意崇情泉石託偏長
若冰洞
石甃方圓引側注攀躋更上小雲巒討源直到真源處
冰洞翻花萬古寒
駐蹕金山作
秣陵將問古氐父暫浮江雨不妨兼驛(是日自丹陽城霞閣發舟行八)
(十餘里申刻即到金山)風全静渡艭水天憑几席花鳥列軒窗祇
合蠲諸慮誰云聲色摐
句容道中
揚子登舟指秣陵中途易馬度江乘菜花引蝶麥藏雉
畫裏溪村農事興
迤南峻嶺北長江天塹真稱險莫雙底事古來恃險者
豎旛頻見出城降
小兒已長老年多縱令随觀不禁訶五十帛需七十肉
孜孜為慮應(去聲)如何
慧居寺
峯嶺因何秀秀因泉石遭恰宜耆域擴底較蔣山高禽
演無生偈松翻萬古濤闍黎惟守律不習坐禪逃
遊棲霞山
棲霞名寺遂名山點竄寧因字句間(本名攝山棲霞寺名也今云棲霞山)
(或因避攝字耳故戲及之)藥草攝生何不可乳泉滌慮恰宜閒偶來
尋勝非耽静敢懈觀民正憶艱樸斲行宫居信宿對時
摛藻我猶閑
紫峯閣
峭拔高峯生紫烟峯顛松栢見齊年三間小閣開窗對
太華何殊玉井蓮
功德泉
紫峯閣對青蓮壁下有泠泠功德泉僂指不須數以八
論年詎止閱惟千何當古月臨澄照且看微風作細漣
雖是山根略疏剔由來得倍藉天然
棲霞行館作
行館樸而幽依然前度修軒窗無俗韻林壑有神投鳥
語花間出泉聲竹裏流玲峯院牆内趁暇一登遊
太古室
仰睎疊巘俯臨池宇宙以來原有之我自先憂後樂者
底須高企子西詩
玲峯池
天半渫天池玲峯四面竒五年纔一照為爾坐移時
山以萬丈計泉淙為有源下視溝澮盈豈可相衡論
老松高百尺新松低數寸小草莫相欺會有凌雲分
澹澹含春日英英吐春煙野花姍入影也自一時妍
不肯瀉為瀑渟然守太初忽懷齊隱士亟命返肩輿
題張宏棲霞圖
勝遊冬孟挈良朋山寺棲霞冒雨登(見張宏自識語)託興應於
前代隱劇談何礙法門僧却欣粉本峯姿對信是傳神
繪事能松籟堵波率依舊微嫌池館較他增
萬松山房
名山駐清蹕乘暇探山春春山日以佳紅紫繪菲芬山
房萬松中古色千青雲不與世同調乃得意所欣謖謖
寒濤翻蔥蔥翠蓋勻金吾報行漏適可前塗遵十八公
如語原非箇中人
題般若臺
山鳥春前叫山花雨後開是云般若相那辨有無臺
練影堂
山中一湖水借問是誰開識性易疏塞得源可溯洄軒
圖略點綴練影足徘徊妙契澄清義觀民有事來
德雲菴口號
淰淰復英英境真乾闥城不教餘結習得句便前行
九株松
謂似會昌曾有詩三三瘦骨挺仙姿祝
釐去歲香山會九老居然兩倍之
疊浪崖
層疊竒峯作浪形大瀛海豎萬尋青漁人何物津輕問
祇合虚舟不繋停
見山樓
出樹有高樓見山與額留由來一合相那問幾經秋崖
浪階前疊(疊浪崖在其下)松濤窗外流如何僧紹後不復覯潛
修
幽居菴
寒泉帶曲溪茂林鎻層嶁得趣以深逕納遠愛虚牖南
朝樓臺無太古雲山有幽居緬前賢今人稱(去聲)居否
峭蒨室
幽居最幽處逕自石林穿剔土得飛壁劙沙出瀉泉蒼
杉濕垂露密竹靄生烟結念屬峯頂無何便著鞭
登最高峯作
登峯登合最高峯風拂鬚眉雲盪胸下視鍾山諸培塿
綠瓊盆裏種芙蓉
江山地險帶還襟守德孜孜獨切心泐石長歌一再讀
(丁丑登最高峯長歌紀事)却教視冺去來今
話山亭
遊山歸來日未午院内山亭憩久許舉頭題額曰話山
不識誰賓抑誰主
石梁精舍
得逕琳瑯叢憩席烟霞宇遥吟目空闊俯暢意軒舉江
國既欣春吳雲復不雨山鳥與山花争妍真静所五年
瞬息間石梁自太古
春雨山房
江國今年雨恰好行春無礙每逢晴晩來細點凌空灑
却喜山房善副名
武夷一曲精廬
巖根水繞階除步廊曲折雲疏擬議以成變化武夷一
曲精廬
京師得雨誌喜
南國優逢春雨時早因北省繋遐思欣聞同日京畿遍
(三月十三日江浙優霑春雨今京師奏到同日得雨寸餘近京州縣有報霑三寸者)信遞逾旬驛
路馳地潤得滋利已溥(去歲秋霖冬雪地脈實潤寸餘以及三寸足滋春耕政不期過)
(多)農耕為要喜堪知齊郊豫野均霑否大吏佳音佇待
之
燕子磯
峭壁插長江孤鶱似飛燕西引幕府巒東接臨沂巘(叶)
翠逕入丹崖花木繪明絢春風三度經每因駐雲䍐(叶)
設險信無過天塹夫何患南朝凡幾更臨流發浩嘆
遊觀音山永濟寺
緣壁飛樓鐵鎻牽下臨無地上惟天須彌海水依空住
棗葉龍宫現偶然
題永濟寺别室
逥廊曲折室三間峭壁當楹澗水潺不見聞聲羣鳥唄
無塵有色衆花鬘何來俞騎兹遊刹祇合枯僧此閉關
紛跪闍黎迎蹕路惜他頓置半朝閒
駐蹕江寧疊舊作韻
寰中可數建邦區觀勝應教翠蹕紆山帶江襟誠劇地
家絃戶誦久名都上遊雖遜關兮洛偏處(上聲)猶贏杭與
蘇守以金湯終在德每懷殷鑒敬惶俱
賜安徽巡撫託庸
連疆來接駕咨政引同舟共濟義應繹勤宣業可修老
看身益壯人實食無浮虹宿被灾地欽哉善恤賙
賜安徽學政劉星煒
每讀菁莪什渴然思育賢伊誰與我共造士得卿肩底
藉燃犀照應如冰鏡懸觀風要達隱詎止在文銓
賦得江漢朝宗(得宗字八韻題試江南士子)
岷山濫觴泛嶓冢象天淙三澨峽流過九江川氣衝入
南垂禹蹟會北帶堯封是瀆首羣瀆朝宗惟地宗藏精
在箕斗戢浪息蛟龍來往濟商旅耕桑利士農海門滙
知近澤國勢觀重歸極保皇極吾滋絜矩恭
青溪曲三首
春水溶溶碧鏡春烟嬝嬝輕絲遊目青溪一曲不舟也
覺便宜
柳綠籠隄欲暗桃紅照水猶妍橋上曾留笛步桓伊遺
韻悠然
流經舊内逶迤青蒲白芷差差所勝當年何事未汚膩
粉殘脂
謁明太祖陵
嬗謝都關
天運乘攘除非自本朝興代為翦逆當方革豈是因危
致允升常禁里民闌採木還教衛戶謹巡陵省方近撫
前王蹟殷鑒惟懷惕倍增
靈谷寺
蔣山開善寺移置得兹名一切有為法本來無定評閒
花明柰苑真樹護祇城偶讀前題句不牽今昔情
閱武
白下扼衝都將軍分節符百年久休養一日此陳鋪技
奏桓如虎恩頒藻躍鳬謾云循故事嬉武戒殷吾
雞鳴山
崥崹鬱鬱城北區高出城頭可望湖春風葩瑵朅臨駐
不須俞騎紛前趨扶攜老幼願瞻覲誰何無事嚴聲呼
六朝興廢則且置斯民三代寧有殊巡方詎為玩山水
鑒古益切憂勤吾
憑虚閣騁望
鷄鳴山上閣騁望信怡如北挹渺烟水南臨富井閭畫
情八窗納春意百花舒漫問六朝事還同賦子虚
題陸機宅
書堂見說昔臨淮遺蹟難尋柱礎埋蕭艾如蘭結神締
(用陸機賦語)審然何必舊居懷
東山
會稽遐憶築岡陵絲管陶情總絶勝不有佳音屐齒折
東山賭墅亦奚稱
臺城
崥&KR1160;寒城噪亂禽臺城遺蹟半荒今捨身同泰無逥志
揖盗東華可悔心帝釋天龍難救濟青袍白馬亦銷沉
慢訾鷲羽流王屋廣掖當年事欲尋
題任仁發出圉圖
上駟出星闌圉人袖手看性惟貴神逸色豈繫騅驔詎
可執鞭督(用韓昌黎意)當從寓意觀天閑多肉脹今古致同
歎
遊清凉寺
去歲曾禮清凉山今朝乃謁清凉寺既曰清凉應一真
吾所知者已有二其不知者想更多旋於蘇文悟其義
譬如鑿井因得泉不可謂水專在是(叶)井同泉水無不
同妄分彼此真兒戲調御丈夫如是云是謂清凉無上
諦
寄題掃葉樓疊舊作韻
寄題憶昔詠高樓樓上春風颯似秋安得攜書萬卷坐
刪緐存實校從頭
朝天宫用蘇軾韻
玉局風流似紫薇遊吴望蜀遠思歸登樓未覺山川美
送雁因懷音信稀高觀當年知宋否西園今日姓王非
冶城不少留題者獨和坡吟倚素暉
大報恩寺
城南最古寺䟦馬試重尋亦藉觀民便曾無學佛心禪
枝千載茂梵唄四天吟穹塔千雲表神遊當(去聲)步臨
題雨花臺
梅岡東麓雨花臺聞道談經曾致來豈識維摩不著座
争如太白祇銜杯(李白詩朝沽金陵酒即此處)六朝坊市誰興廢九
道江流自漩(去聲)洄未審苑城偶南望可應追悔此為哉
秦淮曲三首
廢興今古付川路出入東西經水門豈慮風濤分兩派
更傳泉脈有三源
郭璞占曾逢吉兆底論城外與城中可憐淮水依然碧
王氏烏衣巷早空
沙明白渚猶籠月柳暗紅樓多夢雲欲問前朝歌舞地
幾家茅屋杳難分
賜梅㲄成
無欲有精神趨迎清浦濱閉門惟教子下榻不延賓能
駐西山日引恬江國春推恩緣念舊(㲄成諸子俱未通籍詢知長子釴尚)
(可造就命賜舉人准其一體會試)
皇祖内廷臣
牛首山
大易坤為象南京離占(去聲)方兩峯恒角嶷雙闕表天閶
盡得江山秀况逢花草芳鶴林坐調御萬古示真常
祖堂
牛首山南寺開堂說法融本來無一物安得有宗風松
蓋半庭綠花梯百磴紅片時成五字翠蹕轉林中
戱題獻花巖
有所見無成佛日未能忘是堕魔時底須開士談經致
姹紫嫣紅總獻竒
題李公麟臨洛神賦
魏帝黃初代陳王濟洛川雄詞託鯨踊遺蹟撫龍眠妙
處意無盡婉如神已傳風人有深旨所寓在思賢
再題幽居菴
金陵返蹕駐棲霞西峪幽居清且嘉窄路入從雲片石
闌春落半錦堆花水流山住露全體竹淨松蕤是道芽
僧紹便存不徵聘名求名應底堪誇
遊攝山棲霞寺仍疊尹繼善沈德潜倡和韻
建業多佳山要以攝生冠聞名未見者尚爾生歆羨况
我曾命遊馳情結霄漢諸峯盡婉孌秀比總角丱幾暇
輙神交那藉圖經按泉石應好在每每縈遥戀却付忘
言僧長(平聲)年對塔院兹來緣省方寧圖暢遊觀獨此未
能恝吟懷吾早辦
言入功德門載尋煙霞徑颯爾淨四塵坦然遵八正調
御坐青蓮屏息不期敬緬懷平原人捨宅悟本性旅食
或乏糧之鬱随弟慶(謂僧紹弟慶符也)仍住弇榆山水石足幽
勝吾聞狂狷者不棄尼山聖惜哉被季世化裁孰可凭
徒傳賜如意放浪林間聽
山之姿曰林山之骨曰石林姿既蔥菁石骨復峌峉盡
善誰能同那可計尋尺雲生峯欲連泉畫巖疑坼擇勝
不勝(平聲)擇底藉東坡帟徘徊擬遼待天籟落絶壁竅詎
槩以萬號信笇以億山靈秘其奥應謝塵凡客東麓有
行宫松軒成少息澄懷思向遊摛藻抽義脈
草藥既芬菲應遊鶴與鹿巢松風籟翻飲泉月光漉翠
華忽來過想皆避深谷徒見曲折溪泠泠自瀠洑繖山
如有語未能隱者瀑以此我欲返秣馬命羣僕了知乾
惕人未可耽清福出門試逥聽澗水猶鳴筑
鳴筑清神心枉駕重攀上徑指最高峯沿路紛竒賞雲
林揖峭蒨烟江俯泱漭暢觀既云愜託懷亦戒蕩信宜
下崇椒高資遵路往揚子翦平波棹歌發清響寓物貴
不留有如鏡中象展讀舊巡編聊當抒餘想
舊編一再看宛憶倡和事長詩欲重賡幾忙則且置是
不宜作輟促成值少塈休文留林泉吉甫随車騎一則
效負弩一則賦製芰跡殊心則同悃見興歌際明遠擬
俊逸長吉非詭異欲罷我不能匪逞藻詞儷片時成六
章用誌江山麗
駐蹕金山
百里棲霞曉策驄金山舟到日方中又成逥蹕時臨夏
每喜横江静戢風氣接鴻濛開遠勢峯連杳靄入高空
精藍寳帶常留鎮那見蘇公與印公
遠帆樓
梭織往來衆舳艫風恬浪静蔽江鋪遠帆樓上延遥目
太液池頭了不殊(西苑瓊島後臨液池上有閣曰遠帆)
妙高臺
玉京一峯秀浮至水中央此是最高處快觀千里長從
來無旱澇誰說有滄桑笑失中原者仍誇天塹強
金山雨望
細雨飛來箭發絃江波接上勢如連須臾雲歛千峯淨
綴目晴光會一川
三月晦日錦春園即景
名園瓜步倚江濱綵䑵凌江到及晨梅朵落同蓂莢盡
麥芒潤逼菜花新鳥言似惜芳菲意石態全含淺淡皴
綠柳紅桃流水閱錦春即景恰婪春
罨畫窗
塔灣行宫旁室曲折臨水致有佳趣因以避暑山
莊内窗名名之
虚窗正對綠波涯名借山莊號水齋却似石渠披妙蹟
水容山態各臻佳
駐蹕天寧寺行宫作
江浙豫遊返淮揚信宿留景光及春尾民物尚吳頭真
樹絶勝古新軒那藉修睪然思謝傅千載鎮風流
去日梅纔發歸時梅子青流隂迅如此行館暫為停静
趣相酬荅清機冺色形花宫坐調御萬古自天寧
大觀堂六韻
行館天寧側文㮰額大觀省方協中正設教戒遊盤式
展九歌義匪求一已安增華稍踵事為愧不因歡(去歲在京)
(聞維揚行館視前巡頗有增葺召鹽政高恒入京面飭則稱建置已成不能更罷今來駐蹕實覺過華不為喜)
(也)民力雖無藉商財詎可殫舜巡知弗逮禹德繼誠難
山東巡撫阿爾泰奏報得雨
京畿左右知霑澤早為縈情厪豫齊東撫佳音先逓到
膏滋為慶足興犂
王蒙長林話古圖
豐草長林迥絶塵清風明月自相親鏡中舊蹟閒評處
(見叔明自識語)不作扁舟獨返人
復聞京師得雨
去歲秋霖原隰潤前聞扶寸即堪耕何當繼澤一犂及
益切欣懷午夜并
四月朔日遊平山堂
畫舫輕移邗水濱人思六一重遊巡隂隂葉色今迎夏
衮衮花光昨餞春巧法底須誇激水(商人引水為飛瀑激為趵突高尺餘)
(雖稱新巧頗失天真)淳風惟是慙(去聲)投薪江南山可平筵望望豈
因山因憶民
閱金灣六閘書事
湖西下河東行潦患必逮運河挾以南歸江路宜議豈
嘗無閘灞尺寸未詳計譬如受以尺洩丈斯得濟受丈
而洩尺弗壅定致潰昨過金灣時切切慮莫置重臣命
踏勘(昨以高寳湖河入江之路未暢命大學士劉統勲等先行相度議以金灣加寬引河中閘改建石壩)
(西灣落低滚壩各條分立標識今舟次按閱悉協機宜)果如所言弊相商事解更
一一建標記灣頭洩水暢壁虎無多地鳳凰兩岸陡宜
皆姑舍是(叶)所重金灣壩壩寬河窄奰宣達實罕暢應
與疏展暨東灣既落低(事在乾隆二十二年)西灣當並治(亦應落低三尺)
(今親臨視猶以為高命再落一尺)引河更拓寬俾有建瓴勢我欲步履
視細雨風帆利閤閭歴攬全進止授次第即今東灣低
河水流未洎云以待漲時春時漲弗至何不先抽薪揚
湯勞止沸是宜重審度亦寧執已意(欲使常時湖水入運運水入江庶湖)
(虚得容夏潦然其有無礙運道則俟再商)然此猶治標根源吾熟思在洪湖
五壩其故曾屢示苟其清口暢是皆可勿慮(叶)其如蓄
清言深中督河惎蓄而鮮致害願從吾無悔清口靳弗
拓小小煩從事信其功難成猶將患屢試
三依
皇祖閱河隄詩韻
冬官慎蟻戶河伯守龍宫無事功須建多竒智轉窮泗
州安可復(泗城舊為水圮康熙初淮溢武家墩成大皇祖命築高堰之天然壩皇考繼工)
(居民得免水患)洪澤僅能通
皇考成高堰
堯巍
舜繼功
洪澤湖三依
皇祖詩韻
遥天無際碧涵虚為閱金隄立以徐我有要求豈緣木
那煩里革諫觀魚
命接築高堰甎工詩以紀事
武家墩迤南湖水已到岸
皇考修高堰衛民帑弗笇迤北岸離湖築土仍舊貫癸
酉幾致危易甎籌禦扞其長千餘丈運口將及半今來
一再視預防慎思患一律属運口緩急庶幾逭拮劬事
下策忸怩懷永奠
定清口出水誌詩以示總督尹繼善總河高晉
清口湖尾閭兩壩東西㙲黃未奪淮時全淮此東送後
始言蓄禦本由人操縱而何膠柱者甚靳拆茭葑(司事者不)
(肯大擴清口草壩雖稱蓄清敵黃實以随時拆築恐干多費之議耳)窺其意所在重(平聲)築
恐費重寧使漲高堰五壩漏巵供高寳曷能容下河災
可痛於是議出江徒紛如聚訟釡底不抽薪揚湯審何
用悉心求其策洪澤宜騰空高堰今出水七尺五寸中
如增至三尺清口仍弗動(叶)設再增一尺開十丈洩洶
(叶)遞長遞拓寬殺(去聲)漲利應衆奚待出五壩而始拆倥
偬秋汛過弗漲收壩資禦控(秋汛後洪湖水勢既定即應如常接鑲口門或二十)
(丈至十數丈皆可)審機在專一圖便戒旁綜有過願分任其功
不勞頌
渡黃河作
江浙返巡蹕清黃渡水郵往來恰兩月
慈壽奉千秋川闊氣雄亘風恬浪細流馨香慙(去聲)明德
錫佑每蒙庥
河南巡撫胡寳瑔奏報得雨
豫省昨秋澇麥秋尢厪懷欣觀尺牘奏普被一犂皆多
稼知猶遠吾憂寧有涯宵衣籲
天佑六幕永調諧
命疏濬六塘下游詩以誌事
大河迤北窪宿(遷)桃(源)清(河)沭(陽)海(州)六塘為之經其
緯諸河在歲久或淤滯暴漲屢致殆所以三度臨民瘼
曾未改是宜事鬟剔地廣艱乘載(叶)諸臣命往勘詳酌
期無悔具圖如指掌進止取有待展寬及去淤增低補
薄倍其鹽河滚壩啟閉定準楷商利蓄固否民利消毋
乃仍責成監司(向無專司今命移駐同知一員特司啟閉閘壩事)相機理莫怠
集思廣忠益所期民樂愷佇望起瘡痏慰予此風採
橅沈周杏花並題以句
老沈粗豪寫嫩葩(周自跋在慶雲菴看杏花為主僧天泉作其枝用渴筆寫意著三數花嫣)
(然生氣遠出)興來偶仿一枝斜繾懷春館吳雲隔(圓明園杏花春館為)
(四十景之一杏花最勝)孤負東風幾樹花
御製詩三集卷二十三
