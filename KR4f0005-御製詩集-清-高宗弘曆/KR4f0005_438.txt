御製詩五集卷四十七
古今體七十八首(己酉五)
春雨軒
春雨真春雨未曾即景哦因煩来每少轉慮致過多(今春)
(雨澤霑足現在正麥苗勃發之際又慮過多為君之難此其最者)可識君難矣其如德
薄何惟存恒畏滿或鮮至成訛
萃景齋題句
望霖之際喜鳩鳴盼霽之時愛鵲噪(鳩喚雨鵲噪晴農家用為占騐)設
或顛倒逢其會則又顛倒殊其好可識人情本無定萬
物那盡如願報弗如願斯憮然增而其憮本由自召齋
名萃景景萃斯不若無欲觀其徼
將軍鄂輝等奏報收復宗喀濟嚨聶拉木等處廓
爾喀悔罪乞降歸順信至詩以誌事
偏師護藏匪佳兵雪阻軍郵盼信怦(上年七月内駐藏大臣慶林等奏廓)
(爾喀在附近後蔵地方搶掠濟嚨聶拉木宗喀等處随令將軍鄂輝等帶領駐防滿兵五百名綠營兵一千三)
(百名屯練降番一千二百名分起前進護蔵並聲罪致討旋即據奏賊番一聞大兵進𠞰紛紛退遁及我兵收)
(復宗喀後適因春雪連綿難以進取明知賊番斷無能為而阻雪稽延不禁盼望懸切)次第番邊
俱已復畏懷遠部自歸誠(兹據奏二月下旬天氣稍晴一面即督兵由積雪微薄處)
(迤邐前進並派將弁帶領善能登陟漢土兵丁開挖路徑翻山罙入遂將濟嚨聶拉木等處俱行收復而賊衆)
(先已遠竄現已逼近廓爾喀番界並飭令鎮將帶同戴綳喇嘛第巴等到彼境内傳喚緊要頭人適遇前次仲)
(巴薩甲兩呼圖克圖遣往諭話之喇嘛諾勒聶勒卓二人来營詢知彼處驚懼情形並云廓爾喀頭人因雪大)
(怕冷俟天氣晴暖即同二呼圖克圖前来叩見願附編氓等語)彼之屈抑原為雪予也
勸懲付以明(此事初起時予即意駐蔵大臣慶林等必有辦理不善之處随令巴忠速往查辦嗣)
(據奏查出廓爾喀因噶布倫索諾木旺札勒平日苦累商人聶拉木地方第巴桑噶私行加税鹽内攙土又不)
(用彼處錢文心懷嫌怨及五十二年向慶林等告稱納表進貢而索諾木旺札勒恐其控告伊等遂捏稱表内)
(言詞不遜慶林被其欺瞞未經具奏廓爾喀無處申訴致有侵擾邊界一事随將慶林革職在彼處枷號示衆)
(雅滿泰雖到任未久但不能查出亦即革職作為筆帖式效力行走其私自加税之桑噶剌字發遣索諾木旺)
(札勒雖已畏罪服毒身死亦不凖伊子承襲台吉彼之屈抑既伸宜其有輸誠歸順之心矣此事前後俱不出)
(予所料又何莫非其事天牖予衷俾得速蕆耶)歸順不因耀黷武啟衷
天貺凛持盈
題宋人畫趙遹瀘南平夷圖
是卷舊署為宋徽宗書李嵩畫合卷今證其偽改
署宋人畫趙遹瀘南平夷圖並題以句
畫出宋人筆法誠底須假借李嵩名(是卷幀首有篤恭二大字中段畫人)
(物宫闕及出師破敵諸景而未署名卷末有元余闕䟦云經歷趙君康自述其先世清獻公有第在衢因兄弟)
(廬墓縣令旌表其門稱為世孝後扵徽宗政和五年瀘南招討遹以破敵功召對問其家世賜以御書篤恭二)
(字因倩李嵩補繪為圖&KR1019;卷属闕為之䟦云云今閱畫筆古雅渾厚非宋人不能而篤恭二字迥不類徽宗瘦)
(金筆法疑出贋作因命文臣考訂乃知此圖係趙遹破晏州夷人卜漏故事與宋史本傳所載俱相脗合益信)
(出宋人手筆矣惟云李嵩所畫則大不然更令詳按諸書縷析䟦證卷尾以求一是)瘦金那冠明
仁殿(篤恭二字非徽宗瘦金書更有可證者所書紙幅係元代所製明仁殿龍牋中有金字印記見陶宗)
(儀輟耕錄王士點禁扁二書元紙安得宋書其偽不待辨而自明矣)飛火似宗即墨城(按宋)
(史趙遹傳云遹欲襲取卜漏以土丁習險而山多生猱乃遣丁伐去蒙密緣石挽藤而上捕得猱數十頭束麻)
(作炬灌以膏蠟縛猱背夜遣丁負繩梯挈猱而上及賊柵然炬猱熱狂跳賊廬舍皆茅竹猱竄其上火輒發猱)
(益驚火益熾麾軍躡雲梯攻其前賊赴火堕崖死者不可計俘斬數千人卜漏突圍走追獲之晏州平盖襲用)
(田單火牛之策而不知大有乖謬者向作書光武大破莽兵扵昆陽事謂范曄稱莽軍驅諸猛獸虎豹犀象以)
(助威此語失之不經觀扵田單火牛益足證虎豹之烏有盖牛為六畜之一束兵扵角束韋扵尾燃之必向前)
(奔而敵駭此事之所有也虎豹野獸也柙而畜之或可豈能聽人之束首尾乎一出柙必亂奔横跳或且噬唘)
(柙之人已之軍先自亂其尚能威懾前敵乎火猱之事何異虎豹知其必出誕論矣)自是平夷嘉
智勇故當守節表堅貞(趙遹傳内又稱卜漏反時知砦高公老遁其妻宗女也為夷所)
(虜不辱而死及晏州平詔贈節義族姬以旌之是以圖中首段即畫一大第門有綽楔上題旌表節孝仁慈六)
(字而趙康遂以此為附會張本耳總之此卷全係趙康欲表揚先代為此虚誣但自元至今已閱五百餘年即)
(贋鼎亦属古物况畫幅為宋人之筆尤不易得而昔人戡亂之功守身之節亦善善欲長者所當嘉尚是以登)
(之石渠非僅誇鑒賞之精審而已)欲長善善弆寶笈正論非誇賞鑒精
右繪宋趙遹平晏州夷卜漏事幀首有篤恭二大
字末有元余闕明沐昕吳訥三䟦皆以為宋徽
宗書李嵩畫
上宣示(臣)等
謂畫筆渾厚氣韻古雅非宋人不能到但篤恭字决非
瘦金體而諸䟦亦有可疑
命考證史傳進呈
指示既
御製七言律題其端詳加辨證復
令臣等縷析條系綴䟦於後謹按圖雖通景而分寫事
實各具段落證以宋史遹本傳無不脗合第一段
繪高公老妻趙氏旌節事第二段繪遹功成入對
除兵部尚書事事在後而圖居前所以重朝命榮
君寵也第三段灌莽槎枿或植或仆萬夫邪許之
状則傳所云瀘帥賈宗諒以斂竹木擾夷部夷人
咸怨也第四段立麾列騎鼓行前進迓師者踵至
則傳所云晏州夷卜漏反詔罷宗諒以遹為瀘南
招討使攻克村囤諸落也第五段峭壁萬仞林箐
蒙密登者凥頂相接則遹破卜漏扵輪縛大囤事
也第六段兜鍪露坐弓矢林立俘者繋組泥首扵
前則遹追禽卜漏扵輪多囤事也盖彼時人親見
故詳盡若此而舊以為李嵩畫按圖繪寶鑑嵩為
南宋光寧理三朝畫院待詔計徽宗政和五年下
距理宗寶慶元年凡百有九年安有為之補圖之
理又趙抃衢州人其子㞦見本傳孫景雲姪嶙見
本集今墓猶在衢而遹開封人里居不同其時代
亦不至祖孫之遠盖趙康乃遹後裔自託清獻以
為遥遥華胄因家有先世舊圖遂以當時内殿名
箋偽作徽宗書以薌其事而不知即明仁殿三字
適自呈其偽作也余闕䟦字體與它刻相類闕仕
元通顯寧不知其時殿名所以作此語者闕忠義
人扵它人假御書混祖系不忍加以駁正而末云
經歷君康自述其顛末如此以示微詞至沐昕為
明成祖壻吳訥宣德時人相去既遠訛以傳訛更
不深考耳我
皇上扵一展卷之際斥偽致疑不差銖黍固由
聖鑒精確實本
典學崇深而
詩中引田單之火牛闢昆陽之虎豹盖牛為畜獸或可
致用若猱則與虎豹同一野性詩云升木尚須教
而後能豈有捕得生猱即堪馴擾之事旁通曲證
所以破范蔚宗之謬而明托克托之襲誠足息躗
言而
闡至理若夫嘉趙遹之勞表趙氏之節即一零縑斷楮
中而
見其大斯所以為
人倫之至
立言之宗也歟(臣)和珅(臣)彭元瑞(臣)董誥拜手稽首恭
䟦
賦得規圓矩方(得循字五言八韻覆考會試題)
作器包犧始佃漁利下民矢弧興武偹杵臼濟農倫莫
匪出規矩却無稱所因(易繋辭言㒺罟作扵包犧氏耒耜作扵神農氏舟楫杵臼弧矢)
(作扵黃帝堯舜氏然此等器莫不藉規矩而成而未聞規矩作扵誰氏予以為方圓象乎天地此乃天地自然)
(顯其象為萬古制器之凖不藉人為亦無人敢稱作是器耳)圓方觀厥象天地示其
真是豈人之力難詳氏可遵量衡律度式長短重輕鈞
庶政慎宵旰萬邦同軌輪周旋折旋處惟謹不逾循
首夏青龍橋西四疊乙巳韻
夏令方臨春已過(是日立夏)静宜期一賞槃阿夹途蓄目含
含麥出土慰心簇簇禾農況今年誠罕遇游情此際那
辭哦繼思志適隣乎滿戒滿其方非敬何
小駐玉泉山疊去歲詩韻
將欲往香山途中正此間遂因成小駐亦以趁餘閒芳
卉率過目良麰實解顔今年勝昨歲泉水盛溪灣
玉泉山西
輕輿曉發玉山西蔚綠如油麥穎齊昨夏前春誠彼勝
(上兩年来此正殷望雨今歲春膏疊沛麥苗芃起景象迥殊)持盈戒滿敬吾躋潤膏
更喜滋黍壠餘利何妨到菜畦今歲卷阿真僥倖松泉
之側暢吟題
棲雲樓三疊丙午韻
減從巖椒上筍輿静宜(香山總園名)到必此先居昔今日月
遂成例瀟灑林泉豈異初弗負斯来陟層閣雅宜憑眺
望新畬謂雲棲可去亦可不繋微之詩起予
天池二首戲用倒勾韻
山泉落澗去無遺砌石貯之鏡面披我亦不能躗言戒
久哉與號曰天池
天上問誰曾見池設如窮辯義難披忽然失笑自忘我
雲上于天解孰遺(需之大象曰雲上于天雲即水也必如程子之言雲氣蒸而上升扵天是)
(雲仍在天下究非乾下坎上之義盖天為圓體地既載水而元氣之運扵地下者亦天也知地之在水上則可)
(知天之在水下矣此義前人殊未有闡發者詳見向所作雲上于天解)
歡喜園得句
近云喜者懼之對吾已扵斯知過矣(近著安南始未事記有云喜者懼之)
(對也盖懼則若有所失心不敢放喜則無所更慮心或易放予扵安南一役興滅繼絶弗利其土地臣民非欲)
(有所得也然得其實與得其名同當孫士&KR1063;奏復黎城封黎王之時不無為之喜及孫士&KR1063;不即遵旨班師駐)
(彼逾月以致阮衆復来倉卒與戰提鎮二臣同時致命威重不無少損此則喜而忘懼弗能仰體皇祖戒)
(得之訓矣因書事以誌過云)而何金仙殿之傍其園乃亦名歡喜聖
之歡喜寓以無凡之歡喜執以有(叶)有無之間别聖凡
佛扵聖凡視同體如斯炙轂辯難窮調御默坐示大旨
海棠院
十歲九逢花謝時兹来瓊蕊滿芳枝春寒故為留姚冶
欲速應知莫若遲
来青軒自警
巖軒曰来青其青亦殊致林青供詩料麥青繋農計箇
間緩要分欣此兼其二去歲正望霖對青愁弗置今幸
足春澤對青誠滿志咄哉此言失滿招損之至惟增敬
畏深永希承
天賜
香巖室
室本據巖巔千巖復繞室誰主復誰賓其二乃本一然
非因此来是語從何出從知有為法六如觀弗失而巖
室無言第一義更畢
玉華岫
此地育金粟(寺後有洞冬間育桂扵此可以避寒盖明時所築今名玉華岫云)今時名
玉華知胥非桂本盖率自人誇月植應弗受夏初那作
花如来拈不得迦葉笑還差
題正凝堂
處處書堂選字名無非道古淑今情位之正首重君道
命所凝當盡已誠弗拒人言惟巽入不為物蔽在離明
知之矣要行之力七字銘心敢變更
就松舍口號
初夏名山景復逢虬枝弗改綠隂濃(千林方吐葉時松故綠隂弗改也)
匡牀坐凭思名義舍匪就松人就松
暢風樓疊去歲韻
樓暢風乎風暢樓難將能所辨從頭今来晴雨適均可
巽二聽其作與收(去歲此時方望雨雲正佈而風輒随之是以暢風樓詩有望雨爾權收之)
(句今春雨膏優渥此時雨固佳弗雨亦可耳)
来芬閣口號
昨歲来當望雨時春霖今歲溥優滋目前雨可不雨可
見吐山雲又繋思(今歲春雨霑足此時不致望雨但晴霽已經兩旬睇望山雲又興繼澤之)
(思耳)
養源書屋有會
去歲詠養源絜矩至扵心今歲詠養源更進扵心斟譬
如泉之源盡處惟空崟心源曰扵何天命謂性諶心微
有其跡性無形象任亦如泉盡處空空那可尋勑幾養
心殿孜孜勤不禁娱老易養性以待倦勤臨(歸政後即可優游彌)
(性不似今之猶日孜孜單心萬幾矣是以寧夀宫娱老之所以養性倦勤署額)然斯涉妄希權
此聽泉音
學古堂晚坐
静宜(香山總園名)寢室曰學古宵養晝存義切斯匪說攸聞
言了了聰聽彝訓日孜孜(避暑山莊學古堂乃斯額皇祖御書此地亦倣懸)
已欣壠麥卜秋熟又見山雲傍晚披設復霑膏應盡善
得隴望蜀孰忘思
夜雨(四月十一日)
傍晚霏疎點入宵棼細絲夜中報霶霈枕上聽紛披繼
澤誠希有問心敢即怡晨興咨庶政簷溜尚泉垂
山陽一曲精廬
渥雨淋泥弗陟山山陽一曲步跬(作平聲見集韻)間濛濛冒處
和煙入渢渢披時與夏閒豈必武夷寄遐想漫同玉局
記開顔引来飛瀑方增勢七字當前那可刪
對瀑
山泉原引自香山今日飛流勢益潺萬事都緣天假力
勑幾遑敢怠其間
晻濭之中瀑沫垂一乎二也致然疑設如弗向雨中對
那得當前唘秘思
昨者田盤千尺雪石泉拊拂已看竒兹来助以雨聲壯
廿日流隂迅視兹
壁間題句已為多景固云同興異科自笑驀然逢杜老
賦詩之問答如何
淨涼亭得句
水當接上雨增淨夏即如秋氣變涼大異昨年望霖苦
(上年駐蹕此間正值望霖之際對景轉增厪念若今歲之甘澤頻霑遊賞胥饒佳興矣)灑然閒坐
賞煙光
懷風樓
額樓本自出無意却每題詩意不同慙愧蔵西邊報逓
稱廓爾喀又懷風
去秋廓爾喀滋擾附近後蔵地方一事予即意駐蔵
大臣慶林等必有辦理不善致失番衆之心嗣命巴
忠前往查得廓爾喀因噶布倫索諾木旺札勒及苐
巴桑噶苦累商人又不令其納表進貢以致無處申
訴遂爾搶掠濟嚨聶拉木宗喀等處及巴忠到蔵審
出弊端即將慶林等分别治罪加以官兵陸續到蔵
廓爾喀畏威即情願内附昨據將軍鄂輝等奏將宗
喀等處盡行收復廓爾喀先已遠竄並據仲巴薩甲
兩呼圖克圖遣往諭話之喇嘛諾勒聶勒卓二人禀
稱廓爾喀驚懼情形且有願附編氓之語惟俟鄂輝
等見彼奏到之實信耳盖彼之屈抑既申則其懷歸
風化之心自必出扵誠悃登樓顧名益增儆慰云
署陕甘總督巴延三報雨詩以誌慰
時總督勒保入覲後甫出京回任該署督聞信由
甘回陕途次將雨雪情形馳章奏報
北省今年春澤豐甘蘭路遠企懷中報来各郡雨兼雪
落處入田化即融(今春北省各處雨澤均霑惟甘省自二月得雪後曾否續得甘膏以路遠未據奏至)
(正為繋念兹據該署督奏三月十八九兩日行至隆德地方遇雨雪入土融化約六七寸並據蘭州鞏昌平凉甘州西寧)
(涼州慶陽各府属暨直隸涇州秦州階州各属先後禀報同日所得雨雪自一二寸至四五寸及深透不等春麥已出土)
(者彌望青葱甫經播種禾黍得此春澤土膏極為滋潤現在市集糧價中平民情甚為歡悦)穀種(上聲)播真
資潤沃麥苗茁益發青葱擘章時正對嘉&KR0584;(夜雨及辰未止)内外霑
恩感切衷
喜晴
夏雨繼春雨優霑放曉暉喜晴三四月得此以為稀禾
益發苖壯麥當吐穗肥若時心易豫惟慎勑康幾
栖月崖
崖傍畝平處栖月有閒房十歲九不入名孤實並忘詣
高因雨後得半憩晨涼静室知非遠来尋静亦忙
晞陽阿口號
夏景垂涼愛爽多晞陽雨後喜晴和人情不定有如是
情以為田當若何
遲雲館有會
去歲雲遲(平聲徐也)遲(去聲待也)正憂今歲遲(去聲)雲遲(平聲)亦可一
字之聲平去殊而其憂樂互相左(上年望雨則因雲之遲而遲待之意亟憂)
(今春雨足則雲可遲而遲待之意亦足欣同一心也而遲疾遼待之間憂樂判然矣)都緣甘&KR0584;被
渥優雲去雲来任其妥然而巖館付無心豈似嘵嘵頻
辯我
超然堂作歌
登静室途此為中是可憩焉從衆願輿者步者逸勞殊
甚易知乎寧待論然而飽不知飢人曰食肉糜愚可恨
片時得句徐進前勞憩而逸兩無悶超然下視萬理通
弗恃一超乃統萬
静室
室雖號以静而室本無知設非偶一来是静將付誰吾
因絜萬理亦莫弗如斯静固勝乎動然尚属有為知動
不知静失豈僅毫釐借境乃有悟其失更足嗤
竹罏山房
竹罏肖以□年餘(自辛未命倣製逮今三十八年矣)處處山房率置諸
惠寺上人應自笑笑因何事剏扵予
最高處實乏山泉司事擕泉備茗煎好惡(皆去聲)因思可
不慎窺其欲者衆皆然
空山摩詰為乎皴七字詩中取意神未此讀書曾閉戶
種松亦作老龍鱗
玉乳泉
&KR1565;瀑龍池噴澗窩雄聲真越向年他細思此景非無故
一雨諸凡受益多
泉喻乳而乳喻玉層層體物率無涯乳腴玉潔精神養
比擬原非涉大差
山内溪流出山涸磵泉斷續概如斯因思四瀆歸扵海
不息那知有涸時
綠雲舫
綠雲真綠雲一雨作其羣弗得可而得(自前月廿二雨後今已兩旬而)
(春膏霑透雨即少遲固無不可然不望得而已得尤覺可欣)此欣果是欣淙淙千磵
落靄靄四隣分比似昨年況幸哉更底云
運河
去歲香山詠運河迤南已佳迤北滯(運河八閘迤南每年藉微山湖之水)
(灌輸濟運前年湖水微弱命侍郎明興前往動帑疏濬扵定誌一丈一尺之外多收水一尺扵是迤南濟運之)
(水充足有餘惟自臨清以北專藉豫省之衛水入運而衛水来源既弱兼之直隸更多古淺以致去歲豫漕南)
(糧不能迅速前進時和琳巡視山東漕務又命管幹珍馳往分投查探水勢管幹珍南赴館陶一帶和琳北赴)
(武城德州一帶凡淤淺之所督令疏濬一面上緊催䟎糧艘始得遄行)今歲香山詠運河
幸哉南北胥通利(上年秋雨透足底水本属充盈今春南北雨雪優霑是以水道益加深通)
(前又傳諭李奉翰長麟仍宜留心將微山蜀山等湖水相機籌蓄兹據長麟奏微山蜀山湖水較之定誌俱有)
(盈無絀而臨清閘外長河水勢扵三月廿七日起至四月初四日止共長水一尺五寸連前底水深五尺内外)
(又汶河扵三月廿九日起至四月初二日止長水三尺五寸泗水亦同日長水三尺有餘今歲南北河道通利)
(漕艘遄行實可無虞阻滯)由来諸務在人為其用人為實吾事用之
得當乃吾幸用之不當吾過致屢經報漕艘遄行無阻
冀可復舊制(昨據倉場侍郎蘇凌阿劉秉恬奏山東德州衛豫省通州所等共二十幫漕船扵二)
(月十九二十六等日陸續俱過津關又據漕督毓竒巡視南漕項家達節次奏頭進各幫扵三月初十日過淮)
(二進漕船三十二幫扵三月二十九日全過淮安兹又據直督劉峩奏本年淮安頭係南漕首幫扵四月十一)
(日入直隸安陵汛境後跟大河前等幇俱接績行走現在直隸古淺處所水深亦在四尺以上足資浮送本年)
(係有閏之年節候尚早而頭幫已入直隸境界較之往年約早一月將来抵通回空總可趕復舊制等語可知)
(事在人為用得其人則先事籌蓄宣節有方水勢可期源源足用糧艘即可不致遲滯而用人之事予固不得)
(旁諉也)舊制之失過誰諉既慰既思既增愧
直隸總督劉峩報雨詩以誌慰
雨勢昨看想溥霑隔三日展奏書鈐四郊七寸優渥被
二麥雙禾(禾有早晚種)秀實添(昨十二日此間得雨觀其雲勢濃厚意謂沾被必廣兹果)
(據劉峩奏保定省城亦扵是日自子及亥細雨綿密入土七寸四郊麥田益臻芃茂一切秋禾均已出土青葱)
(其各属亦必均霑俟報齊續奏等語保定距京不遠先後得雨情形大略相同夏收可望豐稔然兢惕之懷不)
(敢遽謂足恃也)各属情形待續報一心感激惕猶兼登秋長(上聲)
夏時尚早戒滿敢稱稔可占
普覺寺瞻禮
望日乘閒禮梵宫碧天朗霽曉曦紅若時曬麥誠為幸
未至登秋敢道豐現相豎横真莫定傳訛一二辯難窮
(豎窮三際謂立與坐相横遍十方謂卧相見梵典又舊誌謂卧佛本有二相傳一唐貞觀中造一後人笵銅為)
(之扵前後殿各作偃卧相然今祗存一其一不知移何處年代久遠亦不能置辯也)吾惟普覺參
宸額(雍正十二年覺寺賜名十方普)空色都歸
指示中
含清齋
右廂精舍在樸築早年成是地富扵水含清因以名輕
風披淡蕩古月印光明千載娑羅樹(齋在普覺寺側殿前娑羅樹盖千年)
(以上物相傳唐貞觀時所植云)默然識此情
合碧亭口號
林碧四圍水碧下薈扵一俯仰之中奚妨即景參合相
相匪空空相自空
古意軒
寺古軒亦古修葺那可少(寺為古刹自癸夘年始修葺之)因葺古寺便
新軒其側造軒之古藉寺寺之古誰肇太古山容佳唐
宋其後藐而誌寺之人每自唐宋考(寺建扵唐名曰兜率其後曰昭孝曰)
(洪慶曰永安自宋及明盖一寺而屢易其名也)我意則不然目前古了了
陜西布政使秦承恩報雨詩以誌慰
暮春之下澣此正弗需雨西安乃大霈盈尺深入土(據奏)
(三月初六十二十三等日西安府迤南各州縣及鳳翔漢中興安商邠乾等府州属各據報得雨二三寸及四)
(五寸不等十九二十等日通省各府州属均報得雨三四五六寸及深透不等兹西安省城復扵二十七日寅)
(時起至二十八日夘時甘霖大沛霢霂連緜入土極為霑足實属夏收豐稔之徵且稱現在隂雲四合雨勢寬)
(廣覽奏深為欣慰)不惟飽麥麰亦且利禾黍並稱雨勢廣各属
或霑普爾時撫署督承宣遂護撫(時總督勒保入覲因命陕撫巴延三往署)
(總督其撫篆例應藩司護理秦承恩奏報雨澤乃其專責耳)民務所當陳西望謝
天祜自問宜何脩無逸以為所
碧雲寺
隔嶺别為區精藍静以俱每參相與好難論有和無法
雨真優渥碧雲任捲鋪設云雲那碧疊樹豈非乎
洗心亭
源遠落山泉疏治歷幾年(亭在試泉悅性山房之前泉源由碧雲寺来四十九年春)
(泉水忽微不能暢流查係来源處所為商戶採煤碍及地脈水由旁洩嗣罰令該商戶等將来源修治並將旁)
(流堵塞以此泉復暢流較前更為旺盛)園中百溪始(凡園中正凝堂勤政殿致遠齋等處池沼)
(之水皆始扵此)池裏一亭懸可喚虚明鏡無資大小絃時時勤
滌照即是洗心詮
試泉悅性山房
性知泉潔弗試可泉惬性靈斯悅深然此悅誠非易得
甫田繼渥以甘霖
香山迴蹕至静明園疊去歲詩韻
惟需一雨寸盈七大勝去年積祗三(去歲四月十一十二兩次得雨合計)
(僅三寸)峯態泉音都益美暮吟朝陟正相諳雖然正戒心
之放詎敢頓因景以耽五日言旋五里近(自香山至静明園近五里)
綠郊蔚潤慰真堪
題翠雲堂
園中堂最古栝更古扵堂爰得翠雲號来消首夏涼雙
株撐戢孴一晌對相羊詎必金元考(堂前雙栝相傳為金元時植)總
成殷鑒蘉
静緣書屋
書屋既曰静其緣何處来尋思二義具可以五字該一
曰静之緣寂然境鮮埃一曰緣以静淡若心息猜戶外
圍峭蒨室裏無安排可以消日長可以觀物佳而我勑
幾人戒此久徘徊
清貯齋
齋貯清乎清貯齋相資適足引澄懷三間設以方寸喻
名實箇中萬寓皆
直隸總督劉峩奏請緩徵保定河間各府属糧銀
即如所請並誌以詩
去歲西成幸告收無如借項有餘留(劉峩奏保定府属之清苑安肅蠡縣)
(三縣及河間府属之河間等十一州縣均有節年未完緩帶糧銀雖該州縣上年秋收尚豐而應完緩徵之項)
(為數較多且五十三年糧租係本年應行奏銷之項及五十年以前節年緩帶糧租並本年新糧亦應依限完)
(解若一時並徵民力未免拮据)開徵祗可本年納並繳原難歷載求四
府帶完恩沐昨(前據劉峩奏直隸順德廣平大名三府節年緩徵糧銀並宣化府属因災出借)
(口糧及緩徵糧銀奏請分年帶完已允所請行矣)兩年為乞緩催秋(兹復乞將保定府属)
(之清苑等三縣河間府属之河間等十一州縣五十一二兩年未完緩徵地糧旗租並緩至本年秋後起徵俾)
(閭閻益資寬裕等語因即論部速飭展限惠民之事從不肯遲留也)惠民曾是弗宿諾諭
部宣行速置郵
賦得欹器(得知字五言八韻考試試差題)
周廟有陳器入時乃見之固當每事問因自守人知曰
此為右坐識其名號欹爰教以水試喟嘆寓辭垂虚滿
過不及中庸正始宜鑄銅猶古在標鑒匪今斯九要切
君道五言勖已思雖然貴行顧惟是勵孜孜
戲題官窰盤子
甲字明鐫器底心撫之薜暴手中侵笑斯假借為說項
古已有然何况今
按考工陶旊之事髺墾薜暴不入扵市注疏家雖言
之而未詳予謂髺墾謂其器之不正薜暴謂其釉之
不純兹盤乃薜暴非髺墾也而舊鐫甲字是亦假借
之而位置之上等也今之瓷器若此者亦不得價獨
扵古瓷器則不論矣向題官窰碟子有古丙科為今
甲第之句盖器底有舊鐫丙字是彼時三等為今一
等亦因其為宋修内司之遺年代久遠以少而見珍
耳兹盤乃舊鐫甲字物既有之人豈不然因戲題此
什
陜西巡撫巴延三奏報各属得雨詩以誌慰
護撫甘霖報省城撫臣續報以迴程(數日前藩司秦承恩護理撫篆奏西)
(安省城扵三月二十七日得雨極為深透兹該撫巴延三續奏各属得雨情形盖卸署總督事仍回本任行途)
(所見也)五州五府胥霑被曰麥曰禾總發榮(巴延三行抵陕西永夀等)
(縣目擊雨澤甚為優渥及回署後查據西安同州鳳翔延安漢中五府商邠乾鄜綏德五州各属先後禀報均)
(扵三月廿七八等日得雨霑足田中麥禾益滋飽綻市糧充裕價值亦属中平似兹雨暘時若南北胥同真堪)
(慶幸耳)戶口盖蔵民氣裕市鄽糴糶賈沽平邇来南北多
時若敬畏心殷益戒盈
題名畫集冊
著粉為雪色猶看唐法存惟紓性情曠豈走勢豪門(二語)
(用名畫評意)山静人絶跡林寒鳥不喧香光笑顛米無李若
能論(是幅有董其昌題䟦以米芾曾作無李論使當日得見此圖亦必登之寶章待訪錄矣云云)
右李成瑶峯琪樹
秋浦兩鴛鴦雙棲不改常蘆蒼垂白冷荷敗罷紅芳似
喜弗離别奚曾戀稲粱上人出家者此畫却無當
右惠崇秋浦雙鴛
林句原薌衆何人不願為影疎水淺處香暗月昏時自
是詩中畫兹為畫裏詩乃翁著筆否猶此致然疑(書畫譜載馬麟)
(遠之子能世其家學然不逮父故遠多以已畫題作麟欵盖欲麟得譽也此幀畫水中梅影致極生動故戲及)
(之)
右馬麟暗香疎影
未知牛有角可亞鳳棲桐芳草雙遊綠名花偏傍紅晨
鳴相和(去聲)兩午舞獨稱雄(孔雀舞而張尾多在午時)不以開屏麗何
當入檻籠
右林椿花木珍禽
元素自耘生(周元素號自耘生)畫家不著名想當愛高逸所以
慕淵明五斗本無羨東籬覺有情寫時酒氣勃争座擬
真卿(張照臨顔真卿争座位帖幀末自䟦云酒氣勃勃從十指間出盖自道其得意也是幀寫淵明醉態)
(情景宛肖當亦同為神来之筆耳)
右周元素淵明逸致
藝苑號多能伯時具體稱(見珊瑚網及容臺集)簡圖披小幅說偈
似高僧磈石峭從減寒花朵不增却教蜂四五飛繞惜
難勝
右錢選野芳拳石
直隸總督劉峩奏報普霑雨澤及麥苗秋禾情形
詩以誌慰
保陽七寸奏霑泥各属情形待報題入土淺深雖不等
普膏遠近已同齊(劉峩奏保定省城扵四月十二日得雨七寸其各属情形待報齊再奏兹)
(奏良鄉等一百二十九州縣俱扵十二三等日得雨自二三寸至八寸並深透不等甫屆夏令得此優澤不特)
(麥收可期豐稔而一切秋禾勃然生發彌望青葱即秋收亦属可望農民極為欣慶)麥麰將秀益
增茂禾黍拔苗均被禔正是昨年望雨際(去歲此時望雨正切自四)
(月廿一日虔禱之黑龍潭後連朝甘霖大霈麥田尚獲半收若今歲普霑渥澤實属仰蒙昊貺矣)得
斯滋勵敬之躋
題周玉亞尊
銅嘗鑄而夥玉自琢之重(是器製同西清古鑑中周亞尊)難考亞為孰
總供祭所宗形非犧與象用間(去聲)旅和從穆若古相對
依然敬以恭
文徵明山水
憑欄俯層閣空闊恰怡神祛暑松隂老點秋楓葉新高
山森犖嶨流水淨漣淪佳客擕琴至應為同調人
浙江布政使顧學潮奏報晴雨田蠶情形詩以誌
慰
田欲霑霖蠶喜晴其間兩適得難平他方鮮此無煩慮
浙省扵斯最繋情(麥田喜雨蠶事喜晴浙省蠶桑與農田並重故暘雨必得時若方慰厪念)
麥迨秀時雨澤普蠶將眠候霽和并(兹據布政使顧學潮奏稱省城扵三)
(月初五初六連日得雨入土深透十三十七二十一等日復又得雨一二寸不等並據各属稟報情形大略相)
(同二麥秀實蔬豆長發而雨後又幸天氣晴和浙西一帶蠶事方興正宜飼育洵堪為閭閻忭慶)承宣
護撫飛章報(時浙江巡撫琅玕入覲顧學潮護理撫篆例得飛章馳奏)額手慰心勖
敬誠
偶為振衣濯足圖戲題以句
振衣濯足句誠高足見太沖興致豪千仞之岡澗底水
一時陟降豈無勞
詠痕都斯坦花玉匜
質擅山輝工成水磨柎攅萼疊酈泉益夀之花鋬
曲流長周家永祜之製致潔用宜注水迎年得兆
乞漿萬里譯重&KR1852;賢銘代
竒製天方器雅同周代匜四環可提繋一鋬稱(去聲)擕持
撫外影瞻内(言其薄)花擎葉反披(言其式)密無鐫&KR1575;處簡詠
五言詩
廣東巡撫圖薩布奏雨水糧價情形詩以誌慰
望雨春初繋念焦甘霖随獲幸連朝(廣東地氣温暖春初播種即須雨水)
(霑濡正殷盼望随據撫臣圖薩布奏稱扵二月初五初六十二十三等日連得透雨廑懷為之稍釋)繼兹
仲月頻霑澤各属良田普發苗(兹又據圖薩布奏稱省城及附近各地方二月)
(十五二十一二十五等日續獲細雨十四二十三二十四等日又得中雨二十二日復大雨如注高低田畝均)
(有積水秧苗長發青葱現在及時栽插雜糧蔬菜等項亦皆茂盛二麥正屆成熟連獲雨澤頗資接濟並據遠)
(近各属具報情形約略相同商販榖船源源而至民食充裕糧價俱属平減)已有穀船銜尾
至欣看糧價市頭消民天國本惟斯要慶慰寧分近與
遥
王翬夏木垂隂
粉本原從紈扇来(翬自識云趙文敏有紈扇小景因師其意寫此)居然天水綠
隂纔放彌卷合如是耳春末夏初豈異哉
詠古玉雙環
肉好原相等(爾雅釋器肉好若一謂之環是器肉好相等正符古制)瑶環迥出羣
一雙恒自合百代永無分豈有息媯恨不須摩詰文五
言頌豐劍古器詎知聞
山東巡撫長麟奏報各属得雨深透詩以誌慰
昨駐香山嘉&KR0584;逢正殷南望密雲濃即其日亦霑膏澤
閱九朝欣啟奏封(四月十二日駐蹕香山甘霖大沛時隂雲四合知被澤必廣昨已據劉峩)
(奏直隸亦獲均霑兹又據撫臣長麟奏濟南省城扵四月十二日戌時起至十三日午時止大雨霶霈極為深)
(透並據各府州属陸續禀報均扵十二十三等日連得&KR0584;雨自三四五寸至深透不等麥穗含苞日益飽綻所)
(種秋田俱經出土此次雨澤尤為得力且自夜達旦次午即晴暄潤兼施雨暘時若鄉農人等僉稱每年三四)
(月間如此透雨實難幸獲是香山南望之際正束省優渥之時東省比直隸保定較遠故扵廿一日始得奏章)
(而距甘膏普被時僅九日耳)各属胥稱深透潤二麰可卜餅䬯供頻
聞農慶報近遠感激心惟勵敬恭
御製詩五集卷四十七
