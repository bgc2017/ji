御製詩二集卷八十九
古今體八十一首(己卯七)
恭奉
皇太后駐蹕避暑山莊
山莊避暑建
堯年每至山莊暑已蠲却是秋來尚婪熱要知
天佑為遲田(今年得雨夏至後佈種甚遲常虞節凉霜早乃今秋炎熱異常禾黍得以實堅實好)
(誠感幪之大造帡賜)率欣即景輙掞筆可緩行蒐慢著鞭(遇閏節早)
(原擬七月過望即往木蘭行圍兹以婪熱鹿未呦鳴故改期仍過八月望啟行)
色養
武繩莫非事敢因遊豫弛乾乾
永佑寺瞻禮
皇祖神御感成長句
靈臺經始庶民攻逐處
奎章仰
聖蹤
神御肇禋思
所喜
祖恩如昨報何從恬文嬉武戒常凛揚
烈覲光志益恭三十七年舂鼓夢涼風白日感重重
瑩心堂
秋湖四面古堂深
寶額雲楣號瑩心政本不惟操治鏡理源兼可滌塵襟
波涵玳箔虛無色風入霞衣萃蔡音
臨董書看原勝董(堂中董書皇祖御筆臨猶存)敬思
當日惜分隂
荷
關中房墜粉塞外錦舒芳祗以寒開晩翻教時耐長恰
如君子德緣託
聖人鄉竟谷香風馥含毫意未央
峽琴軒
流水風松静與皆嶧桐不操八音諧西山爽氣正當戶
東沼初陽又上階每憶
虞絃歌復旦寧誇陶壁傲無懷懋勤慣是能供奉江硯
宣毫率已排
静寄山房
碧草白沙步野塘槐隂還有讀書堂人生而静天之性
山古以深日亦長那慕佺僑學仙術惟希周孔養心方
睿題咀嚼義彌永縱覺瞠乎敢不蘉
錢榖秋林讀書圖
氣爽雲閒今古情匡牀擁膝有書横揣稱更待賦成日
宋玉應教畏後生
觀瀑
非聲亦非色宜視復宜聽一道界開白兩峯相對青濺
崖猶磊落滙浦自清泠何異臨川上
堯思即孔庭
題澄觀齋
面勢得巖齋曠朗宜延佇雲山参動静圖書鑑今古六
情不期澄於何識茹吐著句亦偶然聊因壁空(去聲)補
巢翠亭
灌木嘉隂翠尚濃虛亭聊且失千峯前年惜翠心何似
(丁丑詠此亭有漫道秋風紛葉落檐間意足翠隂留之句)流水行雲勒壁蹤
熱
十日前關内徬徨畏炎熇蒸雲懼為霖更慮暍輿僕五
日前關外曉寒峭巖谷長此將早霜禾黍尚芃綠即今
晴已定况復駐靈囿轉燠審無妨晶陽喜高暴絮衣脫
换紗叢樾爽風逐今秋已過閏情知涼應速此熱實利
稼秀實催嘉榖靈臺非舛測農扈有厚福何莫非
天賜為民額手祝
滄浪嶼
玲瓏壁罨忩淡沲池繞砌垂手可濯清舉目惟延翠空
澄含峭蒨淺會皆神詣造物獨鍾秀於何勞位置縹緗
展往訓自取慎所事
知魚磯
古樹兩株水一溪遊鱗潛躍任天倪底須博辯誰知者
了識蒙莊未物齊
泛月三首
山古湖寬列仙地氣澄雲歛好秋時御園漫惜啟蹕早
塞苑端欣泛舸宜
野湖傍晩十分凉執事傳宣換絮裳何不言旋歸邃宇
愛他蕭景引懷長
滿目冰光滿意清前年佳趣記分明(甲戌曾此泛月)笑他痴羡
廣寒者未識人間有玉京
素尚齋
太古山中室高秋時節天有懷惟淡泊無物不神仙候
暖林猶翠露繁花益鮮却嗤芥蔕者動說俗塵蠲
永恬居
地僻山深未可耽君師責重一身兼簷端
寶訓分明示寰海蒼生要引恬
賦得清溪遠流
一水帶千澗千峯罨一房自然含動静即此示真常源
溯白雲迥流歸碧海長惟應學子在不必問仙鄉
中元夕放河燈
過閏節占白露早便教塞館度中元却因少見翻如剏
底識推遷不者存夜浦愛看分芰炬野塘亦自有蘭盆
金仙無物不超度何事林間鹿避喧
春好軒
地是恒春地莊原無暑莊仙林萬古秀真卉四時芳送
語禽如識躍潛魚不忙文忩虛且静敲句坐因長
題千尺雪
底誇薊北更吳中塞苑為家西苑同四卷畫圖一時賞
無過佳話付秋風
雲外來源遥且迥槩之千尺例諸方侣魚鰕復友麋鹿
湏識此間是所長
越中陶器惟兹合惠上筠罏到處存即景浮香一評古
君謨茶諫有名言
登四面雲山亭子作歌
亭子諸峯最高處以不常來如始遇秋風策騎一遨遊
巖樹澗葩皆興助金山西北黑山東天橋對面當亭中
我欲因之詣彼岸佺僑之軰其相逢佺僑仙術無濟世
寄意則可難從事黍原蕎巘皆本圖外靖内安尋至計
煌煌聖藻石屏懸齊年却識辛卯年廻思承訓
御座前敢不蘉乎佛時肩
題張子政秋荷雙鳥圖
霞殘荷衣沉露冷蓮房老鳥啄子背飛為恐其他曉
讀王徽之傳偶題
晉室清談實妨政不知馬數詡崇情會稽當與牛羊長
孔子猶然素位行
招凉榭
地近西山得隂早秋來婪熱藉招凉詎因颯爽清煩慮
却幸西成候正長
翠雲巖
絶壁崔巍實壯哉清秋又此索吟來若無雲氣為浮盪
安識剛柔萬變賅
待月西峯復下登舟賞玩
山莊泛月偶一逢况值新秋清且美過望而復蔽東嶺
白傅詩中悟其理急則計生因尋山敵則氣作且置水
䟦馬西峯最高處下視東嶺乃眼底不踰時尚未黃昏
東海湧出銀盤子大千世界一廣寒棗葉須彌難比擬
徐徐策騎下崇椒月隨我共登舟矣謝家高致昔留詩
别開生面惟予始設云卿士在箕疇旁求若濟亦將企
綺望樓
樓登綺望一憑看錦繡原非纂組觀雖乏桑麻富禾黍
(塞外非育蠶之地桑麻女紅勢不可言)求衣於食又何難
望錘峯作歌
晩熱寧不欲尋凉心中却幸農夫慶肩輿西嶺上絶頂
錘峯東望遥相當天風吹寒颯衣袂攀陟雖炎爽此際
乃知得逸恒於勞玉柱亭亭况佳致亭亭玉柱幾千秋
風月與侣鹿豕儔而今遍野田廬稠亦復臺榭供清遊
古人曾經到此不錘峯笑道非所求
題金廷標四皓圖
深山大澤擬商賢四老婆娑杖履閒何必磻溪心迹愧
(反司空圖詩意)從朝也未忘人間
詠唐時回銅噐(有序)
山莊舊藏古銅噐一似豆而短足初以為三代青
綠耳廹視之形不饕餮銘不乙丁金銀錯其文則
似回字令吐魯番哈密回子等識之惟識噶愛兩
字其餘皆不辨蓋彼經文亦有今古之異人不能
盡曉也嘗考回鶻唐時始通中國史稱其先匃奴
匃奴與今之蒙古相類則回回並非蒙古且殊教
也元史始有回回國之名或稱其為大食國種大
食在西域此稍近之明邱濬以為陳隋間始入中
國在在有之在在有之者亦云其繁滋漢土者耳
其的𣲖固不離西域也今平定葉爾竒木哈什哈
爾此實開闢以來不異之回地回人若布魯特若
哈薩克皆其蔓延繁滋或雜蒙古種者有之若唐
史回鶻傳所稱善騎射喜盗鈔者實近厄魯特之
習而非回人所能徒以回鶻音近回回因屬之纏
頭之類耳䆒之耳食舌傳魚魯千里將以餘暇博
考此姑俟之所喜者適獲此器於平定回城之時
殱厥渠魁繫以白練兆在斯乎兆在斯乎故從而
為之辭
不是辛尊與啟匜考時應入李唐時纏頭回鶻人斯用
餵肉葡萄宫所遺噶(讀作平聲)愛旁行粗可識冰斯古籀豈
咸知遷其重器兹先兆佇待俘來罷遠師
午暄
邇來候轉炎山雨昨夜洗驅盡婪尾熱峭凉侵袂矣予
心望晩稼未可便長此午暄暴晶陽華黍風尤美如是
期十日黃雲庶可擬
射
廵狩寧稽除授官門前次第引來看隨材簡職仍餘暇
以已先人與衆觀弓燥手柔秋正好侯空鵠揭月輸團
(鄭司農云方十尺曰侯四尺曰鵠如是則宜其百發百中矣今所謂把子者高四尺寬一尺以之試箭若鵠則)
(周圓僅止一尺而五層其中的則徑寸耳以之試骲頭所謂侯者方不過六尺空其中以懸鵠俗謂之擋子者)
(也或中鵠或矢出其空處尚可若中擋子反有罰矣)髫齡廻憶原兹地屢中親承
仁祖歡(康熙六十一年子年十二示扈皇祖臨門引見罷輙常蒙命試射以駕諸臣時曾屢)
(中每承年事天語褒嘉廻思卅七如在目前)
清舒山館
蘭露杉風又一時芸忩棐几小宜之似兹山館寧當負
每至清舒例有詩水繞階前定無滓節臨秋仲若為遲
舊題新什相聯續境詣如何藉自知
瀑源
瀑簾常目前瀑源久心孔會須一窮探散步循巃嵸石
棧左右移木彴鎻其隴如此經千曲上皆翠雲籠(叶)疏
隙時見天坐井觀同覂崥崹平轉邃嶊崣擴復攏歴爾
許剏見乃得天池滃鍾乳出縫罅棘蔓或閼壅關鬲稍
疏治放乎流益洶掃苔坐俯澄弄影浮雲動乃悟地中
行自下視如聳居高詎忘卑獲竒在賈勇香罏三千尺
亦自足底湧
軍書
軍書清曉到兩回城已定(葉爾竒木哈什哈爾兩大城其兩城所屬小城更以十數)
(計皆已傳檄而定)賦役及建置惟將軍所令(將軍兆惠等既收撫回中諸城請酌)
(定賦役視噶爾丹策凌時徵取之數分别蠲減有差并定錢制廣圍銖兩正面用天朝年號而以城名回字附)
(之於背其建置官屬自三品至五六品詳系職掌名目則各緣其舊俱降旨如所請行)逋逃雖有
挈捨而來相迎詢以所去方乃無可投境(叶人軍中得回詳訊逆)
(賊潛逃蹤跡云初議投安集延既懼為布魯特劫略既又得拔逹山伯克回信以往投人衆其地必不能容二)
(酋不得已暫匿附近之塔蓋嗎地方或就彼竄入塞爾古爾土城苟延殘喘計大兵一經圍壓可以立就俘獲)
(矣)邏騎遮其前大軍逐以競此舉或成禽載戢載櫜詠
佳兵詎得已討逆惟義勝藉衆集大勲盟獨欽
天命
固濟爾巴圖魯璊綽爾圖盡節詩
璊綽爾圖者索倫侍衛員曾以血戰功因賜號旌賢(璊綽)
(爾圖於乾隆二十一年冬隨大兵進勦阿睦爾撒納與哈薩克力戰有功特賜是號)固濟爾何謂
敢勇能摧堅亦云其勇耳大節乃炳然兆惠定回城(哈什)
(哈爾)驛章一一宣云有瑪穆特被回擄去年其人厄魯特
隨軍厮役焉將軍遣偵騎彼亦隨往㫋(時將軍遣散秩大臣逹什策楞)
(及璊綽爾圖莫寧察岱屯等率兵百人前行捉生口瑪穆特莫寧察厮養也)忽被賊回遮衆
寡敵實難矢盡守空屋奮突揮以拳莫寧察戰沒岱屯
命亦捐璊綽爾圖在傷重飲劍艱猝被生縛去至霍集
占前卓立唾賊罵裂眥髮衝冠巴圖魯侍衛豈懼爾狂
㹪天兵今少至數萬繼進連以千敵爾萬汝滅踵不旋
霍集占乃怒持刀向頸剸其逹什策凌同時遭繫牽霍
集占忿詈爾厄魯特人(叶)脣齒應相依何受中國官鐵
鈎鈎四肢其死最可憐是皆所親見飾語敢取愆徒以
無足數旦夕命苟延渠逃定回城乃復得見天兆惠聞
此語既悅繼涕漣悅以我有人涕以已所遣(叶)據實歴
詳陳痛淚不忍看心與帥臣同恩加寧惜駢(璊綽爾圖等前已有)
(旨勅部照陣亡例賜䘏今悉其死事英烈狀復命察其子嗣優加恩䘏)為齒睢陽張為舌
常山顔古有今豈無詩錄其人傳
雙義詩(有序)
副將軍富德至葉爾竒木既定回城痛去歲將士
之沒於王事暴骨沙場為之築墳表墓因以奏聞
蓋隨將軍兆惠力守者固已無恙而旁出捉生及
在途值賊者猝致捐軀實出逆料時則納木扎爾
三泰適以奉差而往遇難而殉此雙義之詩所由
作也夫雙忠戡亂於無形雙烈表節於有北今之
雙義亦復炳然此皆我八旗世臣與國同休戚者
在諸人含笑九泉已知世錄之必被而朕捫心午
夜奚啻手足之如傷用兵既非得已盡節豈所樂
聞且即此役而言非生擒二酋何以雪我三軍之
恨哉然既建大業寧免微疵即走卒厮養頗切同
仇則知我國家豢養旗人萬年鞏固之基而非周
秦漢唐一興兵而天下驛騷怨聲載道者比此又
朕所深慶幸者夫
雙忠昔集事雙烈能忘身(二事皆見前集)兹作雙義詩其故得
細陳曰納木扎爾曾贊北路軍奮勇剪逆賊封伯酬其
勲(納木扎爾先以都統参贊北路軍務曾擒喀爾喀叛逆青滚雜卜論功加封伯爵)副都統三
泰英氣頗超人均御前侍衛素悉厥忠純兆惠富德軰
從戎久效勤欲代俾將母(將軍兆惠富德母俱年高比歲領軍討賊故特簡二臣往)
(代之)二臣被選掄去歲黑水役(事見前)固守遣索倫致信愛
隆阿權退催後援可支百日間速進莫逡廵(將軍兆惠等猝被賊)
(遮時愛隆阿拒河駐後將軍兆惠自圍中遣索倫二人間道傳語大兵未集可速廻阿克蘇俟後軍一齊進援)
將軍及参贊輕進徒俱焚當待師並來何慮狂狙狺(時授)
(納木扎爾為靖逆將軍三泰為参贊大臣之信兆惠已知之故亦令暫廻以俟後軍)爾時二臣者
馳驛往軍門過愛隆阿營却近黑水濱所遣人未遇礟
聲前忽聞知賊與我戰聞戰恥退奔徒擕百餘騎赴義
命同捐(叶)凶信驛逓來痛淚傷心魂使早知拒守退俟
熊羆羣同進可樹功何致均沉淪即先至一日合兆惠
軍屯亦可旋今歲奚煩以身殉(叶)不前復不後此實若
有神富德自和闐重至黑水津葉爾竒木降諸事粗處
分痛念我將士沙場化為燐黃頭雖不備掩髂權為墳
猿鶴昔屬幻邱隴今可循因以此事奏西望揮淚頻豐
碑旌墓門千秋西海垠捐軀固臣節在爾非所論在予
則何忍此恨終當伸夷考六人蹟事異心同均與國休
戚共寧止曰藎臣史筆多訛傳永言傳其真
和闐玉
和闐昔于闐出玉素所稱不知何以出今乃悉情形石
藴山含輝耳食傳書生其實産於水在石亦浪名未治
斯為璞卞和識其精設云隔石識怪幻乃不經回域定
全部和闐駐我兵其河人常至隨取皆瑶瓊驛致貢天
閶瑟若孚勝呈瓌寶固匪求方物亦可聽在彼乃恒有
何關王道貞璠璵云於魯珵珩云於荆今何不見出紀
載誰果誠博物折中理祛惑期可徵永言識顛末詎貴
摛詞英
普寧寺觀佛事
蒙古等皆敬宗喀巴黃教故於山莊之北建此梵
刹聚黃衣者流而唪梵唄且逹什逹瓦餘衆歸降
者嚮風慕化咸使安居樂業兹令演步踏法事俾
衆觀之並成是什
塞垣筏寶焕林珠大聚衣黃偏袒徒宗喀巴傳慧燈耀
三摩耶式梵宫圖(是寺肖西藏三摩耶寺為之)象龍步踏惟天力老
幼駢觀與衆娛神道何妨權設教若論佛法本來無
題罨畫忩
高處霞標小憩居錘峯列水俯臨餘幾櫺紗牖誰為畫
十笏山房恰受虛生色丹青是楓槲有情活潑在禽魚
賦詩何必多思歇其奈當前每起予
霞標
雲忩攬鏡中月宇駐依空得趣真無比澄觀復不窮屏
山遥拱北帶水俯臨東孫綽天台賦我心先獲同
賜明瑞(有序)
参贊大臣毅勇公明瑞以逆酋大小和卓木望風
先遁率前鋒銳卒往遮而賊&KR0624;間道通信逆酋遂
兼程走明瑞追及之於霍斯庫魯克以遠馳之旅
摧拒險之徒銜枚列隊者甫九百人鳴哨據梁者
且六千指而能折負隅之勢揚卷籜之風轉戰三
時辟易百里擒生斬級輜重畢收而將軍富德等
亦以兩城既定統師會勦逆䜿計日可擒非其志
秉忠誠曷以功隆摧䧟雖古名將孰克方兹爰賜
是詩以彰其績
世胄更勲戚少年能老成從軍俾習事屢戰得英聲適
以狂狙遁因將勁旅征欲遮先信漏不捨竟蹤横地利
彼雖擅人和我實勍騎惟九百到賊乃數千迎少卒勝
其衆勇還濟以誠勖哉俘二䜿衛霍遜功名
王維烈芙蓉秋鴨
霜寒北漠鴨南廻幾朵芙蓉貼水開正是山莊秋半景
畫家那得見兹來
桂六首
秋暖勝去年桂花開却早(去歲山莊以秋暖桂花未開即啟蹕往木蘭)臯塗
真有神應節從吾好(叶)
不可更孤負色香靜且娟一晌含毫對流隂霎兩年
花既有君子樹豈無金仙舉手向空宇新蟾銀漢邊
滿院甜香噴坐久却淡如會心不在遠似與善人居
紗忩多護惜甆盆亦貼妥若從聞思修堪證菩提果
本是江南樹揚猗塞北山何物不可致人材較却艱
金廷標懸崖採芝圖
俯澗地仙臞似鶴援藤童子捷於猿金枝朵朵那堪採
廻首遥須問一言
聞京師得雨誌事
去歲山莊遥盼澤(去歲秋旱關内關外無不望雨)今年京縣渥霑膏此
間不雨熟已定(關外雨則氣寒早霜兹不雨實為宜也)彼處即晴惠正叨
(京兆奏至雨後即晴甚叶農候云)内外黔黎均意厪艱難稼穡為心勞
候暄程改駐清蹕(本擬七月十六日啟蹕往木蘭以候暖鹿未哨移於中秋後起程)消
得林泉興一陶
新月
一搯爛銀鈎可望不可揣堅欲玉尺量却入西林裏漢
邊斂雲片庭前舒桂蕊情知中秋遥珍惜早爾爾全體
本無虧示冲有如此
王炳山水
落落盤盤蔚萬松翠微深處有雲封石灘迸水來何自
惟見半天垂白龍
寧靜齋
忩入萬螺青階臨一鏡渟心倪参有象道籥契無形水
動山惟靜天清地亦寧武侯示微旨可以註羲經
嘉樹軒
建木非南北大椿是弟兄就隂軒剏造擷秀句因成朔
地自今古塞天忘槁榮輪囷覺私幸未冐漢唐名
凉
半夜西風曉驟寒數聲霜信度雲端前朝䟦馬看山稼
逮熟無妨意為寬
元人鳩雀圖
瓦雀棲花樹錦鳩傍水石託體雖不同意各適其適
冷香亭
潦水寒潭蘆荻蒼汀沙白露欲為霜晩荷幾朵支欹影
風韻今朝挹冷香
臨芳墅
别墅水之涯清華復靜美團團榆槐隂羅羅花藥蕊偶
憩如久居心恒不離此不離此緣何簷額揭妙旨
對時育物心
翥鳳飛龍體
晩荷
芳收岸蓼與汀蘋淨植依然武列濱何必奪朱不君子
可知衣紫亦山人
山田
山田已報熟農父事腰䥥願遂汙邪滿利遺&KR1367;穗兼便
霜信何礙卒歲為欣占薄賦還逢稔閭閻氣自恬
尋鹿六韻
園内富麋鹿尋蹤遵&KR1811;逵步行常十里手銃那雙施(一鎗)
(即中不湏再也)大澤深山處習勞奮武為旡虞自可耳同往且
卑之所育戒多取(原係園中育物亦不多傷物命也)圖餐豈藉斯繩
先具深義樂此不為疲
即事
南省春花好略旱夏即霑北省旱原甚霈澤收倍兼甘
肅乃太遲無濟愁為(去聲)添是惟優加賑庶稍救閭閻邇
聞衛水漲洪流潰運漸景州路為阻低田定致淹吁哉
被災民美中不足占叮嚀彼大吏毋為諱飾談求全遺
向隅溝壑其何堪念兹還在兹廿四年凛監
錦樹三首
初來濃綠尚縝紛逾月棲遲秋已分舉目連林試騁望
新紅幾點又堪欣
含暉爓爓復飛飛韎韐玫瑰是也非林下麌麌忽行過
錦張天鹿出唐機
已看颯沓未槎枒一㡧遥峯亂晩霞特是山靈能解事
設來孤注鬭春華
含粹齋
登山汗不揮為是候凉爽巖齋底須多三間含萬象颯
景信純粹妙理得俯仰設無秋為斂豈鎮夏而長五言
誌會心
兩字生企想
吟紅榭
霜蹊風谷薄人寒散步﨑嶇出衆攢纔到山齋便得句
為他入牖幾枝丹
即目
即目真情體物知鶴糧或竊鶴啼饑青田誰為供芻粟
可使由之意若斯
中秋帖子詞九叠前韻(有序)
晶盤瑩采九十平分金粟馡香三千徧滿寄崇情
於玉塞延麗矚乎雲莊原夫閏律暑遲田畯佇登
禾之喜邊垣秋晩虞人需戒道之期看來鶴鹿皆
馴
祖澤常懷
文囿聽去笙璈並韻
慈顔近侍
瑶池重隄曲水杯流虛白毫光和寶刹浮圖互映半壁
高峯錘照空青黛色與降蕃列帳交縈遼哉萬里
同晴關外懽聲傳擫篴捷矣百城俱下湟中勁響
應宣鐃想一軍振槁先登快甚吳剛斧琢知二豎
擒生立致迅逾博望槎廻既開桂殿長筵將啟蘅
臯清蹕紀旋鑣之盛事合勝停鑣賡秋帖之新裁
宜過春帖曩者四篇製就固已都捐霓羽靡詞兹
焉九叠吟成庶幾共叶莖韶雅奏云爾
勝地良辰可放閒擕來詩稿自刊刪開編恰是中秋帖
即事重吟玉塞山
朗照寧分中外光揮毫墨染桂花香興州景詠纔四度
(合京師木蘭諸處九叠前詞於山莊已為四度帖子矣)西極功成逮一匡
洸洸猶有逐回師獲醜佇成奏凱詩雖共儒臣賞佳節
厪懷遥在察汗池(二酋逃往之地)
欲招東魄上西樓略覺山寒不礙秋風月宜人賡九叠
光隂瞥眼憶從頭
中秋日侍
皇太后宴
獻
壽東朝祝南極承
歡北塞擬西池以天下
養樂莫大值秋月佳景更竒動桂浮蘭彼徒爾慶霄綺
節此為宜由來
家法貽千禩松鶴延齡
昔有詩(三十六景中松鶴清越乃后處皇祖奉養寧壽宫皇太也)
月兔
月中玉兔日金雞卯位東方酉位西綜錯隂陽交離坎
張衡靈憲豈無稽
登樓
餘閒聊爾試登樓近遠山田報有秋一月幾廻開口笑
萬幾無間悉心籌錘峯早上團圞魄列水寧殊今古流
此夕此時祗宜樂為懷西旅却增愁
副將軍富德等追及兩和卓木大勝回軍捷音至
作歌紀事
慶霄對月方開筵將軍捷報驛騎傳擘囊展書歴歴閱
額手慶慰衷心憐憐者我衆實奮力慰者呵護惟頼
天萬有餘里所致馬(軍營解馬自内地至肅州遠者已四五千里其自肅州至察汗烏蘇)
(又萬餘里而山間繞道﨑嶇屢經戈壁均未得飤秣稍休)又踰戈壁無水泉褁糧追
賊幸尾及彼逃乃在廿日前(逆酋兩和卓木讋我軍威於大兵未至葉爾竒木哈)
(什哈爾二十日之前已離巢遠竄)明瑞先已折其角未經大創猶抗顔
(先是参贊公明瑞襲賊於霍斯庫魯克嶺轉戰三時擒斬賊衆甚夥乘勝追擊軍聲大振會日晩我兵馬力不)
(及賊復以其殘衆竄去)阿爾楚爾列賊衆避其輜重伏據山輕舉
堕術在所戒集思持重勝算先(時逆酋方設伏於兩山峯頂少遣賊人迎誘我)
(兵欲逞其狡計副將軍富德知之與参贊大臣等集議營陣攻取不恃勇輕進)偏伍彌縫密佈
置發縱指使皆英賢(副將軍富德與霍集斯等統中軍令參贊公明瑞阿桂等領左翼参)
(贊阿里衮巴禄等領右翼翼之中各分前中後隊又益以竒兵援兵隊各為二别遣巴圖魯侍衛額爾登額等)
(分率巴圖魯兵二隊偹四面應援而領隊齊凌扎布為殿軍將卒如臂指相維佈置實當)諸大臣均
予心膂巴圖魯侍衛比肩夙所教養共休戚敵愾兼逮
輿儓焉(是役雖僕隸無不共奮義勇)同心戮力功克就二豎鼠竄圖
苟延戰罷檢閱傷一卒殱彼計級乃盈千師難到葉爾
竒木况過數千里行遄以少勝衆剪賊黨(明瑞既以前鋒九百擊敗)
(賊衆六千兹役也我兵馬步統計不過三千人勦逆&KR0624;四千餘衆擒斬者已過其四之一而助逆渠魁如阿布)
(都克勒木等大伯克數十人並臨陣殱之逆酋黨惡殆盡云)國威赫濯揚天邊優叙
未足酬勞績(捷奏至並有旨從優議叙猶念將軍参贊等殚忱奮勇殊勲非常例可酬立待元兇)
(就縛時特加曠典)桂觴欲泛還罷旃百年養士今獲效
祖宗福蔭貽萬年佇待俘虜到露布西師之役方稱全
西師之役方稱全行張凱宴勞凱旋
御製詩二集卷八十九
