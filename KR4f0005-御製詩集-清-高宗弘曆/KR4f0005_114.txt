御製詩二集卷五十六
古今體八十一首(乙亥三)
御園仲春
宿潤連林暗遠嵐韶光耐可事幽探綠凝柳陌絲方罥
紅重桃蹊蕊尚含新水柔於雲出谷平湖圓似鏡開函
溶溶著箇輕舟泛明聖遥同印月三
題春雨軒六韻
識喜聞元聖為書號得禾春膏今歲慶别殿落成歌後
樂誠堪誌先憂竟若何名因當(去聲)時易趣愛此間多藻
繢寧須亟清閒每一過如斯願振古六幕永綏和
藴真齋
遊覽未可亟宴息貴有時澹寧斯亦佳藻繢徒爾為遠
愧堯代階近取謝氏詩葆光味妙理養粹恊化機寧獨
尚清静治理從此施
晴
春光淡蕩旋添妍綻蕊風柔二月天衣試輕寒緣宿雨
橋過别浦暗新煙欣從散步披晴日樂在農耕遍大田
熟食空傳節令在何須賜火溯遺編
恭奉
皇太后御園遊覧即景成什
嫩日光風宿雨晴御園節物報清明煙花契妙將三月
歌舞承
歡合衆情北地桃開先杏發東郊土沃帶泥耕
慈懷預為田農喜麥壠迎舟兆已呈
即事
北地春艱雨例事衆所知近年頻霈澤深感造物私或
云南廵後風氣隠相随其然豈其然天道或轉移利農
吾為慰進人吾為疑(用邵雍事曾有詩駁之)焉有枚卜重一鳥操
其機今歲又厚幸春霖遍且時下隰或沮洳高原及一
犁高原固甚佳下隰虞耕遲以此轉盼晴蜀望寧有涯
近畿膏已霑遠省復縈思聞霑河南北報逮山陜西撫
臣更有言云誠時雨師(陕西廵撫陳宏謀奏各屬雖有微雪仍望雨澤二月十五日至)
(十九日連雨霑足時西路官兵正歴其境臣民喜悅以為時雨之師)時雨則何當
天恩敢弗寅綏遠固要政劭農要倍之但期禾黍豐跋
涉衆寧辭序佳幾務閒應我心暫怡心暫怡豈能一刻
千里馳
題方琮山水圖
桃蹊春靄
太古千峯静幽人一事無谷神能藴藉春色有工夫蕭
寺依雲構危亭借石扶亦云工位置吴苑此規模(琮學張宗)
(蒼畫法故云)
楓林秋意
一夜霜吹宇千林葉繢峯蕭蕭且未下爓爓轉如濃彷
彿天孫織依稀白帝逄扶笻人小住應是託喬松
喜晴
次第韶光劇可憐潤含林塢泮朝煙輕雲乍散春曦嫩
火廹山桃盡放妍
曉起莎茵土氣香較来北地得何常東風吹雨花園好
繪出當年長史張
仲春時節喜時晴創事非恒暢快生設使桃堪作梅觀
(去聲)泛舟直擬是江城
閒
人孰不喜閒偶閒轉不安豈是異恒性心切為君難
題惠山園疉前韻
山白桃花可喚梅依依臨水數枝開九龍今日何神肖
為是光春雨後来
再題惠山園八景
載時堂
雲水相澄上下鮮坐来惟愛手芸編流陰每擬惜陶侃
仰止兼因溯史遷
墨妙軒
真詮已萃千秋寶清賞還同八詠樓釵腳漏痕猶刻畫
請看石立與泉流
就雲樓
坌至雲煙無定態朗開窗牖有竒觀衣霑為入山深處
張旭形容契者難
澹碧齋
拍檻漪瀾㶑灧光游魚潛躍樂相忘琉璃界裏水精闕
一物不塵六月凉
水樂亭
峡琴金石韻鏗鏘不攫中(去聲)宫還中商本意由来肖吳
下何妨並認作東陽
知魚橋
林泉咫尺足清娱撥刺文鱗動綠蒲當日惠莊評論處
至今知者是娵隅
尋詩逕
詰曲穿雲復度松山如飯顆翠還濃詼諧白也苦吟杜
疑是曾於此處逄
涵光洞
㟏岈牝谷静涵虚入畫可遊亦可居朱戶只疑雙鐍處
藏来二酉有遺書
昆明湖泛舟之作
雨後湖山上下鮮蘭舟緩棹破溪煙千重雲樹綠纔吐
一帶霞桃紅欲然賣酪聲稀禁火後流觴景試禊朝前
六橋那畔猶堪賞水足陂塍待治田
景明樓
隄亘明湖迥置樓春和佳概雅相投汀蘭岸芷晴舒暖
綠柳紅桃風拂柔布席只疑天上坐憑窗何異鏡中遊
鵁鶄鳬雁煙波闊豈必無心獨野鷗
玉河
玉河五里玉泉接每以尋源便溯流伊軋櫓聲知近遠
菜花黃裏度紅舟
耕織圖口占
玉帶橋西耕織圖織雲耕雨學東吳水天氣象略如彼
衣食根源每厪吾
仲春玉泉山
進舟芳節訪春山沿攬聊乘片刻閒柳遲(去聲)謝庭芬詠
句花拈迦葉笑開顔迎人生意三壺裏蓄眼殊觀廿日
間(自盤山旋蹕未至玉泉者恰二十餘日)更有憑高心惬處鱗塍水足碧
潺潺
女夷動物不能緘擘萼彈苞滿翠巖信矣鴻鈞恩溥博
果然形色總和諴鏡湖欲數魚鱗葺畫棟將聞燕語喃
最是山川明秀處啟人藻思自超凡
吕祖洞
墨胎古洞閱時年應禱脩誠致意虔雲鶴仙儀為重整
(年来祈禱雨雪屢應特為重加莊嚴)祇求歲美不求仙
華滋館
春雨既云時春晴良復善春物正昌昌春遊亦緩緩明
秀繪春節棲遲憩春館華滋信華滋興會每不淺庭饒
花木芳座愛圖書展返真味道腴孜孜吾當勉
題張宗蒼江潮圖
重亹束隘相吞吐方諸應月信必赴奔江射潮潮性怒
銀濤有進無廻顧洞汨窅寞移神慮何来峰頂閒亭據
世人未許知其故即是成連迎師處
萬夀寺
柳岸維輕舫花宫凭綺疏春光已靄靄大士祗如如鳥
語繁花下松隂靜雨餘闍黎習禪寂不事事鐘魚
詠如意
心澄何所事腕動儘相随雅合談元執那堪臨陣麾檀
稱香是體玉以德為儀有願皆能遂余心懼在兹
仲春齋居
中祀齋二日一心誠則同况此將耕耤為歲祈
先農今春
天澤溥土潤興田功密雲猶靄靄細雨時濛濛際和心
益凛遑敢弛寅恭有年祝九㝢無逸勵九重
祭
先農壇
練日臨祥亥占農逮正晨祈豐
祀脩潔致敬宇維新(上年先農南北郊壇工竣即命重脩壇并於壝外多植嘉樹)
(而禁種菜以致蠲潔時方蕆役)贊
帝降嘉種於時此大徇即看土膏潤慰悚戴
鴻鈞
耕耤詞三首
洪縻在手御犂扶京兆司農執事趨詎止游場循典禮
要知農重祝農廡
雨霑春鳸命耕時千畆祥風颭綵旗歲歲躬親不遑逸
劭農
家法式勤思
欄輝白玉望耕臺帝耤今年禮倍該(望耕臺舊以木為之今改建石臺)
恰值青郊一犁足惠風合拂曉雲開
暮春瀛臺即景雜咏
花明柳暗暮春初韶秀青山過雨餘不擬流觴脩禊事
龍跳(平聲)為乏右軍書
日知閣對流杯處觴詠當年集翰林鼓響舂音曾幾載
却成佳話壁間吟
松蕤石秀皆因舊茶舍三間自我成昨過田盤千尺雪
耳聲目色至今清
溶溶春水漾輕舠戟戟新蒲起鷺翿最好春隂瓊島望
綠瓊雲上塔輪高
金源團殿記春明太液低臨玉蝀横設使崑崙誠可到
此間十二是曾城
堂俯漪瀾翰墨清熙春風物總怡情一拈鬚一章詩就
率易由人著語評
承光殿
朵殿年芳入綺錢崔巍疑陟閬風巔琪花瑶草神仙地
細雨柔風上已天隂凝(去聲)瓊華遮半塔波涵太液漾輕
船登臨底識予心慰四野春膏沃甫田
玉泉春望
水潔靈源山疉秀林光花意總先時船從紅雨香中繋
輦向翠雲深處移螺頂一亭成小憩蜃窗幾坐寄清思
可憐春果宜東望萬景昆明座席披
玉蘭
匪穠而麗淡而芳本分仙人素縠装更喜佩阿神解處
不因世事涉雌黃
文徵明飛瀑松聲即用其韻
巖間松韻荅泉聲策杖高人與目成記得寒山千尺雪
無端一中(去聲)畫中情
恭謁
泰陵啟蹕之作
命師奠西極有事告
二陵我東曰歸時我心西悲生耕耤並問
安月吏對明廷諸務既俻舉啟蹕發前旌一心憶
冠劍二十易霜星三宿不為遥覺如萬里程
過盧溝橋
盧溝橋北無河患盧溝橋南河患頻橋北隄防夲不事
橋南築隄高嶙峋隄長(上聲下同)河亦随之長行水牆上徒
勞人我欲棄地使讓水安得餘地置彼民或云地亦不
必讓但棄隄防水自循言之似易行不易今古異宜難
具論
半壁店
樹籠村店水彎環别館居停構此間春壠詩情滿豳野
雲巖畫意妙房山往来忽訝廿年過俯仰聊乘片刻閒
祗有門前溪溜碧聲和哀玉鎮潺潺
杏
東風不偏黨萬彙入洪鈞朝来紅杏花報我野館春和
嬌無俗態冷芳有别神瓦雀本宿識繞樹猶懷新儻逢
復儻去分付成香塵
永慕齋
樸斵閒齋預宿便别来永慕忽經年無眠此夜難為夢
有夢仍飛隔嶺煙
恭謁
泰陵(有序)
凖噶爾自
皇祖時策妄阿拉布坦恃遠跳梁即以命將致討我
皇考欲繼
前志議以兩路進剿適值噶爾丹策凌方肆鴟張未及
翦盪旋即罷師踐阼以来亦惟置之度外羈縻而
已比者逹瓦齊簒奪頻仍諸部瓦解名王部落接
踵内屬機不可失義有必伸爰命大臣統新附之
衆益以八旗良騎分路致討冀以仰成
皇考未竟之緒祗謁
山陵祈垂
默佑云
橋山儀樹鬱蔥然
凴几悲深忽廿年承
昔懷柔綏月竁逮今歸順接祁連乘時欲事日中&KR2146;命
將因寧漠外邊
先志敬成何敢必尚希
景佑奏功遄
曉行即事
東風曉日沍寒徂蕪長(上聲)亭臯露氣濡馬踏土香迎目
潤年来春景得曾無
窣地牂楊罥綠絲鞭停珠勒意為遲即看夹路成隂者
記得移栽拱把時
壠首紅英護蓽門江南仿彿杏花村今年春野偏宜望
處處耕犂溼土翻
春麥纔生秋麥長綠䓗一律染煙光已霑好雨仍希澤
未敢輕言餅餌香
畫梅
趙北春風綻杏花馬頭殘雪暎朝霞江南正是梅開候
便寫一枝疎影斜
秋瀾村
溪流泛春碧村塢駐秋瀾舍宇憩今夕詩書尋古歡房
山雲氣重冀野麥田寬到處祈年意求安未敢安
涿鹿行
經臨涿鹿城因歌涿鹿行太行濕水互表裏杏村柳陌
過清明閭閻氣象略温飽聞道去年秋頗好未經見豈
無飢寒粉飾詞虞出宦巧軒轅熊羆靖蚩尤耕桑今日
三輔稠懷音狼㬻與石留薄伐冞入全功收流沙西被
戎索修
閱永定河
永定本無定竹箭激濁湍長源来塞外兩山束其間挟
沙下且駛不致為災患一過盧溝橋平衍漸就寬散漫
任所流停沙每成山其流復他徙自古稱桑乾所以䟽
剔方不見紀冬官一水麥雖成(諺云一水一麥之地)亦時災大田
因之創築隄
聖人哀民艱(永定築隄始自康熙三十二年)行水屬之淀蕩漾歸清川
其初非不佳無奈歴多年河底日以高隄牆日以穿無
已改下流至今凡三遷(永定下流入淀挟沙易淤故下口數徙康熙年間由柳汊口雍)
(正年間由三角淀近年改由冰窖今復漸淤)前歲所遷口復歎門限然大吏
請予視蒿目徒憂煎我無禹之能况禹未治旃詎云其
可再不過為補偏下口依汝移(總督方觀承建議移下口於北隄之東)目
下庶且延復古事更張尋思有所難
南紅門外
閱河廻蹕有餘暇南苑經過取便途淡愛輕煙泮遠樹
香生濃露濕新蕪
試馬常年獵野坰宣傳今日得教停羽林莫訝耽閒嬾
為惜連村麥隴青
杏紅李白柳青絲黃鳥緡蠻語亦竒春色春聲饒野趣
垂鞭佳處意為遲
南紅門行宫晚坐
春宵方澹蕩春月亦娟妍行宫雖數宇俯仰足安便澄
懷對今夕遐心憶昔年數漏炷名香翻書課芸編澄懷
觀道妙如親古聖賢
行圍三首
綠原小試佶閑騮(所乘馬名)俞騎鴻絧認五斿勝日尋芳兼
示度雕龍何用賦春蒐
露潤青衢草氣馣陽和舉目化機含季登漫詡中雙兔
一日雙還倍彼三(是日凡射中八兔故云)
生風耳後最豪情付廿年前繡壌平不廢武還思諫獵
箇中吾自有權衡
舊衙門行宫即事
面勢菁蔥綠野寬罷圍随處可游盤庭饒芳毯鋪生意
座有芸編結古歡昨歲詩情看荏苒離宫春色又闌珊
問誰結習曾消盡漸去陳言寄靜觀
德夀寺
李白海棠紅花宫本是宫由今還視昔惟色演真空大
士如如相光春澹澹風廻瞻牆頂柏翠擁法雲叢
題蔭榆書屋
書屋三間號蔭榆墨壺琴薦足清娱無過信宿依然去
似此安能味道腴
曉
夢廻衾幬清簷禽纔啅聲搴帷視窗紙昒昕猶未明就
枕擬續眠常侍忽秉檠曰有邊報来馳奏傳軍情立起
籌事機匪博求衣名
新衙門行宫述懷
廿里行宫信宿移芳郊獵罷小棲遲綠窗青簡渾如昔
喬樹叢花又一時學擬較先仍慊若治雖望古每慙之
吾懷聊復摛毫述自哂何須更爾為
月
九十今臨三度圓故教此夕太清妍微寒不礙花前倚
能潔那拌枕上眠潤逼露叢翻淰淰影因風篠蕩娟娟
若虚果契摇情妙底更春江泛舸船
詠綠牡丹
閱盡洛陽種空聞黃紫傳盈盈綠瓊質繛繛羽衣仙洗
去鉛華態標来榖雨天姓名如藉問祇合顧羊權
豐臺
豐臺最有江南趣今歲江南趣不如綠柳紅桃三月半
景明恰值雨晴初
恭詣
暢春園問
皇太后安
十日巡迴面問
安敬勤未敢為遊盤更將芳甸春耕好悉達
萱階博
懿歡
暮春萬夀山
幾日瑶峯未眺登疊林綠欲隠崚嶒飛楊白絮定何謂
飄墮紅英有底能漸入清和山意静(是日立夏)預期甘雨我
憂仍當前那似昆明水萬象虚涵萬頃澄
養雲軒
名山多竒境平陵構疎軒軒中何所有朝暮饒雲烟坌
入既不拒寫去忽復旋高詠陶氏停欲笑蘇家攓蓄矣
發應時為霖利大田
夜雨(三月二十六日)
爾来頻問夜渴待馳捷音驛章猶未至却報霏春霖怪
底衾枕寒淅瀝聽徐斟仲春澤已霑高下抽麥針人云
遲可俟我已望弗任籌邊慎遠圖劭農勵永心惟希三
寸渥無眠坐披襟
凖噶爾台吉噶爾蔵多爾濟歸化信至詩以紀事
呼偈披忱寵賜新夙沙交臂又来賓命師底用張三伐
(西北兩路所用薩拉爾阿睦爾撒納皆率先降附之準噶爾部衆將軍班第永常董帥之而已本欲以餘力舉)
(之故禡牙命將諸典禮皆未舉行)安遠惟因恤兆人(先是檄諭諸部因達瓦齊篡奪肆虐)
(荼毒諸部出師本意惟以伐罪寧人遠近聞風傾附耕者不變咸慶来蘇)正喜捷音来禁苑
還期鞠旅共賢臣水西流處均東面
天佑欽承倍敬寅
御製詩二集卷五十六
