御製詩四集卷十二
古今體一百二十四首(癸巳四)
至新城行館恭問
皇太后安喜成長句
六日分程此會程
安詢
清健倍歡情行宫
駐攬春花發步輦
憑欣秋麥萌信宿
登舟體愈適
萬年祝袠念惟誠今朝下馬尤增喜響鉢間同七字成
風
曉行雲鋪隂午駐風揚堁情知地尚潤雨弗雨均可又
云豫則立春澤寧辭夥厪農惟念彼祈年莫切我
紫泉行宫十詠
敞軒
軒楹絜矩思方寸敞實近公閟近私言行惟期天下見
詎因綴景漫名斯
屏山
迎門小障儼如屏無畫丹青有畫形可惜烟雲意不盡
祗供一夕偶居停
鏡湖
湖脈分流自紫泉開奩一鏡宛當前東風咨爾莫輕作
動則照分靜照全
舫室
書室由來肖舫為是真是幻試思之古如舫室相易喚
今日幻真更屬誰
椶亭
雖曰假山亦有巔小亭構築攬收全斯民三代觀猶近
遐想茅茨祗&KR0832;(上聲)然
虹橋
宛轉湖中接兩隄訝如螮蝀落朝隮然疑其雨濕衣履
却是波烟黯欲迷
魚罾
岸側罾竿依例陳憑觀寧為獲鮮鱗引予一晌懷慙處
嘉夢難同渭水濱
石逕
山縱非真原是石無妨硌砟倚孱顔設於詩品徵其類
應在郊寒島瘦間
竹埭
何必連林萬个披幾竿瀟灑態偏竒大章若復調簧管
已足端知在一䕫
箭廳
駐輦曾宣侍衛行殿廷教射學文皇邇年率已疎斯事
一對樹侯媿不遑
賜直隸總督周元理
三輔羣瞻首善風文濡武詰寄攸同河工綦重永期宴
民氣稍蘇慢詡豐昔以旬宣職克盡今惟節鉞任逾崇
佐人人佐道斯異挈要無過虚與公
麥色
麥色日加青菁葱遍野町南來長較北生意識無停固
是雪霑渥益之雨更靈雲生風便作又覺望靡寧
至趙北口作
近淀鳴鞭不作塵大隄重上熟途遵趙燕南北人寧異
老幼扶擕意總親前歲飢寒忘一旦(前歲秋霖漲溢瀕河州縣成灾者頗)
(多隨厚加賑恤上年畿輔普慶豐稔民獲阜寧今沿途所見迎鑾萬姓布衣絮襖氣象恬熙毫不覺前此窘狀)
(實可喜也)水鄉風景閱三春(庚寅曾駐此)雖云元氣兹差復休養
猶縈午夜頻
趙北口行宫即景
數宇行宫臨淀池水程登舫必從兹汀蘆不礙春波戟
烟柳長於昔歲絲戰國侯疆休問彼漁鄉民計每厪斯
西窗納景閒憑坐遠浦歸帆落日時
懷清樓
倚岸搆虚樓憑窗樓上頭東西絶兩淀雲水擬三洲霞
落齊飛鶩波生下浴鷗漫須懷謝傅太白句清遒
湛持軒
趙北燕之南兹地富於水常山萬壑輸受西向東委宣
防苟不慎為害在民矣每厪翕河務巡攬恒因是行宫
雖舊有略覺增前始檐楹臨淀池萬頃滄波瀰湛然無
所營持心當若此
登安福艫作
安福艫來候碧潯津瀛程啓撰良今隔年入室如昨日
(前歲幸山東水程即乘此舟)逝水行舟悟迅隂盖節中亭將歷攬蝸
寮蟹舍儘供吟新題舊句各殊致總寫勤民一片心
過廣惠橋
木橋徹板大舟通却異江南石洞隆兩岸就瞻紛老幼
一川委輸(去聲)自西東前年行沴哀惸獨昨歲逢秋賴化
工廣惠顧名應實政蠲租賜復俾民蒙
閱鷹嘴壩及鹿疃引河處詩以示直隸總督周元
理
前歲決口凡兩處東則鹿疃西鷹嘴堵築長隄已完善
或再逢漲慮後此況均臨近受頂衝取直引河固其理
插標備覽取進止就我所知無不指鹿疃渠長已合宜
鷹嘴渠短應西徙(鹿疃引河周元理擬挑九百丈足資取直之益即如所擬行其鷹嘴壩曲)
(處止擬挑引河一百二十七丈勢促而渠短河猶頂衝不能引溜以化險工因指令徙西展長百十丈使不逼)
(近大隄河防原以衛民即多費亦弗靳也)籌民惜費我弗為督吏鳩工爾其
亹
至
淀神祠旁行館作
中夜起風聞枕上發舟未免略厪情掛帆因順行尤速
到館較常早且平歷覽民迎計安奠實叨
神惠佑昭明堂仍頤慶供
慈豫(庚寅春恭奉頤慶皇太后臨憩於此敬顔堂曰以適安豫)擬似籌添海屋
盈
淀神祠瞻禮曡舊作韻
贊
天端藉萬神司兩淀惟資
神佑之舟泛清流通一水岸瞻赬宇到叢祠肅兹三叩
精誠達冀我蒸民安樂綏
鳳舸載臨同致敬永陪
福履沐鴻釐
淀祠旁行館八景
静寧齋
齋傍神祠備蹕停傳宣大吏覲明庭敢云幾暇耽斯静
惟念民艱求厥寧
頤慶堂
舟以
安行堂以
居惟圖尊養
體康舒慶
頤寧祗一心慶如是還期萬載如
惠暢樓
風日晴和物喜春湖樓縱目景鮮新引予自省巡方意
施惠可能遍暢民
互鏡軒
一軒横跨兩池間互鏡名因楣上顔偶過忽然別有會
鑑人鑑已事胥艱
問源亭
引從牆外水成溪源自居高流自低設若因名問其實
討源記早識端倪(向作討源書屋記申明朱子注原泉未發之指以堯舜政治孔孟道德其)
(源皆在一心推之武周夷齊迹甚相反而心祗各行其是即頡書羿射輸巧曠音鵲醫僚丸秋奕亦莫不因各)
(得心源耳)
延清閣
有閣層甍高出廊淀池萬頃俯滄浪延來清意渺無極
絜矩因思六法良
澄渌池
苑内水原苑外水導成池沼渌澄波由來物理貴已有
享帚何能遍化他
引薰廊
迴廊曲折繞閒庭庭樹紅籠砌草青屧步似逢崔長史
引來春物已薰馨(崔日用詩東郊風物正薰馨)
中亭河二首
中亭原是淀支流偶洩渾河水漲秋誤聽人言昔致患
(乾隆庚申朕誤聽孫嘉淦建議於金門閘之上開放南岸水由牤牛諸河下注中亭至不能容窪地村莊受潦)
(隨於辛酉春堵塞及丁亥親臨閱視益知前議之謬有詩紀事)未經親見事難籌
萬事都胥親見之當無暇給應(去聲)為遲重華明目達聰
者未必勞勞日若斯
蘇橋襍詠
蘇橋蘇建是耶非(河北岸有蘇洵祠相傳橋即蘇建但洵主薄是帶祿蹟涉附會是以丁亥)
(過此詩有幾曾赴任柳河廳之句)徒見長虹枕石磯便即傳訛人固當
往來利涉達皇畿
碑亭贔屭泐
宸章(蘇祠旁碑亭恭泐四十皇祖御臨唐太宗書漢文帝勸農詔是康熙一年閱河時賜)
(前撫臣李光地摹刻)每過屏營敬讀詳綈几問誰副灑
筆祗宜唐漢兩文皇
左傍行齋有數間開窗綠水俯潺湲虞孤汎埽殷勤意
小坐聊消片刻閒
安福御艫候水濱鳴鑼催縴發通津却嘉大吏悉予意
排當繁文總未陳(先期申諭大吏今番所過頓次一切燈綵綴景並不許預備少涉靡文)
三依
皇祖閱子牙河詩韻
束溜沿河有鋸牙經村因遂屬姜家(子牙河本滹沱下游以經大城縣之)
(子牙村始得是名向曾於和韻詩序訂正其誤繼復為轉語解之然河因人得名且其說無稽究不足為正也)
入清本是東歸海隔運都緣西挾沙隄外資耕黍與稻
水中任取蟹和鰕
屢巡總為蒼生計繩繼無遑企
蹟賖
閱文安隄工再曡舊作韻
登隄望大窪銀浪轟雷豗百里渺無極愁眉蹙難開緣
因庚寅潦辛卯繼受災去歲隄始成卑增薄者培䟽洩
減大半尚未涸以皆大吏跽而陳非不竭力排稍待四
月間或可畊田垓然則昨秋豐此地賦何來(文安窪惟丁亥春涸)
(出種麥庚寅經此閱視窪仍為水占今尚一望汪洋為之軫念雖周元理云四月可以盡涸亦未能期其必然)
(且此窪至今積水則上年之難施畊種可知昨歲畿輔既稱普豐而文安窪尚有積水百姓豈能納無田之賦)
(然大窪之有無正供及賦額重輕不可不徹底稽核為民籌久遠計因勅軍機大臣會同周元理覈實以聞另)
(取進止)吾當有明詔蠲緩蘇民哉
題湛觀軒(在左各莊行館内)
淀水引作池事半功斯倍亦足印雲天詎必臨江海因
思湛觀義頗覺契真宰湛則照畢呈淆必應(去聲)多悔易
言中正觀語殊理同在
涵鑑堂
左壁臨澄水因名涵鑑堂有風恒得静不月亦含光素
映簾櫳淨青看蒲芷芳人銅古三否生面異文皇
澄景樓
架以三間屋兩層扶欄趁暇一為登滄池漭沆見牆外
吾意因之亦與澄
環照齋
碧水繞如環書齋澄照間漲來看岸落風定喜波閒幾
曲通低彴一稜浸假山新題續舊作興異不相關
琴高祠
涿水今猶古淀祠是也非舍人棄以去龍子取而歸邀
月為忩牖令風司戸扉惟應佺羨輩來往會依稀
臺頭行館作
淀中阜處說臺頭舊有行齋備艤舟入室三春正佳日
登樓四面俯清流於斯適矣略心恧謂此多哉遂事由
蟹斷魚梁胥在望水鄉民計為(去聲)咨諏
題清源堂
萬事莫不有源書屋著記曾論(討源書屋在暢春西園中昔曾作記)在淀
斯當言淀非園何致是園省方問俗政要大法小廉意
存一泓清泚映座澄本思自我敦
揚芬港二首
水程至此合停船港號揚芬以底傳應為(去聲)芰荷香十
里春來葉却未田田
艤舟儘可度宵分行館何須築渚濆我與土臣皆合念
不虞之譽豈真芬
題協性齋
港旁行館築奢戒樸猶敦詎是勤土木率因奉
清温春風重此至齋額静堪論設曰芬揚務應非性所
存
滄波樓再曡金山遠帆樓韻
淀池饒水弗饒山假藉如觀浮玉還詎是無端憶江景
民情南國寸心間
春巡圖騐水鄉風豈在鋪陳費巧工大吏却稱備
慈攬排當一日樂民同(昨秋允督臣周元理閱河之請傳諭禁止所過一切綴景承應)
(以省繁費仲冬周元理以陪班叩顒冀祝來京入見面申前旨據奏安輿臨幸臣民稍得仰博)
(慈歡實難自已祗於此一處略陳排當因聽之)
拾級憑觀萬頃流蘆村野艇畫情投興吟一晌還深慮
潦水難治是此州
空廓平臨漭沆池修防圖說再三披一勞永逸終無術
罅漏惟勤補苴之
即事
無非有事豈徒行詎為(去聲)春和玩景明鷹嘴鹿疃策隄
務魚菴蝸舍騐民情過清明節柳葉吐種沮洳田麥穎
萌隰不覺乾原逮覺已因望雨意怦怦
御水營作
漸遠村莊水面寬水營因以搆河干嫌他行館修而飾
愛此居艫福且安(御舟名安福艫)帆落春風靜玉浦忩憑望月
漾金瀾(是日三月望)扈舟高下檣燈列竟作南巡一例觀
望海寺瞻禮作
望海祗園臨海河隔年此復一相過雖然縟節繁文禁
仍有衢歌巷舞羅祗以祝
釐合衆志遂因同悃禮三摩普門無量慈悲願願作籌
添
曼夀多
至天津府即事一首
行時隔歲至津關依舊觀風侍
懿顔御舫賞春
歡益暢乘驄問俗力猶閑最憐幼挈老扶夥一任鞭塵
馬足間雖是眼前都踴躍向隅隠詎少民艱
命免天津府屬積欠及直隸前歲被災別州縣積
欠詩以誌事
每來免積欠隔歲復兹有所以切祈年綏豐屢難偶見
者恩固加未見惠應受顧此而遺他寧稱絜矩道(叶)次
第與豁蠲(天津府所屬州縣未完乾隆三十三四五六等年緩帶徵銀米共七萬七千有竒槩行豁)
(免又經過之宛平等二十州縣前歲被災較重者多所有三十六年以前緩帶積欠銀榖三萬五千有竒並予)
(蠲除俾永免追呼之擾即未經行之闔省州縣三十五年以前尾欠銀糧一萬八千有竒亦降旨普蠲冀畿民)
(益臻饒裕)催科俾逭負調燮無良方用是增怩忸
題偕樂堂
行宫搆柳墅春日偶臨之育物對時義觀民切已思墀
羅紅卉錦牆護綠楊絲孟子分明道寧云歌舞斯
播醇齋
軒檻灑然清隔年此駐旌寧圖觀物景盖欲悉民情是
地廣陵類圍城鹺戶盈播醇豈不願返樸愧躬行
海棠廳花正開因成是詠
古樹對今軒當春花正繁美哉而弗艷香否亦疑黁全
以風韻勝寧同桃李論贏他前兩度未可恝無言
三曡錢陳羣津水早春詞仍寄去命和
光隂真似逝水翻萬幾那敢謝勞煩搜題摘句乃餘事
時亦引興因遊軒而惟觀民體休助衣食計欲飽與温
斯來本為閱河務因緣復至章武村行館憩息春之暮
蝶夢不離花間魂屏額勒昔和錢句彼無斧鑿我有痕
一篇寄付北風去望予渺渺波湲湲即今可與言者孰
莫辭更曡險韻原
賜河東河道總督姚立德
水土掌河東勤勞實奉公豫疆繕隄固齊境運艘通簡
任惟其當修防效爾忠顧名思立德曰次乃成功
賜河南巡撫何煟
授職由來重老成旬宣既久悉民情(何煟自開歸道歷任藩臬前後九年)
豫疆文武胥董畀(以巡撫兼提督銜節制通省軍務)河道修防付治并
(何煟起家河員熟諳工務由兩司至巡撫並命兼管)化俗惟應先愷悌發奸豈必
任嚴明中州三代遺風在正直平康視所行
賜山東巡撫徐績
新疆宣力數年更(徐績由山東按察使進京命駐哈密辦事又調赴烏魯木齊前後凡三年)
簡授齊東安撫行詎曰繭絲惟保障況兹路熟就車輕
小廉大法視斯率察吏安民篤以誠風土休言夙所悉
矜知則闇學知明
賦得春水船如天上坐(得遲字八韻召試題)
杜老佳詞人盡知知佳趣者却誠誰偶因問俗觀民便
更值恬風靜浪宜綠水當春盛猶弱黃艫遵港妥非遲
曉開平挹烟霞入夕泊俯臨星斗披欸乃聲如步虚唱
蜿蜒乘是御天時乍看村遠忽汀近不覺舟行訝岸移
假借曾聞張四垍(甫贈張四學士垍詩天上張公子)先資已見沈佺期
(沈佺期釣竿篇人疑天上坐在甫前)濟川設使商書擬樂育菁莪此佇之
芥園
積潦南窪莫若何斯圖減水候經過(前歲督臣請於是處添設減水壩因)
(閱視地勢逼近津城不能經久無弊是以中止)湯揚止沸誠謂是釜底抽薪竟
得他(芥園既不便添壩因思靑縣之興濟閘滄州之捷地閘皆勢處上流向為設閘收蓄轉致不能宣洩)
(命俱改為減水壩并將二處下游及岐口入海處一律疏濬俾減水益為暢利)幸即前秋逭異
漲(自閘座改壩之後水皆順軌前秋潦溢不侵去歲收成倍稔)更逢去歲獲嘉禾諸
凡惟待一人示不暇給哉愧實多
天津迴鑾之作
停鑾三日此揚舲行館迴看柳墅青閱武掄文舉次第
直沽塌淀悉情形獨憐民戀就瞻切常奉
慈歡億萬齡兩岸麥苗方勃長(上聲)為因望雨意無寧
西沽
西沽曡道接通衢培厚加高利旅途隔淀既因防夏漲
歸瀛兼以導東輸(西沽曡道為通京大路乾隆壬辰興舉大工增加修築添建橋座宣洩淀)
(水又於河東南倉霍家嘴隄頭村各築道添橋多浚引河由塌河淀經薊運河歸海)民艱前歲心
猶惻吏乂今巡語率符(前年窪地潦水一時苦難消涸自上年修治之後順軌綏豐今)
(來省視頗為意惬)幸值昨秋息行潦斯之未信惕仍吾
隄頭村
隄頭以上至南倉舊固有隄卑且薄東淀北運行夏潦
不能䟽洩反搏躍前年簡畀共諮諏(命高晉褁曰修周元理會同相度永)
(定北運河及各淀港情形往復諮議發帑大加修治俾近甸得蒙樂利)窮源達委細籌度
長隄一律改疊道相地之宜木橋作引河開寬更濬深
即有盛漲易消落塌河(淀)七里(海)以次達不由海河歸
海若(先是土人相傳有海不受水之說不知海河滙諸水之流其口容納不及所致因以運河東隄頭村)
(及霍家嘴南倉改隄建橋由塌河淀七里海薊運河入海分減海河之勢)海不受水破羣言
各洩並行自趨壑一勞永逸詎敢必多宣少壅或先著
筐兒港
北運殊南運中泓沙底翻賴斯方貯水以彼少來源(北運)
(河底多軟沙筐兒港迤北有數處尤苦淺澁殊不知是地水勢建瓴又鮮閘壩使非流沙停蓄必致一洩無餘)
(是以前年過此即事詩有人知淺之害未知淺之善及一弊一利顯之句)夏潦復虞盛漲波
此洩屯功成虧一簣深意視名存
王家務
金門一尺落低均疏濬引河宣漲淪畫策例同捷地閘
(是地減水壩口高於正河過甚不足洩漲高晉等用修建捷地閘落低之例亦落低一尺)大都去害
貴抽薪
微雨六韻(三月廿二日)
昨晚纔微雨旋晴心不寧終宵全是霽傍曉又輕零辭
陸兹登陸(是日捨舟就陸)長亭更短亭却希泥滑滑祗細霔溟
溟卜處情何限盼中勢復停驅車經廣甸憐看麥青青
桐柏村行館作
水程兩宿陸程遵桐柏村看別館陳亦念鋪張勞物力
都緣憩息豫
慈親圍牆綠柳將成蔭映砌紅花不負春明日轉南閱
永定(將以次日由此至條河頭閱視永定河下口往返不過兩日慈駕仍留駐此)無非安
晏計籌民
題融春堂
每經行館率春中育物對時意與融步過階蕪疑染綠
目遊林杏訝迷紅蜂將衙赴日當午鳥欲忩呼時借風
草木羣生皆自樂恒因漢詔念民窮
往閱永定河下口輿中作
下河南北任流遷(永定河自康熙三十七年築隄之始下口由安瀾城後因原道漸淤至三)
(十九年改由柳坌口雍正四年改由王慶坨乾隆十六年改由冰窖草壩二十年改由賀老營三十七年改由)
(條河頭計前後遷流六度以冰窖草壩而論康熙間之北隄轉為南隄雍正間之南隄轉為北隄以今條河頭)
(而論凡康熙雍正間之南北隄又均在河之南矣)壅則傷多導使宣絜矩邱明
別知懼防民之口慎防川
閱永定河下口詩以示裘曰修周元理何煟
七十年間六度移(永定河下口初由安瀾城後改由柳岔口而王慶坨而冰窖草壩而賀老)
(營及今之條河頭或北或南凡六徙)即今下口實權宜便微盈酌虚劑者
不過補偏救弊斯煟則扈輿資博採(何煟素習河務於行水機宜具有見)
(解兹以河南巡撫至天津迎鑾即命其扈隨閱視下口以資詢訪)禹之行水在無為委
源源委勘一再(此次初閱頭工二工今復視其下口於全河首尾情形略悉梗概兹命裘曰修)
(周元理何煟三人由此尋源而上至頭工沿河再加講求斟酌具議以聞)同事諸人共勖其
雨(三月廿三日)
入夜霏春雨聲聞武帳稠不徐仍不疾如斷復如悠纔
種禾兮黍深滋麥與麰那能無後樂寧可弗先憂
經采育里詠事
閭閻富庶擅畿南明設上林有舊談苑監猶稱遵漢制
中人雜用信隂男可知保障非他任假曰輸公濟已貪
牟利已乖王者政屬之若輩更何堪
夜雨(三月廿四日)
竟日雨浽㵟時零時復稀明知三寸逮終覺一心希入
夜遂酣暢倚檐望雵霏那能便安寐額手慶民依
曉行三首
曉雲欲泮尚糢糊畫出襄陽墨戲圖輿路分明見麥色
我心與爾正同蘇
郊村野店遠相連綠柳紅桃帶濕烟農務欣霑三月雨
何妨餘事凑春妍
圍牆南苑已觀其接駕千官候路陲自是今朝多喜色
無斯雨未易言斯
至南紅門行宫作
南苑由來禁苑同向惟三處建行宫依常理事宣部院
以暇合圍御矢弓有數軒楹資憩息無多花柳亦春風
少年景況如昨日白髮云何點鬢叢
題暢遠襟軒
樸斵書軒靜以深晚風小坐試清吟翕河觀淀胥蕆事
迴憶居然暢遠襟
夕
春雲散以盡春氣潤而清適值離宫坐猶當幾暇并不
殊昔年況忽憶舊經横内聖外王學咄哉何所成
曉行
破曉乘輕輿行行歷廣陌微風送土香輕蕪含露澤是
景豈易遇為之手加額獵騎不須排弓鬯掤應釋一以
暢生物一以防躪麥然於鞍馬間自知弗如昔
德夀寺
祗園向平楚樹古百年餘(寺建於順治年間)僧徹靜烟火(向有僧住)
(持以遭回禄遂徹去以慎火燭也)鹿遊到砌除是為契宗旨夫豈在鐘
魚大德得其夀
慈齡仰正如
永慕寺
建置始
神堯額名永慕標斯干開梵宇
貽厥奉
東朝意淨鐘聲度心安旛影飄巡檐閱前什歲月箇中
消
舊衙門行宫作
流水聲中過石橋行宫柳色近招邀少年恒此經春日
往事那知鑒勝朝今昔閒忙誠迥異臣民仰望敢逍遥
郊蒐罷試芸齋坐咨政旋教宣衆僚
蔭榆書屋口號
一樹老榆發葉遲軸簾仍看挺枯枝寄言欲速榮華者
曷不思乎耐久斯
新衙門行宫即事
新衙門是舊行宫向遠虚明駐玉驄入室圖書自清閟
補槐枝葉已菁蔥(向於此有補槐之作)今何今也昔何昔月亦月
而風亦風蒿目民艱圖不易羞稱必世祗慙躬
裕性軒
人性善猶水就下裕之則近激之戕子輿書自幼曾讀
今日纔明告子章
恭奉
皇太后迴鑾至圓明園即事成什
陸輿水舫
起居安奉
養承
歡萬姓觀視履考祥旋元吉詠歸言志戒磐桓祗欣春
雨膏三寸那數(上聲)園花錦百般願扈
鳳鑾恒豫意益增
康健益心寬
山東巡撫徐績奏報得雨
津門迎駕俾迴轅悉我時當望雨煩歸去連朝遇春澤
奏來同日沐
天恩(昨迴鑾駐武清東安廿三四兩日微雨廉纖入夜益霑透兹徐績奏報自天津回程廿三日行次静)
(海冒雨而行廿四日至南皮雨已深透並據德州平原禹城歷城等州縣均報於廿二三等日得雨四五寸不)
(等與畿輔所報得雨之日相同春膏遠近優霑足為麥收卜稔)迤南更報多霑渥知節
真稱遍隰原近遠民皆吾赤子為之祈歲詎殊論
微雨(三月廿八日)
已渥春膏四寸真雲生仍復望檐巡密隂雖是經宵永
微霔祗如汎水勻再霈詎寧辭既足便晴又覺惜猶頻
魯論患失非關我我自當今患失人
山西巡撫巴延三奏報得雨
麥熟資春雨普兹希正殷飛章披奏報渥澤利耕耘同
日均叨貺優霑益足欣(巴延三奏太原等七府沁解等五州已於三月初十十五十七)
(八九等日得雨一二寸至四五寸不等兹省城復於二十三日寅時至二十四日亥時得雨七寸有餘濃雲四)
(布勢甚寬廣既喜春澤渥霑且與畿輔山東適當同日尤徵二麥普豐之慶)惟應勵翼翼遑
敢詡云云
題董邦達山水畫
素壁黏來弗計年乍看宛悟畫中禪不凋真樹常蔥鬱
如活流泉自澓漩佳蹟每嗤珍過後竒緣那重(去聲)失當
前分明空白待題句小憶西清一惘然
雨(閏三月初二日)
昨宵細霔達晨垂京兆曉稱二寸滋繼潤固欣其有濟
優霑益善我寧辭自辰逮午仍霏灑間(去聲)密或疎艱霈
施慰與惜哉兩難措摛吟惟是寸心知
喜雨(閏三月初六日)
喜雨應為雨實霑籌農今始放眉尖連朝隂作復聚散
一夕霈施非雭&KR1268;已見浮鷗存曲砌更聽點滴落前簷
未經渴望逢渥賜自審滋惟敬畏兼
題春雨軒
春霖三四值優渥實兹番披冒聊遊舫因緣小憩軒沃
心那知渴潤目解除煩不可無言紀幸哉黏壁存
松簧館
護徑有蒼松屈盤勢攫龍因風籟常奏過雨韻偏濃中
徵還應(去聲)角是簧間(去聲)作鏞肩輿駕言返雲外聽舂容
河南巡撫何煟奏報得雨
扈駕瀛津命返輿途中聞雨遂陳諸所司九府四州屬
均被一犂或尺餘(何煟奏自洛圖莊送駕後於途次陸續接據開封歸德彰德衞輝懷慶河)
(南南陽汝寧陳州等九府許汝陜光四州均稟報三月十七八九及二十一二等日各得雨三四寸至八九寸)
(不等通省霑足麥苗將次揚花極為暢茂)不啻麥牟資秀實更欣禾黍遍耘
鋤春來膏澤優而普何以承之越凛予
詠白玉璧
仍是如脂色不渝虞卿所賜或然乎却殊墨翟悲絲染
堅白天然豈受塗
護理陜西巡撫布政使畢沅奏報陜省膏雨頻霑
麥田暢茂詩以誌慰
北省均資麥有收麥收惟賴雨霑優(北方所重者麥最盼春膏因有麥收)
(三月雨之諺今歲三月下旬以來畿輔及齊晉豫各省屢渥知時甘澍茲畢沅奏三月初十日通省得雨自三)
(四五六寸至深透不等省城復於十七八等日密雨霑足二麥菜豆彌望菁蔥暢茂)邇來次第聞
嘉信欣慰之餘盛滿憂
詠牡丹禁體八韻(有序等凡涉富貴錦繡字不用)
數名園之花事已到酴醿徵嘉植於風人相沿芍
藥(牡丹一名木芍藥)品原超類故知衆好為公開縱殿春
合讓後來居上因乎時而特顯權輿固自唐初遷
其地以猶良冠冕詎惟洛下爾乃楝風纔起麥雨
先滋農占足慰咨勤芳候適怡幾暇花扶萼映通
閏增百二韶華色勝香饒迎夏壓萬千紅紫繪畫
者難窮其妙比擬焉罕得其倫綺語宜刪略仿聚
星禁體雅音可託奚誇太白新詞詩亦言情序因
見志
春雪既霑春雨連麥牟禾黍渥恩駢得教優惠羣芳沐
特覺名花三月妍豈弗杏桃答韶令祗如曹檜是餘篇
香惟淨颺風猶細體本姚瀼露更鮮自不言佳佳莫並
誰當繪畫畫難傳看來五色真迷目拈處六通可契禪
此際淵明應憶菊斯時茂叔那觀蓮牡丹之愛宜乎衆
兹亦人情我亦田
駐蹕香山静宜園作
静宜一歲一回臨今歲静宜實愜心綠野行來芃穡寶
蒼巖到處散塵襟春深花色争容放山潤泉聲作響斟
雖是心怡對佳境敢疎乾惕忘師箴
來青軒口號
青非來則軒成獨人不來軒誰識青安得忘言契倪筦
由他色色與形形
香岩室
精舍築崇椒年深多古木近夏隂欲濃因風氣霏馥徑
路曲以折軒忩静且淑一歲纔一來一來去還速分付
壁間題恒此消清福
超然堂
東坡遊物外超然名其臺我則遊物内名堂奚為哉然
亦有轉語胞與應同懷恫瘝若已受在内豈外來意非
超而超君道一言該
曠覽臺有警
敞臺棲&KR2287;&KR0008;曠覽可百里然其下有林轇轕復迤靡遠
莫遺莽蒼近或蔽尺咫即景悟人情絜矩思治理察遠
而忽近所懼寧無此
碧峯館二首
一峯傑豎插天孤萬劫亭亭有是乎設使棲霞驀移置
較於玉冠(去聲)亦無殊
峯前樸築幾間房來以偶而不以常輸與虚忩恒揖翠
號他應作米襄陽
静室口號
迥絶千峯最上層坐宜形釋更神凝傳詢驛奏今來否
笑我於斯静未能
夜雨六韻(閏三月十九日)
傍午巖雲佈入宵春雨零未希欣有繼感極轉無寧澄
慮思霶霈冥搜擬色形山寒擁衾試簷響隔窗聽破曉猶
綿密憑虚望渺冥心惟農共惬志以敬為銘
遊雨香館
快雨復快晴遊山真是好徂雲四五片隠現曦光&KR0008;摇
刖陟百層巖館駕言到(叶)静潤與目謀寥廓愜懷抱此
亦頻來熟路閑今朝迥絶非等閒雨香寧在花葉際試
看綠滋禾麥平原間
碧雲寺
樹杪見蓮界雲標步柰園老松千載鬛古殿百年垣翠
嶺為屏護清波繞砌湲玉泉十丈瀑誰識此其源
洗心亭
鑑水虚亭一徑通洗心將謂浙菴同玩辭藏密分明道
樂地原多名教中
試泉悦性山房
水亭過洗心山房憩悦性心性豈二物如鏡光相映仰
視流雲行俯觀澄波泳洗心既袪塵悦性斯養正趙州
一杯茶試領香而淨
復雨(閏三月二十日)
雲鋪復晚雨山隔殷(上聲)春雷繼霔真佳矣利農有是哉
林容迷巘表泉響壯溪隈巖壑挹清潤誠無孤此來
山中晴景
昨晴業已佳今晴誠更妙既霑益既足宜暄故宜曜千
峯生紫烟萬葉濯青陗幾餘命輕輿於焉暢清眺當春
松自蒼過雨花含笑激石泉越涼隠樹逕猶奥逐處可
成憩摛吟隨興到設非遇時若亦難從吾好
歡喜園
翠巖之下佛殿倚歡喜名園盖以此香雲寶網詎層層
忍草禪枝實比比精舍言樸不言華坐十笏中見百里
菁蔥綠麥彌野鋪信是人間大歡喜
過南嶺閱武兼遊實勝寶諦諸寺即事成什
健銳建是營乃自己已始其時定金川名實勝緣此畏
而赦盡𠞰將謂革心矣十年即漸猖蠶食鄰弗止然猶
俾安撫屢撫屢背詭(前此征𠞰金川大兵壓境莎羅奔郎卡窮蹙乞降冀其誠心湔革遂)
(允所請赦弗加誅甫及十年即與鄰封土司搆釁攘弟奪相尋屢經督提撫諭而止郎卡死其子索諾木兄)
(竟敢背恩肆逆且有蠶食諸番侵反維州橋之意而小金川逆豎僧格桑與之狼狽為奸鴟張自恣初皆未之)
(知也庚寅夏僧格桑與鄂克什修怨稱兵阿爾泰董天弼親往誡諭奏言逆酋已遵教退回朕以番蠻互相仇)
(殺既知悔罪息争姑且釋而不問孰意阿爾泰等竟以鄂克什之地斷歸僧格桑希圖遷就完事匿不上聞益)
(為逆酋所輕視不數月索諾木遂侵殺革布什咱僧格桑復攻圍鄂克什並敢築碉抗拒逆迹益彰勢難中止)
(辛夘冬始興問罪之師二酋如此黨惡跳梁非併力剪滅必貽後患因悔始之曲原赦罪繼之不欲加兵皆未)
(免失之姑息今不得不為除惡務盡之舉矣)尾大不可掉問罪師無已儧拉
雖蕩平(小金川番語謂之儧拉去年冬攻破美諾平定其地僧格桑竄入金川擒其父澤旺解京)促
浸境今抵(促浸番語謂金川也今温福由功噶爾拉移兵昔嶺阿桂抵當噶拉豐昇額至日旁山梁)
(並扼金川險要連次破碉殺賊即日可望罙入)徒以春雪多兼之險可恃武雖
閱於斯功願成以邇實勝豈徒然寶諦力並企正法如
日照么䯢技徒爾(番地春雪本多盖山高氣寒所致即今已交夏令日色暄暖自漸雪霽冰)
(銷易於得進賊雖有險亦不足恃藉曰賊能為扎違祈雪彼邪不勝正技將安施耶)趁暇縱遊兹
馳念惟厪彼
雨(閏三月廿九日)
問宵每報佈雲勻侵曉祥膏霔過辰土尚潤霑不計寸
期真符數(上聲)未逾旬正當麥秀希成實敢謂時和勵益
寅遇閏忽仍消百二那餘緒興戀芳春
御製詩四集卷十二
