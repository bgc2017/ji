御製詩二集卷十九
古今體一百九首(庚午六)
夏日瀛臺
雨足旋清禁詰旦將視朝勤政敢刻懈典禮期時昭取
便憩瀛臺波光漾綺寮漲添魚鳥樂地静松柏喬圖雲
延閣迥却暑凉風招補桐已森翠團隂覆芳翹夏日讀
書處景光昔匪遥
自高梁橋泛舟過萬夀寺至昆明湖之作
夹岸輕籠綠柳隂進舟川路霽烟沈有時送響新蝉急
無礙沿洄漲水深古寺小年付僧領西山秀色待人尋
近耽湖上風光好雨後空明儘暢吟
招隠詩
昔人此作欲招隠者而去予是什欲招隠者而来
且以崇實去文亦可謂之反招隠而非同康琚寓
意云爾
招隠有成例束帛蒲輪徵其實多難副欲隠乃炫名吁
嘻更甚者復以充隠稱世變風愈下矯託非人情所以
安車求不聞在虞廷股肱佐元首喜起歌載賡我欲闢
四門天衢坦蕩平拒人曷其可曲已有不能庶幾兩不
失冀得真俊英錯薪之子思肥遯幽人貞富貴圖誠小
致澤量應宏待賈韞匵答末難荷蕢征苟其有耽心朝
野何殊程
荷
弄影真宜太液中羣葩管領鬯薰風裁瓊作盖辟塵綠
曳綺為裳却艷紅静與心謀寧有色香生鼻觀亦無空
水亭晝永延清爽景會依前興不同
熱
不雨畏炎熱穉苗恐難支雨足熱亦得德暑惟其宜黍
田普霑潤所藉暘以時身燠心則適較前情頓移崇軒
况延涼八面来輕颸南畝力耕者灼背渠寧辭
泛月
心怡覺景好行樂瞻蟾河薄暮斂霽霞入夕含烟波煩
暑蘭塘消輕凉葛衫多奏響岸依竹送香舟度荷寄懷
屬月鏡延詠欣星羅
夜雨
半睡窗前夜雨稠微涼枕上颯如秋芭蕉也覺添清響
邇日森森綠玉抽
點滴簷聲濕砌苔滌炎六月正時哉繁憂早釋清無寐
一晌閒心憶向来
詣静安莊酹酒
先皇后仙逝頓經二十七閱月兹以皇子等釋服之
期親臨致祭感星霜之迅邁思窈窕以難追一瞬
驚心五言誌痛
舊恨千秋永新昌兩度妍望幃神黯爾舉爵淚澘然兒
輩臨祥禫予心警歲年重繙孫楚什不忍讀終篇
喜晴
霖雨頻渥霑黍稻均怒長時若正宜暘邇日晴未放(叶)
永定遭漫溢賑救不惜帑築隄始安瀾南望縈愁想癡
雲漸露空朱日旋騰朗豁然天宇開吾心與俱廣
晏坐
處士小年真放達朝臣退食亦委蛇今朝事簡休閒早
晏坐於心稍自怡
時哉行
時哉時哉一瞬不住源源而来苒苒而去去者不可追
来者詎能駐三萬六千場瞥眼如兹度欲肆志及時以
行樂志既不可肆樂亦安能久達者遁跡於山水放者
寄情於詩酒二者又難適從茫乎吾誰與同堯兢兢舜
業業孔皇皇(叶)是吾師也猶不免吾敢希將惄愁遣
恭奉
皇太后御園賞荷之作
快霽林塘景倍嘉斑龍
王母降仙車冰盤玉潤千年果鑑水霞蒸五沃花稍幸
雨暘符肅乂得陪
色笑賞芳華雙成雲裏休疑顧暫借西池此作家
黃葛篇
種葛生黃葛綿綿花蔓活美人手把金錯刀露裛珠光
向烟割採之緝之為絺綌裁作生衣暑難奪絺綌雖嘉
所值無多禦暑則可禦寒則那魏徵不願為龍逢比干
而願為稷契臯䕫亦將有所懼乎抑亦未之思
聞蛩(六月十九日)
振羽聽莎雞夜凉風露凄不須聞繼響一響百情悽
移竹
三庚好移竹千竿輦脩玉過雨潤到心延風清滿目疎
稱倚窗前密合圍水曲蒔矮近高阜列長傍低澳位置
各有宜片時盡得之量材以官人曷其異於斯竹易人
則難吁嗟乎吾思
漁陽撾
漢陽天地藴竒處往往卓犖出豪英蹀𨄌鼓史纔三撾
至今逢逢聞其聲傷哉鸚鵡遭網羅得無招忌蜚盛名
黃祖固褊急曹瞞實忮者於晉稱良史書盾穿乃舍
喜晴
望雨纔過旋望晴休徵艱致意怦怦愁懷幸共膩雲散
清興端随爽氣生近傍林亭尋嘯咏遥看黍稌利耘耕
階前花鳥争暄景今日迎人總暢情
文徵明墨梅
貞白是本性丰姿有别調不可作梅觀停雲自寫照
日影
膩雲韜曦輪浩蕩無開期祝融疾太甚借得西風吹霮
䨴盡摽去纖絮不留遺朱鳥翩然翔拂我若木枝晃朗
騰清暉森颯含爽颸祛溽觧蒸濕宜暘利耘耔(叶)上階
花影新北陸旋南移累榭迥且敞八面窗琉璃讀書道
趣生對景佳興来(叶)夏日故可畏正有可愛時
題王穀祥水仙圖
澹染檀煙薄著綃泉清石白間飄蕭暗香疎影何輸遜
雅蒜天蔥太琢雕
生秋庭作
虚庭景色颯含金皎日清風拂竹林襍卉晞暘争蒨絢
喬柯得蔭亦森沉鑑池朗印塵俱淨畫壁周遮興可尋
今日生秋閒屬詠平添爾許向秋心
和杜甫遣興五首(首句皆仍其舊而意自别)
天用莫如龍用吉見无首變化故莫測神功在不受憑
雲乃自為攖鱗亦何有豫且得制之是宜慎所守
地用莫如馬水行不如舟物各有所長乖宜失良謀而
况鮮伯樂鹽車老死休舉肥肉脹羣常裝金絡頭
陶潛避俗翁避俗亦避世柴桑樂無悶自著桃源記肩
輿命二子偶顧亦何害(叶)杜陵忠厚人箇翁乃深刺
賀公雅吴語老大故鄉迴兒童不相識問客何處来可
以喻宦况浮雲何係哉山隂泉石佳濁醪常滿杯
吾憐孟浩然盖亦一作者君固未已棄已則覺君舍浩
蕩襄漢間曲高和者寡幸有同心人清辭譽風雅
青龍橋
青龍橋北落漲痕青龍橋西蓊綠原黍高稻下皆怒長
暑雨快霽晞朝暾交風懷新豈易致經予旦夕縈愁煩
年来大田幸有獲酬以慰慶西成間即今消息復可冀
還蘄雨暘時寒暄
夏日香山
蘿逕闢雲關幾餘偶趁閒来消三伏暑坐對一房山籟
度松梢謖流經澗曲潺此時心應(去聲)適陡復憶民艱
此熱不可少山中爽亦多延風開北戶對景秩南訛呼
侣禽窺樹携兒鹿度坡還憐夏畦者勞瘁復如何
雨香館
山齋尚樸綠天叢虚受延凉面面風書案墨林千嶂外
犂雲鋤雨一窗中峰含畫意似懸軸澗有琴音不藉桐
頗識山深秋信早倒崖楓葉兩三紅
致仕侍郎沈德潛具摺請安并錄進詩文稿賦此
賜之
興居封事寄南雲快讀新詩益慰欣起我七言還借爾
嘉卿一念不忘君黃山雲海觀何壯(德?今歲尚杖策登黃山)綠野
林泉咏更芬為語餘年勤愛護来春吴會共論文
山雲
山雲坌入凌雲戶拂拂涼絲度山雨最高樓閣出雲表
變幻須臾迷處所下視村落紛林莽座側飛雲覆平楚
彼有人焉望此間應訝雲中見爾許妙哉竒景真曠觀
却愁下土商羊舞
望晴
喜晴纔六日愁霖復連朝憶昨從香山夹路看良苗便
雨未為害况復滋新蕎云何腸展轉不觧予煩焦所慮
在永定漫隄築未牢此時不放晴盛漲何時消哀哉固
邑民風雨所漂搖賑䘏詔屢頒補救心頻勞萬戶苟失
安九重豈足驕晚来西北風浮雲碎欲飄簷喜乾鵲鳴
池斂官蛙囂宜暘願及時南望心神翹
七月朔日作
靈景騰清曜
皓天符金行仰睇浮雲破廓然放午晴好風西北来襟
袖一以清愁霖見日影頓覺慰快并今年節候遲秋餘
七日程(是月七日立秋)孟朔應嘉占吾將盼西成
昨夜積霖暴展轉愁不寐應為半年判洗我煩憂萃(今年)
(自春徂夏常覺煩勞)曰无往不復吾聞之周易(叶)新秋纔上日便
得逢開霽豐隆尚留戀積重有餘勢徐散歸其岫遥峰
已森翠傍晩蝉聲亮
蒼旻舒爽氣瞻望益屏營宜暘仰
鴻賜
蘐
葉抽蔥綠瓣熉黃墻角含風灔露光鶯下林窺疑借色
蝶飛叢出不霑香義傳爾雅誰家疏詩詠衛風第幾章
我自先憂憂慣者縱教樹背那能忘
銀漢
銀漢欲斜傾秋宵色倍明浪傳西蜀到不共海潮盈玉
斗萍疎點金風浪細生黃姑相望處幽恨未能平
熱
祝融餘景逼蒸熇煽炎威仰視浮雲斂朱鳥騰晶輝大
地既沮&KR0008;溽暑兹其時燠亦豈可無所慮雲復滋傍晚
轉净散幾縷明霞披憂懷始少間額手感無私此後倘
宜暘西成庶可期憂喜摠因民匪為一已謀(叶)視民厪
如傷文王實我師
泊舟乘凉
雲斂長空碧宇蒼泊舟磯畔試乘凉風来水面含新爽
樹張(去聲)清隂送夕陽
金風徐拂綠楊條暑氣能餘幾日驕略得心怡憂轉繼
渾河曾否漲痕消
菱花淨拭木蘭恬一刻能消一日炎秋意今朝知幾許
素蛾纔掃半眉纖
西北風
昨盻西北風時作時復止今朝乃暢然吹萬勢未已殢
雲向難開破碎剰幾縷(叶)應律奏金音驅暑含爽氣(叶)
皎日騰清暉溽熇一以洗雄風詎獨予快意逮閭里宜
暘利大田送馥暨雜蕊春時望一犂頗怨驅雲去(叶)及
恐霖為灾驅雲仍賴此鳴條本無心習習何憂喜
新秋討源書屋
書屋俯清流金風潦水收庚餘三伏末霽快一天秋蓼
影澄瀾漾花香曉露浮啓編心始獲為解憫農憂
秋英十詠
秋蘭
三時不比此時馨紉佩沅湘合擅靈寓意騷人吟不盡
秋蘭終古只青青
玉簮
砌頭墻角自婆娑瑟瑟金風清馥過底事月明難辨色
盛鬋斜墮自嫦娥
金錢
應嗤榆荚欠風流稜郭圓成買斷秋王衍便教嫌阿堵
可能對此不迴眸
雞冠
濃艷當秋别作春籠煙泫露自精神笑他綘幘標名字
茅店何曾解報晨
鳳仙
昂蔵態發色離披引蝶潜蛩兩不知萋菶梧枝團蔭處
應教比物入周詩
秋葵
聞道秋葵解向陽緣階何限仰陽光若非普照無私德
朵朵分光也太忙
牽牛
夏町春田力作過籬邊閒喘月涼多此花應是黃姑種
為到秋来早度河
白蘋
淥水汀洲演漾秋西風波面任飄流誰知點點星星裏
千古騷人寓盡愁
紅蓼
那論深紅更淺紅水濱吹老鯉魚風汀荷敗綠江蘋白
著點容華媚鏡空
蘆花
采蒼沙岸漾風淪合著孤舟理釣綸愁煞杜陵蘿月下
相看一例白頭人
題錢維城山水
峯為師子蹲瀑是鴻龍舞設匪栴檀林定擬瓊瑶圃結
宇卜幽棲伊人真得所
晚晴落照
湘雲徂已弱金風吹正健白帝肅車輿預日先傳信(明日)
(立秋)下舂朗西山明霞色殷縉輝天争日麗瑩波延月印
蝉噪綠梧高蝶栩紫蘭噴宜暘既惬懷樂賞秋光嫩
七月七日立秋
秋色復秋聲人人秋意生剛傳新爽入便喜普天晴白
帝誠知節黃姑若遣情晚来仍渡漢露重一鈎明
古别離
古别離乃有天上牽牛織女星分岐至今八萬六千會
後會滔滔無止期可憐一會纔一日其餘無央數日何
以消愁思古别離天上猶如此人間可例推設使無會
晤安用苦别離古别離長吁嘻
董邦逹谿山清曉圖
天澹雲閒今古情新圖即景益分明爽澄蘭沼波吹細
風度松林籟泛輕白帝精神昨夜入虚堂颯沓此時生
四家六法何須論領略當前妙趣呈
詣静安莊奠酒
恭奉
皇太后懿旨以中宫久虚宜行冊封之禮歲月既易吉
慶臶臨勉遵
慈諭益睠
芳蹤將頒明詔奠以申懷
鸞車邈仙蹤彤管垂思媚齊眉予夙願續絃誰所致上
以奉
慈寧下以率九位惟此蘋蘩重義不容虚置十行竚頒
詔百感紛縈思彷彿鳳幃前翻然来相慰
新秋瀛臺
新秋問景駐瀛臺霽宇澄空鏡影開襍卉環階偏得意
却從何許度愁来
玉泉山曉秋攬景
誰道秋光易感悲秋光亦有助歡時風疏密樹心俱爽
雲淡高空意與遲勒壁詩情覘歲月環階水態淨襟期
山齋小憩方成句又報花間晝漏移
心遠閣作
香山未卜居看山時到此静宜既成園静明希戾止喜
新而厭舊俗情我胡爾今来忽曉秋快晴風日美憶我
邇年間愁多罕遇喜一晌值清閒肯孤名山水拈毫覓
舊題蒙茸蘿霧裡
襍和唐元稹東川詩四首(有序)
偶閱微之詩集見東川諸作喜其辭高而意遠微
之自序為白行簡手寫者三十二章而自錄者惟
七言二體凡二十二首夫詩人騷客憂愁幽思遭
際患難貧賤發為葩辭以舒其憤懣故其詩樂者
讀之而可歌悲者讀之而可泣也予則何有焉然
結習所在正復難忘襍和四章聊適一晌
亞枝紅
百花都解亞枝紅獨許緋桃占化工桃葉成隂臨碧渚
渚花紅尚傲西風
江花落
臨水秋花水面荷西風颯沓落英多歸著處同生處異
不曾分别碧江波
好時節
春末夏初三尺雨暑闌凉早十天晴似兹時節真稱好
每望難逢意轉怦
夜深行
夜深猶自繞階行不是徵歌及選聲十五年来惟一意
晴多期雨雨期晴
泛月
夜夜素華流嫦娥應愛秋冰光寒不濕鏡影注還浮荷
度遠香細蛩添暗響稠中年情味别對此喜兼愁
中元日御園放河燈
恰惜秋湖見敗蕖金蓮萬朵霎時舒漂風不謝光無定
奪月常浮艷有餘梵唄盂蘭初夜舉中元燈火二年疎
(前歲有元孝賢皇后之事去歲於避暑山莊度中節御園未放河燈者盖二年矣)陡思避暑山
莊景詩稿重看隔歲書
題董邦逹山水卷
浮嵐暖翠
嵐烟浮動翠屏横山水之間寄逸情童子抱琴閒覓句
風流活脱謝宣城
秋水蘆村
藤蘿石上月含凉秋水長天溯渺茫宛在伊人何處是
蒹葭采采復蒼蒼
遣興放言
一言而喜一言怒斯人未與道為俱無端而憂無端樂
斯人未與天為徒趙北水灾洛南熟一時披覽郵傳書
喜在彼兮憂在此俄頃意改何居乎况乃昨近望晴切
偶見雲縷生嗟吁金風奏爽清暉懸對景不覺雙眉舒
安能長得雙眉舒樂天下之樂者憂天下之憂(叶)嗚呼
此憂兮孰能解予
題錢維城生秋畫卷
颯颯梧桐爽籟吹雲閒天淡早秋時歐陽有觸曾成賦
宋玉無端獨解悲荻穗白初含退潦蓼花紅尚戀明漪
生秋庭畔披新卷今昔關情有所思
霧
金行宜肅爽胡然雲屢作溽暑究已退晚每殷霞脚予
意慮蒸霖有礙南畝穫嘉種近西成秋陽望時暴今朝
喜薄霧兆晴氛漸霩卓午果朗然清輝懸煜爚金風忽
颯沓郢氣已澄廓公超術信靈豐隆勢已弱慰意對高
秋屬吟寄所託
桂
露重檻風涼迎階綠間黃中(去聲)秋先報節隔歲入吟章
(塞外行圍率隔歲一舉是花未至塞外故云)一例臯塗種偏依楚畹芳誰曾
到蟾窟此處滿天香
晴
小雨便開晴真教暢快生高秋森爽氣新榖兆西成暑
退濃隂轉雲徂遠黛横昨来愁致澇今始稍紓情
題董邦逹山水十六幅
幽谿獨眺
散步廻谿上谿烟豁遠眸妙機窮不盡底用上高樓
松竹雙清
高社結雙清山旁水之涘問誰乃宜兹大夫與君子
池亭清暑
心淨能清暑曾聞白樂天疏軒閒筆硯池上早成篇
樹杪飛泉
疎樹不成林無風自静深飛流閒作響譜入伯牙琴
澄江泛艇
葉下洞庭波拏舟風月多不知兀坐者所寄得於何
虚亭秀色
一亭及一峯足占無邊秀何須論尺絹盤礴勞結搆
秋嵐霜葉
錦林扶翠嶂詩意與秋高紫微已絶詣何必更拈毫
寒林策蹇
詩人慣得句畫客漫成圖彷彿襄陽孟尋梅興不孤
高崖傑閣
飛閣構層巒其下臨無地今朝趁少閒結攬江天意
雲際濤聲
溪聲在松下濤聲在松上高人如太冲軒軒逸興放
夏山初雨
是處畫雲山皆云大小米試問海岳前有景誰傳是
扁舟載菊
懸厓如赤壁短棹泛秋湖著箇瓶篸菊防人道擬蘇
林徑擕笻
林徑喜秋晴擕笻步屧行江淹如擬古興在謝宣城
秋樹含暉
丹楓四五枝白石三兩片秋日朗朝暉晶熒含峭蒨
谿閣閒凭
虚閣誰家子凭欄俯碧流喜者見謂喜愁者見謂愁
疎樹遥村
霜柯不礙目寒村見茅屋欲去訪幽人坡陀凡幾曲
仲秋瀛臺
仙家樓閣迥宜秋瀛海瑶山翠欲流風月清華贏四季
水天朗澈繞三洲露浮金掌凉初動雨過銀河暑盡收
塵世景光難入詠崇情只擬廣寒遊
白玉杯
出璞色如脂成杯圓中規琢磨工有緒古樸製無竒堅
白誰騰說廉貞我欲師流霞曾不泛禹訓已昭垂
承光殿即景
金源喬木蔭松槐簇就團圞七寶臺太液秋風窗裡挹
西山顥氣座間来墨壺琴薦俱堪撫閣漏階籤且漫催
馥郁天香飄桂子此花雅合月中栽
齋居
齋居值仲秋
方壇臨次祭閶闔秩金&KR1195;豐歉籌農計西成定大局二
鬴猶中歲春旱夏繼澇此穫實意外(叶)宵旰慰憫憂慙
徨感
明賜瑞玉將報
貺靈鼓方調氣今秋已云徂来年願如意
題李世倬山水卷
蘚砌新秋有落桐紗㡡却暑尚耽風石欄干外明漪皺
猶見殘荷着意紅
玉枕
素樸獨無文龜兹製出羣何人真截玉(白居易詩角枕截寒玉)高
士可眠雲漫作邯郸想誠堪翡翠焚淮南傳秘訣曾以
不聞聞
題李勉玉泉琴
王孫位將相侃侃持正議榮顯非所耽自號幽清士(叶)
平生善鼓琴雅尚還自製笵銅成兹器歲月猶親誌(池中)
(刻唐肅宗丙申年月有八日咸陽樂幽淸士李勉捐俸鑄造廿有二字)置絃一攫醳玉泉
聲尚沸因憶響泉磬豐劍今何寄重人匪重物望古興
遐思
新月
急就西移為轉東情知數轉便應中素娥盻節興心别
詩客睋空不語同半魄旋飛榆樹杪微香已度桂花叢
露涼風静雕欄畔小立依然箇影朧
鄒一桂秋英卷
派接徐黃江左鄒寒英設色足風流紛開木本及草本
底論深秋與淺秋蝶欲黃而猶待染葉將紅者未曾收
玉欄金井休開展猶恐霏烟露欲留
尚書蔣溥奏進所刻御製詩集書此誌懷
伊余有結習對時耽屬詠賦詩何必多杜老言誠正况
乎居九五所貴行實政享帚虞舛缺綜錄予所命(自丙辰迄)
(丁夘所作詩已積有四千餘首上年曾命翰林中書等分卷繕寫)殺青匪素志既成姑
亦聽裒然宛成帙十二年言行其間憫農切今昔頗可
証治未臻唐虞志徒希賢聖他年諷兹什慙否復難定
董邦逹楓溪觀瀑圖
從心不踰矩得意可忘筌堪識此圖妙休將六法詮高
人宛濠上飛瀑自雲巔楓葉落英似武陵然否然
萬夀日題(有序)
庚午八月十三日為朕四十夀辰廷臣以慶賀筵
宴為請者槩弗許并降旨禁各督撫朝謁然
慈寧行禮正殿受賀與夫乾清家宴例不可缺頃因遵
奉
懿旨繼冊中宫嘉慶洊臻禮儀既具邈然憶向豈恝諸
懷且左顧九列都無與朕齊年者矣因用杜甫藍
田九日之韻漫題近體聊亦寓意云爾
淨斂緗雲碧宇寬宜暘嘉與物皆歡中宫初正名偕位
萬夀齊朝衣與冠有憶那忘桃月節無言閒倚桂風寒
晚来家慶乾清宴覕眼三年此重(去聲)看
古玉巵
峚山良種瑕不匿磬口徑圓逾周尺古人之器君子德
千年煥發光而澤緣底細纈流霞色青蓮醉此三百石
貯之温室雄虹射六清醴齊浮未得旨酒有戒古訓式
題蘇軾書金剛經卷
礦窟炎洲善比形(軾自識有人鑿山取銀礦至深處聞有人誦經聲發之得一人云吾亦取)
(礦者以窟壊不能出平生誦金剛經自随每有飢渴即若有人自腋下以餅餌遺之殆此經變現云云)無
聊聊復寫金經三乘總出胸前卍四句全提舌本青宿
世由来原佛子齊諧奚事說奎星燒猪佛印相勤請一
笑遺之換醁&KR0812;
中秋日即景
雨過晴空爽氣深興豪酬景一登臨自来都識團圞節
此際頻增今昔心寶月光生滄海上金風香在桂花隂
宜秋帖子當年咏舊緒含毫杳莫尋
題倪瓚設色水竹居圖
疎林淡墨倪迂法寶笈常收紀有詩設色蒼然宜水竹
雄渾筆合薄黃癡
王蒙秋山草堂圖
静看黃鶴山樵畫神藴錦里高人詩兩行秋樹紅復綠
獨拔中峰参且差意行水宿皆適性谷粒坊芹可樂飢
茅簷把卷何為者此間奚必重題詞
御製詩二集卷十九
