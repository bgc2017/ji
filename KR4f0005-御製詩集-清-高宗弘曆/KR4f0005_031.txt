御製詩初集卷三十一
古今體六十六首(丙寅三)
暮春恭奉
皇太后建福宫賞花侍膳之作
新花廻雁報春歸韶景長舒愛日暉幾个綠筠吟鳳管
雙株紅杏舞萊衣酒斟北斗升玫陛夀指南山映瑣闈
恰喜宫中承
色笑芳辰風物摠光輝
覺生寺大鐘歌用沈德潛韻
鼂謀弗善野戰龍金川門開烈燄紅都城百尺燕飛入
齊黃羣榜為奸凶成王安在乃定案夾輔公旦焉可同
瓜蔓連抄何慘毒龍江左右京觀封謹嚴難逃南史筆
懴悔詎頼佛氏鐘道衍儼被榮將命犍椎冶盡丹陽銅
穹窿重過萬石&KR1607;印泥精鏤禅機鋒夏屋十尋虞不舉
鯨魚盈丈方堪舂山靈水族無不具魑魅魍魎怪哉蟲
欲藉撞杵散憤氣安知天道憐孤忠榆木川邊想遺恨
鳬氏徒添公案重憶昔遨遊西海子水天上下玻璃空
一川可通萬夀寺夤緣偶挹曺溪宗喬松偃盖假山古
傑閣巍巍獨據中洪鐘在懸洵偉觀連吟更喜昆弟從
蒼黝其色蟠其紐中宏外聳何隆隆華嚴字蹟傳沈度
半滿全揭開群蒙覺生鹿苑
皇考創材飭内帑羣鳩工謂是善吼周沙界乃從舊寺
移乘風太清十里渺乎小日日演梵聞離宫(覺生寺去圓明園二)
(十里)抎考已廓苾芻眼摩挲更暢騷人胸不離一步鐘如
是東西分别心猶蓬我惜德潛老始達其詩亦復倫考
功成編著作呈乙覽不聞肯作蓀佯聾獨愛長歌踐其
韻非侈藻采争雌䧺載賡酬倡古弗廢詩話千載留芳
蹤聖經佛旨䆒異路將以何道訓成童於論於樂備法
物安可以此歸辟雝安可以此歸辟雝不如任彼出林
大且逢(末數語反德潛詩意)
宵雨
宵雨燈忩外廉纖入聽頻漸增簷溜響全潤樹隂塵度
寸應滋麥聞聲已暢神披衣忙看處此樂共農民
題唐岱仿王蒙山水圖
形似休論刻楮工誰能牛目辨顛翁臨平秋色知何許
(王蒙粉本盖圖臨平秋色也)只在楓丹荔白中
惲夀平水村春曉圖即用其韻
植援門對溪山秀長謝淮南招隐心恰恰黃鸝方哢曉
依依綠樹已成隂
季春景物
遊絲罥柳柳絲斜未幾看花早落花乳燕認巣猶想像
流鶯隔樹已周遮東疇欲跨秧針馬南國應分榖雨茶
莫向桃谿重艤棹難堪廻首眄餘霞
含韻齋玉蘭
桃魂杏魄逐香塵玉樹臨風尚占春詎是幽齋能駐景
應緣擱筆待詩人
花開花謝悟根塵底事凋秋底豔春待詔風流重得晤
玉蘭堂裏玉蘭人
便使成塵作玉塵肯如木藥太酣春拈來迦葉猶微笑
寧不相思若箇人
園中剪花令内侍恭進
皇太后
姹紫嫣紅且慢論會心萬卉摠金萱生機頗惜當春剪
瑞色還欣帶露緐應有蝶期随步步何湏風信報番番
蘭香萼綠仙家種飛上蕭臺侍
上元
輕雲
輕雲釀雨風常妬白日當春漏為催不是東皇偏有意
應緣使我憶年来
御園耕種
皇考時歲舉行之盖自豐澤演耕與夫耤田親耕並此
而三重農之意於周有昭云
弄田播種近臣從不比親耕典秩宗布榖有聲春已暮
看花無興草全茸勞躬漫謂勤民亟愁意多緣望雨濃
豐澤耤田將御苑年年端是重三農
命沈德潛題黃公望山居圖引言
畫家貴正不貴竒大癡此卷三昧知天地造物匪物造
元氣裹合神淋漓六法上乘我所喜言之不足長言之
石渠寳笈惜未載行幐書笥常相随田盤小憩天成閣
展覺峰巒近列眉香山岫雲足佳趣以境質畫非然疑
乃知逢源任左右是謂㒺象合天倪如入畫禪晤思白
摩詰雪江有所思我欲夀之以佳作德潛手筆猶能為
富春大嶺汝有記弔古寤歎興嗟咨試評此畫得所否
更湏紙尾揮顔碑(德潛頗工書法近始知之)
御史有以沙汰僧道為請者朕謂沙汰何難即盡
去之不過一旨之頒天下有不奉行者乎但今
之僧道實不比昔日之横恣有賴扵儒氏辭而
闢之盖彼教已式微矣且藉以養流民分田授
井之制既不可行將此數十百萬無衣無食游
手好閒之人置之何處耶故為詩以見意
頹波日下詎能廻二氏扵今亦可哀何必闢邪猶泥古
留資畫景與詩材
悶
饒得無悰春晝永幾曾有喜近臣知清暉松籟聽来慣
又是常年望雨時
御園暮春
日涉原成趣偶臨亦復佳紫苞新筍籜綠染老松釵燕
羽初窺戶花隂漸下階消閒惟義府堪以適幽懷
緐紅漂錦浪嫩綠鎻書帷春色闌珊矣鶯聲睍睆而護
紋鷗性野逐蕊蝶情癡大塊文章富時為一寫之
恭讀
皇祖久旱無雨夙夜徬徨夏至前方得普霑詩敬依原
韻
十歲九春旱渾如例有由寧能委氣候祗自萃焦愁驅
雨思屏翳騰風畏石尤敬惟當日
志益切此時憂
風
試詢巽二勢何䧺堀堁揚塵鎮日中南畆尚無滋麥雨
北方饒有妬花風已愁作意張彭怒更慮方来釀藴隆
時復披襟轉增悶豈徒騷客歎飄蓬
海棠
蝶黃花紫句佳哉聞道仙山取得栽遮莫彭生傳恨癖
空懷杜子閣詩材破顔笑處春將暮凝睇吟成篆已灰
恰似唐宫饒國色江梅開盡海棠来
孔雀開屏(孔雀張尾謂之開屏)
斕斒越鳥雙厥趾離離綷翼脩脩尾不因毛羽好矜張
何由却入樊籠裏樊籠初苦久亦安轉㤀飲啄棲深山
珠簾繡柱春光媚時復開屏炫美觀開屏不惜全身力
但博人誇好顔色錯星縟錦信焜煌而我對之三歎息
慕譽徇名有是乎摇唇鼔舌皆汝徒安得李家善射手
中汝雙目何天衢
王蒙滌硯圖
臨池静課餘洗硯命僮胥應有魚吞墨那無鵝換書豈
懷投卞璞惟覺類莊樗徙倚南榮下窗開萬象虚
謾題
花信枝頭小駐留那堪巽二鎮為尤評量今歲無多句
不閏春光祗閏愁
木變石
千年㵎底木變石堅且脩如何百鍊鋼反為繞指柔難
辨来南海但見砥中流可以礪霜鋒入水斷蛟虯君子
慎所託從革終貽羞
百花行
東風吹入百花心百花芳意穠不禁委紅暈紫殊態度
笑靨明眸無淺深已醺錦蝶垂弱翅更溜幽禽送好音
綺樓舞袖招瓊瓣金谷華筵頽玉岑昨朝枝上猶增色
今日叢前漸張隂此際東風還似舊可憐百花難宿留
(去聲)百花不惜為風摧却悔當日因風開
榆餅
阿堵榆梢報暮春大官初進冷淘新却殊麥穗還需雨
絶勝楊花只糁塵侔色過扵吴繭綠成模恰似沈錢勻
充飢此物猶難得嗟彼鳩形鵠面人
圓明園牡丹已開遥詠
常年在圓明園牡丹開時無不望雨者故排宴翫
賞十歲而一二耳兹鼠姑已放雲漢復賡適齋禱
宫中不復命駕匪慕徹懸之名盖以常年此際即
在錦叢繡逕邊未嘗不望雲蹙額則不駐行時之
蹕轉可解對景之清憂或不致以殺風景貽笑女
夷耶
苑丞瓶貯露苞新報我欄邊花信頻若憶邇年重望雨
幸逢今歲尚餘春(牡丹每以四月始開今歲逢閏故先常時)日来委積應無
那卉裏風流孰與倫鏤月開雲軒好在(園内牡丹盛處軒曰鏤月開雲)
(為四十景之一)可容常自對愁人
詣黑龍潭禱雨
又復賡雲漢常懷離畢星麥焦思餅味塵暗掩山形此
日祈神湫何時御號屏地靈禱必應獨我禱希靈
是夜微雨叠前韻
隔林霏薄霧入夜隐疎星忽聽浽溦響難安夢寐形數
殘高閣漏倚徧小山屏自咎吾言戇還蘄沛大靈
夜雨(閏三月二十八日也)
妙會東坡喜雨萹憂懷全釋疾都蠲輕湔鴛瓦飛簷溜
亂點雞枝暗暝烟已自中田歌既渥何妨半枕聽無眠
朝来畿輔知何似恰幸濃雲遠近連
閏三月二十九日作
年去年来定有因不然消息若為輪鳥官巧置閏三月
詩客難逢百二春尚有香紅漂逝水那無嫩綠暎承塵
東皇收拾韶光盡一刻何曾肯借人
是日雨足率題
恰欣春閏偏愁雨雨足翻憐春已辭應是東皇具神解
不教人太占便宜
孟夏時享
太廟敬成
清和方入律禋享正當晨一脉
聲容接千秋禮樂新
格思懷謦欬迄用重逡廵膏澤新敷徧欽承倍惕寅
題仇英撫松看菊圖
擷芳撫介自徘徊招謗常懷公幹纔不為白衣同送酒
王公安得過橋来
邊文進王紱合作竹鶴雙清圖
九龍沙縣兩幽人一味芝蘭氣合親恰似綠筠將白鶴
無心常自結高隣
千里鏡
巧製傳西海(是物傳自西洋國初始名之為千里鏡云)佳名錫上京欲窮千
里勝先辦寸心平(視此鏡者手或欹斜則不能見遠矣)能以遥為近曾無
濁混清一空初不照萬象自然呈雲際分山皺天邊數
鳥征商書精論政曰視遠惟明
明史綱目書成有述并(序)
明史綱目之書不可不亟成之而又不敢率就之
盖明史已出於百年以後綱目若復遲待咎將誰
諉而取裁義例校閱諸臣一一請示既以身任其
事則不得徒博欽定名目已也將天下後世之公
論扵是乎在書成既親序以冠簡端復為此詩以
見意并識有明三百年興亡之概焉
直道惟憑信史留斯民三代理無偷學探司馬治平要
書慕文公體例優亦曰此心無予奪敢云我志在春秋
編摩端識權衡在魚魯何妨付校讐
蛇分星聚瑞符覃崛起原從皇覺庵燕國帝車遥指北
金陵王氣遂昌南一時開創經猷集奕世風聲節義談
若論
興王自東土比湯慙德更無慙(昔人謂三代以下開創之主要當以漢高祖元)
(世祖明太祖為正然漢明雖起布衣䆒其宇内之臣也元雖非宋臣猶嫌取自其手惟我朝平李自成之亂而)
(有天下扵明為有恩比元尤為盡善云)
金川門外血波横大義奚稱旦輔成難諱齊黃疎計略
尚憐氣節在公卿緇衣不辨真兮偽斗粟從来弟與兄
獨笑吉安胡侍講一豬不忍太癡情
慢言此輩弱而愚甫節魚童何代無不少英明偏授柄
端因威福遂專樞善窺更自依房闥妙術惟應導宴娱
屋社當年緣底事厲階屡肇自宫徒
持盈保泰信惟囏往復平陂理轉環拜䟽省僚羣自去
垂衣宫禁尚躭閒蜩螗三案紛轇轕門戶東林激變患
獨有思陵殉宗社故宜矜惜動
龍顔(明之亡實亡扵萬歴之惰扵為政及天啟之䦣不盡崇禎之罪也故我世祖以禮葬扵思陵加)
(謚建碑較古獨厚云)
賞罰當時猶貴信况於萬世信無刊(二語夲方孝孺史論意)從来
舊史傳三述亦越新編切五難義利纖毫毋或爽勸懲
一字必期安試觀三百年間事已意曾無愛惡干(從来為史)
(者扵本朝多諱詞扵勝國必過語此春秋以後所以少信史也朕每引為深戒故扵明史綱目亦唯善者善之)
(惡者惡之因物付物不敢以已意好惡為褒貶後之觀是書者其必有以諒吾矣)
王翬石磴巖關圖即用其韻
天外芙蓉萬朵稠巖關拾級逕偏幽若教吸盡西江水
高坐峰巔許掉頭
王翬修竹遠山小景
寫竹惟傳風雨枝聲敲寒玉别丰姿無多石谷蕭然筆
恰似湘江颯爾時
詠御花園藤蘿
禁松三百餘年久女蘿施之因亦夀每擕春色見薰風
似顧杏桃開笑口或蒼或豔雖不倫齊年恰比列仙真
窺戶小兒髮已雪雙成綽約猶嬌嬪蜂衙蝶陣年年判
兔葵燕麥何湏歎清和沐雨影亦鮮便入蝦鬚上龍案
晝長幾暇倚玫除南畆初霑憂慮舒却憶風人善體物
匪伊垂之帶有餘
聞宣化得雨誌喜
去歲臨元塞廻鑾駐赤城延緣諮物土關切廑農甿數
郡均需澤當春已誤耕太倉雖散粟窮巷必呼庚扈吏
頻頻勑雞書屢屢行復聞冬雪短安得麥秋成縦處清
嚴境如聆歎息聲憂民緣本性祈歲自衷情近者天恩
沛因之蜀望生曾無遅日待早接報章呈焦壌霑優渥
良苖勃發榮山田青乍遍溪畆綠應盈此喜真堪喜豐
亨乃大亨有耕方冀穫既雨亦宜晴更慮三時遠寧容
肆志萌樂憂先後際較量實難平
火前茶
槍旗初吐含輕烟雨前不已稱火前吴中自来俗如此
競巧争新實可憐學林昔日傳新話(學林新編王定國著)即今例
事無湏怪清和宿雨潤簾櫳越甌小試瓶笙籟詩腸既
沃興懷賖古道邈矣寧惟茶君不見三十而㛰四十仕
今人安能遅待此
初夏瀛臺
趯臺新綠窣朱欄一雨林塘頓改觀婪尾風光渾似畫
鴨頭甲煎絶勝蘭
乳巣新燕護紋鳬萬物形形色色殊識得羲經真易簡
南風一曲想姚虞
凝黛天容誰為洗湔塵花氣却如蒸弄田尺澤霑豐澤
念到王畿喜倍增
年来憂喜更如何六幕均調自恧多膏壤廻蘇生意滿
靈臺欣此對清和
浴佛日復雨因題
九龍噴水梵函傳疑似今思信有焉已看黍田霑沃若
更欣椒壁慶居然(是日中宫有弄璋之喜)人情静驗咸和豫
天意欽承倍惕乾額手但知豐是瑞顒祈歲歲結為緣
(浴佛日有結緣之俗)
常雩齋居
宜暘宜雨信無違茂對清和麗瑣闈敢詡休徵符肅又
不忘勑命凛時幾齋宫籟静猊煙直高閣宵清玉漏稀
却憶邇年當此際望雲常自夜披衣
詣齋宫雨
翠華棽麗鳳城闉
殷薦常雩舉見辰恰喜九霄蔵日御直教萬里瀉天津
彌空白映雲容重繞陌青廻草色新憑覽霏霏沃心所
幾多歡慶幾虔寅
齋宫對雨有作
自我肇
元祀四年三望霖(常雩於癸亥年始定議舉行然每值祭期無不望雨者今歲仰蒙天)
(眷膏澤已霑而此日復霡霂優渥何慶如之)敷天新沛澤豫日此濃隂樹色
深如洗簷聲静似斟依然遷坐處敢㤀曩時心
雩祭禮成敬述
絪緼雲覆燎煙凝
泰幕穹窿捧璧升喜為雨靈占歲有畏因
天眷與時增崇牙簴簴編懸列房俎恢恢大武登㐮事
羣工欽對越敢云昭假我衷曾
雩祭廻鑾輦中即事
時放暅陽時復雨也宜麥熟也宜禾頻邀
天貺真堪幸返已還增敬畏多
香衢迤邐不生塵夾道惟逢歡喜人恰似身遊極樂國
紛随威鳳與斑麟
行雲欲散霽煙凝已看芃芃滿綠塍屈指祈年勤一紀
如兹時若幾年曾
黃道如弦接闔閶和鈴噦噦聽聲揚憑輿不敢渝乾惕
夏長秋收日正長
白瓷枕
枕石不如流潄流不如石瓷枕堅且潔堪贈如兹客既
質玉之質復白雪之白磨湼不磷緇拂拭多光澤恍挹
神仙人精神盎内積豈伴窈窕女粉黛汙顔色可薦牀
之東亦宜牖以北張氏榴應羞錢家石豈特虚堂夏午
閒松濤泛幽席朅此夢羲皇古風如可即
碾䬯
麥有小大殊實則皆一類大者常先熟亦頼雨暘遂去
冬雪澤稀望雨過春季將謂麥全無安望餅堪餌閏月
遅節候夏首霑天賜旋轉豈人力芃芃隴廻翠風翻萬
頃波晴飽千針穗猶可半收穫喜出吾所意大官供碾
䬯雕槃聊一試縦遜玉食腴愛此田家味
臨力命帖偶題
顔筋柳骨休云云世將家雞薄右軍而我更多會心處
事不師古匪攸聞
陸治花谿漁隐小幅
居山畏不深宿水畏不曲山深方隔塵水曲斯遠俗鳴
榔嘉蔭下紅貼春波綠長笑桃源客千載炫耳目
文嘉横琴聽泉圖即用其韻
世間萬事如雲烟逝者應懷子在川焦尾不弹非默坐
祗為真琴當我前
明賢象牙章歌
古有刻玉為六璽是為天子之寳瑞炎劉以降銅印傳
上自公侯下郎吏牙門部曲行軍符以昭信守别真偽
抑埴亦復誇象齒製巧用便釵脚利何人好古比集狐
明賢歴歴著名氏貂璫但知金玉重棄置尚方之敝笥
我偶發視識舊物乃命文臣重排次徵明父子為巨擘
太原王寵包山治墨林鑒賞最精當幼于雅抱山林志
屈指鴻儒凡幾軰如在一堂相把臂文苑盛事有如此
金薤連城遜美萃龜壇螭紐無不具大小鳥篆咸該脩
錦囊檀匣允所宜肯教俗物同濫厠名章幸得歸九重
不然優孟風應熾不然優孟風應熾嗟嗟剛卯翻增媿
御製詩初集卷三十一
