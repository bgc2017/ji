御製詩二集卷六十四
古今體八十四首(丙子五)
恭奉
皇太后御園觀荷之作
快雨剛逄此快晴盡驅炎暑曉凉生承
歡日愛三庚永(是日初伏)及節花看五沃擎徼露延年金掌
勝度風凊夏玉階清雲龢笙是雙成按歲歲籌添海屋
盈
日影
望雨過夏半無心問風景雨足倚閒庭忽見上階影懸
光已含清表晷略减永斯寧始扵斯金柅義堪省
雜花
錦蹊繛約綻羣英影入窗紗最有情夕鏡曉珠光爓爓
秋金晴雪態盈盈春園夢蝶不相識露砌悲蛩有宿盟
若向玉臺理新詠祗宜掞藻是飛卿
高克恭林壑高風
樹態峰姿濕潤凝危亭趺坐悟南能軒軒漫道偏孤寂
太古林嵐耐久朋
題張宗蒼雪景
叠嶂玲瓏萬樹皚溪邊應是訪梅廽越童慣解收瓊屑
曾供陶家使令来
上伏何来滿意凉干巖雪色對宗蒼兹人真蹟從兹少
所遇隨題自不妨
西直門外
視朝臨法宫趁曉策青驄豈不日咨政曰此禮所宗石
街路蕩蕩柳陌烟濛濛已喜滿葉露將吹華黍風踰月
未經郊外道瞥眼流光入西顥早黍晩禾率已齊下隰
高田皆覺好自哂吾愁何太早復思正亦不可少
新秋瀛臺雜咏
琪花瑤草露華浮水面風来香滿楼怪底今朝披颯爽
日交秋月節迎秋
名園日涉方成趣我却踰時始一来了識餘閒不多得
猶然位置復何哉
竹蹊詰曲如詩讀湖石玲瓏當畫看屧步不妨過半里
心舒雨後曉秋寒
花鳥契幽皆悦目林泉遠俗總怡情設教著處標名字
反覺區區太泥(去聲)生
嘲劉統勲
劉統勲以協理總督轉運軍儲駐巴里坤逆賊阿
睦爾撒納之叛煽阿巴噶斯哈丹等擾我臺站將
軍永常聞風恇懼自木壘退師巴里坤劉統勲輕
信不察率議棄地退保哈密審爾則何以不數月
間大軍旋收伊犁逆賊亦何至窮蹙遠竄耶朕燭
照其謬慮搖軍心命褫職治罪今舊疆蕩定逆賊
指日就縛念劉統勲一書生也軍旅非所嫺且非
所職設令模棱者處此轉以緘默自全而奮發吐
露尚知急扵公事是其識雖乖而心可諒爰畀以
原官并拈此嘲之
集賽伊犁歴一過珠崕請棄竟如何我非勤遠惟觀火
卿誤飬奸作止戈究勝寒蟬原所諒堪稱老馬可無訛
犎牛(即駱駝也)騎進陽關矣只恨難為叩角歌
蘆花
液池蘆葦每先御園作花蓋以種植年久根深蔓
長發生既早衰落亦如之觸目有會因成二篇
蒼蒼掩映白蘋洲怪爾含風劇報秋物理試同人較量
定惟老者早宣頭
颭烟采露吐絲絲摇曳秋光滿液池園葦不湏嫌落後
遲生贏得老還遲
悦心殿
納遠虚窗萬景羅往来清憩此為多金仙露下清秋氣
玉蝀風生太液波自是山林在廊廟不妨黼芾入松蘿
(是日御殿後即扵此更衣故云)問予底事心知悅暘雨剛時蔚黍禾
長河舟行雜咏
川路端宜趁曉凉溯洄偶此泛烟航誰知伊軋棹聲裏
瞥過長河十里強
水淺舟膠向怨遲漲增雨後恰相宜有源尚爾需資藉
嗟爾無源厭取資
蘭橈曲折過前川鏡裏樓臺宛若懸樂善園中松好在
龍鱗待撫又經年
露氣波烟滃未消陸塍水町蔚新苖一般歡喜非絲竹
勝爾維揚廿四橋
湖心樓
金河流至此而益寬滙為一湖以蓄其勢並為長
壩以偹節宣斯長河左右稲田皆資灌溉矣湖心
樓三間大有嘉禾烟雨之致
坎流兊澤兩相資湖控金河合在兹便向中央起樓可
每因稍暇泊舟宜瀟湘畫意看米老烟雨詩情憶禦兒
長壩節宣稲田頼淙濤聲在座間披
金河泛舟至玉泉
舟舍長河泛玉河尋源欲至玉泉阿湖心背指紅樓遠
波面遥瞻翠巘峩漠漠水田新雨後輕輕隄籟曉凉多
菱絲甓社分明是那更拘墟較若何
界湖樓
金河高長河玉泉高倍蓰設非次第蓄一瀉無餘矣裂
帛本有湖方塘數畆耳接上擴充之此湖殊渺瀰界隄
築横樓漪影飜窗紙實得空澄趣詎止烟波美面面闢
溪田萬頃綠含綺隨時祝有年是吾乃所以
題董展三顧草廬圖
遺世高風卧草堂殷勤三顧篤樓桑固應感激終身識
二十一年那便㤀
賦得洗車雨六韻
高樹晚霞晴油雲嶺外生秋霖飛倏忽七夕度分明拂
漢曾無爽隨輪似有情定應命造父豈為降方平碧落
寧留滓金根待洗清不知誰最恨點滴聽深更
昆明湖荷花詞
深紅淡白盡開齊水面風来香滿隄誰道秋湖乏春色
春光恒在六橋西
淨植清標欲拂衣錦帆風裏度芬菲漫云鷗鳥無情者
看取眠波不忍飛
十里霞香蕩槳過花潭葉嶼錦成窠絶勝越角將吴曲
未許妖姬鬪綺羅
綠蓋珠擎曉露濡盈盈照水足清臞近天贏得常吟賞
麴院還能似此無
雲淙室
雲裏流泉活似雲雲容泉態兩難分極娱視聽根塵净
耳可為觀目可聞
泛舟登石舫
月牖居然迥風帆了不移換舟仍隔岸登陸復臨涯水
態雲容静浮深泳廣宜橈聲去遠寂離即一為思
新秋萬夀山
花氣宜過雨梧風最引秋登高渾可望遇勝亦因留絶
頂本無暑大田臨有收居庸直北翠佇待捷音郵
花承閣
月匡早種千年樹雲構常承四季花何必餌芝將鍊石
陵塵是處即仙家
題隨安室
花承閣東峪結宇敞而幽忽步階梯降方知上下樓室
聊因舊號(隨安蓋予舊日書室名也)學祗仰前脩今昔勞閒異惟從
二典求
飬雲軒
巖室無端倚翠微朝嵐夕靄蔚雰霏便應滿貯英英氣
留待三春作雨飛
題張宗蒼摹郭熙筆意
山勢排空樹染霜傳神活脱是河陽高人坐愛松頭月
客子詩成驢背凉朔氣惟應愁宋玉南雲今復見宗蒼
如探勝到幽窮處將謂無多意轉長(内府所藏宗蒼手蹟搜題殆遍故末)
(句及之)
移竹用白居易題盧秘書新栽竹二十韻
品稱松梅友標從澗谷槃端惟庚伏種誰覺歲寒難暑
雨纔過漢清風要拂欄相延君子植宣命上林官遠莫
離墻外虚教暎座端抛簮應折玉置笛漫成欒秋矣土
仍溽(時雖秋月而尚在伏内故可移竹)時哉露已團琳階乍淇渭員嶠
擬珠玕遐想白居易時當夏日殘友人相志契題句忽
心寬籖拂秘書帙蟬籠少傅冠詩情真灑落酒興未闌
珊颯颯葉全放亭亭根互蟠眼空上下古意足兩三竿
而我曾何謂亦為如是觀畫疑展同軾賓欲比金蘭恍
可消清暇猶能引静歡既深因既邈宜密又宜單聲戛
盈聽寂隂交滿目寒獨思彼作者寧識此廻看
元人倣米氏雲山
七澤山圍碧水三湘雲重蒼天何必重尋姓氏直稱海
岳家傳
立秋日作
立秋宜雨又宜晴農諺何曾有定評今日雨佳晴亦快
對時額手祝西成
晚晴落照
秋雨既應節晚晴真復美徂雲戀日光絳染拖霄綺林
翻鴉背赩高低雜翠紫農徵信慰懷觸目皆堪喜凉魄
暎素輝蘭舟候湖涘
泛月
驟雨過河源緗雲一以歛秋蟾向圓際冏冏清光澹時
我當慰志御湖聊遊覽金波叠綺縠玉蕊霏菡蓞舟徐
棹不鳴岸近螢猶點蘇壁興飄飄謝樓寒晻晻酒醴設
弗斟笙歌俗可減惡旨彼宜欽長夜吾豈敢
倪瓉山水
老筆疎疎了了幽襟落落蕭蕭假相不妨貌似真宗誰
解神超
膳羊
一時思膳羊問之尚膳云爛羊向每供邇何闕供頻尚
膳者答言羊亦有等倫或自喀爾喀或烏珠穆秦納諸
慶豐牧(慶豐司屬内務府職養外藩進羊以供尚膳取用)近乃多牂羵以此未
烹進遺忘非庖人我謂此言誕屬内務府臣牧者果致
瘦所司罸宜申苟有博碩者是乃飼飬勤其過在尚膳
可聽虚辭文慶豐牽羊来三十維物羣其角咸濈濈無
一羸露筋設倉卒市取市無北塞羒有亦一二耳如許
從何臻乃知尚膳譎卸過計可嚬倘教置弗問慶豐屈
何伸一羊事本細而我畏有因賞罸苟蔽近吁將害及
民辨詐取吳亮戒宣愧宋仁
夢遊仙篇
遊仙不藉偓佺松食之三百歲有窮遊仙不藉徐福船
五千男女海外捐真人尺宅居中央素雲為車驂兩凰
傲睨碧落寥茫茫銀臺玉闕參紫皇桑田變更凡幾閱
可惜六鼇骨已雪東廂技癢乍窺窗王母見之乃饒舌
雙成如花貌嬽嬽三萬六千猶青年
鞠歌行
含章靈芝相連延檀為鞠室錦布筵金釭落帶夜繼日
美人擊鞠乎其間鵝笙象板法曲度漢皇輦過或不顧
夜深散去螢為燈響屧莎街濕秋露
有所思
我思虞廷應無面從人重華何事猶諄諄大智若愚大
詐若忠動云孤立寕無暗同昔亦登泰山巃崇壓齊甸
一指横目前咫尺不可見觀火實易觀人實難逆詐詎
可先覺稱賢蒿目茫茫心為寒
題張宗蒼畫
隔谷相看瀑水寒漁舟唱晩泊前灘設如作者為皮陸
定道斯宜卜澗槃
雙烈詩
雙烈詩者例雙忠詩而作也昔駐藏都統傅清左
都御史拉布敦誅叛臣朱爾墨特納木札爾以人
少力微二臣死事然䆒能鋤元兇而安絶域故臨
奠建祠並有雙忠之詩以揚其勲去歲命定北將
軍班第議政大臣鄂容安駐伊犁時二臣既奏阿睦
爾撒納有反志朕命便宜從事庶幾消患未然乃
二臣觀望疑慮以致兔脫而賊黨反得結連赴約
襲我軍營二臣力不能敵捐軀沙場猶之死王事
也一以勇决建績一以徘徊僨事然而臨難致命
奮不顧身有足哀者今大兵既靖伊犁逆賊窮蹙
逃竄不日獻俘二臣靈轝至京之日朕亦親臨醊
奠並成是作雙烈云者蓋不如雙忠之盡善矣
昔有傅介子手斬樓蘭頭通權建殊績芳名播千秋况
乎統三軍既悉彼逆酋一武夫之力何事仍夷猶逡廵
大軍徹偏師五百留彼梟有密約入覲中逗遛八月廿
五日三處共一謀阿睦爾撒納来阿爾台陬將合其部
衆挈妻孥以逃(叶)是則預有旨其妻孥盡收厥阿巴噶
斯斷我軍書郵克什木巴朗伊犁逞劫偷兩路如期發
猖狂肆呌詉(叶)蜂屯更蟻雜不可爬與梳(叶)二臣知不
敵全軍將内投而彼截歸路加以聚蚍蜉巴朗諜致辭
權假為我逑徐當備馬駞送之返皇州二臣怒唾罵天
朝無此媮效死視如歸背義生肯求奮旅更前進氣髮
衝兜鍪終知事不濟畢命飲屬鏤(叶)問罪重整師豈辭
雪載途(叶阿睦爾撒納叛後向謂事難成者皆以為不出所料伊犁卒不能平朕料叛賊隂險多詐其)
(得在此其失亦在此伊犁之衆不過一時附和終不能人盡從彼若少延緩則叛賊又將别生變詐反失事機)
(因正永常恇怯退師之罸急趣西路軍帥尅期進勦旋扵今春直逹伊犁逆賊失據奔竄)旋復定伊
犁脅從寬厥尤一二助惡者(謂阿巴噶斯克什木之流)繫虜皆虔劉
渠魁竄異域王師奮遐搜亦聞哈薩克縛獻深同讎命
求二臣骨靈輿返首邱臨奠例雙忠惜哉淚湧流初若
聽我言寧有今日不忠扵國有濟烈惟已不渝(叶)究匪
貪生比使我悲心悠朱門歌舞軰青史文章儔我豈為
彼哉長歌旌乃休
舒布圖鎧巴圖魯竒徹布歌
千人萬人敵昔有亦惟能將資衆力一人奮勇敵二千
昔未前聞今始出其人曰惟竒徹布向為侍衛偹宿直
(叶)去歲從軍監包沁包沁之人乃通賊(厄魯特呼礮為包包沁其司礟)
(人也上年正月其宰桑阿克諸爾率衆二千餘人来附逆賊阿睦爾撒納之亂包沁煽動闌出卡倫為官軍所)
(殱)来圍其帳欲肆害竒徹布曾無懼色徐腰櫜鞬手弓
箭出帳跨馬聲霹靂蟻聚呌讙羣近前應弦馥倒賊辟
易辟易復前恃其衆長槍火銃競相逼竒徹布且戰且
走得一柳林為障翼賊人圍之凡數重恐自傷無施銃
隙持槍人亦弗敢進進被箭死屍横骼二千人各二十
心一人氣奪二千魄侵尋天暮衆西奔竒徹布歸奏殊
績賜金賜爵酬勤勞復請從師肻宴息舒布圖鎧巴圖
魯神勇之名汝應得荆軻孟賁匹夫豪日月爝火光應
熄我歌嘉爾豈徒然勖我八旗永為式
三巴圖魯歌
巴圖魯者勇冠軍昔我旗人頗恒有近世以来殊不聞
蓋因太平日已久歲寒松栢見後凋當春何以殊榆柳
邇者西鄙屬用軍折衝咸欲效奔走舒布圖鎧已超羣
三巴圖魯亦赳赳其一額納伸去歲伊犁從將軍將軍
使彼詢事因單騎逕入衆賊羣左支右屈箭斃數人知
事不濟拔刀自刎期報君其一巴寧阿(讀作麻韻)倉卒亂時
將軍前後護衛相蔽遮發無不中中無不死殺人如麻
將軍遣之出巴寧阿曰朝廷命官偷生安往耶力敵視
將軍盡節然後伏劍義烈真堪嘉二人既死還復甦宰
桑巴磉得之壮其志飬之數月我師再入方得歸軍牙
其一曰富錫爾將軍命之擕印以出歸帝里其奈賊人
擁蜂更屯蟻料不能出將印沉之水力戰受創命垂盡
伊犁喇嘛救之得不死故賜額納伸曰卓禮克圖巴圖
魯卓禮克圖者節義卓爾永不渝賜巴寕阿曰昆都爾
巴圖魯昆都爾者力敵萬人暇有餘賜富錫爾曰哈布
台巴圖魯哈布台者穿楊貫石技不殊廽思去歲迅功
成亡矢遺鏃夫何曾不期小醜逆志萌未能除蔓我二
卿乃致沙場雙捐生亦我坐謀遥未精嘉我旗人多忠
誠舊風未遠垂儀型愉以為戚留定評乃至西海揚芳
聲
哀伊犁
我哀伊犁之人久迍邅去歲底定將謂自此永息肩而
胡么麽密計復煽亂伊犁之人亦相附和為叛奸後旋
知悔過欲擒賊渠贖罪誠可憐乃以衆志不齊相觀望
逆賊鋌而走險攻中堅十餘鄂拓逡廵各退遯反致劫
擄父不保子夫不保妻遭流連加以争相奪攘為矯虔
強者食弱壮者食幼互暴殘馬牛羊食以盡野無黃獨
室無秈疾疫出痘亡者白沙捐伊犁河流為之赤竟有
血人扵牙以冀旦夕延王師重入匍匐歸者軍門環伊
犁之人汝莫歎孰令汝二三其志自作孽患棼棼冺冺
忘大義民無二日汝獨有二天於古有云既来之則安
之余亦焉能屏棄旃為之禁盗劫為之勖耕田逆賊旣
除自今以後汝得高枕眠休飬生息延數年或得元氣
復以全如此而已寕湏竭内地力萬里惠窮邊
伊犁喇嘛行
蒙古之教宿尚黃宗喀巴以来三百餘年其流長昔顧
實汗以此䧺據衛藏攝羣部然亦不過假名敬佛要乃
所以收衆方強吞弱噬互攘竊無不垂涎逹賴喇嘛貌
為恭謹其實心弗良策妄阿喇布坦創據伊犁有弗遑
然已計入西藏肆披猖逮噶爾丹策凌遂興黃教名曰
安衆生(叶)亦效西域建都綱(都綱者西藏衆喇嘛聚而誦經之室也)白氊
為室布為墻後遂範金作瓦覆棟梁金仙相好備嚴莊
六時梵唄聲無央嗒本集賽供餱糧(噶爾丹策凌於伊犁河濱創構佛寺)
(北曰固爾札南曰海弩克聚集喇嘛令其五鄂拓克輪值供飬之蒙古語謂五為嗒本輪值為集賽)西勒
圖者凡四牀(喇嘛坐牀者謂西勒圖亦蒙古語)膜拜台吉諸宰桑其善
在此其弊即為殃喇嘛逹爾濟及逹瓦齊相繼簒立無
不藉諸喇嘛之力以肆強逆賊阿睦爾撒納亦結若軰
為黨以煽亂其窮竄也旋劫奪喇嘛馬駝用致遠去颺
喇嘛散去乃同嗎哈沁(蒙古謂肉為嗎哈厄魯特中貧無賴覓肉食自活者為嗎哈沁)
安知五戒六度如佛所云皮肉骨髓盡捨以救人飢荒
是誠楞嚴所謂外道貌佛弟子為譸張勿謂佛不慈汝
俾汝遭喪亡側身西望爰作伊犁喇嘛行
固爾札廟火用唐韓愈陸渾山火和皇甫湜韻並
效其體
拓土今踰吐谷渾奚論邏逤將河源何来狂童欲竊吞
再整戎車安輕軒亂之不戢終自燔師壓波羅塔拉原
義所動彼亦履坤諸鄂拓兵無際垠狡計近窺喇嘛垣
盗駝馬逃藉桑門人思見日汝蔽暾名佛弟子心狙猨
如魚背龍竊友黿雕不搏鴞乃搏鵾以致遊魂遠跳奔
衣黃空忝人中尊固爾札本菴羅園天人供飬莊嚴繁
朝螺暮鼓法音喧仲氏吹篪伯氏塤刹竿高標金字旛
胡僧碧眼脱其禈露两肩肘及两臀羊鹿牛徒示三轅
天龍軍遲屬櫜鞬修羅乾闥挾雙轓掃其穢跡風以㠾
火輪轉法羞脤膰炎官祝融朱雲屯烈飆出穴口如盆
鑠金爛石焦窪罇四大誰觧無生言那伽(此云龍也)不為吐
水翻有其成之毁必反賓頭盧瞋目雙䁔如彼葉落還
歸根净業何有於烏孫創興黃教駢肩跟假藉敬佛市
惠恩亦欲貽法其曾元二世滅裂不可援狼貪虎攫難
盡論汝狡避禍来謁閽膝前面陳涕漬痕憐汝賚汝安
汝魂觧衣推食奚汝冤野心偝德義何存固應天殛絶
爾飱洛那(即古大宛今哈薩克也)各方非世婚去歲劫撂遭爾昆
(阿睦爾撒納之兄巴特禡策凌及其黨額林沁相繼奔哈薩克以圖棲托其後皆肆搶奪逃竄而歸)三窟
未必容爾蹲小大怨汝奚騰鶱亦月申酉利復怨銷兵
魚海靖鯨鯤璆琳琅玕貢崑崙四西勒圖何瞀昏(固爾札廟)
(内喇嘛分四床謂之西勒圖蓋彼之掌教者云)助逆不當遭劫焚朅和韓韻足
解煩泰山北斗一抑捫
禡木特詩
厄魯禡木特本其舊宰桑領衆扎哈沁(札哈沁者守邊界之人也)所
職守邊疆昔奉其主命侵掠我駝羊(事在雍正八年)西鄙衆軍
士羣知勇異常前歲三策凌(都爾伯特策凌策凌烏巴什策凌孟克彼中謂之三)
(策凌)嚮化入相望禡木特親追闌進我卡塘弗及乃退出
未敢肆猖狂維時予有命邊臣爾何恇(時駐烏里雅蘇台防邊者為副)
(都統逹青阿即以此事得罪今降為侍衛詳見後)隘界等無人不擒汝罪當邊
臣聞乃懼誘致奏九閶予謂不明討計誘失斟量命釋
禡木特薄責勵戎行阿睦爾撒納彼中久披猖禡木特
與戰屢勝兵威揚撒納大窮蹙始决親来降侵尋彼大
亂我師壓境強禡木特亦歸優眷加冠裳進兵命與議
造膝陳言良撒納今雖順其心乃豺狼不可命彼往往
必為厲殃予云不逆詐遣彼亦何妨使其顯背叛正罪
往斧吭亡何定伊犁亡何逆蹟彰譎賊謀夙定煽亂為
鴟張禡木特力寡勁敵歸途搪(禡木特與將軍班第等同駐伊犁尋以飬疴他)
(適無兵衞比聞變將脫歸為叛黨哈丹遮獲)猶手刃三賊力盡馬亦僵被擒
見撒納不屈氣更昂逆賊責之云衞拉天各方汝何心
嚮内同類而相戕禡木特唾之理義人之綱舊主嗣早
絶(謂噶爾丹策凌)匪我獨恝㤀大君惟討逆信義昭煌煌擒我
復捨之既歸恩遇滂於恒尚應報起死可弗償嚮内非
獨我汝先沐寵光一死我弗懼駢誅汝立亡逆賊慙無
言絞縊厥命傷伊犁重底定遊魂走踉蹌脅從以次擒
生致明憲章問以禡木特畢知顛末詳烈士何處無未
可分域鄉錄實櫽括辭千載流聲芳
花門行
花門雜種其類繁玉關迤西西海連或居城郭或遊牧
牧滋畜獵城者田其性均能殖貨産剛勇善戰則鮮焉
部落雖殊形貌似晳面綠瞳赤髮鬈大宛即今哈薩克
布魯特近古于闐其他不堪僂指數要視強弱為歸叛
(叶)凖噶爾昔全盛日役使若軰如奴佃令棄故居来伊
犁課其引水種稲秈服勞供賦不敢怠詎知隐恨已有
年逆渠去歲竊據際回人助之藉少安台吉宰桑心不
一逡廵各退遭顛患(叶)而何逆渠復狠忌謂回人衆其
力全不早圖之將受害機事不密回人先遂攻逆渠渠
敗衂回人還向故土遷拆屋伐樹示不返伊犁荒凉吁
可憐地積白骨草木赤腥風吹野遊狐貛一宄搆害貽
萬億降殃會見昭昭懸
蕃劍行
蕃劍一泓波溢塘釽從文起飛寒芒其来伊犁萬里外
限以大榦天各方語言不通振古異誰歐冶為(去聲)為魚
腸昔策妄阿拉布坦草創絶域誇䧺強大小策零敦多
卜皆其羽翼兄弟行大者善計善將將小者勇萬夫莫
當矢石雨下自弗著亦不驚避状若常禡木特及撒拉
爾自謂弗及言之詳此劍乃彼所佩用不離身持短入
長強者死絶弱者亂曾不歷世羣喪亡煢煢孤媳挈部
落歸命貢此呈天閶暴得暴失何足紀聊紀嚮化武庫
藏聊紀嚮化武庫藏吾猶慮其為龍飛去水中央
蕃甲行
權輿甲胄作軒轅銅頭鐡額人驚看函人慎術精五屬
合甲夀至三百年然惟犀兕察革空(上聲)視裏視朕要取
堅後世乃有鎻子甲鐵環金練蛇鱗飜我聞其名未覩
物偃武日久工失傳底定伊犁盡肉袒台吉宰桑来後
先取其重器藏武庫鐵章蕃甲驛致駢(上年平伊犁得鐵章一蓋其台)
(吉世所傳用詳見記中)當時噶爾丹策凌恃遠抗大數(入聲)擾邊其
人狡譎習攻戰頗能憐下人稱賢備器致用懾鄰服哈
薩克無能為患以武得之守詎可逆天内潰宗弗延廿
一昂吉皆入化(昂吉者蒙古語部分也凖噶爾所屬或一鄂拓克為一昂吉或合數鄂拓克為)
(一昂吉凡二十一是皆噶爾丹策凌分内者今均内屬其衆台吉下之鄂拓克則各令其汗王札薩克等掌之)
(一如四十九旗之制)四圖什墨為我臣(叶噶爾丹策凌於其諸宰桑中擇四人為圖什墨圖)
(什墨者大臣之稱也又其次為六札爾扈齊佐圖什墨理事者也今仍其舊授四圖什墨為内大臣札爾扈齊)
(為散秩大臣管理二十一部分之事)組鎧虎皮包弗用或異得四白鹿旋
處暑
代謝憑誰測由来其理常天高雲影淡日遠樹隂長池
葦何妨白田禾漸喜黃風從西北至思共捷音颺
熱
數日金風爽將云節已更何来劇炎溽轉覺甚朱明早
稲真宜暴晩蔬慮過晴兼全信艱致可以騐人情
羅扇藏還展絺衣叠復披不妨重一試了識不多時蟬
噪如相競蛩音自覺悲西師歸奏凱或免冷侵肌
詠桄榔文洗
成材出南土製器設東榮樸斵非雕鏤天然稱品評文
如竹連理色似玉含赬承水宜高密其心一例清
西直門外
石街濔迤禁城通行慶平明返法宫候值銅禽催玉粒
晴看寶穡颺金風烟澄綠墅趣無盡露重黃疇望總同
茂對自教心慰悦可知憂預旰宵中
承光殿作
曾城十二匪崑崙每凭朱欄興欲軒白帝素娥留古栝
秋風太液自金源暇當綈几身聊憩景入紗疏意與存
重構輿梁利行旅新看虹影飲波翻(御河橋年久重脩時成)
悅心殿
氣澄景已清雨霽山愈翠位置本人工歲久足幽致詎
祗春隂佳請看秋光媚瓊島暎峭蒨太液披清泌遠俗
得静怡味道資深契可以減芻豢孰云非禮義
賦得太液秋風六韻
呈漪如應律拂沼似行空三架水雲榭(水雲榭構液池中刻太液秋風)
(詩扁于石屏)千秋閶闔風依然閱今古誰與辨雌䧺似妬鏡
光白偏拖縠影紅波瀠驚睡鴨岸響送吟蟲佳景春眀
紀由来賞莫窮
賦得人字柳
豈必蒲同凋早亦非花與榮争借問人稱誰氏依稀彭
澤先生
賓竹室
月下檀欒影風前淅颯聲籜兮吹汝和(去聲)夷也聖之清
等度真瀟灑安排豈墄平便應延入幕底鎮傲南榮
秋日瀛臺
碧樹朱楼翠島峋到来人似月中人千枝共愛霏金粟
九斛誰當輸玉塵境詣幽惟却藻繢水澄波處飬冲真
笑予未是忘言者鳳咮龍香率喜親
舟泛長河雜詠
香飄禾黍露華浮悅目長河耐進舟欲返御園趁晨爽
桂花深處度中秋
隄柳汀蘆澄曉烟鳴橈聲裏度前川廻看萬夀寺中栢
活句放參忽一年
建閘通舟利溉渠設如一瀉乃無餘因思績學將治(平聲)
政醖藉為高要在徐
中秋帖子詞七叠前韻(有序)
萬寶西成九秋中夕頻年染翰曾裁七字之詩隨
地徵吟舉續四篇之韻憶昨歲仙莊錫宴錘峰暎
萬樹燈燒緬酉秋西苑摛毫太液愛一奩冰澈乃
者紀開丙子序届白藏金&KR1195;轉而銅雀鳴珠露瀼
而玉䨲滿賞良宵於爽節撫清景於御園湖接昆
明不數氾流光於甓社山連萬夀何勞誇幻術於
廣寒况值法宫行慶之初廽螭頭星擁又當紫塞
大蒐之旋舉豹尾雲高萃勝事於一時具人間之
四美惟是遠懷莫釋詎逸豫之能耽顧兹佳景當
前庶憂勤之共寫叠賡舊什用示新裁
人自匆忙月自閒誰能萬慮一時刪韻翻七叠詩初度
却喜園林接夀山
世界三千放大光桂宵摛藻字應香應潮為憶吴江浦
二鬴能不(平聲)足筥匡
陡懷西北未歸師淨洗長吟杜甫詩瓜餅絃歌渾覺厭
清光獨對照清池
捲幔山河近水樓嫦娥應道獨宜秋玉堂事動成佳話
染翰詞臣共舉頭
中秋即景
天龍應是謁蟾宫竟日霏霏細雨濛入夜擘雲全體現
中秋佳節萬方同玉蕎含澤黃塍外金粟飄香碧海東
朗照遐思到西極凱旋佇待奏膚功
仲秋萬夀山
月夕堂堂過夀山得得来最宜點湘筆豈必獻瑶杯桂
是餘香矣蓮真淨色哉明將發清蹕對景一追陪
望蟾閣
岧嶤傑構俯昆明金粟銀漪映座清不負佳名是今度
尚看曉魄掛西楹
瑩心堂
秋堂峡上號瑩心㘴聽泠泠不操琴境為心瑩心為境
主賓妙趣足研尋
綺望軒
高下黃雲一色同西成今歲幸綏豐秋郊端勝春郊望
惟是閒花紫間紅
玉河泛舟至玉泉
數里烟波渺一川源委通便教鳴桂棹可以逹花宫山
色看看近秋光處處同點汀蘆穗白照岸蓼花紅水物
宛供賞溪田又卜豐底緣心不釋西北待成功
静益書屋
三間精舍白雲隈今歲居然初到来不是山靈具神解
争教秋蕊一時開
犁雲亭
閱耕亭子青雲表鋤雨犁烟憫最勤每值秋来方稍慰
綠雲即漸作黃雲
近青閣
閣號近青棲碧岑高秋騁目一登臨近朱者赤近墨黑
到此偏饒空翠心
弄珠室
琳漪溢蘭塘萬顆呈夜光底事弄不盡鮫人箇裏藏
御製詩二集卷六十四
