御製詩三集卷五十四
古今體一百二十首(丙戌二)
祈辛前一日詣齋宫作
法駕六龍排詣
壇百辟偕先期應(去聲)庚日和氣滿天街謁
位升瑶殿瞻籩步玉階松陰有積雪益切籲豐懷
辛日
祈穀禮成述事
丙年
天眷祈明炳辛日農祥肇悉新氣轉三陽方奏達樂調
六律正和誾申堅酉熟
綏誠屢土盛金穰吉籲頻(是日五行又值属金)必世重開承
帝貺願言斂錫福烝民
詠漢玉章(几六枚)
盍簪羣玉羣鼂采蔚絪緼藉用論千古真看粲六文非
秋垂瑞露暎日麗卿雲藝圃遊心處常欣伴簡芸
徐賁山水
山環抱處水縈迴松下虚軒向遠開策蹇蘭蹊歸去者
其来應為(去聲)所聞来
新正恭奉
皇太后幸圓眀園即事一律
繡陌祥扶
紫鳳車新年行慶始天家十分暖日烘韶景幾縷輕雲
變太霞積雪半融香土潤凍冰未解曲池窪先聲爆竹
喧鳴處散作園林萬樹花
恒春圃
温室暖且潔花窖奚稱數四時皆有花因號恒春圃護
風那飄零延曦鎮和煦宛轉植葯欄然疑即梅隖㸐藴
底更藉芳菲信常覩登臺吾夙願元善資相(去聲)輔獨憶
信臣言因之意忸憮
習靜室
詎必在山中軒窗内外空原非忘物我即此契鴻濛無
欲自臻妙有為亦處沖寂然觀理趣心境早相融
履吉齋
辭玩象兼觀韋編在座端幽人坦彼易君子定斯難十
笏容非窄四時居得安考祥緣視履惕息敢盤桓
題玉玲瓏館
假山堆作玉玲瓏羣玉中間有路通不效未央誇間(去聲)
璧尚慙大禹是卑宫碧璈聲出竹敲砌古鑑光呈月隠
櫳翰墨林非資博雅時因粥粥省吾躬
詠木變石
是石黑龍江將軍福僧阿所進長六尺餘森立介
如廹視之霜皮具存宛然木也撫之既堅緻扣之
其聲琤琤則又兀然石也夫豫章之林不聞能化
衡南多石非由幻成何黑龍江之木獨善變乎盖
其地土厚殖豐扶輿之氣磅礴鬱積樹生其間有
雨露之養無斧斤之戕閱歲既久遂爾成石豈非
靈秀所毓自全其天者乎因系四韻鐫石以識
不記投河日宛逢變石年磕敲自鏗爾節理尚依然旁
側枝都謝直長本自堅康干雖歲貢(六帖回紇有康千河斷松化為石今)
(吐魯番礪器而)(密每歲貢木變石然長不逾尺以為未若此石長且逾尋天然一峯也)遜此一
峯全
侯懋功溪山高逸圖
山朋溪友各招要上策歸休避世囂不向人間留姓氏
還嗤巢許詡逃堯
新正萬夀山
未臨燈節暫偷閒畫㡧新開萬夀山一朵高標青佛髻
幾稜遠暎玉娥鬟惬心宿雪三分積睫眼流陰數月間
綵炬徒懸燒燭想何曾卜夜此遊攀
樂夀堂
知樂仁者夀佳名會一堂兼容山水趣足養性情良綵
勝春光麗蘿圖物意昌都將祝
慈豫福履永綿長
含新亭口號
四序貞元不息推虚亭領要曉春時由来萬物含新矣
此是先知覺後知
石舫
舳艫一例綴紗檠勝載何曾殊重輕凍浦邊傍常自若
沙棠贏彼礙難行
賅春園
山陽遊涉轉山陰小小山園稱攬臨四序首春元善長
六爻交泰地天心會看昌節行行至試向義經細細尋
欲擬精微参易學未能忘者是清吟
味閒齋
小坐惟消片刻間味閒卒未得餘閒設如一晌耽斯静
是謂放心亦合閑
清可軒
雲廊聊躡步月宇依巖隈穹窿如牝洞虚忩向遠開一
塵所弗到萬理扵斯該可以契道筦詎惟延清陪石壁
太古色那知春去来
李唐雪景
大壑崇山落落皴却疑世界遍鋪銀寒侵石棧驢馱客
晝静柴扉犬吠賓僧寺猶棲雲嶠外漁舟早繋凍溪濱
底須金碌誇前李颯景從看妙契神
上元前夕小宴親藩
九經要義在親親韶節華筵詎曰頻
一脈可能忘戚戚百昌方此對誾誾月幾望候足占吉
鐙值春宵例倍新携賜歸披蟾影朗肩輿還入鳳城闉
竹根如意
誰劚籜龍鞭枝伸根曲拳稱(去聲)心盈尺物閱世幾千年
乳贅謝生意指揮代話傳動胥歸至静夫豈繋言詮
題鸜鵒梅花玉韘
黝鳥花間立依稀夢裏歐因材堪琢韘(就玉章黑處琢為鸜鵒餘以梅)
(梢花朵襯之致有佳趣)兆瑞漫銜鈎黑白呈雙質彤盧句(去聲)四侯
如聞鳴哵哵香共好音流
上元前夕恭奉
皇太后觀燈火
一年節物一年新稠疊欣增
夀算頻西苑瓊樓又拾級東華寶月欲圓輪廣場百戲
林離奏綵炬千枝不夜陳對景
慈顔信可樂屢綏豐後太平春
題周東卿魚樂圖
隨意潛波随意浮底須知否較莊周鏡中樂意参生動
興在嘉禾煙雨樓(嘉興煙雨樓俯臨滮湖規湖為池蓄魚其中上有董其昌書魚樂國石碣)
上元燈詞
去歲皇都燈暎月今宵御苑月臨燈可知對節人心惬
總為綏年
天眷承
南廵因近唘行旃乙酉燈筵景運前(去歲以南廵唘蹕在即扵景運門外)
(設燈火度元宵)嘉夜西樓陳節賞煙花瞥眼又經年
列炬祈年叶眀炳擘雲麗月逮團圓(十七日始望)司天推置
窺天巧借與人間兩日便
鯨珠鶴燄競焜煌翠火結成字吉祥更值今年試春榜
戴匡璧月卜文昌
三朝培養百餘年西極銷兵闢墾田際此金吾不禁夜
太平黻飾自應然
熠爚六鼇扶燄駕毰毸雙鳳翼冰輪試看節景誇贏舊
可悟人心率喜新
頻霑三白麥根深舉首璇霄又作隂不惜流風妬燈景
恐防雲散惜殷心
星橋火樹年年盛
慈夀
徽禧歲歲增周雅(天保)周書(無逸)相較量半相應半不相應
上元後夕小宴廷臣
眀廷筵繼上元陳猶是冰輪未滿輪(正月十五為上元節然是月望實在)
(十七日始圓也)適可順時頒一爵幾曾卜夜到三廵賡歌莫忘
(去聲)箴規義咨度惟殷饑饉倫(大學士陕甘總督楊應琚来陛見命預座時咨去歲)
(甘民賑濟之事)豐歉四方寸心切同斯慮實在諸臣
廣厦荅陽開正大慶霄懸月麗光眀(正大光眀眀園皇考御題圓正)
(殿扁也每歲元宵例宴扵此)真奢早戒金花燭偽儉還嗤銀酒鎗韶
樂中和宣太蔟需雲宴樂叶光亨節將度矣勵勤政敢
曰從容祗責成
野驘
阿蘭善親王羅卜藏多爾濟所進阿蘭善即古之
賀蘭山漢語誤譯耳
野驘産沙磧其名齊克特(叶徒回切語蒙古語謂耳為齊克特盖助辭野驘耳長)
(故以名之)儦儦如鹿羣曠漠多蕃孳原獸故野性不得施鞍
騎虞者獵捕取食肉衣厥皮或有獲駒者牝馬乳字之
及長(上聲)大於牝依依仍相随此乃出偶然少見故眩竒
賀蘭因底貢徒觀馴且祁牽牝駒逐行奚用靮與羈習
慣成自然何性弗可移廽視彼野驘蹷然翻驚疑單于
乘六驘龍門非信辭
史遷單于乘驘殊失考𣙜盖野驘本沙漠所有然野
獸不可乘若夫畜驘則驢父馬母驢惟内地有之沙
漠本所無也雖今喀爾沁有驢乃因承平日久又其
部落與内地連界故得有驢然不知有驘也回部四
大城驢甚多然向不與馬合亦不知有驘也木蘭迤
北諸扎薩克及喀爾喀厄魯特之地至今無驢夫今
之蒙古尚無驢而千餘年以上之匈奴又安得有驢
無驢又安得有畜驘乎遷又云其竒畜則槖駝驢驘
駃騠驢驘已辯其無且亦何足竒槖駝則蒙古常畜
之物以供負載如牛馬富者或有千餘亦不以為竒
也駃騠註者謂馬父驘子夫驘不能孕其子何来而
發蒙記謂之刳母腹而出列女傳謂之七日超其母
竒誕益甚然皆遷之好竒不信有以唘之也因詠野
驘並正遷之蹖駁如右
題玉鏤達摩面壁圖
坐斷千秋詎九年世人祗道用心堅如能識得經遮眼
壁與牛皮一例穿
倪瓉溪山亭子即用其韻
後先題寫歎流年(雲林此幅畫扵乙未而題於辛亥頗有滄桑之慨云)世事由来
幻若煙祗有溪聲與山色展圖便覺趣依然
燕九日作
九日依然到流光燈影間傳名自齊地留蹟尚燕山月
意昇霄懶雲容閣雪慳稍欣節宵過漸欲就清閒
題和闐玉石橋策杖圖
幾間茅屋隱崇椒筇拄幽人過石橋疑是山中書去後
秀才裴廸赴相招
新春含經堂
過節餘清暇書堂次第廵研精必因義撫序正為仁亦
自懸燈在而非燃燭頻㿽梅吐芳萼訝隔一年春(去歲南廵)
(元宵未臨御苑)
思永齋
齋堂一溪隔其實近尺咫含經既臨諸思永爰憩只簷
檠亦流蘇屏勝亦疊綺燈宵稔冉過頓置風景美循名
如責實忸怩猶慙此詎惟慎身脩絜矩治平理
盎春書屋
土蘇芳砌凍融池萬物形形色色時且勒三分為藴釀
不妨書屋是先知
随安室(舊書室名今每用之)
随所遇皆安廓如志欲寬當年原覺易今日始知難一
已勵宵旰萬民籌饉寒泰然實艱致敢惜寸心殫
煙月清真樓
華檠甫過賞燈辰煙意沖融月意春不涉世間絲管閙
高樓惟是領清真
澹閒室
樹遲吐葉山容澹冰未成波水意閒棐几有書剛是易
便因觀象玩其間
横雲堂放歌
假山故無九仞高名曰横雲想像耳偶然寫霧出楹時
尋思亦或有其理太古以来人與物問誰不為(去聲)名所
使扵中善惡及爾我争較錙銖實甚矣浮雲去来無繋
縈堂之人害(入聲)不觀此
石帆室
萬石磊嶔嵜小齋倚石為飛来若無定浮去竟何之詎
藉風添力端因雪有姿如詢停艤處祗在白雲涯
皆春閣
柳將稊矣蠓飛矣春意由来物物知高閣吟憑参妙理
貞元運斡祗無為
微雪(正月廿一日)
年前臘雪實充盈三白欣占五榖精却是新正已過節
纔看集霰遂開晴灑空望去時非久鋪地量来寸未成
舉趾故知期尚遠不禁切切惜心生
偶為枯樹文石小景並題以句
樹欲蕭疎石欲古所期雅淡不期工自知得惬扵心者
未落倪黃品格中
填倉日作
今朝乃廿五俗曰填倉節牖民在因俗義况餘三切欣
承綏屢後倉箱幸弗缺然豈無歉處甘涼遥念結賑濟
期雖加猶廑謀食拙日給尚艱致高廪詎易說行時慶
熙春尚膳厨盤列韭芽綠切玉麫餅白鋪雪綣彼遠方
民為(去聲)之難下噎
梅朵
綴樹垂條太艷生輕攓間(去聲)摘寓裁成何愁開朵終歸
謝且使含苞易發榮(花開過多則含胎者反不能舒朵摘已開者則未開者以次敷榮亦)
(損益之道也)必有可觀雖小道由来所戒在虧盈水晶盤裏
難分色祗訝無端香雪擎
柳稊
柳陌邇来景色殊遠看黃染近猶無籠煙已有柔荑吐
暎水還遲細葉旉節應禮經真合矣義占易象豈然乎
(易大過九二爻枯楊生稊王弼訓稊為楊之秀孔穎達謂猶枯槁之楊更生少壮之稊取象顯而易見鄭康成)
(作荑謂木更生亦此義也朱子改稊為梯訓作根以釋陽過之始而比初陰謂榮於下則生於上既曰生於上)
(非秀而何且字書又無梯訓根之說即從王弼原注亦何不可通乎)成絲自是因時耳(梁簡)
(文詩云楊柳亂成絲攀折上春時)折贈何須滿路隅
崔子忠桐陰博古圖
碧梧桐下草鋪茵博古相於會翰賓夏鼎商彛共左右
墨華筆露永鮮新書童雅稱雙丫髻居士偏傳墊角巾
仿彿蘇王留妙躅當年取咎致何頻(宋史舒亶傳亶劾蘇軾作為歌詩譏)
(訕時事王詵輩公然朋比軾責授黃州團練副使詵亦坐是謫貶)
題雙魚玉盤
歲貢来回部因材作器徐抵非幾羣鵲置有一雙魚誰
擊豪賓鋏難尋遠客書中孚如玩象慎德正殷予
詣
暢春園問
皇太后安退憩集鳳軒即事得句
半月燈筵倏已過
暢春旋駕奉
慈和詢
安又是向年景祝
夀惟期萬歲多蠟鳳欲收委宛燭庭梧將發菶萋科怡
然意與惓然並微覺流陰似易摩
清漪園即景
山稱萬夀水清漪便以名園頗覺宜諮
起居因趁餘暇攬佳勝值解新澌展来圖畫寧煩寫撰
出文章不費思高下樓臺烟樹裏今朝全在鏡中披
對鷗舫
軒廊臨水舫相同解凍清波漾細風祗擬鷗鳬狎海客
不須書畫學顛翁
寄瀾亭
前瀾纔過後瀾随無住當前鏡面披一切世間有為法
問非寄者定為誰
題惠山園
春意已如許春山乍可攀含煙林影羃解凍澗聲潺不
日涉成趣惟無逸乃閒略因繾遐想却在九龍間
雲松巢
種松恰合在山凹蒼榦經年翠色交無樹而非帶雲霧
有齋亦可號窠巢欲吟便覺凉生籟試看(去聲)何曾綠改
梢指日春光將作繪讓他紅紫鬭芳苞
澹寧堂
水將漪影容先澹山欲舒芳意且寧今日書堂會心别
有形端是始無形
題唐寅春遊圖即用其韻
嫩楊已放風前葉新水初生石下泉素友携非問花事
春溪愛俯碧連天
題漢玉穀璧
春秋許男纔僅見吴楚莒邾不一足子國倍扵許十百
男執璧蒲子璧穀故應穀璧富蒲璧春官典瑞寧虚錄
尚方舊貯未見蒲穀則數(上聲)至難更僕器也世爵藉可
徵况是貞符兆多粟吾志在斯不在斯詎曰孚尹珍良
玉
正月晦日遊玉泉山即景
正晦遊觀自古傳玉泉十里近臨便已瞻塔影白雲表
遂入牆匡碧嶂邊不凍靈淵舒藻荇為欣新水浴鳬鳶
文皇五字真清俊(唐太宗有月晦詩)即景因之學命篇
含暉堂
書堂玉山左櫺檻受朝暉入苑常成憩憑軒亦勅幾墨
林宜静賞芸簡遞清馡鑑戒分眀在因之騐所依
清音齋
松有寒濤澗有琴一般入耳總清音千秋以上誰稱可
太白老干早會心
靜益書屋
至静初無物其間以何益濓溪却善詮無極而太極動
静互為根萬物因生息是理最易知自然非巧飾何當
謝擾營扵斯玩周易
積書巖口號
巖號積書非二酉鄴侯三萬稱富有設如插架鮮躬行
其益何曾分寸受
華滋館
落盡階蓂葉依然巖栢林仲春行即至今歲此初臨背
嶺猶存雪吐雲又作陰所欣土滋處會有物華尋
翠雲堂
雙栝不知古一庭都是雲色寧春所染聲每静中聞得
句恒扵此入圖亦絶羣金源那須憶桑海早成紛
竹鑪山房試茶作
近泉不用水符提篾鼎燃松火候稽兩架閒齋如十笏
(十笏齋為惠山佳處仇英曾有圖)一泓碧沼即梁溪
春泉噴綠鴨頭新缾汲壺烹忙侍臣竈側依然供陸羽
笑應不是品茶人
泛舟由玉河至昆眀湖即景詠景龍評詩事
玉河凍解可乘船沿入昆眀鏡裏天即景恰當正月晦
選詩那學景龍年夸奢早戒石鯨渚怪誕還嗤劫火煙
當日考功稱獨步横汾節令豈其然(上官昭容評詩以宋之問為第一然)
(其詩有汾歌漢武才之句以秋風辭為春朝數典似乎不倫)
石舫口號
畫舫每来石舫艤一般舫趣兩般情座中騁目觀廻棹
彼見非行此見行
石丈亭
登陸由石舫遂之石丈亭一峯真獨立萬古自忘形積
雪難為白新苔欲綴青襄陽如到此下拜亦應聽
再題惠山園八景
載時堂
山右夤緣山左来書堂延得小徘徊丁東漏裏片時過
惜豈寧論分寸哉
墨妙軒
四壁琳瑯墨瀋俱書林率可作佳模祗今艷羡星雲處
不識其人尚識無
就雲樓
山脚書樓復近溪溪雲起復入樓低許渾詩意全圖出
分主分賓總半提
澹碧齋
凍解當前一鏡呈碧天上下相(入聲)涵清無風何必波瀾
也吾意因之静且平
水樂亭
詎止和平與亮清八音繁會總雲英煙霞嶺下昨春景
(浙中水樂洞在煙霞嶺下)耳畔依然是此聲
知魚橋
石欄雁齒亘春池出水輕鯈在藻思數典列莊亦繁矣
由来其樂有魚知
尋詩逕
兩傍怪石疊嶔崟一逕煙霞步步深此處相應定誰是
依稀李賀是知音
涵光洞
豁庨幽洞翠巖圍虚則生光義旨微半日春遊詩廿首
恐妨勤政得言歸
題唐寅山水卷
落落喬松滿院陰匡牀章甫坐堂深風帆遠浦何為者
浮海饒他先獲心
雪(二月朔日)
新正雖屢雪分寸欠優霑邇日正希玉漫空忽撒鹽入
宵疑月朗著樹訝花粘脈土蘇方始紐芽定不嫌
御園雪景
一夜同雲雪已酣朝来冷潤禁林含節過漫惜鐙光缺
幾暇何妨園景探石戴芝英艱擷秀樹開梅朵不聞馣
分眀尋丈假山耳訝薄高空聳玉嵐
擷景室
花香鳥語總成詩秋月春風那費思仁者見仁智者智
一庭擷景有如斯
再題玉玲瓏館
竹石此間佳而皆宜雪物今朝問景来積素猶蓊鬱磊
磊與虚籠猗猗與輕拂通體一玲瓏怡神在穆沕試問
孫興公於何覓充詘
澹然書屋
方塘無半畝其上有書齋練影憑忩是鑑光入座皆凍
融清徹目波漾碧澄懷掩暎含絲柳春情日以佳
碧瀾亭
新水生波漾碧瀾輕鯈来往喜池寬即斯與物皆春意
何必投竿倚石欄
山影樓
小樓假山上其外復圍山忩意包含處峯姿暎帶間恒
堪供俯仰豈更費躋攀擬向虚無叩全開窈窕關
罨畫忩
玻瓈一片畫中央四季循環逐景張恰看山姿餘積素
分眀今日對河陽
掃雪
雪落固已佳雪晴尤足喜掃將培樹根邇年成例矣因
之賞並行一舉兩得是傍午密雲徂畚筐早畢俟鋪冰
不可收(開凍冰薄故不可掃收)積地猶堪取(叶)旋顧禁林中萬玉
為輸委愛物惜
天澤素心恒若此
文徵眀桃源圖
捨船入訪洞中春逢有人言此避秦一自淵眀成記後
漁郎未免是知津
西直門外
經筵
社祀例春朝翠輦平眀返禁寮恰喜東郊方雪後玉田
十里未全消
風和日麗雪初晴况是煙坰草未萌了識無虞麥芽凍
對斯能不慰心情
鏡清齋小憩即景得句
液池北岸有書堂堂復臨池展鏡光路便本無甚怱遽
境佳遂與小相羊凌凘融水非彼此鴻雁廻春自翥翔
鑑照分眀呈覿面寶三何獨漏文皇(唐太宗語侍臣曰銅為鏡可正衣冠)
(古為鏡可見興替人為鏡可知得失三者固足稱寶鑑而水清亦可稱鏡人無扵水監即其義也)
枕巒亭
四柱孤亭枕碧巒引流其下落飛湍今朝積雪皴羣峭
人訝玉山頂上看
抱素書屋
平湖㶑扵外曲澗淙乎裏書屋祗三間疊石為其址暎
帶總清泠顧盼絶塵滓春意纔發硎春物未昌綺乃悟
文學商善言詩也已
焙茶塢
茶塢居然可試茶篾鑪瓷銚伴清嘉竹忩入籟吹梅朵
仿彿龍山引興賖
畫舫齋
一舫宛波心臨清復俯深水冰無異視風月有常禁豈
慮波濤駭雅宜閒暇尋雖然逢積素漫擬泛山陰
小玲瓏室
曲折廻廊通月宇受宜更闢團圞戶戶外修竹數十枝
致遠延虚斜復豎今朝皴雪態餘妍玉佩玲瓏降仙侣
欲笑吴剛兩眼憆有技安能試斤斧
古柯庭
當忩突兀丈夫雄尚有由根生意融雖是發榮遲别樹
扵斯猶見古人風
題任仁發花村春慶圖
熙春桃柳繪花村稱慶高堂列子孫别有賓朋盍荀里
相扵揖讓進于門一時佳會神傳獨六行芳規目擊存
迪世化民厪深念所希比戸此風敦
題木根蕉葉
清供(平聲)天籟閣中曾(背刻墨林珍玩盖項子京家物入内府亦多年矣)既曰根
云葉亦應設擬鄭人夢駭鹿植生猶覺近堪徵
春仲經筵
講筵又隔一年春(乙酉春日南巡未御經筵)翰典文華舉令辰緝學
詎云循故事樂羣相與集諸臣義無適莫惟君子福有
斂敷厥庶民(是日進講論語無適也無莫也義之與比書經皇建其有極斂時五福用敷錫厥庶)
(民)御論聊抒心所會斯之未信頌休頻
題松陰高士玉韘
依巖虬榦鬱䓗扶般礴佳陰古帙俱舉首間(去聲)間(平聲)玉
輪上較扵持滿定何殊
仲春齋居
上戊届
春祈齋三居禁闈漏長晷漸短寒盡雪全晞主敬所無
逸得閒益勅幾眀忩下簷影即此悟流暉
延春閣
延得春光好春光物物知雁聲如報暖梅色觧迎曦愛
景鬯生意入微引謐思謝家有佳句都在望中披
静怡軒
插架有書函與稽夙所耽心怡非外騖神静得深探元
化化無跡熙春春未酣棚梅不攻火發却後江南(庭前梅樹)
(二株不事薰㸐祗以㫋棚護之已蓓蕾而未花)
題宋人春江漁隠卷
連舫春江漾綠漪不希王佐隠漁師舉罾發發銀刀活
正是輕鯈出水時
暖
氣暄暖日烘忩紙御溝昨冰今漾水輕裘微汗弗可脱
節宣慎起居恒理曾無旬朝景物殊造化推遷運不已
一年速與百年遲是惟南華會其旨
春仲躬祭
社稷壇
不幕通
靈氣陳筵蠲吉辰古今重土穀
功德在民人奠玉欽茲日升
壇闊昨春(去歲南廵未躬承祀事)酒漿申酉幸
綏屢籲斯頻
素尚齋即事
右壇祭事蕆移駕轉西墉禮服於斯易閒齋到以重石
蒼猶古態栢翠入春濃素尚真相洽暇希暖席逢
望瀛臺未至
輕輿取路液池濱目屬南臺棲碧峋恰似蓬瀛居海上
許人望不許人親
聽鴻樓
延樓俯液池春水恰生時人字傳聲矣今朝乍聽之衡
陽来應節塞北去如期目送曾何謂吾惟戒在兹(李白鞠歌)
(行雙日送飛鴻戒心不在賢之意)
春耦齋
春齋小駐為傳餐速返園庭切問
安雖是試耕期尚遠弄田潤已露華漙
御園泛舟即景
春水溶溶碧漾池冰牀收矣泛舟宜即看風送輕波逝
五日流隂迅若斯(經筵祭纔五社進宫往返日耳)
柳色鵝黃染嫩梢杝桃欲綻尚含苞空眀大塊文章假
豈在尋常字句敲
御製詩三集卷五十四
