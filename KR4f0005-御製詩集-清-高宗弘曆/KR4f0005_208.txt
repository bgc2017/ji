御製詩三集卷四十五
古今體九十五首(乙酉三)
四依
皇祖南廵過濟南韻
四度濟南不入城恐防一入百悲生春三月昔分偏劇
十七年過恨未平排遣閒情歴村墅殷勤正務祝寧盈
明朝便近方山駐秀色遥看雲表横
靈巖寺西入石路三用唐劉長卿韻二首
例必由西入石蹊皴綠苔今朝暫彼宿明日率斯回僧
自不他去佛原識我来秦苻境已闢唐李法重開梵貝
分筵演刹竿當戶栽名泉試甘露漉雪一浮杯
路遵道林石碑古麓山苔(二語&KR1357;括劉詩題意)兩寺今千載三年
又一回因懷長卿昔曾訪法崇来勝會久寥寂禪關自
闔開老兵呼已得司馬禍誰栽望古興遥集何妨為酹
杯
靈巖寺再疊前韻
煙霞朝暮傳心印泉石古今惬性靈不二殿旁法松鬱
(摩頂松相傳元奘植)成雙門外刹竿亭風来簷角虚鈴語春入山
根新水渟此是色空無著處作麽更覓梵王形
再題靈巖寺八景
巢鶴巖
瑞跡原因法定開胎仙那識去兮来層巖或見&KR1786;&KR1786;者
莫認當年丁令廽
甘露亭
一例回回山下泉名稱甘露豈徒然法王觧灌羣生頂
會否原来在汝邊
卓錫泉
泉如為所錫為能有卓應非最上乘藉問阿誰留此蹟
依稀云是佛圖澄
摩頂松
法師西域返關中弘福譯經闡梵風何涉殿旁摩頂樹
真成野語述齊東
鐵袈裟
鑄鐘弗就袈裟就孰是幻兮孰是常或曰石堅如鐵耳
難持一切問榮將
白雲洞
昔年廽蹕憶登峯疑見仙人馭鹿蹤春曉尚寒且無暇
白雲洞口任他封
雨花巖
弗随冬謝逐春芳滿意清凉滿鼻香更不分䟽著與否
較扵天女𣪚猶強
愛山樓
高低七景圍山寺獨喜書樓在小園更不安名徵故事
包涵無盡意中存
方山歌
久行廣甸思見山侵尋行入衆山裏行山未若宿山逸
宿山况是山最美山方宛似碧玉符帝付東皇俾掌此
熊熊奕奕鎮齊疆藴寫靈泉為玉水是時峯頂春雲起
雰雯靉靅流成綺羃松鋪谷乍有無巖齋響像難容擬
為霖信好雪亦佳麥隴崇朝潤千里
駐蹕方山再疊前韻
南北靈巖若合符一般佛宇足遨娱由来在此即言此
何必分區有定區計里而行堪駐矣闢齋以待豈宜乎
壁間相暎朗公石却是前廵手自圖
寫摩頂松放歌紀事(有序)
大唐新話稱摩頂松在靈巖寺為元奘遺跡夫唐
時建都長安元奘發軔自必由彼而取經回譯經
於弘福寺亦今西安地誌乘班班可證於此地無
涉或元奘由此詣長安譯經事畢仍来居此或長
安亦有靈巖寺均不可知此當徐考耳然松既以
摩頂稱即予屢經吟詠何嘗不人謂之松而亦松
之兹欲寫其形則知是柏非松名或可以假藉實
難可與遷就朅爾成詠其亦有戒於斯夫
元奘取經摩松頂謂曰將歸當東指因之新話傳靈巖
今看是柏松非是設云後人所傅會種松亦易何為爾
人謂之松亦松之幾度拈吟不可否(叶)斯地斯事其然
乎姑且置焉徐證耳虬枝東指則誠信佛殿邊旁特孤
峙千年以上歲斯歴玉節金幢入畫理我欲寫形知是
柏顧名為松面先泚松之與柏實易辨尚致淆訛有如
此賢否萬状目前陳吁嗟鑒别真難矣
寫摩頂松圖成復走筆賦此
松以元奘傳古蹟柏忽居之主遜客謂柏即松松又非
却有指東枝歴歴謂松即柏柏故是那見五鍼可假借
以訛傳真真已訛真訛是非更滋惑復思太古始製字
柏謂之松松謂柏是非真訛究何辨名循至竟奚實責
擲筆大笑有是哉拘墟戲論終無益
方山夕景
蒼(去聲)蒼落屏山冥冥暗柏關蓮檠一室静梅缶萬幾閒
近見疎星綴遥聞幽澗潺今宵有清夢亦祗在民間
聞京師得雪
看麰其雪盼懸胸齊甸生雲西北濃空負晦晴兩朝度
已間畿輔六花逢孰非民計心胥念却為(去聲)目前意鮮
(上聲)悰三度蒙隂有竒遇(三次南廵過蒙山均遇雪皆有恭依皇祖蒙隂積雪詩韻)
庶幾符澤望先顒
賜河東總河李宏
南河久董伇(李宏在南河最久由微員洊至淮徐河道)北省特掄英試小將
投大惟明更要誠固隄綏禹甸輸漕達燕京(河東總督兼管山東)
(運河諸務)咨度久安計寧徒扈蹕行
望
岱廟有作
翕河喬嶽例馳香告
祀涓辰遣太常詎止一時脩故典都緣萬姓籲
眀慶配
天作鎮欽
神德(廟中配扁曰)(皇祖御書天作鎮)與地無疆祝
懿祥漢柏輪囷嘉蔭下春風曾憶小徜徉
過泰山六依
皇祖詩韻
祗合登山小天下便當觀海悉源頭已看嶽嶽雲霞俯
未了青青齊魯浮嶺别隂陽分作郡星明角亢照為州
逮今六度賡
元韻為有峯巔
聖蹟留
大嶺隆崇自參漢衆峯拱揖若駢頭春朝又覩神霄矗
佳氣忽来馬首浮憶昔
豫遊臻上界至今樂利溥東州千秋欲問登臨者幾箇
能如杜句留
四賢祠行館作
平陽弗愧先生席(孫復)守道願居弟子行(石介)原魯雅欽曾
造第(孔道輔)翼之不合竟同堂(胡瑗)威儀一代巾將履俎豆
千秋梓與桑何必於傍行館築斯之未信祗徬偟
正月晦日馬上口號
階蓂落盡過正月恰與行程日日消歡喜民情真美景
底須故事舉唐朝
過汶河
冰觧中流細春初兩岸高原山派亘野濟水會資漕麗
日虹翻影輕風縠不濤黔黎迎蹕路情更切前遭
二䟽城詠古並論其事
二䟽當日傅東宫移病歸鄉名行崇論語纔通斯告退
得無師業未全終
賜金共饗不遺留達語原為早見流或識孝元本庸懦
遄歸竒禍免蕭周
纔授魯論及孝經五年師席告歸聽爾時何致千金賜
紀載班家信豈寧
嘗謂二䟽恬退固属高行然以實蹟論之既居教授
東宫之任豈纔通孝經論語即謂已盡吾職而求去
去亦可矣何至帝賜之黃金二十斤太子又賜之五
十斤以兩計之則已逾千兩矣黃金千兩今不易致
且太子安得有五十斤之黃金率以賜未卒業之師
傅哉盖班史不過欲艷傳其事遂致辭失過當未可
盡信也
二月朔日作
魯甸入侵尋春風六轡琴柳黃意猶淺麥綠望非深又
已消正月了當惜寸隂便宜却今歲仲朔會重臨
至泉林三疊舊作韻
一山陪尾又負尾紀載從来艱確眀按轡早知行館近
駐旌剛值曉春晴所嘉東國羣黎樸已有南江大吏迎
四度
安輿奉遊豫同民翹首祝
釐情
横雲館裏忘機坐(横雲館為泉林八景之一)那是前過(平聲)及此来最
愛林泉若相候且欣甌研與為陪子云逝者如斯耳回
嘆末由也已哉觸目多成慙愧處敢從勝境恣㣶徊
賜山東廵撫崔應階及屬吏食并詩以示志
駐輦有餘暇賜餐聊示恩法廉誠吏本衣食亦民源要
以聫堂陛勞哉扈輴軒樸齋供信宿華飾戒從繁
泗水源上作
陪尾多名泉流雲(泉名)此其最乳竇淙靈脈成池滙衆派
其清鑒毛髮其甘擬沆瀣水藻經冬活梳為錦繡帶石
子鋪底勻訝作珠𤨏碎我来凡四度每度殊神會春風
憑曲欄滿目生清快遐思子在川末由嘆又喟
坐横雲館得句
負尾一拳石之多叢生古木殊駢羅曲廊團圞闢月戶
中有雲館棲青螺玩水不足玩山屋知樂仁樂同清淑
何當膚寸蔚英英為雨潤資南畝俶
四題泉林行宫八景
近聖居
泉林豈是泛林泉聖蹟昭如雲漢懸雖未奠芹臨曲阜
西瞻近矣倍顒然
在川處
靈淙乳竇泗之源川上宣尼昔有言逝者如斯恒不舍
如斯不逝亦恒存
鏡瀾榭
鏡空弗設妍媸見照者妍媸自彼身設向周書尋切已
不扵斯監要於民
横雲館
靈境由来迥出羣山嵐川靄相(入聲)氤氲澤民解作東郊
雨龍井那誇一片雲
九曲彴
板橋九轉接溪涯溪裏新蒲發凍荄屧步莫嫌頻中矩
越因曲折致偏佳
柳煙坡
窣地柔絲若弗勝雅宜澹蕩曉煙凝協時祗合觀生意
王氏詩情底用稱
古蔭堂
鬱蔥古杞盤嘉蔭翠覆書堂甌研閒致我睪然集遥思
(去聲)安能揖讓見其間
紅雨亭
昌條春曉未旉榮神觧還因静賞生既有芳菲須爛漫
曾非想像漫題名
于公宅詠古
東海有孝婦獄因姑女冤于公争弗得太守竟殺旃以
此闔郡中枯旱致三年後别太守至于公為具言立祭
表其墓大兩乃穫田先是治門閭公令高容軒謂已多
隂德子孫興必傳定國果封侯他事姑弗論但論孝婦
事弗能無疑焉旱甚民受困太守逭誅虔以一殃億萬
皇天必不然讀史鮮卓識目迷随馬遷好竒繆如是永
言砭厥偏
望蒙山三疊舊韻
將謂其雱昔歲同(前三度經此皆遇雪有詩)不期孤望此行中山姿
雖是分明見麥色偏憐塵土蒙罨畫懶看平野景吹雲
厭作落崖風亦知遇閏遲節令及早心希利穡功
過古鄪城詠事
千取百焉亦已多不厭不奪竟操戈幾先要在慎名器
尾大徒勞歎若何
萬松山駐蹕
前廵停蹕兹駐蹕為(去聲)愛蒼松欲久陪白月喜於疎處
度清風時自杪間来小軒早是臨高置懸牖偏宜向遠
開我本不希學仙者而何遊涉宛蓬莱
萬松山行館即事襍詠
松
底論三鍼與五鍼盤虬撐盖總嘉隂本来不藉時人種
箇箇拏枝聳十尋
栢
有松那可獨無栢恰似夷齊弟與兄落落庭前正相對
便先憂者也怡情
逕
逕以縈紆乃致佳脩篁錯植護書齋一時點筆促成詠
不道暢懷道欿懷
窗
下俯横溪遠見山坐遊領要謝躋攀南来大吏咨詢罷
(是日兩江總督大學士尹繼善等来迎召見問政務)恰合消兹片晌閒
廊
齋旁軒側接逥廊各有雲窗俯下方屧步其間如讀畫
一時莫辨孰倪黃
石
突兀玲瓏各鬭竒高低位置雅相宜盡心用此勤民務
吾不憂無賢有司
梅
盆樁消息遞江南三五疎英清且馣故里原稱何水部
欲因摛藻却先慙
月
半彎新月又窗前研潔甌香伴靜便一宿底湏費爾許
越因適已意怦然
題萬松山北軒
北軒殊不遥平地履數武據榻忽下視訝在霄漢宇祊
河近縈帶蒙山遠罨戶山峙與河流豈不自千古熾然
有去来詎識安心所
暖
春光臨仲月地勢進東南總屬向暄去寧須數(上聲)節探
征裘換細毳客路緩輕驂喜在芳郊望麥苗綠意鬖
鴈
南来早識吴江暖北去先傳太液春肅肅横空清送響
笑他思發羡詩人
氊廬夜雨(二月初五日)
雲隂便思雪獲否尚疑然何幸逢春雨真資潤大田披
寒一廬永聽響半宵連為想眀朝路芳郊景異前
晴四首
曉煙輕泮欲開晴潤浥東郊唘蹕旌三寸已霑不致濘
農夫行路兩怡情
麥隴南来已發青香含宿雨濕溟溟愛他平野珠光綴
日照風翻無定形
似此春霖遇豈多老農村外笑婆娑傳宣大吏馳郵問
迤北霑膏究若何
雨潤日晅恰適宜柳條黃染露珠垂分明一段江南景
借與人間二六時(明日即入江南境)
郯子園疊舊作韻
兹尚程郯境昔猶少皥墟鳥官荅問遠塗盖論傾餘述
古真班爾居今又駐予數間雖樸若一宿豈煩諸苔砌
訝如許芸編伴所於摛吟排日有右史可同書
入江南境
雨霽仲春初策驄却輦輿瞻依從衆願(長途雖御輿輦每策馬則)
(民得遂瞻依趨随幾至萬人亦盛事也)呵禁戒相扵(弗令侍衛呵禁羣情益喜竟集鞭鐙左右)
(矣)麥露含平壟柳煙護遠墟劃圻各迎送分野異青徐
民望真憐彼(江浙之民望幸者多)河防益厪予入疆欣幸者氣象
較前舒(淮徐向為瘠土每歲被灾邇年䟽濬六塘水有所歸幸逢連歲有收民間氣象較前略蘇為之)
(欣幸)
四依
皇祖示江南大小諸吏韻
士不談王道或致笑樵棷而况任保障民瘼應細剖繄
予廵江國三年隔未久入疆古有慶要務安黔首漢良
二千石召父與杜母政不在催科心惟籌畎畝揚徽彼
居前繼美誰當後其司水土臣金隄在鞏守文武縦殊
途和衷貴相友前度示訓言已勒琬琰夀賡韻重申意
實踐毋虚負
度永濟橋再疊舊韻作歌
長橋卧波如虹迤中泓有水旁無水夏秋淫潦藉此消
前人建議所由起其如六塘填閼多重臣命往悉心視
(湖水由橋下注為六塘河河中向多淤埂夏秋漲水宣洩不暢輙漫及田廬前廵經臨籌度命大學士劉統勲)
(等上下履勘定議濬壅培隄俾資利導)土水合穰俾剔導大禁淤田侵河
裏責成則各有司存(六塘舊無專駐之員土人侵占河淤莫知節制又尾閭横經鹽河商)
(利蓄而民利消唘閉所闋綦鉅自前廵增設牐壩且簡廳員移駐董事章程始為可守)怠緩從事
將罪爾三年以来頗見效秋禾未致為波毁下民清問
較前蘇乃知事在人經理臨斯上祗切恫瘝善斯後莫
懷矜恃此去淮黃審所行兩言敬畏常銘以
六塘河疊舊作韻
治水無竒術要當使歸海駱馬之下游厥有六塘在䟽
斯受利益淤斯受危殆而何久因循弗謀更張改往勘
命諸臣事在壬午載地利相機宜民瘼救吝悔僉同亟
舉伇肯作道謀待咉咽與濬通卑薄與培倍鹽河置閘
壩節宣有定楷自兹潦歸壑耕犂得興乃力田免水患
民自以不怠近歲頗穫收閭閻象熙愷詎予獨斷臧實
藉羣言採
順河集行館疊舊作韻
橋過永濟不多程行館西鄰宿預城數宇瓦房樸非舊
周圍布帳制如營(南来行館率簡樸非宫殿比至此處則益令從約内則數宇外列布帳為)
(周廬仍如行營之制)柳絲墻外摇還弱蘭朵階前馥以榮到處懋
勤供研匣捨斯何用遣閒情
題馬遠雪景
纑地傳南宋芸香滿幅吹六花飄未止萬嶂迥如夷旅
客橋頭踏漁翁蓑上披河中獨妙處不必置然疑(是幅多經)
(装裱名已裁去然玩其精神筆墨非馬遠不辦的係真蹟)
暖
隂晦便凉晴便暖江南風氣早曾諳不知香雪能相待
開到盆樁十已三
順河集行館詠盆梅疊舊作韻
借問時廵奚所重盖在觀民與課吏餘暇風物亦因探
綠柳紅桃豈留意言花其必屬寒梅恰見枝頭數英綴
前度曾無一朵開拂紙為寫含苞致今来乃放十之三
是則色香標淨味擱筆詎關欲蔵拙我於无咎得其義
非因遊蜂觧神韻幾以野梅遭頓置獨不見粉白黛綠
盡精工乃有時人與深契
賜江南總督大學士尹繼善
綸扉昨已命和羹江國仍資扈蹕行眀代稱賢必王(守仁)
石(永)漢家推盛則韋(賢)平(當)封疆幾處皆時望旌節卅
年獨老成亦識心殷依北闕待宣入閣贊樞衡
賜協辦大學士刑部尚書仍管江蘇廵撫莊有恭
重教任蘇撫近復擢秋卿豈不輕車藉要資法網平蹕
塗暫留扈翰幄自歸并(莊有恭早官侍從歷典封疆昨謝陞刑部尚書摺深以仍趨侍)
(内廷為喜)德政吴松在何曾讓畢亨(眀畢亨開吴松江大惠民前年莊有恭亦奏請)
(䟽治蘇松湖泖圩蕩各工)
凉
一夜濃雲時細雨曉隂凉頓生爾許廽憶昨午欲脫裘
其暄瞥眼歸何所江國暄凉幻若斯人情寧獨無有之
輔相左右胥吾事詎惟問景恒吟詩
過宿遷縣
大隄臨運水宿預過名城煙火隔隄庶倉箱際歲亨殷
勤詢吏治親切愛民情花柳遲何礙寧因攬勝行
隄上四首
淮北由来本瘠土六塘䟽治起耕畬迎鑾萬姓休稱頌
為汝宵衣尚愍如
累跡摩肩隄上鋪果看氣象較前蘇寧徒云慰畢吾事
駢疊恩綸有後圖
夹隄栽柳為(去聲)河防(河兵例於隄内外種柳以供下楗之用)高下成行護
野塘却是春風不相讓輕摇絲縷半薰黃
大隄内外麥菁蔥食接青黃跂望中趨覲萬民略塵坱
恰欣細雨潤濛濛
過仰化集自警
策馬重過仰化集因之返已深長思三年必世斯已歴
風醇俗美夫何時長官宣訓有典故(每月朔望有司宣聖諭廣訓耆)
(庶環集祗聽以廣教化著在令甲)家喻戶曉誠難其設曰程督俾盡力
矯枉恐益騷擾滋神禹惜隂乃敏德大舜南面臻無為
富猶艱致教豈易頋名安得不忸怩
降旨免宿遷等四縣本年正賦十分之五詩以誌
事
憶我三番曾過此滿目民艱恫瘝視蠲租加賑不少靳
究亦無能瘡痏起壬午之歲博咨訪略覺其中悉源委
因之䟽剔六塘河果然潦退堪耕耜人事盡而
天貺随連歲秋收皆穫美兹来殊覺大改觀憑輿歷覽
心生喜戶有盖蔵育雞豚衣鮮(上聲)䄛裂贍婦子不灾不
賑奚所加究欲加恩念無已因思時廵免正供十分之
三常例耳數縣瘠土應倍憐益二至五斯可矣留有餘
用蘇茒簷減一半惟投縣匭佇看元氣復閭閻庶協以
休以助理
雨(二月初十日)
雲容兩日密鋪空曉霧旋霏細雨濛故識江南此易致
却思移澤遍齊東
賜江南大小諸吏食因示志
負弩概勞勤肆筵洽衆欣聯情交泰陛霈澤叶需雲(是日)
(值雨因各賜帛為霑衣也)後樂吾猶愓先憂誰共分惠鮮端有要所
望莫孤殷
清河道中襍詠
夜雨達晨曉未晴大隄以上御車行山東塵土江南濘
轉眼如人無定情
迎鑾黎庶聚猶多雨裏那曾笠與蓑愛敬真如子扵父
可無惠保計如何
御營將近忽開晴隔岸清河見故城遺跡元眀籍可按
孰非保障為民生
和門近對運河濱来往誰何禁不申瞥過風帆信如畫
明朝也是畫中人
閱中河
東西悉屢更惟此協中行
聖制利千古(中河定利皇祖相視所賴無窮)時廵仰
大成黃河南滙近汶水北分清擬命溯洄舫詳觀濟運
情(向来南廵返蹕皆遵陸今年命由水路御舟而還欲以觀運河節宣情形亦要務也)
楊莊牐四依
皇祖詩韻
通漕北南千里餘審形建牐俾紆徐臨黃最以斯為近
虔鞏節宣計漫疎
仲春遲日靄晴絲玉馬觀民轡緩移疊跡摩肩縦瞻就
不訶七萃早羣知
渡黃河六韻
雨霽物熙春風恬波静淪綵棚叩
靈瀆(渡河時有司扵北岸具綵棚為躬祀河神之所瓣香展敬始登舟徑渡)畫舫發通津
惠濟(祠名)瞻前見
慈寧奉四廵安瀾一川喜彼岸片時臻
天意昭恩佑人情惬愛親自維何以荅勤政與仁民
惠濟祠
河畔崇祠金碧煌渡河瞻禮敬誠將代
天旉佑今兮古行地昭靈清與黃利涉往来賴
神貺升香楮帛籲民康敢云
錫羨由昭假慎德惟殷勵不遑
觀清口出水誌疊舊作韻
審悉洪澤患率緣清口㙲東西束兩壩惟留一壑送此
固具深意蓄清敵黃縦所以靳拆壩亦半惜費葑然其
勢既盛又當權輕重何必恃五壩(高堰盡處設仁義禮智信五壩以為洪湖)
(尾閭之洩俗所謂天然壩也一過水而下河無不被灾之理向屢有詩)云有尾閭供久度
(入聲)略知要欲救為魚痛獨斷示機宜初不資紛訟尺寸
慎詳計(每壩口水誌增長一尺即令清口拆開十丈凖是為式然後上下節宣歲無贏縮)拆收
在敬用河臣奉此策年来豫留空五壩未過水幸哉言
偶中計其拆收費帑金數萬動下河連年收曾弗驚□
洶損益多少間昭然知者衆觀民與觀河豈可辭倥偬
隄上相咨詢珠勒轡緩控株守亦非佳推行貴錯綜苟
其利吾民慰哉奚勞頌
過清口觀木龍六韻
清口乘舟渡木龍欲審觀誠非虚費帑(建一木龍計費至萬金)果
見有淤灘閱罷西涯戀泛廽東岸歡(渡清口而西緣隄閱視木龍四悉其)
(掛淤情形因相度河勢於陶莊積土相對處諭河臣添建木龍一具俾益收桃溜之用事畢旋艤西涯之民有)
(戀意而東岸之民益歡迎)何曾嚴蹕路竟是近随鞍幸不為民畏由
来以子看河工謀保障安得弗心殫
木龍示總河高晉作
積土陶莊勢久成逼黃恐致漸侵清曰斌重舉木龍製
(此宋陳堯佐法高斌效而為之)汝晉仍扵沙渚營南漲北坍雖有效(前廵)
(相度清口允高晉請添建木龍以資利導兩載以来南岸新漲灘二百六十餘丈北岸刷去舊淤一百四十餘)
(丈護工桃溜已著成效)揚湯止沸可無驚河工艱一勞永逸補罅
期輸爾我誠
御製詩三集卷四十五
