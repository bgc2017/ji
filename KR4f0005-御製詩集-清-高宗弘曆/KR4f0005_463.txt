御製詩五集卷七十二
古今體八十首(壬子四)
龍泉關六依
皇祖元韻
巖關界燕晉崇嶺矗雲空迎送兩省異諏咨一意同官
方戒貪墨倉貯可陳紅本是旰宵念臨觀更切中
王箭山四疊舊作韻
康熙二十二年
皇祖經此勒馬連發三箭俱越巖頂是山因以得名兹
來四賡舊什永誌欽承
晉巡諸事謹尊
聞策騎示他七萃羣幸爾康強仍一已况方撻伐啟三
軍(去歲廓爾喀賊匪復擾後蔵官兵以道路窵遠不及追勦而彼已遁去勢不能不於今春雪消道通後大)
(張撻伐以示國威而靖荒徼且詰戎家法亦當長此慎守也)
神威永共巍峰迥我武行看荒徼分臂病自慙罷弧矢
(昔年習射率皆十中其九自庚辰臂病後遂罷步射今兹翹企聖蹤祇增愧恧)空教翹首望
春雲
湧泉亭
一嶺東西分兩界嶺西晉水嶺東燕曼殊境近因何識
即看湧崖功德泉
寺側蕭齋備駐蹕樸非華憩一宵便舉頭壁上舊題句
昔隔五年今十年
中臺臺麓由旬隔(臺麓寺在中臺東四十餘里梵語謂四十里為一由旬)志乘(去聲)
一泉兩處訛(泉更在臺麓寺東舊誌稱在中北兩臺之間誤也文人記載失實類多似此)却
笑從來史筆者似兹魚魯實誠多
射虎川
幾度經川翹
聖武一經必一企
神威(遵長城嶺而西絶壁灌叢昔年過輙皇祖曾射虎於此是川因以得名每一經深欽仰)百
年休養人烟富此日山林獸跡希(此地舊有虎今則人烟稠密耕壤相錯猛)
(獸屏跡足徵百數十年休養之效)力怯步攖鎗未試(昔侍曾親皇祖於南苑見手持)
(利鎗刺虎予愧力怯却未一試)心勤馬射策曾揮(己亥木蘭行圍伊綿溝虞人報有虎率虎)
(鎗擊刺虎忽逸去因御安吉驄追及之壹發而殪是日新附諸厄魯特台吉適至隨往圍場無不齚舌驚喜曾)
(作射虎行紀其事)頻詩豈為誇摛藻
家法欽垂永莫違
臺麓寺
靈鷲中峰據斯麓實南屏氣象已覺殊入路所必經精
藍坦向陽日面月面呈佛大圓鏡智(文殊為佛大圓鏡智見秘密無上陽)
(體根本經)隨處示色形百千萬億身是一非一明左側列靜
室微嫌點綴精成事久不說遂與春夕停舊句歷歷觀
適可悦性靈
靜寄齋
靜寄盤之莊(盤山為靜寄山莊)靜寄臺之齋為一抑為二殊難
置辨哉彼則所常住此隔數歲來住已過去幻來謂現
今乖斯誠寄而已曼殊如是該
雨花堂口號
堂以雨花數梵典雨其花者究為誰若論臺谷親切句
却合文殊致問時
駐白雲寺行館作
臺谷由旬路吉行鮮忙事適於其中間舊有白雲寺邊
傍行館在亦久向年置奚妨駐一宿且便息從(去聲)騎雲
與寺常住而我適重至過去來現在幻也胥名字堂中
坐金仙首肯如是義
靜宜書屋戲為禪句
昨者兩靜寄(昨於臺麓詠靜寄齊因及盤山之靜寄山莊)已曾留有詠兹為
兩靜宜(此書屋名亦與香山靜宜園同義)亦復摛吟興靜當無一物何
致四稱並曰寄及曰宜各雙互據勝斯誠分其心伇於
物紛競然而轉語存有應即無應是地合是語却非王
道正
白雲寺西齋作
西齋舉首見崇山山上虚軒疊翠間八十老人懶攀陟
白雲付爾往和還
寄詠清凉石
山本清凉山(華嚴經疏謂五臺山歲積堅冰夏仍飛雪曾無炎暑故又名清凉山)寺即清
凉寺石亦號清凉一以含三暨憶我辛巳年䟦馬曾偶
至見石如卧牛番僧陳其義秉誠可轉動即命彼為試
頽然略弗摇面赧僧徒愧笑而謂之言弗動乃佳事是
誠真清凉默契第一諦巖蹊阻且幽弗往詩權寄
祇林
重看兩字由誰起横嶺豎峰總鬱森會得文殊採藥語
不妨隨地入祇林
娑羅樹四依
皇祖詩韻
欲稽誰種不可得滄桑恒此中臺植震旦曾弗知其名
曰是娑羅梵僧識色空空色傳真形殿前聳峙太古青
七出葉衍七佛偈(娑羅樹葉皆七出)以風拂偈鳴泠泠有說為
仰無說偃獅吼狐鳴相去遠(有所說為野狐鳴無所說為獅子吼見梵典)喬
枝落落息分别拏影虚無暎嶤巘
奎文妙義包團圞覆同古幹垂影盤四賡八韻&KR1852;五載
師利祇作如是看
戲題棲賢寺
棲賢題寺是誰為前繞清流可樂飢設使紫陽忽到此
定當不顧背而馳
殊像寺五依
皇祖元韻
五度賡
奎什六番經淨筵(自丙寅至今歲凡六經此惟辛巳年係另拈韻題句餘皆恭依元韻)
惟乘一時暇那解四科禪結習忘存昔妙因不礙前曾
親圖相好(辛巳瞻禮此寺心識文殊相好扵行營即摹為小圖迴鑾後又展為大圖隨命扵香山建)
(寶相寺肖像其中)未識否乎然
靈鷲峰文殊寺瞻禮偶效禪語
六度重兹到五臺默符天地數中該(漢書云五六者天地之中合予凡六)
(度來五臺其數適相符協云)不期再至却常住(予八旬正夀以前於中祀已皆親祭一)
(週以盡抱蜀之職兹來五臺瞻謁亦猶中祀一週之義歸政前可不再至矣)既曰言歸底幻
來大士如如據蓮座金容永永鎮華垓(烏斯蔵進表皆稱曼殊師利大)
(皇帝曼殊是佛妙觀察智而切音與滿洲二字相近瞻謁金容實祝國朝萬年丕基之慶)梵宗儒理
本無二七字因緣詎辯才
右據蓮座一作弗念動鎮華垓一作冺心灰更覺超
然並書識之
真容院口號(即靈鷲峰文殊寺舊名)
五臺寺那屈指數此院獨稱容是真設曰一真餘則幻
天花知必著斯身
清凉山六依
皇祖元韻
六度全依
庸作蹤(昨題殊像寺靈鷲峰文殊寺計六度俱五依皇祖元韻此清凉山則已六賡韻矣)五
臺仍舊柏和松是清凉者山頭畫忘色空惟雲外鐘
奎藻流輝世以永曼殊如識我來重相提漫問全與半
證在岧嶤幾疊峯
登中臺靈鷲峯瞻禮遂駐臺懷優賚晉省衆民詩
以誌事
中臺今復陟峯巔風日晴和法有緣欣我七年願重遂
宜他通省惠加宣例之三者增為五(每年巡幸所至例免經過沿途州縣)
(錢糧十分之三兹因五臺非清蹕常臨之地所有該縣本年地丁錢糧命加恩蠲免十分之五)欠以半
當逭與全(昨經直隸地方寬免大興安肅等八州縣民欠米麥穀三萬四千五百餘石兹詢據馮光)
(熊奏晉省大同朔平二府舊欠糧二萬餘石已經徵收一半所有未完一萬二千餘石因即降旨全予豁免以)
(示省方施惠至意)乘步輿登罷策馬八旬有二合應然
清凝齋疊丙午韻
前為堂即後為齋舊句重瞻韻與諧參佛幾曾冺空色
吟詩却不費安排寒因地迥林遲葉陽向暖烘砌發荄
摛藻已多宜靜坐凝思片刻適清懷
題恒春堂再疊辛丑詩韻
恒春復此度光春適可文殊參宿因樸斵行宫據崗阜
聳圍後嶺峙巍峋雖云結搆成畺吏豈不掃除勞里民
奚待更咨歲豐歉施恩一例渙新綸
雪(三月二十二日)
度嶺及登峯晴和衆喜容佈雲卓午厚降雪逮申濃亟
暢配藜勢那量尺寸重(二十日過長城嶺風日暄和即本日早至臺懷詣靈鷲峯文殊)
(寺瞻禮猶覺晴朗午刻作雲及申而祥霙酣渥須臾委積約有尺餘曷勝欣感)向東希作雨優
賜一犁農(京師一帶正值望澤之際或今日已獲霑膏亦未可知即馳諭留京王大臣迅即覆奏以)
(慰廑懷)
晴
徹夜雪酣渥辰晴恰是佳地靈真示佑春暖更宜懷萬
旅同增悦(山中氣候本寒遇雪益甚幸今早即晴午間便已和暖扈從人等無不欣悦)一心
獨覺乖虎臣中路返憐惜恨無涯(奎林向在軍營勇略過人屢著勞績此番)
(征討廓爾喀因自臺灣調往為參贊大臣前接孫士毅奏伊過打箭爐病勢頗重猶自力疾䟎行今早據孫士)
(毅奏稱已於中途病故戎行少一得力之人為之悼惜靡已因加恩賞給内庫銀二千兩並入祀賢良祠仍照)
(例議予卹典以示優眷)
題董誥雪山
曉霽申霏六出竒特教題畫有真姿(昨廿二日得雪竟夕酣渥逮曉暄霽)
(山容圖景互相輝暎益多真趣)仍斯山也仍斯雪底論羲之與獻之(辛巳)
(西巡時董邦達扈從命即景為雪山閱廿年辛丑其子誥扈蹕來兹曾命仿父作至今又十二年矣再題兹什)
(聊識流隂)
直隸布政使張誠基報雨詩以誌慰
分疆各有任地吏阜平存(直隸總督梁肯堂扈從来五臺是以藩司張誠基具奏得)
(雨情形據奏阜平地方亦於二十二日自酉至丑得雨三寸餘此間在北氣候寒故得優雪其為滋潤麥苖有)
(益農田則同也)此雪彼作雨北寒南向溫總為潤麰麥實足利
黎元京縣亦霑否東瞻冀
霈恩(惟冀京畿是日亦得均霑殊殷盼望)
題胡桂山水口號
名山過雪真容現頂上浮雲脚底歸不是臺懷親見者
誰能如此入精微
賜山西扈蹕官食詩以誌事
優雪霑渥澤快晴朗嫩暄既欣利麰麥乘暇賜饔飱俗
樸無慮侈政嚴那若温米鹽民食賤(近年為調劑河東鹽務之說者非換)
(商即加價不知商已屢換而殷戶漸少價已屢增而市值日昂惟有課歸地丁似可一勞永逸而阻其議者又)
(云改歸地丁事類加賦停止商運淡食堪虞因於馮光熊調任晉撫時面諭令其與藩司蔣兆奎悉心籌議嗣)
(據奏稱歷年正課增價俱出於民若課歸地丁則每年祇出正課四十八萬不但不加賦而已少五十六萬之)
(增價至於有無懋遷百偵皆然何獨食鹽艱扵市販九更可無虞淡食事理瞭然實無疑義已即令大學士)
(議奏允行兹來屢加詢訪鹽價已賤既不累商抑且便民可謂試有成效矣)休息意當存
寶塔院
兩塔今惟一尚存既成必壊有名言(寶塔寺在靈鷲峯下云有阿育王所)
(置佛舍利塔左有文殊髮塔見一統志今祇存其一物之成壊固各自有其時然亦未識今所存者為何塔也)
如尋舍利及絲髮未識文殊與世尊
顯通寺四依
皇祖元韻
有暇命輿重招提非迥峯(寺搆山岡平坦處舊名大孚靈鷲寺漢明帝時摩騰法蘭)
(西來見此山乃文殊住處奏請建寺明永樂時方改今名)既因尋佛跡亦在仰
堯蹤境以通而顯雲如淡且濃忽成片時坐行漏屢鳴
鐘(今西洋小表有自鳴鐘頗凖)
羅㬋寺
佛子羅㬋羅九歲家能捨(長阿含經佛說我今有子名羅㬋羅九歲出家為沙彌)
十大弟子中密行第一者試問與曼殊是一抑二也庭
松獨無言謖謖清籟瀉
寄題北臺疊舊作北臺眺望五依
皇祖元韻二首
北頂最高處曼殊有法宫初來曾造極五度例迴中(丙寅)
(年初來曾登北臺自後以其地高峻修築道途衆勞堪念於是庚午辛巳辛丑丙午遂皆遥望未登兹來亦即)
(依例僅至中途之普樂寺亦弗入便迴鑾也)為(去聲)念衆勞切不妨一意融笑
如望滄海誰果到其蓬
章嘉駐錫寺(名普樂)梵行(去聲)衆誰躋示寂無來去(章嘉國師戒律)
(精嚴清漢唐古特文皆深通嘗與談論無不心契乃丙午於此别後遂爾示寂雖在彼法本無來去而俯仰之)
(間難忘陳迹)跡陳徒仰低兹雖弗顧返難罷重吟題却被蒙
莊笑似忘論物齊
五臺山天花詩五依
皇祖元韻
試問天花紅白青擷芳擬欲畫為屏維摩居士應含笑
似此於心那得寧
靈鷲峰文殊寺五依
皇祖元韻
五度賡歌遍六番歲月遥(丙寅至今歲六詣五臺瞻禮此寺已五依皇祖元韻)
(惟庚午未曾賡韻亦未題句)屏營瞻法座示像鎮雲寮日並
奎章耀風隨梵韻飄章嘉宣誦處窣堵忽崇椒(丙午來此章嘉)
(國師猶率番僧誦經今示寂已七年矣)
文殊寺靜舍作
古屋祇三間却自
堯年有十笏可容膝五字曾題手隔壁喧番唱云祝無
量夀有言野狐鳴無言獅子吼問汝偏袒者此義亦知
否
夀寧寺得句
夀寧寧夀文義一預葺菟裘娱老丁(丙申年葺寧夀宫為丙辰歸政後娱)
(老之地亦凡事豫則立之意耳)丙(午)歲來兹偶會意(夀寧即寧夀也丙午來此偶會其意)
(因有待以十年久能乎聽昊靈之句)壬(子)年如是未殊形耄齡不擬重
涉遠暇日何妨且靜停昔以十期今賸四(逮歸政尚餘四年)承
恩近矣仰
圓靈
玉華池
山泉流就下畝平艱致池是處一泓聚鏡影居然披崖
根淙乳竇溪面拖雲脂月亦朗為圓風亦清為漪是謂
玉之華而玉付不知
題羅漢坪
淨慈五百羅漢像東坡曾是言其理(西湖淨慈寺有五百羅漢東坡謁本)
(長老和周長官詩有卧聞禪老入南山淨掃松風五百間之句)我因一再肖為之不獨
兀坐而已耳各種遊戲無不具甲乙作記亦久矣(予於萬夀)
(山肖錢塘建羅漢堂苐不似淨慈俱作兀坐狀惟各取梵經所載自甲至癸作十記以標其形狀不復一一安)
(名立字亦惟是不即不離之意耳熱河羅漢堂則皆列坐且各具名號)臺坪示此參曼殊
却闕其一艱議擬安生或具别解乎(世傳安生肖像五百羅漢曾闕其一)
(其故不可擬議要之一與五百原無殊視正不必作分别想安生亦弗傳為何人)一與五百豈
殊視無一即是無五百所參大士同斯旨言之是乎抑
否乎擲筆大笑前途指
陜西巡撫秦承恩奏鹽務情形詩以誌慰
賦攤租減同三省益否與民尚念之(晉省河東池鹽向於山西及河南陜)
(西三省附近州縣行銷因近年積弊已深雖屢經换商增價而商力日疲民苦貴買上年令該撫等悉心會商)
(條奏復令大學士九卿等核議奏改課歸地丁實於商民兩便已即如議允行惟章程初定成效未見不免時)
(為懸廑)臨境悉咨知晉便(兹來五臺詢之晉撫馮光熊藩司蔣兆奎等僉稱自改定章程)
(以來數月之内鹽價頓減小民無不稱便)開函復慰即秦宜(本日又據秦承恩奏陜省咸寧)
(等四十四廳州縣向食河東池鹽上年議將鹽課攤入地丁銀兩自入春以來貿易之人俱各争先販運現在)
(西安同州二府鹽觔充裕較之往日每觔約減錢二文其興安商邠乾等府州屬亦俱陸續運到價值有減無)
(增各糧戶以買鹽所減之價完納所攤些微鹽課尚有贏餘等語可見調劑得宜其效立覩鹽觔為閭閻日用)
(所必需之物以每日節省之數完一年應攤之課既有贏餘當無不踴躍輸將在國家並無額外加賦而小民)
(均得食賤之利秦承恩所奏與晉省情形相同洵堪嘉慰)罷商淨去賄求弊(近年以商力艱)
(於銷運節次奏請換商而地方殷實之戶懼致賠累有賄嘱州縣官免其開報之弊今將鹽課攤入地丁不復)
(簽商則貧民均沾實惠而富戶亦長免賄求之累矣)加課輕於貴買竒(初議更定課歸地丁)
(時朕亦慮及有類加賦之舉不可不慎既就臣工所奏詳加察核似無疑義方降旨允行今據馮光熊秦承恩)
(等所奏現在情形在小民得賤價食鹽而以終年所省之費攤入正賦較之昔年商人居竒貴售其節省不啻)
(倍蓰是不惟不加課而於民轉獲無窮之利當可久遠遵行耳)豫撫尚然無一語命陳利
病速郵馳(秦晉二省情形既已相同豫省事同一例諒不致有參差乃日前穆和藺迎駕行在祇會)
(議加恩寬免展限積欠一事而於改課歸賦現在鹽價如何減落情形並未奏及殊不可解因即傳旨令其確)
(查覆奏以慰廑注)
登黛螺頂
黛螺不比叶斗高東頂峯之降岡也北望東可復罷乎
筍輿乘暇言登者五步十步率一息羽林都許乘輕馬
更東望海峯實近廓然真足小天下五臺文殊智與號
殿中真容肖非假(黛螺頂寺中像設中臺演教寺儒童文殊師利菩薩東臺望海寺聰明文)
(殊師利菩薩北臺靈應寺無垢文殊師利菩薩南臺普濟寺智慧文殊師利菩薩西臺法雷寺獅子吼文殊師)
(利菩薩未知其義起於何時盖出傅會然總不出金剛六如之觀耳)一乎五乎孰是乎不
出金剛六如寫
望海峯四依
皇祖元韻
寺據東峯迥廓然俯下方並肩擬叶斗(北臺峯名)縱目到榑
桑一攬赤縣赤永綏黃教黃莫非繼
家法(前後蔵為達賴喇嘛班禪額爾德尼駐錫之地自本朝開創以來即恃國威以為護法康熙雍正年)
(間並兩次用兵永綏黃教至今西北各蒙古每歲赴蔵及來此熬茶各安畜牧予亦惟有謹守家法俾彼)
(蔵地番僧人衆長享安輯之福耳)兹正翦昏茫(廓爾喀以近蔵小番在其部落并吞巴勒布之)
(地往歲侵擾後蔵聶拉木濟嚨等處邊界彼時命鄂輝成德巴忠等往彼進𠞰而巴忠自恃在御前行走特蒙)
(派往諸事專擅又素解唐古特語言竟私同噶布倫丹津班珠爾許每年給廓爾喀元寶三百個贖回侵地並)
(未振以兵威使之震怖懾服扵是賊匪肆無畏忌藉口索欠甫越一年復来侵擾並至扎什倫布搶掠器物披)
(猖已極此番不得不厚集兵力大加懲創以絶後患現在福康安海蘭察等並發往之巴圖魯及索倫屯練各)
(勍兵俱將齊集至彼即命罙入聲討庶蠢爾小醜不敢再滋事端矣)
邇日
邇日常接報秦西齊則東胥稱雨有被更幸日仍同(陜西)
(山東二省各屬春間已均霑雨澤兹又據秦承恩奏陜省西安鳳翔漢中同州商州乾州等六府州屬扵三月)
(初七八等日得雨三四五寸至深透不等江蘭奏山東省城亦於初八九兩日密雲連綿極為霑足該二省同)
(時獲被甘膏麥田日見長發堪為慶幸)慰矣皆吾土慙哉遺獨中(直隸在山東陜)
(西之中初八之雨獨未被甚為憂慙)此間原富雪即霽喜滋融
鎮海寺四首
海印發光按指際塵勞先見舉心時(楞嚴經云我若按指海印生光汝纔)
(動念塵勞先起)設云此是第一諦無我無人語出誰
靈隠居然見海潮有人却議近和遥如如大士蓮花座
一例無心付剝蕉
過去波羅似重聽何来窣堵見新安(章嘉國師深契梵宗兼通漢文向與)
(之言每契禪意丙午尚於此率衆梵僧講經即於其年示寂建塔是寺追思禪聚不勝流隂之感)不殊
調御金剛句一切有為如是觀
大地周遭自海中鎮之本不費其功欲諮五鬘乘獅者
此是色乎抑是空
甘露寺作歌
泠泠之露降乎天瀼瀼之露現乎地天地相遥難計量
而露一滴原非二曰二曰一與分疏是謂迷頭認影輩
於其迷中復名甘更以甘露強名寺毫釐之失千里謬
那得曼殊謂之是(叶)喻以佛法本來幻笑其世法或稱
瑞(世間以甘露為瑞也)更有文人騁躗辭曰文曰武分疏義空中
樓閣付弗知那涉語言及文字
笑題明月池
盤轉山腰至山寺蒼松怪石清絶倫寺額明月池三字
尋勝笑昔題非真一泓椀大隠石罅日間那得瞻冰輪
設云無乃孤名也却是刻舟求劍人
迴鑾至白雲寺作
數日臺懷騁靜遊亦無妨政廢咨諏便宜成什&KR1852;餘首
峻嶺崇山處處留
曼殊豈止一曼殊梵語清文國號符(曼殊與滿殊音相近今俗謂之滿洲)
(盖訛稱也以習久亦弗改正每歲蔵中喇嘛進丹書即稱曼殊師利大皇帝)萬歲千秋恒若
是子孫永保在兹乎
向南歸轡頓成暄駒隙光隂逝水翻纔過石橋識熟路
却尋餘興向行軒
水流雲在杜詩思來往儻然或似之却與寫楹白者道
無妨一宿與俱遲
引懷堂疊丙午韻
前韻重賡丙午堂引懷總是為民長使臣因悉平(陽)蒲
(州)旱大吏頻教賑濟忙(乙巳歲梁敦書祭告山陜還奏稱經過山西平陽蒲州二府春)
(雨未霑因慮撫臣農起或有諱飾再四嚴飭親往查勘並令於平糶緩徵之外加賞兩月口糧幸於其年四月)
(内即得透雨秋成報穫農民大資接濟)閱歲仍逢五穀熟登秋屢甦(上聲)萬
民殃(丙午西巡來此蹕途望見春田長發是歲復獲稔收今番所見無異午歲實堪欣慰)往來此
番(去聲)惟静賞不異明窗昔日光
山東巡撫吉慶奏通省雨澤情形詩以誌慰
案審胥公當任臨報雨暘(吉慶近年屢經奉差審辦案件頗覺才具出衆去冬同劉)
(峩復往江西連審數案胥稱公當尋授山東巡撫并命事竣即赴新任兹莅任之初固當奏報雨暘以慰廑注)
澤霑一省遍(江蘭昨奏山東省城於三月初八九兩日復得渥澤兹吉慶於抵任後續據各府州)
(屬六十九州縣具報初九日均得雨自二三寸至深透不等似此甘膏普遍益堪欣慰)農卜萬民
祥春壠芃二麥秋田種雜糧更欣運河暢定早達通倉
(又奏南漕挽入東境者截至三月十四日共四十四幫出東境者截至三月廿日共十四幫現在水勢充足幫)
(船行走順利將來抵通之期較之上年定當更早矣)
五臺旋蹕過長城嶺作
去時乘馬返乘輿風日晴和總靄如大勝往遭逢雨雪
(前數次過嶺多遇雨雪此次來往俱值清朗扈從官員下逮輿儓夫役無不欣喜)普教此番(去聲)
樂儓胥天時人事都稱順旰食宵衣敢略疎畿輔望霖
蔵盼捷(廿二日駐蹕臺懷下晚即得雪逾尺迤東阜平縣一帶亦同日得雨三寸永璸等亦報得雨三)
(寸復向東南則不成分寸又成德克復聶拉木之後即往濟嚨殱賊至今亦尚未聞捷奏此二事正深殷念)
愁因二者倍殷予
過阜平縣
十日亦豈久麥苖頓改初連塍目滿望三寸語非虚(廿二)
(日臺懷渥雪直隸布政司張誠基奏是日阜平縣亦得雨三寸慮其或有增餙旋蹕經此見麥苖頓長知非虚)
(語)却惜狂風妒(是夜風作)仍希甘露湑京畿更稀澤(京畿至今未據)
(奏得透雨更深廑念)何處不廑予
箕山
箕山形肖斯猶可班志何增牛飲名(箕山在行唐縣西北本以峯形若箕)
(得名前漢志南行唐縣注有牛飲山世遂以許由事附會之而不知許由所隠之箕山自在豫省登封縣境扵)
(此何涉)燕地豫州千里隔便云善善亦非誠
浙江巡撫福崧湖北巡撫福寧各報得雨詩以誌
慰
浙東湖北報農功兩處封函吟又同(該二省於三月初旬同日奏到得雨)
(霑足已有詩誌慰兹孟夏同奏到各屬續得渥澤情形仍并吟一律)三月中旬越叨澤(福崧)
(奏杭州等十一府屬於二月二十七八及三月初三初五初七等日連次得雨入土深透十一日省城一帶復)
(得密雨竟日旋即開霽可謂晴雨應時)暮春上澣楚占豐(福寧奏湖北武昌等十府一州)
(各屬於二月初七八十三十六七八暨二十五六等日先後得雨均極優渥省城又於三月初六日得有密雨)
(至初八日徹曉連朝甚為透足餘日天氣晴霽日暖風和實為農慶)更稱渥野即逢霽所
喜芃苖不礙風獨愧披章似前况今猶依舊望憂忡(前次)
(該二省奏雨時京畿即殷望澤因有期較昨年日已近肯因遇閏意逡巡之句兹猶未得霑足盼望依然益切)
(憂慮)
至正定府作
五臺返蹕東垣莅謁像觀風舊例如耕種趁時他自力
渥優望澤我難舒呼毋踐麥弗聽也(夹道迎鑾百姓扶老擕幼奔走恐後)
(諭令毋踐麥苖弗聽亦足見歡戴之情出於至誠又弗忍加之呵禁耳)便覺揚塵何礙歟
却幸不為民所懼歡迎無萬任隨輿
隆興寺五疊舊作韻
隆興佛香之閣浃宙聞我曾三疊七言以頌尊丙午重
來剏成九字體一尚非一詎有二法門如是西天極樂
道場界(秘殿珠林舊有蘇軾大真書西方極樂世界阿彌陁佛安養道場十四字卷)阿彌陁
佛相(去聲種三十二相)好(上聲好十八種)莊嚴雲觀音菩薩此佛大
弟子具佛妙觀察智轉法輪(觀世音菩薩是佛之妙觀察智見秘密無上陽體根)
(本經)三千大千今古無量劫何處不現法相如高旻而此
恒山獨稱甚僥倖千年梵刹頂禮趨紜紜幾經廢墮復
幾經修舉不改者在誰增減毫分(寺剏於隋開皇時至今千餘年其間成壊)
(新故不可勝記己亥歲命一律重修示現金容所謂常樂我淨之真身誰能增減分毫詳見向所作重修碑記)
向以五臺瞻禮文殊返順途至此方當春暮辰穹窿高
閣大士之所住可過而去弗禮申敬神特用長言七字
增兩字亦惟紀實以誌往來身兹則仍如前例以展謁
不料耄耋倏消瞬息云然而堂堂卓立獨尊者彈指頃
視萬劫千秋塵一身兩臂及三十六臂今成匠作昔乃
成役軍(寺剏建於隋開皇六年恒州刺史鄂國公王孝&KR0008;監造世訛傳為唐之鄂國公尉遲敬德者非)
(也至今寺中隋碑尚存當年建造寺院皆役軍士為之若己亥重修此寺則悉發帑命吏和雇並不以役軍也)
木去銅存實合本身一(寺中舊銅像高七丈三尺本一身兩臂不知何時增刻木三十)
(四臂鑿銅身嵌其上共為三十六臂又以年久欲墜以鈎索繋之梁間向日見之心殊不惬因己亥年重修此)
(寺乃命解脱所繋木臂仍還銅體一身兩臂之舊)去豈誠去存則斯誠存此番
之頌亦復如是耳豈因難見巧以幻為真寺側行館樸
斵實清潔乘興摛藻非儒非佛論斯之謂新視向乃謂
舊豈知擲筆此作即成陳途指定州將復疊蘇句一笑
而已賡罷丙午春
正定府行宫五疊舊韻
佛閣側行館逮今八十年(行宫建於康熙五十二年癸巳至今歲壬子已八十年矣)
六番疊五韻善果即佳緣吏治修無弊民情肫可憐是
誠巡狩要不必問僧禪
留京王大臣報雨詩以誌愧
臺山逢渥雪意謂雨廣被各馳諭問之阜平三寸暨向
東則漸微即今京報至廿四及孟朔間(去聲)資雨點綴朔
之申雷鳴寸許剛潤地(前月廿二日臺懷得有渥雪阜平亦得雨三寸即冀京師一帶)
(同時普被傳諭馳詢兹據留京王大臣覆奏京城自三月廿四日微雨之後連日天氣時隂時晴廿八九兩日)
(俱有微雨至四月初一日申刻雲隂較厚雷聲間作得密雨一陣約有寸許初二日丑刻復得微雨雖未優霑)
(尚資濡潤且雷聲發動地氣已通可望甘膏續霈)總未優霈霖略幸通地氣是
夕駐恒郡微雨亦惜霽是謂雖恩施其中有靳意或以
喻示我返已舉近事豫撫宣以來河工欠者賜民欠及
吏侵逭輸别次第(昨軍機大臣會同河南撫臣穆和藺議奏河南攤徵河工幫價積欠銀兩)
(一事所有民欠已攤未完銀一百八十八萬餘兩前經降旨展限十年已屬寬裕原擬俟歸政時酌量加恩繼)
(思早降恩旨小民更沾實惠因令將十年所帶徵者免其六年共免銀一百一十餘萬兩此四年所徵更寬作)
(八年俾民力益資寬裕其自巡撫總河以下各員應賠未攤預發之銀九十六萬餘兩或剏議市恩或踵行擅)
(給或侵漁入已均無可寬然朕猶曲予恩施免其四十餘萬其應賠五十萬兩原議三年交納者並展作四年)
(其所以不予全蠲者咎由自取不得不藉以示懲而逾格之恩亦不可謂不厚耳)其所未全蠲
在官示懲弊至於免經途十三自成例(每次巡幸所過州縣俱令將本)
(年應徵地丁錢糧免徵十分之三此次亦未嘗少靳成例也)麥苖雖尚芃五日無將
逮大田下種者芽未出土遂近則目所見遠實心常繋
焦切盼甘膏語愧無倫次
瞻廣惠寺塔
憶昔少年時見塔斯登耳既非誇步健亦非暢目視即
今瞻穹窿未步先懶矣老少如斯殊志帥誠孰是英雄
慣欺人吾率疑乎此
出府城門閱滹沱河有作
滹沱昔為患丙歲為修治築壩挑水溜賢臣(謂高斌)至今
思(乾隆元年丙辰河近西南城不遠高斌時為直隸總督奏建魚鱗塘並請築挑水壩至今河南徙離城數)
(里之遥矣)乙年略增漲其退迅不遲(乙巳秋汛水暴漲浸及城脚幸次日水即退落)
(居民田廬得以無恙丙午来此詢之劉峩據云乾隆十一年西巡蒙指示於舊有四壩下添築第五壩挑溜南)
(趨甚遠云)耕種民安居更張無藉施昨秋收復可中豐歉實
非閭閻衣食足老幼都安怡信匪飾觀瞻氣象那能欺
崇因寺
崇因寺久廢丙午為(去聲)葺成葺成雖實果崇因乃虚名
既思因為所則其果號能能所本是幻因果又豈誠崇
者復屬誰金仙默弗評
熱六韻
西巡遲發駕長嶺幸晴和(往歲幸五臺率於春仲啟蹕是以過長城嶺天氣尚寒每)
(多遇雪今年以三月初八起行往返嶺途雖俱值晴和然歸途又不免值炎熱矣)一利一弊有
如春如夏何日熇(平聲)虞藁麥地燥未耕禾武帳猶蒸若
布廬那奈他值兹愧調燮益切冀滂沱問恐逢凉者此
炎獨喜麽
留京王大臣報雨詩以誌事
恒山前駐夕微雨灑連纖閣本今朝至京師二寸霑(昨初)
(五日駐蹕正定府夜間得有微雨尚未及寸兹接留京王大臣等奏京師是日自未至戌得雨二寸合之三月)
(下旬以來連次所得之雨雖未霑透然土膏藉以滋潤較之蹕途固已差勝)時同深淺異盼
切惕慙兼離畢竟何日瞻霄空卜占
定州詠韓蘇甲乙
安喜無過百里郡韓蘇梁棟用違材韓猶倚任蘇頻斥
琦以行彰軾語恢甲乙兩人於是定品評七子豈虚裁
荀卿曾議十二子(荀卿有非十二子篇如陳仲史鰌諸人皆以為欺惑愚衆至以子思孟軻)
(為飾邪說文姦言與墨翟惠施同詆其言甚不醇粹宜乎蘇軾著荀卿論闢之然軾議荀卿而不知軾亦正不)
(無可議者耳)吾謂東坡誠有哉
題衆春園雪浪齋
韓園蘇石兩相宜相館有齋遂額之来往又看五年隔
徘徊却得一時怡每宣畺吏詢民隠亦以幾閒引静思
韻疊東坡例難置欲拈筆復意為遲
四疊蘇東坡刻盆石詩韻
四疊成五如元孫我今抱以賡其原石固有二盆則一
却成三不妨案翻瞥眼别之半十載不殊瞬息目前存
兄寫磐卧弟片豎(雪浪石二一卧者磐石一豎者片石昔年内廷翰林張若靄張若澄先後)
(扈從曾命若靄圖磐石繼命若澄圖片石)而其卧者恒占盆豎者乃有蘇字
在(片石乃丙戌年總督方觀承自臨城移此上有雪浪二字磐石則無年代久遠亦無從辨其真偽也)囅
然笑艱尋其根欲罷又不能忘言孰誠悟宗會厥元
雪浪石八疊蘇東坡韻
坡翁豪興如雲屯疊艱用險稱獨尊我今乃頻疊至八
詎非見巧令智昏昨辭恒山循驛路翼日遂歷中山村
村行復不廿餘里郡城洞開因入門賢令祠雖不致謁
嘉其品行胥忠魂近曾成詠分甲乙(韓琦蘇軾皆宋名臣其忠誠乃發於)
(至性第韓為得君蘇遭貶斥兩人相較自分軒輊是以昨詠韓蘇甲乙定其品評然其所學具有根本事蹟照)
(耀史冊即此地韓園蘇石未始非因人以傳也)要之均以學為根在蘇言蘇却
在石兩石並為留遺痕然吾究謂磐者實以坡之蹟定
其論坡蹟七字孫其韻手書之泐磐石盆(東坡雪浪齊銘盡水之變)
(蜀兩孫與不傳者歸九原其序自謂扵中山得黑石白脈如蜀孫位孫知微所畫石間奔流盡水之變云云坡)
(手書銘辭泐磐石盆上)實證在兹不煩絮久乃論定千秋存
題蘇軾中山松醪賦再疊庚午詩韻
洞庭春(酒亦名春)及定州醪二賦同書一卷豪(中山松醪賦蘇軾在定州)
(所作紹聖間軾在襄邑與洞庭春色賦同書為一卷今蔵石渠寶笈)飛興逸同子安雀(滕王)
(閣序青雀黃龍之舳)拍浮樂勝鮦陽螯盆盛無礙安磐石城守還
教奠繹騷行館晝長值清暇弗尋花柳試吟毫
定州題劉禹錫事口號
陋室原為冷隠居趨炎冒系却殊諸論文弗論始終者
幾不德馨被誑歟
禹錫作陋室銘似能義命自安者乃冒稱系出中山
已覺可鄙又與柳宗元等黨附伾文及伾文敗遭貶
播州盖亦趨炎附勢之流耳後世薌其文若不考其
行不幾為德馨一言所欺蔽耶
瞻禮
帝堯祠
克明遞致協和盛本末之施總以欽法典一篇無多語
崇祠萬古有(去聲)瞻今即兹四月愁旱志敢負九年乂水
心
咨岳歲當八十六
帝吾師也兆先諶(去歲偶閱蘇軾書傳見其注堯咨岳事時年八十六計予以再丙辰歸政)
(時其年正相符合予數十年來無日不以農田暘雨為念法堯而惟恐弗及是帝實予之師也乃歸政之年又)
(復相同其兆孰嘉於此)
命截留漕糧以濟缺雨直隸南三府河南北三府
詩以誌事
所經畿輔地率皆盼雨透然而麥苖芃一霑收可覯十
日五日期虔請心如疚至於南三府(順德廣平大名三府在直隸省南)
麥禾種(去聲)未遘即雨亦後時急宜籌補救豫省之河北三
府(彰德衛輝懷慶三府在河南省北)接隣輳夙每愁旱乾(是六府每歲常遭旱)奚
忍委氣候因命督臣往未雨為綢繆(叶)每府各十萬漕
糧分運授(此次巡幸五臺沿途經過直隸州縣地方雨澤俱未透足然所見麥苖尚皆芃綠早晚若)
(得透雨猶望有收惟念省南順德廣平大名三府自三月以來並未得有雨澤而豫省河北彰德衛輝懷慶三)
(府雖間得微雨亦不成分寸昨已有旨馳詢現已將屆立夏即使日内得霈甘霖麥收亦無不歉薄自應早為)
(設法接濟因諭令梁肯堂馳赴天津會同倉場侍郎劉秉恬於續到津關之南糧截留六十萬石兩省各予三)
(十萬石臨時酌量情形撥用並飭該督等悉心經理毋許胥吏從中滋弊庶使小民均沾實惠用副朕廑念民)
(依先事綢繆至意)勤民憂慮先施惠恩肯留庶以備不虞仍為
祈霖佑
至保定
靈雨祠行宫作
靈雨逢微雨(夜間雲隂頗厚乃清晨途中僅遇微雨未得霑渥甚覺可惜)知恩更惜
恩歡迎輳黎赤清憩度朝昏觸目那舒志寄懷難措言
行宫實繁矣知過早成論(凡時巡所經憩駐行宫或發内帑所節省或地方大吏自)
(捐養廉從未以煩民力而物給價工給直貧民且藉以受其利䆒之興工作即予之過也詳見向所作知過論)
題清永齋(行宫寢殿名)
行館成年久停旌值夏初綠隂方覺張(去聲)紅雨尚留餘
信是清和候那移春仲居(四月朔為清和節古人引用皆然至唐德宗謂二月為中)
(和節盖以二月春之中時之和也乃沈德潛訛中為清遂以二月為清和節且以謝靈運詩首夏猶清和謂似)
(二月尤為臆說夫猶訓似亦訓尚月令氣候以漸而殊謂四月尚近三月則可謂四月越三月近似二月則無)
(是理也向年賦清和詩云清開夏之首和近春之季盖闢德潛之謬云)閒吟亦究理摛藻
豈憑虚
舫室口號
舊稱原自曰臨漪(畿輔通志云蓮花池元張柔所鑿引雞距河水注之建臨漪亭於其上)
新額亦陳謂舫斯却憶名言民猶水半因澄念半廑思
御製詩五集卷七十二
