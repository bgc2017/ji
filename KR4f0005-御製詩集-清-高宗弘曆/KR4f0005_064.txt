御製詩二集卷六
古今體八十一首(戊辰六)
朝陽洞
朝陽古洞香山奥蹊逕幾盤方得到深谷無景壁含風
芳杜烟蘿相窈窱傳聞仙姥此燒丹雲漿玉液供丹竈
騎上茅龍何所之虛無鐺釡遺層嶠茹芝辟穀學登仙
如可求兮願執鞭仙緣苟無堕鐡鎖退不可悔前不可
董邦達夏山欲雨圖
雲癡不捨峰雨到先鳴樹磵口歸漁人林端起羣鶩渾
脫房山法妙藴丹陽句佇待吟溟濛遥天鎮微露
閏七月七日
閏七月七日蕭晨增感傷鵲橋疑再駕鳳馭不廻翔蘿
月凄清色竹風颯沓凉黃姑饒厚幸兩度會仙郎
鄒一桂山水畫歌
一桂寫生我夙知兹作林嵐亦清竦面臨大壑百丈寬
背峙層巒千叠湧層巒半露古佛龕幕以流雲雲活動
招提無碑建何年古木疎篁相掩擁孤亭飛瀑皆合宜
不假安排契濛澒我有牢騷無限愁對之頗覺開心孔
家丞秋實乃在兹審哉擇術鄒供奉
山東連歲洊饑百姓艱苦之狀東廵曾所目覩故
不惜帑金倉粟亟為救恤恐地方有司力有不
逮而識有未周也則命大學士高斌左都御史
劉統勲率給事中御史等自春徂秋駐彼廵視
賑務今高斌等及廵撫阿里衮奏報禾稼登場
秋收豐稔所歷城市鄉村民氣翕然改觀有更
生之慶覽奏欣慰因以命篇
調幕惟予責祈年志靡已㝢縣既云廣保赤無遐邇水
旱近何多詎可諉常有(叶)獨兹山左民逢歉連年矣老
弱委溝壑壯者半流徙疾苦經目擊賑恤莫遲待(叶)雜
詠成四章(東廵時有雜詠四章示東省廵撫以下諸臣)感愧由衷已歸來哀
慘中不敢㤀東鄙大僚及科道亟往代予視寧濫無或
遺足括荒政體如嬰乳而哺如病藥以醫(叶)三時噢咻
之介遺延至此
皇天生物心悔禍降康祉披來公奏章禾稼登場美民
艱因以愁民蘇得無喜元氣未易復既喜憂還繼(叶)尚
有偏灾者雖小應撫敉嗟嗟我臣工敬懼勿暫弛
即景
夜雨朝晴爽氣流高原下隰釀豐秋一天朗日懸清照
幾縷殘雲戀碧浮心跡只今偏愛澹詩裁到此合添幽
已憐近慣嘗憂戚稍幸兹猶解惄愁
題萬壽寺方丈
三度輕舟過(今年舟過萬夀寺者三兹始一遊云)一來方丈遊地偏白足
静松老綠隂稠馴鴿香臺集凉蟬古樹收略參今昔景
門外聒清流
萬壽寺口占賜方丈明鼎
試問闍黎悟未曾與僧何不可言僧却憐佛子親逢
佛因識能仁有不能(昔者指皇考喜開示禪流因而得悟不勝屈明鼎尚属濟宗名)
(宿獨未獲許可故嘲之)
蕊珠院
暢春苑湖中傑閣數楹上摩清顥下瞰澄波
皇祖題之曰蕊珠院朕奉
皇太后駐蹕是苑每問安視膳於此信乎清都之境不
老之庭也因成長律敬勒壁間
鏡裏岑樓號蕊珠網軒四面遠山圖
堯年寶露猶霑樹
王母香華每降厨地是上清無暑境庭名不老列仙都
六星又見朝南極鸞鶴紛随瑞靄扶
五君詠題錢選畫即效顔延年體
竹林之游名豔典午延之著詠黜山王而標以五
君其見卓矣元錢選為各寫其像而書顔作於後
展卷間其席地幕天縱情任達高致可挹也爰效
顔詠各成四韻分綴其上
阮籍
嗣宗青白眼傲睨人間世行不拘禮法學乃通神契高
論祖蒙莊正言折蔣濟蘇門鸞鳳音夫乃知不逮
嵇康
疎懶蝨不除了飲髮任亂許由羨棲巖子房輕佐漢逸
躅託雲霞浮榮判冰炭徘徊顧日影絶矣廣陵散
劉伶
沛國更不羈陶陶㤀所以鹿車散漫遊寤寐視生死心
醒身任醉噐度誰能揣不聽婦兒言粗論含至理
阮咸
仲容能豫流放達蔑儀度嘉話至今傳犢鼻掛大布山
公號精鍳磬折心生慕累騎追婢歸或亦失貞素
向秀
叔夜性既巧子期亦佐鍛探道論養生往復相辨難巢
許不達堯辭遁心無憚三詠西邁賦終始交情見
過通州
行秋過潞水散悶指盤山曉露蘭陔外香風禾隴間野
情偏入畫雲影恰宜閒夹路西成景因之一解顔
浮橋
往來經幾度浮橋鎮若兹不堪廻首處春暮泊舟時
煙郊行宫疊去歲詩韻
命駕田盤止頓便綠窗碧樹又葱然遊觀藉以消無賴
來往相於似有緣静悟春花復秋月痛因今歲較前年
(去歲詩云所思難遣憶前年盖謂乙丑春值慧賢皇貴妃事後謁陵之便一駐盤山亦止頓於此今后)
(喪又已踰時撫今追昔無不助感)徘徊未獲安心處空說安心已竟禪
秋日静寄山莊
夏山太濃春淺淡惟有秋山最可人小别田盤過歲半
白雲綠岫如相親岫態雲容還似舊流泉之畔松隂茂
憑高意趣合杳冥得妙心神㤀去留心神意趣適所如
山莊静寄名實符太行之陽有盤谷瓊臺中天而懸居
時時鐘磬下雲間疑有佺期相往還却笑苦求萬年藥
不及樂此一日閒
天成寺
每到盤山無不到坐來高閣憶曾來窗含四面秋山翠
座招萬壑松風哀欲落未落葉戀樹三點兩點雨濕苔
我豈維摩無所著手接天花置講臺
西甘澗
此路乃初路探奇越得奇當秋坐精室尋古得殘碑石
底幽泉潄松梢宿霧披人心欣創見我意也因遲
東甘澗
常時空向詩中詠(題慎郡王盤山十六景圖内雖有東甘澗詩而其實未到今始遊云)今
日初從畫裏遊正喜軒窗無俗韻更當風物報高秋
西甘澗接東甘澗薜荔蒙茸澗路幽廻首天成白雲外
鐘聲遥自翠微流
千相寺
詭石盤危磴精藍倚繡屏衣衫生颯爽草木發幽馨雲
榻當軒據松泉隔峡聽便教遘支遠無暇問金經
東竺庵
穿林破秋烟搴蘿濕曉露雲中峰態幻雨後溪聲怒静
室聊可憩賞心於此遇既欣筆硯隨便令座席布雲罩
在上方鐘聲時静度分付舍利光待我重來晤
望雲罩未至
非虞高處不勝寒身到何如望裏看一步未勞纔舉目
拈題已在白雲端
雲淨寺
精藍東竺東峭蒨倚青葱妙契得初到徐觀迥不同開
窗延爽籟俯檻眄秋空尋勝勝無盡生涯那有窮
静寄山莊襍詠
雲間尚戀翠峰聳瀑壮偏淙白石寒小駐山莊欣静寄
略紓幽抱惬澄觀
四面芙蓉入座濃石林雲海自重重上方高與秋空杳
夜半微聞縹緲鐘
臨流搆館名聽雪據勝標亭欲㮣雲便是朱明無暑到
那更白帝報秋分
剡藤一試三王帖薊樹全中七字詩不是好遊兼學懶
散懷聊復偶然時
蝶栩山花何故喜蟲吟秋草若為愁掃除愁喜參蟲蝶
了了層峰翠罨眸
時向松邊依綠蔭便教石上勒朱書秋來不道吟情懶
恰有雲山會起予
曉行即景
烟輕露重破秋天曉色催人柳拂鞭茅舍芻栩饒野意
滌場築圃待豐年東隣杵相西隣杵秋社錢增春社錢
半載飽參憂戚夢乍觀多稼一欣然
順義縣行宫對雨
離宫已蕭寂秋雨助凄凉一晌偏成憶千秋罷舉觴(去歲)
(春鑾先皇后隨朕往盤山迴適於此度千秋節云)羽寒愁棘雀聲咽怨階螀遣
撥吾原慣其如鎮攪腸
湯泉行宫疊舊韻
枉駕駐烟宫波澄天若空竹姿緣過雨花氣自含風今
夕何多感昨年迥不同君平久物化誰與證窮通
米友仁雲山墨戲卷
看山愁步山㠝岏看水愛聽水潺湲山水情似未浃洽
與浃洽之雲漫漫元氣廻合絶摹擬妙境恍惚思躋攀
真有子矣米海岳那能混之高房山(末用董其昌䟦語意)
王蒙青卞隠居長幅
無多溪壑晝常静能使林嵐氣益鮮卜築何論大小隠
不餐沆瀣也登仙
唐寅松坡高士卷
留侯已報韓仇日靖節終成晉隠時不可山中無伴侣
虬翁笑謂捨予誰
題湯泉並蒂蓮
從歌獨旦懶聞雙何事芙蓉見暖江非偶物猶知偶合
牽心我尚未心降㤀憂草不生閒砌助感花偏對客窗
颯沓西風銀沼面還教同付水淙淙
八月朔日秋分
夕月
少采當秋仲禋宗重夜明九經循白道萬物荷西成朔
魄將臨望虧輪本是盈銀蟾與丹桂齊語任閒評
暢春苑觀瀾榭作
雲軒三架敞月鏡一泓寬景物供尋賞來迴便問
安瑶池常放櫂學海願觀瀾還憶
含飴日光隂彈指看
西風
西風一夜枕上聞凛秋感觸愁懷紛四時代嬗來復去
萬緣夢幻合必分重衾已覺輕寒切夜臺誰伴凉更徹
桂月光浮萬壽觴往歲歡娛忍重說
今年偏覺寒來早觸景遥憶劔南道黷武開邊夙所戒
以順應逆古有道金川地險碉寨堅遷延用致我師老
運奇折衝無善術涓涓不塞慮因小彼地六月雪片飛
嗟哉士卒霜戈抱
新月
鉤樣中秋月未中較常時月迥難同香飄丹桂三千界光
射銀潮萬道虹吳質不眠修玉斧嫦娥耐冷守蟾宫昨
年光景分明似一晌睎吟悟色空
仲秋悅心殿
憑虛俯碧寄崇情爽凑高秋萬里晴漫擬堯樽傾北斗
稍欣稷穡報西成向常應益歡娛際何事偏多感慨生
即景也知饒豫象寫懷不覺譜商聲
夢(八月十四日)
向者夢較可暫會生時面昨忽懵騰中夢臨觀德殿吁
嘻人之情安能久不變夢緣一以絶漬枕淚如霰
中秋漫賦
冰輪依舊照珠軒素彩寒光淨可捫萬里隂晴如有約
一天風露總無痕關情最是團圞節即景偏傷黯淡魂
急管繁絃同賞處常年樂事不堪論
題項聖謨天香書屋圖
小庾詩情老王法(黃鶴山樵亦有此圖)蕭蕭短幅寫無遺獨饒神
契不言處秋仲臯塗精舍時(香山玉華岫育桂最多旁構書屋二間因名曰臯塗)
(精舍)
題丁觀鵬摹宋人眀皇夜宴圖
沉香亭畔端正樓晝短夜長為夜遊三即馬上真風流
紅燭燒華不許睡彩翠瑩煌照天地一曲霓裳妃子醉
歌傳白濁辭元清後來復有青邱生展圖欲詠遲予情
菊
早看冒雨復欺霜争發深黃與淺黃迅矣流隂催節物
中秋纔過指重陽
我
皇考即位十三年而徂落倏忽歲月今復乾隆十三年
矣兹當
忌辰恭詣
泰陵致祭以伸哀慕發軔京師秋光助感馬上成吟聊
抒愴悼云耳
過紀光隂迅若流終身悲慕憶從頭
橋山雲樹縈清夢驛路風烟慘素秋霜露序更增永念
纉承責重凛
貽謀皥熙未致災常有一以懷慚一以愁
盧溝橋
秋深原减漲潦盡未澄波直接滄溟月横陳永定河往
來常歲屢感慨此番多迴首石欄畔傷心春仲過(今春幸山)
(東亦經此橋有詠)
秋麥
連畦細細復芊芊綠接平疇蕩曉煙納稼應期欣有歲
服田轉瞬計明年四民久識農為苦二鬴常籌食是天
冬雪春霖願時若愁懷對此且紓然
良鄉道中
一帶山已蒼兩行柳仍綠&KR1367;穗遺田疇禾稼盈囷鹿今
歲幸有秋雞犬孳村屋稍得民氣蘇未易淳風復行役
豈偏喜時廵資問俗歷歷憶今春沉憂隠心曲
凉
一夜西風促峭凉純棉羣已換征裳郵程破曉霜華白
學圃經秋柿葉黃即景研搜句亦淨撫時棖觸意多傷
行幐詎是携長卷牟畫高詞得未㤀
雁
春溪曾見雙雙宿秋宇重驚兩兩過懶與寫生傳樂意
洞庭歸去任煙波
河之水三章渡拒馬河作
河之水流以濁兮載㩁載渡傷我心曲兮
河之水濁以流兮載㩁載渡歲月以遒兮
度則知近矣企之斯遠矣西瞻雲巘矣啜予泣之隕矣
柳
官街種柳始李衛(乾隆元年易州路旁始種柳李衛為總督時也)拱把逾時翠
隂蔽往來障日便行人果然樹木十年計婆娑霜葉綠
黃參樹猶如此人何堪柔條待取明春好無那傷心易
州道
題永慕齋
皇考泰陵建於易州初未置行宫也朕往來謁
陵率用行營十三年於兹矣今思
皇太后春秋高歲時來謁無室宇以適
温清於心不安因命置行宫四區自易州以達京師皆
有宜凉宜燠之居在易州者名之曰永慕齋並系
以詩用識初意
迤邐翠峰連行宫俯碧川非因避暑闢要為問
安便
陟降儀型在侵尋歲月遷西瞻雲樹裏佳氣鎮葱然
皇考忌辰恭謁
泰陵致祭感成長句
孺慕終身憶始時西園一痛逮今斯十三年又堂堂過
罔極思惟永永思淚眼那能瞻玉扆戀懷不忍奠金巵
於昭萬古常如在日月經天治法垂
恭祀
泰陵禮畢將迴鑾徘徊增慕載詠三章
春秋
太室奉嘗烝悲助兹辰祭
泰陵
哀詔一番重展處(雍正十三年所頒恭讀遺詔朕每逢忌辰必盥手一過以誌思)
(慕之誠以凜繼䋲之重)自惟何以副䋲承
感切
忌辰逢歲忌(落兹皇考即位十三年而徂值乾隆十三年故云)淚乾悲已更
餘悲山蒼雲白秋林紫正憶西園泣血時
緬懷
治教十三年
蕩蕩恩覃薄海壖祭禮已成歸轡促夢魂仍在
鼎湖邊
迴鑾即景
迴望
橋山重去留蕭森風物凛高秋即看木葉連天下不禁
心期特地愁至治未能臻復旦虚名早已悟浮漚觀風
稍幸閭閻足曰教曰餘有後謀
石門店
䟦馬石門店村墟颺曉烟今年秋好在前歲景依然(前秋)
(過石門店有詩示直隸督臣及羣有司)場圃無隙地華胥極樂天更看冬
麥播綠意遍遐阡
野橋帶霜迹茅店晃朝暉候冷衣裳授年豐雞犬肥可
知吟裏景幾厪望中希豫大寧矜詡乾乾更勑幾
秋瀾村三首
築舍纔幾楹買地剛數畆度里一由旬(梵云四十里為一由旬兹去易)
(州永慕齋里數恰如之)廻鑾當路右村名愛雅宜秋瀾霜降後潦
盡寒潭清風微玉波瀏生香餘野田澹靄帶疎柳度橋
即得門憩宇聊開牖雕峻古所戒茅茨今何有
行宫新結搆花木未云繁偏有冒霜菊叢生老瓦盆可
愛田家物榮茲野憩軒柴桑呼欲出仿彿其人存
有收農亦苦納稼無休歇霜薺飽薩波夜火燃榾柮村
村景象佳冬麥綠蓬蔚覽兹增額慶吟情因以勃青齊
秋復可更解愁懷鬱
郊行即景
淡烟疎靄接郊坰問稼常教轡一停犁欲其廉勞欲再
尋常農語儘堪聽
邇日霜華變樹滋深黃淺紫鬭風姿恰如秋杪灤河墅
去歲今年有所思
秋麥菁葱綠映袍翻犁預作早春勞民艱欲補豳風什
不獨于茅與索綯
涿州行宫作
千山遠作屏一水清而抱階墀足松石節梲無山藻省
方適静憩汲古資幽討不獨容膝安已覺悅心好涿鹿
正面南塔影秋雲表
倪瓉枯木竹石小軸
老樹生機息疎筠静影澄槃陀文石側幾箇定中僧
吳鎮墨竹
創出垂鉤法飄來寫月枝最是相宜處風前雨後時
德勝門外
上
陵旋蹕御園來觀德廻看有剰哀路近因教來往數(入聲)
却慙由徑遜澹臺(西直門石衢乃自宫幸圓明園之正路也今歲因臨奠觀德殿此路較近)
(故來往常由之)
曲折村衢霜迹寒樹枝疎漏遠山攅輕輿半月重經處
倏作深秋颯景看
來牟新綠入平皋納稼將齊比櫛高又見黃華籬落畔
端誰賓客與題餻
薊門十里霽烟低景勝尋常西直西底事今年多假道
應教他日不堪題
御製詩二集卷六
