御製詩五集卷四十一
古今體一百首(戊申七)
兩江總督書麟奏報二麥收成分數及雨水情形
詩以誌慰
約報已曾逹奏書兹陳收定九分餘(前據書麟奏兩江各屬麥秋約收豐)
(稔情形已悉其概兹以閔鶚元入覲來京書麟兼署江蘇巡撫因循例奏江蘇各屬實在麥收分數内十分者)
(長洲元和吴縣吴江震澤常熟昭文崑山新陽太湖廳華亭奉賢婁縣金山上海南滙青浦武進陽湖無錫金)
(匱江隂宜興荆溪靖江太倉州鎮洋嘉定寳山崇明等三十州縣廳九分及九分有餘者上年江寧句容溧水)
(高淳江浦六合丹徒丹陽金壇溧陽清河高郵東臺江都甘泉興化寳應銅山海州沭陽海門廳等二十二州)
(縣廳八分及八分有餘者山陽阜寧桃源安東鹽城泰州儀徵豐縣沛縣蕭縣碭山邳州宿遷睢寧贛榆通州)
(如臯泰興一十八州縣合計江蘇通省二麥收成九分有餘其安徽省麥收實在分數書麟另摺亦稱八分有)
(餘是兩省二麥俱屬有秋矣)更霑透雨孟仲夏可冀登秋高下畬(江蘇)
(安徽二省於四月下旬及五月初旬節次均得透雨兹又據書麟奏常州鎮江江寧一帶於五月十三十五等)
(日復得雨三四五寸不等現在二麥刈穫完竣早插秧苖青葱長發其收割少遲之處亦上緊栽種池塘溝堰)
(積水充盈高下田疇秋成仍卜豐稔等語批閱之下既為農慶而予之感沐鴻貺亦覺倍切敬寅耳)民
樂自應深慶爾時和當識益兢予尾批欣慰頻額手幸
值
天庥敬以居
招涼榭
今年霑雨早晨夕尚微涼邇来晴始定雲淨晅日光卓
午乃覺炎爽榭坐相羊嘉蔭度籟輕暑氣潛何方既幸
禾渥膏復慶麥宜暘(關外此時方收麥)却恐志之欣即為敬所
忘五字以自箴惕息惟徬徨
千尺雪
引流阻峡即為瀑源遠挟沙色變黃稱瑞不須誇絳雪
可知此地乃其常
淢汩其形渒&KR0008;聲齊宫匡阜合其名竹罏茗椀忘言坐
形寂聲清惬性情
觀瀑
辛酉戊申卌八年每至山莊必觀瀑雖云即景有新會
壁楣題遍頗厭熟而兹所會却殊前仍在
奎文兩字讀瀑之為聲應屬耳何乃曰觀寓之目義合
梵稱觀世音久未悟斯今悟獨
永恬居八韻
片雲收宇外遠界露峰尖曲棧輕輿進翠微樸屋瞻琴
書伴憩息林壑入吟拈迴憶昨年况正籌海寇殱兩臣
一忠效百勇萬軍兼(上年駐此時正值籌勦臺灣逆匪慮常青不能蕆事因令福康安馳)
(赴山莊親授方略命為將軍並命海蘭察為參贊率巴圖魯侍衛章京百餘人又調遣川粤黔楚勁兵近萬人)
(前往二人果能同心共濟未及三月生擒林爽文莊大田二首逆餘匪亦殱戮殆盡於是海疆底定人慶更生)
(何莫非得成陟降之靈默為佑相俾功如是之速耶)三月功成速五爻利執占
祖恩賴呵護民務叶寬嚴(臺灣近年以来文武各員並不實心經理民事是以奸頑)
(屢有騷動此次大加懲創之後不得不令福康安在彼熟籌善後良謨為一勞永逸之計節次據奏建城移縣)
(撫戢熟番設立屯田以及定界址置員弁諸事宜無不寬嚴允當經久可行自此千里瀛堧苞桑孔固仰瞻)
(期皇祖御書永恬奎額與彼民副此至願云)敬仰
奎文意瀛疆佑永恬
素尚齋
永恬居後齋高以樸為佳便拾雲廊級遂登山館階昔
今消一瞬圖史静恒偕楣勒
雙文額惟深敬仰懷
福康安奏報抵厦門登岸並巴圖魯侍衛等皆平
安渡海凱旋詩以誌慰
往征進旅遲成速(福康安於上年十月在惠安縣之崇武澳候風十餘日似乎遲滯乃當此)
(停泊之際所調四川屯練二千及廣西兵三千先後到彼而風亦旋利遂於廿八日中刻放洋至廿九日申刻)
(所有兵船已齊抵鹿仔港因即乘銳長驅未及三月而全臺平定因遲而轉以成速神之佑助已為靈異)
迴渡登舟危得安(兹又據福康安於回抵厦門後具奏渡海情形云於五月初十日獲有順)
(風揚帆行至日暮抵黑水洋距澎湖内澳僅二十餘里風息不能前進碇索長至六七十丈猶未至底難以寄)
(泊即在洋面往来飄蕩十二日午後風浪大作竞夜不止船隻雖覺欹側幸而安穩無虞十三日晚間即抵大)
(擔門所有隨從巴圖魯侍衛等俱於十四日登岸此次用兵往来配渡船隻大㮣俱各安順而福康安迴渡瀕)
(危得安尤昭之忱得邀)(神護要亦忠信天佑為之盛慶)可識臣忠
天必佑益欽
神護衆胥歡除兇旋凱事全蕆旰慮宵縈念始寬自顧
何修叨
助順持盈惟勵慎君難
福康安徐嗣曾奏清查臺灣積弊並酌籌善後事
宜詩以誌事
善後瀛疆命重臣(臺灣逆匪此次大加懲創不可不詳籌善後事宜以期永臻寧謐福康安)
(不特勇略夙著堪以掃蕩賊氛而平日體國公忠亦予所深信是以大功告竣之後特命暫住數月詳查歷年)
(積弊際此一切改弦庶可永絶弊竇)並教宣撫渡由閩(福康安酌籌善後惟一切弊端究異)
(地方專責撫臣徐嗣曾在閩久任藩司剔釐固其任内之事是以預令渡海俟福康安勦捕事竣會商妥辦)
付之海外弊叢舊(臺灣地土本屬膏腴又經我朝百餘年休養生息物産益饒居民日庶祗)
(以遠隔重洋文武各官僅以肥槖為心不以整飭在念而督撫大吏又不一至其地於是百弊叢生蓋已匪朝)
(伊夕爾)合以時宜政改新十六條胥飭文武(兹據福康安徐嗣曾奏清)
(查臺灣積弊酌定善後事宜十六條内如稽查操演按期巡哨嚴飭閱兵派累禁止離營貿易裁革四項目兵)
(互騐换防戍兵清查安設砲位嚴禁搶奪械闘搜查戶口逸犯禁止私造器械懲治賭博惡風開八里岔海口)
(便商嚴禁大小港私渡設立舖逓船隻十四條自屬整頓營伍綏戢地方要務又如責成大員渡海巡查准令)
(道員奏事二條則俱係預先有旨之事因令大學士九卿會議具奏將来文武各員果皆激發天良實力遵行)
(則僻遠之區政令一新風氣潜移瀛壖自當永靖矣)萬千戶永晏民人貪官劣將
致僨事(逆匪林爽文等無一倖逃法網固皆孽由自作然節據福康安李侍堯參奏總兵柴大紀縱兵牟)
(利廢弛戎行知府孫景燧同知劉亨基董啟埏知縣唐鎰程竣等肆意貪婪不恤民隐以致奸頑既無畏忌轉)
(得藉口日久釀成大案原其僨事之由殊堪憤恨然而事後方知整飭殊愧已前之失於覺察矣)事著
方知愧亦真
遊獅子園
纔出山莊西北門園標獅子面前存輕隂點雨增山景
峡陡澗環漲水源(山澗恒乾今年春雨早而夏霖間作故常見水)較量農功幸
無礙歇停行旅已過煩(行路那辭䟦涉兹隨從衆人畢至熱河亦無馱載之勞矣)書
齋憩坐餘清興憶舊那能忘七言
妙高堂
憶我甫六齡塞園即居此忽忽閱流隂七十二年矣以
曰為學功那識精微旨以曰為政方豈協平成理内外
兩茫茫一貫多慙耳惟是知慙心矻矻勉不已
護雲莊得句
雲護山斯山護雲莊居恰好與平分偶来席不煖坐去
膚寸已霑弗藉勤
草房
草房緣綴景樸素倚翠岑當年聞詩禮此日緬雲林
寓意在高閒悠然超世音設曰非黃屋未識堯之心
忘言館
書館三間委曲蔵寧須插架鄴侯方每来輙有憶前作
名曰忘言豈易忘
松柏室有會
松柏樹之豪然亦微分有柏以子得稱松則鍼名受鍼
長(平聲)計以尺子落收之斗松長(上聲)易為高柏峙却饒久
(俗云千年松萬年柏是柏久於松也松鍼一年可長一尺柏葉一年不過長一寸是松速於柏也遲成者經久)
(理可思矣)遲久速暫間為學應知否
題宜照齋
遊旋偶憩向西居几淨忩明興起予隔歲景非大為異
夕陽名略不相如(齋名宜照而遊憩每於午前即返名義雖覺未協然子固别有會心矣)
云宜莫若於民物其照由来在史書自問意應何所託
尋山探勝豈徒歟
玉岑精舍
一谷入幽深精廬對玉岑尋常不恒到瀟灑稱清襟雨
足山泉壯風来澗爽侵坐當收扇耳那復藉班吟
含青齋得句
含青每歲有詩題遵谷輕輿降自西且是晝長值清暇
得於山静小遊棲怡神已覺八旬近歸政惟餘七載徯
歷識干支具深意待看初願可符兮
雨(六月初九日)
夜雨廉纖曉正酣真成霖矣勢旁覃已看山阪潤盈尺
况數晴朝歷過三或密或疎逾午未為禾為黍渥東南
酉牌漸覺雲輕散望霽遥天喜蔚藍
晚晴落照
碧空斂翳露晴曦螮蝀在東莫指之西北風来能送爽
東南雲去那留絲幸知多稼逭汙潦更免小民曰怨咨
鴉背樹頭生動朗天然畫趣喜同斯
題倣高克恭夜山圖疊壬寅詩韻
作圖曾是趁幾閒瞥眼流隂十歲間展卷不殊當日興
却羞白髮對青山
題泛月詩畫卷疊癸夘詩韻
泛月數十度老来已罷遊殷勤詩與畫展閱尾由頭遮
莫多年景勾消一卷留松梢玉輪上依舊素輝流
署山西巡撫明興奏報大同等處續得透雨詩以
誌慰
大同昨歲今春旱孟仲夏方膏被優(大同上年被旱成災業已蠲賑繼施)
(今春又復缺雨直至四月廿三四日方得霑透日前途次雨澤頻霑因見雲氣自西北而来似應係大同一帶)
(即傳諭馳詢明興曾否一律續霑兹據覆奏該處於五月十四五等日復得雨三四寸及深透不等所有賞借籽種)
(隨即散給該處前次大雨播種者已十之六七此次趕緊翻犁俱已全行播種秋成可望有收)播種秋
田望收穫借糧貧戶解窮愁省城月季霑霖續各郡禾
苖繼雨稠(又稱五月十二三及十七等日之雨該省霑被者已共有七十一廳州縣省城於廿一日)
(復得雨五寸有餘並據陸續報到同時得雨者三十七州縣各二三四五六寸不等當此大田長發之時連得)
(甘霖續霈禾苗日見滋長現在糧價平減民情甚為恬熙)却自別聞漳水弱嚴教親
勘戒辭浮(近據管幹珍和琳奏運河水勢情形内稱臨清以北長河專恃衛河水旺方資浮送而衛)
(河又賴漳水發生會注現在漳衛俱係涓涓細流並查得清漳發源山西平定州之樂平縣濁漳發源潞安府)
(之長子縣等語如果明興奏報山西通省續得雨澤則漳流自當旺盛或明興前奏不無捏飾或泉源堵塞及)
(中途别有旁洩俱未可知因即降旨令明興親赴該處查看多方疏導相機妥辦并將平定州潞安府所屬是)
(否得雨屬實亦即覆奏不得迴護諱飾自干咎戾)
雲貴總督富綱奏報緬甸稱臣進貢詩以誌事
官屯謝罪求罷戰已即傳宣命止戈(昔年征緬之役事非得已迨己丑冬)
(經略大學士傳恒於新街江裔連破賊壘遂進攻老官屯繼拔屯西一砦絶其糧援已可計日蕆事維時聞其)
(水土惡劣我將士多受病者深為憐憫若更待春至陽生則瘴癘益甚於是有班師之諭而傅恒適亦奏緬酋)
(懵駁遣大頭目詣軍營籲求貸罪罷兵因檄諭解圍撤兵盖其始以聲罪之師不可以已既而深度事勢恤我)
(征人遂爾止戈原非利其土地必欲窮兵也嗣是二十年来亦且置之度外兹據雲貴總督富綱奏掌管國事)
(孟隕遣大頭目三名小頭人十二名賫金葉表文並馴象金塔等件款關進貢情辭甚為恭順詎可阻其向化)
(之誠即諭令准其前来行在並臨時酌加優賚以示柔遠至意)却逮廿年無信息何稱
一旦入漸摩遜辭並未馳文帝奉表翻看来趙佗羈彼
重英異蘇武督臣致訊似為過
按漢書趙佗當秦末自立為南粤武王高帝已定天
下為中國勞苦釋而不誅佗既復僭稱帝號文帝立
遣陸賈使南粤賜書告諭佗恐頓首稱臣盖文帝初鎮
撫天下不欲興兵誅討惟貶損詞意冀其感服而佗
果稱臣奉貢書生選懦之見率以為是予則以為大
失中國駕馭外域之道盖外域惟畏威不知懷德此
意向屢論之若今之緬甸則大不然初以滋事邊疆
興師問罪既因其籲求貸不加討亦不過舍之而已
豈值以一紙之書婉諭臣服而兹孟隕款關進貢詞
順禮恭且據督臣譯其来文謂其父甕藉牙承管國
事至其兄懵駁傳子贅角牙同時為惡獲罪天朝繼
蒙寬赦不加征勦感激實深伊與懵駁父子素不和
睦蔵身緬寺為僧自贅角牙自取滅亡衆頭目舉伊
掌管國事屢欲乞求進貢因暹羅時相侵擾並移建
城池未遑將使兹特差心腹賫表並具貢物懇祈轉
奏乞恕已前之罪永作域外之臣謝罪入貢歸誠出
於傾心向化其恭順過趙佗遠矣至總督富綱訊以
楊重英之事實過於苛求楊重英不過一臬司在木
邦被緬甸之兵遮去留彼非若蘇武之奉使朝廷也
其縛送與否皆無所關係何必致問因嚴飭富綱令
罷之且蘇武在匈奴娶妻生子向已薄之聞重英在
緬甸求死數次而不得若復無娶妻生子之事是較
蘇武為優矣並戲及之
河南巡撫畢沅奏報河北三府普得透雨詩以誌
慰
河南澤原及河北旱偏仍以此切宵晝如何救億蒸兹
稱盈尺渥可以晚田興(豫省河北三府春夏以来得雨總未深透惟冀此時得有甘膏)
(大田可以播種齊全邇日屢獲陣雨見雲勢徂南冀幸河北三府同時均被即令傳旨詢問兹據畢沅奏河北)
(等處於初七日未中間大霈甘霖入夜益加綿密初八日又復竟日優施淋漓酣暢霑被俱已盈尺飛查附近)
(之湯隂淇縣汲縣等處均各一律深透不特已種田禾葱鬱可觀即未種之區俱得佈種晚穀糜粟豆黍及一)
(切雜糧其有貧乏農民亦即遵旨借給籽種目下方交初伏尚可無悮田功覽奏不禁以手加額深為慶幸)
壤接直三府優膏詢被曾(直隷南三府與豫省河北三府境地相接自必同時霑透)
(今豫省已經奏到而直隷較近轉未據奏報亦即馳詢令其速奏以慰厪注)
清舒山館
上伏為霖傍晚霽堪欣時若合農書(農政全書云六月不熱五穀不結盖)
(月朔及首伏最忌連隂昨初九日上伏有雨傍晚即霽今已晴數日頓覺炎熱可稱時若)一遊稔冉
一年閱滿目清涼滿意舒承慶無緣徒惜彼(館中書堂額曰承慶)
(年間皇祖御書蓋康熙理密親王所居也)
耿光有覲益殷予覲光應在勤實政豈在云云付以虚
含德齋
盤庚之所云盖以怨其臣南華之所云盖在修其身君
者臣之率修身實合勤修而弗自誇含之德乃淳
聖額垂訓深奕葉慎為君
題射鹿行樂圖二首一韻
牝牡平岡射並馳牝穿中牡兩殱之十年前事圖行樂
今日觀斯未信斯
往日雄心去若馳設云佳兆或中(平聲)之爽文(林)既縳大
田(莊)獲一舉雙擒實似斯
直隸總督劉峩奏報南三府普得透雨詩以誌慰
河北霑霖信速馳燕南待報轉如遲(前日以畢沅奏報河北得有透雨而)
(直隸較近何以未據奏報因傳旨馳詢今日亦據劉峩奏到矣盖畢沅正在彰德目擊得雨情形即行入奏而)
(劉峩尚待南三府報齊是以遲到二日耳)由来被澤雖前後以曰膏(去聲)田總
渥滋(劉峩奏畿南未得透雨之大名等十一州縣内大名元城曲周肥鄉成安等五縣於六月初八九等)
(日各得雨六寸清豐廣平雞澤等三縣各得雨七寸開州南樂東平等三州縣各得雨五寸均已入土深透晚)
(穀晚豆黍稷等項儘可趕種其已種禾苗無不菁䓤勃發農民實深歡慶又順天迤南之保定河間天津正定)
(順德等五府及冀趙深易定五直隷州所屬並大名府屬之長垣廣平府屬之永年等五州縣先經得雨透足)
(佈種齊全此次一律普霑亦正可資接濟等語是直隷與豫省得雨雖有前後而六府麥收歉薄之區同時霑)
(被秋稔俱堪期望數月懸注之情為之頓釋)六府麥收誠致歉三秋禾稔尚
堪期南瞻額手同民慶益戒心驕勵敬寅
登煙雨樓
伏日為霖晚遂霽時暘真足合農謠奚妨小雨當六月
(是日小雨)况是大晴歷四朝舟泛空濛旋登岸樓探茗邈一
憑寮循名責實誠無忝副矣惟期莫致饒
青楊書屋
古樹新房層閣東精神曾為寫菁葱(丙午駐此曾寫青楊圖並題以句張)
(之壁間)千年一㡧形合象試問當前同不同
翼亭口號
假山之上實亭搆曰翼其名轉假之却笑世間有為法
似兹一字孰逃兹
六月望日作
夏季與秋孟最忌朔與望為半月之首可卜雨暘狀昨
朔幸逢霽晚雨夕陽放故此上半月未至愁霖漲兹下
半月首晴朗更豁暢碧天無片雲皜日輝千嶂欣幸不
敢言此意焉能况較量過農夫為君難孰諒
同福寺
園中無不具綴景有梵寺望日禮金仙輕輿亦一至四
山收曙煙千林晶曉霽晅禾農卜熟露草鹿飽脆物無
不被福同哉普如意
嘉樹軒作歌
我曾嵩高吟漢柏又曾泰岱詠秦松漢柏誠閱數千歲
秦松虚存五老名(嵩岳漢柏猶存庚午秋巡有漢柏行紀事泰山上五大夫松已無存雍正)
(年間内務府總管丁皂保監修泰山廟工時補種屢經題詠)其誠其虚姑弗論胥輸
此樹巍然猶存太古形為愛嘉蔭搆軒於其下初無角
弓培殖之深情蒼皮映日龍為骨青葉篩風鳳作鳴宇
宙以来風月伴似笑秦松漢柏經許詩人評
管幹珍和琳奏報漳衛各河長水運道疏通情形
詩以誌慰
去年籌運在迤南今年籌運在迤北南之微湖一尺增
(近年因微山湖水勢微弱不能收符定誌漕運每形遲滯去夏命侍郎明興動帑挑挖深通較舊誌一丈一尺)
(之外尚多收一尺是以今歲自臨清以南閘河水勢充盈足資浮送)北漳衛復愁無力豫
齊漕運已報誤南運踵至那免塞巡漕御史雖例催(運河)
(自臨清以北專藉漳衛二河之水接濟今歲豫省春夏之交河北三府缺雨漳衛二河水勢消耗不特豫齊二)
(省糧艘已見遲誤而南糧踵至自亦阻塞巡漕御史和琳往来催䟎亦已不遺餘力)閣學經事命
協畫(内閣學士管幹珍近年以来屢巡漕務頗属能事因命前往協同和琳籌辦二人分投查探水勢挑)
(挖淺阻設法起撥可謂盡心盡力究以漳衛二河水勢微弱幫船仍不能遄進)二人同心盡力籌
苦於水弱徒乏策虔禱漳源
神錫佑油雲四布敷甘澤兩河各長數尺水軍民商旅
歡無極(兹據管幹珍和琳會奏於六月初五六等日虔禱漳河神廟祈求水澤越日油雲四布於初)
(八日辰刻至初九日已刻得雨七寸閘内外運河已長水二三寸突於初十日亥刻衛河長水六尺漳河長水)
(四尺餘寸水頭下注續見增長量探誌椿連底水陡長七尺三寸軍民商賈無不歡欣解纜揚帆前進等語此)
(次甘霖優被河水增盈實昭祠神貺因即勑部議增封號並親書聯額懸掛宇以表謝忱)不惟利
運且利農慰以謝
天增惕息
荷二首
春杪夏中涼候永季過月半始開蓮如云君子懷之久
不欲速成應故然
楣間歷歷百題詩借用於斯紀歲時亦識七春秋甚速
符初望否此徯之
敞晴齋
自我至山莊今年時雨暘無須副名卜(每年雨過多時偶晴則至此齋)
(而喜或連隂弗霽則来此齋以望其副名而晴一遊之頃何時不厪農務今年則幸弗愁霖耳)且免慮
農忙慰匪愁霖過吟因消夏長乘涼憑牖處䓗蒨朗山
光
清綺書屋有會
清弗綺失嗇綺弗清失豐清綺兩相資是謂得其中又
必貴天然毋取人巧工寧渠(去聲)言詩哉萬理胥可通外
景既藴藉内觀合沖融清綺筌蹄耳豐嗇糟粕同斯屋
誠有是枕葄興不窮
繪韻樓
淡煙出岫纔生際翠葉臨風欲動時斯韻問誰能解會
雲容林態兩無知
藴竒齋口號
史尚傳真集尚雅六經萬古子多岐由来正好竒無好
齋額之為我不為
山近軒有會
據嶺向南下書軒果山近尋常向北上弗近惟覺遠上
難下實易因悟為學本匪進則成退退易進難允豈啻
為學哉為政亦堪凖莊敬乃日強雖老猶斯黽
延山樓
山近軒前樓額以延山擬千林蓊偨池諸峯羅㟪&KR1041;晴
光入牖明輕籟拂座美引興不期長忘言亦足喜近山
復延之固弗知足矣
古松書屋作歌
華(去聲)隂之廟有秦松嵩陽之院有漢柏中華衆樹之二
老秀占隂陽萬古碧柏則常見松則無(嵩陽百漢柏南巡豫省曾留題)
(至華隂岳廟云有秦松然未至其地弗能憶度耳)每緬太室思神迹(謂松岳漢柏)嶽
庭卓貌夫如何(謂華嶽秦松)未覩其形向誰憶宇宙以来此
處山宇宙以来此山植較之嬴秦應更古而我書屋居
然得復思嵩華之二老應有詩人詠形色其間不少唐
突人二老聞之想耳塞听然欲問忩外者可同彼乎則
避席
驚喜
驚喜曷有常亦視其事矣蘭第錫畢沅各馳五百里聞
言為之驚或有他故耳急擘奏書囊變驚乃為喜胥報
霈甘霖田渥運通美(前因管幹珍等奏汶水自五月下旬後亦形消落不能濟衛河之不)
(足而衛河又賴漳水會注方能濟運遂諭令蘭第錫飭管河各員就近導引泉源以歸汶河亦令畢沅於衛河)
(發源處所大加疏濬並堵閉旁流以期旺盛北注茲據蘭第錫畢沅同日覆奏豫省河北一帶於六月初七初)
(八等日甘霖大霈衛河節次長水至一丈四尺餘寸其汶水設法疏導已前後長四尺餘寸可以南北兼濟南)
(糧重運截至六月初十日已入臺莊者七十幫已過濟寧者五十五幫以後幫船足資浮送遄行而畢沅又稱)
(初旬之雨豫省一百八屬一律普霑於秋田大有禆益等語覽奏曷勝欣慰)吁嗟有是哉手
額謝無已諸務近順適益慎盈虚理
喜雨(六月廿四日)
久晴農旅兩嘉均恰值為霖正報旬候屆時行難得喜
(六月為大雨時行之候兹晴霽逮旬而雨足稱喜也)暘逢曰若幸蒙仁勢如藴藉
羃峰嶺聲作悠揚渥隰畇雖識未過願適可心期曉旭
朗明晨
喜晴(六月廿五日)
細雨傍晨收曉煙歸嶺浮畫如米氏展(石渠寳笈藏宋米友仁瀟湘圖)
(卷尾自識有夜雨欲霽曉烟既泮其状類此云云董其昌畫禪室中物也)詩恰杜家投(既雨晴亦)
(佳杜句也)涼峭袷衣試興紓彩筆酬晚田山坂種又報可登
秋
創得齋
石徑﨑嶇漸入深山齋松下面前臨不塵雅契俯仰視
以静為緣悅可心此日剏来即剏得客秋何去作何尋
昨朝渥雨欣新霽叢樾猶餘滴露音
過嶺至旃檀林
一嶺隔東西都稱盛處題既經曰此至(謂創得齋)豈不念他
徯(謂旃檀林)事半功方倍臨高行自低禪宗及世法原是不
齊齊
天籟書屋口號
書屋由来學項氏古香幾卷貯名家(内貯米芾吳鎮徐賁唐寅四名家畫)
(卷皆有項元汴天籟閣印記者盖屋既仿其名自宜有責實之意未可云著色相也)雲林謾道太
著相祗作旃檀天雨花
澄霽樓寫懷
山莊今歲實徼倖自春徂夏常霑雨雨而即晴慶若暘
高下田胥利禾黍爾日正值時行候昨晚作霖雲勢普
翹瞻傾聽不可當何幸陣過夕陽吐曉涼問景試登樓
雲淨碧天懸素宇目遊霽色共心澄澄者昨朝方寸苦
七月朔日作
預愁兩三日幸值孟秋晴朔旦占一月(農家以七月朔日晴則此一月)
(可占時若茲得竟日晴朗何幸如之)田功利萬氓黍禾暴成實蕎菜潤争
榮晚乃敢摛句欣看夕照明
翼朝仍用前韻
田謠原熟識心渴翼朝晴(農諺又有不慮初一雨祇怕初二隂之語盖謂初一如遇)
(雨又慮初二連隂主前半月多雨之象兹初一既喜晴而翼日仍無片雲實慰渴望)勿替憂惟我
甚於農者氓林風輕送爽荷露泫滋榮更覽滇南報羈
官獻以明(前據雲貴總督奏緬甸新掌國事孟隕遣大羈頭目等稱臣進貢茲又奏稱並將從前被裹)
(留之臬司楊重英及雲南兵丁四名廣東客民七名一同送回内地雖其人無關緊要然亦足見該國恭順之)
(忱也)
烟雨樓觀蓮
一再秋旻霽景鮮芙蓉初發謝詩妍自然可愛温宗鮑
(温庭筠詩謝詩生芙蓉盖亦舉鮑照語也)奚必定拘雨與烟即此閒憑元璙
閣贏他飽看敖漢(作平聲讀)蓮(敖漢所産蓮花色鮮瓣大迥殊内地皇祖時移植於)
(此今滋生御河中無慮數萬當午暄晴紅霞映日嘉禾滮湖中未必有此勝景)遲成原是君子
德(今年塞湖荷放頗遲)鏡裏流光閱永年
題戒得堂
書堂述
祖額檐開肯構而今亦久哉已是居安九年閱曰惟謙
益一言該有無形著後記悉(辛丑作戒得堂後記謂前記言其欲得者有形得與)
(失任彼其過小後記言其已得者無形得與失任已其過大平伊犁定回部靖金川皆已得者而曰無形盖言)
(消息盈虚之理滿損謙益之機即潜伏於其中也以此慄慄戒懼日慎一日若今歲臺灣之三月蕆功緬甸之)
(萬里入貢當亦仰邀益昭上蒼鑒予夙昔不得已而用兵之心乃兹寵眷耳)
覆載恩叨此日培平得臺灣順得緬莫非篤念戒中来
文園獅子林
謂曰文園别御園獅林一例仿蘇門笑他於古稱高士
曾識而今百塞垣自夏入秋方著句去陳嫌複可輕言
爾来暘雨幸時若敢即心紓敬益敦
荆州
荆州六百里清曉馳章至將軍及布政各報被水事圖
桑阿(將軍)駐防統兵國初制(荆州駐防兵盖百餘年矣)布政(陳淮)緣查賑
迴適臨其地(時陳淮自長陽縣查勘被水情形迴適至該郡)忽值江水漲決隄
入城遂城中水丈餘兵民屋沉塈(據圖桑阿陳淮奏六月二十日見江水泛)
(漲正在加築搶修護城各隄塍旋報水已漫過堤面府城地勢低窪文武員弁急將各城門下閘堵閉乃至酉)
(刻堤塍潰決江水直逼城下遽將西北兩門沖開城墻亦多沖缺未及兩時漢城内水高一丈七八尺滿城隔)
(有界塘水勢稍緩兩城文武衙署兵民房屋以及倉庫監獄俱被淹浸兵民弆走不及者率多淹斃餘俱赴城)
(上搭棚棲止陳淮亦令人撈拾竹木版片紥成小筏渡赴沙市招募船隻分救並將府倉存貯南米雖已浸濕)
(尚堪充腹當即按大小口散給而八旗綠營兵丁亦即遄運米石照例各借給一月口糧以資接濟)較辛
丑更甚棘手愁無計縛筏急救人城上權生計屋舍胥
蕩然昏墊憐窮匱覽奏心惻然既且為增愧致和我無
能逢災人受累亟命督撫臣速往率羣吏賑恤救難民
莫言惜帑費修城及補堤善後為次第(此次荆州被災較重雖有陳淮)
(在彼督查予心深為厪念因即馳諭督臣舒常撫臣姜晟星夜前往率屬加意賑恤務使災民不致失所至修)
(城補堤一切善後事宜亦須悉心經理即多費帑金非予所惜也)予因是思之吉順原
難備南北幸時若率可卜豐歲切切祝安瀾夏過秋甫
蔇海嶠既永靖緬疆来貢使盈虚消息理虔鞏益增惴
言吉弗言災是謂存飾諱此念曷敢萌永以勵予志
立秋(七月初五日)
農諺立秋占雨而晴始忺(農家以立秋日不雨為秋掉主秋後雨少雨不止為秋傻)
(主秋月多雨惟既雨而晴為吉占今歲春夏雨膏透足是日雖無雨亦不致盼澤也)寧當晴致少
懼作雨成淹霽景終朝朗暑風特地炎祝融孤注設理
也正何嫌
七夕日作是日微雨
凌晨晴宇淡傍午跂(上聲)雲舒霽久雨斯可名循實不虚
敺炎披颯沓送爽細吹嘘憑睇霏微勢誠堪號洗車(七夕)
(或前後一日雨皆謂之洗車十歲中盖八九逢之亦竒)
雨(七月八日)
連纖細灑渡河日亦可循名車洗聊却是浽微仍達曙
遂教霶霈墮終朝逮旬雖未慮過滯宜霽惟殷望恰調
把筆踟蹰眄天際紅霞斜抺遠山標
喜晴
曉烟猶戀宇辰旭朗烘晴心與風同爽愁將雲共征灌
漿禾飽穗吐穎菜抽莖農圃胥稱慶歡生旅客并
題碧静堂
碧者自成静静非碧所知安名與立字都因人所為有
為胥隣幻此語非我欺然則斯題額非譽徒招嗤
題宋人名流集藻畫册十二幀
畫法開宗北宋初風規猶識李唐餘(謂唐時畫法非宋李唐也)精工
權異七夕巧(書畫譜載燕文貴七夕夜市圖至為精備此幀雖其寫意之筆而唐人筆法尚存真)
(面)慘澹真看一㡧攄杜氏納涼斯有謂張家觀瀑雅相
如(石渠寳笈上等有張僧繇夜月觀泉圖向曾題詠)名流集藻彙十二舍是誰
當冠冕諸
右燕文貴納涼觀瀑
伯氏馳千里仲猶希遠稱二難蹤已絶一幅蹟看仍笠
宇劇談客蓮宫入定僧其間勞與逸問孰辨淄澠
右趙伯驌碧山紺宇
濩澤畫惟宗李唐丹林詩客寫相羊似其志在高閑者
十二何傳瑞應祥(曹勛編宋高宗瑞應故事十二段各系以讃蕭照為之圖夫高宗躭樂西)
(湖不圖恢復徒誇瑞應適足增羞是以丙午題其瑞應圖有丹青披詠當年事抑以為榮抑辱乎之句在曹勛)
(編列瑞應固不足取而蕭照侈寫丹青亦豈得為高士乎)
右蕭照丹林詩思
雙雛如仰望其母竟何之未解率場啄誰憐空腹飢展
圖一絜矩觸目切深思災壤民待哺慎哉羣有司
雙雛待飼何異飢民望賑觀圖摛句不禁惻然惕然
恐地方官辦賑或有如是者近日荆州被水甚重尤
切於懷盖無時不以民艱為念况觸目警心乎
右李迪雞雛待飼
漢臣人物稱精工多作貨郎宫市事此幅却看具别撰
蕉隂毬擊雙童戲其母憑案俯慈顧弗為畫荻教識字
繪形曲肖寓意失不及前㡧李迪藝興我無邊體民心
慎其嘆隅告諸吏
右蘇漢臣蕉隂擊毬
果結必資花却有無花者別名木饅頭或因形弗雅綴
子於葉間纍纍(言果)復若若(叶葉言)七利名徒傳(見果譜)幾團
見實寡錢塘特寫斯應寓別意也庶子與家丞箇中兩
弗假
右李迪無花果圖
竹籬權閉戶松舍乃開忩却寓暗門意(錢塘清波門俗呼為暗門松年)
(所居地因以為號)不同畫院腔詩書趣有永風月淨無雙童子
勞掃徑足音早斷跫
右劉松年山館讀書
粉本疑從陸仲仁(珊瑚鈎詩話載陸仲仁有畫王右軍支道林許遠游三高圖)却揮
減筆為傳神風狂院内抛金帶何異挂冠神武人(圖繪寳鑑)
(載梁楷善畫人物山水然其傳於世者皆草草謂之減筆嘉泰時畫院待詔賜金帶不受挂於院内嗜酒自樂)
(號梁風子亦猶陶隠居桂冠神武門之意與)
右梁楷三高遊賞
畫鑑稱楷藝善於畫鬼神鬼神人稀見其竒自易臻(圖繪)
(寳鑑云楷工扵人物善畫道釋鬼神釋賈少師古描寫飄逸青過扵藍而傳於世者頗)楷之精工繪
石渠未弆珍寫意存一二飄逸誠鮮倫此冊乃疊出胥
其結撰親夕陽疎柳間鴉背翻金頻本色不衫履是謂
自貌真
右梁楷秋柳雙鴉
奪搶著力見童雙別一得之氣已降讀書及第不學賈
争強欲勝徒成逄設使卒然落乎水可能擊石破其缸
(冷齋夜話載司馬温公兒時與羣兒戲一兒墮大甕水中羣兒驚走公以石擊甕水迸出兒因得活)
右陳宗訓秋庭戲嬰
待詔曾聞花鳥工寫形有盡意無窮雖然黑白分明判
(雙鴿皆白身黑尾喙)所惡趋炎却寓中(俗有鴿向旺家之語宗貴此幀雖亦知別黑白而未)
(免意在趋炎因題句戲及之)
右魯宗貴玲峰鵓鴿
莊惠曾論知弗知傳為竒語却無竒試如駁曰我非子
便是答云彼豈斯(按莊子濠梁之語惠子以莊子非魚固不當知魚之樂莊子以惠子非我)
(又安知我不知魚之樂譎詞詭辨世以為竒語而不知其無竒也設使惠子更為反詰之詞曰因我非子故不)
(知子之知魚與不知魚則子非魚固當不知魚之樂與不樂想莊子亦無辭以對耳)春水初生具
春意文鱗羣泳愛文漪謾訾意淺色鮮耳頗類濠梁博
辨時
右陳可久春溪水族
戲題四駿玉韘
玉人精鑿四名駒佽手如前用備吾八十老翁罷弧矢
此為頌也抑譏乎
淨練溪樓
山溪異川溪其源分有無川溪實有源其源恒在渠山
溪乃無源雨過名存虚昨者雨勢壯雖晴流尚俱憑樓
偶適逢淨練誠然乎稱練已假借假更非久居可以悟
一切何必躭區區
食蔗居
食蔗至本美此居因寓稱愷之漸入佳其言晰理精自
西謂之降自東謂之登降固易為力登亦非難升總造
谷深處巖齋幽以清喬木聞蟬響﨑棧數(上聲)鹿行是日
頗覺炎到此涼爽生設擬其漿寒亦殊善副名
小許菴口號
兩間書屋雙文額選字非求新與希每以興懷觸於景
恒思謹小慎其微
賦得清溪遠流六韻
山溪及川溪其異昨曾題(川溪有源山溪無源見昨題淨練溪樓詩)此實無
源者固應資雨兮時霖非漲暴(今歲夏秋間每雨即快晴實慶罕遇)澗水
尚存低開鏡一奩朗調琴六律齊遠流知邇在(雖曰遠流然不)
(過滙山莊内西北諸山之水耳)近會得全提寧祗忘言耳還當忘筦倪
霞標
書屋冠霞標稀登緣路遥偶来遇如剏得句興因超素
色曦光皎秋聲林籟調頌非擬王勃題乃緬
神堯
罨畫忩
霞標攀陟不来常憑攬新秋書景張舉首錘峯正當戶
化工應識在山莊
雨(七月十三日)
尚在三庚中秋雨那辭無快晴經五日真稱嘉&KR0584;乎十
日五日際其節曾詠吾(農家以五風十雨為吉徵惟六七月間五日不雨即覺炎熱是)
(以丙辰夜雨詩有五風十雨吉徵常五雨尤稱夏令祥之句昨初八日得雨後至今正值五日婪尾之熱為之)
(頓減)婪尾昨炎酷為霖所必須今歲弗驟霔澗壑鮮泥淤
未勞剔剷工行賞亦無需兹翻急陣過漲壅沙石俱修
治當受賚苑伇羣歡呼(每驟雨後山莊内西北諸山之水下注澗壑多有沙淤熱河總)
(管例督千總及園丁等修治每即按名給賞無不歡欣翻望驟漲之沙淤也)
晴
昨晚已散雲今晨雲散淨似此潤晅時實協夏秋令送
爽巖風落高暴秋曦映西成庶可卜吾惟益增敬
賜凱旋將軍福康安參贊海蘭察等宴即席成什
去年此際未登程蕆績今朝凱宴迎来往算仍先一月
(福康安於上年八月初旬由山莊奉命前往督勦今以七月望後凱旋来此復命計期尚未及一年)驅馳
真是賴羣英國威海嶠揚惟烈
祖德山莊佑實明迴憶旰宵斯擘畫不徒勞耳慰猶誠
慰中豈不自懷慙何致愚民蹈法甘論武邊防乃就弛
曰文諸吏率為貪(臺灣設立總兵道府大員如果皆能實心整頓奸匪何由匿跡乃武職不)
(以操防為事文職專以肥槖居心扵是彼此牟利遂致吏治兵防日以廢弛而逆匪無所顧忌竟至釀成大案)
僨轅方悉誠吾過伏鑕奚辭信彼堪(逆首林爽文等滋事之始總兵柴大)
(紀始則以回郡調兵為辭繼則遷延不即前往勦賊方以困守諸羅邀予憐憫及福康安等至彼方悉其僨事)
(之由已令革職拿解治罪彼實不能巧言置辯也)善後雖云大端定猶餘厪念
望東南(福康安於平定臺灣後命留彼詳酌善後事宜大端已定惟是有治人無治法因思普吉保於)
(臺灣總兵名望未足以資彈壓而奎林獲咎尚輕其操守訓練乃所深信即令往代普吉保為總兵庶可望其)
(整勵戎行俾東南海隅永臻寧謐)
善後詳陳十六條用斯兩月駐成遥(臺灣善後事宜必得福康安之忠誠)
(明練方可籌畫及詳陳事宜十六條果皆悉中弊源命廷臣集議准行而福康安歸期以此遂遲兩月)抒
猷山海安萬姓錫宴君臣會一朝念汝父當惬懷永視
如子合受恩饒受恩饒處人知否不嗜殺邀
天惠昭(逆匪林爽文等固屬罪大惡極然亦有良民被其迫脅者悉予駢誅亦殊可憫瀕行時因即諄)
(戒以脅從罔治之義而福康安果能體予之心專意生擒渠魁惟抗拒者痛加勦洗凡歸降者概從寬貸即此)
(不嗜殺一念乃其克膺恩眷者也)
西域金川宴紫光臺灣凱席值山莊敢稱七德七功就
(予自即位以来弗敢輕言用兵然前此平伊犂定回部收金川誅王倫翦蘇四十三洗田五及兹俘林爽文而)
(七要皆不得已而用之故皆仰邀功則天鑒俱獲成功若唐太宗之侈陳七德以為已實自恧耳)又
報一歸一事償(往歲緬甸之役亦由事非得已彼時將計日蕆事予以水土惡劣憐我將士多)
(受病者適緬酋亦籲求貸罪遂令撤兵乃二十年来業已置之度外近據雲南督臣富綱奏新掌緬甸國事孟)
(隕進貢稱臣是此一事雖未就於當年而此日之歸誠亦可償予夙願矣)戒滿持盈增惕永
安民和衆繫懷長養年歸政應非遠益此孜孜勵自強
河南巡撫畢沅奏通省渥澤優霑秋田暢茂情形
詩以誌慰
河南早報春膏渥河北旋稱夏雨滋繼此依旬被優澤
更欣隨霽恰宜時(豫省河北三府春膏雖未霑透幸六月初七八等日甘霖大霈未種之區)
(俱得補種晚秋雜糧兹又據畢沅奏彰德衛輝懷慶三屬續於六月十四五及二十六七八等日節次普霑十)
(分酣足而每次大雨之後隨即開霽依旬降澤晹雨調勻其開封歸德河南南陽陳州汝寧暨許汝陕光各府)
(州屬亦於前月中下二旬及本月初一二等日頻霑透雨當此田苗滋長之時屢沐甘膏長發倍速現在青葱)
(遍野兆豐有象民情歡悦倍常)秋禾茂長堪期稔市價胥平無藉資(夏初)
(慮河北得雨過遲令該撫於河迤南糧價平減之區預買麥十萬石以為協濟之用已陸續運過四萬餘石設)
(厰平糶兹又奏稱自渥澤普霑已後田功大起而盖蔵充裕之家見秋成可卜俱將儲積餘糧争先出售以此)
(市價漸平赴糴者甚屬寥寥現在實可無須平糶因即以未糶之麥抵補從前賑濟案内動缺穀石是倉儲亦)
(可漸歸實額覽奏更深欣慰)額以手加為民慶更思戒滿益䕫䕫
湖廣總督舒常奏荆州被水情形詩以誌事
方伯来覲迴命速勘水患(前因舒常陛見後未奏回任日期諭令姜晟速往荆州查)
(勘水災嗣據舒常奏得信後已由水路起程前往因馳諭姜晟在省籌備一切舒常速往荆州詳悉履勘妥為)
(撫䘏)兹詳具圖陳災重誠堪嘆(兹據舒常奏於七月初六日抵荆州城廂内外已經)
(半月餘而低窪處所尚有積水二三尺及四五尺不等居民或渡赴沙市或仍歸涸出原屋現在城上搭棚棲)
(止者尚餘萬人共淹斃大小男婦一千三百六十餘名口坍塌瓦草房四萬餘間并將沿江漫潰堤塍及衝坍)
(城墻庭所繪圖呈覽雖據稱連日天氣晴朗各即散給未糧餬口然覽奏被淹情形深堪憫惻)究其所
以然堤決江水灌城隍及屋舍圮壞過大半賑救可惜
費發帑二百萬祗應勉無遺莫漫言無濫(叶)尋思堤衛
民茲衝廿餘段斯乃築未堅司事罪須按(荆州沿江堤工例係民修)
(此次被淹較重何忍令此災黎自行修理即令動帑興修並將来修建城垣衙署及撫䘏兵民之用需費浩繁)
(早飭戶部撥解庫銀二百萬兩應用仍令阿桂等約計如尚不敷再為續撥惟是該郡護城堤工甫於四十四)
(四十六兩年被水後共借帑十餘萬兩修築如果工程鞏固即或驟遇江水漲發亦不過衝潰一二處何至如)
(此次決口二十餘處之多自因此項工費仍須帶徵歸款向無保固而承辦之員未肯實心經理甚或任意侵)
(漁以致無辜小民遽罹災難若不從重治罪何以懲儆貪頑)悍民埋命多匣費弊無
算吏治廢至此大災寧免見此而弗整飭吾豈誠耄倦
失嚴吾宿戒失寬吾過現固不為已甚去甚理應辨吾
過先自責濟猛衆休怨(荆州堤工潰決二十餘處固由承修之員不力亦由該省吏治)
(廢弛所致無怪近年有孝感活埋多命及鹽務重派匣費等案因諭令阿桂等詳查現決堤工如在十年以内)
(興修者將承辦之員嚴參治罪著落賠補並該管道府及督撫藩司等一併分别議罪攤賠嗣後亦即照此定)
(限參處予於地方偶被偏灾勤恤無微不至在督撫等既負予委任予亦不得不以猛濟其寬以期政和)
處暑(七月二十一日)
昨朝婪尾熱非常晚雨霶𩃱霽夕陽作陣驅雲今處暑
應時符節曙生凉袷衣猶怯夘臨政彩筆堪題酉什章
珍重不能輕著句中心慰望敬無遑
留京王大臣報晴雨應時詩以誌慰
今歲夫何幸雨暘南北同(自駐蹕山莊雨月以来晴雨應時留京王大臣奏報每稱)
(數日即雨雨而即晴於稼有益)每逢嘉&KR0584;渥隨即烈曦烘禾黍穗將實
菜蕎苗益芃築場雖已近未敢便言豐
臨芳墅
虹橋源水向東流(長虹飲練為三十六景之一橋下流水為山莊内御湖之源)別墅
臨芳據岸頭是日乘閒聊凭座往時泛月此開舟弗為
之矣六年閱可恝乎哉七字酬(向年駐山莊每於望後登霞標待月升䟦馬而)
(下以寓習勞之意辛丑即未如往例而壬寅尚於此登舟泛月因有塞湖此景不可孤之句嗣以夜間水面氣)
(寒非調攝所宜於是弗泛月者又六年矣然究未能恝然於懷也)滿目亭亭君子卉於
斯數典那忘周
清暉亭題句
亭子東臨沼每先受曉暉錘峯吐烏影列水漾漪煇藉
問清何寄惟於暘若依(時晴然後知清景之相宜耳)
聖人題詠處(亭匾筆也皇祖御)總寓勅時幾
静賞室口號
既云静矣應無賞何事賞仍以静名遠者情而近者性
其施性亦不離情
登四面雲山亭子
每以高秋登一度今年秋景更犁然前朝處暑炎都洗
(預日雨)昨日淡天宇朗懸可弗迥亭騁目鏡俯臨曠界暢
言泉近乘輿憶昔乘馬老不覺同駒影遷
事定
事定閒迴事始思慎哉惟是在行師要扵不爽鑒人品(上年)
(黃仕簡渡臺灣勦捕逆匪林爽文等乃以病後昏憒株守府城毫無謀略若非予於上年正月間命李侍堯代)
(常青為總督而以常青代黃仕簡安知黃仕簡不且為賊裹去及常青至彼亦未即能尅期勦洗因於八月間)
(復命福康安海蘭察等率領巴魯圖百餘人及川楚黔粤之兵前往生擒逆首迅奏成功然常青在彼數月當)
(賊勢猖獗之時尚能保守府城不至僨事是以此時来京仍令為都統予於諸臣功過鑒別悉本至公權衡不)
(肯以私)亦弗曾輕受彼欺(總兵柴大紀在諸羅數月屢奏被圍忍飢固守情形覽奏深加)
(憐憫恩賜伯爵以示寵眷乃無意之間於德成自浙勘堤回京復命時詢悉柴大紀之聲名狼籍隨命福康安)
(李侍堯等查訪廉得其平日種種貪婪廢弛營伍以致賊匪得以肆逆及在北路閱兵一聞林爽文滋事不即)
(調兵殱賊轉回郡城嗣兵既調齊又復怯懦延挨不進情事此亦天理昭彰悉令敗露因命拏解来熱河廷訊)
(後即行正法究亦不至受其欺蔽也)此日已經成凱宴昨年猶未啟程時(福康)
(安於上年八月初間在山莊始奉命前往兹於七月十六日回山莊凱宴計期尚未及一年)海疆耆
定誠神速
天眷躬承勵惕寅
仿李迪雞雛待飼圖即用題迪書韻
待飼摹李畫吾心重(平聲)念之設如歉歲值誰救小民飢
獨我誠深懼諸臣願共思子輿舉稷語應各慎攸司
偶詠宋人名流集藻畫册中李迪雞雛待飼圖惻然
有懷於災壤飢民之無救也因摹其畫成什命泐石
以示為民父母之官題李詩並書於左
雙雛如仰望其母竟何之未解率場啄誰憐空腹飢展
圖一絜矩觸目切深思災壤民待哺慎哉羣有司
御製詩五集卷四十一
