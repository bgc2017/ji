御製詩四集卷八十一
古今體一百五首(辛丑五)
四月朔日作
玉狗鴻龍順斗遷春消九十夏初旋已欣時澤利麰麥
更幸大田起陌阡紅雨綠雲方爛漫青山碧水未留連
簡書旁午勤批答慙愧番回蠢動邊(昨據勒爾謹奏蘭州撒拉爾番回因)
(争立新教抗官拒捕殺害知府楊士璣副將新柱嗣又佔據河州城今日復據畢沅奏逆匪直逼蘭州省城因)
(調𣲖滿漢各路官兵并健銳火器營京兵四千名前往會勦命大學士阿桂尚書和珅帶領侍衛督率進兵日)
(内正值軍書旁午實不勝慙懣之至)
西直門外
迴蹕園廷五日居致齋清禁返鑾輿石衢傍閱麥苖綠
又較前兹長寸餘
潤舍郊野起耕耘真是良農苦且勤徼倖今年無望雨
西山又見佈濃雲
四載春秋易燠寒倚虹(堂名)依舊入傳餐壁詩偶一從頭
看俛首無言祇鼻酸(向年還宫以路便每於倚虹堂傳膳是堂因聖母大慶典易舟)
(秉輦而建自丁酉大事後不忍入者閱四年矣壁題宛在撫今追昔實不忍卒讀云)
微雨(四月初三日)
微雨零卓午齋居正值雩片時延玉漏細點灑金鋪平
墄水凹積麥麰露穎濡愛憑&KR2622;雭意於澤豈辭乎
題舊端石蟬硯
隨材斵作樹蟬秋滴露研松鳴欲流沉響待題誰似駱
無言常懼或同劉
題金廷標罱泥圖
廷標内廷昔供奉畫幅粘壁隨處有罱泥之圖兹始看
則以兹屋弗到久村民挐舟各罱泥用之糞田利斯厚
河去其淤田受肥一舉兩得事非偶佳哉民自為生計
勤劬勞苦所甘受遂命裝潢弆石渠工執藝諫誠堪取
詠周玉大赤寶刀
赤刀有一應無二致二一疑捉者然(乾清宫舊貯一盈尺周玉大赤寶刀)
(古質穆然識非偽為者因題詩匣弆之兹復得此較舊者嬴三寸又十分寸之五蓋舊者色絳而此色赤或即)
(西序所陳云)實責循名器斯有後来居上語猶傳論年雖遜
昭華久陳寶還參大訓前弆匣題詞依舊例豐城耐可
俾之聯
孟夏
常雩禮成述事
未躬承昨歲南巡奠璧
祈壇意倍寅祇為萬方勤一已幸蒙尺澤渥三春(今歲正月)
(間春雪頻仍二三月以来雨膏優渥實向年所僅見)若時暘雨顒年稔既潔粢盛
沐
帝仁薄伐番回不容已(昨因蘭州撒拉爾番回肆逆傷害大員佔據河州進逼省城不)
(得已調𣲖各路官兵并發健銳火器兩營勁旅命重臣董率即日會合進勦惟冀迅速埽烕以安邊民)惟
揚速冀晏邊民
承光殿
衣更祭服便途中遺蹟金源朵殿崇已度春隂瓊島北
尚遲秋籟液池東古松也放新釵嫩睡鴨還消細篆融
返籞林無問
安事(殿中舊題有亟返園林為問安之句)不堪卒讀默傷衷
陕甘總督勒爾謹等奏報勦捕撒拉爾番回誌事
十韻(有序)
撒拉爾番回即狗西番其俗人畜並處好即人怒
即獸往年因大加懲創安静五十餘年今其醜類
復滋昨督臣勒爾謹奏撒拉爾番回蘇阿洪等因
争立新教殺傷舊教數人遣官往捕而賊匪等竟
敢抗拒並戕知府副將勒爾謹因率臬司福崧領
兵往勦更調集甘省提鎮仁和等五路兵而賊已
乘間侵佔河州維時事起倉卒勒爾謹暫駐狄道
藩司王廷贊保守蘭州省城賊乃間道進逼省城
焚燒關廂西安巡撫畢沅以聞將軍伍彌泰提督
馬彪各領兵赴援奏到即勑簡八旗勁旅并命大
學士阿桂尚書和珅等往莅其事乃兵甫啟行而
王廷贊即奏誅殺賊匪教主馬明清兹勒爾謹畢
沅仁和等奏克復河州省城圍解且擒殺賊匪要
犯多人擊退上山即日可期勦滅云云因勑分别
奬賞頒諭中外並賦十韻紀事如左
狗西黑帳本番雛白帽非回竄籍呼(狗西番又名黑帳房與内地回人帶)
(白帽者本另一種類昨勒爾謹等奏乃以其不食猪肉遂沿俗稱番回現已飭令詳查具奏毋令竄混)争
教始因執新舊據州遂肆攫萑苻(撒拉爾番回本舊教近因賊首蘇阿洪等)
(欲另立新教殺害舊教數人肆行不法該督委蘭州府知府楊士璣河州協副將新柱前往查挐途次白莊被)
(逆番聚衆殘害時勒爾謹一面率臬司福崧帶督標兵五百名往勦一面調集仁和等五提鎮兵二千名會勦)
(而逆匪乘官兵未到之先竟擁男婦二千餘搶佔河州實為罪大惡極神人共憤)如狂一旦為
猖獗不畏三章置鑕鈇提鎮領兵皆宿將(甘肅提督仁和西安提督)
(馬彪及各鎮總兵圖欽保德寧等皆曾經出兵金川久歷戎行故臨陣調度井然因并交部從優議叙以示奬)
(勵)監司守省具嘉謨(甘肅藩司王廷贊以文臣能保守省城於賊匪圍逼時悉力守禦又)
(安定縣回民馬明清係賊人新教之主前已挐禁省城王廷贊因賊人索取許其城上一見指稱禀明督臣批)
(至釋給随將馬明清正法以免後患辦理實合機宜因賞給一品頂帶仍交部從優議叙)會征有算
妖氛歛次戰無前賊勢孤(此案事起倉卒勒爾謹先調各路官兵會籌征勦仁和由)
(途次迎勦並令德寧額爾恒額一面把守賊人所毁河橋施放砲位一面直渡黃河督率官兵奮勇殺賊圖欽)
(保復手刃四賊將逆匪擊退上山此時賊衆已成釡底游魂擒滅指日可計矣)近日伏林遠滿
四(甘省番回雜處好勇鬪狠其常也近年之王伏林明季之滿四暨今之蘇阿洪皆其類也然小醜潢池官)
(兵一至即盡灰滅耳)何辭净勦受駢誅分馳禁旅原資衆(先據畢沅奏報)
(蘭州被圍即簡𣲖健銳火器兩營京兵四千名選乾清門巴圖魯侍衛帶領又欽差大臣和珅拉旺多爾濟及)
(海蘭察額森特等前往督率並命大學士公阿桂由河南取道往同會勦以壯聲勢)詳覽軍書敢
懈吾本省制軍紓壮略鄰封安撫裕良圖(勒爾謹既調集甘省各路)
(兵而畢沅在西安境内聞報即悉心調度協濟滿漢官兵事事迅速妥協並有先辦而與所降諭旨相合者實)
(属可嘉之至因賞給一品頂帶仍交部從優議叙以奬賢勞)羣心齊自成功速小醜
殱將乏處逋方籲
佑隨聞捷信(是日宴邊雩祭有薄伐番回不容已維揚速冀民之句回鑾至御圉遂接此奏)
(誠垂貺昊乾也)曰欣曰敬曰慙夫
初夏御園雜言遣慮
昨歲事南巡前年逮釋服御園初夏景均未一遊目清
和今適值春雨况霑足和近春婪尾清非夏騰燠因為
清和什德潛說闢獨(歲時記四月朔為清和節考古人引用皆然沈德潛乃訛唐之中和)
(節為清和因以謝詩首夏猶清和謂四月似二月其說臆斷無據別有清和詩闢其謬云)風日既以
佳心情應亦淑而何繾甘省番回逞凶倏軍書勤批答
廑懷日以六(自三月三十日勒爾謹奏撒拉爾番回肆逆一案軍書旁午日勤批答至四月初六)
(日始據奏報各路官兵陸續到齊擊退逆匪上山賊勢窮蹙惟待擒獲正凶勦除餘孽云)却報官兵
集賊氛勢已衂正凶猶待獲雖慰意仍蹙有暇偶泛舟
散慮林籞曲懷昔不忍歡遣慮吟書屋
清和
唐德宗詔二月應謂之中和節蓋二月春之中時
之和此實可耳乃沈德潛訛中為清不知以何書
為據且云謝靈運詩猶清和乃謂四月似二月夫
猶固訓似亦訓尚謝之猶乃尚之義謂四月尚清
和耳夫四月近三月則以晦朔相連氣候近似猶
可若曰似二月則時日隔久節候迥殊安得越三
月而似二月乎此理推之餘月無不皆然又按謝
朓詩麥候始清和凉雨銷炎燠楊萬里三月廿七
日送春詩只餘三日便清和是古人皆以四月為
清和信而有據惟張衡歸田賦有仲春令月時和
氣清之語此即如蘭亭敘言暮春天朗氣清惠風
和暢之例豈可摘取一二字割裂傅會遂指二月
為清和乎因為清和之作以闢德潛之謬
首夏清和節實見歲時記貞元移仲春謂之中和備德
潛(沈)中訛清獨斷以己意清開夏之首和近春之季是
誠四月候安有二月義歸愚(德潛號)信愚哉五言闢其議
雨(四月初十日)
春雨優霑逮二旬其間微灑亦時頻未須切盼又逢澤
自謂何修益勵寅急竹細絲相繼續垂簷積砌互漣淪
常雩執事剛三日奚以承
恩勉愛民
池上居對雨
池上年年會有詩今年對雨更相宜未曾渴望逢優霈
所幸勃興正及時亂點落空增浪縠細痕接上冺烟絲
向多盻澤詞粘壁異彼憑窗却蹙眉
清暉閣四景
松雲樓
閣前如畫展横披松出樓簷放蓋枝今日試看雲起處
别裁寫就許渾詩
露香齋
花信庭前謝海棠淵材底事恨無香苔階蘿逕都含露
甲煎輪伊引步長
涵德書屋
春澤欣連夏雨滋麥麰禾黍起耘耔偶翻書得蘇家記
此德由来善普施
茹古堂
汲古於斯得綆修可知開卷益相酬箇中佳味偏宜茹
不繫尋常剛與柔
命尚書和珅往甘肅同總督勒爾謹會籌執醜善
後事宜並遭賊氛燹後何以加恩處奏来頒旨
詩以言志
番回争教肆狂狺竟劫河州逼省闉雖事鋪敦將執醜
却鄰蹂躙已殃民疇咨善後孰居要撫恤為先合沛仁
曰隱曰艱應入告十行次第待頒綸
御園霽景
優霑麥雨晴亦好霽景園林晃曉暉輕籟不妨翻柳絮
餘寒猶覺戀棉衣燕穿簾角尋巢補蜂掠瓶頭採蜜歸
境遇順當戒心放庸歌敢忘勑時幾
題雙頭牡丹
一枝頭上開雙朵分蒂連芳各鬥妍背面莫猜類相妬
(凡雙頭花雖同一枝無不背面而開理合然也)本同根也詎其然
芙蕖多矣詠雙頭屈指鼠姑鮮句酬却獨東坡更饒一
(蘇東坡有三萼牡丹詩)三珠祇合在三洲
君子奚當隱逸否居然富貴號真宜設更姊妹徵名氏
宜主身傍合德隨
瓊華當日紀春明聞說移根自洛京三月瑞呈廣寒殿
依稀得句有懷英(金黨懷英應制雙頭牡丹有卿雲分瑞兩嫣然之句)
梁楷王羲之書扇卷
私淑自公麟減法得梁楷了了略勾勒超超具神采右
軍遊蕺山遇姥持扇在遂為書五字愠見顔頓改命各
求百錢須臾獲利倍重来笑弗答可一不可再(叶)趣事
傳逸筆遠勝丹青乃清風繼者誰白詩老嫗解
題陶器周宜壺
肇陶虞氏範銅周何乃宜壺有器留享已雖然出宋族
讀詩原是述公劉(陶復陶穴公劉章句也)
夜雨(四月十四日)
渥澤越三日優霖繼一宵撫衾增冷切隔牖送聲遥破
土發榖種如雲暢麥苖籌農真是慰既慰戒心驕
青松
青松植庭前率以卌年計凌霄於其傍延蔓松身施歲
久松益佳入畫足古致然高出簷者枯枝見一二貞榦
胡如斯徘徊思其義蓋緣凌霄纏束縛以為累因之憶
宋史寇凖譽丁謂既而為所傾始伏李沆議君子近小
人胥當知此意
題舊端石轆轤硯
轆轤紐界硯和池意蕊心芽啟沃滋設詠韓詩思汲古
得修綆者又真誰
詠漢玉龍尾觥
龍首銜觥當龍尾貼觥身三螭相蜿蜒猶未具角鱗追
琢具古法代古冺琢痕而何出入土乃復遭陸渾(是觥蓋遭)
(回禄者)因悟物太美往往多遭迍剥而弗失貞是謂全以
神
題倪瓚山樹
樹無曲直皆真性山有淡濃總逸情何必刻舟求六法
此生不以畫稱名
陣雨(四月十九日)
西北族雲起雷鳴陣雨催及霑為澤易潤麥利禾該泥
表蚓盤出松隂鶴避陪對之慰為懼何以副斯哉
首夏萬夀山清漪園作
西巡迴蹕此經過水態山容未暇哦一豫怱怱閱廿日
七言草草答清和如斯佳可重(去聲)孤負忽彼春還付錯
磨弗亟來寧無故也追思往事愴懷多(從前春園聖母居暢時越)
(二三日必恭詣問無復安便道至萬夀山遊覽率有吟諫自丁酉年以後曩時情景至此遂稀今春西巡)
(自香山迴蹕路經此過亦未有詩兹以幾暇偶臨不可無句以酬佳景然追憶曩時益不勝感戚也)
睇佳榭
乘暇昆明試泛船泊來山榭宛湖邊偶然舉首吟前句
不覺光隂别四年
暢觀堂
雨後水風柔山堂颯似秋四圍畫情展一片鏡光浮乃
悟觀之暢原因心弗愁泰而不驕耳此語實相投
懷新書屋
懷新今歲信懷新忩俯西郊塍疊鱗秧插早緣水蓄足
苖芃綠以雨滋勻(北方率以五月插秧今歲春雨屢需四月即插秧實為僅見之事)却
因慰此翻增懼更審秋遥敢恃春便有荷鋤事耘者何
時不我繫農辛
翠籟亭
籟自為聲翠為色由來兩各弗相緣一時亭裏聽兼望
合相欣他不二禪
静佳齋
畫舫艤雲涯山隂别有齋座堪憑月戶漏未報辰牌翰
墨引清興昔今繾默懷虚堂付不識惟以静為佳
袖嵐書屋
穿壁向西開西山屏展右交木嫌其礙逾尺玻瓈透近
一納遠千全景若相就横嶺䜿峯態朝嵐夕靄湊徽之
先獲心氣爽在襟袖
搆虚軒
山陰别一峯虚軒搆其上乘暇偶陟攀原田暢俯望麰
麥及禾黍芃綠微風颺常年所艱致何修得此况玩景
置幻緣祈年希實狀
題舊端石石田硯
幾年端玉出溪濱學稼何妨此作因漫曰石田耕鮮穫
菑畬經訓豈孤人
詠柴窰如意瓷枕
過雨天青色八牋早注明(遵生八牋稱柴窰有青如天明如鏡云云)睡醒總
如意流石漫相評晏起吾原戒華袪此最清陶人具深
喻厝火積薪成
楊基淞南小隱即用其韻
溪圍山邏境成隱松翠楓丹籟泛寒茅屋高人惟獨坐
誰能唐突世情干
郊外
掄元歸紫禁觀穡歷青郊麥穗齊成刺禾苖長欲交炊
烟出屋頂曉露潤街㘭憑覽誠欣慰吟非玩景敲
御殿傳臚六韻
龍虎傳臚唱(是日恰值戊辰)太和曉日暾國朝經百載春榜得
三元(我朝開國百四十年以来會状聯元及鄉試殿試兩元者已不乏人而三元尚未見昨會試榜發第)
(一名之錢&KR1658;即鄉試觧元及廷對又復舉首不特科名之盛亦覘文運之隆云)文運風雲壯清
時禮樂蕃載咨申四義(昨策士以愛民勤政吏治民風學術真偽弼教協中四條為問)
敷奏近千言詎止求端楷(廷試對策讀卷官例於佳卷中取書寫端楷者擬置前列)
(錢&KR1658;此卷列於第四因其條對較諸卷詳切特拔第一既而開彌封視之乃知其為會元也)所期進
讜論王曾如可繼違弼我心存
賦得不踰矩(得夫字八韻散館題)
至聖心天一從心自不踰然猶待七十可識有工夫學
者希賢黽傳(去聲)章絜矩須循循惟是蹈矻矻敢傍趨先
(去聲)後從前凛度人以已符折旋期必中曲應審其誣弗
以斯非匠或乖豈曰儒古稽潛味道謹守始於吾
賦得瑾瑜匿瑕(得差字八韻朝考題)
諺語曾聞傳瑾瑜能匿瑕垢含隨有喻虚受實無加人
已仍當辨毫釐莫致差飾非巧渠可(謂已)揜惡量(去聲)斯嘉
(謂人)試看璆琳美寧因瑕玷嗟匿而原弗匿遮也詎為遮
鉅鹿書須察元崇誡可誇(姚崇對鏡誡明不匿瑕君子是嘉)五言識已
意體物寓閑邪
題明人畫冊即用其各題韻
獨坐厜㕒愛嘉蔭持竿心正手還平數(上聲)來漁隱難屈
指何必其間辨姓名
右題沈周把釣
溪樓一碧臨萬頃吟倚幽人好是閒横笛不教持在手
别開生面渭南間
右題沈周倚樓
松樹增青雜樹稀秋風不礙芰荷衣輕舟碧水殷勤望
遠岫白雲自在歸
右題文徵明歸雲
不獻相如封禪篇樂飢高致自怡然長松斜倚書在手
醒便讀之困便眠
右題唐寅倚松
日長山静謝賓客孤坐偏宜度小年却不耐閒聊騁目
峯頭靄藹蔚輕烟
右題唐寅孤坐
確信
彌月繾蘭州確信披驛致河州雖已復蘭州解嚴未(擏拉)
(爾番回肆逆一案自三月三十日奏到以来日夜廑念昨四月初六日據勒爾謹奏已克復河州省城圍觧并)
(有半月成功之語意謂事可速蔵乃今已及彌月直待大學士阿桂尚書和珅先後到蘭州奏明實在情形披)
(閱始覺明晰然得信已遲致誤事機實堪憤懣)莊凉兵初集賊暫向山避(勒爾謹奏)
(甘肅提督仁和凉州總兵德寧等帶兵赴蘭州協勦奮勇殺賊圖欽保復手刃數賊將賊衆擊退逃竄入華林)
(山)時来竄焚擾城門原尚閉(四月廿九日據阿桂和珅奏伊等未到之先蘭州西)
(南關外一帶通賊處所賊人竟敦任意往来搶劫民間牲畜口食并於燒剰民房内藏匿乘間放火又於黑夜)
(不過數人潛至城下騷擾而守城兵丁虚張聲勢施放鎗砲徹夜張皇和珅到彼始嚴飭禁止并搜捕殺賊數)
(人又各路所調之兵零星散處不俟力齊催令打仗以致間有傷亡士氣不振現在阿桂等申明軍律激勵戎)
(行并安設卡柵彼此接應又於山間扎一大營照料各卡俾賊知大兵逼近不敢不畫夜防守民心亦漸安貼)
(等語如此辦理始漸有就緒覽奏略慰知賊渠將不日就擒矣)勒爾謹誑奏謂半月功
遂因命所發兵中途迴以暨(前勒爾謹奏現在所調各路官兵先後到蘭惟有公)
(同商酌四路擒勦並分𣲖漢土官兵分途前往預備擒挐半月可以成功等語阿桂於途中開此信遂令頭起)
(領兵之人不必前往候旨而迴奏到因將所發健銳火器營京兵撤回其前調川兵及阿拉山兵亦經勒爾謹)
(咨撤庸臣輕舉敗事未見面目頓止援兵以致遲誤實為可恨設無此奏則京兵及川兵阿拉山兵均早抵蘭)
(州可以一鼓擒滅兹阿桂和珅復奏請選調川省曾經出師之屯練兵一千名阿拉山兵七百名兼程赴蘭協)
(同勦捕此亦無聊之計雖現在軍容整頓壁壘一新奏功指日可期而前此舉碁屢昜貽誤已多言之徒增慚)
(恚耳)和珅及阿桂先後到次第乃據實情報庸臣敗國事
我兵初到蘭衆力未齊備率即驅之戰而又乏董帥一
二致傷亡遂乃餒士氣綠旗兵本怯聞戰先驚悸設京
兵弗迴此時將逮至舉碁屢昜著兵法之所忌二臣(謂阿)
(桂和珅)調川兵是亦無聊計申律勵戎行旗鼓重新示僨
轅雖抵罪貽誤已不啻功雖指日蕆旰食徒增恚庸臣
誰所用自責誌吾媿
雨(五月初三日)
夜雨更連朝徐飛復細飄董文潤枝葉米畫入湘瀟漿
灌麥成穗(今春雨澤時霑麥苖芃蔚兹值灌漿之際得此甘膏結實更加飽綻大田亦滋長發)莖
滋禾發苖對斯寧不慰憶遠尚心焦(甘雨應時較之常年望澤可云稍慰)
(而撒拉爾逆番勦滅之信尚未至不能慰此忘彼也)
金蓮花
香山苑吏送金蓮琥珀萼不帶露鮮四載薰風一彈指
思將
誰獻益澘然(必先聖母最愛此花開時獻今不可復得矣)
題錢維城山水
茅舍喬林下碩薖者阿誰山環水抱處春末夏初時徑
曲隔塵世樓高受爽颸主人底弗見帷下注軒羲
詠哥窰盤
花分六出尺徑圍古色穆然火色微雖是難為兄所造
即今匹比亦應稀
題木刻屏
蕭齋静撫七絃鳴門外無人竹院清欲笑世間刀筆吏
幾曾識得此中情
右竹院鳴琴
松梢月影颯然清拾取松枝古鼎烹有茗有泉便可試
底須陸羽費精評
右松隂試茗
端陽日作
夜雨曉晴景氣新(昨夜微雨)龍舟齊待苑湖濱難教例事一
朝罷耐可行時四載循(未度端陽節者兹四年矣)綠艾紅榴争美節勞
資賞格樂諸人望瀛洲(亭子名向年坐以觀競渡處)不堪東望(東即蓬島)
(瑶臺奉渡處聖母觀競)回憶承
歡越愴神
凉
五月凉宜麥垂雲更助之芃芃望秋際櫛櫛拂風時䭡
䭓開筵近村墟庤錢(上聲)期奄觀摛藻思(去聲)絶勝往年詞
詠官窰小方缾
中矩折旋略撱之陶成北宋至今貽縱微髺墾珍以古
設使新瓷誰頋其
宋澄泥石渠硯歌
石渠之名始自漢石渠之硯製自唐趙宋澄泥兼兩代
函三得一輝文房註書更生精榖梁著疏文貞奏文皇
東坡草制亦宜用其他用此應慙惶獸形䕫首錯為章
背刻子孫其永昌古鑄應出修内良是誰所寶無翼翔
檀匣什襲懋勤蔵
杜瓊夏日山居即用其韻
宇宙以來山静處幽人居乃覺相宜四家法稡元時畫
七字格同宋代詩
麥穗
亞隴連阡麥穗齊憑輿歷覽慶綏禔綠雲欲染黃雲漸
麰浪疑連柳浪低露氣滃濛行處潤曉烟羃歷望中迷
還宫御殿無非事僥倖籌農益拱稽
題澹吟室
蕭然書室梵宫邊小駐傳餐路順便綠樹成隂當仲夏
空庭問徑隔多年迴思無奈積習染間詠未能累句蠲
五字佳因吟杜老(謂賦詩何必多)新題慚復舊題連
鏡藻軒口號
軒前止水一泓披虚鏡太清故若斯綠藻於中閒點綴
得無翻惹會稽嗤
澄性堂
宣尼有至訓性近習相遠子輿譬之水澄者返其本不
為外物牽天命乃全善溪堂用斯額如銘瞻以宛明道
復性書當前一篇展
致爽樓
逢閏節候遲仲夏未炎熱况屢經渥&KR0584;曉凉猶可悦小
樓額致爽爽更無庸說宜麥喜町披展袖非山列(用西山氣爽意)
入畫得觀殊拈毫引興别
鏡清齋有會
迤邐沿北岸背山仍有齋年深樹交蔭池小水鋪涯是
鏡誠堪比非氊那藉揩無魚設為喻亦凛至清懷
焙茶塢
焙茶原祇設佳名貢到雨前早製精偶憩亦常得其半
竹鑪每一試清烹
抱素書屋
古峯假亦真喬樹華亦素書屋搆其間偶涉原成趣既
已忘筌蹄那更言魚兔澄心契大初即境饒清悟
憩畫舫齋因題句
液池東岸向南轉恰有溪齋畫舫迎本自弗忙不妨憩
㡳須責實且循名牙檣錦纜曾何藉流水行雲最有情
設以米家相比擬化工無盡此探精
古柯庭口號
瀟落閒庭對古柯薰風綠葉亦婆娑金元明閱三朝蹟
不向荆凡問若何
宴坐養心殿得句
御殿雖例事勤政之一端弗數(入聲)戒太疏拜恩候衆官
夏五已炎節通閏猶清寒朵殿那覺歊書史資盤桓晝
長清暇多却非心所安
小雨口號
小雨纖纖落禁闈千官明日恐霑衣今年澤好因思霽
可笑人間知足稀
題宋米芾螽斯瓜瓞硯
細鐫瓜瓞隱螽斯寓意南宫在虎兒墨戲瀟湘雲海闊
畫禪精鑒早拈之(内府有米友仁瀟湘圖卷極墨戲之妙董其昌跋有宋人以此卷為當代)
(第一之語因與米芾雲山圖同弆畫禪室中如羲獻合璧今題瓜瓞硯想見翰墨家風淵源有自云)
詠和闐綠玉龍尾觥
俗手好翻新樣竒(今之玉工多欲速争出新樣製噐俗而工弗細蓋因玉来者多因求速售)
(是亦玉之一厄矣)頓教瓊玖價增卑和闐綠玉撈河得龍尾翠
觥俾古師(是玉以和闐玉隴河秋貢所得因命法古式龍尾觥為之)製以三年弗欲
速徵之五德信無遺良材韮葉非揠助絜矩菁莪或亦
宜
題李亨瓶花即用其韻
秋深或似初春候缾貯四時花剏新繪筆底須詡竒事
謂之為怪不為神
按圖中桂菊海棠梅花芙蓉共貯一缾絶無是理如
云温卉則梅斷不能早及桂而桂亦不可薰李亨自
識以為神竒深秋暖似春顛倒花神之權云云故詩
以闢之
由長河進舟遊樂善園
溪園久弗至路便偶維舟樹古覺隂張(去聲)湖寬到岸浮
披芸今似昨臨籟曉如秋六載一彈指原同逝水流
含清齋
近詠清和似春季(昨賦清和詩闢沈德潛以清和為二月有句云清開夏之首和近春之季)
(以四月上近三月下近五月其晦朔之間相離弗遠若以清和為二月則是隔以三月斷無其理兹五月與四)
(月本接連又以閏在五月後氣候尚早謂與清和相似斯可耳)何妨夏五若清和虚齋
不識不知者其趣其中含已多
舟過萬夀寺弗入
竺宇枕河邊過斯必易船(由長河進舟至萬夀寺易船盖長河以玉泉為源萬夀寺)
(左側廣源牐隔之水有高下之分故過此必易舟前進也)蘭舷教徑進蓮舍漫盤旋
詎是忙予務亦非薄彼襌當年祝
釐處迴憶祇潜焉
繡漪橋
長河舟進繡漪橋湖泛昆明廓且遥瀾静微風名似負
景澄四宇實相邀陌楊籠岸綠帷展水荇牽舷翠帶飄
軋櫓聲如答吟筆鳳凰墩近可停橈
鳳凰墩
鳳凰墩實肖黃埠(讀作甫面無錫城外黃埠墩在錫山之陽四臨水辛未南巡迴蹕因此)
(處形勢略似遂肖黃埠墩之式為之壬申題詩有渚墩學黃埠之句盖紀實也)辛未成來世年
許然實未嘗十度遊似兹興作何勞舉偶因舟便一為
登虚忩四面含澄瀛非緣昨歲繾遊興未能忘者吳民
情
題藻鑑堂
長虹夾鏡兩湖潺一棹界湖橋(堤上六橋之一)過灣遂涉溪堂
攬景暢略消夏晝趁幾閒柳邊迎客鳴黃鳥葦裏驚人
起白鷼前詠分明標乙未六年今昔刹那間
挹清芬室得句
東湖水深鮮(上聲)滋葦西湖水淺多種蓮所以涉江采芙
蓉一再成詠藻鑑(堂名)懸(向年於此賦涉江采芙蓉一再疊韻懸之堂中)堂之温
室接左側向曾名曰挹清芬(叶)兹来薰風方夏五兼之
逢閏候尚寒綠蒲白芷近茁岸湖中荷葉方田田憑牖
清芬何自挹徒教孤負其名賢比及盛開當六月山莊
欣對五沃妍然而清芬亦此室付以七字為周旋
浮青榭
樂山静體恒無動入水青容似有浮仁見謂仁智見智
羲經妙旨若斯不
春風啜茗臺
有屋為樓無屋臺樓據山巔實有屋然則何故以臺稱
四隣無物可遮目其用乃臺其實樓烹茶况不慮風颼
攀陟仍弗藉笻杖舉杯小憩清興酬昔来為春今来夏
頋名斯乃成假借臺兮樓兮付不知今乎昔乎彈指乍
澹會軒有會
陟降復登舟佳處久耽戒寓意不留意遊覽斯弗害昆
明泛片刻復有溪齋在(叶)遂以小停棹偶憩暢清快適
来多藻句得無增蔕芥倩誰為洗滌披軒得澹會
鑑遠堂
溪堂臨水稱鑑遠俯檻非徒玩渺渟千里蘭州廑遠慮
勦番回欲悉情形(撒拉爾番回肆逆一案勤爾謹總未將前後實情具奏實為晝夜廑念昨)
(閱阿桂等奏約二十日前後乘機進勦各情形始覺明晰有經理惟日望殱獲渠魁捷音速至耳)
雨(五月十六日)
邇日常作雲每復飄微雨明知澤已霑再霈望猶佇以
已度人心知足誠艱覩逮已纔細霏卓午遂大㴻(叶)傾
簷時瀉泉積砌疑成渚麥穗飽灌漿禾苖資勃舉傍晚
晴益佳暄潤協時序額手同農慶敬勤勵心所
題金廷標墨牡丹
廷標雖作古蹟夥禁中留粘壁頻收拾弆珍殊輩儔花
真春色奪葉欲露華流劉訓殺風景却稱水牯牛
詠刻竹換鵝筆筒
換鵝寫出右軍容撫紙凝思在筆鋒設使傳神無别撰
匠人誰不可三松(刻有三松名)
題梁清標端石蕉葉硯
蕉林端硯為蕉葉逸趣綠天契雅音不識付之撰明史
如何泚筆以書心
齋中
齋中永晝静愔愔消遣惟欣翰墨林懶作新竒可喜事
常存後樂先(去聲)憂心豈因久歷生驕泰越以小康勵敬
欽何必賦詩多頗憶難忘熟處每成吟
熱
邇日朱明盛深居已覺炎麥秋催報熟禾雨略思霑愛
静不開牖防歊慢捲簾芸篇最消暑晰理契心潛
聞蜩
蜩即蟬之類應時五月鳴誰能解詩義未免動秋情飲
露聲猶澀因風韻已清無知随化物亦自樂生生
麥熟
麥熟今年勝往年北南一例報豐連(今歲麥收北省之直隸山東河南奏)
(報九分有餘南省之浙江福建湖北湖南廣東奏報九分及八分有餘南北一例豊收實為近年罕覯)曰欣
曰懼心難措遇此何修益惕乾
夜雨(五月廿二日)
炎熱蒸為雨摐霖入夜清簷泉千瓦注簟爽一床生幸
惬祈年意仍勞廑遠情(時尚未聞番回蘇阿洪即四十三擒獲之信)麥場收
未畢亦為(去聲)願時晴
甘肅布政使福崧奏報得雨詩以誌慰
殱賊命王師無非計安民行程計近遠一再遣重臣(前因)
(蘇阿洪即四十三肆逆遣京兵往勦因命尚書和珅及海蘭察等馳驛速往蘭州時大學士公阿桂在浙辦海)
(塘回即命由河南取道前往)和珅入甘境即有雨随輪(和珅等於四月望前入甘)
(肅境即遇雨)今接旬宣奏屢被膏澤均(福崧奏稱甘省春夏之交每患雨澤稀少)
(本年自四月内省城得雨三四次今五月初七初九十二等日近省一帶又連次得雨三四寸地土滋潤往年)
(罕有等語)甘省艱致雨地瘠民誠貧犁巢雖未蕆農兆慰則
真宣来咨實情珅迴復由秦(蘇阿洪一案勒爾謹總未將前後確實情形明晰具)
(奏因念該處阿桂一人儘足了事而朕往熱河御前領侍衛及軍機大臣扈從者不宜少因命和珅回京並面)
(詢甘省一切事宜據稱沿途經過甘肅西安山西各省麥收即日登場收成均在九分以上云云)云秦
晉麥收胥至九十分何以承
天庥惟益勵敬勤
題項元汴端石四螭硯
四螭鑑式法炎劉書畫千秋朗鑑收不識當年天籟閣
躬行鑑已亦思不
喜晴(五月廿六日)
前朝詠夜雨(廿二日夜雨)已有望晴意昨日復作霖較前倍
其勢雖未礙麥收長此恐成沴徹夜問雲形反側愁弗
置眷言麥迨收實栗勝往歲臨得更患失患失因農計
傍午雲始散西北風来遂晶陽朗烜之無慮黴變穗大
田更渥潤勃長(上聲)益芃穊我愁共雲徂額手誌五字
題倣古犀角杯
倣古原非遠古時宣城規製近猶遺切磋寫出溪村景
淇澳風人喻有思
唐寅層巖梵宇
峭峡若無路誰歟架木連仄蹊曲致遠竺宇迥成懸網
水足塵洗珠林與唄宣錫應義公駐不染自安禪
御製詩四集卷八十一
