御製詩初集卷六
古今體一百十五首(辛酉二)
皇考御書摹成頒賜羣臣
代邸揮毫日晴軒飛白時騰驤龍鳳勢灑落玉珠姿力
運千鈞重神開萬象怡
幾餘懲物玩
宸藻䴡天垂拜
賜恩如昨趨
庭念在兹貞珉傳萬禩捧視淚交頥
望西山
迤邐西峯翠靄侵紗㡡閒凭散幽襟無心最喜雲生岫
得句多因座對岑黛色烟光相罨畫卧遊静賞當登臨
晚来蘭若僧方定遥想疎鐘度遠林
讀杜子美集
太羹有至味黃鐘具元音之子誠忠愛遺編足探尋憂
懷匡社稷逸志託山林諷讀消長夏悠然獲我心
夜雨寄興
綠窗昨晚冰輪上睡餘漸覺桃笙爽一夜風吹夢裏聲
零零淅淅芭蕉響
松花石屛歌
卞璞藺璧紛縱横錦囊寶匵緘瑶瑛坐令玩物喪厥志
楚賈吴商空復情松花之源産石子(松花江自長白山而流)由來
王氣常鍾美含竒韞靈正此時疑有烟雲繞江水製為
石屛勝荆玉非誇雕琢誇淳樸慎勿蔽彼賢慎勿遮吾
目但令長陪几席間直者見直曲者曲
雨後園林即景
宿雨初收天似洗閒庭獨坐夏如秋一聲蝉噪林中度
兩箇鷗眠水上浮地學蓬瀛塵自遠身依泉石興偏幽
更憐綠野芃芃象稍觧祈年午夜憂
梔子花
暑雨初晴處薰風細度時麝蘭輸馥郁冰玉想丰姿影
向疎間好香因静裏知依稀&KR1431;破蕾壓雪一枝枝
勤政殿
閶闔風和繞翠微紫軒花氣暖晴暉波含素影澄心鏡
魚躍清淵識道機懷儉每思文罷館阜財常仰舜弹徽
幾餘擬駕遊春輦恐惜分隂心事違
月夜泛舟
晚凉微雨過載月泛蘭舸柳度朦朧影窗摇瀲灔波光
因秋近皎詩向望中多風送清香細依稀數點荷
階前羣英粲然已作秋色感而有作時六月十六
日也
朱明皓魄已三圓消息秋来孰與傳恰有羣芳紛檻外
漸看凉意到階前因風徙色疎偏妙浥露含芬静轉妍
弹指漫驚駒過隙惜隂還檢舊時編
蓼花
臨水参差影摇風綽約叢霞光不爭爛秋信與添紅疎
景供幽覽分隂類轉蓬文鱗瀺灂處掩映鏡波中
夏日遣興
北窗初唘處徙倚趁微凉花木暢生意山川媚素光堂
深愛暑遠人静覺天長插架三千卷因風散古香
夜夜曲
明月照我室清風拂我床我思在何所伊人水一方
清風拂我床明月照我室肯尋長夜歡支枕誦無逸
無逸支枕誦展轉念民依孰飢兮缺食孰寒兮鮮衣
飢寒切中人何事不可有頽風日以滋吁嗟誰之咎
秋意
轉眼寒光散月華侵尋凉意透窗紗閒庭氣爽秋無價
曲岸風摇荻有花蛩響依稀啼舊怨水痕澹㶑露新沙
流隂遮莫驚如駛綺句親裁趣轉賖
六月二十六日立秋
秋信夜来傳秋光故可憐蝉聲稀柳外日影到窗前宿
暑風催遠寒芳露浥鮮朝来憑賞處不覺歎流年
立秋夜聞蛩
六月二十六日夜解衣支枕方就眠倏訝金風西北来
紗㡡冰簟相新鮮展轉欲眠眠不得更聽初蛩聲唧唧
吁嗟秋信太分明舉首高空銀漢白露下閒階浥亂英
寒吟斷續紛空庭何處刀環唱戍士誰家砧杵鳴村坰
秋思逗漏誠無那桃笙翻雪披衣坐何必春駒學夢莊
愛渠亦復周旋我
初秋曲
金風拂水玻瓈開一天爽氣隨秋来荷洲褪紅香寂寞
蘆岸添白花徘徊雲烟盡斂高空迥翠微遥接新秋影
蘭若鐘聲晚益清虚堂吟罷人方静月色霞光漾御湖
平波點點翔歸鳬星斗隨舟手可摘園林入興詩堪圖
此景除却蓬瀛無
賦得秋日懸清光
日近秋逾皎天因爽更空不教遮薄霧訝許蕩清風影
透延凉牖光疎落葉桐遅遅添玉漏皜皜䴡璇穹溽暑
全消濕殘芳尚結叢勅幾常惕若珍重寸隂中
題卧遊書室(船也)
太液微風漾輕舟任所之可知娱目地總是讀書時比
德觀荷芰忘機狎鷺鷥卧遊看未足烟景座中移
御園新秋
無邊素景澄虚宇一派清光媚遠川梧影蕭疎風過處
漸看凉意到階前
柳外蝉聲晚益暄似争餘暑向秋園明霞剛抺西峯頂
乍喜新蟾照滿軒
平湖紅綴數枝荷弄棹清流偶一過賸有餘芳風信度
半欹殘盖露珠多
數畦綠水稲風香却喜西成届白藏半載雨暘經較量
肯教遊豫暫時忘
迎凉臺榭即仙壺隔樹流鶯三兩呼秋蚤風光似春暮
祗饒仙掌露華濡
欹枕蛩聲入耳頻冰帷翠簟淨無塵此夕榆關明月下
刀環悲唱定誰人
晚荷曲
金風披拂太液池池中芰荷疑先知殘芳亞波紛錯落
餘香猶逐䨇鳬飛䨇鳬飛下平湖淨翺翔似戀明粧靚
翠盖饒擎露顆多紅葩却讓霞光暎我来池上弄秋水
南華妙意差堪擬何必對景惜韶光山華陸葉俱如此
新月詞
蕭梧疎柳枝差参一鈎恰露初秋蟾榆天流彩冷天色
照我高軒之素檐階蛩唧唧吟寒夕露下金盤色浮白
的皪清光暎綺窗依微凉氣侵瑶席年来贏得秋思深
桂輪獨對凭闌吟何必拈花悟指月昔非昔月今猶今
初秋玉泉山
山翠引鳴鑣波紋蕩畫橈秋清望愈遠歲稔樂偏饒雲
斂天光迥林疎峯勢遥倉箱看在即稍可慰衣宵
夹岸殘蝉沸輕舟數里過黃新亞畦稻紅老貼波荷花
木芳心歇乾坤秋意多拈毫抒逸興莫澷惜蹉跎
聽唐侃弹琴
蕭森梧竹含秋清銀猊吐篆縈風輕虚堂萬籟俱閴寂
唐侃琴摻鏘鏘鳴一弹再撫餘音杳松風水月襟懷渺
孤鶴横空唳一聲緐絲弱竹喧羣鳥
蓼花紅
蓼花紅蘆花白緋桃雪梨無顔色草木芳榮各有時韶
華一去不復追君不見大禹惜隂争一寸吁嗟老大將
何為
秋窗夜雨
秋窗一夜雨纖纖點滴階梧伴黑甜明曉輕衫纔試處
料来凉意幾多添
秋日御園即景
臺館含秋爽衣衫切曉凉亂荷紅帶紫疎柳綠兼黃砌
草藏蛩語池波印鴈行憑欄無限喜千頃稲風香
清河道中
始發清河道將為塞上行看山青覺近問路景如迎風
爽催征轡雲光獵綵旌所思明舊制豈為騁遊情
途次見西成有象喜而有作
暑雨祁寒苦怨咨金風玉露届秋時最欣比&KR0808;村村象
恰向征途歴歴知場圃却聽耞亂響原田還看&KR1367;多遺
歲豐更切乾乾意肯為從禽志少移
淋溝行宫夜雨寄懷
方欣細雨滋秋麥却慮長途䟦涉艱支枕清吟消冷夜
可知憂樂每循環
晴
雲氣依山斂風聲傍柳生一川秋日朗萬里太虚晴策
馬凉迎袖鳴鑾爽拂旌尤欣白露近麥壠看重耕
即事
祖德由来日月垂纉承常切大艱遺白頭父老相逢話
能說
先朝輦過時
憶昔
憶昔髫年此地過於今壯大事如何探源未見門牆奥
撫序猶驚日月蹉
黃花路
午過黃花路桃源别有津秋山藏野塢村犬吠行人撫
字期良吏驅馳戒武臣廑懷在閭里三代此遺民
懷柔縣
山圍古郡冨耕桑此地前朝是戰場四海懷柔原在德
由来禮義固金湯
三秋時序萬寶告成命駕出口廵狩遵
祖制也經過州縣百姓扶老携幼歡呼夹路閭閻之間
戶有盖藏場多&KR1367;穗深惬朕志爰下詔蠲免田
租以示嘉惠元元之意
武備由来重時廵意更深當秋排法駕預日足甘霖旭
耀旌旗影風傳鼓角音停鑾問農事獻曝見民心戶有
倉箱積人多樂豫吟輿情猶似昔
祖德到於今解澤心無吝紹
庭志倍欽兹行當黽勉詎止為從禽
密雲道中望長城
秦時闉堞漢時山總為天驕守禦艱此日長城為苑囿
三秋廵狩數經還
野老
野老扶兒望六驄羽林呼警莫怱怱欲知暑雨祁寒意
已在先憂後樂中
露
曉起催征轡秋原玉露瀼凝珠看更白著草漸添黃濕
咽啼蛄冷濃霏晚蕙芳馬蹄輕踏處想像即為霜
九松山
陽崖隂巘相吐吞上有千年祗樹園九松盤盤踞其頂
下臨衆木如兒孫我聞五株已成石盤山樓松餘畫蹟
此木疑被女夷鑄不然駐鶴神仙宅凌空蒼翠勢未已
停鑾幾度徘徊視庾梅渭竹空傳名閱歴滄桑惟有此
遥亭行宮晚坐
一川景物闘斜陽極目拈題興渺茫平野風寒吹稲黍
遠山日暮下牛羊笳聲幾處梅花落月色誰家秋思長
更剪銀檠披奏牘憂勤那得暫時忘
夜雨
乍聞雷陣殷高天頃刻秋霖到枕邊點滴寒更不成寐
沾塗士卒更堪憐
南天門觀音寺遥望
古刹禮大士虚堂息勞身旋起憑欄望舊徑還如新谷
轉見行騎山高截片雲是時秋始孟綠樹猶繁紛兩山
闢仙境一路無&KR0655;塵裊裊旌旆影隐現出嶙峋逸興一
以暢轉益憂懷頻念彼隨從者䟦涉良苦辛
古北口閱提標兵士
鳴騶出天府停轡駐䧺關雁避彎弓士熊羅執戟班堂
堂陣方勁﨣﨣技皆嫻詎弛忘危念猶思守德艱
常山峪行宫
憶昔髫齡際趨陪
聖祖前于今廵幸至駐蹕故宫邊湛露曾叨
澤含飴想侍
筵秋風悲此日軒屋尚當年鳥語如懷舊花香故逞妍
恩勤終古慕承顕一身肩
再叠前韻
經國猷垂後承家志繼前三秋修武備萬乘閱嚴邊勝
地停鑾御離宫唘玉筵欣逢無事日喜覩有秋年插笏
峯争秀披圖景闘妍永懷
無競烈景仰懼難肩
曉行
滴窮玉漏夜闌干習習金風拂曉鞍野馬出山涼氣肅
陽烏隠樹曙光寒孤村犬吠門猶掩古驛人行露未乾
一幅河陽秋旅意不湏重展畫圖看
山田
禾黍芃芃遍嶺巔停鞭欣看有秋年版圖可識同遐邇
塞外荒山盡闢田
高原宜黍稲宜低物土耕桑塞外齊茶㡢酒旗山抱塢
軟沙濕草水鳴溪
舊代常愁烽火驚於今此地有人耕混同中外皆天澤
倍切乾乾保泰情
耆民趙可立一百二歲矣扶兒迎謁道左尚能道
前朝事
龐眉皓髮扶鳩杖道左携兒望翠華為說平生無外慕
村居勤樸課桑麻
喀喇河屯行宫
離宫别館接岩阿颯爽金風此一過勝地開軒山迤邐
經年成蔭樹婆娑秋濃槲葉添丹綺雲斂峯尖矗黛螺
猶憶當時承
渥澤幾廻清咏愴神多
窮覽寺
招提鈴鐸午風吹罨畫山川入望竒徙倚試思廿年事
苔封碑字紀康熙
灤河捕魚
野灘片片起駕鵝盪槳中流樂意多髣髴江鄕三月景
西風紅葉小灤河
灤河水自上都流順水行如風送舟最是關仝得意筆
蒼山野渡正初秋
灤陽别墅
槐柳成隂别墅開軒庭人静鎖莓苔虚窗饒織蠨蛸網
略彴猶支灔澦堆山卉無名偏有豔野流東去復西廻
兩峯雲斂高空迥彌望川原絶點埃
小金山
石磴臨無地松亭面有山坐来階礎潤知是白雲還
露華泫煙蘿攀陟窮深杳平臨樹杪風下瞰孤飛鳥
探竒如食蔗裁句擬遊仙振袂一聲嘯秋風滿碧天
山木不知名山雲忽作晴濃丹並新翠紛錯一川明
四圍俯碧瀾一逕通雲棧猶聞琴筑聲泠泠滴深澗
翠微晴色好矗矗濯烟鬟何必渡揚子即此小金山
山行
萬壑千巖宿霧封朝暾光射見重重霜前楓色丹猶嫩霽
後山容翠更濃烟塢雲程頻借問農夫野叟每相逢愛
聽塞上傳聞語一百年來不舉烽
野渡
秋水添新漲晨光羃野烟漂波沙失岸策渡馬為船孤
沚歸鴻集寒流絶塞連蒼茫迷近遠源在白雲邊
凉
山行凉氣逼烟徑露華濡村㸑寒難起峯嵐曉欲鋪丹
黃楓葉染嘹唳雁聲呼松雪傳真蹟邊關&KR0647;旅圖
至博羅河屯四十八旗諸蒙古王等来接
天恩歌有歲
祖澤頼無窮廵狩三秋日趨承萬里風歡聲毳帳合佳
氣幔城通来享同遐邇咸賓混外中誠輸陳厥篚燕賜
詠敦弓永念覃敷慶懷柔倍惕衷
秉燭待章奏未至
不為廵遊懈勑幾離宫獨坐廑民依銀檠猶待封章至
鳥路應遅驛騎飛風裊爐香移夜漏月明虎帳正宵衣
今秋稍解祈年慮遍野黃雲擁六騑
新月
山静秋深新月小楸梧風動驚栖鳥歸羣牧馬聽人呼
唧唧蛩音泣寒草猶憶昨年太液池金波摇漾光琉璃
飛觴沸管詎不樂風餐露宿將何為將何為清歌一曲
有所思
過蒙古諸部
岩華峰葉雜丹黃塞上那知道路長霜滿寒林山柿冷
煙生毳帳酪酥香伊歌度曲聞駝背羽箭翻弓射雁行
諸部賢王顒首望隨行争羨羽林郎
風来谷口捲雲晴沙漠霜華射眼明冷逼叢林鹿聲壮
寒侵淺草馬蹄輕圍成馳射皆驍騎宴罷歡呼逹網城
服食舊稱方物貢酪漿乳餅總輸誠
塞上曉行
馬踏霜華怯曉寒聲聲傳警列材官潺湲溪水行行渡
罨畫山峯面面看壮士試開弓五石高人猶卧日三竿
昇平閱武兼廵狩觸目吟懷興未闌
觀漁
伊遜河水秋日澄伊遜河岸秋風清岸側停鞭聊復憩
但見波光日影争晶明漁人弄網中流迎駕鵝雁鴨驚
飛鳴我聞任公獨垂釣不釣鯤鮞釣長鯨湯網祝禽未
祝魚渭濱無乃存空名不如乘興觀漁樂興盡輙逝無
留停凉颸獵獵催歸轡鳶魚飛躍隨其情
秋夜聞雁
龍堆月白雁聲寒氊屋清宵玉漏殘憶昨題詩坐松榭
深秋見爾落沙灘早乘霜露傳邊信夜渡星河避弹丸
此日賢王争扈從不湏書寄漢廷看
關山月
關山月秋倍明塞楓磧草涼颸生皎皎懸空漠海白沙
蛩霜雁寒聲并關山月今異昔烽烟久靖田疇闢不似
當年戍卒憶家鄉亦或戰場覆沒孤魂魄關山月昔異
今即今秋蒐乘興惟閒吟前車堪作後車鑒持盈保泰
惕予心
霧
密鎖千林樹迷離暗曉光乍看平野白却失遠山蒼捲
速全消日收遅為護霜(塞上霧多則霜降遅)停鞭遥望處添得幾
峰黃
獵
秋蒐文囿是王庭
祖澤貽今赫濯靈桓赳健兒身掠鷂驃姚車騎箭流星
龍堆露冷鳴蒼鹿沙塞風高語白翎大兕小豝親射得
駝峰高架進
慈寧
馬上吟
白雲紅樹闘清秋盤&KR1273;層巒紫翠浮霧捲馬頭山忽見
橋臨谷口水微流停鞭愛看邊鴻度隔峪時聞野鹿呦
笑我躭詩猶喜獵每逢佳景興偏留
紅葉
萬幅屏開積翠嵐霜林點綴正紅酣喻言未覺朱輸紫
比色何妨青出藍訝許陶鎔稱杜牧那曾名状紀嵇含
傳神除是關仝筆極目渾㤀駐六驂
秋日奉
皇太后口外行圍
列塞騰千騎三秋駕六飛校蒐遵
祖制問寢奉
慈闈纚纚田車好祁祁原獸肥金風如有意爽氣襲征
衣
代是熙和候秋當獮狩時風雲森羽衛物象擁旌旗皎
日曈曨照凉颸左右吹近光多父老前導莫驅馳
秋原零白露羣鹿應時鳴駭野車徒勝彌川草木平祗
期軍律整無取大庖盈誰獻長楊賦臨風憶客卿
暮色滿平川行宫景物妍砌蛩喧此夕梧月照當年
皇祖曾停蹕孫臣獲侍筵幾多承雨露追想倍悽然
行漏催寒夜銀檠虎帳懸霜笳鳴塞上星斗掛天邊牧
馬聞呼聚飛鴻列陣旋禽荒曾有戒無逸誦終篇
當秋鷹羽疾度塞馬蹄輕目極山川秀詩含草木清天
高雲帶影風勁壑傳聲更值西成好沿途喜氣迎
閱馬
上都(即元上都地)塩海(答不遜腦兒即漢言塩海也)地寬平芻牧年年龍
種生此日材官羣扈蹕當秋田馬並銜聲雲岡萬隊鋪
霞錦露草千蹄踏玉英侍從藩王咸眩目空懷少傅作
歌情
中秋夜對月
崖巔升玉魄流彩座中移明是今宵甚看尤邊塞宜桂
香初想處笳韻未終時猶憶幃城外秋思動者誰
塞上秋
塞遠朝逾冷霜濃曉倍晴千山紛葉落萬籟怒秋聲雲
淨天容闊秋澄眼界明御風懷列子襟袖颯然清
夜静讀書
日暮促歸鞍龍堆夜氣寒銀檠輝幔屋玉魄上槍竿(嶺也)
把卷光明暎忘言子細看邊笳忽吹動幾處落梅殘
將軍塔爾岱久著勤勞養年私第今聞朕出口行
圍不辭勞瘁而来詩以賜之
百戰歸来矍鑠身凌烟姓氏竟誰倫養閒合適林中趣
憐爾仍隨輦後塵赫奕虎符叨寵舊輝煌竹簡紀功新
為詢閱歴疆場事幾度聞之廑念頻
塞上行
綠含眉黛遠山斜點綴楓林襯彩霞莫遣寒笳吹玉塞
更裁新句詠龍沙
野田積土有人耕蕎麥收時秋麥生謾道貳師能闢地
當年空築受降城
塞上中秋月似霜牧羣歌起叠伊涼歸駝都載新蒐鹿
絶少征人夜望鄉
荒山時見有城闉舊話翻驚入聽新自是太平無戰伐
莫教歡樂㤀艱辛
秋山
秋山雨霽别穠纖觸目詩題逐便拈落葉風前自瀟灑
野蔬霜後更清甜磧程遼闊行行遠樹色丹黃日日添
射獵歸来廻望處紅霞猶遶數峯尖
聞畿輔雨澤霑足喜而有作
六飛迤邐閱西成已慰祈年午夜情封奏更聞霑渥澤
郊原秋麥想新耕
古木
古木歴歲月孫枝歇芳鮮何年劫火餘横卧山之巔生
意既寂滅枯榦猶曲卷其長勁矢過其圍合抱圓不為
樑棟材乃以全其天徙倚興吟懷妙理然乎然
賜蒙古諸王公等宴
屛藩伊古重遐邇迄今同廵狩邊關外趨陪禮法中恩
胥叨列土親不異分桐三爵應湏遍周行實可崇詩猶
歌湛露騷豈擅雄風永念協和治乾乾倍省躬
廻鑾
盤遊有度慎三驅翠嶺蒼崖輦路紆指日榆關廻蹕處
重看秋壠綠添蘇
落葉
西風吹萬如鳴管剪緋纈綃千林滿霜晨丹紫正蕭蕭
夕陽鴉鵲何纂纂却憶三春綠蔭濃一朝萎謝無留蹤
徘徊不為歎摇落愛看蒼翠秋山容
塞外落葉松歌
我聞松柏有本性經春不榮冬不凋此木亦被松之名
當秋葉落何刁刁凌空足有偃盖枝詎無盤屈傲霜條
或云塞外節候殊千林隕蘀秋寂寥嚴寒栗烈異徂徕
故應落葉紛蕭蕭我聞此語增歎息古来志士不易摻
因地寒暖變節槩蒼松何以殊蓬蒿此木非松冐松名
千秋定論應難逃
塞上秋景
盧龍風日寒况復臨素節芸黃帶露稀峰翠經霜潔宇
空雲影淡流冷泉聲咽夙志慕高清對此聊怡悅
霧行
霧行那識山程遠鳥道羊腸望轉紆却似阮劉迷洞口
不知咫尺是方壺
晴
雲開山露翠霜重樹添黃北望塞千里南飛雁一行馬
蹄歸路疾詩思客途長去去龍堆遠微吟興渺茫
馬上口號
蕎麥收時秋麥青駸駸羽騎别龍坰一川郊墅静朝旭
四面峯巒展畫屛
於章古台作
畋餘廻六轡行行歴村落皜日懸秋空虚籟吟幽壑萬
畆綠含菲千林黃隕蘀田饒&KR1367;穗遺戶有倉箱樂覽兹
一開顔幾多民命托
雨
油雲迷遠岫急雨落平川飛迥如噴玉懸岩似響泉待
晴開幔屋撫景擘花牋返照呈新霽山原轉淨妍
御製詩初集卷六
