御製詩初集卷三十九
古今體八十二首(丁卯三)
盤山十六景
静寄山莊
人生而静儒者之言也人生如寄達士之旨也山
以静為體其寄扵天地與人之寄扵山等觀山以
觀我生其體不二故其寄也恒主乎静
秀木千章蔭疏峰四面羅經營成不日伴奐詠卷阿藻
繪無湏亟林泉豈在多肻堂遵
祖儉(是處闊較避暑山莊僅十之四而程則僅十之三)色養奉
慈和繞砌栽紅藥開畦灌玉禾萬緣歸静寄隔歲一相
過
太古雲嵐
當山半隨高下為樓館殿室取唐庚山静似太古
顔之山中出雲頃刻萬態人知今之雲不同扵昨
豈知伊古以来無日無雲未嘗少異雲無古今山
無古今萬事萬物無古今曷似之云乎
窗納田盤萬景全宜人暮靄復朝烟臨虚標秀琴書潤
因迥為高坐卧便適可成圖添粉本偶然得句勒崖巔
批黃稍暇無餘事静讀鶴林玉露篇
層巖飛翠
入山逾深所見逾遠千巖萬壑烟鬟翠螺環列几
案静寄此間頗能盡攬兹山勝概山水有靈不當
驚知已扵千古耶
夏屋枕崇椒林霏互吞吐徐無無不佳是惟最佳所雲
起樹中間泉兮山四宇薈蔚鮮定容變幻乃爾許俯仰
接諸天時時落花雨
清虚玉宇
山莊東少北傑閣圜搆是為上清碧虚玉帝之宇
道家者言姑弗深考天在山中其有得扵大易之
旨歟
地切清虚妥玉真嶤峰孤迥若為鄰行来禹步何常慣
却是遊仙天半人
鏡圓常照
環山皆寺也其在山莊西繚垣之内者扵古無名
雖不足當鹿苑鴈堂之鉅麗而扵此作佛事即是
耆闍崛山
戶有白雲封庭餘古樹濃何湏參寳積藉以繢山容瑞
相標圓月禪心定毒龍招提隨望是互答六時鐘
衆音松吹
水石間鏘然成韻為環珮為琴筑為笙竽鐘磬泠
泠盈耳至清飇一過或長風號空為驚濤為鸞鳳
嘯漆園氏所謂天籟意其是歟
伏流飛瀑渾無定此獨松間匯小池已覺地琴清越矣
更兼天籟始終之忘機徐聽韻盈耳得意閒憑綠暎眉
正是八音繁會處高山何必待鍾期
四面芙蓉
山中一盤一曲一澗一石各具竒勝而遠觀秀絶
莫如諸峯就岑蔚處為亭四望霞表層湧疉出圍
合若屏障李青蓮扵九子匡廬皆有芙蓉之目信
其工扵體物
芙蓉朵朵標銀漢恰似香罏日照眀千古名山以人重
田盤匡俗兩先生
貞觀遺蹤
山以石為體有在南澗中者曰晾甲相傳因唐文
皇征遼得名貞觀去今千餘年石不泐名不滅得
失之圖可弗審諸
巨石當其垠苔泉灑清泚遺蹟傳楷模在彼不在此
天成寺
自宫門西行越蓮花池循山澗北上三里許曰天
成寺寺門有樓下瞰山麓如深巷屈曲磵泉苔石
歷歷可數遠眺林巒攢簇天成圖畫或曰盤山圖
經稱四正山四山迴合天然城郭故舊有天城之
名
憶我初度遊上盤問津原自天成寺是時秋老變山容
霜楓古栢紛丹翠坐我江山一覽閣成詩聊寄烟霞意
雲罩萬松高絶處慮不勝寒逥六轡從兹結習鎮相縈
頻年便道輙停蹕(叶)攀躋涉歷既經慣幽者畢探遼者
至得愈多愈不忍置更虞奔走勞執事因之卜築擇佳
勝雕斵不施敦簡易朝往暮歸樂無窮得路安能忘所
自繄余惕若廟廊者豈宜耽適山林致田疇大隠倘可
招勤政咨諏共圖治
萬松寺
山外石而中膚松生石罅或偃或欹或横出或倒
懸或屈曲夭矯或竦特直上負竒鬭異古秀不可
名状昔人遊盤山謂山之勝松為最良信
蒼翠復清臞仙山别一區誰知圓覺佛也愛老成儒以
石為胎古因風泛籟紆此間来亦屢興會幾番殊
舞劔臺
萬松寺西一逕陡絶緣藤上北岡為李靖菴菴西
為舞劔臺石盤陀高聳平敞足展襟抱
澗看玉室抽泉是霜鋒淬秋風騞然鳴想見英雄概
盤谷寺
盤谷居盤之中羣峰屏繞山泉潨下匯流為一逆
折而西又名青溝居人謂之上甘澗
繚谷一盤一曲精舍三間五間翠雨飛時林静白雲開
處僧還暫遊宛探月窟到此可破天慳珍重韓愈李愿
曾否烟磴躋攀
雲罩寺
挂月峯巔浮圖矗峙天際曰舍利塔寺居其側雲
滃然若擁若覆自下觀之或見雲不見寺而寺中
或不復見山云
山雲罩寺寺生雲形色誰能與判分恰似拈花便微笑
說無說處不聞聞
紫盖峯
一峯踞中臺圓峭離立單樹秀澤蔚如華盖諸峰
駢羅若拱而伏扵形勢為特尊
鼇柱千秋鎮太寧諸峰拱伏儼来庭疇人試問應難測
華盖垣中第幾星
千相寺
祐唐寺建自開元相傳有尊者挈杖遠至下有澄
泉見千僧洗缽因刻千像谿谷間東坡詩溪聲便
是廣長舌山色豈非清淨身刻像大是鈍置
何来龍象侣說法禮山神即景欣幽託隨緣悟静因門
迎松落落路轉石磷磷千相即非相誰容辨假真
浮石舫
山中雲氣鬱勃瀰漫浩浩如雪海峯巒出沒其中
如烟檣乘風上甘澗東北峯頂有石如艨艟萬斛
當雲起時幾欲駕飛濤凌溟渤矣
孤撑不繋幾千秋雲海波瀾任拍浮學士小哉惟識畫
將軍往者漫稱樓武陵舍處今溪口靈鷲飛来古渡頭
放眼縱看天以外覆杯何異芥為舟
盤山松竒秀不可勝紀偶寫虬枝以誌一臠鼎味
口占率題
記得萬松寺當門阿那株偶然為放筆所喜不相殊
再用舊韻題黃子久富春山居圖
間氣所鍾必也悠久如彼松柏夫豈蒲柳名詎有定繋
乎人口定者存焉謀邑則否繄我好古圖左史右富春
山居石渠瑛玖問自何来畫禪所有為堂為霍為嶠為
阜或宛而隆或放而走有樹風生有澤虚受三曡識言
愛忘其醜爾因我傳我以爾夀
白澗行宫對雨
入夜通晨晚復連閒庭淅淅草芊芊春霖似此希曾見
野景從兹倍可憐歸鳥覓巢梳濕羽征鴻遵渚呌寒烟
一犁大地農夫樂衛士休嫌阻客鞭
&KR2169;髻山
鳴梢蘭磴迥點筆綺窗虚秀野春雲合單椒曉景舒水
如銀匼匝山是紫芙蕖柳態籠烟際桃姿過雨餘暫来
欣攬結欲去更躊躇綠字前秋詠還如昨日書
過順義縣見春耕者
驅車度薊州舉目瞻晶陽東郊舉趾者犁翻塊壤黃佈
種慮愆期望雨予心忙是夕宿山寺(桃花寺行宫離薊州二十餘里)微
雲掩月匡霏霏作密雪鋪地二寸強京畿曾否霑中夜
頻思量馬蘭逥法駕静寄臨山莊縦云耽習静民事那
可忘田盤待曉發更獲喜異常入夜復連朝時雨垂天
漿今朝過順義耕作紛相望脈起土含膏沃若麥抽芒
誰知往返間憂喜恰相當自慰還自戒三春日正長
豐澤園演耕
霽靄光烟向遠低演耕豐澤趯臺西今年却先春三月
(耕耤常行扵三月今歲節氣早故在二月)前日欣霑雨一犁緬想
芳型農重也(豐澤演耕自以為皇考始行之後遂例)仰承渥澤志欽兮
上林太液增新景黛耜青箱凑好題
清眀
幾曾改火有新烟故事猶然此日傳節屆薄寒輕暖際
興留山郭水村邊(近過白澗有最愛牧之詩句好清眀時節雨紛紛之句)北方常
覺鶯花晩今歲纔知景色鮮却為清齋疎宴賞先農寅
祀重祈年
題王孟端齋宿聽琴圖
雅會瀛洲翰墨筵琴心何論有無絃相扵明月清風際
只在高山流水邊佳話適然傳此日彈章偶未掛當年
(齋宿應徹縣而諸公撫琴動操幸免當日豸冠者流之鼓舌摇唇耳)柯亭劉井經遊處(前年)
(曾幸翰林院今閱此圖風景宛然在目)恍悟翩翩作者賢(鄒緝記圖中齋宿聽琴者凡七)
(人緝亦與焉)
余既辨眀富春山居為大癡真蹟無疑近又得摩
詰雪溪圖二物皆董其昌畫禪室中物因成此
詩題扵二圖
識得山居子久傳雪溪摩詰釣舟扁畫禪室裏羣仙侣
近日紛来參畫禪
養心殿杏花
昨夜女夷剪絳紗網軒新對一枝斜因思杜牧風流句
又見清眀時節花戲蝶不妨供點綴流鶯未許恣周遮
色香紛處堪清悟石鼎烹雲沃道芽
耕耤日作
掃地為壇式古儀房星晨正屆兹時由来我簋嘉盛進
都是先農厚貺垂
甸人治畝平扵掌馴㹀施犁直似弦慙愧腁胝終歲者
敢言農務率身先
甘膏纔喜被京畿輭日輕風颭綵旂試上觀耕臺上望
今年耤禮倍光輝
漢玉鏡臺
蘚花剥蝕虬盤委温潤酣酣通表裏入土千年色不玼
香奩右物誰所以承輪有螭昂其觜紅顔柔脆故應毁
精靈呵護僅存爾倜儻因思温長史惜哉世人鮮識此
錢塘蘇小抱香死置而不用亦其理尚憶秋蟾光若彼
扶桑掛日枝難比
漫題
消閒習字懶臨帖抒興吟詩忌凑題後樂先憂原道筦
朝乾夕惕總天倪
暮春瀛臺泛舟
綠柳絲絲映畫船沿洄如坐鏡中天杏桃破萼鋪春色
鳬鴈乘波沒曉烟錦纜牙檣嗤綺靡湖光雲影得安便
棹歌底借黃頭發夹岸鳴禽勝管絃
西直門外
翼路楊絲窣地青韶光爾許豔郊坰每每膏壌春流繞
却為觀耕蹕每停
蘭衢迤邐幾經還憂喜籌農那得全一雨皇州春色好
得詩也覺幸今年
暮春圓明園作
經旬未倚畫欄邊婉娩韶華頓可憐四野雲低頻釀雨
一篙水漲恰勝船茂林修竹蘭亭景烟縷晴絲上已天
暫遣幾閒非玩物贏將詩句答芳年
上巳日觀虞世南稧帖因成
搶毫快覩永興書林静烟新改火餘何似山隂王逸少
崇山曲水暮春初
坦腹東牀意欲仙由来字必以人傳若從肥瘦論形似
逐塊錐舟我不然
米家寳晉漏傳名(米芾蘭亭䟦云唐太宗獲此書命褚遂良馮承素韓道趙模諸葛貞湯普)
(徹橅賜王公貴人而未稱虞世南)學士風流儼若生腕覆郭填都不管
(是卷董其昌以為真蹟而宋濂則以為鈎填云)春風即景獨怡情
扵停蓄處有波濤真比長安薛刻高甲乙何須誇博辨
(昔人集蘭亭刻本多至百種以甲乙為次又有蘭亭彙考蘭亭辨證諸書)幾多優孟效孫敖
上巳日
風光宛轉入吟評三日猶存稧節名寳馬香車無所事
杏莊柳墅有餘清右軍暢叙還堪慕開府清新孰與衡
心喜輕隂將釀雨漫因遊賞愛春晴
讀杜詩率題
詩稱杜聖李謫仙吾扵甫也無間然韓愈論文要氣勝
不合而同甫有焉貫穿今古氣豪邁元輕白俗誠知言
吾昔少年時亦曾窺其藩今也時復披卷讀乃知學步
非且難乃知學步非且難惟以棄日適幾閒况乎治亂
興衰具詩史豈可與批風弄月以為詩者同日而與同
時觀
慎獨
慎獨之言始曾子子思得之傳孟氏豈惟學者立身方
吾乃因之悟治理常人扵不見聞處是謂獨也斯慎爾
惟扵帝王獨則無長言試為申其旨無論眀廷蒞政時
如綸如綍謹所始深宫温室稍宴閒復有嬪嬙及内史
視扵無形聽無聲意之所向隨方揣耳属扵垣孰踰此
千里應違已若彼凡人扵獨總宜慎無可獨者當倍蓰
乾乾惕若朝繼夕尚虞此意或暫弛武王銘扵盤盂几
杖洵有因奚啻十目所視十手指
御園耕種
郊南耕耤後苑北弄田時布榖聲鳴矣洪縻手御之輕
雲籠日嫩沃壤覛膏滋觸景籌為政曾無越畔思
園中摘花恭進
聖母
細檢花裳與葉蓁中涓高捧莫衝塵香風逐路噴輕霧
喜氣迎人報好春遮莫宜詩供點綴果然入畫倍精神
上林饒有嫣風朵為奉
慈顔上已辰
紅梨
女夷侈神權萬卉争一日孌彼紅梨花芳姿豈容閟英
英粲曉風裳裳映書室昨来珊網撐今看銀雲&KR0808;無香
良已佳侔色真難匹静觀悟夢華興會蜚吟筆底須惜
流隂流隂不因厄
北遠山村
山塢溪莊静絶塵東風輭拂綠波新誰知村北一川景
却似江南三月春
惠崇畫意半隂晴比似溪村也不争蠶忌柴門無客叩
農忙野隴有人耕
柳絲千縷颺晴暉岸轉湖山入望微唼藻錦鱗分浪躍
近舟白鷺破烟飛
戲題紙鳶
兒童雲戲趁清眀一線風光兩翼輕列子徒聞旬五御
胎仙猶咽九臯聲却因吳下初傳製好與簷前共得名
(紙鳶一名風筝)暫爾高騰還落地嗤他碌碌待人成
春水泛舟
綠紋新漲含烟翠倒影花光漾眀媚卧遊(舟名)隔歲此沿
洄悠然興在鷗波際因思古語載舟謠慢學蘭亭脩禊
事先憂後樂孟子心海闊天空曾點志
王翬江山勝覽圖
石可跏趺瀑可聽際天繚白更縈青江山藉助興不淺
意匠縦横筆有靈曲棧人行秋瑟瑟精藍僧定月惺惺
披吟省識非無李攬取閒雲席上停
王蒙山中歸隠圖
草堂趺坐淡無思白石清泉可樂飢藂桂小山增慨慕
寄言衡泌漫栖遲
香山春望
輕雲淡靄天林静泉幽地朅来暢閒懷兼以尋春事春
事日已佳山中更佳致蒼松無改色亦復增濃翠緋桃
與絳杏依巖秀不媚乳竇淙玉壯野鳥呼名異綠塍有
耕人香陌紛遊騎所防逸近怠因知勞向義踟躇一自
問攬結從何類
玉華寺臯塗精舍作
山椒卜築傍僧庵一室虚眀萬景涵暮靄朝嵐常自寫
横峯側嶺盡来參杏花已放甜山色桂子還韜寳月馣
遊歷每教成小憩天然佳句座中探
李世倬来奏事因命就臯塗精舍寫前詩意復得
詩一首
精舍琴書精清卿筆墨清適来成勝趣因命寫詩情春
入山無滓風過樹有聲不須論董巨粉本谷神呈
春日駐蹕香山
聊結烟霞意閒探山水清築齋初斷手得地即怡情入
眼春光好迎人幽事并不渝終始志勤政對公卿
冠嶺開軒迥依巖結宇凉得毋勤土木藉以閱農桑學
圃春盈隴穿池月一方智仁原有樂即事戒無荒
暖日此登臨川原豁遠襟閒情非問柳高處直捫參鶴
鹿傳聲静松篁引籟深貞觀留好句泉石且娛心
聞山東得雨
北方春雨短竟如成例事畿輔今歲幸一犁資種植齊
鄭麥為秋切切常廑意况復經冬旱三白未兆瑞頃聞
流移衆溝壑將填棄治安恒目蒿調和更心愧以此常
自責敢云厭災異置郵傳奏章方牧佳音至青齊被膏
澤沃壤興鋤利稍觧眉間愁更積心中思豫洛亦我民
此雨曾霑未
山雲
山雲釀雨風散之時復風静雨絲絲已欣二麥天漿沃
更蘄三月甘膏垂徊徨自憐還自問古云知足者為誰
海棠院作
蝶翅花光上已辰倚楹全勝向来頻畫圖省識三分遜
時節因緣一樹春
含韻齋玉蘭
朅爾對芳朝皚然映綺寮底緣名木筆為合判春韶亶
矣堪稱韻佳哉不逞嬌春園紅紫纈誰與較風標
詩思
孟子稱原泉盈科喻進脩昌黎論為文水大物畢浮左
右逢其源自得非外求蓄極乃沛然放海誰能留詩思
夫如何將毋同此不李杜光萬文緣自性中流
邇来
一雨贏伸半月眉邇来又覺雨愆期愁懷展轉因風劇
詩思枯乾待澤滋滿擬麥田芃實發縦觀花圃淡無姿
近臣慰我還堪待越是難堪可待時
題貞觀政要魏徵王珪請送葬二王事
上表眀陳送寢園豈非不忘舊君恩舊君若問辰嬴事
死後將何對九原(徵珪平日皆自命敢言者也雖太宗欲立楊氏為后徵進言乃止然此事)
(豈待立后始為失德哉既為太宗之累亦無以對海陵則上表欲送息隠海陵之葬不過為名之舉耳故詩以)
(刺之)
題趙原晴川送客圖
秋日一川晴秋波萬頃眀目隨帆共遠心與客同征
文伯仁江山蕭寺軸
蕭寺枕清流丹楓色作秋閒僧雲水衲估客利名舟鷗
鷺忘機慮江天豁遠眸萬緣空半偈不用悟泥牛
晩隂
相風不動漏聲傳喜見輕雲暗遠天却為望殷三月雨
定教難穏一宵眠
展子虔遊春圖
柳暗花眀霽景䨑如茵陌上草萋萋王孫底識春遊倦
賸得宣和六字題
軟勒平堤試驌驦晴絲罥柳柳絲長湖光山色天然句
不用奚童負錦囊
題蘇武帛書事
幾閒披漢史子卿節義垂皓首羈王庭匪石心不移漢
使天南来常惠詭致辭天子射上林得雁太液池言武
在某澤以此武得歸耳食者無識端謂誠感之智者尚
譎詐更謂胡可欺胡人縦淳朴豈其無覺知此事有端
委正言辨羣疑春時雁北鄉止扵西北陲其地有巨浸
浩渺如天池退翎換新羽抱卵育雛兒當其換羽際展
翅不能飛徒手可捕得無待矰繳施單于稱武死用絶
漢主思適聞得帛書翻信武所為生還雖頼天物理固
有宜郝經用此道公案曾重題
江行初雪歌題趙幹所畫
吴頭椘尾滄江清元冥試令飛初霙驢背客寒風打笠
江心漁樂舟衝凌蘆腰已折鬚添白山頭乍失髻矗青
或見沙觜翁舉網尚有船唇兒弄罾夫豈皸瘃之不懼
衣食切已勞經營冰魚凍蟹入盤活誰家羊膏佐軟烹
造物不齊有如此對之令人感慨增瑶機錦綍識異物
傳来北宋騰清聲奎章學士丹邱生(畫尾有元臣進入署名)一時
法眼精品評燭照意移生栗烈畫時不知呵凍幾度方
能成
三月廿日
三月廿日圓眀園行春駐輦臨芳軒韶光九十過八十
流隂駒隙真倏然落花流水苦無頼紫燕黃蜂紛可憐
仲春好雨滋膏壤將謂今年勝往年亡何待澤經半月
望雲問夜餘嗟嘆錦階月地縱復佳豈以宴賞忘民艱
十日不雨則無麥誰能畫餅冀大田(去歲二麥歉收幸首夏得雨大田仍)
(屬有穫)北方春旱成例事歲歲禱請心憂煎司農亰兆漫
相慰無德所致敢諉天
芭蕉
梵典曾聞世界如内空空合外空虚筠竿已遜雨中響
柿葉還輸霜後書
輕雲
幾縷輕雲不耐晴望雲惟覺意怦怦生憎巽二張先甲
亟待元冥卜後庚天際何曾飛石燕柳邊空自語黃鶯
哦詩將謂消愁緒却惹牢騷觸緒生
丁觀鵬羅漢圖
雲海遨遊睹聖僧觀鵬筆妙貎雲鵬依然誰認前身是
可畏端知後者能
作隊伽梨降應真野鷗都是渡杯身底緣三鬛難形似
機示吾宗迥出塵
雨
窗外廉纖奏響宜五更聽徹尚衣時萬金難易三春雨
二麥惟争十日期(近作有十日不雨則無麥之句)喜逐月卿衝曉潤望
隨膏壤發華滋煩憂稍慰還相繼畿輔均霑得未知
復雨
宿雨纔收曉雨連油雲陣陣暗遥天不惟登麥兼滋黍
都道今年勝去年
遠山如沐静無塵柳色花光總覺新望雨憂勞得雨喜
不隨境改定何人
平眀三寸驗公田憂未多時喜轉旋(仲春已得雨望澤將及一月視常年)
(為厚幸耳)計閠猶贏先半月(去歲閠三月卄八日得雨今歲三月廿五日得雨以節候計之)
(盖先半月矣)果然厚幸是今年
潤溽町畦水漲塘即看浸種蒔新秧劭農未敢輙相慶
夏長秋成日正長
御製詩初集卷三十九
