御製詩五集卷三十五
古今體九十七首(戊申一)
戊申元旦
元辰喜值會干支(是日甲子)百歲希逢肇首禧甲是東方生
物始子居北極冠時基為君難日欽無逸莅政久時勵
有寅七十八翁八旬近七年歸政此徯之
元旦試筆
太和元會萬方趨五十三年教敬敷戒在得乎老已至
思其艱也易為圖却非求治成欲速惟是慎終始弗渝
天子古稀敢稱倦孜孜猶日勖勤吾
康熙三載逮今歲一百還饒廿五年(康熙三年元旦甲子至今歲元旦又)
(值甲子凡一百二十五年)甲子重逢真是幸青陽篤祜益增綿功隣
耆定賴
天祐寇翦萑苻靖海堧(立春前一日福康安奏十一月二十五日已攻克大里杙賊巢)
(林爽文竄入内山官兵入山搜捕計時當可就擒)始以七言終五字(每歲元旦及試筆詩)
(皆七言除夕詩皆五言數十年来遂成常例)遂成常例属吟箋
詠白玉如意
水玉出河中(見卞和獻璞說)品高製亦工執尤宜歲首詠祗祝
年豐詎比華囂玩猶存樸素風年年如意者(如意首琢雙鮎意取)
(年年如意用協屢豐吉語)綏屢願原同
宋旭歲朝圖
圍爐賀歲坐茅齋柏盞椒盤雜錯皆序齒仍存酬酢禮
逢年且喜廪倉排新春至矣舊春似老者安之少者懷
别有步橋叩門客相安耕鑿總吾儕
降旨加賑安徽省去歲被災之亳州等十州縣詩
以誌事
新正首政要安民災壤心懷惠可屯昨歲夏當河決後
十州縣率澇經頻例施雖按大小口加賑休分極次貧
(上年安徽省亳州蒙城等各州縣因黃水漫溢田畝被淹節經降旨令該督撫等實力撫卹分别加賑第念今)
(春正賑已畢青黃不接之時小民生計維艱再加恩將亳州蒙城懷遠鳳陽靈璧宿州五河泗州盱眙天長等)
(十州縣被災九分十分貧民無論極次概行加賑一月以資接濟)給種借糧資舉趾載
咨畺吏澤敷均(至被災八分以下及勘不成災之區東作方興拮据堪憫仍著該督撫察看情)
(形或借給口糧籽種或減價平糶務飭属分别酌辦實心經理俾小民均沾愷澤)
降旨加賑河南昨歲被水諸州縣詩以誌事
河工甫幸奠三年夏決豫民沴復延(辛丑秋河南儀封曲家樓河決自癸)
(夘合龍後至丙午三年中實為順軌上年六月内因大雨時行黃河異漲睢州十三堡原無埽工處復開口二)
(百餘丈商邱寧陵等處瀕河居民田畝復被淹浸)雖即合隄循故道已憐低壤
受重邅(據河臣奏到即命阿桂前往會籌堵築至十月初十日已掛䌫合龍水循故道然低窪之地已)
(誤耕種秋收無穫當令該督撫實力撫卹分别賑濟以紓廑注)月分一兩為加賑災視
重輕以次編(今春正賑已畢青黃不接之時民力不無拮据因再加恩將商邱寧陵睢州永城鹿)
(邑柘城等六州縣被災十分九分及七八分極次貧民分别重輕加賑一月兩月至被災五六分以下仍酌量)
(情形辦理務俾均沾實惠不至失所)咨爾牧民敷實惠漫稱全省穫秋田
(前據畢沅奏河南通省收成約九分有餘固深欣慰然一隅災黎殊堪憫惻司牧者不可以全省豐收遂自滿)
(足而不實心經理也)
新正樂夀堂
古稀有八八旬近歸政仍徯七歲留尚此宵衣勤旰食
那能後樂勝先憂申来未去屈指數(上聲)減歲增年随意
酬(予今年七旬有八自明年至八十有五歸政之期惟待七年距歸政減一歲則予又增一年也)亶沐
天恩遂初願快哉此外更何求
閱是樓
閱之能在意是則所属境意境兩相融而樓静中領更
奚覓能所如迷頭認影儻然吟五字因之心與永
矩亭口號
偷暇莬裘遊始春羣雍景物總含新未臻歸政稱閒者
仍是循規蹈矩人
頤和軒題句
歸政圖扵此息休喜餘七載閱春秋副名居則僂指待
偷暇来惟散步遊抽思仍然效蠶繭習書久弗作蠅頭
頤和雖曰他年事忩影迅哉過不留
得閒室
古稀猶是日孜孜那得居斯閒片時若果丙辰亶其至
念兹允出在扵兹
命加賑上年甘肅被旱州縣詩以誌事
甘省昔年例有災乃緣作弊諸蠧吏吏抵之法不問民
扵民奚礙過扵惠(向年甘省王亶望等捏災冒賑牟利歲以為常因大加懲創盖冒賑開捐)
(利在官而免征之利亦在民貪官宜加罪而民之免征則不肯追咎也)邇歲幸值暘雨時
閭閻遂鮮賑濟事昨年夏初雨澤艱督臣奏摺陳以備
(上年夏初據福康安奏臯蘭金縣等處雨澤缺少嗣據續奏五月中旬别府報稱得雨甚寬而臯蘭等處則仍)
(未霑足)其後雨霑晚田收數州縣究未優被署督續奏秋
登况俾分輕重施賑濟(福康安命帶兵往征臺灣逆賊署督臣勒保旋奏六七八月暘)
(雨應時統計通省收成可得八分惟先經被旱之處收成未免歉薄當即諭令量其輕重妥加賑濟務俾災民)
(均沾實惠)兹當新正應布澤命加賑毋分次第(今春正賑已畢民食尚恐)
(拮据因再加恩將臯蘭金縣安定等三縣被災貧民概行加賑一月至狄道河州靖遠會寧沙泥州判等五處)
(酌借口糧籽種並緩征收仍令察看情形實心經理毋致一夫失所以副軫念邊氓至意)緩征借種
飭属員蘇窮民使被實利調幕無能那靳恩長言惟兹
增慙愧
命加賑直隸宣化府山西大同府上年被災州縣
詩以誌事
大同宣化界相連此旱因之彼亦延北歉南收猶稍濟
(上年宣化所属一帶春夏雨澤稀少播種不及農民失望節經降旨申諭督臣實力撫卹幸口以内近畿各府)
(有收秋後運米出口者陸續不絶尚資接濟)西扵東甚更遭邅(宣化與山西大同毗連去)
(夏同被旱灾而大同左近地處關外胥非有收無所資借流通較之宣化各属更為拮据)施恩自有
經常例加賑應教愷澤宣(宣化大同二府属旱災雖已諭令分别賑濟苐念今春正)
(賑已畢青黃不接貧民猶慮艱食因再加恩將宣化府属被災七分以上之保安宣化等七州縣大同府属被)
(災七八九分之豐鎮廳渾源州等九廳州縣極次貧民俱加賑一月其兩府属六分災以下及勘不成災地畝)
(並被霜較早收成歉薄之處均酌借口糧籽種所有新舊應徵地糧倉穀緩至本年秋後徵收以紓民力俾愷)
(澤均沾不致失所)本折施當較先後撫臣顛倒自招愆(定例賑濟本色)
(折色兼放然施之自有先後次第如初賑之時市集尚有糧食可糴當先本折兼給至二賑三賑為日已長時)
(值隆冬市糧益貴民食更艱則當專放本色始扵災民有濟乃去冬明興辦理大同賑務先放本色後給折色)
(實属顛倒屢經降旨申飭而明興因業已支放飾詞巧避欲盖彌彰因交部議處以為不實心經理民事者戒)
命弆新疆呈樣錢文仍疊庚辰命儒臣排次回部
錢文詩韻
凖部回城久定功銅鎔圜府布泉通背鐫本處名殊製
(伊犁及各回城錢文隂面各鐫本處地名左國書右回書)面鑄乾隆號大同(陽面則鑄乾隆)
(通寶漢書)呈樣各看来自外聚銖並以弆扵中開疆守器均
非易既幸
天恩既惕躬
新正詣
雍和宫瞻禮作
詩禮趨
庭想像中首春瞻謁歷年同頻繁未敢奉
神御(雍正元年我望瞻皇考就時薦夀皇殿奉安就皇祖御容朔禮牲新予即位後亦)
(建夀皇殿東室虔奉恭移皇考御容以配又扵圓明園安佑宫九室恩佑寺所奉皇祖)
(御容扵中以禮以皇考御容配東一室頋瞻堂構如見羹墻皆所謂義起者兹雍和宫雖係皇)
(考潛邸未敢頻奉繁致神御慮蹈宋代偏及郡國祀䙝之譏也)清淨惟應作佛宫俯
仰之間由是視繼繩所繋切扵衷金仙端坐無言說了
示當前色與空
入陟山北門雲岫軒小憩
躍龍邸第禮祇園迴蹕西墉入北門閒步假山雲護岫
欣看真樹雪鋪根俶春交泰時惟奉視昔由今意與存
却是未紓一念者獲渠捷信待之煩(福康安前奏已攻克大里杙賊巢至)
(今又越數日而擒獲逆首之報尚未馳到為之懸切耳)
題畫舫齋
齋屋臨溪額畫舫名為舟却實非舟因知稱謂何曾定
祗可依稀漫刻求數典寧須述古則行時偶以誌今遊
莫訾略乏濟川用說曰攸居義亦酬
古柯庭口號
古柯自不知其歲率與計之六百年却勝大椿及建木
虚無祗剰付書篇
奥曠室
奥者秘兮曠者空似相枘鑿弗相通十方横遍豎三際
豈不容扵方寸中
抱素書屋有會
繞室雖假山沿階則真水扵斯山水間樸斵三間耳林
待繪乎坡藻未梳扵沚是胥素之意此屋乃享此而我
適来憩澹然契沃唘
綠意廊
綠意雖遲綠意存試看貞下起乾元效天法地人中立
繋傳明云道義門
清約池
約為儉之德儉則無不清六計弊曰廉惟清廉乃成此
池曰清約盖以半畝名即境絜矩之亦足惕我情小廉
緣大法大法賴誰評中庸廿一章示我誠則明
命蠲緩福建各府州縣錢糧詩以誌事
妖寇猖狂煽海濱師征經路自扵閩雖居近遠地殊格
合視重輕恩被均(閩省自辦理臺灣軍務以来漳泉等府属應付浙粤滿漢官兵及四川湖)
(南貴州各省之兵兼之糧餉軍装等項絡繹過境雖輕重略殊均資民力兹大功將次告竣自宜特沛殊恩所)
(有泉州府属之晉江等四縣漳州府属之龍溪等八縣應徵錢糧蠲免十分之三其浦城崇安建陽建安甌寧)
(南平古田閩縣侯官福清莆田仙遊等十二縣蠲免十分之二至福鼎霞浦福安寧德羅源連江光澤等七縣)
(應徵錢糧緩至五十四年麥收後徵收俾小民均沾渥澤用普春祺)固是軍儲發國帑豈
無里役累貧民緩徵蠲賦命畺吏屢沛澤猶廑苦辛(上年)
(因臺灣轉藉内地運送軍糧漳泉各郡恐致貴糴節次諭令川湖江浙等省運米百餘萬石至閩接濟又將台)
(州等九幫阻凍漕船應兊糧米截留扵海道運閩俾積貯充盈軍民口食益加寬裕盖念大兵經過之地雖軍)
(儲俱發國帑而閭閻轉運不能不藉民力實深廑念沛恩不嫌過優耳)
湖南善化縣百歲夀民廖唘家五世同堂詩以賜
之再疊前韻(賜張子翼者)
累洽民間多衍祥早聞兩報古和張(乾隆五十年四川有達州百歲夀民)
(張子翼江西有龍泉縣百歲夀民古朝爵俱五世同堂允稱人瑞各書扁額並製詩章以賜兹據湖南撫臣奏)
(善化縣夀民廖唘家現年百歲曾元繞膝時際昇平嘉祥屢見殊堪慶幸亦即書額並再疊賜張子翼詩韻賜)
(之)逮兹廖氏朋三夀同彼元孫盍一堂民慶允為國之
慶世昌敢曰化斯昌危明憂盛有成語保泰惟深惕不
遑
題密勒塔山玉大禹治水圖
神禹敷土定九州帝都之地冀州始冀者近也距三河
其中大河巨擘是導之雖曰由積石意在尋源必扵尾
(禹貢導河積石注家謂此為大禹治中國河施工之始非積石即河源也謹按聖祖御纂書經云積石山)
(在今河州北一百二十里其西五十里有積石關唐置積石軍扵此諸家多以此為小積石别有大積石其實)
(即此積石更無所謂大積石也今河州近在甘肅境内安得謂之河源古人限扵疆域遂有此拘墟耳食之論)
(耳)雍州九末繼崑崙扵斯可識神禹旨(禹貢織皮一節毛晃指南云織)
(皮上疑脫去厥篚二字不然則是史變文耳至胡渭作禹貢錐指所云不必遠證第參以梁州之文則此為錯)
(簡明甚其曰織皮即熊羆狐狸織皮也但文有詳略耳曰崑崙析支渠搜猶西傾也但國有多少耳曰西戎即)
(叙猶言因桓是来也但辭有同異耳渭此言頗為暢晰但予以為織皮二字既係錯簡安知崑崙數語不亦有)
(錯簡耶崑崙之為河源萬古不易渠搜析支盖即河所經之國至積石而入中國乃始有黃河之名如今所攷)
(定河源出扵青海外之阿勒坦噶達素其所經之處皆蒙古土番地名均無漢字黃河之名也此語繼雍州之)
(後盖崑崙雖遠實為雍州外境施工始中國之積石尋源在西戎之崑崙禹貢立言之旨本自昭然說經家何)
(以見不及此)乘四載蹟遍寰區曾至否乎難窮紀(吳越春秋載禹周行)
(宇内徊崑崙察六扈雖其事不見尚書正經然吴越春秋乃三代遺聞安知四載之蹟不至崑崙耶但世遠蹟)
(湮不可考耳)崑崙河源並産玉大都早見簡明語(叶源向作河詩及)
(河源簡明語辨析甚詳考漢書張騫傳天子使窮河源其山多玉石采来天子攷古圖書名河所出曰昆侖云)
(云漢武所定河源出昆侖且多玉石足為證亦與爾雅之說合前令阿彌達往窮河源據奏舊稱河源為鄂敦)
(淖爾者水綠色其西南一水名阿勒坦郭勒有巨石獨立名阿勒坦噶達素土崖黃赤色上有天池釃流百道)
(皆金色實河之真源西北流入鄂敦淖爾黃色微淡又東流千餘里至貴德堡冰始全黃是河源皆土山無石)
(安得有玉云云予河源詩按語謂昆侖在今回部中諸水皆東注蒲昌海即鹽澤水入地伏流至青海始出則)
(天池諸水皆是又漢書謂河有兩源一出葱嶺一出于闐于闐即今和闐實産玉也正與此合此玉采自密勒)
(塔山密勒塔者回語謂鎗也接和闐南境諸山和闐玉采之水中者小而潤澤密勒塔所産質較遜而多巨材)
(實皆于闐境惟彼時無精通蒙古回部語之人不能詳譯耳又毛晃指南云西王母石室近酒泉崑崙山崔鴻)
(十六國春秋云張駿時酒泉太守馬岌言酒泉南山即崑崙之體上有石室王母堂俱為荒䀜盖西王母之稱)
(爾雅但云觚竹北戶西王母日下謂之四荒是西王母乃地名非人名安有室與堂乎考古終當以經語為據)
(盖河出昆侖漢武所定不為無據若傅會武帝曾見西王母此與後人以積石為河源同為無稽之論耳)設
曰積石即河源是實拘墟耳食矣漢武之言有見哉崑
崙産玉千古美兹得密勒塔巨材崑崙宛延幹所迤其
高七尺博三尺卓立如峯之峛崺不中(去聲)尊罍中圖畫
石渠古軸傳治水装潢邊幅失姓名顧展朱趙難率擬
(内府所蔵大禹治水圖軸邊幅俱似裁去故無作者姓名按宣和畫譜有晉顧愷之夏禹治水圖郭若虚圖畫)
(見聞志有隋展子虔及五代朱簡章禹治水圖又王世貞續集有宋趙伯駒大禹治水圖而疑以為非千里能)
(辦似周文矩云云證之内府所蔵愷之洛神圖子虔春遊卷伯駒後赤壁圖筆法俱不似惟與所弆文矩聖蹟)
(圖有相倣者其為文矩筆亦未可知)以為粉本命玉人宛見劬勞崇伯子
免收執斧同衆工誠感神明助力亹高山以奠及大川
曰椎曰析曰剔釃功垂萬古德萬古為魚誰弗欽仰視
畫圖歲久或湮滅重器千秋難敗毁作歌敬誌神禹神
毛晃指南誠小耳然而吾更有後言是器致之以萬里
攻用十年告蕆事博大悠久稱觀止一之為甚可再乎
曰惕曰慙胥在此無服遠德莫漫為求珍玩物或致否
慎哉長言示奕禩召伯訓當熟讀爾(予籌辦西師决機定策克集大勲自)
(底定後三十餘年以来撫綏安輯整飭懷柔無不備至所以新疆各部之人安樂愛戴效順輸忱一家臣僕每)
(歲春秋採玉供役受賞踴躍子来絶無勞怨之状獲此巨珍以傳古王聖蹟非耳目華囂之玩可比也因即免)
(其每歲春貢之玉著為令典以示體卹後之人思艱圖易撫馭有方徵求勿事慎守旅獒之訓以凝承大寶庶)
(不負予制器垂裕之深衷耳)
題金廷標歲朝圖
稚子為冰戲開韶樂載陽作羣相蹩躠欲起復踉蹌驚
喜都成趣神情若可詳觀之思藝諫周誥惕心長
山西巡撫明興奏報得雪並河清詩以示志
明興今日忽騰章批攬餘因示志詳誠慰春初雪積白
(上年山西省入冬以来各属雪澤頻霑據明興今奏十二月廿八日省城得雪三寸餘並通省陸續報稱得雪)
(自二三寸至六七寸不等祥霙普被實為豐稔瑞徵深為欣慰)並稱河裏水無黃(又據奏各)
(属禀報自興縣至永濟縣共十三州縣計一千三百餘里扵十二月初七八等日至二十八九日黃河澄清等)
(語)了知宣付徒虚謂即騐猷為亦豈當(予自即位以来每以年歲豐熟)
(為上瑞其餘一切嘉祥概所弗取且即年歲豐歉亦從不以此為督撫賢否之辨恐各該督撫藉此迎合遇有)
(灾歉轉致諱飾不報明興自任巡撫以来識見拘迂辦事諸多竭蹷此時河清之瑞必非該撫德政所致可知)
夏決成災(上年夏間睢州十三堡黃河異漲隄決毫州寧陵商邱一帶民田被淹雖即命重臣會籌)
(堵築並將被灾貧民加意賑卹然予方引以為咎與其冬間澄清何如夏月安瀾耶)冬澄瑞愧之
不暇漫言祥
戊申上辛
祈穀禮成述事
三成躬陟屏(上聲)扶持九奏欽承式禮儀
祈榖俶禋逢榖日上辛殷薦洽辛時(初八祭日時值辛夘)重重嘉
兆希豐錫慄慄虔衷祝履綏賊首竄山待生獲(前據福康安奏)
(已攻克賊巢林爽文見軍威壮盛夜間帶同眷属竄入内山現有番社等情願一體堵截擒拏等語逆首罪大)
(惡極自必生獲以彰國憲惟籲昊貺速得捷音慰予跂望耳)速聞捷報籲
天釐
詠古玉椀托子
土浸雲籠月血浸日暈霞别稱水銀浸瑎玖名胥加是
皆緣外染亦必因有瑕(凡玉因有瑕然後外浸入之歲久遂如一耳)古玉一
色者初無鼂采華淡黃色如栗其品乃最嘉内府不多
見周尺晨星誇(内府舊有周玉尺四五枚色質與此椀托子同)椀托子萃二合
浦珠無差(庚寅歲得古玉椀托子淡黃如蒸栗色因題句壬辰歲復得一玉質玉色及規圓中孔分)
(毫不爽盖本一對而分失耳是以疊韻詩有久别珠還合浦時之句)兹偶檢庫蔵得一較
舊奢(兹偶檢内府庫蔵舊物復得此器色質與前二托子正同而圍徑較大真三代之物也)匪琢
復匪雕樸素去飾塗二徑三寸五(舊者)一五寸欠些(新者)色
澤莫不同子孫漢視爺刻檀承其足宣甆堪品茶五字
識源委渴解生道芽然思賢材淪寧毋似此耶
題涵元殿
朵殿趯臺中勝朝規制崇(西苑創自前朝今瀛臺上之涵元殿諸處皆仍其舊至迤)
(北之豐澤園惇叙殿各處乃康熙年間所建迤南之淑清苑寶月樓同豫軒一帶則又乾隆年間所增也)乘
除餘想像景物漸沖融且勒楊稊綠已薰梅萼紅貞元
消息處槖籥具鴻功
蘭室
蘭室年来每有詩亞盆却匪紉之枝(今世指建蘭為離騷之蘭盖自宋代)
(畫家沿訛所致按離騷所謂蘭即都梁香草花葉皆香燥濕不變故可紉以為佩朱子楚辭辨証言之甚悉詳)
(見昔題蘭室詩註)静觀不覺辴然笑自蹈躁人多扵辭
豐澤園
園名豐澤建康熙逮百春秋閱歲時逕入松扉沿柳岸
境連茒舍與筠籬畫圖掩映都成趣稼穡艱難尚克知
南望瀛臺金碧燦戒扵彼乃劭扵斯
懷遠齋
懷遠非圖遠義明戒得齋(予自即位以来平伊犂定回部靖金川擴土兼遠皆欽承)
(之欲先志事非得已非好為窮兵黷武逞已以圖遠略也詳見向所作戒得堂記)名言憶知
止即目近澄懷(是齋近澄懷堂)雕飾本無藉樸淳自致佳几陳
近思錄語左意原諧
題惇叙殿
數(上聲)典原堯典(惇叙雖出臯陶謨以親九族則述堯典也)當春正首春兩行
不欲數(入聲昆自丙寅八月扵惇叙殿錫宴宗親維時諸叔弟子姓與宴凡百人至癸夘正月普行)
(錫宴宗室多至二千人以惇叙殿墀隘難肆筵因扵乾清宫丹陛上錫宴數十年凡兩舉此典亦禮不欲數之)
(意也)九族永惟親風日已含淑心懷與共誾奉時頒惠政
黃閣有絲綸(每歲春初查上年有偏灾地方皆降旨加賑)
春耦齋
近耄而今弗演耕耤田亦復間(去聲)年行(春耦齋在豐澤園中皇考)
(昔演耕扵此予即位後踵行之自甲午後以年逾六旬且扶犁之典久習是以不復演耕至耤田亦間年偶一)
(躬親舉行矣)所司播種原依例(演耕禮近年雖不行而内府大臣每年原按例耕種也)
每一臨觀慚略生
純一齋
純謂功無間(去聲)一當志不移合為誠字注永仰
聖文垂克巳私應遠臨民惠在施七年歸政後或可弗
勤斯
延賞亭
延訓待而賞訓芳稚春芳意尚為蔵山亭徙倚聊同待
覺未賞前其趣長
愛翠樓
林光翠猶待樓額愛恒書試看高低若即成䓗蒨如放
彌應有盡卷密合留餘謂彼昌昌者其来無礙徐
紫光閣賜宴外藩得句
紫光朝旭射斑斕賚宴俶春例有頒都土進京以身熟
(都爾伯特親王策凌烏巴什土爾扈特貝子錫喇扣肯皆身熟来京盖蒙古以未經出痘者為生身不令進京)
(出痘者為熟身方可進京随朝班行禮策凌烏巴什者即自凖噶爾首先歸順三策凌之一而錫喇扣肯即噶)
(爾旦策凌之外孫在彼皆為貴族人也)筰邛入席值年班(每歲年班西域回部外四川番)
(部頭目亦令分班入覲一體與宴)執規惟是廑行令柔遠那能言閉關
(用漢光武事)撫此人歸
天與際益思保泰守成艱
新正重華宫二律
正值傳餐憩武成(殿名在紫光閣後是日錫宴外藩先扵此傳餐)置郵忽見逹
紅旌衆欣賊首必生獲細按軍書未報明(將陞座時忽聞紅旗報至)
(云生獲逆首一時與宴藩臣及執事人等皆歡喜動色及覽福康安奏祗云拏獲林爽文父母家属逆首尚未)
(就獲又稱令投出賊目阮和陳泮等入山跴探俟得確信帶兵前往並云林爽文恃其地勢險僻勾結生番祗)
(須嚴防隘口一面招致生番協同堵截並不言現往何處擒拏所奏殊不明晰至此么䯢小醜亦不值逓紅旗)
(而紅旗又非自軍營發来者不知驛站何處添飾馳逓軍務豈容虚惑現在嚴行飭查)雖此春韶
行賚酒那能歡樂聽歌笙宴回卓午重華坐七字聊攄
不快情
東壁聯吟例有詩咄哉兹番(去聲)乃遲之生擒賊首題方
稱(去聲)謾頌功成我不為速進督程勸且訓安居深戒慮
而疑(林爽文逃入内山雖據番社等俱稱協拏但即當趁此新勝之際一鼓作氣以重兵壓之該番社等)
(怖扵軍威自必上緊擒拏若僅坐守遠處傳諭擒獻或番社貪其貲財轉為蔵匿或令竄入他處而衆心因遲)
(生懈必致更稽時日况據稱南路尚有賊匪竊出滋擾福康安宜急將林爽文拏獲即馳赴南路殱除餘黨倘)
(疑慮不决未免扵事機遲緩因馳諭訓戒督其進程朕心殊未惬也)易云君子彊不息決
策寧殊少壮時
題漢玉長樂珮
長樂號鐫宫炎劉氣蔚虹如宜子孫式(舊玉珮多有鐫宜子孫等語)
可匹夏商同傅者妒必有馮乎恨莫窮(即用漢長樂宫事)致傳
禁中語曰勇異當熊
詠舊端石直方硯
誰氏蓄文房千年翰墨香不風惟是直(古硯多有作風字形者)曰
性本来方中則無弗正柔而亦具剛研朱點周易坤二
正相當
題蘇軾石茶銚即用其韻
符調曾聞玉女泉(即用東坡事)遺来石銚樸而寬武文(謂火候也)
自適煎湯熟提挈寧須濯水寒(執熱者必濯水)周贈不妨自劾
謬(蘇軾石銚為周穜所贈軾先曾舉穜充鄆州教授元祐三年穜上疏乞以王安石配享神宗軾兩上章自)
(劾謬舉之罪)韓詩慢舉外苞乾(蘇句云水漬雲蒸蘚未乾盖用昌黎石鼎聯句意)薑
鹽雖是蜀中法和(去聲)茗思之究未安
按蘇詩有薑新鹽少茶初試之句夫茶可比墨清物
也天寒少入薑已傷茶質必無入鹽之理盖蜀中鳥
嘴茶有此法見唐曹鄴詩今不知蜀中有此事否軾
本蜀人故用斯語然亦所謂鳥嘴茶或可用耳扵一
切荈茗豈可用之今俗所謂果茶者亦不過入龍眼
松實之類不致溷茶味也若鹽則溷矣余昔詠三清
茶略見其義而未闢用鹽之說若夫用鹽則正宜扵
今之奶茶所謂酪也王肅賤茗飲不無阿其所好然
而薑鹽並用實益芳腴子瞻盖未知此矣
新正幸御園即事成什
紅旗未識發何方飭命沿途查勘詳(昨日紫光閣宴前軍營報到不知何)
(站添發紅旗詭稱報捷不可不嚴查懲治以儆虚飾)將謂賊渠擒逓捷徒因逆屬
獲騰章(始聞紅旗逓至以為賊首巴得及閱奏摺僅云拏獲林爽文父母家属雖逆匪勢已窮蹙不致)
(漏網而現尚未得生擒之信覽之殊未惬意)順時行慶寧當簡籌策應機滋
更蘉(盼得捷音日甚一日乃福康安已克賊巢未即乘此兵威震懾生番擒渠蕆事辦理殊近遲緩生番)
(等平時當撫之以德行軍之際不可不惕之以威事機稍緩彼將不復知懼寧肯效命獻賊因即應機籌策訓)
(示再三新正順時行慶加惠柔遠必不可少而盼捷焦思實不知有賞節之樂)午霽未成雪微
惜(上年臘雪頻霑輿中歷覽郊原土膏甚覺融潤今早雲隂濃布冀復得雪近午開霽未免惜之)不知
足固我之常
含芳書屋
御園書屋不一足各因其致安以名是處名之曰含芳
細繹斯義乃至精試看九十昌昌者何莫非由醖釀成
乾元一氣具四時然亦應思由乎貞
披襟樓
偶登披襟樓因思披襟義人各有襟懷藴中各深閟對
面千里如傾吐實艱示必也廓然公兼之坦若意胥忘
物我心乃契光霽致設云暢遠觀未悉顔額志
題文源閣
縹緗四色弆雖蕆(繕寫文淵文源文津文溯四閣全書告蕆因以青赤白黑四色分别装潢)
(經史子集插架排籖固稱書城鉅觀然既已珍儲冊府若非校讐精審何以嘉惠来兹)讐校由来
不厭詳(每分書繕成後即設立分校總校專司校對惟是載籍浩繁未必俱能悉心從事去秋駐蹕避)
(暑山莊已命皇子及扈從諸臣將文津閣之書校閱三分之一並令在京之皇子大臣派大小臣工二百餘員)
(將文淵文源二閣之書全數詳閱據總司其事之大臣彙奏各書中訛錯者果尚聯編累牘則此番之重命校)
(閱固不厭其詳也)累牘聯編原每舛統觀分閱再教蘉薄行賞
罰寧為刻(禮部尚書紀昀向充總纂此次所校出訛舛之處伊固不能辭咎但念書已告成姑寬吏)
(議祗罰令賠寫示懲並率領未經校出之分校總校前往山莊將文津閣未校書籍再加詳閱將来再有疎漏)
(之分校總校罰往盛京重校文溯閣之書其非當時原經手之大臣官員現充詳校者俱分别賞賚文綺有差)
(若紀昀既受厚恩原校均邀議叙此時不加重譴僅予薄罰當亦俯首無辭耳)垂示古今期致
臧縱曰斯之未能信較扵大典已稱良(永樂大典中亦多秘籍然依韻)
(分函貪多濫取已為踳雜不倫而書成又未詳校豈足昭示藝林兹重校全書改正者不可枚舉雖未敢信其)
(一無訛錯但較之扵彼亦猶稱為善本)
趣亭
假山點綴小亭幽散步﨑嶇趣每投試問在斯還在彼
對書樓趣較兹悠
月臺
小築平臺㠎嶫間每延壁滿與鈎彎西樓燈火厭繁盛
未及冰光清且閒
皆春閣
書閣號皆春皆春名在循
天心惟愛物君道止居仁試看三陽泰敷為萬彙新吾
民可得所返已愧惟真
沈周山水八幀即用其韻
古樹佳隂坐来爽石泉遠韻望中深幽人此景相商𣙜
不可聞言可識心
三株喬木不成林一箇空亭弗設座待他千古客来遊
此是石田别裁作
山容淡沱欲生雨樹影糢糊已接雲一帶横溪隔南北
却教賓主自然分
有山祗作平坡野無樹不標老葉林暗與倪迂爭伯仲
已看點染氣森森
碕岸豈同踞虎夜秋湖未作鯉魚風一箇扁舟泛漭沆
外空恰合此中空
從来取適絲竿者自詡人間第一流試問孜孜羨魚際
可能弗愧此扁舟
泉聲落落都含冷樹色蕭蕭已報秋不著樵青坐船尾
防人認是志和舟
刻畫樓臺妖艷枝嫌伊畫院事澆漓竒柯詭石蕭疎寫
老沈許他此道知
詠舊澄泥石渠硯
澄泥自是漢瓦貽石渠之閣亦漢制比隣未央豈其遥
未央之瓦祗弆二(西清硯譜中載漢未央宫東閣瓦硯一漢未央宫北温室殿瓦硯一)至
扵澄泥蓄已夥(内府所蔵澄泥硯最夥其入譜者已三十餘方)合而為一惟此
值或逢劉向用傳經杜老嘆他違心事
題唐寅山水
孤峯迥出羣萬嶂俯臨紛卜舍依深樾登臺望遠雲泉
聲緣澗冷林意以霜分策騎来訪者或因聞所聞
詠和闐綠玉百獸豆
和闐綠玉中(去聲)為豆命工追琢成百獸四足雙翼無不
有竒形詭狀難窮究較之夏楬勝其質等以商玉如其
舊式取西清周代圖(西清古鑑摹周百獸豆圖通盖高六寸七分深三寸口徑五寸三分)
(足徑三寸四分兹玉豆仿其式為之)想厠籩左爼之右意存復古去華囂
鄙哉時樣今猶富
題鳳遇雲畫蘇軾黠鼠賦
空槖何来書史陳遇雲用古失傳真(畫格與賦意不合故嘲之)東坡
智者愚扵鼠却賦長篇愚世人
武帳一首
武帳穹窿御苑張上元鍚宴歲為常東鮮(平聲)西筰胥幅
輳北漠南球總享王佈惠行時寧可闕持盈保泰益無
遑大都舉事毋忘舊(歲例蒙古回部番部等年班入覲頻有宴賚歲底則扵大内之撫辰)
(殿新正則扵瀛臺之紫光閣上元則扵御園之正大光明殿又扵燈節前在山高水長張設武帳筵宴以示加)
(惠我朝所當祖制相傳聯情中外萬年法守也)法
祖規應奕葉蘉
雪(正月十二日)
四更初灑稷雰霏(稷雪細雪也)侵曉隨欣暢發揮大片小珠
恣磅礴旉膏澡氣入精微傳宣罷宴仍分饌慮恐聯班
或濕衣(今日應山高水長筵宴外藩將入宴前雪勢甚為濃暢因念與宴之内外諸臣及執事人等皆)
(綵服將事恐或沾濕遂令罷宴仍將筵間果饌頒賜既示慈惠兼寓體恤之意)何必謝莊獨稱
瑞即看農事起青畿
雪後御園即景
渥雪宜欣霽又嘉優霑
天澤浩無涯時晴王帖真稱善見晛周詩未許誇(是次雪已)
(踰尺十餘日亦不能融消盡也)圓璧方珪難計玉喬松低柳總開花是
應和豫酬節令意不舒懸望捷賒(慶賞佳節得此渥雪更應悦豫惟尚未擒)
(獲逆首盼望捷音意殊不舒耳)
題獅子林十六景
數典由来自天目為圖瓚賁各誇長(元僧維則好聚竒石俱状類狻猊因)
(以獅子名所居或云維則得法于本中峯本時住天目獅子巖盖不忘授受之源也迨後倪瓉徐賁俱為維則)
(苐三輩弟子如海作獅子林圖徐賁畫冊分繪各境為十二幀倪瓉則合寫長卷各極其妙)中峯如
海逮五世廣孝參承愧弗遑(自本中峯至如海凡五世俱能清修梵行不愧禪宗)
(至姚廣孝後名道衍輔永樂成功後還吳夜深微服訪其師扵獅子林師捫其頂未蓄髮曰和尚留得此在又)
(云和尚撇下自己事却管人家事廣孝聞之顔沮見陸深䟦徐賁獅子林十二景冊後)
右獅子林
虹橋即是小飛虹徐賁為圖豈異同春月希逢是過雨
(垂虹之景惟夏秋過雨後乃有之春月則無也)饒斯想像望雲空
右虹橋
假山稱最惟湖石彼近金閶取不遥(謂維則獅子林取湖石為假山也)
此則西山運来易玲瓏趣亦不相饒(園中假山即取西山石為之其玲瓏)
(之趣不讓湖石云)
右假山
未冶韶光趣莫窮豈關草綠與花紅如詢所納為何景
塞北江南方寸中(避暑山莊亦有獅子林)
右納景堂
大家品裏號超羣(倪迂畫品為元四大家之一其清疎處迥超恒徑)贋鼎由来
蹟亦紛六種仍教弆清閟雲林有識得無欣(倪瓉畫即内府所蔵)
(亦多贋鼎曾選佳者六種置之閣中高士有知當亦欣其得所矣)
右清閟閣
正月無花三月花初春頻詠季春賒(藤花以三月始放每題此處藤架則)
(在初春去花時尚遠也)因思世事原如此扵得意中每致差
右藤架
直上寧如步欝屈削稜枯幹儘堪捫因而悟得為文理
曲折中多至味存
右磴道
疊石為山棲四柱坐来佳景俯臨供翻思欲問額楣者
峯占亭乎亭占峯
右占峯亭
春物未昌清合矣春容欲動淑當之憑忩等度相應(平聲)
句兩字名齋稱(去聲)此時
右清淑齋
香幢自是梵家儀何事倪迂亦用之擲筆前言戲之耳
今題全景那刪其
右小香幢
四庫全書浩淵海扵何枕葄得遵循重華十六字深味
雖未得真亦近真
右探真書屋
四時之景此中延春則言春冠(去聲)彼先騁望漫嫌遲艷
裔試看物意已誾然
右延景樓
畫舫猶然收塢裏冰湖岸立望如空莫嫌帆檝静無用
無用中蔵用不窮
右畫舫
崆&KR0008;石護三間室蒀鬱雲生一帶林可識春雲最艱致
漫空雪豈異甘霖
右雲林石室
溪上書軒俯岸横四蔵新復與題名(癸夘年得明雕漆匣恰宜置文房四)
(事因即蔵扵軒内各為之什而以四蔵名其書屋)文房四事賅諸事形色何須
致揣評
右横碧軒
水門祗可進舟行冰上原来步更輕然則設防竟何事
蕩平王道會應精
右水門
湛虚書屋口號
屋號湛虚緣近水稚春魚負尚存冰水虚冰實名如紊
轉語問誰可著能
懷新館
淵明詠良苗清言曰懷新初韶時尚遥借用理則均試
看百昌意無一不含誾所包較陶廣仰識造物仁
融綠堂
綠趣雖未表綠意則漸融融為始醖意欲發而待充形
形色色初大哉造化工
恒春圃
屋中略結搆籬落花臺繞名曰恒春圃恒春意堪討四
時具芳菲一徑殊窈窕艷乃無傷俗纖亦弗隣巧漫云
咫尺間春意容来少譬之方寸心萬物備以了仁見謂
仁該智見謂智好常養十分春夫豈嫌其小
福康安等奏攻𠞰小半天山賊匪并圍截賊首情
形詩以誌事
曉接軍營報攻平小半天前稱獲眷屬(前據福康安等奏稱林爽文父)
(母家属逃匿水裏番社俱已按名拏獲)今復走兇奸(今日奏至攻小半天山得勝又據生番頭)
(目等僉稱林爽文逃往埔裏社埔尾一帶現在協力擒捕等語)與暇近旬日聚羣至二
千(福康安扵十一月廿五日攻克大里杙後即應乘官兵銳氣迅即追捕使賊無駐足之暇無難速擒逆首)
(乃遲至旬日使賊匪得扵集集埔聚衆固守迨十二月初五日攻克集集埔後又遲至旬餘賊匪復得扵小半)
(天山聚集據險固守尚有二千餘人何啻與賊以暇耶)層層涉持重屢屢戒遲延
將士真宣力領軍可謝愆(據奏林爽文餘匪在扵小半天山頂拏立木柵柵内壘石)
(作墻又將道旁大樹斫倒横塞道路官兵踴躍用命蟻附而上打死賊匪百餘人賊始竄回柵内投石放鎗抵)
(死抗拒普爾普率先領屯練兵丁攀倒木柵賊匪登時潰散各兵盡力追殺鎗斃賊目十餘人生擒賊目五人)
(殺賊二百餘人將士官兵屢次奮勇攻堅實属可嘉使福康安前次即乘勝迅追餘黨豈能復聚為列柵固壘)
(之計而逆首當早就擒官兵又何用如此涉險力攻是直領兵者自取勞苦而其咎亦無可辭也)並行
賞與飭期速奏功全
上元前一日家宴近支宗室及孫曾輩即席成句
天潢繁衍逮千多支近節前家宴和晴烘(去聲)葦筵連座
暖雪凝玉樹喜庭羅顧無長(上聲)歲過扵我剰有七年且
待他(計至乙夘歸政之期尚有七年)已看曾孫厠席末元孫預列酉春
睋(明歲己酉元孫載錫年已六歲當入學上元前一日家宴可預列矣)
上元鐙詞(有序)
璇霄寶月燭先天圓體圍三綺席華燈暎不夜元
音隔八每以撫時抒詠例成排歲為編溯開什扵
攝提逮昨年之協洽積疊經三十七次(自丙寅始作鐙詞至)
(昨歲丁未凡三十七篇)春色宜人迤邐為四六八章(丙寅初唱八章)
(後間有四章六章者自辛未以来每歲例作八章)歲華紀麗大抵申祝慶
占豐之念亦以通西瀛北漠之情播為豳籥之音
譜入象胥之譯多雖益善數恐不鮮兹者豐楙迎
年申堅肇吉環周六甲開首祚扵歲朝(今歲元旦甲子)規
滿一輪候圓靈扵元夜(十五日望)雪封犢背田間之嘉
兆五行浪帖鯤身海表之軍聲三捷人向光音天
裏詩宜鈞樂奏中爰發在心之言因為屈指以計
歲紀尚三之二屆虞書之倦勤大衍得萬有千合
羲經之積數分章序卦繼歲連吟平廿一而鉢速
響時仄四三而珠嵌字裏(六十四卦中平聲二十一皆押為韻仄聲四十)
(三則扵詩中見本字)難因見巧麗不涉纖梁簡文之咏卦名
偏非全舉宋嚴羽之臚詩體古未前聞竒畫今開
乾至比而成歲哉生始兆弦漸望以都圓或能符
羲文周孔之全經惟仰賴
天地
祖宗之純佑易生生而大備律八八以相成維五十三
年之春際三五初摛鐙詠羅六十四卦之目裁四
六乃製弁言
屈指倦勤餘八年鐙詞六十四應全(每歲八章是恰應成六十四章也)
每章擬以卦名什副望
恩惟待
昊乾
上元每歲例西園同樂新疆及舊藩詎為(去聲)怡情賞寶
月曰廑深意奠輿坤
及時膏澤可教屯光武寧當學閉門弗藉舌人通譯語
(乾隆八年始習蒙古語二十五年平回部遂習回語四十一年平兩金川略習番語四十五年因班禪来謁兼)
(習唐古特語是以每歲年班蒙古回部番部等到京接見即以其語慰問無藉通譯元夕命新舊諸藩入同樂)
(園随觀燈火並燕笑聯情用示柔遠之意)華鐙聯席共歡論
元宵恰值望宵中(上元本以正月十五得名而置望亦有在十六七者今歲元宵恰值月望)
(更副嘉名)賞集東瀛西大蒙(近年上元節錫宴觀鐙朝鮮使臣亦令與宴去歲以該國有世)
(子之事命該使臣扵元旦朝賀後起程回國今年仍令随同新疆外藩入班與宴)際此遠来及
近悅敢誇化洽與功崇
飛空星點達斯須火樹銀花燦萬株占得羲經卦之五
雲天宴樂曰惟需
千尋貫斗蛾輝麗八照流虹鶴燄丹恐涉矜張深自訟
勝分敬怠慎其端
臺灣耆定逮班師休養羣黎命妥為(臺灣自逆匪滋事以来良民逃避失)
(業深堪憫惻去歲已節次降旨將五十二三年臺灣全郡並嘉義縣五十四年地丁錢糧概予豁免今逆犯林)
(爽文父母家属俱已拏獲該犯亦窮蹙竄入埔襄社埔尾一帶番社等協同圍截擒拏不難尅期蕆事而被難)
(羣黎正當加意休養一面命地方大吏妥為安輯以副軫念)今夕春臺賞烟火那能
南望免遐思
流雲點綴幻晴晦時有飛花落碧空建國親侯比(去聲)之
吉順時行慶月惟中
御製詩五集卷三十五
