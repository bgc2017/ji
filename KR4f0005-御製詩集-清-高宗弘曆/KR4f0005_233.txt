御製詩三集卷七十
古今體九十一首(戊子二)
重華宫集廷臣及内廷翰林等三清茶聯句復得
詩二首
外藩華讌紫光廻堂陛重宣翰席開詎是言歡太頻數
(入聲)適因餘暇共追陪略存禁體倡生面弗許雕文騁頌
才雪護麥田茶泛露掞牋得句自蠲埃
活水還勝活火烹三清甌滿啜三清(向以三清名茶因製甆甌書詠其上)
(每於雪夜烹茶用之)爰聯翰苑賡新作所喜朝廷多老成(時預會之大學)
(士尹繼善劉統勲陳宏謀尚書董邦達左都御史張泰開閩浙總督蘇昌皆年逾七十而未預之尚書陸宗楷)
(楊廷璋託庸亦皆年逾七十或至八十)雪象欲融金戺澤曦烏向暖玉樓
晴應怡情處偏縈念渴望滇南報捷旌
三清茶聯句(有序)
將疊熙春之帖情知藻繢非工即傳獻歲之牋義
取雕幾弗尚蓋聯詠宜徵夫新語而命題適愜乎
古歡爾乃靈辰撰七人八穀之前時逢其初吉仙
液斟六瓣五葩之後味得於回甘無煩譜訂蔡襄
鳳餅促馳貢驛却愛罏編性海龍山閒倣歸艎中
泠虚號無雙分泉既流卑陸品南嶺信推第一得
氣先萼采唐花億千手競散濃芬傍薌林而擷秀
十八公紛貽精粒緣徠谷以搜珍于焉補茶董為
三清合擅甌香標格捐食經之五鮓寧誇禁臠膏
腴實惟席佈外藩讌紫光而甫畢嘉此名臚内直
趨重華以同來聽餘法曲含和還資澡雪擣出巨
芝瀉滑更凑單微憶昨歲
辛祭方回綵筆曾吟蘇帖忻乙夜捷書迭奏冰瓷旋進
歐窑沐
蒼昊之垂釐咨堂廉之賡載韻叶由庚八部篇符璿曜
七巡遑云我澤如春與灌頂醍醐比渥共曰臣心
似水和沁脾詩句同真藉以連情無取頌揚溢美
略存禁體轉因艱澀得竒云爾
(御製)三白年前積瑞霙大收㼚缶小瓶罌潤融沆瀣渾元
氣
令協昭蘇藴穀精盈尺兆穰經臘足依旬布澤共
春生氛消南徼欣頻勝(臣傳恆)凍解東風利早耕璐
彩階前滋半濕銀光殿角晃初晴貯筐皛皛虚還
滿(臣尹繼善)入銚颼颼嘿乍鳴烟裊疎篁知鶴避風翻
靜籟訝濤傾汁猜滴乳漩鎔酪(臣劉統勲)泡類浮圓轉
沸鐺筯佐齊頭燃榾柮筩添果腹脹彭亨泉經鴻
漸言猶漏(臣陳宏謀)
(御製)茶錄君謨譜最明湯辨蟹魚眼巨細火調文武候均
平盧仝句戒太狂逸
温嶠條聞各較評擷向雨前纖蕊嫩貢來日下小
圑輕頭綱鄭重開黃帕(臣阿里衮)新焙芬芳襲翠籯薰
染怕教龍腦雜護藏憶付豹嚢絣鷓斑隱約凝金
縷(臣劉綸)雀舌玲瓏簇玉瑩珍味雲漿宣
賜啜秘瓷峯色拜
恩擎嘗希凡骨丹同換(臣于敏中)沁許詩脾俗不攖昨以得
辛叨接席兹還抽乙忝分棚歲華宴每
重華錫(臣董邦達)
(御製)文翰班仍内翰并略倣陳家成禁體惟欽虞陛得聯
情何湏險韻拈尖字(蘇東坡雪後書北臺尖字凡三壓)
好借甘膏矢正聲湛湛湑寧誇洽醴愔愔奏自叶
吹笙喜因永晝承三接(臣舒赫德)慶浹同堂勉再賡格
剏長言增石鼎源探層漢勝金莖
赤文稠疊苞符啟(臣裘曰修)碧椀圑圞挹注盈選色揀香微
點綴配青儷白互交縈氤氲百和差堪擬(臣蘇昌)調
劑羣芳莫與京不著薑鹽區臭味兼收華實見權
衡素襟相友功資益(臣王際華)
(御製)高節為隣德表貞喉齒香生嚼松實心神春滿泛梅
英拈花總在兜羅手(以松實梅英佛手三種烹茶故謂之三清)
摘葉曾窺舍利睛兩腋風過疑子落一甌水淺想
枝横掌中薌郁檀參觀(臣彭啟豐)舌本甘回欖解酲姑
射澹邀春曉隊武夷耐結歲寒盟日暄東嶺芽抽
隖(臣錢維城)霧羃陽坡果墜坪一口吸時伸指證隻拳
分處放毫晶仙姿禪悅同龕悟(臣觀保)珠魄琳腴並
器盛堪笑羊羔徒騁侈便矜鳳髓未辭傖潔蠲自
爾安虚室(臣張泰開)
(御製)淡泊由來等大羹鬭品寧當誇顧渚識真誰復别曾
坑惠山鑪昔傳鼻祖
玉井露今擬屬兄(露烹上每於荷花開時取葉上茶有御製詩紀其事)
古洗漉塵斟活活温壺濾滓逓丁丁水曺秘閣紛
稱謂(臣倪承寬)待制鴻臚足使令碾末屑宜篩瑣碎擣
膏餅忌杵鏦錚煮需商象銅生暈(臣奉寬)炙用湘筠
錦脱綳脆篛包緘鮮甫纈蒨綾縫裹秀遙呈任教
制度諸家巧(臣周煌)何似調和至味成製出官窑陶
琬琰笵來
仙藻繪韶韺捧持貴甚鸕鷀杓(臣蔡新)
(御製)含咀佳於琥珀餳漫舉都俞及豐豫非關雪月與冰
瓊(陳傅良詩我嘗欲擬禁字體不道雪月冰瓊瑰)圖書東壁循常例
倡和南薰
訂雅名别采寒芳餐訝菊小添翠粒剖嗤橙馚馡釀盎
甜欺蜜(臣劉星煒)餖飣堆盤旨陋鯖濃匪瀹蔬舂芋紫
薄逾泛粥㸑桃赬水符詎遣僧司契(臣汪廷璵)茗戰無
須酒作兵先坼也應隨霰集徐烘原未過雷驚暫
調雜粉師倪瓚(臣陳兆崙)妄殿諸泉斥季卿素瓣朱欒
邀伴侣銀槍黛蓋解將迎質全山澤誰云瘦(臣邊繼祖)
(御製)性合中和了不爭已喜大田麥根護得教餘澤荈芽
烹侑仍寳笈頒佳蹟(每歲預宴諸臣例頒恩賞並以石渠寳笈所藏舊人名畫曾經題詠)
(者酌賜)
授逮瑤箋荷
寵榮功德池邊長讚佛承明庭下幸登瀛擕將
天上分甘及(臣曹文埴)咏到山中小草萌法喻散花虔頂禮
響催擊鉢劇經營吉徵紀數連番捷(臣彭元瑞)輪按排
籖幾疊更字補六經垂典則
詩賅四始冠元正文筵趨步慙雕鵠(臣沈初)學海沿洄羡
掣鯨世沐
恩波依鳳沼時逢鄉味試龍泓還淳即此覘風氣(臣董誥)
(御製)惡旨因之示法程偶爾七言託冲澹亦非一意尚高
清治安均我君臣責勤政乘時共勖誠
題王蒙山水
落落蒼松下卜居絶四隣清風永今日明月是前身有
水隔塵世無橋度客人山樵高致在底辨贋和真
新正恭奉
皇太后幸御園即景得句
撰辰行慶合新正喜奉
安輿出鳳城廣陌韶光柳梢露御園節景面前迎西山
尚積玉峯雪東野欣占穀日晴較比去年猶勝者燈前
望澤正縈情
含芳書屋
曲轉迴廊接精廬此處堪于焉樂灑灑豈必詡眈眈既
靜有餘趣契真可息談正如春醖釀生意萬芳含
新賞室
新賞寧因玩景名魯論訓學語尤精設於草綠花紅會
未是吟風弄月情
挹泉榭
導泉有高下故致聲清泠為渠有曲折故致波濎濙小
榭構其上娛觀還暢聽淙淙作復止沄沄流亦渟動靜
含妙機挹之惬性靈
養素書屋口號
墨壺琴薦洒然清一室春和足暢情舉首華鐙方在架
微慙未是善循名
虚明室
壁觀惟塞牖觀通虚實之間理可窮絜矩欲明方寸者
漫容一物著其中
春可軒
時卉雖遲暎階發唐花已是亞盆開善哉生意誾誾動
可矣春光得得來
含芳書屋
借問芳意阿誰含寧外人心方寸裏而人適來書屋中
是即書屋含芳矣足悟一本貫萬殊詎在嫣紅與姹紫
如云六藝有餘潤亦可因之究厥旨
題和闐玉崇椒展帙圖
扁舟捨繫野溪濱石棧擕僮陟碧峋便坐崇椒觀古帙
高標真稱(去聲)玉為人
辛祭齋居
民以食為
天祈穀重民事幸園奉
慈豫還宫凛
大祭齋居肅遷坐政簡澄心意庶務可暫屏軍郵即批
示(時正值我軍征緬甸蠻結連破其砦直抵宋賽已近阿瓦城日望捷音之至)丙夜亦夙興
渴望捷音至
再題黃色辟邪玉圭
周尺還贏一尺餘對之疑對鞠躬如辟邪那有邪堪辟
閱古因之緬古初
題吳鎮清溪垂釣圖疊舊作韻
九峯樹色連雲綠三泖波光經雨足(二語櫽括卷中王紱題句意)亦
有溪齋亦有舟舟者垂綸齋者讀終朝采綠不盈掬漁
隠何妨託浮躅江空天闊望無窮想像落霞齊孤鶩道
人畫法書法同墨痕三分疑入木
辛日
祈穀禮成述事
歲子月寅逢日丑(是日辛丑)
天開地闢會人生民惟五穀
綏豐賴躬率千官
燎祭行辛叶雨暘願占穰(上聲)土爰稼穡兆孳萌(是日納音五行)
(屬土)雪霑又喜春雲佈既謝既希意並誠
題文嘉墨蘭即用其韻
細篠五葉十葉幽蘭三葩兩葩石上猶存墨瀋幀間洗
盡鉛華
題漢玉䕫磬
有玉之質泯玉英入土出土含土精䕫文辟邪縱復横
撫不留手如天成嘘呵發潤沆瀣生堯年寳露貯盈盈
謂之為漢頓置評似曾䕫手戛擊鏗祗今猶作簫韶聲
夜雪(正月十三日)
昨日濃陰傍晩晴那無望蜀更心縈年前幸是霑三白
雪落欣聞報五更曉起一天飛玉毳園中千樹發祥英
名山萬壽近咫尺試往暢觀積素情
新正萬夀山即景
上元燈事始今宵曉趁清閒攬翠嶠松柏參差得逕曲
鳬鷗高下喜冰消未能即泛衝烟舫適可先憑對雪寮
柳意桃情何處是微微藴釀六條橋
玉瀾堂
冰處無瀾水處瀾亦云流麗亦堅完全機呈出行文法
牖凭玻璃耐可觀
含新亭
近攬遐搜無不宜烟光雪態景全披芳菲花木雖遲待
却是含新自此時
無盡意軒
崇構山之凹亦復水之涘隔年問景初新歲開韶始生
機不終窮貞下元隨起兹理自今古而豈在桃李書軒
若有言吾意政如此
對鷗舫
近岸溪亭號對鷗經冬常見水禽留徘徊似共迴雁語
僕僕往來勞矣不
石舫
石舫居然舫雖冰不礙冰本來無蕩漾亦自足空澄雪
灑春方稚風迴波未興翠檠掛篷牖慢擬認漁燈
清可軒
山陰嵌壁居今歲斯初到幽境最可意虚牖含清照積
素靄寒林玲瓏復窈窕(叶)遐觀既云暢近會亦契妙不
教華燈綴頗惬巖齋調何當此久坐詩書悦吾好而我
非閒人空貽顧名笑
味閒齋
到弗延俄去弗遲題齋兩字顧還疑從來欲識閒中味
即恐眈閒大不宜
搆虚軒
虚室翠微巔搆來已閱年春秋足風月朝暮納雲烟地
迥村墟見節臨景物妍相將祠太乙總是為農田
題任仁發調良圖
巨鼻于思立大宛名駒牽出牧平原細莎齧齕隨其性
豈在金羈玉轡繁
上元前夕恭侍
皇太后觀燈
桂魄將圓尚未圓承
歡伊始節宵前惟欣
位得禄兼得端識
福綿夀益綿糺縵雲中扶
玉輦煜煌火裏看金蓮數(上聲)當行樂箕疇九祗惜丁丁
漏數(入聲)傳
題和闐玉負擔圖
步擔何嘗畏苦辛野橋溪水石磷磷求師大似叔榮往
千載猶傳玉樣人
倪瓉溪亭山色
山是九龍溪號梁一亭千古占煙光喬柯阿那嘉陰處
繾我遙情卒未忘(幀中題者一為晉陵吕敏一為星沙夏瑄並有憶梁溪錫山風景之句)
題德生軒
天地德誰表端知表以春試看普生物還戒自開人(莊子)
(開天者德生開人者賊生)詎在色爭麗欣覘意已新更因懷大寳箴
語緬唐臣
敦素堂四詠
素月
又是新年初度盈徘徊素質照東楹銀花火樹那增麗
古往今來不改明賦愛謝莊能指要(謝莊月賦素月流天)詩傳李
白善研精(李白詩渌水淨素月)碧天碾過無留迹誰得形容通體
清
素冰
小小方塘不是湖平平恰喜素冰鋪一時漫論消兮結
萬物呈來有若無便爾丹青色難著可憐魚鳥望成孤
書堂虚朗疑何似特似臨階置玉壺
素琴
不教司設尚珍華素薦烏琴雅稱(去聲)嘉古器何須尋綠
綺斷紋也似綴黃麻成音自引松風入和曲惟聞瀑水
斜失學未曾解操縵有絃笑亦類陶家
素鶴
松下&KR1786;&KR1786;素羽翩禽中誰更許稱仙以無梁稻無籠檻
得任飛棲任食眠瘦矣方堪入畫格逸哉何不可詩傳
溪齋四事成佳契返樸吾猶慊未然
雪晴
地暖雪融不見山寒素積宜看怪底洛陽才子獨稱妙
在林端
題米芾雲山圖
元章墨戲已罕見設色更少如晨星三尺小軸具千里
滃雲猶白山猶青過雨水若下巫峽乘風帆疑去洞庭
石渠久弆擱吟筆展玩興到搜杳冥翰臣題識宛在幀
恰似品古談西清(幀中張照跋語論芾神格及畫家派别甚詳)不須今昔感
芥&KR0034;試看圖中流者自流停者停
上元日雪
靄靄春雲傍午低祥霙遂佈上元禔日韜赤御如謙讓
風定紫瀾益配藜高下漫空先柳絮消融落地作苔泥
田功節景須資助滋覺欣兮滋畏兮
上元燈詞八首
今歲上元真上元年前三白沐
天恩耘空蒔朽春工鬯走電奔雷火戲繁
飄空時玉又占豐地暖落來旋旋融却見西山最高處
巃嵸素映萬燈紅
延樓西向瑞霙飛樓上憑觀奉
聖徽襍技畢呈剛入夕滿園齊放百華輝
玉墀扎薩共聯茵又有西來霍罕臣丹鳳樓前分幕坐
調停笑彼費精神(唐書突厥傳元宗御丹鳳樓設宴突厥使與蘇禄使爭長突厥使曰突騎)
(施國小本是突厥之臣此以蘇禄為突騎施是否已不可考蘇禄使則曰今日此宴本為我設云云夫外夷爭)
(長固事之所有亦在朝廷有以節制之耳然蘇禄在海南突厥居漠北所謂風馬牛不相及乃曰本是其臣理)
(所必無史氏記載荒誕類此者多而唐家東西設幕以調停之亦殊可笑矣)
東鲽西鶼奉大清何當梗化有南瀛北風吹送萬聲礟
一瞬攻平阿瓦城(火戲中俗有礟打襄城之諺)
祗以乘時奉
慈豫原非對節恣嬉娛漏傳甲夜綺檠下却問軍章到
也無
不月何妨雪與宜閙中原可入精思試看萬朵千重燦
祗在星星一點時
春宵三五樂春臺征緬千軍尚未迴此夕西樓傾耳聽
捷音願共爆音來
上元後一日小宴廷臣得詩二首
上元共慶六花翩例宴還開翼節筵却以暖成酥雨細
何妨暗度玉蟾圓誰陳即景于宫語式詠依蒲在鎬篇
漫擬濃陰孤夜色光輝待看萬燈燃
幾得如斯春雨早同堂同志有同欣濕衣不見和煙裊
澤壤均霑協氣煴遠嶠依然看積雪明庭於是卜需雲
允宜歡讌酬佳景却正心縈捷報聞
題劉松年補衲圖
應真閒理線和鍼慈氏以來補到今我偶觀圖别有會
仲山衮職念常欽
讀龔遂傳
賣劍令買牛賣刀令買犢千古傳名談此義欠三復賣
必有買者刀劍仍齊俗力耕果誰是何致有積蓄設曰
售他方道遠舂糧宿以隣國為壑亦非王政穆王生所
教言天子悦謙牧日日不相視悤忙醉相告少卿本通
政明經藴以夙數語誰弗知奚待彼私淑馬遷已好竒
孟堅繼其躅不如斯者多史策誠難讀
含經堂即事
又落階前幾葉蓂温暾曦影晃&KR1440;櫺卑宫豈是吾無間
陋室斯非德未馨横策欲觀几欣淨舒牋待詠筆還停
一篇無逸猶慙若何况五三及六經
藴真齋
道筦天倪自有端書齋觸目入澄觀恰如萬物含韶際
真意應從藴處看
靜虚齋
得靜貴含虚集虚在主靜互發亦交資如鏡光相影於
顔則四勿於曾則三省無為而有為詎曰空寂境
松簧館
落落喬松拔百尋坐來愛聽戛風吟豈同塵世宫商調
自是廣寒法曲音
尊行齋
書齋擇語額尊行董子天人義實精自覺望洋而嘆若
安期光大與高明
燕九日謾題二絶句
西山雪積最高層雪後風寒亦實應苑監煙花教(平聲)罷
設今朝真箇是收燈(向例燕九日尚有烟火過此則收燈是日以雪後風大命罷置)
亟待征南捷報馳頗無閒緒賞燈嬉星橋火樹停婪節
贏得澄懷坐片時
降旨昨年征緬官軍所過省分各賜十萬金以示
體恤滇省則仍如去歲例所過州縣及永昌府
屬全行蠲免正供詩以誌事
緬寇昨弗靖有征不可恕三千發禁旅撰吉從京去供
億動正帑毋累閭閻遽惟是途阻修有司恐遲悞夫馬
出鄉間豈免稍資助咨詢各督撫兹始悉其故豫省經
理善原知津貼數八萬六千餘民蠲佐和雇餘或稱減
斯餘或稱不預(朕以各省供應兵行正帑奏銷之外必有閭閻帮貼之事因降旨各省俾據實)
(奏聞兹方世儁覆奏湖南所用民資實數八萬四千餘定長奏湖北省則五萬五千餘方觀承奏直隸省止一)
(萬五千餘皆較河南減少而良卿奏貴州省俱由鄉保措辦地方官不預其事無憑稽覈夫地方官不預則蠧)
(役侵蝕必益累民當經批飭交議并通諭各省)减斯苦官賠不預利役蠧均非
誠實心體予勤恤慮絜矩有良方各賚十萬足舉多尚
過之於與戒靳固仍令善承宣實惠被黎庶滇南例去
歲全免今年賦奠外先安内國帑正充裕俾民不知兵
如從袵席度佇待大功成佳音傳露布
沈德潛具摺起居並進張擇端清明易簡圖詩以
答之兼賜葠資頥養引年也
開春達南音食履悉如意指屈閱五年眼望登百歲豈
祗儒林宗實是熙朝瑞起居先(去聲)名蹟清明圖簡易考
證既精覈失藏詳所自曰此世希珍允宜弆清閟希珍
詎此哉席上卿曾備林下樂期頥論文常有寄引養佐
遐齡靈葠用頒賜尚當補詠圖(德潛具摺詳陳此圖失藏考據而未題句因諭)
(令補詠寄來裝池)藝苑傳盛事
詠古銅如意
曲瓊一握數千年曾落天花滿四筵金錯子孫永保用
逮今保者幾家遷
題金廷標倣女史陳書畫册疊題陳畫韻
倣教金畫存陳畫(尚書錢陳羣進其母陳書畫冊命金廷標倣成此本仍書題陳畫詩於各)
(幀中)又已今人作古人(時廷標亦物故)枯木疎筠相映處不言傳
得趙家神(陳畫蓋倣子昂仲姬合作意)
右古木脩篁
鄉味那論不素飱綠菘紅蔔帶霜根摹圖亦可娛朝夕
真蹟還教付子孫(陳書畫以其家傳遺蹟為題句還之)
右蘿蔔霜菘
果熟垂垂欲重枝依依閒鳥稱(去聲)棲遲貪&KR2154;利喙且弗
下朱顆看如有愛斯
右仙果珍禽
世味何須論苦甘果成花落義堪參誰能熨齒供清嚼
㡧裏常留佳種三
右雜果(楊梅桃)(枇杷)
圖成一日幾摩娑睡趣偏饒醒趣多自是畫家具深意
漫從李迪較如何(書畫譜稱李迪亦工畫犬今石渠寳笈所藏有韓盧圖卷是迪真蹟)
右眠犬
蟲譜禽經凑合竒翅黃相暎尾紅絲蝶真花幻曾何别
識取其名未命時
右蝴蝶鳳仙牡丹
詭石之旁柏鬱森相交以淡兩無心愛聽天籟從空落
虚竅喬枝解和(去聲)吟
右怪石古柏
有蟹有魚復有鰕琳塘游泳浪生花春溪淡淡都無意
付與詩人賦物華
右春溪水族
有梅相伴不為孤况復横溪印夜珠便是林家足高致
知當未肯嫁其逋
右梅溪
編竹為籃花朵裝紅紅白白鬭寒芳喜他倣得十分韻
似覺噴來一段香
右花籃
聞山東河南得雪誌慰
一日同聞雪兩霑更竒同日雨連纖(京師山東河南皆於上元日始雪而)
(繼之以雨兩省奏報恰同日而至)新波應益大河溜積素還留泰嶽尖
未惜皇都燈月負實欣甫野麥牟占繁滋春澤渥遐邇
惕若持盈冀福謙
新正萬夀山清漪園即景二首
燈節方過閙山園試攬幽綠生湖水面黃重柳梢頭暖
氣飛輕蠓春波集野鷗化工能醖釀先作淡煙浮
種樹不覺長閱時看即殊心知嫩條放指待細陰鋪物
物出春意方方入畫圖憑窗未能默便與一操觚
再題惠山園八景
載時堂
春來萬物暢生生便廑民多隅向情偶坐書堂知有愧
載時敢曰象天行
墨妙軒
點綴亭軒學惠山勝他墨妙萃斯間已嫌腕力難摹古
過眼雲煙更少閒
就雲樓
看山常峙看雲流山脚就雲恰有樓動亦非紛靜非寂
羲經易簡理相投
澹碧齋
小池冰解作波光新水溶溶綠帶黃最合臨隄誇一色
生稊踠地蘸枯楊
水樂亭
不屬八音具八音泠泠清響靜中斟前巡詩思分明在
疑向若冰洞裏尋(惠山寺右首有若冰洞)
知魚橋
負冰纔解尚矜鱗畫水浮潛意趣新莊惠是非嫌語絮
請看者箇早知春
尋詩逕
石門雲徑倚松開屧步無塵有綠苔試問今來緣底事
答言端為覓詩來
涵光洞
幽洞能生虚白光坐斯神謐意無忙更因會得南華旨
止止之中有吉祥
霽清軒
石溪過即陟嶃嵒絶頂書軒迥不凡一片霽光鋪曠野
三間清賞俯崇巖庭陰那礙蒼松蓋几馥還欣綠字函
若謂青蓮朵上置别傳兼可悟華嚴
清琴峽
引水出石峽挹之若清泉春來發新波泠泠泌泌然峽
即琴之桐水即琴之弦不藉攫與醳六律於是宣誰歟
為鍾期自譜高山篇
邵窩
翠微山之陽結搆頗不多固以樸雅勝名之曰邵窩撫
樹亦籠煙俯水亦生波中宜註羲經乾元鬯春和康節
著妙詮望洋歎若何
雲松巢
不常到故偶來欣轉笑何須搆築紛記得種松初拱把
喬柯今亦解藏雲
題漢玉璧
一片白瓊如滿月絳雲紺雲蒸漨浡地下何年伴仙骨
由來瓌寶弗終没出土仍為世間物斮絮之言人性拂
不如亡欲理昭揭
黑豹
黑豹居南山聞善隠霧雨而何炳蔚姿忽失林巒處誰
歟即谷獲初生餧以牛乳漸長成馴習乃不異貓犬一
繩引之隨人行搖尾求食指使聽亦弗牢籠資檻穽報
任安書有名言吾因悚然慎刑政
題張宗蒼山水
了了疎疎筆法渾渾淡淡神情遠山望若無色近水落
疑有聲古屋主人何往空庭野鶴獨行拈毫朅爾題句
撫蹟又寄閒評
御製詩三集卷七十
