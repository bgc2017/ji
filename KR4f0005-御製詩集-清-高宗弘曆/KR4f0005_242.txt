御製詩三集卷七十九
古今體一百四十五首(己丑三)
詣
暢春園問
皇太后安遂由萬泉莊進宫之作
半月鐙宵一瞬看
暢春清曉詣詢
安仲春例有
祈農祭必
告因之返禁鑾
相去泉宗(萬泉莊泉神廟名)數里餘况因途便駐輕輿猶看積
素皴町疃更喜新泉繞砌除
位置亭臺左右便那無一晌小留連縦遲原未消四刻
不惜人稱馳驛然
主善堂
到處搆書堂循名思義長元斯首四德善必有餘慶試
看春方孟己欣物欲昌清吟攄静會筆硯適精良
觀瀾亭
春水初生波不寒和風容與作微瀾輕鯈遊泳意誠樂
知否何勞辨兩端
秀舉樓
湖石玲瓏一逕通溪樓瀟落兩層空寧須響鉢論遲速
得句頗欣秀舉同
輝淵榭
小榭剛十笏俯臨石泉上層峡落奔流瀎潏有殊状既
平滙横溪春波復演漾水底荇不凍参差新葉放豈必
育老蚌媚川斯一樣
湛虚樓有會
溪上層樓額湛虚空空樓柱暎溪如物無妍醜各呈照
不自為眀眀有餘
依綠軒
有軒必有額依綠此為堪常喜偨池護亦將蔥蒨覃梅
芳猶可挹竹素更資探澷惜綠依未枝枝意已含
題挹源書屋
釃流都向北此是萬泉源擇塏建崇宇扵旁得小園偶
因臨孟月便以憩文軒欹案觀謨典誠為挈紀言
向綠軒
檐楹豁可披近遠納林姿雖覺待嘉蔭却欣觀俶熙和
風摇動矣暖旭照臨之試看枝條意都成向綠時
扇淳室
扇(去聲)式為房額即景頋名輙復廑思存民風未覺臻虞
夏兩字扇(平聲)淳那易言
仲春齋居
新正(平聲)倏過仲春至
兩祭併為一次齋(仲春上丁祭齋文廟上戊祭詣行社稷壇例應併今歲適皆親禮)
且喜節餘心適静更逢雪足澤涵佳星中鳥宿將臨度
日北簷隂已下階(日向北行則簷影漸下而南)雖是肅居有清暇命
師籌遠正(去聲)縈懷
古玉斧珮疊舊作韻
瓌寳雖特達他山乃藉資真仙青是骨古德土為肌雕
琢謝弗用剛柔協可思撫觀惟契静得句亦因時
題錢維城春山十二種
疎影横斜幾樹春覆茅書屋凍溪濱程門設復相衡校
便是庭前立雪人
右梅花書屋
幾縷煙絲踠地垂碧溪一帶野橋搘無人似是有深意
厭說其津知不知
右柳溪略彴
廻薄嶤峯澗水横凌波獨木絶人行春山那識其中妙
幾疊疎林翠始生
右疎林生翠
晴峯照日欲生煙青暎招提萬丈蓮底事山僧弗行脚
毒龍制處自安禪
右山寺晴煙
息交有似陶彭澤踽踽林蹊頗自如疑是農人告春及
扶笻不待命舟車
右春林曳杖
直上干雲峙萬尋曦光霧色幻晴隂結廬對似周處士
欲託亭亭物表心
右曉山暖靄
前溪煙雨後溪連茗邈迷茫合水天記得江南春二月
布帆斜拂石湖邊
右雨汀春泛
已看新葉發新枝便有輕隂淡淡披恰似鵠山戴仲若
雙柑往聽栗留時
右喬木新隂
隔溪一坐遠山青石磴攀登俯碧汀四柱漫言缺題額
故知得號問春亭
右煙磴茅亭
石溪雲巘路脩長夹路箖箊總碧琅設使其間劚新筍
了應佳處是韜光
右籜叢野逕
兩層嶤榭倚高峯翠邏青縈林幾重最喜清風發天籟
宜聽(平聲)何必定扵松
右巖樓清籟
春氣濛濛欲濕衣山樓樹色嫩青圍巖冰嶺雪消融候
併作新泉落下飛
右雲泉初瀑
上丁釋奠
孔子並落成國學
國學維新逮落成躬承
丁祭致寅精經綸萬古歸
陶冶
道德千秋示典程祇覺行難增以愧未能言贊出乎誠
(見近作重修國學碑記)
兩朝題額奎章煥心法由來治法并
子曰三年必有成虞傳惟一與惟精益滋宵旰寸心恧
敢詡治安百世程周鼎載陳古如式(釋奠前出内府所蔵周笵鼎尊卣罍)
(壺簠簋觚爵洗各一供大成殿中用備禮器)春芹敬奠潔為誠試看陪禮来
東魯(時衍聖公孔昭煥聞命自曲阜先期赴京陪位將事)
教澤帡幪奕葉并
詠漢玉素璧
古色千年穆且沈肉徑(平聲)五寸好分三琢如不限蒲兮
穀執者誰知子與男何代火炎崑嶠逮(此璧似經火)猶餘霞
起赤城含朱公疑獄分厚薄常理居然是美談
錢選牡丹碧桃用楊維楨吳寬題句韻
生面偏工正面花(畫花者以正面為難)天然富貴炫亰華太真設
與相衡校醉後丰姿可似耶
右牡丹
相宜錦籞亦宜村盡得風流冺迹痕却頋鼠姑如致語
殿春早讓擅花園
右碧桃
仲春躬祭
社稷壇
當春舉
祈祭先月沐
優恩(今歲新正兆占三白屢被渥雪土膏甚潤)祇此誠為瑞其他非所論撰
辰應上戊仰
德配
元坤歲歲躬承祀(春祭每歲社稷壇非有事必躬行)攄兹敬意存
仲春承光殿
右壇祭畢返金輿適值眀當進講書遂以駐驂宿禁裏
因之攬景趁幾餘崇臺綺殿聊容與越日前園問
起居不覺七朝
萱砌隔迅哉駒影益廑予
悅心殿
一水圍瓊島因之過石橋波光全㶑灧柳色已招摇時
有春隂合便希雨澤邀邇来心略悅麥隴雪培饒
静憩軒口號
題額分眀静憩宜三楹樸室旭窗披席無暇暖書束閣
便去何曾坐久時
蟠青室
綴景屋包山㟏岈一屋裏奚必推窗望蟠青乃尺咫雖
鮮林木扶亦足峯巒壘石固有本色况超菀枯彼何當
携老杜此悟開錦理
見春亭
瓊島猶餘積素皴波光樹色已因循山亭何繋人来往
八柱依然此見春
漪瀾堂
山南信步到山隂樸斵書堂枕碧潯新水乍欣清溢目
微波未足動澄心度聲雲雁浮情迥入影隄楊綠意深
把筆了知艱得句其如性每愛搜吟
道寧齋
芸簡墨壺悅性靈向陽草已綠侵庭小徘徊更擬自問
此志能乎以道寧
題遠帆閣
向瀛聳層閣位置學金山是日聊攀陟遥颿看往還自
然別遲速何必較忙閒心比遠帆遠遄飛浮玉間
看畫廊
虚廊棲岝崿已訝畫坐同壁却不張畫以待煙雲供筆
寫有實象意會無定容四時随所遇六法嗤未工寄言
學繪者扵斯悟真宗
太液池泛舟遊覽遂至畫舫齋
堂出漪瀾早備舟遂教六棹奏黃頭溶溶春水新波漾
北液今朝作剏遊
三面紅墻暎水光精藍間(去聲)出梵雲翔御河橋接通津
亘南望横拖玉蝀長
新蒲刺綠微微出弱柳薰黃漸漸濃瓊島入来白塔影
廽瞻錯認北高峯
行行近岸肩輿候清憩何妨趁暇幾了識書齋稱畫舫
笑斯泛者舫寧非
題畫舫齋
為舫或學齋搆齋又稱舫至竟誰主賓無過假名象方
池雖不闊亦自虚而朗俯眺波瀾文仰結雲霞想
古柯庭
三間新屋對喬柯亦覺蕭然古意多漸染由来成俱化
與居因念合如何
奥曠室
尋徑殊致奥推窗又覺曠二不可闕一宜遊復宜望設
其懶望遊芸編插架上耽書緣猶宿開卷益非妄奥欲
窮物理曠欲廓心量觸目資進德勤學安可忘
綠意廊
近階芽紐嫩青呈屧步聊因消飯行舉首簷牙見題額
廻廊今日善循名
沈周雲山圖即用其韻
板橋横接溪亭子策杖幽人意甚閒欲擬破雲登峻閣
更從雲表望高山
春仲經筵
列筵寧祇禮文崇玩味經書義不窮毋自欺惟慎已獨
勗胥欽廼亮
天工(時進講大學所謂誠其意者毋自欺也尚書欽哉惟時亮天工)君臣要在交相儆
心意由来本是同(二語闡是日御論義)衍聖許教陪講席(衍聖公孔昭煥)
(以新脩太學親臨釋奠来亰陪祀至是並命侍筵觀禮)黽哉何以繼家風
詠芝屏
千年山澤物一旦作清防信可稱三秀寧須論九光朱
柯應不藉翠羽若為翔妥置宜何處黃金十二堂
題倪瓚王蒙合作山水
難辨孰倪孰是王同工合撰鬱蒼蒼倪之勝韻王勝氣
具眼箇中意自詳
仲春御園即景
右文
寅祀禮胥竣歡喜詢
安謁暢春(仍康熙年間命名皇太后居之)御苑韶光益增鬯體乾元
德信為仁柳摇金色籠橋齒水㶑銀瀾漲岸脣節綵鐙
華都已撤閒齋淨几足怡神
題宜春殿
朵殿額宜春憑觀宜果真柳條窣波軟草紐向陽新簾
暖風思捲山融雪罷皴百昌樂生意得所廑惸民
蹈和堂
載陽春色滿皇州萬物都欣生意油子建文中更思義
履貞原是不同流(曺子建文蹈和履貞)
迎步廊
廊腰縵轉致多情幽趣因之随步迎悟得行文奚異此
陸機賦裏有標眀
静虚齋
松濤聽是静竹籟奏因虚即境恰成趣扵心得所如窗
開還納畫几淨可攤書却不常臨此臨惟清暇餘
挹泉榭
活泉階下似流雲而更聲饒琴瑟聞恰喜一編書在手
灑然相暎挹清芬
益思堂觀書
嘉樹繞堂襟書堂静以深披芸堪味道契理擬知音日
進斯無退古遥藉可尋名言憶諸葛(集衆思廣忠益諸葛亮與羣下教語)
別有沃予心
題觀雲榭
觀雲有素志較量為農田那共閒舒卷恒因託惕乾自
知艱樂後敢忘(去聲)勵憂先寄語盈廷者無勞糺縵篇
時賞齋
當門湖石秀屏横坐喜松隂滿砌清時賞試言底為好
樹姿花意盼春情
味腴書屋
随宜搆書屋到處可繙披扵學貴時習所無要日知寧
惟立身彼特愧化民兹經史精腴在真咀味者誰
題王炳倣趙伯駒春山圖二首
峯青湖碧春方鬯柳綠桃紅景向暄論趣全規仲長統
畫情猶是宋王孫
水塍陸町起農功山市溪鄽致弗同學手居然成古畫
(王炳為畫院學手中可造就者惜纔成藝而沒)綵雲不散讓圖中
短歌行
山之高積纖塵以岧嶤川之廣聚細流以滉瀁防意如
城守口如瓶綸綍之悖霄壤常情
題銅雀瓦硯
静為用復泰為貞淨几文房永伴清毛舉不須說毛穎
陶成原得號陶泓鄴臺一旦辭榱棟漳野多年埋棘荆
可惜建安空紀歲(背泐建安十五年)爾時覬覦早深萌
項聖謨松隂焙茶圖即用其韻
記得西湖靈隠寺春山過雨烘(去聲)晴煙新芽細火剛焙
好便汲清泉竹鼎煎
暖
時節不相讓仲春暖律烘豐裘換毳細熾鑪減炭紅桃
蕊山暈霞柳稊岸摇風宿潤雪澤優脈起土氣融所喜
在東郊言將興農功
題方琮山水四幅
花塢煙嵐
江南山色四時青祗有羣芳別性靈底識春歸花塢裏
錦煙輕噴麝檀馨
清溪曲榭
落斜玉澗入溪平搘木臨溪小閣横憑檻高人無箇事
滄浪那論濁和清
秋山蕭寺
紅葉蒼松萬嶂秋精藍遥枕碧溪頭過橋人若擬韓愈
相訪應為文暢流
竹窗晴雪
綠瓊銀粉落蕭蕭嶻嶭羣峯雪未消誰道冷窗多寂寞
素朋挈榼有招邀
詠陶尊
陶土得成尊何殊鑿地存豆籩古曾厠耕稼此同原抔
飲睪然望象施且漫論祖丁將父乙直可視兒孫
摘梅四首
盆梅亦識春来候纍貫枝頭爛漫開却憶孤山亭子畔
此時此景豈殊哉
去密留疎趣益長玉盤盛可挹清芳後言退有中常侍
熱閙空孤培植忙
缶中落落越精神韻事由来剏以新漫認江南陸都尉
連枝折贈隴頭人(按長安去江南數千里梅花一枝豈能不落而至然詩人寄興但取其意)
(致高遠固不必較其事之有無耳)
防盛因教間(去聲)摘之一時觸目會清思世間(平聲)萬事那
如此周易分眀有儆辭
春雲
山潤易生雲地潤弗藉雨甘雪孟春優泄雲仲春吐英
英見遠天藹藹密過午扵澤莫知多人情有同所其雨
固為佳便雪利亦普復思土脈霑誠可戢少許一犁霈
三月農功當大補咄哉望益奢先憂實自取
題周臣春畦挈榼圖
已是賢主佳賓又逢美景良辰綠意春畦菜嫩紅情古
屋花新艷舞漫誇絲管淡交可託松筠(幀中方豪鄭善夫諸題皆有南)
(濠之句知為金閶春景諸人會集)致我遐心別繾山塘接駕萬民
詠痕都斯坦玉椀
良璆出大蒙山石那須攻省力資水磨精鐫本鬼工式
成瓜列瓣氣吐草垂虹曾未三朡伐(平定回部師未至痕都斯坦)貢
原西旅同
山桃花四首
氣暄土潤鼓羣芳頭踏春華綻載陽相對盆梅如有語
南方強異北方強
昨日今朝致不同枝頭添得幾成紅惜隂怪底較分寸
遮莫封姨巧試風
淡煙輕籟與参差欲放梢頭故又遲莫謂東皇偏靳固
宜人看是半開時
臨溪亦自影疎疎探得春園花信初所惜風前欠清馥
不然庾嶺豈勝(平聲)諸
仲春玉泉山
常時望裏玉山高今歲春遊又始遭峯矗芙蓉如迎(去聲)
輦波披紈縠恰勝篙岸邊金摇(去聲)倒垂柳墻外紅薰半
放桃散步猶欣芳草綠化工何物不鈞陶
竹鑪山房
每至山房必煮茶筠鑪瓷椀稱清嘉春雲偏凑濛濛潤
比似九龍定不差
日日烹煎原玉泉(尚膳尚茶所需水日取諸玉泉内管領司其事)竹鑪就近特
清鮮聽松菴(惠山茗室名)忽生遐憶別我春風又五年
華滋館
孟春雪優霑土膏值蒸動大地無不潤近泉潤尤重羣
芳雖待發荅韶氣頗甬梯几覽物初生機鬯種種曰滋
信已然增華會有踵
甄心齋口號
方寸扵何可著塵依然泉石足怡神設從齋覓甄心者
外本知為内末人
翠雲堂
樹背兩古栝不知春與秋盤盤鸞孔間四季翠恒流昔
或擬之雲雲實有展收今欲付之堂堂實無應酬不如
坐其下息念以優遊
叢雲室
雖是偨池衆樹紛枝頭吐葉待猶殷岫間膚寸出無礙
今日綠雲輸白雲
清音齋
渚苑百年古春来壮石泉静原足鑑體動是奏琴絃扵
耳斯成契為音亦偶然松濤相荅處可與伯夷肩
分鑑曲
一曲因成兩水澌恰疑分鑑各東西設如悟得同源處
可註莊生論物齊
静益書屋
動静互為根言固應如此究其所以然静乃動之始妙
哉濂溪翁圖說標厥旨兼兩動即難含萬静無已惟静
受益多虚室吉止止
涵漪齋
泉源不凍鎮澄眀况值春湖新水生静作鑑光照几席
動為縠影漾簷楹魚欣開朗衝波躍鴈頋形容漸宇鳴
歷歷題詩都在壁今来又異景和情
題練影堂
玉泉趵突本巖脚此借飛流自碧雲(碧雲寺泉自石罅出盖西山較此地)
(高數百丈曲折引注扵此可以為飛流若夫玉泉本係趵突噴出巖脚日下舊聞擬之飛瀑垂虹誤矣)日
下垂虹錯稱謂嗟哉貴耳正紛紛
題崇靄軒
山陽迤邐至山隂勝日幾閒暢攬尋雖是堂襟遲(去聲)紅
綠常饒簾額對嶔崟恰逢薄靄符崇意便擬為膏生冀
心細雨曉来飛幾點西峯又見玉鋪岑
詠素堂
繪事後素言聞諸吾夫子山堂名詠素或可契斯理課
無責有間豈必藉紅紫白雲卷復舒蒼山岌以㠖活畫
與真文面前陳之矣
含醇室
樸屋三間對碧峋墨壺琴薦總含醇坐來不覺心增恧
為是所司在化民
題含經堂
水裔軒堂築平臨鏡影空披書澄滌意味道朗清躬北
面敬資否(任昉文含經味道之生莫不北面人宗自同資敬)東園名偶同(長春園在)
(圓眀園之東内有含經堂)六經理無盡一再詎能窮
憩雲齋
常時望裏雲兹憩今日座中兹憩雲起思(去聲)由来在舒
卷遊情正復喜氤氲樹猶遲葉休言合岫未出峯了是
分設使居然作春雨快哉真箇利耕耘
書畫舫
臨溪精舍舫相同景較披書攬畫工不是清河張丑室
饒他延賞却無窮
自玉湖泛舟至昆眀湖即景襍詠
清遊半晌足言歸六棹飛艫上置幃料峭輕寒侵不到
蜃忩攬景入春暉
界湖隄上築横樓高水源源低水流節蓄經營費幾許
大都事為(去聲)利耕疇
雪澤優霑泉致旺溪田四顧水鋪勻雖然仍藉三春雨
敢懈祈年一念純
幾曲川途望欲迷輕煙又傍綠楊低春帆試問行何處
疑在石湖東與西
迤邐舟經耕織圖織耕時尚待斯須近吟程棨卌五首
(近取程棨耕作圖二十有一蠶織圖二十有四訂正装潢蔵扵御園之多稼軒並令摹鍥貞珉置之此處)泐
石行將示要模
昆眀風細弗生瀾棹入空澄眼界寬四面樓臺各標勝
不妨随意小盤桓
睇佳榭
維舟復登陸勝處步輦紆頗如丁家山眀湖西南隅(西湖)
(蕉石鳴琴景在丁家山居湖之西南此處亭臺結搆皆肖之)巖榭固已佳縦睇佳又
殊何必憶武林随時作清娛
暢觀堂
假山雖不高湖上成俯眺翠觀迥凌虚滄波涵朗照林
梢葉未舒近遠畢呈妙暢觀觀扵何溪田水均澆(叶)耕
犂易為興春及農將告
懷新書屋
嶢榭平陵糊蜃忩鱗塍春仲未興䎫輳来新景伊誰是
隄外漁蓑過野艭
偶展芸編得彭澤良苗兹却待懷新旋思此語失精到
柳綫苔茵已識春
水村居
舟往仍須舟與還沿緣棹過水村灣竹籬茅舍春增趣
蠶事農功時尚閒墻外紅桃纔欲綻岸傍綠柳已堪攀
蓄雞放鴨非無謂借以知民生計艱
鑑遠堂
虚眀軮軋冺涯際列眉遠峯倒影翠大秦玻璃首山銅
為照不過丈尺計一碧萬頃或未然頗欣眼界闊無邊
物之妍醜自呈鑑寕須糊錫與摩旃(銅鏡待旃摩西洋玻璃則以錫糊其)
(背方成鏡照物)鑑人亦豈無神權揭要虞書第二篇
月波樓
湖樓築過十年餘以不頻来到若初少暇那辭孤負此
偶遊仍覺忸怩予
兩字分眀額月波幾曾月夕一經過樓如有識欲致問
千頃湧金趣若何
題静佳齋
一動及一静循環方寸中一呼及一吸出入七竅融儒
語收放心梵經辨三空乃識静為佳途殊而歸同然吾
請進之萬幾在一躬設使徒耽静政豈免脞叢動而有
不紛静而有課功微斯誰與歸觸目理可充
宿雲簷
山軒據高處每與名宿雲(避暑山莊内亦有此名)出岫勢既易寫
簷氣亦氲但其所對時有愁復有欣值霖見斯畏逢暵
望致勤孟春雪優霑東郊便興耘雲可弗雲可無繫休
云云
聽鸝館
林梢吐葉綠猶輕摶黍枝頭未發聲不是銍人戴仲若
雙柑底用寄高情
延賞齋
玉帶橋頭度筍輿書齋溪上若憑虚幾年不到到如昨
異是新題別起予
屋未飼蠶塍未耕候寒北地異期程機絲却是常年有
隔戶時聞軋軋聲
程棨雙圖弆御園此教泐石列前軒(近日題次程棨耕織圖詩既合装原)
(卷貯御園多稼軒中而以摹成石刻列置扵齋之前軒是地本名耕織圖得此尤為名實相副)寧因綴
景增佳話重織勤耕意並存
題藏紙團扇
經背揭成真不真團形規作望蟾輪青蓮一朵常在手
金粟如来即後身便有香風吹左右似聞了義示緣因
寧惟披拂延凉籟風俗還殷扇(平聲)樸淳
詠唐素瓶
楞伽瓶似楞伽繪(唐盧楞伽畫阿羅漢前置一净水瓶似此)淨水吉祥翻法
華獨憶文皇賜大亮(唐書李大亮不進名鷹太宗賜胡瓶以旌其直)千年擬出
懿公家
題李唐山水
水聲落虚白山色聳空翠山水最佳處盤中多高士(叶)
艤扁舟者一坐眀亭者二其情胥望泉殊途非異致傳
神固在斯詎在工位置懶瓚真知音謂之得三昧(見圖中倪)
(瓚識語)
題漢玉素璧
昌城之蕊夜光含何人琢璧肉好兼代應(平聲)尊盧循蜚
占擬以周制其奚堪形不糓蒲執子男千年入土鼂采
潛縟紋隠作雲霞纖對之穆然情性恬作者用者漫絮
談
山東廵撫富眀安奏報得雨
封章清曉到詳閱慰如何(富眀安奏所屬州縣衛正月下旬兩次得有雨雪各二三)
(寸至五六寸不等今二月十三十五等日續得雨澤入土各二三寸有餘農田倍增優渥)大地固知
潤春膏那厭多不寧利宿麥兼可藝新禾此亦雲頻作
憑軒幾盻睋
題董邦逹山水畫冊
春山濃翠
江南山色四時翠翠色當春喜更濃何事白雲偏靳固
林腰嶺腹鎖重重
松石間意
詭石蒼松本古契相扵天宇絶凡埃不教(平聲)杖履来幽
士付與千秋公品裁
山樓欲雨
千嶂溟濛雨欲披溪雲猶自吐凄其層樓莫謂無吟客
早是丹陽得句時
雲外層峯
雲外層峯峯外雲雲容峯熊卒難分何當便作一犁雨
遍與東郊利早耘
溪橋晚泊
扁舟一箇泊溪脣春水初生漾細淪似是欲行李太白
扵斯少住待汪倫
亭臯葉落
䔩䔩蕭蕭忽打頭且欣望裏豁吟眸眀年會有新枝葉
何必無端宋玉愁
月上潮平
秋江月上晚潮平無恙風帆掛影眀寄語襄陽孟處士
無舟莫漫寓閒情
古木寒山
一室空山圍古木冷侵肌骨意猶熙偶然命筆具深指
不忘(去聲)當年負擔時
命大學士傅恒往雲南經略軍務詩以言志
征緬非人事竟乖(緬匪不靖歷經滇省督臣因循貽誤至劉藻楊應琚而乖張欺罔其患滋)
(甚及將軍公眀瑞統兵罙入軍威大振又以額爾登額失律不援遂未竣事)重(平聲)資經略重
(去聲)臣差待之一歲無消息懾以三軍或畏懷(上年秋以軍營整頓)
(兵力暫停進𠞰緬酋雖有蒲葉書因擺夷送至並未專遣緬人詣軍營誠心乞降今歲因集兵大舉以示震疊)
中止誠難存國體(逆匪敢抗顔行大兵既難中輟若以繕邊駐師為小醜久勞防戍不但非)
(國體且兵老而費同此兵出扵不得已之實也)邊防欲靖豈兵佳佇期指日大
勲就後舞前歌振旅皆
讀韓愈平定淮西碑
淮蔡中原彈丸地元和平定詡鴻功磨碑縦易墨卿作
仍是斯文傳不窮
再題李唐滕王閣圖
嶻嶭凌空聳碧峋滕王之閣大江濱高朋滿座盍千里
勝友如雲宴十旬(二語櫽括滕王閣序)得句不須曺吏報引觴寧
藉酒官廵繋船橋上策驄者擬是促來作序人
賜經略大學士傅恒及征緬衆官兵酒食即席得
句
緬酋弗靖擾滇邦螳臂居然試莛撞健騎重驅厄魯部
驍材兼選黑龍江(征緬之事既不可中止綠旗兵又懦弱不堪用惟索倫兵習勞善戰其驍)
(銳實可以一當百向曾用以平定伊犁及回部兹特選派黑龍江索倫兵三千同吉林水師盛京新滿洲兵各)
(一千並㨂厄魯特三百餘鄂倫春三百次第赴滇預備進𠞰時索倫頭隊兵適至因命一體賜食加賚以勵其)
(勇即令随大學士傅恒啟行)弼予中國原無二平彼今時豈有雙就
事熟籌應一往(此舉出扵不得已其詳已註前詩至大學士傅恒固難遽離左右但軍行遠隔)
(萬里以外朕豈能事事遥為籌度且機宜所在更有不能悉待指示遵行者若經理不得其人既恐因循曠日)
(倘事未蕆而撤兵尤非長策惟傅恒才識遠出阿里衮阿桂諸人之上彼至軍營必能随事制勝迅奏膚功籌)
(之再三因命以經略督兵前往)於浮得挈勝千扛必能合衆成城奏莫
拒牽羊袒肉降(緬酋恃其險遠敢作不靖乃待以一年竟不知悔罪乞降不可不掃穴殱渠以)
(存國體此時合力進𠞰逆酋或遣人投誠安知非飾詐緩師狡計斷不宜允若大兵既近阿瓦彼或懼而望風)
(納欵又不妨察其誠偽酌量受降朕之本意原在息事寧人而不在逞威盡𠞰也)湛露和風士
鳬藻佇看飲至酌金缸
漾舟
樹葉不見長(上聲)今日綠扵昨桃花不見開既開亦有落
漾舟四頋春春光已繡錯三朝宴坐齋偶出景殊若景
光迅如斯遊情何所託
蘇漢臣戲嬰圖
庭院景含清峥嶸聚戲嬰心花知自喜面具索人驚梨
棗還相讓塤篪互不争畫家深魯語寫出少懷情
含韻齋詠玉蘭作
彈苞舒萼遍枝頭昨日猶疎今日稠景色荅春争一刻
軒齋含韻自千秋
六株玉樹發前墀王謝家多風雅兒批判韶光應是爾
云何木筆属辛夷
玉蘭色白辛夷紫白朵原從紫接成不問花師不知故
由来記載鮮精評
按玉蘭取辛夷木本接植之即成花師皆云玉蘭雖
有白花而小且叢條不成樹欲花朵大而成樹必須
取辛夷接植而辛夷不以玉蘭接之則仍紫花是辛
夷玉蘭本相近然羣芳譜及詩人率別辛夷玉蘭若
涇渭而以木筆属之辛夷今觀二花尖銳形態畢同
獨紫白異色耳若以擬筆不與白而與紫吾以為不
然
御製詩三集卷七十九
