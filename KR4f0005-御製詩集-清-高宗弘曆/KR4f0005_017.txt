御製詩初集卷十七
古今體九十九首(癸亥六)
過蒙古諸部落
葦室氊廬儘可居羊膏酥粥美何如生來未解機關巧
渾噩猶存太古初
識路牛羊不用牽下來羣飲碧溪泉兒童騎馬尋亡牯
只在東溝西谷邊
咿啞知是過牛車學種嘉禾蔓不鋤看牧獨廻歌勅勒
射生雙獲笑軒渠
白草黃榆雁塞寒最欣初日上槍竿坂蔞原芷紛含露
名目嵇含欲状難
三冬九夏一身裘遊牧常随清淺流羊胛馬通生意好
緩歌獨漉不知愁
小兒五歲會騎駝乳餅為糧樂則那忽落輕莎翻得意
揶揄學父舞天魔
獵罷歸来婦子圍露沾秋草鹿初肥折楊共炙傾渾脫
醉趁孤鴻馬上飛
熱
塞景渾無定午暄曉暮涼甫欣過嶺背便覺畏曦光看
樹全餘綠馳莎半染黃今年芻牧好共喜未沾霜
八月朔日作
形勝行行攬年芳歴歴收關山連北塞雲物近中秋輻
輳來諸部逶迤駕六虬近光陪後乘輸悃導前斿覩此
瞻依切寕予德澤流鴻猷思
祖業燕翼逮孫謀更喜随
慈輦無妨視膳羞筵開親捧爵津渡手扶輈丙夜封章
覽良辰藻思抽詞臣随豹尾壮士擁旄頭人帶秋陽色
衣霑湛露浮鄗京佳氣繞指日謁
珠丘
聞近京一帶得雨喜而有作
行旅慮久霖䟦涉沾塗泥南畆種麥人方望秋雨滋自
我始于役二旬已有竒未遭滂沱苦率遇晴霽宜豈不
利輜重中心有所思思彼隴畆間来牟正其時亢暘土
脈乾耰鋤將安施忽覽封章奏膏澤自天垂四郊一犁
雨雨公還及私良農既不悮塞路仍如兹雨暘各適可
孰非大造貽懸懸差已慰芃芃猶可期廻鑾歴綠疇應
有喜農詩
即事
輕輿緩過叢榆路曉煙濛濛迷白露荆籬土室學荒村
爽籟寒風呌枯樹樹旁迤邐獵騎過驚起爰爰樹根兔
壮士未及彎烏號深巷已見歇驕怒三窟乍失遭奮噬
犬主持獻迎鸞輅還兔更命賜白金憐伊芹曝心殷注
幾見韋韝毳幕人似此輸忱實可賦
新月
節近中秋且未中生西已見半開弓一天素彩誰能賦
萬里寒光訝許同為問龍坰吟皎潔何殊松閣寫朦朧
前年塞景依然在不信流隂類轉蓬
鴈
去歲畿南人送鴈今年塞北鴈迎人因知此地寒常早
却比他秋景倍新唳月有情驚客枕衝煙無意戀霜津
衡陽故國三千里底事勞勞来往頻
賜塔爾岱
奔走戎臣軄憐伊老更慇旌門仍扈蹕冊府久書勲但
識旗堪奪那知筆可耘成詩還譯告兩字表忠勤
觀敖漢瀑布水
我聞奥區天所秘疑信向半今信然浩浩萬里沙漠塞
乃有瀑水崇岡懸車塵方苦紛堨&KR1881;豁開壺裏别有天
侵尋峰岫羅嘉樹漸潤㵎谷無埃烟是時仲秋曝晶日
忽聞雷聲殷前川坐令林巒失輕籟朗吟清眺萬慮蠲
大者明珠小者璣如傾栲栳投深淵虎狼駭走不敢飲
下疑千載蒼龍眠巨石横斷無土壤粤生美箭竒而堅
山葉紅綠如錯繡無名野卉相新鮮鸛鵠徘徊不忍去
鼪鼯時向虬枝穿禹鑿龍門未至此胡乃三級限鱅鰱
(蒙古相傳瀑水以下鱗類甚夥而以上絶無亦甚竒云)吁嘻泉石誠觀止賞咏自
我羌誰先匡廬香爐無足喻山靈占此永不遷設置飛
觴搦管地混沌竅鑿應難全
朕恭謁
祖陵至敖漢覩此巖懸水跳珠琮琤蒙古遊牧地所少
也因名此水為玉瀑而繋以詩
椒列巘點丹楓樹色煙容綠間紅始信人間無玉闕
水晶簾内水晶宫
却笑拘墟李謫仙匡廬當目便茫然飛流詎止三千尺
絶勝銀河落九天
沈沈碧潭毛髮寒琮琤不斷仙佩珊渾如白傅歌中句
大珠小珠落玉盤
清渫縈廻受復斟㤀筌坐對可觀音何湏隠約求絃指
已寫成連山水心
玉名名瀑玉誰名名相由来總現成逝者如斯來不舍
長懷尼父在川情
敖漢捕魚
一水帶龍岡三秋理釣航蒹葭颭寒渚鷗鷺貎江鄉樂
事漁同獵嘉魚鰋共鱨便途資衆餉莫漫比如棠
玉鏡澄秋浦林巒入照佳不綱仁未逮結網念常懷獻
獲甘誰後頒恩與衆偕鳴榔歌快豫齊泊白雲涯
夜雨
塞山能作雲峰頭幾縷布有渰始萋萋如絲肖霏霧數
日苦塵壒喜此甘膏㴻濕潤忽被野延綿乃入暮牧馬
聲漸息啼蛩乍如訴欹枕聽淅瀝曠懷良可賦丙夜漏
點闌微見星河露明朝發征鞍清切秋煙路
咏掛缾中花
清秋野卉紛榮謝不知其名愛其姹迎風粲粲笑靨開
晞陽湛湛露珠化我非騷人亦搴芳掛缾貯之氊帷舍
渾似春園桃李朝那知鴈塞星霜夜只少琵琶一曲彈
玉鞍紅頬明妃嫁
弦月
塞天懸半鏡西嶺迓流蟾鳥道微茫辨霜華取次添近
河光漸隠入樹影猶繊不必遲眠愛清吟意亦忺
野流
野流西去復東来日日鳴鞭渡幾回照水汀花紅爛漫
試霜江草綠䯱䰄匪同洛浦當年遇用盡陳王八斗才
極目烟波方浩渺然疑源在白雲隈
射雁
彎弓射雁行雁落弓猶滿無能笑虞人底事高張䍐
閒
日往月來運不已寒暑逓催羌誰始屈信相感本無心
槖籥萬物孰愈此自我東行今月餘塞程正值清秋美
朝逐原獸控青驄夜覽封章蘭燄紫行過村落詠桑麻
時坐溪頭捕魴鯉分堋較射燕嘉賓更復行宫視甘旨
旁人云我身已勞我覺我心甚安止設使憧憧復摇摇
九重宴坐豈其是窮神至化我未能且學鄭崇心似水
夕
牧馬已斂羣行人率止頓萬幕旌幟别傍晚各歸趁山
靄送寒來陸露猶餘潤懷抱既已適翰墨差堪論去歲
松梢月依舊窗間印
兩江總督尹繼善摺奏淮揚秋禾有收喜而有作
淮水歲為灾饑饉苦已久墊居鵠面人安得飽升斗死
别妻哭夫生離兒牽母言念民何辜致此皆予咎大臣
屢命往庶吏胥奔走帑金曾莫惜救荒遑恤後稍幸室
家完三春興耜耦金隄期永固䟽濬利容受凡此人力
施經營曷敢苟尤賴天澤垂余忱能格否頃擘奏書嚢
喜值嘉禾有公田多&KR1367;穗膏壤鮮稂莠稍濟菜色民老
弱可餬口寰區皆赤子普熟豈易偶災餘得免飢南望
頻額手多稼敢即侈一誠矢常守
鏡
滿月光明秋水流共人歡喜共人愁塞山磧草歸清照
個裏曾無一點留
日日曲
日日復日日夏去而秋來(叶)少壮弗努力老大將何為
日日復日日閱世如行程佺羨者烏有即此是長生
日日復日日為治亦已難臨淵不結網得魚知何年
暮雨朝晴
暮雨朝晴不悮行程朝晴暮雨有益禾黍天地之大人
猶憾所欲必得羌何厭君不見得隴望蜀疇能免甑破
不顧人應鮮
八月十四日隂
璇霄桂魄欲圓時乍見鱗空天幕垂為恐多人動秋思
不教流影白榆枝
谷風初息嶺雲横玉䨲朦朧半掩晴不道豐隆偏解妬
纖阿也讓十分明
碧空月御似遅留觸撥詩腸塞景收明日冰輪應滿放
一年能得幾中秋
科爾沁歸化最久世結姻盟今過其扎薩克見王
公以至輿隸咸傾心效順出於至誠實可嘉也
思齊思媚久興周帶礪山河
惠澤流毳幕韋韝經部落金風玉露正清秋扼吭北鄙
丸泥固獻夀南山斝醴浮愧我無能協萬國惟應兢業
奉
前猷
中秋夜晴
只道姮娥太嬾生却欣今夜倍晶明光涵朔塞渾無際
影照征人似有情歴歴白榆銀界迥寥寥碧宇玉河横
擘雲何用勞雙手雲到中秋纈彩晴
中秋日侍
皇太后宴
月到今宵滿秋當此日中佳筵開虎帳皓魄麗璇空歡
賞陪
王母關山入桂宫舒華泠坂露弄影盪林風午夜蟾應
冷千年鏡早礱持將對
慈夀輝暎一般同
風
龍沙作噫氣清路復鳴空不借山靈勢安知屏翳功東
南應識巽戊己巳屯蓬迎驟難誇馬催飛越迅鴻聲喧
馳道畔興發翠華中獵獵聆何已搖搖望豈窮孔懷君
子德敢恃大王雄為問歐生賦何如舜帝桐
静夜讀書
虎帳無多暇書林趣轉嘉研精當夜静息慮㤀塵譁别
是中秋景依然舊月華陳編同汲綆精義喻披沙燄結
銀檠燭香生玉椀茶何湏吟出塞四海久為家
曉行
白露為霜猶帶露和霜和露濕濛濛秋煙忽捲金支燦
朗照扶桑日御紅
馬蹄踏曉不湏催得得竿尖日上来誰學坡翁續殘夢
無邊塞景待吟裁
即景
雁知塞冷依南寫馬為風高向北吟注出羲經真易簡
分明天地聖人心
野村二首
野村臨水復依山鹿柴蝸居鎮日閒婦女溪頭浣衣出
兒童牛背唱歌還年年黍隴常遺&KR1367;夜夜柴扉不掩關
更喜秋来羊酪美篘成新釀共酡顔
河橋迤邐接旗亭八月霜遅草色青黍圃荳場今樂土
黃沙白骨古嚴坰看餘畫坐何曾捲興至吟鞭輙為停
試問從來小隠客幾人不負草堂靈
詠盤中佛手
閩南塞北地非隔秋實春華體不分無定相中常定相
旃檀風繞吉祥雲
曉月
中秋今已度圓輪日就缺東岡出縱遅西宇明猶潔流
光利征人弄影宜素節林風驚雀眠冷露泫蘅埒荒原
乏晨鷄舊頓行行别車馬何蕭蕭巒岫爭巀嶭如遊廣
寒界桂華随意擷
馬上行
行行踏年華夏遠秋亦半流隂將塞山日逐當前換歸
雁帶溪烟寒蟬辭宿榦野葩紫丁星試霜尚明粲徘徊
拂吟鞭聊共金風判
聞蛩
我從御園來蛩聲方唧唧昨過塞中山鳴秋已早息是
地候轉煖隂蟲猶鼓翼喧默本無常菀枯曷有極忽如
讀豳風在宇節堪識
見山
漠中無崇巒沙岡率平坦綠盖乏松柏白穗多蘆笴如
是經破旬詩情因亦短行行近吉林(吉林烏拉盛亰東北界)碧柳
(山名)目前宛嵐煙接匪遥山翠來自遠紅葉與青枝點綴
高低巘譬遊滄海中波天一望滿依稀見數峰知是蓬
萊苑
至克爾素河奉天官兵来接
馬蹄漸盡諸藩地人語饒聞故土音誰道西賓異東主
可知往古遜來今滄溟浩渺源流遠長白巃嵸霧靄深
此日干城争扈蹕百年休養廑予心
駐蹕吉林境望叩長白山
吉林真吉林長白鬱嶔岑作鎮曾聞古鍾祥亦匪今邠
岐經處遠雲霧望中深天作心常憶明禋志倍欽
九月朔日作
千峰萬葉碧雲浮早是風光逼九秋黑水白山多王氣
三韓百濟舊神州横汾遊豫非同漢宴鎬安舒却比周
故國耆民羣望幸肻教恩澤尚遅留
雨
登程兩月未經雨說與旁人信實難疑是山靈全宿約
故教霡霂灑征鞍
半夜氊廬亂點繊曉來微覺峭寒添白雲戀岫風偏𣪚
露出青青幾筍尖
低山作雨高山雪靈境從來得自由為語長年佔畢客
可能一例論春秋
莫愁䟦涉困泥塗軟淨莎茵十里鋪谷口今朝移頓近
緣溪閒射拍飛鳬
秋蒐雜紀詩五首
歲長九月有青蕪共道常年似此無(盛京早寒今歲過閏猶暖誠異事也)
霧斂馬頭山逼面霜凝谷口樹粘鬚射熊何慮先升木
待兔焉勞更守株赳赳羽林羣命中詼談却笑紀昌弧
長白遙看數點青雞翹五色韻旗鈴騰驤八駿来天廐
環拱羣峰據地靈黃豔鵝兒新剪褶綠輝孔雀側拖翎
朝家武備千秋獨太僕空傳效展軨
峰標木葉鬱崔嵬水漲松花淨沲洄萬騎雲屯随豹尾
三秋風景異龍堆周詩底用誇麋友晉賦無勞藉雉媒
更剪銀檠吟七字属車賡和有鄒枚
連雲峰影自婆娑雨後新看矗黛螺黃幄背風依樹幛
朱旄面日出巖阿合圍麋鹿愁飛羽出隊狐狸駭獵猧
薄暮旌門鐃吹奏海青雲裏捉天鵝(曲名旌門鼓吹常奏此)
虎韔騂弓越勁秋平岡草淺騁驊騮雁行狗監牽絲鞚
馬上鷹師臂繡韝風漾鈴聲金替戾雪開峰面玉雕鎪
批麻丙夜斟民事詎為從禽暫觧憂
晴
疾雷驅雨去爽籟送晴来極目川原闊烟蕪净點埃
高峰全露日低峰半掩雲片刻隂晴各天公巧畫分
立馬待開霽殘絲霏細霧忽捲米顛圖却咏杜陵句
圍中逐白麋天上馳蒼狗何愁陸渾燒却沐先生柳
潤逼綠嶕嶢高空一望遙山靈驅霧轂去謁九天朝
爽氣拂鞍生暅陽乍放晴淺黃並深紫豔射一川明
簇簇萬芙蓉含烟翠正濃不經新洗濯詎肯露真容
今年奉天各縣有收喜而有作
遍野黃雲尚作堆翠華行處鮮汙莱東瀍西澗歌農慶
猶想當年即有邰
風
振壑復鳴柯于喁唱和多古聞周帝誥今見漢皇歌陡
澗泉吟瑟平岡草偃波方慚符五日敢道致中和
古木謠
穹谷大山鬱且盤元黃初判想即有其中萬木不記年
高排楓桕低榆柳女夷不敢司榮枯嵇含遑得状妍醜
豈謂世間梁棟材愛作山中麋鹿藪墓門有斧斯不得將
謂堪同天不朽一朝劫火起陸渾菁葱乍作薪與槱我
聞莊生號齊物拘墟尚稱山木夀何如随興適吟懷滄
桑一任雙丸走
駐蹕楊河作
久行望止頓稍藉息勞肩倘教過信宿復懼遅歸鞭即
如雨與暘而人猶憾天誰能無過望與彼相周旋
新月
忘憂鏡與釣詩鈎西宇哉生光漸流誰謂坐参兼倚咏
行營忽已度三秋
流光不隐萬峰尖虎帳拈吟興倍添最是綠鬟新沐後
如何鏡影未開奩
夜雪烹茶偶作
千峰密雨寒凝雪豐隆化柄滕六竊和仲清光作趙衰
愛而不見歸西碣油雲入暮暗嶺樹離離落落霏瓊屑
多人差不困泥塗一廬適可玩清切方珪圓璧藉白茅
掬之豈慮羊脂裂品泉詎必珍六一天然天露殊甘潔
行鐺猶比商鼎勝魚眼火候分明閱武夷汲黯本愛戅
水濱陸羽應慙拙催詩何用速置郵清風使者能饒舌
彷彿丁年書室中漉雪浮香吟几列
雪中山行
藴玉山含輝玉藴山尤秀屏風無斧痕面面遥相就
天和樹色蒼不知山路長如遊白玉京觸目皆琳瑯
低巘日已漏高嶺雲猶罩妙筆非董源誰寫山靈貎
九日登高
虎韔騂弓右錦韝登高聊爾效風流茱萸底用斜簮鬢
原隰方欣盡入眸露浥天漿傾菊酒松張雲幔敞書樓
興来擬問商飈會咫尺琅霄也到不
重陽漫興
詩情樹色與山光楓葉通紅槲葉黃何必萸嚢將菊酒
興来随地度重陽
每嗤夢得諱題糕豈學籬邊獨醉陶今日山中過九日
反教無地可登高
離離野菊露華浮木葉峰姿淨九秋千古登高人幾許
孟嘉何事獨風流
地近扶桑海日騰千峰曉翠罨崚嶒崇高每廑因時惕
那更雲山著意登
重陽日侍
皇太后宴
野卉臨風弄綺鮮何湏金盞與金錢福凝東海增芝算
酒進南山作菊筵圓盖無心常煦嫗廣原縱目正芊綿
長承
慈訓銘心所用九時乘倍體乾
登高何用上層樓峰頂低臨萬樹頭令節恰欣歸沛里
當年曾此俯齊州青螺曉靄迎
仙蹕赤羽金颸獵綵斿最惬稱觴無限意憑將山海為
添籌
射虎行
鬱葱萬木森虧蔽豁開大澤天無際朝嵐忽捲崿峰煙
樹色山光鬪蒼翠初来沛里拜
橋山便塗較獵遵
先制雁行兩翼圍密合貔旅八旗各標幟泰平久經息
兵革進退號令習軍事日未移時肩已倦他他饒獲麋
&KR1892;類乍見白額出林叢鼻頭出火人思刺期門佽飛驟
驊騮驅之草淺平川地四圍重排雪鋒鎗負嵎空憶難
廻避唐弓夏箭出櫜鞬命中已決眈眈眥詎與漢將思
争勇歴艱
祖訓期無愧耳食書生未目覩横議涉險鮮防備我笑
羽林備過多壹發於莵却先斃
對月思唐太宗遼城望月事即用其韻
隴得復望蜀徵去尚存碣誰能效舜階繽紛干羽綴今
月猶古月千秋何盈缺壮志想當年萋萋煙草結情因
寥宇寄光向疎林滅
秋獮
秋獮因農隙講事古今同由来武備重况在邠與豐我
来拜
鼎湖便途閱軍容桓桓佽飛士一一皆驍䧺負嵎手赤
虎失林足蒼熊雁落夏服箭月滿烏號弓奚誇雲夢澤
不數長楊宫霜點廣原白日射灌木紅辨别三等殺頒
賜萬夫充維此鷹揚侶當年佐戰攻止戈今宴安敢忘
走馬風
望葉赫舊墟
敬惟我
太祖高皇帝以十三戎甲奮迹於此復讐服衆遂成王
業謹賦其事以示来許
寒盟由彼義何甘甲士當時祗十三自是
天心歆
日角幾曾虎旅藉犀函折衝底用稱韓信决策無湏聽
耿弇
創業艱辛千古獨垂衣敢恃面臨南
花園
英莪門外獵場中有芍藥二叢雖過花時而柯葉
猶森鬱可觀盖百年外物也土人因名其地曰花
園經過吟覽因以命題
緐柯泫露華蟠根託山隈我来非花時尚想臨風開迥
異京洛種豈作溱洧才森然二古叢不知何年栽疑是
彼女夷愛此高崔嵬玉手擷雲錦移之自蓬萊野人亦
珍重時時膏壤培護以朱木欄奚懼狼與豺乃知天地
化頗賴人成裁荏苒憶韶華俯仰弄條枚只宜鋪玉牋
安用命金罍
冷
山容留夜雪途景變朝寒莎坂全融白楓林盡隕丹吟
庭無道韞卧地有袁安獨喜占農好来牟隔歲看
入英莪門
霓旌摇曳曉曦明故國人人喜氣迎三月關山征轡遠
而今屈指到興京
區分只用柳條邊堪作金湯鞏萬年不似秦皇關竟海
空留遺跡障幽燕
山程野驛日侵尋澗水瀍桑入眺臨南去盛京知不遠
鳳凰樓閣五雲深
静夜焚香
甲煎何湏計乘燒蛟爐小炷篆煙銷紙窗書案原無異
頗有征人怨冷宵
御製詩初集卷十七
