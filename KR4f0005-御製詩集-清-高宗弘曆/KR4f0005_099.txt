御製詩二集卷四十一
古今體一百九首(癸酉四)
孟夏時享
太廟
鳳紀純乾月鸞韶清徵音
神功欽在昔
聖翼逮斯今濟濟宗潢列綿綿瓜瓞尋永思有所本愛
敬益殷心
賦得九歌揚政要疊舊作韻
重華紹帝德天覆海同涵咨儆籌教飬脩和叙六三昔
吟惟誌仰(此題向日窗前作也)今法祗增慙孜矻猶瞠後遑言正
面南
題張宗蒼畫
四家法不較誰能老筆天然格韻勝便合人間稱畫伯
只疑林下有歸僧構亭納得煙霞氣掃逕延来松竹朋
可識此中通學理諸凡要欲共年增
帝都篇(有序)
帝都者唐虞以前都有地而名不著夏商以後始
各有所稱如夏邑周亰之類是也王畿乃四方之
本居重馭輕當以形勢為要則伊古以来建都之
地無如今之燕亰矣然在德不在險則又鞏金甌
之要道也故序大凡扵篇
天下宜帝都者四其餘偏隘無足稱軒轅以前率荒略
至今涿鹿傳遺城豐鎬頗得據扼勢不均方貢洛乃營
天中八達非四塞建康一塹何堪憑惟此冀方曰天府
唐虞建極信可徵右擁太行左滄海南襟河濟北居庸
(叶)會通帶内遼海外雲帆可轉東吴秔幅員本朝大無
外丕基式廓連兩亰(北京順天府盛京奉天府)我有嘉賓歲来集無
煩控御聮歡情金湯百二要在德兢兢永勖其欽承
皇都篇(有序)
皇都者據今都會而為言約形勢則若彼詳沿革
則若此盖不如硏京十年練都一紀鴻篇巨作纂
組雕龍若夫文皇傳十首之吟賓王構一篇之藻
節之中和固所景仰歸扵暌遇亦用興懷俊逸清
新古人蔑以加矣還淳返樸斯篇三致意焉
惟彼陶唐此冀方上應帝車曰開陽軒轅臺榭雖莫詳
職方有幽無徐梁要之幅員長且廣(叶)山河襟帶具大
綱列國據此士馬強可以雄視諸南邦遼金以来始稱
京(叶)閱今千年峩天閶地靈信比長安長玉帛奔走来
梯航儲胥紅朽餘太倉天衢十二九軌容(叶)八旗居處
按界疆朱樓甲第多侯王槐市陸海無不藏富乎盛矣
日中央是予所懼心徬徨
雩祭齋居
甘膏霑暮春麥壠蓬蔥翠大田亦已播南畝無閒地比
似向年間籌農心實慰常雩此致齋敢忘勤民事族雲
傍晚濃希霖仍切意澤豈辭其優况乃逾旬既風勢漸
刁騷又覺愁弗置
常雩行事扵
祈年殿以是年鼎新
圜丘禮成敬述
辰見夏維孟常雩舉盛儀春畬深誌慶時澤更希垂
寳構方新煥
璿壇暫奉移祈年誠有素即事倍乾寅
首夏御園
禋祀次第舉法宫致虔齋蕆事臨御園綠濃暎樓臺韶
華荏苒去清和宛轉来階前木芍藥幾朵迎曦開嬗代
不假借即景聊澄懷
浴佛日萬夀山作
早建精藍號報恩(大報恩延夀寺在山之陽為皇太后六旬大慶敬建)節傳浴
佛禮祗園無生安得有生日是法端知非法門花塢漸
看紅意减林扉又覺綠隂繁昆眀不異尼連水八德恒
供兩足尊
自玉河泛舟至玉泉山
渚宫通一水泛覽乘餘閒兩岸畊織圖民務取次看新
蠺已分箔初秧綠針攅林翠蔵鳥聲啁噍復間關半月
未命遊景光頓改觀浩刧浴佛日視此一指彈
題玉泉山羅漢洞
煙霞蔚峯腰松篁匝洞口如如應真軰洞裏乾坤守常
教月印心不礙樹生肘每来尋故蹟是豈非昔有點綴
一新之將毋著相否
即事
卓午欲作風少風繼以雨傍夕漸廉纖延望廵檐宇入
夜亦就寝浙浙聽隔戶夢廻問中人云已晴久許愁餘
慰不期慰餘愁益苦春膏消息佳祈農切懷緒
復雨
復雨無端旋復晴未霑安得釋予情了知十日期堪待
為惜三春望已盈
題張宗蒼秋景畫
秋林策蹇過溪橋屏嶂猶濃翠可邀落葉打頭不湏拂
簮花也擬傲青韶
書通鑑續編宋主答徐鉉事
藝祖志一統命師伐江南卑辭徐鉉来稱如事父嚴父
子而兩家不可何待占緩師復遣求論辨徒詹詹榻側
難容睡按劒叱何慙嫚罵如沛公創業多直談更能用
曺彬禁暴恢海涵一時王業定太平引養恬時泰作廣
義吹求致苛纖謂徐鉉辱君諛頌失太謙更為設若詞
包茅問貢拈闊論名有無詭辨逞呫諵有如愛二毛宋
師無救殱辭費申臆見史義何曾探昌黎有定評責人
詳已廉
遣興
午晴晚隂連三日時霏細點復一律麥收三月雨已占
邇来恒患將得失族雲作勢風屯之問夜每愁星月出
比似常年聊自解廻憶今春越勤恤際和曾未敢宴安
望澤惟益增虔慄匪愁不雨雨不霑惠民自戒名鮮實
恰如五指之更彈不若捲手之一挃
聞河南收麥誌慰
天中風土暖麥收常早時春膏向&KR0662;霑近况曾未知忽
接方伯奏大慰懸望思入夏雨既佳豐秋定可期因恐
賤傷農倉貯亦借資官糴籌補足賈湧即罷之居竒更
預防擘畫皆合宜皇州春如豫邇来望雲霓數日雖可
待一時難置懷(叶)愁中聊因慰慰遠愁近茲
宴西洋博爾都噶里雅國使臣
越紀一来庭條枝隔大溟度能遵禮典名未著山經勤
遠非吾事柔遐藉國靈指南漫須賜彼自觧瞻星
版築圖
無論一藝未曾試且是三篇尚待陳效彼徵圖旋命相
寧無浮議動今人
躬詣
黑龍潭祈雨
五日麥期廹十日禾期臨連塍雖遍綠益用愁予心乃
知春澤佳猶資夏澤深不雨已彌月勃長羈秧鍼邇日
雲屢作每為風威侵細點何嗟及問夜憂披衾凌晨詣
靈潭聊當禱桑林孜孜藉夙佑惕惕申今忱廻轡瞻杲
杲首疾以呻吟
遣憂
先憂云有濟所貴憂則無無觧憂益深憂先意實孤藴
隆象已見麥秋望幾虛猶冀獲半收終藉甘膏濡待雨
刻不寧一日三秋如期麥翻惜時今昨迅須臾作詩聊
遣憂憂豈易遣乎惟希尺澤霑惠我三農夫
御門日微雨
問夜非因荅封事邇来盼澤惕衷情剛聞稀點如前日
徒劇殷憂閱四更優渥詎能蘇麥黍慙惶何以對公卿
一堂同切祁祁願辰告伊誰贊我誠
漫興
麥期十日惜如流細點頻霏尚未優更厪先憂慮禾黍
那饒閒緒對蒲榴勅幾每慙(去聲)休徵致攬景還慵藻思
抽言志聊因酬結習我非甫也近多愁
喜雨(四月三十日)
欲獲猶慳意越忙中宵霶霔勢方長過時始沛寕云若
徹夜無眠審不妨黍隴定知遍回槁麥疇還及乍抽芒
敢因慶慰忘憂惕昭受心惟勵自強
蠲疾端稱醫世藥觧愁真覺沃心田自憐幸爾消千慮
了識如斯迅百年聊復逢欣開意蕊真教聽雨發言泉
畿南近遠均霑否數漏聲中望又懸
題張宗蒼畫
雲氣幻峯青飛泉落碧泠不安高士榻留與世人聽
復隂
甘澤纔旁濩濃雲復下垂已深起枯感又切繼優思開
牖凝睎遠摛毫得句遲自予試絜矩知足信其誰
詠古
西秦攻趙急求齊救斯須為質要長安割愛其忍諸唾
面待朝臣強諫亦奚如觸讋願言見太后盛氣需謝病
艱疾走頋乃徐步趋娓娓詢食飲不和色自無憐息請
黑衣亦愛少子乎得間遂進辯用愛非區區始言送燕
后乃計久遠圖長安宜有託惑觧為約車策士誠足竒
趙后終非愚匪石設固拒口舌終難孚盡信不如無史
然况其餘
端午日奉
皇太后觀競渡
宿雨初晴霽景鮮承
歡行慶荅芳年惟欣愛日臨
任輦詎擬薰風入舜絃畫鷁飛波迅扵鳥綵縆界道直
如弦遠人許預天中賞欲使重瀛盛事宣(是日西洋博爾都噶里雅)
(國使臣亦命入御園觀覧)
仲夏萬夀山
彌月望甘雨心愁遊興疎今来佳節過幸值渥霑餘觸
景足生趣湖山盡起予針芒刺早稻田葉點新蕖林煦
鶯遷木泥香燕賀居屬吟稍染翰亦欲悶懷紓
清可軒
蘿逕披芬馨林扉入翳蔚岩居夏長寒况經好雨既散
花作靜供烹茶學幽事綠紗開我牖西山吐雲氣望雨
如望蜀無厭寧自諱終是憂勞人永言意所寄
觸屏謠
牀下慢睡頭觸屛乃公敦誡胡不聽叩頭前謝道具曉
大要教讇無他營父子密語扵暗室屬垣者誰曲盡情
揚子善用彰父惡叙傳奚為亦致稱
即事三首
麥秋候宜晴謂是優霑耳其霑剛解旱究再雨為美邇
日少覺燥雨亦數日矣我又生望心先憂固其理
莅政十八年年年愁水旱胡不致時若自問惟慙赧諱
餙甚不可此心孚近遠籌補偏救弊曰下益上損
惟古之賢臣條奏水旱事今也不藉一吾勤咨已備兵
戈亦幸無敢侈承平瑞恤農時惕心始終勵吾志
戲題小像(郎世寧畫像張宗蒼畫山水)
松石流泉間隂森夏亦寒搆思坐盤陀飄然衫帶寬能
者盡其技勞者趁此閒謂宜入圖畫匪慕竹皮冠
木假山六韻
既剥辭芳埭成章肖碧岑條枚原好在拱把漫重尋抱
石標竒嶂生厓憶故林堪因悟名實誰與辨陶隂不遇
盤根質安知君子心中山蜚藻翰理趣照来今
夜雨(五月十日)
既渥思頻沛終然觧我憂自
天叨貺厚入夜聽聲稠敢詡依旬瑞真消數日愁漏鐘
窗外送擬共號屏留
雨後泛舟由玉河至玉泉山
好雨頻霑心實慰進舟遂造玉泉山翠雲堂後撫雙栝
不爾安能共爾閒
層峰如洗翠隂森雲館還成隔月臨過雨林花皆得意
那知望雨向時心
宴遊半刻旋清蹕林水牽情漫太頻纔覺憂紓慮心泰
自憐合是觧歡人
竹爐山房歌叠惠泉烹竹罏韻
山下出泉易所聞八功德品梵帙分同歸殊途何思慮
辭多應始躁者羣知然乃復辨甲乙笑予未足稱絶塵
前年攬景法雲寺無暇翻彼貝葉文右廊展轉入茶室
古梅對我吹幽芬竹鼎小試烹玉乳騰聲四百年以陳
畫圖詩詠萃四卷前呼後唱情彌敦倣製筠罏忽已得
底須較量傳火薪靈泉第一况在邇無勞水遞馳紛紛
山房兩間取素樸土階茅茨匪所云彌月望雨未遊歴
雨足散悶一覽權(叶)綆汲聊爾事煮㵸惠山清供宛意
存品題昔已略扵近點綴今乃增其新增兮略兮胥遠
道促旋清蹕延席珍促旋清蹕延席珍我豈高閒啜茗
人
藻鑑堂
湖上搆䟽軒湖色窗中灩虛明涵萬象名之曰藻鑑謀
目對有本澄心看不厭掠珠燕頡頏吹縠魚喁噞秋夕
月娟娟春朝風瀲瀲扵水彼曾云扵人吾方念
御門日作
勅幾貴不息日日勤政坐折本待綍宣御門時酌妥園
居即扵此此例匪自我夏曉乃峭寒輕風拂青瑣衮衮
来公卿魚魚咸右左同慰則不無同嘻曷其可
深籌庶事康永戒獨智慮終日不聞過聖賢之所懼膚
言亦何益實政期有助小節謹其微大綱審其據爾尚
勖冰兢我惟凛朽馭爾我共孜孜無可息肩處
題方琮山水卷
紅樹白雲疊巘蒼最幽竒處有書堂何人擕杖看&KR1793;水
大似維摩華子岡
短歌行
貪者言廉亂者言治雖知其非不如一試血勇面赤神
勇面白彼勝扵此不如無迹責人也詳責已也廉既知
之矣何用詹詹為臣不易為君實難匪今斯今自古已
然
湯泉蓮花
暄波能煦嫗嘉植先時芳徼露欺南浦猗風入夏堂術
無藉殷七節每艷端陽得地資菁菀作人興念長
題張宗蒼雪景
疊璧萬林蒼浮来素壁凉郭熙猶刻畫滕六欲軒昂罅
處琳宫聳盤中鳥道長衝寒驢背客未審為閒忙
御湖泛月
桂宇散涼颸琳池澹朗照木蘭試浮弄冰鑑延虛眺望
前魄早升夏仲暑遲到吟興殊未闌漏聲甲夜報適可
薄言旋秉燭詎宜斆
邇日
邇日頻頻接好音燕南齊晉徧甘霖已生慰後還生懼
片刻奚當終歲心
取道長河進宫齋戒即目有懷點筆成什
協紀行將舉
北郊致齋清禁徹弦匏稍欣入目秋臨麥益勵因心藉
用茅
陣雨剛逢盼後施廻青草木摠華滋進舟清曉憑煙景
敢忘殷憂問夜時
雨好教晴亦不妨曉隂又冀作霖滂較量自是勤農意
也覺年来意太忙
必告
慈寧曉問安延緣桂櫂遡游瀾黍芃麥秀香風裏縹緲
西池直北看
舟過萬夀寺未入
花宫枕清流催舟未留憩已是少閒人何必耽閒地
樂善園
柳岸維蘭舟沼園閱藻景林深鳥藏聲花繁蝶留影水
木入畫幽琴書延趣永詎惟耳目新亦因機慮靜少坐
便命駕寓意還堪省
仲夏瀛臺即景雜詠六首
黃頭艤棹待金鼇太液輕風送畫艘明日致齋遊未得
好因路便事清遨
紅墻曲折鏡光開芝字隄頭聳趯臺却笑劉郎虛費事
遥從海上覓蓬萊
假山樹子近天然閱世扵今四百年恰似雲中吠雞犬
略因津逮亦成仙
入夏松篁森靜姿竹罏小試午風時三間靜室無多子
何事頻来去每遲
步出松門又放舟蕉園鐘磬落聲幽横從玉蝀橋邊過
白塔凌雲更舉頭
樓臺位置規浮玉為愛空明接水天壁上恰書江國詠
一彈指頃向三年
鄒一桂清溪垂釣
蒲芷掩映間煙水澹沱處釣者本無機羣鷗為誰去
董邦達浮嵐暖翠
句曲春煙泮浮嵐卒未收華陽肥遯處只欠三層樓
張宗蒼秋林燕坐
著論擬樂志搆園號離垢秋聲賦不得神託無何有
傳聞
傳聞南省春收好又報齊東待雨遲片刻憂欣渾莫定
了知百歲祗如斯
夏至齋居
景短日長候分龍占雨朝剛欣五寸繼又隔一旬遥厪
意依阡畆齋居守禁寮扶陽有明訓敢不惕於昭
夏至日
北郊
肅穆
澤壇方綈帷正色黃
眀禋兹敬舉品物届咸章曙氣滌暄鬱朝蟾駐素光年
年躬祀事
厚德沐恩長
雜詩
代御不相藉羲車騁炎景靈臺表正短北陸躔方永在
易象金柅奉天騐隂靜恭已無始終敷政恊寬猛依旬
雨未時惟萬幾堪省何莫匪當憂中宵心怲怲
蜀葵
蜀葵名不一菺莃皆其類豈似秋葵花正色無雜異秋
葵知向陽堪以興忠摯蜀葵則安能随方弄嬌媚亦被
向陽稱仿彿名濫厠詩人貴耳食誰解董狐義青邱詠
其白應緣别寄意承露固且可經寒恐弗易永念李絳
言(絳言巧拙為真今古同病)因擬狄山刺(山論張湯為詐忠)
君子有所思
井眉甃文石轆轤引䋁絲絲弱文石堅此理夫人知歲
月展轉久絲㾗石上遺匪施琢磨功縷縷深四圍新絲
固無恙舊石艱補治乃知弱摧堅其危反難持蟻壌及
綫溜君子有所思
拂拭青銅鏡欲以照醜美將鏡側置前見他不見已乃
知眀貴正苟偏眀蔽耳鉤距有窮機尺棰無盡理君子
有所思萬物備我矣
熱
祝融扇暄颷號屏輯時澤解作將半月繼沛懸望亟或
云五月旱俗諺利收麥麥已失豐秋甘膏尚可惜禾黍
正抽苖汜濩資霑尺延佇勞坐起煩歊侵几席林苑有
如此閭閻越逼窄兩月三愁旱今番較尢劇調劑無良
方咄咄復奚益
鄒一桂松菊圖
蒼官夀客結好友白石青莎依秀原廣羣芳中誰冠冕
兩先生實賁邱園臨風聽擬濤湔俗裛露餐餘英雪煩
疑是歸来三徑日陶家高致喜猶存
六月朔日作
希膏方半尺稽澤又兼旬月已夏云季雲將雷尚屯憫
農愁壤槁問夜步檐廵黑蜧何時應如傷愧視民
清暉閣
廣厦軒庨暑不侵墨林義府足探尋年来略識其中味
饒有憂心鮮樂心
風
雲容欲結遌風開何事南薰轉近隤應為邇年春太幸
只今孤注送愁来
題韓滉田家風俗圖用舊題者韵
灌溉
綠苗秀欲齊穡事忙村莊時澤既未霑翻車引野塘炙
背相勤劬誰趁午隂凉四民惟農苦哿矣豪富郎
收刈
穎栗有次第三時序匪卒奄觀逮銍艾豈復辭僂折既
以完官租亦將贖私褐贖褐云胡為聊藉禦冬月
登場
宛然覩高廪不諱豐年優多黍復多稌西陌將東疇餘
三防後歲具四播今秋孰謂農有暇請看食未浮
持穗
顆粒附榦穗敲持要令脱耞聲互應荅喜藉微風發腁
手那辭勞震耳何嫌聒遺&KR1367;可供爨猶省拾榾柮
簸揚
農事合家作乳子背衆前大姑待把穗簸出珠顆圓抱
哺而併倨赴時彼何專惟是質有禮熙熙樂逢年
礱
初揚藉簸風再礱資石齒有如琢磨功斐然乃君子為
倉欲潔好為廪欲高峙珍重語兒孫寧容輕視此
舂碓
五羊未遇時身世輕一葉豈知功業成感深相杵荅既
舂亦既碓玉粒期甘滑厭彼機心轉寧吾胝足蹋
籭
老翁坐風簷咄咄課細簸將以輸天庾筲三豈謂過粗
粃詎狼戾得飽雞豚賀癡孫莫喚嫗嫗孱正酣卧
入倉
籭礱既備功嘉榖應登庾湫濕防黴涴高塏為廊廡我
屬望甘霖愁心日旁午展此冀紓懷終風又彭怒
習字慢成
㐮陽曾有言書紙十萬整散布在人間仍以娱老景持
出少年書欲換人不肯不識乏姿媚入道天然境英雄
善欺人至今聲譽炳我亦屢更書惟因遣日永前後試
校衡犂然不可並斯之未能信儒臣慢相請(儒臣亦有以舊字不)
(必換為言)名手曰張愷技同運斤郢善去舊者蹟如空不留
影問其質為誰冷金端本等(惟宋紙可刮除金粟牋即稱脆不可為)事必
有其類藝苑新聞耿十萬不為少顛翁猶勤黽至今存
幾紙愛書人可省
再詣
黑龍潭祈雨
稽膏又彌月申悃此重過筮詎辭三凟事誠較六多恧
心凛
天誡覥面冀
神和羞卜通靈蜴忍看欲槁禾預齋盼&KR0034;霔廻馭未滂
沱莫聽真無術惟應喚奈何
夜雨
雲作望益切雲散愁弗置初零未敢信旋濃轉生畏片
刻緒萬端誰能高枕寐湱然乃大沛簷聲注不匱瞻天
宇溟濛步砌苔漸漬庶淨蠲疾病更廻蘇苖穗所惜三
寸纔未云一犁暨旱久利渥霖徹夜憂仍繼傍曙雲復
生廉纖時作勢救急固差佳優霑始深慰
勤政殿對雨三首
宿雨凝雲曉復零問安今稍慰
慈寧傳餐甫畢臨勤政無逸重書敬揭屏
愁雨三凡喜雨三既優既渥此真甘臣工謾道予心慰
未抵予心致慰慙
欲喜還驚又近愉滿盈志敢藴斯須分無後樂先憂有
百歲如流例此乎
溪亭雨中即景
急點徐絲縱復横披風襟袖颯然清底緣泚筆艱佳句
邇日憂深意未平
水閣珠簾面面垂幾餘清切坐来宜高低楊柳舞無定
舒卷煙雲態越竒
廻青禾黍綠鋪塍晏坐溪亭漲影增略有閒心攬煙景
將無即此忘兢兢
題張宗蒼雨景畫
千澗落飛瀑萬樹霏寒珠雨来風滿樓漲增橋接湖我
因愁無聊漫命為此圖筆意信通靈甘㴻旋霑濡畫壁
龍飛去古有今豈無
雨後萬夀山八韵
彌月緣希澤愁深農苦辛今朝經大霈幾暇命遊廵適
以紓懷鬱果然入目新溪聲喧有漲峰色淨無塵晝為
夏長靜天如雨後仁耕耘催亞旅草木長精神謂是忘
憂地虞非克念隣山靈如藉問合喚箇中人
玉河泛舟至玉泉山
河水一川纔漲碧溪田兩岸總廻青老農額手都生慰
那識吾心尚未寧
玉泉未到又多時綠樹隂濃砌草蕤雨洗峰姿饒靜趣
窗含水態引清思
山房水裔復雲涯磁銚筠罏本一家何必盧仝太酣放
每来消得幾杯茶
香岩室
岩棲聊趁片時閒妙得環中中更環棄日雅宜小年景
構廬恰借嵌空山蟬如佛偈談非口香散天花笑破顔
未免踟躇動清戀白雲不共客人還
詣
黑龍潭謝雨
曉露鳴騶爽不炎廻蘇禾黍綠尖尖三朝翻覺難遲待
一尺何期頓渥霑顧諟
帝臨心益惕曰酬
神佑禮遑淹惄如慰後饒清思萬景紛投觸緒拈
遊大覺寺三首
途便尋蘭若雨餘閱夏山不因逢愷澤安得寄幾閒禾
坂從頭驗蘿蹊信步攀去年題壁句恰是適吟還
隔樾鐘鳴裏上方覿面呈夏深寒柏色雨後壮泉聲巢
已非鳩拙僧如逼鶴清偶来滌塵慮誰觧悟無生
晴晦變峰色都来與畫宜泉誠琴筑耳我亦始終之少
坐便還去明年又此時情知如幻事留詠定何為
泛月斆謝惠連體
日盡西北天月出東海水湖光不礙白霞色仍餘紫懸
華祝融寒委照冰夷喜沉浮萬状竒分合一輪是一輪
當舉頭薄言泛蘭舟在抨弓正滿開奩鏡欲流爭耀螢
火微弄術周生偷點翰詠今夕屈指待新秋
恭奉
皇太后觀荷詞
望雨時
聖母憂予之憂雨既霑
聖母亦喜予之喜乃敢侍
輦稱慶用荅芳辰天下蒙庥孰非
慈訓之流惠也詩以言志短體二章
好雨均霑既渥優承
歡今始展眉頭蓮花萬朵葉千萬葉葉花花紀
歲籌
機上天孫錦樣紅納涼水殿暢薰風幾多彤管徽音著
未擬勤民
此日同
御製詩二集卷四十一
