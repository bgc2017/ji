御製詩三集卷九十七
古今體九十一首(辛夘五)
題分水
龍王廟
五汶挾來二百泉(兖屬泉原有名者凡二百餘汶河滙諸水趨南旺湖明河臣宋禮因勢導)
(分南北流以濟運)到斯分注藉天然南流水作北流水上溜船
為下溜船必有歡呼稱順勢可忘籌畫頼前賢
崇祠象設祈昭佑濟運功惟萬古宣
摛懷
本因禮
聖來祝
慈亦要事上水行舟難下水行舟易(昨歲富明安以岱廟蕆工恭逢)
(聖母大慶籲請扶由水輦祝返用釐朕亦以久未展謁先師遂俞所請程往適安頥而嚮導)
(奏稱若先至闕里當自閘河溯游而上舟行非便自德州取道泰山次及曲阜陸行既無多日而自濟寧登舟)
(旋蹕翌日過南旺即為順流雖俞所請而不得先至闕里究覺慊然)是用先岱廟
闕里翻為次雖云各盡誠恐滋後人議今朝過南旺水
順復風利計程七十里未午巳云至船窗更餘暇摛懷
吟五字
即事
青齊十府均霑雨(濟南等十府均於三月初一二兩日得雨霑足節經富明安奏聞)尺
澤亦滋河以南(永德奏河南省城三月初一日得透雨其開封所屬及彰德衛輝懷慶河南各)
(府亦於初一二等日優霑渥&KR0584;)千里王畿微迤北(留京王大臣及順天府皆報三月初二日)
(得雨二寸其自北馳驛來者皆稱自天津以南雨勢漸大景州一帶亦深透而總督楊廷璋尚未奏到想待各)
(屬報齊有需時日也)其詳佇待奏封圅
過東平仍用蘇軾鄆州谿堂詩韻
昌黎詩作前眉山詩詠後堂凋文豈凋底論松和柳幾
度過須昌睪想興襟袖兹來由水程風利慢停宿重新
復重廢(謂元祐間)無異逝波溜何幸扶風人(謂馬総)用斯乃不
朽魏徐亂未扇谿堂賓燕酒從事有陳曾亦藉名弗漏
引舟行
船窗偶翻史策見唐書何易于引舟事涉沽譽詩
以正之
引舟引舟益昌令易于其人何其姓刺史崔朴常乘春
佳賓泛舟騁豪興索民挽縴身自引驚問乃始對以正
百姓耕蠶且無暇令可任勞夫豈病朴愧擕賓疾驅去
以此賢名衆稱競名固賢矣行(去聲)實矯令民父母榮一
命豈有躬親賤卒事汙朝廷爵乃不敬然則如何為得
中弗敺民亦弗身應即今御舟資縴牽河兵供役迅且
勁所司策馬謹相隨亦豈徒步疲途徑易于沽譽失正
道是用為刺因成詠
東阿
封即墨遲屈一士烹東阿緩害多民國人不可然後察
孟子斯言覺未醇
嘗謂齊威察政以封即墨烹東阿似矣然毁譽紛投
歴久而後察知封賢遲不過屈一人而烹不肖緩則
已害及百姓矣即孟子所云國人皆曰不可然後察
之夫其不善至於國人皆知則受害者不知凡幾矣
孟子之意蓋謂為君者不可輕信人言求其說而不
得從而為之辭然則如之何而後可曰為君難
賦得大禹泣辜(得慙字八韻會試題)
私淑心傳一親聞風撫南繼虞金德王號夏九成覃五
歲初廵狩萬民察苦甘有人逢繫梏痛已致停驂因廑
下車問如勤振鐸談澘然涕為出惄若意難堪劉向蹟
紀實李成神寫諳(李成有大禹泣辜圖見宣和畫譜)非如堯舜世是用
切深慙
過東昌府
御舟艤運河策馬府城過為便民之覲兼觀俗可和轡
前復鞭後踵按與肩摩皆視如傷者羽林謾禁訶
登光嶽樓即事疊舊作韻二首
博平自古號名區通漕長河帶郭隅且斥前旌嚴警蹕
遂教緩轡歴街衢樓梯百級步徒拾窗戶八方目望鋪
不必更尋東北角(東昌府誌載樓在府城中而一統志又稱望嶽樓在聊城縣東北隅今名)
(光嶽蓋是别為一處歲久無存即以在城中者當之望與光相近傳訛耳乙酉過此曾為訂正因有光望為同)
(為異區之句)無時嶽氣此中無
岱宗昨纔(去聲)禮神區依舊神光罨坐隅遥企峻哉切銀
漢俯觀富矣接銅衢何加曰教惟孝悌保泰撝謙戒飾
鋪大法小廉斯固善行之可信以誠無
題無為觀
峭岸湧仙宮香花奉
祀崇茅家紀兄弟
上帝署三公
神沛安瀾福人叨利濟功無為翹
舜治(觀名扁為康熙四十二年皇祖南廵所賜)奕世仰巍鴻
過臨清舟中口號
衛挾濁漳臨汶清清因亦濁赴津瀛默思從善與從惡
難易不禁為惕生
直隸總督楊廷璋奏報得雨
六府十七州縣地(楊廷璋奏順天府屬之覇州等八州縣永平府屬之灤州等三州縣河間)
(府屬之吳橋故城二縣均于二月二十七日得雨雪二寸至三四寸不等又保定正定順德三府定易深趙四)
(州并屬亦於三月初一二三等日得雨自三寸至五六寸春膏及時霑被頗廣等語然二三寸究欠霑足益深)
(廑念)春膏深淺不齊霑及其時矣語寧信雖曰慰哉望未
厭期稔麥兹飽心所待耕禾彼鎖眉尖連朝西北雲容
重佇報優霖意始忺
至德州行館駐蹕用近作於德州降旨免各府舊
欠麥本銀詩韻
齊甸魯疆歴以周惠民頻與豁追求已欣各蕆明禋典
更值均霑霈澤優白絮辭條柳迎夏綠苖吐穗麥含秋
去時願幸來時副(前詩有夾路青青苖茁好顒希麥浪拍歸舟之句今山左境内幸皆優渥)
(春膏沿途所見麥疇芃長足副所期惟近畿尚未能霑足不識麥苖能如東省否耳)農事王畿驗
返舟
日影
齋窗覘日影辰巳率得正舟窗覘日影東西殊難定其
理固易明舟動而齋静(叶)静應動有常動應動無證伊
余豈臆說書聞諸復性
陜甘總督明山奏請帶徵甘省積欠銀糧降旨加
恩普免欠糧其欠銀凖奏分年緩輸詩以誌事
地瘠邊陲乏蓋藏欠糧普豁免輸將(甘肅地瘠民貧前此承辦軍需歲有)
(蠲貸愚民幾習以為常自大功告成惠無可施而節年所借籽糧例應如期償納乃頻歲因災歉收舊逋日積)
(明山遂請以銀糧分年緩帶雖云稍寬歲月仍不免有追呼因降旨將甘省歴年借欠倉糧四百四萬餘石加)
(恩槩行豁免俾邊氓宿負一清其未完銀則如該督所請分作六年帶徵以紓民力)正供詎可逋
常賦六歲為期俾緩償何處吾民非赤子寧廑近地忘
遐方(向以廑字有平仄兩讀於廑念之廑往往通用而字體則不拘今檢字書從广者正讀平聲又與勤)
(同義廑念字當從之亦有纔略等訓兼有仄音是通用亦惟廑字其從厂者惟小屋及少兩訓且止有仄音不)
(可相通第已往難以悉為更正後當視此為凖且以識學無止境)是惟補苴非長策樂
土思移闢展疆(蠲逋嘉惠貧黎第一時補救因思新疆闢展等處沃壤數千里若内地之民願)
(往墾藝非惟可資餬口並得豐贍身家洵為阜民至計即如熱河張家口各處齊晉之民遷居謀生者歲增月)
(益不必官為招致也誠使甘省貧民知新疆有樂土可耕人自願往實利民長策而又非可敺之以官法者也)
(因詳諭明山悉心講求以期實效)
定捷地興濟二閘為減水壩因罷芥園減水壩工
詩以誌事
洩漲圖為壩芥園近城揖盗慮開門(楊廷璋因去夏南運河漲溢議於天)
(津城外芥園左近建減水壩以備宣洩昨親莅相視以其地逼近津城若於此洩漲無異開門揖盗因命於上)
(游另擇善地施工俟回鑾再為閱定後閱捷地興濟二處可改閘為壩則上游已得暢消芥園之工竟可罷矣)
上游擬減豫則立衆議仍資周度爰(前閱興濟閘工以其地河流深通御)
(舟足資浮送則重運粮艘無虞阻滯何藉閘為節蓄自宜改作減水壩俾得暢流並宜落低數尺令盛漲早洩)
(不致驟溢為患捷地亦然但是否可行未能自信因命裘曰修至其地會同楊廷璋周元理履勘集議皆以為)
(宜拆去閘墻改為減水石壩並將壩底龍骨石拆低一尺則河水不待平漕即可預閷其勢並疏下流引河至)
(岐口歸海處一律深暢以期久遠兹復莅相度其議遂定)具曰予聖予豈敢亦因其
勢其弗諼年來清口頗收效(壬午南廵閱視河湖形勢定五壩水誌隨時展拆清)
(口使湖水暢消自後下河不受澇患頻歲有收實釜底抽薪之長策兹捷地興濟既改為壩則上游無壅積之)
(虞其下自不煩更治亦猶開拓清口之意也)例此吾惟慎本根
題偕樂堂
東國旋舟蹕津門駐墅齋(天津行宮名柳墅)往來
慈履泰憩息静音諧書史原堪伴笙歌底用排萬民親
近意即是樂同偕
播醇齋
去歲來緣預祝
釐兹因廽蹕小棲遲笙歌帗舞都無藉頗覺額齋兩字
宜
憶故大學士忠勇公傅恒用去歲臨第賜酹詩韻
去歲滇南力疾迴恰斯面晤憶生哀(傅恒去歲自滇南迴於天津復命迄)
(今一年餘兹復駐此追憶為之黯然)樸齋即景依然也前席言人何往哉
由古同為閱世客祗今誰是作霖材自憐無助涓埃者
後進方當竭力培
四月朔日作
流水中消九十春清和景物又從新黃龍曉發指京國
赤子迴看别析津懶聽笙歌緣望雨甫霑分寸忽逾旬
菁葱麥色雖堪待十日為期廹轉頻
即事
去時麥最佳多雨虞致洳(武清等處瀕河之地去夏被澇涸出後民間種麥甚廣仲)
(春經此麥已茁發察其土極濕潤惟恐多雨傷根兹雖彌望菁葱然兩月未霑膏霔當此秀實之時又迫為盻)
(甘澤滋助雖往來情景不同而憫農之心總難釋耳)歸時麥猶佳弗雨秀恐誤泉
林對快霔已為(去聲)京畿慮侵尋兩月來無一紓心處昨
晚吐密雲倏被風吹去盻霖愁固常所愧民夾路
賜歸里致仕大學士陳宏謀
北來恰值返南舟邂逅因之覿面諏川楫已辭惜長往
風帆非利却難留歸鄉自樂桑兮梓釋病當怡林與丘
雅憶岳陽樓記語行哉寧忘(去聲)退時憂
詠漢玉杠頭筆筒
何代出泉壤於今伴管城穆全土為色粹尚玉含英堅
(玉)脆(筆)渾合相(去聲)主賓莫逆情提擕便行笈批諾勵勤
精
南塢
南塢近南苑易輿一策鞭雉門餘十里鷺序接千員麥
穗待吐壠禾苗新茁田(今春地氣滋潤秋禾早已佈種茁苗麥亦將秀穗此時急需膏)
(澤優霔農功可冀有成因而盼雨倍切耳)惟需膏雨沃渴望益怦然
至南紅門駐蹕作
啓程經此返仍居謁
聖祝
慈悃畢攄東國田功真慶彼南畿農計頓愁予十朝了
識雖堪待一刻為懷亦不紓饒是舊吟粘素壁會心寧
有忘(去聲)其初
題德夀寺
殿堂重建又經年喬木蘢葱祇故然下馬入門早忘獵
無僧守寺莫非禪(寺遭乙亥回禄後經重建祗令苑隸看守弗居僧人)風飄旛影
演真偈鳥啄窗虛窺法筵
大德由來必得夀儒宗梵義有同詮
舊衙門行宮即事疊癸未詩韻
東國返廵斿錢春夏意稠按程近可駐承
慶詎圖遊傍砌新苔潤出簷古木修少年樂羣處憶故
每含愁
蔭榆書屋口號
一樹當庭綠影新百年曾蔭古時人古柯新葉相依倚
不識孰緣與孰因
謁元靈宮
圓殿中天聳瑶階幾級披境規閬苑製樹是女牀枝那
有求仙念惟殷祝
嘏思精廬粘昔句却為坐移時
微雨(四月初六日)
徹夜雲聚散奈何風阻之侵晨息屏翳遍野落棼絲日
晃旋成霽寸餘纔略滋無能消渴望祇覺益齎咨
海子行
元明以來南海子周環一百六十里(元明諸家記載並稱海子周圍一百)
(六十里今繚垣故址劃然實按之不過百二十里耳)七十二泉非信徵(日下舊聞稱有水泉)
(七十二處近經細勘則團河之泉可指數者九十有四一畝泉亦有二十三泉較舊數殆贏其半稗野無徵大)
(率類是)五海至今誠有此(舊稱三海今實有五海子但第四第五夏秋方有水冬春則涸)
(耳)諸水實為鳳河源藉以盪渾防運穿(海子内泉源所聚曰一畝泉曰)
(團河而瀦水則有五海子考一畝泉在新衙門之北曲折東南流經舊衙門南至二閘凉水河自海子外西北)
(來入苑滙之其水發源右安門外之水頭莊東流折而南入海子北墻至此又南流五海子之減水自西南注)
(之又東南流出海子東墻過馬駒橋至張家灣入運團河在黃村門内導而東南流逕晾鷹臺南過南紅門五)
(海子之水自北注之又東流出海子東南是為鳳河東流歴東安武清境至天津之雙口與永定河會渾水藉)
(此盪漾乃成清流又東至韓家樹入大清河又東至西沽入運雖五海子之水與凉水河團河時相灌輸而二)
(河正流仍各判别若玉泉則由昆明湖逹於長河穿禁城出東南流為通惠河至通州入運並不經行海子與)
(一畝泉團河渺不相涉綜而論之通惠河源在北入運最近凉水河源居中入運次近鳳河源在南入運最遠)
(源委秩然不紊前代著述家未加稽考率以玉泉牽附海子支離可笑因詳訂之)歲久淤閼事
䟽治無非本計廑黎元蒲葦戟戟水漠漠鳬雁光輝魚
蟹樂亦弗恒來施矰繳徒說前朝飛放泊迤南有臺高
丈餘晾鷹猶踵前明呼其顛方廣不十丈元院何以容
仁虞(吳偉業梅村集云晾鷹臺元之仁虞院也今臺基宛然尚存其顛不及十丈勢不可以建院即云臺)
(或傅院而旁近皆曠地杳無院址可徵髣髴其謬不待辨矣)二十四園冺遺蹟(偉業又言)
(明置二十四園明時較元更近豈有二十四處澌滅無存若此且不能一舉其名耶)耕地牧場較
若畫是何有於國用資裕陵詔諭量斯窄所存新舊兩
衙門中官爾日體制尊一總督更四提督(見明朝宫史)有如
是夫勢燄薰内虛外怨禍來乍大軍曾此經南下(我朝)
(太宗文皇帝時六師既圍燕京分兵南下道經海子如入無人之境舊傳曾于此中射黃羊鹿兔)閹逃
不知何所之縱横路便黃羊射勝朝廡殿但存名(在新舊兩)
(衙門之間相距各十餘里)頽垣落桷埋榛荆葺為駟廐飛龍牧時得
良騎出駿英沿其成例海戶守芻蕘往焉雉兔否設概
聽之將無禽(苑中鳥獸皆馴豢之物豈能任游手弋獵竟無典守向以子輿氏文囿之喻不免過)
(情設果聽民盡取久之將無雉兔所謂盡信書不如無書曾有詩紀及此然雖有禁制亦豈如孟子所云殺麋)
(鹿者如殺人之罪乎)如殺人罪則何有少時習獵歲歲來獵餘亦
復攄吟裁五十年忽若一瞥電光石火誠迅哉即看平
原雙柳樹疊為賓主凡幾度(苑中有雙柳其一先萎補植之拱把矣其一復繼焉)
(萎補相踵撫而增懷緣起並悉昔所為賦)世間萬事付不知風擺長條祗如
故
東廵迴蹕恭奉
皇太后至御園作
水陸舟車里數千(往還計三千餘里)仲春啟
駕夏初旋
康強逢吉心增幸來往咸亨念釋懸那惜杏桃消御苑
益憐禾麥渴公田封章無誤明敭闊(每行幸閣部本章隔二日一發不致)
(誤覽獨六品以上大員俟廽鑾始引見耳)銓部宣傳莫慢延
賦得龍應鳴鼓(得孚字八韻)
賦紀鼓鳴應傳稱龍見雩氣無以潛閡感有不言孚沮
澤蟠神物原田援杖枹倏能膏雨霔捷似赤霄符霮䨴
興巴郡靈竒著蜀都左(太冲)家文豈誕董(仲舒)氏術寧需待
澤兹方甚述先彼亦徒何當霈優渥立見麥禾蘇
微雨(四月十一日)
自晨還達晚密灑復疎零其奈艱優渥空教望色形寸
餘纔得潤刻亦不遑寧入夕雲重佈庶幾雨霈靈
山東廵撫富明安奏報得雨口號誌事
近畿望澤逮畿南齊甸重霑寸以三(富明安奏東省自三月初一二等日)
(普得透雨今於四月初六日自申至酉復得雨三寸近省各屬均獲霑足)速自置郵傳喜信
雖批欣慰益增慙
直隸總督楊廷璋奏報保定得雨詩以誌事
冬雪京南遜京北春霖京北似京南(去冬京師迤北冬雪優霑而京南分)
(寸不足今年近畿至天津春雨短少京北亦約略相同)前朝正惜潤惟寸保定今
聞逮以三(四月十一日京師自晨至暮雨纔及寸今楊廷璋奏保定自初十酉刻至十一辰刻得雨)
(三寸餘雖較此間略優究亦未為霑足仍難釋懷也)念彼那無稍幸慰對兹祗有
益惶慙盼雲聚矣雲剛聚散復隨之轉不堪
讀宋之問集
附勢瀧州貶實宜雒陽匿豈趙家岐發私終害王同皎
獲罪還因張易之術駁預修三教錄材華獨擅五言詩
未知孰勝雖褒語原是曹劉降格時
江西興安縣舉人李煒年躋百齡來應
萬夀恩科會試三場納卷神采倍增洵為熙朝上瑞雖
榜放未經入彀特賜國子監司業職銜加賞内
府縀疋並親製詩以紀盛事
人瑞期頥儘有云春闈應試未曾聞三場竟得全文字
一命應教奬毖勤雅化育材欣夀世(同時舉子年八十以上賞翰林院檢)
(討銜者有李珩等十八員七十以上當國子監學正銜者有丁福隆等十六員實為從來史冊中所未見)宏
恩錫類祝
慈雲端知欲笑胡安定年詡會昌最出羣
題錢維城花卉十二幀
梅
幾枝斜入碧寥天洗盡鉛華淨且娟那更無端閒佈景
月香水影自如然
&KR1431;
丹葩翠葉娜交加品賽臨安龍井茶漫議不堪供茗椀
朵擎仙露是流霞
紫藤
紫雲嬝嬝復森森無藉流風態若沉獨榦未曾施松栢
别裁寫出渴賢心
桃花
種自西來植沃土周南已詠灼其華景龍學士曾何謂
清婉辭惟樂府誇
薔薇
芳園風物正馨薰笑買薔薇獨出羣裛露掇英如灌手
不知誰稱(去聲)讀其文
杜鵑
間(去聲)綠流丹剪蒨羅天然麗質耐吟哦詩人強半稱思
蜀不識巖花可識麽
魚兒牡丹
曾聞佳種得三湘綴榦纍纍低且昂疑是離騷補花譜
水晶宮裏號花王
櫻桃花
嫩青淺白襯娟娟千葉花開獨可憐莫怪枝頭結子少
從來名實那兼全
紫蝴蝶
徒觀蠕動如生翅縱是翩飛不離(去聲)叢似與南華增注
語栩蘧一任付東風
芍藥
雅淡風情綽約姿侍花王必爾為宜揚州聞說種稱上
惜未曾逢爛漫時(南廵迴蹕每以三月過維揚猶未及花開時也)
荼䕷
瓣纈鵝黃色占中鋸鈎貼榦傲東風園人欲採渾艱致
詎獨秋葵衛足工
罌粟
無香有色謾評讕長短奚如平等觀却笑滿罌堆著粟
祗供把玩不供餐
即事
常山今報到雨勝保陽霑(正定総兵張和奏報四月十一日正定密雨霑灑三寸有)
(餘麥壠大田均資潤澤似較保定所得為優)祗此猶澤靳慙他對景拈一心
無所措三白竟虛占(時憲書按月輪佈九宫遇三白在下俗稱三白落地為多雨之占邇)
(日濃隂頻佈風輒散之雖月逢三白占騐猶虛益深顒盼)幸見雲容佈飛廉作惡嫌
詣
黑龍潭祈雨
十歲之中九望雨無能調幕是誰愆園門曉出祈
靈澤歴歴青郊閱夏田
地潤昨秋多種麥將成失望喜徒云幸看禾黍新秧茁
(今春二三月及四月初旬雖節次得雨然每得不過一二寸麥收定歉矣幸大田新秧已茁則以昨歲秋霖冬)
(雪積潤所致非如往年未得佈種可比而稚秧待澤尤殷益切渴望)看茁新秧盼益殷
作霖自必有
神操顒籲興雲立霈膏石級崇隆仍步禱為民敢復謝
年高
壁詩請雨歴年循慙是奉
天子萬民設曰躬行沿例事更何顔以對羣臣
河南廵撫永德奏報得雨
封章來各省行幸到隨批(清曉詣餐黑龍潭祈雨即於祠旁傳視事因其地遠引)
(見人員不令隨往而各省奏章至仍即時批答也)祈雨兹三叩霑膏聞一犁(永德)
(奏開封歸德河南南陽汝寧陳州六府許汝陜三州俱於三月廿九日得雨四五寸至八九寸不等四月初六)
(七日省城復得雨盈尺河北之懷慶衛輝同日亦霑渥澤披覽雖為慰懷然正當禱雨而來遠慰益殷近盼矣)
遠方農為(去聲)慰近處澤殷徯廹望山雲吐朝隮漸薈兮
即事
幾片雲飄幾點雨倏開霽為倏生風饒知祗益千愁劇
愧是羣稱一念通
山東廵撫富明安復報得雨
正兹渴雨望興雲齊甸霑膏一再聞(富明安奏濟南東昌兖沂萊等府俱)
(於四月初六七日得雨二三寸不等省城又於初十日亥時至十一日巳時得雨四寸近省州縣亦同日均霑)
(膏霔)欣彼那堪觧此惄惄誠還覺是虛欣剛看輕靄天邊
佈旋(去聲)作終風樹杪紛深愧無能調六幕河東移粟計
徒勤(近畿麥苗缺雨即使目前霑澤尚恐收成分數少虧而山左渥被春膏麥田芃茂可望豐收曾諭撫)
(臣仍弛海禁聽商舶販載赴津接濟又京城去歲麥收甚歉幸運東麥二十餘萬石至京平糶至今價不加昂)
(因諭撫臣於新麥登場後察其時值平减即為購辦運京備糶亦補偏救弊之計耳)
西直門外作
春闈既畢例掄元清曉還宮自御園稚黍吐苗膏亟待
宿麰齊穗浪空翻期殷十日更五日愁欲無言復有言
二月青郊此輦度率成孤望向誰論
賦得至人心鏡(得虛字八韻散館試題)
無已德斯備至人名豈虛用心祗應(去聲)耳惟鏡可方諸
照物非求照如他不設如將迎見俱冺内外界胥除皎
皎映常朗存存功詎疎静專象乾馬妙有藴坤輿復禮
旃磨藉澹華金錯袪寧須鑄尹夀罏火費相於
微雨(四月廿六日)
昨日微雨未成寸今日微雨寸未成族雲意謂將大霈
不風仍自徂而輕電光亦滛裔雷響亦砰訇人云地氣
或已接我慮
天道殊難憑晚來視西北薈兮蔚兮山靄增庶幾嘉&KR0584;
中夜零無眠孤望空怦怦
詠四靈
麏身馬足誰傳像扶幼養綏孰識聲祥不祥因聖人定
昌黎作觧義猶精
右麟
堯舜時稱治世符欽明濬哲繫斯乎百三十見漢章帝
以是為祥莫若無
右鳳
養氣含神固不虛先知昭兆那勝書廟堂之上藏巾笥
曳尾塗中自弗如
右龜
神變雲從佐化權為霖施溥利農田法經行健象君德
敢不時乘勵體乾
右龍
題宋人名畫集册
范寬雪江漁艇
遠山如睡玉為冠平江不凍漁舟攢位置依稀富春灘
冬漁弗嘬收嚴竿罟師取魚計多般籪&KR2000;網罛技各殫
皸瘃那避手足寒持鬻豪門供食單苦樂均齊良獨難
畫者寓意觀為(去聲)歎刻削細窮絲髮端而筆意勁而神
完不問可知出范寬(樓鑰云范寬畫刻削窮絲髮而行筆堅勁幅中人物樹石細入毫芒)
(而清勁迥出知為寬蹟無疑此冊各幀俱無欵印而筆墨並臻神妙信非宋人不能因按畫譜所論辨識之)
梁楷蕉石圍棋
綠蕉叢畔聚嘉賓减筆衣巾各有神(梁楷宋寧宗時畫院待詔圖繪寳鑑)
(稱其善畫人物傳於世者皆草草謂之减筆此幅簡勁有致定出楷手)雖是心中無勝負
未如袖手坐觀人
郭忠恕竹林水閣
水閣俯蒼茫何人坐納凉冰盤簇沉李石逕護浮篁境
絶塵凡氣神遊翰墨香輞川圖漫展(忠恕有摹王維輞川圖本見郁逢慶)
(書畫題䟦記李廌畫品亦稱其作樹似王摩詰兹以内府所藏維畫較之益可為忠恕藍本之證)早已
識河陽
宋廸松隂對瀑
松蓋綠隂稠盤陀獨坐留隔溪試遊目飛瀑見擡頭謖
韻相倡和寒光互盪流師承知有自大似李營邱(廸山水師)
(李成又喜畫松朱謀垔亟稱之此幅氣韻瀟灑極類營邱而松隂蒙蔚更可信為廸作)
劉夢松水仙山&KR1431;
斟酌穠纖賦色宜紅&KR1431;白間(去聲)水仙枝雙龍猶印宣和
璽知是曾藏修内司(墨畫水仙瞥見疑是趙孟堅但幅内有宣和雙龍小璽因考宣和畫)
(譜云劉夢松以水墨作花於淺深之間分顔色輕重以此知非趙作矣)
賈師古負薪孝養
閒逸筆描孝養情應緣噬指返柴荆畫圖所貴扶風化
師古真稱不負名(圖繪寳鑑云賈師古善畫人物師李伯時白描得閒逸之狀此幅筆墨近)
(之所繪蓋後漢孝子蔡順事)
李公麟寒林神駿
寒林蔭淺莎結子肥且美神駿弗羈馽齧草而飲水馳
驟無之施鞭筴無之使貌馬自得性龍眠誰並比(宋濓云公)
(麟畫馬貌其自得之性圖中馬俊逸有神固知非他人所能辦)技愈韓幹法意寓莊周
旨
燕文貴山堂會友
勝處四美既具斯時二難亦并語雖弗可聞得大都不
涉塵情(文貴山水不專師法自成規範說本郭若虛而樓鑰亦稱其布置精工别有一種風氣此幅筆)
(法不名一家翛然無塵凡氣非燕家景致而何)
趙昌杞實鵪鶉
畫鵪名取安亦每入食單獨立餐野實得處(上聲)義堪觀
(宣和譜載趙昌雙鶉圖世不經見江少虞嘗云以手捫摸不為采色所隠乃真昌畫也觀此益信)
劉松年老萊戱綵
七十猶然奉二親一家樂事孰堪倫故應寫入南越紙
不負傳將荆楚人歌舞竛竮總兒態趨蹡爛漫任天真
誰云敦禮師承近私淑僧繇早契神(陳善謂松年人物師張敦禮神氣精)
(妙過之此所畫老萊子事實奕奕有神知為暗門傑作)
風雲行
謂風有知乎何以雲聚而即起謂風無知乎何以雲散
而即止百神宜各有所司豐隆胡譲婆庾一至此無劉
昆之渡河爾風蓬蓬從孰是有赤烏之投潭爾雲漠漠
從應矣少讀子輿言王無罪歲理風乎雲乎信何辜所
以致斯實不能恕已
五月朔日作
渴雨意徒顒羲輪那駐蹤已愁臨仲夏聊幸逮分龍(埤雅)
(五月謂之分龍言夏多雨龍各有分域也)佇即霈優澤庶猶蘇苦農龍舟閒
繫岸節事不勞供
賦得桂枝生自直(得良字八韻朝考題)
物各具本性木推桂性良種從天上落疑帶月中香朽
壌那能育靈區始肯藏枝生無屈曲粟綴有芬芳叢灌
惟逹上隂森詎藉傍四時恒此綠五色占(去聲)其黃卉譜
友稱栢食單匹祗薑小山如可賦待作棟兮梁
山東廵撫周元理奏報得雨
昨月廿五微雨零不成分寸增惶怦孰知山左即此日
復霑三寸歡民情(周元理奏省城於四月二十五日自未至酉得雨三寸近省各屬相同大)
(田得此滋培秋苗更為有益京畿是日雖有雨意而霑不及寸覽奏彌覺慰以滋愧耳)彼民此民
同廑隠豈以慰遠而忘近日甚一日歎乏計諉諸氣數
吾何忍
題惲夀平山水小景
水村清曠
茅店沙汀向遠空幾株疎樹颯秋風水村展證子昂卷
(石渠寳笈有趙孟頫水村圖卷)結構雖殊氣韻同
清溪釣艇
平湖一艇小如梭織出輕綃萬頃波意不在魚都觧道
既然把釣又云何
蘆汀秋晚
綠水平沙弄影差老枝花重不勝垂衡陽浦上雁聲斷
正是驚寒欲宿時
沙洲平遠
氣已中和水抱洲境兼藴藉樹吟秋分拈不觧為合作
小景疑還笑陸游
雙峯聳翠
傑峙凌空映碧潭大峯卓立小峯参相當非是張旗鼓
漫擬西湖北與南
夜山雲宿
山藏雲脚雲如宿雲護山腰山若飄正我屏營極望澤
為霖霶霈冀崇朝
叠嶺重泉
幾層峻嶺幾層泉泉似琴調嶺畫懸驀憶萬松寺(在盤山)
入路清人耳目懶鳴鞭
嵐扉煙曲
武夷九曲是耶非靄靄巖嵐護似扉偏祗浮煙關不住
任他飛去任飛歸
雨(五月初四日)
自晨霏細絲申刻乃霶&KR2621;劚地潤三寸開雲霽片時惜
哉兩眉蹙恧矣一心知那更稱聊慰惟殷繼霈施
端午日詣
暢春園問
皇太后安
雨潤纔三寸曰霑實自瞒敢疎午日謁那博
懿懷寬依例菖蒲戶懶看糉黍盤兩年闋慶節(午日例奉)
(皇太后於御園觀競渡昨歲及今俱以盼雨未展節事詣暢春園問安)調幕愧無端
直隸總督楊廷璋奏報麥收分數詩以誌事
方伯報麥收約計七分書是疑為慰耳其語誠信乎細
觀具清單各府原分臚歉者五六分豐者八分餘(初閱楊廷)
(璋摺稱通省麥收分數核計約在七分以上疑所言不足信及細覽所列各府清單則自五六分至八九分臚)
(陳州縣各數歴歴可按其說又似不妄第京畿盼澤甚殷不能因遠慰而紓近恧也)截長補短間
七分允非虛通省固合筭一縣斯向隅遠豐而近歉其
咎益恧吾無已效惠王移粟為早圖(京師及近畿麥收現俱歉薄勢不得)
(不似去歲之運麥平糶以資接濟而豫東二省麥並豐收因勑兩撫臣各購麥十萬石運京供糶並令山左仍)
(弛海禁俾商販流通益裕民食)
御製詩三集卷九十七
