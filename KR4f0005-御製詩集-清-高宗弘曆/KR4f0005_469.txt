御製詩五集卷七十八
古今體八十二首
新正幸御園作
迎禧行令例新年來賀兼增外域駢三接每教手頒賜
一時或有面詢宣(每歲上元日例於御園之正大光明殿賜宴外藩蒙古並回部及各國陪)
(臣等每掄召至御座前手賜觴酒或偶詢其部衆年景情形凡蒙古回部語皆所素習不藉舌人相傳惟今歲)
(新來廓爾喀使臣則須重譯耳)御園燈火非誇富屬國觀瞻合答虔雖
是假山猶積素優膏希霈又殷然
題涵雅齋
書屋四宜側(安瀾園内四宜書屋之側即為是齋)有齋涵雅稱忩明滿留
日池淨半餘冰最合讀書好底誇似畫能近教協律吕
(近年閱朱載堉樂律全書其樂譜内填註工尺等字而不注五音又將烝民思文諸詩譜以豆葉黃等曲牌名)
(尤為俚俗既訂其謬誤復勑定詩經全部樂譜駢注五音俾人人知今樂之五六工尺上等字即古樂之宫商)
(角徵羽用彰援俗入雅之意)納景總堪徵
新賞室
融和雖意露陶冶未形呈可識貞元運莫非天地情梅
心擕臘馥柳眼望春明小坐憑新賞不孤斯室名
知過堂口號二首一韻
知過後曾剏作罷葺前修舊不能無(此堂就慎修思永殿後之室名之即)
(泐向所著知過論於壁近年並無剏修工作然舊有工程不能不隨時修葺以復舊觀每對此論仍引以為愧)
是為過抑非過也每坐堂增慚愧吾
有其成那能無壊無有幻中有幻無輸與書堂弗生見
兩章多事笑吟吾
履吉齋有會
齋額卦之履元吉在上九易道所包廣亦在人自取履
上即乾上五爻歷以久進退不失正考祥慶大有其騐
四年間
昊恩能若否
貯清書屋口號
書屋由來稱貯清謂無些子俗塵縈設如以小喻其大
方寸之中八表呈
題敦素堂
商也啟言詩素契為學始詩詎非綺言在知先後己綺
合後以華素宜先近理而理要在敦是我名堂旨堂前
冰影呈害不視乎此
澄虚榭
水澄榭之虚冰澄榭之實今朝榭所憑虚實箇中得瀛
海面前呈半凍半融釋虚實合撰佳而總澄為極對之
以一心於何覓形色
倬雲樓寄意
齊雲王氏記曾提(齊雲樓見王禹偁黃岡竹樓記樓在蘇州府丁丑南巡雜詠吳下古蹟曾)
(有詩)是倬無心用擬題(御園中諸題率皆用内廷翰林所擬)歷久已忘如忽
耳即今偶見乃夔兮白詩晚寄瀟而灑周雅旱同咨與
齎此際初春胥異彼聊因七字寓閒躋
理性居有會
天命之謂性子思述仲尼(朱子中庸集傳第一章下云子思述所傳之意以立言又)
(云其下十章雜引孔子之言以明之蓋以其下十章冠以仲尼曰子曰而此章獨無然既云述所傳則非傳孔)
(子之言而何)道實備乎已其理更借誰朱傳謂下章乃引夫
子辭吾謂失精覈冠履似倒施
上元前日近支家宴得句
近支例以節前宴耄弗見兄惟見昆(近支皆今在皇祖孫曾輩坐者)
(惟諴郡王為予幼弟並無一兄矣按爾雅釋言昆後也昆命元龜垂裕後昆可知昆乃弟之稱朱子解謂他人)
(昆為兄蓋泥於前二章謂父謂母之意遂曰謂兄實過於拘墟耳不知謂弟非近之之意乎)既喜彬
彬更濟濟于時語語復言言笙歌晝用宣行葦(是宴用篤宗親)
(之誼但卜畫而不卜夜歷來如此至嚮晚命御前大臣等率外藩及各國陪臣觀燈火則又以示柔遠之道耳)
燈火夕當示外藩載錫欣看十齡壯心希六歲抱來孫
題和闐玉周亞尊
良質和闐命琢磨堪嫌俗樣巧祛他西清古鑑式教肖
周代亞尊傳不訛却笑可珍因厚薄底須有響羡環珂
無過一閱付高閣自哂此非癡則何
題李公麟畫郭子儀單騎見虜圖
涇陽不肯守孤城單騎權為見虜行扣馬力違郭晞諫
步莎手任葛羅擎吐蕃回紇心咸服元振朝恩妒那傾
寫像公麟肖神表一言以蔽曰誠明
上元鐙詞
羲卦吟成四十章(自戊申年始上元鐙詞八章每章嵌一卦名計至乙卯年六十四卦適全)
(上年壬子吟至解卦已得四十之數矣)所餘次第答時慶禮輝三五未可
損其道由來煥大光
放鐙甫過下舂合弗肯耽看入夜時長此安窮有何益
每當樂處必厪思
有司静待御音宣一點飛星萬燭燃健說决和神且速
恰如夬彖所云詮
行慶情殷聯内外無過不及用其中遵經述史漢典在
品物成章姤義同
漢典曾聞稱太乙耕祈黍稲織桑麻雖云切寓勤民計
萃盛應虞踵事華
東郊初夕一輪升幾(平聲)望惟冲體示應(今年憲書正月十六日方值望)
可識人間無爽度蓂開十五有明徵
廓喀(平聲)不待困而降(福康安等征勦廓爾喀自濟嚨進兵七戰七捷廓爾喀望風膽落不)
(待兵困其陽布城業已再四乞恩念其誠心歸順因即加恩允降)西覲陪臣列以雙高
麗暹東土扈北桂交使復羾南江
城闉不夜古今同霄月衢燈光徹通萬井熙和上元景
四朝休養百年功
節後一日罷宴及觀燈火作(是日值月食)
薦紳藩服共茵聯翼節傳柑例有沿(每歲是日小宴廷臣晚間仍令外藩)
(蒙古回部及各國使臣於山高水長與觀火戲亦相沿舊例也)玉魄却逢遮地影冰輪
未可謂時遷(是日月食在卯刻雖節宴燈火時久已復圓然究弗安於心且新正錫宴頻蕃偶停)
(是宴亦無關緊要耳)春秋弗記雖存帙卿士惟省(平聲出左傳杜預注)合罷
筵七字不妨聊紀景伊予凖酌亦應傳
畿南山左昨歲旱念切徹懸實曰宜縱是賑蠲不餘力
那能溝壑便忘思承筐行爵姑且置掞筆攄箋尚可為
咨爾進規休頌者老來多懼合胥知
題文源閣
罷宴兼停燈火繁(月食禮宜罷宴而連日節宴燈火頻繁今日偶停轉得清閒之趣)消
煩小憩合文源得閒於是惬清思不見何當信諛言(宋神)
(宗時司天奏四月朔日當食神宗自三月即避殿減膳降天下罪囚一等至是日雲隂不見食王安石等進賀)
(以為聖德所感云云向批通鑑輯覽蓋曾鄙其貢諛此次月食卯初一刻六分初虧辰正初刻一分復圓至卯)
(正一刻十四分月已入地平即不見食此亦可以諛詞稱賀乎)春夏秋冬羅四庫魯魚
亥豕覈三番(四庫全書原設之分校總校等若果當日盡心校對何至錯誤連篇累牘丁未夏駐)
(蹕山莊偶閱文津閣書見其錯誤甚多即命皇子及扈從諸臣先加校閱並令在京之皇子大臣𣲖大小臣工)
(二百餘員詳校文淵文源二閣之書次年令原充總纂尚書紀昀率同從前疎漏之總校分校以次逓校文津)
(文溯二閣之書前年又因看出錯誤罰令紀昀等將四閣書重加校對前後蓋已校覈三次可謂不遺餘力在)
(諸臣先後優叙罰令重校亦無可置喙稱屈而四閣之書庶可稱善本矣)雖然程督弗遺力
掃盡塵寧免尚存
趣亭
閣峙文源歷久時小亭對面翼嶔嵜羡他飽飫詩書趣
恒以無言自領之
月臺
假山高下疊峰嵕左首平臺正向東却以園西宴燈火
(御園之西為山高水長每年上元節於此陳火戲)孤他佳句米南宫
蔵密樓得句
委宛得層居遂以蔵密名斯雖述易言而吾更有評潛
脩貴洗心明揚要通情大公而順應夫豈獨善能吉凶
同民患繼言理實明
静娛書屋
書屋曰静娛娛豈由書屋静亦弗在外有娛即鄰欲人
生具天性朱子語真淑(朱子詩經集傳序云人生而静天之性也感於物而動性之欲)
(也)題額似緒言默會養清福
題獅子林十六景
獅林本是金閶景數典元明訂始全(倪瓉有獅子林圖世遂傳為雲林別)
(業而實非也瓉圖舊蔵石渠寳笈其自識有如海因公宜寶之云云及後得徐賁為如海作獅林十二景幀閱)
(陸深䟦始知為僧維則所居如海乃其三輩弟子也又陸䟦詳姚廣孝輔永樂成功後見其師於獅子林事考)
(訂沿流始為詳偹)春孟餘閒來一豫題詞瞥眼又三年
右獅子林
月樣横橋截水中喻形或又謂之虹一從名象世間起
似此躗言那可窮
右虹橋
世事有真必有假真恒鮮矣假恒多沿流如是奚底止
豈獨山哉奈若何
右假山
春物由來未冶昌雅堪静觀(去聲)不須忙憑忩却欲問其
趣堂納景乎景納堂
右納景堂
層閣臨溪閟且清每觀真蹟一怡情(倪瓉清閟閣多蓄古書畫是閣即選)
(瓉真蹟六種蔵之以存其意)江南塞北紛呈矣(避暑山莊清舒山館南亦復度地規倣名)
(曰文園獅子林雖皆數典倪迂而塞苑山水天然景致尤佳轉覺雲林所圖畫未足副名耳)欲笑雲
林未擅名
右清閟閣
水裔横橋步屧過架藤其上綴婆娑葉猶未吐花真遠
騁目虛懷杜句哦(杜甫詩露裛思藤架)
右藤架
巉巖有路亦堪升曲棧稜途疊幾層濟勝自強寧在此
高年一顧不攀登
右磴道
特立峯巔一蓋披峭寒颯景曉春時暫憑迴顧孤亭語
四季峯姿爾占宜
右占峯亭
春景未酣清則是書齋向暖淑誠宜兩言漫擬尋常額
西苑分明
聖典垂(瀛臺淑清院乃仍其皇祖御筆也是齋敬義)
右清淑齋
綴景園中無不有香幢略寫梵家風設云佛合忘憂喜
我則憂民未肯同
右小香幢
四庫五車紛萬卷一言以蔽要探真齠齡佔畢兹耄耋
真尚未探愧每頻
右探真書屋
樓忩景納四時多春合言春值始和試看稜間度曦影
刹那弗住肯延俄
右延景樓
魚陟猶艱盼浪浮春遲半凍舫仍收(今歲立春雖過然正月中旬解凍纔)
(半予又素惡其打冰獻勤背隂處尚不能行舟也)興來欲笑襄陽老畫裏將何
作卧遊
右畫舫
室名數典自盤山(盤山亦有雲林石室)石態雲容相對閒却似老
迂為首肯雅宜號永住斯間
右雲林石室
池波碧尚凍為阻林碧亦遲春未昌仿彿虛軒曰何礙
横之義具兩應忘
右横碧軒
甕墻隔水可稱門來往冰床此溯源今日却因生别解
合其顛倒鄭家言(漢書鄭崇言臣門如市臣心如水)
右水門
題曠然堂
溪堂枕碧漪明照暎檐楣長(去聲)物本無矣虚懷自有之
風輕紈弗起月淨鑑恒披絜矩於何是施乎政允宜(曠然)
(即廓然而大公也)
直隸總督梁肯堂山東巡撫吉慶各報得雪詩以
誌事
畿南山左各謄章為澤縱微究始祥(梁肯堂奏正月十二三等日正定等)
(府州屬之贊皇等州縣得雪二三寸不等其磁州得雪五寸尤為優渥吉慶奏山東省城正月十三日自子至)
(寅得雪除融化外積厚一寸并據長清禹城泰安肥城平隂東阿東平茌平等八州縣報同日得雪一二三寸)
(不等該二省上年冬雪頗優兹又各得雪澤雖未為普霑渥澤而春膏所被亦叶農祥)偏縣州雖
非普省寸三二亦利農場昨冬可恃深盈尺半月已教
望以長邇日每隂旋(去聲)開霽恐如去歲惕無遑(前歲冬雪未能)
(優足上年正月内得雪三次又皆小寖尋盼澤竟至愆期去冬之雪盈尺有餘刻下麥田雖潤固不若去春望)
(澤之亟然新正已過半月復切厪念恐如昨春之日引月長耳)
詠周父乙手執戈觶口號
是器久圖西清古鑑置博古閣中幾暇偶撫玩之
遂成口號
名留父乙觶傳今手執戈銘篆可尋旨酒因思大禹戒
較於饕餮義猶深
題俞舜臣多黍久安圖
黍熟三秋粒下垂鵪來九旅啄争之展觀詎在玩生動
義喻久安厪慎思
節後含經堂
節後復臨兹光隂速弗遲雖稱三白渥(去歲冬至月下旬連朝得雪深)
(至逾尺雖符陶朱公書臘前三白之占而踰月未雪又切懸望矣)又切一時思庭柳已
含意盆梅豈礙姿軒忩如昨歲望雪亦如之
題益思堂
思存心以内詎由物之外斯堂曰益思似藉景所會試
想耳目食心官必有頼然而貴乎正克己要為最柳綠
與花紅小哉躭則害設必取相資架束詩書在
接葉亭口號
春稚由來葉未施接亭突兀祗寒枝却看駒影階前過
瞥眼濃隂會有時
納翠軒
文軒疎且敞佳景納無遺然值春方孟千林翠未披顧
名似略孤其副亦有時因而生别會趣佳在先期及至
當目前熟見復何竒寄語欲速人諸宜絜矩思
玉蘭堂
昨歲西巡空過期新年春稚略須時譬如君子含芳德
未易與人輕見之
藴真齋有會
虚齋祗空空夫何真可藴即便有所設物也無知允然
則兩字題或類躗騁吻繼思譬方寸萬物備一本一真
莫不真納物誠無盡人即齋之心是藴廓且敏斯實真
非假五字識其凖
恒春圃
曲折疎籬有路通却遲柳綠與花紅於何識得恒春意
善長(上聲)乾元方寸中
深寧堂得句
有石迎門峻有篁護徑玲來恒延步遠憩每致情停几
對忩櫺淨架披書簡青適當萬幾暇深處意同寧
夏隠亭戲題
一亭四面繞林枝常見惟應隠夏時設以風流人比擬
是誠靈寳賈希之
安南國王阮光平故詩以賜誄
外邦例以遣陪臣展覲從無至已身納欵最嘉來玉闕
懷疑堪笑代金人(安南在元明時如陳日烜莫登庸黎維潭等俱以懷疑不敢親身入覲皆)
(進代身金人蓋中朝威信既不能畏服其心徒貽黷貨之譏最堪鄙笑若阮光平親至山莊瞻覲愛戴之情不)
(啻家人父子為史牒所未有朕之禮遇亦不忍不加優異耳)秋中尚憶衣冠肅(阮光平在)
(山莊懇賜天朝衣冠因於筵宴之日賜紅實石頂三眼翎冠金黃色蟒袍四團龍褂並諭以回國後仍應用該)
(國衣冠恩義可為兼至)膝下誠如父子親七字不能罷哀述憐其
忠悃出衷真
山東巡撫吉慶河南巡撫穆和藺各報得雪詩以
誌事
齊疆續報其別府(吉慶昨奏山東省城暨長清等八州縣於正月十三日各得春雪兹又續)
(奏泰安東昌兖州沂州曹州五府濟寧臨清二直隸州所屬之新泰等四十一州縣均於十二三等日先後得)
(雪二三四五寸不等)豫省亦陳兹始祥(穆和藺亦奏河南省城於本月十二日酉刻至十三)
(日戌刻得雪除融化入土三寸仍積厚三寸並據開封歸德彰德衛輝懷慶河南各府通屬暨南陽府屬之南)
(陽等六州縣汝寧府屬之汝陽等五縣陳州府屬之淮寧等五縣許州塈通屬汝州屬之寶豐陕州暨所屬之)
(盧氏光州屬之固始各廳州縣先後禀報同時得雪自二三寸至六七寸不等)都值新年幸園
日(皆正月十三幸園日)却慙厪望惕情惶(是日此處隂而未雪)雖當月朗燈
明燦祇盼雲同雪渥忙左近縱逢澤微霈(同日又據貝子弘謙暨馬)
(蘭鎮總兵愛星阿等奏該處本月十九日夜間得雪三寸餘又天津鎮總兵蘇寧阿奏查看河道十九日行至)
(静海縣夜間得雪三寸雖俱未優渥然已蒙霈澤惟此間尚未得春膏殊切盼望耳)獨斯尚靳益
徬徨
夜雨(正月廿五日)
近每隂旋霽忽聞雨五更孟春逢訝鮮望雪念酬怦惜
祇成分寸看隨放曉晴澤乎可弗記繼霈盼仍縈
五日前雲作未霏誠惜哉巡漕御史處馳驛奏章來(今日)
(巡視東漕御史閻泰和奏十九日行抵嶧縣該處得雨約計入土有二三寸於麥苖大有禆益)雖曰二
三寸亦資麰麥培拈毫籌近遠慰惜兩情催
節後萬夀山曠觀齋作
曠觀千古上則已有惇史曠觀四海遥實亦無邊鄙曰
此山水間信乎其小矣然則所觀何曰在人與已觀人
念民窮觀已省私起是故偶臨齋率生慙愧耳
澹寧堂
澹則言乎水寧應寓在山斯堂兼兩勝是日憩餘閒設
曰知仁樂亦惟方寸間
賜居緬
祖德(暢春園内有澹寧居昔年弗忘皇祖曾賜予居之兹以名是堂舊也)何處弗心關
花承閣
春意初融未冶怡女夷享帚故為遲層欄俯視白駒隙
承砌紅消會有時
水周堂
春水初生際溪堂小憩時曰周無不足以義有餘思三
府昨年旱(去歲河間天津保定三府以夏間缺雨秋禾被旱雖當即發帑截漕優加賑恤新春又復)
(加恩展賑然能否一無失所仍為厪念)萬民此日飢雖頒加賑旨可得一
無遺
題愛山樓
有念能無愛與憎其間雅合擇相應佩蘭惡(去聲)臭當獨
慎樂水好山各具徵舉一於斯二堪識春和恰值景偏
勝已怡可忘吾民窘例賑早教兩月增
搆虚軒
崇嶺降且止別岡勢復擡北瞻極空闊南眺聳崔嵬(是軒)
(在萬夀山北别一峯頂)漫惜三春遠應知萬景該興言何以搆原
是自虚來
題雲繪軒
春繪欣(謂將作雨)而夏繪愁(恐其為霖)蔚英出岫自悠悠在雲無
意為聚散於我有心殊喜憂安得興(平聲)消總如願可知
期望率難酬即昨夜雨曉而霽復增望澤因田疇三年
屈指將歸政近矣其時兩罷不(謂春時望雨夏月愁霖)
集古玉印百庋檀匣因作歌
禁中古印集所有數(去聲)得其百胥瓊玖鼻腹窠紐燦紛
陳覈之印譜皆合偶小璽私章各具名忠惟蘇武傳應
首吉語例以兆佳祥言夀言昌各臻九彙玉銅牙曾每
為(内府舊貯秦漢玉印一十有六曾系以詩及明賢牙章一百六十二方丙寅年曾匣弆之並為長歌丁未)
(又將古銅章二百四十四方分為仁義禮智信五部弆以匣亦曾題什)兹之集玉同享帚
雖云好(去聲)古薌文房旅獒玩物或違否
宋人寒林樓觀圖
層疊樓臺惨澹林高低一例積瑶琳富家置酒暖烘座
赴客騎驄雪灑襟勞逸眼前如說偈精神筆外自標吟
李成品格猶北宋疎宕漫從四氏尋(謂元四大家)
湖北巡撫福寧奏報得雪詩以誌慰
昨冬渥被雪盈尺未免心懷汜勝欣自悔不當一念肆
却教佳信遠方聞(此間冬雪固優而春膏近每深厪念日前雖據保定山東河南等處各報)
(得雪今福寧又奏湖北省城於新正初二又得雪除融化外復積厚四寸並據各屬禀報同日均霑極為優渥)
(是遠方雖已慰懷近地仍為顒望)憂惟先則誠然耳樂以後斯豈易云
遥幸楚民獲綏屢益深戒滿勵乾勤
翠照軒口號
翠未鋪林誰作照高軒今日似孤名却看階下喬松在
豈不蒼然獨老成
静虚齋
齋不期其虚人自合斯静一二二而一每致意為永檀
架芸縹緗繙閱宜何等濓溪太極圖因心宿所領知而
行實難憬然發深省
景暉樓
冬景過寒夏景烈惟欣春景靄和暉安堯温舜有如此
四表三苖無不歸
山東布政使江蘭巡漕御史閻泰和各報得雨詩
以誌慰
雨雪關農務衆知我念勤凡當逢澤霈無不達宸聞巡
界齊河報(江蘭奏前赴茌平高唐等處查辦恩賞口糧二十三日行至齊河地方得雨寸餘並差查)
(附近省城各屬亦幸一律均霑)視漕嶧縣欣(閻泰和奏前赴臺莊迎催南糧十九日行抵嶧縣地)
(方得雨入土約計二三寸)詳查俟撫奏(江蘭並奏現在雲氣濃厚雨勢廣遠俟查報齊全詳請撫)
(臣彙奏等語東省頻沐春膏麥田倍當長發覽奏深為欣慶)額手慶春耘
德勝門外作(正月二十九日)
祭
社經筵胥正務節過(平聲)例事禁中還懷柔莫若勝惟德
讌愷應教歸以閒途有塵揚厭而度田無雪積望為艱
因循恐至去年况(昨年正月亦望雪正殷今日見道旁麥田積雪既消尚未得及時甘膏迴)
(憶去春望雪以至望雨恐又因循以至如彼實已切惕息矣)盈尺臘前慚憶間
山西巡撫蔣兆奎報新正得雪之作
新正初赴御園時得雪尤佳已切期誰識其朝晉之省
甫過中節(雨水為正月中)澤為滋(蔣兆奎奏山右新正初六日省北之大同寧武所屬州縣)
(得雪二三寸不等太原省城繼於十二日密雪竟日除消融入土外積厚尚三寸有餘并據太原府屬及平陽)
(潞安汾州澤州蒲州各府遼州沁州解州絳州霍州隰州忻州代州平定各州所屬州縣先後禀報十二三等)
(日得雪自三四寸至六七寸不等不特省南已種宿麥愈資發生而太原及省東北各府州屬播種春麥之處)
(翻犁伂種俱屬大有禆益)雖然彼此皆吾土却以近遥厪我思日引
月長移望雨(此間廿五日夜得微雨不過及寸雖於麥田不無禆補然日内究得繼霈優澤為慰)
(耳)雲乎每問夜何其
安徽巡撫朱珪奏報得雨詩以誌慰
新正中澣北方雪却似江南春雨佳兩界寒暄殊若此
一心較量總無涯近聞齊魯先蒙澤(昨據山東藩司江蘭巡漕御史閻泰)
(和各奏齊河嶧縣等處均已得有雨澤)誰識歙徽亦與皆(兹又據朱珪奏正月初六七十)
(三四等日安徽省城得雨入土深透二麥菜蔬暢茂青蔥民情極為歡豫)獨是近畿盼優被
齋居那得刻舒懷
題漢億年無疆瓦歌用前歲題漢未央宫瓦歌韻
前歲偶題未央瓦古物沕穆見曾未因之質以西清硯
歐譜米論詳悉識(前歲得一漢未央宫瓦其形製半錯䋲紋半是平面外若麤笨撫仍細潤)
(並無鄼侯之名蓋未央宫瓦以億萬計原不必盡鐫監工者之名也乃定為未央真瓦並系以歌因憶歐陽修)
(硯譜言古瓦少真米芾亦云相州土人自製陶硯在銅雀上是宋以前已有偽為者而内府舊藏有漢未央瓦)
(硯三亦半疑其非真矣兹復得一瓦形製與前年所得無二惟彼瓦當所刻云未央長生四字此瓦刻億年無)
(疆四字或係别一宫殿之瓦而其同為一時所製則無疑義)兹器復瓦而非硯竒(讀為)
(基)偶物理聯前二半䋲紋及半平面厚薄長短一例是
(叶)圓頭所刻乃各殊舊者未央長生記新者刻億年無
疆小篆至今存四字撫不留手冺鑿痕於簡勁中具精
細晉宋贋製夫豈能清賞憬然餘惕意為君所好(去聲)可
弗慎視此不脛詎美事
總河李奉翰等奏報南糧首幫入山東境詩以誌
事
乙巳以來漕多脫(乙巳年以河南安徽等省被旱洪澤湖水較少清口微弱不能抵黃致有)
(停沙又以微山湖水收蓄不及舊誌亦致不能濟運頻年有截漕守凍情事因再三申諭南北河臣妥為辦理)
(節次命管幹珍和琳分投督令疏通淺阻又令明興馳往山東將支幹各河一律疏濬於是微山湖水收逾定)
(誌南北運河始得通暢自己酉以後全漕率於中秋前抵通而回空船隻方能不悞冬兊冬開舊制事在人為)
(理固不爽)督催疏濬每厪吾近年幸覺如期到昨歲復勞速
運呼(惟上年又因直隸景州一帶春夏之間雨澤缺少運河淺阻致二進三進幫船過天津關有脫幫十)
(七日及三十餘日者此固未可因循復啟疎懈之漸然亦實因水淺所致且幸而催運遄連已扵六月廿九日)
(起卸完竣計至秋初迴空之船可抵水次是尚與近歲無殊耳)江廣開行已攬牘(近據陳淮)
(奏江西贛州首幫漕船於上年十二月初一日間行其吉安廣信等十三幫均於初三日起至二十二日全數)
(開行上年正月姚棻奏江西各幫於十二月二十五日全數開行較從前已趕早一月而上年又早二日矣又)
(據福寧奏湖北漕船於十二月十二三等日開行姜晟奏湖南漕船於十二月初五日開行至十六日全幫已)
(掃數出境)淮齊逓進此登途(至南糧漕船據李奉翰等奏頭進首幫及淮安衛頭幫三十四)
(隻於正月二十五日入山東黃林莊境隨後之火河前揚州二三等幫亦即銜尾前進其東豫二省漕船據吉)
(慶奏於正月初二三等日開行至二十四日亦全數趲出德州境是今歲漕運既不悞開兊舊制將來抵通之)
(期自當益早)毫釐失致千里謬可曰不親細事乎
詠古玉掆頭缾(有序)
呼此缾為輞頭者不知起於何時内府最多不可
屈指數今查輞字不載字典類其韻蓋掆字之訛
字典音岡去聲亦作平聲又字林稱捎與掆皆舁
也蓋古時舁輅輦或以此飾竿頭其無底而通亦
一證也今定為掆頭舊訛為輞者亦不必更易
掆頭本舁器(晉書輿服志有&KR0008;鼔唐書儀衛志有掆鼔繹史載歸蔵書云黃帝克蚩尤作棡鼔曲)
(之制蓋&KR0008;掆棡三字同音岡而三書各訛寫記載之舛可知然總不出舁鼔以行今祭祀導引之樂二人舁鼔)
(以合奏衆樂亦其一證)以穿木無底後人用為缾作膽置其裏(後人)
(稱為掆頭缾則不得不作有底之銅膽器置其中以盛水育花是器中之銅膽缾青綠暈身蓋已閱千年矣)
閱質即穆神撫文不留指銅膽已千年掆更不知幾
御製詩五集卷七十八
