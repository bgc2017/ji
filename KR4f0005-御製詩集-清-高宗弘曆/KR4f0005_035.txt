御製詩初集卷三十五
古今體五十首丙寅七
歲在丙寅序行金昊有秋叶慶景物咸和敬稽
皇祖時曾舉瀛臺錫宴之典宗親咸與爰循舊制集王
公宗室等於八月二十七日瀛臺宴賞用展周
親因成三律
露色煙光靄禁垣昌辰嘉宴會親藩榖登萬寶真成瑞
菊先重陽已泛樽拂檻蘢葱木有本拍堤汪濊水宗源
何湏禮數拘酬酢同是
神堯膝上孫(是日并召朕同行弟兄無爵者亦逮)
雁齒紅橋玉影明壺天縦目儼蓬瀛拂招林牖風光美
負帶煙霞景物清笑語從容伯兮叔獻酧交錯弟扵兄
一堂敦睦家人吉却陋山河帶礪盟
綺䟽晴旭麗曈曨樂事天倫和氣融徐進雕槃瓜有瓞
緐滋釦砌樹連叢情抒共許飛吟管興洽偏思駐漏筩
行葦歌成欣既醉高秋樓閣靄春風
是日宴間復成六韻
秋煙靄顥空晴旭上宸楓情闊十年久(朕御極十年矣因循未得與近)
(支昆弟羣從歡會今秋西成萬寶適以在宫始開宴扵瀛臺云)歡殷一日中螽斯歌揖
揖(是日與宴者凡百人其有事未至者尚復五十餘皆皇祖親孫並曾元也)燕喜樂融融
乍可方觀梓何湏待翦桐銀潢兼玉葉
祖德與
宗功
聖日高懸處承恩膝下同
我
皇祖時曾集大小臣工扵瀛臺宴賞甚盛典也兹因西
成豐稔百物蕃昌扵八月二十八日賜宴公卿
庶僚扵瀛臺以昭繼繩宣豫之意得詩四首并
示諸臣其欲賡韵者聽
趯陂鵷侣接鳴珂霽宇空澄氣色和共喜向筵開早菊
多緣紀歲得嘉禾柏梁臺畔騰牋集仙萼亭邊載筆過
緬想
虞廷傳盛事颺言何以繼賡歌
鏡中樓閣五雲稠皎日揚輝素景浮湛露詩成天酒下
蓼蕭樂作徵招流曲江早獻千秋鑑梁國還登太液舟
三世方明陪御賞(大學士張廷玉之父曾侍共陪皇祖西苑宴賞今與其子若靄此會)
(亦盛事也)從教佳話冠螭頭
璇霄猶覩曉蟾娟濟濟冠裳擁慶煙丹粟香中陳桂醑
玉山頽處酌瓊筵崇牙徐聽鈞天奏高閣遥聞晝漏傳
此日含毫多沈宋昆明漫數景龍年
蘢葱雞樹翠華留相悦君臣共唱酬鎬上宴開惟卜晝
樓前酺賜正登秋在隂鳴鶴方靡爵樂藻遊魚不避鈎
試問彬彬玉堂客瀛臺然否即瀛洲
秋日瀛臺集臣工宴賞既仿柏梁體聯句復召大
臣及内廷翰林等三十八人用唐臣李嶠侍宴
甘露殿詩為韻依前歲翰苑故事朕成首什及
末章羣臣以次分賦
蘭舟玉蝀風珂馬金鼇月令日秩威儀文筵盍簮笏
皇祖垂芳型元臣會華髮旨酒扵以柔晚香猶未歇拈
詩得李嶠成序懷王勃申咨山甫儔其何補衮闕
白蔵昌百嘉西苑駐重牙翔鳳(閣名)馡香穗遊龍(舟名)捲浪
花喜因歌黍稌政可問桑麻水影含橋直山容入座斜
杯浮漿是瀣&KR0777;進棗如瓜侍宴詩成處還看飛暖霞
賜宴後憩流杯亭集臣工四十五人聯句用十一
真韻
(御製)載溯九經義肆筵百爾臣寥天懸朗日
瑞露湛清晨歲稔叨
天貺民康賴
聖仁冠裳欣濟濟(臣張廷玉)禮樂此彬彬在藻魚心樂依松
鶴意馴林英敷釦砌(臣福敏)柳影拂絲緡允矣光而
大其如愚且諄座中鳴玉珮(臣陳世倌)苑外襍朱輪既
惬歌多稌惟應祝大椿民風真樂愷(臣史貽直)物候盡
平均杞梓無遺用芻蕘亦並詢農祥占上瑞(臣劉於義)
(御製)禊事學春辰勝會方亭午佳辭論受辛許扶靈夀杖
(大學士張廷玉福敏皆年逾古稀是日並許扶杖而行)
容接綺羅裀
令典方逾甲芳筵再啟寅境開仙籞勝(臣梁詩正)地與
禁垣鄰遠嶼明霞纈層欄曲徑循雑花憑點綴(臣王安國)老
樹鬱輪囷葉墜黃飄袂泉飛碧繞身鴈書天帛字
(臣彭維新)魚織水紋紃亭迥雲隂矗廊紆竹裏廵綠房
低未折(臣阿克敦)朱實綻初勻萍斂纔通舫枝欹欲碍
巾菊芳杯共把(臣汪由敦)
(御製)蘭秀佩堪紉水態澄金練山容聳碧峋華林底試馬
郊棷已遊麟蕩蕩皇圖遠平平王道遵豈惟榮李
嶠(臣蒋溥)莫漫擬王珣高翥
翔鸞閣平飛畫鷁䑳履豐歌有慶(臣德齡)錫福被無垠似
雨懸淙急如螺列嶂皴卿雲歌縵縵(臣歸宣光)螽羽願
詵詵湁潗趨瑶嶼沿洄達玉漘履随百辟列(臣塞爾赫)
策紀萬祥溱麟弄惟同楦琴材不棄橁開筵迎綺
旭(臣彭樹葵)
(御製)縦目向蒼旻進退多魚雅威儀更秩旼何湏三爵限
行看萬方臻紆綬多黎獻弹冠到隐淪遶亭泉㶁
㶁(臣鄧鍾岳)依樹石𥻘𥻘寶篆噴蘭麝祥煙擁柍振惟
應戴高厚(臣陳惪華)何以廸忱恂跨遠吟蒼栝吹香起
白蘋疎荷侵鏡面(臣王會汾)細草藉船唇直到星辰上
疑浮渤澥濱藤緣依石瘦(臣錢陳羣)葵喜向陽新郅治
符清宴良材盡選掄百僚欽穆穆(臣涂逢震)
(御製)羣彦會誾誾何異登瀛島空傳會玉津聞泉太古樂
相馬九方歅殿角雲凝紫簾鈎月掛銀颭風旗灼
爍(臣介福)曜日隊玢璘舜樂還堯酒金聲復玉振寒
芬岩補隙(臣張若靄)滯穗苑餘畛野鳥随仙棹風烏傍
禁闉拜稽寬禮數(臣沈德潛)觴詠率天真授簡紛抽祕
飛豪捷有神洪源探溟涬(臣孫嘉淦)遠派導峨岷妙挹羣言
液傳觀衆目眴
恩波流曲水(臣梅㲄成)
(御製)和樂燕嘉賓石罅飛瓊沫蓮根葺錦鱗蘭亭思筆健
興慶陋時屯幸被
榮光渥均叨大冶甄登仙壺共嶠(臣雷鋐)樂
聖笑兼嚬水濺賡珠玉飈廻戞䉋箘和遲窮窈渺(臣嵩夀)
韻窘屢逡廵研啟端溪鵒毫濡東郭㕙剡藤牋膩
粉(臣劉綸)華井藕雕璡槖筆憑書柿和羹試采蓴琳
瑯
天府閟(臣徐以烜)礧砢上林珍香氣霏蘭茝清音殷鼓錞三
山應不遠(臣嵇璜)
(御製)一鏡宛平陳樂歲真堪樂塵心豈復塵歡言歌既醉
風物信含淳地近長依日風和别盎春周遭欄是
畫(臣裘曰修)高下砌皆珉塔遠掛霄漢湍奔激殷轔垂
虹分水鑑(臣鄒一桂)飛瀑耀天紳信有凌雲意而非玩
物倫葭蒼遥瑟瑟(臣吴應枚)莎碧淺畇畇狎浪鷗眠稳
盤空鷹眼瞵界寬呈爽豁(臣于振)機静悟淵&KR1977;靈鷲
苔紋篆文禽錦翼伸臨流襟抱淨(臣陳邦彦)
(御製)對席笑言親馡馥淮山桂琅玕淇澳筠来遊重伴奐
振雅郁璘斌筆戰榮今席冰嬉記昔因雕華承
寵錫(臣董邦達)
温綍聽重申靈囿原同樂衢樽况飲醇丹鉛緗帙麗(臣張)
(泰開)綷䌨彩絲純魴貫枝扳柳鮮分篚織笢華墀陳
纍纍(臣德保)瑣闥捧踆踆前歲新瀛署
殊恩迨吉人
典緣優作楫(臣蔡新)意乃錯翹薪幸際豐亨會重叨燕樂
頻攝衣攀玉磴(臣周長發)
(御製)垂餌曳銀綸苑令供秋棗伶官奏夏鈞周行誰示我
嘉樂自宜民瑞靄凝
雙闕甘膏遍八夤来儀聲噦噦(臣陳兆崙)於牣尾莘莘為想
泾舟楫言瞻旱麓榛
鴻猷隆紹述(臣陳大㫻)樸俗樂伾侁高宴應追漢仙源詎數
秦優俳嗤彼朔(臣程景伊)詰屈愧臣甡
萬夀連佳節重陽近浃旬秋行方皜皜(臣金甡)陽氣更礥
礥紀盛輝金管承
恩仰紫宸賡颺今復覩(臣朱佩&KR1567;)
(御製)喜起叶吹豳
惇叙殿柏梁體聯句
(御製)筵開惇叙欣同堂
顯承
祖烈宣重光(和碩康親王臣巴爾圖)於赫
放勲示典常(和碩履親王臣允祹)惟
聖時憲邁陶唐(和碩莊親王臣允祿)
重熙累洽符成康(多羅慎郡王臣允禧)敢如公旦陳不蘉(和碩諴親王臣)
(允祕)紹庭肯構敬日強(和碩和親王臣弘晝)時享
太室懷秋霜(和碩果親王臣弘曕)樂具入奏陳羶薌(皇長子臣永璜)假思
降嘏福穰穰(皇三子臣永璋)君為臣綱父子綱(皇四子臣永珹)序
親恊族覃德洋(和碩顯親王臣衍潢)時維八月届白蔵(和碩怡親)
(王臣弘曉)瑞凝仙掌零露瀼(和碩裕親王臣廣祿)榖登萬寶真吉
祥(和碩恒親王臣弘晊)
詔賜家宴宴宗潢(多羅信郡王臣德昭)歡生棣萼與雁行(多羅平郡王臣)
(福彭)不湏趨駕来從梁(多羅順承郡王臣泰斐英安)屏翰之寄愧
莫當(多羅淳郡王臣弘暻)以奠磐石成金湯(多羅理郡王臣弘㬙)於萬
斯年景祚長(多羅寕郡王臣弘晈)樂善願效東平蒼(多羅愉郡王臣)
(弘慶)謬厠五等心徊徨(多羅貝勒臣弘明)吉日庚寅時維良
(多羅貝勒臣球琳)温暾朝旭上扶桑(多羅貝勒臣永恩)曉蟾留影
光微茫(固山貝子臣弘景)金根迤邐下闔閶(固山貝子臣弘曨)西
苑匼匝圍紅墻(鎮國公臣弘昉)途閣雲蔓繚廻廊(輔國公臣弘曣)
廣廡&KR0772;窱連曲房(輔國公臣弘晥)映戺菊英綻冷芳(輔國公臣)
(伊爾登)垂垂金粟西昊粮(輔國公臣塞爾臣)坡有蘭茝沚有
菖(輔國公臣九如)秋風太液囦汪洸(輔國公臣恒祿)爽澄瑶嶼奏
微凉(輔國公臣崧椿)鳶飛魚躍水雲鄕(輔國公臣永璥)金鼇橋畔
飛仙艎(輔國公臣永瑺)樓船捩舵櫂歌揚(輔國公臣逢人)朱簾繡
柱其鵠黃(輔國公臣吉存)彼岸不湏一葦杭(輔國公臣誠寶)園名
豐澤塏向陽(輔國公臣興寕)迎
鑾雀躍瞻龍章(輔國公臣斗保)徐随
天步染御香(鎮國將軍臣弘昂)瑞雲叢擁
龍衮裳(都統兼散秩大臣臣弘暟)伯叔晜弟躋蹌蹌(奉國將軍臣弘泰)斯皇
朱芾珩有瑲(應封宗室臣弘寕)觚稜鳷鵲輝晶芒(應封宗室臣弘)
(富)慶雲五色籠楣杗(應封宗室臣弘旬)肆筵授几
黻座旁(應封宗室臣弘曧)方柷三奏鐘鼓喤(侍衛宗室臣弘映)塤篪相
和鳴丁璫(侍衛宗室臣弘晗)鼓我舞我虞趪趪(侍衛宗室臣弘晌)
戞彼雲和弹八琅(侍衛宗室臣弘晍)引商刻羽低復昂(侍衛)
(宗室臣弘瞩)聽音非聽其鏗鏘(宗室臣弘昞)大官九醖富酒
漿(宗室臣弘敏)六清醓醢䤎醴䣼(宗室臣弘旽)君子有酒酌
言嘗(奉國將軍兼侍衛臣永玒)嗤彼酤我語過狂(奉恩將軍臣永瑃)盤
擘麟脯設菰粱(奉恩將軍臣永慶)載精瓊糜以為粻(應封宗室)
(臣永玜)招摇之桂南夷薑(應封宗室臣永馨)飴䬵餺飥餳餦
餭(應封宗室臣永瑼)嘉魚麗罶鱒鯉魴(應封宗室臣永忠)敦彼行
葦戒牛羊(應封宗室臣永恕)敦弓四鍭厥禮詳(應封宗室臣永修)
醉酒飽德歡無央(應封宗室臣永興)上方織貝承以筐(應封)
(宗室臣永璧)臣再拜進
萬年觴(應封宗室臣永璸)如山如阜復如岡(應封宗室臣永恬)綿禧延
祚歌有慶(應封宗室臣永珂)俾熾而昌夀而臧(侍衛宗室臣永莊)
天家盛事垂無疆(侍衛宗室臣永璞)爰笑爰語近
御床(侍衛宗室臣永㺸)二曺八荀奚數量(侍衛宗室臣永榮)鶺鴒成頌
笑三郎(侍衛宗室臣永泰)樓輝花萼僅五王(侍衛宗室臣永碩)視
兹鷽鳩槍榆枋(侍衛宗室臣永瑲)敦睦篤叙
聖澤滂(宗室臣永信)瞻彼洛矣水泱泱(宗室臣永豫)天地明察神
明彰(宗室臣永瑄)太和遐鬯將儀凰(宗室臣永寧)潜魚頡而
飛鳥䀪(宗室臣永存)惠鮮懷保民胥匡(宗室臣永玘)家有&KR1367;
穗千萬箱(宗室臣永玕)歲登三鬴充囷倉(宗室臣永文)展親
宴衎以倡佯(宗室臣永璹)於胥樂兮和而莊(宗室臣永安)自
今家法始我
皇(宗室臣永晉)載飛
天藻雲龍翔(宗室臣永珀)追琢其章金玉相(宗室臣永敦)元音不
約宫與商(宗室臣永崑)振振公族胥賡颺(宗室臣永瑡)廹窘
詰曲慚東方(宗室臣永瑋)雍容玉砌陪珪璋(宗室臣永義)同
姓五十聯珩璜(宗室臣永璁)遠軼姬周增輝煌(宗室臣永逹)
異數得與悅以慷(宗室臣永行)和樂且躭樂無荒(宗室臣永定)中
心蔵之何日忘(宗室臣永玣)碩矢維城勉匡襄(宗室臣永順)
昭明有融斐令望(宗室臣永珩)教忠教孝奚酬償(宗室臣永)
(慤)本支百世萬葉昌(宗室臣綿慶)
重陽前五日作
香山早訂登高約御苑黃華復放馨况是去年詩未賦
還教朔塞意為停(去年塞外行圍有重陽無菊之作)潤餘芳愛擎珠顆
態最幽看標鶴翎那更無言記時日前題歴歴數曾經
香山對月(時九月上弦)
對月最宜秋此言良不易已去三之二流光迅過隙雲
卧有夙志月宿乃今昔是境復是時誠哉不易獲縦未
滿尖角已自懸半璧清光不可捫峭冷誰能廹山静鶴
聲暢風定泉影白松竹無改節亦復銀雲碧妙參無色
天安得心神役
沈德潜為其父請封陳親遺訓聲淚俱下此所謂
終身之慕乎甚嘉憫焉從其請而賜之句
書笈舊行&KR1019;逝將返故鄕成名髮驚白錫類詔謄黃奚
用悲寥落應知遂顯揚斧邱陳奠處不愧教忠堂
題曺䕫音仿曺知白雪景
知白信知白今曺摹古曺筆端銀世界詩裏玉波濤瀑
水聲偏弱喬松勢越豪党家都不管兀自醉羊羔
絢秋林為香山二十八景之一深秋縦目紫翠萬
状因悟杜甫絶壁過雲之句非身歷其境者不
能得也
後勁金行信不虛試看霞綺纈林廬設無警句詩難稱
便有名工畫豈如颯沓風中人度語櫹槮煙外雁成書
谷神三命應無忝赤黻葱衡振紫裾
重陽日奉
皇太后香山登高
名山初試菊花筵(香山雖常臨幸而九日登高則自今歲始之)九日登高古
所傳扶
輦不知霜巘迥捧觴剛似夜珠圓丹青勝處禽銜翠紫
碧堆中鹿呌煙智者樂兼仁者夀長承
慈豫萬斯年
香山登高之作
帝都形勝地屏障惟西山香山尤特出雲峯争鬱盤適
當三秋序萬壑紛青丹珠玉灑絶壁錦繡排横巒呦呦
鹿過㵎栩栩蝶抱蘭我来亦云屢此景曾罕觀登高古
所云捨此於何焉額手慶西成縦目攬全燕萸嚢與菊
酒例事都可刪大易數紀九所重在體乾宇内孰最高
君位實次天以予渺渺德重任奚仔肩高以下為基人
以情為田觸景有會心匪止吟詩篇
過盧溝橋
薄霧輕霜凑凛秋行旌復此度盧溝感深風木暌逾歲
望切
鼎湖巍易州曉月蒼凉誰逸句渾流縈帶自滄洲西成
景象今年好又見芃芃滿綠疇
良鄉塔
穹窿窣堵夕陽間高入天風勢莫攀建此何年多寶塔
對他終古□題山(石經云一名□題山去縣城三十里)拈来過客方成句
定後高僧正閉關幾度望中頻結念香臺安得伴雲閒
柳
山村看掩映驛路辨微茫向晚煙猶重當秋色漸黃餘
隂利行旅即景驗年光幾度房山路垂絲爾許長
氊廬
塞北燕南惟所如坐来吾亦愛吾廬不愁白露侵黃幔
每引青山入碧䟽持偈寧殊十笏地吟詩可命四宜居
端知茅土風猶在何必靈光詡植蕖
秋夜聞雁
雲間寥亮數聲傳此去衡陽路幾千武帳清吟春夕句
銀檠仿彿照前年(前歲易州道中有春夕聞雁之作)
聞聲知雁不關聲(櫽括舊作句意)玉露銀蟾夜正清擬向天邊
人字問年来何事重多情
盻来千里荆天暖帶去三分塞地霜可識瀟湘煙浦外
沙明水碧正蒼凉
缾菊
霜標冀北獨秀韻挹籬東致佳携得重陽景色絶勝客
歲情懷
瀟灑詩情畫意芳菲秋末霜初花雨不霏䋲榻香風常
逓帷車
拒馬河
蘆荻莽孤煙鷗鳬集寒渚竹箭退秋深沙痕露遠嶼舟
師底用呼浮橋舒燕羽俯瞰激湍波仰眺空澄宇橋上
往来人秋懷夫幾許
石門店示直隸總督那蘇圖并随駕地方官
負山以為郭環之清淺流田家無背勢取次成村陬東
隣復西舍豆架更瓜疇工圃飽扵茹學稼蘄有收是時
諸務畢賽社椎肥牛築場地鮮隙比戸人無愁莫知苗
碩輩亦道今逢秋熙熙胥樂康歷覽豁雙眸吁此石門
店往者數經由黃塵暗遠天春旱鎖眉頭白水積低田
秋霖切已憂此景曾幾見額感大造庥随行封疆臣給
事千石儔来来聽余言繄予有後謀耕九而餘三屢豐
毋或偷既富曰教之吾聞諸前修催科幸未加(今歲普免直隸)
(正賦)休養尚應籌否泰况循環持盈可懈不與我共此者
舍汝其誰求後樂縦不無先憂豈有休
九月十四日恭謁
泰陵
奠桂當兹日攀
龍憶昔年幾經寒暑易常入夢魂牽
大德自終古深恩永八埏
山陵雲霧閟冠劍日星懸秋氣增蕭索悲懷隐結纏驅
車還復去廻首淚澘然
恭謁
泰陵禮畢奉
皇太后便道詣五臺瞻禮曼殊易州道中得詩二十八
韻
翠幰别
丹陵行旌指綠塍載觀方稔歲常奉
大安乘臺麓香嚴域
神堯法駕昇祝釐誠有藉紹德理原應稍度西成序(書平)
(秩西成以殷仲秋)猶然爽氣澄陟山還破霧問渡不愁冰紅樹
村宛爾清風店絶勝(清風店易州地名)古来燕趙地故事短長
徵樊館餘荒址(州南二里許有樊館山)荆山倚碧嶒(即荆軻山也)嬴秦
徒割據豪俠此陵憑臺有黃金號(燕昭王築黃金臺在易州之東南)屏
猶積翠稱(吟臺在積翠屛下相傳為五代馮道讀書處)招延殊可尚長樂最
堪憎歷歷興亡事行行感慨增六龍驅沛艾八輦轥輷
輘健士盤神馬材官按俊應繖張紅日障旗曳紫雲騰
郭外聞舂碓溪邊看結罾築場全少隙比&KR0808;不論層要
識舒長樂多緣黍稌登降康
天有自致瑞我何能時豫因修武懷深敢忘兢土臣朝
肆覲書案夜親凭飛白聊娱暇批黃每繼燈狩廵五年
舉休助萬民承勤政傳
家法延禧命梵僧詎惟遵象教端以緝
徽興指日臨三晉神霄躡幾棱方輿應有志繼
武孝孫曾
荆軻山
白雲紅葉遮横巒策騎忽過荆軻山燕南自古多義侠
至今遺蹟猶班班嬴秦久矣失其鹿何湏怒臂誇燕丹
吁嗟世多耳食流傳聞傅會葬衣冠持短入長空有術
投鼠忌器垂大閑由来尺八不足恃衍水匿跡餘悲歎
秋風九月拂征鞍想像蕭蕭易水寒當時壮士不復返
安得若斧留山巔徒令千秋弔古人恨不終從鞠武言
月
晚雲歛易山秋風蕩冀野輪匡剛就圓滿意清光寫霜
林影蕭疎寒砧聲上下氊廬冰(去聲)紙忩幽韻殊堪把翻
書逃脉望就枕遅宜&KR2580;朅爾憶去年蘭缸復微灺
四賢祠(州南易水㫄祀郭隗樂毅劇辛鄒衍)
漫論渭濁與涇清三代斯民直道行古屋西風半頽落
至今猶識四賢名
四子翩翩今大夫要皆能自立之徒比鄰尚有昭王廟
想見當時一德孚
黃金臺用沈德潜韻
都城定興安肅易州皆載有金臺德潜詩日照薊
門淡亦指都城者言之然李善引上谷郡圖經云
臺在易水東南十八里則易州似有據或者當時
昭王延訪心切置金扵臺原不一其處也
堪尚白駒意黃金到處臺拔茅茹以彙市骨駿應来易
水尋流渡秋雲為客開伊人題句後誰復闘詩才
鄉民有進萬夀菊者命張若靄圖之
金蕾層還叠緗英淺復深菊同裛露秀葵比向陽心繪
事閒中賞民情静裏尋臺懷重翠處還擬命摹臨
咏菘
安肅民風多學圃灌園種得滿畦菘嘉生尚剰霜前色
活計原同秋後豐至味儘堪資玉食閒情還與命詩筒
綠叢翠甲渾如畫風趣周顒想像中
木蘭祠(在完縣城東)
克敵垂成不受勲凛然巾幗是將軍一般過客留吟句
絶勝錢塘蘇小墳
唐縣懷古
勲華千古帝之師古縣西東各設祠(帝尭廟在縣治儒學東帝舜廟在縣)
(治西北)治法惟應歎巍蕩心傳誰果辨微危百王以後常
增愧二典當前豈有竒滱水秋風無限思六驄欲度更
遲遲
唐縣老民劉永夀年百有一歲接駕道左行不扶
杖賜之金與食以示養老之意
睥睨中山古郡城征鞭暖拂杪秋晴趋迎道左吾之子
萬億人中汝是兄聲亮耳聰鍾氣粹蒼眉黃髮稱耆英
應緣獨得羅喬術(宋喬同與羅道成偕隐扵縣之西山年八十餘益壮後傳聞仙去至今名)
(為羅喬山)靈夀無湏此地行
柏巖山(在唐縣古柏數百株有賈島洞)
詩裏清新賈浪仙柏巖巖洞以人傳三年兩句吟安者
數息依稀此樹邊(賈島獨行潭底影數息樹邊身二句經三年始得見自注)
雨
虎帳華檠夜未分瀟瀟忽自枕旁聞昨来馬耳迂蘭路
早見峰頭罩絮雲(唐縣馬耳山相傳峯頂出雲即兩其言果驗)聲籟静參銀
瑟戞色形懸擬玉絲棼輕輿度處芃芃膏(去聲)便少霑濡
意亦欣
王陵城
跋馬路漫漫霜林葉已丹猶然此巖壑曾見漢衣冠少
戅君言信知興母節難覇圖劉項息野水自寒灘
觸目
觸目成詩景山幽水復清末由抛底句聊以記行程井
町菁芽熟村帘酒價輕滌場應少暇還聽叱牛聲
曲陽縣望水竇巖
水竇聞清窅雲中望莫真静參聲聒耳遠想境澄神駐
輦思金帝(金章帝有水竇巖潄玉亭詩)磨崖憶宋臣(山坡石上勒蘇軾浮休二大字)
(因名坡峡)浮休不二偈可以悟根塵
阜平縣恭依
皇祖元韻
秋老染紅梨霜穉餘綠杞郛郭仍古郡嶔﨑倚峻址停
轡驗民風淳樸喜不俚頗知習詩書亦復勤耕耔當時
苦井稅灌田乏活水
皇祖詔寬輸勤民恤勞止逮此六十年疲俗日以起西
廵際時和前車驅記里翹首仰
前猷何能繼休美黔黎愛戴同彌切慙與喜深荷
祖澤貽瘠土成城市朝夕勉惕乾碩思保泰理
晴
絮雲歸岫放新晴磴道縈紆緩轡行風月從来無盡蔵
山川到處解逢迎北溪水入南溪漲上界鐘傳下界聲
朱鳥温暾剛送暖邇来何太趁人情
野墅
野墅平蕪落照間小橋幾曲水潺湲即看比戶無饑色
不覺憑輿動喜顔箬笠牧童寒篴遠釵梁村婦晚花殷
尋常俚語還堪聽租賦無供豐歲閒
御製詩初集卷三十五
