御製詩二集卷十六
古今體八十三首(庚午三)
廻鑾即事
祝釐禮化城臺頂陟崢嶸迎喜一天雪駐當三日晴趁
閒尋奥境蕆事返行旌佳處留餘興前詩偶靜評(丙寅秋來)
(五臺廻駕時有不教吟興盡佳處每留餘之句)
降旨廵撫阿里衮恤被偏灾及勘不成灾者櫽括
成詩
昨歲沐
天恩豐登遍寰宇山右亦稱稔庶鮮饑寒苦太原臨晉
蒲間被水雹處(叶)他如猗氏等麥歉秋收普偏灾例賑
恤知實霑恩否(叶)其勘不成灾詎免有窮戶省耕臨晉
疆所過皆樂土數縣雖未經民艱切心所申命方伯臣
旬宣職惟汝予恩汝其沛勿遺無告者(叶)行時豈豫遊
望古勤助補
廻鑾至臺麓
前日至臺麓雲容方釀雪今日來臺麓雪色高峯列向
陽凍漸融溪流聲汨瀄柳綠欲招烟蕪青已鋪埓往還
纔五宿景物何頓别山靈想置郵火報花朝節
保陽得雨誌喜
前朝對雪頻增慮惟恐寒威傷麥苗信宿即入直隸境
路左迎鑾來大僚先諮此雪状何似欣聞膏澤滋青郊
近嶺云亦積盈寸春暾融盎凍早消向所縈懷一以慰
行將歴歴吟和韶
溪源
溪源一脉注往往成大川因之復白圭慎兹綸綍宣
度龍泉關
長城走太行梯雲據豁險人力非鬼工崚嶒何以鏨守
國亦云德是謂善用坎丸泥豈能固弔古徒興感臺懷
返行旌雄關度峻巉高處且停轡千里縱流覽胡爲一
嶺隔隂陽判舒斂乃知地勢限便是天功範保陽春應
佳歴歴入結攬
固倫額駙超勇親王策楞壽終詩以惜之(有序)
額駙在
皇祖時以名藩選尚公主宣力邊陲茂著勞績
皇考授爲定邊左副將軍晉爵親王額爾德尼招之役
血戰先登萬衆披靡狡寇爲之斂跡朕眷待優隆
額駙彌篤忠藎始終一節允惟懿戚中傑出之良
爲王國屏翰於其薨也錫之優䘏且命配享
太廟崇祀賢良祠以報殊勲俾衆蒙古知勸復成長律
用誌悼懷
丁年尚主令名聞絶塞宣猷建偉勲不必讀書知大義
每於臨陣冠三軍老成凋謝予憂爾要寄疇咨子克云
(命世子成衮札布嗣爲札薩克盟長將來亦克勝定邊左副將軍之任云)重惜賢藩教侑
廟報功兼以勸忠勤
春雲
春雲低遠天春氣蒸修阪土膏潤以蘇韶景和而婉麥
青實慰心柳綠已蓄眼將雨固滋佳便晴亦無損適意
敢矜誇孜孜籌治本
山行即景
山色行行遠春光日日殊杏花紅半放柳葉綠全敷澗
滙尋寬渡嶺過樂坦途問農今歲好每爲駐斯須
見杏花始放
桃花例比杏花先今年見杏桃之前山村種植隨土性
那計景物供留連杏花豈比桃花早杏兹半放桃應老
春色闌珊霎眼間馬上相逢阜陽道五臺花朝花信賖
御園想已蒸緋霞我尚依依執色相何能致雨曼陀華
仇英蠟梅水仙小幅
作友風饕雪虐中淺黃深白意相融詩人擬議休唐突
色相雖殊品格同
含香蠟瓣全欺雪徹骨冰姿解辟寒樓鑰詩情天水法
(樓鑰有詠蠟梅水仙詩)傳神豈止欲掀蘭
婢視女星應太屈兄呼寒客似相宜雌黃世論曾何定
我亦於中一酌之
携得行幐日與親悠然並對古之人檀芬玉質疑飄動
氊室風和不近塵
聞京師得雨誌喜
仲春月二日自京始發軔雪後宜快晴土脉溥滋潤心
幸勝往年麥收擬轉瞬廵方逮半月山地燥頗迅謂當
一雨佳耕犂及時趁五臺值密雪又恐傷苗嫩大吏親
奏言保陽雨盈寸度嶺雪都消以此釋憂悶今朝京報
至亦得甘膏信地氣益霑溽發生日以奮麥熟洗心雨
(謂不必多取其潤沃而已)聞諸老農論誌喜吟長言吾將命田畯
詠掛瓶
靜歴黃圖紫塞飽參秋卉春葩貯就常看不謝篸處偏
宜半斜豈慮勾蜂引蝶只疑浥露蒸霞文殊昨示妙諦
紛雨優鉢羅花
再題普佑寺壁
往返纔旬日春光儘不同榆將參柳綠杏已先(去聲)桃紅
禪室村墟外前題指顧中蒼松無改度落落韻東風
源上消春雪門前漲碧川恰如來並轡底用渡方船背
指清涼界面參松石禪(寺内有松石皇祖賜匾曰禪)
羹牆欽觸目俯仰憶
堯年
曲陽縣望香巖閣
奕奕香巖山隆崇冠雲表幽幽香巖閣窈窕棲山㟽借
問因何傳浪仙人賈島人與閣何往春山依舊好我來
山下望睪然興遐抱當其苦推敲逄人不之覺(叶)僻瘦
亦何妨自得因深造佳句出窮餓妙論創坡老信其言
而然吾詩何足道
襍言
蒼蒼春山夕漠漠春雲低春埓杏欲放春原草已萋春
草復春花年年繪物華昨去寒猶淺綠楊未堪綰今來
氣漸融裊裊摇東風路左紅顔子路右白頭翁相逢發
一笑彼此將無同
夜雨
淅瀝傳聲夜未闌氊廬乍覺轉輕寒安排吟緒休教後
明日春光倍好看
青蕪陌上已蔫綿膏澍徐滋色自鮮所喜來朝清蹕路
更看叱犢滿山田
歌舞農夫盻一犁春霖頻潤實佳兮羽林都解承吾意
行路何曾怨濘泥
曉行即景
雨歇村村喜快晴六驄不肯速催程朝烟欲泮招提遠
野水初增略彴横罨畫郊原深柳杏賣餳時節近清明
蘭衢潤溽無塵壒却似山隂鏡裏行
見新耕者
青郊雨後見新耕按轡因教緩緩行春色無邊總娛目
何如芟柞最怡情
聞山東得雨
祈年念寰宇豈獨厪山左山左實灾餘饑溺益切我去
歲已兩熟民情幸稍可必得綏屢豐元氣乃大妥封章
傳喜音稠叠
天恩荷雪足雨復霑麥佳禾將播(叶)憶我前廵狩愍彼
遭坎坷每念鳩鵠形爲之中夜坐粟帑匪所惜旬宣不
教惰亦惟盡此心更頼
天悔禍三時苟無愆二鬴庶免餓(叶)勞徠咨勉旃休息
政猶夥
命直隸總督方觀承恤去歲稍被偏灾及勘不成
灾州縣詩以示之
闔省多豐數縣灾豐宜慶幸灾宜哀善爲賑䘏登袵席
庶免饑寒困草萊莫謂一隅置度外從知萬姓望恩來
匪隣蹕路何殊别布澤還思遍八垓
唐縣道中作
康衢曉潤靜塵氛藹藹遥天又綴雲雨後郊原羣力作
田功今歲實堪欣
青帘風颭杏初華路轉峰廻擬習家况是清明時節近
中山想復有人賖
村外風輕起紙鳶兒童火廹好春天獨憐白首扶笻叟
咄咄町邊課種田
背看西嶺隔雲林古縣民風信悅心老幼熙熙順耕鑿
放勲遺澤逮於今
命張若澄圖葛洪山因題句
攬轡官郵渡&KR0740;水遥峯西北矗翠紫問名云是葛洪山
山固竒哉名亦美欲往遊之虞豁險况復紆途七十里
内廷供奉屬車隨六法曾參識畫旨嘉陵乘傳有往例
携稿以歸傳其似數日丹青結撰成直移仙境來窗几
隆崇壇曼倚天雄厜㕒崪崿拔地起盤中草木冬不凋
埭上藥花春正蕊瀏莅卉歙會五音閜砢偨池殫衆技
得路原從滴水堂似限塵蹤一爲洗蘋果(園)瓦窰(寺)隨
俗稱石磴無勞攀迤邐進步始至下清虛已若身居天
半矣過此﨑嶇迥倍前疑惟鳥翔猿踔爾道藏閣據上
清虚泠空天風(二臺名)雙竦峙淙潺乳竇浴丹泉老君爐
在空巖裏絶頂乃達聖母宫翠柏紅牆扶㠑崣不殊清
蹕訪丹邱拍肩笑有洪厓子我聞稚川求勾漏胡乃水
碧煉於此雲中雞犬渺何方竈側刀圭儼可指若澄筆
仗素所知此圖特妙得神髓靈區陶鑄有是乎會見雲
煙蓊左紙
夕
莽蒼暮色來落日羣籟靜旌門較射罷欹案挑燈永書
笈發縑緗鏡古惕深省五年再西廵仍此保陽境民風
詎臻淳吏治難言整束濕豈其可玩愒滋爲病(叶)王道
貴用中次乃濟寬猛有志未逮焉懷慙每耿耿
二月二十二日作
是日爲
先皇后在時千秋節也前歲東廵曾駐輦行慶倏忽
歲月將逮大祥撫景成詩情不能已
東廵二月忽思前敬奉
慈闈喜比肩將謂齊齡長御壼奈成永訣乍登船今朝
仍值千秋節兩歲空悲獨旦天文賦遣愁披歎逝行年
恰並士衡年(見陸機歎逝賦序)
賦得野含時雨潤
北地惟防燥春霖不厭多今年真慶幸到處賞融和紅
欲蒸繁杏青徐上淺莎朝煙泮村塢宿露浥坡陀罨畫
吟無盡觀耕喜若何雲容看又好膏澤可延俄
廻鑾至保陽
半月行旌返保陽恰如携得好韶光煙容澹入樓臺遠
麥色濃傳餅餌香傍浦鷗眠蒲葉綠迷町蝶栩菜花黃
春郊景象堪欣慰却慮三時日正長
習字
細細和風拂幔城氊堂研席洒然清敲詩較射還餘暇
便一臨池靜六情
晉唐端不少名家獨愛誠懸一語嘉近向五臺參相好
更鋪金粟寫蓮華
題旌忠祠(府治西祀明楊繼盛)
捐軀不爲逆龍鱗兩䟽千言萬古新直使權臣隂喪膽
何妨烈士顯忘身降神獨萃扶輿氣懷古重過&KR0740;水春
居節丹青藏寶笈(内府藏居節所畫小像入石渠寶笈上等)鬚眉宛是箇中
人
蓮池書院
西廵廻駐郡城邊便幸蓮池讀愛蓮不必有花識君子
所欣此地育英賢杏桃競繪二月景苕芷平分一畆泉
指點前番覓吟處綠碑重續丙寅年
蓮池書院雜詠
偶過書院樂菁莪二月烟花景色和若沼若亭早圖取
重尋詩約賦卷阿(近命張若澄圖蓮池書院末句有云待我返廵蹕卷阿再親賦)
桃花已謝杏花紅荏苒韶光瞥眼中留詠前題成小住
笑他何必碧紗籠(丙寅所作詩已刻碑覆之以亭四面紗㡡護之故戲及云)
宛轉橋通水閣虚團圞月戶俯清渠春來豈慮詩題少
山鳥山花盡起予
蓄水爲池亦蓄魚不勞罾網備觀漁若將羅致方東野
吾意區區豈爲渠(是日水虞例備觀魚以天時尚寒罷之)
鹿云介壽鶴稱仙點綴青松白石邊文繡料非牛所願
不如放去任天然
春城風物近清明駐輦優遊少暢情此地那宜陳俗樂
書聲端勝管絃聲(地方官欲陳謳歌以申民樂以書院不宜有此罷之)
山桃花
萬物各以時敷芳今朝見桃於保陽落英半貼東流水
杏花依舊菲山岡前兹見杏知桃放(見阜陽道中見杏花始放作)可
惜桃殘杏無恙菀枯遲早誰使然而我猶然執名相
題張若澄蓮池書院圖因叠前韻
昔讀濓溪書每愛愛蓮趣是地名蓮池孰不生景慕憶
我丙寅秋曾一至其處今歲西廵歸保陽駐行輅乘間
復來遊散灑怡神慮遥帷搴縱覽棐几憑搜句置之若
澄圖曲折高下布浮屠亦傳斯(浮屠極樂世界有白蓮華池又有蓮池大師者)
(殊屬附會云)極樂可證悟儒墨豈同道吾兹故不賦
端村
樊輿紆轡駐端村水獵䋲
先一討論引領羣黎欣望幸都緣曾被
聖人恩
結宇隄旁盻水空數間亦可號行宫廢頹稍葺規仍舊
示儉傳兹
神禹風
淀池風物已薰馨窣岸籠烟楊柳青南望滄波渺無極
曠懷一寄悅心亭(行宫前有亭臨水中最宜縱覽名之曰悅心)
烟波泛瀲鏡光涵蟹舍蝸寮漁業諳已覺水鄉無限好
遄飛逸興到江南
題悅心亭
一棹近可達前川川上方亭春望便名曰悅心真不忝
澄碧萬頃連水天水天空明難爲状浩乎吾意與之然
白洋聞比此更廓(白洋大淀較端村水面尢廓云)漾舟明日凌蒼烟周
禆寰海此一勺尚令人意飄乎仙蓬萊應有安羨軰可
惜誤之徐福船
泊舟夕景
别館臨春淀蘭舟坐晚晴水風侵夕冷漁火隔洲明行
漏旋移晷温花尚吐榮依然青雀舫未免一牽情
白洋淀水圍
遠碧極空明風恬鏡影平鴻絧排葉舫齊止視虞旌水
獵方山獵歡聲發棹聲合圍徐俟際五字適因成
皇祖修春獵端因重武功繼繩予悃切踴躍衆心同箭
發鷗浮水鎗鳴雁落空停撓頒獲罷滿意暢東風
前歲試爲初今春乃繼諸(戊辰東廵過趙北口便道一試爲之今春實特舉水獵云)
拂雲頻射鸛傍渚亦义魚老幼就瞻切閭閻氣象舒覩
兹廑保乂
聖澤實貽予
任邱縣行宫作
獵罷羽林各繫船行宫秀野搆溪邊蜃忩縱望湖天闊
鈿几搜吟花柳妍春色芳菲入圖畫化機活潑悟魚鳶
庭柯似欲迎人語重識東風廿八年(自康熙壬寅至今乾隆庚午未舉水)
(圍者蓋二十八年矣)
題遠碧齋
齋名遠碧恰相宜几席之間萬頃披河伯濤聲爭擊鼓
軒皇聖躅儼垂碑智仁並樂兼山水高下齊觀忘險夷
即漸風光臨上已浴沂點也豈遊嬉
水村雜詠
盪槳沿洄過水村水村生事略堪論地收一麥無租賦
父老謳歌憶
聖恩(康熙年間賦一皇祖歲行水圜於此因周視地界而免其租以習武一以爲畿南瀦水之區)
(爲聖人之意蓋深遠矣然土人每於淤出之地仍播麥餅餌之計夏水潦時則麥已收俗謂一麥當三秋云)
蝸寮櫛比盡漁家楊柳風輕碧水涯捕却魚蝦横繫艇
夕陽一抹網絲斜
魚租雁賦隨時足春釀秋醪不待沽無心歆羨志和者
盡入烟波釣叟圖
不爭水地足安流豈是區區爲豫遊畿輔黔黎蒙樂利
神堯遺制庇千秋
郭里口行宫稍憩
溪村綠柳邊結宇亦清便名里猶傳郭招賢因憶燕雲
輕熟食節景媚養花天坐俯澄波闊依然子在川
漁舟
漁舟艤棹叢蘆曲棹近御舸不教逐老翁鞠&KR1743;擎柳筐
云捕修鱗三十六(鯉魚大小皆三十六鱗)銀刀數尾春水肥供庖
聊比獻芹曝憐彼心殷笑領之命取一尾老翁辭吾儕
水物取不竭一魚詎足將我私俞哉翁悃吾已知持歸
食汝孫與兒更賜白金製汝衣今年庶免寒與饑取一
大錢戲效而
趙北口行宫對雨
行宫卜築臨春湖軒忩納遠朱欄扶憑虚縱目渺無極
如對雲夢與具區爾時驪龍未吐珠河伯歌舞豐隆趨
烟波變幻莫可測忽成米氏瀟湘圖風中遠溆舟人呼
卧波葦葉藏雙鳬我方樂在春疇濡應接無暇有是乎
須臾雨止斜陽露三兩扁舟向何處
趙北口雜詠
夾隄桃柳三春雨兩淀烟波十一橋朅憶東廵前歲景
宜生歡處乍魂銷
西淀水流東淀去南天雁向北天來橈人望幸分明記
初試春圍第二廻
天光波影碧相涵岸芷汀蘭綠已酣誰識敲詩吟趙北
大如披畫閱江南
叠前歲趙北口閱水圍韻
泛濫畿南水歸斯淀受之試圍曾舉昔習武再臨兹魚
頡鳥䀪處風恬波靜時沿洄青雀舫演漾綠蒲涯蛇陣
分前後龍文合正竒潛鱗浮箭發飛羽落鎗施武子法
猶闕
仁皇制永垂偨池明節度緁獵式威儀繼
武常思亹乘時豈爲嬉隔年行殿側重仰
鄚州碑(碑在皇祖御製鄚州趙北口行宫側)
趙北口水圍罷登陸之作
三日舟圍足悅心歸途六轡聽如琴河防要欲籌䟽濬
(永定河下流覺淤允督臣之請親臨視之以商䟽濬之策)民瘼還因便酌斟平野新
看麥苖長環隄背指柳烟深風光此處留餘興吳越明
年待暢吟
排日
排日詩章似例成底須嚮導紀行程括題略遍燕兮晉
取義相兼粗與精祗以寄懷宵旰共那期中律鬼神驚
較來幸勝常年者誌喜頻因若雨晴
曉行即景
拂曙行旌度柳隄水村咿喔尚聞雞曉風裊裊侵人袂
春草萋萋没馬蹄二月征途如畫展一鞭烟景入吟低
依然前歲東廵路回首思量重慘悽
過雄縣
春光披澹豔綠野歴綿芉古郡民其庶今廵景勝前(戊辰)
(東廵亦過此今春民間氣象較前歲爲勝云)新烟傳禁火宿雨報開田代賑
興櫜鼔重看雉堞全(直隸各城頽廢者多命以工代賑次第經理是處新經修治亦熙續)
(之一端云)
暖
行圍駐水鄉水風送寒淺春服未可更輕裘始稱善登
陸纔兩日頓覺迎人暖風光融綠郊日色暄黃繖陽和
普敷芳庸詎因地轉馮夷欲矜竒未免一籌展對時有
會心得句正憑輦爲政擇洪纖丙吉乃問喘
過永定河
取道閱河干浮橋度廣灘汛凌過竹箭水潦未桑乾四
載由來仰尾閭今度看(適以下口應籌䟽濬故度河紆道閱之)敬繩
仁祖志(永定河自之而皇祖時始爲隄障賜今名)永定冀安瀾
玉蘭花
南苑相離近一程駐營中使早來迎御園報道韶光好
木筆描春照眼明
分來含韻齋中韻(圓明園含韻齋玉蘭最勝)擅得衆香國裏香大邑
瓷瓶清供好行廬得句也殊常
依然氊室拈吟處乍憶寧陽問俗時(前歲東廵於寧陽道中見玉蘭花有)
(詩)却恨人無此花分東風一晌發清悲
一朵銀雲馬上來半星曾不惹塵埃相看果是通身淨
何未姮娥月裏栽
清明
禁火傳煙久不行良辰猶自說清明風光澹冶纔迷蝶
榆柳悠揚未隱鶯兩宿乍先三月節(時二月廿九日)一鞭都入
七言評幾廻更欲停吟筆杜牧司勲已擅名
風
聞道清明日常遭風雨加果然逢堀堁豈慣妬芳華塢
始含紅蕊町多茁綠芽應時應即止吾匪爲看花
閱永定河隄因示直隸總督方觀承
水由地中行行其所無事要以禹爲師禹貢無隄字後
世乃反諸祗惟隄是貴無隄免衝决有隄勞防偹若禹
豈不易今古實異勢上古田廬稀不與水爭利今則尺
寸爭安得如許地爲隄已末策中又有等次上者禦其
漲歸漕則不治下者卑加高隄高河亦至譬之築寬墻
於上置溝渠(叶)行險以儌幸幾何其不潰胡不籌䟽濬
功半費不貲(叶)因之日遷延愈久愈難試兩日閱永定
大率病在是(叶)無已相咨詢爲補偏救弊下口略更移
取其趨下易培厚或可爲加高汝切忌多爲减水壩亦
可殺漲異取土於河心即寓䟽淤義(向來河臣治隄率以加高培厚爲請)
(朕以培厚尚可加高則隄高而河亦日與俱高非長策也其培隄取土類取之隄外朕謂就近取隄外之土以)
(益隄隄雖增而地愈下宜取河中淤出新土用之則培隄即寓濬淤之義似爲兩得)河中有居民
究非久長計相安姑弗論宜禁新添寄(河中淤地窮民輒就播種搆草)
(舍以居水至則避去雖不爲害而築墻叠壩未免有填河之患祇以遷徙非民所願不得已姑聽之而禁其後)
(勿附益增廓云)條理爾其蘉大端吾略示桑乾豈巨流東手煩
計議隱隱聞南河與此無二致未臨先懷憂永言識吾
意
御製詩二集卷十六
