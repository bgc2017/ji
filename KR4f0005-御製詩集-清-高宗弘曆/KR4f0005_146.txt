御製詩二集卷八十八
古今體一百十五首(己卯六)
長春仙館得句
朅思仙館一臨諸芸几蘭閨信灑如憂樂向來成底事
詩書無射合相於松間雅愛風延爽竹裏仍看月入虛
廿四年前閒景概祗宜分付綠紗疏
白蘋紅蓼扁舟
延樓横俯芳洲坐玩風行水流妙趣明湖曾見白蘋紅
蓼扁舟
載月(閏六月十一日)
紫雲傍晩歛魚鱗今歲蘭舟載月新虛度春光饒度夏
拓量鈎影窄量輪偷閒耐可裁清詠惡旨寧當事美醇
偏是湊機剛得句厭他供奉按歌頻
泛月雜詠十二首(有序)
槐庭結夏後庚恰度二旬梧井延秋先甲將臨三
日得月宜逢閏籥舉頭增一回圓催詩好趁宵輪
著眼大千界滿爾乃遲望舒於海嶠引列宿於河
源裁雲遥拂天衣采露近分仙掌舟泛澄湖片葉
非米非張溪廻夾岸雙虹是蘇是白婆娑樹影誰
饒探窟深情羃䍥荷香自寄涉江遠思車子之書
未卷螢照能明歐生之賦欲成蛩吟亦切總以勅
幾甫暇聊拈閒話於水天肯因蠲暑重題輙侈新
聞於花月者哉
月
蟇生蚌實識虧盈離畢經箕騐雨晴誰謂古今不相及
舉頭請看十分明
星
貪看月鏡逮星羅那覺分光覺助多未免傍秋少惆悵
不堪牛女隔銀河
雲
碧宇寥蕭擁玉輪偏宜隱現襯魚鱗太清點綴何妨爾
景重由來亦可人
露
瀼瀼湒湒夜晴披濕袂無聲坐久時何必羽觴飛月下
試嘗天酒正如飴
舟
漾舟憑月月憑舟賓主分明識得不若論今宵親切句
不妨如是且隨流
湖
空澄正印虛明體摇漾又宜流動情翠舸不教輕下櫂
琉璃一片可憐生
溪
湖以寬佳溪以曲隄廻舟轉趣偏賒忽疑座席籠霞錦
却見朦朧夾岸花
岸
露芳風馥逓來徐到岸舟停月亦如今夕烟航事稱畢
明朝逢霽又相於
樹
如薺如雲如有無松篁不辨翠糢糊就中掛得一輪鏡
大勝米家墨戲圖
荷
徐徐盪槳恐妨荷容與湘妃晤素娥暗識聞香真絶勝
元之詩句得情多
螢
雨中燃著星中亂月下何妨熠熠明分量不知休致誚
微光亦趁一時榮
蛩
沙岸聞吟看不見每先秋節報人秋教停桂檝收蘭舫
冷露無聲月色流
細雨(閏六月十二日)
霖雨霈優渥人心率望晴晴未逾十日溽暑苦炎烝因
之復冀澤滌囂期凉生過午西北風陣雲嶺上横傍晩
&KR1268;雭霏氣爽頓含清解作略片刻雲散返照明披雄登
楚臺幾(平聲)望遊玉京颯景誠佳哉不無餘惜怦晚田耨
已畢繼霑待畦塍霑矣即時暘斯可卜西成於穫豈辭
多我亦同人情静觀復自哂誰得心常恒
湖樓晚眺景物鮮竒吟翫成篇即書壁上
天垂霞脚水澄烟天水空明相與鮮恰著高樓臨玉岸
似遊懸圃望銀田虹如博帶匪伊束月是古鈎特地娟
墨汁金壺待書壁滄池容與漫開船
曹知白秋涉圖
褰裳高士涉寒津貞素分明寄澤民(見自題語)寓意應同子
太叔交敦久敬莫他人
賦得涉江采芙蓉叠舊作韻
夏曉風竟谷雨餘水漲江纔看樹低岸(岸遠則樹低)漸入芰
籠艭陸卉自無比隰華實鮮雙葩真紅玉珮葉是碧油
幢逸態凌舷棹輕香襲舸忩挹清芬不絶著俗豔全降
一晌引新興五言續舊腔會心於澹泊聲色任摐摐
夜雨(閏六月十四日)
溽熱正思凉雨湔晩來載月喜晴妍望中雲色天邊作
遊罷瀑聲枕上傳已覺薄寒侵葛幔兼欣優潤遍禾田
審斯庶可西成卜損益權衡倍悚然
雨後泛舟乘凉攬景
夜雨初收曉烟泮凉景宜人又堪玩今日幾務乃值閒
已刻明廷罷批判東湖&KR1071;沆命蘭舟雲散風來爽氣流
昨朝暑熱避何所詎是酷吏無端收花枝樹葉皆生態
琳沼漪瀾渾可愛曦先秋節懸清光露滿荷盤流沆瀣
江毫宣硯左右隨偶然弄墨有所思一念聖狂分罔克
午前攬景或非宜
玉如意
巧匠琢荆玉雅堪號握君含章洵遠俗特逹迥超羣味
道如可挹葆光意不紛奚稱韋刺史藉用指三軍
立秋(閏六月十六日)
代謝無停晷天行又報金有風已覺爽不雨却憂霖(立秋)
(日小雨即晴為佳占不雨反恐為秋霖是日未雨故云)荷露泥濃氣樹蟬流響音
評量人與物一例向秋心
遣吟
澄虛榭朗散幽襟景入新秋雅稱心摇扇暑如避西顥
登舟月恰出東林遣吟細字渾難寫即目烟波耐可尋
傍岸剛欣芳草綠王孫又送數聲吟
荷露烹茶
秋荷葉上露珠流柄柄傾來盎盎收白帝精靈青女氣
惠山竹鼎越窑甌學仙笑彼金盤妄宜詠欣兹玉乳浮
李相若曾經識此底須置驛遠馳求
題錢維城歲寒三友山水畫
佳處是修篁書屋作者定梅花道人閉戶已來歲月幾
庭前看取老松鱗
竹虛松古谷谽谺閣外寒梅又作花點筆詩人如著句
定稱三友一應加
熱
婪暑今年劇溽蒸可奈何頓思凉雨洗安得爽風過竊
怨厪窮屋略欣利晚禾情知秋氣入孤注想無多
鸚鵡
鸚鵡雖能言所言自不知清晨對籠語巧舌能效為(一解)張
華教啄鸇何忠代寄信審然乃鳥妖事不可為訓(二解)雀房
飼養熟習慣聽數言(不過曰大哥哥人来了之類)背籠乃語他誠恐無
端傳(三解)甲乙二内侍甲癡乙者黠鸚見甲者馴見乙鳴戛
戛(四解)甲為鸚爬搔展翅意若喜有時眠掌上敺之亦弗起
(五解)乙持果實来漫餌實相撩鸚亦伺其怠利嘴噍如鵰(六解)
因悟昌黎言小黠乃大癡智固不可逞物固不可欺(七解)
即事摛藻詞物各具性靈中孚豚魚吉可以詮羲經(八解)
澄虛榭待月作
朗榭臨碧湖漭沆不計里因居岸之西待月恒於此羅
落迤東林掩暎金盤子須臾升其杪翻影漾湖水天水
月胥虚誰與分别是三閒獨無言了然洞妙理
竹如意
通體猶存節全形不事雕天然芝朵纈無礙物華撩代
語静為用因心機自消一吟德裕賦神理覺超超
雨(閏六月二十日)
南郊竭誠祈邀
貺霈甘澤敢曰微誠通好生實
帝德侵尋待半月嘉&KR0584;亦屢獲補種出土苗難施耘耨
力以兹復望晴旋即雲開畫時暘已過旬炎熇日以熾
嫩苗豈能當更冀涼雨滌昨来常生雲問夜不安席今
朝乃大霔溝壑盈頃刻禾黍定勃興感深手加額惄愁
經三月優霑纔略釋霑来曾未幾慰懼又數易
昊蒼有權衡揣度終非得永矢祈年忱静聽
天恩錫
雨中泛舟六首
族雲噀雨過前川颯景宜涼一漾船可會應知不可著
水晶闕裏小遊仙
尋常溪岸望偏賒藉甚吳家更米家昨日晴明荷露夥
收来可試雨中茶
細點恰如魚唼藻亂潨直擬瀑連天聲空聲與色空色
得渡惟應般若船
乍明未准便晴開雲湊旋看挾雨來倒峽傾江任渀盪
笑他空有曝鱣顋
烟縷風絲拂面迎生衣又覺峭凉生昨朝愁暑意何往
若箇恒心得鮮更
&KR0008;&KR0008;酣灑盡驅炎天水空濛一色恬消得閒心耽筆墨
波光樹態供(去聲)吟拈
新秋討源書屋
萱戺悉
興居芸室授進止渥雨夜分收曉晴亦可喜珠綴柳帶
潤麝噴荷濯綺砌寒響吟蛩屋老多鬭蟻宜暘厪農務
對時格物理立秋過五日秋意今朝始
昆明湖上賞荷五首
宿雨初收曉露多幾閒湖上賞秋荷那須牛女標銀渚
織出憑看㐮錦羅
練橋右畔景偏殊琳地霞天别一區便是南廵坐來舫
那更麴院憶西湖
幽閒格態静精神一種亭亭最可親輕下筠篙收桂棹
恐妨唐突洛川人
漸入花深香亦深濛濛露氣濕衣襟同舟不是能詩者
(御前大臣額駙等每隨登舟率不能詩也)腹藁成來獨自吟
望雨愁多夏澤乾花無顔色懶來看雨霑花好秋臨矣
君子奚妨時節闌
景明樓得句
水誌昆湖較舊添化功功倍逮飛潜停橈漪影翻銅鳳
倚檻曉光印玉蟾此地尋常不知暑况今風物總驅炎
半年曾未相過(平聲)問孤負文忩與畫檐
寫秋軒
可知圓蓋本無私玉露金風又一時仁者見仁智者智
寫秋自是此軒宜
文伯仁雲壑秋晴
雲如解避秋片片似波流地是箕潁界舟同李郭儔天
高惟色淡樹静乃聲稠借問騷人士於斯賦就不
晩晴落照
西日赩東山東霞翻西宇有光乃無質熻熻輝林楚著
壁如塗赤入水似燃炷樹蟬益亮簧池蛙競鳴鼓須臾
暮景蒼色聲歸静所
題金廷標寫意秋英十八種
晚香玉
夏英看已是秋英湒露嫚嫚放晩榮兩字題名已鄰菊
可能籬下伴淵明
山丹
離離娜娜照庭除弄影清光過雨餘最是風人工體物
錦衣君子比顔如(山丹即花疏所云渥丹也)
鳳仙
淡暈精銀深纈紅折枝漫自憶芳叢畫師巧著芭蕉葉
何異喈喈下碧桐
雞冠
峩峩露夕與風晨褒貶從他染翰賓却憶荒村一聲唱
無端起舞范陽人
藍雀花
有身有尾有雙睛翔向芳叢得少停恰似昂然語絳幘
一般託蹟在禽經
石竹
㛹娟小卉足清幽張耒還思王子猷世上寧無偽君子
底須責備草花流
老少年
是葉皆花古錦披老年貎勝少年姿又如疏傅歸東海
娛樂田廬中酒時
玉簮
墻隂砌角露華新琳質檀心淡有神設使漢宫臨曉鏡
祗宜持贈李夫人
秋葵
不共春華一例榮有心惟解向陽傾疾風勁草吟前句
始識秋葵善副名
紫薇
寓意得宜是畫家向陽為伴亞瓶斜千秋對者誰稱合
獨許香山不負花
錦葵
女夷遊戱賦芳菲四季流行一氣機衛足設教相較量
此花曰具體而微
翠菊
蓓蕾初舒翡翠英綠蕉葉襯似鋪瓊佛螺擬議非唐突
物物毘盧頂上行
萬壽菊
黃金為瓣玉為叢熻熻風蕭露泥中合向
萱階祝
萬壽由來正色一般同
蘭
墨蘭自是王孫法何必當秋不散芬獨植一盆應有意
可容凡卉與為羣
金盞
折來疑帶露瀼瀼盞是秋金色是黃鍾令昔稱善醒酒
一中之審又何妨
秋海棠
錯置寒英各有姿嬌紅偏覺態離披小名漫道稱呼舛
雅似花鈿委地時
丹桂
尋常只合中秋看每向臯塗覓早花(香山臯塗精舍育桂花七月即有早)
(開者)却喜藝林真解事篸缾金粟換丹砂
翦紅紗
浣得溪紗重染朱剪來曾不費工夫曰名曰象憑人謂
試問羣芳自識無
夜雨(閏六月廿四日)
入秋德為霖倏作倏復止將盼忽得逢於心寧不喜今
夜乃逹晨轉復虞多矣設晴斯弗害密雲歴辰已慼慼
縈寸懷未卜農臧否詎予同衆見有憾無厭已衆情即
予田亦希盡善耳
喜晴
過午銅鳶轉金風西北來目隨晶日朗愁共絮雲開走
壁蝸涎繆出林蟬響豗所欣不害稼命勘近臣廻(以雨多或)
(成潦命御前侍衛往勘近畿回奏低田尚不致為害為之稍慰)
新秋玉泉山
秋月雖未臨秋令斯已報徹夜金風清凌晨露華耀批
答率已罷策騎一攬照匪直賞山光亦欲騐農樂昨來
皎日暴蘭蹊不泥淖稲田固蔚秀禾隴未致澇用是心
稍慰烟宫暢觀妙
清音齋
園内此齋古入門便得之鳴鞭不十里可以憩移時更
換肩輿進趁凉山逕披穹窿峯頂塔待我詠新詩
寄暢軒
山軒偶到闢雲關暢好幽情寄此間名合秦園纔(去聲)千
里吾心厪乃遍區寰
登玉泉山定光塔二十韻
窣堵玉峯頂得高因迥宜定光含舍利法喜擁禅枝仿
自金山寺(是塔肖金山寺塔為之)建依鹿苑規報恩竟空肖開化
亦奚為(於大西天曾仿江寧報恩寺萬夀山仿杭州開化寺皆欲建塔既而大西天者燬於火萬壽山)
(者又建而弗成故並罷之兼有誌過之什見前集)誌過題詩彼落成瞻禮兹是
中有深義不可缺新詞存小欲崇儉不慳總屬施佛寧
期壯麗我未詣希夷似此云可矣於焉一陟之七層盡
遥攬百級自卑移况值時晴快益欣秋爽披風隨進步
峭景逐縱觀彌造極真無比探竒又莫遺神臯壓赤縣
紫禁鞏皇基襟帶河山壯共球鶼鲽馳民天惟稼穡治
鏡切疇咨詎可耽閒趣鎮窮暢覽思先憂饒後樂保泰
奉無私行漏鳴移晷歸輿下就逵摛毫識歲月權當勒
豐碑(塔成未建碑勒文故識之)
麗矚軒小憩
七層穹塔自攀躋登罷聊來小憩兮此亦玉峯最高處
堵波相較又為低
法輪廻望白雲中一聽風鈴萬慮空過雨山楓迷徑綠
入秋巖卉耐時紅
秋曉登臨似去年清河遥見石槽連駕言廵狩仍由此
已覺先期興勃然
雲忩四面縱觀宜繡壌廻青寶露滋半歲一來片刻去
高軒笑我是何為
題宋人盆蘭
千葉各依根百花不逞色淨業乃其芬淡懷乃其德作
者弗著名是道非語默不盡意已示來遊衆香國
擷翠樓得句
碧邏青圍蔚四山畫屏浮動八忩間短章自可當長賦
消得樓中片晌閒
再題玉泉山定光塔
新晴利穡良欣懷玉泉秋曉重遊來窣堵初落成宜望
白玉千尺玲瓏堆山頭八方入遥目極頂自更延遠矚
却為前兹造上層不必重登意已足兹非兹詎前非前
意同目異半與全塔影風鈴幻聲色空諸所有皈青蓮
白雲一縷生足底似是天龍聞法喜淨緣綴景則不無
而我覺未安於此
憩妙香室
古華嚴寺側静室樸無文步倦於焉憩心清或得聞(用杜)
(甫詩意)青蓮惟淨業優鉢散竒芬適自堵波下廻瞻隱白
雲
影湖樓
邇年開水田漸多或虞水不足故於玉泉山静明
園外接拓一湖俾蓄水上游以資灌注湖之中築
樓五楹惟舟可通適因落成名之曰影湖而繫以
詩
靈源蓄水拓池寬灌輸(去聲)期資稼穡艱樓據湖心攬湖
外客惟舟往亦舟還會心表裏神明鏡動影虛無窈窕
間快雨更欣逢快霽偷閒於此一開顔
陶尊
有虞合土貴質淳冬官埏埴司陶人不鬲不甗見此尊
入土出土幾千春斕斑青綠周身皴光匪外發内藴真
乍視夏鼎商彛存撫之體輕堅逾珉其響清越如泗濱
乃悟陶器成神甄苦窳髺墾非所論燥濕弗受剥弗損
(叶)使我慕古輕華珍穆然若見封垂倫允宜衢設惠萬
民
題金廷標人物
蹇驢怯渡蹲跁跒奴子長繮儘力牽騎者鞭敺復懷懼
旅情一段畢神傳
恭奉
皇太后幸避暑山莊曉秋啟駕
秋蒐武緯亦文經例事山莊數日停玉露金風排法駕
千秋萬歲奉
慈寕
諸部行將奉屬車巖關古北是門閭朝家武備超千古
顧語兒孫慎守諸
芃芃禾黍遍原田轉歉希豐實頼
天兩月景光異爾許向來曾未敢期然
載觀寶穡可望登秋廻憶望雲慰悚并集言之不
足更成是篇
夏至過無雨旱太甚常年勞苦實乏術用敢呼籲
天甘霖乃大霈自近逹遠阡屈指兩月内景槩又異前
虞潦冀再&KR1204;情懷屢變遷行時駕啟蹕乃歴觀大田早
種已吐穗遲種亦蔚然百分中之一下隰實澇焉亦復
為之惜尋思安得全設旱再五日赤地千里綿此懼可
廻思此慰益勉旃
密雲行
京北重鎮稱密雲巖城埤堄新舊鄰控制三邊列棨戟
勝國曾此屯萬軍兩山寺塔節璫建南者已頽北猶存
靡餉士不得實用剥民奉已祈佛恩爾軰富貴亦何在
空令過客興慨論白河流西潮河左徒觀形勝誠復可
由來在德語不刊詎誇扼險牢關鎻即今大宛為荒服
木蘭近囿來往熟築隄障水惟利民(康熙年間事)我每經行
緬
聖躅得勢不事守有餘失勢竭力守不足勢匪地利實
人和敬已勤民籲
天福
哈什哈爾回衆投誠詩以紀事
今春圍解黑水營(黑水即喀喇烏蘇地近葉爾竒木去冬將軍兆惠等築壘固守處也)全
師廻阿克蘇城賊不敢遮亦不綴彼力創竭足堪徵北
塞調馬往二萬益以索倫之勁兵以布易回粟供餉(回人)
(以布為珍用兵駐阿克蘇時命轉餉者運以易粟膳軍省費三十餘萬復勅内部就産布各省採解不以煩甘)
(凉以被灾故也)數月休息胥飽騰整師兩路一時進殱渠務使
回衆寧(回酋兄弟分處兩城枝梧策應命將軍兆惠等由烏什往哈什哈爾富德等由和闐往葉爾竒)
(木帥兵同時並進令其首尾不救以期俘獲)屈指此際壓賊境又盼佳信夙
夜縈朝來驛致將軍奏兆惠報回衆投誠拆封披摺一
詳覽歴歴都悉軍前情進至伊克斯哈拉(地名將軍兆惠進兵攻哈)
(什哈爾閏六月初三日行至此地)前隊中夜聞人行(参贊公明瑞於前隊略地夜聞人騎)
(進圍蹴之詢得哈什哈爾回人和濟默爾等六人同聲納降云云)奮勇圍捉喊勿殺是
投誠者來相迎久慕歸順大皇帝奈脅霍集占弟兄大
和卓木今肆掠想同伊弟潜逃生舊伯克等差我軰願
師速往揚威聲馬驢牛羊被擄去欲追擒彼嗟無能懇
籲將軍早赴援庶和卓木未遠征兆惠悉此率兵進通
信富德同謀乘(來降回衆云其屬方分投兩路軍門時兆惠聞信即移知富德軍以便協謀乘)
(勢進取)相機持重慮賊詐(兆惠奏言回人情詞雖無可疑而受降如受敵兩軍並加意慎)
(重以防詭計甚協機宜)更慰萬里繫念怦四大回城三已得(哈什哈爾)
(為逆酋大和卓木窟穴其城更大於先得之烏什阿克蘇二城今已欵降所餘僅葉爾竒木一大城矣)遊
魂釡底焉支撐斷其左臂固美事不無少恨煩懷仍使
波羅泥都(大和卓木名也)就獲以之餌彼弟或聽乃先兵至早
跳去復需時日勞軍偵二魁俘虜靖遐壌静俟
天佑歌武成
詠玉韘
廉貞質資古温潤製依今(今之玉韘製於古略異而闓體鈎弦為得力適獲古玉軸)
(頭因改琢之)闓體恒隨手剖微在正心藝惟重繩武志詎為
從禽三復車攻什淺言義寓深
熱
秋熱今年長處暑暑未退設以過閏計七月應近晦於
何尚炎燠此理殊可會種遲苖芃茁西成庶企届鬱蒸
乃秀實斯熱
天庥大惟是恐致霖下隰虞為害况值秋獮時適將臨
玉塞僕從豈無勞白汗揮行邁頓凉我所懼恐致九仞
敗熱亦我所願獨慮滋霮䨴行旅及低田雨實不堪再
展轉難為情誰知廵幸快
夜雨(七月初五日)
立秋不雨懼為霖(見前詩)霪&KR0584;連宵果見今已慮低田澇
晩稼兼憐行旅濕衣襟近山雷磤(上聲)誰能寐漲峽溪洪
或致侵(秋時野宿宜於高阜張幕不知者夜雨溪勃或致為患)亟望明朝放晴好
風吹西北散層隂
密雲縣行宫對雨
夜雨通逹曙野橋定漲津傳宣教駐蹕偃仰對蕭晨未
見雲生縫生憎山隐皴行宫難宴息漸石厪多人
曉晴啟蹕
龍公悔禍殢雨收相風西北來颼䬟倦雲片片去如流
潦水盡而分路郵䟦涉以已先衆儔習勞小試防惰偷
文恬武嬉非善謀更堪慰者農功諏野水就下道為溝
實不害稼歴覽周喜出望外人知不穡事最要次乃蒐
出古北口
前朝霖雨潮河漲浮橋促就待馬上輜重一一命徐渡
爭進擁擠反無當廵狩從來寓習軍何妨小試善將將
塞關歲歲常經過居民識熟無煩訶關外輿梁駕未得
避潦有路遵巖阿塞田不與内地同最慮山水當其衝
低粱高黍胥芃芃山水驟過沙壓蓬一隅亦厪災民窮
惟祈九㝢均歌豐
塞田
塞田每致佳今歲實望外夏至過無雨跼蹐不可待(叶)
孰謂廻
天佑甘霖乃大沛駕言自京畿農功觀一帶兩種都芃
秀關外較尤最獨是谿勃漲間(去聲)頗致為害大體縱無
妨一夫彼何頼得之已不易失之惜應倍(叶)莫非祈年
憂豈識行秋快
副將軍富德奏報小和卓木霍集占亦望風先逃
葉爾竒木回衆投誠擬平定回部凱歌十首
伊犁平定擬功成孰謂狂回乃背盟師直從來荷
天佑詎予本意好佳兵
偏師護衛入回城(逆酋大小和卓木為凖噶爾拘禁日久我師既定伊犁乃出諸繫中遣兵)
(送大和卓木歸舊部時葉爾竒木哈什哈爾城中伯克不容大和卓木進城頼我師之力攻克其城大和卓木)
(乃能復統其衆)反面樓蘭太寡情用是再勤將與卒亦惟誅彼
弟和兄
庫車去歲事逡廵不戰不追兔脱身(初雅爾哈善方領重兵圍庫車城而)
(小和卓木旋入旋出竟付諸不問自以坐得空城即可報命老師縱賊至今實貽養癰之害)設使就
擒早偃武至今猶恨僨轅人
阿蘇(即阿克蘇也克字從上阿急呼之原成二字)烏什逓投降直進原期速
定駹(去冬將軍兆惠率師徑薄葉爾竒木城雖以再定伊犁招降布魯特周行萬餘里道遠馬乏猝爾被)
(遮然其時適當諸回城望風獻欵因乘勢直前速期綏靖非輕進也)萬里周行強弩末將
軍猶是氣如杠
二千餘人守三月逆&KR0624;數萬不能攻援軍催進全師出
(命副將軍富德等統兵往援轉戰三晝夜我師全軍拔壘而還以少當衆且固守淹時而整暇如故洵有)
(神助云)實頼
鴻禧益惕衷
整軍三路進攻齊早慮同逃不暇齎(將軍兆惠富德議分兵往定兩城朕)
(以二酋勢蹙或棄其人畜輜重而遁屢命將軍等熟籌詳計以偏師遮其要路周防潜竄)哈什哈爾
(平聲)纔納欵葉爾(平聲)竒木又來徯
自古火州傳不雨纏頭驚訝雨隨軍驛致佳音感
乾貺(吐魯番闢展及葉爾竒木哈什哈爾一帶素少雨澤今大兵所過甘&KR0584;應時回衆絡繹來降者無不)
(詑為神異)降夷日日出千羣
可知化外有同心簟食壺漿獻致欽(將軍等奏降人爭持&KR2047;糧羊酒懽迓)
(營門具見忱悃)便爾先逃更何往前途遮獲定成擒(時兆惠富德方撫定)
(兩城之衆尅日進軍而参贊公明瑞等一面往躡賊蹤期必俘獲)
窮回歸化即吾民安集勞徠命藎臣(兩城回衆本為逆渠所脅非自甘抗)
(拒者今既不肯從亡且迎降恐後因諭將軍等加意拊循以示無外)檢校漢唐西域傳可
能到此事傳真
安集延將拔逹山(軍中偵知二酋先期通好拔逹山伯克將欲往投又以賊黨願赴安集延)
(持議未决然於彼於此皆屬回地可以尺組繫也)豈能自外八鴻間行看往遺
(去聲)來俘獻兵氣全銷唱凱還
灤陽别墅
秋廵今復到灤陽潦水澄鮮可渡航幾架書齋待留憩
四圍山色是真常儻來何必亟言去婪熱堪憐漫趁凉
著壁新題連舊什獨於斯也未能忘
登小金山
嘗聞天地間物必有對待金山峙揚子小者於斯在棗
葉及須彌一真空性海翻覆手掌耳名象䆒誰宰忘言
遊希夷放步登&KR2750;㠑
御製詩二集卷八十八
