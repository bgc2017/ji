御製詩二集卷八十五
古今體八十五首(己夘三)
夜雨(二月二十三日)
濃隂入夕雨聲稠漸喜廵檐砌水流未至望恩已被澤
敢圖後樂祗先憂問知潤地深三寸數(上聲)到殘更第五
籌詰旦同雲猶不散微寒釀作六花浮
曉雪
曉寒凝雪舞長空融地原如落雨同綴樹冰花留片刻
訝看梅蕊綻東風
雨後御園閒泛
雨後園林潤意含溪山幾曲似江南好春景得未曾有
幾暇烟舟試一探
云未曾經有亦曾去年春雨也頻仍夏初原是愁希澤
(北方例望春雨今兹甘澍致為霑渥然客春得雨故優而初夏仍不免望澤愁農無已時也)念此吾
惟倍凛兢
凛兢遑敢事遊盤况復官軍未解鞍何日&KR0624;酋雙繫頸
時和兵偃始心寬
峭蒨居
雨後晴和碧蘚滋破顔桃朵笑嶔嵜今年二月停行蹕
欲閱園庭春所宜
琢雪丆
激水行石巖亦藉自然勢乃知非天成人力艱位置刻
削峭蒨間&KR2428;濈湍流墜雪色與雪聲憑窗納佳致追琢
詎人工易簡原物備六花誰剪裁害不視此義
賦得溪月松風
松下溪邊三架宜
奎章四字揭簷楣(扁額乃書也皇考御)每從弄月吟風際常切
望雲就日思陶冶性靈非獨樂推遷歲月有餘悲升堂
未易窺
神旨道筦天倪藴莫遺
題韻松齋
翠隂謖謖響頻興清韻能令萬慮澂貞白雖然留故事
高樓未擬建三層
愛山樓
因迥為高易依山得閣清所欣此樸斵奚事彼雕甍泐
嵃窗中納崥崹砌下平每懷仁者樂益切體元情
倪瓉梧竹秀石
梧如過雨竹摇風石丈相依氣味同四百年來傳墨戲
展觀濕潤鎮濛濛
降旨加賑甘省被灾州縣詩以紀事
甘凉為西陲轉饟孔道土瘠而風醇其民受直執
公旬惟謹給復蠲逋之詔歲既數下其偏隅以薄
祲告者廩餼優䘏訖於夏五顧念時未登秋節方
届閏心有慜焉申命貸之牛種仍予展賑三月庶
幾綏我蒼赤資彼青黃即事攄懷以當咨牧
凉肅窮邊末鮮逢温飽家何當運餉苦更抱被災嗟討
逆非容已思艱詎有涯豁征明歲預繼賑到秋賖不窘
寧無窘雖加可再加所希歌載戢萬戶樂休嘉
賜鄒一桂
懷鄉念率老年縈弗許翻嫌不近情一晌陛辭雙淚下
原猶戀闕可憐生
簮纓歸里榮依舊花鳥怡情樂正賖吴下詩人應好在
(謂沈德潜)白頭相聚話烟霞
詠周鸞刀
千年出土物一握有鈴刀在禮崇修古於詩詠啟毛銛
鋒久藏用素質自無撓爼豆肆將後曾綏介福叨
夕雨(二月二十八日)
夕雨為寒飛片霙剛欣旋怕聽風聲明知澤潤晴無礙
未免猶稱可惜生
題趙孟堅水仙二首
琢玉相金態出塵絶代仙王孫如解珮合是洛川邊
雪裏目盈潤風前鼻過馡漫嗤工刻削無縫本天衣
油菜
紫光閣前油菜青御河橋下春水渟邇日春膏實慶幸
一夜風顛意不寧
望瀛臺未至
執豕修宫祀(舊制祭則謂神於坤寧宫三月九月朔日之大祀益敬謹將事)儲牛逮
藉田(以三月初七日耕藉)必躬伊古訓清蹕以時旋帶水盈盈隔
凝雲漠漠連三壺疑在即宛似望瀛仙
述懷
勤遠非夲意乘時賴
天佑予曰有禦侮予曰有奔走凖夷永蕩平敢詡武德
茂夤緣討逆&KR0624;戰勝頻捷奏重賞實未惜神勇亦屢遘
逼巢堅城下強弩致逗遛羽檄繼進軍重圍急援救夾
攻士氣張况當叠破寇肉薄豈不易傷衆予心疚以此
合稍戢齊力圖其後惟是閱時久待秋乃功就枕戈衆
效忠擊鼓吾哀鬭焦勞分所當萬方均在宥厪彼此詎
忘惕乾惟益懋
上巳日悦心殿
終風三日息春氣轉淑和從來稱上已便以臨瓊華朵
殿冠嶔嵜下視萬民家載舟每凛予流杯底襲他過雨
柳絲青山桃欲綻花目前縱澤潤此後知如何悦心詎
易言惟覺憂懷多
看畫廊口號
佳處真延視聽娱蜃窗攬景坐斯須亦無絲竹非觴詠
漫認蘭亭修禊圖
雲岫厂
坐來怪底濕衣襟却見英英出碧岑一縷欲飛何處去
定知瓊島作春隂(是處近白塔山永安寺舊傳所謂瓊華島也)
題畫舫齋
畫舫乘來畫舫齋是同是異費安排虚舟若悟南華旨
所遇欣之總大佳
賦得濠濮間
峭蒨青蔥表澄漪綺碧潯聊因搆樸屋詎欲擬華林俯
仰得天趣沖融散遠襟生機含水石静度逮魚禽信矣
堪明志于焉亦會心六朝非所企渭上倘容尋
鏡清齋
池上搆齋虚池光漾綺疏詎將形示物每以鑑開予照
膽何須爾澄懷祗淡如設誠因水喻亦欲戒無魚
王紱古木竹石
骨立稜稜如古德角穿戟戟是龍孫請看枯淡蕭騷處
爾許生機箇裏存
豐澤園演耕
歲舉何須習由來為重農
聖人家法示吉亥
祭期逢雖弄田惟敬不衡畝自從所希膏澤溥寰㝢兆
崇墉
春耦齋漫題
習耕罷偶憩閒齋釦砌紗疏清且佳念到茅簷力作者
多慚愧那更紓懷
詠液池鳬雁
匪因慕稻粱亦弗慮矰繳禽中大隐乎液池寄所託(一解)
鎩翮鶴立岸垂涎鳬雁樂造物夲無私於何殊厚薄(二解)
烟波任翺翔何異衡湘若設為子路拱三嗅應必作(三解)
澄懷堂
書堂搆豐澤七十有餘年佳境春光駐
聖人寶額懸(堂額御筆皇祖也)席珍常接引(康熙初年儒臣率於此進)
(講)義府足周旋詎止羹墻慕紹聞勵勉旃
香扆殿
環瀛南面據崇基建置猶傳勝國貽金界樓臺思訓畫
碧城鸞鶴義山詩茁庭祗合三珠樹漾牖宛同百子池
未及澄懷淳樸也每因閱古率評時
千尺雪
寒山憶昔曾題句臨瀑三間教仿為清暇偶來参耳觀
原同聽雪閣聽時
五君子歌再疉舊韻題錢維城畫
一桂花卉夲專家進於山水参真性維城山水已擅場
俾兼花卉詎奚病要之涉筆總末事貴乎得神聊適興
五君子圖剏衡翁風人寓意傳毛鄭張初(初倣此圖若靄實首被命)
(見舊集)鄒繼(一桂亦有此叠韻題之)今則錢藝苑聯芳叔仲孟譬若
竹林詠五君山王被斥識果正貞(松)虚(竹)蒼(栢)信(梅)及
幽芳(水仙)人如此寧不明政
詠宋時白玉桃杯三首
瑶池桃式峚山琳泛索宣餘御酒斟共醉浣溪亭上月
風霜五國那縈心
解遺鉤絛翻種禍他人獻盞識忠臣(事見元史伯顔傳)腹心奚
待案無騐貝錦由來詠寺人
典守中人久弆存明明考據見江村(錦匣識語高士竒書盖彼所進)荆
凡總屬雲烟幻笑我無端此綴言
耕耤日祭
先農壇
有事祈
神佑無非仰
帝臨方壇修
毖祀姑洗協元音農務將興候身先要必欽况曾艱臘
雪益切望春霖三獻遵伊古四推匪自今(四推之禮始自皇考)
(率成典制)黃雲落土雨踧踖惴彌深
題范子岷牧牛圖
卷後䟦者用禪語而不精故亦以禪語題之
或曳耕犁或散閒陶家寓意不言間若論夲分相應句
便見終須悟八還
菽食繒衣底用渠軟沙嫩草綠隂餘君家水牯猶勤牧
格五雙童樂莫如
清明日拜謁
安佑宫
昨歲
夀皇思莫窮今年寒食御園中親支率領謁
安佑駒影推遷信幻空已覺烟含隄柳綠誰憐風妬塢
桃紅東西瞻眺
二陵邈不隔精誠一念通
五福堂六韻
春光酣百六景物逗吟憑園内此堂古
祖恩
皇考承(堂名賜也皇祖所)翹心思好德
聖意示含弘竹埭琳瑯峙蘭池綺縠澂對時常契會肯
構敢云能歛錫遵
前訓欽哉勖繼繩
得全閣
高樓碧沼湄萬景攬無遺水面風來際天心月到時文
章假大塊圖畫得神姿益贊通為政吾猶戒在兹
雲竇
假山夲人工頗有天然致一例㠎嶫間亦復蔚靉霼静
室據其巔與雲為幻戲設擬蕉芽空未悟棗葉細
小石林
石林精舍構田盤亦有虚齋納翠巒何事須彌名曰小
可知芥子較猶寬
玉蘭堂二首用蟬聯韻體
瓣想宣毫玉想神書堂應付草元人偶來恰值花開候
仍是去年此際春
栗陸以來批判春花中南史屬斯人勝他梔蠟其言者
牛鬼蛇神嚇鬼神
御園漫題
西抺東塗亦有年御園詩債轉㤀旃徒因欣矣其所遇
率竟失之於目前(邇年來如香山萬夀山静明園偶一遊歴輙成數什而日日居御園中其)
(作反少故戲及之)詎我歡新猶芥蔕問誰温故與周旋進斯惟
是㤀言好㡳事南華更著編
風
燈宵歴歴鳴條無率欣巧避烟花敷爾時雖樂念别紆
得非蓄勢有待乎春之德風寧容缺來徐或不致決裂
泠泠習習一散之動摇亦足助甲拆仲月倏過三月臨
展轉已切望春霖顛風乃日鼓其怒敺雲雨(去聲)土愁予
心愁予心何時已土囊堀堁蓬蓬起一屈一信早則明
其理先期每懷憂處順未敢喜吁嗟風乎曷少止
詠貝葉經六韻
貝多羅葉玉刀裁□(讀作卍)宇真經萬德賅妙覺人天開
象教阿含滿半出峰臺詎曾白馬装䭾至的是祥雲擁
護來西土高僧纔略識(今之喇嚒所識者乃番字經若天竺大梵雖博學高僧不能全)
(識也)波旬外道早全摧金繩什襲守惟甲寶笈韜珍音亦
雷寂静法輪無盡義情無情共演根荄
王紱林泉道古
水軒對坐𣙜尊盧貌古神全道以腴却笑兩賢千載下
消聲價祗百青蚨(卷中張照識云以二百文錢購得故戲及之)
賦得為君難六韻
圓明園勤政殿後楹
奎題高揭盖我
皇考取魯論為君難語
御書箴座者也由一言興道之幾見千聖傳心之要於
以對揚
榘訓默契
清衷視子玉銘系有恒藴古篇呈大寶瞠乎後矣其奚
足云爰憑乙夜書紳敬藉五言綴簡
宣尼著明訓曾未試躬行
身體惟
皇考
手書示後生絶勝銘几杖詎止見墻羹辤約義賅富思
艱圖易亨勅幾所無逸保泰凛持盈三字垂
家法萬年奉永清
飛雲軒
高軒疎朗似飛雲無意書題著桂棼却幾烟花悦曾我
祗饒宵旰惕為君即今正厭終風盛鎮日空愁散靄紛
雲爾飛來慢飛去悶增劇欲易其文
含韻齋口號
砌下玉蘭都鬯開鏤銀窣堵白皚皚恰宜齋額顔含韻
畫格詩情此字該
存素齋
方塘階下即滄浪簾捲疑垂一桁湘設使了知繪事後
便當直號起予商
桃花春一溪
水裔桃之華灼灼恰似琳池浸霞脚東風慣與作参商
祗見其憂那見樂落英繽紛如印泥宛轉桃花春一溪
高楼溪上契妙悟空色色空
軒篆題詎必武陵無雜樹漫擬江南淮口渡烟花世界
幻三千到此微塵無用處㤀物之極同物悲
調御神權誰則窺我惟仔肩凛佛時好春花事非我知
每見蓬蓬風善妬不惜花零惜雲去
影山樓
瀟灑山楼號影山每來消得片時閒難拈七字徵名象
為(去聲)在虚無縹緲間
河南山東廵撫各報得雨詩以誌事
仲月霏雭&KR1854;潤未一犁暨清明乃大風其占雨艱致邇
來日蓬蓬落土騰隂翳憂心慮三農問夜誰能寐曩者
密雲興望勞幾點墜何幸即此隂釀澤齊鄭地齊鄭亦
我民况以麥為歲兩處各騰章三寸均霑被思遥額手
慶撫近顰眉惴慶不抵惴苦誠慰以為愧
詠木鉢
擁腫乖繩墨誰施月斧修居然五石瓠那數一株榴虚
滿皆如願色空莫可求堪因遺闡士渡海不驚鷗
題鄒一桂聮芳譜即用其韻
九英梅三妙杏
紅白雖殊風度近英還稱九妙惟三最宜軟節初過了
一例知春枝是南
丁香綬帶
紆紫拖金又一時昌昌得意向陽枝那知鄒浩春遊倦
清夢何曾到玉墀(鄒浩有詩云拖金曳繡倦曉班何似布褐暖且寬)
貼梗垂絲
誰傳小字出花叢貼已青絲試信風綰得三郎情越膩
江梅祗合上陽東
碧桃赤蘭
世間何事不浮雲桃白蘭紅且任紛欲識蘭桃真面目
華嚴香海徹聞熏
含笑忘憂
拈來應示飲光儔微笑匪欣亦匪愁空色色空都置却
憂憂笑笑且随流
金錢木筆
阿堵牀頭堆任盈惟欣點筆擁書城笑他秉燭渾成俗
起早何妨破五更
金絲荷葉鐵線蓮花
花亦濓溪葉亦田繡成絲線定鍼仙看來却擬詢毛鄭
知在國風第幾篇
洋茶番菊
黃是書雲紅是霞殊方偏自有竒葩可知陸羽茶神宅
合近陶潜處士家
觀音柳羅漢松
安名立字綠兮紅大士如如付至公聞思(去聲)脩圓權濟
物應真還覺未㤀空
春羅秋紗
簇黃纈綘不須裁織自女夷神杼來封十八姨善相妬
紗羅消得錦成堆
白荼䕷紫躑躅
格態休嫌特不同春驄小步轡璁瓏斟來鑿落銀為色
恰似聖賢時一中
蝴蝶杜鵑
飛來花裏竟如花啼向霞邊豈異霞夢醒莊生猶几上
愁吟杜老鎮天涯
玉簮金盞
閙掃装成嚲鬢窩一枝斜掠不須多邊旁早有微醺者
那藉生紅酒面波
雞冠花鳳尾草
草草花花各色形菀枯無過閱推蓂雒陽牛後如相較
絳幘羞他立曉庭
火石榴水木樨
亦肖臯塗亦號榴勝饒真者占前頭漫訾薄植原來小
杯水何妨芥子舟
僧鞵菊佛座蓮
神韻蓬蓬如遠春是云合相是分身一生行脚事已畢
坐證蓮華座上人
秋海棠木芙蓉
北墻灑淚意偏慵寂寞寒江咽亂蛩點綴若無之二者
凛秋祗合喚窮冬
芊芊活滴滴金
芊芊活潑正懷新滴滴金堆那慮貧買得十分春箇裏
却稱此外更無春
鹿蔥龍爪
白茅底用包野麕雲中見爪非凡鱗借一忽復瞻兩角
遊仙不是蓬蒿人
懷素蠟梅楊妃山茶
雪裏春前都耐寒深黃淺絳鬭江干清凉凡豔分仙俗
繪出憑人著眼看
詣
黑龍潭祈雨述事
憶昔雍正年
北郊頻
命代爾時常苦旱虔求随
禮拜無能慰
宸衷致誠遑敢懈日日趨醮壇好景誰知愛每當大祭
臨進宫預齋戒
問此拈香不(平聲)謹奏兩不廢是即
誨祈年一思感五内(其一)
逮予登大寶何年弗望霖北方例春旱渺渺愁予心以
此舉
常雩籲恩仰
帝臨入夏得渥霑雖無救麥鍼大田常可冀懷略紓秋
深(其二)
去冬乏三白春雪纔略霑是難俟夏至早覺愁弗堪常
年種已播今則待舉鑱時較昔益促心猶昔更慚亦知
凟匪宜吾誰欺
靈潭(其三)
御製詩二集卷八十五
