御製詩五集卷三十一
古今體一百十一首(丁未五)
孟夏
常雩進宫齋戒之作
龍見
南郊舉祀儀還宫齋宿致虔寅
常雩本是緣請雨况此殷殷望雨時
一夜皆晴五鼓隂憑輿顒望不勝心行行雲散升朱日
蹙頞惟餘自咎吟
麥苗遠近蔚菁蔥十日雨猶可冀豐以可冀因益可惜
惜哉冀爾念紛衷
河南巡撫畢沅奏報河南北普得透雨情形詩以
誌慰
問悉李封奏詢看畢沅(音阮義同)陳(昨李封來京問及河南雨澤情形據稱大河以)
(南雨水調勻河北亦覺望雨因即詢諭畢沅兹據覆奏豫省去冬今春雨雪應期麥田暢茂前赴河北一帶經)
(由衛輝懷慶等處晴霽半月似有待澤情形三月十七日懷慶得雨寸餘十九日洛陽得雨深透嗣於二十二)
(十一日洛陽又連得甘膏入土深透至二十四日夜間行抵氾水地方復遇&KR0584;雨如注至二十五日始霽並據)
(河北之延津淇濬等十一縣禀報同日均霑一律優足並先據衛輝懷慶彰德三府報稱於三月十八至廿一)
(日先後得雨三寸至五寸不等河北一帶疊次優霑已可槩見至大河以南之開封歸德陳州汝寧河南南陽)
(許汝陜光各府州屬自二月廿九三十三月初一節次得雨後續又得雨三四五寸不等而近日二十四五之)
(雨尤為通省普遍實為近年未有二麥早者結實遲者亦吐秀揚花高粱雜種俱已出土實可大穫豐登等語)
(料畢沅自不為欺亦不敢欺覽奏為之略慰)盖蒙過(平聲)後澤(畢沅此奏乃李封經過河北以)
(後節次得雨情形自非虚飾也)洵是目前真二麥稔堪卜大田播已均
披章寧不慰擲筆復眉顰(近畿尚在望澤覽此安能解愁欣慰之餘仍殷煩悶)
雩祭齋居
徹夜問報晴質眀起雲佈須叟風隨作蓬蓬恣狂怒濃
雲忽四散瞥去不知處僂指數清眀正當&KR1852;五度巽二
工如約婪尾為孤注(農諺有清明風刮土連連四十五之語今歲二月十八日清明節是)
(日有風晴霽嗣是每有雨勢即為風吹散屈指至今四月初三已四十五日矣占兆既符庶幾即霈甘膏以慰)
(切冀耳)既然應亦休長此安窮住眀當詣
壇宿跼蹐增惶懼油然
錫膚寸庶幾霈嘉&KR0584;
安徽巡撫書麟覆奏得雨及近日麥熟情形詩以
誌慰
昨奏霑膏未問前(前因書麟未經特奏安徽各屬得雨之處降旨詢問旋已奏報該省各屬)
(二月中旬以來連得雨澤情形盖所奏乃在詢諭未到安徽省之前)今章並報繼霖連(兹據)
(覆奏前於二月十五日赴鳳廬等處督查加賑往返二十餘日雨多晴少目擊麥隴青蔥秧鍼出水業於三月)
(初十日奏聞至十九二十日省城又得雨四五寸亦即於廿四日具奏是日拜摺後大雨如注至廿六日午後)
(始霽并據安慶六安等八府五州各所屬禀報均於三月十八至二十三等日連得甘雨十分透足大麥正在)
(收割小麥現當升漿結實之際雨潤之後繼以日暄不特二麥相宜尤於秧田有益等語)晴資大麥
收割逮潤濟小麰結實堅宜雨宜暘高下好曰農曰圃
慶欣駢載咨方伯應虔鞏益受損招理灼然
孟夏
常雩禮成述事
臘雪優蒙
恩渥覃時霖惜靳度春三因循旱逮燕之北(上年近畿臘雪甚優)
(乃今春二月以來京東京南俱已得透雨而自保定一帶北至順天所屬僅得雨一二寸頗有旱象日夜望雨)
(為之不置)儌倖膏霑江以南(節次據李世傑閔鶚元書麟等奏江蘇安徽通省各屬屢得甘)
(膏入土深透二麥可卜豐收大田亦俱播種幸無南顧之慮)祗為長(上聲)年艱步禱(向年)
(偶逢春雨愆期每於雖精常雩步詣祼薦壇位以申祈禱今年逾七旬有七力尚強而登降一切儀)
(文不敢稍減是以不得不節省步履之力以期虔致誠悃然對越之下益增慙悚耳)益增自咎切
心慙吁嗟知過祈
宥過(自省昨逢臘雪優霑未免過於欣幸而忘敬畏乎是吾過也然自二月中旬已切切望雨至今惟冀)
(鑒宥天耳)即
賜雲行雨施(去聲)甘
點雨(四月初七日)
點雨大如錢飛空四五墮隠隠作雷鳴滿望成滂沱雲
擁東南去瞪勞仍不果昨自郊外來麥已結穗妥即此
霈甘霖尚及實粒顆佇立以嗟吁增慙不勝我
河道總督李奉翰奏雨水二麥及運河情形詩以
誌慰
淮揚洊被災麥收實最要(前歲淮揚所屬地方夏秋缺雨因旱成災上年七月初間)
(又因黃水清水運中河同時並漲以致清江漫溢下河一帶被淹雖賑卹有加而民食不免拮据今歲麥收最)
(為緊要兹據李奉翰奏稱淮浦一帶於三月二十至二十五等日連得密雨入土深透前因查勘新淤灘地經)
(過清河山陽阜寧等縣察看麥田長發茂盛大麥得此雨澤結穗益資飽滿小麥亦在揚花豐收均可預卜等)
(語)兹當結穗時渥霑甘雨膏稔收預可卜飛章因入告
卑之莫高論謙吉滿勿蹈更稱運河深漕艘依次造中
河雖略微借黃水亦到(又據奏本年重運漕船現在跟幫過淮自清口以至淮揚一帶)
(運河水勢寬深浮送有餘其運中河内因東省来源較弱已將茅家隄引渠開放過水四尺由房亭河入運接)
(濟運中河水勢增長截至三月二十八日已渡黃漕船四百四十餘隻)披覽慰南顧大勝
近年貎(前歲因湖水微弱清口淺阻將攔湖壩堵閉以蓄清水暫借黃水濟運至上年三月甫經開放)
(張福口等引河引湖水入運而黃水於桃汎後旋又長發倒灌以致清不抵黃不得已仍閉攔湖壩藉已灌之)
(黃水浮送糧艘以致漕運節節阻滯詳見昨年誌悶諸什今覽李奉翰所奏運河水勢及二麥情形迥與近年)
(不同可無南顧之慮殊增欣慰惟因近畿待澤甚殷不勝日夜籲冀耳)官私胥接濟市價
應平校却瞻百里近一例暵陽暴雲生風隨至巽二工
如約稽首曷惠寧嘉㴻盈尺報
春雨軒疊仲春口號韻
仲月已翹雲作隂侵尋首夏未霑霖五為期乃不詹六
(此正言五日六日非如詩解作五月六月也)日甚惟增慙愧心
附錄仲春春雨軒詩邇日春雲常作隂副名霈復冀
甘霖郊原潤溽宜耕矣而我仍懷不足心
尋雲榭漫題
散悶步岸傍遂至尋雲榭尋雲有二義五字言非詐一
為綠林深入雲喻假借斯則緣暢遊非我所云者(叶)一
為望雨際切盼雲生夏薈蔚躋天中風隨散而罷尋之
總未得佇立愁以訝
陣雨(四月初九日)
陣雨西北来&KR0008;&KR0008;雷聲作雴霫喧衆音大小珠紛落土
砌已積水點滴浮漚掠須臾風捲之徂雲散以霩&KR3555;地
未及寸為澤實淺薄不足資麥收擲筆歎索莫
題周之冕寫生卷
牡丹
迎夏餞春豈無意不同桃李鬭繁華一般瀟灑出塵意
慙愧人稱富貴花
玉蘭
蘭作香風玉作姿笑他品命可容羈春曦嫩暖春雲淨
正是衡山點筆時(文徵明有玉蘭圖貯石渠寶笈)
蘭
四時恒有開花日何事楚辭獨許春應是王眀尚思汲
睠然三戶憶同塵
繡毬
團圞百結是誰攅通體玲瓏亞玉欄恰似抛毬呈設利
(指月錄義存為元沙說法將三箇木毬一時抛出又翻譯名義舍利一名設利)當前空色作麽
觀
辛夷
玉蘭根與辛夷合藉是花師巧接移(辛夷花紫花師移接之則開白花為)
(玉蘭花譜視為二種非也)香雪試看摶屋角可知介甫早成詩(辛夷屋角)
(摶香雪王安石詩也辛夷花紫安得謂之香雪可知玉蘭自辛夷接出舊或玉蘭亦名辛夷耳然其未接者仍)
(為辛夷紫花是卷周之冕畫玉蘭則鈎出白色畫辛夷則全用墨色可謂黑白分明王穉登於辛夷側題句云)
(玉色吹高館亦認辛夷為玉蘭或曾見王安石詩乎)
梨花
深斯白色淺斯紅不嗇由来亦不豐設使嫏嬛品材貎
太真飛燕酌其中
蝴蝶花
蝶戀花兮花號蝶孰無情者孰有情汝南未識漆園夢
却與滕王鬭寫生
芍藥
微乎具體特輕盈木本讓他半月程(牡丹亦名木芍藥)便即呼
之曰花婢主人應是鄭康成
金盞
四時舒艷同蘭桂(見學圃雜疏)金盞傳形亦逼真惡旨設如
思大禹單名祗合號長春
桃花
南地開遲北地早夭夭&KR0609;&KR0609;頗風流植生誰謂無靈性
背却梅花此出頭
春海棠
綠葉紅葩熨貼宜卉中繛爾特丰姿一枝意已具全樹
引我津瀛得句時(天津柳墅行宫内有海棠廳樹古花繁向曾留詠)
枇杷
琥珀為珠蜜作漿綴柯顆顆色裳裳南幾幾度聞佳品
錯遌嫌他未一嘗
荷
淡墨疎疎勾寫匡天然鼻觀白蓮香方之君子素其位
善注中庸十四章
玫瑰
移根那識越王臺多刺應同衛足材咨爾盈盈馥馥者
為誰特地此徘徊(羣芳譜玫瑰一名徘徊花)
百合
花根花朵胥攅簇莫恨無端浪與名借問世間一切法
孰非百合幻而成
石榴
謾誚無香同海棠有花有實彼奚方每當重五繁葩放
似與仙家供綘囊
梔子
色瓊玖噴味沈檀披拂薰風倚石欄八種夏香曾寫照
(向嘗以蘭及夜来香晚香玉茉莉珠蘭荷梔子玉簮為夏卉八香寫圖題句)就中巨擘屬林
蘭
秋海棠
未肯韶光強出頭牆隂砌角也風流不於草木觀其本
那辨高低春與秋
蒲公英
島瘦郊寒各一家英英被野放黃花蒲衣自是高人致
慙愧為(去聲)誰五等加
野菊
黃華一例綻葳蕤野也人間亦菊之不入淵明閒採摘
較於林下更無羈
馬蘭
婀娜大花因號馬(本草馬蘭葉似蘭花似菊俗謂物之大者為馬也)飄蕭長葉
也名蘭莫嫌嗅處無香味既奪朱那更似檀
紫薇
蠟跗(平聲)絨萼色偏麗燕舞鴻驚態更嬌却笑唐家省與
令抑相譽也抑相調
秋葵
木花草卉多無萬一種秋葵獨向陽借問蹌蹌濟濟者
立身應以孰為方
雞冠
綘幘綠袍如立曙金風玉露雅宜秋宵衣散步閒庭際
訝似雞人報曉籌
木芙蓉
殘紅(謂荷)相對碧波清弗水因之得木名君子設如詢姓
氏不周黨亦定逢萌
桂
金粟原殊世上花曰香曰色孰能加浪傳玉斧修吳質
未識通身是道芽
菊
落落疎疎一兩枝逸人情性頗相宜而今多有西洋種
(洋菊近年始出備具五色種類甚多有大徑周尺者戊寅年曾題洋菊四十四種並嘗令鄒一桂圖而譜之云)
奪紫誰能復顧斯
水仙
清泉白石托幽芳等度孤高若可方了了祗消揮幾筆
勝他大令十三行
梅
謾言傾覆與栽培開盡羣芳綻早梅不藉田何傳易理
貞元消息此中該
竹枝
竹葉竹枝多夾寫變更文(與可)法特玲瓏春華秋卉多塗
抹想藉風前一掃空
青龍橋再疊乙巳韻
依例石梁命駕過静宜小駐豫巖阿(每歲往香山静宜園小駐取路必由)
(青龍橋西至玉泉山静明園傳餐後前往亦如成例矣)徒如去歲虞失麥豈似前
年卜得禾(去年四月上旬亦殷望雨故青龍橋西之作有圖消悶奈悶仍何之句不若前歲兩逢春)
(雨此地麥田吐穗禾隴抽苗景象是以過此得句有農况橋西慶稀見云云兹来所見麥色青蔥可愛惟亟望)
(於數日内得有透雨尚可如前歲之豐收也)心忖名山庶釋悶目睎涸壤那
欣哦慢賡舊韻增新惄調幕無能愧若何
麥色
麥色綠菁蔥高低結穗同際兹霑渥澤尚可冀中豐禾
黍苗胥吐南東畝亦芃奈何渴望雨曉日熾輪紅(日輪紅為)
(旱象艱雨為之增鬱)
棲雲樓曡去歲韻
清曉山園莅駐輿棲雲例以據牀居(每至香山必先於此憩息)蕭疎
林麓真宜夏搆築軒庭此最初(是樓為静宜園二十八景之一乾隆十一年子)
(初遊香山時所建也)膚寸何當即施(去聲)雨及時庶可潤新畬章嘉
忽憶談禪處結習難忘自笑予(向年駐静宜園必於此室召見章嘉國師談禪)
(講經今迴憶曩時情景不免愴然亦自哂未忘結習耳)
天池二首
泌泌澄澄天半池月情風度迴含滋臨觀似我三無奉
尺寸田祛一點私
山靈泉自湧山腰貯以為池朗暎寮設匪出山即滲地
疏成溝澮潤田苗(凡山泉出山多即滲入沙石其甚壯者方可引入溪河然北方山泉疏為)
(溝洫利田者百不得一盤山亦如此)
歡喜園
香山寺右側久搆小園成静室三間足重来首夏清那
欣風送爽且就樾遮晴自恧顧名處無能歡喜生
来青軒
來青所必臨二義其中尋一則綠雲鎖四面蔚曡林一
則翠毯鋪萬畝攅秧鍼林惟供賞景所繋何淺深秧實
民食關切為望甘霖景賞祇悦目雨望時愁心悦不抵
其愁五字攄愁吟
香巖室再曡乙巳韻
香山之室即香巖二即一誠括大凡竺宇又將成来往
金僲初不事莊嚴虚窗淨几憑其暇盤道輕輿陟以巉
大塊文章當面假笑兹曡韻合應芟
綠雲舫
甫向来青(軒名)詠綠雲百盤巖磴下嶙峋谷中有室謂之
舫亦號綠雲名取新兹雲實乃喻林景而雲及舫胥非
真可知真者幻之對非真即幻徒紛陳幻中取樂藉遣
悶奚如一雨迴蘇萬物欣
題正凝堂
堂額本因易象留正凝之義細思求命凝方協凶和吉
(君相不言命之說也)位正克諧剛與柔可以離眀誇照耀更當巽
入納咨諏大烹養聖惟君德七字盤銘式武周
就松舍
就松舍不一而足凡古松傍率置有(西花園及避暑山莊等處皆有就松)
(室)童童嘉蔭千百年舍在其間恣虚受謾嗤自我作古
斯似斯古人可弗友
來芬閣二首宛轉韻體解悶
荷時方得謂來芬夏首斯言誠躗云却是田田一二者
笑人虚費望心勤
拈毫正自望雲勤解悶聊成七字云溪閣望空却饒我
春光六月自來芬
碧雲寺曡去歲韻
古寺接離宫輕輿宛轉通當年笑君道此地費民功(碧雲)
(寺為明正德時太監于經所造費累巨萬其時政治不網實堪嗤鄙)似昨亦望雨(昨歲遊碧雲寺)
(日山雲甫生即為風散今歲亦復相似)生雲便作風眀知一切法胥幻却
真忡
洗心亭
一脉源源自不窮有亭如翼據當中設云此是洗心處
何事去年此意同(去年洗心亭詩有邇來望雨心增悶問爾安能洗去之之句兹來又值望)
(雨欲洗心而心不能釋殊孤此亭名也)
謾稱數典浙中為浙者又將孰作師却笑吾儒忘本色
讓他墨氏舉羲辭
學古堂有會二首
學古應知亦有方其間尚合細斟量井田封建胥善政
今可行乎合慮長
學古言行約兩端相符坐起要知難詎惟多識資博雅
每展芸編戒自謾
夜雨(四月十一日)
卓午作風至傍晩眀知雨意其尚遠每更宣問都報晴
五更乃報雲鋪滿遂聽&KR1268;雭作響聲謂當優霈資耕墾
急起披衣步庭際潤纔及寸勢隨緩赤日東昇仍放晴
無計以吁憂尚宛
致遠齋題句
致遠題名久駐園理事處非關覽景曠惟慎勅幾務適
接閩中章𠞰匪悉真故按兵而不舉庸懦二人誤(臺灣賊匪)
(林爽文等糾衆不法黃仕簡任承恩帶兵𠞰捕日久未能殱滅蕆事朕料伊二人必有遷延觀望懦怯誤事之)
(處已將伊二人革職治罪令常青過臺灣督辦兹據常青奏到黃仕簡安坐郡城並未親率官兵進𠞰又復調)
(遣失宜任承恩駐守鹿港當逆匪林爽文回巢之際亦並不奮勇𠞰賊種種貽誤之咎果不出朕所料殊為憤)
(懣)先事遣重臣甫到攄謀慮整頽作士氣旗鼓新軍律
(叶可黃仕簡任承恩二人觀望逗留與賊以暇其罪實無逭幸而朕早已料及先令常青前往並授為將軍)
(復以福州將軍恒瑞提督藍元枚為參贊並諭揀派福州駐防兵一千名帶領飛渡臺灣協同𠞰捕其失幾之)
(總兵郝壯猷即降旨於軍前正法以激勵將士兹節次據常青奏稱整䪺現有兵力訓飭將弁并請添調廣東)
(浙江兵七千名俱由鹿耳門進口不必再行分撥且使兵到三四千之後即親自統領先將南路賊匪撲滅後)
(再行自南而北務期迅速擒獲賊首平定海疆所辦皆合機宜佇盼捷音以慰懸注)易賢更調兵
埋根弗迴顧獨是海外遥風信難定遽亦惟盡我心籌
畫勤寐寤聞捷尚需時徬徨盼朝暮
玉華岫
勑政有餘暇言尋山寺登輕輿罷乘馬長(上聲)年懶弗能
是亦心慙處而揮毫尚勝佳隂數息停衆勞厪念仍竺
宇及巖齋待我吟層層
臯塗精舍
緣恒育桂處久與號臯塗假借天邊者如同目下俱因
思境胥幻得寄興何殊粘壁李家畫(室中粘壁有李世倬畫已為陳迹矣)
蹟存人久無
朝陽洞曡去歲韻
昨去今来一瞥中拜緣請雨愧由衷五更作陣凌晨罷
(現在二麥望雨甚殷昨夜四鼔作雲五更落雨惜不及寸惟籲禱龍神早霈甘膏以慰廑念耳)誠恐仍
如客歲同
超然堂自警
朝陽洞處(上聲)高超然堂居下降高斯易行片刻欣到也
及至憑窗望更有下此者乃悟理不齊曲高和則寡人
中孰最高懼心可暫捨有過誰眀言不明言暗寫此非
過刻論重華訓非假(爾毋面從退有後言)超然得艱乎惕若守勖且
攬秀亭
復降入園門(山莊墻就高下曡嶺為之凡兩三重此盖内圍之牆夜間衛士所守也)門内
雨香館仍各自為區搆置就勝選亭乃棲搖則磴盤十
數轉攬秀信所獨虚窗納近遠譬如得其要一善綜千
善下磴即畝平書館廓然宛先難而後獲萬理無不筦
雨香館
書館小徜徉瞻題號雨香望霖歎枯燥即景那芬芳不
異昨年况(去歲雨香館詩有目下又思甘&KR0584;好田間待潤麥秋臻之句兹来又值麥田待澤不勝跂)
(望)益憐此際忙無心求綺句點筆祇言常
石縫出松柏十三韻
山中磴道及溝岸石縫中挺生松柏大者合抱小
者拱把蔥鬱秀拔盖數百年物矣磴道溝岸皆砌
石為之石工無不用灰不能生樹也盖石罅歲久
灰與土合而為一松柏子偶落其間遂爾成樹信
乎物有本性自得造化栽培之力設以人力種植
必不能成活即目會心輙成長句
石縫出松柏此理妙堪省緣砌石為磴盤旋陟高迥或
夹溝為岸以禦山水湧(叶)盖經千百年灰性合土永(砌石)
(必用灰年久則灰與土合為一矣)砌石或裂縫而亦無人整松柏樹之
子落縫隨風頃雨露之所濡地氣之所領冒縫出枝梢
直上生以挺大者已合抱小者亦把拱(叶)豈無枳棘類
凋落那能竝乃知樹有真貞堅自性秉因悟天與然不
與凡木等設以人力為郭槖技難逞
詠和闐玉鏤㩦琴譜松圖小景
松下幽軒風入頻㩦琴試譜過溪濱渠寧高士如裴楷
便是奚僮也玉人
題唐宋元集繪册
萬壑千谿不可窮運神畢具尺圖中獨嫌未見詩兼字
署尾無能三絶同
右鄭虔峻嶺溪橋
高堂素壁姿雄竒小幅偏兼千里思藏密放彌有如此
河陽誠善注庖羲
右郭熙溪山行旅
秀潤山川清且嘉梁尋玳瑁燕飛斜(用圖中詞意)玉樓綺侣
圖春思不失居然富貴家
右王詵玉樓春思
寫生虚白憶臺前爛漫花開五月天微笑錯忘省郎坐
却教誤作謫仙眠(白居易詩獨坐黃昏誰是伴紫薇花對紫薇郎是圖本寫此景而乃畫一)
(卧榻者紊詩意矣)
右高大亨薇省黃昏
漢武求仙意懇哉瓊樓珠戶夜明開雙成騎得青鸞降
應報西池王母來
右趙伯駒仙山樓閣
散坐坡陀滿意清静睎月色聄秋聲誰為能者誰所者
四句金剛概七情
右馬和之月色秋聲
長夏曾為江寺圖卷之小景寫松湖能藏能放真竒筦
姓氏何須問釣徒
右李唐松湖釣隠
峭壁危灘野艇横籟傳紅葉泛風輕蕭然秋景含斜照
濩澤人原未負名
右蕭照秋山紅樹
一箇江亭對翠微鯨波萬頃瀲斜暉底知眺者當秋晚
繋纜漁舟自遠歸
右朱光普江亭晩眺
徙倚孤亭對碧江江天妙趣領無雙是誰特地引詩興
棹破烟波一野艭
右張訓禮江亭攬勝
師弟聯珍畫出竒(松年師張訓禮見畫史會要)高人讀易小窗時楓
丹松綠成乎性仁智分眀各見之
右劉松年秋窗讀易
小景由来稱惠崇沙汀烟樹望無窮不知何處吹漁笛
驚起水禽飛破空
右釋惠崇沙汀烟樹
依樹憑流徙倚時奚僮恰看抱琴隨謂僮不必開囊撫
松韻泉聲自譜之
右趙孟頫松泉高士
萬頃江波灧月華高人浮艇似乘槎鍾陵固是得私淑
天水居然有克家
右趙雍澄江寒月
詠尤通雕西園雅集圖犀角杯
無錫尤通工切磋刀為筆却匪鉗羅(羅鉗吉網皆刀筆吏若刻木角器雖)
(以刀代筆覺勝酷吏遠矣)諸賢風雅傳真面道古如斯物豈多
夜雨(四月十三日)
傍晩密鋪雲入夜細霏雨始細繼酣放雴聲落檐宇心
希徹夜聽謂當霈澤普片刻遂少間(去聲)欹枕徒延佇曉
起劚地看潤祇過寸許將欲解愁煩落莫意增憮
閱武
健銳營兹駐今將四十年雖安不忘耳得力則誠然(戊辰)
(歲於香山置健銳營訓練八旗兵丁素稱精銳從前平定凖夷回部大小金川屢經徵調實為得力)詎獨
驍騰捷所嘉心意堅(滿洲兵臨陣以退縮為恥不似綠營懦怯惡習往往有兵不顧將脱)
(逃之事兹因臺灣逆匪林爽文等糾衆不法調兵進𠞰乃因黃仕簡任承恩二人觀望誤事以致賊勢鴟張總)
(兵郝壯猷所帶兵丁遇賊潰散退回郡城其畏葸失律罪無可逭若綠營弁兵俱能如八旗勁旅奮勇堅心埋)
(根前進自當早獲渠魁撲滅蕆事矣)閒因示戎詰亦以寓恩宣(香山地遠京城健銳)
(營列伍萃處無外誘習氣故能操練精熟每駐蹕此地必親臨閱視分别頒賞其中技勇超衆者加倍恩賚以)
(示鼔勵)
實勝寺
實勝寺建山之陽置健銳營早有記(乾隆戊辰夏用兵金川以彼恃碉之)
(險攻久未克因憶敬觀者不列朝實錄開國之初我旗人躡雲梯肉薄而登城可屈指數以此攻碉何碉)
(弗克因命於西山之陽設碉而簡佽飛之士習之未逾月得精其技者二千人命大學士公傳恒為經略統之)
(以行逮平定金川後即就碉傍舊寺易其名曰實勝昔我太宗破明兵十三萬於松山杏山之間歸而建)
(實勝寺以紀勲兹仿其例合成功之旅立為健銳雲梯營並於寺之左右建屋居之詳見己巳歲御製實勝寺)
(碑記)以遵
家法宣國威實賴八旗兵子弟平定西域及金川無不
功成慶如志(自立健銳營後所習雲梯馬步射鳥鎗諸技訓練精熟趫捷勇往嗣平定西陲及大)
(小金川得其力居多)何意海外邪教輩俾兩提臣誤軍事(上年十一月臺)
(灣逆匪林爽文等倡立邪教天地會滋事不法水陸兩路提督黃仕簡任承恩帶兵前往𠞰捕不意伊二人互)
(相觀望貽誤之罪實無可逭)一南一北自株守與賊以暇賊生計綠
營恇怯惡習成遇敵猖狂即退避以致蔓延恣梟張三
月待久捷未至(黃仕簡䪺兵郡城任承恩株守鹿巷一南一北遷延不進與賊以暇致令蔓延)
(竊發甚至總兵郝壯猷恇怯無能遇賊奔潰已經三月有餘尚未殱滅蕆事)幸子慮早遣將
臣一新旗鼓申軍律(叶)稍待調兵抵臺灣殱賊安民整
吏治(賊匪事起於去年冬至月黃仕簡任承恩既到臺灣候至彌月未見奏至攻𠞰情形即慮彼二人必)
(至誤事辛早見及此命李侍堯為閩浙總督往辦軍需而令常青飛渡臺灣授為將軍督兵𠞰賊並將失律之)
(郝壯猷於軍前正法以警將士常青到彼後查奏貽誤情形果不出朕所料其籌辦整頓兵力進𠞰諸務頗合)
(機宜申眀紀律旗鼓一新惟以現有之兵因黃仕簡等調遣失宜未免氣餒奏請添調廣東浙江兵七千名俟)
(到有三四千名即先行帶領自南而北以期生致逆賊首犯其餘么䯢小醜無難一鼔殱戮淨盡綏靖海疆俾)
(被難羣黎復安生業現在尚須厚集兵力不得不少遲時日盼望捷音殊深懸廑此事總由用黃仕簡任承恩)
(二人不當所致而誤用二人則朕之過實為慙憤耳)用人之失我實當略叙其詳
不勝愧
山陽一曲精廬
一曲得山陽愛他委宛藏既幽還復曠首夏却仍涼即
景閱圖畫消閒展縹緗長(上聲)卿先獲我城占五言長
對瀑三章
從來性與瀑為宜不可無言恝去之短什長吟泐昔日
聆聲睇色又斯時
昌黎文裏示前旌不得其平物則鳴試看飛流觸石下
有何施設有何情
風為宫徵雪為濤一例田盤氣韻豪春仲夏初經兩月
(仲春駐蹕盤山對瀑距今雖經兩月而情景宛如一致)由來不隔半絲毫
得一書屋自勖
天地及王者胥因得一成乾坤無意運宵旰有為亨難
易分明是(天地易而王者難故曰為君難)盈虚消息呈惟欽括堯典日
勵守吾貞
淨涼亭
水淨風涼處一亭薈萃之動為輕綺縠静是朗琉璃信
矣上下合於焉左右宜昨年望雨際何又值斯時
題琢情之閣
性為情之本情乃性之末本末巳犁然任情實非達曰
任已為失琢之益乖刺每咎前錯題(此題向為内翰所擬未檢點而用遂)
(有吟詠然究不以為然也)成事不說抹
登懷風樓口號
君子德風小人草民懷其化始稱和詎惟襟袖披涼爽
一拾級間慙愧多
陜西巡撫巴延三復報得雨詩以誌慰
仲春得雨麥芃苗(前據巴延三奏西安省於二月十一二及二十九三十日普得時雨麥苗)
(長發)季春得雨麥結穗(兹又據奏報省城於三月十九至二十一日又二十四五兩日連得)
(透雨並西安同州鳳翔漢中興安延安榆林七府屬邠州乾州商州鄜州綏德五直隸州暨所屬於三月初十)
(十五十六十九至二十二等日得雨深透高下均霑麥禾正當吐穗之際得此渥澤結實可期飽滿察看情形)
(豐收可卜等語陜省連次普霑西望不勝欣慰)苗而秀及秀而實胥被時甘佽
農事麥秋之稔已可卜西望那能不慰志却是近畿亟
待澤每作微霖弗大霈(叶)拈毫恧以艱成章亦惟自艾
祈
天賜
十方普覺寺瞻禮
偶因月望禮金仙咫尺精藍五里便請雨況當臨未雨
述年何用舉唐年(是寺唐時名兜率後名昭孝又名洪慶明時曰永安見帝京景物略至雍)
(正十二年始覺寺賜名十方普)恤民本合殷勤苦讓佛於焉自在眠
(是地又名卧佛寺殿中供卧佛舊云二今祇一亦無從考矣)一二二而一莫辨不如
無語且隨緣
含清齋
寺側有書齋廓如亦自佳山容標畫展泉韻與琴諧適
爾歸澄照悠然引静懷於斯得五字初不費安排
古意軒
意自蘊於心而軒額已古然豈易言哉古寧容易覩法
古已致艱泥古或隣鹵祇兹對古山無毁亦無譽(叶)如
是百千秋吾意與之與
詠舊端石玉堂硯
㳯妃盖久别龍賓呵出滃濛吐玉津十硯軒珍今萃四
(是硯為閩人黃任十硯齋中所珍任字莘田康熙壬午舉人官縣令有硯癖内府舊藏其三兹又得其一)復
宜四美具其鄰(内府篋弆董其昌鑒藏名畫四卷顧愷之畫女史箴一李公麟蜀川圖一九歌)
(圖一瀟湘卧遊圖一以四美具名之兹黃任所藏十硯中已得其四亦可謂四美具云)
題趙葵杜甫詩意圖
抑為淇澳抑瀟湘颯颯濛濛引徑長却得幽居臨渌水
傳神寫出杜襄陽
王孫棨戟本尊嚴畫筆饒他李董兼悟得勲名胥夢境
竹深荷淨處消炎
張翥猶能見信菴(是圖有元張翥題詩䟦云畫自趙府來末書信菴當是趙葵南仲筆盖其)
(時尚有信菴欵識後為俗工&KR0724;潢截去實可惜也)失因&KR0724;潢惜何堪元明多少
名人詠致歎滄桑總幻談
按宋趙葵字南仲號信菴趙方之子與兄范俱宣力
行陣屢立戰功授少師武安軍節度使進封冀國公
贈太傅諡忠靖陳基稱葵有墨梅石刻在虎邱寺是
卷畫筆在李董間寫竹深荷淨頗得杜甫詩意後有
元翰林承旨張翥詩䟦翥猶及見信菴題款惜為俗
工重&KR0724;割去卷中有梁清標印題為竹溪消夏其餘
鄭元祐諸人題詠率稱其父子勲業致歎滄桑惟眀
廬陵張昱詩有荷淨碧溪煩暑外竹深團扇小亭開
之句與葵畫意脗合因改正題為杜甫詩意圖并識
詠雕漆賭墅文房
賭墅方贏復奕棋淮肥報捷羽書馳矯情既作無喜色
屐齒何須又折之
玉乳泉得句
静室居最高今来尚未至五宿眀當旋詎可遂恝置輕
隂韜日色弗炎多爽氣路經玉乳泉駐輿成小憩淙淙
噴靈派石髓苓馨粹有茶亦可烹有墨亦可試僕人欣
息肩而我引詩意一舉乃兩得句成便前詣
静室
昔或跋馬行今每乘輿到今昔原不殊何易老和少九
夏乏祁寒隆冬無赤曜然彼日日間原弗遽改貎即如
此高居本自卑處造於其步步際亦豈䪺易調知然而
嘵嘵静室静我笑
遲雲館繹義
輿過遲雲館遂繹遲雲義遲義本有二平去音各致平
音乃謂徐去音則訓待(叶)而其義亦通因徐方待暨雲
遲(平聲)乏速方我遲(去聲)多愁意遲(平聲)者視其疾遲(去聲)者願
其至膚寸作甘霖盈尺利農事
試泉悦性山房
泉韻風情静者機松枝竹鼎火昇微(所謂文火侯)但謀口食
無關性蘇(軾)陸(羽)由来兩涉非
題張宗蒼畫
杜老傳名語曰惟能事遲(杜甫戲題王宰畫山水圖歌云能事不受相促迫王宰始)
(肯留真跡)宗蒼得其祕神繪對斯竒山聳天如接雲低樹帶
滋憶前看畫就曰氣韻來時(昔每觀宗蒼畫問成否曰氣韻未至少旋曰氣韻來)
(則畫就矣此最得畫法三昧庸史不知此也)
詠竹柄玉石子蟠桃如意
老坑子石宋時珍(内府有蔡襄端溪子石蟠桃研)此玉撈從玉水濱天
女散無著摩詰㳯妃共可友龍賓
御製詩五集卷三十一
