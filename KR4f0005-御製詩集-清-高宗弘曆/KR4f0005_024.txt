御製詩初集卷二十四
古今體九十九首(乙丑一)
乙丑元旦
九華庭燎逹晨光聿啟三陽納百祥寶勝宜春銀作帖
屠蘇延壽玉為觴絪緼黼座凝佳氣馥郁猊爐散御香
兢業與年長不息共球敢恃普來王
詠新春爆竹
一夜傳聲遍帝城靈鼉奏不數砰訇欣聞韶律連宵發
静驗羲經屆震亨散處滿天為雪色殷餘匝地以春鳴
三元入覲班龍駕瑞氣扶輿上玉京
立春日春帖子
卜年章蔀幾巡逥此日陽和遍八垓景福昌昌開泰始
韶華衮衮報春來
朱戶葦桃纔獻歲綵盤韭薤又挑青社前飛舞看銀燕
臘後昭蘇入畫屏
迎年臘雪並迎春樹發瑶葩塍叠鱗不用倩伊仙術化
無私大地遍鋪銀
玉狗鴻龍同運斗青旗蒼旆恰宜人一從花信傳春信
今歲四時總是春
立春日奉迎
皇太后幸乾清宫侍宴恭紀
日色風光麗綵枌起居
膝下肅而誾緣階瑞莢舒三葉貼戶春屏燦五雲青帝
乘時方煦嫗勾芒御氣正氤氲晩來絲管城闉閙俶獻
家家想半醺
立春後一日召大學士内廷翰林重華宫錫宴聯
句
(御製)重華予舊邸嘉宴此同堂應律三陽泰
迎年百福穰詞臣咸珥筆
聖主正垂裳六出霏花早(臣張廷玉)千畦宿麥芳土牛徵令
典綵燕試新裝仙木雕楹麗(臣汪由敦)華旛繡帶颺流
澌紛綺縠積素耀珪璋梅萼猶含綠(臣劉統勲)
(御製)楊稊欲綻黃椒花方入頌柏葉尚浮觴羡彼周行示
猗與和氣翔九華森火樹萬戶飾金璫布愷均瑶
席(臣梁詩正)賡歌近
御床來儀鳴鳳翽占候相烏忙
興慶非烟護(臣錢陳羣)勾陳列宿行條風徐冉冉淑景漸昌
昌結勝標佳序(臣勵宗萬)
(御製)頒罏自尚方煖圍金匼匝静聽玉商量融盎蒼龍氣
縈逥寶鴨光觀東聯組紱研北擁琳瑯棼接天香
藹(臣張若靄)長沾
聖澤洋曲高原過郢蕊豔舊名唐馺娑明霞爛(臣嵇璜)罘
罳寶月張重茵天上坐珍品大官湘偶此娛清暇
(臣裘曰修)
(御製)於焉答始陽芝房筵撒荔貂侍椀調漿沈宋詩誰健
羲軒道益彰周巡編鳳紀迢遞引鸞吭即事摛
宸藻(臣陳邦彦)傳觀挹古香化工呈錦繡天籟韻笙簧事異
横汾宴(臣鄂容安)詩同在藻章衢尊深不竭金鑑久逾
烺喜奉
堯階日(臣董邦逹)
(御製)歡承
文母慶初颸仙蕙際哉魄斗河旁聯句思賢甫車(癸亥聯句大學)
(士鄂爾泰與焉今養疴在告故及之)
綏猷仰我
皇羣材歸槖籥衆彙啟勾芒繡壤膏其動(臣張廷玉)茅檐樂
未央蓂纔抽四葉菜欲縷盈筐勝賞陪何幸(臣汪由敦)
深恩報莫償劈箋光膩粉
賜果糝凝霜駘宕青韶轉(臣劉統勲)
(御製)鏗鍧雅韻鏘豐為希世瑞學乃餽貧糧先節浮圓煮
移時貢茗嘗揮絃欽
舜陛依闥陋田郎日月瞻偏近(臣梁詩正)鈞韶聽益莊陸離
懷異核璀璨拜文房湛露湑優渥(臣錢陳羣)油雲蔚霈
霶遊真來帝所人似泛仙航元會車書集(臣勵宗萬)
(御製)明廷劍佩蹡惄予增惕息勖爾效匡襄今日方春日
農祥肇歲祥行時歌有慶好樂勵無荒大寶箴誰獻惟
懷愧哲王
新春試筆
青帝權衡物紐芽春臺温盎樂羲車仙蓂七葉人為日
寶勝三珠玉是花膏澤平鋪蔥嶺雪祥光濃叠赤城霞
試燈闤闠聞簫鼓暫許金吾不禁譁
新月
新月如鈎低玉繩誰參形色得相應半全省識渾無礙
三五未臨亦絶勝火樹烘春燃麝粉蓮花照夜剪吳綾
琉璃一盞餘膏盡古佛分明謁寶燈
題董邦逹谿山霽雪圖
太行之麓森巍峩陽崖牝壑紏紛羅經千年樹蔭軟莎
沍寒不凋綠在科青女借得雲錦梭一夜幻出瓊瑶葩
曉來開霽寒劇加旗亭有酒不可賖誰能驢背尋詩哦
逥巒複谷何逶迱中有逸民三兩家太古歲月忘羲娥
迷離積素隠峯螺如有風來飄玉沙盈三尺幅千里多
無畫家習同擘窠題詩筆凍煩頻呵
上辛祈榖齋居
青陽臨左个精
祀考禋宗萬寶祈惟榖三時重在農良宵自徙倚淑景
漸舂容詩思來相凑穿窗午夜鐘
人日
七葉仙蓂放風光到上闌德將仁一致卦與復同觀銀
燕思春社瑶葩鬭曉寒齋居方變食未敢試辛盤
詣齋宫作
金根棽麗出祈年榖日欣占雪被田(是歲九日上辛八日詣齋宫値雪)
春滿鳳城花六出光分銀海璧雙連千枝燈市歡迎月
九陌天衢馥裊烟爰即齋宫齋信宿
皇穹對越凜乾乾
上辛日
祈榖壇禮成紀事
抱斗蒼龍賦物春
明禋祈榖此躬親食天誰頼端惟
帝國本從知重在民祗以精誠將璧帛敢誇角徵協韶
鈞新年景福如川御田燭光中玉叠鱗
雪
臺畔真重璧塍間普積銀農占三白稔天錫九衢春瑞
莢梅裝蕊蒼松玉作鱗頗饒東郭履何以慰吾民
偶作風候寫生二十四冊各題以詩
梅
玉梅標格稱仙糚頭踏春風領衆芳設使東皇編甲第
南枝合作探花郎
&KR1431;花
紅葩粉蕊豔欺霞趙叟邱翁莫浪誇卉譜有時傳蜀種
春風無處不唐花
水仙
生機消息不終窮底用灰飛騐葦筩一例清風明月下
仙人遥在水晶宫
瑞香
露甲曾聞悟比邱昌條獨弄紫風流漫言寂寞遲花事
衮衮韶光速置郵
蘭
春畹秋唐儘裊姍冰霜傲得是真蘭摘來香色都清淨
鼻觀從參古佛壇
山礬
繁花如雪雪中開香是荀郎袖裏來彷彿人從庾嶺過
臨風寄得幾枝梅
迎春
無須剪綵畫屏裝花信迎春四出黃迎得好春緣底事
青紅碧綠任争芳
櫻桃
半軃雲鬟整翠翹斜臨玉鏡凍將消含章殿裏人何在
依舊東風散綺寮
望春
幽花婀娜笑庭階也報番風到小齋真是不辜引領望
昭蘇萬彙樂春皆
菜花
寫意無妨作圃菘繁花結穗葉蒙茸書生省識春蔬味
玉食應無羡九重
杏花
輕勻麝粉淡調脂斜倚東風不語時若是詩中饒鄭谷
應知畫裏有徐熙
李花
蜂抱花房蝶簇鬚品題自昔露桃輸月明樓上尋吟處
無色天中色有無
桃花
灼灼其華釀有蕡春園二月滿紅雲輕綃一幅開生面
何似潙山悟志勤
棣棠
黃金鏤瓣淺深勻幾縷晴絲染麴塵任爾柔條羅帶結
知難繫取可憐春
薔薇
更始番風到幾巡薔薇浥露發花新無端麗影剛垂架
知爾柔條惹得人
海棠
柔姿嫩質自相憐沐雨酣霞畫檻前恰似唐宫鬭春色
江梅開盡海棠妍
梨花
巧裁蛤粉碎鏤金風遞幽香小院深若向孤山衝雪放
逋翁應有妒梅心
木蘭
江郎才思謝家嬌幾許春光著意描含韻齋中三月半
翠罌銀管不相饒(圓明園含韻齋木蘭極盛)
桐花
清明一候桐始華亭亭嫩綠臨窗紗為惜分隂坐春晝
高岡鳳翽予情遐
麥花
休誇紫暈與紅酣麥子花時秀色含不共羣芳争豔麗
香風餅餌綠疇南
柳花
點研楊花入眺凭因風飛墮自難勝如塵著體全無汚
似雪晞陽却不凝
牡丹
一庭步障護霞光自是花中合有王試問開期何太晚
恐差百卉盡收芳
酴醿
迎風屢舞自傞傞策騎尋芳側弁俄自是此花能醉客
非關春酒中人多
楝花
堂堂九十去堪憐紫楝花開首夏天廿四番風成底事
枝頭梅子大於錢
正月初十日恭奉
皇太后幸圓明園
銀海光摇界道斜(是日雪)乘時茂對樂昭華物標太皞青
旗旆氣轉蒼寅玉斗車一道垂虹朝貝闕萬年春酒進
仙家輸他羯鼓傳佳話俄頃瑶林盡發花
上元前一日宴外藩
廣筵延列辟綵燄慶犧年共道試燈會誰歌湛露篇迎
娥鼇贔屭鋪砌玉新鮮樂彼嘉言言(叶彦)懲伊甲煎煎象
占三接晉位應五飛乾内外連堂陛勤思繼治權
上元日同王公等宴
階蓂十五應娥車嘉會團圞本一家行葦傳柑酬節令
紫姑青女儘年華氤氲麝靄樓頭霧煜爚蓮輝樹底霞
却勝春園桃李宴連林簇簇發瑶葩
上元後一日小宴廷臣
在簴鳴韶樂盈庭啟令筵春臨寒尚峭望過月猶圓玉
宇三霄近珠宫五桂連繼燃元夜燄争豔夏池蓮火蕊
輝星嶠瓊霙潤麥田同堂憂喜共嘉樂倍申虔
大學士鄂爾泰自去冬有手足不仁之症入春尚
未痊可昨具疏乞休既不允其請詩以慰之
黃閣絲綸寄明廷鵷鷺儀長期與壽國偶爾用求醫彌
月心頻繫方春候漸宜股肱人有藉參术效偏遲玉蕊
争輝夜銀牋賡韻時(新春與大學士張廷玉及内廷翰林等小宴重華宫有聯句思賢輔)
(之句)當歡勞耿耿簪紱漫先辭
曉月
玉槃已倒試燈杯柳眼梅心節物催為問一彎西嶺月
曾經幾度上元來
慧賢皇貴妃挽詩叠舊作春懷詩韻
昔謝惠連不得志於時而有秋懷之作去年三春
無雨憂懷悒欝因題春懷詩今歲三白兆於冬萬
物熙於春宜其愉悅舒適矣而傷逝之感不能釋
於情叠韻志懷兼以自訟
牛女歲一會詎云隔天漢崦嵫雖下舂扶桑復明旦人
生赴壑蛇去勢誰能絆永惟王衍言言笑憶晏晏更慮
漢武事空貽後人案雙雙梁上燕隊隊灘頭鴈時或失
乳巢亦或别沙岸况曾賦抱裯嘗經陪曲宴憂農予悒
欝強慰予之畔頻進徐妃箴未怨班姬扇廿年如一日
誰料沉疴臶囑我為君難不作徒背面悼淑勵不傷虧
盈月規半徘徊虛堂襟小星三五爛有愧莊叟逹匪學
陳王歎
無題
散遣閒愁點筆時無端觸緒轉增悲歌詩擬改杜詩句
生别終勝死别離
二月十三日啟行謁
陵値雪
春寒雨作雪飄舞拂征鞭甸似為銀海人如行玉田遥
峯疑欲鏤新麥未云芊稍待温暾晃初耕自覺便
微雪灑清宵侵晨行復消驅車無點壒步馬自生驕乍
覺烟村暝渾忘古驛迢前冬遼左道彷彿遇今朝
過潞河浮橋
東風已解碧瑠璃坡草隄楊春與宜恰似昔年承
使命(雍正年間奉大祭屢經)(景陵清明命承祀)浮橋西畔覓題時
石火光隂電影馳幻中歡喜幻中悲即看逝者東流水
昔日今朝有所思
潞河千古帶通州物色風光望裏收馬上得詩成半偈
浮橋徹底幾曾浮
煙郊行宫晚坐
春宵雪後寒古月望前潔雪月成雙清幽齋景殊絶瓷
檠燄花落竹竈茶烟歇託好有常因即事愜静悅去歲
將今夕不起心分别
春曉
野塢人家吠曉厖更闌夢斷徹銀釭尚無花氣蒸閒砌
已有禽音聒小窗幻景饒伊誰更戀心旌自我未能降
獨翻梵史消繁慮居士曾聞有姓龐
白澗行宫叠舊韻
為謁
橋山整六驂遥觀積素罨煙嵐廿年歲月空而幻終古
恩勤夢亦諳古樹無梢全似畫清軒小坐却如庵真常
識得非常住不向維摩悟處參
李慎修奏對勸勿以詩為能甚韙其言而結習未
忘焉因題以誌吾過
慎修勸我莫為詩我亦知詩可不為但是幾餘清晏際
却將何事遣閒時
花朝
前歲度花朝無花人意懶舊歲度花朝有花却愁旱花
朝與花何無緣非彼無緣我則然朝來春和正明媚烟
絲欲染霞將殷忽忽不樂居御園芳郊迤邐鳴征鞭水
郭山村經次第翻喜花朝鮮花事風光解識此時情露
珠且拭闌干淚
二月十五日過薊州即事書懷
脉起鱗塍淨絶塵沿塘初見柳條新薊州西畔經行處
已有江南一叚春
矮屋疎籬逕轉斜寥蕭詩景凑懷賒當春最有傷春者
何必花朝更看花
朝來快雪喜新晴添得溪流活活聲若比去年差較勝
東郊是處可深耕
幾年來往薊州道不覺髭鬚換少顔天外遠山常住體
白雲蒼樹只閒閒
寄題獨樂寺
欲留羲御問遷移便是拈花不語時丈六金身應好在
春風過客偶相思禪心遠逐穿雲磬古蹟空傳没字碑
烟柳絲絲新綠嫩即看拖地有長眉
桃花寺行宫作
招提據嶺複望望紅霞殷行宫搆其旁來往止頓便昔
我少年時題詩松竹間歲久日就圮不復稅征鞍往往
過其下輙為重留連去歲稍修治剪除棘與萑匪同賦
經始成亦不日焉春風二月半輕輿歷薊田山容宛相
迎軒榭堪周旋泉聲共松韻似話宿昔然惟有緋桃花
含胎遲芳鮮物應有深意脉脉誰為宣寂寥見賞稀榮
華詎久妍如來特拈來示我如是禪
題翠雲山房
於隆福寺右建行宫一區為止頓之所峭壁環抱
松柏特秀題曰翠雲山房而系以詩
勝地偏宜六轡停山靈為我列雲屏心於静會塵應遠
耳與神謀籟可聽一室虛生無限白四時不改總常青
土階何意希堯儉陋矣端惟有德馨
恭謁
景陵感成長句
瞬息光隂逝水翻種松龍老鬱
陵園謳歌四海猶思
祖繩繼千秋已逮孫不覺驚心瞻隧象幾番翹首望櫺
門宵衣益勉乾乾志恐負
當年覆載恩
朱華山酹酒
兆叶維熊憶舉男髫齡書史即深耽墳前省識吾懷悼
地下應知汝抱慙覺後夢因原是幻悲深痛定更難堪
從今擬廢蒼舒誄古佛無生叩寶龕
再題翠雲山房
平生山水心勝地輙留詠虛軒愜遠寄萬象供臨凭嵐
靄朝夕變峯巒前後映秀是圖畫體貞為松柏性如是
契静悟終古大圓鏡
桃花寺八景以題為韻
湧晴雪
濟南趵突泉為宇内名勝然自平地湧出此得之
山半尤竒
澄澄滙鑑池淙淙出乳穴始訝古琴鳴乍惜明珠裂聲
色摐摐地坐對兩清絶積素在高峯是復湧晴雪
小九叠
飛崖懸水冬夏不涸康王谷香罏峰豈以大小殊
觀
曾聞峰有鷲不數溪稱霅洗鉢走白龍之而振髯鬛復
如延津劔騞然出其匣底須憶匡廬愛兹小九叠
吟清籟
倚松為軒謖謖有韻
倚松架三楹屏風抱其外山靈茯苓潤風古笙簧會偶
來坐白晝為我吹解帶是地可消夏旦夕吟清籟
坐霄漢
横檻據岑蔚處遠延野綠披襟坐眺良足攄我懷
抱
虛窗納萬景攬結供吟翰寫霧出我楹歸雲入我幔觸
目契静悟妙偈無全半却愛考功詩開襟坐霄漢
雲外賞
寺以桃花名政不必問武陵春色幾許因拈唐人
語題之
有桃即武陵何必尋源上(叶)㤀俗即丹臺何必求方丈
虛齋古而朴福地蕭且爽得彼環中妙樂此雲外賞
滌襟泉
山門左側石竇間有泉渟然可鑑輪廣徑三尺許
不假疏鑿
清泚呈圓照虛明向遠天無山遮戶外有水到階前氣
合烟霞潤聲諧竹相傳塵纓無可濯坐對滌襟泉
點筆石
盤山之勝以石此其左障骨脉相屬往往露竒石
藉松為繖蓋掃苔作茵席俯眺一川白平臨衆皺碧時
聞鹿鶴聲而無車馬跡得句即書之恰有點筆石
繡雲壁
連峰列嶂行宫後儼如畫屏杜陵絶壁過雲開錦
繡之句殆為此設
山川果有竒圖畫真難敵複嶺翠且丹壺天閴其寂消
閒臨晉帖習静觀周易物物皆達摩面我繡雲壁
薊州道中雪行
輕隂微雪薊東道時節春分似孟冬却與盤山添絶景
憑輿歴歴玉芙蓉
已欣新潤膏春壠却慮微寒凍麥苗悟得悲歡相倚伏
落梅冷玉漫飄蕭
前朝柳色迎人綠今日梅花入夢芳不與四時榮悴共
青山萬古是真常
望盤山雪色
樹和雪色望難分未到盤山意已欣絶壁白融疑過雨
精藍紅露半彼雲始知造物無形畫誰解當前大塊文
笑我吟詩成爝火檀煙心字且閒焚
命慎郡王寫盤山山色口占詩以贈
吾叔詩才素所知於今學畫畫尤竒同來勝地寧無意
為寫山容更詠之
盤山行宫即事
山静室增古春初景已和繁聲來亂澗秀色在喬柯隂
雪素懸磴陽崖綠縟莎迴鑾因道便偶此詠卷阿
軒庭秀而野山水清且佳乍可令塵遠由來與道偕鶴
鳴元圃外人度白雲涯學字娛幾暇何曾辨折釵
當戶多丹嶂周阿有碧苔於焉樂書史何必命樽罍彷
彿讀韓序依稀辨李臺肯窮遊覽興佇待奏章來
雲罩晚鐘
舂容曼衍續還停入夜披雲凑晚聽清切軒窗詩句好
静參棒喝夢魂醒空諸所有無諸幻月在青天水在缾
西子煙花非半偈(去年盤山詩有雲罩鐘聲如半偈之句)底須佳景說南
屏
春雲
春雲作輕雪雪止雲亦開入夕春山佳山月照我懷鳴
禽啅松巢流泉淙蘚階愛此景致幽稍坐虛明齋敲火
煮石鐺點筆勒煙崖林泉興堪託翰墨意所諧匪云事
遨遊多因便道來
天成寺江山一覽閣作
香界雲千叠丹梯路幾層巒扉纔闢霧澗道尚餘冰初
狹應祛俗中宏有上乘忽然天半坐疑是月中升
萬里江山納三間軒閣虛直令憂可㤀到此習全除嫩
草初春破連林積素餘如來全體示而我亦如如
雲半是壺中平臨衆壑空梵聲遥送雨幽籟鎮吟風佳
趣何人領㤀懷與物同去年題壁字煙荔亦蒙叢
几席颯然清禪房稍暢情煙花空有色山鳥兩三聲翠
嶂寺前繞春雲戶外横濡毫難得句萬景自天成
萬松寺
蘿磴煙巒幾曲盤上方遥在萬松端攀登盡處仍初地
小閣春風二月寒
置身應在翠雲鄉雲外層峯望渺茫我有閒愁吟不了
天風謖謖為吹將
誰道山容朝夕變招提松色四時同閒開屋北羲皇牖
坐對淮南十八公
林廬清曉散輕煙徙倚憑參龍樹禪春鳥一聲人寂静
不知昔日與今年
是日未至雲罩寺寄題以詩
寺在白雲端峰頭尚仰看非關難得到却慮不勝寒樹
色連空暗鐘聲落磵殘不教餘興盡佳處且逥鑾
寸步不曾移十方徧滿時如何參色相除是絶思維泉
響春前細山皴雪後竒三間白版閣故我獨題詩
去歲吟墖前不作墖前想今朝望山半已似山半往堪
以悟離合何須别俯仰鐵索千尺垂有誰破雲上
倚壁此冥搜天門一望悠不殊臨絶頂頓覺解繁憂雲
路白為界松濤綠處流吟懷寄象外好待重來遊
見初耕者示直隸接駕官
前朝密雪霏將謂暖尚賖時節不相讓即漸轉暄和風
物融以盎山川潤且嘉眄彼芳原草亦復舒萌芽溪流
曲抱村茅屋三兩家前驅徹警蹕歴歴策騎過有叟牽
烏犍服犁翻春坡布種者其子云是麥與禾低田已堪
耕高田功倍加問彼去年稼謂比前歲多稍可足衣食
尚難供差科我聞默然念作君之謂何斯民三代民直
道行無頗饑溺切已懷一體理則那嗟爾良有司漫事
德政誇與民共休息劉方豈伊遐
御製詩初集卷二十四
