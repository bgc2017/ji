御製詩三集卷十六
古今體九十三首(辛巳八)
七月晦日恭迎
皇太后駕至避暑山莊因成長句
時廵減從敬前驅令日
安輿登坦途
温清旬餘闊
萱戺
起居十里迓蘭衢仙莊依例鶴齋憩(松鶴齋即殿聖母寝)佳景
欽承
鳳輦扶澗葉巖葩都瑞色千秋萬歲奉
慈娱
再題創得齋
昨歲初得齋即景名以創前日乃重来額已題簷上今
朝復著句熟處誰能忘創得自千秋日新無故状
夕佳樓
天高氣霽萬峯排夕景今朝果是佳却悟此佳不因境
大都憂樂繫人懷
千尺雪
塞中沙水曲千灣過雨渾流落下潺便使六霙真箇對
的應今日是嵰山
筠鑪瓷椀伴幽嘉綠水浮香便試茶雖是習勞毖武地
奚妨清供學山家
湱然鏗爾復純如千斛塵蠲水石居西苑盤山將惠麓
異同同異澷分疏
静寄山房
六根意無定出入刹那頃與其寄於動寧教寄於静静
固不在外亦頗觀乎境不然佛成道奚在明星耿山房
翠微間而帶清溪泂花木脫凡姿禽魚契平等大圓鏡
智中吾將事清省
河南廵撫常鈞奏報秋潦河漲澷溢大隄諸情形
詩以誌事
俗稱三白澇適當孟秋際撰辰早定期雨中因啟蹕將
謂偶行潦跋涉何妨試南望雲勢重齊豫早厪意由来
纔逾旬方伯飛章至七月十七八霪霖日夜繼黃水處
處漲茭楗難為備遥隄不能容子堰徒成棄初澷黑堽
口復漾時和驛(叶)侵尋及省城五門填土閉乘鄣如戒
嚴為保廬舍計吁嗟此大灾切切吾憂繫言念此方民
饑洊臻往歲疏瀹命朝臣(豫省水利向以瀦洩失宜民田頻苦淤墊歲丁丑命侍郎)
(裘曰修會同前撫臣胡寶瑔相度各工大加浚築比年並獲有秋)救民不惜費近年頗
獲豐甫得復元氣而胡更遇澇灾較前尤劇(叶)所幸河
歸槽漲灘斷流塈城郭庶無恙佳音日夜跂其餘被水
郡諄諭勤周濟前功不可廢朝中遣大吏輕車自成竹
(時常鈞甫經莅任裘曰修於黃沁源流素所諳悉即令馳驛前往會勘)為我蘇殿屎(叶)啟
行值塗濘僕從已多懟豈知北輕南額手感
天賜萬方吾保赤一飢已所致盈虚敢諉數調爕惟增
愧
再題創得齋
路轉峰迴得石關巖齋小坐眄秋山目同碧宇朗無盡
心與白雲散以閒暖勒疊林猶綠綠潦收幽澗尚潺潺
来經慣矣疑始遇信有移情是此間
夕佳樓
傍晚常教信馬来千峰夕照翠雲堆因緣時節宜留句
又得松窗片刻陪
含粹齋
齋倚西山得隂早門臨北澗對泉清固欣秋熱宜農計
却逐風涼暢塞情鹿始分羣試聲懶鵲猶引子學飛生
仰觀俯察皆羲象含粹從窺
注易精
繪韻樓
別墅無多據綠椒樓窗更俯萬峰標林巒迴薄皆神韻
不藉丹青繪獨超
荷一首
御園荷欲闌山莊荷正放沿隄已宜觀而况漾輕舫左
右皆君子居州奚數量松栢擬後凋雲霞豈時尚幽香
拂山籟冷艷照野漲耐時異求人曰惟得之讓
塞山夕景
園中有塞山可識斯園美尋鹿遂因晚夕景更無比晴
靄落微涼斜陽絢峰紫紫漸隠莽蒼都失千林綺惟餘
偨池状高下寥天倚萬化與冥合子厚揭妙旨彼得固
其易而我艱得理於艱乃易逢不可無言紀
静寄山房四題
假山
翠扶青蔚圍孱顔那藉疊石於其間信知小許勝大許
誰云假山非真山世間真假已紛矣棗葉湏彌寧繫此
却看嶷然幾岫中時有英英白雲起
魚磯
列谿之魚鮮且碩坐磯學釣藉苔席得魚固佳否亦可
意在山青與水碧吕望釣得為公卿嚴光釣失仍得名
擲竿大笑非吾事不如放去任闖萍
秋英
我愛秋英勝春英春英木本秋草本草也猶能芳颯時
固勝木逐韶華遠堂前堂後羅丁星冷黃悽紫難為名
山蝶入叢看不見飛上研山滿案馨
樝棃
山中有樝秋已熟閒庭自落聲&KR0609;&KR0609;野果含霜味亦佳
何必張公珍大谷朔桃期棗總虚譽鳥啄鹿銜那禁渠
莫嗤傖父饋酸味酸味回甘甘有餘
綺望樓
傍晚陟西岡就隂為趁凉門階倚山谷樓戶俯城墻碧
宇開金顥黃雲報綺望祈年今
昔揆即景祝宜暘
澄觀齋
綠水階前帶翠岩簷後屏虚齋信生白秋樹尚餘青鹿
跡留沙軟鶴聲警露泠澄觀觀底事色色復形形
戲題翠雲巖
疊葉堆枝互簇攅端知飛翠勝流丹昨来殊厭觀雲矣
却是巖前不厭觀
河南廵撫常鈞奏報開封水消及河奪溜楊橋諸
情形詩以誌事
方伯飛章速置郵開緘一慰一以愁慰因開封漲水退
愁在河奪楊橋流下趨賈魯雖古道不經久豈隄防修
川不能容必奔放豫齊處處將貽憂已聞南河詫竒事
河水反落霪霖秋(尹繼善奏徐州一帶於七月二十等日河漲陡落丈餘上流疑有沖澷遣)
(人分赴探視云云計其時正豫省奪溜次日也然中州地處高原楊橋散溢下游澤國得免水患不可謂非)
(幸天矣)實因散澷殃迤上正流弱乃淤泥留一患浸淫生
百患南望惄若予飢調急則治標事遮障俾歸故道遑
他謀重臣一再遣往勘(先是祥符澷水報至已命裘曰修赴豫相導河渠至是復命劉)
(統勲兆惠馳驛前往專司董築賈魯河奪溜急工)督築兼命視賑賙宣房後已
失長策補偏實更無良猷平成乏術方抱愧救民慢惜
司農籌
登四面雲山亭子
清秋雲散碧天露策馬遂造最高處谷中婪熱尚覺炎
峰頂峭寒不禁遽幾番畫意徒凝眸今朝親到興始酬
樹猶張王(二字皆去聲)依巖綠泉自清涼羃石流近村遠墅
都結攬黍高稻下黃雲染關外秋成乃爾佳豫民被潦
頓遥感
敞晴齋即目
尋勝行行陟翠椒山齋驀到敞晴霄騁懷真是欣新霽
憩倦因之坐野寮啼樹閒禽疑對語隔峰馴鹿若堪招
夕陽滿谷催寒靄下磴言歸過石橋
水月精舍
月是中秋好水當白露澄因緣真罕遘俯仰恰兹憑朗
照大千界飛流百道冰花宫畔精舍静對佛心燈
素尚齋
詰屈山徑幽綠雲蔚其上綫天中得路到齋却寥曠向
来延緣處歴歷都在望五楹所虚受峰巒乃萬状偶此
寄崇情于焉惬素尚
晚歸
尋鹿不覺歸来晚雖崇山中實御苑碧天無際玉輪高
世界如遊廣寒宛豎峰横嶺大光明萬樹蔚作丹桂榮
却笑吴剛縦有斧一時何以修交撐出谷徐行尤清美
兩兩紅燈来接矣月色甚佳安用爾爾輩效勤慣若此
題蓮花室
雲山勝地聳高樓静室蓮花樓上頭調御丈夫無色相
應真十六有源流憑参水月還天月如是今秋即昔秋
一切塵心兹淨掃不忘兩字
祖恩留
再題千尺雪
忩納平林野意賖山之曲復水之涯煙舟便可從兹放
欲訪還應是戴家
學古堂
信步過煙隄書堂隠石蹊
奎文懸日月義路示端倪稽則心有獲議斯政不迷髫
年今半百識
訓耳言提
春好軒有述
元為四德長仁實四性君以此言四序了知都是春蘅
皋搆廣軒棟宇樸且淳每来雖凜秋生意常懷新猶憶
孟子言萬物備我身藹如可云息盎若當以純願言敷
惠和躋臺薄海民
招涼榭
午熱圖延爽因之水榭虚綠隂風果陗藍尾暑全祛欣
為秋宜稼愁虞雨致洳愁欣渾不定臨眺且躊躇
沈周秋巖眺聽圖
有樹丹青有瀑泠色宜眺復響宜聽南人本不来北地
那寫山莊無遁形
臨芳墅口號
別墅蕭閒碧水涯中秋依舊有荷花臨芳設問為誰宅
應對濂溪周子家
駐伊犂大臣阿桂等奏報二麥大熟因用杜甫送
高三十五書記詩韻首句恰與崆峒小麥熟同
體遂用全章韻紀事然彼當季世而黷武不已
宜詩人之刺今則遇綏豐於耆定之時亦反其
意云爾
伊犂二麥熟久矣旋王師少留更番戍屯田俾勤為厄
魯固爾札廟火燄早飛(事見前詩)霍集占馘獻大安反側兒
雖有幸灾者即今奚遊辭默克逮西溟無不讋國威功
成弗可棄此語人盡知歸化回亦知逓覲瞻朝儀衛拉
乃無人都護建閫麾朝彦掄英材百凡抒忠思綠旗本
習農墾藝令乘時索倫善騎射偵候戈壁涯耕回挈眷
遷使無離別悲(凖噶爾曾遷四城回人至伊犂令種田霍集占反迴回城時伐木拆廬盡携回)
(人以去今仍命遷迴伊犂種田又董理烏魯木齊屯田大臣安泰奏報收穫倍稔贍給廪糈外尚多充羨因命)
(廷臣等議綠旗屯丁及沿邊無地民願携孥墾耕就食者聽日久能似熱河口外之生聚則盛事也心焉企之)
人事庶云盡
天恩至亦隨屢豐既兆慶功惟賢臣歸甫也即重生何
以為刺詩
即事三首
前朝午熱蒸宵雨昨日西風放晚晴始識山莊秋景好
合循慶典惬輿情
舊藩新附胥来賀下隰高原已報登仍是孫謀
昔貽厥敢云
祖武此能繩
今年秋雨實過甚今日始知秋色佳却憶豫民遭暴漲
安能一刻得紓懷
題含德齋
書齋額含德每憩緬
堯箴俛仰禽魚趣無非精一心
神詮昔曾揭理境此堪尋永懋日新志如承師保臨
繪韻樓
高樓萬山裏繪事擅神工清聽(去聲)泉淙澗仙聲巖落風
真堪娱耳目那更數青紅六法天然具升堂王氏蒙
敞晴齋口號
皜日蕭風霽景澄層峰疊嶂翠稜稜予心亦與晴空敞
方信高齋忖度能
清綺書屋
一株老松當牖盤竒形翠色傲歲寒書屋雖然號清綺
了知元(稹)李(商隠)不如韓(愈)
中秋
中秋昨歲度皇州今歲中秋塞景遒且喜一天晴趁意
更看滿魄月當頭照来野水都含鏡高處平齋可號樓
檢校前年饒底事餅瓜筵上眄軍郵(前年秋駐此回中方奏霍斯庫魯克)
(等處之捷嘗以節夕治軍書至宵分不輟對景宛月前也)
妙嚴室六韻
梵寺肖三摩文軒別一窩當秋常至止值暇聽波羅䅶
水帶峰鷲香林襟嶺螺憑窗参妙偈摛管得新哦那有
寒山入堪招玉局過天花都不著幽籟拂雲和
千尺雪歌三疊舊韻
辛未之秋此剏有題名為幸寒山後壬申癸酉一再疊
皆早揮毫勒戶牖此来辛復一週花迅哉駒影真無加
其間七歲闕疊韻非不歲歲来此如居家葛沙日逐抒
誠素食黮懷音饗咸濩軍書旁午費運籌那得餘閒領
清悟武成事共逝水湲予有干城奏凱還行秋習獮止
常例乃得乘暇掞藻崖之灣崖之灣雪灑灑光翻上響
徹下始如處女後脫兔急不可捉曰緩安能把明春行
復當臨吴聽雪小閣依然夫四圖具美自佳話微嫌芥
&KR0034;猶分區文章大塊真錘鑪今来昔往咄咄徒云吾&KR2166;
&KR2166;振鷺落野湖曾不知過去未来現在勞逸同與殊
寧静齋
青山本是常寧體綠水原来至静心著箇閒齋山水窟
神寧氣静得資深
再題食蔗居
迴峯絶澗歷千盤精潔山居峭壁端身世蕭然滿秋意
大官休說有漿寒
面臨幽谷背層峰峰上蒼蒼多古松我故無心學仙者
也疑佺羨此間逢
倚翠亭
窈窕廊通步虛明亭暢懷有窗安牡蠣著壁倚雄崖望
去青霄近排来翠色佳寧云緬堯儉却是土為階
松巖
孤亭四柱俯松巖巖上松濤了不凡七處徵心八辨見
何如坐此悟楞嚴
雨八韻(八月十九日)
傳宣將啟蹕一雨又停鑾留客山靈慣得權水伯歡信
佳駐仙境其奈厪河干决口築何日洪流湧尚澷仁人
敢同惡灾赤適當難南北幸遥隔隂晴或異看入宵勢
稍殺望豫感多端豈不延清賞吾非為暢觀
題錢維城塞外秋花九種
玉簮
夏芳出塞耐秋馨繪白為花纈葉青彳亍鶴仙心不繫
也来叢畔肖其形
藍菊
萼承露葉受風斜那識東籬處士家雖是此花名冒菊
可知還有出藍花
剪秋羅
秋羅底把并州剪應製仙人霓羽裳漫說漢宫秋色好
請看秋色在山莊
雞冠
無聲絳幘玉階頭以意分明報曉籌榆塞楓宸寧有别
宵衣一例慎咨疇
萬夀菊
葉纈瓐璁為正碧花装琥珀是真黃幽風八月稱觴句
常裛仙莊湛露瀼
牽牛
慢稱花葉擬天星莫詆非佳又乏馨火種刀耕關塞外
牽牛頗喜叶農經
秋海棠
反紅正綠渾難畫酸態嬌姿正可人春好軒(山莊内軒名)前
風露好居然八月有三春
老少年
是花皆葉絳葳蕤韓衆千年貎似兒此卉最宜關外種
西風颯颯雁来時
菊
野卉家葩秋本稠菊花開際衆芳收女夷誰道惟司艷
可識幽貞氣獨投
即事
山靈留客示竒蹤恝置無言似太慵過雨陿中垂萬瀑
收雲天外現雙峰蛩聲隠約辭寒蘚樹色侵尋讓老松
待罷木蘭合仍駐應非秋矣栢初冬
八月廿三日作
鼎湖縹渺隔雲天瞥眼攀
髯廿六年
遺詔墨光如昨日一番開讀一澘然
寫心精舍
每至思
皇祖今朝
皇考思益深悲
序繼實恐負
謀貽武幸臻耆定豐惟祈屢綏向誰寫心是無我息肩
時
熱河啟蹕幸木蘭作
山莊留駐俟橋搘鹿候秋分難再遲幾縷雲徂澄碧落
數灣漲退露蒼涯舊圍喀喇沁遼待新附烏梁海並隨
示度頒恩均有事此行寧祗為遊嬉
入崖口
九轉伊松漲始消吉驄攬轡度溪橋按程也欲輿情惬
習獵從来典制昭紅點綠林蜀錦織水淙石激塞琴調
巖葩盡是芬陀利便爾香山未覺遥(香山亦有崖口見宋之問詩)
木蘭行圍即事襍詠八首
將謂秋深栢陗寒新紅濃綠尚興安賡詩自有諸學士
執伇方来衆可汗
魚麗雁字謼縝紛習獵由来寓習軍敢謂拓邊還定武
周書垂訓此尊聞
抨矢彎弧忘臂病(今秋頗覺臂略痛)亦因乘興亦先身都爾(平聲)
伯特烏梁海况有新来觀化人
黃幕高張面翠崚筵開灑馬錦雲騰呼韓上夀尋常事
漢史嗤他太艷稱
氊廬雖是不懷居宜月宜風便有餘適暇挑燈惟著句
勝前歲此治軍書
丹楓翠柏金官繢山色溪聲大塊文寓意由来不留意
閙中無礙静中欣
崇山尚自行泥淖今歲秋霖盛絶殊陡憶楊橋歌瓠子
即今歸舊有成無
粗觀大意過秋山詩稿將盈篇幅間何必多今從杜語
非關蔵拙實偷閒
永安湃圍場殪虎
白沙翠柏山四圍國語永安名久垂(國語永安湃者漢語沙地也)林
天石海滂湃披北人使馬如舟師陸離淫裔張魚麗蔵
幽伏莽毋或遺獵虞報有虎負嵎(叶)遂往殪之率佽飛
要遮前後緣岅巇威不可當曳尾馳失險遽卧淺草陂
隔谷下馬相高卑虎神鎗一發斃之厄魯回部胥扈隨
咋舌脫帽欽服其此亦偶然何足竒先是射鹿命炙炊
藉草為席樹為帷割嘗徧賜染指誰君臣和樂逮海涯
靈器世守
皇祖貽兊戈和弓竹矢倕同珍其誰曰不宜
出伊瑪圖口
塞山千里是周阹(木蘭週千餘里以山為禁其外北則遊牧南則民田無圍場矣)出柵
依然見室廬(凡谷皆設柵為限俗亦名柳條邊)廿日獮蒐止適可九秋
囷鹿幸豐餘村村煙火關民計處處耕桑異古初(此處勝朝)
(以前率拊之甌脫民所不能到也)保泰詰戎胥要務深宮高養敢萌予
木蘭迴蹕至避暑山莊作
仲秋啟蹕返深秋彌月無何駒影遒迴望木蘭雲共遠
到来仙苑景還稠楓丹每向松邊見泉響偏於風處流
如此佳山可澷置合教數日翠華留
題樂成閣
巍閣芳園萬樹旁遠吞山靄俯宮墻一溪熱水今還昔
(温泉過中關合武列水經山莊東南入灤河熱河得名以此)四野平川耕與桑每慶
塞豐酬力穡亦開鎬宴惠来王五年籌筆拓疆萬成武
庶幾樂未遑
敞晴齋
極北深山别一區樓臺總覺是清都秋高越致晴光敞
谷奥偏留樹色殊既不常来太懶矣仍教亟去底為乎
曰予猶望門墻者孔席慙同暇暖無
入古北口作
綠樹看從關外迴暖延秋序倍長哉(往歲迴鑾時關外林空關内復見綠)
(樹今秋倍暖關外樹葉依然未落云)總緣
慈慶因而篤信是
天庥栽者培邊計古休問守禦民生今祗懋匡徠迎鑾
祝
嘏輿情聽(古北提督及直隸總兵等備經壇祝聖母夀因聽之)陽月欣臨
夀域開
錢維城仿黃公望秋山
秋入興安萬竅吹山蒼雲白樹参差扈遊自寫胷中趣
却說無端仿大癡
米價一首
米價交冬長夏時都因一澇致如斯市人近利難平踊
天道虧盈詎有私奢望已虛審我咎(春夏之交麥收既豐大田亦可望有)
(收七月大霖雨致澇實可惜也)沛賙以實厪其危豫民昏墊灾尤重堵
築功成廹待知
微雪(十月廿三日)
秋霖今歲實傷過含凍猶欣潤麥科並匪望殷逢望外
果然宜瑞不宜多細飄未至銀鋪界微積剛看玉灑坡
自是為膏還協候午晴融盡小陽和
仲冬萬夀山清漪園作
小憩清漪退問
安颯然冬景又堪觀山烘日色淡而暖泉帶冰聲響且
寒倚檻晷方長牖朗進舟川未凍波寬往来都為祝
釐典一再欽籌意倍歡
大學士劉統勲協辦大學士兆惠等奏報楊橋决
口合龍詩以誌慰
秋霖河决致灾侵億萬蒼黎繋念深特遣重臣資碩畫
善能集衆益詳斟功無時已歌寧信事在人為語允諶
倍價那愁薪不屬(豫省草直每束例九分以鄰近多被水准其倍給料集工速)抒誠
早勝玉還沈栢冬歸舊神哉沛刻日傳佳慰以欽不築
宣房築靈宇佑民鞏堰冀來歆(工竣時日晴風順迴瀾迅捷靈貺昭應因命即)
(工所建為河神祠親題扁額申民報祈之意)
九老會詩(有序)
九老會昉於唐而繼於宋然宋自别名為耆英而
唐亦始以七後乃成九且彼或朝野雜厠文武錯
参甚至淄流並預益無取焉我
國家
累洽重熙漸摩培養史稱世如春而人多夀信非虚語
恭值
聖母七旬慶辰命舉九老之會用晉
萬夀之觴盖諸王與在朝文臣為一班武臣為一班致
仕者別為一班各得九人統名一會合二十七人
之歲得若干所謂三夀作朋如岡如陵詩不云乎
孝思不匱萬夀無疆萬夀維祺志所宜然事或難
必合廿七人若干歲以為
聖母夀
天其申命錫予乎朕成首倡三章諸臣自紀其事有不
能詩者命内廷翰林代成並勅畫院繪圖於以熙
鴻介祉永兹盛典將屇
聖母八旬九旬期頥以至若干夀則我朝臣之登眉棃
耋鮐者必亦蒙
庥近光與年並增朕當十年一舉盛會其歡喜慶幸曷
其有極哉
昇平人瑞有天潢會領文臣例栢梁(履親王顯親王並以年逾古稀為是)
(會領袖視漢柏梁聮句首賡者宗臣惟梁孝王一人實已過之)總沐
列朝厚培養共看難老效劻勷元豐二相今猶在(大學士來)
(保史貽直皆康熙間舊臣年逾八袠較宋冨弼文彦博之列耆英會榮有過焉)履道諸賢詎可
方
慈慶熙鴻欣錫類羣仙引進
萬年觴
右在朝王大臣九人共六百七十七歲
予有折衝曰禦侮泰平克壮夀駢臻據鞍矍鑠寧當代
獻爵從容合此辰行已耆英纔一老(宋耆英會中曾任武臣者惟馮行已)
(一人今九人皆現仕且職備中外足副盛典)温城恩遇有多人延禧佳會伊
今始詎為高談世似春
右在朝武臣九人共七百二十二歲
會昌九老皆林下詩酒無過自倡酬詣闕不聞緣祝
嘏懸車久已恣優遊煙霞供養得真趣藥石和調那浪
求廿七人餘二千歲啟祥
七袠慶添籌
右致仕諸臣九人共七百四歲
命九老等遊香山再題以句用白居易詩韻
九老作朋總廿七隳顛華髮暎髭鬚廟堂未免拘儀度
泉石特教恣讌娱丹陛暫辭心肯忘玉關歸後氣猶麤
聽松祗合鸞杯舉陟巘寧湏鳩杖扶一例香山南讓北
千秋羣彦畫成圖如今擬問白居易似爾當年少欠無
恭逢
聖母七旬大慶
慈寧宮慶賀禮成誌喜
重熙累洽世蕃昌
夀茂
萱闈五福穰
七袠開臨七日復萬方歡奉
萬年觴恩覃錫類承
慈志冊進徽稱篤
懿慶十載一週行盛典仙籌綵綫永添長
冬至
南郊禮成述事
亞歲迎禧
首祀行在懸應律肇陽生鎛鐘特磬稽前制(比因臨江得古鎛鐘)
(参考仿製副以特磬大樂條理乃備今大祀始用之)玉振金聲集大成一統咸
賓欽
錫羨重熙幸際慎持盈敢希
穆穆居歆眷庶
鑒䕫䕫對越誠
雪(十二月初七日)
秋霖餘潤無資雪冬麥含萌有雪宜問夜天衣稱靄靄
侵晨玉葉益綏綏臘前應節祥堪卜望外逢霑喜可知
昨已傳宣幸瓊島瑶林生面一探竒
雪中鏡清齋作
水鏡風與開冰鏡雪與揩開或光無定揩實朗益佳配
藜照曜呈上下晶明皆觸景得新會今朝雪裏來
除夕
日自朝還暮歲分辛與壬壑蛇寧可挽尊獸又當斟暖
熱薪盆氣吉祥竹爆音年華有新舊不異愛民心
御製詩三集卷十六
