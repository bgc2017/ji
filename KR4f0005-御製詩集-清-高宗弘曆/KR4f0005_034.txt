御製詩初集卷三十四
古今體一百三首(丙寅六)
題徐賁眠雲軒圖用高季廸韵
明季能詩家孰與渤海儔偶然披此圖喜復晤青邱紗
㡡對快晴爽風蕩輕裯胡乃滃勃雲不離几案頭妙哉
施可堂眠雲意何悠幼文圖成之老筆殊難侔昔讀大
全集曠若乘虛舟末由涉其籓如望滄瀛洲是詩久成
誦呌絶杯屢浮乃今見手蹟動我逸興幽由来出倫材
美偹原可求詩情鳥雲飛字法龍空游適然成三絶展
卷不忍收曾聞白雲亭高躅傳郭休亦越浮雲詩閒澹
憶蘇州古人渺其遠誰能勝一籌正如彼行雲蹤跡難
延留雲留固已佳與之偕由由雲去亦云得絶無得失
愁虛堂清晝閒無夢尋莊周拈来一賡韵詎論工與不
惟以紀時日乾隆丙寅秋
六月晦日作
炎景餘今日流隂尚屢遷山容辭夏去樹色向秋偏石
白將欺蘚波紅有敗蓮何須歎代謝旋轉自年年
七月朔日
素節新秋始晚涼急雨過看雲成薄絮臨水有微波歲
月倏分半光隂迅幾多西山凝望處一桁列烟螺
秋花
夏日種秋花秋来花已發輕霏池榭烟澹映楸梧月瑣
碎黃金瓣丁星紫玉枿裊風態猶弱飲露香愈馞誰云
金令肅饒有生意活
題秋扇
色叠銀雲似形懸璧月同寒来將棄置莫漫引金風
賦得秋日懸清光
秋月剛臨孟羲車趁快晴麗天欣耀爽懸宇恰揚清離
以暄為德時而暘則亨軒墀消溽潤簾幕益晶明晃處
金颸蕩晞餘玉露輕如雲黃漸染顒若對西成
討源書屋秋曉
窗納寥天淨片雲山容水態恰全分朝来底事秋光輳
一夜西風枕畔聞
蝉響蛩音各有情樹間淅瀝重凄清自從讀罷歐陽句
有興無湏更賦聲
從来秋色令人静况復山齋清且閒目窮宇外随雲去
心在林間共鳥還
玉露金風一寫之分明秋景乃如斯凴欄自適還自問
識得分明者是誰
眉月(時七月初三日)
西宇哉生露淺痕似羞夕照盼黃昏顰来西子剛餘半
畫出張郎不可捫窺鏡暫低光有暈學山欲就影猶存
黃姑屈指銀河畔曼睩凝愁正斷魂
御園新秋
樹色溪光静且佳颯然秋意到閒齋巣梁風裏全無燕
篆壁雨餘時有蝸青鳥未傳瑶島信羲車猶駐挈壺牌
日暄風散符金令佇待西成已惬懷
玫階簇簇發秋花微逓清芬飽露華今古常醒風月夢
朝晡幾報蝶蜂衙澆書瀹茗燃枯竹橅帖臨池翦綠芭
消得閔農眉略放澄心味道足生涯
無悰
無悰匪我獨無悰詩裡西崑昔有蹤望遠升高渺何極
朝雲暮雨竟難從搴帷對處穿林月欹枕聽餘咽蘚蛩
乍為新愁到秋切却牽舊恨入懷重
秋晴
春晴令人愁秋晴令人喜年年秋復春安能彼易此愁
春晴偏多飛塵暗桃李喜秋晴則鮮積霖病糜芑今歲
寔厚幸夏初甘雨美自是常適均原隰徧薿薿兹乃孟
秋月宜暘念無已昨夜細雨零詰朝雲勢駛方虞辜望
歲倏忽西風起徂雲無留蹤氣爽天高矣秋蝉亮其聲
閒花緐厥蘂憑軒有餘樂拈吟聊復爾嗟予望蜀心矻
矻何時止自訟還自憐近臣安喻是
七夕
金風玉露夕天淡雲閒時好景適然耳新秋一賞之候
仙嗤妄想乞巧懶陳詞萬古永相望吾懷工部詩
鄒一桂春華圖
姹紫嫣紅態不同豔陽庭院綺羅叢寫生偶覩清卿筆
寓意因思庶子風
鄒一桂秋豔圖
西蜀未吟傳杜甫東籬兀對想陶潜凄清自領閒風露
不作争時與附炎
新秋月
向晚散翔雲舉首見新月借助露華風隠映桂香窟引
弓猶未滿較眉略已闊清景會今宵寒光送天末即事
憶年来拈髭逸興發
秋夜泛湖依舊作賦唐文皇爽氣澄蘭沼詩韻
新秋雖覺炎朝暮餘清爽鑑湖渺澄碧太虛涵萬象西
山倒影来螺紋如指掌至理在天地妙契歸俯仰
常懷唐文皇致治亦云既其對杜淹時猶云可諫未即
此延訪心豈恃九重貴五字景物詩一派中和氣
文漪霽靄澄荷芰露華凝静觀心似鏡凉覺月如冰光
景原堪掬清幽已不勝且閒吟倚興畫舫暫教登
岸影全消漲沙痕乍露灘好題拈水月香氣逓風蘭朅
詠前秋句因同今夕觀如如孰来去聊以適清歡
蝉聲尚戀梧蘆花已貼沼光隂迅若兹安能假分杪良
夜正悠悠佳景吟了了漏下玉繩低素娥抱孤皎
石頭城
石頭城袁粲死禇淵生石頭城死非死生豈生直筆無
須南史来後世此風何其衰民之秉彛好懿德子野作
傳空復材
讀史
晏子為齊相駟馬駕高軒旄旗夾兩途大盖擁其前御
者尚揚揚意氣甚哆然乃其自不足深心在式轅智哉
御者妻識之闚門間讀此可自警匪為嬰薦賢
倚楹
暫遣幾餘一倚楹疎梧庭榭早秋清輕雲不勝西風力
讓與金官作快晴
秋光
物色傳金令天心現白蔵懸来惟碧宇暴處以秋陽有
水皆澄澈無山不鬱蒼寒蟬柳隂咽丹桂月中香皜矣
觀斯静誰哉畫可方高樓一縦目滿意挹清涼
掛劍臺
仗劔適千里安可暫離身即使徐君求亦將此義陳徐
君知季子季子知徐君不道使車廻乃作泉下人解劍
掛樹間牢騷難具論但謂踐信義未識吴王孫
中元即事
㐮雲幾縷碧空收銀渚低垂露氣浮貼沼光分金炬燦
傍階叢豔錦機稠流隂漫比駒馳速佳景聊將綺思酧
欄外桂花微逓馥中元巧借作中秋
放生
魚喜江湖鳥喜天物各得所性自全意欲愛之乃害之
適如敺魚之獺敺爵鸇嗟哉煦煦為仁流放生之事扵
是傳市井小兒謀利巧深淵取魚樹羅鳥持鬻街頭供
放生猶然自咎所獲少剛幸九死得一生駾喙未定魂
猶驚因緣仍復遭網罟終為几上之葅釜中烹君不見
自從人好行小惠林泉之物乃少全其類
觀河燈漫成三首
巧處人偷造化權紅蓮開盡燦金蓮誰知寸燭風光裏
又放秋蟾一度圓
玉露金風滿液池盂蘭聲裏絳河披燈前會得傳薪旨
去歲今時又所思
漫言濟度傳西竺且看光明普大千仙術無須矜祕密
人人火裏種金蓮
秋蟬
飲露聲纔潔因炎噪略騰随時物皆爾自立汝何曾
熱(時七月十八日)
孟秋月過望祝融御早旋况度處暑節殘暑應已蠲邇
日熱稍劇轉覺苦歊煩炎官恣婪尾白帝疑無權輕風
縱送爽赤日勢正晅亦知匪久長有如深春寒時令苟
不協孜孜心鮮安或謂借鬱蒸堅好益大田今秋兆已
佳宜暘穫倍焉或謂當秋熱恐有疾病人(叶)已嫌意靡
適更聽言兩端至理契中庸因悟為君難
秋海棠
不與春光争豔冶却教秋圃擅風流輸他江氏三分白
借已楊家一半柔斜倚井桐紈影動低臨池水鏡光浮
寒蟲唧唧清宵永仿彿金籠玉枕頭
無題
吟成枕畔權教讀題向愁中許共知樊素朝雲具神解
應留二老惜春詩
秋雨
微覺炎官去復旋即欣好雨暑全蠲恰如曲意随人意
都道今年定有年綠洗井梧疎别院響增瀑布掛前川
晚荷得氣餘香逓便與横塘放舸船
秋&KR1141;一夜聽廉繊傍曉珠絲尚滴檐借助有風皆送爽
思量無雨那驅炎獨憐蛩咽聲依榻空負葵傾色映簾
既雨宜晴晴亦好徂雲微露遠峰尖
披襟庭院凉蕭瑟縦目溪山景静嘉最喜黃雲徧禾黍
更教膏澤逮𬞞&KR1000;閒鷗眠裏烟波闊乾鵲鳴中夕照斜
却為年来勤望歲較晴量雨略無差
爽
秋雨晴宜速金風爽更佳無湏團扇引漸覺袷衣諧日
影侵階際沙痕露水涯三時廑望歲此日稍舒懷
直隸總督那蘇圖奏進禾穗長尺餘宣示廷臣詩
以誌喜
牧臣朝進玉禾攅瑞比金芝帶露漙盈尺纍纍誠滿意
一時濟濟並傳觀從兹可望倉箱積况復無湏租賦完
(朕降旨輪免天下正賦直隸今歲初在普免之中)却與張公同一喜吟餘圜粟
為加餐
晚荷
晚荷弄餘芳摇曳臨秋池徼露縦有意承暉覺無姿西
皥令肅若南國香銷兮美人寂不採騷客誰為題似懷
紈扇怨如抱凉蟬悲颯沓振清籟疑唱秋風詞偶披稚
圭傳名言頗似之湛静安舒者亦戒扵後時
日影
静聽花叢促漏筩俄看花影上簾櫳光隂駒隙有如此
夀夭彭殤一例中獨喜蕭齋延朗照且舒曠志附高空
讀書秋日欣清暇理窟何曾得易窮
夢中得詩二句醒而猶記因命董邦達畫之以成
一章
雲時山覺溼風處樹生姿宣付詞臣寫端成畫裏詩
七月二十八日命駕進宫時届西成坻京恊慶憑
輿縦目斐然成章亦歌其事云爾
玉露被町疃金風颺旌幟六御向金闕千隊陳車騎黃
雲紛夾途珠顆纍垂穗寔堅復寔好既銍亦既艾力田
更逢年惟農勞所致念自春徂秋孜孜常廑意屈指西
郊路往還歲數四籌量雨與暘一刻安能置復慮黍與
稻高下難全偹覩兹大有收喜出人擬議租賦庶無慮
倉箱差可積憑輿稍洽懷敢詡豐登瑞十歉而一豐獲
榮以為愧
桂
愛此招摇種紛敷郁烈芳葉飜遮戶綠花散逗林黃夏
半迎薰秀(今夏有早桂之作)秋分裛露香擬增新品格月木駐
年長
八月一日
雖是中秋月猶欣秋未中露珠圓漸白蓼穗亂餘紅蛩
響如争候雲容尚戀空田家新黍熟處處逓香風
月兔
月兔爰爰桂樹邊廣寒輪廓遍三千豈知放眼青天外
極大圓中一小圓
漫題(八月二日)
玉露金風朵殿隈儒臣奏進講章来放朝早下三聲漏
却為經筵御論催
復聞淮海所属州縣被水亟命地方大吏加意撫
恤南頋惻然因成長句
淮海伊古稱澤國邇来災祲何其多壬戌大浸民其魚
屈指五載曾未過今秋淮黃乃竝漲魚行扵地鳥處河
白日鎮見蛟龍鬪當秋安得倉箱羅草根薦為盤上葅
守臣所奏非傳訛嗟嗟灾餘我赤子元氣未復將如何
倉粟庫帑爾莫惜溝壑待救難蹉跎睠焉頋之澘焉涕
我政有失乖天和
王紱古木叢篁用畫間題者韻
澄心一幅净如空古木數枝態作風寫出不湏邀白帝
最櫹槮處足秋容
文石疎篁間偃柯更教幽徑帶烟蘿倪黃作者法猶在
衡泌詩人意幾多
宜人竹樹稱雙清張處高秋静意生我欲相將歐學士
含毫一為賦其聲
夜雨
淅淅霏霏入夜連如絲如雪復如烟農家水碓舂秔稲
園客&KR0034;籬護菜田幾陣秋聲来枕畔一番寒意到忩前
淮南陡憶灾餘處急雨淒風倍可憐
偶讀杜子美存歿口號因題
鄭虔畢曜吞聲久曺覇席謙有所思豈識劍川杜子美
只今惟剰兩行詩
仇英畫馬
不知誰向車前識應有人從忩内窺乍憶黃沙紫塞外
正當草淺獸肥時
秋仲丁祭日詣上書房
至聖前行禮
萬古生民首千秋祭典光攝儀專國學展禮詣書堂言
念承
宗社何曾致治康徘徊講筵側惟覺愧宫墻
秋祭
社稷壇
祈報遵先制虔寅倍已增豐年振古慶
神貺信今承(直隸今年秋收豐稔何莫非明神之賜耶)祝史辭無忝
帝觴露正凝燎烟霏起處晴旭恰東昇
題唐寅山水人物畫冊十幀
探梅
香雪叢中小立遲背携殘卷意何為前身應是楊无咎
默識精神一譜之
騎牛
長松之下野溪濱牛背居然見若人吴趨解元多識(去聲)
古不知為寗抑為陳
漁蓑
漁師緣底愛烟波笱裏魚租沽酒多萬事浮雲與流水
一身雨笠更風蓑
林卧
寄傲何人此晝眠長林豐草性相便翛然無事鼾然適
莊蝶不教到夢邊
觀瀑
飛流無底上無天護以雲容縹緲間伯虎偶然臨墨沼
青蓮重得對廬山
蘆艇
水淺無妨且泊之西風明月荻参差最欣逸士詩中畫
貌得郎中畫裏詩
秋砧
永巷楸梧漏月明長秋宫裏發秋聲不知班女抛紈扇
彼此金風多少情
聽濤
落落疎松臨斷岸濤聲直與泉聲亂却如叔夜宿華亭
夤緣傳得廣陵散
寒眺
何湏繞樹歎無枝正是飛還鳥倦時獨倚寒林聊縦目
遠山重叠夕陽遲
歸旅
覓宿鳥棲楓桕稳趁歸人恨路途長晉昌筆底饒禅偈
為悟匆匆名利場
仲秋即景
禁樹靄秋烟宫花濯錦川行看端正月恰對泬寥天香
逓皋塗種詩懷玉局仙西成稍慰志時節授衣連
文徵明山静日長圖
淡墨疎皴真不真惟欣對處静無塵草成玉露有佳話
韵寫停雲自主人溪水鎮如廣長舌㵎松已作老龍鱗
東坡最是齊年者乃較區區百四旬
子美集中凡可以入畫景者指不勝屈雖亟求其
近似不能也因成斷句以自哂
無心得句皆成畫刻意求工豈是詩陶冶性靈聊復爾
凖繩今古寔扵斯
宋瓷琴
齦額恢恢太古器形模不假雷霄製易漆以陶豈無為
我扵重華窺其義諫者十人争小事不如渭汭初所試
焦尾斷紋渾可棄五絃七絃惟汝置元音澹泊從兹嗣
譬如佺羨面之粹况以内飬無火氣
文徵明谿山深雪圖
山隂舟艤凍溪邊尚有泠泠瀑水懸此日料應王逸少
倚窗停筆望江天
沈周盆菊圖即用其韻
圖中生面開秋意鎮相催籬下香盈把霜前酒當杯畫
詩皆可入蜂蝶豈容猜展卷清吟處重陽得得来(時中秋前)
(二日)
秋日翦園蔬賜大學士并内廷翰林等蒋溥為十
蔬圖以進并系以詩因用其韵答之
植援拓圃騐生生玉莢紅芽雨後成湘篚不妨供下箸
野芩聊藉樂吹笙
秋烟籬落靄斜暉分賜還教蝶伴飛藜藿應湏知此味
膏粱底用羨他肥
論宗樂志淡而竒味道端知甘勝飴譜創十蔬多别致
豆棚瓠架入新詞
空傳蒲萐扇堯厨蔬榖從来勝玉珠文翰侍臣偏領略
豳風七月早成圖
中秋日侍
皇太后宴
纖雲不惹絳河灣萬里原同朗照間潤滿金盤臨月裛
香飄丹桂向風攀信知佳景邀
慈豫奚待仙方駐好顔玉塞珠宫無近遠(去歲侍宴扵塞外)夀
觴一例獻
南山
中秋即事
銅臺初下玉壺籖傾首長吟更仰瞻輪到中秋無限滿
興惟此夕不期添影依雉尾纔銜闕光裊麟毫乍入簾
伊古誰曾来月窟紛傳玉兔與銀蟾
擬中秋帖子詞并令内廷翰林等和之(有序)
金祗行政素昊司時蟬噪風秋臺上律披閶闔
鵲飛月曙樓前鏡對嬋娟于時有象西成倉箱
叶萬千之慶無邊佳景團圞正三五之宵露滿
芝盤鳷鵲高而玉繩低影氣澄蘭戺鴛鴦敞而
丹桂飄香不湏絃管吹開所喜篇章逓進宜春
綵帖體反蘇家儤直金鑾詞懷韓氏爰成四什
各賦七言
風月今宵非等閒等閒風月總湏刪南極六星臨北闕
西華一鏡掛東山
底緣覺得好風光桂影婆娑華黍香試想昨年蟾窟景
一秋毫分不曾匡
閭閻節物騐嘉師圓餅雕瓜入好詩太液秋風㶑金縠
不湏重拓影娥池
璇霄珠露五雲樓可識春光也讓秋試創玉堂新事例
擘牋催進月詞頭
漢玉牛
不箱而服犂而耕誰賦爾質玉人能丙吉問罷即肖形
尚疑望月牟然鳴奏刀無懼扵庖丁試看觪角為犧牲
汝獨樗也不和羹短尾秃速腹彭亨清泉白草心無營
導食有術仙方成騎過函關一樣青
題文徵明松隂高士圖
松隂趺坐兩高人想見王裴心跡親常占青山為宅寄
奚煩綠水滌纓塵手披圖畫聊同賞身被詩書未是貧
問絹家風重鑒定(圖中有文嘉鍳定真蹟)縹香墨瀋鎮如新
八月十七日登白塔山悅心殿理事餘暇輙成近
體用舊作韻
䨲影留痕在碧空憑高秋色目堪窮綺疏暎日垂珠綴
飛觀連雲曳綵虹灎灎玉河波始動瀼瀼金掌露方融
悅心此日知消息都在西成茂對中
秋日承光殿
雲窗號閬風璧殿學蟾宫擬向姮娥問輪匡是異同
古風披夀栝秋寔進仙桃玫階思載厚黻扆惕居高
賦得太液秋風
秋容入液池水面得新詩始向蓮根漾徐從蘋末吹過
橋低玉練度浦閃金漪魚躍疑迎爽舟行忽忘遲来兮
更何自逝者乃如斯恍憶洞庭上微風葉脫時
仲秋瀛臺
風光澄碧宇秋意入新詞花木自為景山川亦識時紫
烟浮曲榭白日颺遊絲鶴頋梳翎影魚吞在藻漪幾閒
方適趣年有更勤思獨憶淮揚郡怦然心不怡
太液池泛舟
菰蒲蕭瑟颭秋烟玉蝀橋邊偶放船俯數游鱗圓沼澈
仰觀廻鴈朔風傳劇憐西昊清凉候勝讀南華十七篇
物物羲經真易簡天機豈待悟魚鳶
雨
晚荷收始畢宿麥布將齊勤動憐終歲廉繊喜一犂溜
聲寒淰淰雲氣渰萋萋高閣遥傳漏吟懷觸處題
文徵明曲港歸舟圖用畫間題者韻
野艇不湏收烟波任拍浮得詩緣即景適性且随流
山泉雨後生飛下白雲横留得匡廬意青蓮策杖行
憑欄聊極目灌木綠隂稠寄語披蓑者源中可放舟
山勢倏斷續雲容鎮滃浮漫嫌沙水淺且自泊孤舟
仲秋經筵
宿雨逗輕烟秋陽暠碧天文華開廣殿令日啟經筵濟
濟鴛班列彬彬玉案前研幾窮理窟味道晰言筌一意
期無逸同心慶有年豈惟遵典制端以溯心傳
早菊
未至重陽節先看隐逸花随時心匪競對爾意偏遐色
借露華潤香分桂影斜主人羞五斗不肯報蜂衙
張宏松崖水閣圖
戶庭不出意如何消受烟雲供飬多畟畟松風来澗口
蘇門嘯荅葛天歌
沈德潜給假葬親詩以餞之
我愛德潜德淳風挹古初從来稱晚達差未負眈書方
藉通元筆胡懸韋孟車其如感風木暫許返林閭南國
欣歸陸東門漫擬䟽江鄉春興懶能不憶金除
御製詩初集卷三十四
