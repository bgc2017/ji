御製詩四集卷五十九
古今體三十七首(己亥五)
五詞臣五首
故大學士梁詩正
梁詩正雖在尚書房彼時余學已成名為師而實
友其入閣又不過半年無事績可紀而直内廷
則甚久因列之詞臣猶舒赫德之列於功臣黃廷
桂等之列於督臣也詩正浙之錢塘人雍正庚戌
一甲三名及第授編修再遷至侍講學士雍正十
三年以母病乞歸省旋丁母憂乾隆元年召來京
直南書房兼授諸皇子讀尋補侍讀學士洊陟尚
書由戶部調兵部協辦大學士遷吏部尚書十七
年以父年老請歸侍養廿二年南巡命在籍食俸
廿四年起署兵部尚書再踰年授吏部尚書兼翰
林院掌院仍協辦閣務廿八年六月授大學士十
一月卒于位命皇子往奠優加贈䘏入祀賢良祠
詩正老成勤恪詩筆工整亦能書與汪由敦蔣溥
等排次三希堂法帖其資望為内廷翰林所推懷
舊詞臣之作故當首及耳
未可甘盤倫祗宜顔般等信稱館閣材句每有清警踐
更既已深遂亦絲綸領一夜無病逝入閣實未永持身
恪且勤居家儉而省内廷行最久交接一以屏不似張
(照)揮霍故率稱其冷(梁詩正性儉嗇雖在内廷多年於太監等鮮所交際非若張照之隨)
(意揮霍故若輩喜張而憎梁太監鄭愛桂每于余前稱照之長以形詩正之短余燭其情偽議愛桂罪并降旨)
(通諭宦寺知所烱戒衆或有言詩正太冷者余轉以此取之)翻以是嘉之吾豈蔽近
倖
故刑部尚書張照
内廷詞臣之歷資最久者莫如張照張照江蘇婁
縣人康熙己丑翰林
皇考御極擢贊善洊陟内閣學士選刑部侍郎管順天
府尹事尋晉尚書雍正乙夘
命赴貴州經理苗疆余嗣位撤回以總督張廣泗往代
初張照承
皇考命赴黔曾
諭及苗疆事鄂爾泰或有經理未善處照既至即札致
哈元生令搜求鄂爾泰之事哈元生據以入告是
照未能領略
聖意辦理失宜實自取戾也因命罷職治罪時鄂爾泰
以大學士充總理事務因欲置之重刑而余悉其
委曲不肯既而宥之命在武英殿修書行走乾隆
丁已授内閣學士入直南書房庚申遷刑部侍郎
踰年擢尚書甲子冬丁父憂歸卒於途賜䘏如例
張照性穎敏博學多識中和韶樂多所釐定文筆
亦儁逸拔俗尤工書臨橅各臻其妙字無大小皆
有精神貫注閱時雖久每展對筆墨如新余嘗謂
張照書過於董其昌非虚譽也
書有米之雄而無米之略復有董之整而無董之弱羲
之後一人舍照誰能若即今觀其蹟宛似成於昨精神
貫注深非人所可學
三朝直内廷受
恩早且渥(叶)其詩喜談禪學蘇(謂東坡)太相(去聲)著以苗疆
獲罪意實别有託(張照既未能體鄂爾皇考聖意妥辦苗疆而先以尋泰之釁為急原)
(應治重罪然其事之始末適以奉如何論同理苗疆故知之最悉而不肯抵彼以罪照應感激朕恩而彼)
(乃私有怨言竟謂朕受鄂爾泰蒙蔽抵彼以罪若朕果受鄂爾泰蒙蔽則照早不保首領矣尚有後日之為尚)
(書耶然事已過亦不追治其罪恐疑案滋後世之議故明叙而注之)平苗事既久復用仍
遷擢性敏才本高未免失行薄使其生前明標榜必致
錯本朝無所施小哉張與鄂(鄂爾泰張廷玉素不相得兩家亦各有私人但我朝)
(綱紀肅清不能如明季門戶黨援之盛蓋照即張所喜而鄂所惡者張廣泗即鄂所喜而張所惡者余非不知)
(既不使一成一敗亦不使兩敗俱傷在余心固自有權衡而鄂與張兩皆成就為賢臣不亦善乎)
故吏部尚書汪由敦
汪由敦休寧人占籍浙江之錢塘有名於敷文書
院雍正甲辰以二甲傳臚選翰林洊歷侍讀余即
位初擢四譯館卿入直南書房旋遷内閣學士乾
隆二年以不密降侍讀學士五年復授内閣學士
遷禮部侍郎繼由兵部調戸部九年晉工部尚書
調刑部十一年兼署左都御史為軍機大臣十四
年協辦大學士會張廷玉致仕將歸乞余一言為配
享
太廟左劵元老大臣不宜為此要君之事欲命軍機大
臣降旨詰問之而由敦免冠叩首奏言張廷玉蒙
聖恩曲加體恤終始矜全若明發諭旨則廷玉罪
將無可逭此則師生捨身相為之私情已露不可
不示懲創因罷其協辦之任降兵部侍郎十六年
轉戶部尋擢工部尚書明年調刑部又明年遷吏
部尚書二十三年春遘疾賜醫診視竟不起即親
臨奠醊並賦輓詩致慨入祀賢良祠從優贈恤由
敦學問淵純古文雅飭有法工書善臨撫功不少
輟乃年未七十而殁追念舊臣每深惜之
由敦亦工書用功過于照而實不能及則以天分料古
學實勝之雅正弗輕掉任職本謹愿書諭夙夜效乃以
師生誼獲罪自所召(由敦既為廷玉叩籲免降明旨及廷玉奉允令配享之旨具摺謝恩)
(詞稱泥首闕廷並不親至及欲傳旨令其明白回奏次日廷玉即至内廷此非由敦漏泄而何徇私情而忘公)
(義其咎實自取也)不可聽其然小懲大戒劭然亦旋重擢改過
斯堪教飾終仍加恩善善欲長𨗳
故刑部尚書銜原刑部侍郎錢陳羣
詞臣退居林下齒爵學問足為搢紳領袖者惟錢
陳羣沈德潛二人余昔有二老江浙之大老句東
南士大夫多欣羡之陳羣浙之嘉興人康熙辛丑
翰林雍正九年遷贊善洊歷侍講學士十三年直
南書房尋改右通政乾隆元年丁母憂歸其母陳
氏知書工繪事陳羣少時母每勗之學有夜紡授
經圖陳羣嘗奏及余嘉而題之服闋補原官六年
擢太僕卿累遷至刑部侍郎十七年得轉榖疾連
疏乞解職准回籍調治廿二年命在籍食俸廿七
年加尚書銜三十年賜其幼子錢汝弼為舉人皆
南巡迎鑾時所加恩也再與香山九老矍鑠如舊
冀其尚可再赴闕廷曾賜葠以資頤養三十九年
正月竟以疾卒於家聞而悼惜優䘏有加祀賢良
祠陳羣深于詩學書法亦蒼老家居以後每歲錄
寄御製詩百餘篇命之和陳羣既和韻並寫冊頁
以進冊必有跋字體或兼行草余甚愛之詩多不
經人道語而其香山詩有鹿馴巖畔當童扶之句
喜其超逸親為圖以賜及駐蹕香山覽其抵家奏
即得二句云香山適接還鄉信即景尤思扶鹿人
於摺内批答之仍續成書幀寄示如此佳話今不
可復得矣能無追念乎
少年困場屋賢母授之經故學有淵源於詩尤粹精經
濟雖非卓不失為老成以疾賜懸車還鄉信循名(相傳嘉興)
(有還鄉河故其地仕宦多歸老者吾于陳羣益信)迎鑾三于浙祝
釐兩入京倡和稱最多(陳羣三次迎鑾兩次入都令其和韻極多如田園詩之類亦有)
(賜和其韻者)頌中規亦行林下惟恂謹文外無他營優游登
大耋生賢沒亦榮
故禮部尚書銜原侍郎沈德潛
沈德潛與錢陳羣余嘗稱為江浙二老施恩則同
而守分承恩則沈不逮錢遠甚德潛吴中諸生久
困場屋乾隆戊午舉於鄉年已七十其成進士選
詞林皆由物色而得之授職甫三年即擢至詹事
再遷禮部侍郎命在尚書房授諸皇子讀戊辰秋
引年乞休准致仕瀕行呈所作歸愚集籲賜序文
德潛早以詩鳴非時輩所能及余耳其名已久頻
年與之論詩名實信相副笑俞所請因云非常之
人然後有非常之遇德潛受非常之知而其詩亦
今世之非常者故以非常之例序之蓋異數也辛
未南巡命在籍食俸丁丑加禮部尚書銜乙酉賜
其孫維熙為舉人嗣復時予存問冀躋百齡尋以
己丑秋卒於家聞而贈階優䘏以示軫惜并入祀
鄉賢祠生前身後寵榮至矣顧其辛巳來京以選
刻國朝詩别裁集乞序閱之則以錢謙益輩為本
朝之冠其人皆士類所不齒德潛首列之離忠孝
而言詩乖於正道其他序次亦多蹖誤意德潛耄
荒或其門下士依草附木者流所為而德潛未及
檢因命内廷翰林重為精校以定去留并序示大
義而還之猶包容不加責也戊戌秋徐述夔逆詞
案發沈德潛曾為作傳稱其品行文章皆可法直
視悖逆詩句為泛常轉欲為之記述流傳則良心
凘滅盡矣使其身尚在獲罪不小雖已死亦不可
竟置不論因下廷臣議僉云應削奪所有階銜祠
諡并仆其墓碑以為衆戒並從之今作懷舊詩仍
列詞臣之末用示彰癉之公且知余不負德潜而
德潜實負余也
東南稱二老曰錢沈則繼並以受恩眷佳話藝林志而
實有優劣沈蹖錢為粹錢已見前詠兹特言沈事其選
國朝詩說項乖大義(錢謙益品本不端且以明季大臣降順本朝復&KR0574;顯秩而又陰為誹)
(刺進退無據實不足比於人類德潛取為國朝詩之冠竟不論其名節有虧妄加評許昧於忠孝大義尚何足)
(以言詩詳見向所作國朝詩别裁集序)制序正厥失然亦無訶厲仍予飾
終恩原無責備意昨秋徐(述夔)案發潛乃為傳記忘國庇
逆臣其罪實不細用是追前恩削奪從公議彼豈魏徵
比仆碑復何曰(叶)盖因耄而荒未免圖小利(徐述夔家饒於貲德)
(潛為之作傳不過圖其潤筆貪小利而諛大逆不知有恥并不知畏法矣)設曰有心為吾知
其未必(叶)其子非已出紈袴甘廢棄(德潛無子其嗣子種松不知何所來)
(人甚不肖狎邪作惡曾命該撫就近約束之幸而未致生事抵罪而德潛末年所得諛墓財皆被其蕩費罄盡)
(娶妾至多養子至十四人其視德潛賜舉人者不久即天其餘無一成材者實德潛忘良負恩之報也)孫
至十四人而皆無書味
天網有明報地下應深媿可惜徒工詩行闕信何濟
五督臣五首
故大學士陜甘總督三等忠勤伯黃廷桂
閣臣之兼督臣者凡四人黃廷桂宜居首然四人
者或未入閣辦事或雖莅綸扉無事實可錄而在
封疆中則皆政績卓著者故並列之督臣亦如舒
赫德列于功臣梁詩正列于詞臣例也黃廷桂鑲
紅旗漢軍康熙五十一年充侍衛尋任參領雍正
二年授宣化總兵五年擢四川提督
皇考知其才遷四川總督仍管提督事乾隆元年併川
陜總督為一廷桂專任四川提督是年冬内陞鑾
儀使二年署天津總兵五年遷古北口提督六年
授甘肅巡撫十三年春署陜甘總督其冬遷授兩
江總督十六年調陜甘十八年調四川十九年擢
吏部尚書總督如故二十年五月授大學士兼管
總督六月復調陜甘廷桂所至力為整飭吏治肅
然遇事無所徇隠悉核實入告誠篤有足嘉者其
任陜甘也適當西陲用兵之時廷桂籌辦軍需備
極勞瘁凡飼解駝馬轉運糧饟無不精詳妥協毫
不累民供輸數年内地不知有兵糈事至其規畫
悉中機宜每有傳諭批示尚未達甘肅而廷桂郵
牘至適相脗合者叙平定凖噶爾功予騎都尉世
職旋晉三等忠勤伯賜雙眼孔雀翎紅寶石頂四
團龍補以示寵眷二十三年冬督辦軍需赴涼州
抱疴日劇猶勉力視事邊地少良醫布政使蒋炳
奏聞即遣額駙福隆安挈御醫往視甫行而廷桂
已於二十四年正月病故覽其遺疏深以調飤馬
匹及地方賑務籌辦未竟為憾益足䀌傷矣仍命
福隆安馳往奠醊賜銀萬兩治喪入祀賢良祠即
令其子襲伯爵并製輓辭四章有云鞠躬盡瘁今
誠已葛亮而來此一人非斯人不足當斯語也及
平定西域追畫其像於紫光閣余親為之贊云未
同凱宴痛惜曷任至今思之猶為隕涕云
西陲用兵時軍需信要務統勲既罷斥(劉統勲為陜甘總督聞阿逆之)
(變議棄巴里坤恐其摇惑軍心即罷斥逮治而以黃廷桂代之籌辧軍務始得其益)特用就熟路
擘畫實盡勞諸事皆弗誤而以民為重從不加征賦遇
災仍賑恤入告直陳故可比主吏蕭關中勤供輸以此
論功勲章服錫異數為政頗尚嚴赫赫名久著然而公
無私任勞任怨素
兩朝所造就似此誠罕遇
故大學士前兩江總督尹繼善
皇考時擢任封疆余踐阼後存者漸稀惟尹繼善歷年
最久尹繼善姓張佳前大學士尹泰子也雍正元
年翰林五年遷侍講兼戶部郎中
命往廣東審勘藩臬兩司受賄徇隠案得實即署廣東
按察使六年三月以内閣侍讀學士往江南協辦
河務八月署江蘇巡撫明年二月實授仍兼管河
務八年署江南總督十一年遷雲貴廣西總督乾
隆二年秋入覲以父年老乞留京授刑部尚書五
年授川陜總督再調兩江兩廣十三年大學士公
傅恒經略金川尹繼善往為參贊兼署陜甘總督
廿一年實授兩江總督兼管總河廿九年晉大學
士為軍機大臣仍管總督三十年召還入閣辦事
三十六年卒于位聞而軫悼即遣皇子奠醊賻䘏
有加入祀賢良祠滿洲翰林中優于文學兼能通
達政事者無出尹繼善右且以其為
皇考所留貽大臣始終任用之尹繼善公正端厚所至
以愛民為先務故甚得名譽臨事不動聲色而小
大悉就理籌畫河工諸務並協機要其待僚屬雖
若上和下睦然遇劣跡應劾者亦不多寬假以是
人皆愛而畏之丁丑壬午乙酉三次承辦南巡不
涉華靡不事科𣲖實能深體余意尤足嘉焉尹繼
善任督撫四十餘年在内閣僅六載其事蹟多著
於外故仍列之督臣懷念不置而環顧滿洲翰林
罕有能繼之者益增感歎耳
八旗讀書人假藉詞林授然以染漢習率多忘世舊問
以弓馬事曰我讀書秀及至問文章曰我旗人胄兩岐
失進退故鮮大成就自開國至今任事奏績茂若輩一
二耳其餘率貿貿繼善為巨擘亦賴
訓迪誘八年至總督
異數誰能遘政事既明練情性復温厚所至皆妥帖自
是福量輳能詩略如白(謂居易)倡和亦頗富獨愛馳驛喻
(南巡時於山水名勝略涉游覽即行從不留戀久坐而景槩亦自不遺尹繼善竊比于馳驛觀山聞之不惟不)
(怪而嘉其深合余寓意于物而不留意于物之義向每賦詩及之)知寓意不留
故大學士兼江南河道總督高斌
高斌初為内務府司員雍正四年任蘇州織造六
年遷廣東布政使尋調浙江江蘇及河南九年授
河南副總河十年春調兩淮鹽政是冬兼江寧織
造十一年春
皇考命其就近學習河務十二年春署江南總河余即
位後令實授河督乾隆六年調直隸總督十年擢
吏部尚書十二年夏授大學士十三年閏七月以
大學士兼管江南總河十八年以河員應追核減
之項聽其遲延又淮水決邵伯二閘罷職留工自
效二十年卒于工念其為宣力舊臣敭歷年久予
内大臣銜廿二年南巡復念高斌為總河時頗著
勞績如毛城舖所以分洩黃流於徐州設水誌必
至七尺始開後人不用其法遂致黃弱沙淤隠貽
河患至三滚壩洩洪湖盛漲高斌堅持堵閉下河
亦屢豐其功在民生自不可冺雖張家馬路及運
河二閘不免果於自信貽誤而瑕瑜自不相掩本
朝河臣雖不及靳輔較之齊蘇勒嵇曾筠殆有過
之因命與靳輔等三臣同列河壖祠祀復原職高
斌存心忠厚且以理學自居人頗方正其辦河務
實能體國抒誠不涉虚偽食報宜不爽乃其子高
恒既以任鹽政時受商人賄伏法其孫高樸往駐
葉爾羌貪黷藐法勾通奸商盗賣私玉贓逾鉅萬
且𣲖累回人幾致激變實非情理所應有因即于
回疆立寘大辟猶不足以蔽辜高斌後人不宜若
此余雖憫高斌實不能廢法曲貸也其在綸扉禾
久而治河之績彰彰可考因于督臣中致念云
本朝善治河靳輔齊蘇勒斌實可比靳弗徒保工急至
其於齊也有過無不及(齊蘇勒惟以保守隄工為務其於為民大局初不計也)惟
是閉三壩白信過於力下河曾受福異漲害亦迫(高斌力主)
(堵閉三壩下河固受其利然狃于成見雖遇清水盛漲亦執而不變癸酉秋洪湖異漲其自高堰五&KR0309;洩下之)
(水高寶兩湖至不能容高斌仍不肯啟放車邏南關等壩致洪流衝突潰決隄岸不特下河被灾甚重即瀕運)
(河之高寶各州縣亦胥受其患則咎有攸歸因治高斌之罪)用此抵以罪勸懲國之
則然終諒其心與祠復原職壬午復南巡清口親定式
預拆東西壩頻年已受益(壬午南巡閱視清口因于高堰五壩定水誌如清水比誌)
(增長一尺則拆淸口東西壩十丈視其增長尺寸隨時展拆兩壩俾宣洩有資為釡底抽薪之計及水減退仍)
(按誌以次鑲築酌留口門二三十丈自定水誌以後河臣如法展拓清口連歲有收下河受益)昨秋黃
河決洪湖漲因逼無已徐啟壩未至衝潰棘(昨秋豫省黃河漫溢)
(歸入淮河勢甚浩瀚計洪湖必不能容納因先事綢繆傳諭薩載以次展拓清口並于各閘壩酌啟洩水薩載)
(遵旨盡展清口東西兩壩六十丈又先啟山旴智信兩壩復啟仁義禮三壩並將南關車邏昭關各壩同時開)
(放運河兩岸始保無虞雖下河不免稍被偏災然減下之水較之衝決勢緩故為患不至太甚且豫籌賑䘏民)
(皆安堵惜高斌當日未能見及展拓清口及啟放閘壩致有癸酉之失也)使斌而有知應歎
初未識
故直隸總督方觀承
漢督撫中歷任最久始終無大過者莫如方觀承因於懷舊
詩及之觀承安徽桐城人雍正十年以監生隨定邊大將軍平
郡王福彭赴北路軍營為書記十三年還京予中
書銜乾隆元年授内閣中書為軍機章京因得通
達事體且嫺章奏三年授兵部主事洊陟吏部郎
中七年擢清河道歷直隸臬司藩司十一年暫署
山東巡撫十三年擢浙江巡撫明年遷直隸總督
兼管河務三十三年秋于石槽召見因其病瘧委
頓即令還保定調治尋遣醫賫藥丸診視未幾卒
予䘏如例觀承總督畿輔二十年恪勤奉職且留
心民事如義倉書院留養育嬰各局並飭所屬實
力舉行其籌辦河務亦得機要庚午春余閱視永
定河全勢以下口宜暢使易趨下觀承請移下口
于冰窖草壩以避其險旋改由賀老營及條河頭
究不過補偏救弊之策當詢之觀承云此法果如
何觀承奏云二十年内可保無恙復詰之云二十
年後當如何觀承不能對今距移下口閱三十年
河流雖不時遷改幸尚無大患而觀承殁已十餘
年矣惜哉苐其在任久于屬員不免稍徇情面嘗
有訐其短者顧事未發覺余亦詎肯吹求若近日
周元理於井陘一案袒庇短價激變之劣員曲為
開脫既已得實則不可不示懲儆以肅吏治昨
作久任詩及之非恕于觀承而苛于元理各視其
所自取耳
以書記起用古有今則無有之祗一人曰惟觀承夫夙
稱習政事銓曹尤著譽出而為監司洊陞撫與督(叶)在
直二十年勤幹實有餘永定籌補苴艱為永逸圖然僅
能如此誠亦蒿目予徒以莅任久稍與姑息俱未至大
狼藉何必吹求吾成全良臣多距非佳事乎
故大學士兼兩江總督高晉
高晉大學士高斌之姪也初任知縣洊陟山東運
河道乾隆十四年擢山東按察使明年遷安徽布
政使二十年擢安徽巡撫尋協同白鍾山辦南河
事廿六年授江南河道總督三十年擢兩江總督
命統理總河事三十六年授大學士仍管兩江總
督兼總河高晉歷封疆三十年勤以奉職誠以任
事尤能整飭吏治盡心民莫吏不敢欺而民愛之
蓋由縣令起家於下情無不深悉故也其於治河
頗步趨高斌效其純而去其偏故無少愆失凡修
防疏築諸事皆實心經理當今曉河務者無出其
右昨秋豫之祥符儀封黃河漫溢奪溜堵築非姚
立德等所能任因勅高晉率南河諳練將弁馳往
董治乃兩處漫工屢塞屢開績久弗就高晉憂惶
成疾日益危篤尚書袁守侗郵奏即遣侍衛㩦太
醫院使往視並諭以安心調理醫至甫數日竟不
起聞而軫悼優䘏有加入祀賢良祠並為輓詞惜
之高晉老成敦樸體用兼優實督臣中之傑出者
雖為閣臣而未辦閣務故仍列於督臣高晉齒雖
長余數歲而精力未憊冀尚可資倚任不意其遽
以勤事殁深歎賢臣之淪謝矣憶余初踐阼時大
臣皆長於余且多
皇考所簡用今則舊臣竟無一人即有長於余者悉余
所拔擢而年小於余者亦間有凋零此懷舊之詩
所為作也
從來擢督撫德才量(去聲)並重以此下僚中(平聲)百不一二
中自知縣起者臻斯必超衆晉也實其人故悉下情洞
更兼習河務要任久倚用乃以治河決來豫屢稽功(叶)
憤懣因致疾不起誠堪痛歷歷懷舊臣中外資經綜而
予未歇肩籲俊期與共
題睿思東閣玉章
睿思曾是建熙寧思義顧名何逕庭洪範二疇應未讀
故將新法亂周經
七言蘇與五言米閣殿都曾印睿思(石渠寶笈所藏米䒥苕溪詩墨蹟有)
(睿思殿印又蘇軾春帖子詞墨蹟有睿思東閣印二卷俱刻入三希堂帖其印大小及篆法均與此玉章稍異)
(但考睿思殿建自宋神宗熙寧八年是此印必非臣下所用似曾經内府鑒藏者)臣下安從得
此用疑經内府鑒藏之
詠哥窰葵花椀
椀作葵花式應存向日情依然出宋代却可辨難兄火
色冺無迹釉光注未平器珍原以舊新必致訾評
嘗謂古器雖髺墾人亦珍之若近時器雖精工而有
微疵率以為脚貨棄之中庸二十九章所云世法世
則之君子於同時不過遠有望而近不厭亦此意也
題錢維城畫花卉二十四種
杏花
圖來豈是自靈山綻翠旉紅尺幅間恰似未忘情白傅
舞腰仍對素和蠻(傍繪白山桃)
白山桃
領袖羣芳春曉開夭斯是矣灼非哉(紅可謂之灼灼白但可謂之夭夭耳)
畫家寓意須詳審莫認紅梅與白梅
玉蘭
原是辛夷種接植陳淳詩句欠分明(玉蘭用辛夷接枝辛夷色紫接玉蘭)
(則開花仍白陳淳詠玉蘭乃云花開不是辛夷種自得凝香繞紫苞蓋未深考也)文家堂畔春
三月不足長言更寫生(文徵明所居有玉蘭堂石渠寶笈藏徵明畫玉蘭幅自題一律)
(識云庭中玉蘭盛開連日賞玩賦此并系以圖)
貼梗海棠
無香遮莫恨淵材磬口深紅别樣裁開向圖中長不落
宿粧殘粉漫須猜
藤花
葉如張幄花如錦步幛由來勝紫絲不寫施松寫獨立
可知作者具深思
黃薔薇
綠簇琳琅裁密葉黃標琥珀綴團花色如衛足嫌多刺
買笑那能防鬭奢
荷包牡丹
鼠姑葉具體而微君子花形是也非恰似佩嚢密懸帶
俗名何碍號依稀
山丹
擔豔花承苯䔿叢渥丹(山丹一名渥丹)彷彿詠秦風南開夏孟
北夏季節令暄寒有不同
紅棃
乍見紅棃白棃似始知大放雪英蕤名臣古語真堪味
憂盛危明意在兹
紫荆
紫葩綠葉綻枝皆格物因之别契懷感悌或誠非感孝
笑他竒語述齊諧(齊諧記載田真兄弟欲分堂前紫荆破為三片樹即枯真見而悲不自勝)
(不復解樹樹應聲榮茂兄弟相感合財遂為孝門云云志怪之書本不足信但兄弟既稱析居必已無父母者)
(不得為孝藉有其事亦止當稱悌門耳何以孝門許之乎)
榴花
枝頭疑火却無焰幀裏含姿祗少香似妬游蜂頻採掠
高低齊綴絳紗囊
金絲桃
布金園裏拈來卉遍地英英色作黃底事花開必五出
天然數亦叶中央
荷花
益清香遠美非豔雅淡粧成自照波底事圖中無並朵
一夔已足豈須多
慈姑
薰風習習水溶溶翠榦銀花也自穠開傍芳荷定何碍
可知君子善能容
翠桃
移根原異西池種面作翠藍桃借呼底事開花弗結子
有名無實姓疑盧
秋海棠
一以開春一以秋名同實異詎無由木堅草脆彼春占
偏傲秋光此豈柔
菊花
淺紅淡白耐秋暉陶令籬邊是也非莫訝叢無黃色朵
世間原是副名稀
剪秋羅
輕羅薄薄剪深紅秋色傳來自漢宫(一名漢宫秋色)似是履霜
注坤卦却教九月先(去聲)豳風
萬夀菊
煒煒黃花照月明雅如七月詠稱觥傳神名繪偶經眼
避席佳言更切情
淡竹葉
葉抱節生形似竹花依葉綻小於錢詩人體物具精義
扇撲曾聞詠碧蟬
楊妃茶
劒南種本近楊妃小子何妨一借依即看壓枝豐潤朵
也應不讓太真肥
天竺
勻圓顆粒不參差聞說根從天竺移數盡珊瑚八百子
真言六字竟為誰
水仙
瀟灑冰姿迥出塵清泉汩汩石磷磷水仙設果詢名姓
不是琴高是洛神
金盞
漫稱鍾令泛流霞遺蹟重披繾念賖(是冊錢維城前此繪進時僅令御園)
(陳几兹披其遺蹟因為補題)借問伊人意何寓四時無日不看花(金盞)
(一名長春)
御製詩四集卷五十九
