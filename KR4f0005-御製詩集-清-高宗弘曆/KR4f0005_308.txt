御製詩四集卷二十九
古今體一百二十八首(乙未五)
西直門外
節臨龍見舉
常雩清曉還宫齋宿吾半月園居疎命駕今來農况閱
沿途
麥芃五寸&KR0927;盈寸都為優霑春雨饒蓄目青蔥同一色
輕輿緩度不知遥
高低苖碩綠如油三月難逢兩雨優(三月初九初十得雨四寸廿四日復)
(得雨五寸且遠近均霑實北方所䍐覯也)陡憶去年五月景一為慰復一為
憂(昨歲三月之雨雖不及今歲霑足亦屢經微潤乃至芒種節仍覺望澤致麥收稍減兹春霖雖幸渥優然)
(距麥秋尚遠劭農之心正未能全慰耳)
宿齋宫即事
星惟辰見月惟陽宫漏聲遲日正長仍似昨年斯望捷
(昨歲盼捷雩祭齋居時阿桂正當罙入擬派兵六路分攻急音之至齋居詩曾及之今歲宿齋宫阿桂奏)
(至現與明亮訂期會勦三四日内即可進兵冀速集事阿桂距賊巢咫尺轉瞬𢷬穴擒渠且與明亮夹攻尤為)
(事半功倍兹以集勲在邇盼望捷奏更切)敢云春雨已占祥每因閒暇廑無
逸曰奉居諸運有常孰謂值齋方事簡書呈四庫勘猶
忙
題敬齋古今黈(有序)
永樂大典聚書雖多而依韻雜排割裂凌亂以有
用之書散置無用誠可惜已兹命詞臣重加校錄
裒輯於零斷之餘率多善本古今黈其一也此書
目見扵元史者凡四十卷今所收雖僅五之一而
四庫臚編具有條理仍不失為完書且辨晰疑義
折衷釐正尤極精審洵散篇中之最佳者至李治
以黈名書惟取義於不外聽予則以黈纊塞聰有
合扵君臨之道因題什而序之
韻分書割太無端不學從來致浩歎裒散排全資翰苑
連珠集腋得神完覃研喜見仁卿(冶字)著典核應同觀國
(王)看方朔剏言藴古衍(雖黈纊塞耳而聽於無聲張藴古大寶箴語)繹文永
惕作君難
詠四靈
麟
聞說仁斯藪可致虚傳鬭則日無光十三年内五十見
何乃多乎笑漢章
鳳
儀簫舞磬瑞稱久六象九苞德以彰宣聖猶然歎不至
國安誰曰好文翔(見帝王世紀)
龜
兆策無遺七十鑽却何能避豫且患漆園見此羡曳尾
不顧王招持釣竿
龍
鱗屬之中神莫如雲從雨施利耰鋤未臻作則心天地
為畜安能不淰魚
題董誥江寧名勝圖十幀
金陵東道館扵斯憶昔南巡每駐之却恨建文無決斷
燕兵一夕過高資(明建文優柔寡斷燕王既叛猶懼負殺叔之名致其屢脫扵難及燕兵次)
(高資港尚從迂儒之策割地求和迨童俊迎降金川失守遂至不救爾時君若臣庸懦無能實為可歎高資地近龍潭因及之)
右龍潭
繡峯圍處畫屏如昔日隆昌今慧居(寺舊名聖化隆昌皇祖南巡改)
(名慧居并賜額)每至金田參月相一瞻
奎額一欽予
右寶華山
江中插入聳危磯燕子翩&KR1473;是也非萬古千秋不飛去
似嗤王紀詡烏衣
右燕子磯
披圖復見蔣陵湖曾是澄波泛舳艫十載熾然異今昔
六朝風月總無殊
右後湖
長干古寺至今存永樂攘之曰報恩(寺本晉長干之舊明永樂間重建改)
(今名)&KR1000;蔓連誅滋罪業借兹修福實無門
右報恩寺
據阜高臺俯井閭講經因以得名諸維摩已是為糟粕
梁武真成拾唾餘
右雨花臺
聳翠層巒接碧空清涼襟袖拂天風石頭城一西臨望
千古興亡慨歎中
右清涼山
眀初十廟奬功臣南渡誰當繼後塵嗤彼弘光寵馬阮
聞雞起舞更何人
右雞鳴山
鼓琴乾闥梵經宣平石何妨響四絃(寺左側有琵琶街人鼓掌其間則街)
(石作彈絲聲應之)庭古千年聽法樹遷因鐘阜豈其然(相傳寺本在鍾)
(山因卜孝陵移之今所然庭松似近千年定非當時所徙植者則移寺之說或出傳訛)
右靈谷寺
天闕雙撑翠萬層陸倕銘早豔佳稱侍臣典試圖真面
逸興重因到秣陵(此冊乃董誥典試江寧回程所圖以獻者)
右牛首山
題九章算術(有序)
是書雖為晉劉徽注而其名則始見扵唐書盖自
李淳風注釋義遂大顯北宋時人䍐習者漸以湮
晦南宋慶元中鮑澣得其本寫入秘閣世亦莫得
而見眀初編列永樂大典然依韻分排閱者鮮能
究其端委則雖存猶亡也兹以校勘四庫全書詞
臣扵斷簡零篇中裒輯得九篇悉符鮑澣之舊顧
鮑本無圖今諸臣按注意補為之雖未能必其盡
合皆可因注推演而知則亦未嘗或紊視澣所傳
殆有過之無不及矣算法自
皇祖表章以來可謂大備是書至今始出或亦顯晦有
時固有莫知其然而然者乎夫九章昉扵周官六
藝教於洙泗余雖未習其事要不得謂非學者所
當肄業及之者也系詩題識如左
算術由來非所學不知難強以為知大成廣集欽
皇祖(儀象皇祖講眀算法為萬欽定數理精藴考成等書實足世算學標準)六藝曾
論愧
仲尼分韻笑他割裂者補圖欣此稡完之時為顯晦晦
今顯是用摛毫作弁辭
孟夏
常雩禮成述事是日雨
例舉
雩禋適值雨心因慶益切心寅沐
恩幸繼三春澤修祀剛逢立夏辰(是日立夏)時若籲和協箕
畢欽哉執禮率臣鄰王師罙入賊巢近翹冀
鴻禧捷報臻
雩祭畢雨中迥鑾之作
祭畢猶然雨細零禮輿返蹕出櫺星屏營誠慶誠欽畏
得此何修仰
昊靈
兩年一例適逢雨陪祀臣工慶幸同稍暵憶捐端午節
(昨歲宴賞雩祭值雨及至芒種節後仍不免覺旱因罷端午今年祭時又沐甘膏固深慶幸然距夏五為)
(期尚遠懼復似昨年之望澤未敢即慰云)祇期懼未敢期豐
夏節祥膏霑繼春濕衣因命賜諸臣(在祀人壇執事及陪員朝衣霑)
(濕命行賞以均例也天貺亦循上年)非關施惠聊遵例
天澤受應與衆均
憩承光殿六韻
遠宇輕雲歛層城曉旭輝扵斯稅鸞輅遂此換龍衣窗
景異春夏松隂齊瘦肥小停清漏聽速駕御園歸閱稼
歷郊野詢
安謁寢闈有行莫非事無逸以為依
郊北
郊北異城南雨澤似稍遜麥固含風佳&KR0927;亦帶露潤問
以地所霑則稱餘一寸騎(去聲)行仍起塵斯之未能信慰
弗抵惜多再霈吾企願
御園首夏
通閏因教節令遲御園首夏似春時紅輕綠重雖恒例
午暖朝凉不定期楊柳絮稀經雨減牡丹花放待風吹
如斯佳景厭歡賞為盼軍營馳捷旗
題李若水忠愍集
主和誤國罪奚辭即使弗和禍亦随(或謂若水初亦頗主和議卒能慷慨)
(殉節足以自贖此以和議為非自属正論第彼時宋勢日弱金勢日強求和固適以自趣其亡即不請和亦未)
(必能禦敵而幸免於禍非有識者未易見及此耳)慷慨捐軀誠可尚詩文成集
合教垂浩然之氣塞天際不幸而生革命時全彼忠還
申已義事非得已慘何為
若水厲志不屈捐軀以成其忠克全臣節亦其生辰
之不幸然大金當革命之時自非若水之所得而抗
殺之以全其名亦即以申已之義其事本非得已苐
解頤斷舌處之太慘金將尼瑪哈實不免過當夫金
宋在當時猶敵國也若明永樂簒逆於不附已者横
加誅戮則皆其本朝臣子且洪武所留貽者乃俱戕
賊不顧其扵天理澌滅殆盡甚且投鐡鉉扵鑊剥景
清之皮則殘忍慘毒尤非人類所為向每為之不平
兹論李若水事因併及之
奕局謠詠劉璟事
奕局縱横十九路有直無曲平如砥燕王對奕夫何人
其人谷府之長史不可讓終不敢讓稜稜氣早難折矣
獄中徽髮竟自經節概伯温真有子正言弗屑學魏徵
遺直魏徵應愧死
題錢維城藤蘿牡丹
高覆傍擎致各都寫花寫韻若斯夫姚黃具體而微矣
(淡黃色)魏紫不言乃善乎(紫色丹二種牡)何必施松方上逹試
看垂蔓亦低鋪(藤蘿)金鈴愛惜誠無藉步障紫絲遮護殊
詠官窰小方缾
官下柴一等希珍致亦艱撫無薜暴類置合硯甌間穿
耳便攜帶澄心伴晏閒方難圓易治(瓷器圓者鏇之立就獨方物即至小)
(亦須手捻而成最難完整見窺天外乘)可以悟身閑
題和闐玉鏤高人策杖圖
玉溪産玉富和闐厥貢春秋驛路傳呈質弗需荆客獻
寫圖遂命齅人鐫(五音集韻治玉之工作玉音齅齅人即玉人也)杖扶却頋僮
随影茶罷那愁鶴避煙大夏早知蜀卭竹斯人應遇漢
張騫
初夏討源書屋
夏朝問
寢恒退憩昔歲侍
飴此緬思
康健仰瞻增一喜
燠休追憶復餘悲人情因識難扵静世理要當措以宜
結念香山遊趁暇往還四日駐為期
鑑遠堂
昆明欲亂流且止慢登舟耐可石橋過聊因水閣遊憑
忩惟一碧寓意在三秋設曰人倫鑒艱哉任兩眸
昆眀湖泛舟由玉河至静明園沿途雜詠
隔歲香山例一遊平湖横渡木蘭舟波寬鑑遠臨西望
上下巒光早漾浮
開拓湖池緣底事利農習武兩殷吾畫圖四面今多景
自問還慙有是乎
橋垂玉帶卧横波内則昆湖外玉河過此雙隄例引䌫
黃頭省力笑顔多(湖寬盪槳黃頭未免費力過橋則有堤岸可引縴而行拏舟者乃喜人情)
(怯勞好逸率如此)
似罫溪塍始插秧茅檐簾下值蠺忙今朝耕織圖名副
為爾廑懷正未央
兩番春雨潤鱗田種稻今年早向年夏長秋收時尚遠
心雖小慰更茫然
節節牐河有蓄宣櫓摇還藉䌫絲牽賞花笑彼遇石者
(宋仁宗與侍臣賞花釣魚宴賦詩適永興軍進山水石因命賦之詩多荒惡者中坐優人入戲作執筆吟咏状)
(一人忽仆於石上曰數日來作賞花釣魚詩凖備應制却被這石頭擦倒明日命中書鈐定其詩鄙惡者與外)
(任見東齋遺事)恰似今兹上水船(摭言載唐裴廷裕在内廷文書敏捷號為下水船梁太祖)
(受禪姚洎為學士問及廷裕行止洎舉下水船事以對太祖謂洎曰卿便是上水船也洎有慙色云)
玉泉原是水源頭量水高低事蓄收物理由來貴節制
寧當一往聽其流
漾過高水界湖樓園至静眀畫舫收今日此間慢留憩
且需歸便有詩酬
初夏香山静宜園駐蹕
山墅曾無廿里遥輕輿尋勝趁良朝今年憂樂何其屢
(近據阿桂奏報現與明亮訂期會勦兩三日後雪泥漸乾即可相機罙入正殷縈盼乃昨奏参贊大臣固倫額)
(駙色布騰巴爾珠爾舊疾忽發勢殊委頓亟命其子鄂爾哲特穆爾額爾克巴拜挈御醫馳往診視以冀速痊)
(翊日奏至則色布騰巴爾珠爾業於前月廿八日奄逝昨已復其王爵兹並賜帑治喪且命沿途護其歸櫬以)
(昭軫恤)數日棲遲藉以消傍砌紅留花放朵連林綠重葉
封條閏前首夏如春暮觸緒都關燮與調
近處山園果不羣(靜寄山莊避暑山莊景俱較此為勝而距京各數日兹則附近郊坰亦足)
(供登眺云)峯姿泉韻静宜欣氣含生動有形畫格寄古初大
塊文螺翠欲飛昨過雨筍青半隠曉留雲如斯佳豈吾
誠樂猶自軍書問夜分
棲雲樓
書樓倚巘號棲雲此日晴峯靄霽氛過雨數朝雖弗惜
為霖應候實尤欣期惟名副疑難副舍却農勤無所勤
瞻禮金仙慶新鼎(香山寺歲久就頽為重葺鼎新之因來瞻禮)鐘聲上界已
遥聞
香山寺瞻禮作
廢頽寧彼聽輪奐又兹逢原是有為法何關最上宗五
言屬糟粕四面列芙蓉一種無新舊階前聽法松(庭前有松)
(盖數百年物向稱聽法松定為香山二十八景之一曾有詠)
題歡喜園
精舍築之佛殿傍在寺言寺近宗旨因取人天大悅意
是則名園乃所以世出世間究或殊我惟先憂而已耳
每臨斯處輙赧顔然弗以此而易彼今朝乃實有僥倖
下視芃芃麥田美嗟我農夫爾我同爾如歡喜我歡喜
來青軒
軒號來青舊蹟標多年題額已沈消(春明夢餘錄稱來青軒為明神宗所)
(書額其蹟今已無存矣)何如四字
奎章煥
普照乾坤萬古昭(普照乾坤四字四字皇祖御書康熙十六年所題額函盖宇宙洵足)
(昭示萬年也)
弘光寺
九曲松窮見耆窟入門屏息禮金身去年此日有何異
色相空如底是真慧草階前亦生意德山戶外自佳鄰
穹窿圓殿圖金碧創製猶傳高麗人(見春明夢餘錄)
香巖室
香巖傍靜域精室遂名之息慮任諸品開窗納萬竒林
姿供摘句泉意與澄思去歲如昨日來今又底為
超然堂
步輦已慣經率是年來路而耳目之供却又不同趣夏
首樹隂張(去聲)雨過瀑聲怒數息到山堂超然欣所遇暢
觀恣廓豁稱懷愜閒裕獨喜麥蔥菁餅餌香流露復雨
當益佳因以望甘&KR1204;
曠覽臺作歌
曠覽千古治亂紛其曠覽四海民隠難知曠覽書史文
海無涯三事略舉其要皆瞠乎茫若而忸怩然則登斯
臺也詎惟曠覽夫景物之清和與山林之幽竒蒿目恧
心徒為他人議論資是以小立而即去知我罪我則任
伊
碧峯館二首
香山多嶺鮮孤峯拔地倚天只此逢人似神仙中獨立
却看碧氅易王恭
鎖枝縟葉名難辨往古來今實未移把筆陳言圖欲去
恰欣覿面逗新思
静室有會
室在香山頂實為高之最步輦已縱逸輿人勞汗沛是
皆動之属何有扵静泰然吾有解爾仁者山斯愛仁静
子所云此義那可廢况一休息間孰不心神快而更有
進焉高莫如天大益高斯益静乾專羲彖誨可知名未
差摛詞識有會
遊碧雲寺
牆外招提别一溝肩輿咫尺試來遊翠屏列有高峯護
玉帶䟽將曲水流曰迥而非致傷露既宏又復趣蔵幽
故教每到逗吟興然似行雲過不留
洗心亭
四面虚亭繞碧池洗心兩字久名兹設云心在腔子裏
試問如何得洗之
萬事由心理不訛即云能洗亦非他心如洗矣寧須再
責實循名又作麽
試泉悦性山房
性因泉悦泉因試屢舉翻如自外求然更有言須聽取
試泉無性可能不
去歲今年縱略同唘思悦性乃無窮彼如我匪我如彼
顛倒言之笑鄭崇
題張宗蒼畫
悦性山房粘壁畫此圖此地乃知音笑予未至忘言耳
一度來增一度吟
詠白玉如意
良玉今來夥公私胥取資(自定回部後和闐春秋貢玉如納賦而私鬻蘇商者反多)
(良材雖知之亦不甚究也)量長已逾尺揣色乃如脂代語指揮便從
心左右宜求諸道非道尹誥更堪思
題董其昌倣巨然夏山欲雨卷
觸手潤嵐煙自稱倣巨然都無畫家習直揭佛門禪雲
出山如破天高雨與連全書居易作其故又何焉
其昌此卷筆墨蔫潤欵字亦佳固是畫禪真跡惟卷
後書連山斷處大江流一律與畫意全不合且其詩
為白居易行次夏口先寄李大夫作其昌即欲書此
篇亦當表為白詩何至止自書名竟若攘為已有之
理字亦與董他書不類或香光未竟之卷為妄庸子
續貂遂至真贋相混識者當能辨之
題劉宗周黃道周集(有序)
比因彙輯四庫全書各省博訪遺編以進裒聚既
廣則甄别宜精而明末諸人文集内多有論列邊
防兵事詆觸本朝者館臣随時檢出請燬理固宜
然亦不可不有所決擇因於幾餘披覽衡定之夫
為眀臣而指斥我朝所謂吠非其主本無可罪其
或人品無繫重輕言事又剽竊無據及已入本朝
苟活求生又謬託為明遺民如屈大均之流者燬
之誠不足惜若黃道周之博物典彙劉宗周之疏
稿則不可燬蓋二人當明政不綱權移奄宦獨能
守正不阿多所彈劾至今想見其風節凛然而且心
殷救敗凡有指陳悉中時弊假令當日能用其言
覆亡未必如彼之速卒之致命遂志以身殉國允
為一代完人若因字句干犯并其全書而棄之致
使忠臣正士其言論不能並傳不朽余豈忍為之
哉爰命廷臣就其應避之字略為刪改書仍錄而
存之使天下後世知余大公至正之心維持名教
而不苛小節重其人因及其書且為千古之君若
臣垂戒示勸不徒味其文藝而已既以宣諭並題
詩各書其集端
搜羅四庫事磨研去取其間公道傳人各抒忠斯可錄
言雖觸諱忍從捐寧同仲逹吠堯日不愧觀文報宋年
平日犯顔急盡節如之二者實堪憐
詠哥窰葵花椀
純青雖覺遜官窰椀肖葵花意獨超義叶河圖宜貯水
愛他生一有名標(宋章生一生二兄弟皆主龍泉窰生二所陶純青如官窰生一所陶淺白)
(斷紋名哥窰生一之名有合於天一生水而椀形葵辦六出適符地六成之之義故後二句及之)
學古堂
寢興恒在此晝養復宵存遊必有時息静斯可忘(去聲)言
木喬隂自秀山閴夏無暄而我惕乾者惟思傅說論
曠真閣作歌
曠則廓然弗拘墟真乃一誠無贋鼎得之扵人斯實艱
而或可遇乎佳境此閣建扵最佳處惟曠惟真在人領
多年纔祗一經詠(於香山諸景或吟至十餘次而此閣祗辛巳一題而已)對六經
士談宜省今朝邂逅難再默况值清和之美景連林新
綠總含潤俯谷虚碧恰宜静戶無長(去聲)物俗已捐几有
芸編趣斯永梁昭明序陶靖節(論懷抱則曠而且真見梁昭明太子陶淵明集)
(序)稱其人似聞欬謦
山陽一曲精廬
傍晚弗遠出山陽就近遊精廬搆一曲首夏似三秋水
木清華帶庭軒掩映浮澹然忘慮處祗擬是虚舟
琢情之閣
情乃性之發近遠自有殊封猶虞不足而况琢之乎雖
然琢有二其義可言夫琢磨止至善傳引詩弗誣巧琢
失天真則匪君子儒觸目可會心詎祗尋清娱
得一書屋
一者二之對有此必有彼曰得何所得如水不洗水既
一斯一耳更無得之理裴楷遷就言未契色空旨
淨凉亭口號
石塘半畆貯清泠其上居然搆小亭凉已宜人淨宜意
惜無餘暇久延停
對瀑漫成四首
源自香山橋下放中人提牐應(去聲)官差(平時蓄水企期乃放盖此處泉)
(弱一流則無餘不似盤山千尺雪也)一時奔走喧呼急却笑香罏亦有乖
(今日伊等偶誤故戲及之)
此從低訝落頭上向在高知流脚根因悟世間雛嚇者
大都應畏識根源
亦垂振鷺亦雲端假藉為之當(去聲)實觀却憶月前千尺
雪假斯實彼合齊看
乍聞訇若繼鏗如已自雄聲覺遜初四首促成因便去
恐妨一往落無餘
題高克眀廬山草堂圖
匡廬秀甲天下草堂圖自克眀境致有松有竹山色疑
雨疑晴何礙緇黃厠侣惟期山水怡情欲問同人會處
不知誰是君平
詠和闐玉鏤三笑圖
惠遠廬山遯跡時陸(静修)陶(淵眀)恰與契心期三人溪畔原
無意一虎山中似有知琢玉寫圖圖肖彼過橋傳笑笑
伊誰辯才坡老扵龍井一甚寧當復再之(宋僧辯才退居龍井不復)
(出入蘇軾往見常出至風篁嶺左右曰遠公復過虎溪矣因作亭嶺上名曰過溪盖效廬山惠遠事以博佳話)
(也)
文嘉高山流水即用其韻
樹如摇籟嶺生煙千尺飛流落碧川趺坐幽人方默會
不知客到草堂前
題檀鏤香山九老屏風九老以玉為之
曾巡崖口洛之陽經詠唐賢繪會昌(石渠寶笈有唐人會昌九老圖向曾)
(題詠)瀟灑衣冠稱圖畫優游賓主入詩章一屏風此看檀
鏤九老人真宜玉相盛典香山亦再舉(乾隆辛巳恭遇聖母七十)
(萬夀集文武及致任大臣年七十以上者每班各九共二十七人為香山九老會即賜遊香山並繪圖賦詩以)
(紀其盛辛夘恭遇十年聖母八旬萬夀仍倣行之嗣後每一舉永以為例)其三其四祝無
央
致遠齋理事
駐蹕香山四日期肯緣遊豫闊疇咨因言觀行求其當
授職量材審所宜不恃已聰取公論惟殷民隠欲周知
副名設更云致遠正此望懸馳捷旗
玉乳泉三首
山半淙淙石髄渟三間騎(平聲)路搆閒亭肩輿到此適堪
憩便坐蜃忩俯碧泠
巖溪詰屈不嫌高處處窪樽天酒韜流出有聲成曲注
都緣春雨益靈膏
澄澈非關&KR0008;&KR0008;披閒憑直可鑒鬚眉祗應付與逢萌輩
謝絶塵緣此樂飢
雨香館題句
雨香何以香端在馨稷&KR0927;春膏今歲佳夏澤滋少許雖
未至渴望再雨益佳佇邇日頗作雲雲作風隨鼓恐致
引而長似昨年夏五近得益患失是我惕之所
臯塗精舍作
理政猶餘暇登山取近便精藍育桂樹(凡京師桂樹皆蓄養是處過冬)
(以寺有巖洞及山泉也精舍在寺傍寺名玉華)靈乳發巖泉粟未黃金吐葉恒
綠玉鮮(桂葉經冬弗落)天香在襟䄂静會有如然
題正凝堂
隔岫書堂在而無半里遥題詩憶去歲撫景又今朝形
正看松樹心凝俯綺寮偶然清興引不覺片時消
見心齋口號
山半拓池一畆寬見心因以額齋端思量此事誠為易
若曰人心見實難
融神精舍詠松
精舍就松築常披太古風耳根清謖謖眼界滿童童夀
閱百千歲賓延十八公心凝形釋處與爾正相融
來芬閣口號
琳池有閣俯其濆植藕原圖來淨芬來弗以時葉未出
憑欄祗作不聞聞
養源書屋
山半艱致水成池此一區亦堪受風月豈必憶江湖搆
屋臨其上乘閒憩以吾片時心適静或契養源乎
遲雲館
山容常静雲為動畫史故因此活之我所遲(去聲)原不在
此欲因釀作雨知時
山雲
山雲過午濃靄靄低四宇煙容迷薜蘿嵐氣蒸嶇峿是
皆膚寸徵應時庶其雨將秀者麥麰甫苗者禾&KR0927;胥資
膏澤濡我望同農父曦光時隠現隂晴無定所何心攬
景物殷意盼澤普
遣悶
遣悶惟以詩詩亦悶難遣近接軍中報夹攻賊巢剪惟
是甫定期雨雪遇為舛(阿桂與明亮訂期兩路會勦初定三月廿七繼定四月初二俱)
(因連日雨雪暫阻盖此次兩軍會攻所關者鉅將軍等之意亦慮泥深途滑兵難措足不得不籌其萬全擬俟)
(晴霽相機速進然功逮垂成盼望益切矣)滑刺艱進步無奈待展轉三軍雖
奮愾諸將籌盡善以此弗嚴督閫外聽猷展惟是盼捷
殷曉夜心纂纂彼望晴弗晴空勞王臣蹇此望雨弗雨
日引慮成暵以彼而易此兩得功皆蕆何時惠其寧吁
哉徒毫吮
陳祼林臯玩瀑
㶑濈湍流落崿嵁隔川對坐縱高談問前策杖來訪者
自是箇中益友三
詠古玉素璧六韻
素璧非蒲榖古球突夏商戞䕫間(去聲)琴瑟貢禹厠琳琅
穆穆含元氣輝輝暈葆光虚明通内外肉好協柔剛入
土還出土善蔵終弗蔵佳哉釋之語可以悟文皇
香山迥蹕至玉泉山静眀園小憩得句
四日香山駐已長從來好樂戒無荒往還此正東道主
憩息兹猶别墅常入夏葉惟依綠重戀春花尚綴紅芳
前朝曾是怱怱過(初九日往香山泛舟至静明園而行怱怱未入沿途雜詠曾有且需歸便)
(有詩酬之句兹逥蹕憩此傳餐因得小暇成什且踐前詩約云)觸緒應教詩債償
題清貯齋
静室花宫側夤緣曲徑披禪枝風韻淨忍草露華滋左
右逢源處色空兩寂時清和猶首夏此正貯來宜
静緣書屋口號
菁蔥峭蒨徑中穿樸斲三楹書屋便筆研精良供摘句
自嗤斯豈静為緣
華滋館
春月雖兹過華滋未若兹(仲春臨此有古意本無改春光乃覺遲之句)為(去聲)
經兩膏澤更益萬芳蕤那可形之畫弗相讓者時然宜
祛藻句如是引澄思
甄心齋口號
世間萬物從心矩試問甄心倩孰甄選字名齋還繹義
七籖雲笈語輸純
寄題樂景閣
層閣水中央到須漾桂航輕輿無藉換綵畫有如張直
徑循北岸詢
安謁寢堂今朝聊寄興五字促成章
含暉堂
是處近東牆含暉因額堂恒兹理庶政(堂近静明園東牆門進園每即)
(憩堂理事)欣以受朝陽砌角森松竹架頭插縹緗出門便進
舫不必更相羊
玉河泛舟由昆明湖往暢春園恭問
皇太后安
輕舸順流下片時平渡湖易輿行宛轉前苑到斯須(暢春)
(園俗亦謂之前苑以在圓明園南也)速進
興居唘歡承
恩顧殊愛同縱資事惟敬以將愉
直隸布政使單功擢奏報保定得雨詩以誌事
方伯閱兵出(總督周元理以閱兵外出故省城得雨情形由藩司單功擢奏報)藩司報
雨霑連朝此虚度三寸彼膏添(連日雲隂濃密極似釀雨至昨早尤甚今據奏)
(保定扵十五早得兩三寸此問乃成虚望為之恧然)麥秀茂期實黍苗潤到尖
奏書披覽際慰與盼仍兼
題董誥畫棲霞十景冊
十載前遊想像同攝山好在付東風幽棲詎戀煙霞表
愛戴民情寤寐中
右棲霞山
寺傍樸築有行宫箇裏高山他鮮同一再捨輿而步陟
愛其峯勢最玲瓏
右玲峯池
一峯紫色矗芙蕖高閣中曾坐對諸鑿石不知誰肖佛
至今佛石總如如
右紫峯閣
山房知在萬松間入則蘢蔥自掩關我每其中展書讀
愛他古色照人顔
右萬松山房
妙想天開借地靈横巖匼匝豎峯亭石橋自可通來往
那更神功借五丁
右天開巖
蒼松詭石護幽居憶我其間曾憩諸門外忽聞肅清蹕
却慙休烈笑難如
右幽居菴
竒峯層疊浪花浮有水之容無水流悟是江乘具神解
示形扵此濟剛柔
右曡浪崖
迥廊宛轉俯清池不異憑欄數藻時設以玉盤相擬議
擎來大小白家詩
右珍珠泉
虹非虹亦鏡非鏡假借名之遂謂之此是寺門初入路
(棲霞寺門内即此處)全提第一示人時
右彩虹眀鏡
竺菴應見德山雲昔日今時遮莫分三老似聞相謦欬
(尹繼善錢陳羣沈德潛有棲霞倡和詩曾曡其韻)披圖何必更疑黂
右德雲菴
詠太極硯
太極初無物兩儀有是生名詮著茂叔妙義寓陶泓高
眼墨池表(見李之彦硯譜)方城石理庚(見米芾硯史)不愁真硯壞玉
局語尤精
題和闐玉松鶴聽泉圖
峭石長松境欲仙灑然高士立聽泉祗宜白鶴結雙友
更挈青童抱七絃喜有清音相問答絶無塵意與周旋
斯人始得稱為玉叔則奚當著祖鞭
詠官窰海棠式缾
生二精陶出處州近千年物擬琳球設云如式海棠插
花弗合春却合秋(缾口作秋海棠式)
效仇遠十二辰體詠金川事解悶(有序)
近扵永樂大典散篇中裒輯得仇遠金淵集有所
謂十二辰體者頗創見可喜惜一詩凡三易韻且
鼠牛等字参差用於句中不若鮑明遠數詩之精
審余昔嘗效昭體論君道兹效仇遠此體詠金川
事所用十二支字並列句首從鮑法也日來大功
將成盼捷益切寢食為之不安拈翰成此聊以自
遣而灌鼠屠豬藉以取譬扵施力之易易庶幾吉
語是徵耳
鼠寇猖金川扵唐吐番種牛相却悉坦自昔惡蠢動虎
年即背盟(促浸扵乾隆戊辰年平定後至戊寅年其酋郎卡即與革布什咱搆釁意圖吞併時督臣)
(開泰提臣岳鍾璜檄令撤兵弗聽随調綽斯甲布土兵斷其糧路又令章谷儧拉各兵哭出會攻始退兵至丹)
(多焚燒寨落而遁)搆釁鄰封冗(郎卡屢與九土司搆怨以番人互相仇殺蠻觸交争無足為異)
(且未敢犯干内地無庸聲罪致討止令九土司自行合力攻禦九土司者綽斯甲布革布什咱巴旺儧拉丹壩與)
(促浸最近鄂克什從噶克梭磨卓克采稍遠)兔穴營三窟蟻鬭相衝桐龍驤
未足勞方伯命戒董蛇蝎為其心遷延竟惽懵馬年增
築碉(壬午歲郎卡自知為衆番所惡佔據各山梁修築堅碉十餘座欲圖出外滋擾尋侵奪綽斯甲布之)
(俄坡又攻殺丹壩番衆又與三雜谷革布什咱接仗又滋擾巴旺)吞併心益涌羊子效
父觸(郎卡既死其子索諾木益兇悖頑梗戕害革布什咱土司擄其土婦佔據其地慫恿儧拉土舍僧格)
(桑攻圍鄂克什經督臣阿爾泰提臣董天弼同往飭諭僧格桑稱願退地釋兵辛夘夏儧拉違背前約復攻鄂)
(克什兩逆酋遂相聮合狼狽為奸且侵明正土司寨落並添築碉卡負嵎抗拒其罪實難再逭不得不加以兵)
(力矣)羸角曾弗恐猴譎不可赦王師發精勇雞肋非所圖
羣番籌安鞏狗苟與蠅營壓卵山臨聳(阿桂駐兵空薩爾距勒烏圍不)
(遠現擬同明亮訂期分路夾攻尅日掃穴擒渠佇見膚功迅奏)豬鞾羌兒俘成功不旋
踵
用十二辰本字題四庫全書(有序)
昨既效仇遠十二辰體詠金川事各以肖生字用於
句首且通體一韻非好為其難盖参用明遠數詩例
也詩中如虎年馬年適符金川時事而牛相則又
以數典借用及之所謂因難見巧亦幸巧不傷雅
耳曾命内廷諸臣和韻率皆閣筆且云不可無一
不能有二其然豈其然乎兹以十二辰本字題四
庫全書非畏難亦非避熟取材固各有宜焉者惟
十二支字本不同韻今扵韻脚用之非可遷就因
倣遠體三易韻按古韻叶之自然恰合仍以咨内
廷及四庫全書諸臣共效其體寧當如前詩之諛
為寡二少雙可耶
四庫搜經史集子絶勝書畫收張丑木天羣彦聚清寅
寧一青藜照金夘(叶醜依詩經)名山蒐校及兹辰給扎授餐
歲始已(叶地依元稹詩輯四庫全書始扵癸巳歲開館)詎以軍事廢旁午(年來征勦)
(金川軍書籌筆幾無暇晷然館臣每次進書遇善本輙題詠及之且幾餘披閱常為訂其譌誤仍與公務兩不)
(相妨也)速成欲信斯之未玩愒有戒居申申繼晷焚膏窮
二酉(叶喜依恭同契)乙覧秉燭金屈戍三豕子夏辨己亥(叶市依易)
(林)
題宋版韓昌黎文集
載道惟文語不磨齊昌黎者更伊何唐家制度傳垂露
宋氏槧鉛存擘窠真是起衰空八代弗慙濟溺息千波
言宜長短因氣盛玩味多年受益多
詠七絃官窰瓶
秘製貽修内陶成自二生七絃存古式兩孔列横庚提
挈擷芳便汲斟戒器盈莫嫌艱動操捫扣有清聲
題方從義山水用圖間滕遠題韻
峯恣林態明還暗雨勢雲容聚復開何事飄然塵外客
拏舟偏向畫中來
河南巡撫徐績奏報得雨
四月望之晨此隂保定雨藩司曾奏報一慰一為憮誰
知漸至南豫省亦霑許(此月十四五連日濃隂竟成虚望而保定省城十五早得雨三)
(寸今徐績奏河南省城十五辰時至十六寅時得雨三寸餘扵麥收甚為有益是遠地雨已均霑獨此間昐而未)
(得日來炎燥多風慮再愆數日不免扵旱倍殷縈結耳)二麥揚花後結穗資綻飽
(叶)北固寒扵南麥秋遲豫土夏至以為期一月計堪數
而近鮮雨意時作終風怒恐遂致旱暵春膏仍孤負(叶)
為豫慶而遥為此近而苦近苦何日釋遥慶其何補
詠四景
耕
力農還頼雨暘時宵旰祈年首敬思繪景漫疑先(去聲)扵
讀研田知亦重乎兹
讀
負郭三家亦號村老翁坐以課兒孫不裘童子鞠躬對
可識由來古道存
漁
集網雖傳杜詩矣不綱實異魯論夫齊民生計聽之耳
道德安能概禁乎
樵
荷擔猶憶響丁丁獨步寧關求友聲一例斧斤入山者
緣何翁子特傳名
西直門外作
掄元屬鴻儀平明入禁城旬餘未命輿(自香山還御園逮今十餘日未)
(郊行)田功騐郊行黍禾雖發苗而尚靳勃生麥有吐穗者
秀實待雨零邇日每作雲雲作風随鳴雨意覺猶遲為
之心怦怦季春憶霑膏心即戒滿盈踊懼如去歲(今歲三月)
(初九初十得雨三四寸廿四日復得雨五寸因念昨歲三月亦屢霑微潤至芒種節仍覺望澤曾有陡憶去年)
(五月景一為慰復以為憂之句)似欲符所評豈予戒滿心或者弗至誠
御製詩四集卷二十九
