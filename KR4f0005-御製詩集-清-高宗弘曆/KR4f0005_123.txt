御製詩二集卷六十五
古今體九十四首(丙子六)
秋日奉
皇太后幸口外行圍啟蹕之作
膝下常承愛日歡不暄節復不嚴寒山山海海增
遐算歲歲年年奉
大安
遠近黃雲馬首逄西成定矣慰良農三時望念一時副
始覺東来喜氣濃
夏書曾是戒禽荒秋獮春蒐典更詳肄武寕邊具深意
萬年家法仰
仁皇
懷柔縣
鳴鞭常却輿歴歷度田廬省斂當金皥侵晨戴望舒况
兹臨朔塞每以覲蕃渠兩字標山縣名言實起予
熱
中秋前後夕微雨送輕凉將謂侵尋冷晩田慮或妨切
切不恝懷寕止行旅慶邇日當駐宿過午每宜暘農喜
穎穗實馬免炎暍傷兩全信艱致慰矣心轉惶
要亭行宮對雨三首
午熱蒸為雨晩田潤待秋蕎蔬均得益囊槖早應收遥
嶂青横滴空羅白竪流誰云值清暇正爾問軍郵
較農今歲好籌遠旁(去聲)秋煩了識無多幸人情未易言
即看一雨爽便為昨朝暄坐對濛濛者因之憶玉門
簷聲細注瀑樹色暝生烟此景非今始相逄屬偶然由
来挈行笥便與命吟箋入夜雲容散明朝好著鞭
出古北口詠古
夜雨朝晴候襟燕帶塞關遼哉緜萬里壮矣據千山豈
復藩籬固誰知肘腋間鬼工猶覺費民力信其艱此日
滋耕鑿行秋每往還不隨今古變一片嶺雲閒
常山峪行宫作
依綠構行館標紅見早楓秋光逄塞外詩意滿窗中
至避暑山莊即事
巖莊松塢行行到水石烟花在在僊月宇真稱離俗地
雲窗雅喜讀書筵試聲秋鹿曾何謂弄影春駒有底緣
嘉讌年来多惠遠翻愁渴望凱音旋
春好軒
年年清蹕傍秋廵那值東風入座新忽笑拘墟寕謂是
階前粲者豈非春
宿雲簷
昨日晴明今日雨烟絲風片霏林楚珠簾捲不去溟濛
宿雲妙趣参爾許妙趣宿雲匪今夫朅来欣遇謂向無
世間萬事率如此不為(去聲)物轉其誰乎
鑑始齋
地是諸天上山如太古初披芸人不識疏仡以前書
晚荷
野水寒塘幾柄芳不妖態度出塵香風前全露凌波體
塞外常看耐冷装色共巖楓翻夕日節同籬菊傲秋霜
關南開早凋還早信屈憑参理趣長
雨中觀瀑
湧翠巖邊水閣宜清秋雨共瀑簾垂澄觀契妙恰於此
摛藻成吟又一時點滴難分光上下溟濛一合相然疑
是聲是色是空寂今昔何湏每繋思
熱河啟蹕之作
大獮乘秋貴及時朝来清蹕啟雲逵一天霽景浮輕爽
幾曲寒流溯遠涯龍塞風光看迤邐雞翹儀衛發葳蕤
仙莊漫惜餘吟興歸轡尋題詎是遲
山店
山店誅茅亦易成居民火種復刀耕孳豚處處牢堆石
防虎家家柵樹荆粗糲聊安衣食計逍遥且免市鄽征
前驅俞騎休呵譙政欲窮簷悉隐情
朝嵐
朝嵐夕靄人常言率擬霞標而已矣不知斯亦氣流行
如潮汐自滄海起兩山之間必夹川萬澗千溪滙於此
嵐靄定從川下降倒行逆施無其理塞上厥候益分眀
曉暮添衣乃所以濛濛淰淰中嚲鞭自遠望之謂雲裏
都爾伯特台吉伯什阿噶什来覲封為親王詩以
紀事
来歸就弟兄(前年来歸之策凌策凌烏巴什皆其同族弟兄)嚮化慕簮纓不作
逆天黨(伯什阿噶什曾於軍營告逆賊阿睦爾撒納反謀逆賊招之不赴)惟殷捧日誠
用兹嘉乃績便與錫殊榮式戒蜩螗沸永遵帶礪盟
入崖口
底湏連網結周阹獵壌神臯控廣輿自有萬峰作郛郭
天然雙嶂是門閭入来草木皆仙意無礙山河只古初
懷遠習勞
家法凛詎因哨鹿每勤予
暖
出關颯生凉塞上疑已霜崖口昨来入反覺暖異常亘
嶺樹多綠綿谷草未黃侵晨著絮衣卓午換祫裳對時
體温肅隨地愛景光
雨獵
炎蒸為雨信有哉獵騎已布&KR1204;脚来連嶺隔谷罷誰是
便冒霢霂催龍媒時忽飄絲時忽止光怪千峰難狀擬
勁羽雖濕亦能飛駭鹿欲藏還瞥起應弦馥中萬人喜
厄魯咋舌銜其指雨衣宜瓦非所知南北之強異張弛
儒冠著製候和門不識今朝復有此
九月朔日
秋惟季月清塞至興安迥潦盡潭益澄葉落山愈静松
蒼識勁節楓丹繪餘景肄武既云要勞衆亦應省事鮮
兩全方為是頻耿耿
霜
盧龍真是塞青女每先時不待雲鴻報還惟巖鹿知素
華眀盖羽颯冷拂鞭絲為憶從軍者天涯露宿披
行圍即事
秋獮乘時歲一来神臯素節静無埃迾千二百騎惟羽
布左右中官是材木葉已看吹籟落野花還自冒霜開
揆文奮武難偏廢點筆賡箋每召枚
神心妙逹是清秋地迥興安景更遒雲影山光含動静
泉聲葉響騐沉浮目鴻霞表懷因遠耳鹿崖邊興亦留
校量常年得佳話隨圍今後有渠搜
兩翼鴻絧隔嶺張黃麾據勢獨堂堂如身使臂臂使指
舉網有目目有綱地豈稻秔馳騁得林真錦繡詠歌常
山靈似有相應處子墨虚文免賦揚
九日侍
皇太后宴並賜内外王公諸臣食即席得句
氣霽興安景廓澄南山映
座祝如陵羊頒儘有銼炊土餻飾何湏旗翦綾節喜延
齡欽孝飬宇恢廣漠惕靈承重陽自古傳佳話龍塞登
高信孰曾
宴土爾扈特使臣
烏孫别種限羅义(土爾扈特亦凖噶爾厄魯特也舊為四衛拉特之一曰綽羅斯曰都爾伯)
(特曰和碩特曰土爾扈特策妄阿拉布坦時與土爾扈特構釁土爾扈特全部西北去乃名輝特為一衛拉特)
(故今土爾扈特南則限於哈薩克東則限於俄羅斯欲至中國必假道於俄羅斯俄羅斯又名羅义云)假
道﨑嶇歲月賖(戍年自彼部起程今始至)天闕不辭欽獻賮雪山何
礙許熬茶(蒙古以詣西藏熬茶為要務故並許之)覆幬誰可殊圓蓋中外
由来本一家彼以誠輸以誠惠無心蜀望更勤遐
山月
依依漸出林冏冏高映岑瑟瑟秋方季寥寥山復深網
水上下光呦鹿悠揚音颯景自伊古静會偶於今徘徊
入我窗武帳延清襟坐見林巒間適者獵騎駸生風興
固豪耐可閒對心
雪
破曉雲濃傳罷獵霑衣將謂雨霏絲須臾亂灑冰花落
塞景離竒幻若斯
翠栢丹楓瓊蕊結側峯横嶺玉屏開營邱畫與樊川句
問爾何從見此来
既密還疏飄散漫雖寒不濕静便娟便教收取三清煮
武帳由来有宿緣(丙寅十月定興道中雪水煮三清茶曾題句)
昨歲允南省諸臣之請命於開春南廵尋以偏灾
慮妨賑務而罷今年麥稼豐登諸大吏復申前
請從民望也爰諏春吉恭奉
皇太后再舉時廵詩以述意
春省思酬望幸民因灾還命罷南廵蠲租賑米蘇溝壑
旰食宵衣厪苦辛慶值稔秋歌澤國欲觀元氣復比鄰
為行為止無非事冀博
慈顔動喜頻
木蘭廽蹕駐張三營行宫之作
駸駸羽騎木蘭廻别館依然此去来窸窣聲中楓葉下
馣馦香處菊花開圃場且喜千村稔槖籥眀参一氣培
輔相對時繄我責無猒從獸豈宜哉
木蘭廽圍駐蹕避暑山莊
翠䍐逶迤大獮旋仙莊駐賜遠人筵三秋山景欣逄閏
踰月林光稍異前菊有黃華迎籟馥楓多丹葉綴霜鮮
問予餘興曾何是千里雲峰阿那邊
永恬居
精舍築山深雲逕殊窈窕始披蒙絡入忽據槎枒表瀑
細石骨瘦霜澄峯態皎六情不期恬萬慮何能擾逸興
託高清妙契良不少
遇閏
遇閏深山秋益深每因趁暖一幽尋松盤嶺腹蒼中翠
葉落波心静裏沉鹿度巖邊看活畫禽鳴林際聽仙音
飬生自是斯間好勤政名軒敢㤀欽
萬樹園宴都爾伯特親王伯什阿噶什及土爾扈
特使臣吹扎卜即席得句
碧霄晴旭曉光澄穹幕高張翠毾㲪禮法不拘從所習
友羣何礙集相仍捧盈常切予心懼奠遠惟欽
祖德憑萬樹清暉懸
聖日未曾可識昔猶曾
澄觀齋
雲軒據水源月牖含巖壁潦盡鳴峡寒葉落歸根寂何
必懷菁蔥於焉識闔闢少坐憶
堯年不殊讀周易
暖
通閏秋偏長關外候尚暖乘時種宿麥翻犁趁閒緩塞
墐既已畢衣食粗云辦(叶)閭閻象安恬繡衣何必遣因
知為政方居敬而行簡
寒
一夜山風急曉来生峭寒炎凉變何速消息理憑看坐
愛當窗日遊遲隔水巒獨思扈蹕衆寕不怯衣單
嘉樹軒
落葉蕭蕭下廣除甌香研净一相於雖然秀木嘉隂歛
贏得横斜窗影疎
一片雲
對岫山房一片雲祥籠寶篆鎮氤氲試聽細籟琅玕戛
何異風篁嶺上聞(名勝志餘杭風篁嶺上有一片石青潤&KR0785;瓏舊稱一片雲)
含粹齋
水複山環處秋辭冬稚初一窗欣暖日半卷閱經書含
粹無過此名言實起予會心期浴德詎為注蟲魚
罨畫窗
寒林古木翠微間積素依稀皴遠山設問畫家應(去聲)誰
氏所披彷髴似荆關
古澗泉
古澗泉淙淙滴滴幽崕斟若有若無斷且續盈科不競
淺復深却如南華已槁之木又如五柳不絃之琴古澗
泉惟應印古月以為心
萬樹園賜都爾伯特親王伯什阿噶什及土爾扈
特来使觀燈
鱗集来王有後先堅昆馳使又蹤連衢樽錫宴前朝洽
寳炬装燈午夜妍銀燕火蛾紛樹下驚麞駭鹿避崕巔
侈觀詎為誇遐屬曶爽光明示别權
閏九月九日作
遙村近墅霽烟光立馬崇椒了不凉自是登高宜上塞
不妨把菊閏重陽天臨澄廓目因遠樹謝繁華意轉長
邇以捷音待西北每當歡樂轉徬徨
千尺雪叠去歲韻
坐如聽雨彂言泉對似披圖訝雪懸摩詰小幀右軍帖
一時默會景依然
軒窗清似玉壺冰偶暇憑臨詎未應常住此中合誰是
翻饒窗外碧崚嶒
去年吴下已馳神欲攬寒山續舊因却為長官勤賑務
南廵還命罷今春(亥秋題卷有分付寒山聽雪閣臨流搜句待明春之句尋以江省秋歉罷)
(南廵之命頃乃命於丑春舉行)
眀窗
山房淺置簷曦牖暖烘幕温暾晃陽林朔氣避隂壑儒
擬白駒速農喜黃棉著綈几陳芸編稽古一斟酌衰盾
殊愛畏絜矩知所託
素尚齋即景
蕭蕭落葉下亭臯入牖峰棱瘦且高盡洗鉛華歸素尚
頓捐色相得真陶五三了可参幡蓋咫尺那湏想濮濠
結習由来未㤀却率因即景一摛毫
喀喇河屯行宫對雪(閏九月十三日)
施慶柔遐蕆事旋灤陽駐頓忽經年吉行五十較猶近
(喀喇河屯去避暑山莊纔三十餘里)冬令三朝報在前(是月十五日立冬)玉積峯
巒迎座秀花粘林木勝春妍山容水態由来慣點綴寒
霙特地鮮
積素
積素迷離隐翠嶠朔天見晛未云消連村畫景張横幅
著樹梅花發野橋駝怯石溪銅鐸細人投茅店酒旗招
鳴鞭為卜邊關内可得盈疇被麥苖
暖
一綫巖關變凉暖雪無餘白樹留青盈冲詎是移天紀
起屬由来據地靈(關内常暖於關外或謂一墻之隔氣候頓殊不知長城原據太行之榦而)
(築山界南北凉暖自殊此理易知耳)僕役衣單宵免歎圃場稼納歲方寧
謂宜慰矣翻悁悒西北捷音亟待聽
逆賊阿睦爾撒納奔竄哈薩克我師冞入追捕雖
屢戰勝而賊蹤益遠因念絶域曠時不欲久勞
師旅宣諭撤兵詩以述意
窮寇且莫追天邊命返師一月既三捷(定西將軍逹爾黨阿等殺賊於)
(雅爾拉罕巴巴大敗遁去又殺賊於伊什爾罕巴巴罕都拜大敗阿睦爾撒納易服而逃又定邊左副將軍哈)
(逹咍等殺賊於毫哈薩拉克山阿布賚大敗走兩路將軍旋以屢戰馬疲請暫退師明春再行進勦而朕先是)
(已降諭旨命撤師故從之)黷武寕爾為伊犁新奠定四部待休滋脱
兔丹津似會看俘闕時(青海羅卜藏丹津竄入凖噶爾者三十餘載上年平定伊犁獲)
(之獻俘闕下)
御門日作
省方秋蹕旋勅幾明庭莅畋遊曷可極功叙無非事虞
機省厥括絲綸慎所自疇咨實在兹都俞益增愧無過
孰則能動是吁可悸
命鄒一桂圖洋菊成題句
洋菊近年始出各種不一其大有徑周尺者不見
於古故令一桂圖而譜之
本是東籬種誰教冐海西蓻林闕形肖卉譜漏名題聊
亦與其㓗寕當漫莫稽傲霜金椀麗裛露玉盤低詎謂
出藍也由来一鳳兮小山神晤處招隐調原齊
孟冬時享
太廟禮成有作
太室烝禋舉躬親志倍欽代因時逓遠敬與慕俱深鳳
管和韶奏犧尊清酒斟不遲還覺速
僾愾儼如臨
馬遠撫琴圖
箕踞蘭椒頭竟科瑤琹横膝待援麽高山流水依然是
未觧伊人志在何
咏顯微鏡
玻璃製為鏡視遠已堪竒何来僾逮噐其名曰顯微能
照小為大物莫遁毫釐遠已莫可隐細又鮮或遺我思
水清喻置而弗用之
冬日淑清院
小陽節氣喜暄妍深峭通幽曲徑穿凍水落崕皆玉立
假山閱歲似天然底湏桃李芳争豔獨愛松筠秀且娟
又是年来冬景矣冰床早候柳堤邊
西直門外
鳴鑾鳳城外御苑欲閒臨納稼千村景授衣萬戶心蒼
蒼切寒氣靄靄釀雲隂便冀霑三白滋培麥壌深
御園即景
旭影温暾射瓦霜穉冬景物足徜徉庭松不改青蔥色
盆菊仍霏清净香省歲幸逄秋有穫翻書恰喜夜方長
閒心略擬湖山寄無逸關懷未敢康
玉椀
玉椀来回部輸誠供闔閶召公懷不寳韓子戒無當異
致白毛鹿引恬頳尾魴(回部葉爾竒木哈什哈爾初役屬於凖噶爾為所拘縶因我大)
(軍戡定伊犁始釋之令歸所部其長伯克和卓遣使求内屬此其所貢也)勞徠非力并
天眷奉昭彰
冬日静宜園
閱歲一遊廵林嵐畢露真偶因萬幾暇暖趁小陽春别
墅宛新盡好山皆故人憑臨偏惬意納稼見高囷
雲峰倚天瘦瀑水帶冰淙漏響隔林滴屐聲空谷跫憩
尋背風屋坐愛向陽窗廣厦詩人願矧吾撫萬邦
来青軒
巖齋芸座小延停理趣當前悟色形漫道千林皆隕籜
由来松柏是恒青
静室
静藴動之機動彰静之理譬如水與波豈能别彼此攀
躋詎非勞宴息因至止隨照乃失宗歸根盡得旨虚室
設有云糟柏而已矣
夕
日短漏疑促山高天易夕蒼茫自遠至亦先見蟾魄一
屈斯一信問不容揀擇隨時愛景光汲古翻書策去歲
與今宵如是何曾隔
翠微亭
幾株枯樹一危亭拳石無多多詭形記得畫圖曾見處
迂倪每契此中靈
寳諦寺
名山啟初地法界落中臺(是處肖五臺菩薩頂為之菩薩頂即中臺也)像是
黃金寫經因白馬来禪枝冬不謝意蕊雪如開去後聞
鐘韻還疑叶斗纔(北臺峰名叶斗故云)
香林室
結宇依香土延緣每一尋地因絶塵迥山豈藉林深不
作色空境誰知来去心題詩在巖壁念著付鳴禽
碧雲寺
祗園近北隣(寺在静宜園之北)山静得来頻佛自如如相予惟
業業人未妨遊偶暇了足悟清因不藉山僧住今稀能
可倫
試泉悦性山房
天池不凍一泓清汲取還教活火烹瓷椀竹罏皆恰當
新題舊什各分明石泉豈改琤琮注雲巘常看圖畫横
小坐便當移蹕去三間多矣笑斯營
原大學士傅龍翰先生輓詩
拖紳避省視(前冬先生抱恙時朕親臨視比於病中恐朕軫念戒家人勿以聞及聞喪往哭尚未)
(大歛)易簀慎初終自昔賜場歎從今融帳空儀型失老宿
啟廸憶童蒙未及詢楹奠於斯恨莫窮
題張宗蒼雲嵐松翠
宗蒼南去人成古松翠雲嵐此乍逄自有不亡者恒在
許他閱世墨華濃
題王獻之送梨帖
送梨未審於何氏凌雪宛看大谷珍因王昔有得羊者
題語欣逄筆諫人(卷尾有柳公權題䟦)
冬至
南郊述事
問夜惟聞隂或晴慶逄升輦集祥霙燭含玉蕊輝千朵
樂叶瓊葩奏六英氣復始陽欽朔旦膏培宿麥惠農耕
近安遠奠均
天貺顧諟恒殷劼毖誠
王蒙脩竹遠山
亭覆脩篁瑟瑟崖臨流水淙淙記得會稽山下暮春遊
目曾逄
報國寺十韻
彰義街旁寺開堂久自元增脩傳勝國祝嘏為慈尊又
數百年閱那莊嚴相存往来惜頽廢葺構省華繁幢石
難尋址虬松尚護門毘盧弗見閣祗樹不妨園頂禮觀
音在傳聞窑變原静觀因有會了識未㤀言成矣寧無
壊今兮古漫論五言識顛末聊當(去聲)屭碑攑
題白雲觀木瓢
琳宫偶過憩天長真率木瓢小像旁都道提擕来漠北
誰知津逮自㐮陽
題慈夀寺塔
堵波就圮為重脩綽楔林林試目留建置非璫即中壼
勝朝政蹟戒前輈
偶寫雪梅并系以詩
先春寫素梅得雪為清友寒香色一家賓主誰分剖口
微弄數珠腰豈折五柳如幻斯已然即真審能否(時方望雪)
(故云)
隆長寺
燕都四百載梵宇數盈千自不無頹廢豈能盡棄捐間
因為葺築亦以近街鄽重見金輪煥成詩紀歲年
藥王廟二首
瀕河梵宇足清凉閱歲庭前栢子蒼興廢由来世間相
何關常住大醫王
當年階下有豐碑持去誰將鎮石為聞是椓人留姓氏
長繩百尺拽誠宜(見渌水亭雜識)
雪中視朝
報曉雞人報雪霏翠雲裘御啟彤扉祥烟低羃金猊鼎
瑞葉紛飄赤羽旂三白早占后稷穡千官都點謝莊衣
眀庭端拱承
天貺益勵兢兢謹勅幾
丁丑春帖子
早春日冣早(朔日冬至方得臘月望立春為冣早也)寅月節逄寅(是歲立春日戊)
(寅)底藉十行詔無時不體仁
乘氣南邦將布澤柔遐西海願銷兵東皇槖籥被無外
北極車書奉大清
除夕
丙子今朝剰青春半月過誰能不歲惜惟是奉時和仙
木装新祉宫梅發舊科帝京饒樂事萬戶擁笙歌
御製詩二集卷六十五
