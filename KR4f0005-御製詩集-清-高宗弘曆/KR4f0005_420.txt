御製詩五集卷二十九
古今體八十四首(丁未三)
題明世子朱載堉琴譜
憶昔於香山曾聽唐侃琴穆如餘古風謂勝筝琶音其
後定韶樂
皇祖書沿尋乃悟古在兹一字一絃吟(唐侃内府旗人曾出兵受傷善)
(彈琴任副都統後年老乞休居香山乾隆辛酉年曾聽伊彈琴音節抑揚謂即古樂屢有詩嘉之及後釐定中)
(和韶樂細繹樂琴皇祖欽定律吕正義考訂精審一字一彈乃知古聲均属一絃一字非如侃所彈世俗)
(之繁音促節也)虞書律和聲何有揚與沉(虞書依永和聲雖有清濁長短之節合之)
(五聲六律而總不外一字一彈若一字數彈則有抑揚往復以圖悦聽之為是俗工曲調非古樂矣)兹翻
載堉譜亦可謂用心指法雖闢俗十六煩弗禁(叶)甚至
譜&KR2692;(讀作七世俗琴譜所載指法右手有二十四勢左手有二十九勢合數字減筆為一字其上半記左)
(手指法及徽數其下半記右手指法及絃數如曰卝取散字起筆謂右手散彈左手不按徽也曰七謂七絃也)
(曰乙取挑字一乙謂右手食指挑絃也字典中實無此等字可知非古矣)□(讀作三如曰火謂左手大指也)
(曰九謂大指按九徽也曰勹取勾字一勹謂右手中指勾絃也曰三謂三絃也今載堉亦用此指法何異俗譜)
(所載乎)幾不隣哇滛古人幼而學操縵胥所任授此譜以
習安能喻林林(操縵所以和性情人人皆可學而能者以其簡也若如俗譜所為必久工斯伎)
(方可豈人人所能乎)揉綽在所擯四字(謂正應和同)長何堪(叶琴朱載堉譜所)
(載關雎章雖一字一絃不用吟揉綽注抹擘撮掄等五十三勢然一絃之内用正應和同四聲長至十六彈已)
(不勝其冗而一音之中已有抑揚高下不免煩手之譏且扵琴尚可令配以金石竹匏之類則不成章此實近)
(日命樂工親試而知之者載堉之意亦欲復古不知古人之律原有清濁長短之節然亦祇扵一句數字之内)
(分抑揚高下不得扵一字一音之内復有抑揚高下轉致趋扵繁縟徒為悦耳之具而扵詩歌字義究不能晰)
(則古人所謂感人心而天下和平者又要在乎是載堉所譜欲避俗而仍不免扵引古入俗也)韶樂用
正聲應和同弗侵(今中和韶樂一字一彈祇用正聲不用所謂應和同三聲非特迥異俗樂)
(之一字數彈即朱載堉琴譜之十六彈亦未可同日語而所謂應和同者實亦後人所闌增者豈虞書所有㦲)
宜引今合古戒混古雜今今琴較琶古然非古琴諶韓
蘇大手筆可曾此酌斟
按昌黎東坡二人實博古大雅士也其聽穎師賢師
之琴胥可謂極力摹寫然亦何嘗不可用扵筝琶之
類則與白居易之琵琶行無大殊也穎師賢師不究
其禪律而習琴焉不可謂務本而其所彈想亦俗調
韓蘇未嘗闢之且一絃一音與一絃數音並未明論
其與古合否也以致西清詩話及彦周詩話辨論弗
已入者主之出者奴之予以為愈去愈遠而揔亦未
曾指出韓蘇之實未臻處也予翻悔向之以唐侃俗
調為古樂而今方知一字一音之為古樂無取繁音
悦聽較筝琶略清之俗調琴也夫學問之道無窮止
之日設非今之細心審訂即以昔之俗調琴為古矣
推之萬理萬事孰不如是余是以老而益勤扵學耳
再題朱載堉樂律全書
琴譜蹖知古樂非(見前題載堉琴譜詩)全書更與辨淵微欲求廣
博失精覈
聖製由来總範圍(載堉所著樂律全書扵定律審音之道不能會通原委誤解古書師心臆)
(說是以律吕雜用清濁不分其蹖駁不可枚舉兹命皇六子與館臣等欽遵皇祖御定律吕正義詳加校)
(覈逐一指駁訂正益仰見堉之聖製精微理明數備為千古不易之凖而載謬亦一覽瞭然矣)
譜書工尺漏宫商數典徒令意渺茫祇備一家言或可
束之高閣正相當(載堉譜中有工尺而漏宫商則是其混古雜今也)
小令由来格已卑烝民那得強(上聲)填詞(載堉譜中有立我烝民章思文)
(后稷章以豆葉黃金字絰曲牌分譜夫取古歌頌配以時曲小令是援莊雅而入扵里俗矣即此一端可該全)
(部其錯雜舛謬不足與言樂不待深辨耳)一端已足該全部不可與言樂可
知
乙夘重題朱載堉琴譜並命入四庫全書以示闢
識事
載堉此譜丁未曾題其以俗琴溷古樂且訾韓蘇之未
議及也詳見御製詩集兹偶翻舊稿尚有未盡之意是
以重示闢而識其事
夫琴無可闢也琴之有譜不可不闢也經之言琴者其
制曰五絃之琴(樂記)大琴(明堂位爾雅)中琴(明堂位)頌琴(左傳)其名
曰龍門空桑雲和(並周禮大司樂)其用曰鼓(詩)曰彈(檀弓)曰操縵
安絃(學記)如是而已曷嘗有所謂指法手勢吟猱綽注之
𤨏𤨏哉嚮扵香山聽唐侃彈琴作詩謂即古樂迨後釐
定中和韶樂始悟一字一音之為古而今琴為俗故曾
題朱載堉樂律全書再三闢其蹖駁並令定全詩樂譜
頒播海㝢矣近閱四庫全書著錄有明嚴澂松絃館琴
譜本朝程雄松風閣琴譜二種紀昀等不入之經部樂
類而附之子部藝術類雖本宋陳暘樂書列今琴扵俗
部之意微足示雅鄭之別耶然今之言琴者但知煩手
滛聲日引月長習今眩古經部子部樂類藝術類其誰辨
之故不得不重闢之俾人易曉也盖琴之有書自西漢
其指法自蔡邕著譜自唐以前譜手勢自趙耶利譜作
半字自唐以至扵宋雖漢迄今二千餘年亦云古矣然
今琴所述者堯之神人暢舜之南風文王之羑里周公
之越裳孔子之龜山亦均漢後之法傳三代上之事其
然豈其然哉且其所謂神人暢諸操亦必非當時聖人
之所作也明馮惟訥編詩紀一書備載扵古逸一門盖
亦攟摭舊聞以見賅博其間真偽不暇考覈惟訥去古
益遠其所編集無足置論夫唐虞之書惟二典三謨實
有可信若神人暢不過就堯時任禹之事敷衍成文辭
意又多不類即南風歌雖見扵家語而家語世已疑其
多偽其他羑里越裳龜山等辭想亦皆後人就當時之
事撰擬之三代以前恐無是辭也三代以上之琴曰五
絃(舜之琴)曰七絃(文王之琴)如是而止予惟信三代以上之言
至如三代以下之言皆如孟子所謂不可盡信也其指
法若勾挑剔抹者十二律無是音其贋字如&KR2692;(讀作七)□
(讀作三)之類篆籀以来無是字所譜之詩毛鄭以来無是
解故朱子以為尤謬鄭樵以為異端陳暘以為詭說曾
是大樂與天地同和而可為所奪哉即以事理論之禮
云士無故不徹琴瑟盖人人能之今之琴譜人自為師
家自為學彼之所譜此不能通其法甲之所彈乙不能
喻其辭琴工學之數年至血指或不成聲古之教者春
誦夏絃一時之課而已人生年十三即學樂誦詩使如
所譜其必三代之為士者皆腁手重繭溺音廢業而後
可儀禮鄉飲酒禮工歌三終笙入三終間歌三終合樂
三終凡詩十有八篇雅之文王大明皆以祀先王頌之
長發奏之大禘章句最多使如所譜用之燕饗必卜其
晝又卜其夜用之祭祀其不跛倚以臨者幾希矣審是
則今譜之不可行必非古樂昭昭矣然則琴無譜乎曰
有虞書曰詩言志歌永言聲依永律和聲樂記曰比音
而樂之謂之樂此古樂之精言也今詩經樂譜諸器皆
臚正聲此樂之合於古者中和韶樂大典尊嚴行用此
樂之宜扵今者皆一字一音庶幾得趙彦肅所傳之遺
不至如楊傑所譏之失矣尚何琴譜之足云總之古今
之界不可不明言樂非自予定實乃自予而顯制作之
事戒泥古更戒徇俗即井田封建之必不可行而辟雍
之必宜復均是道也識成以冠兩譜(經部樂類子部藝術類)之首
並命補書入朱載堉琴譜
識闢成因命内廷翰臣為簡語以申琴之古今經俗之
概而諸臣搜羅所以舉約者幾扵目迷五色然既費苦
心亦足撮要究勝古今議琴充棟之緐言並命附錄
内廷翰林等攷據琴譜指法按語
琴操曰伏義作琴桓譚新論曰神農氏王天下始削
桐為琴通禮纂曰堯使無句作琴五絃楊雄琴清英
曰舜彈五絃之琴堯加二絃吴儀琴堂序曰武王增
變宫變徵而為七按樂記曰舜作五絃之琴其言
要為可據又廣雅云文王增二絃曰少宫少商隋志
云周文王加二絃帝王世紀云文王復增二絃是七
絃之琴實始扵文王也至各家謂文王武王各加一
絃其說雖多殊不足信若文王武王先後各加一絃
則文王當有六絃之琴而古来從未有此說至吴儀
謂武王所加尤為無據微論儀一人之說不足憑且
二絃自来相傳為少宫少商不聞為變宫變徵也自
當以五絃為舜之琴七絃為文王之琴
漢書藝文志雅琴趙氏七篇師氏八篇龍氏九十九
篇按此琴有專書之始趙定師中龍德皆漢宣帝
時人至光武帝命極譚鼓琴愛其繁聲宋宏即以為
耽悦鄭衛矣
玉海唐以前有劉氏周氏琴譜四卷陳懷琴譜二十
一卷按此琴有譜之始其譜已不可考
崇文總目唐趙耶利琴手勢譜一卷載調絃用指之
法又彈琴右手法一卷論指法四百餘言按趙耶
利唐太宗時人以手法為譜始此其後趙惟則注明
蔡邕指法趙希廣作指法宋王大方述琴調操名琴
樣指法後代琴譜多因之
蔡邕琴賦左手抑揚右手徘徊指掌反覆抑按蔵摧
按此所賦乃用指法鄭樵云古者手勢所象本蔡
氏五弄趙耶利所修也朱長文云蔡氏五曲所謂游
春渌水坐愁秋思幽居者也今人以為竒聲異弄難
工之操而叔夜時特謂之謠俗之曲(嵇康琴賦云下逮謠俗蔡氏五)
(曲)且曰乘間簉乏亦有可觀盖言其非古也漢儒所
製尚且非古况扵魏晉之曲乎宋世有琴工嵇元榮
羊盖之儔率造新聲去古益遠柳吴興(惲)嘗以嘆恨
著清調論並上樂議唐世琴工復各以聲名家曰馬
氏沈氏祝氏又有裴宋翟柳諸家師既異門學亦隨
判至今曲同而聲異者多矣長文所著琴史源流甚
詳所謂曲同聲異盖人自為之益徵非古矣
琴史謝安石弟諧頗有文學善鼓琴以新聲手勢京
師士子翕然從學按指法始扵漢至晉時尚以為
新聲明非古樂
樂書雅琴之制自漢始也韶樂部中有正聲翻譯字
譜又令鈞容班部頭任守忠注入唐来讌樂半字譜
按今所傳琴譜即半字譜之遺以聲緐字多不可
勝書故取其字之半或至一兩筆如卄即散聲之起
筆也乚即挑之一筆也勹即勾之一筆也丁則打之
半字巾則帶之半字弗則拂之半字至撮為早反撮
為□全扶為□半扶為尖則合兩半字又少息為省
連為車則有全本字其大指為大中指為中則本字
有義食指為人無名指為夕則半字無義近世指法
閳微一書列右手指法七十有二左手指法九十亦
云多矣及別以一譜較之又復不同非有定也竊以
譜本非字乃號記耳如曲家之工四上尺算家之甲
乙丙丁皆非有義然各有本字也至以聲緐之故而
㬅衍攅簇殊形詭状不特字書無此字抑且律書無
此音雖自唐有之而不可以入古審矣
樂書古人論琴聲有經有緯有從宫商角徵羽文武
以上為經聲黃鍾及大吕閏徽以上十三聲為緯聲
風雅聲等二十四聲為從聲按經聲主絃為七音
緯聲主徽為十二律及閏每絃十三徽積九十一聲
樂之道備矣二十四從聲中有笳聲豈古樂所有今
之指法又在二十四聲之外轉益支離陳暘所謂世
罕知音反以筝勢入琴譜錄雖存其無益乎
古樂書琴主散聲(左手不按絃惟以右手彈之)實音次之泛音鄭
聲君子弗貴是以左手綽注吟猱右手疾徐輕重雅
樂禁焉琴理雖淵雅音尚簡指法大略可得而論右
中指向内為勾向外為剔食指向内為抺向外為挑
大指向内為托向外為擘勾挑同聲為撮抺擘同聲
亦為撮上生下生逓互鼓之散實相應按此雖亦
有勾挑諸法而較之琴家為簡其琴主散聲之說細
按從来琴譜雖至數十音而發手多作卄字盖散聲
為字之本音也(今中和韶樂皆用散聲)至云雅音尚簡足徵緐
聲之非而一字一音之為古矣
宋史樂志楊傑言大樂七失今歌者或詠一言而濫
及數律或章句已闋而樂音未終所謂歌不永言也
請節其煩聲以一聲歌一言且詩言人志詠以為歌
五聲隨歌是謂依永律吕協奏是謂和聲先儒以為
依人音而制樂託樂器以寫音樂本效人非人效樂
者此也按此扵尚書依永和聲之義為得解所云
以一聲歌一言即一字一音也今松絃館琴譜以關
雎一詩八十字演為十叚緐至數百聲未免蹈楊傑
所譏矣
吴儀琴堂序今之為琴一切異古或一操而變用數
律或一引而涉歷數徽其度曲之無制流聲之不依
永徒煩手摇音播美聽而己按此切指今琴異古
之弊
律吕精義俗譜惟禁小指太古雅琴連無名指亦禁
若夫左手吟猱綽注右手輕重疾徐古所謂滛聲雅
樂不用也按吟猱綽注乃琴家俗譜所最尚者譜
中亍即吟犭即猱卜即綽氵即注也朱載堉亦知其
非但不免以鄭亂雅耳
律吕闡微鄭世子樂譜一字例引十餘聲平時操縵
拈弄可也若用之燕享祭祀古人禮文甚緐如歌文
王大明緜詩句又甚多若字字如此引長窮日之力不
足以給矣按闡微頗遵朱載堉之說而此條獨加
駁難殊為近理
通志樂略琴操所言者何嘗有是事按鄭樵極貶琴
曲之十二操並韓愈所擬十操非之以為為邪說異
端所襲愚師瞽史所移考琴操晉孔衍所編吴兢謂
其紀事好與本傳相違朱子謂琴操一書載堯舜文
武孔子之詞尤謬智者可一覽而悟也陳暘謂古琴
曲有歌詩五篇曰鹿鳴周大臣傷時在位而作曰伐
檀魏國女悲傷怨曠而作曰騶虞召國女傷失嘉會
而作曰鵲巢召國男悦貞女而作曰白駒衰世失朋
友而作以詩推之說皆不類豈好事者妄取其名而
詭為之說歟今琴家所譜皆自為一種音聲借古立
名耳如松絃館琴譜内塗山乃禹事渭濱乃太公未
遇事安得有七絃琴而三人以為論音不論事且如
關雎十叚微特與趙彦肅所傳一字一音者不同並
與朱載堉所譜一字十六彈者不同然則載堉一關
雎嚴澂一關雎豈得為古樂乎
儀禮經傳通解唐開元鄉飲酒禮所奏樂有鹿鳴四
牡皇皇者華魚麗南有嘉魚南山有臺關雎葛覃卷
耳鵲巢采蘩采蘋十二篇之目而其聲亦莫得聞矣
此譜乃趙彦肅所傳云即開元遺聲也按彦肅所
傳十二篇譜皆一字一音諸譜中僅見此耳朱子疑
以為直以一聲叶一字則古詩篇篇皆可歌矣夫樂
與詩相比篇篇可歌何所致疑即朱載堉亦有周召
二南一字一音譜而其他仍循俗樂何哉
琴史孔子之刪詩也皆絃歌之三百篇皆可以為琴
曲也至漢世遺音尚存者惟鹿鳴騶虞鵲巢伐檀白
駒而已其餘則亡近世琴家所謂操弄者皆無歌辭
而繁聲以為美其細調𤨏曲雖有辭多近鄙俚適足
以助歡欣耳按鄭樵通志謂琴之九操十二引皆
以音相授並不著辭琴之有辭自梁始至今琴家諸
譜皆以無辭者為勝(松絃館譜無辭皆古操名松風閣譜有辭且襍入同時人所作)
(小詞)朱長文謂三百篇皆可為琴曲誠為卓見然則以
三百篇為琴曲斷不可以琴家操弄及細調瑣曲譜
之明甚
琴旨派別流傳有曰中州曰吴曰浙曰閩吴又分為
金陵虞山皆各立門戸互相詆諆按撰松絃館琴
譜之嚴澂乃明大學士訥之子即虞山派之祖故其
譜琴家以為師法琴旨謂其刻意復古者仍属彼法
非古樂也至松風閣琴譜乃襍抄前人叚數凡十一
而以曹溶等贈彼小詞附入真鬻技之人所為耳臣
王杰臣董誥臣彭元瑞敬識
仲春瀛臺即景
視朝講學胥蕆禮三日猶遲齋坐遷有暇趯臺試遊豫
無何太液漾淪漣苔茵陽砌綠烘旭柳線横隄黃染烟
瞥眼補桐讀書處(補桐書屋為余少時讀書之處庭有雙梧其一為風雨所摧乾隆甲子歲)
(命奉宸補植之因顔以今名迴憶當時典學綠陰中静觀佳興已六十餘年矣)對来喬木古稀
年
同豫軒
書軒同豫名豫義繹思精彰矣元貞嬗艱哉刑罰清合
惟公以溥(謂同也)戒在滿斯傾(謂詡豐亨豫大之說也)觀象廑無逸
遑云際泰亨
遐矚樓有會
樓窗俯液池久矣稱遐矚遐矚豈易哉五字攄衷曲一
指當乎前泰山不見目何况萬里遥敢言胥洞燭遥蔽
猶其可近蔽倍為毒循名益增慎詎惟賞春淑
春及軒口號
清遊必有清吟句春及猶憐春意慳題額偶同五柳逸
對時祗切萬民艱
植秀軒詠事
植秀昔名軒實因種修竹北方殊南方侵尋萎淇澳苑
吏知其然易以松柏木兹亦茂成林秀色暎眉目因悟
順時氣粤宛所為淑
虚白室口號
石縫之中得路脩三間老屋樸而幽如斯閟景真佳處
一歲無過一度遊
綺思樓
綺思樓顔歲已深少年扵此學為吟(雍正二年予時年甫十四曾扵此處)
(讀書至乾隆辛酉歲始題此額迄今亦四十六年矣)至今韻語雖無戒不向唐家
温李尋
直隸總督劉峩奏報得雨詩以誌慰
春正下澣逢微雨(正月廿七日京師得微雨不及寸)却喜膏霑南與東
(前據劉峩奏保定會城扵廿七日得有微雨所屬之滿城東鹿二縣各得雨一寸永平府屬之盧龍撫寧灤州)
(遷安宣化府屬之宣化龍門西寧懷安正定府属之井陘大名府属之大名元城遵化州併所属之豐潤玉田)
(等州縣均扵是日得雨二三五六寸不等續又據奏永平府属之臨榆樂亭昌黎三縣得雨三四五寸不等又)
(順天府屬之寧河縣得雨二寸等語)陸續披章真是慰麥麰繼潤更希同
(京南京東州縣同日得雨正當麥苗長發之時獲此甘膏實為有益惟近畿得雨分寸略小欣幸之餘不免又)
(深顒冀耳)故知冬澤已稱渥亟望夏收仍切衷昨每輕風即
深懼自憐患失意無窮
詠和闐玉觀泉圖
移風頗有玉工儔俗樣改為圖畫售(向因玉工製器多俗屢扵題詠中及)
(之邇来有改作圖畫者雖未能倣古較近雅矣)高士厜㕒騁望處飛泉真是玉
為流
陸師道吉祥菴圖即用其韻
追圖舊蹟偶乘閒(用師道識語意)坐對禪僧談八還何必思師
更憶友(師道並和文衡山劉協中二人皆此韻)試看不變者青山
河南巡撫畢沅奏報得雨詩以誌慰
豫收一麥三秋諺(豫省農諺有一麥抵三秋之語)氾勝頻霑渥澤殊春
雨兹欣沐中澣新苗更報潤連區(畢沅奏據開封歸德河南衛輝南陽陳州)
(各府属稟報正月初九十七等日得雨二三四寸不等又委藩司赴蘭陽查勘河工督緝逸匪報稱經過地方)
(均扵十七八等日連得雨澤二三寸去冬祥霙優渥宿麥蟠根深稳兹序入春和土膏萌動麥苖剡發漸見新)
(青寔為豐稔之兆)災餘已慶昨年稔豐屢益希今歲符不接青
黃糧價減(畢沅又稱河南各属臘盡春初鄉城景色䡋之前歲大已改觀各處市糧充裕現際青黃)
(不接價值有減無增小民生計展舒輿情欣慶等語覽奏為之忭慰)南瞻額手幸民蘇
詠古玉瑗
好倍肉為瑗撫無留手揩虚心銀月朗通體絳雲皆蒲
榖製非匹璧刀序或偕循名憶蘧伯寡過亦吾懷
微雨(二月初九日)
四更報雨零不寐眼常醒問有霏微落聽無颯沓聆達
晨猶未止逮已遂云停劚地剛及寸略欣敢即寧
仲春
社稷壇禮成述事
右祈應用戊排日值旬朝(初十日戊申)土德逢申穰(農諺歲逢中酉乞漿)
(得酒)雪膏幸臘饒(上年自臘八日後屢得祥霙積至盈尺有餘實為兆豐之慶)金爐欽
以炷玉燭願恒調微雨昨惟寸繼霑心更翹
承光殿即景有感
春祈蕆禮
右方壇路便承光磐以桓黻冕入齋因易服棲遲據案
遂傳餐南瞻正切即聞捷(上年冬底福建臺灣彰化縣大里杙等庄逆民林爽文等)
(結黨倡邪會謀為不軌總督常青駐劄厦門調遣官兵勦捕水師提臣黃仕簡陸路提臣任承恩各帶官兵已)
(扵正月初四等日先後抵臺灣節次據常青奏報黃仕簡等連日用礟擊殺賊衆數千人餘黨遁入内山已傳)
(旨令常青渡臺灣督率文武員弁務期搜捕淨盡不留餘孽然黃仕簡等抵臺灣月餘自己痛加殱戮而尚未)
(報勦賊捷音日夜切盻)北駕非關欲問
安(向年以祭杞等事自御園還宫及事蕆則迴御園詣暢春園恭問慈安是以庚辰承光殿詩有每還)
(宫禁無非事亟往園亭切問十年安之句今已不右壇禮成迴園扵此易服傳餐而以前之事可復)
(得能弗愴然)迴憶十年無此事不禁撫景暗凄酸
西直門外
昨晨微雨剛餘寸(據順天府奏報初九日丑刻起至已初京師得雨一寸有餘然更冀優渥)
(為佳)今曉濃隂又放晴潤浥郊原經廿里曰欣曰冀不勝
情
再霈優霖意始安不知足過自難寬西山積素出城見
怪底迎輿送薄寒
麥芽近遠綠抽芒簇簇都含曉露瀼屈指往来纔十日
倏看第一好春光
御園仲春即事
經筵祭
社禮成迴十日春光爾許来黃重柳絲受風裊紅薰桃
朵向陽開隙駒誠迅惜應爾郵騎何遲望亟哉(黃仕簡等帶兵)
(渡臺灣已絰月餘而勦賊捷音尚未奏至南望郵章不勝廑切)那有閒情問佳景孤他
韶冶待吟裁
長春書屋
人心小天地元為善之長四時本一春况正春之象已
欣物熙怡翻惜景駘蕩不息而存存體仁貴有養對時
得靜會詎寧恣遊賞
萃景齋口號
砌草墻桃意與融若為之綠若為紅芸齋萃者似無盡
原自不離方寸中
湛然室
十日前冰沼一時波湛然因之俯澄澈遂與悟流遷豈
秪分當惜可知照匪緣偶斯相會合何必論媸妍
虚受軒有會
一室空空如因額虚受軒萬物紛来投納之豈辭煩而
吾切已思應在受讜言然少長者衆規少頌實繁是誠
宜懼哉虞書訓闢門
石帆室
室以石為基其式乃如舫因之名石帆無過出想像(叶)
帆掛宜布席鑿石那命匠梯几聊縱目湖舟過無恙是
豈有殊哉一會冺萬状
春雨軒口號
邇日春雲常作隂副名霈復冀甘霖郊原潤溽宜耕矣
而我仍懷不足心
種松戲題
清明時節宜種樹拱把稚松培植看欲速成非關插柳
(柳最易活折枝插地即成根亦易長種樹十年計盖謂此若松柏二三十年尚不入觀也)挹清芬亦
異滋蘭育材自合求貞榦絜矩因之思任官待百十年
詎云遠童童應備後人觀
土墻
苑西五尺墻築土&KR1852;年矣昔習虎神鎗每嘗臨莅此(習鎗)
(苑中速築土墻以遮鎗子恐傷人也)木蘭斃於菟不一盖已屢土墻久不
試數典忍忘爾得新毋棄舊可以通諸理
仇英紅樹垂綸
意釣休言不在魚既然其意又何如丹楓翠巘清溪暎
泛宅何妨試寄居
詠漢玉五螭輞頭
輞頭多素者(輞頭盖古之舁輦飾也本應素乃宜輿者肩或刻為文然亦秦漢以上物矣)何
来刻五螭刻復經千年如一時所為螭實龍之子(見漢書注)
飛見應有時而其數恰五乾之爻象斯九五曰飛龍作
覩君道宜遑弗勖體仁詠物興惕思
題顔真卿祭姪文藁
賊臣不救孤城陷(用文藁中語謂王承業也按唐書顔杲卿傳杲卿與真卿同五世祖初為)
(范陽戶曹參軍安禄山表為常山太守椂山反杲卿與長史袁履謙等定謀圖賊使子泉明往返計議隂結太)
(原尹王承業為應以計斬賊將李欽湊等執高邈何千年令泉明送京師至太原承業欲自以為功厚遣泉明)
(還隂令壯士翟喬賊之扵路喬不平告之故乃免明皇拜承業大將軍已而事顯乃拜杲卿衛尉卿兼御史中)
(丞即傳檄河北言王師二十萬入土門兵大振禄山至陕聞兵興大懼使史思明等攻常山杲卿求救扵承業)
(承業前已攘殺賊功不出兵杲卿晝夜戰井竭糧矢盡六日而陷與履謙同被執賊脅降不應取其少子季明)
(加刃頸上曰降我當活爾子杲卿不荅遂殺季眀杲卿至洛陽罵賊為賊節觧其宗子近属皆被害此藁即祭)
(季眀文也)卵覆巢傾受酷殘率彼國多忠烈士知他民鮮鑿
耕安祈天永命奈何忽制治保邦所以難獨恨爾時作
君者深宫歌舞自尋歡
詠定窰缾
素缾一握穆而淳火氣全消神氣勻不少永宣增繪事
應知大輅此椎輪
仲春玉泉山靜明園作
春仲時和日漸長静眀試一賞煙光林泉又有隔年別
俯仰能無七字償桃已酣英杏彈蕾松知含翠柏增蒼
輕隂欲釀崇朝雨益善寧辭望眼忙
題華滋館
書館額華滋試闡華滋義四時扵何宜雅合春之二夏
炎雨或過秋瑟冬顦顇始華昌物心含滋欣氣備融融
藴熙怡(滋也)冶冶繪精粹(華也)是惟大塊文無為暢生意館獨
享其名快哉何以致
竹罏山房二首
汲泉就近竹罏烘寫興寧論拙與工新舊詠吟書壁遍
選峰泐句用無窮(歷年題句揭山房楣楹間者已徧自今有作當扵山房外選石泐之綽有)
(餘地矣)
松風習習静無繁相答缾笙亦不喧未肯昌黎文集展
恐防讀至去陳言
静緣書屋
靜者動之體動者静之用緣者因之資因者緣之從緣
既契其静因自息其動(叶)斯乃冺形容那復可吟誦試
問書屋中(平聲)何書此言中
戲題積書巖
書齋迥絶架嶔嵜弗陟肩輿命過之隱笑芸編如致問
既然積此復何為
涵漪齋
山西亦有湖陟降憩斯須新水溶溶處閒心澹澹俱綠
蒲參白芷迴雁友棲鳬設會涵之義風無漪亦無
飛淙閣
山左靈源第一泉(玉泉山右麓自北而南面東山根有泉仰出趵突噴薄舊所謂垂虹者誤)
(也向有詩正之辛未夏定為天下第一泉命所司建龍神祠扵泉上並為之記勒石焉)平湖山右
不相連遥源別自兜率引(山右之水與玉泉不同源盖別自香山卧佛寺引来也卧)
(佛寺唐時名兜率其地亦以泉勝向年命引其流築墻甃小渠其脊層逓導注静明園西之山垂為飛瀑下滙)
(成湖東流亦與玉泉合而出水城關由高水湖入昆明湖)到此飛淙百尺懸
挂瀑簷
巖頂分流復向東挂簷疑是落雲中略經位置因高下
變化其間景莫窮
題倚晴樓
層樓號倚晴迥攬林泉勝一年来幾度幾度情無定望
雨厭晴頻愁霖欲晴净兹在春言春紐芽物生競雨潤
正其時晴多或弗稱非我鮮恒心祈年本乎性
麗瞩軒
山西小遊豫適興應言旋向東小嶺登軒構嶺之巔其
名曰麗瞩心境超清便左右近而遥顧盼一攬全青青
者麥町新苗思雨湔溶溶者稲田水足遲種旃(北方種稲率扵)
(四五月間以地寒也)農務廑恒慮玩景其次焉復降命輊輿御園
歸午前老尹有名喻(昔歲南巡每至名勝之所少憩即行大學士尹繼善有馳驛遊山之)
(喻正與余寓意而不留意之旨相合雖近戲言實亦佳話)惬我心曰然
花朝
花朝今歲不孤名(北方花事稍遲花朝率未開放去臘望日立春又逢冬雪優霑兹御園已)
(紅紫粲然雅稱花朝之名)御苑名花已向榮柔紫嫩紅方出色文禽
言鳥亦彈聲薰馨謂爾慢酣放豔裔思其戒滿盈佳景
良辰合娱豫輕雲閣雨意為怦(邇日每濃隂而未霈雨地雖潤然望澤已為之)
(不紓矣)
題和闐玉雙魚洗
雙魚同漢式圓洗異周金(周銅弦紋洗錄西清古鑑)貯水色如一非
銅味不侵堪欣漸還古弗致日趨今設展羲經對應知
君子心
宋人山雲釀雨圖
雲低風颯雨来時杖策歸樓步恐遲粉本問從何處得
依稀應在許渾詩
詠柴窑椀
冶自柴周遂號柴冠乎窑器獨稱佳鏡明紙薄見誠罕
足土口銅藏尚皆内府數枚分甲乙(夷門廣牘載柴窑世傳周世宗時所)
(燒天青色滋潤細媚有細紋足多粗黃土又博物要覽論柴窑謂青如天明如鏡薄如紙聲如磬為諸窑之冠)
(今内府所藏紫窑椀共七八枚分第甲乙然色皆黑無青者亦見紀載之難信也)夷門廣牘類
邊涯都為黑色無青色紀載誰真實事諧
山東巡撫明興奏報得雨詩以誌慰
近報畿南微雨滋(日内直隸總督劉峩奏報十二日會城及附近滿城等州縣得雨二三四)
(寸不等又順天府属州縣扵初九日得雨一二三寸不等)山東被否為心馳早知臘
雪稱頻積兹攬春膏更繼施(山東上年臘雪頻霑兹又據巡撫明興奏到濟南等)
(府州屬扵初八九等日得雨一二三寸不等又扵十二日省城地方自寅時起細雨綿密至辰時入土二寸等)
(語節近清明得此膏澤麥苗既得暢發春耕亦可及時覽奏稍為欣慰)属府漫嫌分寸少
省城復獲雭&KR1268;披慚斯一例濃雲佈未霈如酥祇細絲
(京城亦於初九日得有微雨僅可及寸去冬雪澤雖優而春膏尚未透足連日濃雲時佈盼望亦殷)
命免臺灣府本歲正供詩以誌事
無端孽種聚苻萑劫掠村莊害及官(福建臺灣逆匪林&KR1065;文等創立天地)
(會名目煽誘匪徒謀為不軌劫掠村庄及知府孫景燧知縣俞峻等往捕轉被戕害當此光天化日之下聚衆)
(猖獗不法已極不可不大加懲創以靖海疆)不得已而用兵𠞰莫非勤以俾
民安因思亂後閭閻困合令當前賦稅寬(據總督常青提臣黃仕簡)
(任承恩等先後奏報速次用礟擊殺逆匪甚衆並有義民鄉勇數千随同𠞰殺甚属可嘉除俟事定後自當從)
(優分别賞賚因念臺灣良善百姓當此逆匪肆擾之際驚懼逃避不免受其荼毒堔堪憫惻因馳降諭旨令將)
(臺灣一府四属今歲錢粮槩免征輸以示軫念良民至意)德化未臻寧靳澤一為南
望一心寒
正定鎮總兵朱泰德續報得雨詩以誌事
孟春正定曾霑澤春仲今稱四寸滋(前據劉峩奏報正月各府属得雨情)
(形維時正定府属已得雨澤嗣又於二月初八初九兩日得雨三寸兹復據該鎮朱泰德奏稱十二日正定自寅至)
(午復得雨四寸四野均霑等語春澤頻施麥苗暢發洵為農慶)數(上聲)日既欣還既愧愧
為不雨密雲時(是日此處濃隂而未雨)
詠和闐玉雲龍觥
和闐玉石子出水潤如脂相(去聲)質為觥古飭工祛俗竒
雲從披合漠龍躍現之而九五乾爻著體乾翳我思
題陸曜畫六逸圖
逸人六者庭曜寫袒裼威儀總勿論太尉家藏原有據
(是卷為李德裕家藏之物幀末有德裕自識會昌四年十一月太尉平章事云云按唐書李德裕傳開成元年)
(九月為門下侍郎同中書門下平章事會昌四年十月為太尉其所識年月官階俱合係真本無疑)天鄉
寺畫杳無存睡醒由已戲閱世漢晉忘年交結魂幾度
欲題還閣筆為思樂廣著名言
詠官窑缾
消沉火氣葆幽光清供簮宜稱物芳當日官窑禁外用
豈知廟市貨尋常
陕西巡撫巴延三奏報得雨詩以誌慰
臘底春初雪早知秦地霑兹聞仲月雨喜擘奏書籖(陕省)
(臘底春初據護撫秦承恩已奏溥得瑞雪兹據撫臣巴延三奏省城扵正月初四五初八九及十七等日已得)
(雨澤復扵二十六日酉時細雨頻霑至二十七日自辰至午漸覺綿密得雨二寸等語去臘立春最早孟春望)
(後已交二月節氣甘雨及時西顧殊深慰悅)潤溽利禾種(上聲)菁葱發麥尖幸
哉西顧慰離畢切斯占
昆明湖泛舟
春水碧澄清春舟欵欵輕吟他天上坐暢我畫中情未
至花如霧聊欣鏡屏(上聲)晶(以水晶為眼鏡年老者用之余至今未用此物)吁哉
言失矣視遠可胥明
景明樓
一縷長隄隔湖水扵隄寬處搆樓斯春和因憶仲淹記
左右由来無不宜
題藻鑑堂
欲一攬湖西堂臨藻鑑題水天上下合風物畫圖齊入
影胥斯照呈情絜我徯顧名思義處祇覺厥難兮
春風啜茗臺
湖西綴景別一區背山面水景最殊山巔之臺迥而敞
春風啜茗因名諸啜茗高閑非我事鑪甌久未偶來試弗
以渴害為心害修已治人廑此意
睇佳榭
山榭水之隈春光東望開遥吟都有趣俯暢總無埃柳
暗花明矣鳶飛魚躍哉迴看最佳處適自箇中来
題治鏡閣
治(平聲)在已而治(去聲)在人鏡扵我亦鏡扵彼相需殷斯相
得彰云二固非一豈是然而本(謂已與我)末(謂人及彼)必有倫可
不慎修思所始兹閣合治鏡為名亶緣四面胥臨水即
境無不可會心七字詠當君鑑矣
水村居口號
水村本是肖江南稻未發秧遲育蠶有暇索綯都弗力
胥資官飬亦何堪(水村原因綴景亦以課耕織然耕者蠶者胥官人食官餉村屋或敝亦官)
(修豈知于茅索綯之自力且並其耕織亦或偷閒弗勤推而至扵凡資官飬者無不如是此為政之所以難)
玉帶橋
為飾垂餘是謂紳白如良玉豈玞珉腰圍試問誰何稱
(去聲)應付其心似水人
自石舫登岸
蘭舟漾歸棹石舫艤平隄陸徑輕輿進山隂別館躋主
賓名本幻坦蕩物斯齊行漏纔辰末遇佳隨便題
六兼齋有會
六兼向所名意取絳州語(昔人以良辰美景賞心樂事為四美賢主嘉賓為二難故)
(王勃有四美具二難并之語六兼名齋盖取此意)兹来有所思扵我似缺許(如賢)
(主嘉賓似弗類也)既乃憶内典根塵皆六數(去聲叶)兼以謂之無
是義頗可取
瞰碧臺
瞰碧名因瞰碧林千林未鎖綠雲深副名景亦来轉眼
試看分隂與寸隂
清明(二月十八日)
花朝三日過景物正清和未覺芳菲賞其如盼望多(臺灣)
(逆民林爽文等不法滋事經提鎮等屢次殱戮而首惡尚未就擒盼信甚切至農田雖臘雪優霑土膏滋潤不)
(至待澤然春雨多多益善連日濃隂閣雨亦深顒冀)片雲厭風散點雨奈晴何遣
悶無他事五言信筆哦
淳化軒對庭梅作
盆梅不一足庭梅北地稀南暄北地寒氣候誰能移然
而有權衡亦在人之為去盆植於庭棚架護略施巧值
臘雪優更逢春早期(去冬雪澤頻霑立春又在臘月中旬是以今歲節近清明御園花即)
(早放與南方花信不甚相遠雖由人工培護實亦天時凑合也)清明即開花較南未大
遲御園隨處有出類乃在斯斯為淳化軒繁英發前墀
朵朵吐芳英纍纍重垂枝雖繁而弗艷是謂仙人姿向
陽棚開門護樹架旁圍匪祗憐芳華其義頗可思棚為
藏用道樹乃顯仁時互妙在合撰闡精摛斐詞
按顯仁藏用之語予扵讀易繋辭上傳略見其義然彼
乃重扵鼓萬物而不與(去聲)之意以天地無心聖人有心
也兹則詠庭梅而及顯仁藏用乃重扵顯藏之意故特
申而明之盖顯之仁即藏之之用顯而無藏一往安窮
藏而無用歸乎寂寞顯諸仁乾之元也藏諸用乾之貞
也一闔一闢生生不息即一梅之顯藏而萬事萬理無
不該致中和而天地位萬物育亦如是而已矣
五福堂對玉蘭花二十韻
五福堂隂玉蘭樹五十年曾未一顧昨歲夏首偶看花
却似故人欣重遇憶昔幼齡花下遊昆弟僕役鮮箇留
老我獨兹對喬木可能恝置無句酬昨歲閏前花如待
(昨歲七月遇閏節氣較遲至西巡回蹕後四月初玉蘭尚正開是以有歸来孟夏花仍發吐萼彈苞如有待之)
(句)今年春仲花時乃碑石軒窗潔治精略經翦拂開花
倍(昨年扵堂中對花成長歌誌懷立卧碑扵庭勒詩其上並飾新軒牖點綴文石今春花發倍勝常年信物)
(薌有待也)花誠知報不我欺撫箋欲吟還廑思菁莪棫樸有
如是樹人人可副予期朅繹五福具深義
皇考築堂額
祖賜地靈物並受資藉洪範之疇花亦備一曰夀實花
之身種時與我同庚真(圓明園經營扵康熙辛卯歲盖與予同年也此玉蘭及清暉閣)
(之松皆彼時所種)即今挐枝高出屋容容白玉盤輪囷二曰富
實花之朵繁英千萬枝頭娜遊蜂舞蝶任採芳由来無可
無不可三曰康寧則信然清暉松植原齊年松經回禄花
依舊(清暉閣前松九株與玉蘭同植數十年矣因癸未五月不戒扵火九松盡燬而玉蘭以地隔遠得以無恙)
(至今獨茂並見去歲長歌)琳枝瓊蕾翻增妍四曰攸好德之則受采後
素以為色設若花中品四科顔閔儔也他弗克五曰考終
命之疇五福既備無他憂咨爾昌昌發英者莫非
祖考所貽庥
山西巡撫勒保河南巡撫畢沅各報得雨詩以誌慰
發摺日同奏到同(山西巡撫勒保河南巡撫畢沅奏報雨澤俱係二月十五日發摺兹扵二)
(十二日亦同時奏到)連觀得雨惬殷衷六州七府優恩被(據勒保奏稱省)
(城扵二月十一十二等日密雨連綿入土深透并據太原平陽潞安汾州大同澤州蒲州等府平定忻州代州)
(觧州降州霍州等直隸州先後稟報同日得雨四五寸及透足不等且本年節氣較早省北地方亦可一律翻)
(犁来時佈種民情歡忭等語)九府四州渥澤蒙(復據畢沅奏稱開封河南歸德南陽汝寧)
(陳州彰德衛輝懷慶各府及許州汝州陕州光州各直隸州属禀報亦同日均霑自二三寸至五六寸不等復)
(扵十一十二兩日多有得雨深透之處現在淑氣暄和麥苗暢發青葱實為慶豐之象其留種早秋地畝並可)
(及時翻犁播植高梁棉花等項覽奏不勝欣慰)秋麥春麰胥暢發黍高稻下益
滋芃何修遇此寧無慰未至登倉戒詡豐
題郭熙秋山行旅圖
四字河陽題郭熙翻將真蹟致然疑(是圖用筆整密布局幽䆳為真蹟無)
(疑但卷瓦署河陽郭熙四字欵筆力&KR1170;弱雖有收藏家印記反無郭熙名印殊不可觧)蕭森樹色
渾秋景来往人情動旅思或為(去聲)名乎抑為利弗稱愚
也定稱癡精藍倚巘無僧侣棒喝都教畫代之
詠古玉蠶紋璧
底須肉好論冬官世代滄桑辨已難一握瓊華斐沕沕
滿身霞影纈團團非蒲非榖蠶紋現如晦如明&KR0008;魄看
古物惜今無用處文房祇作雅珍觀
題文彭刻杜甫秋興第六章
三橋鐵筆法創古足垂今秋興間題手朝班或繫心(用詩)
(中句嘲之)何當頻薈萃(昨歲南巡始扵西湖行宫見文彭所刻印篆法古雅嗣後得文彭所刻印)
(凡十餘種屢經題詠是印刻杜甫秋興第六首)却未費搜尋好惡應知戒怵然
為此吟
淮關監督福海奏報得雨詩以誌事
監督禁其越俎章報陳晴雨却無妨(向例監督扵地方政務不准陳奏慮)
(有掣肘之弊至扵晴雨則農事攸關朕心時為廑念皆令據實奏聞既可以慰懸注並藉以稽核地方大吏遲)
(延虚飾之處此固不嫌其越俎者也)淮安春月幸霑澤(據淮關監督福海奏稱淮安地方交)
(春以来雨暘應候土膏本属潤澤復扵二月初九日子時起至初十日午時止密雨連綿入土深透不但二麥)
(春花倍覺滋長即秋田亦足資佈種實為豐登豫兆等語)去歲灾區藉救傷麥夏收
期聊接窘稻秋登待敢言穰封疆大吏何遲奏驛問仍
教具審詳(淮安既得透雨通省自必均霑而該督撫等尚未據奏到轉深盼望因即馳諭詢問李世)
(傑等或該督撫等尚待各属報齊方行彙奏然朕心廑切民依不能不冀其早為陳奏以慰殷懷)
啟蹕謁
東陵之作
三年闕瞻謁漢典式循行飲酪過寒食(清明應拜掃杏酪為寒食節物)
含飴繫遠情東轅遵熟路綠野閱春耕嚴禁紛馳躪青
青麥壠萌
麥色
麥色綠芊芊客冬雪致然雲濃幸雨堕風妒惜晴偏(廿六)
(日徽雨随作風而霽)潤地剛成寸入宵徒望緜曉程聊縦目新翠
蔚春煙
重脩隆福寺落成紀事六韻
昌瑞南屏展
鼎湖北阜依謁
陵必預宿舊寺用重輝是日落成值千秋法象徽普門
修白業偏袒聚黃衣中外鴻基固(寺為峯昌瑞山前屏由善口諸蒙古往)
(来者無不恭詣梵唄山陵贍拜因蒙古敬佛葺新此寺安處喇嘛俾習是即闡黃教綏遠人為永奠丕基)
(之意詳見所著隆福寺碑記中)雨暘時若祈
盛京稱實勝(久盛京外蒙福陵敬延昭陵前有實勝寺為中古展禧之所癸卯秋恭)
(謁例盛京瞻禮之餘敬繹而新先志迴蹕後命内府仿其就此地舊有之寺拓之亦繼䋲祖武之)
(意耳)有舉奉無違
題翠雲山房
山房咫尺梵宫隣預宿恒扵此憩身不涉蕉而駭鹿夢
種成松亦老龍鱗了知来去曾餘幾默對光隂底是真
笑謂翠雲應好在幻中實暫許常新
恭謁
孝陵
三年閱霜露鞠&KR1743;拜瞻重
卜世千秋永(至此孝陵乃我吉地世祖行圍自卜用兆萬年)朝
天萬國宗曾孫欽繼述切已勵寅恭禮有不可易名言
憶蔡邕(謝承後漢書靈帝建寧五年上原陵蔡邕為司徒掾從行見其儀愾然曰朝廷有上陵之禮始)
(謂可損今見其儀察其本意乃知孝明至孝惻隱不可易見胡廣曰國家禮有頻而不省者昔不知先帝用心)
(周密之至扵此也廣曰然子當載之以示學者邕退而記焉)
恭謁
景陵
神御年年覲
鼎湖益切哀壬寅週甲閱丁未仲春来(自康熙壬寅至乾隆壬寅巳歷)
(週甲今丁未春又過壬寅四歲矣)日月誠速矣顯承何有哉永懷
深顧篤願守赤心孩
孝賢皇后陵酹酒
拜瞻禮既畢勝水峪臨前(峪皇在)(陵卜此勝水諸陵之右)追念吟
窈窕不孤諡孝賢春秋復三歲參昴共千年(内皇后陵並有慧)
(賢皇貴妃等為配)可識元孫獲思之益悵然
桃花寺行宫作
行館梵宫傍謁
陵歸憩常藉因澄念慮聊以託清凉雖曰桃花謝奚妨
松色蒼明當駐静寄(静寄山莊盤山別墅名)佳已送山光
御製詩五集卷二十九
