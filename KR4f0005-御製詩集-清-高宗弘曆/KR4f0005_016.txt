御製詩初集卷十六
古今體一百一首(癸亥五)
七月初八日因往盛京叩謁
祖陵恭奉
皇太后始發圓明園作
虞采綏旌次第排金風凑爽滿天佳王途于邁高秋淨
帳殿承
歡愛日諧望裏關東多王氣行經塞北暢清懷緜緜寶
穡秋成近觸撥吾悰詎有涯
清河道中
秋原静且嘉秋路足烟花林重猶遮騎途乾不礙車山
容看已近塞景未應賖騶從兹伊始行行攬物華
石槽行宫叠舊韻
雨霽園林景色妍羣芳繞砌足幽娟翠含螺黛山迎戶
影覆曾青樹隠天露到新秋纔欲白月幾望夕又將圓
前年今歲原無隔詩句推敲未忍眠
郊行
蕎尚青青黍欲黃金風時送粥饘香翠華摇曳繊塵淨
歡切郊行十里強
野老扶兒望六飛停鞭問處話依依金吾莫謾頻呼蹕
一向籌伊凍與饑
滑笏溪流曲抱村遊絲白日静秋原村翁不識鑾輿過
跣足科頭倚蓽門
黃花路
三年兩過黃花路勝槩詩情越覺便幾處人家依近郭
一天烟景鬪前川無塵雅稱遲征馬有響方知咽晚蝉
試問武陵溪在否只疑宛在白雲邊
野雀
野雀噪庭樹不為無人止雜英豓蘚階似為客添喜聲色
本如是非彼亦非此婆湏正鬧時天龍惟一指
懷柔縣懷古
此日經行處前朝守禦艱金湯非險阻天地此關山永
念惟承噐常時自汗顔懷柔無近遠詎止甸畿閒
懷柔縣行宫對月
當秋玉輪皎况將臨望夕高空無纖雲銀河寫修白而
我因上
陵王路于此役行宫隣古縣晚景歸吟摭轅門息葆吹
蘭錡倚畫戟愛此清宵佳對彼涼蟾碧蒼松韻金籟徘
徊泛瑶席秋英何盈盈啼螿紛唧唧泬寥良足欣襟懷
增暢適誰復尋前題俯仰論今昔
望長城作
金墉迤邐倚山尖想像當時守備嚴但擬天驕袪冒頓
那知民怨萃蒙恬千秋形勝囙循覽萬古興亡取次覘
自是天心無定向從来違順卜黧黔
躬詣盛京雖命省騶從而經過州縣豈盡免力役
之勞因詔免今年田租以示如傷之意
省耕省歛古所聞哲后禮不廢時廵矧兹上
陵實舊制有其舉之敢弗因盛京佳氣東來紫騑騑六御今
伊始山圍冀野遍桑麻峰標木葉經迤邐今年北鄙若雨暘
沿途攬轡禾黍香雖云比戶足衣食怨咨民瘼刻豈忘
千乘萬騎邁㝢縣錢鎛將庤民情忭豈無力役勞閭閻
中心徘徨不能宴朝廷德詔應時下蠲租逮彼千村社
匪欲小補悅斯民
皇祖當年煦嫗者
臨白河
密雲古䧺郡山川何壮哉白河襟其右圓流多洑洄野
花夾岸紅中泓鏡影開是時秋漲過波聲猶喧豗豈能
駕虹橋臨渡且徘徊因知投鞭言侈志禍之媒駢舟作
輿梁横陳榆柳材力作爾毋亟匪為遊觀來
密雲行宫晚坐
風玉露静秋天别舘初開翰墨筵亦有蛩聲啼砌下
那無月色到窗前山圍大野寥蕭夕宇轉新晴淡沲烟
何必御園雲水榭忘懷是處俗塵蠲
爽
遙山捲朝嵐素景澄空宇微涼拂征鞍信是宜秋旅螻
蟈呌敗籬白露下寒椘欣看築圃場厭聽敲砧杵繊雲
縷遠天湏臾迷處所
九松山
信轡度廻峯引領瞻巖戶九松夲名山精藍亦已古鐘
聲響隔雲塔影直當午其山無凡木蒼松以千數龍鱗
未許摩虬盖差堪覩不辨舊與新遑論賓兮主云胡以
九稱想似秦時五
遥亭行宫叠舊韻
遊絲爽籟鬪秋陽戶列嶤峯翠杳茫歴歴出籬垂果臝
喓喓繞砌足常羊月臨素節連天淨詩寄高岑引興長
今昔儘伊如是住筌蹄咲我未曾忘
露
應節如垂玉晞陽欲起烟潤餘霏晚卉涼始到前川莎
阪愁蛩語蘭臯遲客鞭名言思祭義觸景倍悽然
閱古北口將士較武
九天備正竒萬隊揔熊羆守德勝守險忘安不忘危憑
軒觀鶴躍亘野布魚麗更念邊烽靖因思
祖澤垂
攬勝軒小憩
偶来精室憩征鞍窗啟嵐光送曉寒谷裏蜺旌烟裏度
座中羽騎畫中看盤盤古柏陰猶翠的的秋英露未乾
不向空王陳罪福闍黎空自羡人檀
曉行
啟明昇東方山色湏臾辨露氣侵衣濕沙埒印蹄愞臨
風過柳蹊衝烟歴雲棧蛩聲向暖稀峰態随人轉逆旅
物皆然途景差堪遣
出口
山自穹窿水自潺扼吭朔塞此雄關當年萬里朱殷地
廵狩三秋數往還
關外山田
關外山田盡作梯漠南風景似江西水流野㵎全無彴
谷轉荒村别有蹊樂事食瓜兼剥棗生涯炊黍更蒸藜
百年赤子經休養物土耕桑六合齊
半載宵衣課雨暘停鞭一覽樂無央却欣民色渾非菜
即看雲容欲作黃玉塞甫田遅錢鎛羽林飛騎漫驣驤
昨年惕厲今猶憶且喜秋臨淮海揚(直隸頻歲有收雖今夏河間天津被)
(旱然秋成之處多是尚易辦所慮惟淮揚灾饉之餘元氣未復聞今歲頗可望有收故云)
較射
不數烏號勁休論夏服竒主賓遵揖讓進退足威儀信
可因觀德須知不主皮戎衣天下定况是我朝基
曉景
山隐金烏越峭寒谷廻曉景已三竿如茵似毯莎猶綠
欲墜還留露未殘人指青帘沽濁酒馬臨白沚飲清瀾
楓岑槲阪遲詩約塞上重吟一片丹
常山峪行宫叠舊韻
景愛三秋始
恩思廿載前
音容魂夢裏歲月鹿蕉邊小憩松篁閣還陳翰墨筵誠
知仙是幻堪以日為年列岫迎窗翠閒花繞砌妍繼䋲
吾未逮矢此一心肩
常山峪行宫八景
綠樾徑
灌木盤山腰濃隂日蓊翳豁開壺中天迥異人間世
虚白軒
虚室能生白一氣常函三閒情空外寄妙道個中參
青雲梯
青雲信有梯丹崖暫延佇鹿豕出翠微逢迎務光侣
楓香阪
清吟步脩阪衣袂泛秋凉金風颯然過微聞山楓香
蔚藻堂
花木暢生意大地蔚菁藻忘言入静觀忻然惬懷抱
如是室
如是如是室坐對清秋山遊山室中人不費往與還
翠風埭
野木不知名雨後增新翠誰云塞北山却有江南致
陵霞亭
危亭搆峯頂面面青㟏岈踏石片雲飛去作天邊霞
野老
野老抱兒立不知避星驂道㫄思獻曝韭薤堆滿籃此
翁非任棠却似悟龐參
喀喇河屯行宫即景
樓觀圖雲倚翠微苔封芝逕接巖扉入簾水態漾珠網
映座山容罨鎖闈天上仙鸞真可駕人間别苑那堪妃
伯駒畫裏憶曾見圓嶠方壺是也非
小金山
俯仰烟霞儘可招試求高處只三霄客来正值新秋景
白日涼颸天泬寥
嶔﨑嶻嶪許誰攀想像羅天咫尺間不必揚帆過揚子
小金山勝大金山
灤陽别墅
臨水背山地青紗白板齋徑蹊將俗遠几席與清皆峰
色翠當戶松隂綠到階若非章奏至自許傲無懷
一自前秋别經年未到山愛伊仍荔徑引我闢雲關落
葉驚禽起徂雲帶日還詩人易看待最喜是蕭閒
稍坐松下石松聲涼謖謖露濡今秋花峰挂千年瀑天
地自空闊山川多静淑靈均會此趣所居無湏卜
本是廟堂人宵衣未觧憂却饒山水趣佳景輙為留琴
書静白晝臺舘張高秋長揖謝安羨煙霞不可儔
嶕嶢矗黛螺淨沐雨初過堤色留新漲溪聲送逝波窗
虚延月桂地僻足烟蘿吟興前秋似前秋人若何
避暑山莊為
皇祖臨幸最愛之地亦孫臣受
恩特深處也八年秋謁
陵便道駐蹕數日曷勝今昔之感詩以誌弗忘云
軒墀敞御園草樹静高原遊豫思
仁祖庥和逮孝孫
橋山將酹爵玉館此停轅罨畫山容在修蛇電影奔禽
言欣客至蛩語訴秋繁階篆苔紋暗碑詩釵脚存
聖蹤猶可想衷曲向誰論倍切乾乾志虞孤覆載恩
中元日作
谷口涼来夕靄横廣寒宫殿即瑶亰幻春火樹千枝燦
貼水金蓮萬朵榮秋到中元纔約略月臨朔地倍光明
當時此日無来去的的河燈是證盟
觀荷
我從御園来荷花半凋殘此地乃關外荷花正新鮮離
宫憩征轡鏡浦廻遊船鵁鶄時出沒遠峯入清瀾香籟
拂我㫄霞錦輝我前俯朵如欲訴傾珠學涕汍仰華似
開靨對客呈笑顔朔塞多嚴風花事應早闌是荷婀娜
姿詎能全其天或云惜芳菲留與詩人觀或云開較遲
夏仲方田田晚榮亦晚枮至理然乎然
萬壑松風舊日
賜居也因題其壁
書室依巖俯綠汀重開窗網午隂亭廿年無限舂音夢
只有虬枝未改青
雲歸遠岫碧虚高觸目成吟便搦毫踐履未能融氣習
當年慚愧此焚膏
草長書帶綠侵階依舊巒光入戶佳擬向山靈話離况
挈壺偏報午時牌
質魯無能嘆末由徒驚歲月逝波流
於昭在上恩如海比並乾坤萬古留
山居
山居幽致許誰同變態煙雲曉暮中橡子墜林疑驟雨
石泉赴澗似廻風野花帶露全凝白峰桕欺霜未作紅
只有蒼松無改度晚來依舊月朦朧
鹿柴朝開野鹿來相將孤鶴立莓苔雲驅曉霧惟空宇
露下秋臯絶點埃石劍攢青猶屴崱水衣縈碧任潺洄
擬將底事消清暇雪色吟箋取次裁
巖腰軒閣俯高秋徨倚如登百尺樓野馬出山斜照沒
玉蟾上樹晚涼浮目窮碧落心胷闊袖引金颸今古收
只許詞臣伴清切酣吟每每逓詩郵
觀瀑
天籟豈徒風地籟無過此松篁不敢鳴琴筑那堪比清
聽既云暢塵心一以洗却似南華仙萬物歸秋水
瀑泉相問答各唱于喁聲跳珠出浦圓垂虹掛川晴飛
鳴集鸂鶒躍戲潛鼯鼪佳景擬圖畫圖畫豈天成
誰將洗頭盆從空輕拄倒懸崖界翠屏赴壑梳文藻囙
心悟色形入耳蠲煩惱對此娱清暇静理恣探討
危亭駕波上波影漾文檐颯沓誠可聽澄澈亦足忺濺
衣借微風飲鹿當夜蟾分明洞天路只隔水晶簾
獅子園二首
軒榭起清秋溪池尚碧流虚無餘想像清暇此淹留梧
蔭惟添密蛩音更助愁趨
庭空有憶視
膳竟無由
壁有曾題字齋無向讀書苔青增砌古山静覺窗虚幻
景歸蕉葉流隂駭日車獅峯誠善吼不動只如如
熱河示扈蹕諸臣
秉燭批黃漏點移豈因遊豫廢疇咨當年鵷侣今猶在
應憶
仁皇避暑時
野渡
殘月斜風曉青山白水鄕渡溪廻望處烟靄正迷茫
對月
虚庭人静晚涼多弄影銀蟾拂女蘿一種離宮秋夜月
當時曾照繞梁歌
嶺峻還疑月出遲倚楹吟望恰移時却同昨歲新秋景
露滿金盤花滿枝
至博羅河屯蒙古四十八旗諸王公等来迎
時廵經葆塞肆覲集遊藩(莊子願遊其藩此言遊牧之藩也)願入千牛
衞欣看萬馬屯充庭誠納悃錫宴許歡言念此
詒謀遠長懷
列祖恩
鷹
白露為霜秋氣冷蒼鷹祭鳥雙眸炯錦韝玉絡忽在臂
廻思故處失林嶺飢飽由人不由已目窮碧落常懷騁
鷹師養鷹識鷹性惟以飲食司其柄不使過飽力有餘
籋雲一去無廻影過飢復難任擊搏追逐雉兔弗鵝猛
發縱指使固如是為叢驅爵尤堪省
荒村
荒村臨野水環背多青山籬落何蕭疎秋花帶露殷蝸
舍晝逾静鹿柴夜不關禾黍彌平疇蒹葭颭曲灣木石
與居處黃白相往還借問是何境桃源非人間
曉行即景
篤速青驄趁曉行雲途烟驛洒然清疎星漸歛秋河影
殘月遙連曙色明野渡水寒無馬飲荒村人静有雞鳴
朝嵐盡捲千峯紫極目郊原暢遠情
瀼瀼白露湛青莎目照如煙泛遠波古寺不聞清磬響
柴扉半掩野人歌菁葱眉色迎青嶂替戾鈴聲過紫駝
何必伊涼尋舊譜磧程塞景入吟多
釣魚
一川金紫明斜照清溪翠壁天然妙竿絲偶弄非夢羆
瀺灂遊鱗俯可眺今来古往釣魚人不知却被魚兒釣
伊遜河
伊遜河水當秋澄伊遜河畔秋風清我来策馬渡寒汏
但見蒼烟羃䍥連沙汀蒹葭采采花欲白中流浴浪無
鵁鶄牛輜駝馱入畫意山容樹態皆詩情逝者如斯憶
前歲惟餘長波㶁㶁無停聲
掛缾叠前韻
蘅臯掇菁藻氊室伴清嘉却喜多風韻偏宜對月華紛
披紅豔夥掩映綠叢斜還似文軒側微吟倚碧紗
雨
塞山旋雨復旋晴作陣靈風馬上迎忽過千絲廻望處
螺峯新沐一川明
蓊渤重雲生足底下山剛值雨漫空莫之敢指惟凝望
兩岫高高駕彩虹
誰把珠簾馬上垂謂宜畫也復宜詩捲雲片刻西風疾
青嶂重開霽後竒
雨衣宜瓦仍妨漏争似氊廬雨不妨忽憶郊畿秋麦候
掉頭南望興徜徉
不借豐隆並雨師山靈自為洗山姿(塞上大山多著靈異凡較獵後必有)
(微雨俗云洗山亦竒事也)也愁䟦涉非容易幸是多人止頓時
暮
下舂隠桑榆槍竿横夕靄轅門鳴鼓角周廬列旌旆獵
火燎平原人馬聲喧會時廵伊古重武備我朝最上
陵展積忱便途經塞外皇皇
祖宗業金甌鞏且泰来王無近遠奕世斯永賴治安吾
多慚繼序遑敢懈
閱章奏
勅幾豈為豫遊荒驛路馳來閣部章額幸公田歌樂歲
志期國士用賓王不教遊議淆心鏡喜是嘉謀納耳黃
業業兢兢承重噐
五朝仁治正光昌
獵
雲斂高空淨素秋較蒐倩浰驟驊騮山翁山媪將毋訟
天餉天公已富酬五校龍旌疑霧曳三驅羽騎訝星流
清風吉甫羣陪輦吉日應同雅在周
呦鹿聲高露漸濃護霜雲傍紫芙蓉鴻侗輕騎看羅列
駢衍徽車亦沇溶壮士同能扡蒼豨名王争羨扈青龍
匪誇多獸因農隙謾擬長楊弄筆鋒
楓
乍見新紅三五枝停鞭還為立移時吟丹自我償詩債
(近作有楓林檞阪遲詩約塞上重吟一片丹之句)突綠看伊入畫姿松栢有心
原共秀李桃無色敢争竒千秋知己應誰是只有司勲
杜牧之
匪同烏鵲歎無枝一例寒林却耐時絶勝衰楊翻葉態
還如老菊傲霜姿嫣紅不數江花好赬紫惟應塞樹竒
自是山靈儀衛肅樵蘇誰得斧斯之
塞上行
昔年今日此龍沙中外情聯久一家幾處荒荆餘敗壘
千秋興廢繋懷賒
露浥煙蕪欲作霜午衣猶熱曉衣涼皇州此際殘蝉咽
已見南飛雁一行
馬足駞&KR0008;踏馬鞍廻看天外矗槍竿山靈有問如何答
前歲詩盟未敢寒
丹楓翠栢妙山容野墅溪村也間逢最是牧羊估馬客
於今都識重良農
葆吹聲聲傍晚摐氊廬倚咏剪銀釭春風已度榆關外
謾唱涼州水調腔
射熊
寥蕭玉宇拂秋風掌樣霜鋒好射熊却笑漢皇猶赤帝
空輸女子是英雄
山村
幾家負郭静無塵短屋疎籬野趣真門枕清溪聆㶁濊
窗含翠嶂看嶙峋東流鎮日来西㵎南舍常時候北鄰
最是烟霞足供養住山不是住山人
霧
塞山寒作霧明晦半峰分沾袂渾疑雨飛空似布雲隔
溪尋略彴近樹辨榆枌能遲嚴霜信農家想樂聞
路旁
路旁兩苾芻頭頂金經跪衮衮紅塵中嘵嘵殊未已迹
同獻賦來意為施檀起我聞佛無欲安事莊嚴美其徒
云苦行其師應不喜勞勞天下人名利網中死逃此乃
出家胡為復入此
詠楓再叠前韻
朔地依然越鳥枝恍如霜落洞庭時滑稽重憶吴江句
衰謝誰知漢苑姿百歲為人應是幻千年成虎已標竒
丹青天巧能渲染不藉名工顧愷之
最喜重吟絳雪枝酣紅猶讓昔年時詎因改綠訾無節
却為施朱發妙姿平抹如看霞外影常酡似飲米中竒
千林秋色知多少欲向山靈一問之
静坐讀朱子詩因效其體
龍沙萬聲息虎帳一燈閒理窟微能著心芽邪自閑清
風來嶺表明月出林間妙道當前在憧憧空往還
賜蒙古諸王公等宴
穹窿幔屋塞烟浮賓客從容禮法脩魚麗徵詩欣既醉
兕觥開宴詠其觩却教此日懷維翰不比當年畏脫甌
告我後人勤纘續
祖宗德澤敢㤀不
樂奏名王起進觴晶陽高映赭帷黃酪酥為酒當秋得
牛馬輸芹以谷量三爵尚賢奚側弁四侯觀德鄙穿楊
列朝政教周寰海况是宗姻受澤長
行漏
行漏鳴丁丁晦明毫不爽循環十二時豈識有今曩而
人於其間却分去來想有智不如無對之增慨慷
閱馬
肥壤挾川阿名駒恣寝訛魯詩空賦駉唐牧漫誇多比
色猶鋪錦分馳似捲波太平無戰伐憑眺意如何
榆
自昔稱榆塞經過乃識榆入林雖有徑望樹似無隅絶
壑蟠深翠平沙卧老株鷽鳩時決起跳兔善騤瞿一帶
排天仗千頭媿木奴縦輸春色好均被露華濡便是遊
星漢焉知在朔區關荆如到此健筆早應圖
說夢
昔有二人相契厚一人夢無一夢有夢有者謂夢無云
汝亦曾能夢有否夢無笑答夢有言曾夢汝有歸腐朽
二人各執有無說欲覓太人為分剖陶潛倚籬方陶然
菊花開矣且飲酒
御製詩初集卷十六
