御製詩四集卷八十二
古今體一百十五首(辛丑六)
西直門外
又迨
北郊舉大禋還宫遷坐致齋寅昨宵雲散餘微縷念在
念消淨碧旻
二麥豐收實異常半猶蔚隴半棲場耞粗礱細需時日
此際殷祈曰若暘
粱高禾矮總芃芃曉露濃濡漾細風一種農&KR1444;憑覽處
懼遥欣近寸心中
齋居即事
雨後節遲暑尚慳(今年逢閏五月晦日始夏至)涼生秘殿遠塵闤對
時已惕陰將長(上聲)撫序應知歲漸孱心尚清明敢辭老
政關治忽戒偷閒齋居永晝間原有詩本黃綾手自刪
周代半玉尺口號
周尺欠猶一寸強考難缺折始何方(此尺長正今五寸較周制尚欠寸許)
(其兩端必有一缺折處即工人改製完好亦不知幾多年矣)昔那全竟今那半此所
短輸彼所長
詠宋端石倣唐石渠硯
石渠唐硯貯西清趙宋端溪此倣成雖曰文房聚所好
欲因題句輒慚生
夏至日
北郊禮成述事
節應陰陽會
恩叨晴雨時二麰幸稱穫多稼祝如茨奉
祝久彌肅蒙
庥深益寅躬承卌六載惟以籲
鴻慈
北郊禮成迴蹕御園即目成詠
禮成更服例齋宫歲久槐隂滿院籠禮寺石欄欲修飾
笑而弗許好(去聲)難同(太常寺奏請修整齋宫並石欄皆欲刷鑿見新以石欄經雨漬苔痕)
(頗存古意不許兹視之實佳也)
輕輿清曉歴郊衢芃綠黍禾灔露珠此象十年艱一遇
秋收時遠益殷吾
麥半登場半未收宜暘顒冀穫豐稠絮雲空宇時聚散
難措寸心慰與愁
覺生(寺名)路便每傳餐十里烟郊破爽寒洪雅園過暢春
近(洪雅困即米萬鐘勺園今為鄭親王邸第)追思不忍舉頭看(向每自成迴北郊禮)
(蹕必先恭詣復暢春園問感今追憶不可得惟增悽)(安)
題錢維城山水冊
作徑既詰屈卜居喜幽雅脩業祗静緣時事了無惹東
方笑吏隠徘徊託金馬
右疏忩静業
山泉瀉為溪溪抱村成趣山靄與溪烟昕夕常相遇漫
問是誰家冥茫不知處
右溪村烟靄
巖雲暗茅屋展卷四啟窗古道有會心俗慮一以降滴
露任筠林清聽互摐摐
右竹忩聽雨
流泉落平湖晴光漾溔渺豈必非江海于焉親魚烏不
擬張志和船上漁童少
右晴湖倚棹
飛鴉往或來日暮歸林木草實與粟粒隨逐飽自足比
之牛羊下賸覺無拘束
右春樹歸鴉
蜀峽多怪石其險當劍門出險乃張帆榜人眉乃軒迴
睇蠶叢溪猶覺畏心存
右蜀峽張帆
磵以幽而閴柯因喬益竒樵人所弗到竟逭斧之斯流
泉定名菊延齡無不宜
右幽磵喬柯
伐木聞鳥鳴求友繹詩旨相擕素心人共入深山裏以
是錦衣歸鄙哉彼翁子
右層巖樵侣
振鷺擘巖落就平流激湱太古聲色摐那復計尋尺山
亭待誰觀却了無人跡
右雲嶂飛泉
昭邱結梵宇崇林相暎帶如聞鐘魚聲泠泠答清籟是
誰墨名人蟬蛻塵囂外
右松壑香臺
秋水澄清潭秋林疎曠宇泛泛坐闔閭而非事網罟漁
隠斯已多何須僂指數
右秋潭清泛
玉戲夫何如改觀神自超無圃不為懸有林皆作瑶畫
圖猶絶勝弗慮見晛消
右懸圃瑶林
詠定窑蓮葉椀
趙宋傳來白定名爾時却以有芒輕即今火色全消盡
一朵玉蓮水面擎
閏夏遊玉泉山即事得句
西廵迴蹕此曾過偶至又經兩月多率以萬幾少閒暇
敢圖一豫暢吟哦風生滿樾敲清籟雨足諸峯滴翠螺
結習由來難盡滌起予佳景况駢羅
創得齋
創得名雖久斯來即創來壁題八年閱齋景一時陪槐
古葉相接荷遲花未開溪亭披曉爽奏牘細批裁(是日於此)
(傳膳辦事)
擷翠樓
林姿樹態四隣稠色相空機七字收却是偶茲擷翠耳
曰恒還祗屬斯樓
題麗矚軒
曉爽頗不炎可以陟高嶺數息遂隮巔有軒據層迥因
迥弗恒到偶到興亦永壁間多舊題歲久一瞬等山容
與水態方方供會領麗矚詎在兹乃在綠千頃麥收將
迨全禾黍如油挺此景實罕遇何修勵自省
罨畫窗作歌
山房有窗向東開率與名之曰罨畫畫中四時景不同
而最宜者鱗塍界鱗塍憂樂亦弗齊樂惟時若憂則水
旱縈深思今年幸值麥收好日烜兼被渥雨滋憑窗騁
目如錯繡黃者麥場綠者黍禾茂絶勝林木及巖花開
我殷懷吟興湊昆明近俯澄泓水其源玉泉原在此乳
竇混混不舍間百頃湖光致渺瀰本因節宣濟農功何
來榭敞與樓重知我罪我艱置答惟增慚愧心田中
静怡書屋口號
翼然書屋山腰據小憩筍輿肩者勞片刻去來静安在
輸他虛白此恒陶
憩倚晴樓有會
從來有登必有降自策而登因降西數武之間具至理
因悟萬事視此齊在原陟降消片刻登難降易更可思
曰堂曰樓各綴景倚晴樓額檐端題雨足宜晴利曬麥
分明愜我願所希一遊詎祗賞山水關情稼穡恒殷兮
㴠漪齋
溪齋臨水裔漪練一窗㴠簷閃光不定簟翻影若含虛
無艱擬議流動稱(去聲)吟探合相參離即前三與後三
掛瀑簷
横玩漪瀾豎網水謂是網勝彼漪矣流動之間宣八音
東陽水樂應在此然而其喧總含寂豈類敲宫與戞徵
静中之動横有焉動中之静豎斯美惜哉世上鮮師曠
有則當與談元旨
棲霞室
溪齋遂泛舟挹清更乘便向南轉而東石壁沿峭蒨壁
上棲巖室日照如霞絢樸斵非綵畫林卉丹青變去歲
攝山況弹指面前見
泛舟至影湖樓
一水原通界水門内高外下蓄泉源略提牐版舟隨放
勢擬建瓴意自存
船行下水迅如飛敏捷裴家是也非綴景湖心樓自有
足供騁目異崔巍
未至湖樓許久時既來小坐亦云宜舊題一冄巡檐讀
新詠何嘗不似斯
湖裏看樓影在水樓中尋影祗空湖誰他誰我誰賓主
一切虛名視此夫
過界湖樓有會
静明園内乃玉泉高於影湖樓湖水界湖築隄亦有樓
樓下玉河更低矣非是層層為節蓄一瀉無餘不掉尾
内湖之岸艤蘭舫過樓外河舟已俟仰看湖舫似畫中
略轉移間存至理為學為文胡不然處世惜福胥例此
玉河泛舟至石舫登岸即事四絶句
玉河三里不為長盪槳鱗塍閱兩傍雨足今年插秧早
幸看芃綠尺餘強
東漾昆明界接西閘軍牽纜力胥齊(奉宸苑閘軍供牽䌫之用給以月糧)
(亦飬人之一端也)湖中治鏡閣經過思義循名自澟兮
北地飬蠶後南國繅盆今始報絲收機房軋軋聲鳴處
數典何妨效女牛(漢昆明池作二石人東西相對象牽牛織女故杜甫詩云織女機絲虛夜)
(月今湖西織染局則實有蠶織之事而湖岸東用勝水之義鑄有銅牛名同實異正不妨效之云)
泛來石舫艤石岸名曰登舟實下舟徑指山隂(萬夀山也)有
餘暇索教佳處試吟搜
清可軒
石壁倚為齋山陰此最佳屋中開畫障几上佈詩牌通
氣迎眸潤却炎無汗揩忘言宜習静何事惹吟懷
香嵒室
我昔遊金陵悅彼山隂景倚壁復臨江厥有招提境(金陵)
(觀音山永濟寺懸閣臨江飛廊緣璧因於萬夀山倣作有依嵒得古洞倚壁搆飛廊之句)歸來寫其
狀喜此亦横嶺雖非俯綠波搆築頗相等宛轉步迴廊
牝洞棲嵓迥大士坐如如異同一以屏何當恒於兹清
供澄心領忽思此言失無逸亦宜省
題惠山園八景疊丙申韻
惠山園久未來吟契闊流隂八載深長晝且當幾略暇
遂因路便一相尋
右載時堂
名蹟苕華早命摹珍同淳化砌廊俱雖云思古兼公世
玩物名言弗礙乎
右墨妙軒
已長(上聲)禾苖麥收候但期晴耳弗期雲賡題原是夏之
仲一例殷殷望歲勤(現在雨勢霑足秋禾滋長而麥熟正在登埸惟資曬晾日望晴霽檢)
(丙申題詩有時正宜晴資曬麥英英此際漫殷勤之句與彼時情景正同)
右就雲樓
澹惟澄澈碧沄溶色相都非豔與濃綈几設如命子墨
應從此處覓文蹤
右澹碧齋
東坡水樂不凡流憶彼錢塘通守秋偶此效之還自笑
豈非擡却兩重頭
右水樂亭
橋上偶然一俯披鯈魚出水樂由伊惠莊自是出塵者
何事辨知與不知
右知魚橋
四字為文指南訣曰惟雅正與清真設如絜矩别裁者
我亦俞乎效此人
右尋詩徑
洞似真人塞其内光如夫子入于機曰涵猶覺有能所
合喚神明領至微
右涵光洞
滯雨
我遊玉泉倚晴樓方欣宜晴曬麥好迴舟已覺山雲生
心希雲散曦光皛其夜遂有細雨零(初四日)淅淅瀝瀝直
到曉曉來更覺特霶霈(初五日)幸而傍午雲散巧次日之
晩復作隂宵雖微霏晨復浩(初七日)已午稍歇仍棼絲至
晩其勢殊未了問之京兆礙麥否却稱九分已收早所
餘十分纔一耳無礙餅餌登秋寶究為美中之不足惜恐
發青惄如𢷬況當避暑迨發軔亦廑僕役勞行潦因思
今春及首夏從未望雨憂心攪斯之望晴愁固當世間
雙美誰常保
題和闐玉石子仕女圖
其人如玉坐匡床琢用和闐石子良鬒髮天然辭黛染
(玉人就土浸黑處為閑掃粧亦絶技也)罷拈新詠自徜徉
詠宋澄泥虎符硯
虎符本以調軍馬肖形澄泥出精冶歲逾數百泥似銅
戞作銅聲青綠赭墨銹斑斕餘古香磨而不磷佐儒雅
試問持贈宜何人倚馬能書露布者
題朱三松竹刻射鴻筆筒
性疏喜酒雕不苟世業由來臻極工下馬彎弧底為者
喻疑薄彼目飛鴻
晩晴
薈蔚勢猶隮晩晴實幸兮東南懸蝃蝀西北捲雲霓可
冀麥登廪兼欣途免泥明朝啓清蹕慶慰首頻稽
幸避暑山莊啓蹕之作
通宵雲淨曉晴豪避暑行旌例向遭衣用祫紗破晨爽
帽垂氂毳却炎饕東門依舊千官送廣甸懷新多稼叨
䄂嚲玉鞭控珠勒(珠勒雖為鞍轡用語然國語及蒙古語皆為小步馬之稱即俗所謂走馬)
(也)敢為圖逸謝年高
過清河
麥收欲畢黍苖芃濃露瀼瀼颺曉風此景從來欣閱者
蘭衢教慢跋青驄
祗覺爽涼弗欝蒸幸茲攬轡得相應駛流竹箭橋下水
知是前朝雨後增
幼挈老扶出里隣道傍鞠&KR0957;意相親看茲武接肩摩者
總是籌他衣食民
石槽行宫晩景
午熱已駐旌斯乃常年事今歲午弗熱爽涼逹晩遂槐
樹況長(上聲)成接葉隂滿地而我乘清暇宣見地方吏都
稱麥收定禾黍芃苖膩斯實非躗言沿途覽次第然而
秋熟遥敢懈祈年志
彈汗行
路經彈汗州(懷柔縣貞觀二十二年建彈汗州)因作彈汗行自昔蒙古
長原有汗之稱長城以北東西亘各據部落雄相争文
皇欲彈壓若軰邊州因以此額泐巖城而何四夷君長
上尊號既笑郤之後乃賜書四夷遂用可汗名(唐太宗貞觀中)
(西北君長請上尊號為天可汗却之然其後賜書四夷及屬國上書遂稱天可汗云)彈汗行慢言
唐事試言我皇清四十九旗為舊屬久去汗號惟以王
公帶礪百世榮(科爾沁等旗舊亦有稱汗者自汗號太祖太宗時内附即請去其受)
(王貝勒公等封矣)四喀爾喀實後附仍其汗號乃我
皇祖沛恩宏(喀爾喀扵康熙年間為噶爾丹所逼棄其部落挈人戶求内附皇祖許其來歸)
(故車臣汗鳥默赫扎薩克圖汗額爾克阿海巴朗尋皆仍存其舊號與四十九旗同偹藩服)朕雖不
德定凖部亦存其汗號都爾伯特至今世禄其孫曾(乾隆)
(二十年平定凖噶爾部封都爾伯特與綽羅斯輝特和碩特四族台吉為四汗並分建王貝勒貝子公遊牧如)
(四十九旗喀爾喀之例嗣綽羅斯輝特和碩特部落尋以叛逆自取滅亡惟都爾伯特始終恪守臣節其子孫)
(世受封爵部落耕牧安生云)其餘自作孽覆祀非我黷武逞嘉兵(綽羅)
(斯汗自噶爾蔵多爾濟被戮後其族屬殄滅無幾輝特汗巴雅爾亦以叛逆誅和碩特汗沙克都爾曼濟心懷)
(擕貳殱之扵巴里坤皆因反覆煽亂自底滅亡非欲嘉兵黷武也其原委詳見西師詩至土爾扈特汗亦凖噶)
(爾四衛拉特之一初竄歸俄羅斯傳數世至渥巴錫挈全部戶口十萬餘米歸因命仍其汗號分地安居贍給)
(耕牧一遵賚詳皇祖收撫喀爾喀之例優加恤見歸順優恤二記)最後土爾扈特自
歸順仍其汗號無庸更彈汗行何須彈壓惟廑懷柔情
各部入覲循茲以入京億萬斯年受恩保土與國享昇
平
憶舊
適作彈汗行因之憶舊事舊事曰惟平凖部視其部落
置汗四(凖噶爾四衛拉特曰綽羅斯曰都爾伯特曰和碩特曰土爾扈特其輝特一部本附庸于都爾)
(伯特後土爾扈特竄歸俄羅斯故輝特遂為一部仍稱四衛拉特平定凖噶爾時輝特與綽羅斯等三部並受)
(封為四汗)都爾伯特始終順至今奕葉受恩賜綽羅斯部及
輝特實叛逆殱無遺類其中略涉疑似者曰沙克都爾
曼濟諸厄魯特作亂時(輝特台吉阿睦爾撒納歸命既受封即命從將軍班第往征伊)
(犁乃于逹瓦齊就擒大兵凱旋後流言脅衆以致黨惡之徒倉猝變動賊衆復竊占伊犁及大兵復進阿逆亡)
(命竄哈薩克復逃入俄羅斯終伏冥誅而其時札納噶爾卜殺其叔綽羅斯汗噶爾蔵多爾濟欲併其衆尋又)
(為台吉逹瓦所殺獻首軍門又輝特汗阿睦爾撒納既竄之後遂封巴雅爾為輝特汗乃巴雅爾與尼嗎哈薩)
(克錫拉等密謀搆亂皆自取誅滅惟和碩特汗沙克都爾曼濟率其部衆扵巴爾坤左近遊牧反狀未明參贊)
(雅爾哈善疑其有異志夜襲其營無分老幼殱戮無遺雖厄魯特惡積罪盈孽由自作而沙克都爾曼濟未免)
(略涉疑似耳)彼原擕衆向内避遊牧巴爾坤左近以示其心
無異志其時雅爾哈善者參贊駐彼董厥事乃稱曼濟
懷狡謀率兵夜襲乘其寐耄耋齠齔不一留水為之赤
地為瘁爾時奏到事已成厄魯罪盈亦自致其後命雅
爾哈善庫車進兵平回地乃以失律正軍法(雅爾哈善後以將軍)
(襲庫車城當小和卓木率衆來援屢經被殱而任其潛行出入不乘機進勦又用緣營穴地火攻計轉為賊覺)
(横截一溝焚傷兵丁以致賊衆逃去竟得空城實為可恨因命兆惠星馳往代將雅爾哈善解京治罪其僨轅)
(失律屢誤事機明正軍法固屬罪無可逭而殺降受祸益徵天道之不爽矣)至今思之
天道示項羽阬降二十萬此其十分之三及(叶)火炎崑
岡玉石焚胤侯佚德戒天吏用人之失吾豈辭吁嗟用
兵誠可畏
過白河
舟梁穏似石橋平雨過前朝漲影輕向北麥仍未收畢
因之更切望多晴
城北重看石壩脩奠安黎庶仰
前猷(密雲城西門外石子壩工自康熙五十七年年防欽派工員脩築以禦白河頂冲至今六十餘)
(護民居人蒙樂利上年俞督臣袁守侗奏扵今歲分上下半年修砌今來閱視壩工已辦得十之五六)守
成事夥寕祗此難不易曾著論籌(向曾著創業守成難易說以岑文本所云)
(創業難守成不易之語為非盖創業者未竟之難皆守成者分内之難但使垂裕之成憲或有廢弛即無以覲)
(耿光而掦大烈盖以難責之守成非敢忘創業者之難正以慰創業者之初心因閱密雲壩工扵一事亦凛然)
(絜矩之義)
沙衢微見有塵生為幸北來雨勢輕市井迎鑾多喜色
憑輿率以驗民情
密雲行宫晩景
向多過午熱今歲爽殊常晝永偏遲晩風來尚覺涼簷
隂接槐翠階韻遞花香隨分景光愛無他以句償
九松山
向北盤山蹊輕車路熟久松多難屈指數(上聲)典惟從舊
(叶)在卦象應乾而乾之數(去聲)九乾象復為龍松亦龍為
友夭矯挐之而隂森護巖藪萬古閱吟客順應隨所受
有契闡羲爻無暇傳畫手
夜雨(䦌五月初十日)
剛喜三朝晴晩雨復入夜向北氣尚寒麥况未收罷亞
壠黃穗茂實勝往年夏期得益患失共彼田夫怕數問
隂晴狀四更雲露罅質明跋濘途已牌霧歛乍額手為
農慶多晴籲權藉
出古北口
按頓行宫清蹕移巖關度處爽風披今來古往供詩料
敗壘頹垣入畫姿萬里原非一時舉一心恒繫萬年思固
知不藉茲為守却恐侵尋或守茲
喜晴
邇來恒喜晴所幸雨非甚京近麥收定塞外猶待稔霖
久虞發青將得患失凛此晴實利麥行旅逭潦踸兩得
慰一心惕承益懃恁
常山峪行宫八景
綠樾徑
行過獨樹如張繖忽入連林似設帷一例青油布隂處
問誰煮靛染為之
虛白軒
此軒終歲守恒虛此日忽看坐白與借問誰為領妙者
究之非彼亦非予
青雲梯
展步層巖認作梯分明百級有高低士無賢不肖由此
應識南華論物齊
楓香坂
山花野草無不馥何事其香獨屬楓意謂秋來變霜露
饒他幾點特餘紅
如是室
向年入室人如是今歲入仍如是人試曰相應定何者
一篇說著古稀新
蔚藻堂
遠觀近攬總相宜筆研精良又此時三百一言蔽之耳
笑予何必以多為
翠風埭
風自有聲却無色偶參合相惬於斯泠泠天籟翻崖落
借得林光與翠之
陵霞亭
西嶺翻來晩照明林欺霞色闘新晴今朝祗喜無纖翳
豈計尋常點太清
至喀喇河屯行宫
分明設縣號灤平(乾隆四十一年升熱河廳為承德府統轄六廳並改為州縣此喀喇河屯)
(廳為灤平縣故熱河紀事詩有丙申陛府繼先蘉之句)仍舊貫原稱黑城(國語喀喇)
(為黑河屯謂城蒙古語亦約略相倣)葦峪行行背後指松岡(在行宫墻内)款款
面前迎巖齋小憩真神謐月戶閒開任景呈希雨望晴
題四壁無非一念為民生
至避暑山莊駐蹕即事得句
山莊避暑例依前是日行旌涖止便皜日掦輝瀼麥露
輕風拂爽引槐烟
經營敬仰垂奕世跋涉寧當謝長(上聲)年仍擬木蘭親校
獵徒云即鹿豈其然
永佑寺瞻禮
皇祖當年喜此居自應
神御奉如初禮因義起言思彼
仁以
憲章事剏予至必先瞻欽繼述念惟切已敢舒徐不期
梗化回猖亂復此有征盻捷書(撒拉爾番回肆逆一案已屢有詩紀事昨阿桂)
(奏川省屯綀土兵等到齊欲令預悉華林山勢及進兵路徑先於閏五月初三日派海蘭察明亮等帶領阿拉)
(山馬兵及屯練兵由龍虎山繞至華林山西南斜擈賊卡又派舒亮等帶滿漢奮勇兵過溝由山南直壓賊卡)
(額森特及伍米泰等在山坡山梁分路策應除鎗礟殱賊不計數外三次攪戰約殺賊六七十名現擬扵初九)
(初十兩次尅期大舉四路攻圍以期一舉殄滅畫夜惟望捷音速至耳)
寫心精舍作
神御樓側置精舍我向題額名寫心瞻拜之餘此小憩
憩思紬繹昔至今曰悲曰慕曰䋲繼恐致隕越臨難諶
適百里半九十里慎終如始惕益深寸田尺宅萬幾藴
家法一字無踰欽
題戒得堂
書堂昨夏始經營蹕駐宛看此落成攻匪庶民大雅異
戒惟老者魯論精庭餘古樹全鋪蔭階繞新花自放榮
雖曰殷勤曾著記(通用皇祖聖夀望七時嘗鐫戒之在得小璽庚子駐蹕山莊作書堂於清)
(舒山舘之左因題曰戒得堂並為記以聞皇祖垂示萬禩之義)斯干爰處愧猶生
佳蔭室
有堂斯有室顯密要相資曼轉步廊接窈深憩席披就
喬(樹也山莊多古樹每就其下為室致古趣而得佳蔭)為小築得蔭實偏宜幾暇
無煩暑怡㦲學古時
來薰書屋口號
書屋來薰額棟虹每來亦必值薰風五絃揮處歌解阜
翹仰重華迥莫同
含古軒
軒弗設窗櫺而此窗櫺設支則延爽涼閉亦足幽悅插
架有芸編坐可閒翻閱是中含古意味之趣無竭
面水齋有會
臨水搆書齋水光漾窗裏觀瀾豈不佳而却蔽糊紙因
之設玻瓈通明無隔矣有魚任潛躍有鷺任立起即令
生秋風涼亦避席几障而弗致礙可以契禅理
羣玉亭
山色四隣曲逕通翼然亭子宛其中設如策府方羣玉
枕葄興心亦不窮
問月樓
室宇近東山見月遲他處因之置層樓幾(去聲)以先瞻顧
假使登西山先斯早亦固自笑同孟語五十步百步問
之意在茲青蓮非所慕
題烟雨樓二首
擕圖去歲興工始斷手今年蕆事勤數典可知自元璙
賡詩更以憶陳羣(烟雨樓本錢元璙所創為嘉禾勝蹟向年南廵屢次經臨時錢陳羣在籍)
(賡和頗多樓中並有陳羣所書趙孟頫耕織圖詩屏)最宜雨態烟容處無礙天高
地廣文却勝南廵憑賞者平湖風遞芰荷芬
十五年違烟雨樓昨春未免惜情投雖然寫景原蔵
弆(去歲寫烟雨樓圖一貯内府一存浙江兹扵山莊内肖圍為之)莫若肖形可詠遊底
論南吴及北塞敢忘後樂與先憂憑欄俯視清泠鏡武
列鴛湖異水不
荷
荷放塞湖訝早期(塞上氣寒往年率於六月開荷花然以時憲書氣候而論十六日小署以)
(前作五月用以後作六月用則仍六月也)較先旬五看芳蕤靈臺節候原無
舛仍是常年六月時
初旭芙蓉散淨香根盤玉塞特禁涼宜於日却弗宜月
(荷見日而開見月而歛出梵經)君子德輝自應(去聲)陽
題天籟書屋畫卷四種
米芾雲山烟樹疊己亥舊題韻
四卷同蔵合不分貯香光物述前聞(向於畫禪室蔵董其昌所賞書畫名)
(蹟茲天籟書屋亦仿其例弆是圖與吴鎮徐賁唐寅四卷均有項元汴天籟閣印記)審觀墨戲入
神處檇李似失精鍳云(庚子題句䟦云詩成題於畫卷乃知紙非宋牋的是贋鼎元汴)
(盖失精鑒矣)
吳鎮梅竹松蘭疊辛巳舊題韻
辛巳曾留詠在前致來天籟驛途傳(辛巳年曾題此卷庚子夏自京驛致)
(與項元汴所蔵米芾等畫卷同貯天籟書屋)松蒼梅冷竹瀟灑友契蘭芳豈
不然
徐賁眠雲軒圖疊壬申舊題韻
展圖那得安眠穏目共閒雲為卷舒高唘楊基詩記在
(是圖有高唘題詩楊基為記丙寅秋亦曾和高唘原韻書扵卷中云)重吟祇合作鈔胥
唐寅採蓮圖疊己亥舊題韻
天籟閣中四妙圖山莊說項那宜無我為意採非人採
葉嶼花潭任滿湖
野橋
野橋架蘆囤易成亦易毁前朝西北隂此晴彼雨矣傍
晩暴漲來橋即墮於水水過餘細流昨即輿梁起過河
禮祗園所遲一日耳(每至山莊必扵次日詣溥仁寺瞻禮以皇祖所貽之佛宇也)
依例命徹收(過河詣溥仁寺拈香畢即命依往例徹橋以防伏雨盛漲仍俟秋凉再架俾省繁費)
惜物力亦理
溥仁寺瞻禮作
初地真初地(是寺為康熙年間衆蒙古札薩克恭祝皇祖萬夀而建為熱河瓶有佛宇)溥
仁緬
漙仁萬方
貽樂利百世仰
尊親慧樹三天古禪花四季春教維神道設總為(去聲)牖
斯民
安遠廟
新疆底定後安遠建祗林(是廟肖凖噶爾固爾扎之式為之)萬里夜來
往(自平定新疆後伊犁駐以將軍回部各駐欽差大臣鳥魯木齊則設都統興屯耕驛站相通百姓來往貿)
(易者夜行無恐較之内地尤為安貼也)廿年久静愔衆生資庇蔭一已致
虔欽回逆偏猖近(阿桂奏閏五月初九日分派官兵四路攻勦賊營搶得賊卡四座殺賊百)
(餘名乃賊人尚敢傾穴出迎拚死抵拒現在另籌進取於賊營迤西嚴密圍困令其無路覓食等語連日切盻)
(佳音又未能即刻擒獲殊增憤懣)陳師却愧心
札什倫布廟疊去歲韻
寺圖後藏奉阿彌福夀如山自兆釐(札什為唐古特之福夀倫布為須彌)
(之語)本擬來宗闡法教那期入寂示恬熙(班禪額爾德呢扵庚子七)
(月來覲山莊擬以次年春送還後藏不期於十一月示寂於黃寺)滅生原不拘三乘規
律猶然貽一枝(上年班禪額爾德呢住此曾留其高弟羅卜蔵孰珠布帶領班第二十人在廟住持)
(傳習後蔵經律因派此地喇嘛百八十名隨從學習今歲臨幸札什倫布見學習經律諸喇嘛俱漸次嫺熟雖)
(班禪示寂而宣掦黃教規律常存實亦去來如一也)如是去年對談處笑茲搆築
信何為
宜照齋
迤邐謁祇園迥從西北門仍與陟山路不馬至巖軒(向來)
(由山路入西北門無不乘馬至宜照齋今歲乃遂乘輕輿以至因記之)庭樹披風爽階花
帶露繁設思宜照義人已一心存
就松室
室本就松為松如就室茂無松室那古匪室松孤秀資
殷得益彰胥藉良緣凑良緣夫如何點筆吟章就
却炎榭
三間敞榭步檐廵風物如秋總暢神借問其炎何以却
香山七字早知津
熱
山莊避暑處早晩必爽涼今歲更副名卓午爽如常邇
日始覺熱應催麥登埸早或御袷紗午乃換單裳樹隂
坐颯籟炎歊原若忘四山蒸為雲便雨審何妨
雨(閏五月十九日)
自至山莊連日晴雖非望雨雨忻情濯枝潤葉相容與
急灑徐霏互變更梧几披芸暑全滌松簷落瀑爽新生
過河昨見麥收畢禾黍優霑慶長成
對山齋作歌
烟雨樓傍搆溪齋面面波光罨紗牖而我名之曰對山
對山之義人知否齋前堆石頗&KR0785;瓏如堂如霍如岡阜
雖非取於太湖遥塞巒為我蔵斯久取之無盡用不竭
明月清風與共友粗皮詭質戴蒼苔樹根受氣仍盤糾
待其抽枝並發葉何異四隣舊林藪彼以大稱此小勝
真何必是假寧否坐向屹&KR0008;一囅然聊學參軍為享帚
翼亭
嶮巘入巖扉緣梯上翠微假山真結搆四柱據巔巍歐
曰有翼臨劉云無翼飛扵是有無間吾將觀其幾
青陽書屋
塞上之樹多青楊或亦名之為小葉閜砢拔枝干青雲
亦不知經幾千劫適搆書屋於其下蔽虧天日森&KR1372;㙷
曰古寧非牧馬埸曰今乃伴攤書篋文何幸武何弗幸
喬枝率附兩無涉
題喻政玉韘
弓矢文皇喻政深木求脉理正於心繄予職亦臨民者
良譬惟殷效法欽
絶句
興之所至率成二聯遂書於蓮花室之壁更不凑
泊成律句也
一室清涼似蘭若六宮名象侍楓宸嘆無白首為同輩
剰有青山是故人
題陳書橅古册
昔年尚書錢陳羣進其母陳書所畫此册有其父
綸光題句時以其家傳手澤題句賜還不忍留也昨
因題烟雲集繪冊見錢選苔茵卧犬憶陳冊似有
是圖命取來證之則實倣選但首尾易其向乃知
霅溪家法淵源有自册内有陳羣與其子汝誠賡
和詩亦成陳迹良用憮然復題此還之俾什襲世
守云
橅古宣來册訂疑南樓精到藉因知倡隨夫婦空前品
賡和子孫有後詞羣也老年那久住誠弓少長竟何之
憮然寄弆還鄉水錢氏雲仍慎守斯
御製詩四集卷八十二
