御製詩五集卷十五
古今體一百十三首(乙巳五)
雩祭進宮齋戒西直門外作
盤山旋蹕御園居未踏春郊半月餘龍見進宮致齋戒
芃芃麥壠較前舒
大田耕遍早常年(近畿今春連得雨雪不特麥壠青蔥即大田均亦耕犁播種較常年為早)
既為欣然復悚然南府北河胥望雨(直隸迤南之大名順德廣平及豫省)
(河北之衛輝彰德等属現俱顒望雨澤繾念實不釋於懷也)肯因慰近遠忘旃
曰慰何曾實慰乎苗而秀秀實還需邇来雲起風隨作
又已殷殷意惕吾
徐崇嗣花下烏員圖
漫稱蒙貴尤無比(見格物論)那數(上聲)雪姑獨有神(謂白色者)問爾
烏員不捕鼠(格物論作烏圓酉陽雜俎作烏員韻府謂員與圓通予謂烏圓状其形烏員則烏衣)
(之員也因用東坡意戲及之)花間默立是何因
夀承名篆六章歌
西湖刻印蔵名山(一)淡掃白雲鳥跡看(二)杏花春雨江
南天(三)得魚貰酒歸家眠(四)潛虬飛鴻上下詮(五)圖書
數卷而已焉(六)六章櫽括彭所鐫籀文繆篆古法傳是
雖技也道以宣色如漢玉土浸全石乎琳琅可比肩珍
弗抑植伴書筵匣弆囊襲與永年
題沈周張公洞卷
㟏岈一穴若無憑危棧可登不可登沈老破天慳有作
張公因洞府留稱雲關千疉解隔世石乳萬年已變冰
内有人家並怡樂别開生面武陵仍
詠和闐玉觀泉圖
玉厄向来已詠辭(向詠和闐玉斧珮有邇来俗工輩時樣翻新意斲器牟貴賈呈進率擲棄)
(斯亦玉之厄是用五字刺之句)玉工遂有改絃為危乎上之所好惡速
矣下斯成倡隨相(去聲)質高山流水處圖成清聽靜觀時
抱琴童子何遲至欲趁會心一寫之
雩祭齋居
值祭胥當致敬虔况於吁籲為(去聲)
祈年明知今歲勝往歲(往歲春夏之交率多望雨屢見篇什今歲春来連得雨雪實向)
(年所僅見)因是求全更冀全每見雲興輒顒若隨聽風作益
瞿然宋儒性理書常讀自愧未臻涵養篇(性理精義學類有存養篇)
(然程朱皆謂之涵養較存養之意更為圓融)
胡廷暉重巖溪館
崇山落銀瀑溪閣跨瓊流坐享室家樂兼饒歌舞儔騎
輿墻外候鶴鹿苑中幽欲傲仲長統論還未足侔
詠桄榔木缶
夜郎佳木有桄榔形既孤高性亦剛色作鐵皮簇魚眼
紋為竹節綴蜂房中規詎必從金矩用缶真輕舉玉觴
為麫設誠可供食濟飢厪我視民傷
詣齋宮得句
去歲南巡限路程
雩壇例遣代躬行吾不與祭如不祭細體方知
聖語精
春雪優霑春雨被麥苗芃長(上聲)大田耕應時再霈斯盡
善願
恕無厭求以誠
邇来雲起風随作今日風輕雲勢寬或庶幾其
霈優澤既希既懼意難安
常雩禮成述事
稼穡知艱公旦陳
常雩致禱此躬親京畿雖雨仍希澤(京畿二三月間連得雨雪被澤較優)
(往歲今又晴霽旬餘若再得透雨更扵麥苗大田有益仍殷顒望)豫省久乾切籲
仁(河北衛輝等属望雨尤切見扵批諭及賦詠者念釋在兹無一刻不繫懷惟敬祈恩貺速霈甘澤耳)
調幕無能惟責巳銘盤有戒在新民紀年五十七旬五
天眷何修厚遇身
降旨全蠲衛輝等屬本年地丁錢糧並鄰近之開
封各屬分别蠲緩加賑詩以誌事
衛輝連歲旱日夜我心惻賑救求其寧已不遺餘力蠲
舊免新征庶其略蘇息奈何未悔禍春復闕雨澤吁嗟
我赤子那免溝壑瘠縱幸夏至前渥&KR0584;霑盈尺借種(上聲)
種(去聲)晚田仍望秋有穫元氣豈遽復那忍追呼逼預免
今年賦少濟閭閻厄(衛輝一帶連年旱灾甚重雖屢經降旨加賑蠲免積欠並將本年錢)
(糧緩至秋後徵收但念積歉之餘元氣難復即使夏至前得有透雨秋成尚遠民力仍艱完納因即降旨將衛)
(輝府属之汲縣輝縣新鄉淇縣獲嘉延津濬縣滑縣封邱考城及附近災區之武陟陽武修武原武等十四縣)
(本年應徵地丁錢糧全行蠲免俾吾民安心耕作以待西成)其餘鄰近屬殃及池魚
劇㦯緩㦯加賑極次以為格(鄰近災區之開封歸德河南陕州許州等各属雨澤)
(亦属愆期麥秋已失望其受旱較重之祥符陳留蘭陽儀封滎澤内黃六縣歴年帶徵緩徵各項亦即加恩全)
(行蠲免次重之杞縣通許尉氏洧川中牟湯隂六縣蠲免十分之五鄢陵滎陽禹州安陽四州縣蠲免十分之)
(三至受旱少輕之陕州靈寶許州臨潁襄城郾城長葛河内濟源孟縣温縣臨漳林縣洛陽鞏縣孟津嵩縣永)
(城鹿邑柘城虞城夏邑太康扶溝西華等二十五州縣所有本年並四十九年未完錢糧及歴年帶徵等項俱)
(緩至本年秋後徵收以紓民力其各該州縣極貧並加賑一月口糧仍諭該撫率屬實力妥辦務俾均霑實惠)
申命大小吏飢溺視已迫俾民受實惠贖我君臣責
首夏池上居
池上居詩不可無識將歲月以詳乎明来昨往今非住
老至壮過幼更徂設曰鮮民慙視彼惟斯育物未忘吾
對時中有權衡在肯作吟風詠露徒
題蘭亭八柱再疉舊作韻
逸少蘭亭帖學摹自幼齡至今迷徑路徒爾歎芳馨似
玉猶含璞如金始下型六家萃佼佼(是帖以董其昌戲鴻堂所刻柳公權)
(書蘭亭詩為權輿因命照原刻雙鈎廓填為一本又於石渠寶笈中得柳書蘭亭詩真蹟為一本又得董其昌)
(臨柳卷為一本又檢内府所蔵虞世南褚遂良馮承素三家摹本蘭亭凡三本薈萃為六家)八柱峙
亭亭(以前六家益以余所臨柳本及命于敏中補柳書漫漶之新本共成八卷刻石題曰蘭亭八柱帖云)
庶藉步兵貌得觀御史形臨流坐竒石撫竹步閒庭歷
攬心神惬祕珍星斗零(干敏中又已成古人與諸家真蹟均似晨星矣)寧非玩
物類太保訓應聽
周天球玉堂硯
取友資他闇以章(櫽括天球自銘語)浴蘭津逮玉蘭堂(是硯有周天球)
(銘左側鐫浴蘭軒三篆字天球少遊文徵眀之門玉蘭堂乃徵眀書室故云)書箋畫卷常珍
賞悟自箇中流出芳
再題徐賁獅子林圖十二幀
長卷多年蔵石渠(倪瓉所畫獅子林通景長卷久入石渠寶笈屢經題詠)盍簪十
二見兹初方知數典因維則卓犖雄峯奮迅如
右獅子峯
一峯稜稜出塵表澹含旭影宜清曉廣孝本是箇中人
却捨高閑就煩惱(幀中詩不著名陸深以為廣孝所題)
右含暉峯
傑峙偏宜古樹傍銀蟾掩映吐東方一看動影一看静
動静其間趣可詳
右吐月峯
高跨石梁俯碧澄武夷名目借来稱姑蘇幾度南巡處
踱步其間我亦曾
右小飛虹
茅菴趺坐獨安然五字吟成道衍傳可憶夜深微服往
當頭棒喝是何禪(陸深跋載廣孝還吳夜深微服訪其師於獅子林師捫其頂未蓄髮曰和)
(尚留得此在又云和尚撇下自己事却去管别家事可謂本教中棒喝手廣孝應為猛省)
右禪窟
幾个篔簹致谷深冊成徐賁卷雲林明初元末五百載
介節依然矗鬱森
右竹谷
名存十一一失註跋識陸深云雪堂(徐賁所畫十二幀每景各分署題惟)
(第七幅未署自是當時遺失陸深跋稱當是雪堂云)儒墨由来不同道重儓何必
效游楊(獅林第七景曰雪堂按游酢楊時立雪程門乃儒家語僧寺以此名堂援儒入墨不免重儓之)
(效耳)
右雪堂
白雲如榻承青巘維則因公兩放參不獨緇衣黑甜趣
可知螺頂卧猶酣
右卧雲室
三間野閣倚巖隈恰喜南枝戴雪開點點圈圈色空處
不妨一例問之梅
右問梅閣
誰家柏樹不庭前孰是能因孰所緣寄語擎拳䜿拂者
指頭莫認趙州禪
右指栢軒
玉鑑當前色即空澄波妥貼漾松風池邊儒釋相商處
形影應云同不同
右玉鑑池
無心可汲待明王(用司馬遷屈原傳意)烹茗澆花日用常别業久
訛作倪氏誰知今復屬乎黃(吳中獅子林舊傳雲林别業沿訛已久兹得徐賁畫)
(冊始知舊為僧寺今又轉属之黃氏矣)
右冰壺井
首夏青龍橋西
偶憶香山因一過偷閒小試詠卷阿菁蔥吐穗多町麥
羃䍥拔苗遍壠禾農况橋西慶稀見景光夏首入新哦
静宜駐以期五日搆築非差差更(去聲)何(每来不過駐數日自謂搆築多)
(景属差耳)
駐香山静宜園
今春好雨兩逢時(今歲自春仲得盈尺雪後復於三月初九及廿八日兩次得雨)邇日
微乾望繼滋散悶山西(香山一帶總稱西山也)亦偶耳繾愁河北
那忘之(河北衛輝等屬望雨無刻忘之而奏報至今未到繾念日增)来因隔歲興懷
異憩值小年與静宜却是未能静宜我試看泉石待吟
詞
題棲雲樓
倚巘山樓薈蔚然到香山必坐斯先石根已見英英吐
樹杪旋看羃羃連遮牖不妨青隠畫寫楹最愛白如綿
謂雲莫止棲而已膚寸為霖利大田
天池
今年春雨佳處處山泉旺天池天半渟漪紋疊溶瀁半
畝雖弗寬明鏡呈無恙青銅藉旃磨玻瓈待火匠漫議
秘巖中江海恣一放
歡喜園
小築山園傍梵宮曼陀羅(牡丹花梵語謂曼陀羅)已謝花紅問予
歡喜於何是適見芃芃麥穗中
題香巖室
香山山室號香巖提要欣兹了不凡三界惟心該浃宙
八還辨見悟楞嚴紅多貼水泉聲静綠欲鎖林峯色巉
金弗博金此何謂重儓七字更須芟
超然堂
太古山之中小年夏惟孟閱歲乃一来詎可孤諸勝肩
輿數息行窈窕尋無賸茷骩穿林扉屹&KR1885;窮巖徑始造
畝平處雲忩坐而凭斯地既超然心亦與之凝覓了不
可得是謂安心竟
曠覽臺作歌
每登曠覽臺無不作歌酬兹来作歌歌何事乃因衛輝
一帶連遭旱而憂他處二三寸則已接潤彼因亢久赤
地千里袤他處四五六寸可即稱透彼惟一二寸被終
非優以此日夜慮民窘緩征加賑乃至今歲正供胥免
收此臺曠覽足以騁遠眸南望弗見彼民溝壑流雖云
弗見心繋悠亦幸弗見耳設見吾民困苦状食將不能
下咽增惄愁
碧峯館
葉疎峯姿瘦葉密峯姿隠斟酌其穠纖夏孟為平準色
不礙其碧形更露其藴風聲落偨池日色炫嶾嶙停輿
小憩間五字傳神允
静室
静室諸峯上岧嶤出衆林地佳得扵迥物理效其深圖
畫天然設文章大塊任青郊農事好憑攬慰予心
竹罏精舍
到處居然設竹罏越甌犀液助清娛竈邊陸羽莞然笑
忙殺中涓有是乎
精舍何曾傍竺菴貢来新試雨前堪惠山吟瀹昨年景
佳話翻成往事談
學古堂
靜宜燕寝處學古舊名堂汲綆繹惟永宵衣敬不遑夏
初樹張蔭春去卉收芳傍晚山雲重心希其雨霶
曉
一夜問雲容時濃時復淡曉靄猶戀峰旭升散以暫麥
穗灌漿候渥潤資飽饜農况素所諳於澤貪無厭既惜
既以怦優霈殷顒念然此尚可待河北洊饑痁佳音猶
未至是用深愁兼
妙高堂
普門院側妙高堂瞻拜因之小憩償大士本来無相示
髯翁翻以得名揚(妙高堂為此處舊有之名盖取金山蘇東坡所題也)昨年今日
何分别(昨歲六巡江浙来往金山有妙高臺詩)燕北江南孰幻常七字促
成命輿去未能消得箇中忙
来青軒
山静日長候虚軒向遠開萬林蔚有致一碧淨無埃目
畫誰為送心詩靜與陪因之生别解青實共人来
海棠院口號
設無實者名何有此院居然名海棠却是實花謝已盡
應思名較實猶長
雨香館
山館雖弗遥乃在巖坳處筍輿數息登肩者勞並慮&KR0706;
巘歴以窮至止軒忩據可悟不因艱其易鮮致遇昨晚
雲氣濃期雨香生樹失望今之来簷額徒觀故樹香亦
奚要農功待則遽
攬秀亭
迴廊幾磴躡而登牖朗玻瓈亦可憑詩格莫嫌賈島瘦
一峯當面獨清勝
翠微山房有會
山翠自萬古道心曰惟微兩似不相涉試言其庶幾解
者稱平處(爾雅注山未及頂上在旁陂陀曰翠微陂陀者平也)得名所由依平則
近乎道而山實無私故每臨山房克巳以為期
玉乳泉
石泉假藉乳名之不止乳增謂玉斯似此紛稱將何底
字成鬼哭理誠宜
山樹依然藉雨香(適自雨香館小憩尋山路而降詳見題館詩)石泉不改四
時凉岭巆陟降尋徑路細韻淙淙聽以長
亦有三間築畝平住參泉色韻泉聲僕人掬手恣快飲
體察誰無飢渴情
滃然仰出一泓中瀝液悠揚理境融聞說匡廬三千尺
讓他直下自為雄
卓歇歌題胡瓌畫卷
書畫譜載歴朝畫卓歇圖者不一而足卓歇二字
不見於經傳因檢遼史知有卓帳卓槍之語乃悟
卓者立也卓帳即氊廬盖氊廬乃立成者也而卓
槍即立槍亦周廬宵防誰何者彼時譯漢語取歇
息於卓帳之景為圖而變其文為卓歇耳即云立
而歇息扵義亦通然均為遼時漢人所譯語非遼
之本國語也余嘗謂陶淵眀不求甚解之語為未
當若斯類者不求其解可乎
卓歇之語六經無五季始述蕭遼書爾時毳幕稱卓帳
(見遼史禮樂志卓立也帳氊廬也)亦名卓槍如周廬(見營衛志)歇之言取息
廬義耶律制傳漢語呼是以唐末後五季多有人為卓
歇圖就中胡瓌為巨擘曾有番馬弆石渠兹之卓歇實
其類宣和曾庋七卷俱士竒好古稱精鑒(是圖經高士竒收蔵跋稱)
(宣和御府所蔵番部卓歇圖凡七此卷得自吳門絹素碎裂幾不可辨命名手装之洗滌綴補兩月餘乃就精)
(采燦然朱粉畢見云)扵七得一珍瓊瑜纑地磔裂重装潢精神復
見名卷初(見卷後高士竒跋)卷首五字題張照顔筋柳骨識不
誣徒觀風景真惬吾樂利豈分中外殊舊蔵番馬試印
證郭雍亟力韓文摹(石渠寶笈舊蔵胡瓌番馬圖一卷有宋郭雍記亟摹韓愈畫記體分)
(晰臚列人物而文氣恭弱不及韓文遠甚兹故不復效其體)一之為甚其可再重儓
不值捧腹夫
題和闐小玉屏
溪亭覓句
古弁先生冰雪姿撫牋把筆自凝思成章試問扵何會
應是落花水面時
松溪讀畫
展步松蹊消飯行泠泠屐響答濤聲相商此景如讀畫
却合周家樓上情(國朝周亮工喜蓄畫嘗築讀畫樓與予田盤命名不約而同詳見盤山讀)
(畫樓詩)
玉華岫
古寺半山隈隔年此一来綠林方張王(二字皆去聲)白業稱
徘徊不擬同僧語(此寺祗一僧所謂粥飯罐耳)奚妨獨佛陪桂花方
吐葉(臯塗精舍在玉華寺傍有泉清泠芳潤向於此收養桂以其避風向暖且有泉灌注兹方首夏已吐)
(新葉矣)天女作麽開
臯塗精舍二首
精舍兩間梵宇傍臯塗久矣額楣匡桂盆纔放綠瓊葉
真是聞之以意香
意香久勝天香暫不亦斯来亦不知何似無言調御坐
拈花放下正斯時
栖月崖
路經栖月崖駐輦聊栖處一以息衆人一以觀佳所佳
所在月栖而我未一覩向戒秉燭遊兹更年增許惟是
偶攬過坐弗暖席去斯乃孤其名責實意徒憮然而崖
與室月自栖終古
朝陽洞
靜室據峯頂其隩則斯洞隩乃受曦處朝陽名久中洞
中塑天龍雨暘所司統致拜祈甘澤繼潤佑農種勞躬
非所慮澤物申誠貢不必更升高升高恐勞衆
綠雲舫
山泉難為貯貯亦弗成湖弗湖焉可舫舫乃虚名夫虚
名向所惡何斯設名吾試思鑿井泉大地原水浮萬物
託大地孰非舫以居則斯何不可譬喻猶末乎設仍不
解義詳讀雲上需(人知水之在地上而不知地之在水上或知地之載於水而在水上不知)
(天之在水下盖天無不包其在水下之時即坎上乾下之需向嘗著雲上于天解詳釋其義)
澤春軒遣悶作
澤春今歲澤真好入夏雲生每作風誠恐因循失美望
故教輾轉切憂忡躁懷自哂欠涵養厪念無非祈屢豐
傍晚山雲彌四宇庶幾霶霈聽宵中
畫禪室
畫禪名室匪因禪早識禪非言可詮特以香光著題耳
遂教名蹟每携旃(畫禪室即用香光額名石渠寶笈有董其昌所收顧愷之女史箴李公麟)
(蜀江圖九歌圖瀟湘卧遊圖四卷向每携至置此室以供清賞)泉聲山色真面目昔去
今来那變遷諸慮了當一洗却聽他階下有流泉
安徽巡撫書麟奏報安慶得雨詩以誌慰
皖城望雨設壇求(數日前書麟摺奏稱省城及各屬現在望雨設壇虔禱)大霈随
叨簷漏流先是屬州多報旱仍教一律緩征收(兹書麟由驛馳)
(奏摺稱初四日大沛甘霖十分深透高下田水充盈大田及時栽種麥粒益加飽綻等語又其初二日遣人之)
(摺同日亦到乃稱亳州鳳陽定遠懷遠靈壁泗州天長五河盱眙宿州蒙城等十一州縣望雨甚殷麥已失收)
(兹省城雖得透雨所有亳州等十一州縣積歉之區仍宜加意撫綏因即降旨將各該州縣民衛應徵錢糧俱)
(緩至本年秋後征收以紓民力)縱能霑澤已失麥應俾安心以待秋夙
願從来銘心所惠民事不片時留
題王翬臨燕文貴武夷疉嶂圖
蒼古微變王體(是圖倣燕文貴武夷疉嶂林木森蔚巖巒深窈微變石谷本體)精嚴因
倣燕宗要自不失神韻亦能有發吟胸偨池萬林環抱
窈窕九曲包容若論雪江本色(内府所蔵王翬雪江圖元氣淋漓極畫家之能)
(事昨曾題句云空前絶後莫形容運神著手嗟何以盖雪江乃翬本来面目而此卷倣燕文貴著意追橅有天)
(工人巧之别耳)此則有為法蹤
詠和闐雲龍玉缾
邇日吳工特弄竒琢龍缾口守珠為鄙其俗巧取其義
莊語富言兩合之
十方普覺寺瞻禮
癸夘曾經此落成重臨淨域暢閒情十方普覺瞻
奎匾(是寺本唐兜率寺俗稱卧佛寺以寺有卧佛像也雍正十二年皇考賜額為十方普覺寺又)
(普御製碑文云一佛卧遊十方覺奎額盖取義於此)一榻卧遊示化城横遍
䜿窮寧有象泉聲樹色契無生却緣結習祈年切望雨
方當意正怦
古意軒
意實藴乎内古乃見乎外此軒曰古意盖寓内外會儒
云無將迎(程子定性書云無將迎無内外)佛理絶言話一二二而一平
正非竒怪是地宜是名是我清遊界
合碧亭
首夏諸峯綠葉齊紛如高蔚復低萋坐来四柱看一合
孰與為之端及倪
石壁臨天池
石壁臨天池一泓清且泚坦然玉鏡呈嶔岑影其裏憑
攬生静悟誰彼更誰此匪禪院言禪萬物共斯理引至
玉泉山(卧佛寺後西北櫻桃溝有泉至觀音閣石壁下蓄為天池流經寺前東南引渠至玉泉山垂為)
(瀑布)飛瀑層巖釃
題正凝堂
北寺駕言瞻禮迴(十方普覺寺在香山靜宜園之北)靜宜咫尺苑門開
不妨步輦更為進取便山堂悅可陪花減蜂衙識春去
樹增鳥語訝人来如斯来去成今昔正可凝思孰主裁
来芬閣
山泉艱為池兹池得半畝種蓮蓮未開我来纔夏首小
閣臨池㵝来芬名似負然而蓮之芬終古閣中有
就松舍
搆舍常依老松下盤虬謖籟古為稽孟言事半得功倍
莊論惟均則物齊
暢風樓
樓迥忩虚八面宜夏時坐喜引凉颸臨風不肯輕言暢
吹去雲嫌作雨遲
雲巖書屋
書屋倚雲巖因以雲巖名然而其間有久暫辨之則不
可不精巖之無遷自千古雲之有動殊滅生書屋更由
人所作從来壊相都因成設無成者壊何自一切假借
胥幻稱是時夏首麥穗吐原田亦已種禾黍亟望甘霖
惠農功却每堀堁揚塵土謂雲幸莫蔵巖屋霮&KR0584;濃鋪
作霖雨
題含青齋
精舍曰含青樸斵梵宮側昔歲與之額即今了不隔細
繹兩字義難分主與客謂齋含乎青四圍繞山色(是青含其)
(齋也)謂青含乎齋舍齋青莫得(是齋含其青也)萬法率如斯立字
安名惑而我方循名其失遠什百山莊乃同稱(避暑山莊亦有)
(含青齋屢見題詠)靜觀在咫尺
洗心亭
介然四柱小池臨屢舉名稱曰洗心亭洗心乎心自洗
箇中賓主尚應斟
數典雲棲亦久年重儓何用屢題箋譬如洒掃淨其室
一淨寧當洒掃捐
試泉悅性山房
泉自外来物性實身中有兹曰泉悦性㦯涉倒置否泉
已非内存更藉烹煎手相資不可無是謂因緣偶得主
乃識賓莫向賓中取
題張宗蒼畫
油然氣韻蔚屏端那作尋常圖畫看寧渠(去聲)泉聲共山
色真稱理足與神完
詠永樂雕漆茶花盒
别翻花譜樣圖作寶珠叢朵朵能承露枝枝如受風雕
幾冺痕迹深淺謝皴烘以置趯臺裏真稱照殿紅
題宋米芾龍文硯
海嶽龍文研舊端春秋六百閱暄寒以云書法誠無忝
設論詩裁欠有瀾
米之字誠可珍而詩乃不足尚余嘗謂之為顛語亦
責賢者備之意也
閱武
健銳雲梯營實自戊辰始事因伐促浸(促浸即大金川)歸降宥
其死厥後乃背盟猖獗搆禍起終滅兩金川(自戊辰歲於香山置)
(健銳營訓練八旗勁旅屢調出征勇敢素著平定兩金川實資其力)興屯晏久矣誠資衆
軍力亦藉訓練耳準夷及回部蕩平胥賴此(健銳營列伍萃處地)
(遠京城無習俗外誘技易精勤平定準夷回部時用之俱著成效)實勝寺有碑績纂
文皇美(昔我山杏太宗文皇帝以偏師破眀兵十三萬於松山歸而建實勝寺於盛京以昭功)
(績前此己巳歲金川凱旋因就西山舊寺葺新之名曰實勝寺用紹前光詳見實勝寺碑文)所以
每駐兹閱武遵
前軌既用示詰戎兼以行賚予(叶馬健銳營鳥鎗弓箭及上四鎗四箭各種)
(技藝俱能精熟即十歲以下幼童亦有能嫻習者每親臨閱視命分别頒賞其超衆者加倍賞給以示鼓勵)
所為豈徒然不出敬勤理
實勝寺述義
實勝有二義其義試詳述
文皇紀戰勲前歲仰
戎詰(兵盛京實勝寺為我陪都太宗文皇帝破明紀勝所建予四詣無不瞻禮紓忱)斯寺
倣
舊為耆定屢蒙吉(乾隆己巳金川既平因倣勝寺之制建葺此寺用紹)(盛京實先烈)
(而紀成功並訓練健銳營兵用成勁旅嗣是平準夷拓回部定兩金川屢奏成效實蒙吉祐)至於實
勝義世出世同律萬法歸大圓佛智惟一實(出世法)於戰
更易知勝在衆心一(世間法)是二義原合平易非巧術然
而不外敬五字示昭悉
寶相寺瞻禮
月望宜瞻禮梵宮近御園念惟祈雨澤農實迫田原臺
肖稱五界(向因巡幸五臺於殊像寺見文殊相好摹圖以歸建寺肖像如對莊嚴)相(去聲)宣
不二門設云慙愧處審未悟三幡
妙達軒詠雙銀杏樹
雙株銀杏峙軒前種不知其千百年高久出簷張翠盖
深原籠砌暎文筵達觀入目近兮遠妙契忘歸蹄與筌
結習從来戒留滯促成七字便言旋
香林室
香山之樹胥香林豈藉梵宇方得號然而在兹難釋兹
遂教靜室稱同調金不博金有恒語重儓那慮文人誚
斯為禪室合言禪到即不點點不到擲筆大笑命迴輿
辭多又犯易之躁
金蓮花
今歲金蓮開覺遲甫看一朵綻芳蕤此中大有機緣在
不忍繁英惹我悲(向駐此遇花盛開必簪缾差人至暢春園恭進每有詩紀事)
娑羅樹
香山寺裏娑羅樹種自何年不得知翠色参天葉七出
(是樹為毘舍浮佛倚以成道者葉皆七出雖萬千中間見有五六出者實為大竒矣驗之果然)恰如
七佛偈成時
山陽一曲精廬
適自高處降已暢望遠目眀當返御園五日遊興足興
足匪怡情望雨增愁恧却憶山之陽精廬蔵一曲試去
聊散悶展書凭几讀
得一書屋
河圖生水得因名書屋居然俯渫清鏡面當前據床坐
自思何以副為貞
對瀑
香罏漫擬是耶非擘峡雄流怒激磯明識香山橋下者
到斯却是半空飛
響争金玉韻無盡流瀉江湖勢莫窮對瀑詩原不一足
陳言却鮮一相同
懷風樓
逐處有縹緗展讀心目開舉頭視樓額則稱懷風哉方
厭風阻雲此語胡為来曰懷古人風或合道趣該
題琢情之閣
偶因選字署題名細繹不當云琢情制義者流多犯此
率從纖巧棄真清(此閣名盖從前内廷翰臣擬額意在求新而理實不當如今之制義務纖)
(巧而失清真也)
香山旋蹕於玉泉山靜明園傳膳視事作
五日香山小豫遊幾(上聲)曾解悶祗增愁(香山暫駐以河北衛輝等属望)
(雨未得繾念無刻釋懷屢見題咏)便(平聲)宜六十篇新詠(自十一日駐蹕香山五日得詩)
(凡六十七首云六十篇舉成數也)亦未萬幾政久留適可言旋沼宮近
便因傳膳奏章酬靜斯公矣明斯逹兩字端標出治由
題靜緣書屋
書屋近園門入門每憩存靜緣久顔額詩趣恰迎軒景
謐本超俗心清欲忘言自嗤踐言未摘句正頻煩
犁雲亭口號
今歲興犁早往時新苗遍野綠雲披山亭俯望無餘事
說作惟希霖雨滋
憑輿
憑輿非策馬由陸御園還老景圖養體壮心殊汗顔(向自)
(靜明園回御園㦯泛舟㦯乘馬今惟乘輿實因長年也)稻田秧插早(静明園一帶稻田秧針出)
(水彌望綠塍較早於常年)渠壠水流潺路便欣農况徐臨萬夀山
晐春園
路便過山隂山園近尺咫小憩亦何妨便以梯棐几言
春春已過落紅付流水然而晐之義恒在斯園裏匪循
晐春名乃證晐春理
味閒齋口號
每至山齋咏味閒偷閒少坐片時還自知忙者非閒者
真得閒需十載間(再十年即當倦勤歸政可以得閒娱老兹實不敢耽閒所謂猶日孜孜也)
養雲軒
筍輿向東行迴望西山遠英英乍吐峯輕已布空滿巖
軒過路傍養雲額名宛養而施為益(謂作雨)養而靳為損
(謂弗雨)寄語膚寸合渥&KR0584;庶霈晚
夜雨(四月十六日)
過午雲容重入宵雨脚垂不徐不疾際㦯密㦯疎時問
徹五更久報稱三寸滋繾懷豫省遠優渥可勝兹
總河李奉翰奏報淮安一帶得雨詩以誌慰
春末夏初淮雨少奏章屢閱為心懸河臣謁廟竭誠禱
江浦作霖幸澤宣(淮徐海等處望雨頗殷兹㩀李奉翰奏四月十二日在河口各廟率属虔)
(禱自卯至未得雨五六寸雲勢甚廣雨尚未止等語)麥固歉收禾起耨農勤晚種
(去聲)賈行船(同日毓竒奏邳宿一帶雖經大挑因来源微弱各處多有淺阻糧船尚須起剝等語甫經)
(動帑大挑若以来源微弱仍須起剝則何必挑濬乎此必虚冒工作未實力矣因即降旨令各該督撫等秉公)
(嚴查據實覆奏今既得此透雨大田及時播種不特農民稱慶即官商船隻亦均資利濟也)此邦微
旱旋逢&KR0584;益繾衛輝饑饉連
命緩徵山東缺雨各府屬州縣錢糧詩以誌事
麥以接青黃麥歉民必飢山左春夏間缺雨厪憂思麥
歉則已定秋禾待種遲嗟哉艱食民開徵正值期六府
屬州縣新舊雖不齊一例與緩征(東省春夏間缺雨麥收歉薄此時即普得)
(透雨秋成尚早新舊併徵民力未免拮据因降旨將兖州曹州濟寧三府州属之帶徵應徵錢糧倉穀濟南府)
(属之德州平原禹城陵縣臨邑新城齊河長清東昌府属之茌平清平冠縣館陶高唐州恩縣泰安府属之泰)
(安新泰東平東阿臨清州属之夏津武城邱縣等州縣本年應徵錢糧及未完帶徵錢糧倉穀等項俱令加恩)
(緩至秋成後再行徵收以紓民力)閭閻救燃眉安心勤晚田亟籲甘霖
施
長江萬里歌題宋人畫卷
宋時范(寬)郭(熙)夏禹玉皆有長江萬里圖范郭真蹟曾
未見禹玉真蹟蔵石渠此卷長江圖萬里閱之終卷名
氏無祇存徵眀卷末跋謂之宋人信不誣却嗤懷玉(王)
餘士氣且謂紙敗而墨渝(二語見卷後文徵眀跋)徒觀源蜀委於
吳名山勝蹟歴歴臚漭沆元氣互隠見配藜佳境非糢
糊為欣禹玉卷不孤范郭名存蹟渺乎視此無名孰勝
輸洒然一笑長歌吾
詠和闐玉伯和匜
玉有春秋貢春差秋率精(和闐撈玉有春秋兩貢而秋貢者較精盖因夏月水勢盛)
(漲玉子多隨流而下可以揀取精良至冬月水涸所取者皆河内存剰玉子故不及秋貢之佳)量材斥
俗製取式得西清(近時玉工製器多近俗兹所製伯和匜倣博古圖尚存彝器之舊式云)
匜肖伯和作銅殊大冶成&KR1839;思姬氏器實異祗同名
山東巡撫明興奏報得雨詩以誌慰
歴城深透各府殊(明興奏省城於四月十三日亥時至次日丑時雷電交作大雨滂沱入土)
(深透各府州屬亦俱報於十三四日各得雨二三四五寸不等其可以翻犁者及時趕種大田其未經普透之)
(處仍率属虔禱等語)禾黍可耕民氣蘇仍有向隅待繼潤却因稍
慰並愁吾
恭讀
皇祖實錄中有論洪澤湖及淮安運河高低之
旨因令總督薩載總河李奉翰將近日情形具圖貼說
奏至詩以誌事
湖猶高較地尺一(昨因恭閱近日皇祖實錄令薩載李奉翰查奏洪湖高堰情形據奏)
(現在高家堰湖水計高平地一尺較之康熙年間高堰之水較堤旁平地高三尺已减少二尺矣)河實
低於城丈餘(又稱現在淮安運河中泓深一丈四五六尺不等大堤高水面一丈三尺四寸高堤)
(内平地一丈零五寸查康熙年間淮安之水高於平地九尺今則地面轉高於水面二尺九寸合併計算今之)
(河身實低於城丈餘與昔年情形迥不相同)莫謂小安頓嘻爾尚廑長治更
殷予陶莊昔亦曾反覆(康熙己夘春迤南皇祖南巡陶命於清口隔岸挑治)
(莊引河導黃使北因河臣董安國開放過早随即淤墊庚辰春命侍郎常綬履勘挑濬辛巳秋河臣張鵬)
(翮於北岸開挑引河已經開放行船嗣因黃水消落中段淤墊壬辰甲午河臣趙世顯復兩次疏濬迄未成就)
(乾隆己未命大學士鄂爾泰視河仍議開引河而河臣等率稱難行議遂罷然予以陶莊引河不開終無救清)
(口倒灌之策因命薩載相測高下繪圖貼說詳酌形勢往返批示開挑新河於丁酉春蕆工至今安瀾順軌已)
(八九年矣)清口今誠深刷疏(陶莊引河既放直抵周家莊會清東下去清口較昔遠五里於)
(是永免倒灌之患計自康熙己夘逮乾隆丁酉歴七十餘年一舉遂成實賴天助神相所致詳見陶)
(莊碑河神廟記)
兩世南巡十二度(昔巡時皇祖六巡江浙扵己夘俾遠南即命開陶莊引河)
(避清口以免倒灌誠釜底抽薪之計兹予六度南巡凡改築高堰石工及天然壩永禁開放仁義禮智信五壩)
(相時宣洩酌定水誌於伏秋盛漲時大展清口俾下河數州縣盡成沃壤開放陶莊引河使黃水無虞倒灌皆)
(仰承之計皇祖聖訓尚高宵旰勤思為澤國生民永遠保障今湖水究於平地一尺且春時如此夏)
(秋自必更甚然亦無别法令湖水再低惟勅河臣等加意守護不可稍存疎懈耳)無非勤思(去聲)
奠民居
詠古玉珮
古玉長方穆一片赤如鷄冠蔚采燦未經雕琢全厥天
不知有周無論漢量縱三寸横則二上復減其寸之半
略加翦拂宛成珮佩之無射因成贊
按珮字玉篇云本作佩㦯从玉廣韻云玉之帶也因
引雙璜衝牙等名而終未定其孰為珮之說佩字釋
名則曰倍也言非一物有陪貳一德佩一事佩詩鄭
風雜佩以贈之毛傳則以為珩璜琚瑀之類諸說惟
廣韻釋名二說為近之然亦未詳定其名予以為从
玉者當為珮玉之器从人者當為佩帶之名盖珩璜
琚瑀之類皆玉珮以人可佩帶於身故曰雜佩以贈
之若云此衣(平聲)可衣(去聲)此珮(器从玉)可佩(帶从人)郎如春
風(平聲)風(去聲)人春雨(上聲)雨(去聲)人以一字而二音人是以
知分用若珮佩雖二字以其同一韻人不能辨其字
義以致互用錯引耳盖混珮為佩尚可混佩為珮則
不可即如德佩事佩佩弦佩韋可訓為均用玉乎又
無所不佩可訓為無所不玉乎因連用此二字並為
之說如右
山西巡撫農起奏報得雨詩以誌事
正厪山西旱馳問屢頒旨嚴飭其諱災並督速辦理(近副)
(都御史梁敦書祭告嶽瀆自山西迴京復命詢及地方雨水據稱經過汾州平陽蒲州霍州絳州一帶地土乾)
(燥二麥多未種民情甚属艱苦曾將目擊情形札寄農起等語與該撫前奏情形不符用農起為巡撫以其向)
(来尚属留心民事今如梁敦書所奏是竟意存諱飾㦯係属員等匿不具報而該撫亦不加察以致措辭含混)
(因傳旨屢加嚴飭令其速行查明迴奏將被旱各属一面撫卹一面奏聞其灾重之區並令詳籌妥議候降恩)
(旨毋得再行迴護自干咎戾)今接農起報七寸優霑美(昨已降旨馳詢兹據農起)
(奏報太原省城於四月十六日酉時至次日夘時大沛甘霖入土七寸甚為優渥覽奏稍慰省城雖經得雨而)
(迤南各属被旱尤重此次能否一律普沾未據奏到仍憂喜参半耳)各屬待續陳聞之半
憂喜喜在太原城憂仍各屬是迤南旱甚重民恐溝壑
委窘状急目前秋收其遠矣守令欺方伯方伯應劾彼
方伯而迴護吾民其誰恃佇待迴奏至實政吾將揣
御製詩五集卷十五
