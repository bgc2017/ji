御製詩四集卷八十六
古今體一百十九首(壬寅二)
新正幸御園即事得句
奉時行慶典攸存撰吉平明幸御園日已遠哉尚餘忖
景如故也率難言冰鋪東沼奩呈鏡素積西山屏罨軒
傍午春雲又徐佈再霏誠益沐
天恩
清暉閣
春未幾分妍清暉却灑然有窗明暖日無鼎不祥烟惬
矣玩書史厭哉聽管弦燈臺弗教設為特似先年(清暉閣中)
(自雍正年間即有燈臺為元宵慶節之賞向年亦恒於北侍聖母燈宴兹不復設矣)
素心堂漫題
人孰無素心其人本不少孰知七十年侵尋我已老講
學及諮政鮮可同懷抱謂人弗如巳厥過復不小偶来
坐堂中摛筆難成藻
虚明室
紙窗糊以玻璃片内外虚明洞洞然一指設如揜其目
泰山不見是誰愆
抱樸草堂自訟
茅茨古所尚巍乎弗可暨今也大不然徒以供景綴室
同政豈同言之增惕愧知而未能行嗟乎愆益積
澄虚榭
水榭俯平湖澄虚在眼前循名今略殊以猶結冰堅責
實隣無當而予有進焉冰下非水乎其虚自依然更恊
中孚義即景悟羲編
題鞶鑑圖
子安為序令狐跋遂使鑑鞶永禩傳排字巧成雙韻叶
鉤枝旋看八花妍(四庫全書内有宋桑世昌所編迴文類聚一書内載唐時鞶鑑圖一失名)
(王勃為之序稱南海好事者示予云當今才婦人作後有令狐楚跋其圖鞶曲糾結轉輪鉤枝為八出銘語排)
(次其上左右廻旋讀之皆成韻又如鑑心作菱花花上八字枝間又八字並環旋可讀逓相為韻)盤中
陳郡創斯意(玉臺新詠載傅休奕有盤中詩注云新本作蘇伯玉妻究未定為誰作又是古詩旋)
(轉寫之亦不能成迴文也惟陳郡殷仲堪酒盤銘禮為酒悦體宜有節云云迴環可讀始是迴文而苻秦竇滔)
(妻蘇蔥字若蘭因為迴文織錦名璇璣圖宛轉讀之至二百餘首别踵事增華矣)機上蘇媛可
並肩不與世間留姓氏綵鸞輸作有名仙
詠周必大天池雲帶硯
二周於宋可稱賢均此菑畬事硯田(硯左側銘云題此硯周益公用此硯)
(周草忩蓋必大封益公周密號草忩也)一晌摩娑興睪思(去聲)石傳仍賴以
人傳
詠和闐玉蟠螭壺
琢玉作今器笵銅取古型俗嫌時世樣雅重考工經雖
匪金銀錯依然螭象形酒漿原弗貯祇備插花馨
新正遊萬夀山清漪園即景成什
御園幸以早常年有暇来遊燈節前萬夀山光烘(去聲)春
淑清漪湖態齕冰鮮蕪滋三白茵先染柳拂六横帶欲
牽佳處寕須盼明媚化工醖釀示神權
玉瀾堂
冰凝那得瀾鏡鋪原似玉一二二而一何必拘名目有
風亦弗動是物皆歸燭持此静照意勑幾學無欲(每至清漪)
(園先坐此堂傳餐理事)
道存齋
有暇問溪園尋沼遂得門綴燈嫌縟節梯几玩書軒砌
草漸增色盆梅尚號温詎無所目擊艱矣道之存
題樂夀堂
面水復背山因名堂樂夀初六本無意義託智仁苟後
因閱宋史知與高宗偶彼其耽燕閒率非吾所取(宋高宗内)
(禅後亦有樂夀老人之稱維時外患方殷高宗不思卧薪嘗膽以復祖宗之業而急圖息肩謝責所謂晏安鴆)
(毒寔吾所不取也)設吾老遜政斯寔
天恩厚古稀猶孜孜(前歲庚子余七旬萬夀因刻二寶一曰古稀天子之寶一曰猶日孜)
(孜書畫並印用之)副望庶幾否
停靄樓
靄乃雲之容嵐則山之氣昨歲避暑莊精騐得此義(俗稱)
(朝嵐夕靄於物理字義均未協其誤始於李商隠昨歲在山莊有嵐靄詩曾辨其訛)斯樓曰停靄
與嵐實殊致倚闌了不寒而妙攬容裔睪思泉明心無
能繼五字
無盡意軒有會
人孰能無意意亦孰能盡祈年願屢豐籲俊思汲引自
我尚如斯人心底須問(叶)山軒寓以名而却無實準此
真善副名納景泯區軫
知春亭
韶春歸迨廿餘期(昨歲十二月二十一日立春)天意人情胥向怡笑
指孤亭善享帚可知物物實咸知
題藻鑑堂
溪堂妥帖俯昆湖凝凍流光坐擬模風物又看隔歲矣
形容一照異前乎我觀要以民觀並冰鑑寕將水鑑殊
設更量才喻玉尺其難惟是意厪吾
景明樓
長堤横亘兩邊湖湖上樓欄偶一扶因憶岳陽記中語
神怡心曠若斯夫
睇佳榭
冰牀碾過凍湖涯未鬯韶光氣已諧遊睇今朝會心處
乃知含蓄以為佳
懷新書屋
鱗塍積雪未全消農事西疇興尚遥却已盼春舒柳眼
懷新寕渠祇良苗
治鏡閣
層城飛閣沼中央治鏡題名義可詳冰監却非殊水監
政荒率自始心荒以兹切切懷無逸敢即熙熙樂小康
外靖内和逢歲美是吾方寸懼滋長
雲松巢
雲以松為盖松將雲作衣迭為賓與主全冺是耶非古
處(上聲)巢如此今名室庶幾英英合膚寸甘雪冀雱霏
邵窩口號
邵窩寓意因安樂偶憩翻思與邵殊玩易忘塵彼誠有
皥民熙世我猶無
澄鮮堂
溪堂責實與名殊魚陟依然冰負湖翹首題楣如有謂
澄鮮亦祗在斯須
石舫
蘭舟艱泛全收塢石舫依然凍浦邊冰亦弗收水弗泛
可稱不與物俱遷
水周堂
意行朅至水周堂四面冰光晃日光設事悟知冰即水
不波則亦定何妨
清可軒
肩輿至山陰山半有軒妥耐可憩衆人遂倚軒忩坐北
望烟村近田蠶盛燈火一日民之樂禁乃與時左軒自
弗懸燈名允副清可
搆虚軒
軒據小岡頂因名曰搆虚即景撫嫩韶静思於此如其
來本無方其象乃有初氣和與物華以是為權輿辭玩
周流處妙哉惟不居
澹寕堂
水澹祗成澹冰寕乃是寕今朝憑合撰妙理契常停因
識不波處何妨如鑑形顕仁藏用際可以悟羲經
題角畫屏
是屏以角雕作山水竹樹亭橋人物種種工肖前
此所無也然巧日新而樸彌遠詩以誌感
匠氏心機無不為角雕綸釣出新奇羡魚原是羡乎利
刻畫人寕大異兹
右荻浦垂綸
刀筆寫形日以多未能返樸嘆如何水亭高士目鴻處
甯氏無殊扣角歌
右柳塘聞雁
詠定甆椀
簇粉堆花雙鳳蕤色惟殷尚樸無奇侵尋朱氏宣成代
遂有精描五采施
文源閣
四庫鈔謄將逮紀文淵蕆事幸堪論(編錄四庫全書自癸巳年迄今將及)
(一紀文渊閣所弆一部兹始告竣弆閣矣)再斯略易此為繼成亦可期始實
繁(文渊閣所弆全部三萬六千册已成以纂輯不易兹第二三四部則照纂輯已成者鈔錄較易詢之館臣)
(稱均陸續開工各已繕就萬册以上云)却笑博那能強(上聲)識由来要不在
多言昌黎原道從頭讀應識文源即道源
趣亭
點綴假山搆趣亭豎峯戌削坦溪泠試言趣者應何在
抑在史乎不在經
月臺
月臺東向得於先初度冰輪倍覺妍設以襄陽帖相較
槍(上聲)毫尚自遜其顛
品詩堂
五十年前此書堂依然插架霏芸香一歲之中偶一至
至亦隨去何其忙書堂未免主人笑刮目以待仍故調
品詩品己品人乎祗增白髮星星髦
曠然閣
層閣高臨凍浦邊嫩陽積素玉生烟沿堤細柳猶遲放
縱目真教意曠然
静香館
繞砌春滋蕙臨池夏放荷此時均尚未鼻觀却如何有
嗅嗅應盡無緣緣不磨博山亦弗炷自領静香多
夏隠亭戲題
四山秃樹陰未鎻亭故翼然當面呈(夏隐者謂四面皆樹至夏則亭隐而)
(不見也)設使質之夏小海此時其隐恐難成
安瀾園十詠
葄經館
溪館不過几偶憑席無暇暖語誠仍即看經史束之閣
枕葄其間笑幾曾
四宜書屋
夏涼冬暖總相宜秋月春風更最斯雅合四時讀書樂
每来却坐不多時
無邊風月之閣
風聲月色滿懷披遮莫無邊誰所為放眼三千大千外
笑風月亦有窮時
涵秋堂
東風解凍物昭蘇即景惟春秋似無却是虚堂如有說
庭前幾个竹知乎
遠秀山房
向西三架山房小遠挹西山秀可餐林樹春初猶突兀
嶺姿峯態得詳看
染霞樓
樓臨波影霞斯幻楹寫雲光霞乃真幻幻真真都置却
設為甘雪恰宜春
綠帷舫
凍觧溪猶有薄冰舫收船塢泛何曾臨溪得此綠帷者
意足烟波資攬憑
飛睇亭
安瀾景本寫隅園(海寧陳氏圜本名隅園南巡時每駐蹕為閱塘暫憩之所因賜名安瀾園)
(并於御園肖其景云)位置亭臺肖以宛飛睇問予心所繾海波猶
未走中亹(海潮由中小亹来往則南北兩岸民田廬舍俱獲安堵今潮勢仍由北大亹因命接築魚)
(鱗大石塘實不勝繾念耳)
烟月清真樓
太古以来此烟月烟清恰會月真宜倚樓擬欲一相問
識此清真者復誰
采芳洲
卉未發榮冰在池倚欄尚匪采芳時設云意寓離騷者
司馬遷言更可思
題宜春殿
宜春試問以何宜孟雪兼期暮雨時(謂孟春暮春也)所欲奢哉
豈易副惟斯亟爾邦能怡柳薰方午烟偏罥草茁向陽
露更滋萬物觀他饒自得吾民辛苦可忘之
澄景堂
結則為冰融則水水與冰皆具照理水隣虚而冰隣寔
玻璃虚斯銅實矣二物胥可以為鏡了當以彼喻乎此
堂臨凍沼魚未負得照於實非虚擬要在澄乃鑒方平
吾於鑒人會其旨
味真書屋
書史有真味此人共所知然味不在彼在我宜思之味
更有臧否其能辨者誰辨矣復在行法戒分毫釐得臧
味乃真吾今亦含飴
詠方竹杖
此君多圓者此杖以方看有節真無沗不雕寔反刓匡
牀閒倚簀舊澳可思竿撰尚他年待吟先五字安
倣倪瓉山景用題瓚山樹真蹟原韻
叠嶂試為倣山意叢枝未寫置林情有餘不盡託閒想
認影求真惡浪名
雲林山樹長㡧為楊維楨所作氣韻天成自然生動
向曾題句兹得佳紙因倣其筆意成是卷以限於邊
幅寫山不寫樹所為嘗鼎一臠耳
上元前夕家宴宗親即席成什
奉時行慶例應循具爾節前集懿親有事罷筵倏三載
無端開宴又聯春今今昔昔能弗憶語語言言且自申
傍晩同雲復彌佈其霏甘雪望仍頻
上元燈詞八首
六花傍晚信其雱(是日雪)剪水鏤冰勢未央誰識連朝雲
勒雪(昨近屡作雲而未雪方切盼澤沐此瑞霙真應時及節也)為(去聲)留元夕節增祥
年前三白巳駢填雨雪欣逢雨水天(昨剛過雨水為正月中)詎秪
平添燈景麗由来佳祉兆蠶田
九陌千門共嘉節稱觴獻夀是家家陡思齊豫經災處
(上年各省多獲有秋冬雪亦普徧霑足而山東河南以黃河漫口尚未合龍每深厪念)豈乏向隅
暗為(去聲)嗟
佻正數(上聲)日剛三五望魄偏逢兩日遥(是月十七日始望)試向
稠人咨故事誰云今日不元宵
斜飛剛見一星紅敫靃流光倏滿空太乙神權助青帝
得教火戲烘(去聲)春融
玉舞一天雲蛱蝶金攅萬樹火芙蓉朝正四國都教預
(向例紫光閣及上元賜宴惟蒙古諸藩及回部降番等兹特命朝鮮琉球南掌暹羅四國陪臣亦入宴觀禮伊)
(等歡欣感激慶從来未有之遇朝鮮陪臣黃仁點洪秀輔各賦七言律詩一首呈進詞旨誠懇文采可觀因各)
(賜筆墨牋幅以示奬勵)歡喜陪臣慶始逢
雞踏鸞翔舞七盤流虹噴霧跳雙丸東方禮義國稱古
詩進陪臣亦可觀
三元首祚迎和鬯萬國春臺(火戲名)樂皞熙百年嘉夜皇
都景保泰心猶念在兹
上元後日小宴廷臣即席得句
上元雪點謝莊衣慶雪婪燈例事依(小宴廷臣例用上元後日於御園前)
(殿額曰正大光明)柑席雖云節已翌桂輪仍是望之幾(是月十七日始)
(望)山罍房爼寕須亟下效上行亦慎微一爵非三矧多
又(國朝凡大小筵讌惟進酒一觴並無三巡九舉之事)金蓮那藉送宵歸
共喜祥花汜勝徵條風霽後未寒凝聯情以雅雖時對
踵事之華慮日增佳語誰陳兩般鑑(謂君鑑臣鑑)明廷未炷
九枝燈和闐宴椀排方丈豈易視乎倍惕兢
西北風(正月十七日作)
戊戌儀封決南岸深慮北風阻合龍(戊戌儀封南岸十堡之工惟喜西南)
(風逼溜歸入引河而東北風則所最忌若西北風猶可吹溜東趋較勝于東北並曾有詩紀事)辛丑儀
封决北岸排溜斯冀多北風邇日正值合龍際風從北
或西或東前日東北釀嘉雪今朝雪霽西北雄風吹西
北引河赴(此次北岸青龍崗之工則惟西北風能吹逼大溜由引河直達正河而堵築壩工亦不致)
(著重施工較易為力邇日正當合龍吃緊之際得此風力佑助顒望益切)堵壩事半資倍功
惟是刻期略已過(上年十二月廿二日阿桂等奏引河于正月初十以前可一律完竣堵合)
(之期約在上元前後昨五月十三日復奏引河挑展寬深俱陸續完竣計其容納之水較前多至一倍有餘壩)
(工口門僅存十九丈現在督員弁一面加築高厚一面外鑲防風遂漸進做務求步步稳固以期一舉蕆工等)
(語目下已過上元而合龍之報尚未奏到殊深繾念耳)南頋滋益心憂忡
漢玉斧珮歌
玉也視若匪瓊玖千年土氣受而久䕫文非秦漢所有
三代以上丁甲守撫之光潤不留手却無英氣發揚露
(叶)出土胡為弗脛走有可欲焉人知否
題吳之璠刻竹筆筒
刻竹由来稱魯珍藏鋒寫像看傳神技哉刀筆精誠可
於吏吾當斥此人
胡廷暉歸去来圖
彭澤折慚五斗腰飄然歸去不終朝載瞻衡宇家人候
將近泊磯舟子招無意閒雲出岫淡知還飛鳥向松喬
分明横卷公麟倣(石渠寶笈舊藏李公麟歸去来辭圖卷以其筆力薾弱不似公麟真蹟列)
(為次等)小幀翻為别體標
題蘇軾澄泥鵝戲硯
澄泥製硯肖鵝鶃背刻東坡想用之設以換羣遺事論
斯人誠不愧研(平聲)斯
題含經堂
例以新正到而當節過初稍閒事遊輦趁暇可觀書即
此應知愧(趁暇始觀書應愧非勤學也)何曾得趣徐無窮最經義研
義目瞠子
味腴書室
薈要收四庫(是室中列書厨弆四庫全書薈要)味腴沃一心六經言與
行(去聲)諸史古和今子已分粹駁集猶資酌斟如云踰嘗
鼎厓略在精尋
淳化軒得句
含經淳化隔非遥接以遊廊數步消嵌壁苕華已旬歲
暎忩珠蕊又春朝寶鐙亦自雲楣綴綘蠟何曾午夜燒
近奬嘉言曰返樸行無能祗曾增焦(昨大理少卿劉天成奏近時風俗請)
(崇儉還淳一摺予心是其言而行之實有所難盖太平日久由儉入奢不期而然驟加禁令罹法者轉多且游)
(手好閒者未免失其資生是其言可謂嘉奏疏而以為治世之良法則未也因將奏摺發抄並通諭中外咸知)
(此意)
戲題鶴安齋
始作鶴安齋謂宜適其性既不翦羽翼亦省梁稻供(叶)
侵尋數十載翼長去無剩青松朋若失白鷗鳴鮮應齋
安鶴未安名實似庭徑既而静思之胎仙本清淨戞然
返青田得所夫何病鶴安齋亦安辭多此為詠
暎清齋
三面渌波清幾扇蜃忩暎暎清清暎乎賓主殊難定仰
觀鳶之印俯察魚之泳上下一化機遊目歸澄性設喻
藻鑑材其施唯順應
豁如室
書室無長(去聲)物豁如覺其寬予心欲如之戞戞覺其難
大公順應物豁如方得言然斯猶可勉而更有致艱祈
歲冀屢豐用人求盡賢切切存旰宵安得舒心田弗舒
非豁如對室恒愧旃
敦素堂
書堂敦素稱素色正含冰設以還淳喻惟應從儉能太
平斯日久黻飾以時增心識良言當(去聲)行之愧未能(返樸)
(還淳寔為政要務然江河不得不日流而日下風俗亦不得不日流而日侈况太平累洽之時人物繁滋乎此)
(保泰持盈之所以難每思劉天成之言為之惕然)
合翠軒
春氣始將和春光尚云稚凍枝漸柔蘇吐葉實則未書
軒觀題額乃名曰合翠却似弗相副而實無害義會有
菁蔥時何必急此際
新賞室
今春今日室是賞又從新墻外薰黃帶(李賀詩柳綴長鎻帶)階前
向綠茵化工觀醖釀易理驗元仁論語少曾習願為温
故人
題玉鏤小屏
竹林笑傲七賢同始末原標晉史中欲問幕天席地者
誰誠不負玉人攻
右竹林逸致
敲碁撫畫樂忘形髮白何妨雙眼青遺蹟松年半疑信
(石渠寶笈舊藏劉松年九老圖卷嗣復得二卷尤為高古蒼秀似唐人手筆或亦係松年所為而無名款其真)
(偽究属疑信參半也)豈如玉汝看斯屏
右香社高風
詠官窯小缾
陶成修内故稱官不謂兄難弟更難設以簪花論品格
詩中島瘦與郊寒
題永樂雕漆峯雲松籟香盒
翠岫閒雲出蒼松颯籟含徘徊坐高士眺聽自忘談全
泯雕幾迹當如圖畫參於中貯沈水雅合供瞿曇
詠古銅壺硯
硯譜曾未别體撰(近著硯譜端歙諸石古瓦澄泥略備而獨無銅硯)範銅得此
實剏見顕祖禾生說誕哉(硯範銅為壺式形制樸雅墨漬深厚按北史齊顕祖本紀)
(始有禾生銅硯之文又李方叔帖稱米元章鑄生銅硯甚佳是硯雖無銘款而色澤古舊當是數百年前物也)
元章筆墨誠無間續存别體付懋勤亦弗臨池習六文
太保之訓曾熟讀語託好古徒云云
不懌
御園風薰柳上元雪宜麥對時應有豫而我獨不懌不
懌所為(去聲)何合龍望信迫初擬月之望過期念弗釋(歲内)
(阿桂等曾奏堵合之期約在上元前後是以旬日来繾念尤切詳見前西北風詩)五百里奏至
手戰封章擘(正月廿二日午刻阿桂等五百里奏至若報合龍當六百里加緊馳奏今仍五百里)
(以為别有故心甚惧之)誠恐非佳音却報引河闢兩壩各進占下
埽易為力(閱奏據稱於正月十九日卯時開放引河水頭較引河底高至四尺餘初開之時奔騰下)
(注勢甚迅駛河頭當即衝深暢達大溜已掣三四分金門水力亦減現在東西兩壩各剩一門埽日内乘機捲)
(進增長壩臺即可掛纜堵合等語覽奏仍不免厪念然事已垂成更不可欲速因批諭令其加慎惟冀天)
(佑夕神助迅速蕆功日盼望佳音耳)賴
天佑
神助合龍應在即奏稱慰予懷未慰愁增益待馳真佳
音金隄鞏無易
横雲堂
詩客詠聳青畫家喜留白均示横雲意寓意於無迹兹
堂據山腰山雲友莫逆有時寫棟盈何妨潤几席為雨
固其佳即雪亦誠益
留佳亭
日色風光鼓盪梅心柳眼差排寄語韶華欵欵何妨且
自留佳
思永齋
思永著虞書細繹具二義一曰永修身一曰永後世五
帝官天下修身一巳備三王家天下後世應並計一修
巳為艱並永任尤萃思之益凛然於齋敢安恣
樂性齋
性相近也習相遠樂則陶然憧則紛寄語欲尋孔顔者
危微之際慎須分
師善堂
主善以為師善本無常主人能我未能胥可師資取言
行固當然一藝莫非補願勉無厭學懿戒以為所
湛虚書屋
解凍東風拂面来平湖漸覺鑑光開恰臨書屋翻芸簡
心暎虚明湛古哉
綰春軒口號
柳色微黃未作絲春光春意已如斯舉頭偶見簷前額
欲問將何以綰之
題宋坑子石荷葉硯
宋坑子石石之仙不雕不琢存其天如破荷葉枯卷(平聲)
然變荷之脆為石堅咄哉此語半非全脆堅荷石誰主
賓(叶)胥非真也幻現前墨磨聊以佐文筵三朝名士相
寶傳(硯為宋坑子石隨石脈屈曲作荷葉式有大觀印記及㐮平米氏題趙孟頫倪瓉並各有銘)空
教銘識紛泐鐫
詠連珠椰子八韻
本是安南種而今遍嶺南無陰空擬盖有實大如壜垂
一尋常見連雙未易探何来珠並綴宛似珏相含最喜
存皮朴寕須剖汁甘標形羞豆蔻託體侣楩楠雅此合
詩詠鄙其代酒酣誕哉草木狀林邑騁奇談
題木刻屏
江夏層甍黃鶴傳李(白)崔(顥)二律早空前偶然憶詠十
洲畫石火光陰閱□年(丙寅春於南苑行宫題仇英黃鶴樓圖有兩箇地仙誰跨鶴之)
(句盖世傳仙人子安乘黃鶴過此又云費文偉登仙亦駕黃鶴返憩于此今距前題畫時忽又三十餘年矣)
右黃鶴仙蹤
嶽嶽高樓枕水濱笛聲千古洞庭春仲淹記語背成誦
後樂先憂我更諄
右岳陽勝覽
詠官窯小瓶
方撱青瓶六寸許孔穿雙耳繋䋲長擷芳擕取供吟興
絶勝奚奴背錦囊
節後游萬夀山
初正節後事猶簡趁暇清游夀嶠来律暖隄楊金縷摇
(去聲)冰融湖水碧瀾開婉孌物色漸昌矣宛轉時光真迅
哉昨日輕陰微集霰北山遥積玉屏嵬
惠山園
園寫秦家墅規模肖宛然祗輸少古樹一例蔚春烟暗
竇明亭錯消冰流水鮮南方停蹕處却說是前年
静佳齋
林還山邏間有齋奥而窈額之日静佳會理於言表静
則心不紛佳趣乃無擾然而静與佳舍心以何曉有曉
即非静其佳益難討
含新亭口號
春来物物總含新大造無私澤被均結習未能全化者
對兹却憶舊時人
暢觀堂
曼轉步迴廊虚堂莅山項騁望極空曠盖因所據迥孟
月迨下澣捲簾弗覺冷雖遲芳菲候已逓熙怡景觀以
待暢觀妙趣惟心領
瞰碧堂
山陽得畆平倚巘臺因搆俯臨昆明湖似鏡攬襟袖初
来氣猶寒元冰尚鋪就兹看凍已蘇拍岸猗瀾縐光陰
不相讓有如白駒驟寄語為學人及時勉窮究
曠觀齋
憩坐曠觀齋因思曠觀義曠觀景固佳曠觀理非易理
所包盖廣明理當兼備千古之鑑戒萬物之隠賾(叶)觀
而弗悉知致知則何謂設曰圖娛目差以毫釐際
題錢維城山水十二幀
山樓澄霽
秋烟澄處露山姿恰合登樓霽景披點筆自應非襲舊
為他不類許渾詩
茅堂野彴
書堂虚向水天開背峙崇山崔且嵬野彴雖然鎻溪口
却無一客過而来
荆扉虚敞
誅茅山複水環處嘉蔭清颸趣可延虚敞荆扉豈無意
室中並乏舊青氊
疎樹苔磯
石磯平坦俯澄湖綠縟輕苔似毯鋪想彼幽人来把釣
三千六百廣張殊
鏡浦垂綸
至清湖水鏡光披獨坐扁舟弄釣絲意不在魚無亦可
名言家語豈忘之
小亭圍碧
山如藴藉不期深一个孤亭俯碧潯何必簷端張綠幕
四圍喬木有嘉陰
巖居深蔚
青縈紫邏曲復曲絶俗離塵真不真豈是無端稱避世
恐防谷口有蒲輪
晴湖水暖
春水初生接遠空晴光入照綠波融祗宜買箇鹿頭舫
去作平湖放鴨翁
層峯嵐靄
夕靄朝嵐落應期妙哉一氣爾能為層峯太古初無意
借問吹嘘更為(去聲)誰
霜皋松籟
平皋霜落樹知幾綠欲為丹密欲稀祗有喬松無改節
謖濤吹籟故依依
蘿磴盤雲
東谷西凹一障分中峯㠎嶫獨超羣欲知絶頂棲仙處
蘿磴還須盤白雲
瑶林瑞色
瑶林積素不糢糊留白寒光遍野鋪此是人間真瑞色
寕須著粉更施朱
詠文嘉舊端九芝硯
略似雕還似弗雕天然池上九芝標設如良玉喻揚子
言美不文意實超
題永樂雕漆百花盤
見恒永樂細鍼鎸亦頗薌名贗鼎傳獨此百花製甲午
(盤刻大明永樂甲午年製)紛如羣弁寫黃筌細枝摇若迎風裊嫩葉
翻猶帶露鮮運意摹神奪畫格果園那得混為宣
詠玉琢五老屏
相與觀河俯綠漪首山河堵訝誰知刻成設問年久近
應共昭華琯獻時
御製詩四集卷八十六
