御製詩三集卷四十
古今體一百三十一首(甲申六)
六月朔日作
夏仲晴尤好堆場收麥稭今朝入六月避暑坐高齋四
序不相讓一心奚所懷祈年惟稼穡咨政迪眀諧花馥
仙人棗葉深兔目槐晚来族雲布大霈益當佳
夜雨
昨晚雷雨落所惜勢未成入夜復棼絲遂致聽有聲然
又弗大霈忽隂旋忽晴雖非渴望際誰無得隴情二麥
收已定晚田正待耕欹枕耳屬窗念為農功縈終當漙
作霖應節霑時行
染霞樓對雨
時作濃隂時放暉午過旋復灑霏微高樓有句須分付
莫便為霞一片飛
夜雨誌喜(六月初二日)
入夜霶霈真成霖斷續恒聽簷泉斟芭蕉颯沓舒新軸
湖石玲瓏調暗琴枕簟生寒復何礙星辰韜朗偏宜隂
二麥收定入囷鹿禾黍怒長資膏(去聲)淋祇收雨益無慮
害况未亟望喜倍深雖然喜當戒志滿盟之衾影毋忘
欽
池上居漫成四首
夏節偏宜池上居今年原是始相扵時晴時雨氣含爽
曰石曰泉景似初
詩篇四壁寫重看不住之中常住觀繞砌草花真得意
假山祇欠老松蟠
石渠落水響依然箧弆香光書畫禪神物定知丁甲護
喜他未付八人煙
去年已事不堪思隔歲依然冰牖披此際了當忘結習
洗心甘雨一為怡
題方琮倣文伯仁聽雨樓圖即用題伯仁畫韻
䟽龍為首注池溝池上書齋不是樓惟以雨暘厪宵旰
每因休咎託欣愁漫教展拓戲魚本(文圖懸壁略窄愛其意故令方琮展)
(拓為之)何必深求刻劍舟素壁懸看寬窄適庭蕉滴響正
無休
晴
侵曉尚霫霫雨勢殊未央情知作霖時不免慮其長卓
午雲四散空宇騰曦光膏澤既渥霑額手慶宜暘較量
切農夫性然非勉蘉
雨後萬夀山
快雨還佳霽乘凉合陟山羣芳滋長養萬綠鎻孱顔天
色琉璃表波光襟袖間幸因遇時若稍以暢幾閒
霞芬室
蘭麝縱宜薰微嫌有火氣爛如一湖霞其芬實佳致纈
成淡遠色噴出清淨味目視與鼻齅洒然無所繋君子
竟禪和覿面来說偈
借秋樓
窗挹波光庭種楸一天颯景在高樓履霜早是羲經著
底事循名更借秋
題味閒齋二首
周書無逸是吾師豈不圖閒閒豈宜筍席何常暇煖坐
輸他三字鎮横楣
林姿峯態朗含滋分付虚齋受所宜開眼見眀閉見暗
味来總是少閒時
石舫
石舫寧非舫不浮恒是浮廣輿微具體寶筏喻從頭佳
景風還月煙波春與秋忘懷魚鳥適恰似泛滄洲
題耕織圖
隄界湖過(平聲)桑苧橋水村迎面趣清超潤含植稻連農
舍響訝繅絲荅客橈柳岸風前朝爽度石磯雨後漲痕
消分眀一段江南景安福艫(南廵所御船名)中引興遥
泛玉河至玉泉山
玉泉無十里一水喜舟通值此良辰暇兼乘順勢風到
園剛片刻問景似仙鴻舊句重吟處新題獨覓中
冠峯亭口號
絶頂為亭雲盪胸天然畫意亦禪宗目遊千里生遥想
訝勝南朝紗帽峯
嘉蔭堂
菁䓗萬葉夏中齊著箇書堂古與稽已自氤氲含宿潤
訝如薈蔚閱朝隮翔烏緣隙真難逞歸鳥尋巢忽易迷
别有會心非適已欲敷嘉蔭福蒼黎
竹鑪山房烹茶作
飲食尋常総玉泉(大官飲膳之需例向玉泉取水)却因泉近事烹煎寧
非著相斯多矣難觧循名曰偶然火候武文信誰辨茶
差供奉笑他便睪思陸羽盧仝輩免俗真應讓爾賢
招鶴庭
逐處愛放鶴放鶴每成詩於斯乃招之招之又何為翼
翼白羽客其心夲不羈設如放之去招之復来随則是
戀稻粱何異彼塒雞偶然立閒庭絜矩繄予思蒲輪稱
盛事南山致隠辭闢籲有正道名高詎宜師
題翠雲堂
逭暑書堂夏耐尋兩株古栝植庭隂風来北牖聲含峭
代閱金源事已沈低俯草花任苒苒仰參雲漢自森森
種時伯仲同斯翠殿護承光鬱禁林(御河橋東承光殿前墀森列古栝松)
(柏皆金時物)
甄心齋
水秀山眀窟林深徑曲關最宜消夏暑况復值幾閒趣
在形神表妙因淡遠間甄心非㒺象仍以憶民艱
裂帛湖三首
越縠吴紈水面鋪不須裁剪費工夫春眀勝景惟餘此
臺殿金源覓蹟無
不獨當前淡色呈泉臨溪口静常鳴白家詩裏尋清會
正是四絃如一聲
織出鮫人不費繅倩誰新樣製宫袍清風似識杜工部
借與并州快翦刀
静緣書屋
云境静人乎意恬趣自逖云人静境乎谷深機亦寂是
謂兩相緣既静緣誰識分别義落二擬議文猶飾書屋
乃無言漠然會以默
偶讀白居易贈尹公亮詩因用其韻
居易詩云如何持此將干謁不及公卿一紙書是
以詩為仕宦捷徑矣尚可謂之詩哉觀其詩可以
論世抑亦有所不足扵此老云
抹月吟風樂有餘反招隠操著康琚若云干謁資斯道
言志先乖虞帝書
庭松用白居易韻兼效其體
清暉閣之前九松盤當階五十年以長(上聲)已與高閣齊
無端被回祿枯焦氣為低是有歎松作園人命補栽青
瓦重覆屋白石仍起臺禽故絃調春草還茵鋪泥風清
朝自爽月白夜猶淒嫩篁戛不改閒花敷亦衰祗有新
移松未卒放喬枝特立堅貞性遲成異凡儕我方佇凌
雲癡望固宜咍嘉蔭雖艱臻謖籟亦時来隔窗試披聽
一例塵襟開用悟為學方欲速非良才鳳凰翺青霄蚯
蚓僵黃埃因賡庭松詩了識樂天懷
博洛爾部沙瑚沙默特所獻匕首歌
風胡歐冶徒傳昔淬鋒斂鍔術誰核外域尚鬭防暴廹
必佩利器求精飭博洛小部自守域近拔逹山時被逼
訴之守臣為和息(拔逹克山與博洛爾部接壤屢行搆釁圍城刧掠其部長沙瑚沙默特乞)
(援於駐剳葉爾羌都統新柱遣使誡諭拔逹克山恪遵約束還俘罷兵沙瑚沙默特進貢謝恩匕首尤其部中)
(所最珍者)感恩獻此表食德出匣月芽光奕奕斷蛟龍復剸
犀革觧紛懷遠斯堪式非同侈詡鄭遵得
恭奉
皇太后賞荷得句
去歲山莊荷似錦今年御沼錦為荷可知夏節承
歡處便是宫中行樂多徼葉潤時晨露重遞花香際午
風和春眀盛事傳西苑曾見臨池得句麽
詠黃山松
巧匠移雲根劚松辭疊巘植盆忽過江盤枝故偃蹇依
然標古度卓爾契道筦三十六峯翠鬱䓗常滿眼春風
聲奏濤秋月隂張繖昂首問庭松何不可為伴恰似陁
移人夀長身則短
題任仁發張果仙蹤圖
中條山色鬱參差中有幽人道術竒未許世間知里系
忽從朝宁謁威儀坐如鶴瘦神猶逸放出驢馳意不羈
可惜雖曾仙藥進霓裳驚破那能醫
閱伊犁將軍眀瑞奏章因成口號
伊犁奏章傳驛至無他惟籌耕牧事更喜蔥海每霑膏
雖不言祥此真瑞
熱
寒暑運四序夏炎詎可無今歲酷炎遲其因雨時乎不
雨五六日頓覺歊蒸殊扇薰鬱巽女游光勃陽烏二麥
既穫定大田綠雲鋪雨弗雨皆可略得心閒吾以言湔
溽熱莫若頻霑濡
雨泛(六月初九日)
飛雲(舟名)六棹共雲争一片滄池汗澷行頼有雨絲聯貫
處却如和事與調平
不疾不徐勢作長洗將炎熱送微凉詩情畫意皆酬了
恰喜天邊朗夕陽
去歲
去歲山莊稱避暑也原炎熱熾如薰今年膏雨常依節
消得書堂静不紛高樹總能佈嘉蔭夏花偏覺有清芬
神心適處忽弗懌為繾農夫炙背耘
泛月四首
朗月輕舟有宿期其間夏夕更清宜水風淰淰含凉度
星斗疎疎讓魄披
過弦便覺素光流每帶夕陽早放舟輪碾向東今昨異
可能望不屢廽眸
披拂清波澹蕩光去年今夕泛山莊素娥漠漠天還水
那與人間論幻常
幾度登舟興迥殊起吟誰得比肩乎追歡最合留餘興
謝客樓欄那重(去聲)扶
含經堂對雨(六月十三日)
曉雲送密雨落地便如霑不可詩無紀所欣澤有添聲
全響簷瓦凉半入門簾卓午便開霽西山露遠尖
爽籟居
築園年歴半百餘喬木得地枝扶疎就樹搆屋不數架
團團嘉蔭含山居九夏颯然無暑到惟饒凉籟飄襟裾
樹古因之屋亦古其居使然聞子輿進此寧弗更有事
進德脩業交殷予
耕雲堂
書堂枕碧川川水灌鱗田目厪耕耘苦心祈稼穡虔益
籌暘與雨那共胝和腁莫更屏風畫前呈七月篇
若帆之閣
高閣平陵水之裔動影漪搖網軒字若帆題額真若帆
下浸煙波上雲氣詎因風勢為轉旋常與月輪共光霽
恰憶浮玉坐江樓孰主孰賓孰同異然予絜矩在羲經
時乘六龍御天際
望瀛洲亭子戲成三絶句
湖心搆舍規三島湖岸開亭號望瀛標榜莫猜出想像
便真壺嶠也虚名
早覺真癡鄙漢帝那更幻樂羡唐臣可知名利場中客
不是神仙隊裏人
東海金波一縷絲須臾玉鏡大千披仙家日月迅如此
望彼瀛洲亦底為
山東廵撫崔應階奏報得雨
情繾青齊上下田麥登餘地未耕全此霑詎可彼因忘
問致居然報忽傳(方厪東省麥收後有望澤處降旨詢問兹撫臣奏報各屬于夲月初旬先)
(後俱沐甘霖自二三寸至四五寸不等初九初十等日省城被澤尤渥大田可望有秋)近遠澤稱
一犁被高低稼卜二收連誰知半月殷勤望片刻封章
覽霍然
半月臺用李白韻
依山為露臺形與半月俱彎弓抱前面掎角出兩隅其
上有何樹猗猗植雙梧其下有何草芊芊鋪碧蕪廣寒
白玉欄光落影娥湖忽欲賡太白尋思又躊蹰
御湖夕景(六月十四日)
御湖夕景今夕竒晴雨雲月全攬之初載斜陽延晚爽
樹蟬響荅如塤篪爾時東宇月已掛漸覺光朗烏蔵曦
須臾西南雲作勢横塘斜拂霏棼絲棼絲旋止雲片破
忽隠忽現金波披維舟際復全體露花漏曾未過一時
恍可人目有如是變化頃刻誰所為欲問變化誰所為
太空冥冥付不知
雨(六月望日)
麥收定矣稻抽秧正藉甘霖大霈霶邇日雖云勢作屢
應時要欲澤流長落階漚影還生滅鋪宇雲容自幻常
情識今宵孤載月便孤載月又何妨
討源書屋對雨
徹夜霏細霔曉来勢暫收
起居詣仙園退憩書屋幽密雲復低佈落雨掠空稠砌
石易積水池波亂起漚鳥雀樹底蔵蚯蚓土上浮須臾
墻閘口新漲垂響流佳哉夏霖况既渥還既優各省披
奏章多稱膏澤休額手謝
天貺農勞庶可酬
晚晴落照(六月十六日)
時行作霖候虞多不虞少既霑斯願晴奢願吾自曉過
申雲片渙傍酉曦輪皛高樹偏有情葉葉霞光照蝸篆
乾壁間蟬笙亮林杪溽暑一以湔朗照真稱好今夕纔
逾望正宜泛琳沼
抑齋
青宫舊題額懿戒儆懷吾書室每仍以初心敢忘乎威
儀審縝密嚴正謹廉隅一再尊聞揆惟增愧恧俱
嵐鏡舫
近岸木蘭横飄飄意與輕云舟曾不動閱水亦如行幻
裏浮嵐影想中鼓枻聲因知號真者何莫浪安名
碧瀾亭
池亭綈几對南薰輕拂波光練影分今日幾閒宜底事
便當異水一成文
題湛虚翠軒
四面窗欞弗紙糊網軒了可隔翔烏光眀通徹内還外
顧盼真教有若無却暑袖招凉籟拂延清襟惹綠隂鋪
一泓碧水階前俯心所澄然得似乎
得趣書屋
今古讀書人盖已無央數問無央數人幾人得書趣或
焚膏繼晷或削柳掃樹或不求甚觧或記憶細故其趣
在自知其得非外騖繄我所宜味典謨垂法度孜孜尚
弗逮逢源那餘裕
挹香室
砌下千葩總遞芬架間萬卷又霏芸挹清真覺樂無射
火氣寧須睡鴨焚
溪亭對雨(六月十八日)
時行大雨正斯時倒峡傾盆勢暢竒今歲猶然此初遇
為符農諺也欣怡(農人有六月連隂喫飽飯之諺)
每當稍望即優霑(今歲自春徂夏每略覺望澤即得優霑麥既穫而黍禾更復油然較往年)
(農况為尤幸)邇日連隂大滌炎却有淵衷籌事豫只須應節
不須淹
堅落斜飛滿意凉溪亭畫景入瀟湘櫓聲何處扁舟泛
咫尺湖中却渺茫
山東西及河南北率報麥登逢澤優繾念甘凉餘數郡
(陕督楊應琚奏西省雨澤情形惟甘州平凉蘭州鞏昌所屬州縣内有得雨未遍之處邇時序當小暑晚禾待)
(澤正殷日来尚未接續霑之報深為懸佇)未知此澤逮霑不
喜晴
昨日過午大作霖徹夜廉纖勢未止朝来雲容散復聚
繁絲細毳猶紛委情知夏暑候宜然小民怨咨寧可已
今午盖周二六時西北風吹雲披靡氤氲開露天蔚藍
炳煥懸看日揚暐慶時雨即慶時暘總以民生為戚喜
夀莊親王七十誕辰
吾叔長(上聲)吾十六歲於今亦届古稀年近尊行裏無雙
老闔藩衞中有數(去聲)賢友愛深承
宗帝澤引教(平聲)廻憶
祖皇邊(康熙六十一年奉鎗箭皇祖旨令王教予)由来齒德光朱邸恒藉
儀型福夀綿
夜雨朝晴
夜雨滋禾黍苖秀秀實猶延佇朝晴暄黍禾霑即宜暘
奢望多較晴量雨廿九歲欣少愁頻率成例今年自春
逮徂夏可謂時若承
天惠
天惠由来不易承謙受滿招一念際一念目前何所願
所願雲收大開霽
昆眀湖上
快霽朝来殊暢心幾餘湖上試追尋東隄石嚙腰含漲
西嶺雲歸頂尚隂風細波輕全拂暑霑優暘若恰宜今
六橋那畔鱗塍接騁望新秧喜不禁
登望蟾閣作歌
湖閣三層弗恒登登必天風拂襟袖朱眀伏暑最炎朝
拾級乘凉正斯候扶欄未出曲折幽已覺白汗辭膚腠
絶頂心目為霍然堅欲添衣忘夏晝九霄颯爽座間披
四面畫圖鏡中鬭水田綠雲既疊鱗荷浦紅霞復錯繡
應接不暇合静觀兩言蔽之曰眀秀致此得失乃各半
欣以為愧過自首
寫秋軒口號
雨後山風颯爾吹野芳繞砌露華滋一聲蛩響叢間遞
各寫秋情肯讓誰
惠山園荷花
山園過雨看荷花如濯蜀錦浣越紗露珠離離無色象
風麝馥馥饒清嘉陸葩水卉真鮮比梁溪想亦舒芳矣
裳裳一例鏡中華南北異同漫議擬
袖嵐書屋
山隂别一峯亦具勢𡻭㠑巖谷雖不深望遠興斯倍書
屋樸而幽冰簟如予待憑窗縱遥目反觀契真宰惟有
襟袖間西山爽氣在
移松
去歲山莊雨後有移松之作兹御園假山林丞初
種時圖美觀所植益密楓桕之類已長而松猶低
伏雨露風日之恩率彼速成者侵之不可聽其然
亦所以惜良材也
真山最易霑地氣所宣俶假山不易霑夏霖乃滋溽叢
樾蔚真山高低喜並育植林於假山高暢低委曲物物
有至理會心則在獨而何後凋質受屈速成族值此土
㟝濕移彼虬枝縮雨潤與日暄誰復侵爾祿凌雲應有
日寧數楓桕簇自謂得佳趣弗俾良材伏任人詎異哉
其難益增恧
賦得鳶飛魚躍
大雅辭先著中庸趣重(去聲)拈天飛寧著力淵躍自知忺
雲翮原昭上波鱗亦出潛流行活潑潑豈弟興厭厭絜
矩作人化造端君子占理詮兼内外是用揭楣檐
晚晴即景
螮蝀飲在東晚晴今始定苦霖縱未致宜暘終覺慶空
宇雲難留落照曦欣暎溽蒸那可辭上伏炎方盛彼蟬
則何知萬樹鳴相競
題和闐玉雲巘孤僧
背笠且露頂肩錫自踱步翛然不繋懷獨向雲深去
西直門外即景六韻
彌月此循陌廻鑾因視朝夏田較春茂朝霧喜雲消梁
際已抽穗麥餘新茁苗(收麥後種黍復茁新苖矣)市間落麫價籬上
夥瓜條大勝從来景惟希此後調西成期尚早那敢意
逍遥
養心殿晚景
宫殿琉璃瓦日照炎越欻心以盼快晴覺欣弗覺鬱庭
除列盆植更喜爽風拂彤墻隠下舂颯景含隆崛眀朝
御太和垂衣覲簪紱
淑清院襍詠三首
御殿常朝禮易成西華路轉趁凉行黻裳脱却生衣換
真覺林泉淑且清
壺中尋逕得巖齋素尚蕭然意與佳何必北窗待風至
娱神亦可傲無懷
翠木參天原祛暑白泉響雪觧招凉竹鑪火候今姑捨
片刻聊將七字償
日知閣疊舊作韻
尊聞在加意要亦視行知道協天人貫藻祛月露辭每
臨佳景處總惜寸隂時川上思尼父流看不舍斯
望瀛臺未至
乘爽臨春耦隔湖望趯臺非關常見置耐可寄情廻松
柏雲標翠畫圖鏡裏開擬詢發舟者誰果到蓬莱
題春耦齋
視朝昨日宿彤闈宜夏還因御苑歸便可傳餐延小駐
廽思試耦迅如飛田看一律公私茂秋預千倉黍稷希
目下望晴晴正好那辭蒸暑熾炎暉
高梁橋放舟至昆眀湖沿途即景襍詠
邇日炎歊特異常放舟川路取延凉幾灣過雨菰蒲重
夹岸含風禾黍香
何必嫌遲上水船溪風襟袖正泠然岸旁行騎活扵畫
樹裏鳴蟬清勝絃
乘凉纜急進舟輕隄柳濃隂覆水清樂善園將萬夀寺
今朝權付不留行
繡漪橋過即昆湖萬頃空眀意與俱已到清凉無暑處
不妨勝處憩斯須
鳳凰墩
湖裏鳳墩迎遊因舟便程經年纔一到片刻又將行座
似陪月置窗惟納籟清徘徊擬自問搆築更何情
過柳橋看荷花
柳橋横界水東西西淺東深致不齊淺乃宜荷花正放
過橋似入綘雲低
香以真清色不妖寥天一即一天寥眼根鼻觀定何物
那更託言塵念消
春光六月入銀塘舟過花扶定不妨白鷺驚人驀飛起
半空猶帶滿身香
清可軒
維舟命肩輿夤緣山隂徑山隂何處佳清可佳鮮併巖
軒復不高數武便造勝夏屋覆峭壁炎曦所弗競室無
白汗揮窗有凉颸迎坐久欲忘去吁此非勤政
綠畦亭
倚巘為亭纔四柱綠畦近遠皆堪覩芃芃稻苗實異常
祗為今年若暘雨十艱五遇豈易逢時逮登埸尚延佇
寧不欣然寧不愁安得歲歲如斯普
翠籟亭
翠是色中淨籟為聲裏清最宜長夏憩可以滌諸情黃
氏休亭賦杜家古柏行傳神有别會不必更加評
繪芳堂
幾簇山葩傍砌隂舒芳得氣是秋金那知桃李辭春谷
欲看芰荷凋夏潯也自有花觧蔵蝶何曾結實引飛禽
設從輕淡觀生意粉夲其人定姓林
溪亭夕照
&KR0584;雨凌晨洗炎暑快晴午後坐溪堂今朝不擬遊船放
直到西山看夕陽
西北風吹襟袂清溽收柱礎嫩凉生前朝苦熱如秦越
却笑何曾有定情
幾片薄雲染作霞映池波復皺金蛇溪亭今日為孤注
不肯輕輸五柳家
種樹沿溪取布隂滿亭延得翠深沈間(去聲)間(平聲)露出新
詩趣閃閃風摇葉葉金
六月晦日
一日復一日六月眀朝換不惟夏已盡抑且年過半長
晝尚頓消急景那遅慢膩雲一縷無爽風終日扇欣晴
殷祝篝惜隂忘喻箭
題和闐玉高士臨泉
雲外飛来百道泉湱然千丈落前川厜㕒觀者伊誰氏
疑是大宛北谷仙
七月朔日作
定時遅立秋(月十日方立秋節)朔逮秋之孟連朝晴已佳月始
晴尤稱碧天雲欲閒喬樹風如勝誰云十日遥物象傳
金令
夢中效白居易體詠清暉閣前松樹子醒而猶記
輙復書以誌之
清暉閣前松樹子移来得地放新枝便饒百歲看成長
纔似舊松回祿時(舊松已歴五十餘年今松若長至五十年則余當百歲矣並戲識之)
討源書屋對雨(七月初四日)
今歲雨暘實應時二麥飽收大田好因之益切保好心
先期每為厪懷抱中伏正行大雨際三白偏值七月巧
以此怵惕志不寧經事多因畏事早月之三日過午雨
其夜細零忽逹曉問
安便以憩書屋雲聚又復棼絲浩情知尚不至為沴所
望速晴免致潦傍晚幸轉西北風吹雲願露斜陽皓
荷露烹茶
荷葉擎將沆瀣稠天然清韻稱茶甌勝泉且免持符調
似雪無勞擁帚收氣辨浮沈原有自火詳文武恰相投
竈邊若供陸鴻漸欲問曾經一品不
即事
東北風雨西北晴擬詢巽二曾何情試之屢騐却弗爽
老農較量粗而精春希東北偏艱致夏盼西北實不易
天地之大人猶憾蓬蓬那盡如人意䕫然絜矩為政方
夙夜基命寧敢康
喜晴
不雨已兩日雲容散未淨以此意懸懸吟詩亦乏興傍
晚放晶陽絮鱗勢弗勝天色蔚新藍額手晴始定蟬欣
列樹鳴魚樂浮波泳爽颸暑已拂夕暉光朗暎遥思田
畝間良苗長相競
七夕
曉無一鵲在庭柯聞說填橋去綘河帶水果然是天塹
隔年纔許此宵過常離别即不離别曰會麽原非會麽
細雨洗車真箇巧祗宜應節弗宜多
新月
邇来弗雨猶雲作今日全消朗碧天纔得新秋對新月
可能相見不相憐瞞人幾度傾西宇眀夕居然逮上弦
分付黃頭司所事定當乘爽泛蘭船
泛月
傍晚襄雲徂天色藍扵水望晴劇邇来晴定今朝是新
月寬較眉當秋益清美誰知雰雯中偷過數宵矣今宵
可孤負緩棹滄池裏暝早載光長籟峭延凉駛所以異
扵夏景遷實定理掞藻興因豪侍臣謂我喜我喜詎在
茲盖在宜農耳
午熱
土溽易蒸熱了知夏欲殘雲開日轉烈風定水無瀾情
不嫌歊劇心因宜稼歡眀朝立秋節孤注設炎官
泛月八詠
霞
夕陽已入尚餘霞旋暝紅光幾縷斜疑是廣寒設秋讌
玉仙来駕碧綃車
風
底須愁熱奈如何已喜秋風拂水過别有一般神觧處
請看流動是金波
湖
載將秋月亦平湖何必餘杭十景圖寬較吴鈎窄較鏡
印扵空闊那嫌孤
舟
刳節湘筠葺作舟雅饒畫鷁稱清遊呈来素月剛迎面
訝似黃岡登竹樓
蟬
蟬喜新晴弄響稠秋凉入夕尚無休(蟬音有似呼秋凉者俗即名之曰秋)
(凉兒)羽衣鼓出霓裳調欲問廣寒可似不
螢
腐草今年候略違秋宵始見亂螢飛銀蟾朗徹三千界
何礙為光有爾微
蛩
何處秋聲來切切隄間是矣樹間非迷離芳草猶餘綠
又得王孫此夕歸
岸
漸覺樓臺向近移到来耐可月舟維留餘興待明宵好
遊賞寧當淹久時
立秋
龍火時頽去金秋午轉来(是日午正初刻立秋)西南報風好素宇
正雲開楸葉堪簮帽禾苗欲亞臺籌農真是幸惟益勵
欽哉
題方琮秋景
落澗飛泉疊樹端劃分松綠與楓丹誰知秋色一朝至
了識流陰逝水觀寺閣迥臨千嶂外書堂虚借萬筠攅
高樓閒著無人坐應待山陽憑檻看
霽華樓
天朗雲收火迫秋快晴因陟霽華樓遠山青翠近呈照
迥宇空澄低若浮霞影輕宜入荷沼露珠瀼喜浥禾疇
舒眉寧為(去聲)欣攬景今歲農勞庶可酬
稻香亭
暘雨幸時若黍徐兆歲多芃苗長(上聲)畝異結實羃塍羅
黃欲雲中染香從風處過弄田占有喜寰海願均和
解愠書屋
選題額柍桭虞帝昔聞遵解愠言何易民碞畏是真稍
欣暑雨過披得爽風新萬寶西成後庶幾鮮饉貧
若帆之閣
高閣臨水名若帆若帆妙義多包函駒影之時閱以四
如環之運參以三清風明月食無盡舟行岸轉疑有兼
而我取喻十思疏更因切切畏民碞設其肆志弗顧慮
掛席過駛危或阽今朝西北来習習正宜快霽因農忺
悦霽亭
又是中元節兼逢快霽時有風皆送爽無物不含怡黍
隴農驅雀蘭蹊僕發輜(將幸避暑山莊是日已發輜重前行)前題一再讀
睫眼兩年馳
題文從簡寒山圖
老筆寫寒山寒山座席間撐雲松突兀繞砌瀑潺湲鶴
是支公物峯標大士顔依依皆宿識了了省新攀真可
遥情託誰能結習刪輸他曳杖者一字曰惟閒
中元日放河鐙
秋雲淨斂落斜暉節賞中元例事依天月正團水月印
池蓮欲謝火蓮輝蛩笙似助盂蘭唱鶴駕如朝玉闕歸
喜在宜晴宜寶穡時和益切慎幾微
黃居寀蛤子蝴蝶圖
荷葉枯擎金線蛙栩然蝶可是南華漫言飛躍非同族
海眼猶来本一家
御製詩三集卷四十
