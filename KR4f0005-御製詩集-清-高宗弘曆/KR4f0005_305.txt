御製詩四集卷二十六
古今體一百十首(乙未二)
正月九日恭奉
皇太后觀燈侍宴喜而成什
未臨三五放燈時曲宴
觀燈奉
懿嬉一刻千金恒一喜無疆
萬夀永無期月迎望看光逾潔春始孟欣漏尚遲
任步從容却扶掖示予
康健即深慈
題官窰碟子
淡清冰裂細紋披秘器猶存修内遺古丙科為今甲第
人材歎亦或如斯(大内古玩以甲乙品其等第此器底有舊鐫丙字是彼時三等為今一等)
(因并識之)
西直門外
行慶撰辰愜
豫情值齋信宿返都城承
歡肅
祀無非事簡禮偷安豈曰誠繚轉康衢逾廿里扈隨藩
衛聚初正煙村内有蠶燈景便復因之望瑞霙
祈榖齋居
祈年躬祭望
恩覃左个齋居預日三潔膳(去辛辣)徹懸心致肅華鐙綵
勝例聽諳初春惟念耕桑始遣暇無妨書史眈題壁率
多盼捷句(每遇齋居多有詩紀事邇年以盼金川捷奏屢見於辭)幾廻清詠不勝
慙
題顔真卿書朱巨川前後告身各於其卷書之
誰識告身有後前豐城無意得珍聫高卑品秩因文别
(巨川初則行起居舍人後則守之蓋如今之試用實授實授乃有文亦未可知)今古風規以字
延舟檝豈誠巨川用龍蛇斯實灌園傳(見陸完識語)弆蔵題
識率難考(告在内府舊蔵者雖為前而以唐時年月較之則新得者當為前卷舊蔵為後卷閱卷後陸完)
(跋叙述源委甚詳又考陳繼儒秘笈張丑清河書畫舫似前卷即宣和書譜所載及陸完跋疑為王詵所得别)
(本後蔵項元汴家者後卷曾刻入停雲館帖向為陸完所蔵後歸陳繼儒者今兩卷内如陸之跋項之印章皆)
(有可據惟王詵曾收蔵處則前卷無考疑題跋為妄人割去而繼儒識語不書於後卷則理之所不可解耳)
何礙驪珠真者全
詠痕都斯坦古玉椀
良工精琢巧尚痕都古樸斑華浸疑炎漢擷花英
而規面六出因重掄黍尺以量圍三分乘八執虚
如滿耳正卷然錯采為文體全粲若物惟其適詎
云罕見為珍器審所從實則遠徕宜詠
古玉痕都亦有之土花繁縟製尤竒由来入絮同中外
終致肆筵可慨思數出瓣擎花各種兩分耳吐蕾雙垂
圍三徑一逾周尺念在盂圓鑑在兹
題方琮山水
靈山能吐雲春氣與氤氲沓嶂千林絡飛泉百道分花
宫仙梵静茅屋客談聞試問聞何語應嗤孔稚文
詣齋宫作
揚鑾依例弗昭聲(預日詣例不壇雖設大駕作樂)風細曦暄輦道清
庚日詣
壇先(去聲)辛日便期萬物遂由庚
六街三市慶新年仙木駢羅萬戶妍百歲帝京豐豫象
撫兹保泰益䕫然
降輿處減步趨遥(向於入詣)(祈年殿甎城門外降輦步皇乾殿上香自癸巳春改)
(定由西門步入稍節行陟之勞冀省力專誠得常申躬祀之敬)瞻拜香申
顧諟昭千歲松根雪消盡因希
重惠六霙飄
正月次辛
祈榖禮成述事一律
運轉璿璣支幹輪
祈年占熟值兹辰正元初酉逮次酉(元旦己酉是日為新正次酉適符留)
(熟之占)春後中辛即上辛(雖用祈榖例用春初上辛今年正月次辛而以初五立春)
(計之則仍為上辛云)進俎一元升大武在懸九奏叶韶鈞躬承
榖祀四十歲終始惟誠勗永寅
於韶景軒作歌
韶景軒故我題名由来三十餘年已曾未拈毫一經詠
斯亦荒略殊甚耳既而思之頗有說日用不知繋傳旨
莫不飲食孰知味君子之道誠鮮矣
再題獅子林十六景
獅子林
上元前頗有餘閒况後園中咫尺間未可泛舟沿凍浦
已欣入畫對春山盆梅幾朵吐芳意簷雀一聲叩静關
雅是雲林習禪處却予繾念在民艱
虹橋
飲虹跨兩岸冰渚步堪通因之生别解半實半猶空
假山
吳中獅子林結搆云倪者即今肖御園豈異粉本把又
思石渠蔵頗多斯翁寫展觀皆似真何獨此云假歷歷
况可步謂勝一籌也然而久暫間其理悟者寡
納景堂
一時偶涉惟偷暇七字成吟又隔年似此怱忙問景者
安能高逸學迂仙
清閟閣
畫屏圍石嶂奩鏡俯冰池弗詡饒佳致所欣契静思和
風輕幕拂旭日朝窗移清閟真清閟春光未冶時
藤架
石橋上置藤蘿架不必施松引蔓通謾誚忽收紫步障
幾多花意在其中
磴道
假山頗致崔巍幾梯磴道盤迴弗勞步履陟頂騁懷游
目能哉
占峯亭
峯頂構亭號占峯不知亭亦被峯占譬之持竿以釣魚
却成魚釣率可驗貪夫徇財烈士徇名此善於彼仍屬
有營達哉東坡之言曰未能學不死且自學無生
清淑齋
齋不設窗牖曠觀惬倚凭齊簷疊石詭入座俯冰澄圖
史自娛暇松篁可作朋略言弗稱(去聲)者應節綴華鐙
小香幢
芙蓉擎出小樓孤調御當中坐丈夫供養香幢實餘事
若論佛法本来無
探真書屋
樓廊曼轉處書屋得清幽長(去聲)物心期屏(上聲)古香鼻觀
謀三餘信可樂四庫近方搜咨爾窮經者應於真際求
延景樓
四時之景無盡延来及節為嘉最喜韶年春孟况對冰
天月華梅香細細玉暈柳色旋旋金加何必蘇臺憶古
倪黃本是一家(吳中獅子林為倪迂位置并作圖卷今為黃氏涉園)
畫舫
鑿沼因之畫舫為却看無用繫冰池鎡基雖有待時要
孟氏深言率可思
雲林石室
盤山精舍名置此實相稱刻削犖嶨間一線通雲徑幽
宅纔三楹納景乃無罄雖乏膚寸功亦有氣求應設誠
為甘霖于耜恰春令
横碧軒
水碧冰亦碧一例軒前横虚實象中孚會理因循名
水門
跨波門徑上騎牆歷歷人行来往航設使桃源擬洞口
不教迷路誤漁郎
上元前一日曲宴宗親
好是玉輪幾(平聲)逮圓近支曲宴例依前繼正合有綺筵
肆卜晝寧須寶炬燃雖此需雲同慶節獨思春雪重(去聲)
培田五年弟宅閱三世(吾弟和恭親王於庚寅七月薨逝其子永璧襲爵至壬辰三月)
(復薨仍令永璧之子綿倫襲郡王至甲午十月又薨五年之間頓易三世迴憶吾弟同堂預宴為之戚然)戚
戚牽情一憮然
上元燈詞
夜雪飄晨放霽光西山微見玉為相多多益善寧知足
却對花燈惜不遑
蓂莢葉舒春十五蟠桃果熟夀三千西樓即是西池耳
恒此承
歡不計年
漢書荆記從頭檢三五由来說上元那是司天遲值望
(是月十六日始望)桂輪意蓋示沖存
星毬雲蓋彌平甸雙穗三珠綴夐盤已是人心歡不夜
更教物象繪辭寒
寧須西域微蘇合却笑龍川貢蠟枝慶節因之寓柔遠
斯佳亦戒過華竒
榮光燭夜騰晶朗協氣蒸霄勃鬱蔥間斷遠村鳴爆竹
愧言此樂與民同
不禁金吾弛扞掫六街徹夜許遨遊偶思陳烈題燈句
太守還因返引騶
行時燈火閱斯須不以為歡却以吁陡憶臨清及淮上
民間元氣未全蘇
上元後一日作(是日月蝕)
三五昨方度上元今宵燈火罷西園雖云弗記春秋例
合凜修刑管子言摘句亦惟責在已觀書應識静勝喧
遠村猶聽飛鳴爆不下庶人禮意存
題王冕梅花
野弗嫌狂豐弗肥至哉藝也入精微世間贗作會稽者
貎已不然神更非
世傳王冕墨梅率多繁密蓋因夏文彦圖繪寶鑑稱
其萬蕊千花自成一家之言從而假託耳宋濓嘗稱
冕墨梅不減楊補之夫无咎以疎花老榦勝冕既與
之相匹不當獨趨於繁且畫梅當以枝榦為主花之
疎密本非所重蓋得貌遺神尚不足取矧并其貌而
失之耶此幀用筆簡勁有神固當是元章真蹟因並
識之
詠檀玉如意
檀玉相連結三才宛一身如分合常久雖曲直猶伸代
語還無語似神真有神天花紛落處亦不問緣因
正月十七日小宴廷臣二律
翼節廷臣例賜筵展期一日值今年(每歲小宴廷臣例用上瓦後一日今)
(以適當月食展於十七)箕疇著省惟卿士謝賦遣詞異朏弦察吏
安民同有責息肩滿志實無緣莫容易視兹歡醼盡職
艱哉爾我然
新正幾務恰餘閒宜趁閒籌民事艱慢騁豐亨豫大說當
思敬怠吉凶關徵招樂叶笙簧律需雅茵聫内外班(時大學士管兩廣總督李侍堯江西)
(巡撫海成俱以入覲在京令一體與宴)却憶賢勞於役者驅馳冰嶺雪碉間
新正含經堂
閒餘節後到書堂例以新正有詠章那可放心因政簡
依然即景為(去聲)詩忙欣看薰蘤含春意笑指寒檠孤夜
光(堂中雖例懸華檠而曾未燃燭夜賞)計日文華循講典(將以二月初六日舉行經筵)
枕經先此繹思長
題淳化軒
軒堂咫尺近兩掖曲廊連橅帖雖無暇(兩廊街重刻淳化閣帖石版其)
(初搨亦貯軒中)翻書則有緣蓮壺遲晝永梅缶識春妍他日倦
勤處期之以廿年(子踐阼之初曾立願若臨御至六十年即當歸政以今歲計之尚有廿年)
涵光室有會
冬室欲其暖夏室欲其凉惟有春之室所喜涵韶光韶
光融戶外十笏中能蔵放彌卷則退羲經言已詳又如
虚生白頗亦契蒙莊即景得静會止止来千祥
題淵暎齋
書齋實弗臨池水淵暎胡然題額名祇為(去聲)晝存與宵
養欲知物理及民情
師善堂
書云主善為易曰元善長人有能不能凡善皆宜倣取
諸人為善重華堪景仰要復在克己德量乃能廣五言
識所存協一勉毋兩
題鶴安齋
放鶴從来屢詠詩(屢作放鶴詩向皆書泐此齋中)鶴安復不免拈辭任
他長羽無拘束即是好生有順宜時亦庭前呈舞態欣
於松畔具仙姿惟餘一節難調處苑吏禽糧怨減支
愛山樓有會
園中皆假山久假真亦似但存愛山意真假何殊耳愛
與樂弗殊宣尼示其旨善長斯惟時仁為實由己每凜
克復訓詎騁豫遊喜
泠然閣
曰閣必據高既高風易受四時氣或異閣乃恒斯有即
景當為條泠然益和厚萬物無不被列子嗤享帚
盎春書屋
書屋何所有所有琴與書琴則我未學書每堪起予即
今春之孟春意已盎如漢詔一再讀寧不心廑諸
題宋版范祖禹帝學
元祐成書心力殫逮乎嘉定又重刊欣兹祖禹芸編在
不異九齡金鑑看務學求師著儀軌修身莅政示倪端
知之行矣吾猶恧綈几寧惟玩古觀
詠和闐玉玉蘭花插
詠玉蘭人多擬玉却看琢玉肖花姿孰真孰假孰賓主
花與玉原兩不知
素朵如脂態逼真嶺南原是號迎春當年題句無心合
(向詠玉蘭曾有迎春樹樹綻芳蕤之句第言其開花之早無所指實也近閱王世懋訂疑云今之玉蘭即宋之)
(迎春並引王錫爵言嶺南人稱玉蘭為迎春語以証之與予詩竟有適相合者)定論難窮花史
頻
辛夷本名木筆詩人亦以之詠玉蘭然玉蘭寄枝用
辛夷體花瓣尖銳與辛夷同特紫白異色亦未嘗不
可儗以木筆此詢之花師而得者而胡仔苕溪漁隠
叢話則以辛夷木筆玉蘭迎春混而為一王世懋謂
木筆紫玉蘭白判為兩種是矣乃又謂迎春辛夷即
玉蘭且言玉蘭嚼之味辛以為辛夷之驗又失之混
矣大抵紫者為辛夷木筆白者為玉蘭迎春則花之
形色與開之遲早皆合固犁然不紊耳
題木刻屏風
誰氏園林擇勝開山環抱復水瀠洄川横橋喜路不斷
岸轉船如峯自迴意入敞亭趣有永目游高閣望無埃
分明層疊淺深處欲問丹青能是哉
右松風亭閣
遥看蘭若步前移奴子抱琴野逕隨生滅非關參佛偈
清平蓋欲聽賢師
右樾徑㩦琴
跨溪略彴水流微信步過還信步歸寄語扶笻覓句者
樸為佳漫逞雕幾
右板橋策杖
李昭道洛陽樓圖
丹青盈尺較縱横妙寫高樓擅洛京跋馬垂鞭值休暇
漾舟近岸有逢迎將軍自是超凡繪宗伯猶疑著定評
風物盛唐傳仿彿幾迴感慨託怡情
是幀界畫整嚴中氣韻復極流動且尺幅而具千里
之勢絹素甚舊即以屬之小李將軍固無不可惟詩
堂董其昌題字筆力苶弱不類香光他書所云曩見
是圖有賈秋壑米元章趙文敏吳文定諸公題䟦及
珍蔵圖章今歸項墨林家而諸公印識悉失云云既
有諸人題跋則當是手卷而非長幅其改裱又係何
時藉如所云曾歸元汴家何以幅中不見有項氏收
蔵諸圖記且董云諸公印識悉失何以幀右下方秋
壑二字印宛在其昌非昧於精覈者既欲品題不應
粗率若此蓋畫幅本是舊物庸手贗作董跋以冀鑒
賞有據並幅中署欵亦係妄添不知畫果真即無欵
何妨而碔砆之混則不可不辨既以成詩並識於後
題古玉斧珮
古璧跌缺者玉工即就缺處略為凹凸形以售其
技人或獻之因命改為一珮一璜於是缺體成全
質各繫以詩亦惜材之意也
古璧何時缺俗工強(上聲)作能謬稱堪救弊實覺不相應
取義斧惟斷量材珮可勝設如棫樸詠慙是作人曾
題古玉璜
即缺璧所改為者使無是詩人將疑其本為璜矣
使誠無昔缺那見有今全破一巧成二因中直徹邊璧
璜原得半琚瑀可同懸土色璘璘蔚曾誰伴壤泉
題暢襟樓
高樓耐可縱遐觀日麗風和了不寒試問吾襟何以暢
曰惟物阜與民安
自遠軒有警
偶讀泉明詩文軒題自遠地偏非彼慕心澄勵予勉在
彼一遠畢在予遠應辨正士所宜近僉人所宜遣日思
為君難高閒戒獨善
豐樂軒口號
向遠開軒號豐樂較晴量雨共三農每来此便增慙愧
祇為十年九鮮逢
若帆之閣
水裔高樓擬若帆飄颻疑在銀渚上漫嗤五兩艱順風
有順當思逆難向即今湖河一片冰黃龍青雀都收舫
仿彿層甍似有言贏斯四季恒無恙
湛虚書屋
謾言冰凝(去聲)非虚也試看其中有物乎周易下經原在
几不須蓍揲得中孚
題錢選綠圃春蔬
春蔬兹見五(圖中凡五種)妙筆昔收三(石渠寳笈舊有錢選三蔬圖)聲應
氣求合風和露瑞含咬根誰識苦爰土作同甘漫鄙樊
遲學如遲豈易參
詠痕都斯坦古玉瓢
痕都玉器来已夥似兹舊物誠罕覩製既樸雅非華囂
質亦渾然穆而古瓠可酌水斯象之細腰大腹如剖腑
皮略為瓣疑就模(瓠無瓣此器外皮有瓣上林以模夾葫蘆成器者乃有之或外國葫蘆本)
(有瓣則不可知矣)柄孔穿繩便㩦取瓢飲由来古所稱而彼那知
顔與許喀嗎(匠名)琢為眉哩(汗名)用戰獵佩之隨步武賁来
中國兩無藉數典難尋周玉府宣和刻印非所云(洞天清錄)
(宣和有玉瓢御寳)建初脫粟儉堪祖(漢章帝紀有恨不能瓢飲脫粟耳之語)文房
真稱(去聲)伴清吟偶用輒因懷杜甫(杜甫詩瓢飲惟三徑)
題宋版朱子資治通鑑綱目
涑水創為開義例紫陽述訂益精微直傳一貫天人學
兼揭千秋興廢機敬勝治兮怠勝亂念兹是耳釋兹非
三編惟此遵綱紀(嘗命詞臣纂輯明史事為通鑑綱目三編體例一準朱子朕親為裁定序)
(而行之)輯覽曾無越範圍(通鑑輯覽一書亦近年所纂丄自唐虞下迄明末凡有關政治)
(得失者鉅細咸載其中書法大旨亦仿朱子綱目之例並摘要著論)鋟出新安留面目弆
增天祿有光輝外王内聖斯誠備勿失服膺永敕幾
文徵明吉祥菴圖即用其韻
良友相將游寺間一忘還乃一思還(徵明自題云舍西有吉祥菴嘗與)
(劉協中訪僧過之協中詩云相依半日便思還徵明和云坐戀椶隂忘却還二人品詣相去即此可見矣)不
言自可分伯仲何必衡山更寫山(是圖弗寫遠山而山意自存)
題宣和梁苑雕龍研
消閒藝圃游墨林懋勤舊物聊檢尋宣和石出老坑深
漆匣久如斷紋琴龍德膺符銘硯隂曰梁苑義可酌斟
宋都汴梁河之潯端王潛邸愛古愔後升宫額龍德鋟
(叶)彰符襲瑞如球琳然吾疑焉羲象箴飛龍九五剛中
欽宜何如其惕君臨寄情花鳥嬖僉壬既謀遼而更侮
金用招大禍民弗歆徒精詩畫字何心慨然詠古凜難
諶
剛甲行用舊作蕃甲行韻
土爾扈特舊汗阿玉竒所用其曾孫親王策伯克
多爾濟以為獻因成是什
剛甲蕃甲驂靳轅賁然来貢解纍看伊犂平曾歌蕃甲
(昔年平定伊犂俘獲甚衆内有鎖子甲曾作蕃甲行紀事詩在丙子年)兹詠剛甲後廿年
土爾扈特隔羅义(土爾扈特所居在俄羅斯之額濟勒因與中國阻隔聲教俄羅斯一名羅)
(义)慕化内嚮其心堅山莊宴賚錫爵秩(土爾扈特台吉渥巴鍚及策伯克)
(多爾濟䓁率其全部歸順以辛夘九月至木蘭覲謁擕至山莊錫宴封爵賞賚有差)鴈臣歲覲来
翩翻優恤部衆俾得所作文紀事千秋傳(渥巴錫等自額濟勒来時)
(戶三萬三千有奇口十六萬九千有奇其至伊犂者僅得半而凍餒尩瘠珠甚為之授地分居籌其衣食廬帳)
(俾無失所因為優恤記勒石以紀)至誠感恩無可獻獻此剛甲蔵由先
鏁子連環實精緻介以明鐡兜鍪駢曩彼兩大弗相下
(向者相傳土爾扈特為準噶爾四衛拉特之一自其汗阿玉竒與策妄不睦遂竄往俄斯羅後渥巴錫等来歸)
(始得微實則自阿玉奇之曾祖和鄂爾勒克於策妄之祖已圖魯渾台吉不相和睦因挈屬往俄羅斯)跳
去俄羅斯界邊駐牧額濟勒之地自統屬如左右賢昔
時曾欲一致使而俄羅斯以為患(初阿玉奇嘗欲遣使通中國為俄羅斯所)
(阻以往皇祖時欲悉其領要命侍讀圖麗琛假道俄羅斯俄羅斯故為紆繞其程凡行三年又數月始反)
(命今渥巴錫等全部来歸僅八閱月而至則前此俄羅斯之詭譎亦何益哉)挾我使人故繞
道遂令三閱寒暑延豈料窮荒弗招致即今歸順為我
臣(叶)即今歸順為我臣
昊蒼錫佑蒙轉旋
詣暢春園請
皇太后安
行時慶節始而終
駕返前園
恒御宫半月光隂消已速千春
奉養願無窮十年前率弗介意近歲来何頻切衷懼不
忍言仍是懼吾夫子語佩諸躬
坐拕牀游昆明湖諸勝即事有作
拕牀(見朱彝尊日下舊聞)鱗次候河干西望平鋪鏡浦寬冰履行
因凍未解春遲立致候猶寒(正月初五日始立春)柳絲拂岸黃微
染草紐侵隄綠漸攅萬物向韶都樂意吾民和豫易圖
難
會波樓
長橋亘水面一逕接仙壺東望當春望前湖會後湖波
雖尚未見冰豈或相殊不即不離處誰因悟有無
藻鑑堂口號
額顔藻鑑意如何取譬堂襟俯碧波我自掄材期稱(去聲)
職人倫東國却殊他
春風啜茗臺二首
屋弆竹鑪肖惠山春風啜茗趁斯閒却予心每閒不得
憶到九龍問俗間
鳳餅龍團底較工擎杯别有會心中春風正值登臺候
管仲老聃異代同
題治鏡閣
冰沼開奩鑑影磨中心樓閣聳嵯峩山屏西峙玉為畫
曦御平臨金不波語鳥香花付他賞循名責實切斯過
試詢治鏡如何鏡一卷虞書弗藉多
睇佳榭
隔年佳處一探尋迥榭遥看具四臨轣轆冰牀行凍浦
鏡中耐可傲山隂
肩輿候岸陟巔崖既曰尋佳更睇佳柳眼梅心方醖釀
春生何處士曹懷
暢觀堂
春物未云多春堂此偶過於斯觀化始豈必在芳羅朱
鳥明菱牖金猊消篆窠問予緣底暢歲美與人和
懷新書屋
湖隅山墅試游巡嫩日條風甫孟春雖是良苗觀尚早
由来物物總懷新
冰牀至石舫登岸
片時游外湖(昆明湖自六橋以西為外湖略如明聖之致)適興宜言返冰牀
轣轆中石舫亦非遠舫自艱於行牀乃任旋轉因思名
與物何曾有定管登岸命肩輿路便山隂踐勝處猶可
尋高下羅亭館詩意詠南山畫趣參北苑一以天機暢
一以幾暇遣
題清可軒
每歷山隂無不至一室之清可人意軒中石壁萬古蒼
壁上苔茵四時翠冬入則温夏入凉惟有春来盎和氣
示異而復示以同合造化工純且粹坐弗暖席便言去
於理宜然未深愧
繪芳堂
春山發春意春日到春堂盆玉梅霏白岸金柳摇(去聲)黃
早生因詠稹後素更思商青綠無須設行將繪衆芳
袖嵐書屋
書屋蒼山中奚言屋袖嵐譬之人在世而世心内含况
復蜃窗裏高下曡崿嵁非袖取而何理談豈佛談
静佳齋
山隂落脚復生崖擇向因之搆小齋偶至能教不言去
欲吟先擬冗思排微看草意迴青始遠列峯容插碧皆
柳綠桃紅漫須盼箇中真以静為佳
題澹寧堂
憶昔垂髫歲
賜居曰澹寧(予十二歲時住之皇祖養育宫中於暢春園賜處即名曰澹寧居)無
忘斯黽勉有勒在軒庭遠致要心泰志明惟德馨雖云
述格語而每切
聰聽
雲繪軒
佳山恒擬畫然而有定形惟有雲稱繪往来不繫情不
繫則生動益契六法精此軒對崇嶺時復吐英英適值
春之初東郊資瑞霙却當語豐隆慢飛且須停
瑩心堂
小軒搆峽上其下奔流泉流故弗致凍四季恒瑩然對
之心亦瑩澄照宛當前樂水寄清會而非較媸妍因憶
避暑莊
訓已垂昔年(避暑山莊瑩心堂為而名皇祖御筆題額斯堂即仿之)
將軍阿桂奏報攻克康薩爾山梁碉寨木城詩以
誌事
自克默格爾山梁滿擬即逓平賊信(阿桂於昨歲十月内攻克默格爾山)
(梁其地距勒烏圍不過二十餘里計𢷬穴擒渠可以尅期蕆事)侵尋待之逾兩月密拉
噶拉兵仍頓(賊因距巢甚近死守益堅阿桂自默格爾山梁得勝即駐兵密拉木噶拉木已兩月)
(餘雖攻得日爾巴丹噶凱立葉等碉寨而得斯提一帶屢攻不下仍未能直進密拉木噶拉木急呼之則為密)
(拉噶拉)蓋緣已扼賊門戶因以死守防益慎彼處跬步無
非山石劒蠶叢允難進於康薩爾築碉寨弗遣餘力據
險峻嘉哉我將及吏卒敵愾同志衆積恨拔彼鹿角越
彼濠直逼碉根登奮迅堅壘深窖一時摧大鞣大膊不
遺慗(賊以勒爾策依山勢延長周防不易因於康薩爾山梁多築碉卡守拒不遺餘力阿桂遂派兵三隊)
(泰斐英阿等攻其前瑚尼爾圖烏什哈達等左右夾擊福康安等在後策應正月十二日寅刻各路潛進拔其)
(鹿角躍過重濠至第一碉根向上抛擲火彈賊人鎗石雨集抵拒益急我兵舉鎗注矢以待賊有露身碉外者)
(即擊射殪之官軍遂一呼而上躍登碉頂其碉内外地窖覆以石板為我兵踹塌賊多有壓斃其下者尋即攻)
(得此碉察其下有穴潛通第二碉即以石填塞是日已刻復得其第二碉戌刻又克其第三碉賊人除殱戮外)
(餘皆負傷而遁十三十四兩日並將其下各處寨落盡行攻取是役也訃克大碉十木城四大石卡二十寨落)
(七捉生二殺賊二百餘獲銅礟二鳥鎗刀矛糌粑等無算康薩爾山梁&KR0662;勦平)三日殱賊二百
餘遂奪山梁高萬仞石碉凡十木城四近碉寨卡全收
盡(叶)齊心努力悅以憐普賚特旌夫豈靳(將士奮勇得勝其志足嘉)
(因賞在事兵丁一月錢糧其將弁中勇銃超羣者經將軍保奏優擢陞等賞翎賞巴圖魯號有差將軍參贊領)
(隊等則俟攻得勒烏圍交部優叙)勒爾策依籌即𢷬迅雷不及掩耳震
譬如破竹已裂節其解自當速迎刃(阿桂等奏勒爾策依山形綿亘賊防)
(守不能盡嚴擬於兩三日内迅速督攻使賊人措手不及以期進檮其巢)事半功倍豈期然
為山九仞懼尤甚(叶)佇俟紅旌報大捷竭誠惟籲
天助順(康薩爾之險倍於他處賊之守禦亦較他處為堅乃官兵得之如不甚費力者實賴上天)
(嘉佑阿桂奏謂此數日適當上辛詣無一壇親祀之辰由於誠禱所格不知予之默籲固日不然也)
題宋版前漢書
冠冕琳瑯天祿收因刊書目閱從頭(内府舊蔵宋槧前漢書為天禄琳瑯)
(之冠兹因校勘四庫全書總目復閱及之更覺其精妙罕匹)吳蔵本自趙魏國楚得
重歸王弇州久入上方不知故(其書初為趙孟頫所蔵入明則自陸顧兩家展)
(轉流傳歸之王世貞趙與王皆於卷前自畫其像王并有跋向雖題識簡端亦未及此次之經意也)兹編
四庫識其由舊杯新斝多佳玉却笑無能大白浮
倣陳書長松圖曡向題陳畫韻
題詩猶憶甲申年倣畫聊因適性天溪壑似哉神不似
果然真者怵當前
題劉松年醉僧圖
長松之下坐頽仙草聖揮看落紙煙生面别開神髄合
石渠聫璧有龍眠(李公麟醉僧圖向入石渠寶笈上等)
玉屏謠
玉屏一峯羾天府較以周尺凡得五産自瑪爾岱之山
(山在葉爾羌西南)一脈崑崙走嶇峿雖非羊脂實蔥白别嶺闢
爾綠色取(此玉材質較之和闐玉河所産石子雖精美稍遜而博大過之玉工呼為山料玉闢爾山)
(相連别為一峯産玉皆綠色曾琢為玉甕向曾聫句題之)和闐河産視此精然率石
子艱致巨精則入微巨或粗器也而理因之覩直方琢
作丹臺圖樹擬清防向扉戶正道莫蔽蔽邪曲用勒銘
言儆當宁
題乾道臨安志
南渡忘讐久論之最初輿志始觀兹武林掌故因堪考
宋紙存刊乃更竒官署宫城寧復昔吳山越水鎮如斯
臨安四度親訪古當面失哉此細披(臨安即今杭州府自辛未至乙酉凡)
(四次南巡皆駐杭州數日均未得覯此書雖尋訪古蹟無可考証今始見此宋槧初本追憶舊游不啻覿面失)
(之矣)
詠哥窰盤子
處郡章家弟與兄弟陶純美較兄精春風堂不觀隨筆
那識哥窰所得名(春風堂随筆載宋時處州章生一生二兄弟皆主龍泉之琉田窰生二所)
(陶青器純粹如美玉即官窰之類生一所陶淺白斷紋號百圾碎故名哥窰)
題鄭重達摩渡江圖
一葦横江亂流渡都稱初祖具神通歙人齋沐傳竒蹟
津逮何嘗識衛風
令懿皇貴妃輓詩
兒女少年甫畢姻(皇十五子昨年始畢婚七公主九公主皆近年甫下降皇十七子則方十)
(一歲也)獨遺幼穉可憐真蘭宫領袖令儀著
萱戺殷勤懿孝純了識生兮原屬幻所慙化者近何頻
(前年豫妃去年慶貴妃今年皇貴妃連遭薨逝以是為慙耳)強收悲淚為歡喜仰體
慈幃廑念諄
憩承光殿作
返蹕圓明園憩駕承光殿為娛
聖母情宜割賢妃綣春風緒並吹春雲惜因散彌月未
霑澤望雪殷宵旰籌農無時置餘事可付慢
題餘清齋
書屋崇基上春窗日正明所欣白榻據便有綠編横蘭
席消今暇松濤韻古聲韶光来尚遲(去聲)真是有餘清
古籟堂有感
團城上乃平金源遺殿宇植松六百年風籟因成古近
每翻金史世宗實欽許不忘舊家風孫曾喪厥緒聰聽
徒有言切切惕心所
宴坐齋中有會
已歷乾隆四十春有成三載慙(去聲)誠真始勤所忌惟終
怠責已常先於課人消暇每欣葄經史敕幾那計弊精
神近知結習還應去書注日新喻掃塵(近作經筵御論以日日掃室塵)
(埃未必能盡去喻日日自新習染未必能盡除云云釋日日新又日新二句意較親切)
題董誥四季蘭
葉下猗猗標素花楚騷等度本無差會稽逸少山亭畔
芳挹惠風趣自賖
右春蘭
閩省恒因貢夏天薰風曉露挹清鮮南朝人訝何平叔
汗拭朱衣更皎然
右夏蘭
錯無芳笑江淹錯(江淹詩季月寒氣重滋蘭錯無芳)冒冷傲霜自有真
卉譜問誰宜結契祇應秋菊作嘉賓
右秋蘭
能偷天巧是花師冬季盆蘭亦有之却似善人方入室
底須送暖致微詞
右冬蘭
詠漢玉䕫紋環
肉倍於好謂之璧肉好若一謂之環斯則邊孔適相等
故知環也爾雅詮折旋中矩聲必應以道去君得則還
千年入土伴斫絮不知何復出人間䕫紋縈繆泯刻畫
繡花隠現堆斕斑是誰之噐經誰玩把筆欲詠心茫然
題宋版春秋分記
分記原通記尊王義寓中(程公悅宋寧宗時人所撰春秋分記以史記法取左傳事)
(釐為年表世譜名譜又為歷書天文五行諸書又分記周天王内魯外諸侯以及次國小國四夷之事條分縷)
(析事因左氏義本聖經皆首記天王以見天下之一乎周分記諸國以見列國之所以異詳見公悅自序其)
(弟公許於乾祐三年刻梓以廣其傳)年經國為緯外抑内斯崇統萬乃惟
一會殊則以同希珍傳宋槧遣暇可研窮
正月晦日偶爾成詠
春来春去此相仍忽爾六旬更五增望道敢云造岸極勅
幾祇勵履冰兢雕龍祭獺誠奚益扢雅揚風亦底稱踐
阼歲如夫子矣自惟不惑又何曾
御製詩四集卷二十六
