御製詩五集卷七十六
古今體四十八首(壬子八)
賦得爽氣澄蘭沼(得心字八韻鄉試題)
祝融逮流火夷則遂行金爽自九成覺氣緣一碧吟煩
囂都與濯颯沓亦因沉澈底無餘淨澄波有似深雁鴻
留影愛荷芰斂香任司寇往年氏左徒終古音撫時慎
消息祈歲切侵尋我意殊唐帝正殷望捷心
園中獲鹿分賜内外諸臣因成什
每歲木蘭行圍習勞肄武率以為常今年蒙古王
公等以天氣早寒奏懇罷圍雖允所請而結習難
忘偶扵園中試發火鎗輙即中鹿並分賜内外諸
臣以示不忘武備云
蒙古王公視子孫愛同耄耋進忠言(邇来蒙古王公等皆于子孫輩行于)
(視之亦不啻家人父子昨以八月初旬天氣已寒謂予年過八旬未便胃寒進哨具摺懇請今年暫罷行圍念)
(其忠悃可嘉而予又以在此盼得軍中捷音較早遂俞其請)罷圍詎是沽從諫念衆
仍教普賜恩(每歲蒙古兵丁一千二百人来木蘭佈圖出哨後例有賞賚今歲雖暫罷行圖但念)
(其既皆遠来預備仍照例減半給賞以償其勞)園裏試鎗還中(去聲)鹿天邊設俎
待烹豚肥鮮分賚心縈遠捷報庶幾過蜀門
護理山西巡撫蔣兆奎奏報秋收八分詩以誌慰
秋收奏報撫臣司偶出承宣護理宜(巡撫長麟以奉差往安徽查辦事件)
(藩司蔣兆奎護理撫篆是以奏報秋收分數)好雨西巡卜登矣(春間西巡三月二十二日)
(至臺懷得有渥雪盈尺嗣又據撫臣馮光熊奏稱太原等府属先後禀報三月二十四五二十九及四月初二)
(等日均得雨澤一二三四寸不等並稱麥苗藉以長發大田亦資耩種欣謂該省麥收庶有可望)微乾
(十四寒韻)夏閏每廑之(彼時猶以該省得雨一二寸者未能慰念仍馳諭該撫確查覆奏其後長)
(麟調任山西廵撫奏稱太原等十一府州属雨水充足秋禾暢茂可冀豐收其平陽潞安澤州蒲州絳州觧州)
(等六府州属入夏以来雨水稀少糧價亦漸增昂並奏請先行撥動常平倉榖酌量地方減價平糶以濟民食)
(當即飭諭速行不免時為懸廑)幸逢其後甘膏霈乃得而今中熟貽(嗣又)
(據長麟節次奏平陽等六府州属扵六月初旬下旬及七月初三四初八等日每次得雨自三四寸至深透不)
(等所有窪下田禾均已暢茂其高阜之處亦即補種襍糧俱已長發實可不致成灾而從前得雨充足之太原)
(等十三府州属暨口外清水河地方亦扵七月初旬續得霑膏秋禾俱可望其稔收兹據蔣兆奎奏約收分數)
(九分有餘者介休等十州縣九分者陽曲等十八州縣八分有餘者太谷等十五廳州縣八分者太原等十七)
(州縣七分有餘者交城等十州縣七分者臨汾等十一廳州縣六分有餘者洪洞等十二廳州縣六分者鳳臺)
(等十七廳州縣合計通省約收八分現在糧價日漸減落民情甚為寧謐等語是該省收成尚属中稔覽奏稍)
(為慰念)苦樂民生視豐歉教難言籲屢綏寅(嘗謂既富而教豈非孔子)
(之訓而語教扵今日又慮有如柳宗元種樹之喻適以害之者惟有敬祈天佑暘雨應時歲獲豐稔俾小)
(民衣食饒裕不致怨咨庶幾少盡此心耳)
中秋日雨
宜暘半月暢秋晴優澤終朝逮尺盈圃者都稱菜資茂
農人更喜麥堪耕底須撫景惜孤節適可新吟接舊賡
入亥雨收雲盡散依然端正放光明
題花准神鎗
木蘭秋獮肇自
皇祖垂為家法予幼齡親侍
行圍嗣位後敬繩
祖武自辛酉以来歲以為常而
皇祖所貽武功良具如虎神花准舊准諸神鎗率皆寶
用勿替敬成是什且識緣起云
虎准有文亦有詩(内府敬蔵准神皇祖所貽虎神鎗花准神鎗舊鎗予在此山莊中及)
(木蘭行圍嘗用之壬申秋岳樂圍場用虎准曾殪一虎製詩文以識其事今日用此花准擊鹿立仆因題什)
斯花准尚未題辭同為
皇祖手曾用貽至孫臣心永寅因冷木蘭權罷爾(今年閏四)
(月塞外氣候早寒昨蒙古王公等具摺懇請停止行圍鑒其誠切因允其請)乘閒雄鹿偶殱
之(園中鹿頗夥其牝者正當孕孽之時不忍殪取每擇牡者發火鎗斃之今年雖暫爾罷獵而習勞肄武之)
(念仍不敢少懈也按詩傳飛曰雌雄走曰牝牡然書曰牝雞之晨詩曰雄狐綏綏可見古人亦不泥扵其說况)
(獵曰從禽又何嘗專言獲飛禽而不執走獸兹稱雄鹿者以見秋月鬭鹿争雄之意正不妨互用也)習勞
肄武遵
家法聰聽曾元慎識兹
按古者無火器前漢書甘延夀傳注云范蠡兵法飛
石重十二斤為機發行二百步後世之礟盖出此魏
略曰諸葛亮起衝車郝昭以繩連石壓之車折又唐
書李密傳以機發石為攻城具號將軍礟皆用石發
機並非如今時火攻之具故礟字從石旁也至明唐順
之八編類纂載元時西域人亦思馬善造礟世祖時
從征襄陽置礟扵城東南隅重百五十斤機發聲振
天地宋吕文煥遂以城降世因目為襄陽礟此則用
火礟之始也其左編又云金人有火砲名震天雷者
用鐵礶盛藥以火點之半里以上著鐵甲皆透又有
飛火鎗注藥以火發之輙前燒十餘步云云可見鎗
砲火器自金元時始有之嗣扵明永樂時平交阯得
神機鎗砲法特置神機營肄習製用至正德中西洋
佛郎機國有海舶至廣東因傳其砲製嘉靖八年遂
依造名之曰大將軍發諸邊鎮萬歷中大西洋船至
復得巨砲曰紅夷今俗云紅衣重者至三千斤能震
數十里我朝則尤為行軍利器國初崇德年間製神
威大將軍重至三千八百斤康熙年間製神威無敵
大將軍重凡二三千斤不等又有紅衣砲重至五千
斤武成永固大將軍砲重至七千斤者則較前朝所
製為尤巨其火鎗之制亦不可枚舉皆軍營狩獵之
所必需盖以佐弓矢之所不及莫善扵此其字今相
傳為炮為鎗考字典炮訓炰說文毛炙肉也經傳皆
如此訓解而鎗并音楚庚楚耕二切及音鐺說文曰
鐘聲也或又訓作釡鐺酒器及鏗鎗金石之聲正字
通並云俗以鎗為刀槍字者誤用按槍字說文曰距
也周禮秋官職金注云用金石者作槍雷椎椁之属
又類篇曰剡木傷盗曰槍是砲鎗二字古人從無作
火器解者但相沿已久不得不從之而其字義則不
可以不辨故附識扵此
題舊准神鎗
舊准神鎗亦
皇祖昔年所親御余十二歲初學發鎗時蒙
恩賜者數十年来木蘭遇鹿發無不中洵為神器因成
此什
舊神鎗被
祖賜早十二之齡初學時(予年十二時命十皇祖在南苑行宫六叔莊親)
(王教學火鎗發機視准如有夙悟初不覺其難也)一發斃羊百步外(初試鎗時莊親王命)
(縛一羊在百步外試發斃之經莊親王奏聞門扵皇祖甚為嘉悦後數日予隨侍皇祖在南衙宫門)
(引見畢藥無面令試鎗因豎木牌較遠且以子年幼鎗中貯大多是以鎗力未能即到木牌乃鎗子落地)
(後激起仍著牌上流光皇祖深喜大加褒奬計至今歲已閱七十年瞥眼有如昨日是予數十年之准的)
(皆仰賴日敬皇祖所賜而是以皇祖愛育藐躬精神直鑒至今念深恩猶日孜孜不敢暇逸云)
(爾)繼施踣鹿邇年兹(駐蹕山莊幾暇間以即鹿習勞肄武邇年每遇外藩来山莊祝夀例)
(扵萬樹園筵宴入宴之前亦偶用火鎗獲鹿隨命燔炙賜各蒙古外藩食之)應聲即仆用偶
鮮(上聲)待立效勤詎不竒(向扵園中擊鹿多用花准神鎗偶弗即仆必用舊准神鎗繼發)
(斃之昨近獲數鹿皆應聲即仆故未用舊准今日遇鹿亦先用花准神鎗中之未踣走數步而立若有所待隨)
(用舊准神鎗繼施而斃之予笑云此舊准技癢之故也)耄耋山莊仍習武莫非
恩敢忘
含飴
山裏一首
木石與居遊鹿豕霜輊未冷欲凉天風吹葉落風吹去
山裏行蹤總自然
江蘇巡撫竒豐額奏秋禾收成九分有餘詩以誌慰
江浙連疆一水通浙知江未念廑中(江蘇與浙江接界而江蘇尤近乃浙)
(江收成分數先已具奏江蘇奏報轉後未免廑念)報章到異先兮後布政分因
西與東(奏報收成分數例應藩司彙齊禀報撫臣具奏因江蘇有江寧江蘇兩藩司地方較廣俟其彙)
(報查核有需時日是以奏報少遲)頻歲收逢實堪幸九分餘信可稱豐
(兹據竒豐額奏江蘇省自夏秋以来雨澤霑足高低田畝均極暢茂雖濱江臨河一帶極低處所五六月間江)
(河盛漲時間有漫水之處隨長隨消扵禾苗並無妨礙現屆秋禾成熟之期核計蘇州松江常州太倉四府州)
(收成各十分揚州通州二府州收成九分有餘江寧鎮江淮安海門四府廳收成各九分徐州海州二府州收)
(成八分有餘通計江寧藩司所属收成九分蘇州藩司所属收成九分有餘江蘇通省秋禾收成實九分有餘)
(等語)南瞻豈不同民慶方寸持盈益惕衷
閒題
捷報待逡巡秋光悅可親山如呈面目(樹疎則山露形非深會山趣者)
(不知此也)松益長(上聲)精神近歉諄教賑(直隸廣平順德大名三府向年春雨多艱)
(小民皆預為籌備今歲春間闕雨早截漕糧三十萬石以備賑䘏即可無虞若保定河間等府属歲常報豐今)
(歲春夏之間得雨偶遲秋禾難望有收窮民即覺嗸嗸不免有就食他方者又命撥米四十萬石銀八十萬兩)
(令其妥為賑救其出外謀食之人復扵京城設飯厰十餘處熱河設飯厰二處每日給散俾資餬口並屢次諄)
(諭該督及順天府尹督飭所属實力稽查監放或可不致失所也)遠豐敢懈寅(今歲惟直隸數)
(府属偶被旱灾其餘各直省報秋收者多在八九分以上)朔風寒漸劇亦欲整歸輪
四川總督孫士毅奏報通省收成九分有餘詩以
誌慰
閣臣駐蔵值軍興(去歲因廓爾喀侵擾後蔵不得不用兵聲討而川省轉運軍火軍餉最關)
(緊要孫士毅曾任川督繼以協辦留京因命往署四川總督抵任後旋駐打箭鑪督辦軍儲一切井井有條夏)
(間復以自川至蔵道路窵遠山嶺﨑嶇烏拉易致疲乏轉運未能迅速雖有道府等員督催趕運而遇有隨時)
(斟酌調度之處未免鞭長莫及復奏請移駐去蔵相近之察木多地方并即親往蔵中催辦更為便捷所有署)
(中日行之事令藩司英善代拆代行其緊要事件仍逓至蔵中核辦亦不致有貽悮)方伯命兼蜀
省仍彙報秋收九分勝(該省五六兩月各属屢得優膏早晚二禾極為暢茂兹屆秋禾)
(成熟所有收成分數自應該督核實具奏兹據奏報各属收成九分有餘者成都重慶保寧順慶敘州雅州夔)
(州嘉定潼川龍安十府属暨瀘州忠州眉州邛州資州達州酉陽七直隸州敘永一廳九分者寧遠一府綿州)
(一直隸州八分有餘者茂州一直隸州石砫一廳八分者雜谷懋功二廳七分有餘者松潘一廳統計四川通)
(省秋禾收成實係九分有餘等語該省當此軍興之際幸值年榖稔收市糧充裕辦買軍糈亦不致增昂價值)
(此亦事機順利之一徵也)敬因農稔一心增不區滿漢同宣力(近又據奏)
(七月内行抵前蔵因和琳即日赴宗喀濟嚨一帶催運軍儲而鄂輝尚未回至前蔵所有一切駐蔵事宜自應)
(暫為代辦向日駐蔵俱係滿洲大臣今孫士毅遇此事會即肯身任勤勞不分畛域尤為漢大臣中所僅見者)
(深堪嘉予)實慰旰宵各獻能民弗知兵欣足食捷占士飽馬
胥騰
署兩廣總督郭世勲廣西巡撫陳用敷合奏早稲
收成八分有餘詩以誌慰
一粤而分西與東督兼撫各貴和衷奚妨聯牘報穡事
(郭世勲係廣東巡撫現署兩廣總督陳用敷奏報廣西早稲收成與郭世勲聯銜合奏亦足見其和哀)豈
是越樽侵武功(至督撫各有專司督掌封疆兵權撫掌刑名錢榖兹撫臣與督臣聯銜奏民事)
(則可欲侵尋掌兵權則不可)披簡欣看分過(去聲)八(粤西漢土各属氣候不同早晚禾稲)
(隨宜播種兹屆收成之際據該撫查核分數具奏漢属内收成十分者七縣九分者二十一州縣八分者三十)
(州縣共五十八州縣合計收成八分有餘土属内收成九分者六土州司八分者二十四土州縣司共三十土)
(州縣司合計收成亦八分有餘統計通省漢土各属早稲收成實共八分有餘等語)慶農又遇稔
稱中(該省夏間麥收已奏報八分一歲兩收俱獲中稔可為農慶)滿招謙受評量處
惟是夔夔惕不窮
福康安奏官軍攻得堆補木等處木城石卡已過
帕朗古大橋與賊營近對駐軍詩以誌慰六韻
屈指又過十日延(昨初九日福康安等官軍在雍鴉地方賊匪將從前襄進兵丁及噶布倫)
(等全行送出遣大頭人来營乞降當即嚴檄飭駁令頭目二人回巢諭令賊酋親来並令將各山梁拒守賊衆)
(全數撤回否即統兵進勦各情形乃至今盼望捷音又逾十日今日乃據奏攻克噶勒拉堆補木等處奪橋過)
(河打仗殺賊情形為之欣慰)忽欣遽傳(去聲)逓飛牋分師排隊直前進
(福康安等奏發檄之後又經數日拒守賊衆既未撤動賊酋等亦未親来自仍當相機進𠞰况交秋令已十餘)
(日天氣漸寒未便稽延坐守為賊所輊惟是雍鴉以南大山層疊横亘陡峻而堆補木與甲爾古拉兩山之間)
(又有横河一道官兵由山北徑上步步皆須仰攻若攻克堆補木大山之後必須奪橋過河方能得勢隨即帶)
(領桑吉斯塔爾等為中路另𣲖額爾登保等為左一路珠爾杭阿等為右一路乘夜分投進攻擬俟賊匪下至)
(半山兩路官兵即急上山巔奪據賊卡等語所定計謀俱為出竒周到可嘉之至)石卡木城屢
得全(福康安等分派已定即於七月初二日丑刻先令左右兩路進發福康安等於黎明直至噶勒拉山麓)
(將中路官兵分為數隊佯作覓路分上之勢其山巔二木城内賊匪即從高壓下而左右兩路官兵已潜扵樹)
(林内繞出其上先將石卡兩處奪據其中路迎来賊匪復被官兵鎗箭齊發不能抵禦逃回木城官兵抛入火)
(彈隨將木城兩座焚燬殱戮賊目五名賊匪三百餘名又連克石卡二處乘勝窮追數十里至堆補木山口象)
(已宗地方復攻克石卡四處木城兩處殺賊一百餘名於是賊衆始紛紛奔潰)横亘大河雖
徹版急登彼岸那需船(維時已及夜半福康安等本擬稍為休息兵力但念堆補木山)
(下帕朗古地方即係横河若不奪據橋座恐賊人尋河東上即可繞出我兵之後隨連夜分兵兩路派珠爾杭)
(阿等由河之上游進攻集木集大山阿滿泰等由帕朗古攻橋進撲甲爾古拉大山扵初三日夘刻齊至横河)
(北岸賊人木城碉卡不下數十處而山腿木柵一道約長數里守禦極為險固我兵排列鎗砲自辰至午傷斃)
(賊匪甚多及賊匪已將橋板撤去數塊而阿滿泰等直前争奪官兵乘勢競過攻得南岸賊卡殺死賊目三名)
(賊匪一百餘名其横河上游一路珠爾杭阿等領兵亦乘勢搭橋渡河進攻扵是兩路會合𠞰殺無不人人争)
(奮惟是時值大雨山崖險滑賊匪踞高撲下我兵仰攻匪易因暫將官兵撤至山下乃三路之賊約七八千人)
(復来奪橋福康安等率領將士等奮勇衝殺賊稍退却台斐英阿直前射死紅衣賊目二人各兵四面圍截復)
(殺死賊目三人賊匪一百六十餘名又拏獲活賊十七名計此次進攻兩日一夜連克兩重大山大木城四座)
(石卡十餘處奪據大橋一座深入七十餘里雖賊人百計隄防無不立時攻克然福康安等及各將士上下一)
(心冒雨衝鋒勞瘁之狀可嘉可憫幾扵不忍披閱福康安等當即優加賞賚并將御園神鎗所中鹿肉隨報賫)
(賞用昭恩春又發去佩刀翎管令福康安傳旨分賞出力之侍衛章京等其兵丁俱賞一月錢糧成德一路兵)
(丁由聶拉木進攻亦頗殺賊奪得多洛卡隴崗等處並冷賞給半月錢糧以示鼓勵)軍心上下同
敵愾賊計隄防總失堅䟦濘攀崖忘甚瘁衝鋒冒雨致
深憐惟思雪嶺將封路(福康安等又奏稱蔵地邊界雪降最早如宗喀通拉山等處常)
(年八九月間即已大雪封山今年節氣較早更不能久稽時日其所見正與朕同知進知退軍之善政在賊匪)
(罪大惡極固以搗穴擒渠為上策而天氣早寒我將士等連次乘險進攻實亦深堪憫惻前已節降諭旨令福)
(康安等相機度勢妥速奏功况賊人當屢次痛殱之後早已望風膽落此次更奮加𠞰戮彼必益深驚懼將来)
(復遣大頭人具禀乞降亦可以傳旨允其所請此亦節候使然不得不速令蕆事凱旋也)路遠縈期
速凱旋
題均窰乳耳罏
貯火恐傷質薰香久罷馨曰罏名徒甲(大内玩器一等者為甲)題
什實相丁耳兩乳為拱足三鐵作釘均稱甄氏具信未
負其形
吴鎮秋江漁隠
樂飢洋泌碧波潯方寸應無一物侵欲問持竿垂釣者
羡魚豈不是貪心
廓爾喀拉特納巴都爾遣使悔罪乞降因許其請
命凱旋班師誌事
翼日傳来䮉奏章條條遵檄報降王(昨廿一日接福康安等奏在雍鴉發)
(檄後數日賊酋等無来營之信因復攻克堆補木過河痛加殱戮攻克木城石卡數處賊衆益覺畏懼情形實)
(属奮勇可嘉兹廿二日随又據奏到賊酋拉特納巴都爾震懾兵威扵七月初八日復接拉特納巴都爾来禀)
(前已將裹去之噶布倫丹津班珠爾玉拖噶布倫扎什敦珠布及兵丁四人俱即全數送至軍營又檄諭内令)
(將搶掠扎什倫布什物及沙瑪爾巴骨殖俱行交出並前次巴忠在後蕆令噶布倫丹津班珠爾等私同沙瑪)
(爾巴許銀說合所立大小合同二張亦俱情願送出至其稟内感戴恩德悔罪投誠之意實属出扵至誠等語)
百分畏罪懼俘已(拉特納巴都爾此次具稟乞降語意已百分畏懼惟令其同伊叔巴都爾)
(薩野親来叩見一節據稱實因大皇帝震怒来見大將軍如同日光照雪實在畏罪不敢前来想賊酋懼其到)
(營之後福康安等必將伊叔姪俘擒送京故畏蕙不前此亦實情所必有也)全局悮聽諉逆
羌(拉特納巴都爾等前次差大頭人朗穆幾爾帮哩等赴營逓禀乞降並以此次至後蔵邊界皆由誤聽沙)
(瑪爾巴諸事挑唆以致行錯此時若其尚在即應將伊送出正法等語此或因其身故全行諉過亦未可知然)
(沙瑪爾巴從中唆使罪惡實已昭著恨其未得生擒明正典刑耳)不戰未能頻戰勝(不戰)
(勝人漢唐宋明歷代帝王自守之飾辭腐儒無不以為是然其所以失之者亦正因此盖遠徼外夷偶有跳梁)
(不靖必得痛加懲創使之中心畏懼然後受其歸降始能久而不變前次廓爾喀滋事之時命鄂輝成德帶兵)
(前往聲討設使彼時即能痛加𠞰殺或冞入賊境亦攻克數村落使之怖懾天朝威力然後允其歸降彼必不)
(敢再生冀倖盖惟懼威而後降可恃也至令巴忠前往不過因其素習唐古特語且令訪查駐蔵大臣慶林等)
(如何經理不善之處不意巴忠恃在御前行走又因鄂輝成德俱不習唐古特語言竟私令噶布倫丹津班珠)
(爾等每歲許給元寶三百枚寫立合同將就完事而所許之元寶蔵内又僅給一年至次年即復吝而不予兼)
(之沙瑪爾巴從中唆使以致賊匪故智復萌并敢侵至扎什倫布廟肆行搶掠實堪痛恨此次若非福康安海)
(蘭察統領巴圖魯侍衛章京索倫屯土大兵深入致討自擦木邦杏濟嚨熱索橋協布嚕東覺堆補木等處節)
(次克捷殱戮賊人前後共計數千望風喪膽深懼滅亡必不能如此瀝誠哀懇悔罪歸降是服遠綏疆必不可)
(徒言不戰屈人也)戢威亦足示威強開恩逭孽眀頒旨竟得十
全大武揚(朕紹承叨所乘仰)(鴻業初不敢有意佳兵而事會上蒼佑順屢奏武功開拓疆)
(域除内地奸民滋事旋即𠞰捕如王倫蘇四十三田五三者事小不足計外其武功之大者則前後平定大小)
(金川莎羅奔索諾木僧格桑凡二次平定凖噶爾達瓦齊阿睦爾撒納亦凡二次平定回部大小和卓木一次)
(緬甸投誠一次平定臺灣一次安南投誠一次廓爾喀投誠一次總計已九聞鴻捷今再征廓爾喀畏罪懇降)
(之事雖非掃穴擒渠而其窮蹙乞命出扵至誠且與朕不得已而用兵之本意相同綱開一面之恩允其所請)
(赦罪准降合之從前共今大功十成此皆仰賴臣民昊貺洪庥十全揚武自今惟願内安外靖與天下共)
(享昇平之福而予兢兢業業之心歸政之前仍不敢少有自逸耳)
八月廿三日
永佑寺行禮
歷来此際度行營(往歲在木蘭圍中逢不行皇考忌辰是日停蹕例獵)
永佑欽瞻兹盡誠
聖日五旬七載隔悲心方寸萬年縈
祖功咫尺貽
宗德内治旰宵兼外平數月勤籌廓爾喀及其畏懇受
降成
河南巡撫穆和藺奏通省得雨普種冬麥詩以誌
慰
河北今春復逢旱西成通笇六分餘(豫省河北彰德衛輝懷慶三府每易)
(遭旱今春復以闕雨預為截漕三十萬石撥運偹賑嗣該撫奏六月中旬三府中得雨自三四寸至有霑透者)
(雖稱可以補種雜糧究難望其稔收前據奏報秋成約收分數所有河以南豐收之開封等六府四直隸州所)
(属約計收成九分者永城等六州縣八分有餘者祥符等三十二州縣八分者陳留等二十七廳州縣七分有)
(餘者通許等十四州縣七分者鞏縣等四縣以上八十三廳州縣合計收成共八分有餘其河以北歉收之彰)
(德等三府所属約計收成五分者考城等五縣四分者臨漳等四縣三分者安陽等十一縣二分者林縣等五)
(縣以上二十五縣合計收成共三分有餘通省合笇約計秋收六分有餘等語)截長補短雖幸
彼(該省共一百八廳州縣所有歉收之處僅二十五縣以河以南之有餘補河北之不足隣近商賈貿遷有)
(無尚可相通較之直隸廣平等南三府已闕春膏而河間保定天津等府属復以春夏雨澤愆期被旱更甚則)
(豫省猶堪稱幸然究逢歲歉民食未免拮据不能不為繾念)歲歉民艱實繾予兹報
秋霖普霑澤已看冬麥遍耕畬(兹又據奏該省河以南各府州属扵八月初十)
(十一二三四等日均得優澤即河北三府亦同時得雨三四五寸至深透不等北省重在麥收今得及時耩種)
(民情當覺安恬覽奏猶堪欣慰)固云慰念仍堪慮汜勝雪膏益望諸
避暑山莊啟蹕迴鑾即事
閏先北至候原早秋仲即如秋季寒鹿已踰期應罷獵
(昨蒙古王公等以今歲天氣早寒求予暫罷行圍且言此時圍中草衰鹿多瘠而牝鹿正當孕孽實已過時固)
(允其請)衆胥思返俾同歡面迎嶺路一條白背指山莊萬
葉丹口外稼贏口内稔(夏秋古北口以外晴雨應時大田極為芃茂收成自獲上豐聞)
(口内較遜然亦可冀中稔)墉崇櫛比歷途看
貴州巡撫陳淮奏報秋收九分有餘詩以誌慰
黔省山田廣漏天水下流潤禾無礙澇幸歲有登秋又
報九分勝(黔省本年春夏以来雨暘時若二麥收成既報九分有餘五六月間雨澤益稱優渥該處)
(多属山田利扵多雨所蒔早晚二禾日加暢茂又以遇閏七月下旬即當成熟之時兹據陳淮奏通省秋收分)
(數所有十分收成者貴陽等干府仁懷一同知都江清江二通判冊亨一州同羅斛一州判定番等七州貴筑)
(等十四縣共三十六處九分收成者平越鎮遠二府長寨等五同知水城等四通判開州等七州貴定等二十)
(縣共三十八處通省合計秋收實共九分有餘現在糧價平減民苖無不樂業)為欣萬戸庥吾
民衣食足此外更何求
入古北口
自京至熱河率稱秋有收其間由南北更覺以漸優今
朝入古北墉櫛見果稠夏季聞有蝗亟力命捕搜差勘
及宣諭民瘼悉心求(蝗蝻最為害稼乾隆三十年以前偶遇蝗灾曾專差大臣前往督飭)
(地方官盡力撲捕今歲直隸闕雨其濕窪之地即生蝻子因數十年来並未有蝗是以未曾慮及扵此而地方)
(官亦竟未奏聞及六月間始聞順天所属田間有蝗随即飭令地方官亟力搜捕並命豐伸殷德慶桂慶成分)
(路查勘幸而及早撲滅所傷禾稼不過十分之二朕以蝗蝻必有從起之地不可不嚴切根究及接豐伸殷德等)
(先後具奏情形互相核對當在京東三河薊州一帶嗣據蔣賜&KR1658;等奏三河薊州較他處為多而三河更重竟)
(與朕前降諭旨相符該三河知縣李培榮扵地方蝻孽萌生時未能及早搜捕以致蔓延他境當有應得之咎乃)
(梁肯堂非惟不即參處轉奏請陞署通州知州及令明白迴奏而該督仍始終迴護因將李培榮革職拏問並)
(將該督等交部嚴加議處以為玩視民瘼者之戒)因知起三河惰吏懲示尤兹
歷視閭閻衣食民無愁方伯報納禾順天五分酬盖以
府通計截長補短籌復詳視清單三縣八分侔(今秋口内外俱)
(稱有收大概由南而北口以外更覺較優蹕途經覽信非虚語而梁肯堂奏報順天府属廿四州縣收成共五)
(分有餘其實各州縣秋收約六七分者尚多至順義懷柔密雲三縣且俱報八分惟保定文安大城寧河四縣)
(僅收成二三分該督通一府牽算截長補短是以祗稱五分有餘此亦向来奏報收成相沿之舊例也)徒
以別縣歉城門殃及魚(叶)歉者胥有恤稔亦弗解憂讀
洪範有言(前因畿南闕雨截漕發帑各數十萬令該督妥為賑恤順天所属歉收數縣固已一體邀)
(賑即今稔收者覩之亦不能慰懷向著讀洪範云以六極自省幸無其五而不能去其一者曰憂正謂此耳)
雖老敢忘不
迴蹕至御園疊去歲詩韻
迴蹕御園如去歲景殊心一什應償中贏外獗切遠念
(謂去歲意上年各直省雨暘時若普獲豐收正以盛滿自惕詎廓爾喀復来後蔵侵擾邊界旋至扎什倫布)
(廟搶掠財物猖獗已甚不得不興師問罪以杜後患因命福康安海蘭察等率領巴圖魯侍衛章京及索倫屯)
(土兵丁六七千人前往擒𠞰而萬里之外籌謀軍務往返需時不能不為廑慮)外定中虚慮近
忙(謂今年境福康安等扵五月内克復濟嚨邊界已即冞入賊連次攻克山梁及木城石卡不下數十處)
(誅戮賊匪三四千人賊酋屢次乞降實已百分畏懼昨據福康安等奏賊酋扵堆補木敗衂之後益加震懾所)
(有檄諭之事無不祇遵其畏服之懷似出至誠朕既念其窮蹙乞降而我武既揚則伐叛舍服亦合常經因降)
(旨允其納欵即令班師凱旋是此番軍務如此蕆事可無疑慮矣然而近念畿南數府被旱雖已不惜銀米優)
(加賑恤而能否惠澤均沾又難遽釋扵懷是去歲迴御園為慰内籌外今歲迴御園為奠外愁内致殊耳)各
省縱知上稔有(今歲福建湖南浙江江蘇四川貴州雲南等七省奏報上稔其餘各省亦俱在)
(七八分以上亦可謂稔歲矣)畿郊通計五分強(惟直隸省昨據梁肯堂奏合計通省秋收)
(五分有餘盖雖京北京南收成多有七八分者而以歉收之數處牽算則通省僅有五分餘其有亟應賑恤者)
(頻飭令其妥速督辦)雖云京北京南勝畺吏勤教賑務蘉
春雨軒即事(是日雨)
春雨空孤秋雨来(今歲春間以望澤心殷是處未曾一至殊覺有孤斯名今日来此雖属秋)
(日而恰遇雨頗亦欣幸)夏霖幸渥大田培(夏間駐蹕熱河暘雨應時田禾暢茂并節據留)
(京王大臣奏報京師疊被甘霖故自京城以北口内外農場納稼與翼可觀)八分補短祗稱
五(京北數縣秋收多有六七八分者祗因保定等四縣收成僅二三分截長補短是以順天府属牽算僅稱)
(五分有餘)數月過(平聲)忙倏似纔默會憂欣付何者靜看風日
豈殊哉報呈京兆云益麥(今日據順天府尹奏此次得雨二寸農田正在翻犁耩種)
(扵秋麥最為有益等語)迴顧今年半信猜(秋麥播種後尚賴冬雪滋培及春夏雨膏疊沛)
(方可冀獲稔收刻下雖稱種麥得雨有益而迴頋今年望雨情形尚未敢遽自慰念也)
重陽日香山静宜園即事
復如庚戌度重陽(庚戌秋以八旬正夀理宜御殿受賀七月下旬即自避暑山莊回京至重)
(陽節遂来此登高今歲又因塞外早寒允蒙古王公等之奏暫罷行圍扵月之朔日已旋蹕御園兹来亦如庚)
(戌歲應此佳節也)旋蹕早緣塞外凉宜是目前見秋稔静因心
契駐山香引詩東望寥而廓入畫西臨丹與蒼然豈近
怡遂忽遠民艱南府刻難忘(今日登高望遠固堪怡情然遥念畿南河間等府被)
(旱之處雖已撥帑發倉令地方官妥為賑恤而灾民果否免扵飢寒即此題糕念彼餐草)
棲雲樓有會
每至静宜先此憩憩来例必泐章留昨方過雨山增潤
便弗棲雲樓亦由心可應知無不可目謀還属有為謀
黃綾詩本書將滿欲減吟其能減不
香巖室
香山翠微處山香室自香賓主底須辨辨即属幻常坐
當秋之杪滿忩暄嫩暘目觀酬鼻觀桕黃映菊黃如逢
陶淵明曰今度重陽
學古堂晚坐
迴蹕還宫例尚遠(往歲九月中旬自熱河唘蹕迴御園至二十六日進宫率為常例今歲以)
(罷圍早旋蹕九月朔日即至御園距進宫之期尚遠且今春未来此因乘暇一遊適當登高節)園居有
暇問山勤堂顔學古法猶切寢足養宵静可欣(堂中温室為宴)
(寝所)却以蕭森金氣肅為(去聲)憐護衛羽林羣(園外週圍護軍兵校安設)
(堆撥兹来天氣已寒胥命酌賞金帛)幾来幾宿昔曾笑(癸未初冬駐蹕香山即事詩有一歲)
(幾来来幾宿笑予構築失前斟之句)今秖一来笑底云(近歲不頻来每視暇或春或秋祇一)
(来駐此亦不過四五朝耳)
福康安奏拉特納巴都爾&KR0819;所掠後蔵諸物並乞
遣陪臣進貢詩以誌事
許降早已發綸音(前據福康安等奏賊酋拉特納巴都爾屢次遣人乞降俱即嚴檄飭駁及)
(攻克堆補木等處痛加殱戮後賊酋益加畏懼復遣大頭人具禀乞降察其詞意悔罪歸誠實属迫切朕既念)
(其窮蹙肫懇而彼處氣候早寒又慮大軍致為雪阻不得不及早撤兵况自進𠞰以来連次克捷收復濟嚨聶)
(拉木等處地方亦且深入賊境攻克熱索橋協布嚕東覺堆補木等處賊衆既已望風膽落百分讋服即此蕆)
(功可稱完善已即特降諭旨准其納欵令福康安等撤兵凱旋矣)繳物斯滋倍致欽(拉特)
(納巴都爾前已將裹去之噶布倫丹津班珠爾玉拖噶布倫扎什敦珠布及兵丁四人全數送至軍營繼又遵)
(檄禀繳私立合同及沙瑪爾巴骨殖物件業已真心悔罪兹又據福康安等奏七月二十七日拉特納巴都爾)
(𣲖小頭目塔曼薩野来營禀繳搶掠扎什倫布銀兩物件並拏解沙瑪爾巴姦佔之番婦等又稱恭備貢物現)
(差辦事大頭人等賫表進京請罪謝恩等語閱其譯出禀帖極為恭順想賊酋經此番大加懲創之後當不敢)
(復萌故智也)悔罪命寬京築觀獻誠首捧冊鐫金(又據福康安等奏賊)
(酋禀稱上年搶掠扎什倫布之事俱由沙瑪爾巴唆使今已萬分知罪自應將各物全行繳出惟上冬自後蔵)
(回時凍斃多人物件多有遺失且有私行隐瞞者現在收禁追訊今將現存銀兩及金玉珊瑚松石等物件核)
(點開單繳出不敢稍為隠匿等語此次興師征討不在區區物件原欲令彼自知滋擾搶掠之罪且令各部落)
(聞之咸知賊匪震懾軍威立即遵檄呈繳庶幾共知儆畏其&KR0819;出物件内金冊一項係從前頒賜班禪額爾德)
(尼之物天朝錫命尤非他物可比今賊酋扵搶掠銀兩已為鑄錢之用獨此金冊敬謹收貯不敢私毁且首捧)
(此件恭&KR0819;可見兩次滋事起釁實係與唐古特争論銀錢細故並不敢干犯天朝此其敬畏之心益覺可信所)
(有罪過更可赦宥若其餘物件無關重輕早有旨不必再與斤斤計較以示寬大既諭福康安傳示廓爾喀酋)
(目並通諭中外使咸知此意)白狼白鹿徒傳古(國語祭公謀父諫穆王將征犬戎雖有耀)
(德不觀兵之語然中國鎮服外藩必使慴服兵威然後撫之以德乃能常存懷畏如此次福康安奏拉特納巴)
(都爾差大頭人具表来京扵所貢方物之外另備馴象五隻番馬五匹及廓爾喀樂工一并恭進是較之穆王)
(所獲四白狠四白鹿相去夐殊已况國語所稱荒服由五百里以次推之不過數千里之遥今廓爾喀去京師)
(一萬五六千里又數倍扵音時之荒服矣若非革面而又革心何能畏力懷德如此誠懇耶而朕自臨御以来)
(業已九蕆大功今於歸政之前竟獲耆定十全斯皆仰邀天賜之福自今以往惟有益感昊恩深知)
(止足倍凜持盈保泰之懷耳)革面革心亶見今戢武奠遥知止足益
殷保泰凛難諶
歡喜園再疊已酉詩韻
已年賦什常言乎亥歲疊韻紀事矣(己酉仲夏福康安奏阮光平屢次悔)
(罪乞降並稱先遣其姪阮光顯進京代躬謝恩至庚戌秋阮光平親至山莊瞻覲恪恭肫摯無異家人父子實)
(為史牒罕覯昨年辛亥歡喜園疊韻作遂有戌之歡喜慶真矣之句盖亦紀其實云)山莊宴賚阮
光平扵古希聞信堪喜今春徂夏愁每縈望雨懼旱無
不有(叶)兼之師征廓爾喀萬里以外情形體屢勝革心
允求降(此次廓爾喀之事實因前次鄂輝等所辦未曾示以兵威故敢復肆猖獗及命福康安等統率)
(勁兵進𠞰屢次克捷賊酋震慴悔罪乞降繳還掠去物件且即遣大頭人来京進貢謝罪是其真心悔懼非徒)
(革面虚文亦可允其所請而伐叛舍服克蕆膚功比之往歲安南尤覺可喜兹来拈毫疊韻竟與昨年情境無)
(殊)喜必有雙合前旨
玉乳泉烹茶作
山泉不凍滴淙淙小憩三間樸舍逢已逸人勞可弗念
品甘况足適清供
碧雲寺得句
迴峰轉路頓殊境山寺幽居夙所歡亭過洗心心早洗
(試泉悦性山房前騎泉有亭曰洗心盖取西湖雲棲寺亭之名也)景如觀幻幻堪觀泉
聲松韻原相静净几眀忩了未寒萬樹四鄰本不易碧
雲却作錦雲看
香山還蹕經玉泉山小憩得句
柏立元冥(是月廿三日立冬)朔氣流三朝亦足暢清遊旋山小
憩山如接寓意由来意弗留祈雨昨愁梦緣付(今歲凡兩度来)
(此祈雨)籌邊今幸武功收漫言兹得心寧貼六府民艱可
忘不(蔵中軍務已蕆可免籌慮而幾南河間等六府給賑灾民能否均沾實惠仍覺刻不能忘耳)
安徽巡撫朱珪奏秋收八分有餘並乞緩征積欠
即如所請詩以識慰
八分餘可稱中稔合笇省原得若斯(朱珪奏安徽省本年秋成約收分數)
(内九分有餘者歙縣等五州縣九分者望江等十一縣八分有餘者祁門等十一州縣八分者太湖等七州縣)
(七分有餘者潛山等八州縣七分者懷寧等十四州縣六分有餘者夀州等三州縣統計通省收成約八分有)
(餘等語該省安鳳等属雖間有一隅窪田積水之處而牽笇尚有八分餘亦属中稔實堪欣慰)却有地
卑近水浸乞當征緩歷年遺(又據奏本年安慶府属之桐城等縣鳳陽府属之夀)
(州等州縣濱江沿淮低窪之地因夏間雨水稍多間有漫溢沙壅之處雖俱勘不成灾而收成未免歉薄所有)
(桐城縣並安慶衛之低窪村庄歷年未完丁地蘆課各項及随徵耗羡等欵應請緩至来年秋成後徵收鳳陽)
(靈璧宿州三州縣低窪村庄應完歷年丁地屯折等欵又夀州定遠鳳臺二縣並鳳陽長淮二衛之低窪村庄)
(分限應徵歷年所欠銀米及舊欠錢糧應請分别展緩至来年秋成後唘徵以紓民力等語隨即降旨如所請)
(行並令該撫飭属實心經理無任吏胥滋弊以副軫念民依至意)從来扵惠不留宿便
付所司行以時久識安民無巧術慰豐諱歉我寧為
陕甘總督勒保奏報甘省秋收八分有餘詩以誌
慰
本原地瘠民貧地却值政清弊去時(甘省地瘠民貧向原不惜遇灾賑濟)
(而自辛丑年查辦王亶望以監糧冐賑作弊正法復邇年鮮聞灾歉率報有收然又慮出於諱飾此為君之難)
(也)邇已鮮聞灾歉報仍憐艱致盖蔵資八分餘可稱中
稔(據勒保奏甘省十三府州属除循化等七廳州縣地氣寒冷向不種秋禾外所有六十六廳州縣秋成約)
(收分數十分者靈州等三州縣九分有餘者張掖等八縣九分者伏羌等十二廳州縣八分有餘者渭源等十)
(三廳州縣八分者臯蘭等二十州縣七分有餘者平番八等六州縣六分有餘者平凉等四州縣牽算通省約收)
(分有餘至平番等六州縣間有被雹之處查明並不成灾惟請暫予緩征現在各属糧價平減地方寧謐民情)
(極為安貼等語)萬戸庶其免洊飢各省秋成幸多熟慰哉惕耳
敢心怡
賦得小陽春(得殘字八韻人題覆試順天舉)
聖道重扶抑天時協暖寒奚妨液雨潤試看小陽寬寰
宇愛衰煦黎民遠盾殘堤楊仍綠帶籬菊戀黃觀先節
梅或報後凋松獨盤嫌無原自有運易豈為難絜彼茅
檐苦慙斯温室安昔年曾著說約略示其端(十月小春世俗恒言)
(而羣書未明其義朱子扵小雅歲亦陽止句注陽十月也謂是時純隂用事嫌扵無陽則小春之名實昉扵此)
(予更以為陽之德見扵春而實貫乎四時豈以十月純隂而遂謂陽德有或息之時乎向著小春說曾闡其義)
福康安奏班師日期並廓爾喀致送羊酒等物犒
師詩以誌事
䮉騎駢臻班凱信降番意外效殷勤犒師重報廓喀獻
(昨據福康安等奏拉特納巴都爾震慴兵威屢次差頭目赴營投誠並遣大頭人賫表呈進方物象隻馬匹樂)
(工表詞極為肫摯已降旨准其歸降兹又奏稱廓爾喀復遣頭目蘇必達巴依喇巴忻喀瓦斯等来營呈送牛)
(酒猪羊米石糖食果品等物備犒官兵福康安略予收存賞給縀匹而回據此情形其畏懼恭順實為自来歸)
(降者所未有因復特賜念珠荷包等件並許其仍稱所賜王公之號以示優奬)罷戰何曾頡利
聞(唐太宗便橋之役詫為神武不過頡利請和刑白馬結盟突厥引還而已未聞有所犒獻也)示武
方能成偃武歸文乃可事修文(自古論事者動以偃武修文為美談此即文恬)
(武嬉之漸中國禦邊之道使之知畏則其知懷更篤是示武正所以偃武此予有取於唐太宗示之必克其和)
(乃固之言也)不貪地土
天垂貺益勵惕乾敢詡勲
山西巡撫長麟奏報得雪詩以誌慰
孟朔已逾旬六花未佈銀明知時尚遠漸覺望生真山
右佳音報冬霙獲以新(長麟奏山西省太原平陽潞安汾州寧武澤州蒲州遼州沁州)
(忻州解州絳州十二二府州属先後具報扵十月十二十三等日各得雪一三寸不等其距省較遠之各州縣是)
(否同日均霑俟報到再行續奏等語)雖惟二三寸亦利麥麰均因彼固為
慰念兹益切寅雲容時聚散瞪目每馳神
再題古玉刀
有玉之質無玉形純剛一片柔居貞剛柔酌劑義擅精
君子德幾千歲經刃微缺那更發硎重吟七字當勒銘
陕西巡撫秦承恩奏報得雪詩以誌慰
晉省雪霑報自西(日前晉撫報該省太原平陽等十二府州扵十月十二三等日俱得雪澤)
(勢頗寬廣)西安隔日驛章題(兹又據秦承恩奏陕西各属自八月中旬連得透雨及時播種)
(二麥後嗣於九十月先先後復皆得雨二三四寸不等麥苗出土一律青蔥至十月初五日西安鳳翔同州邠州)
(乾州等五府州属具報連日得雨五六寸至深透不等且俱間以密雪其近山背隂地方有積雪至四五六寸)
(者實属及時優膏麥根大獲滋培民情甚為歡忭)時長雖未至心渴辰告早經
虔額稽(每晨辦香叩而籲天冀得冬雪優霑雖三冬為時尚長禱之誠早已虔切矣)六府
災餘種麥遍(節據梁肯堂奏畿南河間保定等六府今歲灾歉之餘幸扵八九月間均得透雨農)
(民種麥頗稱溥遍然予不敢以此慰懷尚望吴恩渥被雪澤庶可倖希夏稔耳)三冬澤潤望
雲淒顒希凍玉霏盈尺明歲青黃接庶黎
冬至
南郊禮成述事
貞下陽迴一氣元
泰壇躬執禮遵原春陳旅幸秋振旅亥籲
恩欽子謝
恩(上冬以廓爾喀侵擾後蔵不得已出師問罪實非有利其土地人民之念是以去歲南郊躬祀默籲)
(齊勁上蒼昭鑒虔祈佑助今歲春間福康安等至蔵會旅奮勇罙入連戰皆捷廓爾喀百分震慴屢次遣)
(人乞降福康安等察其悔懼之意實出至誠方為奏請已即允其降順而予扵歸政之前得以十蕆武功更覺)
(仰邀對越昊貺有非意計所敢及者今日之下感謝私忱莫能言喻)蒙
貺不知何修遇增虔益勵永思存丙辰歸政三年近符
望仍希
錫祉繁
兩江總督書麟報雪詩以誌事
入冬雪澤欠優霈
大祀迴纔數點覃(初八日刻得南郊大杞禮成還宫後午雪惜未成分寸)却幸
勝兹被東北(旋據慶成奏古北口地方德福奏山海關地方初八日各得雪二寸餘五寸餘不等)
(是東北一帶較勝此地)誰知先此逮江南(今日書麟奏江寧省城十一月初五日先得密)
(雨繼以瑞雪入土約三四寸而蘭第錫亦昨奏清江浦地方及桃源山陽等州縣於是日均得雪一二寸不等)
(則較古北口等處更早三日)河隂省五都希澤(北五省最重麥田盼得冬雪甚於大河以)
(南今日又據穆和藺奏豫省河以南南陽汝寧陳州光州等府州属南陽汝陽等州縣亦扵初五日得雪二三)
(四五寸不等盖以地近江南故得雪之日亦同而河北衛輝等三府尚未得雪方覺慰不抵愁至山東山西陕)
(西直隸等省近日俱未奏報得雪不能不切殷望)歲暮月三敢肆談(初意冬三月為時方)
(長雪澤儘覺可待今冬已過半尚未霑渥澤豈自謂可待之心遂隣於肆内省益增虔惕)邇日同雲
濃每散越教顒望越增慙
夜雪(冬至月廿五日)
終朝祗集霰半夜乃霏霙歷以五時久(自子至辰)積將六寸
成入冬天地合(自入冬即望雪計自九月二十七日立冬積兩月矣始以時蚤可待恐此念即)
(隣扵肆未足召和今日得雪猶在臘前實符時玉也)先臘麥麰亨望亟慰亦亟持
心戒滿盈
直隸總督梁肯堂山東巡撫吉慶河南巡撫穆和
藺各報得雪詩以誌慰
入冬盼雪月餘愁豈料
天恩霈渥優積地誠看過六寸督畿繼報被諸州(京師扵前)
(月二十五日得雪六寸餘同雲密布冀附近各省先後一律均霑二十八日隨據梁肯堂奏稱二十五日自天)
(津閱武事竣行抵静海入夜得雪除消融入土外積地尚五寸餘繼據署臬司清河道方受疇奏保定省城是)
(日夜間得雪積厚五寸其時署藩司按察使阿精阿赴順德廣平大名等處查辦賑務亦旋奏是日行至趙州)
(夜間得雪積厚四寸是遠近各州縣率已普邀渥澤)五朝山左佳音逓(臘月朔日吉慶奏山)
(東省城並附近之齊河長清一帶前月二十六日得雪除融化外積厚三寸餘該省霑澤既遲一日而相距較)
(遠奏到又遲五日)同日河南時澤酬(是日又據穆和藺奏開封省城並附近之通許䣕陵)
(中牟蘭陽等縣前月二十五日得雪除融化外積厚三四寸不等却與京師得雪之日相同)秦晉雖
均稱獲雪(惟山西陕西二省前據長麟秦承恩雖亦奏報均已得雪然皆未若京師此次之優渥或)
(前月二十五日亦皆得雪與此間情形相同日内殊盼奏章馳至)較兹小為(去聲)望凝眸
復雪(臘月初四日)
稠疊霑膏後隂晴數日連每欣細霰集又值大霙綿額
慶依旬惠(上月廿五日大雪)心殷宅尺虔歉餘種麥廣(七八月間屢得)
(透雨聞農民以秋禾歉收種麥頗廣兹又連得大雪盈尺来歲夏稔或可期天心仁愛感荷益深)
愛物貺申
天
山西巡撫長麟湖北巡撫福寧各報得雪詩以誌
慰
廿五(十一月)扵兹霈渥膏繾懷各處可曾叨(近據直隸山東河南三省)
(奏報所属前月得雪日期與京師先後相仿為之慰念)山西今報原同日(兹據長麟奏太)
(原省城亦扵前月二十五日得雪三寸並近省之忻州平定太原榆次等州縣同日各得雪三四五六寸不等)
湖北更稱早此遭(又福寧奏湖北省襄陽鄖陽黃州宜昌施南等府扵十月二十六七及十)
(一月初三四五等日各得雪二三寸不等其武昌省城於十一月十七日自子刻至十八日早雪勢繽紛隨落)
(隨消入土更為深透是其得雪日期較京師更早南省年来亦多種麥得此渥澤深為欣慰)甘陕未
知澤何若(惟陕甘道里較遠尚未報到猶為盼切)旰宵猶望信為勞敢因
近即忘其遠惟是先憂一念操
癸丑春帖子
一氣運
蒼縡三陽轉九鴻朝来視雲物生意總從東
亥土增滋味(是日丁亥立春在未時五行復值土)心殷稼穡甘辛盤和竈
馬共舉作佳談(是日為祀竈日)
寰瀛詄蕩普為春農事迎牛更象人試以明朝屈指數
正當来復慶
元辰
除夕
春望雪至雨夏愁隂與晴秋中捷欣報冬半澤真盈以
此萬幾内忽看一歲成復三逮歸政可得願符誠
御製詩五集卷七十六
