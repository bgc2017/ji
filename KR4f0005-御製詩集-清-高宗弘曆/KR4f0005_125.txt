御製詩二集卷六十七
古今體九十八首(丁丑二)
駐蹕德州行宫作
行春南去三千里問俗東来第一程但得清塵儘表敬
豈期作室儼觀成星橋銀樹婪燈燦火棗金芝應節榮
入夜肩輿不呵禁為田久矣此民情
再依
皇祖德州即事詩韻
去歲告功至紅旗又報初元戎堕詭計未讀六韜書
闕里兹弗臨遣
祭瓣香肅翠䍐指江南早喜東風燠
賜山東廵撫鶴年
粤海旬宣久青齊治(平聲)撫掄嘉伊品犖犖為我牧元元
坐鎮青油幕扈隨紫氣軒驅馳何足貴善政勉徐源
王翬千巗萬壑圖即用其韻
日照層峯罨翠烟精神入在搆圖前空林阿閣風旛静
便是四禪天上天
麥二首
鳴鞭過禹城塍麥綠方萌經雪膏猶潤迎風浪未生宣
言避騰躙滿意入吟評野老脩春耒行將舉趾耕
春入年前早南来氣復暄芃烟新染翠茁壠密含温農
務從頭起民依箇裏存兩岐寧上瑞普穫乃真恩
徒駭河
神禹治河乃最神當時猶致人徒駭三千年後智非禹
問勝此任誰能觧徒駭迤北鬲津南其間大都九河在
相去乃至二百里同為逆河方入海今河不過數里餘
安得修防不日殆將欲棄地譲之水億萬生計嗟瓦觧
即禹治今河應難是吾蒿目所以乃
降旨加賑去歲被水五州縣
去歲河北溢乃自無隄處填築失疎略遂有奪溜慮(河至)
(孫家集以北無隄黃河漫流所過汕刷成渠者水落後一一填築以禦来歲汎漲上年河臣經理疎略致黃河)
(北流幾至奪溜亟命大臣堵塞而當河溢時上流諸州縣積潦無可宣洩東省魚臺等處遂至成灾)茭楗
亟堵塞乃得歸故路積水則已多五郡當其劇尾閭苦
泥淤當春尚沮洳涸田正需時耕犁早云誤新正例施
惠加賑曾頒諭今来緣南廵民艱悉經度何妨一再加
蘇此惸獨庶嗟爾親民官推行體休助
晏城
彰君賜固服桓子執彼鞭猶慕史遷羸馬敝車一時耳
晏城千古屬斯賢
雪三首(正月二十二日)
東風拂幰車稷雪忽交加沿路勢添密依人飛故斜連
塍蔵綠毯大野捲銀沙既慰還因慮寧無凍麥芽
行營午駐驆六出尚漫漫坐我氊廬暖思人布帳单收
来煮小鳳望去舞翔鸞功德明當莅(方山靈巖寺最高處曰功德頂)千
巖積素看
廣甸含膏潤問知冬雪多得斯誠益善惟是奉中和澤
被東南畆花開頃刻科皇州七百里霑否憶如何
玉水
玉水千秋護玉符豐齊野井各争隅清流漫歎無南史
紀載皆然獨此乎
再依
皇祖南廵過濟南韻
清蹕重過歴下城柳絲遲放麥芽生觀民未覺足衣食
敷政深慚措治平繩
武勉思堂構肯祝
釐欣願海山盈靈巗聞道多奇秀佳氣遥看馬首横
過濟南雜詩疊舊作韻
濟城重過又春辰老幼迎鑾意最親廵狩寧緣適一已
馳驅亦復厪多人
大清河復小清河欲悉民艱緩轡過祗有平陵不重到
恐防憶舊淚汍波
五歲神童亦自賢誰知深恨觸悲絃(濟南貢生張廷琞之孫永清五歲能)
(背誦樂善堂全集戊辰東廵時其祖携来迎駕命入行營聖母中宫皆加賞賚而悼慧皇子喪甫逾月以)
(故數孝賢皇后觸懷悲痛雖天使然亦情所不能已云)那堪嶷嶷將成冠鞠&KR0957;趨
迎蹕路邊(是日其祖復携迎駕問已十四歲尚未入庠云)
春雲又復暗遥天(辛未過此亦逄雪)六出霏霏策騎前稍可歴
城不入望為予埋恨是輕烟
曉發崓山
雲封昨過蔵松色(崓山上多松)雪積今看繢巘姿清致山程
逄不易却教回首立移時
雪後春朝生峭寒輕裘暖幰意遑安為他道左来黎庶
粗布衣猶纊絮单
連朝劇暖換棉装一雪青郊頓作凉凡事如斯難逆料
鞠躬誰是昔南陽
春山迤邐度朝晴卓午還逄薄暖生旅况暄寒人自備
所欣連壠麥方萌
駐蹕方山
濟北名山駐玉符欣扵始遇暢清娱梵宫高下羅諸岫
行殿樸淳别一區容膝已安謂多矣奇觀何限詎窮乎
潤州此去棲霞攬吉甫均標十道圖
靈巗寺
方山亦有靈巗寺吳下靈巗不獨靈立字安名由箇箇
今来古往鎮亭亭砌瓴塔尚干雲矗卓錫泉常注竇渟
希有佛曾出現地既云希有現何形
題靈巗寺八景
巢鶴巖
法定開山有鶴瑞羽衣皜皜駐雲峰至今月白風清夕
仿彿東坡夢所逄
甘露亭
泉疏甘露淙淙注亭子因仍甘露名用汲誰工註爻象
馬遷曾是歎王明
卓錫泉
泉臨卓錫一亭幽萬壑千巗景畢收最喜東南縹緲處
澄公常共朗公遊
摩頂松
高松西指為求經般若真詮泯色形假使虬枝觧更向
定知糟粕是青寧
鐵袈裟
片鐵為衣狀水田滄桑幾閱鎮精堅誰云五葉一花止
試看伽犁萬古傳
白雲洞
靄靄英英相後先穿雲忽上白雲巔春郊方待一犁雨
便可為霖潤大田
雨花巖
峯枝澗葉未芬芳祗有天花撲鼻香㡳事坐来都不著
維摩室裏即斯床
愛山樓
縈青繚白相(入聲)氤氲無色聲天大塊文著箇横樓真恰
當四時佳氣與平分
靈巖寺西入石路用唐劉長卿韻二首
峯雪全皴柏蹊春未點苔寒鐘雲表落濺瀑澗邊回遊
目無暇接悦心初度来佛原不礙古士亦得稱開境自
苻秦闢松猶元奘栽石泉信清冽便可試茶杯
旛影標今揭碑痕戴古苔金繩重(去聲)輪奐貝葉鎮昭回
偶步長卿韻兼思太白来峰形皆内抱谷口獨西開石
路夤緣入春翹次苐栽應真渡何代鷗鳥不驚杯
賜河南廵撫圖爾炳阿
連疆迎蹕路重穡問農田所幸歲非歉還欣雪被駢安
民惟擇吏樂後每憂先中土風猶樸斯宜正直宣
題方方壷山水
世上山川未此逄方壷應寫自遊蹤雲間試問相招侣
祇有王韓與太容
過泰山再依
皇祖詩韻
方山一宿停清蹕泰岱巗巖見舉頭南指遥程春曉發
東来紫氣馬前浮
聖蹤永古並崇嶽
愷澤扵今在列州縦是瞠乎嗟莫及
覲揚敢不念深留
靈巖石路盤山趾齊甸春光動陌頭案衍遥從西峪度
巃嵸不礙曉烟浮瓣香寸意馳仙闕輿地孤標俯魯州
憂樂向来何處著思量結習豈應留
望岱廟寄題
泉林取路向西移敬仰
崇祠一念馳作鎮配
天首五嶽(廟中配匾曰)(皇祖御書天作鎮)居方出震佑嘉師唐槐
漢柏應依舊秋月春風又幾時香帛太常依例遣(車駕經山)
(東境禮官奏遣大臣賫香帛告祭岱宗脩故事也)祈年惟是禱無私
暖
雪後昨生寒方慮麥芽凍連朝晴變暄暖氣陽烏送莩
甲正藉潤復陶可勿用舉趾喜農夫于役慰僕從協時
慎燠寒契理研錯綜
賜山東學政謝溶生
聖賢桑梓地俊秀鑑衡司勝任誠非易不鰥在有為遷
喬思已早刈椘念人遲士習民風倡勖哉法則持
陸治清秋放棹圖即用其韻
製得荷衣不礙凉傍林閒泛綠楓香舉頭不為看山色
愛看山腰素練光
渡汶河
三汶兹為大千秋帶魯郊原山溯源出濟水滙流交凍
觧遅蒲刺波清下鷺㧓方春生飬候未擬網罛抛
填倉日二首
前章即景後章抒懷
春朝廿五客中過烟火千村入詠歌節以俗傳聊聽(去聲)
俗義緣多稼豈辭多九州誠使倉箱足萬姓自然長幼
和旋頋迎鑾總總軰盡資衣食計如何
屈指為朞十二過(慧賢皇貴妃以乙丑年是日薨逝)可堪回憶是耶歌
悲歡展轉都来幻歲月推遷積以多永巷羣維式儀則
中宫素復喜祥和不三年又辭予去(辰孝賢皇后以戊三月崩于德州)
(舟次)難向君平問若何
復雪三首
曉報濃隂羃遠巒雨緣春暖雪緣寒雖然膏澤無分别
恐釀嚴凝意未安
六出昨逄頗益麥千林今訝復装梅設云入畫斯誠善
而我寧因看畫来
霏霏著地旋消融積處都無一寸蒙歴覽吾心方稍慰
午餘還放日輪紅
過泗水
輿梁飲練流清泗知是靈源負尾来阿那松隂石上好
旋當文火試茶杯
至泉林二首叠舊作韻
無多室宇淳而朴咫尺泉林秀且明芳勒杏花春未放
素皴杞樹雪初晴忩櫺好景随心會壁額前題向客迎
民氣安和歲中上省方緣此一怡情
稧辰昨歲雨餘至春孟今朝雪裡来宫是
仁皇曾駐憩輦扶
聖母喜趨陪西瞻
曲阜增顒爾南指江鄉已近哉不異前兹惟問夜軍書
籌畫為偟徊(去歲駐此已覺紅旗馳報俘虜為偽督令策楞等進兵終以路遠遷延坐失事機而)
(逆醜未獲懷首鼠者旋復猖獗故今歲更籌進兵致討耳)
再題泉林行宫八景
近聖居
高齋樸斵適居安暎帶清流多激湍拈筆還思去藻句
新題近聖額簷端
在川處
石罅淙淙清且漣如斯不舍向長川名依夫子垂終古
理註魯論在目前
鏡瀾榭
石髮經冬碧轉深每来曲榭必憑臨開奩設以菱花擬
定是秦臺照膽金
横雲舘
曲抱廽廊鏡樣圓三間虚榭聳中天有時一片雲生彩
恰似廣寒霄漢懸
九曲彴
溶溶春水漾蘭苕碧柱朱欄窣柳條合是武夷最深處
便當屧步躡虹槗
柳烟坡
新稊欲放曉寒輕低泮朝烟一縷横今歲春来節令早
已憐舉眼盼清明
古蔭堂
古樹曾經蔭古人今人對樹樹如新由来樹不知今古
知者誠為未出塵
紅雨亭
一亭文杏四隣圍寒勒花枝未染緋却憶去年臨上巳
垂簾紅織雨霏霏
過蒙山
辛未廵江國路徑東蒙東兹因駐泉林取道魯附庸乃
在蒙羽陽顓臾考古封逥首望雲巖(府志蒙山頂有白雲巖)嶊崣
扶鬱蔥昇仙傳賀元躬稼憶承宫是時春雪霽半積半
已融其陰積必多前況想像中山靈許藉問何以巧遇同
蒙陰積雪再依
皇祖詩韻二首
城過顓臾憶古封南巡為省織將農蒙陰雪復賡
前韻
大塊文章占素峯
平田融未麥根封為問農言不害農却繢前遭景如舊
幾層積玉在嶤峯
望蒙山雪色再成叠舊作韻
積雪蒙山又昔同行軒妙趣静憑中蘇家詩愛尖吟軾
王氏畫看皴是蒙路指東南迎暖日首逥西北峭寒風
遐心憶到伊犁塞佇待王師早建功
賜江西廵撫胡寶瑔
疆連趨遠迓陛見忘纔廽(胡寶瑔上年来京陛見十二月方回任適奏摺云来迎駕)
(則已起身矣故不復止之)何必拘當覲殊為多此来鄉原擅魚米令
莫恃風雷休養藏民富勤宣善輔裁
董源蒼嵐拄杖
隔林茅屋到嫌遲屧步溪邊欲訪誰借問手中笻竹杖
當年可是右軍遺
度祊河
鄭宛歸魯泰山祊因以名河出大筐清浚合流波益浩
萬松(山名)如在水中央
鄪城覽古
季友初頒邑南遺乃築城庶幾僕文出不改井桓成(城中)
(有桓子井世傳羵羊出也)無度卑公室有權擅上卿名言思史墨宜
慎器和名
萬松山小憩
衆山多濯濯一嶠獨蒼蒼想有靈祗護如看圖畫張清
齋梵宫側古籟午隂凉小憩登程去拈毫興已償
賜河東總河張師載
䟽㵸期嘉績修防董衆寮詎予惟使過勵汝尚更調(張師)
(載前任江南副總河以徇庇悞公與高斌同獲罪既念其人素謹朴復加錄用茲命代白鍾山為河東總河俾)
(得改絃自效)法在遵潘馴文寧藉鮑昭魚臺全涸未舉趾待
春朝
王右軍故里
渡江王氏挈宗随遺得書臺與筆池佳話千秋率如此
荒榛難辨跡然疑
孝子里
故里相隣孝感河猶傳躍鯉出凌波一斑已自足千古
更佩虔刀意若何
度沂水
歸壑輸淮泗遥源帶魯齊跨川橋影直隔岸柳烟低沙
渚纔浮漲春流尚挟澌馬陵隔清沭古諺豈無稽(諺云沂沭)
(不相見)
題管道昇蘭竹
飄蕭幽谷香相將日暮倚設非箇中人問誰觧圖此
正月晦日作
今年正月又臨晦九十春光已度三未覺芳菲鋪路首
却欣風物報江南憶梅水部真稱絶(沂州境内有何遜憶梅亭)選句
考功早獨堪(用唐景龍評詩事)斥鹵民艱應細諗百家村畔每
停驂
賜原任大學士史貽直
歸林緣䑛犢辭閣匪思鱸能改無過矣知仁何礙乎迎
鑾方出戶資政挈同途風度猶然在江山秀助腴
高克恭山水
山色將雲態若無若有中神傳吳白下津逮米南宫低
樹村連暗廽蹊路轉通卜居定誰氏仿彿是韓終
二月朔日入江南境六韻
仲月日臨吉江南境入徐觀民因露冕策馬每辭輿欣
看尊親意還頒寬大書洊灾常厪爾加賑莫稱予尚恐
向隅者未沾霈澤餘咨良二千石文視可銘諸
再依
皇祖示江南大小諸吏韻
國本重惟民反裘譬負棷有来長民官聽予一言剖嗟
此澤國區灾沴流行久蠲賑惠縦施未覺蘇黔首溝壑
有向隅奚稱民父母邇来雖轉旋餘糧寧棲畆省方為
觀民已隔六載後與我共治者豈非賢太守須知足衣
食始可言孝友設教法
放勲色飬奉
慈夀五言示予志勖哉慎毋負
霧八韻
靄靄布層霄瀌瀌羃遠椒寧徒稱十里却是遇連朝江
浙景云近瀟湘畫若描綿鋪宿麥縷珠綴嫩楊條藏處
迷山寺度来封野橋衣如装弱毳帽訝惜豐貂乍可因
風散旋看見晛消貪程行忽到還喜不知遥
王寵高樹虚亭
識得吳中派愛看雲外皴問他虚四柱所待是何人
賜江南總督尹繼善
幕府山邊開幕府風規得似茂弘無保釐務佈兆民福
清蹕寧求一已娱静柝久曾歴數省建牙今復鎮全吳
吏民相習休云易勖爾思艱莫漫圖
麥苖
露浮全帶潤壠覆欲生香可識南邦暖較扵魯甸長徒
觀浪猶静尚覺雉難藏邳宿經灾後冀兹接夏糧
度永濟橋作歌
長橋接岸亘邐迤留孔多緣瀉潦水上承駱馬下六塘
節宣見為濟運起有司除道欲就夷逕度河灘橋仰視
漲痕幾欲與橋平是今所行乃河裏溝澮可盈河詎可
知艱慚無治法爾石砥中復多斷缺問因去年浪所毁
何不亟修云有待廽鑾次第方經理往来通衢賴此存
夏霖轉瞬其何恃發帑鳩工勿再延永言顛末識所以
復降旨加賑江南被灾州縣詩以示總督尹繼善
及地方大小諸吏
新正寬大詔蠲欠江浙暨翠華昨發軔加賑已次第兹
入江南境宿桃目所擊(叶)百家鮮積糧麥苖猶在地夏
收云尚遥是宜善安置吾民藍縷多嗟此飢寒輩洊灾
乃若斯應慙誰所致養老及賙貧雖日頒緹騎(命親随侍衞䓁)
(齎飬老牌以賜高年其貧窘者則給以白金)尚念溝壑惸匍匐或艱至已加
寧再加茒簷庶均逮以及安慶屬一例俾霑賜既毋事
催科其善勤撫字漏巵何處無莫使侵胥吏
隄上漫成四首
避濘因為隄上行不妨百里略紆程(辛未取直修路至直隸厰而雨後多)
(泥濘從人苦之今歲乃從運隄雖多行及百里而舊隄無事多修且避濘云)僕人莫謂仍前
近豫立應知幸遇晴
楗茭隄上積崇墉意外云當備急工帑項歲支應用此
未經見處可能同
夹束雙隄中運河秋霖隄外尚渟波黃流咫尺臨西岸
蹙額修防竟若何
有隄未若無隄好既有安能復使無大禹為臣君是舜
想當束手況云吾
草色
草色南来日見添綠含生意入輿幨平平鋪毯烟低縷
灧灔擎珠露在尖隄外每教遲白舫陌頭還看暎青帘
當春細物均知樂嗟我灾民未引恬
運河
厹猶經古縣窰口溯新灣隄上看流注雲邊辨往還舳
艫期用涉名利孰長閒憂隐黃淤後瀹䟽策正艱(黃河挟沙)
(以行流急則藉以刷沙上年孫家集漫溢幾致奪溜而毛城舖旁洩者不早為築塞經流既緩沙積河淤為憂)
(甚大特命督撫河臣亟議節宣之策會同經理)
命總河白鍾山廵撫高晉同往會商䟽濬荆山橋
堵築毛城舖等工詩以示志
去秋河為灾乃在孫家集漫渠未填築遂致洪波吸亟
命事修防亦得成功立其如已洩波往往淤泥積荆山
橋下川較昔高數尺微山乃倒漾沛魚今在澤黍恐不
能種而況冀收麥䟽瀹莫惜費此實目所急同時毛城
舖分流減来脉治標出無柰堤成應即塞而何值邂逅
河臣數經易因循置度外廬鳳復遭厄二患均要務展
轉增反側瀉者塞其流渟者䟽其偪往哉相和衷宣防
勉奏績詎可惜一勞未敢期永逸但望夏田耕稍救民
殘息斯則宣力多豈在日扈蹕
柳三首
青青搖曳大隄邊遠帶輕帆近罥烟春色南来排日報
幾絲恰拂玉絲鞭
河官種柳有常程材備修防意本精却與長隄添畫趣
新條覆畆綠縦横
搖金靄靄窣新蕪不繫風情冶且都比似皇州先一月
北南景氣騐差殊
閱中河
源遠復流長因清資刷黃
睿謨千載頌
聖澤萬年慶(康熙年間移運口於楊庄是為中河云聖祖親臨指示所開為萬世利賴)永
利風帆旅常輸天庾糧平成期善守未敢事更張
楊莊牐恭依
皇祖詩韻
江國重廵六載餘翠華迤邐度彭徐河工此地多衝要
堤堰修防慎莫疎
廵春晴旭颺鞭絲敬仰
奎章漏點移底績繩
猷任胥重其難惟有寸心知
御製詩二集卷六十七
