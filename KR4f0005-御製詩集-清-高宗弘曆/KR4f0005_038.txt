御製詩初集卷三十八
古今體七十八首(丁夘二)
正月二十九日進宫
御苑試燈罷法宫因
祭廻(春仲祭行社稷壇躬詣禮)韶光到爾許烟色已佳哉柳線柔
籠陌冰澌凍解隈東郊將舉趾側耳聽春雷
正月晦日戲題
九十忽已過三十三分曾未看(平)一分難逢獨有此媚
景易散何如彼綵雲即境試抽思汨汨向榮且喜木欣
欣底湏白駒惜流影佛鼎心香静裏焚
廣濟寺鐡樹歌
石橋之北鳳城西莊嚴淨域開招提我来白晝考歲月
苔階偶撫昔人碑石龜石柱出廢址如幻具足非然疑
寶構珠纓懸日月相好特表天人師戒壇左峙授摩羯
擘窠
神蹟輝雲楣(戒壇内持戒律扁聖祖御筆也)曲廊右轉築精舍雖城
市也而幽竒庭前倔強矗老榦摩挲不辨桐與榿輪囷
盤鬱戞霄漢層層旌節排神芝白足僧人稱鐵樹木䟽
希見誰能知大椿散木此其類名以不壊理亦宜佷山
千歲挺不朽彼小隠耳奚堪題飽参佛定得如是熟閱
世道何紛兮天風為我吹萬慮童童盖下聊依遲
仲春經筵
講幄啟芳春文華紫禁闉鵷班分列進綈几一編陳治
道籌教養躬行勉知仁(是日講魯論樊遲問仁節及易經臨卦大象辭)豈惟遵
典故端藉淑心身易簡抽經秘從容咨席珍擴充還有
待夙夜矢虔寅
缾中山桃三首
苑丞缾進暈紅葩引領春風見此花遥想武陵最佳處
(圓眀園桃花勝處為桃花塢洞曰武陵春色)曉寒猶勒洞邊霞
好在山村水郭邊折梅驛使一般傳膽缾静裏評今昔
暗度韶光倏兩年(舊歲桃花開時亦在宫中因循未觀圓眀園桃花盖二年矣)
舉趾東郊待一犁妬花風復露端倪朝来不命行時馭
任付東皇作錦泥
題三友軒
三友之名始宣尼直諒多聞益德資香山取譬琴詩酒
放逹繄非予所師獨有玉局稱正見直號植物松竹梅
(叶)名稱義元隐未發我將觸類引伸之蒼松自具直之
性梅傳春信諒也宜摐金敲玉時多聞妙喻舍竹其復
誰奚待結契霜雪裏天然同德聲應隨寓意扵物有竒
遇名蹟歷歷琳瑯披十八公的雲西筆海粟長賦留雄
辭君子林稱真定論國子博士小篆題更愛梅事合元
宋小清秘物傳今斯揀金集狐有如是自天合也非人
為嘗鼎一臠足味道况斟雉膏道可知箧蔵書室識寶
重忩外延客霜其眉千株一穗翩左右(二語用蘇詩)是一是
二誰然疑因蘇溯孔志未逮高山景仰深長思
仲春齋居
春日既載陽農事俶以興祖識大地德厚貺資
神眀吉戊舉崇祀齋居志寅清一衷希昭假思過彌怦
怦去歲縦有秋未敢侈豐亨無何冬雪旱豈予或滿盈
入春增惕息浃月偏朗晴商洛亟待澤更復連兖青聞
有避荒民提挈事遠征遮留豈善政任徙將堕農(叶)踟
蹰無一可蒿目心靡寧嗟我災黎苦如睹鳩鵠形玉食
其奚安&KR0942;恤非為名截漕濟糓粟按戶弛輸徵如傷勑
牧臣告誡頻丁寧調燮自懷慙詎待咨公卿近日雲屡
作妬風如踐盟所祈
神降嘏使彼令不行山川雲勃出郊原雨溥靈居者喜
以躍流者返而耕屈指計農候幸未過清眀
仲春躬祭
社稷壇
重農遵舊制蠲吉舉春祈瑞靄方壇合
昭眀神載依玉繩剛運斗朱鳥旋揚暉佇籲微衷格甘
膏遍甸畿
偶摹唐寅梅花仕女戲題以句
蹁躚彼美咏西方新樣唐宫鬧掃粧環珮風清眀月下
不因梅朵也生香
照夜白歌
唐家畫馬稱將軍弟子入室惟韓幹是道所重在傳神
亦如三鬛開生面騕褭乘黃稱妙手駑駘奚足汚茟硯
覇常貎取照夜白幹亦有之非疑案權竒想見自師承
杜老畫肉非相訕惜乎轉語未留世空擬金丹待久煉
擇師已不屑陳閎(幹入供奉令師陳閎辭曰内廐萬馬皆臣師也)天閑矩矱多
無萬照夜白真照夜白却似梨花開月殿温泉曾奉擊
毬場驪山每侍臨光宴當時歡樂已蕭條炯戒詎惟標
夢幻披圖矯矯見龍性昂首似憶靈武戰試看受勒不
受鞍妙偈已兼滿與半介倪闉扼豈馬能每對騏驎懷
木雁
曺䕫音山静日長圖
老栝籠扉竹掠檐草堂趺坐悟華嚴日長山静幽懷惬
石谷雲西妙處兼(是圖臨王翬仿曺雲西筆意)幾卷綠蕉心展軸一
灣碧水鏡開奩不教五柳門前植恐認柴桑處士潛
題荆浩匡廬圖用畫間舊題韻
虚齋敞設櫩楹飽参山秀水眀仿彿白雲深處招携匡
俗先生
昭邱霧鎖嵐濃素瀑龍飛練重坐我畫禅書室對他棲
隐爐峰
過通州
青郊和以暄風物近清眀不禁霜露思駕言東上
陵前旌度潞川後旅背鳳城予昔青宫時此路頻長征
(雍正年間屡經奉陵命恭祭景)憶彼慈雲壁(慈雲寺在通州西十里)幾度題
句曾林坰故好在髭鬚非後生沿隄柳已黃出隴麥未
青望雪繼望雨東畆遲力耕教養雖並要富庶之未能
經歷始知艱所志嗟何成
烟郊行宫晚坐
稍葺行宫駐蹕便文忩芸榻景依然縱無松竹供吟趣
頗有詩書作静緣小住亦佳逢此夕所思難遣憶前年
語禽嘲哳非無意喧寂都来契四禪
見耕者
葆輿度蘭衢駘蕩多春意土膏既脈起興鋤舉農事叱
牛偶耕人腁胝特勤勩夫豈有督課所以謀終歲允惟
土物愛心臧毋巧偽端可騐民風不教驅衛騎勞力爾
不辭治人我常愧
白澗
宇接花宫景倍清軒忩小憩足怡情高松自具雲霞氣
長日時聞梵唄聲薊夜春光還宿昔田盤山色早逢迎
流隂不住原常住静趣多從即境生
薊州道中作
榆烟槐火近清眀好是山清水復清畫理隨方参氣韻
詩題到處解將迎
下隰高原物土宜酒旗茶幔軟風吹漁陽幾度停鞭看
最似江南二月時
江南二月我豈知杜牧詩中彷彿之今日青郊真絶勝
山雲淰淰柳絲絲
溪村幾曲水潺湲古寺鐘聲不掩關最愛雲容將釀雨
無妨畫意暫蔵山
過獨樂寺戲題
我是先憂人羞稱獨樂寺獨樂樂無著先憂憂未塈寂
静彼禪房往者曾題字春風馬上看自哂成何事
梵宇久凋零落色源流畫(佛有十二原流僧家多盡扵壁間)云胡無礙
佛運亦有隆殺闍黎志安飽六檀非所快頽風不獨兹
若曺奚足怪
春日郊行
春郊䟦馬薊城西堤柳衢茵綠欲齊未聽流鶯啼舊樹
已看乳燕徹新泥
問俗偏遲玉勒催杏花村墅静無埃盤山只在雲深處
為有鐘聲林外来
開渠引水學江南幾叠鱗塍生意涵更語長官衣食重
好教蔀屋課春蠺
翠屏幾朵玉芙蓉慣是春風馬上逢獨樂寺中栢樹子
綠隂應護舊題濃
柳暗花眀駘蕩辰軟風嫩日属車塵漁陽自古風流地
即景因思掺鼓人
烟磴盤盤夹樹斜離宫隣是梵王家桃花也解將迎意
對客先霏嶺上霞
桃花寺行宫題范寬江山蕭寺圖
春深草色常凝座雨後山姿正對門藝苑名流故多品
獨扵范緩見雄渾
行幐暇日偶開緘未覺眉毛落翠巖(翠巖永眀禪師說法云一夏與兄弟)
(東語西話看翠巖眉毛在麽)一例江山相對處便非蕭寺也超凡
最蕭閒處結僧寮杖策何人過板橋好與盤山相印證
淡皴濃黛不相饒
谿壑無多望不窮峰疑吐霧樹生風花飛禪院無塵色
波渺滄池有象空
滌襟泉
山以有泉靈此語聞自古如人血氣充盎睟還由覩離
宫枕崇麓舊接棲禪所宛宛露石竇涓涓出玉乳深乃
不可測輪將三尺許天然謝䟽鑿酌用供甖甒不聞馬
蹄跑得無龍口吐滌襟我所名每對消塵緒纓足兩無
濯聊因悟自取徘徊俯清照髭眉皆可數却見英英氣
去作雲幾縷為喜消息佳朝来釀靈雨
桃花寺行宫叠舊作韻
策馬過薊州一鞭朝日殷風物纔和盎未識春色便行
行上崇椒離宫陽巘間却見吐緋英依依拂雕鞍含笑
乍迎人迤邐磴道連作友有松栢纏根無苻萑似爾得
所矣報我復信焉憶我前歲春題詩咏玉田芳遲怨女
夷武陵空手旋今来時向榮更嘱莫復然試看静者久
因悟謝生鮮點筆畫景凑命侣禽音宣即事感今昔冺
念齊枯妍靈磬天風吹重新喫飯禪
桃花寺行宫對雪
山寒雨為雪靄靄繼霏霏四野連銀海千峰掩翠微不
嫌桃蕊凍暗喜麥苖肥謝賦董家法消閒即景揮
山桃識客来破萼倚巖隈似踐前年約端教此日開稍
經風爛漫旋惹雪毰毸五字評量看無香嶺上梅
離宫耽静寄春雪凑清娛客訝山蹊失農欣土脉蘇瀑
泉鳴益壮嵐霧鬱相扶暫慰憂仍切京畿得徧無
曉行
夜雪初消曉景妍浮雲片片卷遐天隔村幾叠開瑤嶂
策馬千蹄踏玉田朝日晞餘成麥雨清眀節近颺榆烟
分眀前歲淋河景(前歲度此亦值微雪)朅爾關情一黯然
翠雲山房
罨畫林嵐足静供分眀日照紫芙蓉拈鬚得句松當戶
側耳聽泉鹿守峰别館暫停春半蹕招提恰送講時鐘
樓忩納遠閒憑眺雪後青郊盡力農
恭謁
孝陵
虎豹衛天關
鼎湖縹緲間汗常趨鐡馬化尚被烏蠻一脉
宗功繼千年王業艱澘焉懷締造豈必逮承
顔
恭謁
景陵
舒悲欽奠桂觸目儼
含飴永别千秋慕
深恩四海知雲霞淡春色松柏長孫枝廿五年飄忽攀
髯憶曩時
隆福寺行宫六景
翠雲山房
林巒積翠蔚為行雲朝飛暮凝在我几牖山嘘氣
為雲而山以雲而潤昌黎雜說中龍以雲靈妙合
斯旨
底事名山無定容夕隂朝晦變千峰霑衣常帶濛濛雨
作盖還依落落松夢入椘王春一枕詩成張尉酒千鐘
谷神當令豐隆讓不信昌黎善說龍
翠微室
山鄰田盤高僅及其半随意點綴殊引人入勝因
取爾雅語名吾室劉禹錫云山不在高良然
巖腰卜築綠雲圍絶勝江樓坐翠微視聽之娛足以極
冲容而静于焉歸天倪道筦参元要木䟽禽經辨是非
疑有廣成丹鼎跡幾回翹首眄林扉
碧巘丹楓
山中雜樹蓊蔚而楓居多秋晴經霜朱紫絢爛與
青山白雲相映荆關得意筆殆難為工
錦樹經秋設色工絶非畫裏碧兮紅頓教絢爛雲霞上
却在尋常指頋中愛聽鳴禽聲迥别每看過鹿友相同
朝嵐夕靄山容幻妙悟随時景不窮
天半舫
依巖為樓極目無際杜甫詩云春水船如天上坐
未若此横出雲表真泛虛舟矣
虚舟何處不堪拏雲水由来總一家興到真教輕杜句
眼空直擬泛張槎幾羣鸞鶴随吟管四面芙蓉入綠紗
佳處會心原不遠高眠風月棹烟霞
挹霞呌月
東山初吐流光入帷開軒招之冉冉欲下挹流霞
與同賞結契獨深
横陳西嶺據崇臺不設忩櫺面面開寫霧出楹招便止
高山得月喚應来聊因曠朗堪成伴詎為淋漓共舉杯
識得住行原一貫幽情暢叙幾徘徊
翼然亭
出西軒面横嶺亭中設便坐近納嵐翠遠延野綠
仿彿香山来青景色
峰有飛来亭豈無天然踞此不南圖藉松為幄隂偏秀
倚石成章興迥殊茶鼎烟飛雲半野棋枰聲雜瀑千珠
寄言縱目搜吟客莫認琅邪巖畔途
桃花寺桃花盛開因成四首
前日含胎今爛然東風信有妬花權遥村来處停輿望
只道紅霞蔚嶺巔
御園春色因循過省得閒情惹幻塵一例膽瓶重品量
(近有膽瓶桃花之作)桃源誰是最知津
鬪雪争春未肯殘揣稱侔色轉難安也應識得行人意
巧作山中孤注看
戲蝶遊蜂未覺紛春光一樹已斜曛精藍小住参生滅
漫比潙山悟志勤
再題桃花戲作
饒稱古德漫云仙寄語穠隂莫放顛三錫東皇緋換紫
榮華都是謝因緣
桃花寺夜景
烟色淡春宵蟾光透松隙禽夢稳喬枝泉殽淙亂石宿
月有夙懷拈景無塵跡天地為吾廬俯仰虚生白
野燒
野燒遥村向晩焞星星不戒燎平原更無吟興徵丁部
却愛䧺詞展陸渾
静寄山莊
六御上
陵迴便道憩山莊山莊景已佳春日正載陽暖霧蒸浮
嵐隠現環松岡萬變出頃刻妙筆誰能方蕭齋對嶤峰
攬結資忀徉駐蹕憶前春倏忽經兩霜誠哉静如寄紛
矣幾偏忙習静縱有懷勑幾安可忘
天成寺
尋逕入林閭花宫地最初磵餘春雪脆&KR1440;引竹風徐山
静我来慣天高佛喜居兩年違相好五髻只如如
名山結四鄰拱伏禮能仁松色遠逾秀泉聲春更新自
能空世諦頓覺息凡塵小坐参今昔誰分主與賓
江山一覽閣
無路中間有路通豁然開朗眄長空句披月脅天心妙
忩納千巖萬壑風橘樹迎人還鬱翠(前年有天成寺橘樹之作)杏花
過雨乍殷紅誰云俯仰成陳迹恰似沙紋淺印鴻
萬松寺
精藍勝已竒喬木秀山姿名不受嬴汙榦曾聞偃為惟
應風入耳誰得斧斯之點筆成吟處童童影未移
崇椒蹕暫停憑檻攬山靈佛火閒中叩雲濤静裏聽四
時無改色萬古有曾青擬借吴剛斧盤根劚茯苓
盤谷
路轉萬松寺松勢殊未已行行歷嶔﨑古寺中盤裏坐
逸轉憶勞習静復窮視此處得天倪因之悟物理
登雲罩寺塔
登臨值晴朗千里入指頋雲罩已天半浮圖更高處極
目惬素懷拈鬚得新句瓊樓不勝寒坐客那忍去寄語
舍利光記予来兩度
東竺菴
策騎循羊腸盤紆歴嶕嶤却望掛月峰聳入雲端遥陽
阿泉已壮隂崖雪未消精舍枕林椘蔽虧古木喬遠聞
疎鐘聲下見旛影飄攬結既云富僕御亦已勞此間泉
石佳小憩山僧寮海棠開笑靨杏花剪絳綃未見天女
散得毋谷神要問其意云何報我今花朝
盤山花朝
常年每愛度花朝却每花朝愁裏度近喜薄雪灑原田
舉趾春耕猶不誤駸駸六轡駕言迴恰逢令節山中駐
山中春事日已佳碧桃紅杏霏烟霧破萼含胎各殊致
姹風嫣月均堪賦更值芳辰判半春底湏彩勝張高樹
寄語山靈記此来此来差未相孤負
月
何處無眀月眀月山中好春宵澹沲時流光入懷抱雲
容自卷舒山色增窈窕印波醒潜魚隔林隠宿鳥如挹
玉壺寒不輸秋魄皓託好惬静因澄觀切清顥
千里鏡
何来千里鏡竒製藉頗黎適用宜山半成模自海西
教清濁判忽幻近遥齊察察吾方戒箴規觸目題
少林寺
是處由来初地(盤山雖屡經駐蹕而少林寺則初到)會心都契法源巖懸
水出嵌隟路轉人度松門
少林名自少室是一是二堪参忽坐壺中天半下臨萬
壑千嵐
俯仰似霑花雨布施非為福田(是寺將廢圮因略為修餙之)幽閴自
彼無俗山林扵我有緣
古中盤
塔院經行石磴紆灑然精舍出塵區雲容自在舒還卷
山色何妨有若無
只有天高萬象低登臨拾級一攀躋僧人白足石槗畔
三嘯還如過虎谿
門外一峰積翠浮(寺中門外一峰扁聖祖御賜也)淙淙玉乳澗邊流
常時怪底雲霞護四字標名
聖蹟留
試搯山花佛鉢澆偷閒聊爾坐僧寮開窗慢為山深慮
山越深斯見越遥
盤山夜雨
傍晩山雲密中宵春雨寒聲偏清耳觀望已慰心官谷
口流應壮簷牙響未殘評量凡幾寸轉覺寐難安
雨中自盤山移蹕白澗
南峰雲接北峰雲郊墅微茫驛路分最愛牧之詩句好
清眀時節雨紛紛
御製詩初集卷三十八
