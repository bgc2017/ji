御製詩初集卷三十六
古今體七十一首(丙寅八)
三箭山
龍泉關側崇崖竦峙康熙二十二年我
聖祖經此勒馬而射連飛三矢直逾岩頂居民遂呼其
處為三箭山經過其下仰維揚之
烈蹟切如在之溯思不愧無文因成有述
柔弓長箭夙曾聞(柔弓長箭快馬輕刀我國朝夙擅長枝也)拔萃多能
聖出羣
神武真堪軼貞觀天山那更數將軍從容望月烏號引
想像秋風赤羽分幾度停鞭層巘側
當年威烈尚凌雲
龍泉關恭依
皇祖元韻
雲關臨木杪石壁矗秋空據勝三邊接銷烽九塞同寒
遲莎坂綠旭放堞樓紅花雨霏天外清凉指頋中
積素
積素逓晨寒寥空留曉月雞號塒上霜凘礙溪邊筏鐘
聲古寺傳炊煙茅店發光景堪攬結雲嵐倏出沒殘夢
誰復續閒情扵以越得句讓坡仙拈髭興無歇
度龍泉關山西省諸臣来接
西廵臨九月肆覲接羣工圭璧雖無輯量衡應有同豫
遊遵夏諺蟋蟀驗唐風疾苦閭閻切休徒頌屢豐
自長城嶺至臺懷恭依
皇祖元韻
五臺夙所企結念禮文殊行將至香界先此躡雲衢秋
色駐楓嶺霜華霏椒途来来就日民雜沓聲懽呼峰矗
村前髻泉鳴澗底竽閭井西成佳對此頗自娱撫衆意
彌欽䋲
武念更紆十年縦小康豈足言區區清凉信清凉宜為
佛所都天花上下雨梵雲朝暮圖延禧祝
慈寧端資法潤濡時廵藉講武
皇祖有鴻模申命僕御臣此行其可無
射虎川
遵長城嶺而西絶壁嵌丹灌叢纈綠我
皇祖西廵時射虎處也神武泉在其旁因成是什用志
景欽
叢莽荒榛霽靄凝川經射虎仰
威稜孫權却笑為車怯李廣徒聞沒石能詎是雄矜一
夫勇由来
聖有百靈憑何人政致於莵避到處農桑信可徵(五臺舊聞)
(多虎今則墾田藝植猛獸避跡矣)
即事
遠峯積雪玉為屏近障開雲髻矗青應是耆闍域相望
不教形色擅山靈
娑羅樹恭依
皇祖元韻
樹聞如意随求得(梵云噶爾布喇瓦喇斯此云如意樹即娑羅樹也)梵典曾標
鹿苑植層層幢節古佛前碧眼番僧来尚識東土西天
豈定形飛来靈鷲干雲青安知此樹不憶石因風作語
猶泠泠七葉蘢葱湘盖偃縱移根越千年遠益部楚州
疑附會那覩月木依雲巘(娑羅花佛日盛開每朵十二瓣過閏輙多一瓣故云月木)
(見雲南志)如桐如栝影團圞雪覆霜凝翠鬱盤不殊調御丈
夫倚(用涅槃經事)曾沐
曼殊師利看(鳥斯蔵進表皆稱曼殊師利大皇帝曼殊是佛妙觀察智更切音與滿洲二字相近)
(故云)
清凉山恭依
皇祖元韻
槁渡西廵仰
聖蹤(西廵橋在寶塔縣前康熙二十二年因乘輿臨幸故名)崇崖仍舊矗
堯松隔巒未見雪中寺應谷先聞雲外鐘敢覓新題清
詠别惟應
元韻敬依重(五臺諸勝一依有增皇祖舊作元韻不敢稍益也)山靈有問如
何答再過還期叩碧峯
五臺山天花詩恭依
皇祖元韻
仙菌多盤古柏青金幢玉節倚雲屏山僧雨後鋤懸壁
飯佐胡麻萬慮寧
北臺眺望恭依
皇祖元韻
此地誠初地花宫切昊宫攀梯九天半駐䍐五雲中夙
道夏猶冷今来冰却融(北臺為五臺最高處咸謂積雪經夏不消仲秋即絶人来往兹)
(已立冬候而天氣暄和山逕雪融泥濘人言豈可盡信耶)禅關最高處放眼豁心蓬
昨向雲中望今徒雲外躋瞰餘三晉小憑處萬峰低化
國多神跡雕楹煥
寶題
勲華是峰並不敢道思齊
望海峰恭依
皇祖元韻
天半瞻蘭若鐘聲發上方只疑查到漢空說海生桑積
雪山皴白經霜葉染黃
聖蹤餘想像雲際辨微茫(望海峯在東臺是日北臺望見而未至)
靈鷲峯文殊寺恭依
皇祖元韻
靈鷲標乾竺飛来無近遥穹窿開梵宇左右列僧寮葆
羽峰頭駐天花雲外飄從臣傳
往烈指點話崇椒
殊像寺恭依
皇祖元韻
跨猊自何至駐此象龍筵乍覩無殊像堪明不二禅神
光燭空際柏子落階前那用登層頂憑臨意豁然
顯通寺恭依
皇祖元韻
窣堵入雲重高盤靈鷲峰無先梵網域最古化人蹤(是寺)
(創自漢明帝盖佛法始入中國時震旦祗園此為最古)嵐影交忩翠松隂入座濃
歸輿凹外轉猶聽隔林鐘
廻鑾即事
時廵䋲
武閱金穰臺麓延緣禮法王最愛唐風猶近古時從好
樂戒無荒
祝釐廻奉
大安車空裏簁簁度嶺斜應是文殊送歸轡故教随路
散天花(是日雪)
天公玉戲變暄寒迤邐銀衢碾翠鑾廻望五臺霄漢上
虛無真作化城觀
廻鑾至鎮海寺積雪在林凹峯露寺天然畫意因
命張若靄寫之
藍田生玉有波濤古榦拏龍染鬛髦好是天公傳粉本
從教呵凍一揮毫
路遥昨過禪虛叩泥濘今来礀未登多謝山靈不相悋
却將全體露銀稜
煨芋煙霏香積厨山僧消受合清臞詩禪契處參形色
不可圖中如是圖
長城嶺雪霽
祗域林遊遍雄關轡返初看峯真積玉度嶺似凌虛松
翠張圓盖溪凘響佩琚茶煙颺僧舍酒望颭村廬風俗
分燕晉馳驅戒旅胥農祥多黍稌水利仿溝渠(是處有引水灌)
(田者)臺麓廻眸遠雲端結念紆不教吟興盡佳處每留餘
暖
嶺複更巒重暄和迥異冬暖披綿襖日寒勒翠微峯村
落尋常静吟哦次第供天工人與限綠樹入關逢
阜平縣
朝過阜平縣霜華散輕寒宴温朱鳥暉依微墟里煙一
老跽道左皤皤實可憐將欲賜之金匍匐前致言謂駕
由此過首被皇恩旋豈敢重受賜不知止足焉吁此迎
鑾人奚啻萬與千得隴還望蜀尚且增其年(朕下詔賞賚老民視)
(年之大小以别賞之輕重故多增其年歲以邀厚賜其云百歲及九十者率皆七八十歲之人然亦不與之較)
(也)等差寧過優誰惜此戔戔是老獨異恒可謂耆而賢
十室有忠信吾聞諸文宣亟命重賞之教汝曾與元淳
風在閭閻對此一忻然
秋麥
燕南洛北風相近貽我来牟物土宜氣伏三冬先吐甲
綠連千畆已銜滋每添鑾輅憑觀喜肯使龍驤恣意馳
臘雪春霖知協否一年曾幾放懷時
箕山四首
蘭衢翹首望雲椒小隐興予論古遥一任棄瓢還洗耳
巍巍蕩蕩總歸堯
蒼煙淡靄古溪頭父老猶然說飲牛自是耦耕有沮溺
那無長往讓巢由
桑田海水幾廻更此地千秋識遯亨避世不緣逢叔世
伯夷難擅聖之清
行唐迤邐度箕山問答碑前夕照殷巢許有知應抱恨
孤蹤何自譟人間
真定隆興寺禮大佛
真定大佛夙所聞調御丈夫天人尊禮遍文殊不見法
(適從五臺瞻禮廻)便道因之一入門(世尊因文殊在門外立乃曰文殊文殊何不入門来)
(文殊曰我不見一法在門外何以教我入門)權城(在縣北二十里古犍鄉也)南望亘埤堄
香閣(佛香閣即大佛殿聖祖御題)遥見高横雲龍騰故苑尋覇業
(燕慕容熙所建龍騰苑即此隋改為廟)獅吼初地禮法輪繚垣拓落據塏
址佛樓穹窿切迥旻曲廊延袤下無地豐碑插笏何紛
紜豈能一一辨氏代開皇開寶依稀分吉祥雲裏瞻相
好五髻千臂懸星辰金容滿月白毫彩莊嚴具足威且
神其高丈六復丈六有如量頂無邊身(無邊身菩薩將竹杖量世尊頂)
(丈六了又丈六量到梵天亦不見世尊頂乃說偈云若有能量者窮劫不可盡)我聞虛空冺邊
際孰非佛相徒是云湏彌非大芥非小目迷五色心猶
塵隋創唐修成往蹟墨胎今尚傳將軍(寺有鄂國公重修碑最古潤可)
(摩閣旁復有泥塑敬德像)後周闢異意本吝鑄泉豈復今猶存(周世宗毁)
(此像以供泉府之用)宋祖重造稱功德悉擅未識六度真(檀捨也佛無不)
(捨豈惜一軀哉)闍黎荒唐詎宜信銅出眢井傳俗論(俗傳造是像時寺後)
(井自出銅至今尚存)佞則不可毁何必撡戈聚頌難具陳憑欄聊
且縱遠目小陽景物方如春
閱滹沱河隄工
徒駭舊津谷其流無定所源出大戲山(在山西緐峙縣)經此達
直沽頻年漸北徙行恐侵村墅曾允方伯請建隄資捍
禦(乾隆九年允高斌奏建魚鱗隄並挑水&KR0309;)臺懷返六轡便道戾兹土混流
迤郊南延緣勢一覩茭葑積崇崇魚鱗排齲齲防險常
若斯何慮波臣鼓更喜沙痕漲俯視成洲渚禹行縱未
能潘治不無補(明潘季馴治河最善高斌常敬服之)蒼煙淡靄間極目稍
延佇波寒魚在潜荻老鴻辭溆策鞭可亂流無待冰合
浦誰能麥飯亭真偽勞稽古(光武渡河盖在深澤饒陽間唐宋以来凡渡滹沱者)
(無不舉光武事此處亦有麥飯亭盖附會耳)所幸奏底績萬戸慶寕處
登真定廣惠寺多寶塔
祗園尊勝亦雄哉拾級真登七寶臺雲霓層梯供攬結
隋唐勝蹟許徘徊(是寺與隆興寺同建扵隋而修扵唐有寺碑可據)帶形滹水
半灣合畫景恒山一坐開望遠憑高每有意堵波獅象
記初来
真定行宫晚坐(時孟冬五日)
别館花宫側軒齋閱歲年(行宫建扵康熙五十二年在隆興寺右)晚芳生
意趣古榦静因緣新月纔堪對清宵劇可憐朦朧香閣
影空色悟初禪
雪浪石用蘇東坡韻
杜老白帝僦東屯蘇翁稍幸斯州尊從来詩人半窮困
未必天道迷昭昏孤蹤飄泊豈有定官居尚憶懸水村
(坡詩云官居獨在懸水村)我從便道尋古蹟策馬定武循城門衙齋
左側醉仙在無湏玉局重招魂立来應已閱桑海移時
想復動雲根峰皴似助吟咏勢苔斑猶漬摩挲痕當時
滕倅投意氣(東坡是詩乃和滕大夫韻也滕名興公為定武倅)掀髯把酒相評
論何人好事惜廢堕覆之以亭承以盆却憶晴忩哦日
課(向在書齋曾咏此題今刻樂善堂全集中)雪浪早入予思存
叠前韻
周廬衛士千牛屯雲依星拱黃屋尊郡城南望據勝勢
節候東壁方中昏納稼逢年慰予志崇墉比櫛看村村
省方餘暇討輿誌衆春園首尋松門(韓琦衆春園亦在定州城内康熙四)
(十一年州牧韓逢庥移雪浪石置園内前建碑御書亭後有韓琦蘇軾祠並軾書雪浪齋)韓蘇
卓犖宋偉噐葆祠相望慰精魂百花池畔(在園内)笠亭下
亭亭桀竪如生根異代何幸遭
睿賞
宸章焕注屋漏痕海上三山却可擬淮中一品安足論
坡翁筆力健扛鼎坐令光生丈八盆(盆上刻銘係坡老手蹟)從来
正人顯後世撫玩之餘鍳戒存
命張若靄圖雪浪石再叠前韻
造物精氣視所屯石中巨擘雪浪尊巍然曾見宋冠帶
介爾不受世朝昏沃之以水跳珠沫翠影仿彿浣花村
曾聞此語半疑信惜哉未訪荒園門寫真無慮道士醉
醉裏越得傳神魂詞臣頗善米家畫渲染爰命探天根
壁張欲出雲煙氣燭照曾無筆墨痕兩孫絶枝亦已擅
興来擬喚髯翁論(石盆上刻坡銘云盡水之變蜀兩孫與不傳者歸九原注云蜀孫位孫知)
(微善畫活水)此翁詩句豈易和如繼陽春以叩盆前言未足
更叠韻仇池事例今聊存(一題而數叠元韻惟坡擅此長尤以仇池石詩為最云)
定州覧古
迤邐中山境林端夕照紅逢秋農有慶閱古興無窮事
業韓彪炳文章蘇趫雄千秋遺矩在明月與清風(二村名在)
(縣南北各三十里)
蓮池書院
西廵返翠䍐東道駐樊輿蓮池舊名蹟停轡覧斯湏閒
齋十笏強小園五畆餘建插引盧水滙為明鏡湖俯欄
有遊鱗護波来飛鳬不謂城市中而與林泉俱吟咏息
冠盖絃誦聚生徒必有取義耳詎惟玩物乎茂叔標净
植所愛寄芙蕖晦翁創白鹿覺牖垂芳模瞻彼萬卷樓
(在府治内元賈輔建延郝經居之)守此一經鋤一經苟或通萬卷理不
殊勖哉佔畢流學為君子儒
賜直隸總督那蘇圖
滹水松山六御臨觀豐稍覺慰予心王畿千里民惟止
保障一方汝尚欽要識
天庥承處幸應湏農事静中尋連塍二麥芃芃綠漫使
馳驅恣羽林
雪擬蘇軾聚星堂體兼用其韻
蘇辭遭遇多枝葉倒綳禁體先犯雪起舞浮白意匠殊
縱横驅用堪呌絶(聚星堂體本潁州禁體物語考廬陵集玉月梨梅練絮白舞鵝鶴銀等勿)
(許用坡詩有起舞浮白字盖字雖犯而意不同此坡老見長處至雪字應在禁例而用之未免倒綳矣)元
冥恰喜交初節(時甫交小雪節)過水真如遇方折平原羃䍥寒
颸逼長空晻靄暮光滅旌門鐃吹雲璈奏幔城漏響金
魚掣徘徊中夜聽拉瑟行檠熻赩蓮花纈天忩取氣揭
薄紗(武帳遇雪宜令透風則人不致受炭氣而得疾)地爐(掘地為爐也)生火燃枯屑
遥想林岫已婆娑却愛郊坰正飄瞥即景朅詠都官句
占年夙記農家說醉翁髯老垂號令會取陳言能點鐡
命梁詩正等賡前題因叠韻再作一首
同雲一色難分葉禁體苦吟雪非雪背觸如參竹篦子
歐令蘇傳兩竒絶蝗深可卜田火除心喜應教屐齒折
况復督亢舊膏腴(是日過安肅督亢陂即燕丹所圖以獻秦王者)恰似藍田未
堙滅梁王已命兔園宴杜老那擅鯨魚掣憑輿攬結吟
興飛拈鬚何慮冰花纈十餘字耳乃區區不因步韻宜
避屑(余謂屑字似應在禁體祗以蘇韻用之)却憶澄海禁水部(癸亥冬澄海樓與張)
(照梁詩正聯句凡字涉水部者槩不用視此稍嚴耳)倡和豪情巖電瞥試看滕六
御風行彼則有言可無說獨憐呵凍賡吟者毳衣布帳
寒如鐡
雪中過定興縣
斜飛作勢正鬖髿高下糢糊驛路賒凍咽小溪疑潄玉
春回老檜欲生花
乾扵細雨濕扵霜寒裊鞭絲度范陽千載詩人傳島瘦
(賈島范陽人)白雲深處望迷茫
村鴉恰恰向林啼極目遥天勢乍低憶得三年前覓句
瓊田䟦馬瀋城西
坡翁一句記分明將謂詼諧却有情歌舞農夫怨行路
由来雨雪不相争(斯人何似似春雨歌舞農夫怨行路東坡次韻王滁州句也)
掛瓶菊叠舊作韻
擕来清苑秋色(沿途無菊至保定始見盆植者折數枝插瓶中)會得江州孟嘉
不畏蹊邊雪冷何妨帳外霜華無言花姿葉態随意黃
正紫斜含毫似難揣稱燄垂蠟燭紅紗
三清茶(以雪水沃梅花松實佛手啜之名曰三清)
梅花色不妖佛手香且潔松實味芳腴三品殊清絶烹
以折脚鐺沃之承筐雪火候辨魚蠏鼎煙迭生滅越甌
潑仙乳氊廬適禅悅五藴淨大半可悟不可說馥馥兜
羅逓活活雲漿澈偓佺遺可餐林逋賞時别懶舉趙州
案頗笑玉川譎寒宵聽行漏古月看懸玦軟飽趁幾餘
敲吟興無竭
弘恩寺
梵宇接通衢花宫别一區焚香薰意葉禮佛定心珠不
認幻空色誰參真有無暫教停玉食聊試飽伊蒲
左側闢離宫雲匡展轉通(左側離宫亦建扵康熙年間白屋數楹足有佳致)土
階
堯儉德丈室佛家風幾个寒筠綠一忩曉日紅歸鞭循
徑轉人語出林中
曺溪雖别源般若豈殊門(釋家分宗教律三門是處盖持律門也)會得無
為行何妨如是言冬初烏哺母歲久檜生孫廻首前遊
跡光隂迅若奔(憶余雍正年間因往水東便道一至此寺忽忽十餘年矣)
白雲觀
清都閟歲年咫尺鳳城西舊蹟傳日下愧我未留題西
廵返翠華陽月迎朝曦迤邐阜成門紫府路左陲詎為
遊仙来聊因便道宜延緣步石闕揭要雕横楣雲章鳳
篆間將謂多神竒圓圓圖太極鼻祖自濂溪七真殿實
古聯語出張芝(殿内孫岳頒字甚有筆法)如何舍孔孟而云交坎離
净室最幽閒墨胎坐處機設云藉是傳非得乃失之木
鉢誠臃腫(室内真人鉢可容粟一石相傳通密自塞外携至者)似有妙偈垂其後
峙塗閣拾級登雲梯
帝載無不通何况儼在兹瞻禮祈有年所願恒如斯(今歲)
(直隸秋成豐稔實數年以来所僅見者)徘徊撫庭植松柏拏虬枝約略考
建置細睇無年碑(觀内有正統正德重建碑又一碑無年號而所記處順堂事為最古云)
兩朝垂寶翰(觀内復有)(聖祖賜匾最多世宗御書福字)煥若雲霞披懿
此長春宫佳勝孰與齊含毫紀初歴風日洵恬熙廣成
世間少訪道且遲遲
西廵廻鑾述事
䋲
武惟懷詠陟山六龍棽麗薄冬還赦除本為𤯝灾肆粟
帛頻因飬老頒
塵淨香街碾大章問
安依舊寝門常祝釐欣得文殊佑應與崇臺並
夀康
歴覽倉箱萬寶登(今歲直隸並山右晚田甚豐為數歲所罕見)肯㤀宣郡目
觀曾(去歲至張家口彼處正被災雖亟賑恤戚然未釋扵懷)今秋薄得山田穫却
為災餘喜不勝
民瘼時緣廵省知
仁皇家法至今垂歸鞭尚拂城闉柳正是小陽未冷時
携衆春園并雪浪石稿本以歸因命董邦逹圖之
三叠前韻
磊磊白石如&KR0008;屯蘇詩說項石以尊我臨定武尋遺蹟
寒雅呌樹山黃昏丹青思命傳神手塾師徒遇三家村
規模纔得具約略若為祠宇若為門一峯已點長髭眼
(雪浪石已命張若靄圖一幅矣)三徑應貌香光魂古屋蕭蕭閴以寂疎
松落落盤其根憩游為想韓蘇躅苔蘚全蝕波濤痕由
来忘筌乃近道刻舟求者奚足論此物頗幸仇池石至
今安在高麗盆剪燭清吟参結習地爐活火方温存
命董邦逹圖途間雪景櫽括大意示之因再叠禁
體詩韻
藝圃曾聞輕楮葉營邱夙擅能圖雪設如白戰遇歐蘇
錯手無從堪笑絶昨從清苑返行旌范陽古道循曲折
雲羃朔天漸低黯煙凍僧寮乍昇滅吟詩未覺冰硯寒
行圍却喜飢鷹掣簁簁著體化如幻綏綏壓帽緐扵纈
從来此景我所耽興豪擬問誰遺屑却慙未透即離禅
還應為譜風花瞥耳&KR0008;目眎本一例約略林嵐為指說
畫成傳示同事看從教宵寐衾鋪鐡
五弟稽古齋全集刻成進覽即事書懷
華編成秩秩謙度出遲遲(余與弟皆以雍正八年薈萃所為詩文定稿而樂善堂全)
(集刻扵乾隆丙辰弟至今歲始刻全集即此謙冲朕實愧賞弗置)稽古得精粹由中不
蔓枝清辭淡以遠豪筆爽而竒恍憶晴牎永塤箎唱和
時(集中諸作舊時日課同題者居大半)
三叠擬聚星堂韻
拈出天花示迦葉一笑至今鬚鬢雪昨吟禁體效歐蘇
沓拖流風殊未絶冀北方欣麥鍼綠江南應報梅腰折
望中峯勢忽如迷旋教萬徑人蹤滅收餘活火煑三清
(茶名)颼飂古鼎松風掣亂侵屐齒乍凹凸細灑簾旌仍委
纈詩翁競勝巧形容島瘦郊寒全不屑清歡渴望兩相
争此景年来曾幾瞥朱鳥温暾綿襖披三希佳事還堪
說明忩淨几展時晴古法平沙劃錐鐡
明忩
徙倚明忩下温暾朱鳥光寄閒忘景急致遠覺時長装
火檀噴鼎扶盆橘染緗玩辭届来復安静飬微陽
每至冬月輙寫寒梅數枝因成短句二首
索笑廵檐意最親依然逢得弄珠人恰如老榦孤山側
不負年年捷報春
品兼藴藉與風流无咎猶然粉本留漫道寒冬偏寂寞
明年芳事此從頭
題董邦達寒江獨釣圖
臨流弄竿綫會心古有方將取必姑與子釣而不綱
柳州詩裏畫營邱畫中詩是一還是二妙處試傳之
冬至齋居叠舊作韻
評論晝短與宵長旋轉羲娥了不忙乍對銀釭遲漏刻
因披青簡發芸香姬公易彖原堪見工部詩懷未易量
遷坐致齋欽祀事天心来復又開陽
冬至日有事於
南郊
璇霄象緯麗昭明子月
天開殷薦行韶樂將將聆九奏崇壇嶽嶽步三成獻籩
允惬綏豐願(直隸今歲豐稔為數十年来所僅見者)捧璧彌深奉若誠静
騐大来而小往勤思保泰以持盈
太液冰嬉十二韻
順時陳國俗擇地試雄觀號令傳河若威儀紀水官光
凝元玉浦聲咽碎珠灘散處雲馳宇紛来雪噴湍端因
智獨勝奚必力俱殚疾以徐斯疾安其危乃安御風列
應譲逐日夸無難迅似巖飛電温知犀辟寒超羣殊閃
㸌作勢更媻珊擬議弦催箭形容鏡舞鸞一時誇奪幟
獨步早登壇妙義韜鈐外憑人著眼看
臘月廿五日立春擬春帖子
萬物含韶律千門颺瑞煙雙春連一歲一氣轉雙年
鴻龍玉斗運無休京兆青旗迓土牛臘鼓喧鳴春草發
一年農事又從頭
除日
除舊迎新節要春餞臘朝排門聲報竹卷燭頌稱椒麗
景依蘭殿和風到綺寮元冥應惜歲故慢轉招摇
御製詩初集卷三十六
