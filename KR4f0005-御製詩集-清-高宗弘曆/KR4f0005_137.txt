御製詩二集卷七十九
古今體六十七首(戊寅五)
急雨口號(五月二十七日)
昨日細雨淋終朝優游饜飫蘇新苗今日急雨盆傾快
沛然莫禦盈溝澮為學何必異乎斯處女脫兔境異時
一張一弛文武道(叶)吾亦因之悟政要螮蝀在東莫敢
指陣雲淨捲天如洗
溪亭對雨
倏忽河源雴雨傾溜簷摐下萬琴聲溪亭颯景故如此
何事今朝始惬情
半蔵柳外新螺黛全濕松旁老鶴翎稲下黍高憂始釋
得教閒興賞溪亭
急雨飛空晴亦急明霞幾縷晚凉新一時静攬生清會
楊厲終輸藴藉人
題鄒一桂花卉
衛足(癸)忘憂(萱)趣各殊剪絨(石竹)綴火(石榴)態皆都中逢(百合)
一種聯芳意合喚天中五友圖
題董邦逹山水
槎枒古樹石嶙峋茅屋空空壓岸唇泌之洋洋飢可樂
不知將以付何人
六月朔日偶然作
北至晷漸轉南畆雨亦足代謝無停息寒暑有起伏將
冷暄必然(冬至前)欲凉炎更毒(夏至後)于焉識槖籥用以謹
機軸
幸過望雨愁又臨暑雨憂誰云此一室而恒厪九州椘
吴報插秧豫齊登麥秋以前兆固佳以後期還悠奏書
每稱慰知我真慰不
朱眀日正遲雨後生凉颸廣厦那知暑漏永讀書時鏡
古每思艱契理亦解頤薰風長養候茂對寧不怡怡寧
抵憂長翹然念西師
西師
西師歴四載王臣久于役誰無室家心而能忘契闊始
緣趁機動操刀乃必割終以阻遠艱舉碁忌屢易欲罷
又未能永言誌顛末
皇祖征朔漠即此厄魯特三番整六師狼羣始窘廹策
妄退守巢于以延喙息取馘索賊子惟命無敢逆(噶爾丹兵)
(敗仰藥死其子脫身逃竄時策妄阿拉布坦鼠伏一隅畏威赧德獻出逆屍不敢容留逆子)厥後漸
滋饒遂復劫西域(策妄阿拉布坦逞其詐力勢漸強横計誘拉蔵汗以女妻其長子丹□襲)
(殺拉蔵汗大肆劫略我師抵西蔵其酋帥大策零敦多卜始引衆歸巢大策零敦多卜即今逹瓦齊之祖為策)
(妄族兄)終康熙年間蓋未止兵革
皇考闡
前猷思一勞永逸兩路命大舉帑蔵非所惜究因時弗
輳勝敗互軒輊(雍正年間西北兩路駐兵賊以送還羅卜蔵丹津為名又值西帥入覲劫竊西)
(路馬羣因藉所獲馬力跳梁北路勢甚猖獗後為額駙策楞擊敗於額爾德尼招幾至匹馬不返而將帥之臣)
(按兵不追賊衆得以兔脫我武既揚遂有罷兵之議)曰予守
成訓罷兵事安戢稔知賊所恃其長有二術一曰激我
怒勞我衆遠出彼乃邀近功坐絀我物力一曰窺我邊
列堠疲戍卒戍久心或懈彼乃逞陵軼知然眀告彼以
主待其客遠兵既罷征遠戍亦罷撥近邊汝或伺汝遠
勞竭蹶噶爾丹策凌聞言乃計詘得失故曉然求和使
來亟來亦弗之拒厚往示恩澤如是終彼身無事皆寧
謐其子曰阿占(即策妄多爾濟那木扎爾之乳名)暴虐莫可詰用是失
衆心相延為簒奪喇嘛逹爾濟戕彼位自襲逹瓦齊攘
之計蓋由撒納(喇嘛逹爾濟既簒阿占而奪其位達瓦齊偕阿睦爾撒納奔哈薩克藉其聲援)
(復簒喇嘛達爾濟皆阿睦爾撒納為之謀畫蓋欲自取也)綽羅斯汗族達瓦齊一脉
阿睦爾撒納輝特别枝葉時慮衆鮮從以此綴旒設終
不忘伊犁(伊犁蓋四衛拉特會宗之地也)煽亂事狡譎達瓦齊弗甘兵
連禍相結惟時三策凌(都爾伯特台吉策凌策凌烏巴什策凌孟克恐禍及已率所部)
(來降)避禍來投闕撒納旋亦歸寵遇厠班列熟籌如許衆
雜居喀爾喀如狼入羊羣幾不遭咥嚙就其力請師毋
寧授之鉞(阿睦爾撒納歸命乞師朕思機既可乘而新降多人若盡處我喀爾喀之地終非長策故)
(定議出師遂命阿睦爾撒納副將軍班第以往)國家全盛時出帑儲胥挈曾弗
加賦徭更未廢賑恤八旗及索倫勁旅多英傑其心盡
忠篤其技善撇捩那如杜甫詩惨惻新㛰别乙亥我出
師一矢曾未發五月大功成庶以慰
前烈而何狼子心飽揚去飄瞥留語啖衆狙倡亂動戈
戟致我二臣捐驛路肆唐突(阿逆潜蓄異謀於達瓦齊就擒大兵凱旋時即流言)
(脅衆黨惡之徒倉猝變動班第鄂容安同時致命疆場賊衆紛紛四出竊占伊犁截斷臺路)羣言益
蜩螗無怪懦者怯欲棄巴里坤堅志斥其說整師重討
叛所向復無敵一二畏首尾乃致賊兔脱(大兵復進前徒倒戈阿逆)
(衆叛親離成擒在邇乃因將軍策楞參贊玉保等不和又無克敵致果之略阿逆得以亡命)申命事
窮追大宛搜三窟於詐應以直殘喘命得乞(哈薩克汗阿布賚始)
(意欲留阿睦爾撒納大兵已壓其境相隔一谷阿逆自度力不能支因遣使詭辭稱哈薩克衆即欲擒獻阿逆)
(但其汗阿布賚未到乞暫緩師適以策楞獲罪命達爾黨阿將兵前往我兵以逆賊在目前爭欲進促而達爾)
(黨阿以為天朝當示大義彼既縛獻不宜加師力阻衆兵徘徊觀望而賊得以槖載遠颺矣)宰桑勤
王者見此笑以竊遂生輕我心旋師反又忽(時呢嗎哈薩克鍚拉)
(皆已授職從征見達爾黨阿為賊所賣笑其無能自哈薩克還復生變計與巴雅爾莾噶里克等密謀搆亂以)
(害將軍和起)計賺我和起奮勇沙場沒兆惠全師還則予命
往接(將軍兆惠以孤軍遠駐伊犁聞呢嗎等作亂整師東旋中途屢殱逆衆值朕命侍衞圖倫椘等率師)
(赴援乃得振旅而歸抵巴里坤)丁丑重問罪值彼互殘殺因緣撒納歸
遇我竄倉猝(諸將分南北兩路直指伊犁維時扎納噶爾卜殺其叔綽羅斯汗噶爾蔵多爾濟欲)
(併其衆尋又為台吉逹瓦所殺而獻其首軍門時阿睦爾撒納復自哈薩克逃回伊犁聚衆争長突遇我師跳)
(身遁跡)富德躡其後大宛徠汗血稱臣許捕寇寇更逃羅
刹(富德追阿睦爾撒納適值哈薩克之兵而哈薩克畏我兵威稱臣貢馬且誓擒賊自效阿逆知不能免乃)
(奔俄羅斯俄羅斯一名羅义或曰羅刹)或曰不必追或曰不必索或曰捐
伊犁築室謀紛汨北荒守和議冥誅致賊骨伊犁倡亂
流大半就擒訖初議衆建侯為撫四衛拉二十一昂吉
公屬掄閥閱(凖噶爾厄魯特又名四衛拉特部内有綽羅斯輝特和碩特都爾伯特四族各領其)
(衆而綽羅斯為長噶爾丹策凌時設二十一昂吉昂吉者部落之稱也為其汗公屬逹瓦齊既執歸京師於四)
(部各封一汗而二十一昂吉則歸之公屬如八旗蒙古然仍擇其世族宰桑輩長之)是予奉
天道好生軆
造物詎知彼孽深歷世不可活以其狙詐類誠如向所
畫每歲費豢飬終亦背恩蔑是傷我脂膏而育彼羽翼
不如反之速掃蕩今將㓗䝟貐肆惡流三氏淪亡歇(噶爾)
(蔵多爾濟被殺綽羅斯族殄滅無幾輝特汗巴雅爾亦以叛逆誅殛和碩特汗沙克都爾滿津心懷携貳參贊)
(大臣雅爾哈善詗知異謀殱之於巴里坤外)餘都爾伯特始終守臣節所以
至今存耕牧安職殖其廿一宰桑非誅即病歿不善降
百殃此理愈昭晰謂禍乃成福致得每於失幸以免衆
議孰非
鴻佑錫設使司事者惟眀更勇决萬全盡美善詎有小
差跌都大承平久軍旅誰經歷益因警宴安求全肯過
刻先是花門類襍種曰回鶻久屬準噶爾供役納秷秸
羈縻其和卓(噶爾丹策凌先以兵威廹脅回人執其酋長和卓拘繫於阿巴噶斯之部落以回民)
(分隸各昂吉下而役使之)籠絡其臣妾我師定伊犁乃得釋縲紲我
將縱之歸撫衆許朝謁(和卓初聞大兵西伐獻欵輸誠備極恭順我將軍班第等因縱)
(還故土俾撫馭其衆納賦執役)肉骨生死恩感應久不輟報德乃以怨
轉面凶謀黠我將所遣使百人遇害劇(和卓歸故域後我將軍等差副)
(都統阿敏道率百人往會盟而彼乃設計盡行戕害)是皆奉上命守義遭臬兀苟
不報其讐何以勵忠赤厄魯今蕩平回部餘波蕞徒以
守堅城未可一時拔賈勇誠昜登傷衆非所悅中夜披
軍書萬里遥籌策窮荒信安用弦上矢難遏志因繼
兩朝變豈防一切
蒼靈賴有成浮論寧祛惑開邊竟無已自問多慚德但
思文子言解嘲守弗誖
馬和之荷亭納涼
繩牀寄傲獨支頤拂水荷風香且凄雖自高閒隣簡率
注觀不擬是濂溪
雨(六月初六日)
陣雨夕&KR1268;&KR1854;油雲夜更濃逹晨摐萬筑遍野慰三農愛
聽全忘寐繼霑得幸逢尚期河水足尋念可從容
賦得驟雨打新荷
急雨過前川光霏吐蘂蓮瓣擎寒淰淰葉襯翠田田晶
闕香為界珠冠淨附蟬一篇小石調萬柳衆賓筵却暑
非空色無塵祗静便設如擬君子人定是顔淵
偶倣錢選三蔬圖并題八韻
瓊芳貽舜舉可以注蔬經兩顆魚鱗紫(茄)一丸鴿子青
(瓜)書生原識味(菜)畫士善傳形縹軸千年秘瑶箱幾氏
扃江村今夢幻七字昔調停(是圖昔為高士竒家物自題七絶三首意頗别有所)
(託)何事不脛至偶然師意寧迎秋早呈實過雨自餘馨
學圃觀生趣還因悅性靈
復雨放言(六月初八日)
協紀大雨應時行昨目間(去聲)作今盆傾望霈一滴亦艱
致既霑千里無留停急點欲飛空轉白沛勢少蓄雲先
青小筝大瑟鳴萬狀頃刻後湖漲影平我問苑卿水足
否報稱七寸添昆眀尚餘尺二待繼澍果滿汝願將恐
下隰澇復成更悟器小斯易盈如彼渤海稽天之潦焉
能寸許為之增
屋漏戲詠
積雨屋還漏干雲座暫移寧非攸除(去聲)地未免偶然時
毁瓦莫須有卑宫詎所知思量蓬蓽下咨怨固其宜
王蒙夏日山居圖
蒼山雅解朱明障灌木還饒翠蔭籠結宇名符灤水上
(圖中蒙自題寫於嘉樹軒灤陽别墅亦有此軒名予舊所題也)不因今昔辨殊同
夏日玉泉山
名山逾月未清遊宵旰常懷望雨憂詎止甘霖能起槁
恰當長夏解消愁亦來祈澤還歸去(四月中亦時來叩龍祠求兩然一)
(到即歸都無游興)那似乘凉此重(去聲)留喜便吟詩吟便置何妨
萬景恁紛投
弄珠室得句
靈泉出山根有源應不涸而何偶遇旱其勢亦覺弱今
來經雨後魚眼何紛若形吐蚌萬千光翻鏡錯落圓流
溉鱗塍近遠農家樂是珠大利益照乘可捐壑
登玉泉最高處
玉泉最高處騁望遠彌恢過雨愁全洗清晨爽恰開肩
輿凢幾憩虚閣得延陪綠野農歡在青山畫意堆不過
消片刻何事起層臺留句白雲表今年初度來
練影堂
適從山頂望清泉俯澗底兹來堂中坐飛瀑乃仰視高
下何定形惟人執彼此誰能不拘墟將與談至理
含峭居
疏軒冠石石湖中翠壁朱闌詰曲通那許形容著筆墨
水晶闕裏玉玲瓏
題錢維城畫
萬木綠隂濃山重溪復重且抛水閣卷試策石崖笻戴
笠一野鶴飛泉雙白龍往尋洞府畔韓衆或相逢
恭奉
皇太后觀荷
霑霖宜夏賞延景奉
慈遊錦嶼芳常襲琳汀爽正浮招涼百琲綴却暑五眀
收瓜是安期棗漏添海屋籌濯漣邀
懿矚接㮄徹齊謳漫道依常例承
歡億萬秋
討源書屋對雨
昨日
慈輦扶賞荷今朝問
安仙苑過退即書屋理庶政密雲忽隠西山螺殿廷教
射有故事晝長值此幾暇多更番引見已頒勅院外早
則侍衛羅罷之翻厪勞來往寧趁未雨觀如何抨弦發
羽不數隊須臾飛點傾滂沱塞山較獵憶往歲(丙子秋日出塞)
(行圍成列而兩即於雨中較獵有詩紀事)習武那辭烝涉波中(去聲)的有賜視
各藝濕衣之賚仍同科(朝會遇雨往往賚及從官是日因較射澍雨霑衣從臣及命中)
(者亦各賜紗)陡懷三軍冒炎潦不遑他矣攻蓬婆
雨中泛舟自討源書屋歸御園
較射金吾雴雨前旌能行賞各無偏昆眀且置傳廻蹕
便放烟中順水船
永寧寺前淨植花拂舟芳潤錦雲霞水中卉且資靈雨
况是原禾與畆麻
三日晴曦鬱溽暑淋漓嘉澍洗炎蒸更欣水漲通舟楫
升斗當平市價增
唐寅彈琴客至圖
動撡四山響客來初不知非關相傲慢一曲未終時
晚晴落照
夜雨亟優渥長此虞過多謂我近始慰寧知慰無何然
正應如是先憂忘則那卓午魚鱗輕傍晚為眀霞(叶)須
臾霞更𣪚遠滴西山螺蟬聲亮高樹魚戲動新荷蘭舟
候琳池聊以弄影娥
月夜泛舟雜詠
雨過河源&KR1065;氣鮮遊龍恰待液池邊月光波態皆如舊
瞥眼流隂又一年
停杯問豈李太白憩榭翫殊謝惠連可識玉娥都不管
光眀萬劫界三千
蒼茫暮景暗遥山橈泛澄瀛偶趁閒蛩響螢光紛曲岸
秋消息已到人間
大暑日作
火伏朱眀溽暑濕暑猶可當濕毒亟冰壺廣厦不延涼
雖有絺綌汗流汁鬱燠炎膩酷無比茒屋怨咨固其理
斡旋灰琯有權衡此節過當立秋矣
周昉美人調鸚鵡圖
不用玉籠謝金鎖稲粱馴那憶西秦衷情默默未輕語
防恐無端愬主人
泛月
天心水面晚來清荷芰香中素舸横影入樓臺涼自至
魄浮波浪體如輕耐堪静對宣毫把陡憶遥懸刁斗眀
傾耳西來佳信報官軍即取庫車城
詠葫蘆筆筒
葫蘆筆筒予向日書几上日用物也弆置廿餘年
今偶見之如遇故人因成是什亦言志之意云爾
苦葉甘瓤祗佐飱縱然為器乃壺樽豈知貯筆成清供
陡憶
含飴拜
聖恩(是器乃賜也皇祖所)
巧是鴻鈞能造物(匏蒂初生函以木笵迨落實時各肖形成器此製創自康熙年間而此筒)
(尤為天質完美)
訓垂燕翼見銘言(筒上有陽文銘用成公綏經緯天地錯綜羣藝之句)錯綜不易
窮理境經緯何曾逹治源頓覺廿年成夢幻那忘十載
伴朝昏猶然我也如相待慚愧休為刮目論
孔雀開屏
西域職貢昭咸賓(哈密以為歲貢自康熙年間率如是)畜籠常見非竒珍
珠毛翠角固可愛孚卵成雛曾罕聞數歲前乃育兩㲉
鷄伏翼之領哺噣淋渗弱質随雌鷄老雀籠中情反邈
三年小尾五年大花下開屏金翠簸綷羽映日煥輝輝
圜眼凌風張箇箇低飛嫩篠高屋檐繡翣雙窺玳瑁簾
招之即來拍之舞那慮翻翱葱嶺尖於禽亦識土産好
菁莪棫樸風人藻盈廷濟濟固未能離文朅覽慚懷抱
泛舟昆眀湖觀荷效採蓮體
平湖雨霽漾烟波漲影含堤八寸過便趁心紓試沿泛
六橋西畔藕花多
蓮葉蓮華著意芳風過香氣滿池塘却饒木瀆將麯院
艷殺吴姬與越孃
舊時西海紀春眀擴展還教新與名若把機絲徵故事
七襄滿眼是天成
不旁枝復不妖花種得應從淨飯家昨夜水仙出聽講
剛聞是妙法蓮華
景眀樓賞荷
層構巍臨内外湖兩湖霞錦一般鋪名稱借得范家記
景概移來趙氏圖(趙子昂荷亭納凉圖蔵石渠寳笈)瀉露珠傾下遊鯉
衝烟香散驀飛鳬偷閒略賞還知愧未信斯之敢宴虞
藻鑑堂
湖中之嶼搆以軒廊圍池水澄碧連每來輙為小憩延
架插縹帙三千篇翻閱首愧虞書論知人惟帝已其難
吁嗟藻鑑那易言
題春風啜茗臺
虚設無妨銚清游可當(去聲)茶恰如吟杜氏即是到何家
松籟沸如鼎荷香蒸作霞題詩著壁上藉以閱年華
無盡意軒
背山面沼一舟通檏斵奚誇藻繢工氣象林巒雲出沒
心胷魚鳥水澄空蜃窗竹籟伏中綠鏡浦荷香雨後紅
茂對南薰能不樂先憂轉覺慮無窮
倪瓉溪山圖
句時脫俗畫誠神迂是天然懶亦真不悟先生有仙骨
得皮饒得作狂人
即事
蜀椘農桑好滇閩晴雨時豫齊胥獲麥江浙更收絲糓
價粤東貴旱灾甘肅竒言豐不言歉豈是治民宜
木如意
何代木如意靈華藴静腴宜哉伴蘭若惜矣擊珊瑚可
是齊賢物還如龍女珠指揮堪代語欲訥實從吾
乘凉
紗厨廣厦設冰槽綠樹重隂暑自逃却憶腁胝力農者
三耘曝背正劬勞
澄光閣
層甍出樹大溪横座俯滄浪可濯纓近遠波瀾呈震澤
高低樓閣學天平(是處略倣天平范家高義園為之)春風秋月因心會
玉鏡冰壺徹骨清臨水設云如畫舫載舟便以騐民情
荷香書屋
池上三間老池中五沃繁花晨承露淨葉暑避風翻最
愛益清韻偶題非綺言濂溪說曾讀理趣至今存
夜雨(六月二十五日)
晴炎經數日夜雨正宜時已見抽苖秀恰當結穗滋籌
農惟額手憶遠未紓眉那有閒心緒芭蕉聽響遲
雨中泛舟至玉泉山
西山雲勢曉平鋪雨脚俄看落碧湖耐可衝烟木蘭盪
乘凉兼欲暢清娱
空羅乍密乍廉纖更濕生衣自不嫌背指界湖樓已過
虚窗誰為捲珠簾
咫尺烟宫路不紆輕艫苑外候斯須子昂安得傳神筆
好作歸舟風雨圖
翠雲堂對雨
名山尋冒雨長夏喜乘凉園内此堂古庭隂雙檜蒼雲
容空翠合烟意遠峯蔵且置登山屐怡情是縹緗
甄心齋口號
萬物備於我心實一身師欲問甄心者能甄心者誰
清音齋
石泉風竹是金絲每坐高齋一聽之今日清音有别調
綠蕉不語却能知
消夏八詠(有序)
漏永長夏幾暇伏庚颸度北窗未肯羲皇寄傲&KR1065;
來西嶺詎躭山水怡情然而三農候值恢台兼逢
&KR0584;渥萬物欣歸茂對可罷毫濡寧惟搴大液之蓮
芳欲葺衆香為國每一憩上林之樾蔭思開廣厦
庇人义手成詩曾匪弄月吟風而已寫心即景無
非較晴量雨乎哉有如勞者之歌夙戒靡焉之作
此日薰琴三奏叶聊資清暑新譚當年素繪廿章
成尚繼生秋舊句
披薰
泠泠習習爽而融爾許微凉殿閣中虞帝撫琴早稱獨
唐臣聯句且難同阜財解愠志誠有望若臨洋歎莫窮
身是九重心萬戶騷人澷自諷雌䧺
望月
遍照三千與大千虧盈無改静娟娟欲攓簾已半鉤掛
不藉架常一鏡懸滴博&KR0624;軍方閉壘朱明清夜澷開船
洗兵佇待靖遐壤冷露無聲奏凱旋
對雨
應節時行澤易流&KR1401;雲低每覆樓頭空纔明轉注如瀑
炎乍蒸隨颯似秋稻黍霑膏遍高下鷗鳬乘浪喜輕浮
未紓心事誰知覺伏汛淮黃安妥不
趁涼
誰云廣厦不知暑偶陟高臺亦趁凉竹解納風還蔽日
心存無逸却非忙收來荷露堪烹茗伏出燕雛纔下梁
贏得晝長何所事重翻舊稿一商量
觀稻
艱難稼穡要須知引水開田物土宜雨笠風蓑看早暮
揮鋤負畚課耘耔秧齊白鷺起飛翿月下烏牛罷喘羸
日日豳風圖對面范雲蕭緬藉奚為
移竹
趁伏教移綠竹栽疏軒延得好清陪雨中最易和根長
月裏常看帶影來疎密葉多防露態高低枝盡嘯風材
梓州臘月稱堪種南北暄凉有是哉(種竹必於伏中入秋即不可而杜甫)
(詩云東林竹影薄臘月更須栽南北風氣異宜有如此者然羣芳譜已辨其謬)
聞蟬
逭暑臨風立夕陽樹梢争聽弄銀簧不飢飲亦惟清露
以脇鳴還帶峭凉宛轉流隂有底競徘徊傍晚得卿忙
隐情杜密譏劉勝我更因之取戒長
見螢
葦汀蒲岸碎流金是火寧防雨水侵月舫猶然飛熠熠
風簾無礙入深深最嫌蚊蚋煩敺爵縱翥虚空不類禽
已覺秋光劇滿眼宜他陶侃惜分隂
御製詩二集卷七十九
