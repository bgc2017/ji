御製詩三集卷八十七
古今體一百四十首(庚寅三)
仲春朔日躬祭
社稷壇
曙色辨
壇松
祈春躬祭重五行欣值土(是日五行屬土)二月正興農爰稼繹
洪範主陰考秩宗年年承
福胙莫懈一心恭
張元士華山鳥道圖
憶我一再(辛未丁丑)南廵時跋馬曾緣鳥道上&KR2287;&KR0008;千丈造
其巔全吳形勢攬指掌後来雖復叩禪關(壬午乙酉)山下騁
望徒言旋怯勞可見弗如昔奚稱不息能體乾適百里
半九十里於遊尚得云可耳畫圖省識足傳神然即因
斯知愧矣
仲春瀛臺
右社昨承祭眀當御講筵宫中有餘暇西苑此周旋池
玉冰融水隄金柳摇(去聲)煙興心共農父舉趾可于田
題綺思樓
書樓每至起予思額語分眀在梠楣設使略無關德行
萬言成綺亦何禆
韻古堂
堂貯古鏄鐘因之名韻古古韻猶可聞古道安能覩斯
民三代民誰歟司相輔自訟實艱行行之扞格賈知然
而嘵嘵空言其奚補
蘭室
謝景滌乎楚左徒翩然来伴座之隅相看但使得蘭趣
一缶寧於九畹殊
懷遠齋自警
書齋號懷遠懷遠義誠深詎惟暢遊目斯焉多惕心四
海之極廣安民恧有臨百世之極遥裕昆凛難諶兹實
宵旰憂奚問山水音懷遠洵悠哉侑座聊自箴
補桐書屋戲題
新柯舊樹已枝齊突兀庭前葉未萋欲問草衣雙立者
(桐畏寒北方冬季必收束其枝縛草護之)可同齧缺與王倪
鑑古堂
選字題簷額無非藉自箴顧名在思義觸目每關心得
失鑑於古幾康慎匪今常因省度律敢曰恣遊臨
春及軒
冰融土亦酥靄靄春將及太昊斯啓節蝡動逮震蟄西
疇有事農淵眀語聞習尋壑躬未能于田心實急膏雨
其時乎倚軒成小立
由液池東岸遂至悅心殿漫題三首
液池祇是一湖水眀季相沿三海分好(去聲)為張大娛人
主仇士良言夙所聞
淑清(院名在瀛臺東北角)石逕出宫墻東岸夤緣二里強瓊島春
隂景正好遂登山殿攬煙光
山殿岧嶤號悅心悅心得不易難諶祈農勅政先憂切
卅五年初勵至今
慶霄樓
巖巔切碧虚因迥搆樓居琳宇煙霞近祥鸞羽翼舒子
房堪比似弘景合相於暫坐旋言去華哉祇愧予
静憩軒
至静無為無不為文軒小憩偶因思日来月往眀生耳
言憩已成失静時
漪瀾堂
冰酥非盡消液池波尚未拕床不可乘輕舟亦艱試山
隂有溪堂結搆臨湖裔凍融總宜憑樂水緬彼智漪風
雖待時觀瀾恒此意
題道寧齋
太保良言題額曾警心觸目切来憑縱云樸斵非雕飾
細行寧為凛不矜
鄰山書屋
元時萬歲山眀代瓊華島雖云九簣成久假如真好書
屋搆山隂四鄰山翠抱既深欣始静沖容而窈窕聊託
仁者樂遺跡何須考
蟠青室口號
屋裏青山駐今古窗前玉巘異冬春因而悟得羲經旨
尺蠖之求屈以伸
罨畫軒
畫意罨楣檐蕭疎正不嫌行看春欲彂已喜日烘暹苔
紐青含暈柳稊黃動尖因之悟六法藻繢始沉潛
張宗蒼仿董源萬木竒峯
峯若凌空墜木如倚巘扶驚看思那措了識道為腴不
著寒村客何殊北苑圖江鄉般礴際(是圖乃宗蒼未入内廷時所畫)獨
步實空吳
春仲經筵
儒臣廣殿共云云何異書齋此樂羣眀物由行述虞舜
養賢以及玩周文(是日進講孟子由仁義行二句易頥卦彖傳聖人養賢以及萬民句)兩
行玉椀分茶味一對金鑪裊篆紋勖在聞知致高大詎
惟典故取斯勤
漢玉穀璧
執自在姬周稱惟紀漢劉棘珍出匵韞穀寶滿盤浮側
視那分價(古玉璧但論其質美豈以厚薄為重輕哉)負趨豈相(入聲)收(用南華語)寸
隂思禹惜尺璧愧堯投
觀錢謙益初學集因題句
平生談節義兩姓事君王進退都無據文章那有光真
堪覆酒甕屢見詠香囊末路逃禪去原為孟八郎(禪宗以不)
(解真空妙有者為孟八郎)
題陳淳花卉冊
杏
半是含苞半是開風流盡得別神裁不因嫩葉枝頭出
乍欲圖中認墨梅
桃
幾朵紅芳柳間(去聲)之絳綃織就縟金絲倩誰巧手試裁
翦紫燕飛来欲過遲
海棠
玉扃金闕叩蓬莱尚憶人間小字来便是無香信何礙
癡哉聞說恨淵材
石榴
風来迎面是南薰訝看枝頭爓火雲作者不朱全用墨
移情解令見疑黂
百合
攢根瓣瓣芋同魁挺幹擎花一色開設使有香異凡品
祇宜分付陸游栽
百日紅
久榮遲謝莫須竒惆悵紅過百日時塗汚紫薇應不少
名同物異更誰知
葵
傾葉向陽比忠赤又云不令照其根(見說文)審然則屬有
隠蔽豈是無欺應所存
芙蓉
木蓮花似水蓮色一例出塵&KR1522;露材應為(去聲)秋江嫌寂
寞却教倒暎幾枝開
菊
一枝風露態離披尤覺傳神淡寫宜比擬不須遠索古
淵眀醉矣欲眠時
山&KR1431;
斟酌穠纖墨染中便如葉綠與花紅山人自是擅神韻
那在區區肖似工(末句櫽括陳淳自識語)
西直門外作
祈社經筵蕆事皆御園返蹕謁
思齋柳街近覺黃薰杪麥壠遥看綠染荄因對曉隂望
勞眼見霏細霰盻盈懷(是日微雪)六花大霈纔應慰設作春
霖當益佳
御園泛舟
七日復来冰已開黃頭六棹候河隈小遊沿俯逝波迅
却忖流隂似此哉
四面氍帷蜃窗朗鳴榔猶覺水風凉無遮畫意皆詩趣
耐可随時攬景光
雖是春冰酥弗堅鑿開原祇可行船平湖魚陟凍故在
不為怡然為&KR0832;然
題春可軒
東園乃希至至亦賞溪堂近砌蕪鋪綠圍隄柳窣黃名
禽弄笙管新水滿池塘可矣春光到惜隂益不遑
披襟樓
幾架書樓傍碧池遠觀近俯總相宜颯然風至披襟處
宋玉微言有所思
味真書屋
曲轉廽廊處眀窗淨几陳琴尊亦弗藉翰墨雅相親汲
古以時懋居今勉日新詩書有真味知味定何人
瑩德堂
鏡欲去其垢水欲澄其翳瑩德顔斯堂盖取聖經意雖
然豈由外典誥皆言自祖述更有在山莊
義眀示(避暑山莊亦有斯堂名皇祖御書也)
再題清暉閣四景
松雲樓
墻外松喬墻裏稚綠雲暎帶總淒淒一間樓據假山隩
合作窗前小景題
露香齋
花花草草灧曦光何所香非露所香嗅復了知鼻根淨
六如如一概金剛
涵德書屋
仁義定名德虚位聖經則曰在眀眀優游涵養速成戒
亦貴尊聞勉力行
茹古堂
茹古非關希博雅古来治亂在遺編春秋冬夏扵焉對
月露風雲總合捐
詠痕都斯坦白玉盌
懿此嬰垣玉出惟羭次山色真勝霜雪器豈類釵鐶設
貢岐周際應陳琬琰間車磲定何物八斗費言艱(曺植有車)
(磲盌賦)
風雨露月四聲詩仍各以題為韻
鴻鈞工甄陶吹嘘為靈風揚塵豪誰當升蘋思無窮深
虞箕疇狂寧誇襄王雄絲桐奚能揮歌薰誠難同
右平聲
三時量農功所恃有好雨雲從龍施行水禱虎小補芳
菲花滋心嬝娜柳舞縷周書民嗟咨往往覩在暑
右平上聲
高辛傳堯年甕未罄瑞露求仙金盤癡賜吏翠殿誤凝
花珠光輝綴樹氣散布朝行防霑衣戒用慎進步
右平去聲
人間稱清華莫若綠玉月鈎形方朣朧璧魄忽出沒觀
蓂知盈虚竊藥逸窸窣抽毫蟾光臨謐悅悉不歇
右平入聲
僧巨然層巖叢樹圖
迥巖疊樹蔚層層神與為遊韻與勝何事香光生别議
出藍偏許仲圭能(見董其昌幀首識語)
仲春遊玉泉山静眀園作
節前節後都無暇偷暇遊山忽仲春未必風光不笑我
可知作息鮮(上聲)由人欣看林木漸入古仍有亭臺略葺
新偶至便歸覓句耳率成自訟自慚頻
題含暉堂
清曉出御園静眀隨亦到都無十里遥一例勑政要傳
宣引見官量材授職效豈以詠卷阿而忘董治劭軒堂
近園門東嚮含曦曜勵我心如之無私奉久照
清音齋放歌
清音在耳乎心不在焉聽弗辨清音在目乎心不在焉
視弗見然則清音宜在心將心與安古有諺色見聲求
總非真峯容泉韻未必幻如是清音音實清走筆書之
消刻半
分鑑曲
一曲湖光兩鑑分靈源不凍澈沄沄逢之左右都澄照
小矣德言託戚欣
題創得齋
山左穿溪曲平湖又豁開有齋臨澹沱無物惹塵埃㿽
暖香霏蕙階陽綠到苔春光寧創得歲歲逼人来
近青閣口號
一氣東皇信有靈韶廽色色與形形副名高閣宜遊目
澹沱林光已近青
含經堂
峯一起一伏岡一豁一蔽過岡别洞天書堂枕湖際堂
亦名含經枕葄勤吾意屢舉豈重儓箇中有真味獨是
少遇暇略去旋廽蹕饜飫斯未能怱忙徒咎自宜付董
仲舒下帷以三歲
憩雲齋
六霙霈否每懷望乍喜鋪空曉日蔵分付春雲莫飛去
巖齋久憩正何妨
書畫舫
山隂亦有泉傍泉亦有室名之書畫舫一二二而一寧
因博古蔵亦匪圖今逸書趣畫之情不謀而並出今歲
實初来来稀去乃疾無過倚虚窗怱怱供點筆綴景覺
已多是則吾之失
含醇室
巖廬誇樸不誇工茅土時猶想像中却是吾心增愧處
民風薄海豈胥同
題崇靄軒
朝嵐夕靄無定形祇以峯崇有竒状由後山左過山右
在右之隩更西向鋪空白緜常暎帶時或清閟時疎曠
以之興詠詠亦佳以之散襟襟實暢作者何人稱得宜
雲間士龍曾手抗(翠雲崇靄陸雲句也)
詠素堂
素而若可詠斯則素已非素而不可詠何華非素為素
固華之始華廑素之施責華而略素吾謂非所宜精舍
倚石壁像鑿天人師如如復堂堂以無證證斯
涵漪齋
肩輿山後至山前憩坐書齋碧沼邊何以弗冰詎殊地
扵斯恒水為(去聲)鄰泉恰宜嫩日為(平聲)輕照縦不微風亦
細漣便擬開舟尋别勝素墻補空(去聲)已成篇
樂景閣即景
彤閣碧湖繞去来祇舫通影翻無定色界示有真空那
說心如水却欣松下風分眀新歲景舊句重(去聲)吟中
虚受堂
選字題楣逐處如會心觸目每吟諸今朝所得不為少
尤覺兩言親切予
題開錦齋
漾舟近西岸捨舟就陸路溪齋水之隈因便試散步簷
背疊層峯繢以高低樹松柏故好在其餘葉未吐(叶)過
雲時尚遥慢懷工部句
賞遇樓
一径蘢蔥入古松重樓暢望據西峯今朝賞遇扵何是
所願春雲佈漸濃
竹鑪山房
趵突春来壮石泉宜壺越椀潔陳前鶴林玉露有佳話
便拾松枝竹鼎燃
日飲原為玉泉水泉傍煎飲覺尤佳因之悟得人情耳
厭故喜新似此皆
華滋館得句
遊山率右旋館應首憩此今朝偶左旋館斯居末矣山
後及山前東西陸與水大略觀以遍亦可言歸耳遇閏
氣方寒春事猶未起物華尚有待土滋脉融始藴釀觀
化工擷芳勝紅紫
自玉河泛舟至昆眀湖即景得句
出墻有舫候隄邊迤邐玉河棹向前流水無冰渟水凍
戶樞不朽理同然
界湖樓迥俯長川建閘高低資節宣綴景詎因供遊賞
大都圖以灌溪田
氍毺帷暖水寒降大食玻璃亦置窗岸轉舟廽山改向
何殊攬景泛吳江
来往必經耕織圖耕夫織婦廑勤劬飼蠶浸種時雖早
此意寧當一刻無
隄界昆眀西與東六橋如帶總舟通治經水閣夫何似
一朵芙蓉玉鏡中
畫舫乘来到石舫清漪園接静眀園扵斯自問猶覺恧
何怪他人有後言
微雪(二月初六日)
三日雲容釀五更雪點飄平眀霏略密著土化全消未
久曦光露無何風益驕殷勤惜且恧肯復諉時遥
文伯仁雪景
不改後凋松盖綠猶餘獨出寺樓紅經營惨淡開生面
祇在天公玉戲中
漢玉穀璧
幾千年復出乎土斮絮非堅有良語繡華蔚縟隠膴膴
粟粒已平紋尚覩玉葆其光璧猶汝若月不受吳剛斧
穆然久視湛扵古
詠火井
羲之廣異聞火井欲具示未曾讀漢書郡國志原備博
物稱投燭滅絶不復熾(博物志云投以火燭不復燃)賦注家火投爛
然照天地(見蜀都賦注)一滅一云燃定論終誰是千秋紀載
家孰能免耳食其實至今存所秉隂精氣火陽而根隂
離為見周易(叶)鑿井如置産恒引供烹飼(火井昔著扵臨卭今則富)
(順山中尤盛居民每鑿一井即擅為恒産扵井旁穿穴刳竹去節塗以鹽泥可引火供炊㸑其竹不爇也)亦
可用煮鹽鹽井則别異(就井列竈引火至竈中汲鹽井水煮之水一斛可得鹽數斗燃)
(以家火則少減火井深不過五六丈鹽井深二三十丈鹽井有水而火井則無其利均溥)蜀有争産
者事聞問以悉(叶辟閱刑部讞章蜀民有争火井傷人議者未悉其制詢諸蜀人之仕扵朝)
(者其言較載籍所傳尤為眀確)評理因誌詳究竟非竒事
題居節松風石韻圖
層樓出樹朗窗開石韻松風静自陪分付奚僮唘門待
溪橋遥見客過(平聲)来
無逸齋
間日問
興居古齋退憩餘
貽謨恒憶
祖勅政每勤予旭暖苔烘砌風和竹静䟽芸編雖滿架
此合讀周書
出暢春園門自隄上至泉宗廟襍詠
政務詳裁無逸齋餘閒未報午時牌出園一攬泉宗勝
减從何須法駕排
自南流水落鳴湍停注溪田凍尚寬未是靈臺推步舛
候遲因閏致春寒
泉出萬泉(莊名)原瀉北石橋惟賸說巴溝春眀日下胥差
記安得高梁有逆流(日下舊聞春眀夢餘錄皆謂丹稜沜之水出巴溝以達扵高梁今丹)
(稜沜雖不能確指為何地而巴溝橋之名尚存橋南為萬泉莊地既高扵巴溝其水實自南而北安得由巴溝)
(逆流以入高梁乎高梁實源扵玉泉滙為昆眀湖經長河南注與此何涉向為萬泉莊記曾詳辨之)
靈源不凍玉泉同五里而遥莅梵宫頗有亭臺各綴景
遂教散步自西東
題挹源書屋
泉宗廟建萬泉源泉上挹源源試言寧獨赴川斯是本
應思出治孰司尊亦云勉耳皆能至詎曰卑之毋甚論
書屋有書書可讀典謨要矣法眀存
扇淳室
室以扇(去聲)為式扇(平聲)淳因取名取名固易耳副名豈易
能且即斯室言新樣非古營踵事日增華遠矣茅土情
弗戒而強詞詞佳何足稱去去不廻頋頋之慙愧生
曙觀樓得句
層閣出墻外暢宜拾級尋捲帷春望遠把筆静思深暗
覺朝煙歛光含旭影臨賓王有佳句豈必定雲林(樓觀滄海)
(日駱賓王靈隠寺句也今為雲林寺)
向綠軒
雖遲萬葉鎻青候已是千林向綠時半晌敞軒聊縦目
還欣一帶遠山披
主善堂
元者善之長春為元始資乘陽惟仲月育物正斯時培
養慎萌蘖施行體執規羲經及商訓並切可兼思
秀舉樓
砟硌假山聳勢崇冠峯閣可慶霄通如斯秀舉真秀舉
蕭緬惟應拜下風
樂清館有會
泉無冬常淙冰當春亦解草木雖遲榮風光斯已改東
皇彂生意物物心中在豈必水石間而曰花柳待樂此
可怡神峭蒨饒瀟灑
輝淵榭
垠當巨石落清潨眉髮真堪數鏡中却憶泉林春坐處
小亭恰與此間同(泉林行宫八景有鏡瀾榭潨流環繞臨以廻廊䟽軒據川上得漪瀾之致)
(兹榭仿彿似之)
題依綠軒
春時已臨仲春色尚云遲有脚来當必無端盻匪宜書
城供静憩理窟入研思庭際撫松架綠依應在斯
集遠堂
三架山堂窗納虚林光峯色展屏如寸田設論擴充處
集遠之言味有餘
自萬泉隄至聖化寺
萬泉左右總溪田田上長隄一縷連不似防川資保障
也因觀稼廑民天
地氣方酥凍未消鱗塍冰積代泉澆便因廽路仍尋勝
聖化都無五里遥
近觀圍苑柳絲黃迤邐輕輿進苑墻行漏泠泠未臨午
棄閒耐可到溪堂
溪堂高下列亭臺各有名稱各義賅設問今遊義何在
荅言乘興覓題来
含淳堂
有泉湖不凍臨水室如虚景未花和柳機參鳶與魚道
觀形以上春對物之初永繹含淳旨化民實在予
得真齋
有真斯有假假者真之對亦如色與空云空色斯在賤
假而貴真此見實俗輩乃更期其得牛馬風尤背然則
何名齋綴景稱聊逮
矚巖樓
溪面樓而更矚巖巖情溪態會来咸恰如眀聖南屏側
舟住其間未挂帆
題敷嘉室
背屏聳疊巘面鏡展平湖弄影虚還實探芳有自無倩
誰稱下榻笑我愛操觚即景評量處春嘉始欲敷
羃翠軒
新葉雖然未吐枝連林老榦故偨池漫嫌曦影軒楹漏
會看重隂羃翠時
襟嵐書屋
是處雖假山如真因歲久書屋據山隩峯秀罨軒牖朝
嵐與暮靄彼授而此受攬之可盈襟把之若潤手然非
色及形會以空而有
詠硯墨
劉源者康熙初年間人也内府蔵所製博古墨有
以硯為式者因題句
固因磨墨有陶泓硯也何来即墨卿新樣非關誇手巧
別裁可識寓思精必偕出處猶為遠相忘(去聲)主賓莫與
争聲應氣求求應在研(讀如研精之研)来合相祇天成
徐賁青林春色即用圖間題韻
一湖春水目為潔幾曲雲山意與深高士草亭倚欄興
應緣即景彂清吟
飛泉樹杪落溪斜演漾青蒲與白沙看似惠山僧寺畔
憶曾竹鼎一烹茶
西直門外作
將奉
安輿啟蹕程吉行圖近返都城凍酥土脈纔廽潤春冷
麥芽未彂萌雪過月餘空望切風嫌邇日太勤生朝来
雲氣英英吐目極遥天益繫情
題春耦齋
路便經西苑齋堂暫憩留曉雲看又散春景懶言遊節
緩花猶勒風摇柳始柔眀知時可待近每切先憂
虚白室有會
嵒径旣曲折精室亦宛委入深心與澄得曠望因美虚
故白斯生白乃虚所以玩象離之中其眀不外此可悟
南華言津逮實易旨
植秀軒
休誇鳳影與龍文雅稱(去聲)敲風而拂雲况是卉中君子
節可能培植不斯勤
畫舫齋
四壁圖書翰墨香怡情惟此足徜徉舟居莫漫笑無水
偶肖張融亦豈妨
文徵眀燕山春色即用其韻
閱徵眀詩中頗有思鄉之意故即用其韻反以嘲
之
東華塵愛軟紅酣待詔金門衣脫藍既憶江鄉蓴味好
何来鵬翼此圖南
題痕都斯坦白玉盤
周尺將盈尺斯盤乃是盤幾曾掌玉府見說鬻都丸(拔達)
(克山迤西至痕都斯坦掌貨稅者皆謂之都丸)團似月輪滿薄扵楮葉單截肪
置其裏辨質信應難
恭奉
皇太后躬謁
東西兩陵遂至天津府允直隸臣民預慶
八旬是日登程即事成什(有序)
暖融芳淀沽津縈滙以澄瀾豐衍黃圖衢野嬉遊
而擊壤溯前廵翕河效順勑增秩祀之經適新祠
相地鳩工恰屆落成之候時則甸民延頸壃吏陳
辭謂頻年慶洽
萱闈兆姓切臺莱之頌籲今春祝迎
鑾輅羣工展葵藿之忱用是俯體輿情預宣綸詔臚
歡扶
輦俾吾民藉以抒誠氾路清塵戒有司毋為增美乃復
敬承
懿旨恪舉彛章爰
躬謁乎
兩陵蔥鬱佑
萬年之夀遂吉涓扵二月陽和敷九軌之春桃纈柳荑
纔過花朝韶麗波柔風惠更欣海國恬安用值曉
以遵途正恊時而行慶載賡七字式紀首程
承
歡掖
輦日追随養
志當遵
展敬思瑞氣
二陵垂護佑翼年
八袠唘期頥
鸞輿徐奉欣多豫
鳳舸旋登閱祝
釐此慶古来應少見肫予願見萬千斯
禮慈雲寺
寺在朝陽門外八里前臨石衢為城東巨刹乾隆
壬戌秋弗戒扵火寮宇之僅存者久益頽陊戊子
春始命鼎新之俾復舊觀兹蕆工蹕途斯莅致瓣
香以落焉爰成是什紀其事
路側花宫歷百年誰知不戒鬱攸延無頽廢那有興建
非色空即是定禪吉日落成因展禮好春隨喜小留連
須臾石陌驅車去隠隠鐘聲斷野煙
過通州
樹梢看塔影煙外過通州沙嶺延東亘潞河自北流浮
橋連巨鷁野岸起閒鷗發帑完城郭(各省城垣有應脩葺者特彂帑五百)
(餘萬繕治之以資保衛通州為畿東首治工作先施兹則崇墉屹峙益臻壮觀矣)無非保障謀
煙郊行宫作
駐蹕午時前煙郊眄野煙松齋斯憩静麥隴未融芊暮
色来平椘春雲暗遠天壁題書丙戌瞥眼又三年
眺遠樓
臨墻此處有重樓縦目樓頭野景收茅屋林林總總者
安居都為(去聲)廑深謀
晩隂
傍晩春雲作暗隨暝色沉為霖安必爾便雪豈妨今(今歲)
(節遲氣寒地方解凍而麥未紐芽即雪亦無礙也)凭牖無他事挑燈且試吟忽
聽風勢盛懣懣不舒心
曉行四首
忽報濃隂忽稱霽忽扵枕上聽風傳通宵不安寐曉起
贏得輕輕點玉田
遠村看未大分眀圖早到因趁曉行適百里半九十里
悟為學即騐人情
曙光纔放旋(去聲)遮隂密灑瓊葩暗遠林時止時飄渾未
定益教翹望劇縈心
向東勢比迤西好竟積平田二寸皆一帶北山猶覺厚
田盤消息逓来佳
過三河縣
百雉不為大三河舊有名鄙哉論國害切矣廑民生謀
爾食衣計憐他親戴情玉田資潤澤况未麥芽萌
按左傳都城過百雉國之害也注云方丈曰堵三堵
曰雉一雉之墻長三丈審如是則圍百雉不過一里
有十之七之城即径百雉亦不過方六里有十之八
耳今三河縣城豈止圍百雉然為各縣之最小者扵
其中即屯兵聚糧亦豈足為害且治國之道自有典
常豈關都邑之大小乎扵此知左氏浮夸而不悉體
要亦以見封建食邑之實非長策耳
白澗行宫即景
東来雪勢較強西積素欣看瓦隴齊庭際種松皆傅粉
階前步蘚欲成泥收將盈缶堪烹鼎望去彌郊逮舉犁
料得盤山最高處稜稜玉筍待吟題
過薊州
崇嶺後前暎清川左右流地形殊覺秀文物故因休驛
路昔頻過郡城今重(去聲)脩花宫仍道側憩坐片時留
題桃花寺八景
湧晴雪
昨日雪霏今日晴積崖落瀑暎晶眀是真是幻是誰湧
擱筆扵斯難置評
小九疊
疊石為巖瀉凍泉亦資點綴亦天然數(去聲)稱以九誰真
數(上聲)象取飛龍合是乾
吟清籟
覆簷籠砌鬱青青吟籟恰當翠蹕停莫謂山齋久虚寂
最饒人是此恒聽
坐霄漢
下臨無地上鄰空呼吸欣堪顥氣通漫傲迥然出物表
還因返已惕居崇
雲外賞
虚窗攬景小俄延布帳氊廬繪目前雲外賞聊值今日
回中幸豈是當年
滌襟泉
乳淙雲竇渫然清屬耳春来細有聲潄石枕流付誰是
祇宜高鳳與逄萌
點筆石
正正竒竒致不同恰資點筆秀而雄對来一晌生慙者
書法詩詞兩未工
繡雲壁
花未紅開葉遲綠巖松積雪偶相宜天孫機與工部筆
輸却言詩後素時
隆福寺行宫作
為奉
慈輿進因教宿頓多(往歲謁歲奉)(皇陵三宿即至此處今太后来恐慈體)
(過勞故多一宿頓昨日增駐桃花寺)
橋山知已近别館又經過松種龍鱗作帳支蝸舍羅三
年闊展謁一夜問如何
御製詩三集卷八十七
