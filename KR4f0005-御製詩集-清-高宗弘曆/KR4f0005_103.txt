御製詩二集卷四十五
古今體一百首(甲戌一)
甲戌元旦
泰階圜煦麗青陽綺勝椒盤總發祥歲肇三元欣首祚
閏逢旬九恰初章共球小大來侯甸衣食根源厪雨暘
五福斂時敬敷錫春臺寰海祝豐穰
新正試筆
首歲開新甲三陽轉始寅蔀章斡元籥星紀肇昌辰禮
樂迎黃道衣冠會紫宸勅幾勵恭已熙績在勤民瑞旭
纔昇曉祥風欲報春秩宗襄乃職祈榖逮初辛
新正二日降旨加賑去歲淮徐被水州縣詩以紀
事
木德初莩甲民艱切體乾念彼淮徐間災餘實可憐宣
房亟就功黃流始歸川次第事疏築期多涸洳田春耕
縱不誤冬寒信其然棣通陽德昭萬物欣陶甄一方鴻
雁集寧忍恝視旃椒屏綈几張南望心為懸加賑頒新
綸愷澤因時宣詎啻行故事還殷祈有年
循環曲
小往大來吉大往小来殃心安身勞逸身安心勞傷少
聞多言吝多聞少言良衆非一是短一非衆是長財聚
民散悔民聚財散慶
五君子歌疉舊作韻題鄒一桂畫
曰草曰木雖無情一葉一枝各具性寓意不留皆合宜
玩物忘返斯為病玉磬主人創此格想見當時拈筆興
竹風流自蘇門阮松瀟灑即谷口鄭凌波水仙鯉騎高
踏雪寒梅詩僵孟古柏拏空獨矯矯又如玉局持身正
勅倣恒因寓渴賢(向曾命張若靄亦倣此圖)藝箴亦可通為政
偶興
觀書偶興懷晏子使乎楚進橘併食之王或誚其魯晏
子前致辭聞之賜人主瓜桃乃不削橘柚乃不剖(叶)誠
有如是義當於食前舉譎智益見卑文過曾何補
每接江南督撫奏報水退田涸不誤春耕既用慰
念兼恐飾聞
江北淮南刻繋心秋災展轉到冬深始聞燒草宣房築
旋盼栽秧澤國臨米價街頭踊免貴田功町畔耦堪尋
此音聽已私增慰還慮寧無飾匪諶
張宗蒼萬峯層雪
陶鎔謝氏賦中句損益曺家畫裏皴(石渠寶笈蔵曺知白雪景)猶憶
臺懷白雲寺排窗一例玉嶙峋
題定武蘭亭帖後
虎卧龍跳正復竒流觴曲水想其時無邊感慨一篇具
有數文章千古知
檢校纔聞褚遂良旋教玉匣伴文皇戎温無頼千秋恨
豈礙經天日月常
松雪書宗不可當十三䟦出十三行恰如身到瀛壺裡
澗草巖花總異香
其相韘
石中金星如青金龍尾皆有之而玉則未之前聞
偶因製器得兹藴金易稱乾為金為玉斯乃天然
其相合德者耶輙以為韘而系以詩
誰知出璞已中更揀沙藏未見山經紀難窮物産良圓
如湛秋宇點似綴星芒觀德資鉤控天然金玉相
新春養心殿
蒼龍轉玉斗紫禁誾青陽金戺蓂葉舒綺殿梅英芳奉
時欽體仁祈歲顒屢祥開年百務簡惕夕一心強好惡
戒已私詩書挹古香疇咨竚有翼勅命勵無疆
錢選桐隂撫琴圖
動操四山皆響然傳神真擅霅川錢一時把卷銷春燭
認取和平是大絃
偶倣趙氏合璧卷各題以句
枯槎密篠離披間以詭石參差不擬刻楮求似頗兼作
篆行之春意昌昌有脚化工蕩蕩無私水晶宫道人曰
昔者吾亦如斯
右趙孟頫枯樹竹石
吐雲春靄靄寫月夜娟娟最是相宜處一家眷屬連
右管道昇竹石
不難石白與筠青仲穆神襟未易形恰比鷗波坡渚側
幽蘭雅合是同馨
右趙雍筠石幽蘭
題張宗蒼雪景
竒峰詭石玉雕鎪飛閣還憑素練流點綴天然成迥句
不須燭照費冥搜
新春重華宫侍
皇太后宴
西望瑶池近羣迎
王母臨歡同萬方養春始九重深屏綴延年篆笙調太
簇音六鼇蘭作燄百寶霧成隂入畫元朝慶(每寫歲朝圖稱慶)
徵詩吉字吟瑞霙飄喜氣
天意即人心(是日微雪)
玉如意
竹化分真幻銅函閱古今清談常在手樂志每如心擊
處珊瑚碎掛來蘿薜深握君曾得號禪德亦留吟貞素
標瓊質指揮延藻襟休徵願時若詎為寶球琳
新春瀛臺即事
開正行樂合瀛蓬漢樹唐花試冶融韶景幾分春勝裏
朱樓一朵翠雲中昨來歲序殊新舊資始乾元協雨風
過眼寸隂求日益關心萬姓祝年豐
視事既畢自南臺御冰舵凌太液遂至瓊華島登
臨瞻眺雜詠誌賞
封事凌晨畢閱披公卿次第接疇咨穉春悦可尋吟眺
漫聽新歌坐玩時
淑清泉石淑而清竹鼎瓷壺事茗烹篩牖嫩陽攬韶秀
徘徊真覺稱其名
冰凝太液鏡光皚轆轆舵床坐渡來聲襍排門鳴爆竹
權輿帝里是春臺
細霙昨日玉攅團積素嶤峰直北看怪底重裘猶覺怯
椒園鐘梵落高寒
承光高殿鬱參差玉甕澆春想昔時只有檜松仍好在
東風旭影上罘罳
春隂瓊島正堪憑淑景層楣瑞靄凝仙木綺錢增吉兆
五風十雨願休徵
閱古樓
三希堂法帖石刻既成作延樓於瓊華島之西麓
嵌石壁間用期貞固因名曰閱古而繫以詩
寶笈三希萃法珍好公天下夀貞珉樓飛四面開屏障
神聚千秋作主賓不雜嬴劉誇博廣略存魏晉要精真
游絲燈影參元契大塊文章沆瀣津
畆鑑室(有序)
閱古樓之北樸室三楹周以步櫩後臨方塘引古
井之水源源不竭視日下春明所載自金水河轉
機運㪺至山巔者事半功倍矣
方塘開一畆樸室得三楣古井新成記春明昔費辭松
頭浴月影藻面漾風漪幽致今朝别當前冰鑑宜
蘇軾偃松圖向曾命張照題詠幾暇展閱因用其
韻
神以行之氣以載與真松不毫釐改玉局邈矣如晤談
况綈几曾供奉在一刹那頃俱胝知喜其書亦味其詩
春音大地盎筦倪徐視謖謖圖間吹
養正四詠
書無逸於勤政殿屏風時自警也更效長康法為
養正四圖於下六十條内足師法者多以限於屏
數且擇其最精云
寝門視膳
寝門虔問視日三念在兹食察寒煖節體詢安否宜大
舜慕五十孟氏稱孩提西伯仁人哉由來因此推立愛
千秋法錫類百王基
丹書受戒
歸放馬牛已勤思天保定齋三受丹書端冕東面聽軒
頊道無竒曰敬勝義勝怵惕銘席端如臨師保命君鑑
詎殊途外王本内聖
弓矢喻政
弓矢少所習自謂能盡妙(叶)得弓漫稱良弓工曰非好
於弓猶失之况於理之藐更宿命京官政教勤探討絜
矩勵實行文皇信有道
樂受格言
洛中有逸士徵聘來殿庭鬚鬢已皤然何異甪里生兩
言實得要敬佩書諸屏迂儒陳禮樂方士談蓬瀛淺言
至理賅不愧學行名
題項聖謨摹韓滉五牛圖再疉前韻
采采相㤀水石閒黃鐘韻滿脰鳴間青桐居士今知勝
虎賁中郎枉慕艱(故大學士蔣廷錫有摹項聖謨五牛卷以未得見韓滉真蹟自題䟦語中)
(深致企慕今三卷先後俱入石渠寶笈矣)
兼得王羊不脛閒(韓滉卷已先入大内)千年一瞬静披間居然十
五牛來牧恒亦因知穡事艱
詣齋宫
肇祀勤民衣食源儀鍠郅偈引金軒齋宫預日來虔宿
早見青雲擁
帝垣
詣
壇視
位肅常儀玉戺三成圓中規退即莊居還静憩寸隂窗
影有餘思
祈榖禮成述事
玉梯廿七攝齊升奠璧拳拳若弗勝大禮躬行今十九
洪禧永錫冀雲仍鳴球聲引羽干舞燎火眀通翡翠燈
三白雖霑竚
優貺退瞻遥岫起雲繒
新正十一日奉
皇太后幸圓明園之作
金根肅駕撰良辰上苑行時先(去聲)早春(是月十三日立春)
萬歲千秋申慶疉龍花燕樹奉
歡廵元冰鏡浦凝堅璧素雪鱗塍積薄銀盈尺亟祈霏
六出邇來問夜又教頻
曲宴外藩
例事懷柔不可刪朝家外戶屬瀛寰有來嘉客或姻黨
用洽歡情值燕閒舞就魚龍春艷發酒行杯斝露瀼頒
渠搜又有新歸朔錫宴均教預末班(時凖噶爾台吉策凌等舉部内屬以)
(未出痘先遣其宰桑和統等入覲亦命預宴)
甲戌立春日春帖子
舒疉陽交泰羣雍物喜春載咨京兆尹敬事出耕人
瑞旭騰樓紫祥光焕勝青上林春似海作夀祝
慈寧
律分昨夜與今朝迎面風来果是條底識春園絶勝處
冰花火樹湊初韶
錢選三蔬圖用舊臣高士竒題韻
留下尋那見草堂三蔬展尚欲生香熾然一切有為法
了識何曾者箇忘(士竒别業在西湖之陽地名留下今已鞠為蔬圃矣)
離披畦畔復籬根淡味端知勝碩豚偶憶湖西親所見
綠含烟甲濕黃昏
玉堂侍從暫家居博古餘閒學圃蔬此意足驚俗耳目
不堪兼致絶交書(士竒詩題於家居養母時䟦中有日食一菜自甘不足為外人道語又趙)
(孟頫絶交書真蹟亦其南歸時所㩦有舟次題䟦今俱入大内)
元宵前夕
玉輪將滿玉霄清燈事先看燈夕迎百道魚龍朝絳闕
雙騫鸞鳳下銀瀛苑中自足烟花景牆外還聽鼓吹聲
也識還淳在敦儉同民樂可騐民情
元夕燈詞
魚鱗傍晚淨天邊麝魄騰輝入夕妍放光明裏最明夜
十三度中初度圓
年年嘉夜奉
慈歡御苑春宵了不寒寶閣便成無量夀琉璃界道瑞
蓮端
一綫烟光百道随踏歌聲裏影燈竒排當總要呈新巧
長此安窮語可思
幸際熙春宜共樂也思敦俗務無為奉時中有權衡理
一節猶難念在兹
燈舞旋成蒼頡字炬輝真演法王輪如來住本光明藏
那識人間今古春
金鳬銀鴈時飛集綺閣珠樓乍有無花裁(去聲)吳綾綴千
樹女夷神術問能乎
九華雙炬照長樓樓上仙人來往遊今歲看燈有新使
孜孜益凛固金甌
人人都喜此宵晴月放光華燈放明我獨心殷盈尺雪
東郊將逮舉新耕
上元後一日小宴廷臣疉去歲韻
乘時行慶喜如前列座欣開翰墨筵歌舞要因逢泰世
賡颺同願遇豐年摛毫得句都成錦按例張燈不費錢
(侯鯖集錢氏納土進金錢買放兩夜燈今十七十八夜也)夕色樓西遲月上分明舊
歲景韶妍
碧琳宫闕蕊珠林花放恒春萬朵簮燈繼上元燃不夜
雲憐韶節皺輕隂漫言育物同民樂那觧長年望歲心
咨爾百司各勤事青郊于耜倏將臨
冰燈聯句(有序)
星橋火樹三五初過閬苑鼇山大千同照喜華簮
之畢集開綺宴以聯吟片片鮫冰吐清輝而交璧
月行行龍燭騰寶爓而燦珠杓用製新題聿徵前
例詩賡五字廵協九成
(御製)巧匠注冬水新樣呈春燈耀含乾離象
潛移丁癸精藏陸傳所紀納凌詩可憑摶同蚌胎
潤(臣傅恒)鏤比蟬翼輕暗激金𤨏碎晴摇碧瓏玲既
濟體互變(臣來保)
(御製)重明德交瑩陽爓舒熻赩隂火熸晶熒移置龍門境
懸將鳳閣楹朗晃照綺席高下流繁星無妨鶴燄
暖(臣史貽直)或放蘭烟騰傳來柑借艷撒去荔同赬酒
盞琥珀凍(臣陳世倌)
(御製)辛盤水晶盛鸞鳳離竒出寒暄妙合凝製奪丁緩詭
光眴離婁睛碾月旋逾薄迎風閃偏清候經大小
雪(臣阿克敦)用倣短長檠自具剛健質獨抱澹素情就
笵捐雕琢(臣蔣溥)
(御製)葆光冺虧成霏雪若葱嶺蒸霞擬赤城朝炫龍銜樹
宵張蟲綴瓊林韜炎官&KR0987;花獻楚國萍蛟宫俯幽
迥(臣汪由敦)貝闕瞻搪撐潭秋淨一鑑塔夜洞九層捧
珠鮫綃覆(臣裘曰修)
(御製)為樓蜃氣横撥蕊輝錦朵架閣憑玉崚義城非海外
方壺出郊坰娥池接遥采車桉慙孤青不夜百枝
萃(臣劉綸)長春九華擎明明遊佛國的的環瑶京球
琳爛陳序(臣介福)
(御製)菡萏儼在瓶凖儉酌奢得南油西漆并張彖名言繹
陳烈正義繩虛涵剪水静綺簇飛霙增暈随眼波
纈(臣嵩夀)條並頭銜稱冽侵癡蛾避融怯老狐聽鵝
管插檐溜(臣觀保)
(御製)魚鱗垂瓦稜光明通體徹色相因心澄真入琉璃界
恍展雲毋屏颺彩翥赤翅廻芒梳素翎金豆篩密
影(臣彭啟豐)玉釵叩清聲晞陽指寧炙耐冷衷詎懲畫
開扇上蝶(臣董邦逹)
(御製)書映囊中螢能幻濕為燥還因晦作明皚皚夜珠映
煜煜銀盆升柱詠劉處士鋌鎔耿先生紅綻葩並
茁(臣錢維城)白瀉汞欲傾兒童掌欣柏傖父目共瞠燭
調豐歲兆(臣金德瑛)
(御製)杓轉陽德亨可知即是火非無不冶冰觸緒静悟契
應節輿歡徵
連朝
連朝雲重宇傍午霰霏春作勢纔輕點徐停復暗淪再
堅寒浦凍未改遠山皴佇覽攅團意優霑冀厚仁
雪(正月十九日)
瀌瀌密灑復濃霏新歲纔知喜氣歸天與園亭增麗景
節留燈火作寒輝纈林乍欲舒荑萼積巘遥疑隠翠微
五日春廻霑六出及時符甲澤青畿
燕九日觀燈詞
玉蕊火蛾紛纈眼晨睎宵問略紓懷漫言三五堂堂過
燈夕今來第一佳
百道虹光駕漢飛天花更散玉霏霏絶勝旬九今年好
滕六翩来宴處機
絳闕龍銜碧海珠瓊葩銀樹鬱蔥扶夜深蟾魄依然上
還道清妍得未孤
燈燃雪裏光偏朗雪舞燈前態越飄青女素娥真觧事
勾留婪尾艷春宵
馬和之四皓圖
肥遯商顔物外遊出山畫筴自留侯司勲卓識空千古
不擬安劉擬滅劉(卷中題者數十人率元明間名蹟其論四皓類以避秦安漢為言識力無)
(能出杜牧右因題是詩為之拈出嘗謂詠古者宜具卓識若杜牧者似之然盈之不廢自是高帝意所素定無)
(藉四老翁調護力也不然當椘漢相持時於太公尚請分一杯羹果令牽于溺愛其廢盈而立知意何所顧惜)
(豈留侯諫叔孫太傅以死争舉不能得而獨驚此四老人謂羽翼已成有是理耶盖高后同起草昧盈其長子)
(且無失德高帝之不廢盈於義自正右袒之祸非所逆料楚歌椘舞宫閫秘事安從而傳之遷史多喜竒術其)
(紀留侯事尤多怪然則此四人者得非圯上老人赤松黃石者流耶詩題于石渠寶笈成書後俟入續函舊題)
(稱二楊今惟老鐵一篇楊載五言未知何時割去惜無從覓真蹟補完耳)
題馬和之袁安卧雪圖
雪卧不知寒袁安貧果安筆耕千兔秃皮相五羊單處
塞完名易逢亨踐行難和之繪高節詎止供吟看
蓬島瑶臺雪中即景
瑞景離竒寶鏡開鏡中樓閣是瑶臺三壺玉積長青柏
萬樹花装不馥梅徐福漫驅千戶去子登常按八琅来
紐芽莩甲知何許驗取心田茁道荄
賦得西山積雪
東皇為玉戲粉繪展遥屏汗漫凝寒靄威紆接窈冥巒
皴連漢白峰隠插霄青愛凭當西牖無殊據勝亭(香山最高)
(處建標曰西山積雪為亭對之)古香曹氏軸逸韻謝家庭别有忻懷處
甘膏遍麥町
詠文木(有序)
安西磧海中桐樹成林枯皮剥落埋流沙經數千
歲取以為器或作屏風有天然谿壑之形視中山
所賦有斧鑿痕矣
萬里流沙遠千年老樹沉嶧陽同貢篚㸑下異成琴密
理埋塵蝕麤皮積雪侵自然呈物象久矣謝春心擁腫
非無用葱菁憶布隂子山今不作誰與暢元音
曉春萬夀山即景八首
試燈纔罷曉春臨咫尺湖山一暢心拂面峭寒生積雪
西山又喜作輕隂
松峰翠湧玉嶙峋今歲行春樂是真潤浹土膏逮舒疉
良農暢好事畊畇
觸觀入畫濃繊别到處吟詩筆研随也識人將嗤率易
自惟結習未能離
長虹亘渚接雲涯不斷靈源泛細澌一棹玉泉原可到
今朝姑置待他時
峰縈水抱樹周羅玉積西山近幾多若向詩中論品格
清新開府合同科
石舫天然凍浦邊片帆不掛䌫常懸春風鳬鴈千層浪
秋月菰蒲萬頃烟
倚巖構築得層樓面勢昆明萬景收我意獨欣雲外賞
人来羣擬畫中遊
寄暢名園愛惠山亭臺位置異同間屋臨流水吟澄照
雅似九龍片刻閒
山隂
山隂雪未消結攬曉春朝月斧修輪瘦天花綴樹嬌水
亭依渚腹松塢出巒腰蒸旭輕嵐吐吹颸積素飄乍如
張北苑可以傲餘姚訪戴乘豪興高風詎覺遥
清可軒
倚巖詰曲構閒房生色瑶屏滿屋張竹秀石竒參道妙
水流雲在示真常天花不礙一牀落仙草真成四季芳
今日行春絶勝處銀塍罨牖兆農祥
澹寧堂
澹泊水之德寧静山之體山重水複處書堂適構此喻
義因名堂嘉言徵蜀史大用不窮人由表知其裏
題惠山園八景(有序)
江南諸名墅惟惠山秦園最古我
皇祖賜題曰寄暢辛未春南廵喜其幽致㩦圖以歸肖
其意於萬夀山之東麓名曰惠山園一亭一徑足
諧竒趣得景凡八各繋以詩
載時堂
橋東為堂爽塏奥密兼有其勝風漪瀾縠泛影簷
際
背山得勝地面水構閒堂階俯蘭苕秀簷翻綺縠光對
時欣職殖撫序勅幾康玩愒曾何謂分隂惜不遑
墨妙軒
曲徑迤東疏軒面勢壁間石刻翠墨留香有望古
遥集之槩
兩壁貞珉勒千秋寶矩垂古香曾不竭心正實堪師春
鳥芝文印風漪筆陣披逢源契神觧豈必定於斯
就雲樓
抗嶺岑樓每當朝暮晦明水面山腰雲氣蓬勃頃
刻百變
因迥為高易對山得閣幽有窗納薈蔚無地幻沉浮竹
素今兮古蘿軒春復秋宜居㤀世者繄我足先憂
澹碧齋
樓南閒舘俯瞰遠碧流憩之餘神心俱澹
齋俯綠瑠瓈澄觀會筦倪藻淵潛赤鯉錦浪泛文鷖淡
月銀蟾鏡輕烟絲柳隄忘懷此小坐還似對梁溪
水樂亭
繞池為園亭在岸南洞庭廣樂恍然遇之
石泉真可聽絲竹不須多聲是八音會徵為六合和非
關肖西浙乍似遇東坡羣鶴神仙侣還來按舞傞
知魚橋
水樂亭之東長橋卧波與秋水濠梁同趣
屧步石橋上輕鯈出水遊濠梁真識樂竿綫不須投子
我嗤多辯烟波匪外求琳池春雨足菁藻任潛浮
尋詩逕
過就雲樓而東苔徑繚曲護以石欄點筆題詩幽
尋無盡
巖壑有竒趣烟雲無盡藏石欄遮曲徑春水漾方塘新
會忽於此幽尋每異常自然成迥句底用錦為囊
涵光洞
徑側多竒石為厂為竇深入綫天層折而出彷彿
靈鷲飛來
窈窕神仙府嶔嵜靈鷲峰光涵千舍利青削萬芙蓉芝
徑繚而曲雲林秀以重只疑丹竈側佺羡或相逢
初春遊玉泉山
及雪看山色尋春到水源華舟原可泛韶節最堪論池
館稱清寄詩書悅性存真幽供静賞豈必在穠繁
泉氣常蓊匌春雲復冶融雙松千載外萬景一窗中向
日莓苔綠入波樓閣紅移來南國候宿靄鎮濛濛
水複山重處畫情詩態邊數(上聲)松穿嶺霧屧石度溪烟
竒遇忽於此春光已可憐冠峰亭上望千里玉為田
新景宛宜賞故山殊可過春泉呈鏡縠曉月漾眉娥蘭
芷輕梳沼瓊英尚綴科向題成隔歲隙影迅如何
棲霞室
雲深有精舍薈蔚試披行暎日渾成綺賡歌漫擬卿幾
曾讓荷浦常自寫松楹適在山蹊下惟疑望赤城
潄瓊齋
臨泉搴荔幃迸水上苔磯淨響真宜耳寒光欲濕衣魚
恬心不躍鳥惜影忘飛王濟曾何謂於斯辨是非
真珠船
室舫俯弄真珠雲容水態堪娛欲詢困學所得較来此
義何殊
張宗蒼雪漁圖
津逮富春嶺規模七里灘羊裘亦何藉浩氣不知寒
偶倣倪瓉喬林詭石并題以句
有樹槎枒有石嶙高低不約任天真疎皴朅倣無多子
却憶吳淞江畔人
異同
無逸周書語無為周易辭無為近有逸無逸鄰有為有
逸無為凶無逸有為私二聖言豈背一心理奚持同異
異同間逹者深長思
正月晦日作
年華荏苒迅居諸又報靈蓂盡落除積雪全消地增潤
條風微扇物含舒燈闌已識節無住閙後偏欣静有餘
景麗幾閒適值此還淳返樸每厪予
御製詩二集卷四十五
