御製詩初集卷二十二
古今體一百四首(甲子三)
圓明園四十景詩
正大光明
園南出入賢良門内為正衙不雕不繪得松軒茅
殿意屋後峭石壁立玉筍嶙峋前庭虚敞四望牆
外林木隂湛花時霏紅叠紫層暎無際
勝地同靈囿遺規繼暢春當年成不日奕代永
居辰義府庭羅璧恩波水瀉銀草青思
示儉山静體依仁只可方衢室何湏道玉津經營懲峻
宇出入引賢臣(出入賢良門扁額皇考御筆也)洞逹心常豁清涼境
絶塵每移雲館蹕未費地官緡生意榮芳樹天機躍錦
鱗肯堂彌廑念俯仰惕心頻
勤政親賢
正大光明之東為勤政殿日於此披省章奏召對
臣工亭午始退座後屏風書無逸以自勖又東為
保合太和秀石名葩庭軒明敞觀閣相交林徑四達
庭訓昭雲日欽承切式刑勅幾宵豈暇籲俊刻靡寧一
念徵蒙聖羣言辨渭涇乾乾終始志無逸近書屏
九州清晏
正大光明直北為幾餘遊息之所棼橑紛接鱗瓦
參差前臨巨湖渟泓演漾周圍支汊縱横旁達諸
勝彷彿潯陽九派騶衍謂禆海周環為九州者九
大瀛海環其外兹境信若造物施設耶
昔我
皇考宅是廣居旰食宵衣左圖右書園林游觀以適幾
餘豈繄廊廟泉石是娛所志維何煌煌
御書九州清晏
皇心乃舒肯構孰責繼序在余業業兢兢奉此
遺模一念之間敬肆攸殊作狂作聖繫彼斯須謂
天可畏屋漏與俱謂民可畏敢欺其愚六膳八珍牣乎
御厨念彼溝壑曷其飽諸水榭山亭天然畫圖瞻彼茅
簷痌瘝切膚慎終如始
前聖之謨嗚呼小子毋渝厥初
鏤月開雲
殿以香楠為材覆二色瓦煥若金碧前植牡丹數
百本後列古松青青環以雜蘤名葩當暮春婉娩
首夏清和最宜嘯咏
雲霞罨綺疏檀麝散琳除最可娱幾暇惟應對雨餘(牡丹)
(四月始盛而京師率值望雨時朕幸圓明園屈指已七年而花時宴賞者祇一次耳)殿春饒富貴
陸地有芙蕖名漏疑刪孔詞雄想賦舒徘徊供嘯詠俯
仰騐居諸猶憶垂髫日承
恩此最初(予十二歲時降是園於此地)(皇考以花時恭請旨許孫臣扈侍)(皇祖幸左右云)
天然圖畫
庭前修篁萬竿與雙桐相暎風枝露梢綠滿襟袖
西為高樓折而南翼以重榭遠近勝槩歴歴奔赴
殆非荆關筆墨能到
我聞大塊有文章豈必天然無圖畫茅茨休矣古淳風
於樂靈沼葩經載松棟連雲俯碧瀾下有修篁戞幽籟
雙桐薈蔚矗烟梢朝陽疑有靈禽噦優游竹素夙有年
峻宇雕墻古所戒詎無樂地資勝賞湖山矧可供清快
巋然西峯列屏障眺吟底用勞行邁時掇芝蘭念秀英
或撫松筠懷耿介和風萬物與同春甘雨三農共望歲
周阿苔篆綠蒙茸壓架花姿紅瑣碎徵歌命舞非吾事
案頭書史閒披對以永朝夕怡心神忘筌是處羲皇界
試問支公買山價可曾悟得湏彌芥
碧桐書院
前接平橋環以帶水庭左右脩梧數本綠隂張盖
如置身清凉國土每遇雨聲疎滴尤足動我詩情
月轉風廻翠影翻雨窗尤不厭清喧即聲即色無聲色
莫問倪家獅子園
慈雲普護(調寄菩薩蠻)
一徑界重湖間藤花垂架鼠姑當風有樓三層刻
漏鐘表在焉殿供觀音大士其傍為道士廬宛然
天台石橋幽致渡橋即為上下天光
偎紅倚綠簾櫳好鶯聲瀏栗南塘曉高閣漏丁丁春風
多少情幽人醒午夢樹底濃隂重蒲上便和南樅樅
聲色參
上下天光
垂虹駕湖蜿蜒百尺修欄夾翼中為廣亭縠紋倒
影滉瀁楣檻間凌空俯瞰一碧萬頃不啻胸吞雲
夢
上下天水一色水天上下相連河伯夙朝玉闕渾忘望
若昔年
杏花春館
由山亭邐迤而入矮屋疎籬東西參錯環植文杏
春深花發爛然如霞前闢小圃雜蒔蔬蓏識野田
村落景象
霏香紅雪韻空庭肯讓寒梅占膽瓶最愛花光傳藝苑
每乘月令騐農經為梁謾說仙人館載酒偏宜小隠亭
夜半一犁春雨足朝來吟屐樹邊停
坦坦蕩蕩
鑿池為魚樂國池周舍下錦鱗數千頭喁唼撥剌
於荇風藻雨間回環泳游悠然自得詩云衆維魚
矣我知魚樂我蒿目乎斯民
鑿池觀魚樂坦坦復蕩蕩泳游同一適奚必江湖想却
咲蒙莊癡爾我辨是非有問如何答魚樂魚自知
茹古涵今
長春仙館之北嘉樹叢卉生香蓊葧繚以曲垣綴
以周廊邃館明忩牙籖萬軸潄芳潤擷菁華不薄
今人愛古人少陵斯言實獲我心
廣厦全無薄暑憑灑然心境玉壺冰時温舊學寧無說
欲去陳言尚未能鳥語花香生静悟松風水月得佳朋
今人不薄古人愛我愛古人杜少陵
長春仙館
循夀山口西入屋宇深邃重廊曲檻逶迤相接庭
徑有梧有石堪供小憩予舊時
賜居也今略加脩飾遇佳辰令節迎奉
皇太后為膳寢之所蓋以長春志祝云
常時問
寢地曩歲讀書堂秘閣冬宜燠虚亭夏亦涼
歡心依日永樂志願春長階下松齡祝千秋奉
夀康
萬方安和
水心架搆形作卍字略彴相通遥望彼岸竒花纈
若綺繡每高秋月夜沆瀣澄空圓靈在鏡此百尺
地寧非佛胸涌出寶光耶
作室軒而豁
當年志若何(是地冬燠夏爽四序皆宜亦皇考所喜居也)萬方歸覆冒一
意願安和觸景懷承器瞻題仰偃波九年
遺澤在四海尚謳歌
武陵春色
循溪流而北複谷環抱山桃萬株參錯林麓間落
英繽紛浮出水面或朝曦夕陽光炫綺樹酣雪烘
霞莫可名狀
複岫廻環一水通春深片片貼波紅鈔鑼溪不離繁囿
只在輕煙淡靄中
山高水長
在園之西南隅地勢平衍搆重樓數楹每一臨瞰
遠岫堆鬟近郊錯繡曠如也為外藩朝正錫宴陳
魚龍角觝之所平時宿衛士於此較射
重構枕平川湖山萬景全時觀君子德式命上賓筵湛
露今推惠彤弓古尚賢更殷三接晉内外一家連
月地雲居(調寄清平樂)
琳宫一區背山臨流松色翠密與紅牆相暎結楞
嚴壇大悲壇其中魚鯨齊喝風旛交動纔過補特
迦山又入室羅筏城永明夀所謂宴坐水月道場
大作夢中佛事也
大千乾闥指上無真月覺海漚中頭出沒是即那羅延
窟何分西土東天倩他裝點名園借使瞿曇重現未
肯參伊死禪
鴻慈永祜
苑西北地最爽塏爰建殿寢敬奉
皇祖
皇考神御以申罔極之懷堂廡崇閎中唐有侐朔望展
禮僾愾見聞周垣喬松偃蓋鬱翠干霄望之起敬
起愛
原廟衣冠古昔沿天興神御至今傳有承秩秩斯為美
對越
昭昭儼在天春露秋霜興感切瞻雲就日致孚乾式思
曩昔
含飴澤敢缺因時獻果虔實實閟宫龍接宇深深元寢
鳳翔筵羹牆如見依靈囿朔望來齋比
奉先釦器黃金仍兩序泠簫白玉備宫懸萬年
佑啓垂謨烈繼序兢兢矢勉旃
彙芳書院
階除閒敞草卉叢秀東偏學月牙形搆小齋數椽
旁列虚亭竒石負土爭出穴洞谽谺翠蔓蒙絡可
攀捫而上問津石室何必靈鷲峰前
書院新開號彙芳不因葉錯與華裳菁莪棫樸育賢意
佐我休明被萬方
日天琳宇
紫微丹地中立一化城截斷紅塵覺同此山光水
色一時盡演圓音矣修修釋子渺渺禪棲踏著門
庭即此是普賢願海
天外標化城不許紅塵襍雲臺寶網中時有鐘魚答
澹泊寧静
仿田字為房密室周遮塵氛不到其外槐隂花蔓
延青綴紫風水淪漣蒹葭蒼瑟澹泊相遭洵矣視
之既静其聽始遠
青山本來寧静體綠水如斯澹泊容境有會心皆可樂
武侯妙語時相逢千秋之下對綸羽溪煙嵐霧方重重
映水蘭香
在澹泊寧静少西屋傍松竹交隂翛然遠俗前有
水田數棱縱横綠蔭之外適凉風乍來稻香徐引
八百鼻功德兹為第一
園居豈為事遊觀早晚農功倚檻看數頃黃雲黍雨潤
千畦綠水稻風寒心田喜色良勝玉鼻觀真香不數蘭
日在豳風圖畫裏敢忘周頌命田官
水木明瑟(調寄秋風清)
用泰西水法引入室中以轉風扇泠泠瑟瑟非絲
非竹天籟遥聞林光逾生淨綠酈道元云竹柏之
懷與神心妙逹智仁之性共山水效深兹境有焉
林瑟瑟水泠泠溪風羣籟動山鳥一聲鳴斯時斯景誰
圖得非色非空吟不成
濂溪樂處
苑中菡萏甚多此處特盛小殿數楹流水周環於
其下每月涼暑夕風爽秋初淨綠紛紅動香不已
想西湖十里野水蒼茫無此端嚴清麗也左右前
後皆君子洵可永日
水軒俯澄泓天光涵數頃爛漫六月春摇曳玻瓈影香
風湖面來炎夏方秋冷時披濂溪書樂處惟自省君子
斯我師何須求玉井
多稼如雲
坡有桃沼有蓮月地花天虹梁雲棟巍若仙居矣
隔垣一方鱗塍參差野風習習襏襫蓑笠往來又
田家風味也蓋古有弄田用知稼穡之候云
稼穡艱難尚克知黍高稻下入疇諮弄田常有倉箱慶
四海如茲念在兹
魚躍鳶飛
榱桷翼翼戸牖四逹曲水周遭儼如縈帶兩岸村
舍鱗次晨烟暮靄蓊鬱平林眼前物色活潑潑地
心無塵常惺境愜賞為美川泳與雲飛物物含至理
北遠山村
循苑牆度北關村落鱗次竹籬茅舍巷陌交通平
疇遠風有牧篴漁歌與舂杵應答讀王儲田家詩
時遇此境
矮屋幾楹漁舍疎籬一帶農家獨速畦邊秧馬更番岸
上水車牧童牛背村&KR1055;饁婦釵梁野花輞川圖昔曾見
摩詰信不我遐
西峯秀色
軒楹洞逹面臨翠巘西山爽氣在我襟袖後宇為
含韻齋周植玉蘭十餘本方春花氣&KR0670;人宛入衆
香國裏
塏地高軒架木為朱明颯爽如秋時不雕不斵太古意
詎惟其麗惟其宜西窗正對西山啓遥接嶤峰等尺咫
霜辰紅葉詩思杜雨夕綠螺畫看米亦有童童盤盖松
重基特立孰與同三冬百卉凋零盡依然鬱翠惟此翁
山腰蘭若雲遮半一聲清磬風吹斷疑有苾芻單上參
不如詩客窗中玩結搆既久蒼苔老花棚藥畤相縈抱
憑欄送目無不佳趺榻怡神良復好春朝秋夜值幾餘
把卷時還讀我書齋外水田凡數頃較晴量雨諮農夫
清詞麗句箇中得消幾丁丁玉壺刻但憶趨庭十載前
徊徨無語予心惻(是地軒爽明敞戸對西山皇考最愛居此)
四宜書屋
春宜花夏宜風秋宜月冬宜雪居處之適也冬有
穾夏夏室寒些騷人所豔允矣兹室君子攸寧
秀木千章綠隂鎖閒閒遠嶠青蓮朵三百六旬過隙駒
棄日一篇無不可墨林義府足優游不羨長楊與馺娑
風花雪月各殊宜四時瀟灑松竹我
方壺勝境
海上三神山舟到風輙引去徒妄語耳要知金銀
為宫闕亦何異人寰即境即仙自在我室何事遠
求此方壺所為寓名也東為蘂珠宫西則三潭印
月淨渌空明又闢一勝境矣
飛觀圖雲鏡水涵拏空松柏與天參高岡翽羽鳴應六
曲渚寒蟾印有三魯匠營心非美事齊人搤掔只虚談
争如茅土仙人宅十二金堂比不慙
澡身浴德
福海東壖平漪鏡淨黛蓄膏停竹嶼蘆汀極望瀰
瀰浴鳬飛鷺游泳翔集王司州云非惟使人情開
滌亦覺日月清朗
苓香含石髓秋水長天色不竭亦不盈是惟君子德我
來俯空明鏡已默相識魚躍與鳶飛如如安樂國
平湖秋月(調寄浣溪紗)
倚山面湖竹樹蒙密左右支板橋以通步屐湖可
數十頃當秋深月皎㶑灔波光接天無際蘇公隄
畔差足方兹勝槩
不辨天光與水光結璘池舘慶霄凉蓼烟荷露正蒼茫
白傅蘇公風雅客一杯相勸舞霓裳此時誰不道錢
塘
蓬島瑶臺
福海中作大小三島仿李思訓畫意為仙山樓閣
之狀岧岧亭亭望之若金堂五所玉樓十二也真
妄一如小大一如能知此是三壺方丈便可半升
鐺内煮江山
名葩綽約草葳蕤隠映仙家白玉墀天上畫圖懸日月
水中樓閣浸琉璃鷺拳淨沼波翻雪燕賀新巢棟有芝
海外方蓬原宇内祖龍鞭石竟奚為
接秀山房
平岡縈廽碧沚停蓄虚館閒閒境獨夷曠隔岸數
峰逞秀朝嵐霏青返照添紫氣象萬千真目不給
賞情不周玩也
烟霞供潤浥朝暮看遣興戸接西山秀忩臨北渚澄琴
書吾所好松竹古之朋彷彿雲林衲擕笻共我登
别有洞天
苑墻東出水關曰秀清村長薄疎林暎帶莊墅自
有塵外致正不必傾岑峻磵阻絶恒蹊罕得津逮
也
几席絶塵囂草木清且淑即此凌霞標何須三十六
夾鏡鳴琴(調寄水仙子)
取李青蓮兩水夾明鏡詩意架虹橋一道上搆傑
閣俯瞰澄泓畫欄倒影旁厓懸瀑水衝激石罅琤
琮自鳴猶識成連遺響
垂絲風裏木蘭船拍拍飛鳬破渚煙臨淵無意漁人羨
空明水與天琴心莫說當年移情遠不在絃付與成
連
涵虚朗鑑
結宇福海之西左右雲堤紆委千章層青面前巨
浸空澄一泓淨碧日月出入雲霞卷舒遠山煙嵐
近水樓閣來不迎而去不距莫不落其度内如如
焉亦無如如者吾得之於濠上也
涵虚斯朗鑑鑑朗在虛涵即此契元理悠然對碧潭雲
山同妙静魚鳥適清酣天水相忘處空明共我三
廓然大公
平岡廻合山禽渚鳥遠近相呼後鑿曲池有蒲菡
萏長夏高啓北忩水香拂拂真足開豁襟顔
有山不讓土故得高㠖㠖有河不擇流故得寬瀰瀰是
之謂大公而我以名此偶值清晏間憑眺誠樂只識得
聖人心聞諸程夫子
坐石臨流
仄澗中潨泉奔滙竒石峭列為坻為碕為嶼為奥
激波分注潺潺鳴籟可以潄齒可以泛觴作亭據
勝處泠然山水清音東為同樂園
白石清泉帶碧蘿曲流貼貼泛金荷年年上已尋歡處
便是當時晉永和
麯院風荷
西湖麯院為宋時酒務地荷花最多是有麯院風
荷之名兹處紅衣印波長虹搖影風景相似故以
其名名之
香遠風清誰解圖亭亭花底睡雙鳬停橈隄畔饒真賞
那數餘杭西子湖
洞天深處
緣溪而東徑曲折如蟻盤短椽陿室於奧為宜襍
植卉木紛紅駭綠幽巖石厂别有天地非人間少
南即前垂天貺
皇考御題予兄弟舊時讀書舍也
幽蘭泛重阿喬柯幕憩榭牝壑既虚寂細瀑時淙瀉瑟
瑟竹籟秋亭亭松月夜對此少淹留安知歲月流願為
君子儒不作逍遙遊
熱
數日增炎劇煩熇逼榻筵為霖重入盼(今春望澤甚殷至五月十七日)
(方得霑霈今不雨者又匝旬誠恐虚此天恩是以切切靡寧耳)恒燠獨求愆物意思
前月人情畏去年(去年甚熱有暍死者若十日不雨復愁如故轍矣)不能成化
蝶真令厭鳴蟬晚覺風纔爽朝驚暑復連清宫猶灼若
茅屋益薰然喬木無嘉蔭稺禾欲萎田對時頻愓息安
得說逃禪(白居易詩不是禪房無熱到但能心淨自然凉)
雨
入夕聽傾盆無眠静倚軒恰纔心地沃不厭耳根喧農
喜今廻歲人言早滌暄畹蘭與汀芷得意摠温黁
寓言
薜荔覃笋峰上與青雲齊千年澗底松不得離塵泥鈎
羽誰為辨貌視殊高低薜荔一何幸雨露先被之澗松
一何屈反以藉其私偓佺棄不食謂非成仙資老鶴顧
而去亦復恥卑栖託身苟不擇世態故如兹澗松獨無
言惟我我自知君子設相顧待彼歲寒時
泛月有作
蘭風盪畫鳬銀蟾在華渚煩暄既已滌夜色涼如許雨
後蟬韻清飛燭輝蘆浦載月泛昔舟狎鷗挈今侣飄泊
任其然瀟灑實我與誰云過隙駒舊歲今宵覩
六月十二日聞蛩
露夕松庭小憩留莎雞振羽一聲秋年年秋信爾先報
益得人間幾許愁
松根唧唧松梢蟾秋色秋聲此夕兼而我徘徊覓新句
了無一物可中拈
即事
日日馳羲御伊誰覺徂遷偶步虚堂襟影忽臨花磚仲
夏有鳴蜩始聽聲新鮮依然樹杪音於焉為秋蟬四序
不相假積此成百年梵典稱刹那吾儒比逝川魯戈誠
荒唐禹惜亶其然求樂駐流隂幾何肯久延昨為豔豔
花今付滔滔泉賦詩何必多少陵透詩禪從此謝兔魚
遑論其蹄筌
月(時六月十九日也)
慣作秋前信偏憐望後弓亭虚方約白漏下始升東香
淨思階蕙光清愛院桐海空由出沒雲妒尚朦朧底用
杯浮綠應教燈儘紅姮娥無一事高坐廣寒宫
偶為秋原古樹小景并題以詩
脩篁幾人不成林古樹猶無鴉可尋誰道秋來多寂寞
寒郊烟靄望中深
寫罷枯枝意灑然將無詩畫合同禪泬寥心與秋空淨
若有漁歌古渡邊
閒來消夏恰相宜極目疎林秋晚時憶得前年重九日
灤河别墅一枝枝
霹靂驤歎
霹靂驤者超勇親王額駙策凌所進十駿中之傑
出者也服御多年今病垂斃感物傷懷而作是詩
天閑十二龍為侣驥不多得聞自古不稱其力稱其德
德力雙兼更難睹汝為驥兮亶其然久冠驪黃在吾圉
北窮雁塞範馳驅東廵遼海周每膴資汝之力惜汝軀
肯教下與駑駘伍□驤猶具昔年心芻秣頓减瘏其跙
耳竹離披目星落向我長鳴不能語嗚呼自今秋郊之
獸兔佗佗惟有弊帷留待汝
夜雨
霂霂復續續想像隔窗綠倒峽且傾盆夢廻枕上聞常
時無眠增反側今夜無眠轉自得霳&KR1854;之勢殊未已芬
芳頓益檐花蕊園林清况何足云惟與三農共兹喜
即事
種樹纔拱把終有佳蔭時為山始一簣會見高巍巍豈
其為學道而反不如兹一言聖所戒一行聖所持其故
伊云何言行乃樞機㳙㳙小不塞江河大難治綿綿微
不絶羅網將密施分隂亦可惜陶公實我師少壯玩愒
過老大傷已遲
雨後過青龍橋二首
霽罨林關景物清輕輿迤邐畫中行乍湔螺黛峰無坱
忽走銀虹壑有聲紅錦一湖迷蝶栩綠隂十里夾蟬鳴
玉泉常住高空淨蘭若疎鐘向我迎
拂拂香風鼻觀清尋花問柳幾曾行愛看䆉稏如油色
已有村農驅雀聲顧我關心惟歲省無他紓慮以詩鳴
輕雲散盡寥天迥頓覺秋光取次迎
清音齋
曠宇徘徊獨暢情耳謀目觀兩無營山如淨體無餘淨
泉是清音中最清竹裏數篇依籟讀溪邊孤艇破煙撐
近來稍得愁眉放露色風光卜順成
玉泉
玉泉此為源泉源豈即此試問所從來只此一勺水
玉名玉豈真泉名玉尤幻而我對玉泉如是幻真玩
石髄澄堪潄煙蘿綠可捫雨後溪流急山根帶漲㾗
暴漲退亦急垂柳絲餘濕惟兹有本泉終古長潗潗
潺溪愜静聆清泚供幽眺心與境俱適何必蘇門嘯
趵突聲猶狀匡廬匪當對垂虹舊傳名吁嗟耳食輩(玉泉)
(盖趵突也非如香爐瀑布可以垂虹比儗舊為八景之一盖昔人未至此地想像名之者然靈源獨涌瀍澗攸)
(資則信帝京佳勝也)
偶作秋英八種各題以詩
葵
梳風翠羽翻承露金盤潔堪作素秋朋豈為清齋折
秋海棠
海棠一例好娟娟春復秋試向羣芳問争如得自由
菊
菊本瀟灑姿陶潛託幽好却被人傳說東籬轉厭閙
桂
馥馥月中香裳裳檻外黃姮娥酬白帝天酒復天糧
藍菊
遜菊態偏嫮當秋芳轉盛試問著經人應為何品命
蘭
香以清不釅色匪妖而美臨風笑芙蕖得作秋君子
石竹
周阿迥出羣蜂蝶任紛紛不與蘼蕪伍終因近此君
蓼
秋波一片霞寫影稱疎斜夜月難分色棲鴻稳荻花
熱(六月二十八日也)
煩暑羈赤㝢炎蒸薄廣殿微風不蕩暄梅潤花磚面晚
蟬争噪樹景迹越妒扇盈虚固其理消息轉因見人多
逭暑情而我生餘戀刹刹彼所云堂堂此如箭赤帝豈
無意想為催人餞
六月二十九日立秋
昨夜梧聲到枕邊曉看物色又推遷但過此日無長夏
可識今朝判半年露草蛩音聽去爽風荷珠顆較來圓
四時瀟灑惟金令若論詩情我亦然
七月朔日作
昨過立秋日今為孟秋朔颯籟蕩宇淨徂雲傍山逴池
館炎將謝林泉興可託晨興倚軒楹極目盼寥廓塵坱
千里滌況復雨暘若西成其可望念此予心綽簾閒引
颸清几淨含毫邈何以酬新序曰惟讀書樂
鸚鵡
鸚鵡學人言宛轉皆相似其言自不知諜諜殊未已人
讀聖賢書期於用為理但務逞辭華不實視諸履吁嗟
噂沓流何以異乎彼
蕉窗聽雨
朝退幾少閒虚齋坐斐榻雨師奏其能煩暑清六合塵
囂此焉浣祈歲予心愜蕉忩綠蔭稠豈用文綺襍人鮮
俗慮對境有清景答瀟灑靡不宜此際興無乏目謀足
空濛耳觀猶颯沓簷溜與溪煙遠近一時納問我何所
營書史堪涉獵不似夏初時殷憂在眉睫
荔支至頒賜朝臣因而有感
閩中佳實秋前到相對年年有所思州酉節秪供
原廟薦承恩非復
寢門時飛來嶺外炎風送斜倚欄邊揭露垂料得擎歸
舊鴛侣幾多歡喜幾多悲
平湖雨渡
迷茫景裏泛輕艭仿彿瀟湘烟雨江最愛傾珠看荷蓋
絶勝摐玉聽蕉忩
炎官後陣已收炎秋色秋聲取次添今日許教遊碧落
不須捲起水晶簾
水天上下接空澂壺裏無冰玉是冰若不破煙撐小艇
可人誰識米顛能
芙蓉色老荻蘆蒼颭颭平湖意渺茫疑是巫山垂玉淚
臨秋重憶楚襄王
晴
微籟拂林梢漸作金石響讀罷憩書窗知是秋聲盪濃
雲忽已渙烏影花櫺上不寧散鬱陶更喜來颯爽清光
空宇懸萬物含蕭朗既雨復時晴西成匪遐想
御園新秋
林館絶塵囂微涼沁葛袍荷香辭夏細蛩語到秋高梧
影新穿月沙紋舊漲濤硬黃鋪棐几時復一揮毫
雲縷戀峰頭金風吹不留波光沉碧宇月色潔新秋砌
卉皆堪掇盤瓜底用浮蕭然當素節我興亦云侔
新秋月
作意秋蟾上砌桐已過眉細未圓弓片雲時綴朦朧影
似妒寒光照碧空
聞道天孫隔絳河年年七夕一相過姮娥借助黃姑淚
侵曉金盤滴倍多
哉生西宇照東山瀟灑惟秋月亦閒我向泬寥飛逸興
秋聲秋色了無關
不在天邊在指邊肯隨老衲口頭禪餉他廓落空明界
為與秋光有宿緣
七夕雨
此夕牛郎渚當年織女宫事應莫須有詩亦將無同巧
寄盒中蟢愁啼砌下蟲洗車堪妒雨卷雁未來風拱極
思維北服箱詠大東豈知兒女態咄咄訴幽衷
咏史
止水與明鏡鑑物察秋毫惟其無本心賦形随物遭醜
者亦不怒妍者亦不惂妍醜秪自取水鏡無紛淆嘗觀
古之人卧龍實人豪寧静用致遠澹泊志何高綸巾而
羽扇被服儒者曹其材兼韓張奚用持弓刀廖立將李
平廢棄自所招及至聞亮終撫心悲且號謂將左袵終
孰致諸王朝是誠水鏡心使我神魂遥
晴(七月八日也)
西北金風拂柳條漫天雲陣霎時消黃姑收盡人間淚
剰與高空是泬寥
涼生枕簟颯然清既雨還欣凑好晴遥想相逢田父老
柴門指點話西成
滌盡炎熇爽氣鮮宜人最是素秋天晚來風景還相應
皎潔寒空月就圓
秋日聞黃鸝
柳外囀金衣紗疏入聽稀所欣共秋至差勝送春歸素
景看新潔濃隂比舊肥關關聲未已西陸轉斜暉
秋夜泛湖賦唐文皇爽氣澄蘭沼之句得詩五首
依韻為次
徂雲淨碧天金颸蕩輕爽入夕幾務閒玩此虚明象棠
舟稳如屋鑑浦平於掌賦詩思其人高山予所仰
琴書樂有餘天水涵無既咽露蛩語饒横霜雁聲未四
時皆有月獨以秋為貴歴歴翠錦隄逓遞芬陀氣
鏡裏坐空澄渺然思與凝朅來青雀舫愛此玉壺冰衣
袂皆無滓胸懷亦絶勝蓬瀛原不遠咫尺有人登
遥疑霞有脚却過蓼花灘蟬韻將辤柳荷香尚賽蘭晚
山歸静寄秋月本澄觀稍適清閒宴匪尋長夜歡
讓月雲歸岫報秋波澈沼將圓未滿規歴漢常移秒此
夕夫如何萬里明未了姮娥憶貞觀不改天心皎
即事
懸清秋日喜晶明望雨經時復望晴惟有吟懷不相雜
已排佳句待西成
義府從來不可窮披書時見古人風成康而下推貞觀
奏疏猶言鮮克終
朱陸門庭互擠排何嘗夢見二人懷已躬下事不曾了
說落天花秖益乖
少小因循老未遲止啼楊葉誑愚兒試看庭樹婆娑影
只覺流隂旋旋移
中元夜玩月放荷燈
雲淨長空月在潭金蓮萬斛液波涵輪當秋滿斯為首
光倍常明會有三遮莫仙宫祠太乙儘教僧舍供瞿曇
倦遊擬學逍遥夢尚覺蟲吟意未甘
御製詩初集卷二十二
