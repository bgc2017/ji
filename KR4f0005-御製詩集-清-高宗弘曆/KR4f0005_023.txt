御製詩初集卷二十三
古今體一百三十五首(甲子四)
秋日玉泉山
金烏晃絮雲珠露濕蘭坂籟爽拂輕輿凌晨發上苑觀
禾兼玩山玉泉喜不遠秀色若相接髻螺青宛宛清音
(齋名)朝膳罷庭對王臣蹇侍史進章奏衛士傳餐飯治理
得少暇聊復登層巘松風磵壑鳴蘿煙衣袖滿結此林
泉心何必猿鶴伴間樹瞻精藍緣崖憩雲館俯眺一舒
懷䆉稏幕町疃西成差可望稍慰愁春旱敢曰予誠通
允矣天恩亶
静
入夜輕雲散孤月來我庭神寒不能寐披衣起倚楹階
墀鎮閴寂萬籟收無聲矗矗松篁梢浥露寒蟾停匪在
秋池上何來藻荇横根塵忽已冺襟袖洒然清豈尋甲
帳歡聊結空宇情
秋蟬
蕭蕭疎柳枝嘒嘒殘陽暮聲微漸怯風翅弱難禁露中
郎不能辨士龍差可賦度窗引詩思傍岸遲人步惜時
爾應切喻言余所懼
望法海寺
蘭若絶塵囂遐瞻散欝陶樹藏僧舍小雲截筍峯高興
寄清秋迥遊耽淨域豪何當蒼翠處倚柏一揮毫
早桂
垂垂金粟當秋孟小山丰韻紗窗映迢逓經年苦别離
不禁芳思催人詠得秋一例足瀟灑况是色香兩清淨
如如相對者為誰交蘆離合無真性只此逍遥坐廣寒
底須天上懸金鏡
題張鵬翀秋林讀書圖即用其韻
前席曾聞室號宣肯教揚子嘆袍穿偶將繪事酬清問
也道經書在說研
再題秋湖夜泛圖
詩畫合同禪鵬翀兩能悟逸筆寫夜泛皆我詩中句扁
舟笑傲人天邊友古兔
喜晴
膏澤既霑渥望晴人所同况值西成候尤需閶闔風樹
杪習習來天宇徐徐空絮雲忽盡斂暅陽懸當中欎陶
千慮滌晶光萬里融乃知雨暘時統維大造功我非蚩
蚩氓敢云憾彼穹過望或有諸卒歲心焉窮
偶為松隂高士圖并題以詩
偃息白石上嘯傲青松底從知壺嶠中神僊亦人耳
流水淨我耳凱風梳我髮不須携七絃有客彈清越
嘗笑黃綺輩千秋稱大隠漢庭豈金堂何須摇唇吻
蒼蒼虬枝外望望迷處所莫云足寂寥爛漫雲堪侣
七月二十八日恭奉
皇太后進宫路旁禾黍與與入覽欣此西成稍舒望歲
賦詩誌喜亦歌其事也
食人食於人事殊心則同較課雨與晴均此望歲功憶
我春夏交雲漢歌藴隆殷憂廑
慈寧步禱誠乃通東阡霑霡霡南畆舒蟲蟲起枯而蘇
槁額手感彼
穹朝穟飽玉露午顆摇金風高原與下隰一例皆芃芃
有秋竟可企非予忖度中奉侍
大安輿欣覽䆉稏叢
一笑慈顔豫信可慰予衷賦詩誌農要匪為誇年豐
松花玉石屛歌
鬼工磨刅劚山骨女媧乏材補天窟琉璃罘罳失顔色
光奪青銅凛毛髮不圓而方崒且屼都尉戅直絳侯訥
勤思負扆其可忽
秋日澄懷堂
窗納寥天此暫凭曉煙烘翠遠峰凝詩尋六義因心淨
懷到三秋共景澄鱗集蓼磯欣得地松依菊圃作佳朋
底須逸志託泉石延爽軒墀總絶勝
題董邦達蘆汀泛月圖
石上藤蘿月却在蘆汀底扁舟無事人坐弄清秋水
天空月一方水闊鷗兩個並無纖芥塵安有心神涴
清秋杜子美日日坐吟詩愛看殘夜月舟泛浣花溪
中秋日侍
皇太后萬善殿禮佛因遊覽瀛臺諸勝
節到中秋好波連太液虚壺天涵月宇佛地敞雲居色
淨𠫭荷舫香真坐桂疏
夀康無量夀如是樂何如
三山隣紫極一水是瑶池境合忘懷處秋當曠覽時西
成欣有象四海樂無為纔得
慈寧豫流霞引夀卮
露白波逾澈秋分景倍清地僊來黻帔天酒下蓬瀛信
可教春駐無須待月明結璘簫管急雲外一聲聲
大學士徐本以病請致政暫允歸籍調理行有日
矣詩以賜之
枚卜資賢輔調元贊𦕈躬攄忠一心切論道八年同績
茂台衡列勤宣警蹕中(去年曾扈從往謁祖陵)百司方仰矩二
豎偶興戎遽爾辭榮禄能毋遂退冲青門名不減黃閣
惜何窮别緒紛秋日歸舟急北風尚期食履健重入綍
扉崇
秋夜雨
春愁雨少夏愁多每對濛濛慮幾何只有秋窗飛淅瀝
好供清聽入吟哦
千秋佳話聽巴山詩借風雲盡可刪而我朅來吟七字
却因清切片時閒
秋日奉
皇太后幸南苑射獵
輕輿颯爽恰相宜廵幸常承
色笑慈最是高秋應射獵果然佳景副吟詩草垂新白
露中穗樹帶餘青煙外枝少小經行今壯大寒原依舊
昔年時
郊行即事
拂霧金颸獵翠旌六飛迤邐出增城合圍兼閱西成景
不是秋郊浪漫行
倉箱櫛比復墉崇更喜王畿千里同盡道有秋獲望外
廽思午夜劇愁中
與與東畆接西坪歴歴秋郊一暢情愁是我應能不喜
底須諛者詡豐亨
舊衙門行宫疊璧間春曉之作
參差綠影到書帷秋半何如春曉時即景忽忘原是我
賡題試道復為誰儻來生意菊&KR0877;蕊適去韶華花謝枝
(舊句花色纔添四五枝)却哂未能離結習吟义猶自鎮敲詩
德夀寺禪房
秋日川原淨禪關花木芳如然遊法海誰復論空桑樹
影留春色爐煙靄意香無塵心可歇刹刹總真常
馬嘶
不為騄駬為騕褭横秋獨韻徹雲表聞雞起舞壮士心
守在四夷王者道
南紅門池上咏
昔來池上遊春日方載陽今來池上遊蒹葭已蒼蒼逝
者誠如斯因悟往未嘗吹波鯉魚風垂垂蓼影長漁歌
起煙外鷗波瀲河梁清濁誰致然有懷彼滄浪
讀書
漫道為君兼作師學猶未逮愧心知試看今古俱陳處
如與聖賢相對時兩字力行誰得到一編為伴豈能離
行宫把卷忘言說又見疎隂窗外移
南紅門外
不到紅門外於今過十年村墟曾不異蕉鹿信如然古
塔雲中矗疎籬柳外連聚觀紛老幼關切却殊前
榆柳&KR0877;煙翠桑麻帶露稠蔓棚迷晚蝶樊圃卧閒牛閭
静知無盗田多幸有秋相逢農父問家室得安不
輕衫切曉涼炊火起遥莊紅日一鞭暖綠郊十里強圃
場欣少隙銍刈豈辭忙祈歲長年願憑觀樂未央
早菊
風葉散細芬露叢晞初曜經年似恨離先節奚嫌躁臨
階騐生意肯向枝頭拗我聞叔世風隠名亦堪釣東籬
無陶潜豈慮知音笑
御園深秋
曉牖輕寒侵祫袍登臨縱目興偏豪秋當季月無餘淨
雲斂寥天分外高廽憶韶華渾逝水安排佳句待題糕
柿紅蕉綠揮毫潤何必瑶箋誇薛濤
晝漏丁丁幾度催幾餘攬景一徘徊樹多紅葉因風落
鞠有黃華冒雨開簾卷長空心與淨松留佳蔭鶴常陪
北村觀穫真堪樂能否綏豐遍九垓
九日奉
皇太后登高
心愜豐登後歡承佳景前
鳳輿來駐蹕菊蕊正當筵地迥塵氛遠窗虚爽籟延西
山相對處
夀獻萬斯年
九日題菊
去年人憶菊(去歲盛京九日無菊故云)今歲菊迎人如是空即色誰
論疎與親舞風清韻動潤露淨香勻緬想東籬下陶潜
真隐淪
曉起
鴉啼度空宇雀醒喧霜榦怯寒未出戸夜氣觀平旦棲
遲待章奏義府堪流玩須臾金烏上眀窗朗書案修綆
汲理淵先登仰道岸
九日登高
性與秋光自覺諳登高此日暢幽探荷衣已破無從補
楓頰纔紅尚未酣恰好得詩教雁寫不須摘菊倩人簮
晚來静坐寒窗下即景頻頻惕九三(是日為乾隆九年九月九日云)
深秋討源書屋
淡靄寒煙罨鶴汀水軒秋色滿疎櫺謝時綠葉難遮嶺
及節黃花喜插缾書遇會心皆可讀泉能蠲慮劇堪聽
寥天極目無纖翳吾與長空共窈冥
題張鵬翀翠巘高秋圖用其韻作七古示之
問我繪事應師誰横嶺近在帝城西從來師心非所貴
師古道遠勞攀躋鵬翀汝詩脫筌蹄欲侔元白志不低
我扵詩畫涉藩籬安能示汝匪手㩦得其環中遊方外
疇謂半偈非全提佳節展汝山水竒興酣走筆一漫題
黃花笑我拈吟髭蕭蕭寫影臨清溪
秋日遊香山
明發命輕輿駕言尋所樂尋樂欲何之香山近西郭露
蹄印荒塗寒聲咽林薄歴歴有秋邨隐隐霏煙㟧避暑
來青軒風景異今昨椒籟入虚窗石溜下牝壑山斷片
雲接鳥飛殘葉落翛然景殊勝信矣興所託
題余省菊花
如是空非色誰教鉛粉施能知花外趣堪作畫中詩露
朵盈盈際風枝灑灑時落英如可啜何必學安期
秋日奉
皇太后遊玉泉山周覽西海近郊穫事即景賦詩十四
韻
降豐欣此日行令及兹辰
香輦周田陌嘉禾滿鹿囷千官陳䍐罼二鬴切
咨詢堯舜應誇宋(宋宣仁太后人稱女中堯舜)風詩或比豳繄予德
菲薄
懿教勉遵循忝在士民上能忘饑溺親逢年
慈願洽愛日永懷申别館晴霞際仙槎野水濱鶴容千
歲古菊酒一樽醇錦障排丹樹紗䟽面碧峋無央鸞鳳
隊極樂
静常身雲寫波中影山留畫裏真忘言祛俗遠即景得
題新處處陪
歡豫秋光總是春
盆菊
塗龜寧曳尾不慕藏廊廟山木寧棲崖青黃非所好黃
花隐逸材倜儻寡同調卉譜偶傳名藝苑誰能貌花師
鮮法眼視比春葩耀杯水引滋溉圓盆作幽隩枝榦受
束縛猶詡人工妙杞柳為桮棬戕賊性已拗繩墨厥天
然俯仰任其詔垂頭綻冷芳恐被柴桑笑剪翅來孤鶴
引吭一相弔
謁
雍和宫作
僾聞愾見仰
聖日於光天瑶宇琳宫表
躍龍於茲地宛爾疇昔悽然賦詩
翠華來舊地寳相寫新蓮興慶
當年邸無生曩日禪詎資師象力如是色空詮結構栖
真宇徘徊浴日淵舂音驚電閃芝字尚
星懸東璧圖書府(邸東為太和齋也皇考舊日書室)虚庭霜露邊秋
風空拂席春鳥不調弦眼底明如幻窗前影復遷式觀
增惕息欲去重留連獨憶趨
庭日瞻雲意惘然
題董邦逹秋山平遠圖
疎林噪歸鴉遠峰銜落照平溪渺煙靄千里歸一眺板
橋接茅店歴歴皆詩料是地豈富春誰弄嚴公釣
題勵宗萬秋林亭子圖
螺峰遥列屛草亭剛學笠倪迂與黃癡妙藴恰收拾樹
因風欲鳴苔經雨還濕莫謂無幽人孤鶴介然立
題張若靄松竹鳴琴圖
好鳥擇枝鳴良材特地生大夫方磊落君子絶逢迎比
德成雙美因心秖一清詎同庸史筆花雀詡怡情
孟冬時享
太廟禮成述事
滌志齋三宿
精禋舉質明奉時脩
禴祀考樂叶韶韺馨薦忱爰託心忪禮欲成
假思不可度顒若有餘誠如在
音容感孔懷霜露情
橋山凝望處
愾僾逹三京(國朝舊制每於十月朔日有興京盛京燕京諸陵皆祭焉)
頒朔
閟宫烝祀罷象魏授時頒舊歲行將盡新年去復還時
和詎可恃日久倍知艱所願周寰宇官清民自閒
試問司天史羲娥移不移璿璣誰可度珠斗若為推六
合車書會千秋道法垂去年重入想崇政涖朝時
初冬夜瀛臺涵元殿作
晩風息古樹淡日歸西嶺重簾下虚堂良夜侵尋永香
篆炧斜煙燈花落餘影棲松鶴彈梵驚漏烏啼冷一卷
盡我書半箭適茲静
恭奉
皇太后幸湯泉
翠輦駐雲莊春暉載小陽靈波暄不凍勝地景偏長數
八稱功德齡千益
夀康不須分别見是水一如湯
湯泉行宫叠舊韻
廣陌接遊宫温波澈鑑空適來𠫭水月過去悟旛風樓
閣化城似山林太古同燈窗清燕夕書史足研窮
寒月(湯泉行宫作)
寒月淡碧空流光冰(去聲)窗紙良夜漸以長几席誠清只
敲詩點筆花瀹茗浮梅蕊行宫景物幽蘭穗垂垂紫人
語静四鄰鶴鳴隔一水即事惬素襟忘言契元旨去歲
榆關路非彼亦非此
讀書
行漏丁丁乙夜時幾餘随地讀書宜孔顔樂處誰尋得
羲皇上人我不為兩字中庸常抱愧千秋興廢每遐思
蛟爐篆裊忘懷永不覺花櫺魄影移
順義縣行宫作
將為田盤行趁此秋成閒旌麾歴冀野輪蹄背湯泉朝
暾散晏温入我輿帷暄塗霜帶冷白坂花垂紫殷枯樹
雀飛飛廣陌兔爰爰芻棚隐茅落罷喘牛高眠囷鹿戸
有積室家幸苟完所見扶鳩翁尚鮮怨祁寒由來歲功
成降康端自天行宫建勝地樹石誠有年葺新成此日
止頓因路便匪誇棟有芝詎必池茁蓮記我書室名是
處欣随安明窗受暖曦市語隔煩喧染翰藻思抒習静
道心存惬適以為佳奚必居深山
蟠龍引
蟠龍山名前建行宫偶來駐蹕有作
我聞金陵自昔稱龍蟠千秋形勝想像間奕奕瑶光照
薊野蟠龍亦得名兹山江南江北不異地天龍遊戲同
歸禪獅峯鷲嶺詎獅鷲何如九二見在田南陽卧客吾
心企敢誇乘六以御天
郊行即事
煙靄初消見遠村幾家籬落學僊源問伊底似園中客
租吏從來不到門
廿里川原暖日晴千村稌黍有秋成到來不為尋新句
圖裏豳風許暫行
疎星歴歴月闌干東望銅鉦上曉巒茅店問沽人向暖
凌溪策渡馬知寒
青山層沓水彎環白日悠然鎮掩關煨芋高僧方睡足
不教清梵出松間
不問遥村與近塍箇中詩畫總相應初冬木落山容見
倪范當前告我曾
青松行
&KR2169;髻山行宫内構書室數楹青松七株森翠當戸
流連撫吟興在徂徠之麓矣
冬來萬木辭芳華暗撫時序驚逝波有翁矯矯森喬柯
不與桃李争嫮姱迺今本色露些些幾楹書室架嵯峨
適看虬影當窗紗怒濤謖起青雲霞岩楓坂榆禁不譁
或側而立或坐跏竹林賢者一來過比秦大夫猶為多
我來徘徊撫且摩汝誠逸民為我羅會心有在理則那
皎皎白駒詩人歌
韻松軒
是松山林中物而書室適建此暮把朝吟且以名
軒誠得遇矣夫不有瑰竒卓犖之材君門萬里不
能自進者乎觸目警心非有愛於是松也
拏空露遠岑蒼翠復隂森静是有聲畫動為無操琴何
須泉咽石自有鶴棲林悟對寥天一悠然獲我心
讓竹稱君子無松不大夫豈随春作態直與古為徒勁
榦天邊倚真聲静裏輸不因人作止信矣德充符
書齋結構新黛色罨窗頻每顧消塵念興言得好隣伊
誰知樹性為我種龍鱗寄語如松者林中澷隠淪
寫霧軒叠舊韻
高不畏風雙髻鬟偶來登眺輙心閒舊題在壁幾行綠
曉日横窗一抹殷松老龍鱗皆合抱山連螺黛自廽環
煉師苦習長生術誰肯觀空出宇寰
白澗行宫晚坐
離宫迤邐偶停驂魄月遅遅上遠嵐象外真詮誰得會
環中佳趣我須諳山容自寫癡黃幅徑曲遥通古佛庵
憶昔閒吟瀟灑地遷無遷處正宜𠫭
天成寺江山一覽閣叠舊韻
招提據嶺顛遊轡破朝煙勝地常相憶危樓重少旋風
旛標妙偈琴操咽寒泉安得長無事山中駐小年
閣迥座延風田盤畫景中縱予雙目遠愛彼片霞紅澗
戸人尋闢巖題蘚自籠山禽時送語道與昔年同
登盤山偶詠
翠岫丹楓萬景全盤山不到澷三年流隂逝水無須喻
常住金身朵朵蓮
温暾朱鳥晃谽谺陽月風光罨幰紗恰似迂倪饒氣韻
山衣無藉樹杈枒
有水潺潺有石粼雲容峯態自相皴田疇不賣盧龍塞
豈必今時無隐淪(末二句用舊作遊盤山記意)
仰觀俯眺惬幽襟千仞岡頭足暢吟却倚層峰還自問
每慙仁者樂山心
盤山行宫即事
清泉為帶樹為屛卜築棲雲幾架廳捐俗儘堪稱别業
對山偏喜敞虚庭蘚封絶壁留科斗松老靈根長伏苓
雲罩鐘聲如半偈應教隔歲一來聽
天成寺撫觀乾隆七年遊盤山記因而有作
虚窗四啓曉霞流人在層巖最上頭詩句偶拈今日暇
風光宛似昔年秋泉淙澗底琴音寫峯倚天邊畫景收
獨撫穹碑參結習轉教心恧重來遊
江山一覽閣中橘樹子二盆欝翠垂金饒有佳致
輙題以句
纍纍金實突黃柑色映無生古佛龕橘月燕山吟橘樹
春風一室小江南
萬松寺三首
磴道行行赴峯容面面殊來看後凋色得領小年娱謖
籟林端瀉蟠虬壁罅扶三間白板閣萬里納徐無
上方棲碧嶒松徑破煙登堪與僧為侣何勞竹作朋濤
聲將俗遠黛色得雲凝古蹟供詩料苔碑尚可徵
木落見山容葱葱色獨濃有聲皆作鐡無我不成松寫
霧衣應濕盤隂草尚茸苾芻無半偈讓爾占高宗
雲罩寺留題
訝底層雲不盪胸山靈為我闢雲封開忩四面延竒趣
萬叠屛風削玉蓉
高入天風顑萬尋登臨信可散幽襟常時畫裏遥觀處
獨據匡牀自在吟
林霧谿嵐眼底浮風鈴語我少淹留非關勝處誇新句
祗恐匆匆負此遊
登雲罩寺定光塔
視下曾無地言高只有天常時雲外影今日塔前禪步
步煙霞路行行般若船問誰經到此尚有俗塵蠲
乾隆九年十月重葺翰林院落成車駕臨幸錫宴
送大學士掌院事鄂爾泰張廷玉進署以張說
東壁圖書府五律字為韻賦東字音字二首勅
諸臣各分一字賦詩
撫序權居北占星壁在東斯干歌翰苑於樂鬯儒風改
殿當年異登瀛此日同三台司道筦二老亮天功樂具
卿雲奏筵開湛露融底希光舊史長此贊微躬
木天臨翠輦鴛侣集華簮廣學心常切因文道可尋横
汾隂豈昔來泮水猶今禮樂於焉盛觥罍取次斟詩慙
得珍字辭喜獻官箴返轡重城暮猶聞歌誦音
幸翰林院謁
至聖祠因示諸臣
蘭臺移法駕柏殿禮
先師重道非徒重斯文固在斯千秋垂法則一室儼金
絲景仰高山近休辜浴鳳池
是日復得詩四首并示諸臣
歡騰芸署小陽春此日崇文引席珍顧我慙為房杜主
豈伊獨數馬鄒臣石渠典故應增舊壁宿光華更覩新
影麗花磚争到八儘教霑醉酒三廵
瑞旭曈曨靄扇鸞筵開翰墨會衣冠五車四庫從來紀
劉井柯亭取次看玉版揮毫盈鳳沼花瓷賜茗擘龍團
濟川自古資舟楫便欲因尋學海瀾
昌辰天禄集鵷聯欣詠斯干小雅篇鳥草翬飛躋君子
誦詩講易共高賢光凝黼座垂華藻篆繞猊爐散瑞煙
咫尺玉堂清切地底誇瀛島說登仙
百年禮樂慶昭融保泰常持惕若衷澷以新詩鳴豫大
誰將忠告贊欽崇傅巖夢賚應無藉唐室賡歌訝許同
心喜百僚知我意不將高議詡升中(按唐書張說倡封禪議帝召說與禮)
(官學士置酒集仙殿云云故其時諸臣詩中有高議待升中及將陪玉檢泥之句夫以崇儒之雅舉隠遂滿盈)
(之私志非朕所取惟有兢兢業業與日俱長頌不如規我君臣其共勉之)
清秘堂偶題
崇文稽古豈虚名翰苑維新此落成羣彦數過十八會
小春暖凑一天晴冬池淡沲猶澄鑑夏屋徘徊獨暢情
盆菊無言應有意自慙疎散也登瀛
十月二十七日幸翰林院賜大學士及翰林等宴
因便閱貢院乃知雲路鵬程誠不易易也得詩
四首
翰苑瓊筵酌令辰棘闈來閱鳳城闉百年士氣經培養
寸晷簷風實苦辛自古曾聞觀國彦從今不薄讀書人
白駒翽羽傳周雅佐我休明四海春
盡道文章接上台菁莪樂育濟時才千秋得失非虚也
咫尺雲泥亦幻哉若有淚眶啼桂落那無笑口對花開
鳳池多少簮毫者都向龍門燒尾來
萬里扶摇正翮摶飛龍利見豈為干志賢聖志應須立
言孔孟言大是難見說經綸推國士從來桃李屬春官
但令姓氏朱衣點那惜三條淚燭殘
周遭圍棘院沉沉景物當前總入吟材擬圭璋方特逹
文歸雅正薄艱深禹門魚變辭凡水喬木鶯遷出故林
寄語至公堂裏客莫教冰鑑負初心
觀象臺
奉若欽
維顯研幾凛曰明瑶樞調律紀珠貫騐
天行翠輦臨黃道星臺據月城渾儀觀建象神器惕持
盈命羲和仲叔在璿璣玉衡授時熙庶績敢恃泰階平
仿唐寅蘆汀繫艇小景即用其韻
萬頃烟波浮舴艋飄颻直在秋雲頂夢中疑作廣寒遊
雙手攫將孤月影
讀白居易詩
人咸謂香山之詩傷於易不知其易處正難及也
偶讀其集題此
儒雅曾聞白樂天澷將率易議前賢但從性地中流出
月露風雲總道詮
尚書張照偶患胸膈之疾命醫診視並賜乳酥調
理伊頗以止酒斷腥為苦詩以解之
名醫今世孰岐黃安得青囊繋左肘昌陽引年訾醫師
韓子以是相深咎酌中用之斯在人上藥詎非延生偶
(嵇康養生論不知肴糧無充體之益但謂延生非上藥之偶)邇來謝病掩寓扉臨池
應澁蘇黃手乳酥温甘益心神不如芻豢徒悅口聞五
食丸最利膈尚忌鮮腥與醇酒如受二戒卿所云(張照奏摺)
(中即使膈不時愈而私幸已受菩薩二戒云云)於此起心分别否慧識早已建
法幢欲措一辭吾何有頗記宣尼尚有言下學上逹終
須守
十一月初六日對盆梅有作
淨几明窗一室中重陪處士舊家風瓣姿借月裁冰碧
蕾影臨釭卷燭紅試味真香方逓逓愛觀生意始融融
栽培漫說花師巧消息先春總化工
輕隂
輕隂旋釀雪望歲已先春亘宇將鋪絮連塍待叠銀有
懷占麥稔無語步檐廵贏得橘中叟瀛洲九斛塵
雪
密雪曉霏霏年光麗瑣闈坐令松益古暗卜麥添肥宫
漏疎還滴城烏凍不飛昨宵先集霰君子貴知幾
青女駕仙輜斑龍玉屑遺雲容連北陸春色到南枝芸
案清光瑩茶煙亂絮披問予心惬處極目正綏綏
池作青銅鏡山成白玉蟾亂飛迷寺路斜拂認村帘畫
景分明寫詩題取次拈幾餘閒遣興得句意方忺
題董邦逹㶚橋覓句圖
驢背風流未足思來今去古只如斯可知學士忘筌畫
便是相公得意詩
冬至齋居
金翼南飛候土圭北至時
精禋遵在昔齋宿重於茲黍谷陽將復蓮筩刻欲遲戒
心恒惴惴(恭憶戒戒皇考冬至齋居有齋心心齋戒之句)思過每夔夔政治
嗟何似慚惶只自知黃雲承日下太史漫陳詞
詣齋宫作
有事明朝倍省躬齋心齋體即齋宫騐來葭管陽將復
坐久蘭煙煖欲融一念純誠昭假本萬緣清静旦明中
紙窗日影拈吟處依舊年光去歲同
甲子冬至有事於
南郊敬成
伊古誠為貴匪今祭以時微陽爰始復殷禮敢云遲捧
璧
青壇肅陳愆素慮知黃鍾方應律元酒亦盈巵轉歉誠
乾造綏豐詎我期(今歲二麥無收五月望後始得雨而秋收倍常有穫實天恩浩蕩喜)
(出望外也)
天恩奚可恃祈歲廑長思
冬至後一日瀛臺涵元殿作
墨沼芸編几席清雲為棟宇玉為京陽廽線晷依然永
影到花櫺分外明瀑瀉水光欺雪素梅知春意放寒英
端居不為敲詩苦無限徘徊省歲情
夜坐
晝短喜夜長夜長斯為至誰能秉燭遊且遲(去聲)擁衾睡
萬幾於焉暇分隂詎可棄案頭有陳編汲古研精義理
欲晰其微危微審所自千秋興廢事每復廑遐思論古
敢肆談騐今多抱愧刻漏滴分明蘭釭墜金穗
撥火謠
撥火撥火者箇紅友亦可火撥火撥剛得死灰活潑活
潑潑地暖如春茅簷繾彼凍鴟蹲熟處難忘吟即到安
得比戸足温飽百丈些子不須參月滿紙窗風滿簾
恭祝
皇太后聖夀詩
錦繡雲霞淑景誾陽廽恰值舞萊新籌添南極應無算
瑞滿西池别有春寶扇雙開齡比鶴華筵初啓脯為麟
願將甲子週千億(是歲中元甲子)紀取
慈寧獻夀辰
冬夜遣興四首
宫漏杳深沉歸鴉棲上林良宵正容與義府足探尋相
鶴經閒檢來禽帖背臨晚田今歲好稍慰憫農心
篆裊博山斜書帷逸興賖清風度牆竹明月在窗紗緩
撥寒灰火催烹雪水茶何須誇隐士紙帳卧梅花
牙籖取次拈乙夜惬清忺春意行行至梅香日日添鐘
聲來遠寺寒氣避重簾雪逓明朝句蒼松振白髯
不與逸為期無妨静亦宜言忘漏聲永坐久燄花垂偶
寫數竿竹或吟五字詩匡牀將睡鴨不改昔年時
悅心殿作
永安寺即眀之瓊華島也順治年間建白塔於此
(俗又名白塔寺)别殿構其旁顏曰悅心幾餘臨幸即景成
什
飛閣流丹切顥空登臨縱目興無窮北憑太液平鋪鏡
南接金鰲側飲虹冬已半時梅馥馥春將廽處日融融
摩挲艮嶽峯頭石(瓊華島金人取宋艮嶽石為之)千古興亡一覽中
題九陽消寒圖
秘府舊傳消寒圖按九陽之次各系以詩不知誰
氏所作今仿其意命繪為圖因各題斷句一首亦
欽若授時之意也
大易竒爻數紀乾陽初廻日九方權却教繡戸拈紅侣
都把少陵詩意傳
觱發寒威淡遠空兩峯誰鏤玉西東後凋顔色分明在
便是當年黃綺翁
積素迷蹊掩薜扉春和一室獨研幾山隂舟繫相尋者
訪戴伊人是也非
侵肌栗烈颯寒風卒歲茅檐念窶窮識得貞元旋轉處
梅梢春信已標紅
唐風讀罷歲云休好樂無荒共酢酬臘鼓喧鳴春草發
分隂誰惜白駒流
融融淑氣慶昭蘇仙木椒盤入畫圖酌酒介眉增樂事
春風頭踏到皇都
花樹烘霞送尾寒太平鼓吹滿長安春光六月蓮為火
九陌通宵燄是蘭
七月詩傳于耜宜東郊俶載老農知服疇念彼長年苦
乘屋閒來未幾時
桃漸紅時柳漸青餘寒消盡落階蓂授時惕息深宫裏
不共詩人醉野亭
雪
迎年臘雪曉霏霏雪色年光麗瑣闈二麥早占香餅餌
九天真是灑珠璣龍樓作隊銀龍舞鳳閣來巢玉鳳飛
底少絃歌娱宴暇心殷省歲勅惟幾
除夕
蘭席年華麗梅忩淑氣廽即看今歲去仍是舊除來坐
惜三更燭歡聞九陌雷扇鸞雙啓處曙景為重開
御製詩初集卷二十三
