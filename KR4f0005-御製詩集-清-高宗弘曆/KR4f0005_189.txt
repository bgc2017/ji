御製詩三集卷二十六
古今體一百十八首(壬午十)
木蘭廻蹕駐避暑山莊作
圍期今歲促廿五日云旋行慶兼施惠秋清正月圓天
香屋有桂霜勒浦餘蓮晚熱蒸為雨聽之言發泉
題不遮山樓
樓在萬山裏偏云山不遮名言何有定惬意與之遐為
是初成趣歸來便領嘉喜新吾尚爾復古志徒賖
清舒山館
新秋促轡以圍期山館歸來仲序宜了識清舒最佳處
可當頓置弗留詞不寒不暖娛人候有月有風速客時
四壁圖書騐今昔綠窗曦影又西移
題鑑始齋
松風萬壑凉曰有讀書堂絶勝閒花草依然昔縹緗慎
終念惟厥無水監於當思義顧名處初心寧敢忘
敞晴齋
尋鹿到山深松齋倚碧岑敞晴真及節宿雨弗留陰紫
翠難為狀笙竽總入吟不言圖意會其奈景開襟
清綺書屋
老松籠屋彴横溪雨過山蹊印鹿蹄此處徵詩合虞夏
三唐清綺類醯雞
偶為春華秋實卷各題以句
纈白標紅貴得情番風次第鬭春榮可知實盡從華孕
公幹當年特自鳴
右春華
水珍陸品分甘脆採實誰當筐筥盛信是家丞風度在
名言邈爾憶東平
右秋實
水月精舍
臨水有山崖崖巔小築齋波心常得月座上恰宜懷半
滿都無礙古今鮮並佳六情淘洗盡剰祇靜因皆
綠雲樓
出樹聳高樓綠雲尚爾稠蔚青俯足底繚白見山頭愛
此非為雨憐他幸傲秋何來紅數點不擬再廻眸
戱題荷
夏卉何來秋仲披花中宛有歲寒姿傲寒也為時逢暖
然孰不云君子斯
命製鹿角椅並題以句
獵獲八义角良工製椅能由來無棄物可以備時乘詎
是仙都遺(去聲)從思
家法承(盛京貯有角椅太宗時鹿角椅山莊有也聖祖時鹿今命製此亦肯搆之意)䕫
夔戒倚側棣棣慎居興休&KR1120;形猶曲豐尖柔足徵底須
七寶飾樸素審堪稱
沈周秋風話歸圖即用其韻
抑為小雅抑豳風老筆傳神意鑿空握手河梁似聞語
羡君策蹇竟歸東
創得齋
創得得三載每來輙惬情巖松作屏障澗水奏竽笙幽
籟千般謖夕陽一片明竒觀又始遇覺未負斯名
夕佳樓
一谷當西日隨宜築小樓開窗延照朗落嶺潑光流霞
熻紅新染嵐浮綠尚稠坐惟消片刻佳趣自千秋
玉琴軒
前後繞流泉泠泠潺且漩無絃並姑舍不鼓鎮鏗然秋
氣澄見底月光印正圓水仙乘赤鯉深夜此周旋
寧靜齋
窗含水白與山青無色聲天妙淨形雖是每來愛摛藻
靜中得句意常寧
山心精舍
信步入山深窈窕延幽賞攅簇羅諸峯變幻含萬象風
吹林葉多秋肅鹿聲響白泉細愈颯丹楓疎益朗精舍
竺庵旁計地纔盈丈披窗數衆竒歴若指諸掌
中秋夕對月漫成
一日輕隂傍晚晴錘峯輪上(上聲)越光明千年上(去聲)塞誰
為賞此夕中秋特地榮得不擘雲全體現雅宜入沼徹
心晶花瓜綵餅隨時令冷露何人綣旅情
含粹齋
三間書舍敞林扉
天藻標題義入微問景詎寧欣若繢甄心益覺慎惟幾
靜專動直都包括内聖外王時發揮擬欲閒吟概從省
羲經獨此究編韋
秀起堂
碧嶺四圍全作障中峯秀起獨成堂窗間見鹿任眠跂
林下無禽不頡頏著色畫張楓葉紫宜時風送桂花香
得詩便擬肩輿去却笑勞勞有底忙
萬樹園賜宴即席得句
叢樾中間甫野長(甫田叢樾為三十六景之一又名萬樹園)清秋嘉宴拂廬
張北宛西海胥來賀
祖德宗功正未央詎曰銷兵應凱樂益欽守器慎幾康
訓恭儉亦示慈惠幣帛均頒實篚箱
登四面雲山亭子
策馬蘭蹊不礙凉虚亭憩坐敞秋光遠山似揖近山拱
楓葉初丹槲葉黃西北諸峯倚天近東南一水入瀛長
年年舊句鄰新句徒曰忘言那易忘
永恬居
詎是陶家逕依然松菊存流陰閱吹葉至理悟歸根鹿
麌動皆靜禽音靖不喧祇宜諸慮淨仍繾
一人恩
素尚齋
永恬居後齋百級拾廊階旣迥眺因遠當秋攬總佳不
遷谷神景恒識
聖人懷返樸關行政勤思六宇皆
再題創得齋
小憩永恬居言入西崦路林霏繚而深一步竒一步澗
餘九夏冰峰有千年樹山齋遠不見石門近忽遇創得
真創得勝槩紛來輸萬景供(平聲)知新五言當(去聲)温故
枕碧樓
老松横谷石溪斜縱入深山却是家巖閣有窗皆納樹
竹爐無火不烹茶餘多濃翠全因暖著幾新紅幻作霞
應接萬竒真莫暇分毫方寸那曾加
水月庵
一嶺迥隔西東竺庵石徑曲通如是花宮林下何殊寶
月水中真機不藉僧梵清華亦有松風空翠庭陰忽落
問誰習寂義公
山行卽景二首
背陽谷寒向陽暖平澗水渟陡澗流打頭落葉添於昨
騁目疎林恰是秋
深紅淺紫纈巖枝繪事嫌他有定姿取適行山亦行飯
雖名尋鹿却尋詩
小憩秀起堂得句
雨過寥天喜快晴肩輿聊作問山行路從西峪得猶創
堂據中峯業已成泉出澗邊幽脈益風來林下颯涼生
起予愛此真佳處秀占人間有玉京
振藻樓
淺紫深紅緝萬枝書樓即事引清思春華秋實胥權置
請看東平振藻時
春好軒題句
四圍錦簇霜枝麗一院芳含秋卉新都道仙莊稱避暑
寧知勝地有恒春能言鳥起閒翻影入夢蝶來香滿身
萬物熙熙遊化宇至今總是戴
堯仁
八月廿三日
皇考忌辰題寫心精舍
去歲圍前駐(去歲此日亦駐此曾有詩)今年圍後來永思歎時迅廻
憶輙神摧
祖德貽遊豫
宗功仰擴恢並當奉
神御恒此寫心哀
嘉樹軒
就樹昔年搆清秋勝日尋輪囷一株古蔽芾滿庭隂有
月皆澄照無風亦朗吟何當風月下恒此坐觀心
樂成閣
因迥得為高城樓縱目遨錘峯陵碧漢列水捲寒濤如
在銀蟾界堪揮顧兔豪秋成纔半熟不樂首頻搔
聚香齋
衆香國土光明鏡題額
當年緬掞毫書桉墨林清晝暇不開帙此讀離騷
山行夕歸
秋山暢好意為行仙樂還饒呦鹿鳴谷逕千盤屧步遠
靄煙一片晚涼生已看宿鳥尋林返偏厭鋗人秉燭迎
詩讀元和心有會由來白俗讓元清
經畬書屋疊前韻
塞山如罫孰為畬書屋高無須蠧書每事惜陰較分寸
常思克已擬耘鋤芸窗旦夕堪容與靈囿煙雲恒跂予
設以農功喻學業祇求多稼不求餘
李唐秋江待渡圖
白荻丹楓秋意深寒江不辨漢還潯布帆無恙横波過
誰識卬須一片心
放鶴亭
或有貢鶴者綵籠巧莊校曳尾塗中龜笥藏非本好艱
飛羽已翦仰食喉空呌憐其類乘軒榮不存所樂(叶)深
山叢樾間放去任騰掉一歲養翼成二歲和子效原在
山莊中施亦有佳報林家明聖致張氏雲龍調於我何
有焉我意其明告旣以遂煙霞亦以省粱稻(叶)貴適生
物性非學幽人操
佶閑騮嘆
萬吉(驦)闞虎(騮)歸房精繼者佶閑良且駛承平豈復有
戰爭獮狩時乘資德美馳御所向無空闊遠則木蘭近
海子抨弦蒼兔七載馱(一日射中七兔)彈蹄銀獐一斃坻(二皆海子)
(事)塞上獲鹿難數計飛越深溝更神矣(木蘭馳射一鹿忽遇深溝騮飛)
(越若履平地)去歲圍罷留養兹今來愈覺加長齒不任鞍勒
意猶壯牽向我前熟仰視久策爾力寧弗憐後進非無
老成此細芻軟秣終厥年重以敝帷留待爾
澄觀齋
山莊小駐盤秋仲又將闌此地非常地澄觀果足觀歸
根紛葉落結露報霜寒指日重陽到黃花開繞欄
千尺雪得句
源水千峯外秋齋萬樹間賞心惟物表得句乃幾閒尺
寸何須計北南豈浪扳挾沙緣過雨訝是對嵰山
再題不遮山樓
肩輿西峪趁幾閒振籜秋風頃刻間今日登樓有佳會
别開生面不遮山
水月庵
水月竺庵如是住山心精舍適於旁欲因動静標仁智
不向異同論幻常
山心精舍
洒然精舍築山陲小憩雲窗攬衆竒雙嶺廻環作閽闥
一峯孤柱是鑪錘化工真閱煙霞表道筦非從色象窺
不約而來朅爾去普門水月證無為
暖
閏後寒應早今秋暖異常晚田幸收半薄穫較荒強萬
澗琴猶奏千林錦始裝因緣悞哨鹿尋繹定何妨
翠雲巖
纈綠霏青看已久新紅渲染訝誰加背西斜日輝平野
翻壁忽成一片霞
食蔗居
循流探谷源以漸入佳境得居名食蔗虎頭趣自領因
迥易為高憑軒目堪騁紅紫萬嶂紛青松獨崇嶺品竒
託亦殊于于意為(去聲)永
小許庵口號
十笏為庵静以便底從名象較言詮納來芥子應無數
何啻三千與大千
紅葉二首
青女行霜染塞林一般赩奕點蕭森世間紅紫安容擬
目與為幽意與深
鳴鞭猶憶綠雲纔生面連林萬錦開借問關穜誇絶藝
那能點筆一時該
對瀑
對瀑歲有吟今秋尚闕寫憑欄眄振鷺落落凌空下潦
盡沙灘露流壯石峽瀉有夲與無本於斯可悟也適從
瀑源來足底涓涓者
入山
入山不期深自深問景都逢美中美千林張畫色無定
昨日深紅今日紫頭上星星豈復辭卽看流陰迅如此
與木石居鹿豕遊聞善沛然心亦企
重陽日侍
皇太后宴
皓氣澄秋日日加山莊重九更堪誇登高全攬川原美
獻
夀欣當風物嘉綺嶺低昂綴紅葉芳階錯落綻黃花宮
中行樂真行樂玉塞彤庭總一家
九日敞晴齋
崇椒策馬不知遠敞榭騁眸畢攬遐豈必題餻誇博雅
真看置鹿卜休嘉(出歲時記餻上置鹿寓食禄意)秋風滿谷寒千樹斜
日平岡暖數家懶佩茱萸隨節令法經詔我久閑邪
廻蹕駐喀喇河屯行宮作
灤上離宮駐御輪深秋風物賞清真一彈指頃經兩月
幾疊山曾見古人杞樹臨江留枿莽菊花過節尚精神
塞田納稼常歌稔慙愧今來鮮碩囷
小金山
秋孟怱怱去曾無題句留重陽苒苒過言復駐旌遊葉
落山容瘦漲消水態柔今春浮玉上視此有遷不
雪(九月十四日是日入古北口)
夜報塞天同起雲凌晨玉葉遂翩紛無林不作銀花影
有嶂皆成冰綺紋酒店旗飄近方見僧房鐘響遠猶聞
入關廿里原秋雨南北寒暄一嶺分
秋麥
夏霖猶積潤秋麥易為萌縱慰明年望寧忘今歲情(今歲)
(夏初二麥實有豐登之望以閏五月多雨遂致歉收故云)馳驅禁蹂躪高下總滋榮
調幕繄誰責憑輿祇愧生
立冬日微雪(九月廿二日)
元冥剛旋轉集霰恰交加落地仍為雨飛空早是花寒
光暗遠岫潤意逼低窪應節適可止歉年貧者嗟
賜雲南廵撫劉藻之任
山左諸生推學業滇南六詔寄提封才華淘洗歸真實
官吏甄稽福士農水旱無逢歌樂土詩書有教振西廱
謾言萬里君門遠不隔心常逹九重
題李遵道江鄉秋晚卷
丹青見布慮疑黂戲寫江鄉水墨雲却勝覇陵逢醉尉
至今猶說小將軍
鯉魚風起浪連天蘆葦叢中避釣船爾許名人嘅離合
豈知一例幻江煙
掦子曾經三度遊但知春景不知秋鵲華師子仍同弆
足傲重光詡潤州(卷末笪重光䟦稱是圖與松雪鵲華雲林師子諸名跡並重初為京口石)
(氏物歴數百年復歸吾潤信有神合云云此卷流落多年今入内府恰與石渠舊藏趙孟頫鵲華秋色倪瓉師)
(子林圖同歸珍祕不脛無翼而得其偶旣為之喜亦為之愧)
降旨添設五城粥厰詩以誌事
連歲洊臻澇灾較昨年甚截漕五十萬潦區供炊飪五
城有常例冬令賑粥瀋念茲饑饉多如傷實切朕宣命
倍數施遠村計口廩(例設舊厰並傅各城遠道艱於赴食因令四鄉各倍其數以便支給)
憲臣時體察侍史其懃恁寧辭濟輿譏庶救轉壑凛調
幕乏良方忸怩吾心審
齋居養心殿夕景
秋廵旋翠蹕冬祭入彤宮夜静市聲逹更長燭影融幾
閒籌政要澇後厪民窮戒井銅壺漏年光幾點中
孟冬時享
太廟
午門嚴左鼓
廟享致欽崇思孝奉
先切維親執事同(獻帛酒皆宗親執事)萬年福綿奕三獻樂沖融
僾愾寧常語誠知
一脈通
木蘭擕廻鹿脯分賜王公卿士雖云例事輙復成
章
塞外返秋蒐馱來鹿脯稠盈非大庖計恩欲庶官周熟
薦均榮賜歡言共卜庥車攻緬復古寧為(去聲)魯公求
詣
暢春園恭請
皇太后安
世德申追慕修烝返紫垣
高年喜遊豫養
志御仙園來往路非遠
起居念永敦蘭階欣氣鬯
萱戺適冬温樂在承
色笑寧須問寺閽西池風物别愛日駐高奔
御園初冬即景
午暖朝暮凉園林正小陽菊芳猶滿盎冰脆未拖牀幾
暇親書史窗明愛景光遐思三代上返已祇傍徨
題罨畫窗
納景虚窗名罨畫四時無定攬雲煙謾言塞北江南似
(避暑山莊及塔灣行宮並有是名)神品偏欣近取便
初冬遊香山靜宜園作
御園西望即香山心託高峯數往還遥憶何如近領要
來遊仍是此偷閒稚冬風物入神候閱歲景光轉瞬間
幾幅詩篇欲補足片時得句我猶閑
松塢雲莊
石磴步千級巖齋得幾楹膝容聊憩止目騁足逢迎晴
晦峯姿幻青蒼林態爭山泉猶未凍階下一泓清
棲雲樓
鼎煙楹霧渺難分便是霑衣意亦欣今日棲雲盛名副
漫從糺縵擬云云
來青軒戲題
千林突兀換濃青藉有來兮去可停來去熾然青不改
隔鄰大士示心經
歡喜園
靜室琳宮側石橋有路通峯蓮層映紫盆菊簇含紅谷
夐形容别心澄機境融一窗留暖日歡喜與人同
雨香館
千山葉落見山姿高館分明契静思飄綠霏紅都過了
是真天女散花時
山陽一曲精廬
山陽築小墅近隰得池便階下臨漪影廊廻抱溜涓印
心含藴藉觸目喜澄鮮設以武夷喻方開一曲船
懷風樓
層樓幽谷中樹杪望猶通澹蕩八窗納于喁萬竅同每
思君子德敢詡大王雄十日休稱瑞滿懷真趣融
得一書屋
書屋背山臨水成芸編插架足陶情因之絜矩清寧撰
擬議非關浪與名
對瀑
山中非無泉釃流率入地因卑導以渠垂崖數丈計其
下搆書舍恍似香鑪對(叶)綈心去歲剏斷手今年旣振
鷺落簷間&KR2428;濈砰泠泌曰色萬象涵曰聲五音備初念
因之欣繼念因之愧何如付蒼巖無營以為貴
夕
冬山易為夕晝短夜亦長秉燭未可遊圍鑪足相羊戶
外風聲謖綣彼衛士凉彊恕近求仁好樂應無荒誰云
豫卷阿惕息惟徬徨
香岩室
淨室精嚴梵宇旁四時花雨落繩牀不須薰著芬陀利
世界三千意蕊香
戲題鶴
鶴固青田姿聲清志亦遠誰教入網羅盖緣小不忍崇
山大澤中昂藏思返本防逸翦羽翼仰給資口吻長鳴
古松間有似彼充隠
朝陽洞
肩輿陟層椒磴道幾千轉衆樹芳盡歇萬松顔不變山
凹時駐步向暖息人倦數息亦造極石洞冠古殿殿中
坐大士洞裏天龍宴周旋向下視滿谷曦迎面冬日乃
如春廣厦吾心繾浙中初陽臺勝蹟寧獨擅
靜室
樸屋棲巖凡數層為高因迥語堪憑一年一到曾何謂
冬節冬遊亦絶勝泉帶冰流出清響峰無葉護露真棱
鏡中面目依然在審視星星幾點增
竹鑪精舍烹茶作
到處竹鑪倣惠山武文火候酌斟間九龍驀遇應予笑
不是閒人強學閒
即事
陟似登天降似馳冬偏速景夏偏遲眼前粗事含精理
祇有蒼山付不知
玉華岫
玉華中嶺中來往必經此因之憩羣僕精舍况清美(臯塗)
(精舍玉華岫别室也)我逸忘人勞想殆無其理得句亦前行遊興
殊未巳
碧雲寺
兩墻詎云隔一嶺實相連逐賞造淨域梵唱霏青蓮池
水澄八解天雲靄四禪鶴聲出鹿苑玉芝育金田顧步
撫長松小别忽經年
洗心亭口號
碧雲寺左有佳處亭子洗心兩字題水鏡澄含霜籜影
一時數典到雲棲
青春兩度尋山徑(今春凡兩度至雲棲)瞥眼冬初坐水亭試問蓮
池七筆裏可能勾得此無停
試泉悅性山房
真水冬弗凍名山寒亦温情知有茗椀遂與過松門竹
綠無改色藻青託本源何須觀玩象成性體存存
新月
千山入夕時斜漢一彎垂似惜春秋過依然淺淡披光
雖未盈手闊已勝於眉宇宙以來有偶逢意為怡
冰瀑
冰與瀑相兼寒光朗映檐半流還半結如現又如潛簇
簇垂鐘乳明明拂鏡奩玉壺天近冷掛著水晶簾
學古堂晚坐
竟時攬名山夕景已莽蒼言歸學古堂書史娛靜賞戶
外松風寒座間蘭燭朗豈必憶遊歷澄懷到無象古人
貽名言瞬存息有養
曉
鱗次嬗四運曾無片刻停一消一息間昕夕於中行天
雞唱遠村曙色輝南榮起早問奏章詎為騁遊情卷阿
境固佳勤政題分明(香山正殿名曰勤政)
再題山陽一曲精廬
精廬今歲得山陽别一區下臨清淺鏡四圍倪范圖方
塘雖不寬意可寄江湖遊山期兩日再至恣清娛喜新
吾猶然奚怪他人乎
淨凉亭
瀦波半畝得方塘亭子中間號淨凉九夏何當無箇事
於斯般礴眄瀟湘
題琢情閣
山複水之涯層樓攬衆竒高低皴峭蒨枯菀逓葳蕤混
沌休嗤鑿星辰近可闚七情淘洗盡玉斧倩誰施
得一書屋
青縈紫邏蔚孱顔一致宜人靜以閒兩日遊山詩卅首
崇情已暢可云還
麥色
香山命輕輿平明歸御園秋麥色甚佳近隴復遐阡一
慶繼一懼其故可得言今春麥亦佳滿期餅登盤仲夏
乃行潦將得盡失旃不惟麥失旃侵滛灾大田豈予志
或盈嗟哉民禍延以此弗敢康夙夜惟惕乾
含峭居
小憩玉泉山山居號含峭餘興試廻望萬峰都在照東
陽昇温暾西嶺輝䆞窱昨近所遊歷一一觀其竅向題
亦偶然今朝識真妙
清眺亭
欲命歸輿尚有閒重教如睡攬冬山今朝清眺真佳處
不在蒸紅縟綠間
内朗室
南華喻虚室生白實於内東坡譬鬭隙率欲遊物外二
義似逕庭逹觀審無害竹篦即竹篦有喚斯觸背尺宅
發清機朗然常自在(叶)
登玉峯塔頂
昨日縱眸明在下今朝舉步歴登高陽山不及穹窿半
(吳語陽山千丈高不及穹窿半截腰)得槪何妨各自豪
題妙香室
上山至竟由山下一切有為為了無靜室居然成小憩
妙香領處忘同殊
清音齋
靜明絶勝處山秀水偏清不凍波常㶑如雲松鎮撑節
臨小春别景與淨機迎天籟悠然發聞疑韶頀聲
恭祝
温惠皇貴太妃八旬千秋
椒塗連歲慶筵頻五世孫曾共燕申
八秩鴻禧初啟節
三宫眉夀最高人芳稱早見盈彤史淑氣時方麗小春
每憶
堯年承眷日推
恩推教出情真
馬遠歲寒三友圖
纈朵鋪枝雪未消一般寒意各飄蕭竹梅解道同為友
可任孤松獨後凋
雪(十一月初五日)
夜問高空起凍雲侵晨瑞葉佈縈紛本非渴望逢尤幸
即得優霑僉共欣滂配早占隴麥護攅團似助盎梅芬
寒增遑避徒杠誚賑粥施衣且盡勤(京師冬月例賑厰座增十之五米皆)
(倍給昨並命支帑製絮衣萬五千丐貧民)
冬至
南郊禮成述事
大裘將事曙光凝嶽嶽
三垓踧步登金度緹筒惟應候玉瑄牲特以差升陽闓
長至欽
天對歲歉今秋為雨恒祇有虔懷籲時若慙無嘉德致
休徵
癸未春帖子
晷德歲臨癸更春日在庚金穰占吉兆揆序逹勾萌
璿杓艮維轉鳳籥未支新喜動青旂色今年兩遇春
菁菁盤菜行春餅馥馥宮花綻早梅干吕青雲雖未見
遵王西旅却頻來
除夕
霞光擘綵箋成什殿全編鼎篆香凝栢鐙花瑞結蓮今
宵餞今歲明日迓明年不息四時嬗貞恒一氣連
御製詩三集卷二十六
