御製詩初集卷二十一
古今體九十八首(甲子二)
二月二十七日耕耤禮成得詩四首
昭蘇春氣濃千畝正南縦勸穡倡羣辟
明禋考秩宗輕雲籠旭日殷禮享
先農佇望甘膏沛微衷益致恭
皇考勤農本年年盛典修春郊方淡蕩穡事敢遅留野
老披蓑笠青壇覲冕旒頒恩勞終畆旨酒美思柔
綵棚周沃壤葱犗服青犁亰兆種方布皇州草未萋九
三分位次黍稷按東西釀雨雲容好應霑[瓜見]起泥
祥風扇盎融金翼影方中閶闔千門唘逶迤一路通心
因繩
武恪禮以重農隆蠶館初諏吉勤民此意同(是年初命皇后舉親)
(蠺禮)
題陳枚孫祜丁觀鵬丹臺春曉圖
鍊得嬰兒太一鑪騎鸞指日上清都仙家盡是飛昇去
怪底人間一箇無
題新豐圖
上皇不樂居關中詔徙豐沛為新豐通闤帶闠開九市
簇簇旗亭凡五重貨别隧分庶且富甲第連雲車馬湊
沽酒屠兒煮餅商一一物色皆惟舊老幼初来似久居
鷄鳴于塒犬守閭統紀咸遵三輔尉市致無湏周大胥
鉤陳之外接閣道穹隆曾命般爾巧枍詣天梁戶對開
憑軒下視凌空鳥古今都會稱長安誰歟營者匠胡寬
祗今荒土基難覓還留圖畫人間看
上巳篇叠舊韻
玉衡轉璿璣杓指巽方月生氣既云盛陽德畢宣發間
關好鳥翔春漲蘸輕楊蘚坂綠冉冉華圃紅裳裳良辰
值脩禊伊古華光讌徘徊賡舊吟難駐迅風電佇望雨
絲飛誰賞韶陽輝翹首賦雲漢宵衣披月帷樂徹陽阿
奏漫泛曲流酎隔松響丁丁聽報申牌漏即事意鮮欣
詎能淨六塵山花應笑我輸與去年春
丁香花
衣白山人衣紫仙同参離合味中禪春閨漫認愁難解
不與人間作愛緣
舟過萬夀寺小憩禪院憶舊有作
禪扉臨綠水来往一舟通憶昨鹿園憩消閒雁侣同梵
聲常指月旛影自参風勞逸分今昔當前悟色空
樛木經千歲無風籟自吟山峰標静體波影淨塵心聽
法浮潛鯉忘機狎語禽十年過隙易何以惜分隂
含韻齋木蘭
東風早似醺玉樹尚芳芬落莫心空度徘徊意轉欣分
来馡座霧留得罨窗雲春色誰無分遊蜂鎮日紛
題梅花小景
花中聞有隐君子性喜清泉白石間香玉春珠差可比
碧桃紅杏總湏刪一枝借得堪離俗半晌看来只合閒
翻笑尋常庾嶺樹春廻依舊許人攀
御園暮春
紅雨點書幃綠隂籠釣磯無能答春事有分問宵衣令
德何曾進深心只覺非東郊需澤亟那復賞芳菲
流水落花紅林亭罨畫中韶華誠過隙詩思亦飄蓬鶴
步新苔坂蜂攅嫩葯叢一般春可樂胡不與人同
麥苖
刺舟溯長游夹岸皆良田良田茁来牟綠鍼已葱芊時
雨未霑渥終風更拂旃土脈日以燥安得生意鮮矧無
三白兆徒賦雲漢萹瞻彼農夫勤使我憂心煎所憂麥
秋歉二鬴缺餅饘兼愁粱與稷播種期或愆通急雖有
術救十於百千曷如逢嘉歲比戸衣食全德薄灾屢臻
予咎奚辭焉敢云古常有或諉氣數然宵衣展轉思廢
食以㤀眠
雲容
雲容易散渾難聚春色難留信易過屈指年来春數度
望雲幾問夜如何
御園親耕
皇考時屢行之當春舉趾兹惟其時率循舊章並勸良
農觸景興懷點筆成什
姬周肇豳岐所勤維穡事愛土物心臧八百基由是(叶)
言考三代旋開國非一致豈無仁民君務農姑且置我
朝得天下馬上搴旗幟創武守以文耕稼尤留意
皇祖繪為圖種穫編次第
皇考耕耤田歲歲禾雙穗謂是御園中朝暮便
親視(叶)况匪司農掌毋庸甸人治近驗雨暘時遥為倉
廪備小子承
遺教深懼德弗嗣民天念在兹敢懈肻播志時云暮春
初修我耒與耜(叶)榖種備青箱服犁曰黃㹀既耕亦既
種時雨仰
天賜詎止勸良農子弟示勿替
文伯仁方壺圖
瓊室珠宫鏡裏涵石橋斷後渺難探漢皇却欲尋仙路
致使齊人搤掔談
黑龍潭禱雨
盼雪冬三過祈霖春半分陳衷多有愧薦恪貴無文石
燕猶稽雨谷風慣妬雲歸輿憑望處霾翳淡斜曛
心遠閣作
春榖未播種秋麥纔抽穎食乃民命關吾宜為祈請明
神靡不宗况兹妥靈境何湏玉帛陳一衷萬營屏未瞻
膚寸合轉覺吹萬猛信矣誠未孚惄如憂益怲稍憩心
遠閣遥望南東頃題句憶舊年綠雲正井井
悶
懶聽雲和奏鳳嘈偶題詩句亦牢騷那堪易過春如駛
常覺難期雨似膏錦埭幾曾搴睡鶴玉盤將次薦含桃
動關愁緒縈心所誰道安禪却可逃
趙孟堅白描水仙卷
泉石窈以幽澹遠滌氛坋湘妃與洛神是地偕而隠式
俯鑑元水式登歴隠弅彛齋謫仙人結習烟霞近走筆
寫丰標翛然謝鉛粉
趙孟頫秋郊飲馬圖
細草清泉坰牧宜偶看騋牝動遐思大凌河畔丹楓樹
報我去年秋杪時
徹夜
徹夜問雲氣當晨見曉曦好春云已暮靈雨竟何時速
戾將誰諉懷慙只自知憑欄無限意何以對嘉師
御園暮春即事
紅雨嫣香已亂紛東皇催試送春文生憎輕絮縈愁緒
無那終風翳野氛潑刺魚跳依藻見栗留鶯語隔林聞
擬將書史消閒悶觸目時慙古聖君
牡丹
盛是殘春際賞多望雨時幾曾開席對偏覺伴愁宜例
惹晴綿妬誰將錦幕披花神容借問富貴竟胡為
柯九思夏山欲雨圖
蒼岫出竒雲喬柯吟微風未雨雨意来濕潤含穹窿對
此迷茫景益覺憂思忡擬鞭癡龍起沛然灑長空
細雨
夢回淅瀝竹忩前欹枕聽殘不忍眠雲脚收餘晨旭透
新愁恰與舊愁連
春懷詩
漾澨南入江豈復西為漢朱輪墜桑榆詎返東而旦四
時均易逝三春更難絆九十忽云過青韶亦已晏落英
紅貼波輕棉白堆案關關南来鶯遥遥北去雁萋萋草
茸砌隂隂樹隐岸怦然意靡寧遑樂清閒宴繄我非傷
春所慮隴畆畔枯壤久待澤終風日益扇播種惟兹時
過候饑將洊何辜兮吾民涼德增靦面那無補苴策濟
少而漏半披衣立宵宇明星方爛爛繁慮賡長吟聊用
攄三歎
寄題香山禪房
禪關本是㤀憂所我為憂多懶叩關却憶去年題句處
罨窗千頃綠雲閒
題王振鵬龍池競渡圖
蘭亭脩禊暮春時開放金明競水嬉妙筆孤雲傳勝事
不教午日獨稱竒
龍驤慣弄水龍舟教戰昆明古有由齊赴錦標難奪得
五雲高擁寶津樓
烟裏樓臺鏡裏花尚聞雷動笑聲譁千秋佳勝率如此
獨許騷人說夢華
米黻雲山圖
出岫夏雲多竒峰峰雲岫子將無同蔚然谷神盟豐隆
&KR2886;峒霮䨴濕翠濃疑有仙人宅此中天宇不許凡塵通
松下忽逢採藥童告我其師曰葛洪
四月朔日作
九十俄焉盡三春倏已過鎮看雲邈爾徒問夜如何佳
景奚堪賞新詩亦懶哦底關愁思切不雨則無禾
進宫見路旁麥苗待澤孔亟秋禾尚未布種惄焉
有憂賦以自咎
聞人亦有言甲子鮮豐歲彼媕婀者流復舉史所記云
堯湯水旱匪為聖德累此論信然乎試思君所司周官
設三公尚有爕理寄矧子實元首休咎徵所致寰宇雖
恢擴遐邇均在意耕九未餘三安得稱有備我自去冬
半顒望三白瑞亦知時尚遥念念頻縈繫侵尋春徂夏
益覺愁難置憑輿歴枯壤終風動氛翳麥苖將萎黃榖
種遅布地此責竟誰諉此灾皆予戾忸怩對百工不啻
陳六事短什用自咎訟語無倫次
補桐書屋作
瀛臺雙桐向所有因循枯一成獨樹秋夜春朝失侣隂
認巣好鳥徘徊去老榦吟風似作悲團葉無心菶承露
樹猶如此人何堪爰命郭槖為補足佳蔭依然罨綠窗
相得乍喜矧相妬未必人心似樹然世間雲雨紛新故
倚桐無語立斯湏彷彿廿年前覓句(雍正二年在此讀書屈指至今二十)
(年矣光隂瞬息為之悚然)
雩祭齋居
朱明應候秩南訛
殷禮初行祗敬多(雩祭雖舉扵去年而適以患癤命臣工恭代今年始親詣行禮故云)更
值東郊方待澤齋居夜夜問如何
自春徂夏望甘霖日日何曾釋此心戾止齋宫邀
肸蠁崇壇在望倍生欽
背樹金蘐不解憂惟應尺澤霈膏流那堪日暮輕雲散
七字鳴同喚雨鳩
納隍在念敢空談玉食前陳獨豈甘明日
泰丘躬對越曷勝顒敬曷勝慙
四月八日雩祭
圓丘敬成六韻
泰畤修殷薦雩宗享
昊乾豆豋初飣饌燔燎已升烟龍見猶稽雨秧萌欲萎
田屏營邀
帝眷切已慮民天庶政修三事羣工秉一虔䕫䕫親步
禱藉以謝尤愆
即事
麥秋未届已先黃更慮原田候插秧只此殷憂萃一已
休誇補救有千方漏雲雨點奚堪數翳日風威却似狂
每到清和多望澤愁緣結處幾時忘(是日俗稱浴佛結緣日)
四月望日詣聖化寺禱雨
南郊有事祈甘澤細點如膏未起枯西竺無方覓法潤
終風且暴渺愁予自咎不學無定見兼哂五藴難全除
靡神不宗聞自古誠猶未格將何如兀然獨坐默然慼
青箱羞啟當年書
湯泉荷花
暖溜饒地靈勝似遠公社芙蕖綻清和不待朱明夏女
夷有私鑄相爭木奴冶裛風散芳馨照日含嬌姹却讓
别浦荷盈盈秋露瀉早盛亦速零寄語附炎者
聞黃鸝
輕棉飛盡池塘清綠隂檻外紛縦横緐絲急竹俱無賴
忽聞倉庚三兩鳴時至而鳴過則止萬物生成各天理
偏生分别是人心愁者聽愁喜者喜愁兮喜兮兩不知
葉底關關殊未已
前題
含桃應已嚥布榖未如期池館春殘矣軒楹曉聽之繄
余方惜日奈汝獨催時不為留韶景其如農事遅
詣香山禱雨叠舊作初遊香山詩韻
客歲歴招提相隔倏已久赤帝司南方清和斯夏首来
牟秋已歉布榖時恐後惟民命繋兹恃以餬其口蜥蜴
竟難致空復騐蝌蚪我聞神所妥率在深林藪是地有
靈潭毋乃蒼龍守但祈溥膏澤屈禮吾何有播之未棲
田耘之安容手步禱攀烟蘿遑計磴道陡霑衣汗已淋
舉袂風颺垢飛廉下元冥轟砉雷應吼大士慈悲心甘
露灑楊柳湏臾遍九垓枯槁蘇東畆旋憩来青軒為啟
来青牖昨夏喜農詩草書懸壁右對之自忸怩不待他
人醜見理既未確觸物皆成誘返已試品評臧少而多
否率此致咎徵詎是明神負敢期雨必零尚惠雲相偶
細雨
細雨濛濛入夜零宵衣未肯鎖扉扄霏微詎起田苗槁
漸漬纔廻砌蘚青安得釋愁欹枕寐翻如有畏隔忩聽
擬吟七字消煩慮煩慮頻来筆為停
聞新蝉
四序不相譲推移若循環物遇時則鳴聲形而色宣夕
陽澤畔行密樹聞新蝉乍驚青韶過旋悟理固然獨此
默默衷結憂在農田二麦既無秋安飽餅與饘所望惟
黍豆又復播種艱農功豈能待居諸况迅遷舉眼盻雲
氣延佇畏星天孜孜惜分隂不為攻簡編
午日詣
暢春園問
安
蒲岸河洲泛玉津銅龍雙闢問
安晨祗因憫雨遵
慈訓未敢稱觴答令辰(自春徂夏尚未得霑足雨澤廟皇太后步禱扵園内龍神)
(朕恐懼惴慄莫知所措夫以朕之不德上累節乎聖母憂勞遑敢以節序酒食之饌盡承歡之小)黃
帽龍舟閒浦溆綠枝虎艾綴楣桭分明舊歲端陽景饒
有新愁薄念頻
夢中自題小像一首醒而猶記遂命筆書之
世界空華底認真分眀兩句辨疎親寰中第一尊崇者
却是憂勞第一人
夏日齋居重華宫抑齋作
瑣窗瀟灑静無塵得意㤀言舊似新但使心中無芥蒂
何湏尸外列松筠壁留亥字銅仙駐案有丁年玉帙陳
却愧向来齋内客匡牀消夏一閒人
謾興五首
雲行天際自然句瀑赴崖邊太古聲大塊文章歸靜寄
休誇花鳥解怡情
鍊史鎔經闘博竒嗤將綺句媚紅兒若扵夲分評詩體
一律雕蟲壮不為
人人都道吟愁易我道吟愁却倍難若使牢騷成一往
奚稱禮義悅心官
是詩必是非能者能者何嘗非是詩却笑刻舟求劍輩
韓盧逐塊竟胡為
王粲登樓衆所云漫誇俊逸鮑参軍葩經到此千餘載
只愛杜陵菽粟文
夏至齋居
消息無停運易簡理不窮平秩南訛時昏亢旦危中
矩澤將有事齋處扵法宫惺惺既滌志夔夔復省躬况
當望雨殷益覺憂思冲彭怒張飛廉炎熇畏祝融一飢
已不啻玉食忍獨豐開卷遣煩緒往復披難終鏡已率
增慙胡寧識予衷
夏至日祭
方澤壇
廣生符
上帝厚載育嘉師敢謂酬如在端惟祭以時渺衷圭翼
翼
神縡幕垂垂八奏鳴鸞管三升瀲月巵薦羞陳玉簋觀
象玩金柅籲禱為霖溥微忱敢即夷
連朝
連朝雲陣布時復雨絲零稍淨霾天翳纔廻列嶂青忘
言憑几望側耳隔窗聽憂慰相縈處中心惕不寧
刺舟
刺舟傍西林不見西山色落帆向東岸西山乃咫尺視
遠斯明生近以遥而得天水方空濛停吟聊自適
蓮
託根離塵壒寫影依澄泚風流夷惠間秀逸雲霞裏憑
欄細雨濛一覽清都美幾曾負芳華坐可㤀憂喜識得
濓溪意在彼不在此
夜雨
滴瀝簷聲徹曉流紗㡡欹枕興悠游那無詩句酬壬部
應有農耕趁夏疇聽裏渾忘終夜寐歡餘還憶半年愁
敢將宴樂承
天貺益勵乾乾省進修
甘霖既霑詣
暢春園問
安仰慰
聖母望歲之誠并成長句恭誌
盛德
自古祈年廑陛廷幾曾
步禱見
慈寧承歡滋愧心無那破悶真知雨有靈
膝下先陳多黍潤階前更喜散萱馨稱觴始得申衷悃
遥指南山入座青
仿倪雲林秋亭嘉樹并題以詩
四柱虛亭向遠開秋山如洗淨無埃不添略彴平湖面
為恐遊人杖策来
疎枝亂葉莽秋烟信是壺中别有天若比桃源贏一著
不曾洞口引漁船
秋水澄泓天泬寥榛烟楓籟韻山椒亭中常住無心客
大隠還嗤說市朝
湖山四季秋偏好我亦秋風瀟灑人忽學老迂為放筆
却嫌全未悟根塵
雨後玉泉山三首
宿潤罨林顛澄心對玉泉山花皆喜色薜徑絶塵緣藻
底窺潛鯉枝頭聽午蝉憑欄無限意綠壠正廻鮮
行漏隔花稀山亭坐翠微湖光梳石髮峯色潤苔衣薄
爽林間度濃隂磵外肥對時思解阜不藉五絃揮
西山濯碧螺積翠一窗羅扵此賞心遇所欣即事多汀
葩紅爛漫壁蘚綠婆娑詩思今何許剛如雨後波
心遠閣口號
近葉疎宜遠眺喬柯密有清隂南東千畆蒿目松竹一
庭道心
面水背山勝地寫雲挹籟琅霄得意無妨笑傲忘筌是
處逍遥
盆松
盆松纔突尺已具凌雲姿左携萼綠華綽約聊相随冉
冉生寒烟瑟瑟泛輕颸清水白石間如在泰山垂陸葩
與水豔仰望羣相依試擬古之人東坡曾有辭上可侍
天帝下可伍乞兒
曉起
曉起倚軒楹雨後氣蕭爽湖山恭净思虛庭&KR0877;萬象遊
魚唼藻来鷗鳥衝波往豈惟淨塵壒物物遂長養萬幾
猶未閒九有入遐想安得胥還淳共樂羲皇上(叶)
螢
傍浦依汀燭夜船叢叢腐草是前緣把書不借螢光者
識得真明在暗邊
遊香山
谷爽凌晨散峯鬟濯雨餘不因膏澤足安得憫憂舒嘉
貺欣如是明神信佑予憑輿随路喜千畆趁耕初(四月中曾)
(詣此禱雨)
輕烟霏壁葛濃露濕阿蘩帶白琤琮瀑来青瀟灑軒聽
松真偈演觀水道心存俯仰供清豫何湏命綠樽
巒翠罨忩紗棲雲(樓名)敞且嘉清風披北榻秋水對南華
時學張顛草閒烹頋渚茶詞臣羣退食誰與鬪吟义
池水
池水分玉泉滉漾亦成澤為閘引長流為壑䟽湮塞脈
絡雖天然幾費人工力廓乎滙澄泓溪毛羣可植夏風
菡萏香秋月琉璃碧抛絲魚唼磯剪縠船横席昨者歌
雲漢泉源弱乳隙因之池水微其涸待朝夕憶登澄海
樓觀海識夲色中高乃拍天聞是滄溟脊土山焦不竭
千秋鎮潮汐縦遇稽天&KR1369;奚能益涓滴
晝漏
晝漏丁東朝復暮駒過隙裏百年度陶公運甓惜分隂
心乎愛矣增予慕
嘉樹
嘉樹當空庭密蔭無纖穿蓊綠罨窗紗好鳥相周旋風
前泛虛籟雨後霏輕烟結此雲霞想無湏桃李妍
讀韓詩
韓文躐秦漢韓詩如其文詩文豈空言尚論知其人虛
堂五月涼金鴨吐微芬晝寢聖所戒把卷澄心神氣盛
無不宜下筆皆天真李杜應斂手郊島焉足倫天籟自
然聲遑數松與筠我欲去安排庶幾泛其津
君子有所思行
君子有所思所思悠且遐(叶)休哉渾噩風軒轅一夢餘
嗚呼斯世兮何日成華胥
君子有所思所思閭閻間耕九而餘三有備乃無患嗚
呼斯民兮安得免飢寒
君子有所思所思久以長猗歟至治世殷序周有庠嗚
呼斯道兮何以被黎甿(叶)
君子有所思所思惄未已宛然水一方蒹葭徒采采(叶)
嗚呼斯人兮孰共緇衣美
君子有所思所思秋復春望道而未見簡編良具陳嗚
呼斯後兮何以淑其身
君子有所思所思切衷獨羲經居玩辭曰无往不復嗚
呼斯義兮保泰責誰属
夏日御園即事
薄爽濃隂湊閣齋優游義府散塵懷氣清松竹有餘韻
雨足湖山是處佳樂志無如對書史養生常欲去淫哇
臨池近學揮枯筆屋漏痕成更折釵
閒齋雨後似秋凄綠縟輕莎不作泥却愛清風来牖北
誰將夕照掛林西玳梁巢冷飛新燕沙嘴波清浴晩鷖
茂對恢炱思解阜幾曾民物被薰兮
煙岫重重正蔚藍誰歟仁者惬心耽數聲蝉韻耳根淨
一縷檀煙鼻觀参波浸月光偏泛瀲花承露氣越馦馣
敢因清宴渝初志觀象居常玩九三
仿雲林筆意并題
烟篁列為屏草亭剛似盖咫尺湖山中興寄雲霞外
討源書屋作
雨後西山翠映軒小年佳事略堪論庭餘松竹足消夏
架有詩書藉討源花色自来参畫態蝉音每去答禽言
憑欄静對澄流活不舍如斯太古存
泛舟至聖化寺
萬泉十里接西湖兩度舟行憂喜殊一夜甘霖盈尺澤
高原下隰摠廻蘇
兩岸溪田一水通維舟不斷稻花風課耕農父蓑臺笠
只此憂欣爾我同
潤逼林軒露氣濛捲簾天水淨長空黃庭七字何湏悟
人在和風霽月中(右五字乃聖化寺别墅題額皇祖御筆也)
御製詩初集卷二十一
