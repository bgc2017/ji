御製詩初集恭錄告成大學士率(臣)等恭跋(臣)溥既
榮幸列名欽惟我
皇上執中建極脩道敷文
樂善堂全集久已信今傳後
御極以來
聖學日進無疆幾務餘閑詩篇尤富(臣)以中外仰望
敬錄校刊伏念我
皇上敬
天法
祖勤民愛物時切為君難之一心其形諸歌詠者特流
露之一端然而積日可按積月可攷積歲可稽
凡問
安視膳
省方講武周咨農事
勸戒臣工及大禮大典之所在固已持盈保泰三致
意焉若夫晝夜寒暑之感乎時日星風雲之感
乎象鳥獸草木蟲魚之感乎物理情宣志兼體
不遺而覽蹟考器法鑒攸存陟巘觀泉豫遊斯
托以迨評品書畫與夫
宸翰自題有為文人學士百思而不能到者偶爾及
之皆以傾瀝液而潄芳潤矧惟
聖心因物付物拈毫立就文不加點如天造地設(臣)
幸列
内廷親覩
天藻之敷華神機迅速冠古超今盖夫
乾綱静握密運萬幾時措咸宜天人恊應而詩固其
一端也至于體裁家數神眀規矩靡所不包而
開闢變化生生而日新古體則舂容浩瀚今體
則清麗沉雄此則有耳目見聞言思擬議之所
不能盡者而援据淵博運用契合神理超逸意
味醖藉不特以萹什之富為綱舉百家孕含萬
彙也方今海内乂安禮隆樂盛我
皇上勅天基命詠歌具在盖總四千一百五十有竒
之篇夫固曰悉本於為君難之一心而已矣(臣)
之敬刊
御集也思慰一時之仰望而垂千古之訓行固將使
天下文人學士識所依歸抑亦我
聖子神孫億萬年所奉為標凖者矣而由兹托始編
續將來(臣)與諸儒臣之校錄正未有艾夫太子
少保尚書(臣)蒋漙拜手稽首恭跋
