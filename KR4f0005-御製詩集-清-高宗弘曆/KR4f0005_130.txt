御製詩二集卷七十二
古今體五十八首(丁丑七)
將往徐州閱河命簡親王竒通阿率衆護衛
皇太后先至山東靈巖行宫駐蹕減從登途八韻紀事
(有序)
州維禹畫方見雅歌溯開國於大彭指名都於西
楚聿自澶淵既徙遂當黃水最衝比至邇年益為
險要當怒濤澎湃之際束於地狹則勢激而成危
迨濁流瀰漫之餘分於力弱則沙渟而致淺中泓
易阻上游受倒漾之災旁出多岐支渠有奪溜之
患頻年告祲勞負楗於公卿鄰壌不登嗟釋耒於
黎庶披圖蒿目曾無長策之可施覧奏增憂孰則
成勞之可恃乃者翠華時邁清蹕言旋相望數程
親臨周視惟是經途沮洳掖
輦非宜抑亦繞道遄征輕装取便爰簡親藩而衛從先
駐勝地以憩留民事籌咨計往還者旬日
慈顔載覲奉
色笑於晨昏律諧八韻事述五言
禹蹟久湮廢堯災每大投漢曾通鉅野宋已賦黃樓近
歲益淤墊乘時欲酌籌
安輿遵故路減從指徐州永逸誠無術預防要有謀策
誰陳賈譲佑獨籲陽侯所恃茭兮楗還虞伏與秋未觀
愁弗置觀亦祗增愁
欽差工部侍郎夢麟總河白鍾山等奏報荆山橋
疏浚工成命議叙董事諸臣詩以紀事
去年秋溢孫家集大事茭楗塞决口餘波泥澱荆山橋
微湖路塞水不受連延數郡被灾沴未涸春田農束手
加賑聊以救目前善策亟為籌其後冬官之亞適隨鑾
相度疏排汝其懋(叶)南北河臣(江南總河白鍾山河東總河張師載)胥本
責毋分疆界連臂肘集役偹物發帑償守土臣職晉也
就(叶安徽廵撫高晉)同心合力勉宣防豈在清塵供奔走瀹濬
兩月工始成荆山水洩四臣奏(叶)二麥雖已失餅餌大
田庶可播畎畆酬勞奬績爾則應消患致和吾益忸
賜河道總督白鍾山
南廵江國周遭歷不使河干負弩朝嘉爾導疏合優叙
肯因小節課臣僚
安瀾
龍王廟六韻
皇考勤民瘼
龍祠建皂河層甍臨聳壩峻宇鎮廻渦
毖祀精誠逹安瀾永佑歌彭城將往閱宿頓此經過捍
禦方多事平成竟若何所希
神貺顯沙刷輯洪波
舊邳州
艾陽遷建
聖恩留(康熙己巳年始改建州城於艾山南)患自羊山初改流一片白波
浮故壘土人猶道舊邳州
七壩
西來近彭城川狹河益曲曲則名生工搴茭事脩築昨
過夏家路七壩兹經復疊葦禦洪濤洞心吁駭目尚聞
水工云如此不一足救急固云可經久誠非淑以官為
家者方藉資津漉譬如人無疾爬搔偶成毒毒已雜方
投禍多鮮見福
所過示總督尹繼善廵撫愛必達
所過沮洳鄉民歎觸目是入疆覘田野大都荒蕪矣高
地縱種麥或冀半收耳低地麥復澇青黃將安恃翻犁
播禾黍復苦無種子官借雖有例吏胥弊無已罪固孔
距心吾豈徒責已方伯日隨鑾爾我同見此設更無實
政責又將誰委方面逮有司如臂之使指其遍歷窮鄉
民瘼周詳視開倉貸榖種加賑賙流徙惠必使遍霑仍
防螙伇技勖哉各盡心庶俾瘡痏起
麥田
麥田状不一高下頓爾殊高可望餅餌災後口聊餬下
者春即潦根黃苖半枯哀哉煢煢民食將近奪乎加賑
至夏五倉儲嗟無餘博施古已難况多蠧役徒豈如接
青黃各為足食謀見高固少慰見下增憂吁慰不抵憂
多民艱紛蹕塗
渡黃河駐蹕徐州作
畫州思禹績建國緬堯封楚漢惟蝸角山川實地衝澶
淵徙以後渤海入無從邇日淤尤甚防秋策預供用爰
紆六轡都大為三農恬浪徐鳴漿洪流高指墉驚心斯
創見著意敢辭慵寧更言多費惟勤救鞠訩石隄築一
律(徐州北面護城有石隄而東西皆土隄命易之以石)葦埽勝千重惟是補偏計
曾無永逸庸黃樓讀昔賦宋代即今蹤謾詡新沙刷(水工)
(云近日城下黃流較前刷深三尺許)寅哉兹偶逄
灾餘
灾餘癘必行古人言之矣將為徐州行大吏云宜止去
去關民瘼寧忍復避此銅山莅古邑菜色嗟惄視藍縷
鮮完衣踉蹌或無屣實澤果遍及仍然故何以太醫雖
庸醫玉缺珷玞美四鄉分往救所司撥藥餌(叶)斯固子
産惠應勝魏公指視爾傷曷瘳曰予愧無已
彭城河復
蘇公河復昔非復彭城河復今仍河仍河何以謂之復
觧嘲聊爾為斯歌漢唐以來通鉅野燒草不屬無如何
侵滛吕沛漸多事川狹濤怒騰盤渦然惟宜合不宜散
合資刷沙離渟波斯流雖古有成語徒見其害利則那
去歲奪溜孫家集中泓力緩沙淤多隄旁水誌度分寸
泥停五尺高益加桃汛湯湯已拍岸伏秋轉眼難延俄
用是切切愁弗置紆程歴覽親研摩下策仍惟事脩築
易石鞏固周遮羅水工喜稱漸復舊數日頓爾形遷訛
三尺沙刷餘二尺誌在敢飾虚言詑此亦偶然慢過頌
靈實昭矣感不磨
遊雲龍山作
彭城駐輦厪河防咫尺雲龍戲馬旁本意原非是山水
偷閒聊復訪蘇(軾)張(天驥)翠峯夏首關林葉綠野風清泛
麥芒底事今來艱迥句為民籌濟為民傷
大士巖
峯有飛來像豈無色空空色定同殊普門誠切宏慈願
利濟應殷此際夫
試衣亭用蘇軾韻
甕乏黃虀身缺衣民艱露冕訪斜暉祗餘恧若先憂切
那有軒然逸興飛
放鶴亭歌
木石豈千年羽衣早翩去何來雲龍頂依然有其處疏
軒眺遠棲嶙峋階前亦立胎仙羣坡翁公案一重唱爾
時更有張山人青山綠野古徐州黃河之水東南流本
意登臨豁遠志宣房深計翻增愁
戲馬臺用謝靈運詩韻
謝客昔攬勝摛藻蜚白雪逸志託邱園皜皜秋陽潔西
來為籌河彭城此駐節𨗳浚無良方俾乂資賢哲旋顧
灾餘民食乏衣並缺八珍為弗甘寧能暢遊悅雲龍有
蘇蹟秀色城頭列途便臺頭寺(即戲馬古臺也)清詞記一闋放
鶴已憩驂戲馬慢停轍寄言賡佳作伊人所懷别汲古
緬心藏撫今慚治劣
孫家集
去歲霖為灾漫灘遂奪溜(上年秋汛後黃河漫溢孫家集是處本無隄工以備盛漲)
(例於秋汛後補築水衝溝渠而富勒赫漫視之兩年未嘗補築遂致成渠奪溜特命尚書劉統勲督工堵禦河)
(流始復故道)先事防少疎禍致不可救非人用鰥官吾過其
誰售連延淤荆山齊豫胥澇遘用是深厪懷王臣課奔
走捍禦築决口疏瀹通下就今來閱崇隄未雨為綢繆
(叶)層層牢關鍵切切防滲漏此誠燃眉計秋遥奚善後
登黃樓作
岧嶤傑搆俯徐城黃堊還存玉局名作鎮千秋彭與沛
祀賢並坐弟和兄(樓中胎塑子瞻子由像)我詩傑句真無就夫子
當年妙獨成(二語櫽括東坡黃樓詩句意)太守為民猶切意况吾饑
溺敢忘情
再題黃樓用蘇軾韻
黃樓登不可無說更讀蘇詩引興發上惟青天張幕圓
下有洪川流笏滑脫胎高坐兩賢人便欲拾級嫌塵韈
遐想九日勝賓筵痛飲豪歌鸚鵡呷亦未因樂㤀憂民
隄築王尊督畚鍤我來黃水雖刷沙灾後饑民景憐煞
北瞻豊沛開覇圖南望雲龍羅梵刹城頭曾不淖泥侵
河中亦有鳴榔軋即景都弗減愁懷觧嘲險韻聊吟壓
泗水無從覓津滴楚山依舊圍&KR1686;齾嗟我羣黎乏衣食
那有千村畜雞鴨違議紆程切恫瘝詎同攬結尋苕霅
(初議至徐州閱河大吏僉以頓次為積雨停潦所侵經途淖濘多方沮止朕以籌河䘏灾非事遊覧不可中輟)
(排衆議登程連日晴明安驅周覧一如初指)
渡黃河
春廵來往六乘舟總喜風恬濟巨流民務河防予並厪
天禧
神貺衆蒙庥越山吳水别江國齊郡燕畿指陸郵只有
此都人太鞠不堪蹙額望廻頭
子房山用謝瞻子房詩韻
揮金報韓侯藉箸翊漢王氛除紫色争運扶火德昌惟
是籌軍帷寧必奮馬槍定策都關中天府開堂皇業成
即翻飛赤松白雲鄉過祀仰高風千秋崇此疆
荆山橋歌
石橋三里許以長如虹蜿蜒飲兩塘南北咽喉形勝控
春秋節宣計畫良東接睢邳耕桑野西連豊沛王覇鄉
我曾坐照資利涉發帑脩築乃如常(乾隆丙寅發帑數萬脩橋至丁夘年)
(告成)徐州省方今廻蹕路便因度斯輿梁去歲孫工河奪
溜聞道經此東歸洋一百餘孔不足洩其時水過橋面
強水過沙停半淤澱微山遂壅趨壑方疇咨督課速疏
浚即今尾閭纔通航吁嗟民艱觸目是善後之策猶茫
茫
入山東境
去去雁鴻減行行鷄犬繁一朝渾别省百里易方言對
此慰誠切過來愁尚存亂山合沓處廻首是彭門
韓莊閘
韓莊界微湖蓄水以濟運猶恐春水弱冬令例疏濬去
歲黃瀆溢壅遏湖流順泛溢連運渠無從辨堤堰即今
漫縴道轉漕遲北進荆山近雖剔十未減五分立馬望
湯湯播種待數郡艱矣籌河防恧哉念民困
降旨截漕十萬石為徐州鳳陽各郡縣倉儲之備
詩以言志
加賑至夏五民猶未免饑平糶及借種諸政命齊施常
平雖積貯展轉將無遺我身縱北來我心每南馳彭城
實親歴瘟疫方乘時不待監門圖目覩嗟流離鳳陽所
屬縣聞亦同沛徐(叶)惠但施經見向隅豈其宜夏非截
漕時灾重不可泥(叶)分貯補倉缺緩急可頼之與我共
治者寧非良有司體此在抱心推行其善為
麥色
麥色北來日勝前黍禾鋪野潤芊芊含風沃露清和月
逭歉希豐齊魯田境不灾荒方講譲戶多弦誦自興賢
蕭豐均是吾民耳鵠面鶉衣劇可憐
詣
闕里瞻拜
去歲躬親奠
素王廻程重謁
廟堂皇誰知獻馘翻成偽(去春以上年平定伊犁親告闕里啟蹕時適得擒獲阿)
(睦爾撒納之報久之乃知策楞等為賊所紿輕信妄奏)遂致餘氛更搆殃(逆賊既未就獲)
(颺竄哈薩克其餘孽尼瑪等復與噶爾藏多爾濟紏結為亂)豈礙告成斯定局曰惟
聲罪不庭方
祖功
聖德胥垂佑在泮行歌載戢章
駐蹕古泮池之作
古泮城東在鳴鑾此日停壁詩宛隔歲(去歲駐蹕於此壁間留題)庭
柏只常青自較氊廬爽况看石沼渟卑宫近思訓切切
志遑寧
皇太后車駕至泰安行營問
安紀事
紆程十日往徐州齊甸言旋傍麥秋趨謁
起居倍常敬慘舒民氣
奏從頭
謁
岱廟六韻
春廵限定程望
嶽寄遥情用趁廻塗便一申肅拜誠震方惟
帝出寅德肇人生仰載無私禱祈年有屏營英雲籠寶
殿佳氣護曾城退憩尋環詠(環詠亭在廟西側四壁刻歴代遊人詩)詩裁
不易評
登泰山作
合雲亭度棧縈紆旬歲重教履巘途昔日今時渾不隔
登封降禪總無須儻來憂樂亦多矣試問山川略異乎
昂首天門三萬尺到因步步積工夫
壺天閣
迥閣昔經坐今來無復登攀躋緣未暇攬結識吾曾碧
水自深澗白雲指上層勒崖多舊句歴歴可明徵
廻馬嶺
昔人廻馬地進馬䟦巖扄夫子有明訓功毋一簣停
朝陽洞
當年題句處洒掃備延停雲棧猶翹白岱峯未改青不
教鎮留憩緣是舊曾經率以勞為逸天門即叩扄
十八盤
猶記昔登十八盤坦途高架丈餘寬曾因過費飭方伯
率為趨平奉
大安(戊辰恭奉成坦皇太后安輿登岱有司架木為棧道險峻皆途兹來朕策馬以登不令架木)
今度揮鞭吟馬上不教倣棧闢雲端石梯拾級千層迥
却喜嶤峯本色看
登泰山三依
皇祖詩韻
春月南廵限程廹題詩興寄碧嵒頭設如兩度皆空過
(辛未及今丁丑)終覺一心太率浮謁
聖纔辭曲阜縣登山遂至泰安州乾坤普照
天襟廓景仰
奎章萬古留
瞬息十春巖電影年來憂樂憶從頭誰能石上三生認
且看烟中九點浮幻矣仙蹤謝蓬海憫哉民瘼指徐州
雲巢若問前廵事(岱頂行宫名戊辰三月孝賢皇后得病實於此)淚灑空庭
不忍留
西峪
又問靈巖路言從西峪途林隂入夏密峯翠較春殊詩
意常思李畫情詎譲吳時存勤政念一宿豈妨乎
登玉符最高峯得四百字
春廵氣尚寒有興未登眺清和兹返轡日長况早到宇
宙最竒處空過山靈譙設如逄炎暄揮汗亦何要時景
值佳會况鮮幾務告邂逅不可失一暢智仁樂園北啟
便門不必命旌纛肩輿陟崇椒林鳥為前𨗳嶊崣羅疏
峯威紆列層嶠陡壁若無路一綫穿林徼或如田見龍
或如霧隐豹或雄以狰獰或深以窅窱或秀若丹青或
壯若廊廟樹抱石為胎泉飛峡成調山花霏細芳山禽
逓幽噪歴歴所攬結朗朗開懷抱舍輿還進步何藉笻
屐趠初至半室巖厜㕒似棚窖方牀儼維摩不著天花
落(叶)為想詩僧逸頓息塵緣鬧躡險捫烟蘿洞有白雲
號膚寸一脉起澤應三農禱證盟功德頂調御真古貎
巢鶴最高處仙胎宛可召應接乃無暇竒觀供四照南
瞻日觀峯是我昨所造北睇鵲華翠雲中辨隐約其東
朗公近疑聽錫聲摽惟西乃豁開來路盤崖隩已覺鮮
其匹便欲觀其竅設匪片時勞安識無窮妙蒼然日色
暮歸路尋蒨峭憶昔可公輩别傳西竺教想亦巢許流
林泉寄笑傲侵尋事莊嚴逐末吁可笑其師若有知弗
許頭應掉有為法終幻成壊像相詔猶然冀施檀云有
福田報松隖坐静觀萬緣信誰覺忘物我未能吟懷且
推敲
恭奉
聖母懿旨啟蹕還京紀事(有序)
徐方時邁
鸞馭暫違曲阜言旋
帷宫載覲迨莅玉符之勝境泉石蔚其清凉聿奉
鑾輅於名區飲膳調其旨適廼頒
懿訓俾速星言奏小憩以同行未蒙
慈允用首途而遄發仰體
聖懷中宫率嬪御以承
顔親藩整師徒而扈蹕稍稽旬日佇侍
起居詩紀五言情抒六韻
南廵三閱月北至近臨期
方澤躬禋際明庭臚選時皇都程尚遠
慈馭速非宜况
喜名山秀欲
留幾宿頥親藩簡護衛宫眷畢追隨
懿命關勤政前驅
志敬兹
題倪瓉獅子林圖疊舊作韻
誰知獅子林宛在金閶有(舊題云借問獅子林應在無何有盖彼時不知即在蘇城)
(也)一溪與一峰位置倪翁手(園中點綴云皆雲林自搆)我昨涉其藩
安能契授受已覺淨諸品外物不足垢郵卷重題辭尚
聞竹籟吼
開山驛
開山向平野東北濟城垂已過十年事惟消片刻思(自戊)
(辰至今凡十年矣)了知如寤夢何必惹清悲朝爽城猶近前旌
可慢移
聞京師得雨誌懷
北省春率旱十歲九憂常今年誠厚幸值我廵南邦奏
書每開讀頻報甘膏滂大抵符旬期雨後即宜暘二麥
可冀收黍禾苖俱長齊魯一律然額手為民慶惟是西
南鄙仍多沮洳鄉荆山亟疏治積水奈汪洋所涸未及
半播種不可望為此弗寧居更籌救民方喜音復北來
二寸沃綠秧驚慰繼以疑行看懷新良憂喜總因農憂
多喜每忘嗟此兩髩間安得不點霜
命江蘇廵撫愛必逹馳至行在問以徐州事
齊魯如雲麥望秋憂心日夜在徐州亟來更有疇咨事
首問吾民略息不
過運河
一水宛分趙與齊浮橋飲練接長隄去纔弱柳含烟嫩
廻看來牟擺浪萋較雨量晴以度耳慰豐愁儉亦紛兮
僕人惟識皇州近揮策誰能惜馬蹄
浙江督撫奏報時晴應律蠺麥有收詩以誌慰
武林風雨送登舟直達金閶勢未休人道常然不足慮
我虞過度每緣愁時晴忽報山川朗及節欣聞蠺麥收
南望那能無一笑旋因徐沛蹙眉頭
降旨免濟寧魚臺等五州縣積欠詩以紀事
齊南五州縣去歲秋霖傷荆山不能洩率因河為殃春
廵始知然督課疏濬忙兹來問涸土一半纔播秧其餘
尚沮洳安可冀秋糧無收則賦艱災黎焉能償亟應籌
撫䘏詎可言出疆(是日已過德州)加脤至夏五更無施惠方廉
知負逋賦其數十萬強概與豁徵輸閭閻俾樂康羣赤
庶少蘇努力西成望
紅杏園
簾樹罷紅雨庭莎深綠雲去來原未異春夏若為分榭
較氊廬爽池饒冰沼文田田出蓮葉龜戲誦清芬
即事
奏書披置郵春雨足皇州北往人恒問南垂澤未優景
河遜兩界(自京往南者皆云河間景州雖已得雨然麥收及大田播種景象不如京師一帶及德州)
(以南今視之果然)齊魯抵三秋(諺云一麥抵三秋)設匪經親覩吾將自
此愁
逄熱
舟行兼頓落帆遲率道何湏太急為今日歸途已逄熱
始知先是䟎程宜
免河南夏邑等四縣積欠&KR4521;括其事成詩
廵省匪遊觀民瘼咨處處春月往南時舊臣畢覲御家
屏(彭)實豫人問以稼穡故奏稱數載澇蠲賑皆未遇是
時彼方伯(圖爾炳阿)迎鑾正隨路同宣近前席詳告聽莫誤
州縣或欺爾爾莫欺黎庶黎庶且勿欺當前可廻護挈
彼往細勘改過要應速(叶)罪汝亦豈難而予更有慮鄉
紳汝治下聽彼罪汝遽此風頗有關所以姑寬恕隔月
撫臣報履畝親相度(叶)米貴則誠然盖緣販糶去只可
言借貸未可言賑務聞之為悚然誠未觧吾愫特命賑
一月稍救溝壑赴廻鑾至彭城乃有道旁諺謂鮮受實
惠至今困沮洳因思可使由聖語有精趣加賑反告災
毋乃希恩屢復忖頗有人一往其過怙(叶)是亦不難辨
彭城多瘠苦(叶)隨來諸部員其状盡親覩(叶)遴往四縣
察與徐同異著旬日觀保廻(即遴往之部員也)備言民痛勮與
徐頗無二而苦無恩佈吁嘻有是哉是不宜再顧方伯
及方面爾皆為民牧(叶)我無靳惠心而胡諱災固罷斥
示重懲更簡賢才付年來愛民意寧有未盡喻猶然殃
我民咄哉益知懼
駐蹕趙北口作
萬柳䟦長隄江鄉景重題誰知今趙北大似向杭西魚
鳥悅人意蘼蕪惜馬蹄渚宫乘爽到雲水眄清凄
往來三閱月瀟灑一憑窗了識隙隂速未能塵意降風
漪青草接沙渚白鷗雙欸乃雲汀外漁舟唱晩腔
新城道中
北來麥益佳黍禾亦日好自此晴雨時西成冀萬寶邇
來頗炎蒸土燥埋秧小朝露雖略潤終覺為澤少為之
復望霖因以常年考春旱率成例祈至花開棗麥秋恒
歉登大田尚可保豈能如今歲綠野懷新早蜀望人盡
同欲速詎非躁(叶)自觧雖如斯希澤終縈抱江浙晴方
佳燕齊雨滋妙(叶)寰宇九萬里畢願時若報(叶)慰少憂
恒多分應箇中老
良鄉行宫晩坐
停鑾來往近皇都瞥憶南廵此啟途三月光隂誠迅矣
百年久暫豈殊乎
展義從來重豫遊曰休曰助悉心求觀豐未覺饒同樂
視歉惟因切先(去聲)憂
越水吳山攬結餘北來饒得事何如清歡未抵殷憂盛
不在蘇杭在沛徐
甌香研淨值幾閒記里詩篇自改刪却我無心戀江國
是誰有意賦東山
隂
冀天傍晚佈濃隂澤豈辭多望作霖却是舟行常嬾見
思量人信鮮恒心
御製詩二集卷七十二
