御製詩二集卷四十八
古今體一百二十首(甲戌四)
孟夏時享
太廟述事
太室修時享躬親
祀事將本仁思謦欬觀德想衣裳樂律含清徵南訛屆
正陽若憑欽
降嘏繼序勵其皇
常雩齋居
旬餘逢八齋(自三月二十三日因祭八先農齋戒至是十二日凡齋)端居得靜便
靜便心應適而轉愁緒繁緒繁云緣何望澤意殷然往
來郭門外非不麥芊芊及時施甘膏乃可期餅饘絮雲
亦屢作率被狂風牽齋無不用敬
明禋况祈年望柱占礎潤遑問春闌珊
題王詵漁村小雪圖用蘇軾烟江疊嶂詩韻
烟江疊嶂及瀛山存亡滅沒隨雲烟(二圖皆王晉卿所作見董其昌畫譜)
漁村小雪最後出曹碑晚見突漢然(見宋犖識語)著粉古法
為積雪破墨竒搆飛流泉閜砢林樹棲危嶂案衍沙石
開平川川横樹稀蘆葦接蝸廬蠏舍洲嶼前舉罾下網
作活計病腓那避嚴寒天摩詰雪溪千古獨津逮難辨
誰媸妍已覺冷風拂玉浦又如濕氣生銀田瘦金真蹟
識贉首屈指閱世五百年不矜細行終累德絶藝胡乃
神而娟惜哉髯翁未見此有如佳境對以眠江上愁心
屢賡和金聲擲地飄乎仙否則不說是真說使我欲問
嗟無緣展圖叫絶和艱韻誰謂長公缺此篇
常雩恭祭
南郊禮成敬述
祗祓晨興早倌人夙展軨齋鐘鳴傍曙鄕燭燦於星龍見修
禋祀璧陳希
佑聽東郊正需澤顒仰霈時靈
率題
謂風有知乎胡雲興而即敺謂風無知乎胡雲興而必
敺無知而敺伊誰之愚有知而敺伊誰之辜愚不彼推
辜不我諆念彼麥田蒿目以嘻
自警
悦而不繹非真悦從而不改豈實從芻蕘下詢邇言察
用中執兩慎登庸
即事遣悶
夜晴圖睡待生雲曉問仍晴風轉聞踧踖何方致時雨
徊徨惟是慙(去聲)為君
仲春望澤已無聊春去夏來澤尚遥彼際謂猶少待者
汝云何以待今朝
閏歲雖云節令遲便遲已即暮春時農諺麥收三月雨
明當立夏更何辭
遣悶應知悶遣難幕調無術自奚寬臣鄰識我憂勤意
修省無煩誡在官
蜥蜴商羊卜已勞麥期滋迫望滋忉絮雲傍曙西山吐
目注心期大霈膏
聞江南米價平詩以誌事
淮揚秋災重澤鴻時厪慮亟力事燒草乃得涸沮洳興化
及鹽城頗有春耕處加賑不啻再猶恐或遺誤邇來大轉旋
徧野青秧布恃此民心安鄉里不輕去又聞市頭米其價乃
如故此事豈無繇凡百謀貴預去歲災方形倡言採買數
聞之亟止之民趨利如騖踊貴有必致况復吏役蠧大率官
收五民將倍十措不如聽其便濟之截漕屢伊余籌之深可
以淺言諭今有人於此愛其幼子孺其子日食三無喜亦
無惡與二蔵其一曰防汝飢哺其子必不欲反以調飢訴
耕餘有成言古孰與今庶寄語牧民人禮經未易註
詣
黑龍潭祈雨六韻
經春已虚擲入夏更何堪罪己申誠愫求
神禮寶潭載催驄得得視昔麥含含步禱丹梯迥心希
靈雨覃遠慙六事責迫望一犂甘歲歲干
明佑奚辭瀆再三
即事
山左河南信並傳均霑膏雨潤公田慰餘不減望霖苦
因識人情為目前
喜雨(四月十八日)
入夕濃雲合翹瞻立玉墀諶疑勢未定欣畏狀難為欹
枕聽疎密高田度早遲無眠五更徹有喜萬民知
無憂安得喜喜未抵憂焦藉曰愁堪放應知志便驕祈
年繼終始惕息勵明宵况是三時遠惟欽六幕調
王蒙花溪漁隠即用其韻
桃花開矣夾溪頭便有繽紛亂錦流詎是思蓴辭帝里
要因避世見漁舟傳神生面别彭澤託志孤蹤概許由
我亦禦兒攬烟水(蒙詩有禦兒西畔霅溪頭之句)梯波惟見起飛鷗
詠玉韘
嘉哉延喜質刻以辟邪形力引烏號角飛催赤羽翎心
平斯體正武緯亦文經金礪旃磨鏡相資視此銘
首夏討源書屋
好雨初霑蘇麥芒問
安取便到書堂疇咨卿貳皆稱喜我意前兹憂未忘
林扉如沐綠雲深書屋根源試討尋修已治(平聲)人均未
逮薰風披拂緬
虞琴
雨餘風勢又徐加土潤虞傷嫩發芽展轉自憐還自笑
年來期望太求奢
詣
黑龍潭謝雨
策騎度蘭衢新晴露氣濡二牟起槁徧五日改觀殊誠
格夫何有
神庥信不無亟祈亟稱謝滋愧未遑娱
首夏遊大覺寺
靈潭致謝有餘閒乘興因之攬碧山﨑徑遵西青罨目
招提遥見闢雲關
山蹊廿里淨無塵高壤卑塍綠意勻蹕騎誰何莫須亟
新晴喜看趁耕人
綠林如滴翠峰鮮白足饒他安六禪淨室詩成便歸去
小俄延處動經年
過城子山
紺宇臨無地青城自有山洞天知第幾羣岳謁其間真
木琳雲合丹梯玉闕環容城今世鮮未足敂元關
即事
次第封章達禁廷雨時都報麥迴青秋遥漫說豐堪望
憂久還憐意未寧水面藻齊魚跳子松隂莎嫩鶴梳翎
晚來雲氣西山吐重喜淙潺入夜聽
王蒙石壁飛流
荷葉皴山荷製裳漁舟著在水雲鄕次山五首形容裏
静對方知意趣長
戲題牡丹
雨足看花冒絮遊鼠姑聞道最風流美人恰似初經顧
閙掃新粧早白頭
昆明湖上
雨後明湖偶一過薰馨風物向清和祗緣望澤遊偏懶
不覺辭春日已多潑剌銀漪擢魚戟間關綠蔭擲鶯梭
寸心暫慰還虞放佳處流連理則那
水周堂
疎軒駕牝壑文席擬虚舟竒攬烟波態清供耳目謀嵐
光罨窗遠瀾彩漾檐浮澄湛清華賞心期託達周
石丈亭
嶽立真堪稱丈人莓苔烟雨漬龍鱗元章磬折何妨癖
奚事當年白簡陳
泛舟至玉泉山
一水通源溯碧川菜花欲敗柳吹棉北方候冷兼逢閏
四月秧針未刺田
入畫偏欣耕織圖鳴機聲裏過飛艫醉魚逐侶翻銀浪
野鷺迷羣佇綠蒲
山翠迎船自近人庾開府一例清新若非好雨迴青壠
我亦何心撰勝辰
玉泉山首夏
維舸欵巖扉珠宫冠翠微葉齊山徑瘦絮重水波肥帶
藻魚兒躍銜花燕子飛峽音中琴理惟愧五絃揮
雨後乘新潤農人出種多釋兹無樂我劬彼最憐他俯
暢波圖鏡遐睎峰濯螺候長芳未歇阜物協南訛
華滋館
蘭逕引意入松雲概神留生翠潤新雨古籟凉永秋翰
墨味淳腴簡帙懷前修得性在内契悦心匪外求九仙
道固高縹緲隔瀛洲
分鑑曲
一水分雙鑑長隄入渚烟月波如可掬擲向定依然
心遠閣
修已戒放心要在腔子裏治人勵仁心貴不遺遐邇况
乎太山高蔽之惟一指心寧不欲遠所務中其理即境
摛銘言詎為山閣美
寄暢軒
華嚴洞邊方丈居下臨千仞一窗虚澗葉綠鎖不遮目
巖葩芳重如襲裾濃隂藹藹復釀雨澤壤處處方興鋤
問予寄暢如何暢往往後樂先憂餘
創得齋
新齋斷手綠溪邊水態山容結攬全理趣無窮神境迥
江毫供奉待搜研
吕祖洞
紅塵稱進士紫府注仙真示異常留蹟徵靈每濟人烟
霞九天近芝术四時新奠簡星飛昴依稀謁玉宸
玉河泛舟歸萬夀山
歸舟泛玉河背指玉山螺搜景未良久得詩亦已多篷
延斜岸綠帆趁順流波勝處日方午餘閒一再過
清可軒
竒峯一屋翠如流詩態當前引静搜却訝巖房非姓戴
山隂何事每停舟(軒在萬夀山北故云)
晚隂
晚隂引我希霖意好雨霑來未一旬膏澤豈辭多益善
因思知足定何人
王紱溪山漁隠圖
松風低度玉參差澹蕩蘆洲月上時却笑會稽夏仲御
忽傳小海唱來竒
擬蘇軾偃松法并誌以詩即用題蘇畫韻
偃松寫自元祐載春秋八百滄桑改橅松意乃思其人
松則傳焉人亦在似乎否乎我不知興來還疊瀛仙詩
(舊作乃用張照韻照有瀛海仙班章)底須婁舉黃與倪試聽古籟千年吹
雨(四月二十八日)
晚雲勢重步檐巡佇看空羅織萬綸已報甘膏過三寸
恰欣時節逮盈旬無風點滴夜潛入潤葉霏微枝漸津
喜獲不期慰望外因心惟有倍生寅
鑑遠堂
宿雨初收泮曉烟虚堂鑑遠凭冰筵占將碧落千秋月
借得瀟湘九夏天夾岸垂楊囀黃鳥傍隄密葦隠蒼鳶
長河廿里新波漲耐可中流一放船
長河放舟進宮之作
三歲掄魁典具陳朝來清蹕返楓宸長河廿里輕舟進
蓄眼清和霽色新
&KR2428;濈湍流漲影增天光烟態漾空澄鳳凰墩畔鳴榔過
妙繪分明落剡藤
西山螺翠綠波涵聚散雲容天蔚藍汀芷隄楊風澹蕩
詩情端不讓江南
稻畦麥壠綠芊芊踏水車聲别一川最喜迎眸皆潤意
灑珠絲又羃蘭船
樂善園
别業臨芳岸消閒泊綠舟雨餘林翠重風暖鳥音稠齋
柳珠光綴階花麝氣浮陳王留故蹟題壁合應劉
太液雨泛
玉蝀橋邊候綵舟横流適可命黃頭新蒲弱柳烟絲罥
妙與方壺繪幻浮
菜花結子麥抽芒暢好烟畦潤露光誰識九天城闕裏
許多農景貌江鄕
迎眸北島復南臺面面珠簾未捲開今日清遊餘興在
波光瀲灧待晴來
閏月篇
清和餘氣麗正陽朱門闔左臨明堂璿璣斡運不失常
孰稱惟是駐年光在御琴瑟仍清徵不齊之齊大備理
迴環七十二候推蔀章晦朔從頭起白首老翁笑婆娑
今歲幸得一月多達莊齊物汝知麽賦芧者即羲與和
題董邦達畫
疎竹櫹槮古木樛倚巖曲榭碧波周端居頍弁一高士
興寄風行及水流
題張宗蒼畫
活脱王蒙荷葉皴懸空迸水石磷磷布帆無恙秋風掛
可是名山愛剡人
御殿傳臚日作
臚唱三聲曉日曈編鐘清瑟協薰風希占五色雲朝見
早慰一犁雨昨濛贊化羣陳萬言策勑幾自闢四門聰
祗憐退鷁垂雙翅空望神仙注牓中
瓊島攬景
雨後宜登眺林嵐觸目清隂寧春勝夏島匪石惟瓊放
子魚穿藻賀羣燕掠楹麥秋今可望茂對一怡情
閱古樓
新題閱古署延樓每與前賢共倡酬一晌徘徊神别契
士衡賦識卓千秋
畝鑑室
古井方深浚天池訝迥成漣漪半畝澈風月四時清繁
藻赬魚躍新林黃鳥鳴寧惟斯用汲即事凜王明
太液泛舟
宿雨初收曉露傳微風水面送輕寒新荷纔點田田葉
激石微添細細湍團殿平臨紫虚表趯臺南指綠雲端
泊舟底識添遊興岸柳烟絲潤未乾
補桐書屋
假山疊磴窈而深四壁琴書翰墨林俯仰箇中猶故我
補來桐樹已成隂
千尺雪
借問真佳處端惟心暢時瀑聲新雨壯夏日小年遲茗
椀原堪瀹縑圖偶慢披神遊三即一(千尺雪昉於吳中西苑田盤熱河皆)
(有之各為之圖四圖合貯一函分蔵其所每至一處展圖即得其三故云)區别亦奚為
題錢選雞冠圖
絳幘層羅綠葉稠盈盈似泛露華流夜深驀向燈前展
還訝雞人報曉籌
詠漢玉韘
未煩磨琢中規輪鼂采雲霞襞滿身在擘有緣逢巨擘
却珍無意得殊珍每因廉澤思觀德詎止鉤闓詡絶倫
比似珮環常不離恒看佽手較來親
西直門外
秋麥芃芃春麥萋短長略異吐芒齊那忘待澤方殷也
且喜懷新亦迅兮曉露尚瀼青壠外輕雲又起碧山西
邇來纔覺心源潤腹藳行行著處題
聞河間景州望雨即事書懷
連朝膏雨利耕畇遠府稀霑為望頻畢竟憂多欣慰少
即吾可以例他人
趙孟頫夏木垂隂圖
或坐談元或理綸盤中總是倦遊人垂隂綠樹堪消夏
活脱王維句裏神
賦得樵夫笑士(得流字八韻散館試題)
樵斧碧山侣心希王道修士如默以處彼得笑而尤齒
齲奚妨粲舌蔵寧不羞行歌無降志寢厝有深謀詎讓
江湖客獨懷廊廟憂蟬寒信何謂蕘獻可同不束未曾
因濕負常戒反裘莞然定誰氏或是買臣流
御園雨泛(閏四月初八日)
曉隂微雨雨還晴却引中心慰望生過午密雲旋大霈
烟波耐可暢予情
疾徐嘉霔正迎梅暗數前番十日纔銀竹森森洲渚渺
瀟湘畫㡧面前開
&KR0034;&KR1854;入土實稱甘結穗方欣二麥含此地佳哉晴亦可
一時懸念到畿南
摹唐寅事茗圖即用其韻
記得惠山精舍裏竹罏瀹茗綠杯持解元文筆閒相仿
消渴何勞玉虎絲
曉
砌苔蚓出泉庭樹雀弄響露氣既滃匼溪烟正蒼莽大
哉造化功轉旋易反掌寧即忘憂愁已殊觀氣象志厪
三時遥心周九㝢廣畿南况密邇尺澤羣資仰密雲如
解作冀被無偏黨
飼魚
銀塘雨後鏡光鮮投飼閒憑畫檻前潛藻誰云善深隠
浮波妬餌看紛然
題趙雍山鷓棠梨
逐逐山禽態逼真一枝借得正芳辰黃蜂欲捕涎先墮
忽忘花隂挾彈人
細雨
如絲細雨織空稠實穎欣知麥有秋喜近寧能獨忘遠
一時懸念到瀛洲
周臣羊裘垂釣圖
解札澤中居垂釣意匪魚五羊自鬻者清濁定何如
讀齊語
小白反於齊鮑叔進夷吾中鉤懷舊恨宥用猶是夫譎
辭請諸魯施伯何妨乎一如鮑叔料施伯果進謀殺而
授之屍炙輠安用諸使者復致辭欲生得戮屠乃使束
縛予將以返歸途比至齊國境三浴三釁塗施伯謀誠
高再請情見初胡乃生予之終為魯國憂(叶)齊使又奚
誰智如鮑叔徒倉卒為詭談生還敬仲俱戰國尚機變
紀載強半誣善哉子輿言盡信不如無
直隸總督方觀承奏報河間一帶得雨因成口號
畿南今日喜音來好雨均霑鬱抱開奏牘頻繙難下筆
恐防從此諱言災
題文徵明茂松清泉圖
横琴不鼓有餘情聽取潺湲絃外聲茂樹嘉隂默相對
肯談俗事擬班荆
泛月有作
閏過清和暄且妍乘凉液沼泛蘭船璿璣暗定周天度
玉魄明饒一月圓水榭山亭原恰當宣毫江硯又依然
亦當及節憑烟景今歲清光塞外便(今年巡幸吉林烏喇先駐熱河諏於)
(夏至後啓蹕當至冬月回鑾故云)
賦得窗中列遠岫(得同字八韻選館試題)
向遠千林表來青一牖中非關隔紗綠不藉照燈紅横
嶂還含秀遥峰若接空形容堪意入呼吸與神通手豈
煩王宰肩如拍葛洪雲端常縹緲天外尚穹窿石澗垂
簾水松巖謖竅風謝公將白傅吟望恐難同
沈周郭索圖
應月期無紊稱星度不差黃泉雖後蚓渤海却降蛇
熱(閏四月十七日)
清河未改候驟覺暑風吹入夜占雲合連朝待雨滋田
功縱無礙節令恐非宜屈指一年内寬心得幾時
新蟬
綠隂未老試聲時嘒嘒猶慳疾復遲細擬争先傳響意
幾曾清實畏人知
題徐賁聽泉圖即用其韻
幼文詩畫稱雙絶真蹟居然見聽泉石瀨月娟杜工部
香罏日照李青蓮滔滔流水自終古落落長松是大年
想見山川得神助九龍深處抱雲眠(賁又有眠雲軒圖并蔵内府)
雨(閏四月二十日)
劇熱剛增盼雨意宵來簷注落前楹及私惟願周千里
不寐何妨徹五更遥擬疾徐隔窗勢愛聽颯沓滴梧聲
目前農兆誠多幸此後悠哉望歲情
御園雨泛
朝烟欲泮景偏殊細霔旋零優且濡旰食纔教紓望切
午閒略可識清娱輕浮彩鷁行還止密織空羅有若無
恰似輞川圖畫裏一篙衝雨泛欹湖
題劉松年中興四將圖
會稽棲後小康稱嘗膽無心事中興萬里長城誰自壊
一江天塹竟奚憑操戈致恨同而異折鼎終緣負且乘
千載霅溪傳面貌雲臺合並凜威稜
玉河進舟至玉泉山作
一雨昆明水漲波夾川農事閱如何雲黃徧碩高牟穗
毯綠纔分嫩稻科
溪村伊軋響繰車閒却鈎筐笑語譁聞道南方春雨冷
恐遲蠶事憶杭嘉
溯洄因至水源頭别館芳菲足憩留今日香山駐清蹕
翠峰早喜近迎眸
前朝亦詣靈泉禱祈雨無言謝雨言此後三時正悠久
慰心姑置懼心存
首夏静宜園駐蹕
緹騎宣傳避綠苗乘閒巖館靖喧囂風前嘉樹流仙籟
雨後横屏展翠瑶即事山居良有異會心佳處不關遥
摛毫又得今來句地迥因之意亦超
心期常與静為因却笑非能常靜人暫遣餘閒來首夏
久抛絶勝閱三春山禽隠樹能調舌野蝶穿花不帶塵
分付嵐光應好在駕言避暑待時巡
臯塗精舍
一雨滌炎壒山川乃許佳綠槐剛蔭戶紅藥已翻階好
景皆宜賦良農信慰懷於兹散充屈暫與静音諧
静室
得要居高颯顥風烟嵐變態一窗中偷閒大略觀如是
萬狀千竒豈易窮
題元人達摩像
碧眼虬髯紫跏趺色即空忽思遊少室石影得毋同
即事
豫中已報秋登麥山右新稱雨潤禾自是籌農心為慰
益謙損滿惕猶多
題漢玉盌
逢占詎待少君知曰白應思涅不緇桮閜之間自伯仲
碔砆以下那追随腹空漫設遊辭誚色澤還看英氣蕤
慨想茂陵終復出達觀擬事鄛(上聲)人椎
賦得紅藥當階翻(得書字八韻試中書題)
畫壁曾聞省庭槐亦有廬宛看藥已放又是夏方初穠
質偏清態前遲得後舒鄭風真蕩矣謝句信軒如風影
和(去聲)球珮日華烘粉除碧苔欣共綺穢草故應鋤了不
知春去還疑對雨餘何人思戰勝却擬直中書
題唐寅嵩山十景
草堂
卜居擬楚畹遯跡寄嵩陽兀坐凝思者幽吟概十章
倒景臺
招邀馭風客伯仲絶塵子設非戰勝人駭目神越矣
樾館
即林搆柘架艾坂足茅茨黃庭常在手彷彿傳羲之
枕烟庭
窅若枕烟庭浩然此棲遅既云忘世者屢校又奚為
雲錦淙
石激瀉珠湍色聲供静悦我亦臨田盤創名千尺雪
期仙磴
緱山即比隣曾是吹笙處伊人會可期烟巒從此去
滌煩磯
深山大壑潨神心斯静極借問滌煩人煩復從何得
羃翠庭
灌木積嘉隂盤中窈復深横琴坐對客請聽絃外音
洞元室
藉草為重茵因巖作虚室内景是真丹無須煉水碧
金碧潭
結搆本盧鴻藻繢復伯虎太少總無言堂堂自今古
夏至日有事
方澤禮成敬述
曈曈曙景蒼
帝幕色惟黃祀典修周歲疇官報正陽薰風韶琯叶湛
露玉觴瀼
鴻貺安貞永欽承敬益蘉
驟雨
驟雨繼以徐入夜勢未止優霑不逾旬續霈實稱美灑
潤已愜懷清聽復滿耳二麥早登秋禾黍苗皆起油油
色澤濃斯渥又堪喜明當啓行旌展軨淨塵滓柔遠籌
永圖考農蔡近理受寵宜若驚勖人何况已
端午日恭侍
皇太后觀競渡
宿雨初收泮曉烟奉迎
慈馭侍榴筵心殷愛日承歡節景麗懸蒲插艾天點綴
雲峰留碧宇參差水樹罨朱船五絲延夀占
遐算願共薰風億萬年
御製詩二集卷四十八
