御製詩三集卷四十七
古今體一百一十三首(乙酉五)
駐蹕蘇州再疊舊韻
試言底事重時廵必在恩敷率土濱到處繼繩仰
聖祖行春追賞奉
慈親迎鑾不較晴還雨(是日值雨萬姓雨中迎鑾歡呼夹道不避淋潦益為嘉憐)
(不置)賚老那分富與貧信是民情大可見由来十室有
忠淳
賜沈德潛
吴中今古老人科比似徵眀定若何書畫雖輸詩勝彼
功名已過夀如他遊山有興仍清健處世無争祗善和
眀說九旬有三歲那更年格尚嫌多(德潛老而始遇通仕籍時未以真年)
(告故吏部履歴今當為八十九歲然德潛實康熙癸丑生今應九十三此政東南士林宿望亦國家祥瑞何必)
(更以老為嫌故末句調之)
偶作設色梅花並題是句
元章渲染態嫌艷无咎勾圈格略孤斟酌濃纖聊寄興
不知神韻得傳無
凝懷堂再疊舊作韻
行令駐葩瑵承
歡奉
鞠衣永同天下
養時勑化工機供帳毋求備情田曲體微
璿題參妙義恒護慶雲輝
楊維禎鐡笛圖
獨横鐡篴太湖中吹裂凌波蘆荻風崖上拱聽定誰是
依稀緱氏子長弓(見楊維禎冶師行序)
于闐採玉
于闐採玉春復秋用供正賦輸皇州奚待下和識琳球
郵致正值金閶遊專諸巷中多妙手(玉工多出蘇城專諸巷)琢磨
無事太璞剖(卞和刖足以玉在璞中人不知也然今之貢玉皆撈之河中並無剖璞之事古之玉)
(亦今之玉耳則記載之失信率可知矣)古来記載真偽半愛者欲其生惡
者欲其死如是雌黃唇吻紛無算
夕
依然凝懷堂凝懷詎耽靜兩字緬
前猷一心惕深省有為民莫求無欲已私屏入夕春雲
輕疎星三五影遂與放晴佳露立不覺冷
遊獅子林即景襍詠
城中佳處是獅林細雨輕風此首尋豈不居然坊市裏
致生邈爾濮濠心
真樹盖將千歲計假山曾不倍尋高雲林大隠留芳躅
誰復輕言作者勞
畫譜從来倪與黃楚弓楚得定何妨(倪瓉獅林今歸黃氏故戲及之)庭
前一片澄眀水曾照伊人此沐芳
獅子林疊舊作韻
每閱倪圖輙悦目重来圖裏更怡心曰溪曰壑皆臻趣
若徑若庭宛識尋足貌伊人惟怪石藉知古意是喬林
何堪摹卷當前展(壬午南廵曾手摹倪元鎮獅子林圖命弆蔵林園今復携倪卷来遊相形)
(之下殊覺效顰不當因並書於倪卷及摹圖中)笑似雷門布鼓音
遊乕邱即景襍詠
馬嘶小步出金閶細雨輕風正不妨為愛觀民慢鞭策
須臾亦復到山塘
河裏龍舟畫鼓鳴布商藉以獻其誠欲思返樸申嚴禁
矯枉兼虞拂物情
為門為徑我曾知若石若泉彼益竒開著雲忩聊俯暢
四郊煙景總宜詩
乕邱雲巖寺
雲巖真是德山雲古樹時花總淨芬求跡無珍誠畫乕
點頭有石似疑黂竹聲繞砌通其響麥色盈窗致我欣
那是司徒志遠處(志在遠遊王珣伯遠帖語)千秋佳話付云云
静觀齋疊舊作韻
静觀猶是
當年額巖壑何曾占迥深却為不交絲竹耳堪知
宏藴地天心
含暉山館
春山多淑氣巖館值来遊瓶吐蘭心馥簷開柳眼柔王
祠緬曠逹謝句詠風流信美非吾事吾惟民隠求
乕邱寺四疊蘇軾韻
異哉金寳氣何以化岡嶺千秋鎮姑蘇改邑不改井溪
田帶秀蒨閭里暎清耿春氣入山塘已聞叫蛙黽竒傳
劍三千誰見飛出礦平石坐千人既博勢亦猛生公緬
講堂妙理元言騁葛賢有遺墓奮義志悲哽閱古過雲
煙不異一瞬頃調御趺花宫其心死灰冷我亦合忘懷
言詩興猶永四疊玉局韻聊以荅風景聞有陽冰書蒼
苔漶石影後視今由昔莫更鐫崖請
聞京師得雨(二月十六日)
行春略覺雨嫌過却憶京畿澤若何郵置欣聞霑二寸
遥遥額慶利農多
賜江蘇學政李因培再疊舊作韻
三年滿浙政兩任返吴邦惟是簡英達將資化駁厖要
存心一敬莫詡手無雙為問羅賢網可曾獲二龐
出閶門遊支硎寒山諸勝即事襍詠
連日輕隂曉欲晴緩驅珠勒出蘇城支公趙氏胥高蹈
胡獨今朝太有情
閶門一帶接楓橋撲地閭閻十里遥富矣教之教豈易
因情善導戒名邀
比&KR0808;高樓出巷衢西郊野景信清殊綠芃麥壠一千頃
無定煙光灧露珠
慶橋那畔水村連綠竹紅梅總淨娟自是三春真景物
那須先節划龍船(布商有呈龍船之戲者亦無暇觀也)
鳴鞭迤邐到支硎硎上流泉此重(去聲)聽為問當年許元
度無遷停處孰遷停
亭子剛過放鶴邊寒山別墅到依然流隂稔冉三年矣
話別泠泠是石泉
遊支硎山疊舊作韻
依舊青山與白泉重来過眼又三年彂硎那是庖丁刃
招鶴仍參高士禪舞為(去聲)鼔琴同木石甜如食蜜徹中
邊設云佛法全拈出遠矣失之大不然
支公菴
支遁何曾遁硎菴尚有菴迹同羅什北心是慧能南馬
跋仍山逕鶴歸帶曉嵐不殊覿面者松月暎虚龕
沈周支硎遇友圖即用其韻
艤舟應在慶橋邊(橋在蘇城西為往支硎正路)戴笠飄飄致欲仙(櫽括)
(沈詩中意)畫卷若為(平聲)今日設詩詞知向那峯鐫不羈遊興
足雙屐有契崇情手一編我豈似他閒逸者觀民惟覺
意中懸
寒山別墅
支硎一嶺過咫尺到寒山坐弄流泉潔行尋曲棧閑心
因新霽喜幾趁片時閒大吏稱馳驛(遊覽所至略觀大意即行尹繼善比)
(之馳驛看山然過而不留片時閒適足矣謂之馳驛固當)俞哉為(去聲)破顔
綠雲樓即目
便門進即綠雲樓(過支硎小嶺即寒山别墅園墻向由園門入尚紆里許壬午遊憩命從園)
(墻開一門進門不數武即綠雲樓益覺近便)拾級閒登樓上頭蔚翠麥田真
罨畫適来原在畫中遊
飛魚峡再疊舊作韻
石峡龍門似常看魚闖然息原入潭水飛即上雲天或
羡知名士抑希登籍仙留題意何属欲問隠居賢
馳煙驛戱題
高人伏處(上聲)必柴荆那識金根與翠旌萬姓馳煙緣驛
路似為(平聲)斯日設斯名
對瀑再疊前韻
飛瀑恒面壁不言真得髄綺言邇覺多合以摐摐洗
題澄懷堂
借問澄懷處寒泉泉石間落来心與洗渟際俗全刪竹
戛琅玕韻峯開翡翠顔最宜棄閒地摛句卒無閒
清暉樓
書樓宛在水中央簷際波翻㶑灧光自是清暉供(去聲)山
水成詩誰似謝家郎
寒山千尺雪三疊舊作韻
知者樂水仁樂山合妙撰斯惟石泉宧光若可起而問
應以是語為探源拘墟彼此執名象乃舍實道循虛詮
澄懷之堂暫憩息(在寒山别墅中)餘興幽徑仍攀緣曲欄扶者
宛熟路澄潭注處成深淵釃流雖無三千尺同一雪色
鋪岡巒坐令亭臺疑瑶圃平看花木栽銀田香聞蓊濛
不辨色訝至光福望海然聽雪有閣可虚擲便當摘句
扵其間
聽雪閣三疊舊作韻
滴水傾扵海濕性直到底此雪千古恒其理如是耳溪
閣尚未登早識箇間美既至坐而聽信足稱觀止弗忘
者先憂暫憑者後喜摐摐皚皚中何今復何始邂逅託
有因寤寐良無已
遊法螺寺
千尺雪上心已洗法螺寺中随法喜肩輿旋轉入菁䓗
萬里之間論尺咫我聞吹螺演三乘又云佛頂螺髻青
色覓聲求盡邪道如見如来能不能
四依
皇祖華山詩韻二首
法螺西跋馬雲表竺龕深有進亦云到無營孰與侵
昔題猶舞鳳春景入言禽别室青山對憑軒一暢襟
舜歌賡四度彈指歲年深是日盤雲逕春風謖籟侵苔
蒼皴峙柏泉響答鳴禽峯頂孤亭在曾予豁遠襟
靈巖寺西入石路用唐劉長卿韻
乍晴芳襲蕙過雨綠濃苔渾似昨朝去又成今度回借
他劉氏韻(長卿此詩盖詠方山靈巖非此地也)識我梵宫来但取名同處
那分境異開路盤亦西入塔迥向雲栽上有吳王井甘
宜試茗杯
駐蹕靈巖三疊舊作韻
三載流隂瞬息中靈巖重禮梵王宫高標穹塔依空住
右轉行廬有逕通虚室還生今日白春花又吐昔年紅
憑欄最喜晴眀望綠蔚平疇吴苑東
臨湖榭
峯巔虚榭臨太湖太湖萬頃胷中俱東洞庭山正當檻
青螺一點鏡面扶廓然上下共澄澈遊與造物為清娱
吳顛越躓實蟻鬭水天千古寧差殊少伯扁舟都藉藉
彼何人哉名利徒
靈巖夕景
久坐臨湖榭空眀愛湖景不覺暮色蒼失却洞庭影張
燈歸寝閣萬籟於焉静已自雲霞表况近招提境神心
自致謐塵俗何期屏相值乃偶然意足千秋永
靈巖襍詠四疊沈德潛韻
館娃宫
四計惑吴心羅縠教歌舞容步扵何習或曰城名土蠡
獻子胥諫弗聽其言杜伊人詠館娃戒之在鑒古
琴臺
七絃實古器斯臺未恰然抑扵闔閭代抑在夫差年世
遷猶月白人去餘泉湲但供幽客至曲肱時枕眠
響屧廊
長廊今弗見但餘山洞敞索然怒公孫何能為聲響殺
諫國必亡館娃久榛莽奚稱踏步人足底佳音往
涵空閣
石鼓天平南㠎嶫聳碧空一目可千里具區波㶑風有
名無其閣望若雲中龍豈必拘墟求縦觀憑離宫
吴王井
日東而月西一例噴峯頂不見古人汲猶照今人影詩
雅詠缾罍易象示繘綆却憶歸愚翁當年此汲井
研池
研池涌研山一泓清波泠得名盖因境眀如銅鏡青詎
緣習揮毫筆陣辨直横其下應何有波伏龍不驚
采香逕
子友為諷諫挟彈履濡露笑愚而不聽先入言有素徒
傳香逕名春風馡錦霧狸卑終見放三津歸日暮
翫花池
德潛老始達大耋歸棲谷方其未出時此振衣濯足凭
池匪翫花為愛澄波渌八章四疊賡藉擬蘭湯浴
穹窿山上真觀
嶽嶽高居祀
上真抒誠叩必以躬親太湖萬頃在襟袖穹窿億丈凌
星辰不問長生崇羽士所希大有綏農民片刻成吟策
返轡鄧尉香雪猶西鄰
寄題拈花寺
上真小憩䟦驄騑心識招提得面違寄語山僧應正悟
莫随迦葉笑顔微
鄧尉村
鄧尉村前萬樹梅半猶&KR0877;朵半嫣開問他底事不全放
應為今朝待我来
崑軸前旬已見梅心憐鄧尉背人開誰知玉馬尋山處
尚有香風撲面来
鄧尉山恭詠
皇祖松風水月額再疊舊作韻
逕入海為雪寺投寮是松蘇臺廵蹕四鄧尉仰
題重心各水如淡影當春互濃扵斯名獨讓曾不介乎
胷
右松
既具蓊濛氣何妨淡蕩風擘惟蕾是綠舒㦯瓣逢紅山
谷雪猶滿僧房春正融一聲清磬度雅思眄崔峒
右風
託根既扵岡寫影那辭水態是弄珠人品乃濯纓子逸
格在横斜幽香徹表裏把擬問山僧可似曺溪旨
右水
浮動黃昏間不宿知宜月散采方森沉流香益飛越娟
娟覩神姿青青定仙骨潄潤懷清芬賡吟無厭歇
右月
鄧尉香雪海歌三疊舊作韻
吾家山信誰家吾輿圖府志難考初安名立字各阿好
咄哉史氏多傳誣姑胥省方已三度春風又拂鑾旂舒
尋山問水乃餘事觀民設教有正模雖然詎可負清暇
鄧尉一帶旄騎紆訂訛甄異弗重藉昔詩屢具兹遵途
化人寺亦仍小憩至理村旋(去聲)彂前趨不舟而泛香雪
海較之牙檣樂有餘其色真色目止觀(去聲)其香真香鼻
静娱似置滕六扵太湖配藜旁魄無同殊筆規墨寫勢
欲輸蘭薰檀爇庸更需清淺水復黃昏月扵何浮動致
影疎那更遠憶大庾大了知近勝孤山孤前三後三薈
光福千秋萬歲薌句吴千秋萬歲薌句吴笑我疊韻無
已夫
雨中遊上方山
楞伽登絶頂(府志楞伽山一名上方山)塔影近纔迎樹木紛垂露煙
雲坌入楹須臾隂翳歛震澤下方眀變幻胥真諦如觀
乾闥城
石湖八絶句和王寵題周臣畫箑頭韻
吴中山水致人憐最愛石湖茶磨前萬頃煙波連震澤
一隄花柳繪春天
參政當年經濟流虚名肯與世沉浮立朝事業誠無忝
寓意聊斯託狎鷗
風静春湖玉鏡開北鄰入影是郊臺狐卑雉傲偏誇勢
欲使東流直倒廽
亭子湖心昔日成周遭漪影漾檐輕三經攬景弗一到
弗到中饒不盡情(湖心亭非石湖舊蹟盖丁丑南廵時大吏以備臨眺者然三度石湖曾未)
(一到其地也)
何必牙檣牽錦絲輕舟蕩槳可前移一鳩呌為頻呼婦
雙燕飛還欲乳兒
石湖詎較太湖強(海潮菴後倚巖石泉滙而為池實半畝餘因鐫壁題之曰石湖)湖上
花龕若鳳翔設使山僧斯面壁當前法乳是津梁
一帶春山問景歸(是日自靈巖取道上方山石湖一帶策馬歸蘇城)春雲時作
雨絲飛亂煙忽向峯頭歛廻望靈巖濯翠微
不少丹青鳥與花㨂金驀遇此披沙東郊煙景雅宜句
一例東京說夢華
詣
文廟行禮
雨中歸茂苑
聖廟郡城隅(城文廟在西南隅)
崇像應虔叩(太學神主甚合古禮亦闕里及此乃崇像設然有其舉之莫可廢也)入門
惟敬趨春堂煙織幕古樹露垂珠信曰有如化然而無
有乎
戲題滄浪亭
假山真水傍城闉結搆誠云清絶塵一帶隔溪列公廨
不知誰是濯纓人
過紫陽書院
書院泮宫後菁莪藉地靈學優乃從政身致在眀經羣
秀其無忝老人尚有星(沈德潛長書院是日領多士跪接)眀知艱步履
卧理足儀型
望晴
兩日剛快霽一夜復密雨江國雖其常過甚亦致苦詢
稱弗礙麥恐出慰我語溝渠縱洩水根黃一二覩此豈
非傷潦即晴庶救補到處均赤子為之厪相輔
杏
梅後賴有此桃前非僣他漫從香處較可許色無過南
國春偏早佳人酒半酡膽缾幾枝足詎在董林多
題鏤玉松鶴屏
植中松樹禽中鶴都是棱棱似玉流頗有玉(許救切見正韻工玉)
(者也)人能執藝言斯庶不枉雕鎪
蘇州唘蹕作
霽景麗天杠水程彂畫艭清晨別茂苑已刻過吴江(縣名)
迎送民情篤郊圻春色摐眀將入浙境時邁亦予邦
舟行襍興
大船張帆如箭急小船爬沙苦弗及以篙鈎挽大船尾
擕小船行巧注挹大船人怨遲已行小船人樂省力勍
中才者不中才養故人樂有賢父兄一射生挈十鈍手
(國語舊有一善射生者十鈍手随之之謠其譬正與中才之意同)國有舊語亦知否
入浙江境
一川不異舟兩省頓分郵風俗漸因別桑麻較更稠春
晴真是暢三載忽如流袛覺民情切惠鮮可忘(去聲)謀
遊煙雨樓即景襍詠四首
煙雨今朝煙雨無眺吟暢好不糢糊菜花黃暎麥苗綠
所喜猶然在此乎
即景無過遣興題過譽老筆注金鎞(樓中錢陳羣書舊作並䟦語張壁頗)
(覺過譽)樓前一對玉蘭樹直與樓簷開並齊
近涯野艇不譙訶漁樂憑看樂若何訝似天孫機杼張
(去聲)錦端来往織仙梭
船泛春波天上坐樓稱煙雨霽中来韶光陶冶無先後
庭際辛夷㿽裏梅
題煙雨樓
岧嶤無地起樓臺一棹宛從鏡裏来問孰宜煙更宜雨
合稱惟柳復惟梅韶光艷裔為屏匝漪影空眀暎座開
錢趙王孫詩與字(樓中有錢陳羣書趙孟頫耕織圖詩屏)却因吟翫久延
陪
遊煙雨樓與莊有恭聯句疊前韻作
(御製)昔兹撫土臣今為隔省吏(前年調莊有恭撫蘇仍就近兼管海塘事務)仍
携因閱塘
叨陪逾及第(臣昔蒙再荷)(恩特拔巍科已屬忝竊兹命得侍聫句尤為榮幸)
嘉禾奉
清娱高樓挹佳致花繁雙樹玉(臣莊有恭)
(御製)香儗千頃芰名循慮煙雨(近頗望晴)實惠快晴霽何處不
籌農
所喜無棄地就瞻
禁譙訶蹴踏
勑趨避(萬姓歡迎環擁菜麥上不令訶蹕其趨随頋也左右者或踐及每諭避之亦弗)
藹然衢謠盈(臣莊有恭)
(御製)翕若天籟吹頗嘉新政觀莫忘舊學肄行當侍左右
(已授有恭刑部尚書恊辦大學士仍令在内廷行走)
頓爾豁障翳簿書幸寬程筆札願謹伺
撫時值風和(臣莊有恭)
(御製)延遠勝山翠(嘉興境内無山憑眺益遠)一天景越朗四鄰望俱遂
澄波識魚樂(董其昌書魚樂國勒石樓前)
厚澤欣衆暨滮湖正
迴櫂秀溪(橋名)復
控轡(是日老幼上廻舟即幾無乘騎數十里遮道瞻仰隙地)萬千氣象呈(臣莊)
(有恭)
(御製)百二春光繼(時值閏二月)攬結敢恣興遊豫無非事明將
鹽官駐
總
厪海亹利北漲常安瀾中開必表瑞(北岸漲沙益遠則中小亹故道自可)
(復開)
聖仁感
天仁(臣莊有恭)
(御製)予意視民意翹心緬四廵睫眼又三歲載賡非玩物
懷哉惟展義
降旨免浙省所有積欠並經過地方正賦十分之
五詩以誌事
新正降恩諭江浙免積逋江省數實多(前降旨免江浙逋賦江南至一)
(百四十餘萬浙江止十三萬餘已不及十分之一且又報有續完則較江省更少)南北已大殊
因加惠江南(昨經臨江省詢知所免灾緩積欠淮北獨多江以南纔三萬餘因將江蘇各屬熟田)
(未完欠項概行蠲免並免水陸所經州縣本年額賦十分之五浙省亦吾赤子懷保同殷且積欠又少用是并)
(例不應蠲之未完銀榖悉子豁除復將經過地方新賦蠲半以均惠澤)浙省可忘乎入疆
再咨詢逋祗江南如更有續完者急公益嘉予漕欠及
借項寬免例所無此豈非在民爰概與豁除其經過正
賦十五蠲厥租休助庶以副歌頌寧所圖
賜閩浙總督蘇昌
椘粤曾宣績浙閩茲撫封外中久敭歷聲望益舂容早
是心如水應知夀比松自當随蹕輦奕葉本從龍
賜浙江廵撫熊學鵬
西江儒素家兩浙撫安衙清慎勤無忝猷為守有嘉淳
風原在樸佳景漫求加識我慇懃意由来在漲沙
自石門縣䟦馬度城易輕舟至陳氏安瀾園即景
襍詠
艤舟跋馬度由拳心喜觀民緩著鞭更有閱塘予正務
遂循溪路易輕船
夹溪萬姓喜迎鑾桑柘盈郊入畫看廿四槳過風帆(去聲)
駛片時新壩到長安(即壩名)
壩隔高低換綵舟綵舟致重櫓聲柔仍圖迅利策予馬
蓄眼韶光面面酬
鹽官三載重經臨兩字安瀾實厪心駐輦春風棄清暇
果然城市有山林
駐陳氏安瀾園疊舊作即事襍詠六首韻
如杭第一要籌奠海塘瀾水路便方舸(前廵抵杭城由陸路赴海寕閱)
(塘今年舟次石門即從别港水道前進先駐是園取便程急先務也)江城此稅鞍汐潮仍
似舊宵旰那能寬增我因心懼慙其載道歡
隅園城角邊新額與重懸意在安江海心非耽石泉喬
柯皆入畫好鳥自調絃有暇詩言志雕蟲不尚妍
鹽官誰最名陳氏世傳清詎以簪纓嚇惟敦孝友情春
朝尋勝重(去聲)
聖藻賜褒眀(原任大學士陳元龍請老時恭奉皇考書賜林泉耆碩額以寵其行今園樓正)
(中)来日尖山詣祈
庥盡我誠
書堂橋那畔熟路宛知尋既曲越延趣惟幽不礙深風
翻花動影泉出峡留音古栝無榮謝森森青玉針
園以梅稱絶盤根數百年古風度迥别時世態都捐春
入香惟淨月来影亦娟閒吟將對寫消得意為延
溪泛櫓聲柔溪涯有竹修獺時看伏翼(是園水中有獺)魚並育
槎頭似此真佳處無過信宿留觀塘吾本意詎可恣遨
遊
謁
海神廟瞻禮疊舊作韻
庚辰之歲潮趨北柴石塘工重(去聲)事脩亟籲
施仁斯益切不更(平聲)為患仰
貽庥漲沙雖縱聞增渚汛水無過幸晏秋
廟貎欽崇緬
皇考中亹未復祗懷愁
賜浙江學政錢維城
化民惟在學取士要通經詎在工文采還當屏濫形須
懸虚鑑朗莫負舊氊青扈蹕常賡韻何殊侍内廷
命添建海寧縣城石塘前坦水石詩以誌事
柴石兩塘工前廵大端定(前廵閱視海塘時有以老鹽倉一帶柴塘恐難經久請易)
(柴為石者及親臨度試則塘内沙活不可下樁再移内數十丈雖工作可施勢必毁棄田廬未弭患而先殃民)
(又豈保衛之道因决意脩築柴塘勑部議增薪值俾採購裕足並命添置坦水簍石捍護隄根)茲来重
相視事無不用敬念茲古縣城萬民所託命城南即石
塘魚鱗固綿亘但潮今北趨已近塘根迎坦水縱兩層
潮来惟一賸設使久盪激塘根將致病去歲雖添建六
十丈而竟尚欠久安策俾增一律稱(去歲撫臣請建坦水六十餘丈止就)
(險要而言扵全塘形勢尚未籌及因命增建四百六十餘丈並視二層舊坦之樁殘石缺者令補易繕完使護)
(塘根水資鞏固)殺(去聲)勢護石工費帑吾寧聽何當復中亹額手
斯誠慶
賜浙江督撫及其屬吏食詩以言志
入疆雖曰慶土地豈其宜(嘗謂孟子此言或可行扵其時實難行扵千古然奪彼與)
(此即當時亦覺難行且若皆宜慶者將以何地與之)聊以肆筵惠酬斯執伇疲所
嘉民弗課實慰我深思休養富而教勖哉賢有司
塘上三首
尖山將往閱潮&KR0782;塘上清晨彂步輿一帶隄根皆囓水
撫斯安得暫心紓
魚鱗誠賴此重隄隄裏人家屋脊齊土備却稱守重障
(土備塘海望所脩欲以為重關保障夫石塘外如果可為重障尚可今為之塘内且置人家扵外豈有土更堅)
(扵石之理譬之防盗者舍墻門而扃屋扉甚無足取也)一行遥見柳煙低
竈戶資生釡海存刮沙煎滷事牢盆茅棚蓽竇何妨覽
欲悉吾民衣食源
登尖山觀海
岧嶤淨土普門憑觀海因之棧道登愧我敢云希績底
奠茲惟是賴仁能臺臨上下空無際舟織往来波不興
俯視塔山資射浪漫言沙漲有眀徵
視塔山誌事疊舊作韻並示地方督撫及司事者
壬午視塘後沙漲伸如翼不久復致坍溜仍塘根逼自
茲月據報(壩基下有護根石簍前廵臨閱時沙漲掩簍痕四尺許因命標誌其處騐增漲尺寸浙撫)
(每月奏報)時緩亦時急即今石簍下又見漲沙立較之昔立
標乃更增五尺(沙漲時有贏縮兹親臨勘騐較舊誌復增五尺大吏皆謂江海效靈然坍漲靡)
(常實不敢即以為慰也)效靈謾致頌安保無更易夫惟君與臣均
有安民責為民籌保障可弗此心悉何時沙坂堅魚鱗
易條石惟俟
天默佑斯實乏良策
閱海塘再疊舊作韻
依舊潮頭近逼塘
貽謨昔日計深良(自乾隆戊寅後潮勢復漸趨北亹恃魚鱗大石塘及坦水竹絡壩為鞏護)
(益仰為萬皇考定制實世永賴)
成規敬守脩柴石(先是建議者擬易柴塘為石工壬午親臨相度塘下活沙既汕澁不受樁)
(而内徙又妨田廬因命專脩柴塘且增料值其條石各工随宜加甃俾資捍禦)古語誠符變海
桑(南坍北漲北坍南漲惟浙省為然盖無百年不易之事)思復中亹亦過(平聲)望便
由故道敢私慶盡人事俟
神庥耳蒿目一勞念未遑
觀潮四首
鎮海塔傍白石臺觀潮那可負斯来塔山濤信須臾至
羅刹江流為(去聲)倒廽
槖籥堪輿呼吸随混茫太古合如斯伍胥文種誠司是
之二人前更屬誰
候来底藉鳴雞伺朔望六時定不差斫陣萬軍馳快馬
飛空無轍轉雷車
當前也覺有竒訝閙後本来無事仍我甫廣陵辨方域
(枚乘七彂觀濤廣陵之曲江注未詳其所在後世乃指浙江為曲江以浙江濤廣陵濤溷而為一盖未深考漢)
(書地理志餘杭屬會稽而不屬廣陵相習傳譌耳且如篇内伍子之山胥毋之場並在吳境扵揚扵杭皆風馬)
(牛不相及尤難強為比附因作廣陵濤疆域辨以正之)漫重七彂述枚乘
御製詩三集卷四十七
