御製詩四集卷八十四
古今體八十二首(辛丑八)
七月朔日作
早矣火星流月兹真箇秋塞雲山腹歛玉露草頭浮且
喜心神爽那辭光景遒傍申隮薈蔚未免又關愁
雨(七月初二日)
徹夜問雲薄質明零雨微雖云逭朔忌(七月朔日宜晴方協農占昨初)
(一日幸無雨)祇恐作霖霏聽響徐還疾看隂密也稀天衣傍
午捲額慶朗晴暉
喜晴
小雨旋晴詠喜晴可知喜自畏中生一年能得幾回笑
百歲都過大半程空宇蔚藍無點翳秋陽騰赤有餘晶
不惟逭潦兼資潤菜圃蕎町正發榮
頤志堂作歌
昔日頤
志尋無方言之猶自餘悲傷今日頤志不易得曰惟時
若雨與暘頤者養也志欲豫然其豫也必有常隠居却
掃非吾事吾之豫在萬民康恐作秋霖兹快霽額手西
成或卜穰怵惕猶當厪半月(再半月即為白露節無慮秋霖矣)庶幾黍
稷登倉箱
清舒山館
清是三秋最霽惟一念舒月餘忽過彼幾暇始臨予苔
徑尋今步芸忩展昔書伊人真薄福
承慶愧其儲(是處總名清舒山館前堂額承慶乃皇祖御書蓋以賜舊皇太子者也我)
(皇祖何嘗不欲其承慶而彼自不能承每一瞻仰惕然自儆亦以戒我後人)
水月精舍
精舍據厜㕒一灣碧水披對宜月光皎來每午過時祇
可存其意因之屢有詩然而忩俯際非即亦非離
綠雲樓
迴廊曼轉接書樓萬樹偨池翠欲流咨爾綠雲莫張王
(二皆去聲)可知時節已新秋
邀山室
山之德為静其實弗解動(韻會凡物自動則上聲彼不動而我動之則去聲晰理頗)
(精)作室額曰邀斯乃有迎送而山常在室何曾待延羾
是非彼自然乃由我所弄即室亦弗知支辭過誰訟
藴竒齋口號
竒者平之對合知齋中所藴乃多竒老來諸事喜平易
即景聊因一詠斯
留京王大臣奏晴雨應時西成可望詩以誌慰
去年畿輔潦秋雨猶是辛金惕在心此每作雲必寄問
(今歲自到山莊每逢暑雨必馳諭留京王大臣詢問近畿雨水情形以辛金易生水恐復似去年秋潦也昨七)
(月初二日因熱河隂雨復經馳詢據奏前月自十六日至二十八日天氣俱極晴朗是夜至初二日得雨二次)
(勢甚微細為時不久現在天已大晴田禾茂盛豐實其低地前經大雨者尚可趕種蕎麥不至失收民情歡悦)
(等語為之稍慰)今稱久霽悉佳音黍禾逮熟觀銍艾蕎菜補栽
長(去聲)蔚森不啻逭霖希有歲倉箱未納倍生欽
七夕
小雨即佳晴洗車暫副名不能略節物况是喻蠶耕漢
苑神仙事唐宫兒女情竒邪及䙝狎徒惹後人評
寫烟雨樓圖用去歲烟雨樓圖詩韻(此亦弆懋勤殿者)
曾兩圖臨米(昨歲仿小米為烟雨樓圖凡二一弆嘉禾本處一弆懋勤殿)怱怱已過
時兹於塞之浙亦復畫而詩那辨異同鏡都饒烟雨絲
函三原是一舊韻偶賡之
題唐棣翠巘丹楓
名山翠色四時濃雁堵琳宫雲半封祇有丹楓寫秋意
是為臨濟不言宗
賦得清溪遠流
往歲清溪裹遠流時有無今年恒見矣夏雨或多乎未
至勃衝激(山水偶值雨大則衝堤激石時或有之今歲乃無蓋緣雨雖勤而弗驟)却緣細
澍濡淙淙鳴不絶淡淡照常輸&KR2428;濈竒底藉縈廻趣已
殊寕惟資朗鑑亦切溯源圖
含粹齋
溪畔繚山垣過溪遂入門文言取乾象
聖意示書軒納景既無雜淑身識有源老來深契此底
事又辭繁
陳輝祖奏報浙省得雨詩以誌事
杭湖夏五插秧期雖屢霑膏未透施六月中旬方大霈
早秈晩稻普含滋(陳輝祖奏浙省閏五月中下雨旬杭湖等府望雨率屬祈禱於廿五廿八)
(等日得雨數寸至六月十八日省城甘霖大霈各屬普霑入土深透高下田疇積水早禾益加飽綻中晚禾亦)
(俱兹長穎實糧價照常農民欣慶)誰知北地愁霖日(自六月以來山莊及近畿一帶雨澤)
(連綿每盼晴霽幸雨勤未至甚正南省望雨時也)正是南邦望雨時一刻寸心
廑九有君難樂此不為疲
阿桂奏報淨𠞰番回信至詩以誌事
賊首雖陣斬餘黨十遺四乃竟弗出降死守華林寺釡
底困仍鬭延廿日弗潰邪教固人心亦誠大竒事築柵
近逼之火攻下策試縱拚命跳踉圍戮無噍類𠞰回勣
斯蕆飛章馳信至(賊首蘇四十三先於六月十五日經阿桂令海蘭察明亮等督率官兵直)
(入賊壕勦殺賊衆割取首逆蘇四十三等首級其餘黨四百餘人尚死守華林寺思欲乘隙突圍竄逸兹阿桂)
(奏報於七月初六日海蘭察明亮率同侍衛官兵等由華林寺撲入重重圍裹抛擲火弹鎗箭齊施短兵砍殺)
(生擒賊六十七名割獲首級四百五十寺内躱蔵餘賊殱戮無遺不致一名漏網等語)因思一月
前賊或紛迸避爾時圍未週(使賊於一月前未立木柵時衝突而逃追捕正自費)
(力每召見軍機大臣等豫諭及此然賊衆自蘭州被官兵擊退後即死守華林山俾我兵得拏柵環玫盡數𠞰)
(殺不留遺孽實慰上蒼恩賜也)鳥散艱羅致知不足為患當更延久
滯負隅待盡殱誠感
天所賜然世有逆民即為君德累教化所未孚言及惟
抱媿
創得齋
永恬居更向西行岡路威紆最有情幾轉石谿淙細瀑
千嶂峰樹晃新晴蝶尋露蕊常翻影鹿食秋苹欲試聲
駐蹕山莊將兩月創來得句副其名
夕佳樓
樓以夕佳稱偶来惟日午坐亦弗暖席陶句安從覩然
而山之氣恒在樓簷宇我自不相值過弗在樓所仿彿
嵐靄間首肯吾斯語
栴檀林
一嶺東西隔翠岑西為創得東檀林踰焉事半功斯倍
(創得齊在山之西腰栴檀林在山之東腰)幻矣右陽左乃隂(日至未則山右為陽左為隂矣)
去歲題詩已成昔今秋即景又從今堂中調御如如相
笑我猶然今昔心
詠栴檀林鳳尾松再叠乙未舊作韻
於古有恒言種樹十年計是蓋謂榆柳目前供景綴松
柏異衆木十年根認地百年方拏空品高無易事譬之
君子人晚成弗速遂而我於石孔移種鳳尾翠初緣一
時興思未及此際幸其得地氣粗增分寸逮巖間蔚古
松相視何同異七年凡三詠再詠期十歲(韻已再叠詩書三首以後)
(當以十歲一叠為限耳)
滄州趣叠己亥舊作韻
在水每憶山於山復思水人情欲兩全即斯可知耳巖
齋偶遊目俯清恰得此其源不可窮其流弗離裏雲衣
與浮沉天池為渚沚得句亦超然秋晴值心喜
雲潤樓
佳處緣何此到稀恐防深入致霑衣今朝得句真殊勝
爽籟千林耀朗暉
超然宇
玉塞已絶塵塞山更迥宇至宇心超然寥景宜清覩爽
風來有緣閒雲去無所偶此暢余心亦復興别緒居高
可恃高近民戒貽古
題孫克弘㿽蘭用張照題句韻
侍臣昔扈
避暑宫(幀中有張照題句并跋云康熙壬寅照扈随坐避暑熱河寝門外列秋蘭數十𤬪時得)
(其下雍正癸夘京師過夏惟研北數枝而已因作此詩甲辰藝蘭無花獨對此畫聊復書此云云)露蘭
同一
湛恩蒙寝門外或坐其下癸夘迴思塞山夜甲辰藝蘭
未放英獨展是圖為伴者(四句櫽括照詩中句)花有花無三年中
幻夢醒時意灑灑即今畫早辭天瓶(照齋名)却入西清供
吟把笑予多事復何為題句更摹粉本寫
郭熙秋山行旅
河陽行旅曾題句彼似非真此似真既曰似應猶未定
真乎欲問彼行人
向有題郭熙雪山行旅詩圖中既無欵識筆墨亦覺
纖弱因未入石渠寳笈之弆此圖古淡雄簡似是河
陽真蹟然細觀題名又似後人補署者仍致疑焉故
詩句及之
雨(七月十九日)
快晴將十日小雨不多時(七月中旬雖二三次小雨然皆旋止不成分寸)今曉
濃隂佈過晨細霔披已看颯景潤更喜晚田滋適可還
應止綿延踊懼之
晴
徹夜仍微&KR0584;達晨未散雲因之盼時霽乍喜斂濃雰目
共諸山朗心依晚稼欣多愁緣望歲難可識為君
河東總督韓鑅奏報儀封十堡漫口奪溜詩以誌
事
江南報漫堤邳睢魏家莊河南報漫堤南岸焦橋旁一
甚已致再廑念為徬徨那堪兹北岸奪溜洪波汪(先是據薩)
(載李奉翰奏邳睢南岸魏家莊大堤於六月初一日漫溢過水勢甚汹湧嗣據韓鑅奏河南祥符南岸焦橋一)
(帶漫水過堤旋即搶護斷流兹復據韓鑅奏儀封北岸孔家曲家樓漫溢至七月十三日因東南風大溜勢全歸)
(莊下注曲家樓勢甚湍急口門約寬百餘丈擬於外灘臨黃處所堵築現在飭屬購料撥夫趕緊施工等語)北
岸近運河其害不可量覽圖幸散漫獨衝勢難當(北岸曲家)
(樓漫下之水東股由曹州歸趙王河至張秋西股由曹縣金鄉魚臺至南陽湖下注俱過近運河雖幸而水勢)
(散漫尚非獨流成河頂衝可比然經過諸處必致淤墊後慮正殷耳)然必淤諸河後慮正
未央隂金生水沴調燮慙乖常北洩南勢徐邳睢或少
康急則治其標調遣資南方(孔家莊上游漫口則江南魏家莊轉易竣事因飭河)
(標副將李永吉帶領熟諳備弁樁埽兵丁迅即赴豫帮辦并令李奉翰與薩載察看情形如魏家莊水勢平緩即)
(令李奉翰亦星馳來豫會同督辦今據薩載奏連日黃水陡落二三尺溜勢平緩壩下已有停沙乘此進埽鑲)
(築施工較易此即曲家樓奪溜自必江南河流致細也)惟亟救灾黎賑恤命妥詳
(各該處漫水絰過被淹民田廬舍飭各該督撫督率屬員實力查勘加意撫䘏毋使灾黎一夫失所)冀速
堵溝槽築壩籌宣防(韓鑅所奏於外灘築壩以冀漫口斷流河歸故道所辦頗中窺要)
夙夜以憂心民艱愍南望
題仇英秋溪曉渡
潦盡寒潭問渡時旅人馬上動秋思打頭落葉来何處
悟得風因便面吹
登四面雲山亭子作歌
亭子雲山最高處一年臨祇一兩度秋晴風爽試攀躋
倏見四面英英佈園中此可稱靈山海喇汗頗似興安
(塞外山靈異者蒙古率謂之海喇汗而興安為最凡車騎經過輒雨俗云洗山丁丑經興安雨有海喇汗常靈)
(應明易為雨亦易為晴之句)略霏細&KR0584;旋開霽神樞孰得窺其端薈
蔚乍為寥朗宇天橋錘峯近可覩萬景幻化供眺吟千
古詩人誰水乳
玉岑精舍
登高終降卑一語括衆理回首望雲山天半孤亭子岭
巆徐歷盡精舍乃得此憩舍偶憑窗玉岑對面峙問岑
目前乎抑亦於心裏
湧玉亭
湧玉今秋誠湧玉懸流曲注各分投究因常雨幸常霽
爾許慰中爾許愁
静含太古山房
秀起堂右側磵道下踰窈得平過十尺室較十尺小而
室乃三架計容膝不少山自太古有静覺秋光好問誰
知其含趣在五言表
不遮山樓
曲折通廊處起樓枕翠微匪誇兩層迥却喜四鄰圍守
閟無蔵妙鈎深每息機開窗萬峯納或免義山譏
巢翠亭
喬樹中間八柱空翠雲櫛櫛護蘢蔥巢居雖以為亭額
慚愧時無上古風
霞標用己亥夜遊山月四首韻
霞標今番(去聲)到來遲既到何妨小憩之己亥詩兹辛丑
和流隂三歲迅如斯
磵道肩輿緩緩行拂林秋籟颯寒輕山軒迥出諸峯表
翠邏青圍眼底呈
随處芸編閒可翻雅宜静會遠塵喧却因博覽得其要
祗在躬行不在言
待月常年原有例今年弗試夜行鞭(向年夜遊山月每乘馬至霞標坐待)
(月上遂策騎遊山而下故己亥詩有清遨略寓習勞意望七人猶未歇肩之句今年逾古稀園中每肩輿緩行)
(不復事夜間跋馬之遊矣)略餘精力勤幾勑天下時仔正在肩
罨畫忩
春風秋月景非同朝靄夕嵐畫豈工四扇蜃忩随分納
清供眺詠興無窮
言志
甘省捐監蠧始自王亶望木偶視督臣一氣通下上(始以)
(甘省歲被災地方吏欲藉捐監糧以為賑恤之用部議因准行並令祗收本色米其後乃私收折色銀實始自)
(王亶望為藩司而總督勒爾謹竟如木偶並不参奏甚至通省上下聯為一氣冐賑分肥毫無忌惮因令阿桂)
(等徹底嚴查方悉其弊)定議收本色(糧也)貯倉資賑放墨吏收折色
(銀也)慾壑饕無量報部仍本色公然行詐誑何能終久瞒
水落石出狀利令其智昏抑亦良心喪此而逭抵法弊
吏將何尚冐賑兼剝民自取罪應償然予慮因咽廢食
益非當(辧理監糧冐賑一案原為剔除官吏積弊使百姓實受賑濟之益但恐各督撫誤會此意因咽)
(廢食致將災賑之事靳固不舉因明降諭旨嚴切訓諭并傳諭李侍堯將甘省本年報災各屬派委明幹公正)
(大員詳悉查勘即勘不成災亦量予撫恤或予蠲緩或借給口糧籽種以資接濟其有不肖劣員因無可分肥)
(諱災不報者尤必加倍重治其罪蓋積弊不可不去而災民不可不恤愛民所以事天丁寧訓誡不啻三)
(令五申矣)明道(程)語晦叔(吕公著字)讜言恒所仰寧受百人欺好
賢心莫曠吾以用之賑寧濫毋遺宕誠恐覬覦者謂吾
靳賑餉巧吏何弗為䘏民事胥忘弊不可不懲即此恐
招謗吾如有所吝全蠲賦三貺(丙寅庚寅丁酉三次降旨蠲免天下正供其各)
(省漕糧亦於丙戌庚子兩次降旨蠲免)萬民被豈虚萬世傳寧妄是用布
赤心言志期共諒嗟乎為君難展轉增惆悵
陳憲章山水用陸士仁題句韻
蒼松丹槲布隂稠一意無塵萬事幽原是卜居喬樹下
笑他興托遠峯頭(畫中茒屋隠於樹下陸士仁題句既賞其如此足清幽乃又云若為飛屩)
(千峯外卜築誅茒最上頭非惟與畫景不合亦自相矛盾矣因戲及之)
寫古柯文石因題句
古柯依文石幽處結嘉賓枯裏含生意静中有别神青
牛欣梓伴白鹿得松隣戶外青蓮島相形誰假真
山東廵撫國泰奏報黃水入運情形詩以誌事
連年黃河决(戊戌秋儀封决口庚子則睢寕之郭家渡考城之張家油房掣溜均在南岸)南
岸已為害今歲乃北岸踴躍害尤最奪溜大散漫湖河
為溝澮漫者復散流約分南北界南者經三湖(黃河向年漫口)
(俱在南岸今歲先於邳睢之魏家莊及祥符之焦橋漫溢亦俱在南岸至七月十三日儀封曲家樓復開漫口)
(則移至北岸黃水大溜分為二一南流入南陽昭陽徵山等湖連為一片仍入江南運河其一北流自趙王河)
(至張秋入運幸東即瀉水壩黃水由大清河歸海其分洩不及者一由徒駭馬頞河歸海一由臨清入衛河下)
(注歸海)入運誠無奈曰入運者清然豈久弗礙(目下由三湖入運者)
(水雖清若久則必致渾矣且黃流必停淤於湖實切後患耳)北者竟穿運幸值瀉水
壩(叶道據國恭奏現在入運水色俱係清水無黃據濟東沈啟震於戴村壩及分水龍王廟口添築上壩)
(以防倒灌使運河得以消洩湖水免致黃流四溢停淤為患等語所辦頗合機宜覽奏為之稍慰日今急務惟)
(亟飭堵築缺堤漫口庶早竣一日百姓早受一日之益)歸清河逹海停淤弗致大
覽奏雖略慰長此安窮喟惟急築缺堤馳諭頻督戒司
河大小吏尚屬勤匪懈實無疎防弊(視在河工大小官吏尚屬黽勉勤慎)
(不致如從前有尅減工料分肥私槖之弊是以韓鑅等前請嚴加議處及治罪之摺均加恩寬免)而何
屢見敗無能致平成過在余自誡
題劉松年山水
青松丹柏繪蕭秋泌沼衡門結宇幽不向高人觀阿堵
安能識得暗門劉
詠秋聲賦玉韘
王人巧意事雕鏤寫出歐陽聲賦秋著手無他多嘆息
木蘭喜聽鹿呦呦
錦樹
錦樹無端見一枝山莊春色又如斯石渠早庋關全畫
(内府貯關仝蜀山棧道圖中多錦樹)芸閣常吟杜牧詩綠綺葉中標爓爓
白珠露下灧離離硃批奏摺猶餘瀋忙裏偷閑遂寫之
新月
一例人間月中秋月可人隔年望已久西宇見生新璜
影雲霞表冰光山水勻錘峯屈指數(上聲)幾日麗團輪
山東巡撫國泰續奏黃河漫溢並不為害運河及
南陽昭陽微山三湖情形詩以誌慰
向奏黃河分兩路由湖入運仍清水其故未解為(去聲)躊
蹰撫臣兹報悉原委三湖清流既阻黃西則積水夾之
徙黃水由中直下注其寬約已四五里(前次韓鑅等所奏黃水由湖入)
(運情形俱未明晰兹據國泰續奏南支黃水由金鄉魚臺下注南陽昭陽等湖已至江南沛縣地方其黃水現)
(行溜勢東係湖水西係積水兩邊清水鑲夾黃水由中間下注寬約四五里等語此在山東為幸又不知流至)
(江南其勢若何因傳諭詢問薩載將沛縣以下之水究歸何處詳悉查勘是否在沛縣從中運河仍流黃河故)
(道歸海有無妨碍江南運道及民田廬舍之處逐一繪圖詳悉具奏)下則沛縣江南界驛
問薩載籌經理山東南運斯為妥其北張秋入者是南
岸減水向有壩暢流清河歸海矣(國泰又奏北支黃水由趙王河沙河至張)
(秋入運東歸大清河之處親往查看東岸減水壩平水三閘五空橋均已開放水流甚暢直入大清河東注歸)
(海較前不致湍激並無淤墊其水黃色已淡目擊回空糧艘遄行無滯等語)回空糧艘行無
滯縴岸略修而已爾是則東運稍紓憂南望縈懷正未
已
題方琮山水
環抱蒼山瀑水流丹楓翠竹互争秋金陵記得曾逢處
紅葉村中掃葉樓
中秋日作
散盡輕雲天四垂清輝萬里慶同披隨時遇景聊成賞
舊日承
歡有所思酉歲戌年却孤此(是二年以在二十七月中未至避暑山莊)亥秋
子節又踰其(己亥以後仍至山莊逮今度中秋又三歲矣)電光三載幻如是
桂魄七言詠可遲
八月十六日避暑山莊啓蹕往木蘭之作
去歲罷圍因大慶今年行獮例依常中秋甫過餅瓜節
上塞非遥&KR1892;鹿場幾度溪橋消野漲歷觀村圃得中穣
(今歲塞外兩雖勤然旋兩旋霽不致大潦尚有三鬴之收)古稀有一仍繩
武不息體乾勵自強
兩江總督薩載奏報黃河漫水由微山湖下注江
南暢達歸海情形詩以誌事
繾懷南運屢詢之及接封章增不怡去路雖云籌釃洩
來源其奈日輸施(薩載奏豫省漫水由微山湖下法江南邳宿桃清運河出楊莊口門歸海)
(近日河水稍長現將駱馬湖竹簍牐先行開放其餘各牐壩俟河水加長亦即次第啓放以洩運河之水若水)
(勢再長即可由劉老澗石牐下注六塘河歸海是来源雖大而去路亦多等語薩載現已前赴運河勘籌分洩)
(事宜因傳諭令其便至微山湖查勘水深丈尺并河湖淤墊情形據實具奏盖黃水下注經過河湖無不淤墊)
(之理今河湖雖水俱尚清而奪溜之黃河不淤此一帶將何往或出於慰朕之口殊不足信惟飭李奉翰等迅)
(速堵築决口使河歸故道得早合龍一日即河湖少受一日之累耳)即今河水清仍注踴
懼湖心黃漸遺急則治標在决口合龍日夜企殷思
入崖口小獵作
我昔伊水遊崖口無過即景吟數首木蘭行獵崖口經
習武
家法惟敬承以此較彼輕重擬我意在此不在彼去年
大慶因罷圍今歲依例秋獮舉(叶)通閏林凋塞草黃鷹
眼疾馬蹄輕矣駐營平甸試小獵三&KR1892;連中衆忭喜臂
病兼之逾古稀自揣不謂能如是斯實宿學所致然可
以絜矩於萬理
總督薩載總河韓鑅建撫國泰等奏黃水不致淤
微山湖及運河情形詩以誌慰
黃河决北岸繾懷亦已久惟恐留淤泥貽害於日後問
不啻再三陸續接來奏(叶)北者由張秋過運入海走南
者經三湖亦未淤泥受其故以途遥漫散漸泥留(叶)所
以湖及河仍清渾則否中河達楊莊入海更無咎(此次豫省)
(漫口所最慮者運河及微山湖淤壑前屢經傳諭薩載韓鑅國泰等詢問情形不啻再三兹據薩載奏稱親詣)
(江南運河查勘楊莊口門以外黃河現無來源運河來水甚清得由黃河故道暢注歸海且運河随長随消不)
(致停滯其微山湖之水自漫口經由曹單城武金鄉魚臺及豐沛等縣計程五百餘里沿途散漫漸次澄淤迨)
(入微山湖水色已清等語韓鑅等奏亦稱漫口距微山湖數百餘里水緩流清至江省運河楊莊鹽閘等處去)
(路甚暢來水易消又時近霜降河水有消無長等語又國泰奏現在運河均係清水其黃水至微山湖散漫遠)
(流寬三四十里經過各縣勢不能挾沙暢注曹單城武一帶灾地受淤將來水涸轉可變為膏壤又微山湖週)
(圍一百八十餘里地勢本低探量水深二丈有餘是運道湖河均可保無虞等語覽奏為之稍慰惟飭各該督)
(撫等相機宣洩率屬實力撫綏并飭河臣趕緊堵築俾迅速合龍尤為日今第一要務云)被灾數州
縣賑恤教從厚佇待河復故淤田冀豐取不幸中之幸
慰心敬稽首長此究非佳計惟塞决口
雨獵(八月廿二日)
詰旦遥山早撒圍山雲忽挟細絲霏疑如親往傳罷獵
却是千人已濕衣(是日出營時即微雨而撒圍者率於寅刻即前往由遥山徐徐而進以待)
(然人皆備雨具而往遂於雨中行獵蒙古供獵者千二百人云千者舉成數耳)
農人霑體還塗足獵騎衝烟亦冐雲各有所司計衣食
誰能一例免辛勤
見說山靈果是靈洗山雨為衆人經(是日經海喇汗山此處山神靈異凡)
(人衆經過必有雨試之屢騐俗謂之洗山云)倏看萬瀑全拖白何礙千峯暫
斂青
孟氏名言衆共之從來雨獵每勤斯(向過此屢有雨獵之作)軟弓
仍可家風試(往年騎射俱挽強自臂病後弓力大減今歲逾七十雖軟弓仍可命中蓋國俗尚有)
(軟弓長箭快馬輕刀之語為長技云)中鹿其常何足竒
雪獵(八月二十七日)
雪獵全勝雨况經習馬鞍獸蹤現莫隠山徑凍微乾罄
控随心穏復陶避體寒須臾紅日朗玉失萬峯攢
雜詠
辛酉木蘭從獵者晨星一二見
康熙逮今辛丑四十載一二晨星靡孑遺
入獵乘輿避曉凉(向年木蘭行圍即於清晨策馬近年以春秋漸增曉凉乘輿至等城上圍)
(則仍控馭如前也)調閑軟步試平岡無須重讀相如諫鄭重而
今自合當
新舊諸藩逮百旗(從獵蒙古王公内扎薩克四十九旗又喀爾喀四部及四衞拉特并青海)
(等部落各札薩克不下百餘旗我朝中外一家之盛實史冊所未見云)底應甌脱外觀之
或為子輩或孫輩親我老人左右随
癸亥學談蒙古語回番唐古逓通多(余自乾隆八年習蒙古語二十五年)
(平回部習回語四十一年平兩金川習番語四十五年因班禪來謁並習唐古忒語皆以學而能也而不學者)
(光隂玩愒吾末如之何矣)笑他玩日愒時者自畫無成奈汝何
出鹿柴門
門經鹿柴總肩輿(向年出入鹿柴門率乘馬自己亥始乘肩輿而圍中仍騎射如常云)歲
過古稀應是如遵養因圖理幾政自強寕祇在佃漁篚
筐率已大娛衆弓馬原仍未廢初六十年來於此矣(余自)
(十二歲恭随武柔遠敬承)(皇祖木蘭行圍自乾隆辛酉後習家法歲以為常閱今蓋六十年矣)静
思一瞬閱居諸
木蘭迴蹕至避暑山莊作
廻看射鹿木蘭邊千里雲收淨碧天莅止山莊秋又季
搜吟書屋景當前峰容林態自終古
安問
歡承異昔年不可無言紀時日有言祇益意凄
然
九日登高作歌
九日登高傳自古興來今日吟杜甫笑他未識此中佳
藍水玉山奚足伍塞峯蒼翠天泬寥潭清武列翻銀濤
俯仰間可會萬理詎惟即景恣清遨試云萬理如何會
高字其義所包大天之高也日月運地之厚也嵩岱最
奉兹三者曰惟君君之高也仍藉民徒恃厥高弗恤下
危乎危哉高將淪名之高者實或墮言之高者行難隨
曲高六律和必寡堂高數仞終就卑僂數(上聲)斯其小者
耳然則欲高有何美一覽七字促成章登高降下仍兹理
廻蹕至御園作
山莊避暑木蘭獵
祖迹繩承畢闡
謨旰理宵批敢懈彼民艱吏治益廑吾(今歲至山莊時正在辧理撒拉)
(爾逆回二案嗣節次據阿桂奏報撲勦賊營已誅賊首蘇四十三其餘逆黨殱戮俱盡至六月間又據河臣奏)
(報黃河决口先邳睢南岸之魏家莊繼儀封北岸之曲家樓今南岸已經堵築而北岸據奏報堵築工已過半)
(計十月中可以合龍因命阿桂於甘省事竣後取道赴豫督辦又甘肅監糧折色一案王亶望為藩司視總督)
(勒爾謹如木偶與首府蔣全廸狼狽為奸通省上下聯為一氣恣飽慾壑冐賑殃民鞫詢得實分别扺罪嗣四)
(川復有□嚕匪搶劫拒捕之案且糾集多人竄入鄰境皆由總督文綬平日養癰貽患所致因降旨革職發往)
(伊犂效力贖罪以福康安代之督率文武嚴行查辦近已據報獲賊百餘人指日根株可盡閶閶得以安枕以)
(上四事均於吏治民生大有關係數月來飛章馳報批答傳諭殆無虚日)御園莅止昨何異
冬節初臨景略殊忽憶五年前此况
暢春亟去問
安無
陜甘總督李侍堯奏報秋收七分有餘并秋雨情
形詩以誌事
甘省春夏間今年雨頻暨以此命詳察乃盡悉積弊(向來)
(甘省每歲報旱今春因叛回蘇四十三之事遣大學士阿桂尚書和珅先後往甘據節次奏報四五月間攻賊)
(之際每以雨阻且新任藩司福崧亦據實奏報得雨曾有詩誌慰因命詳查甘省節年報旱緣由始得盡悉王)
(亶望等上下勾通折收監糧藉賑冐銷之弊)寧濫毋或遺原期民受惠剝民
入私槖濫乃至鬻吏方伯如坐尸上下通一氣(始以甘省頻年)
(旱灾地方吏請收捐監糧備賑部議准行原令祇收本色米使民受實惠王亶望乃私收折色銀與首府蔣全)
(廸串通各州縣冐賑分肥毫無忌惮甚至如麥桓之指缺賄求公行鬻吏而總督勒爾謹竟如木偶一任各屬)
(恣意妄行竟未奏聞)斯而不抵法君誠若旒綴然恐覬覦者錯會
吾之意謂吾或靳賑重增吾之罪既令而復申三五已
不啻(甘省冐賑一案經阿桂等查審得實因命將勒爾謹王亶望王廷贊解至熱河親鞫分别治罪以彰)
(國法其蔣全廸程楝以下各犯按贜多寡分別治罪庶剔除積弊此後或過賑濟俾窮民實受恩惠但恐為督)
(撫者誤會此意因噎廢食致將災賑之事靳固不舉因屢降明旨嚴切曉諭遇有歲歉即當據實奏報並令督)
(率屬員痛除積弊俾窮民均受實惠不啻三令五申矣)即以甘省言偏災仍命恤
(叶公甘省本年報偏灾者已少仍傳諭李侍堯派委明幹正大員詳悉查勘即不成灾亦量予撫䘏蠲緩或)
(借給口糧籽種以資接濟)今接報秋收七分荷天賜(李侍堯奏甘省夏季以来除被)
(水被雹受偏灾數處其餘皆雨澤調勻秋禾粟穀雜糧大半黃熟間有收割者寕夏水田稻穀亦漸成熟收成)
(約在七分以上此或因今歲積弊一清而民情豫順感召天和雨暘時若未必不由此也)市集糧
價平吾民或少濟貪官何處無捐監大竒蔽侵帑復剝
民豈有不招戾積弊一以清召和理應致三鬴遍閻閭
閱奏心誠慰歷久被人欺是吾之過事觀過可知仁自
解兼明志
辛丑冬至
南郊禮成述事
圜壇肅步陟三層
紺幕穹垂薦璧登大節恰符七日復(是月初七日)明禋顒幾
(去聲)萬年承
文昭武穆胥陪配
功祖德宗切繼繩將事逮今卌有六蒙
恩滋久益虔兢
雪(十一月十二日)
將言時應祈甘雪(今歲入冬以来未得雨澤昨因傳旨詣時應宫祈禱傍晚即見霏微今晨)
(拈香後益加綿密至戌刻方止除融化入土外積厚六寸初次得雪似此優渥實所罕覯)傍晚雲濃
夜雪霏敢謂澤霑弗重籲越欽恩渥示先幾近連太液
迷銀界遠望西山隠翠微纔覺希膏遇優霈何修惟益
慎宵衣
御門日作
御門折本待綸宣例事亦為勤政先了識安民在察吏
未能去慝且求賢心怡宿雪忘寒峭眼看生雲願澤連
(是日復隂)大學士兼裏行四合予三百六甸年(余今歲七十有一而大學)
(士英廉七十五歲嵇璜亦七十一歲協辦大學士尚書永貴七十六蔡新七十五合之得三百六十八歲本日)
(御門間臣領旨耆年者四人實亦國家盛事)
倣孫克弘盆蘭仍用張照題是畫韻
冬居例用還法宫近喜甘玉尺澤蒙宵長數點漏聲下
雪居圖展消清夜題詞朅爾憶舊臣不殊昔日前席者
因之放筆倣孫為幾朵吐芬幾葉灑亞盆亦植有温蘭
是一是二没握把却笑難呼圖裏人逋句顔書為賡寫
大學士阿桂等奏報青龍岡壩工合龍詩以誌慰
邇年瓠子屢河工今歲北開更切忡(戊戌秋儀封决口庚子睢寕之郭家)
(渡考城之張家油房均在南岸漫决今歲七月青龍岡漫口則移在北岸以有關運道較從前南岸厪念尤切)
搶水引渠相悉慮(今歲青龍岡漫口所最慮者運河及微山等湖淤墊屢經傳諭薩載國泰)
(等相機開放節宣以期暢達歸海嗣據薩載等奏報豫省漫水由微山湖下注邳宿桃清運河出楊莊口門歸)
(海并將駱馬湖竹簍牐先行開放其餘各牐壩亦次第啟放洩水由劉老澗下注六塘河歸海是来源雖大而)
(去路亦多運道湖河得保無虞實不幸中之幸也)昏民墊戶自慙躬深冬始得
合龍告善後益厪哀雁窮(十一月三十日阿桂等馳奏連日督率在工文武晝夜於)
(東西兩壩趕下門埽追壓堅實壩臺增長高厚於二十六日辰刻卦纜堵合二十七日午刻金門斷流大溜全)
(歸引河衝刷寬深量測中泓已有一丈四五尺流行迅駛此時已到江南交界等語覽奏深為欣慰因降旨將)
(阿桂李奉翰韓鑅富勒渾交部議叙其在事文武各員並令查明一體議叙此次北岸開口於數月之後合龍)
(堵築迅速實賴神河神默助因勅韓鑅等於該處建造龍王廟以昭貺又江南沛縣被灾較重飭發兩淮)
(鹽課銀五十萬兩交與薩載妥協用經理以為修葺城垣撫卹灾黎之)
天佑心欽敢言報速因
神助建祠崇
雪(十二月十二日)
四鼓纔聞報雲佈宵衣起見雪霏晨始猶細灑為醖釀
繼遂密飄迷圠垠先(去聲)得一旬光泰宇(在立春前十日)積来四
寸利農民祥符前月剛彌月三十六宫都是春(冬至月十二日)
(雪旬餘復微雪一次兹更優渥積地四寸正十二月十二日故用邵子句)
壬寅春帖子
四時分卒始一氣運貞元綵勝凝和鬯青旛萃祉繁
迎樂奏青陽瞻雲出瑞房(房星為東方七宿之一易通卦騐曰立春少陽雲出房)
被田三白渥心慶兆農祥
歲月日干都在丑靈臺推步總無差明年春以今年入
德協重重物紐芽
歲暮祫祭
太廟是日雪
瑞霙達曙積金鋪
太室修禋叶六符鼓瑟吹笙歌永思(去聲)霏珠灑王兆祥
敷同宗詎祇一脉也治國其如示掌乎弟子姪孫出
聖祖(及皇正位躬致瓣香帛獻列祖各位則近支諸王子一同拈香獻酒者皆余弟子姪孫圴)
(衍實皇祖曾元孫輩本支慶前古史冊未有之盛矣)天家慶羡古來無
題王翬雪江圖
雪江曾詠宣和矣生面別開視此乎巫峽水聲補杜句
(卷尾翬自書雲來氣接巫峽長二句並識補杜詩云)富春嶺法運黃圖(是圖雖用宣和雪江)
(之名而全用黃公望富春山居之意)鴉羣字意渾難辨驢背詩情若可呼
卷尾乾坤一亭在(圖景如此蓋亦用杜詩意)目窮千古迥標孤
翬畫蔵内府者甚夥亦多&KR0915;鼎獨此卷渾穆高古寒
氣逼人較之宣和雪江斯為無縫天衣矣
除夕
一日不相譲臘除又此時踏庭布麻秸㷒鼎著松枝遇
閏仍荏苒排年暗轉移憲書惜釋手明歲失
康熙(憲書排年以甲子一週為度我雍正皇祖紀年六十一為最久至明年壬寅但紀元牟矣為之)
(愴然)
御製詩四集卷八十四
