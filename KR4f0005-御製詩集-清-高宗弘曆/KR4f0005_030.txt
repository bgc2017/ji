御製詩初集卷三十
古今體九十二首(丙寅二)
春日南苑行圍即事襍詠
田馬調惟佶春暉麗載陽平明出雲闕迤邐度烟莊南
苑三宫近材官七萃良武功伊古重時舉豈禽荒
小大從民願蒐苗以暇脩土膏猶未動毛氄尚多柔松
籟紛笳吹冰澌襍玉流晴明直北望瑞擁五雲樓
堪詠車惟好難方囿是靈村煙遥帶白苑柳遲(去聲)拖青
迥野揚旌過平疇問稼停獲来新射鴨中使進
慈寧
曠景夙所悅春光聊自評有無参草色上下遞禽聲藉
以明三作兼之暢六情何須詡他藉嗟彼亦生生
老杏
去年我已負花期(舊歲未至南苑)今歲花期遇閏遲未許胭脂
勻嫩蕊還教冰雪壓枯枝覩兹寂寞誠無頼擷彼芳華
知幾時最是前春吟賞地重經搦管有餘思
蔭榆書屋叠舊韻
樹以古益竒有如詩客懷老榆經百年扶疎高且佳松
柏堪友朋藤蘿失梯階徘徊蒼榦隂詎似仲堪槐新月
届上弦流光寒以皚照眼芸編青啅影春禽喈因欲問
素娥盈匡曾幾皆
春曉
離宫奏鐃吹古樹哢幽禽其鳴雖不同物物皆春音披
衣曉氣清義府堪玩尋豈以豫遊故而弛乾惕心朝暉
上我窗花櫺迅流隂稽古且匪且勤政今斯今
題元靈宫後静室
紫府蕭臺太上家松篁擁作碧雲霞豈因訪道来丹地
聊爾怡神凭綠紗妙契何須問嬰姹虚皇猶自護龜蛇
雙楸恰似倪迂景(静室前有雙楸樹蒼古可愛)只少翩飛三兩鴉
咏盆中水仙
斜臨文石笑依梅一室居然漢水隈窗影新蟾姿更好
却疑叢下素姝来
雪肌玉質只如然漫道傳神頼孟堅設使女夷容借問
誰於卉裏合稱仙
難辨江南江北春信風一度一番新維摩室裏無堪著
朵朵天花自著身
色香淨處合天倪恰喜清風瀟灑之留得前年春意在
綠忩銀燭覓吟時
對月
育魄始西宇流輝届中天弓輪漸引滿倏忽踰上弦懸
琮白榆側耀錦銀河邊雖過燈事佳却盻花朝妍行宫
多古樹漏影蒼茫然忩紙冰(去聲)虚皎罏篆縈纖穿青編
將素席一室儼昔年
南紅門池上作
沍凌纔解春水生水面魚兒試冷行楊柳倒影梳風輕
乍似藻荇紛交横我来池上消清暇静觀飛躍参元化
猶憐皸瘃罷水虞藏罟置革兩無藉
南苑行宫題仇英黃鶴樓圖用崔顥韻兼效其體
兩箇地仙誰跨鶴(世傳仙人子安乘黃鶴過此又云費文偉登仙駕黃鶴返憩扵此)千
秋佳話空傳樓高樓江夏今好在我欲尋之歎路悠莫
謂昔人傳昔事試看春水生春洲依然别館拈吟處不
知何事惹閒愁
裕性軒題壁(南苑行宫内舊書室也)
宿解讀書樂時復與静宜幽軒搆離宫憶昔曾下帷几
清無俗氛樹古多喬枝春風此駐蹕芸編一再披鳥語
如相訴駒影不肯移欲去重徘徊長歌有所思
題德夀寺禪房
花宫松逕偶相過一脈曺溪問若何首座真成粥飯罐
半庭徒負芙蓉窩鳥来梵網啣天果籟入香林振玉柯
不悟燈籠將露柱阿難空祗夜伽陀
南苑雙柳樹復枯其一叠韻誌感
種柳補成雙雙雙期未久經年此一過獨樹臨蕪畆昔
為舊者伴今待新為友停鞭契菀枯真似獅子吼彭殤
本齊年賓主亦其偶大椿過八千朝槿榮其後底事重
歡悲強兮新與舊靈和儻悟此是謂無量夀
萬吉驦惜辭
我有十駿駿皆良孰居首者萬吉驦天閑十二盡騕褭
此馬德勝最所臧豈無籋雲躡星材或失之柔或失剛
惟我萬吉安且閑恰如房杜弗見長今来老矣難服御
雄心向我猶昂藏星纓月題不忍加權適其性而徜徉
爾驦爾驦善適其性而徜徉我亦因之悟幻常
春夜
春夜漏仍永離宫月色披鐘聲来遠寺樹影散疎枝蕊
結燈垂燄芬餘篆裊絲山房翠雲静恰似去年時
題錢舜舉花卉卷即用其韻
碧桃
穠纖洗盡餘清嘉源中洞口均空華只有鶯羽翩翻集
占却一樹春風花
牡丹
豓酣每值好春殘行雨流風莫妒歡破頬鼠姑常笑日
始知藝苑有還丹
玉梅
鄧尉村前春已廻玉梅嬝嬝融粉汗一種天然林下風
詎作妖嬈桃李面千載逋仙是知己雪壓冰摧夫豈怨
霅溪一幅貎炎凉寓意有在不言見
王蒙蘭亭脩禊圖
二難四美盡堪圖枉渚浮觴作静娛未識東牀坦腹者
却稱自詡配齊奴
漢玉屏風歌
君子無事不離玉琚瑀佩左珩璜右豈伊玩物重竒淫
五德咸備堪為友嶷嶷逾尺漢玉屏直方大與坤為偶
産之必在方之流剖之應自和之手天球弘璧想同時
結綠垂棘望而走入土出土千餘年閱幾滄桑静以夀
藉紫檀架襲錦囊内府流傳歲已久從無題什豈有待
我欲吟之恧詩醜温潤密栗無玷瑕特達孚尹匪紺黝
色得元黃之正中質具圭璋之素守如在鬱羅蕭臺畔
俯視日月數星斗(玉有白章如麟星)不為斯篆之秦璽抑埴徒
汚方空綬不為增碎之漢巵承漿更濫如澠酒但為宣
室之外屛義合扵古納自牖所期有賢汝不蔽何慮有
諫吾不受人惟求舊噐豈不徒貴異物斯物誘刓真未
肯命齅人附題權令揮顔柳(是詩未曾勒之玉屛上虞壊其質也乃命張若靄倣)
(顔碑書之鐫扵玉屛之架云)
御花園花朝
堆秀山前景物芳更逢晴日靄烟光負冰錦鬛游文沼
試暖文禽遶畫堂綵燕繽紛先社日青旛摇曳引韶陽
莫嫌花事遲追賞通閏應知春倍長
仲春經筵
晴旭曈曨散曙寒文華廣殿會衣冠從来聖道通参贊
况復予衷企治安(是日講中庸致中和天地位焉萬物育焉一節虞書闢四門明四目達四)
(聦三句)心所會時原自易學惟行處始知難寄言魚雅談
經侣漫作崇儒故事觀
命董邦達倣李唐寒谷先春圖叠舊題唐岱孫祜
畫韻
不登山則已登山當振衣太華不求仙則已求仙當叱
龍飾駕從来藝圃有淵源王杜風流溯鮑謝詞臣家法
夙擅長背臨爰命花甎暇試比岱祜所合作孔氏之徒
羞五伯縱教李唐重渲染生動未遽能凌架妙哉結搆
本天成無須借助資侯亞我昔題詩亦偶然漸入佳境
如食蔗閒花落水文自成春蠺作繭尋無罅自合烟雲
為供養何虞溪壑非親婭素壁高張滿意寒谷神精氣
全輸瀉石磴盤盤小閣幽文筵雅會兮茶罷相於責有
課虚無硯田净土堪耕稼鶴閒矯矯立雪坡梅香馥馥
来風榭設求牝牡驪黃間紛争繪苑聲應嗄繄余好古
非好物六法静對生清訝安得是人與共遊因之可識
羲皇化雖然刻鵠亦如鶩(謂唐岱孫祜所倣)要識陸来張减價
吁嗟乎今古何曾異冬夏古風原在讀書人日月西行
河東下(末三句反前詩意)
即事
朝暮輕雲似縷披倚楹瞻望每依遲何堪破臘縈懷後
更值當春舉趾時自古重民農並重於今宜雨雪仍宜
韶光遇閏還能待漫慮香山少傅詩
仲春瀛臺
彌月遲臨幸林亭已載陽冰溶開玉鏡鳥哢按銀簧莎
阪輕添色梅叢漸怯香池邊人字柳放眼盼韶光
欲向芳春問春從何處来貞而元復始生以息為胎水
態緗紋動山容黛影開淑清枉渚畔上已待浮杯
勝地隨緣賞新詩即景敲看松無改色撫竹有含勹廻
雁翔靈沼芻尼賀故巢輕雲將作雨属念在青郊
春雪和白居易韻
放勲命羲和定時以閏月今歲閏在春二月不妨雪密
雲連宵旦庭樹疎隂歇時而散冰花時而灑瓊屑但覺
春融盎不苦寒栗冽縱賞意固佳倚吟興堪結被井乳
欲酥壓梅腰豈折分茶潄芳潤展帖挹清絶破臘懸望
餘素景慰心别已疾氣昭蘇宜麥月单閼白詩遣幾暇
事同異其說堪方雨有靈漫比霜不殺孫賦亦熟讀詎
厭聞妖孽農語有明徵未至清明節(農占清明斷雪穀雨斷霜)
菊泉歌題鄒一桂所畫
清泉白石相&KR1766;閜延年嘉草叢生夥異哉此境塵世無
靈源疑在荆州左源旁隩側厥土芳流溢甘津澄澹沱
金英玉節紛葳蕤莖短葩緐偏婀娜對之清遠香可裛
掇之輕盈露欲堕上夀百二只徒傳嘉時九月今猶頗
我欲求仙仙不可我欲為佛佛無我伯始飲之但增羞
不如泉明花下坐
偶倣沈周寫生散牛卷并題二絶句
喘乖丞相問耳濕牧人来何似無拘束烟莎闊步廻
在腰傳白綬鳴窌應黃鍾腹果休教懶東郊好力農
上巳日作
浴沂每慕吾與點展帖不殊亭是蘭烟縷露珠遲薄暖
杏腮桃靨羞輕寒短長詩稿閒中檢来往年華静裏觀
漫道淑清孤勝約幾多遊興待春闌
閒詠
蕩蕩喧皆寂憧憧静亦紛寸田参要道大塊是真文學
字不知倦耽書豈為勤春臺方駘蕩與物共含欣
題陸治高士聽泉圖
飛泉界崇山遠籟蕩平楚其鳴雖不同一一中琴譜幽
人默而識會在㤀言所借問達者誰應是黃綺侣
題文伯仁新水晴嵐圖
春波暖霧相氤氲遠黛微皴斧劈紋新水活時思濯耳
亂山深處已霑裠一川淡蕩吟無盡滿谷迷茫望莫分
底事天風吹不散畫家家法是停雲
山東河南撫臣各奏報得雨
北地春雨艱雨足必收麥青豫麥為秋更復賴甘澤所
欣數年来如膏每盈尺至於畿輔地春旱例自昔十年
九不雨雲漢賦何益惟待夏霖沛可冀苗之碩去年夏
苦暵如焚日憂廹三冬雪未足舉趾伊朝夕安得及兹
晨優渥遍廣陌嗟嗟我農夫多勞而鮮獲休徵致未能
返已深自責
三月初八日幸圓明園
秉時御氣暮春初靈沼靈臺豓裔舒似毯綠茵承步輦
含胎紅杏倚玫除下空廻雁無憂弋畫水文鱗底用漁
滿眼韶光如有待東風著意為吹嘘
春水泛舟
春流活可臨春舟輕可刺川雲供嘯咏草樹参幽思舞
雩達士風脩禊騷人致我雖高居者不可無此意時惟
幾務閒况復春景媚如油波蘸綠似黛山含翠筌㤀魚
自樂機冺鷗不避任行止亦佳興在空澄際
詠缾中蠟梅
臘月舒芳號臘梅誰教金瓣鬪春臺菀枯省識偶然耳
名實相符鮮矣哉縱勝温花資暖室已輸冰蕊傍寒隈
從今擬改嵇含疏不及韓湘火裏栽
香山春望
烟景不勝賞春山漸可登誰知初試步即是最高層花
意寒猶怯苔痕嫩欲蒸東郊舉趾者歴歴入吟馮
名擬白家社境追王氏川捫蘿厜㕒側尋逕松杉邊畫
意兼詩景今時與昔年會心何處是仰首眄青蓮
棲雲樓聽瀑布水擬杜牧三韻體
我愛棲雲樓頻来有句留兩山當戶闢一水遶階流如
如色裏智者樂㶁㶁聲中太古秋
山桃欲開
遇閏春信遲花事徒延佇今朝試尋春原在桃花隖向
陽低欲綻迎風半將吐似含脉脉情如作娑娑舞左招
杏作弟廻顧梅為侣武陵想高躅元都惹緐緒莫嫌爛
漫遥會看霏紅雨
北遠山村
山村水郭近清明改火風光賣酪聲畫意行行無近遠
詩題處處有逢迎
柳色鵝黃蘸碧流村稱罎釀熟春篘澷言新水弱無力
半醉漁家任拍浮
不必尋春春可憐可憐春色自年年西山烟景虚無際
北郭溪村阿那邊
麥半抽鍼穀種纔甘膏眄望幾徘徊催花不比催耕急
為倩東風送雨来
題錢選紅白蓮花卷
夜来傳得曉霞粧一種先施縞素裳對擘玉奩閒照處
淡濃雖異却同香
沈周墨牡丹
姚魏應嫌太豓春别裁老筆寫花真洛陽日暖風和候
比似劉家未足倫
對花有感
緋桃破萼李含胎冉冉韶光入眼来兩度花開人不見
百年人看花幾廻澷言徐氏供渲染豈數陳家會剪裁
春半東郊方待澤欄邊誰復命樽罍
清明
數時過百六撫景到清明柳愛烟絲罥花含笑臉迎紙
鳶空際色杏酪寂時聲爾許風光好忘言入静評
花氣纔醺蝶遊絲未網天東風剛拂柳春水恰勝船和
景誰教麗流隂若為遷晴明堪縱目郭外颺榆煙
承光殿古栝行
五鍼為松三鍼栝名雖稍異皆其儕牙槎數株倚睥睨
歲古不識何人栽夭矯落落吟萬籟盤拏鬱欝排千釵
徒聞金元飾棟宇兩人並坐傳齊諧甕城久閉殿閣寂
綺榱落色風筝摧珊瑚反掛珠簾斷喬柯雪夜烏鳴哀
嗟嗟偃蹇凌雲姿難辭根榦纏蒿莱往来或有尋題者
弔古感慨多徘徊瓊華遺蹟惜就圮况近紫禁城西隈
爰葺爰築命匠人事殊經始攻靈臺時向重基駐行蹕
金鼇蜿蜒空明皆盤桓嘉蔭撫夀客真堪弟視竹與梅
春朝綠雲参天青秋夕碧月流隂皚靈和之柳非倫比
滄桑閱盡依然佳滄桑閱盡依然佳嗚呼種樹之人安
在哉
三月二十一日耕耤十二韻
良辰惟吉亥農禮事親耕歲舉遵
先典晨開出禁城和鈴鳴噦噦葆羽曜晶晶至止方壇
近趨蹌列陛平佑
神依古制嘉樂協元聲夙辨粢粱種(豫日中和殿視穀種犁鞭)言觀
耒耜呈禾詞三十六田父陌阡行濕濕服蔥犗齊齊覆
綵棚三推勤已諭加一
訓尤明(加一之禮盖自我皇考始行之)甸者青箱播疇人玉漏傾不
寧倡穡事端以奉
齊盛安得如膏潤寬予望歲情
題王翬仿曺知白小景
竹木周遭茅屋低遠山澹澹草萋萋長日閉關惟掃榻
清齋㸑鼎或蒸藜君如有意開牖北我亦無端識雲西
梳翎雙鶴松隂静弹舌一聲今古齊
文徵明仿李成寒林軸
山樹不知名山泉處處清葉丹飄復止石白凸兼平疎
密擅風伯精神是李成騷人工寄興椘誦緬幽情
静宜園二十八景詩
勤政殿
皇祖就西苑趯臺之陂為瀛臺以避暑視事之所顔曰
勤政
皇考圓明園視事之殿亦以勤政名之予既以静宜名
是園復建殿山麓延見公卿百僚取其自外来者
近而無登陟之勞也晨披既勤晝接靡倦所行之
政即
皇祖
皇考之政因寓意兹名昭繼述之志用自勖焉
悅心期有養好樂勵無荒漫擬靈稱囿偏宜山號香問
農頻駐蹕咨采喜同堂
家法傳勤政孜孜敢暫㤀
麗矚樓
勤政殿依山為屏取徑扵屏之南折而東平岡數
百步繚以周垣奥室數楹顔曰静寄緣石磴左右
上華表桀峙岑樓隐峯審曲面勢時惟朝陽因山
為基斯樓最其勝處
重基百尺聳萬象四鄰通嵐靄變朝暮山川無始終會
心堪致遠撫景念居崇春色皇州好都歸一覽中
綠雲舫
園中水皆涓涓細流不任舟楫因仿避暑山莊内
雲帆月舫為齋室而以舫名之蓋自歐陽氏畫舫
而後人多慕俲之者夫舟之用以水居無異陸處
為利而陸處者又以入室如在舟中為適然則山
居水宿無事強生分别况載舟覆舟為鑒又豈獨
在水哉
是處綠隂稠幾餘静憩留烟霞常薈蔚魚鳥任飛浮不
繋喬松畔將尋古渡頭周禆歸妙契天地一虚舟
虚朗齋
由麗矚樓而南度石橋為北宫門沿澗東行折而
南為東宫門中為廣宇廻軒曲廊洞房密者宜燠
敞者宜凉杗梲不雕楹檻不飾礱石周廡之壁書
兹山舊作與摹古帖参半南為曲水藤花垂蔓覆
其上嚮南一齋曰虚朗虚則公公則明朗之為義
高明有融異夫昭昭察察之為者要非致虚極不
足語此
澹泊志乃虚寧静視斯朗川雲供嘯咏天地任俯仰隐
几極目清披襟滿意爽惟其無一物是故含萬象
瓔珞巖
横雲館之東有泉側出巖穴中叠石如扆泉漫流
其間傾者如注散者如滴如連珠如綴旒汎灑如
雨飛濺如雹縈委翠壁潨潨衆響如奏水樂顔其
亭曰清音巖曰瓔珞亭之勝以耳受巖之勝與目
謀澡濯神明斯為最矣
滴滴更潺潺琴音大地間東陽原有樂月面却無山忘
耳聽雲梵栖心揖黛鬟飲光如悟此不復破微顔
翠微亭
宫門之南古木森列山麓稍北為小亭入夏千章
綠隂禽聲上下秋冬木葉盡脫寒柯蕭槭天然倪
迂小景
須彌與一芥大小豈爭差亭子不嫌窄翠微良復賒入
詩惟罨畫沐雨欲蒸霞莫羡癡黃派倪迂各擅家
青未了
南山别嶂為宫門右臂羣峰蒼翠滿目阡陌村墟
極望無際玉泉一山蔚若點黛都城烟樹隐隐可
辨政不必登泰岱俯青齊方得杜陵詩意
拳石堪稱岱来青况復同川原渺何極雲木望無窮社
尚懷居易價疑招遠公升高應絶頂不必畏蠺叢
馴鹿坡
東海有使鹿之部産馴鹿勝負戴被鞍服箱兼牛
馬之用而性尤馴擾用則呼之使前用畢散走山
澤其地習為固然弗之異也寧古塔將軍以之入
貢中國服牛乘馬不假為用因放諸長林豐草俾
適其性其母以不見用自感耶
鹿馬原常有甡甡看兩三器車渾可駕綠耳底須驂豐
草羣惟適嘉苹性所躭輞川傳鹿柴視此定增慙
蟾蜍峯
香山寺西岡巨石側立如蟾蜍哆口張頥睅目皤
腹昂首而東望嘗謂宇宙間石為最頑而肖物象
形往往出人意表况木變松化造物固無所不有
麻源山石中有螺蚌兹石得無東坡詩中青猿醉
道士類歟
久竹生青寧洪罏善委形試看蹲海物將欲補山經腹
尚礧礧果聲疑閤閤聽空懷玉川子咄咄筆無停
栖雲樓
予初遊香山建此於永安寺西麓適當山之半右
倚層巖左瞰遠岫亭榭略具雖逼處西偏未盡兹
山之勝而堂密薈蔚致頗幽秀
過去心難得未来亦復然以此例現在畢竟誰火傳高
樓號栖雲題句憶昔年階畔砕瓊聲報我無留遷
知樂濠
山澗曲流湍急停蓄處苔藻摇曳輕儵游泳如行
空中生物以得所為樂澗溪沼沚與江湖等耳知
其樂随在可作濠梁觀
潨潨鳴曲注然否是濠梁得趣知魚樂忘機狎鳥翔噞
喁雲霧上潑剌柏松傍寄語拘墟者来兹悟達莊
香山寺
寺建於金世宗大定間依巖架壑為殿五層金碧
輝映自下望之層級可數舊名永安亦曰甘露予
謂香山在洛中龍門白居易取以自號山名既同
即以山名寺奚為不可
雁堂傳寶界鹿苑本仙區結夏参摩詰和南禮曼殊分
茶馳調水清饌飽伊蒲欲擬題新句尋思色相無
聽法松
山多檜柏惟香山寺殿前有松數株虬枝秀挺山
門内一松尤竒古百尺喬聳側立廻嚮自殿中視
之如偏袒階下生公石不得專美矣
點頭曾有石聽法詎無松籟響疑酬偈枝拏學擾龍佛
張蒼翠盖僧倚水雲笻比似靈巖寺何勞摩頂重
来青軒
由香山寺正殿歴級東行過廻廊而東為来青軒
帝京景物略為明神宗所題今額已不存矣遠眺
絶曠盡挹山川之秀故為西山最著名處因仍其
名而重為書額
聖祖御題普照乾坤四大字瞻仰之次想見函盖一切
氣象
山齋懸樹杪曠若發塵蒙探蹟思今昔遊神冺異同烟
容空外合黛影牖間通敬仰留題
意乾坤方寸中
唳霜臯
山中晨禽時鳥隨候哢聲與梵唄魚鼓相應飼海
鶴一羣月夜澄霽霜天曉晴戞然送響嘹亮雲外
胎仙志雲水詎可羈塵俗霜臯逼青冥差當寄高躅華
表事匪幻赤壁夢誰續婆羅門呌音遠勝絲竹肉
香嵓室
據香山東嶺有古刹名洪光明成化中中官鄭同
重脩同高麗人相傳寺毘盧圓殿即仿其國金剛
山為之者未知信否也因迥為高臨虚標秀予舊
題曰香嵓净域
突夏據横巒天忩納虚宇樹分功德林身在逍遥所始
静恰宜聽既遠猶堪覩天女参維摩時時下花雨
霞標磴
香嵓室前累石為磴凡九曲歴十八盤而上彷彿
李思訓王維畫蜀山棧道山勢聳拔取徑以紆而
得夷非五廻之嶺九折之坂嶄絶而不可上者比
也
築山嗤簣力結宇喜天成踏磴看霞起披林納月行惟
因紆作直却化險為平九折何須比因之見物情
玉乳泉
行宫之西循仄徑而上有泉從山腹中出清泚可
鑒因其高下鑿三沼蓄之盈科而進各滿其量不
溢不竭長安可遊記謂山有乳峯時嘘雲霧類匡
廬香罏峯不知玉液流甘峯自以泉得名耳
乍可微風拂偏宜皎月涵西湖不千里當境即三潭演
漾岡巒影卷舒晴雨嵐靈源何處是一脉試尋探
絢秋林
山中之樹嘉者有松有檜有柏有槐有榆最大者
有銀杏有楓深秋霜老丹黃朱翠幻色炫采朝旭
初射夕陽返照綺纈不足擬其麗巧匠設色不能
窮其工
嶂葉經霜染迎暉紫翠紛絢秋堪入畫開錦恰過雲晻
藹峯容變迷茫界道分金官鬪青帝果足張吾軍
雨香館
綠雲舫稍西步平岡而南為雨香館山中晴雨朝
暮各有其勝而雨景尤竒油雲四起滃欝棟牖長
風飄灑倏近倏遠苔石藥苗芬馨郁烈沉水龍涎
不免烟火氣
出雲峰更秀釀雨地斯靈景寫一空白膏蘇萬隴青悅
心惟樂歲養志奉
慈寧何必劉賓客端稱以德馨
晞陽阿
逾麗矚樓而北過小嶺有石砑立虚其中為厂可
敷蒲團晏坐望香嵓来青縹緲雲外其南數十步
復有巨石卓立如偉丈夫俗呼朝陽洞日下舊聞
不之載蓋無僧寮亭榭為遊人所忽耳命掃石壁
煙煤芟除灌穢取椘詞為之名
我初未来此霧壑爾許深掃石坐中唐一暢平生心仰
接天花落俯視飛鳥沉自惟昔豈昔乃知今匪今
芙蓉坪
最北一嶂迤邐曲注宛宛如遊龍廻繞園後昔人
有云巖嶺高則雲霞之氣鮮林藪深則蕭瑟之音
清兩言得園中之槩
足底生雲霞臂左招星辰振衣千仞岡此語誠可人到
来每徘徊欲去重逡廵翹首眺青蓮堪以静六塵
香霧窟
歴玉華岫而上西南行陟山巔是園中最高處就
廻峯之側為麗譙睥睨如嚴關由石磴拾級而上
則山外復有羣山屏障其外境之不易窮如此人
以足所至為高目所際為遠至此可自悟矣
夤緣蘿薜烟攀陟楓杉嶺樽俎千里遥衣裳九夏冷澷
嫌步屧勞堪令心神屏將謂最高處更有無窮境
栖月崖
玉華岫之北宛而中隆清曠衍夷綴以閒館酈道
元謂嶺紆曦軒峰駐月駕斯崖有焉
秋夕溶溶際春宵淡淡時亭虚全約白崖迥半含規隐
與環中契懸應静裏知嫦娥餘結習到此幾栖遲
重翠崦
度栖月崖而北稍西邃宇閒敞嵐青樹碧烟浮翠
重近拂几案間崦字字書所略而唐宋人詩多用
之者疑巖岫複叠處如所謂一重一掩耳
掩映山變態既狹歘開豁卷㡢風聲颯寫檻雲容活馴
鹿守翠微幽禽下古栝素志託清曠遐矚極空闊
玉華岫
玉華亦古刹而規制差隘其高乃不減来青闢其
南為小軒俯瞰羣岫霞舉雲廻若拱若抱昌黎詩
前低劃開闊爛澷堆衆皺洵工於體物
嵌隟淙甘脈精藍瞰迥墟棼絲成桂酒月地本雲居(是處)
(有洞出泉清泠芳潤帝京桂子入冬則收育於此他處率不能活亦西山一竒云)激越来階下
芬馨過雨餘遠皴將近黛次第入紗疏
森玉笏
山勢横峯側嶺牝谷層岡欹澗曲徑不以巉削峻
峭為竒而遥睇諸嶺廻合交互若宫若霍若岌若
峘若嶠若巋若厜㕒若重甗嵯峨嶔崟負異角立
積雪映之山骨逼露羣玉峯當不是過也
廻岡紛合沓峻嶺鬱嵯峨儼若千夫立森然萬玉羅色
無需藻繪堅不受礱磨山伯朝天闕圭璋列幾多
隔雲鐘
園内外幢刹交望鈴鐸梵唄之聲相聞近者卧佛
法海弘教遠者華嚴慈恩覺生最遠鐘最大即永
樂中鑄華嚴經其上者每静夜未闌曉星欲上雲
扄尚掩霜籟先流忽斷忽續如應如和致足警聽
不問高低寺鐘聲處處同耳根初静後禪悅小参中底
厭筝琶響應知水乳融蒲牢寂亦得大地是乘風
黃子久山居圖
大癡道人黃子久詩中元白書顔柳富春大嶺稱絶作
膾炙都人士之口金題玉躞標山居然疑即是富春否
展卷一室饒古香華亭妙筆存圖右品評精確書法高
以書例畫珍瓊玖江山萬里無足竒萬里以外箇中有
平沙遠渚隔重林水郭烟村帶層阜耕者讀者襍漁樵
天高地下適飛走渾噩全無意匠營都来量物随所受
宜令香光拜下風倪迂范緩誰妍醜不必什襲誇鑒藏
丁甲呵持自能夀
題趙伯駒後赤壁賦圖
月白風清千古心巉巖一嘯響留今相從二客伊誰氏
應是小任與大任
魚酒若無遊可止江山非昔興堪陶臨臯道士亡何有
應笑先生口腹饕
御製詩初集卷三十
