御製詩四集卷二十一
古今體一百四十五首(甲午五)
四月朔日齋居
三春倏已過孟夏又來臨所幸霑膏雨無能惜寸陰遷
居有常例(大齋於官内齋官居信宿預日詣壇)變食為清心政簡雖餘暇
仍勞盼捷音(我師臨賊巢甚近益切望捷音之至)
詠題壁玉韘賜將軍阿桂
闓體誠資挽六鈞玉工琢作刻崖人漫嗤沙苑詩無謂
(用方岳秋崖事)可識浯溪筆有神臂病多年疎射鵠心廑邇日
望書麟良球等度奚相稱合賜燕然勒績臣
題錢維城四季花卉小冊
杏
開盛常逢三月春不無姚冶却無塵笑他命醼賞花者
那及候農望樹人
紫藤
紫萼垂垂亦自佳掣風懸露覆庭階不教依附喬枝上
作者應緣别寄懷
西府海棠
謝朓單車赴處開世間原自鮮全材花中絶色辭香可
似勝無端望蜀哉
梨花
佳人院落溶溶月思客情懷冉冉春一種淡然相伴處
不怡神亦定傷神
千葉桃
千樹桃花千葉開微之詩裏見曾來塵凡自是無仙骨
劉阮何能得重(去聲)迴
杜鵑
杜鵑鳴際杜鵑花望帝深春託欲差自是天然丰韻好
盤盂翔鳳底為耶
黃薔薇
洞在上虞山以東秉來正色是黃中底緣有刺防人采
衛足由來色正同
魚兒牡丹
花全不似葉微似何事居然號牡丹姚魏肯容輕露面
先教魚信示人看
右春花八種
淡竹葉
綠葉青葩傍砌幽揚猗&KR0609;&KR0609;也風流漏名花譜厠竹譜
自喜應為君子儔
苿莉
風前月下最難猜無色有香細細來榮弗扵冬獨於夏
可知品第合輸梅
石榴
紅璊花襯綠瓊葉日彩露華相暎鮮海澨山陬開處處
至今誰復憶張騫
金絲桃
綏山别種色如金拈示應從佛國尋試看一花開五葉
偈傳初祖到如今
石竹
牆根石角㛹娟者曰竹而饒艷朵蕤驀遇子猷應不識
此君胡乃頓如斯
錦葵(又名回回蜀葵)
繁開淡紫與深紅文采斑然致不同漫道天方來此種
斯人應未讀陳風
虞美人
風前似折舞腰斜應曲之言無乃誇(見益州草木記)榮辱世間
有何定帳中人作陌頭花
夾竹桃
夏中開可至秋闌葉竹花桃頗耐看莫誚嶺南來冀北
猶非送暖與偷寒
右夏花八種
木芙蓉
水蓮開盡木蓮開體異名同莫漫猜最是秋江夕陽落
晩粧一例照紅顋
鳳仙花
翹然頭翅若飛騰誰與丹山號浪增詞客喻言無足怪
頻吟却笑宋家僧(羣芳譜載宋僧北澗兩見詠此花句夫僧家所戒綺語豈伊有悟拈花之)
(旨耶)
藍菊
菊譜分来種略賖色藍質薄頓珠差忠如盧奕生子杞
何必區區責草花
桂
東方比擬早稱顔馥郁惟應馨一山疑是月中無隙地
故教分子植人間
剪秋羅
金剪紅羅玉尺持漢宫秋到内人知相將打疊禦寒計
賦扇班姬獨搆思
木香菊
淺黃開久變淡白郁烈因之號木香花譜名難僂指數
(上聲)合教迷目歎柴桑
秋海棠
淡紅幾點小牆陰八月春光耐可尋灑淚若云傳怨女
應湏驀感擴充心
萬壽菊
葉花與菊總無同色則同黃更帶紅謾道姓名漏芳譜
稱觥曾是入豳風
右秋花八種
重葉梅
梅中竒品稱重葉紅瓣其鬚復簇黃寄語莫疑渾是杏
試聞杏可有斯香
水仙
不藉清泉與白石折枝數朵自嬋娟恰如阮郜傳真蹟
天海浺瀜聚衆仙(五代阮郜有女仙圖向入石渠上等曾題以句)
楊妃茶
豐體由來耐冷堪紅醺雪裏面微酣得名應自閨中曰
節度原曾住劔南
玉蝶梅
絶無他色惟白色縦有青香孰采香因惜春駒尚遲候
故教幽夢學蒙莊
金盞
盞金似矣闕臺盤承酒終於味少酸(羣芳譜此花味酸寒無毒)小草
漫嗤根柢劣四時開伍桂和蘭
綠萼梅
蒂碧梗青跗白花真看通體足清嘉素牋豈是羊權宅
却降仙人萼綠華
寳珠茶
燦爛常開密雪中葉深綠擎(去聲)朵深紅女夷司艷多神
巧下策寧辭火齊烘
蠟梅
縦云梔蠟實芳蕤猶勝東郊鞭賈為四季寫花殿以此
人雖去矣寓深思
右冬花八種
總河吳嗣爵奏清口及車邏等壩事詩以誌慰
壬午定水誌踟蹰未敢信(壬午南巡閱視清口為洪澤湖尾閶且審知下河受灾由)
(於五壩之過水與其聽五壩為漏巵之供母寕洩清說口為釜底抽薪計顧向來司事者狃於蓄清敵黃之)
(不肯輕展口門貽誤非一朝夕因於壩面定為水誌若秋誌外長水一尺則開清口十丈視此為準遞長遞拓俟)
(汛後清水稍弱即收築口門如舊彼時初定章程姑試行之未敢必其果有效也)乙酉視清口
略慰三年順(乙酉春南巡復親臨相度詢之高郵老民下則稱自展拓清口三年來五壩總未過水)
(河連歲有收叩首慶謝幸吾計之偶中為之慰懷)今復十歲閱光陰迅一瞬河
臣遵此制幸未致轅僨溯上四十載十八水灾趁車邏
及南關補苴徒勞紊豈如視清口水誌為退進(前此洪湖勢溢)
(每為下河之患高斌督河時因增籌天然壩以障湖流後其運河東隄車邏等壩得以堅閉下河州縣曾穫豐稔)
(遇湖河盛漲啟放失時遂致濆決自清口既暢湖流宣洩有資下河永無水患車邏壩始得永遠堅閉昨吳嗣爵)
(奏清口河壩情形因論將未定水誌以前上溯四十年查有似此安然無事者否兹據覆奏未展清口以前四)
(十年中被水成灾者十八年而自壬午開放清口至昨癸巳十二年下河並無被水之事其效已顯然可見矣)
開築兩壩料河臣昔所靳(河臣之憚於展拓清口由於靳惜工費而未計及每年收)
(放口門為費無多其視灾賑之需曾不及千百之一且下河億萬居民藉以安恬豐厚其為利賴又奚啻霄壤)
(乎)以較賑恤費省豈千百僅而億萬蒼黎綏屢無愁饉
斯過既弗辭斯功亦不遜南巡第一政庶未孤清問
雩祭禮成述事
六宗禋祀溯洪元都為吾民衣食源近以三春幸蒙
澤遠因百穀更祈
恩單心惟在敬誠實勅
命寧關禮樂繁
昭假正逢霈甘&KR0584;(祭時正值雨)淵衷感切莫能言
雩祭畢雨中迴鑾之作
請雨寧妨雨濕衣禮成仍喜雨中歸因傳執事胥頒賞
(在因槩壇執事人負朝衣不免霑濕命行賞以均天貺)歛錫
鴻庥敬不違
雭&KR1268;時疾復時徐迤邐天街度玉輿比戶賈商且和樂
足知農父更欣如
入城仍復出城闉咨
起居因返暢春廿里煙郊芃綠潤
膝前奏對悦誠真
前日麥苖今麥穗果然農務最争時益希優霈益當好
不知足惟念在兹
首夏御園
居諸凡五覺無何景物犂然向夏多雨霽雲輕仍春戀
早涼午熱却清和牡丹謝埭收春色芍藥翻階烘日窠
閣漏晝長奚遣暇書蒐四庫足研摩
題清暉閣
高閣清暉寝殿傍多年恒與坐相羊憂霖望雨題何夥
惕夕乾朝政每蘉植綠蕉惟愛聽颯(北方芭蕉至夏月乃可出塢植於庭)
補新松亦漸成蒼(癸未回禄後補松逮今又十二年矣)那辭兩鬢添霜
白猶勵初心勉未遑
陣雨(四月初四日)
西北晩生雲雷聲自遠聞天中睫眼到雨脚亂絲棼凹
土全存水遐霄漸歛氛利農真是好敬畏以為欣
題清暉閣四景
松雲樓
閣前隙地狭而長點綴聊為小景償恰似倪迂展手卷
補松雖稚亦含蒼
露香齋
樸齋十笏豈須多饒有窗前花木羅一雨不惟蘇禾黍
朝来浥露滿芳柯
涵德書屋
假山上築小精廬棐几消閒可課書韓愈曾因著原道
據之二者合誰歟
茹古堂
書史由来最沃心茹之自外入中深井田封建行豈可
好(去聲)古還當準以今
戲題彙芳書院
一年未必兩三過半為(去聲)少閒半景多彙得春芳待誰
賞徙來夏首引予哦役心謀目免則孰厭舊喜新嘲任
他壁上題將閱廿載笑兹把筆復為何
抒藻軒
文軒書院裏松植已成鱗瀟灑塵氛遠精良筆硯陳窗
曦原似故砌卉又從新擘紙將抒藻澹華期返淳
涵遠齋
齋自搆軒後而却名涵遠豈不棟宇遮不遮亦自宛指
固蔽泰山興可飛閬苑以此有弗怡捷音盼早晩
倬雲樓口號
總在一區書院中安名立字各無同倬雲若問即景句
幸釋宣憂賴化工
題意林四絶句
集綠裁成庾穎川意林三軸用兹傳漫嫌撮要失備載
嘗鼎一臠知味全
都護安南政不頗用儒術致政平和奇書五卷銅柱二
無忝祖為馬伏波
六經萬古示綱常諸子何妨取所長節度豈徒務佔畢
要知制事有良方
五卷終於物理論太元經下已亡之(唐戴叔倫序云梁穎川庾仲容廣搜)
(採異為子書抄三十卷扶風馬總又增損庾書栽成三軸目曰意林云云又河東柳伯存序謂其文約趣深菁)
(華盡在且以為懷䄂百家掌握千載稱美特至案此所集子書起扵鬻熊訖扵中論統計七十一家但柳序謂)
(存為六卷今此書目錄僅有五卷至楊泉物理論而止其太元經以下六種則閼佚無存蓋又失其半卷矣)
設非天一閣珍弆片羽安能欣見斯
趙孟頫溪山仙館圖
面有横溪背有山高樓敞榭築其間丹臺不藉庚申守
白屋堪消九夏間大嶺出雲猶崒嵂飛泉落澗亦潺湲
但無塵意斯仙境那在佺喬共往還
賦得善人為寳(得良字八韻考試差題)
國寳惟賢乂天工資贊襄楚書已舉要元史更言詳(元史)
(仁宗語)籲俊登巖穴宣猷佐廟廊濟川作舟楫珍席匪
琳瑯内俾紀綱理外期民物康穆公思蹇叔章帝奬劉
方惻怛斯為至嚴明未是良臯陶賡拜語慎憲我其蘉
題慶元黨禁
宫閫通情侂胄求(慶元初韓侂胄既專政用京鏜何澹劉德秀胡紘四人為鷹犬斥逐異已)
(者目為偽黨宰執則趙汝愚留正王藺周必大四人待制已上則朱熹等十三人餘官則劉光祖等三十一人)
(武臣皇甫斌等三人太學生楊宏中等六人士人則蔡元定吕祖泰二人皆貶斥禁錮及鏜澹等相繼罷死始)
(得追復而正人之淪亡者已不少矣侂曾任羣小以攻偽學終蹈誅殛自取其罪然跡其得志之由則趙汝愚)
(不能辭過攷寧宗之立汝愚時知密樞院求能通意於慈福者侂胄詭稱為太皇太后親屬汝愚遣入白乃因)
(内侍關禮請得入使諭意汝愚其論遂定侂胄由此自謂有定策功依託肺腑居中用事奸燄日熾甚至竊擅)
(兵權交通吳曦幾亂國是汝愚亦因貶謫而歿宰臣當功大事不以正道顧乃委信僉邪干求宫掖冀欲藉以居)
(不知適以貽害開門揖盜誰任其咎哉)汝愚曾是失深謀慶元黨禍延邦
國揖盜開門自有由
詠痕都斯坦四照花玉洗用漢樂府相和歌體
琢羱肪之盈匊晶瑩山輝鏤蟬翼以隨規潤研
水磨耳蕊垂而雙卷趺蘤結而層承美惟西極斯
通貴豈南琛可尚花開四照偶徵迷榖標名組集
五言聊擬戲蓮具體春華秋實擷佩皆宜月檻雲
窗詠歌是適
花開四照東扶桑旭暎紅千葩將萬卉頭踏領春風
花開四照南生意芳蕤含迦葉底微笑拈處示瞿曇
花開四照西細葉扶柔荑設擬䧿山種(上聲)佩之應不迷
花開四照北如脂好顔色貯水問何宜惟宜八功德
題宋人勘書圖
嘉賓勝日集庭除瀟灑松陰共勘書惟是研精契倪筦
詎寧詮奥到蟲魚陶陰自古讐難校刑典猶存語不虛
寄謂新編四庫者(時芳蒐輯遺書選𣲖詞臣校勘分别鈔刊彙為四庫全書)漢家中
壘可能如
題鑑遠堂
香山將欲駐三日前苑因之詣詰朝必
告喜瞻
體康徤勅幾仍戒意逍遥膳傳牘覽聊斯憩波態煙光
任彼撩題額兩言曰鑑遠遠寧易鑑式心劭
澹會軒
碧水四圍周幽軒一晌留花閒清馥遠樹夏綠隂稠
秖合無心付綠何有句酬曰惟會以澹萬景任紛投
月波樓口號
玉界樓臺學廣寒庭枝都擬桂枝攅月波自是月波好
笑我曾無一度看(此樓成亦廿餘年矣而偶一遊觀不過辰來午返從未過夕故云)
題望蟾閣
慶典本緣學武昌(是閣式肖黃鶴樓為之蓋總督聖母六旬萬壽阿里衮為湖廣慶典)
(所備嫌其所費多因賜以萬金而留材木構閣於此云)搆移湖上恰相當倒看山
景入紈影遠挹天光接鏡光惟是經年偶睇眄幾曾信
宿此徜徉因之即景思崔詠祗合於斯筆硯蔵
廓如亭
湖岸構敞亭滄茫眄煙水萬頃固其誕縦横實數里初
緣虞夏潦繼為(去聲)興春耜因之有隄岸種以桃與李復
間(去聲)置樓臺六橋亘迤邐於外則鱗塍校前多陪蓰利
農兼級景初豈計及是因循有是乎為愧非為美將欲
遊香山登舟必由此虛明淼廓如庶幾同斯耳
泛舟由玉河至玉泉山登陸往駐香山静宜園沿
途即事得六首
靜宜未到又經年偷暇聊遊首夏天且喜玉河新水足
順途便一泛蘭船
橋横玉帶别湖河(橋東為昆明湖西則玉河)課織觀耕攬結多插遍
稻秧蠶上簇活圖畫裏漾舟過
纜牽倏至界河樓目已遊之漫繫舟却愧無端多構築
似兹間置笑何由
玉泉泊舫換輕輿竟過名園弗憩諸遥識香山待題句
此間姑舍亦應如
入東門便出西門夾路菁蔥快目存麥已穗抽黍苗茁
農功今日略堪論
霖潦昆明艱受諸導流南下别開渠(香山卧佛及西山一帶山溝夏秋雨)
(水下注俱歸靜明園之高水湖轉入昆明湖遇山水過大之年漫流積潦既淹沒民田而滙入昆明湖者宣洩)
(不及水去隄面無幾壬辰夏命英廉等於香山東昆明湖西開洩水河二其一東北流至安河橋歸入清河達)
(通州以濟運其一東南流歸八里莊南之釣魚臺河以逹阜成門之護城河下至西便門外分為二一由南轉)
(東過前三門入通會河一折而西人轉南而東繞外城東七門亦入通會河同逹於通州以濟運自此河開成河)
(民田全免水患昆明湖水亦無漲溢之虞矣)憑輿經過觀工就惟是勤民念
切予
初夏駐香山靜宜園即景
三春無暇夏初来景入清和又異哉樹佈嘉陰迎意爽
泉垂古調待人陪高巢知雨鳩呼婦平阪逢晴鹿養胎
(鹿於仲夏生麑亦必雨中始生)育物對時廑輔相詎惟尋勝暢吟材
棲雲樓作歌
春杪夏初頻作雨既利麥麰與禾黍亦云及潤未優霑
樓坐棲雲便延佇從來於澤豈辭多去年曾此逢滂沱
何處而忘祈農意寧惟適己遊卷阿
來青軒
虛軒向遠幾楹開棐几繩牀此鎮陪據俯西山飛翠處
今朝恰喜共青來
弘光寺
石磴盤登九曲松(磴道九曲松栢參天皆數百年物也)弘光路轉永安(香山)
(寺名)峯右廂梵應左廂梵東寺鐘連西寺鐘忍草閱春增
秀拔慧枝過雨越陰濃内僧幾箇供灑掃那有禪和驀
地逢
香巖室
松磴陟幾盤蓮宫現一宇精室佛殿傍開窗俯林楚淨
香来四鄰鼻觀參半炷欲擬詢德雲誰能復誰所
超然堂
肩輿出石牆問景歷雲磴清和底事佳林巒明且淨巖
堂倚翠峯超然向所命憑覽亟寥廓青郊百里暎麥穗
望秋成禾苗芃夏令此後祝時若庶可綏屢詠無處不厪
農詎兹誇濟勝
曠覽臺
書堂傍有軒上足蔽風雨敞不安窗櫺俯欣暢觀覩畫
境張林岑詩趣蔵嵒齬據高可號臺而非五層舉設以
言其崇百犬猶卑土是知在所託功倍事半古孟子不
我欺推行艱善處
碧峯館二首
曲廊益上益探竒室倚碧峯活畫披便與攝山同秀拔
肯輕紗帽漫名之(去歲於此有設使樓霞驀移置校於玉冠亦無殊之句紗帽其舊名以近)
(俗故易名玉冠見南巡詩)
拈出宛如迦葉逢果然青色矗芙蓉太冲詩句話成
兩(禪家以不識色空真諦者謂之話成兩橛)峭蒨菁蔥會一峯
靜室
山因迥得平室以高斯静每到必成憩憩則意為永几有筆
可拈架有書堪省却憶濓溪說(謂太極圖說)主之在自領
碧雲寺
拾級登雲磴探元叩法門真宗標相好滿字演風旙古
柏陰籠殿閒花香護軒山房築東壁德水挹清源
洗心亭效蘇軾體
亭子水之心因而欲心洗萬事心所為洗豈外夫彼然
則心洗心實類水洗水譬如指觸物指艱自觸指以我
云即我亦弗異乎此迷頭認影者顛倒無一是數典自
雲棲誤匪由我始
試泉悦性山房
倚璧山房架幾楹泉臨階下渫然清玉泉第一雖當遜
(碧雲寺水較玉泉山之苐一泉品固稍遜然汲以烹茶味極清洌亦玉泉之次也)喜是汲來就
近烹
泉色泉聲兩静凝坐來如對玉壺冰拈毫摘句渾艱得
都為忘言性與澄
題張宗蒼山水
試泉悦性此徘徊畫展宗蒼心為開水閣幽人相對處
率忘今昔往和來
山雲
山雲過午濃靄靄羃諸峯適以今朝遇那忘去歲逢(去歲)
(閏春駐此時值渥雨)為霖誠復好於澤豈辭重入夜時聚散問窮
丙夜鐘
曉
夜短晝長時夏山忽易曉緒雲散作絲尚戀高峯繞雨
勢霈未成旦氣清猶好繼霑斯益佳芒種待穗飽惟此
祈年心展轉縈懷抱
風
山中易作風雲散風隨至萬竅本怒號千林更助勢既
嫌阻雨澤復厭揚塵翳幾曾誇以雄惟覺慮乎備解之
者前曰於麥或有利性涼實憎熱擺浪乃宜穗其然豈
其然故惡巧言輩
題梁楷右軍書扇圖
豈是會稽是蕺山姥持竹扇為書還初看五字生愠色
不荅重來笑破顔
詠宣窰霽紅瓶
暈如雨後霽霞紅出火還加微炙工(見天工開物)世上硃砂非
所擬西方寳石致難同(見遵生八牋)插花應使花羞色比畫
翻嗤畫是空數典宣窰斯最古誰知皇祐德尤崇(問見前錄)
(載宋仁宗幸張貴妃閣見定州紅瓷器問安得此物妃以王供宸所獻為對帝怒以斧碎之妃愧謝久之乃已)
(云云是北宋時已有紅瓷器也)
題太平御覽書六韻
太平誰不喜求實匪求名必也勵乾惕還當戒滿盈設
徒資黼黻終致詡豐亨宋帝懷慙德三書弭衆英搜羅
雖已富考證未云精四庫翻其目五言寫我情
娑羅樹歌
震旦號交讓梵天稱娑羅交讓虚名誰則見娑羅實有
而弗多徙傳巴陵及伊洛弗宇對峙聳枝柯香山寺前
今見一千年外物猶婆娑巨本擁腫幹&KR1372;㙷輪囷如嶽森
嵯峨鬱蔥葉葉必七瓣定力院契歐陽哦我聞如是佛
成道八佛八樹名殊科毘舍浮證湼槃際即此娑羅誠
非訛梵僧攀泣思往事(見荆南記)未識佛在理則那笑我
世年未經詠(癸亥始遊香山至今三十年矣成詩不下數百首而未經詠此樹)或者有
待今斯過萬劫一瞬應視此視此靈根戢孴恒友優曇
(□那含牟尼佛成道樹)及普陀(毘娑尸佛成道樹)
詠金蓮花八韻
是蓮不出水非菊却宜山色擬瞿曇面笑開迦葉顔風前
足丰韻夏永伴幽閒花譜新方著詩題舊弗閑(元以前無專詠)
(此花者惟周伯琦賦得欒河篇有金蓮滿川淨如拭之語及上都紀行詩注見其名)沼欺魚未戲
夜喜鶴猶還綠玉雕葉側黃金簇萼間江南休問采月
裏漫疑攀近識額濟爾真觀植渚灣(近土爾扈特歸降始知其所居額濟)
(爾河内有黃色蓮花亦足備異聞也)
歡喜園
佛殿邊傍搆精舍取名自合梵宗兼因之兩字額歡喜
亦欲六塵澈淨嚴座聽鐘聲白業習窗含麥色綠郊覘
踟蹰未副今来望澤祗纔滋尚待霑
雨香館寫懷
今歲雨香遜去歲雨雖滋矣待其滂但祈禾黍優而渥
那在木花芬與芳宇宙以來此山色沖融之際蕩煙光揮
毫得句肩輿去宜静處偏我覺忙
玉乳泉
靈山必有泉有不一其所清泚斯為最因之名玉乳
泠泠出於竇容容貯為池更下滲不見雲漿例靳之
㠎嶫圍奇峯閜砢陰嘉樹滴滴是曺溪宜有天龍護
秋月以為印春風亦為漪睪想千年上何人此樂饑
非瀑寂無聲是窪宛有象設即擬為樽沆瀣承斯當
無塵到淨區有冽出深孔即景詠小雅瞿然為之恐
玉華岫
泐嵃陟曲磴崥崹據小巔寺高因出樹山秀以淙泉鳥
下如聽梵旙揚自演禪桂花猶未發(是處巖洞育桂)誰曰四時
妍
題正凝堂
凝實蔵之象散則紛而馳洗心退蔵密凝宜散匪宜其
凝復欲正克已復禮為苟或紛憧憧朋將從爾思名堂
義在此豈謂臨方池
見心齋口號
一片波光擬見心坐思此語更宜斟萬緣孰不由心見
莫漫迷頭認影尋
融神精舍
構室方種松百年將遼待不如就松構樹已逮千載境
幽景自古事半功惟倍形則立仙翁聲亦泛濤海神實
與之融吾斯所以乃
來芬閣題戲
種荷池裏幾(去聲)來芬來不以時芬那聞藕在波心如有語聊
因無布且疑黂
養源書屋
書屋琳池上因之號養源盈科學以喻絜矩政堪論都
是懷慚處寕其悦目存芸編原滿架祇惜偶披翻
山行四首
山行不約險和夷攬景惟因意與宜風過樹陰益覺爽雲
依峯頂自為遲
憑高俯下最怡情近郭遥村景畢呈忽向其間生轉念
漢章詔戒刻為明
&KR0927;禾長(上聲)夏麥將秋此際真宜時雨優近每作雲風每
妬慰心無幾盻仍愁
雖然章奏日常披究覺餘閒自愧之清蹕明當御園返
便宜新得數篇詩
題學古堂
庭樹方迎夏階花早餞春寢興恒此熟景物又從新絲
竹誠何藉(用王謝事)簡編良足親入官資學古況乃治官人
澤春軒
散步書軒覿西迎泰初兩字額題楹(我澤如春夏侯泰初語)豈期
下應從如草亦欲旁通靜以情畫入一窗展山峙聲澄
萬籟祇泉鳴鼠姑幾朵留春色(御圉牡丹謝盡此處尚餘三四朵致可玩也)
憐爾依然善副名
虛朗齋有會
外朗含内虛内虛受外朗一二二而一動靜交相養内
或有蒂芥外必致擾攘外動縦紛紛内靜自蕩蕩動歸
靜有因靜根動無象生白漆園言其義所包廣
山陽一曲精廬
山環路轉景頻移曲曲無同步步奇擇向結廬還倚嶂就
卑引水每縈墀軒非高架惟敦樸坐弗逾時亦啓思小
許率能勝多許不然曷不試觀斯
淨涼亭
碧水圍亭淨且涼祛塵心與澈方塘何當無事其中坐
一卷書消九夏長
得一書屋有會
一水檻前呈龜圖悟始生萬形不二照有象本無營詎
必言垂釣誰當思濯纓清寧如合撰吾亦勉為貞
香山迴蹕至玉泉山靜明園小憩傳膳理事遂登
舟詣暢春園問
安之作
香山三日駐言迴東道靜明小憩陪玉食敢忘已饑念
寳懷惟渴衆襄材寧湏遊苑延時久便以登舟順水開
為詣暢春咨
懿豫賞吟佳處待重来
王紱鳳城餞詠小軸
或稱晝錦或稱還送别情殷握手間便是墨禪一再寫
可能透出利名關
題宋仁宗武經總要六韻
論兵千載如聚訟真是徒工紙上談居重馭輕自不易困
民養卒則何堪若言爱物斯誠有以曰知軍或未諳(宋仁)
(宗為三代以下令辟其勤民愛物誠有足稱然優柔畏事之見在所不免至於治兵用武諸要務則固非其所)
(長也)龐籍汰多意猶韙韓琦救後慮惟覃(仁宗時内外禁廂軍總一百二)
(十五萬天下患兵冗帤庾不能給樞密院使龐籍請議㨂汰之法從之省兵纔數萬人韓琦復云祖宗時就糧)
(之兵不甚多邊陲有事則以京師兵益之其慮也深而費也鮮願詔樞密院同三司量河北陜西河東及三司)
(榷貨務歲入金帛之數約可贍京師及三路兵馬幾何立為定額詔掇祖宗来兵數以開自是稍加裁制)苐
觀卌卷稱綜古詎足武經為指南旗籍綠營維内外(宋時)
(召募之兵藉良民為之雖有兵之名而不適扵用蓋古者寓兵於農由於列國分界人戶無多不能復判兵民)
(為二而非所論於大一統之世也杜甫詩已見其槩即如綠旗未嘗不經訓練尚且葸懦無能況驅不習之民)
(而歸之卒伍乎宋明之弱未必不由乎此我朝滿洲兵制以黃白紅藍正鑲各一列為八旗分兩翼各案方居)
(京城内蒙古漢軍兵亦如之復掄其精者為健銳火器二營外省營制則用綠旗漢兵分列營伍而南北諸)
(大省亦間用滿洲兵駐守内外相維深資利用然總未至一百二十五萬之多祖宗立法盡善誠萬年所)
(當遵守也)慎遵
祖制萬方戡
詠宣德窰無當尊
一窰成器必不少其式相同應亦多銅膽置之詩詠彼
(内府舊有宣窰俗所謂杖鼓尊者頗多後得一尊其中與銅膽底鎸宣德年字因名之曰無當而繋以詩此尊正)
(同製而無膽為之置然銅膽豈可每尊隨而有之)瓷尊肖也例從他兩端皆坦
雲為簇中孔惟穿月作窠景泰兼資識宣德(宣德銅膽既不可多)
(得因用景泰琺瑯法為膽代之以慎無當之誚)韓非誡語義無磨
題董誥夏山十幀
出岫無心仍作岫其竒原一氣之蒸草亭慣坐看山者
忽訝誰為增幾層
右雲岫蒸竒
或坐溪亭或巖洞同為銷夏致無同松風一例拂煩暑
操出冰絃不藉桐
右松巖銷夏
誰歟閒泛採蓮舟託意應知有所由序讀昌黎温處士
於君子内拔其尤
右蓮塘摘艷
乘涼水閣試憑欄慔影輕摇波面瀾凝思伊人如摘格
不為島瘦定郊寒
右水閣微吟
閒浮蘭舫傍溪塘樹下陰鋪風度涼却看船頭安茗銚
對談人必陸和張
右湖船茗話
林扉深護曲崖隈幾架虛軒向水開似聽蟬聲深樹裏
也知早晩報秋來
右林扉挹爽
靄靄濛濛望欲迷柳絲濕共雨絲低漁人此日艱垂釣兩
兩收船泊淺溪
右柳溪過雨
風吹水面晚來涼櫓摇(去聲)奚僮泛野航不肯言旋饒逸
興遲(去聲)升明月漾寒光
右晚涼閒泛
碧梧之下敞溪堂對坐幽人好納涼中婦已曾具雞黍
相知應是劇談長
右風軒留客
溪亭曠望接長空背峙嘉陰灌木叢底事清芬拂幀面
香光本是有家風
右灌木迴汀
微雨(四月十七日)
四更聞雨聲颯沓止以頓詰旦望雲氣曉曦暎為縉少
旋聚復陰西南雷起奮湏臾到天中雨勢霔成陣而何
剛半刻收向東南迅地皮纔潠濕究未及一寸麰麥穗
欲栗禾&KR0927;苗方振斯惟喫緊時胥待優膏潤徘徊無足
慰忸怩益增悶
題劉一清錢塘遺事
失策明題去建康却耽山水便都杭(見一清首編序語)湖邊歌
舞酣餘樂天外徽欽棄遠荒八帝歷年纔百五(帝昺不足紀年)
(自高宗至端宗享年一百五十二年舉成數也)多奸少正致淪忘翻書千古垂
殷鑒漫例飛鴻徒號堂(是書為汪唘淑飛鴻堂所藏因假借用目送飛鴻事)
詠漢玉盈尺素璧
色染安期棗圓疑温嶠臺曾無榖蒲刻漫致子男猜憶
錯他山石幾經劫火灰居然厠文玩笑此底為哉
題木繪四時景物屏
遠村晴颺酒旗風町畔牛閒睡牧童並立老翁若聞語
似嗔春及惰農功
右春景柳岸煙晴
荷亭閒坐淨涼披活脫杜陵五字詩更命拏舟採其最
遠觀不已近親之
右夏景荷亭涼淨
瀑水如琹落石峡虚軒臨水月當空高人憑聽秋聲處
欲問歐陽同不同
右秋景月榭泉琴
喬柯突兀冷風颼詩意灞陵橋上求欲借六花傳别譔
果然寫出玉雕鎪
右冬景雪橋詩話
夜雨六韻(四月十八日)
過午渾無望生雲忽有逢傍申仍聚散入夕遂&KR1268;&KR1854;疎
密點相間悠揚勢越濃難安一尺枕聽徹五更鐘劚地
潤三寸知時慰九農優霑斯盡美遂止惜猶重
夏日討源書屋
夏清於斯退食頻林扉如沐淨無塵遴材賢否閱多士
咨政俞吁覲衆臣幸遇雨滋慰猶淺却看雲散惜誠真
自知不知足為過觀過或為不遠仁
詠額摩鳥十韻
嘠拉巴之鳥其邦覯已難忽隨番舶到因命繪形看佛
朗機(西洋國名)人識大紅海島攅具圖還具說(西洋人有圖冊載此鳥形)
(質及其臓腑系說甚詳即佛朗機亞國王所命圖以流傳者也圖說附錄於後)惟悉復惟殫性
善弗為猛喜炎最畏寒通身毛作絳垂嗉肉標丹翅秃
那能翥凥髠頗亦安(此鳥翅甚小有五管下垂而無長翎不能用以飛騰而凥無尾毛亦)
(復無礙其行動也)訝成無翼至曾匪有心干世樂休徵瑞(三才圖會)
(載臨海山有世樂鳥其狀五色丹喙赤首有冠云云兹額摩鳥有冠頗與世樂鳥相仿彿廣東人因亦以太平)
(鳥名之)古初未紀官珍禽雖不育聊作異聞觀
西洋人所記額摩鳥圖說云額摩鳥古今圖藉
未載西洋舊無此種於其國一千五百九十七
年當明萬歷二十五年丁酉紅毛國人始得自
嘠拉巴海島携來西洋云即彼國亦罕覯也後
六年紅毛國人復於嘠拉巴得二鳥皆不能畜
當本朝康熙十年辛亥有勝老楞佐海島頭目
自印度國估舶購得獻之佛朗機亞國王畜之
四年死國王命工詳圖其狀鳥高五尺五寸自
頂至頸一尺五寸俱無毛惟腦後短毛甚稀頭綠
頸翠其連眷處及嗉皆紅紫色嗉下垂贅肉兩片
長寸二分廣六分許下圓如茄袋亦紅紫色嘴上
下略同他鳥頂冠高三寸骨自頂稜起至嘴左右
三分如裂形色堅緻若牛角近嘴兩孔為鼻其目
大六七分睛正圓外黃暈類獅子睛其光色如金
剛石也目上眉灣如月兩耳孔大三四分顯豁呈
露其旁微有黑毛舌入喉間長可五分許翅蔵兩
脇毛下甚小有大管五黑色而無翎排次如人指長
約三四寸自脊至膝上毛皆麤散作黑綘色仿彿熊
豕毛長數寸兩毛生一管中不類他鳥翎羽故僅足
蔽體無助飛騰也凥形如鶴而不生長翎脛以下皮
如鱗甲圓徑寸許似鶴脛而大足三趾無距爪堅實
有力紅毛人言能向後攫物又言每歲脱毛時冠亦
隨脱又言無舌無翅騐之皆不足信也此鳥在嘠拉
巴名額摩在佛朗機名格素爾性極馴以手撫之輙
依人而立與以諸物皆就食而常飼則惟蔬穀亦愛
食魚飲啄必仰首而吞盖以舌在喉間不能䑛取耳
御製詩四集卷二十一
