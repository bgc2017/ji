御製詩二集卷十二
古今體七十首(己巳五)
秋宇
秋宇本寥廓塞旻益曠閒雲斂蔚藍迥清光皜日懸崇
邱欲倚杵高處不勝寒遐睎一騁懷偨池俯衆巔案衍
舞波濤瀏莅非絲絃可會不可著無色聲界天
蒙古王公等進宴因賦六韻
玉磧開嘉宴穹廬覆慶雲輸誠因素切獻曝亦堪欣
上夀尊
王母傾心奉大君酪酥為湛露䍲牸作香芹勇鬪撲跤
戲雄看詐馬羣懷柔仰
祖烈廵狩勉時勤
移頓六韻
逐水頻移頓(止頓必擇水草之地以便衆也)曾無廿里賒(以行圍每日移營不過十)
(餘里)建營今似昨取勢正還斜壘或多因舊(凡木蘭内止頓處率因其)
(舊)竈無須更加(亦有尋舊竈而炊者)賣蒸原有市換馬要增茶(人以)
(所騎瘦馬換蒙古肥馬再加以茶布之類即可得)内外奚分界休和久一家朝
程迴首望烟散滿林霞
不廢
不廢吟詩習字常欣跋馬登山身勞未始非逸心静覺
有餘閒
新月(八月五日)
一鈎宛見生西宇十日猶遲正滿輪自是中秋勝常月
未中月便有精神
漢邊斜拂漾微眀借助龍沙景色清林外窺人渾似舊
誰能此際暫忘情
雖寒不濕光盈手未滿將圓意逼人消得遲眠風露下
目窮西嶺更逡廵
烟火全無朗磧臺巖枝澗葉夜光皚絶塵佳景吟難盡
可惜詩人鮮到来
經翁牛特部落
分界司林囿(木蘭據各部落之中凡近遊牧之地各出人巡察入圍場伐木及盜獸者適以行圍)
(欲至興安大嶺乃翁牛特所司之地云)行圍便一過同民誠有愧為穽底
教訛(塞外之地豈可計里然行時習武適同靈囿上林而已獨是伐木盜獸有禁而亦未如殺人之罪云)
(耳)部落輸誠久屏藩效力多相於禁翦伐更且謹誰何
除道心猶悚近光肩欲摩善為安畜牧永久沐恩波
登興安大嶺歌
隆崇乎興安之高高極天蔽虧隂陽日月不得擅其照
變幻寒暑造化不能撡其權溺愛少男或驕縦人情有
之昊乾胡獨不然豐隆列缺供使令屏翳飛廉相後前
元黃欲判猶未判神丘卓立欎為萬物先邇来三萬六
千歲未許塵世知津源腐儒耳食各享帚浪傳宗惟泰
岱靈著峩嵋巔蓬莱三山只培塿宜居地仙豈可方此
居天仙谷蠡荒略闕文獻但詫遊牧謹避偶過無不膜
拜加敬虔祖龍立界不敢近却臨滄海施神鞭乃知奥
宇異凡世洞天福地皆虚言興安之高高極天西来崑
都崙東接長白山是為二峰之中氣如宗承祖嫡胄綿
千支萬派分案衍為嵩為華相牽連杭愛(在喀爾喀之比)阿爾
台(在凖噶爾之東)舒右臂索岳爾濟(在黑龍江之西)憑左肩向背雖殊
條榦同繁星拱北海納川特言其小數千里結為靈囿
之木蘭何竒不儲物不畜那能一一徵言詮雲夢上林
赤縣内相如揚厲尚爾摛鴻篇使其知此退三舍故予
不復雕蟲焉
皇祖昔年曾一至即今
聖蹟蒼巖間我来獮狩近瞻仰賢王奔走相周旋朝發
行營質明到金風謖謖高秋寒時為衡嶽之開雲晃以
朱鳥温暾暄時為傅巖之作霖霏以玉葉鋪瓊田瀏莅
卉歙奏萬籟意謂山中饒管絃茈虒閜砢舞衆木若示
羽衛森繽繙木蘭形勢指諸掌南臨按轡一覧全北顧
蒼茫乃無際邊防久計心籌㫋興安之高高極天非我
作歌其誰傳
霞
塞山易雨晴亦速金風西北吹林麓殢雲滿空去何方
幾縷惟餘繞峰矗夕暉返照成落霞色雜丹楓紅䔩䔩
翻壁何須待入江齊飛或見来孤鶩晶熒晃朗蒸赤城
不火而逢陸渾谷
題蔣溥畫金蓮花即用其韻
一種清涼卉(是花以出五臺者為美兹塞上亦有之)數叢金碧纖畫成塵
外質缾貯静中馦相映金風拂惟輸玉露霑不須分彼
此佛手早經拈
張若澄關城曡嶂小景
巖關白界列峯青乘障當年據勝形便是昨来經過處
雲山迴望意為停
夕
曠野暮雲收寒光黯欲流風如矜朔塞月已競中秋颯
景供澄觀陳編契靜搜匪云誇博覽愛與古為謀
放鹿
出谷霜風嚴冒嶺朝烟霧合圍廓堂皇輕騎劇鴻絧彌
縫無漏罅呦鹿周阹衆應弦紛屢踣疊雙頻命中他他
已鋪原祁祁互奔撞肩怠繁弱張手疲遊龍鞚大庖既
云足頒殺逮僕從扵物誡盡取多或棄無用因命佽飛
徒罷射快一縦歸林得所樂失侣懷餘慟習武會常来
孳息仍厨供非希湯網名儒臣漫陳頌
雨
塞雨剛逢止頓時氊廬點滴入清思暗迷遠嶠鹿呼侣
斜掠平林鵲選枝無盡寒光偏對戶幾多涼意忽侵帷
迢遥南望關心處恰值秋深種麦期
雪
山靈幻戲能剪水展新雪景又如此雪景從来我最耽
何况塞山清無比塞山幾度舊曾来玉粧粉飾逢今回
樊川詩與營邱畫未若真界天然開丹楓翠柏偨池露
嫦娥耐冷守顧兔司天妙算此間窮却待新晴吟積素
晴
新晴虎帳暢吟看積素龍堆果大觀朱鳥已烘一谷暖
玉山猶勒兩峰寒更添喬柏千尋翠未改疎楓幾葉丹
今日成詩真可和何殊六出點朝冠
旃室拈題憶保陽興飛白戰韻鏗鏘(丙寅十月自五臺廻蹕扵保陽道中)
(遇雪倣蘇軾聚星堂體凡四叠原韻云)試看畢獻山靈技莫怨新添旅客
涼入畫無舟休訪戴烹茶有婢底慙羊千林日上開生
面白玉屏蒸紫翠光
萬夀節賜宴王公藩王及廷臣因成近體
晴光蕩漾瑞烟浮介夀龍堆勝十洲白雪調歌白雪塞
(預日微雪)鹿鳴詩賦鹿鳴秋侍臣羣獻南山頌嘉客来添海
屋籌我有斂時深祝願
慈寧福履永悠悠
叠前歲中秋帖子韻并令扈駕翰林等和之(有序)
向以中秋佳節適近萬夀慶辰桂筵繼介祉傳觴
綵服猶延禧具飾歡騰中外對佳夕而賡祝嘏鴻
詞時際熙和廵朔塞亦詠宜秋彩帖自去歲遭安
仁之感每登樓傷貞觀之懷况乎
大安奉處顧瞻缺侍几良逑值兹令節相扵俯仰憶脫
簮舊侣斯誠慽矣能不愀然然而虚擲良宵抑亦
難抒夙恨是以名言戒其一往梵帙喻以六如興
盡悲来固其數也悲過興繼又復宜之維時玉宇
開金風霽則見鵷行虎拜環幔城而呼九如扵以
雁磧龍沙望蟾宫而臨十五屬車扈蹕粤有騁妍
抽秘之儔大漠矢音宛成弄月吟風之地例依前
歲句各新裁
評量今昔值清閒萬慮誰能一例刪嘱付中秋玉輪月
照予千載塞垣山
無滓精神不濕光澄觀只合一罏香繁絃急管從来厭
底藉名言䟽讀匡
帖子宜秋我作師每教塞景豔新詩昨来積素溶金液
新沐秋蟾出玉池
高處為居便是樓今年雁磧不孤秋東山凹處錘峰畔
彷彿嫦娥笑點頭
中秋即景
磧風拂拂夜光流滿意冰輪見舉頭此際素娥應耐冷
今年玉塞又信(平聲)秋無須對景翻思舊不必臨池更倚
樓極大圓中圓魄度何曾痕跡著些留
中秋日侍
皇太后宴
中秋節自好上塞景尢清咫尺廣寒界依微仙樂聲雪
開千嶂秀風助一天晴邀得
慈顔喜山靈與(去聲)有榮
翠几堆花餅鮮盤侑野麋千秋最圓夜五字又成時北
斗懸金幕南山獻桂巵吴剛脩不到輪外一枝枝
聞雁
旃廬清夜分候雁數聲聞霜落纔傳信(塞上早霜故云)沙平淺
印文早来應挈子(春時雁北去至極涼處換羽育雛至秋擕之以南)可羨未離
羣木葉洞庭下何須怨楚雲
哨鹿
曉蟾駐魄碧光流哨鹿時惟八月秋邃谷試呼来得得
虞人真解學呦呦耽盤媒翳嗤剛挂閒放綸竿任釣舟
朱鳥旋升開曉色塞中随意作清遊
暖
積雪皚隂磴暖氣蒸陽巘霏微細雨零倏忽朝霧卷金
烏晃楓林生色畫屏展重裘欲換棉豈是朱眀轉山中
候無定和仲詎能辨随時愛景光此間興不淺
塞中即景
風清月白仲秋天問景龍堆漫嚲鞭碧宇泬寥雁書字
蒼巖㠎嶫鹿呼烟山隂雪凍山陽雨谷尾溪喧谷口泉
日日意行頻得句霜林真比曉春妍
崇邱作鎮鬱壇曼萬派千支勢拱攅碧澗似鞶圍嶺腹
白雲為旆裊槍竿試看秋景如春景端是木蘭勝上蘭
一月行程詩逓詠嘉陵粉本不殊看
塞山夕景
哨鹿宜曉夕復宜虞人技懩無不為平岡獵罷合夕哨
我亦因而姑聽之下舂荏苒落西嶺疎星寥亮天四陲
丹楓翠柏纈遠障忽隐繁縟惟参差須臾参差復全隐
萬化冥合心神怡遠瞻燎火指歸路曲尋淺水渡野溪
偶然一試古人語佳景乍得聊成詩
雨
塞雨又逢止頓日山靈有意示神竒設非親見誰能信
告未曾来人定疑
前朝霏雪今朝雨塞上寒暄曉暮殊贏得閒情摹杜老
底將經世問堯天
打幕頻聽淅瀝聲石漸月離驗輿情猶欣供億随營足
菆井山墟列布棚
添些紅樹眀晨景展却新圖此際閒秋獮將完促歸轡
留看塞上米家山
賜宴蒙古王公及行圍諸軍校因遣各歸部落
秋郊罷合圍六轡駐騑騑令日開佳宴康衢敞御幃輸
誠悅藩翰布澤錫恩輝千二百軍校驅馳聽指揮遍教
霑湛露同得被陽暉執役今時切和親歲幣非讙譁權
弛禁犒勞底從威懷肉無嘲朔(蒙古人受賜所食餘肉率懷之以歸且以為敬)
(云)轒輼滿載歸
山村
按轡度山村富秋觀次第往来一月間五榖已登備棲
畝有餘糧納圃無隙地山田租賦薄茅屋俯仰遂此心
慰始定額手洪鈞賜伊余有後思古今人殊致耕九而
餘三既富教斯繼是道豈非要行之貴無事苟其不得
人匪愛乃實害(叶)莫如令蚩蚩各自為生訃所願錫屢
豐何虞民不治屢豐豈可必孜孜勉祈歲
納稼三首
納稼塞中早寒暄候不同秋豐悅圃滿田穫覺山空升
屋炊烟白當罏濁酒紅兒孫瓦盆熟便以侑村翁
田家底為樂秋好即無愁不識催租吏渾成擊壤遊比
隣皆有積滯穗未曾收乘屋仍多暇春寒不播牟
莎坂玉霜濃垂鞭過碧峰烟村呼父老穡事訪從容故
地原難較今秋得未逢(關外種地者多山東之民皆言常年即勝其故鄉而今秋為尢)
(稔云)報章披更喜大有慰三農
九月朔日行圍廻蹕駐避暑山莊之作
秋獮言歸自木蘭山莊容與憩征鞍飽觀豐稔情堪快
暫豫心神樂豈盤泉界綠雲供鹿飲山留紅葉待人看
前年已設登高約(將於此登高然後迴鑾)早見孤亭聳翠巒
重臨雲館坐眀窗真覺流隂逝水漎塞上山容雖獨出
園中秋景實無雙檜松晚翠拏蒼巘鳬雁閒心樂碧江
每到朅然頻憶舊塵根底事未全降
秋海棠
塞中野卉多而脆幾度經霜委白沙還是御園饒景色
秋風嬝嬝見唐花
清舒山館
山館從来最暢情開軒况值九秋清多扵前度為何事
颯沓空庭落葉聲
最宜觀處皆成畫扵暫閒時輙詠詩設使幾餘無二者
更教何物遣情思
霜染丹楓淡復濃扶崖鬱翠見喬松鹿鳴每向閒窗聽
知在蒼烟第幾峰
潦盡寒潭清見底林疎遠岫淡無痕重陽節近黃花放
便是東籬處士村
覽熱河井邑之盛知
皇祖煦嫗之深即目九秋斷章三首
萬家烟火較前增(今則皇祖詩云聚民至萬家不止扵萬儼成大邑矣)井邑紛
填有賣蒸可識
聖人弘愛育山莊小試有眀徵
避賦避災離里閈(熱河夲無土著率山東山西之民遷移来者然捴不出此二事)墾原
墾隰藝桑麻慙無為養因無禁(遷移而来者豈非惰民然内地戶口日增今有)
(塞外可墾之地則亦聽之而已故不事丈量督察也)中外由来久一家
蚩眩喧聞列肆聲高樓縦目玉旻清有秋市物翻增價
近利人言却至情(此間惟米價最平而他物無不增價者詢之市人則云隔歲来廵吾儕趁)
(此獲利此雖無厭之談而實人情所有)
登四面雲山亭子
中峰千丈拔地起特據其巔搆亭子初秋薈蔚尚連林
登臨未露山容美重来木葉已半落惟餘老翠及嫩紫
精神氣韻莫不獻纂組刻峭無能擬三旬飽看塞垣山
摧崣綺錯固佳矣萬景天全結搆精又盡善焉乃在此
題永恬居
夷嵕築閒館邱壑占幽偏落葉如聽雨開簾不捲烟景
光新意趣書史舊周旋道味真無斁心恬足永年
菊
黃華鍾正色必向御園開識得重陽節剛從上塞廽霜
嚴信徒爾日嫩特佳哉静對無窮趣茱萸漫泛杯
山中杪秋
煙雲朝暮變紫翠槲楓兼籟動風滿谷波澄月一匳景
深素秋杪興寄碧峰尖無盡藏真界取之豈礙廉
閒窗日影上書室足清光誰謂山林内而無翰墨香芸
編堪汲古菊節待重陽入畫相應處千峰罨一房
題素尚齋
山莊山水佳天然去雕飾是齋顔素尚古風猶可識開
窗見千峰對之有所得揮毫戒繁華
聖人示我則
暖
皮衣脫却換棉衣塞外秋暄見所稀真對黃花堪落帽
坐看紅葉稱搴幃人家烟火催時暖(烟火多則地因以暖熱河向為寒地)
(今則頗似關中矣)沙漠風霜限地違幽贊洪罏誰復識
神虞當日協璿璣
夜雨
春霖慮或少秋霖慮或多惟有杪秋時多少無不宜(叶)
萬寶既告成冬麦恰始播(叶)山莊兹駐蹕夜雨占天和
廉纖窗外聲庭樹想婆娑更無愁漸石此景實可歌伊
余較雨暘年来熟研摩特喜杪秋雨供賞無虞他勤民
家法貽祈歲理則那追惟
當日心此際應如何
曉起
閒雲數片當晨散落葉一庭比昨添涉獵詩書覽秋景
山莊随意足清恬
山莊駐蹕勝日開筵恰廻秋獮之鑾兼值年豐之
慶雖順時而行樂憶去歲而難忘詩以述志爰
賦五言
十日駐山莊三秋逢有年行圍既訓士懷遠已廵邊此
焉乃少憩䋲
武增愓乾况復近菊節正可列餻筵稱觴獻
慈夀嘉會集羣賢念兹亮工侣胥任籌治權勞逸共心
膂憂樂思後先去歲事滋紛廻首豈忘旃際和斯惟幸
持盈當益虔
曉起
庭樹鳥聲出曙窠披衣試問夜如何挈壺已報晨星少
擁帚誰嫌落葉多遶戶山嵐輕送冷入窗池影漸增波
報章未至心餘暇拈得清詩一晌哦
敬題松鶴齋
昔我
皇祖扵山莊中奉
寧夀宫處名之曰松鶴清越我
聖母為是
先徽所憩息避弗敢御且以離予所居較遠也則扵寝
殿之東葺室一區以為偶臨山莊
聖慈燕居之所顔之曰松鶴齋猶
皇祖志也
鶴羽千年白松姿不老青惟兹真上瑞堪以祝
慈寧嘹亮聲聞野蘢蔥色滿庭作朋瑶島上
王母駕為停
重陽日侍
皇太后登高攬勝之作
遥峰近嶺罨烟光高處瓊樓了不&KR0765;為要重陽酬令節
暫教十日駐山莊綵絲結佩仙萸紫
玉座稱觴夀菊黃稍異宫中行樂處稔秋俯眺遍倉箱
廻鑾至喀喇河屯作
深秋廻蹕駐灤河山館紛紛落葉多兩月風光異爾許
一番往返覺無何蒼峰㠎嶫精神健丹地蜵蜎景色和
納稼築場完次第相(去聲)舂還聽野人歌
入古北口
人工真可奪天工界限風光迥不同今日入關逢綠柳
前朝皆樹憶丹楓黍稌是處欣都稔睥睍當年勢尚雄
地脉千秋自無恙陡懷壮士對西風
村行二首
關内深秋暖不寒行来曠甸騁懷寬凍雲衰草廻頭別
比&KR0808;崇墉取足看恰喜詩情搜野落又教山色指田盤
重陽雖過風光好笑把黃花興未闌
豐歲無饑且免寒男衣蔽肘婦裙寬年来祈望差堪慰
静處思量豈易看駝向坦途纔免&KR1387;馬尋闊棧不重盤
行宫取近常休息暇便耽書忘夕闌
秋麦
漸南地向暖例可播秋麦秋獮啟駕時多稼猶未穫(叶)
廻鑾踰兩月早見倉箱積良農豈後時勤作如乘隙今
朝歴薊野亞隴有新碧蓬蔥生意佳肥壤含膏液覩兹
稍自慰紓懷未敢遽(叶)覛土幸沃潤更藉足三白祈歲
循始終勤民無間隔
御製詩二集卷十二
