御製詩三集卷十五
古今體一百二十一首(辛巳七)
季夏太和殿視朝
一夜隂晴雲未消朝氛斂盡旭光昭或緣敬事蒙
天佑雖喜宜農戒意驕恭已奉三欽扆御宅中圖治慎
衣宵林鍾東序聲韶樂應月詳求律吕調(先是設朝皆用黃鍾宫樂)
(部奏定十二月各用其律從之)
淑清院二首
朝罷乘凉御苑歸淑清咫尺換朝衣假山古即真仙境
松籟生寒翠十圍
石罅淙泉聲益壮竹梢滴露翠猶深卅年前此徜徉者
迴憶原無此日心
千尺雪
引流亦藉天然勢雨後峥嶸落激湍底識不孤盛名處
坐來六月却生寒
望瀛臺未至寄題其壁
御園宜夏日亟圖趁爽還液岸度肩輿過置咫尺間著
句題其壁亦如親歷旃試看昔親歷所題奚殊焉瀛臺
信瀛臺木石皆神仙笑似掔腕人可望不可攀
樂善園小憩
長河進輕舫上水略成遲沼墅宛然在夏涼小憩之徑
何妨草蔓窗或有蛛垂野趣宜清賞因題五字詩
長河進舟至昆明湖觀農攬景因成四首
倚虹堂畔放煙舟慶典攸關事飾修幾度往来經指示
歡心無不為
添籌
沼園小憩便教行最喜西山放曉晴撲面青含風兩岸
冀酬農父力田情
萬夀精藍河岸邊松杉出寺影蒼然今朝風利不成泊
試問闍黎可是禪
誰云上水船難進攬結斯須亦至湖一片空明無色界
鳳凰墩在鏡中圖
夜雨(六月廿六日)
欣纔兩日晴聽厭徹夜雨情知時行節易致商羊舞潤
物雖為澤太過恐無補早田縱不礙麥後苗新吐明朝
晴始佳卜度憂心怇浩浩聽勿休解悶詠工部
豈慮我屋漏豈虞我階侵君牙有明言怨咨懷墊沈淫
溢殃廬舍補葺尚可任過甚乃傷稼何以當洪霖展轉
冀斂翳不寐愁予心
喜晴六韻
金翼曉光鋪天衣有若無不能成眷戀遂以散斯須赤
日午炎盛碧空夕景殊宜暘新穗曝去溽晚苗扶屋免
致淋嘆田歌望歲娱今朝晴始定愁與亂雲徂
隔溪聞鶴聲
隔溪非迥絶依約聽翛然必自孤松頂或由詭石邊悠
揚度雲水寥亮勝絲絃如在蓬瀛上聞聲不見仙
稻穗
五月早稻熟此言炎方郡漸北即漸遲自緣關氣運燕
山穫九月匪因農弗勸七八月見穗例事常年分今歲
雨暘時五榖助長進六月見稻穗喜非望中信隂晴殊
未定為此惕且慎籲
天賜快霽西成冀豐順要務無餘竒予責敢旁引(叶)多
稼題軒楹勸農仰
庭訓
悅霽亭
輟翳澄氛頃刻間碧天如洗倚青山恰宜悅霽亭中坐
數日愁消片晌閒
鑑光樓
拾梯似開奩俯窗如拂鑑在器斯已大在塘詎云欠澄
渟半畝貯無藉風漪瀲衣冠正有餘鬚眉照不厭於水
喻何妨於民凜敢泛
荷香亭
湖中厭藻蔓畜鯸食以淨因之殃及荷霞朵無全柄植
箔如蟹斷敺鯸種藕竟夏月原有荷水亭香錦暎一轉
移之間是在格物性君子藉栽培棫樸周詩詠誰云涉
趣處不可通為政
六月廿九日青龍橋西即事二首
乘涼問山園亦因騐農事積水率已消良苗暢新霽更
慶未前聞早稻已吐穗此後得宜暘冀可稱稔歲每過
青龍橋為之遲按轡
橋西不五里近接玉泉山山氣翠蔚佳已在眉宇間路
右帶野村路左皆水田村房被霖頽即此知民艱未可
聽荒落為之葺以官子輿闢子産恧之行所安
題翠雲堂
書堂經歲坐似此竟奚庸自是心無逸亦慙步有慵蟬
聲前後續花影去来重好在惟雙栝森森翠越濃
甄心齋口號
一過佳處觀大意暖席坐曾罕遇之今日高齋消半刻
為吟七字得便(平聲)宜
影湖樓十詠
天光
湖樓縹渺水中央艤棹攀梯納夏涼不著太清些子翳
舉頭落落祗天光
雲縷
極目天邊一縷雲今来却少見為欣須臾散去無蹤跡
水裏何曾半點分
山容
西山微遠北山近翠邏青圍碧鏡中鹿苑蜂臺胥佛力
擕將峰色住於空
波態
波光翻影上楣欄拂暑風来漾細瀾恰似當前展畫幀
於流動處正宜觀
塔影
定光突兀玉峰頂八面玲瓏十丈披乍憶杭西盪畫舫
南屏塔影落湖時
鐘聲
招提不著俗僧住也有鐘聲下界聞底事十分清入聽
度来水氣帶氤氲
鶴唳
方壺曾是唳雲濤小試溪山亦自豪設使伯牙&KR0146;鐘撫
定成朗朗水仙操
蟬吟
圍湖綠柳已成隂最喜高蟬喚霽吟誰道脇鳴物無識
此聲端惬望晴心
樹色
高低樹色影波中倒正雖殊動静同恰似美人臨玉鏡
絲絲綠髮不勝風
荷香
仙想精神霞想裳層樓小憩水風涼沈檀甲煎都無藉
自在光中自在香
時哉行
昨日之昨不可追今日之今去若馳去歲望今年猶覺
稍佇延今年視去歲不啻俄頃事以此例彼三萬六千
日駒隙之壁誠非失佛氏刹那不住學未遑且學惜隂
凜無逸
七月朔日作
太室嘗秋辰周詩詠豳日伏暑行將消白蔵已應律三
朝欣快晴扶桑晨旭出荷擎曉露瀼竹透爽風疾立秋
雖尚遲秋意漸已悉惜隂覺時速依節欲候秩枘鑿實
並行澄觀契神謐
詠拔達克山汗素爾坦沙所進斧(有序)
素爾坦沙自獻俘奉貢夙著悃忱後因遣侍衛等
齎勅宣諭各部拔達克山復以使臣還朝䟽進方
物中有斧一白金鏤錯文蓋回製所重也詩以誌
事且鍥諸函
齊斧方戡亂蠻書遂獻誠嘉忠頒厚賚貢物表衷情肅
肅喻由義蛾蛾叶利貞(斧刀蛾蛾利匠人之貞見太玄經)匵蔵無所用
聊識武功成
王時敏片石雙松圖
松有寒濤石有稜飽参黃海得相應英雄故是欺人慣
偏說離塵異允冰(見時敏自識語)
熱(七月初五日)
午熱殊迫逼揮扇猶汗流晶陽不可當誰云已孟秋多
有望雨意忘前對霖愁展轉期順適人願實難酬我雖
知此非為田違無由究亦同云然今宵其雨不
漢玉榖璧
車口中規團量盈五寸寬重農惟漢詔典瑞在春官剛
刻渾無迹豐綏兆有端寧須拘子執香扆侑銘盤
雨(七月初六日)
及旬喜快霽半夜雨何礙簷溜摐入聽床簟清可愛婪
熱將盡驅晚蕎澤倍逮今歲實厚幸如願
天恩賚亨順易驕矜謙懼吾敢懈
討源書屋對雨
昨日傳宣曉問
安雨如不詣是矜端晨趨退食對&KR1268;雭恰喜衣衫生薄
寒
雨中泛舟迴御園
籞林前後一舟通進止惟欽退百工欲返御園盪蘭棹
煙絲風片尚濛濛
水光接上漲溪濱溪畔新蕎潤意勻今日昆明聊不泛
恐妨衣履濕多人
眄来涼雨甫生喜&KR0584;勢微長轉&KR0832;然却擬豐隆聽我語
只宜此日不宜連
題趙伯駒仙山樓閣
層臺出白雲王母候東君俯目壺鴻見咳聲霄漢聞到
寧許方士寫或法將軍(見沈周識語)漢武斯希緬吾惟政是
勤
七夕偶題
工部詩情真卓越柳州文筆獨詼諧却思天上女牛宿
安識人間歲月排且喜新晴宜巧會澷教細雨泫重乖
(俗傳七夕必雨為牽牛織女泫别頗有應者)綵棚蛛盒隨節令誰復殷勤兒
女懷
晚晴
時晴時復隂雲容殊未讓輟翳為欣慰繼&KR0584;頓惆悵曾
忘一日前展轉其雨望甫足即虞多自覺近孟浪嘈嘈
雲亦厭傍晚大晴放
立秋(七月初八日)
立秋有常諺難遇雨而晴(農諺以立秋日無雨秋霖必多過大則反是惟始雨復晴)
(為佳是日正叶其占)正值洗車應旋看翻壁明寧湏太史候堪慰
老農情協紀原吾職惟欽奉若誠
載月
秋月耐可泛况值殢雨晴時哉不可失水面爽風生漾
我平安居月鏡載分明輪是欲圓好光因入秋晶懋勤
筆硯隨及岸五字成
得全閣
飛閣流丹碧水涯遥竒近概覽無遺微言偶憶淳于氏
君道何妨絜矩思
戱題君子軒
萬个圍三間過雨翠如洗入秋意已涼篩月光猶美風
度曲江張瀟灑山東李更有勝人處自不道君子
接葉亭
依林搆小亭林蔚亭接葉雖非杜製茅藉悟王傳帖(王逸)
(少有竹葉帖)月穿如搴㡢風度似摇箑颯沓與静謀時節惟
秋惬本来却輕輿逕宜延步屧
陸治鳬鷖圖
秋水蘆花弄影鮮在潨在渚意悠然可興為繹葩經旨
恰是生民第四篇
晴(七月初十日)
三日隂晴間既雨虞過多我心尚如此奚怪民怨嗟(叶)
思艱圖其易職思可諉他今朝雲盡斂
乾貺綏晴和浃旬祝宜暘屢豐庶可歌
王翬倣王蒙秋山讀書圖
耕煙已自倣黃鶴又道山樵法巨然(見王翬自識語)非說攸聞
不師古祗應佳處讀遺編
晚晴落景
已是雲閒候欣逢日曝時幾縷不成章幻為霞彩披彩
復漸隠散碧天空四垂東林有竒觀爓爓翻高低蟬鼓
倜儻聲荷敲瀟灑枝可以泛蘭船月光正朗宜
西北風二首
春厭西北風為驅雲阻雨秋喜西北風為驅雲雨阻雨
之德為澤有宜不宜時習習者彼風豈能分別知今朝
来西北宜暘即因喜三春見生愁蓬然者亦此風本無
美惡人實有愛憎宜時斯為佳箕疇曰休徵
華之所謂西回之所謂南厄魯所謂北一方名已三所
知即如此定向終誰覃想其不知方屈指數弗堪此之
所謂是勒彼從弗甘達觀者莞笑史策多斯談
題職貢圖八韻
累洽重熙四海春
皇清職貢萬方均書文車軌誰能外方趾圓顱莫不親
那許防風仍後至早聞干吕已咸賓塗山玉帛千秋述
商室共球百禄臻詎是索疆恢此日亦惟
謨烈賴
前人唐家右相堪依例畫院名流命寫真西鲽東鶼覲
王會南蠻北狄秉元辰丹青非為誇聲教保泰承
庥慎拊循
秋夕泛月
秋月最宜人蟾光清朗如惟是間隂晴往往蔵夜珠今
夕乃大霽時哉不可孤碧天坦蕩蕩誰能限邊隅豈無
衆星羅月在餘如無我時乘蘭舟徘徊泛御湖愁為宜
暘消興因對月攄點筆亦成章意與青蓮殊
泛月四詠
霽月
恰喜今宵霽景新滿懷冰鑑迥怡神設云品格誰能匹
宋史中曾識此人
水月
内空外空内外空千江曾是一輪同透徹猶將過鏡象
清華端合配松風
山月
御湖雖祗假山圍一例林横復嶺巍稍待徘徊出牛斗
子瞻七月是耶非
舫月
年年載月適幾餘舫是平安月鏡居清影隨人知樂意
不煩迴棹治軍書
王翬松風書屋圖
茅堂大壑濱翰墨自相親舊矣青氊席飄然烏匼巾聲
流碧濤籟隂覆老龍鱗策杖隔谿者應来問字人
昆明湖觀荷
幾日因循未此過趁晴沿泛一觀荷湖寬分出花無萬
君子由来不厭多
葉態花姿総絶塵依依照影入清淪露瀼秋曉微風過
亂瀉圓珠是水銀
練橋過去鏡橋来来去都欣淨植陪分付篙師湏慢著
衆香國裏得徘徊
寄瀾堂
前瀾為過去後瀾為方来現在不可得寄瀾如是哉徒
觀漪漾者中有至理該萬物總一致妙趣契清陪
清可軒
萬物到秋清巖軒清最可石壁育仙茅山柤綴野果開
窗有金颸眄宇淨雲朵匡床簟席涼適得片時坐步磴
拾松枝便試竹爐火
題惠山園八景疊舊作韻
載時堂
滿擬周公禾號書邇来愁惹得霖餘偷閒快霽聊消悶
那學匡床晝寝予
墨妙軒
王家一筆見竒書並弆蠅頭論望諸(二種皆石渠寶笈舊蔵上品)雖
是此軒號青出積薪猶欲不忘初
就雲樓
近来亟欲雲閒去偏是高樓曰就雲却向西風思致語
一施神技與吹分
澹碧齋
池齊每對輙心開衣履都教絶點埃如此佳哉山水處
一年屈指兩三来
水樂亭
誰奏泠泠蜀國絃徐看石罅細流懸為宮為徵徒摹擬
有此原從太古年
知魚橋
香霞蔚覆淨琉璃極樂國中解夏時便是游鱗那無樂
欲嗤莊叟太言知
尋詩逕
竒峰詭石解招擕即是黃金刮眼鎞快霽一天殘暑退
得教觸景此拈題
涵光洞
風人尚絅惡輝光善現由来貴善蔵石洞空空了此義
心燈朗照正中央
居節山水
石泉萬仞落厜㕒流去誰能計里知散髮幽人濯雙足
別開生面左家詩
題飛雲軒
春冀英英作勢濃秋希斂盡不遺蹤坐軒棘欲雲飛去
軒笑不知何所從
悅霽亭即景
一歲常一度此亭坐片時中元節至矣霽色恰當之迥
洗天心朗晶懸日面披今朝真即景所悅在暘宜
中元夕復雨有作
是日盂蘭節令逢豈真聽法有天龍涔涔雨勢殊未止
簇簇雲容尚爾濃拂岸聲喧幾楊柳入湖光暗萬芙蓉
需清塵耳無需甚(將以十七日啟蹕幸避暑山莊行秋獮)非為秋廵實為
農
題錢維城秋山圖
紅葉蒼枝間翠松四山舉目是秋容跨溪水碓偏宜置
香稻收来正好舂
七月十七日幸熱河以雨濘命諴親王恭扈
皇太后駕俟路燥後行雨中登程跋馬成什
撰良啟駕早傳宣可以秋霖遽易旃敬念
慈寧登大慶雅宜
安樂養高年親藩扈
蹕候塗治宮眷隨行視
膳便涉潦何妨徐按轡習勞更欲閱農田
行潦一首
行潦錦雲騅(所乘良馬名)如履地騰踔滑刺霪淖中穏步忘
動摇一路騐黍禾切切心不樂(叶)高坂實無害低溝恐
致澇行宫六十里申牌亦已到(叶)宣傳有司官勘恤莫
遺報跋濘彼何妨廵秋此最要
愁霖
愁旱雨弗来愁霖雨弗去弗来愁猶間(去聲)弗去愁獨遽
譬如望賜人得佳否如故痛楚廹身者不離將益勮北
地多愁旱或亦我熟路愁霖實鮮遭十歲偶一遇以鮮
越難慣可用知今度涔涔時作止傍晚晶陽露明朝冀
快晴大田庶不悮
石槽行宮駐蹕遣緒
枕上夜雨愁聽闌朝晴仍復駐征鞍昨来山水暴怒漲
僕從溪畔徒俄延已矜露處立泥濘那更驅廹俾来前
命人拏舟普濟度舟少指掬翻遲難行宮清憩亦覺逸
待衆反側無遑安錦雲騅縱善行潦獨先安之古有言
懷柔縣東疊去歲詩韻
去歲此經乾石灘今秋一望潦水寬柳橋縛架又值難
昨宵待宿工就艱逍遥河上風人言前秋景况今復然
(去歲過縣東秋潦已盡視己夘經此新漲方盛情景迥殊曾有詩紀事今年所值與前歲略同命侍衛等相視)
(便道測流徑渡並不需前詩茭楗絞縛之勞矣)一二地方吏来跽請罪進寸退
且咫笑謂更不須汝曺羽林一一雄材美厄魯回人尤
色喜撇捩踴躍善行水牽駞驅馬須臾間輕装運畢百
度理我亦乘舟渡河已
山田
山田過潦沙痕浮三日快霽蒙
天庥高原芃茂固無恙下隰仍可強半收迴思春夏特
美善小不足此餘福留究彼一隅斯受歉申命有司詳
恤賙復聞關外水易下黃雲遍野將登秋然千聞不如
一見明當按轡觀從頭
出古北口即事四首
千山雨過水歸壑五日晴浮&KR1065;拂人古北年年雖熟路
一番秋景一番新
潮河波湧搆橋艱野舫乘浮過石灘負捆牽馱争問渡
滿川旅况駐驄看
山蹊避潦昔曾經廿里行宫午憩停厄魯興州来扈駕
哈邦弗著戴花翎(厄魯特舊著哈爾邦帽今居熱河者皆易中國冠服来接駕哈爾急呼之)
(則為一字云)
隔河迎駕畢招来奔走宣勞實壮哉一百年前此關外
却看頽廢有屯臺
關外
關外田經歴歷看不禁額手為農歡高原固喜倉箱近
下隰依然穎栗攅菜圃瓜棚賴生計思艱圖易厪心官
更披方伯情形報(方觀承奏勘近京各属大雨後窪地被淹之處高粱早禾業經秀實惟晚)
(苗力弱豆&KR1265;不耐久浸今自十八暢晴水退而暄熱未減精粒頓湛無礙豐登殊慰懸切也)五日愁
懷一日寬
七月廿四日常山峪行宮作
潦盡朗秋晴
大安亦起程(是日諴親王奏報恭奉慈輦登程駐石槽)溪橋胥穏駕(沿途留諸)
(臣董率地方吏脩除橋路皆就)巖館忽前迎香撲青楓坂虛生白室楹
後山親獲鹿飛騎進
行營
駐蹕喀喇河屯行宮作
暑氣入秋澄(昨日廿四過處暑候)嵐光依塞凝巖宮騎馬到松牖
望山憑地迥市聲遠歲和農務登興州沿革蹟文獻有
誰徵
灤陽別墅
灤北有書堂乘流渡野航久晴猶盛漲處暑得微涼興
與秋為約心無逸是常對時將育物體騐不拘方
虬蓋亭
千嶂通單徑一亭具四臨納涼成小坐延趣省幽尋寒
益清秋景響含灤水音不須張翠盖虬榦有佳隂
至避暑山莊即事
三朝秋潦暫稽程策渡輕装趁快晴咫尺仙莊亦莅止
萬千寶穡可登盈
堯年家法依然仰
任馭輿梁已就成侍衛馳来知
悅豫慰哉懸切寸心誠
永恬居澷題
關内度秋霖一刻似三日關外閱晴稼日三似刻一歴
喜易愁難百年同是律何如太古山復此虛白室無喜
亦無愁止止恒祥吉
創得齋
松下石門僻巖端栢棟深初来即創得觸目総怡心山
静有餘趣秋雲無定隂經年彈指頃應與暢幽尋
枕碧樓
高與蒼松齊項背静將翠嶺接精神經年權借山公領
今日依然屬主人
題食蔗居
食蔗末益甘是居有若是石溪幾轉遥巖逕百盤裏十
步不見屋見屋到尺咫攀磴坐南榮縱目在千里信馬
去秋得斷手今年矣三間與剏名萬象該精旨此無警
句酬想乃無其理
小許菴
食蔗居旁小許菴更難小矣大偏含擬於方寸猶為大
可識名言総戲談
倚翠亭
虚亭倚巖壁翠色迥含秋悅可容雙膝遥宜縱遠眸老
松自古獨衆木尚隂稠杜句雖恒憶(謂賦詩何必多)其如興每
投
詩思
詩思由来奚所似雲依山起月臨池試猜無著分明是
便問何因自不知兩漢三唐彼糟粕宵衣旰食我君師
先憂分也時後樂拙速當之謝巧遲
園鶴
園鶴年年飽稻粱每因尋鹿試神鎗一般都是仙家畜
無可欲惟爾所長
塞蟬
綽爾齊争噪霽川(關外蟬不入關内其音較内地宏而直蒙古謂之綽爾齊綽爾齊者胡笳)
(奏曲人謂其聲似故名之)天然南北限雄邊中庭地白傳陳語曰和
明君撥四絃
熱
處暑節已過暑氣尚爾盛此地稱清涼鬱陶勢偏競宜
稼固云佳蒸雲斯為病窪田漲甫消溝塗泥猶濘對時
祗祝晴憂民吾本性
雨(七月廿八日)
一夜喜晴月五更山吐雲固知熱所致其奈雨偏聞那
覺溟濛好惟希靉靆分石梁縱坦治無乃
大安勤(青石粱為出口第一大嶺是日慈蹕應過此)
題敞晴齋
一壑自綜妙三間正敞晴適来欣霽景便與勒新名雲
散若無力山迎最有情吾心喜猶別多稼近西成
繪韻樓
繪事奚稱佳氣韻貴生動然實人所為靈機出心孔豈
如造化工無為無不総時行與物生肖翹荷天寵因悟
六法兼益凜三無奉
清綺書屋
蘿蹊縈繆石泉潺書屋蕭然得此間松籟有聲真避暑
芸編無射最消閒言清見說元祠部練綺不希李義山
策馬澷隨夕靄下崇椒迴望失林關
山心精舍
山心有招提恰似水中月大士坐如如清淨衆香馞返
聞得真寂孰髓孰為骨蔚翠自有常受虚總無竭適從
西嶺下聊就北齋歇即目與題名匪云學禪悅
觀瀑
虚榭又来憑飛泉恰絶勝喧於聞處寂素與望中澂六
律渾非樂一條都是冰自詩自成和差免誚徐凝
快晴
半夜雲開星有點四山風落雨無聲已欣攬被殘暑退
便起披衣曉氣清把筆批章曰幾勑臨門觀射以材程
今朝益覺仙莊好都為金&KR1195;報快晴
嘉樹軒
一樹當軒翠鬱森搆成樸斵就嘉隂因知事半功常倍
理趣逢源總可尋
題綠雲樓
巖齋領要即如樓况是真樓在上頭澗葉巒枝皆蔚翠
朝嵐夕靄却澄秋心聞乃自雲閒得逸趣都因綠趣投
何必沈家誇八韻千年風月占興州
清舒山館
紆步因延賞騁懷在集虛有書照今古無物惹清舒花
栩莊生蝶池飛寗氏魚秋光自瀟落不異卌年初
再題敞晴齋
今日快晴實異常今朝始覺有秋光風来谷口全含峭
泉出峯腰半帶涼萬木清暉入葱蒨三霄空翠落晶陽
詎予獨暢遊山興多稼將登喜若暘
玉琴軒
一水階前環碧㵳泠泠常作七絃調雅予入耳會心處
不在徵招在角招
陜甘總督楊應琚奏報甘省豐收已定詩以誌慰
甘涼稱地瘠民貧處窮邊前者用武際適遭灾歉連賑
救不遺力廼得運轉旋去歲實大收今春麥獲全方伯
兹奏報稔可定大田額手為民慶况無秋稅牽元氣庶
因復比戶飽食眠幸哉大兵後屢遇綏豐年總荷
皇天慈於我何有焉
御製詩三集卷十五
