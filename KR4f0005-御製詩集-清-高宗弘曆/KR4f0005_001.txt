御製詩初集卷一
古今體六十一首(丙辰丁巳戊午)
讀貞觀政要
懿德嘉言在簡編憂勤想見廿三年燭情已自同懸鏡
從諫端知勝轉圜房杜有容䏸讓直魏王無事不繩愆
高山景仰心何限字字香生翰墨筵
題王諤豐年農慶圖
金颸蕭蕭楓葉落高空&KR1065;氣横寥廓如雲多稼漸登場
歡騰西墅連東郭白鵝下水烏犍閒池田波静流潺湲
秋原&KR1367;穗雑黃紫乍似春廻萬井間刳豚烹魚為翁夀
新粱炊飯香噴口三時拮据豈徒勞共喜西成獲大有
弱婦房中自理機砌蛩唧唧催寒閨可知衣食民生切
辛苦終年無已時
獨居
静几眀窗遠絶塵花香鳥語總天真每殷已溺已飢念
難作無為無事人
昔予讀書之暇間亦旁涉繪事嘗恭製數圖進
聖母用供清玩兹蒙
聖母宣付装潢仍
命各題以句敢辭不文聊以效九如之頌云爾
埭畔凌冬傲雪株濡毫渲染彂清娱松枝翠拂蒼鸞尾
竹實紅垂火齊珠香𣪚檀心欺蠟淡花懸磬口帶寒敷
作朋三夀微忱切生意長含看此圖
右題松竹梅畫幅
漙漙珠露未凝霜丹桂黃花應節芳細蕊密攅金粟碎
疎英低蔭玉墀香喜從月殿分根遠愛飲秋泉益算長
同是神仙稱上藥駐年無羡九霞觴
右題桂菊畫幅
一枝穠麗占東風生態㬅陀落畫中澹暈華脂饒的皪
細鎪紅玉著玲瓏葉酣宿露凌晨沃香𣪚春晴傍午融
見說西池培植厚人間富貴詎䏸同
右題牡丹畫頁
梨花開足晚香含白燕飛来春正酣棲傍銀雲人不見
祗聞好語報呢喃
香雪霏霏入眼新一雙玉剪舞暄辰上林景物非人世
花鳥春来捴絶塵
右題梨花白燕畫頁
梅雨初收候林蘭每放花素苞欺雪艷粉蕊净鉛華映
月姿逾澹臨風香更賒多情憐野雀棲托一枝斜
右題栀子花畫頁
冷露暗滋秋草著花紅紫成堆小鳳貪餐竹實合教一
處同開
絡緯送聲秋至蜻蜓弄影風凉幽卉一叢舒豔都来石
畔尋香
右題鳳仙石竹畫頁
天際雲呈白玉盤花光如雪望漫漫冷香離合因風悟
(楞嚴經云香以合中知離則原無有)清影横斜界地寒開處已知春漸逗
折来常記臘初殘月眀林下青邱句彷彿今從畫裏看
右題月下梅花畫頁
覽舊作誌懷
芸帷書史昔流連今日拈毫屬偶然賸有憂懷批奏牘
那餘逸興賦詩篇漏聲滴盡銀壷箭香縷飄殘寶篆烟
輸與昨年瀟灑甚綠窗愛月正遲眠
八月二十三日恭遇
皇考忌辰感成六韻
憶昔承歡際晨昏不暫離誰知風木恨暗覺歲華移
顧復懷終古暌違忽已朞
聖容常在望色養永無期凉露如添淚寒雲祗益悲西
園廻首處痛劇去年時
詠禁中紅葉賦得霜葉紅扵二月花
寥天&KR1065;氣到楓宸恰有霜枝點綴新色借花欄紅乍染
影依玉砌冷初勻欝森未許遊蜂集絢爛還教宿鳥馴
更喜西成逢稔歲萬家雨露沐陽春
丙辰十月十六日恭送
皇考梓宫至
泰陵奉安
隆恩殿告祭還京悲慕如疑呼搶欲絶途次敬成長律
以誌深痛
過隙光隂歲已週
龍輿朝駕痛難留纉承任重何由報
顧復恩深未少酬
雍邸廻看宫闕寂
橋山空對几筵愁
尊親寰宇傾心久夹道蒸黎捴淚流
兩行衰柳羃寒烟一路悲風拂綵㫋易水如添愁脉脉
燕山不斷恨綿綿未過虞帝廵方載猶少成王享國年
夢裏瞻依仍似昨問
安常在
寝門邊
楓葉初丹槲葉黃當前觸目助悲傷
䁀湖冉冉寒空静
蘆殿凄凄夜月凉憶斷白雲還杳渺望窮碧落轉蒼茫
悲懷長此增沈痛忍别
山陵路阻長
雖是
元宫未閉時可堪無處睹床帷欎葱巒岫千靈護颯沓
松楸萬籟吹
仙馭漸離心未遠歸鞍將去意多遅言旋正值稱觴日
(十月三十日是也皇考聖誕辰)空向
慈容獻夀巵
十月二十五日得雪
同雲四野望漫漫瑞雪霏微失遠巒麥隴乍欣占稔歲
茅檐還慮怨祁寒飄颻柳岸飛輕絮點綴梅村剪薄紈
最是上林饒景色小春時節玉花攅
冬至
南郊
黃鐘應律肇干祥喜見
天心復一陽子夜灰飛旋淑氣
泰壇日麗散晴光眀禋盛禮稽三代御世鴻猷愧百王
祗祝精誠通
帝載眷予寰海樂倉箱
題秋山行旅圖
疎林葉落羊腸繞凄凉旅况燕山道馬蹄踏月人影斜
炊煙未散霜花曉世人名利紛勞勞空教驚起棲枝鳥
賦得山雞舞鏡(七言排律十二韻得山字)
名禽聞說来荆國舞向菱花意轉嫺寶匣乍開看皎潔
雕櫳初對訝斕斒婆娑應節疑張錦嬝娜&KR0877;姿半嚲鬟
小折腰時文綬亂大垂手處絳綃殷光懸桂窟虚堂畔
綵絢霓裳夕照間顧步多應憐藻耀呼朋好試語間關
詎同鷗鳥羣驚客却比佳人自惜顔雲翼罷梳還獨立
星眸廻盼許雙攀一奩水月平分影幾隊鵷鸞共接班
只為空眀矜矯翅便教飲啄忘棲山風翻翠帶簷枝亞
春暖重茵砌蘚斑欲擬當前誇綽約可知箇裏本舒閒
夏日書懷
宫柳隂濃殿閣深冰㡡不受暑来侵南風未解吾民愠
慙媿蒼生愛戴心
題蘆洲白鷺畫幅
縠紋摇漾水天秋蘆葦蕭蕭颭晚洲妙趣南華誰解得
祗應鷗鷺一羣遊
恭祝
夀祺皇貴太妃七旬大慶
碧空&KR1065;度絳雲飛夀域宏開恰古稀慶衍三朝推淑範
惠敷六列式清徽露珠凝掌瓊膏溢月鏡澄宵瑞靄霏
福祉繁增天共遠稱觴歲歲唘彤闈
丁巳八月二十三日
皇考二週諱辰以禾稼盈疇勉從諸王大臣請未得躬
謁
泰陵謹於
雍和宫行禮中懷耿耿孺慕莫伸灑淚述哀敬成一律
凄凄凉露兩沾裳每憶
音容痛斷腸寝殿秋深冠劍肅
䁀湖雲隔路途長未酬
高厚懷終古豈意星霜歷大祥去歲几筵猶在望廻看
雍邸助悲傷
雨夜詠懷
欹枕城烏喚曙時雨聲漸急漏聲遅廉纖細潤應含麥
料峭輕凉欲透帷治理每慚先哲訓憂懷未許侍臣知
更闌點滴難成寐萬戶饑寒静裏思
方方壺神嶽瓊林圖
嵣嵡嶽麓仙人宅琪樹瓊林𠫭漢碧金堂十二只茅菴
笑指洪厓肩可拍何年換骨遺方壺偶寫宿遊懸圃跡
我今掛壁眄烟霞忽忘高奔迅過隙
舟行
春光漸可尋春水一篙深溪轉看花抱舟行逐鳥吟錦
叢醺蝶醉綠藻隠魚沉物物皆天趣悠然稱我心
黃子久溪山雨意
溪山未雨雨意来蒼茫含潤無點埃驚禽覓葉枝頭急
漁父披蓑谷口廻
麥壠新綠
韶光廻麥壠延眺彂清娱綠意村村遍生機日日殊皺
紋渾似水黛色尚分區佇望甘霖灑青針貫玉珠
小匡廬六首
怪石蒼龍似飛泉玉練如天然隔塵境最數小匡廬
衆木頗蓊欎青松迥出羣時有微風至蕭蕭天籟聞
掛為瀑布寒散作菱花皎誰點星星黑雲中一飛鳥
池亭架波上俯視流泉泚何用披南華即此當秋水
仰有隂可乘俯有魚可釣中有静觀人悠然發長嘯
暑雨思民怨薰風想舜琴乘閒此小憩撫景媿吾心
馬文璧秋林釣艇圖
霜落澄湖魚不餌釣車偶弄滄浪意丹楓綠嶼静高秋
獨坐閤閭無一事
無數溪山幽復深科頭把釣喬柯隂底事白鷗不飛去
之子原無羡魚心
甘霖普降特召大學士内廷翰林圓明園泛舟遊
覽即事成詩同諸臣面賦以誌一時勝賞時乾
隆三年六月六日也
偶因幾暇事遊觀特許儒臣禮數寬霽現山容凝翠黛
風披水面縐冰紈泛舟共勖濟川訓即境還思力穡難
前日甘霖敷澤遍新詩分賦誌同歡
題趙伯駒蓮舟新月卷
泛月四時宜九夏為尤善荷塘窈而幽綠水清且淺不
必擷芳華虚眀供静遣灑然玉壺冰色香俱難辨
六月七日率王貝勒等泛舟即景
勝地尋幽賞天倫樂事并舟廻芳甸轉雲淡遠山横新
霽田疇潤微風景物清水禽飛上下捴是樂生生
馬文璧山水用韓奕題畫元韻
吟餘繩榻抛詩卷獨展煙雲對穹巘波上危亭俯碧澂
吴淞半江不須剪輞水渾疑華子岡畫耶真耶兩欲忘
胡為千里江山景收入咫尺青絲囊蕭齋倚咏興不少
灑然心共秋雲表憶在中盤精舍中小窗開處嶤峯曉
新秋泛湖
一夜西風催溽暑滿天&KR1065;氣送新凉輸將團扇三分冷
贏得平湖十里光野豔沿堤秋卉簇殘紅亞水晚荷芳
輕舟棹入煙波裏愛聽漁歌引興長
題高克恭林巒烟雨圖
溟濛那辨菰蒲嶼林鳥低飛亂煙雨前溪漁父棹舟歸
不覺蓑衣重幾許
倪元鎮松亭山色即用其韻
蒼松白石皆堪賦點筆秋光罨軒戶我偶得之不忍捨
彼草亭中曾少住何須更咏石田句(是圖有沈周題跋所紀收蔵數家頗)
(寓得失之歎云)世間得失空雲霧蕭齋一榻篆烟清窗外羲娥
任晨暮
八月二十三日
皇考三週忌辰感成長句
逝水馳駒歲月遷
音容莫覩竟三年劬勞忍誦蓼莪什繼序時慚訪落篇
惻惻沾裳寒露曉凄凄對景暮秋天䁀湖在望
龍髯杳仰首高旻淚湧泉
秋夜南苑行宫懷舊偶作
再經南苑動秋情别殿宵深景物清最愛寒光窗外暎
那無逸興静中生閒階亂草低螢火古寺疎鐘叩月眀
奏牘手批更漏永轉教重憶舊經横
題王原祁虞山秋色圖
虞山山色朝夕變惟有秋光最可人老筆蕭蕭為寫照
高松落落皆傳神儘饒紅葉争繁豔却與白雲結好鄰
吴下年年秋不改麓臺幾度𠫭迷因
戊午季秋祭歷代帝王廟禮成紀述八韻
眀禋稽古制殷禮值秋時肅肅旂常列蹌蹌鵷鷺隨&KR1065;
風開寶扇旭日耀靈祠兩序陳鐘鼓千秋煥䁀彛羹墻
增愾慕典籍信昭垂對越嚴將祀欽承儼若思志曾希
舜禹心愧作君師代謝固天運孫曾鑑在兹
秋日圓眀園即景
紅葉千林似錦張秋容端不讓春光南軒日暖簾初捲
曲沼波寒魚半蔵戰雨晚桐漏疎影冒霜早菊先重陽
平添詩客三分興熟境應忘若箇忘
冬至齋居偶閱舊稿誌懷
静聽迢迢宫漏長齋居暫屛萬幾忙那無詩句娱清景
恰有梅梢送冷香案積陳編閒檢點志期舊學重商量
灰飛子夜調元律又喜天心復一陽
咏盆中天竹子
葉簇青青子綻紅三餘幽伴小齋中丰姿豔結珊瑚穗
節榦清標筠籜叢斜拂爐烟雲作帶微分階雪玉為籠
肯教鼻觀輕恭破月滿寒窗霜滿空
賜大學士嵇曾筠
海疆三載耀台星沙漲金堤瀆協靈此日黃扉資贊化
昔年絳帳憶談經旌揚浙水行来遠路指燕山望裏青
料想微疴應早復丹誠平格享遐齡
戲題漁樂圖
網得魚蝦足酒錢醉来蓑笠伴身眠漫言泛宅曾無定
一曲漁歌傲葛天
冬夜偶作
風簾送竹音月窗散梅影稍喜萬幾暇敲句寒更永棲
鴉寂不鳴漏滴銀壷静遥想謀利人夜半喧市井設非
為衣食肯冒清霜冷飢溺聖人心撫躬常三省
曩吾詩興豪即景抒清思非云誇别裁藉以道已意茲
偶拂吟牋捉筆聊且置豈嫌推敲苦為恐襍心志吾志
在何所望道猶慙未曾聞聖賢語躬行實匪易
盆卉吐芳葩氣轉陽和新匼匝屏風開嶙峋獸炭焚縷
縷篆紋斜一室藹如春却憶閭閻間比戶窶且貧龍堆
雖罷戰尚有長戍人譬彼嬰兒啼父母寧忍聞念此展
轉愁丙夜憂思頻
昔愛冬夜長隨意消清福今苦冬日短剪檠批奏牘稍
暇兀然坐詩興亦局速豈無玩好資足娱耳與目開編
對聖賢祗覺增慙恧
臘八日雪
一夜同雲布凌晨散玉花最宜逢臘日頓覺助年華麥
壠從添潤梅村欲放葩所欣占歲稔不為藉烹茶
御製詩初集卷一
