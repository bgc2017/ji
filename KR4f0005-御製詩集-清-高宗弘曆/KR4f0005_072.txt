御製詩二集卷十四
古今體六十八首(庚午一)
庚午元旦
曦光拂曙啟元正春入皇州爆竹聲人喜開年韶景富
香飄合殿瑞雲明三微槖籥欽天統萬國共球奉大清
敢詡端凝致熙皥惟懷兢業守承平
元旦乾清宫宴諸王即席得句
元日乾清宴本支百世親豐年占首歲和氣靄韶辰柏
葉浮醽醁椒花煥柍桭銀箋將玉管次第荅光春
新正試筆
律應青陽杓轉斗春隨曙色敷九有仙木祥徵茀祿辰
綵槃香泛廜㢝酒太和玉帛八瀛朝黼扆垂衣端拱手
昇平際運敢自矜兢業因心期永守街前爆竹物象熙
樓頭積雪
天恩厚億萬人增億萬年東皇善錫無量壽
正月二日小宴廷臣
紫極韶光麗始青泰交鵷侶集明庭綺筵旨酌三辰酒
玉戺榮開兩葉蓂恭已疇咨卿士月斂時敷錫庶民星
皥熙未致提封廣莫漫嬉陳至治馨
恭祝
皇祖定妃太妃九旬千秋詩
九袠欣看大壽躋祥徵彤管更堪題蘭宫祝嘏孫曾繞
桐邸承歡子婦齊(太妃自雍正年間即迎養於履親王府第叔嬸齊眉承歡太妃膝下而歲)
(時令節宫行皇太后及朕亦偶迎太妃入慶實宫庭盛事云)自是遐齡緜介祉果
然厚德致嘉禔懸知百歲仍康健更進霞觴此佇徯
題元人名繪集錦卷
趙孟頫文石疎篁
作石無非飛白法作竹兼能金錯刀松雪齋中偶弄墨
如不經意神常超瞻彼淇澳興遐想刻畫求媚真兒曹
管道昇翠竹烟江
碧浪舟中即景時長烟低拂綠猗猗何人解事聯狐腋
宛與吳興效倡隨
倪瓉安處齋圖即用其韻
是誰肥遯隱君家家對湖山引興賒名取仲舒真可法
圖成懶瓉亦云嘉高眠不入客星夢消渴常分榖雨茶
致我閒情頻展玩圍爐聽雪剪燈花
吳鎮中山圖
與可竹掩畫仲圭畫掩竹倩誰下轉語竹畫豈二物(叶)
醉墨寫中山淋漓逼眉目庋藏戒中涓恒恐自霑溽
馬琬春山清霽
文璧山水得神韻每逢佳處率圖之春山清霽名自署
爲撫爲淮非所知兩峯南北如賓主晴川一帶天無涯
山房或有高士隱烟村燈火隨民宜(馬琬自題正月望日畫)一日
之樂未可少三日于耜惟其時從來繪事貴取義是圖
可補周人詩
趙丹林陸羽烹茶圖
古弁先生茅屋間課僮煮茗霅雲閒前溪不教浮烟艇
衡泌棲遲絶往還
林子奐竹﨑圖
坐石談仙訣仙風拂綠鬚海天無盡意師法自方壺
莊麟翠雨軒圖
白屋眄江天林泉意洒然竒蹤驚獨見絶唱幸猶全古
樹圍青嶂平橋界碧川香光論福慧真透畫禪禪
新正重華宫侍
皇太后宴
獻春行慶始天家
王母斑龍降葆車風到五朝初有騐(年前二十八日立春)人當七
日半非賒華鐙光引團圞月椒酒香留泛瀲霞邀得
慈顔歡顧處上林猶積玉爲花
新月
銀潢乍拂一鈎横今歲新蟾喜倍明積雪樓隂寒不濕
纖雲天際晚偏晴人期三五多懸望䨲守盈虧豈繫情
朅憶去年緣底事去年已覺可憐生
椒閣
椒閣蛛塵落玉筵華鐙朅過意悽然那忘琴瑟娛良夜
忽寂珩璜向兩年到底日疎連夢遠惟餘景會一情牽
内人例事迎佳節勉強酬春付管絃
祈榖齋居
發歲祈靈
大享壇齋居清夜未云闌惟幾永念欽惟命自省何能
強自寬涖政久虞敷政忽閱人多覺識人難所希
鴻貺綏豐屢粗與吾民共治安
雪(正月四日)
靄靄雲容重霏霏雪勢颺繼冬敷宿潤首歲發新祥梅
閣風增馥瑶臺夜有光齋居屆祈榖敬慰意何長
晴
雪霽亦云可年前三白過迷離融日彩景色凑春和冰
筯垂簷細銀花纈樹多時晴臨縮本玉枕較如何(近得漢玉)
(石子命玉工製爲羲之玩鵝而自臨縮本時晴帖於上云)
詣齋宫作
玉輅逶迤出鳳城條風祥旭霽光清春生菆井人心豫
戶換桃符物象亨
城樓積雪瓦隂深心所生歡輦上吟新定儀章陳大駕
永惟德御倍思欽
齋宫叠癸亥春正舊作韻
詩屏七歲閱霽景六街清春好新霑雪金穰恰應庚光
風天宇麗嫩日午忩晴爆竹鳴豐豫端倪始帝城
夜雪
詰旦
精禋親奠璧明衣數問夜如何疇人未報三分曙常侍
先稱六出多正值祈農真是瑞不須筮易定知和前朝
積玉棲鴛瓦又喜新英點鳳柯
祈榖禮成有述
蕭火分光瑞蕊飄攝齊玉陛陟岧嶤卿雲擁處陳三觶
仙樂鳴中奏九韶庸詎孚顒通
有赫仰希左右格
於昭祈年今日承
明貺益勵寅衷惕旦宵
人日
人日何稱七根荄二五精正逢春景麗恰喜瑞霙并仙
木輝朱戶銀花點繡楹對時頻自省期以副輿情
新正瀛臺即景
瓊島初歸駘宕春行時步輦下楓宸戶懸寶炬迎嘉夜
缾亞珠禾正榖辰(時正月八日)過籟竹敲金瑣碎廵檐梅足
玉精神昨來已是隔年事攬結從頭物象新
淑清院
石徑度流泉竒探小有天樹垂冰作雨砌暖玉生烟屈
膝紅牆繞蜵蜎紫閣連不如深翠處精舍足幽偏
瀛臺小宴外藩
行慶宜春嘉客來趯臺曲宴例教陪晴開苑樹媚韶景
雪糝天街淨薄埃樂奏雅寅初入律恩頒湛露滿浮杯
一家中外熙和際保泰孜孜日念哉
新春悅心殿
朵殿憑高俯液池行時恰值悅心時山容積雪融和盎
物象熙春詄蕩披待引魚龍輝火樹先招鸞鳳試冰嬉
奉三正喜三陽泰輔相裁成有所思
題王詵烟江叠嶂圖用蘇軾詩韻
智者樂水仁樂山何殊過眼觀雲烟千年藝苑留佳話
要因論世然乎然駙馬都尉戚里貴乃厭聲色耽林泉
興來寶繪(晉卿堂名)破醉墨蒼厓秀入秋雲川將軍金碌寶
陁狀眼空當代心追前胸中邱壑具粉本不期其法全
其天玉堂學士眉山老横排硬語出瓌妍驪珠落落傾
栲栳暖玉靄靄生藍田觸遻當道禁所作愈使羶薌綿
後五百年詩如陽羨入卷秀以麗圖如玉局落筆便而
娟此詩此圖真恰當撫掌三絶頓令忘食眠尢物更喜
得竒遇瑯邪元美人中仙品評離合豁法眼(王世貞跋此卷因歌)
(辭畫境小有牴牾疑晉卿畫已失僅餘蘇跡而好事者取晉卿别本配之故云)使我遐想定國
元本求無緣中丞三歎烟江幻即今我復賡其篇
豐澤園宴凖噶爾夷使
光春嘉宴液池頭廣幕高張愷澤流小部魚龍陳角觝
遠方玉帛逮渠搜薄來厚往遵經訓戢武安邊表大猷
瑞雪應時晴更好午暾意似爲人留
題趙孟頫硯
王孫松雪齋頹久遺跡空傳翰墨香祗有淬妃猶好在
芸帷時晤十三行
二十一叔慎郡王生辰詩以壽之
聖祖含飴恩並天追隨與叔正齊肩詠歌尚憶相酬日
(向在書忩與叔和韻之作獨多)彼此同交不惑年(叔今年亦四十)好學好文光
譜牒爲屏爲翰效英賢三陽發歲韶華富介壽還欣福
似川
初春之吉恭奉
皇太后駐輦圓明園撫景得句憶昔有懷
依遲淑景向和融更喜輕隂瑞旭籠恩許外藩娛節夜
欣陪
慈輦駐林宫今春雨雪良多幸前歲風光杳莫同椒閣
依然懸綺綴難堪温卉傍人紅
雪
春園方駐五雲車一夜紛綏六出花疑是東皇工點綴
故教瓊瓣纈槎枒
東郊早是頻滋麥節夜還教艷助燈屈指年來明記憶
逢兹盛事幾回曾
假山曲埭皆含潤竹節松針别有姿火樹蓮花嫌太麗
特教清景鬭新竒
玉色界中樓閣迥冰天忩裏研甌清新年行樂饒佳興
都爲青疇溥利耕
上元日侍
皇太后宴
東皇今歲艷華燈一雪人天喜氣增燭朗慶霄成不夜
杯圓寶月祝
如陵千枝甲煎蓮花吐百末蘭烟芝篆凝覕眼流光頻
屬想承
歡許案記前曾
上元燈詞
紫瀾風定淨魚鱗今歲元宵景更新玉䨲駐輪真不夜
金枝發艷是恒春
峰銜金鳥纔侵夕海湧銀蟾正就盈暮景蒼然剛數刻
早看暎座九華明
樓頭問景邀
王母座側觀燈聚列仙底事人心多悅豫
穹蒼澤溥早春駢
嶙峋三島移仙境靃靡雙葩熻綘霞燈火上元渾隔歲
(去歲元夕有御園燈火待明年之句)御園景物倍清嘉
隔歲興懷且漫論占年六出慶
明恩東郊于耜欣霑足指日廵方命翠軒
叠紙裁羅越樣竒火蛾玉燕鎮紛蕤皇都三五增華盛
返樸還淳繫我思
正月十六日賜宴聯句
(御製)瑞雪宜時淑氣調東皇著意富元宵蓬婆息戰春偏
麗
馺娑承
恩景倍饒干羽兩階符帝舜羲和四仲協神堯千邨人
樂祠膏節(臣傅恒)九陌風傳擊壤謠應候陽和諧律
吕凝禧瑞靄接棼橑天街夜永遲魚鑰(臣來保)瓊島
春回奏鳳簫早見始青敷隴首尚留殘白占山腰
南枝的皪舒梅萼(臣史貽直)大地沾濡潤麥苖盤列五
辛看穩受菜陳七種喜頻挑筵前吉語憑探繭(臣阿)
(克敦)
(御製)閣裏芳詞憶頌椒兩歲重華疎宴衎今年嘉夜慶和
韶傳柑授簡循前例
依藻興歌叶令朝洵是堂廉通咫尺居然步武上
雲霄唐花影入簾櫳靜(臣梁詩正)爆竹聲連里巷囂聽
漏嚮晨嘗草制宣風計日待乘軺稱觥預晉華封
祝(臣陳大受)聯珮同趨絳節朝凘斷玉螭冰欲泮霧横
寶鼎篆徐飄長春叠發仙莖秀(臣蔣溥)不夜停催禁
漏遙朱檻兩行攅火樹赤城十丈起霞標蕊垂蓮
炬明長滿(臣汪由敦)
(御製)烟重蘭釭暖未消絞縛山棚圖貝闕挽輪冰戲湧瀛
潮香浮翠椀浮圓脆
巧勝琪花勝縷彯鼇柱漫勞龍伯釣星槎那藉鹿
盧蹻濃芬乳泛調甌茗(臣劉統勲)秘色瓷鮮奪越窯飣
就琅霜珍粔籹包來雲實重瓊瑶鳳九和鼎呈雕
俎(臣介福)麟脯行盤進綺寮屑玉浮叟分月戶傾金
瀲灔酌天瓢七絃清角傳三叠(臣嵇璜)一曲紅牙滾
六么舞鵠迴鸞矜婉轉緣橦度索鬭輕趫座呈海
客珊瑚網(臣嵩壽)
(御製)屏拂巴賨翡翠翹飛葉一蓂依砌戺指寅半月見招
摇成詩莫漫誇華萼
錫宴惟欣詠蓼蕭乍擲晶毬光煜煜對翻銀葉影迢迢
魚歕錦浪文鱗躍(臣張泰開)鳥放雕籠彩翼超細顆丹
葩生桂粟深叢紫穎茁蘭苕廣場獻壽來駘背(臣孫)
(嘉淦)小隊嬉春舞齔髫紅菡萏交飛采焰綠蒲萄綴
曳祥颷轟騰文陛殷雷虩(臣觀保)迸落晴簷白雨跳
灼爍星精芒有耀團圞魄寶運無朓林香薝蔔縈
真宇(臣錢陳羣)
(御製)界淨琉璃敞碧寥上苑即看成閬圃廣陵何用駕虹
橋北門學士連茵席
南極星文爥斗杓
睿藻自天斟沆瀣小言學步賦鷦鷯觀臺瑞現雲三素
(臣劉綸)午夜歡迎燭萬條戶有管絃知歲稔人同酺
樂識
恩昭勾芒秉令泉膏動(臣德齡)畿甸
行時物色撩奉朔朝正通渤澥來廷王會繪僬僥雨晹
順序徵蕃廡(臣董邦達)功叙登歌振雅騷夾道塵清旋
寶馬圍燈風輭襲華貂百司贊贊思無斁(臣裘曰修)
(御製)三爵油油示不佻憂盛敢忘希令辟亮工端復藉羣
僚泰交相凛休相頌試聽雲門奏徵招
上元後一日小宴廷臣既用前例觀燈聯句并成
是什其願賡韻者聽
儒臣珥筆列長筵燈夕聯吟例向年即此冥搜探物象
絶勝熱閙聽蠻絃同心交警時方泰舉首欣看月尚圓
頓憶籌邊經歲事飛章剪燭閱西川
宫中行樂萬方知
慈壽康和慶莫涯祝歲試陳燈影戲踏歌誰進月華詞
蘭苕翡翠春容與鸞鳳芙蓉夜陸離創守評量難易處
思艱累葉正重熙
題鄒一桂山水
飛來笠館翠微間磴道凌空訝許攀樹葉吹風看颯颯
瀑流落澗聽潺潺忘年古鶴閒梳翮長日高僧鎮閉關
百尺虬枝扶碧嶂依稀如過九松山
李世倬松閣飛流
落斜流水滙清溪溪面危亭雲與齊上下水雲澄動處
無邊理趣露端倪
燕九
燈夕度逡廵仙蹤紀此辰自來傳燕九都爲惜華春節
物年增富風光日又新堂堂閱駒隙脉脉感蓍薪
雪
名園未浹旬春雪已逢兩土膏將脈起潤澤滋培養午
暄融作雨廉纖已聽響入夜凝六出峭寒切帷幌臨軒
曉問政玉宇迎眸晃林枝叠綴英籠鶴重披氅詎惟足
竒觀更復厪深想邇來
天貺稠毋或予心放(叶)
林亭雪景
林亭瑞葉灑連朝向午融和強半消布澤最欣滋綠野
含花長見艷芳條
楊柳似含烟羃䍥樓臺仍積玉嵯峨春園新趣添詩興
潔比冰天較若何
望去燕天成一色收來越椀點三清王家蹟未曾携得
乍可遲之賞快晴
年前三白棲鴛瓦早是占農慰法宫清絶園亭不相讓
别開神繪玉玲瓏
燈夕雖過景未殘玉鸞銀鳳舞媻姗勒回春冷何妨劇
大地無饑自免寒
喜晴
初春已有喜晴詩可識今春雨雪好常年三白每歉冬
那更愁多例愁少前朝夢雨雨公田繼以六霙釀寒峭
(叶)麥針孕土草含萌此際發生時尚早便復嚴寒諒不
妨虞礙紐芽偏悄悄晨來祥旭散和融凍雲斂淨光天
表山頭積素看將消池面新波愛初渺協紀劭農予切
務豈有閒時去懷抱略得舒心對暖忩書史案頭一探
討
錢維城峭壁寒林
枯枝無葉有丹青架水天然合草亭過壁烟雲饒變態
倚欄高士獨延停
董邦達灌木廻溪
灌木重隂夏亦寒闔閭獨坐俯澄瀾烟波無盡志和趣
豈在樵青與釣竿
填倉日
五辛盤已撤十字餅初嘗節物排年紀風光此日良占
農真得吉從俗亦何妨積潤塍鱗叠成波沼鏡張從新
春婉娩憶舊景徬徨(慧賢皇貴妃於此日仙逝已五閱歲矣而孝賢皇后二週年將次)
(又及撫景追昔不禁神傷)更切懷賢匹無何逮小祥
新柳
窣地鵝黃綠沼濱一年春色又從新只今意緒渾殊昔
每對新春憶舊人
聞保陽及河南得雨喜而有作
前旬駐御園雨後繼以雪釀寒懼傷麥所幸初春節向
南候已暖霏空融玉屑霡霂慶優渥近遠三寸徹保陽
奏早到商雒章兹閱秋牟發既資春耕澤無缺額手爲
蒼生寧不心歡悅
聞雁
雝雝送響傍春宵底事關山不憚迢背燭冥搜聊詠物
去年即景謂宣驕(去春聞雁有數聲聊爾爲宣驕之句)塞天伯仲依然叙
楚澤烟霞若可招太液池融絶矰繳飲棲付爾恣逍遥
大學士來保七十壽爲是歌以賜之
七十古稀亦常有綸閣中人不多覯(叶)居然台袞臻黃
耉平生誠謹獲福厚金門朝夕宣勤久鮐背精神尚抖
擻漢萬石君今其友作歌春酒爲卿壽詞取易達卿祗
受勉力贊襄予左右
暖
薄暖初轉律脆凍早酥津一忩嫩日暄幾朵棚梅新(植梅)
(於庭以棚護之今有成樹者較盆卉爲佳)鴛樓融玉筯釦砌消銀鱗光天詄
駘宕和氣翔絪緼潤含土膏動慶宇清無塵大似江南
春聞之江南人
正月廿九日作
六街早罷踏燈歌宿潤含韶鼔太和今歲較於前歲幸
三分已復一分過不無對景頻愀爾試問流隂竟若何
結習也思漸蠲却春來依舊事吟哦
題文徵明研
衡山十四字留銘抽思能生翰墨馨棐几恰供宣席用
高軒不共白雲停(衡山有停雲館)
御製詩二集卷十四
