御製詩二集卷三十九
古今體九十三首(癸酉二)
過盧溝橋
石梁黑水此鳴鞭前度廽思頓隔年西指
橋山程四日繫予心在嶺雲邊
驚蟄初臨凌汛過層冰浦溆積嵯峨俯欄識得渾流猛
行水思量究若何
閱隄前歲歎行墻瓠子随歌惄若傷(庚午春閱永定河隄知其每歲加高)
(河底淤填如以墻束水是夏渾水決溢因命改濬下口)南徙尾閭賴稍定亦惟茭
土慎修防
無定何如永定乎千秋䟽治仰
神謨便將紆轡觀輸尾穡事民生總要圖
麥
雪足麥生早芊芊欲被塍迎人呈喜色先夏望豐登春
靄低將合晨霜潤稍凝兆佳雖慶慰惟日勵兢兢
良鄉行宫晚坐
又駐行時蹕蕭齋可意清去来時屢易今昔念交縈習
武遵
前蹟均勞驗衆情春雲傍晚重希澤為新耕
射
弁射由来國俗稱時廵閱衆每教仍左支右詘斯觀德
貫札穿楊詎炫能所寶惟賢先正直其争君子去驕矜
行宫駐節遑耽逸
祖烈煌煌勉繼繩
即事
環村有曲水半壁雅堪稱(是處俗名半壁店)暖岸纔生芷新流
間帶冰石亭詩勒柱紙牖蠟明燈汲古消清夜行知我
未能
微雨
春雲昨来濃問夜希無已珠點灑凌晨踊慮風威起谷
寒欲變雪攅團散花蕊原曠就向陽棼絲作旋止三白
霑立春覛土膏猶美不雨尚無妨望澤更瞻企顧彼原
田每良農待興耜巽二汝勿逞好生天地理鳴條懶聽
間饒愁未遑喜
拒馬河
春冰纔觧水淙淙雨過遥源玉積峰一谷寒風送征轡
得毋舉趾遲(去聲)三農
秋瀾村
憩宇築單椒行旌每停次村名喜不俗饒有林泉致花
勒南枝紅松留後凋翠書案故好在躬行審所為細雨
飛廉纖藉参秋水意
望大房山作歌
太行連延西南来千支萬派紛紆廽房山扵此獨稱峻
拔地秀擁金堂開盧水帶左拒馬右伏流不敢争谿走
我從長途直北望蘢䓗佳氣干牛斗梵宫琳宇棲嶔嵜
辟邪瓦埋行殿基春風萬樹花張錦憶昔金源全盛時
半壁江山蹟始發海陵遷建實唐突至今修葺賸二陵
其餘荒草尋飄忽行將酹酒臨寢園昭德懷古予心存
聖人穹碑揭日月拱讀義盡休重論(本朝修復金太祖世宗陵聖祖)
(御製碑文以前者我師克取遼東故明惑於形家之說疑與本朝王氣相關天啓初拆毁金陵劚斷地脉又建)
(關廟扵其地為厭勝之術不思修德勤民而移咎扵異代陵寝其舛謬實足貽譏千古云)
夜雨
問夜頻稱雨疎行復密行襲帷風送冷隔牖土生香畿
甸均霑否農田繫念常清宵聽刻漏不寐審何妨
曉行即景
寸雨纔欣穉麥滋行程農務兩相宜東皇列缺行新令
不使髯翁句擅竒(東坡詩云斯人何似似春雨歌舞農夫怨行路)
土生香潤畆南東惜景常教駐玉驄淡靄依山雲縷散
一鞭曉日暖通紅
山生雲復擘雲開光幻離竒有是哉霧上高峯忽承照
金堂玉室定難猜
引水輸田曲抱原柳絲柔綠護柴門潤含膏土無塵壒
似過江南水竹村
永慕齋
瞻謁宜質眀預宿取近境
山陵已咫尺相隔纔一嶺於何覺宵長企望心餘耿歲
月忽云賖
提命默堪省繼述愧仰鑽剛柔協寬猛皥熙致何有怵
愓慙衾影永慕詎在兹在茲慕益永
恭謁
泰陵
駒馳火改訝怱然間歲来瞻意倍懸痛仰
橋山猶自昔撫兹海宇念當前敬繩
謨烈百千世忽隔
音容十八年奠罷椒漿還復去祇餘心繫嶽雲邊
閒題
今来還昨去歷歴跡成陳易水無端渡燕山不斷春又
將遲隔歲何以副終身廽望
橋陵遠怦然意莫伸
口號示直隸總督方觀承
去年蝗幸不為灾休恃曾霑三白来斥鹵海濱多孽種
預防莫待勅頻催
馬琬溪山深秀小幅
鏡水屏山小閣虚平陳棐几意如如有人借問還應愧
未讀廿年以内書
暖
積雪在高峰白雲承其下宵雨夜達晨飛甘潤春野雨
後却宜晴暖旭烘村社我卜田事豐詎為山光冶行看
柳眼舒遲待花心奼最喜沃塍間已有新耕者新耕播
種纔膏潤良稱佳夏長而秋穫我思方悠哉
雁
冰泮信鳥知頭鵝翩已至乘風翺雲逵和月宿沙際將
謂傷其羣禮稱彼何事習武亦大經水圍行且試
白海青行
海東青育卵海之東旋風絶雲不辨故國蹤戢羽少憩
叢林中乃遭弋獲囚樊籠海東青育卵海之東故為人
得者皆已成禽其雛羅網曾不逄青其正色白其瑞千
百之中一艱致何来雪羽炯硃睛竒毛詎止少為貴海
東青鷙鳥類其性稜稜多秉義毰毸玉立獨馴良不與
羣匹争擊摯鷙鳥類海東青禽經何事初無名無名亦
何害有名亦何榮不見蒼鶻取鴿為暖足或稱寶觀或
稱薦福翻使淆訛增究之其事要屬乾闥城翰林子墨
有無悠謬奚足徵
初遊雲居寺二十韻
眀發事清遊村烟淡靄浮欲暄春旭麗不冷曉風收歴
歴遵原陌行行度野溝杏含紅見遠柳怯綠疑偷近識
花原未明看枝已柔問誰開謝墅聞說是菟裘(過一山村松竹)
(瀟洒問之為故尚書傅鼐别業)入谷蹊偏隘尋逵騎半留村民瞻露冕
緹士漫鳴騶恍到琉璃界紛迎雲水儔行營剛廿里古
寺閱千秋碑字傳貞觀蓮經悟比邱莊嚴信希有名象
許詮不瀟灑坐精舍檐楹揭素幬藉因休衆倦便以縦
晴眸僧進伊蒲饌鶴彈梵唄喉此来探勝賞詎為訪禪
修經洞猶雲表崕途有瀑流要憑窮一覽未便更他投
曩者遥瞻企佳哉今取酬佛寧擅獨樂我祇勵先憂
遊雲居寺即景雜詠
香樹林(唐刻湼槃經成山為三吼因生香樹云)
拈花微笑那傳心般湼槃成離(去聲)古今可惜闍黎多附
會未知大地是香林
概雲軒
雲居已據勝概雲最佳致疎軒納遠望躋陟得清寄流
憩倚文榻屬詠託遐思籟聲泛金石塔影落空翠分付
舍利光記予乃初至
石井
竹樹䓗翠間峰腰滃玉乳山靈泉必靈名言傳自古抱
珠守蒼龍雲氣時吞吐流為功德水香積悅法侣何當
合膚寸徧作春郊雨
石經洞(隋僧静琬藏經處)
預慮昌黎論先為二酉藏義都兼半滿世已閱隋唐扃
鑰真稱固法輪豈繫常擬方杜元凱猶覺欠周防
崖舫
空閣凌飛崖虛舟意彌在英英忽滿谷依稀泛雲海
聲輪洞
絶峭忽畆平牝洞依陽巘何年耆闍窟中閟三車典空
色難為方喧寂信皆善大士坐如如萬劫法輪轉随喜
欣始遇於斯會不淺
見春亭(山崖有亭初無名忽見桃花始開因以名之)
摶壁思少徐孤亭恰逄此騁望無端倪棲神冥議擬春
從何方来蹤跡無可指忽見桃始華輙以名亭子
曝經臺
土門通細逕絶頂憑陵高石經藏洞底將曝毋乃勞天
龍不禁笑安名慣爾曹
山桃花
花光如草色遥看近尚無□題却見春待客欣相於負
隂抱陽巘暖律偏吹欨荑萼綻芳條蜂蝶環瓊株對之
意邈然武陵了不殊
自東嶺取近䟦馬至行營
高乃聽見亦取高東嶺鳥道分僧寮廽看来路固平直
紆盤要當十里遼策馬搏壁下屴險控鞍何必耽逍遥
細流往往出石激隂崖強半冰未消近聞雞犬村不見
茅棚驀地逢嶒嵺挖煤採石作生計嗟哉民瘼真無聊
駐轡東嶺望西巘白雲一谷空迢迢行營卓午倏已至
車徒落後輿儓嘲大吏前謝未修治待爾修治曷若穏
駕輕輿遨馬上得者未可馬上守非馬上守者又當毋
㤀馬上勞
行營
紆途非故道取便御行營背指莎題遠遥看馬耳迎(金陵)
(為九龍山其右即馬耳峯)帷居疑矮屋詩思掣長鯨一晌供新會春
宵暢好清
謁金太祖睿陵
開國金源肇自東一時攀附會雲風丕承肆伐追遼帝
善任知人類沛公史策鴻猷傳赫奕睿陵佳氣閟蘢䓗
建康前歲猶親奠況復龍興渤海同
過金世宗陵留句
牧擾樵侵不忍言重瞻宰樹鬱陵園(金世宗陵在房山近始命有司修建享殿)
(重加修葺)事殷不襲三分跡稱姪何殊一統尊君德已臻小堯
舜國風每溯舊根源愛民勤政心無斁景仰高山志所存
詠古
滅遼負乘宋取哉一時邊釁童王胎城門閉始言路開
凄凉五國輕忘懷渡江稱姪和議諧荆凡又見元明皆
埋胔掩骼禮典該厭勝播置誠毒猜
聖人大義日月偕椒漿致奠今我纔完顔支族祭許陪
聊同白馬有客来修葺略翦蒿與莱翁仲何有華表摧
弔古不禁含清哀龍㟏峪水白石堆開闢以来待劫灰
賈島故里
聞說閬仙里依然在范陽不因逢吏部終是託空王幸
有遺編在難尋宿草荒一家言自就僻瘦定何妨
月
踰弦輪漸滿隔樹影如涵元夕何妨過花朝又試探清
詞起李嶠遐憶引何戡烟魄三千界羣芳待夢酣
恭奉
皇太后閱水圍是日
大安輿亦至涿州問
安述事六韻
高年合頥豫懇止謁
橋陵迎奉
安輿駕欣舒色養承水禽羣集渚春淀早開冰趙北行
將近燕南景尚仍舟圍排緁獵士氣鼓飛騰擬博
慈顔笑如川算益增
琴高池
古蹟是誰徵菁池乍泮冰浮波見赤鯉想像箇人乘
涓彭術已就汗漫遊燕趙(叶)至今風浪聲猶作水仙操
打鴨行
涿州城北春水生涿州城南野鴨鳴鳴鴨集水人打鴨
我亦因為打鴨行打鴨非繳亦非羅臂鞲鴨鶻沿溪河
放鶻旋空鴨避匿長竿敺出蘆叢多鷙鳥下擊纔一瞥
水禽落魄腦觜裂爛湘細膾固暢意腥風泣釜何由說
我欲試觀淀池澳虞人致詞頗中(去聲)竅打鴨於河不於
淀汪洋竿擊殊難到詭辨善避姑漫論尋思究亦弗觀
妙鶻乎鶻乎爾胡不為牛不觧捕鹿為珍羞秃蹄穿領
服田疇以生百榖無疆休
新城行宫晚坐
環水開行館因心便遠塵波光入窗澹草色護階新清
夜誰何静行檠書史親明朝啓前蹕供帳已嫌頻
題鄒一桂寫生
春華秋實萃成圖好尚惟人自會夫詎為擕来識山水
如斯納善可教無
趙北口行宫疊前歲韻二首
迎隄欣麥好應節忘花妍(是日花朝)清蹕不須急行宫宛在
前座中一歲隔忩外半帆懸是我廵江國春流得句船
天水相與永金波萬頃眀載舟堪獨會鑒物入遥評今
昔原無住漚泡底用驚依然空闊意最喜滌塵情
花朝
此日剛逢節前朝早見春(近在石經洞側見山桃因名其亭曰見春)綵旛漫
装景唐卉已宜人薄靄輕籠柳微風不動蘋沼宫何所
異香艷總無塵
安福艫
别館此停驂輕艫泊碧潭又兹来趙北曾與到江南泛
景真無盡敲吟向所諳推篷宜夕眺萬頃月波涵
淀池月
湖月江月向曾見淀池月乃今憑之江湖淀池自彼此由
来一月無不宜仁者見仁智見智日新富有何窮期晚来
瀉影需馮夷静戢駭浪含輕漪金輪團團水瀲瀲佳節
況值花朝時隖桃隄杏縦未放新蒲嫩芷争参差浮光
幻景互隠見沙汀或露烟村移會波寫照仍一碧妙與孅
娥為合離江月在流湖在渟(前年詠湖月句)此兼渟流真復竒
水圍六首
山蒐水獵合兼修欽仰
仁皇緯武猷散布聯行皆合度鑿池底藉襲炎劉
淀池春水碧於藍鳬雁駕鵝樂意湛集止固佳飛亦得
要當臨取戒其貪
舟圍創舉合禽漁(水圍古無此制盖我聖祖創為之)豈必三虞稽禮
書比似楊䧺何太陋長楊枉自詡周阹
幞頭導中吾常笑懷鴨潛投彼底為(地方吏向有此風因嚴禁之)我
有素心寧未悉於凡務實詎惟兹
春氣乍暄還乍冷羽禽時去亦時来空行正復何妨也
南史奚稱禇炫才
舟奉
慈寧春旭和綠蒲白芷漾新波環觀士卒皆鳬藻詎我
能因錫類多
放鯉
漁舟棹出叢蘆中老漁長跽竹籃把獻芹獻曝古有之
吾儕所有惟魚也語質情殷禮不嫻斯民三代言非假
跳籃撥剌意乞生去乙何用供烹鮓賜翁金錢令放魚
持魚欲放還難捨校人反命驗當前悠然真得殊瀟灑
進舟齊衆獵飛鳬笑思此復何為者
水村
屈曲沿沙渚高低見水村荻蘆編蟹斷舴艋繫蓬門雁
賦無多子魚租育後昆依稀會稽路前歲景猶存
端村行宫即事
水軒纔數宇亦可號行宫萬頃波無盡三春景莫窮柳
隄條欲綠杏隖蕾初紅
聖藻檐楣焕當年想像中
村喜稱端好吾應有句留人心將士習知嚮更何求未
協唐虞化徒懷禹稷憂鄉民瞻露冕因悟水兮舟
麥
由来一水地(諺稱一水一麦每獲豐收云)每獲二麰秋灔灔齊團露
芊芊早被疇水洳那隠雉傍夏祇敺鷗更是無公賦輕
租随分投
白洋淀
瀦水畿南巨浸低曰宣曰受利耕犁一觀形勢浮輕舫
久計修防賴偃隄甓社菱絲詎相譲天光波影總堪題
籌民練士無非事詎止瑩鋒為鸊鵜
夕
停舟沙渚旁入夕水風凉我縦安深戶人多蔽薄裳耽
書心不厭屬詠夜猶長開牖時閒看金波萬頃光
即事
五更問隂晴雲重報中人朦朧纔攲枕戶外雨聲聞須
臾問雨勢又稱花霏銀雨佳雪氣寒踊慮傷麦根或云
候已暖凝霙因水村慰言半疑信穡務殷農民晨行風
雪兼擬使驅濃雲設雨慎莫驅巽二豈吾臣午餘復棼
絲濕潤香生塵憑窗眄廉纖水天景彌新詎為豁襟抱
惟是籌耕耘瞥眼六時間一心愁喜紛
澹對軒
際渚開軒齋波光漾席几澹對舊我名重来景逾美春
烟泮合間風漪遠近裏鳬雁下長空浮游隠蒲芷眀志
莫如斯悅心即在此
雨窗攬結
清晨風雪繼以雨維舟午憩止頓所開窗偶一眄蒼茫
颯景紛投訝爾許珠絲玉點難形容渚邊微雪含泥融
便從浦口極遥目水天無際連空濛烟中乍覺低雲斂
遠樹如薺溪路掩却憶前歲過嘉禾烟雨樓頭之所覽
翦波忽見来孤舟風帆錯&KR1541;㮄人愁眼前勞逸各殊境
無心證取惟沙鷗
春曉
春淀宿雨收侵曉雲猶重水風增料峭吹泮烟濛蓊進
舟向前川面迎朝旭擁陽煖而隂寒知從益惕悚水鄉
亦事農潤含綠麥壠時節近清明未花花意動昨来慮
踟躇釋哉詩興涌
水圍旋蹕駐趙北口
四日行春淀舟圍習水虞每因瞻
祖烈長此奉
慈娱野景供詩句溪鄉總畫圖意宣得言返正用息烝
徒
題鄒一桂雲居寺圖
近水閒居筆研擕(水圍減從舟行從臣多留居趙北口者一桂亦在其内)興来慘
淡寫招提想因為我㤀山景西峪雲居一再題
離合春烟隠現巒石泉飛處峽琴寒概雲軒裏看如畫
今日翻從畫裏看
溪窗夕眺
春岸維舟駐渚宫水天閒凭夕窗中扁舟去者誰浮月
破席泠然尚受風一縷長隄柳已綠數家野店杏將紅
眀朝整轡行遵陸意託烟波渺不窮
將取路覇州視永定河恭送
皇太后車駕還宫之作
水獵博
慈歡春池極暢觀又將遵甸陸為復閱桑乾簡衆清前
蹕歸途奉
大安吉祥雲擁處直北帝都看
登陸
水蒐數日足怡情正務觀河此卜程饒是素心喜馬便
不無餘興謂舟輕蝸廬蟹舍行行背白叟黃童處處迎
頋我幾曾恩遍逮憐他一例戴由誠
隂
小雨纔經宿春雲復作隂氣暄應斷雪澤潤尚希霖隴
麥看方茁村烟漸欲深歌豳常切志望蜀又生心
氊廬
憩身便行止可意適暄寒儉矣原非陋居之常得安三
春偏覺好十笏已為寬入夜清閒甚芸編攲案觀
過覇州
策馬經平曲春泥襯馬蹄土城無埤堄淀水下鳬鷖野
景行逾遠雲容看復低防邊前代蹟往往尚堪稽
郊行即事
宿雲猶重曉烟輕策馬青郊得得行中酒村翁春社罷
好乘潤土課新耕
睡醒纔聞霏細雨朝寒又見雪浮浮縦看無力霑泥化
半為生欣半為愁
連朝霧雨潤農田最好風光傍禁烟絶勝昔年春例旱
黃塵蔽路意怦然
駢肩纍跡覲光民老者尢憐命賜銀珍重有司善教養
林林皆我意中人
夕
時雨時復雪終朝細細零入夕氣轉寒散漫霏六霙霑
泥始猶化結片漸欲凝濡潤非不佳協時逹勾萌情知
霽景暄消融仍利耕所慮釀寒重傷麥意為怦猶憶昔
歲春望澤常慣經邇年獨何幸春膏資發生惟幸故益
懼遥哉待西成患失切患得何怪常人情
乘舟觀永定河下口之作
夜雪忽已收朝霧未云斂策馬遵遥隄永定全勢覽下
口欲其暢渾流利泛濫前者歎行墻一綫奚歸坎無已
籌下策讓地稍避險中處徙流移向南聽洳漸(乾隆十五年春)
(閱永定河以下口宜略更移令其易扵趨下且於流涸時濬中泓引河而流民占居河中淤地者亦勸導徙就)
(隄外年来次第脩舉下口益暢爰取道重閱倏已三載餘矣)今来閱尾閭三歲驚荏
苒舍陸命進舟恬波春淰淰雖遜洪澤闊微山已不減
蕩漾有餘地巨浸乃澄澹慰兹憂即兹積高車鑒儼補
偏斯不無永逸則豈敢
隄上
有務不妨寒裏去無花漫道霧中看(是日霧)日高旋轡澄
雰翳近墅遥村入覽寬
新蒲嫩芷集鴐鳬西淀敺来果信無聞道昔年行水獵
每於近此放黃艫
渾流十里去隄遥灘地芊芊茁綠苖䟽易尾閭籌目下
窮黎或得免漂摇
雪融膏潤麥含含馺娑春隄鏡影涵一夜踟躇今慰念
况看佳景似江南
沿隄行三十里觀永定河新移下口處兼示直隸
總督方觀承永定河道白鍾山
舊時北岸今南岸近舊南隄今北隄(桑乾於康熙年間築隄之始原就南)
(雍正年以河身淤故改從北近又以河身漸淤改從冰窖南出在兩河之間故康熙年之北隄為今南隄而雍)
(正年之南隄為今北隄矣)遷就向寬資蕩漾已看汛過積淤泥
舊識黃河利不分挾沙東注向瀛濆渾流今有清流亘
(黃河全流入海其力較專至清口滙淮攻沙之力益勁永定下流不能獨行入海有運河鳳河横亘於中因散)
(入諸淀水過沙渟故特易淤)此策思量未易云
新口䟽通頗吸川安瀾自可保當前都来六十年三改
(河自永定皇祖中年始築隄修防賜名六十年間已南北三徙)長此經行正未然
給資撥地遷村墅讓水還聽一麥耕安土不難事姑息
那知深意訓盤庚
御製詩二集卷三十九
