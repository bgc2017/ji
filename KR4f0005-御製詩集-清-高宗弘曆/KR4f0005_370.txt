御製詩四集卷九十二
古今體九十七首(壬寅八)
出麗正門乘馬沿隄閱稼之作
山莊駐踰月屢出率肩輿是或隣乎逸寧不心負初今
朝欲閱稼風日良清舒吉驄試躬御沿隄按轡徐暴漲
倏流過萬家安閻閭既觀河左右多稼助長如翼翼已
結穗庶可期滿車先是為望霖勤祈原未虚登秋期遠
哉殷念敢懈諸
上駟(院名司御馬)
上駟有執司殷勤調御馬卿郎分等級僕役亦弗寡天
閑數甚多本自殊高下御馬為最高尊上禮固也愛之
異羣駑盡心護珍若(叶)細秣與生芻勤飼無時舍雖未
至筐蜃僕緣實於夏却非掩不意馬喜弗驚訝(叶)然而
習之安過猶弗及惹鞍轡值施乘(平聲)誰為蠅拂把偶過
市以行蚊蠅紛至且他馬故如常(謂扈蹕衆人之馬習以為常不避蚊蠅也)
御馬難禁者未免或扺突騎熟原安雅笑而謂上駟此
愛可弗假(謂愛馬也)即事格物理語異莊生寫
按莊子人間世篇云愛馬者以筐盛矢以蜄盛溺適
有蚉䖟僕緣而拊之不時則缺銜毁首碎胸者蓋言
蚉䖟&KR0008;馬僕御因而拊之不時也刻本注音僕為普
木反為撲向秀注云僕僕然蚉䖟緣馬稠概之貎又
引崔譔云音如字訓僕云僕御是古本有僕御之說
夫掌馬之官曰太僕御車者亦曰僕音訓甚明緣即
因也若如向注僕僕然不特文義支離且拊者屬之何
人蓋因刻本以蚉䖟僕緣讀斷是以強為牽附若韻府
因讀為撲竟直書為撲緣則又訛以傳訛矣今以適
有蚉䖟為斷句讀則下文僕緣而拊之不時句訓解
了然因詠上駟詩憶及此語郵致内府所藏宋本莊
子詳加核正有此兩說而崔說所云僕御義較明晰
實為先得我心因命改正&KR3608;府本並附識於此
陜甘總督李侍堯奏報麥收雨水情形詩以誌慰
地瘠戶貧甘省信連稱荒旱却非誠率圖因賑官為弊
徒使向隅民受名(甘省地瘠民貧乃向年官吏竟藉報灾賑濟為名折收監粮其實上下通)
(同侵冒分肥小民未霑實惠)去歲秋成已過半今年時澤更如情(上年)
(甘省於春夏間屢經得雨秋成頗稔今據李侍堯奏報通省各屬於本年四五月間陸續得雨深透其地氣較)
(暖之處二麥稞豆均已揚花結實並有收穫者即收成稍晚處所麥豆亦經吐穗含花禾苗滋長民情愉悦等)
(語)驅除惡吏施實惠感名
天和福萬氓
熱
快晴將逮旬朱明勢騰暑興州人烟輳熱亦較前鼓山
莊林木佳原有風凉所却慮扈來人豈盡得廣宇大田
縱芃長(上聲)曝曦葉微俯以此雖自爽念衆為之憮巖雲
傍午濃時行庶霈雨
雨(六月二十七日)
岡坂甫覺乾炎蒸近頗遽常年望晴際轉為望雨處四
山蔚垂雲倏忽飛嘉&KR0584;傾倒復悠揚瀰漫亟布濩須臾
簷瓦間紛落如瀑布既以湔溽暑亦更利農務旋霽颯
爽涼兩得欣一遇
巢翠亭
雨濯林枝萬翠交良禽棲木穏而巢虚亭却似不相譲
無意其中有意包
賦得清溪遠流疊去歲韻
今歲塞中旱初來水惜無月之上澣逮(自六月初四日十三十五等日)
(連得透雨後溪水增長每隔數日時有陣雨)雨矣繼霑乎林木菁葱遍山谿
高下濡兹臨為一豫衆壑看羣輸流則鏡斯異清仍玉
不殊詞臣原扈蹕為我作新圖(命董誥為圖)
含粹齋
奎文兩字耀千春善易不言易實真試看山清與水秀
誰何不是粹而純
立秋日作(六月二十九日)
立秋無雨恐雨短雨而無止虞雨多短為不及多為過
與其過寧不及嘉(叶)秋愁雨多弗愁短今年况值三白
科(俗稱九宫三白落地多雨是年七月值三白在下)夏行霶霈已霑足時暘實
幸宜黍禾朝来白藏正入律金風皜日輝巖阿恊時惟
是慰為惕七言聊當占農歌
題秋澄齋
昨日立秋時值晚(昨六月二十九日戌時立秋)今朝即景曉來臨果
然一夜分秋夏颯爾八窗暢詠吟喜是滿天開素宇幸
猶三伏未愁霖副名合共蕭齊慶澄矣全消芥蔕心
烟雨樓晴望(七月朔日)
新秋今日逢月朔月朔晴占一月諧便與登樓聊騁目
可知霽景正開懷錘峯帽嶺縱横影蓮島鴛湖借助佳
何必循名曰烟雨八徵洪範註無乖
題鏡香亭
戒得堂後廡臨池荷花盛開因名之曰鏡香亭而
系以詩
堂隂半畆方塘鑿此鏡由來不藉磨底事座間香撲鼻
知音亭畔籟吹荷馥馡非爇沈檀鼎紅白是鋪錦繡窠
設以花中擬君子得之豈合戒其多
詠戒得堂牙刻九思屏
書堂接軒廡因敞設清防牙刻鷺乾數(鷺鶿數九盖寓九思之義也)
圖兼蓮萃芳前三詮以補後九寓誠良終曰得思義原
同戒義長
晴爽(七月初二日)
農諺有常談勤農時記心不畏初一雨却畏初二陰昨
晚作細雨入夜簷泉斟踴懼明不止為(去聲)之弗安衾何
期五鼓晴詰曉雲歸岑徐觀石挺邊曈曨旭日臨爽氣
拂素宇輕籟吹密林新秋景信佳對時開懷襟開襟詎
敢驕額手謝為吟
助夫
青龍岡無望因之議改絃(今年四月内因豫省青龍岡漫工屡經蟄塌勢難收拾命)
(大學士阿桂等於上游南岸相度形勢别議改絃故有無望之作)蘭陽至商邱議將引
渠穿南堤外築隄導河可歸川(阿桂等遵旨於上游履勘請自蘭陽三堡至商)
(邱七堡南隄外添建大隄一道内開引渠一百六十餘里導河水入渠下注商邱歸入正河故道入海雖無可)
(如何之計然舍此别無良策因飭大學士九卿議覆准行)舍此别無策遑論棄民田
然此實為(去聲)民事當輕重權惟是西至東百六十里綿
工鉅用夫多大吏刺手難因之思助夫入告飛章連(築隄)
(開渠需人夫較多前據韓鑅富勒渾等馳奏請於隣近之山東直隸通融撥𣲖夫役以期大工速竣並一面咨)
(會該督撫轉飭雇覓以濟要工等語)而我思長計此事恐未然齊有被灾
區工代賑可焉直隸本無灾民謀食弗艱雖與之雇值
安土怯往還且有吏押去(豫工用夫雖多但思東省曹州等處被水居民覓食維艱)
(此時以工代賑尚可冀其踴躍從事至直省隣近河南各屬上年均属豊收小民不藉力作餬口若官為雇偹)
(又派員管押赴工恐愚民非所樂從因傳諭鄭大進富勒渾明興等公同籌酌可已則已不致勞民動衆方為)
(妥善)是無罪受愆因憶古興工率用民力全何曾與雇值
長城今目前本朝俱動帑愛民
家法傳仍猶恐累民人情率重(去聲)遷亟命相酌商可已
則已旃工鉅不可停民勞更所憐不應因愛民却致勞
民間展轉反側籌為君難一端更思助夫議蓋因期迫
煎伏秋迅總過(今年伏秋汛前總不能蕆事也)何必不可延設再展其
期徐為工自堅而亦可減夫隣助庶無煩(隣省助夫非便屡經降旨)
(訓諭乃該督撫等泥於白露前竣工之限是以屡經凟奏請資隣省人夫帮助今思伏秋汛前既不能蕆事即)
(緩至冬間甚或遲至明春桃汎以前開放引河亦無不可如此則現在豫省夫役可以從容挑築母庸他省撥)
(派之煩因命大學士阿桂即往工所會同河將臣等通盤籌畫一面辨理一面奏聞並傳諭鄭大進直省協)
(濟人夫停止前往)然總頼
天恩佑民永安瀾
題畫
皴如荷葉仿王蒙松檜蕭森楓桕紅落澗流泉源自遠
滿川秋氣肅於空課無責有依稀是賦色圖形豈在工
樓上幽人不言坐孰知其意藴乎中
清舒山舘書懷
山館内書堂
題額曰承慶有深意存馬即景緬
祖聖蓋以居儲宫繼䋲慎
提命奈何其福薄
庭訓弗聰聽去年曾有句期我後人儆(去年題清舒山館有伊人真福)
(薄其儲承慶愧之句)然後人視予予其敢不敬
先業苟微乖兆民或少病予罪其誰諉怵惕恒憂怲是
用泐長言偶來輙自鏡
學古堂口號
學古由來貴學心典謨終始曰維欽設無凖酌泥(去聲)陳
迹封建井田豈合今
含德齋
德有小人與君子含殊致人及在已在已之德能自含
是謂葆光誠善美我施以德致人含堯舜病諸誠艱矣
有孚惠心貴勿問(向嘗為乾清宫五屏風銘有安民若何莫如惠施惠心勿問元吉易辭之)
(句蓋謂我施德惠非違道干譽之為而欲天下人之愛戴此非問乎此非不孚乎且九五為君位亦不應計及)
(人之愛戴也因繹含德二字之義有會於此復申其旨)期他含德亦私耳聖人兩
語所包廣欽瞻有會申其旨
澄霽樓
天淡雲間時素宇宜澄霽霽景加以澄秋光美鮮(上聲)儷
而更宜登樓萬里無纖翳乃知謝重誤奚必資點綴農
功慶時暘茂實結穀穗
頥志堂作歌
昔年
頥志尋無蹤(頥訓養也)曾子養志難再同今時頥志殊艱致
(頥如意也)箕疇時若不易逢
奎文輝煥猶
麗榜敬緬
當日兩事亦厪躬敢不聰聽
聖訓勵寅恭
瑩心堂
塞垣艱致水此處水周堂心喜清波瑩目欽
聖藻煌月臨真淡沱風入總文章澄志非無事萬幾静答忙
聞蟬
秋蟬關内夥關外曾未聞山莊所有者綽爾齊之倫(塞外)
(之蟬其聲宏壯與口内清亮者有别蒙古呼為綽爾齊盖謂胡笳奏曲音也)今朝忽聞蟬其
聲迥不羣既亮淒以清訝聽如遏雲風高颺愈遠露重
飲益神比似御園噪(圓明園秋蟬甚多反覺聒耳兹數年皆於山莊度秋今兹偶聞之為)
(之心耳俱爽)闊久喜昤新綽爾齊收聲如慙下里紛吾昔詠
氣候謂自南北遷(叶)以今始聞蟬誠有如所云堯夫雖
怪語(塞上氣候自南而北向嘗為氣候詩云都大廿年中暖必以漸遷又云邵子天津橋怪語非正詮或)
(者人烟輳以致默轉旋今以所聞蝉音証之益信至邵子天津橋之語雖非正論要可存為鍳戒云)率應
戒為君
河源
惟嶽曰有五惟瀆曰有四四瀆河居一宏功贊
天地金隄護九曲邇年每有事(戊戌年儀封十六堡決口庚子年睢寕之郭家)
(渡考城之張家油房掣溜均在南岸昨辛丑秋儀封青龍岡漫口則在北岸)瓠子計已竭
靈源致虔祭因遣侍衛往(豫省青龍岡漫工因屡次合學龍未就於本年二月内命大)
(士阿桂之子乾清門侍衛阿彌逹前往務窮河源告祭河神事竣復命並據按定南針繪圖具說呈覧所奏星)
(宿海情形有舊圖未偹之處星宿海蒙古語鄂敦綽爾鄂敦即星宿綽爾即海也星宿海有泉千百涌出俱綠)
(水惟西南一河名阿勒坦郭勒蒙古語阿勒坦即黃金郭勒即河也此河實係黃河上源其水色黃從東南流)
(更折而西北回旋三百餘里穿入星宿海因會諸綠水黃色微淡自此合流東下屈曲千七百餘里至貴德堡)
(挟沙激浪水色全黃始名黃河向以星宿海諸泉為河源雖未窮至阿勒坦郭勒之上源而河由星宿海以行)
(謂之源亦不至大相逕庭云)窮源命必至歸來新圖呈舊圖稱未偹
舊云星宿海便即河源是(叶)蒙古語鄂敦鄂敦星宿謂
此固非差訛然河其南寄因更向西行溯洄川益邃色
赤作黃金别流無敢厠詢以蒙古名曰阿(勒字兩字作一讀後仿)
(此)坦郭勒(叶)阿(勒)坦謂黃金郭勒則河義更西得巨石
詢蒙古名字阿(勒)坦噶達素北極星名意(阿勒坦郭勒之西有巨石)
(高數丈亭亭獨立名阿勒坦噶逹素齊老阿勒坦噶逹素蒙古語北極星也齊老石也惟此一石峯其崖壁乃)
(土作黃赤色更無草木壁上為天池池中流泉噴湧釃為百道皆作金色入阿勒坦郭勒實黃河之真源也)
司水見道經不約今古契再上則赤壁壁端天池積(叶)
釃泉作金色真源信無二山土胥金色更無林木翳東
南流折北屈注三百里(叶)穿星宿海東色微淡以易東
至貴德堡遂作純黃色(叶)向稱星宿源亦未大差致集
林云有人(未書其名)見婦浣紗異張騫支機石更述荆楚記
或到星宿海傅會傳奇偽統
天一所生軒圖旨早示考訂誌其詳惟籲
安瀾賜
按班固漢書張騫傳天子使窮河源其山多玉石采
來天子按古圖書名河所出山曰昆侖云而固贊乂
謂騫使大夏之後窮河源惡覩所謂昆侖者乎故言
九州山川尚書近之於是鄧展遂謂河源出於積石
是皆拘墟未見顔色之言蓋千古以上中國以外紀
載已舛言語不通而欲定其確實何異北轅適越考
元史始有星宿海之名而以為河源元蒙古也鄂敦
即星宿彼時訛譯為火敦則漢人不通蒙古語耳此
為近之今則更溯以上遂得真源然昆侖之語亦不
為無因蓋昆侖在今回部中回部諸水皆東注蒲昌
海即鹽澤也鹽澤之水皆入地伏流至青海始出則星
宿海諸水皆是也而大河之源獨黃色為靈異更在
星宿海之上非昆侖之水伏地至此以出而挾星宿
海諸水為河瀆而何濟水三伏三見此亦一證矣獨
漢書所云采玉則因昆侖出玉未免牽就詢之阿彌
逹則稱河源皆土山無石無石安能有玉夫非精通
蒙古語及漢書更問之親履其地之人率欲定此事
體大而地遠理博之事不亦甚難乎於甚難而得決
疑傳正亦一大快也
山東巡撫明興奏黃水未入三湖(南陽昭陽微山)情形詩
以誌慰
青龍岡決後黃水入齊境合龍屢弗成為之心耿耿無
已議改絃蕆事時猶永兩歲伏秋汛率經三湖騁焉保
湖弗淤常厪問光景撫臣兹奏報其圖益明炳緣有明
舊運三湖迤西並河由此南下直至江南省始與運中
會不幸中之幸清水誠散漫縴道勤修整(前經明興奏到南陽昭陽)
(微山等湖圖内水色清澈因降旨傳詢恐有淤墊兹據覆奏緣三湖迤西本有前明舊運河一道由湖西直注)
(江南始與運中河相會黃水由此直下南注並未入湖至三湖去歲積水本旺勢足敵黃是以水色仍清不致)
(淤及湖身等語又閱所進圖内黃水在三湖之西中隔湖面並未入運其運河間有漫沒者乃係湖水接連所)
(致現已有新偹縴道漕運可以遄行無阻為之稍慰)昨據薩載奏下口疏剔併(昨薩)
(載奏廣籌潘家屯六塘河等處去路並開挑微山湖下之頌家庄等引渠分洩通暢下口疏剔各工已著有成)
(效)或弗致刺手河復堪待等額慶不誤運南望稍紓怲
江南總督薩載奏江南運中河無黃水情形詩以
誌事
明興稱山東三湖無黃水黃依舊運行别入江境裏薩
載今奏至運中水清泚是雖略參差詳陳亦降旨(昨明興奏)
(三湖水色清澈因湖西本有前明舊運河一道黃水由此直注江南始與運中河相會似黃河被湖水所逼自)
(行一路至江南始入運河今據薩載奏並所繪圖其三湖西邊自金鄉以下即係清水而黃水别無南下去路)
(又似黃河於金鄉以上即漸次澄淤以下皆清水矣其所奏情形略有參差因降旨將薩載等各圖不符之處)
(傳諭該督撫等查明湖西舊運河坐落方向合繪一圖貼說據實會奏勿存回護之見)大都俱未
淤清水勝而已屢教疏下口循序胥海委(閱明興薩載前後所奏三)
(湖水色清澈未經淤墊自屬實情而下口之潘家屯六塘河及頌家庄等引河分洩去路均各疏濬深通可期)
(暢逹入海)至於縴道廢勤修通漕矣(現在漕船重運北上運河縴道最關緊要已據)
(奏新加修整漕船可以無阻)伏過秋正臨二汛幸安敉惟待引河成
復故宣防起何事不縈懷切要一端此
題陳書仿王蒙箑頭
津水早春羣和(去聲)詞箑頭其母畫猶遺(尚書錢陳羣進其母陳書所仿)
(黃鶴山樵畫扇其一面陳羣手書御製津水早春詞並伊和句)靈空妙筆誠堪詠繾綣
深情更可思西墅東村通不遠千峯萬壑狀尤奇老人
豈是師王者自有心中天地師
泛月四首
塞水風凉秋泛少今秋却暖泛舟遊紓懷豈為(去聲)資清
賞慰在秋長萬寶收
月到秋來輝益朗水當潦退色愈清光光相映明明鏡
静悟由來胥假名
碧宇鶴飛如得意綠林鹿出欲揚聲似兹朗潤清華境
不是廣寒亦玉京
桂掉金波清景遒銀河一例向西流輾輪等度非無意
卅日應當端正秋
仿高克恭夜山圖因成什
一輪碧宇迥高閒明晦分於向背間米鶻突圖微著相
别開生面法房山
題高克恭夜山圖用卷中高啟詩韻
房山夜山圖有兩皆奇状其一已仿為(石渠所弆高克恭夜山圖有二)
(近書歷年夜遊山月各作畢紙有餘幅因仿其一云)落筆慙豪放略以向背分聊
為晦明象(房山前卷學米余所仿略分向背明晦為别開生面至此卷䧺渾藴藉有高啟五言題句)
(尤為房山超詣)此則更超神元氣欝衍瀁可一不可再觀海難
為浪䧺渾中具秀藴藉外餘壮渤海題五字詩與畫争
王萬松我亦到(萬松嶺畔中秋夜克恭自題句)春宵聖湖上
秋光
秋光日日深秋氣肅千林露綴枝凝白風翻葉閃金曉
寒愛初旭午熱逐濃陰霽景饒旬浹微生望雨心
詠旃檀林鳳尾松
鳳尾松棲石作窠邇來生意欝婆娑底須粗細頻等度
看到若何是若何
去年詠此松有七年凡三詠再詠期十歲之句兹再
撫玩偶爾會心輒書卷中至五言長律固應待以十
年也
登四面雲山亭子
亭據巍巔到不頻秋朝緩陟又檐巡諸峯近遠拜風下
一榻高明俯景新綠樹叢中紅點畫碧山空外白雲紳
去天尺五心寥闊得句應知迥入神
玉岑精舍
精舍西北最深處遥而徑仄來不屢每以四面雲山降
取途磵道斯一赴向來策馬是所恒近則肩輿徐問路
更厪僕御䟦涉險已逸忘人勞乃誤至則暢懷實異常
玉岑對我原如故峯姿林態總静真底事鬢霜增於素
湧玉亭口號
雨霑乂過浹旬秋亭下涓涓玉細流四壁題詞略無罅
偶来仍復有詩酬
貯雲簷
倚壁搆雲簷雲來簷即貯夏雨幸優霑秋霖過斯苦今
秋乃殊常踰旬晴以久(叶)蕎菜亦待澤較量甚農父爾
簷應放雲施作甘膏溥
晚雨(七月二十二日)
傍晚山雲四面生細絲䧺竹一時傾庭前㔉土剛成寸
再霈為佳更繾情
題王淵秋塘立鷺卷
郭王畫法各師良(見卷後鄭元祐䟦)獨撰寫生尤出常細膩中
仍饒古樸經營外别見蒼凉一雙白鷺蘆花立半朵紅
蓮秋水茫作者分明註論語再斯可矣味猶長(鷥與思同音卷)
(畫雙鷺鷥盖取再思之義適可而止也)
張照之孫鑑來謝恩呈進其祖墨蹟賜之帛並題
是什
華亭入志沛新綸來謝兼呈手蹟真日下却思談往事
雲間那可闕斯人(館臣進呈一統志松江府人物内闕張照名諭令補入志書)箑書
士孝要之道幀詠梅花逸以神(張鑑呈進照所書孝經士章扇一題僧一泉畫)
(梅花幀一)鑑也毋忘勖家學昌乎祗恐怯前隣(謂董其昌)
詠官窑温壺
通體純青纈細紋用圜旅食古攸聞難為兄固有其事
生二精陶實出羣(見春風堂随筆)
題王世貞涵星硯
大海涵星沈不沈式如玉亦式如金設云何故珍鸜眼
藉用文房鑑古今
喜雨(七月二十七日)
秋愁雨滯弗愁稀今歲無端望雨霏三白方虞兆霪沴
(俗稱九宫中三白落地為多雨今歲七月值之方虞雨多乃多晴望雨亦稀事也)旬餘却畏熾
炎暉族雲四宇乍濃佈嘉&KR0584;萬行旋暢飛蕎菜迴蘇應
勃發拈吟惟是切民依
爽
秋孟月將盡秋炎歲所稀幸因一雨滌合有五言揮午
熱辭廣厦晨寒欲袷衣復虞霜早降(塞外地寒恐八月降霜亦礙晚稼又)
(為厪念)君子貴知幾
留京王大臣及順天府奏報雨詩以誌慰
昨覺山莊乃望霖京畿何若更縈心誰知問澤纔馳信
遂有霑膏來報音(昨因晴霽日久恐京師望雨馳諭詢問留京王大臣及順天府兹據奏報)
(二十七日京城得有雷雨勢甚綿密城外約入土五寸秋禾得此甘&KR0584;結實倍為堅好蕎菜均有禆益)重
穋晚禾栗資飽壠蕎圃菜穎蘇森吉占祈歲能無慰慰
即虞驕祗益欽
詠王淵秋塘立鷺
秋水芙蓉柳葉稀横柯鷺立獨忘機再斯可矣昨吟卷
(鷥與斯同音昨題王淵雙鷺鷥卷有作者分明註論語再斯可矣咏猶長之句若祗畫一鷺則不知其寓義於)
(何為一思矣)減一難參思所依
題和闐玉廬山瀑布(圖)
梵宫遺愛介嶙峋(遺爱匡盧峯寺名見白居易草堂記)尺計三千垂玉紳
借問坐觀者誰氏青蓮合是箇中人
炯雨楼秋望
玉露金風爽素秋騁懷更上一層樓千林日閃畫初展
五榖雲黃寶逮收鶴意喜高駐空唳(山莊之鶴清曉每飛鳴雲際而翔集)
(不離本處盖鶴性喜高空而棲止有定也)鹿聲試朗出巖呦贏他㰎李惟春
望豈識山莊澄景遒
翼亭
山頂有亭臨翼然取名遂與額楣懸由來惡旨殊六一
却以樂深擬智仙
山心精舍
仄逕盤迴下輿人亦已勞憩言有精舍遊目值秋高閟
始豁隨現放彌卷密韜山心我心得無物此中撓
藴竒齋偶爾有會口號因成
窗前萬景納無遺即景因之額藴竒竒正自應殊甲乙
竒惟宜藴正宜施
古俱亭作歌
山實太古有喬松亦如之境雖荒略亦自有人居於兹
其人何往而惟松及山也恒如斯亭實搆乎今山兮松
兮與之俱古夫何疑吾欲冺名象忘今古漠然對坐謐
神思
静賞室口號
室中以圓玻璃嵌忩外對喬松一株夭矯古茂致
可爱率爾得句
玻璃一片中規匡體以静為用以光設使居然擬月宇
喬松應作桂枝香
詠弋鳬玉韘
夫婦警雞鳴弋鳬勤力并朱(注)譽毛(序)曰刺誰定是公
評
陶成蓼花鴛鴦
雙依沙渚不相離紅蓼垂風秋仲時小鳥棲招飛就者
别開生面妙如斯
秋熱
秋雨今年遲秋熱今年永雨遲稼長慢熱永稼熟等秀
實穎而栗有穫農家幸早晚原爽凉山莊實仙境食苹
鹿漸肥物亦知時景
題沈周秋山圖即用其韻
過雨登樓納曉凉遥看有客度橋梁應緣問字來相詰
早是芸編發古香
中秋日作(是日月食)
早是靈臺算法呈時前節供例申誠(欽天監奏八月十五日亥時月蝕是)
(日為中秋節應修供祀於月初上時以在初虧時前以例行之)不書詎可若無事月姊
謂當同日兄(此次月食禮部以時值中秋節奏請文武各官朝服救護余以日月薄食非經行常)
(度向於宫中皆素服拈香行禮百官亦應素服將事因行禮降旨嗣後遇此等事雖當應穿朝服之時亦仍用素服)
(著為令)更(平聲)過何妨喻君子修刑兼以憶齊卿須臾端正人
皆仰鏡水屏山倍朗明
雨(八月十八日)
侵曉四山薈蔚皆辰過風雨遂湝湝濯枝潤葉非雄放
苗菜秀蕎正渥諧且罷乘輿入深樾恰宜點筆坐虚齋
解灾灑道真稱吉(今年八月十五日月食欽天監奏按占書八月月食秋微旱魚鹽貴又曰)
(三日内有雨則解兹十八日得雨恰符三日之占又明日木蘭啟蹕洒道清塵尤為便利)適可還應
止更佳
啟蹕木蘭之作
霽景川原麗曉晴撰辰恰喜發虞旌自強一已乘仍馬
扈蹕諸藩衣是鶯(隨駕衆蒙古賜黃袷者多真一朵黃雲也)幾曲野橋新漲
則滿空清籟嫩涼輕秋收非稔亦非歉三鬴差堪慰細
氓
至波羅河屯行宫作
筆架遠瞻峯(在行宫之東山)行行别館逢風開林逕曲露茂菜
田濃最是心之賞(室懸山泉賞額得之皇祖御筆也向有賦句)寧惟膝所
容青城譯舊語(波羅河屯蒙古語譯漢則為青城)懶惰問仙蹤
陜甘總督李侍堯奏報甘肅收成八分詩以誌事
吏蠧弊以去民和召有應雨霑諸郡普秋穫八分增(李侍)
(堯奏甘肅今歲夏澤頻霑六月中旬後二麥先後登場近復屡獲甘霖各種秋禾得雨滋培益見暢遂通省各)
(府州属呈報田禾收成共八分有餘)自昔荒區慮而今稔歲膺叮嚀仍致
嘱莫視此為恒(甘省自清釐積弊後年來雨暘時若收成豊稔但該處素稱瘠土設將來偶遇)
(偏灾地方官斷不可因連歲豊收稍存諱餙昨藩司福崧陛見時已面加訓誡兹李侍尭奏到復傳旨嚴行諄)
(諭令其仰體朕意時刻留心)
濟爾哈朗圖行宫作
癸巳向曾駐壬寅今重(去聲)臨訝看松檜古消幾樂哀心
葉自當秋落烏如話别吟九年纔一瞬何以惜分隂
四照亭口號
行館依山圍石墻山亭四照額楣昂雖云遊目宜因迥
可識一心遍萬方
阿穆呼朗圖行宫即事
獵蹕又從西十年景迅兮一區山表見千騎路傍徯(蒙古)
(行圍者千二百騎舉成數也以今日來迎)至止成新憩徘徊讀舊題虞人呈
初獲覩物益增悽(丙戌年經此獲鹿即馳進慈山莊有射生獲新鹿使旅獻寧之句)
(今已不可復得祗增悽感)
進伊瑪圖口小獵即事得句
伊遜(平聲)弗溯九迴阿(往年從東進本蘭必由伊遜崖口今歲從西進故溯伊瑪圖河伊瑪)
(蒙古語山羊伊遜則九也)西進伊瑪(平聲)圖亦河北向寒黃霏落葉秋
長暖綠畱(去聲)平莎虞人小獵布空谷吉駿(是日所御馬為端吉&KR3563;)
徐馳試廣坡一箭中麅衆皆喜勝他衆畏者誠多
永安湃圍場作
崖口入臨獵場首東西胥號永安便(東伊遜崖口内首圍為永安莽喀西)
(伊瑪圖内首圍為此永安湃圍場内地多仍蒙古名惟此二處則國語永安謂沙莽喀謂岡湃謂處均皇)
(祖所賜名而以漢字書永安亦恊獵場吉語也)詔謀
家法厪禹蹟式獮塞疆非舜田詠或羣燕天子日所無
逸勵古稀年圍中鹿少纔見一一箭中之勝獲千(今日圍場多麀)
(祗一鹿偶一箭中之蒙古王公札薩克見者無不懽忭自庚辰臂病久弗步射木蘭藉馬力尚可馬射今年逾)
(古稀挽強亦不如前即自亦不知其何以中盖由自幼學習資深耳)
木蘭雜詠
木蘭
皇祖幸高年䋲
武而令勵佛肩設以憲書論甲子亹然中更益悽然
進圍崖口路從西今歲迤西雨澤稽以此林中鹿遊少
尋思豈為獲禽兮
馬卿諫失詰戎訓文帝馳忘馭朽篇執兩由來在斟酌
用中亦欲逹經權
隨獵諸藩舊與新有宜左右日相親思量致此非容易
祖德勤承告後人
殪虎行
秋獮額勒蘇西那(額勒蘇蒙古語謂沙西那謂岡是日圍場地名)麌麌之羣紛
其多肩墮腕疲獲已夥乂報虎負崇山阿隔谷擇勝駐
馬視佽飛健士週遮羅耽耽猛獸不能出翻陟峭壁沿
嵯峨刺矛發矢不能到於莬意謂逃生過虎神鎗合此
際用向壁命中時無何堕崖衆進獸已斃頽然横陳荒
草坡二子竄入攅石窟搜穴易殪祗頃俄魏明不忍寕
謂此除惡務盡語豈訛
戴衢亨獲麅即賜之因成是什並令和韻
圍合山原飛走充儒臣扈蹕詠車攻拈毫倚馬本多秀
入帳執禽乃獨䧺(九月朔日阿濟格究圉場於等城待圍時圍中逸出一麀修撰戴衢亨執)
(之以獻因即賜之)獵騎訝看非等類文班喜語共和融状元端
是譲前輩(丙申年木蘭行圍時大學士于敏中于行帳中獲一鹿以獻有獻禽署閣部之句于敏中)
(乾隆丁巳修撰也)大鹿小麅獲則同
出鹿柴門
西進令年向東出伊遜(平聲)仍此渡谿河往還廿日纔一
霎仲季金秋消幾多自是龍沙為戶闥底須鹿柴費遮
羅興來欲問王摩詰較爾輞川竟若何
木蘭迴蹕至避暑山莊作
往還廿日覺無何颯景山莊換幾多已是丹楓贏翠柳
却看黃菊伴紅荷雀如話别簷頭噪雁觧傳霜嶺外過
詩本黃綾頁將滿合觀默賞閣吟哦
於喀喇河屯作
山莊四月住盤桓倏忽深秋氣已寒合矣言歸入京國
于焉旋蹕駐濡灤(酈道元水經注云濡水出禦夷鎮東南按即今灤河也濡水見史傳者凡)
(五而惟灤河之濡水源遠流長䧺於其四詳見向所製灤河濡水源考證文)久晴細雨真稱
潤(是日雨)過去方來率可觀最是宜人繪生面千峯鏤出
玉㠝岏
迴蹕至御園即事
宵旰山莊勅萬幾木蘭策馬尚行圍古稀薄海厪懷保
秋季御園旋駕歸無逸所其敢曰老有為以此慎惟微
往看收麥還種麥輒便因之望雪霏
孟冬時享適重刻
五廟册寶告成恭奉尊藏敬成長律誌事(有序)
文謨武烈
列聖所以觀成玉檢金䋲
在天于焉對越賁龍章於
太室
冊寶重陳鐫
鴻績以和闐球圖式煥精微德産致吉蠲於四十七載
以前孝享靈承殷啟迪於億萬斯年而後于時日
維甲子幹枝徵長發之祥祀展孟冬函牒麗方新
之象祗膺
餘慶言奉
陪京庶幾
陟降於紹庭
思文克配允矣照臨於時夏
景命同昭用告升禋虔攄長句
五廟重陳冊寶虔珍球精刻致和闐方長色質同一律
(冊寶皆隨時敬造玉色長短率未能相符兹賴材一祖造功宗德全有回部和闐産玉之區選致良律)
(成冊寶祭不欲數因以孟冬時享恭奉入既展廟徹出舊有冊寶即送至盛京太廟尊藏孝思亦)
(申殷鍳)
謨烈顯承奉大全
太室升新值冬孟
陪京弆舊溯基先奈何弗監乎二代惟曰欲臻于萬年
夜雪(十月十七日)
入夜凍雪粘中宵稷霰纖初聞點方作既報片徐添颯
沓漸傳牖迷離云羃簷明當小雪節(十八日小雪為十月中)汜勝
叶祥占
題盛懋雪景
破繖孤篷雪積皚寒溪興盡棹而迴家人秉燭相迎處
怪問何遲暮夜來
詠姜夔紫端七星硯
鵒眼恰存七柱看墨卿滴露助文瀾宋明珍此多名士
(是硯覆手七柱各有鸜鵒眼宋姜夔為銘明文徵明祝允明亦俱有題詠云)北斗其人誰似
韓
雨(十月二十七日)
侵曉同雲佈逮辰密雪飛氣暄為雨落澤潤值冬稀夜
尚霏濃&KR0584;晨纔放霽暉
優恩真罕遇益勵勅惟幾
陜甘總督李侍堯奏報甘省得雪詩以誌事
秋收報九分(昨據李侍堯奏報甘肅通省秋禾收成約九分)冬雪報四寸(兹又據奏)
(蘭州省城於十月初九日得雪四寸且同雲密布勢甚寬廣附近州縣業據稟報是日得雪分寸相同農情深)
(為歡慰)甘省所希聞額手慶非分墨吏去深弊赤子蘇久
困或因召
天和作善降祥信水懦夙自慙法亦弗骩盡甚者率抵
罪一綫寬其論(甘省冒賑一案上下通同舞弊侵帑殃民於法都無可寬但人數衆多不忍概)
(予駢誅因命查詢將上年於蘭州有守城微勞之謝桓等三十一犯免死發黑龍江及極邊烟瘴地方至冬前)
(勾決時又將侵冒銀一萬兩以下之周人傑等一十五犯亦照前例免死發遣此案除情罪最重之王亶望蒋全)
(迪等五十六犯先後正法外蓋已寬四十六人於無可寬之中求其寬然亦未嘗骩法而不嚴貪吏亦可知懼)
(矣)即看勾決日亦被甘膏潤(十月二十七日勾决是日得雨三寸)益欽
帝照臨戒滿敢不慎
題汪承霈歲寒三益圖
松為羅漢開生面恰有相依天竺僧設以美人喻林下
楞嚴經裏度摩登
喜雪(十一月初二日)
昨晚微雨夜遂雪詰旦繽紛猶未止玉樓十二羃銀葩
雞樹萬年綴瓊蕊京兆謄章晨奏披即融即積四寸矣
小雪大雪胥應節(十月十八日小雪節先於十七日得雪十一月初三日大雪節先於初二)
(日得雪均在節前一日實為應候祥霙)瑞兆在農寧不喜旋思喜或隣乎
驕曰惟勤敬答
天祉
詠和闐玉龍尾觥
相質琢成龍尾觥通身土鏽似雲卿不教俗手為新樣
玩物仍存師古情
山西巡撫農起奏報得雪詩以誌事
迤西頻報雪霑優(昨李侍尭奏報甘省於十月初九日得雪四寸兹農起奏報十月十六及)
(二十五等日各得雪三寸餘山西既被雪則陜西想亦繼報得雪惟山東河南尚未奏報得雪為之厪念)近
日皇都澤亦稠(今年京師已得雪二次較往年為早而優)祇有畿南及齊豫
佳音未至每為愁
詠痕都斯坦綠玉瓜瓣水舀
瓜皮色已奇瓜瓣製猶宜彼此殊難辨幻真因可思靈
川應未畫(錢選有畫瓜圖)若水却成詩豈弟思君子嘉哉挹注
兹
山東河南巡撫各報雨雪情形詩以誌事
保陽晉省都霑澤(大學士署直隸總督英廉奏報保定省城於十月二十七及十一月初一)
(日連得雨雪積地四寸并據通省各府州報得雨雪自三四寸至六七寸不等又山西巡撫農起奏報通省各)
(府州於十月二十五六七等日各得雪三四五寸省城十一月初四日得雪五寸)齊豫還厪澤
被麽山左繼聞雪叨普(護山東巡撫布政使孫士毅奏報濟南及登萊各属先後得雪三四)
(五寸不等)河南今報雨滋多(河南巡撫李世傑奏十月二十五六七八等日省城及各府州)
(縣禀報俱各得雨四五六寸不等遠近均霑又於十一月初四日得雪三四寸等語今歲北省先後報得雨雪)
(頗為優普惟陜西尚未據奏到因傳旨馳詢)不惟三白占麰麥兼喜大田利
黍禾祗有西秦音未至遂教馳驛問如何
壬寅冬至
南郊禮成述事
中旬七日復來微(是月十七日冬至)大祀
穹壇典弗違萬物於
天敢言報一心勅
命慎惟幾祥垂
青幕燈金燄律中黃鍾琴玉徽蕆事不遲虔視燎瑞烟
騰處總光輝
陜西巡撫畢沅奏報得雪詩以誌慰
正念西秦得雪否速教郵命問何如(先是京師近畿及山西甘肅河南山)
(東均已得雪惟陜西尚未奏報因降旨詢問)飛章早逓披冬曉時玉欣稱被
月初(十一月二十日據畢沅奏報西安省城於本月初三四日得雪積地五寸其同州等各府州属同日)
(均霑四五六寸不等遠近優渥又於初十十一十二等續得雪連三晝夜積地尺餘實數年所未有)以麥
為秋慰是實遺蝗入地兆非虚幸哉北省胥霑澤(今歲直隸)
(河南山東山西及甘肅均先後得雪兹陜省復得此盈尺渥澤實堪欣慰)虔鞏持盈益惕予
題王翬石泉試茗
崇山為障帶清池取水烹茶便且宜著箇胎仙茗鼎側
(畫中景如此)知伊善反魏家詩(烹茶鶴避烟魏舒句也)
雪(十一月二十九日)
入夜連朝雲每同䟽霏密洒雪真充已看三白誠符望
(今年冬雪遠兹已霑三次矣)敢曰二麰當告豐祗有持盈心越凛那
無紀節句由衷掃冰培樹循常例(向例每雪後𣲖侍衛督率兵役等於各處)
(掃雪培護樹根因即按名頒賞兵役等無不踴躍從事)敷錫
天恩與衆公
伊齡阿進張照字七種皆偽作不堪厠石渠均擲
還之並成是什命梁國治書其依稀似者一軸
中仍賜彼
張照雖成古今人曾與居且休論彼德實却愛其書好
惡(去聲)可不慎豪釐紛已如廓填呈七種假象乃全虚豈識
西清昔依然前席初笑斯雖細事未易面欺予
除夕
又值迎年夕宫墻暮景紅綺筵張有例玉琯運無窮柏
子帶風馥梅花映雪融寰區幸清宴休養與民同
御製詩四集卷九十二
