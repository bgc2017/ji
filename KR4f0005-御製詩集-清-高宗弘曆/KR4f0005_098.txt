御製詩二集卷四十
古今體九十六首(癸酉三)
春郊
春郊朝雪化如酥潤麗風光特迥殊煙柳兩行背永定
溪村幾處指東吴花將欲放偏宜看雁未全歸遠共呼
緹騎漫教頻警蹕迎鑾黎庶滿前途
南隖
平林入遥目輕輿歴廣甸南隖曾舊經兹来又逢便墅
店喜瀟灑杏桃未韶蒨村民多種樹誰補槖駝傳因思
為政方更張率致患
行圍二首
春郊小試羽林羣黃纛中間兩翼分射兔忽看南苑近
横墻一帶接晴雲
紅門直北隠喬林質樸村甿悅我心申命馳驅須擇地
恐防蹂躪麥抽鍼
闞虎騮
舊時所御良馬三今惟騮獨存老不勝馳驅命育
之南苑圉人牽以来&KR0008;前頋戀如不捨畜有若是
信乎其稱良也以視食人之食而不知報者遠矣
飬老育林苑馳驅將廿年驚看来碩果寧忍被文韀驦
(萬吉)驌(籋雲)今何在(所謂三良馬也)驊騮幸尚全銜恩遘良遇合號
馬中仙
南紅門行宫晚坐
旋蹕臨南苑行宫憩息便庭軒信瀟灑書史足周旋窗
紙今宵朗壁題前度懸治(平聲)平何所就睫眼又三年(不到)
(南苑者盖三年矣)
射兔
春甸綠茵芊爰爰躍伏跧不無猶喜獵聊爾試抨弦獲
七寧湏久(是日凢馳射七兔)中雙那數連成詩吟馬上彷彿卅
年前
舊衙門行宫即事
别殿前頭書室連修文曾記飬痾旋豈知近膝翻成背
(朕待皇子䓁素嚴從未假之辭色惟庚午年皇長子飬疾扵此每温諭冀其痊可父子之情較切不謂遂成永)
(訣駐蹕思昔不禁黯然)尚冀承恩竟永捐丙舍長眠又隔載離宫
不到已三年憑參幻夢清宵裏一枕鐘聲古寺邊
布榖
凌晨聞布榖先日見春畊篤篤寧無倦邕邕最有情土
膏滋大地時節近清明愛爾關農務還勝聽曉鶯
蔭榆書屋作
書屋最怡情喬枝又向榮春光對今日煙意近清明綠
蔭苔周砌白延月上楹卅年前偶憶箇裏一儒生
山桃花三首
山桃可喚北方梅每領羣芳報信来昨夜東風吹細雨
倚墻早見數枝開
西峪亭前昨見春(近扵石經山見山桃花因名其亭曰見春)郊原花事尚逡
廵含胎多為輕寒勒誰解催開羯鼓頻
杏桃先後北南異(北方桃先杏開南方杏先桃開)花史何嘗定論持未
免杏桃還暗笑千秋紀述率如斯
即事
春雲每作隂春膏常潤地春煙低遠村春風拂遊騎前
夜小雨過桃花放初媚昨日復霏霏芳草含珠穗入夜
有渰萋一犁冀眀賜近年實多幸青郊利農事惟幸故
望奢大沛始暢意
豐臺行
海子西紅門門外為豐臺溪村流水曲抱隈引水種樹
村民皆皇州百藝無不有豐臺花圃風流藪南梅北杏
温建蘭綠色牡丹大扵斗牡丹花王芍藥婢好惡異宜
時尚爾豐臺芍藥勝牡丹花時狂走都人士北門學士
愛看花吴中瘦沈張南華(二人皆有豐臺詩)當年側帽遊日下
綺詞麗句爭芳葩清時韻事不可無曲江倡和詩酒徒
番風花信自依舊過者来者為誰乎嚲鞭蹀馬春之半
荑萼纔含未爛漫亦不謬稱敦樸禁飬花亦不逞欲珍
竒誇錦燦由来萬事随民便
凉水
豐臺接凉水沮洳皆水鄉一隄十里遥洲渚帶兩旁春
融積泥濘行旅頗有妨何不培使高役重多徬徨經過
為籌策略得不費方因卑開水田既可種稻秔(叶)其土
取益隄事半功倍償泉源近乎遥輸溉期久長行將命
水衡規度周測量
即目
春靄溟濛地氣昇青郊潤&KR0008;徧田塍露秧煙柳連村屋
佳景江南一覽曾
景光物候肖東吴前歲随来果信乎廻憶風霾向愁旱
好春似此得曾無
廻蹕至
暢春園問
皇太后安
水蒐旋復閱河干趙北先期返
翠鑾今日行春諸務就歡欣重悉
寢門安
霞光齊放山桃蕊煙色全低陌柳枝底覺春和箇中早
昔年靈囿此瑶池
春郊及月薄言還小雨輕煙邇日間潤澤土膏農事起
前陳端可悅
慈顔
三月朔日清明
此日暮之春榆煙特地新恰開三月節好應百花晨細
雨真滋麥惠風不動蘋司勲有佳句繪景更傳神
春曉
昨夜雨霏絲曉来露瀼地春煙復輕泮初陽弄光霽所
喜在農功餘興寄花事花事日以佳紅紫紛含葩含葩
勝酣放奚待爛蒸霞晨氣清且淑浥潤吐幽馥亦如施
嬙姿雲鬟麗朝沐蘸影臨芳津意與花俱新乃知春起
早故是解事人
暮春之初恭迎
皇太后御園遊賞
時晴時雨識
天恩行樂宫中奉
夀萱綠水紅橋過輕舫農阡蠶舍具名園觴流内史微
隣放馬射華林更覺喧何似承
歡申孝飬歲華勝事重量論
王蒙破窗風雨圖即用其韻
顛風凄雨一間屋伏案低頭半夜檠高士當年讀書樂
至今佔畢尚聞聲
題仇英採芝圖
芻豢百年養芝术千齡美課童劚雲根九華辨蒼紫精
氣資坎離煉玉謝刀匕彷彿龐德公不然抱朴子
三月三日昆眀湖中泛舟攬景之作
新蒲嫩芷昆眀水淡日輕煙上已天次第已教披奏牘
逍遥便可放遊船剛欣宿雨滋塍畔又看重雲起嶺邊
南淀飛来鳬雁滿笑予未免近生憐
自玉河放舟至玉泉山
玉泉山色望非遥溯水尋山盪畫橈花識清明齊放陌
柳籠煙靄近低橋
玉帶橋邊耕織圖織雲畊雨肖東吴每過便爾留清問
為較尋常景趣殊
桂櫂沿溪歴近村不逾時遂造泉源三春巖壑麗如許
一室琴書靜可論
竹爐山房
謖謖山房松下風拾松煮茗竹爐紅水符底藉循環調
火候還應文武通欲擬竈邊陶陸羽未湏詩裏學盧仝
品泉僧舍為清供前歲春光想像中
裂帛湖
乳竇迸石罅一泓清可品方塘滙匪寬中有長虹飲蹀
步俯滄浪縠紋漾淰淰弄影花正開訝許天孫錦
玉泉廻櫂仍至萬夀山
清蹕来遊日未中言旋恰喜半帆風名山最是三春好
别館由来一水通大略何妨觀了了餘閒未免趁怱怱
開窗上下天光接興與煙波杳莫窮
綺望軒
山隂搆疎軒一水廻環抱悦心仁智間縦目煙霞表麥
疇及稻畦秋夕將春曉萬景紛来參大塊富文藻偶来
試憑臨興會殊不少今朝槩且置吾將事幽討
含韻齋玉蘭
文軒偶凭景殊常似入仙人白玉堂怪底此花稱木筆
最能描出好春光
滿庭玉樹已酣春我偶初看便覺新了識女夷應暗笑
對花不是得閒人
丰姿雅澹香清淨今日真為含韻齋却是三年未經詠
流隂徒訝善推排
曉隂
曉隂含潤溽凖擬雨復零雨過亦未久望蜀人常情無
何顛風作吹散浮雲輕不雨信可待而我心怦怦怦怦
輙自問或我志滿盈聖狂一念分懼在所可矜何當尺
澤均大利東郊耕
鳳凰墩放舟自長河進宫之作
鳳凰墩上鳳凰樓已似停舟此放舟四面波光動襟袖
三山煙靄護壺洲滿川綠芷漪紋細隔岸青麰露氣浮
便是不饑真大藥底從期羨鼎中求
樂善園小憩
閒園依水次舟便一相過隔歲松篁别當春煙景和古
書結好友時鳥解清歌杜集相衡較南塘定若何
讀翟方進傳
孤童耻小史擕母旅京師努力績經學名節頗自持謙
牧譲胡常藉甚名譽馳劾免兩司隸風厲人共知胡乃
右丞相託言漢舊儀御坐為起立在輿為下之太陽下
同物仰照真乖宜薛宣誡掾史豈得謂無私其後果代
宣公絜弗苟為求指濟深文好勝勇遂非疾惡固云直
修怨寧匪巇長辜猶隠諱星變遂戚貽白馬賜上尊啜
泣亦已遲反復鴻隙陂童謠翟子威
夜雨
温室清夢廻宫漏夜未央淅瀝聞枕上衾幬覺微凉昨
夕淨纖雲我無其雨望問之果稱雨疎密作勢長前日
風吹雲冀澤方徬徨春郊縱潤溽先憂繄我常霑灑非
所期慶慰遑敢康
雨後瀛臺即景
内朝視事各區分雨後餘閒意倍欣西苑行春因命駕
仙壺如沐轉氤氲
層樓延閣鏡光裏綠柳紅桃煙靄中不負好春是今歲
可無佳句荅東風
君鳬官雁戲文瀾唼藻依蒲自在歡等是淀池驚繳物
笑他擇地得棲安
松篁深處潤沾衣也覺濃隂漸漸肥便放輕舟翦煙景
密雲又作雨絲飛
再題蘇軾書金剛經
四句三乘大義兼福因漫擬窟中潛誦經食肉夫何礙
饒舌重看宋景濂
太液池泛舟
翠鑾停柳岸遊龍盪蘭渚岸芳已蔫綿渚禽亦容與作
監念水舟對時思相輔御橋螮蝀横團殿松杉古飛雨
忽棼絲溟濛迷處所
賦得瓊島春隂
傑竪石幢標四字邇年真未負春隂已欣宿雨滋南畝
又見新雲羃遠林薈蔚適扵幽處合㟏岈每與望中深
乘閒欹案觀墳典陶侃名言獲我心
董邦達蒼崕古樹卷
崒嵂攅巖訝倒懸蟠挐古榦互連拳是誰結屋嘉隂下
雅合扵中草太玄
張宗蒼靈巖山圖
春山入畫氣巊溟憶我前遊蹕暫停睫眼兩年成闊别
印心萬嶂忽移形雲容便是出楹白松色寕殊入座青
阿那錦帆涇畔屋詩人暢好占山林(謂沈德潛别業在山下)
春曉即景
園芳含宿雨林翠帶浮隂豔裔殊難状溪山漸與深春
雲騁錦夢露氣馥檀心漸覺微陽上煙中散曉禽
即事
陣雨剛及寸邇来三日過繼以連朝風昨始得融和侵
曉重春雲遠色低峰螺今年膏澤佳先秋卜書禾明知
十日期未半希滂沱望蜀不惟人既得恒思多入夕未
霑㴻畢景徒延俄
題鄒一桂花卉卷
蘭
再芳早是傳荆楚九畹如何只舉春應為凛秋權讓菊
一般氣味伴幽人
梅
鐡榦冰花蓓蕾紅墨勾不襲補之翁為文悟得同歸理
喜語難工苦易工
杏
婀娜烘春千葉纖粧成世界是華嚴吳融詩句徐熙畫
靜裏拈来數筆兼
貼梗海棠
迥異垂絲影動摇敷花著榦見丰標不香亦自饒風韻
金屋何妨貯阿嬌
長春花
淺深紅暈足精神婉娩韶光逐月新豈是女夷偏注意
故教四季總含春
山桃
剛欣芳蕊輝霞纈已看殘英貼水来點筆意遲聊靜會
一枝似為我重開
梨花
綠雲鬟髻玉粧成雨後風前最有情却笑低頭簮帽者
愛花翻汙此花清
紫蝴蝶
瓣似金萱色奪朱亭亭葉榦欝相扶春駒飛入如尋侣
名相風流了不殊
金盞花
小扵玉斝大於錢好侑流霞玳瑁筵李白若逢應却置
解酲那及甕頭眠
石竹
此花亦被此君名嫋嫋裳裳且自榮世上寧無假君子
底須卉裏太分明
夜雨
兩日濃雲作勢長一時入夕霏膏渥廵檐煙影漸渺濛
遂落瀑聲圍我屋欹枕欲眠未忍眠穡事胸中頻往復
北方春旱有常諺每對風霾輙眉蹙舊歲已覺勝往歲
今春更比昨春足邇来小雨繼以風踊愁稽澤心惶恧
有渰始興未沛然延俄翹望勞雙目輕寒轉慮左近霑
意謂礎潤仍虛卜此雨及時更意外来牟定可占多熟
受寵若驚理固應我以訓人今自勖
萬夀寺
路便尋香域雨餘方暮春潤霑林靄重風定卉芳新綠
野含佳趣青蓮示淨因我非忘世者未擬悟根塵
樂善園
維舟憩沼園尋徑得書屋曉煙泮初霽春林淨新沐入
窗嵐翠蒸侵階花氣馥翹心既以慰樂志聊因淑架上
有芸編乘閒一披讀
豐澤園演畊
畊耤前辰例演耕無非民事厪躬行仗排上苑春風麗
土潤新犁時雨晴種佈從教付林監耒陳不必命農卿
(耕耤司農進耒耜佈種演耕則先陳耒耜以奉宸苑卿佈種盖皇考定制遂為典故云)
憲皇家法過周制肯播伊子敢懈誠
題瀛臺千尺雪
雨後瀑聲鼓舞石春深波影湧沉花竹罏茗椀渾堪試
内苑吴山本一家
暮春瀛臺
豐澤耕廻攬好春雨餘臺榭淨無塵先憂後樂常懷我
八政九歌俱重民心觸清機親翰墨目遊潤景足精神
快晴更為吾農喜播種羣將墾藝畇
春水泛舟
樓臺號瀛閬池沼即滄溟漾舟非求仙愛此滄浪清垂
柳含煙碧新蒲刺波青時有魚撥剌復聞鷗雁鳴與物
適熙春吾寧不暢情
瀛臺即景襍賦
花光豔裔鳥聲諧雨後三春是處佳流覽朅然思靜憩
澄懷堂裏一澄懷
湖山位置仿蓬瀛萬事由来有志成二典三謨明式在
望洋徒歎竟何情
流杯亭是勝朝蹟從未臨流泛羽杯却擬吳中千尺雪
三間茶舍倚松開
舊時書屋今宣席便與佳名號補桐每展芸編渾似昔
五絃翹首慕薰風(舊桐斲為四琴藏之書屋故云)
題漪瀾堂
在瓊島之北麓略倣金山規制為之俯液池瞻穹
塔覺水態雲容来參几席更不與江天别同異矣
勝蹟遥思瓊島隂每因餘暇一登臨雲樓高下規浮玉
春樹參差吐鬱金出浪魚喁披錦縠入松風籟譜瑶琴
漪瀾匪慕滄浪意舟水民情靜會心
王蒙修竹遠山圖
萬玉叢中一草亭欹崖流水帶沙汀此間合著幽人老
終日遥山蓄眼青
文伯仁秋江垂釣圖
不繋虛舟任所如絲綸欲下故徐徐一川秋水清何礙
意釣原非為羨魚
讀尚書有會櫽括為言
心傳允在辨危微敷政平章慎萬幾念彼有為兼有守
所其無逸乃無違欽承祖訓惟時又顧畏民碞敢作威
千古帝王師法具斂時錫極會而歸
恭祭
先農壇
露帷掃地秩宗昭躬祀惟殷
厚貺邀貽我嘉生陳俎豆繹如盛樂奏雲韶萬千後冀
倉箱富十五先期風雨調咫尺崇田將舉耤一時心徧
九州遥
耕耤禾詞三首
穡事咨茹重古今耤田千畝此躬臨剛欣好雨滋春隴
又看輕雲佈曉隂
恒秬維□列嘉種綵棚䓗犗備祥儀詎惟致美昭農典
稼穡艱難貴克知
春郊姸潤景和暄歲習青箱及紺轅藻麗未遑潘岳賦
敬從惟憶虢公言
承光殿
三推耕耤回塗順臨崇殿松枝輕靄低花色眀霞絢儀
天名久消(承光殿元時名儀天今仍明舊)太液波猶見飛潛禽魚適暄
凉節候變鑒古惕有赫自強勵無倦
昆眀湖上
湖上春深好漪瀾倍豔清花浮香錦繡樓隠畫蓬瀛鏡
影涵虛牖虹光映綵楹偶来俯澄照緣慰望霖情
時雨時晴節今春似去年值庥恒惕若望稔益殷然鈎
筥興桑陌耰鉏治水田底須命采繪孟頫畫横前
再題清可軒
倚壁構軒楹壁乃在堂廡望山恒扵外而斯在裏許窪
棱繪變態濃淡無定所初祖應駐錫五丁漫運斧日月
所不照雲霞難為補竒草四時芳今信非虛語
暮春靜宜園雜詠
鳴鞭乘興欵巖扉已覺山容一載違却為山寒花發晚
初来剛及賞芳菲
春霖優足心為慰却亦無多暢勝遊設使乘時亟行樂
應乖不息勵先憂
嫩綠繁紅繪錦春此間宜與靜為因書齋朅展芸編讀
敬業惟應對古人
鶴
飲棲性適朗鳴隂園吏供粱向碧岑應署白衣學士號
半雖廊廟半山林
碧雲寺
丹地翠雲間春山沐黛鬟肩輿出别業拾級叩禪關坐
看天花落靜聞石激潺三間精舍在著我暫偷閒
登碧雲寺金剛塔
登塔必有天風来窣堵豈與封姨媒此中妙義今始悟
為掃萬慮浮雲開世出世法若常住漢水亦應西北廻
月為面鏡海置杯我心朗廓與之皆下視方方綠雲吉
又我意中顒望纔
題試泉悅性山房
松門延意入雲牖縱睎遥泂酌臨階取浮香就鼎澆峰
姿濯宿雨林翠秀春朝甲乙何煩品怡情萬慮消
題唐寅幽泉修竹圖即用其韻
亭下逍遥靜者流侍書童子任蓬頭竹泉大意曾相倣
似處吾扵不似求(近曾倣此為小幅故云)
董邦逹峩眉積雪
峗崪三峰拔地竒隂崖積雪渺無涯是中應有高人出
玉局當年早占之
即事
眀朝為孟夏元日立初春比似常年勝數来九十勻雨
紅芳漸歇雲綠翠增新祈歲欣調順欽承勵敬寅
御製詩二集卷四十
