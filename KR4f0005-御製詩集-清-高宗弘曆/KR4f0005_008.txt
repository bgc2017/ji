御製詩初集卷八
古今體一百十首(壬戍一)
壬戍元旦同諸王宴乾清宮
韶律應三陽元辰福履昌展親醻伯叔眀命凜
穹蒼鳳琯春風入龍墀化日長獻椒歌有慶行葦樂無
央
古風
建極撫五辰執中御八埏望道而末由朝夕增惕乾曩
余佩古訓治理頗能言行之扞格多乃悟實踐難克已
苟未至其失已大焉如木斯有本如水斯有源源本或
有乖設施亦徒然觸日堪警心小子其慎旃
重華恊帝治闢門延英俊如茅斯拔茹賢才乃奮迅其
源苟不清所用安可信求者為虛聲應者為干進譬珠
在深淵魚目難容混譬玉在完璞瑕瑜慎所遴履信而
尚賢庶乎天助順
天道有循環培栽而覆傾人道有損益好謙而惡盈君
子審厥幾處夷乃若驚况乎持大寳驕滿毋或生人君
惟一心干者萬計迎紀綱苟稍紊調劑安可憑憂其所
可恃懼其所可矜善醫善計者其道良足稱
鬱儀催朱輪如駒邁隙過玩愒以消時老大將如何云
立立猶未有成成則那披卷漫流連撫景漫吟哦願言
勵初志毋為徒延俄凡事待知悔其失亦已多
初春
柳帶鵝黃漸波流鴨綠微輕雲時出岫暖氣欲沾衣花
信尋常候春光次第歸東郊方待澤懶去問芳菲
見耕者
播榖當春始扶犁邁遠阡土膏蘇大地雨澤頼蒼天辛
苦誠堪念憂勤未息肩停鑾兹一覽興在甫田萹
次良鄉
廣陌催征騎遥天飛玉屑潤回大地春望入䨇瞳潔宇
空山勢近倏忽陰晴别咏雪興漫豪省歲心猶切三冬
待澤久未敢遽怡悦
麥苖
新苖抽綠遠連阡生意回蘇態自妍最愛冰鬚瓊雪纈
誰將弱線蕊珠穿春融潤浃如沾雨日暖晴烘欲吐煙
何異豳風圖裡看民依念永為停鞭
曉行
濃淡雲容石笋尖馬蹄踏處綠纖纖曉来遠塢依微辨
雪後輕寒料峭添未至賣餳思社鼓却饒沽酒認村帘
行吟不為耽風景夹路桑麻取次覘
夜雨寄興
刻漏初催乙夜籌風聲漸息雨聲稠夢回行帳牽吟興
想到公田喜澤流不必綠蕉聽淅淅却因黃幄思悠悠
金吾漫苦征衫濕多少三農卜有秋
曉雪有作
春雨寒凝雪油雲入曉濃澤流成沃壌玉積出高峰和
洽占逢歲憂勤望破冬(去歲三冬無雪待澤正殷)山村經歷處樂意
在耕農
過拒馬河
十里瓊瑶一色白馬蹄踏碎人未惜行行策渡拒馬河
滑笏春流初弄碧亦有流澌如半壁珠璣灑落噴灘石
誰能弔古論興亡但覺光陰如過隙此河幾度亂流過
前歲今春原不隔興来還似坐玉京豪咏心情那減昔
溪頭舴艋未易呼渡口車輿頗填積似展江千積雪圖
燕氏文貴留眞蹟
晴
落日照轅門雲峰互吐吞山川欣沛澤草木樂流暄野
曠駕鵝集天空星斗繁驅車明曉望叱犢滿平原
壬戍仲春恭謁
泰陵
松柏森霄漢雲霞護翠微逝波驚歲月如夢想
音徽是日瞻虚殿悲風敞玉扉
憂勤千古越奉養七年違
寳冊垂文德(上年十二月實錄告成)要荒服武威
鼎湖空白霧石馬立寒暉閱歲苔文古當春樹影稀重
来增切切欲去更依依
恭瞻
泰陵
聖德神功碑告成感成長句
貞珉萬古護雲煙拜覩
羹牆倍愴然
謨烈昭垂千百世
憂勤想見十三年慮周暑雨祁寒際澤溥山陬海澨邊
肯構無能䋲
聖武捧盈長此矢乾乾
二月六日
二月六日涞水濱馬蹄踏雪無風塵瓦神社鼓儘随俗
柳葉杏花俱待春山色一鞭如送客鳥聲數哢解迎人
蕨芽菜甲滿畦綠景物却羡山家新
絶句
控紫三春半批黃午夜分試問普天下誰為無事人
春寒
輕寒料峭透氊帷把筆閒吟有所思細雨已催新草色
條風未綻舊花枝煙深遠墅樵蘇静波暖荒汀鳬雁知
想是東皇惜韶景勒將春事故教遅
次黃新庄
皇太后使人賜食
夹路&KR1904;陽舒春風返轡初
頒恩来秘禁分澤逮周廬更切調甘旨還因問
起居得知
温清適愛日樂何如
春夜聞雁
去時秋杪到時春却似相逢話舊新寒夜數聲傳幔幄
高空幾陣嚦溪濱沙塘波冷思眠月龍塞程遥𣣔寫人
慚愧雙鴛池畔浴為謀粱稻每羈身
新衙門行宫即事
離宫夜静剪銀釭聽罷轅門畫鼓摐書案昔年遮莫憶
詩魔今日未曾降風旛悟後馬猶指蕉&KR0951;當前月滿窗
消得幾餘清興永不湏花下倒春缸
題德夀寺禪房
一向悟無生不識無生理偶来蘭若幽頗愛禪房美松
竹韻虚籟花藥綻春蘂烟浮鼎上雲鳥啄窗間紙敲火
煮古鐺烹茶漉新水身心一瀟灑未可耽乎此
春宵月下有懷
庭槐漏嬋娟扶疎散清影露立春宇明潛覺衣裳冷馬
嘶野牧空鳥語深林静陳迹憶舊遊曠懷對新境由来
不曾隔妙趣誰能領
春夜南苑行宫即事疊前韻
如駛年華過隙馳離宫駐節仲春時六飛廵幸乘韶令
萬戶饑寒待體知豈為吟詩忙裏適每因望治静中思
幾餘消得閒庭夜弄影銀蟾窗外移
曾聞
曾聞一衲子幼習曺溪禪駐錫京都寺所識皆貂蟬羣
誇梵行清自許六度堅鬚眉皓且蒼僧臘已有年一朝
染病卧忖度難期痊爰命使持書報諸檀越人(如延切見烈女)
(頌)云扵某某日當示寂滅焉古有立亾者吾身豈不然
至期衆俱集相對淚湧泉法師今涅槃誰示指月傳師
云無去住努力自勉旃衆皆長跪候白日不俄延久之
期已過猶然坐法筵求死不可得反覺生可憐嗚呼好
名人覩此當悔遷
路旁
路旁一野老呻吟一何苦鳩面步履艱单衣百衲補試
問何方人云籍隸齊魯猶憶少年時逃荒離故土傭佃
聊度歲又復病雙股問翁業何有嚢無一粒&KR0927;問翁室
何有妻沒絶男女煢煢只此身知死何處所我聞凄然
悲所悲非野父曾記周詩云君子民父母教養違其方
黎民失恃怙命醫施鍼砭或可離痛楚白金賙其窘屋
居免露處固知煦嫗仁所愧澤未溥
隂
輕雲出遠岫白日漸韜光布宇勢方作為霖澤欲滂千
畦纔甲坼萬彙正勾芒怕是因風𣪚多緣望歲忙未曾
消宿雪訝許潤新秧自笑心無足還期取次償
詠盆中牡丹花
亞盆初綻鼠姑芽暎座濃添幾朵霞帘幕未招遊客騎
芳菲待報午蜂衙不湏富貴叢中閙却愛蕭疎静處嘉
九十春光應護惜花師莫漫䟎韶華
仲春郊行
韶光次第物華撩柳線飄黃驛路遥不必風流誇羯鼓
淡雲輕雨釀花朝
膴膴平原嫰綠萌無邊詩景入行程金吾莫漫頻呼蹕
野老春深正課耕
九十青韶日漸妍不湏催賞只湏憐兒童却愛清明節
未破花朝放紙鳶
雨絲陣陣柳絲斜荷笠扶犁有幾家遮莫御園臺榭足
看耕端的勝看花
讀朱子詩有儆因效其體
見獵心猶喜吟詩興欲狂工夫未精到觸處是乖張
天理與人欲只争一線多出此入乎彼為學戒蹉跎
是非心豈二惟人默自斟但識知非者便是是的心
罔念聖作狂克念狂作聖罔克慎自持其要在居敬
居敬非虚言端為不自欺已所獨知地便是衆知時
知得一尺時不如行一寸若教玩愒過永無精進分
人生非孔顔誰能無過尤屢過而屢悔非以慎厥脩
我視普天下無處可偷閑一念敬與肆人鬼即此關
人咸秉善念常被私慮侵所以古達者孜孜惜寸隂
寸隂誠可惜要道在躬行如其力不逮切近惟存誠
二月望日春分
東皇斡運似持衡今歲春分分正平九十陽和均各半
短長晝夜恰相争網軒漏永宫鶯喚螭陛晴熏御柳榮
最是陶甄資
帝力光天萬物樂由庚
仲春經筵
旭日御階明祥風滿鳳城光春開講席廣厦集朝英學
海期仝濟文樞頼共衡更尋司化紐要道在躬行
曉寒(二月十七日作)
昨朝微雨潤勾芒今日輕寒透薄裳芳苑閒探添料峭
鶯花都解勒春光
瀛臺竹木床歌
静憩軒中横短床不雕不斵伊誰造竹皮木骨恰相稱
詎誇華飾誇質老我聞玩物能喪志漆器進諫明至道
㳙㳙之水成江河其流滌器装七寳何如兹床樸且完
安置妥貼不欹倒松齋夜静夢周時梧階晝永攤書好
異物不貴凛前訓用銘座右期相保
淑清院見桃花始開泛杯有作
琤琮韻裏繁枝斜纔苞錦纈遅蒸霞如是色聲堪静悟
不必能聽倩綠芭峭寒尚切披香殿青韶却釀淑清院
天公濯垢認三生(昨日微雨)今朝恰見春風面
太液池泛舟
新水一篙深載舟猶力弱偶来弄澄碧滄浪意可樂天
空鳬雁閒波静魴鯉躍是時春始半夹岸夭桃灼旋惹
東風吹紅英貼波落韶華固不牢長歌興所託
題庶子張鵬翀所進春林澹靄圖即用其韻
輕抹雲嵐瀑布垂森森玉筍間䟽眉詩禪畫偈相参處
正是春林澹靄時
無湏海賦詡春毛珥筆詞臣有伯高漸近清明緣望雨
何曾開宴賞夭桃
只疑濃處欲生雲高下林巒叠翠文寂寂草堂無客到
一谿煙靄與平分
香案應教仙吏承丹霞門戶許誰升螭頭奏對春風裏
寫出春林亦絶勝
大地春光畫早成花花草草自舒榮品題却倩幽人筆
静對蕭齋意轉清
吟詩不用錦嚢求妙句還多趙倚樓此日金蓮為誰撤
他年佳話紀池頭
液池鳬
液池鳬乘春流灔灔錦波香蕊浮浴波啣蕊依汀洲託
身喜無羅網憂不羡雲鵬萬里之翺翔不為塒雞稻粱
之仰求猶人既無卓卓之譽亦無戚戚之愁液池鳬爾
何俯仰自得而悠悠
清明
輕暖輕寒杏酪天緋桃綠柳闘芳妍殷殷午夜方祈雨
忽忽春風又禁烟新種恰宜浸淺水嫩苖已看茁平田
望雲未釋中心願任取兒童放紙鳶
夢
昔在殷高宗夢帝得賢才又聞莊周言至人無夢来至
諴能感神心馳多疑猜吾衰因夢見因夢見吾衰
有為法皆如夢無為法亦云然但著有無關捩夢中說
夢徒喧
桃
春花使者䟎程期(瓶史月表桃為二月花使)報道名園第一枝無那
東風忒相妬三分塵土一分姿
即事
寒食新頒火甘霖未濯科徒瞻雲邈爾每問夜如何農
務兹方始花期諒已過三春多樂事繄我獨憂多
三月初四日癸亥耕耤禮成有作
日臨吉亥應農祥千畆三推典制詳帝耤勤民風赤縣
司農辨榖列青箱
[瓜見]土欣知播榖時青郊舉趾敢教遅每每南畞分黃道
獵獵春風颭彩旗
瑶壇樽爼右先農大樂雲咸考鼓鐘鬷假淵衷邀肸蠁
輕雲釀雨勢方濃
綵棚高覆金犁直椶陌微聞畫鼓摐豈為清時崇典則
所期民俗化敦庬
一墢耕餘看九三庶人終畝盡東南周官法度猶然在
麟趾關雎化却慙
耒排西側耜排東觪角拖犁耤正中更聽禾詞三十六
分明物色摠豳風
三農環繞望耕臺荷笠披蓑許近来略少鳩形將鵠面
豈周水曲與山隈
由来政本重民天願祝豐年入頌箋詎止躬耕勤穡事
深宫午夜早乾乾
題陳枚孫祜金昆戴洪程志道仝畫清明上河圖
(圖始於雍正六年成於乾隆二年城郭山林人物各工其藝亦繪林佳話云)
蜀錦装全璧吴工聚碎金(數人皆江南名工)謳歌萬井富城闕
九重深盛事誠觀止遺蹤借探尋當時誇豫大此日歎
徽欽
杏
胭脂勻襯曉粧紅柳冶桃夭訝許同也解隔墻思宿雨
生憎映座舞輕風華林漫憶群排宴文館先陪獨省躬
醉月徵歌徒負爾年来吟興亦飄蓬
含韻齋玉蘭花
禁火纔過賣酪時春風次第綻辛夷東皇借得江生筆
(玉蘭一名木筆)寫出韶光一叚竒
韻入紗櫺綺思清焚香㵸茗待閒評蜂衙蝶陣相㤀處
不數仙人白玉京
題瀛臺流杯亭瀑布水
戛玉復摐金飛流下十尋廻波能送酒緩溜似調琴信
可蘭亭樂依然濠濮心何湏覓蓬閬城市有山林
三月二十四日題清暉閣
東皇昨夜駕歸轅蜂蝶紛紛欲黯魂乍見殘紅飛墨沼
已看新綠映朱軒菁葱似覺松篁遜剝啄生憎鳥雀喧
賸有夏懷賦雲漢更無閒興探芳園
三月晦日
三月晦日湖上行錦帆風送朱鷺輕(舟名也)落花飛絮俱
無頼舞蝶遊蜂各有情鼠姑欲綻待宿雨少女只觧催
曉晴九十韶光愁裏過惜春吟罷新愁并
題周鯤山水畫
留得溪山四季青烟巒矗矗水泠泠卧遊省識心無倦
坐對方知筆有靈遠塢人家閒&KR0951;柴野塘路逕接橋亭
依稀昨歲邊關景面面芙蓉展畫屏
初夏
平林新綠蔭軒庭拂拂薰風透綺櫺春色已隨愁寂寞
詩情應共絮飄零政慚夏諺為侯度心切周詩惠我寧
欲逐雀飛飛石燕秧鍼抽隴正含青
倣雲漢詩體敬製雩祭樂章以申誠懇
瞻彼朱鳥爰居實沈協紀辨律羽蟲徵音萬物芸生有
壬有林有事南郊陟降維欽瞻仰
昊天生物為心(一章)
維國有本匪民伊何維民有天匪食則那螻蟈鳴矣平
秩南訛我祀敢後我樂維和鼍鼓淵淵童舞娑娑(二章)
自古在昔春郊夏雩曰惟龍見田燭朝趨盛禮既陳
神留以愉雷師闐闐飛廉衙衙曰時雨暘利我新畬(三章)
於穆
穹宇在郊之南對越嚴恭
上帝是臨繭栗量幣用將悃忱惴惴我躬肅肅我心六
事自責仰彼桑林(四章)
權輿粒食實維后稷百王承之永奠邦極惟予小子臨
民無德敢懈祈年潔衷翼翼命彼秩宗古禮是式(五章)
古禮是式值兹吉辰玉磬金鐘大羹維醇元衣八列舞
羽繽紛既侑
上帝亦右從神尚鑒我衷錫我康年(六章)
維
天可感曰惟誠恪惟農可稔曰惟力作恃
天慢人弗刈弗穫尚勤農哉服田孔樂咨爾保介庤乃
錢鎛(七章)
我禮既畢我誠已將風馬電車旋駕九閶山川出雲為
霖澤滂雨公及私興鋤利甿億萬斯年農夫之慶(八章)
端陽日侍
皇太后觀競渡
蒲樽粽席御湖邊競渡天中自古傳艾虎乍懸沿戶綠
霓旌纔颺徹波鮮聊酬令節供
慈賞未足甘霖省往愆日暮輕陰方釀雨簷牙滿擬溜
如泉
湯泉荷花開絶早插膽瓶中問以芍藥甚有風致
霞剪衣裳恰五銖清和春色滿仙壺温泉浴罷嬌無力
扶起身邊有念奴
新蟬
舊蛻掛枝頭新蟬鳴樹杪一般聽蟬鳴妙趣誰能曉
荷葉大扵錢榴花火欲燃高齋蝶夢醒著意聽新蟬
螳螂學捕蟬逐逐尋高柳豈知輕薄兒挟彈随其後
抱葉曳疎聲風翻随葉落旋復上高枝適然何住著
遊疎緣雨短詩少為愁多一聲新蟬鳴始識晚春過
别院槐風細疎簾綠蔭深借爾閒中響清予物外心
題庶子張鵬翀所進日長山静便面即用其韻
繪苑曾聞紀董祥詩筌畫構可参詳定知寂寞長安舍
素絹牋麻足幾箱
子西佳句小年時箇裏能教日影遅雨後清和山色好
新茶處處展槍旗
半是山僧半是農卧聽隔嶂晩来鐘疎籬野彴無人到
灌木叢隂綠正濃
似有嵐烟縈澹澹如聞溪溜響摐摐桃源不是人間世
策杖村翁眉宇厖
彷彿前生是葛三畫禪瀟灑擅江南大癡更挟坡仙筆
勍敵江山兩不慙
野流無定西復東茅菴晝掩深山中坐對身如圖畫裏
虞琴一撫南薰風
山中無地起樓臺面面嶤峯入座来消得日長誰與共
一聲孤鶴碧雲隈
夢想華胥太古天肯因玩物擘吟箋豳風圖繪當年事
旰食宵衣倍體乾
散館試庶吉士賦得春蠶作繭(得咸字)
蠶事當春月辛勤婦女咸候時鳩上下入戶燕呢喃松
火燃村舍條桑採谷巖浴川身乍潔食葉口方饞起箔
新蛾長承筐素手摻三眠類慵懶八繭似封緘漫比抽
思巧堪知為政凢新絲還待賣慙媿著袍衫
熱
朱明遅度丹霄上萬籟無聲静棼響暑氣生侵玳瑁床
凉颸不到文羅幌砌裂苔紋破篆痕戶饒梅潤濕柱磉
生憎蟬嘒聒耳煩况復鳩鳴懸念想豈無沉李與浮瓜
林園坐&KR2227;層軒敞念彼公田待澤久耕犁未舉將生莾
笠底老農畏赫曦冰壺那忍獨延爽吁嗟又復夏云半
宵瞻雲漢徒首仰側聞上蒼心好生解澤詎久遅長養
扶桑湧現火輪紅夜以繼日勞悵怏錦樣三春忽忽過
炎炎永晝薰風盪何能習静學禪師丈室安心息紛攘
鳩
小軒夏云半嘉蔭誠清絶疎簾隔塵囂翠簟含冰雪何
来鳴鳩聲得得出林樾拂羽過春時喚霖當夏月物各
有天性人自生分别何喜噪簷鵲何愁杜鵑血何勞布
榖催何悲烏夜咽而我聞鳩鳴亦復怡然悅卜雨惬我
情稍解心中結
夏日題瀛臺
文軒梧竹倍凄清坐擁琳瑯爽自生高處近天無暑氣
人間此地是蓬瀛水涵銀海月為鏡苔點瑶階石作枰
草木敷榮魚鳥適由来物物遂生成
相馬歌賜来保
伯樂善相馬車下老驥出今豈無其人来保稱第一曩
時有黃海(國朝善相馬者)親授相馬術謂不相其皮亦莫稱其
力心端德自優萬中無一失天閑雲錦羣一頋靡不&KR0662;
為余辨驪黃六飛恊安吉此術固云美相人亦可則况
兹居八柱亮采汝所軄勉此空冀心佐予敷九德
致仕禮部侍郎銜内務府總管丁皂保年九十矣
朕每進宫必入朝請安矍鑠如昔詩以賜之
舊日春卿貳清時萬石君目光猶奕奕衷赤尚勤勤樂
易故應爾忠良衆所聞泰平無戰伐馬援漫從軍
未解彭佺術曾將灌絳齊林泉應樂齒珂馬尚聞雞菊
水無湏井丹霞自有梯所期軄植衆難老摠眉梨
題抑齋
窗紗浸綠鳥聲頻拂拂花香戶外新座有蘭烟文作篆
壁留筝字額題銀偶然得句緣新意長自躭書是宿因
慙媿當年齋内客擘牋煮茗一閒身
御製詩初集卷八
