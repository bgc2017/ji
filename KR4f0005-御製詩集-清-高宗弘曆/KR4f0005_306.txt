御製詩四集卷二十七
古今體一百四十四首(乙未三)
仲春玉泉山
輕雲淡靄仲春天清曉肩輿指玉泉散悶偶然來此日
搜吟瞥爾隔經年波光弗凍常澄若(北方無不凍之河惟玉泉山湖經冬)
(不凍以靈泉發皇也)山色迎韶漸冶然峯頂鐘聲空際落不聞聞
處萬緣捐
題華滋館
書館清而樸每來必憩兹罨忩挹山色憑几眄林姿古
意本無改春光乃覺遲雲生因望雪誠有待華滋
翠雲堂放歌
堂後雙栝千百年堂前數松拱把耳我愛栝兮如古人
我撫松兮若幼士後生可畏不云乎松當齊栝本常理
少言須待三百年其時應付何人視仿彿種栝者有云
至哉逸少已標旨
竹鑪山房
近水山房號竹鑪每來試茗作清娛取之無盡用不竭
第一泉為第一湖
筠鼎瓷甌火候便聽松何異事烹煎(惠山寺聽松庵為竹鑪數典處)江
南民物安恬否未免臨風一綣然
清襟樓有懷
是處奚數典聖因實綜繪(聖因綜繪為靜明園十六景之一)孤山昔行
宫建置略肖概相傳澹人創(孤山行宫傳因皇祖南巡時所建相高士奇園)
(亭展為之)清麗斯為最往來於胸中搆此如彼對雖然更有
進詎惟佳景愛觀民及察吏夫乃巡方大登樓縱遥目
吾民庶好在
寫流軒口號
石峽侵階亂寫流泉源第一溯從頭憑臨忽爾生清悟
為學應於根本求
冠峯亭歌
一峯已是衆山冠(去聲)一亭復作峯之冠譬於為學當進
步曰高仍有高者焉萬事萬物皆如此自恃其高則卑
矣亭子弗恒登每登具殊會殊會却在江以北淮浦災
餘可無害
題涵漪齋
言將遊山北水齋路必經本自無所忙何妨小憩停新
水漾明漪動影晃檐楹隔年見此致殊關今昔情咄哉
斯言失今昔原假名
含峭居
浸山渌水一湖涵倒影翻忩峭蒨含此是臺翁示禪處
前三三與後三三
練影堂
遥源引碧雲(自西山碧雲寺引泉曲注於堂前垂為飛瀑下滙成湖方與玉泉合流其來源實與)
(玉泉各别也)擘落翠峯分最喜色非色何妨聞不聞暎忩翻
瀁㵝帶岫起氤氲匹練天機織休猜絲已棼
倚晴樓
山樓拾級倚晴空每度登臨意不同旱畏晴霖喜晴好
所同仍祇在農功
題含醇室
迤邐過横嶺山隂别一區室宇雖弗多高下名各殊是
室曰含醇取義尚樸乎藻繪在所屏(上聲)吟詠則不無把
筆未忘言結習笑深吾
崇靄軒
文軒搆山凹軒崇靄亦崇朝暮名縱殊氤氲象實同况
當仲之春英英喜佈空作雨雪均佳將及興農功寄語
寫楹者須莫散東風
詠素堂
筆研精良鼎篆馡鋪牋即景待毫揮既云素矣寧須詠
那免迷頭認影譏
眺穹塔未登
南北兩峯各峙塔綴景本肖明聖湖聖湖北存南早圮
有成象者壊那無斯即調御第一義弗登而登非嬾吾
此亦一眺彼亦眺何必拾級方真乎世人未易知是理
曰誠有此誠有彼
題憩雲齋
山隂之右已略觀小岡過即山之左崥崹更有數間屋
乘便言臨聊復可此日憩雲真憩雲容容靄靄巖扉鏁
孟春彌月澤未霑作雨固佳雪亦妥于耜舉趾胥尚遲
先事憂農習結我
書畫舫
北山落脚即東湖水裔房如艤舳艫却異煙雲蔵古蹟
詩情畫態自供吾
坐含經堂有詠
含經數典自長春(長春園内含經堂先建此盖數典)意在耽書有宿因
枕葄欣他趣無盡就將慙我學非醇徒成據榻時時憩
那是銘盤日日新半晌清遊詩數首言旋宜矣漏過辰
肩輿歸御園四首
冰融墻外已通舟直達昆明足溯游適可輕輿便言返
興於豪處戒其流
水田一帶尚存冰蓄潤將資穡事興小試頗關農八政
原無他術治民能
日下曾傳功德寺層層梵宇布金田規模減昔頽葺舊
為繫觀瞻非佞禪
去年亟返盼軍書今此依然詩詠如(去年二月中幸玉泉山正當將軍等)
(進𠞰促浸之初盻望軍書甚切因有肩輿往即肩輿返為切軍營問驛章之句冷大兵已逼促浸賊巢功成在)
(即盼捷殷懷較前倍急耳)近進雖頻殱狡寇(近日阿桂康薩爾之捷殱賊二百餘嗣復克其)
(堪布卓甲爾納兩處碉寨斬獲亦衆即日乘勝冞入可期迅蕆豐功)鴻功待蕆越殷予
夜雪(二月初二日)
九宫正月落三白庶幾其雪乃虛擬(俗以每月九宫遇三白在下謂之三)
(白落地為其月多雨水之占昨冬雖屢得雪未能優渥極盼春雪繼霑今年正月適三白在下滿擬可符占騐)
(乃虚望終月今始慰願)亦知舉趾候尚早未免先時而望矣邇日
西山屢吐雲雲生風作愁無已過午英英又密佈入夜
瀌瀌旋紛委忽徐忽疾徹五更總是無眠遂宵起滿庭
初旬何來月審識素光照階戺去冬雖已兩番霑優渥
繼滋欣有此土膏正接發脈潤農父興犁慶將始
雪後御園攬景
園林雪後景尤宜緩命輕輿試攬之無樹不開花一色
有山都展玉雙眉日暄陽瓦雨垂霤風簸隂崖冰散凘
冒小凉欣觀大略畫中行處促成詩
梁楷觀瀑圖
減筆意無盡拈鬚神有餘飛泉落&KR2428;濈古樹矗扶疎目
寓耳根淨背盎氣海舒雲巒阿那畔源處定何如
題職官分紀
立政惟人義豈磨股肱喜起勅幾歌古今制異難沿襲
襄贊職同在協和經史歷編無不備縹緗獨弆有堪多
(是書為宋孫逢吉撰本揚侃職林而推廣之凡官職之古今異制不相沿襲者俱分目編次不強為附合體例)
(最稱精審徵引史傳亦極詳博)雙松書屋東臯隠(此皆蔣曾罃家蔵書處既以隠居為志即)
(不必寓意於紀職官之書因戲詰之)弗出對敭又以何
詠和闐玉僧帽壺
昆邱昆水産精瓀作器量材琢與鐫肪白品齊丕魏喻
霽紅式合大明年(内府舊蔵大明宣德年霽紅僧帽壺向有詩)似同毘柰居
蘭若祇欠伽梨披水田回部無僧伊古事恰如三蔵混
于闐(和闐即于闐乃自古不易之回部回部自有經不信佛教不宜有僧而華嚴經稱于闐三蔵沙門實)
(义難陀譯心知其非詢之章嘉國師乃知實义難陀為施刹難低之訛于闐為鄂等答之訛鄂等答乃天竺西)
(印度與于闐無涉則有高行梵僧固宜詳見翻譯名義集正訛兹以和闐玉為僧帽式因並及之)
題趙宗漢雁山圖
希珍猶見濮王孫北宋丹青法度存四大家非望肩背
兩將軍可溯淵源不無刻畫饒神韻自有精微契道原
友誼相敦雁山墅恍看叙别話松軒(末二句櫽括宗漢自識語)
題宋版通鑑紀事本末
涑水編年著通鑑建安紀事别成書興亡本末為金鏡
條理因依若輔車雖有增前斯數典(袁樞為是書依司馬光通鑑為起訖)
(其前編則明沈朝陽所編焦竑校正之)便稱續後此開初(續編宋紀為明馮琦編元紀為)
(陳邦瞻編皆張溥論正明紀則本朝谷應泰所編也)淳熙紙墨香天禄玩味孜孜
日警予
明製百花洲圖犀角杯八韻
内庫弆置多年偶觀故物見此杯特精雅因題句
巧斵東湖景亭臺倒影明往來織蘭枻迤邐帶江城泊
似楊萬里(楊萬里詩十年四泊百花洲)弆傳項子京(杯刻子京秘玩)可觀疑
可步宜畫復宜評解鴆因為器(明製犀角杯甚夥盖以解鴆故耳)駭雞
特是精燃殊温嶠智獻表趙佗誠庫置初經目筆吟偶
繾情奚關賤難得(見宋書)諛語瑞圖呈
文徵明青綠山水
水秀山明處佛家仙者都往來無俗士談笑有鴻儒詩
合曹從事畫宗趙伯駒陡思龍井上視此定何如
題明人影宋鈔清波雜志
逸史犁然志紹熙久無傳本此稱奇唐鈎晉蹟隔一間
明影宋刊非兩歧(昔人謂雙鈎下真蹟一等如唐臨晉帖之類影宋鈔亦然)世道人
心斯繫矣南遷北伐早卑之(此書雖雜志古今事蹟而於高宗南遷臨安建都特)
(詳於題宋中興聖政萆詩已論之兹不復贅)清波門外西湖水洗盡當年諛
墓辭
詠木刻桐院清隂圖屏
清和時節葉旉勻櫛櫛綠雲覆翠茵謾說禎祥棲以鳳
寧須冗雜樹之榛小童烹茗空庭待高士囊琴野彴循
比似焦桐千古壽屏間爨下總傳薪
題陸游素心硯
猶是端溪出老坑素心恒泐舊交誠(見游自刻銘語)李仙杜聖
詩津逮張(顛)草楊(風)行書體明(見游詩)染翰抽思同彼伴
桑田海水獨斯更七言吟罷還成笑何異放翁當日情
二月六日經筵作
輕雲釀雪仲春和廣厦談經儒彦羅詎曰崇文循典故
欲因體道互研磨新民要在於修已惠我還須勿問他
(是日進講大學日日新又日新易經有孚惠我德)殿後文淵將建閣(文淵閣向僅沿襲虚)
(名今擬於文華殿後建閣為貯四庫全書之所)待成四庫貯書多
微雪(二月初七日)
徹夜問雲勢凌晨值雪飄寒英綻雞樹玉色積鸞寮自
是旉春澤惟憐見晛消既欣還既惜於得那辭饒
獲諜(有序)
阿桂既克康薩爾即乘勝進𠞰堪布卓甲爾納賊
寨數日復全克之初發兵之夜有番人來投訊其
名為郎木卡云是鄂克什人廿餘年前逃往促浸
者聞大兵攻𠞰嚴急故至此探路欲率番投降耳
阿桂以彼在促浸久地形皆所熟悉何待再探且
察其神色有異嚴鞫之不復能隠知為促浸頭人
當噶拉阿納木遣其叩營詐降以潛詗我兵虚實
及進攻路徑廐牧遠近即令遁歸以告為抵禦掩
襲計阿桂既得情即斬郎木卡以徇并札致各路
督兵攻𠞰防守諸臣胥留意毋忽阿桂此舉可謂
得行軍機要矣邇來賊中投出之番不一而足從
未有如此察詰者其中誠偽固不可知然過疑懼
沮遷善之塗而過信恐墮狙譎之術自非明習有
識者未易臻此善夫李靖之言曰孫子用間最為
下策譬之水能載舟亦能覆舟然靖第知用間之
難若察間之難則未之及也余既嘉阿桂之能發
奸因成是篇以闡之
兵法所貴者知我知彼耳知我猶覺易知彼斯難矣彼
我互主賓我乃彼之彼彼用間諜來盖欲知我已誠投
與詐投是在精心揣誠投我撫之或得彼端委詐投乃
奸細窺我告彼駛將軍審獲之允協用兵理復克其兩
處(阿桂於攻克康薩爾後復得堪布卓甲爾納兩賊寨斬獲亦衆且已至河岸官兵汲飲甚便即可乘勝冞)
(入迅速成功)賊巢入已冞(叶)師貞賴助順鴻捷計日指
仲春齋居
右社將臨祭深宫此致齋晝長日出早春暖雪消皆牆
柳稊籠院庭莎芽紐階誰云幾務簡籌筆正縈懷(阿桂奏至)
(堪布卓西南山腿上尚有碉寨必須攻克此處前進始無妨礙官兵先已圍其三面並移礟轟摧又分兵四路)
(於廿四日半夜乘雪進攻賊已知覺抵禦尋恐被截在内一面出碉抗拒一面逃竄官兵鎗箭齊施斃十數賊)
(餘俱竄至河邊落水淹斃者甚多因得其大碉一木城一石卡二其沿河六寨賊人雖步步退守尚須節節力)
(攻然以形勢度之必能次第攻佔隨即指示機宜郵發益盼捷音遄至)
詠古玉縠璧
半露羊脂半暈土淺紅深紺英英吐是誰之血誰水銀
紿若而出入市賈乙鼎癸彝豈異斯躬伯蒲男亦曾伍
撫之無跡視有形粒粒嘉糓原非&KR0927;慨古率欲捐之山
以兆有年更珍取
仲春祭
社稷壇禮成述事
廟左
方壇右當春敬事
祈佑農斯有重卜稼願無違晉玉隂墉潤陳牲芳爼肥
蠲辰連戊子(昨歲祭物孳壇日在戊子曾有幹中支在始土養萌之句今歲祭日復值戊子)
土養物占幾
憩承光殿作
蕆祭西墉轉順途層闕臨更衣憩體暫詢
寢繫懷深古柏千年調時禽二月音北瞻瓊島近又喜
作春隂
西直門外三首
有事宫中數日停
起居心繾問
慈寧輕輿減從御園返底用揚鑾和響鈴
出郊村墅帶煙光農父猶遅舉耜忙却是流隂弗相讓
柳條青已漸贏黃
前朝微雪釀微寒積素田間玉未殘喜澤還虞發生礙
一時憑攬念多端
御園舟泛誌懷
數日還紫禁今朝臨籞院屈指未逮旬重來冰已泮流
隂迅如斯陶侃誠有見
有見鑿冰非昔曾屢致詠(御園當冰泮之前中涓每鑿冰以獻勤深知其無益然禁)
(之弗能止曾作鑿冰行以記事)何如待其解自足供舟泳順時惜人勞
小節亦用敬
用敬凛無逸漾舟聊暇遣波面蒲未刺波心藻自卷於
彼物菀枯悟兹理蔵顯
蔵顯各有時仁用羲經著春工鼓萬物聖憂曾不與我
實法聖者惕乾那可去
盆梅四解
盆梅自南來遠辭江國雲香片及綠萼稱謂名已紛(一解)
花師識其性窖護火以薰然當綻蕊時一例霏清芬(二解)
火候視多少遲速乃以分或則開於冬或則榮於春(三解)
可憐幽貞姿旉華率由人何如在深山自全其精神(四解)
詠和闐鏤玉屏二首
富産玉河匪中國古今疆索豈相殊(玉出和闐楚之白珩魯之璠璵有其)
(名而非其産也)春秋包貢如納銍應物風詩想像夫(應物采玉行以為想)
(像諷刺則可若謂必有其事則藍谿實不産玉今豈異於古哉)
右和闐采玉
桅竿五兩布帆懸崖樹江楓送客船粉本問從何處得
玉人云是李青蓮
右荆江入剡
姚公綬煮茶圖
茅庵茶話兩高士泉韻松聲問荅閒大似九龍事茗處
斯人家本住其間
再題宋版九家注杜詩
兑氏之戈和氏弓續增天禄吉光中浣花眉列新全帙
金粟身存舊卷筒(世以蔵經紙之未作經冊者為卷筒紙最為難得此書面頁用之)尤
物寧論顯與晦逢時亦有塞兮通武英棄置今方出(是書)
(庋塵武英殿庫架不知幾許年兹以校勘四庫全書始物色及之且辨其為宋槧善本即此不可以悟人材之)
(或有沉淪耶)絜矩人材默惕衷
詠定窰娃娃磁枕
争不棗梨閙嬉辭保傅嚴錦綳曲肱卧玉筍舉頭瞻巧
製傳白定晏眠資黑甜繄予夙興者却置祇吟拈
雪(二月十四日)
前旬微雪未逾旬望則鄰貪惜亦真孰謂生雲剛過午
遂看集霰甫交申攅團益密茫無際優渥通靈若有神
落地半融還半積總為春澤利農人
題霽紅僧帽壺
宣德年中冶太和齋裏蔵(壺座鐫盖和齋製)(雍邸清玩及太皇考在藩邸)
(時所鑒賞太和齋今在雍和宫)撫摩欽
手澤吟詠識心傷潤透硃砂釉盛宜沆瀣漿如云僧帽
式真幻定誰常
吳之琯煙村牧笛
左右溪田一徑斜綠雲深處有人家相安耕牧無他事
三代遺風夫豈遐
花朝
去歲看花曾有詠(去歲花朝有今歲花朝名副堪之句)今年詠雪作花看
北方候冷其恒事(立春在十二月中旬則花朝或遇開花否則此日率無花也)應節
霙霏真創觀結萼綴枝那有異疊羅翦綺笑無端女夷
雅合謝青女借助園林萬朵攢
詠漢玉糓璧
孰謂玉性剛土蝕或齧缺孰謂玉質白血浸或縟纈謂
漢實頓置在周想陳列蒲乃花形蓬糓止粟粒綴禮圖
未可據埤雅具精說(埤雅云蒲糓璧禮圖作草稼之象今人發古冡得蒲璧乃刻文蓬蓬)
(如蒲花敷時榖璧如粟粒爾則禮圖亦未可為據)
復雪(二月十六日)
夜雲復雪達崇朝浩浩漫澷意正驕屋瓦平鋪不分壟
庭柯凍合總封條尺盈欣此心田沃寸度贏前
天澤饒(歲前冬三月及正二月雖屢得雪均不過二三寸即昨十四日之雪亦止四寸餘今則盈尺積)
(霙勢猶未已實為優渥)適可又思晴亦好將無過冷礙春韶
雪泛四首
冰開一舸暢沿流雪落漫天卒未休幾暇今朝心值喜
玉曼陀界試清遊
斜撲横排勢配藜煙隄咫尺渺如迷米家黑與曹家白
合撰拈來作一題
飛空原自有形看落水渾成無色觀空色有無齊置却
泛清淨境破輕寒
高柯低榦花為綴水榭山亭玉作裝無定光中有聲畫
打篷淅淅罨蘭航
題宋槧謝宣城集
李杜稱詩久樓洪鋟版行(是集於宋紹興丁丑秋宣城守樓昭鋟於郡齊距謝朓已)
(六百五十餘年又六十四年為嘉定庚辰郡守洪伋以舊版字畫漫漶復刊之)芸香資望古藻
繢足怡情詎祗摛辭麗頗多契理精欲嗤劉刺史何據五
言城
題無逸齋
萱戺問
安退松齋咨政臨繹兹公旦額
貽厥
聖堯箴籌治凛泰否衡才鑒古今寧惟見諸語永以勵
於心
出暢春園門往泉宗廟攬景雜詠
清晨勅政尚餘閒咫尺泉宗試叩關雪後不泥還不凍
輕輿真步玉虚間
鱗塍左右雪平鋪積素凝華致越殊了識插秧時尚早
麥田潤透逮犁扶
隄行迤邐向南高碧瓦紅牆綠樹韜建閘蓄泉流注北
春明日下記空勞(萬泉莊之名雖為日下舊聞春明夢餘錄所不載而丹稜沜則二書皆有)
(之其謂出巴溝以達於高梁同歸於失實盖高梁之水自由玉泉發脈滙為昆明湖流為長河以注為通惠河)
(者其流自北而南若萬泉莊之水則由巴溝向北流從無涓滴向南者實不待燭照數計向為萬泉莊記曾綜)
(其大要以證訛)
山桃春冷尚遲開借助韶光有是哉恰似棲霞寺傍路
一株柳樹一株梅
泉宗廟
漸近見環垣居中廟貎軒鴻功利畿甸崇像據泉源言
念耕桑重斯為衣食原即看田積玉已是沐深恩
挹源書屋
萬事必有源所以喻乎水萬泉久名莊泉源實在此建
祠祈佑貺利穡興良耜左右有隙地點綴軒齋美軒齋
率對泉挹之隨處是書屋偶翻書治源味荀子
扇淳室口號
室形如扇剏吳工取式為之肖乃同憩弗以欣却以愧
幾曾民物被淳風
向綠軒
真泉互潺淙假山圍犖嶨擇向搆亭軒弗取奢取樸歴
歷閱活畫泠泠聽仙樂春意方醖釀春光未揚㩁繞階
綠嫩莎副名此先覺
主善堂有會
人心欲有主無主斯憧憧主莫如主善元為四德宗試
看彼三時皆助春之工即景月惟仲萬物和氣中吾民
或向隅則應愧於衷大舜更大焉願師與人同
秀舉樓
層樓縱望意超超外發英華神内昭恰似休文譽安陸
獨於高處見風標
題依綠軒
曼轉迴廊更向西文軒依綠額檐枅此來又閱今年景
欲去還吟昨歲題積素有花看簇簇望青無葉待萋萋
試詢憑處於何是祇在煙塍與雪畦
輝淵榭口號
豈圖育蚌致輝淵坐愛忩臨潄石泉孫楚誤言真不誤
但存此意合稱仙
樂清館
池上搆書館名之曰樂清探源看挹注據座俯澄泓不
到塵埃處堪娛圖史情孫康渾可學暎帙雪光晶
永寧觀瞻禮
堯時垂廟額古栢百年經載葺塗丹雘來瞻仰洞靈北
樞資翊輔(殿有翊輔北樞匾額皇祖御筆也)
西母祝遐齡肅拜還申願寰區願永寧
題含淳堂
寺側開溪墅書堂渌水濆去年曾未至此日憩堪欣散
(上聲)志值清暇含淳仰
聖文徘徊因自省何以副尊聞
得真齋
書齋山水窟圖史足相親小别已逾歲偶來方仲春卷
開知有益几淨更無塵自問披芸處何時始得真
襟嵐書屋
雪後作清遊素情颯景投林糊花錯落峰戴玉雕鎪望
去襟懷闊挹來嵐氣浮不須勞捃摭詩意與心謀
湛凝齋有會
湛然凝碧弗漣漪撫席拈毫又一時始解凘中遞春信
不生波處得心期暫來便去無多戀流水行雲有若斯
馳驛偶因憶往喻(遊憩所至從不久留昔年南巡時大學士尹繼善曾有馳驛看山之喻)
愧於兹亦幸於兹
常謂貪小逸者必致大勞溺小樂者必致大憂故凡
遊賞之處必以此為戒而不敢耽盤也
喜晴(二月十八日)
邇日屢作雲既雪思晴好然斯豈易得當春澤每少紐
芽逮發生過冷礙富媪今朝始放霽麗照曦光皛瓦壠
積素融垂溜聲浩浩足識雪之大實慰心焉禱春麥可
以耕秋麥潤益飽半月堪靜待後當希雨早
題宋版楚辭
信是身清志猶烈允宜朱註向為刊害公有疾託蕭艾
正道無妨擬蕙蘭論古恒明論今闇責人則易責躬難
睪然惕若披芸處敢作尋芳潄潤觀
漢玉糓璧
璧以糓名執以子禮器姬周制傳始入土出土幾千年
肉好漠然那識彼因悟穎物終不秘絮斮漆燈見原鄙
糓因土生名已佳華復土蝕質轉美惟土物愛厥心臧
旋自哂恐非謂此
題董誥四季山水冊
華溪漁樂
桃花沿岸暎波繁出水輕鯈落網翻底事漁船雙撥棹
嫌教熟擬武陵源
曉山晴靄
樹翻翠影風來颯谷戀寒光雲歛遲此景憶曾南國遇
寒山側畔曉晴時
細雨孤帆
片席孤竿五兩宜吹來蓑笠濕棼絲讓他漁父饒禪伯
正是全身裏許時
菜圃風喧
老翁學圃最知春順令非譏召信臣摘向擔頭翠猶滴
勝他紅紫賣花人
雲壑竒觀
樹杪泉聲渾似立山腰雲色却如流石橋縱目凝神者
可於其間得句不
柳湖生翠
幾曲野塘一川水萬條新柳半湖煙畫家妙合天工處
樹色波光翠與連
喬木新隂
繁紅謝朵綠生枝藹藹新隂漸欲披打疊雙柑與斗酒
戴家應是聽鶯時
水暖垂綸
宿雨初收春水生綠川坐喜漾舟輕誰言五字翻如錦
不及一竿曲盡情(用沈佺期釣竿篇事)
村墅餳簫
風香餳擔過村寮節近清明景物撩比戸小兒不期出
都因聞得一聲簫
江城山色
畫裏江城鏡裏浮花能巧笑柳能柔一般山曉晴空望
端識春光較勝秋
右春景十首
連村綠暗
西村東郭無遮蔽林綠因之巧與蔵底絶人行多閉戶
家家應是為(去聲)蠶忙
風軒看奕
勝負無心究有為何如袖手坐觀之消來長日不知暑
活脱精神李遠詩
精藍結制
閉戸趺床槁木容相將結夏究真宗既云真矣又誰究
未免天魔覿面逢
四山欲雨
油雲布濩四山同柳毅應教識雨工若問詩人得句處
咸陽樓在郡城東(用山雨欲來句意)
松風茗話
謖謖松間有好風掃苔坐石劇談雄浮香漉雪取其趣
火候何須文武工
林扉虚敞
長夏虛庭合閉關層林解事鎻孱顔雖然更有宜人者
風月還教度間(去聲)間
水閣荷香
木搘敞榭俯銀塘倚檻高人獨納凉色似水華頗亦有
問誰能似此清香
竹庵留客
茅覆簷黃樹覆青柴門延客兩忘形遠山雲暗知將雨
屋勝班荆且合停
篷忩逸興
不繋孤舟泊柳隈柳風拂暑綠波開漁童烹茗船頭供
應是欣於鴻漸來
野塘菱唱
菱熟銀塘六月天吳人采采漾輕船數聲歌颺不知處
聽是煙波調(去聲)水仙
右夏景十首
竹泉潄玉
坡陀高下𤨏蒼筤帶以石泉潄玉凉設使喻如䕫所戛
聽來聲已中(去聲)清商
桐隂琴趣
為嫌餘暑坐桐隂何以消閒理素琴風拂林間有葉落
平添爾許韻秋心
澄湖泛月
問月所宜宜是秋於秋又是瀁澄流二賓一主蘭舟泛
玉局依稀壬戌遊
林亭清籟
厜㕒四柱眄煙空秋稚猶欣納爽風却是密林聊縱目
間(去聲)間(平聲)已見幾枝紅
荻汀雁字
蘆荻蒼蒼欲作花長天秋水望無涯書空筆陣參流動
霜信傳來玉塞賒
楓江夜泊
楓江舟泊衆桅森何處寒鐘送遠音此景發人應不少
底稱祠部有清吟
菊徑松扉
青松自合友黃華骨格猶存氣味賒雖是一般三徑曲
漫將蔣宅混陶家
暮山塔影
嶺巔蕭寺隠叢林窣堵微餘影露簮此際闍黎參白業
可曾識得本來心
翠巖錦樹
峭壁當秋態益竒千張開錦過雲披澄觀齋後尋詩處
(避暑山莊有翠雲巖在澄觀齋後)活畫神情較勝斯
練溪雲帶
水鏡對來真不競雲紳拖處與俱遲試看一幅香光畫
恰合五言子美詩
右秋景十首
黃葉山莊
林樓出樹堪睎遠樹色已看黃替青掃葉何人鄭(谷)與
陸(游)偶因即景憶金陵(江寧有掃葉樓不知為何人所築志乘無可考南巡時未至其)
(地曾三次寄題以句)
野航晚渡
招招舟子晚江風霞影天邊一抹紅不識勞心待渡者
幾人日暮嘆途窮
玉壘雲開
下槩高風何代無雲開玉壘照成都披裘曳索人奚往
祇乘林亭四柱孤(用唐隐士朱桃椎事桃椎成都人也)
羣峯聳秀
林稀端喜見山容如睡羣峯秀弗濃此是歸根真淨所
雲深處或洞仙逢
煙寺疎鐘
雙峯排闥似天成樹杪寺樓隠見甍誰與發鯨雲外落
六時鐘裏放參聲
翠嶂瑶林
林下虚亭翠嶂隈高人對語坐徘徊漫嫌突兀無餘葉
面目枝枝見本來
古木盤鴉
傍晚盤林東復西罷飛巢木夜還啼物情千古率如此
那識悲懷莫可棲
寒江密雪
織竹為篷上覆茅寒江不泛泊塘坳别傳贊善圖中意
何異披蓑鄭句敲(用鄭谷漁人披得一蓑歸事)
萬井迎年
煙村迎歲鼓聲傳荅臘冬冬勝管絃一日樂非容易得
益因切意為祈年
山樓覓句
把筆阿誰樓幌披詩中畫也畫中詩詞臣點染傳家學
向日西清有所思
右冬景十首
西直門外
彤宫每以致齋返(以祭回歷代帝王廟宫齋戒)郊外民風歷歷看野
店墻隂仍積雪曉輿&KR2535;迤破輕寒
農人春麥播應忙秋麥猶然未茁芒仲月風光北地慣
微凉此際諒無妨
小駐傳餐例倚虹(每進宫必於倚虹堂傳膳此地行宫乃辛已年恭遇聖母萬夀葺治)
(以備辛丑登輦者辛夘再遇慶屆慶典曾事鼎新轉瞬六年即逢九旬慈時又當復加丹雘矣)
長河東注已冰融重修盛典仍於此屈指六年顒望中
漪瀾堂
太液春廻冰始融溪堂如對鏡奩中隔年又印天心月
向浦微漪水面風須識動時原有静最欣色處了涵空
設更(平聲)會得觀瀾術志道成章在用工
畝鑑室
古井引泉得畝池碧波不動鑑光披若論方寸為澄照
本約於兹施博兹
綠意廊
夘當冒茒不違期綠意宜看半吐時設使盈庭鋪翠毯
轉憐黃染亦將隨
太液池泛舟
液沼冰融可泛舟致齋前偶試清遊還宫況此為路便
監水因他作楫求魚躍雁迴化工暢天光雲影静機投
鳴榔聲裏忙登岸為接軍書報置郵(連日盼望軍郵甚切適於舟上接阿)
(桂富德奏函隨命登岸輿中啓閱將回宫批荅不暇遊覽)
山東巡撫楊景素奏報雨雪情形詩以誌慰
氣候向南暖山東雨雪兼(京師於二月十四十六兩次得雪盈尺兹覽楊景素奏山)
(東省城於十五亥時至十七寅時雪中帶雨隨下隨融入土六寸與此地同時霑澤惟山東向南氣暖故兼有雨耳)
燕齊縱殊澤彼此竟同霑堪播大田種(上聲)全滋二麥尖
(東省春麥此時已出土畿輔則趁雪後翻犁正可播種春麥亦由氣候不同故也)豫郊應亦被
佇待奏書覘
詠同心玉環
巧匠琢瓊玉同心古有聞利將見金斷臭可擬蘭芬聲
應惟相合形聮永不分如占大師克麟閣佇酬勲
眼鏡
器有眼鏡者用助目昏備或以水晶成或以玻瓈製玻
瓈云害眼水晶則無弊水晶貴艱得玻瓈賤易致老年
所必須佩察秋毫細然我厭其為至今未一試揮毫撫
牋際原可蠅頭字抑更有進焉絜矩具精義賴彼作斯
明斯明已有蔽敬告後來人吾言宜深思
躬祭
歷代帝王廟禮成有述
載
禋景德仲春和(帝王廟正殿曰景德崇聖)數(入聲)則誠非疏未過十歲
一來瞻
廟貎(帝王廟為中祀例應遣官乾隆甲申春以修葺廟宇落成親臨致祭逮今十一年矣)萬年永
式省賡歌聖惟吾法庸吾戒法者實稀戒實多但匪墮
宗均入祀(歷代帝王位次舊時惟祀開創之君及守成令辟每代不過一二位康熙六十年皇)
(祖以歷來祀典或祀其子而不及其父祀其臣而不及其君未為允協諭廷臣另議非大無道失國者皆)
(祀之又以明之國事壊於神宗光宗熹宗而不亡於愍帝諭撤神光熹三宗而祀愍帝實為千古不易之)
(公論也)
仁皇奕代著金科
山桃花始開
今歲春寒節候遲仲之下澣始逢斯遥看紅染近猶紫
南向苞含北兀枝信遞韶華杏輸先(去聲北南方杏先桃後方則桃先)
(而杏後然碧桃則仍在杏後也)圖來掩暎柳為宜相争何必較伯仲(俗有)
(桃柳争春之語)總有飛花落葉時
河南巡撫徐績奏報得雨詩以誌事
仲春雪勢自南來北冷南暄疑雨㦲齊昨已稱稷粒雜
(二月十四至十六京師得雪盈尺昨山東巡撫楊景素奏省城於十五等日雪中帶雨今徐績奏河南省於十)
(五十六兩日雨中帶雪盖愈向南則氣候愈暖云)豫今隨報&KR0927;田培(豫省霑被春膏六寸)
(大田已可翻犁)既欣六寸霑真渥況值同朝恩溥晐大吏奏章
詡時若(徐績摺有似此雨暘時若小民實為愜意之語)咈乎益敬莫徘徊
御製詩四集卷二十七
