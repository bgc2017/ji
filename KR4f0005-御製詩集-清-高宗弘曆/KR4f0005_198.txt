御製詩三集卷三十五
古今體一百首(甲申一)
甲申元旦
歲首從新紀蔀章甲申舒氣輳青陽欽哉德始乘春令
奉以仁行與物昌一意勤民宵復旰四時協序雨和暘
綵屏吉語多占瑞豈似淵衷敬畏長
元旦試筆
仙蓂十二度旉榮今歲初開葉一莖甲在震方宣木紀
申居坤位兆西成陽官入律欣舒疊星德維時逮喜贏
江硯松箋重試筆千祥萬福萃元正
曙色闓披淑氣宣太和玉帛萬方駢宅中上繼卅三氏
建極今開百廿年最久昇平軼唐漢益深兢業凛冰淵
凛冰淵詎虚言可要在勤民與敬
天
元旦
慈寧宫行禮畢御殿受賀
奉朔西瀛及北壖共知元日早春前
慈寧進賀千官率皇極來庭九譯連丹陛樂鳴叶韶律
御鑪香靄引祥煙發生功信東皇普億萬人增億萬年
竹如意
木根太樸玉金奢斟酌穠纖伴淨嘉貞素渾然存地榦
指揮那擬落天花籜冠賜共齊梁代麈尾製同王謝家
首曲中鉤身合度求信尺蠖義何差
新正同豫軒
玉斗運鴻龍椒罇陳白獸聯情瓊宴張待偹霞軒留駢
羅綵勝輝消息春光漏芸霏翰墨筵情怡禮樂囿豫願
萬民同臺登普在宥
賓竹室口號
衆木待新春依然祇綠筠即看貞節度亦得號嘉賓
紫翠房
綈几冰疏翰墨香等閒休坐足徜徉紫圍翠邏雖遼待
其意恒如具一房
嵌巖室
不是巖居人却愛巖居趣瓊島故假山歲久天然足丈
室棲嵌巖㠎嶫間得路萬樹待春榮蒼松無改度偶到
便怡情小坐旋移步分付十笏虚雲煙與朝暮
雲繪樓
駢羅仙木瑞氤氲初歲登臨與物欣却是西山供静賞
遥看留白以為雲
元正二日紫光閣賜蒙古王公及回部宴即席得
句
元正纔過綺筵排節賜先期為值齋(上元前例宴外藩並行賜賚兹以值)
(齋故先期於初二日即頒宴賞)遂試冰嬉千隊出(是日並令觀冰嬉)旋歌露湛
八音諧舊藩已似世臣藎新部胥嫻國禮佳紫閣猶然
戰圖繪旌功益切奠遐懷
冰嬉聯句(有序)
東郊候仗行頒三始之春西苑旉茵早展九賓之
讌序過趯陂餞臘清餘六出璚葩班添蒲澥朝正
勝引四圍水鏡爰舉
國初令制用徵歲首隆儀於時列楯諸郎傳呼小隊期
門上士排疊周阹扱鞵則芒刃發硎詎等䟦河示
趫轟礮而徼游從律寧誇躤柳蜚英方正正堂堂
百變陋魚龍曼衍倏行行止止一成兼鵝鸛彌縫
拔幟尚徐麾蹴部誰攖壁壘捉襟俄捷趁登陴共
羡神仙風外聽䲭鳴不盡抽房碧砮雲間看蝨貫
無遺壓架元珠緬十年賦豈徒研辭歸數
典期寸晷詩皆就範頌戒㤀箴矧夫殿啟武成講事知
非嬉日軒鄰同豫聯情信洽冰天在蕃封黃斝胥
霑已承筐而誌渥俾冊府縹囊迭探還扣鉢以摛
芬庶幾思紹
前聞例
蘿圖之入詠抑且題留後勁須珤甕以&KR0679;珍撫兹篇藍
尾六廵適協環循六甲占翌旦遨頭一路端宜韻
押一先
(御製)開宴紫光元朔後冰涵太液早春前鴻嬉俾閱緣宣
武
鷺序分賡競騁妍陣擬頡䀪循古法歌徵糺縵
授新編納凌應節儀常肄(臣傳恒)吹琯迎韶典更駢三素
雲中凝皎皛六花臘裏積芊緜岸容琢玉龍池護
(臣來保)山立輘瓊虎旅騫職貢來伻馳博洛朝正屬
國會和闐律師久讋洸兮潰(臣劉統勲)繩伎徒矜美且
鬈䠑踽齊班同㫮裂顤顟夾侍半頭纏聯情詎以
幽遐阻(臣兆惠)
(御製)佈惠兼令聽睹鮮有戒文恬誇豫大無非國俗致精
堅西瀛北漠胥來賀
縣圃環洲儼列仙潔映島陂仍綽約皚鋪鼇蝀自
連蜷引來
畫鷁舷殊扣(臣劉綸)望去飛鳬履並躚朱芾生輝全蔽膝
緹衣待號各張拳雷霆出奮轟三捷(臣阿里衮)鵝鸛分
行勒兩甄令肅但聞聲轣轆技嫺或作走盤旋廣
場㬅衍翻軍戲(臣舒赫德)萬頃玻璃當舞筵暗渡奚妨
璚作室頻犂欲藉海為田掣驚犀影波臣懾(臣阿桂)
(御製)砑訝綃紋鮫客搴魚負節過猶沍爾蟲疑時篤尚遥
旃配藜不礙趍千隊
轇轕重教蹴一川趫足高驤時絶迹剽材繼至或
摩肩追風影籋奔踶馬(臣陳悳華)曳電身投側翅鸇離
衆孤軒欣自試乘人鬥捷怵他先凌虚遠逐追夸
父(臣彭啟豐)徑意飛行邁偓佺布武祗依馳道直呼名
惟聽唱聲連横庚絇齒瑩精鍇(臣董邦逹)露夘韋條束
逹楄拓蹠利於超距迅竦軀稳似注坡便熊羆緁
獵臚雙引(臣張泰開)
(御製)荼火鮮扁領四員掄出鷹揚軼羣疾旁舒雁翼接行
翩天毬連中皆飛衛(古之善射人也)
地軸通衡倘吕涓澤腹砥容九走坂和門孑比褐
纏旜捎雲浮奄剛移䍐(臣觀保)偃月寒規早控弮屈
曲長蛇縈首尾廽環大象運璣璇鵬搏倏挾扶摇
迥(臣于敏中)觝角徐看蹴踘圓抛向獅鉤隨錦攫探從
驪頷抱珠眠撇擎掌上神逾勃(臣錢汝誠)突過竿頭態
亦嬛趙幟拔餘應避舍楚弓得處竟忘筌俯趨若
箇登先也(臣王際華)
(御製)高舉於兹獲雋焉梡鞠騰空争上搏綵旗分界示中
權雕離靃繹光呈鏡
踸踔翹遥勢著鞭歡洽嘉平
金母奉藝陳小部侲童沿要因摝鐸于畋習(臣蔣檙)重以
投醪
大賚懸内外旗區均四百東西伍合逮三千坡翁故事
嗤秧馬(臣竇光鼐)墨子新機陋木鳶彳亍幾曾泥滑滑
票姚一任履平平拔河漫躍三春步(臣金甡)競渡寧
操五日船在藻恰逢羔未獻承筐還喜荔初傳九
賓紒辮森礝磩(臣陳兆崙)
(御製)八伯衣冠麗斗躔月窟飲騰豪士志玉壺詠屬翰林
篇芸帷試重(去聲)披長賦瞥眼東風十九年
陸治雪忩見易圖
兩峯高並玉崔嵬忩下韋編破冷開借問天心何處見
一枝春報塢旁梅
降旨加賑山東甘肅去歲偏灾州縣
十行寬大詎虚談實政應教惠澤覃東厪低田沴齊魯
西憂瘠土旱凉甘貧分極次為賙賑令飭撫藩慎再三
恩戒侵漁須遍逮春來胥俾力農蠶
甲申春帖子
愼微欽出甲敬始肇申堅瑞律元正後祥花臘日前
月竁天方接朝正並賀春布德須教浹寧惟九域民
今歲甲申乙夘日大清一百廿年春敬
天法
祖政由舊較雨量晴律轉新
集張照春聯字為春朝吉語得詩十七首(有序)
向愛張照書凡屏扆殿壁間長幀巨幅多其奉勑
書者每見輙裒為卷冊收弆其所書宫庭楣牖春
聯因歲久更易新者所司以其舊版呈閱請毁之
余曰不可縑素雖剥蝕而筆墨精神故完好設以
蠧朽棄其誚與焚琴煮鶴等若仍其儷句輯藏又
與五都市賈斂售舊物不知鍳别者何異爰次其
大小行楷差爲七等得字四百有竒并於幾暇仿
春帖子體集成五七言詩十七首装池作巨卷並命
董邦逹繪歲朝圖卷首以誌履端佳興夫集字法
雖剏自古人若懷仁之聖教序趙模之千字文並
集右軍書鐫之然皆出自鈎摹且以散字牽就成
文缺者或假借補緝其於本來面目去之遠矣兹
既化無用爲有用而篇什聯屬墨跡宛然不異其
揮毫結搆自成全璧洵可珍也若夫釀花作蜜綴
腋成裘人皆知之而甜徹中邊縫無襞積則别有
會心焉而以春聯作春帖殆亦化機之自然流露
韶華花卉適叶文章者乎
璿璣調化雨嘉節法青陽温樹深移影華開燭寶光
花麗明光殿春多晝靄縈鑪香昇靉靆
仁夀祝華苹
太平開萬象草為帶氤氲御景書蓂莢三花作曉雲
参三奉光大植萬美寧清六位符中正歡同百福成
政成豐屢泰近日物皆新雨露天方永騰歡遍兆人
惬心看寶字解愠以薰絃萬物咸時若風開美景天
亭映三霄瑞林飄四面香春圖揮一氣大地與風光
鑰扶五雲鶴畫鏤四楣銀泉曲鳶魚想悠然濠濮春
松雲清棟牖書契藻嫏嬛四政和於燭祥風鳷鵲閑
爲圖煥龍馬齊七合璣璇甘玉時風雨遥看珠璧連
珠扉春洞逹青瑣日和嘉煙暖風徐動梅舒玉檻花
恩與仁風拂心當麗日明洪長凝寶位巍煥萬方清
三階清宴在平章華日和風帶景光文煥天成無不服
玉芝圃長鳳銜翔
九天圖畫太靈爲桐乳成林草細垂鋪戸巍然盛金璧
寄心静賞物情怡
滴壺玉漏永
瑶池紫界雲天晝日遲鸞鳥交和輝寶樹恒春喜共協
仁慈
九衢絲柳乍摇風城雪輕寒旦日融綵燕轉簾頻語久
祥英照地見枝紅
碧枝瓊蕊麗天閶日近金鋪靄瑞光仗外祝山仍五玉
殿頭諧祉鬯三陽
貨郎行題蘇漢臣畫
貨郎擔(平聲)貨人休笑深宅曲院無不到借問此法創由
誰乃自宣和蘇待詔待詔尤復善嬰孩森森玉筍戲庭
階忽然軒渠舞且咭羣喜街頭貨郎來貨郎擔(去聲)上無
不有文具武偹箱笥甊傀儡格五及樂器幣帛襍組筐
籮帚都無實用象形為推車拽以褦襶兒轉東鄰更過
西舍佁儗左右常相隨紛呼争貰或力奪貨郎欲行行
不脱本以鞭賈眩他人繫徽反致他嘈聒待詔此畫非
誇竒極閙場中合静思金剛六如猶費說斯以一圖而
轉之
詠周螭鈕鐘
銅始榮猿鑄歌傳咸黑章尚文允周代作樂繼前王舞
銑形完好篆枚製審詳虞鏞不可得於此緬中郎
新正重華宫侍
皇太后宴
東郊昨日始迎春北闕今朝迓
鳳輪寶榼珠盤酬節令紅芽翠莢總鮮新
宫中堯舜鴻禧甲
膝下陽和燕語申詎為
慈遊事華衍天經欲示萬方人
漢玉蟠螭榖璧
漢代風猶見春官典可論中規成肉好襍器勝瑶琨似
有真人氣曾無剛刻痕每因兆多糓珍重未忘言
重脩
都城隍廟成因詣瞻禮
福民育物受禋長豈在追封侯與王八蜡水庸垂義古
六爻消息溯名詳
崇祠歲久加丹雘清蹕辰良致瓣香功著保甿同
社稷訛傳得氏或於楊允維萬姓安耕賈惟冀三時協
雨暘
盛德承
天施厚貺大清奕葉鞏金湯
石芝
說文珊瑚生於海本草又稱生海中磐石上白如
菌一歲變黃二歲變赤此石芝似之豈火樹所未
變成者耶盖錢陳羣所進而非蘇東坡折食之物
也率爾題句並驛令和之
還鄉未下海中羅(陳羣故里嘉興有還鄉河假借用之)石菌居然致則那
蒸出歎非如子厚夢遊幻亦異東坡芳甘漫擬雞蘇味
斐郁宛同鳳尾娑何必賤珉鎮珍玉他山原待琢兮磨
名畫薈珍
儒服黃冠對奕盤緇流袖手坐旁觀鍊師自擅還丹術
開士賁來覆釡餐(二句櫽括摩詰詩意)平路嶮巇此了了幻途名
象任般般藝林牛耳誰當執早有人登詩畫壇
右王維圍棋圖
抑為長信抑昭陽默坐誰能識寸腸聊得性蓮欄外伴
忍教恨扇篋中藏無心去理驚鴻舞有髮羞為墮馬妝
便與世間留面目猶勝賂畫誤王嬙
右周昉宫人紈扇圖
誰云花事有窮時孤注請看設女夷黃白謾論入譜朵
高低總是傲霜枝冷香宜自風前度瘦影偏於月下披
畫院宣和此津逮試從勾渲認丰姿
右黃筌叢菊圖
倜儻千秋自不磨偶然遊藝興婆娑四株檜有高低境
一例巖無分别科全是游龍圖夭矯那須退鷁恨蹉跎
此翁磊磈多竒想知復胸中意寓何
右蘇試巖檜圖
曲欄干側老松陰知已相於惬静尋倚石不妨竒似貌
剥蕉畢竟覓無心忘形何必輕簮組閱世依然論古今
却笑阮嵇鄰放蕩一時沉醉竹林深
右李公麟文會圖
朔風吹雪滿千山縱有交遊絶往還消得此時親翰簡
愛他古道照容顔開忩坐處渾忘冷入夜映來好是閒
欲笑引光鑿壁者箇中三昧未容攀
右李唐雪忩讀書圖
萬玉蕭森翠影韜間(去聲)間(平聲)鬭局見方袍六波羅蜜無
争義八不還中有死鏖此勝彼輸齊放下怡情適性且
相遨依稀蓮社為清會背立之人定姓陶
右馬遠竹林僧奕圖
兩兩鴛鴦戢翼棲秋塘風定月華西已欣對立波爲鏡
何必低飛浪作梯籠檻有時仍聚首釡鬵不入免調醯
鷗波亭上拈毫際意寓南華與物齊
右趙孟頫沙渚雙鴛圖
争利分明傳范蠡扁舟長往又從斯吴顛越躓胥夢幻
月白風清無改移斷岸春波刺蒲際歸雲遠浦落帆時
羶薌箇裏人多矣知復持竿釣者誰
右趙雍五湖風月圖
買舟將欲赴吴淞甫里勾留謾寄蹤(見瓚自識語)幾曲遠山
行且止一時南渚興偏濃主爲菊徑陶元亮客是竹林
阮仲容稍事經營易簡淡只緣屬念在高峰
右倪瓚南渚泊舟圖
霜染秋林深淺紅書堂疑在絳雲中依然不改惟獨樹
似者爲誰立兩翁商酌吟情元與白檢参畫格浩兮全
平頭奴子須頻掃軟火煎茶勝㸑桐
右盛懋紅葉書堂圖
一笠孤亭對渺茫幾株高樹倍尋常依稀清閟出塵格
伯仲香光選佛場(董其昌名畫大觀同藏内府自題爲選佛場云)且喜聯珍同
閱古更饒成珏兩存唐(董冊惟一王維雪溪此冊首列王維圍棋圖次即周昉宫人紈)
(扇圖較董猶多一唐蹟云)不脛羅致誠猶易蒿目賢才愧莫當
右曹知白喬樹草亭圖
降旨緩徵直隸去歲勘不成灾州縣應徵賦税詩
以誌事
畿輔昨洊饑賑貸屢熟籌賑則既與民貸應逢稔酬
皇天慈萬民去歲幸有秋即厪償無力緩許登來牟而
何秋出蝗亟命勤捕搜雖稱不爲灾蹂躙寧免不新正
當佈恩此正所宜賙一十三州縣皆曾螟螣投舊貸及
新供概令遲呼求庶幾事春耕閭閻餘力留一以愧幕
調一以懷井收
赤玉韘
大榦衍崇崑玉河産瑞璠貢庭裒燦匣成器稱(去聲)開弴
小雅曾吟決諸書亦紀璊本來五色備血浸祇虚言(說文)
(玉有五色今和闐貢玉誠五色皆偹所謂蒸栗雞冠土華璘㻞者不一而足問之則稱河中歲久受天地精華)
(之氣而然乃知入土出土土浸血浸之語未必盡實也)
新正重華宫
紀歲維閼逢建月欣奏達行時夏正佳言治虞書括重
華予青宫舊學時省察望道猶未見克已寧盡脱綵勝
亦銀楣仙木亦繡闥崇儉以身先概屏(上聲)難戛戛所願
兆農祥敬奉璇璣斡
劉松年東山絲竹圖
邱壑陶情豈浪遊何妨浮議任悠悠新亭流汗沾衣後
始信平生有劣優
觴詠東山絲竹隨四郊多壘諷羲之若非肥水以竒勝
鎮物風流亦底為
千秋賭墅作名談安石寧徒聲色耽北埭已聞方召伯
西州還復慟羊曇
雍和宫瞻禮
龍池慶邸鹿王筵
福佑三千與大千新歲自天霏玉葉延禧特地禮金田
無遷便是法雲住每至常瞻
聖日懸綵勝華鐙依舊綴黯然為(去聲)憶卌年前
如意室述懷
此室幼居曾偶來感弗勝無端朝夕裏不覺歲年增
墻見真徒語
庭趨那再能踟蹰緬如
意可未負丕承
顯佑宫三首
百年琳觀勝朝遺丹雘重新煥柍楣有舉何妨遵不廢
瓣香慶落迓春祺
崇構枚枚豁且庨迎門古月在梅梢(墀中砌石上有文象梅梢古月舊物)
(也)清霄香雪雲間泛入藉依稀林與茅
武當送豈效前明壬癸龜蛇語或誠但使佑民即宜敬
禋宗奚必致深評
新春悦心殿
謁廟有餘暇陟山亦偶然春陰又覺好細雪已徐翩底
藉椒花頌待吟瓊葉篇悦心端在此可以荅韶年
漪瀾堂
書堂瓊島陰北臨太液池冰光尚未融漪瀾聊待之以
其肖浮玉壁寫南廵詩一以騐今昔一以增忸怩忸怩
所為何侯度吾誰欺
碧照樓
一例冰光呈碧照所饒風度靖波瀾恰如月鏡懸清朗
何必微雲點綴看
畫舫齋口號
畫固鏡花溪月舫寓水流風行合坐普門大士静演不
滅不生
小玲瓏室
剥蕉心境玉壺中宛轉迴廊水面通忩外扶疎種幽竹
因風亦戛珮玲瓏
雪(正月初五日)
立春越二日六出佈祥花鵝毳宵仍落鴛樓瓦遍遮潤
資莩甲始澤接宿年賖望外叨
天貺欣餘敬倍加
題王紱詩畫卷
佳處可遊亦可居擬將蹤跡混樵漁溪光不讓琉璃也
峰色翻看圖畫如洋泌樂飢誠切彼小山招隱雅殷予
陪遊駙馬更何事欲起九龍一問諸(圖後紱自書入蜀還京遊覧諸作稱)
(駙馬公奉使入蜀因命侍行舟中云云姓名事蹟既不可得而詳然可知紱亦非真遯世者矣)
詠古玉斧珮
製以廉貞寓珍惟温潤資性真禪者性肌是道人肌撫
處不留手對之有永思若論年近遠劈正共殷時
齋居夕景
雪後釀輕寒望前吐新月簾旌下氍毺盆卉噴馡馞華
檠蘭燄輝繡戸綺錢揭席懷漢帝問政凛周王忽誰曰
此幾閒最難窮理窟
題馬麟花卉小幀
蛱蝶尋芳(木香錦葵)
别開生面馬蹄香玉蘤瓊葩各鬭芳點染椒塗供睿賞
(幀中題坤寧睿筆盖彼時后宫中物也)那更五國憶凄凉
上苑韶光(紫丁香)
半臂江山猶可撐韶光上苑正怡情了知衣紫勝衣白
不見山人覿面迎
御園嘉卉(玉芙蓉)
非春艷(牡丹一名玉芙蓉)復非秋朵(拒霜一名木芙蓉)掌上仙人金殿
旁别有鍾陵寄遐思(平泉草木記鍾陵有同心芙蓉)可須畫史恨王嬙
清和池沼(蓮)
新蓮出水鳥相呼御沼清和儼入圖泛索如將縱遥目
定須小駕出西湖
瑞露凝香(象牙紅鹿䓗)
瀛海珊瑚堪作筯崑崙瓊琇乍為杯九天沆瀣擎来滿
漢武金盤底藉哉
瓊葩玉暎(鵝毛玉鳳花)
鼔翼翩&KR1473;儼欲飛九苞未覩德為輝鳳兮奚被鵝毛號
難解丹青寓意微
秋塘曉艷(芙蓉)
祗候(麟)能傳待詔(遠)風徒觀䟽渲極精工碧江未見舒
霞脚幻出霜前一帶紅
桂林霜氣(桂)
爽入金&KR1195;月有光碧瓊枝上粟霏黃皋塗自是臨安美
使我遐心憶鷲香(鷲香庭為西湖行宫八景之一庭中古桂森蔚南廵詩有何當秋宇下滿)
(意領天香之句)
詣齋宫作
玉葉棲鴛瓦金根出鳳闈
祈年瞻寶殿糓日喜晴暉退憩齋宫肅坐消香篆馡敢
云逢豫泰惟是慎幾微
祈糓禮成述事
年紀甲申昭木德日臨辛酉籲金穰惟欽稼穡民爲本
敢懈躬親歲以常一意屏營蒼璧薦六英叶律紫烟翔
璘㻞積素輝田燭
乾澤承餘敬益蘉
趙雍臨李公麟人馬圖
性是龍媒形鳳姿于思左立控鞿羈貢呈哈薩尋常事
乃信王孫非炫竒
新正奉
皇太后幸圓明園即景成什
誾誾景報園林美穆穆歡承
福履康初歲行時將慶節開韶有喜祝
無疆日長蓮漏三階正春到梅盆合殿香更向西山看
積雪
天教鐙夕萃千祥
盎春書屋有會
何處貞元見往還情欣理趣静開顔盎看物物含韶際
春在人人方寸間小閣又懸金作勝遠山聊借玉為鬟
鐙宵屈指遲三日得展芸編好是閒
竹密山齋
千林疎際竹依然詰屈山坡得逕穿高下偏宜皴積雪
白珩響應綠瓊懸
琴趣軒口號
無絃亦不壁間懸琴趣居然在目前小矣高山流水志
企之解愠阜財篇
開鑑堂
書堂臨滄池因以名開鑑鑑意常有言會心兹别騐元
冰尚爾凝綠波曾未泛平鋪雪迷離掃拭資長鑱忽然
光愈皛有似旃摩䀡寄語彼鏡瀾一著應斯欠
題和闐玉榕隂高士圖
人與侍中同披襟榕荔風平生磊落志騁望付長空
題金廷標仿蘇漢臣貨郎擔圖
兒童闌買笑還嗔維谷徒誇百貨新不向圖生分别見
悟殊此者更何人
掃雪
臘前及春後屢霑六出瑞滋麥兼去螣原田有頼積庭
除乃作泥不無掃蕩事棄之良可惜因緣得佳計俾壅
樹之本潤比膏雨漬新植根深舒舊林枝長遂集役不
徒然視勞賞次第既以資栽培復不孤
天賜頒惠洽衆歡一舉三善偹
新正萬夀山
鐙宵未到日猶寬萬夀山光隔歲看嫩綠纔抽向陽地
凍銀遠結識冬寒且遲瀛海浮青雀何必雲和叶紫鸞
片刻肩輿歸御苑由來佳處戒盤桓
樂夀堂
背山面水有書堂責實循名趣每長知者樂兼仁者夀
月真慶值雪真祥無妨蓄眼芳菲待耐可娛情翰墨香
節事未臨幾務簡沖融佳處小徜徉
雲松巢
雲出松根松覆雲濃青淡白互氤氲畫家艱致求神肖
粉本虚從直榦分
道存齋
春色二分未春音萬物知爆如雷啟蟄雪與月為期静
契端倪表動先韞藉宜閒齋偶目擊真覺道存斯
石舫
常年棠枻艤湖隈湖上行春隔歲来却笑黃龍與青雀
浮波還有待冰開
清可軒
山隂最佳處側倚芙蓉朵因迥復就深位置殊帖妥虚
從忩底憑壁在屋中裹綺綴例不施愛此真清可㿽梅
未放榮緣弗攻以火
賅春園得句
小園春稚閱春賅豈是無端虚此來試看苞含甲莩處
千紅萬紫箇胚胎
周臣春泉小隱圖
蘚壁柴扉任掩開虚堂隱几有書陪越童擁帚松花落
不爲無端待客來
微雪(正月十四日)
積雪滿園林遥空又作隂細霏霙莅颯寒逼氣深沉韜
月定何礙宜田喜不禁庭除漸團聚逕向玉中尋
御製詩三集卷三十五
