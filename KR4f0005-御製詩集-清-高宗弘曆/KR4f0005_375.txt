御製詩四集卷九十七
古今體一百十七首(癸夘五)
四月朔日重修十方普覺寺落成瞻禮因至香山
静宜園駐蹕即事得句
仲春於此逢優雪(二月二十日)彌月方希即獲霖(時三月廿七日)倏
爾杏桃孤彼節依然松石照予心却因梵宇重慶落取
便山莊小憩臨前度未經留句者搜題又可試清吟
題澤春軒
春澤今年渥仲春復暮春雪先潤麥隴雨繼起禾畇實
利黔黎普允知天地仁值兹惟怵惕敢作滿招人
綺望亭
山迥亭復敞萬景入望美該之以一言斯則莫如綺横
嶺側為峯葉綠花方紫畫意兼吟裁無過點綴耳細玩
綺之義實在畎畝裏犁雨與耕雲興鋤及于耜是綺誠
綺哉祈年切乎已或曰斯乃食綺謂衣而已應思食重
衣綺况近乎靡粟布足比戶焉有不仁彼然而致艱愁
是吾乃所以
海棠院口號
春仲來兹花未開季春兹來花已謝豈花故意與作難
一切應如是觀化
横雲館
山豎雲則横雲動山斯静好雨昨優霑薈蔚興猶騁高
低倚伏間倏變峯巒影復雨實甚佳便霽亦增景籌農
心慰時妙趣偶一領
栖月崖
幾間精舍傍山崖偶憩何曾久坐齋祗有松梢蟾魄上
千秋萬古與之皆
得趣書屋自嘲
猶憶杜工部賦詩何必多况兹夥亭館而率與吟哦自
謂道遠矣能無人議麽今朝趣奚似所得在清和
題見心齋
道學家者言心在腔子裏既在腔子裏目見無其理復
見天地心聖言豈不是天地人三才中和寧殊視倪筦
本圓通物我非彼此偶於見心齋略悟一貫旨
揖翠樓口號
前度來時意存翠今番翠滿目中流揖而勝者襄陽米
石不能移此若浮
養源書屋有警
蓄水因之號養源養源豈謂玩潺湲譬如心乃身之主
可識君為臣所尊絜矩益惟增惕息作師寧祗在空言
臨池堪用思民鑑觸目應知道以存
賦得濠濮想
簡文昔日入華林濠濮之間遠會心寓意偶然思得耳
豫遊那可刻㤀欽
題陳書山居圖畫箑
静宜偷暇偶山居畫箑欣看陳氏書蓋以昔年和詩子
得因此日撫圖予(陳書乃錢陳羣之母畫法精妙入神能臨倣各家昔年陳羣呈和詩便兼)
(進此扇適其時駐香山遂弆於此)松蒼栢翠清無盡溪繞峯圍静有餘
取法明云自文璧(見陳書自識語)入神處恐彼難如
重修十方普覺寺落成瞻禮二首
梵宇曾修雍正年十方普覺
聖題宣春秋又復五旬閱修葺應教六度全(六度出梵興即六波)
(羅密多首以檀波羅密多檀者施舍也)是日落成為慶謁一時欲忘孰因
緣
穹碑已揭臥之義(是寺又名臥佛寺)拱讀如聞
膝下禪(普覺皇考精於禪理謂之十方者蓋取横亘十方之義)
借無廢者有何修修廢有無誰話頭徒記像雙語已舛
(據日下舊閒稱寺在西山為唐時古刹唐名兜率後曰昭孝曰洪慶曰永安實一寺也中有佛像二一相傳唐)
(貞觀中造一後人範銅為之於前後殿各作偃臥像故又稱為臥佛也然今祇一臥佛其一亦不知何時移向)
(何處)果看佛一卧而遊(恭讀雍正十二年二者御製碑文佛遊有四一者行住三者坐)
(四者臥以是四法名之曰遊然則豎窮三際横亘十方惟一真心冺絶對待又云一佛臥遊十方普覺因)
(賜名十方普覺寺)樹籠寶殿千年閱(殿前娑羅樹閱今將千年蓋唐貞觀中所植也)水
繞禪房各處流不必摛文紀日月兩章七字當(去聲)碑留
題含清齋
山深自致清梵宇清尤極其傍築精舍適可小憩息翠
峯峙簷後古松鬱庭側籟以静為聲景以空為色借曰
斯含清而含豈可得
古意軒
古寺開因貞觀傳永安兜率總雲烟(此寺相傳唐貞觀中建本名兜率後)
(改曰昭孝曰洪慶日永安中有臥佛像二今存一俗稱為臥佛寺)虚軒試問西來意如
是然如是不然
合碧亭
兩峯今日闢巖扉背後嶔岑畫障圍恰俯一池清澈鏡
倒涵影像示禪機
石壁
石壁插入天池觀音閣上臨之大慈大悲無二曰水曰
月成伊(□三點成伊出梵典)恰偶於斯默會忘言乃復題辭修廢
舉殘餘事巖風一切與吹
題凌虚館
招提慶落還山館仍小住雨後片雲净寥朗碧空素騁
目冺涯涘覓心忘思慮虚亦不可得凌亦何所遇迴顧
隔嶂寺至竟無來去
綠雲舫
入夏枝態密過雨葉意潤以此貌綠雲宜哉那待問而
舍搆其間擬舫真無吝槳弗藉波盪帆豈資風順如是
泛虚舟蓬瀛即可進
懷風樓
高樓清籟永相陪七字成吟復此來德草德風從幼讀
吾民豈盡果懷哉
對瀑三首
昨日為陳今日新憑窗對瀑豈云頻譬之昨日掃塵竟
今日寧辭再掃塵
掃塵之喻非為剏自是恒言耐可思設曰心塵應掃却
瀑云舍我更資誰
聲入耳而形入目泠泠灑灑總清機誰云耳目為心役
反視聽斯道可希
静室
香山到必來來亦必遊目遊目兹最幸東郊渥雨足二
麥如助長大田出耕犢千里無纖埃翠邏而青縟然予
有後議循名差未副遊目豈静哉似與動為族解曰心
弗動無礙延清矚
曠真閣
閣在寢室傍十年九不登搆築何為哉自問答弗能今
朝一拾級曠覽真殊勝心目總豁然都契道之精既而
更細思曠具兩意稱疏闊亦曰曠後義踐則誠閣真笑
予哉五字自訟徵
致佳亭
如翼飛來臨迥崖偶緣登眺一開懷下看綠野興鋤者
始悟都因雨致佳
韻琴齋戲題
溶溶碧水繞溪堂雅是琴音静以長笑我未曾操縵者
於斯強作解宫商
試泉悦性山房
山房一來必一到窈窕而深静而妙有泉有石有松柏
恰稱(去聲)有欲觀其徼雖云有欲實無欲一塵不生何物
效洗心亭(在山房前)已洗心竟杯茗忘機坐叢峭
牡丹
喬松詭石間開朵姚冶而饒骨格竒富貴花於山澤裏
宧光隠者略依稀(明趙宧光隠寒山別墅然交遊權勢託名泉石非真山澤之臞有似壯丹)
(在山澤故戲及之)
藤蘿
翠栢紫藤本不倫蔓枝施上似相親恰如寇準逢丁謂
方伏李公善識人
題宋蕉白玉堂硯
水坑活眼聚星辰式擬玉堂翰苑賓若論爾時司制誥
蘇家劊手語非純
蘇軾知制誥作責吕惠卿制詞語人曰三十年作劊
子今日方剮得一有肉漢蘇軾正人視草尚為此快
恩讐擅褒貶之語其他殆不可問權者上之所操文
字雖空言而是非毁譽即威福之漸不可不慎我朝
文武遷除皆按其職任統為訓詞無令文臣各為制
詞寓褒貶實為萬世良法向題董其昌書告身曾詳
論及之
題木刻屏
那管世間俗務紛林中放蕩任醺醺延年獨作五君詠
别見知他自不羣
右竹林芳躅
鼻祖香山白傅詩豈知
盛典倍乎其乍觀木寫耆徽景俛首無言有所思(欲舉其三)
(歎未能也)
右香社耆徽
學古堂晩景
遊山傍晩歸高峯隠夕陽夕陽暗東谷林木胥纁黃儒
云宵有得歸我學古堂秉燭何所為插架陳縹緗學古
弗期富二典言之詳
題雨香館
前度雨香吟雪香(前二月駐香山時正值雪晴故雨香館即景詩有雨雪同為澤物物含真)
(性淨芬參鼻觀奚必循名競之句)今來乃得即真償霏馨麥隴連黍坂
豈在花紅與蝶黃
玉華寺詠桂樹
有桂皆金粟(是寺僧人善育桂)而何稱玉華蕊含如出璞(桂始作蕊)
(其色原白)英放乃披沙以此原其始休嫌未作花或稱四時
放(羣芳譜稱桂有四季花逐月花者四時逐月開放爛漫語近誇誕又載天竹僧稱月桂其花時常不絶枝)
(頭葉低依稀數點者其言較為近理耳)躗語近乎誇
聽雪軒
仲春聽雪軒雪聲信在天清和聽雪軒雪聲乃在泉昨
實而今名聽則無殊焉却予更思之其故殊難詮實久
名當暫雪暫泉久懸泉名出想像雪實霏駢填久暫似
倒置名實理不遷然而一切語率以幻為緣
畫禪室漫題
畫禪名本學香光四美那恒箇裏藏(畫禪室用董其昌額名石渠實笈藏)
(香光所收顧愷之女史箴李公麟蜀江圖九歌圖瀟湘臥遊圖四卷另置匣庋於静怡軒别室名之曰四美具)
(向偶携至香山即貯此室中有董收携每印當前之句)秘笈隨來復隨去可知斯
幻乃斯常即今雨後千林翠異昨雪中一晌凉(仲春於此值雪)
觸目無非活繪趣六如早已揭金剛
香山迴蹕小憩静明園之作
信宿香山景略探拈題數十已云堪(香山駐蹕三日得詩五十餘首)駕
言旋蹕曦光迎(去聲行自香山還蹕當向東正迎朝日也)騁目觀農露氣
含小憩静明自因便載吟山水未辭貪涵漪齋可一舟
到知過論中早著慚
題涵漪齋
傍岸因艤舫步庭便至齋本緣暇遊目遂用憩開懷縠
影擬誰織鏡光不藉揩觀瀾如讀孟當識理為皆
練影堂
涵漪齋俯平波㶑練影堂翹垂瀑明一晌於斯生別解
山川妙合直兼横
含峭居
山居峭倩間窈窕致幽賞十笏較已多内空而外朗因
心澄三幡延眸納萬象當前静觀呈於何勞來往然不
能無言讓室虚以養
挂瀑簷口號
堂看練影落空垂簷更飛流與挂之自是占高易為下
安名立字總相宜
俯青室
室在諸峯上因名曰俯青溪齋延水趣石棧閱山形林
態猶其次雨膏真是靈適來經麥坂餅餌早含馨
静緣書屋
緣者意所起為動非為静書屋稱静緣蓋以幽而迥屧
步所希到到則塵念屏繚曲護&KR1005;嶫蔽虧松栢影是處
宜久坐理趣芸編領而我萬幾忙安可躭斯境
山陽
山西迤邐至山陽趵突湖拖瀲灧光(玉泉乃趵哭北瀑布昔人謂之乘虹)
(為燕山八景真耳食非目見也)遂以輕輿度芝徑不須扁舫泛銀塘垂
垂綠柳成陰密戟戟青蒲出水長欲返御園咨政務清
和趣待再來償
題春雨軒
春雨今年實最霑可能無句向軒拈静宜昨往今應償
(去聲以昨三月廿七日雨適往香山未詠)優渥恩深惕更兼含潤花光紅
暎砌成隂樹影綠侵簾銓曺引見暫稱少三百方經計
弊廉(向例京察人員於四月引見今歲命吏部於三月内先將三品京堂帶領引見其欽𣲖王大臣騐看)
(之四五品京堂及各部院堂官保送一等人員又年逾六十五歲之各部司員等依次分日帶領事竣較常年)
(為早是以邇日引見暫䅤也)
虚受軒有會
虚受所該多不啻求言矣求言固綦要更有要於此言
者行之標行者言之柢接物及應機孰非受之理是惟
一大公不為私所使其受乃廓然註之曰克己
題趙孟堅落水蘭亭
五字本存珍孟堅臨淵護弗惜軀捐(趙孟堅自跋云此本始自姜白石得)
(之盧宗邁復流傳至蕭氏俞氏後孟堅以半萬劵易得自霅城言歸山風逗帆覆舟幾殞造物見護存一線生)
(意而此寶亦略渰濕起之溪流中即投小寺烘焙幸不損壞云云世遂名是帖為落水蘭亭)緯蕭河
上深知喻賈重驪珠此合然
曾因八柱刻貞珉(己亥年以内府所藏虞世南褚遂良馮承素所摹蘭亭叙及柳公權書蘭)
(亭詩董其昌臨柳本并戲鴻堂原刻柳本余所臨柳本並命于敏中補成全字本釐為八卷刻石題曰蘭亭八)
(柱帖今是卷孫承澤題云是唐石唐榻宋元以來稱為墨寶益可見山陰真面目唐石雖不可得欲用松花玉)
(鈎摹成冊以永其年)唐搨欣兹唐石真針眼丁形姑慢論步兵率
欲夥傳神
訝看肥本古蘭亭可置嘵嘵聚訟庭此是皋陶使無訟
依然瓜削面皮青
佛法一篇說長卿(張照字及是卷有姜䕫蕭沇趙孟堅趙孟頫王鐸孫承澤高士竒王鴻)
(緒張照諸人題識流傳有緒末張照跋稱始從高士竒孫借觀後在王鴻緒書齋與何焯陳萬策同閱二十餘)
(年入蔣溥家逥憶昔時看帖人惟余在矣有情人賴無情者以永之情與無情同一體豈弟千里一室千年一)
(會直是卷中之人共成一佛云云照深通禪理故其言超悟如此)雲烟過眼孰凡荆笑
他猶有者箇在却與殘碑浪播名
西直門外作
仲春還宫麥未青兹看綠浪滿郊町香風餅餌幸堪卜
額手甘霖果是靈
黍田已遍起耕犁出土新苗一指齊却是人情不知足
多多益喜盼朝隮
齋居即事
昨近沐甘霖
常雩惕照臨遷居慎興息屢視卜晴陰於澤寧辭足事
天惟是欽晩雲彌四宇那免復希心
題增廣註釋音辨唐柳宗元集
文章韓柳稱伯仲邪正立身冬夏然黨入叔文真是謬
州憐禹錫或猶賢政傳柳郡差可耳廟祀羅池實幸焉
終是昌黎敦厚道惜其末路鮮周旋(柳宗元劉禹錫皆以王叔文黨外貶)
(宗元欲請以柳易播禹錫得改刺連州又宗元在柳州頗有政績州人祀於羅池廟韓愈作誌以為不自愛惜)
(禹錫既以失身護譴後因裴度之薦還朝錄用誌稱宗元不得有力者推挽蓋惜無為之周旋吹嘘者耳)
題黃庭堅儀象硯
方中圓外繞為池山谷鑿斯象兩儀綈几不教揮翰用
伊人經用惕然思
哥窑盤子
處州精製擅章生盤子曾供泛索盛新法不看百圾破
那知得號有難兄
詣齋宫作
夜晴曙仍霽御輦詣
壇齋叨澤情知近繼霑究望佳雖云念農切殊類得隴
懷明曉將寅
祀端居敬與皆
雩祭禮成述事
春膏優渥沐
恩施祀值
常雩敬益滋龍見月當七日復(四月初七日)雨霑畿正十朝
期(前月廿七日得雨是曉復微雨)大河歸故宣無恙(大學士阿桂等奏曲家樓自三月十)
(三日合龍後大溜全入新河冲刷寬深奔騰東注歸復正河故道入海)六省蒙
庥耕及時(直隸山東河南山西陜西甘肅等省督撫各陸續奏到春雨優霑農民均得及時耕種實)
(荷庥也天)
稠疉貺承殊往歲惟欽惟懼勵孜孜
祭畢回鑾輦中作
四更報霽五更雨登輦詣
壇雨暫停禮畢復看霏霢霂既欽既冀意無寧
六街黃道静無塵九陌人烟富綺闉兩載徐營工以就
正陽門閣又重新(庚子歲五月正陽門外市廛不戒於火延及門閣因命重加修葺今兩閱)
(春秋工程悉就即民間街衢坊舖亦俱整理煥然改觀矣)
片刻微零旋復止却看雲色薄遥天固知非極望霖際
無足殷心自昔然
初夏池上居
憑窗近可俯澄波池上居佳絶勝他有暇便看古書畫
(室内別額曰畫禪宫中畫禪室所弆董其昌名畫大觀册及黃公望山居圖米友仁瀟湘圖李唐江山小景宋)
(元明真蹟册又予新集唐五代宋元王維周昉等畫幀凡幸圓明園則携來以貯此室)無愁以對
節清和田間過雨十日逮(自三月廿七日得透雨四月初七日復得微雨越今又幾)
(及旬矣)壁上題詩卅首多(四壁題詩多望雨望晴之作無非祈年之意也)益善惟
希膏繼霈陰晴又問夜如何
寫雲山圖並題以句
底論房山及米顛興來随意掃雲烟端倪處以静為用
規矩外由天與然
随安室疊癸已舊作韻
舊室閱時到似新随安意趣反躬親幾曾純粹臻修已
惟是憂勤勞愛民詎敢旰宵懈無逸由來學問在求仁
長年祗願人如昔却恐翻為日退人(癸已舊作句云室如刮目云相待却)
(自慚為猶昔人近思錄載程伊川曰君子之學必日新日新者日進也不日新者必日退)
静香閣
曰香原在六塵中美惡紛然擾鼻叢一静消他美惡觀
安心竟矣匪神通
題王翬重江疉嶂長卷
鍾陵秀色几筵前(用翬自識語意)心寫長圖似巨篇不可名家
論伯仲當知造物藉傳宣重江約略成三月大嶺倭遲
閱七年(二句亦檃括翬語)讀萬卷書行萬里發為繪事故應然
詠和闐玉周伯和尊
器惟師古式從周同姓應稱伯叔儔名託武公傳睿聖
製尊原不負精璆
賜哈薩克阿卜勒比斯之子噶岱等宴詩以紀事
請安阿卜勒比斯(哈薩克阿卜勒比斯遣其子噶岱來覲並進馬匹於四月十三日在山高)
(水長賜宴並頒賜冠服銀帛有差)努喇里居遥故遲(時西哈薩克努喇里亦遣其子阿布)
(賴蘇爾坦來進馬匹其所居去阿卜勒比斯尤遠阿布頼蘇爾坦中途患病未至遣來使哈拉托霍代為呈進)
(亦與宴賚)均可嘉其攄誠悃未宜靳此霈恩施筵開首夏頒
三爵節過元宵燦九枝(晚更令彼觀燈火雖過元宵以施惠遠人曶爽耀明之意也)
對語不須資象譯(余自乾隆八年習蒙古語二十五年平回部並習回語今哈薩克來使入)
(覲詢問奏對不須通譯致也盡悉其情亦勤學之所)通情洽惠繫深思
題宋版尚書詳解
五十八篇始至終歷為詳解折於中道心毋使人心雜
聖法由來王法通士行(去聲)胡編誠足偉九峯蔡傳實相
同設如切已舉其要二典三謨用不窮
以漢明光鑑配置漢玉鏡臺因成是詠
漢玉鏡臺舊所有丁夘曾為歌詠取其時配以鏡玻璃
擬謂名實足相醜措置檀厨棐几間過而不留歲已久
兹因檢閱古器玩一時意想天開紐西清所藏寶鑑多
何不配之為其偶漢鑑陳漢玉鏡臺豐城劍合曾殊否
玻璃質脆鎔銅堅均以古貌孚盈缶臺乎鏡乎昔各分
然總炎劉代所寶(叶)安知本非一人用但今豈尚其人
手玻璃笑斯均絮言不如辭臺自孤守
題和闐玉浴鵝圖
性喜聞斯鶃鶃哉微塵猶慮點茵苔奚僮閒課池邊浴
應是黃庭換得來
舊澄泥水面梅花硯
巧不傷纖樸有華底須題識辨誰家設如水面文章喻
可識梅花先(去聲)衆花
微雨(四月十四日)
午作終風怒申為細雨霏悶原如約是澤亦所期非片
刻過都幻再隂仍切希拈毫艱好句祗用掃愁揮
四月望日往西頂瞻禮自永寧寺出無逸齋門至
泉宗廟小憩沿途即目觸緒襍吟
由來五頂久名傳(京師舊俗崇奉碧霞元君五方各建廟宇稱為五頂)四月行香
盛會填(相傳四月十八為元君誕日各立香會都人雲集廟中憧旛臺閣諸戲頗為繁盛)西者
更隣
暢春近緬懷每歲奉
慈船(西頂廣仁宫於駕暢春園為近向年四月十五日奉聖母慈御舟由鳳凰墩詣廣仁宫拈香)
(禮畢逥歡奉輿至泉宗廟少憩還緒增宫追憶承豫不可再得觸感)
梵寺
奎文額永寧(匾額筆也皇祖御)萬泉(泉宗廟在萬泉莊)欲往路須經
因之敬仰
題名意安奠寰區在戶庭
循路樓門過大西樓前試射憶前題(戊辰秋九月於大西門樓前集近侍)
(諸臣較射親御弧矢弓手相調發二十矢中一十有九因成紀事詩四律泐於門内集鳳軒之壁)承
歡更復無斯事不忍翹瞻黯首低
南行將欲出園門書屋隔牆見討源倏忽春秋閱七載
(向年詣事暢春園問今閱安後每至討源書屋傳膳辦自丁酉至七載不忍再入斯室)附他縣
榻有陳蕃
巴溝橋畔似江鄉左右鱗塍已插秧目下雖非亟待澤
繼霑益善為(去聲)頻望
泉神亦可叩施膏下拜因民豈曰勞祠畔書廬自精潔
却無多暇此遊遨
萬泉莊固稱泉盛未及玉泉實大源借得長河一分水
(長河之源為玉泉滙昆明湖之水南流其勢甚大萬泉莊雖有泉不及此也故長河東岸為涵洞分流北注以)
(灌稻田而泉宗廟亦藉其流為湖沼)益增曲沼勢潺湲
地勢右高左乃低長隄為界隔東西南流水自涵洞洩
翻向北流灌稻畦
依綠軒
泉宗廟傍室依綠額軒楹佳蔭枝頭密翠情簷角迎宜
詩兼入畫責實副循名滴露研(平聲)朱處成吟句亦清
主善堂
主善由來非一端要分勉強與心安從人舍已已弗易
執兩用中斯更難
扇淳室戲題
新樣出吳中肖之亦已久室如扇之形而艱持以手艱
持何以扇(平聲下同)况淳易扇否踵事日增華對此滋自醜
觀瀾亭
不必觀瀾頻數典知之仍貴在行之今瀾即是昔瀾否
逝水流光迅若斯
襟嵐書屋
雲固靄兮氣固嵐非山襟袖取斯堪(嵐者山氣故字从山靄者雲容故字)
(从雨昔人如謝靈運王維詩文皆謂嵐氣為夕至李商隠始有徒望朝嵐與夕曛之句前歲賦嵐靄詩已辨其)
(訛昨題萬夀山之袖嵐書屋復有氣或可袖取袖山則如何之句蓋嵐固山氣山不可以襟袖取而嵐氣染衣)
(即謂為襟袖取之亦無不可也)偶觀題額還自笑捉影捕風真戲談
題含淳堂
輕輿問景歷溪田聖化寺無三里延便與憩堂聊趁暇
(是堂在聖化寺溪南皇祖題額也)未曾拂榻動經年
奎文題額春秋閱
聖訓服膺星日懸戶口滋增穀帛貴還淳艱矣益慙旃
虚静齋
虚則無不受静則無不清清心以受物自鮮私欲萌臨
池含静照入室喜虚明境與意俱洽相資相得亨已冺
實可責那更言循名
跋馬
跋馬廣仁西(西頂天仙廟名廣仁宫)因看演武徯衆勞而已逸有
愧實無稽麥隴穗將半黍町苗亦齊及時需渥澤切切
望雲霓
閱武
長河右岸畔火器建兵營俾以隔城市因之致銳精(火器)
(營於乾隆癸巳年移建西頂左之長河岸别為一營以去城市遠得專心習勞肄武也其演放進步連環鎗法)
(有童而習之者技藝最為精熟)每緣路便閱亦欲賞兼行(近年每緣往西頂路便簡)
(閱分別賞賚既示奬勸亦於旗人生計資益也)恰值貴山覲携觀廣甸呈(哈薩克呵)
(卜勒比斯適遣其子噶岱來覲於四月十三日在山高水長賜宴賞賚後因於十五日亦命隨至教場與觀操)
(演)旌旗壯風色組練耀曦明三進轟雷發(大閱九進始發連環鎗斯)
(為日行小操故三進即發)雙馳雄電争無過小隊試非詡遠人驚然
寓詰戎意毋忘保泰情
舟過繡漪橋小遊鳳凰墩之作
閱武駕言返御園長河發棹溯瓊源有墩遥見湖心聳
非舫弗臻橋外鶱便趁餘間遊偶至忽驚幾歲别高奔
(去歲詠望鳳凰墩未至有樓墩遥望擬篷閬之句)促成七字仍解䌫聊共舊題
泐壁存
廓如亭登岸
虚亭湖岸俯澄流恒此登舟亦捨舟設以廓如名責實
大公却與我心投
山光萬夀秀清和昔歲詢
安退每過七八年來却罕至思量祗益愴懷多(向年詣暢春)
(園問圓明安後必於討源書屋傳膳辦事畢遂由萬夀山還園今此景不可復得而萬夀山遂亦稀遊矣)
輕輿早候岸之脣緹騎鳴梢略起塵更冀應時霈嘉&KR0584;
稻秧適見插塍鱗
夜雨(四月十六日)
終日陰雲布薈兮晩更濃那安一席枕頻問五更鐘惟
是浽溦落幾曾霶霈逢起看剛濕地祗益意無悰
丁雲鵬滌硯圖
書窗吟罷縹緗收三沐龍賓碧澗頭却立崖邊聊袖手
看他水共黑雲流
山西巡撫農起奏報得雨詩以誌慰
月之幾望及既望兩度霏微雨未優却是山西霑四寸
兹因方伯報遥郵(農起奏報太原平陽汾州蒲州等府代解絳等州均於四月初五六七等)
(日得雨二三四寸不等省城又於十六日自辰至申得雨四寸較前倍為優渥雨勢亦甚寬廣自必遠近咸霑)
(於麥苗秋糧大有禆益農民慶幸糧價中平覽奏為之欣慰惟近畿於十四十六廿二等日連得微雨尚未優)
(霑日殷盼望耳)已欣苗吐禾潤隴更利穗齊麥逮秋批答奏章
固稱慰慰餘顧此轉增愁
詠痕都斯坦水孟
連蒂瓜為盛水盂柄如曲項肖鵝顱于思豈讀右軍傳
解助墨池筆陣圖
詣
黑龍潭祈雨(四月廿九日)
春季霑膏逮夏初(三月廿七日雨)夏初三度雨均虚(四月初七十四十六)
(皆微雨昨夜復微雨而晴)不成分寸孤望彼敬叩
神明祈澤予結穗灌漿麥殷矣茁秧拔節黍需諸三朝
五日雖能待可似東坡誌喜歟
賦得五月鳴蜩
一例脇鳴類趨時能占先試聲當五月得號却非蟬出
樹音猶澁因風響漸宣九懷王賦著小正夏書傳梁宋
稱紛矣楚徐舛甚焉噪前渾不辨寂後是真禪杏望蒲
瞻候黍苗麥秀天呼晴疑助鵲聽祗益憂煎(時正望雨)
夜雨(五月初二日)
西北晩生雲霏絲入夜棼片時即開霽增悶那為欣黍
隴待三寸麥疇報八分(昨袁守侗奏報通省麥收分數順天府屬約有八分恐弗確詢)
(之順天府胡季堂等據奏分數亦與相合)斯之未能信蹙額望殷勤
端陽日作
春澤今年信異常侵尋入夏澤仍望(今歲正二月間連得春雪至三月廿)
(七日復得透雨較之往歲春瞢最為優渥乃入夏後屢有微雨尚未透足仍不免望澤耳)十分滿卜
二分减(春月雨澤麥收可滿望十分昨據袁守侗奏報麥收約計八分是已减十之二矣)五日
為期六日央蚓砌未穿盼甘雨龍舟虚置任端陽問
安昔歲暢春憶(向年每端陽節日恭迓夏至聖母於御園陳龍舟節宴但北直前後望雨)
(之歲頗多或值祈雨每罷舉節事仍詣有暢春園問夏安必蒙多方慰諭是以甲午歲敢虧)
(清起居問慚沐無復温慈慰諭宣之句今望澤徒殷刻難自釋追念有慰諭之事益增悽感)
慰藉無人更自傷
喜雨(五月初七日)
徹夜終朝陰昨(初六日)達晨至晚雨今(初七日)昨望欲穿勞
目(目瞪發勞出楞嚴經)今欣真沃渴心轉望為欣何速觸目因心
益欽不孤半月縈念合消六字成吟
降旨蠲免豫工分年帶徵增價銀兩詩以誌事
幾番河決總予愆增價徐還例合然(豫省青龍岡漫工屢次堵築未成不)
(得已改絃更張於蘭陽至商邱添築大堤開挑引渠長一百七十里計歷次酌增夫料價值銀九百四十五萬)
(餘兩戊戌儀封漫工案内尚有攤徵未完銀九十餘萬兩據巡撫李世傑奏請分作三十年攤徵因思該省漫)
(工歷次部撥及動用司庫銀千餘萬兩無非為百姓保護田廬所有採料募夫俱於例價外加恩增價其酌增)
(銀兩自應分年帶徵還欵但念為數太多且三十年之久仍徵舊久於心實有未忍况朕自御極以來不惜萬)
(萬兩帑金普免天下地丁錢糧三次各省漕糧二次今仰荷上天孚祐大工告蕆自應廣澤推仁與斯民)
(咸慶盈寧之福所有此次攤徵增價又戊戌攤徵未完嘉銀共一千四十萬兩加恩全行豁免以仰答吴蒼)
(貺並示藏富於民至意仍飭該撫遍行曉諭俾茅簷蔀屋咸共聞知普霑實惠)那忍世年仍責
債莫如千萬與全蠲庶幾元氣窮民復速令新恩僻壤
宣祗祝兹歸故道後金堤永固護農田
詠哥窑盤子
鐵釘足峙六銅鎖口規圓成自章生一製從修内前紋
雖百圾破器歷數(去聲)朝堅爾日分南北何心事埴埏
題宋宣和驪珠硯
驪龍夭矯守珠為泚筆宣和用睿思(宋時殿名)設以返躬喻
所守爾時施設豈忘之
降旨蠲免齊工分年帶徵增價銀兩詩以誌事
南岸引河既另開東為委輸(去聲)自西來豫誠加值有其
矣齊豈帶徵無是哉(前經降旨將豫省堵築漫工酌增夫料價值銀九百四十餘萬兩加)
(恩普行豁免因思南岸開挑新河考城商邱以下係曺縣地方由東省承挑亦必有酌增銀兩特降旨詢問明)
(興令其據實具奏)工短價廉斯則信予傷民隠亦應培(據明興覆奏東)
(省挑河例價外酌增夫工銀一十六萬七百餘兩又稀淤澥土增給僱值飯食等項銀六萬兩零俱請按畆攤)
(徵等語余以東省加價與豫省痌癏一體因降旨將所有酌增各頂銀二十二萬餘兩加恩寬免俾民力益臻)
(饒裕仍令該撫遍曉閭閻咸共聞知使得普沾實惠)因教一例寬其責迴憶嗷嗷
總切哀
詠古玉璧
如肪復如栗(黃如蒸栗謂黃玉此璧受土浸為絳色但如栗殼耳)非穀亦非蒲三
代瓊華尚千年土氣鋪鄂圻撫無迹珵㻒那同途遐想
唐堯擲屢吟祗慚吾
山東河南各報得雨詩以誌慰
秦晉今年膏實優(今歲山西陜西甘肅等省各奏報春雨優霑農民得及時耕種)京畿
微望澤邀稠獨厪齊豫可均被兹報沛滂同不謀(近畿自四)
(月中旬後屢得微雨尚未透足至五月初六七日&KR0584;雨連宵達旦入地盈尺因降旨查詢山東河南是否一律)
(普霑據孫士毅奏山東省城於初六日甘&KR0584;大沛雨勢廣遠土膏深透又據何裕城奏河南省城於初五日申)
(時起至初七日夘時止大雨滂沛十分優渥等語雖齊豫較近畿遲早一二日不同而雨勢自南而北普霑膏)
(沃先後報到實深欣慰云)遲早祗分日一兩秀苗胥沃隴禾麰奏書
展閱批欣慰慰復恐隣志滿不
夜雨(五月十七日)
昨夜及今夜密疏間(去聲)雨皆霑斯盈尺易期更浹旬諧
(初七日雨足)閣冷颯侵枕簷聲響落階麥收將在即既亦願
晴佳
癸夘夏至
北郊以微疴遣皇子恭代詩以自責
雍正年蒙
恩屡詣(余為皇子時於雍正癸卯以後頻年蒙皇考遣詣北郊恭代行禮)乾隆四
十五行躬逮今恭代祇三次(余御極四十八年以來每歲方澤皆親詣行禮)
(惟乾隆五年十三年及今年遣親王皇子恭代三次)將事未承切寸衷(今年夏至北郊)
(於十九日應進宫齋戒適因氣滯舊患作痛醫治尚未全痊誠恐升降儀節有愆轉不足以昭誠敬因即在御)
(園齋戒泒皇六子永瑢敬謹恭代行禮然不能躬親將事惟引咎自責深切慙懼耳)久以安貞荷
庥貺恐因儀節失欽崇自慙自咎自深懼益籲
垂慈鑒我冲
詠永樂雕漆硯屏
盒盤漆器夥曾見稀見朱雕為硯屏作者七人冺姓氏
會於一處入丹青撫琴動操四山響展卷觀書滿座馨
雲外胎仙戞然下欲相結友可能聽
題文徵明仇英合摹李公麟蓮社圖
文為山水仇人物分盡其情合擅長何獨今人遜古者
試看聯句也成章有兹來(謝靈運)亦無礙去(陶潜)豈必緇(慧遠)
而不納黃(陸修静)却恐公麟隠以笑一之為甚再奚當
御製詩四集卷九十七
