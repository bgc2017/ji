欽惟
皇上德與歲隆學隨時懋研求治理而見理精純涵
泳性天而與天符合
外王之業益著由
内聖之功益深萬幾餘暇興寄篇章包羅今古富有
日新自有六義以來未有若斯之極盛者也(臣)
於己巳歸田
特奉
俞旨徧讀
御製詩初集自丙辰以迄丁卯共四十四卷(臣)得颺
言卷末自是中外臣庶共覩天地之光華仰羲
娥之照耀矣戊辰迄今己卯又十有二年
聖治日盛
宸翰日多内廷大臣咸請仍付剞劂以慰天下之望
若昭回奉為訓行者再三陳懇未蒙
俞允大學士(臣)蔣溥仍自鳩工刊刻並寄信與(臣)令
(臣)作後䟦(臣)靜觀
天藻啟牖蓬心(臣)於風雨廬中齋心繙閱見
皇上勅幾康以自凛敬
天倍嚴率訓典以攸行法
祖逾謹問安視膳益盡禮於
慈寧暑雨祁寒愈關心於民瘼戒協恭而百寮齋肅襄
贊日嚴纉武功而西域蕩平幅隕無外即時而
對景詠物憑境興懷無非光風霽月之淵衷魚
躍鳶飛之化理繼初集而莊誦譬諸日月終古
常見而終古常新洵如宋臣吕祖謙所云綜以
元氣之機軸斵以隂陽之斧斤濯以江漢之波
瀾掞以雲漢之黼黻者
聖人之文從容中道造化從心豈惟較量格律超軼
漢唐為風騷之極則也哉(臣)以詩受知邀
寵逾分前者倣卷阿之矢音效柏梁之聯句嘗窺嵩
華之崇高每歎滄溟之浩瀚因得去闇就明漸
開知識林居數年無所凖則恐明者復闇知識
仍蒙兹得恭讀
御詩二集如侍
金坡恍承
天語益信
皇上兼四庫七略之學擅風發泉流之筆而一歸於
克艱厥后之心極藝苑之文人學士有仰鑚而
彌見為高堅者也(臣)以望九餘年得隨諸臣後
挂名校字之末不勝榮幸焉原任禮部侍郎
恩加尚書在籍食俸(臣)沈德潛拜手稽首敬䟦
