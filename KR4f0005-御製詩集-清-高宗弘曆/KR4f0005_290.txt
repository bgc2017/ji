御製詩四集卷十一
古今體一百四十一首(癸巳三)
山東廵撫徐績奏報所屬得雨
新正廿二日兹雪齊在東南作雨濛(徐績奏所屬自冬雪沾渥逮新正中)
(旬復有節次續得者至月之廿一廿二日各處得雨二三寸不等憶京師廿二日正當得雪東省地居東南暖)
(候自早且以豫撫所報地方得雨亦在廿一日足騐青陽協序為不爽也)地氣寒暄雖有異
春膏遠近幸皆同即看穀種(去聲)欣資潤未至麥收戒道
豐人事
天時胥覺順以斯慄慄益虔躬
詠古陶缶
萬年閱古壽而貞陶出河濱卧繭呈夏鼎商彝稱後輩
官窰汝泑笑虛聲未經吳下詩人詠(陸龜蒙有越器詩)得自秦
中農父耕(見周密癸卒雜識)我獨韋編思玩象穆然相對有孚
盈
題吳鎮山水卷
本述巨然法濟之氣韻臻何曾鄰率略惟是足精神石
戸開巖下煙舟艤水濱望中多簡潔真覺似其人
春仲經筵
師古仍惟舊典式清書漢語各分曹(凡進講先書次經書與經各先清次)
(漢每講官一巡畢即發御論一通則以清漢語分講)龍香近護黃帷案鷺序雙排
彩䄂袍(是日講官及侍班官並補服惟講官加服領䄂袍)好惡同民可不慎酢
酬慮善敢從慆(是日進講大學民之所好好之民之所惡惡之說命慮善以動動惟厥時二章)
講筵謾擬頌崇學並進知行勉正勞
詠和闐玉椀
和闐歲歲貢球琳相(去聲)質施工在酌斟白似羊脂殊飯
佐圓如蟾魄受茶深荒唐那藉少君識俊逸真宜太白
吟宇拓疆開寧此為(去聲)人歸天與倍予欽
題文徵明臨趙孟頫空巖琴思圖
空巖琴思彼何人古弁寬衣綽有神面峙高山偏契趣
目澄流水自無塵得情詎止徒得貌孟頫傳来識孟仁
(幀端王孟仁題識云趙魏公舊本剥落商之衡山太史許為臨摹信手揮灑較原本精彩有加云云内府蔵文)
(畫極多此幅可以信其必非偽託)假借衡翁畫多矣此圖特謂是其真
仲春祭
社稷壇禮成述事
春祈秋舉報秋每事行蒐(每届仲秋吉戊正當出口行圍之時是以每歲春祈率躬)
(親展事)以此恒躬禱原非為(去聲)已求佑民宜稼穡
福國遍寰陬佇俟
壝門外平番俘獻囚(會典獻俘儀先期擇吉遣大臣告祭太廟社稷壇押所觧)
(俘至扵午廟樓擔壇街門外跪獻畢次日門楹正中行受俘禮)
題淑清院
右社近西苑乘輿取便臨更衣因小憩問政敢忘欽惟
是惕乾意而非山水心韶春未言鬯院額特知音
日知閣
日知仍貴月無忘子夏明垂勸學方設使貪多非實踐
五車窮亦面扵牆
韻古堂
鎛鐘因以獲西江易額溪堂貯六雙(向因江西臨江得古鎛鐘嘗釐定宫)
(懸聲振之節仿鑄入樂並製特磬用章條理其古鐘闕一者兼為補完十二貯之堂内而額今名)居易
華原吟樂府匪今伊昔古聲厖
自北岸至豐澤園三首
太液冰融漾水清拖床輕舫兩艱行肩輿遵岸臨豐澤
南望瀛臺鏡裏呈
人柳依然石堰邊底須新舊較其年譬如張緒驀當面
祗似閒繙南史篇
菜畦如罫茁蔥菁冬有况當春令行地氣已酥兼雪化
時哉農父逮興耕
題春耦齋
春耦鄰豐澤無非穡事從五牛貯圖寓(唐韓滉有五牛圖卷明項聖謨)
(曾臨之故大學士蔣廷錫復臨項本向俱入内府因合篋弆齋中)三白幸畦封綈几憩
言便蜃忩倚望重邇雖疎舉趾(向扵耕耤前期俱在豐澤園演耕邇年以吉亥扶犂)
(之禮久習毋庸預演而齋名則仍切劭農也)意實不忘農
虛白室
不嫌逕逼窄最愛室清幽簷礙竒峯削忩驚詭石投雅
宜親翰墨何自覓欣憂略慚(去聲)真佳處無能兹久留
植秀軒
高下篔簹相(去聲)地栽森森竿擢覆層臺速扵種樹十年
計吾却因之廑育材
聽鴻樓聞鴈作
崇構臨虚堪縱眺春祈蕆事此傳餐幾聲迴鴈入清聽
一晌書霄作實觀意與悠揚共寥廓神欣冥合忘聆看
寧耽是復命輿去為(去聲)返御園廑問
安
御園泛舟之作
太液冰融微見流御園開鑿備行舟未曾預禁聊權聽
原是效勤漫刻搜究覺凘凌蘭棹礙寧無隄岸筍輿投
有言亦可推諸事遜志應扵非道求
詠和闐玉三耳圓孟
取材亦稱大論品不輸良(玉雖白質而非羊脂)奚必連城藺居然
三耳臧規應月幾望貯宛水中央設切君為象寧須藉
彼方
雪(二月初十日)
邇日每看隂間晴扵膏斯望亦心縈但非亟盼勞發瞪
(去聲瞪發勞出楞嚴經)誰料濃霏大惬情漠漠瀌瀌正容裔疎疎
密密互縱横應緣春冷遲桃信借與枝頭萬朵榮
御園雪泛
正嫌鑿凍為(去聲)行舟密雪偏教助景遊乍似孤山旁放
棹打頭梅蕊自飛浮
頓挫流離勢轉加因風無影亦横斜落来冰上仍存積
煙意寒光本一家
不礙衝寒泛渺迷乾非濕舫潤無泥銀山玉水中攬景
縮地御園為剡溪
題顔輝袁安卧雪圖
遠峯積玉皚野徑旅蹤埋獨樂蓬廬卧誰期駟馬来應
門無五尺一室自三才可望不可見别饒生面開
復雪(二月十一日)
京兆朝稱渥澤滋(順天府尹奏報初十日之雪隨落随融積地尚二寸餘四野渥霑春畬兆)
(稔)復隂瑞葉復紛披豎飛錯落凝銀竹斜掠宛延撒玉
蕤咫尺樓臺渾覺遠接連峯嶺若為移過多翻恐遲芽
紐既雪晴佳又切思
雪後御園即景雜詠
歴午雲輕密勢停餘波時復兩三零重揩冰面幾分白
暗隠山頭一片青
輕寒拂水薄冰連教罷沖沖鑿放船耐可肩輿攬颯景
效勤失望笑中㳙
幾曲煙隄取勢斜玉田半里步成賖春林五色翻迷目
不辨梅花與李花
縱目林低遠見空西山積雪眄湖東重儓不復煩摛藻
早詠燕山八景中
前朝柳陌見微黃今日柳梢絮若揚付與當年謝道韞
分䟽對面轉教忙
大食玻瓈涵遠空重簾那許入微風遥睎别有相應處
峯態林恣玉照中
新收雪水滿罍清妥置筠罏活火烹恰值萬幾餘暇際
三希即景撫時晴
雪珠著處密猶乾積素凝華最好看銀色界天得殊趣
底須撐&KR1259;冒攢團
陕甘總督勒爾謹請扵巴里坤設學額因命建置
府州詩以誌事
寧邊迪化久開畇巴里坤增學額新(勒爾謹以巴里坤生息增繁兵民子)
(弟敦書講射漸已蔚然可觀請照烏魯木齊迪化寧邊二廳例專設學額事屬應行並念其地為邊陲一大都)
(會向僅駐一同知尚扵體制未合自應扵巴里坤設府鳥魯木齊設州使邊郡規模閡遠命大學士九卿集議)
(以聞)底藉關中移富戶即看徼外得恒民因教建置二千
石永利讀耕萬億人無用都成有用地足知鹽鐡論非
臻
喜晴(二月十三日)
昨夜雲濃雪復稠曉来積素滿林陬明知澤渥能無慰
恐致寒凝未免愁時報辰牌曦影晃暖融春氣露光浮
喜晴仲月真希遇益勵敬勤治理求
詠官窰盤子
盤子徑五寸如規口面圓出陶無髺墾閱世獨完全冰
裂紋隠約鐡釘蹟屬連底心鐫甲字先得此同然(内府古噐)
(列上等者匣座皆刻甲字)
題錢維城山水花卉二十四種
曲磵松寮
曲磵盤行過溪橋石坊(去聲)幽松杉籠古寺鐘磬出高樓
泉是因跑虎海非可狎鷗大慈疑似裏禪室憶曾留
竹泉精舍
綠竹高低處青山煙雨籠石溪没橋接茅屋有蹊通淡
影全非俗清聲可悟空珊瑚鐡網法知是出王蒙
晴溪香雪
野墅倚幽嵒梅花著樹咸居然成淨土藉可悟華嚴撲
鼻真無二唘心大不凡山臨鄧尉上三兩見江帆
春湖霽泛
春湖易為雨艱致是逢晴碧練含風細金蛇閃日明岸
迴見村近漲到覺舟輕明聖如不泛安知就裏情
疎林晚鏡
素魄剛就滿團升疎樹尖幾枝仰作架一曲俯開奩何
處晩粧罷誰家夜炷添如將擬明鏡袛喜照無鹽
荷檻招凉
溪閣喬林下面前渌水披對荷挹淨際倚檻納凉時㘴
久卻煩暑吹香来細颸無須重摘句杜老早成詩
綠天清閟
名同迂老閣境似醉僧居綠水隔塵遠清風度籟疎入
吟皆是畫摘葉便堪書插架芸編滿鄴侯那數渠
雲岫飛流
飛瀑落青峡崇岡承白雲氣求如繾綣聲應互氤氲恰
似赴溟渤何湏疑布黂黃山相類否賡韻有前聞(沈德潛有)
(黃山雲海詩錄以呈進嘗仿其意為塞山雲海歌並命和韻)
小山别墅
桂樹叢生處何人結草庵澄觀真净色入嗅脫塵馣樂
志類奚慕徇名隠亦貪終焉累伍被安用說淮南
幽巖聽瀑
厜㕒藉草坡箕踞復頭科迸水偏幡落幽巖岰㠡羅聽
全含角徵意那在笙歌更不關時務一籌師曠過
高閣虛濤
寺閣萬松梢入風老榦敲聲如聽碧海幻可悟浮泡設
使同天禄何須作解嘲雲中来古鶴深處認曾巢
羣峯積玉
原是石藴玉翻為玉藴山方圓圭與璧追琢珮和環林
靄都添冷瀑流不礙潺僧厨正煨芋且著寺門關
右山水十二種
百合
聚少能成夥舒陽更斂隂(又名夜合)白英分作瓣紫粒簇為
心甓匣誰能發玉環何處尋無香澷須誚陸子乞曾吟
(陸游詩更乞兩叢香百合)
石竹
匪石不可轉是筠偏有蕤亭亭剛半尺色色具千姿月
入丁星際風翻綽約時憑將誰寄語莫使渭川知
石榴
安石遥移種每逢夏令開素如連寶璐赤若照玫瑰堪
引吟人立寧妨舞蝶来白華偏俛朵寓義倩誰猜
金絲桃
一例西池種絲分金母前仙根等寒暖靈萼總鮮妍既
已南中夥還教塞外然如將贈王衍那肯便輕涓
山丹
宜家亦宜野百合赭紅攅金蹙才人句硃相仙子冠影
含風態娜潤帶露光漙設擬山中相寸心猶自丹
栀子
底事稱禪客分根薝蔔林已教瓣鏤玉無礙蕊攢金噴
出栴檀味悟来圓覺心摩登如幻化定插鬢為簪
蜀葵
杜老蜀中久曾無詠蜀葵為他名縦類較彼向誠虧浥
露原同衆傾陽何有其畫中詩設品曰諷試看斯
萱花
花較山丹大葉如百合長宜男誰識吉妓女太鄰狂(羣芳)
(譜一名妓女)不妬凡卉艷獨標正色黃先憂繄我分樹背亦
艱忘
茉莉
品登芳草八名著小南強簪柰由来久(見丹鉛錄)如梨饒更
香風清偏愛度月朗共争光底是最宜處曉星水閣凉
剪秋羅
借得天孫剪紅羅稱(去聲)體裁金颸試凉颯玉魄暎光皚
不共春華老常同秋卉開漢宫多美色(一名漢宫秋)團扇漫
誇材
淡竹葉
雖倩竹為葉却贏竹有花翅飛分兩瓣角結挺雙丫作
伍青青草開齊蔌蔌葩如將擬栩蝶可以悟南華
金盞花
貯酒能醒酒非金却是金風前不礙側(羣芳譜又有側金盞之名)露
下借為斟如舉誰為對弗傾亦稱(去聲)吟石渠多舊蹟(維城)
(以家事還南尋即物故然所畫存大内者頗多随遇皆可題句)題句得披尋
右花卉十二種
膳春筍口號
春筍南來貢北京真成玉食簇盤清偶思山徑韜光訪
劚取便尋榾柮烹
花朝作歌
昨歲田盤度花朝正值雪飛山徑裏今朝御園度花朝
雪後林梢尚填委飛則山中覺迷離委乃林端看積纍
花朝在花合言花意謂斯殊勝乎彼北方春雪乃其常
過多實恐麥苖傷去年雪多麥大熟今更候遲審不妨
(去歲花朝將届春分今歲花朝甫交驚蟄二日節候較昨年遲半月)無時無處忘農務花
開花未夫何慮
仲春遊玉泉山静眀園作
水藻梳山草未萌玉泉景果静而明前番句作隔年詠
餘暇遊消一晌情隄畔金摇舒柳線盆中玉潤簇梅英
澷嫌春色遲園卉試看日中與月盈
題華滋館
是華皆始素論景莫如滋尚見庭隂雪恰来春仲時何
須問桃杏耐可閱書詩獨是鮮清暇無能深造資
竹罏山房
試品春泉倍覺清那宜姑舍是而行新收雪水亦携至
銀斗無煩較重輕(嘗製銀斗較水輕重惟玉泉水最輕斗重一兩伊遜水亦然其餘名泉比)
(之有加重二三釐至一分者獨雪水較玉泉斗輕三釐雪水不恒得凡山下所出之泉誠無過玉泉者詳見玉)
(泉山天下第一泉記)
松籟落從簷際流聽来不異惠山遊弆成四卷多稱古
鼻祖翻忘皮日休(惠山聽松庵因有明僧性海竹罏王紱為圖後之題詠者積為四卷竟若)
(菴因是僧而著不知唐皮日休即有惠山聽松菴詩是菴之名在性海前五百餘年而數典者頋未之及何耶)
題清襟樓
層樓縱望水山俱綜繪聖因了不殊(是處樓臺位置肖西湖聖因寺行宫)
(為之總名曰聖因綜繪)誰謂亭臺原北冀頓教境界縮東吳峯圍
背峙疑葛嶺波現前澄即聖湖清合襟懷忘萬慮民情
親切却牽吾
寫流軒
靈源恒不凍况是漲春泉因地成高下導流入澗川形
為環與玦聲訝管和絃此趣軒常領来憑屬偶然
冠峯亭
翠亭峯頂插瑶簪虛納朝煙與暮嵐例擬更名玉而冠
(攝山有紗帽峯嫌其近俚丁丑南巡臨駐因易名玉冠而系以詩)一時飛興到江南
戱題雲鶴岑
玉山落脚走西南到斯一岑行且止岑頂精室樸而迥
延攬堪窮幾百里室中弗誇無長物鶴可為朋雲擁屣
今朝趁閒信步登盖已數年闊躧履雲如有意鶴如言
未若空空自守此
棲霞室
巖邊棲樸舍名偶攝山同所喜室生白底須霞照紅嵐
光常薈蔚春意漸怡融却聽江皋雁北来音落空
静緣書屋
竒峯戸外峙嵯峨石洞通幽曲折多容有未須經步處
就中趣早意中羅
涵漪齋
陟降復登舟溪齋小泛遊岸低到旋艤座敞憩成留芳
漫思荷芰閒偏浴鷺鷗六如會當面風處起浮漚
練影堂戲題
高處引泉落層巖練影擘峡從空灑其為瀑也何不同
孰向根源辨真假知源乃覺弗驚人云自碧雲寺中瀉
(碧雲寺泉地勢本高由石罅邐迤而来一路扵牆眷甃渠曲折引注堂前飛流若練非真瀑布垂虹也)假
學充隠有若斯莫謂世間知者寡
倚晴樓
春雪既霑渥山樓欣倚晴曦光漾簾幕峰色罨簷楹村
舍畢于耜阪田將起耕楞伽塔影矗(北峯楞伽洞是日未到)騁望
託遥情
含峭居
巖居㩀層峭峭復屋中含空是亦色是前三與後三湖
光澄細籟春氣烘(去聲)晴嵐自有菁葱意太沖句裏諳
岑華閣
一朵芙蓉上湧樓春風秋月任相投梵王經裏極樂界
試擬形容似此不
掛瀑簷
高處引泉流随地可為瀑就卑作溪齋瀑益高掛麓齋
簷齊麓腰滿罩晶簾蔌静觀難為状塵心一以漉宜付
無事人恒此消清福
題樂景閣
山右山前一水通鳴榔鏡裏泛明空湖心恰見峙樓閣
海外絶勝說閬蓬已喜氣和復天朗底須柳綠與桃紅
景光堪愛隨時好後樂還殷方寸中
虛受堂
過水溪堂宛額顔虛受云有来斯不拒無執弗居勲便
以三春景付之大塊文兩言都合念我更念當勤
翠雲堂
樹葉喻以雲雲色譬以翠幻中益增幻夫孰為實事然
而實自在弗出兹堂際千林葉未張雙柯翠恒翳四時
色無改萬籟聲猶備幻中實若斯是第一義諦
甄心齋
子輿氏有言心之官則思又曰物備我甄陶率莫遺如
何云甄心古頗有此辭(見雲笈七籖及謝瞻詩)譬以水洗水知為
浴者誰然亦得轉語本末無異施
湛華室口號
石際噴泉堂下鳴湛然之表散華綺湛而不華堕頑空
華如離湛斯曼靡吾固弗徒為佛言偶亦因兹悟文理
自玉河泛舟至昆明湖登石舫溪路沿攬襍詠得
詩八首
山右山前率徧遊得詩廿首興堪酬山隂山左待他日
寓意由来貴不留
沙棠六棹待牆邊遂放玉河下水船何必裁詩艱得句
傲他學士澀成篇
界湖樓過未移時岸岸春波漾碧漪高水不教輕放下夏初春
杪或相資(是處高水湖為昆明湖上源常時蓄瀦不輕下放惟遇春夏之交雨水或少始逓洩以灌溉稻畦)
兩界鱗塍夹碧川尚餘雪色積溪田情知今歲插秧好
却祗&KR0832;然戒滿然
盪槳徐過耕織圖程樓妙積石碑摹(程&KR1658;有臨樓璹耕作蠶織二圖曾為)
(辨正並用璹韻題各幅合篋藏弆多稼軒中復命工摹稿鐫石嵌齋壁)非關即景重(平聲)儓
事此事合應頻重(去聲)吾
東來溪水漸流平層閣波心倒影明早識題楣曰治鏡
顧名思義一關情
玉帶崇橋横鎖湖過來千頃碧波鋪雖遲綠葦還白芷
已有翔鴻及浴鳧
畫舫行行石舫臨便將登岸步山隂迴看彼此原無二
一例憑横與俯深
題石舫
昨來冰凍滯澄流歸棹今朝到暫留雖視沙棠輸轉動
却乘波縠宛&KR1934;浮西山入畫猶存雪北渚開奩已下鷗
石作牂牁牽鐡鎖載舟深意寓維舟
山隂四首
石舫原通水陸衢山隂取便一遵途或與或步聊延賞
亦未曾稽四刻需
舊愛遊山馳驛云(每至園亭住處小憩即行未嘗多有留戀即前此屢次南巡扵諸名勝亦)
(然故大學士尹繼善因比之馳驛遊山余笑而應之曾有詩紀其事)至今猶以此為欣味
閒齋對如相誚知是那更構築勤
山北猶存積雪多樹梢消盡樹根羅恰如身在瑶池上
倒影波中看玉柯
霽清軒近北東門例以因之返御園不識逓来軍報否
捷音企望正心煩
命校永樂大典因成八韻示意(有序)
翰林院署庋有永樂大典一書盖自皇史宬移貯
者初不知其名也比以搜訪遺籍安徽學政朱筠
以校錄是書為請廷議允行奏既上勑取首函以
進見其採掇蒐羅極為浩博且中多世不經見之
書雖原冊亡什之一固不足為全體累也苐彼别
部區函意在貪多務得細大不捐而編韻分字蹖
襍不倫則由當時領書局者惟一姚廣孝因而濫
引緇流逞其猥𤨏之識雅俗並陳舉釋典道經悉
為闌入其奚當扵古柱下史蔵書之義乎因命内
廷大學士等為總裁掄選翰林官三十人分司校
勘先為發凡起例俾識所從事蕪者芟之龐者釐
之散者裒之完善者存之已流傳者弗再登言二
氏者在所擯取精擇醇依經史子集為部次俟其
成付之剞劂當以四庫全書名之夫四庫之目始
扵荀勖而盛扵唐時自来志藝文者大都以是為
準較原書斤斤扵韻字之末者純駮何啻霄壤扵
以廣金匱石室之儲用嘉惠来學詎非萬世書林
之津逮而表章闕佚之餘為之正其名而訂其失
又詎非是編之大幸乎系以詩而序之識始事也
大典猶看永樂傳搜羅頗見費心堅兼收釋道欠精覈
久閱滄桑惜弗全未免取裁失蹖駮要資稽古得尋沿
貪多遂致六書混(每一字下泛及篆隸行草各體如同一東字形而一指為米芾之束一指)
(為趙孟頫之東類此者不可勝舉更無謂矣)割裂都緣正韻牽(其分字一依洪武正韻次)
(序既多凌舛且昜先蒙卦詩先大東周禮先冬官皆因韻散附尤乖經體)彼有别謀漫深論
(或云永樂以簒奪而得位恐世人譏議之因集海内能其文者編輯是書故所用幾千餘人欲藉以疲其力而箝)
(口姚廣孝乃其佐命遂令專董其事亦由宋太宗身有慙德因集文人為太平御覽太平廣記文苑英華三大)
(書以弭草野之私議然千秋公乎論自在又豈智術之所能掩覆)我惟愛古命重編詞林
排次俾分任綸閣鉛黃更總研何不可徵惟杞宋寧容
少誤致天淵崇文藉以備四庫摛什因而示萬年
定窑瓷枕
冶成邵局幾百年火色盡冺秘色全是誰佳兒峥嵘然
曲肱跽肱伏卧便背披荷葉垂朵蓮枕之而樂曾孰焉
晝寢有戒宣尼言丙夜亦豈每晏眠扵余此在應棄捐
藉因望古置座邊武丁遥企能夢賢
題董邦逹山水冊
文臣舊蹟貯西清随遇題詞神韻迎獨是松泉清爾許
却難洗繾昔今情
右松壑流泉
陡磴深林音絶跫幾間茅屋俯澄江不教高士閒憑几
恐致人猜薛(方)與逢(萌)
右蒼崖石磴
綠柳青蒲新水柔輕鯈出浪跽罾求澷猜不放鹿頭舫
波面漁菴也是舟
右柳塘漁樂
家在疎林深處蔵板橋畔更有溪堂過橋閒坐溪堂者
意與水天共渺茫
右疎林溪閣
沓嶂連林迥莫羣流煙盪靄相(入聲)氤氲遥睎試向蒨葱
望不辨青雲與白雲
右雲屏煙樹
嶺環溪抱絶塵紛種植聊當四體勤不遣蒲輪谷口入
北山那慮有移文
右層巖深秀
欲墮危峯樹與扶雲開錦繡翠兼朱喬松落落森千尺
漸覺卑看衆木殊
右翠巘高秋
雪景四家曾鮮為伊家宗伯乃為斯(董其昌嘗自䟦其盡云元季四大家)
(不甚為雪圖今日偶倣之亦不得工)而今喜有繼聲者(董邦逹子董誥亦習為繪事嘗命其)
(摹寫雪景頗有父風)小李丹青欲過之
右竹塢晴雪
和闐白玉雲龍甕
白玉故艱致鉅逾尺益稀積薪謾相誚(庚寅年大玉甕成曾與内廷諸)
(臣聯句然彼實青玉剷諸山者兹甕雖較小實白玉出和闐河中者尤足珍也)錯石俾臻微求
氣雲龍應效忱徵索非雖然頻有詠得莫旅獒違
山桃花開
閏逢暮之春春冷所必然邇日暖漸迴東風撲面暄朝
來桃始華篸缾呈玉泉(玉泉為靈泉發皇之地又以山陽氣暖故花開常早扵他處兹)
(山桃始華園監篸缾進呈)仍符仲月令含苞静以娟萬物自識時易
簡羲經詮惜隂亦在此漫嫌遲芳妍
詠漢玉蟠䕫方壺
西清貯古器銅笵有方壺切玉茲雖異蟠䕫却弗殊不
觚休致誚如琢信非誣方直羲經義寧惟用大夫
題黃增嬰兒鬭草圖
擷秀探芳各背携那憐生意正萋萋春園巧盡羣兒態
休說鄜州有戲泥(鄜州泥孩兒獨妙見陸游集中)
襍言
無形生有形無形更何生無聲聽有聲無聲更何聽晦
為明始亂實治基反觀其文危豈如之凶莫凶于中盈
吉莫吉于撝謙出言莫予違自審誠奚堪
重摹淳化閣帖成因並弆畢士安原本扵淳化軒
詩以誌事
初搨曾經賜文簡流傳七百七旬年無雙善本教重泐
有數(去聲)吉光幸獨全並弆書軒茲數(上聲)典非關治道彼
稱賢(閣帖摹刻既成列石扵軒之兩廊因郎以淳化名軒盖惟識蔵古帖之由而非慕宋太宗之治詳見)
(所作軒記)由今視昔徒佳話義具蘭亭序一篇
理心樓有會
嘗記子輿語心之官則思理非方寸外動即一身隨必
也無所欲斯能有可為如其尚空寂乃背聖經馳
題清暉閣
寝室相連近明忩向所依祈年斯惕息咨政每宵衣難
覺心神晏徒看圖史圍春光猶未冶真是對清暉
再題清暉閣四景
松雲樓
舊松補闕種新松也自虬枝佳蔭封試向十年前較量
綠雲雖有却輸濃
露香齋
花間葉際弄珠明霏細香因風送輕若論當春驀生感
撰辰將亦發行旌
涵德書屋
下德弗失上德不足識其間德有無柱史斯言誰領要
當扵涵字覓津途
茹古堂
茹柔豈是仲山甫汲古略同韓退之設使不扵言行勉
虛車誚亦合深思
暮春唘蹕恭謁
泰陵順途先閱永定河前歲所築缺口仍以迴鑾之便
遂奉
皇太后安輿歷覽淀池運河諸工及永定河下口詩以
誌事(有序)
神皋連右塞
軒丘勤薦酳之思沃壤控東瀛禹甸課剔鬟之效維桑
落流經采衛詎辭税駕咨謀而析津景屬水鄉宜
奉
安艫清勝壃吏逹封章扵郵匭云畿民近日彌殷候人
營頓置扵帷宫報蹕路觀河甚便爰自轉易西之
旆恰符三昔迎
鑾揚趙北之旍頻軫重隄攬轡覘淀滙白洋似鏡羣知
候鳥来同溯墟歸碧澥如門屡省沈牲告績欣曩
歲徤茭並集雖看異漲旋消喜昨年襟帶胥恬實
獲康功大稔由節相暨司空逓遣惟期策定一勞
令水衡偕工府兼籌肯靳輸逾五億迨蕆役而官
不煩乎鼛鼓洎巡行而戶悉效夫香盆顧勤民者
意豈憚扵再三而奉上者費虞糜其百一減番休
之陪扈何須艦笮聯銜裁承應之綵燈勿侈館垣
特繕庶幾閠添鳳琯九十春百二增長抑且恩沛
雞竿
一萬夀十千永祝用臚吟扵發軔將紀帙乎行編
春露縈思合上
陵闊行况閱兩年曾(朕六旬以前率隔歲一行謁陵禮兹隔二年矣)撰辰兹
發舊程熟便道先看築堰增黃染絲條籠柳陌綠抽針
剡坦麰塍清明已近
拜瞻切上已寧關宴賞徵(是日上已)
畢禮翕河仍劼毖别途唘
輦
豫居興觀民問俗無非事惜費禁繁有所應曡
幸舫輿
體益適間(去聲)陳歌舞
樂逾勝(有旨禁地方官結綵張燈而總督周元理亟以祝釐奉慈豫為請因祗令扵揚芬港)
(一處略陳點綴其天津亦但從鹽商因舊備慶典者申其悃願餘槩弗准)惟希長奉
大安御
億萬斯年福履膺
閱永定河作
庚寅夏决口補築旋歸舊(乾隆三十五年閏五月北岸二工漲决命侍郎德成會同)
(督辦扵漫口處取直培築大隄刻日奏報合龍)辛夘秋衝隄障波俾迴溜(三十六年)
(七月盧溝橋上游發水南岸頭工處漫口甚廣仍命德成會辦取直築隄亦刻期奏報合龍)長此竟
安窮是必病久受南河節相宣(高晉)中朝司空赴(叶修裘曰)
方伯共踏勘(周元理)窮源委以究分流盛漲洩䟽淤中泓
走(河之受患端在淤高隄薄應通行浚治以規永圖高晉素諳河務命同尚書裘曰修督臣周元理悉心相)
(度自中泓逢灣取直以及應疏應堵應引應洩之處發帑大加營治)發帑五十萬次苐工
云就去歲幸時若安瀾慶豐收(叶)今來閱隄成仍擬下
口覯(去年春大工告竣值歲幸報稔周覽各工實為欣慰將以回程仍視下口)既已昧幾先
寧不籌善後萬民勿言謝追思心尚疚
瞻謁
永定河神祠詩以誌事(即前此北岸二工决口處)
茭薪非不屬隄堰聿觀成終鮮一勞策那辭五夜縈憑
看雖曰慰追憶尚含驚舊壑原循軌新祠已麗牲連阡
麥苖嫩圍墅柳條輕慙乏安瀾術事神敢弗誠
題怵哉榭三首
就
永定河神祠東廂地方官灑掃為憩息之所因反蘇
轍快哉亭之意名之曰怵哉而系以詩
瞻拜因祈恬佑来波流浸灌近隄隈江湖廊廟心誠異
夢得快哉我怵哉
流細春波已激湍明知時節近桑乾夏秋無定亟蘄定
蒿目一勞永逸難
渾水由來易澱淤中流因置浚船疏(裘曰修周元理扵永定河大工告成)
(時籌辦善後事宜議設浚船一百二十隻分布各工即令河兵以時淘濬中泓使無停淤阻溜之患今亦艤河)
(中備閱如果實力行之無稍作輟不致視為具文未必無小補所謂有治人無治法惟在司事者之董察弗懈)
(耳)無遑平日尚勤爾遮莫一時備覽予
金門閘
渾河似黃河性直情乃曲順性防其情是宜機先燭而
此尤所難下流阻海屬殺(去聲)盛蓄厥微在洩復在束金
門倣毛城減漲資渗漉然彼去路遙(謂毛城舖)此則去路促
(閘下減河自黃家河分支由津水窪逹淀僅一百四十餘里路近勢促故沙易停淤)遙者尚迴瀾
(毛城舖去路既遠且有倒勾引河使減下之水澄清緩瀉故資宣洩之利而無他患非若此渾流直下一往莫)
(遏也)促者横流速斯誠非善策驚見心粥粥急籌救急方
謂當挑壩築(水既直下勢難驟挽命扵閘上作挑水壩逼其迴溜成倒勾之勢然後舒徐歸淀庶)
(幾補偏之一策耳)倒勾抵金門餘溜俾歸谷非不圖屢閱終弗
如親目然予試絜矩九㝢廓員幅一人豈遍及滋用增
惕恧
隄柳
隄柳以護隄宜内不宜外内則根盤結禦浪隄弗敗外
惟徒餙觀水至隄仍壊此理本易曉倒置尚有在而况
其精微莫解亦奚怪經過命補植緩急或少頼治標兹
小助探源斯豈逮
良鄉行宫曡庚寅奉
皇太后唘蹕之作韻
高年悦目適遊行圖近當春
巡冀瀛五宿發先緣積
憶(以恭謁宿而泰陵先唘行凡五至新城)三朝
到近允祈誠(命皇子奉城朕安輿自圓明園由涿州三日亦到新扵是日至此問安翼)
(日同至趙北口登舟先是亦欲躬謁陵寝以)(高皇太后年祈止)歲深陌柳帶金
密律暖原蕪毯綠萌税駕行宫聊静憩新題舊什閱關
情
過吉陽村成襍言一首
舊路新經宛如昨日十歲百年盖此一律有秋之後衣
裳鮮老幼男女多歡顔足慰者目睹之實事所憎者熟
聞之頌言虧盈益謙天道如是陽吉隂凶恒言至理
半壁店行宫作
環抱行宫溪水澄石橋過處入門仍店稱半壁名真副
館憩數間景絶勝亦有圖書為暇伴底須桃李供(去聲)春
憑大房山在直北望阿那雲標題句曾
過拒馬河
拒馬古桃水源出廣昌山捨源言其流失詳酈道元春
水未甚漲白石灘尚寬因思夏秋潦拍岸當漫漫然此
居上游䟽洩猶非難淀池乃歸壑受矣圖安瀾兹行實
為(去聲)兹躊躇緩鳴鞭
秋瀾村
往歲恒斯越宿郵(向每謁始来陵由半壁店逕至梁各莊回程駐此惟庚寅因奉)
(安輿扵此間增置宿頓今歲以越宿太遠且衆人䟦涉亦微勞即循上届例駐此)邇來行舘按
程投已非過勩衆還逸老固不言壮弗侔牆外柳條抽
嫩葉門前溪水放新流
鼎湖西望由旬近到此當春也似秋
麥色
色色形形物自知麥苖芃綠接平陂攬兹絶勝看花柳
步輦從容命緩移
水郭山村動接連崇墉猶見積墻邊老農更說霑春雪
阿那岡頭嫩麥芊
春麥纔青秋麥長(上聲)苖根沃雨更當佳因思知足定誰
是然此無非保赤懷
永慕齋
向隔一年至今過(平聲)兩歲来嗟哉日以遠迅矣刻難迴
此罷慕如舜兹慚舞效萊池泉依舊渫洗不盡心哀
恭謁
泰陵禮畢書懷
數問如何夜不眠質眀泥首
闕樓邊
天沈恨憶理昔歲日遠驚看隔兩年
聖德已巍難繼後臣心不息願䋲
前言歸又復遵山路迴望松雲益黯然
過安河三首
白楊(嶺名安河源出此)引水久渠成宣蓄惟宜頗利耕往返停
輿兹小憩却嫌亭沼供(去聲)怡情
濡水有三此其一(考直屬濡水凡三一涿郡一河間一易州即三易上源而是河實上源之)
(一也向允督臣奏請濬導溉田至乾隆辛巳渠成為賜是名)以資稼穡號安河為民
父母應知者撫字催科重在那
無多池館頗清便即此原資搆築焉暖席幾曾就途去
不為(平聲)欣也為(去聲)怩然
定興道中作
行臨平野廓漸背遠山青或馬或輿適亭長亭短經為
看雲宇佈因冀雨時零祗有勤民意恒扵方寸銘
界河
此處界河劃宋遼謹防斥候有規條當年遺蹟猶堪按
也自依稀南北朝
御製詩四集卷十一
