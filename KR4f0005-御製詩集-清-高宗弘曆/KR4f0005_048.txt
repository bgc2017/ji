太子少保東閣大學士戶部尚書(臣)蔣溥謹
奏為恭刻
聖製二集以光文治事欽惟
皇上天亶聰明日新學問萬幾餘暇寓意詩篇自
御極以来歲盈卷什丁卯之春始取丙辰後一紀所
作詩四千餘首訂為初集命翰林諸臣中字畫
端楷者分卷抄錄藏之
内殿不令付梓羣臣請鐫皆未許允(臣)溥不揣愚
陋輒自校刻以進凡海宇遠近得窺
聖製者莫不共欽
睿藻光華式示天榘矣歲自戊辰迄於己卯復閱十
有二年
御製詩篇益增卷帙因復綜所作八千首有竒編為
二集仍
命抄藏内殿不令付梓蓋
皇上謙德尊光不欲與文人學士爭長猶初志也今
中外臣庶咸謂
御製初集之盛為藝林之極軌益思進覩
鴻篇以章醲化如日月之光愈仰則愈企昭回咸韶
之音愈聆則愈親美善喁喁延首不能自已(臣)
日侍
内廷親見我
皇上敬
天法
祖愛
親勤民之旨託於吟詠者日積而月懋雖古典誥之文
雅頌之作皆不能及良由
聖性高明學問無間故能涵泳從容發抒純粹加以
功業駿偉超軼三五西庭暢武式廓數萬里外
其間命將行師策勲受捷之章矞皇炳耀尤為
千古竹素之大觀豈惟比較聲律規模機軸謂
化工之運叠出而益新也哉(臣)扵入直之次力
請宣刻再四陳懇終未得
旨因不揣愚陋仍自敬謹抄錄夀諸剞劂告成恭
進伏祈
睿鑒(臣)不勝踴躍歡忭之至謹
奏
