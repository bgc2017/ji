御製詩三集卷六十六
古今體一百二十三首(丁亥六)
雨後萬壽山
夏仲霑霖即快晴輕輿問景曉凉生遠延香岫十分爽
近挹昆湖一片明草露噴香中得徑林風翻翠處憑楹
坐來更不嫌鵲噪(俗云鳩喚雨鵲呼晴每當望雨時甚厭鵲聲既霑則不然且以為報喜信)
(人情之無定也)認作簷前報喜聲
無盡意軒
背峙崇山前面湖不恒到到趣常殊問予那是意無盡
望歲渴賢懷永圖
圓朗齋
昆明百頃碧澄鮮鏡影當前朗且圓觸目會心無盡藏
化機豈止在魚鳶
昆明湖泛舟襍詠
水消分(去聲)比常年少水長(上聲)量(平聲)贏往歲多可不平湖
輕舫泛緩教鼓枻澷忙過
一帶西山展黛眉高低翠影入滄池峯容寧是濯未足
仍與波心盪漾之
戰艦湖心列若眉舟操安寓不忘危詰戎時亦兼行賞
澷擬金眀競水嬉
晴靄柳塘復葦灣岸臨舟艤便登山湖光設若擬西子
宜是鳴琴蕉石間(暢觀堂在昆明西南角室宇位置一倣西湖蕉石鳴琴景)
暢觀堂
今日為觀實暢哉既霑快雨快晴來西山濃翠屏風展
北渚流銀鏡影開樹態成隂張繖盖石皴含潤長莓苔
如斯山水如斯地一歲曾消到幾廻
睇佳榭
夏半清和如首夏湖分隄岸做雙湖寄言虛榭聊遲待
荷月來披霞錦圖
懷新書屋
湖山上下總含滋兩字懷新景最宜坐我西窗縱閒目
憐他農父正忙時
石舫
石舫壽山陲常成繫舫時依然舲舵具不藉櫓榔施月
下鷗鳬伴雨中煙水姿一般浮泛處風浪幾曾知
搆虛軒
山隂别一峯搆軒於其上雖較壽山低來脉由斯放(萬夀)
(山乃西山别支其脉自西北而來)一伏始一起屈信尺蠖状同歸而殊
途精義入神暢云虛實非虛虛空豈非相
袖嵐書屋
山巔築書屋非若深谷比凹凸小異處略具掩暎耳近
西特開窗西山看迤邐翠潤難為名一雨萬景美爽氣
却浮來來我襟袖裏
雷雨(五月十四日)
油雲一片起西山殷雷砰輷催雨脚初飛小點繼大點
急&KR0584;傾盆倏觧作盈溝積砌祇須臾咫尺樓臺觀約略
邇來晴雨實惟時益以慰哉益欽若
題藍瑛花鳥十二幀
柳鶯紅杏
囀喉恰恰如聞語歛翼依依似忘(去聲)飛幾縷綠楊輕暎
處金衣公子尚緋衣
梨花雪鳥
玉花縷縷簇金英雪鳥飛來最有情改意却尋枯榦立
恐防人認不分明
海棠飛雀
似紅如白色難定擬泣疑顰態更狂麻雀翻然獨飛去
豈伊亦觧恨無香
青蒲古石
青蒲古石法王蒙(見瑛自識語)葉葉如生竅竅通細睇玲瓏
瀟灑意宋宮碑板一般同(南宋德夀宮故址苔梅久萎瑛嘗畫石孫杕畫梅鎸於碑)
(曰梅石碑南廵曾為題句)
綠叢飛蝶
無名野卉有竒芳引得飛來蝶翅狂祗擬翩翾意寫出
那論大小海滕王
拳石秋筠
石似臯陶面削瓜竹如支遁静無華忘年底用論年代
介節由來本一家
垂崖秋艷
丁星秋艷有芳姿竒石相依水裔垂淨麗波光閒照影
恰如西子浣紗時
蘆鳥芙蓉
一般出陸蓮花朵(石林燕語芙蓉有二種出於水者謂之草芙蓉出於陸者謂之木芙蓉即)
(白樂天詩木蓮是也)鳥重(去聲)横枝尚水濱木末芙蓉搴亦得澷疑
諷喻著騷人
脩篁蕉石
綠蕉白日態相扶更有脩篁四五株設使擕琴坐其側
便當認作小西湖(西湖丁家山景特勝一名蕉石鳴琴)
秋巖竹菊
風前幾人瀟灑葉露下數團冷淡花設向卉中品門第
天然伯仲是通家
古樹寒鴉
古樹霜餘葉盡紅寒鴉翔翥夕陽中誰知筆底無多子
寫出飛卿句獨工(温庭筠詩寒鴉寥落葉紅時)
梅花文鳥
飛來翠鳥南枝上春入芳心始作花應是苔碑補德夀
不教絶藝擅孫家(梅石碑藍藉孫為合璧是幀瑛則以石兼梅故戲及之)
緬甸詩六十韻
緬甸南瀛裔於古朱波是趙宋寧宗時一通中國始元
明數征討叛服亦云屢(叶)宣慰仍土酋羈縻而已矣(眀時)
(緬甸有二宣慰使司然仍緬酋為之非誠内附也)其時誰最駻噠喇莽瑞體考
其所侵軼隴川界迤邐厥後眀桂王逃緬延喘哆
世廟宣索之獻出遵揮指(明桂王朱由榔自粤入滇旋奔緬甸順治十七年内大臣)
(公愛星阿等奉由榔命統兵臨境傳檄擒獻緬人震懼執及其親屬獻軍前)緬則置度外
遐荒非所取(叶)然隴川一帶實入我界裏前歲莽猖獗
盖受緬指使莽既剗削盡緬斯漏網耳蠶食鄰如故鄰
多向内志(叶)大山及木邦率有成言底(大山木邦並緬甸所屬上年秋)
(總督楊應琚奏各頭目先後具緬文呈請内附)最先乃新街歸附髮已薙應琚
往永昌飛報受䧏事(叶)所遣新街者纔八百軍士緬聞
悉衆争不敵成敗北(叶内新街為西路入緬要隘緬聞其屬集衆二萬遮突我師副將)
(趙宏榜以兵少不支退回新街遂復為緬據)繼進實朱崙於楞木遇彼彼此
互殺傷乃聽賊計詭(總兵朱崙率兵七千餘至楞木遇賊打仗聽賊匪誑求退兵遂率兵)
(退回並未奮力堵勦)撤兵進鐵壁(關名)賊遂躡追尾腊撒及隴川以
次崙退委(朱崙從楞木退至戶腊撒尋復退至隴川漸回内地賊因尾後竄入與萬仞關潜越之賊)
(黨合擾隴川而楊應琚復堕賊求和之計促崙受降賊分路旁軼崙竟按兵不復窮追任其渡底麻江而去擾)
(木邦)緬乃大蹂躪劫略恣焚燬盞逹與干崖土戸遭兵毁
其時李時升擁軍惟守已(時升以提督大員藉稱居中調度從未親臨行陣僅一至)
(鐵壁關旋即退駐杉木籠依違觀望事乃益僨)防禦之不足進𠞰焉可恃(當賊勢紛)
(擾時李時升等既不能力𠞰徒令兵弁朝東暮西奔命不暇而楊應琚聽其虛詞捏報尚以殺賊萬餘屢形奏)
(牘)緬更移兵東木邦遭驚駭(叶)應琚&KR0702;軍援又以無律
紀(賊東擾木邦將弁等遷延貽悮楊應琚既澷無調度又縱容姑息且屢誑奏不以實情入告)運糧
糧或棄飭進進或止以此大狼藉成功安可擬我朝百
年來初未曾見此此實予之過應琚誤任倚方謂定莽
能誰知遇緬否誠以今日觀不如病弗起(去冬楊應琚痰疾為患屢)
(降旨慰問遣醫賜藥冀其速瘳蕆事初不料其挟詐辜恩靦顔視息一至於此)乘病人欺汝汝
罪尚可弭病痊汝欺予汝罪將安徙(楊應琚病中失律掩覆或為將弁所)
(愚可期晩盖至病痊甘蹈欺謾則是有心悮國其罪復何可貸)初因任倚專邊情不遥
制(叶)繼則覺或詐軍機萬里揣即如斬萬賊賊早敗披
靡豈復至界内狂逞肆屯蟻降諭切詢問乃不能欺飾
(叶)一一具實陳了了如吾旨(楊應琚先奏楞木銅壁關殺賊盈萬又於猛夘殺賊)
(四千果爾則軍威犬振賊必望風驚潰何至轉向内地滋擾當即摘出嚴詢詐謀節節吐露悉如所料其實迢)
(遥萬里初無一人飛章密告而楊應琚前後奏摺自相矛盾事理瞭然朕亦非尚逆億之明也)堂堂大
清朝豈受外侮理追思西師役允賴
天錫祉成功五年間闢地二萬里豈復弗知足佳兵心
更侈斯則事已張師應(去聲)不得已綠旗向懦弱加以氣
連餒總因應琚昏瞉瞀迷方軌提鎮咸偷安戰陣不親
履更置示眀章勇將重建&KR1658;(楊應琚既僨轅失事入秋大兵進𠞰整理亟需得人)
(公眀瑞適自伊犁入覲即命為雲貴總督往統其軍)曾經百戰身忠貞視如子必
能同士卒建績紓予企禁旅發健銳突將無前爾(命簡健銳)
(營兵一千五百名火噐營兵數亦如之分隊赴滇進𠞰皆曾經平定凖夷回部屢經戰陣立功者)是皆
篤知方奮力屢敵愾(叶)沿途飭彈壓驛騷無或致(叶)軍
行時雨霏吉占兆兵洗(春月麥疇方需雨澤迨明瑞領兵於四月初四日自京起行是)
(日適值甘霖隨車疊沛見者莫不稱師行之瑞)會見旗鼔新秋深乃大舉(叶)準
夷實勁敵緬醜豈其比定期以冬春佇聽捷音喜
降旨分别蠲免雲南各府州今年正賦及土司應
徵糧銀詩以誌事
緬酋不靖事徂征無已滇南當進兵儲偫縱然發官帑
轉輸益復廑民情近臨三府蠲全被所屬他州逭半并
(永昌普洱騰越三府州及軍行所經今年正賦槩予全蠲其餘郡邑並免十分之五)土賦雖輕教
概豁從來仁義貴兼行
降旨查恤征緬弁兵陣亡者因成是什
征緬誰期方伯欺僨轅狼藉衆殃罹(滇兵應調征緬者不下一萬七千餘)
(乃楊應琚措置乖方致軍士攖賊鋒冐瘴癘而死及迷失不歸者幾及其半即將弁亦有臨陣捐軀者應琚務)
(為欺飾匿不上聞無由加優恤而勵忠□茲以廷鞫李時升始悉梗概因諭總督眀瑞廵撫鄂寧&KR1802;實臚奏以)
(分别恤賚)縱令(平聲)巧飾伊馳牘何致不憐彼死綏既悉庸臣
多隠報定教節士被恩施此時此事慙猶覩三嘆寧惟
杜牧之
西直門外作
夏初來往希膏澤夏仲雨霑心始寬北至齋臨返宮禁
良田夹路頓殊觀
麥熟堪期七八分黍禾勃長已鉏耘目前晴雨都應可
又見彌空布族雲
夜雨(五月廿三日)
齋居清禁裏夜雨隔窗聞邇日炎方熾優霖潤可欣恰
先北至節聽徹丑牌分適攬郊坰外黍田已畢耘
齋居即事
雨餘長晝淨凉生廣殿紗䟽研匣清遂與拈毫成韻語
無過飛興念農耕黍苗助長已霑澤麥穗臨收便望晴
患失由來吾尚爾因之亦可騐人情
北至日
方澤禮成述事
祭服惟黃即大裘矩旋
方澤結
方丘權輿觀法遵羲頊應節陳
禋式夏周
陟降於昭咸侑食
安貞之吉久蒙庥通宵渥雨資長養斂錫欽敷
惠愷流(時竟夕甘膏稠浹秋苖向榮比質明將事霑灑尚濃因命加賚陪位執事諸臣及番值校尉除道步)
(軍等有差)
喜晴
時霖已霑渥霽便喜宜暘既不黴麥穗還欣曬黍秧天邊
散雲影樹裏納風凉晴雨較量處人情曷有常
題錢維城襍花
軸蕉斜倚美人粧(美人蕉)簮玉偏宜散晩香(晩香玉)小雀(翠雀)為
(去聲)憐菊英紫(紫菊)惱他茉莉作花黃(野茉莉)
夜雨(五月廿九日)
善晴纔一日暴雨復三更頓覺愁難置安能夢易成徬
徨念農事落莫懶吟情急陣幸剛過未休簷滴聲
晴
近者連隂細雨霏其勢雖綿氣未殺昨宵急霔驟盆傾
長此虞為麥禾害半夜雨止破曉晴不掉絮雲猶尾大
歴午至申乃快霽碧天如洗無邊界愁旱愁霖兩倚伏
都無十日心安泰咄哉復覺此言失我分宜然誰我代
西北風
緒雲散以盡西北風又來碧天舒快霽心目兩豁開籌
農慰縈繫問景聊徘徊真樹滴玉珠假山鋪翠苔綠蟬
調簧初白蝸寫篆皆延爽消鬱蒸與物欣恢台
六月四日詣泉宗廟瞻禮遂奉
皇太后遊覽
祠建泉宗始昨春落成此日禮
泉神為開稲町資輸注亦搆松軒備
豫廵皓日宜暘輝綵棟薰風逓爽奉
安輪園樓拾級猶堪望香在綠疇
樂是真
題主善堂
泉畔建書堂湘㡡足縹緗名標師主善義會德無常一
本慎夙夜萬殊歸紀綱阿衡精密語心學繼虞唐
挹源書屋
泉上書廬號挹源寧惟清泚玩潺湲學如未到精微處
可不翻然悔失言
樂清館
山静水致清是處山則遠臨泉築神祠祠側葺亭苑左
右皆逢源水光清挹近波瀾底藉生澄澈斯多藴樂此
饒後意民猶籌政本
愛景庭
假山之上敞閒庭遠巘近泉無遁形北望
暢春園咫尺愛兹恒得奉
慈寧
津逮亭
平流為玉落為珠亭子臨流味静娱設使於茲秘書讀
吾惟一意企唐虞
湛虚樓即目
為灌溪田因鑿池蓄輸節制藉先資樓臨碧水虚眀湛
塍接綠苗實穎滋無礙鳶魚亦飛躍有懷蓑笠實腁胝
心紓贏得頻摛藻幸值暘時雨復時
曙觀樓
小閣臨墻外沙泉座裏披夏中拍隄岸風處漾漣漪野
鷺飛翻起遠山影倒垂水田闢百頃灌溉始從兹
觀瀾亭
溪上虚亭四柱分憑欄俯視水溶沄如斯因憶仲尼在
有術何殊孟子云
題集遠堂
虚眀開向遠近遠景全披既豁仍藏密言幽轉復竒展
屏全是畫點筆雅宜詩驀憶武侯語於斯亦集思
秀舉樓
三架横樓面假山竒遮詭邏岌孱顔稜稜秀舉清暉暎
蕭緬真稱伯仲間
扇淳室
吴樣新成扇式室滿窗清籟綠篁林淳風設喻民懷始
尚覺慙哉大寳箴
依綠軒
書軒新搆倚泉宗過雨林光綠意濃合相印來呈近沼
疎情通處露遥峯繡塍籼稲青千疉皴石莓苔翠幾重
澷道柏冬應改色依然階下有蒼松
由萬泉隄遂至聖化寺
泉宗禮罷小遊棲迤邐輕輿步曲隄一路香風發何處
兩傍青蔚稲秧齊
雲淨風凉曉氣清草頭圓綴露珠眀不教俞騎呵耘者
一幅江南畫裏行
快霽還披西北風敢云豐兆實祈豐滿謙損益招受處
粥粥吾心自忖中
曾不招提五里遥梵聲隠隠出僧寮溪南更有溪堂在
便趁清閒過板橋
含淳堂
青山環綠水堂據水之濱
聖藻額猶煥含淳義最親禽魚適性趣草木亦天真底
識蒙
庥處貽予樂利民
矚巖樓
跨水書樓更矚巖巖情水態綠窗銜詎惟一晌供遊目
興會於斯正不凡
題得真齋
面水水依砌背山山倚楣廻環挹眀淨暎帶味華滋花
木含佳趣琴書得静怡問予真意託端在雨暘時
襟嵐書屋
一溪綠水横拖帶半障青嵐斜展襟設問會心何處是
灑然而静澹而深
羃翠軒
築室喬林下菁䓗羃翠隂天然得庇蔭自爾效深沉六
月那知暑假山成古岑偶來值斯暇便與染毫吟
湛凝齋口號
碧水澄潭波不興憑欄欣俯湛而凝心如高密猶鄰市
恰似招提入定僧
泛月二首
連朝晴送爽新月漸就圓一以答景光一以趁清閒延
凉水面佳夕陽便開船夕陽未棲嶺半蟾已麗天西岸
沿樹隂樹隂東張(去聲)遷日落暮色蒼祇在須臾間
日光隠虞淵月光散榆市光同大小殊隂陽理宜爾盈
手皎若冰拂面涼於水尋常識湖岸望訝無涯涘小泛
亦收舫樂處貴知止昨歲泛月况彈指而已耳
題和闐玉竹林七賢圖
山王與(去聲)數何須黜縱酒豪歌遊渭濱欲問神交林内
者幾人真稱(去聲)玉為人
題鄒一桂萬松圖
邱壑鬱蒼蒼喬松拂夏涼疎枝風入爽團盖日如藏落
澗濤相答倚天峯共昂著書白屋者應是註羲皇
董邦逹煙村野彴
處處煙村流水通木榰野彴接西東高人底事擕笻過
商㩁古今訪志同
定窑瓷枕
八角定瓷枕面平中則虚一陶樸初就七寳侈何如妥
帖宵眠穏清凉古色舒治猶遜虞夏敢曰夢華胥
麥收
孟夏缺甘膏麥收慮失望五日不雨無扶風類坡悵月
之哉生魄躬禱邀
神貺即日獲霈霑綠畦頓改况復蘇苗更勃結實穗尤
壮而何仲夏杪頗有連隂狀踊懼麥廻青將得失不償
以是轉祈晴幸即開晴暢屈指今十日麥收定無恙亰
兆奏章報七分餘弗妄仍可稱中豐庶接青黃餉
天恩心實慰然實不敢放
賦得腐草為螢(得華字八韻)
腐草餘生意為螢答歲華夏園過渥霔夕嶺歛眀霞月
下何妨出風前且自斜熒熒光莫定熠熠照猶賒是火
雨無濕飛空星訝差沿隄朗竹葉入沼耀荷花不惜輝
輝弄争知苒苒加練囊勤讀者若箇是車家
熱
連朝晴日烈永晝熾炎歊固識農田好微廑征路遥(將以)
(秋深進勦緬酋簡發禁軍以次俶裝就道)玉壺貯冰潔金鳳静風飄消暑溪
齋暇勤籌六幕調
夜雨(六月十二日)
傍晩油雲佈入宵密雨&KR1854;剛符十日節聽徹五更鐘滌
暑欣披爽達晨勢更濃麥登囷鹿定喜潤黍苗丰
晩晴落照
十日快晴微盼雨既雨原欣晴亦佳徂雲散盡碧天淨
晶眀朱鳥銜崔嵬迤東林木更宜望葉葉弄影翻玫瑰
風清氣霽心以慰月舫未夕乘涼開
泛月十二詠
月宇
一掐初生細若眉仰看日日向東移示沖警闕憑人度
碧宇澄空付不知
月露
雨後晴蒸露氣瀼夜舟不覺濕衣裳玉虚何異登仙境
百尺銅盤笑漢皇
月午
上弦剛過月臨午便是入宵放彩時分付纖阿輪澷碾
愛看清質得教遲
月山
已輝斜漢未棲崖陽巘隂巒弄影皆到處懋勤供硯匣
倚篷吟似坐溪齋
月湖
無纖雲正宜含照有細風還不作波著箇輕舟廣寒界
仙槎休說泛銀河
月樹
不分名色祇参差遠岸如無近岸疑蒔竹栽松虚費力
吴剛脩出桂林枝
月鏡
漾船波鏡銀為色月鏡看如鑄赤金大作小輪(月徑千里周三)
(千里其輪甚大而入於波則小以相去遠也)小輪大(湖不過數畝之廣而容月輪則視為大矣)光
光相暎妙眀心
月鐘
精藍綴景湖南岸乍聽鐘聲叩月眀試問何人發清興
昔時聞有玉溪生
月螢
幾點星星出腐草如排溪路照隨船清暉普遍三千界
小小為光正許然
月荷
聞香自遠近看花畫鷁徐行棹澷拏欲擬濡毫品風物
廣寒宮殿碧琳霞
月橋
聳聳横波月樣橋玉輪高燭暎青霄湖山設擬武夷曲
咫尺㡢亭亦不遥
月岸
乘閒月夕小清遊寓意由來貴不留沿漾片時來近岸
黃頭分付好維舟
雨後泉宗廟
快雨昨朝喜快晴泉宗趁爽小遊行一行柳岸輕風細
五里稻塍濃露晶石罅有聲泉水旺松間無暑夏隂清
亭臺剏搆頻來視即此喜新識衆情
主善堂小憩
草筆與花菲都為善者機曉窗真可凭夏扇不須揮池
闊遊魚託梁深賀燕歸物知生意樂我亦暢研幾
再題依綠軒
林館一區樹葉張(去聲)溪田百頃稻苗肥者般綠意堪遊
目却是吾心自有依
挹源書屋
兹乃泉源處挹之即目前雖然此誠易為學豈易言内
聖與外王其實非兩端堯舜及仲尼惟是一心傳執中
苟未能扞格多見難展書會理趣頋名增恧旃
輝淵榭
玉壺冰榭枕横川峭蒨叢中落石泉珠灑璣淙光上下
底須育蚌始輝淵
津逮亭
池館神祠側蔚然别一區端惟以泉勝亦自有峯紆亭
子臨清泚雲華俯淨腴問予津逮處謨典望瞠乎
湛虚樓即目
適從稻隄來亦自披菁蔥高樓一縱目生意致不同翠
剡貫珠露綠穎含薰風蓄水資灌注湛然若虚空豈如
甘膏渥利物溥大公繼此設時若又可歌綏豐綏豐固
云佳戒滿增惕忡
樂清館
智水澄泓趣饒樂書堂瀟灑景延清曰暘曰雨皆時若
始得於斯略暢情
秀舉樓
書樓雖小秀鶱然牆外方方見稻田此是吾民生計本
對之殷意為祈年
聖化寺溪堂作
泉宗聖化寺相去不三里歸路所必經便以尋邐迤溪
堂寺之南水暎山光美乘凉小憩息松下風披喜觸處
憶承
歡
聖蹤猶堪指
含淳堂
良遊值清暇遂與暢吟憑面水鏡一片背山屏幾層藻
華非所尚淳樸允堪稱風化如相較斯之信未能
再題得真齋
快晴風有爽過雨地無塵松竹夏凉處軒齋溪水濱白
窗欣可坐綠簡雅相親三復擬自問於何果得真
羃翠軒
寫碧流清無定形爽風響度籟泠泠了知不是汝隂境
却有東坡擇勝亭
賦得僊楹
一幛僊楹對雙珠
聖藻張樂山學尼父寓
意緬軒皇日照林岑影煙生紫翠光敢云肯斯構實覺
見於
牆
襟嵐書屋
插架縹緗處處然山間書屋更清便偶憑淨几供夏課
恰喜浮青照簡編
題敷嘉室
虚榭臨池近平鋪鏡影空波光玩座上山色入窗中吟
倚興無竭清嘉致不同當前参位育猶在擴而充
山色
歲久假山真山似波中有色無色間千章翠葉峯腰疊
一縷白雲澗口還
波光
風來披喜鞾紋細籟息開呈鑑影虛静定其間動亦定
吾心一例與如如
荷露烹茶
荷葉紛承寳露瀼收來烹瀹試清嘗了當仙掌嫌銅臭
便是玉泉遜芰香沉布底須辨文武精神全是釀隂陽
擎杯摛詠滌諸慮不學盧仝句太狂
題張若澄漁村樂事
泛宅浮家婦子俱一年生計取諸湖傲他農父腁胝苦
薄有收還償賦租
題漢玉榖璧
玉堅土性脆此理實易見玉入土多年土蝕玉如爛榖
璧實周製誰則強名漢剛斧冺玉文望若土一片惟土
能生榖妙趣供繹玩
溪亭對雨(六月十七日)
朱明赤日烈炎氣廹衣履三五日覺旱(諺語六月中三日一小旱五日)
(一大旱云)俗諺原有矣族雲傍午生密雨逮申灑(叶)入池接
上下隔岸迷彼此颯然座席爽蒸鬱一與洗禾塍&KR0927;隴
間念之寧不喜
初伏
夏至庚逮三上伏方數起農家有常占較量得精揣是
日欲有雨三庚澤乃美既雨復欲晴庶免霪霖耳人願
實難從而心實願此今朝幸如願額手為農喜
河南廵撫阿思哈奏報得雨
豫省麥收後又復望霈霖綏豐願寰宇聞即為繫心朝
擘奏書囊了了報喜音既優更既渥大田助長森此則
喜快晴两各紓縈襟
恭奉
皇太后御園賞荷即景成什
中宵密雨曉來晴撰此良辰
鳳舸迎最喜晨凉清暑氣惟欽
天意惬人情節因通閏銅壺永荷觧乘時琳沼榮葉葉
花花承露滿都知獻
壽座前擎
題方琮山水二幅
柳岸艤舟
清江岸側草堂臨艤舫乘凉就柳隂不似遠帆來往者
未忘幾許利名心
楓溪鳴瀑
草亭厜㕒對飛瀑楓葉因風落澗翻却為貼波紅幾點
恐防人認武陵源
西直門外
北至逮今一月彌&KR0927;禾芃長(上聲)雨暘時虔祈時若届秋
稔又共三農慶屢綏
夜來細雨曉開晴石陌紗輿嫩爽生匏架豆棚一例好
豳風圖裏課農行
園居豈不閱農圃農圃當官恐未真今日郊衢真覺好
幾多紓志為(去聲)吾民
鏡清齋小憩
溪齋北液北(太液池分北中南三沼俗所稱三海云)路便小紆憩引水瀉
階前鏡清名所自兹來水乃無池心可步詣問知截上
流用以灌稲地稲地較前增資水必然勢此實農務關
顒望西成至溪齋偶一臨缺水奚妨事
抱素書屋
重隂覆爽葉婆娑書屋蕭閒宿雨過設向箇中論繪事
後於此者定應多
罨畫軒
夏窗宜洞啟畫意罨其間樹隂翠帶凉苔色潤生煙望
若無定態對之有餘閒六法曾不拘三庚誰則閑不為
米海岳定是高房山
枕巒亭
假山亦自有峯巒著箇孤亭衆峭端縱目頗堪窮遠眺
大羅天界小天寬
題畫舫齋
鏡清適乏水畫舫仍乘波真不負舟名此意云如何北
高南稍低就下理無訛窗綠亦拂篁欄紅亦亞荷何必
浮而行淺泊樂正多
古柯庭
古柯傑豎蔚新蕤猶是春眀綠裏枝似笑北平徒木拱
可能重為(去聲)紀斯時
鏡香室
鏡自標眼界香惟依鼻根空澄含互用清淨託同源淡
照氣恒貯幽馡影共翻濓溪愛蓮說合寫室中存
養心殿晩坐
眀當視朝章今朝返禁闈宫牆糊頳壌殿瓦黃琉璃朱
眀易致炎詎若園林宜勤政貴克己樂此不為疲傍晩
曦影落簷角來凉颸澄心豫消暇恭已茂對時
御製詩三集卷六十六
