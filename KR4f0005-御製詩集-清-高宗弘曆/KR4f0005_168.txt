御製詩三集卷五
古今體九十六首(庚辰五)
西直門外
禾如助長黍如油又見崇墉麥報秋一例憑輿雞犬社
今來稍得釋眉頭
曉氣清涼露氣濃瓜田莱圃總芃茸豳風圖畫經行裏
底藉重儓說勸農
蘭衢槿舍不生塵見說霑膏近遠均稼穡艱難厪心所
讜言寧待范雲陳
畫舫齋
宿齋復還宫北至將臨祀路便憩水堂雨後景尤美景
美匪所眈戒深允宜揣譬如水載舟前賢揭其旨對時
企薰絃觀易凛金柅
鏡香室
灑然書室俯琳塘鑑古欣披㶑灧光淨植真成佛土卉
風前時散鏡中香
畝鑑室
疏剔得古井事半功倍蕆居然一畝池巖腰鏡光展小
閣俯其上每來興不淺愛臨綺縠披那聞轆轤轉激行
雖有時就下固無舛所以子輿氏示人曰性善
養心殿齋居雨後作
雨過河源爽氣鮮炎風不到黼屏邊咄哉無易由言爾
可忘周書廿七篇
王蒙高崖結宇圖
松桂隂森避世埃碩人結宇白雲隈斷橋陡澗通無路
為恐鶴書偶到來
夏至
北郊大祀禮成有述
日永火星正雨霑曉氣清晨趨備儀衛(夏至大祀每逢望雨之時率不)
(敢御輦詣若乃壇以誌虔悚今歲雨晹時得依例舉行云)
祀典率公卿八奏蕤賓律一元瘞坎牲躬承歲弗懈惟
是盡吾誠
素尚齋小憩
臚傳蕆鴻儀夏凊詢
慈履於焉返御園更衣取便邇黼芾入山林笑未能免
矣雨後峭蒨佳石激聲更美書堂棲嶔嵜素尚宗
堯旨西苑及仙莊何必分彼此(避暑山莊内亦有此齋名皇祖御題也)
怡神既遠塵得句亦戒綺士習與文風斯之繫深企
千尺雪
信有仙家縮地方松泉呼欲出宧光楣間底藉題千尺
倚檻常欣滿意涼
登寶月樓
樹古延颸爽荷香淨露晨艤舟登寶月拾級俯銀淪首
善皇州地興賢蕊榜辰天街珂馬客甫纔(去聲)退朝人
香遠室
可遠觀猶不可親色香一例淨無塵山隂鏡裏如相訪
髣髴其人是賀循
雨(五月十一日)
繼澤誠為澤優霑果是霑急飛殊錯落徐勢亦廉纖銀
竹倒生宇玉泉忽挂簷篆涎蝸上壁鷇乳燕窺簾酷熱
書㡡避輕寒硯席添慰將閒適合惇史一硏淹
詠漢玉圖章
何代神仙侣誰家翰席間於斯對古貌可以破天慳龜
紐深含碧鴻文淺印殷數來九老會雅合在香山
王翬倣巨然夏山圖即用其韻
千章灌木綠隂稠策蹇何人來訪幽世務請君謾啟齒
尊盧前事㩁從頭
海努銅印(有序)
武定功成農政宜舉念伊犂委之荒蕪久或别部
竊踞非良圖也因命副都統阿桂伊柱等率兵往
理屯政兹伊柱循行至海努克地見大招梵帙叢
委以次檢輯獲虎紐銅章一方文曰管轄厄魯特
後旗扎薩克印旁識雍正四年十月鑄成即日驛
封來上盖向年曾頒給隸喀爾喀之厄魯特扎薩
克毛海者彼叛往準噶爾擕以獻噶爾丹策凌因
命篋衍内廷並系是詩以誌其事
厄魯和通(厄魯特謂回人為和通)以次平徐籌考牧及屯耕葉竒(即葉)
(爾竒木四字急呼之實雨字也)已慶春膏溥(回地素艱雨澤昨阿里衮等奏三月二十一二等日葉爾竒木)
(諸城耕作方興甘霖大沛回人皆詫為希有)海努曾無兵燹驚收拾金經皈淨
業分明銅印返神京天驕猖獗今何有蠲忿因之益凜盈
雜言
簷前懸鐸毁以聲鳴堂中秉燭消以膏明炫名者相軋
鬭知者必爭謀度於義者斯得事因於民者可成民可
近不可下義正我仁安人趨吉無過知足止謗莫如修
身聖人存神索至君子泰而不驕河以委蛇故遠山以
陵遲故高勿謂何傷其禍將長禍為德根憂為福堂書
稱朽索易著苞桑矜矜惴惴兮吾遑敢康
鯸魚
湖中藻荇蕃蔓延叢累積搴芼與銍艾萌芽旋充斥舟
楫礙泛流波瀾溷澄碧是應例除莠詢得一良策鯸魚
此為糧育湖俾搜索藻荇則已盡荷芰乃并食魚所能
者啖不能者揀擇溲矢更遺汚綠水成黃色藻荇穢複
裏鯸魚穢面額不什不變法欲速疎籌畫一利一弊滋
覽物理可格
題金廷標畫仙山樓閣
觀聳琳琅洲鳳麟蕊珠叢下會羣真底湏更檢神仙傳
一例丹臺注籍人
蕩影虚無曳綵虹憑欄意與海天空欺人漫自稱清淺
一笑千春俯八鴻
界道琉璃禹步移瑶華琪樹欝參差遣將瑞鶴凌空去
玉檢銀題定寄誰
解得江山煮半鐺長生妙訣合無生笑他癡念延年者
隔岸惟應渴望瀛
賦得和闐玉(得珍字六韻散館試題)
玉隴(和闐六城之一)宛其玉珍賢詎此珍攄誠底方物慎德幸
咸賓却納非柔遠分頒庸展親葆光驗垂草瑞色現浮
筠如琢良工命匪求給事巡設將擬堯擲仍覺愧先民
命儒臣排次回部錢文及所有古銅錢因題以句
天祐西師蕆大功勞徠泉府貴流通形猶騰格因其俗
寶鑄乾隆奉我同(回城既定部人以騰格輸賦將軍等請仍其舊式惟於陽面加鑄乾隆通)
(寶以行又驛致回中所有古錢盖彼時妻主輸繒所致因命儒臣排次之)景德開元溯所有
和親互市鑑於中篋藏詎詡聲靈鬯垂示懷柔慎自躬
復雨(五月廿四日)
連朝雨略勤羣稱麥迴青過旬雨略間羣稱旱象成譬
如嬌養子怙頼其父兄與之謂當然少靳則怨生人情
太澆薄返淳愧不能安得邀
天鑒綏我屢豐亨且休舉去年六月雨始零曷不看今
歲實事公論評麥亦未迴青旱亦何致成餅餌已鬻市
禾黍綠雲平即今澤復霈優渥溝澮盈幸灾樂禍流汝
口奚由騰然而總吾過化民責實膺
夏日昆明湖上
湖闊風来水面涼四圍圖畫鏡中央登舟底識予心喜
隄外千塍勃綠秧
雨霽螺峰蔚曉隮分明披展畫屏西鏡橋那畔風光好
出水新荷放欲齊
綠蒲紅芰盪蘭橈不動雲帆逓細颷最是今年僥倖處
春來水誌未愁消
西海從来捕魚處闢湖以後不施罛好生未免存人我
觀過知仁豈礙夫
夏日題景明樓
拾登出埤堄締賞俯煙霞雨足湖光漲塵清山翠加春
和雖已過夏景不争差一歲兩三到惟消片刻茶
寄瀾堂
朗著虚堂對碧湖一瀾甫過一瀾趋中間前後渾難得
四智三身例此夫
望蟾閣
望蟾最宜夕而我曾未到偶来每值晨漢邊尚堪眺我
聞太隂光實藉太陽照金烏已騰輝玉兔奚能燿遊目
適斯閒因心觀厥徼
藕香榭二首
汙泥不染植亭亭為識花馨識藕馨君子昔人設比似
如瑩正則變丹青
蓮葉東西魚極樂藕花高下鷺無猜却贏越若將吳瀆
不放采香小艇来
賦得南風之薰(得同字八韻朝考題)
恊帝光軒頊亮天欽始終爰興大鹿野乃撫五絃桐心
忖傳將手表揚藴以中人聲詢右孝詩語造南風念念
厪民隐言言企化崇財期九功叙愠解萬方融在位虞
賓讓來儀鳳鳥翀爛然八伯進景仰敢希同
宴哈薩克陪臣作
哈薩陪臣候起居優恩錫宴示榮諸徐聞壺漏遲金狄
不藉瓊筵命象胥塞限寒門帝京到風來暑節曉涼舒
時和武定遐方順惟勵謙沖凛執虚
夜雨(五月廿八日)
五風十雨尋常候五雨十風夏令宜雷響纔聞天際作
溜聲忽到枕邊披饋䬯麰麥通比(平聲)里吐穗黍禾早向
期(今歲晴雨應時五月禾黍已吐穗較向年特早)兆固佳哉秋尚遠顒祈時若
越孜孜
雨中討源書屋
夜雨既優渥曉煙猶渺溟已宣晨問
謁敢為雨留停取便憩軒榭怡神冺色形畫圖天接水
枕葄史和經歇響蟬藏樹就乾蟻上庭須臾雲淨歛露
出遠山青
惠山園觀荷花
吳園萬夀山東隅其水昆明之尾閭去歲湖水已憂涸
津逮弗及眢井如自春徂夏湖水足餘波一方湛且綠
偶来正值荷花開雨後風前散清馥洛川湘浦比輕狂
君子微嫌名教傷試看流霞帶醺者真是水仙宴水堂
水堂宛轉孰南北何必燕天隔江國汗牛充棟詠蓮人
面目誰真識淨植
再題惠山園八景
載時堂
東嶺山堂好琴書静與宜開軒無長(去聲)物種樹有喬枝
每便粗疎過寕非玩愒為今朝索延憩恰正小年時
墨妙軒
苕璆法寶萃千年四壁風華總道詮朝暮雲煙相薈蔚
遊絲燈影契天然
就雲樓
深登每思憩因迥得傑構題額乃就雲雲亦每相就薈
蔚盪胸腋靉靅潤襟袖豐隆有竒貨谷神宛可售莫謾
擬虞廷名實詎胥副
澹碧齋
一湖小停蓄渫然澈清影咫尺出宫墻稻田灌千頃
水樂亭
八音之中獨無水一無萬有實至理不然聽取宫商聲
了須抛却筝笛耳洞庭只在依稀間繁會聆以片刻閒
漫擬九成来鳳鳥吾猶愧之曰舞干
知魚橋
飲波練影無痕戲蓮闖藻便蕃知否付之鱗類惠莊却
費名言
尋詩逕
窈窕沖瀜間詰曲逶迤處目擊斯道存淺言亦深趣於
此論格律何殊刻舟誤
涵光洞
牝洞悾悾虚室如其通以塞有光舒恰看生白那愁暗
何必含明要在疏蠆尾銀鉤臨古帖蠅頭綠字讀竒書
設於二典尋津逮四表猶慙普被諸
甘肅總督吳達善奏報麥收詩以誌慰
甘涼二麥熟喜值王師班去歲榖踴貴今已減七錢正
供雖屢免其如灾旱連軍需所會地寕免物價艱嗟哉
淳樸民安静無他言是予所深嘉不靳澤頻頒予澤惟
補罅
天澤斯普全從此雨暘時秋成更冀焉詎易復元氣庶
稍救眉燃時若寕可必西望仍憂先
拔達山八駿馬歌
大宛駿馬斯已竒拔逹山駿竒倍之方隅貴山南以西
獻馘稱臣誠識時良驥服皂納賮隨青驄送喜領羣蹄
捷音早共紅旗馳(右送喜驄)堅昆底定我馬歸鶻其英鷙色
其騏(右堅昆鶻)洱海(即伊西洱淖爾)一戰搴厥旗獲良翻以徕白羲
(右洱海驦)有騋紫電名雅宜掃塵滅迹追無遺(右紫電騋)服遠在
德不在威闞虎(舊上方十駿之一)已老兹其妃(右服遠騮)蝦蟆一跳
丈六齊掉尾肅肅白玉題(右玉題駿)呈覽按隊過荷池祥霞
輝暎光配藜(右祥霞驥)逸足未騁望可知籋雲底藉鞭箠施
(右籋雲䮕)徒觀骨格皆英姿揣稱且命儒臣為天閑調習付
有司待予秋獮徐試騎譬霍集斯居京師(回部郡王霍集斯以擒達)
(瓦齊及隨征功賜第留京城父子俱膺封賞盖以望族傑材不宜令歸回部具深意焉)富貴之更
教禮儀遊閶闔兮觀玉臺(叶)初非求馬興戎麾銷兵從
此含生熙
恭奉
皇太后觀荷作
月地霞筵侍
懿慈昇平御苑即瑶池解能扇暑疑厨萐為是
延年號澤芝傾露烹茶勝仙掌曝陽遊葉出靈龜今年
分外邀
萱豫西域師還暘雨時
夜雨(六月初四日)
剛覺炎陽劇欣聞夜雨零黍田知玉潤簷溜似琴聽惟
有增兢慰雅宜想色形明當問
安日歡喜謁
慈寧
雨中討源書屋
起居又值雨中来雲陣煙絲未擬開小草高梧齊勃綠
虔欣
天意大栽培
晴
便霖信何妨快晴真復好我亦如衆人卜度恒太早然
胥望歲心觀過仁可曉夜雨剛達晨卓午晶陽皛驅炎
峭爽生宜暘膩雲掃慰餘轉悚然何脩沐
洪造
項元汴畫王維避暑詩意
絶壁聳崚嶒飛泉落上層對来知暑避望去訝雲興畫
法倪高士詩傳王右丞巖前及林下意入我原曾
降旨寬免甘肅隨賦耗羡並紀以句
耗羡起何年本是隨賦納積餘因成多為有司津貼濫
觴致不善墨吏恣搜括
皇考悉其弊無已行權法爰令輸之官養廉均弗闕督
撫逮佐貳等級以差發其有額外求是貪斯有罰以其
菽水資免賦例不豁言念甘省黎灾餘幸存活既預免
正供何惜此微末諸臣養廉需毋寕帑項撥俾予介遺
民追呼一以脱
上天况垂佑麥登禾長勃此後暘雨時倉箱庶不缺詎
云元氣復溝壑逭臲卼西成斯尚遥遑敢即怡悅
回部貢金至命為麟趾褭蹏以紀其事(有序)
諸回城既悉内屬戎索益閎念非經以井牧則别
部偪處久或強食滋患然屯開戍集而官師糈廪
因之若前代骨都戊巳僕僕轉饟坐耗腹地物力
者朕豈為之哉去歲將軍兆惠等以回民環籲定
賦請加鑄天朝年號通寶於見行騰格錢以資輸
納朕命檢校將来大臣官兵駐防歲給所需取足
供支而止其視曩者噶爾丹策凌責入諸回故額
盖已減什之五六矣今歲騰格已供彼處諸屯戍
之用而貢金適至乃付冶工鑄麟趾褭蹏以誌緣
起並系以詩昔漢武幸回中下詔言封岱時見西
域金氣之祥因鑄黃金為麟趾褭蹏其詳已不可
考說者謂瑞麟五趾其形當如餅而五出若要褭
蹏正深圓則後世沿而笵之者固衆無足深論然
洼池玉河朕且不以得地為寶豈珍此纍纍鏐銑
而匵之以示方來者良以固圉繕邊初不役費中
土民生為至計不則禹貢三品屬之水衡可耳又
何長言紬繹之為
肉好頒型騰格錢儲胥恰供戍新邊或殊疲弊中國耳
並聽輸將三品焉西域早稱氣相感泰山虚詫瑞曾駢
政平遠服吾何有紀實聊因麟褭傳
題王炳山水
欲雨夏山氣鬱蒼層林濕潤意先涼筥鋤農父野橋過
放水溪田防寖秧
驟雨(六月初十日)
午熱弗可當煩坐屢移床片雲生西北倏到天中央急
點未灑風先來陣雲如墨雨雲白皚皚倒峽傾江不足
擬匉訇滂湃紛縈迴颯然爽氣迫筍席鬱蒸炎劇安在
哉雨墮無所為點筆裁新詩黍高及稻下勃長應無疑
雲霽天光漏我詩亦已就東壁一彎懸綵虹遥天剰幾
竒峯岫
夏日遊玉泉山過青龍橋作
曉霽美風露駕言遊玉泉意行不十里吟景已雙肩湖
漲尾閭洩暑驅爽氣鮮暢觀信可樂蔚綠滿平川
清音齋作
不到煙宫漫月餘層層綠意暗林閭如斯佳景可孤彼
無逸名言每厪予暘雨若纔稍遣暇敬勤勵豈敢渝初
高齋插架三千卷栗陸淳風望跂如
華嚴洞
牝洞悾悾内外虚漫從相好識真如嵌巖古佛無央數
一芥子中納有餘
寄暢軒用米芾多景樓詩韻
柰苑一朝到竒峰四面開爽涼趁霽後軒榭訝初來米
帖賡詩扇陸泉試茗杯葩經如比擬惟是慙(去聲)靈臺
登玉泉山定光塔
雁堵林巔聳七層極高明乃稱吟憑一年曾是幾迴到
新爽何妨歴與登東沼練光盈岸拍西山黛色列峯凝
八窗納豈生分别藉悟如來最上乘
叢雲室
過雨又逢暇趁涼遂來訪静室給園側既迥斯高朗樸
斵雖三間廓然涵萬象天衣一縷無如來不動想昨晚
蓊為霖却此夙所養
麗矚軒作
穹塔適纔登岧嶤切清漢此向最高處較乃不及半因
悟無止境理趣實一貫麗矚真麗矚綠雲蔚隴畔斯信
衣食源寕惟耳目玩
乘輕輿緣北嶺下
登山費半日下嶺消片時進難退實易萬理可因思鋗
人肩輕輿雲磴盤委蛇數步命一歇何須雨汗揮淵明
有名言於斯一用之
飛雲㟪
盤下層椒圖憩止山堂倚㟪清且美常擬飛雲千丈高
却是適来步足底
創得齋
斷手齋成已數年額簷創得祗依然未來過去胥權置
試問如何是現前
題金廷標畫人物
瞽目先生小說流稗官敲鉢唱街頭村翁里婦扶擕聽
儻為(去聲)歡欣儻為(去聲)愁
晩晴落照四首(六月十四日)
拖雨油雲飛似來漲湖驅暑片時纔綵虹飲練絲脚散
霞影先從西北開
西日輝輝更射東千林生翠渲新紅趙家金碧真兒戲
未若鴻濛設色工
東壁輕雲絢作霞背翻金縷有飛鴉快晴剛喜快雨後
禾黍青蔥總倍嘉
曰雨而雨曰暘暘西成庶可冀豐穰咄哉言戒滿招損
惟益勅心敬不遑
漢玉璧
入土出土各萬年夀過赫胥及驪連謂之曰漢頓置焉
誰謂洪荒無玉人(叶)否則琢磨由真仙若無若有龍鳳
卷金堂十二相周旋以古自澤以質全奚為海水奚桑
田秦争趙奪誇智權如蒼蠅聲&KR1415;&KR1415;然
月夜泛湖即景成什
緒雲傍晚徂碧天淨如洗望前䨲早昇玉輪將滿矣煩
暑倏已蠲爽風縠紋起良宵不可孤蘭舟泛邐迆素綵
流入懷澄神契無始
無始即此月今宵如去年達觀實一致所遇殊犂然禾
黍慰望歲兵戈罷籌邊遣暇良云可况逢清景妍然所
戒滿盈未敢效流連
流連愛景光夏夕已秋意蛩聲颯岸邊螢火流空際先
節雖愜賞促序仍深思試看碾冰輪晷影移漸次明當
三五團十二時權遲
泛月雜詠十二首(有序)
驅暑足梅霖已過兼旬壬後招涼生桂魄纔交上
伏庚初綠天新漲如油事陋陳思飛盖紫籞輕舠
似葉詞卑謝客抽毫爾其一捻痕微乍流輝於海
角半規勢就旋弄影乎簷牙湖邊金鏡開函三潭
貫采溪畔水晶肇域二若涵清催將雲破徐来倩
得山銜不落松牖虹腰既隐荷亭露脚方垂意愜
徘徊廿五絃自調星軫光分端正十八幅誰挂風
蒲先秋賦撰文忠四壁蛩吟唧唧竟夕書攤武子
千林螢照熒熒縱勅幾晷有餘閒寕問夜情忘即
目指天上種榆佳景凱歌傳擪笛雄關徵人間離
畢祥占農唱荅扶犂清&KR0908;此日披圖朔塞看駢車
遠竁咸賓逾時介祉西池聽員嶠仙璈重譜
新月
合朔纔過俄望延線如眉若復鈎懸目遊漫惜光猶小
會看圓輪照大千
弦月
初生西宇漸東移恰似弓張弦直時疑是纖阿心亦緩
安于佩每學為之
湖月
河源雨過滌囂煩剛斧修成七寶垣印入澄湖奚比擬
一雙玉鏡兩無痕
溪月
㶑㶑波含淠淠聲隨舟宛轉大光明迴溪曲寫銀弓樣
一箇金丸正在抨
雲月
魚鱗幾片碧空鋪影襯冰輪致更殊長史雖稱率爾對
自然點綴可教無
山月
宵衣聊適片時閒赤壁清風髣髴間窈窕章歌曾不藉
湏臾也見出東山
松月
松岸維舟懶慢登棲枝古月恰相應披芸乍晤陶弘景
人在高樓最上層
荷月
聞香暗識緩移船颯沓聲先到耳邊恍惚光中婉孌度
玉清界裏小遊仙
琴月
棃園小部厭聲新綠綺真稱月下賓每對南風慙解阜
誰能高致學盧綸
帆月
無恙布帆挂影皚篝燈聊免驛章裁今年泛月真僥倖
捷報紅旗天際來
蛩月
莎根清響夜珠光滿耳凄聲滿意涼却笑草蟲還技癢
那能文賦待歐陽
螢月
星星柳岸自飛揚腹藁沈吟不用囊沙界三千普仰照
奚妨爝火弄微光
再題李唐江山小景疊舊作韻
思訓光乎前睎古振乎後小景紀緣起香光細評剖節
取兹重叙未能戒綺口抑以便覽觀用備遺忘候宣和
舊博士南渡隨奔走八十仍故官畫史無雙手真蹟中
合作把玩消夘酉去情已得神課無復責有豎峯既崢
嶸漩流更洄糾風生虎咆唬雲從龍蚴蟉六鼇背上山
非他氣以負渲刷鎮如新神呵霉不受歸韓誠得所子
胡溺色酒(董其昌䟦館師韓宗伯得之朱太尉及韓長公朝延遊武林有所惑溺質之好事家云云)
(按韓世能仕禮部侍郎教習己丑科庶吉士其昌以是科館選因稱為師長公盖世能長子而朝延則其名也)
質金不能贖乃告香光叟摒擋畫禪室劍合延津吼太
尉党家風宜乎不復取(明史朱希孝掌錦衣衛宋太尉職也)行穰答韓情
江山歸董守(亦見其昌䟦語)武林務材家誰復論存否挹齋薰
蕕殊何致袒其右言不可不慎思翁未思久(其昌䟦挹齋遺榮勇)
(退因以江山小景贈别云云挹齋周延儒别號而其昌與之友且稱其勇退非擇交之道然亦足以知其昌矣)
史館問鼎時博古珍瑶玖詎知市江寕重價程空扣(見後)
(程正揆䟦亦記董周相贈及已曾見之故)争名真必喪趨利心斯蔀披圖鑒
戒存寕曰遣興偶論世論其人實無足尚友贉尾或脫
落何以傳不朽(董程諸䟦皆在贉尾後)櫽括書圖中藉以永厥夀
雨中泛舟(六月十九日)
時放炎陽時復隂天容醖釀欲為霖午餘快&KR0584;傾盆灑
又利農田慰我心
六棹飛雲(船名)剪碧湖山光樹態總糢糊何當倩取維摩
詰風雨歸舟正好圖
或疎或密垂颯纚接上翻江窘舟子瓦衣耐漏謾譏評
既水須知不洗水
生衣却暑變微涼急陣纔過水漲塘便是連隂信何礙
晚晴終覺喜宜暘
戲題文木癭盂子
文木癭盂子古為徒穆然虚中既空洞盎外復連蜷宜
贈餐霞客否當飲水賢玉杯金盌側所樂不存焉
御製詩三集卷五
