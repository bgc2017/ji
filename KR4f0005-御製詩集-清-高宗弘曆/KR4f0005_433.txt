御製詩五集卷四十二
古今體五十二首(戊申八)
伊犂將軍保寧奏布嚕特夀婦一百六歲既賜之
貂帛並詩以紀事
耕牧伊犁卅歲仍(自甲戌平定伊犁後二萬餘里咸安耕牧迄今三十餘年世際純熙祥登)
(仁夀兹據伊犁將軍保寧奏布嚕特畢班璧特之母今年一百六歲昇平人瑞遠邇胥徵深為欣慰)外疆
欣報百年登祝釐乃以遣子告獲健還能遇馬乘(保寧並奏)
(畢班璧特稱伊母身體健壮尚能乘馬以係婦女不能前赴伊犁遣子詣將軍處禀明伊在遊牧地方恭祝萬)
(夀等語因加恩賜大縀二疋貂皮六張伊子前来具稟禮儀恭順亦属可嘉並賞給藍翎以示優奬高年無間)
(内外至意)貂幣用頒貞夀奬干戈早輯禮儀興深維初念未
期者保泰惟增業與兢
曉涼
曉涼恰合仲秋天午熱依然欲脱棉不有皜曦騰烈暴
安能萬寳熟三田(謂上中下三等田也)晴量(平聲)雨較時幸過(大凡較量)
(暘雨應在春夏及初秋兹臨仲秋收穫將逮可以少紓慮矣)桃實桂華節在前似此
應教憂略釋讀洪範究未能捐(近著讀洪範之作謂予蒙天佑建五福五)
(代之堂自省六極幸無其五而不能去其一者曰憂盖春憂雨之不足夏憂雨之或過秋憂歲之不登冬憂雪)
(之未降至扵古稀說之八弊時憂其或萌合寰中之萬民時憂其失所所謂先天下之憂而憂者非惟不能去)
(亦不忍去更不敢去也今歲幸雨暘以時豐收在望憂可略釋而萬幾日理惕勵之忱究無時可懈耳)
雨(八月初六日)
曉涼午熱蒸為雨傍曙達昏綿作霖甫曰斯時釋較量
(近作曉涼詩以秋收將逮有晴量雨較時幸過之句今日之雨却非收穫所宜仍復盼晴轉咎前言之早矣)
頻看秋宇正隂沉咄哉自咎言之早望矣其晴祝不禁
入夜西南雲漸薄明當快霽始紓心
湖南巡撫浦霖奏報早稻收成分數詩以誌慰
湖南七十四州縣早稻九分報穫俱溆浦華容水雖被
晚禾補種歲無虞(據浦霖奏湖南省本年雨澤充足田禾暢茂通省七十四廳州縣早稲收)
(成實有九分有餘内惟永綏桂東二廳縣不種早稲又溆浦華容等縣因五六月間雨多湖河水溢低田間有)
(被淹之處現在已將涸出者補種晚禾雜糧俟中晚二稻收成時再加確查等語)築場納稼農
家慶價減市平民氣娱却繾北鄰昏墊者未成災處似
兹乎(又據奏湖南省城現在早稲業已刈穫中稲即可以次登場其餘各府州属築場納稼雖略有後先)
(總不出七月之内高原下隰實属一律豐稔六月分各處米價較之五月分又復逓減轉瞬新糧入市時價自)
(益平賤覽奏為之欣慰惟繾念湖北省除荆州被水成災地方外其各属亦有被水及未被水之分其秋成能)
(似此普獲豐稔否尚未據奏到佇盼馳章以慰厪注)
喜晴(八月初十日)
甫晴(初七日)復雨(初九日)勢愁多望霽躊躇當若何夏仲秋
初幸時若秀成實逮却虞過(現屆收穫之時正宜曬晾昨日之雨微嫌其過幸今)
(早即放快晴)因思萬事全艱得惟勵一心敬不磨晨起徂雲
碧天淨紫微佳句正宜哦
賦得六藝道德本(得行字八韻順天鄉試題)
道德有深本發為六藝呈内端自表外實責先(去聲)循名
雖舉疊三數應存祇一誠禮惟式規矩樂豈在音聲射
固幼来習御斯久未眀作書心要正會數理嘗精肴覈
班文著藪叢李注評學而優仕者潄潤勉躬行
命於臺灣建福康安等功臣生祠詩以誌事
三月成功速且竒紀勲合與建生祠垂斯琬琰忠明著
消彼萑苻志默移臺地期恒樂民業海灣不復動王師
曰為曰毁似殊致(近年以各省建立生祠最為欺世盗名惡習因令嚴行飭禁並將現有者)
(㮣令毁去若今特命臺灣建立福康安等生祠實因臺三灣當逆匪肆逆以来茶毒生靈無慮數萬福康安等於)
(月之内掃蕩無遺全郡之民咸登衽席此其勲績固實有可紀且令奸頑之徒觸目警心亦可以潛消狠戾是)
(此舉似與前此之禁毁跡雖相殊而崇實斥虚之意則原相同孰能横議且勵大小諸臣果能實心為國愛民)
(確有美政者原不禁其立生祠也)崇實斥虚政在兹
中秋疊去歲韻
歸政春秋七弗賖山莊度節似京華迴思籌筆勞除逆
兹幸銷兵早靖遐(上年此時正值籌辦臺灣軍務今歲當此令節大功久已告蕆又幸秋稔)
(可期喜與塞上吾民同欣玩賞佳興固自不同也)坂穀稔登塞上室林枝都作
月中花百年休養人民鬯靜聽笙歌萬姓家
即鹿
即鹿无虞政豈妨火鎗命中事之常(火鎗幼年所習今雖年近八旬間扵)
(御園即鹿尚能命中如常)欣扵自獲輙頒賜(每御鎗得鹿輙即頒賜扈從大臣等既以示惠)
(亦自幸精力尚強不覺其勞也)不覺其勞亦勉強取少戒多適林壑孳
原濯囿似牛羊因之九五推尋義不敢屯膏博施蘉
按屯卦九五之屯膏朱子注以為九五坎體有膏潤
而不得施為屯其膏之象予以為易理所包者廣五
者君位膏者惠也屯者靳固而不與也為君者靳固
其惠而不與小或可稱為節儉大則民受其害為凶
孰甚焉又小為臣大為君臣或以慎出納節濫用為
詞然必以正始為得吉若不正則為言利之流亦見
其凶而已設為君而屯其膏則雖正亦凶不待占也
因申其說如此
直隸總督劉峩奏報通省秋收九分有餘詩以誌
慰
常年關外勝關内今歲内收較外勝下隰高原各例異
截長補短九分稱(直隸春夏之交永平遵化二属得雨定較優迨四月二十以後順天保定正)
(河間天津宣化順德等府及易州等各直隸州所属均亦次第獲霈甘霖禾苖長發惟廣平大名二府扵六月)
(初句始得霑透然此後雨暘時若早晚禾稼亦皆暢茂秀實兹屆成熟之期據劉峩奏永平保定河間天津正)
(定遵化易州趙州深州定州十府州属均約收九分有餘順天承德宣化冀州四府州属均約收八分有餘順)
(德大名二府属并口北道所属之張家口獨石口二廳均約收七分有餘廣平府属約收七分合計通省秋收)
(約九分有餘等語是各属雖有得雨較遲之所亦幸有益秋截長補短尚獲上豐實属仰蒙昊貺欣慰之餘)
(增乾惕)幸兹宵旰愁而得益用惕乾默以增披覽奏章信
云慰慰隣驕矣戒猶仍
山莊啟蹕木蘭行圍之作
中秋恰度餅瓜筵啟蹕行圍例按前益壯老當語猶古
自疆不息封惟乾川塗潦退幸非沴北遜南收歷閱田
(往年秋收關外率勝關内昨據劉峩奏保定河問遵化等十府州属約收九分有餘其承德等府属約收八分)
(有餘是今歲秋收雖北遜扵南然蹕途周覽農田漸次刈穫已属豐年景象)逮八旬將罷乘
騎欣兹一再尚鳴鞭
山東巡撫長麟奏報通省收成九分有餘詩以誌
慰
山東春旱麥非穰入夏以来若雨暘梁下黍高胥稔穫
幸斯(秋收)補彼(春旱)足災償(山東去歲豐收冬雪又渥是以今春種麥頗廣不謂歷城等五)
(十四州縣春澤愆期麥收歉薄幸自入夏以来得有透雨大田一律普種嗣後暄潤得宜各属田苗無不暢茂)
(兹據長麟奏高梁黍穀業已登場晚禾雜糧亦扵八月内俱可收穫約計秋收分數泰安東昌沂州登州四府)
(臨清濟寧二直隸州属俱有十分莱州濟南兖州三府属俱九分有餘武定府属約有九分青州曹州二府属)
(俱八分有餘合計通省約共九分有餘等語欣兹秋稔春歉可償覽奏深為農慶)價平自是娱
黔赤榖賤應教計盖藏慰以為慚默忖處祈年外政鮮
竒方
入崖口(八月二十是日雨)
昨夜廉纖雨伊遜(平聲此蒙古語九數也處河九曲)水漲波繞行自東
峪駐蹕本平坡(往年入崖口過伊遜河六道俱預設有橋梁今歲木蘭秋雨既多昨又宵霖逹)
(旦未止河水漲發因繞東峪山梁至四道河復歸往年舊路仍駐蹕阿圭圖大營)即論麥堪種
亦嫌澤過多(今年夏秋雨暘時若大田既可稔收即播種秋麥亦資霑潤惟八月以来正值收穫之時)
(反覺雨澤過多亟望晴霽耳)徘徊亟望霽武帳遣愁哦
詠李廣射虎玉韘
無心貫石有心弗至理由来非詭文莫怪刎身屈絶域
霸陵禍伏故將軍
按李陵謂廣徒失貴臣之意刎身絶域之表此雖痛
父之意耶然廣因忌霸陵醉時之呵請與俱至軍而
斬之以小恨而擅殺人則其死亦有以自取之也
題李早寒林獵騎圖
獵騎寒林景細摹題名李早半糢糊(是卷題欵糢糊惟卷首有華殿鋪陳)
(翊李早畫八字依稀可辨)猶存孛术七言詠(孛术魯翀元人也詩固不佳意乃失其本色)
實類胡瓌卓歇圖(胡瓌五代時入内府舊蔵有卓歇圖此卷筆意似之)每恨章宗
乖舊俗(李早金章宗時人章宗為世宗嫡孫封原王判大興府事入以國語對世宗喜甚嘉之及即位)
(後以典章文物為急而扵詰戎肄武棄之如遺遂變祖宗舊風國勢日弱)却欣學士不過諛
(卷後趙子昂䟦謂行筆少俊利)秋蒐武帳偶展閱歷歷其人若可呼
罷獵
仲秋下澣雨殊常九曲伊遜(平聲)增漲狂行繞山巔駐武
帳俯看崖口闕輿梁(向年入崖口過伊遜河不過設有略彴即可經過今秋雨大潦漲異)
(常雖自山路繞行至御營而扈從人等行李車輛以橋未搆成率皆阻隔是以罷獵旋蹕總緣崖口盛漲難搆)
(輿梁也)為憐萬騎艱行李且報千溪洳獵場(今歲圍中久雨異常以致)
(各山溪水漲發即各獵場率多沮洳不可佈圍)即鹿无虞不如舍寧當一律視
山莊
近為山莊即鹿之作有即鹿无虞政豈妨火鎗命中
事之常之句兹末二句反其意盖山莊内雖有崇山
峻嶺然總在石城之内如園林故常因遊山遇鹿即
發火鎗中之兹木蘭中千巖萬壑雨後沮洳實不可
佈獵騎行圍故即命罷之其獵騎縱未供役憐其已
来命照向年之例減半賜與
浙江巡撫琅玕奏報早禾收成分數詩以誌慰
南方所重稻禾亦佐民餐況復收之早分成九以寬(據琅)
(玕奏浙省除杭州府属之海寧仁和錢塘三州縣及嘉興湖州二府属向不種植早禾其餘各縣並玉環一廳)
(本年入夏以来雨澤調勻所種早禾俱属暢茂兹查明約收分數杭州府属之富陽等六縣寧波紹興温州三)
(府属約九分有餘台州金華二府属約有九分嚴州處州二府属約八分有餘衢州府属約有八分内惟遂安)
(淳安開化西安四縣各僅七分有餘而被水涸出之處不過通省一隅補種雜糧尚可一律有秋統計通省早)
(禾收成共有九分民間糧價本自平減早禾又即登場民情更為寧謐)築場齊納後(謂粳稻及)
(雜糧)比戸可期安豈不為之慰繼思保泰難
迴蹕至避暑山莊作
萬衆追隨阻潦路千人䟦涉罷秋圍(蒙古圍用一千二百騎謂之千者取)
(成數耳今秋雨多伊遜河水盛漲扈從人等雖俱至大營而行李車輛俱為水阻即圍場中地亦多沮洳不可)
(䟦涉因命罷圍仍取徑山巔旋蹕)徘徊行館緣遼待瀟灑山莊重莅歸
(至張三營行館因未及涉河之人尚衆駐蹕數日以待幸連朝晴霽迴蹕山莊眺覽秋光稍為心懌)八月
遽消九月逮紅林暖讓綠林稀(向年重陽前迴蹕園中已多紅葉今歲天氣和)
(暖已逮九月而紅葉尚稀綠林猶盛景色頗殊往歲)駐因緬使加宴賚豈為遊觀
懈勑幾
署河南巡撫梁肯堂奏報通省收成八分有餘詩
以誌慰
八分亦可稱中稔春旱深虞此望無所幸夏霖霑甫畛
因邀秋熟慶農夫(豫省本年彰德衛輝懷慶三府春雨未能霑透時切綢繆嗣扵夏間甘霖)
(大霈農民均即及時趕種兹據署撫梁肯堂奏稱現屆秋成三府所属一律有收所有一百八廳州縣内約收)
(十分者光山固始二縣九分以上者新安等二十六州縣八分以上者祥符等四十五廳州縣七分以上者通)
(許等二十八縣六分以上者林縣等七縣通計約收八分有餘等語迴憶春間深慮未能得此秋穫兹幸猶稱)
(中稔既慰益勵虔寅)截長補短合省計九遜七饒報歲輸榖穫價
平民氣豫慰哉惟與敬為俱
賜宴緬甸陪臣即席六韻
滇南金葉緬文呈来者徕(去聲)之嘉至誠昔日歸降此歸
順(己丑命經略大學士傅恒征緬其冬連破賊壘扵新街江裔業將乘勝攻取老官屯旋因其乞降班師然)
(亦不過姑貸其罪究未臣服其心也兹該國掌管國事孟隕遣大頭目三人及小頭人等賫金葉表文及金塔)
(馴象等物欵關進貢並稱其兄懵駁傳子贅角牙同時為惡獲罪天朝而伊與懵駁父子素不相睦今特差心)
(腹入貢投誠乞恕已前之罪永作域外之臣等語是此日歸順之心出扵至誠深堪嘉悦)不惟無戰
並無征閉關未可學光武馳諭原非遣陸生方伯猶搜
遮去吏(富綱扵緬甸貢使不即令其前来瞻勤又復跟究楊重英下落甚為錯謬楊重英僅一臬司隨)
(軍辦理糧務被其遮留並非奉使之臣可比乃令該頭目等復遣人回國告知該國長倘彼心懷疑畏寧不阻)
(其恭順之忱已傳旨嚴行申飭)外臣兼獻未回兵(嗣奏緬甸將楊重英送出已扵七月初二)
(日抵内地耿馬地方並帶出從前失迷兵丁四名及廣東民數人益見該國長實属傾心向化今該頭目等至)
(山莊拜進其國長之表因厚加宴賚以示殊恩)山莊宴賚逢佳節(是日重九)海國車
書遵大清惇史漫稱增此創皇圖惟慎奉其盈
驛章
河督馳驛章戄然心為悸(初聞河督蘭第錫報至慮係河工要務頗為心悸及加披)
(閱乃報沿河地方得雨情形惴思方定)問知四百里徐乃定惕意却報得
甘霖謬稱聖德致過情不虞譽所鄙素予志況其得雨
日正值迴獵際(本年以木蘭隂雨過多圍場沮洳不克舉行秋獮予方引以為媿乃該督所奏)
(得雨日期正值迴獵之時並有聖德所感等語殊為陋習彼處情殷望澤固應稱頌兹北地轉嫌其多又將孰)
(任其咎庸幕不達事理率以浮譽獻諛甚覺無謂)迤南稱其佳在北愁其滯設
云頌所感應誰當其罪以水旱論政從弗諉大吏若以
定賢否諱災應不啻(予自臨御以来無日不以各省雨暘繋念即或偶有偏災從不以此)
(定地方官之賢否至近日荆州被水亦因該省吏治廢弛平日既不留意堤工及窖金洲漲沙逼溜輿論已久)
(又復漠不關心是以加之譴責若以偏災歸罪必至習為欺罔國家撫馭萬方保無偏隅旱澇惟是遇災即籌)
(賑恤斯為愛民實政至扵諱言災沴甚且徒為虚譽實所弗取因念督撫中似此虚詞稱頌者正復不少並即)
(通行飭諭)惟戒其諱災有災勤賑濟盡心而已矣示懷吟五
字
避暑山莊迴蹕駐喀喇河屯行宫作
秋獮緣霖卒未行山莊宴賚禮胥成因之云返三朝早
仍按由来六日程(今歲既以秋霖罷獵而山莊宴賚緬使亦扵重陽日禮成因扵十三日迴)
(蹕視往年較早三日其行程則仍按行宫駐宿扵十九日至圓明園)曉霧楓林似花看(用杜)
(詩意是日霧)午晴松牖暎書明往還箇裏原無著適可徘徊
悦性情
阿桂奏報荆州被水緣窖金洲漲沙激水之故詩
以誌媿
江陵衆何辜江決為大沴旂民悉昏墊棲身無片地嗟
嗟我赤子流離生計廢南望痛已(讀幾韻)傷視如猶不啻
重臣遣詳勘發帑資經濟(初聞荆州被淹情形甚重即命阿桂馳往查勘并發戶部)
(帑金二百萬兩以為撫䘏兵民及修建城垣衙署之用)郡城屢被水受病必有自
兹乃悉其故病源陳詳細城南窖金洲漲沙逼水勢蕭
姓薄納租種葦貪得利葦結根益堅護沙寬更致江溜
向北趨長堤日浸漬而堤復弗牢決匪出不意(兹據阿桂詳細)
(陳奏荆州屢被水患實因大江中有窖金洲一道約長十里寬五里侵佔江面漲沙逼溜而本地蕭姓民人扵)
(雍正年間至乾隆二十七年陸續契買洲地種植蘆葦每歲遇洲沙漲出蘆葦即環洲而生逐漸培植蘆根盤)
(結日固漲沙倍加堅實雖蕭姓每年亦納課百餘金然折所納甚微而獲利甚厚滋患愈大江水本至郡城上游)
(向東北直趨堤根而此洲復佔據江面十分之六七非以惟不能容納悍湍亦且逼溜潰堤兼之承修堤工之員)
(工本係民修不為經久之計以致十年之内屢被沖潰至此次數萬生靈且受其害此固不得諉之盛漲出扵)
(意外矣已命將蕭姓查産治罪並據奏將洲地所産蘆葦盡行刈伐刨掘根株設江挑溜南向再為相幾開挖)
(引河以冀冲刷沙洲不致更有壅障)大吏方茫然謂與兹無事輿論久及
兹付扵不問置人之度量越豈不遠哉異(阿桂未至荆州之先據舒)
(常奏沙市之觀音寺太山廟從前堤潰江水灌入内河迴溜倒漾淹及城根而水勢紆緩故得堵護無虞自兩)
(次借項修築之後今年如此盛漲觀音寺太山廟兩堤俱照常堅固是此次郡城被水與窖金洲無涉等語及)
(阿桂至彼悉心體察博訪輿論該處官員及兵民人等衆口一詞無不以窖金洲侵佔江面漲沙逼溜為言且)
(言之不自今日始兹閱繪具圖樣頗為明晰舒常平日既不能留心體訪此時轉以為與窖金洲無涉當此民)
(命攸關之事猶復意存諱飾人之度量相懸何至扵此)圖己緣蠧民(謂蕭姓)視膜由
羣吏使早據實陳應別為之計兹方與大懲遲矣予之
罪(窖金洲因沙漲而成此非農服先疇者可比然奸民固藉有陞科之名貪圖重利而地方官亦俱視同膜)
(外不復遠慮督撫等又不加察以是因循貽患至此極若不嚴加懲治誰復留心民瘼因將該省十年以内之)
(督撫藩司等分別罰懲以誠將来惟是無辜之民已罹此災而未能為先事之防予亦不能不引為已咎也)
因而絜矩思前車戒斯示江湖及河淀豈無沙淤暨永
禁民占耕并屏(上聲)陞科議(因思各省如黃河外灘以及西湖淀河各省濱臨湖陂等)
(處似此私佔耕種者甚多雖已屢經曉諭飭禁而地方官吏保無從中分肥藉口陞科輸納少詩以為卸過之)
(地迨一經潰決不特附近居民咸被淹浸而修築撫綏糜帑倍蓰此其利害顯而易見因再傳諭各督撫當以)
(荆州蕭姓事為前車之鑒必須實力清查嚴禁不得妄報陞科許民私佔水地誠能為曲突徙薪之謀當不致)
(更遭水患然予實愧言之不早也)然已言之晚曲突徙薪譬引咎惟自
責長言誌心愧
湖北巡撫惠齡奏報通省早稻收成七分及糧價
情形詩以誌慰
江陵逢重災餘屬亦行潦嗟嗟吾赤子恫瘝切在抱(叶)
兹覽撫臣奏各府收早稻截長以補短仍得七分報(湖北)
(以本年五六月内大雨時行伏汛盛漲不獨江陵水勢漫溢其附近内江外河各属低窪田畝多被淹浸然高)
(阜處所均属有收兹據惠齡奏通省六十八州縣除應山等六縣向来不産早稻其餘州縣據報九分有餘者)
(一州九分者四縣八分者四十八州縣七分有餘者一縣七分者七縣合計通省早稻收成共七分有餘現在)
(市價中平等語是各属雖有偏災而早稲尚属中稔足資接濟况又據稱江水漸落雨暘應時中晚二稲瞬即)
(接續登場閭閻生計益當充裕覽奏為之稍慰)麥秋早獲豐市價中平校佇待
中晚收仍可平減糶南望稱稍慰慰豈勝慙悼
迴蹕至御園之作
乘輿此去乘輿返(向詣山莊必乘馬唘行既寓習勞亦以示健意至八句可以遵飬上年詩)
(因有擬待八旬罷鞍馬之句今夏以僕臣遲誤御馬遂乘肩輿就道非予自度精力以策馬為難也)四月
光隂迅似飛望八旬旋閱八載祛惟危在守惟微至緣
秋仲罷獵早(今秋木蘭雨大圍場地皆沮洳故罷獵而歸較當年至御園早數日)覺異常
年獵罷歸柳綠楓丹繪園景刻詢臺報攬遊稀(今夏駐蔵大臣)
(慶麟等忽有廓爾喀部落侵犯衛蔵西邊之報是以撥兵籌餉日勞於心問報不論盡夜今日迴蹕至御園適)
(接慶麟奏廓爾喀聞大兵將至已釋圍竄回即命書旨馳諭機宜大兵不可因賊退即迴若賊聞我兵已迴而)
(復来成何事體必當示以兵威令其知畏不敢再犯以期永靖遐邊)
湖廣總督畢沅奏荆州積水全消室廬漸復詩以
誌慰
時屆秋深積水消披章略覺慰心焦四鄉次第涸補種
各屬重輕惠施(去聲)昭(湖北今年荆州一帶猝被江水淹浸當發帑金二百萬兩節次降旨)
(該督撫等督飭地方官實力撫恤並飭速給坍房脩費以資補葺兹據畢沅奏該省被水之區三十六處荆州)
(最重次則公安監利石首漢川黃梅五属較輕者松滋枝江漢陽沔陽黃岡長陽廣濟江夏八属其餘二十餘)
(州縣水退甚速尚不致成災現在荆州府城積水全消四鄉亦漸次涸復民間已次第補種荍穀菜蔬冬麥等)
(項所有被災較重地方俱已按月散賑即不致成災之處並酌量情形或于緩徵或借籽種分別妥為辦理至)
(被淹房屋得有修葺之費即日衆工並舉無業窮民赴工力作將来三冬寒沍餬口有資棲身得所可無凍餒)
(之虞等語覽之固覺稍慰然閭閻元氣豈能驟復南望猶深懸切)漸見室廬有修葺庶
幾冬月免漂摇雖然尚切深憂者元氣安能復一朝
署河南巡撫梁肯堂奏報雨澤種麥情形詩以誌
慰
豫以麥為秋幸逢秋雨稠土膏九府潤播種四州侔(河南)
(護撫梁肯堂奏九月初三四及初六七八等日雨澤優霑通省九府四州所属高下田畝俱已普被近日天時)
(晴霽農民無不及時趕種二麥旬餘以来先種者暢發盤根新種者青葱出土現在糧價平減民情極為悦豫)
糧價胥平減民情自樂休祈年吾意切此外更何求
上下江巡撫各報收成分數詩以誌事
兩江各報收成數(去聲)上乃七分下九分(前因書麟奏兩江地方刈穫中)
(晚二禾情形未經分晰敘明因傳諭閔鶚元等將各該處收成分數確查速奏以慰厪念兹據陳用敷奏安徽)
(通省合計收成七分有餘閔鶚元奏江蘇通省合計收成九分有餘)近北因教潦水被(安徽)
(沿江濱湖州縣既以水勢漲發間被淹浸收成未能豐稔至江蘇淮北一帶亦因六七月間雨水較多河湖盛)
(漲並有開放閘壩之水下注以致淮安徐州海州三属窪下地畝被淹是以收成亦覺稍歉)遠南欣
得稔秋聞(其蘇州松江常州太倉四府州属則收成十分揚州鎮江二府属則收成九分有餘實堪)
(欣慰)界隣幸可通融濟轉壑實無饑饉紛(又據閔鶚元奏淮北一帶被水)
(地方其退涸較遲未能一律豐收之區合通省而計不過百分中之三四分而各處麥收俱稔商販通融糧價)
(尚属平賤)仍恐向隅有獨嘆緩徵諭吏撫綏勤(淮北瀕臨河湖一帶本係)
(積歉之後今歲被水田畝殊堪軫念即降旨令將蕭縣碭山豐縣沛縣安東清河桃源海州江寧上元句容江)
(浦六合十三州縣新舊錢糧漕米㮣子緩徵其山陽鹽城阜寧三縣雖有薄收而新舊錢糧並徵亦未免拮据)
(並令將舊欠緩至明年秋成後徵收以紓民力俾免向隅之嘆)
署山西巡撫海寧奏通省秋收八分有餘詩以誌
慰
八分餘穫稔之中迤北春膏欠失豐(海寧奏晉省秋禾約收分數太谷等)
(十九州縣約九分有餘陽曲等二十三州縣約九分太原等八縣約八分有餘榆次等三十四廳州縣約八分)
(祁縣等八廳州縣約七分有餘石樓等九州縣約七分豐鎮等三廳縣約六分有餘汾陽等六州縣約五分有)
(餘合計通省約收八分有餘等語晉省各属本年雨暘時若大田均慶有收惟大同府属春間得雨稍遲未獲)
(普豐然總計通省八分有餘尚稱中稔)却已閭閻逭饑饉幸教場圃致盈
充更欣秋雨隰原渥争播甫田麰麥同奚藉重申餘九
諭由来知儉是唐風
陕西巡撫巴延三奏報秋禾雨澤及約收分數詩
以誌慰
各屬足秋雨收成約八分(前據巴延三奏陕省入秋以後雨水霑足兹又奏稱八月)
(初十十一兩日密雨連朝所種穀糜及各色雜糧正當結實之際得此雨澤顆粒益加飽滿其各属約收分數)
(九分有餘者盩厔等七州縣九分者紫陽等八縣八分有餘者孝義等二十四廳州縣八分者富平等十五州)
(縣七分有餘者鄠縣等十五廳州縣七分者咸寧等十廳州縣六分有餘者甘泉等四州縣六分者醴泉等四)
(州縣通計八十七廳州縣秋禾約收八分等語邇日正屆築場納稼之時豐盈有慶民情欣悦可知)寧惟
一心慰實為(去聲)萬民欣盗賊自當鮮(足衣食則鮮盗賊)盖藏仍
合勤更希冬雪渥宿麥利耕耘
宴坐齋中有作
小春時節禁庭靜宴坐齋中理緒尋題句懶為竒特語
讀書恐負聖賢心祈農幸值場築普(今歲各省秋收惟安徽省報七分有)
(餘其餘俱在八九分以上可稱豐歲)問報那論宫漏深(夏間附近西蔵之廓爾喀部落侵擾)
(邊界前因駐蔵大臣慶麟奏廓爾喀聞大兵將至已即竄回但未經大兵示之以威倘我兵已撤而賊又復来)
(成何事體嗣又據奏廓爾喀復繞至列子地方有千餘人接續過河来近薩喀等語是真自投羅網我兵正宜)
(乘此痛加殺戮俾知震懾不敢再至滋擾庶可一勞永逸已諭令鄂輝等帶兵迅速前往不日想可聞捷惟道)
(遠馳奏少稽時日每夜問報至扵數四不覺其勞也)昏墊荆州未蘇息(荆州被災甚重不惜)
(帑金命阿桂等前往妥為撫䘏並籌修築城垣堤工等事節據阿桂奏稱水已消涸兵民厚加賑賞並與修葺)
(房屋之資漸次興工不至失所然元氣豈能驟復昨又馳諭詳詢現在情形午夜廑懷不能自釋)安居
惟是愧難禁
湖南巡撫浦霖報中晚稻通省收成九分有餘詩
以誌慰
湖南六州縣被水祗低田涸地補種遍高區仍穫全九
分餘計省(浦霖奏報湖南通省七十四廳州縣内除溆浦華容安鄉澧州武陵龍陽六州縣因夏間)
(雨多低田間有被淹之處水涸後補種晚禾雜糧現在逐加確勘外其餘各属及溆浦等六州縣境内未經被)
(水之田中晚二稻均已登場收成九分有餘者三十廳州縣九分者三十六廳州縣八分有餘者四縣八分者)
(四縣通省計有九分等語)萬姓幸逢年南望能無慰念其北益憐
邊報六韻
衛藏為黃教興隆之地内外諸蒙古無不以是為
宗所關事體大是以自康熙雍正以至今無不遣大
臣駐兵防守兹因藏之西邊廓爾喀部落犯界駐
藏大臣不能得其領要倉惶奏聞不得不發兵籌
餉晝夜籌畫兹疊據奏報賊退消息衆雖以為易
於完事而予則以為我武未揚恐我兵退而彼復
来詩以言志作邊報六韻
邊報頻稱賊退稀(節據慶麟等奏廓爾喀一聞大兵進勦即紛紛退遁雖又有千餘名由列)
(子渡河来至薩喀數日後又復無聲息賊衆無能已可㮣見但自畏事者聞之未必不俱以為喜而扵此事之)
(關係實未經深計也)衆心為喜已為非大都徒顧目前計(昨據慶麟雅滿)
(泰同日奏賊匪情形慶麟奏稱廓爾喀賊衆經仲巴呼圖克圖及薩嘉呼圖克圖差人前往與之講論和解賊)
(衆扵九月初六日由第哩啷古向聶拉木撤回通拉地方次日移退過山所有苐哩啷古之小鄉村俱經收復)
(等語閱慶麟所奏竟以賊匪與喇嘛等和解退去為幸珠属不曉事體已降旨嚴飭惟雅滿泰奏賊衆與喇嘛)
(私自和解尚不足恃現在賊衆接到檄諭自必心膽俱碎應俟成德等帶兵抵藏後再傳喚該處頭日前来嚴)
(飭妥辦等語所奏尚微有氣概勝扵慶麟之懦怯矣)未解深謀日後機我往彼逃
事如順我還彼至咎誰歸莫追窮寇雖古語應撥(詩本實先)
(撥注撥去其根也)餘根示國威(廓爾喀侵犯後蔵邊界川省内地不遠數千里派兵前往若大)
(兵未到之先賊衆因喇嘛與之私自講和迨官兵到彼不見一賊而還既属勞而無功且廓爾喀聞大兵將到)
(心懷畏懼遂借講和為名乘機逃遁將来我兵撤後安知不復潛出滋擾彼時或又須徵調勦捕尤属不成事)
(體此時成德當已帶兵抵彼或已殱退賊衆並將所搶濟嚨等處地方全行收復則不為師出無名現又馳諭)
(鄂輝迅速赴藏務遵前旨嚴行勦辦再傳喚彼處頭人令其立誓分定疆界使彼怖懾國威不敢再犯方為得)
(體盖禦邊之道不在目前之寧静須籌久遠之安全未可以窮寇莫追之語文其退懦遂忘遠慮致失先機也)
宵慮旰籌勞豈願外寧内亢語難違(用左傳范文子語意)持盈惟
是佳兵戒禁暴安遐企庶幾
湖北巡撫惠齡奏通省中晚二稻收成七分有餘
並積水消退糧價平減詩以誌慰
湖北今年重沴行恫瘝赤子旰宵縈謂將何以度冬月
不料猶稱獲七成(湖北省因夏季雨水較多伏汛盛漲以致沿江傍湖低田多被淹浸前據)
(惠齡奏該省早稻收成尚有七分兹復據奏所有勘不成災地方及未曾被水各属民屯田合計通省六十八)
(州縣并算中晚二稻收成共七分有餘現在市販充裕價值中平所有武昌鄖陽施南各府属及蒲圻等三縣)
(並較上月稍減等語是實仰蒙昊貺誠始念不及此也)通省計雖稍意慰一隅
嘆尚切心怦漲消宿麥勸耕普(又據惠齡奏稱被水田地間有涸退稍遲之處)
(雖未及補種雜糧正可乘此翻犁佈種二麥其未經翻種處所一律借給資本俾令及早種麥以待春收)翹
籲春收救萬氓
署陕甘總督勒保奏甘肅收成八分有餘詩以誌
慰
弊行每歲報災被弊去連年遇稔頻(甘肅因王亶望等冐賑侵蝕監糧是)
(以每歲虚報災以市利及大加懲治之後據歷任督臣李侍堯福康安奏報屢歲稱豐)惟以實陳
飭諸吏弗因逭賦問扵民(冒賑開捐弊固在官而歷年免徵民亦隂沾其利然予止)
(懲貪官之罪而弗忍追問貧民此治民之要也)中豐固幸安老幼偏歉仍教賑
弱貧正值督臣同閱奏慰中增惕我君臣(兹據署督臣勒保奏甘省秋禾)
(統計收成八分有餘雖有偏被雹旱之平涼華亭武威平番古浪臯蘭金縣狄道八州縣及被水之平羅縣属)
(以收成稍歉請將本年應徵正借錢糧及舊欠銀糧草束緩至来歲徵收以紓民力然數處秋收尚在五六分)
(以上不致成災而通省俱獲中豐實堪慶幸兹督臣福康安自臺灣成功来京留之尚未赴任同閱此奏自深)
(欣慰也)
微雪六韻(冬至月十九日夜)
秋雨今年渥宿麰頗遍耕雖無臻旱象已有望雲情颯
颯微涼作英英入夜生霏霙踰一寸開霽報三更欹枕
醒難寐聽壺惜為怦曉来京兆奏厭詡潤苖萌
太常仙蝶詩
昔曾問之尚書三泰以為誠有昨召見侍郎德明
亦偶言及翼日德明以錦匣呈覽並云冬月入蟄
每不見兹忽至其家似欲入禁中者然詩以誌實
蠕動蟄之時来賓果是竒異夫羣物體覩此一仙姿薌
久太常號(人皆謂之太常仙蝶合署人無不知而敬者)神超大造司欣兹百
年遇用誌五言詩
賦得日長一線(得齋字八韻)
乾德貞元運陽迴萬物佳添斯一綿縷殊彼八磚階典
數杜詩始復看羲象排訛因立竿候甚至服巾乖(按杜甫小)
(至詩云刺繡五紋添弱線是指女工之加增以為晷影添長之騐若元氏掖庭記所云刺繡亭邊有一線竿至)
(日命宫人把刺以騐一線之功雖云述杜却太著相至又云春陽一線巾為方士所進更涉不經矣)暖閣
遲刀尺節辰進履鞋(冬至獻履貢襪乃漢舊儀見魏曹植進表)莫非教孝敬
詎是表裙釵不遠占元吉惟增叶大諧
南郊迓初祉顒若惕心齋
護理福建巡撫印務伊轍布奏報雨水收成分數
詩以誌慰
寅亮誠憐舊督賢(李侍堯歷任總督素稱能事上年因𠞰捕臺灣逆匪調任閩浙駐劄厦門)
(辦理軍儲一切俱能迅速周妥隨即加恩賞還伯爵以示寵春詎意秋間以肩背生瘡遂爾溘逝深為憐惜)
撫臣海外未言旋(福建廵撫徐嗣曾上年渡臺灣經理糧餉事務既大功告蔵所有善後事)
(宜雖經福康安扵回京以前俱已立定章程然臺灣甫經平定不可無大員在彼安輯撫綏據奏年前當可旋)
(省而此時則尚未内渡也)即真新簡方登道(前因李侍堯病勢未能即痊已命福康安馳往)
(暫行署任嗣得李侍堯之信因念海疆甫定非簡用重臣不可而福康安威名已著即令補授閩浙總督實扵地方)
(有禆但登途未及一月計程尚未能至彼耳)護理因之得奏箋(藩司伊轍布現在護理撫)
(篆地方事務例得陳奏)禾稻秋收八分上原田雨澤七閩全(伊轍布奏)
(福建省城自九月十二三以後連次得雨各属亦俱獲霑渥並奏報收成分數九分有餘者永安等四縣九分)
(者順昌等十二州縣八分有餘者屏南等十三縣八分者閩縣等三十一州縣七分者福清等四縣核計通省)
(實在八分有餘糧價平減民情甚為恬適)總戎安渡鹿仔港乃繫苞桑釋遠
牽(七月間命奎林往代普吉保為臺灣鎮總兵已經數月搃未得抵任之信為之繾念不置兹據伊轍布奏)
(奎林初次放洋後將抵鹿仔港被風吹回在永定澳登岸由陸路赴崇武澳守風嗣扵十月初九日放洋十一)
(日已抵鹿仔港登岸等語渡海守風亦事之常但奎林不即據實奏聞以慰厪懷殊属不曉事體今得確信且)
(慰且飭之)
署河南巡撫梁肯堂奏報得雨詩以誌事
秋澤今年渥大都南北同所欣豫各屬又沭雨冬中(署豫)
(撫梁肯堂前奏九月内雨澤霑足二麥滋長兹又奏十一月初二三等日各属均得透雨麥苗倍覺暢發)宿
麥資優潤夏田可冀豐兹惟雪霑寸(京師扵十一月十九日夜僅得雪一)
(寸雖今歲節氣較遲而已屆長至冀霑優渥殊深顒切)希霰正顒衷
冬至
南郊禮成述事
蒙嘉五十有三年饗
帝饗
親心並乾(父為是)(天母之子地天也)自謂百王承
眷厚(予年屆八旬精神強固又得五代元孫且五十餘年来武功告成者凡七拓地二萬餘里歷數自古)
(帝王邀如予天眷厚未有者也)惟勤一已奉
禋虔幸叨各省歲稱稔(今歲各省收成俱報豐稔惟荆州江水漲發被災稍重然亦不)
(過一隅中之一隅耳)仍冀三冬雪被田(今秋雨水霑足現在土地滋潤麥苗待雪雖不甚殷)
(然究望三白早霑更扵農田有益)九奏已成欽望燎椶街欲退意殷然
山東巡撫長麟布政使繆其吉各報得雪詩以誌
慰
撫臣適為(去聲)閱兵南布政省城奏事堪(山東藩司繆其吉因撫臣長麟)
(赴兖州沂州二府閱兵公出徑先奏報省垣得雪情形而長麟據就近得雪各属所稟適亦同日奏到)各
以仲冬廿之日同欣得雪寸稱三(繆其吉奏省城地方及附近之齊河縣扵)
(十一月二十日自丑至辰瑞雪繽紛積厚三寸長麟奏登州莱州二府属先扵十月二十六七及十一月十二)
(日各得雪三四五寸不等而濟寧州亦扵十一月二十日同時得雪二寸有餘尚未止息現在同雲密佈勢甚)
(廣遠等語東省入秋以来雨澤均調播種麥苖極廣兹得祥霙溥渥根荄愈資深固農民倍當歡慶)早經
渥雨麥種廣益被佳霙苗潤含先此一朝寸霑一(京城扵十)
(一月十九日夜得雪一寸其勢自北而南故東省扵次日亦得渥澤惟此間尚欠霑足不能不為之顒望耳)
念他誠慰顧斯慙
夜雪(冬至月廿六日)
傍晚同雲色中宵落雪花逹晨益汗漫望宇正鬖髿詩
寓都官體畫標石谷家被
恩惟有惕(自禮甫南郊大三日)銘感實無涯
直隸總督劉峩奏報得雪詩以誌慰
節前雖得雪一寸澤猶微長至方三日優霑逮近畿(京師)
(扵二十六日續得雪四寸餘旋接劉峩奏保定會城亦扵二十六七兩日得雪積厚四五寸又奏據房山等三)
(十四州縣同時各報得雪自二三寸至八寸不等同雲普被遠近均霑實堪欣慰)積来盈四五
潤實普郊圻駢疊承
天佑惟欽勅萬幾
南河總河李奉翰奏報淮安等處得雪詩以誌慰
辜月廿三日雪膏自北南(自十一月十九日夜京城得雪一寸後嗣據山東省奏報)
(省城及濟寧等處扵二十日自丑及辰得雪三寸兹李奉翰奏淮安清河一帶亦扵是日自辰及申得雪三四)
(寸不等盖此次雪勢自北而南至南則更優耳)漸前勢增大計寸四過三冬麥
種原廣宿苗潤以甘所欣披奏際時玉喜
恩覃(今日李奉翰奏至適京城續又得雪四寸餘三白兆豐益欽昊貺)
山西巡撫海寧奏報得雪詩以誌事
山東昨霑雪即以憶山西遲日兹披奏各州待報齊(前月)
(山東省已奏濟南濟寧等處得雪情形海寧扵日内方奏到因赴省南閱兵扵觧州途次接據岢嵐興縣寧武)
(神池五寨代州等州縣十一月初十十一兩日報雪自二三寸至五寸不等其餘各属尚俟報齊續奏又稱路)
(過太原潞安澤州三府沁解絳三州所属九月得有透雨土脉滋潤麥苗長發夏收可卜豐稔等語覽奏雖亦)
(堪慰究望續奏雪澤普霑更為惬念耳)渥原秋雨遍穫可夏收徯所重惟
農務蒙
庥敬益躋
兩江總督書麟安徽巡撫陳用敷各奏報得雪詩
以誌慰
月之下澣始雪澤北而南並報日無異都稱寸積三(書麟)
(奏江寧省城於十一月二十日得雪除融化外積厚幾及三寸又據陳用敷奏廬州府属之合肥舒城鳳陽府)
(属之宿州懷遠鳳陽滁州来安泗州五河等州縣亦扵是日得雪積厚三寸等語此與日前山東所奏濟南濟)
(寧南河所奏淮安清河等處得雪情形時日分寸俱属相符盖其勢自北而南地氣潛通祥霙應候綏豐有象)
(慰悦益深)柢根培滋固苗穎潤增含却望金閶遠亦應達奏
圅(前次十一月二十日之雪既自京師以及江寧遠近相同想江蘇各属自必均霑閔鶚元之奏早晚亦當)
(馳至耳)
江蘇巡撫閔鶚元報雪信至詩以誌慰
正盼江蘇信隔晨奏牘来融餘三寸積報並各州該(昨據)
(書麟奏江寧十一月二十之雪與長麟李奉翰陳用敷所奏相同正盼江蘇信至兹據閔鶚元奏蘇城果亦扵)
(是日自酉刻起至次日丑刻密雪繽紛隨落隨融積厚仍有三寸並據常州鎮江松江揚州淮安太倉等府州)
(属陸續報同日得雪一二三四寸不等似茲應時瑞雪遠近胥霑感荷天庥益增欽惕)種廣麥
苗綠潤深雪色皚
天恩周近遠額手益欽哉
孫士毅奏報克復黎城復封黎維祁為安南國王
詩以誌喜(有序)
安南自丙午年内訌不靖至本年六月故王嗣孫黎
維祁之母妻幼子並從人六十二名口至斗奥隘河
邊叩籲救全維時有兵衆尾追勢甚迫急守關者收
入内地查詢知為彼國土酋阮岳阮惠兄弟稱兵搆
釁攻破國都維祁播越在外其眷屬匍匐来投經撫
臣孫永清督臣孫士毅先後馳奏予以該國世守藩
封素為恭順且興滅繼絶事在九經使閉關不納聽
其簒奪相仍置之不問又或乘危徼利取其土疆如
明代所以待陳氏黎氏莫氏者何以為奉
天字小之主因先命妥為安置優給餼廩資其陪臣歸報
並傳檄夷衆共起義兵恢復黎氏以申大義續命孫
士毅率提督許世亨帶粤兵萬人出關聲討又令雲
南提督烏大經自馬白一路帶兵五千協力進攻孫
士毅於十月二十八日自鎮南關啟行所過諒山等
處夷衆歡迎感泣直渡夀昌江十一月十七日阮衆
屯市球江我兵隔江排砲轟打暗由下游二十里外飛
渡截其後路痛加殱戮並將先降後叛之偽高平府
督陳名炳陣獲正法尤為快意十九日黎明抵富良
江對岸兵衆蟻聚我師以數小船竹筏渡百餘人驟
進𠞰殺奪船二十日乘夜渡江五鼓登岸乘阮衆駾
竄𠞰誅殆盡黎城不攻自破黎氏族人百姓等跪迎
入城先已降旨鑄印撰勅郵致軍前至是日黎維祁
来歸孫士毅傳旨册封為安南國王大局已定現仍
厲兵再進直搗順化廣南期為黎氏窮追餘黨以淨
盡根株是役也朕以名義所在為天下萬世立君臣
之極且國家撫馭萬國寧有意尺寸幅員實因臣服
有年偶遇禍變終資天朝覆冒之力俾普天率土仰
瞻知勸懷侯柔遠理亦宜之自半載以来先幾籌畫
申厲軍志俯察夷情馳諭指示者日或一再而孫
士毅竟克仰承鼓衆心而嚴師律兩旬之間迅奏
大捷深可嘉尚因封為一等謀勇公賜寳石帽頂
并封許世亨一等子在事將弁兵丁咸予優叙加
賞披諭之餘因成二律以誌
昊蒼默眷佑順善成之喜
交阯安南後改名(安南古南交地漢武帝時置日南等九郡交阯居其一唐調露初改安南)
(都護府始有安南之名明永樂時復改為交阯正統初又仍封為安南國王嗣後陳氏黎氏莫氏叛順無常而)
(其國亦簒奪相仍幾無寧息至我朝順治年間黎維祺奉表投誠迄今百五十年世守藩臣最為恭順不意六)
(月間有土酋阮岳阮惠占據黎城之事)土酋猖獗占黎城母妻匍匐来逃
命督撫商量請發兵復彼國家未聞古利其土地却殊
明(明自永樂時討平黎氏之後遂置交阯布政司分立郡縣編置官僚既乖興滅繼絶之義轉貽乘危徼利)
(之譏若此次命孫士毅整兵討叛先令檄諭該國並不貪其尺寸及克復黎城即命受封嗣國正大光明與前)
(代利其土地者盖大相逕庭矣)重封興滅昭恩義永靖瀛藩奉大清
三江飛渡弗須舟(節次據孫士毅奏扵十一月十三日夜至壽昌江岸編筏過江𠞰殺阮衆)
(無算十六日至市球江阮衆拒守孫士毅轟砲列陣作欲渡之勢令總兵張朝龍帶兵扵下游二十里夜半潛)
(渡阮衆潰散與予指示令其設遇江河應別尋上下游濟師此旨尚未到而孫士毅乃不約而合十九日即直)
(抵富良江岸彼衆聚船或在江心或在對岸猝難過渡因急覓沿村小農船數隻竹筏幾片乘載官兵二百餘)
(人扵五鼓直衝彼岸奪獲船艘三十餘隻駛回更番渡兵二千過江分燒各船兵衆無一得脫)夷衆歸
巢竄不留賈勇千軍胥敵愾同勞一將有深謀(許世亨前在金)
(川奮勇出力擢至總兵昨隨福康安平定臺灣成功陞提督此次克復黎城孫士毅固為謀勇兼全而許世亨)
(率兵夜渡實為同力協勞之佐)孱王已幸生天再餘黨還期指日囚佇
待紅旗馳報喜竒勲仍有異恩酬
嘉平廿一日於西苑覲年班各部並臺灣生番示
以冰嬉即事得句
賀正近遠畢来同撫諭憑輿言語通(今早往西苑用膳辦事所有年班藩)
(部暹羅貢使向扵西華門外迎謁今歲並有臺灣生番頭目俯伏道傍瞻覲憑輿撫諭據各通事譯奏具見誠)
(悃至蒙古回部則予素習其語不待舌人之傳也)西北新番稱舊僕(四衛拉綽羅斯部和)
(碩特部都爾伯特部土爾扈特部皆属新附然今都似舊臣矣)東南捕鹿學賓鴻(上年福康)
(安征𠞰臺灣逆匪生擒逆首林爽文莊大田其時内山各社生番遵檄協力效命頗為踴躍當即厚加賞賚旋)
(據福康安奏各番目情願来京謝恩嘉其誠懇因允所請茲屋鰲總社番頭目華篤哇哨及所轄六社番目阿)
(里山總社番頭目阿巴里及所轄八社番目大武壠總社番頭目樂吧紅及所轄五社番目傀儡山總社番頭)
(目加六賽及所轄七社番目並通事社丁共四十二人班迎西華門外隨入西苑賜食並令與觀冰嬉該生番)
(等平日以捕鹿為業山野之性居然拜跪如禮而形色亦俱極恭敬歡服已命於職貢圖增繪補編以誌國家)
(撫御廣遠益勵欽承帝佑)冰嬉仍寓詰戎訓苑覲都懷奉朔衷衆
喜康強頌四得獨深度鞏
昊恩蒙
戊申除夕
甲子會元旦誠然穫有秋(吕覽云元旦值甲子穀賤今歲正值甲子)綏豐幸
各省賑沴亟荆州(今夏惟荆州水災最重)祈歲一心切迎年萬福
求如斯復七度歸政得優游
御製詩五集卷四十二
