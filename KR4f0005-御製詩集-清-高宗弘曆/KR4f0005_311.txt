御製詩四集卷三十二
古今體一百首(乙未八)
夏冠
夏冠取其輕紅緯羃黃葛行路及逢雨易藤朱氂掇團
體小扵笠哆口大過鉢一朝各有制冔收豈相奪或遇
炎暑盛有時亦偶脫漢武弗冠事闢史詩曾抺(漢書載武帝踞)
(厠視侍中如淳注以厠為溷孟康以厠為床邊側孟說較為近理否則常人登溷尚知避人豈有人主就溷聽)
(人入視之事曲解相沿殊不足信曾有詩闢之)然當宴處際從衆吾弗别恭惟
我
仁祖為度式禮括此處髫齡扈日夕侍
筆札曾未見
弗冠撿身
聖超拔是誠關
大德詎惟謹小節五言識實錄景仰心如渴
題敞晴齋
快霽遊山至敞晴巖齋恰喜善循名到經廿日披幽徑
那見微雲點太清林下有風都送爽葉間無露不含晶
雨頻未致為霖幸即境拈吟略暢情
清綺書屋
曲廊宛轉通有屋更齋東壁是圖書府窗延松柏風綺
傷俗斯厭清積健為雄兩字味題額詩詮括箇中
繪韻樓
罨牖林巒霽景鮮濯青拖碧總天然寄言摹倣倪黃者
生動當知氣韻先
七月朔日作
不雨已數日掄秋為始朝寒天曉氣爽野水漲痕消策
騎行時令沿田觀稼苗由來念黎庶詎是恣逍遥
知京中晴雨應時詩以誌慰
近覺雨微勤京畿慮更廑置郵命傳問謄䟽此遥聞(數日)
(前因山莊雨澤稍勤恐京師或因多雨致澇寄諭詢問舒赫德及京兆等兹據覆奏京城六月廿六密雨竟夜)
(至廿七夘時方止勢甚悠揚不致停蓄復親至郊外察看高地随時宣洩低窪處間有瀝水旋亦消涸農民僉)
(云與莊稼無礙連日晴爽扵田禾更為有益)低潦消原涸高田潤可耘秋成
期尚遠惟懼以為欣
寫三友圖疊舊作韻題句
奚必庾嶺及淇岱松竹梅何處無有率筆朅然寫三益
試問與真同異否真真幻幻人謂之是異是同適當偶
直諒多聞我向評(向題三友軒以松喻直梅喻諒竹喻多闈並就其德性立論觸類引伸頗)
(為彂前人所未彂)詎不可為帝王友王順長息豈足云一再圖
之識以久
雨(七月初三日)
弗雨已五日浽㵟審不妨為聲間(去聲)疎密作勢極悠揚
地潤易存水雲開喜露陽撫時信時若額手慶農祥
登四面雲山亭子
塞天過雨碧扵藍塞谷落風寒非冷因緣時節不可孤
便以筍輿尋勝境立秋雖未巳秋月皜日金颸報秋景
數步一憩陟巉巖樹杪虚亭見崇嶺左右鹿隊何逍遥
高下蟬聲亦清警玉宇直欲換袷衣林海又疑泛野艇
我到山莊已逾月超凡妙趣今方領遐哉崆峒拜下風
小矣勾漏尋丹井
玉岑精舍
精舍山隂最幽夐今年尚未來遊詠雲山四面登亭子
據高向下斯熟徑因而棧齴盤以降林色巒光率真淨
拂谷天風吹袂寒徂雲片片無些剩頓令神心一灑然
風日恰合秋之孟坐久渾欲忘令昔澄慮扵斯入無競
湧玉亭
虚亭架壑俯頗梨為聽為觀並入題湧玉今朝真湧玉
盖緣宿雨落巖谿
貯雲簷
構屋深山裏額簷曰貯雲寫楹本無意歸岫亦堪欣據
席衣裳潤披箋翰墨芬山田膏雨足且止慢須勤
小滄浪室
崇巖跨飛閣下俯石峽陡岭巆固其常&KR2428;濈乃其偶今
朝來雨後乍見銀龍走小貯為滄浪清濁随所受徘徊
一循名方覺未孤負
渡河詣普樂寺瞻禮
野彴砌石架木為漲来易圮亦易就月前經雨兹重搘
便以渡河禮耆囿彼岸平原多種田低禾高黍如錯繡
纔十餘日未曾觀則已吐穗碩且茂或垂(禾穗)或仰(黍穗)總
殊致芃綠釀黃各争候西成可望為額慶時尚遥虞望
難副普樂之意原在斯六波羅蜜非所究
澄觀齋
目之官為觀心之官則思觀以外物引思因内幾馳外
物静可拒内幾動不時内實要於外曰澄乃無為其觀
亦自息精一有訓辭
翠雲巖
&KR0008;&KR0008;菁蔥總不分是巖氣抑是雲雰嗣宗迷目艱青白
一翠連天迥莫羣
四大家難著筆成雲興無礙碧天晴全身裏許翠巖現
那更眉毛示永明
七夕漫題
相傳牛女節塞外豈殊諸橋倩鹿為鵲田欣雨洗車(是日)
(雨)辨知杜詩正(杜甫詩牽牛出河西織女處其東萬古永相望七夕誰見同此語甚正)乞
笑柳文虚設以嶺南論斯猶近有餘
夜雨(七月初八日)
夜雨侵晨卒未休膩雲纔白黑隨稠時行雖曰節猶夏
(今歲閏在十月節遲是月十三日方立秋)霖盛踊虞潦接秋稼穡可期畏孤
望淋漓不斷惄增愁遥遥更有牽懷者報捷恐遲速置
郵
喜晴(七月初十日)
昨晚雨陣歇今晨日御鋪目同空宇廓愁與滯雲徂知
可涸田潦問猶遲驛途(初九閣章應扵初十午刻至山莊乃是日酉刻尚未逓到詢因)
(初七八等日隂雨連綿潮白等河暴漲遂致阻滯)所廑莫非事為慰那為愉
泛月
塞苑早晩凉秋湖率罷泛今歲恰通閏七月中伏占夕
陽熾炎熱波風披㶑灧上弦倏已過團輪祗微欠快霽
淨纖翳木蘭徐解纜乘流任去來弗棹亦弗帆四山暮
色侵一空澄景鑑始覺暑氣消漸喜寒光淰(叶)心與境
俱融神如水以淡岸蛩忽送聲原此金&KR1195;驗
書扇賜將軍阿桂六韻
掌握師行掄俊豪事無巨細一心操功成九仞尤應慎
志洽諸軍實所褒探路欲因乘怠隙(阿桂奏督兵進勦巴占賊人因係近)
(巢險隘志力抵拒官軍屢攻未下兹扵菑則大海山梁之西探有昆色爾喇嘛寺又西為章噶若由昆色爾將)
(章噶佔得則菑則大海拉枯喇嘛寺均已攔截其内賊自不能踞守屆時或順山腿下至河邊或涉水而西皆)
(可繞出勒烏圍之南以斷其與噶喇依往來之路海蘭察親至其地審度情形統兵往𠞰約扵初三四間即可)
(奮力前進以我精銳𢷬彼空虚諒無不克云云所籌甚合機宜亟盼捷音速至)攻碉直可壓危
撓我居避暑原無暑卿效賢勞真是勞嘉予七言錫書
扇凱歌三捷換征袍勉之指日親郊勞紫閣銘勲崇爵
叨
立秋(七月十三日)
金律今朝入所欣連日晴草頭凝露重林表晃曦晶披
處風含爽看来暑欲征三農心略慰庶可卜西成
副將軍明亮奏報攻克石真噶賊碉詩以誌事
宜喜雖經下壓攻(明亮等自得宜喜山梁後復得其茹寨一帶平坡賊碉遂駐兵基木斯丹)
(當噶以期下壓)近巢力守聚羣戎因教逾月阻多砦忽報雙碉
剋衆雄(明亮先因額爾替山梁為勒烏圍門戶銳意進攻而賊衆亦因其地逼近巢穴捨死堅拒月餘)
(以來屢攻未下察其旁有石真噶山梁亦為要隘設法進𠞰亦两次未得今奏至官軍奮勇尅其大碉两座已)
(據石包從此至沙爾尼賊已無險可恃即可剋日進抵勒烏圍為之欣慰)軍雜役喧進猶巧
(石真噶一路賊番守禦甚堅然舍此别無可進之路而官軍每當進步賊略聞聲息即鎗石如雨抵禦屢為所)
(阻明亮以向来挽運礟位多有邪許之聲賊衆習以為常不為防備因扵六月廿八日晩派奎林和隆武等為)
(一隊攻迎面大碉德赫布等為一隊攻左手石卡阿爾薩朗等為一隊攻右手石卡舒景安在後策應值新鑄)
(大礟成連夜挽運乘衆聲喧雜之時我兵分隊潛進已逼碉根賊尚未覺雖溝深濠闊密布松簽官軍無不一)
(躍而過斫門拔柵鼔勇直前廿九日黎明將迎面大碉全行佔據復合力更進又得其正中大碉並得其旁平)
(房二十餘間追殱賊番二十餘其中鎗著箭跌墜崖磡者無算即將所得賊人碉卡拆毁趕立木柵三座派兵)
(守禦)將先兵奮效惟忠(此次進𠞰將士等均各奮勇而奎林和隆武首先攻得大碉尤為超)
(衆因勅部同在事出力之將領弁兵查明等第分别議叙)石包已俯勒圍背捷盼紅
旗指日中
題文徵明書前赤壁賦文從簡補圖卷
賦錄停雲壬戌秋圖成伯虎兩風流早遺唐蹟曾孫補
仍是宋年學士遊明月長江終不改筆花墨雨此恒留
何須自遜邯鄲步(見從簡自識語)佳話一家更孰儔
將軍阿桂奏報攻克菑則大海昆色爾山梁並拉
枯喇嘛寺等處詩以誌事
勒圍望見阻巴占繞路進攻兵出潛(十七日阿桂奏至云巴占為賊人最)
(要門戶距勒烏圍不過數里故賊番悉衆守拒不遺餘力阿桂屢次統兵往攻均未得手因擬從舍圖枉卡分路)
(進攻仍派福康安特成額烏什哈達等分兵三路攻打巴占以掣其力遂派普爾普泰斐英阿等攻取章噶山)
(峯海蘭察等随後策應並攻章噶相近之果克多山峯其昆色爾喇嘛寺在拉枯喇嘛寺之上扵此一路尤為)
(扼要因派額爾特等帶兵進攻其菑則大海各碉令常祿保等統師攻𠞰又溝内巖洞衆賊蔵匿派巴彦泰等)
(往彼截殺不使賊衆来擾而巖洞以下溝内尚有寨落五處則派富興成德等分頭攻搶並預為埋伏)騰
石攀林越溝底屯蜂附蟻上碉尖百餘處尅窮巢近三
日力殫羣賊殱(初二日黃昏官兵攀林抉石潛密前行正由巖洞經過賊人即來衝擾成德等)
(遂圍其溝内寨落巴彦泰等亦敵住巖洞之賊泰斐英阿等即帶兵直進比至拉枯寺之上各處賊人俱來迎)
(拒額爾特一面酌留官兵衝壓一面直上昆色爾山梁進攻賊人鎗石齊下官兵即蟻附登碉𠞰殺並殱其逸)
(賊遂奪據昆色爾寺惟時官達色等循梁東上佔至雅木則碉對面其餘官兵蜂擁而西海蘭察即將果克多)
(山峯攻克瑚尼爾圖亦克獲所攻之碉富興成德海禄巴彦泰等亦將各寨落巖洞全行攻克惟拉枯喇嘛寺)
(賊尚死拒初四寅時官達色泰斐英阿額爾特等合兵從上壓下成德等從下上攻先將附近各寨克獲縱火)
(焚燒烟熖蔽空遂進圍拉枯寺至亥刻官兵飛騰而入賊人逃遁無門亦均誅斃其喇嘛科爾三寨所屬之瓜)
(爾沙巴等寨悉行掃蕩昆色爾寺山陽日爾底擦烏曲所屬之格思茹等寨焚燒過半常禄保等所攻之菑則)
(大海亦扵初四日寅時官兵繞出其後將大戰碉圍住伺賊鎗石稍稀官兵四面攀越賊人措手不及當將大)
(碉攻克其餘各碉卡亦逐一掃除計官兵竭三日三夜之力佔地縦横三四十里攻燒碉寨一百三十餘處殺)
(賊二百餘人搶獲銅礟手砲鳥鎗刀矛氊毯等物無算因降旨將在事出力之將領弁兵交部分别議叙)將
卒一心同效藎可嘉并與可憐兼
雨(七月十七日)
弗雨快晴將及旬朝来密&KR0584;落檐廵固知田際無潦致
未免秋中望霽頻却看雭&KR1268;停過午遂教靉靆散臨申
夕陽朗照巖風爽慶慰依然倍敬寅
題刻玉赤壁圖
磨彰白質絳華留設色居然赤壁遊水裏月原天上月
刻成舟勝畫為舟烹茶那慮避烟鶴鼓枻不驚眠渚鷗
屢舉黃州休致誚箇中人物足千秋
題秋澂齋
晴佳又值好秋閒小憩蘿齋闢岫關天散淡雲淨覼縷
澗收潦水息潺湲景如剏得欣蕭颯詩以促成弗點刪
昨日思量對雨際澄哉煩緒共斯間
有真意軒
多時西峪弗經遊山徑行輿路不脩喜是林間恒見鹿
幸遊松下未鳴騶巖軒簾軸堪延望繩榻書翻輙小留
默會云何真意在一天風物總殷秋
静含太古山房
山房窈窱間尋常弗輕至夤緣兹偶遊喜值秋風霽氣
澄一天凉林翻四鄰翠以幽轉致曠放彌出卷密(叶)堪
注子輿書萬物扵我備
食蔗居
言自西峪旋緣嶺可降諸山房棲翠微精小别一區憶
從剏得時顔曰食蔗居寓意取虎頭漸入佳境夫山莊
駐逾月今朝遊以初撫座試思義頋名了未殊
小許菴口號
小許寧云玩景徒瞿然别有會心殊試思萬事善與惡
孰弗因其小始乎
題姚公綬秋英馴猫圖
秋卉秋花灧露滋一峯文石卧馴貍不因無鼠養不捕
玉局深言致可思
題清舒山館
雲消不著片絲留氣爽天高可事遊山館由来是初至
閒情何必異前秋(向年唘駕每扵秋月即近歲扵夏月至山莊而臨此山館仍率逢秋月也)
清眸舒志故如此厭故喜新得免不(駐此逾月而初至者雖因少暇亦因)
(新構處率先往故自嘲云)題壁年年原弗闕笑無佳句勝殊酬
處暑(七月廿八日)
閏置孟冬杪致因處暑遲然流隂迅矣豈夏氣恒之月
盡方中節(處暑為七月中)爽来覺後期午炎猶特劇孤注有如
斯
雨(七月廿九日)
炎蒸易為雨秋&KR1204;四山并彌宇渺無際落簷時有聲情
知未致潦眼望總期晴雲率西南起因之繾近京(廿五日此)
(間微雨歷辰至未傍晚即晴然雲氣自西南来恐近京之雨較大馳諭詢之留京辦事王大臣等覆奏廿五雨)
(甚稠密至廿七尚未開晴今日雨勢復自西南而来恐京城㦯致扵霖潦不能不再咨詢耳)
留京王大臣等奏報晴定情形詩以誌慰
再三曾往問詳悉此来陳(前此因聞京城雨較此間稍密放晴稍遲曾屢諭留京王)
(大臣詢問兹覆奏京城七月廿九夜時雨時止三十日晡後細雨旋停八月初一早尚微隂過午開霽初二早)
(西北風起天氣凉爽晴象大定矣)晴定風澄爽秋中氣霽新低區惜成
潦平壤望登囷撫恤綢繆要早咨方伯臣(今歲口内之雨較口外為)
(大永定河岸亦有漫工恐瀕水及雨多之處未免致潦屢經諭詢周元理昨據奏瀕河被水州縣約計三十餘)
(均係一隅偏灾現在查勘實為廑念復詢周元理成灾分數若何較上年輕重奚似尚未奏覆今王大臣等奏)
(近京莊稼低窪不免稍損高處仍可望有收想畿輔大略相同耳)
題宋人三秋喜報圖
三喜鵲依三色菊三秋喜報此因名正子渴盼紅旗候
吉語徵来有共情
恭奉
皇太后遊獅子園因成長句
歷歲承
歡秋仲天(每歲以八月初十日恭奉聖母侍饍扵此)
邸園賜食
懿恩宣金風玉露景逾美山峙川流
算益綿古柏不期覆簷茂塞花恒是繞階妍六齡始此
學佔畢(予六歲時即随皇考居此)瞥眼光隂六十年
再題含青齋
跋馬山城入睥睨循谷遂以山齋至山齋本是額含青
騁望紅葉三五綴仲秋風物故如斯綠邏翠縈艱久勢
色空空處有何青曰含含乃無盡意
題碧静堂
山堂棲翠崚雲棧幾盤登到似披圖入坐惟摘句應静
觀今日惬碧宇好秋澄亦欲無言去其如興每增
淨練溪樓
夏末秋初雨稍勤山谿處處掛泉分小樓今日名循實
滌目澄懷迥不羣
題唐人秋山紅樹卷
無名較比有名過唐畫寧教宋畫訛溪石橋頭遊騎路
秋楓林下碩人薖琳琅坡面郁朱草青綠山容煥寶陀
元四大家誇氣韻真形津逮可能麽
題白玉雲龍如意
九家(荀)傳說卦為玉復為龍合德扵斯見成形宛相(入聲)
從健行玩不息敷澤體無封如意珠常守(如意珠出梵典)緯蕭
煅豈容
詠漢澄泥硯
寶蔵漢時墨(背篆漢墨寶蔵四字)器類楚王甎質異洪家譜(洪景伯有)
(歙硯譜)珍傳朱氏編(朱長文墨池編誌澄泥硯所自始)陶泓信此耳居默
彼誰焉設寄鳳池客寧知八影遷
中秋日即事
夜雨悠揚晝快晴潤晅真是協西成秋中雅合浴金魄
地迥應知近玉京
祖德鴻猷仰巍蕩
慈齡燕喜祝虔誠更欣灑道非增潦例以明朝發獵旌
(近歲每以八月十六日唘程往木蘭行圍)
熱河唘蹕木蘭行圍之作
武功文德並宜昭
謨烈欽承自
聖堯撰吉行旌指北塞詢
安寝閤謁
東朝獮蒐節合仲秋月往返期惟廿二朝丙夜紅旗仍
問捷幾曾行幄得逍遥
入崖口
源溯伊遜(平聲)那藉航野橋渡騎妥而康雙峯盡意興詩
思八月今時即昔光例試小圍平甸合(用三四百人扵平甸列小圍國)
(語謂之阿達密每入崖口即行之)仍驅吉駿六鈞良一麅一箭無多獲
(近崖口獸尚少是日祇射一箭即中一麅)適接軍書便賜將(駐行營後適阿桂等奏至現已)
(合圍勒烏圍指日可克既批答諭示即以所射之麅分賜阿桂豐昇額明亮俾均愷惠且因初圍獲雋為成功)
(獲醜之兆)
扵永安莾喀作(入崖口第一圍場名譯語見昨歲詩題)
沙岡初獵衆軍屯詎是永安徵吉言千二百人仍舊旅
(列圍者一千二百人皆舊四十八旗蒙古)别三四隊乃新藩(土爾扈特都爾伯特青海烏梁)
(海别為四隊令乾清門侍衛領之随圍學習)孫曾示度期無射(朕曾孫奕純今九歲始随)
(圍)
家國詰戎矢弗諼五十三年事重憶射熊扵此始承
恩(壬寅秋予随祖御皇祖幸木蘭至永安莾喀圍中有一熊皇火鎗中之熊伏不動久之皇)
(祖謂其已斃命御前侍衛引予去射之予甫欲上馬而熊突起奔前皇祖御虎鎗殪之事畢入武帳)
(皇祖指予顧之温惠皇貴太妃曰伊命貴重乃以射熊事告語詳避暑山莊紀恩堂記)
雨(八月廿二日)
昨近特炎熱木蘭經曾未知將蒸作雲四山倏隂翳圍
畢憩武帳傾㿽即飛至豎灑復横排曲盡磅礴勢聲如
八音會色是三峡出須臾土階前白水二寸積鍬劚之
字溝釃流露乾地僕人忙勏劶效勤各思試是緣親坐
觀孰弗宣其力(叶)雨過碧宇霽寂然都無事可以悟萬
理因之成五字
將軍阿桂奏攻克勒烏圍賊巢紅旗報捷喜成七
言十首以當凱歌
廿四中秋夜丑時木蘭營裏逓紅旗本来不寐問軍報
孰謂今宵宛見之
七千里外路迢遥向十餘朝兹八朝(向來六百里加緊軍報俱以十一二)
(日逓到兹軍營八月十六日所彂紅旗扵廿四日丑時已達木蘭行在途中僅行八日)可識衆心
同一志嘉哉行賞自宜昭(以馳逓紅旗迅捷諭將賫旗員弁查明行賞其沿途驛站)
(官員兵役交部分别議賞議叙)
賊巢最是勒烏圍甲雜小連噶喇依(勒烏圍為促浸最要賊巢今已攻克)
(則索諾木現居之甲雜小寨及其噶喇依狡窟官軍自可乘勝席卷掃穴擒渠佇見紅旗疊至)破竹勢
成應不日速傳捷信願無違
行營半夜那来喧却是紅旗到叙門(叙門即和門周禮夏官大司馬注軍)
(門曰和立兩旌以為之叙和出用次第出和門云云今行營旌門之制約略相合)五載勤勞同
上下鴻勲集總沐
天恩
紅燈一點引紅旗頃刻行營人盡知舊部新藩同賀喜
古来報捷可如斯
成言原有付兒行一見紅旗即
奏將(唘蹕幸木蘭時命皇六子奉一至皇太后駐山莊諭以紅旗必由山莊經過俟即奏聞聖)
(母)雖是
慈心早知喜更馳侍衛報山莊(音仍皇太后雖已聞捷遣御前侍衛春寧)
(賫奏書馳詣山莊賀喜)
一破賊巢飛騎馳未遑詳悉盡陳之(阿桂等一得勒烏圍即彂紅旗未能)
(具摺同奏故尚未知其詳晰也)將軍宣力應優賜先示端倪加勉宜(紅旗)
(至降旨將將軍參贊及將領等交部優叙兵丁各賞月銀而將軍阿桂宣力獨至奏績酬庸必當予以公爵優)
(其章服因先賜以紅寶石帽頂命其子侍衛阿彌達馳賫以往俾益迅速集勲)
前次受降惟戢斧今番報捷乃犁庭(前次征𠞰金川莎羅奔郎卡窘迫乞)
(命遂允所請受降蕆事未十年郎卡已侵擾鄰境土司郎卡既死其子索諾木等興小金川僧格桑狼狽為奸)
(意欲蠺食各土司甚至黨惡負恩抗干天討因深悔前此之姑息養奸此次厚集兵力𢷬穴擒渠掃平賊境庶)
(可永除後患自為正辦)敬承
天眷能無慰未至武成心未寧
宵衣(去聲)惟吾理合然喜而不寐那能眠乃知屐齒事誠
有較彼殊猶高下懸
三捷盼来一月間此時軍務正相關執渠掃穴歌耆定
佇待郊臺奏凱還(將軍等凱旋時擬至良鄉行郊勞禮已預葺郊臺以待矣)
是日晩阿桂奏摺至知攻克勒烏圍詳悉詩以誌
事
勒烏圍賊舊官寨(凡土司所居者番人謂之官寨)垣固碉高不易攻石
卡木城接鱗次水臨山背據蠺叢(阿桂奏勒烏圍碉高牆固其南為轉經樓)
(又過甲爾日磉橋而南為科布曲山腿與勒鳥圍官寨互為犄角鎗礟俱可相及其間寨落木城石卡又皆鱗)
(次櫛比聯落接應前阻大河後負高墈對河札烏古阿爾古一帶鎗礟既能隔水救援而其後高墈層層每層)
(丈餘至數丈不等墈上均有卡柵碉座備禦甚嚴且自轉經樓至科布曲陸路既可通行而皮船過渡往來亦)
(甚便易是以各處敗回賊人及噶喇依一帶番衆全聚扵此合力抗拒)計窮百變同攄藎
志合三軍共建功(官兵壓至勒烏圍之上分兵攻繞既用大礟轟摧復用衝天礟擊打又從)
(勒烏圍轉經樓碉卡密排之中一面攻搶佔據一面拏柵横截以斷其後路並令冷角寺一帶官兵由西北合)
(轟沿河而南拏柵以斷賊人下水之路又以高墈陡削兵力難施令官兵頭戴柴捆欓牌手推沙囊匍匐而行)
(至墈沿層層堆起赶立三層高柵以擊墈下之賊並扵所挖地道中用礟轟擊磡下掘溝抗拒之賊計高墈八)
(層均經官兵逐步搶佔僅餘一層而甲爾日磉橋更為賊人要路因排大礟轟摧漸塌復扵楚兵内募善泅水)
(者潛扵水底縛巨索扵橋柱之上合力扯拽坍損因扵八月十五日申刻分派官兵先為埋伏以備攻搶勒烏)
(圍令海蘭察額爾特等攻其近南木城賊人鎗石抵拒甚緊轉經樓等處之賊復来救援官兵迎擊殱戮過半)
(而為滿洲索倫兵弓箭所斃者尤多復扵亥刻令額爾特烏什哈達等攻近北木城官兵拔柵踴進出其不意)
(即時攻克海蘭察率同納木扎格勒爾德自官寨東南進攻普爾普泰斐英阿自南進攻福康安特成額明仁)
(從西北進攻而五岱攻其東北豐昇額帶兵為各處策應維時四面合攻呼聲動地抛擲火彈如流星閃電官)
(兵各攀援上登賊人始猶支拒及見我兵蜂擁齊入膽落欲逃被我兵殱戮更復不少遂扵十六日子刻將勒)
(烏圍官寨攻克瑚尼爾圖亦將末層磡上石碉攻獲並同烏什哈達將竄回之賊邀擊殱斃而轉經樓亦經保)
(寧官達色彰靄帶兵攻打四面飛騰而上至丑刻一併克獲官兵追擊逸賊至甲爾日磉橋賊因橋斷赴水竄)
(逸值雨後水漲賊衆淹斃甚多復為官兵鎗箭擊射得脫者無幾此次計攻克勒烏圍官寨及轉經樓喇嘛寺)
(並攻得其旁碉房寨落木城石卡六十餘座凡賊所恃以抗拒之處一夕無不摧破殺賊數百人奪獲鎗礟刀)
(矛等物無算遂掃其舊巢擬乘賊人上下心膽俱寒提兵直𢷬噶喇依為迅速蕆功之局此皆阿桂露布馳奏)
(語也)優叙先行循令典蕆庸封爵待恩崇
興安雜詠
一嶺暄寒頓爾分鴻鈞那復費功勤今年秋令長往歲
依舊高峯簇綠雲
千二百人善魚貫合圍致遠復鈎深學如明道稱純粹
見獵依然有喜心
崇古山川大塊文寧須點筆更云云忽聞仙籟雲端發
却是林間過鹿羣
吉驄擇地小驅諸筋力自知不似初峻坂下馳已弗作
底須諫獵馬相如
舊部新藩前後随便教有喜衆同知曾孫九歲學圍出
我更何須鑷白為
等城(尖營亦謂之等城指候圍也)清曉視調羹賜食聊因比大烹(等城)
(傳膳賜蒙古王公及随從大臣等朝餐其飯則親視和羹也)飽暖饑寒寓忠恕詎惟
宰肉擬陳平
曉寒午暖自其常馳射仍須換薄裳明識秋陽當杲暴
氊廬晨起見輕霜(俗云嚴霜出毒日)
誰能到此默無情地迥山高水復清武帳待圍還有暇
促教短句八章成
出哨
此進還此出人情率習常(伊瑪圖卜克嶺皆可出哨但由彼二處行則多一兩程故)
(人皆願仍由伊遜之路而出遂亦從之)向南因漸暖白露未為霜九月尚
遲穫(往歲出哨則收穫已畢今年節遲故尚有未穫完者)千村始築場雨滋弗種
麥(昨霑雨而北地候寒不可種秋麥農家但翻犂為來歲之計耳)翻垡總農忙
木蘭迴蹕恭問
皇太后安喜而成什
惠遐詰武要惟均蕆事山莊返蹕巡四海臣民咸共仰
高年福祉慶恒申捷旗到早
知而喜
徽閣瞻
增精與神將奉
安輿入京國弗寒猶先(去聲)小陽春
季秋山莊即事
鳳鑾恭送向都還後彂徘徊五日間夏月無何逮秋月
青山即漸作蒼山遊因遣興聊乘暖意戒躭盤敢愛閒
雖是紅旗已初報繼兹其至盼猶艱
恭奉
皇太后迴蹕至御園作
巡歸此日稅輪蹄
聖母康強萬夀禔駐以徐因發以豫行斯後亦到斯齊
(日)(皇太后扵十二日自熱河唘鑾緩程安行扵廿一駐石槽行宫朕扵十六日唘蹕按程而行亦扵)
(廿一日駐石槽廿二日恭奉聖母廻駐暢春園)一心祝願惟悠矣四月光隂
亶迅兮幸得紅旗初報
喜再三其至更殷徯(阿桂攻克勒鳥圍初次紅旗報捷扵八月廿四日至木蘭行在即遣)
(侍衛馳赴山莊為擒渠聖母賀喜今阿桂統兵覓間進𠞰噶喇依為掃穴之計指日可望蕆功二次三次)
(紅旗自當接踵而至耳)
静坐
静坐那能静一心周萬方運參否與泰歲叶雨和暘公
旦陳無逸臯陶彰有常平生鮮長處但善用人長
微雨(十月初八日)
宫禁園庭来往居問
安喜見
體康舒(因孟冬進宫齋戒安邇聖母喜園居旬餘一至問年率以為例)小春林際
丹青若微雨齋前霡霂如研獲澄泥愛臨帖窗明牡蠣
稱觀書紅旗捷至已踰月亟一盼佳音益綣予
微雪(十月廿七日)
雲佈已通宵綏綏雪遂飄融膏將一寸(順天府尹奏廿七日之雪自辰)
(至未随落随化約可一寸)應節先(去聲)三朝(是月三十日小雪節)弗望遇雖喜未
霑惜復饒瓦隂略皴玉吟眺倚宫寮
張璞層巒初雪
天公試雪纔冬稚紅葉猶殷綠葉疎鋪地漸存入水化
論形得實契神虚施朱著粉傳唐法格古氣渾述宋初
不出戶庭堪静坐高人相對樂三餘
題成窰饕餮温壺
尊彛夏商制姬室或稱壺形有方圜别意標義順殊精
陶見成化大輅始昆吾文古蔚饕餮戒存惡旨夫
雪(閏十月初九日)
侵曉同雲一色屯六花飄颺遂紛繁欣扵應節先大雪
(是月望日大雪節)適此問
安来御園鏤玉條柯松罨牖渥膏荄柢麥培原六千里
外心遥繾霽以為佳望捷煩(將軍阿桂等前日奏至現攻賊人科布曲西里两處)
(要隘一經攻克便可乘勝席卷時軍營連雪至廿四日始放晴擬即進兵是以邇日盼捷尤切)
詠素堂
步屧偶閒行山堂滿志清恰看霏雪密且喜静風輕林
玉攅含潤簷冰堕有聲額題曰詠素今迺未孤名
冬至
南郊禮成述事
欣逢月朔復初陽恰值
天開甲運昌(是日甲戌)卌載承
禋幸躬藐(自乾隆元年冬至躬詣行禮始迄今四十年南郊大祀歲必親行從未遣官恭代)
三成學禮挈兒行(命諸皇子侍進獻壇上瞻禮俾知余承祭時拜立之必誠必敬以恪)
(奉者如明禋此)於昭侑座配
列祖默唘綿基籲
上蒼鴻捷更希報早晩(阿桂等奏攻克西里要隘明亮等奏攻得札烏古山梁兩路連)
(次奏捷官軍乘勝罙入應剋期馳報紅旗益祈洪佑)速聞耆定武維揚
雪(十一月初三日)
履長
賀節御園来翼日欣逢嘉雪哉搴幌無邊迎目潤拈毫
有興沃心開空霏麥粒宜隴麥林染梅英映殿梅掃却
旋看又紛積苑丞循例樹根培
復雪(十一月初五日)
南郊逢澤未三朝(初一日冬至初三日即雪)恰值園居景物招徹夜
同雲濃翼旦撰辰唘蹕返
東朝(初四日奉隂時皇太后駕還宫是日時晴而未雪)宜晴宜雪
恩誠厚益惕益欽志敢驕祇有殷勤望鴻捷六千里外繾心遥
將軍阿桂奏報攻克西里第二峯期相機進勦情
形詩以誌事
勒圍(即勒烏圍急呼之則為勒圍故向亦有勒歪之稱)克後逾三月西里當前
限幾峯近穴咽喉賊固守截碉寨柵我横衝(阿桂自八月望攻克)
(勒烏圍以後統兵乘勝罙入進抵西里其地為促浸要隘賊衆悉力守禦攻之頗不易近已克其阿穰曲腔達)
(坂等處而西里正碉尚未能得因扵其下接拏木柵十七座繞出西里第二峯之右用礟旁轟賊寨亦未攻破)
(復籌扵現拏木柵之下再接數柵横截賊後使其不能相頋兹據阿桂奏西里第二山峯名奔布魯木新拏木)
(柵即在山峯木城兩碉之下西里正寨之上其地為賊人鎗礟所易及必須分賊之勢始可拏柵逼進随派福)
(康安等前行防衛拏柵官兵而令額爾特等随進拏柵又派普爾普等為第二隊續行而第三隊之烏什哈達)
(等即令緊随拏柵以進海蘭察等為各路策應鼓行而前)分兵合隊皆中(去聲)要下壓
上批都礪鋒(閏月廿九十一月初一我兵兩次乘夜迅往從賊人鎗礟如雨之中步步拏柵而進)
(接拏十餘柵環繞山峯兩碉寨之後越過山脊而東圍其三面惟向東一面陡險尚有微徑賊仍負隅不動因)
(扵初三日晚令額森特帶兵千餘赴西里山腿盡處合攻而令海蘭察督兵赶拏木柵復派福康安等從左進)
(攻普爾普等向上攻打海蘭察率官達色等直取奔布魯木山峯木城部署既定三隊分頭搶撲)縦火
因風
天助順登巒乘夜衆摧兇(海蘭察督兵直抵山峯木城之下奮力亟攻賊人抵拒鎗)
(石交下攻至二更抛擲火彈百餘燃及賊人木城外所積枯枝横木值大風忽作火勢蔓延燒至木城官兵乘)
(勢騰涌而上羣賊踉蹌竄出官兵尾追殱殪及追急墜崖死者甚多其不敢出城者均成灰燼時福康安帶兵)
(攻入各碉並穿碉牆縦火焚燒官兵四面合圍賊不能逸亦均斃扵火普爾普等仰攻碉座賊見官兵勢猛且)
(各處烟熖蔽天力不能支跳碉而遁官兵鎗箭追擊復多殱戮時已三更官兵三隊合并自上壓下至西里正)
(寨賊人一面抵禦一面奔逃遂將寨落克取復分兩翼抄出克其寨後山包及迤下山腿碉卡將及四更已壓)
(至溝邊額森特等復攻克西里山腿盡處木城並克雅瑪朋前兩碉此次通計得木城九大寨四石碉七石卡)
(數十殺賊百餘所獲鎗矛等物無算現擬攻𠞰雅瑪朋東之舍勒固租魯及阿禳曲左山腿下之瓦喇占奏至)
(為之欣慰即勅部議叙海蘭察及領隊大臣等其随隊奮勇兵丁各賞一月錢糧以示奬勸官兵屢勝勇氣倍)
(增賊勢日就窮蹙自可席捲而入掃穴擒渠指日惟盼紅旗之至)遂能據險成殊績將
更相機蕆偉庸佇俟紅旗朝夕至永消蠻觸靖巴賨
雪(十一月十七日)
十雨宛看十雪呈(初五雪後初七復微雪)漫空積地總充盈惬懷
惟覺脩何遇受寵由来勵若驚樂與民同潤麰麥知無
物比獲瑶瓊設論夜半平淮蔡祗願眀朝達捷旌(昨阿桂奏)
(至官兵扵初三日夜攻克奔布魯木賊碉及西里正寨即擬乘勝進攻迅擣巢穴佇盼紅旗速逓)
題平定合符(有序)
李侍堯奏粤民李阿集私越邊界至安南國之順
化娶番婦居焉其地在安南王城西南遠隔重洋
昔為阮姓竊據歷今九世番人稱為順化阮王與
奉朔受封之黎姓國王為世仇會順化王死有子
二嫡次而幼庶長而愚長子繼立其舅擅威福土
人患之有阮翁衮者順化王之同姓以除奸立嫡
為名自稱西山王募兵搆怨客民多從之李阿集
因受偽封開國公西山兵逼近順化王所居二子
皆出走阮翁衮思自取之土人不從兵衆解散李
阿集遊奕洋面遇順化二子舟劫奪其財貨擕家
竄回内地為有司所執將按以法籍其家得玉平
定合符一随牘奏進發緘視之長二寸又十分寸
之五闊一寸又十分寸之八厚三分有竒符上下
各一外面為龍鳳形玲瓏通裏内面中為雞心玦
式左右鑿枘相應形圓而橢鐫小篆文各一上曰
平定下曰合符中心及四角皆有穿盖繋組以佩
也玉質瑩潔潤澤知為舊物而安南不聞産玉以
大小計之疑是玉帶版改為苐不解彼地玉工乃
能精巧若是耳夫奸民之當治安南之内訌皆不
具論惟是王師征勦金川正掃穴擒渠刻日奏凱
之時而玉平定合符適得先事之徵若有默司其
契者敬惟
昊蒼鴻佑宵旰繫懷因以斯符示兆如詩所云天作之
合或可取以為賦詩斷章之喻乎因序其事題什
識之
海舶蠻邦恣横(去聲)行賊擒因致玉符呈龍蟠鳳舞外磨
緻陽定隂平内琢精姬室雅章詠天合金川嘉兆卜師
貞把吟詎為珍希見吉語佇看報捷旌
微雪(臘月朔日)
適值辰弗集幸逢雪細霏靈臺罷占騐(是日應日食一分四十七秒乃)
(是夜濃隂密霧繼以細雪雰霏欽天監奏例以隂雲弗見不入占騐)氾勝利郊圻賀則誠
非禮
恩惟益慎幾五言出一悃言行敢相違
題方琮雪景
六花萬嶂共雲同歲暮村村喜卜豐暖閣圍鑪賦謝雪
高堂稱酒詠唐風驢寒旅趁店橋白僧晚歸翹寺院紅
灑粉原因倣小幀(盡家作雪景多積墨烘染留白地為雪昨冬盡山水小幀偶出新意剏為)
(灑粉法既成疎密飛舞頗具生動之致因命方琮倣為之)絜廑率作慎吾躬
詠和闐玉四皓圖
四皓避世塵自是人如玉幸哉和闐河却作商顔麓
雪(十二月初九日)
過午凍雲黯逮申臘雪霏漫空方漠漠作勢更飛飛扵
澤寧辭屢逢庥益慎幾惟殷盼捷報速至願無違
丙申春帖子
月值方中臘
天迴最早春農人都額慶卜歲又逢申
吉旦干輪土嘉平支在牛瑞徵京兆尹敬事例應脩
春盤春帖獻
慈寧與物皆春迓始青七字抒誠詠
新祉
萬年增算祝遐齡
將軍阿桂奏報攻克科布曲索隆古山梁等處碉
寨即期迅擣賊巢詩以誌事
西里剋来逮一月(阿桂自中秋夜攻克勒烏圍即統兵進𠞰而賊衆拒守西里攻之三月餘)
(未克直至十一月初三夜官兵分路襲擊奮勇摧堅將西里一帶賊寨悉行攻克計其奏至之期距今又月餘)
(矣)賊巢近復阻山梁索隆古據建瓴勢(阿桂自攻得西里後乘勝直入)
(雖連克其舍勒固租魯瓦喇占雅瑪朋及薩爾歪勒隈勒木通等處碉卡並掃蕩卡布角沿河一帶寨落而科)
(布曲及索隆古山梁為賊人近巢要害抵拒益力屢次攻之未下兹阿桂等奏至科布曲正梁賊人挖壕固守)
(鎗石晝夜不絶未易輕進若突然分路上攻搶得迎面各碉卡一氣直上正山梁得手較為迅速因扵十二月)
(初六晩分撥官兵海蘭察同伊蘭保等攻搶中間城卡福康安烏什哈達等攻其左普爾普額爾特等攻其右)
(而令侍衛遜集鼐潛密繞出賊碉之上向下攻壓額森特則扵大路直取格隆古其間尚隔三碉派烏爾納那)
(木札等從正面進攻特成額等攻其左書麟等攻其右豐昇額親往策應並派海祿等率土兵從雅瑪朋穿越)
(林箐前行繞至兜窩了口以待并力齊彂初七夜海蘭察等由中路直進官兵從鎗石叢中鼔勇上登殪賊甚)
(衆遜集鼐等亦已繞出其上賊不能支紛紛敗遁福康安普爾普等同時合力奮攻其指派各碉卡均經克獲)
(殱賊亦多官兵勇氣倍增遂將科布曲寨落全行攻克額森時等又攻克格隆古等各碉賊突圍出者經官兵)
(截殺殆盡海祿之兵已攀援上至兜窩了口興海蘭察額森特會合即將了口搶佔并克科布曲附近寨落及)
(拉布咱占寨而索隆古山勢更高碉卡在山岡之上潰敗賊衆退聚其内不宜稍羈即令索倫兵率土兵由林)
(箐中繞進抄出其後海蘭察額森特從正路上攻賊人棄碉奔遁官兵躡擊殱斃及帶傷竄者又復不少遂將)
(索隆古佔據并將得木巴爾捫都斯碉卡一併攻獲又將安布魯木一帶併為掃清通計攻克大碉石卡木柵)
(一百餘處獲礟九鳥鎗刀矛等物無算殺賊二三百名生擒二人即日發兵直𢷬賊人巢穴以冀早為掃殄是)
(役也將軍等調度合宜參贊及領隊董率奮勉各兵亦俱勇往出力深為可嘉因勅部優叙)噶喇依
(即賊巢俗謂之刮耳崖者)頻覆卵殃冒險衝鋒資衆力除兇助順賴
天慶紅旗早晩其將至益切中宵盼不遑
副將軍明亮奏攻克獨古木寨落及搶佔乃當山
梁情形詩以誌事
逆巢正路自河東牽掣河西亦藉攻(阿桂等統兵由河東進攻自克勒烏)
(圍後屢得賊人西里一帶至雅瑪朋等碉卡近復佔據科布曲索隆古山梁已扼賊巢險要即可直𢷬噶喇依)
(為掃穴擒渠之計自屬進兵正路其河西之兵原以牽綴賊勢而明亮等自得宜喜茹寨以来漸次逼近河邊)
(與河東聲氣聯絡益可成犄角之勢)自夏至冬鮮有克(明亮等扵六月廿八九日派兵分路)
(攻得石真噶賊人大碉設立木柵駐守此後雖常進攻未能有得)近今較昨略稱雄(閏十)
(月初十明亮等攻克扎烏古碉寨尋又攻取碾占此路官軍遂大有起色十一月十七日復將達撒谷擦角赤)
(爾登布里三道山梁悉行攻獲軍聲益振)忽聞獨古(即獨古木急呼之則獨古)已登險且
戰乃當圖下衝(明亮奏云十二月十四夜派奎林阿爾薩朗等攻取在上之獨木古思得又派)
(興兆等佔據山頂和隆武德赫布等攻取在下之獨古木思滿分左右繞進將近黎明賊人望見放鎗抵禦奎)
(林已率兵先登斫碉門而入殱賊無遺其葛木呢布各寨之賊亦紛紛棄去各鳥獸散復派德赫布等攻取布)
(吉魯和隆武等攻取達那賊衆皆望風披靡間有抵拒者即為官兵鎗箭所殪其賊目在後以刀驅之亦不復)
(頋所有山梁上下寨落八十餘處官兵随到随克立行燒毁通計殺賊百餘擒活口二獲礟一據云乃當已克)
(大半再前更無險阻即甲雜寨建扵臨河石包之上攻之亦為省力云云已降旨將明亮舒常及將領員弁等)
(下部優叙兩路官兵奮勇夹攻成功在邇益盼紅旗迅至)夹進正逢賊窘候快觀益
望捷旗紅
製玉鳩頭方竹杖恭進
皇太后並成是什
鳩杖由来養老傳其相方竹更宜然温如在
手資雙步穆以随
身助大年四面削成不踰矩一枝卓立却殊圓
扶携代我供晨夕萬六春秋
食履綿
歲暮祫祭
太廟禮成述事
或問禘之答不知義最精存誠心果䔍出治掌如平
源本宗溯
祖趨蹡弟與兄(壬辰冬因予春秋已逾六十命閣部諸臣議正位躬致瓣香列祖各)
(位則派近支諸王及皇子恭代以節繁縟内惟裕親王為朕兄餘皆弟姪及孫曾輩矣)禮成忻以
戚肯俾代而行
詠玉尺
弗盈今尺盈周尺總覺猶輸寸所長寶鼎仙人詠李白
襄城縣令擬劉方輝輝不露截肪質沕沕全蔵浸土光
偶撫直方别有契問誰佳句稱斯量
除夕
今年冬雪美半月早春投迎送通宵例光隂逝水流蓮
英燦銀燭栢子蘸金甌猊口㷒烟噴徐成寶篆浮
御製詩四集卷三十二
