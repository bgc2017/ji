御製詩四集卷九
古今體九十四首(癸巳一)
癸巳元旦
璿璣運斗向寅杓喜爆迎神響徹宵紀歲元辰先兩日
(初三日癸巳)立春初節待旬朝(十二日立春)幸因國泰人民庶益
切時和風雨調小大共球朝正朔綏猷建極敬惟劭
元旦試筆
啟旦初陽升曉曦
萱宫賀節式威儀仰瞻
康健膺
天佑俯恤趨蹌荷
聖慈(向遇朝賀例於禮數永康左門外降輿步入上年恭奉懿旨以過勞宜從撙節特命於)
(監就慈寕門階下降輿並著内門旁設便座以資小憩)福始開元慶有永
夀增肇祚算無涯將因春暖皇畿近掖
輦從民願祝釐(永定河興舉大工於上年告竣大史請於今春往省成事且以天津水鄉清淑)
(宜奉情安艫延眺俾慰望幸輿已降旨允行)
貞元運轉玉衡參景祚維新萬物覃切已對時慎宵旰
勤民要務祝田蠺俶辰定氣以廿四(見唐書)正月為乾
之九三(見漢志)設曰玩辭在觀象誠因勵志敢虛談
再題邊文進歲朝圖
歲朝圖稱歲朝懸宣德貽今三百年松竹(天竺畫家借用竹)梅
蘭結好友(向有四友詩)栢芝茶柿悟同禪水仙似許看半面
如意惟徵獲十全(圖中所畫此十種)所欲奢哉消數筆淳于髠
語笑應然
詠白玉雲龍如意
和闐之玉長逾尺曲首琢作如意式何不為圭或為璧
薄古趨今人情適司教化源抑誰責弗言則已言則恧乾為
玉象龍為德雲乃從之蔚光澤龍守其珠鬐奮戟緯蕭欲
鍜具達識
命緩徵川省過兵各州縣錢糧詩以誌事
小金事蕆討金川不發難容矢在弦彼有謀深寧可置
(金川逆酋索諾木與小金川僧格桑狼狽為奸蠺食革獲布什咱鄂克什附近土司經官兵以次克復而軍營所)
(降人且訊有逆酋商謀官兵回去再打木坪瓦寺直到維州槗不難之供今小金川雖悉平定而主謀末殄日)
(後潛肆併吞是中朝費如許兵力轉以藉寇兵而齎盜糧邊境何由綏靖揆之理勢則併勦萬難中止也)我
當功倍未宜捐(當官兵將破美諾賊巢時特授將軍副將軍參贊大臣等乘小金川既定統勝)
(兵直討金川分道並進令明檄索諾木隂譎罪状大軍伐謀不滅不休先破其膽且以作六師之氣堅隨征衆)
(土司之心事定熟籌善後規制俾邊民共享一勞永逸之福)雖云輓輸(去聲)都無累亦
念勤勞覺可憐一歲正供均緩納為民計久愛民先
題董誥雪景
三白先春浩澤培便教寫景搆清裁頓看巒巘縈而繆
猶灑松篁素且皚招客吟瓊過石彴呼童掃玉瀹茶杯
畫誠似矣家聲繼德業猷為尚勗哉
新正重華宫侍
皇太后宴即事成近體
上正令節迓初韶(田家五行以正月初三日為上正三節曰上者尊歲首曰三節者為夏建)
(寅正或又稱夏正三也)家宴重華繼頌椒六十開三子皇帝
八旬有二母東朝遍翻古史曾誰比實沐
天庥用是昭不許外人知小矣萬方同樂始宫寮
題李昭道仙島遊觀圖
瓊樓瑶島似仙山侠客又如遊市寰但使筆超塵世外
當呼境在閬蓬間敲碁酌酒都豪興策騎浮船各適閒
不是松洲經鑒定(畫幅無欵舊有謝松洲題籖為小李將軍真蹟此幀絹素設色雖舊以為)
(必昭道作亦難信也)將軍妙蹟向誰攀
命加賑甘肅省臯蘭等五州縣詩以誌事
九州昨歲普逄年甘肅民貧處(上聲)極邊亦有七分秋穫
稼祗餘五郡夏灾田(上年直省豐收多有數至十分者甘肅通省合計亦在七分以上惟)
(臯蘭等五州縣夏田被有偏灾特命於例賑之外再予加賑一月仍酌借籽糧以資春作)肯教赤子
向隅泣特降黃麻加賑傳弗以歌豐忘被歉惠心勿問
永拳拳
新正養心殿
餘寒漸避窗嫩暖欲上簾新正簡幾務内殿籌民碞志
不紛為靜政就理引恬箇中求養心寧知歲月添陳揆
值已盛持盈益鞏謙
用蘇軾韻題寫像黃庭遊戲卷
眉山健筆黃庭萹龍眠寫像貌二仙(見東坡識語)後來倪迂
欲繼前據床侍立兩妙妍似效墨者說白堅神傳三鬛
全其天(倪畫布景如是此圖即仿之)張羽題句言起緣是卷粉本因
厥然蘇李倪張意並傳遊戲偶示衣裳騫求仙非慕滄
海淵徐福一去那復還不如飽食而晏眠
新正悦心殿
昨日承
歡今問
安退猶餘暇小遊盤近惟瓊島無多路高俯液池有曠
觀閥閱萬家根本固(地居最高處俯覽萬家煙升景象豐盈其間甲第連雲多有開國勲)
(賢遺搆基鞏業安規模宏遠)京師首善俗風端一臨百慮廑心内祗
顧積霙略所寬
靜憩軒口號
樸斲書軒倚碧嶒朋從思謝得相應往來方寸憧憧者
便憩扵斯靜豈能
蟠青室
清可軒(在萬夀山)石壁乃真蟠青室(在瓊華島)石壁乃假彼真意
想幻如兮此假目對誠然也因知真假曷有常拘墟固
執非達者峭蒨中疊曲磴層攀登上仍書屋雅不出戶
庭陟孱顔通塞慎密義經寫
酣古堂
山隂有書堂其顔曰酣古酣古義可思詎惟資詠府是
地貽金源元明逓傳所歌斯舞於斯此日仍其否(叶)林
尚昔年枝屋亦當時礎酣者無知物戒者莫忘汝
寫妙石室
石洞縈紆石室通箇間寫妙妙無窮掞箋欲詠還欲罷
柱史盡之兩語中
抱素書屋
書屋山之隂樸斲非藻梲室實蔵委宛廊亦循曲折硌砟
既延步於焉稱(去聲)休歇開窗攬巖姿巖林葉未發漫誚畫
鮮韻却見山有骨適然稱(平聲)素抱宜向蘭臺說(抱素懷樸出漢書)
古遺堂
堂阯元明號古遺春隂瓊島久如斯文王之六蕩之八
一再言焉鑒在茲
鄰山書屋
對山搆書室依然山作鄰土山原是假歲久假即真况
蔭古樹喬兼峙怪石嶙樹石叢奥間曲徑堪步循入屋
開我窗倪黃畫宛陳一年能幾至搆築嫌已頻雖然有
會焉願託樂者仁
抱沖室
堪娱義府將經笥詎詡茅茨及土階早識民碞深可畏
敢忘延訪抱冲懷
坐冰床至畫舫齋題句
冰上拖床殊泛舫齋中憑凍又凝波兩般名實都無藉
七字形容當若何因悟世間稱與謂那非幻裏揣而摩
以斯義置歐陽氏剏見還矜略勝他
古柯庭
莫道發榮遲衆樹生機也自識廻春對來欲向古柯問
閱過庭中幾許人
奥曠室有會
奥曠夫何似大似人之心方寸藴胷中危微誰能尋而
所包甚廣無間(去聲)幽及深縱横大千界上下古與今奥
曠有如是丈室奚足任一念苟弗正可畏天難諶守約
亦非難虞書曰惟欽
題鏡清齋
齋憑冰鏡非水鏡理會羲經信不誣風伏澤承符氣感
内虛外實得中孚玩辭觀象真宜耳對景吟詩其小乎
我更惕心在議獄安能使訟此時無
畫峯室
隔溪羅奇峯蜃窗如畫展下垂瀑入聽上峙亭供眄欲
問四大家似此可兼善而况藉装潢凴人舒
與卷
焙茶塢
竹塢新春偶一來乘閒便與試茶杯最欣萬箇綠瓊處
根有深深白雪培
題楊大章花鳥偶效温庭筠體
黃香磬口蓊濛奼(蠟梅)穗穗珊珠垂上下(天竺)埭邊琱玉香
霧凝(山&KR1431;)渚裔凌波秀而野(水仙)一雙錦雞語膠膠飛上湖石
爭艷冶金壺滴露淨娟娟不以形傳以神寫曰聲曰色
活脫工相將流水回風中羅漢松惟示真諦幻化韶光
了堪契
命緩徵陕西湖廣等省過兵各州縣錢糧詩以誌
事
一省偶興兵鄰省率波及因悟佳兵非其奈狂番習(番人)
(狡悍性成徒徇撫柔之名彼且狎而生玩故欲靖邊防而專任德化者既用自愚且滋貽笑古訓稱克詰戎兵)
(良非虛語)用緣不得已惟圖速寧輯始原聽蠻觸(逆酋僧格桑以報私)
(怨為名圖吞鄂克什之地始因其同類相讐事所恒有惟命大吏往赴彈壓旋生反覆即當入告籌進討乃阿)
(爾泰惟事調停猶豫遂致養癰今即小金悉經平定而栘師直勦金川兇渠不難並縛然始事已悔濡遲矣)
終乃類姑息當大示懲創雄師齊衆力陕甘多勁旅滇
黔慣批拉湖南况接蜀近山善攀陟簡精各用長督以
旗勇集小金已全定金川猶竄賊掃穴雖可必未能期
頃刻言念過師處允宜沛恩澤緩徵以次第(陕西寳雞等六十四)
(州縣廳甘肅隴西等五十三州縣廳湖廣竹山等五十七州縣廳雲南思安等八州縣廳貴州畢節等十七州)
(縣各詳核該地方人戶出力等差酌定加恩緩徵分數及帶徵年限務令被澤適均)閭閻恩徧給
夙鄙問惠心祗覺抱慙德
題金廷標雪梅高士圖
抱膝鋪牋石室深紅梅白雪稱幽吟誰知高士暢懷際
擁帚蠻僮冷不禁
詠周編鐘
古鎔緬姬室今韻叶黃鐘(編鐘各中一律是鐘律應黃鐘)萬事斯為本
千年此適逢金聲始琴瑟土色隱雲龍在簴非全器惜
徒清玩供
伊犂將軍舒赫德奏伊犂客民願入屯田戶籍事
詩以誌慰(有序)
保開充國軍丁僅足歸屯莊誚少陵民戶何由佔
籍地喜新疆式擴連營皆挈眷番休人忘故土堪
懷比屋並望衡僑寄迺有莊姓四十八家之衆到
從乾隆二十九載之前請依郭外以受㕓固已市
通哈薩祈指河灣而荷鍤何湏畔讓諸回從茲銜
軛假官牛落業永資八口抑且糞田迴走馬起科
弗俟三年彼邊氓不待夫招徠將荒服旋臻乎富
庶羣情可見實事宜書
闢墾久增烏魯齊(即烏魯木齊疾呼則為烏魯齊)屯耕今復逮伊犂(舒赫)
(德奏烏魯木齊等處俱已安設民戶種地今伊犂有客民莊世福等四十八戶以西河灣地廣水足無礙回戶)
(屯工呈請撥令開墾即于本年陞科永為土著居民等語因議每戶給地三十畝願多者聽初墾官備牛種口)
(糧分年還項以次酌定科則)地肥水足多逄稔籍注科陞願可稽羊
牧牛孳安月柝(平定伊犂後自哈薩克來歸之厄魯特皆入旗籍並自盛京移貧乏西𤏡察哈)
(爾諸旗移貧乏察哈爾於伊犂皆給以牛羊俾安遊牧今戶口日增孳生益盛而西安涼州之旗兵則移駐新)
(築賜名之惠遠迪化諸城以資鎮守并令回人開墾用贍兵餉此新疆經理之大槩也)馬牽帛易
息霜鼙(每歲哈薩克以馬來易帛匹者不絶於路而禁織造粗疎者向亦有詩紀其事)窮荒焉
用茲成用(反杜甫詩意)額手
天庥敬日躋(前平定凖噶爾勒銘伊犂嘗深維屯種萬里之外恐非長策今屯地日廣至民間客)
(戶自籲入籍歸屯不待招徠資送此豈逆料所及然哉穹貺彌加即冰兢彌切敢徒為持盈保泰之空言)
詠六藝
禮
咨岳重華典早傳因心品秩莫斯先亨為嘉會動則合
謙以制宜靜欲專修五事還如五器大三百更小三千
設云玉帛而已矣脩已治人何有焉
樂
樂和禮序本同倫入耳諧心教更親似鳥飛空資兩翼
如車行陸藉雙輪薰陶可化風兮俗雍睦常欣神與人
䕫也由來不世出音從鐘鼓論誰真
射
觀德曾聞莫此過左弓右矢要調和平心正體斯契道
下飲揖升可叶歌貫札六鈞属稱力穿楊百步似傳訛
(向以養由基百步外穿一葉之楊乃理所必無曾為穿楊說以闢之)邇來臂病疎茲事憶
舊惟應抱愧多
御
使(上聲)車古必有其方一藝居然執亦當寧數(上聲)周遊稱
造父所嘉詭遇鄙王良用畋多致獸驚逸以戰尤虞寇遠颺(古者田獵)
(戰陣皆用車故五御之法有逐禽左而兵車亦以御為重今獵與戰皆用騎故射獸多獲而追寇易及較於車)
(之迂緩不啻霄壤則御法雖失傳實不足惜也)傳失樂經常或惜御傳便失正
何妨
書
保氏當年教六書逓更(平聲)以世降紛如因文見道恒資
此轉注象形艱返初波偃露垂徒鬭巧星離雲布益鄰
虛公權兩字惟心正筆諫名言實起予
數
伏羲一畫肇開天制數無窮節象傳億兆京垓莫終極
東西南北綂方圓五經由此詮精要六藝因茲始備全
設使窮通專諉命失之遠矣詎為賢
由液池東岸入淑清院得句
紫光藩宴例新正待備南臺入淑清七尺紅牆隔塵俗百
株蒼栢護蓬瀛灑然泉石堪延步驀爾古今一繾情勝
國遺蹤何處覓祗餘幾卷閱春明
素尚齋
石徑既砟硌林巖復吞吐假山似真山祇以閱歲古其巔
有樸齋誠為尚素所書史足徘徊興致自鼓舞却見綴
檐燈咄哉安用許
千尺雪
臨泉亭子又新春輞水淪漣冰底循千尺原來出假藉
積成盈尺喜誠真
四圖展一却含三(寒山避暑山莊靜寄山莊與此淑清院四處各貯千尺雪圖每一處兼備)
(其四積年題詠相續)寶塔華嚴類合龕即目今朝生别會孰真孰
假箇中参
雲繪樓
雲聚遠山暗雲開迥宇明易工惟是貌難得乃其情祗
有虛樓好雅無定意迎必當如是繪方契說詩精
同豫軒
歲稔時和幸偶逢又廑榖賤逮傷農由言無易兹同豫
受益惟謙滋勵恭
鑑古堂
芸香滿室紙窗明展帙怡然靜六情大抵人皆知鑑古
善循惡戒在勤行
題寳月樓
兩層傑閣倚宫城初歲韶光俯帝京富矣教之聞聖語
祁寒暑雨騐民情八窗間(去聲)貼宜春字三市猶喧爆竹
聲佳麗皇州歸朗照果然寳月副其名
長春書屋
書屋長春舊號曾每於佳處輙題稱况逢即景韶初稚
益切體乾元實應萬物樞機占氣煦百昌陶衍逮形徵
吾民誰為(去聲)省憂者足食足衣愧未能
補桐書屋有感
舊植新栽換不窮樂羣昔日此春風偶來顧影惟憐獨
擬自從今罷補桐
題涵元殿
趯臺貽勝國庭樹百年枝古殿臨中正新題易柍楣(舊名)
(香扆殿乾隆辛酉易此額)瓦隂餘積雪簾額煦春曦物物涵元化欽
哉茂對時
豐澤園
學稼鄰學圃一園二者兼重兹欽
祖訓顒若為民占昨歲幸邀
眷綏邦願屢覘雖然寧易致惟是敬勤添
澄懷堂
園内此堂古澄懷
聖藻垂圖書供有懌樂利緬
無為豈必芳華玩端知靜謐宜未臻斯境者且合勵孜
孜
紫光閣曲宴外藩即席得句
崑西漠北共朝趨三接聯情惠有孚筵列雕盤裝粔籹
茵連華服逮鐻鍝(都爾伯特台吉等向以未出痘祗遣人賀正今亦有出痘可入關者茲親)
(王策凌烏巴什之子公爵索諾木雍忠即以出痘親來賀正因令入座)辰良日吉荅韶令
長治久安懷永圖燕語家人寧藉譯(向接外藩王公等皆用蒙古語盖素)
(所熟諳近則回語並已通習即新疆伯克等亦不藉舌人傳譯矣)却非吁咈與都俞
題葉肖巖西湖十景
蘇隄春曉
西湖景自宋時傳第一隄稱玉局仙似恨先兹白少傅
綠楊祗剰步沙萹
柳浪聞鶯
鶯聲巧勝管聲巧柳浪清如湖浪清尺幅饒他即真者
栗留今古觧長鳴
花港觀魚
祗園西畔藻池清翠色文鱗縦復横設曰觀魚即觀水
未能忘者是民情
麴院荷風
脩内司供泛索時名稱麴院至今遺水華自昔方君子
不礙陶家廿首詩
兩峯插雲
兩峯南北十餘里雲表都看矗翠尖便是仙家縮地法
墨禪游戲正何嫌
雷峯夕照
窣堵峯頭夕照披蹟傳南宋舊名垂底知曾未經兵燹
層構依然無恙時
三潭印月
一潭誰與強名三三塔中間一月涵此日樓臺多較昔
率因即景率生慙
平湖秋月
故知月到秋來好秋月平湖曾未憑却是畫圖披覿面
蓄情向日此翻勝
南屏晩鐘
誰能悟徹七條披疊翠南屏萬古斯漫道發鯨聞不到洪
鐘亦有寂然時
斷橋殘雪
寳祐貽今歲月賖斷橋仍見雪飛花便教一再新增景
(今脩西湖志者復增十八景)鼻祖終輸十大家
雪(正月初八日)
問夜報三更璇霄霏瑞霙未春猶是臘(是月十二日始立春)小望大愉情越舞
鶴鸞勢潛滋土榖精(八日為榖是日納音属土)自欣還自勵敢易素心誠
詠和闐玉雲龍小盂
瑞産和闐玉水濆貢来白質赤為文因教巧匠琢成
器宛見飛龍從以雲具體之而忽隱現非烟容裔更氤
氲九三設若喻爻象(是器琢三龍於上)夕惕朝乾正我殷
題宋高宗書孝經馬和之繪圖冊
教孝經成書與圖中原恢復志曾無如云風嚮四方動
抑是頌乎抑刺乎
是冊舊稱馬和之繪圖已入石渠寳笈上等今以幾暇重觀
冊後諸人所識皆以為高宗書詔畫院設像立儀且冊中都
無馬和之名則成書時属之和之者乃失於考證也既已成
書因書冊中以識决疑求是之意至於諸人譽嘉陵以孝治
天下中興之主達於中國四方嚮風云云未免言過其實夫高
宗被金源所逐僅保江南又不能復中原迎二帝對
斯數語能無汗顔乎並識之以存公論
齋宫對雪
夜雪欣聞為(去聲)夙興密飄徐灑午猶仍正當齋日慰顒
念况值榖辰慶美徵飛處鳳樓渾欲隱積餘雞樹已知
增算來三白真如數(昨歲孟冬仲冬及此凡三霑渥澤)
天眷欽承意倍兢
讀杜甫北征詩因題
予於甫也詩無間獨致疑焉是北征元禮乘危謂忠義
昌黎誌柳豈虛評
昌黎作柳宗元墓誌銘言友道甚厚而惡夫臨利害
反眼不相識落陷穽反擠之又下石焉者夫友尚不
可而况其君父乎若元禮之事是即昌黎所惡者而
謂之忠義可乎使元禮果忠義耶當效朱雲之請劍
或如辛慶忌之免冠於祿山未反之前請誅太真是
誠所謂忠義矣長安既䧟天子蒙塵乃乘其危而逼
太真以死試思其時肅宗繼位靈武即國已活雖太
真不死豈能復為害於唐之宗社乎且唐之宗社所
以危在元宗承平時不勤國政而寵太真彼時不請
誅之以致流離播遷則已遲矣元禮固逆臣不足論
獨惜甫一生始終託忠義於詩而有此論未免以辭
害意亦責賢者備之義耳
㾗都斯坦玉瓜瓣瓢
玉瓢一握如瓜瓣有蔕有葉還有花和闐出玉不觧琢
(和闐雖有玉工而不能精琢精琢者皆出痕都斯坦彼處亦出玉蓋愈西愈近崑崙矣)琢自痕都
萬里遐崑崙之岡産美質喀嗎水磨攻錯加製為飲器
可携帶清泉舉酌勝烹茶異域都大尚武備以獵以戰
隨操拏是蓋彼中貴者用非棗乃似安期瓜弗徵弗索
聽貿易近利市至三倍奢徒置棐几佐文玩殊方聲教
奚事誇却笑設贈許顔輩棄而弗頋當興嗟
偶為春喜圖輙題以句
春信梅傳鵲喜占晴枝報喜藉毫拈喜神元旦西南值
送喜金川願早詹
詣齋宫作
玉輦陳儀金水橋午門鐘動御街迢詣
壇致敬先庚日稽典惟遵值歲朝(今歲依會祈穀以次辛日典若元旦)
(逢齋則以次辛行禮)
重樓都積玉層層瑞色祥煙昆鬱蒸
祈榖齋逢榖日雪何修斯遇凛欽承
翠殿崔巍護紫垣瓣香瞻拜進西門(向詣齋宫日皆於祈年殿塼城)
(門外降輦步入恭詣入行皇乾殿上香瞻拜今議定儀注由西門步禮略節行陟之勞)近緣步
履微從省久擬躬行永弗諼
次辛
祈榖禮成述事
祗略椶街減步趨(舊儀於塼城門外西階設椶薦處降輦今由塼城西南角降輦易禮轎至)
(入視祈年門西階步舊儀行陟微省)
祈年式禮未微渝(去歲冬至奠玉圜丘大祀改定儀注於升階帛後即還就讀祝)
(位立以次進爼三獻及飲福受胙禮成始還至二成拜位行禮稍省登降茲祈榖以在祈年殿中一)
(如舊制)春前雖次還如上(立春在十二日)月合同干恰不殊(正月月合)
(在辛)呹肸薌牛爥沙海鏗鏘儀鳳叶笙竽金川耆定昔逢
已(前平金川歲在己巳)籲
眷捷聞今已符
題和闐玉桃鶴如意恭奉
聖母以介新正佳祉
和闐玉府來包貢脂質量長尺有加琢作曲瓊宜把握
號稱如意召庥嘉鶴齡闐苑雙翩羽桃實瑶池幾度花
介祉新正奉
王母重儓底用說昭華
癸巳春帖子
萬物逢華始三陽肇節初東郊京兆迓積雪尚盈餘
昨奉青壇祀今迎青帝臨(立春日在辰祈榖次)神哉一氣鬯總
總復林林
寅月恰逢日在寅蠢生引達慶駢臻順時行惠祛虚語
實政惟期被萬民
題趙宧光等跋沈士充斆十四名家畫卷
營邱真蹟石渠蔵(石渠寳笈蔵有李成寒林圖幅真蹟)縮本臨來翰墨香
茈虒有聲還泛籟槎枒無色為經霜詩情樹杪神含淡秋
意吳中目滿凉幾度南巡率春日寒山林究属宧光
右倣李成寒林趙宧光跋
春山幾度吳中省秋山每於塞外領春於南而秋於北
化工位置機權秉南豈無秋北詎弗春宜時即景各得
其神是幅惨淡學公望崇山峻嶺都入狀不能同處乃
能同在簡以該氣以王疎林之下茅屋可探問予契意
曰北匪南
右倣黃公望秋山鄒近光跋
忠恕曾傳沒骨山稜稜却自矗孱顔陸琌謂撫僧繇法
考訂應知得實艱
右倣郭忠怒沒骨山陸琌跋
一亭枕江臯對岸嶤峰翠峰傍却空闊極目馳天際懶
瓉勝人處是幅得其意
右倣倪瓉樹石陸應陽跋
春山如佳人秀澀而含冶妙處難形容北苑其工者欲
吐猶未吐淑氣峰頭惹旋鳴旋弗鳴泉聲澗脚瀉溪亭
喬樹下對坐客閒雅疑是裴與王從遊深趣寫董蹟子
居摹契要無少假獨缺名流題斯復因何也(卷内每畫各有名人)
(題跋惟此叚獨缺殊不可曉然究為全璧之纇因題數語補之)
右倣董源春山缺跋者因題空處
人多云北苑工畫江南山獨米元章謂其峯巒皆得
天真枝幹咸有生意推許極至近得其龍宿郊民圖
高格信莫與京子居摹此亦曾問津於彼否耶
杜家詩意李家法沈氏兼為陸氏拈雲開錦色壁特立
松奏簧聲水沉潜此情此景不可說炷香宜向参華嚴
右倣李公麟松石陸萬言跋
霜落萬峯蒼泉飛一谷凉煙容聚還𣪚林色綠兼黃旅
客愁雲棧幽人傲草堂眼前勞逸境所託自商量
右倣王蒙煙巒霜樹李日華跋
宿雨初收曉煙欲泮小米遊戲石渠清玩士充倣為盡
其神變董家真本(米友仁有雲山遊戲卷董其昌跋謂其元氣淋漓布境特妙今續入石渠)
(寳笈上等)豈伊經見墨氣淋漓山容汗漫撫之手濕遲之景
換奪目移情孰能為贊
右倣米友仁雲山章公鼎䟦
架空棧道縈紆問路行人迤邐試思孰非此哉太白言
之盡矣
右倣郭熙關山行旅文震孟跋
展卷古香撲鼻了知手筆不凡精神全是天水秋色祗
在雲巖紅葉綠葉錯出遠靄近靄相銜弗著遊人策杖
恐妨濕却衣衫
右倣趙孟頫青山紅樹李應徵跋
夏山本如滴欲雨滴猶含漸吐高低靄難分朝暮嵐日
韜宇迥暗風奏谷空㟏遊客尋歸路高僧閉靜菴畫惟
巨然契詩是許渾諳合撰得神處詎寧氣韻堪
右倣巨然夏山欲雨宋懋晉跋
東風融融萬彙受先得者誰桃與柳試云誰又属先知
請看水村溪畔有彼白屋下寧無人俯仰天地韶光新
或命巾車或棹舟向榮與物同欣欣分明一段江南意却
憶其間度巡轡偶然因沈以見趙何云不離京洛地(士充)
(臨趙此幀宛然江南風物何當時譏大年不出京洛間景耶)
右倣趙令穰水村趙左跋
四柯古木撑寒枝半存半落葉参差一川寒水帶岸側
遠山那畔如脩眉不教飛鴉亂繞樹為嫌聒噪非所宜
春風秋月亦無意秦顛漢躓付不知設向古人尋姓氏
東用夏綺夫何疑
右倣許道寧小寒林陳繼儒跋
佳作萃一卷卧遊資公堂由來喬明府(董其昌跋謂士充為喬榖侯明)
(府作考松江府志喬拱壁字榖侯上海人明萬歷間進士授浙江海塩令縣土田匿不可稽為履畝勾考得實)
(所隸廣儲常積二倉往時雜支本折侵耗百出請按季分支銀米子左券驗給詭冒並絶則喬拱璧在官尚有)
(實政不專以卧理為事者)頗亦效龔黃
右倣范寬雪景董其昌跋
立春日重華宫茶宴廷臣及内廷翰林用重刻淳
化閣法帖頒賜羣臣事聫句即席復得詩二首
月寅邂逅遇寅辰更值東郊迎始春相與賡歌酬節令
莫忘吁咈勖臣鄰便持素椀啜八餅可當雕盤薦五辛
昨歲有秋頻沐雪惟殷戒滿檢心身
初成響搨惠儒林此事真宜聯席吟顧我臨池無所似
喜其據古尚堪尋三希伯仲開生面九體凖繩在正心
詎獨誠懸明是道佇哉當孰獻良箴
重刻淳化閣帖頒賜羣臣聫句(有序)
游藝託宣毫分隂惜萬幾之暇徵吟拈響搨尺素
尋八法之原遡寶翰於雙鉤名蹟三希早鍥貽貞
珉於什襲彙蔵墨妙兼珍顧推閣帖所旁羅繄自
宋時為大備繙畢家之初印本來面目猶存摘王
氏之類編是處瑕瑜不掩爰簡儒林而覈訂更勤
清覽以評量懲僣名益謹尊王先斥主臣失次攷
國乘還參族譜并釐人代乖方伊蕭梁劉宋之多
譌詎堪論世矧琅琊太原之莫晳何謂知賢或單
行或並行釋文例顯為總識為分識證誤條詳雖
脱簡亦倣經箋即闕名仍沿史斷視堯章之折衷絳帖將毋
撏撦西崑嗤方慶之刻畫通天不啻衣冠優孟乃喜新硎
之既發惟期舊拓之常完於焉阯就東園軒開北上環轉
廊腰六六非規碑洞於秦關罫區石額三三恍展陣圖
於逸少記核趙宗之實車鑒難淆題因淳化之稱牓
顔偶寓装潢成㢧冊藏之名山者孰與傳之其人
賚予溥臣鄰文以紀事者尤宜聲以足志豐玉賡
歌逢已盛巡周而錦已成㐮駢珠属句協寅生數
具則垣皆應宿春迎
祈榖後紅浮貼勝綻唐花風騐試燈前碧入敷茵滋鄭
草至如王侍中帝書臣書之善對頗嫌語涉俳諧
曷若柳諫議心正筆正之良箴深許意抒忠愛彼
結體簮花縦遜奚須罰墨汁一升茲臚篇扣鉢誠
工庶合消茶香七椀云爾
(御製)古今法帖多難數萃古近今淳化真初搨士安本尤
善
内蔵蘇頌鑒曾珍(帖本初蔵蘇頌家後有跋識)昇元漫溯芒探宿秘
閣寧希派導岷易水煙磨覘色澹(臣劉綂勲)澄心紙擘
備材甄竒搜懷瓘區三估拜勝蘭亭序列賓至矣
成編存拱璧(臣劉綸)陋哉翻刻詡傳薪墨林數典兹
為冠
寳笈函輝信有神夾雪光生猶湧現(臣官保)雙鉤格老詎
緇磷從頭叙識經承澤觸手標題綴孟津(此帖孫承澤曾)
(蔵王鐸審定)名壓上中下諸品(臣于敏中)
(御製)年貽七百八餘旬(按畢士安自記帖賜於宋淳化四年癸巳越今乾隆癸巳計七百八)
(十一年)因文見道心斯企溯委窮源論欲純排類儒林付
博學
持衡冊府藉
周詢事徵伯厚許能核識舛知微繆始因考證卑之且
無甚(臣託庸)參差擬不合於倫摹形鄙彼冠同孟物
色嗤渠尺量歅川㴑先河邀
睿賞(臣程景伊)版開生面荷
榮綸爰依紀載臚時代
特揭經常定主臣十卷分籖雖舊貫(帖分十卷雖仍王著之舊而前後多)
(所更定訥臣素爾)百家備蹟恰同畛(所刻諸家名蹟凡九十九人)競知
青出藍誇最肯使珠淆目共湮執厥中誠超汝綘
(臣王際華)
(御製)揣其本乃斥黃秦(黃伯思秦觀雖有專書糾謬未為醇備)尊王不異春
秋旨論世宛看甲乙陳例視杜詩堪號史
義嚴柳筆凜書紳魯司寇爵尊從節(孔子不書官爵以示尊師)
唐二宗編辨息齦(王著所編唐太宗高宗書多有淆舛)馬䜟同曺存
魏籍(舊稱司馬懿為晉文宣王今改摽魏官臣福隆安)蝌文首禹釋齊春
(列大禹書為歷代帝王之冠齋春云云則依古篆體釋之也)田疇耕耨斯宜闢
(舊以田疇耕耨云云為李斯書考之實唐李陽冰所書河東裴公紀德碣)斧芾戈矛頡
共循(倉頡書戈矛斧芾等字亦依古篆校釋)序仿沙門從集腋(漢章帝不)
(應書周興嗣千文或亦如懷仁之集聖教序臣蔡新)表刪戎路杜搖唇(别本)
(有鍾繇戎路表一帖筆法不類詞義亦不足取)太原為别新亭客(王坦之系出太)
(原舊誤與羲之諸子同列)大草難蒙署牒人(張芝不應有狂草令辨為張旭書)
辨體兼移列女序(列女如蔡琰衛鑠皆移各朝之末臣裘曰修)闕疑姑
任逸名泯(舊或作古法帖或作何氏書并有誤列獻之帖者今悉改為無名氏)衣冠紀
望沿程邈(舊於諸人爵里不備書且有訛舛者今自程邈以下患為增改)衮鉞微
言証起莘(王敦桓温身為戎首則退列晉臣之殿劉穆之生懷貳心死受新爵則列其原官以)
(媿之王曇首沈約一人而事兩朝則從其所終之代並依綱日體例)冊副經籝昭萬
世(臣觀保)
(御製)筆咨匠石挽千鈞鳩工己丑仲春始蕆役壬辰橘月
新曲折頗欣神畢肖
瘦肥却妙腕俱馴調朱施墨鈎摹巧數畫尋行琢
削頻程技入教旁殿集(臣倪承寬)督勤順俾侍臣親
(命選本鎸御書處刻工於廷翰懋勤殿直廬比對原石並命内林就近校閱)丁
丁聲應銅壺漏一一光駢碧水蠙捶近
螭頭喧日午(臣金甡)搨傳蟬翼曳秋旻(金内府帖多用烏搨獨此仿蟬翼)
(搨俾存古意)硬黃甫試良藤滑飛白旋如逸翰振篇逓
布行阡間陌(臣慶桂)楷施旁注介兼僎比公彦疏三
千禮異鄭元分七月豳八體端倪識根祗(臣周煌)
(御製)六書派别析濆洵(濄為洵汝為濆皆水溢出别為小水之名見爾雅注)開宗諭
意大端舉逐冊識言精鑒申要欲訂訛歸以正
詎同干禄誨之諄
鴻文奥啟三蒼括
龍管香浮羣玉彬
誌事由今詞煥爛(詩有御製重摹淳化閣帖成誌事由今視昔徒佳話句臣奉寬)
弁題藴古色㻞璘(冊首藴古御題寓名四字)苞圖先後
丹毫灑(第一卷前後皆有册後御書餘九卷惟在)薤篆方圓
紫璽填(每卷前後皆押以乾隆鑑賞淳化軒圖書珍秘寳)
禁直蕪詞容附綴(簡末附列臣内直諸臣跋語薩載)林棲健筆快同
伸(辛夘冬致仕尚書錢陳羣以慶祝後慈夀來京亦命跋識於)訂知白石
平非妥(姜䕫有絳帖平卷後釋文訂異兼採用之)注覺紅蓮譯未醇(劉次)
(莊刻戲魚堂帖凡草字不可讀者以小楷譯之為釋文所自昉然其譯字亦未能精審)箝口
無虞披獵碣(臣莊在與)迎眸那復混燕瑉山蹊豁比荆
榛剪車軌平如道路遵寳晉大觀難與匹(臣謝墉)
(御製)三希墨妙合為鄰(三希堂帖嵌於閱古樓墨妙軒帖嵌於萬夀山惠山園中皆内府所)
(刻帖也)軒營文梓敦惟樸廊貯貞珉數恰勻(帖既鎸竟適長春園中新)
(搆文軒落成左右廊各十二楹分嵌六石因以淳化名軒)名寓實非慕宋帝(軒雖因帖得名)
(實寓化淳之意若宋太宗慙德頗多其紀年固無足取也)
風從欲共騐堯民庋留元印仍環
座(新刻淳化閣帖墨搨與畢士安原本並裝潢同弆軒中)砌曡新硎恍映桭煜爚
乍窺星隱壁(臣汪廷璵)駢闐恰訝石圍囷六爻排比占
輿象兩厦縦横次瓦鱗底事楹雕兼柱繡(臣毛輝祖)全
看畫鐵並鈎銀紛紜傳刻徒規鵠想像臨池正試
㕙顆顆宛擎珠琲絡(臣汪永錫)行行却笑錠槴紉雲霞
凝處縈蒸蔚瓊玖鐫來護炳麟愛可長存堅壽石
(臣胡高望)
(御製)多應益善美增筠(帖成共搨四百部以廣流傳)寧惟兩府蒙榮獨
(宋帖初搨惟兩府以上始得與賜今自皇子皇孫親王以下文職二品以上及内廷翰林外省督撫衍聖公並)
(為頒賜其加賜者又三十八人)索與羣臣嘉會均更畀流傳逮名勝(直隸)
(山東江浙行宫及名勝之地俱令貯一部又在京翰詹國子監教習庶常館并各省書院亦俱分賜)
廣教模楷效妍顰盤堆卷冊雙單判緘
賜官寮中外臻秩品遍掄卿貳上(臣董詰)連疆率凖海瀛
濱
離宫並貯光常葆福地分蔵氣不淪槐市巾箱充列舍
(臣李汪度)玉堂藻采徹重闉纔窺龍爪斯稱幸矧襲驪
珠足傲貧歲月識惟長日至(臣王懿修)子孫保用永年
巡
恩符癸已添佳話賡繼耕蠺洽令辰(上年新正以耕織圖聯句)
嘉遇開韶榮曡遇(是日立春丙子丁亥皆以立春日聫句臣湯先甲)
(御製)體仁撫序鬯敷仁拈毫舉目欣積雪聫席同心勵夙
寅法上得中志雖亹(見記中)化民心亦在還淳
御製詩四集卷九
