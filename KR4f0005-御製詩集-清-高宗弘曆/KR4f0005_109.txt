御製詩二集卷五十一
古今體九十三首(甲戌七)
七月丑日東廵自避暑山莊啟蹕之作
避暑居停逮曉秋朝來清蹕啟龍斿遠人宴賚鴻儀備
炎月棲遲馬足休恰悟兹來即向往因思欲進每資留
山田是處䓗華黍未敢先期道有收
上
陵誠藴十年餘皜日金風行色舒山館南看嶂猶近吉
林東指路還紆每懷侯度咨休助常喜
慈寧奉起居七萃率能知大義寧因跋涉怨咨予
熱
谷風爽彌月午炎劇今日明當祝融歸後勁亦理必山
田况頼晅恒凉奚秀實此熱不可無黃雲奄觀銍山榛
蕩輕籟行宫清且謐對時思化機即境契彛秩地限誠
有權天行終不失
農稼資蒸溽行旅畏炎歊兩全誠甚難思艱寸心勞炎
官信其令胡不於昨朝吾寧乏清凉車馬多囂囂(音敖)南
瞻避暑莊無暑恒逍遥
新月
碧漢秋眉露一痕晩凉行館靜塵喧掃愁亦是添愁者
冷露無聲桂影鶱
&KR0785;瓏峰(有序)
過中關行宫迤東十餘里有峰拔地㠎嶫崒嵂望
若翠屏嵌空虛洞似仙人之所棲止名之曰&KR0785;瓏
而係以詩
朝催行騎緣谷東新程逐處咨民風沿岡度澗凡幾重
路右遥見凌霄峰巍乎氣象迥不同羣山拱伏孰與京
(叶)倚天拔地超哉雄嵌空洞穴宛轉通嶊崣嶻嶭森巃
䓗竒葩真樹那可名(叶)幻以雲氣鬱豐隆石戶儼開守
玉童丹竈碧火其燄紅垂垂鐵鎖懸長空凡骨悵望難
尋蹤在昔下風訪崆峒塞垣荒略傳何從欣兹始遇名
&KR0785;瓏飛來奚事艷吳中至今吟咏紛莫窮
處暑
究是行秋地那更處暑時葉從人面落爽自馬頭披烟
驛長和短雲山幻復竒田疇看漸熟惟有祝霜遲
御行營六韻
崔巍帳殿鬱蘭坡星拱周遭萬幕羅豈限幅員分内外
亦陳斥堠不譙呵繹思厥度期無斁到處其居慶有那
視膳
寢門欣一例勑幾午夜協中和掃除扎薩咸惟謹(蒙古四十)
(九旗各有扎薩克領其衆)警蹕金吾底用多長白吉林佳氣繞敢忘
天作烈文歌
雜言
戶樞不蠧簷溜乃穿齒剛易壞舌柔常存謀國則否謀
野則臧兩爭曰弱三和曰強負郭二頃相印無期雖有
鎡錤不如待時
七夕
萬古凄凉夕雙星聚會辰塞高疑漢近鵲翥儼橋陳何
必層樓結依然檐鼓新不知月露下秋思動何人
曉行
一夜西風谷變凉行人廹曉換征裳山田亦自知時候
穎栗垂垂漸染黃
鳴鞭速亦停鞍速晏起遲還歇頓遲因識習勞常得逸
誰能修業不趨時
經喀爾沁部落
列帳沿岡道左迎羊羣馬酪各將誠親藩衆建堪同例
外域羈縻豈近情漫擬星辰環北極也知稼穡望西成
百年化育皆
先德繼緒心殷惕捧盈
大寧城覽古
斷戍頽垣蔓草青秋風立馬一延停侍臣不識憑臨意
只道初番過大寧
金元遺跡感荆凡祗有羣山繞碧巉慨古心還惕殷鑒
遐荒貼服在和諴
明祖當年亦甚英遠臨絶域建三城豈知土木百年未
介弟居然攝北京
躡後燕師慮患深魏卭會飲早成擒南中燕雀真堪笑
方建皋門及正心
題大寧塔
魯恭宫殿頹無存惟餘窣堵巍平原寂寥此日真淨業
莊嚴異代徒祗園傑搆歲久具靈異不雲常羃氤氲氣
自遠早見鬱岧岧逼近欲瞻翻不易此中妙諦吾已知
恰似法華開塔時因緣時節苟未至當面錯過空齎咨
須臾朗徹隂翳消珠幢湧地影蕩摇八方薄伽梵齊現
一路湼槃門豈遥瓴甓枝撑邈難陟摩空鸛鶴摶其翼
當時挈眷盡歸南萬古標宗恒鎮北六和浮玉向曾登
仰矚空懷最上層觸緒題詞詎可置遇境忘言實未能
大千乾闥何春秋碧眼僧過有偈留牛羊下麋鹿遊那
似慈恩杜甫愁金風策馬遵前郵
雨
午熱剛虞駝馬疲雲峯遠宇吐來竒須臾止頓輕凉送
武帳秋風度萬絲
長途豈乏後行人漸石應教受苦辛暑雨怨咨今不啻
每因即景慎臨民
山田日日看雲黃都喜惟時若雨暘可識先憂饒後樂
塞中還為祝豐穰
輕雷斷雨一川晴西塞槍竿夕照明還見遥天飛電影
紗衣不勝谷寒生
山田
山田不愁旱恒有陣雨過山田不愁澇就下流溪河蒙
古佃貧民種田得租多即漸罷遊牧相將藝黍禾黍禾
日以好牛馬日以少是云務近利而或失本道本道云
何如毳帳羊裘居射生善馳馬乳酒相歡娛試問百年
前流民到此無流民今到此或亦資生理凡兹率土濱
孰非我赤子飬恬在隨宜不督翻為喜
板升(有序)
蒙古語音以氊廬為格爾以土瓦屋為拜甡板升
者蓋拜甡之訛也氊廬其舊俗而土瓦屋則近代
始有之内地流民至此率仍屋處明季因以是為
苦蓋視板升儼如畏甌脱矣
韋韝毳幕禦風雨那識上棟及下宇天津啼鳥風自南
荒略漸開知室處遠漠仍少近塞多居然村落連岡阿
肉食酪漿易舊俗刀耕火種期嘉禾貧民無業利遷徙
山田易藝資生理苟勤畊鑿戒潢池到處孰非吾赤子
遐想明季非承平畏胡不已畏板升帑餉未逮持戟士
邊將邀功猶請兵邱富趙全資敵用烽火連營蹙提封
惟因日引以月長安在馭輕而居重板升今日猶昔年
阡陌滋闢皆良田諸部左右屬櫜鞬黎民瞻就蹕路邊
詰戎咨穡愷澤宣慎兹大寶萬葉傳
入敖漢境
據嶺分疆異清塵灑道同後先咸奉職誠敬自由衷漸
見牛羊牧仍欣禾黍豐時廵慎侯度繼序念
戎功
西北風(七月十四日)
噫氣凉盈谷敺雲天淡空非關少女候真是大王雄翼
退横霄鷁蹄輕歕玉驄停鞭西北望萬里此來同
寄題敖漢瀑布水
我愛敖漢瀑布水今來路隔三百里題詩睫眼十一年
(乾隆八年東廵途經其下題長句大書磨崖今年取道迤東相距三百餘里故賦此寄題其後以紀歲月)飛
注東流殊未已
敖漢台吉彭蘇克拉錫能詩書以賜之
出守黃沙塞入趨白玉墀(命在乾清門侍直)幾曾金翕叔入侍
解吟詩
蒙古諸王公進宴即席賦句
隆崇圓幕據蘭坰將悃聯情自可聽遊牧爾安職斯述
懷柔我厪化惟寧技呈詐馬鋪雲錦樽酌南山暎座青
文織精鏐頒後賚異他歲幣享王庭
聞永定河堤有泛溢處詩以誌懷
永定古桑乾蕩漾延數縣雖獲一麥收難免三伏漫制
堤以束之其初頗循岸無何淤漸高泛溢乃頻見下口
凡屢更揚沸豈長算今夏雨略多盈壑致旁灌或云聽
其然功倍於事半試看無隄初何無衝决患近是究難
從哀哉彼饑洊
榛蟈
啾啾榛蟈抱烟鳴亘野黃雲入望平雅似長安銅雀噪
一般農候報西成
蛙生水族蟈生陸振羽秋叢解促寒蟈氏去鼃因錯注
至今名象混秋官(按蟈蟈乃絡緯蟋蟀之類周禮蟈氏去鼃黽原不指一物而言注謂蟈今)
(御所食蛙夫蛙乃蝦蟇不可食黽亦其類俗名田鷄尚可食至蟈蟈則斷無可食之理不精考而錯注以訛傳)
(訛盖不少矣)
月(七月十五日)
畢景羣山暝林端滿月飛呈寒無纖翳委照有餘輝拂
我文木牀搴我薄羅帷靜對無不佳况此深翠微奚問
中元節河燈滿液池
小獵
諸部皆攜獵騎行為聽指使各將誠便教小試龍沙坦
嘉彼殷勤奉上情
麋鹿雖無饒雉兔平川淺草吉驎飛(所乘馬名順吉驎)肅罝不
藉爰爰中嘉兆今秋第一圍
黍田牧野間平岡愛看雲容漸作黃分付獵人避蹂躪
便因失次審何妨
魚貫雁行循律度控弦按隊識尊親忽臨中次傳收獵
已避長途廿里塵
土默忒
部名雖異族類同犬牙相入分提封執役鞠&KR0957;皆虔恭
百年休息鬯皇風致兹豈易凛予衷
急雨
急雨正當止頓後午暄驅盡峭寒生箔雲捲淨雷聲斷
夕照一川紫翠明
魚石屏歌(有序)
向見酉陽雜爼載衡陽湘鄉縣有石魚山山石色
黑理若生雌黃開發一重輙有魚形鱗鬐首尾若
畫長數寸燒之作魚腥又重慶江心有雙魚刻石
上每一魚三十六鱗見則歲豐云云夫石上刻魚
世或恒見至開石自具魚形則非人力所能為疑
為烏有誕論而已今過土默忒部落路南有所謂
撒哈河灘者土人種田掘地得石剖之有魚形復
剖之則復見大寸許小數分計銜尾比目若游泳
然乃知古人所載必有其徵誕在此實即在此製
以為屏不異王振鵬魚藻圖也
造物有無宗元疑石中魚形誰所為雕琢不到繪難揮
又匪其中置鯤鮞擘開紋理紛鏤竒鬐甲刻畫噞喁姿
永免麗罶及粘徽漫慮溉釜膾銀絲琴高仙駕或其遺
不然善眩如條枝殖瓜種樹幻術施冠鳧秋化石不移
元王沉璧洛水涯化玉未聞仍孕其湘鄉竒蹤向謂虛
(叶)事必有偶今始知詭談詫蹟序若斯折中理氣繄予
思是地昔必潦水滋水退魚存僵淤泥歲久土變石理
宜試看易剖片片披宛然藻潛還浪吹寓形得所壽可
期磨而不磷湼不緇製屏堪陳筍席垂兆維豐年念在
兹
前題再詠
久竹青寧化難窮萬物情却看文石裏不異碧波清寫
影矜鱗活知春出浪輕誰能緡餌釣底慮釜鬵烹幻體
何妨脫真形永寄貞謂言在藻類可以認三生
霧獵
磧山作霧亦太竒白綿青嶂紛高低依微廻薄幻晴晦
窈鬱散漫迷東西蒙古慣見不介意依然塞甸陳獵騎
林中即鹿有虞人吾亦因之射生試風來霧散嵐嶺清
偏伍不亂魚貫行據鞍大笑有如是區區何數劉雄鳴
即事從覘奉上誠
聞京師秋成有象即事誌慰
農家有常談豐年收成早今歲穫新糧乃在六月杪青
黃價未增預識苖秀好啟駕及停蹕綠雲觀載道避暑
居山莊兩月恣幽討惟是關内田來往縈懷抱京兆報
佳音西成逮萬寶廵方有常度祈年切久禱慰慶志愈
欽際泰貴善保
凖噶爾輝特部台吉阿睦爾撒納歸誠信至詩以
識事
惠逮條枝宴賚陪(駐避暑山莊賜宴都爾伯特台吉策凌等封以王公等爵命返遊牧)烏
孫又報挈羣來敢云德化俾苖格信是
天恩致宇恢重賞崇封吾豈靳推心置腹彼何猜山莊
計日應重到(將以冬月復臨熱河晉見施恩)
深意當年萬載培
入科爾沁境
塞牧雖稱遠姻盟向最親
嗣徽彤管著綿澤礪山申設候嚴喧沓清塵奉狩廵敬
誠堪愛處未忍視如賓
即事
宵衣報到軍書來遠人歸服萬帳偕安之榮之滿彼懷
更籌游牧俾宇恢次第指揮疇咨妥中樞草諭詎待坐
平原獵騎已久延草淺兔肥試馺娑須臾馳呈諭草看
據鞍筆削寧辭瑣因思陸賈有名言馬上治之却又可
堪逹漢
似鹿魁而壯如驢逸且頎馳山艱却緩履洳迅如飛(生黑)
(龍江沮洳地科爾沁或生致之)項似垂膺鞅角堪為指機(决韘之屬世名指機以其)
(角為之)釋名翻爾雅&KR0034;獸是耶非
雲
沙磧生雲異塞山氤氲漸重依霏間白日淡影忽靉靅
谷風無力增迷漫海雲山雲有依止磧雲來去難形似
如陣如樓非所云旋生旋息無終始
夜雨
入夕雲容重飛空雨勢長幕聲增淅瀝塞意想蒼茫牧
馬嘶偏壯營譙夜未央潤清沙磧坱漲拍野溪航萬帳
頻縈念重衾暗覺凉明當停蹕日漸石却無妨
科爾沁固倫和敬公主額駙逹爾漢親王色布騰
巴爾珠爾侍宴因成是什
世篤姻盟擬晉秦宫中教飬喜成人(色布騰巴爾珠爾九歲時即命隨諸)
(皇子讀書)詩書大義能明要媯汭叢祥遂降嬪此日真堪呼
半子當年欲笑議和親同來侍宴承歡處為憶前弦轉
鼻辛(固倫和敬公主乃賢皇后所生故云)(孝)
凉
秋雨從來報寒信龍沙寒信益分明不嫌野水添行潦
且喜西風送爽晴衣盡裝綿七月杪馬方免暍四蹄輕
山溪一路逢迎者煖酒温湯無限情
短歌行
授食授騎飯粗馬醜背負肩挑日隨馬走謀人自謀翻
手覆手不為利廻不為義咎十步百步孰先孰後大海
不盈惟其善受
賜蒙古諸王公宴
瑞日卿雲朗磧沙高張黃幄宴賓嘉紫螺滿酌蒲萄酒
翠椀均頒乳酪茶却笑南朝費金帛僅能中國覲呼邪
綿延
祖業希千億中外君臣自一家
蔣溥進所作塞外雜咏依韻和之
氊廬
耽逸懷居理則那拂廬取便穩裝駝放彌卷密施功易
水驛山程得景多近渚恰宜臨野蓼依峰偏愛罥烟蘿
方圓毳幕施俱可總是人間風月窩
駝裝
鈴聲替戾度行駞致遠擔勞有足多訝可知風還聽水
最躭柳陌與沙坡剛欣卸重成羣卧又廹臨明逐隊過
飼秣恩誠思致報﨑嶇路亦慎防蹉
馬絆
伯樂偏虞馬易馳維連以絆出竒思除將麋鹿難為繫
任是驊騮亦設羈卓立試嘶清夜月恣眠常憶白莎陂
縶之亦欲飫之節此事惟應善牧知
風竿
雨朝風夕自飄摇誰翦襄雲落絳霄有意恰知馬足倦
無言應解客心招低翩高颭皆成畫圓碧方紅各取標
最是幕中鼾睡遍一竿月露漾清宵
雨溝
雨脚飛來碧嶂頭周防已作未然愁落空任灑人形帳
就下都歸之字溝㶁㶁應知看立涸涓涓且擬聽新流
奚童畚鍤勤䟽鑿底慮棼絲鎮相(入聲)繆
設卡
沿岡一帶勢連雲露重莎平淨翳氛鈴索宵明依制設
官郵今昨計程分隍中只慮聲驚獸磧裏兼存意習軍
陳利誰何更無藉頒禽也足當酬勲
地竈
朝晡惟是供炊用增减非關設計深撥草乍欣逢舊穴
烹魚奚藉溉新鬵聃觚未易尋常踞墨突休言不待黔
移頓莫教輕掩棄即看昔製乃資今
安市
車載肩挑逐逐來營東遠列任囂豗米鹽日計應教聚
蚩眩風澆未許開縱便罷譏何有惠豈常負販不儲材
蠅頭笑彼旋糜盡滿槖盈囊若箇回
征衣
衣裁短後合時趨打叠巾箱備遠途豈是從戎歎離别
也須著意稱身軀鵜梁慢誚輕濡翼韋褶偏宜淡染蕪
頗有鄒枚尚寬博果然實必與名俱
銅晷
巧製伊誰意最初不淆方位指南如宵明長短無差報
十二時辰有定書測景每教臨日下尋題便以適幾餘
今人雅合分隂惜陶侃名言實起予
頒鹿
罷圍休息羽林羣營外頒禽率未申獨享不盈&KR0008;腊蔵
(去聲)均霑偏厚膳虞人堆來已看彌平壤持去從教饋比
隣自割懷歸且無罪空還應慮細君嗔
和詩
每因得句命賡詩韻府類函儘覽披畢竟老成還獨步
可憐後進亦攀追古今風雅誠誰是宵旰憂勤只自知
不是賞花釣魚處呈箋難與辨姸媸
蒙古土風雜詠十二首(有序)
甲戌東廵由熱河出中關即入喀爾沁境經敖漢
柰曼土默忒科爾沁諸部匝月廼至吉林所見塞
外土風多有可紀隨事命題各疏小序得七言律
詩十二首亦周爰諏度之義也
乳筩
以皮為之平底豐下而稍銳其上捋乳盛之於取
攜為便
形似罌缾製以皮渾侖不慮漏巵遺牛羊幸過春艱後
(塞地春寒青草未出牲畜乏食疲瘦惟春候為最艱)婦子羣欣夏挏時何必雲漿
需玉斧也憐龍種紲金羈(牛馬羊乳皆資飲食而挏酒惟馬乳為佳羈其駒方可捋)
(其牝也)本來原是其中物彼此胡然判轉移
荒田
農作非蒙古本業今承平日久所至多依山為田
既播種則四出游牧射獵秋穫乃歸耘耨之術皆
所不講俗云靠天田
本是射生游牧地即今漸亦重農田耨耘未識各勤力
豐歉惟云總頼天出逐草泉長夏裏歸臨銍艾九秋前
耕而鹵莾報鹵莾塞穡觀餘始信然
鄂博
蒙古不建祠廟山川神示著靈應者壘石象山冡
懸帛以致禱報賽則植木為表謂之鄂博過者無
敢犯
路口山頭壘石磷心常依處地常神雨查逹復晴查逹
(凡祈雨祈晴皆在此蒙古謂之查逹)土偶人嗤木偶人引馬折旋嗔莫犯
從禽屢獲福還申春秋報賽雖荒略依約猶存土鼓豳
革囊
以革為之用代筐筥罌盎食用鉅細無所不納行
汲或以貯水涉川則挾之肘間亂流以濟或謂之
皮餛飩蓋俗呼也
紉革為囊號庫奴(出蒙古語)精粗器用此中俱豈須錦緣(去聲)
還絲綰無過茶鐺及飯盂詩句清新記耶律辯言詼謔
幸侏儒經繙四十二章過乍可因之悟幻軀
柴車
取材於山不加刻斵輪轅略具以牛駕之行則鴉
軋有聲如小舟欸乃
斵木椎輪雖太質服牛引重利偏多似機鴉軋纔鳴室
疑櫓伊吾旋渡河自是驅馳輸駿馬未教負載讓明駝
沿岡銜尾徐徐進可號山中鼓吹過
骨占
炙羊肩骨視其兆以覘吉凶猶古龜卜
爛頭爛胃蹴蔬羊取骨為占以火揚額祝便因看墨坼
心虔率可定灾祥古方略異太人卜紛議非關待詔郎
不用何妨識其事至平易裏至竒藏
馬竿
生駒未就羈勒放逸不可致以長竿繫繩縻致之
蒙古最熟其技
八尺長竿繫以繩提攜最制馬犇騰轡銜詭去無端逸
駒駣牽來有獨能詎祗空羣誇伯樂恰如把釣遇嚴陵
龍媒莫怨生羈絡不爾安從駿驥稱
兒版
兒生在襁褓中令卧版上韋束其兩臂倚氊廬壁
間啼則摇之徙居則懸之駞裝之後
毳幕生兒亦可憐背眠木版革提肩倒綳縱免身狼籍
卓立因成足鶻拳氊罽便為衣(去聲)裳具乳酥即是洗盆
錢移居那慮風霜冐襁褓呱呱駞上懸
灰簡
木削兩簡編韋聯之稍刳其中塗油而布以灰作
字畢則拭去而更布之有古漆簡之風
約東從來祗語言右行文字肇興元既成旋拭新書便
刳木塗油古質存漬竹揮非蒼頡字編韋絶豈仲尼門
分明汗簡遺風在儒士徒觀不解論
竹筆
蒙古産毫穎而未得縳筆之法削竹木漬墨作書
削竹成尖漬墨揮殊塗漆簡却同歸儘饒毛穎誰封管
恰似蒙恬未合圍荒略粗分今與昨魯魚孰辨是耶非
穹廬筆策赤書就(國語筆帖式即蒙古語筆策赤謂能書文字者驛傳每用之)郵遞
還從馬上飛
口琴
製如鐵鉗貫鐵絲其中銜齒牙間以指撥絲成聲
宛轉頓挫有箏琶韻
絃皮手撥管蘆吹口上彈琴乃鐵為宛合宫商憑兩葉
亦堪攫醳祗單絲高山流水分明在鳳尾龍唇非所知
綽爾濟歌天魔舞毳廬馬挏醉閼氏
轉經
蒙古奉佛惟謹木輪中貫鐵樞可轉動集梵經於
輪間大者支木架以手推之小者持而摇之旋轉
如風謂一轉功德與持誦一過等
印成十二部真文轉法輪稱佛所欣孰半字還孰滿字
即熏聞已即成聞隨風旋轉揚黃教(蒙古謂喇嘛為黃教見必膜拜)度
世娑婆遍塞垠如此翻經誠甚易釋迦何用雪山勤
賜盛京將軍阿蘭泰
出寄干城入侍宸(阿蘭泰在御前侍衛裏行)據鞍矍鑠尚精神東都
留守分明是應領耆英會裏人(阿蘭泰年六十餘而鬚鬢皆白故戲及之)
賜吉林將軍傅森
數處開牙盡有名大東坐鎮翼陪京將軍底事無勲勣
累洽重熙值太平
碧柳圖
山名蒙古語謂礪石為碧柳在克爾素邊門外癸
亥東廵過此曾有作今歲至吉林應進伊屯邊門
取路少北而東故遥見之
舊識吉林路遥瞻碧柳圖依然峰矗彼曾憶句吟吾何
日山為礪流年隙過駒拈髭長若許罨畫了無殊
八月朔日作
日日復行行暮停還曉征恰臨秋仲月也歴巨千程奉
懿承歡切思
先修祀誠龍沙戶庭度雞羽牘章呈詎是能柔遠惟云
此勵精每因攬塞穡亦與喜西成較獵同人樂馳驅騐
衆情吉林佳氣近馬首向東迎
下河州縣復有被水處亟命撫恤兼示董事者
去歲漲徐淮哀鴻被重灾金隄雖順軌日日繫吾懷
麥收既報豐夏種亦稱既如何臨西成將食奪之匱
下河誠水鄉疏導宜周詳急須引歸墟豈徒固隄防
分命及專差相視謀瀹排浚疏誠得法此灾復何來
聞奏日徬徨守臣何為情截漕留帑金救此嗸嗸氓
即事
一馬奪繮一馬踶左牽右控齊伏之處以從容力有餘
(叶)安慮鷙曼與介倪羈絏鞍勒旋可施一馳萬里惟風
追牧兒能事蓋若斯指不勝屈名紀誰王良孟賁徒稱
其幸哉說項人人知
柳條邊
西接長城東屬海柳條結邊畫内外不關阨塞守藩籬
更匪舂築勞民憊取之不盡山本多植援因以限人過
盛京吉林各分界蒙古執役嚴誰何譬之文囿七十里
圍場豈止逾倍蓰周防節制存古風結繩示禁斯足矣
我來策馬循邊東高可踰越疏可通麋鹿來往外時獲
其設還與不設同意存制具細何有前人之法後人守
金湯鞏固萬年清詎繫區區此樹柳
入伊屯邊門
部落行將遍吉林望不遥迎人山色近礙路漲痕消村
墅經楓葉邊墻進柳條初來原故土所遇匪新招瞻就
心何切勤勞意豈驕省方逢大吉寶穡報豐饒
紅葉
磧沙邇日惟黃草峰石今朝有錦林借問丹青是誰染
動人爾許識秋心
台尼堪
外蘭昔日正王師(國語謂漢人為尼堪我王業太祖首征尼堪外蘭肇興也)三逆
遺羣亦戍兹(康熙年間平三藩以其遺類戍此守台因名曰台尼堪)萬里流遷怨
誰致百年戶口慶今滋即看多稼連岡熟那覺嚴寒傍
塞竒試語尼堪歸故土轉應哀籲歎仳離
新月(八月四日)
閒雲天宇淨眉影見媌娥又報中秋近不期一月過氊
廬依舊好山樹不妨多試問朝歌令删修今若何
村行
語言不異舊音聲新到頗懷故土情白叟黃童皆忭喜
山村水郭動逢迎
播榖藝麻羣力作彎弓習射暇中兼尋常記得淳風美
即景還教取次覘
糠燈土舍㸑生塵草履布袍粗蔽身十二羽林皆識否
汝先原亦若斯人
移人漓俗是皇州觸目花街復酒樓快看吉林村落景
古風不易返從頭
賜吉林將軍及官員兵丁宴
黃幔青山皜日晴沛豐歡宴浹羣情恩頒軍士皆鳬藻
席預嘉賓適鹿鳴(時蒙古王公扈駕者亦令入宴)却喜多人能舊舞(國朝)
(喜起舞乃舊俗宴樂每用之俗所稱嘛克新者也)翻嫌小部鎮新聲本來此地
無租賦底用當筵籲減征
御製詩二集卷五十一
