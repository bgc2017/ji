御製詩五集卷二十六
古今體九十一首(丙午八)
立秋(七月十四日)
秋月已將半今朝方立秋靈臺律有驗碧宇火無留微
雨間(去聲)時灑閒雲傍晩收農占真協吉(農諺以立秋日不雨為秋掉主)
(秋雨少若雨竟日為秋傻主秋雨多今日午間小雨片刻即霽農占最為協吉佇盼秋成也)萬寶冀
穰酬
題秋澂齋
秋澂今日果秋澂碧宇晶陽朗絶勝應節籌農幸時若
循名題句歷年仍拂林行去風含爽接葉收来露欲凝
贏得齋中昨歲况北南胥可望田登(今歲南北各省均得透雨秋成可望)
(較勝去年)
味甘書屋口號
西峪由来此入路蕭然書屋近精藍(在碧峯寺後)底須汲井
試佳茗即景應知苦作甘(茶之美以苦也)
題有真意軒
本以山林有真意佳處名軒用此義循名當近取諸身
山林之景姑且置問我真意在扵何課雨量晴廑農事
即今雨足乃願晴雲徂恰喜秋暘霽惬真意喜在田功
喜恐隣驕仍惕志
對畫亭
詰屈迴廊拾級登雲亭冰牖對崚嶒營邱設此臨虚坐
命筆應知亦絶勝
静含太古山房
山房今所築額曰含太古此非假借名理不差容黍試
觀斯碧山有自循蜚所山本既含房房豈含山拒譬之
心與境一二難分舉習静恰相宜片雪淨空宇
不遮山樓有會
山樓號不遮因納萬峯致面面延&KR2975;巘層層眄丹翠如
斯而已耳我乃有別會目之德眀云耳之德聰謂舜典
舉其端要於無遮蔽設偏寄視聽是則用私智不遮豈
易哉體仁以行義
食蔗居
適從西峪遊陟降向東谷循棧略轉北遂造棲巖屋食
蔗昔所名妙以繚而曲如曰甘在兹其泉澄且淥
小許菴
小許書菴額在楣循名責實可興思設如銘誦金人背
吾亦如斯每謹之
出麗正門策馬觀稼
山莊駐月餘愁喜各半分喜以望雨雨愁以懼雲雲而
覺愁勝喜兼以清弱聞繼清黃並漲民艱廑以殷(初至山莊)
(時即據奏清口復淤糧艘致阻清弱黃強每厪繾念然早慮及盈虚消長之理清水必有旺盛之時屢諭督河)
(諸臣先事熟籌乃據李世傑等奏報七月初三四日清黃並漲黃河則北岸之李家莊馬頭及湯家莊二處清)
(水則南岸之周家莊五孔橋隄工漫缺以致清江一帶被淹均詳見前誌事詩其被水災黎諭令該督等實力)
(查辦妥為撫卹又福海奏周家莊等處漫水由護城河直通高寶諸湖得所歸宿淮安城並無漫水閭閻安堵)
(等語略為慰懸念耳)今朝晴乃定宛出麗正門策馬觀農功怒長
禾黍紛率已苗而秀秋陽暴絪緼萬寶冀可成那能不
意欣登場尚遠哉惟是增惕寅
快晴八韻(七月廿三日)
快晴天宇朗塞雲淨繊滓今朝實更要以值秋甲子十
日前踊(公羊注踊豫也)慮逮昨益惕已傍晩乃微零入夜殊未
巳反側不能眠中宵報雨止詰晨遂大霽曦光萬峯綺
一以行旅欣一以農功喜玩景乃餘事與物同之耳
烟雨樓晴望
滮湖之樓武列上水態雲容不殊狀底須縮地詡仙家
遊目暢心胥一樣南巡在春弗在秋秋晴欣獨登斯樓
朗峯晃樾入波面問檇李者能斯不山莊已駐月餘矣
霖則為愁霽為喜今朝即景供慰觀奚必盛名副其美
處暑(七月三十日)
遇閏暑居長而兹亦處去嬗代弗相讓蒸溽那留許況
經數日晴碧天雲淨縷日烜熟稼穡潦退歡行旅林風
拂爽懷塞景興吟緒雖云有幸哉敢忘無逸所
留京王大臣奏報快雨時晴並不致潦詩以誌慰
山莊秋霽碧天清同否京畿尚繫情例隔兩朝閱尺牘
欣稱快雨以時晴(據留京王大臣奏京城自七月十七日後漸次放晴二十及廿二日得有)
(陣雨旋止自廿四日以後天色開霽氣候凉爽正當結實之際得此快晴田禾菜蕎極為有益)高原下
隰都無礙畦菜町蕎望有成額首寸心寧不慰益增惕
息凛持盈
下河嘆
自我壬午年清口定水誌視湖之增减拆束為壩制(向年)
(河工司事者不肯大擴清口草壩雖藉稱蓄清敵黃實因随時拆築恐干多費工料之議自壬午年南巡親閱)
(立定高堰水誌長一尺清口即啟拆十丈以資宣洩俟秋汛後水勢既定即如常接鑲口門其尾閭之五壩築)
(土嚴行封閉河臣等恪守此法自壬午至戊戌下河不受水患田廬得以保護)其尾閭五壩築
土永教閉以此下河田免灾收歷歲其間祗戊戌河决
儀考地泛濫歸洪湖高堰虞漲至無奈開五壩下河受
灾致(戊戌歲河决儀封考城漫水入賈魯河由睢河渦河滙歸洪澤湖雖大開清口尚宣洩不及無奈諭)
(令薩載等於五壩留心預籌尋據奏清水勢大請以次開放五壩仍令先期申諭為之以漸幸其時下河早禾)
(已收惟晩田致成偏灾)兹九閱春秋清勝復有事預籌消息理原
非出不意(自戊戌至今丙午又閱九年下河均無水患然自去歲迄今春清弱黃淤因即慮及盈虚)
(消長之理清水必有旺盛之時屢諭督河諸臣於高堰一帶工段先事熟籌嗣據李世傑等奏七月初三四等)
(日大雨清水黃水及運中河水同時並漲致黃河北岸之李家莊馬頭及湯家莊清河南岸之周家庒五孔橋)
(隄工漫缺以致清江一帶被淹然前此早已慮及清水旺盛非出不意也)衝隄阻運道先急
燃眉計(此次漫口周家庒一處隄工關係運道尤為緊要已屢次批諭令其首先堵閉以救燃眉之急)
堤築運益漲車邏胥啟暨(李世傑等又奏日来湖河水勢有消無長各漫口裹護穏)
(固均未掣溜大局已定其首先堵築之周家庒原擬即行堵合因運河上游来水尚旺口門收存二丈五尺之)
(後淮關一帶水勢湧盛若一堵合恐有他虞不若留此兮洩減水俟尾幫糧船過竣水勢平緩即行堵合又周)
(家庒等處漫水由白馬湖直達高寶諸湖奔騰浩瀚已將南關車邏等壩封土啟除俾湖水下注其仁義禮智)
(信五壩先已啟放所有下河一帶民田不免被水淹浸撫臣閔鶚元藩司袁鑒等前往各該處逐一履勘已批)
(諭令其加意撫綏毋致失所惟是下河自壬午定誌從數十年来田廬保固無恙今歲因洪湖異漲不得已復)
(啟五壩并南關車邏等壩致遭淹浸然舍此又無良策實深南望繾念耳)無奈開五壩高寶
潦胥及(叶)下河不待言非魚嘆民匱然實乏良策賑恤
勅諸吏寧濫毋或遺更要莫飾蔽庶略減予過五字誌
慙愧
偶寫青楊圖并題以句
青楊書屋屢題詩却未青楊一寫姿興至偶為傳古貌
圖成因與識新詞大椿建木友存此漢栢秦松子視其
秋月春風田海調蒼皮翠葉付無知
題和闐玉前後赤壁圖
山陽舟泛山隂陸秋水冬峯景頓移試問丹青工幻者
可能一幅幻如斯
蕭雲從關山行旅長卷
幾點蕭蕭樹疎皴淡淡山由来以意勝無不寓神閒秋
景宜寥廓客人自往還粗中具工細(見雲從自識語)識語破天
慳
題戒得堂
皇祖垂眀訓成堂敬額之(在得皇祖夀望七旬刻戒之小璽行用予庚子年届)
(七袠因於山莊敬搆戒得堂用志紹承)蒙庥百年久保泰一心寅國晏民
熙世内安外闢時書云滿招損戒得有同斯
問月樓有會
高樓稱問月試問意何属箕疇喻卿士籲俊心常篤宵
雅頌以恒聽之
天錫福我惟奉無私與日同晶燭惜隂亦在兹敢惟悦
心目青蓮舉酒歌祗宜讓其獨
佳蔭室口號
室依喬木蔭稱佳早過炎朝弗藉排陡憶民依應在我
蔭之何以保其懷
面水齋
高秋天氣朗野水潦澄清溪閣凴窗坐景光觸目明儻
然来鹿飲奚必共鷗盟牆外聞敺雀農田逮實成
白玉小璧
周尺剛三寸無瑕潤羊脂設徒論輕重吾知其失之
蘇漢臣秋庭戲嬰圖
庭院秋聲落棗紅拾来旋轉戲兒童丹青詎止傳神詡
寓意原存相讓風
含青齋言懷
蹕駐山莊兩月餘山齋豈不四五至以非望雨即望晴
恒覺怦怦不滿志邇来氣爽喜天高優澤既霑快久霽
農田行旅兩暢然我亦與之慰心意乘閒筍輿問景来
小憩巖軒眄額字適見紅葉已幾枝為幸含青未孤寘
時哉時哉弗讓人齊視菀枯總一致
得趣室
一齋中曲折即可別冠(去聲)名斯室雖致幽向西窗却明
因之額得趣千峯眼底呈然趣祗此乎吾猶有後評澤
艱時望雨霖過復盼晴西歉慮東及北收冀南并趣惟
在憂民得少失乃恒吾懷鮮或知徒稱此怡情
挹秀書屋口號
芸窗取朗貼玻璃近景遐觀了莫遺小坐披吟成便去
自嗤何有讀書時
雨(閏七月十六日)
卓午朗晴天山雲興倏然十朝欣霽好二寸渥膏便蕎
菜晩田潤林巒夕照妍錘峯升魄早應惜閏秋圓
題山莊所貯西湖圖即用卷中孤山晴眺韻
孤山晴眺甲辰作旋蹕圖於水路行弆置山莊忽踰載
展看畫卷繾遥情攀輿前歲誠猶憶艱食去年念更縈
(上年江蘇一帶缺雨被旱致艱粒食浙西毗連處所糧價亦昂因飭該撫等派令官商前往閩省四川糴運以)
(資接濟)視彼子羣視予父保兹元氣鞏皇清
詠漢玉龍尾觥
睟如復穆如千載閱居諸有刻無痕蹟中孚貫實虚較
之今罕有惟與古相於謂曰炎劉物殊為頓置渠
唐棣萬壑秋雲
白雲出谷蔚茫茫叠樹護巒尚鬱蒼矮屋倚楹属耳者
秋聲應背讀歐陽
山東巡撫明興奏報收成分數詩以誌慰
春暵曾聞十九州恩施賑貸弗遲留(四月間據明興奏歷城等十九州縣)
(春来缺雨被旱稍重因即降旨借給兩月口糧其被旱稍輕之章邱等二十二州縣借給一月口糧并德州齊)
(河等二十六州縣所有本年應徵新舊錢糧俱緩至秋成後徵收以紓民力又因米價未平馳諭盛京將軍由)
(海道撥糧數萬石一面起運一面令明興委員由海口接運俾得及早接濟民食)幸哉佳&KR1204;優
霑夏慰矣大田稔遇秋驛報齊郊十府廣計来通省九
分收(嗣於六月間據明興節次奏報得雨通省普霑各属秋禾雜糧俱十分茂盛兹屆登場據明興開報)
(秋成分數沂州莱州約有十分武定青州濟寧約九分有餘濟南泰安兖州曹州東昌登州臨清約有九分合)
(計通省秋成約共九分有餘覽奏實為欣慰)灾餘元氣庶少復申命催科莫
亟求(東省歉歲後幸遇豐年因即批諭以毋使暴殄盖藏為要至於催科更不必急惟當養民之力庶灾)
(餘元氣易復耳)
江南總督李世傑等請因河工開捐不允所請並
成是什示志
方伯河臣會奏章開捐請以助工忙費如昨歲十之二
(李世傑李奉翰書麟會奏以本年湖河並漲修築漫口及撫䘏善後事宜需費頗多懇請暫開捐例合衆力以)
(蕆要工俾有志上進者亦得遂其報效之私等語朕以去年江南等省賑費約計發帑一千四百餘萬其各省)
(蠲免尚不在此數今歲江省漫工賑䘏所費不過上年十分之二李世傑等何必鰓鰓過計為此言利之請乎)
何必今年變厥常若曰憐材多白首應思遲用礙青箱
(開捐本非善政况今帑藏充盈足敷供億朕御極初年戶部庫銀不過三千餘萬今荷上蒼嘉佑財賦充)
(足普免天下錢糧三次蠲免漕糧兩次所費何啻萬萬而現在部庫銀尚存七千餘萬兩較之初年已多一倍)
(有餘朕年逾古稀距歸政之期屈指九年尚思設法施恩以散帑項又何必扵此時轉以要工惜費乎且現在)
(科目人員足敷任使若捐例一開正途必致壅滯朕方為寒畯疏通進身之階豈肯更令貲郎壅其仕路李世)
(傑等所奏於銓政官方兩無禆益已明降諭旨不准行至朕從前所製戒得堂記并詩於散財聚財訓諭甚明)
(乃李世傑等復有此奏因並誌於此)老人戒得堂成什財聚知輸財散良
文徵明南屏秋雨即用其韻
石崖坐客撫瑶琴落澗流泉萬嶂深底識一天秋雨意
七絃成韻總潛沈
題文津閣
始事微嫌六十翁為期十載竟成功(自癸巳歲始命輯四庫全書時余年)
(已逾六旬建甲辰歲文淵文源文溯及此文津四閣書全藏為期約十年計)焚膏繼晷精神
裏月脅天根薈萃中二酉塞山贏彼狭三倉文閣櫽其
通浩乎淵海知津要切已吾殷謨典崇
嘉樹軒口號
嘉樹軒中對嘉樹主兮賓也古和今徵心七處辨見八
祗作交蘆莫可尋
樂成閣題句
屋裏有階升升平基見閣閣乃枕石城暢觀真曠若東
嶺圍崆&KR0008;武列帶㳚漷郊原雜村墅比戶安耕鑿萬寶
逮西成三農信稱樂豈知歷夏秋吾憂恒此託
題王紱秋江泛艇
波面瀲秋風遥峯望不窮船頭俯溪客屋底背山翁(畫中)
(景如是)溪趣和山趣人同志弗同似嫌羡魚者騁目送飛
鴻
詠木根盂子
木根辭土百千年不中(去聲下同)方還不中圓祗合贈他巢
許輩山中枕石潄流泉
雨(閏七月廿二日)
月既望逢霏二寸晩田雖潤欠其優却逾五日濃雲佈
未逮十朝佳&KR1204;稠快矣既霑還既足況扵無冀亦無愁
遥欣古北口以内穫畢来麰可種秋
登四面雲山亭子
雲閒天淡碧霄澄石棧延緣步輦升略愧昔年攬轡陟
且欣此日據牀憑畫圖四面供四望吟詠一来紀一登
復此九登逮歸政不知此願可符能
玉岑精舍言懷
有升必有降萬事斯一理適登雲山頂下来精舍此詎
惟暢遊興即境堪惕已雖非上理代亦云小康矣盈虚
消息間保泰職誰諉以此不遑寧可耽佳景美
阿桂李世傑等奏清黃盛漲已消酌籌堵築決口
及收蓄清水諸事宜詩以誌懷
閣臣勘河往復赴浙訊事(先是四月間命大學士阿桂前往河工會同李奉翰等查)
(勘清弱黃強實在情形為之主張熟籌善後事宜嗣因浙省清查虧空及訊審富勒渾一案因令由淮赴浙審)
(辦)其間清黃漲迴途命詳視(叶二阿桂先奏請開雲梯關套引河應扵迴途詳)
(悉查勘嗣復據李世傑等奏七月初間清黃並漲漫口數處所有分别先後酌籌堵築事宜復令阿桂廻途同)
(李世傑等詳籌議定以便𣲖員迅速趕辦)適當盛漲消善後籌次第先後相
(去聲)緩急亦因待料備黃固未奪溜合龍想猶易(兹據阿桂奏閏)
(七月十一日馳抵清口會同李世傑李奉翰書麟逐一履勘水勢現已平定其碧霞宫周家莊二處已經堵閉)
(至烟墩口門水勢極緩需料無多李家莊水勢亦緩已逐漸掛淤均於補還原堤之外再鑲做邊埽並建挑水)
(壩足資保護至湯家莊漫口以下正河水深二三丈無虞奪溜各處口門均已盤鑲裹住現在集運料物於本)
(月内先將司家莊要工開築即𣲖員分堵李家莊湯家莊等漫口相機籌辦按日計工總期九月内一律完竣)
(不任復有遲逾其毛城舖天然峯山祥符王營等牐壩現已次第堵閉使黃流併力東趨以冀刷深河底等語)
清雖剔其盛蓄預明春計(阿桂等又奏清口以下直至會黃河口深通暢逹已復舊)
(觀高堰誌椿現存水一丈一尺五寸目下節過白露即應預籌收蓄所有山旴五壩分洩之路於本月廿五日)
(開工限二十日堵竣其束清禦黃兩壩扵八月初一日開工限四十日完竣按照定制酌留口門預為收蓄俾)
(湖水充裕備明春敵黃濟運之用)成竹屢馳訓推行善體意況濟以和
衷喜攬奏章至更請加培堤衛民那惜費(此次籌辦河工均經先事)
(預度屢申馳諭在事諸臣尚能仰體朕意和衷商辦據阿桂等另摺奏稱查勘各處隄工經大水汕掣殘缺甚)
(多所有黃運兩河卑矮各隄請加培高厚臨湖石工脩補完整以資捍衛等語脩築堤岸為濱河民生要務豈)
(可惜費即降旨准行並勅該部撥項)發帑勅司農施惠無留滯其未被水
處有收荷
天賜較去年為幸(江省此次所需工料銀八十餘萬兩均照所請飭部撥解迅速辦理至該)
(省未被水各州縣幸蒙年猶天賜秋成豐稔鄰近灾區得資接濟較之去為不幸中之幸耳)誌懷
吟五字
碧静堂
高秋更清暇步輦試山遊觸景因尋勝随緣遂入幽山
堂顔碧静湘管稱(去聲)吟收無礙綠林表星紅一二投
松壑間樓
巖廊展步碧窗凴俯睇方知樓兩層似覺長松謂衆木
葉凋共我綠誰應
河南巡撫畢沅奏報秋收分數詩以誌事
齊豫連年歲事歉最關心曲念民痡麥收豫較齊贏矣
(今歲據畢沅奏報河南麥收豐稔為數年来所未有惟汲縣等四属得雨未透二麥亦尚有五分山東春雨較)
(少二麥不免歉收是豫較齊贏也)禾熟齊為豫勝乎(山東省自六月以来據明興節次奏)
(報通省雨水充足秋成合計九分有餘兹畢沅奏豫省通計秋收八分有餘是齊為勝豫也)通省八
分餘亦幸生蝗十縣望成孤(畢沅奏通省十三府州所属秋收分數自十分至七)
(兮不等合計八分有餘惟祥符等十四州縣於七月中旬後間生螞蚱晚榖糜子不無損傷約收六分有餘等)
(語)美中不足應懷惕撫恤毋令嘆向隅(祥符等縣螞蚱間生實為美中)
(不足因批諭此數州縣曾撫恤不致成灾否)
賦得蓬瀛不可望(得秋字八韻秋闈鄉試題)
翠微宫素節貞觀幾年秋帝值萬幾暇詩成五字遒求
仙無夙望即景有佳酬蘭沼霜前澈桂香天外浮賜房
興猶逸憶魏恨難收了惜光隂速聊娛泉石投詠歌文
治洽掃蕩武功留却勝九成幸良言諫馬周
山莊即景
經始
康熙壬午歲(康熙四十年以前蹕喀皇祖秋獮木蘭出古北口皆駐喇河屯行宫至四)
(十一年壬午出口始閱八駐蹕熱河行營經始山莊至今十三年矣)閱今八十有(去聲)三
年種松庭際較予老題額檐間仰
祖懸是處都廑繼繩志無時不課雨暘天秋收南北率
稱有略幸舒眉一命箋
雨(八月初九日)
快晴已半月而餘塞野復需一潤諸過午濃雲看四合
入申達酉更紛如圃中正喜菜資長(上聲)關内兼欣麥可
畬時若邇来沐
天佑逢庥惟是敬殷予
兩江總督李世傑奏報秋禾有收詩以誌事
兩江歲事報登秋淮属清黃漲沴投(李世傑奏七月底及閏七月間上下)
(兩江并江西近省各属均報得雨二三四次稲田揚花吐穗穎栗可觀三省可望一律豐收現在糧價平減其)
(淮揚鳳泗被水處所經撫臣藩司逐一勘明分别極次貧民給予撫䘏一兩月目下白露已過其坍損房屋給)
(予修葺銀兩清江浦已將積水車戽沿堤棲止棚民亦陸續還歸安業其文武衙署亦飭量為修整等語覽奏)
(稍為慰藉然今年黃淮並漲雖他属有收得資接濟而灾黎積歉之餘遭此水患繾念無刻去懷也)雖曰
偏灾念隅向肯教賙賑靳恩稠(今歲淮揚等属偏灾因上年被旱之後秋禾復)
(淹小民生計倍加拮据已屢諭該督撫等盡心撫綏毋使一夫失所兹據李世傑奏諄諭司道等督率趕緊辦)
(理俾灾民早沾實惠不得稍為遲緩其司家莊湯家莊漫口亦嚴催儧集稭料運工修築以期一律及早完竣)
(等語)美而未盡善懷怍一亦已飢在切求莫謂鄰村資接
濟洊臻溝壑可忘不
中秋日作
今宵萬里一隂晴東望光依石挺生祗以節逢七月閏
特教魄溢十分明山容水態同欣照鶴舞鹿鳴都助清
復九度應歸政矣人情若箇免癡情
中秋後一日啟蹕木蘭行圍之作
閏駐山莊饒一月(今歲七月遇閏較常年多駐山莊一月)發旌仍復逮兹
辰老年益覺光隂速往事徒懷悲樂頻羲象自強以不
息魯論已克乃歸仁稱文慢議違習武近耄無端覺此
親
濟爾哈朗圖行宫即景
圍場今歲由西進迴顧青城東道邊(波羅河屯譯漢語為青城)白水
蒼山胥舊路崇墉比櫛穫新田行宫向野開蘿徑樸字
當秋撫翰筵勒壁吟箋一再讀流隂瞥眼又三年
阿穆呼朗圖行宫作
昨日之西今作東(昨駐濟爾哈朗圖在波羅河屯之西以今阿穆呼朗圖視之則在東矣)
經由旬駐此行宫(梵典四十里為一由旬)秋長平野莎餘綠霜落
高峯桕染紅即景吟詩聊復爾顧名思義在其中康寧
詎止一身計(蒙古語康寧譯漢則為阿穆呼朗)所願蒙庥九㝢同
雨(八月二十日)
四山低密雲步輦冒絲棼迤邐柴門進(柳條邊即鹿柴也以限圍場界)
彌縫衆騎欣(蒙古獵騎候行圍無不歡喜踊躍)平原例初試(向扵入木蘭柴門之)
(日每小試平原今日以雨罷之)霑體念諸軍小獵傳宣罷何妨學魏文
巴顔陀羅海圍場射鹿得句
卜克嶺中首獵場巴顔陀羅海名揚(卜克嶺名向每譯而詠之過嶺首圍)
(場即此巴顔陀羅海蒙古語巴顔謂富陀羅海謂首也)撫兹衆庶虔而悦聿我老
耆康且強四矢猶能中四鹿(是日圍場内連發四矢即中四鹿隨獵之王大臣及)
(蒙古王公以下無不人人欣慶咸以年過古稀控引自如首獵得此實協嘉祥之兆)千羣都謂兆
千祥以今筋力誠艱致頼幼習之益自蘉
永安莽喀殪虎
東入自伊遜(河名解見向作詩)沙岡(即永安莽喀解亦見向作)當圍始西進
由卜克(嶺名解亦見向作)斯則圍末矣過閏節氣凉北鹿向南
徙(鹿亦知向暖自北而南如雁之南来也)鹿多虎隨至逐逐其常理虞人
報伏嵎策馬率先已峻挺按轡登﨑嶇陟廿里去歲叢
薄中(去歲九月朔日阿濟格鳩獵罷涖行營虞人報西山有虎伏叢薄中因策騎往左右約指其處親御)
(平岡皇祖所貽虎神鎗一發立殪今歲之虎乃在隔溝雖遠三百步許而其形全見御虎神鎗一發即中)
(其要害扈從内外諸臣無不踊躍欣抃)今乃平岡屺目中有全形較去歲
易耳神鎗
皇祖貽兑戈和弓擬百發必百中一中萬人喜匪我不
辭勞
家法繩無弛
出崖口
亦復從流下圍期蕆以全由来戒忘返習與性成然出
口河九曲(崖口河為伊遜伊遜蒙古語乃九數也)隨天日左旋(晉書天文志天左行)
(日月右行隨天左轉故日月實東行而天牽之以西云云今歲秋獮木蘭由西阿穆呼朗圖卜克嶺口入行圍)
(自西而東於東伊遜河崖口而出雖如日之東出西入而實如日之隨天左旋也)都虞今歲冷
依舊景暄便(今歲行圍以過閏多有慮逢冷者然暄和如常兹出崖口向南行益覺向暖矣)
波羅河屯
去當八月未留句迴值九秋一属詞廿日景光異爾許
百年荏苒率如斯千村穫罷登場稔諸部遣還沐賞怡
過嶺今朝弗乘馬高齡遵養亦其宜
湖北巡撫李封安徽巡撫書麟各報收成分數詩
以誌慰
湖北安徽昨歲歉乾旋坤轉此秋登一朝兩處佳音閱
兩省一時慰念增(李封奏報湖北通省六十八州縣早稻收成九分八分七分不等合計七)
(分有餘書麟奏報安徽除一隅被淹外其餘各州縣早稲秫禾頗稱豐稔晚稲黃豆粟穀等項均陸續刈割約)
(計通省收成八九分不等糧價照前平减民情樂業等語該二省昨歲被旱今皆奏報有收轉歉為豐實荷)
(為天賜覽奏之稍慰)生物為心
天地德沐恩惟愧旰宵兢偏灾仍切向隅嘆次第月糧
給以應(安省本年鳳陽之定遠等九州縣因一隅被水前經降旨賞給兩月口糧靈璧等四州縣賞給)
(一月口糧茲據奏已就近於廬鳳道庫酌發銀兩率属妥速查辦)
避暑山莊啟蹕迴鑾之作
逢閏饒多一月居言旋亦逮啟鑾輿朝乾夕惕原恒也
暑避秋深速暫如時若北南幸登實(今歲直隸山東河南山西陕甘等北)
(省及江蘇安徽江西湖廣等南省均據各該督撫奏報秋收俱在八九分以上)政繁慚愧化成
虚(今秋南北各省收成豐稔較勝往年惟據直隸奏報大名有段文經徐克展等戕官之案山東有許四妮)
(等越獄二案河南有秦國棟等戕官之案罪犯尚未全獲奸民屢見益愧道德齊禮之難也)清江漲退
室廬復決口合龍尚盼予(前據李世傑等奏黃河漫口司家莊東西壩工及李家莊)
(漫工均已做成八九十丈其口門於九月間即可堵合至清江浦一帶廬舍均已涸出居民漸歸安業等語惟)
(日盼合龍佳信之至耳)
河南巡撫畢沅奏報秋收及贖田畆事詩以誌慰
曡遭饑饉鬻耕田經理頻頻馳諭宣(前因河南連歲歉收據畢沅奏貧民)
(鬻賣耕田晉省富戶有赴豫放債準折之事因節次降旨曉諭减利聽贖並傳諭晉省紳宦令其諄切勸諭鄕)
(里毋致掯贖使貧民得還本業詳見前誌事詩)今歲幸蒙
天悔禍吾民乃慶稼逢年夏收秋穫稔稱兩卅萬半千
畝贖全(兹據畢沅奏今歲幸荷雨暘時若夏秋二熟均獲有年現在糧價平减其贖田事宜令各州縣)
(將賣出地畝總數造冊存查按旬摺報截至八月底共已贖過地三十萬五百餘畝等語該省此時雖元氣未)
(能盡復而貧民得服先疇藉資樂利為之稍慰)未可輕言元氣復慰心南望尚
拳然
迴蹕至御園即事成詠
夏中發駕返秋深紅葉依然見御林四月有餘如一瞬
萬幾無日不經心豫齊歙楚幸蘇息(河南山東安徽湖北上年災歉今歲)
(據各該督撫奏報均獲有收在八九分以上即安徽一等省據書麟奏除定遠等十七州縣間被水災外其懷寧)
(四十二州縣統計約收八分又江蘇之清河安東桃源等縣一隅被水均經屢飭該督撫等加意撫䘏分別辦)
(理扵通省秋成全局亦不致有妨民氣得較前蘇息實蒙天貺矣)南北東西廑匪今
詩本百篇逮將滿勤予實政减閒吟
陕甘總督福康安奏報甘省有收詩以誌慰
督行撫事府開蘭(陕甘總督駐劄蘭州兼管巡撫事務)穡寶登秋具奏看
蠧吏除奸政自肅(甘省自王亶望等侵帑殃民嚴加懲創後吏治肅清歲亦屢稔)邊民
逢歲俗胥安九分以上誠希遇(據福康安奏廿省本年夏秋雨膏頻霈高下深)
(霑各属遲早不齊秋成俱稱大有河東各府州先已登場河西一帶次第刈穫各属禀報約計通省秋收九分)
(以上市集充盈糧價日見平减等語)五載而来幸屢觀(甘省地本瘠薄希逢豐稔自壬寅年)
(據李侍堯奏報甘肅通省秋禾收成九分連年率稱有收今復得此實堪欣慰)前此捏灾弗追
究逭征何礙惠氓寬(前此王亶望等每歲捏報灾荒以為開銷監糧之地及事敗露後亦)
(止嚴懲墨吏而已其冒賑所蠲銀米㮣不徵追盖懲吏固不得不嚴而惠氓則不妨扵寬也)
梅菊絶句二首
愛梅属和靖愛菊稱淵明設無梅菊時二老何為情
菊應秋之末梅合冬之底兹忽同時看人情吁巧矣
題張照臨顔真卿争坐位帖真蹟
近得平原祭姪稿兹收内翰撫顔文詞嚴義正固無間
一是二非了莫分
王髓顔筋真弗爽米臨程搨又何須(米芾有臨本争坐位帖見袁桷清容)
(居士集兹張照所臨自跋云程蓴鄕有宋搨坐次帖世所希有借臨一通云云照此卷摹仿逼真得平原之筋)
(髓米蹟雖未見有過之無不及也)欲題欲罷難措意卷首揮毫意怯吾
兼存節錄石渠中流麗端莊活魯公筆不能佳酒氣勃
允宜自詡昔人同(石渠寶笈向貯照所節臨坐位帖一軸末自跋云顔平原争坐位帖所為)
(酒氣勃勃從十指間出又貧不能得筆故若是也今日臨之略得其意)
爾時政治率堪知何致軍容猖至斯若論文中切已句
難於末路惕予思
仇英後赤壁圖
山高月小是初冬反以登舟二客從試問其間話何事
傲稱踞虎豹虬龍
山東巡撫明興河南巡撫畢沅各報雨雪情形詩
以誌慰
一日欣披兩處奏兩方同沐一朝恩(明興奏濟南省城扵九月廿九三十)
(日自亥至辰雨雪交加入土三寸旋據近省之齊河等縣同日得雨雪二三寸又據畢沅奏豫省亦同時得雪)
(入土二寸積厚三寸且同雲四布霑被必廣兩省同時被澤實来牟之慶覽奏為之欣慰)季秋之晦
霑膏沃小暑以前應節蕃禾黍幸登報三鬴麥麰普種
潤平原南瞻憐彼灾餘地庶可吾民氣復元
讀易
五十仍過廿五年幾閒讀易慕韋編凶和悔吝吉占少
亨與利貞元統全進退存亡知守正玩辭觀象佑從
天夫包含廣矣大矣切已一言曰體乾
微雪(十月十八日)
月之十二日微雨繼以霰融澤及積地剛一寸而羡是
後每作隂時零(十六日復微雪)時晴見昨乃徹日雲半夜飛霙
片逮晨遂漸止輕風雲勢散情知三冬長非不可待旦
將得忽失之未免惜生歎
和闐玉七佛偈鉢題語
開元(寺名)鉢匪帝青石皮日休言何所聞(蘇州開元寺佛鉢皮日休詩序)
(謂為帝青石作丁丑南巡索觀則陶噐而非帝青石也)或者桑田經變海因為藉
布令疑黂(僧人藉假充真以誑人故戊寅題伽楠木佛鉢有句云青石由来半假真)玉之勝
石誰弗曉幻以為真了莫分七佛明明各為偈由来一
字不曾云
按皮日休開元寺佛鉢詩序稱為帝青石作不知何
據以今觀之實陶器非帝青石也盖自唐迄今千年
帝青石者或矣其所在寺僧以幻為真易以陶器以
博遊者之布施亦常情耳因其製古曾命良工肖以
伽楠並題句今得和闐玉頗中鉢材因命重倣其式
為之並成是什
直隸總督劉峩奏報得雪詩以誌慰
三番得微雪(京師扵十月十二十六十八等日陸續得有微雪除融化外積地寸餘)積少
睍消多保定兹馳奏會城八寸羅(據劉峩奏保定省城先於十月十六日得)
(雪四寸兹復扵十七八日自亥至已又續得雪四寸三日前後共得雪八寸陸續融化於麥苖深有禆益并據)
(保定等府属五十三州縣均報於十月十二三并十五六七等日各得雪自一二寸至八九寸尺餘不等)慰
遥仍盼近慙已却欣他咄此言尤失吾民豈異麽
金廷標鍾馗探梅圖
朔風吹雪冷難當背負巖梅滿意香傲得瓊林簮花者
可能識此狀元郎
總督李世傑等奏報決口合龍詩以誌慰
清漲一時黃復決民艱南望為之傷(本年七月初江淮間大雨清水黃水)
(及運中河水同時並漲黃河北岸之李家莊等清河南岸之周家莊等隄工先後漫決以致清江及下河一帶)
(被淹亟命該督撫妥為賑恤俾受實惠)無何清退胥填築(嗣扵閏七月中據大學士阿桂)
(馳抵清口會同督河諸臣履勘水勢旋亦平定其碧霞宫周家莊二處已經堵閉烟墩口水勢極緩李家莊水)
(勢亦緩已逐漸挂淤足資保護現在趕緊以次堵築)惟是黃雄尚堵防七處早聞
完五處(先是清黃並漲時周家莊碧霞宫烟墩口李家莊五孔橋并司家莊湯家莊共漫口七處嗣周)
(家莊等五處已於秋間陸續堵合惟司家莊湯家莊二處黃水溜勢湍急尚未堵築完竣)司莊今合
繼湯莊(桃源之司家莊安東之湯家莊兩處口門較寬水深溜急兹據李世傑等奏司家莊扵十月十)
(三日午刻掛䌫堵合鑲柴填土立見斷流續據奏到湯家莊扵十月十六日辰時堵閉斷流壩工稳固無虞兹)
(兩處要工同時幸先後合龍盖因時屆冬令易扵堵築該督等前已加恩寬免失防之處分此次決口合龍亦)
(難以再邀議叙矣)冬時水竭幸工蕆議叙難邀歷久長
山東河南山西陕甘各督撫胥報得雪詩以誌慰
山左山之右河南陕以西佳音各馳奏瑞雪率霑齊(據明)
(興奏山東扵九月廿九三十等日十月十三四等日濟南泰安等各府州報普得雨雪二三四寸不等復扵十)
(六十八兩日省城暨近属得雪隨落隨消入土二三四寸不等又據勒保奏山西省平陽潞安等属先扵九月)
(廿九日得雪兹扵十月十二日大同朔平寧武保德等各府州禀報得雪三四寸又扵十六日省城得雪除融)
(化外積地三寸有餘又畢沅奏河南通省各府州属扵九月廿九三十及十月初一等日普得雪三四寸不等)
(又福康安奏臯蘭等縣扵八月十九廿六八九三十等日已得雪寸許土膏滋潤向来播種冬麥之處更極相)
(宜各等語北省普霑雪澤滋潤麥田實為欣慰惟近京尚欠霑足猶殷盼望耳)分寸雖殊澤麥
麰胥潤萋近京偏欠渥既慰既怦兮
夜雪(十月廿九日)
醖釀連三日(自廿七日曉霧而隂此三日間時霏細霰)鬖髿徹一宵望深因
亟慰問夜達崇朝鴛瓦玉為壘虬松花作標詣
壇當謁拜(仲冬朔日月廿圜丘大祀預日當詣三十壇齊宿適於十九日午間得雪起至日夘)
(刻連宵達旦勢尚未止融化積地約共四五寸長至節前六出兆豐彌欽昊貺)欽謝惕猶饒
冬至
南郊禮成述事
千年日至可坐致朔旦陽迴鮮值三(乾隆丙子乙未逮今丙午凡三度朔)
(日冬至亦希逢之慶也)觀象乾乾增夕惕迓
禧肅肅祀
郊南百王莫不
鴻庥荷一已偏承
厚澤覃愛敬兼之事
天父恐孤
明命寸衷慙
雪(臘月八日)
臘日椒園禮佛迴同雲傍午佈恢恢過申逮酉霰先集
歷丑達寅霙暢催十二鴛樓欣積玉繽紛雞樹訝開梅
曉来京兆報三寸再霈益佳仍望哉
金廷標畫高啟詩意
別開生面寫青邱雪滿山中月色遒高士倚梅美人對
周南章句見風流
復雪(臘月十二日)
臘雪欣逢三寸滋仍殷優渥冀
恩施繼兹四日隂晴間(去聲)時有繁霙作止披今曉漫漫
方霈澤過晨細細又昇曦量稱三寸瓊華積益善多多
足不知
丁未春帖子
首春寅月節恰喜值寅時率氣含太簇敷天佈萬禧
策前及策後(見月令注)象人還象牛(見論衡)莫匪勤農意青陽
應律謳
息消弗定原常定贏縮不齊乃大齊(古法置節氣以周歲三百六十五日)
(有竒均為二十四分每節得十五日有餘名為恒氣今法以周天三百六十五度有竒均為二十四分每節得)
(十五度有餘名為定氣但度有贏縮日行有遲速冬至前後日行速每節常不及十五日夏至前後日行遲每)
(節常過十五日如本年冬至至立春共計四十六日似扵十五日為一節有贏此即度縮而日行速之驗然以)
(恒氣定氣求之原無不齊也)用以占年豐或儉莫知終始守欽兮
雪(臘月二十日)
傍辰同佈雲卓午細絲棼優霈當未末乾(乾寒韻謂乾雪也)膏
入夜分詎惟益冬麥實更利春耘三白年前兆承之勵
敬勤
復雪(臘月廿八日)
今冬雪澤已駢填此次優霑更暢然大片小珠恣酣放
配藜磅礴與聯延方珪圓璧分難辨破曉達昏勢欲連
稠曡
天恩訝何遇凛盈惟益勵勤虔
除夕
駒影不相讓丁丁玉漏消閏欣饒一月節復到今宵栢
子㷒金鼎梅英舒綺寮五言依例餞銀燭惜為挑
御製詩五集卷二十六
