御製詩初集卷四十
古今體一百首(丁夘四)
雨後圓眀園(三月廿六日)
園亭標净爽花木長精神幸爾過愁雨猶然及踐春茶
來南國貢雁去北天賓漫惜韶光促清和亦可人
水郭連山墅農功周覽知麥煙初羃際榖雨乍過時底
用翻車引行看秧馬騎千愁消一夕合有識懷詩
對景真佳矣看山總沃如曉寒輕料峭大塊善吹噓畫
棟差池燕文波撥剌魚幾閒心稍適一試裹綿書
東沼含烟渺西軒挹翠來所欣町綠重那惜榭紅摧水
面鷗眠絮階心鶴步苔詩懷滋雨後濡筆待恢炱
題王詵瀛海卷
海上三山遠隔塵雲屏霧障玉嶙峋底緣紛見拏舟侣
想共君房採藥人
都尉由來閥閱家詩情畫意足烟霞飽参玉局心如月
遠謝安期棗似瓜
漫云海水變桑田一例鷗汀鶴嶼邊歷歷肄農還學圃
但心閒者合稱仙
燕文貴匡廬清曉圖
雲峰天外矗秋景曉來宜鴈閣棲霄漢虹橋飲水湄錦
林扶嶻嶭珠瀑落嶔﨑恍憶銀河畔青蓮得句時
牡丹
殿春朵倚翠雲團雨後憑欄一笑看藻繪那能傳月貎
評量雅合冠花壇慢稱京洛名尤重信是東皇技畢殫
絶勝常年相對處錦苞猶滴露闌干
進宫齋戒西直門道中作
霽煙低傍御街寬帷揭輕輿破曉寒綠潤町畦欣望處
都因一雨便殊觀
隴麥青蔥榖吐芽桔橰無藉慶農家香風餅餌吹來好
早見炊煙幾縷斜
迤邐蘭衢來往便每教停蹕問公田為農愁苦因農喜
不識年華幾轉旋
海天羣鶴歌題余省畫
余省畫鶴鶴其性前身應是欵鶴師在隂鳴和過幽寂
海天羣戲放筆為奔機角睞豈所論上下左右無不宜
海上三山隔塵世向聞其名今見之蒼松越萬載一色
輪囷撐突虬龍枝是處豈可居别物舍胎仙也其奚誰
合群休息信得地分形飲啄各出竒惠然而來翩然往
怡情欲赴中復疑莎坨彳亍印古篆雲路振迅披銖衣
擢距延頸若有抗䯓頰&KR0008;耳咸知時引吭彈舌振空谷
婆羅呌梵非笙絲昂然黃鶴獨超絶不與衆侣相追隨
松巔偃蹇若少憩疑被文偉方騎歸衛軒不慕腐鼠嚇
阿閣還輕圖籙垂景昭名蹟存寶笈(石渠寶笈有邊景昭胎仙圖長卷)
師承有自青出而胸中萬態猶未盡與鶴終始難窮期
太液池泛舟
玉蝀橋頭駐六驄溶溶太液一舟通苑花隄柳添烟景
弱葦新蒲茁露叢
煙中樓閣座中移雨後風光慰後思憂慮勾消詩數首
清和恰似昨年時
漭沆澄波叠翠涵天光雲影適來参獨㫪依葦毶毶白
遠嶂疎眉淡淡嵐
樹沃濃青花發紅疇人占節報南風(是日立夏欽天監奏南風占云五榖)
(熟)一般西苑經行處却與前朝迥不同(二十日幸圓明園停蹕西苑傳)
(膳正望雨際也)
自警
有所畏則矜不生見其難斯恃不行雨暘時而畏者釋
吾懼矜念之將盈臨蒞久而難者易吾憂可恃之致傾
懔懍乎惴惴乎如臨深淵履薄冰因取昌黎之言以自
警曰憂其所可恃懼其所可矜
三月二十九日作
花扶日影上蝦鬚圖史尋披味道腴愜志多緣欣雨足
閒尋那復惜春徂元亨默體消而息空色從來有若無
賸得祈年心獨切頻教豐歉繫憂愉
孟夏時饗
太廟
太室穆清地明禋孟夏辰歲時展殷薦
祀事重躬親曙色分籩豆卿雲擁柍桭駿奔森玉葉一
本溯天倫
題趙孟頫雙松平遠圖
盤拏古幹秋雲表寒空極目霜天曉磊砢白石護其根
棘枝間出麻姑爪童童插㙷相扶持下臨仄澗碧環繞
會心因憶孟氏言二老天下之大老
題牟益𢷬衣卷用謝惠連𢷬衣詩韻即效其體
凉飈颯蕭瑟節序忽已催絡緯吟露莎鵯鶋棲夜槐佳
人未忍眠顰眉黯如啼舉首見明月攬衾對空閨憶遠
各呻吟命侣聊招攜尺素出文笥平砧列閒階女伴強
笑言默喻中懷哀長短准舊度袗襲别新題不裁雙鴛
鴦留待君予歸王風咏執簧七月廑授衣圖史堪起予
往復卷更開高咏惠連詩遑問學步非
夜雨(四月朔日)
已見郊原雨沛靈又逢離畢叶占星及時膏澤催耕亟
徹夜簷聲欹枕聽戟戟錦棚應矗紫溟溟畫幀更湔青
明朝封事疇咨處(次日御門)志有同然慰在庭
御門
凌晨御内朝咨采接羣彦嘉言孰予告庶政惟爾贊稍
釋望雨愁未愜求治願周公古元哲猶坐以待旦欽哉
與日深敢恃
天恩眷
賦得楊花
又見楊花舞清和節令初紛紛豈有瓣去去總乘虚頏
頡迷狂燕噞喁引醉魚詩題供雨後畫景稱春餘憎愛
全無繫飄沉任所如莫教頻點硯鎮日籠紗疏
瓷雁
好在沙頭溪觜那勞月宿霜征有質奚憂矰繳不材無
慮炰烹
錢選秋江待渡圖
白露泫菰蒲秋煙暝碧湖勞情定誰氏矯首賦卭須倒
影山銜翠欺霜楓染朱底誇航葦渡彼岸却成殊
曹知白十八公圖
擢榦森霄漢盤根育茯苓淮南初得號塞北早傳形誰
結三冬友孤標萬古青天風吹謖謖擬搆韻松亭
御花園首夏
宿雨輕烟罨綺櫺尚餘春色博山屏蒼松四季曾無改
也覺虬枝分外青
一陣香風遞玉墀却緣錦綻墨辛夷幾餘點翰消繁慮
幸似去年倚檻時(去年首夏亦已得雨)
婪春破夏日方永委砌篩簾絮正紛最是常年添悶處
底教觸目總成欣
格物
風人咏芍藥而未逮牡丹甚盛始李唐名譟河洛間拈
毫品花者着眼徒拘牽強與分君臣耳食踵訛傳其實
本一種亦無相後先(廣羣芳譜牡丹秦漢以前無考唐開元中始盛云)試看四
生類皆自盤古權豈其於芍藥而乃特異焉其本殊草
木始蓋受於天木者早發華錦苞誠麗妍香氣或稍遜
凋零迅可憐草者每後時朵讓鼠姑鮮豔香乃過之榮
常兩月連豐此嗇於彼萬物理固然格物有會心因以
成詩篇
藤蘿
深含姹紫淺含紅對處偏宜細雨濛奚啻帶垂還髮卷
(去歲詠御花園藤蘿有匪伊垂之帶有餘之句)每攜春色見薰風施松似聽鶴
彈舌壓架還招蝶遶叢細與評量惟两字風流卉裏孰
能同
商琦嵩陽訪真圖
松風朗助步虚詞少室峰前曳杖遲童子抱琴那觧醳
胎仙&KR0008;耳却知時白雲滃浡丹臺静青嶂穹窿鐵鎻垂
玉簡倘逢論位業不教海上覓安期
雩祭齋居
勤民重農功稽典肇
雩祭(雩祭向未舉行乾隆八年始議歲一舉行逮今凡五年矣)聖訓必躬親頻年謹
從事北方春旱多率似成常例龍見未屆期祈請先小
祀(叶命龍見而雨向年每以不能待時先禮部祈雨於諸小祀以次舉行)
南郊步禱時(九年以無雨於雩祭日自齋宫步禱)忸怩責躬備去歲蚤邀
眷首夏甘霖賜麥無禾則有已是叨
明惠今年乃更幸膏澤春常暨孟夏月之朔優渥遠爾
逮撫時舉常
雩齋居切虔致受寵宜若驚此理無巨細廣殿引薰風
罘罳晃新霽慰懼两相縈要矣終年計
齋宫叠去歲對雨有作原韻
預日臨齋所前朝足好霖綠鋪新草色翠羃古槐隂
天貺承逾惕民情静可斟適然相合處去歲此時心
新月
新月生西方盈匡度可揣欽天精其數常人昧兹旨謂
月向西行豈有就東理試看蛾眉時常自申位始既至
輪滿夕則在夘宫矣所見向西者盖不由乎已古人有
精喻謂磨盤走蟻
聞鳩(齋宫作)
豈是安排静六情清齋自覺道心生綠郊剛喜含煙潤
又聽鳴鳩喚雨聲
雩祭禮成有述
占星龍見後應節雨霑初上祀虔
郊薦崇壇仰
帝車將將陳爼豆濟濟列簮裾念匝三時遠誠殷九奏
餘瑞雲籠日淡祥燎引風徐連歲邀
隆貺欽承更惕如
御園初夏
法宫廣殿致齋逥水榭山堂得雨纔茂對清和勝往歲
西峰又復送青來
飛絮遊絲撲綺寮錦階花色嫩如澆誰知偶爾拈吟處
偷度春風倏幾朝
蕩漾烟光霽景䨑拍浮新漲半含堤最憐北遠山村外
翠剡新秧已插齊
老翁犁把耕新潤弱婦筐鈎伐遠揚常在豳風圖畫裏
那能辛苦忘農桑
猊噴薄霧簟含波林外金衣宛轉歌贏得幾餘罷愁雨
好因平秩驗南訛
魚跳遠浪珠千點燕徹新泥玉一窩看到自然該物理
越深顒若奉天和
郎世寧橅元人秋林羣鹿圖
秋半雪毛茸伊尼聚曉㫪寢訛咸自適羣友各相從霜
葉疎還密朝烟散轉封興賢宵雅意載咏寄遐悰
漢玉璧
本來猶是崐岡石一片紅雲變英白入土出土千年易
形如滿月逕逾尺天然豈有剛刻迹為榖為蒲不可識
鼂采内藏土華蝕庇蔭嘉榖此其德特達廉貞夀而澤
宜登宣室之筍席
對雨
灑空時作雨絲絲潤逼園林首夏時倚檻静聽搴幔望
聲聲色色總相宜
赬魚出水羣承沫紫燕翻空競掠珠一例都含喜雨意
物猶如此况人乎
數日未逾十日度(時四月七日)祈年恰似去年心(去年春旱入夏即得)
(時雨今歲較去歲為尤幸云)黍高稻下均含澤茂對清和意倍欽
夜雨
雲容傍晩濃淅瀝更㫪容簷滴疎而密衾寒薄以重潤
添長畆麥聲間遠村鐘慰後籌量處年來得幾逢
倣宋人梅花詩意卷各題以句
枝横却月觀花遶凌風臺(何水部遜)
東海有文人高風工吐納恰如横月枝標花在嚴臘格
稱少而能韻復蕭且颯質麗兩不傷清濁一以合故宜
忘年交沈范欣朋盍
為君援筆賦梅花未害廣平心似鐵(宋廣平璟)
開元賢相傳芳規博學工文乃餘事已辦和羹商鼎調
何妨作賦偶遊戲梅花本來心似鐵惟其有之言故備
我聞所好性相近朱赤墨黑從其類不見開元欲末姚
宋死乃有沉香亭畔牡丹叢裏楊妃醉
廵檐索共梅花笑冷蕊疎枝半不禁(杜工部甫)
忠君愛國之意鯨魚碧海之辭萬里風煙之地三冬落
莫之時雖傲寒如梅也亦將有所不禁而先生處之若
夷獨廵檐而索笑無懷氏之民歟葛天氏之民歟夫何
不宜
疎影横斜水清淺暗香浮動月黃昏(林和靖逋)
宋故多儒孰稱深造懿哉君復名不自表林宗之儔風
清月皎有如時雨化物起槁不藥而愈不食而飽(二語出渭)
(南集)汗牛充棟梅詩豈少兩句千古誰不傾倒絶類離倫
一班可曉敬拜下風宜乎米老(米元章有林處士讃)
多情立馬待黃昏殘雪消遲月出早(蘇東坡軾)
黃昏立馬凍溪邊寒逼霜髯聳兩肩只為詩裁羞讓古
不教花品獨稱仙蠻江瘴嶺何人問冷骨幽香各自憐
消得色聲香味觸月明如鏡好参禪
獨立晚風香滿袖無人同詠一枝春(黃山谷庭堅)
山谷書如張長史其詩亦學李王孫奚奴挈梅詩意足
奚啻錦囊留墨痕梅乎人乎其同一精神乎底用多言
清香侵硯水寒影伴書燈(張宛邱耒)
翛然纈玉枝棐几對支頥影共寒燈瘦香偏鼻觀宜不
須觀舞劍乍可助臨池底復凝神坐停毫結搆時
醉中忘却頭邊雪斜插一枝歸竹籬(陳簡齋與義)
春光消息竹籬尋新格斜抽輭玉簮侵鬢莫嫌多雪色
雪於梅是舊知音
叮嚀說與水邊人從今日報花消息(曾茶山幾)
高士必好梅試問何緣因梅豈待高士而後益精神天
然契合處不可参根塵偶讀茶山詩令我思其人
智愚
智愚愚智定何殊鶴脛休將續彼鳬倏忽鑿而混沌死
小聰明是大糊塗
新筍
渭南梢已綠冀北苞方紫因憶忘年交不妨皆君子
宿雨潤蘭谿怒生一日齊試看方寸際便爾異雲泥
為愛干雲意寧為清夏供長松將古鶴早與結高蹤
戢戢龍新角依依鳥重枝栽培生意在造物本無私
暢春園之純約堂
皇祖時所建也朕既奉
皇太后駐蹕於此因略為脩葺以供夏清落成侍宴敬
成近體
軒榭貽
皇祖佳名純約垂凊温奉
慈豫丹雘柍桭施今日成新落清和正好時指山傾北
斗俯水是西池麗景窗中納瑶圖座上披即看階砌畔
應茁萬年枝
浴佛日叠去歲韻
廉纖夜雨枕邊傳
天眷常承獨厚焉饒有對時增惕若那無撫節慶油然
晬盤嘉祉徵圖籙(去歲中宫生子今日適逢週晬)佛鉢良因自竺乾恰
憶去年得句日果然歲歲結為緣(浴佛日有結緣之俗去歲詩云額手但知)
(豐是瑞顒祈歲歲結為緣之句)
結緣
此日結緣日借問緣為何如彼澄潭水風過生微波波
本無心生風豈有意過曾聞佛經云世界成娑婆茵席
與糞溷因果理則那大士觧脫船為渡癡愛河求觧不
可得况復結網羅或緣弟子軰踵事傳其訛漫謂結善
緣世得度者多楊葉止啼見恐為惡之囮
清暉閣松籟
清暉閣前九株松綠釵經雨何菁蔥童童入夏覆佳蔭
謖謖傍午吟清風唱于唱喁相前後琴筑金石無不有
黃鸝巧囀巴人曲何必雙柑與斗酒耳根净後悟憂樂
憂憎樂愛誰因託年來年去憂樂中九株松自清暉閣
晴
時雨既霑濡新晴亦和煦微風凑輕凉清氣豁天宇循
堤步繁隂傍壠看膏土稻秧插將齊麥穗含將吐憶我
屢年來飽識望霖苦今年乃何幸邀貺厚且普豈有協
和功益勉憂勤所三時尚遥遥慰意敢自詡
鶯
漸覺綠隂稠旋聽報栗留似含時雨潤却借好風流夏
入如相識春徂了不愁遼西誰復夢送響任高樓
池上居
槐日風清候壺天池上居潤含新樾重爽挹午窗虚古
調彈聲鶴天機唼浪魚底須費穿鑿水到自成渠
乍見錦綳勹旋聽綠玉敲有堂如白傅不雨度西郊囀
樹鶯求友啣莎雀補巢一泓相對處無慮置杯膠
軒楹俯碧流檻影座中浮堪納水雲意底論大小舟風
前饒乳燕雨後尚鳴鳩暇日無餘事新題每見投
題陸治松壑閒居圖
山樓據勝見山多樓下秋江叠翠波得得扶笻定誰氏
元都道士訂相過
唐棣朔風飄雪長幅
水如銀度燭還流誰放山隂訪戴舟佳趣不教漁父占
都官漫道好詩留
河南得雨誌喜
天時不可必水旱何能齊惟此飢溺心黔黎想共知屢
勑守牧臣毋詡豐亨詞苟存文飾意有司職遂虧一遇
賑恤行寧濫毋或遺今年被恩早連接甘膏滋王畿千
里間盈隴翠色披所願遍寰宇時若皆如兹而奈南北
殊如願安可希豫省苦春旱封章早閱批自此望洛雲
戚戚常在懷(叶)每對時雨降卜度凝䨇眉知近而忘遠
彼民其恃誰首夏月將望(時四月十四日)嘉音自南來(叶)連朝
盈尺霑芒種剛及期禾黍既種褎麥收仍半之真堪喜
不寐益勵乾惕思
洗桐
入夏桐影圓童童覆階戺清吹與疎滴時送紗忩裏何
來白乳流偏不於柳杞汚膩綠玉皮漸漬青絲理呼童
汲井華澡雪一為洗特生意灑然不潔去西子黃蜂辭
條端白鶴來枝底乃知聲應間理固有所以既無待鳳
懷亦豈因琴毁古人有同心朅憶倪高士
雨(四月十九日)
剛覺炎風近日偏晚凉送雨竟宵連天公曲意随人意
農事今年庶有年頻聽簷聲䟽復密每霑膏澤惕逾乾
為欣麥秀禾滋候欹枕何妨鎮不眠
凉
夏初非暑候節序宜清和胡為驟炎蒸驕陽勢漸頗前
宵密雨霏昨日爽風多旋轉何神速曉涼切庭阿年來
晴雨間厥徵幾研摩探節復數時謂比農夫過此雨實
靈雨不惟滋麥禾煩囂一以滌更復蠲百疴近圃殷紅
芳遠山湔黛螺稍慰祈年心平秩驗南訛
望西山山色
西山去此園尚餘二十里每從樹杪看近似在盈咫常
年春夏交望雨愁不已峰容翳塵霾不敢向西視今歲
何厚幸甘膏四野被禾黍咸佈種草木皆鮮美肆目眄
西山薈蔚綠如洗蒙者滌而明茁者菁不萎乃知造化
功澤物無彼此
乳燕
雕堂翾乳燕首夏復平分絇練梳新羽頡頏遂老羣掠
空懷棟藻窺戶妬簾紋一種供参翫梨花是夢雲
白絲行
陌桑已椹春蠶老春蠶作繭圓且好繅絲織帛代精工
忘却西陵奪天巧西陵豈識錦繡段踵事增華吁可歎
世間萬事率如兹我亦因之悟文翰知我罪我皆春秋
權輿錦繡原馬頭設使世人不尚帛沸鍋誰解白絲抽
白絲蠶口之所吐自縛自戕還自取何如菜子出青蟲
花間常見春駒舞
顧定之新篁古石
櫹矗文篁四五梢斜抽新筍尚含勹夏侯貨殖何須數
却愛凌風綠玉敲
題梅道人洞庭漁隠長幅即用圖間原韻
木葉微飄秋興生牢騷意與大江横閒鷗最是忘機者
也識煙波釣叟名
湯泉新荷
别浦田田纔見葉温池灼灼已開荷寒暄誰令殊所托
遲速因之異幾多破曉攜來承瑞露停風對去展晴波
沸湯無礙清涼性試看心蓮演梵那
新蟬
柳岸維舟俯碧潯新蟬送響出濃隂前身應是粘枝蛻
今歲初聞隔葉音聲遠居高欣所託暑來寒往動關心
無多不得其平意嘒嘒何緣鎮聒林
香山
我初遊香山朝往暮歸偶因循不能捨復厭勞奔走稍
出内府資買地垂百畆山僧飽囊槖而我足林阜一舉
两得之香山宛我有就岡導漫乳面嶺開疎牖愛貞植
栢松惡脆棄蒲柳脩葺未經年成園已斷手時來駐清
蹕輙與周旋久林紅霏春深隴綠蘇雨後探節復數時
課無而責有借問園何名静宜藏詩藪
首夏香山雜詩
松風忽作秋夏山已如滴戞然孤鶴鳴響過柯亭笛
好山如道人益我良不少几硯欲生雲緣在青雲表
嵌竇淙靈脉來往供挹注時出英英氣甘膏遍霑㴻
今年獲雨早峰翠濃欲蒸指點青蓮朵時時信步登
山深見越遥豈在遮林木近隴復遐町滿意芃新綠
豁然天宇暢因之眼界寬時有山風吹泠泠衣袂寒
山花不識名山鳥兩三聲物物皆自得吾亦暢吾情
玉筍倚天關煙蘿霏澗戶山雲傍晚濃釀作清宵雨
夜雨
麥秋禾夏際所蘄雨澤時昨者稍炎蒸霑灑薄已滋兹
復越七日切切心靡夷田原縱未亢頗待甘膏垂山雲
傍晚濃長松點千絲聞聲固已佳見勢心更怡轉恐萬
竅號忽焉風散之因憶常年間夏至獲一犁已是額手
慶晩禾尚及期今歲被恩早頗生望蜀思人情率皆然
誰能造無為
玉泉山
香山留信宿略暢烟霞意御苑返凌晨總此乾惕志玉
泉東道主路便供清憩况兹林泉佳于焉一停蹕軒齋
舊所建延訪何拘地傳餐命衞士問政除羣吏勑幾時
復暇攬結成幽寄蒙茸蘿薜烟薈蔚髻鬟翠黃鶯隔樹
聲白鶴梳風翅招提鐘魚答靈湫蛟龍秘泛濫鷗波縐
蕩漾木蘭試學飛乳燕驕逐隊赬魚醉天機寓所會物
性從其類據石讀前題忽作經年事
熱
甘膏剛喜被公田近覺驕陽勢漸宣赤帝炎風毋乃過
兆方好雨總稀連曾何十日心舒也所務三時理固然
少讀子車今擬易迄無後樂祗憂先
御製詩初集卷四十
