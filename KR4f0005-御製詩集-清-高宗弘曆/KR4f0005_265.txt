欽惟我
皇上文思光被久道化成宵旰時幾寄情篇什煥然
蔚炳與歲俱增要皆本
至誠無息之一心發為
大聖多能之餘事而卷帙之富亦遂超軼古今盖自
御極以来丙辰至丁夘一紀所作四千有竒訂為初
集戊辰至己夘一紀所作八千有竒編為二集
以次刊布固已漸被海㝢範模藝林矣茲恭值
聖主綺甲初週疊開昌運遡自庚辰閱今辛夘又十
二年積詩凡萬一千有竒裒然大觀協辦大學
士尚書臣于敏中編排夀棗既成臣得受而祇
讀敬謹由繹仰見我
皇上對越
天
祖敬日躋而德日新
辰告臣民義愈精而仁愈熟用是
治登熙皥
恩浹垓埏合萬國之歡心奉
九重之色養
慈寧悅豫慶典駢敷七旬而介
祉清凉掖
輦紀山呼之盛八袠而延
釐泰岱升中載
天錫之純中間江介兩廵山川助夫藻翰津門再幸瀛
海暢以文瀾抒䟽濬之宜則支港燦如指掌示
宣防之要則茭楗習若躬親加以
德威遐播絶徼賓將來歸而嚮化於自然面内而輸
誠扵大順一經
天筆摛華遂使海濱月竁之悃忱流露扵研辭琢句
之際而鴻猷景烈之燦著昭晰扵和聲依永之
間至若
思精體大詞各備夫雅頌風謠言約義賅旨實貫乎
典謨訓誥下逮一人物之参訂一名勝之考稽
即景言懷諏風書實亦必盡甄陶之趣殫墳典
之微盖無不發前人所未發而獨標妙藴扵天
成者誠千古詩學之極軌已臣歸田二十年中
承
旨和詩綜計矢音之什不下千餘每仿宋臣李昉得
謝無事焚香日誦御詩及拜手賡颺則又傚陸
游日課一詩故事是則
御製三集之成先覩為快宜莫如(臣)而賡和之多亦
莫如(臣)以(臣)散材荒殖竊幸藉迪顓蒙少尋塗
轍顧(臣)所撚髭吮毫而彌形其竭蹷者不過滄
海一螺太倉稊米若夫
聖製之睿敏佇興而作寸晷不移下筆成章直䟽便
就既已風發泉湧雲委波属文鋒乍振則鈞韶
自諧輕翰暫飛則天葩競發矧乃川至不舍
天行自強學遜志扵脩来道從心而大適故即騐諸
浃歲之近數卷之中舊題而疊至四三彊韻而
壓凡六七莫不詞采贍麗意悟沖邁自抒杼軸
而高堅莫罄其仰鑽不假鑪錘而工巧悉歸於
神化此豈天下文人學士所能窺測萬一哉然
其喁喁嚮風之誠則較前此思讀
初集二集者又不啻倍之矣自此津梁承學曷有涯
涘而(臣)以望九之年祝
嘏面闕蒙
恩命跋得再預侍從諸臣之列挂名簡末其為榮幸
更當何如耶太子太傅恩加刑部尚書在
籍食一品俸(臣)錢陳羣拜手稽首恭跋
