御製詩三集卷六十九
古今體九十首(戊子一)
戊子元旦
辰首欣逢人紀開土爰稼穡賴栽培安民察吏其難矣
量雨籌晴益敬哉鳳闕曙光啟仙木鴛樓雪色暎春梅
萬家爆竹聲鳴喜聽共南征捷報來
元旦試筆
月寅又復日寅同(今歲及昨歲元旦皆寅日)引達駢臻淑氣融有象
韶光臨薄海無疆
夀算益
徽宫一心穆穆思民事萬物昌昌答化工獻歲
慈寧開鳳扇東華初旭正曈曨
鴻臚九&KR0596;逮西瀛(是歲有霍罕使臣隨班行禮)晨賀丹墀瑞色明啿
啿羣生值豐楙蓲蓲陽德發孳萌春歸半月青旗展雪
積三冬碧瓦晶敢恃
天庥曰滋至宥巵愈切凛持盈
陸治梅花水仙即用其韻
一般態總含冰雪兩下意都報曉春雅契高標宜合譜
知之惟是箇中人
題痕都斯坦雙玉盤得十韻
葱嶺接崑崙痕都天竺藩(向稱温都斯坦乃痕都斯坦之誤今考梵文改正以新疆)
(道里方向證之其地當由回部過葱嶺至拔達克山西南即其地蓋北印度交界說詳考訛篇中)瓊枝
産寳夥水磨省工煩(聞彼處治玉以水磨不以沙石錯)泰冐徒聞浴和
闐此溯源匪求來不拒弗韞賈堪言盈尺區寧論(去聲)成
雙珏寔存中規仍瓣瓣合度更渾渾帶蒂芳葩簇通身
翠葉翻荒唐說泝水(卞和之事向曾有詩辨其誣)約略比嬰垣謾詡
連城貴端知五德尊孫卿有佳喻恭已慎臨軒
竹根如意疊舊作韻
澤壤記行鞭(陸游詩園丁來報竹行鞭)老根連復拳設非辭故土那
此閱長年惟默能言代其成以壞傳青寧生未得莊叟
笑難詮
題陳栝墨戲十種
牡丹
豈必染黃更渲紫一般神韻足風華無言似恨濂溪叟
頓置偏稱富貴花
杏
誰言風過獨無香蜂蝶花間也自忙設與寒梅相較量
輸些清韻勝些狂
海棠
碧雞坊裏古今春極盡妍華極絶塵乞得長生看未足
放翁真可謂癡人
荷花
夏華春卉一齊開承露宛看紅玉杯悟得無根大圓鏡
不妨荷與海棠陪
紫薇
驚鴻舞燕羞爭冶為令為郎有底榮却笑翰林李昌武
為(去聲)追典故植前楹
木芙蓉
金風玉露嬝徘徊隰有宛看此别裁水面芙蓉零落盡
一枝猶是暎波開
菊
幾朵蕭蕭迥絶埃不霜寄傲不根栽世間黃紫工設色
却與菊花失本來
梅
莫訝南枝先節開祗今常見菊鄰梅村花若擬楊旡咎
可有遊蜂抱蕊來
水仙
頓置陳王賦洛濱多竒反覺鮮傳真冰姿祗合疎疎寫
乃得真傳意表神
山&KR1431;
雪裏丹砂標一枝墨華朱色幻離離王家謾詡兄贈弟
(王十朋有族兄文通贈山&KR1431;詩)陳氏真看父有兒(陳栝陳淳之仲子也見卷後周天球記語)
生春二十首用元微之韻(有序)
貞元一氣羣仰
天地洪慈熙皥百年實賴
祖宗厚澤縱言政敦返樸一日之樂可聽諸亦曰情貴
聫遐萬方之來當饗爾爰自紅箋書福開詔而歛
錫殷欽以及綠字宜春御(音迓)氣而雨暘期若賡歌
每廑稼穡宴賚所寓懷柔未至風和日麗之辰先
會釀泰含熙之趣因讀微之生春廿什朅思丙寅
反作三秋然而玉露金颸未免心生蕭索即彼分
霞帶雪本屬境借鋪張斯迺據實事以成吟仍即
依前韻而得句無湏頻拈梅柳(微之廿首詩中梅柳對句者凡三見)
(而柳眼梅援又各成一律)殊稱自具體裁意獨重于春生言亦
關乎政飭昇平有象補帝京景物遺篇寒儉未除
笑石湖村田樂府惟是番番疊詠頗覺後勝於前
雖云草草成章聊識未荒所學
何處生春早春生斗柄中麗
天居北宿指艮轉東風玉杓(入聲)垂如注璿璣象已融拱
辰恆近極率領衆星叢
何處生春早春生積雪中照墀常若月棲瓦不妨風扶
脊離離閃垂簷滴滴融宫鴉能避冷枝入萬年叢
何處生春早春生書福中迎年應臘朔施惠守
家風(每歲自臘月朔開筆書福賜王公大臣内直侍從及各省督撫遵奉先朝恩例也)鳳篆
鵷班布硃箋墨瀋融堂廉欽歛錫雲蕞漫言叢
何處生春早春生冰戲中踉䠙蹴飛雪捫㨏搏驚風詎
數跳丸捷非訛蹙鞠融論(平聲)功遍行賞鳬藻羽林叢
何處生春早春生臘鼓中毛員鳴送冷腰細響隨風草
紐芽將發(諺云臘鼓鳴春草生)蟲坯戶漸融冬冬繞街巷忙煞小
兒叢
何處生春早春生春帖中詎云期應節亦欲驗歌風傳
字惟蘇軾(蘇軾春帖子詞墨蹟三希堂所藏較流傳石刻尤夥)談經孰馬融凖今
還酌古藻掞翰林叢
何處生春早春生頒賜中北羊肥帶凍東鹿整乾(寒韻)風
繡袋星辰爛綵箋粉碧融恩波教共沐足傲小山叢
何處生春早春生餽歲中通情隨地産餉節任鄉風硯
匣琉璃煥茶杯沆瀣融東坡題句罷綣念在蠶叢
何處生春早春生守歲中一宵辭舊臘明日迓條風耳
厭漏聲逓情憐燭影融兒童那知惜玉筍閙成叢
何處生春早春生爆竹中千門鳴入夜萬戸響成風啓
蟄雷前發晞陽雪不融星星纔欲點却走内家叢
何處生春早春生仙木中神荼為鬼伯欝壘有罡風吉
語符如劵邪氛消以融至今傳度索桃樹尚叢叢
何處生春早春生獻歲中
慈寧(宫名)臨正旦長信(門名)啟祥風率拜王公集秩陳禮樂
融
思齊千萬夀籌滿海山叢
何處生春早春生元會中一年欽首祚萬國覲同風淑
律鸞旗展初陽鳳闕融普天人益歲喜氣上眉叢
何處生春早春生三素中玉樓雲作蓋金闕駕隨風紫
綠白無襍郁綸囷有融最憐凝望者迷目八輪叢
何處生春早春生布令中(凡歲臘例定恩旨於新正以次頒發上年江南江西湖廣)
(濱江之區因江漲泛溢被水者除循例撫恤外並諭按戸分别展賑一月兩月有差)十行無靳澤
萬里有從風水旱加月賑閭閻幾(去聲)景融叮嚀諭大吏
毋使弊滋叢
何處生春早春生綵勝中金蜂渾出蟄玉燕欲翻風麥
穗豐年兆曇花瑞氣融裁羅還疊錦鬭巧翠鬟叢
何處生春早春生盆卉中梅仍高士傳松自古人風漢
代侵侵有唐花色色融憐他日增巧開到鼠姑叢
何處生春早春生挑菜中鋪簾平護凍植障曲防風(召信)
(臣傳太官園種冬生葱韮覆以屋廡㸐藴火待温氣乃生此法今惟花窖熏花者用之若菜類不過深畦肥土)
(植以葦障防風覆以箔簾護凍暖日則揭簾俾受陽光無不發生者於豐澤園常見之非希事矣)七種
堆盤翠五辛熨齒融底須藴火廹紫綠自分叢
何處生春早春生
祈穀中上辛傳漢制元日遡周風匏爵三升肅簫韶九
奏融屏營籲
綏屢豐徧黍禾叢
何處生春早春生元夕中玉輪剛滿夜碧宇淨微風鶴
焰光含響蚖膏暖帶融明朝園裏望萬樹著花叢
降旨加賑去歲被水偏灾各州縣詩以誌事
始和布惠自金門民瘼昨年逐細論湖北江西水有被
(去年夏秋濱江偏灾地畝湖北則黃梅等十三州縣屬江西則南昌等十三縣屬)上元安慶穀
艱存(下江上元等十一縣屬上江懷寧等十三州縣屬亦以毘近間被漫溢)均霑方伯施
教(平聲)妥(凡加賑處命督撫各飭屬妥辦俾灾黎均霑實惠)會計司農例莫援(加賑)
(乃於常例外視其極次貧或加一月或兩月)廿六分中纔一分(就四省通轄州縣較核被)
(水之地各居十分之二若統計直省一千五百五州縣較核四省加賑五十屬僅居天下州縣二十六分之一)
(分耳)補偏已是沐
天恩
詠漢玉穀圭
七寸終葵首粟文鼂彩浮誰因以聘女亦復罷和讎徒
自珍稱漢由來瑞典周吾惟知穀寳庇蔭冀豐酬
按圭之製上銳而下方孔義云凡圭廣三寸厚半寸
剡上左右各寸半即其義也考工記玉人職云大圭
長三尺杼上終葵首鄭康成注之曰杼閷也終葵首
椎也齊人謂椎為終葵為椎於杼上明無所屈也不
知杼上者即閷其上而使其首如終葵蓋重文言之
如由左而立於東由右而立於西之類不可穿鑿别
求義解且圭既杼上而銳則椎又將以何物為之即
加於杼上亦不能附著也夫天子之尊自無所屈圭
之杼首已足以象之而又豈藉夫加之以椎乎因詠
穀圭故正其謬注如右
題金廷標人物事蹟十二幀
琴歌南風
節撫恢炱候雲觀糺縵辰横琴欣對景屬念祗於民歌
以成四句侍猶列五臣天工同弼亮郅治逮和醇解慍
紓煩欝阜財鮮窘貧寧惟傳攫醳實願溯源津
橋梓喻教
南山之陽有木橋南山之陰有木梓橋竦而仰具父道
梓勃而俯肖子理伯禽康叔初受封必有陽陽或自喜
三見三笞不解故二子於是見商子一觀橋梓乃知非
入門而趨登堂跪周公拂首爰勞之商子其人君子矣
指物而喻見善遷淳于鄒忌亦如此
漢陰抱甕
抱甕灌園非不勞機心羞用樂陶陶十年五國更(平聲)成
敗豈似伊人無事高(子貢使勢相破其用機械甚矣戰國策士之流蓋出於此然其事襍)
(見于越絶書及史記余謂孔子即欲存父母邦不應令其徒為此變詐之事疑信半之可耳)
遇仙翀舉
子高(白)善治酒有仙從求飲既飲以藥酬服之身輕甚
白日遂飛去玉霄登仙品祗宜畫圖傳信否猶湏審
子猷種竹
曾聞愛竹有徽之暫住仍教繞宅移童子擔來已瀟洒
此君種得即熙怡乍成塵遠逕深處不負風清月白時
便可窮年應忘(去聲)去主人何用閉門為
青溪邀笛
昔時王子猷勝日泛蘭舟雅識桓伊技邀來擫笛求無
妨三弄去曾不一言留我亦青溪上如聞遺韻悠
折梅寄友
江南長安千里一枝豈復恒榮大似鏡清用棒曰祗要
此話行
廬山觀瀑
飛流三千尺已是遙看矣生面寫石橋却俯觀足底高
下定何常幻境視乎此
蕉葉臨書
種得芭蕉當種紙終日醺醺綠天裏借問箇中有佛無
把筆答云聊復爾縱横曾不拘規模腕底落落噴明珠
笑煞龍眠李居士無端寫作醉僧圖
彈欝輪袍
夤緣謀舉首彈出欝輪袍伊人喜禪寂斯事豈稱高
金蓮歸院
東坡學士嘗值禁闈召對或久金蓮送歸爾時都下傳
以為榮劄子屢上曾未見行雖云分光不聞轉圜於東
坡心夫豈其安寫入畫圖想見丰模問誰與同前有令
狐
暎雪讀書
孫康昔嗜學傷哉家窶貧鑿壁欲偷光而又嘆無鄰無
鄰茅屋獨寧當廢夜讀同雲偶韜月幸哉天假燭假燭
借雪輝六花積復飛豈不虞皸瘃耐冷冰玉肌玉肌雪
色暎窮理而盡性曾弗雜交遊自足娛清興
題嘉靖尊稱興獻事
興獻尊稱用桂張程頥議覺未周詳古來大孝惟虞舜
一節竟疎遜肅皇
烏什戰圖補詠(有序)
自庚辰西師凱旋之後伊犁則築城墾野回部則
減賦薄徵視地之大小險夷各駐以大臣戍以兵
卒晏然無事矣越五年乙酉而有烏什之變烏什
者介於阿克蘇喀什噶爾之間為回部適中之地
依山為城有險可恃田肥饒水充足又有牧場可
滋長馬牛羊故變亂之後逆賊守至六越月始食
盡力窮縛其酋以獻於是誅戮其精壯遷徙其婦
稚凡烏什之城及其所附村落皆為官有駐以大
臣戍以兵卒如前制而更申明紀律焉夫烏什固
據形勝得扼吭捩臂之勢而宜厚駐我兵以鎮壓
衆回部之地也初以王師𠞰逆撫順不可無故奪
之今值彼變亂自取屠滅因以為回部適中官軍
都會之地是又開惑論所謂愈變而愈康者非
天垂貺豈能若是哉而予渺躬之荷
龍綏勵兢業又當何如哉其致變之由及我官軍之奮
勇克復條為六事各繫以詠如左
聞變
乙酉二月烏什小伯克賴黑木圖拉等聚衆五百
餘乘夜縱火焚掠戕殺官軍駐守之副都統素誠
自殺賊遂據城為變時駐阿克蘇之副都統卞塔
海聞之急郵奏報覽其詞過於張皇知其庸懦不
足集事且回衆久懷德威使非激之致亂不應自
棄化外庸可不察其由以示懲創因降旨駐伊犁
之將軍明瑞細查致變之由以聞
南巡三月返春舟六百飛傳計里郵(卞塔海初奏烏什事由六百里馳達)
(時方自杭州迴蹕即於行舟批答並籌度調兵諸機宜)展視乃知烏什變報來始
自阿蘇投(回語阿克蘇急呼則為阿蘇烏什卡倫官全福等聞城中變急投阿克蘇報知卞塔海即)
(據以入告)輕徭本是常施惠倡亂何當彼取尤師駐伊犁定
赴援重臣宣命察因由(回衆蠢動固罪無可逭若召釁有由亦不可不申國法以儆其)
(餘因密諭明瑞於赴援時訪實速奏)
師援
阿克蘇喀什噶爾與烏什相掎角應援最近而卞
塔海與駐喀什噶爾之都統納世通雖亦領兵往
救但二人素未經戰陣無益於事時明瑞聞而統
兵赴援兼程遄進至則申明軍律並力攻城賊始
困窘
勲戚伊犁董重兵(明瑞於平定回部時奮勇追勦屢著功績素為回人所憚因命其為將軍)
(駐伊犁統轄諸回城事)早年回部得威名變聞遂率雄師援途遠
仍教兼驛行(計明瑞聞烏什事必率師赴援但伊犁相距幾二千里慮或稽時奏至知其兼程前)
(進為之欣慰)可笑無能還妒阻(納世通甫至烏什聞明瑞統兵赴援之信恐其分功遽行)
(文阻止奏至降旨嚴飭而明瑞亦不從其言决計迅赴)幸因未聽遂遄征逆回始
相(入聲)倉皇守壁壘新知紀律明(卞塔海納世通諸事失措為逆回所輕及明瑞)
(至申嚴軍律賊衆始惶懼死守不敢復出)
獻諜
烏什伯克賴黑木圖拉既叛慮其力之不能抗我
師也乃相與聚謀走間諜巴布敦等卑辭厚幣求
援於霍罕之厄爾德尼伯克又教為詭語以煽亂
所過諸布魯特惟時布魯特久效恭順且知逆黨
之妄也遂執巴布敦等遣使詣喀什噶爾以獻
遊牧東西勃律連(唐之勃律即今之布魯特)不同回部列氓編(諸回城向)
(苦凖噶爾賦重自己夘底定時即為減定賦額一如内地編戸徵納人皆樂輸至布魯特則逐水草而居非若)
(回人之能習耕作盡地利故雖向化内附不令納賦惟入覲時職貢效忱而已)負城既叛賴黑
木(賴黑木圖拉既據烏什即遣其黨巴布敦等偕安集延塔什罕之貿易回人賫書幣潛往霍罕乞援)間
(去聲)道潛通安集延布魯適居路徑過(去聲)駒支驀遇計擒
全(巴布敦等至布魯特境即詭稱附近烏什各回城同時俱亂冀以煽惑諸部衆適喀什噶爾阿竒木伯克)
(噶代默特遣人告之以叛逆惟烏什一城餘皆安堵時布魯特比齊里克齊遂誘巴布敦等擒之即遣其弟喀)
(爾捫都解送喀什噶爾比者部落之首領即如回部伯克之職)捫都解送喀什噶外域
輸忠意實虔
悉故
布魯特既縛獻巴布敦等于喀什噶爾時駐喀什
噶爾之副都統柏琨訊其變亂之由則稱烏什之
阿竒木伯克阿布都拉横派黷擾蕩檢宣淫而副
都統素誠不但不加督責且與之同流合汙以是
回衆不勝其忿遂脅聚生變又納世通卞塔海平
時亦妄自尊大凌虐諸回素為衆怨所集且卞塔
海初至烏什城下不事詰剖輙施鎗礟以攻及賊
出拒復怯而敗走納世通繼至亦茫然不知所措
賊益逞其負嵎之勢明瑞詢察得實臚章入告與
柏琨所奏悉合因各視其罪重懲之
巴布敦辭實可憑周諮我衆又堪徵(明瑞查訪致亂所由知素誠擾累不)
(法及納世通卞塔海庸妄乖謬諸罪狀皆得自貿易人衆臺站諸回之口詢之在事侍衛等亦衆吻如一)哥
舒翰既少恩甚(阿布都拉為哈密回部貝子玉素富同産弟以其久内附之回授為烏什阿竒)
(木伯克乃自莅事以來不知恤衆每將疲瘦羊馬倍值取利又肆為淫惡致所屬回衆切齒亂作亦並遇害實)
(非意料所及)李大宜還耽樂仍(素誠在烏什惟事科派苦累又復淫縱無忌賴黑木圖拉)
(之妻亦曾為所留因而蓄怨生變則素誠實死有餘辜矣)一死餘辜真尚有兩駑覂
駕愧惟增(此雖素誠阿布都拉之罪然用二人以致憤轅之愧實切扵懷)可同效節加優
恤用戒將來示創懲
攻堅
明瑞等攻烏什數月圍困甚力賊出拒戰者即擒
獲誅磔于是賊驚駭聚計謂與其束手就斃毋寧
捨死以求生因謀夜出襲營我軍覘知之預為之
備賊首賴黑木圖拉中箭死賊黨益窘怖復推賴
黑木圖拉之父厄塞木圖拉為阿竒木悉衆死守
以延殘喘此皆得之捉生鞫訊者已而明瑞復掄
驍銳夜薄其城登陴毁堞奮擊獲大勝賊自是日
危蹙矣
罪不容誅賊自知求生捨死死相持誘來平野騎弗進
(賊知罪在不赦僥倖逭死明瑞等知之即調兵兩隊先後繼進前隊次青努爾擇地張甄以待欲誘賊至平地)
(合後隊奮擊賊即退守城我軍追躡及城下賊猶持火器乘陴拒敵轟以大礟賊乃匿避)仰薄高峯
銃競施督以衝堅誠亦易諭令(平聲)鄭重故因遲(烏什初變明瑞)
(即統兵赴援復命尚書阿桂馳驛往會之彼時以烏什蕞爾孤城又無外援易于收服毋庸悉銳進攻輕攖鋒)
(鏑致多傷我士卒因諭令嚴急攻圍待其勢窮力蹙乘機取之)雲梯䜿即登城堞(賊既窮窘)
(益固守不敢出明瑞等以時屇秋令師旅不宜久羈乃簡巴圖魯六百餘中夜擕雲梯分道潛往薄城兩隅東)
(北隅先登賊未覺挺刃交下守陴賊狼狽竄即舉號火招繼進者又循墉自北而東南悉據有之毁其垣垜施)
(鎗箭巨石俯擊殱賊無算後以天明收軍未即得城)早使遊魂釜底馳
城復
登城之捷賊益膽落我軍乃逼城築壘嚴圍斷其
樵汲即有突出者並擊敗之賊城糧絶馬饑拆屋
以爨撤茅以飼殍仆溢途巷衆皆憂悸離畔沙布
爾者烏什之舊商伯克故未從賊為惡乘人心洶
懼謀縛厄塞木圖拉詣軍營納欵因以獻城至夜
遂内潰先是諭明瑞等曰賊不早悔罪伏法若城
垂破始乞降則不可貸當盡殱之以揚我武邌明
我軍振旅入城悉戮其黨羽徙其婦孺烏什復平
時八月十五日也
斧螗鋒蝟勢將(平聲)成將(去聲)恐多傷退我兵(我東北登城一軍既獲全)
(勝其攻西南者以賊已有備不復能上明瑞等因天已嚮明恐為賊所要襲急撤城上兵遂未得乘銳𢷬其巢)
(穴)高壘深壕奚逭命析骸易子苟延生倒戈縛就無完
卵輿櫬獻來逮破城教寫陣圖旌衆勇定功惟是凛虚
盈
題宋人蠶織圖
南遷後以農桑重院本於今珍弆存要務彼時有過此
金華未可謂知言
帝王之政莫要于愛民而愛民之道莫要于重農桑
此千古不易之常經也然在高宗南渡時則更有要
于此者復河北迎二帝是也爾時君若臣不聞卧薪
嘗膽以恢復為急即下重農之詔成蠶桑之圖亦奚
有裨于實政哉宋濂跋語過于頌揚而實乖論世故
並識之
聞捷
緬寇犯我邊兵應(去聲)不得已瘴退亟發師(蠻地九月後瘴退乃可進)
(兵)計日廑屈指木邦未戰收直前險過幾(前大兵至木邦賊于三日)
(前聞風竄逸進八十里至臼小拔一木砦戮賊數十人又前至錫箔臨江督兵造橋徑渡賊披靡不能守隘)
蠻結彼據守木柵固可恃(賊以巨木浸濕列柵四周兼輔築土簍以資抗拒)弗
能捨徑進鼔勇毁其壘忠誠衆心同奮不顧石矢連破
十六砦夷遁駾喙矣聞捷默叩
天錫佑乃致此既慰繼以憐我衆信勞止地利伊已失
(賊以萬衆據守蠻結我將軍明瑞及領隊諸大臣莫不身先士卒以致衆共一心努力連破十六砦而天生橋)
(尤當賊徑要隘緬復退守拆橋以拒我師我師別取繞道前進夾擊賊衆膽落驚潰計殱賊二千餘獲糧械無)
(算)賊巢近迤邐佇望大功成紅旗飛報喜
新月
新月新春見興懷致弗同彎彎初掛迥漸漸日移東輪
共丹蓂長光疑碧漢融嫦娥不動念萬古桂花叢
題姚文瀚倣宋人宫市圖
百子門前玉筍森相呼賈客貿佳禽樹頭雙鵲飛鳴適
無限籠中健羡心
金距朱冠雄索鬭呼羣相與戲青春繡襦錦帶皆楚楚
不識誰為姓賈人
詠玉刻蹲虎韘
刻虎鈎弦用挽弓於菟安得負嵎叢因之心渴桓桓者
亦欲干城入彀中
野馬
物有家畜必有野牛騾雞鴨率同也坰牧之羣胡不然
於是獸中有野馬阿爾台山高且寒此獸孳育叢林下
蒙古名之曰塔竒沫亦流朱汗飛赭以珍為獻獻弗却
不稱其德稱其寡受勒受鞍可試騎乃知物盡堪陶冶
蒙莊遊氣豈虚言四蹄揚塵陵豁閜更傳竒語未前聞
曰實人人曾見者懸峯恐穿釘鐡掌攻駒可施斯誰把
格物致知有所窮似此孰能辨炙輠
丁雲鵬洗硯烹茶圖
松下乘涼倚石䃁課僮洗硯更烹茶鶴相顧去立莎渚
魚不須招上(上聲)浪花最得神情屬魏氏别開生面是丁
家佛仙慣繪餘稀繪(丁雲鵬愛畫仙釋珠林收弆頗多斯則少見為珍耳)軒舉斯
人亦若霞
新正重華宫恭侍
皇太后家宴作
初歲開韶淑景妍長街掖
輦步花甎承
歡膝下始今日行
樂宫中例萬年四海九州共
尊養
一堂五世見曾元月華雪彩相輝映喜沃心田作福田
題永瑢畫歲朝圖恭進
皇太后
學餘游藝亦功夫寫作平安如意圖恰合歲朝呈吉語
永綿億載奉
慈娛
題和闐玉山亭松壑圖
玉水生昌蕊翻因作玉山徒觀峯岞崿尚帶瀑潺湲凉
借松撐蓋幽教林掩關小亭無客坐坐者得他閒
再反白居易陰山道樂府仍用其韻
陰山道陰山道伊犁城郭今完好曰耕曰牧兩勤為田
有嘉禾原有草經冬如春可起羸分羣别色色潤皮在
坰之野數千匹厄魯孳生計月日(伊犁牧政以每年騍馬三匹例得字駒一)
(匹牛則十字得二積歲大加蕃息)將軍更復籌久長内地撥來十六七
(將軍阿桂奏現在孳馬充牣又得哈薩克貿易馬匹為數日盈自分往屯田各處應用外并請撥給緣邊營伍)
(以資軍實勅督臣吳達善議行)豈似唐時回鶻驅市二萬翻為中國苦
計馬價絹五十萬匹不免闕供數(二語櫽括白居易與回鶻可汗書)達
覽將軍尚嘖有煩言藕絲蛛網著之于身皆破處爾時
公主為可敦皇帝敬問往復論納廿五萬權頒勑心愧
于中辭不直徒令江淮民入縑長官督課精工織(皆見居易)
(文及詩中)哈薩稱臣今數歲來以牝牡去幣綵一馬不過三
四金較内地價廉幾倍從來邊事訾者多以今較昔竟
若何
題楊大章喜鵲花卉戲言
先春數(去聲)種花喜鵲凡十二飛栖各得神畫者具深意
數(上聲)時成一日數(上聲)月成一歲皆欲有喜報故自為佳
事但恐願太奢如願或難遂
明皇試馬歌題韓幹所畫
我曾見趙霖六馬傳貞觀立石像人人拔箭數騎嘗寇
陷陣中凛凛英風千載羡兹乃歌韓幹試馬寫明皇疑
是溫泉初罷醼據鞍袖手顔微酡兩人夾持尚兢戰嗚
呼開創何雄守何弱宴安酖毒忽爾忘天眷漁陽鼙鼓
來動地難免蜀道﨑嶇擁欵段畫圖所貴鑒戒存瞿然
撫古興遐嘆
同豫軒
首歲始行春駕言西苑臻書軒液池角初律曉曦誾竹
爆閙街市冰光閃柍桭額名曰同豫豫實願同民
淑清院
有樹百年上有瀑一丈餘如是林泉間散步聊相於淑
氣迴九州豈斯獨舍諸而更饒者清融融洒洒如遠覺
隔世塵近會託古初墻外市聲喧民艱又廑予
素尚齋
三間古屋假山尖石徑嶔岑曲不嫌未免循名心少忸
華鐙一例綴楣檐
千尺雪
靈源不凍水之真閘流不凍水之幻落來六出雪之常
擬以六出雪之變真常幻變皆假名即景南宗好公案
皚皚潏潏獨無心如是偶憑如是觀
寳月樓
淑氣漸和凝高樓拾級登北杓已東轉西宇向南憑(樓臨)
(長安街街南俾移來西域回部居之室宇即肖其製)門戶新粘帖街衢早鬻燈團
圞三五近眺賞又何曾(上元例在御園陳煙火此樓從未賞節)
長春書屋
四序春為首一心長體仁何時不堪會此際覺猶親點
筆吟韶始憑窗對景新生機萌萬物最好待逡巡
蘭室
明窗初旭正溫暾戸外松濤不厭喧几有芸編較蘭馥
寧須畹卉藝瓷盆
補桐書屋
庭前新補桐已是高齊屋舊時桐斵琴亦在屋中蓄新
舊何異同菀枯底榮辱几上置南華第二篇堪讀
涵春室
已覺風和而氣淖底湏草綠與花妍徒言此室涵春者
豈識春涵室萬千
紫光閣賜宴外藩作
北漠一家久號賓西瀛賀歲有陪臣宜頒厚賚嘉誠悃
共列芳筵接燕申酒止三巡非既醉酪斟重(平聲)沃寓含
醇御園指日臨嘉夜載看烟花萬樹新
悦心殿
紫光醼罷惜餘陰瓊島春歸試攬尋翠柏蒼松徑熟識
繡檠寳帖殿初臨乘時欲奉陽和德汲古思探義理深
今日略知心可悦幸緣積素在林岑
靜憩軒
圖靜於焉憩憩固祗俄頃爾思苟憧憧朋從詎能靜是
知靜由已寧云藉外境境終不可無亦視已所領隔壁
即花宫正爾標旛影
看畫廊
四季風光致不同步廊看覺畫難工假如廊外延觀者
又道人行此畫中
閱古樓
石刻勒四壁風華稱閱古詎惟資學書尚友思名語漢
唐豈足云商周不可覩然有遺訓垂無逸以為所
畫舫齋
冰床用異冬夏畫舫名自古今愛倣歐陽室趣不學周
砥醉吟(周砥詩邀我醉眠書畫舫)青雀笑他侈意白鷗底藉盟心比
似清河張丑相資猶欠書林
古柯庭放歌
老槐閱歲不計年喬枝秃兀孫枝䓗鬱妍春明之錄宫
闕始自遼金紀豈知此樹所歴猶在遼金前冥靈五百
大椿八千彼已落莫此鎮曲拳三間之庭何足當古柯
之古為之嗒然
得性軒口號
潔治書軒取適宜偶臨樂有縹緗披子輿性善標深旨
借問真能得者誰
奥曠室
一室内空外復空石林護徑寫王蒙放彌六合卷藏密
奥曠由來方寸中
題鏡清齋
冰鏡清如水鏡清澄凝雅契淡無營愛斯坦蕩步堪蹀
付彼妍媸照自呈不向風前作波浪且辭雨後有虧盈
重簾遮莫氍毺下朗鑑憑觀萬物情
御製詩三集卷六十九
