御製詩三集卷九十五
古今體一百十二首(辛夘三)
恭奉
皇太后巡幸山東唘程之作(有序)
悉新籥唘臚
八旬上夀之懽冐茒杓旋叶二月東巡之候維此岱封
壤接自燕南趙北以揚舲詎如江國途紆踰椘尾
吴頭而置頓用是仰承
懿旨升香詣
太乙靈祠因之俯順輿情效駕稽齊州茂典念表鎮
之名區宜葺頒緡不費官司嗤禪封之陋轍胥捐
祝
嘏惟勤方望
安輿福懋羣黎自徧蒙庥行館
和頤長吏當先從儉蹕路祇循汎埽籞垣均斥雕幾日
觀自千盤不必梯空懸寸彴雲亭仍數宇何須闢
地構重楹既祛鹺𣙜之繁文還禁鄰壃之遠涉瞻
高山景行而增慕登
堂已隔九期守遺編崇則以持躬奠茒殷申一悃老
幼聲騰
萬歲呼山吉語卜延
禧助休巡紀三春觀海為言兼寫志重資詩劵首訂郵
籖
圖養
高年罷遠巡慮違
懿旨欲誠申(乙酉南巡旋蹕江浙督撫等即以再屆迎鑾為請面諭以聖母慈夀漸高南中)
(道遠無庸汲汲預備及聞東巡在即復具摺力申前請仍有旨弗允)因知山左猶為近况
悉
體和倍有神
闕里九年承祭闊岱宗頻陟(逮此次泰山凡三登矣)祝
釐寅吉行南苑駐稱便三宿欣當
御鳳䑳
萬夀寺
古寺枕河干駐輿傳曉餐本来戒身逸誰與覓心安松
竹自瀟灑軒樓逮雘丹今冬
慶典近規畫意誠歡
駐蹕新衙門行宫作
行宫向平楚駐蹕頗稱便獨坐斯幾暇相違忽四年梅
&KR1431;新景物風月舊詩篇結習原思去笑惟此未蠲
古秀亭
額是今名亭古秀名雖今額亦多年庭中喬木不知古
老榦槎枒影漸遷
陶春室
逐處有書幃餘閒適静依窗眀因坐久題少以来稀㿽
祇薰紅瘦庭遅漲綠肥甄陶春意始猶勝賞芳菲
澹思書屋
書屋芸編此重(去聲)披片時坐忽自成嗤適纔馳射平原
者豈合扵斯言澹思
裕性軒有感
憶昔此文軒獵餘故課温那稱梨棗讓相勖禮詩敦淑
景今朝又流隂逝水翻偶然思話舊却復向誰言
暮景
暮景遠蒼然行宫憩息便坐来如向日因以憶流年鼎
引寒灰篆檠眀繼照蓮春雲低四宇便望雨公田
春蒐
春蒐詎是蒐路便小清遊弗為(去聲)取多獸聊因試駿騮
鞍輕身覺重弓燥手非柔枚乘傳七彂分眀誚我不
自去秋木蘭逥蹕不乘馬持弓矢者數月兹路便小
獵覺人馬不相習未數射而力已倦宴安酖毒古人
所以為戒也
南紅門行宫作
頓移不卅里而近一就行宫一憩
慈便亦平原試小獵到猶桑野未中時非他綴景還如
畫無别怡情間(去聲)賦詩臺迥晾鷹張武帳奉
觀殪虎博
顔怡
題暢遠襟軒
古屋額題暢遠襟豈非墻宇豈山林静觀略悟其中趣
不在境由来在心
射虎行
虎圈養虎林丞守官家備物無不有飼以久徒費以多
殪之每試佽飛手南苑殪虎宜何處往例晾鷹臺陳旅
虎鎗比肩立周阹於菟欲避無去所出柙莫問誰之過
曳尾那有猛風作檻中積威約致然馬遷語固非虚播
彎弧偶亦射斃之比孱兔耳何足竒木蘭昔乃真射耳
(乙亥秋木蘭行圍虞人報有虎率虎鎗擊刺虎忽逸出衆莫敢攖其日有厄魯特新附者来觀因馳安吉驄追)
(及之壹彂而殪曾作射虎行紀其事)憶子布言今弗為
南紅門外
兩朝小獵駐行宫咫尺原如御苑同今日輕輿真就道
南紅門外送羣工
迤邐煙郊棗栗稠小民生計自為謀地方大吏来迎駕
先問潦鄉安妥不
沙岡蕪野敞而平亦有縦横兔跡行曾是少年馳獵處
(南紅門外亦有獵場)方春生長(上聲)罷虞旌
采育里
京南富庶村厥名采育里輕輿村外過老幼路旁跪去
歲此被潦謂當艱窘矣審視無菜色衣暖面多喜急賑
及大賑加賑二月裏有司善推行想皆實澤被(叶)然未
經見者正復不少耳
武清縣行館作
潞水上源春令淺御舟體大送浮難酌中因致為行館
信宿緣圖奉
大安(潞河向多沙淤春時水淺舟行尤滯地方大吏因扵適中之武清縣桐柏村移天津楊惠莊行宫舊)
(材葺治行館一區供移建慈駕安憩次日登舟既扵不高年頥養為宜而亦不致繁費遂聽之然究)
(免稍需工作即以所省水營三處應銷官值賚之俾資其用)固不可同成不說扵斯
頗覺憩斯寬有亭有閣則何必率為(去聲)慊然鮮為歡
過武清縣
驅車過雝奴廣甸甚沮洳去歲夏行潦此地被灾遽永
定既決堤(永定河北岸二工因去夏雨水驟漲隄口潰決武清村莊被淹成灾較重)北運亦
漫淤(北運河西岸漫溢武清亦被淹浸因勅大吏善為撫卹急賑大賑視他處為優今春仍降旨加賑幸)
(所見民無菜色且二麥廣種可望有收意為稍慰)大田普無收曷以卒歲度是
用賑濟施更勅勤宣布今来細體察老幼歡夹路庶幾
免流離未見仍廑慮秋麥亦已茁禾黍云種佈設以此
地論懼雨宜晴煦雖然彼高田寧無望雨處
至寶稼營登安福艫作
避淺因教陸路遵就深御艇候河濱水營制斥過扵昔
(水營向用葦席為墻此次楊廷璋所備扵席外羃以黃布取民間衣被之需耗費無用未能善體省方觀民之)
(意因諭前途㮣行撤去並恐山東聞風效尤亦命屏除之又水營内添設板房數楹費而無當向扵御舟辦事)
(召對甚為便適奚藉此贅設為且屢經傳諭勿稍踵事增華亦不應復有此舉又未預為奏聞因降旨申飭)
寶稼名欣祝自春木榻筠窗意以慣雲容波態景從新
萬民安實一人福敢傲一人勞萬民
即事
筐兒港迤北流沙數處淺春月水致艱大舟滯動轉故
用就深處避淺三程展人知淺之害未知淺之善是河
無牐壩流沙為之限設非此停蓄一往水存鮮通漕賴
乎兹一弊一利顯
北倉
北倉建津北
皇考恤民意(雍正二年留漕皇考命扵天津北建倉四十八座截粟以備撥運賑借自後每)
(遇辦賑貧民得早霑實惠誠萬年至計也)留漕利轉輸遇灾便賑濟四十
餘年来黎元普受惠頗有持籌者細為(去聲)天庾計截此
彼或虚久長恐有弊傳曰百姓足君孰不足致寄語後
之人慎勿動浮議
南倉
南倉空有名實無廪庾覩方輿稱眀建以備海運貯海
運創巴顔(史作伯顔今訂正)陳瑄繼其武(明總督)建倉尹兒灣史
典猶堪數冐險豈長策中道廢乖遌即今南北漕歲歲
輸天府行之誠在人徼倖非所取
賜直隸總督楊廷璋
保釐久是頻授鉞矍鑠寧輸此據鞍方伯首稱繁且鉅
前人賢者繼為難(前督方觀承在直隸二十年扵畿輔吏治民情實為幹練楊廷璋以敭歷)
(老成代任受事濟美斯難)邊防雖不事驚禦(眀代以京師迤北號稱巖疆設立三邊總制日)
(事脩築邊墻徵調戍防者殆無寧晷今時際重熙民安吏肅皆一總督静鎮之地耳)河務要當期
又安(永定河舊有專司總河後以督臣調度較便因令兼司河務)昨歲畿南經夏潦
賑賙莫惜寸心殫
望海寺
寺建海河上初来自丁亥去歲再臨兹轉眼復一載海
去此尚遥溯河得望海大士冺分别如是觀自在斯行
為(去聲)巡齊匪為津風採便道成小憩遂命維舟解柳墅
(天津行宫名)若有徯分付逥鑾待
策馬過天津府城
御舸艤河濱花宫禮法輪鳴鞭循陸路露冕閱城闉警
蹕斥七萃就瞻任萬民所慙有何德到處篤尊親
芥園閱減水壩工
昨歲夏霖行章武灾實甚不惟害禾稼室廬敗堪懍異
漲已屯城吾民那安枕賑恤救一時長策固應審方伯
計䟽消其議不可寝具圖誌工處(去夏天津雨水過多南運河漲溢浸及田)
(廬楊廷璋今議扵河南岸建減水石壩一座以備宣洩盛漲並穿引河八千餘丈接濬舊渠導歸海河又築隄)
(二千九百餘丈以衛城繪圖列說候取進止兹親臨相視覺猶近城命詳勘俟逥鑾再定)先事豫防
諗歷覽期合宜詳勘尚懃恁代賑利以工憂民善體朕
静海道中襍詠
昨日溯游今溯洄(自天津以北為順流天津以南為逆流)北南通漕意佳
哉黃衣莫怨行舟慢(古稱挐御舟者為黃頭今則黃衣無袖以代黃帽云)指日順
流由此廻
村居比櫛頗寧盈柳口由来古渡名不見青青楊柳色
(蒋一葵長安客話云楊柳青近丁字沽四面多植楊柳今其地既無柳且丁字沽在天津城北楊柳青在天津)
(縣西三十里相距甚遠柳之有無或今昔異形而沽則歷久未改紀載之不足憑往往如此)阿誰折
贈寄遥情
當城沙砦遞經過宋畏遼金防涉河(見方輿紀要)似此屯兵
嚴守禦爾時百姓竟如何
遇君封國兩無涉西陕東齊詎此哉誌乘不知何所據
太公乃有釣魚臺
迤邐三窪緣蓄水(中堂窪跨天津静海滄州界又北堂窪屬天津南堂窪屬滄州三窪周數)
(百里即宋史三堂濼舊為黃河所注今河改而濼亦塞惟資居民蒲葦之利並不能容瀦積潦矣)及逢
霖雨潦原行救民自古乏長策盡力補偏要以誠
行程原是指東南舟首時還西北探河勢不由人意定
制宜因地有名談
岸旁拽縴走河兵船上鳴鑼催縴行省已力因彼成事
萬般都可悉人情
銀牌齎賜老年翁夹岸歡呼拜下風禁止無端相攘敓
(所至迎鑾之耆年翁嫗俱賜以養老銀牌今日岸旁間有奪老人之賜者則非禮矣因亦飭禁之)施恩
教亦寓其中
山東巡撫富眀安復報得雨
早稱霑五寸(正月廿五日奏至)復報尺將盈(二月初七日富眀安奏省城及近省)
(各屬復得甘霖密灑入土尤深繼以風日晴和麥苖暢茂)已慶麥牟潤繼欣風日晴
近遥均告被禾黍普堪耕稠疊蒙
天澤前途喜氣迎
月
仲月逮上弦川夕湊澄景舟艤漭漾間人疑廣寒鏡閃
波斷却連晶光峭猶冷御園豈不泛無過湖山等片時
即歸棹清夜那伴永淰淰宛相親朗朗斯益静眠遅亦
何妨恰合宵衣省
雁
未見高飛太液池却逢斜寫碧天涯愛成人字曾何謂
每曰傳書詎有之沙塞往来惟性適水鄉點綴得卿宜
嗸嗸設擬周詩詠澤鹵灾餘特切思
賜致仕大學士陳宏謀
中外勤宣歷久頻遂教黃閣預絲綸老成允冀恒贊政
疾病不期近廹身豈弗惜離留未可最憐言去戀猶真
粤西天末相望遠祝爾平安歸里人
命免天津府及順天府所屬積欠詩以誌事
休助古有云懷保今所勉昨歲此地灾賑賙期均徧(叶)
巡方兹目覩幸逭溝壑轉然未經見多加惠詎宜緩兩
府界壤連受沴苦弗淺三州(薊覇滄)及八縣(寶坻寧河永清天津青静)
(海鹽山慶雲)舊欠概與免(以上各州縣因灾借欠穀五萬七千餘石又天津一縣常借未完穀)
(三千六百餘石概與蠲除俾免追呼之擾而經由之東安交河景州東光節年因灾借欠糓石亦並蠲之用均)
(愷澤)武清獨無欠豈不向隅歎(叶)蠲供十之五(武清去歲被灾最重)
(而向無積欠未得一體沾恩因特免本年地丁十分之五視經過免賦十三之常例加厚恤且旌焉)用以
旌良善麥收倘得豐庶少濟屯蹇是惟賴
天恩非吾力能辦(叶)
舟過峭帆亭戲詠
虚亭若翼枕河濱舊蹟蘆臺紀創新句緬陸游真作者
(陸游句小孤山畔峭帆風)詩題張斛定何人(亭有張斛題五言詩一律見扵元好問中州集)
(止載為金朝人亦不詳其事實)那稱考古志書博祇愛覲光民意親却
是黃頭善持重收帆催縴弗名循
閱興濟減水閘議改為壩命侍郎裘曰修至其地
與總督楊廷璋藩司周元理會勘集議詩以示
意
青縣興濟閘緣減運河水中流行御艫高出見閘底去
歲夏霖盛率已洩由此其奈至津城猶餘二百里更無
殺(去聲)漲處潦行乃所以因之圖再減芥園請示指(楊廷璋因)
(去夏運河漲溢浸及田廬而自興濟以下二百餘里更無減水之處議扵天津城西之芥園左近建減水壩一)
(以洩運河盛漲昨親莅相視以其地逼近津城命扵上游另擇善地施工候回鑾再行閱定曾紀以詩)意
欲稍移南逥蹕當細揣而此底實高閘墻亦壅蔽(叶)况
兹足浮送無慮轉漕滯(叶)擬易閘為壩更低尺以幾減
之以其漸緩急庶可恃然未能自信博議命詳視
策馬過滄州城
艤舟策馬過長蘆為(去聲)便民瞻近蹕途轡後鞭前任隨
走老扶幼挈盡歡呼似忘去歲逢灾彼更廑中宵憫瘼
吾庶矣富之猶未得教之一字易言乎
過朗吟樓因題句
何代經過(平聲)回道人千鍾滄酒醉河濱(滄州志有一道士自號彭蠡主)
(人索滄酒千餘斗飲竟乘鶴而去後人搆樓肖吕仙像以奉之名曰朗吟盖取吕詩朗吟飛過洞庭湖意也)
洞庭渤海豈殊地古往今来不異春却笑重儓此奚必
欲求一實亦無因幾行雁字飛鳴過鶴駕然歟向孰詢
閱捷地減水閘
既云減水閘非宜興濟將仍例視之(昨閱興濟閘以減水宜改用壩並宜)
(落低數尺俾河流随時宣洩捷地亦當一律改建庶兩壩暢消下游不致受漲潦之患然亦未能自信為必屬)
(可行因命裘曰修至其地會楊廷璋周元理詳勘集議以聞候回鑾再為閱定)審勘更教同衆
議諸凡毋必詎惟斯
衛河漲欲減其盈歧口引流入渤瀛此地由来稱便捷
豈因避字浪更(平聲)名(是處方輿續紀稱舊名絶堤後易今名夫絶隄者絶堤而出義盖有)
(取即云捷地亦因其引流便捷入海迅速耳豈謂避字而更之乎然兩名皆不知始自何時亦無可考矣)
捷地相連興濟閘總圖一再減洪波猶然去歲潦章武
蒿目民艱竟若何
往返無過數武移亭軒備憩信何為(河岸艤舟閱工至為近便地方大吏)
(乃扵岸旁搆備亭軒糜費無益實所不取因弗憩而過)竟當弗顧登舟去俾悉吾
心不在兹
侍郎曺秀先遣祭周尹吉甫墓回召見請題詩以
表之因成是什
表閭旌淑重時巡古墓遣官例致禋為(去聲)請七言用彰
德遐思千載率馳神剛柔還以山甫勗孝友惟應張仲
倫虚說長年尚餘樹(樂史寰宇記載墓有樹二株柯條鬱茂不覺其老俗呼長年樹詢之)
(曹秀先今無有矣)清風永世屬斯人
化城寺得四絶句
龍堂雁閣倚河濆欲到微微梵唄聞(地方官集僧衆扵此建壇祝釐)
肅謁既因祝
介祉虔瞻兼得仰
奎文(化城寺額今皇祖所賜扁懸廟)
花宫波影亘長隄檀施(去聲)當年事莫稽(康熙三十八年皇祖南巡)
(經臨此寺適寺僧龍望募脩寺閣蒙其真賜金以成善果見扵寺中碑記亦無由考偽也)便是化
城真現此亦惟楊葉止兒啼
南巡返蹕率遵陸(四次南巡至直隸境皆由景州陸程迴蹕從未經此)艤岸曾無
禮法筵碑撫戊辰方伯記(寺中有戊辰年直隸總督那蘇圖重脩碑記是歲因孝)
(賢皇后之事曾經此舟過未上)不堪往事憶酸然
三間樸室近僧庵云是
仁皇此駐驂拓置亭軒列花石(寺有葺供皇祖憩宇三楹脩備足矣乃復)
(增綴亭軒花石徒費物力而僅供一過無謂甚矣)難推未曉益增慙
麥色
麥色南来日日添平鋪夹岸入吟拈青黃待接五月熟
老幼偏迎萬姓瞻蹂躪眀看真可惜禁訶又礙槩從嚴
(岸旁萬衆迎鑾随舟趨進多有踐及麥苖者雖止之弗顧然黎庶愛戴之誠又難嚴斥也)民情農計
均吾要衡量誠難兩得兼
暖
地勢南而北春月孟以仲均為漸就暖况值晴暘烘水
風渾不寒淑景宛堪弄柳隄綠向新杏埭紅欲重細毳
率已換豐毛都弗用日日鷁首坐為便覲光衆舉趾斯
時哉莫誤勤耕種
行舟四詠
行舟之具多矣而櫓柁帆縴四者為最要今挐御
舟者惟恃縴而三者均弗資雖持重之意也然藉
人力以省已勞亦有可笑者焉作四詠以識其概
而人之情偽亦率可見云
櫓
行舟有賴櫓催梢棹且弗施櫓更抛(釋名在旁曰櫓櫓膂也用膂力然後)
(舟行今有催梢櫓較在旁者更疾又俗云一櫓當三棹)那得微吟和嘔啞(用蘇軾句意)
旁觀袖手古曾嘲
柁
周旋規中(去聲)折旋矩操縦由来在柁工首領持篙都占
(去聲)却(御舟前立首領官持篙左右正船柁工不得施其技及至遇灣轉難行處仍賴柁正之)那論
元氣與微風(仲長統詩云元氣為舟微風為柁)
帆
川塗宛轉風作息總是收帆不肯張(挐舟者總以張帆為懼不云風弗順)
(即云路弗直夫相風駛颿亦在人為耳然其持重之意則可取亦無容深怪焉)安得順風且直
路平平俾爾走中央
縴
前艇鳴鑼後艇應(御舟鳴鑼所以催縴行也)鍧鍧催縴速前行河兵
(凡拽縴者皆河兵事畢賚之)肩弊足還尰黃帽安然到水營
入山東境
一水溯洄不易船送迎兩地畫疆連所欣親愛来老幼
略厭繁華事管絃山左輿情五年隔江南衆望片時牽
省耕展義吾惟切行有絲綸沛惠鮮
花朝作歌
燕北花朝花鮮開江南花朝花太盛太盛乃為謝之機
鮮開亦覺乖節令今朝舟行入齊地南北之間執中正
女夷真復有神權斟酌穠纖賦品命(花經凡花皆有品命如杏四品六命)
(海棠六品四命之類)沿隄綠柳舞偏柔繞塢紅桃装始靚香風微
拂水面来畫意時向船窗映船窗水面一憑觀恰喜韶
光在明鏡調御丈夫涅槃日(出般涅槃經)是為常樂是我淨
(見涅槩經聖人四倒)
閱哨馬營減水壩
詰曉輕輿遵大隄隄工要處欲勤稽壩開哨馬洩漲夏
川導鈎盤防勃溪不壅以宣功異北(河東岸為滚壩三十丈宣洩甚暢視)
(直隸之興濟捷地置閘節蓄者殊為妥善當春流淺少時壩面出水尚三尺餘一遇夏秋漲潦遂致滿漕雖一)
(再洩之而猶時有泛溢之患河防䟽宣長策豈易言哉)由河而海受從西即今出
水計數尺䟽潦良方望若迷
德州行宫三疊舊作韻
運河舫命先南上(駐德州即由陸程幸泰山詣曲阜因命移所用舟船溯運河而南預艤濟)
(寧回鑾時則由彼登舟循水程徑抵津潞)陸路由兹將唘程
安輦吉行春日暖樸齋
豫養早年成窗含静影庭柯直座噴清芬盆卉榮大小
来迎守土吏傳宣次第問民情
六依
皇祖德州即事詩韻
朱雀溯流上青齊入境初行宫駐德棣幾暇便觀書
宫墻心久儀芹帛躬申肅入疆騐民風所幸多安燠
題行宫舊寫梅花詩扇三疊前韻
箑頭展以四(自丁丑初寫梅枝逮兹凡四)韻脚疊斯三盈手香風拂
端宜置硯南
駐蹕德州示山東大小吏再疊舊作韻
德水行宫復憩居賦詩言志尚聽予小廉大法勉敦實
守潔政勤戒涉虚中稔應籌餘一矣偏灾莫忘(去聲)向隅
如(東省去歲各屬多報有收惟長清等二十四州縣瀕河窪地六月間雨水稍多低田間有被淹之處雖不)
(致成灾普賑亦勅查勘分别撫恤或酌借麥本)入疆所重惟民事舉要其他可
例諸
命賞給昨歲山東被灾四縣籽種牛具銀詩以誌
事
齊東昨歲縦偏灾豈乏窮民望幸来春借雖然成例與
秋償依舊受追催(齊河禹城茌平莘縣去年被水較重富眀安請按畆借給籽種牛具銀各)
(一錢第借項應償民間猶有追呼之事因降旨如數賞與免其徵還俾耕作有資窮簷得霑實惠)普教
賜值資耕作俾得及時闢草莱更或未經聞見者疇咨
施澤以斯推
繁露臺
德州城南門樓曰廣川樓亦曰繁露臺即漢董仲
舒故里東巡經此詩以詠之
百廿三篇著異聞城南因是有臺云天人三策真平正
繁露雖佳屬費文(繁露中如清眀竹林祈晴請雨之類豈如三策平正為萬世帝王之法哉)
降旨免山東各屬節年因灾借欠常平穀及東平
灾緩丁賦詩以紀事
入疆施惠重巡方借欠因灾愍益傷倉穀既陳應與逭
(各屬自乾隆二十八年至三十四年未完因灾出借常平糓四萬九千二百餘石概予豁免)丁銀雖
少免教償(乾隆三十四年東平州及所未完災緩地丁銀四千八百餘兩亦並蠲之)即看愛
戴羣情切寧忍飢寒一介忘咨爾牧民大小吏施行詳
妥尚其蘉
題王炳畫水村春色卷用舊題句韻
古寺僧房悟色空那論雲淡與煙濛拈吟却值行齋暇
展看因擕束箧中為繾吳江千里隔况臨德水一舟通
偶然祇可飛遥興正務巡方在振窮
曉彂德州道中即景雜詠
今日行程八十里恐增建置略從遥(自德州至晏子祠舊行館設以行五)
(六十里計則途間當置兩行館今扵適中祇建一行館所以省費也)記云凡事豫則立宜
是輕輿彂詰朝
東方漸見昒昕眀倏忽曦輪樹杪横逥望德州未廿里
果然駒影迅人行
南来越見麥田多芃露芊煙綠穎娑僕從雖嚴禁蹂躪
其如民衆轉難訶(巡蹕所至嚴禁僕從踐踏麥禾而迎鑾萬姓趨擁就瞻雖麥苖在地蹴之)
(弗顧却之亦弗止也)
綠楊紅杏近清眀(是日為清眀前二日)野店芳衢畫裏行塵土不
妨随踏起最難得者是民情
駐平原行館即事
繹幕由来張幕營(南巡四次經此皆駐行營地方大吏以聖母高年宜臻安豫請)
(間程搆樸宇數楹以適寧憩因聽之)居然行館看新成且欣樸素無飾
目特便
憩留有惬情到以午前非甚遠(路程稱是日八十一里因恐聖母乘輦微)
(勞預傳次日停蹕以便八十息養既到營尚在午前殊無里也)駐將日繼慢兼程(昨在)
(德州亦停蹕一日)甌香研淨幾餘暇即事拈吟静賞并
再降旨免濟南等六府屬新舊借欠麥本銀並成
是什
施恩一再不妨周尚或遺乎仔細求六府咨詢欠均有
歴年久近豁從優(昨已降旨將齊河禹城茌平莘縣上年被水較重之區按畝賞借籽種牛)
(具銀各一錢免其徵還以裕民力兹查濟南武定二府屬乾隆三十三十一兩年未完麥本銀五千八百餘兩)
(又濟南武定兖州曺州東昌青州六府屬去歲因灾借欠麥本銀九萬八千餘兩全予蠲免俾惠澤普周閭閻)
(生計益資饒裕)寬其逋項何憂債勉爾春耕以待秋夾路青青
苖茁好顒希麥浪拍歸舟
題醇和堂
既有堂斯宜有名醇和欲以騐民情民情仍自吾心始
保赤惟殷一念誠
錢陳羣奏進所書登岱祝
釐頌及御製詩文并賡韻詩册至因成是什書以賜之
平原此日巡方駐秀水多時奏牘欽萬有言餘親手寫
三千里外故人心可知食履益康健具見
頌揚篤悃忱冬月定當重晤面(陳羣扵今冬来京恭祝聖母萬夀當與之)
(覿面談詩以慰眷懷)健談興自勃知音
於平原作
趙地雖稱廣幅員平原已在極東邊封君仍用國中事
名正扵斯未信然
辛未春過平原曾為平原行詠趙勝事兹考史記平
原君傳勝封扵東武城其地為今東昌府之武城縣
東距平原雖不及三十里然漢書地理志平原郡止
云高帝置屬青州而馬端臨文獻通考扵德州注云
戰國屬齊平原乃其所領則平原是齊地而非趙邑
况左傳稱齊之封履西至于河大河在平原之西趙
之東偏雖廣安得越河而兼有齊地乎復考春申君
傳張守節正義云四君封邑檢皆不獲惟平原有地
又非趙境是平原乃當日封號而非實有其邑猶廉
頗之為信平樂乘之為武襄也且勝為趙相治國事
東武城特其食邑亦如田文之封薛然孟嘗罷相嘗
至扵薛若勝則始終未出趙都本傳具在不聞有居
武城事何况平原志乘扵平原直指為勝封邑傅會
失考不足為據則前詩謂之假借命篇猶可若舉以
屬趙將以辭害意懼夫泥而滋惑也因復經平原申
其義而為之辨
停蹕
停蹕臨行館春風二月天
高年娱息養佳景挹清妍墻外綠楊弱階前紅蘤鮮居
閒當勑政召對細掄賢(山東文武員弁有應送部引見者經河撫諸臣奏聞即日命於)
(行館籖名列對)
題姚綬江南春雨卷
携来畫笈及書函清供秘抽與静探看到竹溪春雨意
無端飛興大江南
齊河道中作
杏村柳墅望相連那有茅檐說禁煙(是日清眀前一日寒食節也)古
制艱行今久矣因時為要詎斯然
兩行塍疊蹕塗寬接駕踵連来廢官我固惜材亦察政
蹟存部冊更詳看(沿途接駕廢員絡驛而来其中固不無可以棄瑕復用者然尚須付部核)
(其原案事實再為分别甄錄扵愛惜人才之中仍寓釐察官方之意)
遍野青青秋麥萌扶犁亦見有新耕斯吾第一關心處
豈是尋花問柳行
齊河縣行館疊乙酉詩韻
舊經行館此臨居夹路民瞻擁翠輿一食一衣都廑彼
曰教(平聲)曰養總慙予到来尋徑宛相識餘暇拈吟便以
書昔韻重賡六年閱分隂怪底惜居諸
題晏子祠
祝阿行館按程留晏子祠邊往事搜祇有空言匹管相
並無實政贊齊侯一匡殊譽宣尼魯為䭭偏輕孟氏鄒
合傳龍門兼論仲大違孔子意尊周
晏嬰政蹟遠不如管仲而司馬遷為之作合傳盖羡
嬰之救石父而已陷罪無人救也向題晏子祠曾論
之兹不複論獨遷謂管仲相桓公不勉之至王乃稱
覇以此孔子小之而張守節正義亦以是為言審如
是則是孔子願齊桓之稱王將置周王於何地豈作
春秋尊周大一統之義乎管仲器小朱注最得其正
然未斥司馬遷之非故並及之
清眀
清眀先(去聲)三月(清眀為三月節立春早故二月即清明)節氣早天宗正是
農興候端宜馬上逢綠深麥苖蔚黃入菜花濃北望偏
多感山雲倩爾封
五依
皇祖南巡過濟南韻
煙樹蒼茫隠郡城非關不入路嫌生六旬偏切齊眉恨
卌里那須除道平稔後幸無溝壑轉望中欣率室家盈
春風倩爾知人意掃盡胸間結習横
長清縣行館作
新舊間(去聲)行館(撫臣富眀安以養為皇太后每日乘輦駐鑾後息宜因扵舊有行館)
(外間程添搆樸宇數楹以供安憩)
憩圖
慈體娛費多仍廑彼樸尚實欣吾詎祇寬容膝雅宜吟
撚鬚眀朝玉符宿清夢到仙都
夕
農忌清眀風風幸停卓午或不為厲階卜度意猶苦何
地非吾民何民弗資稼(叶)傍晚日輪韜彌望坌塵土土
澄夕蒼然春雲佈四宇致我重生希崇朝庶幾雨
題姚文瀚倣清眀上河圖用舊題沈德潛所進張
擇端清眀易簡圖韻
不為易簡為難繁清眀圖創張擇端舜舉標名曰易簡
羲經獨闢精微關藝林作者不勝數(上聲)誰能直造閻吳
班寸馬豆人各曲肖其間仍有城市攅斯更閻吳所未
逮竒蹟迨今六百年爾時強鄰接疆域燕趙一帶甘虚
擲曾無宵旰謀奠安還求掊克肆噬螫君臣恣樂賞韶
春可憐華衮被鬼蜮誰知鐵騎渡河過艮嶽崔巍沒荆
棘㦯現或隱互流傳丁甲呵護終難匿詩人奏進石渠
内展觀結搆真純粹因教畫苑畢倣摹如從花譜掄姚
魏擕来行笥便披閱二月東巡近瞻泰比張縮小益見
能(此卷較擇端原本尺幅縦横倍減而臨摹畢肖人物益小尤見精能)即景佳節逢清眀
却惜歸愚此莫悉(歸愚德潜號也)獨翦吟檠敲興逸
憩崮山傳餐因而有作
行久平原此入山停輿恰趁一時閒何来幾架山房見
不為(去聲)怡顔為怩顔
崮山原屬昔常過絶頂仙宫棲岌峩(上舊有碧霞元君廟)瞬息六
年何所異綠叢雲隠絳垣多
一間亭與兩間樓咫尺峯容望裏收樸斲亦知無大費
惜他終屬費人脩
片刻傳餐復就途那因佳處久耽娱何當此意未喻衆
猶見爾為每慚(去聲)吾
饍榆錢餅歌
清眀至矣榆生錢孔方雖異堪佐餐楚辭粔籹所未見
救飢而有義可憐大官六膳無不備瀹水蒸糖糁餅餌
想彼草根樹皮為食人安知沁齒芳甘如此事偶然舉
箸緣嘗新弗欣以愧言出衷腸真一飯不忘君乃臣之
道吾謂為君者還當一飯不忘民
靈巖寺西入石路四用唐劉長卿韻二首
忽吟遺集句難覓斷碑苔俊逸昔五字巡遊今四回齊
郊突平起岱嶽秀分来山寺東猶遠石蹊西向開春蕪
自為吐古樹是誰栽放眼青天外芥舟斯膠(去聲)杯
此路行原慣前蹤想印苔泉源碧波落樹杪白雲回法
侣故居在詩人訪友来(長卿詩因過法崇禪師故居作)老兵呼宋得邑
尉譖吳(仲孺)開運否天難問才多禍自栽和惟慚覆甕玷
那擬珍杯
靈巖寺三疊前韻
難窮匣玉蔵符玉(即方山事又名玉符山)且置南靈(謂吴中靈巖)禮北
靈千載松仍籠古殿一溪水自繞巖亭閒雲不繋心同
淡法乳無根性與渟山鳥山花解傳偈何妨色色復形
形
靈巖寺禮佛作
紳衿處處設經壇祝
嘏同欽是所歡絞縛黃棚稱茂慶便宜白社得施檀泉
因卓錫春猶噴松為(去聲)取經東向攅(二景皆在寺中)
安輦奉行益
康健瑞徵彤史得希看
駐蹕方山三疊前韻
山兩巖雙似契符(上元有方山吴縣有靈巖)不妨隨處供(去聲)巡娱助
休一例皆廑念疆界何須定執區行館無過信宿耳層
嵐有待詠歌乎詠歌亦祇消幾暇察吏安民是本圖
夕
夙喜宿山中山中氣真静涼生松下風曦隠谷上嶺萬
樹忽蒼蒼一水猶泂泂泂泂望復失夜齋書檠炳芸編
有至趣何謂無人領
曉
山鳥噪瓦簷却識山將曉寧藉自鳴鐘偷天炫人巧吾
已覺眠晏内侍謂起早停蹕復無事何不睡以飽去去
非汝知吾有吾之道
登玉符最高處
玉符高處未恒登兹以停蹕餘幾暇肩輿迤邐梯青雲
十步一憩依松架戢&KR0034;晻&KR0008;莫得辨亦有畝平厜㕒下
可公牀與白雲洞時見微泉滴石罅牝穴一線弗易入
細磴行蹤光却砑其中或住地行仙擬欲問之轉復罷
更進乃造功德頂石鑿相好非虚借把筆拈吟那可得
心凝形釋冺萬化是宜原付可公輩與木石居此結夏
返吾行館勤吾政道不同焉不相假
四題靈巖八景
巢鶴巖
胎仙来去本無心何繋開山便駐林以此因緣為瑞相
釋迦迦葉笑難禁
甘露亭
四柱虚亭俯石泉法王甘露法如然所欣恒在山中住
不向人間詡瑞編
卓錫泉
清蹕方山復此過高僧往事憶如何尋常消得石勒拜
卓錫扵茲又作麽
摩頂松
是栢謂松松攘栢謂松非栢栢成松是非稱謂誠何定
一笑真教辨莫從
摩頂松本栢也而皆謂之松向曾圖其形並放歌紀
事
鐵袈裟
祖衣作鐵底須驚七字因之為定評當是鑄鐘昔未就
袈裟略似故傳名
袈裟以形似得名撫視之鐵模宛然盖鑄鐘而未成
者或以為石誤也
白雲洞
絶頂岧嶤趣轉竒忽然牝洞穴巖披春雲每自封中出
訝是畫家留白為
雨花巖
未見飛空天女散落来巗際盡天花似贏梵帙相問荅
豈默然時便不差
愛山樓
行館依山更有樓偶然拾級暢吟眸峯姿嶺態尋常好
不及春耕意所留
御製詩三集卷九十五
