御製詩二集卷四十六
古今體一百十八首(甲戌二)
易字
新書易舊新還舊凡幾更書始惬心習字故知如是可
求人毋乃背遲任
讀史
千秋紀載半真偽盡信寧無義至精枚卜自緣君意定
區區何繫杜鵑鳴
春日樂夀堂
境託智仁德堂開翰墨筵古香研道秘新藻發春妍砌
潤苔痕嫩冰消波影鮮行時際韶秀與物共欣然
再題惠山園二首
稍加位置力便足石泉佳秀木喬籠屋清流曲抱階風
松入操古春鳥和(去聲)音諧烟雨錫山景悠哉寄雅懷
逕入紫芙蓉石林重復重臨溪開月戸隔樹落雲峰聲
擬洞簫按形參襄錦淙宣毫將側理到處有清供
自石舫進舟由玉河至靜明園溪路流覽即景成
短言五章
石舫前頭畫舫移湖心猶凍碧琉璃一般氣候參凉燠
兩字禪機悟即離
一棹明湖倚艦輕經冬鳧雁任縱横蘆叢亦可安棲啄
笑彼瀟湘邁遠征
臥波玉蝀接長堤舟過前川逕向西伊軋機聲雜鳴艪
分明江國景堪題
雪消宿潤浹溪田溪畔人家低野烟于耜相將力南畆
誰歟田畯為生憐
静明山色望中新及到原来箇裏人大意略觀便言返
寧毋遲待羽林臣
玉泉山即景
烟霞表裏因心静天水空澄觸目新啟廸詩懷涵萬象
陶鎔山色入三春輕雲過午魚鱗疊積雪晞陽螺黛皴
低町(去聲)高田連近遠所欣一例利耕畇
竹罏山房
隔歲山房此一過試泉偶爾樂天和悦心得句恒於是
夏鼎商彛較則那樹鳥鳴春聲漸暢砌苔向日綠偏多
靈源不凍輕舟繫簷際漪光鏡裏波
分鑑曲
清灘遠渚繚而縈渌水随方鑑影呈可識谷阬足天趣
那將離合繫人情月波瀲灧金為色風瀨琤琮石有聲
閒倚曲欄俯澄照水精闕裏息心旌
題楊凝式韭花帖真蹟
名翰留傳謝韭花軒軒舉欲擬飛霞馳情詎為盤餐計
乞米流風本一家
董邦達萬木森秋
凸者稜稜凹者窪經霜錦繡絢㟏岈最高更置孤亭迥
縱目因之意與遐
䕫磬
黎綠呈瓌寶神魖寫異形五城難論價九德早揚馨庇
穀徵多稔葆光出太寧徒觀戛擊物喜起企虞廷
春日承光殿
祭届春祈轉法宫崇基路便御橋東冰消太液呈溶漾
景入芳辰漸冶融石秀松蕤清賞外新題舊詠静評中
明當遷坐遊觀戒咫尺軒墀得憩躬
是日遂遊瓊島趯臺諸勝即景雜詠八首
節前瓊島我曾登惜少銀花積翠崚此日行春御園返
雪消欣看暖霞蒸
假山温樹繢嵯峨仲月風光已鬯和冰戲廻看曾未久
漪瀾堂外瀲新波
心耽翰墨足淹留每到偏欣閱古樓通會重拈過庭語
神詮一論照千秋
蕉園迤邐命輕輿冰不勝牀舟礙諸未肯湖心事椎鑿
多人勞作每厪予
鬱蔥雲裏聳瀛臺麗日和風寶扇開何必龍鱗將翠羽
壺中木石總仙材
長隄東轉粉墻過院號淑清倣軸薖若向溪山論本色
繄予意向此間多
茶舍三間背綠筠竹罏雅合案頭陳松風蟹眼聊清課
喜是收来雪水新
稅枯和淖向妍韶遺蹟猶堪指勝朝太液池邊人字柳
春来還嫩舊時條
題張宗蒼吳山春曉
新紅嫩綠繢韶妍融以烟霞静且便竹裏軒樓心太古
源中阡陌意神仙錦蹊徐蹀探花騎練渚輕浮放鴨船
都是南巡曾歷覽流陰瞥眼忽三年
趙孟頫幽篁戴勝圖
降桑傳月令如簀詠風詩何事辭雙侣翩然借一枝劇
觀得神際遥想掞毫時磔裂陳纑地恒新墨妙垂
詠漢玉屏風疉舊作韻
弘璧夷玉兩序間三棘六異千年右諸侯良寶無過斯
詎若寶賢以為友孚尹比德時或珍如乾六爻無一偶
玉屏方廣遺炎靈撫之光澤不留手温室秘賞閱三朝
寓意匪誇弗脛走東坡至人有至言世人安得如汝夀
星為含譽雲為卿我則成詩今復久爾時書題借詞臣
(前詩作於丙寅命學士張若靄書鐫紫檀架上)自審臨池腕力醜彈指凡八異
春秋重吟聊命墨卿黝琬琰終合付鐫華咄哉瓌質滄
桑守章草鍾隸已瞠乎那能更進辨科斗聞之七日集
靈臺王母帶垂靈飛綬雙成子登侍東西觴酌麻姑所
進酒詼諧白髮乃小兒瞿瞿何来竊窺牖交梨火棗仙
得飡斯以贈帝帝拜受什襲百代天府琛好惡何常惟
知誘齅人遺製在周官筆翰休論類楓柳
春仲
社稷壇
玉輦行西闕
松壇祭仲春質儀遵古昔農事重躬親雅樂依聲永太
羹不和醇拳拳何所願
綏我屢豐頻
御門日作
黃閣封章待綍音明廷敭對詰晨臨疇咨晝接寧惟是
典禮時修更欲尋三九期餘常厪念剛柔異克不容心
遑云撫莅兹年久益覺憂勤與日深
讀淮南子
智過萬人謂之英智過千人謂之俊設於林林蠢蠢流
縱過億萬非哲濬使遇其智相敵者一人已難無過分
英俊惟名智亦殊刻舟求劍失銛刃譬之披圖閱超光
不求之馬終無駿
題錢選觀梅覓句圖即用其韻
梅有仙風鶴道姿一家眷屬得相随孤山我亦曾過訪
流水行雲憶昔時
玉檠
林邑品猶重咸陽製太奢㸐書欣質樸習字伴年華長
短何須較球琳匪所誇羲經如玩象大有兆維嘉
題張宗蒼山水
玉泉百道劃巖飛春氣濛濛欲濕衣高士行吟何所得
石橋獨自杖藜歸
仲春萬夀山雜詠六首
邇来春色夫如何乍見山陽綠草多都識流陰曾不住
返躬却復慮蹉跎
表裏湖山景不窮楊絲漸欲受東風六橋迤邐知何處
祇在輕烟淡靄中
如酒新波萬頃翻鏡邊遥見鳳凰墩何必湖心較西子
澄觀會處合㤀言
種松擬種丈尋外拱把成陰久待遲為學固知戒躐等
求才亦復貴乘時
曲廊繞柱度潺湲蹀步松風石瀨間此是惠山真面目
輸他鐘磬六時閒
水複山重致益竒流連每自戒逾時無過大意觀怱遽
却笑何須爾許為
萬夀寺
路便訪雲林禪房静復深講筵下馴鴿春樹有鳴禽席
展今来座題看昨歲吟偶嘗香積味益切已飢心
樂善園
溶溶新水初勝舟碧川寒峭襲輕裘甓社菱絲正相若
忽憶南巡成昔遊沼園咫尺聊停憩泉石閒饒濠濮意
輕茵已是春工夫喬木全成詩景致小徘徊旋命蘭輿
高閣庋置方披書箇中每覺玩不盡佳處常留興有餘
過玉蝀橋
明當啟蹕謁
橋山此日清宫夙駕還迤邐蝀橋過玉馬漣漪春水漾
銀灣廻翔鳧雁心含喜新茁蘋蒲意總閒韶景方欣徧
融冶輕雲又見羃孱顔
錢維城寒齋對話圖
萬玉聲敲颯沓風茅堂對坐地爐紅高談不涉人間世
䟽仡無懷商𣙜中
慈雲寺
精藍路左建多年一時炎官肆燻灼陸渾山火擬韓詩
護法天龍竟何若花甎壁立雲構摧瓦礫荒榛起寒雀
往来每為惜頽廢尋思此事應斟酌毋乃楞嚴語如是
生滅滅已寂滅樂
過潞河
亨衢警蹕仗逶迤晴日東風度潞河已覺當春渾可望
大都隔歲一為過暖融茵草生陽岸水先(去聲)桃花下凍
波
追遠省耕應春月行時詎為玩芳和
曉行
詰旦命蘭輿曦輪猶未上須臾煥扶桑銅鉦隔林晃春
氣每作雺郊原色曭㬒設謂霿在日坐井觀乾象日天
三萬里世界同瞻仰貞明豈有晦拘墟見非廣澄氛届
曾泉麗照清霄朗
白澗行宫晩坐
春甸縱睎寬春宵了不寒數椽聊可憩一晌未遑安風
月佳今夕詩書伴古歡短檠羣籟静理趣惬澄觀
薊州道中
廿里楊街不覺遥淡烟融日近花朝應緣谷口春冰觧
已有新波到野橋
郊原土潤不生塵雅似江南薊北春通閏節遲耕未舉
桑林醉社是閒人
溶溶春水下鳬鷖柳色輕黃染未齊分付田盤好相待
秀韶深處定留題
獨樂寺(時命重修落成路便臨憩)
葺修尚識統和年龍象重教煥法筵詎有廢興縈白業
徒聞翰墨說青蓮(佛殿匾相傳為李白書)往來幾為飛吟興布施
非關種福田小憩便教清蹕去我非樂獨祗憂先
題翠雲山房
雲外遥瞻翠嶺横到来翰席澹懷清蝸亭倚巘攀松上
蜃牖臨川數(上聲)騎行入座韶光發新藻隔林山鳥試春
聲招提路左青蓮宇幾杵蒲鐘太古情
月
籟息一房閒月上諸山静徘徊銀漢虚掩暎松杉影烟
花勒春寒石泉印清景澹然如我心值此神明境
恭謁
東陵各成短句
兩世恩勤被
澤深
昭西卜兆識初心無垂簾蹟功開國不數周家有太任
(右育深昭西陵皇祖世祖鞠恩祗承)(聖祖皆受遺命因即)(文皇后孝陵之)
(西為暫安奉殿陵名皇考登極後乃建明樓寶城恭上本初志也)
大定戎衣
世德昌勤民圖治日維皇
孝陵佳氣垂千禩兢業心殷勖覲揚(右陵孝)
皇祖多年孝養誠
母儀彤管播芳聲
元宫閟久山陵附来往霞標護赤城(右東陵孝)
緯武經文千載獨守成開創
一身肩攀
髯尚憶髫齡際電影流隂卅二年(右陵景)
奠謁儀成路轉西椒漿坐釃意含悽中年傷感紛多矣
兩歲春秋又迅兮(右奉孝賢皇后陵前歲安地宫兹二年矣)
桃花寺行宫作
半山竺宇古招提高館閒房構近西詭石蒼松皆恰當
每来點筆為留題
桃花寺側花朝度却值山桃尚未開識得仙源真趣者
不孤春色是今来
石泉咽凍淙聲細山鳥知春試語竒月牖凌虚千嶂入
率教神觧得於斯
曲折廻廊路轉通疏軒遥在翠雲叢開襟霄漢延清矚
竒趣還同宋考功
花朝
三分春節已平分柳未舒條花未芬了識九旬真電火
空傳萬事似浮雲青旗錦勝都無藉白水蒼山亦可欣
小憩琳宫參淨業向来憂樂任其紛
静寄山莊
松塢雲莊迥絶塵無妨紆路駐鑾頻嵐飛生翠常疑雨
峰有真姿不藉春花未胎含因閏遲(去聲)蕪纔芽紐向陽
新圖書静好當清暇汲古心知未逮津
韻松軒
風樹皆作聲四時兹不改何處而乏松名山松所在佳
會不常遇是吾所以乃謖謖雖無心落落若有待山中
今亦古人間春似海
對瀑
擘窠扁石鐫垂紳聲色不動惟天真分明晝錦記内語
中心藏之如此人
千尺雪
倚巖架白屋開牖臨清泉春半雪已消垂流尺計千一
二二而一圓方方復圓寓物陳至理随會含神詮茗椀
不必試吾方意油然
得概軒
敞軒稱得概勝日欲賅春松色迎人翠峰容入戶新不
須花爛漫雅愛石精神與物欣芳節矧吾志體仁
暖
入山景物渾融和昌昌春緒来逶迱緋桃綠李縱遲待
峰色泉聲漸已多封中出雲輕似波其上遥空矗黛螺
何當為雨潤新壠叱牛應聽農人歌盤之中盤之谷窈
窕而深繚而曲樂以天下憂以獨春風風人吾意屬
小石城
磊磊拳石無央數攅簇累積堅城固屹然壁立開闢来
世人安得知其故荆凡得失紛經營埤堄攖守終誰成
烟霞乾闥此示幻飛泉為塹松為旌松籟泉聲相激越
楚南偶似非豪敓子厚離憂何有哉石城同一滄桑閱
婉孌草堂(有序)
是處面臨石城背枕雪瀑烟霞薈蔚之状與泉石
相問答山莊最佳處盖不一二數屋中適張董其
昌婉孌草堂圖真蹟輙以名之
竒境每奥秘時為幽人開我雖憂勞者亦有烟霞懷枕
潄寄遐託溪山期静諧香光圖婉孌同然先得哉名相
天下公會者任取裁識此慕藺心企彼希李材(其昌識語有希)
(李營邱之意)
半天樓
肩輿徐陟衆峰巔恰得横樓號半天不盡崇懷期太古
自然迥句會當前松稱無改春偏態竹不多情月亦娟
卉歙仙風吹萬慮祗饒鐘韻隔雲傳
雲林石室
石出壺天寬林開精舍迥嵐靄朝暮變松石今古永依
階有綠苔問樹無紅杏春遲故自可聞之惜分景
柳
依韋煖氣發韶光陌柳絲絲漸染黃前日花朝方過了
便看物意為春忙
天成寺
雙峰闢天關一逕入雲路尋竒紛彼新據座原吾故澄
思會理趣即境摛藻句開忩寒料峭眺景春流露無為
憶向来恍可欣始遇
惜松歌(萬松寺以松得名去歲蠧蝕松葉頓非昔觀詩以惜之)
兩年不到萬松寺曉春乘興今来偶盤龍踞虎縦好在
鬱翠流腴較昔醜僧云去歲即生蠧所以蒼株半枯朽
佛冺生滅付不知山無愛憎誰任咎咄哉成形壊亦随
榮譽已當毁應受不然山靈厭客来示盡枯禪以寂守
木必先腐蟲生之疑增詎在碎玉斗植中夀客乃如斯
不如斯者今知否
盤谷寺
隔嶂便欣松逭劫(萬松與盤谷只隔一嶺過嶺而松翠如昔盖地氣使然云)得門還
禮佛留真一窗碧岫經年古四野油雲釀雨新目色耳
聲無盡藏退之李愿兩前人更瞻
聖藻輝巖穴石火流隂五十春(是寺鐫康熙四十四年皇祖賜寺僧詩)
登雲罩定光塔作
平陵絶頂棲花宫詰曲雲逕盤巖松金輪月相此常住
似說法華垂真宗五體投地大樂說忽瞻寶塔湧出層
霄中十方如来乃恒河沙數彈指来聚一朵青芙蓉佛
云開塔事如是塔中如来為分半座同我時忽忘登臨
凡幾度惟聞梵網寶鐸錚錚落落鳴天風
上方寺
路便思清憩禪房倚石幽松端寒籟泛澗底嫩泉流雲
幻晴兮晦山常春復秋迴瞻定光塔真擬碧霄遊
山行即景
泉帶東西自高下山分向背變寒睻田盤四面皆方正
拱極都環紫盖(峯名)尊
但看松姿皆入繢不須花發始吟春侍臣擕有清華侶
詩畫兼能為寫真(擕董邦達来令為田盤全圖兼欲修新誌也)
竒峯不礙玲瓏影古寺真如委宛藏也覺吟懷無乃放
大都熟處未能忘
飛泉似掛古松梢雪練寒濤自磕敲釀作春雲剛滿谷
頓希為雨潤東郊
晴
雲容纔作勢風力與之乖也識東郊潤終惟時雨懷昌
昌露春腳謖謖響松釵若論看山色晴明自是佳
曉
遠墅聞雞鳴澹蕩春山曉西宇掛銀蟾東巒吐朱鳥盎
然一谷暖山禽啅疎篠物華縦未酣韶意惟斯好契理
待萬幾運神籌四表
池上居漫作
宛在一泓春水新樂天先我得其津長篇妥貼都言盡
率易由来未易臻
莫道山中無綠舫臨池也有受宜居米家書畫相衡校
嵐靄烟波未此如
千相寺八韻
蒼巖路轉東初地翠雲叢既狹始開豁當前悟塞通逃
禪孰龍象訪道豈崆峒自是乘春興聊因識化工鍾靈
山有獨資始物惟同最愛苔皴綠未須花放紅遐思碩
人軸且憩梵王宫相好雖千億根源蔽色空
偃松歌
飛空忽見垂蒼龍其上無雲惟碧峯之而押擖弄光怪
李老子兮黃石翁根不土胎性不屈盤盤&KR1372;㙷滃蔥鬱
譬如商顔肥遯流老而益腴卷綠髮春風秋月田盤山
鶴鳴鹿旅太古閒大椿扶桑此其侣大夫受號嗟赧顔
東坡偃松斯鼻祖成形疑自元黃剖今日應作如是觀
公孫大娘劍器舞
翠帀亭六絶句
偨池列林扉抇淴鳴石激是宜引思紛而益令神寂
笠亭纔四柱萬概参於前小坐衣袂冷仙風下綠天
陡壁不可登吾意與之上白雲阿那邊佺喬期来往
嵐靄無定態松石乃益竒箇當㤀言詮䛁䛁復奚為
土斷石壁立磊磊雉堞横問從誰假借柳州小石城
山莊駐五日林亭登一度卜築亦何為自問不觧故
山莊西崦人家
茆屋高低外植援田收餘粒育雞豚惟勤耕績終年計
不觧詩書涉世論束帛蒲輪羞隱逸瓦盆柿酒長兒孫
經過每為輕輿駐質樸風猶太古存
千尺雪再成
前朝含凍雪猶白今日舒絲柳漸青了識如斯在川上
流隂未肯為人停
訇湱流離瀉復渟聲難為状色難形三間板閣虚窗静
只合㤀言注水經
熱河西苑及東吳到處風華具四圖試問得無紛色相
宧光應道豈妨乎
再疉前韻題唐寅品茶圖
非關陸羽癖分茶偶試原欣沃道芽瓷椀筠爐值兹暇
田盤春色正和嘉
題董其昌婉孌草堂圖
草堂本自寫崑山真蹟誰教落此間名相由来無定著
婉孌恰喜一般閒仲醇元宰交情厚李氏郭家設色艱
我獨曹風憶彼美楚騷一例詠藂菅
命蒋溥汪由敦董邦達修盤山新誌即令入山遊
訪既畢事詩以示之
親切名山全體圖舊乘撿挍正乖誣名賢勝蹟思傳誌
其不傳能誌取無
石林精舍
春松翠欲飜古石飛疑墜允宜風月佳未許桃李厠欹
案讀典墳羲皇興企思
雲淨寺
尋春喜晴和入山窮窈窕陽巘已綠縟隂雪猶白皛雲
淨佛所都青蓮色相表盈盈功德泉身心一以澡載登
庋經閣萬慮澄三藐廻望向来途深雲不可討
東竺庵見杏花始開
日日盼花開花開乃在此不藉女夷權應是天龍喜竺
庵谷向陽條風掞昌蕊爛澷亦底須瀟灑真佳矣佛咲
物皆春當前悟妙旨
少林寺
精藍盤谷口縱望納徐無萬里太行麓千年雙檜株(寺中)
(䨇檜最古盖千年物也)稍停参淨業隨意作清娛得句還前進名
山寧可孤
古中盤
盤之中造盤之阻綠嶕嶤隐青蓮宇到来精舍據其巔
春靄山雲互吞吐老僧面比瘦石枯南宗棒喝全茫乎
住山却是本来相何用䛁䛁辨有無松籟澗琴皆淨致
一窗延得千峰翠巖花放不入時妍由来物各從其類
仙風謖謖吹我裳便尋歸逕我馬黃乘興應留興不盡
偶遊亦厪遊毋荒
泠然閣
巖樓倚半空月宇納天風攬景真無盡會心迥不同石
泉銀瀉峽蕙草綠抽叢壺裏年常静人間春漸融
雨花室
三春臨静寄五日作清娛每到吟將遍兹来興復殊交
窗嵐影翠入座栢陰孤試問維摩詰斯還著也無
盤山啟蹕之作
言旋清蹕别仙莊五日春遊毋乃長知爾何須亟来往
扵斯未可久徜徉廻瞻雲罩中天直取近西盤十里強
詩緒紛投吟不盡名山二酉暫教藏
題方鈞袖珍山水卷
烟林野艇
綠樹蔚溪烟人家隐烟樹野艇載羊裘沿溪自来去
柳墅蓮香
玉露下銀塘芙蓉自在香粉本定誰取依稀萬柳堂
晴蹊粉籜
琅實堪飼鳳烟梢欲舞龍忽似春叢裏韜光之所逢
江村晚照
秋谷幾村静夕陽千樹披入江飜石壁杜老句真竒
古木幽篁
幽篁既瀟灑古木亦振竒恰似嵇與阮相逢把臂時
松巖飛瀑
寒濤及雪練映帶翠屏裏適自田盤来所見多相似
旋蹕詣
暢春園問
安
行春迤邐返蘭輿先詣仙園問
起居敬悉
高年福履鬯
萱階爵躍喜何如
御製詩二集卷四十六
