御製詩五集卷九十四
古今體七十七首(乙卯二)
新正幸御園即事
六十乾隆
天眷諶奉時行慶御園臨賞燈張樂惟遵古悦近來遥
覺盛今謙滿受招誡猶著居諸虧變惕誠深便宜幸勝
昨年况(昨年此時正當望澤兹來御園是處積雪優厚景色倍覺佳勝)玉積林庭沃朕
心
五福五代堂識望
箕疇九嚮兆祥言
皇祖書勲
皇考尊歷歲久經瞻
潛邸(考恭皇祖御書五福堂以和宫賜後室皇懸潛邸即今雍之也)
踐基重以署名園(皇考踐位後於圓明園中復摹奎章懸之是處予於甲辰得見)
(元孫因即於是堂並寧夀宫之景福宫及避暑山莊各增名五福五代堂扁額仰惟詒謀篤慶肇錫嘉祥)
(而予今歲在位六十年幸符初願明歲即當歸政仰荷鴻禧實為史冊之所罕覯既以自慶更倍悚敬)
欽承好德修身切幸近考終歸政繁五代孫欣年十二
踰三企望見來孫(元孫載錫年已十二再踰三年即可以得見來孫矣)
永春亭
後湖東岸永春亭兩字
奎章萬古馨生物之方節臨向(是亭居湖東岸面向東)執規於意
景含青即看槖籥旉煦嫗自有飛潛答色形念及吾民
得所否那能方寸暫怡寧
無倦齋口號
齋題忘置數旬春一語答由實切身深慕
天恩或符願明年即作倦勤人
湛碧軒
湖裔有軒久湛碧宿所名其義固因水乃兹來見冰俯
景别生會虚實象殊呈結為冰静寂化原水動頃而其
湛與碧本一非二形更繹兩字間動輸覺静贏以其無
波瀾澄心者自明
題澤蘭堂
書堂號澤蘭樸斵謝青丹芸帙堪永日藤窗避薄寒蕪
情報韶意水法列竒觀(堂北為西洋水法處盖緣乾隆十八年西洋博爾都噶里雅國)
(來京朝貢聞彼處以水法為竒觀因念中國地大物博水法不過工巧之一端遂命住京之西洋人郎世寧造)
(為此法俾來使至此瞻仰前歲&KR2006;咭唎國使臣等至京朝貢亦令閱看深為歎服昨冬廣東督臣長麟撫臣朱)
(珪奏荷蘭國使臣嘚&KR0008;等以今歲為朕御極六十年大慶懇請来京朝賀鑒其數萬里外慕化悃誠因允其請)
(已即於臘月到京新正並與朝賀宴賞節間令於是處觀看水法使知朕所嘉者遠人嚮化之誠若其任土作)
(貢則中國之大何竒不有初不以為貴也)洋使賀正至遠瀛合俾看
題文源閣
舉事原過六十時(癸巳年始命纂輯四庫全書時予已六十三歲方謂舉事稍遲觀成不易)
(乃閱十年至甲辰歲竟得次第蕆事分度四閣今告成之後不覺又閱十年仲沐天恩實深感惕)
天恩竟得早成之由來體大物博者何幸枕經葄史斯
覈勘勸懲亦既備(丁未駐蹕避暑山莊翻閱文津閣書籍見訛誤甚多即命皇子及扈從諸)
(臣先校閱三分之一並派在京之皇子及大小臣工詳校文淵文源二閣之書次年罰令未能校出之總校分)
(校命原纂官率同以次遞勘文津文溯二閣之書嗣後又因看出訛誤令紀昀等詳加勘對先後校覈已經三)
(次在諸臣先邀優敘罰令重校勸懲之道無不由其自取但校書如掃落葉今雖已覆勘精詳猶未能信其竟)
(無訛誤也)魯魚亥豕豈無遺明年歸政應娛老言簡心閒合
罷詩(每年節後至文源閣輙有題句明年丙辰歸政後莅此亦可無事吟咏矣)
暢觀軒口號
遲吐葉林無礙望蒼山新水也宜看曰三洪範常憂我
自審何曾一暢觀
碧瀾亭口號
虚為水即實為冰虚實何嘗有定稱輸與空空四柱者
水冰虚實聽其仍
安瀾園十詠
四宜書屋
四宜意喻四時宜園是新名屋舊基(予於壬午年南巡觀海塘地方大吏)
(即以海寧陳氏之陳園為行館因賜名曰安瀾回京後喜其結搆之佳就御園四宜書屋左右前後肖其位置)
(為之四宜書屋為圓明園四十景之一乃皇考時所創建也)仁者謂仁知謂知繫
辭義著合深思
涵秋堂
春初何遽曰涵秋試看櫺光可駐眸階下纔融新水澹
清波一片素殊不
采芳洲
青蒲白芷發猶遲欲笑&KR1793;川句那為却看紐芽洲底者
自知即有采芳時
遠秀山房
是處山房迥向西香山遠秀入簷低常年渴望積雪際
渥野麥霑可慢徯
無邊風月之閣
風月無邊一閣閒春和秋爽兩猶嫺却緣惕息懷無逸
片刻何曾樂此間
綠帷舫
舫室臨溪帷綠垂木蘭假借一名之風帆漫議艱浮泛
曦牖試看時動移
葄經館
少小耽書是宿緣至今耄耋尚勤旃葄經館設刮目待
猶我惟增意恧然
煙月清真樓
月色煙容萬古春清真豈自道清真吟容品色勞勞者
應恐高樓暗笑人
飛睇亭
上元雖報立春遲旬閱冰融太液池翹睇乍欣迴雁度
高飛何不可同之
染霞樓
高樓樸斵水邊為節梲何曾山藻施欲擬朱光拂几詠
染霞應待夕陽時
乙卯春帖子
代謝六旬裏今年春最遲貞元運善長(上聲)
昊貺普應知
新韶入上元一氣萬方暄奉若寰區布斂旉
大造恩
敬值修刑罷燈火(元宵燈火不過聊應節事原非必不可闕之典况管子有月食修刑之文而人)
(君藉此省惕亦所應然論語比之君子之過固属至當是日因即罷張燈火至於遠村喧爆正不必禁所謂禮不下)
(庶人也)過如君子意夔虔遠村慶節聲喧爆不下庶人禮合然
上元鐙詞(有序)
貞主冬而元主春大矣純乾之始(上元日立春)鐙為火
而月為水時哉未濟之全撫韶景而旛燕迎朝推
靈憲而銀蟾示闕雖度行恒道事不紀於麟經而
德概脩刑論曾衷於管氏敬移宴節例舉抒詞溯
自明炳開旬昉吟七字(丙寅始作鐙詞)粤若重光紀麗定
詠八章(嚮或四章六章至辛未以後皆八章)大都重農事之田蠶亦
以聯藩情之賓雁今歲倏成扵昨歲務去陳言千
鐙相續乎一鐙思標新格爰以著雍之首序剏為
排卦以系年隔八因重分章得一盖易之象必云
時義而詩有律是曰元聲經以注經志存言志知
仁所樂山水(鐙宴在園之右曰山高水長)式燕申申雅頌吾得
坤乾抽思乙乙匪侈因難而見巧有取揲數以歸
竒每當火樹初生筆花争吐字編珠而覺險句擊
鉢以速成席間之客大蒙(戊申八章中蒙卦)天際之雲小
畜(己酉小畜卦)瀛南賁什(庚戌賁卦)坎北鄉方(辛亥坎卦)晉諧伐
邑之占(壬子晉卦)困格來降之覲(癸丑困卦)圖砭俗於終南
進士(甲寅歸妹卦)句箴奢於閩嶠守臣(本年節卦)偶然觸類
而通正爾因文以見歲八度節經八度音一成卦
適一成自搆新題洊逢嘉會凱奏十全之五(臺灣安南)
(緬甸廓爾喀二次)觴稱萬歲之三賦再免而恩週年八徵
而豐屢猶覽燈前之牘能揮燭下之豪荷蘭之海
萬重瓜瓞之齡一紀遂完雅什永言四始之疊雙
都括羲經大衍二篇之積策七十二候月令之作
從此引長一百七部全韻之篇同兹條理當屈指
春秋之恒永迺轉瞬歲月之鼎来艮以成言乾惟
行健憶首阼炷香之告撓甲遂臻乎六旬邇新正
宴茗之聯箕疇克備乎五福均成符望竟獲遂初
幸承
天
祖之篤貽默荷苞符之契兆佇来歲太和授璽元上元集赤
芾以會同更令辰御苑張鐙子天子躬綵衣而受養
雖云日至可坐致當識巽為小者亨(巽以一隂為主隂為月兹因元夕剥)
(蝕一切燕樂不舉然年例鐙詞不可闕且值今歲六十四卦詠滿之期以蕆宿願)元夕鐙詞吟
翌夕不書敢用舊言成
羲象明標說先(去聲)民兊亨應候燦鐙輪順時行慶去其
甚計丈何湏高二旬(新唐書載先天二年正月十五十六十七夜扵安福門外作鐙輪高)
(二十丈衣以錦綺飾以金銀然五萬盞鐙䜿之如花樹云云上元張鐙義取順時行慶與民同樂何必踵事增)
(華過為侈靡若唐時鐙輪之奢麗深足以為炯戒也)
炬引桂漿渙蘭汁筵陳海錯更山殽對時一體君臣浃
應律三陽上下交
社火田蠶原不禁致和燿昧適相應君謨酬節謂多事
何必家燃七盞鐙(民間元夕設鐙以順節候祈田蠶原所不禁鼂氏客話載蔡君謨守福州)
(上元日命民間一家點鐙七盞陳烈作詩諷之始還輿罷鐙云云地方官吏以酬節為名導民繁費若蔡君謨)
(所為深所不取)
謾言嘉夜共歡娛百五休和頼
烈謨(本朝自定鼎中原逮今一百五十一年矣)保治持盈正斯日欽哉一德
勖中孚
修以刑思小過連(義見首章)遺音飛鳥訓明傳發難巧見竟
如志六十四章成佑
天(自戊申歲始以卦名嵌作鐙詞每年八章今歲乙卯六十四卦適全仰蒙昊蒼恩佑實切感荷)
月色燈光朗既濟今來昔去祇尋常諸刑居德虧相繼
宵責晝慚惕不遑
始詠於申卯蕆功史經集子庫相同(予自癸巳始命纂輯經史子集四庫)
(全書時已六旬方謂卷帙浩繁不易成功閱十年竟得次第完竣兹鐙詞嵌六十四卦之作始事於申竣功於)
(卯輿四庫全書之舉事遲而功得全蕆者大略相同總沐天眷於無極也)受終齊七逮未
濟四聖扶陽萬古通
歷年上元鐙詞冊識語之作乃識過非識佳也夫清
平之世上元佳節為君者幾暇之餘摛詞以紀乃事
之宜何過之有而予以為過者非遜語實誠言也總
計予六十年之中得詞四百一十二首已涉杜甫之
譏然予自以為過者尚不啻此盖詞冊之書共成三
十二冊始於于敏中手蠅頭小楷以進者辛未以前
章之數原不論然其時尚有奉
懿歡事巡方撫新降諸盛典至敏中不能書命董誥繼
書以後(在辛丑)則外歸者益衆而侈節者增繁是非予
過其誰之過哉為人君者一偏於喜事好功增華飾
盛之念未有不黷武事而詡昇平者予雖慎未至此
而不得其志幸灾樂禍之人保無為此論者乎思及
此而予之過更不待人言且自以為甚矣且伏羲六
十四卦分詠八章以為成數則始自戊申為予七十
八歲之時七十八歲可謂老矣要(平聲)以八年於可必
不可必之間兹竟與廿五歲期滿六十年之在位同
荷
天春以成符望則予之感
恩勑已懔懔危懼豈言語所能盡者哉則此識語所云
識過者允出於誠而識過即所以識佳且即所以識
幸觀此文者庶有以諒予乎
上元後一日家宴王公及曾元成句
節前節後宴相移(歲例上元前日家宴近支王公及曾元等今年以上元值望月蝕移外藩)
(王公上元之宴於前一日移家宴於今日)移宴之慙我自知調爕無能轃以
當(去聲)高明有象示誠宜亦惟乾惕籌實政敢復支吾事
飾辭勤倦來年諸務簡傳柑行葦付兒為
含經堂
例以節過(平聲)詠寖尋又此時(每年燈節後率先莅此有詩宛成例事光隂迅駛不)
(覺又值此時復來拈韻矣)光隂誠迅矣風月豈殊其金柳雖遲候玉
梅原綻枝授終(虞書正月上日受終於文祖盖在舜曰受在堯曰授也丙辰即當歸政而今歲)
(仍日孜孜勑幾理政至明年或可言倦勤耳)丙即至或可倦勤斯
題淳化軒
宫寧夀御園淳化(是處之淳化軒亦猶大内之寧夀宫皆豫為歸政後娛老之所也)都
為菟裘娛老居數歲以前豫立者一年已近即真予
天恩獨厚鑒由始衆意雖殷志踐初(予於踐阼之初焚香告天若得)
(在位六十年即當歸政今已仰蒙之誠鑒佑幸符初願在天下臣民以及外藩蒙古愛戴以予精力康健)
(猶昔無不望予未即倦勤者予亦未嘗不諒其悃忱顧予已上告昊蒼曷敢有渝初志耶)廿五竟
符八六願(予即位時年已二十五歲以百歲計之已逾四分之一而當陳願之始實未計及在位六)
(十年夀當耄耋也明歲元日傳位嗣皇帝子則八十六歲若如所願自三代而後未有聞者予之仰蒙天)
(眷自非豈易篤愛所獨鍾臻此)豈容易得漫虚譽
擷景室
稚節俶韶方蒀意紅情綠象未宜言空空室號擷景者
冶冶昌昌性早存
待月樓
向東置樓牖因以額名焉素魄圖見早閒吟偶遇便光
欣今歲始篇覺五言鮮設曰喻卿士更思所待賢
迎步廊口號
樓中有級下平墀墀繞迴廊步步宜適問所宜何處也
無邊春意欲來時
静香館戲題
前臨數頃湖而中無荷芰後圍幾疊山頗有松柏植無
荷那有香有松實無味與其有無間我以静為會是故
額館名斯偶申其義
題鄒一桂十香圖
漫說羶薌自石湖解嘲亦更有髯蘇(石延年紅梅詩云認桃無綠葉辨杏)
(有青枝當時以為著題東坡詩云詩老不知梅格在更看綠葉與青枝盖謂其不韻為紅梅解嘲也)若從
香處分伯仲白者當前究孰麤
右紅梅
直是盈盈洛水濱難稱香色與精神謂他雅蒜天葱者
花譜中真最俗人
右水仙
體格由來殊衆芳肯同紅白較低昂深山自恨尋誰出
遂致繁稱四季香(秋蘭春蘭見於離騷九歌古今咏蘭者亦多言春秋未有言四時者按羣)
(芳譜載閩部䟽云蘭以玉魫為最四季開者為珍又本草寇宗奭曰蘭葉闊且靭長及一二尺四時常青是又)
(不獨閩地氣暖為然矣北方蒔花者冬月亦能使之開放向題圓明園御蘭芬詩有較雖三徑異可以四時開)
(之句亦非無據耳)
右蘭
長條雖木怯風禁白朵微香迷月臨底事曾無擬梅者
謂他中有奪朱心
右木香
薝蔔根源溯佛家(維摩經云如入薝蔔林中不聞他香惟聞薝蔔香酉陽雜俎云卮子即西)
(域薝蔔花或曰薝蔔金色花小而香西方甚多非卮也然考廣羣芳譜載三柳軒雜識以卮子為禪客又長物)
(志云薝蔔清芬佛家所重古稱禪友殆非虚言詠卮子詩者蘇軾云六花薝蔔林間佛朱子云何處飛來薝蔔)
(林是巵子即薝蔔無疑惟既入花譜則三品七命任好事者意為評論耳)色香惟净兩無差
應慙誤入羣芳譜品命參差任漫加
右卮子
喻珠何事紫芳披無定名從來若斯嬝娜惹人觀嗅者
其間多刺亦應知
右玫瑰
六月無梅休自詡紫陽何事淨塵誇(朱子茉莉花詩曠然塵慮盡為對夕)
(花明)對他畏冷趨炎態那免人間謂濁花(羣芳譜載茉莉花出自暖地性)
(畏寒喜腥肥之物壅灌故有清蘭花濁茉莉之目)
右茉莉
摩羅疑自異方來(羣芳譜載百合一名摩羅似外國對音字又云都波國無稼穡以百合為)
(糧即如閩之番薯吳郡之芋頭皆可食耳)亦有微香撲朵開百片問他何以
合(爾雅翼百合數十片相累故名百合言百片合成也設如人事凡百皆求投合必致如婁師德之訓弟令)
(其唾面自乾矣因戲及之)想如唾面訓昆材(爾雅釋言昆後也書昆命于元龜垂裕後昆之)
(類是子弟皆可謂之後也詩王風謂他人昆朱傳訓昆為兄似泥)
右百合
根本幽巖不耐尋或慙一出遍園林若因四季開花較
晏(享)性終應勝庾(信)心(李燾長編載秦檜使人諭晏享為謀主享答曰為我謝秦公薑)
(桂之性到老愈辣庾信詠春近餘雪詩絲條變柳色香氣動蘭心)
右巖桂
春花不共共冬卉(善養菊者十月十一月間尚能開放惟春日從未之見)木讓臯
塗草獨芳可惜色香清淨體至今諸類混西洋(近年來頗多洋)
(菊種類甚繁殊混東籬正色)
右菊
燕九日小宴廷臣作
癸丑甲寅兩歲連文筵繼罷識予愆(向來上元後一日小宴廷臣昨癸丑)
(甲寅兩年因十六日俱逄月食是以皆令罷宴并是日燈火亦令暫停然翌節紀事之什原不廢也)今年
移却上元日(舊例上元日於正大光明殿筵宴外藩及王公大臣等今年上元乃遇月食是以移)
(於十四日其十四日小宴宗親移於十六日而十六日之小宴廷臣移於兹燕九日既識虔寅仍弗礙慶節)
燕九聊因節事傳曰惕曰慙難殫述修刑修德并增虔
丙辰正朔將歸政襲慶延祥敬籲
天
飛雲軒壁書今滿歲例惟餘此一談(每歲翌節之作俱書懸飛雲軒中積)
(年將滿今軒中恰有餘地可懸今年詩什)朔望分明示以兩剝虧那更繼而
三(元旦上元相繼有剝蝕之災并昨癸丑甲寅均於十六日共成三次實予不德所致遑敢例以春秋不書)
(乎)適逢雖曰由日至無故豈其忘已慙詩史本來師杜
老獲麟絶筆或云堪(新正節宴歷年皆有題詠以識月日比於杜老詩史之意明年擾政)
(後皆子皇帝之事予可以安閑隨意吟賞於凡依例錫宴聯句之什俱可無事拈韻矣)
暎清齋
巧樣齋方紈扇成風披冰暎兩胥清坐來别有會心處
順應無私在屏(上聲)縈
抒藻軒
今歲春遲候亦遲(上元日始立春)負冰魚陟始流澌綠蒲白芷
看全未待藻抒猶兩共之
節後萬夀山清漪園作
節後暇遊萬夀山新正詩例未宜刪畿南農詎資餘潤
(去秋畿南一帶雨多土脉本潤臘雪又獲優霑現在可以不望雨澤)潦過民情廑痛瘝元
夕元朝仍惕念春光春意那怡顔年前臘雪鱗塍集卜
麥徵欣指顧間
瑩心堂
潔俯石渠清據岡瑩心堂額學山莊(熱河亦有瑩心堂乃皇祖御筆)
(書額)藴為治本標典古發作政源效
祖皇諸慮一澄順應朗分言四勿廓然彰豫遊兼契考
功趣(錢起山齋獨坐詩心瑩紅蓮水言忘綠茗杯按唐書起曾官考功員外郎)亦曰因心敬
不遑
翠籟亭
山右畝平處瀟然翠籟亭幾楹弗宇廓四面有窗櫺圍
樹翠猶待微風籟未聽雖云寂耳目却早契聲形
清音山館
嫩蘖初稊未吐林清哉風拂欠成音於斯可悟精微理
耳識聲應作始尋
藕香榭口號
避暑山莊歲以常幾曾荷際一憑芳祇饒兩字臨溪榭
消受恒年曰藕香
養雲軒
名山必生雲雲實藉乎養一往而弗留作雪艱致廣於
春正合斯軒名副醖釀(叶)然亦須有施東郊于耜仰念
每先乎民夫豈為遊賞
惠山園八景
尋詩逕
萬夀山園學惠山九龍八景不勞攀予心寧在風光美
依媚民情想像間
涵光洞
&KR0706;巘中尋石徑崇到來牝洞祇空空因幽識得涵光趣
方寸大千應(去聲)不窮
墨妙軒
三希石已鐫墨妙審鑒間(去聲)猶半假真(向鐫三希堂法帖集内府所蔵)
(名蹟自晉魏至元明無不備列後於甲戌歲又取石渠寶笈中名人墨蹟擇其尤佳者鈎摹勒石嵌此軒壁間)
(因以墨妙顔之二帖鑒别精審迥非外間法帖所及但往代舊蹟閱歲既久或有出於摹臨難免真假參半要)
(其精采自不可冺正不必過於推求也)鮮暇撫臨還自笑於中無乃廢精
神
載時堂
幾轉梁溪橋過水書堂水裔待相宜如云俯仰為何令
恰似江南二月時
知魚橋
新水溶溶弱練披開奩綠藻欲生時負冰纔罷錦鱗脆
樂否惟魚任自知
就雲樓
昨歲優霖土尚潤麥田高下綠芃芃層樓一暢東郊目
就景非殷望意中(此際不至切望雲也)
澹碧齋
石罅吐泉猶覺澀就平亦有嫩波鋪憑欄底識澹然意
似待條風拂綠蒲
水樂亭
江南燕北兩名之更憶餘杭亦有斯(杭之西湖亦有水樂洞在煙霞嶺下)
(與石屋洞相近)既水不妨即稱樂八音何必泥(去聲)金絲
鏡水齋有會
齋前春水生因繹鏡之名動或波瀾混静方形色明寄
言來照者應識有為呈一語更稱約其端兩在清
芳暉樓
候遲今歲芳猶勒祇有臨隄柳漸黃層閣如云漫須急
春暉會攬遞昌昌
題和闐玉竹溪六逸筆筒
玉工祛俗樣六逸繪傳唐二客似曾識(謂李白孔巢父)四人則
久忘(韓凖裴政張叔明陶沔見李白傳而各無本傳)山林恣遊佚詩酒樂相羊
五字詠王器(致虚閣雜俎載王獻之有斑竹筆筒名裘鍾世無其匹)八仙異杜章
德勝門外作
出由西直進德勝近歲還宫率此行雪後潤郊冬麥茁
歷觀頗勝去年情
祇有壬年雪裏度丑寅相繼望猶仍風霾昨晚幸即止
怵惕又虞作暵徵
罨畫軒
未看稊柳覓金楊罨畫軒猶勒衆芳繪事悟知當後素
宣尼用韙起予商
蟠青室
室外圍諸峯蟠青名合受結搆此殊他乃於室中有斯
室塔山西山半得平畝依巖入屋直降屋屧步陡樓而
非木梯疊級嶔嵜走層青左右蟠虚白玲瓏透(叶)一竒
無不竒幻景活畫偶以此弗屢吟吟乃覺自醜
鏡香書屋
精室臨溪號鏡香冰光中那襲荷芳緗編高下插芸架
味是古馨較彼長
二月朔日作
食胙欣承
家法先(國朝定制二月朔日於坤寧宫大祭月胙神是日命皇子皇孫曾元及王公大臣等食肉)
(敬家法相沿繩弗替)文華講豫祭
心傳(翌日御經筵例於黎明命大學士一員祭祭傳心殿今歲為予在位六十年是以仍躬親致以盡)
(虔肅之誠)諸凡舊例遵
垂訓(坤寧宫食胙肉予率皇子孫曾元等皆親自割肉用昭恭敬受福之意因憶太宗實錄載崇德)
(元年朕改訓諭諸臣云先時儒臣巴克什達海庫爾禪屢勸滿洲衣冠效漢人服式朕不納並設為比喻)
(如我等於此聚集寬衣大袖左佩矢右挟弓怱遇碩翁科羅巴圖魯勞薩挺身突入我等能禦之乎若廢騎射)
(寬衣大袖待他人割肉而後食與尚左手之人何異等諭予昔年讀至此實恐日後子孫忘舊制而效漢俗曾)
(敬述此以綿諭立卧碑於箭廳鐫示子孫臣庶恪遵不先訓丕基今日率皇子孫曾元等於此食胙)
(禁鰓鰓過慮復為諄切申戒我子孫率由不忘實我大清億萬年無疆之福也)一日清齋合徹
懸(祭一傳心殿例不齋戒然予既躬親致祭前日應合齋心不舉音樂用申儼恪)葄史枕經
從幼慣華燈廣樂肯情牽明窗静對無餘事眼瞥流隂
六十年
御經筵日親祭
傳心殿敬成
每歲御經筵先期派大學士一員於是日黎明至
傳心殿恭祭
皇師
帝師
王師
先聖
先師今歲予以在位六十年夙契心傳更符初願躬
親將事用展敬虔
文華殿側
傳心殿祭以經筵義本深承祀例應大學士升香一閱
五旬今(予即位後於乾隆六年御經筵日親祀學傳心殿一次以後依中祀之例每歲遣大士致)
(祭僂指已五十五年矣)外王内聖幼知重日引月長耄逮諶十六
字猶能背讀行何有我愧成吟
春仲經筵
對越
崇祠致敬虔文華咫尺御經筵居今稽古春中月望道
勤民六十年敦化流川那小大達聰明目勖仔肩(是日四書)
(講小德川流大德敦化書經講亶聰明作元后元后作民父母)丙辰講席應兒事詩示
心傳及政傳
乾隆戊午春肇舉經筵之典親製論二篇宣示迨今歲
乙卯其間非有巡幸諸事歲必行之綜計六十年中御
講筵者四十九次得論凡九十八篇向無手錄之本乙
巳秋山莊幾暇因將戊午至癸卯以前之論彙書一通
釐為五冊其自丙午近十年以来之論則每歲經筵後
於養心殿續書之自為一冊附装焉予仰蒙
天恩
祖眷踐阼週甲克遂初心眀年丙辰正月上日即當歸
政嗣後經筵為子皇帝之事予可以不復御文華親
講矣因命將此六冊陳之文華殿以誌數典予自幼
讀書服膺
孔子之訓今當八旬有五而好學孜孜未曾少閒是以
歷年經筵論中樹義闡微時有心得固不敢離經剏
異亦非欲與經師講家較短絜長惟期因文見道闡
明先聖立言之旨以示治世臨民總不出古聖心傳
政要修已立誠我子孫臨講席者其聰聽之乾隆乙
卯仲春御識
經筵畢文淵閣賜茶之作
六十經筵絶筆應明年欣看子之承(明年丙辰元旦歸政後予豈遂耽安)
(閒不為經理庶務至如朝祭講學一切典禮自屬子皇帝之事予可以頥適觀成洵千古未有之嘉祥也)千
秋鮮有嘉祥事一晌不無感慨增學未至精今棄學徵
惟在政那堪徵文淵閣賜茶臨座曰惜曰慙念兩仍
御製詩五集卷九十四
