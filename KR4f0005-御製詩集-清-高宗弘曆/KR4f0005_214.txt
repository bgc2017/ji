御製詩三集卷五十一
古今體一百三十六首(乙酉九)
仲夏萬夀山
夏仲來遊雨後山峯容疑訝蹕廵還愛兹與我周旋久
豈必權其伯仲間鶯罷綿蠻辭樹去魚過(平聲)撥刺卧波
頑春光漫惜暪人過(去聲)流水行雲好是閒
懷新書屋
鱗塍近遠暎書堂習習清風拂綠秧棐几披芸聊棄暇
佳篇恰是讀柴桑
睇佳榭
亦知假山弗最高諸弗高中此高最敞軒恰復搆其巔
面面湖山都暎帶四時遊目無不佳詎以情將以神會
今朝即景更於何高下良苖生意沛
清可軒
山隂趣更佳空洞鬱窿起巖腰非迥高而有凌雲理一
舉足之勞不遊則矯矣覆壁入夏屋心目俱如水此清
真是清鄭崇糟粕耳
夜雨(五月十三日)
夜雨勢將綿溜聲聽枕邊繼霑真是好大霈更逾前遍
野欣流澤漫空想羃烟迤南均被否(河間天津尚未優渥為之望澤)卜
度不成眠
曉晴西直門外作
雲勢依山欲放晴曈曨曉日更晶明視朝典已半年闊
趁爽因之入鳳城
麥穫已堆場圃邊黍禾高下綠芃田邇来晴雨誠時若
念遠秋成倍惕然
淑清院
金輿西轉御朝廻别院淑清向曉開松柏鬱森蘢仲夏
壺洲隠暎望南臺乍看泉雪心無暑静對階茵意與培
脱却山龍换時服箇中始覺稱遊陪
千尺雪
石激峥嶸響瀑泉六花錯落望中懸雅宜暑月憑欄對
祗訝翻無暑可捐
本因數典自寒山伴奐春遊想像間一例清泠漎石韻
却無来去祗饒閒
春耦齋
液池西岸轉取便出皇城春耦適當道晨餐乃啟行弄
田稻香蔚學圃菜芳迎晴雨爾來協因之慶慰生
自高梁橋進舟由長河至昆明湖
長河雨後波增漲趁爽平明好進船柳岸忽聞嫩簧響
始知復育化成蟬
依水園存樂善名蘭隄幾轉面前迎徑過(平聲)自是慵遊
覽不為忙乘(平聲)風利行
廣源閘限水高下登岸因之又換舟悟得盈科成利濟
前人經理足佳謀
沿隄垂柳復高榆濃綠隂中牽纜紆纔過繡漪橋側畔
波光迎面頓清殊
鳳凰墩
高嶼水中央樓頭金鳳凰徒因相(去聲)風色(金鳳張翼隨風而轉可知)
(風向宫殿中多用之)詎是詡佳祥望攬四隣畫到停雙棹航訝臨
赤霞表徐悟俯荷塘
暢觀堂
左俯昆明右玉泉背屏鏡治(閣名)面溪田四圍應接真無
暇一晌登臨屬有緣騁目不遮斯暢矣棲心惟静總宜
焉設於風地觀羲象未曰怡然先悚然
水村居
茅屋竹籬象水村水村幽事略堪論棹舟見則耕還織
繞舍孳惟雞與豚夏仲林隂深石逕雨過(平聲)漲影到柴
門不殊向者江南景愛戴民情意默存
夜雨朝晴
夜雨每朝晴宜耘復利耕日暄禾助長土潤黍含英麥
囷(上聲)已納定菜畦争向榮能無冀綏屢(去歲秋稔異常此後晴雨時若)
(復可冀有收)不敢便怡情
恭奉
皇太后觀荷即事成詠
蠲吉迓
慈輿御園賞瑞蕖夏霖忽入夜朝霽實欣予淨影摇明
鑑香颸拂朗疏年年延喜詠歴歷勒屏書
題蹈和堂
座有古芸披甄陶左右宜履貞兼納順率禮復敦詩省
歲調元氣祈年協四時與民同保合念釋總於兹
觧愠書屋作歌
我思虞廷去堯之世未曰遥不識不知其民淳樸之
風猶應饒云何舜帝揮五絃爾日乃有南風謠愠者
不平之氣或致怨而胡有於重華之際欲借薰風消
是知昊代不如羲年非虛語大禹下車泣罪心誠焦
何况三千載逓降於斯時也豈可與古相較風俗之
淳澆吁哉民碞實可畏愠豈易觧哉吾惟對此慙旰
宵
耕雲堂
幾架書堂俯水田雨暘幸協稻芊芊三庚屈指西成遠
未敢先時慶有年
適性居
聞諸我宣尼性近習相遠如水必有源如木必有本率
則謂之道適斯謂之善詎曰娛耳目亦豈恣遊衍觸境
心有會克己禮期返
竹密山齋
拔節新篁葉已齊泠聲風敲(去聲)綠玻瓈造齋人到階方
覺訝似雲栖精舍西
茂悦書屋
萬物悦南訛書堂茂對和雨霑晴亦好晝永暇因多為
想黍禾勃即看花木羅薰風拂緗帙樂趣此無過
題鏤玉百子屏
百子形神各殊别琢磨了識不同時居然薈萃亭臺景
都是峥嶸瑚璉姿品重蘭階將筍牓行(去聲)稱棗讓與梨
推作人致意興周雅樂育因之繋我思
偶倣文徵眀山村嘉蔭圖即用題徵眀畫韻
四友良宵會一堂言唐虞上薄周商三庚底似清秋景
戶外喬松入籟長(末二句㮣括徵明詞意)
熱
夏德信於暑炎熱詎可無土溽氣益蒸曦烈威特殊廣
厦深眈眈猶覺熇切膚嗟彼夏畦人曝背耘正劬思艱
刻厪彼協序時凛吾無遑披遺篇高談學陳謨
對雨(六月初五日)
邇日雨暘實稱(去聲)懷思量大霈益為佳南雲忽佈飛豐
注簷溜傾珠濺到階
卓午炎蒸不可當翻㿽片刻颯生凉虚軒乍欲添衣坐
因識人情曷有常
日晅雨潤恰胥宜稻下黍高一例滋顒祝綏豐如去歲
越因可冀越度思
移竹
暑節雨既霑苑監例移竹芟黃汰已枯植綠補不足庭
前趣益遠山坳致猶曲月上欲籠蟾風度全戛玉而我
偶延步興念别有屬遠若湘之浦近若淇之澳夫誰與
補栽亦自連林矗
雨中舟泛二首
邇日真稱若雨暘延凉朅爾泛烟航寧非慣見江南景
祗以宜時覺勝常
恰似珠簾下水軒斜飛豎洒正紛緐首羅漫擬難為數
(上聲)滴滴零零自有源
快晴
逹晨猶密雲情知霖雨矣時行故不妨究以晴為美禺
中漸開豁卓午雲盡徙湏臾遂朗清蔚藍天似水湔暑
颯凉生拂鬱霽光委屬念在農功吾安得無喜
煙月清真樓
借詢煙與月幾萬閱春秋開闢以來有清真孰許儔瀟
光如婉約蒼靄解相酬設欲結三友誰當占一籌
題擷景室
四時風月各殊觀一室吟憑興未闌十笏漫嫌得無幾
較於方寸特為寬
池上居作
半畝方塘上五間敞榭凉一時聊復爾消夏以為常生
意觀花木怡情在縹緗去年如昨日過雨喜宜暘
引凉小樓
出樹還延爽籟長坐來訝覺颯衣裳麗譙井榦雖華矣
小許偏能解引凉
挹香室
書室泠然近水邊益清花氣拂文筵一篇展讀當(去聲)消
暑正是濓溪說愛蓮
日影
忽見階軒面依然日影鋪分明看代謝真不假湏臾喻
隙誠如彼翻書猶故吾聊應欣快霽所利在農夫
詠漢玉玦
土華浸骨為精神如環有缺義可遵琢痕則無隠璘璘
君子能決佩諸紳無故不去禮所陳重瞳何有婦人仁
咄哉亞父徒手循
泛月襍詠
又泛平安月鏡居(舟名泛月所恒御)冰輪高燭皎含虚蠻箋象
管相陪處昨歲景光昨夕如
木蘭沙浦好乘凉䨲影相將送夕陽却是微風工凑拍
閃輕金縠捲銀塘
望前雅合早登舟一捻鉤痕見舉頭日漸移東漸升晚
再生西已是金秋
影蘸樓臺香度荷小遊不問夜如何(每泛月不過戌末而罷從未入夜)
御湖清概還如昔祗覺星星點鬢多
驟雨(六月十九日)
朗霽已逾旬蒸炎不可受早田實宜暘晚種纔茁畝未
曾沐沃潤慮致勒長(上聲)否農家有常談艱初實利後(六月)
(初七以前時行霑沃早苗芃茂晚稼並茁土蕃滋旬餘未雨盼望殊切僉云晚稼初出時最宜晴霽晴則殖根)
(益深得雨即勃長歲收倍稔故田家有豐年不下過頭雨之謠其理容或有之然未敢遽信也)其然豈
其然或出慰我口卓午族雲起快霔鳴雷吼衣生凉似
秋砌積潦如缶頗足濡稚苗况已霑高柳再霈當益佳
倏晴惜弗久
鸚鵡
鸚鵡能人言雪羽鮮可玩置之雕檀架金鎖繋脚腕曲
身引其頸啄鎖夕復旦豈辭嘴卒瘏希得銀鐺斷一朝
擬飛去力盡空嗟歎精衛志雖勤填海終成幻何不悔
厥初被縶早失算
昆明湖泛舟觀荷
六棹輕艫捷勝馳故教今日且遅遲滿湖出水芙蓉照
正是晨凉瀉露時
芳葩布濩燦池塘玉鏡光中霞搖(去聲)光料勝眀湖麴院
畔不聞絲管祗聞香
花臺葉繖蔽平波題品濂溪定不訛左右後前盡君子
吾方渴此豈辭多
季夏萬夀山
仲夏侵尋忽季夏常來仿彿似初來起人竒想番番别
逝水流隂去去廻雲叠峯依空作㡧天垂幕視海為杯
笑予佳處駐無暇無暇何妨益懋哉
無盡意軒
今日薰風爽輕輿陟巘便納凉正紗牖隔歲此書筵峯
色四時繪松聲二柱絃意存無盡處了不繋言詮
對鷗舫
臨水閣齋似舫浮憑欄常見浴閒鷗自緣觀物化機寓
相狎寧希隠者流
鑑遠堂
碧水闊而澄其鑑易致遠聚散帶行雲匼匝圍遥巘夫
惟初無心物呈照莫遯咫尺且難窮返躬愧惟赧
題寫秋軒
湛湛晞陽露氣浮丁星雜卉護階稠金&KR1195;頭踏侵尋到
那更(去聲)高軒藉寫秋
立秋(六月廿一日)
立秋日宜雨既雨復宜晴巧合誠艱遇佳占幸有成(是日)
(微雨即止頗叶農占)却因炎霽久亟望快霖行欣惜相縈處難為
此際情
雨(六月廿二日)
晚霽夜復隂頻問三更徹便霖諒不妨已過立秋節曉
方灑霏微卓午傾盆瞥渴壤倏積潦颯颸盡驅熱優膏
繼前朝是用為農悦
晚晴
秋霖既渥望時晴晚散秋雲霽靄明花色蟲聲秋信報
同民樂是待秋成
夜雨(六月廿四日)
一天星斗朗三更四鼔雲鋪落雨聲勢較前番更酣鬯
最欣又是曉來晴
秋意
秋色復秋聲化機萬物呈風來皆送爽日照總含晶花
態欺春豔蟲音入晚争益殷較晴雨為是近西成
清暉閣前秋花繞砌而新植松樹尚未出簷朅然
有感輙成是什
秋花還似昔年都祗有喬松較昔殊君子小人判於此
晚成速就豈同途
題清暉閣四景
閣前喬松已燬石壁獨存突兀横亘致不愜觀山
以樹為儀新松長成復需歲月乃因高就低點綴
為樓齋若干間取其小無取其大取其樸無取其
麗坐閣中頗似展倪黃横披小卷也
松雲樓
閣對横陳石壁修因高新築兩層樓隔墻延得松雲意
(閣前松遭燬墻外者猶存喬柯此樓近之因以命名)小許居然勝一籌
露香齋
假山有真樹秋露零瀼瀼高下綴枝葉沆瀣凝珠光寧
湏詡其甘訝可裛其香玲瓏石竅間然疑即上皇硬黃
待揮毫却愧米襄陽
涵德書屋
書屋剛容方丈寬慎修勤浴敢圖安其栥斧藻猶慙若
漫擬東京八殿看
茹古堂
巖堂何所貯所貯惟縹緗雖非鄴侯多開卷益有方詎
祗資詠吟將以騐幾康獲心在古人茹豈因柔剛
曉秋玉泉山
玉泉今歲纔再至再至居然報曉秋已訝襟懷清若水
陡忘時節迅如流數聲促織殷勤語幾縷閒雲自在浮
了識吾心生慰處不緣山館在田疇
剏得齋口號
樹已過簷端荷將怯水寒誰云非創得秋景此初看
麗矚軒
歲歲新秋節山軒必一登堪稱迎(去聲)凉處為(去聲)是最高
層彌野禾雲茂鋪階樹影增又將發行駕東北數峯憑
乘舟至影湖樓
高山陟降又登舟棹出園門本順流山色波光方蕩漾
便教一憩影湖樓
四啟樓窗拾級登虚無縹渺總堪憑毫端漫道難模擬
空影中常得句曾
題和闐玉石壁泛舟圖
怪壁束流鶱若飛銀河一派是耶非挐舟設復窮源去
定獲支機石子歸
夜雨(七月初二日)
又聽秋霖隔夜窗灑空作勢正摐摐微凉已覺生藤枕
暗宇獨看朗蕙缸連霽幸無小民怨繼霑更利穡夫䎫
京畿佳矣誠叨惠一念猶然徧萬邦
曉晴
夜雨剛欣到曉晴較量真太適人情都稱今歲如去歲
惟勵持盈益戒盈披爽忽然忘大暑協時更切盼西成
秋廵自是常年例早覺關山喜氣迎
恭奉
皇太后啟蹕幸避暑山莊作
撰吉秋廵啟析旌宜人風物叶金行寒浮曉氣波間漾
朗射初陽樹底明按例
康輿循後頓清塵快馬肅前程高低近遠良苗秀額慶
西成卜屢成
白河
白河水弗漲雨亦渥高低似此兩全鮮真稱諸事齊一
時懼心切萬姓笑容傒索與均
天惠優施那可稽(今歲夏秋以來晴雨適宜河水恬流而高下田稼一律滋茂視去歲西成)
(景象尤勝歴覧慰懷仍降旨兔所過正賦十分之三益令農民饒樂)
密雲行宫即景
曉凉宜䟦馬午熱早停輿寳穡殊常好歡生歴覽餘樹
隂全羃砌風爽稱(去聲)翻書不擬觸新緒年年此景如
出古北口作
曉色滄凉滿谷寒高峯纔見日三竿昨朝午熱知何處
水抱山縈隔幾盤
鎖鑰尋常壮北門栖巖秦壘至今存戒嚴守此應遅矣
貽笑那堪更僕論
多稼今秋内外同未登場敢道綏豐山村却報迎人象
老幼都看喜氣融
微雨(七月十二日)
名山經過每致雨試之屢騐非傳聞境潔地靈通呼吸
五嶽或未如是云石梁大嶺綿福脈(青石梁東南綿延數百里為霧靈山)
(福地祖脈蒙古語所謂海喇汗即漢語聖境云)昨宵朗霽朝生雲按轡從容已
過嶺傍午乃落煙絲棼輜重何嘗勞䟦涉却利蕎菜真
堪欣曰暘曰雨總時若盛滿之懼吾惟殷
常山峪行宫即景
玉露金風候崇山峻嶺間居停有古屋是日闢林關窗
納三秋爽門縈一水環置郵傳閣本批閱敢偷閒
曉行即景
微雨昨朝釀薄涼行行東宇露陽光已欣蕎坂潤含白
雅稱(去聲)禾田熟染黃雲戀高峯如繋帶寒侵空谷欲添
裳年年蹕路渾經慣計里何湏問短長
喀喇河屯行宫作
葦峪行過北轉東外藩迎駕畢來同且遲上塞秋蒐狩
先問今年稼嗇豐(蒙古向以畜牧為業今内扎薩克多有勤耕種資生計者)月駟雲
螭呈内廐(上駟院例以春月即驅御馬至此牧養以備行圍)屏山帶水駐離宫
羲文猶自光楣梠
昔日恩暉想像中
灤陽别墅
一舸渡灤江書堂倚碧㟅草香欣得路松翠故籠窗最
是三秋好曾誰空谷跫濤音與峯態聲色自摐摐
小金山
芙蓉一朵出晴江三架疎軒俯碧淙木葉蒙蘢誰為(去聲)
織虚舟却訝掛煙䉶
露香藜藋徑偏幽開著雲窗聽水流若擬灤江拖玉帶
賺禪也勝印公留
至避暑山莊作
萬叠螺峯蔚霽光行秋又復駐山莊蔽波荷錦猶呈綺
徧野禾雲欲作黃歴看塞田真有幸每居巖館勵無荒
今宵數問應何礙為是明朝迓
夀康
永佑寺瞻拜
神御作
上塞如中禁奉尊
神御同虔瞻又隔歲翹想切微衷砌浥秋花露簾掀古
樹風
勲華垂萬禩佑啟賴無窮
登舍利塔
千仞俯瑶林九層聳玉臺金輪昨初就石闕此重(去聲)開
八窗朗洞逹萬級拾崔嵬西戶齊山縈東欄憑水廻栱
積出雲霞鈴響驚風雷兩足忘微勞一心無點埃於以
冺色相乃復愛徘徊欲待夜深時應有神燈來
肩輿入西峪
西峪我所喜初來即命遊筍輿原可造山路不言修鹿
訝林間立蝶翻花上浮却思肩者瘁隂下每停留
碧峯寺
招提門對碧崚嶒峪路從兹步步登上界本來清淨界
一燈燃得百千燈並無暮鼓常遊鹿雖有雲房不著僧
好景奚妨逐時異隨緣摘句我猶能
味甘書屋
書屋秋風滿意凉筠鑪瓷椀趣偏長扵茶斯可扵言否
善譬猶然憶趙良
空翠書樓
西峪有佳趣一曲一改觀書樓因迥為樹杪縦目寬然
不礙山翠浮空來座端生白盈虚窗凝黛猶遠巒足以
興静吟足以惬清歡何必學義公於斯覓心安
有真意軒
意者心之旌真者偽之宰意苟真是託那為(去聲)偽所殆
聖經言正心其先誠意在誠斯無不真豈復外物待然
則命此軒固非因&KR2750;㠑
題秀起堂
駐蹕聊欣一晌閒心儀秀起事躋攀山容匹鮮行輿易
詩句題多落筆艱嵒齬有花皆露滿林岑無樹不雲間
最佳詎可生留戀罔克攸分大合閑
出麗正門恭迎
皇太后駕至山莊駐蹕
七朝
行殿隔十里策驄迎固是
起居悉(途間隔日馳使請安知起居安適)寧紓懸企誠仙莊開詄蕩
愛日仰光明寳穡沿途好知堪
豫懿情
聞京師得雨誌事
秋令今年晴雨時晚田繼潤亦寧辭恰欣過嶺微絲點
早是近畿四寸滋(十二日過青石梁至常山峪後微雨洒塵行程稱便而京師則據報是日)
(自寅至午密&KR1204;霑沛入地四寸餘蕎菜並資潤溉)歌舞農夫喜行路奏聞京兆
慰疇咨却思盛滿垂明戒懼以為承敬以持
荷
鏡浦霞衣香未消品曾元凱侍
神堯水華陸植如相較松柏應同耐後凋
驟雨(七月十五日)
西峯乍聞雷東峯驟落雨其勢如建瓴其迅突發弩仙
莊息輜重誰賦漸石苦却為(去聲)偶遊山輕輿下嶇峿蘭
坡泥滑刺駭汗愁内豎急點翻凉風十步九蹷跙湏臾
千蹊壑暴漲如湘浦指揮就淺濟䟦涉竟無阻一勞静
以泰衆逸歌還舞傍晚霞捲晴前事忘何所
中元夕放河燈
山雨過原速夕陽喜大晴了知多稼美得放衆燈明在
水看星點雖蓮不藕生既觀如是法今昔那湏評
水月菴
飛來懸宇駐㟹嶆大似廣寒霄漢高試看崖枝將磵葉
也如碧海舞波濤
山心精舍
精舍普門傍趣佳委宛藏鹿聲隔林聽鶴羽向峯翔東
澗落漲水西巖隠夕陽攀躋原覺熱憩坐頓生凉
題栴檀林
竺菴過水月香林入栴檀颯然來天風鼻根清淨官静
室坐調御相好青蓮端綴景則不無而非心所安
天籟書屋
逕出菁蔥巔境猶峭蒨藪蕭然來長風其音無不有絲
竹早則降松篁亦弗取天樂奏天人寧借伶倫手可聞
不可見繪事真成後擬詢項子京活畫曾收否(用項元汴天籟)
(閣事)
雲潤樓
山雲本無定來去信誰羈能沃筆花潤疑霏墨雨滋寫
楹愛斜帶出岫任横披分付摛詞者休稱糺縵為
題超然宇
遥望雲中迥莫齊到來惟覺衆山低最欣倚檻遊目豁
遂與揮毫信手題下士那曾知塞上東坡不異記膠西
何當諸慮都蠲淨一卷南華悟筦倪
澹軒
山巔艱致水有水山斯靈半畝貯天池太古此清泠文
軒弗求飾澹泊志以寧一勺乃不測澄懷託滄溟
熱
出口廹來迎面凉連朝熱已駐山莊未嫌無定暄寒變
却喜能催禾黍黃樹有佳隂原趁爽卉多餘豔亦稱芳
舊題新詠年年益識(去聲)我祈農一意長
夜雨(七月二十日)
秋熱情知弗耐長&KR1268;&KR1268;夜雨頓生凉攬衾何礙且無寐
隔牖遥聽正未央打落樝棃疑巨點潤浮菘菜沃甘漿
曉來四宇雲容散又喜山田時若暘
即事
山莊借問有何宜那弗宜宜最是詩設復無端鄭綮遇
定當不數㶚橋時
水心榭口號
内水原高外水低水心虚榭枕長隄設如秋水南華悟
於不齊中水本齊
捕魚
内河不捕魚為是肫然養外河每捕魚為恐悠然往亦
弗事&KR1648;寒仍向内河放(叶)好生雖得一公物乃失兩陡
憶文王囿棄罟恧以惘
清舒山館
在在是仙都清舒最惬吾優遊皆道筦
光霽仰
神模露重花房濕秋新草帶紆一年吟一度興會總欣
殊
山鳥
山鳥山棲不自藏啁啾簷角復墻匡分明似話秋光舊
觧語何湏藉冶長
山花
山花滿浥露華新便是山莊七月春莫恨羣芳漏名字
恰如䟽仡世時人
澄觀齋即景
宅據水源處窗臨壁峭間無心不與静有句必稱閒草
露蛩鳴脇林秋鹿過斑遠山朝雨霽新漲到潺湲
宿雲簷
最欣秋霽敞山扉一縷天邊去若飛莫謂英英曾不見
據牀猶覺潤沾衣
翠雲巖
幾層叠嶂薈氛氲一翠連天望若雲
聖藻千秋同糺縵曰予何有觧尊聞
午熱
秋熱渾同夏暑天莊稱避暑尚如煎豈無嘉蔭席堪布
便有清風扇未捐誰曰居高斯塞磧所欣催熟此山田
夕舂定是巖嵐落原覺微凉意灑然
乘凉
乘凉谷口或林中上塞清時避暑宫奚必九成誇傑構
所欣五榖屢綏豐澗方過雨争垂瀑樹觧遮曦不礙風
自是
聖人心造化
精微敬仰意何窮
鶴三首
不教翦翮作羈縻詄蕩仙莊任所之伏卵成禽有佳報
(放鶴將子山莊益致佳趣)誰云羽類乏良知
飛去飛來記昨年將雛更不出墻邊風清月白一聲唳
其意肫然亦灑然
澗實山葩勝稻梁天空林密任翱翔有時彳亍庭莎步
印出雲章不可詳
永恬居
一澗前階帶千峯後戶羅山莊景誠富今歲此初過窗
畫依然好壁題漸以多向陽常覺熱秋矣識無何
素尚齋
節梲非山藻林嵐近梠扉延懷疑月窟觸目暢天機秋
景正寥泬爽風落翠微淑清此數典(西苑淑清院書室亦以素尚名之)
尚志仰
前徽
千尺雪
活水寧湏蜀兩孫濺崖倒看六花掀遥源雲外知何處
少計猶將千尺論
秋月春風總覺宜凭欄朅爾引清思寒山聽雪閣之上
不異臨流得句時
玉琴軒
是地易為水導來亦藉渠音成絃引軫坐喜玉循除汩
㶁浮花片布沈受露湑流杯亭在即觴詠却抛如
寧静齋
寧静我所喜詎惟一室然萬民逢稔歲四海靖烽煙願
則常如是艱哉豈盡全以斯慎宵旰致遠總無緣
登四面雲山亭子以題為韻四絶句
山莊半月駐亭子今初至迥出界以三俯望海為四
尋常雲際看入峪轉不見一二灑天花(是日微雨梵典以雨雪皆為天)
(花)迎客開生面
巖葩不識名襲人多淨芬却頋來時路隠現扵白雲
邇日頗覺熱凉生瞥眼間下臨萬壑深乃悟居高山
雨(七月廿九日)
秋熱情知釀秋雨山莊喜為利山田霑膏便是高原渥
披爽偏宜婪暑湔水漲羊腸帶沙落峯標僧帽與雲連
關中聞屢時霖被歸轡應看麥隴芊
晴
今歲夏秋亦常雨雨霑即晴真是竒高下原隰皆渥潤
更喜皎日為晅之邇來炎熱望快霔以夜繼日時霏絲
情知便霖定何礙究願朗霽尢稱宜卓午西風吹雲散
碧天如水寒光披曰暘而暘太適意益凛宥器曾聞欹
御製詩三集卷五十一
