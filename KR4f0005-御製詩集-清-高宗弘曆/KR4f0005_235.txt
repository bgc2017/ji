御製詩三集卷七十二
古今體一百二十七首(戊子四)
微雨(二月廿三日)
半夜聞雲佈旋聞雨細霏繼又聞雨止復聞風漸吹曉
起視庭除如灑潤霑微猶幸雲尚濃一霈其庶幾傍午
風轉盛片片散天衣亦知土膏酥弗雨可待時於澤獲
願早人情率如斯夜以繼日間惜望發勞睎中心已弗
寧兼盼佳音馳
題方琮畫顧愷之詩意
疉綺春波滑笏流溪村處處出漁舟可知滿壁滄洲意
津逮原從顧虎頭
右春水滿四澤
峯出竒雲雲肖峰峯雲勢若兩争鋒高人指顧艱著語
有定容還無定容
右夏雲多奇峰
梧桐院落夜深沉獨上高樓涼不禁祗有團團一輪月
清光雅似識人心
右秋月揚眀輝
岡疑千仞振衣裳雪壓風凌意自強茅屋展編相映者
是孫康抑是長康
右冬嶺秀孤松
詠痕都斯坦玉墨瓶筆室(有序)
製出回中珍儲席上抽璚筦則擬毛錐戢戢珥時
可比昭華貯隃糜則見墨海潭潭蘸處奚誇銀甕
琢成附體文房信具二難收便聯函璧府疑兼雙
珏盖彼貴人所用供奉謄章其来萬里而遥微慙
玩物為憶旁行左向緘祕笈者曾供削牘之書更
同四角中央詠瓣香焉試續銘盤之句
削木中書擬管城(中土聚毫為筆外域削木供書猶存古製也)横行却向左
而行(梵書向右行外域書多同惟回書雖旁行而向左與漢書同)宛看琢玉成筆室
更介為缾貯墨卿點染謄章工述事取携湊便恰怡情
非珍新樣兼精玖用識同文異獻荆
無逸齋
退食
起居餘勑幾臨碧疏每因仰
羲畫可當(去聲)讀周書恭已三無奉春光萬象如溪田景
何若乘暇命輕輿
自萬泉莊隄上至聖化寺溪堂即景雜詠
前園初退問
安晨隄上乘閒步輦廵北地候寒遲種稻却看鱗町(去聲)
水鋪勻
一株綠柳一紅桃水足預欣耕不勞比似江南春二月
輕輿問景憶前遭
曾無十里到招提月宇風旛枕碧溪更有溪南池館在
横楣幾處仰
軒題
溪堂小别動經年水熊山光淨不遷耐可鏡中參色相
笑他花柳若為妍
含淳堂
溪堂碧水漘座席玩漣淪鏡影三春静
奎文百歲新摛詞合蠲綺取象總歸淳於政寧殊此
嘉謨示
聖人
矚巖樓
假山閱歲如真山喬松古栢羅孱顔溪樓向北開戶牖
漾以水態增淨娟乍喜迥座披圖畫疑從複岫生雲煙
便思作霖潤春壠笑我何能享此閒
湛凝齋
綠水砌階近清光座席憑不波常守静非濁那資澄半
畝無增減一泓泯所能會心觀道妙亦欲湛而凝
襟嵐書屋
沼園偏喜屋依山仁智樂都會此間相映嵐光在襟袖
那勞嵒齬事躋攀
敷嘉室
物物含嘉趣東皇果善敷無為一氣轉有象萬芳娛此
室獨何似如心虚受乎更看圍綠水淘洗合清都
得真齋口號
物既有真斯有假真乃其實假名也真物假名已莫分
假物真名斯益下真假名物胥戲論其間誰更為得者
西直門外作
春麰秋麥總芃芃都為三冬雪澤充却是吾心不知足
愛看雲作懶聞風
石街清蹕緩前移農務村村舉趾時耕耤隔年撰辰定
(耕耤以清眀後吉亥舉行所司於年前定日具奏)勤民倡穡每嫌遲
春耦齋
習禮常臨耤禮前豈辭一再重民天春齋小憩思農父
念彼腁胝意&KR0832;然
澄懷堂
澄懷可喻水由已非由他設其借外境朋從斯則多譬
之風鼓瀾其中有不波又如月印鏡其底沉泥沙(叶)寄
語欲澄者託懷將若何
題人字柳
液池一例照芙蓉嬝嬝柔絲濯濯容設曰人應登列傳
晉書曾見有王恭
賓竹室
植中底事稱君子風度穆然若古人即看虚心與介節
如斯何不可為賓
將軍公眀瑞輓詩
蠻結之捷鼓勇進孤軍深入心牽縈屢催繼援竟弗援
(額爾登額以參贊統兵自旱塔沿途逗遛屢經傳旨飭責撫臣鄂寧亦十檄進援木邦接應將軍彼並置之不)
(問)僨轅駑馬誠堪驚然猶因糧勦猛密計當兩路兵合
并誰料援師竟避賊(額爾登額既退蕙貽誤致老官屯匪孽尾隨大軍伺隙又以猛夘一)
(帶多有賊蹤彼自生驚阻遂由内地繞至宛頂復恇怯不進)強弩末被魯縞輕蜂屯
蟻襍截歸路將軍體恤諸孱兵携數勇士獨殿後不虞
中(去聲)要害命傾(將軍公眀瑞自大山移駐猛腊率衆擊賊連勝殱數千指以綠營疲病者多不)
(忍棄去令將領護行而身自殿後接仗臂胸被創竟致捐軀都統扎拉豐阿護軍統領觀音保總兵李全亦俱)
(陣殁)嗟哉捐軀因為國痛惜如失股與肱雙忠雙烈及雙
義(駐藏副都統傅清左都御史拉布敦以鋤兇死事表曰雙忠而定北將軍班苐參贊大臣鄂容安為伊犁)
(賊黨所迫倉猝捐軀是為雙烈黑水之役參贊伯納木扎爾侍郎三泰遇賊被害是為雙義)三逢斯
四何為情(大臣竭忠報國節義炳然罕覯兹後先嫓績三而且四深用憮然)要當專祠
表勲蹟俾爾千古存如生恨緬事益難中止雪仇大舉
期功成
題楊大章畫紫白丁香
或號山人或號僧孰相應孰不相應雪同漫擬李泌誚
朱奪何妨鄭谷憎
耕耤齋居
中祀齋兩日同然敬一心仲春已和鬯廣殿亦深沉静
此萬幾勅紛其衆理斟漸增愁雨意風每逐輕陰
短歌行
無往不復無屈不信日月虧盈古今代新難違者天難
窮者理欹器宥巵必有所以逹人知命君子見幾具曰
予是斯謂遂非
静怡軒梅花
江南應作子冀北始舒花以屈為信者非冰即玉邪滿
庭噴芳馥不水故横斜相對紅棃朵當誰宜月華
耕耤禾詞
春亥虔因撰吉期翻嫌身先(去聲)此為遲(耕耤例於清眀後亥日舉行今)
(歲二月十八日清眀故於廿九日行禮)犂鞭襄事胥文苑(戶部尚書于敏中進犂工部尚)
(書管府尹事裘曰修進鞭二人皆内廷翰林)應有佳詞佐穡儀
戊土歲干籲豐楙子支春仲叶孳萌勤民要務足衣食
穆穆天田此倡(去聲)耕
沃壤平治(平聲)厥畝千黃牛拖耒直如弦春郊早見新耕
者所喜土膏潤大田
碧宇雲輕風亦輕三推加一歲躬行(古禮三推穡特皇考劭農重加)
(一推每歲遵行率舊典也)知非待雨究希雨愛聽春鳩古樹鳴
聞河南山東得雨
河南山左麥為秋各報均霑三寸優(河南廵撫阿思哈護山東廵撫梁翥)
(鴻以次奏報二月二十三日省城及所屬並得雨三寸餘是日京城亦得微雨)同日於斯亦微
灑惜風隨作頓成休寧當分此寧分彼一以為(去聲)欣一
為愁了識農期誠尚早邇来遇事每先憂
楊大章文杏雙禽
滿樹和嬌態雙禽棲忘(去聲)飛笑他頭已白(畫白頭翁)還自惜
芳菲
御園泛舟即景
一日還兩日仲春忽暮春舟帷云去可(舟棚四面施帷春暖則去之)
岸卉似来親綠意行行重紅情漸漸陳却看瓊片落已
自點芳津
題師善堂
力學在擇師宜師莫如善為之著周誓積斯訓羲典於
從毋畏難其樂固弗淺彰里吾應祗轉圜吾應勉顧名
思義多詎曰兹游衍
對雲樓
雲對高樓樓對雲相看賓主倩誰分吾當一語為評量
(去聲)好作時霖利耦耘
松簧館
夾徑植喬松風翻作衆樂為宫抑為商聽之總堪樂陡
憶子輿言兩端示先覺蹙額與欣欣憂喜應斟酌罯盖
獨無心奏響夫何著
瑩德堂
階下波光入座清空澄有照淡無營方塘合作湯盤會
思日新懷瑩德情
觀雲榭
敞榭額觀雲觀雲意各異每當望雨時雲散愁開霽設
復苦霖際雲聚憂霪積雲之聚散本無心觀者愁多喜
艱致雲乎雲乎豈能宜雨而雨宜暘而暘聚散如人意
豐隆若有言所願忌太遂
明漪樓
飛閣臨無地方塘印有天翻光閃檐梠落照徹淪漣風
月隨時趣鳶魚契道詮南昌如可擬作記恧前賢
花韻軒戲集詩牌
軒館照岸涯獨坐潺湍隈讀畫喜法蹟烹茶闘飲才訪
題鷗波並撿禪鹿苑開乘攬潤如滴瀟解應永哉
聞山西得雨
山右霑膏亦廿三(豫東均報二月廿三日得雨護晉撫富明安繼奏省城及各屬得雨亦在)
(廿三日三省時日既同分數亦皆三寸有餘)菁蔥普潤麥含含思量何獨京
畿未即以為欣即以慙
倪瓉溪亭山色
喬木孤亭遠世喧崖前流水接山根何曾頓置師馮覲
真是精神逼董源
近樹遥峯翠互吞草亭誰許涉其樊千秋山色留於此
何用吳僧更掩門(末二句反倪瓉書吳僧詩意)
深寧堂
翦鑿階基期中(去聲)矩棲遲室宇號深寧詎吾一已求安
逸願彼羣生暢毒亭
合翠軒
新葉行將發故枝和風暖律日昌怡軸簾最好憑楹望
正是高軒合翠時
題敦素堂
樸斲書堂碧沼濱澄波素影面前陳故知繪事常為後
亦曰淳風在所循情性由来耽澹泊文章豈必藉漣淪
如云水監即民監我却慙為倡化人
靜虚齋
精舍假山上悠然静且虚會心惟灑灑延景亦如如不
必更稱畫時還可讀書綠筠栽幾个其趣似同予
愛山樓
書樓稱愛山山色罨窗閒堪味仁者夀端欣静以閒雲
常封石逕葉未鎖林關適可縱遥目丹梯漫重(去聲)攀
題唐寅瀟湘八景即用其韻
漁村落照
舴艋飄飄繋綠楊網絲風裏露斜陽誰知一片翻光處
瞥眼旋成暮色蒼
煙寺晚鐘
鐘聲古寺帶霜殘趣在舂容斷續間雲水僧人行脚罷
精藍指點在前山
瀟湘夜雨
漨浡油雲暗遠空溟濛殢雨落宵中殷勤寫得李家句
氣韻含来馬氏風(馬遠瀟湘八景圖為石渠寶笈上等)
山市晴嵐
因山成市趣偏賒茅店高低徑曲斜嵐氣晴光相暎帶
千林紅綠絢如花
遠浦帆歸
疑是朝辭白帝船晚風吹到葦洲前猿聲兩岸帶不得
帶得帆頭一片煙
洞庭秋月
銀盤萬古挂天青湘挟瀟流入洞庭閱盡臨波拈詠客
寒光上下鎮亭亭
平沙雁落
蕭秋露結塞垣天霜信南歸字陣連嘹唳驚寒聲未斷
滕王高閣楚江前
江天暮雪
暮天紛落六花飛凍凝(入聲)江山合掩扉底識觧元傳實
景荆門甫作倦遊歸(見卷末王寵識語)
數詩再效鮑照體
一時思靖緬詎曰非兵佳二字蹈輕敵况復失徘徊(初以)
(南徼窮酋不值遠勞師旅未免過為易視京軍纔發三千餘仍綠營選愞之徒迨將軍公眀瑞懸軍深入而額)
(爾登額等屢飭赴援逗遛退縮轉致賊兵尾隨窺伺為大軍貽患罪可擢髮數耶)三年克鬼方
亦既云憊哉四夷要守在尹戍語誠賅五歲定西域疆
宇非不開六詔銅出阬鑄錯洵不該七旬舞干羽事難
效兩階八政末曰師迷復易象排九原弔國殤尤為(去聲)
難恝懷十韻例眀遠敬遵天理恢
往復曲
一喜未必生百喜一愁定將生百愁由此往彼每覺遲
由彼返此每似遒以貧致富高山仰以富致貧水下流
從少至老非遠期從老還少無良謀改惡遷善花茁冬
變善為惡葉落秋自亂臻治峻嶺車忽治蹈亂順水舟
張照臨米芾孔聖手植檜贊箑頭其一面向係院
畫殊覺不倫命易以素紙幾暇寫古檜以配之
雖較照字工力欠老而扵虬枝頗似傳神
屢見重榮屢見枯其然抑豈亦云吾矯龍特愛字相敵
為(去聲)寫門陰路左株(檜在大成門内甬道東)
遣興
途中清眀日無風意謂易可致春雨歸来御園問其日
則稱有風幸弗巨一喜在彼當利農一愁在此亦刮土
(農諺清眀風刮土連綿四十五盖風静則春雨易致皆理數所當然是日在京較途次雖有微風當不至有連)
(綿之慮然時届暮春雖為期尚早已不能不殷顒望矣)由来百里致不同兩日一
衷紛愁喜(叶)其後微雨(二月廿三日)不成寸邇来風頗作旁
午喜未可信益信哉愁必致然艱致去
漢玉穀璧
佳城出千百年餘周制分明五等臚不識當時執覲者
抑為吳也抑邾歟
和陶二首用其韻兼效其體
浮浮出岫雲飄飄何所依胡不去虞廷為彼糺縵輝良
禽棲幽林亦欲一奮飛擇木苟未得逝寧故枝歸君子
不憂貧風人詠樂饑爾希陋巷賢予懷首陽悲
右詠貧士
汲古如食飲一日不可疎暮春苦午炎習静坐精廬精
廬敞以庨插架有古書牙籖分四部芸帙富五車是時
頗望雨園人送新蔬井灌故自佳麥塍安能俱破悶翻
奇經有書亦有圖亦不求甚解淵眀趣頗如(嘗謂六經豈可不求)
(甚解若山海經則宜用淵眀之意耳)
右讀山海經
沈德潛題張擇端清眀易簡圖詩至即用其韻題
卷中
以易易難簡易繁舜舉兩字卓識括萬端世間祗知清
眀上河圖誰知羲經妙義乃於世道關爾時宣和朝士
班蔡童王高甲第攅君臣嬉樂答韶節惜無長繩繋流
年亦有舟車賓遠域酒樓豪飲銀杯擲綱来花石競新
奇豈計閭閻被辛螫囊金槖幣輸朱門百姓膏脂飽鬼
蜮汴亰富貴瞥眼銷可憐畫圖淪草棘展轉流傳數百
年分宜豪敓誰能匿嚴敗尤物入大内小監竊取藏精
粹徒供失得閱荆凡那有謨猷告房魏徵詩閱月並書
呈(春正德潜具摺進此圖請藏石渠寶笈當即賜葠批答且以詩䟦見徵今繕牋呈覽其跡並出手書行間)
(尚能修整自注時年九十有六良用欣慰)大耋欣猶食履泰擘箋和韻速就
能畫譜考證何須明納忠因事吾所悉廣平不異圖無
逸
夜雨(三月十一日)
傍晚春雲低六虚入宵嘉霔遂&KR1268;如隔窗聽到四更半
劚地云將三寸餘沃潤所欣及時節勃生真是利菑畬
始希乃獲酬優澤誠慰誠虞心放予
雨後討源書屋
一夜時霖曉問
安萱闈今日倍增歡書齋退憩年来例潤景凝眸綠樹
攅
艱致春膏渥更艱晨趨喜動鷺鵷班就中京兆章先閱
四寸餘霑沃壤間
未見花開葉滿枝書堂不到動經時香紅片片隨流水
一歲韶光又若斯
暮春恭奉
皇太后遊萬夀山清漪園
雨後名園正可遊
康強遍賞麗春酬山增潤意湖增漲陸奉
安輿水奉舟碧鏡光中拖曲堰綠雲叢裏出高樓枝枝
葉葉數何限
萬夀都添海屋籌
樂夀堂
是處足山水題名寓知仁芳菲正春暮宴賞奉
慈親過雨氣增潤無風波不淪願言千萬載
樂夀答昌辰
道存齋
景清神謐天常泰水趣山情静可論一室恰如温伯雪
果然目擊道斯存
無盡意軒
春日多佳日花間復柳間敞軒納景物
慈賞奉幾閒入座波光淨展屏峰色環意予無盡處
萱夀祝如山
宜芸館
窗明几淨展芸編祗此相宜餘概蠲却自偶来来便去
幾曾於是得窮年
圓朗齋
依然山水間妙趣託仁智仁圓智欲朗體用具深義如
山亦有峰圓嶠登所自如水亦有波朗照含品類合撰
視此齋以受萬物備
石舫
石舫不可浮常繋湖之涘放舟與艤舟却每因於是風
日今朝佳况復煙花美輕舸試沿泛解纜鏡光裏廽望
渺水天亦何殊彼此
昆眀湖泛舟即景襍詠
白芷青蒲帶遠濆長隄一道兩湖分六橋宛轉皆通港
随所之舟遇可欣
雨後水風涼不泠舟中煙靄潤無塵已欣春景麗如許
又見西山雲吐新
波態天光正宜闊隄花岸柳總含濡玉泉塔影當空落
疑是北高臨聖湖
鳬雁駕鵝不避舟湖寬天闊任優遊笑他寒儉稱高逸
說到無心狎野鷗
睇佳榭
輕輿候山根扁舟維水裔磴道殊不迥幾轉巖齋至俯
臨暢空闊韶春正明媚波光與蕩漾天容幻陰霽適從
佳處来興復生廽睇
暢觀堂
觀為心之用心暢觀斯暢春雨既沃滋春風復輕颺春
堂了不寒春原紛可望近湖開鏡奩遠山展畫幛連塍
水普足種稲行相向是實吾所廑農務那能忘苟其惬
祈年餘景随時償
懷新書屋
山舍微遥来不頻湖西南角水之濱漫言軒榭都依舊
今歲初臨便是新
雨後溪山是處佳稻田鱗疉水鋪皆插秧尚未况言穫
歴歴三時總繋懷
由玉河泛舟遂至玉泉山静眀園
陟降仍乘舫橋過玉帶彎溯源至渚囿隔歲闢林關春
事九分閱崇情一日間漫言遊太亟聊偶趁斯閒
翠雲堂
書堂鬱鬱深翠雲古香滿屋霏編芸偶来展讀之未暇
奚有行知與尊聞兩株老檜堂陰峙人非夷齊即黃綺
春秋榮謝夫豈知金眀成敗不預已檜下牡丹開數叢
一時韶華應付爾
竹罏山房作
水裔山房特近泉竹罏妥貼汲烹便玉川七椀太狂逸
小試一甌已洒然
夏冬湯水總需斯(大官日用飲膳例汲此泉)就近瀹煎特覺宜小坐
諸人亦云憩得教步輦向前移
題叢雲室
山溪步疉磴巖室駐行輦綠雲既張王(二字皆去聲)白雲復
流衍雲之真幻間叢斯室誠善而我偶在斯興會正不
淺安得即為霖繼潤農田徧(叶)前日方優霑知足故應
鮮
延綠廳
峯邏林圍碧漢摩沃如蔥若總婆娑興来擬向閒廳問
四牖延將綠幾多
練影堂作歌
常時堂中望練影摐摐疑向雲端落今日偶從山頂行
脚底流泉掛簷角乃悟高下本無定穴中觀闘非先覺
砰訇振鷺付不知一例澴瀯赴潨壑其間樂趣屬伊誰
嘬沫跳(平聲)珠有魚躍
含峭居
幽居已據衆峭上四圍峭復室中含恰似老翁示無著
前三三與後三三
題涵漪齋
近水背山堂畫姿與綀光恬情生几榻淨照在池塘豈
必因風縐端宜印月涼每来不暖席此景待誰償
掛瀑簷
當簷泛泛落雲端滿耳清聽(平聲)滿目寒設使居然認作
布翠峰便是阮家竿
樂景閣
層閣湖中聳朱闌拾級披暢觀園内外影現鏡參差有
物皆含潤無思不入奇今朝知樂景雨後好春時
虚受堂有會
泰山不讓土河海不擇流弗以人廢言斯語誠良謀書
堂曰虚受詎在萬景投兩字可作師内省能循不愛而
知其惡惡(去聲)而知其休既受又能擇敷政百祿遒譬彼
水鏡虚妍&KR1126;惟自酬
静怡書屋
既曲而深一室披墨林書桉雅相宜尋思尚有相宜在
不及芸窗祗静怡
寫琴廊口號
絃不七條聲中(去聲)琴聽来大地是春音花香鳥語羣生
樂衣食吾民慮轉深
創得齋率詠
崇構得已久曰創夫何有今春今日来是曰非創否紅
者知為桃綠者知為柳萬物各争時韶光不相負山以
止為德川以虚為受其得雖不同因量随所取閒齋付
弗知笑我騰吟口
犁雲亭
高處為亭偏見遠良田萬頃正興犁思量復雨誠復好
却喜西山雲脚低
水月庵
何處而無水何水而無月其分三千界其合一毫髮分
合誰所為東出而西沒普門坐如如萬劫示寶筏
棲霞室口號
倚巖幽室俯溪光啟廸詩情迥異常恰似攝山春暮月
静含太古坐書堂(棲霞行宫内有太古堂)
静緣書屋
借問緣何自應從動處生此間獨稱静宜是息諸情不
出斯無咎惟微要守貞風松羣籟寂孤鶴一彈聲
題界湖樓
湖闊蓄高水長隄以界之刺波渚葦簇照影岸花蕤上
有層樓在兩邊佳景披節宣利谿町多少繋機宜
自玉河泛舟廽即景雜詠
玉河去復玉河廽勝處良遊真暢哉回首玉峯瞻塔影
白瓊簪插綠瓊臺
偶因機暇叩林關水態山情結攬間半日清遊詩廿首
笑予原是未曾閒
清溪幾轉路縈紆覿面呈来耕織圖織婦耕夫恒廑彼
宵衣旰食實應(平聲)吾
題惠山聽松庵竹罏圖疊前韻
三載春風别惠泉竹罏付與苾芻煎却緣字蹟欲更(平聲)
舊(近檢舊時所書間有未能惬意者傳旨各處以乾隆廿年前字蹟彙進分别或仍或易今江蘇撫臣眀德)
(繳到各種是卷預焉寄暢吟情宛然若即因疊韻題此以溯昔遊)又見畫圖宛到前舒
卷恰同身重(去聲)歴摩挲不是夢中眠因之為憶民情摯
富教慙言兩義全
第一於斯有玉泉倣来筠鼎亦烹煎常時正爾調稱别
今日輸他真在前庵底想應僧入定松陰好是鶴安眠
重題仍付南舟去胠箧還教善保全
温惠皇貴太妃輓辭
成鼎
軒皇卌六春
懿躬奉養藉誠申
太妃世上超羣夀(夀太妃今年八十有六)
聖祖宫中無一人(今後寧夀宫中更無矣皇祖時九御之位)為憶
當年勤誨愛那堪此日劇悲辛
佳城䨇峙
景陵近(予特依寝皇貴妃之制命建側夀祺妃温惠二太妃穸於景陵之以異衙門)誌
我追思恪念諄
讀晉書郭璞傳
景純好經學兼妙隂陽術郭公授青囊遂洞五行密京
房轉禍福管輅豫凶吉活馬靈偶示賺妾德實失禍終
嬰王敦南岡鵲巢出先知與不知事後原一律明哲保
身人本無奇可述
夜雨(三月廿三日)
春膏幾見屢三春報雨猶疑問夜頻可惜連纖祗餘寸
(京兆曉報東南二鄉霑二寸餘西北二鄉霑寸餘)漫言祥瑞此依旬花如濯錦
芳迎埓草盡貫珠潤疉茵過午雲開復雲聚何當大沛
普原畇
題趙孟頫山水
飛瀑掛峯標春山景漸韶教僮守書屋迎客過溪橋紅
杏色猶野蒼松意自喬伯駒家法在勝以韻清超
芳暉樓對牡丹作
陽牖糊蜃母前墀植鼠姑春暉真惬愛芳意永清娛頓
置稱富貴生憐入畫圖離騷譜羣卉獨訝此名無
樂性齋
孟子道性善性善斯可樂養之不以正善亦恐成惡悅
心在理義怡情詎邱壑惟貴返身誠毋致外物索敬業
幼所識即景述其略
潄瓊齋
澄觀(去聲)是空還是色静聆非竹亦非絲鳴球即在溪堂
側戛擊何須更藉䕫
再題安瀾園十詠
葄經館
竹素芸香足渥情每来輙憶舊窗横雖然經史斯枕葄
何有坐言與起行
四宜書屋
物物生機色色新今来又似獨宜春羲經妙趣分眀是
仁知(去聲下同)見殊謂知仁
無邊風月之閣
風自清然月朗然大千世界共無邊如何高閣當獨占
(去聲)思與平分付一篇
涵秋堂
有水澄空有竹蕭四時秋意滿軒寮安瀾設以陳園擬
八月何當看海潮
遠秀山房
山房西向見西山爽氣西山襟袖間却惱白雲似相妬
幾重藏住黛螺鬟
染霞樓
樸斵書樓綠水涯高低翠邏復青遮朝嵐夕靄常相染
丹雘非關浪擬霞
綠帷舫
宛轉廻廊池上披状如畫舫岸前維邇来風日將炎熱
新葉恰齊張綠帷
飛睇亭
一朵芙蓉四柱孤遐觀近攬總成圖鹽官飛睇非遊目
邇日塘沙漲也無
煙月清真樓
籠来碧宇三春淡照徹大千萬古新恰與摛文示表的
不於綺麗在清真
采芳洲
陸華水卉向時榮池上虚軒坐俯清設以楚騷顧名義
恐防亦有惻王明
御製詩三集卷七十二
