御製詩初集卷二十
古今體九十首(甲子一)
甲子元旦
根荄生意動温陽曰旦欽承和氣祥百歲喜逢新甲子
中元同慶始春王椒花玉版芳辰頌柏子金猊合殿香
嘉會萬方球小大惟應兢業與年長
新春試筆
露井融融凍欲消
慈寧旭彩寝門朝空慙古語行時令已有新蟾掛慶霄
詩思漫随春日至愁懷覺比昔年饒六霙未惬豐穰兆
懶向編懸問徵招
人日
高奔不暫停七葉又敷蓂菜甲新鏤碧楊稊已約青韶
光歸夏屋好景自春屏負扆調元化惟懷媿太寧
詠爆竹
軋軋平原凍草萌却教非夏以雷鳴春從和朗聲中報
人在吉祥烟裏行仙木駢羅增氣色飛霙借助散瑤瓊
東皇鼓吹連宵發百福昌昌入鳳城
孟春有事於
太廟
條風漸噏温春露感心源
精禴遵前制齋躬步
廟門奉
先思曷極觀德畏常存執事咸宗雋秉圭惟孝孫樂初
脩拊石禮始溯捭豚薪槱祥烟起繚垣上曉暾
題王原祁松壑流泉小景
蜀紙纔盈尺千里江山具每扵疎處佳恰向淡中悟洞
壑何䆗窱雲岩若無路界青走白龍平溪待其赴孤村
關鹿柴掩映松杉樹其背起高峰飛鳥不能度巃&KR0034;顑
萬尋展矣山靈鑄宿聞評畫法是景誠堪住挂壁雲烟
濕卓午如日暮晏坐草亭中題此亭中句
祈榖齋居述懷
元日將
祈榖齋居滌志清
天人畏相與理欲騐方萌澤共初春布心存旦氣平九
年勤實政一意黜虛名每勵終如始由来滿易盈過因
德凉積災為治乖呈午夜頻惶促衷懷益屏營明廷咨
碩輔何以慰予情
詣齋宫
五輅金根次第排斯干精室即而齋九斿日月條風暢
萬戶椒蘇淑氣諧
松頂遥瞻覆瓦青若臨旭卉仰
圓靈夜深擬向微垣問匡衛環中第幾星
祈榖壇禮成恭紀
榖寶惟民命於
郊敢即安被田明萬燭辨位肅千官出甲當寅月用辛
禮
泰壇柴欽升大武樂具下雙鸞融盎蒼龍氣温暾朱鳥
丸祗祈
太一貺敢謂寸誠單
新春恭奉
皇太后駕幸圓明園
柳眼花心各待春傳言青帝駕青輪香霏寒圃飄金粉
色轉晴絲惹麴塵最愛風光迎午夜却離宫闕未由旬
(庾信詩注支僧載外國事由旬者晉言四十里也)玉溝凍解琉璃滑恰與陽和
布澤勻
誰道仙家别有京依依愛日永蓬瀛鳴春鳥擇昌條語
畫水魚穿嫩藻行炬為迎蟾蓮萬朵梅因餞臘玉千莖
芳年合有新詩咏物物春臺揔向榮
望雪
望雪經冬復入春朝看雲氣只魚鱗生憎巽二妬滕六
不啻求庚亦禱辛憫我農家呼作麥倩誰仙術化為銀
如膏雨縦堪遟待無奈徬徨結念頻
輕雲
輕雲出遠峰冉冉天同色倏然散扵風高空不能陟當
此唘蟄時羣資發生德三冬雪未霑奚以興稼穡民天
余職任余憂曷有極勉兹盡人事苦無回天力德薄災
洊臻忸怩臨兆億
燈夕即事
貝闕珠宫影蕩摇風軒月宇彩飄蕭梅心半醉如酬節
柳眼將開似盻韶饒有憂懷賦雲漢都無閒興問星橋
火蛾玉蕊争春麗却憶去年三五宵
正月十八日微雨
開年已逾旬春意漸融盎富媪欲侈富状彼百昌状于
耜兹其時益賴天漿貺近晚瞻碧天雲脚羃西嶂霮䨴
初布空靉靅日旋障入夜始霏微霡霂勢忽暢徘徊露
井隂泛瀲曲池浪稍覺寸心紓詎敢雙眉放未旱愁不
雨宵衣頻顒望既雨愁不霑遐方豈遺忘展轉深長思
何時免惆悵
王原祁夏山小景
平生山水興有餘欲買名山都無價吴綾装池盈尺幅
千里煙嵐此中化置之五嶽伯仲間若非東岱即西華
&KR1005;嶪筍尖碧玉削每有白雲出其罅陡澗懸崖若無路
略彴幾板凌空架下有泠泠珠玉聲俯瞰始見清波瀉
谷轉荒村綠樹叢掩映竹籬與茅舍蒼松皆作老龍鱗
盤拏不祈斤斧赦仄仄曲徑相通處别有軒蕭水雲榭
省我遊歴蠟雙屐更無湏向山靈借常住是中讀我書
何用勞勞說消夏
冰泮
解凍東風入曲池為余報道青韶媚朱欄上下人思凭
天光乍見魚潛避颸微不叠綺縠紋旭遅初暖鴛鴦翅
獨有垂楊愛濯清綠漪着意絲絲曳我来把筆坐池畔
開奩鑑影澄無漬琉璃誰與換玻瓈將毋月落教星替
春夜聞鴈
甲帳燄花榮随陽三兩鳴聞聲知是鴈見鴈不關聲似
此無来去何曾有塞衡月波方澹澈任宿洒然清
微雨
正慮春霖短頻霑微雨滋立阿看入暮欹枕聽移時未
得簷聲續尤殷膏澤資省愆增惕息不覺夜何其
填倉日作
開年正月二十五云是填倉節傳古月令無徵誰所續
不妨我亦聊從俗田田麫餅荷葉鋪戟戟韮芽玉針簇
已欣嘉節兆豐年更看韶光入華屋千斯萬斯予所樂
詎侈玉食媮口腹忽憶編蘆棚底人三餐奚得充饘粥
嗟嗟玉食雖甘忍飽獨
正月二十五日過盧溝槗
滑笏新波泛薄凌春山蓊鬱有雲興無邊詩景盧溝道
半拂吟鞭憶我曾
憑輿歴歴好韶光麥始攅青柳欲黃只有憂懷同渴壤
幾時一例沃天漿
良鄉道中
兩年未踏良鄉道依舊嵐光罨&KR1707;紗朱戸已收人日帖
青郊行看社朝花城頭墖影連雲净杠底溪聲赴澗斜
只有憂懷思尺澤更無閒緒問芳華
鏡喻
一鏡照如是千鏡亦如是問汝鏡中人奚以别彼此
人本能照鏡謂鏡能照人一二二而一誰知疎與親
對鏡趺而坐相㤀各自然香閨曼睩人却與辨媸妍
人訾今鏡新云是古鏡好是謂失其珠而數他人寶
明鏡暗其背是以納萬象設令通體明一物不能状
見鏡斯鏡照是照不在鏡寂滅見照根炯然常清淨
輕隂
輕隂暗遠空將蒸為霖雨憑輿望莾蒼不覺行幾許惟
蘄利大田遑計勞行旅三白未霑足良耜其奚舉經春
膏尚屯嗟嗟我農父
對月二首
虎帳春風夜漏閒亭亭孤月淡空山御園臺榭饒佳景
強半詩題在此間
初春夜景似深秋恰有蟾光窗紙流憶得去年山海外
清吟瀹茗雪香浮
過拒馬河
當年種柳已成林(乾隆元年往蔥密泰陵時夾道種柳今則成林矣)無那堂
堂歲月深瞻望
鼎湖西去近幾廻灑涕濕衣襟
恭謁
泰陵感成長句
歲月真驚鼓與舂攀
髯已絶嘆無從久暌詩禮
庭前訓頻有
音容夢裏逢松鬱新隂籠隧象山蟠佳氣護靈龍九年
治未臻康理景仰安能繼
聖蹤
暮
西峯啣落日空宇露疎星呼馬聲方息尋廬語未停春
光真荏苒風物任薰馨獨念
橋山别怦然思不寧
見耕者
揚鸞鳴和鈴芳郊經迤邐是時春將仲盎然風物美脈
土既已滋于焉農舉趾烏犍耕曉烟桔橰轉新水携筐
布嘉種曰穈芑秬秠徂畛侯主伯課業維孫子有来思
媚婦餉之用二簋停輿一問之所言良有以賦性質且
芚難為韋帶士况彼勞青燈豈易拾金紫欲為工賈流
近利吾所恥所以四民中惟農良莫比土物誠可愛世
世恒守此當春南畝蘇修我耒與耜惟祈雨暘若倉箱
還可擬
野行曉景
蹄涔踏處破輕冰尚覺春寒料峭增曉月暗随鞭影落
炊煙遥傍柳梢升驚栖山鳥飛無定高卧閒僧喚不譍
誰學東坡殘夢續野翁驢背正瞢騰
二月朔日初遊潭柘岫雲寺作
西山兩名寺潭柘與香山香山信已佳騶御曾往還春
仲月之朔言從易水旋岫雲與我語為我闢雲關嚮導
告前期却借便道緣輕輿碾春露前旌破曉煙屈折千
廻蹊微露一線天榛莾嵌絶壁登陟勞援攀約行二十
里乃至盧家灘川原漸開豁梯山種春田茅屋凡數家
槎枒古樹攅驅車歴石磴巖岌互鈎連聞有泠泠聲不
見淙石泉古柏翠蒙絡時有枯藤纏遠峰綴叢枝那辨
楓杉楩披躋歴萬景精藍出雲間風旛演妙偈空樂諸
天傳旋禮滿月相使我塵慮蠲潭底老龍睡有泉墜潨
然忽欲呼起之使雨東西阡其柘亦已枯横陳廡西偏
萬木何非柘孫枝轇曲卷闍黎語荒唐頗熟公案禅對
客稱古蹟木几高架磚云有元公主禮佛足所穿佛幾
曾度彼與我何有焉稍坐白板閣衆美一攬全嵁巖莫
遯隠坻嶼相鬱盤廻尋舊来路似在圖中看曠懷既詄
蕩樂志都㤀筌昨夏憩来青(来青閣香山寺中精舍也)不作弹指觀
遊潭柘岫雲寺即事雜詠得詩六首
攀雲尋淨地閒樹出祗園息我幻塵念遊兹法海門靈
潭澂自古老柘鬱生孫欲擬留詩去詩中無可言
春山綠如洗四面作佳隣默對如如相慙為汲汲人天
香凝篆細空樂韻松頻古衲缾盂淨將無隠者倫
乳竇淙淙注天窗小小懸千松排嶂外一水到齋前遠
印雲中岫平臨谷口烟瞿曇無說說鉢裏茁青蓮
憶在天成寺禅房有句留山川原並美歲月幾遷流龍
卧深潭底鳥吟高樹頭閒雲知我意到處分相投
小軒臨絶澗朝暮寫烟霞近席挹清籟虛窗砕白紗
聖縦餘想像題字走龍蛇(松竹青泉行宫名皇祖御筆題也)誰演楞
伽法能聽倩綠芭
簇簇玉芙蓉嶟嶟當戶濃豈因供攬結聊可盪心胷柏
子窗間落石泉階下淙徘徊遟去騎徑轉尚閒鐘
春日郊行雑詠
易水東頭涞水西寒蕪遠樹揔凄迷馬知人意歸蹄懶
一片白雲山與齊
山村水郭洒然清不必前途借問程古寺閉門無客叩
春田經雨有人耕
遠峯層叠矗新螺點點牛羊恣寝訛扶杖老翁中社酒
東阡歸路醉顔酡
柳色遥黃近尚無拂春著意幾株株溪橋一帶房山路
最似詩中西子湖
花朝前後景可憐花心柳眼爭新鮮兒童底把春光䟎
未至清明放紙鳶
我聞潭柘祗園美初到原如久住人却笑闍黎無好句
頻翻貝葉說根塵
韶麗風光二月時新晴最可雨尤宜看耕不覺遅歸轡
西日銅鉦拂綵旗
掩暎耕雲種雨家金吾行處不教譁豳風圖畫誰傳得
海子門西十里斜
新衙門行宫夜坐有懷
春宵正清淑春意未闌珊坐我春宇下碧天星斗寒古
樹話夙昔吟籟枝曲盤徘徊軒閣虛金鴨吐芳蘭芸編
仍綠字三復置且歎非歎流隂速躬行良獨難
盆中水仙
條風凡幾番都作催花使花師更䟎期豈慮韶華逝綠
窗淨無塵亞盆弄清媚饒有瓊麝飄而無珠粉墜點綴
列文石玲瓏玉仙醉琅玕三五枝瀟灑從其類愛此十
笏地一段江南意
咏花瓷書燈
誰將大邑瓷相並九華枝繼晝明為用無塵靜與宜消
閒覓句際伴影讀書時何必昭陽殿徒誇金玉為
南紅門池上作
輕冰方解凍渺渺春波活烟收界遠天一泓滄池闊尚
無蒲葦叢例有鰷鯉鱍似欣風日恬出水弄素沫不垂
鈎曲曲不施罛濊濊魚亦知我意泳游不驚撥渚禽語
明鏡蘭茝堪采掇濯清喜滄浪心與川雲豁
草色
春氣漸昭蘇春原茁嫩蕪誰分遠與近須識有因無畫
意徐徐染生機日日殊貞元自消息何用驗蘆莩
老杏
老杏芳菲歇秃立虛堂襟有懷不能語因風時作吟百
昌答青韶競此荏苒隂亦開四五花詎期觴管尋佳人
立樹旁不忍摘而簮脉脉惟自領孰識其中心
䨇柳樹
南苑䨇柳樹厥名亦已久臨池弄清隂婉婉盖數畝歲
月與俱深麋鹿相為友昔曾枯其一秋風自凄吼何人
見憐之補種復成偶我閒未枯樹却種曾枯後迭為主
與賓遑論新兮舊(叶)曰名不如實斯柳以名夀
南紅門行宫叠舊韻
昔曾分付月多情照我今宵軒檻清未必較前詩思减
不妨如是道芽生篆凝芝字檀煙細燄剪瓊葩玉檠明
古寺疎鐘林外度七條披處悟交横
山桃花始開
春風别院小徘徊旖旎山桃識客来二月輕寒猶料峭
墻隈已有數枝開
緋枝宛宛寫窗紗春色重題興轉賒自是東風無近遠
御園應有滿蹊霞
近日催花信覺頻山桃都綻錦苞新東風有意桃知否
例妬芳條占早春
花香鳥語太昌昌都為青韶着意忙留得年年春色在
新詩幾首一爐香
題德夀寺禅房
夙愛禅房静頻来有句酬上方三徑遠古樹半庭幽為
問錫緇客何如支遠流離塵吾未逮到此一淹留
蔭榆書屋作
蔭榆書屋南苑舊行宫内曩時讀書舍也佳蔭滿
庭綠窗半榻邈然有懷率爾成章
我昔讀書時對榆寫襟懷我来讀書舍榆樹依然佳何
人手種植綠隂滿空階撫兹重盤桓不肻易以槐(見唐書吴)
(湊傳)春風韻謖謖秋月影皚皚罨窗紗綠綠棲鳥鳴喈喈
占此書屋幽安得常汝皆
春曉
輕寒覺透薄羅帷寂寂琴齋春曉時半榻清閒聊復爾
一天韶麗付伊誰禽聲不辨間關語花色纔添四五枝
我是宵衣籌治者那能高枕鎮吟詩
春分日作(二月初七日)
二月未旬日三春已半分推遷迅如此護惜亦徒云柳
弱塵偏重桃夭風轉紛花期應過也望澤重殷殷
二月上丁釋奠
先師孔子
靈春惟仲月吉日值丁辰禮樂遵先進詩書淑兆民
宫牆增慕永爼豆薦馨新敢謂百王後能傳一脈真承
筐將素幣獻爵列儒臣試問得門者誰為不愧人
晝漏
晝漏丁丁晨復暮輕雲易散長空素寤寐那關春永歎
三春例向愁中度
題唐岱山莊春曉圖
水净碧溪天淨空遠峯濕翠尚濛濛柴扉不&KR2227;窗帷捲
桃柳一川烟雨中
仲春上戊恭祭
社禝壇
東陸暾將曙熙春日載陽
明禋遵振古崇德佐
惟皇香霧霏神鼎卿雲擁帝觴(見蘇軾詩)絲匏方合奏綴兆
早成行物僃九州貢土分五色方(壇内繚垣土色各以其方壇上土亦如之)
一衷虔致願慶錫我年康
偶為吕嵓圖并題以詩恭依
皇祖題畫詩原韻
何来三醉岳陽仙尚憶開成應舉年一向人間留面目
可能容易守天全
仲春御花園作
穠春何處歸来早堆秀山前絳雪軒已許遊蜂依蕊簇
未教新燕傍枝翻周阿玉樹斜臨榭放溜金波曲抱源
渴望甘膏疎宴賞休言樹背有叢萱
花朝
去歲花朝花未開臨蹊探覓頻徘徊今歲花朝花已放
却因望雨多惆悵試問與花何無緣錦苞玉靨空鮮妍
蝶陣蜂衙忙不了一例都過九十天不繫人間閒去住
只有南華齊物篇
題瀛臺流杯亭
憑欄俯碧流佳景喜相酬素色因心淨清音與耳謀仙
人捧醇酎春鳥弄箜篌惡旨思前戒盈科悟進脩
太液池泛舟(時二月花朝日也)
春信今年早去年花朝花事已堪憐漂桃留得三分色
度柳分来幾縷烟鳥語向人偏絮聒天光蘸水越澄鮮
素懷雅契虛舟樂任泊青蒲白芷邊
柳色漫作
前日郊南柳尚黃今朝太液綠絲長邇来懶著遊春屐
却為韶光䟎太忙
仲春經筵
講席唘文華熙春景物嘉古今學有别天地德無涯(是日)
(講四書古之學者為已今之學者為人章並易經天地之大德曰生句)内外應非二知行
要並加儒臣同坐論不覺日西斜
養心殿杏花叠前韻
吉亥將耕耤齋居臨朵殿映軒芳樹嘉復睹春風面難
尋吟思邈依舊陽和扇望澤方憂農遑適清閒宴
春松
春松不似冬松好黃染三鍼倚夕曛詎是後凋終變節
應羞桃李與同羣
題唐岱孫祜合作倣李唐寒谷先春圖
涉海覓方蓬登陸凌岱華鞭石豈達舉雲軨亦難駕平
生山水心不减東山謝坐遊千里路兼消萬幾暇李唐
古之人藝圃堪稱伯繼蹤羌孰能丹青空滿架我欲傳
其神求諸其匹亞是圖合作成如集柰與蔗奥域邃且
幽稜峰露天罅判勢異旗鼓親形譬姻婭流泉寒不凝
珠顆崖間瀉精藍隠樹顛午梵鐘聲罷兩山環抱處盤
土可以稼小軒三四楹詎必凌雲榭蕭然太古民笑傲
和不嗄梅妻微破顔胎仙倚而訝貌此寒谷春信是探
元化若無李唐蹟誰辨雞林價圖繪誠餘事今古何冬
夏無怪讀書人頽風吁日下
微雨
濃隂暗天宇微雨灑郊原度柳烟絲重催花雪蕊繁優
霑思遍野凝望獨憑軒憂喜兼縈處衷腸向若言
二月二十二日清明
花昌鳥聒日逡廵誰寫韶光一例勻二月已過三月節
三分却判二分春綠雲罨柳斜臨岸紅雨霏桃暗洗塵
嫩酪新烟都負也只餘憂緒入懷頻
豐澤園演耕耤禮
千畝將臨耤三推預習耕脈膏方起動節序過清明禮
以勤農重詩因觸念成猶思終畝教(豐澤園演耕禮之皇考時屢行)
(曾奉畆命終)望歲倍關情
宫詞體題冷枚漢宫春曉圖
柳暗花明曙景新生綃圖得漢宫春漢宫春色尋常遍
不到金階奉帚人
披香殿裏按雲和玉樹千枝豔綺羅為妬平陽頻賜錦
選来小玉自教歌
勻貼胭脂襯粉濃迎風端不讓芙蓉畫師恐是毛延夀
費却金錢更歛容
吴鎮夏山欲雨圖
夏山欲雨雲先凝晻靄乍失峰崚嶒幽人杖策獨歸去
巴濕綠荷衣上層我時望雨經春半披圖聊慰賦雲漢
見說蛟龍筆底飛(張僧繇善畫龍嘗於安樂寺畫龍二點睛龍即破壁飛去)繪水有
聲兹豈但(叶)起視空宇明星爛掩卷無言祗三嘆
御製詩初集卷二十
