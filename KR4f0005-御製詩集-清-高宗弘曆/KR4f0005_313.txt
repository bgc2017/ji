御製詩四集卷三十四
古今體一百四十一首(丙申二)
新正萬夀山清漪園
撰吉初旬出禁垣節前有暇步山園清漪動智冰權隠
萬夀静仁春漸温寓目由來景以攬會心率可樂因存
幾篇漢詔曾經讀敢忘吾民生計論
宜芸館自警
是處書齋貯縹緗縹緗馥郁發芸香束之高閣能無誚
擬以原泉愧有常放海盈科戒欲速枕經葄史貴知方
近因四庫搜遺簡益覺瞠乎若望洋
含新亭口號
去年新到今年故今歲新非去歲殊三萬六千堪例此
閱其含者立斯須
玉瀾堂
湖裔書堂静窗含鏡浦寬平鋪冰尚凍為識氣猶寒潛
底自鰱鯉浮空漫縠紈因思無事好何必起波瀾
樂夀堂
名義述夫子堂成亦久兮近緣披舊蹟乃識有前題(樂夀)
(堂題名已久近得董其昌論古帖真蹟冊載宋高宗書有樂夀老人之稱蓋其退居德夀宫以後所取名也)
砌草綠將染窗曦紅漸低兼因額寧夀(兹葺寧夀宫為將來歸政憩息之)
(所亦以樂夀名堂宋高宗其人非所慕而耋艾歸政擬或同彼耳)廿歲處(上聲)猶徯
無盡意軒作歌
軒稱無盡意無盡意堪味壁學然後知不足其不足即
無盡義又如莅政與臨民實鮮一勞永逸事小之問景
及閱畫一往窮焉有何致富而好禮貴牧謙留餘純嘏
方來備雖然轉語聽我云意無盡亦憂無際
停靄樓
取敞無須太取高已堪縱目作清邀西山一帶停春靄
便雪由來總是膏
對鷗舫
昆明既寬廓湖水自泱漭有凍有弗凍不齊齊以廣故
致鷗鴈類過冬資安養似識春意迴飛鳴樂和盎溪亭
喜對之非舫而名舫(叶)育物恰愜懷吾聞諸易象
怡春堂
問孰最怡人知惟是曉春物欣生意盎氣轉化機誾柳
眼梅心盼鴈回鳥語新對時出治者應體大鈞仁
圓朗齋
虚齋構山腰昆明俯滉瀁即境與之名兩言曰圓朗圓
實仁之體朗則智之象智仁樂並兼會心在俛仰察察
為明者與此殊霄壤
石舫二首
冰岸艤舟原水岸不行寓意似常行疑嗤青雀黃龍輩
責實今應浪得名
何必風帆五兩期篷窗倚望恰宜之西山雲與浮沈處
岸轉舟行宛若斯
清可軒
山隂一片石覆以三間屋屋不礙撐拄石弗嫌局趣屋
石兩得宜如水乳相篤到此亦忘言但覺清滿目然思
致此清反增意惶恧
味閒齋口號
閒以養心斯受慶閒而恣欲必招殃此中美惡原無定
邪正之間大合防
搆虚軒自警
起伏山形卑復高軒居其頂稱(去聲)清邀天低適可虚為
友霞舉因之興與豪偶值閒偷居乃逸雖然和雇作斯
勞迥臨縱目還自警明察當思物莫逃
恭侍
皇太后觀燈喜而成什
習習東風傍晚停(是日有風至晚而静)恰當卜夕迓
慈寧
天心允錫填駢福
聖夀應增億萬齡烟火西園聊待節燭燈内殿已輝星
扶擕
母子百五十(旬有聖母八旬有五予六六合百五十一歲云)史策皇家得鮮
聆
題海雲雪逕探春圖
尋徧山凹復水涯雪香雪色會於斯下驢非怯溪橋過
折得先春第一枝
詠漢玉榖璧
圓已規如月輕乃薄於紙數千百年間完善誰所使况
復出入土丁甲想護此碩人面赭渥禪客心灰死摩娑
虞破裂篋衍而已矣
虚明室
明窗仍憩此虚室雅開予物照意無固景供静有餘澄
觀味宗(少文)趣定性讀程(明道)書因悟弗明者多緣心不虚
再題安瀾園十詠
葄經館
枕葄雖然有素心未能潛志入深沉假予學易難窮奥
勤政且從謨典尋
四宜書屋
溪堂不動鏡光披一卷翻芸恰繫辭仁見仁而知見知
眼前即景是春宜
無邊風月之閣
漫憐花柳未韶妍物色人心已躍然拾級試登高閣望
風無邊復月無邊
涵秋堂
西園烟火待宵披徙倚書堂且便時(便時見前漢書外戚傳師古注謂取)
(時日之便盖待時之便而行也)四德元亨利貞運當春何不可秋思
遠秀山房
景愛隅園幽且嘉若亭若閣肖無差恰看檐額因憶遠
梅竹真稱秀莫加
染霞樓
霞常於夏鮮於春所喜春雲作雨勻莫訝層樓名未副
但期膏澤利耕畇
綠帷舫
凍池那得有乘浮愛此飄颻不繫舟捲起綠帷堪騁目
笑他真舫塢中收
飛睇亭
一亭孤置假峯端拾磴登餘可暢觀圖自海寧陳氏得
便思邇日可安瀾(陳氏隅園賜名曰安瀾圖其景于此為之)
烟月清真樓
春烟春月雅相親無迹有形形絶塵判却三千花鳥夢
惟餘兩字曰清真
采芳洲
冰池那見有溪毛細睇其根鏡裏韜此日采芳悟實際
何時不可讀離騷
上元前夕曲宴宗親即席得句
蓂葉剛看十四開燈筵先節懿親陪慶霑白雪臘春繼
祇盼紅旗旦晚來齒序即為教孝悌酒行豈是醉罇罍
鋪牋仍令胥賡韻驗學還因示體裁
題均窰椀(有序)
烏魯木齊屯田軍士墾地得舊瓷椀都統索諾穆
策凌於入覲時擕以呈進視其色澤似宋均州窰
而足間泑水微缺盖元時倣造者此瓷流傳頗有
尚非難致之物惟是烏魯木齊在漢為蒲類國仍
其王自領之當日祇目為西域唐雖於此置後庭
縣與金滿輪臺西海同隸北庭大都護府而戶口
不登貢賦不入亦不過羈縻而已元之幅員最廣
其地皆得統而有之乃考元史地理志謂河州以
下載籍疎略莫能詳錄則亦未能實撫而郡縣之
也今自平定伊犁以來天山迤北皆歸疆索其舊
時大部落皆駐兵分防星羅碁布而烏魯木齊尤
山北孔道因設都統治之並建迪化州宜禾縣與
鎮西府同為嘉峪關以外都會邇則阡陌日開耕
屯相望廬井阜而倉廪實與内地赤縣埓繄兹恬
熙景象當思所以保其樂樂利利於無窮撫斯椀之
出土完好益殷予持盈戒滿之懷用題什以示意
若舊器之不脛而至則固非予之所尚耳
烏魯木齊天山北漢之蒲類唐後庭屢内屢外屬荒略
千年沿革難詳評平定伊犁駐兵衛斯為道中開墾耕
翻土得兹銅瓷器(别有銅器數種皆同時開墾得者)都護郵致賁然呈
細觀製否宋内府盖元倣宋而非精雅具祕玩詎所尚
用志屯戍安邊氓閭閻百世謀恬樂題什不覺心猶驚
上元燈詞
六出霏冬五出春樹根積澤尚餘銀官軍矧復圍賊穴
慶賞應教荅令辰
素魄光輝第一宵西墉嘉會九瀛朝玉蛾金鯉都耐冷
飛入煙空上下飄
西嶺下舂隠夕曦清宵詄蕩碧空披團圞漫惜欠些子
好是玉輪幾望時(是月十六日始望)
萬夀燈明萬福全奉時行慶自年年六鼇下盼紅旗到
一節微嫌意欿然
遥裔幾行雞樹密丰茸一片鶴烟稠飛空燭箭數無萬
都作增
齡海屋籌
藩王列席侍西樓位次寧須較量不厄魯近多出痘者
也教元夕賞皇州(蒙古未出痘者弗令至内地示體恤也都爾伯特親王策凌烏已什今出)
(痘同内札薩克王公列生與觀燈火)
弄竿蹴鞠各分曹襍遝銀花陸海濤節夜原非重九日
底傳元胄挈登高
四朝休養斯民庶百歲熙和此帝都况值開韶三五夜
順時同樂可能無
正月十六日小宴廷臣二律疊去歲詩韻
節後仍開小宴筵聯茵叙陛例年年皇猷允藉調乎鼎
官路應教直似弦須識頌寧若規好但云泰恐即驕緣
載咨染翰敷牋者細繹吾言然不然
金川耆定略心閒休養應圖兵後艱和樂兹雖賞柑節
凱旋衆未度桃關漫歌七德功云蕆已歷五年師乃班
猶急郊臺親勞(去聲)接勤劬攻勦細諮間(去歲詩有却憶賢勞於役者驅)
(馳冰嶺雪碉問之句)
題王蒙所性齋圖
峻嶺崇山荷葉皴喬松之下草房陳子輿書裏詮義路
天水法中契妙津家計何須問雞黍齋居真足樂精神
睟然見面盎於背所性存焉是箇人
漢純素鑑歌
純素大鼻漢鏡式規圜其徑逾一尺吉金背弗事雕幾
海馬蒲萄祛藻飾千年出土青綠湛香奩誰用未可識
抑為班乎伴紈扇辭輦深宫耀芳則抑為燕乎啄王孫
争豔椒塗妬合德由來一例照蛾眉賢否天淵彼自隔
鏡乎鏡乎付不知豈待妍媸對顔色
詠澄泥海嶽硯
出陶雖非未央瓦亦自七百年上下視之如石黝而赭
持輕呵潤真泥也澄於綘縣沙囊者化脆為堅信神冶
海嶽菴中老顛把書畫超凡似誠寡何來文房佐儒雅
用緬伊人率欲捨
上元後題含經堂
節前本無暇節後略餘閒况值開印未尚遲引見班(開印)
(後方進閣本各部輪班奏事引見)圓明及長春無過咫尺間冰牀渡凍
浦筍輿入松關坐我含經堂展彼霏芸編不為勞愛耳
洵有益開焉設問益何得自反微赧顔
淳化軒
宋淳化帝非我慕慕以摹帖因額軒訂訛考異不無耳
聚精會神何有焉雲廊石版既羅列艱檠珠綴原繽繙
循名責實如自問化豈淳哉難飾言
藴真齋口號
藴如由我我奚藴真即為他他豈真却是虚齋不設解
藴真真藴任其人
理心樓有警
諸務待心理緣何云理心盖如形影正要欲夕朝欽一
念分敬怠四知愓照臨設其圖逸豫豈不懼難諶
敦素堂
底愛溪堂好溪堂趣可論心凝形欲釋目擊道猶存藻
繪兹無尚圖書必有源春冰一片素其意亦相敦
深寧堂
人身中最深宜莫過於心養以寧為要防為私所侵危
微誡須佩理欲界應斟朅爾觀堂額愓然凛座箴
含芳書屋
柳條嬝嬝黃先綠梅朵盈盈白帶紅借問含芳者誰是
人心物意總春工
味真書屋
仁見謂之仁知見謂之知一隅隨所目全體莫不備羲
彖示大旨易簡標純粹日用弗知者鮮或識其味予故
曰味真盖亦具深意言念作君師曰豈能無愧
皆春閣口號
層閣飛臨碧沼涯已猜魚負泳游佳雖然此樂寧止此
春氣回蘇萬物皆
金廷標松隂牧馬
豐草清泉宜牧臯驌驦卓立意雄豪不加鞍勒適其性
故識伊人用意高
詠漢玉轆轤錧
宫殿千門稱漢家金釭玉井製極奢轆轤之錧白無瑕
曉粧脂粉三千娃球欄絲綆轉曲&KR1166;雙腕浴罷排吟义
銅仙人猶淚似麻此物自合埋黃沙入土出土事堪嗟當
年何用珍斯耶土浸晻&KR0008;如綘霞配以銅膽簪雜花與
沃精神汲井華弗失其故興懷遐
燕九日作
底說踏歌打旋(去聲)羅錢王買節亦云過處機生日傳聞
久古觀白雲聚會多每值午風傍晚靖况餘積雪慶時
和收燈諸事誠休吉祇奈紅旗未到何
冰觧泛舟
冰解今年早(立春於去年臘月望日故節氣最早)御園可泛舟浴波迴雁
下滌凍陟魚遊柳岸黃輕染篷窗綠欲浮船如天上坐
杜句最清遒
雪(正月二十一日)
新雪霑三白(正月二日大雪初六日微雪兹復大雪)渥恩沐始青霏空原
有象融地却無形彌宇看真快終朝灑不停協時逢順
適惕已未遑寧
御湖雪泛
試問雪中作勝遊冰牀未合合惟舟底須轆轆雷聲借
雅愛皚皚雨片浮
飄空有象白於雨入水無形合作波遊奕似臻安養國
樓臺花罩曼陀羅
律暖猶然未作花何來五出綻槎枒幾曾桂棹聖湖泛
訝到孤山處士家
臘雪優霑早繼冬春來三白更欣逢(初二日雪初六微雪今廿一復密雪)
(竟日已符歲首三白之占矣)目窮汗漫拈吟處興在湖山喜在農
節後萬夀山清漪園
節後新正事猶簡幾餘咫尺試清遊韶開峰色如屏展
凍解波光宛鏡浮嬝嬝隄楊輕似線溶溶湖水綠於油
淵明語憶春將及于耜吾民有誤不
題玉瀾堂
玻瓈窗戶朗而空遠近湖山一覽通暖律漸催曉春盎
元冰都作綠波融雲容又布淡濃勢雪意還遲想像中
已是優霑更希澤利農念詎有終窮
長春書屋
號憶
昔年賜題簷到處頻寄懷弗忘舊今歲又從新憑牖景
無盡展編意覺親人誠有來去書屋自長春
夕佳樓
樓窗對西山因得夕佳號我來率辰已夙有馳驛誚(余遊)
(覽所至少憩即行前此南巡時尹繼善因有馳驛看山之語然佳山水處略觀即可得大意原無藉乎留戀也)
逯申之未曾那識夕景妙泉明句空憶顧名每自笑今
來所覽佳乃覺非常報遠峰吐雲氣近湖呈波照濛濛
瀁瀁間韶光含普淖復雪其益美于耜東郊到廑念在
農夫寧渠(去聲)隠者調
留佳亭口號
前來春冷兹春暖轉瞬光隂迅似流分付昌昌生意者
於佳莫亟且須留
禮大報恩延夀寺
祗園辛未建
延夀祝
慈寧(辛未歲恭逢以祝聖毋六句萬夀特建是寺慈釐)忍草三春綠禪枝
萬古青空空即色色物物自形形將復塗丹雘
九旬慶大齡
邵窩
蘭若向西去崥崹别一區三間築樸室數頃俯明湖草
木雖遲冶圖書足自娱憑欄試觀物還似對堯夫
雲松巢
白雲亦有形去來乃無定青松自無情作息頗有應雲
松本莫逆有無更誰競欲尋巢居氏持此以為贈胡為
乎多言殊覺弗相稱
水周堂口號
春水初生綠且柔溶溶漾漾帶堂周惕然為憶九歌語
汲井王明可忘不
山隂
迤邐山隂轉雲容洞㴜稠即看霏密霰漸覺隠高樓騁
望目為潔渥心興與悠分明訪戴趣却祇欠扁舟
遊惠山園因憶江南去歲被灾地
園學惠山偶莅之江南真者頓縈思去年被旱雖經賑
新歲加恩更展期(昨歲江南夏秋稍旱句容等二十八州縣及二衛成灾七八分不等既已)
(循例賑䘏復於新正降旨加展賑期俾資接濟無錫即在被灾次重之列)峰色泉聲寧異彼
衣單食歉鎮厪兹近聞雨雪麥疇潤可接青黃半信疑
復雪(正月廿三日)
昨晴今復雪春澤見稀同落地即為雨霏空不礙風已
看增颯景更喜利康功一節猶微欠盼殷旗捷紅
詠和闐玉䕫首匜
和闐玉來夥巧製頗紛如漸欲引之古庶其返以初為
匜肖周代作器戒虚車流鋬考工合敦牟介紹諸
題明人合筆花卉幀
蒼皮翠葉不同松詰曲盤拏倚碧峰合是仙人釀春酒
香浮寳甕露華濃
右盛茂華柏
作朋古柏隔清溪氣合何妨貌異兮下視春芳都耐冷
植中端自有夷齊
右劉原起松
是木是花祗是梅問誰松柏可相陪直標横出都丰韻
分付東風好半開
右陳嘉言梅
淡紅濃綠小横斜參錯圖間亦自嘉却是伊人有深意
枝頭祇作兩三花
右王子元山茶
洛浦仙姿姍珮裙玉顔獨照水之濆玉人合放衡翁筆
却使楊妃換此君(文徵明畫松柏梅竹水仙為五君子圖此幀大意相仿惟無竹而有山茶)
(為稍異)
右王中立水仙
成窑雞缸歌
李唐越器人間無趙宋官窑晨星看殷周鼎彛世頗多
堅脆之質於焉辨堅樸脆巧久暫分立德踐行義可玩
宋明去此弗甚遥宣成雅具時猶見寒芒秀采總稱珍
就中雞缸最為冠牡丹麗日春風和牝雞逐隊雄雞絢
金尾鐡距首昂蔵怒勢如聽賈昌喚良工物態肖無遺
趨華風氣隨時變我獨警心在齊詩不敢耽安興以晏
山桃花
泉源靈地更山陽(玉泉山山桃先開呈進)報有杝桃燦發皇中使
瓷缾擎進處欣看又是一年芳
早春氣暖雪頻滋蓓蕾烘霞欲滿枝即漸御園花亦放
昌昌萬物各争時
膽缾棐几伴清娛態與盆梅未絶殊鼻觀(去聲)近參少淨
馥依然桃也以兹乎
山東巡撫楊景素奏報得雨
京都雪作青齊雨南北暄寒如是殊一日澤同真幸矣
五朝奏至以遥夫(京都於正月廿一日密雪竟日隨融隨積約四五寸許兹楊景素奏濟南)
(省城於廿一日自辰至亥稠雨綿密入土四寸餘麥隴大田均為有益東省霑澤與京城同日分寸亦略相仿)
(惟不為雪而為雨則以向南氣暖所致此次雪勢頗廣頃畿封亦報優滋計豫省自當同被渥潤或因稍遠奏)
(達較遲耳)已欣二麥苗含潤更卜大田種可敷却繾豫州為
接境春膏此次亦霑無
長春仙館
恒此燈筵奉
起居忽然半月度馳如一朝又返
前園御
萬歲永期慶節予愛敬心惟共年長芳菲景已報春舒
書齋静坐懷今昔拈筆忘言默會諸
抑齋(在長春仙館舊居)
到處書齋名曰抑此為舊室益殷吾外王内聖進修業
志則誠能抑也無
自得軒
兩字子思訓其間萬理含行兹富責素憐彼賤貧甘忠
恕不違道君師豈謾談間予所自得祇有愧和慙
樂性齋
性既無不善斯即無不樂情或循嗜欲匪善斯為惡襍
慮由是生樂鮮憂常灼應知非性罪恣情以致錯如水
之過顙乃因乎摶躍復性則樂存慎哉思所託
抱樸草堂
誅茅偶為室抱樸久名予淨几弗施綈明窗稱(去聲)展書
因思彼黎庶可似此安居自返多慙愧寧徒綴景虚
題桃花塢
年前立春已半月氣早昌昌生意勃孟月甫届下之澣
即見山桃花欲發雖以閏月定四時盈縮長短原人為
人為實不出天定萬物菀枯各自知聞之金閶亦有此
唐寅輩逞材華美(蘇州閭門内有桃花塢其地有桃花菴即唐寅舊居)四度南巡
闕訪曾流水行雲而已矣
品詩堂
昔日書堂到以閒吟風弄月憶其間品詩設欲循名者
先合從吾舊集刪
題趙孟籲喬木高齋
匡牀獨坐樂三餘茅屋蕭然稱(去聲)索居便是茂林取遺
稿終無封禪著成書
石壇人静樹籠園文讀北山謝世煩欲笑隴西李長吉
艷稱門外過高軒
詠定窑娃娃
粉定寫娃娃曲肱雙手义半暝態如活一睡樂無加蔵
照意堪寓忘懷道豈賒蘧蘧與栩栩饒語笑南華
題元人滕王閣圖
新府洪都景物熙落成高閣碧江湄當年帝子千古事
此日嘉賓一會期擱筆應知意有属據筵且作醉奚辭
布帆快至腹藁者却喜時來風送之
詠和闐玉三耳環罇
玉人厭時作每以古為程寓意圖饕餮選珍琢瑾瓊子
高非耳易王母訝環呈藻句寧足尚識因奠遠情
題張照書舊作口號
法書老翰正兼奇舊集頻翻運筆為所作自慙弗稱(去聲)
字今差稱矣彼亡之
河南巡撫徐績奏報得雨詩以誌慰
剛慮河南得雨無飛章越日到京都(昨因楊景素奏報得雨念齊豫連疆)
(亦當霑被曾有却繾豫州為接境春膏此次亦霑無之句兹徐績奏河南省城於正月廿一日自辰至戍密雨)
(帶雪入土五寸二麥更覺滋長其時日分寸與京城山東俱同春膏普渥為之欣慰)數千里地胥
均矣四五寸霑有是乎祇以饑寒念民計詎關温飽切
躬圖武功將蕆春膏早戒滿持盈益凛吾
孟春遊玉泉山静明園
行春流賞佳春處隔歲園林初歲來水態山光繪韶景
亭明竇暗寫吟裁繞階草綠欺先柳近岸桃紅訝是梅
密布曉雲希復雪斯之未足惜辰開
華滋館
暇日遊山館晨餐坐片時放晴春旭嫩宿雪土膏滋庶
政尋常理軍書特地馳(阿柱等奏逆酋同母兄索諾木朋楚克及其大頭人逹爾什桑)
(卡爾雅瑪朋阿苦魯績就俘獲現用大礟四面轟擊計十日左右即可掃蕩賊巢擒渠奏凱)犁庭期
十日惟是盼紅旗
竹鑪山房
混混靈泉春水生山房坐俯有餘清中人茗椀早擎候
那肯徐徐文火烹
犀液越甌都灑然寧惟陸羽始稱仙濟南趵突將品水
(巡幸山東例汲濟南趵突泉水運供茶膳之用時因告成闕里三月初即可至山東境)早覺輸兹
第一泉(向以銀斗衡量泉品趵突泉較玉泉每斗重二釐詳見昔所製玉泉山天下第一泉記)
寄題樂景閣
層閣鏡中聳如鸞翥鳳翔已欣看似畫奚必進之航因
識托情賞端勝對物昌寄言生白者樂意遽何央
虚受堂
湖中肖三島溪堂據西陀三楹逾十笏納景亦已多因
悟虛能受此理誠不訛春風復秋月花舞與鳥歌然豈
謂此哉咸象當研摩
冠峰亭
遠則昆明近水田峯巔亭子覽觀全南朝紗帽曾何謂
(攝山有紗帽峯丁丑南巡易名曰玉冠)合擬稱冠曰進賢
下西嶺至練影堂
攀陟未覺勞初春值簡政詎云詡健步猶喜堪濟勝因
降西嶺畫却對西溪鏡溪上有書堂練影向所命歷歷
勒宿題此來可闕詠俯暢練若藏適以東風靖失影迺
得真面面佳景暎因悟水面文未若波心净
倚晴樓
春雲幾片散而輕捨級岩樓恰倚晴不是吾心不知足
為他農父逮興耕
含峭居口號
小小幽居峭蒨間開窗復納幾重山孰為賓更孰為主
炙轂難窮辨亦艱
過北岡至崇靄軒
山隂更有委宛處遂過北岡復降卑書室幾間蔵&KR0034;窱
曉春一晌攬幽竒軒原默默堂堂在徑自英英颯颯披
崇靄設如副名者為斯膏雨正宜時
詠素堂
散步既云久憩來便有堂物猶遲(去聲)韶景山已靄烟光
心愜素堪會興因詠引長人間禮誠後為緬起予商
憩雲齋
曉雲冉冉散天涯其雪惜之難置懷春澤稱優晴亦可
人情不足我原偕小遊合返因過嶺且止非忙暫憩齋
七字促成隨即去諸凡留滯實為乖
雪六韻(正月廿九日)
傍曉雲重凑交辰雪遂翩似符風五日(廿三日曾雪)宛降雨
三天落地都融水彌空訝織烟杏先春翦綵柳未夏裝
綿容裔迷瓊宇渥優霑麥田何修欣此遇律已益瞿然
李肇亨鵲送春聲即用其韻
喬樹營巢見飛鵲占來風雨較人明雌雄相呼(去聲)知何
意却是人稱報喜聲
詠漢玉龍尾觥
視之有紋撫若無製在三千年上乎土華隱現璘璘鋪
龍形蜿蜒風雷扶觥哉誰議觚不觚厚薄内外如一模
古人淳樸巧弗偷(叶)工執藝事相去殊人心世道紛吁
吾
正月晦日詣暢春園問
皇太后安遂還宫之作
祭神(國朝最重月祭神每於春秋仲朔行禮)
祈社御經筵(二月初六日致祭日社稷壇應還宫齋成並於初二舉行經筵)禮也勑
躬各致虔行慶忽看正月過問
安遂以晦辰旋野含宿潤麥衝露陌隠韶光柳颺烟此
景較量(平聲)誠鮮遇為欣然復為䕫然
題澄性堂
萬佛閣因路便臨東偏精舍偶探尋一池春水淡迎目
五架溪堂澈到心魚躍鳶飛自天趣風紈月鏡待閒吟
額云澄性性澄竟不可得中來去今
澹吟室
溪上書軒樸而野精良筆研候吟揮弗矜材藻歸於澹
五字吾宗陶與韋
鏡藻軒
春水明如鏡春藻梳水底藻發鏡光中名軒乃所以偶
來俯流麗别有會深旨藻斯近於華鏡當究其理用材
與遣辭均應審乎此
湛碧亭口號
湛弗驚風碧郤塵滿懷澄澈滿眸新經冬幾度看冰色
今日分明又識春
清約池
一池無半畆而贏真是渫然約且清花片飛風粘水面
文章佳處得天成
題鏡清齋
&KR2535;迤循北岸溪堂憩鏡清今年為始到春水愛初生不
形示而照非氊磨亦明一時頗有會五字適然成
韻琴齋
大絃今日聽春和墻外流成太液波魯直分明七字好
滿堂耳盡洗鞞婆(黃庭堅聽琴詩滿堂洗盡筝琶耳鞞婆即琵琶見搜神記)
畫峯室
譽畫曰如峯誇峰曰如畫畢竞誰主賓無非艷佳話此
室號畫峰名象兩弗壊是謂具一合可以稱雙快設更
請進之莫若須彌芥
抱素書屋
後素寧為繪事哉學詩學禮此中該因思富麗春元景
也自冬貞淡漢來
罨畫軒
假山亦有軒虚軒亦納景楣額應予名罨畫頗稱(去聲)境
試間罨何畫大癡富春嶺祇合神韻求弗以花柳逞避
暑霞標窗(避暑山莊内霞標室亦有罨畫窗曾屡題句)視此乃益迥
焙茶塢
野塢臨溪竹逕斜選名題額愛清嘉中人茗椀勤供奉
却是烹茶非焙茶
二月朔日作
日始仲之朔節當春以分何期一朝雨(是日微雨)密佈四天
雲於澤寧辭屢利農豈不欣遥時待秀實祈歲每殷勤
詠漢蟠䕫鐘
漢去周非遠器猶古制存銑欒鳬氏合青綠卯金原侈
弇關柞鬱䕫虬互吐吞於斯緬禮樂詎止報朝昏
文徵明柳汀仙舫即用其韻
青蒲戟戟刺波芽艤舫輕風拂鬢斜對坐如評高士傳
那更水面問桃花
題和闐玉米芾拜石圖
罄折一時属偶然王恭豈足擬神仙斯人斯石玉無忝
可識原非癡與顛
春仲經筵
經年講席一躬臨龍䄂儒臣喜盍簪(經筵講官滿漢各八員進講侍班服)
(領䄂袍以別於衆此舊例也)日麗風和春藹吉周書魯語義抽尋(是日)
(進講論語百姓足君孰與不足書經君子所其無逸)撫民時切不足志勑已惟懷
無逸心後閣文淵新慶洽(殿後度地建文淵閣為貯四庫全書之所今始落成)俾
觀合有共賡吟
題文淵閣
每歲講筵舉研精引席珍文淵宜後峙主敬恰中陳(舊有)
(殿名主敬在文華殿之後其後隙地新建文淵閣)四庫庋蔵待層樓恰搆新肇
功始昨夏斷手逯今春經史子集富圖書禮樂彬寧惟
資汲古端以勵修身巍煥觀誠美經營愧亦頻綸扉相
對處頗覺叶名循(國朝大學士兼銜三殿三閣有文淵閣之名而無閣之實今新建於文華)
(殿後且與内閣相近適當其地)
經筵罷因至寧夀宫
講學勤兹日引年待異時文臣胥讌見(經筵畢命講官及聽講之部院)
(諸大臣隨至文淵閣賜茶俾觀閣中規制)藎旅扈追隨(御前大臣侍衛等凡所臨幸無不扈從)
步輦乘暇耳耆宫遂幸之舊名襲寧夀致政冀期頤居
此應無事而今尚有為籌民及律已衍義示忱辭(是日進講)
(論語百姓足君孰與不足句書經君子所其無逸句並製御論以闡其義宣示講筵)
樂夀堂
智樂仁斯夀名堂本有由不期契南宋恰可額塗裘勤
政今猶勖引年此豫謀如誠副兹願餘外更何求
題符望閣
層閣延春肖(是閣肖建福宫中延春閣式為之)題楣意有存耄期致勤
倦頤養謝塵喧豫葺優游地略慚恭儉門其誠符我望
惟静候
天恩
得閒室
符望閣西接静室紙窗棐几護松關此時敢自忘無逸
他日於斯冀得閒真樹生之待蔥鬱假山峙矣互迴環
豫成猶以廿年俟亦豈遥哉彈指間
遂初堂有詠
周書稱初服勤政要(平聲)始終楚騷稱初服謝政適其躬
二語胥宜味放卷用不同書堂額遂初遼待廿年中設
果如所願樂哉叩
蒼穹
題景福宫
式擬静怡室(是宫仿静怡軒之制為之名則仍景福之舊)題仍景福楣琴書
無俗韻花木有仙姿雨後潤生礎(新正屢雪昨復微雨地氣濕潤大似江南)
春來日下墀綴辭成五頌好德敢忘之(近製五福頌揭之此處屏閒頌)
(意以攸好德為主兼用自勉也)
文峯詩
昨於西山得玲峯樹之文源閣既為之歌兹以其
副置於景福宫之門名曰文峯而系以詩
物有一兮必有偶伯兮叔兮相與友玲峰既峙文源閣
文峯詎復蔵岩藪賁然肯來樹塞門景福宫前鎮樞紐
是處擬為歸政居老謝遠遊邇斯守皇山較此實卑之
却笑猶堪拜米叟巨孔小穴難計數詭稜竒&KR0008;自縈糾
西山去京無百里車載非關不脛走洞庭湖石最稱珍博
大似兹能致否宋家花石昔號綱殃民耗物鑒貽後豈
如畿内挺秀質弗動聲色待近取抑仍絜矩於人材政
恐失之目前咎設因文以寓詞鋒姑俟他年試吟手
題方竹杖用仇遠韻
竹取其方玉取堅玉相竹杖兩斌然形原中矩無踰節
心縱如空有異圓淇澳乍辭茂擬簀洛陽何必憶為椽
倦勤他日資扶老應謝陶家運甓甎
御製詩四集卷三十四
