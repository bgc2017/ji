御製詩三集卷三十八
古今體一百四十三首(甲申四)
三月朔日齋居對雨
鼎新
古帝廟落成莫之春先二日致齋是為中祭倫怵惕念
代興惟
天詎由人厥德苟匪常難諶命亦淪遷居弗遑安思艱
圖易民甘膏邇屢霑潤溽利耕畇即慮後難繼敢曰稔
可臻處順益屏營庶幾承
澤頻
静怡軒雨中題句
静者動之復怡者憂之對先憂詎可忘時動乃無悔(叶)
後既未盡屏前亦難兼佩静怡豈不佳有志而未逮春
夏多園居齋必返宫内邇来實厚幸膏&KR1204;頻蒙賚庭梅
香已放宫樹䓗全溉綣彼隴畝間興言事耕耒是吾所
由豫詎在崇軒繪
賦得不為物先
持後如觀影不先敢傲身時乘乾用九佳與物皆春柱
史頌三寶寺卿箴八珍勞謙曰君子知足乃賢人却匪
蔵機械惟應博訪詢樸敦漢文帝又以示臨民
重修
歷代帝王廟告成既奉
神御復位爰以春祭恭臨式瞻實枚用申誠肅
三皇
五帝道功崇
歷代君王懋建中雖是乘除撫人世莫非兢業代
天工由来觀德視
遷廟用以陳年新
閟宫更憶戴黃教易瓦(舊制葺廟瓦皆甃用純綠兹以新正殿易盖黃瓦)載
聞刻羽彂調桐考經
聖祖加之位(康熙六十一年成列皇祖考定祀歷代帝王廟位守辟並增入典)敬法
世宗祀以躬(春季皇考於雍正二年親詣行禮)樂亮禮章溯古制
牲蠲幣量冀
神通落成莅止攄誠恪蕆祀虚徐仰
顯融周監在殷殷監夏難諶益切惕予衷
倚虹堂放舟
景德蕆崇祀(曰歴代帝王廟正殿景德崇聖之殿)鳴鑾出鳳城溪堂倚橋
側春水進舟平漲影層含砌漪文倒漾楹纜牽迴望處
隄柳翠煙横
長河泛舟至樂善園
柳綠桃紅濯雨餘長河今歲此方初名園問路鏡中是
春水坐船天上如暗竇眀亭皆好在香甌淨研偶相於
重華宫裏書堂似(子青宫書堂亦以是名之)兩字名言最起予
藴真堂小坐得句
一年中到園不過兩三度到園坐堂中暖席曾幾遇以
其臨長河荒頽為整足是予之好(去聲)事非予之美處堂
自藴其真漠然無来去
含清齋
水裔有書齋新蕪綠到階往来堪憩步經史足怡懷不
繋情而去惟留静與皆鳴榔溪幾轉煙外望高槐
舟過萬夀寺未入遂由繡漪橋至昆眀湖沿水路
攬景襍詠得詩六首
片刻徘徊樂善園進舟仍復溯長源麥剛茁隴新膏潤
稻未栽塍宿水存
廣源閘隔水高低易舫之間屧步隄萬夀寺纔離半里
揚帆姑且置招提
麥莊橋過接長春兩岸輕煙罥柳新石壩金河洩餘水
(石壩在繡漪橋南以洩金河餘水)天然洪澤那堪倫(洪澤天然五壩此不過略仿其意然)
(自前歲南巡定清口之制連年水並未過五壩下河受益實有眀效)
壩外湖心亭好在乍因綴景憶西湖曾經一到常空過
似此何須搆築乎
繡漪月漾忽當頭綠柳紅桃四面稠寒食眀朝兼上已
豈能分日作遨遊
陸縴入湖易水縴湖光上下漾天光小船軋軋鳴榔處
不辨吴邨與越鄊
遣懷
春澤優且渥歷年實無比百糓皆可耕二麥卜兆美忽
繾關以外牧場不利爾即今雨後寒内地尚若是居庸
北高巒遥見積素矣孳育馬牛羊蒙古生計恃雪冷虞
為灾彼亦吾赤子既而自解云凡事戒長此且如西北
界闢疆二萬里亦胥勤耕牧又寧當異視普天均適願
自古無其理咄哉語又失此責將誰諉多願故多愁是
吾乃所以
詠古蒼玉璧
瑞玉何代此垂棘其肉倍好章辨國粟兆多糓蟠螭飾
千年幽伏土華蝕復出全泯琢刻迹英氣内葆璘磷擘
榮光旁魄恒四塞黃衣綠裏標正色衛國風人刺弗得
詠人形薓六韻
夲草薓受地氣之精年久者根如人形此薓正似
之又世人以薓為貴物能滋補然錯用致禍者亦
復不少故未及之
五葉三椏長白珍年深形肖竟何因太原土貢今焉是
上黨沙生寧有真具體幾曾五官具陳筐徒訝四支陳
雖緣滋補稱延命頗見輕投致喪身大約佐饔圖利益
遂忘剜肉值艱屯草莖誰悟文殊語能活人還能殺人
上巳日萬夀山
令日三月三古政用上巳或疑紀干舛殊不思甲子名
從人所命月建小大徙輪值屬偶然何不可爾爾禊事
雖弗脩禊朝那能已艷裔萬夀山淡沲昆眀水寒食復
茲辰(翼日適值清明)韶光真萃美華林寧足稱蘭亭奚必擬却
憶記中言後今昔由視
翠籟亭
色聲極静真聲色小坐渾如對古初人世禊朝絲與竹
應教謖謖掃無餘
題墨妙軒
碧溪一帶鎖嶔崟逕入文軒翰墨林四壁苕華閱今古
三希倒薤藉追尋煙雲舒卷為同異情性剛柔在酌斟
數典更欣過庭論(孫虔禮書譜摹入三希堂法帖其所書景福殿賦及千字文並刻石此軒)
懸針竟爾度金針
寄瀾亭
湖上構亭號寄瀾虚眀月榭漾風紈亭瀾畢竟誰為寄
妙趣當前合静觀
景眀樓
萬頃碧漪淪来遊正禊辰隄花紅入鏡岸芷綠拖紳魚
躍猶矜浦鳬翔不避人巴陵滕太守又是一年春
霽清軒
春月居然喜霽清可知春雨稱人情田功此後時方遠
敢作侈談祗屏營
清明(三月初四日)
百六依依特可人輕隂細雨潤含頻花如有意開顔乍
月即無情露影新今歲絶勝往歲節三分却判二分春
胷中夲自非惆悵也覺司勲句最神
夜雨(三月初四日是日清眀)
夜雨&KR1268;&KR1268;聞枕上春膏似此未前聞豈辭多矣常情騐
真覺時哉澤物勤耕父已將興畟畟行人且免歎紛紛
農占並叶清眀吉(田家有雨灑清眀一定收成之諺)片晌無眠意亦欣
曉晴
夜雨偏欣曉報晴芳園昨纔(去聲)度清眀花枝高下皆垂
露鳥語悠揚似奏笙那戀再霑緣澤渥正思時霽為(去聲)
春耕倚楹迥異常年况了識曾無定者情
含韻齋玉蘭花四首
遠疑玉塔色氤氲近似栴檀香苾芬怪底花中稱木筆
由来通體不勝文
清眀好雨潤羣芳邂逅仙人白玉堂占得世間風韻獨
笑他潘令詡河陽
氣清天朗莫之春正是蘭亭脩禊辰王謝贏他方子弟
未成詩者也多人
飄姚春雨復春煙擢穎流芳秀且娟李白桃紅任批判
不孤韶景是今年
深柳讀書堂
老屋清溪上年深柳更深
讀書趣緬昔聞禮戚猶今悟性同湍水鋪庭閱惜隂瞠
乎祇蒿目黯爾總驚心
題染霞樓
屋不丹青喜樸清何来淺絳染飛甍徐因天末馳睎遠
翻得霞光覿面迎夏沼荷花休假藉秋林楓葉漫鮮眀
無須更讀興公賦縮地居然此赤城
山西廵撫和其衷奏報得雨
山左膏連山右渥更均同日沐恩覃(先是東撫崔應階奏二月十九二十)
(等日得雨霑足與山西時日並同)心遅豫省佳音到分付郵筒速問探
(河南與山左右鄰並而阿思哈二月中旬報到尚係正月抄二月初先得雪雨情形此番甘膏普渥摺猶未至)
(因傳旨詢問之)
夜雨(三月初八日)
徹夜雨連纖不眠正不嫌無聲遥想色已潤易為霑斜
灑窗還隔微寒被擬兼春膏優且渥欣對敬猶添
雨中德勝門外
潤浥芳圻曉未晴高原下隰總新耕無閒心問花和柳
也愛濛濛畫裏行
不似迤西有石衢輕輿未免䟦泥塗僕臣今日教行賞
為溥春恩與衆娱
漠漠輕隂欲放暉因風還送細絲飛分眀記得江南景
北地春郊似此稀
賜奠大學士来保輙復成詩
一世篤勤行
三朝禁近臣老成惜多謝(去歲大學士史貽直梁詩正未半年相繼而殁)厚重
有誰倫那問生由命因知夀底真(来保夀至八十四歲)且看市鄽
上應有輟舂人
晴
好雨午方晴氣和景益清無心惜雲去有意喜風輕御
柳低垂潤宫花仰向榮耤田將舉趾慰敬倍常情
豐澤園演耕作
豐澤真豐澤端因習禮臨墢無千畝遠潤過一犁深往
歲逢曾罕三農喜不禁迴思播種日(雍正年間此每皇考演耕於隨)
(播種)重穡
教垂今
春耦齋
試耕餘暇臨春耦綈几湘屏足静怡慙愧腁胝力作者
茅檐終歲少閒時
淑清院
淑清信何地光潤是今朝雨過花增色春深樹密條到
疑三島上坐可列仙招將謂晴無礙山雲又建標
雲繪樓放歌
試問雲中君江毫擕得無君荅曰不藉自有神工乎輕噴
細灑皆玉珠興犁舉耜歌農夫餘事乃至花與木妙色麗
潤非青朱是謂斯樓繪事突藝苑寧須艷數米家鶻突圖
庭梅四聲四首(有序)
北地無梅有之亦盆植耳十數年前命於静怡軒
庭中植梅二株冬時設旃棚護之今已成樹加之
好雨頻霑放英特盛兹以有事耤田還宮齋宿撫
眄庭萼方馡韻於廉纖煙靄間不啻鄧尉孤山泛
光風而對香雪矣爰仿襲美四聲體得詩四首以
極梅之能事非徒矜摛藻之工云耳
平聲
宫梅真宫梅雙株榮庭前今春誠欣逢時霖頻輕湔冰
心芬溟濛珠嚬輝蟺蜎憑軒觀芳華常疑籠非煙
右雨梅
平上聲
春宵於何佳動影有種種新蟾延徘徊古夲豈擁腫舒
苞臨瑶階唘蕊藐野壟虚無輕盈間那可以手捧
右月梅
平去聲
吹開還須風摇颺送秀韻香從叢中来籟自竅際聞朝
妍披繁英暮度遞淡暈誠如云雌雄向宋對致問
右風梅
平入聲
冬時雖無花不得或缺說氊棚緣禁寒玉墄適積雪融
香心先期挹潔骨欲徹孫康還觀書隔壁獨鬱悅
右雪梅
耕耤日祭
先農壇
耕耤率先民勤農致敬
神古初定春孟後世卜佳辰土潤霑時雨粢馨叶夏鈞
天恩今歲渥虔鞏益增寅
耕耤禾詞四首
王藉當春舉趾臨生香紺耦發腴沈重農夲意惟勤毖
豈繫耕牛配納音
由来穡典重為君底事千秋稱漢文為有哀矜惻怛意
行知願即勵尊聞
土潤今年沃壤滋墢場不待大脩治觀耕臺畔圍農父
有喜吾民得共知
綵棚早已徹華紛卅六禾詞依舊聞何必金根重載耒
所期惟實不惟文
用庾信詠畫屏風二十四首元韻即效其體並命
金廷標為圖各題其上(有序)
原夫屏風之製盖從斧扆之遺雲母真奢豈是清
防夲色火齊縱異空勞靈黂重施便教圖以聖賢
坐卧微嫌䙝敬至若譜成列女顧視應致繩愆兹
者十二横陳欲加粉繢爰以廿四分劃雅稱藻吟
數典得開府之章選藝掄畫苑之彦夫其心營南
國江關多懷忼慨手擅北周詞賦鮮與頡頏乃憑
幾暇披尋式展芳辰茂對情如登覽詎矜極命山
川趣洽泳游奚侈耽懷魚鳥格式採其恰當非以
取人辭華戒彼纖穠亦因論世須信繪原後素聯
錦幀於重綈每思志在足言刻丹毫於寸晷但彼
兩首殿詠各增十言兹予四韻終篇用成全體或
同或異不即不離緬庾信當日催花番番遞進看
廷標此時完璧落落無雙
翠管因風颺綺宴臨春開已喜重茵接又聞高駟来不
惜朱顔酡還期白日迴遊入竹林逕罰依金谷杯
錦帆涇曲注太湖宛面前相將如花女並泛採香船思
長還擬藕貌艷欲羞蓮千載懷吴宫其人然乎然
底稱江國春梅花與結鄰山中卧高士林下来美人逸
韻盈玉靨淨香噴珠脣不藉高唐雨已為姑射神
由来武陵水萬古無定源絶塵斯得路混俗徒望門何
須問賢主適可遊名園延賞青霞標憩息蒼松根
珠履陪芳醼金貂共勝遊蘭殽藉山竦椒酒酌淵流散
步延曲榭歌聲出舞樓寧須羡七貴可以傲五侯
承陛碝磩接綷宇琳瑯連鳳笙擫銀簧鸞瑟調冰絃碧
玉按歌至綠珠獻舞前持此太康心荅彼方韶年
言装百寶鞍用駕七香車馬既遊如龍人亦勝於花素
飾謝錦繡淡掃辭鉛華輕風信解事飄將羅帶斜
殊勝水晶域静真薝蔔林龍女獻眀珠迦葉舞響琴既
不見有法云何覓無心前生是妙光於斯薰習深
即樹以為柱掃葉以為堂鸕鷀初引杓鴛鴦復在梁畫
出格定高詩成字亦香此中樂有餘何必登伎牀
金風入閒庭忽見桐葉飄搗衣振纖手就砧曲細腰怨
意既已切哀音那得調窮邊寄凄凉芳年孤冶姚
賢才非鴻雁致之亦待羅祖逖聞雞舞寗戚扣牛歌曳
裾上雲臺浮杯賞池荷上下懽交欣光輝一何多
雲霞光上摇樓臺影倒懸翠籠金城柳香分玉井蓮芳
帶落鏡中長袖臨風前將謂太真遊孰知採菱船
阿閣搆層峯上與青霄齊飛星或可攓流雲乃覺低蒙
莊斯夢蝶雒翁此祝雞誰能綰金章日聽曉烏啼
榿林游涉騁蘭澤周馳過置罘密彌野旌旗紛映波弋
羽落層雲釣鱗出深河原獸夲易致他他何足多
宣遊何處好未若鴻與壺王喬布芳筵方平擕行厨揚
羽翹必雙流聲韻何孤快哉真仙人小矣文君罏
跨水作虹橋象則銀河長天上尚藉鵲人間自折楊帶
結别前心衣分離後香千里共相見惟應明月光
所貴豪侠者趍急排難(去聲)開朱家德能飲劇孟人喜来
輕金重一諾投轄引千杯刺史值大窮須從後閤迴
票姚成功還威名震遠戎居第雖不問賜賚胥從豐步
光藏寶劔繁弱閒琱弓惟留一片石勒勲磧海中
驚飇無静柯洪波無恬鱗蹀躞千里馬遨遊四海人三
危迥陵漢九阿豪宴春簡子夢鈞天小哉以傲秦
叢木成雲林素水盈璧池閑宮井綺軒華屋檐鐸吹異
草鋪重茵若木交長枝可以青春延安知白日欹
叢林閉遠閭深山結小齋寒泉水供飲荒塗草半埋自
足娱清音了當謝塵懷彦倫元史流終不與之偕
王孫去何久芳草春又菲魚弗溪前躍雁自天邊飛更
誰達素書空思寄征衣欝金堂上燕昨日却雙歸
昔日汾河曲弭楫横東流榜人歌採菱淵客誇弄舟寧
須下置戈誠然上有樓請看臨素節至今風帆浮
温嶠玉鏡臺陶侃螺酒杯千秋佳話傳一夢浮雲開十
二屏屈曲廿四圖往来乘興賡子山底論濟鹽梅
河南廵撫阿思哈奏報得雨
河南北雨亦同時(前因豫撫報雨之奏未至降旨馳問今據奏二三月間屢得甘霖與齊晉)
(二省所報日期大略相同但其奏報稍遲察其分寸情形似未為深透恐尚有望澤之處故復詢之)致問
方稱奏報遲分寸較茲原略欠麥秋又為(去聲)繫遐思
清暉閣漫題
山增光潤水澄泓春閣今年信副名祇覺補松重待長
羞隨新蘤共敷榮撫時有幸兹紓慮對景無端别繾情
笑我六如觀未達那因靈運致高評
擢秀亭
一朵芙蓉上置亭葳蕤高舉側瓏玲河陽藻鑑非虚擬
應識人間有姓邢
題玉玲瓏館
綠瓊繞砌戛玲瓏真玉應勞追琢工光透一輪寧礙月
聲敲六律雅宜風桃詩還為(去聲)思韓愈笛賦何須詠馬
融静對恰如參半偈是無色色不空空
思永齋
韶春煦潤錦花舒為撫時和惕有餘卑室更因思禹拜
倚衡擬欲學師書脩身敬奉三無夲敘族寧忘一脈初
綈几蠣窗增愧處聖人見說貴鶉居
綠帷舫
屋是沙棠舫樹為油綠帷手垂堪掬月目仰見翻漪流
動中含静難圖外有詩新蒲摇翠影訝似向前移
柏上藤
稚柏旁種藤藤蔓緣柏上柏遅藤生速雨露概竊享惜
哉凌雲質束縛不得長移植去拘纏栽者賴培養子輿
戒有萌惕然發深想
松下草
掃雪堆松根夲圖松得潤松潤故未形草長殊覺頓一
例鋪芊芊綠蔚高逾寸包荒既有容分膏復不悋休休
賢大夫秦誓語猶信
題徐揚春遊圖
青山影在碧波鋪擕客扁舟興致殊過雨紅桃渾似醉
迎風綠柳那勝扶雅宜應節分花盎耐可澆春載酒壚
沿泛試詢何處所不名欒瀨定欹湖
賜賚哈薩克陪臣並擕遊御園詩以紀事
北戒遥踰萬里程陪臣久乃達都京(正月據報哈薩克使臣至邊因命留)
(火戲待之兹以路遠雖命馳驛速行猶至三月始到遂不復賜觀煙火祇按例賜食頒賞遣還)鐙宵早
過九華照御苑方當百卉榮獻馬無過聊表愫同舟真
是大聯情慣来可罷恩筵欵(以彼歲有来使且未值銼節遂弗賜宴)厚往
仍教例賚行
題金廷標戱嬰圖
曲檻碧池濱遊童作隊親雖嬉鮮人欲相近足天真豈
弟胥同志峥嶸畢肖神如令詠棋局知孰句超倫
輕輿由萬泉莊遂至聖化寺襍興四首
䟽治昆湖大局成迤西延及迤東營萬泉有事剔淤塞
相視無非為利耕
西園猶憶放煙篷歲久河湮舟不通屈指閱年一十六
(戊辰年有至聖化寺詩至今凡十六年矣)未經行處忽應同
河西夲藉昆眀水潤罫方方待插秧祇有河東藉泉溉
為籌引導並瀦蔵
輕輿迤邐至祗園古栢蘢䓗護法門自是應忘一切處
不堪今昔箇中論
虚静齋
祗園前有讀書軒虚静標楣
聖藻存久别無端驚往事每来輙復憶
深恩憑窗不改虚中趣坐席偏欣静可論挑剗菱泥引
泉眼(聖化寺園近萬泉莊河中泉眼亦因歲久&KR0782;塞並命䟽濬)為(去聲)穿新脈自溪源
西直門外
為脩
夏禴法宫旋徐步輕輿閱大田昨夜復經細雨濯近郊
生意總油然
二麥菁䓗蔚綠畦黍禾高下遍耕齊誠欣誠慮三時遠
敢曰康年已露倪
題徐揚白鷴花卉
詭石清泉上嫣紅姹紫間三春正佳日一鳥立幽鷴不
與繁華競愛看行止閑青蓮如驀遇白璧定無慳
暮春静怡軒
主静戒從欲求怡在省躬幸惟時雨若佳與物春同鳥
語花香際淵蜎蠖濩中穆然常自欿敢此傲居崇
孟夏時享
太廟
日積月成嬗春徂夏復来追思心罔極
往聖治猶恢永念
勤民要斯誠卜世培繼繩誰是責敢不益欽哉
瀛臺襍詠
祭罷瀛臺駐翠鑾更衣之便遂傳餐乍聞柳處蔵鶯
語真是花前走馬看今日非關懶問景
暢春因欲敬詢
安試耕地已新苗茁好在凌晨露氣漙
皇莊即景
前朝麥色綠鬅鬙今日看来寸許增猶自顒期再雨好
無非渴望有秋登
綠柳隂隂翠蹕移言旋為厪
起居咨禁中坐待臨
雩祭却恐
晨昏隔久遅
不堪遺事問春眀勝國皇莊尚有名却為往来必經路
幾多憂喜騐農耕
綠稠齋即景
問誰設色能為爾繞屋綠雲逐日加正是清和即景句
不妨遮得遠山斜
横雲堂
詎因堂迥號橫雲霽日高峯孰與分還是英英就舍宇
常教淰淰潤楣枌寧欣靉靅宜題句希驤&KR1268;&KR1854;大利耘
惟是祈農勤實政那如漢帝詡云云
題小有天園
疊石肖慧峯範錫寫壑庵(西湖小有天園舊名壑庵)分眀虛窗北宛
似聖湖南縮遠以近取收大於小含既非仙術幻亦豈
佛偈拈屧步丹崖側撫掌琴臺尖遊神無不可騁目還
須兼過去成陳迹未来猶豫探奚如現前對前三與後
三
賦得溪月松風疊舊作韻
松風四季總相宜溪月三間常暎楣云似畫時偏惬照
欲吟詩際恰攄思
天行浩浩幾餘樂
聖仰循循從末悲雖曰瞠乎寧不懋况兹
精義示貽遺
題金廷標畫
碧巘吹簫坐真仙共作陪含風柏籟和隔谷嶺雲開心
與音如水身將境絶埃虚無凝眺處疑有紫鸞来
首夏
雩祭齋居六韻
孟夏方過
祭
常雩又值齋還宫惟毖祀遷座此澄懷琴瑟音全徹辛
腥味並排紅蕤辭苑杏綠葉張(去聲)庭槐勅政中和致甄
心肅静皆晚来雲氣好便冀雨尤佳
細雨(四月初四日)
細雨真旋飄入夜趣益静漸添玉階聲不辨宫樹影春
膏已頻霑繼澤實厚幸雖非渴望際於得寧辭屏因以
騐人情損上道斯炳更餘遂徐止惜哉時弗永豈予志
或矜愈用自深省
詠漢玉夔璧
雕鏤實非古䕫龍盖取方似聞拊石際應列赤刀旁蜿
蜒真如意球琳善葆光穆然疑待叩豈惜荅丁當
詣齋宫二首
萋芊綠草潤天街五輅儀鍠迤邐排不敢矯情為徹減
(向年步行常雩或值望雨率屏儀衛輕輿詣齊宫次日致祭由齋宫詣壇者有之今春屢霑膏澤入)
(夏細雨恒霏不至待澤孔亟故照常行禮)中心仍願雨尤佳
瓣香肅謁
皇穹宇旋步三成敬視
壇退即齋宫滋惕息歷年寅畏壁詩看
孟夏
常雩禮成述事
冬雪春膏實渥優臨
雩益切冀霑稠從来願好鮮心足亦曰祈
恩視已脩三獻登
觴通旭卉一衷仰
幕望俞留角亢見矣農殷際協序猶翹
霈澤流
賦得垂雲助麥涼(得年字八韻)
陽盛候方暖麥芃苗已芊宜凉性須察望熟意猶虔屢
見雲垂宇為(去聲)希雨霈天&KR1268;&KR1854;雖未落靉靆却頻懸聊
喜隂常覆無妨風以宣露光瀼浥葉曉氣颯浮䅌蔽日
驅炎遠臨秋蕩欝便終當作霖好宵旰厪祈年
戲為水鳥窺魚圖並題以句
疎葦&KR3084;鴜集輕鰷避沓如弋人猶未至樂得且驚魚
一例臨淵羡無須結網羅獺敺曾有喻觸景會心多
鶴安齋放鶴再疊避暑山莊放鶴亭韻
壬午剏放鶴自此每推挍静宜例避暑業已從其好(去歲)
(駐香山静宜園曾視避暑山莊例放鶴並疊舊韻作詩紀事)御園亦蓄鶴隔林偶聞
呌翦羽常懷苦充腹且謀樂意雖不肯住焉能巢父掉
因命概放之往事胥堪效既無縶體虞仍有清音報林
監乃竊歎官粟何由調胎仙飽與飢彼固弗能告是謂
免禽食(用孟子意)而實減人稻(飼鶴者或竊饋今放之則不支鶴糧無由竊矣故戲及之)
鶴安信鶴安大遂凌霞操
染霞樓
池上書樓號染霞憑窗攬景不須賖淺紅深碧連天淨
秋夕春朝特地嘉何必棲哉非隐士已如餐矣即仙家
飛魚疑在靈溪表輙欲吞之躍浪花
怡然書屋
好春倏度箭催弦候入清和宜雨天問我邇来心所託
即時膏&KR0584;始怡然
雲濤亭子
瀑水落斜平其高非尋丈滌蕩越有情奚必香鑪想亭
子坐臨流雲濤名取象試看出岫容一例活漭沆嘉霔
施其中醖釀理不爽
喜雨六韻(四月十二日)
數日雲凝勢一時雨霈膏隔山蔵羃䍥拂水接波濤正
是麥芒候大酬農父勞風停夕連霔雷作氣宣陶稍望
澤随渥益欽
天聽高坐看霑五寸方敢命蒼毫
雨中泛舟
達曙甘膏特渥優破辰霔勢未全收前庭咨政餘清暇
遂冒空濛一放舟
接上淪漣徹下流水天一色滌雙眸湖中臺殿到方見
訝似由拳煙雨樓
晚晴即景
雲徂螺黛濯遥岑快霽清寥倍起吟雨過百花添喜色
夏初萬葉試新隂那無即景成鍊意但覺協時特遂心
為此翻增盛滿懼一篇無逸静披尋
詠柴窰枕
遵生稱未見(遵生八牋述柴窰論製雖有青如天明如鏡之目然其自稱則云予未之見也)安
卧此何来大輅椎輪溯青天明鏡開薦牀猶蟹爪藉席
是龍材古望興遐想宵衣得好陪堅貞成秘賞苦窳澷
嫌猜越器龜蒙詠方斯倍久哉
題徐揚畫二首
淺黃深紫鬭精神一樹花分一樹春寄語東風莫相妬
幾多早起凭(去聲)欄人
右春花
丁星秋色爛摐摐風在梢頭月在窗看到黃花香晚節
便教庶子也心降
右秋卉
雨後昆明湖泛舟即景
昆明水未今年落雨後翻看數寸增四月清和入吟寫
一天朗霽暎空澄橋邊鷺羽鶱蒲渚隄外魚鱗潤稻塍
對景能無心慶慰所虞慶慰近驕矜
鑑遠堂
水堂臨漭沆直與碧虚連千頃猶意度三壺祇目前淵
涵自今古活潑任魚鳶若問源頭處涓涓在玉泉
澹會軒
四面昆眀軒據中偶来早過舞雩風澹然會到無心處
那數心如有鄭崇
題月波樓
波含月呈鏡月入波翻綺虚眀若有無洞徹通表裏詩
客難為吟禪子作麽指溪樓之所會故應恒如此從未
夕来登想像而已矣
石丈亭
月波樓下放煙舲北岸維舟石丈亭湖翦昆眀行似鏡
山圍萬夀倚如屏適来已付東流去不住中參亘古停
何必上皇稱米癖一拳閱世鎮瓏玲
清琴峡
流泉出峡中(去聲)琴音却匪宫商與石金太古以来便有
此笑他師曠未曾尋
浮青榭
水榭向迎西西山入牖低浮来螺影動望去黛光迷樹
色遥疑倒蒲叢近與齊澄虚更流宕妙處契天倪
題澄輝閣
山閣臨湖攬碧空波光峯態兩相融欲知雨後清和趣
祇在澄輝鏡影中
雲繪軒
雨雲祇一色晴雲乃萬状一色易為概萬状莫可量既
雨無餘戀宜晴快初放因風勢飄蕭散空形蕩漾妙繪
鮮比倫誰能摹筆仗氣韻生動間憑軒意為暢設遇望
霖時顧惜正惆悵
醫卜星相四詠
醫
四時六氣暑寒侵頤象分眀勝下鍼盡信徒成學仙癖
概除恐拂育民心曾誰飲愈猶橘井莫見春芳鎮杏林
設曰迴生真有術首應和鵲尚存今
卜
熟灼曾聞太卜能六龜三兆祇虚稱大都趍避情斯甚
遂致吉凶術者憑蔽志不疑寧復藉禍淫福善有明徵
靈燋若果先知諗曳尾塗中自未曾
星
羲和本意授民時拘者多牽禁忌為遂致王良占馬策
徒稱李郃指伻馳幸灾或蹈國章犯設教曾聞神道施
先事要當盡勤敬便真懸象也應遲
相
有心無相相隨心非相荀卿冠古今武女鳳頸(平聲)福豈
久楊男龍額禍重(平聲)尋指形論命言多幻作善降祥理
足諶眸子不能掩其惡量材乃藉一詳斟
月露風雲四詠
月
三千世界有三千曰不圓然本體圓警闕示沖惟懿德
應潮離畢協神權春江花夜誠小矣桂樹霓裳實誕焉
設以箕疇省卿士吾殷朗照在真賢
露
地氣蒸為天露滋瀼瀼澤物本無私被蘭在棘寧為擇
降竹披松亦待時虚受允應思助海飾祥何必詡如脂
毛詩若詠蒹葭采水涘方懷所謂伊
風
節政猶應理八風大都所遇致難同送帆順逆殊憎喜
徵德時恒别聖蒙異域占之為向背騷人諷以較雌雄
春園纔喜擘千紫轉瞬還看落萬紅
雲
觸石浮天聚復分非煙非霧蔚氤氲紀官書瑞何容意
垂雨放暘豈據勲絶迹行空符妙道無心出岫是佳文
連篇積案弗關要李諤箴言迥軼羣
御製詩三集卷三十八
