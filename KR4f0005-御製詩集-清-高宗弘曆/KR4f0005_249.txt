御製詩三集卷八十六
古今體一百十四首(庚寅二)
偶觀張說李泌賦方圓動靜因以五經義旨演繹
成辭
方若大地圓若高天動若坤闢靜若乾專
右易
方若湯武圓若堯舜動若於變靜若哲濬
右書
方若國風圓若雅頌動若物感靜若古諷
右詩
方若禮立圓若樂隨動若安民靜若儼思
右禮記
方若抑覇圓若尊王動若無違靜若有常
右春秋
詠痕都斯坦荷葉杯
痕都斯坦玉杯一圓橢作荷葉形跗有蒂曲柄環
之旁出艾葉二達於杯脣卷其上可執瑩薄如紙
惟彼中匠能之内地玉工謝弗及也
四疊團荷葉雙牽長艾枝製非出華夏巧實勝般倕撫
處不留手琢時那搆思旅獒垂法語三復略慙斯
太白山歌題王蒙畫卷
曾讀昌黎作太白山高三百里又憶子美句青鞵布韈
從此始詩人往往為豪遊興屬雲霞氣薄秋如彼所為
未可效祇餘名蹟置案頭壯哉王蒙太白圖鬱蔥&KR2287;&KR0008;
有是乎一覽不啻登鳥道直與顥氣相吸呼秀鍾金星
切旻昊巖巒既雄復窈窱洪荒以來冰雪存故知絶頂
無凡草蒼松丹槲紛轇轕萬派流泉奔澗活橋通林豁
出梵宫千古高僧閟衣鉢層峯嶻嶭怪石磷皓然雪積
荷葉皴是宜白足脩淨業乃見松下排衙人作者之意
弗易揣曰為(去聲)左菴(僧號見卷後僧宗泐識語)特圖此左菴山樵兩
不知雲煙過眼而已矣
庚寅春帖子
四時卒始日八舉發生辰條達東風應和敷萬國均
農祥叶晨正炎海值銷兵明明杓斡角啿啿物由庚
宫殿曉開初旭麗孫曾躬率綵衣彬五辛盤與宜春帖
都向
慈寧獻夀陳
竹玉如意
和闐玉石子竹柄取天然廉節德原合指揮語代傳無
須助談雅底藉習枯禪如意予何祝屢豐綏萬連
立春日恭奉
皇太后幸圓明園即景得句
京兆春山進法宫一年農計忖量中(立春日順天府例進春山寶座於乾)
(清宫閱受之其春牛芒神並按歲德干支及納音凖五行配色為制以備農占)
安輿奉駕辰逢吉御苑承
歡景漸融千頃麥田看積雪兩行柳陌颺條風皇州氣
象由來好薄海吾民可盡同
題主善齋
阿衡稱主善善長(上聲)實惟元四德仁為首四序春為先
主善義具該協一尤採原欲從嗟末由對時勉體乾
含芳書屋
初韶時節發青陽乘氣臨芳語衆芳一往何須太酣放
由來含者趣偏長
挹泉榭
冰池無波瀾石泉弗凍凝愛此常披練勝彼平鋪鏡小
榭搆其上偶來愜吟凭動中靜恒存去而來遞應詎惟
供暢目實曰足怡性
敦素堂
樸素由來志所敦循名未免恧文軒即看綵勝華鐙綴
豈是語云行顧言
鶴安齋
鶴雖放去而亦時來觸景會心因以成什
夙有胎仙伴無過綴景看非關稻粱省欲使翥翔歡仍
此空庭下由他碧宇寬開籠放去者真覺性相安
恒春圃
縵轉竹籬斜因之延步賖四時皆得趣無日不看花避
去風難妬照來月有華體元值春俶與物荷庥嘉
澹然書屋戲題
把筆還停一笑旋恐妨書屋後言傳每來輙復有題詠
識得心中未澹然
時賞齋
一氣貞元運四時景物緐載陽方煦嫗初旭正温暾固
曰賞隨遇亦思治有源助萌貽漢詔絜矩勉心存
奉
皇太后觀燈即席得句
東陸春新立中霄月上弦
觀燈迎望夕行慶趁齋前禮以家人重
養惟天下全並隆雖在敬祗益惜華年
齋戒進宫西直門外作
昨日幸御園諏吉奉
慈輦今朝還法宫
祈穀欽齋典輕輿曉不寒攝提貞孟轉村田多積玉宿
麥苗微辨惟廑農彼勞敢云兆兹善
齋居即事
齋以敬為要穆如謹視聞雖逢政斯簡猶恐志微紛窗
紙移曦影鑪香裊篆紋撫時方出震惕若作之君
讀史記大宛傳
大宛之跡見張騫去漢萬里俗耕田多善馬號天馬子
屬邑七十餘城焉遷僅耳聞非目覩以今證古多訛傳
哈薩克或康居是(舊傳哈薩克為古大宛向已辨其非今考哈薩克不但無城郭與大宛異)
(且其地當凖噶爾西北兩面凖噶爾為漢烏孫證以漢書烏孫西北與康居接之文則今哈薩克當為古康居)
(也)大宛則實安集延(安集延地控葱嶺其東與布魯特錯處漢書稱休循出葱嶺西捐毒)
(與葱嶺屬西北皆當大宛按休循捐毒本塞種無城郭當即今布魯特又西北為安集延諸部皆有城郭土著)
(與史記所言相合自當為古大宛地)善馬率出哈薩克伊犁來鬻歲數千
(哈薩克每歲驅馬數千至伊犁以内地綢縀易之價廉而多得良馬詳見舊作反白居易隂山道樂府詩註)
安集延雖亦有馬素乏良騎來天閑且哈薩克無城郭
安集延原村落連昔之大宛今鮮馬今哈薩克非大宛
彼其漢事尚謬記何况異域懸天邊皇輿西域輯圖志
一一徵實登諸篇但考古即誤於古(平定凖部回部以後分命大臣駐守)
(其道里土俗衆皆熟悉且曾遣使測量是以皇輿西域圖志所載悉由核實惟考古仍不能不資史漢諸書而)
(遷固輩記中國事尚不免失誣其言異域必更傳訛習誕今雖据為考證恐所訂究不足信耳)斯之未
信吾殷然
董邦逹倣李宗成輞川雪意
宗成蹟縱見猶未(内府無此圖)摩詰法誠傳不非(石渠寶笈有董其昌)
(藏王維雪溪圖)一晌憮然題七字斯人畫亦自今希
詠痕都斯坦玉盤
崑嶠産瑶琳泰蒙每獻琛薄來雖厚往不寶恧攸箴跗
鄂承還疊英華燦且沈錦囊珍什襲可復憶雲岑
詣齋宫作
詣
壇齋宿致精誠大駕葳蕤出鳳城三市九逵真富庶於
中每廑返淳情
皇乾殿聳紫微垣翡翠窗輝曉日暾
五世祖宗恒侑座衷忱一脈共顒
恩
古柏根培雪色滋春雲又見遠天垂如誠再霈誠深慶
不敢期然敢願之
祈穀禮成述事
春立方為節應正(是月初九日始立春)
祈農典合次辛行金穰修
祀日逢夘震德乘時歲納庚顧諟
照臨有明命由來呼吸可通誠去年曾是希
鴻佑(去年正值出師定緬奉軍行祀時曾竭誠默告佐我)果格朱波績底成
還御園恭問
皇太后安遂奉觀煙火
輕輿速為問
安廻依例今朝煙火開(每歲以正月十三日放煙火為始至十九日收燈)西苑
恰欣承
慶始(山高水長樓在園西其外苑囿寬敞宜陳火戲)
南郊甫是受釐來碧空幾(平聲)望月流朗銀野餘膏雪積
皚却對春隂仍冀澤笑予知足幾(上聲)曾哉
戲題抱樸草堂
素几明窗偶攬憑草堂頗亦綴綾鐙如從名實相衡量
半得相應半不應
澹然書屋即目
對水既澹然對冰亦澹然水冰二而一吾猶致疑焉當
其為冰時是冰非水湲當其為水時是水非冰堅而冰
不離水水豈非冰緣空色及大小視此無殊詮是故足
澄懷即目因成篇
芥舟
凍合池冰近砌坳置舟杯芥總須膠何如悟取華嚴旨
極大須彌箇裏包
題養素書屋
詎緣養素尚高清返樸還淳義寓精奉若便因窺粤宛
冬藏之後始春生
再題多稼軒十景
多稼軒
底識祈年
聖意殷軒名多稼仰
奎文隨齋耕作及蠶織(近得程棨摹樓璹耕織圖真蹟藏之是軒即和所書詩韻并原)
(圖勒石隨齋棨自號也)並弆軒中亦此勤
寸碧亭
小小假山聳碧嵸登臨亦自興無窮南華第二篇嘗讀
尺寸還如千里同
水精域
幾曲林塘便遠塵翳然水木若親人宋王孫筆常披玩
(趙孟頫自號水晶宫道人)到此疑他自寫真
靜香屋
精舍避風還向陽雖然近水了無凉盆梅幾朵纔舒蕊
此是卉中真靜香
觀稼軒
臺上敞軒無戶牖為因拾級便遐觀興鋤時節知還早
一以懶登一怯寒
釣魚磯
平鋪冰鏡滿春池那有文鱗水面披依舊内人竿綫候
笑他知例不知時
招鶴磴
長(上聲)翼翺翔得自由磴間駐步小淹留胎仙偶下還應
笑豈是林家張氏流
互妙樓
樓據半山山護樓煙雲暎帶若相酬妙於動靜為根處
太極成篇義訓周
印月池
水亦為池冰亦池月輪印豈擇乎斯不波翻覺澄端正
却似枯禪入定時
濯鱗沼
載陽暖未十分融臨沼休猜名付空試向一層冰下看
文鱗依舊濯其中
上元前一日曲宴近親王等即席得句
曲宴園庭例近親殊恩許厠懿藩臣(是日宴近親王暨皇子皇孫特命定)
(邊左副將軍超勇親王成衮札布及額駙色布騰巴爾珠爾拉旺多爾濟並得與列)諸孫有子成
雙慶(綿德綿恩各有一子尚襁抱)介弟同庚亦六旬(和親王今歲亦六旬矣)列
坐雅當笑語洽多儀底用禮文彬如云即景宜道古張
說詩佳首句陳
上元鐙詞
上正已是沐
天恩又見春雲佈上元最我祈年不知足祥花仍冀霈
稠緐
欣逢望夕度元宵(正月十五為上元然靈臺排日有置望於十六十七者今歲正值望夕故)
(云)自有冰輪燭碧寥(古語云惟中秋月隂晴萬里皆同今夜雖逢隂雲想必有晴處也)
熟見天方供樂舞更當滇海報兵銷
樓角何妨韜滿月樹頭且喜靜流風那無盼惜銀蟾者
人意有同有不同
西瀛北漠許同觀笑語聯茵禮數寬漫議侏離非古樂
鞮鞻早是掌周官
廣場雜技閱從容倏已高舂落下舂何礙蒼然來暮色
即看萬樹燦芙蓉
一點星星一縷煙千鐙萬炬片時燃觀餘熱鬧生清會
銘背金人意亦然
星流電繞知代月葉簇花霏解廹春苑外也聞鳴爆竹
煙村慶節許同民
大千世界放光明佳景真堪豫
懿情
萬歲三元恒此對七言八首又新成
微雪(正月十六日)
半夜魚鱗薄元宵月故佳曉雲佈春宇微雪灑辰牌仰
察花霏牖俯觀土潤階須臾作還止不覺惜生懷
上元後一日小宴廷臣
廷臣例宴上元後繼節花鐙尚綴檐揄策底惟肅旒冕
聯情亦欲洽堂廉椀浮寒具三筲黍盤貯水晶五色鹽
兩闋梨園供奉聽箴兼善頌正何嫌
開年一雪百祥探益善多多豈避貪目極遠天雲尚厚
心希今夜澤重覃縱横漫擬張說磨(去聲)佚蕩誰懷蘇軾
柑雖是對時宜宴樂元臣獨繾隔滇南(時征緬班師經略大學士傅恒)
(行次滇省會城)
戲題張宏雪夜訪戴圖
造門便返率天真雪掩柴扉徑絶塵却惜剡溪戴安道
難堪屢訪古今人
詠文房四事
筆
毛穎中書代汗青懷提較便著元經散開縷縷都無用
輳合頭頭却有靈豈必趙毫方妙品空傳和璧失常形
結繩上古殊難復東下長江那得停
硯
筆出後方硯有資瓦陶銀鑄是輪椎割雲鑱玉遂紛矣
類月涵星屢幻之功每不居純德具靜恒為用永年宜
手惟一耳多何益坡老名言可繹思
紙
敝布麻頭古剏製後來側理意猶存銷金鋪玉巧滋甚
踵事增華世可論卷退放彌符易藴月將日就詠詩敦
吾惟圖易思艱切白簡誰當進讜言
墨
與茶奚必較新陳用佐文房孰比倫歴歴千言照今古
超超六法顯精神喚卿呼子謂多事玩日愒時斯枉珍
磨盡思王才八斗依然研北此龍賓
文徵明姑蘇四景即用其韻
虎邱
突兀平川一阜蟠豫遊曾記奉
慈顔遥瞻虔祝
福如海近指欣歌
壽似山清遠學仙成獨往祖龍求劍笑空還却憐選壁
題詩處應有蒙茸綠蘚斑
石湖
秀到石湖莫更加山翻翠影水涵花行春橋畔絲垂柳
磨嶼岡頭葉吐茶萬頃太湖望波渺上方淨域步蹊斜
堵坡阿那雲深處好在蓮龕住薄伽(伽在五歌以依其韻仍用之)
天池
半巖乳竇浸山生滙作天池數畝成陡峽不期跳浪鯉
落崖那數(上聲)聽春鶯爾時知有良朋挈此日如陪勝賞
并佳處祗宜公四海衡翁何事乃言爭(文詩故園光景有誰爭似有私)
(為巳有之意)
天平
范園屏障玉峯堆(今天平山前有范家園南廵賜名高義)花作藩籬徑碧
苔為政設方萬笏拱(是處又名萬笏朝天為吳山十六景之一)如傷敢忘(去聲)
兆民哀行時每憶春方半小雨忽欣雲盡開赤子追隨
近馬足展圖情似此重來
偶憶南廵時於杭州見一人十指爪皆長盈尺雖
章氏無能過也(見陳書)然彼婦人則可豈男子所
宜有耶因成是什鄙之
排籖十爪尺論(平聲)修衆裏擎持跽陌頭粉黛似矜無可
比鬚眉原具乃忘羞舉匙把筆胥艱致雖鶴與鷹未足
侔此事世間應絶少阿獃真箇在杭州
新春含經堂
琴薦墨壺鎮依舊松蕤梅馥又從新明窗指處日移影
淨几憑來書與親節景已過正月半今年忽是六旬人
英華含咀五經在欲藉昌黎一問津
思永齋
向陽階砌紐芽萌偶至書齋别繾情最是䕫然思永處
恐因日久懈心生
虚明室
窗間糊玻璃據座便見外是緣屋中虚其明乃無礙可
悟明資虚非虚明則昧寧惟一室然萬理亦因會
開益軒
日麗風和鬯網軒芸編饜飫默予存即斯開卷益何在
亦曰為君難一言
淵暎齋偶題
齋非近池搆何以稱淵暎詎曰漫與名亦惟别託興或
躍玩羲爻如臨凛詩敬頗有澄澈趣而無波瀾競月影
落空庭豈異琳塘淨
得趣書屋
書屋偶來便展書書中之趣得何如典謨訓誥言皆實
月露風雲詠總虚
豁如室
書室向虚明豁如真副名開門藝祖意霽月宋儒情窗
影梅横馥階陽草豎萌一時吟五字心與物皆清
靜室口號
去不移時來不頻蓮㡡木座絶涓塵金仙無事如如坐
似此真稱静室人
涵德書屋
修己涵養德踐行固已艱出治播淳風民涵德倍難即
境思題額鮮怡增赩顔豈不景悅目那無花娛觀耽此
必忘彼戒哉凛冰淵
詠漢玉延年珮
璧圍鄂瑑刻玲瓏上有雙螭盤容容絛韍可佩禋六宗
三代法物玉府充文曰延年延喜同果然閱世出土中
伊誰所用思無窮
題陳淳寫生花卉即用其韻
杏
放蘂即看吐嫩葉着枝亦是不凡花雪香漫自思庾嶺
霞韻惟應認董家
海棠
繛約影疑特羞月輕盈態似不勝風漫嫌子美無詩句
性好(去聲)當知有異同
秋葵
自解向陽自不知幾曾咄咄煩言語山人本是厭紅塵
(淳自稱白陽山人)何事丹心亦偶許(淳詩春花莫相笑丹心能自許)
桂
夜月葉堪雕夜玉秋風花正放秋金樨香展卷芬撲鼻
祗在碧叢左右尋
山&KR1431;
渚邊石畔常相伴雪虐風饕豈為摧煉就丹砂奚比似
仙家啼汞鼎初開
水仙
離騷經本羣芳譜底事名偏漏汨羅應是靈均有先見
後來吟詠正當多
和闐玉刻江城春曉圖歌
崑玉一片和闐來不中螭壺及犧罍琢為江城春曉圖
亦云製器要量材天然凹凸因其勢邱壑高下隨位置
江城依巘復俯川古寺野村樹隂翳樹隂布綠春方曉
疑聞間關鳴好鳥别有孤亭隠翠微欲尋幽徑殊窈窱
窈窱忽開瀉江流乘流誰下三峡舟不須張帆藉風力
似臨峻坂馳驊騮十日一水五日石豈啻其久費雕刻
王宰應教謝弗能門如可入林如立寶光精氣蔚鬱蒸
蒸為春雲山上凝便思膚寸作靈雨郊外即漸農功興
襍言
補藥助邪火尅藥傷元氣我雖不知醫其理實無二為
政詎殊斯一利伏一弊用人亦頗同兩全甚艱致才華
或損德忠厚弗解事恭已豈易言南面如何治
直隸總督楊廷璋奏報保定得雪
燈前微雪惜頻添保定其時四寸霑(正月十六日辰時京師微雪飄灑彌)
(望雲氣甚濃至十九日楊廷璋奏至保定優霑四寸)同是黃圖同赤子正欣被澤
正何嫌風來怪底寒增峭雲出猶然月隠尖釀勢究當
重霈好幾廻晴晦問更籖
題董其昌臨柳公權禊帖
香光禊帖倣誠懸一乃二之誰所然幸具董文仍在後
(董其昌臨柳公權蘭亭全詩並綴自跋於卷末本為完好後不知誰何割裂以四言五言詩分為二卷置張照)
(諸人跋於四言詩卷尾而董跋仍與五言詩相為附麗因詳加訂正通装一卷俾還舊觀)訝移張識
反居前(高士竒陳元龍張照三跋割裂為二卷舉張以概其餘四言卷先獲故云前)無分可
識初無合得半欣於兩得全題什藝林傳盛事那能書
法悟離堅(見香光識語)
内府藏董其昌真跡不下百數十種所臨柳公權蘭
亭詩其一也裒集既多未暇悉為題品雖同入石渠
上等亦第以尋常董跡視之兹復得其蘭亭詩臨本
憶與舊藏有相類者因出香光臨卷校之則舊卷乃
臨蘭亭四言詩十一人並孫綽後序新卷臨五言詩
十一人卷後董自有跋兩卷紙幅寬窄正同且與戲
鴻堂帖所刻柳書首尾次序無弗脗合其為全臨通
本而割為兩卷無疑即董自跋止辨此書非誠懸不
能而深許其離堅合異之妙未嘗致歉於得半足為
全卷左證又舊卷後有高士竒陳元龍張照三跋歴
敘字卷流傳始末而不言其曾有缺佚且兩卷押縫
處士竒之竹窗照之張長卿二印上下相間無少參
差可見卷在張照家尚為全璧不知何時析而為二
而以後三跋置前半卷尾此可怪也夫物之顯晦離
合固有定數二卷之離不知幾年使非前後並入内
府則亦無由終合乃余見而疑疑而校校而復合有
不知其然而然者豈墨池片楮亦默有司其契者乎
蓋凡人精神所聚必有不能冺没者董此書殊自矜
貴諸人藏跋亦極為寶重諦視之果其用意之作精
神既注其不終於掩晦固宜曏使兩卷不離則亦仍
以尋常董跡視之豈暇為之詳悉審定是則因有昔
日之離乃成今日之合為墨禪軒(見董自跋)增一因緣庸
渠非是卷之幸耶既為訂易合装並書以識異
題深寧堂
庭松傲冬綠階草向陽青又是對韶淑於焉惬性靈怡
情逢輙戒得句寫還停民隠心常念深思所以寧
披襟樓
池上樓還陟上層披襟佳景得相應寧惟縱目了無礙
頗覺開懷與共澄棄暇雅欣伴芸帙當春亦自綴華鐙
何須冰水閒衡校總在光明鏡裏憑
養和室
交養由來内外通春和一室趣無窮便如九十韶光富
也在沖容醖釀中
寫鏡亭偶會
大小及妍媸一一寫鏡前而鏡弗設見因物呈其然心
胡不同斯以有我在焉誰信能忘我與之言道詮
對雲樓
底識蒼松迥出羣終無葉片落紛紛隔湖襍樹多突兀
鎮日樓窗對綠雲
明漪樓
重樓俯琳沼石基近水裔鳶魚玩几上波瀾挹窗際兹
來凍未消前趣姑且置動靜互為根春工况已試微風
冰鏡表覺有明漪意
琴趣軒口號
水清凍結亦冰清便是風來不作聲得趣設於琴上擬
恰如掛壁學淵明
題金廷標宫市圖
百物千竒一擔陳兒童争買鬧紛紛忽燃爆竹擔頭擲
急煞叫呼衒鬻人
題痕都斯坦玉杓
掌非周玉府攻自泰西瀛絶勝舒州杓何須力士鐺璞
原誤荆國蕊特艷昌城試問宜誰贈應調傅說羹
竹喜圖歌題陸治所畫
竹報平安鵲報喜是誰所圖乃陸氏引而未發無一詞
似待我歌抉其理綠筠不識復不知平安如是而已耳
鵲數有十噪相争畫家義蓋别有指跳蕭勵翼目如椒
攫啄互施爪與觜若云喜實怒之對呼吸一伏必一起
争而知已猶可言争而不已難言矣世間欲求喜者多
盍從包山悟斯旨
新正萬壽山
節中行慶都無暇節後乘閒此一來苔面向陽纔作綠
樹根積雪尚餘皚風吹雲散山含朗閏勒冰堅湖未開
檐綴華鐙孤負賞中人惜耳我慙哉
玉瀾堂
置閏立春遲解風猶待試溪堂一憑窗昆明景又異詎
必憶流盪乍可觀純粹水深魚自安候寒雁未暨雖然
此堂中豈無玉瀾意
含新亭
萬物含新亭亦含東皇神運地天參設如比似華嚴海
祇作尋常兒戲談
題雲松巢
童童衆松圍中有書軒在舊葉别林落新葉他枝待祇
此綠雲容四時恒不改山色與天光暎帶秀百倍鵲噪
棲亦安鶴瘦住何悔巢居宜付誰許由及大隗儻來而
亟去虚負將無乃
綠畦亭
山亭縱目見溪田春冷鱗塍凍尚堅待到暖融土脈潤
佈秧好茁綠芊芊
曠觀齋
山右精廬好西山列檻前林疎無夏葉宇淨歛春煙遊
目夫何礙暢懷真覺然如云覽千古亦復有芸編
石舫口號
凍合昆明未作波翼然石舫近臨河依稀似共主人語
青雀雖浮解奈何
清可軒
山陽迤邐至山隂幽夐巖軒所必到秀壁巍然鎮藏屋
疑吐煙雲出其竅綠苔錯繡冬不枯日月壺中有别照
研山筆牀已多事祇合忘言静觀妙鋗人循例綴綵檠
塗汚斯哉粲一笑
靜佳齋
孟春雖過半春意尚遥哉欲稊遲隄柳綻蕊惟盆梅攝
提貞普氾百昌斯胚胎芳菲會有時笑彼羯鼓催虚齋
真靜佳意洽衆妙該
袖嵐書屋
煙霞呼吸碧霄通即境每來致不同詎祇峯嵐襟袖裏
乾坤亦止寸心中
澹寧堂詠冰鏡
奩鏡呈堂背非銅却是青但逢臨以照不隠色兮形觀
覺同心澈坐因覓句停波瀾曾弗藉真是澹而寧
雲繪軒即景
叢林疊巘蔚巖齋時有英英生砌階雖是浮空供繪趣
其同復雪要當佳
即事
山左河南與山右封章邇日報來連(山東河南均於正月望後連得瑞雪)
(隨融隨積自二三寸至四五寸不等節據兩撫臣奏報山西省亦經鄂寶奏正月初旬各屬得雪並皆優渥)
率於燈節之前後被以雪膏及陌阡何彼幸斯何闕若
一為慰復一慚然春雲早晚猶時作再霈翹思潤大田
詣
暢春園問
皇太后安遂進宫齋戒
燈節奉
行慶御園
駐旬餘節踰
返暢春斯恒
適起居景光何其速詢
安此晨趨卅五年一例邇來覺惜如春祈臨
右壇進宫肅齋予石衢廿里遥柳陌緩度輿土膏未融
動于耜猶待諸然希復雪心切切無能舒
齋居
齋居頗有暇亦不廢清吟漸永稀聞漏猶輕遠佈隂九
華罷翦綵雙麥徹懸金靜領盆梅馥灑然覺稱(去聲)心
題錢維城五君子圖
松柏水仙梅與筠天然結契意相親比方君子斯多矣
獨想虞廷臣五人
詠痕都斯坦玉椀(有序)
郵從西土蕊蔟四面重臺碾出筠浮暈若兩旁抱
珥貢效泰蒙包匭來隨都護歸軺用是摛吟以代
紀實
截肪出泰冒製椀自痕都形色雙合相磨礲了似無葉
翻含蕾耳瓣發抱花趺通道恒來貢懷柔義廑吾
御製詩三集卷八十六
