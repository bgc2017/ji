御製詩二集卷七十
古今體一百十三首(丁丑五)
入浙江境
輕舟曉日别吴門川路溪烟漾晏温柳葉青籠雞犬社
菜花黃入苧蘿村分疆頓覺民風異轉壑都關吾意存
恩沛寧無需再沛疇咨大吏悉心論
賜閩浙總督喀爾吉善
海疆澤國久聲騰坐鎮宣風嘉汝能連率威儀今陶侃
一家父子昔韓弘(喀爾吉善之子定長為貴州廵撫)行春惠化吾方攬
作雨平章民久稱供頓何須事華飾山川韶秀此邦勝
賜浙江廵撫楊廷璋
監司經久任自是悉民情要以能倡率寧惟貴潔清艱
難九年蓄生聚五方盈飢溺吾心切勤哉撫恤誠
過嘉興府城
接境金閶即秀水此豐彼歉理真無旋知大吏為屯澤
肯使斯民歎向隅(前秋南省偏灾江浙接境江蘇請賑之地頗廣而浙省報灾獨輕且全遺)
(嘉郡因特命加賑)溝壑流離期普濟閭閻氣象幸微蘇城鄉輳
僻從来異不獲吾猶厪一夫
賜梁詩正
文章舘閣夲仙曹何事江鄉六載遨膝下樂兼林下樂
南峯高並壮峯高依然橋梓欣来覲不老春秋閱正豪
成汝孝名娱愛日且饒山水得清陶
題烟雨樓
楊柳磯邊繋畫舟六年清蹕重(去聲)来遊素稱雨意復烟
意漫數處州還沔州(名勝志烟雨楼有三一即此一在處州括山一在沔陽州)詩句
全從畫間得雲山常在鏡中留鴛湖依舊誰相識懶惰
無心問野鷗
觀錢陳羣書趙孟頫耕織圖詩屛題句
侍臣歸老此居停烟雨楼中書素屏悉我重耕還重織
豈其如畫竟如銘深惟衣食求民瘼詎止湖山悦性靈
無逸爾知曾染翰(勤政殿屏間無逸篇朕所手書也)嘉兹金鏡效張齡
烟雨樓即景
不蓬莱島即方壺弱柳新荑清且都烟態依稀如雨態
(是日晴和)滮湖消息逓西湖自宜春夏秋冬景何必漁樵耕
牧圖(士民有陳漁樵耕牧圖者故戲及之)應放晴光補疇昔(辛未至此烟霧中頗不見)
(遠)竒遐畢獻興真殊
和錢陳羣田園雜興十首書以賜之
庸醫望問覓形聲氣䭇三閭病豈成我令歸田静調攝
精神竟得復平生
怱怱過隙白駒催聞道家居七袠開蹕路迎鑾多舊侶
就中頗喜此人来
村舍何妨門縛柴逃禪時有野僧来惟應戀闕心如炷
辨色趨朝心未灰
前歲災鴻實弊勞賑賙南望首徒搔相逢為問民蘇未
廵狩寧因問柳桃
開年正可墾春畦更喜柔桑葉漸肥勸穡課蠶林下事
豈能高枕說閒歸
武原舟放莫教遲(見陳羣詩)烟雨樓前烟雨微撿得石湖詩
卅首一時賡運興軒飛(陳羣詩夲和范成大田園雜興三十首之十也)
溪上風来料峭寒春衫也覺切肌單笑伊何故朝衣典
鄉俸從今志可寬(命如沈德潛例在家食俸故戲及之)
世族錢塘滴𣲖錢禦兒遷里是何年滮湖淼淼澄明水
可養胸中一片天
溪雲欲泮柳烟低柳外青帘颺影飛新壓糟床春酒熟
換沽可觧帶腰圍
炊黍何論蓴與菘怡情桃李繪薰醲今来扈蹕權教置
可㤀螭頭珥筆供
石門道中作
水程卅里惠風柔迤邐由拳接秀州每至横橋人更庶
夹川歡喜訝龍舟
杏花紅覆菜花黃間出芃芃綠麥長岸轉川廽渾助喜
為看芒穗報秋穣
徐行減從經城郭萬騎奔馳亦底為到岸畫艫還少待
率知舟較馬猶遲
溪亭水市夹横塘老幼扶携共覲光却喜陌桑纔吐葉
人家未至礙蠶忙
偶因建置考圖經降縣升州浪與名天下夲来無事好
石城榮辱豈關情
賜貴州廵撫定長
迎鑾當入覲述職並寧親此意原嘉爾(定長奏請入覲適當南廵欲因)
(迎鑾便中省其父喀爾吉善故許其来也)推恩詎一人(京中諸臣随来者給假省親省墓者多亦)
(不止定長一人也)西南門戶固禮樂獞苖新撫遠惟安静庶因
福及民
至杭州行宮駐蹕八韻
塘栖朝啟蹕寶慶午維舟策馬武林入觀民文教修湖
山重到識衣食永圖求曰庶誠堪喜思艱轉益愁遇灾
憐静待(乙亥秋歲遭歉收杭人惟静俟賑䘏未嘗以米價騰踊越分妄干)救急悉心謀
旋轉叨
鴻造歡欣迓六騶繩
先期展義祝
嘏願添籌即漸臨眀聖幾閒擬暢遊
再依
皇祖廵幸杭州詩韻
前歲灾鴻今稍安觀民不為事遊觀餘杭省治臨行館
二月春風駐翠鑾
温凊常承飬
志樂湖山佳致悅心寬有来婦子多愉色應博
慈顔一笑歡
登吴山作
蘿逕陟烟巒吴山暢大觀平陵秦望秀近挹浙江瀾遊
目心因遠騁懷意戒盤閭閻殷撲地惟是厪飢寒
瑞石洞
天目東来走溟海龍飛鳳舞勢竒駭吴山控江為最竒
瑞石竒擅吳山最(叶)我昔未遊今遊初谽谺&KR0034;㠑真仙
都拾級不辭百丈峻乘興安用輕步輿興亦不可窮竒
亦曷有限徒因剏覧一憑欄率費中人十家産
飛来石
飛来峯頂一拳石從彼飛来忽住此殊形詭態信翩&KR1473;
景純未得窮其理
再依
皇祖吴山詩韻
䍐罼重臨明聖湖吴山先此陟雲衢萬家烟火滋繁庶
足食足衣慎後圖
閱武
旭麗惠風輕廣場試閱兵百年偃雖可一日備須明氣
勵熊羆旅勇軒組練晶詰戎伊古訓詎敢詡昇平
昭慶寺
錢塘門外古昭慶取便尋幽過野隄僧不参禪脩淨業
佛無定相示全提法林自是忘憂所精舍堪稱小隐棲
而我民艱常滿目豈能耽静對闍黎
題黃龍洞
欲攬棲霞峯取道黃龍洞雲根殊峭蒨有泉出嵌孔云
昔僧慧開卓錫處所湧因移吴興名名此山巃嵸攀陟
窮其幽竹樹紛鬱蓊千年紫藤花穗穗風吹動天池方
半畝印月不可攏月即太古鏡池即丹砂澒宜置忘世
人邱索書數種不出戶庭讀奈予去倥偬
黃龍石佛
誰施月斧開山石相好莊嚴調御人倚壁恰看飛四柱
真成一笠盖金身
紫雲洞作
昔向畫中讀今從畫裏遊是日頗暄熱入洞凉風颼棲
霞待舉步黃龍漫廽頭非我屡耽咏率以記里郵
過棲霞嶺
龍洞幾盤度雲洞清溪一道出桃溪棲霞自在金陵表
假借誰教此處題
竹素園小憩
策馬山陰廿里強延緣嶺複達山陽亭看放鶴緬高士
祠過褒忠嘉鄂王却喜名園傳翰墨亦饒幽趣足徜徉
外湖宛與内湖接咫尺烟宮可泛航
戲詠燈船
燈船自古豔秦淮何事餘杭欲與偕詎獨蘇民遵教訓
(此次吴民迎駕者惟結綵掤而無燈船戲劇盖遵前此禁飭之旨喜其易于率教昨有詩嘉予之)微嫌
浙吏費差排花香早識春臺富鳥語寧輸小令諧可惜
湖山夲清淨却教絲管混真佳
詣聖因寺
皇祖神御殿行禮
明聖兹重攬
卷阿昔剏留敢云䋲
祖武惟頼
詒(去聲)孫謀家法勤宵旰民艱體豫遊一湖春水碧常共
聖恩流
駐蹕聖因行宮
問俗重臨明聖湖白沙隄上果清殊高峯南北呈雙髻
行館招提别一區麗日和風春淡蕩花香鳥語物昭蘇
民心樂處吾同樂豔舞清歌亦底須
題西湖十景疊舊作韻
蘇隄春曉
重来民氣幸新蘇灾後猶然念厪吾此是春廵第一義
遊隄寧為玩西湖
柳浪聞鶯
虚傳公子號衣金不見聞聲綠樹深我豈戴顒閒逸者
雙柑無復往尋林
花港觀魚
玉泉空說魚稱錦(玉泉觀魚盖西湖新增十八景名也)蕉石還隣港號花
(此處近丁家山又名蕉石鳴琴)名色任增新點綴躍潛終讓舊風華
曲院風荷
嫩芷新蒲始漾風那看渌水植花紅笑予却是拘名象
杏雨桃霞豈不同
雙峯插雲
南峯若仰北峯垂呼吸相通練色披入影澄波渾一合
湖心亭上會心時
雷峯夕照
峯峰夕照都竒絶十景惟斯舊擅名所惜堵波登未得
付他高矗晩霞横
三潭映月
塔影雖三月一輪是三是一是金身誰能識得金身幻
可向潭前悟淨因
平湖秋月
綺榭紗疏虚碧油春蟾漪影惠風柔已看烟景清諸慮
豈必秋輪始勝流
南屏晩鐘
湖山四面畫為屏合有鐘聲警衆聲唐宋至今諸物改
霜天惟此未曾更
斷橋殘雪
斷橋佳趣屬三餘春景澄觀頗亦如積素明占芃麥好
農民歡喜迓廵輿
賜浙江學政竇光鼐
兩浙山川常毓秀諸生月旦汝司文從来士習民成俗
勖彼行知尊所聞見外發中務清正含今茹古去纖紛
曰公似矣曰明要籲俊紓予一念殷
放鶴亭作
孤山山北聖湖濆云有林家處士墳自是傲時尚高逸
豈關綴景事華紛桑田海水殊當代鶴子梅妻屬此君
暫對拈毫非不可慮無佳句繼餘芬
題林逋詩帖真蹟用卷中蘇軾書和靖林處士詩
後韻
好春重至西湖曲不愛山靑與水綠所愛別館近林家
步步遠塵樹樹玉設云處士今在否我知斯人未免俗
新得先生遺墨妙日觀不厭繼以燭五詩神合暗香句
清峭雄渾無不足宜令東坡拜下風健筆藏筋詎豐肉
馬遷死後良史無峯色湖光皆實錄即景合璧詠雙絶
和吟豈謝巴人曲兩賢同得社而祭往往叢祠倚松竹
所惜潛亦箇中人遥遥祗享柴桑菊
急雨
急雨西峯来不待醖釀勢空羅纔細霏傾盆倏奔至邇
来五日晴頗覺陽光熾在南恐不宜在北則常事南北
皆吾民孰不厪祈歲晴遊雖致佳切切弗快意兹雨實
稱甘麥苖正吐穗滌炎人更欣濯黛山逾媚明當北高
峯一策行春騎
吟香别業
亭臺勝蹟號句留義取樂天戀此州(前廵撫范承謨別業取白樂天詩句)
(題曰勾留處在孤山之東地方大吏重修以其多荷易以今名)固惜湖山聽荒廢也嫌
官吏太搜求設鮮民瘼皆如是斯慰吾心又底憂小坐
不因賞烟景題詩用戒保釐儔
清漣寺觀魚叠舊作韻
烟輕春雨後暇值萬幾餘載禮金光佛因觀青色魚生
機盎翰墨樂意映襟裾怪底参軍羡還勞開士如新題
看㡧畫舊句讀碑書謾設重来約猶今視昔歟
題沈周冷泉亭圖即用其韻
靈鷲飛来不飛去秀標南北兩峯間亭臨石罅千層瀑
溪隔寺前一帶山筠碧花紅繪春日探竒攬勝值幾閒
自知不是清閒者空羡諸人此往還(謂畫中石田明古軰)
恭依
皇祖靈隐寺詩韻
嶺是西方鷲飛来住岌峩名山觀不少此地比寧多法
苑開龍象清襟洽薜蘿諸天應拱護
御輦昔曾過
北高峯
北高峯是最高峯夹路新筠復古松迥絶縱眸窮越望
巉巖䟦馬訝吳儂千巒吐春霧銀絮萬壑霏山花紫茸
天目探竒姑舍是半因無暇半因慵
韜光菴
雲林别室小徜徉深秀真稱委宛藏兩寺由来分一寺
(見白居易詩)湖光儼去接江光竒松詭石天然静澗草山花
自在芳不辨北高峯下路碧琅玕表矗蒼蒼
飛来峯歌
我欲靈隐陟高峰經兹且漫窮窈䆗三十六曲既盤降
韜光菴已散幽抱竒境當面竟失之山靈或我粗疎笑
(叶)辭騎屧步聊爾為乘輿何必拘葩瑵千億化身棲碧
巖法華國土奚能考一佛一樹經所云非色非空誰則
曉是時雨後幻隂晴洞中鍾乳垂津寶便當擺脱六根
塵如是法味餐以飽而我先憂後樂人與佛有緣無就
道作歌亦如慧理歎傳名而已堪絶倒
上天竺
竹泉深秀處梵宇若天成亦自莊嚴相而無塵俗情此
中消萬慮誰道認三生小憩鳴鞭去行雲出岫輕
湖心亭
春雨連宵傍曉晴進舟宛在小蓬瀛千重水樹印蔥翠
四面雲嵐互送迎那有波濤驚俗眼每因澹泊悦神情
湖光設擬明如鏡此是中心純粹精
題漪園
峰分南屏峯水占西湖水竹閣與柏堂或自蘇詩擬明
聖景無邊左右逢源取(叶)維舟一朅覽位置殊清美兩
字題漪園記予初到此
淨慈寺瞻禮
峯色湖光萃美處金䋲紺宇此間開絶無塵相染初地
定有天花落講臺况為祝
釐伸衆願(浙中縉紳於此恭設經壇延僧衆百員頂禮上為聖母祝釐)豈緣問景
偶閒陪
慈寧夀比淨慈夀稽首我聞如是来
小有天園
蔚然深秀秀而娟宛識名園小有天新筍紫苞雷後埭
落花紅織澗邊泉清幽最喜樹皆古點綴微嫌景勝前
新搆御書樓固好揮毫却愧米家顛
琴臺
琴臺非子賤傳自米㐮陽我不觧攫醳春温即景償
留餘山居雜詠(俗名陶莊)
路入絶塵路居真太古居湖山秀不盡此處獨留餘
步步踏竒石聲聲聽冷泉香罏峯下瀑一半借来懸
穿石登丹梯憑楼出綠樹曠覽破天慳豪吟惬始遇
把臂合佺喬决眥入寥廓振衣天風寒西湖真一勺
會得留餘意境將福不窮門應高大著往事有于公
自蘇隄䟦馬至聖因行宮
山居乘興憩留餘泉白峯青可戀諸卓午沿隄策歸騎
為因封奏達中書(閣報間二日一發是日應至)
蘇隄桃李略過時油菜裳裳花正蕤分付從人戒蹂躪
吾民衣食此深資
雙湖夹鏡六橋横隄上鳴鞭散意行耕織圖邊渾似此
偶因北望憶昆明(昆明湖仿此為六橋橋外即耕織圖育蠶種水田處也)
罷漁
石湖略觀魚少觀旋即罷西湖並弗觀意亦故有在彼
非出夲浦移放由官買其利仍民得略觀當無礙(叶)究
以事弗實作歌戒寮寀此則湖中物民業各分宰聞為
(去聲)備水虞數日禁捕採厥牛未蹊田奪之固無罪長官
在愛民此事吾弗觧敖漢瀑摐摐吉林流浼浼何漁曾
未經藉此區區乃罷禁付之民網鬻資三倍
水樂洞
水樂探幽洞鍧鏗果異常盡消諸慮處緐會八音場非
竹還非革中(去聲)宮亦中商妙張洞庭趣何必問東陽(見蘇)
(軾詩)
理安寺
一逕入深秀萬峰森簇攅石橋原不隔蓮界總生歡既
狭中方闊憑高望亦寬禪寧與儒異惟欲理之安
戱題虎跑泉
跑出清泉虎避居(是泉雖名虎跑而山中夲無虎也)祗園想像得名初
宗風信有能降者苛政將毋更猛於一帶崖懸鍾乳滴
千年藤綴石華疎色聲香味觸都静便試茶甌亦緒餘
開化寺
蕭寺倚江干江天暢遠觀慧燈傳浩劫寶塔鎮洪瀾庭
籟凉生竹山春香噴蘭坐欣諸品淨何處覓心安
雲栖寺
路入琳瑯个个青袪人塵是洗心亭七年幻夢誰參破
六字真言此重(去聲)聽蝶舞花香自詮註瀑飛石矗孰流
停脩篁深處(軒名)忘機坐適可依然悦性靈
觀採茶作歌(三月初二日)
前日採茶我不喜率緣供覽官經理今日採茶我愛觀
吴民生計勤自然雲棲取近䟦山路都非吏備清蹕處
無事廽避出採茶相將男婦實勞劬(叶)嫩莢新芽細撥
挑趁忙榖雨臨明朝雨前價貴雨後賤民艱觸目陳鳴
鑣由来貴誠不貴偽嗟哉老幼赴時意弊衣糲食曾不
敷龍團鳳餅真無味
賦得循名責實(得田字八韻試浙省士子題)
名實曾何謂應如賓主然底須名是尚當以實為先沐
浴文章海菑畬經訓田淮南倡正議說苑著良詮修已
若乖術治人寧有緣要非沽可得詎藉養因傳循欲誠
無忝責期偽盡蠲春官新定制所冀獲真賢
表忠觀
故里依桑梓崇祠舊表忠端因識時務可以號英雄牛
斗猶無孛江湖終向東勖哉錢氏族百世守家風
閱海塘作
騎度錢塘閱海塘閭閻夲計
聖謨良(雍正年間海潮直偪北岸大為杭嘉郡縣之患皇考特命大臣鳩上築塘以捍之潮頭遂)
(漸徙南岸海寧一帶沙漲數十里迄今廿餘年全塘永固民安其業)長江已輯風兼浪萬
戶都安耕與桑南壮由中頼
神佑生靈永奠為民慶漲沙百里誠無事莫頌惟增敬
不遑
上巳
問景臨江國行時值稧辰湖山助明媚花柳正清新近
接蘭亭會遐思洛水濱不教陳馬戲吾意在還淳
詠煎鹽者
一歷篷蘆厰載觀鹽竈民樵山已遥遠釡海亦艱辛火
候知應熟滷漿配欲勻可憐終歲苦享利是他人
觀江潮作歌
樓名望潮江岸傍既到弗登有底忙登矣不俟潮一望
殺風景事誠何當哉生魄為潮盛候因緣恰值聊相徉
是日未刻潮應至歷申那見濤乘江駕山張蓋徒想像
詩消醮退真荒唐江山小船迎潮慣(船名出江山縣地方吏備迎潮者用)
(之)觧嘲略仿羯鼓腔金支翠旗光錯落摐金擊革聲鏗
鏜俄頃江面潮亦至恬風輯浪非礌硠惟覺兩岸隐增
溜賈舶好趁輕帆揚陽侯静歛滄波細一霎依舊天水
蒼昔聞庢沓戰藉藉欺人慣是文人長或云乘輿百靈
護伍胥文種心早降(土人謂潮頭奮振者為靈胥潮其後如綿絮而少弱者為文種潮云)
或云江走中亹後潮汐非比曩時強其然豈然付一笑
漲沙惟喜資耕桑
敷文書院六韻
崇儒因廣學設教幸敷文砥礪先修已圭璋待致君兩
京班莫羡三策董應勤詎尚飾其貌還應尊所聞江山
誠助秀華藻欲袪紛棫樸真材毓勖哉魚雅羣
李嵩西湖圖
境即圖中圖更披湖山印證契神姿六年寤寐遐不謂
一勺清泠宛若斯每惬崇情將妙理寧關急管與繁絲
秘珍近遠如何荅塔是雷峯好在時
岳武穆祠
陣戰曾輕兵法常紹興亦委設施方操戈不謂興張俊
納幣終成去李光何事書生叩馬首遂教名將飲魚腸
至今人恨分屍檜宰樹餘杭萬古芳
再至雲林寺
雲林舊日靈隐寺兩字
奎章殿額高鷲石西来作屏障浙江東去見波濤詩裁
誰則如駱宋禪派他猶分濟曺杳界若論真面目大都
形跡粕和糟
過靈隐至韜光
誰道我無戀韜光那幾盤滿山紅躑躅一路翠琅玕泉
不見頻響石如危轉安金蓮池半畆弗著釣魚竿
坐金蓮池上用白居易寄韜光禪師韻
最愛翠鬟處因之白足家鳥銜飛葉竹魚上落溪花倡
和成陳迹林泉自道芽上人者箇在不領一杯茶
用韜光禪師答樂天詩韻
苾芻林下剏開泉結得茅庵自在眠官舍何妨辭玉粒
山池好在是金蓮想他謝往招来日仍此行雲流水天
何藉海寧稱好古苕華重見碧峯前(詩為海寧查嗣塛書)
泛舟西湖即景雜咏八首
西湖自是宜舟處風静波恬舟更宜最愛六橋阿那畔
蘭橈緩著漫前移
南高峯復壮高峯倒景都呈鏡裏容濃抹淡粧稱未雅
合稱青色兩芙蓉
麗日輕風暢好春蘇隄花柳淨無塵那禁即景生清悦
無易由言愛一嚬
白芷青蒲已覆波暮春初節儼清和乍疑去歲昆明上
浴佛詩成泛玉河
清絶孤山最是梅梅花謝矣客方来恰知傲世多神觧
未許塵緣共往廽
清詞逸筆久羶薌說項坡翁意更長不是為人渾為已
葆祠都伴水仙王(東坡題和靖詩卷有宜伴水仙王之句)
内湖水與外湖連小堰侵湖半作田一繋節宣一穡事
酌中兩利頗難權(内湖為居民日益侵占成田湖身愈狹不清理則下游田畆灌溉失利若)
(清理又慮小民失業頗屬兩難)
四面湖山美景投往来每漾紫霞舟蠶忙因為催歸轡
肯戀怡情此重留
賦得蠶月條桑(得留字八韻)
南國蠶忙候猗猗葉正柔鄭坰寧此勝漆水可同不彼
斧遵林際懿筐遍陌頭落枝嫩於篠採葉碧如油滿箔
方聞響盈箱預賀收西陵錫佳貺工女忌寒休未免妨
羣作因之返六騶湖山非不美詎肯為淹留
登六和塔作
初地詣堅固信心登窣堵二諦此俱融空色夲無所三
明真淨域可以冺今古四天垂寶網落落聞鈴語五雲
糺扶盖擁護龍象旅六鼇永負戴萬劫奠江溆七寶勝
莊嚴如是瓣香炷層層標實詮(七層皆辛未年所題扁額)歷歷憑證
取江山識重廵歡喜生八部颺以細細風霏以纖纖雨
造極朱欄扶曠覽供仰俯於已可忘憂於民那忘苦廽
首禮釋迦徒羡曾何補
雨中遊雲栖即景雜咏四首
江干緩轡度烟絲烟外青山到始知為是明當發歸櫂
淨招提欲小棲遲
雲栖昨未傳清蹕乍憶重教䟦馬行雨笠風蓑出農父
腁胝憐彼趁春耕
飄来鐘是上方音四柱虚亭過洗心尚恐塵心洗不了
海龍助與一天霖
三間虚榭碧雲叢淅瀝烟梢颯沓風息慮真教諸品淨
那論今昔異和同
再題雲栖寺
雨中偏合訪雲栖曲逕通幽步不泥截竹引泉到香積
動雲移石作丹梯野鼯得意松間擲山鳥無心花下嗁
小坐烟絲泮青嶂一天霽景又堪題
詣天竺寺謝晴(有序)
浙省麥田菜花高下芃鬱羣稱數十年僅見而桑
葉隂隂連村被隴蠶事亦將興矣數日以来頗覺
雨多適以明日廻鑾再至開化寺登六和塔遂冒
雨訪雲棲四山濛濛霧重烟凝頗不易即渙者心
切切念之傳聞天竺觀音大士甚靈應因遣人至
彼祈晴及至雲棲小憩精室則雲散日出千峯朗
翠感應之速有如此者是日原不擬至天竺此則
有不敢不至且不忍不至者矣故紆道敬詣謝佑
詩以紀實云
天竺重教特地行敬酬靈貺信昭明農蠺意美微嫌雨
籲禱心馳忽放晴匪為(去聲)及時尋樂地早傳翼日啟歸
程大慈悲是觀音願應悉勤民一念誠
喜晴
前朝喜雨今喜晴可是吾心無定衡到處勤民祝時若
此邦蠶並重於耕
杭州啟蹕廽鑾之作
展義原厪民瘼諏閭閻未覺異前遊時和歲美休過頌
小補粗安詎觧憂間亦湖山頻惬賞翻惟絲管略嫌稠
蠶忙候矣休因誤肯為宜詩鎮滯留
御製詩二集卷七十
