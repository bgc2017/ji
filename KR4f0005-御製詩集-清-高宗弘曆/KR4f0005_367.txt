御製詩四集卷八十九
古今體八十八首(壬寅五)
雩祭進宫齋戒之作
辰見常
雩禮則那(安也非韓愈石鼓歌意)還宫齋戒值清和慰言懶聽云
可待蒿目殷懷嘆若何憑輦已看穗吐麥亞阡亦有穎
抽禾苖而秀矣秀需實十日為期五又過
題弘旿山水畫二幀
竹徑通幽萬个青豁然開朗有溪亭主人欲寫湖山趣
會以神非會以形
右竹閣臨流
楓溪幾曲水瀠洄攬景沿流一棹開未肯秋風吹落葉
恐妨杜句涉重儓
右楓溪縱葦
詠永樂雕漆祥花尊
漆亦最稱古雕斯踵事華精工傅永樂尊器見祥花俛
朵仰葩簇翻枝覆葉斜三生認時卉一偈却無差
題宋端石嘘雲硯
噓氣成雲龍守池昌黎雜說善詮之懋勤什襲誠可耳
運筆寧無少慙(去聲)斯
齋居
黃扉簡奏章(齋戒例不進本照常辦事)略屏萬幾忙齋戒志守一清
和日正長望雲惟有嘆撫序切無遑何歲不求雨固知
吾德涼
題補繪蕭雲從離騷全圖八韻
畫史老田野披憐長卷情(四庫全書館進呈蕭雲從所著離騷圖始知其善畫侍郎)
(曹文埴因進所藏雲從山水長卷末自識云河陽李晞古作大障為高宗所眷愛余草野中人無緣獻納雖衰)
(老極力勉為此卷藏之以俟知我云云詞頰誠懇曾為題句)不緣四庫輯那識此人
名六法道由寓三閭蹟以呈因之為手繪足見用心精
歲久惜佚闕西清命補成共圖得百五(雲從踵李公麟九歌為離騷圖)
(頗合古人左圖右書之意但今書止存卜居漁父合繪一圖九歌九圖天問五十四圖其餘或原本未畫或舊)
(有今闕因命南書房翰休等逐一考訂令門應兆補繪九十一圖合之原書六十四圖共一百五十五圖俾臻)
(完善)若史表幽貞姓屈性無屈名平鳴不平遷云可以汲
披閱凛王明
常雩禮成述事
昨冬三白幸優滋春去夏來澤又遲十歲率逢九歲旱
常雩已是暵雩時堪憐二麥苖而秀亟待新禾耘以菑
肅叩為民虔
請命庶幾雲湊雨霶施
徹夜(四月十一日)
徹夜問雲氣時厚時復薄亦偶稱細霏時止時微作曉
起看庭除土乾原自若昨從郊外觀秋麥穗結略春麥
及禾苖出土率覺弱日甚不可待調幕增惕作况當望
合龍佳信朝暮度(昨阿桂等奏壩工口門尚存四丈約初十日可以合龍十三四日奏報到)
(京等語是以顒望尤切)佇俟尚未至中心益焦灼心焦懶吟句詩
本恧落寞把筆忘所云惟云愁所託
題宋陸佃端石什一硯
窮經無火月光披什一賦猶硯誌之遂以青苖迕安石
受經誠未負其師
阿布(勒)必斯
阿布(勒一急呼為字)必斯者哈薩(克為如上急呼一字)王之爵然不
過羈縻無俸遠部落適有竊馬盗將軍遣人索(伊犂將軍伊勒)
(圖奏察哈爾官牧馬羣被哈薩克人竊馬二百餘匹随遣察哈爾總管那彦偵緝阿布勒必斯聞知即查送竊)
(馬之孟克等五人照數賠遝馬匹並遣使至伊犁謝罪當將孟克等審明正法示衆阿布勒必斯遠藩奉法如)
(此恭順因賜勅嘉諭並加賞縀匹以示奬勵)彼盡獲五人並馬賠如約聞之
頒奬諭厚德懷來薄奉法逮殊域張騫勝空鑿
夜雨(四月十二日)
終朝雲聚散徹夜雨廉纖雖未十分渥幸叨四寸霑麥
滋穗結實禾潤穎抽尖能不同民慰惟應敬畏添
冬培雪澤深缺雨幸能禁(上年冬三白優霑土膏滋潤春來雖未得雨尚不致乾燥)
(然予己先時而憂矣)然我先期懼(北方春夏間每望雨今獲深于夏至前猶將一月誠慶慰而益)
(深敬畏耳)仍兹未獲欽林枝蘇綠意花朵沃芳心兩事縈懷
者今惟望喜音(邇日顒望雨澤與豫省壩工合龍兩事縈心今幸得雨然盼豫工喜音遠奏其)
(憂如故也)
觀射
朝家重詰戎挽弓尤長技廵幸扈羽林路廪外仍賜(向例)
(凡扈從侍衛官員均按日賞給路費至熱河随圍先期於宮門較射能中鵠者於路費外分别等差復加優賞)
然必令較射視中(去聲)為等次御門引輪班年年率成例
向未臂病時身先(去聲)每親試今乃坐而觀舍矢徒指示
昔見命中人晨星祗一二(戊辰秋九月於大西門集近侍諸臣較射連發二十矢中)
(十有九彼時親見者今已稀有惟扎拉豐阿福隆安皆年少命侍禁廷養育猶及經見云)其餘多新
進後言那免致矍相宣尼為殿廷文皇隸觀德實在兹
五字誌吾愧
進宫視朝之作
御殿視朝官謝恩雖云例事禮斯敦不疎不數惟時舉
既雨既晴應候論麥壠改觀曉涼合柳衢含潤遠烟昏
十朝前此心憂旱一雨濯之敬倍存
覺生寺謝雨即事成什
熟讀雲漢詩曰靡神不宗我每值旱時用此申祈恭近
年翻支那壇請載其中清淨設供養虔求等寓龍然有
應弗應難云誠之通譬逢嚴君怒子職迫憂忡無方冀
其釋遑論禮異同昨適蒙膏澤因之謝梵宫解暵實改
觀續霈仍切衷
覺生寺精舍小憩
精舍花宫畔蕭閒小憩娱寧當誇玉食(每於此路便傅膳)聊可
試伊蒲目共夏雲朗心同階草蘇覺生生未覺祈歲祗
殿吾
題承光殿
更衣理事此為便曉視朝仍御苑旋黻冕何妨松栢入
清和如陟漢霄懸奏章雖報時膏被(據胡季堂鄭大進西寧等陸續奏報)
(本月十二日夜雨入土三四寸不等)田畝還希渥澤連獨是河工期又過
(前阿桂等奏約初十日合龍十三四日可奏報到京今為期已過奏章未逹南頋彌殷耳)惕然南望
切憂煎
古籟堂口號
松檜古因籟成古參天無礙佈陰森金元明已滄桑閱
不改蕭蕭謖謖吟
自長河進舟至樂善園
行路亦非悠長河可進舟農功觀稼穡河務悉源流水
漲牐如瀑雨餘曉似秋沼宫近南岸艤棹一言遊
藴真堂
真為主則假為賓無假如何知有真真假有無名設耳
蘊之堂不識其因
含清齋
一年惟偶一來行几淨依然窗復明過雨林光都似沭
辭春鳥意尚留鳴心無塵處句因得思入精時趣自呈
欲問空空生白者邇来含得幾多清
閱火器營兵因成六韻
火器誠要用營居築水濱(火器營建旬乾隆癸巳年此地濱長河以其去城市遠不)
(致衣食侈費一意習勞肄武也)欲因遠城市可以致精純萬礟齊聲發
千軍一志淳武成斯敢忘律在衆胥遵幼習義猶美(火器)
(營兵紀律整齊技藝嫻熟其十歲子弟演放進步連環鎗者亦能如法幼童即能如是亦可嘉尚因命徧加賞)
(賚以示奬勵)勞思善亦真旌勤徧加賞教養總須均
舟過繡漪橋
繡漪以波稱無波漪那繡去歲此無風句云名似負(叶)
(去年繡漪橋詩有瀾静無風名似負之句)今來實風作繡漪信名副其過猶
弗反黃頭窘力售念勞命艤岸輕輿陸可就素志喜不
波前言頗自咎(謂去歲詩句)
望鳳凰墩未至寄題
鳳凰墩據湖中間繡漪橋北舟路便過橋恰值有風作
果然漪繡生波瀾榜人拮据齊邪許視其意中頗畏難
長堤咫尺命攏岸輕輿就陸如橋安樓墩遥望擬蓬閬
長歌題寄同憑欄却憶金陵名偶合七言古律貽青蓮
浮雲蔽日寓深意豈無似者吾惕然
盼信
盼信已過期惕思非善事寝食正不寧五百里奏至(十三)
(四日盼阿桂等奏未至及十五日申刻始據五百里奏到摺内稱於初十日挂䌫合龍金門斷流水頭已入江)
(南境至十二日申刻西壩忽又陡蟄三十餘丈阿桂等自請治罪並參奏工員青龍岡壩工屢敗垂成深為慙)
(懣此時實不忍治司事者之罪然理無坐視惟有督率工員竭盡心力詳籌妥辧以祈天祐為改而更絃)
(之計並傳諭薩載韓鑅等展寬下游潘家屯六塘河等處以籌去路)事又敗垂成西壩兹
復潰措手衆乏策相與自請罪(叶)罪之我何忍責己益
增愧然無坐視理上游命尋計琴瑟之弗調更張有古議
君臣相慰籌天憐或宥賜南頋馳憂心成吟託五字
題宋徽宗倣唐人明皇訓子圖
開元訓子宣和倣䟦語過譽外史哉(見卷後張羽䟦語)設使葩
經當面展不知何以解新臺
應真渡海歌題宋綠端石硯
宋綠端石刻蘭亭題之不啻已三四兹硯别體圖應真
大海湯湯渡以戲騎鯨御虎各盡熊天龍修羅肅環侍
神通變現莫可窮諸上人漠如無意作者想逹聲聞乘
不然何以措神思迴視羲之臨墨池小矣悲夫寓文字
詠官窯碟子
鐡足冰紋火氣蠲口分六出體規圓較於缾斝猶多見
華者脆知樸者堅
即事
昨近被甘膏入土四寸暨繼此日接奏近遠報次第三
輔率已遍齊鄭秦晉地少亦三寸餘多或尺澤被麥收
八九分大田普耕遂豈不為慰幸而更優霑冀願奢斯
愁夥那盡如己意然設無此愁忘民非美事
細雨(四月十八日)
細雨落還止霏烟有若無灑庭土剛潤入地寸猶輸膏
澤何妨繼穎苖况始蘇得隴常笑彼望蜀却仍吾
詠萬歷雕漆方盒
初政肅雝猶頋箴倦勤臨莅歲年深視朝發奏徒充耳
鄭戚福藩特繋心漆器想綠分邸用莊田那靳别州侵
祗今方盒供清玩詠物思時惕不禁
首夏駐蹕香山静宜園之作
御苑静宜十里遥薄言命駕賞山寮光陰業已成隔歲
憩駐無過以數朝景入清和峰色潤林鋪茷骪鳥音調
來遊本擬消煩慮南繾河工那釋焦
松塢雲莊
静宜景亦夥先至必斯堂松徑為(去聲)延塢雲峰不揜莊
簷端樹張盖階下水溶塘小憩憑何遣芸窗展縹緗
棲雲樓
設以林擬雲樓乃雲中低設曰山生雲雲恒樓内淒胥
有棲之意名實兩難稽白白綠綠間英英蔚蔚隮作雨
益為佳真幻原殊提
天池
巖腰貯水號天池峰頂風來泛繡漪漫擬憑空驚創見
可知由一以生之
來青軒得句
香山最勝處來青久標名巖軒迥凌虚到必一倚楹四
隣罨生翠八牖延閒情忽思弗因來安能識此青則知
青在我於軒無涉營復思非緣軒青豈我前呈緣固非
實有因胥藉幻成大士示六如蓮座無將迎
海棠院
每至多逢花謝時廳如柳墅祗留詩(天津柳墅行館内有海棠廳亦每不)
(逢花時見駐津舊作)吟成擲筆忽失笑豈不海棠恒在兹
妙高堂
前歲駐金山妙高俯澄瀛今日遊香山妙高仰崚嶒俯
仰得會心犁然今昔情而此方寸内夫豈稍變更八識
率幻因俯仰原虚名玉局囅然笑笑復多斯評
歡喜園
梵典有文言曰結緣歡喜精舍蓮宫側因即以名此歡
喜樂之朋先憂實切已樂少憂恒多歡喜艱獲矣然一
憑軒望綠野農事起麥穗已含含禾苖更薿薿為之一
愜然或亦庶幾耳
香嵒室
香山佛所都梵宫隨處有是處以幽稱弗事莊嚴富(叶)
却合本來無而亦無不受欲諮調御夫此義或契否
題雨香館
既降山腰憩樸堂上方延得下方望寧云葉馥花馡處
喜是村農遍雨香
綠雲舫
首夏綠雲稠巖軒可號舟菁葱都匝洽蓊蔚互沉浮自
有波瀾趣何妨汗漫遊如云濟川用慙愧畫中求
玉乳泉
&KR2428;濈淙雲竇泔淡浮玉乳試問勢何雄昨朝過山雨有
泉山故靈雀錯萬林青落下潤千畝其源一勺渟激石
變其聲映松幻其色如是摐摐地會心静中得無塵著
功德有泌詠棲遲我自先憂者那能恒樂兹
洗心亭二首
洗心亭學雲棲寺一例臨池四柱孤彼尚有僧心可洗
無僧此則並心無
身是菩提心似鏡洗如拂拭去塵埃和南六祖真傅法
無物由來一語該
試泉悦性山房
碧雲寺側屋三間蕭然獨據泉之上第一雖不及玉泉
却喜石乳噴雲嶂曰色曰聲兩絶清宜視宜聽信無量
我遊香山此必至况復清和洽幽訪寧須伯仲辨勞勞
得貴其近餘應忘
題張宗蒼畫
每此試泉真悦性宗蒼重與晤精神吟成輒便肩輿去
佳境名圖自作隣
詠金蓮花有感
乍見金蓮放清和映砌新原来山裏種(上聲)自占卉中珍
雨後色娟淨風前韻雅真
暢春罷馳進對此黯傷神(昔駐香山金蓮花放必先馳進聖母今不可復得對)
(此祗增悽感)
學古堂晩坐
名雖述說命義乃法山莊(避暑山莊學古堂為額之皇祖御題兹堂敬倣此)
奎藻遵前訓新題額此堂沉潛期有獲宵旰每無遑晏
息恒於是勤求為治方
題錢維城山水畫
曾因扈蹕寫山容不計倪黃古法蹤却是精神契宛宛
即看峰嶺列重重泉淙澗底調幽瑟寺矗松標聞梵鐘
掛壁斯人訝斯在西清何異重(去聲)相逢
虚朗齋有會
山齋應有額向額曰虚朗此以其境言而予更繹想虚
則心能受朗乃物莫障(叶)其朗實因虚物付由心養是
實關道焉寧渠圖騁賞
畫禪室口號
額借香光題昔年董收攜每印當前(香山畫禪室即用董其昌額名石渠)
(寶笈所蔵香光畫禪室收頋愷之女史箴圖李公麟蜀江圖九歌圖瀟湘卧遊圖四卷向每攜至貯此室中)
邇來懶墮不將至却覺空空契畫禪
題翠微山房
雨香館裏山房翠微深處搆堂昨朝已過則置(昨題雨香館有)
(喜是村農徧雨香之句今日復至山房小憩正逢隂雲密布雨勢才濃恰符前句)今日方來未
央山雲四面正蔚膏澤一尺其霶特是祈年劼毖寧惟
玩景徜徉
攬秀亭
縈青繚翠萬峰羅太古以來資益多設較攬其秀久暫
予斯那得不輸他
超然堂雨中騁望
山雲忽四起密雨落巖㘭途半那中止烟衝冐急捎到
堂一騁望盈谷更誰教徐間(去聲)諸緣静成章當(去聲)解嘲
曠覽臺作歌
我登曠覽臺一度一章作興致每不同臺酬我豈薄今
朝所得更勝常時雨時止幻山光雨則千林如濯沐止
則萬嶂開堂皇晦何為而隠明何為而彰其妙吾不知
所知者誠有益於農桑
碧峰館口號
書館蕭然倚碧峰千林秀色一窗供雲端杵臼何仙蹟
扵我殊途不擬逢
静室
雨坐超然堂片時雨略止静室雖最高斯已得半矣再
進功則倍遂造巖齋裏至而雨復作&KR2622;雭更飄纚俯望
殊向觀一美無不美
題畫二首
巒迥致徑長古寺隠巖匡筆意開淨宇鐘聲落上方雲
為山氣韻風作水文章有客應非俗主人出草堂
右層巒蕭寺
蘿壁臨無地布帆趁有風來蹤已莫辨去意亦何窮旅
客紛投處幽人一覽中清秋如畫裏謝句迥難同
右遠浦風帆
竹鑪精舍
静室邊傍精舍存磁杯潔淨竹鑪温山泉也自堪煮茗
松籟缾笙荅不喧
雨中歸學古堂
静室坐逾時山雨殊未止肩與薄言旋衝烟降㟪壘沙
途已作濘僕人誠勞矣然實利於農一慮仍一喜行賞
有常例彼亦人之子寝室歸學古學古在明理
曉
衾枕切微凉松窗透曙光聽簷禽送語步砌卉迎芳試
問昨朝澤都稱三寸強千山猶薈蔚再雨信何妨
過南嶺閱健銳營肄武作
健銳置營久遠奢俾習勤(香山初置健銳營選八旗精壯子弟列營聚處其地遠隔)
(城市奢華於習勤肄武尤為有益)從來出桓赳屢藉建功勲(營中官兵屢經調𣲖)
(出征最稱勇敢平定西陲及兩金川均著勞績)是日觀操練果然超匹羣賞因
旌善布等第要明分(四月二十一日親閱健銳營鳥鎗弓箭及馬上四鎗四箭并各種技)
(藝俱能嫻熟超羣因命頒賞其超衆者加倍賞給以示優奬)
寶相寺瞻禮
寶相肖殊相今年憶去年(昔巡幸五臺殊像寺見文殊相好因摹圖歸於香山南建)
(寶相寺肖之今對莊嚴恍憶昨春五臺瞻禮時也)由來有為法那識不二禪大
士本無我繄予未歇肩徒教譯梵典(大聖文殊師利菩薩讃佛法身禮經)
(載漢經中而番蔵中乃無去歲廵幸五臺遒中因以國語譯出並令經館譯出西番蒙古以金書四體經供奉)
(臺頂及此寺)供養座蓮前
妙逹軒
梵宫南首搆巖軒妙達楣間額兩言佛法由來通世法
妙何因達在心存
香林室
有室蓮宇傍不稱華稱樸綠樹罨重重青峰圍嶨嶨諸
天供目謀萬緣與心濯一雨無不香而林實先覺
題錢維城山水小冊
疎軒環秀
硯左每教配畫冊詞臣供奉翰筵珍香山秀色環軒者
偶展重如遇昔人
峭巖松翠
盤山松石稱雙絶此地松蒼石遜之疑是峭巖還有語
捨予誰合友於斯
柳溪閒泛
山中泉現出山隠輪頃滄波實則無知我常嫌此乏水
特教輕舫泛平湖
筑泉虚閣
泉流石上自成韻泉筑石如擊筑夫設以畫中詩相(入聲)
擬東陽水樂可同無
雲峰香界
峯雲藹藹封香界祗許鐘聲空外聞作雨恰逢今日好
始知畫筆擅靈氛
荻浦秋聲
秋聲荻浦泛澄湖颯沓清泠有是乎不識閤閭傾聽者
可能於此悟交蘆
竹塢霜林
卜居喜得翠峰屏陋室由來早著銘竹徑宛然接楓嶺
意中原自有丹青
烟浮遠岫
烟容峰熊兩糢糊高下林光幻有無活脱今朝濕潤景
寫斯景者亦知乎
陣雨(四月二十一日)
陣雨殷其雷嶺南閱武迴諸凡胥順矣一意益欽哉繼
潤優而渥飛空徘且徊須臾雲脚斂萬嶂翠蓮開
對瀑
香山橋下一泓水設法引來作瀑飛因悟有為都是幻
識其真者息其機
雨瀑較於泉瀑雄愛看合相渺雲空斯須雨止泉仍落
定(謂泉)弗定(謂雨)間究弗同
春月田盤池上居松泉仿彿此相如濯清究屬隣乎玩
樂矣頻哉略慙(去聲)予
得一書屋
引水不一致有瀑斯有池書屋枕方塘得一久名之瀑
為弗定形池為有定時定乃得其一境與理相隨臨覽
偶會心勉欲學無私
山陽一曲精廬
山趣在環抱此陽彼則隂本來無定名大能槩小臨是
地大山陽降為溝壑深其前雖小山祗如餖飣斟精廬
一曲中窈窕稱幽尋泉響及松韻應荅成清音昔題遂
為昔今詠豈誠今
淨涼亭口號
十笏之亭一畆塘千竒萬景納無央漫言小許勝大許
方寸贏他喜淨涼
琢情之閣
情者性之發性近情則遠兹為琢情閣固謂景雕纂然
吾有進焉理境殊絲管境或可尚竒理惟敦誠欵琢情
實近巧何如復性本
懷風樓有警
君喻惟風民喻草草無不偃有何難雖然可近不可下
畏而不懷那久安
香山旋蹕御園之作
輕輿明發向朝暉背指雲林叠翠微頻喜蘭皋霑繼潤
即看麥壠較前肥薄寒颯颯知雨廣濃露瀼瀼見晛稀
四日遊山詩五十(是遊得詩五十餘首舉成數耳)御園勤政合言歸
陕甘總督李侍堯奏報甘省雨澤情形詩以誌事
甘省地瘠民本貧自昔無歲不報災去年勦賊頻阻雨
詢之乃悉弊所媒(甘省往歲每奏旱災上年因遣尚書和珅大學士阿桂先後往勦撒拉爾)
(據奏省城四五月間連得雨澤有益民田而略阻攻克之進因諭問向何每年稱旱始悉王亶望等捏災冐賑)
(之弊相習成風)懲貪示法逭民欠秋收多獲民氣培猶恐因噎
而廢食詩吟言志誠心開(甘省冐賑剥民積弊經阿桂等徹底嚴查得實王亶望等)
(抵法本因剔除積弊使百姓得受實惠起見伹恐該督等悞會此意因噎廢食致有靳恤災賑之事因明降諭)
(旨再三申誡以積弊不可不去而災民不可不恤並賦言志詩頒諭中外以示開誠布公之意)春末缺
雨為厪念今辰始報佳音來月初陸續得被澤各屬無
不霑以該(四月二十二日據李侍堯奏蘭州於四月初旬連次得雨又於十一日十二日省城得雨)
(深透四郊霑足並據各屬陸續其報得雨三四五寸及深透不等通省普獲應時甘㴻遠近均霑等語覽奏為)
(之欣慰随復丁寧頒諭令李侍堯悉心查察各屬如間有一二歉薄之處仍行據實奏聞母稍諱飾)額手
西望為慶幸更頒勅諭叮嚀哉莫因目前忘秋後一隅
豈無獨泣儕君臣之設為民耳慎之其善體予懷
無望
有望望惟焦無望望益綿青龍堵决口工敗垂成頻(叶)
屢敗難收拾更張議改絃(青龍岡漫口堵築屢敗于垂成昨四月初十日挂䌫合龍)
(後至十二日復又塌蟄勢難收拾因命於上游南岸履勘地勢為改絃更張之計)今日奏章至
欲將迤上遷南堤外更南築堤引流穿就下勢成順庶
得歸故川(據阿桂覆奏請於青龍岡迤上自蘭陽三堡至商邱七堡一帶南堤外添築大堤一道内)
(就沿堤勢開挑引渠計長一百六十餘里渠成後於蘭陽老堤挖深缺口𨗳水入渠下注商邱歸入正河大溜)
(勢必全掣下歸故道入海等語此雖無可如何之計然舍此别無良策因勅大學士九卿詳議其事以行)決
口自易堵事半功倍焉引渠百餘里那成大汛前運河
事正多亟諭防於先(南岸蘭陽至商邱一帶築堤改河工成後青龍漫口自可堵閉并可)
(省北岸無數險工自屬事半功倍然今年大汛前斷不能竣事現在糧艘北上運河縴道正多繾念因亟傳諭)
(韓鑅先事預籌加意防護并令巡漕毓竒專司查察以期重運遄行無阻)底績愧無能救民
遑靳慳佇待新河成冬月合龍堅(築堤開渠兩項工大費繁計合龍蔵功尚)
(需時日該處被水災黎至明歲始獲寧居益深軫念矣)哀哉昏墊民其寧應明年
御製詩四集卷八十九
