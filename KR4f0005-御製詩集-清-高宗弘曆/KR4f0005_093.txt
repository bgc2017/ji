御製詩二集卷三十五
古今體一百二十首(壬申五)
六月四日侍
皇太后觀荷成詩一律敬書箑頭以獻
軒憑香錦漾空明四唘冰疏暑氣清永識承歡復承訓
所欣時雨更時晴延年那藉金仙露愛日偏宜赤帝庚
試看瑶池琪樹下按歌来者董雙成
池上居
消夏偏宜池上居銀塘碧浸入窗虛竹凉響逓迎風際
荷淨香聞過雨餘逐伴飄来新紺蝶成羣分出小秧魚
天機觸目通幽顯默識無如讀我書
詠玻瓈窗
樹摇風不到晝静暑如逃視遠渾無礙觀空徒爾勞
詠史
戰國多說客秦漢風尚存茅焦感始皇鄒陽悟長君知
心以說當秘訣韓吃論觸讋悅燕媪或嘉納牖言苟其
盡忠欵詎在口給便帝堯斥嚚訟視子共驩倫
夀原任大學士龍翰傅先生八十初度
光霽由来衆式觀絳帷黃閣領儒冠身名應擬濟南伏
年德原同沛下桓松鶴作朋還侑酒孫曾繞膝合加餐
還丹益算何須藉兩字傳經永不刊
雜詩
邇日間隂霽溽暑頗&KR0034;情朝来西北風長天豁快晴櫹
槮竹栢間晷影上砌平消息無停機寒暑有代更萬理
注羲爻詎待韋編横
蜻蜓立釣絲不識羨魚意鳴鶴在松隂各有樂山志萬
物具理趣於我原皆偹致遠或扞格且盡目前事
蟬聲喜高樹螢光随腐草一般皆動物適適惟自曉曰
水胡流濕曰火胡就燥日用或不知何况人情渺
三王無同道觧張琴乃鼓五帝有同心無逸以為所同
者今豈異不同古可睹循名或失實致敗難縷舉寄語
持政人毋易由言古
同諸王及大學士翰苑諸臣觀蓮六韻
明廷咨政暇上苑對時良載賞雲霞卉言携鴛鷺行含
飈承筍席徼露墜銀塘縟錦方迎日揚檀正納凉鏡中
粧繛約畫裏襲芬芳共喜蒙多祜相期戒匪康
董邦達松澗雲嵐
動者雲容静者松妙兼動静者層峰設如屧步竒深處
應有佺喬驀地逢
鄒一桂秋塘釣艇
煙篷泛㶑弄竿綸蓑笠飄然意可親比似仲舒三策裏
我猶未免羨魚人
徐揚澗筑松濤
落落長松水閣虛横琴高士静憑餘不知弄者伊何操
鄒忌名言獨起予
汎湖翫月二首
弦月擘雲匡依依盈手光暫教抛秘卷便與汎輕航秉
燭漫遊夜開篷喜納凉無為縈夙昔乘景且徜徉
素彩醒吟眸滄池載拍浮光如凝露皛魄不挈波流螢
點亂燃夜蟬聲暗報秋未能學謝客歸後復登樓
海東青行
鷙鳥種不一海青稱俊絶摩空健翮上層霄千里下擊
纔一瞥當其脱韝始縱時風力未會遲飛掣羣燕緣撲
或墜落何異淮隂胯下氣且折鷹鸇之雛可罹罿海青
之雛得未逢聞之育卵大海東追逐天鵝入雲中廻頋
忽失故國蹤海東青爾不遠為利爾不高騰空安得受
制於人垂頭仰飼居樊籠王孫莫恨未央宫
題張宗蒼畫
雲巘縱横幻復真樹頭樓挹遠山皴浮来濕翠迎眉宇
始識傳神梅道人
麥收
麥收登囷鹿市價賤食新黍禾亦遍秀油油高下勻此
際時雨暘西成萬寶臻十歉而一豐孰不希鴻恩邇日
雲屢作踊愁行潦頻少雨便開霽慰志旋生欣乃知經
事多翻成畏事人
去歲河溢豫魚子遺涸田直沽沮洳鄊多蝻自年年近
聞孽類孳督捕命亟頒盡力除患始毋致日蔓延或云
不為害吾詎信䛕言或云歲常有吾豈諉應然因捕致
傷禾吾已命賜蠲或云吏下鄉民費雞黍錢蝗過幸不
食捕蝗有甚焉吁嗟苟姑息嘉禾忍棄捐善政扞格多
抑亦難兩全
螢六韻
近濕不礙朗匪燃却常明腐草含變化隂火發晶熒安
知爝也微何殊炬之行翾動翼足兼光暗外内爭恨添
閨中婦勤益帷下生火流夫豈遥以爾為先聲
河亭對雨
陣雨斜飛抹屋簷好教淨洗廹人炎池亭坐愛空濛意
不礙生衣一領添
高樹斜陽霽景清須臾蟬曳晩風聲荷珠紛落猶無定
暎水平分螮蝀横
颯爽溪山入畫圖魚鱗欲盡碧空鋪今宵魄影應清絶
便命蘭橈一泛湖
昆明湖上
夏日宜泛舟泛舟湖欲寬夜晴晨露瀼水遠暑風寒漾
漾入空明四面山光攅騁目見千里秋意示倪端載舟
懷靡及乘景興未闌菰蒲彼何知對時都覺歡
玉泉山即景
第一泉邊舊建園書堂灑落遠塵喧便教小住慢言去
每喜尋流遂得源山鳥窺人白晝静庭松閱歲綠隂繁
天機道筦何曾閟箇趣伊誰善體存
翠雲堂雙栝行
齊為弟兮夷為兄樹中之聖聖之清盤盤虬榦一庭翠
六月秋風滿座生故宫却見層椒上遺蹟金元空悵望
爾時歌舞對春韶不誇雙栝誇花放離宫沿革率非舊
(叶)閱歲佳隂盖數畆難兄難弟標雙清同林雜植無其
耦屈之久者信之長後老生意方堂堂不見堤柳及陌
揚十年成蔭百年僵
命張宗蒼倣吴鎮筆意圖成詩以題之
神韻無少欠溪壑不大似善師古者然可以悟凢理
華黍(六月十日)
華黍應秋令雨暘時致早湛湛凝露滋離離含旭皎路
客欲遮騎農夫已驅鳥課田幾多年額慶逢佳兆前訓
凛欹噐遥心期萬寶
平安月鏡居疊舊作韻
室舫編湘竹天然君子居三庚又依爾一鏡乍輝如籟
爽生斑翠波光浸碧虚涉江懷古詠缾子好装蕖
雜英
雜英莫較名旉榮繞閒砌女夷小試手技癢那能閟風
前態欲仙露下情如醉嬽嬽綠珠粧灑灑道韞思蜂蝶
去亦可蟋蟀来不避奚以憶春翹扵焉騐秋意
季夏篇
三庚火伏胎商金蓐收宛轉素節臨大河雨過星斗沉
一夜露白芙蓉心晚来颯爽生衣襟萬里片雲無處尋
宜暘禾黍綠塍錯村行即漸聞銅雀摛毫擬待歌農樂
鳳凰㻻
渚墩學黃埠(在錫山之陽四面臨水此墩適相肖)上有鳳凰樓一鏡中懸
畫四時長似秋山容空外秀波態席前浮何事三山遠
還期佺羨遊
題董邦達山水十二幅
泉音松吹
淙淙謖謖動中閒松吹泉音應答間一與耳謀飛逸興
依稀昨歲坐寒山
烟巒曉色
背山面水草堂便侵曉高人尚穏眠宿雨初收曉烟泮
瀟湘妙境米家傳
峭壁廻瀾
江横壁立似區分絡以林端暎帶雲恰是斯人能寫意
相遭風水自成文
林塘晚泊
斜陽返景下漁梁野艇歸来罷響榔晒網收綸無箇事
一天雲水好風凉
夏山欲雨
靉靆連山山靄昏泠風一谷樹頭喧此時點筆翻嫌拙
佳句何當讓許渾
芙蓉滴翠
刻削英英陸地亭萼不萬態摠曾青餘杭香錦無煩數
佛缽中間悅性靈
石磴凌空
&KR2535;迤平林帶葉枝危峰拔地忽嶔嵜巉巖疑有髯仙步
想見山鳴谷應時
松谿幽軸
樹落茅薖足蔽形好山層疊翠為屏碩人樂此非逋客
岫戸雲關漫自扃
江浦歸帆
三峡無風浪起堆浮家已慣不驚猜收帆指點斜陽道
穿過瞿唐灔澦来
亭臯秋霽
雲收氣霽恰秋初徙倚孤亭眄碧虛最是胸中消芥&KR0034;
長空無盡意還如
雲泉澗閣
溪頭架閣倚層椒水熊山光入綺寮只可相携漆園吏
此間促膝注逍遥
千林欲雪
寒天黯淡凍林愁結撰真非畫者流何必粉皴方是雪
别開生面突營邱
賦得風動萬年枝(五言六韻得名字)
琪樹因風動揚猗禁籞清萬年徵夀永三秀應祥生散
影花甎靜延暉珠綴明每從觀作止便以較隂晴愛睹
鸞鶱態徐聞鳳嘯聲奚稱漢武帝林苑獨標名
聞蛩(六月十六日)
晩凉豪興生刺舟載明月心託碧琅天身在水精闕何
来在砌蛩振羽數聲發協候方朱明審音報商越通靈
信物類不與惟時節来者復無住知然却怡悅
率言
極大巨靈掌開山極小巨靈身七寸極大鯤魚幾千里
極小鯤魚蟻子分一物變幻尚如此千秋是非誰定論
青龍橋西
擬向名山盛暑消石橋西畔又鳴梢便教馬上逢新喜
一路香風暢穎苗
欲鳴銅雀熟催田高下如雲秀實全所冀雨暘時一月
今年可卜勝常年
夏日香山静宜園即事四首
别業非遥便往還蘭椒迤邐闢雲關看山延得半齋爽
逭暑權因一日閒鶴領雛来調弱羽鹿希革後長新斑
書帷何必韋編展大地羲爻注此間
綠樹成帷白玉臺每從疏隙見崔嵬蕙蘭草是三湘佩
茉莉花原六月梅幽籟静中觀水動塵心息後覺凉来
梨園小部翻嫌閙此處惟應泉石陪
碧宇雲徂喜快晴方方綠野待西成璘㻞山蝶隨風去
馡馥阿蕪過雨生松牖憑虚千里直芸帷搴月一鈎横
愛看班史消長夏三策江都語最精
黛嵕親切挹山光納爽從容步夕陽野果墜煙紅琥珀
新篁敲露綠琳瑯閒雲歸岫連峰暗飛瀑垂空潄石涼
自我皇皇法堯舜輸他坦坦傲羲皇
曉遊香界寺即事雜詠
香界山莊一嶺分清遊减從羽林羣趁凉侵曉盤層磴
恰見紅丸上海雲
廻巒宛轉試躋攀不辨東西片刻間却為張公五里霧
忽藏白傅一區山
嶊崣直俯萬峰巔一谷村墟隠白緜幻景今朝真盡態
天衣風動又高褰
寶珠洞高高且深精廬不受繊暑侵數我朅来凡幾度
分明壁上勒前吟
露草烟蘿清馥交到来一晌坐雲巢誰云佛法忘嗔喜
開牖歡心滿四郊
勝地幾閒可憩遲登高望遠亦相宜卧波指點盧&KR1474;近
伏汛隄防厪此時
華黍風香遠近迎最欣碧宇似秋晴花宫廻首忽如失
只有鐘聲林外清
鳴鞭出谷日三竿澗水無聲隠石灘為有餘閒兼愛爽
陳操健銳試臨看
静室
為因避暑登高處中使肩輿汗已淋雖是崇椒延爽别
有慙以已度人心
天風拂袖颯然凉中有清芬百和香擬待夕陽方下返
偶然試閱小年長
擬古詩(有序)
三百篇而下言詩者以古詩為宗舊為十九文選
分為二十後来擬作若陸士衡劉休元諸人分合
不同半全各適然率求之詞致聲調意在肖似耳
夫擬古詩如臨古帖不必似不必不似有意求似
未有能似者也書不云乎詩言志此詩之源也泝
源而達之放乎四海化工之造物豈枝枝葉葉而
為之者哉善夫蘇軾之言曰作詩必此詩定知非
詩人此予擬古之志也
擬行行重行行
人生無貴賤誰能免别離貴者厭契闊眷屬或挈隨賤
者乏勢力頋戀徒噫嘻矢志篤前盟執手訂後期亨屯
縱殊地要在尚可為其不可為時觧擕真觧擕
擬青青河畔草
王孫不知期河畔草盈掬少婦曷有括園中柳條綠霧
帔已恤削風帶仍結束君子今何之豈不念幽獨莫以
顔似花而忘德如玉
擬青青陵上柏
松柏生高陵鸞鶴所翥翔芙蕖出綠沼鴛鷺相徜徉自
古有會宗三都及兩京春色滿皇州遊子忘故鄉高樓
酒挹澠康衢塵霏香朝飲挟娥㜲暮遊陪金張暮暮復
朝朝行樂何渠央
擬今日良宴會
今日復何日美難良具并吳僮垂手態越女遏雲聲愉
者意氣揚悲者慷慨增聽音非宫商所貴能移情况引
逸爵飛翠釜行侯鯖好樂莫孤時蟋蟀尚未鳴麻姑倩
搔背奚慮王方平
擬西北有高樓
高樓一何迥西北来天風綺疏張四面雲甍飛三重其
上何所置笙歌羅綺叢中有窈窕人含悲獨無悰毋乃
賣餅妻離弦感曲衷一彈懷菤葹三嘆置絲桐仰望層
雲間愧彼雙飛鴻
擬涉江采芙蓉
言入渌波曲采彼芙蓉花綠柄在我手白絲裊且斜感
此懷所思道路阻且賒可思不可見冀覿空齎嗟
擬明月皎夜光
惟月生於西金行故益皎始出東山上漸歴銀漢表暎
水光帶寒麗午輪收小最能引悲思乃至閒蟲草芳蘭
逝將萎蟪蛄啼未了時節不我與胡不篤情好翻雲覆
雨流詎識斷金道
擬冉冉孤生竹
雙竹相扶持孤竹乃冉冉獨立憶其侣颯沓秋風惨結
褵向猶念乘垣初豈敢而胡相棄捐焉能置情感情感
亦何為不可追者時憂傷易成老加飯留容姿容姿苟
未衰會有相見期
擬庭中有竒樹
中唐有薝蔔因風送芬遠所遲遥未歸持此共誰遣折
榮擬寄將芳歇英亦損山川每多阻時節忽易晩
擬迢迢牽牛星
人間有别離天上豈獨無億萬百千歲漢女懷星夫渡
河非不能天度不可踰跂彼七夕臨永思終莫攄促曉
恨天雞失林擬夜烏
擬廻車駕言邁
僕夫戒行李駕言升輕輿所志在四方豈必眷妻拏朝
待金馬門莫登承明廬季子嫂悔罪買臣妻歎愚丈夫
志既得安足論區區勒名沉諸淵惟慮久或渝
擬東城高且長
東城何其高逶迤連雉堞城中多華屋朱樓凡幾疊君
看歌舞地人去空落葉及時不行樂盛衰悲轉睫歸来
丁令鶴夢失莊生蝶
擬燕趙多佳人
燕姝寧臺舞趙女邯鄲步閻易美服飾曼睩工盼頋不
豐亦不約宜喜復宜怒古来巳稱絶漢武寄餘慕當戶
理瑶琴能譜相如賦
擬驅車上東門
洛陽上東門門外連北邙隂風一何淒柏廷夏亦凉富
貴及貧賤摠歸埋恨場黃壚即厚夜潛寤浩劫長纊息
龍失翰衡輕蘭歇芳虛名付史策真偽已莫詳寥寥讀
史者又誰别臭香水碧率悞人蓬海浩茫茫何如悟達
生隨時愛景光
擬去者日以疎
昨日不可追今日聊相依一日復一日百年有盡期大
椿及朝槿脩短或少差末路就枯焦一例蟲生之及時
稍遷延老大空餘悲
擬生年不滿百
百年人大限如其夀者鮮試問百歲人定云多益善何
為憂千載戚戚眉莫展勸汝展雙眉親串咸在兹良辰
復美景品竹彈清絲去者莫須憶縱憶安能知
擬凛凛歲云莫
元冥司朔令節宴月窮紀木葉落歸根河水凍連底青
女剪碎瓊𣪚作冰花蕊不樂復何為太康戒無已既命
兔園宴亦念東郭履宵長致良佳帳冷梅花紙宿昔同
衾人長眠呼不起是非翩来遲入夢輙歡喜三年夢不
来沉痛嗟何以
擬孟冬寒氣至
平在臨和叔蟋蟀入牀下朔風變嚴律悽聲来四野夜
明散冷光輪小頋兔寡感序自怦怦為憶知心者睽阻
幾千里攜闊已三夏朝来誰叩門雙鯉忽在把重緘不
忍開翻恐愁懷惹
擬客從遠方来
日日望遠客居然来我前一日比三秋三秋九十年邂
逅適我願不語已如蘭傾盖勝新知班荆續故歡車笠
尚義氣區區安足言
擬明月何皎皎
何来明月光照入紗窗碧盈手餘清輝印心遠塵跡人
生境遇殊鮮不為物役歡聚尚多戚而况行邁客惆悵
感駒馳躊躇望簷隙
熱
大雨覺過優朱明幸快霽繼以連日暴赫曦勢頗熾多
稼固宜暄耘者苦炙背(叶)而况城市囂避暑應無計乃
知鮮全美安得咸滿意林園足清凉鬱熇尚猶厲念彼
癉暍人切切愁不置德信縱炎官政平誰酷吏晚来爽
風奏金行消息至協時諴萬民觸緒敬吾事
江山勝覽歌題張宗蒼倣黃公望長卷
見豹一斑霧變可以識全皮嘗肉一臠鑊中之味知無
遺金山昨春俯汗漫爾乃西溯蒙氾東竟扶桑枝指點
長江源委應於兹我非山人無事者羨彼豪遊萬里攬
勝輙復命筆寫十年之久始成圖五日一石非虚也相
投意氣誰知音吴門高士倪雲林作詩酬倡識歲月早
必妙蹟貽来今今時宗蒼亦老手展圖示之咨爾能臨
否其工可能神不能此語還應出諸此人口經營惨淡
閱月餘我謂神来宗蒼猶請遲斯須粗皴疏點不數筆
現前真蹟水乳如乃知三鬛信有諸忽睹浮玉朱欄扶
何湏縷辨䕫峡及蕪湖
立秋日作
披風陡覺爽而便少昊司秋信有權且喜民情無怨暑
更因穡事冀逢年三星已向玉衡直一葉乍飄金井前
望雨今朝兼望霽(農占立秋日雨而即晴為豐收之占)故知兩美致難全
七月朔日作
坤維大火流朱明序忽易欲起凉風遲未處殘暑廹兹
日乃孟朔望雨心轉劇更恐致霖霪雨即晴始適譬人
祈予恩兩美期必得即予亦難之於彼曾何益明知而
故蹈造物豈汝役
麥收實倍豐大田苗亦茂縱饒憂於先未覺樂於後邇
日異常燠曰豫早自咎羲車歴西陸鬱熇漸宣透清氣
蕩暄藴浮雲出峰岫所冀盡滌炎與物樂佳候
夜雨
半年雨暘時夏末乃望雨滌暄蠲病疾沛澤利蕎黍枕
上聞殷雷心怦遑寝處祇愁勢不優為時果刻許涼風
未宣暢何以消煩暑怨咨民恒情思艱實慙汝
晩蟬
晩蟬因熱勢偏張誰道枝頭觧喚涼世上儘多趨熱者
漫言我亦愛羲皇
微爽
微爽遥山送雨餘畏炎人意較前舒候符歲序嗟如駛
德信農功惄切予(吕氏春秋秋之德雨雨有信斯榖堅)五日占期洵已廹
半年慰望恐成虛近西傍晚無雲作瞪目頻勞忘所如
不謂當秋轉望霖憂懷真與日俱深蝸行側壁盤乾舍
龜坼高原萎綠針雨喜空教傳自昔農艱更識有如今
前宵細灑誠何益佇待盆傾一沃心
新月
西宇分明䴡金行初度看標形權示曲韜采本来團離
畢空希雨流波不礙寒木蘭聊遲(去聲)載属我興方闌
詠玉環
出璞知何代為環見此珍同心連翠紐暎手疊文鱗圭
璧思君子金蘭結好賓玉工言似是幾誤楚荆人
雨(七月七日)
信有靈徵為洗車襄雲只慮散風餘稍蠲隆藴仍依爾
未致優霑益惕予沛勢注眸看欲倦響聲属耳聽成虚
殷雷幸薄黃昏作入夜甘膏待渥如
即事
畿輔二麥倍常收一律秦晉豫齊州南省亦復雨時若
方期額慶逢登秋較量早晩便如意自幸今年勝往歲
如何夏杪更望霖入秋轉覺炎蒸繼近聞待澤逮淮揚
晩田戽水農夫傷五日之期又逾再真教一刻千金償
瞻雲卜度心增憫調幕多慙德不敏盛滿戒吾亦何辭
饑饉切民其奚忍
雨(七月初九日)
雲容舒復卷雨勢疾還徐諸癘全驅彼一心真沃予更
無秦越處那有玉珠如金帝穰堪卜炎官赫已袪優霑
方幸繼警惕敢忘初南望頻縈慮維揚可逮諸
再詠玉韘
蓬矢桑弧識舉男賦詩言射我需諳鈎弦易挽鈞盈六
辨製底湏朱極三終不可諼惟令德佩之無斁豈虛談
環中内外光明瑩一氣渾融萬里涵
静安莊酹酒
久疎桂酒奠瓊甌節物空驚駒隙遒擬送長行安丙宅
(以夀宫卜築需時兹因工竣擇於十月奉移)那堪来别值辛秋中年哀樂其
多矣一種情懷可耐不慟罷灑然差自信歸居曾未負
從頭
趨庭不見兩年更生汝那堪送汝行(亦擇九月中送皇長子定安親王歸)
(其園寢便中賜奠)此際還教撫秘器他時惟許望佳城痛来今
日誠何日淚灑緣情不盡情了識人倫是悲種擬從調
御懴無生
高梁橋泛舟至昆明湖之作
長河舟進趁晨涼兩岸蟬聲樾靄蒼望雨畏熇消半月
湖光今日作秋光
早田可卜收無礙晩種惟期過半收失望生愁過望喜
人情那得免随流
未踰五日畏炎官破曉河風又怯寒不與惟時過去易
無恒者意測来難
賜錢陳羣歸里時陳羣有反榖之疾詩以寬其意
三尸素所滅二豎胡為作予告遂頤和還鄉諺如約(浙江)
(嘉禾長水塘俗名還鄕水)陛辭意懇欵請詩應允諾憐汝身日羸壮
汝神猶鑠達生有至論庸醫無大藥辟榖方赤松先難
後原樂
泛月
四時秋月佳孤負誠可惜涼雨已驅炎晩田略被澤明
蟾如有約繄我素莫逆容與浮輕舟蕩漾鏡光碧雲容
欲就閒蛩音不待夕代謝詎少假瞥過思何益
題鄒一桂花卉卷
碧桃
此是西池千葉春風前灼灼復蓁蓁如何不結枝頭實
仙種應慳付與人
梨花
檢校韶光到幾分膩情蜂蝶鎮紛紛黑甜若到真香所
小院梨花是夢雲
薔薇
閻易衣裳紫間黃卉中仙號杜蘭香莫嫌偏有稜稜刺
未許人輕近砌旁
虞美人
血洒郊原化草芳楚歌一曲至今傷重瞳叱咤歸何有
未及盈盈弱質強
紫藤
婉孌偏依松柏枝却緣剛介得揚猗紫絲步障如平展
藉與凌空作幕垂
罌粟
擎来百琲玉盤羅愛是佳名瑞應禾二鬴設誠供宿飽
只虞其少不虞多
白榴花
海南卉木有竒珍冰樣丰姿玉樣神不把丹砂枝上煉
學仙恐誤後來人
梔子
色馨自是通身淨風露由来滿意涼黃蝶不知花厭閙
尋香時復過横墻
牽牛
睆彼幽姿籬落旁露蟲相弔倍凄凉碧天夜瀉銀河水
引出相思蔓許長
剪秋羅
七襄誰道不成章一霎秋風滿院芳爾許何多費裁剪
天孫為製嫁衣裳
秋海棠
墻隂血淚化柔枝略似春芳縷縷垂一種幽情依露草
花鈿委地憶當時
芙蓉
淺紅合間荻蘆蒼秋老洲前觧拒霜最是蕭風凉雨下
十分畫意入瀟湘
菊
姓名合在高士傳品格從標晚節花五柳何嘗信貧約
金臺玉盞醉流霞
藍菊
結隣亦得近東籬瑣碎離披秋晚時設使羣芳譜名氏
無過充隐埓希之
梅
逃禪去後應無畫處士吟来合罷詩詩意畫情真趣在
問誰粉本得成兹(今春偶為古榦墨梅曾命一桂橅為設色圖故戲及之)
御製詩二集卷三十五
