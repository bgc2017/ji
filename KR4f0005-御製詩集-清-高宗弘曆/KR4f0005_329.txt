御製詩四集卷五十一
古今體七十八首(戊戌七)
夏至日
北郊禮成述事
協紀盛恢台
方壇蠲祀來蒙
庥誠久矣勅已益欽哉孔熯莫愆詠終身矢志陪(北郊)
(以時當炎暑康熙雍正年間率遣恭代者多朕即位四十三年於兹無歲不躬承大祀而沐皇地祗)
(所以賜祐者亦甚久欽感彌切惟矢志歸政以前必歲歲躬行以邀恩申悃云爾)誠言申
奏格
黃幕仰昭回
北郊禮畢還御園作
齋宫小憩為更衣返駕御園度國畿一晌憑輿切悲緒
問
安那再謁
慈闈(向年聖母北郊禮畢還御園必詣曷暢春園問安今則不可復得追思勝悲痛)
農功迤邐閱郊陬二麥登場祗半收禾黍苗而秀實未
仍因顒望霈霖優
低積水高還作塵兩番雨實未霑均畿南豫北齊西境
總在吾心禱澤頻
不奈炎蒸自長年園居終覺意慚然蹕廻更切傷心者
恩慕惟空禮梵筵(余年已望七不似向時之耐熱園居較宫内稍可避炎冀得寧神勤政)
(然不能如途經皇考大事即吉後始居御園問心終覺耳有歉兹以恩慕寺瞻禮佛座觸境惟增傷感)
邇日(六月初二日作)
邇日常作雲亦復時為雨所惜非優渥不過潤寸許西
南陰勢濃保陽被霖否(叶)待之無佳音原為憂旱苦(京城)
(連日晡後及入夜俱有雨惜潤僅及寸而西南雲勢甚濃計保定必應霑被乃至今日尚未奏及實為厪念)
曉接豫撫奏似覺霑恩普二三四五寸仍無濟涸土(今日)
(鄭大進奏豫省向未得雨之二十一州縣自五月二十一日以後得雨二三四五寸不等即所言果實亦未為)
(普徧深透久乾之土尚未必即能耕種近日曾否續沛渥膏急馳諭詢之)即其稱已種繼澤
尚延佇何時徧霈膏憂方釋心所
長江萬里歌題王蒙畫
支機之源誰易窮萬里蓋言寰區中讀書必當破萬卷
方可下筆圖其雄蜀江公麟(李)已絶技(李公麟有蜀江圖)後來
繼者王氏蒙湯湯浩浩浴日月濫觴始出羣山叢江城
水郭各映帶或寬或狹致不同南戒北戒亘古劃西源
東委一氣通其間割據難悉數浪淘洗盡天水空作者
或於期有會直如說偈標禪宗爾雅樓中富名畫(王世貞藏)
(畫處見書畫譜)湖山清曉曾收并(叶)執信致惜失彼一(見趙執信䟦語)
貪哉望蜀於得隴
題褚遂良石渠硯
下巖端石尚貽唐况是曾賓褚遂良摹古可臨蘭亭帖
憂讒或草愛州章淑躬克踐潤為德持己無慚式以方
(二句櫽括背鐫遂良自銘語)獨笑咸亨竟昏懦那思執手付文皇
夜雨(六月初二日)
夕雨纔雭&KR1268;夜雨遂霶霈簷泉枕上聞輕凉披以快所
惜時弗久問惟二寸逮然此經屢霑業已盈溝澮朝接
保陽奏廿九陣雨沛云祗二寸潤乾地曾何頼(周元理奏保定)
(於初一日酉時至亥時得雨入土二寸有餘保定缺雨已久地土乾燥二寸之澤不能滋潤翻犁而同日天津)
(則得雨四寸分數既倍於省城且屢經霑渥得此繼霈實有益田禾耳)尋復天津報四寸
被膏大彼亦屢霑後田功庶無害惟希普作霖近遠優
資溉
山東廵撫國泰奏報得雨
廿九(五月)此間雨及寸濟南竟日細霏絲已欣入地一犁
逮更幸連朝盈尺滋(國泰奏濟南省城廿九日細雨竟日初一日自子至辰得雨四寸又)
(於是夜自亥至寅得雨六寸四鄉均已深透而近省各屬亦報有優霑者是東省已可稍慰惟豫省尚未奏至)
(實為翹盼耳)今番(去聲)可稱實深透晩田均得利耘耔手加額
為(去聲)蒼生慶豫信如何佇待之
題宋雘村鳳池硯
龍賓休說雘村無猶此晨星一二俱謾詡外庭希見也
豈知内庫久藏乎(養心殿内庫所貯硯甚多命内廷翰林揀擇得舊坑舊製者凡十有二此)
(其一也)沉淪佳士如方彼剪拂良材祇愧吾製作鳳池供
染翰不宜章蔡合歐蘇
詠十螭珮
天地數相合蛟龍貎略方盤旋忽隠現蜿蜒(上聲)勢低昂
於古何人珮匪今比德良色渾疑玳瑁質本是琳瑯尤
物終須出佳城誰固藏祇宜捐弗顧底更有詩償
題木刻屏
層樓雖有尚芧茨識得薰風撫五絲王者之民景何若
惟看皥皥與熙熙
右南薰撫絃
駐輦相看父老隨村村納稼築場時誰云刻鏤傷農事
正寫休民夏諺詞
右西成省斂
雨(六月初五日)
竟日通宵霔甘雨數來恰二六時辰不徐不疾悠揚勢
宜聽宜觀啟沃神潤葉濯枝非是假及泉透壤信其真
因之悟得為學術饜飫優柔乃至醇
直隸總督周元理奏報得雨詩以誌慰
京縣兩霑雨保陽未被霖(五月十五十九兩日京師俱得四五寸雨而保定竟未霑被)此番復
優渥更為(去聲)繾遐心何幸奏書擘普蒙
天澤斟(初五日此間密雨竟日實為深透正厪保陽之曾否均霑頃周元理奏至保定省城於初五日)
(自卯至申得雨五寸且雲氣濃厚勢尚未止始為慰懷)諒真敢餙假望久慰尤深
麰麥嗟失昨黍禾庶起今南瞻雲氣重豫省盼佳音
題虎伏硯
古磚疑出未央宫泥質全澄色類銅小篆何人刻虎伏
於莵那足擬文䧺
文伯仁雨忩延爽
崇山雨欲來矮屋風亦滿奚必許家詩獨詡高樓但所
遇致不同得趣胥足善長吟把卷人身意都蕭散
漢玉娃娃歌
伊古玉人琢兩孩長寸又五分寸纔天真爛漫笑盈顋
璘玢土浸周身皆黃題誰氏伴夜臺復因何代出坎埋
曾無分散伯仲偕疑為荀家爽靖儕慈明(爽字)外朗風度
恢叔慈(靖字)内潤温其懷子將所評誠弗乖(見馬永易實賓錄)製
以玉山為其齋塤篪叶韻期永諧擲筆自哂有是哉無
彼入寧有此來終弗失羣是用佳
命河南布政使榮柱禱
嵩獄而得雨詩以誌謝
自去歲秋逮今夏河南北旱甚燕齊
降神維嶽應虔禱申命往祈遂
霈禔(豫省去秋缺雨冬雪亦未優霑民間不能播種秋麥今年自春逮夏復未得雨大田尚侍翻犁盼澤)
(尤甚于畿南山左雖蠲貸恤刑之政屢施撫臣等亦於省城循例求雨至今未邀感應因思中嶽為出雲降)
(雨之司此時顒望渥膏勢難再緩馳諭榮柱遄往誠禱兹據覆奏五月廿九日虔詣嶽廟告祭六月初二日)
(即大霈甘霖入土深透四野均霑而雲氣甚濃所被必廣民情歡忭云云實頼嶽祗靈佑額手感謝)二
麥已知未登廪大田可望普興犁配
天峻極敷
天澤謝以為慙額首稽
題郝經續後漢書
身充信使被拘留兩國恰逢奸計投(元太祖既立欲與忌宋修好王文統素)
(郝經有重名請遣經乃以經充國信使至宋告即位且徵前日請和之議文統復陰屬李壇潛師侵宋欲假手)
(害經經至宿州遣副使請入國日期不報遺書三省樞鄂密使及兩淮制置使亦不報先是賈似道為元兵圍于)
(州懼而請和且請稱臣納幣元人許之鄂圍始解似道匿其事以大捷聞及還朝使其客廖瑩中等撰福華編)
(頌鄂功通國皆不知所謂和也恐經至泄其謀因拘經於真州之忠勇軍營經上表請入見又數上書極陳和)
(戰利害皆不報遂留真州十六年因著此書)願附魯連未遂志空言思託著
書酬
陳壽寧稱史筆人續之尊漢見誠醇(陳壽三國志帝魏寇蜀論者非之然)
(司馬光作通鑑尚不能訂其誤至朱子作綱目始為改定經所著續後漢書獨以蜀漢紹炎劉正統其識甚正)
(彼蓋已見朱子之書也)獨嫌董卓仍列傳即未叛臣亦亂臣(經此書於)
(叛臣簒臣皆各為分類而董卓則仍置尋常列傳中夫東漢之禍實由董卓其簒逆之謀久萌特未及逞耳縱)
(不别為簒臣獨不當另列為亂臣乎)
褒貶從來不可誣要公千載賞和誅簒臣仲達祗簒魏
簒漢寧非孟德乎(經列司馬懿為簒臣而轉不及曹操夫懿乃魏之簒臣若曹操實簒漢之)
(賊眨懿而舍操春秋之義有未當矣)
福華編撰鄂功陳羈絆真州十六春未免南方君子笑
笑他不叛北方人
帛詩或者假前題(元史經本傳載汴中民射鴈金明池得繫帛書詩有云霜落風高恣所如)
(歸期回首是春初上林天子援弓繳窮海纍臣有帛書中統十五年九月十一日放鴈獲者勿殺國信大使郝)
(經書於真州忠勇軍營新館蓋經以久留音問不通不知中統之為至元也云云此蓋好事者因蘇武事假為)
(之然經久羈宋地仗節不屈僅以著書自遣視蘇武在匈奴娶婦生子不可同日語奚藉鴈書方表其忠乎)
學術忠誠孰可齊設使子卿逢地下著書差勝娶胡妻
夜雨(六月初九日)
半旬猶未逹徹夜又逢霖細潤恰如露暴摐不是霪衾
涼喜微逓簷響聽徐斟近遠胥霑後無懷略釋心
題楊士竒舊端子石硯
水阬子石美之最背楷分明志士竒(硯背鐫永樂壬辰禮闈竣事過廷器)
(先生得此大快廬陵楊士竒志廿三字)學行已稱榮溥讓彌縫還擬杜房
持于謙終以薦得濟王振弗能制可悲逮事四朝臣固
幸其朝幸否亦當思
鑷白
白黑甚分明因之善惡喻白善黑為惡人所共知素(一解)
而亦有時異乃在髮與鬚喜黑惡其白善惡斯頓殊(二解)
黑善白反惡黑白色非改以其託非地黑吉白成悔(三解)
好惡與妍媸人情鮮定期因之欣戚生冷看真成癡(四解)
然復更有說鬚髮老始白人孰不願老於白何須責(五解)
既白而又鑷是為欲無厭鑷者非癡何抒懷成口占(六解)
題和闐玉清溪泛艇圖
量材頗不中(去聲)罇罍却中畫圖生面開幾叠青圍山峭
蒨一泓碧浸水縈洄虚亭若箇支忩望野艇何人盪槳
廻總是河東叔則輩其間賓主底須猜
題永樂雕漆進履圖
果園永樂創為模潻器雕鐫精巧殊斯豈洪髹(潻匠名見明嘉)
(興府志)所能寫祗疑道衍授之圖彼因進履明其忍乃寓
籌帷炫已謨深險無非資詭計匠家徒爾費工夫
題戲鴻堂柳公權蘭亭詩帖
虞褚蘭亭意早茫何來柳帖戲鴻堂(虞世南褚遂良所臨蘭亭序並流傳)
(刻石已艱致其真迹則藏内府公權此帖雖刻入戲鴻堂而已漫漶至墨跡亦不可考也)刻工未必
能知字片石居然有斷章(刻本字體未為甚工筆畫亦多有殘闕者蓋由當時刻本)
(摹勒未善而石刻又年久漫漶故以其昌臨本較之轉覺青過於藍矣)說項祗因橅自董
補王恰似得其羊(各詩闕筆命于敏中倣其意補足之其闕字悉以其昌臨本為凖若臨本)
(亦闕則仍其舊並以戲鴻堂原刻于敏中補本其昌臨之本及御臨本命工摹刻各為一冊彙裝成函以增稧帖)
(勝)閱年二百已漫漶重搨嗤斯圖久長
命大學士于敏中補書柳公權蘭亭詩帖版缺書
者詩以誌事
公權楔帖早稱神一脉香光得髄真鐫刻戲鴻惜漫漶
(戲鴻堂帖所刻柳公權蘭亭詩多有缺筆兹命于敏中就刻本漫漶缺畫者因其邊旁補成全字並倣董其昌)
(臨本意書之其原刻本及董書所無之闕字闕句則仍其舊並以董臨之卷及余所臨卷鉤摹上石各為一册)
(亦藝林一段佳話也)補填卧虎付絲綸董書幸聚豐城劍(其昌所臨蘭亭)
(四言詩卷先弆石渠後復得其五言詩取而較之則實係一卷析而為二且移高士竒陳元龍張照諸䟦於四)
(言卷而留董原䟦于五言卷中蓋張照收藏時本屬全璧其身後為人竊取割裂分售因命移接重裝彙成全)
(卷俾復舊觀幸而俱入内府離者得以復合此亦翰墨因緣莫知其然而然者乎)柳蹟應全合
浦珍藝也當知繫乎道可忘筆諫乃其人
文徵明溪坪雅話
相商隠趣得清陪愛坐嘉陰掃綠苔生面别開三友逕
有人散步過橋來
詠漢玉榖璧
莫莫復沈沉精華藴内心惟其湛于古是以貴乎今無
物持為比有光葆則深土華合玉質久冺跡相侵
山西廵撫巴延三奏報得雨
晉省由來弗闕雨而霑尺澤倍應佳較兹時後半日耳
(巴延三奏晉省五月中兩次得雨兹省城復於六月初五丑時至初六夘時甘霖大霈入土尺餘太原等各)
(府州屬亦報同日普霑極為優渥麥穗倍加結實秋禾雜糧無不發榮滋長農民同為歡慶云云覽之欣慰其)
(得雨之日與京城相同惟此間早半日耳)喜彼膏霑各屬皆麥穗結欣資粒
飽禾秧吐更渥苖排愁過閔旱慰聞&KR0584;戒滿惟因自勑
懷
王繹松下聽泉用圖中題者韻
峭峯雲外卓然立寒籟松間泛若流設使東陽擬樂曲
正為水調聽歌頭
詠宋端硯
天池一月印(硯面)空宇衆星攅(硯背)爝火寧相比陶泓永得
完依然北朝宋真出老坑端清伴文房暇摛辭愜染翰
陜西廵撫畢沅奏報禱於
太白山而得雨詩以誌謝
麥前暘雨各稱時麥後廿餘日待滋為禱
靈山立垂佑遂施甘&KR0584;果昭竒(畢沅奏五月望前各屬得雨早穀已乘時播種)
(大田亦正待翻犁而晴霽二十餘日地脈熯燥待澤頗水徽因率僚屬虔籲於太白山神祠並遣員詣靈湫取)
(甫到山而雷雨立沛經時始霽初四日所取之水至省即於是夜大獲甘霖連三晝夜入土深透各屬亦同日)
(普霑已種之禾倍覺發榮滋長未種者亦可扶犁布種云云仰荷神庥感而增敬因賦詩以誌謝)樹碑
鑄鐵傳福地取水凝湫自皓池粒我蒸民布
天澤蠲誠致謝此摛詞
題汝窑奉華盤
為閣為宫不可知奉華兩字底鐫之尺鳬集裏傳名氏
見說風流女畫師(盤底鐫奉華二字考宋高宗劉貴妃有奉華大小二印南宋雜字詩吳焯)
(所撰卷内有知是風流女畫師之句注引畫史劉妃工畫人物云云尺鳬吳焯字也)
雨(六月十四日)
半夜霏&KR1268;雭凌晨霔霈霶無虞礙麰麥(往年收麥時雨多或慮礙曬晾)
(今歲麥本歉收無慮此矣)有喜利粳粱泉及深而潤午過霽以暘五
風為五雨長夏適占祥(丙申夜雨詩有五風十雨吉徵常五雨尢稱夏令祥之句兹自)
(初九日得雨至今適當五日又值秋田普種之餘定叶祥占也)
題高克恭雨景
畫竟雨如澍(用克恭自識語)房山自所云展仍對佳霔霏似落
濃雲意以運靈幻神非關苦勤村田阿那畔誰者出耕
耘
題宋宣和睿思東閣硯
當年東閣此臨池背識瘦金今見之既曰睿思思底事
足知洪範未曾思
閱侍衛射
閱射關戎詰班分侍衛官廿年曾未舉(不閱侍衛射二十年矣兹命每)
(日掄侍衛二十餘人校射於出入賢良門閱之按三旗次序輪閱一周)幾暇試親看發天
旌雙中(人發二矢其俱中射侯者即賞以旌之)闓弓愧獨難(向閱射時必親射俾衆共)
(觀曾有發二十矢中十九者自臂痛以來久疎射事雖技癢而不能強為心甚歉然)殿庭躬教衆
芳躅緬貞觀
再題和闐玉羲之書竹扇圖
千載和闐韞水濱絳雲滃溘蔚周身知非浸出萇弘血
看是傳來逸少神世外煙霞别有契天然峯岫不須皴
芝蘭藉甚言誠信老嫗何期作玉人
詠宋澄泥虎符硯
式為兵符形似虎意寓炳文濟其武坡云磨甕可供書
奚必陶泓稡爾許
盛懋山莊對奕圖
崇山蔭茂林結宇静而深枰有嘉賓對徑仍幽客尋知
誰先一著欲下又重斟試問棲遲者何來勝負心
池上居
宋明池上居歲歲此相於餘景率置矣(余以長年畏署園居已不勝慚)
(愧故於園中諸景率未流賞成詠此居則勤政餘暇退憩之所每歲必有詩故成章以紀歲月)斯題那
闕如柱楣殊昨夏(昨歲題此居有柱楣如述傳慙愧寸心知之句)素服尚今裾
俯仰都成愧難云讀禮書
雨(六月十八日)
清曉彌天佈大雲須臾空宇落絲棼忽而亂灑色難狀
時復細飄聲不聞却繾南方可利漕(昨鄂寶奏黃河内高家馬頭一帶因)
(東北風兜阻生淤水僅尺許江廣重船稽滯未能度黃並有祈禱大雨以利河漕之語深為厪念即馳諭薩載)
(上緊挑濬並諭詢高晉等缺雨情形今此間密&KR0584;渥優雲勢甚廣若東南亦得霈霑庶於滌淤挽漕均有利益)
(南望更殷懸注)肯因北地此興耘祥中意懶鮮成詠祗有雨晹
詠尚勤
西直門外作
清曉還宫因視朝謝恩將以覲羣僚半年一舉不為數
勤政之端志欲劭
夏五恩膏霑下旬邇來逾月未行巡苖而已秀秀將實
改觀(去聲)青郊速以神
無前愁亦無兹慰愁慰由來相轉旋因識世間胥若此
勤思泰否倍瞿然
夏日養心殿
視朝雖常例有如愛禮羊避熱而弗行是即怠之方怠
則吾豈敢長(上聲)年益自蘉都城烟火多紫禁圍紅墻固
皆足致災未若園居良園居且為愧暫熱庸何傷薰風
來殿閣亦自生微凉近政撫蘭亭即景玩詞芳(近復臨董其昌)
(所仿柳公權書蘭亭詩卷命工摹勒上石因殿閣微凉有會公權聯句詩意)
雨(六月廿四日)
午熱蒸為雨暑時易作霖虬壺聲乍奪鴛瓦響雄斟波
看墄平積爽欣枕簟侵洪湖流壯否(今歲豫省缺雨日久淮源微弱致洪)
(澤湖尺寸減少清水不能暢出刷黃河身間有淤淺糧艘尚多阻滯該處現在禱祈大雨以期增清利漕前經)
(漕臣鄂寶等奏至即馳諭詢問督撫總河諸臣尚未覆奏深為厪念)漕務繾遐心
兩江總督高晉覆奏江寧等處望雨及黃淤清弱
情形詩以誌事
清弱黃淤礙漕舟奏章披即問馳郵(前據鄂寶奏黃河高家馬頭一帶淤)
(淺水僅尺餘江廣糧船七百餘艘未能挽渡現在祈禱大雨以助湖流隨馳諭詢問高晉薩載等缺雨阻漕情)
(形薩載昨已覆奏高晉摺亦於今日奏到)果稱望雨設壇禱(高晉奏五月至今各屬未嘗無)
(雨惟多寡不等未能一律普徧低田及近水之區禾苗俱已栽插惟江寕鎮江掦州通州海州等處山鄉田地)
(因雨水不足尚未種齊各州縣均在祈雨今年遇閏節氣較遲若六月内得有透雨仍可補種云云深為厪念)
(復馳諭切詢之)並及疏淮閉閘謀(清弱黃淤一事高晉以為疏治河淤固目前要務而通湖)
(引河亦應一體疏濬並將惠濟等三閘暫行下板使湖水全出清口併力刷沙亦補偏救弊之一法因即馳詢)
(薩載如漕船已全出運河即閉惠濟等閘以助清水亦甚有益宜籌酌速行之)北地膏方慰心
曲南江澤復綣眉頭自知原是憂勞者德乏慚惟徵鮮
休
陜甘總督勒爾謹奏報得雨詩以誌慰
甘省多愁旱今春又復然早因慮瘠土兹乃渥農田(勒爾)
(謹前奏廿省夏間缺雨臯蘭等州縣已有被旱之處即諭令實戌力籌辦併詢其曾否得霑渥澤兹據奏蘭州省城六月十七日)
(時至十八日辰時得雨六七寸四郊深透于秋禾大有禆益且隂雲密布勢甚寬廣各屬是否一律普霑俟查明另奏覽)
(之雖稍慰懷但恐各屬未能普徧優渥軫念尤切因復馳諭切詢如尚有未得透雨不能補種致成偏災者宜即勘實照例撫)
(恤毋稍諱餙)利固秋禾被霑其别屬全成災者莫諱次第諭
音宣
文伯仁山水
茅菴搆築翠巖隈樾蔭梳風自不埃羽客庚申守以静
青童採得紫芝來
題漢玉輞頭
輞頭古輅飾稱樸弗稱文雕琢自何代精神宛運斤千
年縟華土四面蔚卿雲不識空空腹可懷冥漠君
詠米芾螽斯瓜瓞硯
質貞潤復製精竒兩面胥堪受墨宜既盛既緜珍寶晉
周南大雅意兼斯
雨(六月廿九日)
晩雲旋聚散夜雨遂滂沱繁響落簷瓦輕寒逓帳羅已
知盈尺透曾未一旬過獨繾黃淤處斯時霈若何(近因青弱)
(黃淤糧艘阻滯盼雨甚切屢經馳諭詢問今晨閱高晉等六月廿七日郵奏河干尚未得雨通行而此間每越)
(數日輒得甘&KR0584;冀淮安等處亦得均霑倍縈南顧耳)
總漕鄂寶奏漕船過淮情形詩以誌事
起剥濬疏并力諸漕船纔過世而餘(湖廣江西糧艘體質本重遇水)
(淺輒須起剝即空船亦受水二尺今歲六月初青黃交滙處因東北風盛南岸生淤水僅盈尺重船七百餘舸)
(阻滯未能渡黃鄂寶等以聞急勅薩載多集兵夫挑濬且屢馳諭咨詢而薩載等覆奏以河身隨濬隨淤由清)
(水不能暢出衝刷所致深為廑念兹鄂寶奏六月廿八以後黃水略長起空之船佐以人力牽挽渡黃計三十)
(九船此後或可通行無阻聞之略慰)豫之旱久清因弱淮亦雨稀黃受淤
(洪澤湖水較往年淺四尺餘由豫省春夏缺雨以致淮源微弱故清水不能暢出而淮安一帶六月内亦復缺)
(雨其淤更甚幸而上年新開陶莊引河清黃交滙處較清口移下數里故清水雖弱止於淤阻若如舊時清口)
(情形則黃水必致倒灌且侵運矣)遥顧民艱期救爾深虞政舛益慚予
旗丁久候兼多費酌賞遑蘄小惠攄(旗丁守侯兩旬餘起剝又復多費未)
(免拮据因降旨令鄂寶查明酌賞以恤丁力)
詠痕都斯坦綠玉椀
分瓣呈十出中規總一圓葉翻雙耳執朵綴兩胎卷翠韭
為色潤攅花承足鮮方諸薦明水曾握大宛仙
詠舊蕉白七螭硯
龍之子或云雌者蕉白蠖然稱硯材設以南朝人品擬
抑為陸也抑為崔
雨(閏六月初八日)
夜雨逹晨猶未止邇日炎歊一以洗披衣攬政極清凉
逮辰雲散快晴矣曰晴曰雨誠協哉遐心所慮惟江淮
季夏苦旱秧艱插清弱黃淤漕難催疇咨驛騎頻馳問
昨悉世船挽渡信今曉船數又報增(今日高晉等奏稱閏月初一日初三)
(日糧艘渡黃者共六十六舸惟具摺時尚未得透雨再遲恐於農田有碍殊深軫念耳)不雨如前
農待潤今年江南幸賦蠲盈虚之語理豈然(江蘇缺雨之處偏災)
(恐所不免已馳諭大吏實力查勘照例妥為經理今年輪免江南田賦聞之南方人諺云免納税糧之歲罕遇)
(豐穰蓋以正供乃小民常分既受主恩即難復邀加惠天貺徵之上兩届普免誠亦如是理或有之然余)
(閻閻實願其仍得逢年以遂耕餘之樂也)賑灾恤貧盡人事毋為飾隠敦勤
宣(頻飭督撫詳查被灾者按例賑恤)
兩江總督高晉奏報得雨詩以誌事
月之八日渥膏霑六百里馳封牘鈐夜雨正同此處霈
(高晉奏江寧於初七日自申至戌始則雷雨霶霈繼則密雨優滋入土深透復自亥時起&KR0584;雨竟夜至初八辰)
(時未止且雲勢甚廣遠近似可普霑云云江南此次得雨與京師夜雨時日相同此間每雨輒普遍冀江南亦)
(如是耳)晩田遥慶彼中漸(兩江地方六月缺雨秧田未能遍插兹高晉奏得此甘霖已種)
(者既可勃然暢發未種者亦可補種雜糧即或高田補種不及而低田有秋成灾亦輕為之稍慰)襍糧
補種收堪冀高壤成灾救可兼獨是清江信未至急教
傳問意無忺(清江較江寧距京尤近若初七八亦渥甘膏薩載等奏報應先於高晉今尚未據郵)
(奏恐其未能同沾渥澤因即馳諭詢問)
夜雨(閏六月十一日)
邇日赤曦烈蒸為夜雨霶較於五風速(嘗謂十雨五風其常也若長夏)
(則五日一雨亦宜此雨纔隔三日故云)喜作半宵凉蕉軸頻傳響蓮壺漸
覺長江南澤被否繾慮益徬徨
題舊端石十二章硯
周刻虞章意創新幾曾上古有龍賓眼中却合堯夫句
三十六宫都是春
箑頭偶仿東坡偃松圖因作歌題便面
曾倣東坡偃松卷收之箑頭剏已意世傳三友斯已紛
益以幽蘭復為四(松竹梅世稱三友復有益以幽蘭者雖格韻同清而松姿蒼翠非竹與梅)
(蘭可比不如屏去其三獨寫松風也)一䕫足矣寧須多概屏其三弗容厠
覺有謖濤出間(去聲)間清風安藉比戶試
詠周玉亞鼎
亞鼎猶周代匪銅以玉為干年土華暈五德石英蕤詎
必坯模鑄原資追琢施較金真罕見堅脆義堪思
江南河道總督薩載奏清江得雨詩以誌事
伏雨原無定分龍霈不齊(埤雅夏多雨龍各有分域又俗諺謂伏雨為車轍雨言大)
(小不齊也)一朝遲南北兩地異東西(薩載奏清口一帶於初九日自申至酉雷雨交)
(作甘&KR0584;霈施計六七寸且雨勢頗廣遠近定可普霑云云覽之稍慰其雨較江寧雖遲一日而優渥略同蓋因)
(㐲雨分地以次而及耳)土入六七寸雲鋪遠近低惟因待風息挽
渡又稍稽(昨薩載奏糧船於初九日早至申刻已渡黃十七隻俟風息即行挽渡計雨後增波糧艘)
(北渡自更當迅利也)
雨(閏六月十四日)
昨夜至今晩霖雨率未已雖云未至過適可應止矣因
念洪澤湖能否漲清水往年慮甚其今夏望足彼可知
人之情不定有如此更繾淮以南蘇松澤何似(前日高晉奏江)
(寧於初七至初八日得雨澤透昨薩載奏清江於初九日得雨六七寸且云雨勢甚廣若淮以南蘇松各屬亦)
(得普霑則楊魁亦應奏及今日尚未得奏函益深縈注)若云近永定尤願晴為美
(永定河現當伏汛苦雨水過多又恐增漲故急盼晴霽也)此心祗方寸片刻數千里
安得弗髮白總為吾赤子
題雲臺
雲臺建武畫功臣馬援弗圖以戚親言進東平笑不語
未思祁氏有其人
矍鑠是翁光武已許其壯且援之功不减岑彭輩
允宜登功臣之列不宜以后戚罷之祁大夫外舉不
避仇内舉不避親為臣者尚如此為君者固當避私
親而廢公勸乎且后妃之家知有如此效力功臣亦
足以勸外戚而愧紈袴明帝此舉蓋沽小譽而忘大
義吾所不取也
喜晴(閏六月望日是日立秋)
前宵昨日連霖雨幸得膩雲傍晩收曦朗至今知定霽
氣清協節報新秋逭其憂旱曾無許復此虞霪更有由
自咎長年少藴藉每於先事預為愁
恭題
盛京吉林黑龍江等處標注戰蹟輿圖六韻(有序)
盛京吉林諸處乃我
祖宗肇迹興王之所而皇輿全圖所繪向未賅備因敬
稽
實錄事蹟命將軍弘晌等詳考道里形勢按圖增補且
勑大學士舒赫德阿桂等董所司拓為大圖於
聖武豐功標注地名之右恭紀
太祖
太宗親征及
遣諸王貝勒等征討者為地凡一百四十有四圖既成
將以壽之棗梨垂示久遠緬惟我國家自長白
發祥以至奄有瀋遼
天與人歸丕基式廓而我
太祖
太宗身歴戎行
開創艱難皆有山川疆域可考迄今按圖展對益可想
見當年
景命所貽
前勞所啟用是恭賦成什誌不敢忘即以是詩錄之幀
首我世世子孫遵覽斯圖其尚欽承敬畏以鞏億
萬載丕丕基而於余所以述
祖德而垂後昆者庸可忽乎哉
龍興東海佑承
天創業時仔
二帝肩因以輿圖考當日注之戰蹟示千年
祖功並茂德貽後
宗德還兼功繼前心膂折衝同禦侮
躬親執銳更披堅凡經一百四十處乃致九州萬國全
享此泰平守器者可忘
先業弛勤虔
晩晴(閏六月二十日)
不雨已五日今晨似欲霖故知無潦慮頗切望晴心間
(去聲)作過午未幸看散晩陰西成期尚遠較量敢㤀欽
兩江總督高晉安徽廵撫閔鶚元奏報得雨詩以
誌事
六月南方缺雨時漕稽因奏屢疇咨(今歲江南六月内缺雨督撫先未奏及)
(直至鄂寶因漕船阻滯奏稱現禱甘霖始知盼澤情形自此屢傳諭飾問)幸聞建業恩膏渥
(高晉奏江寧省城月初先已得雨兹復於閏月二十日申酉兩時雷雨大作又廿一日自子至辰雨澤渥沛入)
(土深透約六七寸早插之禾長發芃茂補種雜糧亦一望青葱旋據江寧鎮江常州蘇州揚州淮安各府屬亦)
(報同日得雨四五六寸不等)兼悉廬江涸壤滋(閔鶚元奏安慶省城於閏月初三四得雨)
(六寸初七得雨五寸十三四日又得雨七寸十分優渥所屬各縣均屬相同其懷寧桐城二邑大半稻田兩熟)
(今早稻甫經收穫正值栽插晚稻之時得此透雨農民翻犁趕插不勞車戽又寧國池州微州各府屬亦先後)
(得雨霑足廬州太平六安廣德池州等屬並於月初得雨四五寸不等惟離省較遠者尚未報齊看來旬日以)
(來雨水已屬廣徧)起槁廻枯可遍及翻犁罷戽略嫌遲其成灾
處應勤恤勗以叮嚀俾妥為(高晉稱此次之雨較前尤渥尚可補種襍糧萊蔬其)
(實有不及補種已成偏灾者現在查勘云云已屢飭該督撫率屬實力妥辦毋稍諱飾)
西直門外作
思孝秋嘗祭
奉先還宫預日致齋虔未經命駕纔逾月一覽農功目
朗然
早田將熟晩田實浥露摇風高下齊禾黍香中筍輿度
慰哉因以益欽兮
廻思夏午方愁旱將恐大田獲并虚旋轉
鴻鈞霈優澤改觀愁亦未孤予
御製詩四集卷五十一
