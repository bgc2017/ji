御製詩三集卷九十四
古今體一百三十七首(辛夘二)
祈糓齋居
齋必坐居遷仍於左个焉(齋宫在乾清宫左)新正政方簡首
祭意彌虔冬澤雖云被春膏亟欲連同雲時聚散顒望
又殷然
詠漢玉檀柄如意
漢玉香檀接柄長兩端仍漢玉為相居今慕古思恒永
得一含三趣可詳荷葉綴頭似芝朵辟邪承趾足徵祥
期如意豈易如意難是屢綏萬寳穰
銅印詩(有序)
定邊左副將軍成衮扎布奏進銅印一云巡卡台
吉於額爾遜特斯地鄂博間得之印方得三寸有
十分寸之一厚十分寸之五三臺遞上各減二分
有半上臺方二寸有十分寸之六直紐高寸有十
分寸之七縱寸有十分寸之三横十分寸之六其
末微斂縱減分之二横半之通印之高二寸有十
分寸之七重六十九兩文曰太尉之印蒙古篆八
疊文覆首右署太尉之印左署宣光元年十一月
日中書禮部造凡十有七字皆漢文考之則元昭
宗嗣位和林時所鑄也(昭宗即元順帝太子阿育師利達拉史舊作愛猷識)
(理達臘今譯改事詳詩注)元太尉官位尚書右丞相上秩正一
品不常置印制無考宣光年號史亦不載乃今四
百餘年忽得此於新屯墢壤中登之冊府物之顯
晦以時誠有定數且因此而得考北元之紀年官
制不終湮沒無傳足以補正史之闕盖亦有莫之
為而為者乎因叙其事而系以詩
厄魯久蕩平屯田闢耕畷掘土得銅印將軍呈京闕文
曰太尉印宣光年頒發正史雖無考彝尊(朱)集可掇其
書高麗後昭宗年號揭(高麗史載元順帝子嗣立徙和林遣使至高麗行宣光年號國)
(人不允尋復告紀年天元辛禑遣人往賀立十一年而殂諡曰昭宗云云見朱彝尊集書高麗史後)數百
歲月湮隠現有時節北元國未亡南宋難同列(元自順帝出居)
(應昌即稱北元傳及昭宗紀年命官典章猶備視宋末二王之流離海島者不可同日而語乃宋史扵昰昺具)
(載年號而元史則順帝北遷以後即不復書其世系偏袒不公殊乖信史向扵通鑑輯覽曾論定之)南人
率左袒正論誰衷折謙益(錢)瀛國公其事益瞽說(明宗北狩)
(過阿爾斯蘭地納霍勒禄魯氏生順帝史文甚明及文宗下詔謂順帝非明宗子本嫉怨搆誣之辭風影無據)
(錢謙益遂謂順帝為瀛國公子明宗乞養之并携其母以歸詭誕不經顯興史戾紀載家任情毁譽大都不足)
(深信似此逞私肆詆則悖妄尤甚然謙益大節已隳其人不足齒於人類其邪說更安足論乎)
詣齋宫作
葩瑵旃旌玉輦行農占恰值糓朝晴却因冬雪非優渥
仍望春雲霈瑞霙
年年躬
祭敬誠申忽作六旬有一人依例遣官視
籩豆欲留餘力肅
明禋(向詣齋宫謁之兹神位拈香瞻拜後視官籩豆之禮亦每親行以年踰六旬依例遣行禮)
萬幾神運非繁簡五夜心清凛旦明雖是無時不用敬
於斯敬實倍常情
祈糓禮成述事
大祀躬承卅六番民
天國本重根源歲符竊企秋金穰日值猶殷稼穡爰(是日)
(辛亥属土)拂曙瑶窗光旭昒升煙寳鼎氣紛緼春来麥隴無
存雪時玉虔祈早
霈恩
新正恭奉
皇太后幸圓明園即事有詠
豫節春園好涓辰侍
大安肇稱
八袠慶願奉
萬年歡
康健心中喜曾元
膝下看微憐寸隂速新月又將團
題敦素堂
冰池近砌前俯仰玉壺天一例月澄魄何須風漾漣遠
村鳴竹爆萬姓慶華年亦有紗鐙綴頋名覺恧然
虚明室
人言虚故致生明是否斯之未易評試問玻瓈及銅鏡
寧因空洞照形呈
養素書屋
素為繪畫先禮居忠信後商可與言詩納約必因牖素
亦貴存養養非由外取克已仁自歸去蔽明斯受即境
會書意不知有合否
抱樸草堂口號
草堂築以念民窮茅葺竹編宛樸風入屋原看陳綈几
恧思貧巷可能同
適性居
性固圖其適相近貴得正性亦不圖適習遠斯為病近
則天理現遠乃人欲競詎其安逸恣而忘敬義勝題居
當銘盤時時用自鏡
澹存齋
雖是羣雍候向暄芳菲景尚勒春園芸齋却識先天意
一卷羲經澹以存
恒春圃
始和萬物被韶華即景恒春特地嘉四壁有詩皆似畫
一年無日不看花庭前未雨常含潤戶外雖風那用遮
設使女夷當問道魏夫人住此為家
芥舟
杯水坳堂芥作舟問誰能以此乘浮今来冰凝(去聲)芥亦
膠(去聲)可復於杯相傲不
澹然書屋
階基臨方池几席近止水澹然名固稱(去聲)最稱惟冰矣
中無藻荇横上鮮波瀾起澄非外所資澈若直到底彼
門如市人焉得謬託此
題惲夀平山水花卉合冊
新水鵝羣
新水平沙嫩草青鵝群分隊伴蘭亭山隂道士甫相
贈應是書完道德經
古木寒鴉
古樹淡煙籠簇攅晚鴉飛集意相安居然入畫巨然景
(此幅自題摹巨然古木寒鴉圖意)何必無枝歎阿瞞
國香春霽
幽谷無人鳥不喧蘭叢蝴蝶一雙翻畫家解作龍門傳
(去聲)仿彿莊周晤屈原
喬柯急澗
喬柯嶰壑臨急澗澗水籦籠潄趾哀設使不經裁作笛
即今誰識馬融才
紅白牡丹
白如素練體勝(平聲)弱紅似赬顔酒中(去聲)微設使嫏嬛覓
相匹趙飛燕瘦太真肥
夜雨初霽
綿雨溪村夜正賖輕煙水閣曉猶遮瀟湘欲霽依稀是
不辨方家與米家(見夀平自題語)
出水芙蓉
初發芙蓉出水鮮纖塵不染淨而娟設方明遠評詩語
應致延年愧自然
秋英耐寒
露玉風金景已凄秋英耐可燦高低微嫌五色錯如錦
陶令能無目欲迷
紅霞秋霽
丹楓綠樹艷秋光背郭何人築草堂寥廓偏宜縱遥目
落霞天際遠滄茫
溪山行旅
參天石壁下臨澗棧道盤旋策蹇驢可識溪山纔半幅
凄凉旅况貌無餘(夀平自識摹北苑半幅圖)
和闐玉石子如意
和闐玉子如芝朵土氣千年鬱苞裹底須琢磨命玉人
何以柄之用筠笴天然蒸栗滃黃雲虚說佳城出牧火
比似白圭玷則無捫舌功資奚不可
新正萬夀山
鐙節還餘幾日賖乘閒山色攬韶嘉後凋綠蔚老松鬛
向暖青披嫩草芽解凍湖心遥作浪勒寒冰齒近依涯
華釭綴屋從無賞不卜夜遊已覺奢
樂夀堂
面水樂宗知背山夀體仁無多數月别(自去歲秋蒐即未至此)又
是一年春流景云何速韶光已向新建炎名偶似希事
不希人
樂夀堂題名已久義實取祝
釐兹得董其昌論古帖真蹟冊載宋高宗書有樂夀老
人之稱是倦勤之後託志取名自無不可近題淳化
軒亦微寓其意然所希扵彼者惟此一節而其人其
政實有不足希者故並及之
道存齋
俶春入室韶將鬯積素含冰融帶痕詩憶絳州有佳句
蓬瀛近以道斯存
玉瀾堂
西窗糊玻瓈全湖俯几席已開者波溶尚凍者雪積凝
静與流動寓妙各適適冰水兩不知於何辨堅白禦寇
猶嘵嘵故知為物役
長春書屋口號
書廬到處額長春此日名和實逼真箇裏若尋切已句
亦云元善勉依仁
題無盡意軒
暇趁上元前山光淑向宣疇咨理章奏軒榭憩留連罨
牖景猶待題楣義可研欲知無盡趣原在未形先
對鷗舫
雁尚待春来鷗有經冬住湖寬不凍處託此弗能去溪
亭名曰舫恒挹滄浪趣野鷗四時對適然任翔翥無心
與有心那更介其慮
邵窩
百泉昔曾津逮(邵子安樂窝在百泉蘇門山)山水此處頗如何必千
林張王(二字皆去聲)且喜一室含虚默騐乾德不息静知春
意来徐仿彿當年康節皇極經世著書
石舫三首
山東問景到山西舒疊韶光逐處題湖裏漾舟斯未可
雅欣石舫艤長溪
非舫坐中原是舫開篷正爾眄滄浪因之一晌生清會
名實從来曷有常
冰開亦祗依隄住湖漲何曾慮底深漫道尋常艱動轉
箇中原冺去来心
清可軒
山隂有佳處况是路恒經望若棲巖壁到原具戶庭三
春節先報四季草常青底事坐因久欣於悅性靈
搆虚軒
一伏山還一起崇搆巔軒榭接虚空訝堪星宿攀捫際
恰與春光醖釀同無色階前漸草綠有心盆裏逮梅紅
清遊半晌詩數首可以言旋日欲中
題方琮四時山水畫
春
觸目意訢誾韶光已可人擔盤挈奴子連騎共嘉賓莋
碓暖烘黛太湖新漾淪石橋名實副真不負行春(圖寫吴中)
(行春橋大意)
夏
逭暑於何好溪亭俯淨蓮主人如茂叔坐客定伊川闊
論寧披帙閒居且繋船風来知欲雨雲重那峯邊
秋
凛秋切旅情水驛復山程豈不懷蕭瑟無非為利名葉
林辭夏意澗瀑入寒聲雲外禪關掩閑僧悟淨眀
冬
噴珠千澗凍削玉萬峯稠沽酒孱童去待糧瘦鶴留無
妨老梅發依舊暗香浮為問窗中客逋仙可似不
上元前夕小宴親藩有作
慶節行時沿舊典今年頗覺弗相應仍看屏翰嘉筵集
難屏(上聲)笙歌初祉承大地迴春福如海層樓掛月玉為
繩無端懶聽塤箎奏樂以忘情故未能
上元鐙詞
幾縷纔看碧宇皴晚来又復淨魚鱗不欣天上雲讓月
祗惜田間雪待春
韶律棣通春始孟璇霄澹蕩月初圓西樓今歲殊常勝
聖母八旬大慶年
踏鐙此夜同民樂墻外人家簫鼔闐却憶畿南曾被潦
煙村景象可能然
番樂回嬉各别曺架燃翠火綴蒲萄亦堪即景酬嘉夜
奚用鐙輪廿丈高
西山高正座前對源水長從檻外流(是處名山高水長圓明園四十景之)
(一園中諸湖皆自此樓前長溪流注)
萬歲承歡增寳籙上元佳景萃瓊樓
不夜輝煌暎玉魄恒春蓲蘛赩金花慶煙飛上虚空住
猶作赤城一片霞
一點熛星暗裏流千葩萬卉燦穠稠飛仙慣注金光箭
箇箇来添祝
夀籌
色色聲聲刹刹塵砰輷竹爆發金輪肖翹蟄戶知將唘
借得春雷早半旬(是月二十日驚蟄)
上元後一日小宴廷臣疊去歲詩韻
園庭亦有正衙在
聖藻訓遺高額簷(御園正殿正大光明扁額皇考御書也)頋此垂衣彌
益敬賴諸補衮詎惟廉雖云聯席歌湛露却對長空盼
撒鹽頗覺年来綺語富祗緣言志想無嫌
時因斯數(上聲)節斯探豈是無端宴賞貪都大田蠶祈歲
稔侵尋風物報陽覃驀思前度滯歸轡(上年正月經略大學士傅恒征)
(緬班師行次滇省會城故元韻紀事有元臣獨繾隔滇南之句然今物故矣惜何如之)那忘(去聲)常
年欣賜柑羊祜韋丹盡忠藎故應遺惜致樊南
詠桃竹如意
勁節龍頭矯細文鳳尾敷琢章相白玉挺質勝珊瑚底
是偷開匣還嗤打唾壺獨思贈僧紹未必肯輕俞
題張鵬翀山水冊
衆瀑争鳴
過雨飛泉萬派垂翕純皦繹各兼之恰如張樂洞庭上
正是八音繁會時
磵戶流雲
豎峯横嶺蔚重重磵戶常關雲為(去聲)封便有癡心學仙
者可能容易許相逢
峭壁淙泉
石壁砐硪泉潄趾由来水到自成渠却思綈几論文日
速就伊人趣頗如
雙峯鏁翠
城關據勝驛程連排闥雙峰鎻翠煙大似常年行獮蹕
南天門嶺曉秋天
雲巖古刹
背峙嶤峯萬仞崇雲封磵戶鮮人通空林結宇習禪寂
駐錫應知是義公
村闉煙霽
晴嵐山市晃秋暉八景瀟湘是也非阿那雲深樵徑細
村人疑有趁墟歸
水石潺湲
泉奔澗恐去無留亂石抵之左右流一笠孤亭煙嶼上
幾多文思箇中求
崦墅迴谿
山勢一環復一抱村居時密又時疎雞鳴狗吠相聞處
淳樸風猶太古初
石梁探勝
絶頂神仙不可招流霞滃護赤城標考功恍入天台路
策杖居然過石橋
層巒秋絢
疊樹偨池霜染紅高低間(去聲)出梵王宫捲巖一夜西風
落付與闍黎悟色空
嶤亭納遠
山亭四柱倚嶔嵜蘿薜蒙茸磴道披峻嶺似遮人望遠
登臨那畔攬無遺
浮嵐罨秀
山外白雲雲外山寺樓容望不容攀詩情畫意同時證
祗在虚無縹渺間
新正含經堂
璿璣運四時環轉無終始書堂曰含經枕經亦葄史易
曰觀乎文文之義遠矣詎惟御蘭芬要欲窮道旨觸景
會於何善長(上聲)乾元是
淳化軒
中矩折旋廊路循略經脩飾境如新壁間帖版待精刻
(軒廊將以重刻淳化閣帖石版嵌壁緣摹鎸務在精審今尚未訖工而軒廊則早成矣)座側芸編
已畢陳鼎柏氤氲噴瑞霧盆梅馥郁粲韶春綵鐙應節
飄蕭綴無易由言化致淳
理心樓口號
一二日間有萬幾易云幾者動之微理心設不於斯會
反致憧憧失所依
新賞室
砌暖潤融凍窗虚朗受曦陽春欣有脚天地奉無私庭
勒欲舒葉盆烘將放蕤從新賞景物却復始於斯
再題安瀾園十詠
葄經館
閒館明窗静且便展芸編足致精研固因績學緬李揆
却是尊聞何有焉
四宜書屋
四季都宜春更宜玉輪將滿未盈時銀花不夜何曾謝
芸簡當宵耐可披
無邊風月之閣
風月清暉詎有涯安瀾小築肖陳家如因憶到海寧縣
此際欣看照漲沙(海塘北岸沙漲則工程完固近據撫臣月報海寕城東四里橋一帶沙勢)
(較前增漲)
涵秋堂
堂下冰光凍未開不波一例淨無埃當春莫漫言秋可
可識秋從春去来
遠秀山房
戶對西山遠畢延横屏展處秀無邊何當積素皴高下
心企占年汜勝篇
染霞樓
霞不就樓樓染霞樓因霞染亦非差誰能誰所誰能所
剥盡蕉芽那是芽
綠帷舫
舫以冰凝未可航帷遅葉佈亦艱張却因憑檻生清會
舫意帷隂趣正長
飛睇亭
雖是假山頗嶪峩冠峯亭子暢吟哦隅園設使飛遥睇
彼處民風温飽麽
煙月清真樓
新月輕煙會碧虚清無比處是真如西樓今夜仍嘉夜
却笑鐙花落緒餘
采芳洲
敞軒階下俯冰池綠意紅情發尚遅莫道空来無可采
要知芳本釀於斯
燕九日作
七日華鐙放(上元節例扵十三日為始每夕放鐙至燕九日收鐙)例行未可捐下
因同衆樂上以奉
高年雖每流風避(放鐙雖例應七日設其間遇風雪亦即止今歲未曾風雪或午風而夕即)
(定七日皆得放鐙故云)惟殷望雪懸今宵蕆節事却喜適清便
鑿冰行
立春早斯解凍早(去歲十二月二十日立春)正月中旬冰已酥湖内
拕牀不可碾薄凌又復礙行艫中人因之效其力鑿冰
中流寬而直夜寒朝仍沍片凝聚衆沖沖未休息比及
盪槳還覺艱亂流&KR0982;澤技畢殫既欲博賞既懼罪兩皆
無施笑且歎昔曾禁之爾弗已爾自取勞誰所使設以
小勤遂嘉之獻諂將更過於此輕輿遵岸原堪行豈必
沙棠始暢情為君難亦有易道其易曰在心無營心無
營乃無惡(去聲)愛愛喜惡怒孰窺概有事為榮古已然亦
奚足怪若人輩
春雲
春雲邇日濃祗惜聚復散望澤久經時見隂以為羡雪
乎其雨乎均佳無所揀其奈瞪發勞仍看靉靆泮畿南
及河北(京城於舊臘十六日曾經得雪兹雖盼望春膏猶屬繼霑益善之意而保定以南及豫省河北)
(諸郡臘雪未霑入春待澤尤切屢經傳詢尚缺雨雪之報倍殷翹眄)一律希
天眷于耜候已逮預愁我實慣翹首眄氤氲庶幾先集
霰
夢覺吟
祗向夢時一握手恍如昔日兩談心覺来揩拭眶餘淚
誰是而今用作霖
覺時了識都夢境夢境安知匪覺時覺夢原来非夢覺
真夢覺者果為誰
題董邦達畫楚南名勝冊
衡嶽
秩山至荆國馳驛擬嘉陵(董邦達於壬午春祭告南嶽歸程就所經山水繪冊以進)
(兹偶展閱因題句)七十二峯寫環八百里徵堂皇開廩柱(石廩天柱)
(為衡嶽五峯之二)向背列崚嶒過後知珍重慙斯免未曾
嶽麓
南嶽蜿蜒来駐足於此所用是嶽麓名羶薌垂隆古安
得最高峯穹碑讀神禹(峯頂有禹碑輿地紀勝謂碑在岣嶁峯盖不可考今所傳惟此)
(刻耳)
鹿原
康樂鄉中白鹿原猶聞炎帝有陵存山川萬古民三代
欲返皇初豈易言
合江
南逥鴈峯北石鼓郡城(衡州)峯(回雁)隂臨江渚石鼓對峙書
院存是為蒸湘合流所近遠形勝攬莫遺唐相風流猶
可覩我獨菁莪廑育材麟楦虚車亦無取
愚溪
冉溪號愚溪盖自宗元始謫降守永州愛其林泉美因
作八愚詩意或謂屈已趨炎附叔文明哲豈宜此此非
愚而何巧文詎能洗
浯溪
浯溪峿臺&KR1875;亭占盡江山清可雖然猶有間(去聲)然次山
未能忘我(浯峿&KR1875;三字皆從吾故戲及之)
濓溪
思孟以来學鮮聞起衰韓愈祗能文宋生茂叔津源探
(去聲)道繼宣尼真偽分谿水書堂千載永吟風弄月二程
欣雖然應識躬行要詎在空傳語錄紛
九疑
天地亦有疑宇宙以来此李白雖狂言確乎有其理
岳陽樓
唐時張相宋代滕守一創一脩膾炙人口巴陵雄據洞
庭俯臨氣蒸波撼緬想孟吟軺車還朝江山紀麗豈無
心哉仲淹之記
黃鶴樓
迥臨雉堞瞰江流崔顥題詩樓上頭太白頋而不復作
卓哉此意足千秋
題淳化軒
如翼兩廊砌帖版苕華閱古作清供詎希治世符黃帝
(見史記五帝紀)匪學紀年慕宋宗屏展太湖得怪石畫栽台嶺
徙竒松他時結願斯娱老(擬於將來八十五歲歸政時居此)此日銘心
敢懈恭
開益軒口號
開卷應思有益人繋辭二語切而親知者見之謂之知
仁者見之謂之仁
綠淨榭
望林遅葉綠真是無餘淨然綠豈終無蓄極發必勝槎
枒森庭前行見翠隂暎而予别有會去習乃復性
含芳書屋
石徑威紆樸室探寧須大厦詡眈眈徘徊略識箇中趣
不在發揚在畜含
蹈和堂
中節和之謂人心天意同外施為達道内藴本虚公撫
序氣舒疊乘時物向融羲經稱茂育其責在吾躬
挹泉榭
引流自墻外曲折到階前疊石因成瀑不絲亦喚絃聲
依清入聽色滌俗都蠲挹彼潦非泂注兹心潤田
理心樓
華節甫言過新正頗有暇御苑適清遊卜晝弗卜夜室
樓如暖閣(廣厦中鋪板為層室非重樓傑構也)憩息明窗下理心向所題
心理在私化竹素具淵源繕性因抽架
養和室
陽癉土膏方發脈凍消春水欲生波園中芳信猶遅待
天地於斯亦養和
暎清齋
迴廊通溪齋新水綠相暎無風波不興解冰氣猶凊喜
寬鳬已下就深魚未泳(水寒魚必就深處為暖)清覽總生機智即
大圓鏡
若帆之閣
幾日暄和冰已開層樓倒影水之隈鳴榔到訝誰賓主
不帆(去聲)静宜此憩陪大地一舟詎斯也東風五兩謝他
哉黃龍青雀如相問破浪曾無費往來
爽籟居
喬木之間開樸室雖饒細籟弗欣聞初春况不資延爽
莫漫東風吹去雲
耕雲堂
山堂倚苑墻墻外溪疇廣凍酥水滿町宛若江鄉况(叶)
浸秧時尚早耕雲祗想像却見鱗塍上傴僂有用耩(北方)
(以鋤劃地而耕謂之耩)自是種麥人力田致堪奬因之益望雪臨
風意惝怳
聞畿南得雨
直隸布政使周元理奏青縣興濟一帶於正月廿
二日酉時至廿三日午時得雨六寸四野優霑秋
麥滋榮春麥亦可播種時正對春隂盼澤覽之慰
以增惄因成是什
盼雪侵為盼雨時濃隂屢作澤徒遅奏章纔隔三百里
春甸欣逢六寸滋不解對兹仍惄若更希自彼遍膏之
同雲過午重鋪厚雨雪均佳佇待施
杜瓊獅林圖
雲林横卷手曾摹(倪瓚獅子林圖卷久入石渠寳笈上等壬午南巡曾摹寫成卷題詩留弆)
(園中以識名區勝蹟)放作長條見此圖曲徑脩篁皆若識蕭齋古
樹了非殊佛寧有我何留相僧達無生尚坐趺展對合
忘一切念念民飛興復之蘇
書蜀志諸葛亮永安受詔事
陳夀志諸葛不以正以竒無識注之者復值裴松之昔
曾論七擒大要言其非偶閱永安事實鄙先主私魚水
宿已喻彼此心諒知臨終令自取豈非有所疑俾亮何
為情依然失匕為晉文譎不正猶弗至若斯孫盛固致
議而未抉及微讀史無卓見被史愚則宜
河南巡撫永德奏報得雨
豫省以麥秋為重待雪尤殷乃自臘徂春河北總
未霑澤因傳諭亟詢兹永德奏省城於正月廿一
日寅時至未時密雨稠勻覛土已深四寸覽之雖
軫念稍紓然此間連日濃隂醖釀屢成虚象遠廑
尚未足慰懷而近盼之心益切矣
冬孟尺澤優(去歲十月初九日)臘半二寸暨(臘月十六日)爾時問畿
南雨雪均未被豫省麥為秋懸企尤廑意飛章告春雨
四寸渥霑地春麥佈種資秋麥發生遂轉旋幸民蘇帡
幪謝
天賜同日正定鎮報雨三寸漬(時正定總兵張和亦奏正月廿二日戌時至廿)
(三日已時得兩三寸)氣運似由南醖釀庶將至奈何雲屢散既慰
以為愧
山東巡撫富明安奏報得雨詩以誌慰
津門被膏澤山左繋遥情忽接一封報知霑五寸盈(富明)
(安奏省城於正月廿一夜至廿二日得雨五寸近省各属亦同時霑澤)本非渴望處(山東去歲)
(屢被雪澤非如豫省自臘徂春雨雪愆候麥田盼望尤殷也)益覺慰懷并沃野潤千
里行將事省耕(將以二月初三日恭奉皇太后唘蹕東巡)
山桃
氣候今年早往年午暄邇日更薰然山南溪北凝眸處
幾簇桃花向暖妍
折取簮缾玩俶芳盆梅較不大低昂細從鼻觀領風韻
惜少微微一陣香
亦有初開亦未開最宜人處是遅回女夷知欲唘巡蹕
先報春光御苑来
雨雪(正月廿七日)
望雪侵尋為望雨雨零旋作雪花飄初猶落地酥而化
漸即生寒積弗消灑宇層樓隠珠箔拂林萬樹發梅條
情知潤土過三寸益善多多願更邀
雪中泛舟三首
沙棠閒漾玉花披飄颺鬖髿難自持了識溪堂應不遠
忽然到岸訝方知
浩然世界朗如銀豈必山隂霽色新蹤跡略同子猷泛
不知安道定何人
同雲濃佈未輕開&KR0008;&KR0008;掠舟萬鶴来可惜不冰都化却
難因收起樹根培
詣
暢春園問
皇太后安遂進宫郊外覽景路便憩倚虹堂之作
華節鐙筵侍
聖慈暢春旋御敬
安咨旬餘祗似片時度分寸隂誠有所思
氣暄随雪落随消積素還看護麥苗已覺憑輿勝前此
更希甘雨繼兹邀
春陌煙村品玉行倚虹堂憩曉餐并又當檐桷新丹雘
欣備今冬慶典呈(每逢母於大慶年聖此升輦)
題澄性堂
萬佛樓邊澄性堂偶因路便憩徜徉冰融新水漪瀾細
雪後微風凑曉凉傍座梅梢漸吐綠隔墻柳線已薰黃
性靈物物自澄澈那更蓮臺問幻常
澹吟室
一池春水碧而新料峭未生藻與蘋最是不波心境處
澹然相照澹吟人
鏡清齋
遵陸步輿進溪齋造鏡清瀑泉帶冰落池水向陽呈四
季恒為照一心可似明明因冺成見師法面前迎
罨畫軒口號
臘底年初望雪滋今来積素映心怡因知景是天然好
留白雖佳屬作為
戲題焙茶塢
焙茶豈烹茶中涓題認誤每来擎甌俟依例慣循故是
以成厭觀弗頋或竟去今番實異常水乃收積素不可
不一啜沃心惬清悟
韻琴齋
齋壓平溪倒影連凍開溪口落飛泉瑶琴設以相比擬
恰是春温理大絃
抱素書屋
試問素何最最應無過雪書屋雪之中素景越清絶石
態鏤冰稜竹韻霏瓊屑屢来訝始遇欲去竟惜别抱素
抱於素題額笑倒設
太液池泛舟
初生春水綠波清六棹蘭舟送以輕不廿日前朅爾憶
拕牀曾是碾冰行
永安(寺名)白塔矗岧嶤掬手波中若可招冰水設還相較
量究欣漾影此為遥
黃薰岸柳綠生莎春意舒遅覺漸多漫惜新花猶未發
雪英纈樹匪梅何
蒼雲縹緲望瀛臺分付吟情俟再来登岸合教還紫禁
封章應有待批裁(凡駕行之日雖無輪班引見之員而各省督撫奏摺仍即以時批發)
二月朔日作
國章重
祭神大祭必躬親(常以春秋仲月行大祭禮)致敬還清禁對時屆
仲春勅幾敢有忽歷久倍惟寅雪後生微冷虞妨舉趾
人
御製詩三集卷九十四
