御製詩三集卷七十七
古今體一百十八首(己丑一)
己丑元旦
金度周廽歲復開昌昌百福共春来三微敬奉占星紀
七始欣逢轉斗魁敷政臨民亦久矣慎脩思永益欽哉
黃綾詩本成初唱景物安排取次裁
元旦試筆
璿璣順斗轉鴻鈞一氣羣雍萬象新歲值屠維赤奮若
樂調太蔟九參寅宵衣旰食從頭起圖易思艱切已頻
四德
乾元大資始體仁寧望物懷仁
歲首先殷祈歲情土牛願叶利農耕恒欽
天視自民視静聽宫聲是吉聲竹爆響連蟄雷彂松㿽
煙結瑞雲卿太和元會恭南面丹雘維新旭彩明
再題董祥歲朝圖
圖撫董祥真兆祥金題玉躞錦為装缶擎三秀露凝彩
缾亞羣芳風遞香六百年看墨華宛歲朝日合綺筵張
雖云百事願如意(用圖中寓意景)我願惟時若雨暘
詠痕都斯坦玉壺
繽紛花葉翻水磨製嬰垣細入毛髮理渾無斧鑿痕冰
心欣可在仁色表斯温典雅司空品買春且澷論
新正重華宫侍
皇太后宴
元正大禮賀
慈寧翌日重華
鳳輦停左右承
顔娱永晝曾元繞
膝樂家庭㿽中茂對萬年柏階際纔舒兩葉蓂小部梨
園呈法曲致辭總是祝
脩齡
題錢維城花卉二十種
紅梅
暗香一例色微殊神解應知别具乎著粉憐伊略寒儉
穠纖斟酌淺施朱
水仙
幽淡香霏瑩韻花風清月白自横斜銀臺金盞休相擬
唐突嫌他特近奢
杏花
似梅姿格傍桃柔撲鼻無香詎必羞何事孤山老和靖
一般也復愛風流(林逋杏花詩有買得風流更一般之句)
玉蘭
迎春樹樹綻芳蕤蘭想清香玉想姿却以詩人稱木筆
侵尋奪席笑辛夷(辛夷本名木筆而詩人有以詠玉蘭者然玉蘭寄枝用辛夷體花瓣尖銳)
(與辛夷同擬以木筆亦未嘗不可也)
櫻桃花
素英如雪著枝繁轉眼珊瑚珠可捫却笑風流裴僕射
雨晴履跡繞南園(張籍有和裴僕射看櫻桃花詩櫽括其句)
貼梗海棠
淵材何必恨無香一體春風也自芳似惜垂絲特柔態
别教貼梗示微剛
李花
春園放萼許同桃淡白濃紅態各操月下試教閒夜盼
方知品格此花高
牡丹
牡丹何獨殿東風儘讓羣芳鬭紫紅祇有無言恨芍藥
後来居上積薪同
蕙蘭
蘭先蕙後各開春比似凡葩總不倫九畹分明異百畮
龍門合傳始何人
諸葛菜花
脆莖大葉細花攢味與霜菘詎兩般疑是南陽樂飢日
草廬常以佐厨盤
碧桃
丰姿濯若態嫣然謾笑春華祇極妍(碧桃有華而無實)便是西
池能結實千年一熟待何年
黃刺䕷
休嗤有色獨輸香火齊稱紅琥珀黃底事週身多棘刺
應嫌折取自為防
繡毬
鞠場誰得近璚樓通體圓融著意柔寄語高談香色者
可曾參破雪峯裘
長春
一花欲謝一花芳贏得長春當得忙設使交蘆契深旨
祇應逥向大醫王
紫蝴蝶
扁舒翠葉挺抽莖翅尾翩翾舉若輕栩栩春駒飛不去
似從石畔認三生
山躑躅
簇枝丹燄照東風二月吴山想像中(西湖風篁嶺一帶此花最多)翦
拂便為翔鳳状那能啼忘(去聲)杜鵑紅
金雀
有翅如飛輕且柔相扵翠雀賭風流曾無光氣鑑盤樣
夜識應教杜甫愁
石竹
石側㛹娟致冶幽有枝有葉却非脩不扵霜後看稜節
五色應迷王子猷
罌粟
墻角籬邊最有情風前月底特輕盈設如可食擬真粟
却歎貧家艱滿罌
金盞
作盞伊誰巧鑄金黃封便有可能斟侍臣欲擬南山獻
吾意惟欽大禹箴
題漢玉糓璧
兆瑑為圻鄂(此璧周圍有瑑與他璧製略異)中仍起穀紋依然是良玉
(良玉不瑑出董仲舒語)藉用必元纁吉禮贊廊廟精禋薦苾芬華
囂非所貴楚圉有佳文
博洛爾部沙瑚沙默特伯克進玉欛雙匕首詩以
誌事
戢干西極各安居表進佉盧弗改初雙器先之宜酌納
五年貢亦不為疎(是部隔和闐又二千餘里癸未年曾遣使進武器亦有詩)球琳欛
内鐵銜定氆氌室端銀鏤諸以短乘長休論彼薄来厚
往益懷予
新正養心殿
内殿兹宵旰寸隂復分隂流年值理紀韶祉迓来臨庶
績願咸熙益慎亹酌斟三白幸已逢(農諺正月見三白田公笑嚇嚇)六
花兆其諶祈年昔猶昔勤政今斯今敢云此為勞此即
是養心
錢陳羣進銅如意因成口號
古製樸還古色穆須知寓義有多端九州萬物同如意
正是為君之所難
新正降旨酌免雲南兵行所過州縣錢糧及湖廣
貴州州縣錢糧詩以誌事
緬酋未歸誠弦矢難中止勁旅次第彂(上年㨂派京營及各路兵陸續)
(到滇備用惟原調索倫兵二千名以暫緩進勦未經起程至十二月傳論派員率領前進)師應(去聲)不
得已直豫地廣饒車馬就熟軌湖南北與黔地仄川復
瀰兵行歷累月寧不煩閭里免賦十之三稍紓吾赤子
滇南衆所萃同仁更殊視連年與溥蠲永(昌)騰(越)及普
洱其非經過處十之五均弛靖逆緣安民籌彼肯忘此
佇凱大軍迴休息樂邊鄙
題董源龍宿郊民圖
龍宿郊民語甚竒董源嘉蹟世所知香光鑒定幀首題
求說不得強(上聲)為詞謂或簞壺迎王師爾時藝祖駕未
移曺彬命往三軍司龍宿民迎語何来(叶)細觀畫如首
夏期頗有黃葉標樹枝郊原未見出耕犁正民望雨龍
見時兩船列泊川之涯諸童揶揄揚綵旗又如䟦河競
水嬉其事亦近請雨為畫名命義似合宜誠合否乎吾
猶疑鄭侠繪圖此法貽此非諂也實箴規(其昌䟦有名雖諂而畫甚)
(竒古之語)為君者宜敬念茲北苑妙筆神淋漓吾又何能贊
一辭
董源此圖元以前無辨及者明董其昌題幀端謂是
藝祖下江南時所進御考宋史開寳七年九月命曺
彬潘美將兵伐江南九年正月御明德門見李煜扵
樓下則是宋祖並未親征江南安得有郊迎事若以
為指彬美又不得擬之為龍况曺彬傳叙自濟江後
連破江南軍亦無迎師語盖其昌扵圖名不得其解
從而為之詞耳而張丑清河書畫舫則以為寫太祖
登極事時董源正仕南唐何由畫宋汴京即位儀節
且所圖亦與受禪不類其舛更不待辨按傳稱龍見
而雩注之者曰建巳之月蒼龍宿昏見東方萬物始
盛待雨而大今閱圖中景頗似初夏而兩舟銜貫艤
水次衆皆聯臂舞躍彷彿古者䟦河之戲疑其郊民
見龍宿禱雨所陳源當日命名意㦯取諸此夫準經
作繪既勝扵傳史失誣而圖列民事不忘執藝以諫
不猶愈扵進諂之不經乎既題長歌以辯之並附識
如右
寬嚴一首
春温秋肅相推遷肅實嚴也温實寬斯有為矣非神筌
運以無形惟
昊天垂衣出治宜體乾力則未充次勉旃如春秋可獨
用專一寬一嚴猶覺偏子莫執中慎無權寬扵民而嚴
扵官寬扵良而嚴扵奸㦯庶幾乎佩韋弦
題楊大章花鳥冊
海棠燕子
一枝似絹稳遊波綠葉紅葩態更多疑是唐宫傳小字
欲從飛燕較如何
纏枝牡丹黃脰雀
弱蔓牽纏綠竹枝鼠姑名借學丰姿翩然小雀棲来穏
却是相忘善鬭時
蠶豆花草荔枝蜻蜓
覆㿽縦艷不中食蠶豆無華可佐餐欵欵飛来葉間立
不須認作釣絲看
豆花絡緯
沿籬綴架饒野趣豆角成時絡緯鳴故事漫稱驚懶婦
伯稠詩句灑然清(明王伯稠詩碧葉隂中絡緯啼)
蓼花翡翠鳥
離披秋意稱江鄉輕穗臨風舞欲狂翡翠飛来相較色
紅紅綠綠雅相當
稻穗螳螂
八月西風稻熟時偏蟠長穗夥纍垂螳螂本不為(去聲)舉
吻也自欣緣倒下枝
秋海棠蝴蹀
草本何来號海棠春花一例亦無香飄飄雙蝶那論此
繞向叢中欲採芳
翦秋紗細腰蜂
秋風凉矣弗須羅更費工夫翦則那祇有細腰蜂不去
釀成冬蜜欲封窠
野薔薇子規
淡白柔紅麗且温號為野客稱(去聲)名言子規小住春風
裏謾認思歸杜宇魂
翠梅黃雀烏桕
側暎隨陽豈讓葵鮮妍翠色冶姚姿一雙黃雀棲鵶桕
誰實誰名静可思
藍雀花蜜蜂
裁瓣撚條盡得神有頭有翼有腰身蜜蜂祇認是真雀
欲鬭翻疑默不瞋
山樝馬蘭相思鳥
雙飛雙宿號相思斜出山樝託一枝紫菊何来偶成伴
大圓鏡裏證無為
同豫軒偶題
世間好惡甚難齊南北之強各異蹊以一人同天下豫
何殊適越北轅輗
寳月樓
冬冰俯北沼春閣出南城(樓近倚皇城南墻)寳月昔時記(向作寳月)
(樓記粘壁)韶年今日迎屏文新茀禄鏡影大光眀麟次居回
部(墻外西長安街内屬回人衡宇相望人稱回子營新建禮拜寺正與樓對)安西繋遠情
長春書屋
舊日題書屋今朝臨始春四時恒不息五德首惟仁顔
子弗違處邱翁進議辰(邱處機號長春子元太祖延見問道其進說有節慾保躬天道)
(好生惡殺之語)參觀均切已便擬致扵民
蘭室
牡蠣窗眀堪凭(去聲)几不須煙景縦遐觀芸編可作同心
會亦覺其言臭似蘭
綺思樓口號
每到居然有興投却非研練苦吟搜怱怱得句怱怱去
試問高樓致誚不
淑清院
春氣漸和淑春院猶颯清被物物未知化工運無形松
峙弗改色泉流有常聲何必尋芳菲松泉足怡情
千尺雪
老柏拏空百歲外飛泉迸出石玲瓏明知位置原来假
久假何妨真與同
南廵辛未憶初歸額上新題綠字揮轉眼春秋閱十八
雪中賓主辨依稀
素尚齋
有梅植㿽馥有竹拂簷青梅竹契素尚不愧稱雙清木
几平而方紙窗暖且明華鐙此弗綴芸編伴閒情墻外
爆竹喧節前例可聽
虚白室
入幽得虚室生白契神襟綠字今古照紅梅天地心曦
窗亦暖光春鳥亦好音撫時惟棣通物物生意諶吾民
或失所轉覺赧不禁
植秀軒
高下玲瓏帶葉枝根培厚雪潤生滋渭川設若方君子
樂育羣材可似兹
紫光閣賜宴外藩即席得句
新正慶賞例施行紫閣瑶光初旭晶卜晝酒惟一廵遍
宣春樂亦八音呈相娱詎止乘時令嘉惠多因聯遠情
壁勒戰圖思往績逾年征緬底遲成
紫光閣壁間粘西師成功戰圖五年之間定兩大部
落不為不速而蕞爾匪緬以恃遠負險又因春夏秋
三時皆有瘴氣不可進兵故遅之逾年尚未蕆事對
此戰圖頗增愧懣
馬遠探梅圖
倚梅冐雪立多時揀擇南枝與北枝體粟奚僮寒不耐
意中若謂此何為
重華宫茶宴廷臣及内廷翰林等冰床聯句復成
二什
液池西岸閣筵開横渡冰床紫禁廽便可命題集簮黻
寧須得句藉罇罍一茶兼寫心如水三白同希雪壓梅
設擬說經能奪席坐中誰是戴家才
邇年聯句頗頻仍要不㤀規勖凛兢黔赤可胥樂生計
雨暘艱是致休徵無私虔奉期無斁有翼常懷獲有憑
同此安民亮工責思之庶績詎云凝
冰牀聯句(有序)
韶迎獻歲南榮三荚方抽讌唘朝正西苑一匳未
泮詔聯情扵紫閣星文自應瑤光象利涉扵黃艫
署牓宜分月鏡(平安月鏡居所御舟題額也)在昔重三令節方
舟曾賚凱旋沿今臘八嘉辰掖
輦每臨肄武乃有牽隨豹尾云供衛士卬須艤並鷁頭
别向林丞喚渡脣劌四楞之木匪缺足以奚脩齒
銜百練之鋼真不脛而自致前促一夫引䌫宛然
鶴啄争先上容數客旉裀朅爾鳬趨恐後篙師氣
沮劃波便勝威呼(吉林烏喇刳獨木為小舟名威呼)紳列神怡搨
地輕逾法喇(盛京冬沍時製器如車無輪挽行冰上名法喇)扵是溯冰牀
之初制披竹垞之舊聞酒行已遍外藩茶飲還宣
内翰賦物而體原無禁含毫則韻拔其尤詩廵適
叶璿璣人數還遴緯宿所以捐諛頌騁祕思證水
居陸處之能兼不設張融詭喻嗤乘船就橋之俱
廢何煩廣德迂詞因知藏壑難移物外誰矜大力
觸虚不怒圜中自化褊心不惟虞姁工倕直窮謬
巧抑亦李膺郭泰羞詡登仙庶幾襍志陋江生軼
事詎徵雄覇筆談卑沈氏餘芬寧襲景滄也哉
(御製)陸用車行水用舟舟車冰上用難收巧傳近代出新
製
題剏熙韶紀勝遊
國俗冰嬉曾
作賦
内廷茶宴又聯謳
乘時體奉乾元協(臣傅恒)製器爻占巽吉求月令乃蔵徵
事異釋名是載擬稱侔候躔北陸方凝壮(臣尹繼善)
苑達西華早
撫柔川至羣藩鱗集徧陽晞傑閣露瀼稠
珠宫宣召肆筵接(臣劉統勲)冊府環羅疊韻稠錦帶裁書聊
假借都籃携具澷優游筆談沈括雄滄昉(臣陳宏謀)
(御製)襍志鄰幾淀濼搜太液池中不波渡舊聞日下有名
留(朱彛尊日下舊聞中拕牀之名始見)綵牀坐進輕而捷
瑶浦翹瞻廣且修法地平施維奠軸效天懸斡斗
貞陬五辰肇序儀沿舉(臣劉綸)四載臚陳數備諏高
注旗森攅雉尾夹趨柄蜿刻龍頭肩輿坦坦肩寧
勩(臣于敏中)步輦遅遅步詎遛檀榻簇葩匡既好柘簷
纈翠盖斯觩方裀茸燠敷貂座(臣董邦逹)圓極虚眀屏
罽幬(以上四韻詳列制御用冰牀之)曉晃趯陂千尺雪晴融圑
殿幾層樓後為推者前為挽(臣福隆安)
(御製)左可旋兮右可抽共濟每教扈屏翰(西苑經臨御前蒙古王公等皆)
(賜坐冰牀隨行)獨超時復閱貔貅意因厲武兼行賞
局類分曺互命儔爆竹聲聲轟聒耳旌門隊隊矗
迎眸綳霞翼影緹衣展(臣阿爾泰)縐浪鞾紋鐵齒柔飇
颯棚間飛羽箭星抛仗外落晶毬争先突過駿馳
阪(臣吴逹善)蓄勢迅盤鷹脫韝鞠&KR0957;自謼至爾力趟趪
善走拔其尤更番角技申齊止(臣王際華)按部移軒屢
憩休曰柱曰杠形迥判匪䑳匪轂道胥由廋詞長
鬛紿吴壘(臣索琳)
(御製)讕語竒肱羾豫州無藉雙輪鳴轣轆更非八棹穏夷
猶東方赫哲常驅犬(東海赫哲使犬部每於冰上驅犬拽牀以行)
西土槃陁祇服牛曳綆奚煩紆枉渚靳驂直駭溯
遥洲眷除龍骨端承砥(臣錢維城)面想豨膏潤瀉油覓
轍杳然空戴石翦波砉若散摶漚風岐来去憑抨
纜(臣觀保)濘便襻牽陋擁騶凅澤轅誠呼下澤凘流
舷也汎中流俯身獨任兩襄重(臣蔡新)瞥眼渾張十
幅遒樸遫度稽刳木古飄摇状冺捲蓬秋郭歆泛
洛仙偕李(臣金甡)
(御製)僑惠褰溱政闡鄒軫轉那資掣蘭舵逶迤恰擬駕琳
輈山隂鏡裏行何讓
㶚岸橋邊句孰籌樣準沈香材别採號儕蹙柏匠
爰鳩轉關弗尚良工逞(臣倪承寬)局脚翻嫌本性揉紅
壁嵌装祛侈靡銀螯搘拄謝雕鎪狐聽寂寂遑濡
軌(臣奉寬)魚陟深深免觸鈎滑澾磨光金就礪鏗訇
彂響鼔援枹腰纏水帶胡盧笑(臣劉星煒)胯踞皮囊渾
脫羞略倣犁拖頻叱犢肯輸杯渡或驚鷗神驚折
葦初禪祖(臣莊存與)
(御製)誕誚乘槎博望侯利濟不通殊渙象端微必盛凛坤
謀心如一片玉壺在
思比三更石鼎不遮莫腹堅膠鵃䑠底庸蹄蹴驟
驊騮屐凡幾兩供穿織(臣曺文埴)手但雙垂勝拍泅二
四日登職諸凌兩三人受速扵郵歲華故實知催
臘(臣彭元瑞)京邑長規騐始裘(都城濠冰既合民間亦用拕牀以濟行旅)濠
埭夤緣凌皓皓河堧委宛赴悠悠勞紓擔負適從
此(臣沈初)逸代蹡趨有往攸客試問津應阻牐誰能
履薄竟踰溝鍥痕索劔嘲須觧(臣董誥)
(御製)記里論錢值易售動處繽紛瓊雪輾静来妥帖瑞雲
浮放彌卷退符精義
矢慎懷清勖遠猷容漆安惟娱澹泊循墻敬益飭
傴僂括機驀爾慙追駟(臣吉夢熊)止觀淵乎失撼蜉語
訝夏蟲洋向若鳴先春鳥谷遷幽宿垣附綴排籖
擢(臣邊繼祖)
温室欣賡給扎裒七紀逓掄遵擊鉢三清合瀹艷擎甌
和嘘暖律聆諧琯(臣李中簡)濃釀祥霙祝護疇
咸濩彂蒙欽
睿藻蓬瀛引領佇
華斿凍宜曲录維翔鳳(臣毛輝祖)
(御製)泮待昭蘇詠出鯈&KR0008;毼垂帷寒自避玻璃粘牖景全
投設云舊典因時式若涉還思訓在周
降旨加賑去歲各省所屬偏灾各州縣並成是什
誌懷
新正例施惠博施堯舜難緩急權次苐被灾所應先枚
舉昨歲中九㝢民各安直隸麥差收大田頗可觀而何
七月雨京南積漲瀾將得反失之數縣行潦歎(京南覇州保定)
(等十二州縣窪地被水按分數加賑一月)上下江湖北夏旱秧插艱得雨救
大半間(去聲)有遂枯乾(安徽泗州合肥等十州縣廬州等五衛江蘇泰州鹽城等四州縣得)
(雨較晚按分數加賑兩月一月湖北隨州京山高阜之區雖勘不成灾而收成亦薄屯餉錢糧並令緩征)豫
屬七州縣灾重益可憐(河南光州光山等七州縣被旱為重前已撫䘏蠲緩今青黃不)
(接再按分數加賑兩月一月仍命平糶借種以資生計)賑或一再加徵則緩以全
餘省中稔多無灾黎庶歡詎能期斯普惟勤補其偏諱
飾我不為永言誌大端
題衛賢高士圖
孟光菽水舉齊眉梯几梁鴻穆且怡京兆似眀古椀字
不知津逮又因誰
宋宣和瘦金標題衛賢高士圖所畫乃孟光舉案事
按曾鞏耳目志孟光舉案齊眉俗直謂几案耳吕少
衛云桉乃古椀字故舉與眉齊楊慎丹鉛總錄又云
若是案卓何能高舉二人所言固屬雷同且衛賢五
代人乃出其前所圖已是以盤承椀而進則知案之
為椀非自曾楊剏論因題其畫並識如右
祈糓齋居
年前辛日春
祈糓人日及重疊值金穰庶幾
鴻禧集昨宵隂逹晨望霰心眼急過午旋放晴珍借徒
勞悒情知時可待凡事豫則立雪象雖隆崇斯乃積收
拾安得遍大田三白果絫輯
題錢維城山水二十種
瀨喧磵閣
富春大嶺大癡作(黃公望富春大嶺圖列石渠寳笈上等)小冊居然倣不
訛磵水若稱七里瀨定知早晚子陵過(用劉長卿詩句意)
澄潭飛鶩
鯉魚風瀲碧波紋誰漾輕舟起鶩羣一片落霞遠飛處
不言傳得絳州文
柳浦漁歸
浮家泛宅足謀生歸櫂得魚那忍烹船泊柳塘先曬網
絲絲斜掛夕陽眀
翠峯晴疊
複磴通幽不可知層層密樹擁嶔嵜紫煙生處翠峯豎
恰是香罏日照時
疎林雲帶
開錦何須紫翠紛也看暎帶有氤氲似嫌秋老林疎矣
倩以白雲代綠雲
江帆風滿
布帆無恙破江天擬以強弓箭離(去聲)弦千里江陵還一
日傳神祇有李青蓮
渡口支笻
嶤峰倒景入清漪渡口遥看舟影移高士支笻疑有待
趣如苦葉四章詩
竹樓待友
刳竹為樓下植篁依然勝槩學黃岡橋頭来客為誰氏
樓上伊人似姓王
橋屋翼溪
橋屋駕溪若翼然終朝瀎潏俯流泉米家書畫船如較
一著贏他聽管絃
秋塢霜紅
負山臨水結幽居霜葉晴張萬錦如寄語司勲杜員外
不須林下更停車
雲關俯眺
石磴盤旋萬仞崇樓關雲外俯長空恰思飛閣天成寺
據榻高秋暢眺同
亭納翠微
一笠孤亭四柱空虚眀向遠納無窮翠微妙處扵何是
祇在朝嵐夕靄中
清溪石彴
一帶清溪水鏡摇高峯有影落岧嶤依稀似入天台路
却訝無人過石橋
溪洞涵波
石門有水出潺湲滙作平溪縠影翻不著捨船繋洞口
恐防認是武陵源
飛帆晴遠
扁舟開處大江横風順還欣值快晴不識遠帆飛去者
為因利也抑因名
筑泉遞響
流泉有律中(去聲)宫商眀笛寫之曲正長一唱恰欣酬一
和底須水樂聽東陽
前汀煙霽
拏舟春水正沄溶隠現溪村無定容知是前汀煙欲泮
遠山初露兩三峯
竹蹊延爽
棧道盤盤細逕長森森扶嶂矗叢篁人間六月暑如熾
便可其間納翠凉
遠峰塔影
精藍高下倚峯鬟付與山僧享静閒却似行春橋上望
楞伽簪影石湖間
巖樓松翠
層樓疑是華陽作謖謖常聽松際風廿幅小圖詩廿首
儼然殿後見王蒙
雪(正月初六日)
濃雲久醖釀細雪密飛揚昨臘較幾(平聲)倍新年第一祥
澤知含麥潤色祇遜梅香三白兆誠驗(正月九宫三白輪在下為農占)
(上瑞)敢嬉敬益蘉
詣齋宫作
宿
壇惟是肅誠心雪後猶看晴間(去聲)隂十二樓頭積春玉
南東畆畔卜秋金
畿南秋潦宿糧虧九陌依然物象熙此是帝京繁盛地
四郊以外可同斯
翠柏森森
泰畤籠暖融積素落簷櫳春雲戀宇仍先集益善多多
復望中
祈糓禮成述事
来復為人迓俶韶喜瞻升輦六花飄
祭辛春立前辛日
祈糓辰逢先穀朝煜煜燔柴騰大武䕫䕫
奠璧率羣僚燭田紅暎雪田白額手
繁禧沐朗昭
輦中對雪得句
炳&KR0034;大禮慶初成玉輦逶迤返鳳城瑞葉攅圑縈綪茷
祥花幡纚拂旃旌六街詄蕩春如海萬戶歡欣田是情
七字縦因吟即景一心惟益凛持盈
題檀玉如意
檀為芝柄玉為朵巧製由来出梵那意已云無如豈有
空原不欠色斯多全提固弗容擬議二諦依然藉揣摩
即事問當作何說所期歲美與人和
題曺覇羸馬圖用舊作韓幹人馬圖歌韻
初唐畫馬江都王覇實私淑未謀面百餘年後稱最工
傳其法者藍田幹幹之真跡既屢獲覇之筆惜未曾見
(舊作韓幹人馬圖歌有石渠寳笈富唐蹟惜哉覇作曾無見之句)何来硉矹兩羸馬宛
脛而走覩一旦不藉鑒賞辨其真(宣和畫譜但載有贏馬圖之名而未詳其)
(尺幅是幀雖無識印按其筆法絹色知為覇之真蹟無疑)古香郁郁生陳絹皇驒(二馬)
(色)並卧如堵墻力云憊矣神愈粲羈&KR1752;不受適其適六
印幸免奚官案原憲雖貧病則非馬援固老意猶彦覇
盖自貌坎壈纏神妙誠臻業獨擅咄哉不能起老杜歌
以配之雙絶觀
謝時臣雪宵訪隠圖
將及何妨返棹孤月宵霽景迥清殊世閒多少癡情者
興盡猶然有嚇雛
新正悦心殿
三冬頻望雪鮮有悅心時春澤今真渥糓朝幸在兹(是日)
(正月八日為糓日)濃雲猶作勢集霰又先期笑似老農矣何曾
苗碩知
静憩軒率題
已是春膏優渥滋密雲仍盼雪其綏似茲多欲不知足
那有書軒静憩時
蟠青室
延緣陟巖廊静室接平基稍進俯峭蒨徐步降磴梯乃
悟屋包山蟠青内外宜咫尺論萬里寧獨讓畫師
閱古樓
借問延樓何以名(樓壁閒嵌三希堂法帖石)三希古蹟聚精英閱人
閱水徒悲歎欲笑吴中陸士衡
畆鑑室
蓄水剛足畝凝冰亦可鑑一例俯皎潔何須憶瀲灧片
時偶屬目萬方因廑念泰山雖崇高指蔽徒成暗鑑而
小拘墟體物應多欠
題畫舫齋
齋似江南彩畫舟坐来軒檻鏡光流蘭槳桂棹用無藉
海闊天空興有投原是不行何礙凍可知常住亦如浮
商書十二篇曾讀却復難形夢寐求(嘗謂高宗傅說之事非闢門籲俊之)
(正效而行之難矣)
古柯庭有會
古柯突兀意蕭然一任温花薰卉妍此樹祇因遅彂藻
故能閱歷百千年
奥曠室
既奥復致曠得曠原扵奥放彌卷退蔵相資契理要曦
窗受雍融石徑延窅窱蘭蕙報春芳松筠標古操摛詞
欲捐妍觀静因知妙
題得性軒
人皆有性本乎天易致失偏艱致全設偶怡情斯謂得
中庸要旨豈其然
雪中坐冰牀即景
言將復雪雪真霏太液冰牀候石磯便以凌波渡彼岸
天花紛作㬅陀飛
玉龍銀鳳舞皚皚景附猋飛㬅衍廽更喜聲聲鳴爆竹
何殊春雨復春雷
漫空澔汗杳迷離不辨林塘到始知恰似菱絲隄那畔
一湖煙雨泛舟時
鏡清齋
冰牀艤石岸芸牖俯琳渠内外皆含朗凝融那礙虚言
清真莫若擬鏡更誰如漫慮無魚誚凌糊且不漁
焙茶塢戲題
例有竹壚屋裏陳奔忙中使捧擎頻應教笑煞陸鴻漸
似此安稱事茗人
抱素書屋
書屋冰池上真稱在玉壺詩宜王(昌齡)氏句畫是李家圖
(李成寒谷先春雪景為石渠寳笈上等)意足惬懷抱法寧論有無尼山標
妙旨津逮祇瞠吾
罨畫軒
曲廊宛轉上無礙雪飄飄罨牖真披畫當春果是韶遠
林花點綴近砌土融消命筆問誰氏依稀趙幹描(北宋趙幹)
(雪景為石渠上等)
山市晴巒歌題巨然畫
山市晴巒無山名疑在大峩小峩阜試看峰頂露遠白
萬古冰霜九夏守凹坪乃始搆精藍已是天半梯險陡
八十四盤堪歷數一盤一澗垂龍走林坳茅屋凡幾家
新店不知斯是否(范成大峩眉紀行有新店之名)曉煙初泮落晴光濕
潤猶然滴樾藪蜀犬吠日雖得聞訝似雲中鳴玉狗瀟
湘傳景何足云(瀟湘八景其一為山市晴嵐)馬遠見之應縮手(石渠實笈)
(有馬遠瀟湘八景圖)元氣磅礴神淋漓不可捉摸誰可偶此僧為
畫乃談禪普賢世界空諸有
率題二首
弗慮已饑弗慮寒寸心恒為(去聲)萬民殫以兹樂少憂頻
切白髮羞從鏡裏看
人誇不似老年像一笑付之半信疑設使廿年前面目
又何須藉爾誇為
夏珪㶚橋風雪圖
驢背風花冷打人遠山忽聳玉嶙峋誰知了了疎疎筆
鄭相詩情盡得神
延春閣對雪
過午雲復湊雪勢益酣暢晻濭若可掬颯纚莫能状不
惟稷粒灑真是鶴毳颺層閣出宫城遂乃一騁望平侇
俯街市奄靄迷方向樹開花薝蔔山聳玉屏障延春誠
延春同民樂和鬯然扵此樂中即恐心或放
題碧琳館
疎疎密密色兼空節節枝枝雪與籠設擬窗前神契句
白家詩裏玉玲瓏
賦得玉壺冰
精廬玉壺似内外暎空澄豈必買其酒(用司空圖詩品意)真如
在以冰瓊葩紛纈瓣瑶岫迥添層澷慮餘寒峭蜃窗正
可憑
降旨加賜征緬官兵所過省分各十萬金滇省三
十萬金詩以誌懷
供億原經正帑支仍教加賜溥恩施(今歲厚集兵力征勦緬匪復派吉林)
(索倫兵四千赴軍營雖沿途儲備悉用官項絲毫不累閭閻而運送服勞仍恐有資民力因照上年恩旨直隷)
(河南湖北湖南貴州各賞銀十萬兩雲南賞銀三十萬兩並飭大吏實力董察俾小民均霑實惠毋任不肖官)
(吏中飽)最虞吏習其嚴飭藉曰民驕我豈辭(或有言百姓久沐恩養趨)
(事乃其常分若每次加賞恐無知之氓視為當然余帷勤恤民瘼損上益下之澤不靳屢施良民踴躍急公宜)
(予奬賚藉使習而或驕不猶愈扵稍有滋累乎)衽席度期六省晏閭閻安始一
心怡歲逢理紀符嘉兆速定膚功待返師
王蒙雪溪訪友
古木蕭蕭積素皴茅堂猶在雪溪濱橋頭策蹇来嘉客
謾認尋常訪戴人
御製詩三集卷七十七
