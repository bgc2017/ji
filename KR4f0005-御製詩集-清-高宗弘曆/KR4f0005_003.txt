御製詩初集卷三
古今體九十一首(庚申一)
題文徵明蘭亭圖
脩禊依然晉永和書成只待萐山婆何須感慨論修短
試看衡山駐日戈
夏珪秋江風雨圖
雨絲風片遠連天一棹漁舟萬頃烟無事買魚沽酒客
却饒書畫米家船
題畫
庭樹侵簷綠蔭深披薰不藉五絃琴黃庭一卷柴扉掩
未許遊人杖策尋
題畫八首
微風細雨暮春時窣地青青蘸柳絲新水載舟還力弱
柴門絶客欲開遅尋山恰稱閒遊屐披卷何須鎮下惟
最愛子西淂意句蕭齋獨對有餘思
選勝新開蓮社場良朋策杖已相將縱橫細檢空王語
馥郁頻燒心字香幽夢乍醒知蝶化塵緣欲净騐龜蔵
陶公何用肩輿返也是人間一酒狂
樹侵檐角草侵階散步新青印靸鞋隔浦畫圖排蟹舍
遠山蒼翠潤琴齋愛耽静息中書趣為識清標從事佳
王謝家風今尚在高談揮麈傲無懷
溪亭消夏俯清漣波面風来簟縠鮮新笋成林纔箇箇
嫩荷出水故田田嵇含花木閒批點蒙叟逍遥減撲緣
喚起羲之笑多事蒲葵随有不湏錢
參漢虬鱗翠十尋團團如盖散清隂暫抛居士齊眉杖
静撫中郎焦尾琴指上泉流疑澗底林端濤泛似秋深
怡情自具成連調一幅希夷物外心
梅是山妻鶴是男逋翁妙偈阿誰𠫭靈臺明處丹成九
耳觀清時笛弄三八字䟽眉連玉笋小團䨇鳳貯都籃
旋收茟硯排書卷怕作文章博大慙
弄棹滄浪破碧流藥罏茗椀伴浮遊神仙瀟灑惟同李
天地沈酣不異劉有興只須来泛雪忘機那復慮驚鷗
溪亭為問招呼者妙處逍遥也羡不
層樓蕭寂隔塵喧一卷黃庭獨閉門習静從知泰宇定
養生饒得谷神存架頭古史翻魚魯甕裏新醅泛觶罇
底事漁人輕鼔枻桃花深處是仙源
夜雨
春暮如膏雨知時助發生冥濛迷晚色淅瀝入深更澤
潤良農樂寒添薄絮輕試思明曉趣叱犢一聲聲
雨中看紅梨
只道宜晴雨亦宜偏親詩客露丰姿暫遊洛浦將飛際
小浴温泉未起時濃抹幾番因洗净淡粧無力倩誰持
天公應惜胭脂褪故把珠簾四面垂
夏㫤竹泉春雨圖
淙淙復淅淅竹泉邈寥寂春雲暗遠天飛珠石厓滴颯
沓動微籟琅玕韵相擊不惟眼界清亦令心源滌
米黻岷山真蹟
尺幅衡牋畫蜀山雲嵐層叠許誰攀密圍古樹四時翠
獨閉柴扉鎮日閒苔色侵眸紛綠縟溪聲入耳隐潺湲
渾如雨霽輕煙歛矗矗&KR0994;峰濯曉鬟
四月九日為怡親王誕辰作此賜之
朱邸恩暉永銀潢瑞靄浮舊勲存柱石遺緒屬弓裘詩
禮崇芳範公誠勵遠猷喜逢添算日花滿鳳麟洲
元唐棣疎林策蹇圖
石泉咽危灘輕烟散林表新豐酒難沽寂寂空山曉風
吹墊角巾斜月猶皎皛颯然風月懷豈慕長安道試問
㶚橋人新詩得多少
四月望後雨澤未足朕憂心如焚臣工頗有以春
雨既足尚可無憂者然而無以釋朕懷也越五
月丙寅雨澤既霑命駕進宫見路旁如雲而有
秋者麥田也如油而茂夏者晩稼也乃快然以
喜則知朕前此之憂不徒憂矣既以成詩爰命
臣工和之
望漢瞻雲子夜中
恩膏忽沛仰鴻濛恰欣渥澤䏸蘇槁肯信浮詞為省躬
輦度麦圻黃幕幕盼廻黍壠綠芃芃薰風稍解吾民愠
後樂先憂此意同
題元王蒙臨平秋早真蹟
楓丹松翠自天成不繋人間枯與榮無住相中常住相
何勞六一賦秋聲
崔子忠蘇軾留帶圖
印公四大偈東坡不䏸荅留帶無語去芥子湏彌納當
時勝負機將謂饒老衲玉帶生莞笑既拄而復磕
夏日奉
皇太后幸静明園
雨後園林景物閒六龍時幸奉
慈顔花迎步輦饒生意峯入窗櫺濯宿鬟隔院疎鐘偏
得得會心好鳥亦關關親承
色笑㤀煩暑多少歡欣柳外還
賞遇樓
高樓搆峯頂瀟灑似蕭齋林壑供吟興山原入望佳霞
光紅到座樹杪綠侵階錯繡看畦畛悠然暢我懷
登静明園古華嚴寺
雨餘曉岫矗新青幾暇時臨翠輦停為謁空王瞻月相
却教飛盖傍雲扄風鈴常轉蓮花蔵貝葉閒披金字經
試問奏章陳積否隔林行漏已泠泠
河南廵撫雅爾圖奏進榖穗盈尺時六月二十日
也盖雨䁑應時則榖熟之早有如此者既以示
臣工爰作詩以誌慶
民天伊古重宵旰為祈年豫省灾傷後(去年河南被水)西成企
望虔喜看盈尺穗儼歴有秋田稍解吾民愠披薰一暢
然
題玉泉山吕祖洞
一片白雲掩石扉推雲古蒃辨依微空中孤鶴數聲唳
應是岳陽三醉歸
采蓮曲
霞作衣裳露作珠仙娥結束與人殊一葉扁舟泛明月
纔離若水又方壺
六月春光太液池靚粧無那日長時紅衣綠繖渾難辨
只有香風陣陣吹
暑雨
連朝暑雨亂如麻坐對珠簾面面遮依約遠山猶入戸
怨咨此日定誰家蟬笙稍喜初停弄蛙鼔生憎晚報衙
贏得幾閒聊静憩龍團新擘緩烹茶
雨後剪園中新蔬敬獻
皇太后謹成一律
夏畦雨足綠菲菲蓴茁如酥韭葉肥為騐農乘臨别苑
藉方菽水奉
慈闈盤盛烟甲先秋冷手剪香芽滴露稀生意静觀欣
自得還思發育遍郊畿
題唐岱山水幅
天際新螺翠欲浮坐来九夏似深秋巖腰古寺開青障
渡口欹橋鎖碧流清籟吟空金氣肅寒鴉歸樹暮煙收
丹青妙處誇生動每對溪山一為留
泛月行
海雲湧出赤金鏡天風吹徹玻璃淨緣溪為棹木蘭舟
中流迭奏雲和令綠深蘆荻紅夫渠飛則鳶子躍則魚
兩間物物皆自適吾亦因之樂有餘傍岸流光點螢火
不湏燭列金蓮朵錦纜牙檣任所之由来無可無不可
茉莉花
雨後花房各自開因風時送異香来却嫌紅紫三分麗
幻出冰霜一叚才清味醉餘眠蛱蝶殘芳貼處潤莓苔
林逋當日如相識應作園中六月梅
閩中鮮佛手貢到恭進
皇太后
色妬羅綿味轉清年年包貢值三庚封題更進瑶池上
佛手堪供
佛手擎
題松花石屏漁樂圖
漁兒舟作家釣罷舟不繋横笛臨風吹悠然葛天世
螢
載月泛扁舟飛螢點點流飄光羣入夜報節獨先秋貼
葦明還滅因風動欲浮不湏添蠟燭夹岸散燈毬
閏六月十二日夜聞蛩
解衣欲就寝皎月當窗入何来蟋蟀吟枕畔數聲急想
為報秋信(是月十五日立秋)先期鳴唧唧咽露已含凉振羽猶
無力聽久不成眠旋起披衣立徘徊倚軒楹往事堪追
憶憶我少年時感秋多歎息亦知終何禆興逼不能默
程子乃達者見獵有喜色我豈如彼賢好吟實舊習
秋信
白帝傳金令霓旌已唘途祝融收後隊素籟是前驅氣
爽寒疑近天空遠若無何湏愁代謝徙倚弄修梧
月夜泛舟
泛月開輕舫微風送棹歌一輪懸玉鏡千叠湧金波魚
躍蘋花動螢流燭影過猶聞簫鼔急别殿按雲和
侍郎梁詩正舊日講學臣也以父年届七旬乞與
二品封誥特允所請并賜以詩
舊日文章彦熙朝卿貳班重邀花誥寵不異綵衣斑堂
有槐三夲門如水一灣更思躋夀世希瑞遍塵寰
題李白春夜宴桃李園圖
飛觴醉月共遊盤銀燭燒闌興未闌澷惜光隂如過客
于今已作畫圖看
荔枝效竹枝詞
武夷溪畔豔僊粧晚日暉暉䠶絳嚢因風飛過仙霞嶺
惹淂人間齒頬香
六月炎方候已秋枝頭的皪火星流一從上苑傳清味
不數尋常安石榴
倚欄暑退欲秋時手摘清香帶露枝何用沉瓜並浮李
星星一顆沁詩脾
閏六月望日立秋
遥天今日火星流最好平分夏與秋紈扇已輸一半冷
宵砧欲動十分愁團團玉鏡懸雲漢叠叠金波印斗牛
欹枕蛩聲吟不了那知蝴蝶是莊周
題吴鎮清溪垂釣圖
一江春水如油綠滿目春山看不足春水春山共我三
南華二篇不湏讀渟淵清泚猶堪掬聊把絲竿寄幽躅
扁舟不繋任去来誰與為羣鷗鷺鶩頗知水清夲無魚
亦令人識求緣木
秋日聞黃鸝戲作
春光惜去生催去秋信憎来強喚来好惡恁殊誰聽爾
何湏得得語高槐
題何浩萬壑松濤卷
長松䏸作風風作濤聲瀉萬竅禁不鳴曲高和者寡静
籟已入聽濕翠復堪把壁間挂古琴成連不䏸寫
華嚴洞勒壁
别院駐鑾輿瞻禮招提境清曉趁風凉捫蘿登絶頂嵌
石老松蒼滴乳寒湫淨初上若無路漸入多佳景豁然
雲木開古寺横山嶺石龕月相間簷鐸風聲静朱欄俯
帝畿烟火富閭井旋憩華嚴洞颯然衣袂冷深窺潛竇
黑微聽幽泉泂何湏一指参自覺萬慮屏
題文伯仁松岡竹塢圖即用其韻
椿槿休論大小年林泉佳處每陶然看予杖策石橋度
笑煞瞿曇論四緣
飼魚
臨流坐石磯忘機魚不避投餌試飼之引類紛然至却
知非釣竿在藻心無忌清漣漾鏡光一一堪數計因之
識魚樂長歌彂幽思遐想天地間人物理不二有心鷗
乃去去實人所致吁嗟庸衆流勞勞為名利有時喪其
良反不如魚智若令貪釣鈎早作盤中味
張僧繇雪山紅樹圖
青女遺素英少男皴粉白依然五大夫鬚髮轉寒碧丹
楓未落盡臨風鳴瑟瑟墜粘文石凹似點夀陽額斷橋
驢背人彷彿孤山客
題李贊華射鹿圖
無心逐鹿人却作射鹿景逸麋飲箭羽奔駒迅鞭影眼
前馳逐忙事後渾幻境說偈伊有餘司囿吾當省
蘆花
立秋纔數日蘆荻已含凉貼水弄明影飄花作素粧風
敲方瑟瑟露泫欲蒼蒼長咏伊人什茲懷殊未央
題楊補之雪梅卷
雪以梅增秀梅因雪越芬清華誰可類色臭捴難分卉
裏傲青女植中友此君澄懷参鼻觀如是視而聞
題高克恭夜山圖即用其韻
虬松深處山千尺鑑水澄時月一方借問作麽參色相
螺峰幾點是真常
秋英粲然可觀感而有作
簇簇繁英各鬪竒短長秋色繞階墀嵇含草木渾難僃
崇嗣丹青宛在斯露浥忘憂方灔灔日烘解笑正熙熙
履霜轉眼堅冰至嗟爾芳華亦幾時
管道昇叢玉圖
石泉清且幽箖箊修而古淇澳作佳鄰渭川即前溆空
際琅玕敲月影龍蛇舞静對忘俗緣興在蕭疎所恍疑
小窗中瑟瑟吟風雨
邊景昭胎仙圖
飲啄蒼松下依栖蒼松上烟霞為伴侣天宇誠寥曠婆
羅門呌音臨風一哢吭衛軒非所慕華表應隣妄只悔
離丹臺俯仰由人状
孟秋時享
太廟進宫齋戒見夹路禾黍油然可觀喜而有作
祈年常自凛淵衷多稼于今感
昊穹粒食端為玉食夲黃雲已釀綠雲中稍紓念慮籌
防歉敢弛憂勞為屢豐封牘時批方牧奏(今年各省奏報有秋略同)
有秋還喜萬方同
秋夕齋居
秘殿無煩暑齋居念若何紹
庭欽
陟降撫序願中和祇慮心稍逸因之政有頗清宵思治
理星斗在銀河
孟秋時享
太廟
玉斗廻旋届指庚金輿夙駕紫鸞鳴矞皇禮樂陳
清廟糺縵雲霞煥寳楹陟降儼臨
神鑒赫顯承佑唘泰階平禮成肅穆瞻宵漢何限依遅
霜露情
每有吟咏輙以示大學士並南書房翰林等或命
依韵迭和非以辭藻相誇尚幾暇之餘相與優
游翰墨亦可以陶性情騐政事比之徵歌選舞
不猶愈乎因書以示之
宣尼曾有訓羣居不及義况在君臣間尤貴同兹志譬
彼舟楫具大川方堪濟彼民有隠情孰為逹其意或政
有偏頗孰為防其弊三百一言蔽曰惟無邪思可知詩
教正其葩乃餘事維予忝民上奉三而出治所愧理未
純因之政多戾皤皤二三臣咸具經邦智濟濟翰苑英
亦有責難誼因言匡不逮所益良匪細若徒獻頌詞恐
滋後来議
賜大學士鄂爾泰
早年勲績振南蠻黃閣論思久任艱五載憂勤肩爕理
兩朝寅亮首清班允期舟楫川同濟何啻門庭水一灣
申甫蕃宣周碩輔敷予惠澤滿人寰
賜大學士張廷玉
喉舌專司歴有年兩朝望重志逾堅魏公令德光閭里
山甫柔嘉耀簡編調鼎念常周庶務勞謙事每效前賢
古今政蹟如懸鑑時為蒼生咨惠鮮
賜大學士福敏
元老由来衆所儀巖巖班列帝王師每當咨治披香日
恰似談經絳帳時入贊經綸常補闕退朝劍佩自委蛇
兒行學始循佔畢唘導重勞下講帷
賜大學士徐本
黃閣登賢㑓清時佐化工調羹推贊理運軸每抒忠恩
澤敷霖雨絲綸布巽風愧予非舜禹弼亮古今同
題董其昌葑涇倣古小軸
檇李歸来信宿停一帆春雨阻葑涇尚饒濕潤虞霑手
䏸爾為耶茟有靈
七夕
經年暌隔意如何幽恨偏饒一月過(今年閏六月故云)天上尚
然歡會少人間漫道别離多空庭設席陳瓜果别院抛
針列綺羅詎用竒文誇乞巧倚欄長咏眄銀河
乞巧吟
小巧害其身大巧害及人倏忽鑿混沌反以喪天真五
音令耳亂五色令目昏離婁與公輸技也寧足論彼巧
如可求得失亦已分况其不可求跪拜何紛紜今夕乃
七夕瓜果良具陳中庭供星象河鼓與天孫再拜前致
辭欲言還逡廵惟願乞大拙猶可守吾純
賜内大臣常明
禁籞宣勞久恩隆志愈虚潔身正羣僕扈蹕典周廬每
以嘉謨告因知丹悃攄清時無折檻不用叩階除
偶成
風在窗櫺月在檐無邊風月任吟拈花因幾暇香偏遠
詩到秋来興亦添剰有蟬聲催露柳恰饒螢火度鰕簾
封章問有何人奏階下丁丁響玉籖
初秋偶閒
幾餘贏得片時閒鏡徹波光黛染山風挟秋来偏拂袖
花因暑退亦開顔龍蟠戸牖松千尺琴響階除水一灣
肯逐物華臨别院徘徊獨立憶民艱
秋雨初晴園林即景
雨洗高空淨雲依遠岫還氣將人共爽心與物皆閒蟬
噪猶思暑林稀欲漏山波光接天色&KR0877;素一般般
賜和親王
桐圭傳錫慶棣萼喜連芳樂善輝編簡維城佐廟廊允
堪稱玉葉不愧表銀潢嘉爾抒丹悃承恩並日長
賜怡親王
屏藩重寄頼宗臣夹輔宣猷翼紫宸盡軄從知忠藎切
好書猶見性情醇銀潢𣲖裏圭璋器花萼樓前雨露春
善體貽謀湏黽勉永承惠澤䔍親親
玉泉秋清
山色因秋淨溪光漾日明會心原在遠稱物亦施平凌
漢松千尺憑風鶴一聲野葩猶竞秀不覺可憐生
中元觀河燈
太液澄波鏡面平無邊佳景此宵生滿湖星斗涵秋冷
萬朵金蓮徹夜明逐浪驚鷗光影眩随風貼葦往来輕
泛舟何用曉銀燭上下花房映月榮
賜大學士查郎阿
玉陛資調爕西陲運計籌持鈞推舊德補衮著嘉猷可
繼蕭曺業還同韓范儔江湖與廊廟莫釋一心憂
賜大學士趙國麟
岱嶽鍾靈秀閩疆播姓名巨川資作楫上鼎藉調羹諸
葛抒忠藎文公獨老成每當前席問何以福蒼生
直隸總督孫嘉淦奏進榖穗長盈尺以上既以示
羣工爰詩以紀之
勤勞宵旰念民艱志切祈年政所關祗以雨暘均
帝澤遂教豐稔遍人寰祥呈畿輔黃雲滿瑞紀倉箱綠
野閒喜與張公同此意每觀嘉榖一開顔
賜工部尚書来保
卿月光華燦廟廊分曺布理賴匡㐮訓垂虞典天工亮
軄列周官地利詳誠慤允堪昭倡率訏謨時切贊&KR0685;康
老成自合叨榮澤常領清班鴛鷺行
觀穫
白露湛郊原西成候已至綠野滿黃雲紫莖垂絳穗銍
艾茲其時錢鎛良具庤幾餘臨别院農務觀次第值此
歲云稔實感天所賜念予恤民艱常凛祈年意積以三
時憂今朝乃大慰
夜雨寄興
憑將一夜雨添得幾分寒梧葉依微滴珠簾想像看咽
愁蛩羽濕芳歇蕙心殘獨有高吟客悠然興未闌
題元四大家畫幅合璧
黃子久秋壑蕭齋
千山葉落山容出吟秋萬竅翏翏疾蕭齋搆處面羣峰
插架圖書三萬帙只此虚無守谷神坐来一日似兩日
問誰多事洩山靈黃氏大癡走健茟
吴仲圭寒溪略彴
溪邨待渡無輕舟略彴支波當人脚寒烟漠漠野塘秋
似有行人隔叢薄漁兒一棹破滄浪短笛無腔随意樂
紛紛名利付青雲愛此蕭閒興所託
倪元鎮瘦石疎林
枯枝疎葉披風霜颯然特立苔石旁下無幽人相徜徉
上無繁葩弄芬芳倪迂妙茟勁且蒼繩墨不中庸何妨
千年尺素含幽光不教金碧誇李唐
王叔明春雲出谷
春氣濛濛濕林麓蒸為靈雲滿春谷板橋杖策者何人
芙蓉為巾薜荔服悠然獨往還獨歸那管世間榮與辱
我亦無心如此圖長日卧遊猶不足
命婦索綽羅氏年一百三歲矣其子孫皆多夀五
世一堂信人瑞也萬夀節扶掖入見喜而有作
淑範䏸修四德賢飲和猶占萬民先百齡瑞慶傳都下
五代孫曾繞膝前天上拜恩霑雨露人間不老即神仙
更期夀世多黃耋共樂昇平大有年
中秋日恭侍
皇太后萬善殿瞻禮随遊瀛臺諸勝敬成一律
金風玉露共徘徊為奉
慈遊特地来璧月圓時瞻月相壺天深處是天台香飄
桂子堆金粟酒獻南山作夀杯無限歡欣随輦道人間
端的有蓬莱
庚申秋日經筵
皎日麗中天金風拂細旃右文遵舊制典學重經筵為
進邦家彦爰咨經史詮探淵思汲古望道未忘筌制事
應惟義執中猶在權(是日進講中庸執其兩端用其中於民尚書以義制事以禮制心)
心恒期洞洞志每厲乾乾緬想萬民上端資百爾賢周
行湏示我莫謾頌豐年
中秋日有菊
節候因逢閏金英早冒霜韻將蘭並遠色與桂争黃暎
月參差影迎風清冷香中秋先看菊仿彿過重陽
御製詩初集卷三
