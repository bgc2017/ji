御製詩初集卷四十三
古今體九十五首丁夘七
避暑山莊
勝地闢離宫時廵駐蹕同金行邊塞外
聖日照臨中翠栢千秋色青嵐四面通洗塵飛好雨傍
晚更濛濛
隔歲駐山莊山容鎮似常風來花作態雨過草生香小
鳥窺簾捲清琴倚壁張
含飴叨厚澤觸景那能忘
烟容罨翠岑逐處稱幽尋石秀今秋草潭明古月心蘚
蛩吟露冷苹鹿度雲深極頂衆山小悠然暢遠襟
雨中對瀑之作
膩雲四合傍峰低借助飛泉繡壁西可是山靈解人意
每教秋雨凑詩題(前年駐此亦有雨中聽瀑詩)琴音上下聽來合雪
色繽紛望裏迷石鼎烹雲纔片刻即看新水漲前溪
色色聲聲總淡如悠游而眺静聽諸不經意作吟無盡
恍可人懷會有餘跳沫錦鱗依石岸飲泉蒼鹿下林閭
賞觀底事登廬阜妙處當前寔起予
荷
紅霞翦翦豔吳紈閙掃新装鏡碧瀾漫謂遲開緣候異
却辭早謝待人看風前弄影還依柳雨裏霏香欲賽蘭
芝徑雲堤清賞處(三十六景之一)幾多丰韻鬥秋寒
漢玉赤刀歌
出匣寶氣騰葱鬱秋水一灣落霞拂游刃恢恢豈少&KR1403;
疑有丁甲相呵㗵蟠虬之而鼂采蔚當年西序横陳物
介紹大訓連朱芾姬室文眀此黼黻遐思成康不可迄
凉
塞雨能增冷秋山不障寒馬蹄輕可試鷹羽勁思摶埭
草將霏白巒楓欲作丹總催秋稼納農慶築場寬
避暑山莊百韻詩(有序)
我
皇祖建此山莊扵塞外非為一己之豫遊盖貽萬世之
締搆也國家承
天命撫有中外于古未有之地盡入版圖未服之國皆
受封爵而四十八旗諸部落屛蔽塞外恭順有加
每歲入朝錫賚燕饗厥有常典但其人有未出痘
者以進塞為懼延頸舉踵以望
六御之臨覲光欽德之念有同然也我
皇祖俯從其願歲避暑於此鱗集仰流而来者無不滿
志以歸且也三代以上無論矣三代以下享國最
久者莫如漢唐宋眀然四姓皆一再世而變亂生
焉是豈
天心之怠眷亦人事之偷惰寔致之我
皇祖有鑒于此故自三逆底定之後即不敢以逸豫為
念廵狩之典或一歲而二三舉行耗財勞衆之論
夫豈不慮然而凜
天戒鑒前車察民瘼備邊防合内外之心成鞏固之業
習勞苦之役懲宴安之懷所全者大則其小者有不
必恤矣使誠以遊冶是尚即深居九重厭見百辟
恣聲色怠政事誰其禁之而必往来沙塞風塵有
所不避飲食或致不時以是為樂固未見其樂也
予小子自十二歲蒙
皇祖恩養育宫中侍奉左右扈蹕至此親見
皇祖高年鬚白允宜頥養尚且日理萬幾暇則較射習
網閱馬合圍雖
天行之健自彊不息亦
聖度之恢與時偕行也故繼序以来敬惟
昔日時廵之意更值四方寧謐之時實不敢使文恬武
嬉以隳
聖祖之家法而每駐蹕山莊羹墻之見雲日之瞻惻然
有不能自己者敬成百韻略識
皇祖卷阿之遺志并申孫臣孺慕之悃誠云爾
開國超三代承
天撫八陲鴻功常有赫
厚貺本無私於古亶騰邁而今被皥熙顯承
三聖緒底奠萬年基滇海銷兵静王庭納幣馳玉關閒
戍壘銀渤息鯨鬐以守還兼創居安不忘危時廵曾見
舜即辟詎惟岐勝境山靈秘昌時造物貽來遊頻可託
經始乃於茲土木原非亟山川已獻竒製猶尊土砌巧
不尚雕栭掖輦
慈顔預揮豪
天藻摛劭農咨寶穡勤政飭鳩司鳥獸歸咸若天喬總
蔚而賢王誠愛戴好爵豈羈縻内外一家合休和百世
禆
六龍天浩浩四牡歲騤騤頥養
精神健疇咨經緯施故知非適已實以藴深思况匪牟
畊地何曾費帑資給支需内府結搆宛蘭錡卓立峯名
磬横拖嶺號獅灤河鍾坎秀单澤擅坤夷繚堵依巖迥
周廬寫月規陟原量遠近列表度參差宛似天城設無
煩班匠治就山為傑閣引水作神池允矣儉斯稱佳哉
奢豈為景標三十六章綴畫圖詩次第聊申咏規模略
可窺烟波欣致爽景物首應推(右烟波致爽)芝徑逶迤接雲
隄左右歧(右芝徑雲隄)延清三伏日(右無暑清凉)解愠五絃絲(右延)
(薰山館)巖秀原增夀水芳可謝醫擇宜開牖宇攝静適襟
期(右水芳岩秀)萬&KR0676;松風奏千秋畫坐披(右萬&KR0676;松風)清温維
色養清越合神怡(右松鶴清越)勝地臨平野高樓納遠思(右雲)
(山勝地)雲嵐四面罨斗室幾楹宜(右四面雲山)北枕巒凌漢(右北)
(枕雙峯)西瞻霞赩曦(右西嶺晨霞)錘峯長矗矗(右錘峯落照)雪岫更
嶷嶷(右南山積雪)碧月白梨院(右梨花伴月)紅荷綠水湄(右曲水荷香)
風泉清聽滿(右風泉清聽)濠濮素心隨(右濠濮間想)日監欽
天縡雲窗俯玉墀層霄宛可接夐宇暢無涯(右天宇咸暢)暖
溜蒸霛液暄波漾淺漪心神堪澡雪興會益淋漓(右暖溜暄)
(波)石壁泉源邃(右泉源石壁)青楓綠嶼蕤(右青楓綠嶼)戴顒聽偶
慕(右鶯囀喬木)周子愛堪師(右香遠益清)花以金名貴根從佛地
移(右金蓮映日)飛流頻詠李天樂不湏䕫(右遠近泉聲)月舫浮芳
沼雲帆掛翠㕒(右雲帆月舫)臨流弄竿綫(右芳渚臨流)俯水鑑鬚
眉(右雲容水態)繞石鳴琴筑(右澄泉遶石)澄波叠錦綦(右澄波叠翠)熊
飛寧待夢魚樂或能知(右石磯觀魚)鏡水風微縐披来若渺
瀰雲岑熊多幻望去忽嶔﨑(右鏡水雲岑)夹鏡湖光滙(右雙湖夹)
(鏡)長虹練影欹(右長虹飲練)甫田多瑞糓叢樾出喬枝(右甫田叢)
(樾)流水心無競閒雲意與遲(右水流雲在)三山依約在四序
始終之大塊文成繪
聖人情見辭嘉茲仙境擴致彼物華滋隴麦雙岐挺町
禾九穟纍實堅還實好維秬亦維秠瓜圃青丸綴𬞞畦
紫菂垂珠櫻春爛爛玉李夏離離恍覩豳風象奚妨丈
囿遺綏豐願寰宇祈歲肅
黃祗綠野[瓜見]膏厚單椒豐草彌窗暄裊書帶石古長鳬
茨杜若芳繁蔚江蘺態鬱漪信堪蕃坰牧便以試繊驪
驒駱駰騢駵騅駓騂驈騏色分披錦叚羣别待金羈冠
木惟松栢叢生有杞桋丹楓將翠橡堤柳更庭椅為悅
長林茂爰来野獸祈跳騰推赤豹雄健獨黃羆仙有書
牌鹿官無入澤麋惟應育麟鳳豈許匿狐狸羽客青田
種文禽丹岫姿書空成篆籕刷羽接罘罳每見鱨鯋麗
何勞鷸蚌持美兼丙穴鯉品奪富春鰣凡此嘉生富要
歸
茂對時幾曾誇豫大彌復廑寒飢經國留規範籌邊肇
保釐每來增惕息言念重吁&KR1077;歲月何云速
恩勤不可追省方頻駐蹕觸景憶含飴
聖日常懸照秋風轉益悲
天施誠浩蕩神器重肩仔敢復圖休逸惟期矢敬寅外
安先内撫夕訪並朝咨天運欽調幕人情畏舉棋古今
垂烱鑒書史足元龜
遺烈毋忘
祖揚休祗愧台纉承奕禩勉
福履萬年綏
清舒山館
近樹遥峯罨翠光清秋偶此憩山房依然前歲来遊地
重撚吟髭尔許長
山泉過雨冽而清更折枯枝松下烹一縷纔看林際出
片雲忽與半空横
蛩語花香秋未闌畫屛書幌曉先寒泉淙劍峽琴誰弄
橡堕苔枰碁自彈
鹿来谷口窺人立魚向溪頭唼藻浮萬彙機緘歸易簡
當前妙藴足研搜
羲圖虞典陳班几流水高山寄玉琴要識清舒最佳處
一溪一壑稱人心
駐蹕波羅河屯
凉颸獵獵裊旌斿乾鵲喧鳴霽景浮塞外山川還似昔
谷中禾黍摠登秋離宫平楚依清賞金令豐原事大蒐
鱗集名藩環道左愧予何德此懷柔
曉行
曉行亘驛路袷衣侵峭涼愛此晨曦殷離離白露光馬
度阪莎濕風拂崖荔香山田銅雀鳴秋稼如雲黃誰云
地利遺墾植彌遐荒䆒不免飢寒翻以增徊徨
新月
西宇遥看掛玉弓中秋數(上聲)日未云中已勝十一月中
月普照三千空外空
椒風荔影共徘徊疑是仙家白玉臺漫說錢塘潮好看
萬山齊赴湧金堆
朦朧烟樹夜齋清借助遥村雙杵鳴會得前秋詩境界
太虚何物惹閒情
沈家村
前歲沈家村他處歉秋此較好今歲沈家村却同他處
登萬寶安得遍海宇皆似沈家村旱暵可戽澇可洩五
榖常穫孳雞豚村内老翁抱其孫憮然獨不喜蹙眉相
與言三時勤農實已憊遠近俱收向誰賣
行營
峻嶺天城野甸寬幔廬帳殿鬱龍蟠千軍牧圉如星拱
萬幕旌旗入畫看行漏遠過計里鼓挈壺傑竪相風竿
省方脩武欽
先制創守還思孰易難
缾花
山花無名致總佳淺絳深黃争倩若詩人畫客幾曾經
雁塞龍堆欣所託丁星玉露且鮮妍摇曳金風未落寞
掛缾聊與作清供依舊前秋氊室樂恰似丈殊示善財
採来莖草無非藥
塞山
塞山紛合沓遠近望中分有樹都張錦無峰不範雲馬
前横黛影空際叠螺紋孫綽天台賦那如大塊文
雨
塞雨灑凉秋山雲湧似流輕寒增幕底野水漲谿頭牧
馬嘶聲壮飢鷹側翅愁命車傳罷獵聊學魏文侯
止頓就平崖千廬次苐排攻車雖有制漸石亦堪懷楓
嶺湔紅葉蘭皋潤綠荄消閒帷殿裏書史作生涯
晴
急雨如飛晴亦速袷衣馬首頓生凉擘雲朱鳥天中杲
朗照千峰紫翠光
賜宴諸外藩
豹尾龍旌駐塞陲穹窿帷幕慶雲披底將外視稱甌脫
即看来賓逮月支千禩永遵清制度中朝間(去聲)用漢威
儀挏官三爵何湏限正是秋高湛露時
椒風
畟畟椒風壮商聲果是商入林驚落葉隔嶺淡晨光藉
草全霑露純棉且禦涼吟成聊紀節属賦讓歐陽
錦樹
錦樹高低倚翠嶒風前作熊恰相應霜飛碧落天容與
曦晃赤城霞蔚蒸詎必芝蘭誇有味還教松柏結為朋
山靈點染工神術畫裡關穜得未曾
獵
金&KR1195;秩序玉旻清大獮乘時晃旆旌雲棧迥疑懸索度
川塗還教貫魚行午原合處規弓滿曉翼舒時象鳥征
虎圈豹房休更築谷蠡左右是林衡
八月初十日對月有作
東嶺漸徘徊流光朗磧臺弓弦將欲滿桂樹若為栽五
日何湏盻中秋依舊来棘闈相照處遥企得真才
曉行即景
夜雨釀晨寒曦輪隐峰半旋旋暖光吐林樾增輝絢露
重馬蹄濕巒迴鳥道轉曠谷捲千幕野火騰餘㸑氣壓
不能升結作白雲片始穿雲際出忽據雲上看乃知嵐
靄竒總自人意幻攬轡立斯湏清吟紀所見
興安絡緯至小而色綠率筆圖之兼題以句
依稀果蠃負螟蛉塞草霏黃尚作青可惜徐黃曾未覩
為傳蠕動補蟲經
莎坂蒼烟動股鳴雲閒天淡磧垣清若教賦質渝關裡
答響流黃更覺情
跂跂脉脉露華枝欲上寒英意轉遲大小略殊牟益畫
(牟益𢷬衣圖續入石渠寶笈中神品也)風流渾脫惠連詩
何必花棚草舍尋一番畫取更長吟閒聽静想評形似
氊室清宵冷逼衾
中秋日侍
皇太后宴
野曠高秋净天空素月光漢懸蟾閣影風送桂輪香露
宇宵方永帷宫夕未凉南山應有約隔歲一
稱觴(塞外行圍間歲舉行率值中秋節令云)
中秋即景
豈誇朗朗與昭昭大漠凄清天泬寥萬里隂晴同此夕
千秋吟賞逮今宵緐絃急管聲翻閙氊室藤窗興自饒
莫更翠峰升極頂嫦娥那許便呼招
叠舊歲中秋帖子韻并令梁詩正蒋溥和之(有序)
羲和轉歲仍當少昊蕭辰塞磧宜秋恰值望蟾佳
節眄側峯與横嶺都歸朗照之中更荔露而蘿烟
總助廣寒之景單椒止頓萬幕雲披蘭殿稱觴千
秋山對歡同中外翠瓜并花餅分頒澤逮輿㒗原
鹿與澤麋遍及又何必中庭地白歎秋思之誰家
塞外草衰感邊聲之四起者哉囙思鸞牋綵帖創
自去年便教步韻連吟用酬今夕縦非彤墀瑣闥
陪屬車者越有鄒枚何妨摛藻拈豪居右座者莫
期司馬爰成首倡各進載賡
風清月白好秋閒應節吟詩不可刪底事今宵輪見早
此山高外更無山
嫦娥還守一輪光彷彿風吹桂子香今夕三條銀燭下
萬人昂首眄雲匡
帖子宜春例可師堆盤瓜餅入新詩偶拈舊韻氊帷裡
不異秋風太液池
籟是仙韶松是樓廣寒法曲讌中秋便教即景龍堆畔
也勝徵詞玉殿頭
聞雁
暖氣泛楚江肅肅雁北鄉北人謂之來南人謂之往(叶)
塞垣寒氣早雁赴衡陽期北人謂之往南人謂之來(叶)
乃知往來無定論随陽豈解分主賓霜夜嘹嘹數聲度
又是一番詩意新
曉月
泫露凄風碧漢陲寒光偏共曉光披莫嫌規影將虧半
不讓團圞三五時
蕭疎凉影落楓楸白處微知澗水流西嶺不教飛度速
應緣回首惜中秋
大漠四更山吐月秋風八月馬嘶晨前年詩景分明在
瑩目清光不染塵
山雨
山雨斜飛馬上看崿峰浴翠樹湔丹溟濛作勢霏林霧
倏忽奔流漲峡瀾麥隴菜畦方沐澤氊廬布帳澷愁寒
清吟别有關心處萬慮何能一慽歡
呦鹿
呦鹿秋深鳴其聲隔澗聞雄者各護雌争長難同羣合
圍廣甸中麌麌乃畢臻避人相率馳命侣無區分不惟
忘妬猜而轉情相親䦧墻外禦侮獸然何况人
閱本口占
此豐彼歉總難同物理人情豈易窮只有孜孜勤政意
無分塞外與宫中
霜
塞垣先識冷白露早為霜度草無留綠霏林不約黃蕭
森餘夜氣熠燿晃晨光鴻雁偏知信南飛呌數行
楓
邇日晨霜重巖楓盡作丹樹中傳正色塞外識金官照
日疑霞爛經風惜露殘林深鹿呼侣枝静鳥梳翰變幻
烟雲状繽紛錦繡團山靈工點綴正及亸鞭看
氊廬
不陋非奢慶有那移行惟藉一封駝年華就裏常如舊
詩思於中強半多金鴨篆紋垂燄穗紙忩月影裊烟蘿
每参性理消清暇即境還同安樂窩
夷齊松歌
逾僧機圖之嶺而南折而少西有松焉側倚翠壁
俯臨廻豁雙榦遥撑干雲霄而上者以尋丈計其
頂乃虬盤&KR1372;㙷若樓若宫自遠望之謂兩樹之生
有如此相肖乎及至樹下寔則同根也乃名之曰
夷齊松而繋以歌
有山盤盤有水潺潺逢二老兮其間遠而望之前者友
而後者恭若伯仲(叶)也近而睇之日斯邁而月斯征乃
同根生也二老之芳蹤吾不得而知也考之古則有其
人曰夷齊也夫何餓西山而僵仆者挺朔漠而輪囷惟
彼與此兮孰主孰賓豈惟周粟之不食兮盖自賦質以
來曾烟火之未親詎黃農虞夏之不可見兮元黃初判
落落者與天地而長存雪覆曦暄何凉何燠夏茂冬彫
何同何獨獸伏鳥棲何徵何逐胡倚嬴封何榮何辱吁
嗟大隐兮視此山木
山市行
海客談蜃樓綘宫眀滅杳難覩齊人詡瀛洲三島荒唐
無處所豈如山市擅竒觀惜乎初未聞之古秋山行旅
舊曾圖烟樹蒼茫知幾許水氣嵐光同一如爰為標名
詩以譜雁塞龍堆萬嶺盤風清霜白九秋序曉星初上
殘月明寥天將曙朱輪吐停鞭絶頂少徘徊山腰薈蔚
纔一縷非烟非霧復非雲如嶽如樓更如櫓湏臾變幻
滿空白幾點金焦露齲齲翠柏丹楓時隐現陡壁懸崖
互容與乍合倏離難捉摸馬騰波赴誰部伍如從雲海
泛騫槎咫尺琳宫並瑶圃谷神游戲有是哉畫家留白
此鼻祖
哨鹿
呦鹿鳴深秋虞人哨致之格物有會心祗緣聲應隨
哨鹿古未聞差如鶴雉媒湥澗一聲鳴麌麌争長来
曉起登崇山山下止頓所萬燈如列星秋池浸天宇
即鹿以類招偶一試其技鹿来固欣然鹿去亦可喜
暖
侵尋軟暖變輕寒柳尚拖青楓半丹因識秋光留避暑
(木蘭行獵畢將廻蹕駐避暑山莊)從教凉意别興安風緣谷曠全非峭
天為山䟽漸覺寬菜圃蕎畦均倍穫農功南望頓生歡
九月朔日作
夜雨漲野水曉風驅絮雲驛路九秋景客鞭凉露晨鹿
柴有人家烟火東西鄰塞行將及月聞雞意却欣萬里
玉關外憶彼長戍人
廻鑾至波羅河屯
大獮時修返翠鑾築場正及按途看村炊香氣騰饘粥
頓解心顔為益餐
比櫛崇墉似去秋今來稍解望年愁長官道左休誇稔
畊九餘三好共籌
行宫秋景尚清嘉喜先重陽對菊花丹翠林光依畫壁
淺深山色入忩紗
菊
閒階破萼闘輕凉隔歲重看正色黃秋卉中宜作盟主
春園畔不逐花王名標隐逸真孤調態洗鉛華祗静芳
底用飲泉方益筭千秋已見夀柴桑
晚節秋容迥出羣離宫静對意彌欣寒蟲借助酬清韻
爽籟依稀送逸芬風度獨臻無色色品題何事澷云云
却饒前歲重陽景把筆拈花傲朔雲
村行
山田收罷圃場盈拍拍時聞耞板聲一路好秋經飽看
思量不負嚲鞭行
蔭槐環柳柴扉接背嶂臨溪板屋重不道古来征戍地
家家水碓熟冬舂
老翁曝背繞兒孫莫笑田家老瓦盆東舍炊烟引西舍
後村流水到前村
韭圃松畦生意足豆棚瓠架葉聲乾從容茅店咨終歲
迤邐蘭衢破曉寒
點綴霜華白石津蓽門隐映静無塵隔林却見青帘颭
便有尋廬問酒人
婦織男耕長作計雞鳴狗吠鎮相聞即看邊外閭閻富
百歲熙和豈易云
即景
萬嶂自縝紛中峰獨出羣紅霏殷露葉白重護霜雲漲
影懸崖落剽聲古寺聞詩人易看待點茟與平分
一嶺界雙水雙流滙一溪問誰為布置莫與識端倪野
鳥呼名異山田納稼齊侵鑣寒氣重滿谷霽烟低
素節凄清裏秋山来往中賞心隨所遇拈詠詎從同樹
耐微霜綠峯銜落照紅豁然無點翳寄興在長空
木蘭廻圍駐蹕避暑山莊
山容紫翠劇增憐迎面西風大獮旋别館重来纔隔月
六驄此去動經年荷如憶夏從新豓樹不言凉以意傳
廻首朔雲稠叠處射鴻應在那層邊
秋深潦水盡寒塘鳬雁乘波下幾行翠管誰教翻楚曲
疏眉雅解易唐粧楓排列嶂欺霜綠菊先重陽冒雨黃
即景試吟親切句每因代謝悟真常
晚荷
御湖芙容強半紫山莊䓿蓞如霞美初來時節乃新秋
謂是偶然耐寒爾塞垣旋蹕近重陽尚有臨波纈紅綺
宛向霜天共菊芳依然露嶼同葭倚南暄北冷殊未然
彼屈此伸固其理
江南潮灾歎
乾隆丁夘七月望蘇松罹海潮之患崇眀南滙為
最重連延數州縣漂室廬溺老幼不可勝計督撫
奏報賑救之策亦既殫力竭心而下詔蠲稅截漕
更復多方籌畫然遥頋灾黎慽慽不能去諸懷夫
六幕不調洪波示警伊誰之咎歟爰效杜甫同谷
作歌之體為江南潮灾歎用示督撫諸臣兼以自
訟云爾
江南古來稱澤國十歲九澇患不息集議為謀䟽浚方
補救惟應盡人力潮灾數十歲一遇不先不後扵兹值
嗚呼一歌兮歌始辭遥遥南望興嗟咨
有奏有奏自南來七月望日潮為灾天綱浡潏洪濤湧
氣壓百川為倒廻縦有禹也應束手胥為魚矣惟增哀
嗚呼二歌兮歌再陳披奏到今常慼辛
蘇松郡邑濱大海(叶)民乏那堪遇凋瘵一夕風濤多沒
淪南滙崇明首稱最去歲淮揚河患重胡乃灾傷一時
會嗚呼三歌兮歌放言波臣何處為招魂
彼時聞道多東風赤龍奮怒長蛟洪鼋鼍&KR0008;蝄借勢雄
磨牙礪爪思腹充萬間茅屋如捲蓬湏臾化作馮夷宫
嗚呼四歌兮歌四叠傷哉吾民命輕葉
民命輕於葉可傷昏夜走避無向方巨浪連山風更鼓
浤浤汨汨雨屑凉屋廬漂蕩全家沒其稍幸者乃有孤
兒𠢐婦哭其傍嗚呼五歌兮歌未闌不必眼見涕汍瀾
死者已矣生堪憫驚魂纔定沉酸引強奪弱餐祗為飢
毋牽子售非由忍此時破屋已無依轉眼冬来更寒窘
嗚呼六歌兮歌將已不為空言徒罪已
誰云救灾無善策盡一分心一分益截漕蠲稅粗示概
調劑詳籌牧臣職倉儲庫帑莫吝慳墨吏豪胥戒侵索
嗚呼七歌兮歌悄終吾言有盡心何窮
振蘀行
山莊廻蹕林猶綠一夜霏霜幻何速兼以谷風颯沓之
振蘀湏臾萬山秃鹿呌榛烟失所蔵幽禽下樹&KR2154;殘黃
平湖貼貼如湔錦奚必三湘七澤傍宛轉忙飛更閒委
憶六年前曾詠此同時賡者存歿半况兹薄質胡可恃
避暑山莊晚秋
嵐氣千峯歛金風一谷寒長空無點翳潦水盡澄灘菊
瘦緣依石松蒼不礙巒豁然憑縱目心與太虚寬
重九日侍
皇太后宴
樹杪雲標地鴻賓鹿侣天巖齋臨繡野村景蕩朝烟節
以題糕設杯因獻
夀傳山靈應忭喜重見菊花筵
九日避暑山莊
九秋節駐九仙家追賞乘時意趣賖却勝前年臨紫塞
只緣今日對黃花(前歲塞外有九日無菊之作)遥吟俯暢澄天宇結
佩浮觴趁物華别有登高心慰處榆關外見好桑麻
灤陽别墅
巖齋瀟洒暫棲遅廻蹕欣當秋杪時岸際潦澄知水性
林間葉落見山姿
俯暢遥吟天宇寬捎檐竹籟戞輕寒宜人只有霜楓好
添得中峰幾叠丹
落葉驚風階砌填深秋烟景劇堪憐黃花不為重陽度
露染霜皴著意鮮
暗流激石鳴幽澗翠影扶松上綺忩洗滌塵根歸静所
好参聲色自摐摐
秋色隨宜境趣賖越於深處見清嘉萬山九月三間屋
不惹閒情長道芽
雨(戲成一韻體)
剛覺詩題少山靈送雨霏應緣留宿宿便與駐騑騑罨
牖峰無滓迎階菊有馡晴開雲巘迥畫境是耶非
小金山
每到小金山心神頓曠閒秋深逾覺好塞上薄言還霜
葉繽紛落烟蘿取次攀石橋凌碧漢擬欲叩仙關
御製詩初集卷四十三
