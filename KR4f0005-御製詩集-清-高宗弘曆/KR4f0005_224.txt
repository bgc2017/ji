御製詩三集卷六十一
古今體一百二十四首(丁亥一)
丁亥元旦
玉衡七政復周旋萬物根棋元氣連絳縣老人書亥字
唐宗貞觀紀丁年十思一疏誰應爾斗米三錢未易然
政要攬披籌政要與吾共此頼英賢
元旦試筆
寅月寅朝時正寅條風東北吉占春
慈寧賀節千官率元會臨朝萬國轃奉以三無畏夙夜
歛時五福鍚臣民漕糈普逭思藏富分省始從今歲輪
玉勝珠旛扶綺檐罘罳曉日煜光暹三陽律始資條逹
萬姓心殷引養恬歲美人和滋慄慄地容山止牧謙謙
例應有句倡諸作江硯宣毫即景拈
題檀玉如意
檀寫渭川竹玉成阿閣凰居然勝犀鏤那更藉金相不
變質藏璞恒留節負霜吉人祝如意周雅詠高岡
邊文進雙喜圖
梅舒寒蕊竹籠科喜鵲雙棲樂意多寓興若云徵吉語
所希歲美與人和
放生
滎陽逭沛公遂有放鳩制巴陵則放鴉用以卜新歲因
之傳放生隂隲盛後世鳥獸蟲魚鼈其類初不計甲者
謝曾公東齋曾備記其事始儒家詎出緇黃議羣生非
自投仍由人捕致捕十活五六遇放復遭繫害生緣放
生匪愛害實暨小道雖可觀致遠則恐泥
玉盤謠
玉盤昔為厄魯用定功獻闕早曾頌那無遺棄沈沙間
概弗搜求勞驛送回城伯克覲輪年以此表誠充土貢
貢亦弗却賞從厚仍愧不脛天府羾徒觀製朴泯雕鏤
鼂彩輝輝盈尺洞崑崙重器昔成謠深足圓脣此其仲
乳香久謝貯穹廬幸爾文筵伴清供幸兮謝兮盤兩忘
我則湯銘思折中
魯治百花卷即用卷中題句韻
蠟梅
清冷香無煙火氣蕭疎態却粉脂妍重簾暖閣燒銀蠟
相對金英餞小年
蘭
成圖可識神來筆紉佩定知香滿衣青𤨏玉堂恐未稱
雅宜九畹傍柴扉
牡丹
欲滴瀼瀼露未乾金鈐那藉護朱欄屈閭陶宅無湏此
祇合東山伴謝安
白桃花
月明與李難分色春到於桃别有花忽訝境逢大庾嶺
欲從姑射覓仙家
長春花
梢頭月月看花放四季難分花譜門臨水一枝宜照影
有人疑是苧蘿村(此題首句用新字以其非近體格故易仄韻)
繡毬花
幾度江南見花朵(江北無此花盆植者亦不見)祇疑枝上雪攢毬玲
瓏簇就烟霞體點綴真宜山水州
紅桃
色如中(去聲)酒微含暈笑即無言亦可憐一樹驀然遇籬
外鬭輸却訝咒劉仙
蝴蝶花
化生植長(上聲)亦何竒立字安名偶一時栩栩試看蟲與
卉誰賓誰主定誰知
梔子
聞說西方金色香誰教換取玉為粧設如天女空中散
不著維摩自有牀
荷
鯉魚風動柄相摇破葉疎花勢若飄却是色香真淨處
水天了了照清寥
刺縻
多刺休嫌艱曉粧護遮偏合種圍墻謾言寥寂無人採
小蝶飛尋翅繭黃
百合
花白雅宜間(去聲)藥欄根甘還可佐厨盤設逢紅紫争顔
色應笑空成適越冠
紫薇
常開夏裏輕盈色亦散風前淡蕩香却笑無心花木種
那知世有令和郎
秋葵
自有葉隂能衛足却無花馥解薰衣圖成似顧真葵笑
免逐秋風片片飛(卷中此題首句用凄字亦以非韻易之)
菊
東籬正慮酒空觴送喜王弘新醖香便可相陪牡丹紫
底湏重憶鬱金黃
桂
看無木本向庭栽訝有天香撲鼻來諦視方知爾為者
間(去聲)他紫菊幾枝開
木芙蓉
木末芙蓉見一枝楚辭深致雅堪思清江碕岸斜臨處
照影無知若有知
茶花
槍旗春月已舒葉冰雪秋時乃吐花羞煞東風莫相問
人間祗解品芽茶
秋海棠
小字唐宫真恰當誰傳當日内家言大如委地花鈿際
廽望延秋空有門
水仙
高似孫言具神解(宋人為水仙花賦者)湘夫人耳亦湘君(櫽括似孫語)
試看照影清波裏尚覺夷猶護楚雲
山&KR1431;
火色寧妨臘月寒猩紅高下壓迴欄滇中品有七十二
一一誰能取次看
梅
嫣紅姹紫誠何限不到寒梅未是花足見山人意所託
冰姿寫殿一枝斜
陜西邠州民趙資八世同居賜詩旌表
同居數世史稀見九歲之間三見之(乾州民甯爾強同居八世涇陽縣貢)
(生張璘同居七世前經陜西撫臣於己夘乙酉等年具䟽題達曾製詩賜扁額以旌和睦)詎讓魏書
詡楊(播百人共爨)李(几七世同居)果然周化在邠岐一門八代不
分箸六十五人常共炊屢與摛詞示旌表端因為治重
綱維
題古玉斧珮
覩玉之質弗覩英英華歛盡惟老成雖無其人存典型
睪然望古遥集情佩弦佩韋義各行無故不去訓獨精
或琢為珮斧其形所取能斷喻廉貞乾剛著象予聰聽
新正重華宫
新正簡萬幾麗日蓲三陽青宫迓青祉月宇憶月將坐
言起而行何有致富康九重綺歲佳茅屋那可忘惟是
勤庶政隨時批奏章
加賑山東去歲被水州縣詩以誌事
十行寬大詔非虚貴實濟宣尼亦有言急周不富繼念
彼青齊境田潦遭去歲蠲賑雖已行未可按常例災重
十七屬(申命撫臣於去冬確查惠民陽信等十七州縣被灾較重)其次廿九暨(次重者齊)
(河濟陽二十九州縣衞所)均與一月加稍救閭閻匱仍勅方伯臣以
及大小吏董率善推行俾民受真惠
祈糓齋居
上歲雖占三日晴(吳諺以正旦三日連晴為三朝紅占年大有)吾方盼雪意
殷縈情知春月長纔數(上聲)眼望冬朝過已驚澤欲早霑
自我始恩宜下逮騐民生簴原徹樂楣懸炬紫禁清宵
未解怦
陸治花卉卷用彭年題句韻
嫋嫋仙粧宜照水棱棱玉骨迥凌塵底緣似聽長吟調
筆底從知别有神
右水仙
雖紅那藉胭脂色不白仍饒清淨芬千載孤山山後麓
墓門雪夜護逋君
右紅梅
縱鮮幽香頗饒韻雅供清詠復宜圖名茶謾誚無茶用
紅玉輝輝飣夏瑚
右山茶
彭年題水仙首句用輕字後二韻則用十一真輕在
庚韻與青蒸或尚可通用而於真文元寒刪先之通
韻各不相涉然亦惟古體用之近體則不宜假借也
吳人讀真文庚青每不能辨字音之輕重往往有誤
用者今和其韻則不當復沿其訛因改首句不用韻
以正之其題紅梅詩芳與君同用則芳乃芬之筆誤
並釐訂而辨識如右
詠漢玉糓璧
自是周家器偏稱漢代遺何時出地府早不贊朝儀土
繡露如裛&KR0927;華風宛披情欣兆多糓綏屢豈其辭
詠温蘭
盈缶有孚氣至呈與梅同臭不争榮楚辭設以春蘭例
知爾應為欲速成
題金廷標掣筆圖
總角習書饒腕力掣從背後得難求倚窗法護獨閒坐
應是馳情託遠遊(用王珣伯遠帖中語)
降旨加賑江南去歲被水州縣詩以誌事
清口雖誠利下河(自定視五壩水誌開清口以洩洪湖之漲下河連歲豐收)黃堤那
保永恬波怪哉秋仲致灾覩(去歲八月中黃河上游驟漲忽於徐州之韓家堂漫)
(堤而出瀕河間被偏灾雖刻期修築隄口民皆安堵而下江之銅山蕭縣上江之宿州靈璧等九州縣被灾較)
(重因普命加賑一月)幸矣冬初蕆事歌縱未蔓延遭者苦即云振
救廑猶多新春施惠宜加賑祗有憂民志不磨
詣齋宫作
預宿齋宫緣祭
辛鑾輿曉出鳳城闉街頭物價羣言賤郊外民生獨廑
貧
已是三冬空望雪况逢首歲舉
祈年眀當虔懼邀
鴻貺無寐心因問夜懸
祈糓禮成述事
垣門侵曉進櫺星
寶殿祈年迓始青一歲首欽惟
大祀三農普貺賴
圓靈配之
祖考遵羲象薦以豆登式雅經希雪冬過逮春入屏營
籲曷
惠其寧
丁亥春帖子
南郊祈糓日東陸立春時
西母增遐算北辰迓介禧
有數詩三百無邪蔽一言青屏詠春帖丹扆體乾元
棣通一氣轉洪鈞日吉欣逢叶悉新蕩蕩九瀛知令節
熙熙萬物望昌辰
立春日重華宮茶宴廷臣及内廷翰林等並成二
律
出震羣欣規主東勾芒一氣遍寰中雅宜聯句宣内翰
不在呈祥奏上公枝暖萬年曦蓲嫗門開百子候盅融
昇平慢詡明良會若谷吾方益守沖
綺歲青春迓初祉肆筵授几讌重華敢言濬哲惟增愧
誰獻弼謨欲拜嘉甌是三清承潏露杯非中聖泛流霞
摛詞底事艱佳興都為心殷望六花
立春日得辛
祈糓禮成於重華宫小宴大學士内廷翰林等即事聯
句(有序)
亥書絳老積筭為二萬六千閏法堯年定時得三
百九十紀歲陽之大盛
夀叶弧南騐日吉於悉新春生斗北方氣轉青郊之候
值糓祈
蒼宇之辰條風應而樵蒸始升田燭晃而農祥時正迎
釐有恪新韶適籲綏豐旋軫如臨廣陌式覘熙皞
喜太和之呈象盎若登臺舉嘉會以洽情藹然宣
席乃張曲宴啓重華徵令節以聯吟召侍臣而授
簡拈十一真而為韻欣兹春與辛俱合四七緯以
成篇譬彼星随舍轉惟是情殷省歲膺
福爵而慶普逢年因之樂在同民撫春絃而儀成卜晝
和宜視唱予一人猶凛旦眀頌勿忘箴爾諸臣漫
矜月露
(御製)強圉初開淵獻春節朝更喜恰逢辛
祈年寶殿祈韶祉
協律旋宫協令辰嘉種誕貽昭
景貺烝黎率育戴
高旻夙排
法駕臨
齋寢(臣傅恒)早佈
温綸徧隰畇潤覛土膏占歲稔暖蒸莩甲騐時醇南弧
含譽符南極(臣尹繼善)北斗延禧衛
北宸椒柏贊馨闓首序陶匏表質肅眀禋繡裳陪位千
官集(臣劉統勲)
紱冕當楹九拜彬夜色霏微瞻束炬朝曦靉靆接燔薪
少陽司運璣衡合(臣阿里衮)
(御製)泰紫函龢肸蠁申璧薦蒼靈規執玉樂調太蔟物生
寅天街韶令憑輿閱
人海歡喁夾道轃露拂蜺旌傳
御蹕雲依
翠䍐度崇闉橋楣揭孼翹疑翥(臣陳宏謀)屋瓦連延簇比鱗
賑賑闐闐廛並阜平平蕩蕩路咸遵喧餘爆竹祥
煙郁(臣于敏中)換遍懸桃麗景勻廣厦駢椽增庇覆通
渠導溜走緣夤(特發帑金於隙地建屋數百所以便民居並勅修治外城一帶)
(溝渠道路)曈曈曙靄重門敞(臣張泰開)習習輕颸屬騎侁列
戟羽林森虎闞張髵象魏見獅蹲玉墀劒影纔籠
旭(臣舒赫德)
(御製)金闕鐘聲甫報晨已是六蓂舒有葉明當七日慶成
人最宜華勝書宜字
尤喜芳屏對喜神座右銘詞彝訓式壁端圖畫彩
毫皴瓊瑰璀璨來西域(臣董邦逹)纓絡葳蕤綴大秦旛
約蟠絲飃綷䌨錢粘雕綺襲斒璘緗聯煜赩巍題
牓(臣觀保)紅福輝煌燦柍桭香噴博山鑪裊篆壺斟
漏水箭浮銀芬舒梅盎羹堪和(臣裘曰脩)秀發蘭盆佩
可紉一體禽魚欣得地萬邦臣僕敢言賓承
恩忝附軒庭會(臣王際華)
(御製)布令惟籌蔀屋民卜歲土牛京兆進占風金鳳保章
詢房星晨見農祥正
鸞輅時乘木德新温樹含苞凝鬱蓊遠峰積翠獻嶙峋
歲陽鼎鼎先三甲(臣蔣檙)月紀堂堂半首旬行慶已
聞該庶政
示慈重與浹羣倫
瑶閶詄蕩臚籖入(臣彭啓豐)
黼座從容授簡頻數過升瀛紛接履班偕列宿許垂紳
詩非結霧慙摛藻(臣錢維城)宴有飛花笑插巾簷鵲寒
消争唶唶硯蟾冰渙動𥻘𥻘催吟自顧驚敲鉢(臣周)
(煌)
(御製)得句疇教詡奪茵翰墨雅宜茶一例醁醽弗藉酒三
巡和平聽譜雲韶樂
洋溢訢諧
化育鈞逥雪舞縈揚復俛貰珠響徹翕還純笙簧盈耳
傾誠領(臣劉星煒)什襲當胸慎守諄
冊府指揮羅秀菌文房磨礱撫貞珉飛牋疊捧
天章煥(臣覺羅奉寬)秘笈分擕古繪真盞貯旗槍甘滿頰奩
裝餖飣美充脣葡萄瑟瑟馳從宛(臣倪承寬)橘柚團團
貢致閩
賜擬占年豐以美歲餘置閏引而伸誼聯中外情俱浹
(臣汪廷璵)
(御製)歡洽堂廉意自親盤色欣看攅菜甲檠光且待碾鐙
輪十行寬大頒實惠
三輔熙穰荷
上仁太府泉流平市肆連圻雲委擁倉囷關心願返敦
龐習(臣竇光鼐)觸目寧忘襏襫身聞為
省耕周兩淀便緣觀海莅通津川原到處恒咨岳(臣陳兆崙)
膏雨伊誰不愧郇碕岸永恬藏蜃穴滄溟從罷釣
鼇緡青知宿麥參芽紐(臣謝墉)黃愛稊楊釀麴塵擊
壤聆謠都本冀躋堂介夀俗仍豳庥徵大盛
鴻祺啿(臣李中簡)
(御製)嘉讌重華舊典循測候漫窺琯裏氣賡歌還引席前
珍景龍誰繼考功作
貞觀猶思鄭國臣雁齒分行鋪繭紙
螭頭握管鏤湘筠思研蚓竅微抽緒(臣汪永鍚)韻覓羊腸險
闢榛何幸纖萌叨植溉獲邀
醲化及飛踆榮如錯錦纏葩萼(臣國柱)暢似鎔波泳藻蘋
竊以小知供篆刻敢希大雅入陶甄
寵逾常格驚僥倖(臣陳孝泳)名殿全篇與選掄啓蟄蠕蠕潛
待奮登臺皥皥曠無垠凍塗乍滌融城濕(臣邊繼祖)
(御製)甘澤將敷被隴均滋味兆殷五糓熟(是日辛未)悉新符樂
百昌誾東郊于耜維時矣告稷同懷太史陳
集張照書千文為春帖子詞四十首(有序)
集張照春聯字成春帖子嘗一再為之兹閱石渠所
藏張照草書千文二卷用筆圓勁可愛第古人書
千文者數見不鮮視為千文而弆之不足以顯照
書之妙因恍然曰昔周興嗣可集散字為千文則
今日者奚不可集千文為春帖乎或進曰千文無
春字且自始至末其字之不適用者指不勝屈毋
乃相盭歟余曰否否夫棼絲無采理而湅染纂組
之則黼黻以彰空水無華酌而湛漬塗絢之則繢
畫以列絲與水果無當於五章五色乎抑五章五
色之必資於絲與水乎爰以幾暇復依前體集五
七言各二十首所餘字乃不及二十分之一而凡
春朝吉語歲時徵實大略具備且較前此集春聯
字之多頌少箴者殆有進焉又豈其字之果不適
用乎既集成命于敏中排次臨仿成什裝池巨卷
識其緣起與張照書並藏寶笈盖集春聯所以化
無用故不必復臨集千文不宜毁已成則又不可
不臨為例不同而愛照書而珍惜之則同也唐自
貞觀集右軍書為聖教序遂為斯事權輿右軍字
蹟流傳者益以增重照書即不能上掩右軍而精
神結搆實出唐宋以上則以之儗右軍也亦宜而
敏中之排次臨仿又豈遠遜遂良下哉
篤祜蒙
天寵
慈寧色笑承萬年欣五福松茂並川增
宿垣瞻玉燭拱極朗丹霄仙讌奉
任輦蘭馨潔膳調
泰壹潛移律璣衡木德新近逥雲物吉遼曠次靈辰(立春)
(在人日前一日)
旦晩澄暉曜園姿滿麗英扇和光宇宙長仰上階平
運自轂丸轉煒煌照世杯榮基奄内外俊乂致唐哉
夙夜主於學勑幾慎厥思古湯銘浴垢謙益作君師
陽養歴終始葉條辨閏桐(今歲逢閏)克綏形動植兩在發生
中(正月臘月兩度立春)
覆載感亭育悚惶肆祀恭攝升誠合漠伏願畝收鍾(是日)
(適當榖祈)
藏富用家給解推隱已飢納糧省維正(普免天下漕糧一周自今歲始)
惠愛罔攸譏
紫姑約謝祭云要理機絲翳舍等眠起筍籃入市持
制緣崑岫出尺寸審而精定樂論金石振儀奏九成
藉甚趙充國軍田佐遠猷不毛皆熟飫豈止實凉州
刻巖摩漢碣禪岱耻秦碑建績易矜伐問何假侈辭
量能鈞引髮政立俗焉疲岳牧位方伯如傷貴察治
去糟恐累酒息盗寡肥囊淡退黜浮靡弊輶往令詳
草莽士途接寂寥誚面墻步顰殆杳邈受讀竟巾箱
野性賤嵇阮冥虚短老莊抗懷尋漆簡曰助鼓吹腸
積素密紛委銀沙谿谷横謂耽驢背詠貎得後凋情
束骸超巨索躍據最高枝耳目玩驚異廣場傍駭疑
陶說對佳節嘯歌李杜傳徘徊催屬藁笙瑟會文筵
冬歸歲改貞元斡相見乎離丙與丁(歲陽在丁元日又逢丙)秉御
東皇知默啓飄颻淑氣鬱楹庭
翠衣星弁設朝常白獸尊羅帳席張陪隸雁羣遵禮法
康居䟽勒盡賓王
魏闕冠裳慕義同集鱗頓顙領羌戎分行曲盖絳荷下
聆答煩渠鳥語通
璇帷鉅典率千官靜景流曦散早寒所慶逍遥
宜百禄烝黎恬豫有
餘歡
雞戶字才更鳳紙劭農首取日稱人芥心菜甲盤飡美
飯食烹羔念慮真
畫樓紈綺城阿俯魄月規圓夕映重道路連軻傾眺處
璧匡火樹駕翔龍
八虞二虢周親睦右戚敦倫盛本根似續宗盟綿寶牒
爵觴具邇敬隨存
梧岡仕聚賢良勸槐陛舉操陟賞嚴廊廟信桓纓組者
竭忠庶以效堂廉
威霜暑雨必交施涇渭難并絜矩兹善惡既懸功罪别
直書史謹表微資(時方敕脩國史列傳)
父母斯民惟尹宰鳴琴帶犢命驅馳即因志惻公車困
也使棠隂布及時(昨命簡舉人需次歲久者分發各省俾得及鋒而用)
祇兄友弟庸愚務薄税輕刑仁讓扶勉彼穡夫將紡婦
無羊雅化故猶殊
赤縣黃圖郡邑環帝京左顧海門安經營弗厭特臨幸
匪悦鯤池號大觀(今春將臨天津閱視海口並指示淀河機宜)
稷登&KR0927;實利殷阜女飽男甘獲孔嘉俶造洪縻脩藝事
青臯土稼欲興杷
濟沛洛伊諸水宅地卿策遣頼抽薪塞河意陋宣房唱
遐想卑宮夏禹神(去冬遣高恒裘曰脩往淮徐豫齊接壤處閱脩河港溝渠以興水利)
巧力我嘗聞執射達堅洞的頗工之莫談釋劒畏閒適
習武求勞
聖訓貽
凌結淵沈若鑑磨飛牀矯足羽林多踐空投跡好身手
戒逸寓兵孰此過
象子南珍初職貢(滇省邊外景邁諸番人新隸附貢象)駒兒西服舊騰驤
守盈每切昃虧懼敢恃聲名被四荒
釣魚翦綵逐華妍晦指昆明競落牋可比侍臣都晉晝
鞠躬列坐聽招絃
體當韓孟矢其音壁府優游器業深稽拜永言誰則嗣
勿陳讚譽乃忘箴
墨妙來禽染筆為非秋果亦露珠垂履端且是封章少
温殿從容再寫詩(前曾集張照春聯字為春帖子)
偶寫温牡丹一枝戲題以句
纔報春歸已大開盆前顔色笑寒梅相稱富貴真無沗
原是熱中場裏材
題周玉斧珮
尚質無文藻取裁有斧形量材剛半尺望好具三星(珮有)
(三孔斜列)玉矣光仍葆佩之德比寧詎惟珍韞匵姬室緬儀
型
人日
人日恰逢壬新春甫入辛鴻禧方即即淑氣已誾誾盤
菜芳攅玉屏花喜鏤銀調元繄我責奉若勉敦仁
題徐渭潑墨十二種
梅溪魚戱
淡沲春波時上有横斜枝落英貼波面游魚趨嘬之鱗
類具卓識愛此冰玉姿勝點夀陽額徒然汚粉脂
山隂換鵝
寫經畢便持鵝返書聖千秋孰與同可笑獻之太狂放
擬稱跨竈勝斯翁
石盆幽蘭
一筆成一石數筆成數蘭皆以不經意並作如是觀
爛柯仙奕
入山王質一人耳或曰觀碁或聽琴記載失真有若此
更何湏向斧柯尋(述異記載晉時王質至石室山伐木見童子數人碁而歌質因聽之俄頃)
(童子促其去起視斧柯盡爛水經注則謂質入山見童子彈琴而歌同紀一人事而二說互異盖爛柯事本無)
(稽即此見紀載之不足信琴碁更無容深辨耳)
風荷逸致
荷葉荷花照秋水摇風無力還相倚淡墨寫意弗寫形
却似野人不衫履便饒十里錦霞香圓鏡歸根皆若此
那見遊魚闖榦遊應是波心啗蓮子
謫仙遺韻
沈酣酒人之肆頽蕩天子之前目無一世而何有於高
力士之威權一罎在側置以鸕鷀之杓將舉觴白眼而
望青天非遇賀知章千載之下又誰知此名傳適以自
誤脅上樓船(二句即用白詩意)是可悲也嗚呼謫仙(渭自䟦目其友為玉)
(林醉仙畫意似有所屬但玉林之為人既無可考即或醉鄉疎放亦何足稱仙故不若太白為可據因詠白事)
(以當之)
卷石晩香
落落一卷古疎疎幾朵新盡得風流趣菊石傳其神刻
畫丹青者應非知菊人
江干觀瀑
高人擕手立江干瀑水當前縱目觀瀉出誰知本天上
落來惟見自雲端便教俗耳聽猶静那覓塵心浣以寒
一晌可親儀表在千秋欲識姓名難
水鄉稻蟹
水鄉稻熟時始得有肥蟹夜深出沙岸囓稻彭亨乃漁
者善謀取緯蕭斷以採持向街頭鬻煎寒佐盤醢何如
伏泥中郭索常無悔
松隂高士
松下箕坐優游颯沓松風上流已得通明高致三層那
藉為樓
蕉竹含風
兩三綠蕉葉幾个翠竹梢清風與之宜窅映成蕭騷隨
緣作舒卷相依為磕敲焦墨一淡掃寓意何超超蕉心
其中無竹榦惟外勹可作枯禪參那論先後凋
蘆汀秋泛
秋風入叢蘆秋意頓清殊獨坐一輕舫驚飛幾野鳬應
慙有機識那學憶蓴鱸作者豈無意將因入五湖
新正重華宫侍
皇太后宴
鳳輿西望降
慈寧春慶重華祝
福齡養
志要惟安海宇承
歡端是始家庭稱觴正對萬年柏暎砌方舒八葉蓂入
夕九華輝永巷新蟾照影似為停
同豫軒
初律漸引達俶氣欲條鬯行時讌藩屏三接期情暢紫
閣筵有待趯臺景相望斯焉先憩遊林麓依清曠軒額
顧名思法經陳几上順動天地如勅刑敢偏向和樂願
同民而更慎其放
涵春室
林齋液沼南樸趣頗堪探暖室有薰卉假山如古嵐景
清鮮(上聲)繁騖神謐足幽耽試看春光麗其端在蓄涵
寶月樓
高閣聳嵯峨新年此一過纔看(平聲)生玉宇詎在湧金波
欄不數(入聲)扶上(上聲)窗惟暫凭(去聲)睋長安街市上(去聲)春色
漸融和
淑清院
有泉有石有松栢兩字佳名稱(去聲)淑清略覺汙他責實
者中人一例設華檠
春及軒
松隱涵元殿冰凝太液池遠觀彼佳麗近玩此幽竒一
逕石森秀幾盆梅冶怡農人雖未告春及亦先知
千尺雪
石上掛飛泉皚皚灑灑然眀知藉人力久歴訝天全摩
詰工素繪香罏生紫烟落崕誠擬雪量尺詎惟千
長春書屋
書屋長春到處如長春之義可言諸元為善長(上聲)功生
物人以仁名語啓予潛毓當年悦有素(曩時蒙於此恩嘗讀書即)
(長春之號亦係以此賜予者故各處書屋率名之)起行今日懼違初陽和漸
覺迴寰宇嘉與吾民共愷舒
蘭室口號
一窗嫩日正和暄與善人居味古言却笑奉宸太著相
國香真箇植盈盆
紫光閣曲宴外藩即席得句
北漠西崑畢覲正紫光宴賚典依成乘陽詎止行時令
施惠端因聯衆情花舞簇為太平字樂音奏出徵韶聲
寰區清宴胥和樂撫此尤殷戒滿盈
悦心殿
崇閣罷春筵綺殿試清眺瓊島記春眀春隂望空躁華
檠例綴景今歲斯初到仙木亦璨璀假山亦蒨陗悦心
詎在兹乃在祥霙膏
静憩軒
塔側文軒小憩遲(軒在永安寺白塔旁即萬歲山廣寒殿舊址也)墨壺琴薦雅
相宜風鈴替戾松窗外長短聲中託静思
看畫廊
曲折飛廊瓊島隂屋包窅洞鎖嶔崟境疑開士規浮玉
畫即將軍繪粉金春鳥有言率和樂上林無樹不森沈
景殊四季方八面得得行看欵欵吟
閱古樓
金薤琳瑯嵌壁周因之閱古遂名樓樓如有識應(平聲)還
笑閱者為誰正未休
漪瀾堂
冰凝水不瀾而有瀾之趣其要可言諸常談試為諭酷
暑始嚴寒新花在故樹是豈可分别不離此寐寤綜物
得通靈會景聊屬句
鏡清齋
凌牀轣轆行齋閣憩吟評却喜冰猶結應非水至清拂
簷隄柳弱傍座窖花榮惟是懷三鑑安能逸一情
焙茶塢
偶因綴景竹鑪設到便中人烹茗前却喜蜃窗對筠埭
迎眸每與意悠然
題趙孟頫春山仙館圖
王孫山水師摩詰青綠斯兼法伯駒亦自超超饒氣韻
寧惟錄錄肖規模樓頭松樹經千歲洞口桃花發萬株
居此定當佺羡輩庚申那藉守丹鑪
題和闐玉觀泉煮茗圖
如玉其人北谷仙厜㕒倚杖獨觀泉蓬頭童子閒烹茗
馴鶴翻飛為(去聲)避煙
御製詩三集卷六十一
