御製詩二集卷二十三
古今體一百二十二首(辛未二)
過泰山恭依
皇祖詩韻
纔看積雪消峯脊又覺輕雲翳日頭豈是山靈邀客住
故教嵐氣作烟浮賡吟尚憶
堯登頂結攬遐思禹畫州阿那天門門左側雲巢三日
我曾留(雲巢岱頂行宫名)
仄路盤旋出谷口岱宗俯視衆峯頭試思前度遊如在
了識百年夢亦浮稍喜省方近吴會豈辭問路自齊州
若云此地山川景只合驅車不合留
望岱廟
自有蒼精協震亨崇祠象設始誰成靈趨漢縣羣黎赤
事紀茅家三弟兄香和岱雲千仞合鐘傳汶水十分清
憑輿朅尔馳遥睐鱗繡郊原漸可耕
寄題漢柏
瑶階漢柏盤童童柏下吟情想像中不及同時嵩嶽樹
受名曾共潁川馮
玻璃窗
車窗懸玻璃障塵勝紗帷内外虚洞眀視遠無纖遺可
避輕風寒還延暖日曦惟是聽受艱揚言聲似卑耳屬
或不聞目成乃可知眀目信有濟逹聡非所宜致用當
節取格物理可推
微雪
膚寸英英傍晚濃天花幾點下嶤峯山靈都解標神異
况是巍巍數岱宗
勾萌未發騐稊楊春早田功雪未妨獨慮扈行羽林衆
豈無寒者薄征裳
天衣簁玉白皚皚合是合雲亭裏来(合雲亭在泰山之麓)著樹繽
紛開且落先傳消息隔江梅
度汶水
汶水虹橋凍合津紐芽宿麥遲抽新心期鄧尉村前景
背指天孫雲外皴往事緫堪愁渺渺無生底必滯塵塵
未㤀只有勤民念餘概空花付夙因
喜晴
春月希逢是喜晴(春月北方每慮少雪雪足始喜晴故云)喜晴最利在新
耕原田遍潤應回霽莩甲辭寒自向榮薄凌(去聲)一灣依
日脆徂雲幾縷逐風輕初韶景色行行近似為江南馬
首迎
燈窗
遠甸散暮靄西峯隐落日笳吹動幔城蓮檠朗氊室群
籟寂不聞景清神亦謐命筆欣佩文讀書期務實遊豫
貴有度宵旰所無逸景光足自珍棲心在專壹
師曠村
魯邑遥過師曠村於今誰識六篇存平治仁政伊予責
即景因思孟子言
策馬
策馬平原路不賖勤民生計問農家詰晨遵路消輕霧
薄暖迎人絢早霞微覺東風催弱柳定知南國待春花
行營駐蹕饒清豫淨几詩成日未斜
新甫山
傳聞新甫易宫山漢武求仙遇此間何事長生無大藥
茂陵秋樹鎻孱顔
蒙隂積雪恭依
皇祖詩韻
東来不是為登封䋲
武南廵重劭農今日蒙隂仍積雪當年
聖藻並高峯
蒙山
岱宗東来數百里或宫或霍伏還起蜿蜒一氣結蒙山
嶻嶭堂皇重見此惜哉濯濯乏喬柯牛山之木亦嘗美
翠微風来生峭寒放乎琅琊意近是一遊一豫侯度昭
仿彿其招在角徵
望蒙山雪色再成
崇巒積雪昔年同
聖祖廵蹤景仰中奄有海邦為魯鎮果然山下出泉蒙
逢年民鮮飢寒色敦俗戶多淳朴風百歲熙和九州宴
自惟何以繼
鴻功
正月晦日
春月九十日於今孟月過知他百花未奈此一分何雪
積寒猶峭日烘景旋和江南行已近詩思發人多
過沂州
此州前者灾尢重地處南遊衆水歸縱未目經心倍切
敢忘民務國斯依所欣逢歲蘇千里豈冀呼恩擁六飛
銀浦紅橋春日嫩高風遐想浴乎沂
二月朔日
昨餞孟春今迓仲堂堂来者逐詩排闌珊未至何湏惜
豔裔行臨豈不佳幾日東風消積雪千畦冬麦彂新荄
氊廬忩紙烘晴旭芸牘生香暫寄懷
沂州覽古
頹址荆蓁說武城絃歌昔日此聞聲牛刀小試猶崇道
况我寰區待化成
墾山飲水雙親樂簞食顔家較若何至行由来重文字
篇成十五尚云多
二䟽歸里散金錢此日臺存憶昔賢可惜勞生蘇季子
何曾終保洛陽田
臨沂聞是昔琅邪故里仍傳王氏家澤筆池湮誰汲古
蘭亭此去潄芳華
即事
入山覺冷出山暄歴歴青郊散曉暾所至連村問生計
大都百里異方言春寒且遲花兮柳歲熟兼孳雞與豚
排日迎鑾羣接踵累年休養此元元
題禹王臺
沂沭不相見神規禹所餘自從歸以壑誰復歎為魚績
豈資堙障功惟利㵸疏巍然石臺下即此溯權輿
憶梅亭
居洛思梅再抵揚法曺花下日徬徨春風古縣亭猶在
兩字標名萬古香
雁
春寒因致雁来遲行近江南始遇之於異類中真有信
勝同塵者但随時非蒐矰繳無須畏于澤棲眠任所宜
恰似去年清苑路目窮人字引遐思
郯城道中
龜蒙迴望數峯尖大野風光取次拈人意貪程催馬策
晴曦送暖入車幨江聲迎客行行近詩趣和春旋旋添
老幼初逢清蹕至羽林訶禁莫教嚴
示山東廵撫凖泰
所過蘭山郯城上年略被偏灾之區見扶携而来
者雖無饑寒之色而室廬盖蔵究不逮他邑亟命
加賑並未經過而亦係偏灾之五州縣令分别加
賑焉
蘭郯去秋潦蠲賑早施惠今来閱閭閻稍幸起凋敝尚
未臻盈寧終鮮盖藏計俗云民所艱青黃不接際念此
心怦怦豈靳沛恩濟加賑有常經随宜善措置其餘五
州縣歉收與此類雖非目所擊民瘼豈有異貧戶有等
差布澤應次第毋使吏胥侵向隅或弗逮庶冀蒼黎蘇
安心待逢歲
雜言
披沙以揀金金成非復沙一賤混汙泥一貴價無加其
始相依倚相去分不賖終乃千里隔豈識毫釐差沙仍
望金頋庸詎忘舊耶金謂爾無功我貴固足誇爾沙胡
不悟蓮子笑蓮花
入江南境
裊裊東風拂面春乘春鸞輅舉時廵江南至矣猶江北
我地同兮總我民祗厪觀方懷保切豈難觧澤惠鮮頻
更欣餘事尋文翰秀麗山河發藻新
暖
纔入江南半日程温暾暖氣面前迎絲鞭不裊東風軟
簷帽輕掀曉日眀千里征人忘栗烈一時景物報芳榮
省方本欲知民事疾苦應須諮老更
恭依
皇祖示江南大小諸吏詩韻
聖人致熙皥鳳麟在郊棷而猶
所無逸廵方民隐剖扵今四十年盛典未行久藐予蒙
業安負扆為元首繩武仰
仁皇承歡奉
慈母逋賦二百萬蠲除惠農畆乘春發行旌皮軒道游
後減從勅羽林修職戒典守閭閻期不驚比戶相睦友
餘暇寄山水智樂仁者夀兹来匪豫遊
前徽勉無負
宿遷道中作
觀民展義舉時廵澤國非遥路少塵畢雨箕風從好惡
小廉大法勖臣隣就瞻一任扶携至出入何須警蹕頻
底事初逢如舊識本吾宵旰繫懷人
賜兩江總督黃廷桂
迎鑾衛警蹕建節久旬宣體我勤民德嘉卿率属賢何
須張錦帳惟喜閱鱗田細騐剛柔俗周諮豐歉年咸中
方有慶虚已自無偏此地人文盛還淳尚勉旃
㟃峿山
綠野平陵翠黛紋拂廬小對意含欣鍾吾漫道纔拳石
早具江山秀幾分
停蹕遥看峯對門夷嵏蘭若静風旛闍黎道左紛迎駕
想厭清閒未厭喧
舉目崇椒縹緲間愛他畫意已吴山東風策馬尋前路
鞭影仍留片晌閒
麥
盻從冀兖寒遲茁看到淮徐綠滿田第一江山春好處
十分梅柳色徒傳漸漸他日應藏雉縷縷於今欲起烟
此是千家餅餌計羽林馳騎戒紛填
駱馬湖
濟運輸天庾防霖安地行相機資蓄洩惟謹度虧盈洲
渚江鄉趣鳬鷗春水情六塘東達海切切念民生
度永濟橋
水退長橋未卧波垂鞭風裊跨虹過每聞行潦愁溢溢
蒿目疏治竟若何
示總督黃廷桂
所過宿遷清河桃源三縣上年被水之區雖已加
賑兹經覽閭閻益切軫念亟命再加恩䘏並成是
詩
三縣雖加賑經臨倍切情䘏民寧過厚咨爾善推行貸
種休償責興耡莫誤耕所憐灾歉後歡忭馬前迎
隂
聞道江南春雨多東風無力奈雲何旅人縦未愁漸石
已覺濃隂兩日過
麥始勾萌綠色滋鱗塍含潤恰相宜若於三日前逢此
正望齊雲冀澤時
宜晴宜雨不輕談風氣田功未悉諳漫道溟濛礙韶景
不因花柳到江南
夜雨
夜雨入深更氊廬淅有聲却因詢土俗知亦利春耕地
脉應餘潤花枝欲向榮所嫌泥濘甚輜重慮艱行
見新耕者
春郊叱犢一聲聲雨笠風蓑最廑情憶似燕南還早作
(去歲保陽見新耕者扵二月下旬故云)喜從淮北見新耕烟花千里都應
譲銍艾三秋冀有成望杏瞻蒲迎蹕路水田疆&KR0908;互縱
横
中河
駐輦近中河朱欄俯綠波羣歌漕運利永頼
聖謨多(運口向在仲莊我艘及皇祖指示命移於楊家莊號為中河漕商船利頼無窮云)繼
述夫何有遵循敢更過省方得知要遑復論其他
晴
入境逢晴和兩日繼隂雨渡河快曉霽(是日渡黃河)波平澹
容與黃流片刻過歡聲騰萬戶人意即
天心益凛無逸所
楊莊閘恭依
皇祖詩韻
景仰
先猷志有餘
御碑亭畔佇徐徐守而弗失由来事
前烈毋忘語豈疎
初晴暖日颺遊絲幾里金隄翠葆移露冕茅檐頻借問
民艱要欲得周知
渡黃河
去歲渡孟津兩岸隔五里今来渡淮安河惟里許耳岸
寬流則平河窄流斯駛南河防塞多時聞叠浪起而我
時南廵正逢晴日美盪槳越溜過安稳非昨比
天心明錫佑
河伯默相祉平陵川氣黃紛擁雲容紫蓊匌象實䧺詄
蕩波偏瀰永念平成功細度修防理
惠濟祠
玉構金堤神所憑瓣香展謁肅虔增黃清淮乂常資佑
楗密茭長敢恃能夢雨飄初逢曉霽靈風恬不致波興
漕艘来往稱庥應争奉馨椒潔享蒸
閱河示總督高斌
澤國民生庶金隄
祖制垂来廵期善守底績貴無為持正裁浮議開誠集
衆思問予何訓示志在五言詩
恭依
皇祖覽淮黃詩韻
御碑亭畔滙清黃仰溯
塗山疏瀹方端拱九重遑自逸疇咨萬姓切如傷惟斯
繼述誠應勖亦曰流連慎戒荒高堰重蒙
皇考建千秋淮郡倚金湯
木龍
木龍制如鹿角枝梧交午其中編竹為障置急流
中水徑過而沙漸淤宋臣陳堯佐創為是法前代
治河者未得其用近河員李昞陳之總河高斌斌
用之遂著成效朕臨視河工目擊其制詩以紀之
刊木遺来天用竒淤沙禦水兩兼宜密茭奚事搴横浦
曲岸居然漲遠涯鱗次常令波浪静蟠拏那許蜧蛟馳
陳堯佐創高斌繼績奏安恬制永垂
閱高堰工有作
皇考重河防
神謨定廟堂帑金頒太府高堰衛維揚濟運南輸北安
流清滙黃申咨惟善守千載固苞桑
洪澤湖恭依
皇祖詩韻
翠華六度事非虚昏墊常憂淮與徐疏導遠同神禹績
至今民免歎為魚
閱河恭依
皇祖詩韻
清浦今来駐御營
神堯方略仰天行河臣咨爾無多訓惟是丁寧勖守成
賜沈德潜
水碧山眀吴下春三年契闊喜相親玉皇案吏今烟客
天子門生更故人别後詩裁經細檢當前民瘼聽頻陳
老来底越精神健劫外胎禽雪裏筠
清江浦
春江鳳舸駐沙濱南國風情領略新白鶴紫霄皆福地
枚臯趙嘏兩詞人韶光喜不藏堤樹綠意看將漾沚蘋
邇日寫懷多韻語得無民事閒(去聲)咨詢
月
黃龍泊沙嶼素魄漾金波隄景清還創春宵遇豈多乘
流光瀲灔蘸影意延俄檣燭懸星點漁舟唱晚歌掬来
應不濕印去本無訛即漸臨吴越宜人更若何
草色
渡淮逢草色景候北南分烘日生烟浪含颸蕩水紋柳
纔稊遜綠梅未放先芬何必王孫意東風著處醺
題釣魚臺(旁有漂母祠)
洴澼絖人識俊雄偶然一飯濟塗窮叢祠不斷故鄉火
凍浦猶存沉釣風奚異三千六百軸(用李白歌太公事)輸他濟
北榖城翁淮隂生死由巾幗是始須知以是終
示江蘇學政莊有恭
從来庠序儲才地觀國之光利用賓所貴清真兼雅正
莫容牛鬼及蛇神春華秋實崇經術廷獻家修重大倫
自是此邦文勝質丁寧致勖務還淳
恭依
皇祖閱河堤詩韻
廵法重華典歡承
長樂宫河防惟
祖述民瘼更研窮石閘萬年固清江千里通
神堯復
神禹奕葉戴鴻功
過淮安城
初来南國為觀民水郡臨堤策騎廵富矣閭閻藏不匱
彬哉士庶許還淳就瞻特弛千軍禁感頌還憐一念真
共受春温抒愛戴豈辭膏澤及時頻
盆梅
船窗拈詠對盆梅嫩日纔逢幾朵開不是火攻尋下計
(北方盆梅皆用火薰始開此則其自放者移於盆耳)多緣花信報先来一株已足
春風意萬樹行看香雪堆棹過沙汀廽望處也分疎影
得清陪
平橋
初駐遊龍第一程平橋騁望綠波平迎鑾黎庶肩摩溢
舟水相關喻衆情
風車
水車較抱甕省力足機心後人仍謂勞風車機更深一
例龍骨轉犖确升旋沉曾不藉人工吹萬力所任青雀
泛中流夾岸排森森檣烏五兩輕輪旋不自禁翻聮偏
逞勢伊軋常騰音分疇吸白浪灌畝抽綠鍼阿香能豈
擅㢲二功堪尋我欲戒其巧實可助為霖我欲美其德
恐溢滋浸滛五言識所見吁嘻懷漢隂
舟行
甓社菱絲春綠涵可人新意是淮南牙檣錦䌫千秋鍳
蠏舍蝸寮一路探關切民依銘實念鋪張治道戒虚談
河防略具無多示所慮更張率未諳
風颿
颿藉風以駛微則舟行遲風送颿以征盛則或過之往
者得順行来者苦逆施兩可難為適一中貴其時天地
猶有憾巽二夫何辭
高郵湖
淮南古澤國高郵更巨浸諸湖率匯兹萬頃波容任灑
火含隂精孕珠符祥䜟隄岸高於屋民居疑地窨嗟我
水鄉民生計惟罟罧菱芡佐饔飱舴艋待傭賃其樂實
未見其艱亦已甚
船窗夜雨之作
聞道江南春雨多船窗點滴夜如何榜人預喜眀朝路
下水兼逢漲運河
零零淅淅滴波聲妙寫溟濛杳靄情今歲春寒便開霽
曉看花未重江城
高飛逥雁下沙汀遠帶瀟湘音渺冥最是推篷望漁火
分眀烟嶼點疎星
北地常稀好雨滋設教溥被信稱時麥鍼芄綠二千里
畿甸關心付寤思
晴
見未見今聞未聞北南風氣果殊分春逢雨易難逢霽
風送船行更送雲不獨耕犁免沮洳頓教征棹豁氛氲
眀朝便近維揚路隠隐遥眉列翠紋
曉行
風恬喜晴眀貪行一程路觧䌫見疎星昒昕忽將曙漁
舟篝火眀晏眠猶未寤揚帆破曉寒笑我何急務半嘗
行旅况半愛探梅趣
舟過高郵
黃帽發謳歌樓船穏運河厪心籌澤國極目賞烟波春
色柳梅綻江城士庶多
聖蹤随處仰沙岸倚牂柯
邵伯鎮
太傅堤存綠水潯惠方召伯頌棠隂蘭舟緩過思遺躅
絶勝東山絲竹音
舟行即景
天色湖光快曉晴水郵十里片時行新荑烟染看看重
宿霧晨消淰淰輕江北淮南經次第勾吴於越漸逢迎
徯来士女如相識我以為田愛此情
維揚覧古
清晨觧䌫發秦郵落照維揚駐御舟岡有槍旗宛是蜀
山纔培塿亦稱浮建牙鎮静猶傳謝通守文章更紀歐
寂寞隋堤烟柳在秋宵誰見亂螢流
香阜寺
維舟對晚舂登陸臨初地水鄉經數程見山已快意土
阜縱無竒名與清凉配(是處俗名小五臺)文殊無小大而人紛
位置丈室暫㣶徨爐香綴烟穗
維揚雨泛
風吹濕玉一絲絲廿里䢴溝畫舸移望裏平山烟外隐
到来初地岸傍宜已知利穡歡農父不用清塵謝雨師
(南方地濕率無塵土故云)敬讀穹碑欽
聖蹟
承顔一例奉
慈帷(高旻寺有宫為奉寧夀)(皇祖御製碑紀塔灣行宫皇太后南廵之故云)
高旻寺
蘭若清蓮宇浮圖碧落天名灣真不愧(是處俗名塔灣)埋雁亦
堪傳未縱晴眀望誰㤀言象詮金山不速客暫爾隠江
烟(高旻寺塔晴明可見金山故戲及之)
塔灣行宫恭依
皇祖詩韻
南来逐處仰
重華此日重教韻和麻但得一心常守敬從知四海永
為家省方咨度惟耕織悅巳竒衺戒鳥花數宇行宫無
藻繢
昭垂作法恐其奢
夜雪晨晴
雨寒催夜雪風息報晨晴觧事東皇惠生歡萬物情與
梅添朵纈積石潤雲英紆棹平山路同民惬此行(駐塔灣行)
(宫之次日由維揚郡城至平山堂途雖稍紆喜值新晴一慰士庶瞻就之願故云)
過維揚郡城
淮海維揚下下田兹看撲地聚人烟古今奚必無殊異
豐嗇從来有轉旋藏富於民欣按轡返華以樸憶陳編
百年休養八埏靖致此其難益慎旃
花朝疉舊作韻
從来我意喜花朝花朝况值廣陵度春寒應為勒梅期
我到梅期曾未悮山茶紅豔水仙白次第東風不暫駐
迎人冶裔凑新晴撲鼻氤氲噴細霧旛勝底須人力巧
芳菲早領天工賦淮東乍参烟月春冀北徒傳桃李樹
喬柯落落獨無言詎與江梅較勝負
天寧寺小憩
昨朝望裏雲烟渺今日坐覺春光舒阿大中郎留别業
優婁比邱得廣居鳥是南音真惬聽花欺北地無虚譽
平山更在綠雲外俯暢樓窗恰受虚
虹橋
綠波春水飲長虹錦䌫徐牽碧鏡中真在横披圖裏過
平山迎面送香風
平山堂
梅花纔放為春寒果見淮東第一觀馥馥清風来月牖
枝枝畫意入雲欄蜀岡可是希吴苑永叔何曾遜謝安
更喜翠峯餘積雪平章香色助清歡
平山堂雜詠
鏡川經幾曲艤棹陟山蹊蘭若真殊絶曾邀太白題
巖松無偃盖一一欲干霄禹貢還堪騐維揚厥木喬
江南山盡下淮北野無邊勝地誰名此歐陽兩字傳
玉梅香已發天竺紅且蒨冀北盆中珍尋常烟野見
齊諧以蜀傳茗葉未抽全且就携来種試烹第五泉
咏平山堂梅花
平山萬樹發新花勝舉清遊兩可誇(平山向無梅兹因南廵鹽商捐資種)
(萬樹既資清賞兼利貧民故不禁也)試問歐公應可否相形鄧尉並横斜
憑參疎影生香趣未許歌鶯語燕譁不種牡丹種梅朵
殢財人亦厭繁華
江北雜詠八首
太公兵法世皆知何必三朝始授之東坡卓識曾標論
能忍故為王者師
徐君心欲已心許冡樹高懸百鍊冰泉下重生終不愧
全斯誼者祇延陵
誰云滄海變桑田社祀何傳傳以賢手署當時精藻鑑
韓稜應得楚龍淵
桃溝岸畔伍員里報楚匡吴兩鬢星不及包胥各行志
一誠七日泣秦庭
一飯王孫早識賢叢祠猶在故城邊可憐須賈綈袍贈
不在應侯未遇前
漸臺守約義捐身千載貞姜誰與倫今日露筋祠畔過
挽頹喜復有斯人
廣陵故事盛元宵毛順還慚綵翠飄節過落燈兼厭閙
無須法善駕虹橋
二十四橋明月夜清詞麗句數司勲玉娥詔我無雙景
不遣長空點片雲
渡江駐蹕金山
南廵行慶奉
慈寧畫舸中流瞬息經浪静風恬賴江若琳宫福地藉
山靈西瞻瓜渡長烟白東挹焦山遠樹青拱讀穹碑欽
聖孝法貽百世慎聪聽
初登金山得句
萬叠銀堆一點青到来曠若換塵形奔騰揚子原標勝
突兀金山更表靈劫外滄桑憑水閱空中樓閣借雲停
江天無盡心如爾頓使吟情入杳冥
亭臺俯瞰真無地星斗平臨别有天萬古豪吟誰造極
一時勝覽若登仙方壺圓嶠逢今日伊闕轘轅㤀去年
而我先憂饒後樂何能福地久留連
遊金山寺用蘇軾韻兼效其體
平生不戒遊覽興西浮於洛東觀海輕舟風利過維揚
此間初識有江在中流嵽嶫如補陀八功德水澄無波
精藍信宿可留憩層樓阿閣何須多青雀黃龍盡收楫
笳吹笙歌送西日帆檣遠近掛紅燈照入江天星點赤
髯翁醉醒風雅魄竒句孤吟深夜黑(蘇詩有二更月落天深黑及江心似)
(有炬火明非鬼非人竟何物之句)信耶非耶漫強眀律中要使神鬼驚
六百年來人莫識我偶拈賡荅風物濫觴遠憶巴岷山
土鼓雲門拳石頑清賞憑高興未巳烹茶更試中泠水
試中泠泉
大江西来源接天流長入海於此成奔川孕精育秀乃
少蓄結為波心突兀之金山五行相生本母義詎因頭
陀裴氏方名傳互為其根仍妙合山腰湧出乳竇中泠
泉古稱第一今試品松枝拾取文火燃玉乳印心淡無
滓雲漿入口飄乎仙飄乎仙風吹袂起左招浮邱右赤
松子平山第五拜下風浮玉中心洵無比而我廵方喜
遇此更慚惟辟作福惟辟玉食箕疇言不必高談到斯
祗惟飲其水
金山寺恭依
皇祖詩韻
瓜步登舟風日和金山景槩實堪多此行詎止尋清賞
繩
武思量應若何
題文徵眀金山圖
不到江天寺安知空闊竒携將親證取當境固如斯
登金山塔頂
拾級憑登雁塔尖北南形勝望中兼高盤鸛鶴天風勁
下鎮蛟龍江窟恬造極真教諸慮静到斯何必百憂添
許多勝概吟無暇歸棹重臨擬細拈
江月
水月亦常見江月見乃初我来望後夜娥御来徐徐坐
待破初更乍覺金波浮(叶)焦山及象山對峙海門虚團
團爛銀鏡高懸只須臾擊鼓罷馮夷吹浪戢天吴鱗昆
及甲族攝仰光眀珠擬欲問纖阿三山究何如水仙乘
赤鯉導我親證諸長揖謝未能勞逸終殊途
自金山放船至焦山用蘇軾韻
東坡才富大厦耽錢塘通守遵江南豪詞強韻寄磊落
醉酹江月對影三我乘陽氣行時令吴趨越若廵農蠶
黔黎愛戴任瞻就何德致此翻懷慙金山泊舟憩信宿
頭陁巖畔窺澄潭放舟焦山符勝賞長歌快誦心先酣
興来走筆步其韻何殊喚起髯翁談底須樓觀壮浮玉
但愛松竹籠虚龕江山本色乃在此静寄飽厭山泉甘
從来遠遊志士志豈辭多取貪夫貪餘杭此去讀竒作
綴辭拙速吾猶堪江風五兩送征棹青雲廻望封禪菴
遊焦山作歌
金山似謝安絲管春風醉華屋焦山似羲之偃卧東床
坦其腹此難為弟彼難兄元方季方各騰聲若以本色
論山水我意在此不在彼微風入江縠紋起從臣告我
遊應止橋安舟險有名言曉人何不當如是(叶)須臾風
息日纔辰焦先望幸意已勤輕舟減從聊攬勝不教警
蹕呼紛紜三詔祠邊撫遺蹟瘞鶴碑側尋殘文交枝萬
樹蔽白日造極俯瞰干青雲江聲澎湃山色氤氲東西
亘界南北區分一條白水無斷續兩岸青山相吐吞焦
山之遊不虚云詩成用詔聞未聞
三詔洞
衡泌棲遲風尚清蝸廬焚後一身輕千秋洞口傳三詔
遁世微嫌未遁名
焦山古鼎歌和沈德潜韻
造物精氣屯於屯周宣石鼓此仲昆二物不共滄桑變
似與姬氏留乾坤昔步太學撫十列今来浮玉瞻獨存
詎嫌梵唄雁堂寂飽諳世態龍宫蹲禹鑄九鼎象百物
魑魅魍魎褫神魂周衰楚乃問輕重定郟沉泗紛迹痕
何似鐫泐傳世澤眀標五字無多言(鼎上有錫廷臣世惠五字見德潜詩)
是時風露正澄霽昨夜丁甲已揩捫初如天閶闢虎豹
復如地軸巍崑崙坐令百慮静一旦瞥見法器當空門
歊雲吐景耀光采沕沕穆穆胚渾渾底須石鼓合豐劍
千秋宜鎮化人園奸相覆餗何取此誠哉利足使智昏
韓蘇大筆彼兼擅德潜長歌此獨論從来詩人志磊落
要令一發萬氣吞山頭時見鸞鶴下江面静閱羲娥奔
德潜強韻我步元奚用君門排九閽
甘露寺和蘇軾韻
江曉風始息山芳春未闌江山有佳致助我尋清歡三
詔别隐士萬騎擁材官捨舟而遵陸快控青驄鞍左右
綠麥畦曲折朱木欄比日多舟居乘馬意為寬南仰峯
嵂嶊北俯波渺漫尋筏步初地參旛標刹竿湧出宇寫
蓮蹲来石貌羱蒲牢傳天監年月精鐫鑚其西踞算峯
卧龍籌阿瞞其東接象嶺鎖鑰壮雄觀六朝此割據訓
練列卒團蕭梁更佞佛云益功德瀾長廊扶㠎嶪拾級
暫遊盤居然得所思古殿猶善完猊鼎噴都梁鯨旛剪
綺紈莊嚴獲福果俗僧多誕謾天人下山節雲中翔且
跚忽為驂者龍忽為翥者鸞如夢幻泡影一語真不刊
小閣冠峯頂拂拂天風寒長烟一空碧騁目窮江干衛
公柏何在空傳枝屈蟠更聞葬舍利七粒已出棺當時
頗樹黨布金徒致歎地下遇董狐應悔跡未刓東坡詩
中仙五字留吟安豪氣驅雄才力敵扶摇摶倚韻成長
篇非欲為其難梅花率已發梅子何時酸重来應首夏
無何一指彈
御製詩二集卷二十三
