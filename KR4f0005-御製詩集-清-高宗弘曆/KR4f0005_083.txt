御製詩二集卷二十五
古今體一百一十二首(辛未四)
三月朔日車駕至杭州駐蹕之作
今春三度茁初蓂恰值餘杭翠輦停展義省方欽
祖烈承歡祝嘏奉
慈寧
三朝休養繁滋息萬里提封在戸庭覧彼就瞻心實切
慙兹懷保德非馨人文舊地風猶樸禮樂名邦教易型
明聖湖重瞻
聖藻飛来峰已送来青昌昌豔裔差無負濯濯林泉信
有靈即漸風光臨上已便當觴詠賞蘭亭
廵幸杭州恭依
皇祖詩韻
銅龍不異日詢
安掖輦吳山賞大觀烟火萬家来問俗春風三月暫遊
鑾承
顔悅志期無忝咨吏安民要在寬秀麗湖光豈無助每
成佳句亦增歡
恭依
皇祖吴山詩韻
崇巘襟江復帶湖俯臨萬井樂亨衢百年休養
三朝澤繼述予懷凛永圖
吴山大觀歌
我遊名山亦已多吳山大觀今作歌興安大嶺及長白
嵩泰臺麓田盤窩諸山未兼江海勝此間曠覽俱遮羅
南北高峰走龍脉蜿蜒入郡成嵯峨琳宫梵宇許居下
不許墻宇盤尖螺平列坎石鎮火患風從其俗無煩訶
第一峯頭縱遐矚壮哉所見真無加(叶)左江右湖互環
抱海氣蓊匌含羲娥維水有四三已具故富魚族蛟黿
鼉天吴陽侯時出沒列缺豐隆相盪摩吴顛越躓閱興
廢宋遷元伐紛誵訛只賸吴山青不磨吴山大觀今作
歌
出錢塘門由段橋至聖因即境近體二律
勝遊清蹕出錢塘明聖標名果異常細雨輕風媚湖景
紅桃綠柳報春光且遲畫舫一帆正徐䟦烟堤五里強
即境頗常工属句笑今搜索總茫茫
山環水復水環山月地雲居山水間寺側離宫臨絶勝
春来駐蹕寄幾閒玉蘭却似迎人放紫燕初看命侣還
千載擬留白蘇句其他賦詠總應刪
聖因行宫即景
離宫
當日詠卷阿春暮廵方此重過遥岫開雲飛翠嫩叢蘭
經雨送馨多平陵塔矗玲瓏影俯瞰舟廻瀲灧波陶冶
性靈欣始遇遠風何處逓笙歌
檀欒脩竹澗巖紆極頂軒亭俯碧湖真副其名非謬也
不孤我詠則然乎請看春物因時鬯能使神心與静俱
承志宫中養天下千秋萬歲奉
慈娱
放鶴亭
谿亭閱古坐斯須千載孤山信不孤豈必鶴歸識丁令
恰因梅放緬林逋贏將白傅還蘇守留得青山與碧湖
葛嶺當前漫相傲頑仙未必及潜儒
泛舟西湖
雨霽明湖泛彩舟漪流靄靄惠風柔評情淡且文於畫
擬色綠還清勝油
圖畫四圍天與開沿隄綠柳間紅梅湖心忽訝青蓮湧
却是北高峰影来
何處輕舟不泛湖今朝領略迥然殊漫云西子無多子
興會随人自取夫
佳麗山光接水光都参畫鷁鏡中央亂頭粗服猶唐突
正是唐宫閙掃粧
西湖晴泛
罨畫烟絲憶昨辰一天霽景曉来新為標山色宜晴雨
畢獻湖姿作主賓風逓管絃聲細細波添羅縠皺鱗鱗
輕移畫舫長隄去白芷青蒲刺水漘
蘇隄
白沙隄上昨鳴鞭瀟灑詩情憶樂天豈意千秋留姓氏
白公不及大蘇傳
一株楊柳一株桃夹鏡雙湖綠映袍蓄眼韶光看不足
北高峰影接南高
題小有天園
佳處居然小有天南屏北渚秀無邊如依妙鬘雲中住
便是超塵劫外仙幾曲澗泉纔過雨一園梅柳欲生烟
坐来拈句渾難得不落空還不涉詮
淨慈寺
沿緣蘇氏隄霽景斷烟低遂造白禪所閒尋碧篆題堂
圍曲屏嶂地是古招提翠竹籠僧戸芳蘭引客蹊巖扉
如有約井木或無稽(相傳建寺時木取之井中此附會語也)策馬因還去
鐘聲隔嶺西
題敷文書院
松岡廻首望祗園講舍層階喜得門氣助湖山鍾遠秀
道傳孔孟有真源清遊秪欲心無逸名教何非樂所存
嘉爾青衿真濟濟嗣音實行勉相敦
題西湖十景
蘇堤春曉
通守錢塘記大蘇取之無盡適逢吾長隄萬古傳名姓
肯譲夷光擅此湖
柳浪聞鶯
那論清波及湧金(柳浪橋宋時在清波門外聚景園中康熙三十八年於湧金門南創建亭)
(榭御書聖祖仁皇帝賜今額名)春来樹樹綠隂深間關幾囀供清聽
還似年時步上林(圓明園四十八景中亦有是名)
花港觀魚
花家山下流花港花著魚身魚嘬花最是春光萃西子
底須秋水悟南華
曲院風荷
九里松旁曲院風荷花開處照波紅莫驚筆誤傳新牓
惡旨崇情大禹同(九里松旁有宋時麯院地多荷花遂有麯院荷風之名康熙三十八年搆)
(亭叠石為盤曲之勢風為御書扁額易麯院為曲院荷風荷)
雙峰插雲
高不畏風雙髻垂天衣幾縷稱身披畫師若與開生面
想見淡粧濃抹時
雷峰西照
何處高峰無夕照斜陽此地獨標名錢王遺蹟猶堪指
愛是山頭塔影横
三潭印月
湛淨空潭印滿輪分眀三塔是三身禪宗漫許添公案
萬劫優曇現聖因
平湖秋月
春水初生綠似油新蛾瀉影鏡光柔待予重命行秋棹
飽弄金波萬頃流
南屏晚鐘
淨慈掩暎對南屏斷續蒲牢入夜聲却憶姑蘇城外泊
寒山聽得正三更
斷橋殘雪
想像銀塘積素餘湖光山色又何如近從趙北橋邊過
一例風光入翠輿
上巳日
浮嵐暖翠暮春時明淨波光座上披此日此湖難適遇
或晴或雨信皆宜山隂禊事興思近靈隠鐘聲入聽遲
烟柳六橋無盡意蘭橈祗惜向前移
錢塘觀潮歌
向聞錢塘潮最竒江樓凴几今觀之更聞秋壮春弗壮
弗壮已匪夷所思兩山夹江龕與赭舋束長流逼東瀉
海潮應月向西来恰與江波風牛馬江波畢竟譲海波
廻瀾退舍如求和洪潮拗怒猶未已却數百里時無何
于今信識海無敵苞乾括坤浴淵魄何處無潮此處䧺
雄在奔騰旋盪激蓂茁三葉及落三皆最勝日期無淹
我来正值上巳節晴明遥見尖山尖湏臾黯黮雲容作
似是豐隆助海若天水遥連色暗昏倏見空際横練索
旁人道是潮應来一弹指頃堆銀堆疾扵風檣白扵雪
寒勝冰山響勝雷砰硡礌硠礴磅礚紞紞啍啍吼噦噦
流離頓挫無不兼廻斡旁噴極滂沛地維天軸震撼掀
天吳陽侯挟飛廉蛟龍鼓勢魚蠏遯長鯨昂首嘘其髯
榜人弄潮偏得意金支翠旗簫鼓沸忽出忽入安其危
但過潮頭寂無事因悟萬理在人為持志不定顛患随
遲疑避禍反遭禍幾不見笑扵舟師
竹素園
縱目湖山景游心竹素園社過春正麗(園在湖山春社西隣)物與
道俱存黛重雲根古淙鳴水樂喧沈思堪致遠得句異
常言
岳武穆墓
讀史常思忠孝誠重瞻宰樹拱佳城莫須有獄何須恨
義所重人死所輕梓里秋風還憶昨(去歲廵豫過湯隂乃其故里)石
門古月鎮如生夜臺猶切偏安憤想對餘杭氣未平
清漣寺(即玉泉觀魚)
清漣山裏寺泉石勝其餘坐近琉璃沼言觀翡翠魚噞
喁花湧浪潑剌玉濺裾遊客欣初見山僧道不如(僧謂人来)
(觀魚者擕饝以飤嘆已不如魚也)舊曾見王畫(内府有王淵畫魚頗得其妙)可以悟
莊書無慮投竿者鱗中大隐歟
和蘇軾遊西湖三首韻
久聞西湖清且幽省方幸值無事秋桃紅柳綠紛匝岸
芷浪蒲風環繞洲黃頭發歌盪蘭檝春水船如天上浮
湖山美景詎宜戀聊為民情三日留君不見晏子陳夏
諺補不足助不給吾王不遊何以休
惜哉子瞻幽思幽禄仕恰值熙寕秋錢塘通守豈行志
偶然寄興遊汀洲蒿目新法救不得無已與世為沉浮
栢堂竹閣每題句亦知此邦不久留君不見往来八州
牧或嶺南或冀北昨年曾記吟浮休(丙寅秋廵幸五臺經曲陽山坡石上)
(勒蘇軾浮休二大字曾作詩紀之)
朅覧那盡巖扄幽一時得意足千秋生香繞樹雪迷路
芳蘋貼水春滿洲風光如此不領略溪山毋乃嗤粗浮
東坡佳作恰對面吟情更令一晌留君不見馮唐對漢
帝豈無頗豈無牧坡也至今恐棄休
雲林寺
水盡山幽趣轉竒中宏恰當闢檀維明珠仙露垂乎
聖(寺内存御筆皇祖)布襪青鞵始者誰(用杜甫句意)僧足高閒
宜遠俗佛無揀擇曷居斯尋巖步屧吾原慣更覺雲深
意與遲
雲林寺方丈小憩示僧
雲居十笏暫徘徊悦可蒼松及古梅何事山僧門外立
招呼且向箇中来
飛来峯歌
武林山高九十丈廻巒複壑含萬象舊時靈隠今雲林
(靈隠寺康熙年間賜今名)月地雲居虚且朗天龍八部共諮議宜
有竒嵐作屏障(叶)調御丈夫破顔笑何湏爾力勞鞅掌
惟西天竺靈鷲峰弹指飛来大方廣飛来閻浮人不識
碧眼胡僧識非誑(叶)恒河沙數無量佛仍坐峰頭白毫
放但看相好及手印一一不異梵銅像歴劫萬億不飛
去鎮以佛力信無爽我来徒訝未前逢玉削雲鏤相偃
仰怪石斜墜挂天紳異木倒生謝土壌猿吟鶴唳演摩
訶不襍人間絲竹響竒境至此無更竒大士如如不動
想
賜浙江學政雷鋐
衡文慎辨偽兮真兩浙吴山近八閩為汝便因養老母
即斯推可教都人晷膏良苦毋驕貴藜藿曾甘莫㤀貧
佇見賓興皆碩彦近名宜戒致諄諄
翰林院侍講劉起振年一百三歲自粤東来浙迎
駕詩以賜之
台背聳隆肩来瞻蹕路邊成名後梁顥(向聞起振老於場屋乾隆元年)
(彼已八十七歲矣因特恩賜以進士仍命選舘至十三年夀躋百歲督撫以聞故特賜今職)得夀擬
彭籛人瑞今猶古經傳後繼前越都無慮遠應是地行
仙
題冷泉亭子
不礙静中喧看取動時定小坐㤀萬緣湱然滿清聽
韜光
雲林境已幽韜光幽更極蜿蜒盤雲逕仰視天一隙琅
玕輪尺圍過雨翠欲滴葱蒨交風枝似掃行人迹野禽
送春聲可見不可識猶嫌山寂歴間以泉淙石攀陟造
其巔長烟一空白稍待烟旋消千里来几席近湖遠者
江由江逹海直足力不能窮結攬湏臾得譬如虚室光
其通乃在塞留兹片晌興酬彼萬古客
劚笋
戟嶷見龍角清供試新嘗恐損凌雲質不教多劚將
天竺寺
屈曲泉流繞石林到来竺宇暢幽尋了知說法無多子
且喜入山不厭深七佛總空身語意三生誰話去来今
未能習静催歸轡已聽鐘流雲外音
水樂洞用蘇軾韻
君不見三郎未辨涇與渭却厭絲桐淡扵水又不見興
公作賦強出頭目空一切低九州持示榮期高位置擲
地金石聲應流都官别開聞思竅創名水樂俗人笑俗
人笑博雅人喜致使東坡契清照錢塘春月駐廵轅烟
霞嶺下鳴鈞天更道東陽亦有此相去不過兩郡間偶
聞謂是招在徵即景成吟亦堪喜歸来䟦馬蘇公堤至
今想像知音耳
理安寺
路盡九溪十八澗境竒三竺兩高峰香臺聽講来馴鴿
静室安禪制毒龍法雨淙常空色相巖花放不論春冬
歸鞭却恐留清戀倩取白雲一片封
丁家山(又名蕉石鳴琴)
綠蕉白石足天然勝李羞桃鬪麗妍三日春光兩日雨
一溪明水半溪田憑高恰喜逄初霽望遠何妨泮曉烟
鳥語泉聲間喧静絲桐不鼓亦成連
虎跑泉
溯澗尋源忽得泉淡如君子潔如仙餘杭第一傳佳品
便拾松枝烹雨前
象教開兹泉眼開共傳跑得藉牛哀感通亦自尋常耳
記得前身曾伏来
開化寺
高嶺度南屏澗谷遵曲折出峡倏開豁川雲景復别蘭
苕枕石磯葱蒨扶屼&KR1885;佛宇既莊嚴精廬亦清潔結習
未能㤀随喜試禪悅凴軒俯江濤似演廣長舌
登六和塔作歌
我遊西湖率三日樂矣慮非凛無逸會稽南望舉精禋
宣命明當發清蹕穹塔鎮江久所聞到此不登孤良因
振衣拾級陟其頂耳飫天籟衣濕雲海眼龍宫寂寥鎻
江邊㕍堵香花妥之字長流寫向東月峰朝靄攬扵左
壮觀至是真空前那更息心安四禪杜甫添憂我添喜
境移所遇理則然
雲棲
一碧萬竿翠雙流百折澄竹泉行盡處門徑得来登磬
禮悲心佛疇咨苦行僧鐘魚守夲色拳拂謝多能矮屋
常妨帽明珠不斷燈蓮池家法在六字括三乘
雲棲寺小憩寫幽蘭横卷即題一絶
夲色西来意雲棲静且安林泉徐待寫先寫數叢蘭
表忠觀
三世五王爵同堂秩有倫聖湖依故里白水識真人孫
子儀型永春秋爼豆新蘇碑餘腕力亦敵弩千鈞
渡錢塘江
斛土千錢詭就塘風恬日暖綵舟方一江吳越分疆界
三月煙花正艷陽航葦誰曾見神異射潮未免話荒唐
漲沙南徙民居奠(海潮向逼北岸海寧仁和二邑塘工頗以為患近年来北岸漲沙潮汐南)
(徙遂慶安瀾)永頼神庥敬倍常
蕭山道中作
溪窄綠塍闊水肥烏榜輕開篷畫芃蒨掛席剪澄明南
國春方麗越天雲復晴山隂指明日已是鏡中行
錢清鎮
循吏當年齊國劉大錢留一話千秋而今若問親民者
定道一錢不敢留
題柯亭
陳留精博物椽竹得竒遭昔已思邊譲今兼傳伏滔琴
同識焦爨劍比出洪濤漢史無能續千秋恨董逃
謁大禹廟恭依
皇祖元韻
展謁来廵際
憑依對越中傳心真貫道底績莫衡功勤儉
鴻稱永儀型
聖度崇深維作民牧益凛亮天工
聞河南得雨誌喜
江鄉春雨略虞多恰喜晴明景色和聞道豫郊被甘澤
正逢農月利嘉禾雨暘時若常希遍南北難均更易過
誠使履豐寰宇慶吾將端拱惬如何
禹廟覧古
得涖稽山峻言瞻禹廟崇碑文擬衡嶽井穴逹龍宫問
訊傳工部栖遲遇義公錞于尋豈在窆柱恨難窮帆石
終隣誕梁梅久付空惟應敷土迹天地並鴻功
舟泛山隂溪路
棹入烟花浦山迎綵鷁舟桃霞烘日重柳線曳風柔應
接真無暇清明適與謀若耶知不遠且遲命清遊
蘭亭即事
向慕山隂鏡裏行清遊得勝惬平生風華自昔稱佳地
觴詠扵今紀盛名竹重春烟偏淡蕩花遲禊日尚旉榮
(時三月八日)臨池留得龍跳法聚訟千秋不易評
蘭亭恭詠
皇祖橅帖御筆
真贋撡戈互詆攻
聖多能以不同同右軍設使瞻
仙藻定早傾心拜下風
蘭亭襍詠
竹逕延緣勝賞探流觴曲水渌波涵何妨脩禊日過五
且喜行春月正三
即景還思晉永和崇山真見綠嵯峨斯人不祗清談軰
誓墓高風有足多
絲竹雖無琴筑環逸情真可傲東山中郎若復相衡量
賸有蘭亭在世間
真蹟當年付老僧賺来蕭翼許多能若方吐哺周公旦
房相掄賢未足稱
自紹興一日渡江至聖因寺行宫
朝辭餘暨暮錢塘片刻長江稳渡航未免情殷戀西子
不殊風便送滕王快晴乍覺烘山翠弦月遥疑釣水光
十畆行宫遊不足憩閒命筆玉蘭堂
清明
纖雲净斂碧山横圓鏡中央岸柳縈不獨韶妍詔遊興
所欣近遠利春畊芳萍波面偏增點嬌鳥枝頭慣會鳴
一晌閒情覘節物兹来差未負清明
杏酪
佳寔出精舂仙漿泛玉溶清明傳節物南國作時供不
雜薑鹽和還嗤醴齊醲最欣湖上坐甌影北高峯
閱杭州旗兵
承平世恐軍容弛文物邦應武偹明已向會稽陟禹蹟
便教浙水詰戎兵羽林舊將今誰是(州閱皇祖駐蹕杭武詩有羽林)
(舊將分防重之句)七萃材官古莫衡四十年重逢盛典行間踴
躍倍常情
陸宣公祠
策馬孤山脚崇祠陸氏傳去留關治亂事業付雲烟房
相希前躅蘇公表舊編德宗事苛察胡獨昧知賢
西溪
意行䟦玉驄高陟法華頂西尋野溪幽東眺明湖影竹
徑既曲折烟村亦僻静梅英貼流水松濤響峻嶺高墅
早頹廢張園復荒冷都無百年久寂寥非昔境何怪指
輦道舊跡人莫省(州志沿山十八里皆南宋輦道)
三月十一日作
是日為
孝賢皇后三週忌辰兹以恭奉
皇太后南廵不得親至静安莊酹酒雖預祭以伸哀更
臨期而餘痛北雲遥望七字因成
獨旦歌来三忌週心驚歲月信如流斷魂恰值清明節
飲恨難㤀齊魯遊豈必新琴終不及究輸舊劍久相投
聖湖桃柳方明媚怪底今朝祗益愁
登北高峯極頂
南北兩高峯北勝南姑捨適際天氣佳峰頭一駐馬琅
霄拂仙籟吳山皆在下江海一杯水向我眼前瀉滌盡
萬慮塵何有閒愁惹廵檐古作無曲高和者寡
冄至韜光題壁
前日坐韜光觀海窮境遠今日登高峰韜光又平坦以
此識萬理進界無止滿徒愛境致幽輙復紆畫䍐嵐翠
度重重徑險遵踠踠山鳥及山花夹道紛不斷松翻綠
雲濤竹帶碧琅粉不歴百磴艱安知十里近山僧縦慣
經和南笑而莞
雲林寺二十韻
靈隠古禪林佳稱乃自今(康熙二十八年御賜今名)佛原冺名象
天與闢幽深竒絶驚初見清閒試重尋嶤巒(北高峰)先陟
頂静室(韜光菴)一開襟自内尤綜要居高捴照臨澄懷参
月相對面賞雲岑稍憩塵中迹聊清物表心冷侵泉潄
玉静聽澗調琴乍啟&KR0785;瓏竅憑吹金石吟(冷泉亭畔石竅人吹則鳴)
呼猿時踔洞招鶴早鳴隂辨茗傳初火(是日偶閱採茶炮焙之法)攀
松騐五鍼洞天窮窈窕乳竇注渟涔路盡忽開豁巖攅
復鬱森線光常漏日鳥道欲捫参丹閟仙人竈草生王
母簮棲嵓鏨龍象鎮海恊祥祲蘿薜蒙櫹蔚雲霞護嵂
嶔認峰垂羽翼續句美球琳誰識西来意徒嗤門外音
便當旋翠蹕無逸以為箴
天竺
天竺近雲林便途因冄至溪溯源更清竹當春益翠秀
潤挹明湖澹泊標初地冷然磬魚聲颯爾烟霞意
湖心亭
無地樓臺鏡影空仙居蓬閬許舟通四圍景物蜃窗外
三面山光雉堞東俯檻閒看魚畫水捲簾低引燕裁風
坐遊省識無邊樂奚必幽遐一一窮
鸕鷀
鸕鷀本野鳥食魚以自活一被漁師得鎩羽如受刖以
䋲縛其頸驅之捕鱸鱖將謂得果腹豈知不下咽冥然
猶不悟長此安能脱鸕鷀爾特愚漁師爾特黠格物可
會心海鷗信明逹
觀採茶作歌
火前嫩火後老惟有騎火品最好西湖龍井舊擅名適
来試一觀其道村男接踵下層椒傾筐雀舌還鷹爪地
爐文火續續添乾釜柔風旋旋炒慢炒細焙有次第辛
苦工夫殊不少王肅酪奴惜不知陸羽茶經太精討我
雖貢茗未求佳防微猶恐開竒巧防微猶恐開竒巧採
茶朅覧民艱曉
湖月
江月妙在流湖月妙在渟纖阿如駐御詄蕩窺澄泓軒
轅鑄明鏡萬古銅暈青扵中金一點沉光奪斗星文漪
漾不去素彩寒欲生未秋景已佳坐看漢影横
寄題琴臺
慧日峰西秀石堆傳聞海岳舊琴臺匆匆未暇躋層巘
分付雲林待冄来
開化寺冄作
春事日以佳春遊興無斁蘇堤桃柳芳所玩近几席度
嶺尋梵宫略取幽趣適穹塔鎮吴江隔岸越山碧頋步
挹清芬騁懷寄寥寂境亦安能窮樂亦胡可極明當整
歸轡留詩勒蒼壁
重訪雲棲即景襍詠
山寺雖多此寺幽特教清蹕重来遊洗心亭别仙凡界
萬騎紛闐合着留
綠玉参天逕幾廽石門烟月鎻莓苔蓮池塔院自千古
奚事花幢坐墨胎
修篁深處小延俄又覺簷隂幾許過山鳥啅林還太古
野花繪壁自春和
净土香光慧業薰弆藏法寳玩顔筋(是日觀寺中所藏董其昌書金剛經)
(真蹟)蘭亭昨過相衡較真蹟何如王右軍
戱題錢氏鐵劵三首
長腰十斛換漁人什襲傳貽永世珍歴數從来曾賜劵
問誰終獲保其身
伊吕功勲豈不巍未聞賜劵貸其非設逢烏喙終何益
少伯真能早識幾
納土歸誠夲在兹子孫世守亦其宜獨憐片鐵唐時物
秘寳其將安用之
即事
水態山光結攬中便途城郭一觀風笙歌正閙武林社
(時清明次日俗為武林社之遊)梅石空傳德夀宫柳色含烟蘸波綠桃
花過雨豔春紅吾民樂處吾同樂尚慮餘三有未充
題德夀宫梅石碑
臨安半壁苟支撐遺迹披尋感慨生梅石尚能傳德夀
苕華又見說藍瑛(宋時苔梅久萎藍瑛畫梅鐫扵石)一拳雨後猶餘潤
老幹春来不冄榮五國風沙埋二帝議和嬉樂獨何情
西湖嬉春詞六首
西湖景好好在春西湖春日多遊人水態山光靜入畫
歌樓酒舫樂同民
三面山光水一湖烟中東指宋時都而今設問林和靖
定道孤山會不孤
三日輕隂三日晴遊觀在在稱人情鳴春山鳥真韶濩
熱閙翻嫌鼓吹聲
鸕鷀船載泛烟濤恰喜春波漲一篙漁父不勞施網罟
提籃入肆貨銀刀
桃花紅罩菜花黃遇閏蠺時未届忙誰道吴中歌舞地
扵今都識重農桑
富麗臨安迹已陳六橋烟柳又從新只今惟有平湖月
閱盡千秋遊賞人
西湖行宫八景
四照亭
臨孤山對葛嶺山光塔影倒漾明湖舊有額曰雲
峰四照因以名亭
孤山最高處更據聖湖中峰色廻環翠花光澹蕩紅隄
虹遥飲練波縠淨披風方喜竒全攬翻牽興莫窮
竹凉處
叢篁深翳戞玉摐金塵氛為之盡滌
目遥方過雨意入更逢凉聲是戞寒玉境還生静香萬
竿籠日照一線漏天光却羨山僧逸坐消九夏長
綠雲逕
由竹凉處曲逕西行喬柯竒石目不給賞雲氣時
起步屧間
逕紆探絶勝森秀入蒼雲苔迹時留印樵斤未許聞濛
濛濕鶴毳濯濯潤螺紋謝傅東山好微嫌絲竹紛
瞰碧樓
樓俯全湖晴波綺縠摇蕩几牖有一碧萬頃之槩
覧景不嫌高山樓瞰碧濤雨晴皆合賞俯仰更無勞洗
滌塵氛氣差排歌舞曺悠然會心所摛句亦因豪
貯月泉
水月清光互相暎發平湖既以標勝山半一泓亦
先得月豈以大小殊觀
乳竇貯天池嫦娥小浴之一泓清且淺滿魄静相宜未
許魚龍混還欣松桂披廣寒合雲表消得夜眠遲
鷲香庭
老桂森&KR1161;宛然臯塗精舍爰取鷲嶺天香句意顔
之
山水清暉藴挺生仙木芳徒觀葉蔚綠因憶粟堆黃雅
契惟期月旉榮却待凉何當秋宇下滿意領天香
領要閣
湖山幽邃不可勝窮略觀大意此領其要
嵐靄朝晡别湖山趣不窮一時期領要千古有高風借
問雙峰側何殊六法中惟觀其大略靖節許相同
玉蘭館
春廵至止值辛夷盛放即景紀勝未知與輞川舊
館何若
對峙白琳樹迎階為我開判春標雅致名館稱清裁一
晌教神往他時待客来舉王非慕藺自分謝吟才
韓榦人馬圖歌
魏武子孫善畫馬常與照夜開生面當時弟子亦多人
入其室者惟韓榦石渠寳笈富唐蹟惜哉覇作曾無見
照夜粉夲想付韓我向題詞嚴月旦今来復得人馬圖
藝林法寳驚黃絹籋雲夹鏡骨權竒鳳聳龍顒神萃粲
驊騮氣揚技日進畫肉直可翻公案奚官絏韁緊結束
指揮如意亦豪彦北人使馬南人船各有其長矜獨擅
昨者錢塘試弄潮此言信哉兩竒觀
留别西湖之作
明當清蹕啟歸程誠恐江鄉誤力畊設謂西湖姑舍是
此言却不近人情
御製詩二集卷二十五
