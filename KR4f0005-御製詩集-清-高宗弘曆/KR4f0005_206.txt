御製詩三集卷四十三
古今體八十首(乙酉一)
乙酉元旦
歲時月吉慶三元青陸祥光燭紫垣必世若稱王道始
後仁惟愧魯論言朝正敬受萬方賀迓祉顒祈五榖蕃
家宴乾清歌具爾天潢奕葉衍長源
元旦試筆
順斗鴻龍又轂旋
蒼靈新祉錫敷天丕基敬繼
五朝業大寶欽登三十年益慎盈持將泰保敢疎夕惕
與朝乾乞漿得酒惟農諺(農諺歲逢中酉乞漿得酒申年豐酉年必豐云)酉熟
申堅願稔連
曉瞻三素麗璇霄元祚虔求玉燭調喜爆聲霆壧穴聽
祥霙積地簸鍾消宫梅得氣芳舒萼苑柳迎春嫩擺條
萬里伊犂喀什噶面東胥賀紫宸朝
題和闐玉椀
潛確已稱中國少和闐真是異珍多春秋陳貢来包匭
杯椀相(去聲)材命琢磨西旅却殊時致獻(昔年準噶爾台吉回部和卓木)
(雖屢貢玉椀不比此拓和闐為我属春秋貢玉如内地任土作貢也)水精寧得與同科不
斟旨酒浮香茗延喜彤闈受福那
降旨免江浙積欠詩以誌事(有序)
供輸維正租庸恒甲於南邦澤沛非常蠲復早申
扵北闕循三載一廵之盛事計籍加詳佈元辰二
日之恩言郵傳倍速咨彼額徵未足覬延不乏齊
民軫兹尾欠猶懸被歉寧無下戶縱比年頻致十
千之取而為數尚隃百萬而贏詢疆吏以陳書清
問每勤夫側席勑度支而奏課宣條毋靳乎持籌
庶幾澤尠飛鴻白屋三時歌鼓腹抑且村閒吠犬
青旗一路樂遨頭云爾
曰休曰助重時廵嗟爾司農聽綍綸百姓已皆注耳目
三年又復有逋陳持籌漫計贏巨萬投匱都教豁窶貧
仍慮十行或遺略届期應更細咨詢
題錢陳羣進伊祖瑞徵所篆瑞日祥雲和風甘雨
章
迎春帖子進南方先以家蔵古篆章瑞日祥雲兆歲美
和風甘雨卜農慶休徵敢謂時斯應善頌還嘉規不忘
願共吾民沐新祉春祺啿啿萃方昌
盛懋暎雪讀書圖
交遊不襍樂家貧暎雪觀書造意新自是稜稜志清介
何須類舉負薪人(楊榮識語並舉買臣負薪圖予以為暎雪讀書自是高致非負薪者可比)
(失去固恰當耳)
降旨加賑甘肅去歲被灾州縣詩以誌事
新正將南廵頒諭豁逋賦江浙人則幸他亦予民庶弗
被灾或可被灾深厪慮甘肅昨夏旱申命已周助正供
早與豁恤民何礙屢加賑宣恩綸極次計月付推行在
有司其善實惠佈
唐寅會琴圖即用其韻
露坐横陳膝上琴愛披秀木有佳隂不知袖手對聽者
可識高山流水心
題和闐漢玉蓑笠漁翁
漢玉者非必炎劉時物其土浸璘㻞古色穆然者
皆可謂之漢此玉有之相其材命工稍加琢磨為
蓑笠漁翁而繫之詠
詎必炎劉始足珍幾千年出玉河濱鷗鳬久是忘機侣
蓑笠曾非把釣倫弗受雕鐫存樸古豈資燒染自玢豳
史編中問斯人傳不在清河在富春
新正重華宫
歲值木奮軋月得土長飬(正月建戊寅)酉秀成熟兆寅津輳
達廣迎禧始重華注心遍九壤瓦隂雪迷離簷陽曦炯
晃勝椒煥黻屏仙木扶鏤幌新年語吉祥寰海籲豐穰
降旨加賑湖北去歲被水四縣
萬方豐歉一心存酌劑寧教靳德言被水雖云僅四縣
望賙亦厪有黎元旬宣咨爾頒錢榖老幼俾其獲飽温
豐省實多報歉少慶斯即是沐
天恩
題周臣村莊農慶圖
山莊無别事惟是祝年豐納稼村村急高囷戶戶同社
常接雞犬鄰不遠西東相聚農桑話于于太古風
新月
元正越二日太昊啓節昌行慶際芳辰大来延千祥舉
首見新月一鈎垂天潢盈虛固其恒新年迥異常依依
最有情溶溶已流光值閏以為佳春况百二長舒輝盼
上元凝和麗青陽却笑九華枝爝火言蒙莊
漢玉榖璧
粟粒平擎若自然葆光韞采謝雕鐫楚州底論第三寶
喜在嘉生兆有年
新正重華宫侍
皇太后宴
西望瑶池降
鳳輿新正佳祉萃彤廬千春進爵期無射
萬夀如山願有餘寶鴨篆凝噴瑞栢金雞燄踏燦祥蕖
昇平漫議過華衍今歲承
歡此復初
和闐玉觀梅仙圖
等度和闐玉觀梅琢作圖人將花總似艱辨楷兮逋
題李贊華射鹿圖
東丹避嗣主越海昔奔唐偶作射鹿圖縵胡猶舊装改
姓事他國廽心憶故鄉雖無逐鹿志熟處亦未忘遠愧
吳泰伯近輸漢高皇
詠周片雲戚
杖黃曾紀武劑白亦標文舞自稱西樂形猶肖片雲穆
然斐古色鏗爾振嘉聞義取和安樂翰筵伴淨芬
新正瀛臺
問
安之便出西華咫尺南臺路不賒纔隔旬餘新歲是恰
欣春曉景祺嘉篆凝瑞靄猊噴霧爆響平安樹綴葩迎
節綵檠惟卜晝幾曾宫蠟照紅紗
寶月樓
液池南岸有高樓寶月佳名題上頭正望元宵生玉魄
堪憑春色始皇州綵屏吉語農祥籲香扆恒銘民莫求
保泰深心端在此敢因韶節恣歡遊
淑清院
春將淑矣石泉清峭舊之間小暢情却是喬松無改度
濤傳上古以来聲
題涵春室
春節雖遲日(是月十四日始立春)春意逓新年雪積祥玉花爆騰
瑞靄煙宫城近六街市語何喧闐昨歲幸遇豐物價平
扵前㛰嫁率乘時景象熙京廛可遽云返樸通經貴達
權
豐澤園
鏡面輾冰牀須臾駐岸㫄春園攬豐澤農畝卜初祥庭
有松筠趣筵多翰墨香東郊將倳耜物意逓韶光
虚白室
怪石浮筠羅幾層書忩清擬玉壺冰漫言虚室纔方丈
大地韶熙箇裏凝
方從義松巖談道用圖間孫琰題句韻
無地樓臨有頂松金題玉躞啟緘封由来可道非常道
茅狗難希騎二龍
和闐玉牛再疊前韻
愛牛緣何緣愛耕耒耜之利資爾能和闐玉子牛其形
稍加琢治如牟鳴造石非同拖五丁聚道乃全擬大牲
陳蕃無計可芼羹興鋤解甲天衢亨任土作貢無别營
亦弗敢詡我武成漫因新舊評藍青
普静禪林瞻禮有述
禪林鬱律鳳城北辛夘(順治)剏成甲戌(康熙)脩六十餘年事
重葺百千奕葉仰
前猷無非
保赤右扇念有集衣黃偏袒流親詣瓣香昭慶落七言
聊當(去聲)誌碑留
題方琮山水
茅店婪年讌石橋招客遊紅桃經雨潤綠柳受風柔谷
口雲猶吐溪頭水已浮木蘭待碕岸將泛問春舟
右春景
梧葉高樓上蕉芽曲逕邊愛凉仍捲幔滌暑或觀泉樵
憩不遠斧漁廽那用船千林綠猶重其意已蕭然
右秋景
同豫軒
新舊萃藩封三接不可缺賚與宴並行所以聯情悦涓
休月之六嘉饗荅韶節同豫此臨憩紫光(閣名賜宴之所)待整
設軒墀既静佳甌研亦清潔羲經在棐几玩象觀辭說
雷出地奮軋撫辰敬斯切
賓竹室口號
收雪將来竹埭培綠瓊枝覆白瑶堆笑非京洛程家宅
却得游楊砌下陪
韻古堂
古鐘自何来来自西江涘列簴以十二題名義由起行
令歲之首太蔟入律始育物叶輳達對時欽天紀却懷
尊盧初詎有軒堂此
千尺雪
積餘雪色在山隂落下銀淙雪有音指日寒山聽雪閣
異同此雪費推尋
茗甌竹鼎伴清嘉七字剛成趣亦賖綵勝銀鐙槩無設
室中宜樸不宜華
年前三白佈祥霙掩暎軒櫺倍覺清若問予心喜所託
率因真澤匪虚名
紫光閣曲宴外藩並回部詩以誌事
值歲外藩入覲顔新增伯克序年班四方来賀誠非易
三接推恩未可刪筐篚兩廂頒等第魚龍百戲鬭斑斕
西師繪壁思羣力敢曰折衝尊俎間
題文徵明松堂吟賞小軸
結宇茨荒草向簷依老松延將幽籟颯覆處翠隂濃芸
簡堪娛目茶甌藉洗胸箇中尋獨樂不擬客来逢
人日瓊華島
人日登臨古所傳靈辰迓祉慶初年祗宜佳處賞松竹
例是今朝禁管絃(是日逢國忌例不舉樂)雪積樹根堆喜色春融
峯角蔚祥煙輕隂設復霏時玉駢慰東郊利麥田
悅心殿
曉日上忩温匡牀小憩存壁詩忽隔歲嵐畫又迎軒攀
陟寧宜亟詩書悅可敦此中覓消息至矣子輿言
嵌巖室
瓊島分明是假山年深喬木鎻孱顔依巖書室含蔥峭
疑在富春大嶺間
鏡清齋
冰牀原輾鏡中来據榻廻看鏡面開自有一方呈照鑒
本無半點惹塵埃延虚恰喜欄邊竹入影猶疑缶裏梅
收得臘前雪盈盎三清便與試茶杯
看畫廊
廽廊宛轉倚﨑嶇畫意隨時觸目輸簷拂松篁屏貼勝
今来看是歲朝圖
題韻琴齋
鏡浦雖沍凝流泉故不凍泠泠常作聲已覺春温貢齋
傍竹特茂清籟和(去聲)吟鳳響應有相投底藉八音衆寄
意笑柴桑無絃猶撫弄
抱素書屋
倚山繞曲池面勢雅稱宜棟不飾金碧忩常納秀竒登
臨初歲景藴釀好春時繪事如相擬惟商可語詩
畫舫齋
池上為齋擬舫同那資桂楫與筠篷三餘凍結練非疊
一例光含鏡自空亦可開窗試延月奚勞落席慮驚風
虚舟取喻原無繫數典何須定米翁
古柯庭
窗外延来夀木賓將迎不待有精神漫言枝葉行條鬯
此老那知故與新
詠哥窰瓷枕
瓷枕出何代哥哥類董窰金絲鋪荇藻鐵足節箛篍文
並柟榴重珍非翡翠澆贈宜漆園吏夢蝶恣逍遥
沈周玉蘭芝朵
芝朵丹黃蘭葉青石邊木筆燦亭亭畫家大有伊人念
規寫無非謝氏庭
重華宮曲宴内廷大學士翰林等雪象聮句並成
二律
上元後日例燈筵今歲涓良啓翠旃曲宴重華堪數典
聮吟雪象重(去聲)題箋誡敦君鑒復臣鍳豐祝申年繼酉
年小部棃園非水調細聽原是徵招絃
布茵東壁共歌賡愷樂韶年百福迎何必鸞觴浮六醴
仍教鳬鼎瀹三清(茶名重華宫曲宴用盒果杯茗不賜酒率成例事)圖觀寶笈
旋因賜(是日陳石渠寶笈觀之遂分賜諸臣)果飣蘭珍侑以行榖日晴和
占歲美殷殷同此籲農情
雪象聯句(有序)
穰兆重金龢迎三白收穠葩扵朵殿玉戲旁羅肖
巨骼扵闍城樞精上應森承趺而挺柱香積普賢
座下之華亘擁鼻以廽鈎氣吞盤况山中之粟爾
乃朝正伊始典數熙春番覲聿臻光觀晉晝活脱
寧煩翦纈擬貢輸則潔過紈牛胚渾漫許登柈方
賓薦則莊逾鹽虎訝蹴部誰矜昆戰燧尾幸銷蔥
嶺之烽疑安驅自佐歴耕駕肩宜佈榆關之榖舉
似黃門左仗程品料以心降將期丹輅南轅竚儀
鍠而色喜然此皆功歸
德産意惬
天倪仿一雙猘子能馴碨礧蹲時尚遲見睍參八百龍
公善舞蹣跚蹙處猶趁回風聊標鹿苑幻形臘後
手摶稱得氣載課兔園妍唱年前頭踏擅如神七
言韻叶長申六匝廵環周甲庶釦砌素雲永護笵
模元化匪無為惟瑶罇白獸齊開刻畫太平真有
取
(御製)重華文會列長茵三白欣逢先早春瑞兆崢嶸看有
象
嘉徵和暢紀宜人表逾尋尺綏豐叶慶洽垓埏
至道臻百榖含精剛協日(臣傅恒)九華迓節普同民西山
積素嘗抽札東陸開韶憶集紳(西山積雪立春日雪並蒙召集)
(聯句)體仿狻猊(舊有雪獅聯句)聯綺序(臣劉統勲)輝餘鳷鵲撰芳
晨典胥想像来重譯鑄物分明出泰鈞曲直從心
竒更合(臣阿里衮)方圓就範妙能因執雕底假中黃試
貫橭寧煩壺涿循格肖迦那兼十二(臣陳宏謀)
(御製)輪随阿耨轉由旬收培玉樹多仍積装守銅扉對得
倫氣結瑶光接苹澤
班崇鹵簿翊
楓宸七鞶那倩縻珠絡三沐無勞澡玉津鼜鼔徒傳鳴
谷應(臣舒赫德)蹬梯特遣立山鄰消炎竟使誇南粤不
動疇憎搏大秦倍蓰腰圍堆擁腫(臣阿桂)蹣跚骨相
削嶙峋刻舟智漫矜江表化石蹤非效洛濱吞失
靈蛇知敓氣(臣于敏中)穴空黠鼠少潛踆魁梧皓質高
難俯磊砢瓌姿伏待伸炫采襲環紛組綬(臣彭啟豐)
(御製)飛花承輅溯椎輪懸瓠慢擬驚鵝鴨林邑何妨侣鳳
麟比色垜糖甘却勝
椯枝織竹潤尢珍耳偏簸哆寒猶軃尾亦錐銛燧
不瞋垂鼻彎弧纖拾芥(臣張泰開)槮牙比&KR0808;燦鎔銀輝
煌寶鼎行堪負詄蕩
天閶路可遵皸點霜苔膚合沓(臣裘曰修)圓擎冰柱足轔囷
洗經香海原同水現到峩嵋詎染塵乳孕記時連
稔歲(臣錢汝誠)拜儀率舞際元辰鼇凝懸圃三番冠豹
澤中條七日純座護莊嚴閑且佶(臣王際華)
(御製)園開喜樂幻兮真爰教吴匠相摶捖不藉蠻奴自擾
馴形大由来其性順
寶滋果爾厥功均霙飄界閱三千遍鬘覆毫瞻丈
六親檻暎蒼虬騰蜿蜒(臣觀保)門排金馬峙㻞璘仙
驂輒緬王喬駕吉夢俄徵張茂詢餅餌規模誰擅
鏤(臣蔣檙)碔砆粧點莫論珉團將菌蠢要綦佩掃盡
蒙厖薦㲲巾綴璐綏綏鮮並挹(臣竇光鼐)撒鹽瑟瑟細
齊皴蹲其虚几疑生嘯矯若之而欲作鱗以節豢
調奚尚累(臣奉寬)
(御製)扵圖審鑒匪專歅截流觧徹法王味砌葉全標青女
神状似雪山遊本慣
步湏淨土力曾掄教傳西竺芬霏粟美釋南方富
儷珣笑說膽長依月注(臣金甡)詫聞齦每感雷新制
緣不律然乎否劚向昆吾展也洵河渡恒沙無算
數(臣陳兆崙)雲耕鉅野未磨磷瞥驚照夜竒毛刷奈許
燃犀詭貌振摸喻杵箕伊所扣(臣汪廷璵)遇成珪璧孰
斯甄皚皚勢壓駝封聳的的光瑩豨目眴大客居
然相突兀(臣倪承寬)
(御製)鈍公毋乃太逡廵江淹難賦瓊為樹子産休訾齒害
身何必荆山誇悉放
還如訶國騐駢陳越裳白雉歸彰
化靈囿騶虞育逮
仁觀琬昭文誠中度(臣劉星煒)載瑜譜樂正来賓昇平進頌
諧星琯
慶惠乘陽啓鳳闉木盛占年符奮乙(臣盧文弨)金穰涓日佇
祈辛坐聆宫漏移花緩飲飫衢尊浥露醇燠沐餘冬常
盎盎(臣謝墉)棣通肇閏總礥礥題拈先霰環墀墄箋
逓番風颺柍桭樂以
泰交垂在甲(臣汪永錫)
(御製)撫兹豫順凛惟寅政頒魏闕朝儀飾澤被
公田
天貺申一德賡歌欽慎憲對時搦管豈云頻
沈周溪橋樹影即用其韻
填填扶笻過小橋不巾一任髮飄蕭清溪入影曾無愧
太古論風定豈遥
白鷹詩
喀爾喀貝勒阿玉爾所進
鷙鳥白其色由来稱吉徵班郎賦昔雉竇牧獻今鷹素
羽常馴熟䧺心冺掣騰北藩兹世僕休擬越裳曾
正月十一日延春閣恭奉
皇太后觀燈即事
年年御苑
賞花釭兹近南廵啓蹕幢節卜齋前迎
鳳馭(以明日始值云祈榖大齋)月先望夕麗天杠蘭珍百品羅瓊
几華燭千行照綺忩高閣延春春信遞駢供
慈豫啿祺厖
題唐寅溪山八景冊
蕉窗道話
蕉軸窗前綠展雲夜齋不雨静無紛高人對坐分明話
那許人間以耳聞
武陵桃浪
刺蒲綠貼落桃紅波面輕翻錦繡風好是源中繪春色
何曾洞口引漁翁
江山漁隠
亦有成名亦隠淪千秋一例把竿綸輕鯈無語應含笑
人不釣魚魚釣人
懸崖噴瀑
飛落銀龍擘峡開雷為聲吼雪為皚科頭望者應懷想
想彼源從何處来
楓林坐愛
幾點楓林綴復飛飄然衫袖坐忘歸邊傍縱未巾車置
何礙神傳杜紫薇
水邊吟興
丹楓綠竹間枯枝一段湘江秋晩時謂是伊人偶為畫
誰知有客藉成詩
萬木號風
喬木低筠護矮垣悠然天籟静中喧空山寂歴茅簷下
齊物從教悟漆園
柳州詩意
桃花菴裏閒揮筆殿以孤舟釣雪溪内翰拈吟各抒興
薄家獨藉董家題(冊中題者自陳元龍以下八人皆康熙年間内廷翰林對景拈毫各乘興)
(會獨薄海所題宿雨初收曉煙未泮云云乃直寫董其昌語以當題識彼文筆故不如上諸人所謂欲盖彌彰)
(故戲及之)
題和闐玉煉藥仙人圖
鍊玉居然玉作人丹鑪獨對守庚申騰騰兀坐非無謂
僕僕忘機自有神澗谷曲圍水宛轉洞門半掩石嶙峋
中山李預真癡者枉向藍田覓問津(魏書李預每羡古人餐玉之法乃探)
(訪藍田掘得若環壁襍噐形者椎七十枚為屑日服食之預鄙固不足論藍田即有玉亦豈未經琢磨而有環)
(璧之形記載家務竒可笑若此)
祈榖齋居
民所重惟食聖所慎惟齋
祈榖將大祀遷座欽銅牌五味舉用淡(蔥韭類不用)八音徹
克諧清夜省厥成韶春迓欲来濃雲韜月光復雪當益
佳
題宋宣和棃花鳬雀
横斜雪朵不勝春雀立花枝鳬水濱位置高卑皆恰當
如何獨是昧知人
和闐玉觀瀑圖
雪瀑掛崚嶒幽人對坐憑目随落斜底心溯最高層本
是山輝質真看玉潤能名家唐沈輩(唐寅沈周皆有觀瀑圖)點筆
笑何曾
乙酉春帖子
龍鱗迣鸞路指日向東南明庶風迎面今朝春澤覃
太昊新司節鴻禧乃大来馮生欣萬物即即復磑磑
歲德已逢卜留熟日干又慶叶金穰願綏新歲如舊歲
(昨歲各省多逢稔直隸尤佳)庶致民康與物康
詣齋宫作
青陽初入律玉輦正迎春(是日立春)今歲節方始明朝
祀用辛萬民
祈稼穡一室毖精神曦影輝窗紙欣披淑氣誾
祈榖禮成述事
薌牛光爥繚垣紅蒼璧欽升
帝座崇昨日立春今日
祭次辛此歲上辛同望来朔旦剛全照(是日上元節)酉繼申
年願屢豐三十度親承
大禮為民
祈不為微躬
上元燈詞八首
皇都元夜信皇都九陌煙花共衆娛綵麗神霄懸玉鏡
瑞凝璇宇席蘿圖
昨朝東陸迎春至今日
南郊迓福来新舊藩臣集闕下鐙筵應許共追陪
歲歲觀鐙例御園今年緣近唘廵轅玉樓金殿重重朗
饒得宫中度上元
銀花作隊紛垂架火樹成行烠煥楹何必午門賜酺樂
行時中每凛持盈
挈壺初報酉時牌炬網鐙輪一霎排翠火結成萬夀字
惬心益算祝
思齋
恒春玉蘂棼霏雨不夜祥煙濃疊霞最是團圞初度夕
翹瞻寶䨲上東華
景運門前接箭亭重開寶扇列燈屏(丙寅年亦曾扵宫中度元宵盖彼時)
(以吉孝賢皇后將有弄璋之慶逮今垂二十年噩喜戚均成夢幻觸景廽思不能無憶)廿年往事
何堪憶電火流隂信不停
祥花倏見金蓮湧吉語眀占玉燭調清蹕来朝猶節夜
承
歡更復賞煙郊
御製詩三集卷四十三
