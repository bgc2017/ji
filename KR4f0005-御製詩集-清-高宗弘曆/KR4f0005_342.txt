御製詩四集卷六十四
古今體一百十五首
七月朔日作
秋節甫過秋月臨時光代謝祇侵尋氣清曦霽有餘朗
天淡雲閒無片隂榆宇縱觀知漢轉莎隄緩步得蛩音
晶陽午曝仍婪熱催報西成亦惬心
詠董其昌畫禪室硯
老坑石貼五銖錢(背有五銖錢七枚蓋其昌得時已經入士出王者矣)側&KR0008;分明
泐畫禪既曰香光契禪理依然著象豈真詮
再題天鹿錦卷
宋刻絲見亦曾屢彼皆纂組具畫意率作掛幅俱清玩
石渠不啻貯三四裝為畫卷者蓋稀此則畫卷前所置
用之贉首似抑屈爰命裱成畫卷式(叶)昔實賓而今乃
主蕉豈幻兮鹿匪寄常擬食苹寓嘉興猶虞呼馬廑深
思
戴文進山水
或坐溪堂或策笻垂竿鈞者泛孤&KR1956;幽人勝處適其適
高士寫餘逄未逄不雨崇峯猶氣潤當秋叢樾尚隂濃
莫愁谷口蒲車至複澗廻巒鎖正重
題官窑膽瓶
壯士膽非紫仙人骨是青規圓銅鎻口列五鐡餘釘鱔
血纈紋細鴨頭撥色停春蘭秋菊外無可試簪馨
詠刻玉松亭五友圖
滿七還看除二人松亭閒對玉山峋清標氣度文章軰
為五苟乎抑五陳
荔支初至詣
松鶴齋薦新感而成句
雖無
神御有
居停陳紫初來敬薦馨(每歲荔支至必敬奉永佑寺皇祖皇考神御前至)
(中聖母不敢屢奉昔年神御之義已見於向所作詩注而松鶴齊則夏凊之地也故敬詣薦新)
香扆依然徒搶地聽於視矣
泯聲形
范時成秋山訪友
崇岡及野彴都有客來尋六法開生面三秋覓會心霜
林雖颯沓古木尚蕭森詩格於何是郊寒島瘦吟
題舊澄泥石渠文藻硯
錦衣尚絅闇為章玉質仍存栗子黃以供石渠染翰侣
斐然文藻自殊常
題敞晴齋
敞晴雅合快晴来石棧縈紆澗幾廽萬嶂寥蕭爽籟落
千林軮軋霽烟開一時得趣真佳矣兩歲别情亦幻哉
却為(去聲)籌農心略慰流隂那問遞相催
繪韻樓口號
二籟于喁落翠崚聽來律吕總相應大家不少獨步者
為問繪斯若箇能
清綺書屋
書屋齋(敞晴)樓(繪韻)一院中各題名便不相同觸懷頗悟詩
示法攬景還知畫鮮工綺弗傷纖自成麗清宜戒嗇亦
非豐三唐閱遍誰能此心醉惟應蜀杜翁
綠雲樓
樹既幻稱雲雲復幻稱綠綠本非雲色雲豈真樹族是
因假藉名非有惡知木真幻及是非惟偶託名目萬事
似此多欲數(上聲)難更僕
水月精舍
巖頂架精舍其下俯溪水溪至此而寬雅稱銀蟾委豈
必泛舟棠祇須倚忩綺然而於月夕則從未憑此如是
何為名寓意而已矣
觀瀑四首
晴瀑
飛擘蒼崖落碧川晴齋忽看掛簷泉偶然憶得青蓮句
日照香鑪生紫煙
雨瀑
助得天龍噴雨絲相應律吕奏来宜漫云是水不洗水
合相試看接上時
月瀑
輞水淪漣空不空玉輪相映正於東僧繇妙蹟石渠弆
(張僧繇夜月觀衆圖為石渠寶笈上等)笑我無端亦畫中
風瀑
解添新爽濯婪炎便有微風亦不嫌飛點無過略傍灑
那能掀起水晶簾
題綠玉司寇匜
一握和闐玉琢為司寇匜率因從古樸非所論時宜韭
綠猶餘潤栗黃徒訝奇四方永作祜博古式銘詞(四方永作)
(祜周司寇匜銘也是器初見於博古圖今入西清古鍳)
張子俊秋山書屋即用圖間題者韻
峯容樹色兩蒼蒼元氣因之合混芒展卷高人神解别
豈徒數(上聲)墨與尋行
風翻峭璧連空碧霜落澄潭徹底清策杖石橋且小立
愛聽陡峡瀑泉聲
題宋端硯(背刻坡翁二字)
坡翁兩字背鐫深豈往端溪客所尋此老當時真手用果
然不壊到於今
惲夀平山水軸用畫中吳晨題韻
茅屋還教山木支日長山靜鳥聲遲主人訪客將何往
童子㩗壺餉茗時
七夕
萬嶂菁䓗生翠烟碧霄銀漢指坤天恰當鵲駕逄七夕
又早蛛筵闊兩年那有閒情為秘誓可無新詠付華篇
宫中巧節長城外也得人間佳話傳
再題山近軒
已在萬山中更圖山之近於得不厭多人情率堪哂而
軒乃蹈之葱蒨盡以蘊雖云靜何礙詎殊欲為凖彼但
徇欲者失靜害則允
清娱室有會
山清室可娱清娱額簷際而我來兹室因繹清娱義九
有大清國萬民永娱事養欲及給求思之甚艱致豈謂
清供目豈謂娛滿志惟益增惕乾遑敢恣留憩
戲題古松書屋
天公為我種龍鱗八百春秋共大椿偶句其間結茅屋
非幽人強學幽人
題延山樓
山本靜非動樓惟虚故延曾無費來往自得與周旋生
翠罨忩牖清暉照几筵愛兹真徐孺陳榻覺卑焉
養粹堂得句
羲象分明曰純粹士希賢聖聖希天飬之亦豈資他術
可見行惟在體乾
米芾雲山煙樹卷
煙樹雲山杳莫分羶薌說項有前聞如從鶻突論真假
吾亦斯之未信云
按此圖雖筆墨渾厚而蹊徑分明似小米而非大米
徒以項聖謨題云峯巒變滅時便是米家法遂相傳
以為元章畫耳
詠宋端石七星斫
隆池(彭年號)銘語三橋(文彭號)識一樂百枚興湧泉(檃括二人刻硯)
(文)設以為文方北斗昌黎境詣豈輕肩
漢玉穀璧
視之有紋撫不覺稱曰漢璧猶卑之血土所浸合一色
碧天霞抹紅黃輝澹然蘊古以自澤夫其用者知為誰
熱
昨近忽作凉塞外固如是長此竟安窮今朝復熱矣熱
乃宜山田黃雲熟穗始
天地生物心相土氣機委而人意無定逐境為戚喜安
能克已私坦然順化理
載月
塞苑常時早晩凉未宜月夕泛蘭航乍炎却似乖金令
乘爽因之載魄光可使好秋竟孤負便教即景試倘徉
底緣識得殊朱夏素彩流来帶露瀼
過河觀稼
立秋後喜十朝晴潦退徒杠亦駕成(固都爾呼河上長橋每值暑雨盛漲)
(輙易衝損因於末交伏前即命撤去俟秋晴潦退始令支架為梁以省物力今日橋已成矣)便與過
河一觀稼果然滿野副期情黍高穀矮都將熟菜圃蕎
町正向榮此景豈云容易致幾多廑慮度三庚
澄觀齋
渡河稼事細周看返轡園門倚碧巒本少奏章待批理
遂教齊閣試盤桓偶從舊作重檢點頓闊流光四燠寒
兩歲有憂並無樂一時即景付澄觀
宿雲簷口號
秋日何宜宜快晴高標羲御曝光晶憑忩滿野西城近
分付雲簷漫副名
翠雲巖
石態樹姿無不奇夏過秋到得詩遲箇中意倩何人解
七字恐難畢肖之
林之始豈有雲稱曰翠更隣蛇足增却是崇巖不分别
饒他茈虒護崚嶒
中元日有感
例以中元祭
各陵駐兹
神御拜瞻
憑(永佑寺恭奉中元皇祖詣瞻皇考神御兹以節敬禮)次因松鶴叩
如在(松鶴齋為前卭謁)(音聖母舊時寝宫今於禁悲寶産容莫覯倏越三年曷痛)近
憶丙申悲不勝節事徒教陳梵網秋湖無興看河燈早
知空色非空色者箇難忘慙慧能
夜雨(七月望日)
晩雲閣雨勢巧讓水燈明燈事甫言罷雨絲立至傾霽
来彌半月潤意惬深更滌盡邇婪熱明當爽氣迎
詠官窑八方瓶
陶成緬趙宋閱幾百年深不辨仁兮哲可憐徽與欽器
存因論世物玩莫忘箴當底原標甲品題獲我心(禁中古器)
(每以甲乙别其等次)
方方壺秋水晩山
秋船載畫如居室水閣臨溪似泛舟賓主一時訝難辨
山光萬古座中留
題宋澄泥列錢硯
遍圍青綠貼三錢在壙近銅理或然設使魯褒欲著論
可容斯也置身邊
山中二首
山中四季各為風最是金&KR1195;致不同敺暑拒霜成萬寶
小哉空說楚王雄
右風
山中秋半露華鮮太古林巒太古天設向人間論甲子
老於寶甕紀堯年
右露
詠宋澄泥蟠䕫石渠硯
吕叟應曾煅製来䕫為蟠以玉為胎石渠天禄人爭羡
誰果不孤視草臺
陸治琴意圖
試問琴之意在人還在琴置將絃與指其意向誰尋
雨(八月初三日)
半月秋陽曝旭暉昨宵好雨曉猶霏不徐不疾真蘊藉
忽密忽疎孰指揮宿麥已欣播種易晩菘更喜亞畦肥
隨時隨處廑農務以是為吾民所依
阿桂奏王家莊引河情形詩以誌悶
十六堡知功難就因之籌及王家莊引河深濬可吸溜
則亦從之令慎詳(十六堡漫工屢築不就阿桂等議移上於七堡之王家莊開引河勢順且)
(直因如所請諭令妥慎為之)自夏徂秋逮兩月不加督率廑南望邇
緣水長三尺餘況近白露候已凉恐失機會因啟放初
時奔注誠汪洋而何半日勢遂緩下流不免仍淤塘(先是)
(阿桂奏開放引河須俟凡水大長相機妥辦是以數月来雖日夕廑懷從未督促今據奏河水近長三尺餘且)
(時屇白露不宜丼遲因於七月二十六日辰刻開放引河初時勢甚暢順過午漸緩至夜河水頓落口門又復)
(停淤現在竭力疏挑並赶築順黃&KR0309;以為逼溜計只可聽其妥速籌□矣)無已復為蓄水法
接築長壩圖順黃河决吾亦經之屢(江南河南黃河漫口所經已多堵築)
(合龍遲者或三四月或百日速者不過一兩月從無似此次之年餘未成者)未如此次為時
長嗟哉豫民受昏墊愧心萵目徒茫茫秦省近經報得
雨(今年豫省伏秋雨汛總未大長由上游秦省夏雨短少之故令日暑陜撫富綱奏西安於七月二十日丼)
(霖大沛雨勢甚廣此後河水或可冀加長足為開放引河之助未識能如所望否)雨優水足應
倍常源漲委必益浩瀚庶幾因是功堪償吁嗟行水慙
無術七言識事增徊徨
晴
秋仲非秋孟為霖每易晴散雲歸岫遠澄宇露曦晶鹿
過仍留篆鵲鳴似捻笙若時真惬意以此倍欽生
題趙孟籲梧桐蠟嘴
幾葉梧桐綠染黃竊藍妥貼擇枝翔趣民收斂意應寓
寧謂虚傳得子祥(反圖中楊勉題句意)
詠永樂雕漆雙螭芝草盒
剔紅原出果園厰蒸餅類將花草施蔗段較哉斯次矣
(見帝京景物略廟市卷)劍鐶比則謂過之細書永樂猶存欵巧購
内藏未售私(宣德時立後厰器不逮永樂時所製工屢被罪因私購内藏盤盒磨去永樂釬書細)
(欵刀刻宣德大字濃金填掩之此盒永樂細欵猶存益未經私購者)却憶舜時十人諫似
兹精亦豈曾知
痕都斯坦玉羊頭瓜辨瓢歌
鹿臺嘉産来遐陬彼中良工細雕鎪式異漢杯及商卣
瓢飲一具琢美球瓜分數瓣花葉浮曲柄廻顧為羊頭
匪夷所思用意周其脂非遠其性柔東陵關内伊誰候
題唐寅採蓮圖
採蓮曲始夀承藏繼得為圖伯虎唐技癢不禁項元汴
(見項元汴圖中識語)卒成三絶各爭強
江鄉景稱採蓮圖此事由來塞苑無一著饒他八月杪
綠雲紅玉滿平湖(塞湖荷花至八月杪猶然開放以苑中有温泉也)
水心榭
隄界内外湖内高外即低然為水則一敞榭實當之水
心額楣端猶是
堯年題澄照翻漪影左右無不宜山林展畫鏡鳶魚協
化機随方入靜觀鄭崇喻何卑
學古堂
石隄展步轉東廂綠樹隂籠學古堂說訓詎惟資廣博
躬行祗覺意茫茫
敬題含德齋
書齋仰
奎文含德標簷際兩字具大端千秋
示深義為君撫寰宇其難守神器必有德可含方致歌
樂利德豈易云乎愛民一言備勤心繼
前規永懷詔後世
澄霽樓
秋日何所宜所宜曰澄霽禾黍苗而秀秀而都吐穗晶
陽以曝之結實乃飽致拾級偶登樓兩字額簷際萬里
無片雲天水光含翠俯仰一縱目惬然適滿志在彼不在
斯樂同彼農意
董其昌林泉秋色即用其韻
層山體露歛閒雲木葉蕭蕭下夕曛寫出洞庭秋色好
何人於此弔湘君
詠漢玉榖璧
眎有榖粟紋撫無穀粟迹匪緣玉工巧歲久古而澤土
蝕或灰浸有黝亦有白千百年之前題凑伴誰宅終然
出世間深藏竟何益
題宋蕉白太素硯
磨礱圭角已全無太素循名若是乎漢晉碑文書未得
合書二典緬唐虞
賣劍行
賣劍買牛人豔傳皆稱渤海太守賢吾於其事不無疑有賣
者有買者焉賣者得牛買者失失者仍為不趨田使其遠賣他
郡縣鄰國為壑理豈然觀書率當折中理執一而論誠蒙顓
風土
麥麰之收穫先南後北漸禾黍之收穫先北而後南關
内關外所習見復北亦復以次覘山莊晩田兹始熟札
薩地早事腰䥥(熱河早稼七月下旬已收晚稼則八月初始刈中秋前方可畢工而諸札薩克)
(所植田禾則七月供登場圃詢之蒙古王公所言僉同盌近北霜早非早穫不為功而禾稼亦較向南者先熟)
(非特此也哨門之地較熱河秋收約早旬日關内早稼較關外晚稼刈穫更遅人向所目覩者即此可驗風土)
(寒暄物性早晚之不同矣)得之親訊匪傳聞風土農務率可占禾黍
不禁霜使非早熟其何堪麥麰本耐凉晩熟於北豈奇
談不同之同乃大同造物賦物性各含寄語譜植稼穡者
如斯之事其曾諳
山樹一首
一樹旉榮一樹枯相形豐嗇有差殊化工施豈分厚薄
傾覆栽培自取乎
靜寄山房有會
山房額靜寄
聖藻義仰尋寄靜義猶小靜寄義實深寄於靜為逸片
時圖娱心靜亦寄應會兩儀互為斟動之寄易知靜之
寄難諶設能體靜寄大公因物任是具隂陽撰詎悦山
水音
題春好軒
早来或夏遲冬偶恒此當秋弗遇春問我一言何謂好
曰他四德首惟仁胸中常養十分盎砌下試觀衆卉誾
生意各懷即元長(上聲)其間責實已名循
巢翠亭口號
葉雲濃佈翠婆娑巢意無殊安樂窩遐想穴居野處世
一亭猶覺此為多
繪雲樓即景
風来西北不孤雄碧宇蕭巖上下空今日覓雲無一片
便教好手若為工
獅子園疊丙申舊作韻
底事斯来迥異前面增皴皺髮增宣居憂雖度憂緣境
撫已惟慙已長年
賜食依然看象席(每歲八月初十日恭奉賜食聖母幸獅子園遊覧並蒙於此今)
(兹邸園如舊而晨復至追憶)(慈豫難陪轉瞬三年昔時情事曷勝悲戚)侍
遊那再掖
翬軿悲吟七字廣前韻埋恨千秋誌塞堧
題宋綠端蘭亭硯
數典臨池稧帖宜固應圖景再三之(蘭亭景硯先後凡有三此硯於集序)
(四十二人全列且各具景態為曲水廻環尤為工巧合法)王孫跋裏分明道得骨得
皮者阿誰
詠木刻屏
雲歛遥峯潦盡灘旅行各據䟎程鞍營營都為利名計
僕僕那知途路難招宿野帘迎目展翻風落葉打頭攅
詩人此景言多矣我欲㤀言作靜觀
右秋棧旅行
山圍水繞喬柯護於此卜居意自殊傍屋並無田二頃
催租何慮吏人呼
右村塢居恬
崇岡亭子當谷口出谷風來颯爽含比似宋圖無不及
(屏幅景與石渠寶笈所藏郭熙樹色平遠圖相似)却因漢詔有微慙(刻木為山水圖景較)
(之繡織設色者固為樸素然憶及漢景詔雕文刻鏤傷農事之語䆒覺有歉耳)
右亭皋景爽
方琮山水
紅牆綠樹白雲隈宜是金仙梵宇開覆釡上人約飯罷
石橋策杖自歸來
題鑑始齋
鑑始顔齋額興予憶舊長
含飴沭恩渥舞象課書蘉望七今同
歲(康熙壬寅予居此時年甫十二是歲九矣皇祖正六十九夀兹予亦六十)當秋偶自傷
息肩兹尚未不息曰惟強
再題敞晴齊
邇来每作雲雖雲而不雨晩田已穫畢秋菘方在圃聞
之雲護霜(雲隂則弗霜故止霜之法惟求雲)於菘霜實補况兹駐山莊
亦無礙行旅雲弗雲皆可即景欣晴覩萬嶂朗霽輝一
忩納爾許
紅葉
萬綠叢中紅一枝塞山無藉染霜為兩年一瞬訝新見
石火流隂又若斯
詠烏玉硯
不冰雖足用嚴寒受墨終須遜舊端應寄香山白少傅
陸機文讀試燒看
題郭熙關山行旅圖
欲作畫應先搆思河陽此卷足當之乃成晩歲蒼古筆
一改少時巧贍為(用卷末李衎跋語意)磵道崎嶇冰雪歷旅人来
往馬驘疲青蓮夜宴序中語不待披圖合共知
詠官窑瓷盤
殿是宋家殿(盤底刻一殿字而無名)陶真生氏陶閱曾海田屢成
以坎離遭細纈冰紋裂全沈火氣韜原非赤瑛比漫慮
笑櫻桃
賦得鴻雁来(得時字八韻卿試題)
物皆具靈性雁豈不知時適值仲秋節遂辭朔漠陲北
殊雨水候(候雁北在正月雨水候)賓異露寒期(九月寒露候為鴻雁來賓與此異)
月令凡四舉長言乃各摛(月令大寒候又云雁北鄉蓋其時雁自南已向北至雨水)
(節遂北歸此云東乃自北而南先至者為主寒露來賓則以後至者為賓也所言雁凡四見義各不同昨為七)
(十二候詩並分晰□詠之)山莊如迎先(兩字皆去聲)帝里覺來遲(雁南来此處必)
(先見關内當遅數日也)呌宇聲猶澀照波影尚疑授衣廑織婦登
榖幸農師協紀關民瘼重儓且漫嗤
中秋日作
塞苑中秋兩度違依然圓魄發清輝酉年此日收烏什
末歲今朝克勒圍(乙酉二月烏什小伯克類黑木圈拉等聚衆生變明瑞時為伊犁將軍聞)
(而赴援即命其督兵攻勦賊衆拒守六月餘勢漸窮&KR1370;明瑞掄銳登陴奮擊遂於八月十五日攻克其城烏什)
(復平定西將軍阿桂統兵征勦金川所向克敵乙未秋進薄勒烏圍其地為促浸最要巢穴寨密碉堅阻河負)
(磡阿桂相機布置官軍如法築柵汩水拽橋設伏選勇分攻至夜半衆皆蜂擁而入殲賊殆盡遂克勒烏圍亦)
(八月十五日也勒烏圍急讀之則為勒圍是均於此度節籌軍務而在木蘭聞捷者)敢謂詰戎繩
祖烈那重養志侍
慈徽每逄佳節思
親倍句憶右丞淚暗揮
夜雨(八月十五日)
佳節行成祠月筵塞天雲淨玉輪圓隂晴萬里例同夕
(使燕錄載蘇東坡曰故人史生為予言嘗見海賈云中秋之月雖相去萬里他日會合相問陰晴無不同者)
低迥千峯總一仙却到夜中醒枕夢忽聞忩外滳簷泉
逾旬覺燥霑時澤惬意欣然倍悚然
熱河啟蹕木蘭行圍之作
中秋節過唘蒐程
祖制昭垂奕葉明肯以長年有所倦亦惟勵已不渝誠
乍驚兩歲倥偬閱益切諸藩愛戴情廻望難堪追憶處
幾曾清曉問
安行(向年唘蹕幸木蘭日必先詣憶寔慈闈請安申出告之禮於今追難為情)
雨(八月十八日)
策馬剛過筆架峯行宫(波羅河屯)平野到來重鳴鞭已喜雲
容重(去聲)税駕遂看雨意濃似錦滿庭霑落葉如珠幾樹
貫長松此方秋麥雖弗種南望遥同慰老農
張三營行宫即事
夜雨曉来晴山蹊歷坦平當秋看納稼末午駐行旌執
役迎獵騎(喀爾沁随来之佈圍蒙古例於此接駕)獻新來射生不同往年
事(向年入崖口之前先遣射生者於圍場外捕得麅虎即遣侍衛馳進慈闈以獻新味廻思往事不禁)
(戚然)慽慽若為情
入崖口
仲秋入崖口九曲溯雲源又值行圍候毋忘
家法原兩年閱瞬息小獵習櫜鞬(初入崖口必先小試行圍子亦親御櫜鞬)
(遇麅鹿輒射之以次日即有圍場預為演習也)試看南流水動中不動存
於永安莾喀作
沙岡近崖口第一獵場呈(是地為入崖口第一圍場)初地受
恩處(壬寅秋隨御火皇祖行圍至永安莾喀圍有一熊皇祖鎗中之熊伏不動久之皇祖)
(謂其已薨命御前侍衛引予往射熊突意欲使予於初圍得𫉬熊之名也予甫欲上馬而起奔前皇)
(祖御虎鎗殪之事畢入武帳事告指予頋伊温惠皇貴太妃曰伊命貴重乃以射熊之曰使至熊所而)
(熊起馬驚成何事體此寔孫臣受記恩之始詳見山莊紀恩堂)終身法
祖情光隂驚水逝爽朗喜秋晴惜矣無前軰(憶壬寅年隨皇)
(祖於此行圍者今惟予一人得預其時即兹蒙古王公作之扈圍者竟無與予同輩之人為之悵惜甲午秋於此)
(詩有諸藩扈是兒孫輩之句既道其實且以恩頋之也)勉之示後生(皇子皇孫及曾孫皆今随)
(圍)手柔挽弓燥路熟駕車輕一箭中(去聲)碩鹿獻
誰徒意怦(今日圍中壹發殪一大牡鹿衆皆欣喜稱頌然不復能似往年之遣使馳獻予意實因之)
(增愴耳)
題苹鹿玉韘
白露為霜苹野披肌肥色澤樂伊尼(梵名鹿曰伊尼)合圍命中
兹重舉(木蘭秋彌詰戎忠遠之意存焉兹既過二十七月依例行之弗以長年圖逸罷圍也)出哨
尋幽久不為(哨鹿必趁天未曉鹿方鳴之時歷險尋幽而後得雖國家習勞舊制憶聖母每)
(以廑念故久不為矣今重思之不覺潸然)弓矢既調資佽手畫圖堪勝祇傳
皮設如發羽方省度慎弗失之鑒在兹
木蘭廻蹕至避暑山莊作
往還原自向年同疊樹高低綠變紅税駕徒然駐塞苑
問
安那復謁
慈宫即今對景淡無味憶昔承
歡恨不窮清夜芸齊頻有夢夢醒其奈總成空
題碧靜堂
夏秋三月塞園居圍返山堂乃到初慙我未能領此靜
知他畢竟笑其疎歸根樹葉露峯骨泛乳茶甌點菊菹
一晌消閒旋復去似兹搆築若為諸
松壑間樓口號
松壑之間兩架樓千林葉落逮深秋愛他獨樹為奇者
韻自寒濤翠自流
㫋檀林八詠
霜坂
遲較木蘭早較京漸南而暖遞相更天時粤宛堪因悟
印得門前鹿跡明
冰池
天半從來艱有池雨盈暫弗雨而虧一冰翻得不致涸
蠖屈求伸理在兹
蜃忩
夏曰疏櫺全徹去寒来例合蜃忩施面前似看玻璃畫
却訝無端活畫移
毳幔
塞苑秋疑冬月同氍毺為幔禦寒風楣間忽訝施絳帳
博學原来愧馬融
落葉
孰與為留孰與摧何曾枝葉自相猜杜家詩憶蕭蕭下
山幻長江滚滚来
綠蕪
向陽仍有綠蕪存治理堪因絜矩言察察與其似秋肅
恢恢寧可作春溫
鶴磴
衆鳥中斯大不凡羽衣道士署頭銜本来坡老過舟者
却早逄之於履巖
雀簷
夏曉早鳴冬曉遲總之不舛質明時(雀鳴冬月以辰時夏月以寅時其早)
(晩率以天明為候)無知雀尚有靈性性善子輿言莫疑
廻蹕至御園疊丙申舊作韻
秋蒐復此御園還俯仰之餘祇靦顔昔日承
歡霄漢隔斯時憶
舊夢魂間菊花過節秋容老楓葉迎人淚眼殷
訂約難堪緬
溫諭(丙申廻蹕詩有更蒙意竟温諭申前約明歲依然看塞山之句孰成虚語廻思增慼)幾曾
重賞塞垣山
雨(九月二十三日)
九秋之杪仍逄雨暖律應知今歲長急陣傾盆非决驟
濯枝潤葉恣揄揚翻来新土益滋澤(今秋既獲有收民情悦豫有翻犁以)
(待雪澤為明春播種之資者觀之既慰益廑良農之苦)種得宿麰正渥秧慰以捲
簾憑颯景拈毫摛句豈妨凉
養心殿晩坐
又當冬季還宫候廻憶往時意惘然旬日問
安從此罷(向年九月杪還宫後每閱旬餘必詣暢春園問萬安一次駐御園數日而回直至仲冬月)
(夀前十餘日恭奉曩事慈駕回宫遂不復往御園廻憶惟增感悵)三年如幻忽其遷登秋
暘雨多逄若(今歲各省雨暘時若西成均穫豐稔而畿輔及近京諸省秋收後透雨頻霑於宿麥)
(尤為有益)出治剛柔敢用偏廑念豫工尚稽就黃流虔祝順
歸川(阿桂等昨奏引河開放後流勢極暢廿二三日為西北風所阻略覺緩滯風息仍然暢行深處尚有)
(水一丈餘尺連日赶緊進埽今順黃壩南北相距口門僅十餘丈若無風阻可冀速蔵要工以此盻望合龍喜)
(信尤切)
題宣和雪江歸棹圖
山如韞玉各分層水似拖銀波不興艮嶽寧惟擅花鳥
化工奪處固多能
竄改右丞姑弗論(卷後董其昌跋云宣和山水惟見此本觀其行筆布置是右丞本色宋時安得其匹意當)
(時天府收貯維畫尚夥或徽廟借名楚公曲筆未可知也云云乃香光揣度之詞宋宣和繪事本精且蔡京跋語真而可信固)
(可毋庸致疑耳)跋存楚國信非誇以斯精義入神思為政施之豈致差
雨(十月初七日)
達晨連夕雨濛濛弗雪都緣暖氣融菜末收完滋葉嫩
麥方種畢助芽芃宜時恰值初冬候欲霽先愁西北風
試問拈毫愁底事合龍復恐阻河工(阿桂等奏九月十五曰開放引河勢)
(甚暢遂大溜掣以過半其流於二十日已入江南境因趕築順黃壩南北口門相距僅十餘丈可冀尅期合龍)
(不意二十二日雨後西北風大作二十三日將南壩已進之埽冲塌八箇幸即裹護稳固現仍相機進埽寔力)
(填壓以期迅速堵合云云兹雨後亦西北風而晴雖風勢甚微南北相隔二千里然恐現辦之河工或復有疎)
(失甚為縈念)
冬至
南郊禮成述事
明禋修祀值陽生年邁因之禮少更(為繁南郊典禮最重余明歲即)
(届七旬雖拜跪尚可如常而精力䆒不免稍減恐過勞生憊轉不能儼恪將事非所以展誠意也因思正)
(位晉獻香帛俎爵自當躬致申虔至爵進配位命諸列祖列宗惟上香仍前親奉其獻俎則皇)
(子恭代庶得少節煩勞以專心祼薦即自今歲冬至為始並勅部臣載入會典冀自此以至八旬有五歸政之)
(年歲歲敬承之至大祀始終弗懈寔余願也)
正位藐躬敬以獻
配壇皇子代而行期惟永久親承
佑願至耆頤弗懈誠省歲寰中多
鍚祉(今歲各省收成多報豐稔雖二三省間有偏灾亦不過一隅中之一隅與邇省大局無碍寔為歴年)
(所未有)籲仍瓠子速功成(儀封漫土久未合龍日夕繫懷弗釋近據阿桂等奏順黃壩工)
(金門尚餘七丈再進數埽即可冀合龍現在引河已挑挖深通口門大溜亦漸有逼高之勢或可望剋期蕆事)
(惟仰祈佑耳上蒼默)
山東河南廵撫各報得雪詩以誌事
孟冬凍雨實深霑(十月初七日)弗雪月餘亦不嫌近昨連朝
幸雲佈微霏先集忽風兼豫南却報三寸積齊左猶稱
加倍添(陳輝祖奏開封歸德衛輝懷慶許州各屬俱於十二三等日得雪二三四寸不等又國泰奏省)
(城及濟南泰安兖州沂州曹州東昌青州濟寧臨清各府州屬俱於十二三兩日得雪自三四寸至六七寸不)
(等同日均霑且皆優渥良足慰也)慰以為慙艱措思況廑河務那心恬
(儀封漫工將屇合龍忽於十一日冲塌廿餘丈除上緊赶築壩工此外亦更無他策為之廑念)
故大學士于敏中惜辭
給假期猶愈永辭遽切傷(大學士于敏中常年冬月寒病舉發調治即痊今年增甚)
(猶支持入直至十二月初一日察其漸劇因給假調理并賜醫賜参俾令珍攝冀得痊愈乃旋於初七日夜溘)
(逝敏中才猷練達學問該通失此良佐寔堪軫悼)所嘉資練達寧詎論文章近
臘月之下鮮幾暇以忙徒教問藥裹未得奠椒槳(時值臘八)
(幾務鮮暇未得臨奠因遣皇八子往奠茶酒)遺疏不堪視輓詞那可忘悲今
如伯施(讀作易用虞世南事)述古嘆文皇(亦世南事)因識人生幻曾誰
身世常永懷忠謹行特與祀賢良
微雪(臘月初八日)
丙夜問無雪生雲報五更質明方集霰侵曉遂飄霙落
地未成寸作風忽即晴椒園禮嘉臘(向例臘八日於萬善殿拈香因閱内)
(務府三旗冰技以娱嘉節撫今退昔不覺惘然)
不懌越怦怦
題紅絲石四直硯
紅絲鸚鵡昨曾吟(舊有紅絲鸚鵡硯曾經題句以其有鸚鵡形因借用禰衡事然彼乃歙石)
(中之二種此則産自臨朐地雖異而名適同亦足稱以類聚也)小式直方兹盍簪未識
拔茅聲應處能如斯否惕予心
庚子春帖子詞
庚者更律始子為滋物生今朝先歲報明日俶禧迎
晨正房星見條風被萬方納音恰屬土(是日納音屬土)總是兆
農祥
兩歲春朝已虚度三章春帖亦成吟(戊戌己亥雖未慶春而春帖子則仍)
(成什以紀歲時不可闕也)兹當按例春盤進欲擬慶春先戚心
己亥除夕
新歲明朝是新春今日來兩年迅過矣今日順常哉殿
閣燈重煥笙歌樂慢催可知拈筆際憶舊幾徘徊
御製詩四集卷六十四
