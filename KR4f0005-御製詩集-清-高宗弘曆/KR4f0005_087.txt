御製詩二集卷二十九
古今體九十三首(辛未八)
先皇后親蠶圖成命弆藏蠺館並誌以詩
農桑並重以身先創舉崇祠薦吉蠲秋葉哀蟬驚一旦
春風浴繭罷三年宛看盆手成新卷益覺椎心憶舊絃
柘館蕭條液池上分眀過眼閱雲烟
題鄒一桂山水
堞樓近倚大江邊一片虚眀萬里天石劍倒青如劃水
林扉拖白不蔵烟時時細雨出耕犢往往斜陽聚估船
此景親從南國見披圖漫訝想當然
雨後御苑泛舟
急雨初過晴亦佳蘭舟閒泛錦雲涯峰姿濯翠入澄照
鏡影含虚惬曠懷一櫂忽忘原液沼數灣擬欲學秦淮
春遊小憶吟詩稿高閣旋聞報午牌
題張宗蒼畫
飽挹煙霞趣来為山水圖學王無刻畫似米不糊塗綠
樹高扶嶂白沙遠帶湖携張(宗蒼係今年南廵始知善畫因携以歸)留别
沈詩畫信歸吴
舟行遇雨之作
視朝㑴曉法宫旋擊汰長河取路便膚寸膩雲纔布宇
須臾飛雨到前川
凉切生衣剪玉絲黃頭鼓枻進舟遲溪烟岸柳空濛意
大似江南雨渡時
邇来晴雨適人心禾黍懷新茂不禁轉為多將辜滿望
烟空騁目頓憂深
董邦逹谿山秋霽
樹欲飄揚風欲吹徂雲不賸一絲絲卷舒慣作秋前景
颯爽正當雨後時出硖石泉如奏筑落林橡子似敲碁
坐来心與高空暢此景天然稱我詩
賦得僧敲月下門
月上驚棲鳥山僧歸自鄰應門乏五尺叩扇借孤筠小
立莓苔滑低臨松竹勻上人權在外守者未生嗔詎濕
袈裟露憑參響寂塵維摩不二法司戶有前因剥啄原
無礙形容直逼真夲来敲絶好推字想欺人
自高梁橋泛舟廻御園川路曉景即目
長川濃露濕烟蕪舟趁晨凉暑若無間有樓臺臨曲岸
勝他粉夲廣陵圖
烟村遠近豁新晴翠濯西山一坐横此際恰同農父志
半懷憂喜望秋成
秋蟬口號
已知遇閏立秋早秋信猶嫌人未知一箇秋蟬忽先唱
警人聲在冣高枝
寓興
大人不親細三公坐而論所論為何事敬法兩字諄宜
敬法者誰曰
天與
祖宗(叶)然貴行以實匪貴徒名存處奥如太簡媚竈或
競奔敝袴斯已約程書斯已勤勤約豈不佳失要反致
屯恭已正南面未可易易言
飤魚
賦芧較三四喜怒在目前而魚既非狙且在深淵間喜
怒豈形色飢飽誰與傳子産亦智者欺方被校人上林
例孳育澄池富錦鱗守者日竊饋欺魚不能言魚亦不
復来跫響反遁焉因之試親飤投饝惟淪漣一再餌之
熟喁嘬羣争先可知非尅減錦鱗胡潛淵謂魚不能愬
其理信未然
移竹
池邊伏裏種篔簹挺立森森百个強今夜窗前應有雨
為傳畫意到瀟湘
風翻鳳影低芳埓月寫龍文入綺寮却憶雲棲幽絶處
萬竿綠玉戞仙韶
螢
點點螢光入夜流人人心有幾分秋而今不觧資勤讀
祗觧宵行引客愁
日出行
日出東方雲散中天夜来好雨朝晴豁然邇日頗欣晴
雨時亦惟時矣愁益滋三百六旬例一睫六龍歷天而
不知爝火其勞乎魯戈真誕兮咨汝和咨汝羲其何能
終古無薄蝕萬物久照澄光輝君子有過其固也日月
之過維何其誰能叩天一問之
昆眀湖泛舟
何處燕山最暢情無雙風月屬昆眀侵肌水色夏無暑
快意天容雨正晴倒影山當波底見分流稻接垸邊生
披襟清永饒真樂不藉仙蹤問石鯨
六月九日暑風新爽御門聽政後率諸王大臣等
泛舟觀荷有作
仙侣招携泛碧潺偶然尋勝值幾閒一天新霽豁愁意
五沃名葩破笑顔走汞露圓紛葉嶼噴蘭風爽度花灣
遐思禾黍懷新好吾樂原非在此間
燕山八景詩叠舊作韻
瓊島春隂
承光殿之北孤嶼瞰臨北海相傳為遼之瓊華島
上多竒石宋艮嶽之遺金人輦致於此今為永安
寺悦心其便殿也
艮嶽移来石岌峩千秋遺蹟感懷多倚巖松翠龍鱗蔚
入牖篁新鳳尾娑樂志詎因逢勝賞悦心端為得嘉禾
當春冣是耕犂急每較隂晴發浩歌
太液秋風
太液池在西苑中亘長橋列二華表曰金鼇玉蝀
北為北海南則瀛臺西京賦所稱滄池漭沆列瀛
洲夹蓬莱者方斯蔑矣
微見商颸蘋末生鏡瀾玉蝀影中横非關細雨頻傳響
何事平流忽有聲爽入金行閶闔表波連瑤渚趯臺瀛
高秋文宴傳佳話已覺犂然今昔情
玉泉趵突
西山泉皆洑流至玉泉山勢中豁泉歕躍而出雪
湧濤翻濟南趵突不是過也向之題八景者目以
垂虹失其實矣爰正其名且表曰天下第一泉而
為之記
玉泉昔日此垂虹史筆誰真感慨中不改千秋翻趵突
幾曾百丈落雲空廓池延月溶溶白倒壁飛花淡淡紅
笑我亦嘗傳耳食未能免俗且雷同
西山晴雪
西山峰嶺層矗不可殫名因居京城右輔故以西
山槩焉高寒故易積雪望如削玉今搆静宜園於
香山輒建標其嶺誌之
久曾勝蹟紀春眀叠嶂嶙峋信莫京剛喜應時霑快雪
便教佳景入新晴寒村烟動依林裊古寺鐘清隔院鳴
新傍香山搆精舍好收積玉煮三清
薊門烟樹
水經注薊城西北隅有薊邱眀人長安客話謂在
今都城德勝門外土城關即其遺址旁多林木蓊
翳蒼翠
十里輕楊烟靄浮薊門指點認荒邱青帘貰酒於何少
黃土埋人即漸稠牽客未能留遠别聽鸝誰觧作清遊
梵鐘欲醒紅塵夢(覺生寺大鐘在此北)斷續常飄雲外樓
盧溝曉月
盧溝河即桑乾河水黑曰盧故以名之橋建於金
眀昌初長二百餘步由陸程入京師者必取道於
此
茅店寒雞咿喔鳴曙光斜漢欲參横半鈎留照三秋淡
一蝀分波夹鏡眀入定衲僧心共印懷程客子影猶驚
邇来每踏溝西道觸景那忘黯爾情(易州建由之泰陵来往必道)
居庸叠翠
居庸為九塞之一見於吕覽淮南子其跡最古酈
道元謂崇墉峻壁山岫層深路才容軌為得其實
云
斷戍頽垣動接連當時徒說固防邊洗兵玉疊曾無藉
守德金城信不穿泉出石鳴常帶冷日含峯暖欲生烟
鳴鞭阿那羊腸道可較前兹獲有田
金臺夕照
黃金臺見志乘者有三一在易州都城有其二輿
地名勝志云在府東南十六里又有小金臺相去
一里今朝陽門東南巋然土阜好事者即以實之
所傳古蹟大率類是
九龍妙筆寫空濛(石渠寶笈有王紱燕山八景圖真蹟)疑似荒基西或東
要在好賢傳以久何妨存古托其中豪辭賦鶩誰過客
博辯方盂任小童遺蹟眀昌重挍撿睪然高望想流風
當壚曲
當壚設酒篘蘭陵鳴絃撥捩吹湘笙美人勃窣流蘇屏
雲裳半掩揚新聲休言不使流雲行亦不招凰来舞庭
凰来恐學秦公子雙雙騎去無蹤形雲停終須復散去
楚王臺上空餘情當壚曲良獨苦迎来尚易工送别多
悲楚不問新聲可動人但問衣帶寬幾許
熱
夏德在暑熱其宜炎威卓午朱眀披金行眀日立秋節
縱復欝熇知幾時
立秋日作
一氣傳金皥三時入白藏拂筵驅伏暑披袂迓新凉風
葉荷增響露英花逓香晚来急雨過恰好應農祥
生秋庭作
一日生秋遍生秋此處多清隂猶張王(二字皆去聲)細卉已
婆娑柱礎全收潤池塘欲作波快晴心共豁徂暑物含
和更敞虚眀牖還延青翠螺壁間五載咏睫眼訝無何
爽
立秋已三日新爽逐日添霉潤消階戺颯凉著衣衫芳
飈度襍英莎蛩語幽潛代謝不相讓羲御無停驂撫此
懷惜隂汲古資幽探
讀賈島詩題句
袈裟雲水伴鐘魚歌鳳將同楚接輿設使不逢韓吏部
豈知名教樂非虚
新秋静宜園二首
入秋氣已爽入山秋更别巖風峭送凉澗泉幽以冽輕
雲猶戀宇而勢不能結高空漸泬寥洞壑殊清絶孤亭
堪騁目方罫綠雲列指日待西成頋兹實怡悦
山蟬亮其聲飲露發清響蓊然濃翠中紅葉見三兩動
植均知秋吾胡不延爽朗開納凉牖閒披却雨氅謖然
聆松濤藻思彂竒想
寶珠洞
趁凉尋勝賞快霽暢崇情行意遵山徑遊睎倚榭楹淙
泉含古味謖籟帶秋聲豁達烟霄上憑陵萬象呈
香界寺得句
盤逕下崚嶒畝平得梵宇廻視若降高俯睋故高所能
仁泯名象刹那例浩古而况昨今歲夫何異来去(叶)我
乃覺其異此道未足語入山爽異常快晴秋倍新澄宇
豁空闊虚牖堆嶙峋野鳥聲不俗草蟲吟可人净理了
堪悟勝賞良有因
静室
香山静趣雅相宜一室居然静會兹拈毫搆思渾難得
祗合㤀言默識之
卉歙天風吹絮雲一空霽景與秋分香含華黍西成近
心為宜暘慰且欣
凉送巖風秋到初可人山色入忩虚坐收積翠同登眺
閒看流雲任卷舒
張宗蒼梧館新秋
清暉懸處淡烟光濯濯嶤峯帶翠凉梧館蕭閒人倚榻
好教賦句属歐陽
快霽
快霽新秋果暢情清暉懸處倍光晶即看萬寶西成報
不負三農東作耕虚榭迎人凉籟納高樓縱目遠山眀
青瑶阿那崇椒路指日鳴鞭問去程
題早桂
離離金粟早秋開孕馥揚馡冒雨纔恰喜快晴思點筆
臯塗精舍送題来
七月朔日作
立秋已逾旬秋月乃始朔金&KR1195;欣秩序晶陽恰高暴候
正物情熙氣爽人心樂琳池漭縠紋瑶臺朗天幕属詠
向泬寥託懷因以邈
去歲喜晴多乃因夏雨頻今歲喜晴少却為期依旬與
與遍高下華黍香風勻西成諒可望稍足慰吾民遑敢
忘惕虞益惟凛敬寅
北省冀有秋南省失逢年近聞温台郡斗米值千錢戶
口既日增衣食惟賴天民飢乃走險觸法吁可憐將寧
失不經效尢恐甚焉蠲賑既不惜更通楚國船近慰遠
則㤀而吾豈其然
秋英
秋英綻幽芳翹楚亦可人泫露無定光裊風有餘芬曲
岸臨銀塘蘸影摇清淪居然蘭蕙友謝彼桃李羣設如
遇家丞檢校轉難分
昆眀湖泛舟
秋入滄池㶑玉波蓼花極渚晚紅多金行滿意蕭澄景
此際惟應讓素娥
層峰霽翠落波心佳景當秋效静深晴雨三時縈萬慮
西成盼近為開襟
泛湖冣合新秋爽暑已去時寒未来漭沆眀漪烟靄澹
蘭舟恰趁好風開
新月
碧漢牙痕細泠然素彩流掃除一向暑釣得許多秋桂
子透雲馥梧隂泫露稠溶溶入初夜引客上高樓
題張宗蒼山水畫
氣韻經營外䧺渾秀竦中神如非獨契人亦率能工歸
岫秋雲白隔溪楓葉紅高樓延霽爽落瀑韻巖風照燭
將誰李拍肩應彼洪前峯萬林杪縱目俯長空
立仗馬
天閑之别以十二随宜利用期悉偹吉行五十師三十
在尚其德匪尚力(叶)圉人秣飼謹調良賦豆輸漿皆有
製不令過瘠及過肥在適其中具深意過瘠力弱將僨
轅過肥力壮每脱轡馬之良者轉受勞兼以飲餐不遂
志復有選色色貴白不妨駑駘亦可厠筋埋肉脹但取
肥以偹仗馬飾朝制芻秣恣饕辭鞭箠排立移時旋休
息(叶)馬之駑者乃得逸豈遑計及中書譬以彼易此誠
不可此理伯樂難擬議
奉
皇太后出口行圍撰吉起程即事十韻
習武兼觀俗遵循
家法常
鴻規思纉紹
鶴算喜康彊隔歲廵邊徼乘時選獵場所期綏内外即
以靖封疆啟蹕撰良日横鞭趁曉凉都人傳燕喜衞卒
逞鷹揚列嶂挼藍近千畦環秀長朗懸晴靄碧香擁午
雲黃随駐行秋輦行臨避暑莊
卷阿留勝蹟泉石待徜徉
石槽行宫對月叠辛酉歲舊作韻
新月凉輝也自妍晚芳弄影麗便娟行宫又駐金秋蹕
虚牖全延碧落天十歲了然别今昔半輪初不異虧圓
閒宵朅爾成清悟櫛櫛銀雲印稳眠
峯山口
䟦馬黃花路遥指峯山口露浥快塵無晴暴占秋有
迤邐陟蘭磴此行初入山山民如舊識對我發歡顔
一逕平開白兩山夹輔青毋寧少藴藉後叠翠為屏
峰山亦小嶺始登心為暢塞上冣高峯行據雙眸放
懷柔縣
谷夷邑以庶縣小城則古室有僅餘糧野無不闢土稔
年略可支歉歲多辛苦太平固佳事戶口日增許持盈
惕深衷朝夕遑寧處所祈邀屢豐庶可籌助補借問親
民官循吏誰召杜
曉行
山蹊破曉行詰曲舊諳程綠樹深藏郭黃雲遠帶城溪
喧昨夜雨烟歛早秋晴一以占農慰還因騐旅情
泥滑刺
泥滑刺馬不前十步九跌防危顛忽然於此憶乘船嚢
槖滿載蒲帆懸設如江上遇石尢泊岸守候空留連安
得陸行者每值晴舟行者風順便又願四月天晴於育
蠺家雨於蒔秧田天地之大人猶有憾焉擲筆不復道
停鞭且詠漸車篇
即事
剷土廓山路歲久土為石石已不復土莓苔駁蒼碧深
戴古車轍淺含秋露澤變化誰所為土石兩不識朅爾
異剛柔歷然分主客
飲馬長城窟行
飲馬長城窟流来塞外水撑犁頭曼久外臣息燧銷兵
亦久矣飲馬長城窟遺蹟猶堪指埤堄列嶂幾千年堅
不山齊心不止輼輬車中臭纔發可惜蒙恬旋賜死後
来豈少防邊人良民半作城下鬼六州鑄錯未為癡萬
古癡謀無過此
寒瓜
野店寒瓜可當蔬村民生計覽吟餘芻棚茅舍紛懸處
細雨凉風欲熟初體會遥思栗烝在荒唐漫說棗還如
烹蒸雅合山家供肉食休誇丙穴魚
晴
秋山易雨亦易晴金風奏爽天宇晶此時消盡閒籌度
禾黍香中旅騎行
山田
山田日以闢刀耕火種之所幸常有秋不辭辛苦治生
齒日滋緐地利詎有遺贏此邊外墾稍救乏業黎丁男
相踵至燕雲逮晉齊奚啻千萬戶梯巖事耕犁内外久
一家蒙古頗相資更慮唘忿争治之良有司亦知非遠
圖權以醫燃眉
常山峪行宫八景
綠樾徑
一逕引人入勝千林宛爾相親怪底宜来雨後懸崖濺
沫垂紳
虚白軒
小軒虚白堪怡匡床憑几棲遲驀憶前秋此際清光不
隔多時
青雲梯
蓊匌千重罨秀巉巗百級絶塵大似子房奇士陳平何
物堪倫
楓香坂
青楓過雨霏香詰曲蘭椒里強陟頂砉然長嘯千峰紫
翠夕陽
蔚藻堂
蔚藻爾時書堂每来翰墨生香正擬摛詞且置無過大
塊文章
如是室
秋初山有餘翠霽後室生爽寒冣是長宜静坐奈予每
少幾閒
翠風埭
威紆翠埭林穿草蟲花蝶風前俯仰物物自得會心一
為听然
陵霞亭
夷嵕位置孤亭四隣山色来青六法誰能貌取嵐靄都
無定形
山月效韋應物體
向暝羣山隂入夜諸籟静惟有清秋月徘徊弄寒影寒
影入我懷我懷與月佳天容既澂廓露氣滋芳荄相望
有餘意何異遊蓬莱
灤陽别墅
别墅蕭閒灤水陽到来依舊閱秋光拏青古茂松千尺
環碧高低山一房時聽鹿聲還隔嶺每看蝶影或踰牆
墨壺琴薦都清潔消得敲吟引興長
朝晡凉爽午猶炎節候初秋塞外占葉始作紅仍隐綠
潦將就减乍平添報寒野蟈常依砌餉蜜山蜂不離(去聲)
檐應接翻嫌略無暇峰容波態此中兼
小金山歌
灤江衮衮西北来東將入海歸溟渤源遠流長故遜岷
隂吸陽嘘或如浙(叶)岷江浙江我適觀灤江此閱新秋
寒新秋不異前秋景得近㤀遠逸興遄河有砥柱山有
金欲赴且止其意深此間嵽嵲肖浮玉惜無頭陀裴氏
開叢林底須金山四面包華屋廣陵之濤似神而非者
三亦惟天下獨會心濠濮樂在兹樹態峰姿况周足刻
削翠影落澄波時有鼪鼯擲林木江天竒境有如此浮
名小大何嗔喜彷彿山靈如是云勝彼虚詞吟不止
駐蹕避暑山莊詩成近體
仙館金&KR1195;莅葆旗行秋駐輦恰相宜會心即境真雙美
得意微吟又一時繞
膝常欣承色笑
含飴每切憶恩私邊關内外西成近有喜吾民許共知
山雨
山雨霏空送嫩凉烟絲極目益蒼茫中元眀日傳停蹕
漸石長途諒不妨
清舒山館
雲窗重此坐清舒峰翠迎人過雨餘前歲今秋饒歷歷
溪聲山色自如如单椒時下呦烟鹿芳沚頻浮唼浪魚
欲倚喬松尋琥珀落来清露濕衣裾
垂釣
富春以釣隠磻溪以釣顯亦各適其適何繋竿與綫(叶)
跂石臨澄渚秋水泠然善垂絲致喁嘬豈為烹鬵甗隠
顯非我為潛躍任彼轉渺瀰眄烟波興正復不淺
永恬居
搆築深谷中嵐靄幻朝暮名之曰永恬允得岩居趣叠
樹罨蒼翠曲流繞蹊路仙卉四時芳奇峰一忩具澹泊
足怡悦舂容而静寤買山合周孔羲經於是注
谿流
谿流勃雨後雨止流亦止勦襲為學者奚以異乎此
聽瀑
濺瀑落巖鳴清機惬静聲寒垂一條玉虹掣九秋晴亂
點侵危石澄光襲敞楹寒山千尺雪假藉若為名
中元日放河燈
碧空雲散夜清妍觧讓秋蟾初度圓雅合山莊陳節物
較贏江國閙燈船千枝朗徹巖邊樹萬朵輝交火裏蓮
漏下松齋歸静憩依稀颯景似前年
山莊雜咏
每先秋獮駐山莊水態峰姿引興長佳景天成勝江國
早藏靈境待
仁皇
萬壑松風一室幽芸忩如昨每吟留卅年問學無些進
空覺羲娥迅似流
秋山雨過濯濃青遠近泉聲謖入聽新搆雲居號松鶴
千秋萬載奉
慈寧
點筆文軒命墨娥成書便擬號歸禾未如七十傳靈囿
動植飛潛較總多
御製詩二集卷二十九
