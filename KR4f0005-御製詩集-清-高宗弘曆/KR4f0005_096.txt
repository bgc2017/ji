御製詩二集卷三十八
古今體九十三首(癸酉一)
癸酉元旦
珠杓璧月共居寅瑞靄輝輝鳳闕晨萬國同朝大清朔
百年喜遇歲朝春衣冠蹡濟遵王會律吕和平奏樂鈞
休養繁滋誠有慶更思風俗要還淳
新正試筆
逹曙惟聞爆竹聲致祥和氣驗人情春當綺歲元朝立
輦向青陽左个行甲子輪環欽槖籥共球閶闔會寰瀛
撫辰莅政敢云久日益孜孜若捧盈
紫鳳蒼龍轉玉璣祥颸瑞旭麗金扉十行寬大新頒詔
一念精勤首勑幾癸德合千晷德凛酉年開紀有年祈
乾清曲宴宗親洽綈几瑶箋試筆揮
癸酉元日立春帖子
東皇綺律舒三百六旬初妙合麟經義春王正月書
四序正權輿雲看三素殊
慈寧重疊慶春酒介廜㢝
辛盤恰並椒盤獻賀歲還兼賀節新宜拂硃牋書大吉
今年元日是元春
雪
臘雪雖逢望渥霑發春
天澤喜均覃祥花瑞葉元正二客歲今年積素三生意
寒梅珠半綻畫情温樹玉全含同雲遠布懷九宇佇待
佳音逹奏函
正月二日祈穀齋居對雪
元正纔過致虔齋典重
祈年倍切懷静聽排門鳴爆竹春音一片與人諧
六出霏霏入晚濃玉花紛綴禁中松發祥捷報新春喜
不問詞林問老農
惠山仿得竹罏成臘雪嫌微未試烹今日優霑方愜意
合尋韵事煮三清
臘底敲吟間闊疎新年清興共春舒心花喜暎祥花潤
莩甲勾芒盡起予
李公麟五馬圖歌
杜陵題畫馬不一要貴取義非修辭當時此技誰絶勝
陳閎曹覇臻神竒幹雖畫肉不畫骨天閑萬驥皆能師
後來繼者何寥寂三百年始得伯時横圖迥立見五馬
權竒沛艾天英之鳳頭驄來于闐國董氊錦膊翩相随
天駟最數好頭赤照夜白倣唐名為其後一馬失題識
昂蔵殊相星瞳輝藝成放筆一馬殂(見卷後曾紆題語)太僕惆
悵何爭差我聞元祐多正士拔茅雲路驂騧驪伯時軒
冕有弗屑喜畫畫焉能累斯(出黃魯直䟦語)清流往往禍自取
姓名未泐安民碑丹青結搆有深意同人藻鑑遥應知
芻秣豆飼信堪羨那免按隊牽金羈
雪後登延春閣眺望
瑞霙既委積祥曦亦曈曨素雲扶柏枝芳飇逓梅叢新
正清暇餘延閣深禁中載豁即景目兼舒體物胸皇都
千萬戶珠樓十二重撫此金甌固益切玉燭融北斗揖
璇杓西山展畫峰和氣鬯萌陽吾將事祈農
詣齋宫作
引仗青旗出禁城祥凝樓雪曉風輕祈
辛預日齋宫宿又得新詩紀上庚
謁
壇眡濯典依前欣覩翬飛重焕然申命秩宗稽古義新
題寳額號
祈年(殿仍前眀之舊瓦用青黃綠三色顔曰大享殿皆於義未當乾隆十六年重加修葺易用純青命禮)
(臣考正題為用紀祈年殿時始竣工其事)
温暾曦影一窗紅數紀流隂默忖中即事拈毫前後異
寸心虔敬始終同
展臨快雪帖因題
時晴快雪對時晴真者當前怵愓生(米帖云展文皇大令帖臨之不成信)
(真者當前令人怵愓云云)展闊縮臨皆自我蘭亭何必擅前旌(蘭亭橅者)
(大小不一真草亦殊怏雪獨無聞焉故戲及之)
祈穀禮成八韻
祈年藴素誠
寳殿煥新名益凛欽基命重欣瞻落成矞雲扶棟宇上
日率公卿霧馥升烟合星輝列燭明一衷陳玉帛九闋
備咸英
鴻貺希初祉青韶逮始耕泰符宏錫極豐壤積瓊霙歲
紀昭陽協惟殷敬畏情
題董邦逹西湖圖
向見西湖圖約略觀山水今見西湖圖曲折可詳指由
来貴親歴了然勝遥揣不獨繪事然吾因悟治理
詠竹罏
惠山傳雅製嶰谷飭良材古擬蟠䕫鼎華羞翠羽罍試
煎泉味永靜對道詮該消渴宜摛藻何人司馬才
宛轉曲
就燥者火流濕水同氣相求必其理郭隗重燕樂毅来
無知升朝曲逆偕傷胎毁卵鳳不儀北寺幾見慈鳥棲
仲尼廽車戮鳴犢袁閎佯狂李杜覆一堂兩琴宫商應
薰蕕臭味各本性咸博結綬蕭男登牛李何怪互炭冰
其實難副忌盛名操戈同室非人情顧厨清流禍自取
程蘇何事相爾汝
錢陳羣養疴歸里進途中所作詩因用其會錦春
園和杜韻詩率題書賜
北海惟客待(錢陳羣詩因孔傳橿招遊而作故云)杜陵詎身謀勝會開名
園新詩步秦州猶記陛辭時流火方新秋何事大江北
閒尋谿壑幽養疴許謝莊遁跡非田疇故鄉山水佳藥
餌頗易求頤攝冀良愈待泛還朝舟江頭有錦春何妨
一命遊几杖兒孫侍樽核賓從稠江湖信可樂廊廟豈
忘憂遲遲有深意欲邁還停收况彼五畆間卷阿我曾
留即是矢音地扈賡憶從頭詩筒附奏箋翰苑傳風流
故知解脫心疾等浮雲浮從兹一葦南遥望心與悠
十六應真歌題唐人畫
湯湯渤澥雲天寥古先生此為遊遨龍伯海若夷兒曺
執圭鞠&KR0957;紛趍朝天吳前導懸旌飄持杖荷拂遑辭勞
入水不溺趺坐牢髠帣蟹族承裾絛連行據背騎文鰩
俯視直徹萬丈濤有魚小首不目逃卓立背者笠椶毛
渡杯偶後曲錄腰笑謂前我詎我驕之而頬&KR1867;騰長蛟
指揮如意無鞭敲和南磬折心枯焦袈裟風拂披七條
一&KR0008;昂首悲且翹何不可度以手招倚柏一晌聊逍遥
翻却公案誰訾謷眉毛拖地光白毫青童後随牟彭喬
伯呼仲諾比漆膠神龜在手非卜繇傴僂杖錫蒼崖坳
持菓相饋来猿猱肩随蹀步意陶陶吾宗機示成神交
大胸出目&KR2269;兮獒徐行驅走如羊羔念珠百八三藏包
忘言縱目窮青霄繪事妙詣真神超楞伽貫休名未標
飛白得之子雲蕭以書通畫妙義苞金剛四句偈不殽
彌勒樓閣珠林高
新月
新年初度月眉細便堪憐暎雪光偏皎生春景越妍桂
將梅並放今及古常懸即漸臨三五燈宵樂事駢
新春重華宫恭侍
皇太后家宴
孫曾引領綵衣迎行樂官中和氣盈鴛瓦棲霙為喜色
鳳笙按曲是春聲五辛盤獻先人日六葉蓂舒正午晴
愛敬一心承
色笑願留羲馭駐南榮
人日瀛臺即目
人日率逢齋法宫虔端凝今年已祈榖春雪况被塍令
節氣始和即事傳攀登宴賞例不舉(是日適逢忌辰例不行宴賞)邱
壑致可憑積素纈珠林噴流瀉玉崚一屏絲管閙轉覺
襟懷澂攬勝新景會勒璧舊題曾新舊信儻然流隂爾
為能
千尺雪
吳下寒山愛佳名熱河田盤率倣作松濤泉籟或仿彿
路遥豈得常憑託咫尺西苑傳春明結搆頗具林澗樂
四百餘年樹石古峭蒨信佳究穿鑿我書三字題簷端
亦有雪花拂檐落揣稱終疑未恰當雪後今来一斟酌
人之稱也徒彼哉天之然兮誰此若
新正詠雪聯句(有序)
蒼龍轉律蓂開二葉之辰白鳳摶空梅綻六花之
朵因祈辛而齋宿敢命宴以歡臨廼其素積鴛樓
晝閒鶴禁補乾清之曲宴申重華之舊規對此祥
葩可停綵管依穎州禁體倣石鼎綴辭更示謙沖
率屏䛕頌
(御製)青帝試初令翦雨為飛霙喜暎心花發
恩承
天貺并積日礎霑潤凌晨霰廽縈殷七術遜巧(臣傅恒)滕
六嚴遄征俄看九衢積漸躡三階升鼇禁奉
清賞(臣來保)
(御製)兔園徵墨卿穎州垂故範聚星繼前旌韻事重拈詠
新韶發滋榮的皪輝綵勝飄翔暎燈檠周阿吹復
聚(臣史貽直)深巷掃更凝壓樹梢槭槭鋪池面盈盈酉
年得漿酒(臣陳世倌)
(御製)協氣調勾萌被塍弭遺螣觀書罷囊螢冰筯排簷直
炭獸偎罏頳松撐老骨勁竹戛高韻鏗樵逕封磵
谷(臣阿克敦)釣竿渺江汀縦獵晃鷹眼嚴更促雞鳴熙
熙見物景(臣孫嘉淦)
(御製)浩浩聞市聲快意生朗潤奪目含光晶冥搜窮萬象
遠布周八紘元氣渾太始淨光摇星衡化工妙點
染(臣蔣溥)
大造何經營昭蘇敷
帝壤瀌奕先
神京兆豐樂含餔(臣劉統勲)
(御製)入詠欣颺賡蘊句戒顯借植馬随徐行風前葉偏態
空際圖難名中宵炯暗室逹曙翔飛甍高卧動京
尹(臣汪由敦)嬉笑忙野甿土牛茁繭栗綵燕飄娉婷狻
猊波斯装(臣尹繼善)
(御製)琉璃舍衛城體物郤膚語出竒鼓豪情唐苑倡蘇李
宋本摹關荆歌郢孰和曲入蔡曾銷兵剡水豔訪
戴(臣嵇璜)伊川欽立程煨芋相暖熱傳柑互邀迎即
此足怡暢(臣介福)
(御製)因之眺縱横畫入遥峰疊占同寳粟贏春轉寒威淺
晝暄新序更賀歲紛拜舞
祈年亶精誠書事表盈尺(臣董邦達)
致齋肅先庚馳道淨塵壒
圓壇煥題楹歡欣聞吉語(臣嵩壽)
(御製)次第達遠伻燕齊鄭秦晉麥豆稷黍秔祥符傳汜勝
險押追彌明穿忩賸霧屑著土孕榖精疑是天女
散(臣錢維城)直與元冥爭霏霏拂珂珮瑟瑟諧竽笙吟
慙筆尖退(臣觀保)
(御製)坐覺衣棱生寸鐵持不許兼金化誰成麝月出新浴
鱗雲啓深扃交暎殿角迥碎點簾額輕森然豁蒙
昧(臣裘曰修)煜爾騰煌熒微響聽歸雁無跡尋懸羚廽
處儼長䄂(臣德保)
(御製)撒来需和羹溪籐標五字竹罏烹三清亦厪茅簷冷
兼快松軒晴一色炫香萼十葉舒靈蓂曲宴集鴛
鷺(臣于敏中)好景開蓬瀛應時魄未朏慰望歲初正和
律兆太蔟(臣莊存與)
(御製)宿潤連嘉平高下因地託方圓付形呈上瑞同堂慶
東郊將始耕
新正重華宫小宴大學士及内廷翰林
重華曲宴例居前令日欣開翰墨筵况值新正霑瑞雪
可無嘉會荅韶年唐花吐豔凝珠綴仙木書祥暎綺錢
正是賡歌思屢省頌揚莫亟騁辭妍
歡延綸閣逮詞林列坐華茵喜盍簮翡翠瓦仍餘積雪
吉祥雲復釀濃隂同希繼澤占農慶獨佇嘉謀沃朕心
三爵非無厪惡旨傳柑且待上元臨
新正恭奉
皇太后幸圓明園即景成什
芳園行樂撰良辰九陌風和不動塵笑指亭臺成隔歲
即看草樹早廽春
高年人愛祥暉永新祉
天教大地均觧事瓊霙積瑶圃慶霄雅合踏燈輪
小宴蒙古諸王公
華節試燈朝芳筵勝賞饒穹廬張日麗清樂韻風條予
曰有嘉客羣言戴本朝帣韝看相(入聲)撲度索起高跳百
戲歡情洽千方遠意昭魚雲過午重欲繪上元霄
上元燈詞
去年燈暎田餘雪今歲田餘雪暎燈多幸占農屢豐兆
更殷保泰一心仍
星橋駕海還通漢火樹千花復萬枝樓上祥雲
王母降羣仙舉首祝
鴻禧
排當燈事歲誇竒行慶承
歡恰順時縦目烟村十里外糠燈茅屋景堪思
月如不夜常稱午花是恒春鎮自開繛約雲中定誰氏
子登徐按八琅来
詔許觀燈例上年踏歌誰合繼張燕却思瘦沈老無恙
此際心應北闕懸(去年上元命内廷諸臣於西苑觀燈和詩休致侍郎沈德潜以祝皇)
(太后萬夀留京得與旋復南歸故念及之)
四照花開鶴燄春纖阿今夜為逡廵元宵聯句因閒讀
多半驚看作古人(癸亥元宵聯句諸臣中如大學士鄂爾泰徐夲尚書張照學士張若靄皆)
(已物故)
雁塔光明不計層應真来往法雲憑琉璃國土水精闕
證號如来是寳燈
紫瀾聲定月華臨歌舞惟聞和樂音同願五風兼十雨
可知人意即予心
上元後一日小宴廷臣用重華宫賜宴韻
傳柑應讓懿親前(前一日宴宗室諸王)撒荔重開翼日筵豈是耗
磨沿俗例要因昭鬯遇昌年春宵賡和傳蘇李昨歲追
陪憶沈錢(謂沈德潛錢陳羣)火樹銀花宜入夜樓西留閱物華
妍(入宴諸臣仍命至苑西觀烟火)
一綫烟花綻萬林上元仙子月珠簮祥麟吐火旋成日
寳蛤嘘雲便作隂見舞民安物阜字每關後樂先(去聲)憂
心今朝三爵申相悅尚藉昌言佐知臨
題鄒一桂寫生卷
金絲桃
翩翩黃蝶力難勝迥異人重過武陵最愛綠盤高捧出
五花齊燦五金燈
繡毬
繡出金針韶景妍玲瓏一線若為穿試參舍利抛呈後
香色榮枯總寂禪
長春花
瑶池桃實三千歲樹各春秋不相(入聲)妨月月花開十二
度女夷批判豈辭忙
百日紅(又名後庭花)
揚猗聞道盛閩中絢爛恒春百日紅結綺樓前多學士
費才江令獨稱工
杏
肘後曾聞說董林甘芳偏覺勝来禽充梅漫惹髯翁誚
入酪何妨楚客吟
枇杷
誰因結實憶開花綴樹金丸未揀沙為想詩人高季廸
東邱蘭若見枇杷
棣棠
色占中央爛漫枝後時約略並荼䕷不因撿校羣芳譜
誤注誰分周雅詩
秋葵
秋風閒砌發幽花處士圖珍駙馬家直筆不慙瓶史處
傾陽曾未逞春華
百合花
接葉開花玉瓣長雲根百疊可為糧却教藝苑傳佳話
歲軸圖成兆吉祥
讀說難率詠
說難說盡說人情姚賈猶然數語傾不及周昌心口一
機權百出䆒何成
詠黃山松樹子
黃山三十六峯高胎石蟠挐根柢牢圮上未輕期孺子
洞邊還擬見盧敖盤拏宜入畫家筆劚削何妨匠者刀
千載詠松人幾許於松曾不涉分毫
聞各省得雪詩以誌慶
齊鄭麥為秋雪佳麥乃好晉秦灾饉餘切厪接濟早新
正降瑞霙厚澤皇州肇邇来四省間次第逓箋表更幸
皆一日普被
天恩浩遺蝗入地深田火無煩擾勾萌逹始和結穗占
堅飽民心得雪安榖價平村堡氣癘得雪消康寧善相
保御園行慶時燈月助晶皓在彼不在此予樂民同曉
新春萬夀山
燈為寳月雪為花初地青陽景已嘉齧岸波新連凍浦
曬忩日暖上明紗依稀梅蕊圖江國次第楊稊報歲華
與物皆春春始鬯藻思發亦肖萌芽
韓滉五牛圖
一牛絡首四牛閒弘景高情想像間䑛齕詎惟誇曲肖
要因問喘識民艱
題故大學士蔣廷錫倣項聖謨摹韓滉五牛圖仍
用題韓滉畫韻
摹本重臨退食閒晉公真蹟企思間(廷錫未見滉蹟故臨項夲)石渠
今日同收取(蒋溥見石渠寳笈中有韓滉五牛圖真蹟因進此卷奏請並藏)考牧從知
稼穡艱
雲海濤翻閙後閒(見故尚書張照䟦語中)聖謨蹟落有無間張衡
端是振竒士水牯參餘立語艱(張照後題詩四首多寓禪機)
玉鴿
蜀嶺春花狀藍田瑞物呈傳書堪並雁入畫欲欺鶯雙
翼如方翥圓喉未易鳴靈禽稱善合妙義示恒貞
初春遊玉泉山
幾餘行樂趁新年翠輦逶迤到玉泉最是靈源不受凍
碧漪春水放紅船
向陽階砌草勾萌茂對時和騐物情芳甸雪消膏土潤
陌頭舉趾有新耕
林外風輕霽景鮮春山未冶已含妍華滋館裏琴書静
小坐明忩又隔年
結縛椶毛屋兩間竹罏偶試惬餘閒只疑第一泉應笑
何必區區學惠山
閱織端因厪授衣戔戔分賜任携歸北人不識南人巧
真道天孫付錦機(是日擕蒙古王公觀織帛者即以分賜)
明湖疏治納羣流新水鳬鷖樂泛浮一棹玉河供朅覽
行將淀海試春蒐
萬夀山即事
韶月尋清賞芳晨禮照園山容將欲染春事漸堪論階
蘚含陽重林禽較昔繁吉雲頻藴釀雪雨總
天恩
面水背山地明湖倣浙西琳瑯三竺宇花柳六橋堤凍
觧鳬鷖樂風輕梵唄低高峯稱萬夀
慈夀祝同齊
梅雪清噴麝松風謖起濤得竒欣在邇因迥亦為高縦
匪民之力寧無作者勞抒懷聊即事便與付宣毫
倣倪瓚江岸望山圖并用其韻題句
不留烟靄快初晴了了嵐光入眼眀笑我曾同高士興
隔江亦復遠山横錢塘秦望應如昔白傅蘇公只剰名
若向錦贉論氣韻輸他老驥騖前程
春冰
春冰或尚堅而人危弗履危有甚於冰戒弗履者幾
余省雜花草蟲卷
鳴者動其股飛者翾其翼馥者揚其芬嬽者錯其色寫
生有如此傳神亦云得展卷悅茂對與物暢生息
題徐揚歸庄圖
摇摇春水舟輕颺歸来三徑未全荒隔岸羨望者誰氏
刺史江州應姓王
雪中由玉河泛舟復至玉泉山
密點還疎點冰心復水心被田同暢悅助景好探尋入
沼無痕化推篷有冷侵不知誰戴氏仿彿泛山隂
林岫已婆娑汀崖漸委羅不梅皆玉蕊過節又銀蛾遥
浦猶含凍長源漸漲波機聲伊軋裏一棹玉河過
泉氣猶蓊匼雲容益蔚濃每懷繼優澤真覺利良農知
足定誰是占祥幸此逢西山偏入望玉積兩三峯
正月二十九日進宫齋戒之作
行慶奉
慈寧燈事佳節邁朝来命翠輿春社期夙戒雪消喜含
潤雲屯希繼沛遑肯託端拱益惟欽顧對宴樂詎宜亟
消息看相代自信者祈年始終心不懈
臨鍾繇薦季直表因題
戲鴻游鶴絶追尋惜棄餘閒一背臨詎止楷模傳漢隸
要嘉斷斷進賢心
二月朔日齋居
庶績區分日午階坐来温室一澄懷勑幾不息齋猶切
華節過餘静轉佳對越天心基宥密紐芽春物肇根荄
翻書怯溯羲皇上望若驚洋詎有涯
春仲躬祭
社稷壇
春祈祀典厪躬行右闕晨趍率辟卿立我蒸民知榖重
藐予小子識君輕六鈞綵鳳儀仙樂三獻卿雲擁
帝觥懸鼓和鳴物甲坼青郊正待省新耕
題張宗蒼四季山水圖
黃塢春泉
春山澹沲花丰茸春水勝舟綠縠溶瀟灑潯陽好風日
祗教孫緬得相逢
柳塘夏雨
遠峯極目翠糢糊近水侵塘漲滿湖活脫房山神韻處
只疑柳線尚垂珠
荻浦秋帆
蒼蒼蘆荻渺秋湖赤壁之游了不殊猶是東山月未上
短簫孤棹入冰壺
瑶林冬岫
紅樓綠樹相(入聲)參差點綴天花萬嶂蕤却憶五臺白雲
寺三年前景故如斯
轉復詞
似與而取垂竿絲淮隂背水勝趙師似明而暗問羊計
鉤距摘伏奸愈熾似貶而褒詼諧談歸遺細君仁何慙
似闇而彰錦尚絅仲長樂志抗箕潁似退而進尺蠖伸
巧宦司馬慨安仁似愛而害摇木本豫章范甯翻成損
似是而非形影間士季四本疑顧歡似真而偽涇渭濁
晉黃曾亦清流託似異而同芝蘭馨韓范上殿何妨爭
道寧齋
仲舒對制冊道者治所繇諸葛誡中郎寧静匪外求是
皆述公奭至論昭千秋虛齋顔道寧以道寧能不雕繪
詎足尚澹泊有餘休無益不可作自問殊難酬
臨董其昌倣歐陽詢草書千文率筆題後
先後七年從太嬾(董其昌楷書千文自題云先後七年乃成)旦朝一卷遜真
勤(文徵眀每旦必書千文一卷)率更&KR1213;本春官筆吾亦因之遣暇云
御門日作
建禮接晨趍乘乾奉永圖勑幾遑燕寝咨政闢亨衢曉
日琉璃瓦香烟翡翠罏後言誰退有成見我從無
登玉泉山賞遇樓
高樓山西麓松竹頗瀟灑丹梯棲嵲屼攀躋勞毋乃亟
来率未登目存心已在今朝到夤緣騁望神怡倍偶讀
壁間詩忽爾隔十載可以悟駒隙亦足覘疎怠復不免
新作自問聊自觧
圓朗齋(在萬夀山陽)
仁圓義則方禮立智期朗山水足是齋仁智惬所賞昆
明滄池俯萬夀高峯仰俯仰入澄觀心與天地廣廓然
應物来淳風庶可倣
題余省魚藻卷
菁藻琳池縟連行戲衆魚至清奚用彼知樂亦欣余
徐揚摹黃公望筆意卷
粗皴及澹染千古傳黃癡得神詎在似刻楮亦易為愛
此溟濛意富春春靄時
玉鵲
填橋曾到漢旋復化支機聲兆吉祥信情知風雨幾動
兼貞是體静以德為輝比似文皇鷂投懷那慮飛
御園仲春
仲月茁蓂初春光漸綺舒綠苔依北戺輕籟入東䟽林
暖能言鳥冰消負陟魚調元厪亮政棄暇喜翻書生意
滋韶苑農功載始畬行時將命駕保介共咨茹
御製詩二集卷三十八
