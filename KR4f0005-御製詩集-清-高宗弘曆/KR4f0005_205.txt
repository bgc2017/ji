御製詩三集卷四十二
古今體一百十五首(甲申八)
賦得坦坦蕩蕩
延樓臨城墻可見山田及閭閻况
皇祖御額懸扵正中敬賦五言用詔千禩
履卦幽人吉箕疇王道崇四言標合撰萬古示
深衷識矣其君子廓然惟大公對時八節序應物七情
同煙火隨民便山田待歲豐(二語櫽括中聯皇祖御書樓句)翹瞻仰
雲日祖述念何窮
登綺望樓
樓稱綺望目堪窮詎在松青與桕紅城俯閭閻計安永
田芃禾黍為祈中火煙蔀屋年年庶雞犬山村處處通
今日登臨真有喜勝常萬寶逮歌豐
瑩心堂
萬機惟一心堯典曰明欽譬以旃摩鏡猶之模笵金虚
堂池上靜秋水面前臨翹首瞻
奎畫
聖人詔我深
題宿雲簷
時零夜雨便朝晴扵潤扵暄總惬情似此宿雲真大當
既叨實惠任循名
學古堂
山靜曾聞太古如書堂又貯古來書千秋興廢明昭彼
兩字憂勤益切予敢曰遊觀斯樂亟亦惟仁智寓幾餘
說言原在務時敏訓注寧誇蟲與魚
再題敞晴齋
夜雨必朝晴敞齋真暢情霽煙幻峯嶺爽籟舞榛荆庭
鶴飛還落石泉響處明晩歸那須燭新月正相迎
繪韻樓
開著樓窗納萬山丹青妙處豈人間試看氣韻含生動
筆法羞他王(蒙)與關(仝)
碧靜堂
借問山深趣山深靜有餘九霄懸碧照萬慮盡空諸側
牖窺蒼鹿倒泉飛錦魚夕陽片時落幻作紫金蕖
靜賞室
言靜莫過周易著詮曰有濓溪乾坤易簡合撰形神善
惡斯齊樂水樂山仁智秋風秋月端倪造物四時無盡
餘閒惟古與稽
題陳書長松圖
壁畫長松三百年(見畫中自識語)真松窗外綠参天兩翁不識
誰兄弟照影疑如立鏡前
桂
氣暖花遲放粟胎纔漸黃依然江國候誰曰塞山凉雅
愛扶疎格惟思道路長蟾宫原有約應節自芬芳
體物
春花暖則開秋花寒則放得氣異金木物物與无妄待
暖易為煦禁寒艱相(入聲)抗以此衡厥品春較秋應譲魏
徵猶嫵媚董宣特強項(叶)花有人豈無摛詞寫其狀
晩荷
蓋張徼玉露衣振拂金風飛韻涼雲表揚猗塞浦中何
當仲秋月翻看十分紅臺訝思仙上淮南見八公
千山
千山秋未深曦光颺明翠散步入叢樾谷夐越佳致本
因即鹿來翻似友鹿至重華歴下居東坡赤壁莅沛然
實所欽洒然亦所愧我非煙霞人意愛煙霞寄
再題秀起堂
一逕翠中分山堂迥出羣何當坐九夏無事讀三墳劚
土已成石嘘煙便作雲忽看盆桂設去歲此清芬
經畬書屋
古帙清秋宛可親優游饜飫靜無塵忽然欲問經畬者
誰是不徇名利人
靜練溪樓
昨夜秋空纔過雨今朝山閣下成溪恰如練影知看待
觸興能無一再題
罨畫窗
凌虚書屋枕崇巒畫意當窗無盡觀今日居然欣剏見
岧嶤穹塔綠雲端
山心精舍
四鄰青障護一逕白雲穿精舍花宫側虚窗月宇懸種
松期合抱放鶴任昂肩憩坐觀元化錘峯正面前
松壑間樓
山抱偏欣水復環清秋為我闢林關坐來底覺衣襟颯
樓在長松大壑間
缾貯桂枝荷朵恭進
皇太后并為圖以紀其事
底識山莊駐景長荷花紅映桂花黃亞缾香色都清淨
益算先應獻
夀康
熱
仲秋如仲夏候長向所無黃雲禾穗登白雪蕎花鋪單
衣卓午更嘉蔭披風殊早晩原爽涼何礙清遊娱似此
太如願得母心放乎子輿善言學曰收一字模
氣候
氣候自南北其言將無然予年十一二仲秋必木蘭其
時鹿已呦皮衣冐雪寒及卅一二際依例往塞山鹿期
已覺早高峰雪偶觀今五十三四山莊駐蹕便哨鹿待
季秋否則弗鳴焉都大廿年中暖必以漸遷語罷自復
疑得半非得全此固宇宙來所有山與川太古至今日
不知幾魄淵審如向所云暖過北溟壖邵子天津橋怪
語非正詮或者人煙輳以致默轉旋協時將育物不息
惟惕乾
中秋夕走筆成什
輕陰通晩忽開晴月與中秋太有情乍上錘峰猶隠現
旋臨鈞宇大光明萬家鐙火今宵盛小部笙歌舊例呈
如此清涼如此節可能恝爾置吟評
題王蒙長松飛瀑
玲瓏山吐高低瀑磊落松翻上下風生面愛他引竒句
底須真蹟定王蒙(圖中飛泉出壁穴中雖别具生面究不似大家合作筆法亦覺微嫩恐非)
(山樵真蹟因并識之)
細雨(八月十六日)
細雨有聲不見絲千林惟覺潤含滋旬餘快霽資收穫
蔬圃欣兹又及時
清風
迎面吹來濕且涼泠泠淰淰颺煙光茂林避雨權教坐
解送山花一段香
再題空翠書樓
書樓曾是不恒來來亦何嘗坐久陪今日無端消半刻
秋霖有意博吟裁迎襟颯爽掀簾入謀目溟濛共牖開
得句肩輿原即去扵凡淹繫底為哉
對畫亭口號
疎不嫌稀密不遮玻瓈虛朗勝窗紗今朝朅爾逢秋雨
畫意從新換米家
半月湖
倒壁影青螺名應藉玉娥汀蒲尚䓗翠岸柳自婆娑飲
(去聲)鹿來蹤夥遊魚樂趣多列谿山水發不月湧金波
晴
昨朝徹日雨忽密忽疎霏侵曉驅雲散蠲炎送爽歸農
夫將穫稼獵騎逮行圍豈不欣時若怵哉盛滿機
詠古
吕氏著春秋其言頗近理出車入則輦佁蹷機由此枚
乘作七發猶不失斯旨高誘何務竒翻謂乘謬鄙蹷機
訓門内曾未聞經史既曰出與入豈門内而已佁為癡
騃貌蹷逆疾同痿乘辭實警佚誘注未精揣(按枚乘七發出輿入)
(輦命曰蹷痿之機正引吕氏春秋取務以自佚之指為椘太子下砭而高誘好竒改注乃以蹷機訓門内之位)
(其說扵經籍既無可據而所稱宫中游翔扵出入云云尤極矛盾即謂乘改吕氏佁蹷之機為蹷痿之機文似)
(小變然攷佁字集韻曰固滯貌說文曰癡貌讀如騃而吕氏原書又有處足為蹷為痿之語不惟扵義無閡抑)
(且扵文允符誘強作曉事恐貽誤方來不可以不辨而李善輩收入選註亦可謂失精核矣)山中恒
步行蓋欲自砭耳懷古詠其事文固難言矣
登四面雲山亭子
到來彌月始言登曰不疎慵信孰憑半為少閒半艱詠
因他地占最高層
縱目朗然更蕼然萬山高下拱階前凌空颯沓天風落
疑是廣寒奏管絃
秋宇寥蕭秋日晶秋雲片片逐風行今朝一踐秋山約
萬樹當秋自賦聲
啓蹕明當往木蘭索酬吟興陟崇巒笑他玉局非精詣
高處瓊樓何礙寒
嘲鶴
鶴翼已長成翔翥皆由已朝騰山城外暮宿山城裏如
此清涼境信足安汝止而何意忽遷竟自忘歸矣啄粟
山田間夜遇守田子捕捉將來獻鶴顙愧有泚因憶昌
黎言歆羨古之士或扵周不可秦椘可之仕彼其熱中
流尚識去無地(叶)咄哉青田姿胡乃昧此理
留京王大臣奏報得雨並秋成豐稔詩以誌慰
自春徂夏逮新秋時若情知將稔收未及登場尚繾念
(近作有眼見康年歌玉塞繾懷關内可相同之句)乍披奏牘喜盈眸横陳糧價
皆稱減(王大臣及府尹奏到各種糧價單較核上月每石自减一錢至二錢五分不等)迴憶心
期幸已酬嘉霔更欣霑五寸翻犁尤利種冬麰
熱河唘蹕往木蘭作
雨過沙溪潦水收川原銍艾喜迎眸興飛捺鉢初排駕
願惬甌窶幸滿篝守吏分疆逓来接村民生計自為謀
輕於什一山田賦莫慢催科事苦求
輕隂
輕隂忽送一川涼雲過旋披暖異常近墅菜蔬葉芃綠
遍山禾黍穗垂黃虞人殪虎村民喜(濟爾哈朗圖旁近山勢陗複有虎傷)
(犬豕及人前驅連斃其二一尤大前掌側厹村民言向所見蹤良是巨害永除莫不稱快)春種驅牛
秋穫償誰曰塞蒐特行樂幾多農務藉諮詳
阿穆呼朗圖行宫作
一由旬里路非遥滿谷秋田倍覺饒數宇軒庭頗足憩
千廬竿幟各為招石泉陡澗銀拖界霽景嶤峰翠落標
甌研適當神謐處閒來摛句亦清超
進伊瑪圖口行圍即事
今歲應西進溯源伊瑪圖雖云小獵試(初進圍場交界與其就道閒行)
(遂命小試獵騎)即是大蒐模駿馬天山換(扵烏梁海買駿馬至即於圍中試射)蒼
鷹曠野呼馳麅斃一矢差不負彎弧(是地尚近村莊獸殊少適有一麅馳)
(至彂矢斃之)
八月廿六日蒙古王公等獻宴即席得句
資生四種既繁稠(蒙古以馬駝牛羊四種為資生之具)更喜谷間稼稔收
(内扎薩克今亦大半種藝并招致農民收田租之利矣)朋酒稱觥遵往歲霽雲覆
幕讌中秋千山錦繡高低疊一水笙簧宛轉流綽爾齊
終(蒙古彈火不思吹笳奏曲謂之綽爾齊)觀灑馬(即詐馬俗謂之騎達駻)古風偏愛
以時修
霜(八月廿九日)
秋暄逮北哨青女始行霜亦不須鴻信本無礙雁行(謂獵)
(騎佈圍也)欣催鹿期到(鹿必待霜降天凉而後荅鳴)初覺繭衣凉繢事誠
後素千林錦旋(去聲)張
古長城
延袤古長城東西數萬里其說出蒙古克勒木迤邐(蒙古)
(語謂城墻為克勒木)漢書稱龍堆仿彿疑即此蜿蜒走山川見田
豈謬擬向曾為之記淺言抉深理天地自然生南北限
以是設云人力為早應就堕圯然今果限誰内外一家
矣
重九日作
詰旦
仙廬侍膳逥芳筵重九列藩陪恰欣紅葉迎霜染漫惜
黃花背節開嶺峙巴顔秋富麗(蒙古語巴顔謂富西嶺之名即眀日獵場)峯
圍哈納石崔嵬(蒙古包圍墻謂哈納是峯似之故得名駐營即在峯下)欲詢千古
登高客誰到興安頂上來
暖
興安草猶綠細毳獵中原曉祇輕霜點午常暖日温鹿
聲雖遲(去聲待也)冷馬牧實資暄(暄則草綠而肥宜牧馬)南望耕桑地
宜農不待言
雨(九月十二日)
木蘭九月雨秋暖實殊常萬嶺迷煙意千林翻濕光佈
圍難更罷閑獵審何妨片刻風雲捲晴生滿谷凉
柳條邊
盛京柳條邊木蘭建一致彼乃亘界設此惟據要置所
以限内外事殊實同意周遮禽獸山匪牟耕桑地麋鹿
穽誠甚雉兔往斯愧(孟子斥齊囿曰為穽稱文囿日同民其辭皆已甚而害意木蘭原有)
(盗獸之罪重亦不過發遣豈有如殺人之罪之理然誠使雉兔芻蕘者羣往而不禁則民將争占相攻久而雉)
(兔芻蕘之地且不可得矣所謂盡信書不如無書也)獵罷出崖口柳條尚餘翠守
吏邊外迎(出柳條邊則掃除皆地方有司董之非圍場章京之事矣)孰不遵兹制猶
然上古風示此結繩治
出哨
出哨歴山田納稼率已畢町疃圃場間崇墉積一律往
歲霜降早晚蕎或致失今歲霜降遅收蕎倍堅實隴蜀
望全副索綯葺廬室不飢自鮮盗村村樂寧謐椎髻蓬
頭軰迎蹕里門出爾我誠何脩幸茲遇豐吉
瓦雀
瓦雀信何謂其性依屋居有屋處有雀無屋雀亦無萬
物具性靈易簡成中孚夢醒尚昧爽&KR0008;啅窗前呼始悟
宿行宫曉景非氊廬
逥蹕至避暑山莊作
乘時大獮木蘭迴三日仙莊擬暫陪(擬於此駐蹕三日憩衆)彌月
看他纔眼瞥百年例此得心開樹餘綠葉因山暖菊有
黃華傍砌栽靄靄明窗上曦影箇中依舊引吟裁
晚桂
山莊仍有桂花黃今歲餘暄迥異常曾見中秋微吐粟
為(去聲)婪逥蹕久舒芳色惟卉裏元吉色香是風前勝妙
香不識江南似茲否菀枯遅速耐評量
樂成閣
村村比櫛更崇墉攬景城樓喜動容今歲秋成真可樂
又聞糓賤歎傷農
叢碧樓(在碧峯寺)
松梢遥見刹竿雙寺後書樓樸且龐行亦不辭延遠逕
坐惟喜近向陽窗葉疎林杪全呈嶺水退崖根祇剰矼
猶是昨来題句處碧雲倏為(去聲)絳霞降
西峪
西峪秋深好林稀見遠巒嫩暄稱(去聲)遊涉颯景助清歡
陽巘蕪餘綠隂崖葉綴丹凹中得屋暖明處凭窗寬題
壁行將遍摛毫亦底難然當弭吟興欲以待田盤(將以逥鑾)
(之便往田盤一遊)
有真意軒
俯仰風行與水流太空落落祇清浮咄哉真意固如是
豈在尋常色相求
入古北口即事
溯游潮水又逥轅萬壑羣山鎖隘門塞上秋猶不覺冷
關中曦故喜披温行看綠幕連前路(往歲塞外葉落入關猶見綠樹今歲)
(秋暖塞外樹亦尚未凋)饒積黃墉接野村剛為吾民慶逢稔何来
糓賤有煩言(畿輔今歲秋成為數十年所罕遇而民間反有傷農之歎可見人心太不知足其何)
(以承之憮天佑耶為然)
題韻松軒(在丫髻山行宮内)
種松將欲古形呈十載光隂瞥眼征(未至此者盖十閱歲矣)迥異
尋常聽謖籟田盤想此逓先聲
自田盤西谷取道達静寄山莊疊舊作韻
雲表遥瞻雁塔棲蒐還便道又循西最欣暖日峯頭下
不使寒煙谷口迷翠柏丹楓皆舊識千巖萬壑待新題
十年重此邀
慈豫(癸酉秋蒐返轡曾奉行輿皇太后至此一遊屈指閱十年矣山路不可命王公等扈輦由)
(白澗行宫信宿至静寄山莊)信宿
安輿為(去聲)就低
雙峯寺
雲罩將尋最上層雙峯先此叩初乘闥排似二而不二
禪會非能已是能對壁何殊晤開士施檀寧為(去聲)允山
僧(是寺向就頽廢故舊有施檀空切山僧望之句然旋即量為修葺以復舊觀已屢有詩)敗空成
住權胥置悅可山容進步登
詠法蔵寺松
法藏松最古一株滿院凉盤拏張繖盖蒼翠逼衣裳祗
有青天覆足教白日蔵笑他摩頂樹者箇未能忘
雲罩寺
法蔵步予馬雲罩猶天半有進而無退到亦可一旦調
御夙所識依然滿月面屏營祇瞻禮奚用名言讃横樓
唘窗戶匡牀坐霄漢諸峯拜下風萬象供静觀
上方寺
落落松風襟袂凉萬蠶叢裏䟦羊腸上方已自雲中迥
雲罩相衡乃下方
雲椒盤下萬尋強山寺居然號上方了識名言那有定
精廬息念領天香
駐蹕静寄山莊作
層峯暖烘(去聲)小陽曦(時十月朔日)絶勝田盤攬結宜泉向冷
中飛百道山從老處露千姿批風抹月幾前度深翠濃
丹又此時今歲登樓望有喜連村納稼總如茨
題澹懷堂
澹人懷自是深山况值冬山此陟攀最愛書堂善名副
相於棐几趁幾閒天倪信覺三霄近綺撰應須一例刪
雖以逢年来問景敢忘圖易與思艱
曉
庭柯禽噪聲冬山亦已曉嵐光悅鬚眉旦氣清懷抱紙
窗明更暄東嶺騰朱鳥信可觀希夷且遅窮窈窱閣章
適逓来擘畫晰理道
恭迎
皇太后至山莊
關中塞外有山莊處處時巡
鳳輦將養
志由来期
悅豫
高年所喜正
康強諸峯獻
夀皆堪指萬樹恒春自在芳今日田疇應慶幸幽人豈
獨樂徜徉
婉孌草堂
流丹飛翠繪冬初覆草書堂可展書何必婉孌稱嫩景
風人深意每興予
對瀑放歌
避暑山莊曾對瀑縱遥吾已探其源静寄山莊亦有瀑
其源未可計里言貞觀遺跡晾甲石是為小畜始入園
園外千溪復萬澗誰能一一窮靈根落斜曲注勢莫禦
雄排戛擊交騰奔遂至草堂擘崖出香鑪紫煙為仲昆
抑又聞之星宿海其源乃在銀河存視此近遠更何若
一笑擲筆皆戲論
朵山亭
芙蓉一朵萼華敷覆以簷亭十笏踰面壁片時得句返
西来大意是同殊
半天樓
巖樓最上層駐蹕定須登眺聽於焉迥襟懷率可憑問
山入冬净題壁以年增石鼎茶煙細飛為雲縷凝
雨花室
盤降駢羅萬玉堆雨花之室小延陪文殊有問誠何謂
摩詰無言已費才窗為向陽成久坐山如餉景喜頻来
西峯日影摐摐下恰是其間得句逥
題董其昌婉孌草堂圖(懸田盤婉孌草堂中即因此圖而得名也)
草堂婉孌原如畫又得香光印以圖怪石奔泉自今古
那從形響辨同殊
天成寺
稚冬暖景耐遊山初地天成熟往還一水拖紳延寶筏
兩峯排闥敞禪關鳥非問法皆吟梵僧不看經祇愛閒
霄漢之間萬松在好乘清暇試躋攀
萬松寺
攅簇石林尋逕細遮羅松海得居幽佛無揀擇語如信
那更祗園此處投
寺樓無礙小徘徊䔩䔩天花落講臺遮莫開窗風便入
好山寧可負斯来
西甘澗
萬石叢中幾架庵有泉於此合稱甘忽然欲問居庵者
枕潄崇情可解諳
千尺雪
清遊轡轉園門入茗室憑溪下馬尋霜葉正酣今日色
石泉弗斷去年音唐寅畫又從頭晤(室中懸唐寅品茶圖)陸羽茶
須滿口斟興在寒山聽雪閣明春不久重(去聲)登臨
雲林石室
霜紅圍石室冬翠自雲林箇是盤之阻誠然窈以深有
憑皆古意無處著塵心大士惟趺坐冺觀来去今
題唐寅品茶圖
伯虎品茶掛壁間飄蕭鬚鬢道人顔汲泉煮茗忽失笑
笑我安能似爾閒
農樂軒
引渠種稻面開軒畫趣豳風目擊存農樂今年纔可樂
又思班氏志中言
千相寺
峭蒨中尋路翠蒼裏見天到来停玉勒進步謁金田聞
說空非相静觀一即千諸峯多喜色日照暖生煙
貯清書屋
磈石居然屋裏存誰能移置動雲根貯来萬古真清氣
彷彿青牛衆妙門
受宜居
山居在何所乃在盤之曲煙雲萬峯供丹青一窗足清
風忽滿林落葉紅䔩䔩四時無不宜虚受随人欲然予
絜矩處應是名臣錄
秋巡逥蹕駐御園即事
秋獮年年幸木蘭昨稍紆蹕莅田盤雖然出塞緣習武
以曰遊山乃取歡周度奏章虞意忽歴觀納稼為心寬
獨因兩月疎廷對明日宣看大選官
題沈周寒江垂釣圖
北方過霜降魚已不受餌南方候雖殊雪亦必冬季每
見圖釣雪非吾所曉事過候魚弗餐其餌成虚置或云
炎可趨化因及物類或云披蓑翁非釣魚釣意循名諒
亦可責實終何濟
微雨(十月初十日)
微雨剛逢翠蹕迴雖非待澤亦時哉多人豈用歌漸石
宿麥方欣利潤荄逾寸已嘉香濕土釀寒乍可凍含苔
晚晴西北游遥目玉積峯尖幾疊皚
詣
暢春園問
白王太后安遂信宿駐御園即景之作
冬節還宫禁侵尋又及旬
園居順
志養駕出敬
安詢陌葉柳全落盆葩菊尚新小陽披嫩景窗紙正温
誾
蹈和堂
元氣化工氲醇風萬物欣王褒講德論曹植事神文静
挹筦倪趣閒披翰墨芬四情皆中節不敏願尊聞
張宏靈巖積雪圖
木瀆溪頭直北看凌空塔影古松攅分明歴歴曾遊處
所異鋪峯雪色寒
仲冬御園即景
駐園仍以問
安来景氣仲冬又異哉水半凝冰罷舟泛日全烘暖愛
窗陪護培如法餘晚菊燻養偷天得早梅遊目西山已
生望何當積素畫屏開
得趣書屋
書齋號得趣藉問趣若何春階茸芳草夏池馥淨荷月
竹秋玲瓏雪樹冬婆娑四時趣如此此亦何足多伊余
别有託趣不在研摩宣尼為君難三字垂金科誠覺其
趣長躬行勵切磋
招鶴磴口號
放去何須招使逥無過綴景籞園隈羡粱稲者原堪致
真鶴應知未肯来
題煙月清真樓
淡煙寒月一鈎新相入高樓最可人不藉花姿將葉影
難形容處見清真
澹閒室
紅芳早謝花綠蔭全辭樹書室則依然是真澹閒處夫
惟藉資益所以馳思慮將擕皇古書於斯觀太素徒言
不能行少閒明復去
南苑小獵即事襍詠
百年寺宇事重新(苑中永慕寺元靈宫皆因年久重事新葺兹以仲冬月中浣落成躬詣瞻)
(禮道便小試行圍)卜吉落成展禮親小獵却緣来宿便漫同冬
狩擬時巡
木蘭逥後射何曾馬上金弓(御用弓以金桃皮飾之)勉始勝却覺
屈支失調習可應警語忘(去聲)枚乘
今来不是少年身擇地徐馳諫獵循雙兔中連猶覺愧
何當竒事賦文人
題裕性軒
裕性昔軒墀每来愛憩遅庭無新卉植架有舊書披晰
理惟格物踐行在克私樂羣斯敬業驀憶少年時
澹思書屋
量地得齋小非希安膝容圖暄依牖朗避冷下簾重董
遇三餘樂東方一帙逢澹人思慮者宜最是清冬
陶春室
小春方過新春遠代謝誰能問大撓一室漫言無長(去聲)
物幾多生意箇中陶
永慕寺
永慕建
康熙(是寺釐)(太皇祖所建盖祝皇太后故也)
孝莊虔祝釐遥年重煥若此日落成之佛豈故新繋寺
資脩葺為無須稱大舜
家法仰昭垂
舊衙門行宫小憩
羃䍥野烟淒朝暾吐尚低傳餐行館近禮謁玉臺徯舊
詠從新讀目成觸緒題閒庭喬樹古付與擇禽棲
蔭榆書屋口號
書屋重来已隔年坐傾杯茗又鳴鞭怱怱似此渾無暇
安得優游讀舊編
謁元靈宫即事
百年
天宇煥今朝(宫自順治十四年建逮今盖百年矣)慶落涓辰對
赫昭浮柱神扶俯寥廓洪階躬陟仰岧嶤穆然匪冀喬
佺遇顒若惟祈風雨調古柏蒙籠護懸圃微颸疑奏九
靈簫
題錢選雪梅集禽圖
何須名辨百禽經高下梅梢夢半醒各各冰心藴芳意
可知繪者善形形
臨協辦大學士尚書武毅謀勇公兆惠第酹酒
重坎昔已濟百年今忽消大星落昨夜密席尚前朝(前日)
(養心殿軍機大臣等同進朕謂宜就第攝養昨日兩命御前侍衛挟醫往視稱小差今早亟問則報逝矣)一
痛嗟何及千勞憶匪遥恨無執手訣城闕鎖深宵
伊犁大熟三疊杜甫送高三十五書記詩韻
昨聞二麥熟額慶
惠我師穀黍其如何尤殷牽念為即今逮仲冬始接郵
逓飛董率既有方屯田况健兒地厚富水泉豐收其奚
辭厄魯懷我澤哈薩畏我威極邊成樂土
天恩人盡知感
恩猶切知怵愓慎威儀回憶舉事時督責揚軍麾窮荒
竟成用獲匪所敢思城成戶漸徙已非草創時(伊犁自固爾扎)
(烏哈爾里克等處次第築城竣事屯政日開官兵回人暨腹地遷居戶口聚落殷盛歲穫迭增至本年倍稔自)
(二十分至二十二分已上計常給廪糈外贏羡陳陳相因聞報彌深感慶)秋獵山之原春耕
水之涯家室俾團聚誰知離析悲一二竄逐者自取罰
應随然豈終投荒稍遅當令歸紀實並誌懷斐然用成
詩
冬至
南郊禮成述事
運斗瑶樞北中繩見
天心日肇
禋應式儀洞屬升三獻調律和諧引八能綏屢同民沐
乾貺(今年各省多獲有收直隷尤稱倍稔為十數年来所未有感荷殊施彌增忻悚)捧盈切
已凛冰兢
五朝左右膺多福敢不
鴻禧亹繼承
雪(十二月初六日)
入冬雖盼六花舒又慮無厭蜀望予(今歲秋成倍稔入冬雖望雪然自知)
(求全太過且地氣含潤冬至亦遅故不至迫切窘待今得此瑞澤尚在臘日前欣承之下益生全美之懼耳)
甘澤那辭預霑也碩苖真是莫知如灑空猶在一陽節
(臘月十四小寒方為十二月節)積地已將三寸餘榖稔復斯欣卜麥怵
思美善若何居(新論知盛滿之難持每居德而謙沖)
臘日悅心殿侍
皇太后膳疊去歲詩韻
高低四寸雪鋪平萬歲巒光暎座晴(瓊華島元時為萬歲山)一例
臘前霑愷澤(去歲臘前一日得雪今歲臘前二日得雪)千林培後毓和榮(每逢)
(雪後令步軍收培樹根既不虚瑞澤亦因以行賞邇年以来率成例矣)皚皚玉巘畫中列
轆轆冰牀鏡裏行今日
慈心真是悅
夀籌添擬海山盈
雪(臘月廿三日)
昨朝入夜撒晶鹽京兆欣稱二寸霑曉起濃隂仍冀霈
春前膏澤敢推廉花生雞樹不論朵玉積鴛樓欲隠檐
錫福小除真大瑞對時慶畏一心兼
甲申除夕
金鑪寒已送玉琯斗將逥今夕甲申盡明朝乙酉来登
倉歲誠稔鋪閣雪猶皚處(上聲)順易生豫吾惟懋敬哉
御製詩三集卷四十二
