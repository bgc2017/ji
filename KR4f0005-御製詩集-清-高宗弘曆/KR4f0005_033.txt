御製詩初集卷三十三
古今體一百六首(丙寅五)
楚省夀民湯雲山生於萬歴丙午至今盖一百四
十一歲矣廵撫開泰以旌表上請念此非尋常
期頥之夀可比乃為是詩并書賜之
常見六星輝楚地曾無一字獻丹楓老翁真是仙而隐
舉世應推夀且䧺矍鑠他年將比竇(漢竇公年一百八十)春秋此
日已逾种生平無病不知藥(沈德潜典試楚省曾見是翁歸述翁言若此以下數)
(語同)耄耋有時還似童合宅孫曾凡幾閱一心念慮若為
空漢陽草樹連天碧彷彿猶存太古風
題董邦達摹宋馬遠瀟湘八景圖
洞庭秋月
秋風裊裊㶑金漪木葉偏當微脫時此景問誰能領略
銀蟾千里座中移
瀟湘夜雨
全迷江上數峰青漁舍蝸寮戶半扄峡口莫教人問渡
惱他錦瑟鼓湘靈
山市晴嵐
林端巖際翠糢糊罎釀新篘已可酤西去巴陵上三峡
流風何處覓當壚
漁村夕照
欲落未落夕陽色三舟兩舟古渡濱挐音底似水仙操
鼓枻傳來澤畔人
平沙落鴈
水淺蘆深且泊之衡陽不過意如斯稲粱矰繳何憂喜
澹沲江天命侣時
遠浦歸帆
辭將白帝詣君山千里巴陵旦暮間猿呌聽猿勞不盡
風帆無恙只閒閒
烟寺晩鐘
積翠浮丹暮景蕭聞聲始覺有僧寮禅和公案参來熟
披處誰能悟七條
江天暮雪
柳綿鶴毳正紛紛七澤三湘杳莫分何處参差飄釣艇
因風吹裂凍江雲
引見時急雨驟至臣工衣履霑濕出内府紗葛賜
之因成斷句
清晨衞士已傳餐召見南曺月選官急雨霑濡尚書履
新恩頒賚下卿紈
纔覺驕陽烈漸多忽驅煩暑瀉天河傾來亂點不知數
我欲問摩醯首羅
溜聲紛奏瓦鴛鴦殿閣風來滿意凉詩客應傳新事例
宫紗賜不在端陽
邇來宜雨亦宜晴乾惕猶深懼捧盈吉士吉人同一喜
相關休戚總民生
日影(時季夏哉生魄)
四序有代謝七政無停止都來一消息終古理如此短
至未彌月長景已旋晷數日隂雲作喜晴聊徙倚金烏
漸南征花影忽北徙聲變蜩成蟬色奪朱為紫年年縱
一例今昔終殊軌亶矣不俄延所學嗟何似
偶摹燕肅秋山晩靄圖因題
古樹参天列幾株深籠蕭寺翠糢糊愛聽猿嘯來三峡
肻放漁舟出五湖羈馬玩鵝傲顛米清風明月友髯蘇
逢人若問終歸處指點青山半有無
裁錦詞
裁錦裁錦可喻時一疋錦叚成萬絲成之何其難并刀
錯下頃刻乃毁之嗚呼為學不慎者可以深長思
裁錦裁錦可喻人恒情厭舊多喜新新衣固已佳豈如
舊衣稱意而合身嗚呼為交不恒者可以度吾言(叶)
裁錦裁錦可喻政學而後入斯為正子皮信進賢僑也
善譬是以能為鄭嗚呼為量不宏者可以傾耳聽
裁錦裁錦可喻離錦花截處成雲泥縱使天孫巧報章
已斷咄咄空含悲嗚呼為別不惜者可以懷前期
夜合用元微之韻
乍可傲驕陽如何羞月光西池王母綬南國美人妝望
去雲籠戶引來蝶過牆紅芳届三度殘暑豈能長
漫題
浮雲萬事等閒看獨有祈年意未安瑞是豐登灾水旱
不須占騐問天官
唐寅高泉古樹即用其韻
松根流水石間淙結宇安禪制毒龍分付崕蘿將澗荔
因風盡掃俗人蹤
自西海泛舟進宫見岸傍禾黍油然喜而有作
雨餘林翠深暑滌波風爽一川通鳳城輕舟便來往曉
嵐傍山收新漲沿溪長夾岸禾&KR0927;烟滿目豐亨象湛湛
飽露華與與亞皋壌廻思杪春間此景非所想
雨多宜高地雨少亦宜低何幸今歲佳高低澤徧齊不
寧霑近輔亦且達遠陲休徵詎予致嘉貺自天垂敢因
弛敬心敬怠惟自知
舟過萬夀寺寺僧跽接道左口占戲題
方外誰將禮法論于今偏太識卑尊本來一步不曾離
(去聲)何用山僧遠出門
遊法海寺
巖扉覓路野花薰未至招提意已欣月相金容常自印
昔時今日杳難分(憶予雍正癸丑曾一至法海屈指盖十餘年矣)目窮遠近吟
中景足躡尋常望裏雲記取夏山初過雨綠螺如滴倚
斜曛
雨香館對雨
坐我雨香館山雲送雨香巖叢同臭味澗葉竸芬芳聽
瀑千琴奏披襟六月涼長空渺何極縱目正蒼茫
欲擬山如畫猶虞畫不如迎人先洗壒澤物不分樗風
勢雄偏爽雲容澹自舒須臾晴旭朗新黛入烟疏
香山夜境
山深夜逾静洒然幽趣生天懸古鏡光河漢浴疎星益
增白水白那辨青山青竹牖自掩暎雲窗含杳冥不見
纖塵起惟聞花氣馨孤鶴嘹其影老松拏怪形浮雲聚
復散爽籟凄以清却哂宿碧月此約竟未成(香山近詩有一宿栖)
(崖月之句)平明命駕返御園延公卿疇咨曉夜殷暫爾心神
寧
過青崖和尚塔
雲水軒軒應遠塵靄然光霽却堪親曾聞說偈標全月
不道題名是後身能詠琴聰纔望七隔生如展恰踰旬
憐師那得傷心淚面面青山自故人
喜晴
膏壤雨澤足寥天雲縷收日暄風散之禾&KR0927;綠如油池
塘可容與九夏成三秋芬逓露藂花響增瀑水流問穡
步野塍逐景弄扁舟稍慰望歲懷詩思益紛投
月夜泛舟
月宇蘭漪暑氣蔵輕舟偶泛晩風涼不知今夕是何夕
可愛天光接水光蟬有清音宜静境荷無豔味祗真香
鷗汀鷺渚縈廻處間出漁歌引興長
梔子花
葉是綠雲護花如白玉攅風情常淡遠露影已闌干祗
以色香淨因之擬議難三閭如識此定不更滋蘭
米友仁溪山烟雨小景
冥濛斜掠風絲急巖關有路難拾級望去不知天地寬
坐來猶恐衣衫濕
燕引雛
梁上巢䨇燕䨇燕生䨇雛羽毛䙰褷不能舉老燕頋復
心踟蹰口黃腹餒望其哺扇(平聲)翅日向老燕呼雄去尋
雀卵雌來銜春駒但思飽汝兒豈知物類亦有天倫乎
螢
由來腐草生翻似亂燈擎遇暗偏成照經秋却不鳴夜
珠相藉助隂火漫晶瑩究未離蟲類將無因炫明
唐寅西郊話舊圖
茅簷相對兩幽人茗椀棋枰總絶塵終日忘言言亦得
却無時策獻楓宸
反元稹將進酒樂府
主母令妾進酒巵酒中有酖主不知進酒主人死不進
主母疑兩難萃一身無已佯踣受主箠旁人告其故主
人䨇淚垂主母下堂妾升床乃使黃裳而綠衣再拜主
人前致辭願主還令主母歸竊恐貪天僣地流以為口
實其奚宜是女知一未知二不然其心乃險巇父天母
地固常經母若叛父豈可随使其傾酖主不覺主母再
進將何如(叶)移過主父媚主母沽名違道孰甚斯以是
為美風後世微之毋乃未三思
題張若靄北風驚浪圖
仇池排岳噴元玉波底潜鱗唼林木從來繪事貴移情
直教六月肌生粟
董邦逹北窗高臥圖
北窗高臥獨何心束帛蒲輪未許尋此畫可看不可學
吾師士行惜分隂
賦得我愛夏日長
逭暑心如水迎薰體亦涼傍雲看岫翠帶露齅花香視
膳銅龍静披章玉漏長清風消濕礎膏雨潤新秧書史
研精奥居諸勉就將稍紓祈歲念庶事得商量
君莫非
鳬脛短鶴脛長斷長續短兩俱殃鳶飛天魚躍淵高下
易置非所便狼在野犬守戶苟殊其地各為苦伯仁瘦
王萬肥自適其適君莫非
夜景
高蟬纔歇亂螢流月影朦朧古樹頭獨倚石欄人不會
淒清風露淡如秋
蒔竹
蒔竹宜三庚圃師有妙訣亦稱消夏方偶一試其說朝
來宿雨收爽風蕩炎熱擇地取幽偏帶影移清絶欲疎
不欲密合散不合列已看琅玕浴復如絲管咽窗外足
橚椮谷口增曲折&KR1786;&KR1786;白鶴遊翩翩紫燕頡佳信得平
安逸韻標高潔匪學隐士風聊慕君子節
戲題蛙
羣然倡和獨何情閣閣溪邊太閙生不是穿池育爾輩
存身無術豈能鳴
瓷枕
瓷枕通靈氣全勝玳與珊眠雲渾不覺夢蝶更應安僧
榻雨花亂客衾霜月寒盧生如識此豈復嘆邯鄲
反張籍節婦吟
籍不納李師古之聘似矣而還君眀珠䨇淚垂恨
不相逢未嫁時又何以云乎汪薇輯詩倫方且謂
足令鄆帥失色吾以為鄆帥有識將薄其人矣
君知妾有夫不應贈妾䨇明珠明珠雖的皪焉肻繋在
紅羅襦古有潔婦秋胡妻黃金不顧節自持還君明珠
如未見我心匪石不可轉(叶)
夢(時六月十六日)
來何忽忽去憧憧空際雲行尚有蹤應為嘗新荔子到
又教夢裏一相逢
晚香玉
西域傳來貴似金繁滋簇簇滿牆隂晩紉騷客幽蘭珮
閒掠佳人白玉簮名狀標題應入疏畫圖省識尚沉吟
尋常悟得香中諦是卉皆成薝蔔林
賦得雨後花
雨後風光別花容略可論珠垂插鬢靨奩置洗頭盆濯
錦當年里浣紗夕照村不堪廻首處幾點漬啼痕
鷺鷥
宛爾江鄕意飄然楊柳風雍陶吟獨絶吕紀畫難工心
憶寥天闊嗉嫌陳粟紅不緣貪口腹安得入樊籠
玻瓈窗
虚明兼洞達牡蠣未堪論淨似瑶臺月開如宋殿門
喜晴
雲向遥天歛風當九夏涼問農霑既渥撫景慶宜暘山
似初經洗花如乍染香拍浮增渚漲鬱熱度梅黃鵲噪
真堪騐蟬鳴越覺狂有秋原可冀滯雨審無妨隴蜀心
何極京坻念未央休徵豈予致額手感
高蒼
種秋花
池塘快雨晴爽籟拂習習洒然片刻間花事聊收拾雲
英帶露瀼烟鋤翻地溼芬芳蝶竸随&KR0008;斒蜂遠集桃李
分應讓畫圖羞弗及紛敷不辨名一律幽香裛生意既
可觀清賞適以給先秋種秋花秋色侵尋入因思為學
方凡事豫則立
董邦達畫杜甫詩意歌
詩中杜老集大成天然古淡足佳句風烟萬里瞿塘秋
奪造化工歸詠賦最愛歸雲返照竒(是圖盖寫返照入江翻石壁歸雲擁)
(樹失山村之意)每欲形容意難赴詞臣家法傳北苑爰教老筆
寫烟樹滃滃靉靉滿谷白槿籬茅舍依微露天外一稜
獨迥絶映帶紅霞正秋暮江聲澎湃疑聒耳樹色蒼凉
信消慮杜句佳矣圖之難䨇美合并豈神助何必﨑嶇
歴劔關即坐江樓觀灎澦
賣餅妻
鴻鴈無二匹豈知有改更寧王雖豁達餅師若為情
擬古四首
王右丞維(飯僧)
覆釜大導師結言過我廬便掃柴門徑佇立以待諸指
點雲裏棧看師卓錫徐呼童炊胡麻薦以雨後𬞞念此
塵世身饑飽常與俱設能忘身世其樂復何如
孟山人浩然(待友)
我有好古懷在山懷綺季古人不可見之子乃其類荷
裹脫粟飯童將漉酒器山水冣佳處期君君不至虚擲
此芳晨頽然成獨醉
韋左司應物(寄舊)
涼夜寂無眠幽齋此獨坐竹樹暗影流風月今宵頗静
對誰共言翻使雙眉鎻一別兩蕭條知君應似我
柳員外宗元(溪上)
謫居亦吾分豈為簮組累况此林泉佳足養烟霞志&KR0034;
籠吟晚籟鷗鷺盟素意時曳溪邊杖幽花弄明媚野人
相往來所談無俗事傍浦問魚苗向天數鴈字三閭不
我遥欲訪行且置
曉月(時六月十九日)
既雨喜新晴軒楹倚明發翔雲淨碧宇舉首見晨月規
影乍就匡蟾彩未肯歇飄蕭梧竹風引我逸興勃却惜
圓鏡光背人從出沒擬待吟秋輪九夏去已忽
青龍橋西
徂雲净碧天巒影弄烟翠問農兼遊山露坂策輕騎雨
足恰宜暘景物暢新霽爽挹禾黍風銅雀鳴將至頗可
冀倉箱不啻香餅餌荷鋤者農夫警蹕何湏避眉放為
逢年我爾同兹意
香山閒詠
綠滴烟鬟一帶横雲莊容與趁新晴恰從山裏迎秋色
(次日立秋)便向溪邊聽籟聲棲柏鶴閒彈梵唱漂花泉滿沸
瓶笙拈毫覓句渾難得却為忘言静趣生
山泉雨後亂濤㫪天半遥青潑黛濃磴道縈紆搴薜荔
石門窈窕挹芙蓉雲間指嶺名斤竹林外開軒號友松
彷彿飄飄佺羨侣香臺花下許相逢
立秋(時六月二十二日)
通閏立秋早况在深山中(時駐蹕香山)蟲鳴莎底急風來樹
上䧺益覺秋信佳曠覽極長空白帝有神權素宇無纖
蒙匪惟契静懷更用占祥農
奉
皇太后駕遊香山即景成詩
山椒迎
鳳馭褘翟降仙莊晴巘芙蓉紫風坡蘿薜香新秋宜宴
衎是地足清涼要識
慈顔豫如雲欲釀黃
早桂
玉華古名寺育桂特標竒乳竇淙細泉蟠根於以滋偶
來雲外賞乍睹月中姿蘢葱密葉間開此三兩枝垂粟
尚未丹含韻偏葳蕤山風過寺墻冷芬殊可披不辨六
月杪恰如仲秋時地靈奪天工神妙乃若斯指似江南
人為我别然疑
卧佛寺
莎隄帶露策驂驔縹緲雲關闢曉嵐暫息塵緣遊鹿苑
頓教真念禮瞿曇山椒迎爽知秋到齋牖通虛似月涵
朅詠昔年題壁句(憶辛酉夏問曾至此寺一遊屈指盖五年矣)前三三與後
三三
題青崖和尚禪室
依舊清風拂綠筠林齋獨坐素秋晨塵心漫自参生滅
昨日來青晤故人
香山新秋
底愛山中逐景行山中秋信早分明風來谷口初添峭
雲去天邊為讓晴
晶眀惨淡眄雲天寫出歐陽賦一篇今日意行多所得
從教吟興向秋偏
松間鶴態依山古莎底蟲音飲露凄昨日風車迎白帝
即看銀漢倚天低
巖腰卜築綠隂稠月牖雲窗萬景收已極尋常升眺趣
更欣風物報新秋
玉乳泉
泉出石愈甘石帶泉益淨支頥笠亭下砉然滿清聽
琤琮嵌隟間却疑霏瓊屑六月如三秋果識立秋節
印心真皎潔照眼足清涼谷口送山風遥聞楓桕香
滙為偃月池微風漣且淪不肯輕垂釣是中無凡鱗
既渫亦堪食疑與仇池通三歎弔昔賢吾懷太史公
煙霞供嘯咏林泉堪賞託顧渚不湏烹雲漿此泂酌
再題早桂
天竺分來四季芳離離枝上綴輕黃花開為報新秋信
葉密剛承宿露瀼暮把朝吟難揣稱目謀鼻觀足清涼
恰如蟾窟霏金粟宜先(去聲)人間一月香
自香山回圓明園便道玉泉山小憩
何須大小論山姿佳處幽偏各擅竒巖館朅來尋逸句
風清月白曉秋時
芸閣開窗小憩閒恰從雲裏看香山御園廻望拈吟處
又在白雲縹緲間
生秋詩用元微之生春詩韻(有序)
芸牋拈韻雅愛元清繩榻連吟早推白和故章賡
有鳥尚懷壬子之春(壬子歲和微之有鳥二十章今在集中)而詩反
生秋朅此清閒之暇(微之本生春詩二十首今反曰生秋而韻則一依彼作)
光隂迅其轉轂正昔人興感之由景物紛以撩人
亦吾輩鍾情所自曰刺曰勸(見有鳥詩序中)都歸水月鏡
花或去或來莫問賓鴻社燕廼者金颷應律素節
迎人溽暑退而池館清大火流而天地爽况乎與
與黍稷歲報西成颯颯梧桐月臨東壁既副祈年
之望不無對節之懷聽蓮漏於宵分遊心六義納
蕙風於晝静流詠三唐依士曺舊體之篇成白蔵
新題之什雲光霽色不妨大同柳眼梅心亦云小
異爾日披香清暑略抒茂對之襟乃至旅思閨情
曲體怨咨之狀匪誇藻繢聊騐居諸云爾
何處生秋早秋生雲色中巧看常捧日輕已漸随風似
盖承金皥為車送祝融黃姑盼河畔恨掩白榆叢
何處生秋早秋生玉露中珠圓池芰曉笙亮樹蟬風鶴
夢宵初警花心暖尚融金盤聳百尺不及小山叢
何處生秋早秋生霽色中虛明開碧宇閶闔下西風瑣
闥清暉朗銀蟾素彩融讀書秋日樂何必鬪談叢
何處生秋早秋生流火中時來因別暑西去不緣風勤
學思車胤談經憶馬融若虞烟氣引莫近柞猶叢
何處生秋早秋生紫禁中蓮筩添夜漏珠綴度涼風問
政清襟爽觀農樂意融玉階多雨露芬逓蕙蘭叢
何處生秋早秋生江路中有期桑土社無恙布帆風山
市晴嵐散漁蓑晩霽融水鄉多樂事莫漫過蠺叢
何處生秋早秋生野墅中桔槔閒過夏砧杵響随風路
遠書難寄宵深夢未融欲知無限思弱婦兩眉叢
何處生秋早秋生斷岸中柳懷謝女雪花老鯉魚風暝
色蒼烟合湖光返照融冣憐瀟灑意紅蓼一叢叢
何處生秋早秋生梧色中數枝剛映月一葉已飄風石
鼎閒烹苦楸枰試蹙融歐陽將點筆聲在綠雲叢
何處生秋早秋生雜卉中亂英紛飲露幽韻各含風色
奪雲綃剪香招粉蝶融淵明沈醉處徒對未開叢
何處生秋早秋生鳥思中鶯聲尋舊樹燕羽避新風拳
鷺依蘆稳眠鷗護水融莫愁時寂寞轉眼入芳叢
何處生秋早秋生池榭中忩虚銀漢月波静白蘋風成
賦思何瑾開尊憶孔融猶憐階砌畔石竹已分叢
何處生秋早秋生稚戲中鬪蛩争鎮日引蝶鬧團風草
葉蔵鈎密螢光撲扇融呼羣庭院裏玉筍自成叢
何處生秋早秋生人意中望來欣玉宇披處得金風梧
榻全延爽桃笙已送融遊心竹素圃不入綺羅叢
何處生秋早秋生半睡中張燈猶畏暖搴幔為延風榴
枕原堪倚冰盤漸不融翻嫌剛假寐絡緯警寒叢
何處生秋早秋生曉鏡中寶奩初吐月高髻不驚風靧
面酥旋滴彈脣汗欲融却聞呼小玉帶露折萱叢
何處生秋早秋生綺戶中針穿乞巧夕葉落唱廻風篆
影成灰淺蟾光照簟融嫦娥猶自獨清冷桂花叢
何處生秋早秋生古寺中拈來参指月動處悟旛風底
用悲潘岳誰能識懶融孤雲與片石随意是禪叢
何處生秋早秋生客思中玉關無北鴈羌笛怨西風不
觧愁腸殢難教酒病融數莖衰白髮明鏡點霜叢
何處生秋早秋生濛雨中一番寒乍峭幾縷細因風蛩
咽莎常濕蝸盤泥尚融陡懷有鳥詠已是少年叢
聞蛩
乍聽唧唧動幽思彈指金風玉露時振羽牆隂應有意
報人秋到更催詩
已覺無端秋意淒那堪梧砌響莎鷄倚吟清夜難成夢
露氣蟾光黯欲迷
天然寒吹以鳴秋恰勝砧聲處處稠人静珠簾鬪蛩戲
成詩朅爾憶前頭
蘆花
曲岸閒移步蘆花見幾枝搖風猶未白垂露似含悲瀟
灑致如舊光隂迅若斯獨㫪相掩映吕紀畫成時
御製詩初集卷三十三
