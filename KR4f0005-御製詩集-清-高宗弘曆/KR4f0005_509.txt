御製詩餘集卷十四
古今體三十四首(丁巳六)
夜雨(六月十七日)
昨夜微零曉放晴山田趁潤利興耕幸逢時若即虞過
(去聲甚恐雨過也)獨盼捷来更繾情傍未於乾飛以陣(未刻陣雨自西)
(北来即得風送令向東南而去)喜風向巽送之輕一心忖度思無定淨
叩
天開夕照明
遊獅子園
獅子稱園因象峰(東南有獅子峯園因以名)題緣
祖乃賜居
宗(皇皇考在藩邸時扈從園祖賜居扵此並額兹)六齡初至實孩稚八七
重来已老容忽昨忽今不覺已(上聲我也)曰
承曰
顯祇慚胷雖云歸政仍訓政望捷依然愁正濃(前日宜綿等奏)
(攻克香鑪坪重石子賊巢殱戮萬餘賊首徐添德等奔竄陳家埧盻其即日擒獲與惠齡等合𠞰自陕入川之)
(賊首姚之富等翦滅淨盡又額勒登保等進𠞰芭葉山賊首林之華等㩀奏盡奪要害圍逼嚴緊賊勢益窮可)
(以即日就擒佇望兩路捷音實為廑切)
妙高堂得句
道可道固非常道名既名因率得名(二語略異老子意)塞北江
南豈殊地山容水態本同清三年於此憩閒者千里依
然繾遠情(乙夘歲楚苗滋擾至丙辰邪教復乘間為逆昨冬苗匪平定邪教經官兵圍𠞰屢次克捷)
(逆首窮竄可以指日駢擒惟盼喜音即至駐此三夏率為軍情繾懷)曰妙曰高曰慙愧囅
然一笑七言成
題草房
幾間樸室築平岑覆以長茅護碧林綴景試思向年况
蔚宗謂豫得
堯心(黃屋非堯心出范蔚宗語)
松柏室
深谷入東北徑從窈窕求問
安恒至此(幼年居山莊時每至此問安)
寓意愛清幽宛是當年景其如逝水流返輿趁風爽松
柏翠隂留
題宜照齋
輕輿遊返
躍龍邸咫尺石城近入門略謝向年頻騎御(向年遊獅子園回山)
(莊必乘馬登山入西北門至此今予年登八十有七宜謝策騎之勞遂乘輕輿而旋)自慙此日剰
心存山齋展席猶晨爽木額觀題宜照原比擬淵明意
微異(齋宜夕照而兹以晨来殊異陶潛所詠山氣日夕佳之意)以云事理本同論(山氣)
(不過寄玩若事理之幾微更宜照也亦每見向詩)
含青齋疊去歲詩韻
歸政人當簡詠詩昨年詠此重成詞(昨年題是齋詩有去年本擬罷言詩)
(小憩究難弗置詞之句盖授璽後原不必依例成吟然訓政勑幾康強如昨此時軍務縈懷不能不濡毫見志)
(是以重成是什非為流連景物稍涉文人綺麗之習實則自慙為尚未生擒邪教賊首仍如去歲望捷也)已
嗤眀犯綺言戒却慙(去聲)仍縈捷信思捨是更何鬱悶遣
幸惟所值雨暘宜今晨黔督馳佳報大勝狆苗心略怡
(今日黔督勒保奏進𠞰狆苗扵六月初五日率總兵張玉龍等帶領官兵前進卡子河南北岸連日攻破賊卡)
(一二十處殱斃一千三百餘人生擒七十餘人我軍前據山梁随派令副將施縉等分𠞰納賴坡雞灣寨兩路)
(賊匪燔戮無筭生擒賊目老卜厭等一百餘人苗衆畏懼陸續赴營投誠者一百餘寨即日可以直達南籠剗)
(除苗孽同日滇撫江蘭亦奏滇黔交界處狆苗震懾天威聞風歸順者一千餘戸其苗匪竄擾者復經總兵德)
(英等率領官兵殱戮甚衆而吉慶此時亦可攻克亞稿寨渡江與勒保會合進扺南籠擒渠掃六可期迅速蕆)
(事披覧奏章喜音旦晚可至為之稍慰)
初伏(六月廿一日)
北至度三庚(夏至後第三庚為初伏第四庚為中伏第五庚為末伏今年五月丙寅日夏至六月)
(朔庚午日起至今日庚寅交初伏)天然初伏成今年季值閏(今年逢閏六月節候)
(本遲而塞垣度夏又不比内地炎熱今日入伏仍覺涼爽並無暑氣)塞苑暑猶清微雨晚
即霽(農諺每扵初伏之日占騐晴雨以卜三伏旱潦朗晴則缺雨滂沛則淫潦若微雨即晴則暘雨)
(調勻等語今日午間微雨不及分寸旋即放晴適符農占肅乂之徵更騐秋收豐稔之兆)農占順以
貞祈年心略慰惟惕勵衷誠
觀蓮所詠事
昨歲扵斯詠水芳後為按語識之章(昨夏因歷年所作詠荷詩書懸檐壁)
(已滿命董誥彙書一冊陳之硯左並識歸政後原不必依例題向但今子皇帝侍予莅斯避着待獮又不可不)
(摛詞以誌千載一時之盛復成七律即鐫硯匣之背)乘閒偶至觀蓮所却漏由来
敖漢鄉(千葉蓮種出蒙古敖漢部花皆重樓勝扵内地所産皇祖命移植山莊予亦屢經題詠而)
(上年識語中漏此未曾道及)事必有根何可忽䟦因留實記乖詳幸
餘硯匣鐫其背絜矩政源敢不蘉
予既作是詩因思敖漢蓮花識語漏述其事尚小若
用人行政諸大端一時偶有遺忘所關非細即此可
見為君之難不可不幾康宥密孜孜自勉也
夜雨(六月二十四日)
中澣纔霑四寸多(十七日亥刻得雨至子刻止入土四寸有餘)間(去聲)朝微灑
不為過(十八日未刻得雨二十一日申刻得雨戌刻續得雨兹復得雨二寸)却緣伏裏畏
炎熾恰喜宵中得雨和弗慮濕蒸麰及麥(口内二麥早及登場口外)
(稍遲六月初亦皆收穫)正當潤長(上聲)黍兮禾慰兹近更望彼遠(今年)
(雨暘應候麥既豐收大田暢茂秋成可卜惟邪教首逆駢擒捷奏尚未馳到實切盼望)方寸懷曾
有定麽
詠古陶器
質樸形猶古神農緬作遺陶成火氣冺器合道心怡遠
矣無當誡何妨有用時誰加雕鏤細(此器制度渾樸自不應有花紋想係)
(後人復加雕刻者但所雕文理不俗無斧蹟痕與器同色撫不留手亦即三代以上所作物耳)破此太初姿
和闐玉倣漢合卺卮
合巹原存漢玉卮選材命匠倣為之人惟求舊器非舊
酌劑用同任者遲
觀瀑詠事
觀瀑雙文經
祖題論年百歲逮將齊(搆亭溪中對飛泉及百皇祖御題曰觀瀑逮今歲年矣)
紀源我亦曾留句兩事然疑始定兮
按亭仰對石壁俯臨溪水石壁名為
湧翠岩亦
皇祖御題也其上三間佛宇傍有池瀑水瀉自池擘石
壁而出飛流落長溪溪上構亭觀瀑所以得名也但
瀑之源乃出佛宇傍之池而池中實無泉源康熙年
間扵兹寺西歷數道谷壑尋得一山泉接木板匣為
溝渠沿山邊谷壑引流至寺池乃擘石壁而下則誠
飛瀑矣飛瀑誠真飛瀑乎以
皇祖聖明無微弗照不過藉司工者之巧為託綴景之
虚名而已其後朕視木板匣為溝渠置山邊不雅且
每費修飾因循其上山逕側果有一小泉命建一亭
名曰瀑源(事在已夘年)鳩工疏山邊為溝渠越壑過谷引
流曲折以達扵湧翠岩之寺池則真有瀑源矣兹又
閱數十年往来山逕中覺其泉細而石罅噴乳竇處
不高扵寺側之石池且越數層谷壑之遠無論木石
之渠溝胥不能引細微且遠之泉以達寺池為飛瀑
則所謂飛瀑者不過人轝置水滿寺池使洩而為飛
瀑耳我
皇祖不名之曰聽而名之曰觀或亦
知其假借而
寓有深意乎且予命以石溝易木匣之時未曾深知此
事而司工之大臣三和必當知此乃隠而不言以遂
朕過則為君者有過人臣不敢言以遂其過者多矣
是不大可懼哉兹命皇帝率御前大臣及司工之人
攜儀器步步測量乃知泉果低於寺池且其流細不
能引至為飛瀑而自泉之下至寺池有山池九疊疊
皆置閘積雨後山水漲流由沿山邊石溝以至山寺
則誠真瀑矣山池在泉下泉漲水高亦未嘗不流至
池則命泉為源庶亦可耳然三和終未明言及此也
夫瀑源誠細事積數十年之久而兹乃得其實事之
久遠文之委曲心之操藴意之好實惡假皆不可以
不記序而書之後之人或有以識吾志也矣
千尺雪二首
昨方觀瀑一成篇吟懶曰吟又惜蠲盼若雨暘兼望捷
片時瞥眼此三年
七年例與兩成章舊卷聯書有底忙若曰紀年似詩史
咄哉慙愧是襄陽(杜甫襄陽人)
永恬居
谷向西南復轉斜永恬居近不為遐本緣歸政擬簡詠
却未忘情偶覽嘉一晌偷閒步芝徑
當時伴月憶梨花(梨花伴月為居即皇祖所題三十六景之一永恬為正殿亦皇)
(祖題額取周書引養引恬之意)昨年題句分眀在望捷依然祇自嗟
素尚齋
步廊升石階書齋據山上舉首仰
奎文
兩言額素尚萬山呈繪事後素示
心匠欽哉羲藴深内聖外王量
創得齋小憩
素尚昨年稱絶筆適纔仍詠是孤言(昨年題素尚齋詩有云剰此書一幅)
(明年絶筆堪盖以齋中祇有一處可以懸詩擬今年不復拈吟日前過齋中興至仍復題句是竟孤前言)肩
輿西谷寖尋順撫座書齋聊憩存逾月山莊方一至(六月)
(初五日駐蹕山莊以望捷心不懌兹閱四旬餘矣始至此齋)縈心川郡不勝煩(昨宜綿奏)
(到川省邪匪經官兵追𠞰殱戮甚多惟首逆分路竄匿業已四面堵截尚未就獲企望之餘每用焦煩)如
云創得佳名兆願報捷音過劍門
至旃檀林有會
旃檀居左創得右所隔不過一嶺高遂有東(旃檀林)西(創得)
(齋)上(自西為上)下(向東為下)異笑他名象令人勞
旃檀林處孰宜住自是跏趺丈六身一歲别来片時憩
去来離合究誰真
既云一切胥為幻何事三年望捷仍(前年楚南苗匪不靖命師中討昨年)
(楚北教匪乘間滋擾至臘月苗匪全定而教匪屢經官兵𠞰捕自楚由河南陕西入四川一路奔竄此時首逆)
(尚未就擒獲三年中望捷情事正復相同)丈六無言如有語(去聲)自尋煩惱自
當應
夜雨朝晴(閏六月朔日)
邇来夜雨喜朝晴吳諺農家有定評(農諺出范成大詩)適值閏
餘臨朔節(俗稱六七月之朔晴則一月雨少雨而連隂則一月雨多惟微雨即晴則一月晴雨調勻)
(本日扵子丑間略灑微雨侵曉旋即放晴恰合農占)益廑曉霽利羣耕不霞幸是
占閒句(今晨開霽清朗無霞正合成大朝霞不出門之句)倚馬仍殷報捷旌怵
惕心懷夘至酉七言乃詠夕陽眀
總督倉場侍郎宜興劉秉恬奏報全漕告竣詩以
誌事
去年豐汛有疎失誠恐殃田及漕渠(去夏豐汎六堡黃河漫溢下注豐沛)
(二縣既慮沿河田畝被淹亦恐有妨運道)賑恤農田付民吏(畺吏奏到時即命該督撫察看)
(賑恤不惜帑金毋令一夫失所並分别蠲免租稅合龍後地畝涸出者仍可不誤耕種春麥)脩防漕
道飭工胥(大胥小胥之胥周禮官名)全幫幸免阻滯患早到却欣二
十餘(今年全漕扺通扵六月二十六日起完較上年尚早到二十餘日)是合旌勤示鼓
勵雖云歸政亦廑予
率題
心中思捷覺時遲今昨之間月又推屢勝何嘗不致報
(近日宜綿等奏攻克重石子香鑪坪賊巢殱斃萬餘復奏進克峩城山竄匪不過二千餘現留德楞泰上緊圍)
(捕又勒保奏攻克卡子河狆苗吉慶奏克亞稿狆苗俱燔戮無筭連奪卡寨即日合兵南籠掃平餘孽)仍
逃復待獻生縻(額勒登保奏芭葉山賊首林之華覃加耀經官兵圍𠞰甚急忽乘間北出高嶺)
(頭逃竄因降旨將管營卡之鎮將等褫職治罪仍飭額勒登保等速往追擒毋使遠遁)齊行昆弟
早云盡後輩曾元日以滋不識者多頷之耳(唐書郭子儀諸孫數)
(十人每問安不盡識領之而已余今年八旬有七精神強固曾元繞膝實已遠邁汾陽目下大功將獲十全嬴)
(一明年倘得来孫六世一堂尤為亘古罕有此則仰祈昊恩或能克諧斯願耳)高年稱慶慶
奚為
雨中題烟雨樓(閏六月初六日)
溪樓去歲竟無詩歸政高閒簡詠詞(是樓製肖鴛湖南廵時每到彼即值)
(春雨山莊望雨時登斯樓亦率有雨前年登樓詩有南廵實每副北駐亦屢眷之句去年因歸政後簡作依例)
(成吟之什雖曾来此未有題詠)三日晴嫌炎熱甚一朝適喜雨烟宜(自初)
(三至初五日暑氣鬱蒸正宜沛澤今日登樓於午刻即得陣雨郤暑生凉殊愜望中景象)霈霶勢裏
趨熇(平聲)象南(嘉興鴛湖)北(避暑山莊)景中合静思仍以七言繼長
卷重吟否付偶然為
青楊書屋口號
青楊自是千年樹(山莊本自古沙漠地此青楊樹約亦千餘年矣)書屋重来一
晌遊其正既題(謂烟雨樓)可㤀副(書屋因樹構樓傍總當以烟雨樓之名㮣之)因
之接卷七言留
對山齋
溪樓據湖中自合樓為主左右各綴景(烟雨樓在溪湖中樓左依古樹)
(構屋為青楊書屋樓西綴景為假山構齋對之名對山齋)古樹假山輔山假齋則真
謂山真亦可(叶)即景閱前題勞勞笑煩語(是齋屢經題詠辛亥詩有)
(真立假難已之句今又云謂山真亦可意更翻新不免自笑語言文字之煩也)
觀射
步射弗為仍馬射(予自辛巳以後因臂病艱扵步射惟馬射仍可照常)馬兼罷又
半旬年(自壬子歲始未至木蘭行圍不曾馬射亦閱五年矣)可忘
家法千秋示幸有躬承一子傳五中(去聲)其三亦可矣(於宫)
(門前親閱嗣皇帝射發五矢中三雖不及予當時之善射亦能不忘家法有志繼承)廿惟失一
似訛然(戊辰秋扵大西門樓前較射即十中皇祖曩時閱射處也爰親御弧矢連發二十有九儒)
(臣侍列與觀者援唐臣元武闕觀射故事賦詩進覧因用齊召南韻成四律紀之勒扵壁間己巳夏聖母)
(御樓觀射發十矢復中九且破的者三仍用韻紀事丁丑秋獮迴蹕後復扵樓前命射屢中後懸的之最小者)
(亦再破的適哈薩克使臣列觀班末因三疊前韻紀之忽忽幾五十年今日近侍諸臣罕有曾親見予射者)
坐觀更切心不懌十二親蒙
祖譽賢(康熙六十一年予年十二每蒙皇祖常命試射以示扈駕諸臣時曾屢中天語褒嘉)
(追憶之餘益深負荷)
題射鹿玉韘
刻畫飛馳射鹿圖諦觀今却不能吾欲詢獻巧玉人彼
抑以譽乎抑誚乎
雨(閏六月初八日)
自卯霏至酉(本日自卯至酉時作時止疎密相間實已接潤)終朝密間(去聲)疎浽
溦深入土排勃未衝渠(此地每值大雨山水挟沙下注梨花伴月溝口率被淤墊每令)
(苑丁挑挖例皆給賞近日雨皆不驃並無停淤若輩盼望之情未免更摯)禾黍功增潤山川
氣益舒披襟添颯爽曰慰敢矜予
留京王大臣報雨深透詩以誌慰
逮旬炎灼際得雨實相宜(據永琅等奏京師扵上月二十八日得雨後連日晴熱間)
(有陣雨兹扵初八日濃雲四合微雨霑灑初九日寅刻&KR1204;雨大作閱三時許入土極為深透)滴暑濃
膏霈符占不越期詎惟稲粱暢兼利豆蔬滋同日時略
異(是日此處亦得雨澤自夘至酉旋作旋止略不如京師深透然地土本潤似亦接濕矣)雖欣更
惕寅
雲貴總督勒保奏報𠞰捕狆苗南籠圍解詩以誌
事三十六韻
狆苗與楚苗其類本同醜饕餮雖人形原非中土有雜
處黔楚間國朝歸流受(元明時湖廣貴州諸苗叛服弗順至本朝康熙雍正年間陸續)
(或征服或改土歸流其後時亦不常安静用師即平靖歸順無事歷數十年至乙卯歲始有楚苗滋擾之事)
乙卯楚苗叛定以二年久(乙卯正月楚苗石三保石柳鄧吴半生等互相煽脅劫掠鳳凰)
(乾州永綏三廳地方朕先幾籌畫指示機宜以地阻瘴深辦理二年至丙辰臘月始克蕆事逆首或廷訊市誅)
(或陣斬俘獻除孽净盡振旅告成論功爵賞)楚苗既𠞰淨狆苗亂接肘必其
有宿謀預結共逞狃設使起一時官軍弗暇取(楚苗既經平定)
(今春狆苗復擾南籠乃得從容移師捕剿若使逆苗勾結兩處同時起事未免難以兼顧今幸楚孽早靖狆苗)
(勢孤正同阱獸籠禽較易辦理耳)是誠曲直理
天恩昭鑒剖(御極以来惟令地方官安養苗民嚴禁漢奸生事即改土歸流之為亦不擅舉兹椘)
(狆二苗之亂或誠劫數彼自害生靈也我直彼曲天理國法豈能容之)原無伐彼心彼實
國恩負(予蒙非敢昊蒼垂佑大武十全皆因不得已而用兵稍存黷武之念矧此諸苗蠢類俱任)
(生聚涵育之中年来内外屯墾任土日增亦從無加彼賦科之令惟有息事寕人俾彼安享樂利乃竟背恩倡)
(逆實出意外不得不興師致討以中天罰也)然亦有煩言左民置苗右(前者)
(楚苗滋擾時即以仇殺客民奪回侵占之言藉詞煽惑遂降旨詢問果有郡縣左袒百姓苦累苗人或役使不)
(給僱值或任聽客民盤剥不為公剖以致激而生變之語因嚴飭該督撫等扵善後章程内劃清畺界設立苗)
(弁俾民苗各安生業永斷葛藤)細咨或不無却待議善後(因思黔省狆苗無端搆釁)
(或亦有如湖南三廳之左袒百姓苦累苗人之處此二事均俟大功告蕆當諭令各督撫等據實查究並扵善)
(後事宜妥辦)靖楚即伐狆移師酌樞紐督臣定青溪(上年十一月中)
(復有貴州青溪教匪滋事經官兵進剿賊退據大鬼&KR0749;勒保復擊破賊巢殱斃生擒無一漏網)統軍命
掃莠(本年正月貴州巡撫馮光熊奏南籠府属狆苗糾衆焚掠時勒保原同福寕籌辦黃柏山教匪即令)
(其由彼輕騎减從馳赴南籠督兵剿捕)一戰克關嶺大路得通走繼解新
城困遂克卡河口獲賊目卜厭是為賊臂手(勒保扵三月中攻克)
(關嶺滇黔大路始通四月進解新城之圍一路掃平要害卡寨六月進克卡子河隘口生擒賊之得力頭日老)
(卜厭等餘斬馘無筭)旋由普坪進數千賊拒守兵分兩路攻繞道
渡河陡雄兵似天降直抵南籠赳(本日勒保奏攻克卡子河後扵本月十三)
(日派令總兵張玉龍等由卡子河後路取道前進親率副將施縉等由普坪一路攻𠞰賊卡分布山險因伏兵)
(叢箐之内賊見大兵進逼率衆數千下山邀截經伏兵齊起圍剿殲戮十九日進扺壩弄該處為郡城外最大)
(村落賊衆在彼悉力阻拒適張玉龍等所領之兵前来會合併力夹擊焚燬賊卡二十一日至五孔橋橋已先)
(為賊所拆毁官兵一面在橋南發大礟轟擊一面繞道由水淺處涉渡直抵郡城我兵奮前追擊賊衆驚竄生)
(擒賊目王阿報等五犯圉城立解)立解半載圍萬戸歡聲吼飛章捷報来
昊貺謝稽首總統善用將將佐均英偶故迅解城圍守
者勞非苟細披疾苦狀惻然心動忸(南籠圉解守城官民歡躍出迎衆約)
(數萬内有署經歷金享把總楊文海率領兵民同心固守因日久糧食殆盡有生員譚明禮等出米殺銀兩陸)
(續接濟又有舉人王秉心等招集義勇畫夜豋城環禦又城中柴盡有生員周琛家有樹園盡伐以供炊爨然)
(以被圍半載情形殊形疲憊披覧勒保奏章為之心惻)吏民胥合旌次第施恩厚
(該處文武紳士各效勤勞實堪嘉奬特加恩分别陞拔并蠲免一年租稅令該督撫加意賑䘏兵丁普賞一月)
(錢糧俾得均沾實惠)更與錫府名興義新額茂(叶灣戊申歲平定臺以諸羅縣官)
(民固守改縣名為嘉義今倣其例改南籠為興義府以示彰善之風)獨惜紛戰時首兇乃
竄藪搜擒弗可遲根拔枝易朽(郡城既復賊首梁阿戴王仙姑韋朝元李阿六)
(王抱羊五犯乘間兔脫自應亟為追捕其竄匿之所不外該郡所屬捧鮓永豐冊亨黃草埧四處然郡城根株)
(既拔則彼皆係技幹想易芟除)粤兵自南来黔兵從北扣(月前命兩廣總督吉慶率)
(領官兵將廣西邊界西隆新州等處屯聚從苗匪類叠加殲戮進克亞稿賊巢肅清粤境今渡江至黔與勒保)
(夹攻會剿所有未獲首兇真如釡㡳游魚想無竄匿苟延之路矣)夹攻各順道釡魚那
抖擻捧鮓及永豐傍支分踐蹂(該郡所屬應行剿辦地方捧鮓永豐冊亨三處)
(附近粤西現在吉慶渡江即可順道圉擊其黃草埧苗匪附近滇省亦令滇撫江蘭與總兵德英額等帶兵協)
(剿似可盡剿餘孽永靖邊隅捷音亦近矣)指日定黔疆功全恩酌授(叶圍南籠解)
(已即時酌賞待執賊首及傍賊穴淨盡全功告成仍降旨爵賞)權息一處籌仍厪三方
垢(楚蜀教匪經官兵剿捕屢戰屢克殱戮過半惟首逆竄逃現在宜綿明亮迎擊自陕入川之賊首姚之富)
(王廷詔李全等德楞泰圍𠞰除添德王三槐額勒登保追捕林之華覃加耀尚未就獲雖狆苗平定在即而此)
(三路教匪猶未𠞰淨不能不籌畫督令速蕆功也)軍務癸(十數)成辛(八數其言十成八)寸
衷略安宿(叶)屈指數(上聲)時刻甘寢二十九(一夜廿四刻為三時仍餘)
(五刻則廿九刻也)
眷佑榮為慙便宜八七叟
雨(閏六月十二日)
既雨既開晴占農時若誠(初八日曾得雨自夘至酉入土深透今日復雨自朝至暮)
(亦深透恰符夜雨朝晴時若之占)三朝諺符節(夏日望雨最殷農諺言三日一小旱五日一大)
(早今甫過三日復得好雨大裨農功不特暑退凉生正迎先秋節候)小旱熱行庚望澤霖
即霈趨炎涼頓生&KR0034;霑終日潤更喜晚霞明
署兩江總督蘇凌阿署陜西布政使倭什布各報
雨澤詩以誌慰
江蘇報雨及西秦兩處發章一日臻南逮水田欣透足
(蘇凌阿奏上下兩江各府州屬稟稱六月初二三四及初六七八初十十一十四等日得雨四五寸至深透不)
(等清江浦一帶復扵二十四五等日大沛甘霖禾苗暢茂農民歡慶)北雖陸地總霑均(倭什)
(布奏西安等各府州屬稟稱五月二十五六七暨六月初一初三初六十三四及二十三四等日得雨自三四)
(五寸至深透不等票榖芃盛實兆豐收)民資衣食身應樂戸鮮饑寒風自
淳心切治安無别術祈年乾惕寸衷寅
御製詩餘集卷十四
