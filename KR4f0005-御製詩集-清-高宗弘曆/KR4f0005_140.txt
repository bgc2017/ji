御製詩二集卷八十二
古今體一百十四首(戊寅八)
兩江總督尹繼善等奏請南廵却其䟽并詩以示
意(有序)
三江兩浙地擅膏腴十雨五風時逄倍稔省大吏
陳詩之奏抒小民迎蹕之忱在覲岳情殷詎詡一
遊為度而觀河念切寧知再駕云勞顧候人知攬
轡之勤輦畔曾親荒度使者告披幨之績席前如
睹安流亦越明秋臨北庭而講武兼陳肆饗集羣
后以脩文命駕未遑諏辰有待占律雖登豐楙書
年宜過執徐爾時玉琯一陽
金萱七袠長筵肇啟迓
鳳舸於西池
純嘏載申瞻
龍旂於南服將見吴根越角謳歌並惬
慈歡而且嶽色江光清宴同符
聖夀此則鄉皆魚米如釐食貨之經地尠汙萊兼訂河
渠之志允叶三廵之令序聿揚萬國之懽聲披章
既下十行未俞所請諭意并成二什用答羣情
澤國哀鴻久厪心不辭沮洳為親臨屢咨使節求長策
未許司農惜帑金高下節宣害差減夏秋普熟慰誠深
宜休息耳停廵輦南望猶然惕不禁
無易由言譲水行那餘隙地徧耘耕勤勞宵旰剔鬟計
慚愧黔黎愛戴誠藏矣心中寧待閱遲之歲匝亦須征
慈闈七袠開鴻慶擬逹臣民祝嘏情
題洋菊四十四種(有序)
律當西顥菭&KR0034;自擅清華節到東籬溟澥誰傳逸
格諧價初聞估舶國擬衆香簽名尚記甌甆園殊
獨樂於是羅含却席難誇舊宅凡材魯望廻帆欲
遣叢書補注廼訂羣芳别譜因標仙植嘉稱侔色
賦形圖成妃白儷青之外摛詞抽秘句就餐英吸
露之餘從兹素女竒糚都徧三三幽徑奚取封姨
好事護持九九靈辰
金佛座
色黃花心作微綠外抽細莖色白瓣彎環重疊為
蓮座形黃為菊之正色莊嚴妙麗宛若鋪金此海
西菊品之最
色相總清淨天然優鉢曇(出梵經華言菊也)擬將施(去聲)調御坐
此轉華嚴
絨錦心
淡紫色瓣作卷筒状花心黃色攅簇成毬間以細
紅絲燦爛如錦
黃華自有瓣何來紫且筒陶潛應不識海西異籬東
綬帶紫
深紫色花心正黃中攅綠點瓣長而密層層相繞
有臨風飄舞之勢
風前裊長莖軒然霞舉意紆紫雖殊途拖金本一致
承露盤
大可尺許淡黃色瓣端欹嚲如玉簮榦極高花開
莖端儼若仙掌
露重金&KR1195;候承來珠顆勻却殊漢宫物泣下銅仙人
萬點紅
花心正黃瓣粉紅色細垂如絡線柔而多態微風
觸之輙自摇轉點點錯落可愛
嫣紅綴粉英細垂如線絡不似春園花風吹惜摇落
珊瑚枝
黃心藏瓣中花瓣渾赤如鐵網羅珍
海網羅珍物正色霏芳茸石崇鐵如意欲擊笑無從
檀心暈
花心有小瓣褁之不露近心作淡綠色漸暈淡黃
以次深淺至老黃色瓣之大小随之
淺深暈正黃逹外本由内恰如積盛者睟面盎於背
雪蓮臺
花心淡黃瓣純白中含嫩碧層起如臺對之覺寒
香侵袂
白質非艷色一般秀氣鍾設以蓮華擬惟應太華峯
紫雲毬
花深紫瓣密而尖中小瓣層褁團結類西京紫繡
毬種而差小
凌寒蕤日精種疑來背明繡毬更何若令人緬西京
密蠟蓮
黃色微分老嫩簇疉如千葉蓮大六七寸許
層層千葉攅其大盈周尺堪方君子花肯共王孫陌
佛手黃
類鶯粟花心作黃金色瓣淡黃卷曲玲瓏狀如佛
手
狀如兜羅綿不啻標十指設欲示迦葉轉恐拈不起
紅繖蓋
紺紅大尺許花心作紅點中碧簇以金黃瓣作偃
蓋亭亭與日華相映
一輪日可賖三徑霜還傲偃盖稱亦得與松固同操
桂叢紫
徑尺許花瓣葳蕤單層作鱗次心正黃攅簇儼若
金粟大如花之半
侔色擎金粟題品憶甌甆小山芳未歇雅合協塤箎
杏子黃
一名杏黃毬瓣細密圓厚起樓色如檀心暈而深
綠葉皆瓊纈黃花比杏能秋華復秋實真不愧家丞
麝香盂
花心深黃如桂叢紫瓣長而闊作正黃色香最郁
烈大可七八寸形如覆盂
質是球琳質芳為都荔芳滿盂盛寳露豈復異瓊漿
搓粉粧
作淡臙脂色如玉頬暈紅花之最嫵媚者
盛鬋飄鬧掃笑靨暈唇脂夜來曉粧就格態相然疑
紫流蘇
紫瓣黃心縷縷紛披如綴瓔珞
葳蕤垂寳綴覼縷紫玉懸女夷作瓔珞惟應獻金仙
卷雲綃
花如玉樓春瓣勢旋轉縈拂作細疊羅紋之狀
詎出鮫人室應成織女機素娥雖耐冷裁作五銖衣
玉井蓮
一名銀佛座大五六寸厚三之二花心正黃似金
佛座而色白
粉畫未聞趙(孟頫)花疏亦漏嵇(含)莫驚終寂寞說項有昌
黎
金背紅
蓓蕾正黃開時正赤瓣面赤背黃乍開時紅赤相
間莖不甚高而朵亦差小
藏之不異赤相其宛亦金曰蓮必玉井方許結同心
粉玉環
與卷雲綃相似而差小色淺素瓣勢皆内擫纍纍
如環然
連城擬趙玉終古並春蘭祗恨餐英往君王未賜環
碧霞剪
瓣尖削如紅綃剪成花心圓整黃中暈碧色與他
種特異葉圓而小
月魄和霜伴霞衣稱體裁佩蘭徒釀酒故識非仙材
荔枝臺
花瓣二層作赤黃色花心凸起圓如彈丸中淡綠
由深黃逓淺徑寸許厚如之宛然江家綠也
品入戴氏禮格擬陳家竒翻遍君謨譜如何此偶遺
鶴翎素
粉紅色瓣長而微曲大可六七寸披拂蹁躚有鶴
氅臨風之致
臨風素氅飄翴翩足有致羽客過叢前芝蘭本同契
賽姚黃
大尺許厚半之赭黃色花瓣作數層環抱糾結乃
絶不類菊置之洛陽譜中庶幾仿彿
赭色如琥珀名稱(去聲)姚家黃却疑笑鼠姑難共凌秋霜
月露團
形色俱似繡毬花黃心數點隠瓣間瓣稍圓正視
之若純白月色花光不可以色相求之
月光依素團露氣霏芳蕊香色有無中絶勝春園李
簇銀針
花心淡黃瓣長二寸許純白色銀毫細簇花狀特
異
饒有冰雪姿略無錦綺縟性與磁石同銀針此非曲
海紅蓮
黃心密綴如毬近心皆作小瓣外卷筒稠疊瓣末
稍大嫣紅茜白比之朝日芙蓉形色俱肖
團毬簇稠疊卷筒舒蓓蕾韎韐殊赩然原出大紅海
蒨牙盤
花心正黃瓣卷筒牙色微紅末淡黃如擫圍徑圓
勻狀欲承露一名七寳盤
靃靡凌金颸丰茸香晚節便擬象牙為還免雷驚裂
奪錦標
菊之類紅者特少此作正赤色俗傳状元紅殆不
及也
花赤擢柯青清標出衆亭恰如盧子發及第寄江寧
紫霞觴
狀與碧霞剪相類而色微紫大亦過之
玼萼揚芳永珉枝作態斜瀼瀼承沆瀣真是泛流霞
蝶翅叢
花色純白起樓瓣銳下而圓上粉痕微縐栩栩如
蝶翅
蛤粉色初勻翩翾展輕翅春駒叢裏過乍難辨同異
臙脂帶
花大尺許黃心中簇紅點小瓣十數繚繞其間邊
四垂稍重如結綬
匪垂帶則餘體物風人致雖循臙脂名而殊嫏嬛氣
金玉相
花心作黃金色瓣淨白如玉光質交暎有類追琢
綻蕊定秋金舒英更夜玉小窗几研間足當葩經讀
青玉案
花心正藍類點翠瓣色白末作微紅於諸菊中此
别饒幽韻
菴藹翠雲布猗那晞曜明摛毫得綺句見說有張衡
勝芙蓉
狀似木芙蓉而芊蒨過之花心淡黃色如羢錦襍
糅瓣長而闊大可七八寸
拒霜亦耐秋自謂具貞性請君看此花乃可定負勝
鏤瓊杯
瓣各長二三寸抽管作白色漸暈粉紅疎密有條
理狀若雕鏤
擬形惟閜斝稱質以琳瑯如云浮大白雅合勸柴桑
玉燕翎
瓣細似簇銀針隠以褪紅色望之儼玉剪翻風差
池其羽
素穎高還下銀蕤整復斜乍疑春雨後玉剪掠梨花
鶴頭丹
黃心五出似桂叢紫瓣赤如丹砂顆細莖長葉一
名赤臙脂
玫瑰映日紅獨立韻金風比似胎仙頂翩&KR1473;度亦同
秋水霞
一名朝陽素花心淺白漸露微黃瓣作淡紅色如
水色霞光在掩映間
落霞為氣韻秋水是精神若在滕王閣應逢腹藁人
顫紅翹
花徑尺黃心綠暈瓣卷筒初為粉紅色漸作紺紫
瓊瑛櫛比如聚釵然
儀鳳將呈瑞舞鸞亦致榮雲翹如掠鬢合付董雙成
縷金葵
花心正黃瓣微淡垂如金縷與向日葵同色
綠葉扶黃花品格如衛足向日心不無附炎志所恧
晚酣霜
小黃心花紅如霜後木奴秋容欲醉
屈平早成詞羅含還有宅晚節正酣霜團團洞庭色
舞絳絲
似萬點紅瓣疎而細長不風自動裊裊遊絲菊中
異品也
裊裊復脩脩遊絲萬點柔出竒雖别致一例總禁秋
將之盤山駐蹕湯泉行宫作
右部哈薩克歸化侍衛挈其首領將至故往田盤
令彼覲謁欲因携以行圍並至南苑大閱示我國
家耿光大烈非為一己之豫遊實繫萬年之式度
問
安唘蹕卓午駐旌聊詠七言用誌初頓
耆定伊犂車甲&KR0802;嶠山左右惠同叨扈行俾識朝家制
大閱兼陳士氣豪垂拱待參詎非逸覲揚永勖敢辭勞
問
安唘蹕初程近興引烟宫一染毫
晚隂
同雲過午散傍晚復濃隂耐可寒郊景那無望雪心影
藏凍雀厦聲靜夕鴉林滿擬明朝路玉田埋麥鍼
曉行
問夜無端到曉晴輕輿遵路破寒行甫田失望均鋪玉
只染遥峯一㡧成
怪底輕裘尚覺寒北山積素矗雲端因之為(去聲)憶玉關
外佇待郵函報捷看
接踵雖頻覲蕃部繫頸(平聲)有待獻&KR0624;渠衝寒僕役休嗟
爾討逆官軍更厪予
自西峪取路登田盤至雙峯寺小憩
西峪曾一涉雙峯向頽廢施檀為重葺勒壁詩以記兹
來取路便駐馬試小憩如來只如如何曾今昔異興廢
及往來芥慸奚由置巖暾三古日窗納千巒翠策騎遵
前塗風鈴送行轡
法藏寺
路轉又殊勝精藍棲碧岑定光遥在望法藏此先臨山
色皈真境禽聲出慧林盤龍松識我蒼翠滿庭隂
登定光塔作歌
詰旦登輿纔辨山迎人山色眉宇間過辰傍午至西峪
猶隔千巖與萬巒體大物博固如是佛宇詎許人輕攀
由來登峯須造極中道畫者奚足言﨑嶇仄徑既歴盡
我馬素慣了覺閒近塔益窄不可馬何妨拾級履孱顔
徐無絶頂竟足底朔南形勝一覽全法華塔喻非我事
祗覺憂民之念饒於前
雲罩寺
䟦馬盤雲磴石林謖天風高處不勝寒颯景况臨冬我
忽憶萬里官軍奏膚功勃律雖稱臣堅昆待誅兇傳蹕
歸山莊佇覽逹郵筒
駐蹕靜寄山莊
盤下層椒曠覽紓仙莊靜寄稱停居翠濃松栢開雲障
玉削峯巒出紫蕖寒景宜人裁(去聲)冬孟山容别後又年
餘起吟應是此間最藴藉為佳姑且徐
得概軒
廻榭全延勝眀窗復向陽山禽不礙冷古樹只饒蒼薊
野曠以遠民情耕與桑誰云曾得概惟是此難詳
朵山亭
調御手中荷不凋青色摩兒孫視華頂十丈此猶多
半天樓小坐
山樓號半天層構據崖巔極目誠曠矣騁懷亦與然信
堪供攬景非欲事求仙舊詠聯新什自成今昔年
泠然閣
虛齋映日常含暖古樹無風亦有聲置此高懷一晌去
朅來仍是昔年情
雲林石室
披雲出蒼林倚石得靜室巖葩收藻縟澗葉皈寥謐虚
牖随所受會心在貞一六如真僧參肥遯幽人吉我自
皇皇者敢忘所無逸
雨花室
盤谷無風向暖暉翠紅不著任紛飛女夷天女都奚藉
箇是壺公靜者機
題讀畫樓
山樓一㡧窗横嵐靄朝夕常更誰謂倪黃畫意都成李
杜詩情
受宜居
林深復石巇書屋可棲遲萬物俻於我四時受所宜怡
情惟翰墨謀耳足金絲小坐夕陽落分隂惜在兹
夕
山深易為夕冬孟日落早籟聲細古樹簷響紛歸鳥須
臾總寂然寒靄諸峯表片刻閒亦佳一室清未了忽繾
萬里軍清閒豈吾道
降旨分别緩徵徐泗等處積欠詩以紀事
大課疏排始逭災惟厪田尚有汙萊登秋合是今年賦
積欠難教衆力擡政拙催科爾休矣心勞撫字我同哉
羲經損益頻觀象留一分餘元氣培
婉孌草堂作
窗引瀑垂紳戶栽松作鱗寒山是本色絶代有佳人(用杜)
(甫句)何異李郭對(見董其昌婉孌草堂圖䟦)雅宜翰墨親遥帷搴趁暖
冬景閱歸真
題董其昌婉孌草堂圖
婉孌堂懸婉孌圖印來親切了無殊好山總被思翁占
合與田疇結友于
遊古中盤作
萬芙蓉裏聳祗園石護松籠宛識門上界遥看下界近
入山寒峭到山暄都從韓愈文章得那藉道宗公案翻
七字促成鳴轡去崇情不盡箇中存
少林寺
少林纔隔嶺宛轉足千盤冰筯垂流細松濤翻響寒禪
枝延慧日色界作空觀既曰應如是何生法喜歡
上方寺
縈紆石棧嚲鞭遲廻薄竒觀發藻思每到精廬必少坐
半因憩衆半因詩
東竺菴
上方瞻定光猶在千峯頂非關遊興闌大略前朝領東
竺縱稍紆槃阿有佳景曲折過幾障遂造真如境得逸
身忘勞雖暫意為水何必論今昔看取風旛影
千尺雪題句
園門設晾甲茶舍石墻邊常俯瀑如雪少言尺有千遊
山歸適可樂水此于焉設以琴音擬吾將理化絃
唐寅品茶圖
可笑瑯琊不識茶酪奴將謂勝龍芽六如解事留真蹟
一再拈吟興致嘉
貯清書屋
造物無盡藏仙居此處多羲皇存古貌峭蒨與天摩松
色泉音裏春風秋月過自然詮易趣不必問田何
含遠樓
小閣三間迥且幽坐來暢好縱遥眸盤中盤阻無遺覽
安得人逢李愿流
遊天成寺作歌
兩峯豁開一線天上籠劫外古松下臨冰裏之飛泉詭
石硉矹砐硪乃難為名狀經如是者千谿萬壑琳宫忽
湧青雲巔我到天成亦已屢率訝剏見無不生歡喜因
悟過去未來現在實皆弗可得調御嘿然說如是而已
西甘澗
三間老屋倚嶙峋有水潺湲有石磷獨惜飲甘樂饑者
率為方外比丘人
東甘澗
甘澗過西復到東山樓小坐韻松風大都幾折山蹊耳
變態烟雲迥不同
望萬松寺未至
青雲羅落化人居知有竒峯罨碧疏我馬已勞不到可
由來興亦欲留餘
再登半天樓
遊山趁幾閒四刻未為久園門臨晾甲取便每從走門
内即石泉過泉復岡阜是為西北障延緣逹巔嶁巖樓
乃搆兹肩輿喜不陡虚窗向遠開翰席清憩偶向來所
躋攀歴歴座中受靜者動之幾勞亦逸之母誰能忘筌
蹄可與言空有
石林精舍
逕尋紫芝朵舍在碧瑶叢狭矣忽然豁奥如無不通寫
應付倪瓚住合是韓終詩就頻宣示中涓憊逓筒
漫題
向駐田盤五日常今來三日促歸裝山靈訝似雲深語
(去聲)靜寄主人何太忙
池上居
疊石為碕岸貯水一泓泌居然成池塘池上雲房置春
風下鷗鳬秋月出荷芰今來值冬孟潦盡露乾地信乏
烟波態奚礙滄浪意
對瀑
貯水成方池池乃冬前涸引泉作飛瀑瀑自冰中落映
窗垂玉紳羃巗展珠箔清聽惬靜眺繁會入蕭寞無斁
此欣憑有源别興託
引勝軒
山水最勝處開軒復引勝一二二而一動定靜亦定如
張生色畫對以無心鏡便宜鏡中人領取冰光暎
右部哈薩克及塔什罕城回人布魯特部首領胥
來覲謁恰至山莊曲宴示恩點筆成什
罷爭歸化信堪嘉(見前詩)舉踵延頸(平聲)豈計遐(左部哈薩克距京師)
(萬里而贏至右部所居迤西去左部尤遠據云久懷歸化之心以被凖噶爾所隔今始遂本願塔什罕布魯持)
(皆其毗連遠部也)向日心殷身忘倦(侍衛携之乘傳而來日行三百里歴兩月之久方到)
(皆不言勞且懽忻踊躍稱真從日入處得到日出處也)敷天無外總為家詎期蔥
嶺殊言侣也厠田盤曲宴加南苑紆臨俾扈駕視前來
者肯教差(先是哈薩克布魯特來朝俱令扈從木蘭行圍今時當仲冬大閱因於盤山覲謁之次道)
(便携赴南苑俾得預觀講武以圴恩禮)
輸忱乘傳走陪臣萬里餘程日六旬賜食山莊禮粗習
随圍海子惠重申獻芹乃解歸俘黨賚幣何妨不受人
(阿睦爾撒納之姪伊什扎布先為我兵所俘旋脱奔哈薩克又轉售於塔什罕城皆未知其為逆酋族属也侍)
(衛蒙古爾代到彼識之告以其故遂縛來以獻與入覲人同至念其年幼無知且非逆酋嫡子孫比因嘉回人)
(執送畏懷懇誠特賜以幣並勅釋還之)自是開門胥識義應教漏網共懷
仁
烟郊行宫晚坐
惠遐南苑事經臨路便居停夕景侵壁什春廵剛瞥眼
行雲流水兩無心
南苑行圍襍詠
盤谷廽鑾携貴山栢冬苑景益蕭閒先來大獮均曾預
(上年左部哈薩克及今秋布魯特赴覲木蘭皆得随獵今右部哈薩克等繼至携赴南苑閱武鍚宴乘便行圍)
(亦令其随列預觀)小狩應教視此間
草枯廣甸馬蹄輕叠中非誇技擅精驚喜從他遠方訝
歡呼騐我衆人情
疎蕪淡靄接寒林勒馬凝思亦偶吟二十年前習獵我
原無爾許創垂心
賜哈薩克布魯特等宴即席得句
烏孫掃淨玉門開受號爭先肯後哉獻馬不須金馬去
右宛今效左宛來踵前布露相伯仲(布魯特東西二部均於今秋覲謁而)
(回兹西部最遠者與哈薩克同至)罷戰康居總厠陪(塔什罕城回人先與哈薩克相爭今)
(脩好同來入覲)誰道蒲萄經歲久三廵早各醉芳醅
仲冬南苑大閱紀事
廿年一舉寧為數(乾隆已未大閱至今盖廿年矣)周禮分眀節候論便
設軍容示西域(時哈薩克布魯特塔什罕回人等皆令預觀)佇看露布靖堅
昆(邇日盼將軍兆惠喜音殊切於懷)好齊以暇千旓颭既正還竒萬礟
喧風日晴和士挾纊非予恩也摠
天恩
南苑賜哈薩克布魯特塔什罕回人等觀烟火燈
詞
欵關定笮復存卭慶典頻繁舉仲冬為耀光眀逮疏狄
先陳曼衍引魚龍
燈火城南六十春(康熙二三十年間元宵盖曾在南苑節陳烟火後以建暢春園率於彼度)
(不復在此觀燈者六十餘年矣)重觀因賚遠來人村民遥近扶擕至不
禁金吾例可循
百道流虹貝闕朝光眀仿彿上元宵田蠺事例雖云早
已盼霏空六出飄
後先接踵共來尊難學蕭王閉玉門爆響連珠成捷報
便期早晚定堅昆(時我師方圓葉爾竒木城日夜望捷音之至)
風定時暄夜正長上弦魄影已騰光(時十一月初五日)周家建
子原正月想是嫦娥也為(去聲)忙
鱗集應教一視同避寒燈火夜深烘高張黃幕三廵罷
訝似清凉萬樹中(山莊三十六景内無暑凊凉後即萬樹園邇來觀燈火宴遠蕃之處)
翠火眀燈玉樹攅化城蜃閣絳雲端元宵預借休相擬
惠遠寧為好樂觀
萬幕高竿揭野燈半輪真是一條冰肩輿宴罷還行館
惕夕因心畏益增
王蒙泉聲松韻圖
松如問道誰為侣泉似答言可作朋我昨田盤一遊目
於斯每覺得相應
淑清院
地是勝朝地名傳昭代名(淑清院本康熙年間皇祖所命名也)假山如
太古活水似横庚愛聽禽音淑閒看花氣清玩辭知取
義仰見
聖人情
劉度仿范寬雪景
玉巘朱樓聳古林靈源不凍落雲深善傳北宋雄渾法
益引三冬渴望心
栢林寺拈香
柏林古刹炳長安歲久榱題惜廢殘况是近鄰
躍龍邸特教重煥散花壇綵衣随喜思依
怙
萱戺延釐合施(去聲)檀佛法故當忘(平聲)一切扵斯云忘(去聲)
我誠難
黃鼎溪山行旅
溪路山程繚且紆青帘野店有捛呼如斯行旅猶稱苦
萬里從軍可忘乎(時官軍征勦逆&KR0624;亟盼捷音之至)
我軍
我軍取烏什酋長欵復獻(阿竒穆霍集斯伯克阿竒穆伯克者回語大頭目霍集斯)
(其名也)元戎乘良機率衆直前進其奈隆冬時枯草經蹂
躪以此馬不肥奚堪供斫陣况臨彼巢穴螳臂孤注奮
借一誘我軍萬騎逞驅趁我師纔千餘鼓勇無退寸橋
圮度四百忠義人爭勸殺賊至千餘矢盡接短刃涉淖
退保營相持城下頓(十月六日我師直薄葉爾竒木城賊緣邊畫溝立隊自固我師以少)
(擊衆所向披靡三戰殱獲甚夥賊擁竄入城不出將軍兆惠以賊游牧在城南英莪竒盤山計乘虚襲賊輜重)
(制賊十三日取道城東渡河未及半而橋圮我師過河者纔四百騎遇賊馬步萬餘張左右翼來戰而地皆沮)
(洳人馬不能如志且戰且踰河退保大營雖遇挫衂而人知效命殺賊干餘我四百人中纔傷一百時營中餘)
(二月餘糧高壘深壕以待集師協勦)壮士遴七人星馳兩致信(將軍遣索倫侍衛五)
(十保等兩次賈勇突出遇賊衆遮道者戮之齎奏逹阿克蘇城時參贊大臣舒赫德駐守因令五十保馳驛迎)
(趣援師且直抵京城面奏軍營情事俟師齊即率以赴援)舒赫德留守諸回靜以鎮
羽檄催後師繼進期颷迅畢齊阿克蘇赴援雪深恨夷
考兵興來曾無遭挫韌此番客主殊不幸致事僨兆惠
稱輕敵請罪誠不吝此非退縮比誰逆料利鈍終能寡
勝衆允由效忠藎奚忍更加罪褒嘉章服晉諸臣諸軍
士行賞以功論(命兆惠由伯爵晉封武毅謀勇一等公加賜寳石帽頂四團龍補服餘大臣弁)
(兵等封賞優叙有差)晝夜促後軍直前金鼓振欲藉士敵愾(今夏特命)
(𣲖索倫察哈爾健銳營及陜甘綠旗兵繼進已過闢展而將軍富德參贊大臣舒赫德等聞此信各羽檄催進)
(其領軍大臣侍衛等無不切齒逆&KR0624;寝皮食肉人人同恨計十二月中可至葉爾竒木)仰冀
天助順捷音共春來平回鴻績建
題王淵三白獻瑞圖
石傍芍藥不須欄素質全勝湖纈丹(出花譜)栩栩采香來
粉翅嘐嘐顧影刷銀翰愛他名寓祥花卜属我望殷瑞
葉攅忖度人心故應爾寧當一例畫家看
冬至
南郊述事
金鳳占風來廣漠鴻龍轉律唘韶陽六宗依典修元祀
一意惟欽對
昊蒼澤國幸邀
賜豐稔(今年豫東江南各属以水利工竣咸獲豐稔)頑&KR0624;更冀靖狂猖背恩
戕使先開釁(逆&KR0624;大小兩和卓木為厄魯特拘縶有年矣自大兵定伊犁始釋其囚俾長故地乃)
(狼子野心竟致反噬戕我副都統阿敏道釁由逆唘申討非得已也)曲直間惟
帝鑒詳
陸治寒梅夜月即用其韻
誰知雪裏香却是月中影江上倚黃昏冰心不覺冷
苦衷
苦衷曾已賦西師孰謂頑&KR0624;尚守持當俎刀操終必割
在弦矢發可容遲獨慙
天與人歸會竟致窮兵黷武嗤師直理長觀事定目前
浮論付憑伊
王淵摹黃筌竹雀圖
露卉烟筠有態山禽秋蝶無名前人圖畫一倣大塊文
章自成
除夕
璣衡臨宿歲簫鼓又迎年大吉圖金薄宜春換綵箋詩
重詠貞觀心遠憶于闐佇共東風裏三軍奏凱旋
御製詩二集卷八十二
