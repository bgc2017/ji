御製詩五集卷八十二
古今體八十首(癸丑六)
江蘇巡撫竒豐額奏報麥收八分詩以誌慰
麥佳蠶遜奏杭州隔日江蘇亦報收雖不中豐却非歉
(據竒豐額奏本年江南雨澤較多高區田畆頗獲有收窪下之處未免稍有積水以致二麥略減核計收成九)
(分者常州府及海門□属八分者松江太倉通州等三府州属七分有餘者二寕蘇州鎮江淮安揚州徐州海)
(州等七府州属通省合計麥收約有八分等語)祗因春雨惜過優幸哉此地竟
逢霽再以旬朝可穫秋遠近吾民胥赤子九疇那免一
心憂
仲夏萬夀山清漪園作
十日開晴心略定名山欲一攬清漪半宵又報雲生片
侵曉微逢雨落絲佳景雖供目嫌伇碧霄凝望意難怡
時霏時止不成寸快霽宜暘切繫思
鑑遠堂
清漪一片渺無涯鑑遠因而堂額之披望即時生别會
詳遥忽近亦堪思
治鏡閣有會
銅鏡及玻璃胥藉人力為若水之稱鏡澄照自然披力
為者有欲自然者無私故此湖中閣治鏡昔名之勑幾
敷政間大公順應施庶幾如水乎吾猶日亹斯
袖嵐書屋
嵐固山之氣(氣為山氣故字从山靄為雲容故字从雨謝靈運王維詩皆以嵐氣為夕至李商隠)
(始有徒望朝嵐與夕曛之句盖以嵐属朝向駐蹕避暑山莊以朝夕風信騐之晚風息後夕則有嵐若遇終風)
(則夕無嵐是嵐當為夕無疑也詳見辛丑嵐靄詩)世乃用之山謝(靈運)王(維)言之
眀(謝靈運晩出西射堂詩夕曛嵐氣隂王維送方尊師詩夕陽彩翠忽成嵐是皆以嵐為夕)皮(日休)杜
(牧)混以巒(皮日休詩桃枝竹覆翠嵐溪杜牧詩云紫嵐峯伍伍是皆以嵐為巒矣)一從名
象起如斯者實繁京兆詠爽氣(韓偓詩西山爽氣生襟袖□京兆萬年人)云
在襟袖間我謂其語佳題額書屋顔襟袖寬幾許山氣
容非艱悟同方寸中萬物備以閒
澹會軒
有情能無會其會不一矣會於動逐物會於静近理澹
者静之類會於斯為美曰美亦絮言試觀軒前水顔淵
事四勿盖合澹會旨
無盡意軒口號
軒面明湖背好(上聲)山詩情畫格肖都艱設詢予意無盡
者却在祁寒暑雨間
藻鑑堂自警
藻鑑顔堂以水清而吾取喻用材驚最宜先戒執已欲
實不易知御衆情似此澄波方淡沲任他浮葉自菁英
其難惟帝垂禹訓思義恒因恧顧名
夕佳樓題句
最愛陶家詩趣閒向西樓率額題顔(避暑山莊及此清漪園中皆有之)
遥其塞上翻林疊近此園中印水潺在彼在斯寧有隔
為雙為一却無關然於遊每戒留戀騁目何曾對夕間
(每遊此不過辰至已返未曾用晚膳待夕景故尹繼善有馳驛登山之謔不怒之而更以為是也)
斜陽落照
消雲倬午快晴申落照斜陽萬樹均此見山莊秋首况
何當御苑夏初臻(每歲駐蹕避暑山莊當夏秋之交時雨既足率以晴霽為快今年京師甘)
(澤應期優渥目前喜晴光景竟與山莊秋首相似以視往歲夏至前後猶殷盼澤者奚啻霄壤耶)誠資
宜曬滿飽餅兼惬無泥暢發輪(是月望後一日將唘蹕幸熱河日来得此晴朗)
(不特二麥更可曝晒飽滿而發軔首塗輕装利便扈從人等尤深欣惬耳)曰慰便虞心近放
竟艱一刻得怡神
西直門外作
北郊臨祭進宫齋清曉輕輿歷石街麥已逮收禾黍茂
往年實鮮見斯佳
見佳更切戒盈衷曉日輕雲色作紅細縷全消碧天淨
宜暘乃得釋憂忡
未曾田况見斯前望霽心殷刻企然苟患失之無不至
仲尼語獲我心先
養心殿齋居
夏五此齋居歷年頗覺炎春末夏之初幸逢
膏澤霑虞過弗虞欠氣清爽亦兼朗照蒸溽消凉颸拂
筠簾肅意祝宜暘穡事勤籌占
廣西巡撫陳用敷奏報麥收八分有餘詩以誌慰
粤西雖弗麥為重頗賴青黃接夏秋各属不齊以統計
八分亦得有餘收(據陳用敷奏粤西漢土各属土性不齊二麥隨宜播種冬春以来晴雨應)
(時所種二麥均極飽綻兹查漢属内收成十分者馬平縣九分者臨桂養利等十二州縣八分者陽朔全州等)
(三十三廳州縣七分者凌雲縣土属内收成九分者果化羅白等六土州縣八分者歸德羅陽等二十八土州)
(縣司七分者上下凍土州統計通省漢土各属麥收實八分有餘等語)民誠足食有何慮
我切祈年無外求近遠率稱香餅餌西成遥矣敢忘憂
詠舊玉穀璧
較寸雖微欠(同禮春官典瑞子執穀璧又寳櫝記穀璧徑五六寸云云是璧以周尺較之雖寸有)
(不足而質製均極古穆洵舊物也)春官一例傳星如霄宇照月實望時
圓那得非剛刻恒看閱永年不關圭瑁說(漢唐諸儒注疏周禮口傳)
(耳食齗齗於圭製之長短瑁㡳之圓邪臆為之說紛若聚訟向作圭瑁說以正其謬誤至璧則其製圓而肉倍)
(於好子男所執判以穀蒲不聞有異說也)子執自應然
四川布政使英善奏報麥收分數詩以誌慰
督臣駐蔵未旋省(四川總督惠齡於前歲冬問命赴西蔵軍營辦理糧務迨廓爾喀降順上)
(年大兵凱旋後又以議辦善後事宜留駐前蔵今已全竣有旨令回四川省現尚未到是以此次藩司奏報麥)
(收亦成例也)例合藩司奏歲功麥竟八分之上穫(據英善奏三月以來)
(各属禀報二麥葫豆有已刈穫登場者有現在揚花結實者均各顆粒飽綻其刈穫較早之處即已翻墾稲田)
(撒秧泡種兹於三月初三初六至二十六七等曰屢得透雨普遍充盈不特新泡秧種青葱出水即豆麥等物)
(並加升漿助秀且夜雨晝晴晒晾有資農務尤為有益察看通省春收約有八分以上現在糧價輕減人民樂)
(業等語)雨仍各属以時充潤暄晝夜曰惟若稲黍高低可
冀豐番役武成兵事蕆與民休息信無窮
夏至日
方澤禮成述事
夏初春末際膏澤被
恩稠晴朗虔奉
祀安寧
鑒錫求躬承餘二載心感誌千秋設幸符顒願付兒三
曰憂
安徽巡撫朱珪奏報麥收七分有餘詩以示予宿
志
各省今年奏登麥中豐之上者居多(今歲各省奏報麥收中稔者多如直)
(隸河南福建雲南俱九分以上山東江蘇浙江江西湖南四川廣東廣西俱八分以上其餘山西陜甘等省因)
(刈穫較遲尚未奏到然該省暘雨時若定亦稔收也)歙徽却以雨滋甚高下牽惟
七少(上聲)過(據朱珪奏安徽各属春間雨水綿渥兹二麥已穫約收八分者婺源廣德等七州縣七分)
(有餘者潜山和州等十二州縣七分者桐城無為等三十一州縣六分有餘者懷寧夀州等九州縣通省牽算)
(計七分有餘等語)弗至稔猶弗至歉既資黍亦更資禾農功恒
戒為諱飾因報少收肯飭訶(予於外省水旱田功夙夜關心無時或釋每諭地方)
(大吏據實陳奏毋少諱飾其或有報水旱不時者必命以盡心撫恤斷不肯責以政治不佳所致若稍涉訓飭)
(必益諱災矣)
啟蹕幸避暑山莊
晴雨洵時若唘行趁曉寒九重可耽逸一意在求安避
暑幸林籞蒐秋待木蘭東門仍策馬(上年啟蹕日因值雨未御騎今晨仍)
(策馬啟行精力尚覺從容一時扈從送駕及安南迴國諸臣下逮村民瞻覲者無不同深歡幸)望副衆
情歡
過清河橋即事襍詠疊去歲韻三首
綠野欣他過綠町(去聲)清河仍此俯清波三章即景賡舊
韻慶若何增惕若何
收定麥麰墉似壘長(上聲)看禾黍尺贏長敢云今歲勝去
歲益勵戒盈慎不遑
畿南山左胥收麥接濟無須費慮多(去歲畿輔春夏之際因旱歉收而直)
(隸之景州與山東之德州毗連一帶尤甚既屢降恩旨截曹加賑並飭諭地方大吏毋許禁阻商販船隻俾得)
(懋遷轉運以資接濟所以為民食計者無所不至幸而各處先後普得透雨尚有五六分秋成今歲北省暘雨)
(應時直隸山東奏報麥收均在八九分以上大田禾黍亦出土芃茂閭閻生計充裕子之厪念可幸稍寬矣)
村老但知喜莫若淵衷那識惕如何
西安巡撫秦承恩報收麥八分有餘詩以誌慰
秦疆亦以麥為秋喜報八分餘得收(據秦承恩奏該省除沿邊之延安榆)
(林綏德三府州属麥收較遲外向例先將成熟之處奏報兹核查西安等九府州属内約收十分者高陵等七)
(廳縣九分有餘者咸寧等十六州縣九分者孝義等十二廳州縣八分有餘者興平等十六廳縣八分者五郎)
(等十五廳州縣七分有餘者留&KR0309;籌三廳縣牽算共計八分有餘等語)晉省甘郊胥未達
北遲(山西之北如大同朔平等府属地氣寒冷麥熟較遲是以撫臣蒋兆奎尚未奏至)西遠(甘肅)
(又在陜省之西距京更遠是以督臣勒保彙奏麥收之摺亦未賫到然前此屢據該二省督撫奏甘肅山西通)
(省冬春雪澤既優春雨又復深透播種麥田大有稗益諒亦可至八九分不致孤望耳)緩之由約
雖弗致豐來告要不終當歉用酬
天貺春田勝往歲戒盈敢幸曰何脩
曉行
雲散寥天雨净收綠芃禾黍露光浮迎人爽籟北來送
觸目曉霞東際流披拂輕寒麥性適(過懷柔密雲迤北見麥田尚有未收)
(者曉來氣候輕寒於麥性最宜更可以資堅實)連延疎影柳絲稠(夹路綠楊翳薈朝曦不露)
(輿中披拂爽籟顧覽綠芃殊深欣惬)憑輿實覺中心慰慰裏仍增畏盛憂
湖北巡撫福寧奏麥收八分詩以誌慰
統一湖而南北隔麥收遂致弗相同南先曾以有餘告
(湖南地暖麥熟亦早半月前已據該撫奏收成在八分以上)北後仍惟正數充(兹據福寧)
(奏湖北各属二麥均已登場内收成九分者枝江等四縣八分有餘者沔陽等三州縣八分者江夏等五十四)
(州縣七分有餘者羅田等三州縣七分者武昌等四州縣合計通省麥收八分等語)全局却猶待
邊地(今歲南北各省雨暘協序麥慶有秋節次奏報九分有餘至八分者凡十四省即安徽春雨略多亦)
(有七分收穫現惟山西甘肅二省以邊地氣寒刈麥稍晚尚未奏到然亦有八九分可望是全局牽算不失為)
(中豐此皆仰賴深虔昊蒼鴻佑惟有額手感荷益惕持盈耳)大都弗失卜中豐民
天國本方寸内綏屢虔求意不窮
出古北口作
三更作微雨一寸未成泥曉霽風吹爽遥山雲散齊出
關麥鋪盛(出口後見高下麥田蔚盛尚有未盡黃熟者盖地氣使然正賴晴霽更得漿足粒綻耳)
堆圃穗猶徯(不過一二句内均可刈穫登場亦必須曝晒方可入囷盼晴殷切轉為怵然)仍
祝多晴好凴輿意怵兮
兩間房行宫即事
山雲易散亦易生陣雨忽霏還忽晴喜懼一時渾莫定
總因收麥切關情
至避暑山莊之作疊壬子韻
夏山雨足氣清蘇霽景高低狀各殊百仞廣仁逾峻嶺
萬年承德莅名都家烟火衆思安彼(昔暑山皇祖始建避莊御)
(製詩有聚民至萬家又有萬家烟火随民便之句今已逮百年版藉戶口日增屹然一大都會不啻十數倍矣)
八十三翁又至吾於此昨曾籌豹策詎期秋即蕆鴻圖
(上年五月至山莊時甫接福康安帶領大兵到蔵之奏計日督師罙入賊境子籌策决饑日殷盼捷至六月中)
(旬即得攻克濟嚨賊寨之報嗣是七戰七勝連馳喜音廓爾喀畏罪乞降於八月下澣奏至情詞十分肫懇因)
(憫其窮而准降罷兵凱旋武功十全昔所罕覯總由此事出於不得已不敢有一毫佳兵黷武之心是以仰蒙)
(孜慎上蒼鴻貺昭鑒曲直助順師貞迅蕆全局感激之思書不能喻兹來駐蹕迴思又閱一年矣)
永佑寺瞻禮疊昨歲韻
今歲來思昨歲前深蒙
恩佑倍增虔内疆暘雨均時若(昨歲自春入夏畿旬雨澤久愆日殷愁盼直至)
(閏四月廿九日京師始得廿&KR0584;五寸繼於五月初二日復得雨深透其時畿南河北及山左籌處亦陸續普霑)
(始慰厪念今年則仰沐歷覽昊恩各省暘雨應時二麥中豐兹莅止山莊沿途農田氣象迴與去歲不侔)
(矣)外域順降早帖然(廓爾喀自知悔罪投誠不特歸降而且歸順福康安等所有諭檄事)
(件無不謹遵去冬貢使入覲恭順感激實出至誠自此西蕆邊陲可以永享恬熙之福神御咫尺鑒臨定)
(亦欣豫耳)幸值民安兼物阜敢疎夕惕與朝乾
祖
宗光烈勵無忝歸政庶幾近二年
寫心精舍
舍搆
神御側憩居額寫心繼繩一已切
謨烈萬年臨總是懷慚處奚為不負(作孤負之負讀)任如求寧
志句無逸訓中尋
題鑑始齋
即今每撫席鑑始向顔齋旬二承
恩者八三莅政排修身勵無忝出治恐成乖百里半九
十名言常在懷
雨(五月廿四日)
啟蹕來山莊途中凡六日夜雨必朝霽真是宜行蹕先
此於京都霑膏早盈尺慮過弗慮欠所幸麥收畢歷觀
塞田狀棲畝穫未迄霖過虞發青以此愁慄慄兹山莊
甫駐隂晴每不壹昨夜勢頗雄朝曦朗一律方幸曬宜
麥倏復山雲出雷聲驅雨陣驟霏盆傾溢繾念坂塍間
將得恐有失半時西照晃心定宜暘吉五字識君難方
寸憂聊述
西峪
去歲西峪草發遲今歲西峪草發早(去歲有閏四月而五月中旬至此新)
(草始生盖因三四月間此間雖屢報得雨總未霑足直於夏至前後得有渥澤是以長發覺遲若今歲春夏雨)
(澤連綿長發固自應早而新芽為鹿所囓仍不致茸長彌望葱蒨要自可愛)新芽纔茁鹿囓
之弗致茸蓬觀越好是寔山莊之所長西園南苑輸斯
巧快晴萬里無片雲瀼露映日光皛皛慰哉即恐慰鄰
放虔祝秋成登萬寳
味甘書屋試茶
火候何曾悉淺深高擎茗椀滿來斟祗論全備不論俗
陸羽傍觀笑弗禁
有真意軒口號
一無一有殊南北(萬夀山之陽有軒額曰無盡意)兩處恒教(平聲)題句頻
(每年到此軒必有句戊申詩云無心詎有軒一二難分剖去歲詩云曰真已属多那更有無計益惟無盡然後)
(有真其義本自貫通若鰓鰓辨論有無轉覺失其本真矣)於有無中每致辯却令意
轉失其真
題秀起堂疊去歲韻
秀起今年勝去歲(去歲山莊於夏至前後始得透雨不似今年春月以來早沭優膏而刻下)
(塞外麥田尚有未盡收穫者日前屢有障雨未免又虞其過)甘膏早渥略虞過快晴
已定心差(支韻)慰(昨日幸即放晴今早雖尚有隂雲至辰刻以後旋已散净自此晴定再十餘日)
(得雨亦不為遲也)佳景纔堪問若何林舞因風秀自繪峰標以
日起予哦咄哉莫復志鄰滿敢忘前兹意怵多
静含太古山房
山房秀起堂之凹境以窈深額太古含此太古惟静宜
歷千萬年誰計數而山房居然占之夫孰為能孰為所
秀起標高實顯哉有顯無蔵亦豈可(叶)試於羲經尋其
源異聖同憂萬物鼓(春生夏長天地之顯諸仁也秋收冬蔵天地之蔵諸用也然惟天地)
(無心故二氣自運行於四時之間乃能鼓動萬物而流行不息充塞無間自來注疏家皆以鼓萬物而不與聖)
(人同憂作一句讀則天地之無心成化轉不可見惟將鼓萬物而不與斷句而與字作去聲讀如舜禹有天下)
(而不與之與則即不居之謂也不居則不知不知則無為無為則無心矣詳見向所作讀易繫辭上傳第五章)
(書義)
食蔗居
本以東來得此名兹從西降失其實(山莊内西北巖壑深邃蹊徑繚曲庚)
(辰來此信馬得之因搆是居辛巳落成遂取顧長康漸入佳境意顔此額其後復搆秀起碧静諸堂更在其西)
(北初以東来得此名兹從秀起堂至此則又自西而降矣世問名實無定大率類此)因悟名實昌
有定萬事萬物同一律山磵瀑聲過昨雨林葉露光朗
今日輕寒恰稱(去聲)袷紗衫却笑摩詰詩若失
小許菴
安名豈獨標境迥思義每因窮理岐可識大無不由小
吾當絜矩慎於斯
臺灣提督哈當阿道員楊廷理奏報早稲收成八
分有餘詩以誌慰
一廳三縣属却廣早稲八分報有餘(臺灣南北兩路今春自栽插早禾以)
(後暘雨應時禾苗暢發兹據哈當阿等奏本年節候較早各處早稻俱已成熟陸續刈穫登場除臺灣縣土性)
(浮鬆向不種早稲外其淡水一廳及鳳山嘉義彰化三縣通計收成共八分有餘現在米價平減市野恬熙等)
(語)魚米鄉仍資内地(臺灣一郡向稱魚米之鄉歲穫豐收内地漳泉一帶每年資其撥運)
(接濟)閭閻風久靖安居(該處自逆匪林爽文籌就擒之後數年以來閭閻安居樂業元氣久)
(復綏靖如常)撫兹海晏年豐彼益切戒盈畏滿予北塞南瀛
幸時若(今歲各直省麥收多在八九分以上迺日巡幸避暑山莊歷覽塞外農田亦極芁茂自北及南)
(雨暘幸俱時若寸衷益增感惕)惕然方寸敢舒如
留京王大臣奏報雨並不多大田更資渥潤詩以
誌慰
關外虞優繾關内諭教馳問狀如何(昨因熱河連日雨水稍多京師相距)
(不遠情形得毋相同傳諭留京王大臣查明覆奏以慰懸厪)下旬屢霽亦非欠三寸
重霑實不過(兹據王大臣奏京師於五月十八十九兩日得有微雨二十二日得雨三寸以後連)
(日晴霽二麥之登場者既資晒晾大田以及雜糧得此雨澤滋培益見芃茂雨水實不至過多等語)麥已
收場資曬晾禾胥潤壠茂婆娑披章慰彼更慰此仍祝
連晴豈厭多
題澄觀齋
山莊駐數日出禮竺藍仍例此傳餐憩於焉熙績應是
非參已克敬怠察心勝每至必留詠謂觀原未澄
翠雲巖
巖雖假象實堪稱刻峭偨池疊幾層翠自固佳無礙攬
雲微覺厭漫頻興
壬纔喜此副名者丑却望斯莫實之(去歲望澤每盼雲興幸於五月望開)
(得有透雨喜其副名是以來此有設無十日前霖者獨善於斯何足云之句今歲甘膏頻被又虞其多顧名轉)
(增疑慮)今昨意中渾弗定巖惟卓立笑予癡
扎什倫布廟誌事疊去歲詩韻
班禪來駐錫祝夀七旬稱賚予多無算貪侵劫有曾(庚子)
(歲班禪額爾德尼自後蔵來山莊慶祝七句萬夀因倣建後蔵所居扎什倫布廟為其駐錫之所節次錫賚駢)
(蕃已極優厚加以蒙古及在京王公大臣等布施之物約有數十萬金乃班禪阮在京示寂而其徒仲巴呼圖)
(克圖歲唪堪布等回藏後不能酌量施捨各大寺廟及駐守之唐古特兵番等以致班禪之弟沙瑪爾巴垂涎)
(厚積慫惥廓爾喀侵擾蔵界並至扎什倫布肆行搶掠佛家本以空寂為教乃竟慳遴居心為盗之招在彼徒)
(衆固不能戒貪而蔵中遭此番侵奪當亦刧數使然無足怪也)發師問辜直(前次廓爾喀侵擾後)
(蔵邊界濟嚨宗喀等處命鄂輝成德等率兵進𠞰即當示以兵威庶彼知所畏懼乃誤於巴忠私自授意喀布)
(倫丹津班珠爾許銀賄和飾奏草率了事既而廓爾喀遣使來京朕因嘉其誠懇封拉特納巴都爾為王爵并)
(其叔巴都爾薩野為公爵以示綏懷不意廓爾喀復因蔵中所許之銀吝不肯給遂至再來滋擾彼時巴忠一)
(開此信旋即自戕其孽固由自作惟是衛蔵為歷罩逹賴喇嘛班禪額爾德尼安禪之地康熙雍正年間兩次)
(用兵俾得安輯至今朕臨御以來振興黃教豈容小醜頻來侵擾若不大加懲創彼將益無忌憚因特命福康)
(安籌統領索倫勁旅及屯練降番等聲罪致討此事本出於不得已初無利其土地人民之心而恣為窮黷之)
(舉此中曲直朕固䍐度必邀也上蒼鑒佑庶幾迅蕆大功)知罪乞降應(福康安等於去歲四)
(月間進兵自擦木邦杏濟龍熱索橋協布嚕東覺堆補木等處七戰皆捷殲戮賊衆四五千人指顧可抵陽布)
(於是賊酋望風膽落再三遣大頭目至軍營乞降并一切恪遵將軍檄諭無敢違抗福康安察其籲懇實出至)
(誠然後許為奏請朕既憐其窮&KR1370;復仰體復還上天好生之德不為己甚亦即允其所請仍加恩封號去)
(臘所遣陪臣来京瞻覲之下倍形敬畏伐叛含服固属常經而此次蕆功完善朕實仰邀鴻貺愈深欣感)
(迴思前後籌辦此事之初瞬閱三年今蕆績又將一載蔵中僧衆得以安禪番民亦俱樂業予之振興黃教諒)
(亦同深欣悦耳)一瞬三年迅黃衣喜氣騰
敞晴齋
向詠敞晴六七月今詠敞晴五月杪大田資潤乃所宜
麥逮熟虞發青秒無時無日弗愁農愁固當然吾久禱
屈指七朝連快晴憩山齋略開懷抱繼而惕然復自責
斯得毋又驕之道
山西巡撫蔣兆奎奏報麥收九分有餘詩以誌慰
候寒收晚待查詳(每年各省二麥未經刈穫之先例將約收分數查明具奏惟山西甘肅二)
(省地氣較寒遲於他省前據蒋兆奎奏明山西省二麥約收分數須於五月下旬始能彙齊兹於月杪奏到計)
(其桯途信然)仲月晦欣披報章九府十州雖有别此贏彼闕
統稱祥(據奏該省九府十直隸州所属各州縣及歸綏道所属各廳内約收十分者陽曲等六縣九分)
(有餘者太原等三十三廳州縣九分者岢嵐等三十八廳州縣其餘間有為風所傷分數不無稍減八分有餘)
(者臨汾等二十九廳州縣八分者永和一縣七分者綘州等三州縣然合計通省二麥約收尚實有九分餘)
中豐已定登餅餌稺稼惟希若雨暘甘肅麥秋信將近
顒然西望祝同慶
六月朔日作
七朝連霽已惬心一日究晴尤稱(去聲)志雖時聚散有雲
作却是疎朗無雨意然而踟蹰惕不寧夕陽碧宇暉天
際幸符農諺望秋成(農占以月朔晴則一月暘雨調句現在口外麥田尚未收畢而秋禾)
(既被優膏亦最宜晴晴則熱長發更易秋成庶幾可望今朝竟日晴朗幸符農諺實足慰懷)始得拈
毫吟七字
林下一首再疊乙未韻
石臺石街側來往駐輿便我已欣暢目人皆得歇肩隂
從密(葉)密(蔭)佈風自間(去聲)間穿昔盼十年遠(乙已曾一疊韻)今
知近二年(隔丙辰歸政祗二年矣)
題山近軒
何處不山近此軒獨得名雖然善有占未免失無争為
學戒已意閱人體衆情却看巖壁聳迥立付平平
古松書屋口號
屋誠易致松難得古已云過書夥存四美偶然成一具
祗宜默會罷繁言
簇竒廊作歌
古松書屋占最高詰屈棧路延緣下下至其半得敞廊
背倚石壁如雲駕其後穹窿萬狀峙其前&KR0706;巘千疊架
究之一竒無不竒應付幽人卜為舍脱然塵外弗動心
忘筌蹄以静觀化我實憂勞籌治者祇合寓言此境謝
六月初二日作
農諺並懼初二隂(農諺有不怕初一霖只怕初二隂之語未知所指為六月七月大概此兩)
(月乃禾稼長發之候皆可占騐昨初一幸晴明竟日今日午後雖有陣雨片刻即已放晴似可望其時若也)
不知謂六(月)抑謂七(月)昨晨喜幸一天晴今日曉晴午
雲出須臾落雨地存水西風吹霽片刻畢不成分寸諒
無妨夕陽朗照爽籟拂虔祝若暘更數朝西成或可登
豐吉
恭詠壺盧罐
器高五寸徑三寸通體蟠螭二有盖當底有康熙
賞玩四字製是器者瓠始生時以木模束之迨其
長成花紋字體儼若天造命意甚巧而形製渾朴
較金玉之品似轉勝之
成器已將百歲餘
康熙賞玩識當(當底之當非當然之當)初置之白玉青銅側華樸
之間意愧如
七佛偈口號
六章具十幻一偈標十法十法即十幻七佛語如是
題錢穀山水寫生
春江帆影
春山欲綠春波長(上聲)幾幅輕帆試水行不識勞勞客舟
者抑緣為(去聲)利抑緣名
蕉隂文石
綠天石徑稱幽賞却訝其間鮮客尋作者應知具别意
恐防代紙失清隂
疎林烟雨
水漲平湖偏隔橋冷風颯颯雨蕭蕭可憐支繖衝行客
咫尺家門望若遥
夕陽歸牧
不名師學出手眼騰踔吴徐老沈間(見畫家傳馮元成集)已慣石
田見粉本(石渠寳笈有沈周寫生散牛卷此幅筆意頗覺相似足見馮語不謬)真成伯仲
辨來艱
澄湖放棹
湖舟何以異溪堂却愛出齋泛野航識得伊人工别譔
於流動處恣徜徉
秋花蛱蝶
翩飛栩栩領花香那論色形紫與黃不失本來瀟灑意
幾曾工緻效滕王
楓磴擕笻
一樹丹楓石磴仄連林奚必笑兹微擕笻緩步契神處
别裁(去聲)原同杜紫薇
葡萄鼪鼠
珊珠秋熟磊垂枝五枝奚妨偶一施誰曰能緣不窮木
試看果腹自嬉時
新篁幽翠
幾梢烟籜一卷石古趣幽懷不盡尋伯仲九峰石田者
何妨偶效老雲林
古樹寒鴉
繞樹聊棲三匝時紇那誰與動遐思訝他叔寳(錢穀字)開
生面禹錫竹枝換樹枝
灞橋詩思
風月千秋三界公豈伊獨在灞橋中便教詩思其間得
恐亦平平歇後同
蓼汀風雪
風動鯉魚紅蓼花秋光滿目夕陽斜莫嫌幀裏闕名氏
精鑒晴嵐自不差(是冊僅有錢穀圖章而未署名氏然張若靄工畫精於鑒賞定為錢穀手)
(筆自當不差若靄號晴嵐)
遊獅子園
夜熱蒸為薄曙雲須臾雲散麗朝昕敢云適此遊山興
實以幸其收麥欣漫擬龍飛誇氣色(用沈佺期龍池篇意)頻思獅
吼越聲聞(我作獅皇考精通禪理如梵典所云子吼要自超越一切聲聞)
聖蹤想像况難學且學惕乾圖政勤
妙高堂
登山必登高稱堂乃稱妙一二二而一是曰眺真眺真
則欣之外那復有無較空堂寂弗言五字翻招笑
草房
邸園山曲窈而深遠却塵緣足静音
名曰草房本無意實符黃屋匪堯心
松柏室
往歲松柏室松殭柏槁兼(室前松柏予幼時曾見之即位後以居山莊遂以是園賜)
(果親王弘瞻王之後人無能經理園遂圮而松柏亦無存者丙戌來此復命重加修葺仍為御園並補植松柏)
(今已高出屋檐矣)奉誠重補構(按唐馬燧之子暢進所居為奉誠園事殊相類世家子孫不能)
(保守先業古今同慨)佳植又齊檐吐子磊成顆(用米芾意謂柏)出鍼簇射
尖(謂松)静觀興廢處一幻契華嚴
宜照齋得句
邸園遊罷遂言旋風日晴和小試鞭何致仰瞻七萃衆
(今日自獅子園回山莊仍乘騎以行左右侍從無不欣曕若十年以前予出入率常御馬固習而安之無足異)
(耳)却忘常御十年前石城進復易筍輦山舍坐因摛藻
篇物理人情歸一照幻然中倏撫流然
含青齋
宜照南行復降山南而西一里之間畆平齋舍堪留憩
路便棲遲省陟攀萬樹有青皆張王(二皆去聲)雙眸無色祇
幽閒由來事半功應倍近閱玉岑未可刪
玉岑精舍
精舍西北隅以遠不數至兹因至含青(齋名在此東谷)沿谷西
行易精舍對嶔岑朗潔誠如玉(叶)坐即澄心神觸目惟
精粹計年三咏斯(向年題句皆以次懸於壁間計自今歲至乙夘再留詠三年即屆歸政之)
(期擬亦不再題矣)四壁書胥備
山東巡撫吉慶直隸總督梁肯堂各報雨水田功
情形詩以誌慰二律
沿河來往督糧艘河水今年勢竟豪扺次迴空兩不悮
出東入直早無撓(吉慶奏五月二十七日前赴沿河一帶督催糧艘所有運河水勢極為充)
(裕不日各幫即可全出東境其首進迥空之船現亦抵東並即催令迅速南下)正殷望澤麥收
畢即霈優膏黍益高(又稱經過禹城平原等縣查看田中高粱長有二尺七八寸比之省)
(南略次農民望澤正殷兹於二十八日自已至午大沛甘膏入土二寸秋禾自當日見芃茂)商販疏
通濟鄰省鄰當夏熟亦奚勞(又據奏今歲沂州等府麥收較稔商民糴販運至直)
(隸者頗多現飭沿河遇商船扺閘迅即放行俾上年歉收之處得有接濟所辦俱妥然梁肯堂前奏直隸麥收)
(九分餘糧價已平雖商販不至諒亦非所急望耳)
麥收倉内霽逾旬頗覺大田盼澤新(梁肯堂奏保定等属自二麥刈穫之)
(後晴霽逾旬均已晒晾入倉而秋禾又漸望雨澤以資長發)季月翼宵雷雨作省城
属縣霈霶均高禾低黍胥潤穎果實蔬苗普益津(又稱六月初二)
(日晚間保定省城雷雨交作至夜半方止查看四郊入土深透高粱現長七八尺不等黍稷彌望青葱蔬果等)
(類無不津潤並稱此次雨勢滂沛沾被必廣俟各府属報齋另開清單彙奏)南望寧無為之
慰慮過此地却勞神(前因關外氣候稍遲麥田方屆成熟頗殷望晴幸自前月廿四日雨)
(後晴至旬餘場功當亦漸畢至秋禾現在霑潤更望暄曝俾資暢遂乃日内頻有陣雨未免又以過多為慮農)
(事關心正無時可釋也)
雨(六月初六日)
朔旦曾欣七日霽翼辰午&KR0584;過一陣屈指復三連快晴
意謂時暘已其信朝來四山雲互作雨自西南來以迅
徐落驟飛直達申暫停三鼓仍繼奮是則連隂勢已成
坐卧不寧惕增困大田優潤固無妨麥收難定豈無憗
(小雅不憗遺一老憗即僅)或我近日意鄰驕(近於敞晴齋詩内有屈指七朝連快晴憩山齋)
(略開懷抱之句)合當展轉酬斯悶(今歲各直省奏報麥收多在八九分以上惟安徽省因春)
(雨稍多間有歉收之處通計祇七分餘然亦近于中豐及閱塞外農田芃茂因題臺灣報收早稲詩有句云北)
(塞南瀛幸時若又昨吉慶奏東省沂州等府麥收較稔商民販運至直隸可以接濟上年歉收之處予意直省)
(麥收亦在九分以上尚可無需又有句云鄰當夏熟亦奚勞或即此心鄰於驕滿以致連隂不無有妨刈麥乎)
(是則日内展轉悶懷竟亦不為無因耳)
烟雨樓
昨因諱樓名駐久未一往(恐致雨也)既然(謂邇日連隂已成)何必然
艤舟石岸上烟雨旋(去聲)以消風日清而朗乃知陟趋避
不可謂豪爽萬里悟同如五字發竒想咄哉語復失三
曰憂宜享
詠和闐綠玉龍頭龍尾觥
魏略華歆邴原管寧三人共遊學時人稱為一龍
歆為龍頭原為龍腹寧為龍尾内府蔵此式觥最
夥或亦比德取象之義
和闐包貢春秋至呈瑞那論占德星(禮含文嘉曰玉石得宜則太白常明)
肯付劣工成俗樣原多古式倣前型嫩葱細韭同為色
捲尾昂頭全具形製器每教弗孤質作人絜矩不遑寧
御製詩五集卷八十二
