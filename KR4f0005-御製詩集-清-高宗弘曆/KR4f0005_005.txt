御製詩初集卷五
古今體八十八首(辛酉一)
辛酉元旦
律轉三陽泰天開大造春共球朝萬國垂拱御元辰木
德方臨甲金穰歲在辛所期寰海内熙皥戴鴻鈞
上元節侍
皇太后宴恭紀
風光午夜漏聲沈霧擁金翬瑞靄深仙樂盈空
王母降花燈徹旦上元臨歲呈豐稔歌頻祝
夀獻岡陵酒滿斟更喜
天恩飄六出金蓮萬朵映瑶林
恭讀
皇祖聖祖仁皇帝聖訓見蠲賑之政歲不絶書用培我
國家萬年元氣世世子孫所當奉為法守也
當宁開千禩承
天御八埏恫瘝勤保赤宵旰厪祈年歲歲頻蠲賑殷殷
切惠鮮湛恩周蔀屋大政紀瑶編家法猶然在孫曾試
勉旃萬年培國本捧讀倍乾乾
正月二十七日雨
春暖雪為雨
天恩兆有秋布空雲似幕灑地澤如油倚聽聲猶細憑
觀勢更悠土膏萌動日樂事在田疇
冰泮
初春時節散晴暉蕩漾新波鴨綠微乍解流澌漂玉片
且遲蘸影語金衣午暄檻外觀魚負天淨湖中有雁飛
擬向名園問風景耽遊還懼此心違
春日載陽土膏滋潤努力東作正宜其時既命各
省督撫勤宣朕意其有籽種不足者量借予之
又成此詩以示重農務本之意
去年冬雪少廑懷殊未置入春稍釋憂霑足叨
天賜更喜遠近同優渥遍大地東作此其時可不盡人
事因命岳牧臣共勖勤宣意督耕策其惰借種施以惠
唯此重農心匪慕驩虞治
因齋戒進宫見路旁春耕者喜而有作
荷鍤春耕正及時停鑾一覽喜應知茅檐亦有龐眉叟
扶杖來看力穯兒
平林布榖未催耕亞壠來牟綠已萌何用金吾呼警蹕
勸農一幅畫中行
讀朱子全書
少時慕才華研精味辭藻微言探月窟逸興横雲表措
思每廢餐兀兀忘昏曉雖云俗慮無却被詩魔擾至理
在目前棄而求深窈曠蕩無所歸悵悵盈懷抱近讀文
公書習氣從茲掃因知九仞山一簣功不少作此聊自
訟詎足云見道
春夜聞雁
春夜漏微長春眠枕尚凉數聲聞雁信幾處歴江鄕為
愛天邊月非傳塞上霜衡陽隔千里來往為誰忙
賦得草色遥看近却無
極目芳郊綠漸萌輕烟細雨若為情却輸書帶縈窗細
暫借波紋貼地平通野望來猶荏苒停鞭覓得未分明
漫言春色曾無定萬有都從箇裏生
弘德殿
高閣傳銀箭朝暾散綺䟽憂心周蔀屋豈隔九重居
辛酉仲春祭
社稷壇
秩宗尊百祀斂福錫羣黎典重
明禋盛心殷望歲齊牲牷陳爼豆南雅奏金鼙六出新
飄瑞公田正好犁
春水
溶溶出御溝曲曲繞龍樓弄影澄清照因風響細流涵
空天作底湛色綠於油一派恩波似還思與物周
上苑初春
堆秀山前桃始華延暉閣畔柳絲斜晴光摇颺金城曉
花色分明玉砌霞瓊苑初停青帝轡瑶臺欲綻鼠姑芽
却將底事消幾暇㵸茗翻書趣轉賖
辛酉仲春經筵親詣
傳心殿行禮敬成一章
布治遵
前矩崇文御講筵先期修
祀事親詣致心虔禮樂薄殷夏經綸在簡編執中恒自
凛敢曰繼薪傳
書法中最喜黃庭堅筆意因而有作
羲之稱書聖諸體無不有齊梁作者無李唐推顔柳惜
哉世已遠贗者十之九宋元差可尋翰墨出親手幾暇
戒宴安時或遊藝藪就中名蹟夥惟愛魯直叟倜儻無
安排瀟灑絶塵垢譬如百尺松孤高少羣偶信筆一規
摹運腕㤀妍醜所師在神勁詎論形肖否伊余有深意
筆諫曾謹守好尚苟不端喪德良已厚所愛汲黯戅裁
詩銘座右
山桃始開
鴻鈞鼓大冶萬物被甄陶條風細以吹漸覺物華撩輕
黃染柳絲新紅綻山桃尋春初見之嘉爾占青韶沐雨
猶娟娟映日方夭夭物理有如此四時嬗榮凋伊余惜
分隂食旰而衣宵學期尊孔孟治擬法陶姚䆒之實際
難裁詩空自嘲
戲擬春思四首
昔年春思杳難尋祗覺憂懷歲月侵未閱封章先預度
郊原曾否足甘霖
戶外條風取次吹不知曾過幾番兒好將花木占農候
愛煞輕黃嫩綠時
風流潘令花為縣倜儻蘇翁雨作亭試擬新詞評萬卉
紅紅只合讓青青
御柳宫花咽語禽等閒春色不關心辛勤東作期方始
未得從容杖策尋
唐岱倣郭熙山水
丹巒翠㟧萬重深古寺疎鐘度遠林最愛河陽瀟灑處
濛濛雲氣濕衣襟
二月十二日經筵
金門旭日麗初晴講席春和盛典行唘沃久登黃閣老
探研今對玉堂卿祗應風化孚民俗漫道平康起頌聲
猶憶昔年
庭訓切書紳一字道惟誠
花朝日侍
皇太后遊宴御園
上苑韶華正可憐瓊英珠蕊羃祥烟人遊愛日春方永
物被和風色轉妍織錦絲垂亭畔柳流霞杯送水中仙
欲知
色養歡無限只在
慈寧輦輅邊
仲春雨景
翠華摇颺出皇州(是日幸圓明園)細雨清塵潤麦疇最喜如膏
利東作歡情不為暢春遊
御園花事正穠和恰稱平明宿雨過霞錦緋桃新似濯
烟絲綠柳欲生波
乍雨乍晴春事好(今春時雨時暘為數年所罕覯誠浩蕩天恩也)宜詩宜畫
物華殊珠簾四面圍紅綠一葉輕舟泛御湖
豳風圖畫北村便一覽春耕倍適然饒有山桃排兩岸
也分時雨潤紅鮮
春池泛舟
一篙新綠漾波明蘸影金絲弄午晴不舍如斯觀妙道
載舟可譬察輿情湖山入畫迎人翠鳬雁當春得意鳴
不是嬉遊廢宵旰每從物理驗生生
清明日
雍和宫行禮感成長句
六載流光逝水同悽愴孺慕思無窮當年侍
膳濯龍沼此日含哀興慶宫祇擬承
歡春夢裏可能聆
訓午庭中徘徊欲去還留在無限悲雲滿碧空
養心殿杏花
託根依玉砌綻蕊臨珠殿却羞欺雪梅小試宜春面案
香風度簾晝静霞明扇方廑蔀屋憂未擬華林宴
辛酉仲春耕耤
布政宜敦本當春乃勸農良辰耕帝耤膏雨遍畿封輦
路華旌暎城闉瑞靄濃
明禋先致享
神格益滋恭耒耜青箱列公卿法服從三推親竟畆百
室願如墉
皇考貽謨烈齋宫著肅雝無湏陳夏諺即此仰
堯蹤
讀明史
幾餘何所樂書史案頭横稽古徵文獻詮時驗治平百
年民物盛一代紀綱呈撫卷增乾惕還垂殷鑒明
關聖祠
蕭寺疎鐘引客尋覆階松柏綠森森壁圖省識風雲氣
天漢長懸忠勇心繞屋竹風翻妙偈當空水月滌塵襟
苾芻為紀生平蹟饒有閒情論古今
暮春望雨書懷
幾片輕雲散作霞炎風時捲土兼砂不湏羯鼓催花放
未足甘霖懶看花
暮春喜雨
膏雨優而渥油雲散復凝生機蘇麥壠瑞氣遍春塍淨
洗天光碧醲薰花氣蒸敢誇誠敬格省已益兢兢
初夏幸静明園
雨足林巒偶一過離宫别館玩清和紅迎列仗雲霞麗
香繞遥村餅餌多泉奏琴音流砌畔風傳梵響度&KR1104;阿
侍臣誰獻相如賦止輦還聽野叟歌
初夏雨景
一夜甘霖沛澤流朝來點滴勢方稠桐孫綠嫩重經洗
魚子黃肥盡欲浮濕潤侵階疑溽暑峭寒著體訝新秋
倚吟無限心中喜麦壠芃芃正似油
玉壺
玉壺銀箭送聲聲暘谷纔升旋質明莫使分隂容易過
獨將書史騐生平
園中芍藥盛開恭奉
皇太后遊宴
公田膏澤足上苑翠華移喜覩
慈顔豫欣依愛日遲錦叢迷蛱蝶綠萼綻胭脂堪作花
王殿疑逢夢雨祠穠華天與麗芳馥夏偏宜曉露凝珠
彩如擎獻
夀巵
玉泉柳
玉泉一株柳臨水弄晴絲遊魚驚避去疑是釣竿垂
細雨
細雨廉纖勢正長清和膏澤被羣芳油雲出谷藏山色
亂點飛空接水光萬頃黃添麦穗潤千畦綠重稲苖香
宵衣對此增乾惕敢恃豐年樂阜康
日暮
雨洗天光碧日射霞彩爛駕鵝飛意閒蛙蚓鳴聲亂西山
入綺䟽流雲時聚散靜觀物我皆如如龍團細試供清玩
櫻桃
綴林珠實滿帶葉玉盤盛消熱憑新蔗偷含引早鶯錦
江曾有句樂府舊傳名絲籠頻頒賜因聯上下情
燈
騰輝照綺席散彩當珠殿馥馥博山香遲遲玉漏箭影
射桃笙流華映鰕鬚絢九枝非所貴分隂誠可羨方勵
㷊膏志敢卜通宵宴剪檠閱奏章毋使目光眩
初夏日聞鶯
雨餘新綠林初鎖風傳睍睆聲聲可臨流度陌弄晴暉
柳絲花片紛婀娜何處傷春不忍聽誰人求友最關情
雙柑斗酒兩無賴緐絲孤竹空復鳴參差流韻紗窗綠
金猊半灺蘭煙馥想見茅檐力穡人當作村頭呼布榖
觀魚
曲池風縠静綠水鏡光平在藻悠然逝依蒲自在行網
罛從未入鱗鬛不須驚依檻知魚樂微吟騐物情
麥
平疇膏雨足夏麥芃芃美良苗將秀時翠浪翻數里朝
曦淡以暄珠露垂纍纍緩騎眄綠畦香風扇餅餌祈年
厪淵衷敬誌心中喜
四月二十一日聞蝉
庭柳陰陰綠絲重柳下風莎翠波送肯將遊覽遣幾餘
案頭卷帙資洛誦何來嘒嘒一聲蝉高枝流響韻悠然
幽情斷續如重訴坐令嘆息驚流年我聞光陰等逝水
又聞天地齊一指枯枝餘蜕可憐生新故遷流揔如此
見鋤禾者
亞壠新苗草半封三耘豈惮汗流胷庭羅玉食誠多愧
終歲辛勤只老農
曉起
首夏曉猶寒閒庭澹風露一輪初日上紅映東林樹徘
徊試瞻眺雲巒互吞吐鶯聲得得來花事堂堂去念兹
過隙陰馭朽尤堪慮憑軒待奏章玩物非所慕
詣
暢春園
皇太后宫問安
窣地青絲兩岸圍鷗波雲影漾朝暉輕舟喜近瑶池境
芳甸初開玉版扉却憶
含飴心切切(暢春園係地也皇祖臨幸)每親
色笑樂依依敬承孝治尊
家法長奉
慈寧禕鞠輝
賜直隸總督孫嘉淦巡邊歸覲京師
歴知天塹玉關雄夏壠經行餅餌風堂陛漫言勞逸異
歡生望歲此時同
圓明園初夏即景
綠蔭軒庭晝影移清和時節午薰吹巢殘舊燕啣泥補
聲澁新蝉度柳遲逸興惟憑佳句遣憂懷未許近臣知
日長幾暇翻芸簡還似當年下董帷
秧針
綠水盈疇遠若無新秧似插莕公鬚翻風貼貼疑鋪毯
帶露瀼瀼欲貫珠翠穎透波光瀲灔青鋒著雨意舒蘇
勾芒奪得天孫巧刺出豐年一幅圖
榴花
豔質風摇霞彩炫濃粧朝洗露華凉年年似識天中節
的的都開紫絳嚢
龍舟
旗颭紅霞鼓角鳴昔年競渡尚傳名愍忠更復懷殷鑒
戀主猶然弔賈生歌奏廻波雲影過棹沿芳渚浪花平
飛龍恰見天中瑞水底魚蝦漫自驚
曉凉
新蝉鳴柳岸清露滴榴房徙倚軒庭静微吟稱物芳
進宫見路旁麥誌喜
夏雨勻霑麥有秋黃如雲擁綠如油夹途識取豐成象
稍釋祈年午夜憂
瀛臺木變石歌效李長吉體
大山穹谷崇且盤山頭鶴駐曾棲仙岑巒嶇峿扶孱顔
金堂玉室相鉤連雲興霞蔚吐紫烟含嚢靈瑞如陶甄
靈林冥冥冠其巔其幽叢雜多桂蘭是為天宇宅天男
乃有異木鎮厚坤蚖菕杜松非其倫蔽虧天日無朝昏
為舟十數皆其孫匠石却顧持斧奔水龍噴泉沃厥根
啼蛄弔月星漏痕干雲負霜枝曲卷靈鶬振翅毛羽鮮
老桂漫誇吴質眠白榆空足沈郎錢櫛櫛銀雲車盖翩
挂以䨇丸繞魄淵夀比散木已有年女夷不敢司厥權
付之圓盖全其天枝離幻作秦女焉會觀木石兹同壇
為髮為身一體全亭亭傑豎無比肩暖春生玉疑藍田
磷磷爛爛出五源女媧鍊石兹尚存傍林插巖絶攀援
竒礓詎妨山溜穿五丁不可奪其堅端州石工安足論
移來曾受海神鞭五車能上束馬牽都下傾城咸厭觀
方壺蓬島資盤桓辭山不戀山木繁瓊臺璿室何丸丸
罘罳風呌露掌寒漢唐池館今依然為薪非火悟火傳
題金昆等所繪慶豐圖
午夜月輪團皇都萬景攅玉樓延漏永火樹奪春寒香
米蛆兒泛銀筝趙女彈可誇豐豫象只合畫中看
題余省倣林椿四季梅
梅椿杜鵑
松竹参差處韶華醖釀中子規猶未識啼怨口流紅
梅花反舌
如知春信至日日喚春來遥指能消渴殘英已貼苔
青梅畫眉
閒却平陽筆幽林借一枝髣髴金衣鳥含桃欲嚥時
黃梅翠雀
五月熟梅雨三巴浣翠溪無言類桃李消得也成蹊
初熱
朱日纔當砌薰風不到闌消煩裁綺句祛暑御冰紈榴
火紅猶重苔文綠未乾遥憐耕作者炙背正忘餐
泛舟見荷花初開
重探芳叢泛御湖清和瀛海即清都何須畫裏徐兼李
不染人間紫與朱六月春光花有信一枝風韻露凝珠
恰如洛浦初逢處未許身邊小玉扶
湖上
湖上風來晚正凉船窗不斷芰荷香亭臺倒影摇空碧
鳬雁歸飛帶夕陽梧几縹緗清滌暑冰盤桃李翠生霜
徘徊却待玉輪上綺句閒吟夜未央
螢
乍見飛螢出流光繞砌庭明偏依夕月點似列疎星雨
濕天猶暑風薰草正青何來動秋思幽咏為延停
夹竹桃
竹比丰標桃比芳因風只少透帷香河陽縣裏元都觀
髣髴劉郎會阮郎
載月舫
荷洲蓼浦相参差車螢莊蝶翩翾飛霞光抹天雲漏月
載以扁舟任所之舟行月送夕復夕露滿金盤珠色白
冰輪不改舊年光誰道流年如過隙過隙流年去復周
今年秋是去年秋閒情逸思都排遣一曲清歌盪槳遊
登賞遇樓叠前韻
為有松為盖因依石作齋雲烟生砌潤山翠入窗佳綠
野咸供望丹梯即此階拈毫抒逸興至樂傲無懷
玉泉山題觀音洞
象脅林園遍大千偶然趺坐在山巔壺中弱水三千尺
(洞中石宂深杳欲窮其境者皆為水而阻)若箇能撑無底船
古香齋題壁
書屋誠清絶翛然水石邊時來聽泉響獨坐愛巖懸日
永人偏静齋深爽更延㤀言翻舊卷髣髴話當年
捕魚
幾暇乘舟學捕魚施罛濊濊礙芙蕖鯉鰱留取鯤鮞放
却為西湖蓄有餘
喜晴
西北風來夏亦凉北窗初唘學羲皇片雲歸岫日光漏
濕潤侵階花氣香雨足已滋禾壠綠晴開欲晒麦疇黃
華胥入夢非關夢後樂先憂意正長
覽歴代名臣奏議
念重居天位心殷補衮臣嘉言陳典籍碩畫贊絲綸常
得懷前鑒還如對古人翻書清晝永祛暑長精神
治圃
爽風驅片雲高空收急雨颯然衣袂凉徘徊不知暑幾
餘罷吟拈緩步看治圃圃師雖鄙言其言乃可取曰予
學灌園頗亦歴年所手足為腁胝腰支常傴僂寒汲泉
底冰熱耨隴頭土夙興而夜寐力作良辛苦然余有所
幸賦質本椎魯既不識詩書詎復諳工賈利鮮害亦稀
老此不能去
河南廵撫雅爾圖奏進新麥
琴撫南薰日正長封題新麥白如霜倚吟不為供晨膳
遥喜千家餅餌香
月
穿林含素影入水漾金波蘆岸蒼茫夕漁舟欸乃歌砧
寒愁越女簫咽泣秦娥似喜高人賞流光照獨哦
喜子
喜子張羅網蠛蠓為其食在戶似處堂跂脉頗自得有
童持長竿捕之不費力纔喜口腹飽旋遭身命殛物理
有如此觸目堪歎息
日永
日永常披卷堂深鎮下簾蝉聲從嘒嘒花氣自纖纖苔
潤階生篆雲開峯露尖徘徊忘物我不覺暑風炎
玉泉山羅漢洞勒壁
石室苔痕古探幽步屧頻到山清念慮當戶足松筠此
地堪消夏㤀言禮應真靈泉千古澈不必更尋津
静明園即景
樹自菁葱花自妍青山當戶足雲煙遊因避暑常携卷
坐愛烹茶每就泉風度鐘聲来嶺外鳥啣果實落階前
乘閒更上西岩閣樂在桑郊稲壠邊
題郎世寧畫馬
伯樂今難遇誰空冀北羣横風嘶逸韻意氣欲凌雲
剪蔬
雨畦煙甲茁珠露垂闌干綠潤披微風生意何翩翻圃
師為剪摘聊復憑欄看翠痕應手折香霏齒頬寒采采
已盈筐適可供盤餐仍復留新穎用以待滋蕃鄙事足
會心高吟興未闌
採蓮曲
薰風拂池塘明霞映洲渚盪漾木蘭船採蓮不知暑蓮
花如錦葉如盖芳香自送摇清籟疑有天孫為弄梭不
然洛浦飄衣帶採蓮採蓮夏復秋青青葦岸忽白頭徘
徊不覺露華濕獨喜紅芳載滿舟
御製詩初集卷五
