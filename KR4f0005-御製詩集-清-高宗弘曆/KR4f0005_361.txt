御製詩四集卷八十三
古今體九十一首(辛丑七)
篋韘用癸巳恭題
皇祖御用韘詩韻
門前呈射年十二(壬寅歲余年十二侍每邀皇祖於宫門前呈射發矢連中思奬)
(仰惟十有家法肄勤尚射癸巳歲敬以垂示皇祖御用韘二弆之篋衍用昭手澤萬年云)蒙
奬深恩識至今劼毖幸惟無沗
澤覲揚敢或有渝心步艱中鵠已常愧(自庚辰臂病後步射艱于持滿)
(命中每引為愧而行圍藉馬力控射時仍以為常也)馳可殪麋衆聽欽箧弆泐詞賡
舊韻永懷寧為寶球琳
即事
天晴聊作問山遊倏忽飛來落雨稠五步一楓十步桕
避霖勝彼閣還樓
山近軒對雨
塞雨時作止山軒小憩停乍飛一川白頓失萬峰青擬
議如觀幻畫圖難寫形須臾雲歛盡巖瀑尚餘聽
題清娛室
為室由來必有鄰書軒山近步廊循取之左右適其可
耐以周旋任彼真過雨山容翠如濯摇風樹韻静而倫
清娛欲得心無滓養此寸田福萬民
簇奇廊
奇者正之對正恒奇祗偶好正泰之機尚奇否之友兹
廊稱簇奇乃因山景有横嶺與竪峰青松及丹桕(叶)盡
態復極妍而廊無不受受則弗失正而奇亦非醜五字
誌所會是亦一道否
延山樓
近山軒左側樓復號延山一再寧非甚性情偶寄閒開
窗納蒼翠梯几俯孱顔點筆便宜者無勞事陟攀
古松書屋作歌
古松依塞山無懷葛天世所有泰岱秦時五大夫去斯
數百千年後古松有誰知大夫之名傳乃久彼何幸此
何弗幸馬遷附青雲語誠非偶然而我詠大夫時則已
對其新補率非舊(叶府泰山五大夫松乃雍正年間内務總管丁皂保監修泰山工程時)
(補種故辛邜詠五大夫松有曩日司工人補植之句)豈知古松猶然太初真面目
更悟有名者不若無名恒自守
喜雨(閏五月廿四日)
夏日雨多何致喜喜雨知其為時矣自至山莊率逢晴
便有陣雲霏即已昨夜連纖遂達晨歷辰卓午疎密繼
(叶)是誠優渥利大田麥收况入倉囷裏而予未免有後
言魯論注云適可止
喜晴(閏五月廿六日)
時作時止雨連朝恐至霪霖意已焦君子之德貴涵養
似我未免失之恌尋思此實因民耳籌農祈歲心誠勞
今晨日朗雲盡散碧天如洗迥泬寥額手慰哉慰繼懼
夏長秋收時尚遥
題錢陳羣和韻書冊再叠甲午詩韻
曩年有作寄賡諸望九人勤每手書真蹟難重得致惜
誠心仍此鑒惟譽及門題者復逝彼(題冊詩逮此凡四首其三曾命于敏)
(中和韻以其為陳羣之高弟子也今并敏中亦為陳迹彌覺咸懷遂令梁國治董誥和之書冊後)撫案
觀之更戚予七字聊因識歲月吟鬚無恙鬢霜疎
遊獅子園
獅子峰陰居
賜昔額題仍是
御毫揮有懷因便為一豫無逸敢皇懈萬幾頻問郵籖
心不懌(閏五月二十三日據阿桂奏十五日大舉攻勦將賊匪卡子四座攻得復乘賊散回攻得賊人)
(大卡殱戮賊匪甚多隨於左近回面拏卡聯絡接應海蘭察明亮等即帶兵駐守次日天明又佔得兩處山包)
(並將賊營迤西本布爾廟燒燬殺賊甚多現在官兵接連佔至黃河邊兩岸俱有兵丁水手防範賊勢窮蹙不)
(日可勦除净盡等語今又隔數日惟畫夜盼望捷音耳)忍看畫障景如依成詩數
首旋歸去行漏曾非四刻違
樂山書院
樂山意豈在山也當日趨庭景逼真問禮問詩都且置
為君緬
示止於仁
妙高堂
園内最高山每來必陟攀人間塵不到松下鶴常還禪
悦緬
隨喜(昔年即取皇考喜開示禪理妙高東坡金山之意云)今題怡昔顔東坡造
初地不擬透重關
草房
房草猶然
示儉垂間庭到惜去遲遲量包四海三間屋寧渠茅簷
學樂飢
松柏室口號
庭間不種其他樹足識
當年育物心六十餘年
貽手澤試看滿院佈嘉陰
忘言館
巖館最深處林巒互吐吞静當冺外務悅可駐高奔讓
棗無存弟(少時于此比肩者為和親王後以此園賜果親王居之今皆早棄世矣)含飴有
弄孫觸懷偏憶舊夫那得忘言
題楊維楨鐵笛圖
鐵崖生自圖鐵笛冷勁性情兩不倫一曲秋風横郁捋
虎頭阿堵並傳神
書扇賜大學士阿桂時在蘭州勦回寇
邇日書詩經(曩時曾書詩經全部並指示畫院圖之間亦涉筆兹重觀之覺書法未臻因復手寫)
(一通易之適書至小雅北山從事賢勞經營四方之句不覺繾懷于役者之勞云)北山什重勘即事懷賢
臣于役頻再三江河資畫策逆回兹勦䧟(大學士阿桂于上年臘底)
(命往浙江閱勘塘工今春並令由江南至河南查辦河務時值甘省匪回肆逆遂命由豫取道赴甘會勦近雖)
(屢奏𠞰殺賊匪并於賊人所佔山梁四面日拏卡圍逼賊勢窮蹙待斃而蕆事捷音尚未奏到懸望甚一日耳)徒以
恃險守絶壁及深壍密圍待坐困報功信遲欠憤懣爾
我同賢勞久煩憺卿無父母憂子有股肱念賜扇藉解
炎是用五字掞
山東廵撫國泰奏籌徵麥抵糓便民等事詩以誌
事
山左今年麥穫豐因籌徵輸(去聲)便民窮(山東今歲雨澤調勻麥收豐棯)
(在九分以上國泰奏請酌籌徵麥抵榖以麥六斗抵糓一石交倉所有各屬節年民欠准其以麥抵交俾免狼)
(戾其有願還榖者仍聽其便俾倉貯既充而輸將尤便于官民兩有禆益)慮其樂歲粒餘戾
抵彼償秋榖數融一轉移而得兩便私完納亦藉公充
夏收北省幸一律益切祈年凛素衷
兩江總督薩載奏報得雨詩以誌慰並書扇賜之
江南夏五插秧時一歲農功最要期早月霑膏閏餘望
高田需澤次時遲(薩載奏上江地方南路雨水充足中晚二禾紛紛插蒔北路桐城合肥滁)
(州一路地勢高阜自五月二十四二十六等日得雨等後高田不無望澤正擬設壇祈禱於閏五月初八九)
(日甘霖大霈入土約有一尺山鄉得此透雨均可不悞三時栽插云案農書夏至後半月分三時頭時三日中)
(時五日未時七日也)甫商祈雨為(去聲)民請遂得霈霖荷
昊慈接閱黃綾封事報誠忻誠懼諭卿知
題沈周桐陰玩鶴圖
過乳喬梧弗待洗嘉陰高士立蒼苔步橋羽客自成篆
不是鄰翁問字來
題文津閣
山莊建府敷文教禮樂興今逮百年預構閣樓收四庫
每勤魚魯校諸賢鈔胥何故偏其滯董事寧當任彼延
木架香楠此空待幾時得覩貯全編
趣亭
四柱翼然臨巘頂林姿峰態攬無遺不因濟勝步喦齬
此趣還當付阿誰
月臺
假山之上石臺迥曰取山高臺更高總為眺瞻先得月
無窮人欲致人勞
玉琴軒作歌
玉琴軒文津閣軒前本舊有閣後實新作一水為之帶
萬石為之壑閣未成時每到軒即今閣恒有詠軒乃數
載闕句著厭舊喜新我尚然如是世情儘堪度兹來一
聆玉琴音太古之曲不藉人醳攫成連伯牙其後輩空
向絲桐勞摸索
千尺雪二首
天高塞遠是源頭千尺小哉論短修南北去年吟雪意
一齊分付與東流
砏磤澎汃落深潭聲色摐摐正好參瀑議每年來著句
忘言誰得似雲嵐
永恬居
巖谷向西轉肩輿數息行幾橋跨澗築一水落溪鳴旋
亦山居到依然夏景呈身心都與静足見
聖人情
素尚齋
素尚接永恬必由廻廊陟聊乘一時間那惜雙步力然
匪窮遊興實用緬
先式蓋欲恬心者宜以素為則居安斯禮復去華在已
克堪以註魯論永言識
淵德
熱
山莊名避暑本自多爽涼邇來戶口滋烟火盛倍常以
是每致熱而熱却非長刀耕火種者况已遍巖岡頗藉日
為暄鬱蒸乃致穰是熱寧可無對時農務詳林下披颯
風亦每炎歊忘
雨(六月初二日)
閠五下澣雨逮此將十日其間偶作解非久亦非疾今
曉乃霈霑占恊京房吉山田正勃長高下芃一律内地
虞過多馳諭詢其實(熱河竟日暑兩正於山田有益而近畿一帶又或恐有過多之慮因)
(降旨馳詢留京王大臣等令其迅速覆奏)
晴
昨日雨至申間亦時作止然恐為霪霖已切望晴矣傍
晩雲遂散徹夜間晴美晨復雲而輕逮已雲盡徙落落
碧天高愁消繼以喜
綠毯八韻
山莊土美草豐連岡遍野而以鹿多恣食不致蔚
長鋪地不過寸餘誠綠毯也對而引興用成八韻
綠毯試云何處最最惟避暑此山莊却非西旅織裘物
本是北人牧馬場雨足翠茵鋪滿地夏中碧罽被連岡
鶴行無礙柔叢印鹿&KR0008;那容密剡長度不尺盈剛及寸
聞殊香爇乃饒芳奢哉温室氍毹漢刺矣白家絲線唐
奚必鄭元書作帶偶同李賀句歸囊莎羅小坐因成什
示儉因之緬
訓良
再題楊維楨鐵笛圖
船頭鐵笛梅花弄足寄稜稜傲世情不識大明鼓吹曲
可曾用此以和聲
按楊維楨仕元以狷直忤物十年不調入明不仕似
為全人而其大明鐃歌鼓吹曲非刺故國頌美新朝
幾於劇秦美新其進退無據實足鄙斥不可謂之明
哲保身出于不得已也嘗著論錄其集前因題鐵笛
圖并識如右
西峪
今來西峪始為遊隔歲景光待詠酬祗以賞新暫置舊
誰無已得又他求試觀人欲靡窮也亦悟世情足戒不
路入碧峰寺深静拈毫歷歷記從頭
碧峰寺
石徑兩傍松山門對碧峰漫云屈玉食便以禮金容祗
樹動風静禪花過雨濃不教白足守南北那尋宗
味甘書屋口號
寺後三間精舍幽竹罏茗椀味相投東坡却道輸崖蜜
試問為同為異不
叢碧樓
山中所長(去聲)物曰惟高下林一碧亦萬頃蔽峰還羃岑
而樓于其中如泛綠海潯天籟落雲間飽聆激軫音設
如撫絲桐成連或可尋
有真意軒
造物生機漙弗繁有如時景對山軒試看澗樹巖花際
何一而無真意存
對畫亭口號
畫者每為山水圖擇宜率置小亭孤此亭畫裏還畫外
對處艱成答語乎
題秀起堂
肩輿得得陟崔嵬片刻山堂亦到來七字詩情同夏永
四鄰畫趣共雲開超然自與他峰別美矣偏宜對席陪
泐壁題楣新舊錯艱乎著句慮重儓
振藻樓
拾級偶當幾暇時會心七字促成之眼前藻繢天然景
添足何須抽秘思
驟雨
肩輿出巖齋碧霄本晴朗東北一片雲視之猶天壤輿
人知兩來沿谷速行往汝速那如雲瞥眼雴&KR1204;放(叶)竪
灑復横排繁聲及急響疊溪陡巖間落瀑紛漭沆盡態
與極妍千變更萬狀(叶)摩醯不知數關仝安能倣(宋劉克莊)
(題關仝驟雨圖詩云四山昏昏如潑墨行人對面不相覿又云異哉烟霏變態中山川墟市明歷歷其摹寫殆)
(不遺餘力然以視塞山隂晴倏忽變現之真景猶未能仿彿一二也)我繖猶濕衣衆豈
免鞅掌倏霽一事無因教薄行賞
題所倣倪瓉獅子林圖四疊前韻
逸品倪圖藏石渠倣為一再並題書孤高祗以蹟傳彼
搆築因之事剏予卷展神遊到姑孰几憑清夢擬華胥
吟成依舊蠅頭寫老眼先慚昔不如
詠觀泉玉弽
松有清風泉有音觀泉高士坐松陰東坡曾不資硯備
笑我頻煩著弽吟
澄泥瓦硯歌
汾水之泥紗囊盛棄粗留細取其澄(遵生八牋稱唐之澄泥硯品為第一)
(其法以紗囊置汾水中取其泥極細者陶以為硯澄瑩如玉因令晉撫就汾水取泥俾蘇工依古法製此硯)
制倣古法陶煉精為硯仍從漢瓦形未央弗藉鄼侯名
建安銅雀尤所輕即今彼二(謂未央銅雀瓦硯)夫豈誠或云五
代贋鼎成(昔人貴未央銅雀瓦硯以陶埴澄細法製精良也然歐譜言古瓦少真者近人乃以澄泥)
(如古瓦状埋土中久而琢以為硯未史亦云相州土人自製陶硯在銅雀上蓋自宋以前已有偽為者矣且未)
(央殿瓦無慮億萬片豈能皆鐫鄼侯之名銅雀之瓦亦然此不待辨而亦可知其為偽矣)久假弗歸
真遂稱然豈終瞞精鑒能存真祛偽斯硯呈綈几用陪
子墨卿絲綸佐我籌治平
留京王大臣奏報雨不過多陰晴適均詩以誌慰
恐致霪霖驛問之(前以熱河竟日暑雨降旨馳詢留京王大臣據奏邇日京畿一帶陰晴相)
(間兩水不致過多于田禾並無妨碍云云)報來晴雨恪宜時豈能一晌無生
慰却見雲興又惕斯
江南河道總督李奉翰奏邳睢黃河南岸魏家莊
隄工漫溢詩以誌事
方喜江南雨插秧(前月底甫據薩載等奏上下江於閏五月初八九等日甘霖大霈入土盈)
(尺山田得此透雨均可不誤三時栽插)即聞河溢魏家莊似兹略漲已為
害則彼長隄何恃防(兹六月初九日李奉翰奏到邳睢黃河南岸魏家莊大隄因雨後水)
(勢盛長全河大溜南趨水高隄頂人力難施子六月初一日未時隄工漫溢過水約長十餘丈現在一面飛飭)
(淮徐道何裕城副將李永吉等先將漫缺隄工兩頭裹護不使塌寬一面親赴漫工督查另行繪圖貼說詳晰)
(具奏尅期堵築)固不因疎遂交議亦當思久為(去聲)謀良陶莊治
後歲遭決(李奉翰以不能先事預防自請治罪因思南河自陶莊開放引河以來戊戌秋儀封與時)
(和驛先後决口直至去年春始得合龍而六月郭家渡隄工又復漫溢今又有魏家莊漫口之事或轉因陶莊)
(引河紆廻阻格所致歟因降旨詢大學士阿桂井薩載李奉翰等令其悉心咨訪通盤籌計經久良策不得少)
(存廻護之見并諭令韓鑅富勤渾於北河各堤工亦加意防護)更致疑焉慚不遑
阿桂奏圍困賊營斷水情形詩以誌事
賊營蓄糧足延時取水黃河更密邇所以守穴三月久
近始四面圍築壘黃河被隔填井泉絶水賊窮知必死
老教逃出將欲斃(前經阿桂等奏安設木城卡柵將賊營四面攻圍并設法隔斷水磨溝水)
(道其華林寺後及雷壇二井俱用土填築兹復據奏守卡官兵殺死夜間盗水賊匪數名并有脱回之老教等)
(八名提訊該犯等俱受渴已極不能出聲予水亦不能下徐徐灌潤始能言語據供稱賊匪共五百餘人老弱)
(傷病者斷水五日已有渴死者即賊渠蘇四十三及力能打仗之人亦斷水三日雖有炒麵不能下咽騾馬牛)
(驢數百匹倒斃净盡俟其困憊已極即進兵擒捕不使一名免脱等語)與水亦不能飲此
徐徐灌活始取供其衆五日苦斷水觀奏翻為心惻然
兇渠首禍累衆耳然猶一心拒王師反側為恨亦彼取
(叶)厄魯回部及金川不無勦殺為蕩洗何以兹番乃憐
賊古稀因識吾老矣吁嗟嘉兵有至訓豈願興戎不得
已
登烟雨樓即景
為喜嘉禾樓望意搆樓玉塞俯澄瀛適當烟雨呈暑景
便拾級梯攬潤情去歲廵南因肖北今朝責實果循名
循名可耳無須甚時我心中正盼晴
望晴
大暑原值時行候作霖實亦難免爾一雨晝夜三日連
斷續疾徐率未止膩雲欲散旋復聚晦而幸明落更駛山
田易洩固不妨所慮低田關以裏馳諭大吏問情形(連日)
(兩勢未已因念關内低田或致雨水過多馳諭袁守侗詢問近日保定一帶是否不致有妨田畆并日内永定)
(河水勢增長各情形迅速覆奏)更廑永定可循軌徘徊露立亟望晴萬
姓之憂切一已陰金可畏乃若此其穰未誠誠易水
題敞晴齋
每至敞晴必暢情暢情都大為(去聲)農耕愁懷率與徂雲
淨霽景欣於慰眼呈白屋由他四美具碧山是我二難
并千峰落瀑紫烟蔚興異青蓮亦句成
清綺書屋
書屋小年又一時翠巖過雨罨窗披若於兩字論詩品
句憶玉溪斯有之
繪韻樓
畫所難工處曰惟繪韻焉色斯具生動聲則勝絲絃却
匪丹青染本來林壑詮告他嗜古者絹㡧豈須懸
題含青齋
一谷東西隔山齋得畆平肩輿不數武循徑遂至庭閱
歲兹初到奚妨稍憩停千峰生翠烟晃朗羲光晶玩景
猶餘事籌農真愜情廓然任彼含獨我年非青
松霞室
迴廊略轉上書室棲巖邇索當窮其奥陳畫况在裏(室内)
(有陳書畫長松圖)數千百年松正對窗前峙而窗糊玻璃神韻
相面視若賓若主間我亦難為擬朝暮蔚烟霞亦弗分
彼此欲問太古初夫誰餐之矣
聞蟬
御園五月蜩(昨於御園有聞蜩詩)山莊六月蟬一二本難辨實有
先後馬(一解)南者亮以清北者宏而壯物異人豈同強固
因殊狀(二解)蒙古無巧語直呼綽爾齊(蒙古呼蟬為綽爾齊綽爾齊者胡笳)
(奏曲人也以蟬聲宏壯似之故以為名云)聲頗中宫商而蟬豈自知(三解)時至
彼自鳴夫豈有不平意謂昌黎序略失之琢情(四解)山中
嫌寂歷流響出林蓊設以鼓吹方謂當勝彼孔(五解)粗韻
為金石細韻為絲絃聆餘囅然笑恐人號官蟬(六觧)官蟬
塞外聞此事亦希有芚蒙鄙彼癡怵惕勵子守(七觧)
直隸總督袁守侗奏報連陰不致為潦情形詩以
誌慰
近詢京畿雨暘勢遠問迤南禾稼情兹據方伯報詳悉
夏霖雖溥旋即晴(前因連日陰雨厪念保定一帶民田及永定河水勢因降旨馳詢兹據袁)
(守侗覆奏六月初七八等日雨勢頗大隨赴永定河防汛見沿途早禾高梁暢茂異常即最窪之地偶有積水)
(寬不過數畆深不過數寸自十一日後天已晴霽即可消涸不惟田禾無礙兼可普望豐收至永定河近日長)
(水三次均不過數寸旋長旋消並末盛漲諒係上游口外宣化一帶雨不甚大河流順軌兩岸堤工在在稳固)
(等語覧奏為之欣慰)最窪地偶有積水寬不數畆易消盈所幸天
霽三四日不惟無害冀秋成永定漲實不及尺堤鞏固
河走中泓覽之不勝額手慶陰金辛讓陽金庚今歲或
不似去歲時猶長矣愓益并
青蓮島歌
山莊舊有青蓮島峭峰三言泐
聖藻借問島上何所有千年之松五色草詭石砐硪坡
曼延襟帶塞湖波浩渺塵跡不到舟可通方之蓬閬奚
邇藐我欲肖為烟雨樓相度無如此地好餙云肯搆何
敢當景仰高山樸為寶作歌敬詠青蓮島
佛口所宣
佛手拈一部華嚴真義了
艾菱
菱與荷並生塞湖始原洲渚各分區侵尋菱占荷之界
簇戟角葉波間鋪荷之田田勢脆弱菱之䔩䔩興豪粗
是謂小人害君子此而不治直道無因命艾菱俾荷暢
紅花綠葉恣芳敷祛邪扶正非害物斯豈寧因遠觀圖
聚散劄子讀牟氏絜矩恐有似此夫
塞湖泛月四詠
塞雲斂盡碧霄清幾(平聲)望冰輪倍覺明傍晩乘凉兼玩
景遂教青雀(舟名)泛澄瀛
牐貯湖將里計寬落來嵐氣不妨寒舟過荷浦霞光入
紅玉鏡擎綠玉盤
錘峰剛影樹參差旋燭寥天漭沆披此景原從太古有
拈毫得句者伊誰
横拖金塔閃清漻巧與波颸影蕩摇不異向年御園景
所殊夏夜似秋宵
稱老
昔也我不忍稱老(謂六十七歲以前)傷哉其意過已藐今也我
却可稱老惕哉末路恐難保復憶曾為夀者詠願老悲
老愚之道(丙戌歲詠金剛四相夀者云幾多願老還悲老云此非愚愚竟誰)古之六帝
我居七(考古帝王年逾七十者漢武帝梁高祖唐明皇宋高祖元世祖明太祖凡六帝元明二祖為創)
(業之君禮樂政刑有未進馬其餘四帝不足為法詳見古稀說及七句慶典詩)彼豈盡能保泰
好臨莅卌六年以久敢曰輕車熟路造萬幾或一之弗
謹失毫釐謬千里杳邇日正書抑之戒彼諸侯耳我亦
曉
嵐靄
嵐本山之氣靄則雲之容所以靄从雨而嵐斯从風朝
嵐夕靄語泛用原可通設定分朝夕(謂嵐必朝而靄必夕則不可)格
物理未窮嵐乃山夕凉謝(靈運)王(維)語誠工(謝靈運射堂詩夕曛嵐氣)
(陰王維逍遥谷宴集序羣山夕嵐之語皆謂嵐氣為夕)商隐移之朝(李商隠詩徒望朝嵐與夕)
(曛是定嵐為朝氣前此未有也)實未識山中國語謂鴉阿精注嵐所從
謂晚風息後降谷涼氣衝設終風弗息是日嵐無逢山
莊日騐之此事人知同悉端倪為什莫非造化功
立秋日作(六月十八日)
快霽連朝實惬心(自十一日晴後雖每作雲而未雨十四日陣雨出虹遂快霽至今)又逄
白帝報初臨西南吉恊占風此(每遇四立二分二至靈臺按例必報占風率逢)
(吉占風本無定况百里不同未必可信然今日熱河則實西南風也)季夏早緣遇閠今避
暑已欣天曠朗入秋更覺氣蕭森陰金惟慮多生水寧
可過晴弗願霖(俗以立秋日大雨為秋傻主三秋多雨若竟日晴為秋釣主三秋少雨今年太)
(歲在辛夏間雨水霑足禾黍已極暢遂正資晴晒結實為農慶耳)
秋澄齋八韻
氣澄天碧落時澄地溽收山澄雲歛谷川澄水淨流人
澄暑退夷物澄毛毨柔一澄無弗澄而總皆緣秋我適
坐高齋灑然會心悠其中閱今昔不覺光陰遒代謝由
化工推遷誰能留惟是祝宜暘西成近可酬
題静餘軒
於軒為静餘於人為餘静有識(人)無識(軒)間犁然本殊
境有識者為暫無識者為永暫永已弗敵有無豈相等
而我嘵嘵言是謂不自省
招涼榭
已覺秋涼何必招却因婪尾略餘歊笑他熱似老來健
例我吟如債合消日轉西峰陰得早風翻喬樹爽偏邀
便蒸為雨應無礙農候三庚正利蕎
觀瀑
瀑之韻為聲瀑之體為形於形實用觀於聲方用聽韻
誠體所發聲乃形所呈然則觀先聽
聖藻揭義精
題澄觀齋
山莊駐月餘巖齋乃初閱一以幾少暇一以遊怯熱坐
亦如昨日那覺隔年別翠壁陰佈長清溪流已潔金風
落林端颯爽真可悦萬物對澄觀於秋更親切
翠雲巖
石壁&KR2287;&KR0008;閜砢扶詩難著語畫難圖翠其色也真還幻
雲彼形乎有若無
太古以來原有此所遇一時信佳矣而此不容擬議間
笑我歷年吟未已
雨(六月二十日)
立秋雖不雨應節弗踰三(昨十八日立秋)晚稼猶資潤終朝未
致酣滌炎真是爽慮甚豈非貪酉刻雲容歛晴光朗萬
嵐
曉
昨日秋霖晚快晴曉來雲盡碧天晶滿川露氣青蕪灔
一嶺曦光白靄横禾黍長成徹根潤菜蕎種後仰頭榮
將登萬寶候非遠此際持盈懼益并
策馬
策馬出山莊閱隄還閱稼隄緣圖安居稼實關豐化何
一非為民可以深居罷大田已吐穗晚種苖芃亞武列
流無定相勢籌防瀉躬勘並疇咨一行兩資藉無逸而
有為畫長况餘暇
阿桂奏報撲殱賊營已誅賊首蘇四十三詩以誌
事
番回滋事信奇談嘯合千人死守甘邪教縱能令志固
元戎原是用兵諳(前以撇拉爾番回蘇四十三肆逆官兵圍之于華林山而賊衆甘為死守)
(阿桂節次奏報調派官兵安設木卡斷絶水道諸務辦理皆合機宜)填壕撲柵羣心奮斷
水焚糧衆力戡乃得一朝破巢險猶然數百冒鋒酣(六月)
(二十二日已刻據阿桂等奏到于本月十五日令海蘭察明亮率同領隊大員并侍衛章京等帶領官兵屯練)
(降番及阿拉山兵先在卡邊埋伏相機進攻乘密雨時出賊人不意將枝綑土袋抛填賊人所掘壕溝我兵奮)
(勇直進哈當阿帶領川省降番首先躍入壕内與賊匪攪殺官兵抛擲火弹乘勢擁進勦殺賊衆佔得賊卡賊)
(壕俱經折燬填塞海蘭察明亮督率官兵遠則鎗箭齊發近則短兵相接各路官兵咸懷振奮分佔墈上賊卡)
(海蘭察明亮又拏立木柵帶兵直撲賊營痛加勦殺抛射火箭火弹燒燉帳房板屋奪獲賊人刀矛鳥鎗無算)
(餘賊竄回華林寺死守呈騐割得賊首一百二十餘顆随令前此擒獲監禁之賊黨家屬等逐一辨認據認出)
(首逆蘇四十三韓一提把拉周阿渾張阿渾即張懷德馬黑提卜等首級確鑿無疑并據投出老教杜山別等)
(供稱賊人被殺死并帶傷者三百餘人所存殘敗賊黨尚有二百餘人遁入華林寺不敢復出現令官兵四面)
(圍緊架礟轟擊數日之内即可勦戮淨盡等語因明降諭旨將首先奮勇出力之海蘭察明亮并哈當阿交部)
(從優議叙其餘在事出力員弁及受傷陣亡官兵查明分別議叙優恤降番等概行賞給一月錢糧以示奬勵)
(并令阿桂將蘇四十三首級傳諭各省梟示俾回民共知儆戒)異哉狠戾撒拉爾馘矣
猖狂四十三不屑紅旗飛報捷但云蕆事更云慙
烟雨樓四詠
晴為烟則陰為雨羃實浮空淡蕩然盈手無形還不濕
試嘘分半又凝全飄飄初自鼎頭裊漠漠旋從簾角連
承德朝炊萬家起(熱河自民便皇祖肇建山莊有萬家烟火隨之句今將百年樂利)
(北貽庥屹然京一大都會矣)至今樂利沐
堯年
右烟
大斯霶霈細霏微總助樓中潤景祈春望其興恒未至
(春多望雨時尚未至山莊也)夏愁已甚冀無違豈常雁塞豫而樂比
似鴛湖是也非暑雨自多怨咨者思艱每用緬
前徽
右雨
青蓮島本水中央石刻三言
聖藻煌(是處本名青蓮島烟雨樓即築於此)接壘假山因綴景相資高閣
作清防玲瓏頗具邱壑勢咫尺寧勞笻屐忙掩映四鄰
真者在不知孰幻孰為常
右假山
借詢樹以若為真獨十八公名亶循駐島應從疏仡代
得朋惟有大椿鄰烟恒冬亦雨恒夏月自秋而風自春
摩詰後生猶絮語奚稱種作老龍鱗
右真樹
題董誥烟雨樓圖
素壁詞臣命寫圖遂看即景貎鴛湖是烟是雨真無定
為北為南了不殊何必避嫌云著相果然入妙恊清娱
春廵昨况分明在依戀民情略繾吾
平旦
孟子言平旦惟戒人梏亡豈知曲阿明所被遍圓方粤
宛鼓太和清明含百昌夜氣於旦見匪謂陰勝陽(畫陽而夜)
(陰謂夜氣清明人以睡夢不覺旦氣清明人以接物而桔亡之則可若謂夜氣勝旦氣則是謂陰勝于陽矣讀)
(孟子者宜思此)我每因宵衣逢斯於山莊金烏扶桑枝滄滄復
涼涼露光湛淺蕪其芳襲人香林禽與原獸各自適其
常何所容好惡人物胥同良出王及游衍亦懷抑戒章
山中
山中秋信得來真樹張(去聲)清陰風爽神鳥似有情依客
語鹿知無害向人親隨緣遇處皆成趣觸緒拈時總絶
塵自謂勝他唐宋者六家詠未入詩醇(予選唐宋詩醇凡六家其詩中)
(總未及此地也)
荔枝
分根植桶土栽培度嶺便船載以來經宿敗而人馬斃
紫微詩句涉虚哉
按今之荔枝自閩而來率分其稚根植於桶以舟運
至非甚艱致而綴枝鮮腴如常並有至此旬餘方熟
者
神御薦新並頒賜王公大臣歲以為常若杜詩所云一
騎紅塵自南海七日而馳至長安則其果必敗不可食
有如唐書所言而人馬亦未必即至馳斃大約記載
之書多不實即如今之報軍機要務一日夜馳六百
里加緊則八百里然皆按驛換人易馬豈有馳斃之
事唐時馳進荔枝即真亦斷無不換人易馬之理一
人一騎豈能直馳數千里乎
食蔗居
居據巖谷最深處嶺環溪抱殊䆞窱今朝風日喜爽凉
便命肩輿試遊到既狹乃曠迥怡神得逸于勞俯而眺
林姿峰態報新秋景謐心澄惬觀妙設曰食蔗至末甘
月餘始臨亦相肖
小許菴口號
小為萬姓總林林許以不知不識心此景唐虞世乃有
艱哉致矣惕而欽
命加恩甘省被番回兵燹窮民詩以誌事用四月
降旨查卹施恩詩韻
何來雜種逞刁狺竟犯州城躪市闉早以詳查命大吏
(先是命尚書和珅往甘肅即令將該地方遭賊氛燹何以加思之處奏請頒旨有曰隠日艱應入告十行次第)
(待頒綸之句)兹應實政惠窮民本年糧賦全蠲納(六月二十八日據阿)
(桂等奏甘省應行撫卹事宜請將蘭州河州地方照乾隆三十年寧遠等縣地震之例辦理因即降諭旨將蘭)
(州河州本年應徵錢糧加恩概行蠲免其傷斃人口每名房屋每間請各給銀二兩又每人先給倉糧三斗再)
(普行加賑一月又每戶賞給置辦器具銀一兩牛馬每頭匹借給價銀四兩俾被賊焚掠貧民各安生業俱交)
(行在戶部核覆依議速行仍令該地方官實力撫綏以示優恤)燹處災傷普施(去聲)仁小
醜潢池累黎庶自無德化愧絲綸
古櫟歌
古櫟不知其歲月盤空綠雲蓊櫛櫛不火寧同楓桕焚
(山中之木歷歲久或生火而自焚于木蘭中每見之惟櫟不生火見淮南子)非材更逭斧斤
伐塵世匠石且弗顧而况玉塞鄰仙闕與雲霞護鹿豕
遊鳳為羽儀龍作骨我每筍輿憩其下颯沓清籟爽毛
髮無用居然或有用質之南華語應訥將軍大樹彼何
為莫擬重儓致唐突
雨(六月二十九日)
今日三庚餞明朝七月臨逮旬不妨雨(昨二十日雨今將及句雨固無)
(礙但明日為七月朔日宜暘方恊農占)將朔恐為霖以此切思霽無聊屢
視陰晚來雲散盡慰矣倍生欽
御製詩四集卷八十三
