御製詩四集卷六十三
古今體一百三十一首(己亥九)
文廟釋奠禮成有述
聖祖於斯避暑曾養恬樂利被黎蒸閭閻此日較前盛
禮樂百年以後興爰建
廟堂欣慶落載因釋奠仰
依憑菁莪雅化捷影響已有庠間俊秀升(丙申夏詔於熱河興建)
(文廟并定各廳入學額數丁酉秋順天鄉試即有熱河生員中式者)
題董誥山水花卉冊
春景山水
日照千巖綠欲出風吹一谷白難蔵最欣畫意含詩意
不辨香光與雪光
右晴巖香雪
邃谷竒松隠小樓泠泠階下有泉流箇中斟酌者誰氏
仿彿詩人白與劉
右山樓茗話
江村柳綠復花紅萬物無言識化工却看歸雲如有意
恐防日色太晅烘
右花港雲歸
碩軸弗蔵而自蔵層層巒岫鎖烟光問誰於此樂飢者
不是逢萌定薛方
右層嵐烟靄
野橋紅杏一枝新小艇浮浮渡彼津此趣定非名利客
知他必是問春人
右野航曉渡
臨溪水閣雅如航坐愛山中日漸長不學陶家聽松籟
却欣古色照人蒼
右松壑日長
春水初生綠且柔止行弗約任輕舟自耽源裏幽閒趣
那較世間清濁流
右清溪倚棹
山頂層樓宜縱目長江如帶面前披忽看決眥入帆影
來往衝波者復誰
右江天帆影
過雨春山新水生飛泉落峽自淙鳴聽來頗契東坡句
正是大絃和且平
右蘿磴聽泉
濛濛烟際進舟輕兩岸人家望弗明恰憶向年安福裏
(安福艫舟名御以東巡者)倚篷凝盼不勝情(丙申巡幸山東迴鑾舟行正當盼雨)
右細雨輕舟
靉靉英英磵戶封昌黎文裏悟雲從上人自在精藍住
便是安禪制毒龍
右雲塢精藍
東風吹雨霽光新水足銀塘塍疊鱗最是農家知節候
驅牛已見出耕人
右柳塘新霽
春景花卉
有香非豔更無塵信遞江南早報春越使一枝人不識
盈廷固合笑梁臣
右白梅
弗以香稱以色誇近疑火齊遠疑霞菜榴焦萼奚堪比
知是滇南鶴頂茶
右山&KR1431;
誰將花雀以金稱兩翅翻飛若弗勝籬下墻邊春自好
知他無意上觚稜
右金雀
春月開花秋結實淡紅深綠纈芳枝定知缾史閒堪傲
庶子家丞兼者誰
右桃花
紫衣換却白衣裳色固佳哉恐遜香(紫丁香香味不如白丁香弗啻)
(此大凡花之白者多香)更笑僧家多羨此有人偏惡識超
常
右紫丁香
紅白曾誇兩種竒即今雜色變紛披(雪球本以白得名今五色皆有枝頭)
(日變其色謂之繡球却覺相稱)抛來設利令人悟悟否而花總不知
右繡毬
艷朵輕盈綴細絲當場欲舞力難持折腰大小休相擬
雅似霓裳入破時
右垂絲海棠
重重花瓣逞鮮妍衛足還同葵亦然莫惜枝頭香氣少
大凡物頗忌兼全
右刺蘼
底須魏紫與姚黃(牡丹以此二種為貴然紫者已鮮而黃色者總未見也)紅擬太
真豔晩粧(見薛鳳翔牡丹譜此花似之)祗向冊中標一朵知他已足
冠羣芳
右牡丹
射干各色論難同(李時珍云射干即扁竹今所種多是紫花者呼為紫蝴蝶蘇恭陳藏器謂)
(紫碧花者是鳶尾紅花者是射干韓保昇謂黃花者是射干蘇頌謂花紅黃者是射干白花亦其類朱震亨謂)
(紫花者是紅花者非本草綱目雜採各說而引土宿真君本草云射干一種紫花一黃花一碧花且以為鳶尾)
(射干本是一類但花色不同如牡丹芍藥菊花之各異似亦不得謂之定論也)一例生因廣莫
風翻却簡文舊佳句(蝶黃花紫簡文句也)試看紫蝶入花叢
右紫蝴蝶
鮮看躑躅色深黃遠異宣城呌斷腸但以别名稱老虎
早知氣味足驚羊
右黃杜鵑
飄蕭綠葉襯葩紅設色能探造化工試看此花殿羣卉
要知春在四時中
右長春
到含青齋因題句
别兹冬夏二年餘到復晨昏七日疎似此幽佳不經意
何須構築合慙予溪流山峙呈來靜翠邏青縈妙入虛
凑以新晴風日爽一塵弗染潤盈裾
挹秀書屋
山中書屋原含秀經雨山容秀更佳林下過來猶滴露
風邊披去欲開懷
松霞室口號
容容落落罨窗紗夢裏為吾醒不差浪說饋堯堯弗受
赤松常自傲青霞
含粹齋
遠流恒此帶清溪(是處巖室名清溪遠流齋其别舍也)巖室南頭别舍棲
曰水曰山皆道筦惟純惟粹合天倪逢源左右垂
雲藻仰慕高堅勖日躋安得他年真謝政於斯讀易靜
探稽
題養粹堂
詰曲幽蹊那厭遥豁然開朗見雲寮來經含粹憩養粹
(含粹齋在谷口此所皇祖題額也昔屢有詠來必經路)
昔訓垂堯今述
堯詎喜山容純不雜擬窮理趣靜而超無須更展韋編
讀舉目文言義總標
延山樓得句
出樹有高樓山姿舉目收四隣若可揖一意與相投妙
理閒中悟清吟靜裏搜蓍占需上六不速客之儔
題山近軒
古曰入山恐不深(入山惟恐不深見韓愈文集)無端我亦有斯心丙
申初搆己亥得(是軒經始於丙申秋今於己亥夏落成)仲夏新來清曉尋
適興都因契以近摛詞那敢忘乎欽究予非彼幽居者
偶託聊為此暢襟
清娱室口號
窈窕中蔵室一區遠塵因以號清娱雖然詎可恒安此吏
治民生總繫吾
簇竒廊
穿石入壺天借巖架雲戺嵐靄盪胸懷摇刖變尺咫攢
簇列鏡中生動攬畫裏無之而不竒祗惜移步履
古松書屋
草房雖不古而松與古之借問松何年不知種者誰宇
宙以來山有山松在兹適兹搆草房宛共松同時落落
涼隂翻謖謖寒濤吹那覺當夏五直如對伊耆無須閱
世書總可兒孫其
題文津閣
建由甲午成乙未四庫將因備弆珍即此鈔刊未及半
(彙輯四庫全書分别應刊應鈔并命繕為書冊弆閣中今校錄之功尚未及半)羨他淵海那探
真圖書先貯古今集(閣中列架備貯全書因尚未蕆事先命装古今圖書集成陳之架間)
言行惟期枕葄循偶至據牀輒蒿目望洋徒自愧知津
趣亭
假山縱新成林古山因古峻峯隠曲澗活潑流泉吐仄
徑可攀陟小亭栖岨峿穿奥遂得曠萬樹園堪覩其趣
不可窮槩以趣為所
月臺口號
不盈十笏俯嶙峋也可稱臺望月輪大似襄陽帖中句
却無甘露炫時人
題舊端石雁柱硯
趙宋李唐難辨年鵒睛廿五柱端鐫義山几上設逢此
錦瑟那吟五十絃
陳洪綬消夏圖
或撥阮咸或撫琴㦯看蓮朵默成吟座中三友雖殊致
消夏原同一片心
題漢玉輞頭缾
輞頭於古不為重重以歷今千百年物亦當前弗稱寶
人應逮後乃知賢試看血土經沈浸已閱滄桑幾變遷
張釋之言真可省拈毫欲詠意犁然
詠雕竹七賢筆筒
竹林醉客恣狂娛刀寫還看代筆濡雖倣愷之七賢意
未如舜舉五君圖(内府有錢選五君圖曾經題詠)
夜雨(五月廿六日)
四日連晴一夜雨逮時行候審無妨松軒聽有落簷瀑
紗帳送來拂席涼憶得麥囷已收定數(上聲)餘蓮漏幾聲
長廉纖過午勢將歇却望雲開朗夕陽
喜晴
昨晩晴猶夜微雨今晨雨止晩開雲雖非霪&KR0584;終為懼
兹朗霽曦乃覺欣苔篆鹿蹤庭際見羽衣鶴唱嶺邊
聞閣章待久遲時刻(昨京城所發□章應於今日未時到山莊兹遲至一時有餘盖因雨後山)
(河水漲阻滯耳)應值山溪水漲濆
題錢陳羣和韻書仍用甲午詩韻
兩歲山莊倏别諸案頭香樹重(去聲)觀書獨嘉老手饒
麗則詎為連篇多頌譽有主世南寧讓彼無兒伯道
並憐予(陳羣子汝誠頗能世其家學兹不幸病殁為之惋惜)明春安福艫中路
迎蹕遥愁識者疎
六月朔日作
昨日雖晴夜猶雨縱微終覺不如無今晨四宇隂仍重
卓午一天雲散都正值朔辰真幸也言逢時霽實佳乎
人多經事乃多畏怵惕因心敢放吾
廣元宫六韻
元為善之長(上聲)生物主東方因肖岱宫式(碧霞元君廟在泰山頂北)
(方祠祀極廣屢著靈應京師建廟城外有五頂之稱而中頂南頂西頂尤著皆官為葺治兹倣其制為之)落
成靈宇慶萬家烟火庶兆姓息孳昌承德今升府興文
並設庠祈年協暘雨希
佑富耕桑惟以民情願無非
祖蹟□
藴奇齋
峯層復嶺重嵐秀護階濃鎖徑多詭石羃檐著古
松起思無定趣引睇鮮常容恰似青雲士諸奇藴
一胷
&KR0829;山室
山本靜無動無動無去來而室顔曰&KR0829;其義何居哉諸
峯自畫展一牖惟虛開朝暮恒與俱嵐靄恒與陪去亦
弗遮留來亦弗拒推是謂不速客敬之終吉該
古俱亭
喬松足有千載古峻嶺今看一笠俱小坐消摇得竒會
忘年之友定無殊
山莊即事
電光石火刻難駐不到山莊隔兩冬知我有悲白雲色
慙他無改碧山容
堂題樂夀成虛望(曾敬聖母所駐山莊行殿向題樂夀堂額以寓祝望)心識
音顔祗夢逢懼不忍言昔所詠(昔孔子於父母之年不則可不知謂一則以喜一)
(以懼余向惟知有喜而不忍言懼甲午秋曾有知年不忍舉宣尼之句乙未夏有我惟知不忍言知之句今復)
(何言哉)而今覓懼亦何從
題宋蕉葉白七子硯
蕉葉還因側理為久堅發墨故其宜設如七子詢名姓
應是竹林雅會時
詠漢玉素璧
素璧異蒲榖土華蔚赭蒼知非内因惑(子華子内之所惑赭黃互色)
喜以外含章規中(去聲)春應執虛標月滿匡置宜何處好
十二紫金堂
題金廷標畫冊
長林豐草帶清江牛背閒嬉牧豎雙鼓掌拍來如按板
哆脣吹去不成腔那知饑牯拖犁慢似會忘蹄並兔降
苗稼犯人則何有且看露地任摐摐
右牧笛
倚石居然二老者溪邊驀地偶相逢飛來白水若振鷺横
入蒼松狀舞龍指似已拈形以上望中欲覓色無從得神
去韻應如是法契南宗最上宗
右觀瀑
楓丹雲白問程天弗校途中孰後先一幅畫斯為旅矣
三人行必有師焉(圖中三人策蹇)雞鳴茅店應纔别驢背石橋
夫豈然却笑蹇猶費牽策忽忘身被利名牽
右旅蹇
茅屋風清臘欲殘梅花開未倚忩看瓷缾永凍不禁插
鐡榦雪消且任攅若有若無香世界非仙非俗古衣冠
奚童避去圍爐火祗箇先生獨耐寒
右玩梅
千尺雪
雄聲涼色互交加石縫雲端欹復斜前日塞山初過雨
落來綘雪自仙家
一處弆蔵四處圖(西苑盤山及此俱倣吳中千尺雪各為一圖圖凡四卷分貯四處每至一)
(處展卷則彼三處俱如在目前也)展看何異遍遊娱寒山明歲試數典
端覺難分同與殊
永恬居
野橋幾渡水澶湉倚巘山居驀地詹覺與昔年初不異
欣於六月了無炎檐禽對客意為永林鹿狎人心亦恬
豈必練研求警句興之所至筆因拈
素尚齋
巖廊重攀陟文席小棲遲山夏還依舊松風特相(入聲)宜
乘閒堪綴墨觸景憶
含飴兩字欽心繹
千秋教意垂
創得齋得句
今朝有餘暇便擬入山深風日宜新霽峯巒是故林肩
輿陟雲磴坐榻俯瑶岑耐可稱得創旬餘始一尋
夕佳樓
較齋又略高縱目正出樹四圍山濯翠一宇晴澄素邇
來雨已足千峯喜歛霧到兹以卓午夕陽景未遇然而
一樓中固恒貯佳趣
枕碧樓口號
巖樓兩架枕孱顔無地臨乘片刻間擬象設如稱碧海
忘筌雅似到三山
過東嶺至栴檀林
自西而往東西升東降兮設使自東來西下東乃躋高
嶺鎮横亘何曾分别斯因悟一切名由人所強為創得
齋之東栴檀林在兹調御坐如如過未現等齊而我猶
饒舌把筆為新題
天籟書屋
額簷借槜李天籟發天香詎祗欣說項兼因寓達莊亦
將真蹟檢便置箇中蔵(項元汴喜蓄名人字畫每以天籟閣印記鈐之今書屋既仿其)
(名因於續石渠寳笈書畫内曾經元汴印識鑒蔵者檢數種貯此亦循名責實意也)設以北南較
高他千里強
超然宇作歌
山已高哉臺更高因之名曰超然宇詎云津逮彼兩蘇
覺勝膠西難計數徂雲片片無流連天光山氣相澄鮮
一塵不到萬緣靜吾意亦與同超然雖然吾意更有說
高則無物不照徹古之帝王蔽冕旒水至清亦愁魚竭
滄洲趣
天池原艱致窪樽戽以水頗具溶瀁勢趣寓滄洲耳究
費人力勞薄賞每扵此(每當無雨時憩此所司必汲水注池為點綴因酌量賞之)今
來乃弗藉雨足水存裏亦復梳荇藻亦復成沼沚小許
無待多濯清有所喜
雲潤樓口號
恒喜英英雲潤樓今來雨足望雲收一天霽景供和墨
硯瓦却餘珠露留
詠栴檀林鳳尾松疊乙未舊作韻
隨宜築山舍奚用延袤計而迥得佳概懸居若空綴懿
此鳳尾松移根自别地恰值門前石有孔亦竒事孔圓
徑一尺松纔拱把遂放根綽有餘得氣鬱蔥翠兹别復
三載不殊彈指際雖覺分寸粗石孔粗未逮逮其同孔
粗誰當詠靈異百年已難期而况期千歲(俗云千年松萬年柏若至)
(千歲此松當粗彌石孔矣)
山東巡撫國泰奏報收麥及雨澤霑足詩以誌慰
夏收定已九分多暑雨優霑屢霈沱各屬大都無不遍
兆民自是有餘和更籌狼藉欲徵麥足備倉儲例抵禾
(國泰奏山東省城及各府州屬於五月中旬下旬均得透雨秋禾十分暢茂並奏稱本年東省二麥豐收所有)
(節年民欠倉穀請照例以麥六斗抵穀一石交倉小民易於輸將自必倍加踴躍即如所請行)歉後窮
黎幸逢此奏章批尾慶如何
題薛紹彭蘭亭硯
薛米由來弟與兄(見米芾書史)襄陽惟是意為傾綠端恰寫
蘭亭景凹背還鐫稧帖成知古法仍兼畫趣祛時態早
契書評即看墨沼蒼雲潤欲出呼之聚有精
題吳鎮嵐光送爽圖即用其韻
遠岫雲歸膩雨晴一川新爽拂簷楹喬松謖謖鳴幽籟
試問因何不得平
欽揖倣趙孟頫設色山水
下筆似雲烟王孫法則然(見欽揖自識語)奥區開白屋薄霧過
青天(亦用欽揖語)謝客絶三徑消閒展一編不為章句學(圖中)
(有此印疑即揖物)意寓畫中宣
詠漢玉鵝
久於筆法玩羲之曲項昂頭意不羈應識漢家舊風
月影娥池上伴曾誰
題宋紫端平直研
舊品依然存舊式名稱平直義精微告伊試墨搆文者
兩字母教出範圍
陜西布政使富綱奏雨澤農功事詩以誌慰
農功原所重宣承護篆尤其奏所應(通省農田本為布政使專責况畢沅)
(已赴甘肅署理總督印務富綱現護陜西撫篆尤應入告)二麥已收稱歲稔大田普
種待雲興(富綱奏陜省二麥登場甫畢正當犂種秋禾已於四月杪五月初通省均霑渥澤兹省城)
(復於五月十三至十四日甘霖大沛極為深透近省各屬紛紛禀報同日沾被透足者居多且連日隂雲四布)
(可期遠近普霑新苗既資暢發未種者亦可佈種齊全農民歡慶)連朝繼夜霈真渥近縣
傍州被以仍北省大都霑澤遍河南獨繾未聞曾(京城於五)
(月十一得雨而二十二三等日則熱河及京師俱連日得雨深透昨國泰奏山東於五月中下二旬各屬均得)
(透雨與畿輔相同豫東境壤毗連晴雨自應相倣而陳輝祖雖曾奏五月初六以前雨澤情形至五月中旬下)
(旬通省曾否均渥甘霖尚未據奏因馳諭詢之)
題永樂雕漆愛蓮盒
弆置山莊歴有年猶看永樂細紋鎸溪亭正值荷開候
即景欣他是愛蓮
題陳書幽居清夏圖箑頭(其子陳羣書夜遊山月歌所進)
夜遊山月剏清娱頗類幽居清夏圖書扇因之供暇覽
懷賢(陳書賢母也)憶舊並殷吾
熱
數日不雨赤曦歊浮雲幾片歸岫消懼雨念轉為盼雨
人意何嘗有定標山莊避暑未易避戶烟輳集暖氣招
鬱蒸禾黍正怒長岡田露重如濡澆大凡一利具一弊
從人旅舍煩炎熇豈如廣厦據爽塏茂樹下時送涼飈
適已忘衆非美德逭暑摛句當(去聲)解嘲
出麗正門乘馬觀稼觀隄并成是什
十餘日深居未曾一命駕雖日有召見究覺多閒暇邇
來縱炎熱曉每涼風下因之一策騎觀隄更觀稼稼既茂
有成隄亦堅無罅習勞勤之端重穡德之化
皇祖家法昭詎此徒消夏
河南巡撫陳輝祖奏報通省雨水霑足詩以誌慰
甫纔馳諭問情形即接封章佳信聽(昨因豫省五月中旬以後雨水情形)
(陳輝祖尚未奏報於初八日早馳諭詢問初九日該撫報雨奏章適至)君重臣殷都以穡
此廑彼到略因寧四州九府遍霑地稻下黍高茂長町
更近大河工逮蕆(陳輝祖奏五月中下二旬儀封工所得雨四次並據九府四州陸續禀報)
(於六月十四五十八九及二十一二等日各得雨二三次甘霖闔境優霑早秋雜糧乘時暢茂晚禾亦佈種齊)
(全漸多出土西成可卜豐收引河亦屇工竣專待汛至引溜覽之慰以為企)亟祈歸溜叩
神靈
御門引見月官有作
月官銓部選攸殷正印要殊雜職分正合躬親重器使
雜惟依擬免勞紛(月選官員文職知縣以工武職守備以上令吏兵二部帶至熱河引見其)
(佐雜等官則命留京王大臣驗看放行以省微員往來勞費)雖然子羽失應戒底藉
山公譽有聞(今月選之例悉按班次銓除曹司胥吏無從上下其手最為公允若由部臣擇擬或)
(出自廷推難免偏徇黨援之弊雖引對甄核定於片時然察其言動而衡之柄不下移紀綱清肅臣下不能擅)
(竊威福所當萬世遵守也)已定章程斯盡善守而弗易勉公勤
泛月即景得句
山莊夏泛月抛已兩年向雨後值快晴佳景可孤放夕
陽猶下舂乘涼湖裔曠須臾暮色蒼遂登青雀舫(山莊舊有)
(舟名)
青雀既消摇塞湖亦澄泓玉蟾正麗午過弦光漸明萬
樹猶偨池千峯將合并東壁騰餘輝視之如赤城
赤城原非霞峻挺幻赤色綠樾繪丹嶂可望不可即乃
在石城外縱目景全得說與泛湖者天然詎人力
人力不易為勝地太古蔵水芳而巖秀妙義詮
奎章函蓋無不具繹思為傍徨如月燭九霄見之此山
莊
西峪
山莊至廿日西峪今初到佳處久闊置恐貽山靈笑是
時小雨過酷暑略已消(叶)因之趁餘暇藉用暢清眺一
以攬畫趣一以尋詩料片雲忽飛來棼絲羃巖峭皎日
照半天無礙銀竹落(叶)幻景乃若是新爽宜懷抱(叶)楓
林有襲芬蘭坂無生淖須臾復朗霽萬峯濯翠嶠歴歴
靜之會蕩蕩仁者樂設非偶命駕安知如許妙
題有真意軒
西峪巖谷中是為最初地文軒據山凹向名有真意
本來無忙務耐可坐而憩循名欲責實相羊引深思
真者妄之對意者心之使必其心乎理所發乃純粹設
匪克已功鮮弗為私蔽私蔽莫非妄求真實艱致豈如
碧峯靜無言無不備
對畫亭
窗入千峯作畫看較於畫更備多端即如乍雨乍晴况
李(成)馬(遠)知他欲狀難
空翠書樓
書樓枕㠎嶫空翠舊為名大似棲空宇而饒納翠情恰
看收雨足滿意向晴迎巒壑濯新面徐聽落瀑聲
題秀起堂
往歲初來即有詩(向年莅山莊之日率即至此堂題什今年距初到半月餘始至西峪於堂)
(中憩詠其遲非無故也)今年閱半月云遲已因涉新景無暇(如廣元宫)
(山近軒皆丁酉戊戌未來所新成者又因明歲班禪額爾德尼喇嘛來此祝夀為之建須彌福夀之廟尚未成)
(亦時去閱工)更恐攬陳迹惹悲佳處豈終弗一到此時誰識
有千思即看四壁粘吟翰多是承
歡掖輦詞
振藻樓口號
四壁題詩率已多别生清會會如何日中則昃月盈蝕
振藻知當戒太過
經畬書屋
有冊在棐几有函在竹格而我儻然來坐每不温席安
得饜飫暇味此經史籍無異荒唐耕孤兹寸隂璧念彼
傭書人遑眈晏遊適
靜含太古山房
落斜不數武而總步仄徑於密忽小谿山房樸以淨鄰
虛意為永據迥峯羅勝開忩引清風可望亦可聽松籟
為絲竹石稜供餖飣靜色與清聲不塵總悦性把筆欲
吟難思量無句稱
夜雨(六月十二日)
十日已快晴一雨實恰當傍晩峯吐雲入夜&KR0584;飛嶂炎
歊忽淨滌涼爽侵帷帳細而調笙絲壮而傾盆盎其聲
尚可擬其形未容状於稼信何礙於溪或有漲然亦塞
山常擇高村無恙河工待水增順溜應可放(儀封工次王家莊引)
(河現已挑成專俟伏汛一到河流增長即可相機啟放以掣大溜日來盼望甚切)二千里外心
遥遥寄惆悵
喜晴
夜雨朝猶密佈雲辰牌微霔細絲棼四山過午全開霽念
到農田慰以欣
題朱彛尊井田硯
曝書亭裏考經義井字硯田磨欲平自是伊人思復古
可知復古實難行(井田不可行於後世向每切論之及題夏休周禮井田譜復為□發其義)
(詳見前詩註)
花下貍奴歌題明宣宗畫
湖石秋花庭院閒一雙貍奴據茵跧不為登局亂棋盤
何弗捕鼠坡翁訕分明寓意於其間而乃陳郭拒讜言
責人則易責已難復議此者那能刪
詠官窑淨缾
生二陶成修内司全消火氣葆光滋珠林秘殿常曾
見大士普門手所持
文徵明山水
攜舟避暑白洋灣著色聊乘三日間(櫽括徵明自識語)生面爭衡
太湖水層巒聳出翠孱顔
題古玉穀璧
粟紋平欲盡毬路直猶存穆若表形古闇然内德温何
人捧朝序誰氏伴邱原入土還出土其間不忍言
題夏珪月令鹿角解圖
鹿麈夏冬殊角解本非麋已得明徵(月令云仲夏鹿角解仲冬麋角解今)
(考之則山莊吉林之麋及木蘭之鹿皆角解於仲夏並無解於冬者惟南苑之塵俗謂之長尾鹿則於冬至解)
(角始知從來記載之誤曾為說以訂正之)落單須識無雙理墮&KR1120;那堪沒頂
能(&KR1120;頂骨也鹿&KR1120;在其頂皮内上生雙歧歧上乃出角其角解也或前或後即同解其兩角亦分落成隻今)
(珪所畫乃兩角並存&KR1120;不知射殺之鹿取其頂骨乃𫉬雙角在&KR1120;其自解者斷無並&KR1120;骨雙落之理此屢經親)
(試而知夏珪固未嘗見鹿又安知其生死也)蹙氣知其真有應(去聲)射生笑彼
又何曾魯魚似此紛久矣訂偽依然恐不勝
熱
土潤溽暑時晴蒸即覺熱山田頼有此苗怒長(上聲)穗結
早晩仍爽涼斯則塞景别於人於稼穡兩利無乖節地
是
聖人貽恩實
天公設對時育萬物勉敬始終徹
招涼榭
都名避暑莊而暑亦恒有是處招涼榭惟涼暑則否其
故謂云何五字可得剖西壁高百尋峯隂每早取前林
羅衆木摇風爽常受而况帶以溪澄澈遠塵垢弗招涼
自致曰招饒滕口
食蔗居
犖嶨衆峯攢山居三架安來盤千澗曲到憩一壺寬味
固甘無盡景因靜可觀壁題隔兩歲其故欲言難
小許菴
昔來小許菴意每謂其大兹來小許菴意乃别有會
大含小固常小致大堪戒不必談禪理實宜味儒話
儒話古有之謹小慎微誠
夜雨口號(六月十四日)
邇日蒸炎知有雨夜窗滴瀝聽簷鳴由來適可還應止
况是纔逢兩日晴
喜晴
夜雨曉猶霔油然欲作霖雖云應暑節無那望晴心卓
午密雲散中天皎日臨撫兹諸事吉慰以倍生欽
夜遊山月襍詠
望舒按轡上應遲仍陟霞標坐待之高處不遮山現早
一端窮理見於斯
待月之昇共月行巖岡徐下馬蹄輕别來斯景兩寒暑
昨日今宵瞥眼呈
風閃林光銀葉翻網淪筑韻瀑聲喧底須研練成新句
癸未長歌已備言
峻坂原非直馳下徘徊月宇緩鳴鞭清遨略寓習勞意
望七人猶未歇肩
陸治水木芙蓉
水芙蓉及木芙蓉朱注韓詩會意重(韓愈木芙蓉詩採江官渡晚搴)
(木古祠空朱子注云荷花與木芙蓉生不同處而色皆美名又同故以採江搴木二事相對言其生處)花
放拒霜荷祗葉故知君子善能容(幀中荷祗畫葉而無花故云)
詠古玉虬螭璧
陽琢虬雙逸隂鐫螭四蟠坤乾凹凸異泰否偶竒看别
體具深義佳珍契古歡何須論蒲榖誰熟讀周官
題舊澄泥卷荷承露硯
荷葉卷為承露盤松煤研處溢文瀾筆非秋以垂而擬
影落蟾蜍在廣寒(硯池内凸起作蟾蜍形)
降旨免甘肅省二十七年至三十七年帶徵民欠
銀米詩以誌事
因灾向有緩徵條辛巳前經普豁消(甘肅地瘠民貧歷年均有偏灾節經)
(蠲賑緩帶民間所借籽種口糧及緩徵等項積欠甚多曾於乾隆三十六年降旨將二十六年以前舊欠倉糧)
(四百餘萬加恩豁免又於四十二年將民借折色銀八十四萬餘兩亦予豁免)壬午至兹又多
載銀糧復積合催徭幸逢今歲二麥稔率計十年一例
饒(今歲甘省二麥豐收民力尚屬充裕徵納自可如期但該省䆒係積歉之區若將遠年積欠一體並徵仍)
(恐不無拮据因降旨將該省乾隆二十七年起至三十七年止帶徵未完銀二十三萬五千餘兩糧一百五萬)
(四千餘石㮣手寬免使積逋普免追呼邊氓更得永資樂利)百姓足誰與不足由來
蔵富訓猶昭
留京王大臣奏晴雨應時詩以誌慰
昨近常逢陣雨優幸而即霽每紓愁所欣京縣亦時若
却悉大田卜歲收(留京王大臣奏自六月初九日雨後旋即晴霽十二三等日連得陣雨時作時)
(止十五日天色朗晴誠可謂雨晹時若并差探四鄉大田雖土膏滋潤而炎蒸之候得此雨澤並不覺其過多低窪)
(處亦無積水於雜糧蔬果均為有益)低處並稱無積水菜畦兼可望登秋
奏章各省多佳信(近日山東河南陜西各省陸續奏報均於五月中下二旬雨水霑足而豫)
(東二省則六月初六得透雨矣)得此何修勵已修
見虹
無端復雨復憂忡傍晩雲收幸見虹可卜定晴宜暑月
還希催溜暢淒風(儀封工次新挑王家莊引河已成專候伏汛水長并趁西南風逼溜之勢)
(相機啟放至今尚未奏及盼望益切)遠源漲落武列北空宇橋拖蝃蝀東
天地何當有滛氣失言難諱紫陽翁(虹乃日光雨氣相薄而成朱子於衛)
(風蝃蝀篇注以虹為天地之滛氣殊害於理曾於咏七十二候虹始見章詳辯之)
清舒山館
山之複更水之隈别館偏宜擇向開清聽所欣謖濤耳
舒懷都為快晴哉兩年歲月如疇昔七字吟哦屬儻來
身有餘閒志無逸文筵未肯久徘徊
頥志堂疊丙申詩韻
頥志頥誰志徒餘五字留(丙申題頤志堂詩曾有頤志頤慈志及夀祝擬)
(仙籌之句)重來悲仰額空說
夀增籌兩歲景如幻一川水鎮流水流何所似似我淚
難收
再題所倣倪瓚獅子林圖仍疊前韻
由來水到便成渠斯語堪詮畫與書園建獅林原慕彼
圖蔵清閟復題予幽佳此日傳上塞同異明春證古胥
一再倣之一再詠自維何事太紛如
賦得鏡水雲岑
水鏡靜含照岑雲動以閒四言留
聖蹟五字破天慳不競觀流處俱遲對在間金山畫如
展(是處亦名金山)玉局帶難扳仁智妙兼會
羹牆望久閑瞠乎行莫逮把筆益慙顔
詠宋澄泥天池硯
王扶泥硯屬文同歲久錚錚聲作銅我為陶泓賀得所
常供和墨寫筠叢
再題古玉圭
不辨商周制猶存河嶽形穆然徵上瑞彬若輯明廷古
質閱桑海虹光射斗星奚稱梁代璧詞艷鮑卿銘
立秋(六月二十七日)
邇日時隂晦幸非落&KR0584;皆今晨忽朗霽秋節慶真諧不
雨何妨掉(俗以立秋日不雨則秋月雨少謂之秋掉又作秋弔亦有以立秋日雨為秋弔者)收
雲果是佳農謠屢徵驗(農占以立秋日晴為西成豐稔之徵試之屢驗)即景且
紓懷
登四面雲山亭子用兩韻迴文體
避暑山莊暑亦過設恒無暑柰田何然而涼處暑可避
斯則山莊有獨多避暑莫若此亭子高處不勝寒是矣
至却月餘未曾登則慮恐勞僕從耳今朝立秋秋信多
光隂荏苒真無何常時望中給念者是宜乘爽言經過
不須命騎命輿耳數息駕言亦是矣千巖萬樹在眼中
眼中吾老吟杜子
玉岑精舍作
精舍極西北欲造罷以嬾今朝乘新涼不可更需緩况由
降最高事半功倍顯亭子别雲山輕輿遵石棧林海泛
綠波峯迴疑棹轉濟勝有若斯入深無不欵率欲忘筌
蹄那復言倪筦
湧玉亭
昨過山雨石溪盈俯瞰玻璃十笏明渟者自居瀉者湧
頋言今日善循名
題秋澄齋
今朝秋信甚分明舉目天高氣已清雖有雲生惟覺淡
每欣日照必含晶閒來那計兩年别偶坐堪探六義精
研淨甌香諸慮靜山齋真是副嘉名
靜餘軒有會
靜餘有二義一曰靜有餘是則軒所獨而我偶領諸一
曰餘以靜乃每心憪予萬幾日待理清暇艱致扵靜更
躁之反餘復饒所如未能饒以靜且圖躁成祛
御製詩四集卷六十三
