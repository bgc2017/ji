御製詩三集卷一
古今體七十五首(庚辰一)
庚辰元旦
紀蔀循環五運推三靈引達正昌時歲惟振美期農稔
月應孟陬與物怡淑氣誾誾調律琯羣生啿啿沐春祺
武成敢詡堯封廓敬久還求禹甸治
元旦試筆
槫木初輝少海紅敷天春色遍寰中撓支振美資三始
王路由庚達大蒙銀箭漏聲遲細細墨壺香氣暖融融
綵箋試筆今年幸耆定伊西早勒功
三白先春燠沐舒鳳樓瑞氣曉扶輿金泉應律闓龍戸
玉陛朝正引象胥赤縣東西一尉候黃圖南北共車書
家饒室裕均希彼保泰求安敢懈予
元正太和殿朝會庸作歌
晨參晝會肅朝儀正殿春融赤羽旗考夏綜周原舊典
戛球舞籥迓新禧十年一舉寧為數(正殿朝會雖舊典然率不舉行庚午)
(以平定金川又朕四旬之慶故一舉行茲西師武成綏服回部拔達克山安集延哈薩克布魯特皆稱臣入貢)
(兼值五旬大慶故命循例宴饗)萬國来同倍切寅吏治民生厪宵旰問
方詎止藉斯時
祥花瑞葉玉樓棲慶恰占年景福禔耆定不期徕默克
安和惟是洽羣黎澷陳漢殿魚跳水却聽天方鳳奏西
(時將軍兆惠自葉爾竒木得回部樂奏送適至因命於大饗所陳諸部末肄之其器有大小鼓簫管提琴洋琴)
(之屬其伎有倒刺都盧及承盌轉碟之屬)簮筆誰成元會賦持盈應悉敬彌
躋
葉爾竒木驛貢石榴蘋果木瓜三種詩以紀事
大宛天馬早歌徕果品惟三致自回張協金牙斯漏賦
牂牁蒟醬此殊開詎曾燕趙移根往且共瓊琚包貢来
慎德何須却食物兢兢敢詡昄章恢
偶為五君子圖仍疊舊韻題句
飛潛動植質縱殊何一弗具天地性植中君子數有五
貞介寧随衆草病各各圖貌傳其神玉磬真稱善起興
譬三百皆屬風人此是二南非衛鄭螭㘭綈几延清伴
色暎祥霙春始孟幾餘命筆聊仿為寓意要不失乎正
藝林偶涉那求工玩物誠恐妨扵政
敬勝齋
君道典謨備始終惟一欽丹書爰取義白室此為箴常
有圖書伴如承師保臨凛乎朽索喻逸豫敢萌心
題靜怡軒
彤宫宴息處清舒敞雲楣綷䟽例弗却(宫中棟宇例用藻繢)珠綴
奢厭施琴書箇中富間亦陳鼎彝穆然古與對三代興
翹思漢唐兩文帝尚未窺藩籬三代詎易言以此增忸
怩側席恒不遑奚曾静且怡
詠扎卜扎雅木椀
西蔵出此木云草根結成者以為椀能解諸毒鏤
鐵為室彼中貢品最珍物也
椀室飛龍鐵鑄形草根為木韞仙靈伊蒲法食常陳座
方物丹書亦貢庭(蔵中每歲遣使来貢例扵初春進丹書以祝新禧)珍比華琳
纔出璞綷如孔雀乍開屏咸賓縱足昭文軌堯舜還慙
歠土鉶
題元五名家合璧卷
岸石汀沙水一灣閤閭獨把釣車閒雙松平遠契神韻
(孟頫有雙松平遠卷)似貌伊家伯仲間
右趙雍松溪把釣
鈎圈略異楊家法春滿冰心雪壓腰何礙傍人呼作杏
問他杏得爾清標
右王冕墨梅
畸人閒泛綠溪濆相㩁微言不可聞便使下風聞一二
赫胥前事那區分
右朱澤民清溪客話
古屋深林柯葉轇樂飢高志抗由巢杜陵點筆成秋興
且喜西風未捲茅
右張觀茅堂倚詠
依林結宇翠隂濃閉戸經年客鮮逢谷口板橋不妨設
叢條都解掃塵蹤
右方從義廽溪林屋
新正養心殿
西師歸振旅東陸舒由庚執徐奉執規持躬凛持盈三
白兆宿歲萬幾簡新正閒中足養心而予有所怦懷安
豈良圖無逸斯元亨自強勵不息善長時偕行
降旨免甘省辛已年正供詩以紀事
邊省民風淳是予亟嘉眷師旅所由經能無勞郡縣連
歲免正供給值酬輸轉遇災仍賑恤閭閻期惠遍即今
縱武成休養寧當緩(叶)預免循向例(去歲即預免今歲正供矣)初春
頒渙汗惠心勿問吉助陽實政見
王淵鸜鵒梅雀
鸜鵒噪枝頭麻雀為驚起由来小畏大物情詮易理在
上貴不驕其祥来止止
祈榖齋居
元正昨纔過翼日齋居虔祭無不用敬况此祈民天慶
典例弗舉在簴徹樂懸歲前已立春春屏朱戸駢秋金
雙麥穗綵綺太平錢徵吉匪為已所願豐農田蓮漏遲
銅壺幾暇殊清便安静迓崇禧無妨什華篇
竹琴
庸詎中郎㸑下来應緣從事宅邊材虚心雅似大絃義
勁節全將次柱該鳴鳳棲鸞誠不忝秋風凉月也堪陪
漆膠布藻渾無藉便是詩中有别裁
鄒一桂梅竹
碧琳竹與粉珠梅著壁多時謝别裁尋詠睪然緬江左
平安春信早傳来
詣齋宫疊去歲韻三首
辰木庚金歲德陽躬親祀事我其蘉春朝候早將于耜
詣宿惟殷祝錫穣
春色皇州日午中六街三市瑞煙籠大光延美誠斯日
磐石苞桑敢懈衷
和誾憑輦朅觀諸九陌依然積雪居今歲景光勝去歲
惕乾即切慶忻餘
祈穀禮成述事
祈年寶殿聳三成松盖芝田積瑞霙五位
天行臨上日
辛穰歲德合陽庚芬芬懿懿陳籩豆濟濟蹌蹌引辟卿
駢疊
圓靈昭貺祉誠忻誠感畏尤誠
竹如意
本是篔簹節幻為薝蔔花指揮寧復落金矣不重沙
金廷標鬻茶圖
繡壁琳溪綠隂㶑擇勝建城權歇擔龍腦不入恐奪真
鳳髓小異何妨淡滌煩喜就碧梧風供役且殊陽武僮
然疑突間祀陸羽依稀椀際遇盧仝周昉寓意古無比
小幅傳神頗清美已飢已溺禹稷懷渴亦人情吾厪此
新正重華宫侍
皇太后宴
鳳輦臨龍閣新年第一祥彤庭增喜氣綠野遍春光欣
荅初韶令欽稱
萬夀觴枌橑蘭百和勝帖燕雙翔綵服孫曾繞
遐齡日月長宫中行
樂養欲以化羣方
三友軒
妙蹟緣收益友三名軒聊復助佳談詎惟笈裏古香挹
更愛窗前生意含觸目無非遠塵俗會心皆可入研覃
幾餘適足供清賞廣厦千間憶輙慙
柯九思白雲精舍圖
精舍惟聞稱白雲主人姓氏未教聞箇中若用鼠鬚筆
書法何如王右軍(九思自識云用張可鷗硯郭忠恕墨故戲及之王右軍得此筆法於白雲)
(先生亦有出也)
邇日
武城歌振旅長途歸凱軍汜勝占三白積玉遍塍鱗邇
日更有喜次第奏章聞王畿固普被河南北亦均於東
逮登莱於西則晉秦江浙及荆㐮盈尺報鋪銀深消遺
蝗種淨蠲癘氣氛兵後不易值何修沐
天恩敬勤惟益黽遑敢忽笑嚬休養惬恒願額慶同吾
民
題唐寅曉林慈烏
反哺烏之性自然人生百行孝為先指烏興孝為圖者
未讀騶人告子萹
重華宫曲宴御前藩王大臣侍衛及内廷翰苑諸
臣即席得句
曲宴重華隔許年(自丙子新正賜宴侍臣於今已五年矣)旰宵惟是厪籌
邊却欣汜勝占三白況值武成拓八埏嘉與賢藩酬綺
節便宣翰苑賦瑶篇尚懷奏凱歸来者風雪長途正著
鞭
新正重華宫錫宴聯句(有序)
穰金紀歲豐玉迎春萬彙所以由庚喜誌昭華之
琯六師於焉洗甲懽行酺樂之樽爰因嘉會以聯
情用撰芳朝而展宴時也宜人序近七種菜先挑
幾日膏融
祈榖辰過九微燈預試一旬風暖舊藩新屬咸依釦砌
敷茵樞府詞垣共拓芸窗給札晴延綺旭温樹蘢
䓗潤帶瓊霙唐花馧馞快覩臺端景慶雅奏初調
漫呈檻畔魚龍彌文詎侈槃薦天方之果蒲萄苜
蓿兼珍拍諧默克之音僸佅兜離並采傳呼䰄客
既手擅跳丸宣賜僬童亦身嫻倒刺凡以備昇平
之盛事寧將崇雕繢之浮辭况看虎帳凱旋飲至
禮隆郊勞即佇龍樓俘獻受成歡洽登歌𬗟億年
保泰惟殷摛七字毋忘規頌咨百執賡颺斯永屬
五廵正叶疇圖
(御製)朱鳥龍樓積素晴筵開翰墨韻重賡青陽初祉欣同
迓
丹地新禧肇大亨響徹鈞天如噦鳳人来昧谷快遷鶯
衣冠侍
陛趨元會(臣傅恒)干羽陳階賀武成勃律不煩招尺簡高
昌早見繫長纓于闐遠獻方流璞(臣來保)渥水頻牽
汗血騂金葉表通諸國字綠頭籖押外藩名十千
稼兆三秋實(臣史貽直)戊巳屯開萬里耕柑先一旬分
裹帕蓂當五葉恰抽萌波融雞塞辭輸輓(臣蒋溥)
(御製)沙暖龍塠免踐更舒疊羣知方出震執徐兼值大横
庚崇文行令非為數
賜復宣綸亦既并擊壤謳謠傳野叟負經踴躍徧新黌
衢尊滿挹膏滋盎(臣劉統勲)厨萐和扇露擢莖大地歡
騰昭豫順
圜壇禮備格
純誠東華韶共
儀鍠轉(臣陳悳華)南陌春隨爆竹訇旛綴椒花芳氣洽簷霏
柏子篆烟横華茵班列東西序(臣劉綸)葩瑵瓔垂大
小檠捧爵一時承燕衎籌邊五載仰
權衡風傳月竁銷烽堠(臣董邦達)
(御製)水挽河源洗甲兵厄魯王庭淨遺騎筠沖回部列編
氓凱旋佇錫太平宴
豐慶還開不夜城凸鼻襁兒羣接踵冐耏角技儼
分棚銅絃急撥龜茲調(臣裘曰修)檀柱徐搊郝索筝罽
䄂花冠紛拉遝蠻簫羯鼓逓嚶鏗弄丸脫手雙拳
搰(臣于敏中)納卵承眶一目瞠碧椀空中矜妙旋長竿
齒上詫孤撐曲翻于蒍珠聯袂(臣介福)術幻侲僮錦
倒綳聳體翩翾疑鷰濯懸跟彳亍學夔&KR1698;轆轤貼
地侏儒小(臣金德瑛)
(御製)宛轉登場傀儡輕舞雜都盧觀曼衍樂陳僸佅叶和
平作歌敢忘欽哉意
獻頌惟抒敬爾情躔正南弧環壁曜暉眀西巘麗
霄崢自
天題處仙毫潤(臣觀保)繞座看時瑞采生簡授螭㘭思乙
乙壺傳虬漏響丁丁那居豈弟魚依藻(臣錢汝誠)式燕
笙簧鹿食革仙木葳蕤臨畫檻綺錢飄颺對文楹
稱身囊錦當膺佩(臣王際華)如意雕瓊盥手擎十字甘
應逾說餅五侯鯖詎數調羹雲腴嫩浥分佳茗(臣錢)
(維城)
(御製)霜顆香回擘細橙三品堆盤西域果百珍飣盒大官
餳綵屏寶勝迎人日
烏弋黃支奉
夏正翠甲待挑七種菜豐貂齊晉
萬年觥謝莊衣點三英粲(臣竇光鼐)汜勝書占百榖精太蔟
律調鞮鞻掌孟陬次應攝提貞雲凝鳷鵲寒猶峭
(臣張泰開)玉琢狻猊貌尚獰蒲類水澄開赤縣崑崙關
遠接瑶京鰈鶼奉賮占風至(臣金甡)葵藿披忱向日
傾即啟
鳳閶傳獻䤋早看魚海拜来伻春臺人共登三壤(臣倪承寬)
(御製)夀㝢思將遍九瀛北漠喜聯東壁侣唐花争共臘梅
榮一家中外誠斯際對侑巵惟慎奉盈
沈周石湖圖
行春橋及上方山歷歷曾經想像間老沈真齊黃典范
坐遊那費往和還今非今亦昔非昔忙自忙兮閒自閒
寄語桂坡(沈周自識為桂坡先生作)應好在對圖贏得幾酡顔
人日瀛臺即目
問
安長樂噦鸞聲佳祉欣占人日晴祇以對時懷位育因
之取便到蓬瀛歲華見說登臺賞國典惟遵徹樂韺(是日)
(忌辰例不舉樂)寶月樓頭春色好為田一攬萬民情
登寶月樓
聳出宫城五色雲皇都佳氣鬯氤氲居中攬外襟懷暢
擊轂摩肩軄植殷正看銀屏當七日且遲玉鏡與平分
近臣惟是知有喜那識持盈一念勤
賦得潄芳潤
窈窕雲廊轉邃清芸閣通經書趣有永翰墨樂無窮潤
發心源濬芳含意蕊融集虚原踐實釋躁匪談空浴德
期瀸漬研精勉擴充詎惟資藻句二典企欽崇
題瀛臺木變石六韻
香扆前墀峙稜稜勝國留莫稽来所自難悟是何由風
雨長林裏荆凡大海陬精華有獨得氣味本相投寧介
榮枯意還辭斤斧修春明如續錄文獻此堪求
即事
雪酥晴旭蕩煙光羣玉叢中詰逕長得句便書宣硯匣
懋勤供奉又應忙
新春豐澤園
今春豐澤真豐澤珠有光輝玉有煙潤蔚千塍物勾甲
融調太蔟氣規圜柳絲積素消垂雨簷筯條冰化滴泉
亟待西来新使到蓼蕭好與荅韶年
題鄒一桂五香圖
桂
已豔劉安口那論吳剛手似語同馨者扵秋獨能守
菊
聯桂自居弟頋梅堪號兄合是徵士友色香總絶清
梅
斜掠一條冰品題難揣稱圈圈點點裏直是佛心燈
蘭
入衛風人詠宜楚大夫滋即此足終古寧惟芳四時
水仙
伊人生面開别有五君子如語松栢竹共梅復扵此
新春淑清院
西苑筵開惠遠人需傳外辦且逡廵石泉益峭緣經雪
竹栢雖蒼解媚春趁暇仙壺聊悅目開韶翰席越怡神
土膏香潤向陽草念到農田慰是真
雲繪樓
棣通景物鬭韶妍又見魚鱗皴遠天水墨丹青争獻技
東皇寧許一家專
題同豫軒
在卦坤遇震德為順以動利建侯行師其說備周孔此
軒雖舊構此義實常竦作樂崇顯承清刑服林總鳴凶
有必吝介吉無虛恐盱視遲則悔大得朋接踵貞疾蒙
業安成渝致戒重六爻㫄通情大易寧鑿空于焉觀玩
辭如弗勝洞洞傳詎藉田丁策如讀鼂董庭前植碧梧
吾將企萋菶
瀛臺賜宴安集延来使即席得句
奉檄猶慙力未宣(安集延奉將軍遣侍衛檄諭即欲協擒霍集占兄弟以逆賊未至彼境即)
(專使籲請入覲)石旋書捧使来專閉關難學漢光武謁陛何期
安集延西苑都稱到天上南蘭羣喜沐恩先(時拔逹山使尚未到)
仰流嘉彼眀扵順三接應申錫賚駢
坐冰床至悅心殿
筠沖錫宴有餘間瓊島韶光暖鏡間尚可翠鸞輕柁試
徐過玉蝀一橋彎凍酥岸覺看波漾春到物知聽鴈還
(是日聞回雁聲)今日悅心真恰當窗憑積素慰開顔
慶霄樓即目
堵波高矗傑樓横伊字當前三點成霄是眼華由景慶
月如心印任虧盈且遲慧草緣階茁正喜唐花暎座榮
繡戸懸燈從未賞常年孤負此稱名
題閱古樓
壁勒千年字(壁間列嵌三希堂石刻全部)架藏四部書每因暇来憩
欣與古相扵翰墨潄芳潤雲烟幻卷舒欲詢陸司馬所
閱竟何如
金廷標聽泉圖
竒松既&KR1372;㙷詭石復砐硪振鷺落巖間緐會八音夥高
人耳屬右廽頋語其左是曰以目聽扵斯何不可
御午門受俘馘
函首霍占来月竁傾心素坦欵天閶理官淑問寧須試
驃騎窮追實可臧西海永清武保定午門三御典昭詳
從今更願無斯事休養吾民共樂康
瀛臺賜宴拔達山来使即席得句
歸俘獻馘識忠誠貢使随来萬里行第一西方足嘉國
無雙天下此都京俾觀禮樂三千盛待賞煙花午夜眀
重譯又須宣象寄(近始略習回語可以不煩譯寄而拔達山居極西語又異於葉爾竒木故)
(仍須回人譯彼語也)筠沖語異逮濛瀛
題張宗蒼水軒吟眺圖
雲深小結廬溪閣窅而䟽静憩羲皇畫澄觀上下虚蘧
然夢有蝶鄙矣嘆無魚門自不如市寧稱心水如
降旨加開恩科詩以紀事(有序)
南極爥榮光推
恩因而錫類西瀛宣愷樂振武即以揆文每庚辛典數
十年宜甲乙科開兩榜慶方覃扵多士令允協乎
始和夫詩曰思皇載蒸薪槱易云利見亦彙茅茹
庶幾合萬國之歡益躋
仁夀抑且歌九功之叙彌翊昇平吉語既沛十行長言
爰賡四韻
七袠將稱
萬夀杯定功况復遠人徕允當偃武修文會嘉與秋闈
春榜開施惠匪沽行小惠育材所願得真材杏華桂粟
芬芳萃瑞應今年戴斗魁
文徵眀晴山策騎圖即用其韻
吴天晴似未晴時過雨前村水滿陂欵段溪橋如怯步
因之也與意俱遲
瀛臺曲宴外藩
仙壺曲宴荅韶年舊典惟遵憓愫聯北漠戸庭真密邇
西瀛裘帕許參連(蒙古王公等朝正来者賜以曲宴歲以為常今歲並令回部来使入席且)
(奏回樂)兜離歌與任僸舞拔達山將安集延近悅遠来寧
易易側身基命益乾乾
是日復至畫舫齋
賓筵賦罷小優遊韶月壺天耐賞酬已似乘浮冰欲解
却原不共水常流高飛廻鴈猶猜櫓負陟潛鱗未受鈎
綈几瑶箋供置句拈吟真是泛虛舟
鏡香室
花向鏡中看香亦鏡中吐六根及六塵錯綜互水乳本
来無定相名字幻爾汝曰鼻觀目齅羣指為妄語蒼頡
囅然笑已定難易古不如且臨鏡雨後風前佇是謂君
子室實即化人所
題閱古樓静室
千秋法寶聚球琳三寸離鈎妙義尋大士如如破顔笑
威音那畔祇而今
賦得一壺天地
十笏無餘地一壺有别天虛窗足攬結詰徑偶延緣寥
落四禪表希夷萬景全神襟惟妙達俗慮不期蠲領要
契元始入微得自然張申如驀遇那擬問金編
沈周琴月圖
寂歷夜齋清文琴膝上横四山忽覺響孤月十分眀誰
洗筝琶耳獨怡雲水情虎頭不自寫付與石田生(琴月齋為)
(姑蘇頋廷悅書室名見卷中倪岳序語)
新正恭奉
皇太后幸圓眀園即事
西山積素喜迎人今歲韶春果是春振旅三軍前後接
朝天使者到来頻(時諸部並遣陪臣入覲安集延使陀克塔瑪特等拔達山使額穆爾伯克)
(等已先後與宴而布魯特所遣西拉噶斯等亦即日抵京)逖䟽率與光眀耀勞徕猶
宜燕衎申略得對時博
慈豫
夀徵福履自駢臻
鄒一桂松梅
花終色也梅偏潔樹縱林然松獨蒼乍看傳神已瀟灑
徐思寓意不尋常
新春御園即事六首
華鐙綵勝繪韶妍瞥眼林塘又隔年今歲春光早往歲
冰消乍可試蘭船
山亭水榭一相於火樹銀花待節舒所覺便宜定奚是
不須丙夜治軍書
安集延將拔達山仰流羣集覲天關勞徕行慶逢嘉節
敦儉焉能一例刪
西山積素矗遥稜又見輕雲傍晚興不雪何妨雪終好
由来知止定誰曾
鴈廽魚陟柳稊枝春到人間萬物知觀象羲經思茂對
惴矜惟是奉無私
先春三白&KR1429;農宜山脚庭心總潤滋原是朝乾夕惕所
敢誇累洽太平時
詠飛爆竹
一星燃熚&KR0008;萬片飛拔剌四句率爾成捷扵響銅鉢
董邦達層巒疊翠圖
欝欝復堂堂層巒望未央連林方縟綠疊巘間標蒼迥
出重霄上如臨員嶠旁問誰成好句憶是絳州王
御製詩三集卷一
