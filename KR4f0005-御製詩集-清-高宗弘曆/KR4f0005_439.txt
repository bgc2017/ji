御製詩五集卷四十八
古今體七十一首(己酉六)
西直門外
掄元歸紫禁覘穡度青郊麥穗結將實禾苖方以苞幸
逢雨暘若益切悚欣交獨是念遠驛(昨據將軍鄂輝等奏廓爾喀聞官兵)
(將至驚懼遠竄並據仲巴薩甲兩呼圖克圖遣往諭話之喇嘛諾勒聶勒卓一人回稱廓爾喀有願附編氓等)
(語此時尚無實信奏到殊切懸望)殷勤愁未抛
安徽巡撫陳用敷奏二麥雨水情形詩以誌慰
仲春霑澤早聞知春季雨暘報應時(安徽正二月間春雨透足已據陳用)
(敷馳章奏報兹又據奏三月中旬之十三十四十六二十等日下旬之二十一二十八二十九等日均有雨澤)
(大麥已經結實小麥吐秀齊全油菜蠶豆亦俱結子成熟稲田現已播種秧針漸次出水各市集糧價中平地)
(方一切寧謐)大麥實成小麥秀高田種遍水田滋民情似忘
昨災狀歲事庶堪秋熟期築圃納禾日尚遠諸凡戒滿
敬為宜
伊犁將軍保寧奏伊犁各城戸口耕牧情形詩以
誌慰
保寧奏自抵伊犁以来察看該處耕種百榖屢歲
豐收牲畜孳生繁息其榖價較之内地頗減所有
人口除伊犁駐防滿洲綠營錫箔索倫察哈爾厄
魯特回子萬餘戸外貿易之民亦漸增至數萬在
此置産者既多而扵城市開鋪鄉村耕種者亦復
不少較之從前富饒數倍實與内地無異慶非初
料所及因成七律誌懷
伊犁萬里歲逢收商賈流通戸口稠布嚕特遵田界禁
(向禁布嚕特扵附近卡倫地方私種地畆防其偷竊近年悉遵禁約無敢違者)哈薩(作平聲讀)克市
馬求售(每歲哈薩克以馬来易帛匹者不絶扵路)盖蔵有素衣食裕耕牧無
驚作息休耆定初心敢期此(伊犁延袤萬里初歸版章善後事宜頗難布置故予)
(平定準噶爾後勒銘伊犁之碑文云屯糧萬里之外又未可謂計之得也其潜移默運惟上蒼鑒之予惟)
(奉時相機今日之下亦不敢料以逆也云云茲據保寧所奏耕種日廣牲畜孳生實属仰邀天佑非初心)
(所敢期必者)深蒙
天佑愧何修
河南巡撫梁肯堂奏三月下旬雨澤並乞緩徵昨
歲被災州縣帶徵錢糧詩以誌事
季春廿日被廿雨此後未聞渥澤音昨據齊疆報嘉&KR0584;
(豫東二省扵二月二十日同時得獲甘膏嗣後未據再奏雨澤頗殷盼望昨據長麟奏山束省城及各府州属)
(扵四月十二三日連得&KR0584;雨自三四五寸至深透不等其情形與此間相仿而豫省仍未奏至日内正深繋念)
已因豫境繋遥心兹仍下澣稱優霔(兹據梁肯堂奏續據彰德南陽汝寧)
(陳州等四府並汝陕二州所属之涉縣桐柏正陽新蔡沈邱伊陽盧氏暨光州所属之固始息縣商城十一州)
(縣各報於三月二十日俱經得雨又據開封等九府許汝等四州所属禀報於三月二十七八日復得雨自一)
(二三四五六寸至深透不等合計通省均已普霑二麥早田連被渥澤倍見豐茂糧價亦俱平減等語)知
是夏初未霈霖(梁肯堂此次所報雨澤仍是三月下旬情形其奏摺係四月十八日拜發則此)
(間與山東四月十二三之雨豫省未得霑被也)為請緩徵還再緩(又據奏衛輝懷慶歸德等)
(府属上年被災之後新舊錢糧及民欠等項積累過多加以應完銀穀等項較每年額徵之數多至數倍等語)
(衛輝懷慶二府属之汲縣等十三縣上年雖已加恩緩徵但新舊錢糧及民欠倉穀籽種等項過多而歸德府)
(属之商邱等州縣上年麥秋雖尚属有收但屢年災歉元氣未能驟復若一時並徵民力不無拮据因即降旨)
(將衛輝府属上年被旱稍重之汲縣新鄉獲嘉輝縣四縣本年地丁錢糧令緩至五十五年麥熟後開徵其被)
(旱較輕之淇縣延津濬縣滑縣封邱考城六縣並懷慶府屬之原武修武陽武三縣令緩至秋後開徵其歸德)
(府属之商邱寧陵睢州三州縣本年應徵新糧令自五十五年起分作兩年帶徵以紓民力)於民寧
靳施(去聲)恩深
詠痕都斯坦綠玉椀
淡以水方濃以韭淡濃之際暈交并雙垂作蒂如含果
六出為花不離(去聲)瓊豐殺(去聲)莖柯從節度毫芒不(平聲)鄂
悉分明專諸巷裏精工者(蘇州專諸巷出玉工較痕都水磨所為遠不及)三舍
真當退避行
莫是龍東岡草堂圖即用其韻
楓丹松翠護書堂亦有禁(平聲)風(松)亦耐霜(楓)撫卷高人
盖自喻那知戸外過斜陽
廣西巡撫孫永清奏報雨水糧價情形詩以誌慰
偏師昨歲定安南不得已非民地貪(上年安南内訌黎維祁之毋叩關求)
(救因命孫士毅統兵聲討盖黎氏臣服本朝百數十年最為恭順一旦阮惠肆逆誼難坐視所為不得已而用)
(兵並非利其土地人民也)遂復黎城威實耀旋思粤省役難堪(孫士毅長)
(驅罙入兩旬之内克復黎城實鬯國威然一切芻糧運費雖俱動用官帑而廣西地狭人稀運送人夫不無勞)
(攘已早為繋念矣)不期事變成欠局設早歸兵蕆美談(黎城既復嗣孫)
(龍封字小之誼已盡此後即有變故豈可長耗中國之物力為黎氏久計安全是以彼時即有班師之諭乃孫)
(士毅遲留月餘尚復意有所圖詎料變生意外阮惠潛復侵逼黎城官軍不得不與之戰旋乃撤回而黎維祁)
(又先逃至内地此固孫士天厭黎氏非人力所可強予上冬即有此語然使毅早能遵旨遄歸則全局已)
(臻美善矣)暘雨若時糧減價(兹據孫永清奏現駐近邊一帶查太平府各属自二月以来每)
(間數日轍得大雨一二次溝塍充滿處處翻犁播種足資潤溉並接據各府州属禀報田疇雨澤情形大概相)
(似所有麥田亦俱長發漸次結實其各属糧價俱平此實仰&KR0829;昊蒼鴻貺少為慰藉耳)邊民樂
業慰予慙
河南巡撫梁肯堂奏魯山縣生員傅麟瑞七世同
居子孫一百五十餘人詩以賜之
中州夙號民風古麟瑞(傅)今聞實可嘉七世同居如許
(王臣)氏(向年福建撫臣奏侯官縣職員許王臣家七世同居科第蟬聯詩書孝友洵為盛事曾有詩旌奬)
百人共爨勝楊(播)家(魏書楊播一家之内百口同爨庭無間言兹傅麟瑞百五十餘人七)
(世同居實属遠邁前聞因勑部照例旌表並御書扁額特製詩章以旌敦睦)雍雍敦睦倡鄉
里藹藹致祥表近遐敢曰休徵因泰運安民調化敬惟
加
賦得石韞玉(得和字五言八韻庶吉士散館題)
美玉或間(去聲)石因名璞待磨蔵中事烏有包外語真訛
(卞和獻璞之說相傳已久無有闢之者以今和闐玉証之可知卞和所獻雜石性者有之耳無玉孕中而石包)
(外必待剖而後知之理又安有用玉人相之以為非玉必待兩被刖而後知其為良之事盖韓非嘆無知已設)
(此自喻而耳食之訛世遂相沿莫知其非此不可以不辨詳見向所作卞和獻璞說)為器訓李老
(見道德經)受刑傳卞和那能隔膜見何異張(去聲)空羅瑟若未
追琢彬如需切磋圭璋雖達自修治實資他取譬韓非
設贈人司馬(彪)哦摛詞爰闢舛獲企席珍多
河南巡撫梁肯堂奏報二麥約收八分有餘詩以
誌慰
正繾河南雨澤稀寄詢臨勘切民依(昨據梁肯堂四月十八日奏報豫省)
(雨澤仍係三月下旬情形方以此間四月十二三之雨已及直隸山東而豫省未得均霑為念豫省河北三府)
(屢年歉收今春雨膏更殷盼望因命阿桂赴楚之便會同該撫留心查勘據實以聞今日該撫報收成八分餘)
(為之稍慰)欣披各屬以時報約過八分致旱非(據奏豫省一百八廳州縣)
(二麥約收分數十分者祥符等四州縣九分有餘者濬縣等七州縣九分者杞縣等二十八縣八分有餘者陳)
(留等二十四州縣八分者通許等四十五廳州縣合計通省收成約八分有餘等語豫省最重麥收兹仍得八)
(分有餘尚属中稔數日厪旱之懷固為稍慰然尚俟阿桂查勘實信耳)夙識麥秋重豫省
流通水路達京畿(運河自臨清以北惟藉豫省之衛水濟運今歲河北三府不致缺雨故衛)
(水充盈糧艘迅速抵通而京師麥價亦可望其日減矣)萬方衣食一心計忍不孜
孜慎勑幾
出入賢良門觀射疊己夘詩韻
奎畫四言垂訓良
心殷董正企明敭率因佐治吉惟士用以淑民道在王
每歲詰戎臨發駕預期觀德試當場昔曾親御勵無逸
今則坐憑愧異常(向年每遇校射必先親御弧矢示衆自庚辰臂痛後遂疎步射時以為愧)
幼即精勤五射習耋猶劼毖萬幾忙世年示度哈薩(平聲)
部(己夘春扵此閱射維時哈薩克入覲是日親發二十矢中十八矢閱今正三十年矣彼雖樂觀百戲不若)
(示以射藝使彼不敢輕視中國予之所以遵祖制而迓天庥者意實在此)諸衛如教(平聲)
貞觀皇(唐太宗日引諸衛將士教射於殿廷親臨試之且曰無事為爾等師有事為爾等將)迅矣
居諸誠足惜勖哉宵旰此仍蘉曾元聰聽加之意永保
天庥四海疆
仲夏萬夀山即事
香山旋蹕此經過不入知曾有憾麽稔冉居諸閱半月
清和景物付流波綠深紅謝寧關我宵矻旰孜敢厭他
略識大端廓(爾為二字急呼一音)喀信(前據鄂輝等奏廓爾喀有情願歸誠之語茲又)
(奏稱探悉該部落已派大頭人哈哩烏巴第哇帶領散番自伊寨落起程前来約旬餘可到等語想不日即可)
(蕆事然究以速得實信方慰懸念耳)實音仍盼究如何
睇佳榭口號
前墀引見慎掄才(今早扵玉瀾堂視吏部引見月選人員)務畢昆湖畫舫
開到岸輿升睇佳榭迴看笑自箇中来
暢觀堂觀易有會
迴廊曼轉書堂有暢觀額檐據巖阜近山浸水遠復山
縱目怡心名不負怡者暢也豈易得都在春膏渥畎畝
既怡復慮泰而驕招損受益分臧否内爻三吉外三利
謙之深意元聖剖(謙之六爻皆吉人所習聞然按其爻詞惟内卦初與三皆曰吉二曰貞吉)
(而外卦四五皆曰无不利六曰利用侵伐則俱以利言盖内卦為山止乎内之象也以心言則云吉外卦為地)
(順乎外之象也以事言則云利爻詞之義精矣究之事無不本於心而大有之上九曰吉无不利即謂之六爻)
(皆吉也亦宜)於内為心外為事事之利在心之守心之守謙
自致吉吉无不利夫何有於斯一遊所得多豈在湖波
及林藪
懷新書屋
今年春雨渥而優早種稲苗綠潑油勝比常時名不副
徒懷陶句望空眸
過治鏡閣襍言
層樓聳埤堄四圍俯碧瀾漾舟自遠過真是鏡中看治
鏡向予名率已閱世年每一繹其義言治誠亦難圖速
則不達無為近晏安萬民之衣食諸吏之賢奸九州之
豐歉四海之經權是均治所繫豈胥臻無愆治人先治
己克己思心官大公順應物庶幾如鏡懸
耕織圖二首
稲田蠶屋帶河濱正值課耕問織辰漫擬漢家沿故事
(按漢書昆明池有石人二以象牽牛織女今之昆明湖玉帶橋西有耕織圖處左右廊壁嵌有耕織圖石刻湖)
(東有銅牛一亦隠寓漢書之意耳)一般深意在勤民
稲苗欲雨蠶宜霽萬事從来艱兩全造化且艱副民欲
臨民者合懼瞠然
石舫
蘭舫將登岸必依石舫傍可參動(蘭舫)與静(石舫)並識幻(石舫)
和常(蘭舫)常者動偏属(蘭舫)静翻幻豈妨(石舫)有為如是觀(去聲)
所以示金剛
清可軒
肩輿至山北山軒號清可經過必一登登必為少坐既
以清憩衆亦以可悦我依壁復向隂無暑涼生妥泐石
歷年吟未免言瑣瑣率欲無言去欲罷未能果
端陽日疊去歲詩韻
重午今何幸節吟連兩年(去歲四月下旬正殷望雨時幸三朝甘霖大霈因舉端陽)
(節事今年春夏屢沾渥澤各直省俱報雨暘應候值此令節自仍依例舉行而連歲成吟尤堪欣幸也)得
天地之數成變化為沿育物對時鏡插蒲即景船將無
心遂豫戒滿祗䕫然
河南巡撫梁肯堂報雨詩以誌事
數日前披摺河北雨似遲切切為不安諭問由驛馳(梁肯)
(堂於四月十八日具奏河南通省三月下旬得雨情形予方疑四月十二三此間及直隸山東復得透雨豫省)
(河北三府壌地相接何以並未均霑不然豈有拜摺在後而不言及耶因即諭令查明先行覆奏並命阿桂便)
(道察勘具實奏聞)今兹接迴奏南北均雨施率皆十二三燕齊
同日滋麥收可期豐禾黍苗發齊額手為之慰既慰復
嗔其十八之奏章十二三何遺(兹據梁肯堂覆奏自前次報雨之後續據開封)
(歸德南陽河南汝寧陳州六府暨許汝陕光四州各禀報自四月初十十一二三及十九二十二十一二三等)
(日得雨自四五寸至深透不等其河北之彰德衛輝懷慶三府所報得雨日期沾透情形亦俱相同二麥正當)
(黃熟之時雨後連晴顆粒飽綻秋稼日見長發青葱等語想阿桂不日亦即奏到梁肯堂斷不敢稍事粉飾惟)
(該撫尚係曉事之人寧不知予之念切雨暘無時少釋乃十八之報竟遺十二之雨未能仰體予懷並即訓飭)
(以戒其後)訓飭俾戒後勤民謹毫釐
安南阮惠進表悔罪投誠歸順既允其請詩以誌
事
除逆扶危師有名孱王仍自棄其城一臣振旅堪稱智
二將捐軀可惜貞(安南黎氏臣服本朝百數十年一旦為阮惠所侵逼除逆扶危在我之師)
(原為有名無如黎維祁不能自振既為之復其土疆襲其封號乃見阮惠復来仍即棄國内投予去冬所云)
(班天厭其德之說如操左劵猶幸孫士毅始雖不即遵師之旨繼尚振旅而還無損國威尚為深識大體惟)
(提督許世亨總兵張朝龍等臨陣捐軀堪為軫惜然已優加爵賞亦足以償其忠貞之志矣)聲罪不
難致我討審幾原可鑒其誠(阮惠復至黎城自知罪過重大屢次款關悔罪乞降)
(孫士毅俱不允為代奏及福康安調任兩粤阮惠懾其威名益加震讋再三籲懇並諭其國内如遇天朝人經)
(過加意照料伴送進關兹又遣其親姪阮光顯親至福康安處賫表納貢冀求降附據福康安奏稱察看阮光)
(顯輸服畏感情形溢扵詞色之表至表内詳叙黎阮搆衅始末並無敢有抗拒官兵之心且其登覆縛送戕害)
(提鎮之人語意委婉尤為誠敬得體而表末復聲明此時先令阮光顯進京代躬瞻覲俟其國事稍定阮惠扵)
(明年八旬萬夀之前即當親身入覲閱其情詞洵属出扵至誠等語因思國家德威遠播調兵聲討正復何難)
(但彼既悔罪抒忱出扵忠悃審度事幾亦可曲加鑒宥正不必為其已甚因即開誠布公賜以勑諭恕其前愆)
(牖其新機在天朝光明正大之心中外所當共喻也)明年詣闕親輸服乃可加封
示寵榮(阮惠此次乞降可以舍其罪矣惟所稱願附藩封恪修職貢一節必待明年親身詣闕方可錫)
(以封號俾得長沐寵榮是以現在所進貢物概令給還亦必俟其明年親身呈進方可收受此又國家體制所)
(關不容輕易者耳)
賦得郁樸無成(得勤字五言八韻朝考新進士題)
上虞論衡著長短有攸分或謂儒為學不如吏治文是
誠兩弗識(用充語)應悉一歸勤少核郁無用未臻樸孰欣
雖然德性本寧屑簿書懃玉局舒國誚致君讀律慇微
言非慢耳至論可思云二者宜何託勖哉佔畢羣
福建總督伍拉納奏報得雨詩以誌慰
良臣擇要移兩粤(福康安任閩浙總督實能盡心民事惟因粤西有籌辦安南事務因即調)
(任兩廣)舊撫命迴督七閩(上年徐嗣曾駐劄臺灣伍拉納以藩司護理撫篆尋陞河南巡)
(撫既念伊係熟手因擢授閩浙總督仍命迴閩)春季霑霖雖已報(閩省冬春雨澤未優嗣據)
(福康安於未赴粤之前奏稱二月間省城暨各属連得大雨少為慰念)夏初恐旱望方諄
霶𩃱欣得被省會(兹據伍拉納奏三月中旬得雨之後晴霽兩旬低田一律布種而高田望)
(雨復殷隨即設壇虔禱幸扵四月十三日得陣雨數次入夜密雨連綿十四日午時至十五日丑刻大雨淋漓)
(申刻又有密雨至十六日寅刻方止高下田疇俱已入土深透且雲氣隂濃雨勢必廣飛飭各属報齊再行續)
(奏農民歡躍糧價漸平地方極為寧謐)優渥曾均詢屬隣糧價頓平民氣
豫幸哉南望慰增寅
題錢選畫時苗留犢圖
為令治一縣去官惜衆村(畫中有村民留戀意)犢留表已潔牸䑛
置他冤(老牸有回頋情)射醉斯過甚留錢可並論(用劉寵事)霅溪神
解得繪事激揚存
詠哥窰罏
魚耳邊傍穏鐵釘足底呈淡然消火氣穆若葆神情窰
則代傳宋匠斯名紀生(宋時處州章生一生二兄弟皆主龍泉之琉田窰生二所陶青)
(器純粹生一所陶色淡故名哥窰)設如分次第可識出難兄
阿桂奏河北雨澤田禾詩以誌事
肯堂報雨未臻悉續奏方知霈澤霶(梁肯堂四月十八之奏竟未將四月)
(十一二三等日之雨奏聞及傳旨詢問始扵昨日續據報到南北均霑情形然猶俟阿桂奏至更為深悉也)
先是閣臣遣事審遂教河北勘災詳(兹據阿桂奏扵磁州會審事件完竣)
(即親赴豫省察看河北二十五属扵四月十一二三等日得雨深透寬廣並云現在菜子已經收割大麥亦在)
(刈穫小麥再得十餘日亦可登場約計收成總在八九分以上至榖米高梁青葱茁發早豆亦俱出土以及紅)
(花棉花等項無不含潤敷榮民情歡躍僉稱非但與前兩年迥然不同實為十數年来所未見及至滎澤見河)
(以南雨澤田禾尤為充足暢茂麥穗一莖有多至六十餘粒者覽奏知非飾言厪念為之略釋)農功大
起堪予慰膏&KR0584;普滋幸衆康定匪飾言紓切念南瞻略
釋視如傷
浙江布政使顧學潮報春花蠶絲收成豐稔詩以
誌慰
田協霑膏蠶協晴九分雨得報收成(顧學潮奏浙江各屬春雨霑足大麥)
(陸續登場小麥亦俱結實飽綻春蠶漸次成繭現據查明各府州縣春花蠶絲收成分數杭州嘉興寧波紹興)
(温州五府属二麥約九分有餘湖州金華嚴州處州四府屬二麥約有几分台州衢州二府属二麥約八分有)
(餘統計通省二麥收成九分有餘杭州嘉興二府属蠶絲收成九分有餘湖州府属蠶絲收成九分統計蠶絲)
(收成亦九分有餘田功需澤蠶事需晴兹晴雨各恊並獲豐收實堪慰慶)足衣資食酬民願
旰食宵衣慰我情護撫司藩合申奏(巡撫琅玕入覲顧學潮護理撫篆收)
(成分數例得陳奏)慎微戒滿益盟誠封章南北多吉語(昨據福康安奏)
(安南阮惠進表乞降兹又據阿桂顧學潮奏河南浙江豐收情形吉語駢臻洵属大順欣慰之下敬畏益深)
自問何修幸畏并
江西巡撫何裕城安徽巡撫陳用敷各奏報麥收
分數詩以誌慰
南暖北涼氣候然麥收南早北遲延八分同得殊報日
(安徽巡撫陳用敷江西巡撫何裕城同時奏到通省二麥約收分數俱八分有餘及披閱拜摺日期江西係四)
(月十六日具奏安徽係四月廿六日具奏自係南北氣候涼暖各殊故收成遲早亦異而江西在南故到遲安)
(徽在北故到速其為有年固無殊也)計里殊行同有年餅餌可期價減市
黍禾更喜茂連阡偏災兩省昨歲被(去秋江西安徽沿江濱湖州縣俱以)
(水勢漲發間有偏災兹幸兩省胥獲稔收感謝昊恩倍增虔惕)幸接青黃慰謝虔
仲夏遊玉泉山
橋過青龍向玉泉農功歷覽意欣然水田粳稲旱田麥
苖吐菁葱(粳稲)穗吐全(麥)隂布巒林擢穠秀露含階卉鬪
芳妍撫箋欲詠還停筆慚愧今年勝往年
分鑑曲
玉泉山之陽天下實第一小者不勝數(上聲)如珠吐波出
山左别為湖巖竇淙乳溢居然領衆派可與第一匹幾
曲分鑑光津逮北峯密出牆原合流玉河瀉沕潏是日
遊北峯鑑曲歷一律形為鏡影澄聲作琴聲謐大凡山
之秀必資水之泌扵兹論嘗臠溯源究天隲
題創得齋
創得齋名此鼻祖山莊效此額檐頭(庚辰扵避暑山莊搆書齋亦名曰創)
(得)彼翻常到斯翻偶未可恒孤略可酬葉始田田荷意
遠枝争濯濯樹隂稠北峯欲陟兹初路小憩仍勤庶政
諏(將陟山隂仍先扵此傳餐視事)
書畫舫二首
到處溪邊肖舫為愛他歐米用名之一為甚乃弗啻再
每偶臨斯愧在斯
既稱曰畫書應可何畫而非括以詩坐舫不分真與幻
胥為讀畫繪詩時
該妙齋
山北第一處其名該妙齋峯姿與水態朗潤得幽佳小
憩塵心遠閒吟静趣諧然予無逸者耽此或成乖
含經堂有詠
長春園堂名含經以備莬裘枕葄之(長春園之含經堂以備六十年歸政)
(後居此崇情枕葄頥養天和)兹玉泉山北東麓亦用斯名亦久時輕
輿幾暇一遊歷坐堂遂以衍義思四庫之書我所輯曰
經實彼三者基注者疏者難僂指出奴入主紛然滋如
入大海算沙數幾不目因五色迷求注疏當求本經更
在心契古聖詞經含我乎我含經舍内求外誠多為
石衙亭口號
山亭石似排衙護借宋之名非宋為(杭州鳳凰山上有排衙石乃南宋舊)
(跡兹亭特借其名耳)輿至路中恰可憩彼人子語實堪思
妙高寺
竺宇峰之頂向名曰妙高雖云述玉局却不住僧曹騁
望目因遠摛詞興亦豪麥苗齊吐穗資實待甘膏
憩雲齋
適從御園来歷歷田功莅稲町芃蔚苗麥壠齊吐穗實
資春澤優秀而實時暨乃彌月未雨切我望雲意恰坐
寺傍齋即繹檐額義謂雲即當興為霖漫斯憩
含醇室
極頂既暢觀石棧落斜底有登必有降可以該萬理旋
南復北轉樸室幽谷裏小憩悦静謐可當(去聲)披書史乘
輿及舁者勞逸胥忘彼是實註含醇欲絜為政矣
詠素堂
山頂暢遥望山坳惬謐思降因陟而得静勝動應知繪
事四隣具詩言三字宜既然仍點筆合致自為嗤
倚晴樓
遊暢畢山北夤緣至山南翠微有迥樓倚晴久額檐是
時微望雨循名頗覺嫌既思愁霖際顧名喜或添嫌乎
及喜乎人意無定占幸樓本無知如知其何堪
山東巡撫長麟奏報二麥收成十分詩以誌慰
從来收麥計其分八九分登已足欣何幸青齊稱十穫
誠為歷載未前聞(長麟奏山東二麥約收分數通省十府二直隸州内濟南東昌武定青州)
(曹州等府属之沙地泰安沂州登州莱州等府属之山坡地收成九分有餘其餘地畝俱十分有餘兖州臨清)
(濟寧等府州属之沿河窪地收成九分其餘地畝俱十分有餘合計通省約有十分實為數年内所僅見等語)
(東省昨歲秋田已属豐收而今年麥秋更逢上稔感蒙鴻貺莫可名言惟有諄勉該撫共勵敬勤以冀仰)
(答庥耳天)秋田昨歲况逢稔夏稼今年又遍耘慶慰之餘
無别諭囑諄戒滿敬加勤
湖北巡撫惠齡奏麥收分數及雨水情形詩以誌
慰
水過涸田廣種麥是為最要接青黃九贏牽以八猶賸
接短因之補厥長(楚北地方向来種麥本廣上年被水之後涸出田畝補種二麥較往歲更)
(多兹據惠齡奏麥收分數九分有餘者三縣九分者三十五州縣八分有餘者六縣八分者二十四州縣牽計)
(通省六十八州縣收成雖不足九分而已八分有餘小民正值插秧之時獲此接濟口食有資益得服勤農事)
(歡慰倍越尋常)更喜宜晴麰刈穗時霑佳&KR0584;稲分秧(又據稱該省自三月)
(中旬以来每旬均得透雨一二次交夏後晴霽經旬二麥得以及時刈穫現在稲秧已漸蒔竣所有池塘陂堰)
(均有蓄水足資長養)此間苗秀殊常好望雨正需資灌漿(此間自四月十)
(二以前屢得透雨二麥極為芃茂惟日内正在麥穗灌漿時亟望霈澤將来麥收或可致九十分若再五日不)
(雨則可惜祗成七八分而已)
廣潤祠請雨再疊丙午韻
尺澤初夏渥兹將彌月過(自四月十二雨後今已逾月矣)及時申悃愫
嘉&KR0584;籲霶𩃱稔熟原滿擬優膏恐負哦流隂誠迅矣一
歲閱無何
鑑遠堂口號
靈祠側畔有書堂視事傳餐憩所常豈謂臨波賞煙景
驛章望遠正焦忙(時廓爾喀歸順實信及官軍班師之奏尚未至日夜盼望而復冀兩胥切)
(焦悶)
無盡意軒
巖軒每偶到到每引新意是即謂無盡寧因景佳致然
而景不無却以意為率新者固因他意則原藴自自無
盡在何惟在勤民事
瑩心堂
綠水繞溪堂水瑩心亦瑩水瑩本天然心瑩如磨鏡高
熲有名言獨孤乃相稱
聽鸝館口號
出谷恒當夏首時却原望雨懶遊嬉如簧似管彼常負
斗酒雙柑我不為
邵窩有題
散步遊邵窩因詠邵子事平生不皺眉此其心平易皺
眉有兩端愁與惡(去聲)之意在邵或其可在予兩艱置昨
著讀洪範是愁不能棄(近著讀洪範謂以六極自省幸無其五而不能去其一者曰憂)
(如春憂雨之不足夏憂雨之或過秋憂歲之不登冬憂雪之未降至於古稀說之八弊時憂其或萌合寰中之)
(萬民時憂其失所皆所謂先天下之憂而憂者豈惟不忍去且更不敢去也)善善與惡惡人
君以為治見惡而不惡實乖懲戒義惡惡眉必皺堯夫
知我愧
霞芬室
淡然書室俯荷渚香色入觀更入聞九夏山莊恒避暑
幾曾於此挹霞芬
直隸總督劉峩奏報二麥約收分數詩以誌慰
直隸近山左麥收報反遲盖因南北候故異後先期(直隸)
(近畿而劉峩奏報二麥約收分數轉在山左之後自因南北涼暖異候故收成遲早各殊耳)十欠漫
生惜八餘亦可怡(直隸入春以来雨澤優渥二麥無不暢茂兹將屆成熟之期據奏約收分)
(數九分有餘者大名一府九分者順德廣平趙州三府州八分有餘者順天保定永平遵化易州深州六府州)
(八分者正定天津承德冀州定州五府州七分有餘者河間一府六分有餘者宣化一府牽計通省麥收約八)
(分有餘雖不及山左之報有十分亦尚可稱中稔矣)自憐還自解究欠足之知
陕西巡撫巴延三奏報麥收分數詩以誌事
陕以麥為重八分報有餘(巴延三奏陕省六十八廳州縣二麥約收分數内十分者)
(三縣九分有餘者十一廳州縣九分者十二廳州縣八分有餘者二十四廳州縣八分者十州縣七分有餘者)
(七縣七分者一廳統計共八分有餘陕省各属多以麥收為重今歲自春徂夏甘㴻㦄時現在將次登場可得)
(中稔閭閻衣食既足盗賊自消批覧之餘洵堪慶慰)自春霑雨足入夏穫秋如衣
食民誠裕村莊盗自疎正供依限納賸欠命全除(又據奏陕)
(西應徵錢糧通完一摺内稱五十三年額徵銀糧草束均已全完帶徵緩徵各項亦皆按期完納惟潼關華州)
(華隂等處尚有未完緩徵銀三千一百六十三兩零未完耗羡銀四百七十四兩零並潼關未完緩徵糧一百)
(二十一石零現在照例帶徵該省近年稔收小民踴躍輸將殊属急公可嘉因即降旨將未完各項加恩全行)
(豁免俾小民普無逋欠得免追呼以副惠愛黎元有加無已至意)
麥田
麥田齊吐穗正屆灌漿時本擬十分者却當二減之(春夏)
(雨澤連綿二麥實可望十分收穫乃彌月不雨刻下正值灌漿之時未即繼澤恐減一二分數殊覺可惜)惜
哉許不與誠矣滿招虧自咎還自審過予將諉誰
還宫御殿路過覺生寺祈雨之作
秩晉千官合謝恩間(去聲)時御殿返宫垣雖云例事依常
舉心所關乎無逸存
一夜密雲惜未雨梵宫七日禱猶然(自四月十二日雨後又已逾月二麥)
(正值灌漿之際甚為盼切因命皇子等於五月十三日在覺生寺設壇祈請閱七日尚未沛澤今早經此積誠)
(默禱途中即獲甘霖優渥感荷神庥倍加虔敬)輕輿順路因躬詣叩請益慙
益致虔
初猶&KR1268;雭繼霶𩃱急陣途中水漾波傾耳聽還凝目望
摐摐聲色豈辭多
西直門外六韻
昨日雨過午申時雲放晴居宫心為爽御殿禮欣行(向例)
(御殿之日遇兩則停止行禮昨晨兩既霑足而申刻放晴今早仍行御殿)趁曉籞園返憑輿
農景評既收未熟麥(郊外之麥有既收刈取成堆者亦有方結穗在田者)望霽(既收)
(之麥必得曬晾不至霉而生芽)盼霖情(未熟之麥再雨益資灌漿飽滿收成分數可望加增)一意
渾無定五言漫有成亦惟增愧耳厭聽頌精誠
湖南巡撫浦霖奏二麥收成八分詩以誌事
湖南土性别與麥不相宜種植每勤勸青黃頗借資(浦霖)
(奏湖南地土多不宜麥向来種麥之處止有二十四州縣自後茶陵等五州縣間種二麥本年又勸諭武陵華)
(容二縣亦令試種兹現陸續登場合計三十一属麥收實有八分當此青黃不接之際扵民食頗資接濟)八
分中稔報世属萬民怡近遠及遲早一心十二時
喜晴(五月廿二日)
城外城中各殊致盼霖(為未熟之麥)望霽(為己收之麥)不同情(昨十)
(九日之雨近京得四五寸圓明園一帶甫二寸餘究非優渥廣被也)究之未可謂溥雨既
夜連朝迺喜晴(昨日隂雲濃厚晡後即有微雨入夜勢更霶𩃱至今早辰刻方止而已牌旋即)
(晴霽尤為可喜)弗慮發芽為缺欠(謂已熟者)更欣飽穗益充盈(謂未熟者)
顧瞻禾黍芃苗翼此際常年率始耕(向年或遇春月缺雨夏至前後大田)
(始得播種今歲春雨優霑昨見道傍禾黍俱已出土青葱得此渥膏自當益滋長發實向来所罕覯)
還宫齋戒即事
北至臨
大祀還宫有事齋曉涼稱(去聲)心爽農景入觀佳露潤黍
禾盛秋登麰麥皆對時幸時若惟是鞏寅懷
北至日
方澤禮成述事
望八祗餘一純陽始復隂協時虔舉
祀仰
位惕如臨慕以薦琮久懼因沐澤深承
禋仍六次(計自来歲庚戌至乙夘歸政之年再當躬承大祀六次獲遂初心實憑眷佑)
籲得副初心
河南巡撫梁肯堂報二麥收成九分並雨暘時若
詩以誌慰
迤北伊南夏收定絜長補短九分餘(河南巡撫梁肯堂奏二麥實在收成)
(分數開封歸德彰德衛輝四府及汝陕二州所屬州縣皆八分有餘懷慶河南南陽汝寧陳州五府及許光二)
(州所属州縣皆九分有餘合計通省二麥實有九分等語)宜暘麰麥迴青免足雨黍
禾助長(上聲)如(又奏稱據開封等九府四州稟報於五月初八九暨十四十八十九并二十二十一)
(二等日各得雨自一二寸至六七寸及深透不等早禾得此&KR0584;澤滋培倍見暢茂晚田亦俱及時播種此時二)
(麥早已登場足稱豐稔糧價平減聞之殊甚欣慰)何幸其逢遥慶彼略嫌將過
近廑予(京畿春雨優渥自四月十二日以後晴霽逾月望澤正殷五月廿四日喜得甘&KR0584;旋即放晴於)
(未收之麥及禾黍益滋飽滿生發日来積隂雨勢綿密未止又恐過多扵已收之麥有碍晒曝未免為之廑念)
(耳)三朝間頓殊愁喜(昨北至還宫齋戒憑輿歷攬已收之麥既得晴霽曬曝弗慮發芽未)
(熟之麥及大田得霑時雨更資充實芃茂實為欣喜今日又逢綿雨恐致過多三日間愁喜頓殊信乎為君之)
(難也)可識君難直筆書
詠和闐玉倣周召夫方彝
美玉多教倣古為召夫因琢此方彝百工何不可返樸
欲擬淳風以漸移
福建巡撫徐嗣曾續報得雨詩以誌慰
閩省用兵後田功最繾情春乾繼霑潤&KR0584;獲復多晴(昨據)
(督撫伍拉納徐嗣曾奏閩省自三月中旬得雨之後晴霽兼旬高田望澤正殷幸扵四月十三四五等日已得)
(透雨并稱飛飭各属查報續奏等語)優渥夏方被漳泉澤亦并(兹據徐嗣曾續奏福)
(州府属並省東之福寧上游之延平建寧邵武下游之興化永春等各府州俱扵十四五等日先後頻得&KR0584;雨)
(田水充盈惟泉州漳州汀州三府及龍巖州地方同時雖間得陣雨未為霑足嗣省城又扵二十三四等日連)
(獲甘霖而漳泉一帶亦已普霑早禾尚可及時栽插高阜之地俱可補種襍糧米價漸平民情甚為恬豫)更
堪欣慰者糧價市頭平
喜晴(閏五月初一日)
徹宵霔未巳傍曙翳全開雲向東南去風從西北来堆
場穗無礙在町粒加培(二麥已刈者既得曬曝不致有霉蒸之慮在田未熟者更可灌)
(漿飽綻顆粒加增)較量同農父慰中滋惕哉
詠哥窰罏二首
考工不入市之器(考工記陶旊之事髺墾&KR0008;薜暴皴均不入市)歲久兹為席
上珍古丙乎而今甲矣(宋時官哥多有薜暴者器底有舊刻丙字知非當時最上之品)
(而今入甲第盖以少見珍耳)絜其品格有如人
弟陶色美兄色淡(見春風堂隨筆)火候短長偶一朝百圾淺紋
微薜暴也稱佳玩實哥窰
四川總督李世傑奏報麥收八分餘及雨水情形
詩以誌慰
川省年年幸屢綏向稱湖廣尚過之(均稱湖廣熟天下足而四川近年以)
(来屢獲豐稔産米尤多下游之江廣各省咸資轉運接濟不啻過之)麥麰秋報八分稔黍
稲雨經一尺滋(據李世傑奏川省二麥播種早者三月内即經結實其次扵四月間均各黃熟)
(核計九分者順慶叙州潼川嘉定四府達州忠州二直隸州叙永一廳八分有餘者成都重慶䕫州龍安寧遠)
(保寧六府眉州邛州資州綿州茂州酉陽六直隸州石砫一廳八分者雅州府瀘州直隸州及理番廳合計通)
(省麥收實八分有餘又四月十七八九及二十二三四等日各屬普得甘雨入土深透現在早插禾苗已經長)
(發餘亦栽種齊全彌望青葱民氣歡暢等語)可望農功符築納自然民氣叶
熙怡盗風息内番馴外(從前川省嘓嚕賊匪最為民間之害自大加懲創以来地方官)
(俱知實力緝辦有犯必懲近年閭閻安靖盗風久息其沿邊各土司番夷等自大小金川平定後輸誠向化共)
(享太平民生其間實為樂土也)樂土蒼生惬綣思
喜晴六韻(閏五月初三日)
每有喜晴什足知恐作霖昨宵原慶霽今曙又愁隂急
陣雖未久覆杯倏已深湏臾烟翳斂即漸旭光臨近遠
頻凝目徘徊難厝心傍申雲散盡遣鬱乃成吟
御製詩五集卷四十八
