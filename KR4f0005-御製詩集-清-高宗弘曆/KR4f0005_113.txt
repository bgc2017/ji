御製詩二集卷五十五
古今體九十八首(乙亥二)
擬皮日休雜體詩(有序)
皮日休集中有雜體詩一卷自序謂由古至律由
律至雜詩之道盡乎此而推其原出於樂府其言
殆近於夸夫四始六義者詩之正至於雜固其緒
餘枝木耳游藝閒情涉筆成趣文心所至出竒無
窮大雅不廢良有以也幾餘多暇戱擬其體間亦
自出新裁具錄如左
擬雜言
刻漏丁丁刹那不停日復一日百年此聲云是現前瞥
然已遷去来今者名也非堅謂學佛言佛無我分了當
忘物不可為訓朞月三年宣尼有言知人則哲堯舜猶
難慎言謹行古之君子恕必恕人責斯責己曰褒而貶
曰刺而譽三代以降此風紛如
擬齊梁怨别
為妻莫為估客妻今日伯勞明日燕夢中屢往逐郎遊
屢往逐郎夢亦倦
擬瀛臺曉春廻文詩
煙籠柳岸移舟櫂雨過桃蹊散步鞵妍景畫同春日曉
脆聲管似鳥音諧鳶魚妙趣悟飛躍巧質論文諭陛階
蠲靜慮惟耽日永法書参學辨痕釵
擬四季四聲四首
平聲
和韶廽年光鴻鈞融青陽芳葩含宫梅輕煙縈塘楊新
畬耕人紛名園遊驄驤佳哉皇州春同民欣時康
平上聲
披薰於南来撫景喜長養風荷多幽馨雨篠滿好響乘
凉蟬鳴枝守靜鳥止幌高齋云何耽古史每在掌
平去聲
高秋清宜人暢步信快意凉風飄庭桐墜露湛砌桂寒
砧鳴遥村素扇置翠笥西成欣豐穰庶備望歲計
平入聲
元英旋璿璣栗烈忽朔節氤氲生同雲淅瀝落密雪多
貧思茅簷獨樂恧玉闕惟餘烹三清略覺適寂悅
擬春日疉韻詩二首
東風蓬冲融露樹固布濩坡莎多婆娑步屨住顧趣
町迎晴爭耕只此使已喜芳塘常徜徉綺蕊美以始
擬君臣雙聲詩二首
皮日休亦有此體然疎杉冷鷺字母雖同脣齒音
韻之間未盡善焉今以一韻分平仄較日休為尤
密云
顯賢佐明命民閔切一意慎身敢忽荒兢敬懷欹器
視事授為位深審資恤宣出處合道德私思(去聲)莫倦蠲
擬言志一字雙聲詩
既成前體又出新裁想無祖鞭自我作古
春風風萬物春雨雨一犁解衣衣賢能景行行仰兮
擬閒詠以題十五字離合五首
楓香磵
愛看紅葉栽靈木風籟含香度隴禾日日乘閒樂泉石
間關還聽鳥聲多
農畊好
催畊布榖鳴林曲辰吉相將事力田井井鱗塍来饁女
子牽童抱繞身邊
眺閒館
山川奚必窮游目兆眹忘時道義門月色風聲堪共食
官蛙一任雨中喧
志鏡泉
耳聆快處如談士心合元來似斷金竟日不須雙眼白
水情雲態足澄臨
哦詩趣
王規尚有談天口我亦安能鎮忘(去聲)言寺憶雲林廊下
走取裁愛是冷衆存
擬懷錫山藥名離合二首
錫山曾遊憩處也今見日休此作不覺神往暗竇
明亭之間適獲我心一依彼體
九龍憶得春光淡竹徑僧房有路通草色鋪茵香蓊欝
金輪頂禮法雲中
上方結構靈山半夏日何當坐聽松香界現前心獨遠
志依雲水鎮重重(錫山有聽松菴)
擬前題縣名離合二首
惠泉名久擅東吳橋外煙光有若無極目拈毫得句秀
水鄉遊興幾年孤
一棹梁溪徹底清平明登岸訪山行唐時逸少人如玉
山寺依稀有泐名
擬四詠四聲詩四首
日休四聲詩曰平聲曰平上曰平去曰平入今以
專聲成什略示别裁其四詠則仍博士公齋各題
長短彼原不拘六句兹歸一律
小松(平聲)
黃山新移来童童低枝松虬騰洪濤翻龍蟠青雲濃休
論岑樓高凌霄終能從
小桂(上聲)
幾本牡菌種待長短且小朗朗影偃蹇繠橤子窈窕隠
遯所以乃䭲馜引靜抱
新竹(去聲)
傍砌種嫩簵介蒨候鳳至露重翡翠榦籟泛夏濩吹競
醉向秀軰傲世寄素志
鶴屛(入聲)
隔席列縠幅孰作玉立鶴落落欲匹鹿啄啄不屑雀逸
質結逴躅霍嶽雪翼託
擬花朝離合古人名二絶
草向秀坪輕染色柳和凝靄淡拖姿山居易(白)覺春光
好心若虚(張)舟不繋時
花包融日將舒萼蕪謝元冬盡發荄四顧歡情信何極
登樓望遠思悠哉
擬江南曲縣名離合五首
皮日休無此體陸龜蒙擬古而不用離合偶拈縣
名成句並各以首句為韻
魚戲蓮葉間徘徊自覺安溪風動翠柄珠露傾團團
魚戲蓮葉東明霞入水紅吴娃盪槳去為妬花相同
魚戲蓮葉西林光漾遠隄採蓮發清謳爭出越来溪
魚戲蓮葉南樂意浮波恬花瓣落明漪闖然相喁噞
魚戲蓮葉北流綺渺何極潛躍随所如鵁鶄窺不得
過通州
上
陵時節近清明曉發鳴梢出帝京樹杪遥看塔影矗移
時隄外潞川横
雪餘芳埒不生塵隄柳籠煙色漸新最喜輕輿憑望處
青郊土潤有畊人
郡城埤堄枕河涯煙樹参差萬戶披試上高樓眄空闊
也應並入謝家詩
楚尾吴頭通一水幾多舸艦泊河灣往来為問營營者
名利誰除兩字關
春夕白澗行宫作
廣甸諸籟静澹蕩春宵清春雲時聚散隠現春月明别
館時停驂即事多怡情宴息戒懷居書史供研精妙理
資探微景行在躬行
翠雲山房作
春冬無改青雲叢明亭密室宛轉通千秋以上幾編史
半日之憩十畆宫風清月白儘堪託今来昔去其何窮
蒼巖拔地有絶識不著一語参穹窿
題翠雲山房松樹
創築巖齋就種松今来翠榦欲拏龍因知得地成原易
會至参天孰與從
恭謁
景陵敬成長句(有序)
皇祖陟遐於今三十餘載每謁
景陵追遡
音容不勝感痛今歲適有西師之役盖凖夷自
皇祖時恃其險遠鴟張絶漠比遭簒奪部衆分奔内屬
者襁至踵接因命帥師徂定仰藉
鴻庥敬成
夙志祇申默禱紀以長言
比歲来瞻匪事頻吾衷有願此虔申
音容日遠仍如昔松柏雲森又報春伊古
一人信巍蕩大清九㝢盡臣民西師欲蕆
當年志還冀
鴻庥奠漠垠
桃花寺行宫三首
山桃蓓蕾欲開花昨日春隂寒轉加不肯一齊都放了
女夷今解惜韶華
寺側軒齋可十楹有松蒼古有泉清泉聲松韻相酬荅
七字其間適爾成
虚窗含遠臨無地老栝拏空帶有雲排遣塵縈歸淨業
来参大塊箇中文
獨樂寺疉去歲韻
梵宇維新又隔年經過小憩淨廬筵了無諸慮翳心鏡
喜有羣峯削掌蓮不識寺僧誰說偈何如春鳥解芸田
行雲流水参今昔謝孟嗤他較後先
薊城西
策騎春日薊城西凍蘇脈土多淤泥前旬甘雪太優渥
却教農父遲翻犁北方地高例愁旱方欣膏澤及時善
過潤艱耕乃見兹對之又為愁展轉高原下隰難齊均
彼難均者皆吾民此地去年况遭澇麥秋亟望賙飢貧
春雲邇日頻沾浥願雨高原停下隰鴻鈞應物本大公
豈似人情分等級
駐蹕靜寄山莊
旋輿路便訪雲關别業依然松石間太古由来自人世
花朝恰好度盤山明亭暗竇聊云美行攬居吟未可刪
五日為期何太速萬幾待理敢耽閒
半天樓
名山纔隔歲是日聊乘閒雲外坐高閣天風吹袂寒乾
坤無盡蔵誰云眼界寬春来草始綠冬過楓留丹撫壁
吟前題了知無往還
雲林石室
硉兀穿詭石徑仄竒松稠隂崖雪已消垂紳瀉寒流笠
亭棲嶔嵜坐来窗壁幽一静屏諸營萬景任紛投大士
常住相莊嚴閱千秋古鉢吐芳蘭願從聞思脩
花朝作
洛陽花朝二月二浙湖正用月之望設使女夷果設帨
兩處参差何所向北寒花朝每無花無花何礙花朝嘉
田盤松石自太古豈識時世装鉛華
古中盤
中盤之古唐以前泉甘木茂猶疑然穿松度石造其阻
山空谷靜真佛所盤阿精舍乃一亭到来小憩忘色形
隂磴冰紳幾條白春嶺松盖千層青英英雲氣封中吐
蓊欝靉靅彌四宇﨑嶇向逕忽已迷玉海青蓮花上處
青蓮花上處無何豁然開朗乾闥婆廻薄萬象参紛羅
古中盤者悟者麽
過少林寺
少林經過澷留憩結念上方雲外層祇箇禪房快披賞
摛毫飛興我原曾
上方寺
嶔嵜曲棧草生新問景田盤隔歲人往往泉聲鳴石底
明明雪色挂崖垠谷中朝靄常封寺樹杪山禽解語春
却到上方諸品净綠窗一一印其真
東竺菴疉去歲韻
適從上方来稅駕聊扵此一以憩衆勞一以暢予喜陽
阿氣先暖古杏吐新蕊嵰山聞絳雪捨是無他矣去歲
偶成圖今朝悟斯旨
雲净寺
夤緣蘿逕通嶺複棲花宫大士禮金色層樓坐碧空奥
曠恣心賞竒秀窮天工閒雲真淨淨遠春方蓬蓬藉曰
戒綺言其如吟興攻
千尺雪
遊山乘好春言旋未卓午山莊咫尺近依牆構軒宇下
馬每憩兹三楹清爾許迥落千尺雪平貯一泓渚松濤
泛上簷峽籟翻底礎或為勇丈夫慷慨悲歌舉或為兒
女子囁嚅相爾汝或為金石堅戞之鳳来舞或為絲管
脆奏之行雲佇竹爐亦在旁汲取活火煮無色聲香味
誰能信此語
再題半天樓
切顥高樓倚碧岑虚窗納遠豁清襟向来跋馬山中路
幾片雲封静且深
朵山亭
亭據朵山巔朵山抱亭内可號青瑶屏又如虞氏敦宜
居佺羡流不然李杜軰塵襟恐弗當聊此託清愛
池上居
一泓含碧鏡光披鏡面仙居架石為樂水適因俯春水
此池真可號天池招来野鶴原無繫放去飛鳬任所之
(時有進活鳬者放之池中任其飛去也)朝暮煙霞弦望月崇情幽槩総相
宜
婉孌草堂
堂中懸董畫摘取以為名崑山將田盤南北何殊爭石
激韻冷玉春松蕤雲英婉孌信婉孌遠俗惟延清望古
生遐思邈焉難抗衡
學書
底論元常及右軍幾餘養性自懷欣學書亦可通為學
心欲和平力欲勤
題董其昌婉孌草堂圖
草堂圖掛草堂壁宗伯風流想像間一至田盤吟一度
興因神會趣因閒
小石城
造物雖無私亦自有界限石城非人為磊磊連&KR1132;嵼俗
子豈得入仙客或可欵那藉虎豹守祗以煙霞筦而我
常往来興正復不淺
對瀑
聲是喧中寂形從峙處流豈知千古逝堪使萬緣收謂
動全含静當春解作秋松濤和石瀨意氣総相投
草色
盤中草色日芊緜露氣煙光暎砌鮮莫怪人間春尚早
桃花源裏是先天
韻松軒
古榦無風常作濤謖謖静定動亦定枝上春禽送好音
似與松聲相恊應弄影偏宜夜珠掛蔵形除是朝嵐凝
蠲滌萬慮謝塵縈佺喬得之以養性視於無形聽無聲
吾方用此通為政
再題千尺雪
洒然茶舍俯流泉茗椀筠罏暎碧鮮陸羽陶成聊韻事
箇人合是箇中仙
暖
繚曲谷朝陽廻環山列屏暖律先盎春韶光已可憑石
罅莎含綠阿邊柳舒青臨高縱遥目潤土爭新耕萬景
紛吾前惟是足怡情
題唐寅品茶圖仍疉其韻
壁張墨戲寫烹茶汲雪因教試荈芽正是盤中春好處
撫松坐石意為嘉
澹懷堂
山深乃蔵真地靈始啟秀襟懷属人澄亦藉境緣凑諸
葛悅澹泊妙藴無不囿所在輙名堂於斯名更副座上
披陳編窗中列遠岫近玩欣古芬遥騁得新遘冲融養
吾真毋使天機寇
千相寺
東谷寺較少千相乃稱絶山莊喜不遥雲逕幾曲折亂
石穿磊磊幽泉度决决花宫忽已到淨土真堪悅調御
祗獨尊千相名誰設昔聞有古德於此棲巖穴木石為寢
處虎豹相玩狎一朝遇良契枯禪悟指月把臂送出谷
落淚殷勤别既云物我空此又如何說(憨山遇隠者事見盤山志)
陰
山雲傍晩重霮䨴靄千峯月色韜春宇籟聲息巖松春
雨無不佳望澤心何窮昨見薊城西太潤艱耕農又覺
不雨可自問將奚從
天成寺
春煙壑靄幻松杉崖口纔過迥不凢潄雪泉聲飛萬澗
干雲塔影出千巖山蹊似畫還饒步寺閣如船只少帆
坐靜惟聞鈴鐸響梵音界裏悟華嚴
萬松寺
昔来見松枯惜謂松遭劫今来見松菀幽懷為松悅惜
悅皆儻然裁成亦有說蒼松本夀客何致生意滅徘徊
思其故参以所聞閱寺僧圖目前繞樹剥膚甲取以供
炊爨祼立何能活因之劚材鬻牟利誠不拙吁哉貞榦
質枉使遇摧折申命禁所為毋俾生機泄枯枝及落葉
儘可煨榾柮留松為山姿青雲常護法亦可招客来施
檀仍爾業此禁不數月守令如守偈蒼松果廻綠重見
蔥菁列百丈挐翠龍森森欝屼&KR1885;菀枯松不知悅惜吾
何切晰理及輔相願因通理物
青峯寺六韻
初地今初到青峯最上峯千秋金相好一朵翠芙蓉松
籟風中静莎茵雨後濃福田非所慕(是寺新為脩葺)淨業偶相
從境是琉璃界僧忘洞濟宗詩成跋馬去雲外聽鳴鐘
雙峯寺
層椒覓路敂禪關仄徑流泉度幾灣幾暇聊因閒策馬
春陰端是稱遊山平陵傑閣真宜眺背峙嶤峯杳莫攀
好景山靈藏不得何人竒句破天慳
法藏寺
雙峯法藏近尺咫石棧縈紆能令遠一帶禪林欲畢遊
雲扉蘿徑窮委宛草亭靜對盤龍松太古色滿清聽滿
圖其大概歸細吟坐久恐防行漏晚
雲罩寺三首
人行谷口雲猶罩及到峯頭雲盡開妙義此中應了識
天龍歡待攬山来
層樓開牖納天風梵網簷鈴演色空廻視雙峰將法藏
寳珠光在翠雲中
精藍小憩坐山樓樓上前題著壁留即此便成常住相
誰云駒影迅於流
盤龍松歌
何處無松盤山之松天下松之宗盤山何處無松法蔵
之松盤山羣松之祖龍十餘年来將謂田盤大略吾遍
考孰知盤龍之名今日吾方曉乃知理境本無窮誰能
一一研精討昨夜不曾夢非熊胡然而遇渭濱老盤之
龍之而鱗甲拏雲空傳神如遇陳所翁龍之盤偃蹇夭
矯蟠空山設色不須楊契丹偓佺曾此食其子香聞應
遍一百里(述異記云千年之松香聞十里)田疇不賣盧龍塞其時佳蔭
之下常徙倚是松真龍非龍不盤宇宙萬劫雲翠濤寒
遊山廻至山莊三首
明廷咨政過辰牌乘暇春山一暢懷却入苑牆廻首望
定光塔影白雲埋(是日到雲罩而未登塔)
一往来遊窮六寺或初到(青峯雙峯法蔵)或舊曾經(天成萬松雲罩)心
中㩦得盤龍状便與乘閒寫色形(法藏寺内盤龍松古翠宜人歸而圖之)
時晴時晦幻千巒信是山靈技畢殫幾首詩休作詩讀
合如記里畫圖看
雨
蔚薈朝来重旋成細雨霏坡茵齊綴琲嶺樹亂棼絲有
喜遐思麥無聲暗濕衣薊城艱種處又為念依依
春是農耕候雨為天地仁不應分畛域益用戴鴻鈞峯
色况如沐耕畦正好廵壺中有真趣步步更無塵
題農樂軒
農樂必西成春田始載耕雨中景雖好自凛戒言盈
泠然閣
遊山思小憩高閣翠微裏下臨無地虚仰視諸天咫非
風松亦鳴有石雲同起即目不遑他會心率於此精義
一以契常言亦佳矣
雨中千尺雪
濕絲時止復時零煙意千山幻色形茶舍到来閒便坐
石泉宜向雨中聽波涵靜渚心同澈雲住高峯態自靈
明日輕輿歸路好欣看膏壠麥含青
得概軒春望
向遠開軒稱得概偶来恰喜織廉纖高原下隰尋常見
雨笠煙蓑取次拈不礙濃雲四五片纔蔵遥岫兩三尖
誰知連日山莊住爾許詩情此際添
雨中登半天樓
細雨了不寒春山恰如沐肩輿衝煙絲雲壑度幾曲巖
樓號半天每到延清矚雨景得始遇秀潤罨林麓遠甸
耕濕土何人叱牛犢布帳開細溝何人課童僕雲罩祗
聞鐘山僧却眠熟
雨花室
雲深峯影幻葉重林光漾天花散半空月牖納千嶂觀
為喜世界聽作清供飬必曰曼陀羅是名著色相
盤山旋蹕作
仙莊五日促歸程煙泮平林宿雨晴土發膏香連遠近
林含花意報清明廻看雲裏蔵螺色愛聽村頭叱犢聲
只有定光羣玉表山靈迎送稱(去聲)人情
雨後
雨後青郊淑氣恬杏花村舍颺青帘絪緼未肯輕開霽
纔露遥峯四五尖
霑足明知利麥禾閒聽漸石旅人歌長官却謝脩除率
為汝歡欣不汝訶
高原固喜資耕易下隰亦愁播種艱京兆飛章報時雨
寧知愁喜萃其間
甘膏霑被真艱致北地兼多高阜田百一之低為躊躇
(音佇)自惟吾亦太求全
迴蹕詣
暢春園問
安
十日春巡返六驂
起居先詣玉階參
膝前擬報耕均好庭外猶看雨繼甘
徐零密灑烟空表潤葉濯枝仙苑間春色今年似江國
萱階萬景悅
慈顔
御製詩二集卷五十五
