御製詩四集卷十八
古今體一百四十七首(甲午二)
新正恭奉
皇太后幸御園之作
撰辰曉出鳳城垣煙市鐙棚景物繁甲午今年新甲子
(是日甲子)
春輿此日駐春園璇霄瑞氣霏銀粟(同雲密布已霏稷雪益盼優霈不寧)
姬室
徽音奉
夀萱吉旦王師兹進勦(阿桂等奏各路將軍俱定期約於正月初十日分道進兵會勦)
(金川今日正當師征吉期而雪霰應占天龍送喜佇問捷奏)月聞三捷籲
天恩
夜雪(正月初十日)
入夕依然灑細霙或疎或密最關情三重暖閣安能寐
一夜祥花問到明曉起鋪庭餘二寸遥思遍野潤新正
願移玉壘兹優渥(是日適當軍營進兵會𠞰之期而嘉雪恰慰盼望番境多雪惟昨冬晴暖)
(勝常願移彼之多優霑於此處則軍務農田兩得其益均賴上蒼嘉佑耳)繾彼王師適進
征
新正萬夀山對雪即事
侵晨益密六花霏有暇名山欵墅扉若霧非煙春闇藹
凝華積素玉雕幾經冬曾是顒而望此日方知惬所希
京兆謄章真不誤已稱三寸渥郊畿
玉瀾堂口號
昆明漫惜未開冰湖岸蜃窗恰可憑今日居然惬神會
不生波處得心澄
宜芸館
書館凍池濱冰光不疊淪却因心定處堪問古為津馥
馥芸香遞明明藻鑑陳淑躬審誠偽利物在君臣詎祇
言無射端應行有遵近方蒐四庫益覺味親人
樂夀堂
鏡水屏山地夀仁樂知堂新年問俶景一雪報真祥庭
積玉是濕樹生花不香三清漫烹茗早沃渴心腸
含新亭
春來萬物總含新却是虚亭趣識真柳眼花心雖遲(去聲)
待依韋生意已宜人
停靄樓口號
恰合拖成横嶺白未妨蔵却豎峯青可知煙靄無情者
到此殷然也欲停
對鷗舫
幾架虚軒水裔臨過冬鷗鴈聚冰潯君王既得光輝借
江海何殊朋侣尋白芷青蒲聊結望寒蘆衰柳是知音
對之位育廑吾勉底論無心與有心
無盡意軒對雪作歌
春山偶問有餘清文軒恰坐無盡意經冬望澤不寧心
詰晨對雪忽滿志攅團豎灑復横棑昆明湖水面前開
入波正與練紋合亦有凍者鏡光揩玉泉咫尺乃不見
汗漫糢糊連一片倏然露出兩鍼尖霏勢略停塔影現
既停復霈變幻奇白銀世界遊迷離在兹真佳多益善
悠乎心綣金川師一時莫定愁與喜無盡意哉有若此
怡春堂
怡為樂未發孟實仲初基堂額有如此予心豈異斯舂
容猶足味艷裔且教遲漢詔分明道思當絜矩之
題圓朗齋
披以大圓鏡對兹高朗齋静惟鮮比擬光豈藉摩揩有
照原無示非奢却是佳小亭便言去那得永澄懷
石舫二首
桂檝蘭舟蔵塢裏却看石舫岸傍披篷窗憑處冰花入
訪戴山隂有若斯
誰云凍浦澀行舟玉海波瀾宛若浮滕六不禁兹技癢
羽輿直使傲金鈎
清可軒
歸途循山隂巖軒所必至拾級弗勞步凭几實暢意千
林蔚偨池無葉有花綴畫格在可中詩品合清致屏息
禮金仙銀世界游戲
味閒齋
山西轉山北書館必經由聊以片時憩幾曾半日留云
閒閒豈得曰味味非投自幼讀無逸爾今可忘不
搆虚軒
峯頂書軒在既登聊憩諸煙郊俯覽近鐙節恰臨初樂
趣願同彼静思還啓予譬之春物鬯其搆亦因虚
詠痕都斯坦玉椀
劚出雲腴擎來雪椀磨是西濛之水挹殊北斗之
漿圜規徑四寸而贏輕縠比五銖以薄截肪既美
超魏扎鏤冰况巧壓吳工無翼斯飛有懷朅詠
良球本是出崑墟中(去聲)器成珍亦鮮(上聲)如巧製水磨貽
喀嗎(古時四巧匠名)羞稱吳匠富專諸(吳中玉匠多居專諸巷)羊脂比色
脂嫌膩楮葉方輕葉欠疎精玩弗求廼頻致每因擎用率
慚予
雪後御園即景
過午春雲淡以輕慰將惜並一時生不知足固人恒有
善遇亨當我戒盈銀沼鋪冰互融化瓊峯晃日益晶明
速教收取培林木行賞推恩例視成(每逢雪後命步兵及苑戶埽取培壅)
(樹根因即行賞歲以為例亦推天思之意也)
賦得樂安和(有序)
顔寢殿之額曰樂安和意雖一貫義亦各具昔湯
之盤武之席莫不各有銘所以觸目警心也盤席
祗日用物猶亟亟焉而况朝夕所處之室乎各成
六韻以勑一躬
樂亦六情一因而額寢齋弗耽斯得正從欲實為乖花
鳥引機緒詩書藴道荄當思不可亟恒念與之偕應在
雨暘若寧須絲竹排山端姑彼置五字識吾懷
右樂
向祗隨所遇(舊顔所居書屋曰隨安室取隨遇而安之義)今惟安在斯朝乾
實切矣夕惕亦居之適已非為合圖民乃得宜禮經著
和樂堯典仰文思建久賈生策計情&KR1007;氏辭更殷深念
者永固萬年基
右安
和者寬仁施(去聲)是誠得衆緣温而厲則可柔以發斯偏
性命保合正起居安養便莫慙衾影獨那溺景光妍無
欲心常泰有為身弼肩春臺一氣鬯與物共誾然
右和
再題安瀾園十詠
葄經館
何處春生識得元翻書曦影照窗温近因四庫參詳校
乃悟窮經未易言
四宜書屋
圖來陳氏隅園景搆築居然畢肖觀每月奏聞漲沙勢
何曾一日忘安瀾
無邊風月之閣
柳眼梅心孰為開清吹淡照兩徘徊可知風月無邊景
都是東皇一氣迥
涵秋堂
當春何必遽言秋而我成吟亦有由試看乾元含四德
欲教闕一可能不
遠秀山房
三架山房恰向西西山秀與坐床齊參雲彼豈不為迥
在遠於斯望乃低
染霞樓
紅則為霞白則雲總為一氣所氤氲欲詢赩赩容容者
紅白於斯分不分
綠帷舫
水閣式教學舫為朗然冰鏡倚窗披一般真舫難開泛
却得饒他捲綠帷
飛睇亭
疊石為山峙碧崚層梯信步攝齊登偶然飛睇還同樂
牆外煙村閙野鐙
煙月清真樓
月照煙如煙澹澹煙籠月似月溶溶清之至乃真之至
便是丹青那寫容
采芳洲
小立洲亭不礙凉岸林突兀映冰光楚人欲起作騷者
試問如何斯采芳
素心堂有感
春意又依依春堂坐載暉芸編披古道梅缶護清馡静
閱今和昔難評是也非人同素心者祗覺邇來稀
戲題活畫舫
近水齋稱活畫舫艤來冰岸却成孤欲矜藏塢真舫者
可得平湖浮漾無
虚明室
室置蜃窗明且虚甌香几淨稱觀書方將深造搜四庫
寧詡多聞富五車惟是返躬恒彼愧可知棄暇莫斯如
循名設更通乎政義著濓溪正切予
題錢維城獅子林圖
一角獅林璧未完(見維城自識語)補成全景運毫端為泉為石
分明憶若竹若松高下攅倪氏豈知黃氏占今圖又作
古圖看笑予幾度亦吟倣何似金剛四句觀
上元前賜宴外藩即席成什
穹窿黃幕寶燈垂錫宴諸藩取習知(穹廬氊幕每於園西敞處張以賜宴)
(外藩亦向例也)廣席遍巡金鑿落遥山猶積玉參差行時陽氣
資生始施惠需雲受福宜物象人情胥浹洽際兹惟益
勵勤寅
陸治上元豐樂圖即用其韻二首
雅會元宵太史家(見治識語)論文酌酒慶年華紙燈也足豔
時令火樹寕須綴萬花
東華不逐軟紅埃古屋同人節讌開飲到夜深還散去
却教明月送賓回
上元前夕小宴宗親
瓞綿萬禩受天慶前夕元宵例有常雖喜升堂多晩輩
顧懷侑爵少尊行舞陳偃武兵戈洗歌遇興賢奎壁光
(今歲係鄉試年)遠宇春雲復輕布繼霏六出願徵穰
上元鐙詞
鎮日濃隂傍晚晴盼膏慶節兩縈情豐隆合讓月天子
初歲元宵放夜明
人人都喜晚晴好燈有輝煌月有光我獨惜哉未繼雪
優霑乃可慶農桑
一輪初滿月方望萬燭齊燃夜未深最喜西樓向西眺
雪光猶暎遠峯隂
瀛西漠北畢來賓喜會樓前許接茵設曰光明開曶爽
耀華直到貴山垠(哈薩克汗阿卜賚遣其子阿第勒蘇爾統入覲命與朝正外藩及年班回)
(部同列坐預觀)
廣陵富庶四臨知燈火今宵想益奇已慙(去聲)還淳非易
事那更術藉葉天師
閒坐誰能古有由炬輝蟾影閃如流東坡便諫浙燈買
也自無端杭市遊(宋劉克莊燈夕詩清於坡老遊杭市)
燈王說法覺愚昏竺國輪高十丈鶱摩竭陀風本如是
(見西城志)豈曾太乙讀龍門
火戲節筵次第完雲興西北舉頭看人情於澤寧辭足
願霈祥花入夜漫
上元後一日小宴廷臣
御園前殿集簮紳翼日方筵例合因同此深心惜未雪
詎寧悅目賞新春掞牋應是兼規頌在簴還聽奏翕純
漫道不經傳俗節由來生計為農民
司天應為惜華節舉首今宵月始圓(昨雖上元而憲書於十六日方值望)
(故云)弗卜夜臨申讌啓歷多年率未燈燃甘醪羽爵寧須
再庶品蚌盤漫笑前雖是同堂斯愷樂良臣進勦正心
懸(阿桂等奏各路將軍俱定期於正月初十日進兵會𠞰金川計連日正當得勝冞入之期盼望捷音甚切)
新正含經堂
例踰節事始來過率以燈筵慶賞多豈似芸編資古汲
已看梅蕊受春和諸家執臆說誠夥一室操戈理則那
刪駁折中信非易吾方勉此敢延俄(近命詞臣校勘四庫全書每取原書)
(披閱或繕寫進呈見其中有義解踳襍紀載失實輒為題識辯論書之卷端亦有舉其譌舛處諭諸臣隨時訂)
(正者)
淳化軒
堂(含經)後齋(藴真)前步屧巡兩廊石刻早安勻昨經三倣終
還始(昨歲曾取刻帖時雙鈎油條填墨對臨自五月中駐避暑山莊至木蘭行圍廽蹕凡四閱月計臨三)
(遍)却鮮一如精與神略省察都愧往古少徘徊又是新
春即兹燈節寧能罷無易由言欲化淳
藴真齋
藴為發之始真則假之對真以藴乃佳假以發斯昧真
誠而假私返身必由内然與齋何涉循名實可背願言
勉克已如臨師保誨
理心樓口號
五官自是首乎心理則其施在酌斟不出虞書十六字
進之一字曰惟欽
敦素堂
溪堂臨沼上沼而尚凝冰宛是玉壶在依然藻鑑憑翻
書欣目朗即境得心澂更契卜商會言詩可以興
含芳書屋
漫嫌紅紫勒花光衮衮春來意已忙書屋却欣善名副
青韶未鬯正含芳
深寧堂
廊轉虚堂接既深斯得寧梅盆識春白苔砌向陽青彛
鼎無俗韻圖書餘古馨因思奠寰宇詎獨在軒庭
樂性齋口號
性惟有善初無惡此語嘗聞乎子輿設使樂之弗以正
其流不可不防諸
新賞室
一室顔新賞三春方孟臨盼來有柳眼識得在梅心即
此消還息便成古與今棄閒領佳會五字掞清吟
張訓禮圍鑪博古圖
訓禮易敦禮二人非一人相如似有慕(書畫譜載張訓禮舊名敦禮避)
(光宗諱改今名又別載張敦禮傳初疑即係一人及細考時代敦禮乃哲宗之壻前後相距百餘年當是名偶)
(相同或慕其筆墨故襲其名如司馬之慕藺亦未可知)欲訝孰為真古器玩三代
閒庭聚四賓朱欄干曲畔梅信正含春
題㾗都斯坦玉飲器
西崑玉工巧無比水磨(去聲)磨(平聲)玉薄如紙製為飲噐佐
閜盌形異梓人載周禮半匡艾荷葉翻上一朵薝蔔花
承底又如老蚌擘方諸暎月分明欲生水撫不知痕眎
知痕何以措思何運指奇技直擬下增椎徐觀又復弗
忍耳
詠官窰缾子
修内製瓷缾色佳稱粉青淨心七字偈守口四言銘鳴
自輕瓦釡古當繼土硎珍踰夏商鼎少貴似晨星
題錢維城山水花卉合璧小冊
逥溪響雪
大溪山下亘西東石上流泉赴壑潨比擬吳中千尺者
高低雖異色聲同
翠雲赤幘(雞冠藍菊)
輕盈態拂仙風動偃仰形擎瑞露滋恰似雞人將報曉
金烏欲上翠雲時
桂巖書屋
葉為玉綠蕊金黃花下偏宜搆小堂研北人閒摛彩筆
了知得句亦天香
露湑霞觴(萬夀菊秋海棠)
金臺玉盞漫稱揚紅玉盤承萬夀觴别註豳風以花譜
居然躋彼見公堂
寒灘鈎艇
蒼巖枯樹帶前灣獨把竿絲鈎艇閒莫訝寒灘魚不餌
伊人意豈得魚間
省樹添香(紫藢茉莉)
白白紅紅兩不妨丰姿一例振瓊芳舍人名已馡臺省
那更閒花借助香
江樓帆影
倚巘層樓俯大江往來帆影見雙雙南巡燕子磯頭景
結習胷中底未降
金田翔翠(黃茉莉藍雀)
低亞高鶱作態多風前相對舞婆娑布田設以黃金擬
翠羽應為姞栗陀(即靈鷲出梵典)
層巒蘭若
隱隱花宫據迥層一絲雲棧入崚嶒闍黎捿託真得所
不費功勲悟上乘
秋籬羅綺(木槿羅翦秋)
翦來初試綺羅新稱體顔如意相(入聲)親籬側不殊倚修
竹浣花詩裏識佳人
松潭魚籪
漁人援木幾曾求魚籪周阹置淺流比似網綱差覺勝
取因鱗類自來投
海西秋艷(洋菊)
誰把籬東幻海西金風玉露亦含荑淵明驀遇應難識
五色由來令目迷
詠木鏤屏二首
過雨千溪漲生涯樂網師篷舟撐出矣板閣凭觀之婦
子團圞聚罟罾左右隨澄潭羣集處活脱杜陵詩
右煙溪漁樂
春光鬯以和春騎出婆娑近水綠浮鴨遠山翠罨螺尋
花還覓柳度澗復循阿試問奚囊裏佳詞得幾多
右春林遊騎
題王著書千文真蹟
考古雖然多有舛(淳化閣帖為王著審定其中世次爵里多所訛舛米芾黃伯思輩每訾議)
(之然摹勦精工古今刻本無出其右則亦未可盡非蓋著特昧於考古而其工書有家法史固嘗稱許之也)
臨池何礙是其長一千文撫精神藴八百年騰紙墨光
初仕成都遇淳化疑摹智永識歐陽侍書際會傳佳話
訾議寧須論米黃
宴坐堂中偶爾成詠
春雪旬朝消易易燈宵七日過堂堂(自十三日至燕九例放燈七日)略
欣閙後值幾暇惟是憂先望澤長歲久人情知莫測時
踰陽德頌方剛那稱勤學敢忘學更覺躬行慙不遑
味真書屋
鄴侯三萬卷誇富四庫而今望若洋試問屋中味真者
真知其味在何章
抑齋
長春仙館中齋額泐青宫(長春仙館子為皇子時所居也顔書室曰抑齋與重華宫)
(西廂同即位後凡園亭行館有可靜憩觀書者率以抑齋為額)到處兹數典坐來惟恧
躬業修德進未昔日此人同祗有抑然志庶幾如武公
皆春閣口號
一氣東皇佈始誾九瀛萬物盡皆春若論登閣對時句
祗在乾乾勵體仁
抱樸草堂
草堂稱抱樸白屋煦春和可共萬民豫惟虞六幕訛淳
風那易返藻句尚頻哦緬想茅茨世還應抱愧多
再題和闐玉關山行旅圖用舊題關仝關山行旅
圖詩韻
主峯獨隆崇盤磴自逶迆天容上覆青樹色側含紫太
白歌蜀道延之詠玉水誰知考工氏合相會斯旨質之
關仝畫卒難分彼此
孫克弘松泉叠韻
松謖泉清響疊宣鳴隂雙鶴素翎翾韻中那得無三友
生面别開豈不然
詠漢玉小糓璧
圓徑(去聲)弗三寸而贏出土千年孕糓精了識明廷非子
執義因粒食得沿名
題錢維城天台十景圖
青溪煙景
源出洞天嶺滙流溪㵿漾鶴仙緬遥年徒杠涉今浪人
字起蘆汀去去赴鴈宕
赤城霞標
巖石色殷紅赤城名以寓如雉堞入雲可證審言句孫
綽意如斯莫謾錯注賦(霞標即雲標避暑山莊城以皇祖亦曾以此名嶺屋維孫)
(綽天台賦因石赤與名不與赤城重儓乎)
國清松徑
閭邱訪二士豐干笑饒舌携手相與去入崖祗一瞥寺
額云夢兆(國清寺為隋僧智顗所建相傳顗初至天台夢佛指授有寺若成國即清之語因以為寺)
(額)未識金剛偈(叶)
佛隴經壇
西方極樂國金田銀界道是地嶺為名(自金地嶺下折谷中深篁密樹)
(間二水穿絡又西遇銀地嶺有磨崖佛隴二大字智顗嘗登此講經而嶺以金地銀地命名頗含佛經界道之)
(義)其義殊易曉納於芥子中分疏自了了
華頂凌雲
天台最高處凌雲數十里隂晴皆見日殊難明其理(華頂)
(為天台最高處舊相傳其上雖晦雨可見日出入但日出必至地平以上人始得見華頂雖高豈能見於未出)
(之前或夏秋之雨遠近隂晴不同尚有罅漏可見若遇連隂雲翳四宇咸周安能獨遺日出入處略無遮蔽耶)
(其說盖山僧傅會揆之於理殊不足信頂有經臺亦智顗故蹟)經臺傳何人依稀始智
顗
石梁飛瀑
雲標滙衆流望梁千仞懸匡廬堪伯仲其餘皆眇焉石
橋原可度清詞憶少連
瓊臺酌醴
瓊臺懸中天金庭擅桐柏道宫築唐時其下淙靈液一
酌便登仙奚藉藍橋驛
桃源絢春
繡峯復繢磵絢綵紅霞如千樹桃已然萬年藥豈虚緬
憶劉阮蹤寧讓武陵漁
雙巖佛屋
寒巖與明巖若斷復若續對峙鏡光暎嵌崖有佛屋義
在法華經分座人天伏
萬年福海
萬年(寺名)對碧峯淨業修福海應真泛鐡船石湖至今在
衡文寫境人(錢維城視學浙江時經遊天台因圖其景以進兹維城殁又二年惟存此卷矣)與
彼同千載
題和闐玉鏤漁樵圖
樵徑漁舟託隠淪頗多廊廟致其身設因數典評高下
吳界終當遜渭濱
河南巡撫何煟奏報得雨詩以誌事
祥花瑞葉沐初旬暖律迤南作雨均(初十十一兩日此間尚係得雪何煟)
(奏開封及各府州屬是日均已得雨盖愈近南地氣愈早暖云)千里傳音來此日一時
慰念慶新春淺深次第膏雖别(開封歸德汝寧南陽陳州五府及許汝光三州)
(得雨二三四五寸不等霑膏深淺雖殊而霢霂之滋則彼此被澤正同耳)近遠霑濡澤則勻
正值頒綸欣啓牘(今早以何煟辦理河南巡撫實心盡職其兼管河務亦甚妥恊特加總督)
(銜示奬旨甫降而何煟奏函適至因命即日同奏牘發往俾早承温綍益勤宣德意)體斯敷錫勉
勤民
聞兩路軍營攻得要隘信至詩以誌事
兩路馳軍報一朝達喜音(明亮以正月十一日在馬尼報捷阿桂以正月十二日在)
(谷噶報捷俱於二十三日奏到)谷噶(讀作平聲)既冞入(阿桂等奏於正月初十日子時𣲖兵搶過)
(谷噶丫口佔其山梁三四處速得碉卡已入賊境一百餘里)馬尼(去聲)並深侵(明亮奏初十日)
(丑時進攻馬尼之前攻得碉卡殺賊二十七人賊目一人富德截出馬尼之後攻克䃁口二碉搶奪木城殺賊)
(三十餘和隆武於卡卡脚亦攻得二碉與明亮兵合而對河之德赫布亦攻得賊寨四十餘處馬尼中山梁五)
(碉諸賊悉潰奎林以皮船渡至博堵亦得其木城二座)雪冐如平蔡(海蘭察等所統官兵自谷)
(噶山粱丫口復行下溝風雪大作官兵穿林越險奮勇直前轉戰二十餘里五更後又復大雪官兵轉乘雪霧)
(迷漫直抵碉根除黑夜䃱斃賊人不計外共殺賊三十餘)火騰卜尅金(明亮進攻拉窠克石卡五)
(遂逼迤東大碉賊放鎗扺禦官兵不避危險蜂擁而上於西面挖開石脚抛擲火彈復於東南角舉藤牌掩蔽)
(穴地實以火藥地雷轟發碉墻隨圮賊大半壓死餘亦皆殱斃)旗兵真識義屯卒亦輸
忱(此次官兵攻碉接仗倍為出力皆由八旗勁旅奮勇先登綠營觀感激勵並效法恐後而屯土兵練亦各)
(踴躍用命)奮勉咸敵愾么䯢期就禽詎寧蘄重賞(在事出力之滿漢屯)
(土各兵俱加賞一月錢粮並令將軍等查明分給寧濫母遺)實用勵同心崇嶺彼失
據(先是海蘭察等於初九日辰時即在谷噶山梁丫五口下埋伏賊人並未知覺至酉時見了口下有賊)
(人海蘭察追躡之鎗殪其一餘皆竄逸恐其至賊營送信因議於喇穆喇穆横嶺外分路進攻佔其左右山梁)
(及相近之儧巴拉克山峯額森特亦據嶺東之色依谷山梁海蘭察又佔最高之登古山梁賊於此等要隘並)
(未預為守禦今大兵皆入丫口賊已自失其險矣)窮巢我可尋雖然宜戒滿籌
筆倍生欽(兩路官軍所向克捷實頼承余惟益凛滿盈之戒以欽)(上蒼嘉護眷佑耳)
新春萬夀山清漪園即事
節後仍餘暇名山試重(去聲)遊東風已拂柳春水可行舟
蠛蠓乘陽氣鳧鷖下暖流六橋阿那畔耕織又從頭
惠山園
詭石叢間路入從春園山水意將濃乘閒偶爾遊一晌
縮地居然移九龍繞砌近隄吐新草明亭暗竇間(去聲)蒼
松南巡風景依稀在親切民情鎮芥胷
玉瀾堂
樸斵溪堂號玉瀾西窗臨水鏡光寬東風解凍呈溶瀁
春舫穿梭織綺紈魚陟冷猶怯未躍雁迴初以聚為歡
靜明(玉泉山甪名)塔影兩峯印便作聖湖一例觀
長春書屋
湖傍書屋號長春名副春來實倍親詎必柳桃輝錦繡
已欣山水藴精神早收綵勝曲屏綴雅有芸編淨几陳
即景問何為契要乾元君子體惟仁
夕佳樓
西南日落際夕靄送西山空翠雖非候凉蒼正耐間幾
曾出目覩(遊萬夀山率辰來午返從未久停夕佳之趣亦不過想當然耳)惟是遣吟刪
親切會陶句山莊想像間(避暑山莊亦以夕佳名樓間有於向晚經臨者於淵明詩)
(體會却為親切)
樂夀堂有詠
取名山水趣誰識建炎同(斯堂擅山水之勝因以智樂仁夀為名後閱董其昌論帖)
(真賾云宋高宗書有樂夀老人之稱盖其退居德夀宫以後所取兹葺寧夀宫為將來頤飬之所堂成亦當以)
(此名之宋高宗人不足慕惟冀得遂初心與彼或相仿耳)因待倦勤歲移題寧夀宫
為時雖尚遠所願幾(去聲)無空以去觀來者其期已過中
(余有宿願以即位六十年滿歸政為期雖覺遠然自臨御至今三十九年而計則已過半矣)
寄瀾亭
千頃昆明漾碧瀾頓殊前此對冰觀試思一向寄何處
翻覆手原非二端
雲松巢
山雲一片白山松四時青松喜雲與護雲遇松為停青
白故素憩賓主胥忘形其間構巢居浮邱庶相應而我
何謂㦲寧不愧德馨
瞰碧臺
依迥為軒可號臺湖光俯瞰碧漪開設如驀憶淮南子
不負循名是此來
邵窩
名因安樂取境與濟源殊(康節安樂窩在河南百泉之上庚午秋巡幸豫省臨憩曾)
(有詩兹雖借用其名非倣其景也)適已非如彼及人惟勉吾山光方淡
蕩物意已昭蘇南望知霑澤(初十至十一京城得雪三寸而雲氣甚濃南望尤厚)
(知豫省雨雪必多何煟奏至果然)豫民同幸乎
留佳亭即景
向陽砌漸綠萌荄别解因生即景懷恰似春光未駘蕩
少留翻覺十分佳
水周堂
冰解漾新流書堂信水周伊人誰宛在勝日我因遊刺
渚遲蒲芷浴波喜鶩鷗掞牋吟五字偶值興相投
詠官窰貫耳缾
泑氣猶滋火氣磨兩傍貫耳足穿過繫繩恰稱奴僮負
擷蘤偏供詩客哦李氏奚囊堪伯仲陸家越器未差訛
如非守口擬致問把玩曾經閱幾多
題居節詩意八景即用圖中題者韻
春江罷釣
紅桃綠柳靄溪煙野舫輕竿意洒然何必重儓安姓字
那勝屈指數(上聲)賢前
春山晩霽
翠深江上遠山眉南國春欣晚霽時高士厜㕒相話處
不嫌風䙚鬢邊絲
谿山草閣
縠紈波漾草堂淨(此開文肇祉題首句押環字以其出韻故不用)榕荔風翻夏
五寒隔浦山高猶不遠晴光紅暎寺樓欄
松壑雲泉
謖謖松風下碧空秋雲欲斂尚滃濛爭衡祗有飛來瀑
占得色聲莫並中
秋江曉雨
吳江雨落漲平流洗不褪紅楓葉秋禁得寒惟蓑笠好
罟罾猶自弄扁舟
絶壁飛泉
開錦層崖螺黛紋網泉擘峽向中分坐來三友相評量
寄興因之在水雲
寒林落照
溪閣誅茅樸且深日斜波影泛松隂後堂中婦供雞黍
飯罷惟應相對吟
山村積雪
近水流平遠巘高寒村玉色鎖林臯不嫌冷踏瓊瑶碎
辦得芒鞵與布袍
題古陶器猊鼎
古於金就範今見土依模問敢致彼楚製堪緬有虞肯
輕添鴿炭還覺勝猊鑪周代伯師似(西清古鑑有周伯師鼎其形似此)
形疑法此夫
詣暢春園問
皇太后安因進宫即事書懷
順時行慶奉
慈徽蕆節
駕言昨日歸遂以晨朝問
温清便因春令返宫闈肅
禋勤學無非事客歲新年有若飛少壯此心都不覺邇
來何故每依依
出暢春園門由隄上至泉宗廟攬景有作
暢春數里逹泉宗且止傳餐問路從隄上初春景何若
柳絲黃處帶煙濃
泉生新水注循涯近遠鱗塍一律皆原是自南流北去
故知舊記屬齊諧(萬泉莊之名雖不見於日下舊聞春明夢餘錄而丹稜沜則互見於二書)
(巴溝橋亦至今尚在惟所稱丹稜沜之水出巴溝以逹於高梁則同歸失實盖高梁之水由玉泉發脈滙為昆)
(明湖流為長河經高梁而為通惠河水皆南流若萬泉莊高於巴溝巴溝又高於稜沜其水皆北流從無涓滴)
(向南者曩以經理泉眽因地考訂始知二書所載之妄嘗作萬泉莊記駁正之)
長隄幾曲似江郊減從無須拂翠旓底識今年春事早
山桃枝上已含苞
鑿湖積土遂成山山色湖光暎帶間袛以灌田費經理
豈緣問景事遊攀
既無塵復不生泥隠隠遥峯列迤西記得向年得句處
秣陵東郭䟦驄嘶
崇祠種柏作隂濃屏息升香致敬恭春雪略霑欠優渥
更祈春雨利三農
挹源書屋自警
萬泉莊側泉宗廟傍廟書齋號挹源為學因之悟根柢
觀瀾豈祇對潺湲盈科混混江海放成性存存道義門
偶有會心還自忸恐防終是託空言
向綠軒口號
嫩葉猶然未吐枝坐軒一向意依遲饒他簷額傳春令
已是千林向綠時
主善堂
是處顔堂額(御園亦有是名)師資觸目存纔聞心每喜(禁中舊存張照)
(書聯纔聞善事心先喜句最佳兹櫽括為言)一恊意彌敦階草春先識樹禽
靜不喧若云親切句即景在乾元
觀瀾亭有會
瀾雖水面紋然而致各殊因風以成者風定瀾遂無自
泉淙出者其瀾常自如是謂有根本觀宜在此夫於文
亦稱瀾厥源則詩書苟或尚辭藻誚同藉風乎子輿引
未發憑觀會道樞
湛虛樓
出樹高樓見牆外近為湖水遠溪田鱗塍千頃秧未插
益覺湛虚名副全
依綠軒
千林葉未綠綠意豈全無庭撫撐蒼柏砌看茁嫩蕪春
工善渲染畫態有同殊擬欲文軒問所依究孰乎
津逮亭
問津忽到源觀水可悟學過橋步詰曲小亭樓嶨犖佔
畢非我事勅幾有先覺尚書六卷中師法垂昭卓艱哉
未逮津顧名顔愧渥
輝淵榭
平流落石峽靚若俯深淵疑有珠懷蚌故應輝媚川小
軒恰相對據榻為(去聲)俄延忽訝湧千斛由來漚吐圓
集遠堂
山堂虚牖向西披近渚遥峯各獻奇驀憶集思武侯語
可因遠即忽遺之
西直門外
節過例還紫禁輿經筵
社祭仲春初連塍宿麥苖纔茁夾陌輕楊條已舒雖是
雪霑微欠爾預思雨霈正殷予去年此日相衡校潤溽
郊原惜不如
過弘仁寺瞻禮
飛来舍衛國(寺中栴檀佛像康熙四年自鷲蜂寺移奉相傳此像為優填王所造當周穆王辛夘)
(年見䆁紹乾瑞相記)靈蹟孰能詳如是相好在經過瞻禮常當春忍
草秀不夜慧燈光設繹弘仁義吾尤勉未遑
澄性堂
佛樓東畔築溪堂禮佛因兹憩坐常暖烘(去聲)嫩曦半簾
幕(春日向北行影上簾幕袛照其半夏至則全無矣)凍融新水滿池塘鳶飛魚
躍都弗藉(池小無此致)月印風吹亦足償釋氏云空孟云善
澄之斯識兩無妨
抱素書屋口號
逐步改觀隨處憩因之時復有詩酬不如書屋抱其素
恒此千春與萬秋
鏡藻軒
波面未刺蒲波心自梳藻蒲則待新生藻斯依舊好詎
蒲脆藻堅流覽悟其道蒲因現水面風霜固難保藻緣
潛水心冰凍所不到(叶)披鏡契理趣凡物忌太表
湛碧亭
假山高不數尺春水湛已一池俯攬渾諧静觀(去聲)朗吟
弗雜綺思月上忖知鏡印風來真見練披小徘徊便言
去佳境那恒對兹
澹吟室口號
兩架書齋十笏寬恰如島瘦與郊寒澹吟底是全提處
言苦易工言樂難
題澄觀堂
堅冰雖解有微凌不鑿輕舟未可乘何必效勤御園似
(御園内監往往以冰薄遂鑿通行舟每有詩厭之而習俗率不可禁)翻欣脱俗素心憑堪
循北岸原非遠略憩虚堂亦絶勝研淨甌香春醖釀觀
於澹處契於澄
鏡清齋
冰鏡盖如銅水鏡如玻瓈為鑑雖云同虚實有不齊水
或風吹浪冰或塵翳泥均足礙其鑑照者因致迷然塵
猶可拭風則誰阻之内虚而外實體用兩相宜玩象得
中孚爰以示端倪
韻琴齋口號
春泉雖注力猶微恰是太音聲正希我不解琴會琴理
借他鼓動七絃徽
畫峯室
窗納假山峯室展真樹畫山假峯實立樹真畫譬掛至
竟孰真假莫非虚擬話萬事總如斯拘墟徒自隘偶向
室中觀豁然忘&KR0034;芥
御製詩四集卷十八
