御製詩初集卷十二
古今體六十六首(癸亥一)
元旦試筆
蒼龍抱斗紫宸邊金鳥騰暉玉闕前鳷鵲和凝餘臘雪
罘罳春滿颺晴烟皞熙何日還三代禮樂今時屆百年
(我朝建極中華甲申至癸亥正百年)保泰持盈心曷極
圓穹對越永乾乾
青陸韶光際泰升庥和積漸被黎蒸敢誇玉帛陳王會
饒有憂勤與日增寶鴨夕熏燃苑柏華枌春勝剪宫綾
對時志切三才奠撫序心殷六位乘
上辛祈榖齋居
三朝度王正六日屆上辛青陽靄彤墀海壖含韶春萬
彙昭以蘇昌昌荅令辰惟予繼百王祈榖遵先民滌志
此齋居穆穆將
明禋心乎曷思維政事有弗勤屋漏苟或愧其奚對
昊天(叶)
祖宗廓丕基肯構賴子孫彼野有遺賢何以拔茅掄彼
民有竊歎何以咸聽聞凡此恭默思愧怍流汗頻尚希
鑒予衷維
皇降康年(叶)
詣齋宫
步輦迎黃道鈎陳衞太清上辛遵自古先日恰宜庚臘
雪餘恩潤朝暾凑暖晴井閭燈事近歡動鳳凰城
上辛日
祈穀
東陸暉晴旭
穹壇颺瑞烟上辛邀
帝佑依古重民天量幣牲惟犢燔柴燭被田八音調太
蔟九奏叶朱絃寅祀增乾惕駿奔敢後先繼繩思
祖德對越儼
皇乾百辟威儀贊一衷夙夜虔祈年陳至願
錫我有秋連
人日
簪裾鶴禁曉景色鳳城新七日人爲日三春物盡春盤
蔬襍堆韭屏勝細鏤銀次第陽和滿從知大造仁
韶華漸可尋人日此登臨雪色晞陽怯苔痕傍砌侵階
蓂無落葉谷鳥有佳音綵片何須剪春光入上林
立春日擬春帖子
詄蕩天閶鬭物華銀旛寶勝受風斜無私共仰鴻鈞德
一律春回萬姓家
十葉階蓂次第舒青韶醖釀滿龍除鄒陽律共春風疾
一日吹嘘遍六虚
正月初十日立春
青帝重閽當曉開銀蜍朱鳥共徘徊簮來勝綵三朝復
數盡階蓂十葉纔豐澤摘辛堆玉簋
慈寧獻壽捧金杯漫言閏月遲時令試看韶華袞袞來
食栗
小熟大者生大熟小者焦大小得均熟所恃火候調堆
盤陳玉几獻歲同春椒何須學高士圍爐芋魁燒
建福宫新春
禁城景物報和韶初轉寅方玉斗杓漏洩春光梅破蕾
招搖風信柳拖條池心鏡面冰將解墻角銀根雪欲消
棖撥詩腸量多少新年覺比舊年饒
含陽苔色兆根荄勝裏宫花鬭早梅堂構萬年緜福履
黃黎九有上春臺蘭苕翡翠相容與鳳閣枌橑各實枚
試看新蟾眉樣細分明報道上元來
照壁熊九燦九華祥烟濃作赤城霞土牛新看牽春至
綵燕初飛掠曉斜臘雪猶然戀鴛瓦東風全不發綾花
願將建福宫中福錫與寰區萬姓家
元宵煮浮圓子
美擅團圞節名傳燈月筵清風同說餅嘉夜煮浮圓月
桂三春馥星珠五緯連大官傳故事聊爾聽應然
早春
青帝車輿肅肅臨柳稊蓂茁日侵尋花心乾闥城漚影
鶴舌婆羅門呌音風暖院梅留月醉雪消簷溜帶烟斟
千尋火樹連宵發盡道春光最上林
新春試筆
顥穹雲物麗青陽太史占風又叶祥十葉階蓂敷燠沐
八方農事候牛芒辛盤應節宜春好亥字書年壽世長
章蔀從知歌樂歲寰中五榖定逢昌
正月十二日幸圓明園
步輦逶迤出禁闉微風燈信布光春雪消麥隴青含潤
喜動茅簷望歲人
纔見宜春綵燕飛(是月十日甫立春)行看映月玉蛾輝砌苔隄
柳添顔色都報韶光次第歸
元宵聯句(浮圓子都人以元宵節食之遂名元宵)
(御製)筵開三五夕品薦半升鐺饌玉神仙從
煎沉羅綺迎騐豐同粔籹侑食奏絲笙薝葡香分
豔(臣張廷玉)團圞月並盈琅霜和石髓揭露瀉金莖牢
九稱惟舊(臣鄂爾泰)
(御製)筲三簸用精圓融如意粒甜滑自然秔體借蟾蜍魄
竒傳沆瀣英常留春日意恰稱令宵名的的星丸
皎(臣徐本)離離翠釜晶流匙膚軟美可口氣和平上
米糅纖粉(臣任蘭枝)
(御製)佳瓤褁碎瓊鮫人珠是淚賈客綵爲棚果腹三彭袪
充庖六飯輕礲成平壤貢湘出大官擎潔匪同寒
具(臣張照)甘還比脆餳泥金嗤北里舉箸念西成炬
影千蓮射(臣劉統勲)
(御製)泉飛萬琲琤藻思抽乙乙銀漏任丁丁失去驪龍睡
歡來綠蟻傾恩波同溟渤學海叶韶韺白粲耆農
飽(臣蔣漙)黃緜稚子綳迎年貽戚䣊獻歲祝宗祊五
緯珠相貫(臣梁詩正)
(御製)三花蘂不爭湯浮元玉子椀作廣羊枰羿引弓方滿
嫣游彈猝抨顆勻堆礧砢圜轉互摚掁道古傳荆
楚(臣汪由敦)而今滿市城風團謝家絮霜點洞庭橙一
氣雙丸轉(臣錢陳羣)
(御製)元宵百福并周詩空炫綺楚會漫傳纓沸水彭亨泛
頃筐錯落盛嘉生眞
帝食野具勝侯鯖肖物
天章麗(臣嵇璜)摛華
睿藻縈品題誠忝冒刻畫意縱横珥筆
恩光渥(臣觀保)
(御製)傳柑喜起賡放饞頤盡朵怯敗眼誰瞠羽士丹程煉
天廚寶粟贏鹽梅無可著葵藿盡餘生濫與罏煨
芋(臣張廷玉)
(御製)還同野食苹莫便茹去乙有餒暗呼庚燈映雙撑鹿
花開四照楹鈞天聽法曲率土祝觩觥歡喜園中
果(臣鄂爾泰)
(御製)琉璃鉢裏珵何須誇異味乍可解餘酲煮石摩訶似
抛毬設利呈萬株傾栲栳千月在甌甖詠比題糕
窘(臣張照)
(御製)吞殊說餅傖刓方謝人巧尚白息天黥是物高聲價
芳時荷寵榮細敲聯鼎句行看鬭雞坪應節宜嘉
夜(臣張若靄)
(御製)養賢比大烹韻應齊酪粥味不雜螺蟶底事詩情暢
先春散六霙
題鄒一桂百花卷
東風駘蕩珠斗旋女夷早識當司權探春爲使冒曉寒
垂垂雪節報韶年東郊迎春春可憐赭黃袍笏映日暄
是時紅梅方燦然暗香疎影笑逋仙曉粧學杏鬭芳鮮
九嶷萼綠環珮珊不許舞蝶知因緣湘妃波上猶躚躚
雲儀霧從衣袂聯九龍爲御不須鞭一品九命瑞香團
味輸龍沉與麝蘭萬粒齊綻雪點殘詩人漫誇紫毬般
寶珠山茶出祗園楊妃焦萼空喧傳滋蘭九畹憶屈原
凌駕菉葹突蕙荃東皇綬帶垂翩翩管領嫣紅姹紫天
南陽諸葛卧龍蟠只今遺種猶田田玉李含桃相樛連
緐英碎瓣春星攅色香不辨孰媸妍百花領袖文杏專
上林仙子名姓宣亦有行人斷魂牽清明時節村舍邊
雙雙金雀何飛翾宛同社燕珠簾穿紫棉垂絲笑靨嫣
欲綰青陽片刻延荆花解令昆仲歡不須更咏棣華篇
光風轉處蕙叢芊態比吳蘭差娟嬛野薇含笑美且鬈
苧蘿村裏浣紗人(叶)蝴蝶慣抱花心眠紫羅花鳳低枝
駢海棠貼梗種尤難元都觀裏春將闌桃花人面啼闌
干雪梨映月小院偏木筆點咏芳園閒昭容紫袖俄雙
搴流蘇萬結壓井欄蕃薇金朵垂籬垣如來迦葉曾示
禪何來於菟繞戒壇比邱伏後都忘筌誰將荷包名牡
丹滿貯春和露未乾輕鯈出水波濺濺弱榦掩映梳烟
鬟銀絲萬縷疑珠貫(叶)瑶葩眞是抵金錢浴蠶初罷豆
花緐不與桃李爭春官遶蹊棠棣常偏反(叶)滿囊金粟
勝霜秈雙成上元紛騎鸞石家步障金谷筵紫絲十里
圍芳阡沃丹九轉駐朱顏虞姬杜鵑愁滿川蘂珠宫裏
綵毬懸蘭膏微暈胭脂殷名傳西府堪吟攀長春四季
開斕斒直將春秋紀八千叢叢石竹疑湘斑洛陽魏紫
尤稱尊瓊田瑶圃樊杜班沉香樂遊應幷删身傍小玉
欺素蠻木香郁李枝連蜷玉堂佳客揮吟箋繽紛翠羽
來空山亞盆梔子麗且&KR0570;但聞薝蔔餘香捐忘憂最愛
北堂萱豆籬花滿涼蛩喧金銀引蔓飄温黁蜀姬濯錦
錦浪翻石榴爭似葵心丹南中金絲五出圓盈盈黃苞
襯綠盤千葉翠桃欹晚烟連昌宫墻那能關還疑洞口
尋劉阮(叶)玫瑰宜上美人鈿纏枝千結芳菲魂佛國嘉
種稱旃檀離垢頓悟倒刹竿渭川遙接武陵源觀音幻
柳何曾觀石菊凌霄剪碎紈或綻砌旁施松顛海桐濛
濛清露漙渌波初日舒芳蓮亭亭翠蓋凌風軒虙妃羅
襪步銀灣郎名紫薇侍金鑾晚香未入嵇含編岸蓮紫
鶴淨粉鉛玉階岸幘雞人冠露晨報曙瑣忩前清江紅
醉雁初還牽牛七夕鵲橋填秋葵鳳仙簇蘚磚美人綠
鬢映貂蟬聞雷悟處同風旛馬蘭珠蘭爭笑嘕茉莉吐
馥髻雲&KR1998;海棠秋染紅霞痕幽馨逸態難具論淡竹不
離僧伽肩芒鞋掛處鐵線纏漢宫秋色赤燄燀玉簮插
髻清芬噴藍菊翠梅各婉嬋桂花丹粟月窟根木樨弄
影臨清湍夜來香綻花鬚鬗桃蹊李徑委榛菅九秋佳
色東籬存當年陶令興盤桓金英落砌猶堪餐嘉名萬
壽薦壽樽月月紅粧燦朝暾芙蓉寒倚夕陽灘江鄉一
幅圖范寬纍纍天竹綴琅玕山茶豔質名玉環香傳眞
蠟薇露湔月明林下殊清便玉梅宜殿花王銓更番風
信非虚言明年芳事從頭看
上元前一日雪
臘雪將消春雪宜三農望歲喜應知麥針簇簇皆垂玉
柳絮飄飄半挂絲色借金鼇增夭矯光凝銀蒜正迷離
無妨似幕同雲布况是冰輪未滿時
上元前一日宴外藩王公
試燈酬令節錫爵宴嘉賓玉樹花輝夕瓊枝火廹春(是日)
(雪蘇東坡詩飛霙欲要先桃李散作千林火廹春)乍攅星作閣渾以雪爲銀柳
眼將青放梅腰半粉皴三巡歌湛露午夜糝珠塵熻爍
鼇峰駕蹁躚鷺羽振混同思
祖德燕樂擬家人共慶豐年瑞應知
大造仁
元宵喜晴
元夕瓊瑤足三春膏澤多魚龍紛陸海宫闕罩曼陀琪
樹懸金朵丹葩綻玉柯平添燈信景預卜麥秋和閃鑠
搖冰蘂輕盈鬭火蛾姮娥不讓節半夜擘雲窩
正月十六日賜宴聯句
(御製)玉䨲銀蟾滿魄圓禁城不夜豔陽天傳柑宴樂鵷行
集
撒荔筵開鳳侶偏一道垂虹朝貝闕雙葩結燄慶
犧年氤氲有象洪鈞轉(臣鄂爾泰)靉靆成隂瑞靄聯碧
落烟消千月映紫瀾風定萬珠妍仙蓂葉乍飛瑤
砌(臣張廷玉)火樹花緐耀采椽只爲德隆星晷順從占
福履洛疇全康衢輿誦豐亨會(臣福敏)
(御製)嘉夜同歌燕衎篇靃靡冰荷趺萼煥崔巍崑嶠鳳鸞
翩裁羅撥蕊偷春豔
鏤翠成林濯露鮮馥馥蛟罏香篆細遲遲虬箭漏
聲傳御廚絡繹分珍膳(臣徐本)中使頻仍擘綵箋百
末蘭英催送琖九韶嶰管慢隨絃鸞刀細劚蓬池
膾(臣任蘭枝)翠釜徐行渤海鱻歌雜早鶯吭宛轉舞摇
綵鳦態蹁躚魚龍曼衍紛呈巧(臣陳悳華)
(御製)鳬燕焜煌倏自燃侈志素知懲甲煎憂心未釋憶淮
堧因祠青女占農事
咸秩宛(平聲)陵佇吉蠲五色非煙香界郁一輪如面
慶霄娟同依妙鬘雲中住(臣張照)参得光音天上禪
涵日鎮依真帝所御風直到紫皇前優容小語華
裀列(臣阿克敦)驚捧
鴻章綵璧駢鳷鵲樓頭鏘玉珮芙蓉殿裏撤金蓮今朝
即席承
恩渥(臣蔣溥)
(御製)令節稱觴戲彩便珠樹遙窺翔麝月珉宫忽訝聚梯
仙君謨七盞焉同此
玉女三漿洵有然春讌漫教榮李嶠星槎不羡度
張騫瀛壺早覺初風暖(臣梁詩正)簫鼔應知九陌闐卜
貴相將探白繭宜男綽約試新蟬堯樽錫福人皆
醉(臣汪由敦)農瑟迎龢物並甄魚藻蓼蕭諧雅什日華
雲縵紀祥編欣叨授簡鳴歡豫(臣德齡)
(御製)詎爲逢年弛敬虔映座宵眀鼇贔屭沿堤春到柳蔫
綿隨時納悃思蒙正
顧影銜恩祝壽籛花信頭番梅戴雪詩牌聯咏日
移甎風光依舊如三五(臣鄂爾泰)空照由來徹大千比
屋年年歌樂歲法宫旦旦凛深淵土膏覛起農祥
正(臣張廷玉)暖律依韋泰簇宣方貢風車通火徼來同
黑齒並朱鳶朝正屬國趨王會(臣福敏)
(御製)行慶當陽奉化權杓指始青旋北極麥含三白潤東
阡敢誇嘉會交成泰若惕時乘志體乾
題王原祁雪景
宣紙一幅剛尺一中有千山高嵂崒摩挲象軸認蟲文
喜是麓臺老來筆麓臺年老筆亦老洗淨鉛華存秀質
當軒爲展玉屏幛别有石筍天邊出槎枒古木無萬數
蒼松葉在隂猶密盤折羊腸圍山腰替戾鈴聲飄塔室
憶昨盤山最上盤巉巖偶駐金吾蹕謂當積素復來觀
旋念執事增寒慄今朝披圖正雪後十四從知原二七
坐教心地足清涼把玩閒吟看折堲
春寒
積素滿皇州溝塍喜澤流廹來春冷劇挽得臘寒留遲
覺風光好平添景致幽獨思畎畝畔于耜有妨不
填倉日
三五夕剛過二五始韶景色歸京宇銀田煙暖帶餘膏
春臺物樂含陽煦今日何日號填倉堆盤蔬餅雜粔籹
我聞俗尚貴隨時奚必典則咸参古荷葉田田先夏風
玉芽戟戟金柈貯園亭已撤人日屏村里行聞社朝鼓
流隂宛轉入吟哦摐摐聲色婆須女從來耕九重餘三
此意殷殷銘心所但令萬戶足倉箱導官故事由伊舉
雪消
墻隂猶砌玉池北漸鎔銀晃日渾無質凝冰暫有鱗敷
爲大地澤恰稱一天春青女蕭閒甚星河欲理綸
冰柳
滕六多應戀化樞依留御柳且斯須可堪眼滴盈盈淚
無那腰寒捻捻軀忽訝梅邨粘粉帶低臨鏡浦綴銀鬚
蕊珠宫闕琪花滿不限尋常曲瘁株
御園早春
柳岸桃蹊未放春東風有信報詩人苑葩誰與添顏色
一夜枝枝盡綴銀
莫道春遲春不遲含韶景色已如茲朝來靜對明忩坐
電影櫺光漸漸移
正月晦日作
剪罷宜春勝燃闌太乙燈光風依蕙轉淑氣與雲騰鏡
浦痕將泮瑤山色尚凝漸看柳眼放喜潑甕醅澄社燕
思營壘池魚已負冰昆明留讌賞故事有誰徵
春意
朝寒料峭暮寒如午暄晴旭輝綺疏芳園春事尚遲賞
惟念南畆將興鋤玉積鱗塍膏澤足遺蝗入地來牟沃
更思此象徧寰區到處歡聲起茅屋
詠鼇山燈
駕山海上浮秉燭夜中遊臘盡烘春麗崖懸挽水流燈
王法輪轉蜃市化人稠但使機心息蛻然萬事休
二月朔日進宫
界道青郊御柳稊暖風燠日霽光䨑依遲雪色綿將化
隱約禽聲嫩欲啼北極近看雙闕迥西山遙度數峯低
銀驄馺娑非無意喜味行行濺錦泥
二月初四日雪
遇閏節偏緩當春霰尚飄如留寒轉劇似惜雪將消入
夜飛蛾驟堆田碎玉饒東皇花信慢青女助瓊綃
二月初六日經筵
風色雲容淡沲春廣庭鵷侣列華茵欲衡今古惟時叙
藉澡身心與日新别院漫傳花似綺甫田喜積屑如銀
(是月初四日雪)自慚致治非三五夢想蕭曹房杜臣(是日講頤卦聖人養)
(賢以及萬民章)
晴
天衣歸遐峯銀蕊辭寒條暅陽煦嫗之百昌熙春朝扇
以眀庶風吹萬不刁刁鱗塍深沃玉潤漬如培澆根荄
已紐芽昭蘇半及韶富媪將侈富行看物華撩代謝何
圜轉一息而一消處其噫欠間恒春安可要及時披古
編席珍延大僚三懼銘在心得志毋或驕如彼服田農
時時勤耘苖
盆花
盆花炕作春羅植有數品異候可齊芳翻風而逗錦花
師欺女夷竊權亦殊甚不取蒼松枝謂比花容寢韶姿
詎久駐零落乃苒荏虬蓋撑懸崖落落挺寒凚人巧固
不牢奚若天所稟持以告蒼松蒼松其懃恁
仲春養心殿
棼橑煥晨煦春信歸候桃詄蕩雙闕開盎盎眄神皋平
秩廑予懷與物含甄陶身居九重上心爲天下勞
讀薛文清讀書錄
孔孟既云沒邪說浸昌熾祖龍焚坑之吾道益失墜漢
唐千載間孰爲傳道器宋氏正學明乃能闢邪詖周程
與張朱前後緒相繼卓哉薛文清爲學知取棄獨宗五
子語可謂得大意茲讀讀書錄聿見平生志自云心所
開取以相劄記如香象度河步步皆實地澹泊味有餘
中庸行多愧所欽道聖賢文章乃餘事
題十二月宫詞畫幅二十四首
鏡樣月輝三五夜錦般春鬭綺羅叢米家燈勝沉香煎
映徹雲鬟半面紅
檀板鸞笙午夜酣獻椒纔過又傳柑夫人鉤弋新封號
麟趾螽斯咏二南
别院離宫繞曲池宫娥結伴許追隨春光二月過垂柳
不數緋桃越豔姿
集芳亭畔曉春寒淰淰韶華取次看小立沙隄渾不定
印來苔篆恰雙鸞
輕羅黃繖颺風斜凭立高欄玩物華望去彩橋名玉蝀
簮來釵鳳號桐花
嬉春人競打秋千婀娜腰攴綵袖聯畫板紅繩尚心怯
騎鸞底用學飛仙
四月清和萬景攅金鈴常自護花欄沉香亭裏人如玉
不讓花王是牡丹
辛夷初開春滿枝甲帳流蘇睡起時欲品煙花拈綵筆
却憂博士到來遲
朝陽閣裏恰端陽的的榴花綻綘囊親教宫娥羣角黍
金盤射得許先嘗
綵縷蒲樽覆赭羅猶聞别館按雲和溶溶御水憑欄看
競渡龍舟幾箇過
晚移輕櫂學吳船一片空明泛碧煙誰道錢塘蘇小小
蘭舟羅袂似神仙
採蓮仙子泛清江驚起沙鷗恰一雙却喜拍篙新漲綠
臨風不用錦帆䉶
樓號開襟乞巧宜宫梧金井落來時都穿針孔將心卜
未許身旁小玉知
果盤棕盒自陪從苔砌行來露氣濃莫爲黃姑愁寂寞
一年還有一相逢
瑤天露冷玉蟾蜍十二增城帝子居高閣漏長新得句
緩調平仄向空書
晚粧初罷翠蛾修匼匝銀屏素月流丙夜牌傳猶不寐
一年佳景是中秋
萬歲山前槲葉黃携尊篸菊過重陽玉清高處誰能到
幾陣天風桂子香
秋雨初過菊蕊馨折來枝葉愛青青瓊英莫遣旁人見
欲進君王會景亭
天葩一夜綴瓊林宫錦泥忩温室深却爲初冬寒尚淺
携爐女伴幾廻尋
列屏山色白如玉凝鏡池光冷學銀屈戍重闈寒不到
香儔繡侣小陽春
翔陽輕逗午忩晴繡線工夫一縷爭爲近立春供御賜
錦囊書勑給公卿
天吳飛舞海波濤刺繡渾忘玉腕勞鏡戶團圞長日裏
偷閒那肯賭金刀
春到宫梅第幾株一枝香插鬢雲都繡屏綵勝詞臣句
天上風光别樣殊
紅爐夜永篆煙微一任忩前凍雪飛内裏也知三白瑞
爭傳亞壠麥芒肥
御製詩初集卷十二
