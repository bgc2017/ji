御製詩三集卷三十一
古今體一百十六首(癸未五)
山西廵撫眀德奏報得雨
北省均霑山右旱憂斯忘彼豈予公既蒙解澤霏優渥
遂問晉陽是異同(先是眀德奏報晉省望雨甚殷京師於四月十七日得雨畿輔均霑渥澤)
(即傳旨詢問晉省亦被澤否旨尚未到明德摺奏先至稱太原等属亦於是日普被甘膏)千里置郵
旨未到翼朝披牘慰無窮而今惟有祈年切敢即云欣
益省躬
詣
黑龍潭謝雨因成
致請其宵霡霂纖翼朝繼夜遂均霑此番
神貺洵優速不可予誠曰度占禱以久哉益慙切逢之
幸耳倍欽添輕輿趁爽來虔謝雨後田功夾路覘
遊大覺寺襍詠
靈潭致謝爲興犁趁爽輕輿路轉西已覺暘臺迎秀色
更湏盤度幾重蹊
回蘇禾黍蔚新秧望麥欣增餅餌香宣命羽林禁蹂躙
以艱得故惜逾常
莅止花宫駐福田禪枝忍草捴依然了知調御無來去
瞥眼流光却五年
題和闐玉寒山拾得入巖圖
遯迹國清寺往往狂士同豐干忽饒舌曰在庫院中刾
史胡相訪把手歸碧峯香藥齎供養說偈報愚蒙呵呵
入巖去内空内外空穴合弗更開躅範覓何從玉人瞞
不得孰曰非形蹤
引凉小樓
滌盡炎囂引嫩涼小樓拾級見村莊披襟敢傲雄風爽
樂在連阡麥穗香
開鑑堂
東沼迤南岸虚堂監水情心恬波不起意入照常眀豈
待旃磨朗居然奩象呈貞觀設三喻何事獨遺名
琴趣軒
不學陶家絃亦無底誇李氏寳稱孤暗泉滴處聲同調
祗有徵招意厪吾
夜雨(四月廿二日)
既霈亦誠易風還送雨來喜真逢望外澤益繼前廻勢
暢簷垂霔氣宣山出雷曉看綠疇處禾黍長如催
西直門外二首
掄魁有事禁城還麥隴禾疇歷覽間一雨都廻生意蔚
幸惟額手慰開顔
橋畔池堂號倚虹往來停蹕俯澄空東流恰似前題句
一例滔滔去不窮
豐澤園
油菜登場麥秀齊弄田藝稻綠秧萋邇來雨澤誠優矣
得共農民大慰兮歷覽恰從鱗甸外小停取便鳳城西
略因清暇尋餘事竹徑松軒觸緒題
牣魚亭
池上為亭號牣魚曲欄屧步偶憑諸陡思大雅靈臺什
不覺怡然覺愧如
静憩軒
假山歲久真山似峭舊閒房静憩宜消得一年來幾度
自嫌結構屬多為
題韻古堂
古屋液池邊古鐘依律編周迴十二月隠現幾千年詎
曰音歸正還教闕補前(古鐘十一得自江西臨江廷臣辨識以為周器補成十二懸於)
(此堂並詳加考正定以古鎛鐘即係律鐘勅樂部嗣後用樂各按十二月律吕悉以律鐘起調以協雅音)無
能致率舞祗合此高懸
夕
首夏晝方長日落西北隅禁中了不炎氣清霑雨餘略
慰憫旱心消閒觀我書宋帝垂芳訓開卷有益吾知益
怠力行空言奚補乎
傳臚日作
中和樂奏旭光昕臚唱金階燦五雲雖是三年例一舉
誠期多士致超羣家脩廷獻原存行(去聲)責實循名詎止
文似矣策辭勉從政佐予敷治萬民欣
淑清院
太和臚唱罷西苑易朝衣泉石百年古松篁四面圍猶
清春已謝曰淑善之幾何必五絃攫薰歌萬物揮
千尺雪二首
三間精舍倚崚嶒每愛清幽輙憩憑假藉南方千尺雪
真如陳老一條冰
到處方圓有竹鑪品泉聊與試清娱匡牀甫坐茶擎至
陸羽多應未肯吾
賓竹室
新筍成篁綠欝森非耽幽籟學虚心如云伐木興(平聲)宵
雅亦欲頻遊君子林
題漪瀾堂
山後液池濱書堂俯碧淪目觀知有術心契在無塵文
異成原似玉如温且純胥非予切已切已監於民
自長河進舟至樂善園
石衢左右已觀農河畔因之歷覽重稻下黍高盡芃綠
進舟額手慶斯逢
今歲還宫幾往廻長河舟泛此番纔綠隂雨後清如滴
咫尺溪園得暫陪
樂善園
維舟傍柳岸散步遊溪園顧名思元善所樂應斯存長
人胥宜體詎止東平藩花木亦盈庭琴書亦陳軒玩象
足悅心寧在摛詞繁
藴真堂
一歲無過一兩過花紅樹綠自婆娑藴真藉問真奚藴
風在庭前水在波
含清齋
園古圍喬樹齋虚藉小池當年潘氏賦此日謝家詩協
紀維時秩羣芳過雨滋成吟消片刻旋復命舟移
舟過萬夀寺戲題
廣源高水拍船脣(長河之水以玉泉為源過萬夀寺左側廣源閘始有高下之分)船過
祗園古岸濱識矣松篁三徑路置之空色不言津愛他
有力風前布笑我竟為門外人望雨憂愁得雨喜欲詢
調御属何因
新蟬
柳岸初聞鼓脇鳴憐他首夏報秋聲東流水自滔滔去
誰是無情誰有情
過湖心亭成詠
水貴有節制弗取一往流石垻貯盈科泉源猶上頭數
頃宛成湖其心亭實樓製儉於眀聖所喜名清幽進舟
無暇登隔岸與目謀憶我三廵浙湖心句每留此誠近
而便曾未一再遊忽近而事遠皆然我亦猶忪如為之
懼於政其可不
繡漪橋
湖口東南第一橋鎻波委影勢飄蕭假如借作天孫杼
繡出應饒泉客綃
鳳凰墩
墩在水中央乘閒一繫航樓臺皆倒影花木有竒芳到
必因風水鶱如引鳳凰忽疑遊惠麓溪泛憶從梁
惠山園
鳳凰墩似黃埠墩惠山園學秦家園舟到其他則且置
松巖之下先得門水態山光經雨好墨林書案供清討
長河兩岸綠疇風徑送溪堂惬懷抱懷抱惬矣幾復閒
新題舊什推敲間幾度南廵寧為此笑未開顔慙&KR0804;顔
題紫蘭
卉有稱蘭其色紫葉將花似少香風奪朱已見尼山惡
紉佩難期楚畹充
賦得舜歌南風(得薰字八韻散館試題)
溯維鰥在下元德早升聞欽受心傳秘奮庸帝載勤四
門惟籲俊八伯已歌雲大鹿興於野五絃詠是薰阜財
期暢遂解愠化囂紛初慮同時舞中謠比律殷咸熙庶
哉績用協煥乎文豈不懷景仰瞠如空自懃
雨(四月廿八日)
五日移風候滿庭發土香又湔平午熱已報入宵涼雲
陣鋪空密田農引思長麥非收割際徹夜審何妨
木根盂
生意已辭枝葉静供堪侣鉢缾設使其間貯水茁蓮色
定為青
綠稠齋
就樹為齋號綠稠滿庭沃若翠隂流非關孟氏論王道
事半亦看功倍酬
賦得西山入畫
藉水山逾遠居東西畢臨開窗納虚朗列岫入嶔崟雅
似繪工染如聞樵唱音
當年知仁樂此日構堂心
雨中舟泛
午晴倏忽起山雲靈雨飛來瞬息紛咫尺舟中如不見
祗餘軋軋棹聲聞
微雨昨宵業已佳傾盆得此益欣懷懋勤硯匣常供奉
摛句何殊坐水齋
端陽日作
膏雨方欣渥甫田欝攸灾忽寢齋邊(是日漏四下園中幼婢視鐺火不謹)
(勢近寢齋撲救侵曙始熄)徹塗拚過天中節頓置
慈娱為慊然
祖篆
宗題都好在(寢齋前殿懸九洲清宴額)(皇祖圓眀園賜額齋中皇考御書也是日殿角)
(火燄已侵猝遇返風而止若有呵護者然)徙薪曲突竟忘幾肯堂仍舊觀而
止萬戶千門敢遂非
命金廷標橅李公麟五馬圖法畫愛烏罕四駿因
疊前韻作歌
元祐頗亦訖聲教于闐董氊逹狄鞮左騏驥院育良駟
鳳頭錦膊名堪稽以此公麟留妙蹟不脛乃入西清西
徒觀傳神及畫骨詎珍金躞與玉題茲者致貢愛烏罕
昂蔵有過無不齊泰西繪具別傳法(前歌曾命郎世寧為圖)沒骨
曾命寫褭蹏著色精細入毫末宛然四駿騰沙隄似則
似矣遜古格盛事可使方前低廷標南人善南筆橅舊
令貌銳耳批驄駵騋駿各曲肖卓立意已超雲霓副以
于思服本色(郎世寧所畫有馬而無人兹各寫執靮人一如伯時卷中法)執靮按隊
牽駃騠以郎(世寧)之似合李(公麟)格爰成絶藝稱全提匪說
攸聞垂往訓萬類一理終無睽長歌慙匪工部健徒懷
往作吟蘇徯(向題李公麟五馬圖起句云杜陵題畫馬不一要貴取義非脩辭又子美別蘇徯詩)
(有贈爾秦人策莫鞭轅下駒之句)
喬松歎
松非槐柳質耐寒不易長廿年略入格卌年始成象清
暉閣之前九株撐偃仰年將與我齊從幼看枝放(叶)春
風謖籟清秋月含輝朗溜夏雨隂森傲冬雪倜儻值旱
我焦勞嘉蔭不知爽遇霖我傍徨團盖何曾享愁喜莫
弗共喜少愁恒怏實如患難友期汝千年上忽然不戒
火延及摧骯髒豈無爛額者竟難救一往嗟哉會凌雲
倏見淪礫壤強顔題五字已事那堪想
李唐風雨歸舟
雨絲風片拂煙舲曲盡人情筆有靈蕩槳撐篙各殊致
同歸恰好註羲經
賦得大禹惜寸隂(得隂字八韻朝考題)
仲尼欲行夏陶侃益分隂尺璧原非寳寸曦有獨欽設
鞀求善諫起饋勵殷心詎曰身為度常如帝式臨泣囚
愧恒切養老意方深惡旨千秋法象州九鼎諶始終克
艱凛玩愒敢偷尋五字非誇藻思同庭燎箴
西直門外
齋居復還宫清曉徐鳴鑾鳳城廿里遥田功歷歷看一
雨真稱靈半月頓改觀秋麥率已收春麥穎栗攅黍粱
總芃綠葉上瑞露漙額手為民慶庶濟青黃艱旋又為
民憂西成時正寬
雨(五月十一日)
兩日密雲雨若懸情知欲霈意茫然優添澤亦寧非慶
為近霉因慮作綿經事多翻成畏事舊年轍恐蹈今年
(去年夏至雨勢綿延麥將刈而收成輙減今入夏待澤甫獲頻霑而比日同雲未免又生過慮)中宵索
放晴斯好麥定收還利大田
夏至日有事於
方澤禮成述事
金輿紫陌五更晴路轉東華出北城莅止
澤壇仍歲浃欽升
琮玉甫晨眀雙成
鳳幄垂方正六琯鸞笙奏廣平廿八年常承祀事敢因
歷久懈予誠
賦得結網求魚(得賢字八韻考翰詹題)
天人三策對治理一言宣直譬探源處允標登岸先不
如退結網詎在坐臨淵設欲鮮鱗得寧當良罟蠲雖疎
弗漏耳太密亦妨旃取象肇羲帝發端由漢賢弛張絜
心矩沿革與時權冐昧云更化益求損甚焉
鷟鸑爾(有序)
尚書阿桂還自伊犁以所獲鷟鸑爾鳥進色正黝
尾中散白點如雪糝赤睛黃匡翎戢戢駢半雉扇
然詢其名既無義可索或請按鳥譜近似者當之
予曰否否昔夏后羽毛作貢厪中土職方恒産厥
後吉光生翠又不越嶺表炎洲而止且名率侈艷
弗深考乃者新域既屯既城綏遠所徵繄誌實是
賴則思曩日剡笴之雄風紀今時鳴岐之雅則不
其韙乎爰仍其名命郎世寧為之圖而系以詩
鷟鸑爾何出伊犁沙水潯戍還因致此鳥譜絶難尋項
背如鶹雉間關學戴鵀白斑黑尾點黃暈赤睛深忽得
羾亰闕能無憶故林聊將紀殊域非是寳珍禽
盛懋風雨歸舟
短篙破繖自支撐活脫舟人冐涉情此際同心期彼岸
無端異議有誰生
體物
鴨鶩本同族祗以家野殊家鴨飽稻粱猶嫌飼不敷生
卵弗復顧有鷄為(去聲)其孚野鶩自謀食恒慮矰繳謀(叶)
生卵自翼成劼劬將羣雛以鶩理移鴨鴨類將盡無以
鴨理移鶩不久絶鶩徒體物有會心艱哉給求圖
微雨(五月望日)
微雨纔成寸曾無眷惜心為因收麥候却恐作梅霖落
地香生土驅炎爽逼襟晚來高樹上最愛夕陽深
題澄練樓
湖上乘舟至登樓更望湖一層高位置萬象頓形殊豈
藉天孫織分眀少女鋪今朝宜有喜喜在稻苖腴
尋雲亭
古松香護小亭芬得逕常從薈蔚分深處濕衣看不見
強(上聲)安名曰此尋雲
題王糓祥仿夏森畫冊二十六幀
溪橋策杖
先生舊與白雲遊何事支笻野彴頭疑是翻然到吴郡
返因興罷肯遲留
繡壁開雲
過雲錦繡似雲披纂組丹黃更陸離石壁漫言無巧樣
天孫機架此曾支
沙津艤渡
艤舟沙岸擕童子囊槖相随擬問津雞黍孔門猶致議
寄言作者又何人
江岸歸漁
西若東瀼随泛宅蓬頭跣足共浮家銀鱗網得入漁市
持換香醪不用賖
煙波釣艇
煙波萬頃澹迷離七尺青竿一丈絲不有元真苕霅趣
何殊樵子在山時
江深草閣
鏡水屏山翠欲交虚眀向遠入江郊恰如老杜新題句
背郭堂成蔭白茅
春風禽語
翠柳絲絲蘸碧潭黃鶯恰恰弄音酣空林且喜無人聽
謾舉陳言艷酒柑
漁浦秋深
來去湖天總不期鯉魚風拂綠蓑披請看孤鶩齊飛處
正是絳州作記時
一竿静趣
倚樹持竿俯碧泠鈎無餌豈為魚鯹畫家不著伊誰氏
恐似嚴光釣客星
飛泉清聽
踑踞科頭聊放浪臨流坐石足清真誠然樂處多名教
何礙容兼此輩人
臨流寄逸
含貞養素許巢儔濯足惟應萬里流横遍九州䜿千古
幾人當得看青眸
風雪歸人
風雪漫天野渡濱柴門不見夜歸人藉知小夏法無匹
(王糓祥本橅夏森茟法見冊後自識語)更憶長卿句有神
疎柳寒鴉
幾絲蒼柳染霜輕鴉背飛翻夕照眀風物報人寒近矣
授衣時節最關情
平臯清唳
疎林霽色滿平臯唳出仙喉調自高舉似華亭寄清怨
不知為陸抑為陶
水宿相呼
溪鳥無名有匹随葦叢命侣意熙怡問誰識得相呼趣
子美當年水宿時
風蒲鳬浴
濕蒲垂露復含風浴浪羣鳬出綠叢煙雨瀟湘渾一致
佳名何獨讓冥鴻
春江水暖
詩禪誰占最高乘小杜髯蘇句可徵梅徑餘寒蝶未耳
春江已暖鴨先曾
會心魚鳥
鳥集蘆枝魚泳波親人樂處會心多水天空闊供俯仰
濠濮奚當較若何
桑陌占時
季春月令降於桑織婦耕夫一例忙何必談竒辨鸇鷂
端知綴景勝鴛鴦
響荅樵柯
樵柯不見入山深却聽丁丁出碧林抑笑士乎抑求友
同詮宵雅渴賢心
原上飛鳴
在原水鳥曰雝渠行摇(去聲)飛鳴急難如比似鴟鴞同物
類唐宫作頌豈虚譽
在梁興詠
或降于飛或在梁相關樂意水雲鄉詩人寓義分眀會
上下情親福禄長
飲啄自如
溪梁栖鳥不知名飲啄悠然適性情萬物散殊欣職殖
好生天地有何營
荷塘飛鶩
晚來微雨過荷塘水面風輕溪閣涼野鶩闖然忽飛起
掠空猶帶滿身香
蘆汀霜信
蒹葭采采不成叢白露為霜肅碧空清怨問誰能寫出
試聽二十五絃桐
秋水清標
毶毶獨立髮垂絲酉室中人想似之寫物渾成自寫照
寧誇優孟效前為
恭奉
皇太后啟蹕幸避暑山莊作(有序)
麥風扇牖北至正爾迎旬霉雨收林南訛於焉叶
序佇園齋之待葺志奉
慈娱臨塞館以來遊言循
祖制同朝啓駕率衛士以前驅按頓
徐征命親藩而扈從時也青黃稍接茒簷餅餌香新暘
雨維時清甽稑穜穎擢汙莱已滌觀民而誌輯河
渠輸輓無勞阜俗則經籌食貨倉粟散因陳之積
頒逮周廬窖煤資挹取之供直平近市仙莊宜
避暑前郵即迓
安輿秘殿稱延薰駐蹕疇咨法從披六曺之政牘排日
封函掄九品之選人閱時輪對幾餘典學寧孤脩
晷於長贏農隙詣戎更跂高秋於大野因詹吉旆
用冠行編
有事園齋待葺脩山莊先節奉
慈遊(每歲秋月啓駕兹以修葺園齋啓程較早月餘)按程徐進
高年適避暑真宜
夏凊留稍喜青黃資食接更看高下蔚苖稠長途歷歷
觀農况敢為廵行忽本謀
收麥
收麥南北殊節復異先後南人用銍艾北人拔以手南
餅已登盤北糧猶棲畝今朝見收麥嗟爾待之久婦子
並赴時災後資餬口輟作跽道旁予曰兹否否衛士不
汝呵民官不汝取賴此接青黃力穫莫孤負聞言各喜
躍攓拗相抖擻因悟化民方不在勤訓誘
降旨免經過州縣賦十分之五詩以誌事
歷歲來廵例免三昨年加二為邅渰正當元氣未復際
仍與優恩普被湛夏長已佳誠滿望秋成待至敢輕談
閭閻已自無征調(近畿歉收州縣應行蠲緩各項已屢經降旨格外蠲緩今歲二月内復命)
(將勘不成灾之處本年應徵錢糧槩緩至秋成後再行酌量帶徵是二麥收穫時催租之吏可以掃迹矣)二
麥登場任負擔
白河
白河細如帶兩岸露沙灘策馬渡草橋下視清波瀾廻
思前歲秋架縛如彼難智慧貴乘勢此語良不刊麥浪
翻黃雲稍為吾民寬
密雲縣行宫作
乘凉侵曉行駐蹕亦率早過午㬢放炎車歇馬歸皂僕
伇已休息風樹隂眠飽行宫雖弗寬爽塏足静好既不
染煩囂用因味理道
即事
麥穗亞壠青向北氣寒故禾黍蔚如油按轡欣所遇在
茲設言兹一雨益稔穫行人並增爽守吏免灑路獨慮
或過恒迤南則致誤嗟哉所願多那是忘憂處
長城行
長城長城何崔嵬人不能為(平聲)鬼為(去聲)開平岡風雨或
頽落絶壁傑䜿仍陮隗碎礫埋砂識秦代其下白骨久
成灰前人所為後人效恃此欲拒北馬來長城處處皆
可入處處守禦真愚騃(叶)君不見側峯横嶺雲中峙飛
鳥難緣城自嶷爾時發帑奚供此民脂民膏盡於是二
世而亡猶幸耳逢君剥下誰承旨蒙恬地脉言何鄙
出古北口
浮翠千巒烘曉晴觀民按轡出長城天然龍幹分南北
便覺爽風拂面迎
潮河如帶向南流敗壘頽垣不事脩設待脩茲為守禦
繫桑已是失長謀
關外從來禾黍佳夏田飽看蔚苖皆歉餘况復秋成遠
不敢欣懷祗懼懷
興州厄魯例來迎效力馳驅各盡誠三十年前皆勁敵
念茲惟益凛持盈
曉涼
曉涼迎谷口馬上欲添衣苧墅炊煙起蘿巖露氣霏陡
溪鳴瀑水峻嶺隠朝暉昨午騰炎熱廻思意頓非
再題常山峪行宫八景
綠樾徑
今年綠樾真綠樾為是尋蹊當夏時批閱封章尚餘暇
不妨一再與題詩
虛白軒
生白惟虚藴妙理一年一度此言徵眀朝仍便怱怱去
故是斯軒所獨恒
青雲梯
千層蔚綠倚嶙峋階級分眀總絶塵為問尋梯進步者
幾人真是箇中人
楓香阪
塞山露重如垂雨飛翠流芬潤意凝幾度青楓林下過
衆香國裏得相應
蔚藻堂
静中動是山水態動裏静惟花鳥情看待主人無别物
起吟佳趣面前呈
如是室
延清觀妙會心皆擬議寧因梵帙排虚室設為刮目待
猶如是亦底稱佳
翠風埭
無色形天有色形鳴條送爽復流青東坡昔日乘涼處
翠幕張如擇勝亭
陵霞亭
煙霞負帶迥孤超支父方回若可招賦讀天台工體物
居然塞外赤城標
駐蹕喀喇河屯行宫作
香風禾黍拂行旌按頓今朝駐黑城(喀喇河屯漢語為黑城也)萬疊
塞山惟北拱一條灤水鎮東征松濤檻外飄音颯蘿雨
巖前作點輕羽扇罷摇心地爽分眀避暑報先聲
山雨
山雨來如驟山雲去若馳纔看天宇暗倏見日光披二
麥未收際大田方長時較量随地道正復兩相宜
灤陽別墅
灤水猶未漲扁舟易渡河虚軒恒好在隔歲又相過樹
下風延爽花間鳥弄歌雨佳晴亦可不必較如何
小金山
灤江東去海歸墟獨峙中流浮玉如不讀莊生齊物論
每從小大擬分䟽
虚軒峯頂祗三間那許樓臺包却山昨歲石&KR1097;景猶記
贏將一著是幽閒
山鼯跳樹如添翼山鳥銜花自引雛習習爽風拂巖落
往年秋意了無殊
雨晴
昨宵密雨曉來晴麥實增腴黍怒生欲識塞山殊特處
朱眀乃覺颯寒迎
至避暑山莊駐蹕作
山莊避暑
祖功深待葺園齋用早臨綠嶼青峯新景色對時育物
舊神心欲憑福地遣煩緒自有雲山唘静吟眀日
慈輿便言至歡迎
夏凊仰
徽音
鑑始齋
翠隂籠護萬松深鑑始恒教一再臨此是當年受
恩處益因刻勵覲揚心
永佑寺瞻拜
神御作
永佑義從恩佑建
考容敬奉
祖容旁(山莊以恭奉)(神皇祖素喜遊憩之地於甲戌年即御每來必展拜去歲始敬擬並奉)
(至山皇考御容兹莊祇謁行禮)維欽
雲日心無斁益勵繼繩志不遑樂利男耕將女織
昭回水態與山光年年萬樹宴新附敢曰能承少謝蘉
寫心精舍
精舍永佑旁向曾名寫心問心於何寫繼述予日欽
勤民視如傷畏
天凛難諶崇文慮文恬詰武戒武淫
祖功與
宗德如日月照臨遊廵貴有事寧在盤山林
玉琴軒
雲館山之裔更臨水之涯引流繞階前活活復湝湝是
中八音具繹如和且佳玉琴雅可方筝琶非所諧即景
於何當南風企遥懷
御製詩三集卷三十一
