御製詩五集卷六十
古今體六十首(庚戌十)
中秋日
夕月禮成述事
仲秋節恰秋分值平秩西成典憶頻
中祀幸能行以遍(自去年春以近八旬敬願於是中祀皆親祭一週以盡為君之職以於)
(祀帝王廟夕先農壇能朝日壇成文廟皆已親兹並月壇亦躬祭禮實深欽幸)一心寧
敢懈扵寅徒因戎詰疎親詣(按會典凡行中祀扵即位後皆親詣禮一次嗣後)
(俱遣官恭代此定例也四夕月壇之祭予自踐阼過廿七月即吉後扵乾隆三兩年皆躬親行禮六年以後)
(每歲秋獮木蘭遂依例遣官至十三年又親祭一次及今歲禮成凡四次既以正夀俯順衆情還宫行慶恰值)
(秋分之西壇蕆禮得遂予為中祀一週願感荷神佑當何如)兹用八旬蕆六禋樂
奏保光成禮退(送光神樂歌保之章)迴瞻不盡意猶諄
御園即事
慶典
祭儀行並竣御園居合仲秋晨風清日朗
天垂貺夕惕朝乾意倍寅(自十二日進宫十三日御殿受賀十五日躬祭夕月壇)
(及今早旋蹕御園數日間天氣晴朗中外臣工及耆老士庶等臚歡祝嘏各遂慶忭之忱實賴昊蒼鴻佑)
(百事順成感荷之餘不覺倍加乾惕)豈不百王
眷承命何當一已
佑蒙頻自強益勵心無息五載希為歸政人
福崧韓鑅蘭第錫同日奏到毛城舖滚壩減水情
形及籌辦靈璧宿州一帶疏消撫卹各事宜詩
以誌事
減壩南河一帶綿(據福崧奏靈璧縣地勢低窪每年毛城舖滚壩及天然峯山等閘減洩之)
(水由睢河滙注該縣之孟山楊疃陵子土山崔家等五湖入洪澤湖出清口歸海本年七月内雨水既多兼之)
(上游民堰漫缺下注睢河夾扵五湖之中不能容納以致週圍民田及宿州西北各鄉低田俱被淹浸現在深)
(處尚有六七尺淺處亦有二三尺不等已即飛咨韓鑅蘭苐錫等督飭工員速將漫缺民堰趕緊補築並天然)
(峯山等閘相機酌辦等語)既經減必漫低田肯因行慶忘民務祗有
急賙謝已愆(前據韓鑅蘭第錫等奏宿州靈璧碭蕭等處被水各村莊民田廬舍間有淹浸節經)
(降旨令該督撫等親往查勘賞給口糧並扵孫士毅未經奏請之先早撥兩淮淮關等處鹽税課銀一百萬兩)
(觧交孫士毅督飭所属實力賑恤倘有不敷不妨再為奏請續撥予扵灾黎從不稍存惜費之見也)曰堵
曰疏籌次第(福崧又奏睢河民堰漫缺分溜下注地方官未能及早堵築斷流現在勒限玩悮之)
(知州賠修用示懲儆又韓鑅蘭第錫奏王平莊臨黃民堰漫缺之處雖係民修之工但現在被灾民力不繼自)
(應暫動官帑先為補築事竣或分年帶徵或加恩寬免臨時再為酌量降旨至所稱高堰誌樁連舊存長水已)
(至一文三尺束清禦黃兩壩早經拆除到底而洪湖水勢未消不得不將五壩内智字一壩開放以資減洩所)
(辦甚是惟是高郵寶應等湖是否足資容納揚州以北鳳凰壁虎等橋湖水歸江之路是否通暢南關車邏等)
(壩防護稍疏關係下河民田匪輕是否不致妨碍仍令迅即查明詳細覆奏以慰繾注)惟昏惟墊
念顛連自慚致宴無佳術敢復施恩靳久延
陜甘總督勒保奏甘省夏禾收成八分有餘詩以
誌慰
蠧吏昔曾公作弊稱灾甘省例年年(甘省固素稱地瘠民貧然自王亶望)
(等侵蝕監糧每歲捏災冐賑幾如成例可謂肆無所忌)察知懲戒除奸詭頗見收
成入疏箋(嗣經察出大加懲創以後歷任督臣屢報稔收乃知災固由扵虚報而剔除奸詭即以感)
(召自不天和理亦爽也)今歲雨時利禾隴八分秋穫報農田(前據)
(勒保奏本年春夏暘雨應時夏禾可卜稔收兹據奏稱該省河東等處二麥早已登場惟河西節候較遲每歲)
(夏禾均扵七月始行收穫所有約收分數寧夏西寧二府暨秦州階州二直隸州所属各收成九分有餘甘州)
(一府所属收成九分鞏昌平涼慶陽三府暨涇州肅州安西三直隸州所属各收成八分有餘涼州一府所属)
(收成八分蘭州一府所属收成七分有餘通省牽算夏禾約收八分有餘覽奏實為欣慰)究為地瘠
人貧處幸慰中仍民計懸
賜宴内外藩王文武諸臣即席成什六韻
祝釐雖是衆誠申弗以為當為愧頻幸沐
天恩諸事蕆(予仰沐中旬天恩夀登八袠固深感幸而自七月扵山莊即舉行慶典錫宴外)
(藩及旋京後由御園往還宫禁中間御殿受賀宴賚駢蕃並中外臣民夾道臚歡舞綵屆時俱值風日晴和衆)
(情欣洽尤徵益感上蒼篤愛錫貺彰明凝承之下能不益畏常勵惕乾之意耶)益因時叙一
心寅各巡撫命還省畢(巡撫中来京祝釐者屢經召見賜宴因念地方緊要扵十五日)
(諭遣各回本任)衆布按歸歷陛陳(其有巡撫未来而布按来京者蓋數十人亦即扵十六十)
(七兩日普行召見訓諭並各提鎮皆面諭令其各歸)安惠萬民訓外吏晴和今日
宴朝臣承筐是用將百辟勞(去聲)酒亦惟行一巡因便瀛
藩分散遣(今早錫宴禮成後念蒙古王公諸回部及朝鮮安南緬甸南掌各陪臣並四川臺灣諸番)
(来此已經逾月即扵宴次令其各回本處)所嘉戀闕意猶諄(諸番及各陪臣番衆人等月餘)
(以来扈隨瞻就恩誼交孚兹當環陛班辭依依不舍之意發自中誠達扵顔面尤堪嘉悦)
金廷標仙館澄秋圖
爽氣澄仙館命為即景圖多年漫粘壁此日惜收㡡(命&KR1019;)
(掛幅續入石渠寶笈)立玉石如筍飄金葉落梧忽前珍過後斯愧
每廑吾
題哥窰盤子二首
宣(德)成(化)近代製猶精遥以宋窰薌二生(章生一所製器紋百圾碎)
(謂之哥窰弟生二所製為龍泉窰)笑把葵花百圾者恰如烈士善循名
(哥窑有烈紋)
宋遥明近世間知輕近珍遥稀見奇試讀中庸章廿九
無常好惡亦如斯(以世法世則之聖人而同時則不過有望不厭足見輕近珍遠矣)
觀唐岳秋英圖高士奇題句因而有詠
秋英圖閱動秋思(高士奇題唐岳此畫跋語中有暑氣甚熾揮汗未已觀是幀秋景殊動秋)
(思語)妙畫通靈信有之笑憶江村題句際家居應是熱中
時
宴坐齋中偶爾成詠
忽度八旬本不期論成四得述衷思人之常也已偶遇
天獨厚哉衆所知自夏入秋恒栗栗每隂而霽幸時時
(今歲舉行慶典中外臣工誠悃固不可却然自山莊以及旋京一切朝儀宴享典禮繁多又自御園往回宫禁)
(沿途綴景臚歡未免過扵繁費雖早傳旨減徹而勢難概止中間設偶遇隂雨不特儀文難扵整肅物力亦覺)
(可惜故自入秋後即已時深惕慮乃月餘以来凡值行慶之日先期或值濃隂屆時俱獲開霽至昨廿一日慶)
(典蕆事百凡可稱順遂今日宴坐回思倍覺何忍昊蒼篤眷洵非易得扵此而不益勵寅恭予心其乎)
諸凡順遂諸儀蕆宴坐閒吟心益夔
古稀六帝三登八所鄙宋梁所慕元(嘗攷三代下帝王夀登古稀者六而)
(躋八十者惟梁武帝宋高宗元世祖三帝梁宋二帝予所素鄙惟元世祖可稱傑出而稽其世次至順帝不過)
(四傳亦未能如予之親見五代元孫是予八旬之夀諸福備膺實為從古所未聞自惟藐躬受天鴻貺思)
(有所以副之者又豈言詞所能宣述耶)惟至元稱一代傑遜乾隆看五世
孫自思
昊貺如何受益惕藐躬不盡言或可丙辰幸歸政希之
詎敢必心存
題貞觀陶器缾
秘色古稀有越窰中末唐(世言秘色窰器乃五代吳越錢氏有國日越州製進臣庶)
(不得用故云秘色不知唐柳宗元集有代人進甆器状又陸龜蒙有秘色越器詩是唐中末之際已有之此器)
(為貞觀時物乃陶器非瓷器也)陶瓶出貞觀樸器稱(去聲)文房罕見土終
脆久延銅擬剛(陶器合土而成質雖較銅為脆而比瓷則為堅此器下刻貞觀元年知非中末)
(時物想扵土中曾近銅器故受青綠色)縹瓷潘岳賦此理究難詳(潘岳笙賦云傾)
(縹瓷以酌酃按說文縹青白色字林甆白瓶長顙又鄒陽酒賦云醪醴既成綠甆既啟形製似與越器相仿則)
(又疑不始扵唐時矣)
徐賁林亭秋色用薛瑄題句韻
山之隂即水之陽不繫扁舟泛野塘何必蜀吳分境界
(徐賁以詩畫薌名吴中此幀署名蜀郡徐賁蓋不忘其先也)箇中一例姓名香
恭遇
皇考忌辰
安佑宫行禮有作
歷年秋獮木蘭此日率扵行宫南望展拜今年園
居得扵
安佑宫行禮即境迴思益深悲愴
園居恰值忌辰日追憶呼天即地臨五十五番
遺詔讀倏如一瞬迅光隂
山東巡撫長麟奏報通省收成七分有餘詩以誌
慰
春為望雨後霑澤滿擬大田歌屢綏(今年夏初東巡旋蹕途中所見麥田)
(望雨頗殷嗣據長麟奏四月中旬全省連獲優霑意謂二麥分數即有減少而大田可冀豐收尚堪慰幸)詎
謂夏霖間(去聲)潢潦因之數郡受阽(音閻)危(詎料該省六月下旬霖雨連綿)
(馬頬等河盛漲漫溢以致濟南泰安東昌武定兖州曺州青州各府属濟寧臨清二州暨所属内低窪田畆俱)
(被淹浸當即分別賞給口糧優加撫卹以後應行加賑之處仍諭該撫次第照例籌辦務俾灾黎不致一夫失)
(所)急賙例賑行次第補短截長報定規(兹據長麟奏到該省秋成約收)
(分數所有未經被水之府一律豐收莱州府属約有九分沂州登州二府属均約八分有餘其餘被水地方田)
(禾不無傷損而高阜處所仍属豐稔就各府州属灾熟合計内濟南府属約五分有餘泰安府属約有八分兖)
(州府属並濟寧州暨所属俱約八分有餘曹州青州二府属俱約七分有餘其俱經被水之各府州属内武定)
(府属約六分有餘東昌府属並臨清州暨所属俱約四分有餘通省截長補短合計七分有餘尚稱下稔覽奏)
(雖覺稍慰然被灾之區小民生計維艱深堪憫惜不能不為馳念也)通省猶能稱下稔慰
中兼惜為(去聲)心馳
雨(八月廿五日)
上澣之三雨逮今廿日餘節逢隂即霽心幸恐旋舒(正夀)
(慶節前後往返京城及朝賀錫宴等日前一日多遇濃隂屆期設或遇雨一切行慶禮儀諸多不便而蹕途雨)
(旁綴設燈彩物力尤為可惜每為不寧幸皆次日晴霽念慮旋舒即此益徵天眷優渥兹慶節已蕆農田)
(得雨遂稱佳&KR0584;矣)兹以諸儀蕆却看佳&KR0584;徐悠揚潤二寸秋麥
喜興鋤(地本濕兹得二寸雨即可種秋麥且利菜圃也)
護理山西巡撫鄭源璹報秋禾收成八分有餘詩
以誌慰
邇年山陜率多收霖應(去聲)夏時潦鮮秋斯固運行
天貺沐却虞盛滿我心籌幸而知儉民風樸(晉省民風素稱儉樸)
(平時日用不致爭為奢靡更得夏秋有收生計可以無慮)不致争奢物力偷餘以八
分實中稔(護撫鄭源璹奏晉省本年夏秋以来暘雨應時所種秋禾俱已成熟所有九府十州属及)
(口外五廳約收分數内十分者太谷等七縣九分有餘者鄉寧等九州縣九分者陽曲等十九州縣八分有餘)
(者㐮陵等六縣八分者臨汾等十二州縣七分有餘者祁縣等十六州縣七分者嵐縣等二十二廳州縣六分)
(有餘者岢嵐等六廳州縣六分者臨縣等十三廳州縣合計通省八分有餘實属中稔覽奏深為欣慰)拈
毫西望慰心悠
御園閒詠
歸去来較早先將兩月期(往歲木蘭行圍回京俱在秋杪今歲以舉行慶典扵七月)
(下旬回至御園為期較早兩月)幸成慶典過雅覺靜居宜(七八月間内外臣工及西)
(北諸藩東南各國自王公以及陪臣或先至山莊或環集京師雖見愛戴悃忱而衣冠輻輳典禮繁縟頗深惕)
(慮幸賴俱已上蒼佑助風日晴和一切順遂邇日凡来祝嘏者出京園居幾暇耳目前頓覺清靜形神亦)
(倍恬適)秋色蕭森矣時光適遇之間(去聲)飛雨踰寸(近隔兩三日時)
(作微雨不過一二寸而止)正助麥田滋
觀桂菊有省
冬花自梅之類皆可薰培令早開惟桂與菊花師
雖巧不能薰培令早開二種以禀金氣為發榮之
本是耐冷而不趨炎者也適然有會因以成什且
以戒世之趨炎者雖梅之高不能免誚
八月桂發枝九月菊綻梗晚桂及早菊頗會同時景是
均得金氣天然能耐冷却弗受人工所以稱清迥常謂
梅之品可與桂菊等如何受人工薰花十月頃是盖因
趨炎不安本氣禀愛梅君子流可以發深省
賦得思不出其位(得辭字五言八韻考試選拔貢生題)
心官子輿喻知止乃安之斯在不出位寧當任外馳羲
皇卦誠設公旦象呈辭雖異所處(上聲)境莫逾各職思忪
憧夫豈可恭默實相宜其居(音據)風人謹逢源章句資動
惟靜歸本睿作聖為基四得新著論五言更寫寅
九日香山即景
東巡還即避暑去早返蹕因慶典遭閙後靜宜(香山園名)聊
問景恰臨佳節稱(去聲)登高田觀納稼心為慰宇迥深秋
興亦豪隔歲林泉如有待對斯能不一揮毫
棲雲樓四疊丙午韻
數息無妨緩進輿山園復此問雲居由来秋景勝夏景
(向年多扵夏初来此)欲不憶初可忘初氣爽天高宜捲幔禾收麥
種入憑畬漫嫌八十猶懃懇未致政歸敢懈予
天池
樓既已稱雲池亦得名天而況池與樓孰非天使然一
泓萬年清對宜諸慮捐咄哉此言失吾方未歇肩五載
歸政後或可斯流連
香巖室
巖室夙號香盖因稱物芳兹来值九秋衆卉凋經霜顧
額似孤名而室曰何妨不見盆中菊冷蕊方作黃雅稱
(去聲)彼東籬泉明正相羊
山行
將謂山莊秋景孤(往歲木蘭圍後正值重九回至避暑山莊登高今歲来此亦可以酬佳節)
(矣)靜宜(香山園名)今日正酬吾風輕不礙筍輿涉雲淨偏資
螺岫圖淡綠深紅迷目色松濤泉瀑雜人呼兹番本欲
簡吟筆結習難忘自哂乎
静室得句
山深自致幽嶺高合稱静是室所以名亦在意之省每
来必一登每登坐必永一以憩衆役一以延佳景平野
暢俯臨皇都富萬井斯均得所乎敢怡心益耿
題養源書屋
陟降由来必就卑養源恰此俯清池標秋九節宜賞日
似水一心正澈時不是鄭卿為遁語却輸杜老詠雄詞
簡吟七首西㫪隱(今歲黃綾詩本已幾盈帙意欲簡咏而今日至香山正逢重九吟與難孤)
(扵是登陟所經偶爾得句輙即成什白早至宴息之時不覺已得七首誠為結習難忘耳)學古(寢室堂名)
應教罷搆思
香山曉景
老人自鮮寐匪曰勉夙興披衣引銀燭或書或梵經胥
足益心神須臾亦質明問稱無邊報徜徉步閒庭曉氣
寒非冷騁目乃絶勝連林莽蒼含突峰昒昕騰形色未
全分理趣則已呈因憶子輿言是曰旦氣清有為萬幾
理無私一已誠
致遠齋自箴
靜宜理政齋額取諸葛字寧静乃其本致遠則其施(寘韻)
迴思世年来致遠匪一事西北闢新疆東南靖海澨兹
更不期中象藩親覲至(秋間西北各外藩及東南各國無不環輳祝嘏而安南國王阮)
(光平且親詣闕廷慶賀尤非意料所及)何莫非
天恩而我頻承
賜敢更有所圖保泰惟增惴
安徽巡撫朱珪奏報秋收八分有餘詩以誌慰
滯霖歙省報稱過意謂吾民沴洊羅賑卹頻教恩遍被
(安徽之宿州靈璧一帶地勢低窪本年七月内雨水過多兼之毛城舖滚壩及天然峯山等閘減洩之水由睢)
(河滙注以致低田俱被淹浸節經飭令該督撫等查勘先行給予口糧又即撥銀一百萬兩交孫士毅飭属妥)
(為賑恤務俾灾黎均霑實惠)堵疏兼勑力毋訛(前據福崧韓鑅蘭第錫等奏已將漫缺民)
(堰赶緊堵築斷流並將束清禦黃兩壩及五壩内智字一壩拆放以疏下游庶幾淹浸民田可以及早涸出不)
(致有悮春耕)秋收數郡真叨幸統計八分餘以多(兹據朱珪奏安徽通)
(省秋收分數内稱九分有餘者三州縣九分者二十二州縣八分有餘者三縣八分者十一縣七分有餘者三)
(州縣七分者二縣六分有餘者四縣六分者三州縣五分有餘者三縣五分者三州縣四分有餘者二州縣通)
(省核計約收八分有餘等語該省本年旱禾雨澤調勻均已全收惟遲晚二禾因宿靈等属間有被水豐歉不)
(齊而大局牽箕尚稱中稔猶堪慰幸耳)誌慰之中還誌愧幕調無術奈如
何
歡喜園得句
山風秋九自微涼寺側精廬恰向陽忩朗不嫌楓葉落
座香正傍菊花黃于焉憩息欣奴僕便以拈吟答景光
歡喜偶兹却馳慮宿靈災處可安康(今歲江南宿州靈璧一帶因七月内)
(雨水過多毛城舖減壩之水漫缺民堰下注以致各該處低窪之田被水淹浸雖即降旨令該督撫等飭属加)
(意實力賑恤而目下是否均無失所不能不為繋念)
題張宗蒼畫
碧雲寺側試泉房茗椀筠鑪雅相(入聲)當本欲默然置之
去未能神韻捨宗蒼
陜西巡撫秦承恩奏報秋收八分有餘詩以誌慰
麥收已報九分餘(今夏各省麥收多至八分有餘惟陜西奏穫九分以上)兹穫秋
禾略遜初(兹又據奏該省秋禾約收十分者咸寧等十廳州縣九分有餘者五郎等七廳州縣九分)
(者高陵等十四州縣八分有餘者汧陽等十七廳縣八分者咸陽等十三州縣七分有餘者耀州等八州縣統)
(計六十九廳州縣秋禾約收八分有餘其沿邊之延安榆林綏德三府州属節候稍遲俟報齊後歸入實收分)
(數題報等語該省秋成雖較麥收稍減而已在八分以上亦属中豐矣)亦自中豐民足食
更無小歉俗安居屢綏西望誠欣彼(陕西連歲夏秋收成俱在八九分以)
(上洵堪欣慰)滿損一心為(去聲)惕予富教此時言豈易不忘柳
氏郭駝書
即事
閱武因行賞(自立健銳營扵此每年来香山親閱各兵技藝分別賞賚既示奬勵亦資旗人生計)
(耳)遊山偶答題(是日便中遂至寶諦寶相各寺拈香並詣香林室小憩)遊非騁耳
目閱乃試高低可忘(去聲)百年備惟殷一敬躋黃綾本欲
滿簡用五言提(往年駐此所至率有留題兹因黃綾本將滿所至處未題者多意在簡吟也)
題弘旿香山九老圖仍用白居易詩韻
分班各具九之數兩次命遊白者鬚(辛巳辛夘兩年俱以恭逢聖母)
(七旬八旬大慶因命舉九老之會諸王與在朝文臣為一班武臣為一班致仕者別為一班各得九人令遊香)
(山以副嘉名並冀嗣後十年一舉永兹盛典)再已幸觀三絶望(辛丑年欲三舉此會而已)
(不可得追維往事曷禁悵懷)丑惟識悵戌寧娛(今歲朝臣以予八旬萬夀欲請仍舉此典)
(予以丑歲既不獲遂願而今豈忍以自娱且諸臣中亦罕有年長扵予者是以未允所謂)重儓弗忍
宴而樂置去又嫌疎且麤祗以鬧餘聊一至尚仍強在
未資扶欲因靜慮省諸詠却撫宗臣舊所圖(圖即貯此香山靜宜)
(園)那更白家較伯仲大都佳話不如無
来青軒小憩
薄寒雖值九月半嫩暖猶餘千嶂青本擬罷吟既来矣
眀窗小憩寫心經(昔年通予皇祖每逢朔望日必書心經一自四十年起敬依此例今)
(日值望明忩染翰遂以成章)
香山迴蹕至靜眀園再疊戊申詩韻
去年過此夏之四今歲臨斯秋以三歷歷景光一瞬瞥
忽怱来往七言諳將盈詩本吟宜簡已熟畫峰遊漫耽
曰簡仍成章十六(往歲至香山約得詩四五十首今年以詩本將盈意在簡吟而駐蹕七日)
(尚成十六章結習使然不能自喻也)未忘結習笑誠堪
貴州巡撫額勒春奏報通省秋收九分有餘詩以
誌慰
山田易致雨亦復不愁霖(黔省在萬山中經年多雨而山田易洩亦不畏霖故歲多)
(報稔)是以多逢稔因之每慰心(兹據額勒春奏本年各属早晚二稻次第登場所有)
(七十四廳州縣内十分收成者三十四處九分收成者四十處合計通省秋收實共九分有餘較之往歲更覺)
(豐裕現在新糧入市米價日見平減洵足慰懷)九餘則近十昨繼更綏今衣食
民苗帖寧須稱武臨(貴州民苗雜處昔常不靖今久安貼苗人且有讀書者且歲𫉬屢豐)
(衣食既足奪攘不興亦無事臨之以威武也)
賦得玉壺冰(得之字五言八韻覆試選拔貢生題)
河玉品稱美(和闐之玉以取之水者為最貴以受水性其質温潤也)玉人壺琢之
(玉玉二字不同點在下者寶玉字也點在上者玉工也讀為粟齅二音)水冰胥可貯動靜
却殊施水瀲動非寂冰瑩静合宜幽人恒喻德詩客每
題詞眀遠剏吟際(鮑照白頭吟直如朱絲繩清如玉壺冰)昌齡待送時(王昌)
(齡詩洛陽親友如相問一片冰心在玉壺)身雖吳會寄心乃洛陽馳箇裏原
不離(去聲)其他那繫思寒光貞質映一體兩無為
詠雙夔璧
蒲穀由来周製貽雕幾應是後人為却看古質逾千載
略異虞廷足一䕫
四川總督保寧奏報秋收九分有餘詩以誌慰
全蜀年来歲號收山田易雨易為流(川省亦以多山故雨易而洩亦易常)
(無旱澇之虞)不愁旱亦無虞澇常穫夏還有稔秋九近十堪
上豐報(兹據保寧奏川省各属收成九分有餘者八府五州一廳九分者一府二州一廳八分有餘者)
(一府一廳一州八分者一府一州七分有餘者一廳合計通省秋收共九分有餘洵稱上稔)民和番
免一餐憂内安外靖衣食足西顧惟深保泰謀
孟冬時享
太廟禮成述事
孟冬朔值立冬辰(是日立冬)時享欽承年八旬不與祭誠如
不祭能躬親籲更能親
祖功
宗德仰太室日麗風和靄小春復此五週當致政卜符
願否倍生寅
江蘇巡撫福崧奏報秋禾收成八分有餘詩以誌
事
江省秋收報後時撫臣易待彙陳遲(前以江蘇省未奏秋收分數馳旨催)
(訊實因新易撫臣必待各属報齊覆加確核是以不免稽遲耳)雖然合計中稔矣(兹據福崧)
(奏江蘇收成十分者二十一廳州縣九分以上暨九分者二十九廳州縣八分以上暨八分者二縣七分以上)
(暨七分者十二州縣六分有餘者三縣五分有餘者一縣不及五分者二縣統計通省秋收尚属八分有餘可)
(稱中稔等語)實以偏灾獨念之(該省今歲秋雨稍多山陽等十數州縣内低窪之田多被)
(淹浸較之別属收成自減分數已屢飭地方大吏加意賑卹以紓繾念盖雖属偏灾而貧乏堪憐實不能去諸)
(懷也)隣郡有無縱相濟一區貧乏莫教遺因豐者慰因歉
慽方寸恒慚鮮定期
詠古玉雲龍榖璧
月圓古璧葆光明作此姬乎劉與嬴雖是施工祛見數
略嫌用意巧求生撫無留手之而現(謂雲龍)餐祝充腸禾
黍盈(謂穀紋)子爵欲詢執之者雲龍可果未孤名
陜甘總督勒保奏報秋禾收成八分有餘詩以誌
慰
秋收繼夏收胥報八分稠(勒保前奏甘省夏禾收成八分有餘兹又據奏秋禾收成)
(分數寧夏甘州二府各九分有餘鞏昌平涼涼州西寧四府暨秦州階州肅州安西四直隸州各八分有餘涇)
(州直隸州八分蘭州慶陽二府各七分有餘合計通省秋收實在八分有餘甘省貧瘠之區夏秋疊獲中稔殊)
(深慶慰)中稔既曡獲萬民庶解憂究為貧瘠處尚慎盖蔵謀
三縣逢霜早緩徵詔降優(又奏蘭州府属之皐蘭金縣靖遠三縣秋禾間有被霜之)
(處雖尚不及一隅中之一隅然亦即降旨緩徵以示軫念邊氓至意)
劉度倣李成大寒林
森矗喬枝意與寒千林綠盡祗餘丹引予詩興扵何所
駐馬秋風對木蘭
湖廣總督畢沅報中晚稻收成九分有餘詩以誌
慰
早中晚稻幸三登耄念八徵慶叶徵(湖北今歲早稻收成已報九分有餘)
(兹中晚二稻復據畢沅奏稱收成十分者十州縣九分有餘者十二州縣九分者三十五州縣八分有餘者七)
(州縣八分者四州縣合通省共六十八州縣統計亦九分有餘等語予以夀躋八旬寶鐫八徵耄念覩兹一歲)
(三登豐穰叶慶稽之載籍實亦罕聞)前沴庶幾元氣復(荆州江陵等州縣自前歲灾沴之後)
(去歲雖已獲中豐而元氣尚未必全復今幸得此上稔小民生計庶可漸充)冬麰又見衆農
興(畢沅幷奏近日膏雨頻霑節過秋社正可及時趕種冬麥民情倍覺恬熙)盖蔵民固自為
計教化官當善示恒(楚民好訟故及之)各省豐多報歉少(今歲各直)
(省奏報夏秋收成分數多在八九分以上幅員遼闊不無偏隅偶歉要亦不及百分之一心殷保泰能不益切)
(凛兢)撫兹泰運益兢兢
詠均窰雙耳瓶
耳雙穿組提㩦便(去聲)脩内當時位置宜欲問宣和精物
理達聰虞訓可曾思
江西署巡撫託倫湖南巡撫浦霖各報中晚稻收
成九分以上詩以誌慰
江右湖南魚米鄉有收普足濟倉箱幸聞兩省遞佳信
各報三登均上穰(今歲江西湖南早稻收成俱報九分有餘兹當中晚二稻收穫之時據託)
(倫浦霖同時奏到仍各九分有餘兩省疆域毗連均穫三登洵稱上瑞)擬致民安祈歲稔
無煩吏治自時康豐多歉少頻閱奏慶慰益增惕不遑
永平天津各報得雪詩以誌事
昨近同雲佈瑞霙飛惜無永平章武幸二寸六花鋪(直督)
(梁肯堂前詣永平查辦賑務中途奏報朝陽縣扵十月初九日盧龍豐潤等縣扵十月二十二三等日各得雪)
(二寸天津鹽政穆騰額奏報天津縣亦扵二十二日得雪二寸等語)雖匪殷望候亦厪普
被濡披章慰兼盼祈歲總懃吾
題廓爾喀貢刀六韻
蔵地西隣廓爾喀第巴骩法訴難通(前年廓爾喀侵擾後蔵邊界予即意)
(駐蔵大臣慶林等必有經理不善之處随命巴忠馳往確查實因噶布倫索諾木旺扎勒及第巴桑噶抑勒買)
(賣私加税額不勝苦累及彼欲納表進貢藉申屈抑而慶林等又不為轉奏以致釀成事端果不出予所料)
因之侵擾冀呈信(其侵擾之意彼亦計及事不可已必別命大臣興師問罪而彼即可以藉)
(此申訴其罪固無可逭其情亦殊可憫)遂與剖申即獻忠(予既廉得其實即將滋事之第)
(巴桑噶及噶布倫索諾木旺扎勒等均行革退治罪並將慶林等分別降革彼即令大頭目十餘人来營悔罪)
(並乞歸順投誠昨歲底遣使進貢扵西苑門外瞻覲倍形恭謹蓋屈抑既申而誠悃即獻則其始實非有心侵)
(犯可知)不戰屈人賴
天佑眀刑弼教秉予公(初命鄂輝等帶兵追𠞰以次收復宗喀濟嚨聶拉木等處彼已)
(望風遠遁可謂不戰而屈人之兵矣迨後願附編氓又實出扵至誠以向不隸属之遠域偶爾蠢動轉獲歸心)
(非彼益上蒼默佑何以得此然予將滋釁之人明正其罪畏懷兼至輸忱向化此亦公足服人之明效也)
軍營奉表將臣奏京國貢刀使者充(其刀二以番錦為衭襓鐡錯龍頭一)
(長四尺一長三尺銛鋒犀利匣衍既成詩以識之)水斷蛟龍薄析兕光連星斗
氣如虹柔遐戢武吾本意保泰乾乾念不窮
冬至日
南郊大祀禮成述事
大祀欽承幸八旬三成拾級陟如循長(上聲)年人感
昊恩篤仰事子蒙
俯育親昆上樵蒸一元燎和鳴薌呹九鈞申禮竣欲退
難為退五度其能籲
貺頻
雪(十一月廿一日)
入冬尚未雪遠處却頻聞(入冬後直隸山東山西江南浙江陕西安徽等省俱報已)
(得雪澤然總不過二三寸)雖識時堪待亦縈望頗殷問宵雲氣重拂
曙雪英紛飄灑冰花勢迷離玉樹紋三時落止矣(自夘至已)
(止)二寸積誠云初澤能無謝謝中惜意懃
笑題
墨辟由来列罰鍰素餐合罪厥官鰥(予扵臣工罪過從不意為重輕即如)
(督撫中有侵貪骩法者無不寘之重典以儆官邪若其情罪尚輕又或因一時簡用乏人仍復棄瑕錄用實為)
(愛惜人材起見彼向既曠職素餐不敢仍擁厚貲請罰養廉以充公用者聽之此亦古人疑赦罰鍰之意然非)
(著有定例也昨近覽尹壮圖奏請寬免督撫罰項乃以藉正言市恩各督撫)疏宜大吏寬兹
議恐致属員助彼慳(尹壮圖奏稱督撫藉有罰項不免派令属員佽助以致虧空倉庫且)
(請簡派大臣同彼往各省盤查因令慶成帶彼前往所指書麟管轄之山西省詳細盤查虚實自當立見而彼)
(之肺肝早在予之洞鑒中矣)借直市恩巧實拙濟私假正偽蔵奸(在尹)
(壮圖之意妄冀允行所奏則免交罰項之督撫必將感彼之惠是巧扵市恩也又或令彼盤查各省虧空督撫)
(等懼其勢燄竟可藉飽私槖亦不可知然尹壮圖假此正直之名自利其私摺中有百姓蹙額興嘆之語是既)
(誣地方官以貪汙並誣百姓以怨咨試思國朝百數十年来蠲免賑貸無慮數千萬萬百姓身受實惠何至復)
(有怨咨偶思近因八旬大慶諸臣工扵進獻冊頁鋪張實政方且厭其入耳而煩兹尹壮圖所為偏鋒此奏翻)
(可因之自省非一部解嘲笑劇而何)八旬頌語近溢耳當有斯哉笑破顔
夜雪(臘月初二日雪有四寸)
二更雲氣佈三鼓雪花飄疎密時相繼悠揚勢正饒鴛
樓平積脊雞樹碎封腰未止興清曉不孤醒破宵
邇日
近畿邇日胥霑雪次第封章佳信聞齊左晉西寸四五
(惠齡李奉翰先後奏山東濟南武定東昌青州莱州登州沂州濟寧等府州属扵十月十九二十四五及十二)
(月初三等日各得雪二三四寸不等書麟奏山西太原平陽澤州寧武大同朔平等府属扵十月初九及二十)
(二三四五等日各得雪三四五寸不等)三江兩浙澤殷勤(孫士毅奏江蘇省暨高淳昭文)
(吴江寶山等州縣扵十二月初二三等日得雪二三寸至五寸不等朱珪節次奏安徽省安慶寧國池州六安)
(等府州属扵十月初二及十一月初二三等日得雪二三寸不等姚棻奏江西省南昌瑞州臨江撫州饒州南)
(康九江等府属扵十一月初三日得雪自二三寸至六七寸不等歸景照奏浙江省亦扵是日得雪二三寸不)
(等)楚南北既卜歲屢(畢沅奏湖北武昌漢陽黃州等府属扵十一月初二三等日得雪自)
(一二寸至三四寸不等浦霖奏湖南省永綏新寧桂陽桂東寧鄉益陽湘隂湘潭等廳縣扵十一月初三四及)
(十五六等日各得雪三四寸不等)秦府州稱培麥欣(秦承恩節次奏陕西西安漢中鳳翔)
(同州興安各府属扵十一月初二三及十二月初二三十一二等日各得雪三四寸不等)豫省近翻
未馳疏慰餘却為望之慇(惟豫省尚未報雪雖各省得雪甚廣不能不為繾念因馳)
(問巡撫穆和藺)
河南巡撫穆和藺署四川總督保寧同日奏報得
雪詩以誌慰
昨纔馳訊驛今已到䮉(去聲)章(今冬自京畿以及山東山西陕西江南江西湖北湖)
(南各省俱已報得雪惟河南尚未奏至昨方馳旨詢問而今日該撫之奏即到)速報霑豫省(據穆)
(和藺奏河南省城扵臘月初三日得雪除融化外積厚三寸並附近之開封衛輝等府属亦扵是日得雪三四)
(五寸不等)兼欣渥蜀疆(同日又據保寧奏四川省城及川東川西川南川北各廳縣先後扵十月)
(廿一二及十一月初三四等日均得雪自三四寸至八九寸不等川省地氣較暖向来雪澤稀少今因望豫省)
(之雪而並接川省均霑之報洵徵鴻貺)因王得羊幸慰近為(去聲)遥慶頻
疊叨
天佑益增敬不遑
詠馬逵久安圖
花鳥能傳生動魂九鵪寓意寫奔奔久安自是吾深願
豈繫題名祇半存(卷尾馬逵欵祇存其半或屢經装潢致有縻缺耳)
題周玉穀璧
二千年已上五等執之任肉好胥如制穀夔兩弗侵(肉倍)
(好璧之制也此璧好寬一寸肉寬二寸正合制度内肉為穀紋外肉為䕫紋垠鄂分明特稱佳製土浸精刻更)
(不待言)撫誠不留手對則足澄心懷古睪然處寧關珍珙
琳
除夕
貞下元當起辛来庚不留數成天地合節會送迎酬燭
影祥華燦爐烟瑞靄浮今宵八袠滿明日一從頭
御製詩五集卷六十
