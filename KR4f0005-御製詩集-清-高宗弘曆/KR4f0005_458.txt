御製詩五集卷六十七
古今體一百十二首(辛亥七)
題文津閣
四閣書城四庫蔵再三不礙校讐詳(戊申歲駐蹕山莊偶閱文津閣之書)
(其中訛錯不可枚舉既令在京之皇子大臣將文淵文源二閣書籍派員詳校其文淵文源二閣疎漏之原校)
(各員即令重校此間文津閣之書其文津閣疎漏之原校各員即令重校盛京文溯閣之書在當年原校各員)
(得邀優叙此次責令重加讐校不過僅予薄懲而全書得此再三詳閱庶幾可成善本實足嘉惠来學矣)今
兼薈要覈以就(四閣書重校完竣其文溯閣疎漏之原校各員不應脱然事外上年復令將大)
(内之摛藻堂及御園之味腴書室所貯全書薈要各一萬二千冊再加校閱一番在彼亦咎所難諉也)此
則問津到每常摘詠惟公經揀擇(全書中有經題詠者不下百種俱揀擇有)
(禆實用以示藝林標準如涉不經必加剖闢不使有乖立言之義)立言那肯涉荒唐簡
明目錄從頭閱(向因編輯全書總日提要卷帙甚繁令紀昀别刊簡明書目一編祇載某書若)
(干卷注某朝某人撰以便繙閱然已多至二十卷檢查亦殊不易)向若已驚徒盳洋
澄觀齋觧嘲之作
觀為目之施澄繋心之溉心澄目止觀既一(謂澄)寧須再
(謂觀)而我於斯齋詠以數十載(每出山莊東北門先臨是齋傳餐理事以是歲必有)
(詩誠如結習難忘耳)此不待人嘲自覺結習最觧是仍五字不貳
過徒嘅
翠雲巖
石壁嶔嵜林癹骩色之以翠象之雲何如飛去為霖雨
大霈山田利夏耘
棟間歷歲泐詩遍留空(去聲)恰仍餘四年(巖在澄觀齋後每歲亦必有詩)
(其壁檐間尚可鐫詩四首而計至四年後亦即為歸政之期也)敬俟
天恩符所望誠為萬事一身全
熱
避暑應無暑却原有熱時夏田正資長(禾黍非熱不能發生則熱亦不)
(可少也)山雨乃稀滋以此炎蒸酷亟思霈&KR0584;施疏軒爽弗
礙鬧市恐難支(熱河數十年来戶口滋繁市廛櫛比兼以扈從人員僦居者衆際兹熇暑自必)
(倍覺炎蒸不能以身居爽塏忘其塵隘也)
招涼榭
榭憩招涼果致涼自然暑避是山莊風来林下枝枝動
隂羃檐端淡淡光心静白詩原可證意懷班扇乍思蔵
何當渥雨西南至(今早西南雲氣頗盛可望得雨不勝盼切)快洗塵囂衆伇
忙
雲南巡撫譚尚忠貴州巡撫額勒春各報麥收均
有九分有餘詩以誌慰
極遥雲貴報来遲均穫九分仍勝之(譚尚忠奏雲南省二麥蠶豆俱已登)
(場内麥豆並種之鄧川等八州縣高下俱收成十分蒙化等二十七廳州縣低下十分高阜九分永北等二十)
(四廳州縣縣丞高下俱收成九分安寧等十州縣州判低下九分高阜八分祗種二麥之中甸等十一廳州縣)
(州判低下九分高阜八分祗種蠶豆之思茅一廳低下十分高阜九分通省合計實得九分有餘其沿邊各土)
(司境内麥豆亦合計八分有餘等語又據額勒春奏貴州省二麥收成十分者貴陽等二十八處九分者南龍)
(等四十四處八分者永寧荔波二處牽算通省收成實獲九分有餘等語)彼各其疆固已幸
吾當通計更生寅大都中稔合天下(今歲各省奏報麥收多在八分以上)
(七分者僅廣西一省九分以上者山東四川及雲貴共四省雖不能一律上豐而以天下合計則已稱中稔何)
(敢猶存未足之見耶)滋切秋收冀寸私滿則損招謙受益惕然惟
日勵䕫䕫
夜雨(六月初五日)
傍晚陣雨灑即晴徂雲都向東南征索然無味聊就寝
如蒸紗帳眠那成忽寐忽醒忽問夜報雲生矣聞雷鳴
須臾大霈簷溜落繼以徐霔悠揚傾所惜歷時亥至子
雖云渥仍優欠誠曉来亟宣畺吏問云三寸餘頗利耕
利耕不無希繼澤弗知足固吾恒情
詠古玉刀
謂赤却非赤云珍果是珍器誠秦漢上代自子姬隣色
澈秋之水光含星與辰太阿如比擬敢漫授他人
曉涼
昨夜復興雲聞雷未雨墮誠恐澤仍艱憂心弗刻妥今
曉偶出遊拂衣涼覺頗坡草綠漸稠瀼瀼露光夥是因
前日雨轉旋氣悔禍惕意甫暫寧午炎更增播(叶)嗟哉
三寸潤(初五之雨實有三寸田禾不無禆益然究欠深透何堪當此夏日暄曝仍冀渥霈甘霖也)那
敵熾如火翹望繼&KR0584;霑徘徊無一可
山東巡撫惠齡奏連得時雨詩以誌事
麥收已定大田長(上聲)正賴以時優雨施半月餘晴方望
澤連朝各属報霑滋(惠齡奏東省二麥刈穫完竣秋禾及各項雜糧俱需膏澤自五月初)
(間得雨之後半月有餘正望甘&KR0584;續霑以資接濟兹省城於五月廿三日自酉至亥時雨優沾二十五日午刻)
(復濃雲四布密雨淋漓旋據各属陸續報到廿一至廿七等日得雨自一二寸至四寸不等已有三十六處田)
(禾長發輿情甚為欣悦)雖欣彼處逢霖際却是中途覺暵期(自廿一日)
(起蹕来山莊行七日程俱為東省得雨之期而此間田禾正殷待澤昨初五日雖得雨三寸少可觧旱氣然究)
(未渥澤霑足披摺之際實覺慰不敵愁耳)三寸縱經微觧旱近愁遥慰越縈
思
含青齋疊去歲詩韻
麰麥收豐勝去歲黍禾待澤復今年(去歲直隸麥收僅七分有餘今歲則)
(有九分惟刻下禾黍青葱亟待甘霖渥霈不覺復增懸切)老来越覺愁增劇静以思
之理合然
得趣室口號
含青齋畔得趣室青未含齊悶益增似此趣由何以得
致和無術自猶憎
臺灣總兵奎林按察使萬鍾傑奏報早稻收成八
分詩以誌慰
海疆雜處民風囂彈壓亂後資大僚(臺灣當逆匪林爽文等就擒之後餘)
(匪竄匿尚須𠞰捕因命奎林為臺灣總兵前往彈壓并搜獲餘黨以絶根株邇年囂風漸息各安耕穫兼之連)
(歲有收閭閻元氣可復)邇来俗略減偷佻正宜休養農務調其地
候暖收更饒兹稱早稲中稔邀(兹據奎林等奏臺灣北路淡水一廳彰化一縣)
(雨澤調勻早稲頗為芃茂即中路之嘉義南路之鳳山雖雨水少缺尚有内山水源可資灌溉復於四月廿一)
(日南北二路均報得雨早稲正當結實之時更資飽綻現在陸續登場據各属分晰禀報除臺灣一縣土性浮)
(鬆向不種稲外其餘全郡一廳三縣勻算收成確有八分米價平減地方極為寧謐)暘雨時若協
氣昭閭閻安堵盗賊消幸哉南顧慰遠翹此方望雨仍
心焦
題王蒙東書草堂
丈室烹茶剪燭時草堂乘興遂為之(二語寫蒙自識語意)既然當
是丙之夜策杖巖邊復阿誰
蒙是幀即景為圖自應寫主賓相對翦燭烹茶意乃
室中把卷者一人其一則自巖際策杖而来殊與夜
景不合畫筆雖佳而畫理則未臻也
雨(六月初十日)
寅雲倏聚散未雨乃滂沱&KR1565;瀑宇敺暑霑濡砌積波問
知五寸透久歷一時多京國同盼澤遥思被若何
晚晴
快雨淨滌暑微涼颯晚晴徂雲指東遠斜照向西明愁
慮以次減吟情不約生京城霑被否仍繫望遥縈
詠古陶器尊
青綠渾然似古銅商周鎔鑄却非同雖經薜暴神原穆
不露英華靜以融釘弗見當惟見口(凡曉造陶器以細釘搘底入窰故弓)
(有釘痕見底是尊釘痕弗見底而見口與他茫異)癸無銘父及銘公(用商父癸周癸公事)
殷勤詠古頻留詠消暇其中愧在中
復雨(六月十一日)
昨朝快陣恣磅薄今日暢霔加悠揚繼此暘雨設時若
大田誠可期卜穰適當閣本至之日却無諸臣報雨章
(今日報到之期未據留京王大臣奏報得雨深為繋念即命傳旨詢問)復命馳諭詢農務
慰愁交厪那刻忘
荷
六月春輸往歲候雨疎節後兩因之(往歲至山莊六月初荷花無不開者)
(今歲以五月内雨少兼之六月初七始交小暑節以此開放少遲)速成禁(平聲)久如相較
秋九猶花何礙遲(花之開早者早謝開遲者禁久是以往年有自木蘭圍回蹕山莊時園中)
(荷花尚開放未已是開遲亦無礙也)
膏稀不見琇瑱苑(讀作韞用詩經)澤渥方欣山隰徵君子設云
時雨化今朝所對是顔曾
題煙雨樓
山莊駐蹕將半月煙雨樓凡幾度憑瞠矣每孤責厥實
幸哉今乃副其稱遠峯欲與白雲合平阪纔看綠草增
興寄滮湖阿那畔遜他時若麥蠶登(近據浙撫奏杭嘉湖三府雨暘時若)
(今歲麥蠶收成俱有九分此間得雨稍遲較遜于彼)
千尺雪二首
一雨能教萬物欣起枯蘇槁片時分試看林綠泉白際
旋轉化工那費勤
昨来豈不此頻經雪作絳花時復停(始至山莊時以五月内雨澤未霑溪)
(源微弱即偶遇陣雨山水挟泥沙而至有如絳雪亦仍即斷流今日雨中觀瀑始有浮浮皚皚之狀)今日
浮皚盈目者觧煩宜視並宜聽
寧静齋口號
致遠非因諸葛語雲容峰態自呈前問予寧静如何契
一雨優甘得使然
雨中玉琴軒
就下流有泉其義横為呈接上點有雨其義縦為名横
常縦則偶兩難得其并而今乃遇之一洗塵凡聲曰琴
可進會聽斯在移情
素尚齋即事書懷
優雨既云霑間(去聲)霽即為喜如兹情弗定期盡善過矣
適吟千尺雪尚在浽㵟裏乘便入西谷陟岡雨亦止肩
輿披翠微素尚近尺咫前日自西降永恬在齋底一憩
便輿行未暇留句此(齋在永恬居上迴廊通之實前後屋也由廊陟降數十步甚便前日)
(由西谷降下僅至永恬居小憩即行未至是齋是以未曾留句)今日由東升齋題合補
是
聖訓恒仰懷尚素即克己克己貫知足弗辱老氏旨似
我勤勞人無定憂喜委更難曰知足自哂自慚爾
留京王大臣報得透雨詩以誌慰
馳問方殷遲奏嫌喜音即至本非淹(十一日因留京王大臣未據奏報得)
(雨遂有旨馳詢而十三十四兩日已連據奏稱京城于十一二等日亦即得雨十分透足深慰厪念)誰知
塞外微慮勝(此間自初十以後連日霖雨霶沛却又微慮其過幸于昨日下午已即放晴)正
是京中恰慶霑次第畿南信以逹(昨據梁肯堂節次奏保定等處初十及十)
(一二等日得雨幾及一尺又穆騰額奏天津於初六及十一二等日得雨八寸數日内雲勢瀰漫知畿南一帶)
(亦必均霑渥澤矣)翹希秋稼稔堪占繼思築納時猶遠敢遽怡
乎企敬兼
喜晴(六月十五日)
昨朝喜晴晴未定今朝喜晴晴實快徹夜颯涼西北風
曉無片雲淨天界碧宇高朗列峰青心寄泬寥絶點葪
(通芥)草木生意普迴蘇問誰渲刷能為畫一雨三日伊誰
力一晴萬喜又誰賚胥賴
鴻濛大造恩而我敬承增惕戒
敞晴齋
山齋額敞晴莫易視兩字遇霖慮傷稼取吉聊一試或
當望澤時則弗敢遊至其實關人心那向齋求備今朝
霽景佳坐吟欣滿志咄哉復失言得毋招損致
霞標
快雨滌驕陽快晴拂嫩涼霞標聊問景山稼總呈祥一
檻憑陵迥千林濕翠光老来遊興減兩卷付斯蔵(霞標為山)
(莊勝境昔年於此待月則策馬遊山命舟泛月頗饒雅趣自壬寅癸夘後策馬命舟俱弗如往例此亦高年遵)
(養之道應爾因取歷年遊山泛月之作各彙集書為長卷並倣高房山筆意各為圖於卷後蔵之斯室每年至)
(此一加展閱覺遊興雖減而往日情懷未能恝置亦猶桯明道見獵有喜心之意耳)
山近軒有會
降下猶居山半腰叢林不礙騁虚寮四隣雖曰延於近
一意因之望則遙搆築多哉自知過言論(平聲)後者衆應
招小徘徊便輕輿去徒訟觧嘲嘲益昭
簇竒廊口號
窈窕巖廊稱簇竒偶然即景會於詩郊寒島瘦李賀怪
老杜知當遠勝之
遣悶(六月十七日)
望為半月首晴實因農慰不期昨及今偶隂即雨至情
知未妨稼長此豈可試大田正宜暘目前誠賴霽時行
恐致霪切切愁弗置老年性近急先事每豫悸雲容幸
晚開遣悶吟五字
漕運總督管幹珍等報得雨及南漕全抵天津情
形詩以誌慰
收麥竣時望雨優徹宵八寸
渥恩稠(管幹珍等奏一路督催南漕於初十日行抵青縣途次得有小雨十一日晚至天津楊柳青地)
(方雷雨交作連宵逹旦至十二日申刻已得雨八寸勢尚未止兩岸農家收麥已竣大田長發葱茂正在望雨)
(之際獲此甘霖并收麥之田亦得及時耕作民情甚為欣悦)運河水長(上聲)北来速漕
舸風資南送遒(又稱當此雨後運河水長之時北来糧艘益加迅速現在鱗集天津未過關者)
(止有四幫一面分委備弁至桃花口西沽一帶疏通在前各幫限於十四日全數過關而已經交兑回空之船)
(揚帆南下亦可遄行無滯)較以抵通早去歲期當迴次畢中秋(去歲糧艘)
(抵通較前歲已早幾兩月今歲更早幾一旬將来回空之船計于秋中可以全歸水次覽奏不覺欣慰之至)
覽章豈不心生慰此慮霖多轉略愁
觀瀑二首
今日快晴始是晴徂雲散盡碧天清心閒乃一来觀瀑
視聽悟由方寸行
視色那能弗聽聲色聲畢竟以何成試看入沼都歸寂
聖額曰觀至理明
遊獅子園即事
蹕駐山莊廿有(讀作又)餘
躍龍園乃此遊初始因望澤身覺懶繼復慮霖意不舒
一歲寬心幾日也四年歸政六旬於(為乾隆六十年)值斯百里
半九十猶日孜孜敢懈予
妙高堂
浮玉之妙高本在萬水中獅園之妙高斯在萬山叢此
名取諸彼曰異乃大同試思定名始是誰為之宗山水
顛倒謂(謂山為水水為山)夫有何弗通一定不可易於理微欠
融妙高誠妙高吾聞自坡翁
草房
園亭點綴草房宜如曰居山宜乃最當年黃屋非
堯心此日茆茨實予界因勵夕惕以朝乾敢騁目遊與
神會迴思六歲見斯人八十一翁幻何快
題宜照齋
齋近西北門出入恒由之額以宜照者義取夕陽暉出
夘入辰已都難值其期然出當夘刻傳餐理事兹(每出西北)
(門多以夘刻因即於此傳餐理事)事機之紛投静照恐理違今遊獅園
歸入門甫已時何有關於照則應在乎詩不繋林泉言
更祛花月辭惟以性情道並深堂搆思今日照如是問
齋宜不宜
就松室口號
室舍經營多就松(每於古松傍為屋就其古而勝新種也静宜園有就松舍西花園有就松)
(室皆此意也)借他相暎古為容似勝癡念王摩詰自詡種成
鱗老龍
玉岑精舍
遊歸仍有暇雲散心與淨西北窈佳處尚可乘逸興自
從駐山莊此猶未尋徑望澤及愁霖怱怱廿日竟近乃
稍慰心三朝晴已定精舍圍玉岑朗潤軒楹暎觸目入
静觀摛吟出澄性得無隣滿志自箴以敬勝
湧玉亭有會
一谷兩峰際必有溝洩水寬窄高低間險夷頓異視是
亭騎峡上西溝水落此玉之色皎然玉之聲琤耳上源
設弗雨聲色胥寂矣今朝俯其湧視聽清無比迴思兩
日前其愁實由爾
山東巡撫惠齡河南巡撫穆和藺各報得透雨詩
以誌事
齊豫都稱麥收畢渥霑膏澤黍禾滋誰知兩省慶優日
正是此間慮過時(惠齡穆和藺同日奏到山東河南省城於十一二日各得雨深透並各近)
(省州縣均同時得雨二三寸至深透情形亦復相似當此二麥登場之後兩省普被甘霖大田及各項雜糧立)
(見長發深堪慶慰却憶該二省優霑之日此間正又慮其過多邇来感荷昊恩暘雨可稱時若而先事豫)
(厪不知何以倍加殷切也)
題創得齋
宇晴無片雲夏山有新爽輕輿迤邐遊觸目成清賞樹
隂數息武衆弗乏力勥巖齋棲碧嶒石磴夤緣上今歲
乃初到創得名非枉自咎構築多閒置何勞曩
旃檀林
升西嶺遂降東岡例事由来循夙償(旃檀林在嶺東創得齋在嶺西每来)
(自嶺西以升過嶺東則至旃檀林遂成例事云)自是禪林常住地可知慧草總
生香不教僧守那稱寺一任鹿遊漫詠場别室何妨偶
說項勝他活畫箇中蔵(書屋在旃檀林之旁即取項元汴天籟閣名顔之元汴精鑒賞)
(每收蔵名人書畫悉鈐以天籟閣印記向曾於續石渠寳笈書畫内檢元汴所鑒蔵畫卷四種貯此以副其名)
(至於戶外峰巒層疊松柏隂森氣韻天成有如活盡亦皆收之箇中又非元汴當日所能及也)
題天籟書屋所蔵四卷
失於精鑒嗤項久(是處所貯四卷皆項元汴所鑒蔵有天籟閣印記者而此卷向疑其似小)
(米而非大米且亦非宋紙或竟為贋作亦未可知盖元汴亦失於精鑒也)是即天遊謂米真
(書屋雖借元汴閣名而萬峰疊翠松柏隂森偶遇涼颸真覺韻叶笙簧悠然天籟不啻米家一幅活畫也)設
以隂晴論窗景(是日快晴)豈非求劍刻舟人
右米芾雲山煙樹
四友為圖先獲心(向以幽蘭與松竹梅並寫增為四友圖及後見吴鎮巳有此卷可謂先得)
(我心)蒼(松)疎(竹)秀(梅)韻(蘭)會知昔欣他老筆能傳照一味
旃檀林裏尋
右吳鎮松竹梅蘭四友
南江北塞夫何異雲態山容本自齊笑謂幼文一何幸
山莊却得兩重題(舊蔵徐賁獅子林畫冊十二幀曹有題珠此處文園獅子林題句每引證)
(之賁字幼文)
右徐賁眠雲軒圖
採芳江國古来傳不少妍辭與巨篇欲問卷中結搆者
可能知是敖漢(平聲)蓮(山莊蓮花乃敖漢種也色鮮而瓣大皇祖時移植於此迥非内)
(地所及)
古唐寅採蓮圖
澄霽樓
澄霽真澄霽心同碧宇寬雲徂淨半點山翠朗千般澗
落漲餘溜風来爽不寒稍言事攬結戒滿又難安
澹軒口號
山頂為池號澹軒不波何必詡潺湲恰欣過雨貯盈尺
省却肩挑幾許煩(軒以山頂天池得名而石泉甚細得雨則盈否則覺微園役汲水增之每)
(歲率有賞)
詠旃檀林鳳尾松三疊乙未舊作韻
七餘期八餘屈指誠奢計亦復至浃旬倏此漏聲綴依
然是山莊軒若信仙地初無招徕心頗有輻輳事斯皆
承
天貺不期而得遂却慙鳳尾者無心但增翠似覺粗孔
間(廿年前搆築此宇見當階石砌間有孔徑尺因命移種是松爾時不過拱把亦未計及挺茂也自後竟得)
(地氣日見葱翠年来植根盤固幾欲彌石孔枝葉亦漸齊簷際矣)忽欲齊簷際彼此設
相較勞逸我弗逮辛丑之所願幸符兹莫異(自乙未年詠是松至)
(辛丑再疊此韻有七年凡三詠再詠期十歲之句兹閱十年竟得三疊符前語實荷上蒼眷佑耳)笑
指松有言任閱千辛歲
書扇賜安南國王阮光平用去歲避暑山莊陛見
詩韻
例事山莊駐夏巡勑幾不息必躬親近當愠觧南薰我
遠憶心懸北極人詣闕去年思會面為邦永訓在漸仁
(近光平奏表謝恩辭意樸誠秉心純篤深堪嘉尚至所云年齒方淺理國守邦之道寡學寡聞又無簡籍流傳)
(靡所矜式並乞錫以皇極之訓彛敷以文命之聲教云云即其銳意求治必能和輯人民用是訓以為邦之道)
(俾得惠洽瀛壖永承恩澤)箑頭寫寄梅花信風被瀛疆奕葉春
熱
三庚正值中(六月廿七日為中伏之首)炎歊實甚常山莊稱避暑朝
暮原爽涼日午酷鬱陶揮汗濕衣裳廣厦猶如此卑屋
其奚當是因人煙勝萬家百倍曩(叶莊時山)(皇祖始建御製詩)
(即有聚民至萬家之句今又閱八十餘年生聚日繁人烟稠密何啻百倍於前)習字或吟句静
觀消煩忙設以農功論山稼誠宜暘
閱射
閱射緣行賞山莊御正門(每歲秋獮先期令扈從諸臣分日於山莊正宫門前較射)
(分别等差行賞永為定例)已慙以身先(去聲先昔年閱射必親御弓矢身示度自庚辰臂痛以)
(後不能如式命中遂不復步射甚以為慙)寧復待人論有勸無懲例(中三箭者獲賞)
(弗能者原無罰也)正心(心正體平射之道也)觀德存髫齡連命中
歡顧沐
深恩(憶昔十二歲時駕諸皇祖臨門引見輙蒙也命射以示扈臣每獲屢中即此地)
夜雨(六月廿九日)
邇日朱明熾思量雨滌炎半宵報雲佈逹曉快霖霑敺
盡人間暑膏(去聲)增穡事占既優便虞甚方寸刻難恬(明即)
(七月朔農家有七月朔日晴則秋雨少之占故望晴尤切)
題澄霽樓(在清舒山館)
清舒山館澄霽樓多年
聖藻舊題廡旃檀林之澄霽樓則我新構以名與兩處
新舊雖不同雨多望晴孫學
祖髫齡祇承
含飴樂那識籌農
一心苦及至身肩乃得知登樓詎止佳景撫即兹山莊
駐彌月望雨望晴愁已屢(六月正值大田長發之際閱數日弗雨山田即覺略乾而)
(市塵稠密亦慮炎蒸過甚及雨多之時隂即雨至又恐致霪傷稼是以駐此甫逾月望雨望晴轉輾已不啻三)
(四為君之難即此可見)近復盼霖幸得霖又虞過甚意為憮今竟
霽光澄碧天慰哉惕若兩奚主七字長言示子孫為君
難永銘心所
鏡香亭對荷有作
戒得堂隂四柱亭鏡香名以水華丁一奩開處無非澈
幾朵擎来總是馨到未芳原望雨悶賞今佳際幸心寧
得毋君子從我欲惕若還因訓在庭
問月樓
面水背山樓兩層於斯問月實相應較晴量雨畢箕驗
大法小廉卿士徵缺弗礙圓天意朗静宜不動水波澄
會之心耳身誠老何必強(上聲)為拾級登
佳蔭室口號
種樹室前歲亦深鋪成佳蔭滿庭隂設如絜矩於為政
萬姓翹恩方寸心
面水齋有會
山莊自是富於山巖閣岡軒難屈指是齋獨以臨溪裔
向遂名之曰面水仁智之樂乃稱備亦匪不鮮謂勝彼
然而在斯合言斯面之自合有會此民猶水也古有言
澄淆之間應慎矣
七月朔日作
前朝盼雨昨希晴如願若時
恩佑誠秋孟復當月臨朔雲徂(寅時碧天無片雲入夘四山忽出雲心甚懼至)
(辰遂大晴)幸覩日輝晶惕乾感激念惟切
天地山川符賚貞傍晚夕陽明萬里乃成七字略舒情
西北風
昨晚浽㵟旋即止問徹五更雲淨散最稱要者是初二
誠恐為霖中(去聲)農諺(農諺又有不怕初一雨只怕初二隂之語)破曙披衣步
庭間寥天朗無雲一片加之颯沓西北風送碧峰鐘来
間斷(碧峯寺在烟波致爽寢宫西北每早起有西北風則鐘聲遠送依稀聞之不讓寒山曉鐘也)理
事閱箭以次第蕭爽襟袂乏點汗迴思前日苦薰蒸涼
暖之殊迅以幻九秋登稼或可期然尚遙哉心敢宴
静含太古山房
塞山太古有房古因塞山孰賓復孰主難分於其間今
朝喜爽涼更值幾之閒含趣夫何如小坐試静觀前此
愁致霖忘之以破顔山房却笑人愁喜兩無關
不遮山樓得句
山翠樓情相應接不遮之趣兩平分陡懷眀達重瞳昔
想亦於斯用意勤
食蔗居
遊山自西降落嶺仍循谷石谷窈而深有居抱巖曲食
蔗以是名得甘因遠俗金風拂暠日秋光已滿目信哉
白駒隂誰能挽其速
小許菴
兩字分明檐額端一時目觸弗心安若論君大民稱小
得萬民均許亦難
留京王大臣奏報晴雨時若詩以誌慰
老年鮮他務惟是念民依澤屢慮霪潦晴多畏暵暉志
無三日定時有寸心違昨以塞間况問之京裏幾(前月廿九)
(日因此間連日晴明炎歊殊甚想京中氣候大概相同又或過之以致田間不無望澤並慮有感暑冒熱之人)
(隨傳諭留京王大臣倘因天氣鬱蒸晴乾日久須得雨澤霑濡可即虔誠祈禱冀得續沛甘霖仍即據實覆奏)
(以慰厪念)兹稱雨既渥復幸霽如希(兹據奏到京城自六月十一二等日得有透雨)
(之後随又於十三十七二十二十一等日連次續得雨澤土膏滋潤旬日以来時隂時晴至二十九日亥刻復)
(得陣雨三十日丑刻雷電交作大雨傾注寅刻方止極為沾渥近日雖較往年炎熱稍甚民間偶有冒暑之人)
(並無時氣病症經此澍雨應時煩熱漸減不過如尋常伏暑之時日内旋即晴霽民情惬適一切田禾倍加長)
(發無須祈禱等語據此竟與此間晴雨情形相仿覽奏深為欣慰)可弗齋壇禱因之驛
傳飛為(去聲下同)欣仍為畏納稼尚遙睎
總漕管幹珍内閣學士和琳奏報全漕抵壩詩以
誌慰
事在人為成以
天久因莅政識誠然便教籌畫運通漕亦賴北南水足
川(每年糧艘抵通總視河路水勢充足加以人力督催原可竟復舊制數年前經畫南北湖河蓄水事宜亦)
(既著有成效而年来雨水調勻沿途不致淺阻以此漕運抵通益見迅速)已幸勝常戍昨歲
何期更早亥今年(前據管幹珍和琳等奏得雨情形一路糧艘遄行無滯限於六月十四全)
(數俱過津關兹據奏稱已于六月三十日全漕儹令接幫鱗次抵集通壩并查上年江西後七幫截卸北倉其)
(全數到壩係七月初八日今年係全漕赴通於六月底已全抵通壩等語是今歲幫船較多於去歲而為期更)
(早八日殊堪嘉悅)中元設與中秋較竟致迴空一月前(又奏交卸通倉)
(米石現已止餘九幫每日以三萬石計算七月望前可以全完查去歲回空糧船於中秋前俱已南下已稱迅)
(速今歲於七月十五即可交卸完竣全數回南則更早一月矣)
題女史陳書寫生十幀
崇蘭倚石
寫花倚石亦恒為獨以幽蘭乃覺宜屈子之香孫氏介
相親氣味具深思
仙杏含葩
淺紅嫩綠郁相扶畫則趙昌(江少虞事實類苑稱趙昌善畫花自號寫生趙昌宣)
(和畫譜有昌杏花圖一)詩則吳(融)含蕾多於放英者意之不盡在
虎耳叢芳
團葉居然似雙耳芳叢何礙寫於莬設如絜矩履其尾
三四之間凶吉殊(履之六三九四俱不中不正履乾之剛然三以柔而志剛故有咥人之戒)
(四則以剛居柔故能愬愬終吉是戒懼之為益大矣)
香林翠羽
薇紅巵白各為觀生意斕斑正未闌誰謂六根冺禽類
一枝託處愛林蘭
雲根秋錦
石竹金萱各冶榮一峰側畔託秋清西風斜日相過處
颯沓猶聞金石聲
淥池初照
不為工緻為瀟灑面目本来卻飾修設以濓溪定名論
應於隠逸傳中求
蒲塘介士
蒲塘霜後正酣肥勃窣平沙樂晚暉介士名稱高位置
可知亦有横(去聲)行譏
蓼汀蛱蝶
秋意寥蕭到蓼汀玉腰小住喜丁星看他栩栩如方醒
(上聲)便合南華試著經
丹楓穏宿
一枝楓樹已經霜好鳥来非翥與翔試問杜家得句者
於斯究竟孰閒忙
仙珮凌波
洛神賦裏得神餘皎皎如兼淡淡如結構總無巾幗氣
知伊人特醉詩書
煙雨樓對荷作
花盛原因開以遲樓隂一片綺紈披屈為信理固宜是
淡弗華高乃在兹鹿苑不妨姿遊奕鴛湖豈必較參差
設如座喻對君子香樹依稀與論詩(香樹錢陳羣號向年每遊嘉興烟雨)
(樓常與之談詩宛然如昨也)
青楊書屋
千年古樹塞沙垠書屋建来名與分一卷恰披伯夷傳
馬遷曾論附青雲
對山齋
溪樓塞湖中綴景假山起書齋正對之是其名所以四
隣真者圍奚用假者此因思物有偶真立假難已未能
臻一貫曷且參斯理
文園獅子林
本是姑蘇獅子林匪今移倣至斯今無須數典費多語
(獅子林舊傳為雲林别業其所畫長卷通景則自識云如海因公宜寳之是為如海作圖而後人誤以属之倪)
(迂也嗣又得徐賁所畫獅子林圖十二幀景各署題後有姚廣孝跋稱徐賁為如海作益可為證矣)偶此
遣懷因暢心(駐蹕山莊一月有餘望雨望晴不啻再四故此間尚未留題近幸暘雨時若心乃略)
(暢来此因即得句)夏不期過婪尾暑(今年節令遲六月雖過猶炎熱復思得雨觧炎)風
原如令打頭金(每過林下亦時有凉風)笑予結習依然在續卷仍
題七字吟
夜雨朝晴
昨晚驟炎思夜雨半宵滌暑喜朝晴似兹時若特如意
越覺中心切惕情清晝多閒愧無逸報章率美慎持盈
(偶因各省有奏報雨暘少遲者即傳旨詢問大率覆奏俱稱時若慰念之餘益增兢惕)為君樂詎
予違莫諸事莫違樂可驚
山東巡撫惠齡河南巡撫穆和藺同日奏到透雨
普霑田禾暢茂情形詩以誌慰
夏之季下澣之中兩省霑霖報至同(齊豫兩省六月中旬已各報省城得)
(有雨澤兹據惠齡續奏山東省濟南等府州所属之一百七州縣自六月初十至十八九等日各得雨數次入)
(土四五寸至深透不等其省城於二十六日自未至酉復得陣雨入土四寸同日穆和藺續奏河南開封等府)
(州所属之六十五州縣自六月十五至二十三等日各得雨自一二寸至四五寸及深透不等現在尚冀續沛)
(甘霖之處已属無多因即諭問續沾澤否令毋諱災)誰識此間愁致潦(駐此月餘間三五日)
(即獲甘膏渥沛六月中旬後未免又以致潦為虞幸每次雨後旋即快晴洵稱時若)正當彼處慶
占豐黍禾茂長優資潤場圃未收敢懈衷曰慰益增乾
惕志戒盈畏盛念無窮
七夕
傍夘散雲氣逮辰朗旭光山莊節逢每星席例依常鶴
鹿聲韶頀離坤拖漢潢洗車無定日(世以七月七日雨為洗車雨或又云)
(前一日或又云後一日習俗相沿其說不一)弗洗究何妨
陕西巡撫秦承恩奏夏雨霑足禾苗茂盛情形詩
以誌慰
麥登曾報八分餘此後未披農務書今日欣瞻被夏雨
(陕省各属於五月上旬中旬均得雨澤兹據秦承恩續奏延安榆林二府属於五月二十一日得雨二三寸其)
(通省各府属於六月初三四等日得雨三四五寸不等土膏滋潤秋禾足資長發又省城於六月十一日自酉)
(至亥得雨四寸其尚未報到各属現在飭查等語)大田茂長(上聲)卜秋畬細觀寸
數微欠渥即問實情遥繾予(惟細閱該撫所奏其得雨多者不過四五寸尚恐未)
(能普霑因即傳旨詢問以後曾否再得透雨並目下秋禾實在情形據寔覆奏以慰繾懷)設使有收
果無礙秦民綏屢慶何如(秦中連年豐稔今歲二麥已收八分有餘如果渥澤沾被)
(大田可期有獲尤為慶幸)
江蘇巡撫長麟浙江巡撫福崧各奏雨水田禾情
形詩以誌事
大江以南本水鄉夏月恒慮雨過潦浙省祈晴即獲晴
二禾(早晚也)怒長收堪報(福崧奏浙江省城一帶於五月二十三四五及二十八九等日)
(連朝得雨積水稍多正值栽插晚稲之時低窪田畝未免宣洩不及農民正盼晴霽幸自六月初一後晴明十)
(餘日已種早木倍加暢發未種晚禾亦俱乘時插蒔齊全至浙東之寧紹等八府節候較早所有早晚二禾先)
(已種齊長發甚為暢茂其晴雨情形亦與浙西相仿秋收俱可望其豐稔)蘇松無害常鎮卑
高阜禾佳低積淖堤堰缺處或淹浸築壩戽水勤疏導
(長麟奏江蘇省入夏後雨水調勻禾苗長發青葱惟大江以南之蘇松常鎮等府属自五月以来連朝隂雨常)
(鎮一帶地勢較卑所有高阜田畝毫無傷損其濱臨湖河地方間有鋪泛浸淹之處每縣自百餘畝至數百畝)
(不等現在率同州縣督令民夫將沿河堤岸卑矮處所加築高厚並平衍地畆亦令趕築草壩排車戽洩幸於)
(六月初九以後晴霽旬餘湖河水勢陡形消落低窪之地全行涸出且此時甫屆小暑尚可補種數日之内已)
(即催令栽種齊全秋成可無妨礙民情極為寧謐)幸值開晴時尚早補種冀可
秋成告季初此亦慮致霪誰知正獲滋長效南北不同
心則同君臣莫非農事劭
湖廣總督畢沅奏報荆江伏汛平穏及雨水田禾
情形詩以誌慰
戊申荆州被災重極力賑恤防後患(戊申歲荆州被淹城中公廨民居圮)
(壞大半聞之深為憫惻隨馳諭督臣舒常撫臣姜晟星夜前往極力賑恤并命阿桂馳往悉心查勘又即飭發)
(戶部帑金二百萬兩應用予於拯救災民從不少存吝惜且冀一切修築城垣堤埝務期堅實鞏固庶不至再)
(有後患也)其弊悉因窖金洲築壩刷砂慎籌算(維時阿桂至彼詳勘實因)
(大江中有窖金洲一道約長十里寬五里為蕭姓民人種植蘆葦歲久蘆根盤固沙洲日漲以致江面漸狹逼)
(溜潰堤既命將蕭姓查産治罪復將蘆葦根株盡行刨掘相勢築壩挑溜南下於是窖金洲逐漸刷塌此亦曲)
(突徙薪之策不得不然數年以来民間廬舍修葺如舊又獲屢豐雖覺元氣已復然每年伏汛盛漲時猶必令)
(該督親赴彼處督率所属察看情形妥為防護)即今廬舍幸寧輯綏屢更逢民
物宴庶幾元氣可漸復並令江防陳䮉傳今歲夏雨頗
勝常抵禦盛漲慶清晏(兹據畢沅奏本年五月下旬至六月初武昌省城大雨連朝江)
(水日見漲發因即馳赴荆州順道查勘漢陽漢川沔陽天門等處堤塍俱極堅固其潛江新築之易家拐前因)
(堤岸塌損連年漫及下游荆門監利江陵等州縣去春改築易家拐之仙人堤甚資保護今春復令加高五尺)
(是以遇此盛漲得以抵禦無虞所有荆州之萬城堤及沿江民修之堤埝隨時飭令修補亦俱一律穏固并率)
(文武員弁分段住宿堤工多備守水器具實力防護現在伏汛極為平穏又幸入伏以前天氣晴明水勢消落)
(高田足資澆灌窪地亦無積水目下早稻黃熟次第刈穫中晚稻亦芃勃盛長各項雜糧菜蔬瓜果無不敷榮)
(暢遂徧野青葱至湖南各属雨暘禾稼情形亦與北省大略相同實属慶豐之象)早晚稻穀漸
成熟襍糧瓜菜茂葱蒨覽奏額手為民幸心叩
天恩凛眀旦
立秋(七月初九日)
立秋最要雨而晴歲驗貞符艱致貞夘末猶霏連是懼
午前雖止望為怦終朝未見斜陽照傍夕方看弦月明
農諺幸他兩無蹈庶幾萬寳慶西成(農諺以立秋日無雨謂之秋掉主是)
(秋雨少雨不止謂之秋傻主是秋雨多今日立秋早晨雨猶未止深以連隂為慮午前雨止而雲猶未散傍晚)
(開晴月色明朗既雨而晴幸與農諺兩無所忌庶幾秋成可望稔收耳)
眺遠亭作歌
昨朝立秋雨而晴農諺幸以誠符貞今日山亭登眺遠
益知秋信真分明紫微之句合在是碧宇寥泬懸陽晶
萬峰近遠疊翠潤羣披畫態與詩情然而吾意渠(去聲)祗
此九州萬姓方寸呈目之眺也時有盡心之眺也時恒
縈祈年綏屢願其普(今年各省報麥收者祗廣西七分餘皆八九分以上又江蘇常鎮二)
(府中不過數縣低田被澇其餘皆普霑優渥夏雨可望有收)安瀾正厪晏以清(目下正當)
(南北伏汛之時無一日不虔祝安瀾也)亭額目覽切心慮惟增乾惕戒滿
盈
超然宇
亭子眺遠據嶺巔是宇超然亦峰傍竪峰横嶺各稱雄
故其趣實不相讓得趣更在人之會而我覺来乃一樣
眺之遠也不可窮心之超然孰能状二者其官思主之
在此言此超居上
養粹堂
今日心實佳不可孤新爽陟降却匪遥山堂更一往十
步五步歇伇勞非鞅掌升堂衆亦息摘句清勞享(予之為詩)
(雖不似李白之嘲杜甫然亦未免略勞心也因思孟子勞心之言益慎為君之道矣)是謂各盡職
純粹於斯養
古松書屋
養粹堂中幾曲廊一曲廊中復幾疊如是疊中拾級登
似入深山陟岌嶪豁然開朗得書屋書屋蜃窗(玻璃窗也)皎
且潔古松窗外幾千年翠色蓊濛照毛髮一年率必一
度臨一度臨必一吟别此番即境紀其實其義屢言不
復揭
倉場侍郎蘇凌阿劉秉恬奏報起漕全竣詩以誌
慰並均予議叙
竣漕報倉場卸完實異常上年較更早往歲滯如忘(蘇凌)
(阿等奏全漕到壩後即督率坐糧廳上緊起卸於七月初九日已將全漕起竣較上年更早至十七日等語上)
(年尚有江西七幇漕米截卸北倉竣事已不為遲今歲則係全漕抵壩而起卸更加迅速該侍郎等及坐糧廳)
(實心任事甚属可嘉因即交部分别議叙以示奬勵)人力自當盡
天恩實善相(今年漕運之速雖因人事亦賴此也天恩雨暘時若運河順軌方能致)有
懲設無勸何以勵官方
直隸總督梁肯堂奏報普得透雨詩以誌慰
六月是間雨蹙眉每懼多誰知南郡縣方喜渥霶𩃱(梁肯)
(堂奏直隸固安縣長安城一帶六月下旬得雨二次因時值溽暑尚望優&KR0584;兹扵七月初五夜雷雨交作入土)
(三寸初六夜又復得雨二寸并涿州永清房山昌平等州縣得雨分寸相同保定省城先於初五日得雨三寸)
(初七日自子至夘大雨如注尤為優渥其近省之新城容城安肅高陽滿城望都正定阜平獲鹿井陘行唐等)
(縣均於初五六七等日得雨四五寸不等所有菜蔬俱極青葱而秋禾正當結實之時顆粒益增飽滿又永定)
(河水勢入伏後極為平順七月初五六兩次得雨河水增長五尺一寸連底水深至七尺許各工俱已搶護平)
(穏等語覽奏深為欣慰)澤及圃場菜穫增早晚禾更稱河順軌額
手慶如何
驟雨(七月十二日)
三日晴真暢一時雨正宜砰磅雷乍作□雴&KR0584;旋隨驅
暑全無際施膏(平聲)重有滋須臾雲去淨樹朗夕陽枝
西照有會
皎日正午無不照至扵出入曉夕分曉為東照夏秋畏
(畏其作雨也)夕為西照人所欣驟雨迅過下舂朗西嶺光射
東峰峋金碧萬幻莫可状楊契丹手難為皴然吾思之
均日耳得正公燭萬彙羣誰能於是生愛惡一斜諸務
纏紛紜日無私照尚貴正慎哉照人者為君
曉涼
今歲立秋遲秋立涼却早屈所以為信至理原明了况
經昨雨後涼益峭今曉斯本塞外常夾衣已覺好然而
非一往午熱熟萬寳(塞外早晚固涼然亦須午熱田禾方易成熟也)
河南巡撫穆和藺奏通省雨水糧價情形詩以誌
慰
豫疆夏雨略嫌微月杪優霑驛報飛(豫省六月内雖連次得雨總覺未優)
(嗣穆和藺於六月廿七日奏省城一帶獲沛甘霖兹又據奏拜摺後省城即扵是日午刻復得雨四寸並續據)
(開封府属之陳留等十三廳州縣歸德府属之商邱等五州縣彰德府之通属衛輝府属之汲縣等五縣懷慶)
(府属之河内等七縣河南府属之偃師等三縣南陽府属之南陽等十一州縣汝寧府之通属陳州府属之項)
(城等四縣許州及所属之襄城郾城二縣汝州光州及所属之光山固始息縣等三縣陸續稟報於六月二十)
(四至三十等日各得雨二三四五寸及深透不等現在早穀結穗高梁漸次成熟晚禾雜糧長發青葱所有望)
(雨較切之處俱已先後霑被糧價平減地方亦極寧謐)各属被膏胥透潤大田成
熟益增肥市鄽糧價日平減邨里民生鮮(上聲)是非言教
實難三代下治安無術為(去聲)年祈
水月菴
竺菴兩山中一澗向東釃普門大士居水月名緣此水
為大慈施月為大悲已(讀如幾)因何知其然試可申厥旨
水無困弗濟慈也大莫比月無幽弗照悲也大所以斯
惟泉魄喻泉魄固在裏我豈涉禪言然亦合禪理坐觀
世音者曰如是如是
山心精舍
梵菴之左側精舍具三間松種龍鱗老苔深鹿跡閒今
年甫始至片刻即云還搆築誠何謂自嗤微破顔
永佑寺瞻禮
孟秋月之望追慕溯
遺風(七月望日各在會陵均遣官致祭載典)有舉寕敢廢無方於是崇
盂蘭修梵典(僧寺扵七月十五日作盂蘭盆齋而人家亦以此日祀先見乾淳歲時紀)
神御謁仙宫中外一家法
夀皇
安佑同(京城奉)(皇夀皇殿及圓明園山莊安佑宫俱祗祖皇考御容以皇祖)
(素喜憩遊之地辛未創建此寺甲戌恭奉及中神御用申瞻慕壬午並奉皇考御容每初至元節必)
(虔謁行禮亦足昭中外一家之盛云)
湖廣總督畢沅奏報荆州市廬整齊民氣漸復詩
以誌慰
前次曾報江汛安今日繼陳民氣復大凡戊申瓦礫場
兹仍荆州駢填屋其餘古蹟及梵宇率已募修漸整肅
(畢沅奏自六月抵荆州後連次查勘堤壩城垣各工往来滿城漢城察看情形見兵房民舍煥然一新不特大)
(街業已聯絡郎偏衢小巷亦皆興工修築凡前年瓦礫之場已變為櫛比新居其市廛舖面尤覺一律整齊又)
(荆州城内外古蹟叢祠最多前歲被水冲激佛宇僧寮大半蕩塌無存多有民間自行募資營造者現已修理)
(完整漸復舊觀)加之
昊貺獲綏屢商賈輻輳蕃昌淑民安自是鮮鬭争健訟
之風亦歛瀆(又稱比来歲事屢豐穀多價賤是以閭閻積有餘資各謀生理如沙市草市等處為)
(近鄉極大村鎮商賈輻輳氣象蕃昌小民元氣漸已充復現在獄訟稀少從前悍健之風頗知歛戢不敢輕扵)
(瀆控輿情安貼四境實属恬寧)斯尤要也廑寸衷南望慰哉叩
天福
中元日放河燈四首
塞湖又見放燈船瞥眼六旬有九年(康熙壬寅予年甫十二隨侍皇)
(祖於此觀放河燈計至今歲辛亥倏閱六十九年彈指流隂有如昨日)悟得南華養生理
火傳不盡
祖恩傳
破曙晴陽隂傍晚密雲不雨碧波平十分越顯燈光朗
如意之中畏滿盈
今歲荷花開略遲益清香遠正紛披漫稱梵典夜蓮歛
(荷見月而收見日而放因與日親故綠衣救度佛母贊中有蓮親之號)讓此金蓮亦合宜
雨暘較量經兩月時若近方心少寬陡念斯寬或隣放
為君久歷始知難
江西巡撫姚棻奏報早稻收成九分有餘詩以誌
慰
西江收穫早地又近他方(江西近扵福建兩廣故早稻收成報至想各處亦漸次報)
(至矣)通省一合笇九分尚覺強(據姚棻奏江西春夏雨水充足兹届早稻刈穫登場)
(江省七十九廳州縣内收成九分有餘者袁州府属之萍鄕縣贑州府属之定南安遠二廳縣其餘七十六廳)
(州縣收成九分合計通省實共九分有餘現在雨暘時若晚禾長發茂盛民情甚為懽慶等語)麥收既
稱稔(本年江省二麥收成八分有餘兹復早稻豐收可稱綏屢)稻納復逢穰覽奏曷
勝慰惟深敬不遑
湖北布政使陳淮陛見来熱河問戊申被災實在
情形詩以識事
方伯雖稱民氣復(昨據畢沅奏荆州比来歲事屢豐閭閻元氣漸復兵民房舍煥然一新古)
(蹟叢祠各還舊觀即近鄉村鎮商賈輻輳亦覺氣象蕃昌並從前健訟之風咸知斂戢覽奏已深欣慰)承
宣兹更面詢親(兹布政使陳淮来行在陛見伊乃當日在彼親歷其事者因面詢被水情形及)
(一切賑卹並辦理窖金洲事宜更為詳悉蓋戊申荆江夏汛泛漲異常江水直逼城下冲開西北兩門城中滿)
(漢衙署兵民房舍倉庫監獄俱被淹浸予初聞之深為憫惻即令戶部撥銀二百萬兩迅速觧往交督臣舒常)
(撫臣姜晟随時應用又命阿桂星夜馳往加意撫卹務使人沾實惠并飭查勘城垣堤埝工程務期堅實不致)
(再有後患兹據陳淮奏稱彼時猝被水災即得蒙恩賑卹而帑金又復充裕兵民實無一夫失所又稱阿桂所)
(奏窖金洲淤沙逼溜潰堤一事實緣蕭姓民人於此地佔種蘆葦是以漲沙寬闊侵佔江面激怒水勢逼溜北)
(趨遂致堤工屢決因諭將蕭姓治罪示懲續據阿桂奏請扵該處建築石壩挑溜向南激注沙洲並繪圖呈覧)
(硃筆標誌令於窖金洲上首西北處所先挑成河口迎受江水俟石壩築成挑溜南趨使江水直注洲頭更可)
(沖刷成河經阿桂遵旨飭辦於揚林洲黑窰厰觀音寺等處建設石壩三座於五十四年春間工竣嗣後窖金)
(洲逐漸刷塌江流順軌)既緣查賑至荆郡(又據陳淮奏彼時因往長陽查災回省適至該)
(處猝見水發當即登城設法拯救)適值異災被戊申縛筏開倉有條理
(又奏維時江水漲發幸在申酉之間人口尚淹斃無幾然兵民多在成上及屋頂樹頭逃生因訊知離城五里)
(之沙市地勢較高未經被水即令家丁紥筏渡赴沙市招募船隻接應兵民上城棲息復念被災人民口食無)
(資速即酌動府倉兵米散給撫卹其駐防綠營兵丁照例借給一月口糧等語彼時陳淮若拘例待報明督撫)
(再行開倉賑濟往返需時不惟倉中米石亦已浥爛而災民嗷嗷待食其何以堪似此措置得宜洵属能事深)
(可嘉尚)唘城洩水賴
明神(又據奏維時荆州大東門本係被水壅阻人力難開該處關帝廟外有大銀杏樹一株忽然拔起)
(撞開城門水勢隨洩暴漲得以消涸遠近官民皆以為神佑彼時聞此事即令重修廟宇致祀虔謝今知此)
(詳悉益深敬感)今誠櫛比安廬市悉向災情哀尚頻
御製詩五集卷六十七
