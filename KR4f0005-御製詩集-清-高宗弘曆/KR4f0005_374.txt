御製詩四集卷九十六
古今體一百一十首(癸夘四)
石景山禮
惠濟祠
馬邑來源本不寬過盧溝乃濫其湍補偏救弊乏長策
惟籲
神庥永定瀾
橋南亦自有
崇祠橋北茲因過禮寅此即百千化身義誠之所在佑
隨之
駐畢香山静宜園即事
祠瞻惠濟過盧溝咫尺香山駐蹕騶松色泉聲原不改
今來昔往訝何遒静宜如待七言賦幾暇擬成三日留
萬景紛投奚礙爾促吟拙速儘能酬
題棲雲樓
樓為雲樓所雲乃棲樓能雲樓兩不知總因人擬稱而
更分能所畫蛇與足增例之以萬事類斯信分明偶來
撫霽景雲似孤其名何當作春霖東郊利新耕
天池
山不在高有泉靈一條白玉界瑶青蓄以為池沄且渟
名之曰天天與寧朗然洞鑑萬物形初不設照由其呈
奚必荒誕稱仙京陋哉禹錫陋室銘
歡喜園
佛殿傍柰園名之曰歡喜雖云舉梵義而實該衆旨歡
喜則無憂無憂斯化美物各適其適奚藉強(上聲)為理
來青軒
虚軒生白自為陪納景雲窗此日開漫道千林猶突兀
融融青意向人來
妙高堂
妙以高入神高因妙絶塵相需相得彰誰主還誰賓孰
不知其然拈出始信真至理非奇談髯翁誠仙人擬登
浮玉山相證以明春
海棠院
花猶未綻那稱葉院祗如斯相對堂孰不云然海棠者
香山深處此傳芳
題正凝堂
巒梯拾級登巖館倚崚嶒熟路行來慣虚窗輒復憑都
無塵可到祗有静相應却我心希雨山雲正佈凝
來芬閣
貯水為池中種蓮期惟夏五静香便未花慢誚名孤負
閣自來芳豈不然
雲巖書屋
香山何處不雲巖書屋居然占而有雲兮巖兮兩不知
屋亦何曾識授受由來萬事假設名太古原無騰說口
膚寸為霖正及時書屋何須獨享帚
就松舍口號
昨詠寺齋稱就松(近題岫雲寺倚松齊有山齋每以就松為之句蓋因先有松而後成室得)
(藉其凌霄之勢也茲山舍即向以就松名者)茲來山舍就松逢淮南設或嫌
其老十八公能變少容
題木刻屏
高閣臨江俯碧流逢迎摛藻壓朋儔設無秋水長天句
能不孤乎風送舟
右滕閣豪吟
香山屏刻會香山九老遺風想像間却憶
祝釐曾兩度那禁即景涕澘澘
右香山佳會
碧雲寺
隔嶺問祗園輕輿陟降原披林宛得路望栢識籠門池
洗聲和色竿忘風與旛如如調御者示我以無言
洗心亭
亭下有流水強名曰洗心藉無識水者洗處向誰尋
試泉悦性山房
汲水烹茶又一時忘塵處即性為怡去年此日原不隔
付與山房自會之
題張宗蒼畫
覓心不得欲言忘契以精神望以洋莫道山房無長(去聲)
物宗蒼畫可匹倪黃
虚朗齋
偶憩虚朗齋因悟虚朗理譬之鏡照物朗因虚其裏設
一物在中弗能照二矣處事何不然泰山蔽於指
學古堂晚坐
山居易為夕曦車下西嶺巒靄落蒼蒼春籟千林静過
望月上遲秉燭如夜永夜遊我豈宜摘句堪消景亦曰
偶然耳奚必圖其警
曉起
老年率鮮寐丑末寅初醒未肯即披衣恐勞&KR0591;御等東
方昔致刺晏起復為𤯝無是有多非為君難可省夘興
或其可摺奏批各省引見對明廷人材酌莠穎豈以豫
卷阿而忘勑政整
題致遠齋二首
静宜理政處名曰致遠齋來往滿十日寧母稽政哉吏
兵各有人引見庭前排繄予篤素志籲俊期良材其日
多逢英心目為之開設多逢庸輩未免意為灰五字識
其難禹吁理實該
昔臨致遠齋或值用兵際翹首盼捷音切切鮮寧意凖
夷及回部廿年久安遂金川屯戍興諸番知懷畏豈敢
復奢望惟願無兵事所以戒遠勤然亦防近蔽
淨凉亭
引泉蓄水得方塘塘上孤亭額淨凉即景底知真恰當
輕裘未換袷衣裳
得一書屋
兩間書屋敞臨池生水河圖早著辭諛語雖因裴楷頌
貞天下實不逾斯
山陽一曲精廬
向晚多餘暇筍輿尋山陽一曲致幽閴頗有讀書堂坐
席曾弗暖枕葄愧縹緗寓目實稱佳清流帶池塘不異
鏡中行蘭亭泛褉觴此陽彼則陰略異右軍王
對瀑三首
香山橋底引來源忽瀉崇岡勢若奔高下之殊強弱異
怵哉吾敢恃君尊
茷骫林枝鎻巘稠擘開一道汞銀流從無對瀑默去理
淡以沃來静以酧
聲如雄放静為用色似離奇淡是宗昨歲今時原不隔
誰云七字始相逢
懷風樓
意繹懷風樓曰懷具二意風來樓懷之樓主風賓是(叶)
無風樓懷之風寂樓多思多思乃隣動寂與静為契風
動而樓静自為不移義而何有轉更紛起因名字
琢情之閣
此因擬題額用之久矣然每至此究於義未安故
作此章反其意
琢情蓋以琢句名仔細思之義失精情合返初性相近
琢隣巧矣遠乎誠
閱武
不黷還勤詰由來經國常因乘駐鑾暇遂閱訓貔方分
翼登梯壘(健銳營習雲梯馬步射鳥鎗諸枝最為精練每校射時雲梯兵按旗分翼賈勇先登尤稱)
(趨捷)總戎試射場(是日適夀春鎮總兵袁敏重慶鎮總兵馬鎮國來覲因命試射以觀其技練習)
(否也)未能親示度略覺恧無遑(向年每閱武時必先親射以示觀法自庚辰臂病後)
(步射艱於持滿命中每引為愧屢見於詩也)
寶相寺瞻禮再疊壬辰詩韻
閱武後禮寺年來循弗殊固知今似昔未悟有如無丑
歲五臺者卯春一相俱屏營袪别禱佛惠不私吾
題妙達軒
達固通之名(經云大通智勝佛十刦坐道場)捨妙則成執(經又云佛法不現前不能)
(成佛道)妙有而弗居達無所弗入精廬花宫側顔軒非舊
襲文殊平等智默契虔合拾(僧家以合掌為合拾)
香林室
一帶西山多佛堂每因精舍搆其傍千林花葉雖遲發
鼻觀其間自有香
玉乳泉
穴滴淙淙真玉乳落崖入地莫尋蹤山中多有如斯者
獨善寧無隠士龍
一例濎濙出石罅泌之偏稱(去聲)入風詩偶臨暫喜清心
目不說洋洋可樂飢
題超然堂
堂據山之半遠瞻已覺超肩與數息至憑牖一時消物
外遊如此環中妙可招春雲漸低岫冀雨潤麰苗
碧峰館
館倚玉笏森(森玉笏為香山二十八景之一攅簇衆峰不可搆築其下即是館)碧峰插
天表其下屋三間畝平樸而窈向東延望遥昆明似杯
小千林未作葉晦晴幻枝杪滃濛忽落低頓失畫形杳
勝亭口號
攬勝因之額小亭率從南國肖其形(是亭盖取杭州小有天園之式為之)
而今勝已三功奏(亭肖方勝式落成後平定凖噶爾回部兩金川大功凡三奏實副嘉名)
勝弗再期期物寧
曠覽臺作歌
我登曠覽凡幾度實亦不能僂指數每登必亦有句留
無過陳言及絮語茲欲忘言静會之西抹東塗皆腐鼠
惟欣山雲羃衆峰正希東郊作春雨
静室對雪
静室香山最高處簡來來必有奇遇今朝到始作細霰
少坐六花遂紛布玉泉昆明近在望瞥眼彌漫失其故
昨惜春寒遲花葉頃刻萬葩綴峰樹殷七自笑遜奇術
青女曾弗勞神慮本期雨而何期雪凉結(為雪)暖融(為雨)澤
同如微恐青郊凍麥苗却幸麥苗未吐露
竹罏精舍
静室東廂近遊廊精舍連竹罏置以久磁椀淨而便雪
水取之潔松枝拾以燃今朝真啜茗亦欲一時湔
題張宗蒼雪嶺
精舍香山據最高宗蒼雪嶺壁黏韜頻来曾未頻題句
即景今朝興特豪
窗外屋中兩渺&KR0008;雖寒濕不透衣裳僧繇致雨宗蒼雪
張姓連天果異常
曉
徹夜六霙飛詰曉猶未止瀌瀌勢配藜萬峰蔵岌㠖與
雪有素約所遇無不喜兹為(去聲)小踟蹰恐悞新耕起繼
思今春寒麥芽紐土裏弗致凍傷之潤澤實同耳一慰
一慮間究以晴為美
午晴
於辰雪勢微逮已雲容破午晴㬢御明霽景千山播積
玉峰嶻薛滴露林崔錯平岡則半融土香撲鼻過遥思
麥壠間新苗亦將作
攬秀亭
窗對玻璃遠避凉新晴萬壑閃烟光青雲叢界白玉道
秀潤今朝攬異常
雨香館即景
初晴雪甫化未免為泥濘小待濘漸乾巒蹊土性硬遂
以命筍輿尋山有餘興隂巘尚玉棧陽崖亦雲徑(叶)岩
館到咫尺雨香向每詠今朝訝改觀積素發骫映雨雪
同為澤物物含真性淨芬參鼻觀奚必循名競
題仿李唐夏山雨後小幀
雨香館裏壬申畫雨後夏山倣李唐雪霽今朝重即景
世年訝忽變烟光
皋塗精舍
是處向育桂避風且向暖精舍搆寺傍(寺名玉華)皋塗額簷
版寺僧實牟利(寺僧藉育桂為衣食資)寧知小山衎我則喜其清
來必吟情遣漫惜尚未花盆中花意滿
香山旋蹕小憩玉泉山之作
謁
陵迴轡駐園林適可歸與御苑臨四海為家寧有别七騶
各室豈無心潤郊蓄目真宜穡溪館傳餐亦暢襟五日
駐旌詩五十(自十八日駐香山至今二十二日共得詩五十首)老來情味尚躭
吟
華滋館見山桃花得句
花朝曾未見花枝春冷北方例合遲前日猶然落巖雪
昨朝欣以放晴曦既來泉籞兼逢暇小坐溪齋亦曰宜
恰見山桃冐寒放不孤其節副華滋
題樂景閣
層閣玉湖中飛甍倒影紅騁懷春仲月遊目四鄰通漫
曰芳遲發應知氣已融生機物咸樂絜矩念民窮
竹罏山房二首
隔歲山房始偶來山桃傍雪認為梅分明縮地惠山景
便可偷閒試茗杯
庚子南廵三閱秋聽松菴致憶如流設因調水品高下
第一泉還勝一籌
翠雲堂詠古栝
古栝峙堂陰翠雲覆院深是為無改度從識有貞心惜
彼葉未吐(今年春寒林葉尚未發)愛茲幹自森樹如人物擬隠士
傳中尋
題清音齋
静宜十里静明臨路便因之勝歷尋時值仲春猶峭景
齋斯最古閱清音(齋建自康熙初年額猶皇祖御筆也)茲因泉也呈澄
澈彼以山乎聳㠖岑伯仲塤箎原一致底須分别起塵
心
登舟溯游玉河沿途雜詠
清音齋近小東門門外玉河舟艤源便與溯游盪輕槳
一川風物略堪論
南隄隄上界湖樓蓄水高低夾鏡浮詎以尋常綴烟景
灌輸總為利田疇
溪田左右漾舟過雪後鱗塍積潤那放水未臨浸種候
寸衷早覺慶懷多
閣稱治鏡水中央圓嶠方壺近在望設以循名思二字
反躬惟益敬無遑
鎮水銅牛鑄東岸(昆明湖東岸鑄銅牛一以鎮水其西岸則織染局供尚方蠶織之事)
養蠶茅舍列西涯昆明漢記不期合(西京雜記載昆明池作二石人東西)
(相對以象牽牛織女又張衡西京賊牽牛立其左識女處其右今銅牛適在湖東而織染局在湖西方位亦不)
(期而合云)課織重農要欲佳
石舫常因泊舟處於流動裏不隨流山光萬夀迎春麗
路便輕輿試小遊
清遥亭
溪亭號清遥清遥意可想眼底俯澄湖碧波實深廣深
故魚躍潜廣故鳬來往曰清彼知否曰遥我過儻前年
詩在壁陳迹成俯仰
寄瀾亭口號
觀水曾聞曰有術瀾行亦復藉盈科設於不住知其寄
百歲光陰殊幾多
袖嵐書屋
嵐固山之氣謂即山差多朝夕無定名(嵐靄語雖通用然謝靈運王維)
(皆以嵐氣為夕至李商隠始有朝嵐夕曛之語前此未有也前歲曾賦嵐靄詩訂正其譌)前歲詩訂
訛氣或可袖取袖山則如何書屋實稱名徽之語可歌
對鷗舫
非舫居然冒舫名風漪月灔俯昆明野鷗飛集還飛往
問爾機從何處生
仲春圓明園即事
未朔還宫過望迴(自正月二十丸日還宫行經筵釋菜春祈諸禮初十日啟蹕恭詣泰)
(陵禮成後由潭柘香山旋蹕於二月二十二日迴至御園)廿餘駒影迅遒哉問
安殊昔心獨苦(昔年每旋蹕由昆明湖泛舟即先詣不暢春園問安今徒至御園迴憶昔景可)
(再得祗增悽楚)勤政如前志敢頽春冷溪邊桃勒朵雪霑町畔
麥滋荄奏章每報叨豐澤(入春以來直隸山東山西河南陜甘等省均奏報雨雪霑)
(足麥苗芃發東南各省亦陸續奏報春雨應時遠近普叨渥澤實欽承天祐也)
槖籥益欽栽者培
迎步廊
人自步廊無意往廊稱迎步有如來世間萬事何殊此
立字安名屬贅哉
四蔵書屋詠文房四事(有序)
文房四事中墨硯入古紙入古者已罕見而筆則
不入古此堅脆之分也然四者如乾之四德與地
之四方豈可闕一哉茲得明雕漆匣恰宜置文房
四事於中而蔵於書屋因即以名之蓋向之詠詠
其事也(向有詠文房四事詩)今之詠詠其蔵也事雖同而意
各殊因為之序
久為草語豈無稽(俗云墨久為寶筆久為革蓋不以為珍也)四事文房要欲
齊燥濕得宜收亦易簮濡有藉用休擠文當斤豔方遵
軌書在蔵鋒似印泥懷素祗稱珍敗物豈如硯匣伴玻
瓈(徐陵玉臺新詠序云琉瓈硯匣按魏書天竺國人能鑄石為玻瓈又潜確𩔖書言玻瓈出南甫與水精相)
(似其用葯燒者入手輕有氣眼與琉瓈相似是陵之所言琉瓈實即玻瓈而玻瓈質尤精云)
右蔵筆
入譜新舊二百收茲蔵惟一取其尤(入西清硯語者舊蔵新獲凡二百枚)
(兹所蔵錢惟善玉堂硯一枚為續入硯譜中之尤精者)聚於所好其非謬受不欲
多已却羞(此語即櫽括辛丑銘此硯語)緬彼玉堂曾抽秘弆斯漆匣
伴冥搜詠之銘者難屈指磬折名言蘇與歐(物聚於所好歐陽修)
(之語也蘇軾有真硯不損真手不壊之語亦最為精到)
右蔵硯
硯墨堅而筆紙脆脆難(謂筆紙)堅易(謂硯墨)故殊蔵雖然四
事寧容闕亦復百番自詡強即此玉堂(謂即同弆匣内錢惟善之玉堂)
(硯)原是宋詎如金粟乃貽唐(今匣中所蔵者唐時金栗箋較之宋時全花箋明時)
(宣德紙堅緻瑩滑尤為精妙)祗慙腕弱兼無暇繭紙風流合讓王
右蔵紙
非人磨墨墨磨人猶有磨焉義未臻茲以兩枚蔵厥用
恰同十翼顯諸仁厭他五色誇奇品(明代御墨有五色者)喜此元
霜愜素珍蓍得水天爻上六由來不速得龍賓
右蔵墨
山桃花
始華初候在驚蟄(二月桃始華為驚蟄初候應在春分節前今春分已逾一甸桃萼纔放盖)
(因春冷開遲之故然南北氣候不同南方想桃必開矣亦足見月令之未可盡信也)春冷開遲理
故然仲月已臨下澣矣湖隄纔見數枝焉園林芳信代
梅報詩句閒情共柳牽偏是於風有宿約(山桃開時每作風昨雖霑)
(優雪未致望雨然對此蓬蓬意輒怵然)尋思事忌太求全
西直門外
春仲脩禋
古帝王還宫兩日致齋常(凡祀致大祀致齋三日不中齋二日依會典)
(敢增减)輕輿郊外驗農景麥始茁芽未擢芒
今春
天貺優霑雪沃野無塵土潤膏又見濃雲低四宇便思
為雨
惠重叨
石路歲陳頗廢殘往來車馬訴行難廣寧門外云甚此
王政經涂亦一端(昨因朝陽門西直門廣寧門三衢石路歲久殘缺特𣲖大臣和珅等履勘)
(據奏稱石工繁壐一時難以並舉廣寧門外石路為各省通衢殘缺尤甚應先為修砌其餘次第興工然又蹈)
(知遇論中一過矣)
詠萬歷雕漆太平盒
龍擎天下太平錢盒識猶看金字鐫溺愛出藩為(去聲)争
地疎情前席已多年鴛班空半誠奇矣鴻業忘全更甚
焉馴致明亡是誰咎對斯寧不面頳然
題趙元山水即用姚公綬題句韻
遠山近樹暎蘢葱高士相於茅屋中何事罷談共傾耳
鐘聲遥出寺樓紅
癸夘暮春祭
歷代帝王廟禮成述事
本擬古希
中祀疏值茲精力尚能諸况乎
古帝胥
天子嬗以斯時逮藐予籩豆式陳冀假饗史書具載凛
乘除禮成旋復鑾輿返迴頋猶殷意綣如
郊外
祭罷平明返御苑青郊三日頓殊觀紅桃放朵含烟灼
綠麥伸芒帶露攅潤野騎行塵不起遠村農出意為寬
何須數典稱脩稧天朗氣清畫裏看(是日上已)
清明(三月初四日)
上已昨方度清明今即來景光不期速芳物自為催柳
與烟争暗桃嫌火欲灰午過風少作意復鮮寧哉(清明日最)
(忌風是日天朗氣清已辛農祥有北傍晚微風即止笂為弗快云)
詠官窑方缾(有序)
御園架貯官窑缾有年矣茲經臨偶見一加拂拭
居然席珍士之感遇遭際有時亦類此也為之感
惕因成斯詠
陳列檀橱不計年把看古穆越龍泉吉雲入眼訝希矣
七字成吟屬偶焉遇弗遇時為之耳今斯今念豈徒然
憬如惜復瞿如懼屈者寧無似此賢
題鄭剛中北山集
公論千秋不可誣進因秦檜是邪途左遷究以權奸迕
七疏曾於正史無弗核始終將韙彼難逃衡鑒用吟吾
雖云幹蠱由其子作偽心勞寔拙乎
按鄭剛中金華人紹興中進士官至禮部侍郎出為
川陜宣撫副使史稱剛中由秦檜以進故於和議不
敢有違及使陜西棄和尚原與金後又以宣撫專擅
忤檜竄謫以死是其人依附權奸梯榮倖進本無足
取今四庫全書所錄剛中北山集有諫和議四疏及
議和不屈一疏又救曾開胡銓二疏既與正史不合
又徐夢莘三朝北盟會編蒐括章奏事實無遺而不
及此七疏蓋剛中集乃其子良嗣所編恥其父附秦
檜因偽撰諫和議等疏以蓋前愆此雖良嗣之幹蠱
乎而千秋公論邪正難誣所謂雖有孝子慈孫百世
不能改也館臣以剛中詩文尚可觀錄入全書披覽
時因為題什以懲作偽云
詠舊端石珠斗硯
舊坑本是出端溪七活眼標珠斗低不識三人經用者
(是硯為端溪蕉葉白硯面鸜鵒眼七如斗杓覆手眼三如三星又有李鹿山余甸周紹龍三人銘欵)摛文
可得似昌黎
暮春遊静明園即景得句
静宜廻蹕自山陽茲欲山隂問景光日已過旬山改觀
(去聲)春方臨暮物争芳絲楊錦杏吟情逗鏡水屏巒畫意
蔵四野輕雲未成雨一心預以念農忙(今春雪澤甚優地氣滋潤三月)
(半雨即可卜麥收雲而未雨已覺&KR0832;然矣)
題創得齋
創得齋成廿歲餘茲因小憩默思諸眼前春色又從始
一切名言總類虚萬卉芳華正冶冶八窗領受祗如如
舊題勒壁閒吟遍何事繁霜鬢點予
近青閣
閣以近青號緣在菁蔥間千林葉未密似覺曠其官然
當暮之春韶意誰能闌舒稊與吐芽青意弗自閑近哉
惟其時景光詎我慳
憩雲齋得句
肩輿過小嶺益覺入山深是日春雲佈閣雨未作霖因
之共雲憩頗有忘雲心何不落濃&KR1204;飽沃麥壠鍼
書畫舫
似舫原非舫臨溪日夜浮風羞帆上送冬不塢中收何
以稱書畫寧因學米歐開窗延活景名蹟遜茲投
石衙亭
玉泉南北兩峰高其實北甫及南半然而石棧峭於南
攀陟輿人已揮汗小亭正在山之腰適可憩息聊伴奐
排衙有石立其下名學吳山宋官觀彼由人力此天然
孰是孰非石弗判
登妙高寺
寺據北峰斯最高高無可稱稱以妙因憶老耼五千言
無欲以觀揭其要東坡浮玉已糟粕其可再乎益堪笑
下視昆明鏡影呈付與光光自相照
該妙齋口號
常言妙不可形容既妙云該儓似重虚室空空付無語
却於道德契真宗
詠素堂
既登必有降登難降則易詎惟跬步間理實該萬事登
東降自西西峪更幽邃書堂祗三架依巖供大士(叶)却
弗事莊嚴梵帙及如意色空兩不著頗合詠素義
倚晴樓即事
每當愁霖候臨倚晴願呈快霽亦有望雨朝倚晴見輒
厭其義為願為厭樓豈知由來好惡因人意春雪優霑
麥壠潤斯時晴雨均宜際然而目前雨究佳謂樓可弗
循名遂
涵漪齋登舟有作
齋據西崖碧湖裔引香山水别為源(從香山碧雲寺及卧佛寺引諸泉曲)
(注至此垂為瀑布下滙成湖方與玉泉合流下浸稻田其來源實與玉泉出自趵宇者有别)疏流合
滙玉泉盛以節為宣寶穡蕃窗俯玻璃光相(入聲)暎階臨綺
縠影輕翻蘭舟恰候門之外適可鳴榔返御園
山東巡撫明興河南廵撫李世傑等各報得雨詩
以誌慰
月之初吉值齋居未雨而隂切望諸誰識左齊及南豫
同霑三寸利新畬二邦胥以麥為重一意因之慶有餘
近每生雲旋即散先期日已冀顒如(明興奏報於三月初一日在青州途)
(次得雨三寸省城亦得透雨李世傑亦奏初一日豫省工次雨勢綿密自午至夜入土三寸雨省同時參苗俱)
(獲甘&KR0584;實堪欣慰京畿春雪實優地亦滋潤三月望前後得雨則可望麥收近日屢作陰而雨尚末成為之惕)
(惜云)
賦得方圓隨規矩(得先字八韻考試差題)
誠如設規矩孰得混方圓矩也象乎地規兮法自天離
婁明藉矣輸子巧資旃成器安能外隨形胥就全譬仁
心藹若體義行(去聲)稜然初弗執已見而非任物遷不踰
動以翕可悟静而專法著聖人用敢為天下先
題宋版千家注杜工部詩史
昌黎祗許仲尼師吾亦云然於杜詩注萃千家謂多彼
品高萬古孰同其一生惟是忠孝耳小德何妨出入之
秋興八章重背讀又同此老坐移時
趙伯駒桐陰仕女
小幅王孫仕女圖桐陰廣厦共清娛不知羅綺相商處
也識二南雅化乎
重新
中嶽廟告成撫臣李世傑請碑記因曡庚午虔祀詩
韻命泐石
庚午
禋迴心每懸嵩雲南望德參
天卅年以久事宜作此日維新理合然
廟鎮中州崇莫並殿臨黃道正無偏敬吟長律當碑泐
希祐黔黎
惠澤宣
題永樂雕漆垂釣盒
靖難兵迴稱永樂果園漆器製精良盒圖垂釣一老叟
廣孝應緣擬廣張(廣張三千六百釣李白梁甫吟用太公事)
詠舊端石蘭亭硯
舊端圖寫禊脩時粉本猶傳宋代遺誰得其皮與其骨趙王
孫語可深思
大學士阿桂等奏報黃河漫口合龍大溜全入新
河紀事十二韻
曲家樓屢變無已事更張因取元臣策仍教衆議詳(先是)
(曲家樓漫口屢經堵築工敗垂成不得已降旨詢問大學士阿桂等履勘上游南岸地勢為改絃更張之計隨)
(據覆奏請於青龍岡迤上自蘭陽至商邱添築大隄一道開桃引河俾正河大溜掣歸故道等語勑大學士九)
(卿等詳議僉同因降旨允行)自西向東放棄北取南良𨗳利新渠下
宣餘百里強(阿柱等所請建堤自蘭陽三堡至商邱七堡一帶南隄外另行添築長隄内就沿隄)
(形勢開引河計長一百七十里渠成之後自西向東開放𨗳入新渠棄北取南實亦無可如何之計也)助
夫實弗允(開渠築隄需用人夫實多韓鑅富勒渾等泥於上年白露前竣工之奏屢請於直隸山東)
(鄰省撥助夫役以期大工連竣余以鄰省助夫非便屢經降旨訓諭停止𣲖撥詳見昨秋助夫詩)寬限
俾休忙定以桃花汛爰成竹箭祥(昨秋降旨停正鄰省助夫寬限至今春桃)
(汛以前開放引河俾豫省夫役可以從容集事)會清迅達海堵舊屹成墻(豫省築隄)
(開桃引河工竣於今春正月復命大學士阿桂前往督同開放前據奏報三月初一日開放新河弆騰掣溜初)
(四日寅刻即入江南碭山縣境十三日辰刻掛纜斷流至十四日辰刻金門一帶俱已閉氣并據江南河營禀)
(報初九日戌刻水勢已到清黃交滙處所滙清入海一舉蕆工實荷天祐神助云)雖曰村田
占仍將河地償(善後事宜最要者南岸築隄開渠所有占用民地首應撥給其北岸河身涸出)
(可墾地畝飭令阿桂等官為丈量按照頃畝撥給俾小民得及時趕種夏禾如有撥剰餘地並令召佃收租以)
(偹河工公用)蒙
庥新觀宇善後飭隄防(此次河工合龍全賴陽河神默佑阿桂等奏請將蘭北岸雍)
(正六年奉允所勑所建惠安觀鳩工重修以肅觀瞻而昭妥侑因請並親書祠額御製紀事詩發往懸掛)
(刊刻用酬恊靈貺其餘一切善後隄防事宜命阿桂次第籌辦安再赴東省並傳諭明興即將運河兩岸縴)
(道趕緊興修以便漕艘遄行又諭薩載相度沛縣地勢於高阜處所移建該縣城垣俾灾黎永資安堵所有在)
(事諸臣辦理得宜阿桂李奉翰何裕城李世傑俱交部議叙其在工出力之文武各員並令查明一并議叙)
嗟我民蘇困仍加月賑長(前經降旨將山東之兖曹二府及濟寧所屬又江南之淮)
(安徐沛等處被水最重處所常予賑䘏俟漫口合龍俊再行停止復思該處地畝甫經涸出即行停賑窮民覓)
(食尚艱因再加恩展賑至六月停止)涸區課耕種乏種(上聲)借資糧(東省金鄉魚臺)
(一帶涸出地畝恐被水灾黎無力耕種並令明興查勘確實酌借籽種俾得及時插種咸慶秋成以期仰副)
(眷上蒼佑)盡此心思到仰酬
天眷慶
夜雨(三月廿四日)
仲春雪優渥冬麥蔚秧針其後晴彌月仍茲雨冀心四
更雲氣布五鼓雨聲斟片刻風吹霽晨興惜不禁
直隸總督袁守侗奏保定得雨詩以誌慰
廿四此微雨誰知霈迤南今朝督臣報春澤保陽覃四
寸優膏被二麰生意含(袁守侗奏保定省城於二十三日戌刻至次日寅刻連宵達旦)
(得雨四寸大田俱可布種二麥益增暢茂云云是日京師得雨不至一寸正切望澤也)風前披奏
牘即慰以為慙
夜雨(三月二十七日)
自卯至申陰間(去聲)晴春雲傍晩越低横始猶淅瀝霏初
夜遂乃霈霶達四更麰麥益教擢舊穎&KR0927;禾欣可佈新
耕因愁而得寧無慰復慮慰虞滿意生
御製詩四集卷九十六
