御製詩四集卷四
古今體一百四十九首(壬辰四)
接要樓有會因成是什
山莊静寄景無窮舉要接之易簡通松石春秋自殊狀
雲煙朝暮已非同崇情常託詮象外妙解不期攬結中
設以要言天下理為君難實切吾躬
交翠榭
仲春林樹尚空枝虚榭憑吟别契思慘淡中常出蔥鬱
故知交翠有其時
潄瓊軒
盤不乏有泉泉所乏成池自高而臨下往往瀉無遺引
來截其往乃賴人工為是池貯半畆頗渺清漣漪源則
瀑布垂流則淨練披率可方以瓊潄石那藉竒雖然有
後言絜矩可因思裁成詎此哉能弗愧乎斯
擷翠樓
漫言林翠未堪擷自有松青與栢蒼一陣天風翻石壁
吹來謖謖稱心凉
山行
昨日山行值始晴嵐煙晴晦猶變幻今日山行喜大霽
太空不遺雲一片天高地下物散殊總覺熙春滿所願
水流石罅增其漲風行松杪掃其霰隂崖重壘銀樓櫓
(是處亂石壁立名之曰小石城向有詩)古寺曲抱紅牆院是間得句倍向
來知止言旋斯亦善
得概軒口號
詭石竒松本無意探幽濟勝覺紛思誰知幾日山遊趣
軒以不言概得之
東竺庵二首
明當發歸蹕言復遊名山快晴已兩日雪融路不難膳
罷理事畢趁此一朝閒策馬循仄蹊石磴陟千盤隂崖
尚積冰其下奔鳴湍竺庵遥在望翼然松雪間色聲極
淨處觀音如是觀
天竺自在西而何斯曰東萬物有對偶是理豈不同設
更過東嶂此仍為西峯咄哉庵之竺東西適莫從境固
未能定名亦安有窮三耳難實非三幡色即空金仙坐
無言蓋示超乘(平聲)宗
雲淨寺
竺庵東復東盤谷阻之阻跋馬歷搖刖亦即叩禪戶雲
去淨梵宫雲歸淨天宇其淨不在雲非雲淨那覩淨實
無變遷雲則有散聚試問雲淨者誰能更誰所
再題千尺雪
溪閣園門裏遊迴必憩臨一窗烘日影六律協泉音本
性悦山水俗情忘古今兩收名實好積素在崖隂
再題半天樓
雪中前日望山尖山樓知在雲煙裏快晴今日暢躋攀
猶有積素庭中委地迥由來雪益大曦光到此應遜矣
下視薊野全無雪隂嶺惟餘塊素耳一為慰因衆黔黎
一為念廑諸軍士僧格桑尚未就擒(時官兵進勦小金川已抵其資哩僧)
(格宗諸隘現在攻圍一俟攻克即可擣其美諾巢穴擒縳僧格桑日來盼望捷音甚切而其地相近雪山軍行)
(覓間以進岩磵冰雪未融將士不免衝寒涉凍尤深厪念)執戈方將攻玉壘
降東嶺遂至泠然閣
巖樓已據高東嶺高無幾略陟遂成降事半功倍矣松
濤石海間羅落穿其裏積素霏林端祗以天花擬數息
肩輿人亦造屋之戺下梯始知閣因迥所為耳泠然響
颯風霽後應有此
琴峽亭
出峽泠泠迸水清耳根忘處静塵情東坡聽得賢師操
絃是春温和且平
池上居
砌石為池貯山水就卑因迥疊三層免教盡瀉無餘剰
乃得平舖有碧澄幾架溪房影倒漾一輪巖月魄虚憑
田盤不少高低瀑似此方塘信絶勝
題仇英松風水閣
盤谷之中池上居十洲畫幅暎紗疏松風水閣皆相似
活脱精神笑不如
直隸總督周元理兼管順天府尹尚書裘曰修
奏報雨雪情形詩以誌慰(有序)
周元理裘曰修承命濬治北運河莅視工作會函入告云是
月望行次河西務濃隂小雨之後繼以密雪自戌初迄次
日子羊入土計三寸餘且雲勢廣闊霑澤必普數日
前既滋霢霂兹復春霙益潤落地即融宿麥新畬
均資其利農情極為歡慶披覽慰意因叙其梗概
而系以詩
月之望雪勢瀰漫正慮畿南氣釀寒大吏勘河封牘至
清晨問政啓函觀融同春雨三寸足茁助秋麰萬姓歡
潦後窮黎賴有此祇心憐耳未心寬
盤山迴蹕度大嶺至大新莊行宫作
前朝度過逢霏雪今日度迴喜放晴既下平原遵坦路
更看潤壤起春耕高峯積素夫何害勝境雖佳不繋情
駐蹕適馳閣本至任人勑政慎施行
山東巡撫徐績奏報得雪
雪由薊北逮山東(近畿各屬均於月之十二日得有雨雪兹徐績奏濟南東昌武定三府屬)
(州縣並於十二日得雪隨融入土三四寸不等春膏同日均霑北方尤為罕覯)地以迤南更易
融入土已稱三寸潤後期還冀兩朝同(十五日之雪徐績尚未奏到)
雨晹農務厪吾切宵旰民艱憶彼恫仍卜豫郊霑也未
(前日何煟奏豫省盼雨甚切諭令隨得即行奏聞今各處雨雪之日雲濃而廣冀中州亦得同霑膏澤元切厪)
(念)紛予望念那終窮
盤山迴蹕至暢春園恭問
皇太后安喜而成什
省耕補不足而旋仙苑詢
安申戀虔春色正佳桃蕊綻土膏特潤麥苗芊既陳薊
野民情適亦悉香山
慈賞便(啓蹕後命皇貴妃皇子等侍始還皇太后遊香山静宜園駐蹕數日昨暢春園)
㬅夀益增
體益健所期如是以千年
河南巡撫何煟奏報得雨詩以誌慰
正企中州信忽傳大吏章春膏被同日(何煟前奏豫省隨盼澤甚殷諭令)
(得隨奏日來正切望其報雨之章兹奏到省城於二月十二日雨繼以雪各三寸許而附省州縣均于是日得)
(雨雪三四五六寸不等卷苗得及時長發大田亦得翻犂農民欣慶覽奏為之慰悦)渴壤潤連疆
恰值興犂候欣聞比戶慶一心寧不慰慰矣敬仍蘉
題董其昌書畫合璧册
重嵐樹色
嵐重樹以重薈蔚渺何極奚必施丹青此是太古色
林館煙霞
書聖畫造賢(以予視之董字信可稱聖若夫畫祗可造賢人之境耳)乃不名一家
山樵荷葉皴中自生煙霞
巖棲靜致
幽人結廬處勝必占林泉清晝著何書鶴林玉露篇
溪䲧秋晴
古屋喬樹下樹上秋陽皛何必悲長年此景亦復好
嶺雲過雨
米家墨戲法原弆畫禪室(石渠寶笈貯未友仁瀟湘圖煙雲掩映極墨戲之妙舊為)
(董其昌畫禪室中物)邇來六百年誰人敢落筆
層巖蕭寺
層峯既㟎&KR2028;古寺亦蕭閒設更問其處應為覆釡山
峯屏積翠
春夏及秋冬峯容各殊致儻來月月看便是展十二
溪山一曲
山深溪復曲書畫出一手古句當題詞愛與古人友(每畫)
(幅對頁其昌各書唐人五言絶句以代題辭亦不盡與畫意合也)
山西巡撫三寶奏報得雨
晉省原知非望雨同時報亦渥春膏(三寶奏山西省城及近省各屬俱于)
(二月十二日得雨雪二三四五寸不等農田大有禆益且與畿輔齊豫同日霑膏尤為欣慰)不先不
後逮四省種麥種禾遍九臯為(去聲)民舉手惟稱慶在我
問心何以叨夏長秋收期正遠鞏謙戒滿矢恒操
詠痕都斯坦玉椀
璞韞崑山鏤傳印度卷芳莖而環耳攢花纈以承
趺晶瑩一規允彼良工巧琢瑑縈五字嘉兹寶器
恒來
西崑率産玉良匠出痕都楮刻異三載水磨成百瑜製
精畫難比器鉅執如無不寶非求彼頻來却慙(去聲)吾
山桃花三首
山桃開例仲春初春冷今遲半月餘却喜夭夭具神解
田盤迴蹕待吟予
沿溪淡白間(去聲)深紅倒影清波意與融恰似盧家能靧
面取將花雪鏡光中
桃孃偏致妬封姨習習隨來枝上披潤透青郊不需雨
春雲正藉好風吹
無逸齋
寢門問
安退别館勑幾仍事事罔敢忽孜孜惟用兢勤民恤彼
隠授吏量其能黽勉所無逸
神堯垂訓曾(齋額筆也皇祖御)
出暢春園門至泉宗廟即景襍詠四首
理政罷猶清暇餘泉宗非遠試遊諸溪田夾路足春水
桃柳風中度筍輿
稚綠纔看籠嫩紅輕荑鋪陌未成叢韶光那是絶勝處
祗在含姚釀冶中
一帶青山列若眉幾塍碧水漾輿帷棲霞西往金陵路
有趣無塵故若斯
蒲埒沙隄幾曲沿行無五里到當前清泉白石依然好
笑我無端别二年
題挹源書屋
廟側築書屋清泉左右分纔看出竇汨遂喜寫渠沄絜
矩於為學窮源亦有聞如探天一本曰萬實滋紛
曙觀樓
一帶平林遠郭東銅鉦飛上曉曦紅無須絮帽披横嶺
玉局詩情想像中
向綠軒有會
俯而視溪流綠水已漪漣仰以觀庭木綠葉猶未鮮水
木同清華遟早偶殊焉向者屬有心於斯較半全不如
軒受虚無言付忘筌
觀瀾亭
觀瀾雖曰觀水術亦欲循流以識源設使非由根本得
縱成章祇屬空言
主善堂
試問宜師者端應主善為與居寧過此能擇每思其碧
水階前繞青蕪窗外披乾元資大始示我長人規
秀舉樓
若翼飛樓詭石巔凌空擢秀勢翩&KR1473;每來曾未一拾級
讓與駐遊控鶴仙
依綠軒
祠當中墅列東西左攬應知右若徯半刻何妨少紆步
七言仍復與留題庭松不改古顔蔚砌草已欣生意萋
南牖一稜餘日影流隂兩歲未遷兮
集遠堂口號
堂顔集遠因攬景集遠無過百里邊我所思逾幾(平聲)百
倍官軍正在勦金川
樂清館
泉木翳然處三間書館開兩年忽成别此日又重來何
有寸隂惜且欣韶景回於斯春可樂而不惹塵埃
輝淵榭
綠柳梳晴川飛泉寫白石對泉搆小榭言樸弗言窄垂
流漸就平一泓澄淵積雖無蚌育珠清輝漾靈液去歲
泉林景目前原不隔
津逮亭
由來水到成渠耳默坐虚亭會意殊為政設於斯絜矩
何曾津逮識唐虞
由泉宗廟沿隄遂至聖化寺即景雜詠
泉宗攬結出西門隄上春光概可論綠柳放條臨曲岸
紅桃著色護孤村
方方新水滿鱗塍陌不生塵景絶勝最憶泉林春客歲
衣霑濛潤敲(去聲)吟曾
難尋東雉與西勾日下徒聞著記留祇有石橋臨古路
依稀還可認巴溝
精藍到不費多時寺閣金光照水涯南首更知别墅在
乘閒索與小棲遲
題含淳堂
一徑池中達方塘左右分清波暎素志大塊示真文白
芷綠蒲遲(去聲)枕經葄史欣捨淳思厚俗吾亦未前聞
敷嘉室
一氣鴻鈞鼓物華對時書室坐敷嘉以言斯道誠先覺
試證韶光總不差峯影波情相澹蕩輕荑弱柳逐增加
漆園意謂猶饒舌強論無涯與有涯
湛凝齋
湛待凝而得凝因湛越佳由來觀動定可以契澄懷寂
謝心波起静知道莞諧大圓鏡光裏忘照祗溪齋
羃翠軒
新葉林間尚未披文軒縱目望無涯漫言嘉蔭猶遲待
一瞬應看羃翠時
矚巖樓
樓在溪南巖溪北溪光巖影罨樓窗巖因有矚翻成獨
溪以無言自解雙不即不離都契妙是空是色兩相降
青蓮身祗標清淨根境由人品議摐
得真齋戲題
真者假之對得者失之反既真假斯無謂得失已遠譬
如境非我心實我之本云我得境可云我得心舛以水
洗水人足知其識淺
襟嵐書屋
書屋悠然嵐翠間開窗近即眄孱顔所欣無定中有定
於此宜閒却未閒合讓清風與明月恒依綠水及青山
促成新句鄰舊句我亦因之命駕還
微雪(二月廿六日)
春雲徹夜又舖勻清曉霏霏糝玉塵落地陽升融已渙
著房隂背素微皴踊愁凝凍乖和令翻類幸災樂禍人
率曰麥猶未勃長(上聲)斯言豈果出農民
雪中舟泛
勤政(殿名)晨當勑政畢飛雲(舟名)暇逐破雲開御湖豈是山
隂境不必絮言訪戴來
舟衝縈薄復鬖髿近岸依然望若遐今日誠遊香雪海
桃花都認作梅花
著地入波總消化祗餘空裏散花形假山却見隂嶺秀
積素還藏一抹青
幻如萬卉發珠朵紛似一天舞玉蛾却憶餘杭有佳句
斯時真是不宜多
晴
微雪昨朝過朗晴今曉和春膏常慮少此日乃虞多素
不積高嶺融還潤坦阿載宣京兆尹農事問知何
微雨(二月廿七日)
過午雲重聚逮申雨細飄不寒奚礙澤已足却嫌饒率
可人情騐惟因農務翹小霏旋即止快霽待明朝
御園晴泛
朗晴弗冷亦非暄耐可蘭舟泛御園勑政勤惟協物理
值閒遊以慰心源柳邊絲意垂餘潤桃處花光逐漸繁
新水載舟澄見底十思疏裏憶徵言
詠古玉椀托子疊前韻
向有古玉椀托子之詠兹偶得此憶與舊器頗同
取以相比則玉質玉色及規圓中孔分毫不爽盖本
一對而分失耳慨然有感因疊舊韻詠之
誰與為分誰合之竟如神鬼暗中為已飛劍認襄城際
久别珠還合浦時篋弆故應成秘賞椀承寧復使重離
拈髭吟就忽失笑未得斯前可不思
題方琮山水
卜築溪山秀溪山秀逼人開窗眄澹沲攜扙陟嶙峋紅
寺白雲外蒼崖綠水濱如將諮太古此地有先民
郊外二首
逮耕千畆返都京嘵日青郊步輦行蕪已舒芽含露潤
柳將發葉帶煙横
春麥種齊秋麥茁綠舖近遠入憑觀設無昨者畏寒切
安得如斯滿志歡
山東巡撫徐績奏報得雨
報雪早知兹報雨優霑云透一犂任(徐績奏省城于二月廿二日密雨竟)
(日近省之濟南泰安所屬各州縣亦同日得雨深透麥苗彌望菁蔥大田亦得及時播種民情極為歡抃)齊
民履畆欣舉趾大吏謄章奏好音昨歲偏災藉稍救仲
春渥澤戴誠深三時穡事期猶遠敢即而今少釋心
河南巡撫何煟奏報得雨即用前詩韻誌慰
開封遲日奏章至展閱霑膏慰不任(何煟奏豫省於二月十二三及十六)
(等日闔屬連得雨雪後兹省城復于廿二日自辰及酉霢□相繼入土深透附省各府州並得均霑正與山東)
(同日)優渥何期遍齊豫形容未可以言音早禾均得苗生
勃秋麥更欣根護深(何煟並奏上年種麥時秋雨本透盤根既固兹屢渥春霖更得十分)
(暢發即早秋均可乘時佈種實數年來所未有)大吏喜哉滋敬耳庶幾乃與我
同心
季春齋居
小祀例惟兩日齋齋斯同一敬為偕潤滋東畆無需盼
捷待西川正繫懷曦北低看移牖影晝長遲覺報壺牌
輕雲薄霧常奄靄不雨何妨雨亦佳
高克恭青山白雲圖
北宋雄渾有四家率逸無山容青鎮潤雲態白如鋪茅
屋隠林下板橋接路隅南宫真脈在割裂豈妨乎(畫無克恭)
(名欵而幀端有王士熙姚庸張翥周伯𤦺四人題識援證極為精審)
詠古玉尺
鼂采全然閟葆光過姬周代直陶唐設非可凖摛文筆
未得輕將以此量
祭
先農壇述事
城南低地水未涸石陌如弦不起塵固是此時弗需雨
敢疏與
祭正當春始興稼穡功翊
帝秩薦豆籩敬禮
神畿輔兩年經澇沴益虔祈歲活吾民
耕耤禾詞
禮占吉亥暮春初千畆南郊治坦如却已兩年闊穡典
犂鞭將事益殷予
春巡昨甫閱新耕秋麥菁蔥亦發萌耤禮舉因關定制
率先此乃屬遲行
弗躬弗信訓昭然民事寧容謝長(上聲)年惟是三推祇循
例未曾加一愧殊前(將行耕耤有以朕六旬以上為辭者不允但依典制三推弗行加一)
(之禮亦足省步節勞然中心則以為愧矣)
三(王)九(卿)鱗排各按班農夫蓑笠禮都嫻惡衣致美惟
黻冕要欲從知穡事艱
御園暮春
耤田禮罷御園返春日遲遲喜載陽蘭陌煙光濃以露
柳隄綠意重扵黃蜂猜杏埒遊還怯魚試蘋波出復藏
稍惜山桃花欲謝思量開固早羣芳
微雨(三月初六日)
五更初報佈濃隂詰旦霏微細點斟十日未踰論衡吉
(前月廿七日微雨)三朝漫詡藉禋歆東郊益潤苖生隴上苑偏
滋花發林更擬微霑放晴好因知人實鮮恒心
御湖晴泛
微雨旋云止春晴亦復佳往年斯覺惜今歲乃宜懷勑
政前庭罷漾舟後沼諧滄池疊霽浪不必問津涯
四面圍長岸亭臺倒影披花光舒錦繡波意閃罘罳豔
裔全含潤飛潜總覺熙鳴榔漫須急得句恰宜遲
即事
由近以及遠大吏報次第率稱春雨霑實利興農事畿
輔昨秋霖下隰猶潤漬弗雨乃覺宜小霏遂開霽迥異
常年況望澤愁不置暮春御園景攬結應暢意而却繾
軍營捷音盼即至五夜醒十番孰能安枕寐合是憂勞
人韶光任明媚
含韻齋玉蘭
今歲韶光未孤負庭前六樹燦芳華如於韻處評其品
實是春花祗此花
女夷妙手玉人過一夜雕成花滿柯分付流風莫相妬
封姨寧不識菁莪
梅花朵朵無向上朵朵玉蘭向上開一為(去聲)承暄一避
冷不同同處各呈材
亭亭玉立樸齋前恰似竹溪對六賢静度幽香都未改
春光瞥眼又三年
題董邦逹山水冊
春林澹靄
春林葉未齊春煙澹欲迷望遠渺漠漠入深霑淒淒村
屋無人出只待歛朝隮
松谿釣艇
野艇任飄漾一絲聽浮沉自適釣魚樂而無羨魚心松
風和(去聲)漫叟寫出韶濩音
蘆汀煙雨
遠山落驟雨片刻澗谿漲歸舟竹葉輕茫茫失所向且
尋蘆汀泊一壺千金償
山郭雲嵐
萬嶂蔚氤氲千林杳莫分疑是宅仙子不然棲隠君雲
關恒自掩弗藉稚圭文
竹裏茶煙
幾曲石泉上萬个竹林中拾葉然古鼎烹茶命奚僮鬢
絲風輕拂合是玉局翁(蘇軾詩鬢絲強理茶煙中)
疎樹幽亭
草亭臨澗濱古樹與為鄰天籟滿清聽野彴接雲津不
是塵凡境故無來往人
萬疊芙蓉
弗從藕擢枝非因日放蕊萬疊如萬瓣有青亦有紫漫
擬湧陸地溪臨功德水
秋山攜杖
樹喬石之側波澄岸之曲手攜笻竹杖蕭然展步獨定
是王逸少客贈自西蜀
風簾對瀑
耳得斯為聲目遇斯成色色聲洗以淨惟斯乃殊特欲
笑眉山翁却從風月食
曲榭臨流
架屋澄溪上朗照欣所遇水木足清華雲山呈静趣往
來有舟通奚必愁無路
寒林曉市
千林意向寒護霜雲影重山市幾家連炊煙出突孔雞
黍鬻旅人誰罔求登壟
竹泉山館
泉聲帶澗溪竹影籠庭院其中有高人可望不可見頗
似兹題冊當前失對面
賦得匠成翹秀(得多字八韻會試題)
儲預棟梁任養從翹秀羅致之那厭屢育也豈辭多寧
必全材是弗遺一藝他剔毛無背用攬翮有霄摩亦凜
不實訓還思刈楚歌栽培得貞幹正直自喬柯陶冶賢
良器裁成德行科在予責誰諉蒿目詠菁莪
雨(三月十三日)
前晚雲色黃踊慮風霾復須臾澄淟涊黑雲聚成族昨
晚霏細絲徹夜時霢霂今晨乃大作簷齒落銀竹額慶
有是哉麥收庶可卜理事來百寮(是日御門理事)同欣匪我獨
題春雨軒
春雨殊艱致今朝對此軒佳名信已副颯景故堪論濯
錦林花潤調琴瀑水翻數年幸一遇那可去無言
昆明湖泛舟至玉泉山即事
欲往香山小駐鑾暢春清曉敬詢
安取程水路舟行近傳膳玉泉齋憩寬此已美哉彼盡
善兩無繫耳一先盤指西阿那綠雲表少刻斯為俯鏡
看
駐蹕香山静宜園作
過雨麥苖芃大田輕輿綠野靄朝煙以言農景心差慰
祗望軍郵眼欲穿散悶聊因駐五宿惜隂頓已向三年
園成趣固非日涉却對山光覺&KR0832;然
棲雲樓
登樓迴望來時路十里青郊綠潤濃雲固可棲弗棲可
兩無所繋意從容
來青軒
冬時萬木疎夏時萬木密疎則白有餘密則青可必而
青以漸來其來在春日我復適來兹開軒青滿室名異
實則同兼三乃函一
香岩室
寺據層岩室號香春來花木正芬芳一聲定磬雲中落
吾亦於斯鼻觀(去聲)忘
題超然堂
堂憩超然意亦超軒乎舉若坐青霄弗因境易嗟誰是
惟以物遷訓更昭
曠覽臺繹辭
崇山已雄隆層臺復傑峙心目兩無遮曠覽以名此然
予繹其辭所包實廣矣曠覽千古上興亡昭至理曠覽
八埏間教養民艱揆其事雖或殊其責將誰諉詎云玩
景物差釐謬千里
静室
室據山最高因之名曰静弗藉谿壑環雅占峯巒頂鄰
虚故得謐超俗斯稱迥每來所必憩每憩意為永筌蹄
笑未忘摘句仍酬景
碧雲寺
傍晚有餘暇過山尋梵宫石橋初度處瓦殿若浮空到
可消諸慮禪非叩六通墀前一池水照影昔年同
試泉悦性山房口號
春泉㶁㶁潄雲涯綆汲惟明定不差便試越甌非别品
南方貢到雨前茶
夕
旦氣清而佳山中夕似旦蒼然暮色侵泬寥澄河漢如
水接滄&KR0801;南北峯夾岸過望月上遲金光拖一線須臾
露全體淰淰呈對面知妙難形容掞牋紀所見
題致遠齋
静宜園中咨政處駐兹清曉所必臨致遠詎為玩山景
九州四海在一心一心敬怠分頃刻罔念作狂凜戒深
況今西川未蕆事夜以繼日企捷音
玉華岫
一麓落平川起伏復幾疊其腰得坦岡梵宇開匼匝樸
斵不言華簡搆弗傷狹幾閒坐筍輿數息試游涉閱畫
乃非坐拈詩未㩦笈欣遇率可書精練謝植勰俯視麥
壠青是固心所愜
正凝堂
築堂臨石沼沼水暎堂清正影松含照凝和雲吐英居
然協上下耐可玩澄明設繹象傳鼎吾方厪大烹
融神精舍
築舍古松間清會致不同蒼顔與青骨落落階墀中商
岩惟四老香崖纔九翁此皆數過之箇箇標仙風目成
若有神心怡斯則融
登來芬閣
敞樓嶽嶽據池漬檐際漣漪影漾紋澷道水華猶待候
輕風波面似來芬
山陽一曲精廬
林巒環抱處一曲邃幽致曰山山信富惟此水亦備倒
影入諸峯朗潤含峭翠似可傲岩樓云非所能事
淨凉亭
昨日暢遊山今日樂臨水穹窿峭蒨間那可乏沼沚小
亭碧波上來往鏡光裏暮春本陗寒一心淨無滓不必
向亭會而亭實共此
得一書屋
窗櫺不設祗欄扶却與尋常書屋殊那更五車誇博學
惟從天一玩河圖
對瀑二首
飛落雲岩赴石谿康王簾谷訝堪齊纔經一月兩對瀑
(二月中句駐盤山静寄山莊亦有對瀑詩)今昨如流視此兮
輣軋奔騰有是乎色聲無定若為圖明知引自香山脚
略改觀斯意迥殊
虚朗齋作歌
中有物斯弗虚外有物斯弗朗物之蔽雖不同其惑照
同不爽一指當前七情内牽難為虛朗昧由已焉故予
坐是齋而瞿然
松隖雲莊
隖藉松為護莊稱雲作居深閒常帶潤疎處亦含虚遊
目恒看畫繕心合讀書却無讀書暇精舍隠嗤予
勝亭
勝亭棲岨峿蓋不常至此今朝風日佳偶因試步履峯
態及林姿一一供眼底適接西川郵恢復番之鄙(桂林奏報)
(總兵宋元後統兵收復金川侵佔革布什咱之地已得木巴拉博租薩木多簮觱巴角諸處殱戮賊番甚多惟)
(盼勦平美諾擒獲僧格柔以蕆斯役亟望捷音之至)所期殱渠魁小勝何足喜
碧峯館
三間閒館倚碧峯壘㠑突兀殊難狀雕瓊纂錦無不工
造物夫豈勞心匠小坐促成七字詩窗櫺峯影旋旋移影
盡片晌詩成矣爾許興會亦於此
閱武
八旗子弟兵健銳此居營聚處(上聲)無他誘(初建健銳營扵此掄八旗勇)
(壯之士居之以其地離京城遠無習俗外誘而列營聚處技易精勤平定西陲時用之頗著成效)勤操
自致精一時看斫陣異日待干城亦已收明效西師頗
著名
寶相寺瞻禮
是相即非相(辛已春詣五臺禮殊相寺歸而摹其相好勒之于碑尋於寶諦寺之右度地建寺視)
(碑摹而象設之具足莊嚴悉與殊相無二)文殊正不殊扵斯瞻最勝豈曰落
空無萬億化身現光明智海俱延
釐將利物一念並殷吾
題妙逹軒
幾間樸屋精藍側妙達堪因悟大通(經云大通智勝佛十劫坐道場)祇
有現前慙愧在恐防人即喚行宫
香林室
書空傍蘭若階庭瀟灑如何須參内典本自愛心虚一
障屏常展千林葉漸舒飄來薝蔔味鹿苑豈殊諸
歡喜園
弗戚斯為歡弗怒斯為喜四者固循環此實勝乎彼春
時萬物昌復霑膏雨美何非歡喜緣况在斯園裏信可
通仁人不獨述佛子
錢陳羣奏抵家鄉信至詩以賜答
就道輕輿發殘臘高年抵里尚初春逾三千路廑食履
望九旬身超類倫幅幅書牋仍健逸章章和句總清新香
山適接還鄉(嘉典有還鄉水)信即景尤思扶鹿人(陳羣昨歲和賜九老遊香)
(山詩有鹿馴巖畔當童扶之句愛其超逸兹駐蹕香山陳羣奏抵家摺適至并附和詩及所書御製詩文以進)
(披覽慰懷即得此末二句於摺内批答視事畢續成全什書賜更為香山增一段佳話云)
香山迴蹕過玉泉山之竹
香山五日小留連清曉迴鑾過玉泉麥穎較長灔濃露
柳絲加密帶輕煙渚軒暫憩批章奏川路旋遵進舸船
為詣暢春問
安豫春光無暇賞吟篇
題馮承素摹蘭亭卷用舊題禇摹卷韻
米記韓馮惜未見(米黻跋蘭亭帖云唐太宗既獲此書使馮承素韓違政之流摸賜王公云)
(云其說本之張彦遠法書要錄而元章惟於禇遂良摹卷䟦詠及之其餘皆不置題品自係未能悉見子於已)
(已夏題禇卷曾有韓馮摹本及無真之語今以承素此卷及畫禪室所弆虞世南摹本並昔所題褚卷皆唐時)
(名跡並入石渠寶笈又足傲海嶽所不足矣)今看承素卷存真雖欣無翼聯
珍羽艱致却慚似禇人
再倣倪瓉獅子林圖因成是什
真蹟獅林弆石渠不能移置以成書(倪瓚獅子林圖久入石渠寶笈上等)
(貯養心殿因書中已編甲乙不可更移他處)因之數典吳中彼(兹於長春園東北隙地規)
(仿吳中獅子林景即以其名名之並成是圖)再與傳神此日予五百年前溯
清閟三千里外憶姑胥雲煙過眼夫何繫所繫民情實
懇如
壬午南巡再遊獅子林攜雲林卷以往因仿其景題
詩裝弆吳中並書識倪卷兹御園規搆獅子林落成
復仿倪迂意成卷並題一律蔵之清閟閣展圖静對
獅林景象宛然如覿而吳民親愛之忱尤恍遇心目
間余之所戀固在彼而不在此
獅子林八景
獅子林
獅子林之名賴倪迂圖卷以傳此間竹石邱壑
皆肖其景為之冠以舊名志數典也
最憶倪家獅子林涉園黃氏幻為今(吴中獅子林故址雖存已屢易為黃)
(氏涉園丁丑南巡曾訪其勝因郵倪卷證之壬午乙酉後再至前後並有詩題卷中)因教規寫閶
城趣為(去聲)便尋常御苑臨不可移來惟古樹遄由飛去
是遐心峯姿池影都無二呼出艱逢懶瓚吟
虹橋
跨水為小橋垂虹宛在片雲帆影何必更羡吳
江
駕溪宛若虹其下可舟通設使幔亭張(去聲)吾當問順風
假山
獅林以石勝相傳為瓚自位置者兹令吳下高
手堆塑小景曲折盡肖驛此展拓成林奚啻武
賁之於中郎
妙手吳中堆塑能絶勝道子寫嘉陵一邱一壑都神肖
憶我春巡展步曾
納景堂
鏡水寫形遇以無心而景自為納斯堂所得殆
乎近之
花木四時趣風雲朝暮情一堂無意納萬景自為呈色
是空中色聲皆静裏聲摐然聲色表五字亦因成
清閟閣
臨曲池面假山景清境閟雲林小閣何不可作
如是觀
武夷一曲中清閟小閣置近臨活水澄平揖假山翠遐
想創作圖自詡荆關意王蒙那夢見因公宜寶弆(叶上以)
(三句㮣括倪瓚自識語)豈期屬黃氏又復御園至今古實一瞬蘇
燕非二地當年閣中人未必首肯遂
藤架
紫藤引架垂隂縵縈可十數武於石橋宛轉尢
宜
石橋既曲折藤架復邐迤春時都作花步障垂茸紫瑣
月多風流蘸波鮮塵滓施松援覺艱附木平可喜載詠
頍弁章庶幾見君子
磴道
循巖陟磴詩人比之丹梯此雖疊石而成亦自
覺風雲可生足底
房山石似洞庭刻峭一例岭嵤拾級試登磴道丹臺咫
尺通靈
占峯亭
峯頂一笠清曠絶塵元鎮畫往往如是印證故
在不即離間
雖是假山亦有峯㠎嶫砐硪轉饒趣歷艱陟頂得稍平
四柱小亭翼然據一步一竒極變幻眼底神情乃畢露
俗手石工那得窺粉本倪迂精絶處
御製詩四集卷四
