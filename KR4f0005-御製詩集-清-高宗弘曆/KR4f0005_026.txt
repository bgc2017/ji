御製詩初集卷二十六
古今體九十一首(乙丑三)
偶憶盤山别業命筆寫之并題以句
盤山太行脊千里走薊易峰巒特秀拔往往露竒石别
業搆其間匪學煙霞客來往偶停驂一覽千巗碧孟夏
雨未足展轉愁無麥飛廉勢復扇熇蒸日若赤虛堂苦
煩悶遣興無良策偶憶雲中居松泉在咫尺命筆規橅
之肖弗求形迹幽籟奏柏竹爽氣生几席架壑白板閣
更復堪響舄曠懷一為寄繁慮於焉釋遥想伊蒲軰禪
悅正幽適
聞新蟬(時端陽前一日)
隔岸初聞嘒嘒聲朱明軒閣尚餘清林間嫩綠方新鎖
為問誰傷落葉情
午日
望雲憂麥槁度節㤀蒲青巽二風無巽靈均雨弗靈艾
樽終日輟粽席兩年停(去歲此際亦望雨)重廑
慈闈慮中心越不寧
古寺鐘
閒雲鎖屋榮賢劫幾番更如是幻常示無殊喧寂鳴蒲
牢猶蜿蜒苔篆已縱横待扣空留意何人為發鯨
頻朝
頻朝雲勢作時復雨絲連待霈愁無那翹空意轉懸柳
梢驚偃浪池面怕生漣比政吾知戒希恩若獲全麥將
虛望歲禾尚冀書年印地紋徒漬霾天色稍蠲對時占
石燕數節咽槐蟬晚報西峰羃誰能穏夜眠
湯泉荷花
君子小人不同道或貴晚成或欲速豈有亭亭净植姿
竟與朝華草同族乃知地力擅天工蔥嶺見說冬生榖
玉筍班中多美材詎必後凋識真木但使因風裊静馨
莫令羣蕕譏不馥
題慎郡王田盤山色圖十六幀
静寄山莊
别業搆田盤潤挹千峰翠陵谷因天成軒齋稍位置境
惟幽絶塵心以静堪寄披圖似重歴悅此煙霞意
千相寺
曾聞佛示蹟一夜千相成千相各殊别因兹寺得名而
我莞爾笑此語殊不經燈籠答露柱熾然無色聲
萬松寺
萬松松無萬無已云萬松颯沓韻金石狰獰拏虬龍白
澗幾曲盤綠隂千古濃苾芻入三摩真參不空空
天成寺
兩峯五丁闢一寺雙林開坐我挹秀閣抒兹即景懷冷
泉淙石齒疎林掛兔胎結習一以㤀故知無去來
少林寺
精藍據層嶺煙磴凡幾叠丁星綴紫茸爛漫紛紅葉北
山鮮移文(是山古為隠者藪今則為禪家窟矣)西域饒梵篋少室本同名
䟦陀倘能接
盤谷寺
出楹幽霧寫搴幌繁雲噴我曾拾級登蒙茸破秋蔓愛
此老筆遒更豁煩襟悶踽踽策杖人然疑覩李愿
雲罩寺
常時望田盤雲在山頭起昨歲登絶頂雲乃在足底由
來萬仞高只此一步是定光無說說不異天龍指
古天香寺
嶂葉綠交軒岫霧白封殿隔岩望初地金碧時隠見遥
想佳蔭下春深鳥應囀何當半日閒一飽伊蒲膳
中盤
盤谷實有三中盤為最幽我曾坐松下幾度沿溪流契
理在寸心曠觀足千秋長嘯萬壑空仿彿晤田疇
東竺庵
西方亦有竺東方亦有竺試問為異同兩三原是六真
偈空水泥妙曲絲竹肉可惜門外漢不如屋裏宿
雲淨寺
山水智仁德松竹清和聖學遯久無人逃禪乃有柄梵
宇何林立法體交光鏡坐對默㤀言一川秋雲淨
東甘澗
入山既遠俗尋流復得源齒齒咽白石絲絲漾綠薠在
隂鶴呌子猗庭竹育孫仲長今豈無可以樂衡門
西甘澗
澗水分東西地靈甘則同汲冷垂折竹潤枯燒老松無
須調水符可作清齋供嗟彼栖遲客來思慰遐悰(予既憾隠)
(者之絶少而又慮隠者之不予從也)
上方寺
蘿逕迴羊腸攀躋到上方鳥語奏笙筑嵐氣霑衣裳天
樂悟根塵花雨紛幻常漢室仙人掌至今零露瀼
雙峯寺
衆峰何攢攢雙峰迥莫攀下臨衆壑空高入天風寒月
影標静常秋容變蒼丹鐘聲聞上方堪證六度檀
金山寺
造物無盡藏環中有獨得偶爾寄林泉誰云娛翰墨心
與空宇閑身在孤松側維摩明示予萬古田盤色
漢玉圖章歌
土華璘㻞青銅色蒲牢為紐鳬鐘式躨跜饕餮周身刻
萇弘血冷不可逼何代剛夘資抑埴昭陵玉椀出幽宅
耿氏得之重和璧重鐫丹誠誇世德萬籖插架夥圖籍
品題用以辨真蹟俎中彭越無英魄族分貲散誰復惜
琅編錦軸天府積此章隨入等㼾甓偶撫摩之色黝赤
詞臣博古均能識騐之曾鈐諸卷册不差毫釐同刻畫
吁嗟乎丹誠兩字千秋勒忠我朝歟抑勝國兩端首鼠
堪歎息錢氏鐵劵不可得
賦得鴻漸于陸(五言棑律八韻得羅字)
隨陽原履信遵陸自含和高蹈詎離類為儀亦匪他翩
翩看有度肅肅更無訛飛集風香芷襂襹月映莎郗生
嗤入幕嚴子豈歸羅有似鳴韶鳳寧同聽講鵝赤麟當
日操朱雁此時歌載詠白駒什來思望轉多
仲夏南塘
南塘夏五淨無涯不道宜煙雨亦宜花下人行紅散霧
柳邊舟泊綠成帷婆羅彈梵鶴呼侣玳瑁宣慈燕乳兒
消遣日長書在手朱明忩外影旋移
雨
久晴憂不雨既雨愁頓晴昧爽風雨作慰懼還交并欹
枕那能眠披衣步中庭須臾風讓雲震雷&KR0658;&KR0658;鳴蹄涔
已稍積簷注旋如傾蟲蟲氣乍解每每原可耕猶祝遠
近霑佇待封事呈我嘗嗤世人率多望蜀情當局轉自
蹈徘徊空倚楹
夏至進宫齋戒舟過萬泉莊
浮雲遮曉日宿雨滌遥山柳色烟千縷蟬聲水一灣良
苗欣沃濯新漲聽潺湲命駕緣臨祭維舟豈趁閒慰懷
惟榖寳觸景憶民艱彌月憂心切今來略解顔
題虚静齋
軒席虚而敞松蘿静且佳鳥吟如演梵山色自㤀懷蝸
篆白留壁苔紋綠到階常年瀟灑處取次悟生涯
黛色罨窗濃雲林秀幾重探幽搴薜荔裛露把芙蓉羲
牖無須傲東園或可逢笠亭煙柳外更好課村農
泛舟自西海至萬夀寺
隄柳汀蒲帶漲痕蟬聲嘒不厭清喧麥莊十里輕舟疾
似泛江南煙雨村
雨過溪風送曉寒西峯迤邐濯巑岏舟行不與山為别
何事香山面北看
招提門枕碧溪流月相瞻依偶憩留憶我當年題句處
假山松栝綠隂稠
禪關自是㤀機處我到禪關我並㤀柳岸艤舟因得句
誰從衲侣問真常
夏至齋居
撫序夏維至占時月屆臯
明禋修祀典勅法省刑曹自是當遷坐從來不舉醪心
憂遥卜歲志慰近霑膏觀象思羸豕聞聲應伯勞清宫
本無暑不必學禪逃
賦得追琢其章(五言徘律八韻得瑊字)
精金方躍冶良玉已辭巖百煉光無奪連城質不凡安
公龍為駕和氏淚留衫大訓應同列工師底用監既追
無斧跡巧琢訝神劖喜是充庭貢慙為韞匵緘在沙原
藉鑊次玉漫論瑊允矣為章美光華佐黻函
晝短夜長
晝短夜長秉燭夜遊晝長夜短良夜如流夜遊花似霧
中看如流良夜難成眠我欲易春日為夏日使坐花而
飛觴者皆盡興以交歡更欲易夏夜為冬夜使隠几而
夢蝶者乃不苦於僕緣知不可乎驟得徒寤寐以永歎
吁嗟乎得必有失智不如愚儵忽鑿而混沌死天地有
憾何時無
讀書
棄日玩縑緗虛軒晝復長悅心惟禮義惕慮騐興亡理
窟人應晰言筌聖豈藏允惟三五治返已益慚惶
夏至有事於
方澤禮成敬述
帶月駕星輪鳴鑾出鳳闉(八年夏重葺前詣北郊齋宫以大祭預日齋宿適有)
(病暍者緣樹未成隂故今歲仍自宫中往也)易衣遵薦陸沃盥授絺巾(至櫺星易)
(祭服盥手乃入祭)大武陳元俎犧尊右
媪神蕃釐希
帝錫來享儼
皇臻瘞坎旋將帛熏爐已達薪廣生欽
厚德坱圠實無垠
湖北巡撫晏斯盛進喜雨詩因用其韻賦詩誌懷
宵衣每問夜將闌元日祈年禮
泰壇二鬴要圖風俗本萬方生計廟廊端治安蒿目慙
心窟飢溺為懷發性湍自擘封章知待澤楚雲南望幾
凭欄
濃嵐夕屬復朝連作勢㵟浽亦眇緜乍喜麥禾蘇涸壤
還思遠近遍公田需雲日盼荆襄國解澤春回翼軫天
咨爾旬宣終歲計漫㤀憂勵詡康年
力田莫必有秋遭省罰年來屢勅皋袵席難登常罪已
飢寒未免敢屯膏樊山氣合雲容濕鄂渚波添漲影高
好擬蘇公為作記新亭成處眄林濠
近日芙蕖綻滿塘對時清暑屆農忙欣兹厚貺纔云足
待彼嘉生奏實方中野雁鴻頻在念頽風箕帚尚須量
新詩聊當謌豳雅舞馬何煩說謝莊
池中畜雁育卵不能自嫗以家雞代抱之卵既孳
矣雁雛遂以雞為母飲啄恒隨焉覽育物之變
態而誌以詩
鴻雁翺雲逵安能遭弋羅設其一被獲之死矢靡他(雁不)
(再匹)(一解)雙雙離故汀罼人何其殘剪翅依沼蘆垂頭強
為歡(二解)感君稻粱恩育卵聊當報育已不能嫗終憶故
汀好(叶解三)家雞慣伏卵喌喌孳且多蜾蠃負螟蛉效彼
詩人歌(四解)頋復雞雁雛了無分别視引飲復引啄一一
若已子(五解)䙰褷逐雞羣忘為雁所出乃識聖人言中孚
豚魚吉(六解)老雁傍雞塒呼兒兒不來(叶)煙波悵然遠相
對徒歔欷(七解)爾雁應莫悲爾雞亦莫喜漸陸終有時誰
能復頋爾(八解)
題董邦逹松隂消夏圖
灌木重隂翠欎盤虚堂夏五自生寒黃庭一卷小年静
綠綺横陳不用彈
有無山色雲中辨遠近泉聲席上聞到此塵襟澹冰雪
怡情花鳥任紛紛
爇殘香篆更分茶石榻支頥夕照斜底事板橋絶響屐
不教俗客到山家
虬影童童蓋四鄰謖聞幽籟拂衣巾漫言高士能消暑
我亦薰風解愠人
泛舟
水漲静無際舟輕樂有餘清風過綠竹濃露浥紅蕖即
景因成句忘懷一檢書天光與波影上下總涵虚
日落風來爽湖寬舟去迢汀煙迷曲岸漲影沒平橋魚
子原來長鷗朋亦可招名言思古喻(文子云水能行舟亦能覆舟)安
得學逍遥
晚隂
微雨纔霑潤芳原已回綠旱熯氣稍解究未優且渥近
苦劇炎蒸朱鳥騰赫昱二麥固無收所慮穜與稑我聞
古賢臣尚為百姓哭緬居兆庶上返已實慙恧休徵艱
感召玉食我忍獨晚雲羃西峯為霖頻默祝何當簷溜
傾勝瀉珠千斛
擬大癡重溪煙靄并題以詩
波澄天在底空裏施雙槳山廻别一川前溪渺蒼茫(上聲)
幽人結茅屋慣在溪山間鷗鷺絶猜忌漁樵相往還
山空自遠塵林深堪逭暑不學子陵灘令人知處所
飤魚
洿池寬數頃漭沆育衆鱗曾無網罟施孳息日以紛春
風桃李花秋月蘭芷瀕雙下鷺不窺羣泳人堪親譬彼
武陵源雞犬皆天民我來坐石磯匪為羡垂綸魚亦識
其然喁唼争張唇點波投飯[餕-ㄙ+(宋-木+ㄙ)]不分鮞與鯤既飽洋洋
去煙水闊無垠從知雖棄物適用皆為仁狗彘食人食
大戒古所云苾芻施伊蒲隨喜魴鯉羣所戒我不為所
喜詎有欣偶作飤魚詩如如眄澄淪
采蓮曲
平湖雨過荷香新荷花沐雨如有神吳孃弄棹采蓮去
六月南塘别有春始聞踏歌聲漸遠鳴榔響彌望水雲
鄉煙波任來往不道羅敷自有夫相逢女伴使君無休
誇玉井留名字除是吳宫有畫圖去歲妬花豓今歲見
花慚惆悵獨歸去羞開玉鏡奩
如來影
盤山千相寺石上有如來影像詩以詠之
如來無物不如來無物不如本無物豈於石上獨留迹
得毋此石非真佛無物非佛石豈獨非亘劫色相不長
苔衣君不見古德跏趺背佛殿自謂能參言語斷此事
瞞人那易瞞識者嗤為擔板漢
學射二首
禮載舉桑蓬明示將有事執射聖人難其争君子義復
聞太平日應不㤀武備寫月把觪角劈風鳴鶚翅力縱
不同科思中人人志孺子豈世出要以學為貴
學射可命中此事人人知讀書將為儒伊古傳三希子
告回問仁克已復禮為其道實平易是理非神竒胡不
努力行老大悔已遲譬彼失的者所差在毫釐
瓜
桃笙瀲碧漪冰盤薦綠玉熨齒凛漿寒沁懷消暑酷四
序不相代萬物各生育至今種瓜人道是青門族
寄題岫雲寺壁
昨歲遊招提首春日明發登頓搴蘿煙徘徊倚石髮谷
神呈色相山僧供筍蕨坐彼雲外樓遠興浩無竭是時
花事未新草漸薰馞松籟奏颯沓嶺雲時出沒謂當九
夏炎嘉蔭應滿樾因之暢吟懷勝賞更清絶自我别淨
地寒暑倏兩越盾日正堪畏說霖尚遲浡彭怒鳴終風
龜紋裂原垡逭暑應無地閔雨常竟月乃知玉食人不
如飽粗糲後樂不多見先憂曷有歇遥憶僧眠起煨芋
燒榾柮休夏兹其時安禪面崒屼題詩寄岫雲身在岫
雲窟攬結林巒幽渟注石泉活更呼潭底龍一雨消炎
暍設分賓主見是謂話兩橛
余省畫蝶卷
翩翾錦繡叢蚑栩玻瓈影無色香常住消得忙中静
盜泉
在天有日月在地有谷岡晝夜難易職高下應有常君
看繞指柔終非百鍊剛盗泉何人傳乃在寳主鄉(見法苑珠)
(林)孔子忍渴過此語殊荒唐不聞魯柳跖初因酌其漿
志士恥穿窬君子戒慢藏有水何妨飲無物安得將隠
之汲貪泉清操凛若霜豈其宣尼聖見乃遜彼行常謂
盗利人所慕槖與囊其志實甚卑其害亦易防更有盗
名流魚魚儼冠裳可變白為黑能使臭為香何曾飲盗
泉薰心終自戕謂人不汝知屋漏形影彰
常有
常有雲經天究無雨霑地憫農眼欲穿罪已心如醉朅
來綠野亭遲見黃雲穗桔槔苦耕夫稍救禾苗穉十日
縱可待倏忽過三四把卷解煩憂增慙聊撥置
朕御極十年蒙
上天眷佑海宇乂安藏有餘積特下詔賜蠲丙寅年直
省正賦以昭勤恤民隠之意非沽惠也因紀以
詩
維
天作君師繼序撫八埏國本云何培端惟育黎元我朝
戴
帝貺聲教訖海堧
三聖丕顯承垂裕我後昆小子實德涼幸得蒙業安兵
戈偃四方熙和今百年水旱雖時有恩膏曾未屯縱免
填溝壑豈乏歎飢寒左藏既贏積况無侈費繁古人亦
有言宜藏富於民蒼赤被休息戶口日以蕃念彼維正
供幾經催科煩闓澤以時降十行大詔頒詎惟賜半租
更復遍九寰宿昔讀魯論博施聖所難匪徒行小惠蘄
獲萬民歡但覺損益道其機實循環上盈斯下絀既富
教可言嗟我良有司勤求化民權所望閭閻間風俗漸
還淳
賜大學士徐本
卿歸里將一載矣比聞語言動履漸即輕便想血
氣和調平復非久賁然有日跂予望之炎夏火流
林居差勝明湖鷲嶺間扶舁蕭散卿亦宜有以自
樂惟是幾暇從容清吟消夏興復不淺而曩時賡
和之侣卿乃遠在江湖懷不能已聊寄以詩
道義愜同好衣冠崇老成八年資贊襄千里睽音聲宿
疾今何似秦醫胡不靈每懷故老凋錯落如晨星臨風
瞻越雲惘惘心靡寧長夏宜林居山水秀且清峯迎南
北翠月印三潭明卿雖適江湖豈不念朝廷努力加餐
飯慰予跂望情
跂望情何極頻年共濟人爵禄非可私義難阻歸輪常
謂二䟽去於道昧致身卿以謝病返安忍責恝分
恝分亦已久曰歴冬春夏乃知白駒速寸晷不相假看
禾新雨後把卷萬幾暇披薰對南風心因到越下所願
眠食佳早整歸朝駕
夜合
夜合朝開佳蔭綠苔朝開夜合孰與啟闔形形色色皆
天公天如有意天應窮倚欄吟把夏過半但覺頭信争
殷紅(夜合自夏至後凡三開三謝則立秋時矣)明霞剪剪正新染綠玉篸篸
間晚烘年年花葉常如是豈必傲寒始君子試看岱嶽
五大夫至今亦剰空名耳由來名與實俱傳彭殤畢竟
原齊年何必流隂歎今昔眼前景物堪周旋對時眉鎖
獨無愷不必閒愁愁有在萬卉生生不讓時嘉禾無雨
焉能待
即景
枝上鳴蜩已變蟬夕陽隄柳噪繊穿饒伊慢報秋來信
早悟威音那畔禪
螢(時六月九日)
柳岸蒲汀碎照流離離銀燭復星毬只因隂火通身暗
却有光明與目謀誰識前生緣腐草儘教閒影伴輕鷗
篙舟月渚拈吟處物意人懷總釀秋
夾竹桃
瀟灑綠隂濃嫣夭絳玉茸北窗君子傲南國美人逢長
養全忘夏招呼欲友松虬枝方落落云且待三冬
熱
雲漢望難安煩熇勢轉漫未教憂暑雨早覺畏炎官視
事趁朝爽無眠坐夜闌盼霖增惕息此志倩誰寬
銅雀瓦硯歌
笵土為瓦瓦成石石瓦土兮誰本質摩挱蒼玉認前朝
尚有建安年可識相州當日築高臺鴛瓦精傳陶氏術
鉛丹細搗襍胡桃大浸稽天不漏滴貯歌藏舞鄙齊雲
更擬二喬陳筍席仲謀孟德今何在相争覇業春冰釋
銅雀荒涼荆棘叢谷陵遷變匪朝夕遂使多於帛縷物
一器千金乃不易何人規為潤色生窪尊圓月中繩尺
歲月既久火性沉潤似端溪老坑出松滋寳箒獲嘉朋
書媒文畆資幽適詎數虢州土貢佳呵之直欲流神液
寄情竹素玩古今松雪齋中想捉筆(是硯為趙孟頫家舊藏今流傳内府)
非人磨墨墨磨人東坡果入維摩室
題梅花琴
梅花為文桐為身梅桐琴耶誰主賓何人斵此甘蕉形
大珠小珠丁晨星空山一鼔風泠泠洞庭始波歸仙軿
無聲鳳噦琴有靈筝琶之耳淨者聽
恭進
皇太后玉盤時果各紀以詩
桃
甘實靈津可益神摘來猶帶露華新紺桃原是西池種
合獻
西池第一人
頻婆
郎官見說賜文林甘旨堪將託素心底事會稽王逸少
換鵝書罷乞來禽
蓮子
落瓣餘香散御湖内人新擘水精珠擎來色質渾難辨
漫說冰心在玉壺
藕
玉盤初薦玉參差吐液含清逭暑宜願以心虚承
色笑還將絲縷擬
恩慈
讀貞觀政要
君子慎言行其發乃樞機出身發乎邇千里應在兹所
以古聖王左右史有司匪惟記善惡亦以謹起居(叶)遥
遥三代下不乏為君師漢文唐太宗高山予仰跂(叶)漢
帝質無忝唐皇文有餘(叶)至今政要書炳然法則垂求
賢與納諫簡編多令儀獨於觀史事不能我無疑文皇
信英辟易理豈不知九皋鶴聞野榮辱應不遲詎藉金
匱藏却觀知所為遂良執簡記傳信恒於斯秘之不與
觀固也非達宜禮云記動言非禮戒宴私不觀史何據
或者其未思善哉劉洎言人君日月齊設遂良不記天
下皆記之復如封宇文至唐皆進規使其記隋事筆應
多詭辭豈能掩煬惡煬惡誰直書(叶)
未央官瓦硯歌
噲豨越布皆功狗相國發縱常居守楚歌四起覇業墮
漢王南面朝九有功成治定作未央連雲榱棟將侈富
(叶)翡翠參差覆反宇日射華光入文牖燕啄皇孫炎火
微頓教闚戶嗟豐蔀金銅仙人辭漢去清淚汍汍濕肩
肘一木難支大厦傾荆煙壒露埋形久何人湔剔供濡
毫青鐵視此翻覺醜呵之有澤理緻精弊而不壊純且
厚以静為用故永年尚卿螺子為文友銅雀硯亦擅佳
名陶成四百年以後共置明窗淨几間阿瞞有知應自
咎鄼侯豈藉是硯傳是硯真因鄼侯夀
偶為梧窗夜課小景并題以句
義府足探尋良宵漏復深天邊一片月照我古人心
几席絶塵氛梧竹含蕭爽金盤倩誰手推出東岡上
月色潔宜秋桐隂疎勝柳映月讀書人問彼曾知否
今居古與稽古月即今月梧窗對古人軒然逸興發
夕景(時六月十九日)
逭暑何須畏日長朱明圓月巳三匡一湖波影將凝碧
兩岸蟬聲欲喚凉檢點流隂真是幻推敲詩思静中忙
螢光飛逐閒庭悄漏下銀鈎過女墻
補亡詩
我逝南陔言陟其岵昔我行役瞻望有父欲養無由風
木何補
我逝南陔言陟其屺今我行役瞻望有母母也倚閭歸
則寧止
南陔有筍籜實勹之孱孱孩提孰噢咻之慎爾温凊潔
爾旨肴今爾不養日月其慆
右南陔三章二章章六句一章八句
有白者華不汚纖塵咨爾士兮宜修其身不修其身乃
貽羞于二人
有白者華婉兹静好咨爾女兮宜脩婦道不脩婦道乃
貽羞于二老
白華匪玉湼而不緇白華匪蘭芬乃勝之我擷白華載
咏載思
白華匪玉質玉之令白華匪蘭臭蘭之淨我擷白華載
思載咏
右白華四章章六句
瞻彼阪田厥黍始華胝足腁手嗟嗟我農夫
瞻彼阪田黍華以秀腁手胝足惟勤斯殖茂
華有不秀矣秀有不實矣其雨其雨矣杲杲出日矣惄
予愁之恤矣
右華黍三章二章章四句一章五句
王庚便便東西朔南六符調爕八風節宣
王庚容容朔南西東維敬與勤百王道同
王庚廓廓東西南朔先憂而憂後樂而樂
王庚恢恢南朔東西皇極孰建惟德之依
右由庚四章章四句
澗松童童蛙黽鄰兮邱草萋萋蕩青雲兮凡百君子慎
乃託身兮
澗松童童澗則卑兮邱草萋萋邱則﨑兮凡百君子審
乃所依兮
有崇者邱物無不遂有卓者道愚無不智資生育德永
植毋替
右崇邱三章章六句
在上曰天在下曰地君君臣臣父父子子
在下曰地在上曰天父父子子君君臣臣
由其儀矣物則熙矣
儀其由矣物則休矣
右由儀四章二章章四句二章章二句
御製詩初集卷二十六
