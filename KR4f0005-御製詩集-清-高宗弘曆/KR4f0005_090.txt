御製詩二集卷三十二
古今體九十七首(壬申二)
花朝
九十春過半花開未一分春光信不少假藉花事胡乃
偏逡廵含胎紅杏潤曉露綻蕊緋桃烘暖雲去年此日
江之濱廣陵節物撩眼新緐絃急管頗覺閙雪梅水仙
别有神朝来更不宣樂部清賞轉憶䢴江民
水周堂
湖上搆洞軒四面滄浪意憑欄搴白芷沙棠不須試卧
波虹飲練倒影山澄翠怡性翰墨芳樂志智仁偹水周
擬虚舟淺言具深義常凛荀卿論匪慕莊生致
雨
江南春盼晴冀北春艱雨損彼益此間兩地均得所族
雲邇日濃脈起東郊土勾萌含潤澤韶景滋和煦朝来
霏細絲樂趣同農父濯枝聲不喧津莖葉初吐園林致
益佳大似吴江浦或云翠華旋風氣随来叙其然豈其
然予惟勤相輔
張宗蒼絶壁精藍圖
棧路盤紆倚詭峯紅樓四面翠重重山僧謝絶人来往
為好安禪制毒龍
兩浙歎
兩浙去歲夏灾重隰田龜坼艱耘種榖貴民饑俗不恬
底怪閭閻多盜鬨救荒籌策詔頻頒發廪通商留漕貢
復念任䘏亦小補好施授爵勸素封昨聞冬月過隂寒
冰阻長河盈尺凍凍開旋又愁水缺粟船淺澀難浮送
邇来春雨云漲增更苦連緜致霪涷亟待晴和資發生
南望宵衣增惻恫吾民何辜屢遇阨縱施人力難為用
民情豈能免怨咨益慮傷和深内訟調幕無能繄誰責
自知奚待風人諷
清眀
輕雲暖日仲春天杏酪風箏節物駢桃欲亞枝齊帶露
柳猶藏葉半拖煙長隄罨畫青連墅新水漣漪綠暎船
最似江鄉寒食景略逥清憶動經年
題居節畫楊繼盛小像
有生孰不惜華年生死還應義以權遐想臯䕫千載上
豈辭龍比一身捐鬚眉正色真無忝史策芳名歴久傳
西市從容吟四句丹心浩氣至今懸
詠玉韘
繕人規制玉人為彄沓闓抨是所資不稱每羞童子佩
如磨常憶武公詩㡳須象骨徒傳古恰似瓊琚匪報兹
于度機張慎省括温其德美信堪師
董邦達山水
峭壁倚天拔水崢嶸氣概大竒胸中設無萬卷生面安
能爾為
仲春展謁
東陵啟蹕之作
寒食由来拜掃傳
橋山東望拂征鞭便從省歲耕耘始不為行春景物妍
聖祖恩勤思永世孫臣展謁隔經年鳳城趁曉纔清蹕
心在
丹陵白水邊
慈雲寺
宛轉楊柳陌荒凉琉璃界棟梁靡孑遺墻壁餘半在云
昔香積厨祝融偶不戒赤幟勝勢張水雲下風拜焦爛
無其人一舉致大敗放参僧盡散餘者三五軰借問四
天下有象孰無壊譬諸鳥棲林林空鳥相背曲突善後
計彼方謂蔕芥道左冀檀那識之尚未逮
過通州浮橋即景雜詠
飛梁駕水響梢東轉漕連艘此處通南望江鄉渺何極
遥源猶憶自雲中
汀蒲岸芷染煙光仲月融怡麗百昌依舊廿年寒食景
吟髭贏較幾莖長
郡城塔影落波尖生齒休和日日添纔命農官出紅朽
頓教米賤樂窮閻(近釐太倉夙弊因命預給臣工二年俸糈京師米價為之頓减)
来往䑸艫藉底因陽關唱處解維新便教一晌思南客
豈必九重無故人(謂沈德潛甫由此南旋)
麥
春麥一寸及秋麥二寸強青青遠近連撲壠含煙光土
膏潤且肥曉露滋新秧北方春雨艱風鼓塵霾黃今歲
幸免此滿望餅餌香還戒望過奢芒種時猶長
烟郊行宫偶作
虚館向眀開停驂適可哉偶然成小坐便覺淨浮埃村
遠遮蒼靄庭閒繞綠苔所欣勑幾暇書史足清陪
見新耕者
青郊土脉滋良農羣舉趾牟麥出土新禾&KR0927;佈種始犁
耙呼旅亞饁餉来婦子勤劬衆力作豳風圖在此民依
我先知見此寧無喜
村田即景
暢好春天特遂情鳴鳩喚雨鵲呼晴紫扉半掩無人管
趁潤郊原盡力耕
瓦盆家計屋茅茨服穡初無分外思雖較江鄉少花柳
古風敦朴孰如斯
遍壠雖欣茁好苖三時秀實尚迢迢四民真是農偏苦
忍更繭絲重賦徭
白澗行宫晚坐
下舂隐西崦密雲生北嶺行宫已清佳况近招提境致
兼松竹幽意與琴書永去住惟所如今昔觀平等隔墻
聞鐘魚可以發清省
薊州道中作
江南二月雨吹絲詩憶司勲想像為(最似江南二月時丁卯薊州道中句)
(也時尚未至江南故次章有江南二月我豈知杜牧詩中彷彿之之句)去歲江南今薊北
較量親切勝年時
旱田種候水田早&KR0927;稻高低物土分廿里官街塵不起
又看四宇佈春雲
勝國三邊重守防嚴城樓櫓監興亡於今祗慮民滋庶
到處縈懷耕與桑
題翠雲山房二首
地據隆中秀盤盤詰逕幽心依清略永神與靜為謀山
雨寒徐點春松翠欲流樓横天半舫可以縱吟眸
杏纈嵰山雪鶴彈緱嶺風琴音淙曲峡蓋影羃層嵕勝
地棲遲暫他時想像中何如消萬慮結念屬雲空
翠雲山房杏花盛開用鄧尉香雪海歌韻以去歲
今日恰在鄧尉觀梅也
山房駐輦息金吾山房重来如到初東風花事正絶勝
南梅北杏言非誣倚巖扶巘致各别笑雲烘日顔齊舒
開不在先亦不後蓄眼似有神為模七字未可擱筆罷
六飛匪為臨芳紆應時即景便且近還贏江國遥征途
底須肥瘦較品格均有蜂蝶紛来趨滿山紅雪香未歇
王母嵰山致饋餘勃窣雙成引嘉慶琅璈雲瑟為聲娱
是雪非海亦非湖仙山自與人間殊儼如佛拈色空色
更欣天假需雲需晚来應有養花雨隔忩點滴参清疎
鄧尉擅名二千載未如幽谷偏高孤興来摛詞為說項
去年此日剛臨吴去年此日剛臨吴勞勞来往何為夫
春夜
清切宿山房松風衾枕涼眀朝將展謁頓覺此宵長
恭謁
孝陵
景陵感成長句
靈區鬱護瑞雲霞展謁經年黯自嗟百世聰聽
彛訓在
二陵顒仰
聖蹤遐繼繩有繫心彌愧悦養無方敬倍加白髮朝臣
曾逮事追惟誰不淚如麻
桃花寺
峯屏障風暄磴道盤雲密當春花盡發邂逅停行蹕洞
軒坐霄漢幽泉中音律極目偶憑忩會心亦點筆山寺
非溪源遠塵致則一
駐蹕靜寄山莊
翠䍐逶迤展謁還便經靜寄欵雲關芳菲好趁三春景
刻削来看四面山未敢居崇事遊逸聊因幾暇暢躋攀
清宵暫得塵心靜物理民情酌此間
不因日涉還成趣却為山佳每朅来棐几宿緣竹書展
膽瓶清供杏花開能言春鳥呼名字罨畫林雲自往廻
天籟吹香如鄧尉誰能到此更思梅
山中
騁懷命筍輿點筆倚雲嶠石白無俗韻松蒼有古貌春
深峯翠遲風勁衣寒峭寥朗極遐觀籟奏蘇門嘯
半天樓望少林寺
雲構倚天幕霞標據月窗臨虚兹獨迥攬景信無雙塔
影林端矗泉聲澗底淙問伊茅屋下居士可稱龐
露坐
露坐盤陀松作陪嶤峯寄興凌崔嵬天風拂紙吹題句
疑有蛟龍陸地来
雲林石室
蘿逕延緣意入松扉窈窕神謀小坐還憑月戶忘懷如
泛虚舟庭前篆印鶴古階下琴調澗幽似干雲霄而上
宜遇松喬者流
得概軒
每到靈區意欲仙四隣山秀望中全雲端曠奥軒疑畫
樹杪高低圃是懸巖栢翠常標古色林花放不入時妍
東坡大略觀無盡眀月清風我與然
東竺庵疊舊作韻
嵐氣蓊承貝葉經巖風謖護玉關扃天龍却埽維摩笑
延我雲房坐少停
隔寺春松翠出墻四隣峯態暎方方博山罏是炎劉物
古佛前消一炷香
心機靜處峯當戶耳觀清時泉繞階今昔何須参歴歴
對山不異樂山懷
雲净寺題句
禪關東竺東蹀馬路纔通嶺亘遥分谷天高不礙風玲
瓏思雁塔寥寂守龍宫一室無餘物仙花落半空
少林寺
我愛田盤惬素懷叢林往往入幽佳鳥啼花落禪家旨
雲白松青靜者諧有所會心常命筆無多得句也鐫崖
山靈莫笑輕唐突會使羣峯一例皆
半天樓小憩
遊山取適興興適薄言轉山樓近雲匡小憩聊復善却
指向歴處林路依微辨將毋志近荒陳編一開展
春曉
西魄未隠峯東暘剛出谷居山曉尚寒問景春已淑花
沐露濛濛草霏風馥馥倚楹旦氣清遊蹤漫追逐虚已
勑萬幾厪心籌五服雲罩鐘遲鳴山僧想眠熟
天成寺
澗道繁聲隠石泉寺樓據勝坐来便千行峯樹全標畫
幾个山僧不識禪入目景光渾似舊得心興會每殊前
題崖綠字烟蘿蔓此日拈吟復偶然
西甘澗
雲棧下石門風寒衣袂凛精舍縛茅為闍黎任高枕莊
嚴無餘物貝葉置諸品是為本色禪随喜意惬甚地僻
泉亦甘可以酌而飲
東甘澗
座席飄来花雨香偶参白業憩雲房春翹饒有芳菲好
却愛松隂滿院涼
古中盤放歌
穿石逕造盤之阻宜誰居兮化人所初極狭而中宏遂
暢觀而延佇春卉昌昌春山蒼蒼卉依山古山含卉芳
鉊華洗盡饒本色南國猶嫌時世装去歲華山躋鳥道
一與田盤較媸好怪予到此又云云惟喜目前堪絶倒
嵐態峯姿無定則神心謀靜翻為役有時落筆數十章
有時一句渾艱得
雲鶴
雲鶴盤高空聲落半天中可聞不可見時或山中逢本
無稻梁求豈有矰繳攻馴鶴爾胡為鎩羽入檻籠飢飽
繫主人侮弄任奚童仰首望雲鶴何從較窮通志未慎
其始境安保厥終
竹
作友巖松靜且深因風戛玉復摐金數竿瀟灑意彌足
千畆何須憶武林
泠然閣
石詭松益竒山峻風偏峭披襟坐虚閣天籟動萬竅偶
此方外方究其妙中妙
雨花室雜詠
石磴攀蘿步入深精廬瀟灑晝沉沉不因詰曲逕千轉
那識高閒一晌心
抱石孤松若箇栽翻濤謖謖掃香臺興豪擬問維摩詰
滿室天花何處来
構築無多足暢情一忩山翠暎人清濛濛常自霑衣潤
又見春雲傍嶺生
虚齋四座淨無塵迭與名山作主賓箇裏参禪真恰當
笑予不是得閒人
謾題
使者初從南國廽會稽米價尚高擡吾民疾苦心常惻
慙愧歡迎去歲纔
即事
轉漕来南方以詔卿士祿詎止贍仕者流通逮比屋太
倉陳相因因緣竊饋伏昨歲兼偏灾致湧㕓間榖爰貸
兩年糈連延出囷鹿一以清倉儲一以平市鬻詔下纔
數日歉歲如大熟米價日以賤窮民樂鼓腹黠者變其
言謂須籌盈縮目前雖暫快眀年貴仍速况此奸儈計
將盡糴官粟賤糴復貴糶三倍飽其欲官曹俸糈入家
室賴以育今賣鮮利息後買艱升斛是謂恩支米官禍
商之福我聞為長吁疇咨當手束憤懣無良方孟子昔
誦讀每人而悅之惟日亦不足
暖
清暉氣向融景淑古盤中染徧楊絲綠催齊杏蕊紅嵐
光方淡蕩雲影忽西東欲換春衫未還防松下風
千相寺
言入翠微峯遂造初禪地山深無不佳草廬亦可憩幽
芳吐瓶花古篆消香穗指揮開窗戶颯然清風至萬景
紛向参一惟領以意
夜雨
山雲向晚生藹藹萬峯競入夜枕上寒淅瀝隔忩聽幽
響曲澗增潤意連林凝清切且無眠遥為三農慶
曉晴
曉晴山有態楚楚冶粧新已是眀如畫猶然迥出塵潤
含林露重香逓埭風頻花騁春雲夢飛卿句果神
萬松寺
眀發事清遊石磴盤玉馬始出峭蒨顛原自菁蔥下田
盤到處佳萬松我心寫寺樓坐空翠天籟披瀟灑揚馬
不能從廻顧和者寡
盤谷寺
雲罩猶天半鐘聲落澗遲稍留清蹕憩得句便前移
登雲罩寺定光塔作歌
雲山有神助會者得其宗團團瑪瑙盤中有一朵青芙
蓉無量夀佛卍字胸坐蓮花鬚者其夀盡與無量夀佛
同今日登臨亦如是稍涉言象究竟未離(去聲)凡夫蹤歌
畢天風吹我馬隐有山靈謂我者何必更與六和報恩
較高下
上方寺
雲罩威紆石路盤上方始到惬清歡一龕古佛鐘魚寂
半榻天風衣袂寒竒句不期當境得好山常似逆人看
苾芻六度知初品道左殷勤冀悉檀(梵典施舍云悉檀般若六度中為第)
(一品也)
題鄒一桂盤山圖
春雲欲出山濛濛山乎雲乎將無同變態萬状難為工
若人意會神以通煙巒莫遁冥搜窮妙解要在得其宗
奚問邱壑石與松五日清遊一覽中扈蹕不孤冐春風
王洽潑墨應齊蹤
池上居
崇椒得稍平有水一池清坐領滄浪意遠祛塵俗情煙
嵐朝暮出荇藻短長横飲鶴翩来去遊魚結友生
静寄山莊返蹕之作
田盤五日暢清遊餘興猶賒賞已酬古有名言戒忘返
我無他善勉先憂前旌高下徐盤騎逥首菁葱尚注眸
遇便重來緣路近武林不比要詩留
西嶺
西嶺盤之西問景曾未經由兹至蟠龍(山名有行宫)云近廿
里程羊腸雖紆巇跋馬猶堪登拂曙披煙蘿露濃花木
馨雲罩莫衡高巖松辨層青湏臾海日出玉柱標銅鉦
放眼得竒觀萬象俱光眀
上巳
杏村柳墅景和韶芳甸行春不覺遥鏡裏山隂思去歲
詩中上巳值今朝城連平谷出青樾塔望田盤隐碧嶤
何必流觴脩褉事更從繭紙慕龍跳
順義縣行宫作
路便偶一經素尚饒雅概息遊既足適何用更雕繢展
卷讀我書則古每不逮新月纔窈窕春雲復靉靆落花
飄晚庭如識有人對
過清河
潞河唘蹕轉清河半月春廵惬賞多遍隴来牟芃帶露
連郊芳草綠生波輿梁近指横銀蝀雲罩廻看隠翠螺
鵷鷺趨迎清道左先詢米價比如何
詣
暢春園問
安
廵旌歴數日
寝門缺温清歸省仰
和豫抃躍有餘慶詎惟反必面實以通乎性塞上待秋
清
安輿侍覽勝
季春圓眀園作
載止行時蹕言旋上林苑上林春正佳芳菲接近遠我
志不在兹切切有所思臨御十七載惕勵無已時未能
免水旱遑云致皥熙邊境幸敉寧慮文恬武嬉戶口幸
日增慮艱食無衣俗儘有奸伏野寕無賢遺撫躬一再
省此咎其諉誰
口號
寬嚴因物付剛柔敷政優優百禄遒有意寬嚴期並用
是為子莫執中流
題張宗蒼山水畫歌
從来詩畫要法古不貴形似貴得神藝苑扵今誰巨擘
中吴宗蒼真其人潑墨作此山水幅倪耶黃耶且謾論
生風叠樹鬱蔥蒨吐雲絶壁堆嶙峋是人畫中有警句
尋常點筆頗能賦試看縈青繚白間雅是冥搜竒賞處
命意布景皆合宜箇中棲遲者阿誰非容成公即安期
而我惟日勤孜孜空羨若軰亦奚為
王蒙水亭讀書用圖間題者韻
水面孤亭絶世塵讀書人盎十分春分眀黃鶴留清照
欲閱滄桑劫後人
短歌行
折蒲莫折柳折柳傷離久種榖莫種竹種竹難期粟佐
饔者嘗佐鬭傷世間得失曷有常大言炎炎小言詹詹
責人也詳責已也廉
花雉行題余省所畫
東風吹綻紫藤花花下雙雉毛羽華雊侣頋步適其適
意改忽上松槎枒松藤故自分蒼嫩雌雉逐逐䧺雉儁
無何花落松依然雙雉彳亍沙痕印法常(宋僧)寫生擅流
軰草草但取無人態徐黃膠粉復太工院本習氣刻楮
同余省權衡得其中理趣神解參無窮
長歌行
一滴之露上通蒼天一滴之水下及黃泉表章先哲賴
後賢發揮奥理在目前谷有時而陵巍岸有時而谷頽
不逆不億抑亦知幾人情翻覆甚於奕碁不動聲色坐
照無遺微斯人兮吾誰與歸
梁甫吟
卧龍耕南陽好為梁甫吟二桃殺三士扼腕為傷心或
誇晏子智不以聲色臨計功勇無禮彼死皆自尋腹劍
利干將詎非險且隂寬柔以教之不報無道侵毫釐千
里謬古有何獨今
自昆眀湖泛舟進宫
吉亥言將耕耤田法宫返蹕致齋先昆眀一水通西直
好趁春波試放船
開渠蓄水利農功繡錯溪田澤國同餘事何妨随點綴
綠楊隄間杏花紅
雁橋蝸舍解逢迎遠暎西峯畫障横恰憶去年臨上巳
山隂一棹鏡中行
題樂善園
樂善始康邸(園故康親王别業也)取義東平蒼結搆逾綠野勝國
為皇莊鼎革屬故藩百載移星霜宴遊既冷落草樹就
蕪荒亭榭早無存半立餘頽墻地隣長河岸来往泛煙
航憑眺念興廢為之長慨慷稍命復其舊芟穢疏汙塘
室宇何須多足令供徜徉迴池日以清春翹日以芳由
来歲月深峭蒨增林光人工久斯敝天然久益彰艤舟
一来憩妙理參幻常園名仍舊稱况我曾顔堂遊心惟
竹素永言誌其詳
絳雪軒海棠
藉典春行命蹕廻御園問景一徘徊似緣翠館今朝幸
不約東風特地開綴玉有詩笑桄李蕊珠何處惹塵埃
丁寧嵰雪枝頭駐莫便尋常點綠苔
風
獲雪報山右得雨報山左北省似今年農畆庶其哿暮
春之上旬終風日顛簸縱未致旱形先事已眉鎻歲有
閔雨詩幸兹或假我而仍不能免命筆意頗惰此即諱
灾心自咎甚不可
夜雨
風霾邇日頻正愁旱象作傍晩復彭盛踟躇靡惕若無
何勢少却油雲催雨脚淅洒漸入夜繁憂變慰樂惟虞
欠霑足無眠屢量度問我何亟亟曰此民命託
豐澤園演耕
春暮西園屆演耕土膏動處物勾萌勤農知稼承
家法謾擬惟循典故行
夜雨雖微足浥塵潤含煙柳綠絲新西山又見英英吐
優澤惟期近遠勻
太液東風送畫船到来京兆奉絲鞭盛儀略較
農壇殺(去聲)漢典由来有弄田
農衣農具錯綜陳意在毋忘農苦辛瞥眼逥思成隔歲
昨年江國為觀民(去歲未曾耕耤故云)
暮春遊瀛臺即景言志
三壺何窈窕云在滄海中鞭石橋難就樓船路未通自
此慕仙者騖望徒希蹤何来液池内名境依稀同延樓
既崔嵬假山亦玲瓏四表達仙籟百世鬱喬松作者殫
其力来者享其逸仍不免經營要取善繼述
澄瀛漾白芷春風敷其芳瞻彼泱泱波有来迴雁翔遵
陸步蘭蹊得我讀書堂眄懷沂上點詎擬山隂王名教
樂無斁匪事逞相羊
大學士高斌七十夀辰詩以賜之
早參黃閣侍金鑾晚覺扶鳩步履難卧理藉卿為保障
成功告我永安瀾讀書未懈平生志益夀何須九轉丹
黃髮皤皤在朝衆勤勞軫念久河干
夜雨再作
徹夜徐聽三月雨北方似此近年無如膏恰繼前朝澤
舉耤行臨千畆區簷齒水珠不斷滴枝頭鳩鳥尚頻呼
慰餘轉復增縈念千里王畿可遍濡
御製詩二集卷三十二
