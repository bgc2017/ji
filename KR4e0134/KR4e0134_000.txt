鬱洲遺藳别集類五(明)
提要
(臣)等謹案鬱洲遺藳八卷明梁儲撰儲字叔
厚號厚齋晩號鬱洲廣東順德人成化戊戌
進士官至華蓋殿大學士諡文康事迹具明
史本傳是集為其子次挹所編初名鬱洲集
香山黃佐為之序後其孫孜官中書舍人從
内閣錄其奏疏彙入前藳而并刻之釐為十
卷名曰鬱洲遺藁即此本也儲歷事三朝當
武宗末造盤游無度羣小弄權正杌隉不寧
之時乃能與楊廷和等協心輔政齗齗焉屢
以口舌相爭集中所載奏疏如武宗自封鎮
國公則上疏力阻許給秦王關中閒田為牧
地則於草勑時為危言以動聽事遂得寢又
請回鑾疏至八九上無非惓惓忠愛之忱雖
辭乏華腴而義存規諫亦可見其大節之無
愧矣黃佐嘗稱其生平著作多不存藁故集
中詩文寥寥無幾體格亦不甚高蓋非其注
意之所在云乾隆四十三年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
