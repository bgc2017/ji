鬱洲遺稿卷八
明梁儲撰
詩
金門待漏院試作
十年丹扆夢中情幾向長安對月明鳳闕未曾開曙色
龍池先已聽鐘聲焉知落落孤蹤士獨抱區區萬里誠
却恨相如獻詞賦不將憔悴及蒼生
元夜
四方民瘼已無憂聖主宵衣正御樓萬歲山前黃道轉
九層臺上紫烟浮星環鳳扆高居處雷動鰲山最上頭
此夕歡娛知幾許霓裳誰羨月中遊
已遣金吾弛夜廵更將休沐賜羣臣一年月向今宵好
萬國春從此後新王豫庇民徵夏諺薰風調律叶韶鈞
疎虞久濫瀛洲客竊禄年年未致身
尊前休問夜如何且聽佳人達曙歌圓月向人偏皎潔
緒風吹面正清和星從左个將春至雁向南樓帶字過
翹首五雲冣深處千觴應助聖顔酡
萬年枝上雪初晴千步回廊月轉明天為良辰留美景
風傳和氣作歌聲廣寒自昔身難到弱水今宵浪已平
願向大庭歌此曲卷阿詩句合先賡
夀劉閣老夫人
何處飛来海鶴姿白頭金紫照清時天教椿樹長如此
身是神仙自不知膝下綵衣丞相舞花邊春酒上公持
年年入奏昇平曲不道禎祥正在兹
送李守正吉士引疾還家
西風吹雨濕窗紗階下決明纔着花人在玉堂看起草
病辭仙仗喜還家舟移潞水天初遠馬入聊城路不賖
預約明年當此日板輿隨母覲東華
夀崔太常次䆳菴韻
聖明親簡太卿賢重疊恩光照暮年惟學后䕫能典樂
不隨方朔更求仙瑤琴待月成三友珠唾隨風落九天
明日藥欄招手地也知吾得預賓筵
送倪尚書
東曹居第冷如冰共喜公來聚德星諸老入門時秉燭
晩生投謁亦分庭高才司馬休歸洛白首侯芭願執經
慚愧淺才同甔石臨岐猶擬挹滄溟
和張元昇宗伯遊西湖見寄
春風飛鞚帝城西楊柳隂隂夾御堤寺外斷雲千里目
壁間流水十年題禪談有味風生席詩思無邊月在溪
老衲不須留玉帶百篇端已重招提
挽周司寇
未老辭官帝未俞七旬方得賦閒居却憐陽曲無歸宅
翻使臺城有卧廬三尺龜趺莊懿墓萬年金匱史臣書
槐庭雨露今如許猶是當時積慶餘
夀座主彭閣老
乞歸先伴赤松遊甲子今来又一週髮白已憐身早退
心閒還與國同憂書成東里終篇後名冠西江第一流
薑桂自憐偏性在當時藥籠愧同收
夀丘閣老七十二
瓊山前度降神時初報寒梅第一枝麟出九真曾瑞世
鳳翔千仞更来儀蒼生正喜歸仁夀黃閣于今有俊耆
淺薄幸隨鄉里後願輸忠悃荅無為
送叔永如金陵
車輪此去願遲遲莫惜頻頻有和詩前度歲華方共惜
後来風雨莫愆期誰令别酒初醒地正值飛鴻獨下時
今夜秣陵春草色想應先滿謝家池
中元謁陵次屠東湖韻
松栝蒼蒼望不迷五陵風露已淒淒立當明月頻驚雁
行過荒村只聽雞原廟尚聞藏劍履關門何用借封泥
不堪馬上成歸夢還繞東華綵仗齊
頃以事至留都舊寅諸老用詞林故事燕于吏
部後堂歸成二首
故人交誼重南金畫省風流許重尋千里雲宵違比翼
十年江漢阻知音祥鸞自合歸阿閣倦鳥惟思返故林
多謝北堂今夜月後来應照我遐心
停觴休訝飲遲遲蠟炬分行照翠眉頭白尚憐公記憶
力微虚負主恩私鵷鸞天上終相遠魚鳥江邊定不疑
他日鳳凰樓畔客相逢還更語相思
蕭總制致仕西歸予亦自嶺外至相會話别
河橋柳色正絲絲故國逢君又别離江海論交惟此日
山林歸隠又同時公如白璧心何忝我戀青山力已疲
從此側身西望地年年空憶采華芝
次三老閣前迎春草
二月羣芳尚未花獨憐仙草已抽芽風傳紫禁香初遠
月到瑤階影未斜泉石故知慚小草江湖何處寄瑤華
祗應待到重陽日猶有餘香共菊誇(此草二月至九月猶花)
送陳亞卿冊封
吟罷霞天菊未花驅車明日是天涯留人初攬淮南桂
奉使還乘漢水槎八座官聯班最貴維城宗子頌非誇
歸来獻賦明光殿依舊彤雲繞翠華
送傅北潭宗伯致仕
水蒼為佩錦為袪長照天家白玉除北闕早年仍聽履
東門今日已懸車尊前綠綺風吹斷望裏丹梯畫不如
此去若逢關令尹好將道德著成書
和楊䆳菴郊壇齋居之作楊民部舊僚也
寶炬光中夜漏深萬行珠樹肅蕭森陽回左个迎雕輦
人在東壇整玉簪伐木尚憐求友義傾葵偏切侍臣心
懸知扈從歸来日應有文思頌德音
夀三原王太宰
翹首班行八座尊清風歸去隠三原為霖望切人心在
調鼎功多國史存心遠尚憐思魏闕身閒聊得卧丘園
庭前藂桂高千丈應是明時雨露繁
代夏景述懷
小麥青青大麥柔榴花開遍殿東頭日長麋鹿惟依輦
波靜魚龍不負舟家國有賢天所鑒生靈無事我何求
堪嗟漢武神仙意誤却當年尚未休
次西涯韻
十年身已到璇霄開閤猶聞引下僚玄圃會須呈璞玉
終南當復賦梅條人才孰可追三代文字君應歎六朝
試問澄江靜如練何如澎湃浙江潮
和蔡東軒駙馬自夀
一代豪華稱戚畹百齡風骨似神仙舊聞朱邸隣珍館
新賜黃封出御筵塵榻每緣佳客下清風還許後生傳
欲知簫史酬恩地惟以忠貞照暮年
使節榮歸為江文源侍讀作
為因銜命到蘄陽還得承歡向北堂金冊手持歸赤社
綠衣身著到錢塘鵷鸞一别思仙侣書劍何時返帝鄉
聞道江南民瘼甚願裁封事上明光
李程二學士被命教庶吉士唐大夫有作奉柬
予次其韻
奎璧光芒夜徹天兩公新命領羣仙金堤曉日聯絲鞚
玉署春風醉錦筵鸞掖文章瞻具美鯉庭詩禮屬多賢
中丞賸有新篇紀明日都城作話傳
東園次陳以道評事
老来心事樂幽栖看竹憐君遠見擕初輟班行来入社
舊栽花木已成蹊東籬誰送陶潛酒半夜還分太乙藜
從此過逢知不倦帝鄉今已隔雲泥
夀鄭介菴為其子通判作
歸来猶未買良田誰似淩江二守賢心已忘機猶愛國
身無侈累却求仙聽殘曙鳥眠初覺吟對秋英句倍妍
明發阿郎歸省地豈無庭鶴共蹁躚
送唐給事出使侍母還鄉
朝回長得奉慈闈又却乘軺侍遠歸江水自饒魚入饌
門閭偏稱錦為衣君親恩重知難報江海情深念久違
驅遍羊腸無畏處也應持此報春暉
送曾大尹
宿雲收盡好風来令尹帆檣此日開人為循良添悵望
詩因離别句難裁楓宸玉帛千官會花縣琴書幾日回
家近河陽春尚淺滿城桃李更須栽
遊海珠寺
是誰驅石到江心天為羊城鎮古今風月不隨人共老
鶯花寧藉我登臨詩情肯與珠爭麗酒興還憐海共深
怪得蘭橈歸去晩佇看靈雨遍山林
江上作
江月霧中明孤舟觸浪行吹笳知遠浦沽酒聽寒更旅
雁依依去霜風落落鳴故園松與菊今夕倍關情
送冬官王申之
郎署念庭闈秋来病乞歸鳥烏心正切江海念無違衣
帶前時減燈花昨夜輝高堂十月景猶待老萊衣
北堂雨露詩為侍御曹汝學作
天上恩波遠人間慶澤長慈闈初拜命先子重增光賀
客朝朝滿綸音字字香欲知圖報地葵藿正傾陽
端午賜扇
寶月輝周製銀鈎燦禹謨九重新澤出萬夀小臣呼天
上清風好人間暑氣無願言均此施蕩滌到樵蘇
敬軒何君頃以公事至京師事訖言歸索詩為
别因為之賦此
王事有程期居京越一時不愁春易盡惟恨路多岐白
酒先秋熟黃柑帶雨垂故園歸興好莫惜寄來詩
孝貞皇太后王氏輓章
南有烏衣巷生祥舊不休文王初御極太姒已歸周明
發詩篇在關雎德澤流孰知從此去長夜竟悠悠
二十三年内恭勤奉至尊心猶憂治世恩不厚私門中
饋思民瘼端居念化原黃童兼白叟歌頌至今存
四海雍熙極重闈孝養深宮中無遂事天下有徽音夀
祝千千歲恩沾萬萬尋那知遺詔下哀動聖皇心
聖德那能紀風謠豈易聽悲笳纔一動羣淚已千零舊
事留編簡餘音入杳冥秪應松柏路還有五雲扄
次簡正郎韻
幾歲乞歸休銜恩尚勉留形容空自老松菊為誰秋病
豈堪朱紱天應念白頭秋鴻莫先去期傍我行舟
次春日述懷韻
南國東風早鶯花動客情故鄉難夢到羈客易愁生白
髮行俱變丹心秪自明不知從此去何處憶韓荆
元夜應制
雲中珠翠壓鼇頭雉尾雙雙護冕旒聖主經年少巡幸
春来方覩屬車遊
絲管紛紛醉上元萬家燈火映乾坤内庭别有光明燭
留與人間照覆盆
一曲陽春四海同君王猶自祝年豐不緣烟月娛清夜
為采歌謠獻兩宫
無題
千門萬戶總光風别有昭陽一樣紅誰道翠華遊幸遠
又移春色醉重瞳
月雁圖送韓廷宣兄南歸
蘆葦蕭蕭月明裏飛鴻正值秋風起今宵暫喜栖息同
明日茫茫隔烟水
春草圖
漠漠春風綠遶池王孫何日是歸期緇塵一隔江南路
滿眼青青亦自疑
送鄉人
西風吹雁客還鄉黃菊初開别思長南望石橋霜後橘
不知何日對君嘗
老子
主善為師道正隆宣尼此意正無窮如何後代相師者
不及巫醫與百工
恭題宣宗御筆扇面上有宣德六年字
淇園湘水萬千枝不似君王筆下竒高者拂雲低拂地
想應重有鳳來儀
題畫
登山臨水送將歸去住心情只自知明日紅塵車馬地
可能無念出山時
題畫魚
水蘋多處着遊魚不應人間罟網須莫道市朝無吏隠
試看堂壁有江湖
題畫花
向来曾作看花人長恨花無十日春何似入君花譜内
經年紅豔不沾塵
挽黃門林克翀其子任中書舍人
黃門舊日讀書齋階下孤桐手自栽今日孫枝長百尺
幾時仙馭復歸来
四皓
已為留侯定漢儲舊山松桂未蕭疎如何復向他山去
應恐重勞使者車
四賢心行可誰如垂老猶堪定漢儲從此班行絶蹤跡
史臣何事不重書
徐孺子
不入東都黨錮羣自於南畆卧閒雲可憐一束生芻奠
不負交情只有君
呂洞賓
煉得丹成欲度人江湖来往意殷勤如何世上求仙者
不似枯楊觧識真
御筆畫禽鳥
誰抱遺弓望翠華臨池曾憶掞雲霞碧桃枝上雙雙鳥
立盡東風幾度花
俛啄依依在野田竒毛偏得聖恩憐龍媒一去無消息
猶戀雕籠記昔年
鬼谷子
紛紛兵法漫相傳鬼谷書成秪數篇不見濟民兼利物
只聞孫氏蹙龐涓
黃石公
一自橋邊半夜逢幾從天上翊飛龍當時一策無人用
歲晚歸来訪赤松
紅梅為東宮伴讀段君賦
羅浮仙子玉為容移入宫墻便不同應為歲寒心事好
天將朱紫答元功
鬱洲遺稿卷八
