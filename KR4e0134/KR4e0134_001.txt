鬱洲遺稿卷一
明梁儲撰
奏疏
乞致仕疏
臣梁儲謹奏為自劾不職乞恩休致事臣才微德薄素
多疾病今年踰六十病日益增而久叨重位瘝曠無補
其為可去無可疑者顧舊歲二三月及十一月間曾三
次自劾求退俱未蒙聖恩俞允今歲正月間又同大學
士楊廷和等以災異之故具疏乞休亦未蒙俞允之旨
臣伏自惟念尤有不勝其惶懼者請更以臣宜去之義
重為皇上陳之臣聞君父之恩無窮而大臣之分有限
為大臣者若昧其止足之戒冥行而不自顧則折足覆
餗之凶咎隨之矣況今内閣三臣之中惟臣年最老病
最多才最短輔導最無狀欲求因災異策免以警戒于
有位宜無有先於臣者皇上縱存念舊物未遽捐棄然
其如臣之私願未遂何哉如天下之公論未協何哉臣
之此情實尤懇切伏望皇上特垂睿察即日容臣以禮
致仕别選賢能以充任使庶幾盡脩德弭災之實以回
天意而臣於林下亦得以終被無疆之澤矣臣無任待
罪祈恩激切懇請之至為此具本親齎謹具奏聞伏候
勅旨正德九年二月初四日奉聖旨卿職司密勿勞勩
著稱正方倚任才識老成豈可引年輙求休致所辭不
允吏部知道
問安疏
臣梁儲等謹題二十九日早司禮監太監蕭敬等節該
傳奉聖旨朕躬偶爾違和暫免朝參數日臣等聞命下
情不勝瞻戀伏望聖明慎起居節飲食頥養天和茂膺
洪福以慰臣民之望謹具題問安正德十年四月三十
日
請停工疏
臣梁儲等謹題前日欽蒙發下工部一本為修理殿宇
添盖房屋等事大意以為見今營建乾清坤寧二宫工
程浩大財力匱乏將内官監所奏修理太素殿及天鵝
房船塢等項房屋工程停止臣等已擬旨進呈未蒙批
出中心惶惑不知所為竊惟陛下宫寢未建中外臣工
日夕不安工部職掌工作已經會計查處派徵差官分
投前去各處採取大木燒造磚瓦但値民窮財盡之時
猝難辦集非惟工部以為憂臣等皆切憂之恨無方略
以佐經費今大工方興若將前項不急之工一併整理
則合用錢糧將何取給取之官則官無蓄積取之民則
民已困敝況此役一興大工未免為其妨誤夫以可緩
之役而妨當急之務深為未便該部計無所出利害切
身事勢窘廹言非得已伏乞聖明乾斷速賜批行將前
項殿宇房屋工程暫且停止待後大工就緒民力稍舒
之日該衙門另行具奏定奪臣等不勝懇悃之至謹題
請旨正德十年閏四月日
勸止臨幸疏
臣梁儲等謹題日者竊聞聖駕自西安門出外經宿而
回不知臨幸何所臣等初聞未敢遽信既而道路相傳
衆口藉藉使臣等心志憂惶神魂飛越輾轉思惟莫知
所處竊惟天子出入必偹法駕必傳警蹕衛士環列百
官扈從所以嚴至尊之分而防意外之虞也且如南郊
大祀不過一宿虎賁之旅鷹揚之將周旋左右而直廬
拱衛官軍萬餘警柝之聲夜以達旦至於皇城各門又
令勛戚重臣守把祖宗之法至為詳偹今聖駕之出不
知環衞者何人居守者何官文武羣臣茫不與聞若徒
無故輕身而出率意而往擾擾塵埃中萬一車馬驚蹷
之虞奸盜竊發之變出於意料之所不及未知何以偹
之雖然天神協相决無是事而臣等私憂過計實切寒
心夫千金之子尚不肯垂堂而坐陛下一身乃宗廟社
稷之主縱不為身惜獨不為宗廟社稷計乎仰惟聖性
高明天資英邁洞燭天下之事機已非一日必不輕易
舉動竊恐左右羣小貢諛希寵之徒倡引事端蠱惑聰
明陛下偶未深思而遽從之上累聖德下駭人心凡此
導引之人其罪殆不容誅但事在秘密非臣所知不敢
妄有指議伏望陛下念祖宗付託之重體臣民瞻戴之
情自今以後端拱穆清以保威重節宣勞逸以頥天和
嚴内外出入之防正堂陛尊卑之分戒非時之宴遊屏
無益之玩好仍乞查究導引出外之人置之於法以彰
剛斷之德以解臣民之疑宗社幸甚天下幸甚臣等偹
員輔導平時既不能調護聖躬弼亮治理兹有所聞若
復忌避不言則欺君負國之罪死不足贖儻以為所聞
不的干冒天威眀示黜罰不敢辭避臣等不勝忠愛懇
悃惶愳廹切之至謹具題知正德十年六月十六日
議邊務疏
臣梁儲等謹題為邊務事近因陜西地方節報邊宼聲
息特命大監張忠監督軍務帶領參將宋贇湛臣部下
官軍三千員名從北路去都督張洪掛印充總兵官帶
領京營官軍五百員名遼東官軍三千員名從南路去
都御吏陳天祥提督軍務各調度陜西將官殺賊臣等
仰見皇上憫念關陜軍民重被荼毒故欲大彰天討以
靖地方古帝王安夏攘夷伐罪救民之心不是過也竊
惟陜西自去冬北敵入套今年由夏徂秋不次入境宼
剠各該總制鎮廵等官不能設策防禦致今八月以來
擁衆深入腹裏平涼鳳翔地方又侵犯延綏米脂綏德
等處大肆擄剠我軍曾無斬獲之功上廑聖慮遠勞王
師固非得已但敵人故智入套則西寇關陜過河則東
窺宣大今在套已及一年入掠不止一次飽其所欲滿
載而歸腹裏地方孳畜已空無可復掠此後水冷草枯
似難再入冬深凍堅必將蹈冰過河為大同宣府偏頭
關等處之患及照陜西守臣初未嘗請兵該部原擬設
主將一員帶領京營官軍五百員名限十日内起程星
馳前去調度征勦本欲救陜西目前之急已蒙聖明俞
允深合事宜今張洪受命月餘機會已過若復統領重
兵紆回數千里以至陜西冬令已深河冰已合腹裏恐
無可尋之賊徒勞士馬徒費芻糧何益於事至於亦卜
刺餘宼逼近洮岷則又逃難殘兵守臣自足當之且陜
西邊徼之賊四肢之疾也宣大門庭之宼腹心之疾也
況近日朵顔夷人屢犯我邊與小王子結親其奸黠未
可窺測臣等私憂過慮不在陜西而在宣大竊謂宣府
及遼東官軍正宜養威蓄銳以防意外之虞以剿門庭
之宼今乃遠調西陲為後時之舉徼難成之功恐非至
計倘或宣府以東烽火有警士馬單弱又將征調何地
之兵以應之乎伏望聖明乾斷合無令張忠張洪俱從
宣府大同前去一面差人馳往延綏探訪如果敵兵尚
在陜西地方搶掠鎮廵官飛報速即前進督同各鎮將
官會兵征剿若潛伏套内勢將過河前項軍馬且在宣
大駐劄休息聽調待其過河各官應否改命提督宣大
山西或敵衆北遁歸巢相應班師俱聽兵部議奏定奪
惟復照依兵部原擬先令張洪帶領京營官軍五百從
山西石州地方過河張忠亦先帶令奏討團營官軍五
百員名與陳天祥俱往赴延綏相機行事其遼東并宋
贇等部下官軍俱暫在宣府操候本處有警可以調用
若陜西果有緊急聲息方纔催調前去庶免徒勞人馬
亦不虚費供給況陜西延寧二鎮兵馬俱素稱勇銳而
大同遊竒等兵又見在彼處得人調度足可成功何至
遠勞遼東之兵以示弱於敵人乎臣等又思得宣大二
鎮及山西偏頭關等處節被敵人宼擾地方凋殘士馬
疲敝而宣府軍威屢挫失事最多比之他鎮尤為狼狽
切近京師與密雲古北口一帶唇齒相連尤宜保護伏
願皇上申敕三鎮守臣及時修飭牆塹操練軍馬禁剥
削之弊以養兵力時糧賞之頒以作士氣一應防邊禦
敵事宜預為區處賊來有以待之使地方不至重貽患
害以貽九重北顧之憂臣等偹員輔導知而不言是為
欺君略陳所見如此伏惟聖明裁擇謹題請旨正德十
年十月初九日
請明敕遣中官疏
臣梁儲等謹題為傳奉事該兵部揭帖開稱正德十年
十一月十三日該司禮監太監温祥傳奉聖旨司設監
太監劉允着他前去四川等處公幹寫勅與他該衙門
知道欽此欽遵傳奉到部合具揭帖赴翰林院請寫勅
書等因照得内外官員欽奉勅内必湏偹開所行事務
今太監劉允前去四川未知幹理何事該部揭帖内不
見開載臣等無憑撰寫仰惟聖明在上事遵成法兹欲
勅遣近臣於數千里之外公幹必是事情重大伏乞明
諭臣等知之庶使所撰勅文有所憑據謹題請旨正德
十年十一月十七日
修書籍疏
臣梁儲等謹題為修理書籍事照得内閣并東閣所藏
書籍年歲既久殘缺頗多必湏專委官員用心管理方
可次第修補今推得見在誥勅房辦事中書舍人胡頥
序班劉偉俱堪委用合無令胡頥仍舊職劉偉改典籍
與同原管主事李繼先專一管理前項書籍臣等仍督
令逐一查對要見某書原數若干見在完全者若干殘
缺應修補者若干待查明之日再行奏請裁處緣係修
理書籍事理未敢擅便謹題請旨正德十年十一月日
次日奉聖旨是吏部知道
留遠人疏
臣梁儲等謹題暫留遠人教習以便審譯事據提督四
夷舘太常寺卿沈冬魁等呈該回回館教習主簿王祥
等呈竊照本館專一譯寫回回字凡遇海中諸國如占
城暹羅等處進貢来文亦附本館帶譯但各國土語土
字與回回不同審譯之際全憑通事講說及至降勅回
賜等項俱用回回字今次有暹羅國王差人來京進貢
金葉表文無人識認節次審譯不便及查得近年八百
大甸等處夷字失傳該内閣具題暫留差來頭目藍者
哥在館教習成效合無比照藍者哥事例於暹羅國來
夷人内選留一二名在館并選各館官下世業子弟數
名送館令其教習待有成之日將本夷照例送回本王
等因實為便益據此臣等看得習譯夷字以通朝貢係
是重事今暹羅夷字委的缺人教習相應處置合無著
禮部行令大通事并主簿王祥等將本國差來通曉夷
字人再加審譯暫留一二在館教習待教有成效奏請
照例送回庶日後審譯不致差誤緣係暫留遠人教習
事理未敢擅便謹題請旨
請重大祀疏
臣梁儲等謹題為大祀事照得本年正月十三日皇上
大祀天地於南郊初十日百官聽受誓戒十二日聖駕
晨出至壇視具省牲乃御齋宫百官叩頭至晩分獻并
執事等項官生人等各於西天門外候開進入是夜子
時上恭詣大祀殿行禮禮畢還齋宫百官先回於承天
門候駕隨至奉天殿慶成稱賀此祖宗舊制朝廷至重
至大之禮盖人君至尊無對所當敬畏者惟天地此而
不用其誠何所復用其誠仰惟皇上嗣極以來祗畏天
顯率由舊章故未嘗有所違越一念之誠自能上通於
天羣臣將順之不暇夫復何言但比歲駕出鑾回或至
暮夜竊恐爼豆陳設不能蠲潔禮樂儀容不能整偹無
以稱聖明敬天之意且扈從供事數十萬人若至暮夜
則警蹕不嚴兵衛不肅百官失趨蹡之容班行無等級
之分甲馬或交馳於輦道羣衆或喧呼於御街非所以
壯臣民之觀瞻而啓四夷之尊戴也況塵埃昏暗之中
慮有不測禁門出入之際尤難關防雖聖德格天百神
訶護萬無他虞而臣子之私憂過計不能不拳拳於此
也伏願皇上深思大祀之重慎惜至聖之體駕出廻鑾
悉遵故事俱在清晨使禮官得以周旋百僚得展誠敬
則天地歆鑒臣民懽悅和氣致祥實宗社萬萬年無疆
之休也臣等偹員輔導不忍緘默謹具題知伏惟聖明
留意正德十一年正月初八日
請定大本疏
臣梁儲等謹題為定大本以繋人心事仰惟陛下嗣登
大寳十有二年敬天法祖愛民任賢謹兵戎之練以制
邊陲奮威刑之施以懲奸宄如正德五年以前賊臣擅
權毒流天下陛下一變色而大奸伏誅矣正德八年以前
羣盜稱亂遠近騷然陛下一指示而地方底寧矣今萬
姓仰德四夷向風臣等承望清光之不暇夫復何言顧
事有至大至急中外臣民同懷隱憂而不能一日釋然
者不敢不昧死言之陛下儲嗣未建宫坊尚虚比年以
來兩京大小羣臣屢以為請雖蒙涵納未見施行臣等
偹員輔導獨未敢言及者盖以祖宗功德深厚慶祉延
綿陛下以鼎盛之年綏方至之福螽斯麟趾之兆行將
見之未足為晩荏苒因循又復數歲而椒寢之慶未徵
甲觀之祥未著臣民憂惶日甚一日臣等若復忌避不
言則是負君悮國罪不容誅矣竊惟自古帝王既纘大
業即建儲貳上以承乎宗廟社稷而下以繋屬天下之
心絶覬覦之念塞禍亂之源實在乎此其或儲嗣未育
則必求同姓親賢以為之輔詩曰宗子維城故儲貳者
天下之根本而同姓者朝廷之屏翰也今大夫士庶叨
一命之榮席百金之産如未有嗣必圖所以繼其後陛
下富有四海之廣貴膺萬乘之尊而左右無屬籍之親
京師無藩屏之託比者妖言不軌之徒往往藉以為詞
雖旋即事露伏法而意外之虞不可不慮此臣等之心
所以食不下咽而寢不貼席也然此事重大秘密臣下
固當言之若夫慎而行之則在君上非人臣所敢與聞
伏願陛下斷自聖衷祗循成憲遠念前朝已行之故事
近採兩京臣下之進言宜早擇宗藩近屬之賢者二三
人召至京師置諸左右使之供問安視膳之禮代奉先
晨謁之勞簡謹厚之人與之居命儒宿之臣以導之學
使萬方臣庶知朝廷有屬籍之親有藩維之重憂疑之
心自此而釋覬覦之姦無自而萌且聖德格天多男有
頌必當不遠待皇子誕育主鬯有人然後優其禮遇使
各歸藩邸事體無嫌理義俱順如此則天地豫悅百神
歆饗宗廟社稷並受其福况百官兆民有不歡呼蹈舞
於光天化日之下者乎陛下所以延萬年統緒之傳而
迓四海平康之治者莫急於此矣臣等一念忠悃發自
肺肝觸犯雷霆罪當萬死伏惟聖明留神詳察正德十
一年三月日
請罷遣中官疏
臣梁儲等謹題為傳奉事先該兵部手本開稱司禮監
太監溫祥傳奉聖旨司設監太監劉允着他前去四川
等處公幹寫勅與他該衙門知道欽此欽遵臣等看得
内外官員欽奉勅内必湏偹開所行事務今太監劉允
前去四川未知幹理何事不見開載無憑撰寫已經具
題未蒙明示近該禮部手本開稱司禮監太監秦文傳
奉聖旨司設監太監劉允着照永樂宣德年差鄧成侯
顯等事例去烏思藏地方齎送番供等物寫勅與他該
衙門知道欽此欽遵傳奉到部開具手本赴翰林院請
寫勅書等因續於戶部覆本内看得太監劉允奏要帶
太監等官劉宗等八員錦衣等衛官舍指揮同知韋禄
等一百三十三員名應付廪給口糧馬匹車輛馬快船
隻該用過番物件欲令四川鎮廵三司聽其便宜措置
及選差驍勇官二員量帶官軍計程支偹糧料直抵彼
處往回護送又稱撫犒各夷湏用食茶金帛絹布等物
無從措辦乞將長蘆運司見鹽一萬引兩淮運司見在
正課塩六萬引給與變賣應用等事情乞賜勅内開載
等因荷蒙俞允臣等愚昧心有未安不敢不言竊惟西
番本夷狄之教邪妄不經古先聖王之世未聞有此顧
其說流入中國浸淫已久未能遽革永樂宣德年間雖
嘗有遣使之舉我祖宗之意以天下初定特藉之以開
導愚迷鎮服戎狄非真信其教而崇奉之也承平之後
累朝列聖止是因其年例遣人朝貢厚加賞賚答其勤
劬未嘗輕辱命使遠涉夷境陛下今遣近侍内臣前去
齎送番供朝野聞之相顧駭愕以為堯舜在上不應有
此輕舉而太監劉允奏討塩引數萬動撥馬快船至於
百隻又欲聽其便宜處置錢物若撥官軍護送等項於
法例俱不相應盖開中塩引本為供邊今外患未寧三
邊糧草缺乏帑藏空虚緩急接濟惟此一策且各運司
該年塩課俱開中盡絶若許其帶塩不過收買私塩發
賣射利乘機夾帶之弊不知幾何塩法為之大壞邊方
何以仰給況京儲歲運與營建大木併在裏河議者猶
恐不能疏通若又添此等塩船往來其間挾勢騷擾不
止地方受害而粮運大木二事被阻滯妨碍又照四川
地方大盜初息民困未蘇所奏便宜措置錢物在官已
無積蓄未免科派軍民民窮盜起將來事變殆不可測
且自天全招討司出境涉歴數萬里之程動經歲年方
得到烏思藏地方今帶去官軍人役數多沿途俱是化
外非有驛傳供給人馬芻糧俱要馱載而行所費鉅萬
難以逆料途間倘有不給不知何以為處又聞番地多
與黃毛邊裔相隣時出剽掠為患使臣所至萬一被其
突出有所傷害虧中國之體納外夷之侮此事理所有
不可不慮夫以無益之事而妨至要之事且貽意外之
虞舉朝皆知其不可此臣等不能已於言也緣劉允受
命遠出番境利害切身亦非得已臣等深見事勢之難
前項勅書委實不敢撰寫伏望皇上慎重國體憫恤人
窮收回成命不必差官番貢等物止照節年事例就令
彼處朝貢使臣齎回則禮意不失事體無碍物議不興
外患不作而聖德益光治功無累矣臣等偹員輔導此
等事情心知不可若隠默不言他日陛下追悔前事之
失責臣等不能匡正其罪莫逃謹昧死言之伏惟留神
省覽臣民幸甚天下幸甚臣等不勝待罪俟命之至謹
題請旨正德十一年三月日
災異求免疏
臣梁儲等謹奏為不職妨賢致生災異乞賜罷黜以答
天譴事臣等章句腐儒才非經濟誤蒙皇上簡入内閣
與聞幾政今官躋一品位列三孤文臣恩遇殆罕倫比
臣等其敢不勉圖報稱顧嘗切自思之以學術則不足
以代王言以謀猷則不足以裨國論徒冒輔導之名全
無啓沃之效況國家之大本未立中外之疵政尤多有
司之征歛益緐生民之困苦已極凡若此類未易枚舉
臣等雖知之而不能言或言之而不盡跡其不職之罪
決當罷黜無疑矣又況冬無瑞雪春有風霾小雨初零
隨即晴霽祈請雖切甘霖未降今二麥已枯五榖未種
災害疊見邊報屢至若使雨再愆期年更荒歉則將來
可憂之禍殆有不可勝言者伏望皇上深思天戒裁以
大義即將臣等削去官職罷歸田里别選天下才賢入
閣辦事庶幾猶有回天之望天下之事必將尚有可為
者若復顧惜優容不令臣等亟去直待事變已極然後
改圖用賢則不惟無益於事而臣等之獲罪於公論益
又深矣臣等迫切陳詞實由衷曲聖明在上必祈垂察
而曲成之盖臣等一退之後既可少逭乎罪愆而羣賢
彙進之初必有以大毗乎新政是不惟臣等之幸而亦
天下之大幸也臣等下情無任激切屏營祈望之至為
此具本親齎謹具奏聞伏候勑旨正德十一年四月初
八日具官云云初九日奉聖旨上天示戒正宜交修卿
等職居輔導調元贊化以裨至治豈可自引求退所辭
不允着安心辦事該衙門知道欽此
請補缺官疏
臣梁儲等謹題為缺官事照得詹事府翰林院左右春
坊司經局等衙門各有額設官員俱以文字講讀考試
等事為職業累朝以來或以詹事少詹事庶子諭德等
官兼翰林院官或以學士侍讀學士等官兼春坊官近
年各該官員多有陞任及事故等項去訖見今詹事止
有尚書蔣冕掌管印信翰林院堂上止有侍讀學士顧
清一人春坊司經局止有左右中允劉龍李廷相二人
各掌管印信況今年順天應天二府鄉試及明年禮部
會試又例該用學士庶子等官充考試官誠恐差用不
敷合無着吏部查照先年事例將前項衙門量擬應補
員數并開具年深官員職名上請陞用以便差遣緣係
缺官事理臣等未敢擅便謹題請旨正德十一年四月
日
議邊務疏
臣梁儲等謹題為邊務事近日北敵糾衆深入白羊口
等地方搶掠今青邊等口又報大勢敵兵入境皇上大
彰天討已命太監張忠監督軍務都督劉暉掛印充總
兵官侍郎丁鳳提督軍務都督桂勇都指揮賈鑑充左
右參將各統領京營遼東官軍調度各鎮守臣征勦天
威所臨敵兵聞風震懾若不遠遁必然駢首就戮獻俘
奏凱刻日可期但兵事甚重難以逆料地方安危在此
一舉臣等任忝股肱一得之愚不敢緘默謹條陳如左
伏乞聖明省覽俯賜施行謹題請旨
一師克在和宜令張忠丁鳳劉暉等務以朝廷付託為
重凡軍中一應大小事務湏要同心協盧會議停當而
行至於用兵機宜還用責成劉暉桂勇等聽其進止庶
幾號令專一成功可必不可各徇已見互相執拗彼此
乖違致誤事機
一帝王之師貴在萬全無弊邊隅有警來則薄伐去則
勿追況敵人在邊已久今草盛馬肥其鋒必銳而我軍
趨之於數百里之外未免困乏宜令張忠養威持重凡出
兵遇敵不可驟與之戰輕遏其鋒若見零散遊走之兵
切勿輕易尋趁陣前佯敗之卒亦勿輕易追逐須要哨
看的確審度事勢見可而進庶不墮其姦計倘或畏威
遠遁地方不致受苦即係各官功績不必貪圖斬獲首
級功次輕進遠追勞我師旅恐陷不測
一紫荆關等處兵部已奏行廵撫都御史臧鳳速來附
近地方駐劄與分守將官同心協力操練人馬其所管
達官達舍宜令支與口粮給領馬匹委官管領約束遇
警即便發去與守關官軍協力戰守仍行沿邊一帶分
守守偹兵備防守等官各慎固邊關剗削山崖挑穵賺
坑嚴謹烽堠秣馬厲兵常如敵在目前一處有警即便
傳塘走報隣境官軍互相應援不可自分彼此推托誤
事
一山西鎮廵官宜令嚴督偏頭寧武等關分守守備等
官嚴加防禦恐敵不得利於東而窺我之西又蹈前年
故轍以為山西腹裏之害
一延綏兵馬素為敵人所憚近聞副總兵安國所領竒
兵游擊將軍朱鑾所領土兵大同俱已調來恐數少不
敷應援宜作急將游擊杭雄所領遊兵星夜調來三枝
會合當有七千餘人隨敵向往截殺勝於他處兵馬但
此兵連年征調已極疲困宜令延綏巡撫官每員名賞
銀一二兩以作其氣且大同宣府地方比之他鎮不同
仍宜令延綏總兵官王勛挑選戰鋒人馬三千員名前
來清水營駐劄若聲息十分緊急即便統領過河策應
若套内尚有餘黨即調寧夏陜西兩鎮遊兵分布按伏
防守此皆先年已行故事
一用兵以賞罰為先今軍中止是斬獲首級者方得給
與銀牌數亦不多其論功行賞往復覈勘動經歲年夫
鋒刃之下與死為隣況常人之情見利則趨以速為貴
邊軍終歲勤苦日不聊生欲作其勇敢之氣必須以重
利激之合無令兵部於太僕寺馬價銀内再借支五萬
兩作急差官齎送提督軍務官處分發宣府大同管糧
郎中處收貯於内量支若干差委的當官領在軍前隨
宜給賞有功官軍使之樂於用命事寧餘剰銀兩仍解
送兵部轉發該寺交收
一大同宣府偏頭關等處土著軍民舍餘人等中間多
有材力勇悍輕生善鬭之人若激之以利自能使之鼓
舞用命勝於遠調客兵查得先年兵部題行宣大二鎮
事例該本部議稱各邊土人有能奮勇設策斬獲敵首
一顆隨即賞銀三十兩願陞者給與冠帶名為義勇永
免本身差徭若能糾習鄉丁截殺敵衆斬首至五顆以
上為首者加陞署所鎮撫奪獲被擄牛羊等項以四分
充賞等因題奉孝宗皇帝聖旨是便鋪馬齎文與各該
巡撫官着好生省諭鄉村軍民人等果有設謀奮勇斬
獲敵級的照例重加陞賞欽此欽遵通行外但原擬事
寧停止不為常例今敵勢猖獗比前尤甚合無令兵部
查照前例通行宣府大同偏頭關等處三鎮揭示一
應人等知會有功照例施行盖敵騎初入勢合而強官
軍既不敢輕與争鋒及其分散搶掠軍馬猝難調集應
援若此策一行人人踊躍庶幾隨地寓兵敵人知懼不
敢恣肆正德十一年月日
議處代府䟽
臣梁儲等謹題近日該司禮監官傳諭聖意以代府切
臨邊境天氣苦寒又將軍以下人等類多不法欲下廷
臣議擇他處空閒府第遷代府居住臣等竊以為祖宗
以來分封藩國規制已定不宜輕易遷改永樂初年雖
有寧府自大寧遷江西遼府白廣寧遷湖廣之舉盖其
時百姓殷富府庫充實公私用度徵發不難況分封未
久宫眷不多所居宫室亦易營辦一應事體比之今日
大不相同臣等查得代府宗派十餘年前所生子已五
百七十餘人女已三百餘人歲增一歲今益衆多若要
遷居他處其親王郡王宫眷子女必須盖造殿宇將軍
中尉儀賓親戚人等亦須給與居址房屋大約言之雖
得銀二三百萬餘兩尚恐不能濟事見今公私耗竭軍
民困憊不知此銀從何出辦且如弘治年間夀王自四
川保寧遷於湖廣當時宫眷亦多又只將見成宫室略
加修飾居住然費用已是不貲民心已多嗟怨况今營
建乾清坤寧二宫大役方興百需未備若一旦又有此
舉民力決不能堪非惟逼廹逃亡抑恐激成他變伏望
皇上念國家大計利害不小特賜採納停止前議天下
生靈不勝至幸又該太監張淮等勘得代府潞城和川
二王府奉國將軍聰濯等違法事情刑部會多官覆奏
臣等已謹擬一票封進以為如此處治已足示戒宗藩
亦合在廷衆論之公尤望聖明詳察近該太監張淮等
勘問過代府奉國等將軍聰濯等違法事情刑部會官
議奏蒙發下臣等議擬隨已擬票并揭帖封進未能仰
合聖意仍欲再下廷臣從重議處臣等看得勘官所參
多官所議惟聰濯聰灍二人罪過為甚義當處置遷徙
次則聰洎聰溫等其罪輕重不同亦當量加罰治至如
代王及潞城和川二王其過失只在不能鈐制宗室非
有别項奸惡今若不憑勘官及多官勘議事理輙慮本
府他日或有意外之虞一槩欲遷之他處如此處置自
代王以下心必不服天下臣民亦必以為朝廷所處欠
當各處王府聞之或有援引祖訓具疏來問在廷内外
臣僚何人作此奸謀立此議論仍守闕索取奸臣不知
朝廷何以應之此事干係不小是以臣等雖再蒙聖諭
仍不敢别有所擬伏望聖明裁察將所擬前票早賜批
出以釋羣疑不然竊慮欲除禍患反生禍患他日悔之
噬臍莫及臣等雖萬死亦不足以贖誤國之罪矣臣等
下情無任惶懼懇切之至
請罷中官鹽引等疏
臣梁儲等謹題為陳愚見以裨聖治事臣等竊見天下
賦稅歲入有常而國用日增無有限制雖年榖豐登尚
難支持一遇荒歉尤為可慮況今敵患未寧軍需糧草
在在缺乏太倉每歲解去各邊銀兩常不足以供一歲
官軍之費所頼以接濟者惟有鹽課一事可以備飛芻
走粟之用然往日開中引鹽如正德十年則開中正德
元年以前課額今數年以來各處運司該年正課俱以
開中盡絶凡有奏請開中者未免預先支給鹽法因此
大壊猝有邊警召募客商多不上納盖因公差人員奏
討引目數多一時就要盡數支賣本等客商皆守支維
艱日漸貧困以至如此夫以太倉有限銀兩既不足以
給各邊軍馬之需而鹽課成法又日益廢壊無以接濟
急用萬一復報有重大聲息勢須多用糧草不知朝廷
將何以處之近該太監劉允差往烏思藏齎送番供等
物奏討長蘆運司見鹽一萬引兩淮運司見鹽六萬引
跟隨人役類多挾勢謀利或至各支一萬引乃夾帶至
八九萬引以此載鹽船隻填滿河道南北官民商旅舟
楫一切阻塞不容往來其所用拽船人夫二三千名威
勢逼迫役及婦人所過之處怨聲載道非惟有壊鹽法
抑恐激成他變臣等實切憂之夫朝廷之所以遣允齎
供以取佛徒者盖欲崇尚其教也然彼佛氏之教本以
慈悲不殺憫念衆生為心今允等所過地方軍民供億
乃至於顛仆道途死亡相繼就使佛尚有靈聞此苦事
亦將蹙額不樂而不忍見矣如此而欲奉佛求福其可
得乎又況烏思藏乃西番化外之教其徒飲酒食肉不
知戒律亦佛氏之所耻言者聖明在上正宜申嚴禁戒
遠斥其人豈宜崇信供奉浪費國計以貽天下生民無
窮之害也哉再照陜西延綏甘肅等處連年災傷米穀
薄收人多饑饉加以去年敵騎便入搶掠又有回賊累
次作耗瘡痍之民尚未甦息地方十分艱苦錢糧十分
窘乏彼處官司計無所出見行奏乞賑濟方患無以應
之今該司禮監傳奉聖旨差御馬監太監張玉前去彼
處造辦應貢各樣土宜物件其合用錢糧茶品等項欲
令陜西鎮巡三司等官及甘肅地方官員計處交與張
玉置辦凡百大小事情悉聽張玉便宜處治所在大小
衙門母得違阻令臣等備以此意撰寫勅書臣等躊蹰
惶懼未敢仰承聖意緣前項地方既值兵荒貧窘民不
聊生前項措辦錢糧欲取之於官則庫藏匱乏欲取之
於民則閭里空虚其太監以下人員至彼之日所費又
復不貲為彼處官員者若欲撫恤軍民則恐以違詔致
罪若欲奉行詔旨則恐嚴刑峻法之下民窮盜起别生
意外之患此固為人臣子者皆宜為國深慮者也而況
忝居内閣義同休戚如臣等者乎又況甘肅切近土魯
番諸界設若内地盜起彼必乘機入為邊患地方安危
關繋非小至於便宜處治惟統兵官員臨機濟務得以
行之尋常公幹豈可援引為例伏望皇上俯垂天聽亟
將劉允取回今後凡有奏討鹽引者一槩不與重念陜
西歲荒民貧錢糧無處出辦仍將張玉停止不差前項
勅書免令臣等撰擬地方生靈不勝幸甚臣等無任懇
切顒望之至謹題請旨正德十一年月日
鬱洲遺稿卷一
