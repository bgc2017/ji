篔窗集卷三宋陳耆卿撰
序
論孟紀蒙序
天下不知凡幾書也而能盡天下之書者則莫若論孟
論孟非能盡天下之書也能盡天下之書之理也夫誦
說有限而理無窮獨不見夫萬斛之泉乎汲者愈衆而
來者愈不已也學者之從事於斯也苟不以身體之以
日用推之而徒耳剽目掠唇商齒㩁欲以明理理不明
而反晦譬之遠道聞其遠者未必真知遠也至於足履
之則知遠矣又譬之美味聞其美者未必真知美也至
以口試之則知美矣學者讀聖賢之言而無體驗發明
之益則身自身書自書縱千萬言祗益為贅其何以修
已治人放之四海而凖也予少讀論孟未知其所以讀
逮長知所以讀而未得其趣憂患後屏居杜門乃始深
玩而精索之其初也懵懵然其後也汩汩然又其後也
洋洋然蓋所謂以身體之以日用推之之驗也大而天
地山河細而一飲一食無不往復省察動静思維故其
熟也頗覺身與書非二物目之在書也書之味固不加
多其不在書也書之味亦不加少坐焉書也立焉書也
凢百語默作止無非書也嗚呼予之從事於斯也久矣
其得於心者本不可以言語傳也而或不免於言亦姑
以誌吾見之所至而已乃錄而藏於巾篋命曰紀蒙俟
予見或日進蒙或日開將删續而是正之非敢以是為
至當不可易之說也或曰論孟之說自魏晉以來枝分
蔓錯亦浩汗已迄于我朝諸老先生然後論定由今視
之至矣盡矣子之譊譊果有以甚異乎諸老先生之說
耶曰予非有甚異乎諸老先生之說也然取足於諸老
先生之說而中無得焉予亦不為也訂於諸老先生之
說以會其歸反於吾之心以求其實如斯而已矣程子
曰解經不同處無害只大體貴相似耳此諸老先生所
以教也敬以是謝子之問嘉定辛未仲冬望日天台陳
耆卿序
論孟紀蒙後序
予既作論孟紀蒙序尚懼學者求之汎濫而未識夫大
旨也又從而推明之大旨謂何仁義是也易曰立人之
道曰仁與義使仁義常明則孔孟之言不必行矣孔子
罕言仁而孟子兼言義夫豈苟以為異亦各有攸當耳
仁者天地生物之心也天地以仁為生物之心而人亦
得之以為心所謂五常之本大而無所不包者也惟其
大而無所不包也故人罕能之而孔子亦罕言之觀當
時學者之問咸有輕夫仁之心矣而孔子未嘗輕予也
問仲弓則曰不知其仁問由求赤則曰不知其仁問子
文文子則曰未知焉得仁極而至于顔子之好學亦止
曰三月不違仁而已嗚呼使當時學者知聖人不輕予
之意孜孜焉矻矻焉去人欲而還天理則仁之道可以
歷階升堂而馴入於閫奥是罕言者所以深言之也雖
然孔子未言仁之為何物也自孟子以仁為人心而仁
之道明夫明仁之道者孟子也洩仁之藴者亦孟子也
且何獨言仁併與義而言之矣孔子不言義以仁而包
義也孟子兼言義以義而證仁也孟子既言夫孔子之
所罕言而又言夫孔子之所不言豈其得已哉蓋以時
人不知義故也告子孟子之高弟而猶以義為外非惟
不知義且不知仁故孟子兼言之七篇之中多正義之
說也義之說明仁之說亦明矣嗚呼學者其可不求論
孟之大旨乎知仁之一言則足以悟論語之書知義之
一言則足以悟孟子之書又知仁可以該義而義可以
證仁則可以兼悟論孟之書若夫舉一而廢一通於此
而不通於彼奚其悟學者詳之臘月朔日後序
送商羲仲倅延平序
仕之門有品級初掇第得簿若尉已乃調丞若郡曺歲
會六受五大官薦乃克改秩秩改注邑法也邑滿得貳
郡亦法也俗重内往往以受邑為不得已既又以貳郡
為恥賢而獲於上者不問反是則亦縻日引月聲哀當
路求所謂院若轄者噫院若轄非尊也貳郡非卑也栖
栖然以一出入為喜戚奚其隘惜乎無以商君之事告
者初君之官定海也有聲賢而獲於上矣咸謂合在朝
廷伸眉吐氣君若不以為意其所調則劒浦之治中也
自當時之惑者不以為疎則以為激不知君之心如行
雲流水遇物而不必於遇吾知行吾志而已内與外且
無有焉有所謂喜戚者哉君無喜戚而於劒浦之喜戚
則大人謂千里權在守守行貳助之則往往以不急視
貳是大不然夫使千里之民得安於民者守也使守不
得恣於守者貳也貳不治則守恣守恣則民病何謂不
急雖然彼有頡頏作氣相敵不相下者誠不恣其守矣
然不恣守而自恣則所以病民益甚二者不同則皆君
之罪人也吾聞廉於立位者必能舉其職君之行吾知
劒浦之民辟易改視而千里之内薰如也乃探其意而
為歌曰劒浦之水兮深幽君之愛兮與水争流劒浦之
山兮嶪岌君之節兮與山角立於君為屈於我為伸尚
其歌之以詔後之人
送應太丞赴闕序
貴溪應先生以淳熙丁未唱第嘉定辛未登朝繇棘丞
丐外歷郡守常平使者陞轉漕辭不拜改刺處州有問
處州之政者皆曰先生有恢恢之才而宅以謙有稜稜
之威而陶以和有了了之智而載以默凝香宴坐未嘗
疾聲躁色也而千里之人皆親愛而師畏之古所謂儒
者政真其人歟和氣川融歲以稔告遠近稚耋免縱理
入口之相非飽於稼飽先生之仁義也方將用借寇故
事請于廟朝然滿且召矣或謂先生三十二年之科名
八年之班綴久于外以部使者屈治郡今再入已回翔
矣而未知造物意也浮花艷卉無旬日長而鉅栢之亭
亭參天不改非雪霜畔常有陽春邪久於外者惠吾民
也以部使者屈治郡者辭尊居卑之義也踰滿而後召
者不輕奪赤子之乳也召之贊奉常者有興禮樂致太
平之具而以為之兆也耆卿下邑勾稽吏爾樸拙根性
先生覆翼之吹送之煦我以道德鞭我以文辭恩獨厚
念雖束縛千兔未白此悃矧一幅剡藤哉觀唐人送李
正字皆以詩以序者獨韓退之序意厚也然觀退之諸
序有祝體有規體今將為規乎尚何規盍亦不以規而
以祝乎秋浸疎梧月酣新桂祖帳溢衢餞觴浮空一祝
曰寒燠未齊宜戸牖泰和壽斯文脈再祝曰上方禮羅
鴻碩九鼎宗社詔爾父老先生去是邦非忘之也起而
漸澤八荒則一州固在其中矣三祝曰牛馬走尚伏泥
塗望先生今在何許異時邂逅毋相忘一祝為先生也
再祝為父老也三祝自為也酒三行而祝辭備古體也
嘉定戊寅八月望門人天台陳耆卿序
送羅明仲序
予曩歲業於鄉校里中子多從之遊課其尤得羅生羅
生文而好修氣醇且恬迥矣其不類里中子也愛之甚
生亦樂於親余兩載來予多病他稍辭去生獨往來如
故予以為久要之誼在生無惑一日來諗曰表叔父商
公倅劒浦將挾與俱某有親在不樂於遠而又念夫此
行之弗得辭也先生意何如應之曰予生平好遊每欲
效司馬子長之周覽天下挹竒撮爽以礱吾胷家無伯
仲尼焉而未獲遂也劒浦千里道爾生曷為不去且吾
聞之人之所惡於遠遊者為其蕩也其蕩以其汎焉而
失所依也依商公則得其所依矣是必能飲生以和陶
生以靈而使之磊磊也生曷為不去雖然生去宜也予
亦有望於生焉凢學之道患在於小有得而自功自功
之患非徒不足以語大也亦非所以固夫小也今以生
為未有得是為誣生以生為大有得恐生之走而避也
然則自功之患生雖未必有是余不得不慮及是繼自
今立志不實不收不遠不休庶幾乎學增而趣新以是
而目劔浦之山川風物其所得必大生勉哉予與生别
跡雖南北而心則同堂若也謹勿忘予之言
送王抑之序
四明王君抑之少以能賦貢禮部白髮始入官再轉而
丞吾邑其筆端横放泉逬矢激牒訴未燭首尾已娓娓
數百言人甚壯之意其功名未艾也踰年政成忽有所
不樂賡陶潛詩請於郡解印綬去去之日士大夫左右
顧欲苛留之卒噤無術而止然君之去甚非得已也君
自念身儒生不能敲擊振撼朘膏血以媒寵姑欲用平
平策書下下考庶不媿父老云爾會歲大祲力役之征
没于吏蠧者久已不治而蠲閣之令且下旦暮弄朱墨
雖手痍足冰無以塞責君謂技止此爾欲強徵之民則
不忍欲傲視上官之期會則不敢不惟不敢將有罪以
故遂行嗟乎世見以特科入仕者往往競狎易之謂其
苟禄活妻子爾君身可老志不可屈且禍未及褰裳而
逃之彼悠悠風塵無君之年而朵頥不休者當為之愧
死矣古人云可以止則止君非可以止者邪又云有官
守者不得其職則去君非不得其職者邪抑余聞君固
老矣而且有母在縱不為妻子地奈何乎庭闈曰仕以
行道卷道而安於家雖啜菽飲水樂也枉道而不安於
官雖日用三牲不樂也即其子之所以養知其母之所
以教尚庶幾乎魚軒載塗試為余讀此序余亦噤無術
以留君者也
送葉孟我之官寧國序
嘉定改元夏五月鄉先生葉公孟我出為宣之寧國主
簿是行也邦之大夫樂而賀之走獨以為歎宣言曰邦
人知公耶公問學如禹治水攷制度如周公畫井田制
賦落筆為文章如庖丁奏刀而匠石操斧少已負聲望
入太學名流異待之當是時謂萬里可立致命不隨時
汩汩以老諸凢友公研席者或已為公相師公方册者
多已為卿大夫公獨栖遲故山僅僅妻子養寒月半簾
清風一榻蕭然弔影居人之所不堪是坐何尤哉寧國
小邑也主簿卑官也吾方以為公弔奚其賀雖然吾為
公平心而言之公亦為我平心而聽之天靳才哲人樂
富貴二者之難兼自古固然蓋亦造物之神機所以瞑
眩一世者必不得已而去曰寧去富貴富貴無聞者多矣而
至於哲人雖餓且死名猶日月也然則將奈何邑小則
便閑官卑則遠謗琴高之山謝眺之亭前跡往事豈無
怪怪竒竒為公獻者邪勾稽暇覽而歌之其聲與天籟
相宫商而不雜則其視一主簿秩已為浼已無論其大
詩云一日不見如三月兮况三歲别乎此則予之所以
悲
代送學子之婺女序
宋有天下德厚而澤遐施于金枝繁暢滋殖非徒富貴
之且稔於教以故誦詩讀書與韋布之士敵盛莫盛於
台黃巖其别有二曰江北曰西橋其父兄類以道德性
命之學名家子弟油油翼翼奉家學惟謹誦讀之勞又
有非韋布所及者余非獨慶諸趙之昌又以見聖朝之
化訓本支者長也獨自恨寡陋生乎其里而不接其人
私竊以為愧戊辰春杜門家食忽有以書幣來者乃江
北趙招余以館也余欣然從之入其塾乃得親承其父
兄而熟交其子弟所見過所聞通之於子弟行為最長
穎悟絶人余所愛重也與之處相得驩甚不數月侍其
父官婺女且來告别余因語之曰人之學不惟其地惟
其志今夫為人子弟而不遇賢父兄可嘆也子父兄賢
矣遇賢父兄而已無美質可至於學可嘆也子之質美
而可至於學矣夫有賢父兄又有美質可至于學能充
其志焉則何向不成婺女多師友往而參之必有以啓
發子用是率仲及季鞭策於久大則為不虛其美質者
也不愧其賢父兄者也不負余之所愛重者也修塗犯
暑願加護
送伯父歸餘杭序
歲在己酉伯父有臨安之役耆卿年甫十二未知别味
何若也三十年間耆卿以試如臨安得見者三焉伯父
亦以事歸台得見者四焉初見時伯父年未老齒髮方
盛而神完氣澤不以羇旅形於色其後年向老矣而齒
髮不衰又其後齒髮少衰而獨其神氣炯炯自若也以
故一見則一喜喜定復悲念吾先君已不生此其同産
兄弟也行年七十有四矣不得與之同堂合席而使飄
泊於異鄉吾何顔以上松楸邪然伯父去台之久也客
于彼之安也謂吾手經足緯習貫如鄉里也吾身館焉
吾子贅焉吾孫育焉吾魂夢實依焉是故每一來歸往
往不數旬而返有留止者伯父拒弗聽也嗚呼其别日
多而會日少如此人生非金石可不重為浩嘆哉今耆
卿試吏青田距臨安千里而遥伯父蠒足至曰吾來良
苦吾内之死十二年矣吾營營衣食而已葬未有銘而
且無其資吾將犇告于世之有力而好義者汝其籌之
耆卿曰噫此小子責也敢以累伯父因念伯父平生竒
邁其稍滿足時棄千金猶敝屣遇窮且困一介不屑也
臨安天子行都貴人林立伯父未嘗託足而曰使吾曳
長裾而生不若服短褐而死其介如此今乃迫於其内
之葬而役役遠遊非有大不得已者而奪其情邪耆卿
既為之銘而力薄不足以助書而聲之當路又念磊砢
之士何世無之伯父此行當必有如范郭故事者追送
之餘恨身囚朱墨不得隨鷁首以邁儻僥倖滿秩尚思
迎奉華顛歸老帢幘峯之下也嘉定丁丑重五前一日
姪耆卿序
贈畫墨竹葉漢卿序
此君自王子猷即可膾炙百世長子孫於巖穴者月纍
歲積人既飫其真則又欲圖其假以自近漢卿其傑也
漢卿衣鶉衣杯酒外懶不收束疑與竹反而旦旦摹畫
之抑其中偶有合邪俾之試所習初不經意已乃竒態
横發瞥眼百尺風披雨灑如在瀟湘其可以傳無疑也
余嘗論世間繪事宜得天然竒趣若葉葉而較節節而
數殆類刻楮愈肖愈非知是說者可以慨然矣世見蕭
協律文與可殘根墜籜則起恨不同時之歎至吾漢卿
醉墨淋漓縱横滿屋或不知寶愛之可怪也哉
贈劉神童序
童子科所以羅天才之早慧者謂宜朝雋異而夕富貴
也劉君得此二十有三年猶在短褐雖舌本九經聲出
金石不足以易一飽况富貴邪吁此命也然人視劉君
可以謂之命劉君自視則不可謂之命歸故里訪舊編
浚之使益深鞭之使益遠毋使人誇其早慧而不見其
晩成此之謂自立君勉哉若以為歸之具未治當必有
動心者
送徐山序
徐君山來自永嘉示予諸公詩詩言其談五星甚美問
之則予黃巖人也不遇之同里而遇之異鄉予亦陋矣
君徵予詩會予冗謾筆此紙未知重會在何處貴者之
難逢未若賢者之不易值也觸熱萬里眼光挾電或有
賢而貴者其告我也哉
送朱生序
曩歲評吾鄉術士其精者曰朱君朱君起書生往來皆
里社之俊故其名奕奕在人上不以其貌廢也嘗過余
道禍福極欵洽余喜為賦詩自是十年不相聞去歲竊
末科他術士紛來賀又弗覿君面意其頡頏不屈否則
諱其功而厚自匿也然聞其貧甚自放於相如滌器之
側心甚憐之抑豈徒能言人之命而獨遺其身邪春雨
相過理舊話若一夢其憔悴樸訥猶故且曰有子矣視
君之子之命果有立則君之命未為不過也因書此語
俾刻諸家塾
重贈陳良夫序
余曩為陳君作序序百餘言言其術之騐於余者爾其
騐於人者未之悉也試吏青田君扁舟往還尤熟叩其
術精於前者更十倍水心先生復次對盧子高葉季重
預薦陳漫翁得近禄應魏二太守拜罷何元樞薨杜晦
之死余弟良卿喪耦皆明指日月不差他若此甚衆書
其顯顯以告知者嗚呼術士東西南北取人厭多矣余
於君不惟不厭且日益敬愛之離則愁合則喜以余之
寡合與君之不苟合而其合如許此未易與俗人言也
庚辰二月上澣再書於篔窗
贈周生序
周生自言有母耋甚倚其術以活其營營四方菽水外
無他願也術士滿天下罕有知此論者昔嚴君平卜筮
成都與人子言依於孝周生豈徒言而已其允蹈之者
歟陳耆卿
贈三衢葉生序
日者以金木水火土牽率附會訂人之吉凶死生其中
者十無二三世率惑之告以富且貴則喜貧且賤則悲
由是日者揣顔色進軟熟語姑以攫利而止世雖知其
難信復不能不信問者常騈肩也夫富貴貧賤固有命
然君子罕言焉今夫仁義禮智得非天所以命人者邪
修其身仁義禮智無歉焉貧且賤不恥也不修其身仁
義禮智缺焉富且貴濫也人不遠恥而師濫以故聞命
之不善則變乎色其身之不善則安焉吾固知其惑也
今天下恥不富貴者何限葉君苟徒以富貴悅之是誑
也繼自今稍放於仁義禮智則幾矣君其行
隘軒先生文集序
於時隘軒年八十一而五經始論後三年五月孫若水
始袖畀予又二月始完領他述蓋予郡補官需之明年
也初若水來予問尊翁壽幾何飲食起居若何娛老以
何若水謂年及耄匙飯不滿掬觀書每薄夜半倦劇引
榻天未雞朗吟五經論一過曙即起外是無旁娛嗣予
得論讀之綿深婉澹文有漢風内宿聖賢氣象易詩書
尤迥透佚前輩非真見到者不到也若水又謂論既成
他述隨以板板二年印帙甫三一自畀一大田今一先
生我祖于此訒矣予觀經論數千言十不集中一隘軒
自叙獨此介介他述冷莫掛語疑不彼重或不精及層
掀統玩意弗痕句無鏤古腴天况大略如江潭未波而
淵然之神固在知非不重不精而精重有大彼者聖人
書敬齋緒也既大之宜不老不著不人不畀訒著則訒
畀矣論如許他述可徵也隘軒車氏名似慶表石卿敬
齋其先人大田其友人王德父之里端平丙申三月朔
篔窗陳耆卿序
赤城志序
圖牒之傳尚矣今地踰萬里縣不登萬戶亦必有成書
焉矧以台為名邦且稱輔郡綿涉千歲更數百守而闕
亡以紹難之歟抑因陋襲簡不暇問歟有守四人嘗厪
其力于斯矣如尤公袤唐公仲友李公兼類鞅掌不克
就最後黃公㽦以命余偕陳維等纂集焉會黃去匆匆
僅就未備也束其藳十年矣更久則非惟不備而併與
僅就者失之今青社齊公碩始至欲迄就未暇踰年報
政遂復以命余于是郡博士姜君容總𣙜之邑大夫蔡
君範以下分訂之又再屬陳維及林表民等採益之既
具余為諗沿革詰異同劑巨纖權雅俗凡意所未解者
恃故老故老所不能言者恃碑刻碑刻所不能判者恃
載籍載籍之内有漫漶不白者則斷之以理而折之于
人情事立之凡卷授之引微以存教化識典章非直為
紀事設也如是者半載而書成嗟夫同是州也非可成
于今也或曰有時爾昔歐陽公論學慨述吏道以為有
司簿書之所不責謂之不急夫豈惟學哉語以圖牒非
不急之尤者邪然而莫奥于圖牒莫渫于簿書有司之
所不急固君子所急也今公之為政也剖叢滌煩燭幽
洞隱于有司所急者誠井井矣而于君子所急者尤惓
惓焉用能以半載之間紉千歲之闕增十年之未備洗
數百守之因襲成四人之厪嗟夫此豈以其時哉書成
者時也所以成者公之志也其志立則時赴之矣無其
志而曰需其時者吾未之聞也豈惟一圖牒為然天下
事皆然
