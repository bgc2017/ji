篔窗集卷十宋陳耆卿撰
五言古詩
閒居雜興六首
萬化逐流水一往不復回昨日欄中花今晨安在哉焚
香心如冰未受寒暑催贈花以片言自落還自開
稷契不眀經伊傅不决科方册鐫勲名千古光不磨百
年等一死自立須嵯峨啾啾候蟲鳴辛苦如之何
墻西幾篔簹我昔手所種年来飽風露錦綳紛錯綜種
善如種竹此語合擎誦眇然方寸間仁不可勝用
我不學椘人滋蘭以自馥亦未羨東陵種&KR1000;以混俗富
貴自有時貧賤寧可欲逹則濟四海窮則獨善足
狂颷捲春去永日送夏来天地一劇戲役人如嬰孩借
使長青春人生能幾回仰羡松心堅雪裏常崔嵬
爐烟上疎櫺閉戸白日静堯舜亦人耳萬善吾所性紙
上空支離言外獨輝映一笑千載寬此樂無終竟
以新涼入郊墟為韻簡葉孟我丈
日月不相貸四序如昏晨話秋即秋随化工一何神今
年既悲秋眀年復懷春人心有去来天道無故新
警夜聽鳴蛩聒午聞啼螀不知誰使令萬態俱悠揚宋
玉辯已非歐陽賦何忙正念有冰壺日日如此涼
世事如車輪可旋不可執得者未須歌失者何勞泣我
觀人心躁甚如西風急役役幾時休山林可深入
平生一飽足大宴非珍肴秋月拓綺羅秋風奏笙匏問
此有何樂無樂樂乃高琴書足匡坐干旌謝在郊
蕭散不耐事常甘賓客疎不見葉夫子我心却躊躇願
勿寒前盟相從帶經鋤羲黃未埃塵周孔不丘墟
種菊
手種黃金花摩挱待其成朝来風雨過萬彙秋竛竮起
問花知不獨立常亭亭嘗於清霜下退然得此生南山
與東籬我亦學淵眀久落塵網中問花花不譍
和芥庵韻
孟軻談一本孔子號無我聖賢超警趣不作流俗&KR1089;故
能貫堪輿中立而不頗黃冠宗無為衲子只打坐言若
高峭甚又與聖賢左須於真實處大海稳扶柁須於疑
似間曲戸牢着鎖世道震遂泥人心履俱跛競作䕫憐
蚿徒勞螟祝臝芥庵之心鏡淵珠光徹顆常時足歡娱
此日類坎軻乃能貞其頥不為名利朵敲棋聲落枰哦
詩氣摧垜此外澹一視泰山如草蓏未妨師孔孟匪涉
佛老惰汩余抱孤戇匪惟縶庸瑣涉世雖云闊詣理猶
未妥正性水下月邪燄風中火因子當自強朝聞夕死
可
夷齊咏
商道昔波蕩周王網九圍二子如冥鴻翩然獨高飛周
粟固可耻薇亦周之薇云胡挟孤憤了不悟衆誹天地
有正氣日月無斜睴惜哉權一字謬誤無已時武德紂
之虐賢者誠知之為欲扶此教之死不願違吁嗟臣道
薄千載常凄其欲上西山望草際露未晞
七言古詩
種麥(按全芳備祖題作艱食行)
新榖未升陳榖罄宵人托麥以為命今年種麥如去年
去年滿屋今空田吁嗟皇天毋乃戾去年浙右當死歲
湘中死寇淮死兵留得東州僅旒綴只今艱食遽如斯
豈是造化有乘除我無一語活四海對之泣下徒霑裾
催租官吏如束濕里正打門急復急眼中安得豳風圖
繪出麥田蓑與笠(按全芳備祖作安得君眼如月長灼破田家蓑與笠)
題湯正仲墨梅
閒庵筆底回三春平生愛為梅寫真只今龍鍾已八十
雙瞳挟電摇青旻芒鞋轍跡半天下學語兒曺讀君畫
孤根踞鐡幾經年轉作平梢月倒掛我家破屋同蝸牛
素壁懸来春復秋試擕纖練覓天巧門外觀者何其稠
真花著雪苔枝醜君為描摸應添瘦朝開暮落春不留
豈若墨本堪不朽臨風静玩意趣長何當爛漫揮滿床
孤山老人醉中見便欲信手賦暗香
五言律詩
東郊
要拓郊原眼短笻扶我東秧寒針怯水麥熟浪酣風古
寺荒烟外孤禽落照中得醪嫌獨醉猶及灌園翁
夢林雪巢
感舊空黃葉經時又綠苔未應天上去猶觧夢中来雪
亦本幻爾巢今安在哉淋浪詩萬軸花鳥自驚猜
過龍潭澳
久闊松楸信因為龍澳来四山黃戀葉一水綠澄苔地
曠樵聲出天寒鴈影回無人且無酒清坐興悠哉
磨鏡
蠧蝕寧堪久挂揩長恨遲浮雲手底盡眀月眼中移鑑
垢渾能治心塵不觧醫休云磨者賤此是主人師
七言律詩
春日書懷
閒来情思浩無涯徙倚東窗日未斜乍雨乍晴鶯唤柳
不寒不暖蝶穿花讀書有味慵拖杖覓句新成自煮茶
未必貴遊知此趣乘除合付野人家
送葉子春赴官慈溪
眼邊英氣鬱嵳峨甫及同堂奈别何正以簿書觀道力
且於言動卜天和聖門克己勤登岸後學禔身感逝波
三載歸来話新益梅花仍向臘前多
和清臣病後韻
契闊芝眉兩月中往尋一笑思春融知君近日能尋樂
欵我昨宵多發蒙快得聯詩到侯喜何當載酒過揚雄
交情須作霜松老莫學翻翻桃李風
九日阻雨晚晴二首
秋氣重陽故故深臨欄極目一披襟紫萸黃菊常年事
冷雨淒風此日心節物將迎人易老塵埃追逐我難任
笑驅萬慮歸何有獨自低頭課椘吟
年年此日競躋攀今日柴門雨遣關不見白衣人送酒
難偕烏帽客登山鴉聲不斲遥天暮鳥影争廽落照間
未識眀年誰健在逢時只合暫開顔
夀章參政
聲名早已壓人寰手握樞機鬢未斑嘉會宛如魚在水
遠猷直放馬歸山風生帷幄深沉處春在邊陲廣莫間
聞說吴兒眠正熟月眀夜戸不曾關
與二三友遊天慶觀
適興相擕步晚涼琳宫因得縱徜徉月翻楊柳盡頭影
風擢芙蓉閙處香縱論從来難得友清遊似此喜逢場
石欄坐久笑分袂無酒渾疑在醉鄉
挽陳知縣
為訊華亭鶴唳無琴聲斲處客悲渠日邊消息花争閙
露下光隂柳變疎未嘆子雲新第宅最憐定國舊門閭
風簷讀罷閒居賦向後何人奉板輿
挽王吉父知縣
不把升沉掛舌端排空劍氣逼人寒竟鋤卉服功良易
及試花封事轉難病骨欲從閒裏過長身仍作夢中看
醒庵文獻知多少一子雍容尚耐官
代挽何知縣二首
一第聲名動冕旒淵源家學自梁丘誰知雨化青衿日
最解風馳紫塞秋幕府石洪嗟不作河陽潘岳竟成休
鴈行無復雲邊訊愁絶萱堂正白頭
才非似舅辱心知露豁襟期喜溢眉縣組秦淮久依託
賓筵建鄴又追随聞君馴雉未多日洎我分魚已後時
徒對絃歌誦遺愛西風涕淚強裁詩
七言絶句
讀商君傳二首
荆公詩云自古驅民在信誠一言為重百金輕
今人未可非商鞅商鞅能令政必行余謂鞅非
誠信者慮民不服設徙木事以劫之真詐偽之
尤耳欲政必行自是一病古人之治正其本而
已行不行非所計也荆公以新法自負不恤人
言患正堕此故余詩反之
大信之信本不約至誠之誠乃如神欲識唐虞感通處
泊然無物自相親
計事應須遠作程快心多釀後災成遁来關下無人舍
正為商君法太行
詠史
沛公家業本無能休責渠曹不治生看取帝王他日事
方知俗眼未分眀
赤族誠非漢道洪違時賈禍亦緣公最憐老却從陳豨
不道先曾闢蒯通
代和陳郎中丹桂三首
千古陵陽芳桂叢凌風擎出蘃珠宫渥丹自是天然質
不學桃花點注紅
春蘭媿死菊羞黃世上龍涎不敢香獨有含香人晚步
搘笻一笑倚斜陽
露沐烟梳冉冉時朗然新月似蛾眉傍人盡向天邊覓
不信蟾宫在樹枝
和黃臨海詠雪
剪水紛紛撲面来須臾灑滿舊瓊臺今年不用箋丹極
聞說金穰百室開
詞
柳初新(咏柳)
東郊向曉星杓亞報帝里春来也柳擡烟眼花勻露臉
漸覺綠嬌紅姹粧點層臺芳榭運神功丹青無價别
有堯階試罷新郎君成行如畫杏園風細桃花浪暖竟
喜羽遷鱗化遍九陌相將遊冶驟香塵寳鞍驕馬
三臺令(咏芙蓉)
魚藻池邊射鴨芙蓉苑裏看花月色赭黃相似不着紅
鸞扇遮池北池南水綠殿前殿後花紅天子千秋萬
歲未央眀月清風
鷓鴣天(南教場賞芙蓉)
莫惜花前泥酒壺沙場千步錦平鋪將軍閒試臨邊手
按出吴宫小陣圖清露裏曉霜餘嬌紅淡白更憐渠
人間落木蕭蕭下獨倚秋江畫不如
再賦
艷朵珍叢間舞衣蹴毬場外打紅圍小輿穿入花深處
且住簮花醉一巵秋欲盡最憐伊江梅未破菊離披
情知不與韶華競回首西風怨阿誰
