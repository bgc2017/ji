篔窗集卷九宋陳耆卿撰
祝文
代台州祈年祝文
寶歷方新喜兆和於青皥銅符惟舊願徼福於黎元即
人日以精祈覬靈穹之昭格伏念臣字民有志報政亡
庸凌兢鼠技之窮頂踵鴻私之覆年書大有洊收䆉稏
之勲月肇嘉平屢見繽紛之瑞川后欲波而隨止祝融
幾煽以旋收積逭吏愆疇非帝力顧彊弩之將末凛深
淵而不遑雖飭躬靡間於去來然厚下盍圖於終始遥
瞻紫極僣列丹悰伏願淵鍳下臨真心廣佑全家飽暖
豈徒私荷於恩慈闔境安寧或者公依於坱圠身雖歸
止心曷忘之
社稷神祝文
縣令八品官爾有社稷焉讀詩至載芟則知祈年古矣
祈之春固將報之秋也青陽氲氲千耦如雲神其主之
食我農人
雷師祝文
孰鼓大造隱隱谹谹我陽聿宣抽芽振萌百里之封於
焉取則恐懼修省何敢不力嘉牲旨酒食且飲之歲大
叶和愉愉熙熙
風師祝文
妙矣一元神橐籥之衆矣萬竅神簫勺之其象維何巽
以申之其應維何亶云時之我為我民觴之俎之神其
格思永言保之
代諸廟祈雨祝文
嗟嗟百糓命懸於雨或調其初猶有後慮而况今日穡
事方起夫豈旱時驕陽一炬已針之苗如子奪乳待布
之秧如老處女胚胎未成牙蘖未舉有秋之望今在何
許惟神靈長血食茲土豈有民勞神獨容與宜矜宜哀
為之宗主駕風鞭霆一洗原膴其子既飽敢忘厥父誓
與邦人答神之祜
代諸廟祈雨祝文
臨海之田高而埆十日不雨則以旱告其來舊矣某窮
冬假守中春劭農晝餐夜寝惟田之為憂有苗勃興望
雨滋灌天嗇厥施農人鶴立其何以占歲事我用是懼
欵謁明神神之廟食於此方憂猶某也其霈甘澤以活
此土吏責得寬神祀不匱夫豈獨吾民之賜
代諸廟謝雨祝文
維五月甲戌某以邦域之旱請命于神神賜之雨苗浡
然其興矣迄兹夏季恩嗇不繼吏實恐懼卜以今日再
禱祠庭酒肴未共惠澤先霈豈以吏之秕政敢如取攜
神實念民故其速有如此者既謝其始復祈其終繼自
今時其雨暘毋使吏之名瀆于聽聞
代靈康謝雨祝文
王以威德靈異戶牖一邦凡祈禱禜禬之事於王必焉
歲將秋矣而屢以旱聞非王尚誰望者涓日泝江蓋將
請事環瞻四野忽已滿盈夫神之於民猶父母之於子
時厥飲食豈待號呼故某身未及前而神已先接是非
偶然之故也然仁以不倦為功事以克終為難神其有
以惠顧之常如今日維吏與民不敢忘賜
大比靈康祝文
神為此方靈祠之冠言神之靈者但曰去菑保歲而弗
思其大者焉夫士短長在已尺度在有司而利達之衆
且寡亦足以為神之榮媿神既廟於多士之邦矣而不
為多士謀無是理也尚惟左之右之俾人人奮張而不
虛其多士之號神之靈於是為大其賢於去菑保歲也
遠矣
鎮安祝文
歲大比諸生奉酒醴告于廟祀曰乞靈也夫人保於城
城依於神故雖境内毫髮之務惟神之為聽况於賓興
多士事大體重者哉夫田可力耕而歲之豐儉不能自
必必之者神爾願言隂相俾獲見功名之秋庶幾不負
菑畬且償厥志敢不夙夜思所以答神之賜
代澤民廟生日祝文
惟王之德郛郭千里惟王之食牲牢千祀百爾祈禬如
鼓應桴神電繞樞来者塞途吏實亡庸随喜歸敬有殽
斯馨為民請命自今隂隲不禱而孚永俾有依血食不
孤
城隍加封祝文
神之為靈昭昭也盗賊神驅之水旱疾疫神夷之影響
十同牲幣旁午亦已屢聞于朝而班公侯之貴矣今王
爵䟽封是為極典人皆以為神榮守獨不然夫施厚者
報必遐人之報神至矣抑所以為人報者宜如何哉繼
自今疾疫水旱盗賊之事夷而驅之不懈益虔則為不
負斯人且不負國然則榮神者所以憂勞神也惟神其
鍳之
代祈雪祝文
黃雲覆野尚虧大有之年皓雪停空未應嘉平之月敬
列寸丹之懇冒祈三白之祥伏願大道垂慈真心從欲
乘層雲之四合紛剪水之交飛嘘呵一彈指之間增華
瓊闕慰滿諸有情之衆兆瑞金穰
謝雪祝文
六出愆時預虞災盭三熏卜日冒控懇祈香霧朝隮凍
雲暮合側聽連宵之集霰幻成平旦之飛鹽曾謂愚忱
獲通聖造不但来牟之呈瑞預占多稼之肇豐稽首知
恩銘心歸敬更祈惠澤曲軫困窮臘瑞繽紛幸陽驕之
已滌清暉澄宴庶隂沴之掃空坐俾耄倪同深悦懌
代謝晴祝文
千里瀰漫罔測蛟龍之怒萬家犇迸幾為魚鼈之隣如
疾痛疴癢之在身瀝心腹腎腸而請命為民拔難頼佛
興悲雖罹墊者未免噬臍而瀕危者旋欣托足挽回赫
日掃盡油雲自非曲假於護持將恐倍勞於爬櫛投誠
以謝歸德敢忘失之東隅收之桑榆誠傷心於已往介
我稷黍穀我士女猶妄意於方来倘遂小心終依大覺
代台州祈晴祝文
八月之間而旱初懷焦槁之憂三日以往為霖旋軫漂
摇之慮民之棘矣天維顯思伏念臣德昩感通職叨拊
字郡不斗大介於長江雨若盆傾莽然一壑上棟下宇
西陌東阡皇皇萍梗之轉移在在黍禾之滅沒頻年積
潦顧豈全無今日洪疇僉云大驟遠邇莫知其赴愬公
私交集於號呼亟欵真游虔修菲供伏願屏翳收隂翔
陽返照吏如不德葬魚腹以何辭民則非辜矢蟻忱而
有請
代詣大中寺再祈晴祝文
寅賓暘谷凡兩拜於佛慈水出平原迄三伸於吏悃禾
疇遠邇編戶東西犇衝已負於力耕遷徙相望而如織
浸淫不已昏墊奈何蠲心三寶之前請命十同之衆伏
願慧光照耀覺力護持海若回瀾無復百川之汎溢雲
師清陸亟還九土之清明怵廹投誠凌兢望賜
又謝晴祝文
愁霖冒野孰回川后之瀾杲日騰空訖正炎官之候敢
謂愚誠之上逹遽蒙聰聽之下移天無一塵轉清於溽
田有百穀似醉而醒偉用力之何神顧歸心之敢後害
粢盛而作淫雨已消魯史之災多稌黍而歌豐年倚輯
周詩之慶
銘
時齋銘
銖根寸莖中涵天機或遲而茂或蚤而萎方其未苞千
罌莫汲及其既萼萬戶莫蟄寧為故柏毋為新蕖委順
知化溶溶太虛
贊
篔窗自贊
以為似我我不欣以為非我我不嗔以為窮我我不屈
以為逹我我不伸我鬚我眉我冠我巾惟寄於天地之
内而游於天地之外是之謂神若然者不可得而見亦
不可得而聞
