靜菴集卷三明張羽撰
五言律詩
贈高郵許晉兼懷王顒
相見復相違尊前泣滿衣交游吾與汝出處是耶非淮
柳行將轉江鴻去漸稀更憐王子敬此去幾年歸
途中遇唐凱酌别前山
相逢多(闕)後相别片時間舊話匆匆酒離程窅窅山軍
坡霜外(闕)寺舍雪中閒情比若溪浪隨君北度關
雨後登望
雨洗清秋出餘雲逐望開洞庭霜葉下陽羡暮帆来野
嶂横當道寒流没釣臺登高正堪賦莫學楚臣哀
寄渡别駕貫
海岸投簪罷還鄉不住城官輕漢别駕待重魯諸生研
沼尋常滿書堂早晚成惟嫌賣藥處兒女尚知名
寄車孝廉昭
亭隠餘不舊人推武子賢古書堆臥内流水到階前畏
酒心先醉吟詩思獨玄更聞懷逸興相約訪丹泉
園全懷全許二校書
市朝非我戀此地養疎慵園古苔連竹忩明雪在松素
帷生道意清鏡長衰容不見羊求過空尋舊屐蹤
與學子沈集畫并題
筆硯隨人老雲山發(闕)新昔心期後世餘習自前身石
埭殘沙曉茅簷古木春卜居能有此甘與白鷗鄰
題(闕)翥畫便面
垂釣亂蒲間心將鷗鳥閒長竿不設餌孤艇坐看山清
曉乘流出薄暮放歌還寄言同羣者所得匪(闕)
客中奉懷竹溪游好四首
共識王孫貴吾知長者賢逢人多話舊愛我竟忘年對
飲頻辭酒相思却放舡别来成寂寞得句向誰傳
右西齋先生
質朴古風存家連水竹村舊蒙公子愛兼得里人尊客
至頻傾釀閒時自灌園西樓有枕席高臥任乾坤
右松筠鄉老
四海盡王臣多君歴苦辛繩橋獨往路雪嶺幾時春哭
子餘枯眼休官一病身還聞有趣召未許便垂綸
右彦良别駕
君方還邑里我復離家園交臂仍相識傷心孰與論過
橋聞訪寺帶雨共歸村别後交游冷唯應獨閉門
右鈞德貳令
寄周伯陽
薄宦志多違言歸未得歸一隨江燕去五見塞鴻飛素
髮應添鏡緇塵已滿衣裁詩擬相寄人到秣陵稀
題周山人所居
門掩千山裏春風亂碧苔幽人愛此徑樵子少曾来竹
筍清心饌松花養性杯為君淹俗駕累日共徘徊
寄金子敬
束髮事邊庭琱弓白羽翎老知農有味病惡藥無靈為
客(闕)三徑教兒誦五經定應琴酒罷餘興到丹青
寄友人
舊宅閒坊裏身形似鶴長詩才兼樂府儒服間戎裝愛
馬開新廐留賓掃靜房懷君西望遠一鴈下斜陽
寄錢唐吳山人
占得閒坊住園扉近竹幽經方教子讀藥草課童收湖
色搖春幌濤深入夜樓應騎蹇驢去城市漫浮游
寄渭清遠
蒲室傳衣後清名重一時外甥多似舅弟子已如師微
密千花偈清淳五字詩板橋西畔路風雪阻幽期
題徐士元畫梅雪軒圖
高軒歲莫情取物製為名人與梅俱素詩因雪倍清散
鹽能潤物結實擬和羹稍待花開夜来聽撲樹聲
圍城中懷友
風骨多儒相為師不憚貧買書高着價避酒屢辭巡經
學傳門弟緦衣葬里人懷君桑梓舊寧比異鄉親
右李訥
破屋臨湖住閒身似鶴長逢人矜侠氣遇難耻儒裝有
婦頻修藥無兒解奉觴從来多遠志今日在何鄉
右莘野
感秋
烟火四隣(闕)蛩聲孤舘幽人閒知永夜月白見高秋風
露驚華髮關河憶壯游吾年已如此素志祗堪羞
懷故妻及亡兒(時在姑蘇圍城中)
故妻及稚子墓俱在吳興每歲常一展省風塵阻絶
泫然興懷因賦短詩用寄哀悰
何處葬深情牽車出曉城冡間無白日鏡裏是前生積
壤銷釵鳳荒苔掩珮瓊空餘故衣在手迹尚分明
埋骨近蓮宫松杉滿逕風明珠辭掌上白璧毁泉中卷
有塗鴉墨花迷趁蝶叢傷心嬴博者此恨詎能同
憩桃花園
古巷號桃花茅簷背竹斜賣蔬供北郭放水與西家土
脉通潮信湖光助物華我来思借地學種五文瓜
寄靈隠良上人
空界近諸天高居息衆緣山如西竺嶺人悟上乘舡定
力能消病浮生不論年聽猿曾有約幽夢遶雲邊
遊三茅觀
洞府閟旾雲名從地脉分金毫開妙相玉札瑑靈文鶴
馭三天下鸞笙五夜聞何因避世網香火事茅君
炬上人之金陵未還保叔塔院留贈
聞說離山久生緣遍外方三衣長挂體一鉢不持糧禪
處松將偃歸時草正芳殘書看未了擬借最高房
題秋月樓
樓近素娥宫涼宵晝日同象筵看似水碧瓦映疑空曲
宴怜規滿冲情苦(闕)中不見陳王苑委照綠苔中
来青樓
畫粉叠樓腰青山不費招忩開明月夜簾捲白雲朝淡
借澄江映濃因落景饒何勞雙屐去千里訪岧嶤
寄沙門文藻
藻公多弟子住遍兩峯間行道無拘着孤雲自往還緇
衣衝莫雨金策響空山愧我遊方内春風獨掩關
圍中懷方員外
作吏風塵際常懷隠遁情偷閑頻謁告厭俗擬歸畊月
幌留賓臥花宫請客行舊書空滿箧一覽一霑纓
登吳山西番大成寺閣
境寂不生塵僧多是北人樂隨天女仗花遶棾王輪(闕)
室爐熏聚清泉茗味新無生端可慕只恐愧吾身
陪方徵君月遊
園景弄春韶曾来醉綠瓢誰知明月夜尤勝豔陽朝竹
碧茶烟度池清蕙氣飄預愁城鼓動獨上木蘭橈
憩海會寺南亭
亭子碧江潯雲霞生遠心千山正搖落四客復登臨地
勢分吳越濤聲送古今悠然白鳥意欲去更長吟
九日過東園
家居白日長學圃亦何妨延客開芳徑留僧置淨床夜
燈山頂寺寒竈竹間房休沐惟来此塵情得暫忘
雲日弄秋暉玄齋坐掩扉草芳寒蝶戀竹靜午禽啼雅
會便詩侣閑行稱道衣若教隣近住爭遣往来稀
樓中雪意
樓角聚寒鴉江氛掩夕霞亂雲方似葉凍雨未成花天
意憐貧士人情向酒家愧無梁苑賦空擬詠瑶華
方遶人話别
兹别可無愁還鄉豈浪遊田園重作主家口半登舟雪
意孤村遠雞聲别墅幽送君翻自咲歸計轉悠悠
正月二日雪
瞥屑復飄蕭隨春態更嬌未甘從舊臘還解避正朝琪
樹花偏早朱樓玉易銷若教先一日應濕紫宸朝
奉(闕)園隠期予不至
雨舘臥多時園亭誤宿期恨無飛去夢忽見寄来思聚
首難如此論心復有誰妍詞何以報藏玩比青絲
寄方員外
蕭散任天真渾忘是病身問安多省吏投宿半鄉人塵
鎻藏書閣風翻濾藥巾未應長閉戶憔悴過今春
陪明天目會方員外東園
柴門連水竹車馬少曾通人臥春寒裡僧来莫雨中醉
看新柳色吟對落花風何用談名迹餘生已悟空
臯亭有感
憶昨初經亂家從此路携漁汀憐共泊僧舍記曾題同
載人俱沒重来思轉迷客愁政無奈况值雨淒淒
送方東園
雲山已改夏花鳥尚留春却送還鄉客空慚久滯人扁
舟生旅思孤舘閉愁身唯應掩窗臥倘有夢相親
閏七月七夕
巧侣重招邀朱樓映晚霄鳳機仍歇杼鵲翼再成橋雲
幄香猶在霞衣淚未消帝應憐别怨暫許閏年饒
過西湖
拂曙度嚴城蘭舟或且迎青山霧裏出粉堞水中明粧
斷倡樓色歌絶妓航聲繁華任自歇心賞有餘清
寓戴山僧舍
松杉古佛廬借地即安居鳥影流閑幔竹光搖素書山
寒人語寂雨冷桂華疎一悟三空意榮名信是虛
七言律詩
吳興南門懷古
郭門南面似襄州野樹寒山對倚樓公子城空無食客
霸王宅壊有荒丘夕陽冉冉仍西下秋水茫茫共北流
只是今時已惆悵不應更為昔人愁
送谷克讓湖南侍親并柬李中卿縣丞
五兩風生楚客歸夢魂先已到庭闈九疑舜塜蒼梧野
三國周郎赤壁磯天地悠悠人自老江山欎欎鳥空飛
若逢李白煩相問别後平安一字稀
僧齋寒夜二首
上方臺殿駐餘暉露下烟寒獨掩扉山木蕭條啼鳥歇
道門清淨俗人稀鐘兼遠籟回鄕夢鴈帶新凉到客衣
擬結許詢同下榻自憐幽興每相違
山舘蕭條寢復興經聲遥出最高層客愁無伴依童子
禪學多難憶古僧階下鳴蛩沿定(闕)竹間栖鴿避懸燈
遠游亦有幽棲志擬絶塵緣老未能
行藥過西崦
白日都銷筆硯間偶因行藥到松關秋聲不盡蕭蕭樹
夕景無多淡淡山蟲響寒亝僧自定苔荒深院客長門
已知身世俱成幻莫歎西風鬢易斑
登德清百僚山
湖鄉風景三秋後佛界軒亭四望開碧水翻從城裡過
青山直到縣門来魚商酒市晴偏集釣艇蓮舟晚共回
自古登高能作賦坐中誰是大賢才
寄述古道上人
選佛場中讓長年愛投靜刹寄高禪法身謾應人天供
世諦兼通内外篇月照袈裟行道遍華飛如意說經圓
聞師剰有藏書在擬借隣房未有緣
九日登道場山同吳逸人賦
忽驚九日當今日同在他鄉望故鄉百里山河天盡處
萬家城郭水中央帷間風動聞靈語寺裡林疎見佛香
不是避喧来此地無妨覽勝到斜陽
揚州道中
馬頭津口足風波歲晏遥乘一傳過南渡客来多漢語
下江舡去半吳歌蕪城總入新編戶瓜步斜連古漕河
何處吹簫明月夜野田茅屋曉烟多
晚過淮隂
軍城鐡鎻曉開關使節星馳未敢閒淮水東流應落海
瓜州北去少逢山行人欲斷寒烟外遠燒時明亂葦間
却憶帝城風物盛禮成須復上春還
鳳陽使還口號
拜陵初罷雪雲晴使者南還荷聖靈馬上頓更新舊律
風前重數短長亭逢人問俗猜傖語到處尋源騐水經
却憶長千橋畔柳歸時應待眼青青
正月晦日雪
不肯凝祥向臘前却来呈瑞入新年開粧已落梅花後
學舞爭居柳絮先乍積欲迷芳草地易消應避豔陽天
遥知大輅躬耕處共賀瑶華滿舜田
雪中懷周大使倬
憶君官舍傍苔磯正是天寒雪擁扉堂上客来公吏散
山前市罷估舡稀宦情淡薄同流水鄉思蒼茫對夕暉
歲晚荒村無可寄擬將詩句託鴻飛
雨中言懷
邑里蕭條民未復齋居卑濕病相牽客愁連月唯聞雨
農事關心擬問天自幸拙畊終歲飽更慚中酒日高眠
不才如此真堪棄敢負明峕費俸錢
送僧還天台省親
戴君東去路迢迢應為寧親到石橋江上中亝尋午墅
沙邊夜火雜寒潮宰官問法留三宿慈母焚香製七條
歲晚定知歸本寺待予聽雪坐中宵
菁山石梯閣與方二彛徐七賁周二復夜坐陪
賦
忽逢晦日驚春盡為倚高忩到夜分東崦平連西崦樹
上方遥見下方雲澗聲人語空中辨花氣林香暗裏聞
莫道暫時留愛賞移家終擬避塵氛
贈釋子良圮
辭家譯徧五天書避亂聊尋廢刹尼片月池中觀色相
千花塔下禮清虚行隨流水因亝後坐得新詩是偈餘
看說到城還不住余生汨汨竟何如
寄南屏渭長老
蒲室傳心第一宗老尋古刹寄行蹤散花偈就人争寫
壊色衣穿自懶縫案上金經皆貝葉手中玉麈是青松
何年惠遠重開社来聽東林寺裏鐘
春日登戴山懷舊
選勝尋常此地行春日望湘湘更明白浪逼連陽羡樹
青山半掩闔閭城樓臺高下千家柳阡陌東西幾處鶯
忽憶從前舊游處無端愁思一峕生
寄贈紫金精舍喜性二釋子
精藍石畔接城闉野水交游絶四隣過去真僧留半偈
浮来古佛見三身夜深門有聽經虎歲稔厨多施米人
遥憶兩禪相對處儼然無着與天親
艤舟孺山懷徐孺子
登高懷古重徘徊試薦山泉當酒杯此地不聞懸榻待
當峕應為吊喪来(闕)栖壊(闕)殘僧散風動寒燈古殿開
千載南州寥落甚獨尋遺迹遶蒼苔
奉同西齋先生前丘看梅
最愛前村雙樹梅千跗萬萼映春開空怜地主能栽得
卻少閑人為看来弱蕊愁風輕着水瘦枝嫌雪淺封苔
不因重度溪橋險杖策應過日幾迴
題唐叔良(闕)齋
高齋每到思無窮門巷玲瓏野望通片雨隔村猶夕照
疎林帶水已秋風藥囊詩卷開行後香灺燈光靜坐中
為問祗今滄海上如君無事幾人同
立春吳黃二友皆有作率爾同賦
隣舍蕭疎水竹連共看原野變風烟青春又數從今日
白髮應多似去年世上浮名都莫愛客中佳節且相怜
尋思歲計渾無物只益新詩數百篇
元日試筆寫似吳黃二友
草綠南原裛曉塵冰開池色動龍鱗天邊北斗迴今日
江上東風似故人莫憶往時悲往事且將新句荅新春
餘生願見昇平日長對青樽夀老親
遊方山觀梅
尋芳正及上春時澗道縈紆恨到遲花似西湖先得暖
人如東閣搃能詩酒中瘦影依依見席上寒香淡淡垂
日莫醉歸簮滿帽從教人咲鬢如絲
奉寄梅雪
聞說公亭傍水開黃茅為瓦不須栽商舡無數青山逸
書案尋常白鳥来已信漆園非俗吏誰知關令是仙才
煩君莫抱窮途恨萬事都將付酒杯
次高靜學先生韵
緼袍無裡食無餘每被旁人咲著書郭泰徒勞夸叔度
楊雄何敢擬相如玉堂天上非吾夢紫極宫前有敝廬
安得故人隣壤住溪頭来往賦閒居
題陳氏先隴圖
雲山漠漠冡嵬嵬馬鬛封前躑躅開宗子秪緣懷牒去
路人時為看碑来松間芻狗埋秋草地底魚燈徹夜臺
惆悵年年寒食近白楊風起為興哀
送胡宗禹之播州驛丞
便路之官暫到家九溪窮處是天涯夜郎沙暖多龍跡
槃瓠山迴似犬牙浦口勞歌催畫鷁門前使節詠皇華
途中定有江行藁好寄東風萬里槎
贈景山僧中道立
古寺殘燈亂後稀獨来林下掩柴扉化人每轉千聲偈
辟地唯將一衲衣池上蓮芳辭伴去山中松偃識師歸
非關願薄難行道自是羣生與道違
寄方員外
結髮從戎二十年獨揮赤管萬人前新辭禄秩緣思隠
閒(闕)齋居似(闕)禪病裏每書賖藥劵愁中久絶看花筵
懷君不隔天涯遠只在荒城(闕)雨邊
寄王止仲高季廸
祗恨孤城未解圍圍開翻遣别相知夕陽江上怱怱酒
細雨燈前草草詩有夢直從花落後無書空過鴈来時
郭西古寺題名處今日重遊却共誰
題故秀才陳哲手抄杜詩
世間無藥補清羸身死䨇親却倚誰少婦寫藏臨沒語
故人收得舊編詩空忩夜漏沾書檢壊壁秋塵落硯池
須信才名天所忌後生休更擅文詞
送張憲史之江西
燕子歸時却離家洪州迢逓在天涯風帆落浦朝投驛
江火明隄夜涉沙客裏寄書逢馹便幕中提筆待霜衙
来春我亦尋歸棹約爾南湖看杏花
復公錄文見寄
空堂燕坐一燈懸僧臘多應倍俗年老去已除行脚債
悟来不說定心禪千花禮遍諸天降半偈都將萬法傳
每愧塵勞煩見問同鄉兼恐更同緣
重陽道院
玉洞泉香草自春丹樓南下瞰城闉青衣童子曾来地
白石先生過去身九轉爐寒銷宿火七真堂古鎻秋塵
松間道士多凡骨未省誰為出世人
燈花次韵
畫堂銀燭照歌鐘醉眼俄驚火樹紅白玉屏深留晚豔
絳紗籠暖護春叢闌干清淚非因雨狼藉殘煤搃為風
更憶禁垣歸路靜金蓮隨馬散文虹
寳叔塔院
赤闌閒倚化人宫湖上春隂望不窮百尺樓臺空相外
萬家城郭雨聲中齋房漏滴蓮花水講殿經翻貝葉風
自咲世緣心似石擬焚香炷問生公
贈蘭室居士袁省掾
棄官歸去學尋真有道何愁白髮新湖上尋春靈夀杖
松間對客華陽巾佛書謾寫緣脩靜丹藥頻丸為施人
自愧後生無所事也辭冠蓋乞閒身
寄伏虎道場聫上人
聖明親選黑衣人似共名山有宿因地上布金多長者
室中傳偈搃門人法身已應諸天相定力能消萬劫塵
愧我才名非鑿齒道安何事獨相親
送劉孝廉入蜀
長亭把酒唱離歌别路迢迢奈爾何淮水東来吳地盡
函關西去蜀山多秦宫萬井生禾黍漢闕千門長薜蘿
勸子慎須崇令德莫將功業更蹉跎
宿慶上人房
朱甍寳地絶塵埃松下閒過步緣苔仙梵更從蓮室度
佛香時到竹房来己知靜者通禪觀重聽高僧話劫灰
寒榻不須燈照臥夜深明月滿池臺
咏美人手
嫩於春笋白於霜輕拂菱花試曉粧彈瑟每嫌銀甲小
吹笙還愛玉&KR0655;長宜將彩筆題紅葉倦把金針倚繡床
拾翠歸来芳徑裡逢人莫問錦香囊
五言排律
送秦縣丞
北人南住久五十始成名理訟通蠻語居官少宦情開
尊山遶廨泛棹水浮城一飯恩猶報三年政獨平計工
歸上考增秩被深榮早晚椷書到唯聽新鴈聲
送鄭主簿
閶闔曉雲黃龍盤紫禁長小臣朝上國天子坐明堂名
入郎官奏班隨奉禮將考功唐典故治行漢循良秋雨
莱蕪甑春風召伯棠因君清似水挹彼當離觴
十月一日從幸太平門閱武應制
四海清無戰三農樂有秋元戎陳虎旅天子詔貙劉肅
殺遵時令登臨展豫游江山明組練海國壯貔貅旄鉞
傳天語韜鈐禀廟謀射蛟應小漢搏獸已卑周佳氣投
丹轂祥風轉采斿武功今已偹文德願兼脩虛沗金鑾
客元才詠大蒐
元日曉祀
皇明嚴祀典大孝極尊親太室躬臨祼先陵復遣臣九
重頒命曉一節渡江春豐沛真王地枌榆舊社民駿奔
祗事早齋宿省躬頻殿闕風雲盛楸梧雨露新陳兵森
虎豹清道表麒麟列岫天垂障長淮地湧紳潛光騰白
璧盛德琢蒼珉閉匠嗟秦侈除瘐識漢仁玄堂存秘器
玉座仰清塵億載靈如在元正禮再申加籩時物偹奉
爼大牲陳祝嘏傳多祚餘膰及衆賓獻酬神惠浹醉飽
聖恩均風雪催歸盖江湖戀帝宸大郊期不遠言邁敢
逡巡
元夕錢塘懷古
聞說蕭朝事今宵晝日同都人丹闕下天子綵樓中燈
熖千枝月衣香百和風墜鈿隨步拾遊騎徹明通節物
長年在豪華逝水空無因見遺老重問古行宫
春雨軒
霡霂洒空濛憑軒望不窮温迷回鴈渚暖帶落花風着
柳應催綠(闕)桃更上紅氣縈蛛網(闕)潤合燕泥融送響
苔階上飄寒綠瑣中此時須下榻琴酌暫相同
杏隠
絳萼競春華丹光照佀霞虎眠應守榖鶯過每啣花望
處疑仙島移来是病家寫方看子墜曝藥避隂遮山客
留仁種貧人寄劵賖茂陵那解此徒說棗如瓜
竹雨軒
竹裏蕭蕭雨軒中景自幽明珠當砌落碧玉倚闌愁烟
護常疑晚風隨鎮似秋響分絃上度色借畫中浮翠葉
濡偏重瓊林着更柔羽霑飡實鳳衣濕在林鳩嶰谷隂
時覓淇園暝處求青苔知漸厚綠霧覺添稠截管情何
及題竿興未酬阮生宜徑造着屐與誰遊
靜菴集卷三
