靜菴集卷一明張羽撰
五言古詩
擬古
后皇有嘉樹受命生南國謬承雨露恩結根非一日如
何游閒子攀條摘其實一摘已自傷況乃再三摘清霜
凋綠葉榮枯良未測
今日上客至置酒臨前楹絃歌四座起中有擊筑聲此
曲誰所為絲急調不平竊聽不敢言下流人所輕迴視
匣中衣感德涕縱横
雜擬二首
雝雝池中鴈飲啄得其時夕息藉芳蓀朝遊蔭階基仰
視雲間翼嗷嗷西南飛朔風摧羽翰嚴霜下霏霏辛苦
萬里道所免寒與饑倘垂終養惠豈樂衡陽栖
朝出上東門遥望北邙墳悽悽挽者歌咽咽喪車輪旌
竿日日滿碑碣朝朝新昨来送葬人忽奄及其身朝為
席上珍暮為泉下塵唶哉當路子為樂須及辰有金不
趣賣當為誰所吝
雜詩并序
予屏處閒默久絶篇章維時新春偶感歲月慨然興
言既度自課成帙輙書之以見襟抱隨事為篇雜出
無倫題曰雜詩
其一
青陽萌始節萬物咸光昭我亦動新懷晞髮起晨朝俯
覽手中鏡仰看枝上條枯卉有再榮華髮行已焦總角
服遺訓老大望愈遥不傷華髮衰但恐志氣消業成在
永久期之於後凋
其二
右軍懷逸民向平悟易卦如何不决去皆云待婚嫁區
區兒女情逹士何足掛我今履其境此語不深訝嗟予
喪鄉土舊業廢耕稼連蹇五九年玄髮忽已化一女首
甫笄兩男肩相亞依依向父情欵欵接言話素懷歸衡
廬顧此豈遑暇寒雞翼其雛鳲鳩均上下物性猶有然
人情諒難舍何當携幼稚盡室騰遠駕
其三
蜀嚴好沉冥日食止百錢卜筮人所輕久幽操彌堅君
子有所貴乃不在當年百歲有知音何如鍾期然子雲
太區區譽聞公侯間卑哉益州牧乃欲吏高賢豈無君
侯貴敢見不敢言斯道誠兩得永為後世傳
其四
此邦非吾土寄跡聊在兹旅食何所營亦復假耘耔玄
夏苦霖潦良苗奄離披至今畎澮間餘波渺相思行恐
春澤盛畊墾失其時共虞斯人艱豈獨念吾私先師有
遺言耕也有時饑且當竭所務天道非我知
其五
昔予居南山樂有同心人形跡不暫乖棟宇復為隣有
酒更相呼得粟還共分時時榛曲中相携誅荆薪兩賢
不相猜所貴得其真一朝各異路隔涉吳與閩拙宦失
其宜薄責恒苦辛慈母抱沉憂興言涕盈巾昨者訪故
廬松竹稍或存依依親舊迹戚戚感良辰命駕欲相求
風波限通津尚想古人交俯仰愧此身
其六
士有避世者高居浙河源王室方横潰斯人獨高鶱抱
瑟倚衡門清風拂朱絃舉世莫能屈乃獨詣任延掃門
愳為辱尺牘情屢宣道義有相激權位非所先周公下白
屋斯禮自古然區區功曹檄何足致高賢
其七
生平頗愛酒未嘗自斟酌一與佳賓遇陶然不復却雖
得一醉歡傷生莫自覺况復多謬妄空為俗所薄靜言
思利已一止良不惡東隣有父老顧武忽大噱與子共
秃翁忍棄予中爵酒為損榮衞多憂正相搏呼兒流新
釀且復共酬酢醉罷各相恕誰能責狂藥
其八
青青女貞樹霜霰不改柯托根一失所罹此霖潦多高
枝委為薪落葉掩庭阿弱柳對門植秀色一何佳物性
固有常變幻其奈何
其九
伯鸞舂吳市伉儷乃相之布衣日操作椎結無容輝居
貧敢忘敬舉案與眉齊斯人亦何脩感彼糟糠妻買臣
躬負薪室家請長辭豈惟匹婦醜君子諒有虧周道興
閨房衽席豈為微所以冀缺耨重耳任不疑斯道久寂
寞捃摭為此詩
其十
余生憚遠役旅寄百里餘自從去家来歲月忽已除緒
晏人事迫卷帙還故居揚艫發東臯挂席指西隅且從
家私務暫與友生疎渺渺遵溪渚行行入吾廬依依携
童弱藹藹會里閭啟扉玩東園綠葉榮廢蔬採之侑春
酒數酌忘饑劬但苦宿潦荒美秫無舊儲猶當望来稔
尊中長不虚空名百歲後此事非我須
其十一
抱拙衡門下久矣忘鳴琴凝塵翳其徽絃絶調亦沉時
還置我膝命酒聊自斟高歌出金石拂拭趣已深酣来
枕之臥冥此千古心吾亦忘吾耳何事有聲音
雜詩
戚戚多憂思悠悠悲夜長攝衣坐忩間仰睇明月光明
月有盈虧軌度豈無常南箕與北斗萬古不更張人事
有大謬天道信茫茫
泠泠山下泉汨汨谷中源中有䨇鯉魚浮游戱波瀾江
漢豈不深欲往道無緣風雲諒難遇栖栖守故淵但恐
勺水枯終為漁者憐感此令人悲置身良獨難
懷方員外彛
丹霞散淪隂皓月出東山驚飈鳴高樹飛鳥遶林間攬
衣起徘徊白露浩已團豈無一樽酒慰此中夜寒良朋
邈已遠獨酌豈成歡薰蕕不可和膠漆不可解自非同
心交誰能久不改
立秋日早汎舟入郭
連霖啟秋期金氣晨已兆清雲合餘隂水霞相照耀登
艫汎涼風乘流駕奔峭迴舟蕩塵襟青山列遠眺蒲菼
迷森沉菱荷爭窈窕沙明衆女浣潭淨孤漁嘯端居積
塵憂暫出窺衆妙好爵豈不懷衞生乃其要寄謝滄洲
人予亦堪同調
遊戴山
雲羅橫四海田野無遺英尚賴二三子共怡山水情煦
煦新陽動寥寥天宇清昔人稱四美兹晨遂成并前登
高丘阻遥睇澄湘明憑林招遠風松檜自成聲俛仰天
地間微軀良不輕安能自羈束坐使衆累縈處賤足為
貴抱素詎非榮逍遥解神慮庶以適吾生
雨後戴山遊眺偕黃孝廉陳茂才
積雨限遊步超然懷遠觀雖微千仞岡孤岑且流玩冀
展東山望一寫川上歎如何方此時氣霧欎未散玄雲
蔽白日八表洞漫漫川原近莫覿安能(闕)雲漢耳目既
罕適沉憂將何緩感兹一以悟滯景中自亂内照苟昭
曠通蔽非所間由来君子道尸居或龍見伏雌乃默化
何必收搖翰去矣齊物變卑栖永遺患
和答童中州
皇情春樂育建官宗聖黌秩微道則重人欽化乃行若
人婺女秀經義宿所精辭歸旋楚(闕)祗版赴霅城鄭公
論墨守董子著清明摳趍仰賢範圜橋聆德聲跂予望
已久覯止願未并誰謂在頖初遽申伐木情偕彼四三
子乘流造柴荆傾蓋略宿晤盍簮慰中誠草具豈為禮
所欣接光榮恭承宴集篇華采燦若英盛德多自負誰
敢下後生簡年子先施仰高余(闕)盈愧余避事来久矣
廢將迎豈不懷旦暮絅然限音聲形神交靡間心照數自
輕斯章擬成報七襄徒空名
初至西林喜遇幼文
與君三秋别成此一會期清言美無度離緒忽相遺况
復在丘園俱無冠帶縻逶迤下田遊皎潔豔陽時桃紅
媚墟囿牟綠遍川坻覆觴申宿戀開帙問新知澄懷悟
淵泳脫迹仰冥飛幸同賞心遇白首永無違
懷古
生平慕遊俠驅馬遍東周周人重千金所遇非我儔撫
劍登泰山歷覽魯與鄒小儒事絃歌齪齪安足由北臨
邯郸道平原曠悠悠常聞虞卿賢斯人不可求悲哉窮
途士緩急將焉投
招隠
徇名趍華闕逐利居市㕓山林何所事有道在丘園結
構依巖穴綠蘿蔭門前鵾雞巢高棟猿猴戱庭間仰睇
大壑隂俯咏聖人篇薇藿以充虚裋褐聊禦寒場苗豈
不美白駒逝翩翩鹿鳴有旨酒我思在寒泉雜縣愁鐘
鼓物性有固然長謝囂塵外逍遥養餘年
題娟靜軒
綠竹有異質夙著風人篇猗猗瞻淇隈籊籊懷衛泉拾
遺美形容復有娟靜言微植被將飾麗句永流傳若人
同所尚掇辭以名軒攅玉矗森森總翠鬱芊緜鮮標貫
寒日密葉冒清漣遥想佳雨餘靜對罷鳴絃濡翰傳霜
節搦管象春妍聊探詞人妙默寄圖繪宣逝將汎濤江
息駕依名園攀枝掃石月憩隂濯寒泉雖微求羊高請
附嵇侯賢緘詩存所欽纏繫日為年
聽香堂
粲粲歲寒花幽香靜中起人皆待三嗅子獨受以耳輯
彼瓊瑶白長謠自為喜聲中豈無香聞覺無異理更願
息聲塵色香同一委無聞亦無聽冥然混沌始
寄題北山堂
雨罷寺樓曉曲堂秋樹間暫輟今朝講一玩北湖山仰
瞻上方雲遥見林屋關飛淙盡日雨流禽先暮還即境
知妄迹觀空怡妙顔余乏道門舊阻陪高坐閒馳詠終
非侣當冀一追攀
題陳惟允臨刑所畫
若人悟縣解委蛻順天刑慷慨赴東市一日為千齡李
公悲上蔡陸子喟華亭識機苦不豫逹生良可經朱絃
亦易絶仄景不可停從容洒芳翰炳煥若丹青妙藝永
傳世精魄長歸冥披圖懷平素清淚緣襟零
奉答吹臺先生送蜀山人見簡之作
若人辭天階消搖寒江汜言送將歸人復念中林士殷
勤吐芳藻綢繆寓深旨文虹被林薄簡珠照泥滓子畏
伐檀刺余懷白駒美道同無殊轍神交有妙理索居序
已積孤遊情難委寫心酬妍倡怛焉愁下里
大雨山中作
重隂翳秋節霖潦無時作虺虺伏雷震浩浩洪湍落浮
槎懸脩磴湧泉淹高閣禾黍浩縱橫良疇殫為壑頹梁
斷来術垣閭增蕭索塊坐空堂上展卷莫為樂雖微農
夫憂内顧無儋石先民有遺言君子貴處約抱關非吾
事嗟来非吾食去去遵時命南山有薇藿
題畫
吾愛陶弘景開忩玩白雲白雲自舒卷青山無垢氛清
耳延松籟齋心閱瓊文問道虚皇老結客古茅君靈藥
青童種名香桂女焚萬乘遥致敬三尺久離羣丹成上
鶴去弃俗等拏紛斯人不可見斯世亦徒聞我獨懷仙
契千載仰清芬
節婦詩
行者不復歸處者長相思昔與君别者乃為大暮期杲
杲白日光其雨在何時惟有明明月可以比容輝兔絲
附女蘿窈窕不相離青青忽已槁纖纖難自持他山豈
無木林木豈無枝念彼綢繆好甘隨秋草萎感兹以終
老髩髮已如絲耿耿栢舟誓千載同所歸
戴山石上聽松風偶詠
溷耳俗諠久兹晨一清聽長松逓鮮猋哀壑互相應奔
騰駭濤瀨窈渺韵笙磬至音不假器始覺自然勝緣觸
故成聲動極還歸靜此時憩石坐默然待其定迺知棄
瓢者未悟閒中性
三月三日期黃許二山人游覽不至因寄
曜靈無停機四序互相更惟有暮春節在昔重其名姬
旦城洛邑多士方来并羽觴隨流波逸詩存遺聲秦王
臨河曲高會列簪纓金人奉長劍夷夏俱来盟偉哉覇
王業小人非所營獨愛晉諸賢流風有餘清亭前列茂樹
脩竹蔭崢嶸幽蘭文綠坂流湍左右鳴濟濟少長集鮮
鮮春服明中有王與謝文筆冠羣英緣坻玩流轉列坐
無所爭觴来不復停篇翰隨意成一醉逹天和曠然遺
死生俯仰宇宙内何物累其情我欲效斯人兹晨且游
行如何千金諾翻自意所輕歎去愁方結望来念徒縈良
游誠難遇默默掩柴荆
春日陪諸公戴山眺集暮入兆麓得石床岩洞
諸勝
張宴凌山極返策揭澗隂南岑夙厭歴北麓今始臨危
磴絶来術崩壑瞰空潭幽竇抱虚白哀牝逓清音旁探
闖窈窕側坐倚嶇嶔古苔文已駁春蒲茸漸深幽禽鳴
相續驚麌竄莫尋扳蘿罥修袂折蘭芳素襟竒蹤閟自
古勝賞發予心雖微舞雩詠敢諧溱洧吟山河永衿帶
微生終陸沉愧乏古人操將何視来今
余扁所寓山堂為清晏盖摘右軍帖中語也蜀
山隠君為書三大字刻著楣間林壑增勝因
而成詠
少年未識事冠帶逐時流一悟名為妄悠然返林丘假
此精舍居蕭條岩徑幽竹樹共清密川澗屢環周高峰
延新旭華棟鳴晨鳩晞髮東軒下羣書散不收嘉名余
始製妙翰若雲浮況有同心友觴詠接綢繆始来適朱
夏今已踰素秋謬處山水宅慙非仁知儔躭玩昧出處
栖泊愧淹留誠知非吾廬且得性所求
於書簏中得吹臺所寄詩遺稿
拂塵啟敝箧忽覽故人詩撫迹疑若存驚逝杳難追憶
昔吳苑遊文采衆所推名談析妙理華襟吐芳詞子時
曾城北高(闕)臨清池焚蘭延佳月對酒彈清絲誰云茲
夕歡乃為千載期冥漠游魂遠凄凉親翰遺墨塵尚留
(闕)紙敝猶含滋玩此塗洒澤想君哦詠時華章未及振
厚意良已虧收竟一長慟林風響余悲想當寫寄日兹
感君詎知
沈集自錢塘歸作此示之
錢塘昔所游形勝此邦最尚想鳳凰山飛翔落天外胸
吞滄溟寬江水渺如帶海門豈天設屹立兩峰對汐潮
類臣妾朝暮屢進退羣峯(闕)明湖浸淫百川會不意玉
女盆居然墮闤闠崔嵬白塔寺零落(闕)宋内荒階與斷
礎龍鳳紛破碎昔聞亳社屋厭鎮信可怪豈徒鞭荆尸
戮辱極狼狽妖僧固可醢國家豈無罪雷師秉炎火楚
蕩意頗快至今遺民過涕泣行且拜爾遊何草草吊古
須我輩落日望東南臨風發長慨
懷景佺師
旅宿厭卑諠愛此僧居靜蓮宇已摧頽茅齋自清迥山
光林際来野色雨中淨池水不生瀾袈裟坐相映累日
滯幽尋綠苔應滿徑
寄杰上人
想望東西陌共掩林中扉誰言儒道異(闕)善理同歸昨
欵精舍游步經園徑微高垣夏木繞綠隂生晝扉振錫
還山去空壁挂禪衣何意幽栖侣佳會亦相違離合兩
俱安去来寧有依棾空自足遣了此人我機
答黃孝廉雨中見寄
飛雨洒門閣庭溜夕已深凉飇驚幽幔秋氣薄單衾暝
壑無霽色寒蛩多苦吟室家曠脩渚朋知阻遥林離羣
易成咎獨處難為心賴此几上書(闕)能獨幽襟念子懷
癙憂豐蔀方滯淫遺我愁霖唱要我西山岑(闕)未
遂陟旨酒思共斟毋憚沾衣苦傾耳遲挐音
贈道士吳秋雲
飄飄三素雲欝欝秀玉標清明合九氣高游冠神霄凝
化淪無迹廓落乘素飇停隂希甘澍灌溉興庶苗冥真
無去留靈根永不凋真人保黃寧精鍊五濁消控駕浮
玉洞飛裙歘烟飄吾英迴黃旂司命講洞謠淡遊何方
所享此年刦遥
舟中
朝發戴山岑夕逗金溪瀆雲天方憀栗川途屢迴複颿
駛岸疑轉棹奔山似逐鷗鳥隨波汎霜澌含苔綠依依
浣女影嫋嫋榜人曲采竒忘来遥躭勝成往速悅生良
可懷徇名非所欲請識孺子歌去矣從我獨
寄吳隠君
若人藴真趣飄飄懷古仙振衣入遠岳順風祈一言寂
歴微妙韵精明天老篇清亝和玉齒焚香禮軒轅九嚥
華池液七返流珠丹頥性得天和齊物同化先五芝非
吾茹聊以蘇世癲神期苟冥會飛步升九天抗迹游浮
丘麾手招偓佺下視倉扁流永為塵網牽
詠齋前紫薇花
彼美掖垣秀遺此荒園中賦質非有異置身偶不同屢
供樵㸑餘生條幸不窮蒙蘢委榛莽灌溉鬨人工謂同
衆卉棄忽有孤花紅(闕)長不擇地始知元化工褰衣遶
清癯輕香散晨風似感幽士知芳意默自通一聞清露
翻預恐綵雲空等是榮謝理何待植南宫
題倪雲林竹枝
南州有高士乃在延陵東清時不肯仕滅迹雲林中拂
石坐蘿月弦琴寫松風焚香坐黃老望雲送歸鴻門車
常自滿尊酒無時空乘興面滄洲古人未為工干戈困
末路白首隨飛蓬名山乖始願羈遊無所終賴有車武
子能哀阮籍窮傾壺醉陶令避堂延盖公流俗輕高賢
貧賤困豪雄孤鳳混雞羣野鶴摧樊籠豈無梁鴻徒不
聞臯伯通吾將傳遺迹清芬千載同
送許尊師還大滌洞
青山九瑣處白髮一龕居清齋誦黃老不閱世間書飡
霞養真氣對月禮空虛暫来流水地應與孤雲疎遥知
還山日仙壇春草餘
玄覽堂
亹亹游氣運森森萬有羅窅然玄中求理一非有他存
心冥靈府洗胎濯百邪衆妙體常寂豈知形迹多譬彼
明月輪總攬諸山河團團霄中澂默默至幽遐又如大
海淵潛凝韜衆瑕中有逕寸珠炯炯曜玉葩間黑歸明
月應感無偏頗高觀衆甫表不樂將如何
由竹溪至梅溪偶成(途中)
出門懷清曠入舟若炎熾皇天從人欲飛雨颯然至風
吹波上寒凄其感秋氣暝投山僧眠復得清淨地舟人
候明發徒侣不得遲泝流多杜渚篙檝頗告瘁雖微三
巴險事與五盤異聞昔天目頂靈物久潛閟一朝赴
大壑怒折崖谷碎回頭顧其兒首尾屢相值至今此溪
水斗折七十二世遠衆喧傳茫昧竟誰識但欣秋濤壯
水物俱得志我何憚行役㳂洄領佳致鷗鳬泛淡濫菱
蒲蔚蒼翠人烟亂餘集茅屋若棋置之子住河漘相望
勞夢寐每怨川無梁握手今可跂憶昨訪我初茅亝夜
深閉扣門滿衣雪僵立不得跪移燈具雞黍濁酒寒不
醉同来鄭廣文清瘦凛欲睡絶勝王猷戅返棹何太易
兹行冒暑雨古禮尚報施逝將㰕輕橈待子思共濟散
髮乘長流垂竿釣清泚虛舟搃超越萬里誰能繫恐此
未易期臨川一長喟
題席上墨萱扇
團扇復團扇團團三秋月上有宜男草可翫不可折宜
男何足貴能令憂作悅憂思既可忘為君忘炎熱無障
西風塵汙此皎如雪
贈醫士劉子中
伯休無二價長房惟一壺真隠不在山何必去京都通
籍遊金閨觀化眺神區搴蘿采石肉潛波攬江珠焚香
降天老稽首皇農書製之軒光竈湛然麄穢除含精就
日養輔世事其餘起遥龜鶴年高眄凌桑榆哀哉倉扁
徒忘已要名譽當年不自保千載回翳如
觀習禮神樂觀歸時有作
維皇恭明祀卜郊時再陽指期戒先事習吹誦故章竹
宫儼清閟羽佩溢中堂蕝階羅舞鉞著位表官行升歌
出睿藻妙奏發清商臚音速遠響華鐘泛高張虛罍待
實醴薦璧願承筐想兹天步臨穆若垂景光駿奔貴有
恪報說永無疆豈同交門享怳惚事神方揆余承人乏
具寮慚奉常兹焉陪羣彦會此靈畤旁執禮素寡術敕
躬何敢忘愧無安世歌徘徊望齋房
贈胡若海
胡葉兩才子束髮好從戎棄書去學劍聫翩行伍中論
兵舌吐火見敵耳生風連鑣度狹邪接席醉新豐萬里
逐輕車十年無戰功歸来投文吏相顧各成翁知命故
無怨為儒豈不通聊復釋短褐從兹事章逄君恩承見
收吾道未終窮乘軺九真界策馬三晉衝一身隨簡書
分散如飛蓬嚴秋九月天握手此相逢垂楊欲生肘浩
氣猶填胸却話向来迹恍然醉夢同一贊少昊司出入
蓬莱宫一佐青陽宰絃歌百里封人非鳥獸羣焉得長
相從換酒金陵市分袂新亭東高歌清驪曲咲拂寳劍
鋒致身貴勛業泣别非英雄石城接秋浦九華應茅峯
欲寄碧雲句中有䨇飛鴻
人閒
人閒白日靜鳥鳴高枕餘階筠初過雨忩風時弄書已
無車馬迹適似田家廬即此何足戀性自樂幽居
雨中試筆
門逕素来靜雨中人更稀山禽時一囀田雉每雙飛客
散罷琴宴心閒清道機南山有佳色相對共依依
山中送悟澹隠君還蜀山
春山有佳趣累日同遊寓我為采薪留君先拂衣去竹
翠落閒階鶯聲出高樹空舘愁獨歸依然携手處
懷舊
我有一區宅寄在匡廬山香爐起戶外瀑布落簷間梅
老花空發草芳人未還恰有藤蘿月夜夜照松關
夜坐
閑門催閉早日落古垣深移床傍秋草對月聞高砧角
巾清露氣華觴淡夕隂毋言怨遥夜幽獨故予心
獨夜聞雪
亦知雪意就向夕足寒雲茅山夜自掩孤枕夢回聞暗
飛方瑟瑟睡起看紛紛却憶梁園客既醉復能文
雪後
夕齊衆禽歡殘陽照山雪徒令掃幽徑依然人跡絶綠
尊時自命寳書誰共閱默默待歸期故園寧久别
郭上舍讀書處
蟲鳴縣齋晚月滿杏花壇散帙夜方半下帷人獨寒屢
看孤燭換詎聞清漏殘擁衣待中旦雜珮已珊珊
寄金許二文學
輕雛始颺幕新篁稍(闕)林非關杜来迹苔徑自無塵獨
以靜為賞彌懷心所親倘畢東臯務一来存故人
題春山瑞靄畫扇
鶯啼山雨歇前川綠正繁人家在深樹雞犬盡無喧澹
澹流水意依依田父言即此堪結廬可以傲華軒
松竹軒
曹務局終朝齋居暫休沐松隂生晝寒竹色連苔綠懶
從醉吏喧時對高僧宿毋將簿領来穢此山林躅
潭上偶詠
回澗曲如月泠然綠樹根雲山自幽寂水石共成喧靜
觀因悟性耽聽欲忘言何由駐塵駕迢逓一尋源
寓徐給事宅觀舊所植竹樹愴然有懷
君為金門彦我向故山来芳樹遶庭綠猶是去時栽寢
閣鋪餘馥賓位滿青苔孤賞誰為樂園花空自開
題采苓子卷
春山靄衆綠靈苗何處尋孤芳不自掩迢逓入幽襟搴
條繁露散濯根寒澗深持此當朝茹潘齋延道心
送莫文(闕)入郭却還谿居
舉世皆如醉何人獨愛才余雖識君者相對亦徒哉落
日收書卷涼風送酒杯紛紛俗中惡空谷遲重来
蟬鳴山郭晏一棹出烟扉涼風將皓月迢逓送君歸自
識門前樹遥聞忩下機應歎緇塵滿臨流一澣衣
雨夜
寢閣去門遠春雨荒園夕誰謂在人境宛似空山客禽
歸暗竹喧風斷疎鐘寂戚戚寡歡悰良宵端可惜
雨後望西山懷子
竹色悅朝雨鳥鳴人正閒手持白羽扇遥詠西樓山企
彼巢居士高臥石林間團團青桂樹歲晏待予攀
舟中望佛燈精舍懷南洲長老
蕩舟西陂上望山懷遠公遥知覆衲臥雪屋一燈紅事
殊迹暫曠神交理自通維當待歲杪期子白雲中
曉起
新寒人獨臥寢扉風自開向無羈旅念秋思亦佳哉曙
禽翻暗竹白露瀉青苔欲賦幽居意對景每難裁
過白馬湖
沿流信歸棹漸與青山遠遥見鸊鵜飛靡蕪春尚淺空
嗟心愛離莫緩愁腸轉不對芳尊酒紛思終難遣
紀行詩
洪武十五年臘月奉旨乘驛往鳳陽祭皇陵舟中作
龍江灣
玄天無烈風江水日夜清馳波渺東注迴流抱神京至
哉鍾水德乃以龍為名舟檣萬方合雄麗殊百城昔云
天塹險今為衣帶縈山川迹不改人理有代更下馬入
官舡兹焉始孤征祀事有常期中心念王程俯視萬仞
淵不啻溝澮平涉川古所戒事重軀命輕
觀音山
連山爭南馳劃斷滄江曲勢如萬馬奔鞭鐙忽迴復石
角不戴土蒼然四無麓寸草不得榮唯含古苔綠浪波
撞其根岩竇響琴筑浮圖乃善幻凌虛架佛屋行人願
利涉望拜各致祝人生貴心事安能慮存覆我欲升其
巔憑高快心目飛傳不可留一往如電速
竹篠
凍雨不成雪客(闕)利新晴迴睇三山外殘陽靄餘明江
神不揚波歸流淡且平使者誠宣德國家有威靈笳鼓
發中州棹謳悲且清釃酒凌長風篇翰倏已成嘗讀皇
華章征夫任匪輕愧無咨諏效何以答皇情
金山門
兩山夾滄江拍浮若無根利石侔劍戟風濤相吐吞維
天設巨險為今國東門試將一葦守堅若萬馬屯我来
及清曉天空霜露繁列宿森在水北斗若可援江光合
海氣溟涬神理存俯視不敢唾中有蛟龍蟠浮屠者誰
子高居凌風旛不見渡口人擾擾蜂蟻喧愧彼超世士
去去將何言
䢴溝
衰楊夾高房北風暮颼颼隨逢長老問會言是䢴溝相
傳開鑿初民勞天為愁至今濁河底時見白髑髏陸通
梁宋郊水漕荆吳舟渠成萬世利慮始難為謀至今南
北交此土為名州飛閣跨通波張幄如雲浮憶昨少年
日寳馬珊瑚鈎經過劇季輦結把金張儔醉月瓊花觀
徵歌明月樓羅綺朝還暮笙竽春復秋繁華逐逝水一
往不可留向来歌舞地茫然狐兔丘家老無兒孫杖箠
驅羊牛少小心尚爾不知今白頭欲從亂離說恐子增
離憂長揖入門去客淚如絲流
高郵城
茫茫高郵城下有古戰場當時奐鹽子弄兵此跳踉燕
師掃境出供餽走四方長困西百里旌甲耀八荒勢如
泰山頹一卵安能當驕將存姑息頓刃待其降兩機不
容髮豈暇慮殺傷一朝謗書行將殞兵亦亡唶哉三里
城百萬莫與亢鹿走命在庖終然屬其王空餘菩薩臺
落日風沙黃
清口
豁達兩河口前與黃河通高岸忽斗折清淮滙其中甘
羅城在南韓信城在東一為秦人英一為漢家雄人生
有不死所貴在立功方其未遇時鹿鹿何異同時命苟
未會丈夫有固窮舍舟登高防歲暮百草空坡陀隴畆
間一二老病翁遺迹不可問但見荒榛叢行行重回首
目斷以飛鴻
龜山
輕舟泝淮流千里不見山披衣起清曉忽覩青孱顔始
覺客愁散頓忘行路艱安得策飛笻一造幽人關翻思
在山日千岩厭登攀物少乃足貴不在(闕)惡間役夫告
我言此下棲神姦嘘氣成江河須臾駕岡巒僧伽大威
力困彼一鞠慳石岩下無底繫以千連環至今風濤夕
猶聞響珊珊茫茫淮泗流禹功不可刊傳竒乃善誑此
語當重刪作詩紀岩石庶以開愚頑
三江口望京闕
凋年赴陵邑穉景懷京闕引領鳷鵲觀言歸桃李月綠
蕪滿芳甸青山麗佳節沙氣已含旾柳意方辭雪征夫
方邇止同心仍阻絶迍空庶無遺賞勝聊自悦吾其和
天倪將從莊令說
題雲山圖八首
烟霏亂晴旭遥見西林山憶歸東湖遠人家春樹間荆
扉映水掩應待龐公還
坐愛西山翠手版方支頥白鳥逝如彼孤雲淡若斯誰
能閒料理空滯還山期
郢水不可極荆門望漸微青山將落照偏映酒家扉漁
梁夜爭渡知是醉巫歸
潮落寒沙廣蒼然遠山暮何處罟師歸自識門前樹披
圖憶所歴仿彿松滋渡
參差綠樹短窈窕花源明白雲若可攬山鳥時一鳴遥
羨中林子遲遲南澗行
猿啼楚山晚雲生冒洲渚返照入澄江風吹半峯雨中
有遠行舟悠悠待徒侣
寒烟遠輕素斜日在高峯但聞猿鳥響更無塵土蹤山
僧暝投寺迢逓来清鐘
南山隔秋水秀色空在眼褰裳不可涉臨流思無限孤
舟肯相濟寧辭去人遠
題松下讀書圖
幽栖出塵表空翠連松竹袖得碧苔篇閒来石上讀日
暝欲忘歸山空人轉獨(潯陽張羽題吳興莫翥所畫松下讀書圖奉贈正卿高士)
登桐塢後岩
牽蘿陟雲崦憩此盤陀石欲去更題名淋漓蘚花碧定
有樵夫来怪是龍蛇跡
山中答武康徐高士寄書
久别得君書開緘散吾慮不寄山僧来何由知我處剪
紙答君書還寄山僧去為問片雲間何時一相遇
暮歸聞許文學枉顧悵然有懷
留連東齋飲迢逓獨歸遲忽逢山媪話知枉故人期月
華忩上動禽響竹間移不遇君閒詠悠悠清夜思
續懷友詩(并序)
予在吳圍城中作懷友詩二十三首其後題識者四
人則嘉陵楊君孟載介丘王君止仲渤海高君季廸
郯郡徐君幼文也時余與諸君及永嘉唐卿者游皆
落魄不任事故得留連詩酒間若不知有風塵之警
者及兵後移家武林向所懷廿三人往往而見而五
君者或謫或隠各相暌異歎離合之無常感游從之
難得作續懷友詩五首
余左司
幽居古垣下共彼嘉樹隂比隣豈無好念子是同心芳
英帶露折清尊向月斟欲往尋遺躅荒園春草深
楊典簿
藩翰屈長才蹉跎事文筆賓筵罷醇醴容臺淹下秩高
門去後靜孤帆望中疾少别歲已華思君無休日
王逸人
衡廬古巷中高駕日相顧芳草掩空扉知君斷幽步殘
烟北寺鐘暮雨閶門樹携賞邈難期庶望遺緘素
高徵君
予既遷山郡子亦返郊園兩地花俱發離愁春共繁已
罷臨池賞仍暌傾座言從来作者意寂寞向誰論
徐軍咨
常懷稚子悲復洒佳人泣草草從軍旅悠悠去鄉邑芳
郊連騎行烟郭同舟入當時苟不樂追歡何由及
題倭扇
賜從天苑祕来涉雲濤遠入握體還藏向風機自展豈
無白團扇能舒不能卷洗馬手中持終朝陪鳳輦
過雲居精舍
逶迤广前峯到寺行屢歇亝庖竹外烟汲路松間雪觀
水悟真源聞香解禪悅欲共老僧言相對還無說
擬過園隠阻雨奉還
在遠每傷離在近還成隔飛雨渺何窮佳期悵難得人
寒市井空天晚江湖白知君掩閣臥終朝遲来客
雨中偶成
空齋自瀟洒況復值秋初焚香對微雨如在古僧居庭
寒夕鳥下烟淡暝松疎知君寫詩處高情方似余
石門道中得石字
依微鳥外村逶迤烟中驛帆重因愁雨柁轉時驚石遥
岑樹共青遠浪鷗同白離索詎湏愁来往誰非客
遷居懷沈都事
歲晏共依仁孤舟泊烟麓以君吏隠地息我靜者躅家
貧乞假多情狎兒童熟留滯連冬春遶庭芳草綠開尊
對疎雨懸燈照深竹誰知今夜别獨掩高樓宿
寄中竺泐季潭
師從鍾山来遺我故人書一入白雲去相思秋雨餘徒
慙塵土跡未欵竹林居遥想中峯月清梵滿空虚
晚歸飲衆芳亭得高字
晨登郡峯首良遊舒鬱陶褰衣陟蘿磴停策眺蘭臯崖
端俯城肆樹杪矚歸濤洞平遠帆駛天淨羣山高曠望
信多美喧濁暫能逃況值芳尊酒一酌解疲勞
餞方員外力疾歸吳興省墓便還錢塘
終年不出戸出戸即相違疾病欣在告田園應暫歸天
寒孤舟發歲莫行人稀棹師遵舊路田翁識故衣望閭
桑梓在入里人民非傷哉展丘墓遽爾辭荆扉還鄉如
過客回首情依依晴春入舊臘積雪含清暉佳期遲子
還勿戀故山薇
蓼莪堂
種莪圖可茹養兒欲代老莪生化為蒿兒大不相保憶
昔兒初生長育恐不早兒羹未及嘗親骨已枯槁譬彼
種莪人愛此顔色好豈不勤灌溉采擷思一飽寧知不
入口埋没同秋草詩人感兹義哀哀向穹昊堂中有孤
兒千載共憂抱我願天下人有食奉翁媪為莪不為蒿
庶免負遺懊
答方以常雨霽見寄
余方臥閒舘子亦辭公門豈惟名跡同中有素心存昨
莫枉高駕飄颻寒雨繁觴酌未云洽烟郭遽成昏乖曠
積經宿已復長憂煩晨興束方翰知子憩幽園庭隂綠
始遍時夏鳥無喧感物心獨悟思與靜者論被時想清
景欲往阻脩轅申章酬佳貺寂寞已忘言
詠懷答宋天章
良辰誰不樂游子獨慨慷慨慷亦何為感物懷故鄉故
鄉亂庶已欲往川無梁安得晨風翼鴥彼西南翔出門
遇行客言曾歴我疆宫室盡為墟城郭徒悲凉訪子平
生親白骨委榛荒君子志四海小人懷一方勛名愧遠
圖豈必梓與桑游子不能答涕下沾衣裳葉落糞本根
狐死首山岡所生良可樂貧賤乃其常
岳王墳墓
中原千里志西湖四尺墳長城忍自壊神器理當分流
血應為碧湼背漫成文魂魄誰相友濤江有伍君
元日喜雪懷方以常
片片逐年来皎色映樓臺墜花驚爆竹落素混香梅遶
杯春宴裏撲馬早朝回應知洛中客高扉猶未開
經德夀宫遺址
廢苑民侵久故迹理當微鳳礎埋將隠鴛瓦墜應飛輦
池逢折珮薙草得遺璣西陵亦如此神遊何處歸
題趙彦徵作弁山卷
濟濟清朝彦亭亭瓊樹枝世胄難可保零落遽如斯朱
門亦已仆墨沼淡無滋空餘圖畫跡永絶人間期虛名
知何益冥寞有遺悲撫卷一長歎想子平生時
山居書志
旅寓難自遣幸此竹林栖石苔饒古色山禽多夜啼遺
形暫爾遣望道窅然迷欎欎將誰語申章默自題
偶詠一首
天寒院自幽客散人逾獨呼兒掩書罷步庭玩苔綠非
懷高世心為愛山中宿
古詩三十二韵奉寄蘭室居士袁省掾
吳興袁居士弱冠為吏師鹿鹿三十年起身遭亂離是
時邊兵驕殺人如刈蓍召吏掾幕府狼狽不得辭軍門
日斬斫劔戟風差差雖有幕中賓俛首莫敢窺掾曹職
雖賤不畏虎豹姿論囚不當律不肯書獄辭長興本屬
土咫尺為邊陲居人私往来互市各相資邊吏要功賞
誘敢遭拘累詔言犯我(闕)羣然送圜扉將云罪當斬掾
云罪當箠師律公所守吏議我所持此本無辜人未嘗
戰交綏死者不可生安得恣芟夷不然請殺掾不能相
詭隨箝紙不令署抗言動旌旗將威亦少解往往免為
屍從容抱案下一軍為之危事過不言功但言職當為
直聲撼大府加官升左司歸来田野間婆娑髩如絲亂
世身獨全家有兩孝兒當時共事人竄死吁可悲天道
當與善此語不吾欺歲久恐埋没高義無人知我欲為
紀述傳信不傳疑請君細記憶追錄休闕遺所活幾何
人主名復為誰新春幸緘来此事匪我私雖微良史才
要為来者規
答陳傳大見寄
鳥鳴何嚶嚶伐木久矣缺君子遺古風故人心未絶貽
我新詩章問我間何闊置之衣袖中三日誦不輟比以
瓊瑶花要以金石節豈無蕙蘭花可以慰離别君懷多
芳草所思在離别惟有皎皎心思君如明月
賦得麴院風荷贈别
露葉漾漣漪風凉水院時翠輕愁欲斷珠圓不自持低
昂隨芰盖翩翻卷釣絲盤折驚魚遊規蕩宿禽疑為語
蓮舟女聊將贈别離
題瑯琊亭
遥睇環滁秀迺升瑯琊亭吊古易為感憂懷從此興山
川景如昔草木逓衰榮泠泠碧澗瀉冉冉凉飇生當戶
猿狖啼出谷鸎鳥吟登臨且酣咲何用勞吾形企彼賢
哲士千載有餘情
風雪圖為巨上人題
蒼茫雲氣昏咫尺同萬里白雪飛滿空柳絮應堪比豺
虎亦歛跡何為赤行子扁舟蓑笠者豈不寒墮指獨有
林巾僧禪定因初起焚香坐虛室松忩時暫倚一瞬天
地間如在瓊瑶裏
靜菴集卷一
