草堂雅集卷十一
元顧瑛編
于立
字彦成南康之廬山人故宋名將家幼明敏博學
美談笑學道會稽山中得石室藏書遂以詩酒放
浪江湖間長吟短咏有二李風多游吳中與予特
交善故于玉山草堂有行窩焉法書名畫題品居
多楊鐵厓先生以為如行雲流水無所凝滯游方
之外者也
題天台採藥圖
天台之山千崖萬崿下壓玄隂之九壘上通青天於一
握長松古檜隂森蔽白日飛湍懸瀑澒洞振岩壑窮搜
遠討不可極中有仙人在寥廓褰衣澗曲者誰子似欲
長往窮冥漠石橋流水定何處鳥啼春暮桃花落但見
霓旌飄飄集仙侣丹光翠色映樓閣授子素書仙可學
况有瓊漿與靈藥雲霓衣裳上清樂瑤牀玉枕真珠箔
此中居處良不惡胡乃區區念城郭世道日偷民德薄
變轉更遷如六博人間不似山間樂嗚呼人間不似山
間樂胡為丁令歸來化為鶴
題子昂蘭石
閒向江邊結佩蕤楚宫花草露離離王孫去後春風晚
拾得幽芳欲遺誰
題敬仲竹木
洞庭秋盡水層波光動珊瑚碧樹柯夜半仙人騎紫鳳
滿天清影月明多
題墨雁
黃沙衰草雪毶毶八月天山冷不堪昨夜朔風吹過影
盡將秋色到江南
題山居圖
千澗淙淙一逕通長松盡入白雲中徵君更在山深處
滿谷桃花爛漫紅
題高宗詩意便面
當朝山色尚煙嵐近侍承恩罷早參邊奏不來春殿寂
自將情思寫江南
題凌波仙
帝子乘風下九疑含情欲去更遲遲獨憐江草年年綠
曾見凌波解珮時
題趙子昂桃花馬
學士當年侍武皇詔騎天馬入明光上林三月花如雨
吹落金鞍片片香
題松石
匡廬道士山隂住遶屋青松箇箇長溪上一番春雨過
白雲滿地茯苓香
題胡環瘦馬圖
堅昆此去幾萬里荒草黃雲連白沙到得單于臺下日
暖風開遍地椒花
題振轡馬
渥洼龍馬進來時奮迅長鳴不受羈詔與從官調得熟
只教隨仗不教騎
至元戊寅四月十九日風雷大作民以為龍王嫁
女予作詩以紀之
西方龍君嫁龍女雷車彭彭載風雨神奸夜邀髑髏語
碧草無光愁露渚鮫人獻綃珠淚泣鸞裾行烟翠痕濕
阿鬟嬌小不成妝帝與桑田湯沐邑臙脂紫玉吹海腥
陽侯擊浪玻瓈聲湖邊地皮薄如紙長堤捲作長河水
夜夢家兄又夢陳敬初
我來與君同作客前年共住江邊宅君騎快馬事遠游
我亦流離去鄉國君家慈親猶未老眼前骨肉仍相保
三人兄弟何人強之子文章最稱好我家老兄浙水濱
老兄比弟家尤貧五年零落不可見迢迢歸夢還相親
人聞夢中相爾汝傍人不知夢中語起來明月滿虚庭
丹楓墮影天霜雨秋風江上生白波秋江蕭蕭鴻雁多
遲君不來知奈何聊復慷慨成悲歌聊復慷慨成悲歌
題顧仲淵烟雲軒與玉山同賦
玉峯連天向天起秀色盤迴三十里寒翠淋漓濕窗几
影落明河一泓水明河之水清無底幽人結屋湖光裏
溪南溪北花陣迷舍東舍西山烏啼夜來東風雨一犁
滿川煙霧春雲低春雲無心無定處長在幽人讀書處
未肯從龍行雨去窗前且伴幽人住
顧瑛和曰春雲壓簷飛不起暖氣蘢葱百餘里
桃花亭亭笑酣春溪邊浣花染溪水武陵才人
碧窗底青霓衣裳白霞裏翠煙點點猩猩毛冰
綃凝文露華洗山光入眼青迷迷小鳥向人啼
復啼前村後村樹如盖柳花起舞迴風低雲師
雲師浩無據驅雲勞勞向何處請君勸師一杯
酒更借白雲簷下住
題倪元鎮畫林泉
城中對雨住十日雨晴出城山更幽入林下馬坐盤石
綌衣紗帽思如秋
題顧仲淵臨柯丹丘竹
湖州去後丹丘老見此風枝露葉新千古中郎那可得
虎賁猶是典刑人
題墨戲秋荷水禽
芙蓉老盡澹秋光翠羽依依愜晚凉欲製荷衣渾懶折
只愁無葉盖鴛鴦
題墨竹
種竹滿山阿蕭蕭風雨多會當成翠實鳴鳳一來過
簡玉山
我離城中五十日念子終日不相忘驛回隴首梅未發
雁過沙頭書幾行田間雞黍酒正熟霜後園林橘半黃
亦欲歸栖同一笑酣歌不减少年狂
寄盧益修
山中舊屋近如何想見凉雲長薜蘿剡水舟迴應載雪
山隂帖在可籠鵝相思坐使歲華晚顧影空憐月色多
惆悵何人賦招隱淮南桂樹不勝歌
美黃外史
曾侍虛皇授玉經又從逸少寫黃庭月明神劍涵龍影
雲起仙衣上鶴翎爐下火温丹自熟松根石爛酒初醒
鑑湖東畔山無數好結茅齋採茯苓
題翟院深畫放牧圖
村鼓誰家樂社神雨餘草木盡知春催科未動蠶桑了
此是山中放牧人
前山後山山鳥啼溪南溪北草離離秧田巳足三時雨
此是山中放牧時
楓林日落山徑微暝色欲合行人稀東家稚子候簷隙
此是山中放牧歸
隔浦晚煙迷遠樹滿川春雨長平蕪數家茅屋疎林外
此是山中放牧圖
題葛仙移家圖
紫府青鸞下詔遲囊琴跨犢又何之空遺舊宅燒丹井
寂寞長松叫子規
題陳閎畫唐人呈馬圖
大宛直在玉關西萬里風沙八駿蹄一自殿前隨仗立
垂頭不肯向人嘶
題李唐牧牛圖
雨足秧田放牧時溪南溪北草離離長歌叩角無人聽
閒卧斜陽把笛吹
題趙松雪楚江清曉
曾從江上繫孤舟渺渺清江萬里流兩岸青山春正曉
一聲鳴櫓下揚州
題文敏公墨蹟
銀潢露冷夜霏微帝子乘風去不歸吹徹參差明月下
滿江清影泣湘妃
題趙千里臨李思訓煎茶圖
山風吹斷煮茶煙竹外誰驚白鶴眠寫就淮南招隱曲
松花離落石牀前
題管夫人竹與玉山同賦
煙空湘月明露下湘波冷翛然林下風吹折琅玕影
顧瑛詩曰鳳毛輕染碧池春寫作琅玕紙上真
試看腕中百斛力前身應是李夫人
題李息齋竹
薊丘最愛山隂道箇箇人家好竹林夜半翠烟三萬頃
玉簫人倚鳳皇音
題李遵道古木新篁
山中昔日藏書處無數珊瑚並石根海上樵夫都不識
斷雲碧蘚長秋痕
題虞瑞岩白描水仙
瀛洲之君號中黃琱冠翠帔懸明璫通明宫中拜帝觴
帝遣換骨生天香醉後横斜踏明月月明零亂如冰雪
為傳清影落人間化作幽芳更愁絶官車曉過西陵渡
貝闕珠宫鎖烟霧君王十二玉闌干玉盤倒瀉金莖露
江風吹斷舊繁華年年十月自春花寫成幽思無人省
持獻瑶池阿母家
題野鳬卷
池上軒窗並水開鑑湖狂客酒船回鵁鶄鸂鶒知人意
也為春暉日日來
題陶穀郵亭夜宿圖
行春使者惜春華處處春風楊柳花不向江南望江北
却將恩怨屬琵琶
題二馬圖
明光殿前立仗馬盡日垂頭不敢嘶太液春波初浴起
風烟慘淡八霜蹄
題王元章梅
老鶴歸來不受呼野橋江樹雪糢糊西湖處處皆桃李
省識春風到畫圖
題墨竹
先生舊隱鑑湖曲無數琅玕遶屋生蕭蕭六月動秋思
不是風聲即雨聲
題柯石
千岩夜半風雨裂古劍斫石生銅折寒潭影動月崢嶸
碧蘚淋漓老蛟血
題水仙
夢落人間不紀年月明清影裊翩翩為問蓬萊幾清淺
御風環珮欲泠然
題西園雅集圖
文章在世如元氣人物盛衰同一致開圖使我三太息
乃知作者遺深意名園蕭瑟懸古秋白沙翠竹涵清流
豈無尊爼寄幽賞况有文字能相酬花前美人美如玉
翠痕冷透冰綃綠長帽先生正揮洒何處阮咸新度曲
法書名畫總游藝說有談空聊遠俗當時風流數君子
千古何人繼高躅君不見金谷荒園無草木又不見姑
蘇空臺走麋鹿彼哉富貴等塵土何如斯人斯畫傳千
古
題東山圖玉山同賦
不起謝安石其如天下何向來游賞地芳草落花多
顧瑛詩曰江左風流第一人東山歌舞日紛紜
當時不為蒼生起司馬山河總白雲
題邊伯京畫萱竹雞鶼
雲根翠竹依蒼石溪上戎葵映碧流自是鴛鴦元有侣
不因芳草解忘憂
題從子倫畫山水
我本山中人頗有愛山癖何人寫秋山秀色如可食天
河露下秋漢白挹露磨空洗秋色炯如洞庭水浸青芙
蓉倒影天光湛虚碧又如飛龍天外來鱗鬛森森插霜
戟遠嶼瀰茫隔烟浦冷雲濕翠愁痕古便從海上訪三
山又恐征帆迷處所若耶溪在何處歸去來山中住道
逢仙人紫綺冠指點丹崖是征路寄書松竹問平安莫
嫌老子來遲暮
題錢舜舉畫雞冠花
玄霜冷漬丹砂汁翠羽離披紫霞濕金烏海底浴神光
絳幘雞人露中立
玉笙謠玉山席上贈周生時鐵厓同賦
十三學神仙十五能吹笙仙人王子晉同上鳳皇翎丹
山鳳皇十七聲鈞天按節皆和鳴西游瑤池謁熊(闕)董
家雙成最娉婷桂殿初凉濕秋露鵝管吹烟隔輕素縹
緲新聲汎紫霞按曲每得周郎顧鐵厓仙人横鐵篴幾
度周郎蒙賞識同向緱山弄月明九點齊州暮煙碧
題米元暉墨山
生來墮塵網苦為塵網縛暇日我早起騎驢出東郭城
門老人髮半垂問我騎驢何所之為言欲向山中去茅
屋正在清溪湄山中之人面如玉手把素書跨黃犢石
泉夜煮茯苓香滿屋秋雲邀共宿綠蘿曉月懸松風縹
緲惟聞煙外鐘十年往事一回首巳隔雲山千萬重潦
倒狂吟頭半白把卷令人念疇昔石田瑶草近如何題
詩好寄山中客
題醉道圖
君莫學伯夷不肯食周粟君莫學屈原死葬江魚腹人
生富貴無百年身後聲名亦漫傳朝廷縱有賢良詔得似
先生醉後眠
題水竹居
隱君溪上茅齋好遶屋竹林秋更清放艇莫驚鷗鷺宿
吹簫還倚鳳皇鳴一川夜月芙蓉淨數畆凉雲薜荔生
俗客不來清晝寂小窗瑤瑟間書聲
送姚子章赴浙省計事同玉山賦
之子東遊去神駒背若鴻天樞黃道外星使紫微中北
岫雲雙屐西湖雪一篷重來舊遊地談笑莫匆匆
顧瑛詩曰天府歸來寵數優又馳星檄過東甌
旌旗影動扶桑曉鼓角聲懸海嶼秋緩帶元戎
惟鎮靜操觚上吏足風流時清幕府文書少把
酒吟詩好唱酬
觀牡丹有感
搖搖紅影一枝斜看舞東風兩髻娃堪笑年年未歸客
借人池館賞春花
寄陳敬初(時敬初寫楞嚴經)
東海先生參白社山隂道士乞黃庭落花滿地無行迹
寫到楞嚴第幾經
暮春偶書
沉沉柳巷無行跡惟見簾前落絮頻小雨欲晴先釀暖
輕隂拂地不驚塵巳知春事無多日解醉花前有幾人
深院時時剪刀響倩誰裁製小烏巾
題錢舜舉畫青山白雲
吳興山水天下無吳興畫手天為徒天河染露洗空碧
輕煙薄素開新圖白雲欲散松風起迴如丹丘隔海雪
後寒糢糊溪光倒影丹翠濕又如洞庭水浸青珊瑚綠
蘿吹香掛秋月小橋野逕相縈紆行人遙遙向何處丹
崖石檢或有仙人居溪山如此無不好築屋臨流可投
老春雲秋露石田腴我欲耕煙種瑤草
春初至城尋敬叔不見明日將歸留詩
城裏逢春住十日烏帽短靴塵土中喚取扁舟過湖去
兩堤楊柳正東風
寄陳敬初
郭外何曾有杜鵑客中情緒自堪憐清明過了梨花謝
風景依然似去年
用陳敬初雨中見寄有過湖别墅意
似聞茅屋傍清溪楊柳青青水拍堤醉裏不知家遠近
望中惟見樹高低溪雲出洞欲行雨江石穿波不染泥
何日扁舟過湖去竹間取次著新題
題熊自得畫丹岩圖
混沌夜死元氣裂煉石穿絲補天缺誰將餘韛鼓八風
一點元精鑄明月顧兔飛上天清光缺復圓嫦娥抱影
空嬋娟一朝影落松風顛古佛龐眉兩癯肩築室勘道
來何年摩尼寳光照濁水天花散落香爐煙溪上青山
不知數日日春風長蘭杜褰衣便欲問真源斷猨疎雨
青林暮松雲仙人披錦袍爽致寫入猩猩毛一川晴靄
動空碧萬壑翠氣翻雲濤手擕綠綺琴為子彈鳴皋金
樽瀉酒對山月仙之人兮如可招仙之人兮如可招汗
漫與子同遊遨
送趙季文赴湖州知事並簡趙仲光
水部掾郎清似玉春風一舸向湖州舊聞能事才無敵
新拜除書寵獨優弁嶺羣峰多北向苕溪百折盡東流
懸知魏闕佳公子應有新詩日唱酬
用丹丘子寄玉山草堂韻
薄薄淡靄浮香雲仙家景物長如春山人不歸猿鶴怨
野老忘機鷗鷺馴丹崖翠壁或有路白沙青石久無塵
人生有酒萬事足但願日日邀比鄰
擁翠堂詩卷
幽人結屋江邊住俗聲不到題詩處門前惟有樹扶疎
簷間只許雲來去落花如雨東風狂綠隂滿地春茫茫
一聲啼鳥驚夢破翠屏淺印羣峰長海綃輕薄烟霏暝
空碧無痕湛清影天風吹落竽籟寒嵐光濕透衣裳冷
我生已有遺世心便欲長往窮幽尋微茫樓觀不可到
雲林冥冥苔碧深
贈松崖隱者
滄江之水清如空長林沓嶂高巃嵸何人於此憩幽寂
白雲滿地迷行蹤層崕蒼蒼如積雪巨靈手擘芙蓉裂
蒼官鬚鬛老歲寒地位清高兩孤絶根蟠重隂神鬼會
節抱太始冰霜結上有六月天風聲下有百尺之玄冰
門前夜半山月落子規叫絶煙霏冥隱君之意人莫識
高比青松堅比石石上薜蘿聊可衣松根茯苓誰與食
隱君隱君百不憂子之于世知何求棟梁砥柱或見用
萬牛回首如山丘
送趙克讓歸洛陽赴舉
聖化開元極文星入上台梁王尤好賦賈誼獨多才江
草迎人遠宫花近馬開君門多雨露得意早歸來
范寬小雪山
山人昔日住山中山中酒熟蒲萄紅山人醉卧呼不醒
浩蕩十日吹天風夢駕天風度寥泬貝闕珠宫互明滅
玉龍千尺擁冰髯手挹銀河弄明月仙人勸我金屈巵
更吹白玉雙參差東風琪樹花如雪千片萬片凌空飛
怳怳魂神逐煙霧起來却踏孤山路瑤華滿地不堪拾
騎驢直上梅花墓范寬善畫老有神恍然見我夢中身
煩君更向溪橋畔為寫當時踏雪人
題張戡獵兔圖
八月九月天雨霜北風吹沙邊草黃騂弓白羽黃金鏑
虎皮蒙鞍懸兩狼碧眼小兒家上谷生來湩飲常食肉
彎弓射獵不遺鏃阿㕙但遣韓盧逐解鞍野食仍割鮮
止息還依沙草邊燒春百斛賤如水醉來却枕穹廬眠
嗟哉爾㕙良獨苦致身三窟知何補縱然用作管城君
秦人少恩棄如土
贈道士李虚白
去年去謁大茅君曾得茅君授隱文虚室煉形人止止
素書紬匱衆云云丹光夜發三花樹玉氣晴浮五色雲
聖世無為尊道德竹宫佳氣日氤氲
題羅漢
老胡有法向誰說坐對碧空秋月圓待得眉毛垂著地
不知鼻孔本撩天
桐軒曉坐
百尺東軒樹微飈散清影凉生氣候移露滴秋隂冷寥
寥鳴鳳來歴歴啼烏靜徘徊未成詩明月下金井
顧瑛詩曰庭樹長琅玕凉雲晝作圑倚闌招白
鳳舞袖拂青鸞夜色一簷碧秋聲六月寒娟娟
金井月長向酒尊看
題趙仲穆畫馬
房星夜入水龍馬出渥洼西來幾萬里進入天王家公
子重毫素慘淡生風沙明時不用武終然駕鼔車
送柏子庭歸四明
東風夜起江花落盪槳過江江水香並人晴樹日杲杲
隔岸烟草春茫茫題詩自有湯休句載酒寧無賀監狂
菖蒲花發蒲萄熟思爾令人意不忘
顧瑛用韻江上送君歸故鄉江風吹春如酒香
長亭柳花雪衮衮大堤芳草烟茫茫青山入畫
題詩徧綠水行舟載酒狂莫遣鐘聲到書枕空
梁月落意難忘
題旺扎勒蘭石
明時宿衛選良材忽擁旌旗海上來天馬盡收西國種
將軍新破粤蠻回弓懸蛇影弦初下劍發龍吟匣自開
自古相門多作相五雲佳氣接三台
平遠樓
對酒川光濕鈎簾爽氣浮地從天際沒水近日邊流樹
密烟藏寺蘋生綠滿洲幽人有佳興于此一登樓
水殿圖
羊車欲過玉闌東雉扇微開水殿風白鳳徘徊金井月
凉隂半在碧梧桐
分得烏夜啼送朱長元赴膠州同知
城頭烏夜啼還過上林栖上林高樹多好枝歸飛啞啞
東復西起看江月沉江底使君遠遊中夜起軟紅陌上
踏青陽快馬猶龍車似水烏夜啼啼送君驅車出門風
欲薰東方日出如車輪
玉山分得前有一樽酒前有一樽酒酒痕清若
空金波忽蕩漾酒面度微風酌酒持勸君為言
贈離别明日到膠州還見尊中物丈夫多慷慨
不為兒女憐但令潮有信應見月同圓桂棹木
蘭舟行行渡淮水君恩如水流客行殊未巳
題顧處士竹逸亭
徵君結屋玉山裏箇箇修篁一尺圍秋聲六月起蕭瑟
翠雨盡日生霏微仙人或送青精飯道士時來白羽衣
清觴雅瑟在盤石坐看白雲天際飛
題梅隱
玄隂凍澤腹地底生初陽鼎中火力温蒸蒸起微香萬
木盡僵立南枝正芬芳幽人杜德機服食從中黃保此
歲寒節與道常徜徉
題錢景明德軒與玉山同賦
門外清江百尺深道人軒檻倚江潯三山鼇抃波濤壯
萬壑龍吟霧雨隂每愛南華說天籟更從大士問潮音
直教聽到無聲處浩劫虚空不可尋
顧瑛詩曰中天樓閣鬱崔嵬下有軒窗傍水開
列子御風從此去陽侯擊浪有時來夜深龍挾
千山雨地底鼉鳴萬壑雷我亦清秋望瀛海飈
輪乘月過蓬萊
題從序畫墨萱草
階下宜男草新開幾樹花阿婆年八十遊子早還家
送瞿慧夫京口教官
京口去家三百里官清俸薄得長閒賡歌每作金石奏
揖讓常居俎豆間波濤不盡大江水雲氣時昏北固山
淮南木落初飛雁應有新詩寄得還
題花蕊夫人像
玉屑丹砂和獺髓一點殷紅養花蕊冰肌玉骨自生凉
不信流年去如水火旗曉壓降王道貝闕珠宫長秋草
摩訶池上又西風流紅不向人間老
題蘇小小像
花宫玉燕啼酣春春風勞勞驅夢雲夢嗔夢喜春不聞
紅萱露滴真珠裙夜燕玎玲隔窗語碧紗凝烟咽金縷
行雲妬殺巫山女芭蕉葉葉黃梅雨
題桂花仙人像
紫虚真人離紫宫流光夜下如長虹明珠結佩冠芙蓉
鈞天廣樂來相從居然太虛幻為月中有瓊臺白銀闕
羽衣霓裳歌合節玉杵搗碎黃金屑金屑霏霏滿下方
倒吹露脚秋風香齊州一髮烟微茫但見萬國涵清光
松風操寄題計籌山聽松軒
山之松兮夭喬天之籟兮翏翏(叶寥)生于無聲兮亦無聲
以消曲肱隱几兮獨與道超昔之人兮曾棄其瓢
顧瑛詩曰何時種松子于今幾千尺真人守規
中宴坐深深息清風若流水行住本無跡天籟
生虚空還向空中寂
題仲穆畫唐馬
大宛千里馬朱汗翠連錢夜秣玉關下曉呈金殿前横
門花似雨韋曲柳如烟虢國爭馳道將軍避繡鞭
次韻越中八詠
種山
青山削芙蓉上有浮雲生窈窕俯長流逶迤帶重城朝
光散霞彩暮色涵空青鴟夷去不回遺爾千古名
三山
蓬萊失左股負以垂天翼中有仙人居珠宫燦瑤席凝
雲不飛去化作輪囷石彈琴坐石上長憶三山客
崇山
會稽山水國崇山幽事多當時觴詠處春淨花顔酡磊
落黃金罍玲瓏白玉珂行樂須及時美人在丘阿
梅山
梅山如積翠的皪手堪捧遙遙仙人尉盤盤故時隴丹
泉清可鑑石乳甘于湩行將解塵纓于焉蹈高踵
鑑湖
我愛鑑湖水明如照膽銅澄清若有待渾濁那能蒙當
時賀知章富貴如苓通豈無一畆地來築仙人宫
古城
驅車曉行邁行行出郊郭斷岡屹崇墉虛籟殷靈壑雨
深瑤草長風定松花落西山有爽氣逍遙倚晴閣
縹碧樓
樓居本高明况在松竹間溪流深幾尺新雨過前山浮
雲多變態好鳥亦間關偃蹇樓中人對酒還開顔
芬陀室
視心如蓮花淨明涵太虚出泥本無垢露體皆真如大
千入一息宴坐忘百須陶公雖飲酒時能到林廬
題超覽樓
紅樓標勝槩高倚越王臺水接三韓外山從百粤來御
風凉滿袖問月酒停杯少待談空罷登臨亦快哉
春還軒
北風凝寒隂肅肅地底初陽光霅煜正如鼎内火力温
漸覺薰蒸起微馥遲遲宫柳著嫩黃稍稍亭皋換新綠
舊時燕子巳重來何處鶯兒纔度曲此時幽人坐軒裏
有琴可彈書可讀但願日日酒盈樽不問勞勞車折軸
君不見丞相胡椒八百斛又不見鄴下領軍鞋一屋當
時富貴等塵土今日園池走麋鹿乃知清虚實近道熾
心縱得何時足隂陽消長無停機日月推遷如轉轂靜
中妙合天地心請君收視觀其復他年老我叩玄宗與
爾相過跨黃犢
胡琴謠贈張猩猩(時西夏高起文同賦)
絳綃羃帳春雲熱銀蠟搖光眼生纈猩猩對客軋胡琴
紫龍銜絲度幽咽新鶯出谷調高聲間關瀉出春風情
珊瑚擊碎琅玕折鳳皇夜叫離鸞驚舞停回雪歌停扇
一曲梁州猶未徧細數驪珠下玉盤百尺冰絲貫成串
錦瑟無聲帝子愁湘波搖江江倒流西風忽起茯苓浦
吹下滿天鴻雁秋張猩猩更坐調一曲玉軸銀絃再三
促為君寫作胡琴謠西夏郎官面如玉
草堂雅集卷十一
