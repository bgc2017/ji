草堂雅集卷一
元顧瑛編
陳基
字敬初台之臨海人明敏好學受知於晉卿黃先
生明春秋後以舉子業無益於學克志為古文詩
章同輩雖極力追之不能及名重于時游京師公
卿争與之交而其德性慎重事親尤盡孝望而知
其為君子也
王氏三世孝感詩
惟蜀嘉州有王氏在昔遭兵中流矢鏃入骨間創發髀
疾在翁身痛居子恨不捐軀代翁死焚香籲天誠有以
願減身年益翁齒天祚若翁旋病起他年翁子疽發背
十竅聚攻復大潰翁孫赴神神請帝背忽無疽子亡斃
孫獨何辜丁困窮一股不信瘝乃躬病莫出門憂患攻
絶粒待盡兒忡忡念昔異疾纏二翁天實為之哀厥衷
我獨能忘報父終一兄三季情所鍾蒲伏致禱精誠通
步履復故行若風君家孝感能如許我一聞之淚交下
孰則無兒孰無父王氏似孫孫似祖秦人棄恩如棄土
箕帚耰鋤尚堪數
僕嘗夜夢從彦成飲彦成曰此荔枝漿也飲之令
人夀子能為我賦之當贈三百壺予因口占一詩
覺乃夢也及會玉山聞彦成釀酒果名荔枝漿白
以所夢不覺大笑
涼州莫謾誇蒲萄中山枉說松為醪仙人自釀貞一酒
洞庭春色嗟徒勞璚漿滴盡生荔枝玉露瀉入黃金巵
一杯入口夀千歲安用火棗并交梨不願青州覓從事
不願步兵為校尉但令喚鶴更呼鸞日日從君花下醉
寄蕭尊師
我昔山中尋紫芝道遇真人行若飛自言鍊骨有仙術
曾事神農為雨師一從别後三千歲不住塵寰即方外
我昨題詩遺羡門為問真人定安在答云往日隠東蒙
上下風雨騎蒼龍只今賣藥居靈越来往三吳弄明月
天上非無十二樓人間乃復愛滄洲時時跨鶴乘雲氣
歴覽無窮隘九州勞生苦為塵緣縛安得從之超廣漠
手折三株海上花去隨鸞鳳巢阿閣
寄姚子章
聞君又作錢塘客多在青樓少泉石佳人姓蘇名小小
占斷西湖好春色沙棠為舟桂為槳驚起鴛鴦飛兩兩
有時醉倒百花間不記六橋新月上行樂須當少壯時
英雄自古皆堪悲歸来莫負張京兆鸚鵡窗間喚畫眉
偶成
武陵溪水碧灣灣窈窕幽期不可攀戴勝桑間飛自得
王睢洲上語相關歌成桃葉臨流和采得蘋花帶月還
見說荔枝漿已熟不分涓滴到人間
南州五月尚兼衣白苧窗間未脫機青李来禽書不至
荔枝盧橘賦多違水晶簾箔圍晴晝艾納鑪薰逗夕霏
為問上都城裏客菖蒲花發幾時歸
賦楊花
巷南巷北晝冥冥搖蕩春風未肯停薄命不禁巫峽雨
前身曾化楚江萍已於謝女詩中見更向劉郎曲裏聽
腸斷不堪回首處並人飛過短長亭
次錢伯行韻
五月東林水竹涼新荷葉小柳絲長且臨大令鵝羣帖
不戀尚書雞舌香楚客謾誇千樹橘杜陵共愛百花莊
滿天風露枇杷熟歸奉慈親取次嘗
次沈仲說韻
棟樹飛花雪打篷居人行樂四時同波涵大澤平如掌
雲割西山半入空金刹遠瞻樓閣壯畫船争載綺羅紅
如何越女承恩後不逐吳王住甬東
送李錄判之饒州
閶門柳枝短君行不可緩贈君不折楊柳枝勸君飲此
金屈巵丈夫將身誓許國安用當歌傷别為青絲絡控
黃金勒遊宦鄱陽山水國何處春風最憶君琵琶洲上
蘼蕪碧
送曹生侍親還琴川
愛此丹山五色毛綵衣初剪映仙桃奉親喜有銀絲鱠
贈别慙無金錯刀洲渚春深生杜若江湖波暖漲蒲萄
王褒擬奏賢臣頌肯學山人索價高
山行
莫入山莫入谷車連連馬逐逐谷深無人山矗矗馬行
不前車躑躅平原五月莎草綠黃羊有羔牛有犢居人養
老無失肉山行不如原上宿原上宿一枕清夢長明朝
我欲歸故鄉作書為謝右校王願君白首不相忘
送俞紹芳還京兼寄沃哷元常
翩翩南國佳公子犖犖高懷不可羈相府蚤傳鸚鵡賦
儒林曾睹鳳凰儀賈生名為吳公重李白才因賀老知
賓主東南推具美雲龍上下喜相隨十年載筆依金馬
萬里乘軺訪武夷朝野欣逢起遺逸關山寧復厭驅馳
嵇康懶惰真成癖阮籍疎狂只自悲親老每蒙朝士問
塗窮那免世人嗤黃河西畔平如掌泰華雲間翠入眉
歸見燕山劉戶部願將忠孝答明時
寄危太樸楊季子兼呈惟中學士
閣中危老近何如闕下楊生一字無未省何時度灤水
可能八月到燕都筆削已聞歸太史論思猶喜及洪儒
由来漢室文章盛只數班郎製作殊
次韻笠澤漁隠二首
隠君於此攬清華小築茅堂傍水涯蒲柳高低迷曉岸
鳬鷖来往弄晴沙輞川别置王維業竹逕深通蔣詡家
復恐秋潮沒沙渚故安小艇當乘槎
目斷江湖欲盡頭放船曾作渼陂游接䍦倒著山公帽
紫綺時裁李白裘鮫室杼機風雨夜漁家燈火水雲秋
舊時賓客多星散誰寫江南宋玉愁
題笠澤福地
笠澤真人福地深杖藜秋日此幽尋波涵太乙星辰動
雲鎮蓬莱觀闕隂靈樹三花皆結玉丹砂五色總成金
幔亭别有通仙路留與曾孫宴古今
織錦圖
佳人織錦深閨裏恨入東風淚痕紫三年辛苦織回文
化作鴛鴦戱秋水秋水悠悠人未歸鴛鴦兩兩弄晴暉
料應花發長安夜不見閨中腸斷時
次韻趙君季文贈杜寬吹觱篥吟
寒竹初裁蘆葉秋夜吹百花洲上樓千金縱有狐白裘
難買杜寬一藝優妙知音律同齊鄒薛家小童安敢侔
江空月白爛不收冥搜罔象悲陽侯哀泉嗚咽秦隴頭
何年變曲為涼州神工太古開黃牛驚浪出峽風颼飀
葉落秋隨渭水流渭水有盡情無休緜緜又若繭緒抽
要眇寧以智力求須臾水激龍騰湫熊羆夜咆魑魅愁
勸君不用皓齒謳側耳聽此消百憂寬也胡為此淹留
自今天上參鳴球飄然我欲歸帝丘仙人張樂烟霧浮
蒼龍為車挟翠虬千秋萬歲遲子同遨遊
寄友人
扁舟三月到江城疋馬先尋北郭生雨過小樓春寂寂
鳥啼脩竹曉嚶嚶家無黃耳傳鄉信門有蒼頭記客名
見說終南真可隠賸拚秋色為君清
寄匡山人
早春相見又經秋秋水迢迢阻汎舟每見玉山問消息
荔漿何日寄江樓
題曹將軍馬圖
神駒生長渥洼中一匹能令冀北空貌得真龍九重上
將軍筆法老逾工
題葛仙翁移家圖
是處青山可鍊丹問君拔宅向何山縱令兒女恩情重
雞犬何心不肯還
再題葛仙翁移家圖
列仙之人其道無為超然物表游於希夷厚禄不足致
好爵不足縻所以許由辭堯不受禪巢父聞之猶為洗
耳河之湄奈何葛仙翁與世猶支離求為勾漏令所欲
何卑微觀翁此行亦良苦妻子辛勤童婢飢翁知學仙
不學吏委以民社將安施仙家雖云足官府奈此人間
小黠并大癡君不見陶?棄官歸故里又不見馬援謗
興由薏苡縱得丹砂亦不多誰信翁心澹如水雲門山
有靈藥歸去来山中樂牛羊任所之雞犬從人縛急將
印綬送還官變却姓名稱抱朴
奉和紅梅引
緘情脈脈待春来差勝苦寒時節開丞相圃中香寂寞
水曹亭畔錦培堆致身合在黃金闕濁世紛紛妬高潔
却施脂粉學時粧林下風神本清絶富貴西岡一夢醒
獨憐標格尚分明認桃辨杏相嘲詠徒費詩人衆口争
春風如酒醉入髓暈上冰肌赬不俚化工於物豈容私
暖在南枝真有幾和羹未說帝者師且先羣木占園池
他年擬結羅浮好託以女蘿如兔絲兩家臭味元相似
安用昆丘問玉巵
雪後見梅有懷
華屋邊頭春信早梅花樹樹向南栽主人每愛凭闌看
佳客從教著屐来風靜池塘鳴翠羽雪殘庭院見蒼苔
閒居未許安仁賦天上黃金正築臺
題杏花鬭鵲
爾鵲莫逐朝飛雉雙雌争雄俱鬭死爾鵲莫逐營巢燕
吳宫失火難相見飲啄不離碧山阿棲止還依嘉樹柯
王孫縱有黃金彈紅杏花間奈爾何
題昭陵六馬圖
秦王六馬一何驍生死同心鄂與褒酣戰每將戈止日
並驅長使血生毛流傳弟子初名幹服事將軍老姓曹
貌得真龍九重上昭陵刻石世同高
次韻武夷島梅花
一灣新月浸瑤天琪樹花開朵朵妍帝子乘風游小水
玉妃和露泣疎烟碧波夜濕清虚府綠渚春餘綽約仙
若遇羅浮煩問訊少將華髮感流年
顧瑛詩曰綠波蕩漾鏡中天瓊樹春迴玉蕊妍
苔雨青青空落月溪雲漠漠不成烟臨風望斷
緱山侣照影疑逢洛浦仙王母欲来青鳥下暗
香如水夜如年
題匡山人所藏圖
千尺飛流落半空散為烟雨晝濛濛草堂留在匡廬曲
頭白歸来晻靄中
君住耶溪南
君住耶溪南我住耶溪北咫尺不知名采蓮始相識君
愛蓮有花我愛蓮有實花實本同根君心勿相失
送君當遠涉
送君當遠涉蘭舟桂為檝君去不思家妾夢長相接采
蓮將遺君采花不采葉妾貌不如花君心不如妾
貞女慎行露
貞女慎行露君子戒履霜歲暮懷百憂離居增慨慷方
舟豈無楫河水亦可杭臨流不能度佇立以徬徨
芙蓉洲
草亭寂寂倚中洲風景依依舊日游江女蕩舟歌水調
溪翁結屋擬菟裘花迷島嶼紅雲暝香冷陂塘白露秋
莫向山陽吹短笛晚来沙鳥不禁愁
題柯博士墨竹
京洛緇塵染素衣故園清夢苦相思歸来無限江南意
寫作春風暮雨枝
題徽廟馬麟梅
内家春色少人知玉蕊冰蕤看轉宜說與宫中小兒女
畫樓瓊琯莫輕吹
題趙翰林畫桃花馬
當時沙苑最權竒贈與吳興學士騎身上桃花千萬朵
為渠圖寫墨淋漓
題趙翰林唐馬
王孫昔侍金鑾殿親見天街進馬来貌得權竒大宛種
解教人世識龍媒
題管夫人竹
綺窗春影綠婆娑夢作輕雲覆碧波日暮是誰調錦瑟
一江煙雨泣湘娥
題趙千里臨李思訓金碧山水
山上白雲朝暮生雜花流水總關情相思把筆題招隠
千尺長松獨鶴鳴
題朱澤民山水
東曹興逐秋風起長揖齊王歸故里託言鱸鱠與蓴羹
遠害全身良有以神交海上陶朱公遭世雖殊心則同
讀書把釣松江尾仰看浮雲行太空八月嚴霜下喬木
萬里青冥眇飛鵠為謝長安馬上郎世間何物為榮辱
題漁亭秋望圖
霜露洗空河漢濕西風蕭蕭江水潗綠洲孤亭小如笠
上有高樹皆森立九疑青青愁欲泣翠華零落何人拾
寳瑟空彈鴻鴈斜蒼梧帝子不歸家
題白描湘靈鼓瑟圖
斑斑湘竹淚痕深望斷重華隔遠岑花落黃陵春水闊
至今鼓瑟有遺音
題雙雉圖
馬蹄朝踏杜陵塵野雉飛来不避人况是太平游獵少
上陽風日自成春
題王元章梅
武陵溪上桃千樹亦有寒梅照水開一種春風標格在
太平恩澤為栽培
題從子倫畫風梅花鴨
溪山風日兩相宜更著文禽汎綠漪自媿無才似山簡
為君題作習家池
題白描水仙
汗漫海上期嬋娟池中影麻姑殊未来相思月華冷
題二馬圖
一種權竒産渥洼暖風晴日過平沙尋常不敢施鞍鞁
知是君王白鼻騧
題洪崖居士出山圖
張公不出山出山動千歲時騎白驘子狂歌每佯醉悵
望王屋深緬焉起遐睇
和新安梅韻寫玉山後
月照山中梅蕊新暗香疎影兩相勻素衣不受緇塵染
同是祇園樹裏春
天然標格賦清新冷蕊疎枝不自勻久與梨花不同夢
何勞惆悵惜芳春
雪裏俄看一蕊新空花頃刻已俱勻不知色相皆虚幻
那信優曇别有春
玉山和張師䕫詩曰寳地生春玉蕊新苔烟如
霧翠光勻山僧分得維摩供三素雲中别有春
題凌波飛盖
落落秦大夫皎皎漢臯女賦質新且殊託根乃一所願
結歲寒心不憚風雪苦猶勝河漢間脉脉不得語
題綠隂亭
嘉樹蔭華屋空庭生晝涼端居宴冲穆餘響答滄浪月
冷芙蓉帳雲深薜荔牆焚香坐深夕幽興似韋郎
題水仙
水蒼為佩玉為人素質娟娟不愛春終古關雎遺德化
禮防游女漢江濱
題山居圖
曉出城南二里餘鳥啼花落暮春初杜陵韋曲山無數
何處林塘可卜居
題明雪窗蘭
曾從北渚過君山更向黃陵廟下還帝子不歸芳草碧
鷓鴣啼處雨斑斑
題三白士女
長松百尺吹天風仙人憑虚離紫宫明月掛樹雲容容
褰衣獨憩流青瞳炯若秋水涵芙蓉玄霜未下珠露濃
桂樹偃蹇山巃嵸烟蘿空青深太古薜荔吹香雜蘭杜
渴飲石泉飢瓊蕊逍遙不比巫山女朝為行雲暮行雨
人間回首空塵土何如丹丘與玄圃珊然玉珮風泠泠
羣仙夜誦蕊珠經紫金之冠朝玉京青幢絳節鳳凰笙
蓬莱弱水今淺清何當從之拾瑤英一往不死三千齡
文殊寺高閣
何年蘭若倚崔嵬觀閣連天罨畫開澤國魚龍霜後静
關河鴻雁日邊回闌干迥遡虚空上歲月深從浩刦来
自信平生愛登覽夕陽高處重徘徊
重游文殊寺次錢伯行韻
野舟閒艤白鷗沙同訪文殊大士家滿地夕陽人散亂
一天秋色雁横斜江楓冷墮蕭蕭葉山菊晴開細細花
歲晚登高重懷古轉驚兄弟隔天涯
鴻雁篇
鴻雁雙雙度雁門相呼相喚不離羣晝銜蘆荻防繒繳
夜宿關河同夢魂稻粱既足江南闊秋水增波葉微脫
洞庭湖畔卧雲沙彭蠡磯頭弄烟月一朝無事忽相違
一向東飛一向西西飛渺渺秦山曲東去悠悠滄海湄
秦山滄海遙相望顧影徘徊各惆悵山有鼪鼯與網羅
水有蛟鼉與風浪回頭却恨不同棲辛苦皆因獨自飛
不問天南與天北何時相見得同歸
寄錢伯行
小堂閴寂俯漁磯江月留人坐不歸半吐野梅疑索笑
並棲沙鳥忽驚飛孤煙隠隠團晴色修竹娟娟弄晚暉
不是錢郎期不至也應安樂戀庭闈
寄實喇卜伯温秘卿
君侯高義重南金欲奉馳驅媿不任劉向傳經心獨苦
馬遷載筆意何深朱幡未許分符出華髮懸知兩鬢侵
日日燕山有飛雁帛書都不寄江潯
遣懷
策杖江臯每獨行園林二月未聞鶯紅塵陌上應千尺
白髮春来又幾莖自分才疎甘屏迹久拚人棄任浮萍
漢庭亦有中常侍安得才如馬長卿
過袁静春先生墓
每讀遺文為悵然一杯今酹(闕)河邊空餘玄晏先生宅
不見山隂道士船日暮蛟龍歸近浦春深鷗鷺散平川
佳兒也復能傳業白首躬耕於墓田
寄衍上人
屏迹江湖懶曳裾縱觀物理愛逃虚清明已過百花盡
穀雨又逢三月初豈有拾遺躭句癖漫慚中散絶交書
只應為結廬山伴蓮社相從意有餘
次韻袁仲長竹堂感興
一曲桃源憶故人白頭詞客最傷春南柯已寤平生夢
東海曾揚幾劫塵綺樹鶯花徒自好畫堂絲竹為誰陳
不須聞此空惆悵且看瑤姬舞繡茵
題雨竹
二月江南春雨深帝子不来勞我心所思只在涔陽浦
吹徹參差作鳳吟
横翠樓
虚樓直上面羣峯積翠氤氲一萬重晴散岩扃時隠豹
晝為雲氣或從龍寳花自落元無蒂天女空行不見蹤
絶境世人應莫到漫聞烟際動疎鐘
題柯博士畫
丹丘仙子渺何之零落春風玉樹枝阿閣鳳凰無處宿
漫勞湘管月中吹
送危太樸四首兼簡金華黃先生蘭溪吳博士
海内聞名二十年班荆長記客幽燕天官載筆推良史
延閣談經列衆賢三月風花愁送别五湖春色好言旋
只緣鞍馬勞王事未許扁舟聽雨眠
故人迢逓日邊来駐馬江亭訪草莱談笑豈惟能愈疾
歡娛兼肯共持杯李膺舟裏神仙侣郭隗臺中國士才
芳草萋萋天欲暮送君南浦思徘徊
壯懷犖犖負經綸匹馬翩翩走驛塵南國梅黃逢細雨
上林鶯老憶餘春名山盡擬搜玄秘滄海寧忘問隠淪
若著清朝耆舊傳金華遺得老成人
泰伯城中五日游懶騎官馬厭登舟步尋鄭老通宵語
坐愛黃山竟日留只把簡書詢故舊不將名姓答諸侯
石榴花發緣江去應訪蘭溪一散愁
寄鄭山人
萬里江湖一羽毛相思終日阻波濤山光并入終南秀
月色偏依少室高天禄圖書通白虎蓬莱宫殿湧金鼇
丈人不忝更生輩歲晚寧辭讎校勞
安石榴一首寄鄭山人
江南朱夏石榴繁絳萼紛披向日翻恩與荔枝登玉食
榮兼蒟醬入金門偶聞六實同根蒂遂託千房詫子孫
為謝漢庭張奉使相如白首向文園
寄沃哷彦文
幕下惟君最少年青春相憶路緜緜已推宋玉能為賦
却笑揚雄尚草玄千里獨看吳渚月一書不寄楚江船
致身好在青雲上莫漫登樓學仲宣
次韻陳叔方見寄兼簡沈仲說二首
作客不自慰懷人如酒中雨深芳草碧春老落花紅自
笑嵇康懶誰悲阮籍窮知君情最重應念跡飄蓬
把酒愁無賴看詩獨眼明性兼陶令達才共庾公清山
暖櫻桃發江春杜若生思君臨水上沙鳥亦忘情
次韻錢伯行飛雲樓小集懷王季野
為惜春光一半過如澠美酒汎金波共知此會情偏重
獨恨平生飲不多鼓瑟欲終仍緩節投壺纔罷即高歌
却憐燕子樓中客蘇小橋邊奈樂何
賦朝采江上蘋送陳伯善(時伯善新婚)
朝采江上蘋蘋生江水闊采之欲何為言贈新知别新
知行奉親綵服照青春不因裁剪好安得著来新去去
辭南浦春波趁柔櫓還復念離居丁寧託鸚鵡珍重早
回舟蘋花不奈秋但令潮有信莫倚草忘憂
謝袁可立惠盧橘
風露離離餘萬顆故人遠致自題封幸分嘉實當朱夏
不負幽花款暮冬南國情多書漫答上林才薄賦難攻
獨憐此日庭闈裏甘旨全勝荔子濃
寄朱元達
扁舟西望渺無端萬頃波濤一釣竿杜若洲邊思謝朓
鱸魚江上憶張翰蒼山著雨情逾秀綠樹藏雲晚更團
乘興何時訪幽獨對眠江閣聽風湍
題張鍊師所藏畫梅
幻藥能招水月魂蓬莱宫殿集靈芬誰將處士明珠佩
獨贈仙人萼綠君海國有香飄艾納洞天無夢化梨雲
春風想見瑤池會瀟灑真妃玉作羣
送華亭杜縣尉
六月松江如早秋木蘭為楫沙棠舟南郡神仙来作尉
西都恩澤會封侯種柳暫隨陶令隠賦詩應共陸機游
送君鸂鶒灘前路令我相思欲白頭
寄葛子熙楊季民(有序)
去年客京師與江西葛子熙楊季民飲于濟南
張署令家以櫻桃薦酒時季民將赴灤陽屬予賦
詩而子熙為之書予還江南一載而二子尚留
京師張君亦未離太常感時撫事悵然興懷因
賦長句一首奉寄
去年京國櫻桃熟公子親沾薦廟餘色映金盤分處近
恩兼冰酪賜来初酒酣惜與楊生别詩罷叨從葛老書
今日江南春雨歇亂啼黃鳥正愁予
留别張熙載
短棹攜書又入郛臨流分杖重踟蹰形容自笑如樵客
行止誰令類賈胡綠渚風光回杜若白沙晴色上蘼蕪
期君一日誠千里莫負翩翩汗血駒
寄申屠彦德
春風浩無蹤綠遍江上草游子行未歸關山一何杳白
日不可留朱顔豈長好按劒歌慷慨憂思結懷抱子桑
獨何為簞食常不飽展禽亦三黜中懷惟直道貧賤豈
足憂仁義乃為寳黃鵠棲崇丘嘉魚泳深藻所期乘風
波萬里終可保
次韻吳宗師生日感恩詩
化國真人慶日長五雲晴色映金堂草徵漢室芝房瑞
露浥堯時寳甕漿桂觀燕居凌倒影行宫齋宿候朝陽
咏歌恩澤期天保傳到人間雨露香
簡鄭山人
國士文章海内傳丘園風雨故依然空聞太守延徐穉
猶喜諸生禮鄭玄官樹鶯啼初繫馬講堂雀下或銜鱣
廣文方築招賢館肯使先生老一氊
送庸田司寳惟善經歴
籍甚中朝彦翩然萬里情禮從蓮幕重詩到水曹清未
雪辭吳會先春入薊城殷勤黃閣老能不問蒼生
送姚子章調浙東帥府令史兼簡楊大中錄判
昭代眷東國土壤際窮髮開閫涖四明元帥秉節鉞所
敦在詩書車馬時簡閱内以撫蒸黎外以綏頑黠辟置
幕府下詎可非俊傑姚君古遺直豈肯事乾沒侯藩樹
風聲漕府淹歲月簡拔實至公一洒時論觖丈夫志卓
犖誰能受羈紲但念儒冠微彌縫乃無闕祖道城東門
君馬行已秣飲酒不盡歡贈言答敢輟野水汎勾吳
名山滿甌粤相望各異鄉春漲溟海闊有懷楊功曹為
政已英發君行當見之為我道離别
送庸田劉運使赴閩
三年溝洫敢論功恩與鹹臺禮數崇水部有詩皆似錦
使君無馬不為驄勝游不憚三山遠薄賦欣逢四海同
嘗罷㯽榔有餘味佳人休說荔枝紅
劉向平生經濟才獨違鵷鷺久徘徊鶴書又赴鹹臺去
虎節還從水部来路入七閩連百粤心依五嶺望三台
遙知别後書堪寄春近南雲有雁回
次韻叔方寄沈仲說
公子新成江上宅更依西渚結幽亭時清墟里還無警
月黑柴扉不用扄流水暗和琴瑟響好山濃入畫圖青
故人白雪歌難和孺子滄浪曲自聽每厭狂夫談酒譜
還從處士授茶經庭前賸折忘憂草不負君家玉膽瓶
八月十三夜汎姚城江二首
畫船撾鼓唱回波皓齒青蛾不用歌好月愛看輪未滿
清秋莫問夜如何明將織女機絲動寒恐姮娥白髮多
天上清光應更足羽衣安得共婆娑
何年江水出姚城轉覺東南地勢傾彩月夜當河漢動
客星秋入斗牛明一波不起魚龍静百穀初登海宇清
生喜太平身少壯浩歌學楫豈無情
次韻答張庸
我行四方今始歸回視所歴皆堪悲關路﨑嶇望無極
精魄摧喪難為持前瞻平陸若可取振轡頃刻俄已非
嗟哉微命犯重險念此憂患何當違峥嶸亂石無改轍
况復霜露沾裳衣天寒日暮豺虎呼山空木葉猩鼯飢
長安薪米如桂玉環堵蕭然抱羇獨平地波濤劇艱阻
豈但長溪與深谷雖無良田負東郭賴有詩書貧可讀
平生志願在温飽胡不還家共燈燭驅車不返竟何為
妻子山中向天哭王侯第宅與雲齊五陵衣馬皆輕肥
富貴由来歸世胄安用經術研精微故人張生非碌碌
投我長謠兼短曲才華如此年尚少一掃能令千兔秃
憂来為我發浩歌張生張生奈爾何人間岐路何其多
次家兄之湖州兼簡同府判沃哷叔敬教授
結髮相從讀父書故園茅屋總荒蕪漫嗟橐筆依公府
終勝雕蟲作陋儒菽水粗能為母具菜羹猶可備兒需
殷勤好去酬知己莫待秋霜上鬢鬚
異鄉兄弟那堪别况是江空歲晚時薄禄重為慈母計
綈袍深戀故人知綠波亭下鷗盟近碧浪湖頭雁影遲
為謝郡中賢判府此行應不負驅馳
安定先生足典刑金源文學播芳馨己承博士尊三傳
更飭諸生授五經馬氏有兄眉最白阮家諸老眼偏青
水精宫裏神仙府為借清風送鶴翎
西墅
西墅幽期每自知晚来無物不宜詩白蘋點綴秋波遠
紅樹留連落照遲親老正當貧賤日身輕深荷聖明時
可能便把投竿手来問漁翁覓釣絲
簡陳子貞
丞相流風久未泯丈人才力老逾新周南每恨留司馬
谷口誰能問子真九月風霜蟲亂蟄五湖煙水雁来賓
相逢莫漫嗟遲暮欲把遺經究獲麟
次韻錢伯行中秋翫月
桂影婆娑白兔閒九霄風露滿江山斗牛直上天常近
河漢西流夜莫攀織女機絲清淺際姮娥宫殿有無間
坐看博望乘槎處安得相從萬里還
臺觀參差近廣寒金莖承露玉為盤誰知天上中秋月
却向人間獨夜看此夕屢驚烏鵲夢當時羞著鵕䴊冠
可憐牛渚磯頭客不遇將軍興亦寬
聽寧上人彈琴
忽忽歲將晏鬱鬱不自聊况兹霜露集驚飇振寒條之
子從何来攜琴過蘅茆為我理素曲五音紛以調莊聽
斂手坐幽憂為之消鸞鳳戲雲中餘音相與飄别鶴警
宵露衆葩悅春朝婉麗不可極忽復變蕭寥清風散六
合白日耀層霄流水一何深泰山一何高聘魯慨觀樂
適齊感聞韶疇知今日樂俯仰千載遙寤言欲報之媿
乏英璚瑤
秋日過杞菊别業二首
扁舟遠赴故人期出郭東行慰所思甪里兒孫猶種菊
&KR1793;川賓客搃能詩尊前醉舞攜如意花下狂歌倒接䍦
欲訪汾湖高士宅隔江煙樹晚參差
曾是吳松江上客片帆今日重来過未從地主求田舍
先問溪翁覓釣蓑霜露滿洲丹橘熟烟波維艇白蘋多
臨流為洗煩囂耳一聽滄浪孺子歌
雲文閣為鄆伯常賦
公子愛修潔宴坐焚椒蘭朱火生清煙絪緼升博山矞
雲成五色佳麗不可殫忽然為芝盖輪囷殊未闌輕風
散紛郁流芳花竹間曲戶春窈窕綺疏日闌珊霏霏縈
舞袖歡樂有餘閒
夜坐懷二君子
良夜殊未央明星一何爛懷人阻層城邈若河與漢棲
鵲驚露叢落葉依井榦據梧不成彈惻惻空嗟歎
許具瞻之官武義
江水蕩蘭舟青山入畫樓邑人迎令尹還似魯中牟風
水三年别兩地同明月不寄越西書令人生白髮莫訪
赤松家休栽滿縣花甘棠如可護留與邑中誇
題幽竹萱草圖(為陳元禮作)
報妾平安信知君遠戍身好花難作佩留慰北堂親
題鉤勒竹
素節亭亭不可移珊瑚為榦玉為枝高堂歲晚看圖畫
彷彿清風見伯時
元夕
畫堂燒燭照初晴緩節安歌間玉筝火棗種成玄圃樹
芙蓉開滿化人城香飄洞府春迢逓月轉銀河夜淺清
腸斷一聲金縷曲佳人疑是許飛瓊
送韓與玉北上兼呈張先生仲舉
總角曾為同舍生春風玉樹照人清關西早事張夫子
洛下争迎陸士衡草入瀛洲春漸綠日臨鳷鵲雪初晴
漢家文物西都盛獨有甘泉賦未成
南國高人有俊才青春獻賦上蓬莱飄零不飲新豐酒
慷慨還登郭隗臺太液恩波春瀲灔五陵佳氣日崔嵬
北門供奉如相見好寄平安兩字来
送韓執中同韓與玉北上
春光三月滿神州公子翩翩逐俊游江漢不傳王粲賦
關河同汎李膺舟玉城迢逓將烟繞金水縈紆並日流
搃是少年同舍客驪駒一曲迥添愁
題四明悟真觀蕭爽軒(白玉蟾嘗留題)
蕭爽東南福地開五雲樓觀鬱雀嵬逸人或佩蒼龍下
王母時乘紫氣来山色巃嵸開菡萏地靈歘吸領蓬莱
玄都壇上題詩客浩刦朝元獨未回
寄王可矩尚書
生逢堯舜坐明堂身佐䕫龍入廟廊每以經綸禆衮職
豈惟文采動鵷行人来洛下無書寄春到池南有雁翔
早晚定趨青瑣闥從容能不問滄浪
寄沃哷元常御史
布衣夙忝故人知痛飲狂歌不復疑白日看趨天禄閣
青春催入鳳凰池三年江漢悲游子萬里關河眇夢思
早報綉衣行郡邑為騎驄馬慰棲遲
次韻錢伯行江上春暮
太湖之水近當門荇葉芹芽暖正繁不問主人還看竹
每逢鄰叟為開尊燕歸王謝江邊宅犬吠朱陳柳外村
步屧春風歸去晚野童篝火候籬根
澤國今年春雨多閉門春盡惜蹉跎雲飛越嶺無書至
花落吳宫有雁過自笑塞翁猶失馬誰因内史誤烹鵝
裁成白苧無人聽悵立東風獨浩歌
送鴻山楊士可赴嵊縣巡檢
公子翩翩去莫留好山無數剡溪頭清時不共伯鸞隠
暇日還從安道游花底蕩舟歌越女尊前把酒看吳鉤
臨風聽徹黃金縷折贈一枝安石榴
送范德輝赴縉雲教諭兼簡高則誠
不逐扁舟汎五湖一官迢逓縉雲墟遺民世守軒轅鼎
博士家傳魏國書夜月定聞隣縣鶴秋風莫憶故鄉魚
到州為謝高書記日日相思賦索居
題富鍊師仙山訪隠圖
客有子微子學道居松陵身卧雪灘曲心將秋月明太
湖烟水催揚舲去訪隠者尋仙靈桃花之源浪得名何
如入海窺蓬瀛蓬瀛樓觀何嵯峨縹渺金碧之空青扶
桑東枝掛白日巨鼇不動波濤平仙人王子喬乘風下
青冥要君與君語欣然若平生飲君以沆瀣之微液贈
君以琬琰之華英授君長生不死之奥旨保君神明愈
久而清澄丹丘羽客遙相迎足籋浮雲同上征蒼龍為
車翠羽旍風伯前驅玉女仍直排閶闔朝紫清天上差
樂人間苦君獨胡為思下土林屋深通水晶府勅制羣
龍主晴雨指麾豐隆使擊鼓飛廉揚舲馮夷舞馮夷舞
樂未央昔年往游今故鄉堯舜無為四海康千秋萬歲
下有巢許長徜徉
黃雀行
黃雀何飛飛雄鳴呼雌野草低暮歸莫向空城棲空城
挾彈多小兒朝飛莫傍東家屋東家鷙鳥食爾肉不信
但看梁上燕昨日養雛今不見不信更看桑間雉錦翼
䙰褷爪中死東家公子非少恩彼鷙不仁誰敢嗔吁嗟
爾生亦甚微彼鷙不仁謹避之
慈烏曲(有序)
至正十年夏四月詔賜高年帛吳興沈右以純
孝稱而其祖母夫人歲九十前後被賜者三而恩
有加君子既感國家忠厚之澤洽於天下又美
君之孝樂其親之夀而榮其賜之侈也盖觀感
而有歆慕羨豔之心焉於是天台陳基為賦慈
烏曲以歌之其辭曰
慈烏尾畢逋朝夕且呼哺爾雛今日慈烏一何樂飛向
樹頭兼屋角飛去飛来鳴且啄門前忽有吏言致篚與
筐中有兩束帛爛爛生天光孫也出見吏再拜陞母堂
祖母康強年九十受帛拜天仰天立太平恩澤高年及
歡樂盈門動鄉邑殷勤裁剪製為衣長短於身無不宜
母著衣孫起舜日日見烏来返哺萬歲千秋荷明主
送李彦章
青絲絡馬頭游宦古蘇州蘇州城東萬斛舟前年運粟
直沽口送别江亭折楊柳承恩頭插上陽花錫宴尊傾
光禄酒江上今年楊柳黃辟書千里有輝光勇騎閫外
將軍馬飽食閩中荔子漿閩中女兒歌白苧把酒勸君
為君舞將軍好文不好武自古閩中稱樂土
空明山人歌
丹丘子空明生結髮為吏干公卿懸河之辨從復衡法
家之書刑與名少年騎馬入公府白首尋真歸赤城赤
城仙人下青冥手捧寳籙遙相迎虚皇敕住委羽洞服
事劉郎為弟兄劉郎乘風朝紫清雲為旗兮霓為旌盡
留璚田教種玉約以不死三千齡三千齡在何許来往
東吳復西楚看成珠樹著三花笞鳳鞭鸞却輕舉
玉簫引
金華仙人周子竒能吹三十六琯之參差疏音間節傳
自女媧氏上引浮丘公下接王子晉来往伊水之濱雒
水湄緱氏山頭輕作别二子不知何所之空留子竒子
與世同遨嬉歔商歙羽雜宫徵龍吟鳳噭能使鬼神上
下莫得窺端倪昔年西王母翩翩會瑤池親遣侍女董
雙成學得妙曲崑丘歸至今縹緲十二之玉樓餘音長
繞蟠桃琪樹枝請君休汗漫我欲與爾期若非鈞天即
洞庭仰參軒轅帝俯友虞廷䕫後天而老不死長追隨
周子竒此曲莫向人間吹
次韻鄭山人謝沈存齋贈㯽榔木拄杖歌一首
海南山青海波綠秀氣盡鍾嘉草木㯽榔刻杖世罕見
堅潤不數崑山玉沈君乃吾友鄭老真吾師沈君贈此
不愛惜老子曳之行賦詩七尺之軀既貧且病足晚得
此杖差勝桂林之一枝出門頓增百倍力入海欲踏金
鼇脊又欲逐日窮西極翩然却去謁祝融正值㯽榔秋
有實剖而食之狀如火齊赤蠻烟毒霧不敢侵底用丹
砂駐顔色擇地而行坎則息深山大谷俱躋攀此杖鏗
然爪甲間山鬼見之莫敢奪泣淚化為妖血殷㯽榔杖
出南海安得進之於冡宰扶顛持危功用在空令此老
杖于鄉上下古今千百載
烏夜啼引為泰州趙子威使君賦(有序)
閩人王㽘字季境為淮東帥府奏差被誣繫揚
州錄事司獄時趙公為泰州以廉能稱部使者
移其獄使讞之遂乃反冤
烏夜啼在庭樹烏啼啞啞天欲曙阿兒被誣身繫獄盡
室煩冤受荼毒烏啼胡為繞吾屋下堂喚婦起聽烏忽
喜淮南兒有書書中報道兒罪脫此樂欣欣天下無兒
歸拜母為母說泰州使君當世傑執法霜臺舊司臬明
如青天皎如月冤獄平反解縲絏已死復生誣得雪海
可枯山可裂使君之德不可滅烏啼愛我庭樹枝我愛
使君君不知使君歸朝奉天子日日聽烏為君喜
白雁操(有序)
梁君出獵其臣公孫襲善其君之聽其言而作
有羣白雁王其弋諸蠢彼行者王其釋諸匪伊是釋惟
王之德王德伊何曰宋景公一言之善上格帝衷人獵
得獸於言何有王獵得言王千萬年
鴻鵠操(有序)
晉平公浮於西河感船人固桑好士之言而作
鴻鵠于飛以翮非毳君子好士宜别其類鵠飛冲天其
有以夫美哉山河守以士夫孰謂彼夫言有旨夫
送王本初縣尹赴鄆城兼簡磁州本中使君
憶昔至正初北游客京師辱交伯仲間日夕相追隨磊
落青雲器聯翩丹鳳姿媿無高山調酬君白雪辭俯仰
八九年南歸滄海涯竊聞霜臺上風猷肅綱維允矣伯
氏賢克當明主知仲氏貳安陸重為人所推中朝名公
後復始非君誰前年復至京伯也官於磁治州如室家
撫民若嬰兒靈草毓三秀瑞麥生兩岐伯也置不言獨
詠豐年詩凜凜君子風不啻先公為政成報天子寵錫
有光輝人言古循吏龔黃邈難追孰知忠厚化昔聞今
見之仲也復為邑鄆城鬱巍巍朝廷重守宰簡書有程
期一門雙南金共下白玉墀又如兩騏驥為主效驅馳
河水昔横濫生人四流移桑間為寇攘觸罪姦有司坐
令齊魯俗探丸盈交逵今君寄民社所念當在兹願試
父兄術為民療瘡痍君服亦已華君佩何陸離朝發江
之滸暮宿河之湄行當見伯氏為我道暌違
草堂雅集卷一
