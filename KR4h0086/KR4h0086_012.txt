草堂雅集卷十二
元顧瑛編
彭罙
字仲愈廣陵人無書不讀通五經性行純謹言笑
侃侃陳君敬初深敬事之來吳中予甥張大本首
延致之授舉子業戶外之屨常滿江左碩儒也
巴陵女子行
巴陵郡西江水渾赤沙黃壤東南奔邇來湜湜已百載
中有婉孌之忠魂當時郡有賈氏婦志節凛凛摩乾坤
家亡國破身執義不辱乃是韓魏國忠獻五世之曾孫
臨平湖開石封發五陵氣盡天房昏甲馬三百萬北來
正啍啍連城破竹勢迎刃牽羊係頸投冠解綬竄匿俱
紛紛不意弱草中見此松栢根讀書不學曹大家事夫
却是桓少君君臣大義本與夫婦一慷慨萬古保貞操
視生死朝夕不啻富貴如浮雲恨不生為男横戈赴三
軍栖栖臨絶音耿耿昭人文練裳縱横四百字上陳祖
宗創業有至道下斥姦邪誤國偷生存吾詞既畢分已
盡精衛何苦猶銜冤想當捐佩入不測幽光上浮白日
銜隂魄直塞珠宫門湘靈罷瑟虙妃泣馮夷長嘯羣龍
翻至今頌其詩感其事令人浩氣填膺那可捫或者疑
之不能成人善謂其見夢于人不若效靈史氏為可惇
嗚呼時無歐陽公斷臂之婦絶無聞何以愧賣降表貞
節薄俗那能譏兔園我願然犀取靈骨封以夏屋旌以
石表雙高蹲奏之大廷布天下激厲臣子皆忠淳可以
扶三綱正人倫謂予有不信請視賈娥墳
怡雲軒歌為茂上人賦
怡雲軒前古松樹日日雲來滿幽戶怡雲野老對松眠
看雲自來還自去非煙非霧流光晶白衣蒼狗倏多形
有時驟雨動靈怪恐是老龍來聽經飢食坐單行復息
心與浮雲兩無迹鉢中水是天上泉忩隙塵非山下石
青天漫漫積空寥磅礴雲間無遠遙乘之瞬息千萬里
靈鷲峰頭雪未消我樂在雲雲我悅相從不似長相别
雲歸岩洞我還山碧潭夜夜看孤月
送粹上人還天台養母讀書
逝川無停波浮雲時獨飛十年出家去早著游子衣朝
汎南海航暮采北山薇孰云方外樂倚門有遐思丸丸
赤城山中有鳥烏慈娛嬉在昕昔况適静者期朔風吹
大江越樹淡寒暉顧瞻東歸屐夢繞玉溪湄
送丁好義
晨登吳王臺蒼然望八荒大江東南去浮雲西北翔中
有鵷雛飛前隨雙鳳皇梧桐正蒼翠亦待鳴朝陽白露
湛清秋山花已黃黃折之欲相贈歲晏同幽芳
寄沈鼎臣
中庭好花樹欲發遲良時春風一嘘拂粲粲已盈枝青
實未堪摘苦心良自知朝榮暮憔悴物理固其宜願將
合歡草持以遺所思
宛陵大江左我家更在東憶子到縣時目寄孤飛鴻滄
浪無釣艇海洋多颶風游鱗向何處遠將消息通嚶嚶
雙黃鸝躑躅芳樹中聽之有深意白日已匆匆
鄭氏義門詩
有巋者門摩霄切雲丕昭人文鱗集而充櫛比而從伊
鄭之宗桓桓其棖楔臬孔明載闢于行重慶在堂曾玄
日昌有質必良父教子箴兄愛弟欽樂且弗淫服五而
窮世九而同益衍以隆黼黻羽儀濟濟師師維禎之幾
牛蹄角千其尨百牽共牢勿遷天將孔揚以顯休光聞
于聖皇皇帝曰都爾嗣克圖宜旌爾廬絲出而綸玉輝
㻞璘勅我子臣絢爛非烟膏露醴泉三秀植焉童齔耄
期作息娛嬉益勸而規其規維何百忍一和永矢弗頗
彼張顯唐此陳九江孰與比量噫&KR1077;汙流德色鉏耰紾
臂乾餱目貿于詹心瞢于慙弗死曷探江浦之源汗浩
澄淵可挹其涓伊我人思孝友同歸天下無為斯門斯
言千萬億年與國永傳
芝山吟(有序)
徐君勉之番陽人芝山在番郡之隂世傳山常
産芝郡人往往以科第顯勉之兩舉鄉進士得
山長慈湖人謂勉之若有不釋然者予故為道
其所樂作芝山吟餞之
西山有靈芝我來茹其芳吐氣為卿雲絢爛紛天章紫
微上卿不敢惜手抉氛埃看五色虎豹衛關深九重倏
爍電光迷白黑歸來不是故山遙天風卷幔正飄飄化
作慈溪泮林雨坐令嘉植長春苗碧澗泠泠煮芹藻恰
佀山中采芝好咀華滋味與人同粱肉朱門祗素飽闔
閭城頭秋日涼停雲只隔錢塘江西山日夜生輝光山
中紫芝煜煜長更結飛霞高頡頏
涂穎
字叔良
題韓與玉春山行旅圖
枉路越川梁郊區綿海甸蘅臯望菌閣遠近皆可辨夕
嶂青若藍春雲白於練去矣諒云遙聽鐘自忘倦
欽察海子上
醉卧藉芳草青天若穹廬頽然無所覺恍惚夢華胥日
落大荒暮天清雲物虚不知飛雨來洒我貂襜褕起坐
向滄海高歌望天衢長懷既莫展此地聊自娛壮歲思
學劍閒來對呼盧潛蹤混羊豕何必事詩書
鄭節婦詩(上京人老而未獲旌表)
飲冰不為清食蘗不為苦白髮守孀閨含悲涕如雨常
憐衰朽質蚤歲喪其天粧臺掩明鏡翠閣棄華鈿自誓
比共姜無兒哀伯道天命可奈何人心當自保南山石
可轉此志終不移東海水可竭苦節終自持嗟彼薄俗
中紛紜斁倫紀雖見旌異門多在王侯里誰知冰玉潔
埋沒一何傷獨有中天月遙夜照肝腸
牛羣頭懷鄉
日出漭蕩外風生遼廓間將軍指大野游盼漠南山五
月雪猶凍平沙春草寒駝鳴隴烟曙氈帳亂迴環行役
方未巳羇懷恒鮮懽南禽戀越樹代馬思燕關悵矣風
土異靦焉游子顏故鄉在何許灤水徒潺湲
簡漕府劉經歴
貢賦出天下東吳最豐贏連艘轉大海輸饋實瑤京天
子方旰食屬念在羣生鸞臺輟英俊贊理慎王程肅肅
公府靜悠悠蓮幕清攄誠閱簡牘思用致隆平中原久
荒蕩豹虎况縱横軍儲急會斂何以恤其情昨聞畿甸
間詔令募民耕秋風熟秔稻委積若墉城並將資國用
庶足緩繇征
題山水圖
憶昔灤陽八月歸北風吹雪洒秋衣槍竿嶺上停車望
萬木蕭蕭落葉飛
上京次貢待制韻
海風吹雨度龍沙滿眼金蓮紫菊花日暮笙歌何處起
高低穹帳五侯家
蓬萊仙子學長生羣帝朝天絳節迎昨日六龍迴北極
雲裾霞珮集灤京
竹宫窅窅秋風晚芸閣沉沉晝漏稀獨有蕃僧承詔寵
紅衣白馬退朝歸
借得仙人白鹿騎瀛洲真館住多時夜深忽見江南月
却憶親知久别離
馬麐
字公振崑山之東滄人幼酷志讀書多為搢紳所
知好文尚雅以華其家聲與余有姻婭今之所錄
皆楊鐵崖所稱愛者
春夜樂
越羅複幔茱萸紅蹙金繡帶蟠雙龍銅盤膩燭傳香蠟
簾箔星光釘文甲金刀割鮮翠釡烹豆蔲壓春赬玉罌
神仙舞盤踏月行雁沙印雪留雲纓朱絲泠泠金粟柱
風流上客瓊林主碧海烟中采香媍濕花仙骨沾春雨
和楊廉夫新居韻
楊子樓居飲馬河書舟日日艤晴波未論栗里功名薄
總為夔州詩句多遠樹入簾秋若畫亂雲渡水白於鵝
何當共把凌風袂醉和仙人鐵笛歌
婁東園雅集分韻得雨字
步出東郭門羲車籋雲上園容媚嬋娟海色射泱漭老
仙瀛洲來鐵笛奮逸響好鳥啼木末驚起飛兩兩珍圖
襍緗帙於焉得真賞清驩信浹洽閒情足蕭爽歸歟掩
關坐俗駕毋勞枉
獨酌謠
獨酌謠獨酌當中宵中宵萬籟寂獨酌興歌謠玉露下
金井銀河流素濤一酌再酌神思超安得十洲仙人共
傾倒駕風鞭霆歴覽八極同遊遨魯戈莫麾斥羲車莫
招搖便當甕頭醉笑解黃金貂君不見車輪馬足長安
道雞鳴五更天未曉又不見北邙風雨跡如掃石駝斷
碣眠秋草天飈泠泠吹我襟獨酌獨酌慰我心流光去
人那復得洗盞自歌還自吟
盧昭
字伯融閩人僑居東滄從明師為舉子業詩文尤
有法搢紳先生器重之余交于其父子間視伯融
尤相愛重云
酬楊子固
我愛三山楊子固能詩似是謝惠連兩家通好只青眼
十年不來今白顛故園春色烟塵際清夜好懷風雨前
可耐明朝還欲别楊花飛送渡江船
送清上人歸莆田
有懷白髮中軍老飛錫泠然下翠微龍女細聽雙樹法
天風不動五銖衣江頭日暮多塵土谷口春深長蕨薇
故國蕭條丘壠在相逢猶憶未同歸
送會稽朱景初游維揚
日日長缾醉竹西朱樓九曲使人迷夜深應有慈親夢
起看青山似會稽
送道士之京
五色雲衣襟珮璫大明宫裏拜君王金盤玉棗傳仙實
龍簡瓊文刻帝章每候和鑾祠太乙總看鳴鳳下朝陽
鑑湖一曲還歸老都道當年賀監狂
題昭君出塞圖
草黃沙白馬如雲落日悲笳處處聞此去妾心終許國
不勞辛苦漢三軍
關山北上幾時還一曲琵琶掩淚彈獨倚穹廬望征雁
舉頭見月似長安
采蓮曲六章送蘇彥章奉母歸汴
江南可采蓮江北日復暮阿誰修饔飱拏舟渡江去
昔日江上蓮蓮葉小如錢今見房中子含笑弄清漣
濯濯秋水蓮采采遺慈母莫歎華色衰懸知子心苦
蓮葉大如蓋魴魚潛在隂魚潛尚知處吁嗟游子心
食蓮先食菂踏藕先踏水菂苦心自知水深恨無底
蕩舟遡洄渚零露沾我衣紅芳日以歇載之與同歸
江水一百里送瞿慧夫
江水一百里客歸春亦歸南國雙蛺蝶直是繞人衣
江水一百里春帆五兩輕遮莫潮來未須教醉裡行
江水一百里江流曲似環殷勤問江水幾日送君還
精衛辭
有鳥志堙海銜石到海返石轉心不移但礪爾喙短日
復夕海復遠石可竭海可滿精衛之恨何時斷
擬烏夜啼悼從母弟曹生沒于陵河
烏夜啼飛來栖我庭樹枝烏啼不祥母惡之母生季子
年廿六買船海行輸豆粟昨日陵河有書至前月風波
葬魚腹婦姑相持哭向天路遠不得收骨肉井羸其瓶
水迺覆人生涉險終自椓魂招浦口悲風來烏啼遶樹
聲更哀願摧四山填海水他人毋令有如此烏夜啼啼
嗚嗚婦朝上堂再拜姑勸姑莫打枝上烏烏今反哺有
是雛子胡不還母在家
擬車遙遙送蘇彥剛奉母歸汴
車遙遙幾千里朝發吳頭夕楚尾車中美人誰家子雲
軿聯翩去無已驅車復驅車可使車無輗車無輗不行母
無子何之臨岐商歌奉巵酒牽郎之車夀郎母酸風北來
雨雪寒願郎歲暮當知還車遙遙歸汴州投爾車下轄懸
爾車上輈莫學從前事長游母之念兮朝夕不能休
古意
良人去悠悠出川還入洛不省道里遠但愁風水惡胡
為不懷歸日夜苦棲泊道遠終致之車輪不生角楚楚
生紵衣去時與郎著勿遣塵土緇塵緇徒澣濯妾言諒
無訧生死將有託金多詎云貴飲水秪自樂
題墨菜
薇生西山阿荼生南原下結根各有地不與同甘苦薇
老不可食荼今復如飴甘苦有時易貴在知者知
擬同聲篇送瞿慧夫學錄鎮江
幽谷答空響鳴鶴和在隂同聲自相應感兹意彌深子
嘯我嘅歎我歌子援琴宫商諒相宣不如我同心維時
文化洽貳教良所任爰有芹與藻采采樂且湛顧瞻白
雲翔寧不懷故岑勖哉躅前修秩秩著德音
題海棠畫眉圖
灼灼棠之花有鳥啄其英遺音求匹儔使我懷友生睠
彼春載陽品彙咸欣榮如何梧桐上不見鳳皇鳴
題梨花錦鳩圖
山梨著花春渚曲鳲鳩樹頭啼角角文膺錦翼何䙰褷
晴呼婦來雨逐之不如王雎在河滸關關和鳴還並處
賦魯子昇檢校宅雪中紫牡丹
拾遺門前車似水歲暮傳看魏家紫獨持顏色犯冰雪
不作春妍競桃李戔戔凌寒散晴葩洛中定應無此花
滿堂雜珮亂葱玉一色碧雲承紫霞醉披鸘裘酌銅斗
問渠可是華神手折華起舞奉郎母年年對華作長壽
送清上人横陽覲母
上人自是無家者甘旨高堂未忍違每有庭萱生客夢
難將寸草報春暉江花繞水迎船下雲葉浮空近錫飛
清夜寶洲心更切相期須及雁同歸
賦牡丹
煖風輕雨破花初仙態惺忪似索扶承露總看金作掌
鎖雲深訝玉為盂香籠晝幄仍熏麝酒暈春容更點酥
老去風流渾未減快傳綵筆倩官奴
送駙馬觀稼軒同知辰州路
使君南貳辰陽郡奕葉人傳舊相家莫向將軍問銅柱
好從勾漏覓丹砂畬田五月多遺&KR1367;沅芷連天爛有花
飲射早聞成雅俗遐荒今已似中華
送鄭元永歸永嘉覲父
中宵清夢落東甌不為青山一日留花過辛夷歸别墅
風含杜若下春洲深懷置膝憐文度每愛將車從太丘
釃酒高堂真樂在江湖深為謝盟鷗
次陳敬初送貢泰父海上回舟韵
甬東陳生江海士歸來文采鳳毛新蕭蕭神駿不受縶
肅肅驚鴻還避人待月瀛洲重視草望雲赤水竟回輪
憐才獨爾中宵坐百過清詩不厭頻
十年京洛負幽期此日相逢菊滿巵隔幔華星川上動
近人凉月樹中移草玄自信愁方適嗜酒從嗔老更痴
不有栖遲吳下客秋來那得慰愁離
過吳淞江
霜林纖月墮疎烟有客同舟思欲仙何處吳歌聞白苧
滿江秋色坐青天
瞿榮智
字慧夫嘉定人明易憲府試辟後青龍鎮學教諭
多寓雲間雖與交游而得其詩不多焉
和羲仲韻
莫怪清狂似謫仙乘凉遠過玉山前紫簫夜動黃姑渚
翠被風生越鄂船雲樹亭臺全却暑蓉華簾幕半浮烟
賦詩刻燭良宵飲知是衣冠不乏賢
和鐵厓先生柬玉山隠君
老鐵仙人海上來海雲長日護樓臺玉簫綵鳳時時下
黃鶴珠簾面面開不逐蟾娥歸月府却憑華使過蓬萊
見說武陵重有約一溪流水似天台
次韻吕養浩
客子頻煩尺素修江雲變態故生愁山迴絶磴參差樹
花隠重城縹緲樓雨裡未須秦望屐雪餘擬汎越溪舟
蒙郎古道多歸思桃葉春情隔渡頭
十一月廿四日紹興作
秦望山頭雲氣生越王城下湖水平梅花欲放不盡放
雨色待晴還未晴銅駝金谷非故里青衫白髮徒虚名
可憐百年已過半空嗟萬古難為情
盧彥志自台州候官至維揚
台州候吏揚州去驛馬回途一月期官寺偶分銀燭坐
客樓每怪玉杯遲山中桃樹仙人洞天下瓊花后土祠
盧掾此游元不浪錦囊收得數篇詩
次韻監郡魯公
鏡裏湖光煖欲波客情惆悵不能過蓉花簇簇開岩岫
雪片飛飛起鸛鵝載酒小船輕若葦穿城夾膝小如梭
每因公事歸來晚無奈重樓月色何
秪合明時早掛弓謾勞車馬駐江東烟開溟海清蠻蜑
水滿平湖沒雁鴻星騎夜馳蓬閣下雲旗晴卷石城中
萬方應喜平羣寇當與汾陽並大功
次張句曲題楊鐵厓新屋詩韻
亭子高臨洗馬河亭前夜月動微波倚闌天上簫聲發
卷幔岩前月色多未許韓家修五鳳欲從房相賦羣鵝
連城芳草遙相憶誰解玲瓏醉後歌
寄莊蒙泉
樓殿高低瞰海邊潮生静看月流川秘函夜誦天仙下
香積晨齋繡佛前碧蓋團雲隂寂寂珠旒分雪溜涓涓
支郎絶愛山中景吟得詩篇與世傳
柬熊松雲
西岡無奈景純何陶寫新詩日漸多宜似蘭苕飛翡翠
每嗟荆棘長銅駝日曛山崦收黃霧秋入江風動白波
復憶松雲老文學醉乘簫鳳肯相過
寄張伯雨
服食年深玉雪臞半簪華髮不成梳入山早棄人間事
閉屋獨修河上書丹火夜明雞犬宅劍光寒辟斗牛墟
儗將一疋鵝溪絹寫作玄洲舊隠居
張遜
字仲敏姑蘇人博學善屬文書畫俱絶戶外之屨
如積累期過草堂弗果今所錄詩皆為余所品題
也
題桃花溪
種桃如種柳容易得成花千樹恐無地平原堪十家晚
風迎窈窕春水繞汙邪久不通人問循溪步曲斜
題杏花鬭鵲
公子宅前紅杏林彊彊雙鵲鬭春心一從訛尾東風裏
明月深閨問好音
題葛仙翁移家圖
魚游沸鼎莫遲留儋石逶迤向廣州抱朴書成牛背上
從教雞犬有人收
無題
銀屏曲曲掩秋塵何處車聲五色驎飛燕曾為掌上舞
崔徽不及卷中真蕙花清露紉成佩菱帶文波綉作茵
獨倚疎桐無限思盡憑雞卜問江神
一夜泠風入翠幢夢魂長是遶湘江香螺脫厴烟生幄
豆蔲含胎蝶滿窗碧岫臺空雲雨斷絳河星動女牛雙
牢愁得似秦城遠幾日重圍未肯降
罘罳凉月午隂移漠漠重簾怨阿螭竹泫啼紅猶染淚
藕分纖碧尚牽絲題封欲寄金條脫收子休彈玉局棋
惆悵章臺南畔柳何人折盡最長枝
新水流雲滿綠臯畫橋微步聽黃袍空傳解珮酬交甫
只惜能詩似蒨桃柳色障塵侵小扇荷筩含雨沁香醪
蛾眉老去都陳迹懷古懷春謾自勞
留别李五峰
秋風曾過青蓮舘南蕩誰傳白雁書只擬馬遷為太史
也知枚乘有安車客星當戶江清夜華月浮空雪霽初
如此好懷舟莫發憑高釃酒鱠雙魚
懷貞居張先生
不見貞居張外史故園牢落已經年山中絶境如三島
河上遺書著幾篇竹榻何曾延俗客瓊樓只合貯神仙
扁舟有待秋風後重約湖隂日叩舷
題挾彈圖
綠樹隂隂水滿堤春風立馬看黃鸝憑郎金彈莫輕發
恐有慈烏來上栖
次唐本初韻
霜屋午雞唱出林羣鳥繁誰歟驅物來澎湃如河源客
簷得南向仲冬氣猶暄坐井窺青天遲覺陽烏鶱勉將
聖人意一對童子言九齡與玄文要之矢弗諼
古道苦埃壒微言易風波屈性以徇人椓喪尋斧柯游
心欲遐遺却挽塵鞅過屠羊固所願有待遲蹉跎小楫
不受膝中流憑渡河來者倘未期我樂非無多
李簡
字士廉廬陵人僑居吳之崑山操守端方文學優
贍好古尚雅傍通隂陽家書與予相去無一舍然
多居錫山故其詩不多云
次唐本初韵
總道周南多滯留寥寥杜曲可真游駐顏無復青精飯
取醉能疎藥玉舟獨雁叫雲天拍水斷鐘送晚月當樓
庾郎此夕懷同賦一發商聲報答秋
秋興
黃落山川秋氣高一聲白雁過江臯西風芳篋收團扇
凉月重簾落剪刀倦志已孤紅叱撥牽情何事紫檀槽
吳霜易點青青鬢莫道當年記得牢
袁泰
字仲長吳郡人父易字通甫以詩名有静春堂集
行世而仲長與予交尤密云
秋夜書
夜永月未出明星爛盈門商飈振高梧下有羣蟲喧切
切促機織依依如訴言炎蒸未云幾凉思彌乾坤驚心
節物換撫事中襟煩但見川水流莫知塵土昏朱顏自
兹異白髮亦已繁禾苗布東塍果樹列西園栽培雖異
地生成本同根華實各有待凋零性長存君看碩大瓜
遺蔓仍籬藩
送勒允常赴秘書監典簿
石渠天祿秘藏初錦帕牙籤御覽餘顧問有時勞檢閱
崇文無日倦收儲千年汗竹傳科斗四庫香芸辟蠧魚
承詔定來東觀讀青藜偏照夘金書
唐元
字本初姑蘇人讀書博雅有船號一葦杭圖書古
玩列離左右浮游江湖日哦詩其中自號葦杭子
每過予溪上必繫舟柳下終日譚笑
虞山秋夜
迢迢秋夜長青燈半明滅棲鵲遶疎枝流螢依腐葉谷
虛振幽響室靜生虚白數聲誰家笛吹墮西窗月
東臯
暄晨出東臯春風襲杖屨溪流帶落花晴烟裊飛絮濯
足竹邊泉散策松下路幽禽忽驚起飛過溪南樹林深
疑無人俄聞響機杼
文質
字學古甬東人居吳之婁江有詩名好為長吉體
酒酣長歌聲若金石游京師為朝貴所知每過草
堂必談笑累日所錄皆口誦云
題芙蓉畫屏
太液池頭月色凉夜深天上按霓裳西風吹醒游仙夢
尚帶清秋玉露香
沉水烟消啓綠窗凉秋又見木蕖雙日斜睡起銀屏裏
應是相思到曲江
題秋林才子圖次玉山韻
石嶺西來竹屋幽蹇驢歸去晚山稠溪頭霜葉似花落
天外白雲如水流
題風雨歸舟圖
西風木落九江秋黃鶴磯頭是舊游憶得向年風雨裡
青山無數逐歸舟
月漉漉送瞿慧夫之練川
月漉漉在婁水老蟾千年浸不死蓉花已萎春蕙芳弦
望茫茫運天髓月漉漉在練水桂影無烟玉如洗一天
清吹凉參差琉璃碧破飛魚起我家月明滄海曲漁歌
不驚鷗夢熟脫巾醉卧竹葉舟白頭浪起高于屋送君
行月漉漉
公無渡河
公無渡河河水瀰瀰腥風怪雨捲空來濁浪掀舟雪山
起妾力挽公不我止公既渡之竟如是淚可竭情可滅
河水東流何日歇
行路難
行路難歴九土猛虎當途狼在隖滿目莽蒼荆菅深獵
者誰為施弶弩行路難渡江河其中豈無蛟與鼉行舟
往往看風色如山大浪揚驚波水陸之險尚可平人心
對面干戈横浮雲變態在倏忽隂矢設毒無猜驚君不
見史伯魚處世以直誠非愚西邊鵲噪東啼烏行路難
堪嗟吁
折楊柳
折楊柳煩纖手金黃細縷牽春愁送客年年汴河口汴
水明楊柳青此時傷心無限情同心結就孤舟行折楊
柳君知否有書莫寄雙鯉魚一度春風一回首
烏夜啼
烏夜啼江月皎皎流寒輝去年養子叢木底今年九子
俱不歸烏夜啼聲惨悽網羅天地難高飛反哺之恩竟
寂寞風巢冷落秋烟稀烏夜啼啼相思
城上烏
城上烏啼攫攫朝啼城南隅暮啼城北角昨日妻别夫
今日母憶兒烏啼烏啼心愈悲征人去兮歸不歸烏啼
烏啼知為誰
張簡
字仲簡姑蘇人讀書知古今寄迹老子法作詩淡
雅有陶韋風隠居鴻山凡經吳中雖少會面必寫
詩由鐵崖寄焉
玉笙引
我嘗躡輕鴻浮空度瑤闕醉看碧桃花吹笙弄明月仙
人王喬董雙成為作春水流花聲崑崙十三鳳飛翔相
和鳴曲終飄然上鶴去逸韻散落天風清自從失脚墮
塵世飛夢尚繞芙蓉城浮丘公今不見白玉龜臺走雷
電雲和妙曲杳無聞萬壑松風洗清怨
春日齋居書事
垂簾覺春靜水檻幽情多蘭香舞雙蝶渌水浮羣鵝微
微晴雲度輝輝野氣和新柳帶長坂飛花汎輕波閒居
違佳景芳事俱凋訛忽忽已初夏綠暗青山阿
初夏偶成
清風度虚閣飛花集羅幃方欣晝晷永不覺春光歸鳴
琴發逸響嘉樹含清輝幽情多默悟澹景寧相違覽書
慰虚寂獨閉南齋扉
次韻落日墟上晚眺
荒墟屬晚眺日莫烟華消落花散芳渚孤雲度晴霄感
物微情切懷人幽思遙辛夷花未發難寄最長條
和楊鐵崖小臨海
海靜不揚波仙人跨鶴過靈峯七十二何處月明多
扁舟下彭蠡望見大君山只道支機石移來天漢間
歌按霓裳曲分行舞廣庭天壇看星斗散亂若浮萍
海門掉馭出鯨吼浪花飛孔翠排旍蓋雲昏黃鶴磯
龍子丹砂鬛金芒耀水盆真人忽騎去霹靂破天根
夜過洞庭曲青山互作堆仙人吹鐵笛白鶴自飛來
雨過積金頂芙蓉萬朵青神魚不飛去風伏翠濤腥
憶坐松根石相看說大還崑崙雲一朵喚作九華山
仙花雲萬疊浩劫與春開却笑珊瑚樹焦枯作死灰
海上三神嶠嘗看羽蓋飄玉虹三百文噓氣結成橋
次韻寄鐵崖
鐵笛先生老更迂摩空有賦擬相如竒文一變中吳學
大筆猶編後世書絳帳風搖珠絡索水窗雲沁玉蟾蜍
小娃唱得新翻曲多是芳亭春雨餘
次韻寄雲林
栖神之山雲雨齊雪消春水漲横溪長松正與層樓對
高士還同獨鶴栖每見迂名嗤薄俗絶無塵事惱清閨
燕游一月不歸去應笑竹林鶯亂啼
破山磵上聽泉
破山龍去雨初歇坐聽飛泉濺石岡萬壑風雷喧地軸
九秋雲露瀉天潢好從細草陳瑤席更趁飛花送羽觴
飲犢上流奔軼者何年來此結茒堂
寄靈石張尊師
楊許遺經久不聞能書只說華陽君清修每自披靈笈
高卧因誰寫練裙春晝雨晴山擁坐秋空月皎鶴成羣
何時去覓幽棲地郁木坑頭禮白雲
送王子充之京師
鳳闕嵯峨北斗邊馬頭遙覲極風烟石林鑿鑿河流急
人海茫茫帝宇連國子先生詢舊業白雲親舍憶高年
匡時正用平生學努力惟君髮尚玄
送徐教授曉山歸武林
三年言子邑寂寞鼓鳴琴官舍冷如水杏花春滿林化
風敦薄俗清氣集虚襟歸去吳山下青青草正深
顧盟
字仲贅甬東人高才好學館于杞菊軒此詩因李
月壁所寄云
賦翠微
倚山為宅似城闉耕鑿懸知可療貧政想綠隂當甕牖
但愁翠雨濕綸巾投林鼠雀終無角出谷峯巒半似人
濁世無憂惟隠者願分藜藿老天民
送樊仲宜
樊郎昔補太常掾郊祀通天致敬時先過罘罳張鼓樂
復從鹵簿建旌旗頒宣即用金書刻讀祝還令玉板持
今日江南見樵者命渠歌作贈行詩
送謝子方歸臨川
連雨淋浪不耐秋江行已試木棉裘侍中無夢思通籍
肘後有書能校讎身坐米船歌灌口眼明瀑布是江州
到家先謁虞夫子定作芝亭一月留
次韵慶雲衲二首
數竿修竹便為鄰有力任舂未是貧世事空隨流水駛
閒心自與白鷗馴更招遼海傳書鶴為問玄洲種玉人
還有佳期同晚歲白頭相對豈無因
東來孤鶴下林梢破屋蕭條不剪茅洗玉池頭雲氣合
繙經臺上樹隂交閒心詎遣神為馬辟世方慙祝代庖
忽寄新詩到玄圃清歌須藉玉壺敲
次韻范德原與倪元鎮城南倡酬之作
高士叩門方倚馬先生與客正爭棋也知溪上多佳集
亦到山中傳好詩滿地綠隂敷坐處隔林黃鳥把杯時
城南我欲相尋去買下扁舟恐後期
次韻范景逸立春日病中之作
歲暮西岑雪未晴范公祠下少人行探梅踏凍煩丹使
扶病迎春問麴生石竈茯苓和雪煮雲根流水似冰清
瓜田數畆春泥煖好課岩中子弟畊
八月十三日自鴻山歸吳舟中賦
扁舟風輕穏如馬容我領覽秋氣清横塘水深白鳥下
欹樹雨濕青苔生東曹掾史有高興太乙真人無俗情
去學吹簫喚孤鶴明夜月滿姑蘇城
送吕惟清歸耕蕪湖
蕪湖郭裏野田花曾見南朝舊將家九月荒茨飛社燕
千年喬木噪寒鴉江山風雨殊今昔文武衣冠起歎嗟
扶策歸舟有孫子寧辭辛苦答春華
次韵張田秀才見寄
樹杪青蟲晴颺絲春城風物似年時貧餘許邁飡金法
樂止陶潛飲酒詩芳草青青連野闊征鴻歴歴度江遲
長洲故苑烟華外千里懷人入夢思
紅梅
九疑山中得道女春寒石上飲流霞不知遺却玉條脫
獨倚東風暮竹斜
寄學可二首
九龍之山第幾峰曾看飛雪下長松小樓日夜聽春雨
忘却溪頭尋暮鐘
石上一杯清冷水傳是若冰小洞天借渠茗器登山去
春雪正與梅爭妍
寄阿山
最憶鳳雛年十四臨池愛學漢中郎西齋舊種櫻桃樹
今歲還應共汝長
次韻楊廉夫冶春口號八首
姑蘇城北桃花塢日日敲門去問春自是狂夫被花惱
求之不得亦愁人
醉舞花前倒接䍦雙雙燕子共差池留連只恐春光暮
芳露濕衣人不知
石湖春水如酒濃玻璃萬頃開龍宫我時泛舟過湖曲
無數桃花發舊叢
近得玄洲飡玉法不用采石登崑崙景純解道游仙句
海上鶴來傳到門
江城雪夜深一尺欲問梅花馬不前袁生此時正高卧
不知春江有釣船
玉壺春酒碧于海客至縱飲寧傷廉已無俗事惱真趣
只有清香散寶奩
綠暈雙蛾新畫眉風流堪賦比紅兒繡窗無人解春意
行傍辛夷折柳枝
吳姬殷勤折簡呼青錦坐褥花中敷聽唱梨園供奉曲
新聲一串驪龍珠
游石湖治平寺用唐人許渾所題詩韻
湖上春雲挾雨來楞伽山木盡低摧吳王廢塚花如雪
猶自吹香上舞臺
閱真誥
長史昔好道鍊真三秀峰夜感紫微仙降集華房中鸞
鳥鳴素月翠旍颺琅風摛辭托諷寓讚揚皆真宗中有
飡霞法可以回嬰童刻之白玉檢藏之華陽宫真人有
仙氣乃得探其蹤我生慕玄素無由啓愚蒙嘯吟金玉
章靈音朗九空懷仙起冥想䬃然精靈通焉能出囂滓
歘忽驂雲龍
次韻答強仲端
花落紅雲島風生白玉堤真人不出戶芳樹自成蹊掃
地雨初歇卷簾鶯正啼此時不一見春思轉凄迷
送王子充歸金華
春入長洲苑東風已及時苑中垂楊樹吹作黃金絲送
君出春城艤舟折柔枝以此聊贈遠相别仍相期君歸
金華山當逢牧羊兒毋因入山去遂爾來遲遲楊柳飛
花日待君同賦詩
黃文德
汴中人號尚文子讀書能文侍父為玉山縣教官
因錢洞雲游廬山歸故得詩于後云
寄玉山草堂
玄圃仙人吾未識聞說吳山種春色昨夜洞雲天際來
明月空齋坐相憶
自題曰予家汴中僑居閩之昭武甫官五溪適
洞雲錢居士過我得覿仲瑛揮玉詞翰兼美雖
未能識荆有不能忘情者賦二十八字附卷末
他日洞雲歸淛當出此為顧君一笑且以期後
會云
贈錢洞雲
玉峰古洞多白雲中有學道癯仙人問言盡日說空有
一朝興入廬山春香爐峰高虎溪遠石上秋深長苔蘚
白蓮不老秋月明萬里浮雲自舒卷
顧瑛詩曰廬山五老香爐峯紫烟縹緲青冥中
銀河光搖白螮蝀明湖影落金芙蓉當時送客
過溪處至今古木號山風遠公香火有遺社白
蓮墜露秋重重
周砥
字履道蘭陵人幼學舉子業且立意作詩不汎交
來游姑蘇與予聚首彌月過草堂即往鴻山其與
倪雲林最相友愛故其詩畫亦相似之
夏日同強二秀才過鑑公山房因游仁壽精舍
尋僧直到梵王家便汲山泉為煮茶阮籍從來無禮法
湯休何用著袈裟醉眠石閣聽風樹步入松雲掃磵花
與子歸時仍並轡蕭條墓道夕陽斜
寄楊文可
屋廬星散當山郭門前小溪相與通橘子壓樹千頭綠
鯉魚跳波雙尾紅空梁寒月拱夜鼠傍壁燈火鳴秋蟲
故人亦在他鄉住此時作客情思同
贈俞遠明醫者
乘雲行泥志所異著書賣藥情可同野老自惟捫蝨客
徵君當是奪牛翁橘林華落丹井畔芝田鶴鳴雲氣中
嗟乎濟人不求報我特聞此緣丁公
寄周子羽
乃翁天性唯真率縱酒狂歌老未休不是生前渾欲醉
却緣客裡易為愁百年心緒留黃卷幾樹梅花共白頭
昨過比隣司馬氏阿戎談論更風流
春日
空山寂寂行人稀岡頭落花如雨飛罷琴惆悵不能已
故鄉寥落何當歸南去百粤羽書急北來三吳戎馬肥
安得龍驤擁戰艦掃除俘寇揚國威
寄鮑校書并簡強二秀才
城邊楓樹葉欲赤涇上芙蓉花亦繁聊寫寒温傳遠意
願逢顏色問玄言牙籤題字羣書整玉鼎焚香古制存
時在高齋住終日強郎詩律最堪論
送福上人游江西
西江江水漾明霞買得吳船泊晚沙春鳥銜花落經卷
凉風吹月上袈裟廬山屹立千峰秀瀑布流傳一道斜
愛爾心源絶清淨東林寺裏白蓮華
題可意樓
吳興山水稱竒絶愛汝樓居事事清花片拂雲飄几席
湖光浮日動檐楹主人好學三冬足對客高談一座傾
樂事本來皆可意為君拈筆賦閒情
題毛遂執劍圖
六國爭雄勢若何紛紛劍客口懸河合從不作尊王計
遂也何煩用力多
題張道師所藏畫
秋月無風渡海遲珊瑚玉樹碧參差明朝我亦三山去
為借韓終白鹿騎
寄張習之四首
數日隂雨復寒凝沙邊草閣非倦登梅花蕭條竹枝瘦
大似不禁風雪凌
枇杷花開繞舍香竹枝披拂映滄浪舊雨故人不相遇
亦可寄書來草堂
空山寥寥獨抱琴時過谷口之雲林自從幽人采芝去
不見鹿鳴雙磵隂
夕陽在山雲在松松間石上憶相逢西林問訊屢有約
且可會面得從容
枇杷樹下懷葛石泉道士
晒藥枇杷林秋陽滿山澤不知林間風吹花墮巾幘道
心政散浪野性非頗僻不有孤桐琴何以寄遠客
題倪雲林畫
雲木蔽清野蛾眉横素秋一雨過大壑百川會新流未
能聞至道寧即歌遠游歲晏且歸去采芝南山幽
題宫人行樂圖
金宫游素女玉笛弄清暉月殿龍香度風簾翠影飛雲
開移綵仗花落卷春衣莫買相如賦長門事已非
庚寅歲秋九月余邀張習之吕志學枉過雲丘志
學過期不至獨與習之觴于紫霞丹房醉後因紀
其事
玄宫雲氣暖玉瓶春酒香亂山碧霞裏錦幛相低昂青
童奏仙歌半空鸞鵠翔飄飄興方逸奕奕思何長便呼
張仲蔚爾來共銜觴吕生褒衣人置之亦何妨謔浪古
松下欹傾琪樹傍惟兹遂真性誰復笑楚狂嵩高兩道
士亦來與徜徉勸我飡金液遺以辟榖方于時政酣暢
仰觀天茫茫不暇譚玄理邀之入醉鄉
鳳笙篇贈紫霞道人
鳳笙十三簧音響應天時自從軒轅調律後誰將絃管
置之虞舜祠神人以和鳳皇來儀後來作者不復知頗
聞仙人王子晉好作鳳鳴花下吹鳳鳴幾千載仙人吹
笙至今在崑崙池頭看碧桃玉振金聲過東海過東海
遊蓬瀛金霄冥冥鬱紫清空中嘹喨迴天聲三十六帝
下雲軿中有綵女數百輩玉顏如花珠珮明手弄雲璈
瑤瑟來相迎相迎向何許鳳笙鳴朝玉京
送李生北上
李生東吳人住在東吳市手持賈誼書去謁漢天子天
子白玉闕虎豹守九關黃金爛初日照耀蓬萊山願為
丹穴鳳飛入五雲間莫學襄陽孟夫子誦詩玉堂空放
還勸爾一杯酒與爾作離别西風吹折楊柳枝八月燕
山夜飛雪君當掛席大河去我還拂袖東山岑閉門自
掃石上月綠蘿樹底彈鳴琴
寄倪雲林
魯連有志節蹈海不復還嚴陵不肯仕歸耕富春山兩
公出處雖異代千古同高天地間我識雲林子亦是隠
者流一生傲岸輕王侯視彼富貴如雲浮鯨魚未化北
溟水鳳鳥獨宿崑侖丘含光韜耀人所慕才華自可稱
獨步手弄雲霞五色筆寫出相如大人賦雖無天子詔
書徵不失前賢高蹈名且須快意飲美酒醉拂石壇秋
月明昨日相逢碧桃裏衣上春雲照溪水别君已是幾
月來芙蓉忽然江上開知君此時卧烟島而我相思滿
懷抱何當借騎茅君鶴共入玄都拾翠草胡獨商岩紫
芝老
寫懷寄吳下一二知已
朔風吹庭樹寒雨集楊園此時懷故舊悽愴不可言憶
向吳門道挾書訪遺老兩公即相知把袂日傾倒别來
今幾齡白日不留停五見枇杷樹開花拂草亭相思亂
心緒搖搖無定處飄若天上雲隨風忽東去知君卧紫
烟清直如晉賢手持玉麈尾相對談重玄我苦不得志
岩居非本意寶匣劍空鳴金尊日長醉吐氣如長虹古
人敢追蹤子雲天祿閣宋玉蘭臺宫奈何出門去荆棘
滿中路當伺天帝醉騎龍躍雲霧君非知我深何能說
胷襟聊兹寫情素非為莊舄吟
擬古
迢迢遠别離相去幾萬里月照魯陽關風吹漢江水宵
夢不可託路迷復中止登山還有屐涉水亦有舟我心
如懸旌搖搖獨亡休常恐瑤華落春風不能留豈君弗
識察故此長悠悠安得白鸚鵡銜書東海頭
翠管鳴春暉瑤筝弄秋月孤鸞忽驚飛哀吟中夜發鄭
衛久足貴正始誰復陳若無琴與瑟寧知古風淳
南國有佳人蛾眉艷清秋芙蓉含玉露不足比嬌羞明
月照裳衣清霜肅衾裯因此貞潔性宜為君子逑置之
昭陽殿飛燕焉足侔
别君能幾時秋葉忽辭柯蠨蛸已在戶流螢亦渡河感
物抱悁結容華恐蹉跎黃鵠飛青雲游魚潛綠波豈不
懷契闊慰此離恨多明月照機杼不織鴛鴦羅
風吹原上樹綠葉如春烟枝條既繁茂根柢亦以堅如
何兄及弟骨肉自相懸漢謠一尺布民歌上留田遐心
賦脊令我心已悽然緬彼夷與齊千古稱聖賢
殽黽無虎跡潁川有鳳音朅來千載後此風遂冥沉騶
虞固仁獸虺蜴亦何心不念君子懷暴物良以深浮雲
西北來望之如作霖隨風忽飄散汗漫不可尋嗟哉古
人遠寂寞甘棠隂
峩峩崑崙山秀色翠如掃白鶴銜瓊花飛入紅雲島仙
人駕采鳳手弄金芙蓉青童玉節舞鸞笙半空中遺予
紫金丹服之壽無窮相攜凌倒景去入蘂珠宫
翡翠栖蘭苕鴛鴦上錦機物固各有類寸心獨何依春
色來幾日海燕忽雙飛迎風不須入塵滿青樓扉
漢宫起秋風美人感團扇褰帷坐遙夜含愁獨長歎桃
李笑白日垂楊拂青絲既受春風榮芳菲同一時苟欲
令偏瘁造化庸可欺願君心如日照物無恩私
大運有興廢日月不停留君看姑蘇臺至今麋鹿游漢
家五侯宅富貴誰等儔白玉刻窗戶黃金飾驊騮一朝
天氣肅霜落五花裘風華不待晚露葉已驚秋所以賢
達士志不忘林丘功成身自退嘯歌常悠悠
北風送王宏也宏侍親江西故作是詩以送之勉
孝心之無怠亦以自見也
北風凄凄河水流澌子有行舟在水之湄歲聿云莫遠
游何之子曰從父于江之西朝夕承事則莫敢違敬有
訓誨以培以養克恭清温淑慎几杖子有喬木予曷從
而仰吁嗟我生繄獨何心送子于岐泣涕沾襟雲兮在
山亦在于谷孝抑有怠嗟矣何及勖爾君子毋爾顛覆
心焉允臧天錫之祿執手於郊飲餞于洲我有話言子
應不可留江水悠悠何以寫憂
壊室詩
嗟哉強生性卓犖超忽榮觀甘菲薄不事繡衣與朱襮
獨處壊室云自樂垣墻臲卼廬傾撲棟橈由來本末弱
誰復椓葺聲橐橐東方日出明屋角烏號鼠走雞咿喔
春風吹花隔疎箔或墮糞溷關籬落雨濕中霤碧蘚駁
傴如病鶴時俛啄強生牽船岸上泊垂首屈骼同束縛
秸莞堅坐足仍縮左右圖史列几格探賾索隠博以約
汲汲鉛槧筆匪閣如發霜硎耀冰槊南陽西蜀久寂寞
枯桑敝甕寧可噱古人見道實宏廓睢盱高堅恒卓卓
豈患齷齪困屯剥孰謂後來不復作勖哉強氏之子恪
欲爾心志無隕穫苟能用此充而擴天地于吾一橐籥
還復氣餒頓錯愕夢寐完美心灼爍雕墻峻宇豐醴酪
若此安足置齗齶勖哉強氏之子恪
春日對酒
暄風蕩四極萬物皆涵春造化苟無私吾復憂賤貧衰
榮各有運生死仍相鄰百歲但勞苦胡不會其因對此
一壺酒情性亦所忻同飲乏故舊鄰曲二三人既醉即
就睡頽然忘我身淳源散已久舉世失其真所以靖節
翁自惟無懷民素抱委窮達邈哉難具陳
送蔣士元歸秣陵得麗字
伊人倦游歴逝將從歸計借問將何之秣陵有故第六
朝久湮蕪江山固非異悠悠傷古昔耿耿抱離思曜靈
倏西馳川流復東逝人生匪金玉容顏豈恒麗對此心
悁勞握手不忍棄芳塵初歇席迴塘轉艫栧音容雖已
遙念念孰可既惟當慎所勖貞白乃吾志
對雪懷張山人
廬山雪凌亂暫密還復稀縈空下脉脉著樹弄輝輝咸
言綃幕覆復道玉塵飛野薺隠凍葉園梅墜夕霏悵予
忽無緒對酒念暌違所欲駕高榜歲暮託因依先看王
孝伯行披鶴氅衣
題強都司燕喜堂
堂上南風四月初隂隂榆柳蔭前除寵恩壽母尊榮盛
旨酒嘉賓燕樂餘窗近果園秋有橘門當溪水晚多魚
閒情自可幽人賦孝友須看太史書
送楊子固赴江淛鄉試因挈妻子歸閩中
楊君才思山泉涌戰藝文場力有餘雁塔定應題姓字
鹿車先挽到鄉閭江連百粤風濤壯霜落三山草木疎
看爾明年天上去杏園花發早春初
題滄洲詩卷後
騎鯨東海上豁然形神清仰看中天月逍遙吹玉笙凌
晨歸返三山住銀闕珠宫渺烟霧東風吹亂碧桃花化
作紅雲渡波去
草堂雅集卷十二
