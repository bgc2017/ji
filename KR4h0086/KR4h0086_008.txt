草堂雅集卷八
元顧瑛編
唐棣
字子華吳興人由茂才仕至吳江州知州尹休寧
時有善政民為立生祠能繪事嘗畫嘉熙殿為上
所知尤長於詩有集行於時
潮音渡
送客潮音渡飛花春又殘隔溪聞笑語倚櫂看峰巒落
日漾晴彩東風生曉寒往来人似織應羨獨凭闌
寄題謝子翼晚翠亭
洞庭咫尺少經過嵐翠霏霏晚更多風作雨聲鳴墜葉
雲垂秋影落滄波楓林賽社聞村鼓橘岸開船發棹歌
欲泛空明三萬頃恨無題詠到隂何
城西閒居
久欲依山每恨遲居貧難辦買山貲貪收古畫人誰購
愛種名花手自移近日看書愁散漫經年晒藥補清羸
裁詩寄與諸朝士還道如今老更痴
古詩一首上復齋郎中
吳蠶繰出絲如銀頭蓬面垢忘苦辛苕溪矮桑絲更好
歲歲輸官供織造不知何歲轉省輸從此居民受煩惱
今年省官賢且明省中庶務多變更我公首為去兹弊
誰料寒谷春風生民作歌詩感公惠公心自與民情契
願言積德遺子孫贊輔皇家千萬歲
慈感寺
溪上前朝寺人間古道場柳垂門外綠花發殿頭香雨
榻晴猶濕風廊暑亦凉經僧旋繞處清磬散還長
丁復
字仲容天台人有盛名往年予訪虚一趙真士於
白鶴觀時公在座間後數年君去世檜亭集始行
然多所遺落今所輯錄皆補其缺其出處見檜亭
集中
山水圖
飛流怒觸青厓急倒樹斜欹白漲深峡日曉晴生雨氣
石林寒色起春隂豈無百丈牽江上應有孤猿惱客吟
行路人間盡艱澁未應小米亦關心
賦姚氏瑞竹軒
想見靈萌錦籜兼露蕤戢戢長雙尖蒼擎漢使駢頭節
翠擁吳姬總角(闕)迭和鳳聲風及檻並回鸞影月當簷
何因末客勞前席相對此君長捲簾
送余遵道之當塗學錄兼柬嚴教授父子李伯羽
昆仲
楊公晚歲多高弟余郎妙年初試官爛熟厭聞渠手熱
瘦生從笑此肩寒開窗白鳥當書几把箸青山落飯盤
監郡長侯賢特地下階相接愛儒冠
嚴家父子賢橋梓李氏弟兄芳桂枝大白甖来須強酒
小青衣至又傳詩庭槐夹道寒垂角泮水横橋冷見眉
頗怪東頭近州縣教成何日罷榜笞
送一宗上人覲師秋浦因懷舊游奉悼印江宗公
兼柬季瞻仁卿子和三徵士
江色遙連池口山潮痕新上石頭灣阿師棒喝機鋒疾
令子棹歌心宇閒春歸芳草落花外月出白猿青樹間
水車嶺頭一相憶龍河寺裏幾時還
二年秋浦將諸友兩寺春林喜醉回抵掌笑談空記憶
上頭尊宿已凋摧奔流歲月尋常去倒上江潮日夜来
好與長歌白石爛平天水色一銜杯
送璟上人之武昌就道入京
弔古且過鸚鵡洲觀光還到鳳凰樓乾坤百歲易遲暮
風雨幾時今蚤秋南國每逢天際雁北溟不化水中鷗
黃金軟貼伽黎色却愧蘇卿尚敝裘
和唐長孺致仕歸
黃山三十六嵯峨江上相逢碧玉珂社稷終淹長孺直
文章每患士衡多教官不足先生飯詞客曾論織女梭
石田茅屋歸来好安車蒲輪奈爾何
蜀山寺江月樓
高僧愛居江月樓霜飛木落蜀山秋天空直與江無底
月出獨登樓上頭烏鵲自驚迷島樹魚龍不動失沙鷗
江流東去日西落白髮未知人世愁
送慈上人游金陵
吾鄉名彦俱見之吳門留滯未云遲杯前落日當人沒
笑底春雲為客披一錫先期成獨往六朝遺跡許同嬉
却為蕭寺斗酒飲浩歌須君詩句奇
書唐仲實寄題紫陽山興道觀詩後
萬仞花屏天下奇三十六峰遞參差仙人騎鶴夜度嶺
客子問龍秋上池厓根一一十洲樹丹顆明明五色芝
何年却送唐君去細和山中所賦詩
賦得雨花臺送勝上人歸吳
雲公高坐講貝葉天女虚空散寳花綠草漫生新雨後
青臺獨上夕陽斜眼中歴歴六朝樹海上翩翩五月槎
雪色鱸魚生作鱠朱涇船子釣綸車
題飛霞樓
仙客離居帝子家朝朝樓上看飛霞九華山頂留鳬舄
五色雲中接鳳車几上珠光紅似日庭前桃子大如瓜
持杯更有憑高興直道銀河泛海槎
寄題湛碧軒(伯生書)
古道南昌湛碧軒名方西國給孤園靜臨無地天垂盖
虛動承塵月湧盆雪氣兼浮寒竹繞秋聲微動夕花翻
青城樵者遺題墨紫禁通宵幾夢魂
五日登賞心亭
秦淮之水繞郡流誰家後園紅石榴人間五日不作飲
天上浮雲空自愁白髮尊罍將稚子畫闌珠翠賞龍舟
回頭楊柳生新月騎馬朱顔擁從騶
送御史自湖廣按部還遷内臺
驄馬巡行楚子國詔書遠召江南還要令耳目在左右
用廣視聽銷回姦鵰鶚横空霜翮勁鯨鯢落波海水閒
玉帛繽紛朝萬國却從東封祀泰山
夀寧寺送僧歸永嘉
清凉脫衆東甌去乍暖興孤南路賒總謂龍河新作寺
終憐雁宕舊為家石(闕)或問菩提樹海國爭看優鉢花
更道本来無所住尚看鳴錫帶飛霞
懷虞伯生
奎章學士虞夫子老向山中卧白雲祗為盛時成瑞物
鳳皇鵷鵠自成羣
懷李仲公
閔子十年居白下仲公文字數相看信州河下扁舟泊
風雨蕭蕭獨夢寒
懷祝蕃遠
白衣寺裏一尊酒語坐古藤將葛彝饒州博士應相憶
獨上春山采紫芝
懷危太樸
十五年前危處士秦淮江上忽相逢眼中一一驚奇見
如上崑崙羣玉峰
懷汪伯羽
桂櫨楩楠未盡識草草何堪别長公喜是鳳簫吹月下
高秋日日願東風
題錢舜舉畫雞
花前爭雄兩角勇花後伏雌孤哺雛忘身縱欲作花伍
塞耳不聽時大夫
孟氏山菴和劉堯佐韻
綠映春林如積苔山翁仙去客能来松根斜日停杯看
無數幽蘭花自開
題謫仙觀瀑圖為方遠賦
三生異精爽千載獨情親已愛匡廬境更愛匡廬人謫
仙騎鯨不可返香爐瀑布長在眼上人字遠非偶然前
身自是東林遠往年挂席下小姑陶公社路埋春蕪定
中時復一歸去石上夜發雙芙蕖却訪天門捫絶壁仙
燈點點厓孤碧竦身健陟日尋覓舉頭近將天咫尺銀
河倒挂三石梁錦袍宛在五老旁清風緬邈九江秀遠
席依稀七寳牀即欲攬之忽不見飄然散作秋雲片笑
向吳興唐子華為寫水墨裁東絹
和鄭復初書懷
促促夸父杖汲汲祖生鞭無繩能繫日有酒可忘天身
後長千載生涯近百年時題醉中語翻解得稱憐
此生非獨得與世偶相依睡帶晨烟起行將落日歸未
能超有跡漸欲到無機矯首終遐漠天高黃鵠飛
送戈伯敬歸臨川
江上兼旬雨山中六月秋澄潭周室下飛瀑出巖流雪
氣生蘿僻隂輝動竹幽隔年懸寄幕此日上歸舟昌運
難忘仕名邦自足游三神清颯爽六帝久淹留著述恢
前史編題發大猷揮毫驚冠豸下馬按行騶秋剡烏臺
上晨光白璧投先傳廣陵肆不待集賢讎郭相名初重
王公禮更優虞翁深奬子吳子早趨摳道在珠淵媚譚
敷蠒軸抽殷周起釣築廊廟賴謨謀自謂才須用寧知
命尚仇向来聞亞聖傳食且諸侯宣惠庸非擬勛華信
所侔只今同海宇不敢固林丘燕賺曾論馬齊歌或飯
牛彼遺從彼耳吾出豈吾不喜色毛生檄驚心季子裘
家尊臨饍憶庭稚掩書愁親戚来還廣朋儕過問稠作
花燈陸續鳴樹鵲綢繆行省新官好清朝哲士收大廷
陳寳器奇產尚琳球上壽登觴俎循常進瀡滫徵書應
自及束帛况加修抱甕聊兹老持杯寫我憂王門裾已
短那得效枚鄒
寄朱以寧奏差
生世若萍梗憶别悟斯言蘭舟乘趙女晴湖看文鴛作
賦比黃祖下榻識陳蕃與子各試吏間隔邈攀援旅食
更朝暮簿書厭啾喧念彼廊廟器為國秉要論玉堂事
明主聲名照乾坤屈伸固有待奐若魯璵璠志士當守
素抱德良自尊春風媚桃李松柏常高鶱
夏日過龍翔寺養蒙室問琦元璞書記因讀鄭明
德詩就韻奉贈
新竹滿牆雨西鄰留老翁上人虎丘虎作客龍河龍及
室每愛玉樹好住屋少隔銀杏東日不得見夜作夢時
一過之但恐空百年共秋草兩間同轉蓬昨日之日我
髮亦已白明日之日子顔寧復紅衆皆上我固下宋石
盧胡誰售價花緣梅苦煖為冬葉為松高寒入夏南風
西来即是秋商歌且爾鏘鳴球一蝸舉世兩鬭國六鼇
何處三山洲須君界發白毫相放我江湖之客舟我年
五十久知命我自信之誰與證君今語我我即聞我且
語君君乃聽僦屋得園一畆耕煑菜作羹全無成何如
寗戚叩牛角長歌夜夜迨天明
李五峰題此詩云初讀新竹滿牆雨意謂類馮
海粟及讀至一蝸舉世兩鬭國六鼇何處三山
洲大以為好
奉餞玉淵上人之湘南
湘之山兮蒼梧九疑在其南君山當洞庭少平兩峰上
向周遭六十里而乃遠與之相參他山霹靂感神物異
朵菡萏開優曇阿大中郎道吾住滿院蒼竹秋蕭槮猶
子上人别我去故山紫芝春鬱藍置酒送之與衆醵贈
言有以豈我緘匡廬有峰未讓嶽彭蠡之澤何如潭佛
樓行將五鳳入僧省趣至兩馬驂常家太守新作寺廣
闕衲子禪為龕開堂即當龍象集說法亦遣蛟鼉諳固
知近郭殿閣遠政以在水波濤涵夜宿尋汀下鳴鶴晝
光入棟搖如蠶何當多寳分半塔永聽屑玉霏清談道
氣迎人昔藴藉林霏送客朝&KR0008;毶熊繹渚梁同楚國虎
關失守歎崤崡訖今諸孫散吳越猶以喬木知纓簪仲
南覲母良亦好玉淵奉師尤所堪晨聲走覓鐸繞殿夕
影出送經寘函推門數數吃茶去寫詩往往待酒酣老
草也復譽新好饌蔬每即充饞貪杜陵可以即枕簟揚
雄泊如忘石甔豈不記祭酒歸来有高致作詩送淵因
寄及當時自謂蒼厓翠壁之石或者為我鑱師今之行
實是歸之人其聞之亦將馳夢於春山杳靄之蒼嵐政
如天台老客失二子青萊可摘赤脚可使有酒且湑無
酒且酤舉杯在手念之到口不能銜天關劃開雷府疾
雞肋不足虎口饞凌霄更上亦安穩抱甕竟老吾無慚
送鄭蒙泉入茅山
三君各上鶴背去三峰即同鼇背還遂此天家開洞府
至今仙島在人間玄靈夜直趁虎出白氣晝擁許龍閒
清秋坐嘯向高頂處處稻田雲遶山
瀛海仙翁有令子遠訪茅家三弟兄霞氣遶庭先作夢
佩聲行道或来迎丹飛木末龍頷吐霧下松根虎魄成
今年江上有狂客共櫂酒船歸四明
項炯
字可立天台臨海人端行積學為時名儒嘗居吳
中甫里書院獲相與從游惜其詩不多得云
宿鳳皇山上方懷古
夜豁山忩坐泬寥一尊月下酹江濤縱横龍尾霜痕斷
彷彿虎牙雲氣高誰云魂魄猶思沛細看荃蘅忍反騷
百五十年真夢爾古槐殘蟻黑於毛
石壁削下三千尺挂我雙屐栖林廬潮聲夜半起天末
月色秋高照雨餘禪榻了無羅綺夢酒家或見鳳鸞書
塔根蘚骨化黃土寧使人間瘧鬼除
江左夷吾浪得名豫州英㮣亦沉冥夕陽遠樹山如赭
秋雨荒臺草更青漢苑玉魚誰復葬昭陵石馬已無靈
可憐白髮商人婦猶向鐙前話後庭
楚聲四起國殤悲運盡東南事可知塞下徑推金馬去
草間俄見石鯨隳祝宗端合先祈死丞相空聞後出師
落日半江秋寂寞乳鴉啼繞萬年枝
即事
江南水闊疑無地漢北風高忽似秋鴻雁定應驚悄悄
麒麟何許泣幽幽步兵阮籍唯耽酒隱士龐公不入州
敢饜朝盤堆苜蓿封侯渾是爛羊頭
送袁孟敏歸潭
吳門送客折楊柳迢遞郵亭短復長五月海雲應未熱
孤舟江雨定微凉春濃乳酒浮鸂鶒夜冷牙床攬鷫鸘
歸到故園無限樂小山招隱莫須忙
次韻鄧祭酒贈極元禪師
麈尾天花洒石扉莫教五色掩摩尼峰頭笑縱金衣鶴
竹裏閒尋玉版師言論每懷龍井夜扶攜渾似虎溪時
芝雲更擬分蒲榻黃葉滿山題近詩
題趙子固水仙
龍波乍起湘雲濕帝子欲歸歸不得十二煙鬟點遙碧
到今愁魄寄湘花畫出深愁雲繞筆
題趙子固蘭菊
凉雲如波散銀浦飛虹不見行天鼓野花幽草一圑春
暖天相倚愁殺人
空井辭
石闌古蘚青連錢老梧石罅孤根懸下有一斗琉璃泉
轆轤不鳴修綆斷蛛網濛濛梧葉乾
江南弄
篁深雨過月色青濕螢幾點風穿櫺秋聲滿江龍一吟
江空漠漠懸疎星鳳皇城頭石花吐雷擊老樹蛇骨腥
鬼雄騎黿潮際上暗藤如山走漆燈
吳宫怨
繡楣洒黃粉椒壁張紅青倚簷樹如鬼深草蛇夜鳴髑
髏已無淚古恨埋石扄
公莫舞
龍蟠錦帳金奕奕虎旗無際人馬立肉林垂&KR0954;陵阜赤
萬甕行酒晴虹濕大蛇中斷狂魄滅重瞳無光射寳玦
雷憤風愁三尺鐵河山未必如瓜裂老荒辟咡語公莫
頭上青天懸日月
妾安所居
北風玉燕落雲際曲屏夜渺紅冰碎守宫不滅腕痕香
蕙帳垂垂雙錦帶杜鵑聲裏發珠林黃葉夢中行紫塞
防秋舊校馬如狗繡鹿毳袍新樣製芳魂一點渺何棲
烟雨菰蒲大江外
感秋六首
南風久不作囂祲曀中天龍文裹羸牸熊貙散如烟萬
蟻赴墜蝶捷于下瀧船誰當昭若蒙凍雨洒枯蓮
劉項龍虎爭遺民盡瘡痏故掾入收律諸將醉斫柱四
老亦強出兩生終不起三王盛禮樂竟為吕政燬烏乎
百代下汲汲豈無意
洛陽少年人英風振四方三表與五餌可以紿中行胡
為慟歲餘不一試而亡曾顔雖魯愚豈曰終荒唐天才
何代無養之當有方
班超負奇氣投筆西出關風塵髀肉消日月鬢毛斑苟
可利吾國何必求生還偉哉馬伏波竟死壺頭山
雲雨手翻覆越盟久已寒尺布與斗粟意態尤可憐狂
奴豹隱霧故人龍在天鶴書訪羊裘賤貴何足言
今年深入山逝將同木石時讀古人書撫髀成感激顔
生雖陋巷易地亦禹稷彬彬韶輅冕損益文與質杜陵
安知此妄語同盜跖哀哉疇我晤長林月如漆
高明
字則誠永嘉平陽人至正五年張士堅榜中第授
處州錄事長才碩學為時名流往來予草堂具雞黍
談笑貞素相與澹如也
題孟宗振惠麓小隱(宗振孟后之裔)
汴水東邊楊柳花春風散入五侯家繁華一去江南遠
閒汲山泉自煮茶
題支離叟
錢唐門裏支離叟短髮蕭疎色黧垢雪霜歲晚結輪囷
風雨年深增老醜挫箴治繲總無能欲與冥靈齊上壽
天公怒此怪且孏勅遣靈官下搜取勾婁吉利忽飛来
虎倒龍顛盡灰朽女蘿飄騰白鶴去琥珀迸裂青羊走
繁隂已逐謝仙車枯榦徒存韋偃手邇来好事猶痛惜
歎息形模無復有寧知百年皆夢幻靜看萬變互紛揉
榮枯相尋無已時成壊有數元非偶南山誰信梓化特
崑侖俄驚柳生肘朝菌何曾閱晦朔棫樸那知避薪槱
全軀孰似櫟社樹絜之百圍今在否人生根蔕不可牢
况為草木計近久野客空歎倚江柟老奴謾泣琅琊柳
寒烟落日西湖邊衰草荒廬園數畆不見當時銕門限
春蚓秋蛇徒蚴蟉玄雲飛盡墨池空直寄亭前誰酹酒
送蘇參政
日月垂光照海濱東南聲教屬儒臣九天雨露金甌重
萬里山河玉燭新田野年豐多貢賦江湖秋靜息風塵
此行宣室須前席賸有嘉謨為上陳
上苑東風珂珮鳴宫鶯初囀隔花聲天清北口烟塵淨
雲去西山雨雪晴畿甸居民瞻奉使衣冠國子拜先生
漢家張趙何須數待看臯䕫致太平
天上神仙白玉京烟花繚繞鳳皇城端門日上紅雲動
太液春寒綠水生封事曉當香案奏奎星夜接泰階明
更看鼎鼐功成後綠野堂深遂素情
趙渙
字季文(闕)人由憲掾陞湖州從事端謹廉方人
見其儀表莫不興起從政之暇放情詩畫皆為時
所重然不苟得也
暇日同仲穆諸公游道場山和東坡韻
道場山深美林麓坡老文章照巖谷簿書休暇得良朋
載酒幽尋歡意足朝寒嵐重隂漫漫石頭路滑青屈盤
仰瞻孤塔倚高漢俯聽絶壑鳴飛湍老僧愛客煮茗出
暫與閒雲分半席自言住山八十年夹道長松手親植
宗人好事擕歌鬟為予嘯傲泉石間壺觴到處即傾倒
何必西湖與東山郡圃花開少晴旦屈指春光已過半
百年行樂能幾何爛醉芳時莫長歎
病後過道場山漫成
愛此道場泉石好公餘每到即欣然兩山空翠疑無地
一塔高寒别有天未暇耕雲深隱遯何妨煑雨小留連
賞音最重東坡老爛漫雄章萬古傳
連日南山風共雨染深溪色綠依依官閒自喜詩添藁
病起誰憐帶減圍栢府無才名漫在草堂有約夢頻歸
足艱未快登臨興空羨雲間鴻鵠飛
宋沂
字子與清江人由成均諸生擢藝文監掾遷贑州
從事復除常山縣尹與予會于白鶴觀出示春詠
亭藁因錄數詩用刊于左
題燕士李叔成靜怡精舍(叔成故淮安郡侯子也)
守道豈忘世脉脉重端居曠懷不可極清風生太虚寂
寂獨無營欣欣常有餘童子啓忩戶晝讀孔氏書窅然
在隘巷時来長者車問我何栖遲東陵未丘墟矧伊幽
州士何為卧空廬荅云各有志素絲尚匪汙相從賦黃
鳥駕言歌白駒鳳兮或来下愧彼狂接輿
題澹齋
泠泠山下泉謖謖松上風松風吹我心置彼山泉中清
深聊洗耳汪洋因盪胸時時酌玄酒孰與甘醴同張侯
坐齋閣尺宅如虚空泊然濯塵慮明德庶彌崇
題聽秋軒
憀慄夫何如幽齋致虛極相看數竿竹更覺萬籟寂顥
景逾清曠天宇彌寥泬凉颸發金奏繁露漙玉滴高梧
庭鶴唳衰蕙候蟲唧願言凝耳韻端居以游息
送趙御史仲禮之任南臺併柬兼善達公經歴元
載王公用道孔公二御史
天子龍沙拜法官議郎新戴辟邪冠曉辭漠北冰霜重
秋到江南草樹寒諫疏頻煩明主聽題詩長共故人看
應憐閭里誅求急尚布朝廷禮意寬幕下風清鳴一鶚
臺端雪霽見雙鸞寥寥渡海三冬翮煜煜凌空五色翰
晉代新亭蒼蘚合梁朝舊寺土花殘石城慷慨悲袁粲
别墅風流憶謝安千里憑高麾繡斧幾回攬轡並銀鞍
諍臣事業須公等努力明時匪素餐
奉餞御史中丞汪公大司徒致仕歸隴右
仗引絳騶中執法鏡懸清鑒大司徒當今天子尊元老
自昔諸侯祖二疏臘盡掛冠辭北闕春来供帳出東都
魏舒就第施行馬薛廣傳家保賜車德教萬民蒙帝賚
王封四世贊皇圖翰蕃方國歌周雅帶礪河山著漢書
燕塞驊騮知故道隴雲鸚鵡識前驅平泉草木芳華裏
終日垂紳擁玉魚
東海謠奉送宋太監降香海上天妃廟
東海鯉魚搖赤尾舳艫盡發江南米帆檣出沒蛟鼉窟
靈雨神風勞帝子紫衣使者麾金幢麒麟煖玉隱天香
元君晝下翠旗濕百靈冉冉天吳立使君騎馬歴東吳
吳中父老爭迎趨自言春濤漂白骨官家下詔復征役
今年隴畆秔稻空縣官索租到疲癃丁男登山拾橡栗
妻孥含酸向人泣使君北来候神人應憐赤子百憂集
明年海若不揚波君歸宣室當如何
送逯都水赴海運萬戶
都水使者日邊来黃金虎符照漕臺笑持英簜入滄海
不比徐福求蓬萊將軍昔騎青驄馬風采桓桓丹闕下
紫髯如戟半成霜議論精神更瀟洒今年運米發東吳
三百萬石皆明珠揚旗列戟耀雲漢伐鼓鳴金轉舳艫
將軍尚文今尚武何物鯨鯢敢予侮欃槍蕩滅凋瘵平
報政歸来奏明主
贈别黃德廣赴都
江上相逢渾未久忽對芳尊傾别酒君向燕臺萬里餘
我留吳會三春後當年曾入承明廬千官委佩侍金輿
此行剰擬長楊賦何用頻封光範書
白鶴觀次韻鄭蒙泉呈朱仲文陳庶子
誰寫黃庭一兩章碧桃花發日初長欲求大藥黃金鼎
先解明珠白玉璫漠漠春隂連海氣遲遲雲影度天光
羣公共愛幽栖好芝草瑤花襍衆芳
次韻答蘇昌齡
二十四橋春雨晴高齋日日讀書聲寄来滿紙(闕)濕
想見吹簫弄月明傾盖清尊相為醉盍簪白髮可憐生
東風三月淮隂郡寫寄綢繆故舊情
寄馬易之
近日淮南見馬卿新詩句句掇瓊英畫船不肯留三日
先載東風過四明
自是風流愛鑑湖木蘭舟上倒金壺鱸魚蓴菜戀鄉國
馬湩蒲萄憶帝都
草堂雅集卷八
