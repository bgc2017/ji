草堂雅集卷十四
元顧瑛編
釋餘澤
字天泉姑蘇之吳江人幼棄俗從覺王法研究教
乘尤博儒書長游京師名王大臣無不敬禮晚住
吳之大弘教寺與余為物外交云
送趙季文之湖州知事
日暮江南歌采蘋春風催起宦游人鷗邊水葉侵衣碧
馬首山花照眼新公子文章應獨步恭軍案牘漫相親
也知伯仲能忠孝堂上潘輿送喜頻
題界溪顧處士竹逸亭
築室臨溪界兩分修筠回繞翠如雲何當一舸東風便
載酒來尋抱節君
題顧處士梅隠齋
雪後園林散策時横枝疎蕊浸漣漪花間幽士身強健
世故紛紛總不知
次韻屬栢子庭首坐
誰傳西祖意庭柏著徽稱吳下無尊宿鄞東有此僧遇
緣隨所住與道最相應翰墨人爭玩年來氣益增
次韻屬師夔典簿
水東行幕下就見喜和光洗醆傳芳醁披圖閱翠黃宦
情殊不薄道術澹相忘相業今誰似令人憶子房
那希顏
字悅堂四明人幼悟禪旨博聞強記寬厚好士王
公大人無不折節敬禮奉母尤致孝住玉峰薦嚴
寺與余草堂相去無一舍交往尤密云
題界溪顧處士竹逸亭
界溪分得渭川種直節虚心耐歲寒月落林風吹酒醒
詩成吟對翠琅玕
題界溪顧處士梅隠齋
竹外横斜一兩枝花敷不與衆芳齊孤山月下無多樹
分得仙姿在界溪
釋寶月
字伯明姑胥人明敏讀書幼從天泉座下得悟教
旨住玉峰報國寺余凡往來經從必下榻談詩云
題界溪顧處士竹逸亭梅隠齋二詩
竹色圑蒼翠溪光凝碧流徵君頭半白于此獨夷猶
横斜一枝春清淺半溪水幽人樂閒居暗香透窗几月
明雪初晴爽氣動髮髓脫巾調素琴渺渺天如洗
釋祖栢
字子庭四明人故宋史魏王後幼從禪學有詩聲
江湖間來往經余草堂多所留詠
秋夜長柬玉山
秋夜長秋夜長青燈半灺玉漏未央雲葉颺影露華凝
光
戲題隂凉室階前芭蕉
新種芭蕉繞石房清隂早見落書牀根霑零露北山潤
葉帶濕雲南澗凉得地初依蒼石瘦抽心欲並綠筠長
雨聲夜響顛崖瀑晴碧朝浮海日光樗櫟自慙全壽命
楩楠合媿托岩廊觀身正憶維摩語草字寧追懷素狂
白晝栖遲吾計拙青霄偃仰汝身強歲寒要使交期在
莫畏空山有雪霜
暮春雍熙寺訪沈自誠不遇
暇日遠相問古寺幽且深青苔餘華落雙樹一鶯吟爐
存散微篆茗熟獨成斟明當持山酒慰子客居心
題趙仲穆看雲圖
舊游清苕上愛看弁峰雲稍將春雨度始見遠林分起
滅悟真理逍遙遺世紛於焉自怡悅永懷陶隠君
虎溪三笑圖
境緣心妄起心悟境自忘三老同一笑物我兩茫茫月
照清溪水風散白蓮香無端一笑已千古笑何長
題倪雲林為韓復陽寫空山芝秀圖
每憶雲林子隠居清且閒褰裳采芝秀倚杖自秋山微
雪松隂暝青苔石上斑韓康偏有意時復到柴關
誠道原溪山晚霽圖(道原隠于芝阜)
微雨過溪上青山草閣前牛羊知返逕童稚喜歸船烟
樹村村鳥春泉處處田披圖憶芝阜頭白尚安眠
題松溪漁隠圖
老樹驚鵲枯莎怨螿幽人對景炯不寐西風一疊神凄
凉我欲渡河無梁我欲濟津無航攀鱗附翼愧凡骨化
金點石無仙方腰金秉象兮我貌弗揚剸蛟縛虎兮我
機弗張有弓無由掛扶桑夜光明月孰辨昔那子黃河
太華誰是今歐陽天寬地大若無碍無處可著詩人狂
西風再疊兮形無爾傷黃鵠可跨兮蒼虯可驤南箕可
簸兮北斗可漿所不可以智力而致者惟命之常何聖
賢亦不能免于厄兮或毁于臧或畏于匡然大人虎變
有不可得而測者豈非尋常之中而有築巖之傅釣磻
之吕卧廬之亮納履之良者耶西風三叠兮聲始洋洋
黃金滿地山花香呼童重洗琥珀觴籬菊已露螯已霜
樂天知命兮吾亦從此逝矣相與忘形乎無何有之鄉
也歌欲斷夜將半拔劍起舞無人伴却對嫦娥影凌亂
君不見芙蓉曉夢萬花酣有人却恨春宵短
效劉屏山作十二相屬歌
鼷鼠不發千鈞機釁鐘無罪牛何之大人虎變不可測
狡兔死窟元來痴龍梭懸壁風雷起常山蛇行首應尾
服車良馬時使歟觸藩羸羊勢然耳楚人冠猴事有無
雞肋取食難為圖纍纍堪笑喪家狗慎勿遠效遼東猪
題(闕)蒲萄帳送玉山
(闕)壁(闕)未落龍怒拏(闕)眼欲脫武陵春色正繁華
勢(闕)頭活春無盡意不餘子生孫又孫生子箇
箇(闕)
釋良琦
字元璞姑蘇人自幼讀書學禪白雲山中性操温
良澹然無塵想詩聲尤著江湖間與楊鐵崖郯九
成累過余草堂超然物外人也
夏日招張師聖文學二首
初夏稍清暢山茨景彌新桐花落井榦鳥語喜歸人苔
石當坐卧松枝堪挂巾高士一來此忘言道愈真
雲深岩寺古復此凉雨積樹密聽猿啼苔深斷人跡觀
理閒慮遠懷君苦情役觴酒對幽花徘徊候山屐
苕溪客館寄沈自誠處士
秋齋人罕至落葉沒行屨旅宿將就途懷抱不可語偶
有山中酒而無池上侣遲子一來過鈎簾對疎雨
春夜宿海雲寺
喧靜同一致大隠即山居迺知道者流所止恒晏如煌
煌舊吳會鬱鬱高人廬山閣花霧暝池館綠隂初復此
凉夜長禪影流碧疏素友愜清會境寂鐘磬餘離坐忘
言笑超然悟玄虛不卧如有媿塵路何馳驅
題黃雲卿林屋先塋圖(雲卿祖居洞庭後遷婁東懷其祖父寫圖以自慰楊)
(鐵崖嘗題其卷云)
江夏先塋林屋洞七十二峰碧參差竁道冥冥雲作盖
秋畬淰淰樹成帷海鄉西望空情事江水東流永孝思
好在披圖思禰祖楊侯佳句有深期
送端上人歸松陵兼柬杭野雪上人富子微鍊師
擕手玉山滄海東歸心潮水忽匆匆龍當艇子浪雨白
燕拂袈裟海日紅林下固應留(闕)市人(闕)公
多情(闕)
我昔楚江上釣船時往還長歌送落日濯足對青山魚
游春草裏鳥去白雲間此意孰能解忘言心自閒
魚虎子圖
翠羽畫殊絶窺魚秋水深忽來知險意靜立見機心沙
白霜初落溪寒日易隂何當隨啄木除螙向高林
婁江西門夜泊明日將歸省有懷吳水西
良夜維舟次題詩最憶君微鐘花外度清篴月中聞燈
報庭闈喜杯從故舊分西城駐馬日還與入山雲
遊慧聚寺和唐人詩
海上玉子岡中有古佛牀娑羅晚猶翠薰陸靜逾香浮
空諸天樂出夜神火光安能駐金錫居兹妙覺場
寺闓江水近山沒海雲吞亂葉階前雨長藤石上根風
帆知别浦烟樹見遙村載拜嚮師座天花滿洞門
送濤雪江上人住淞江時思教寺
古刹吳淞上東南第幾峰入雲山舞鳳奔海水如龍先
哲行斯道玄譚闡妙宗花飄金地靜月暎寶林重之子
稱才職于時合奮庸缾盂曾萬里鐙火足三冬粹照還
齊駕生融可躡蹤孤標同玉樹大器比金鏞高遁因人
出名山喜自逢紅衣明海旭鐵錫挂雲松聞法羣官集
聽經萬指從鼉鳴初講鼓鶴散下堂鐘龍女珠應獻天
厨飯亦供幸當昭代日復見德人容風雨春寥落江河
浪折衝題詩一相送霄漢雁噰噰
春日有懷郯九成
春雨晝連夕閒愁鬢欲蒼鶯聲在官柳草色映書牀每
念庭闈遠仍憐簡帙荒却思摩詰室清坐只焚香
為后蒼筤題李隴西所畫墨蓼花雙鳬玉山同賦
李老畫精妙寫生尤出羣秋花照秋水川鳥亂川雲歴
歴丹砂顆明明錦繡文詩成思獨往把釣大江濆
顧瑛詩曰洞庭湖中曉揚舲楚郎唱歌越女聽
沙上雙鳬忽驚起蓼花蘋葉滿秋汀
過臨平山
臨平山高出雲霧下有澄江帶楓樹烟中漁子叩舷來
竹裏樵兒唱歌去客行輕帆如鳥翰南風小雨生朝寒
荷花浮水照征袂碧峰白雲當飯盤昔人經過題句好
我不能詩空自老客路青山不及登紅塵明日錢唐道
送王可舉之雲南省恭政
張掖崑崙北燉煌僰道西酋官元鑿齒部落襍雕題分
政恭華省殊恩拜紫泥鐃簫江月靜旌節塞雲迷荔浦
飛鸚鵡榿林蹲兕犀威聲楊僕舊勲業武侯齊萬里連
烟火三年絶鼓&KR0911;行看披玉籍按召步金閨
招復見心書記(見心豫章人時留山中遠公菴)
坐對芭蕉樹題詩憶豫章高秋居石室落日卧藤牀衣
薄雲霞濕心清草木凉亮公名不忝遠老約難忘栢子
香烟細蓮花漏刻長了知無罪懴底為有身忙苔色青
當檻桐隂綠覆岡能來一談笑共待月流光
秋雲亭為茜涇楊道士賦
茜溪之西隠者居竹間亭子最清虚窗寒似積隂崖雪
路暝應迷過客車青青玉映題詩處細細香颺卷幔初
便擬東游走相問鶡冠久著道家書
題仲義江居圖
洞庭夫椒青插天湖水東與吳江連三高堂西我昔住
茅屋深入楓林烟是時吳子顏如蓮吟詩飲酒夜不眠
綠水蕩舟花滿渚紅橋吹笛月當筵朅來留滯婁江邊
吳也與我忘歸年沙雲海鳥雖可樂山光林影情相牽
矯矯松鶴之癯仙跨鶴忽下崑丘巔手持幽居畫一幅
把手展畫心茫然大峰岞㠋溪洄沿翠竹白石鳴春泉
不意僑居荒海上山與故人來眼前尋窗數戶重歎息
蘿磴雲迷舊行迹坐令清思落蒼靄七十二峰凝黛色
人生何處非吾鄉男兒墮地志四方我將飛錫覽八荒
乘風萬里同翺翔
和答程用昭舍人見寄兼謝州太守諸官見過山
中
傳呼五馬出郊遲恰是從容政暇時鶯囀秋林華似雪
龍迴隂壑雨飛絲敲棋響落松間子命酒觴浮竹下池
儗解衲衣酬玉帶山人却媿老元師
相門玉樹長新枝况際清朝全盛時花映春庭趨綵服
日明公館寫烏絲雪堂屢欵參寥室山簡頻游習氏池
好及秋風數來往釣船茶竈約漁師
次韻程太守宿壽安寺
行幕昏從梵刹歸坐聽蓮漏夜遲遲金鳴紫殿風微處
香散珠林月皎時到寺題詩韓最好尋僧借榻杜嘗宜
却憐林壑秋寥落此日須公政澤施
郯九成吳竹里相期不至反有詩見招復用其韻
草堂遠在白雲坡長夏歸來攬薜蘿修竹出牆黃鳥語
青山當戶綠隂多東林載酒能忘約竹里題詩許見過
不有故人相軫念淮南桂樹為誰歌
題初士元所畫雙樹圖(時吳寅夫先生自梁溪來吳會于市樓居同題其畫)
梁溪溪上曉揚舲吳人竹枝自可聽不得回船繫崖石
寺門松樹為誰青
題初士元松亭圖
蓮花一峰烟際青澗水松風長茯苓定復還山有佳句
寄在支公放鶴亭
次韻寄柯丹丘博士
鼎湖龍去邈殊庭供奉歸來兩鬢青閣下天高太白月
江南人識少微星春泥下馬穿花入夜月吹笙隔竹聽
惟有鷗波慰寂寞相看潔白映青冥
書唐仲實寄題紫陽山興道觀詩後山有華屏峰
道家祠宇瀛洲近才子文章逸氣飄虚白月明秋似水
華屛雲色曉如潮虎蛇猶護蒼精劍鸞鳳應隨碧玉簫
乘興幾時還獨往浮丘終隠不須招
苕溪道中
游子看山溪上過雙溪昨夜雨添波長髯黃帽搖烏榜
矮髻輕衫采綠荷楓葉岸頭秋色静桂花天氣夕陽多
太湖西畔饒生計好向漁磯坐釣蓑
歸西山道中有懷自誠水西二友
婁柬放棹歸來日水綠溪深遠映山新樹隂中啼鳥靜
落花風外釣船還喜聞沈老隣居近苦憶吳郎客舍閒
終擬暮年同結社杖藜來往白雲間
柳暗江深積雨晴知君獨放綵船行歸心自為青山動
客思都從芳草生新葦交加鷗渚沒飛花淡宕燕風輕
桃莊回首雲迷路我亦懷人勞遠情
春日寄柬趙仲光沈自誠二友
二月湖州動客心青山粉堞帶春隂溪溪漁屋桃花靜
面面歌樓柳色深西府門間鷗自到東林酒熟客誰斟
風流二妙如相問為道清吟瘦不禁(二妙謂韓濟之趙彥榮)
題春山飛瀑圖
憶昔東留雪竇寺寺門瀑布兩峰懸銀漢翻濤迸落地
玉龍破山飛上天洗盞每臨春澗曲繙經時坐古松前
披圖不覺塵夢醒日暮空堂生海烟
冬日過練川黃東溪隠居
歲晚來尋黃處士小艇曉入東溪雲水生柳下鵝鴨喜
日出沙頭鷗鷺分枸杞子香浮茗椀枇杷花氣襍爐熏
却憐清會難頻得明日南江又憶君
冬日羅居士見過婁東寓所
暉暉寒日照霜筠晨起開門見故人雙鬢已斑粗覺老
一官初滿尚然貧船中書籍教兒讀篋裏詩篇得意新
且盡茅堂一樽酒梅花柳眼不勝春
題錢伯珍所藏草堂圖
錢郎讀書性閒雅草堂隨處卜雲林周顒不遂山居志
梅福仍兼吏隠心玉洞桃花春霧暝石田芝草暖雲隂
磵西一逕通深竹還許支公日見尋
七月十五夜三賢閣望月有懷士瞻翁留匡廬
璧月當江夜不收萬峰高處獨登樓山河潔白非關雪
草木凄清已是秋仙珮泠泠迴海鶴星槎眇眇遡河流
匡廬九叠雲開錦何許猿聲動客愁
松下淵明圖
謝安却為蒼生起陶令何辭印綬迴若使生逢聖明世
青松老盡不歸來
次九成韻柬劉西村經歴
海上煌煌漕府開幕中從事得賢才法流水寺談詩罷
愛看秋山上馬迴
月浦道中
江似三巴曲星隨獨樹斜客行猶轉柁秋盡尚迷家白
漲寒沙霧紅生曙海霞故人驚見面老大惜年華
夏夜山中
山空素月出天淨凉雨住羣蟬鳴已息靈籟稍微度筧
竹咽遠水鄰燈映深樹念兹栖栖者何由了玄悟
題張元傑草堂讀書圖
昨日雨晴歸碧山桃花滿澗水潺潺嵐光入壁圖書潤
草色侵帷枕席閒莫問山靈嫌客至偏憐松月待人還
張郎有志能遺世白髮相期水竹間
秋夜與程太守山中同坐
鼓角聲高秋滿城空山夜坐不勝清星臨瀛海三洲靜
月出長山萬島明幾處風煙驚絳帕此方歌吹樂蒼生
羨君美政如黃霸不負明君屬望情
題倪雲林小幅山水
雲林隠者絶風流嘗到澗西僧寺游下馬脱巾青竹裏
題詩寫畫野泉頭房山墨法誰能得謝脁襟懷自可侔
便儗梁溪一相覓桃花春水隔芳洲
題馬公振畫竹
馬氏白眉者隠居婁水湍閒將筆五色醉掃玉千竿露
重鳳毛碧月明龍氣寒春山歸正好稚子喜相看
送四明孫明遠道士
道士度海去此時秋正清天青一鶴過江急亂山傾服
食太霞氣彈琴流水聲相思何許在矯首古鄞城
四明我昔到萬山霞霧隂青峰横玉几雪瀑照珠林餌
藥且延壽燒丹應煉心他時一相問春洞桃花深
題蕙蘭圖
蕙蘭生深林結根同芬芳綠葉緣風轉羣葩耀春陽飄
飄青霞袂粲粲雕玉璫貞哉不自獻宜為王者香念彼
君子德比之惟允光持以遺所思交好勿相忘
夜坐
雨入寒竹響風吹枯桑疾微燈照孤坐餘香閟清室念
斂塵慮泯神明定光出同體不同知兹理一何密
送慧上人海上歸崑山就游吳門西山
袖卷金經便作歸海光晴日宕清輝鯨魚載足如船穏
龍女將花出浪飛玉阜寺門欏樹綠琴臺雲崦橘林稀
故人相見應相問為道淮山獨掩扉
秋日有懷吳水西昆仲
古寺栖遲秋已分閉門無那思紛紛故人應在碧山裏
清夢還來滄海濆浦口潮洪檣似戟苑中草綠馬如雲
如何數月音書絶啼雁南飛只漫聞
游西沙興教寺
海村嵐氣鬱蒼蒼金刹開基始巨唐紫閣乘隂龍徙窟
石臺分食鳥歸廊六時或下諸天樂五色長浮古佛光
我躡星槎一來過濤花吹度白雲裳
送暄上人歸槎川南翔寺(有序)
上人乃南翔道韻士也留海上董氏觀堂修白
業三載今年冬言歸鄉里索詩為别因知東林
勝上人與鄉之善士追遠法師結社故事章彥
圭為之開講遷恒心歸雲卿諸公必同會焉漫
賦唐律二首以餞上人且柬諸故舊云
讀罷龍王宫裏經便飛孤錫向青冥金銀光擁千年寺
河漢槎流五夜星空室禪栖花寂寂長廊句寫竹青青
憑君為問曾游地雲護南江舊草亭
聞說東林大社開名僧談法聚羣才經床茶器池邊設
酒榼籃輿竹裏來道氣即今高士少古風須仗哲人迴
南望令余起遐想散花應自接天台
送柏上人入京
紫煙曙氣浮丹極瑤島春光暗碧霄立志不栖幽側地
觀光還及盛明朝五方花發人調馬八月霜高客御貂
愧我一丘成鈍質清時誰賦小山招
秋日歸虎丘懷銛仲剛書記
虎丘共作五年留幾度相携上小舟楊柳春橋半塘寺
芙蓉夜月百花洲長林放鶴閒支遁一室編蒲老睦州
此日獨歸懷往事空山草樹不勝秋
題柯丹丘梅竹
丹丘歸老江南日每話奎章儤直時一夜春寒愁漠漠
白雲蒼雪共襟期
釋文信
字道元永嘉人幼警悟不喜塵俗遂出家從浮圖
氏既悟禪旨兼通儒老善屬文詩尤清峭不為世
俗聲住石湖寶華禪寺每與談詩令人洒去塵想
古婁顧仁山於其所居植竹數百本竹中作亭日
逍遙其間迺署其亭曰竹逸嗚呼古之賢者必有
寓若顧君寓于竹不亦賢乎哉為賦詩一章以頌
之
時維青陽彼花競英雨雪飄飄我竹青青於彼竹中曰
構我亭我琴既絃我酒既清以遨以游以樂我情豈不
爾思於焉孔寧君子之心惟以是貞
題顧處士梅隠齋
夷齊首陽餓黃綺橘中樂軒冕豈不榮物性各有託顧
君幽隠地種梅良不惡獨芳洞皎潔桃李流光薄師雄
悟翠羽何遜吟東閣冥言適至理曷用調鼎擢歲晏冰
雪繁隂雲蔽河岳豈無凡草木愛爾抱貞慤
贈劉法官
黃冠鶴氅玉珮齊拜壇夜起天門低鐵牌落潭水蛟死
霜劍出匣山魈啼松下摘芝露滴滴磵邊煮石風凄凄
欲知乃祖有玄德北海太守曾留題
釋子賢
字一愚天台人幼聰悟絶人禪定之外肆志作詩
最為鐵崖楊公所稱賞云
送葉明齋如京
墨突不暇黔孔席不暇煖周流天地間微蹤何蹇蹇邇
來千百年懿德人所範送爾嘿無言山城春日晚
傷君遠行邁白日何凄其微陽漏林光稍稍照人衣天
高鳥垂翼風緊花落枝荒臺俯流水萬里長相思
題綠筠樓
綠筠樓外玉參差坐愛檀欒曉霧霏五色雲開丹鳳下
九天風動翠蛟飛江波渺渺湘妃泣羽旆娟娟帝子歸
我為玉人歌此曲山城秋日淨暉暉
為文中上人題唐子華畫
江岸潮生白烟鐘樹杪撞漁舟浮箇箇沙鳥去雙雙野
曠雲横樹天青月墮江看圖思長史獨倚暮樓窗
華頂雲游江西
幾點青青峰頂雲乾坤萬古結絪緼扶桑舊挾蒼龍馭
華岳還依白鹿羣江漢凄凉望霖雨匡廬盤薄度朝曛
錦囊盛拾蓀蘭秀續取離騷弔屈文
日照香爐縹緲峰半天萬仞金芙蓉上盤劍氣干星極
下有隠士巢雲松澄潭湛湛龍歸窟細草青青鹿養茸
好去海東詩畫客采蘭江口聽烟鐘
儗鐵笛先生游虎丘得開字韻
九月九日天無雨擕妓游山亦快哉鐵篴一聲厓石裂
銀尊多為菊花開空池劍氣干丹極古寺芙蓉照紫苔
愛殺月明江路靜畫船簫鼓緩歌回
寄敏仲謙于洞庭翠峰寺
敏公遥住洞庭西咫尺烟波路欲迷落日斷霞山叠叠
揚舲鼓角風凄凄魚龍出沒隨潮上橘柚參差壓樹低
東崦人家更清絶也思來此作幽栖
題顧仲瑛玉山佳處
玉峰佳地小徘徊霞氣丹光接上台白日山移蓬島去
紫宫花繞蘂珠開雲邊青鳥迎人語溪上黃童採藥回
昭代衣冠非辟世憑軒泚筆寫仙才
奉上鐵崖先生文署
晏歲曾逢張外史梅邊日日說廉夫文章氣逸江東李
作字工專海上蘇把酒遠山當夕照彈琴修竹散煩紆
不才駑馬勞青眼更作人間汗血駒
與白雲山人夜坐山人將歸天台即席賦此送之
桫欏樹頭月皎皎共坐論詩天欲曉大星飛落滄江前
小蟲啼徧牆根草我愛高人白雲姿對客長賦白雲辭
漫游羣仙白銀闕拾得碧海珊瑚枝又載雲軿下塵世
凉飈微動青霞袂一聲鐵篴徹長霄鸞鳳和鳴滿雲際
高人讀律仍讀書白頭在堂辭我歸殷勤綵服壽春酒
江城八月秋暉暉
送李提舉歸蜀
白帝城邊落木秋峨眉山上月如鈎少陵野老曾為客
太白仙人舊所游玉峽樓船烟雨暝錦官臺殿夕陽收
他年百丈牽江上訪子殷勤到益州
題王元章墨梅
我家繞屋梅花樹况在清溪白石邊雲霽月明疎影小
讀書猶記十年前
釋來復
字見心
送馬元臣僉憲淮西
吳船八月過丹陽雁子啼霜木葉黃淝水東來淮海迥
蜀山西入楚雲長九霄風翮搏鷹隼五色天章下鳳凰
圖治只今勞聖主諫書何日獻明光
游石湖蘭若柬瀚上人
荷花蕩西湖水深上有蘭若當高岑客吟時見猿鳥下
僧定不聞鐘磬音雨香秋林橘子熟雲落空澗棠梨隂
閒來掃石坐竹裏靜與山人論素心
五龍之峰雲作屏雙厓削出芙蓉青何人磵底拾瑤草
有客松間采茯苓林風不驚虎卧谷山雨忽來龍聽經
吳王臺榭今寂寞秋香薜荔花冥冥
送瑗上人還廬山兼柬星書記
匡廬佛寺金為國杖錫南歸訪薜蘿山擁重雲開玉峽
江分九道落銀河蛟龍聽法乘潮起林虎依禪嘯月過
為問東林星外史冥栖消息近如何
寄贈洞庭葉隠君
一舸南歸鬢欲華買山湖上卧烟霞尊如北海應多酒
園儗東陵亦種瓜丹壑泉舂雲碓藥橘林風掃石牀花
傳家自與隣翁異見說藏書有五車
釋自恢
字復元
雜言五首
世事競紛紜人生若愚蔽汩汩利欲懷區區衣食計贏
羨校分銖得失勞夢寐寡欲味道真誰能薄浮偽
富厚苦營營寒微何戚戚機巧勞百慮困此朝與夕虧
盈有常數得失無定跡百歲同歸盡泯滅淪木石
羣音瓦釜鳴衆色紅紫爛澆漓日以滋淳朴日以散滔
滔萬派分隄决何由扞黃鍾秘太樸棄置誰能玩援琴
寫素心清風邈雲漢
釣渭卧蓬萊耕莘飽藜藿遭時困顛危斯民墜溝壑風
雲際良會雨露悉磅礴如何懷寵榮䛕佞出然諾勢隆
還復傾委棄等鼠雀
軒裳詎云惡斧鉞良難嬰獨有忠義心不隨生死傾行
虧名節毁寧不媿爾情襟裾混庶類空有斯人形
碧山歌贈朱隠君
紫陽山人碧山住卧雲遙在山深處種杏雲林不計年
花繞東風千萬樹雲中之山碧嵯峨錦屏百叠翻翠波
秀出芙蓉九霄上青猿白鶴啼烟蘿瀛洲東望不可到
珠館珊瑚隔滄島聞有仙人王子喬海上青田種瑤草
我愛碧山人長嘯碧山春手持玉拄杖頭戴華陽巾鍊
精御氣顏色好朝飡每拾安期棗有時閒與八公徒玉
檢丹經細論討黃精壓酒春滿壺呼兒取醉不用酤浩
歌舉觴酹巢許掃花磐石相歡娛浮名不直一杯水肯
向權門曳珠履但願長乘白鹿車笑折三花紫烟裏
題唐子華畫山水
江門如雪樹高低竹裏人家傍水西滿地松隂春雨過
好山青佀若耶溪
雲分晴磴樹交加蘿屋隂隂石脚斜絶似龍門三尺路
一溪紅雨漲桃花
送海上人還荆門
徧禮南朝古佛宫荆岑春去百花濃江通楚蜀波濤壯
山入湖湘紫翠重拄杖穿雲随白鹿軍持分水浴蒼龍
欲知後夜相思夢月落啼猿滿竺峯
草堂雅集卷十四
