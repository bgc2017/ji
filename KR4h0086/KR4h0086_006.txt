草堂雅集卷六
元顧瑛編
陸德源
字靜遠吳郡人甫里先生之後好學博古尊敬師
友雖貲瞻力給謙恭若出諸生之下憤甫里之學
不傳遂作甫里書院於城南撥良田以給學徒有
司聞其事遂命其長是院後陞徽城教官以疾終
家有杞菊軒吳人稱為杞菊先生云
送徽紙昌園梅且索和
顧陸從来同里閈定交何必要通名桃花流水二三月
著我扁舟聽雨聲
玉色疇能比硬黃酸辛敢擬出青房品題奕奕歸年少
慚愧華顛作漫郎
玉山謝紙曰蜀郡金花新著樣剡溪玉版舊齊
名荷君寄我黟川雪猶帶漣漪瀉月聲
又謝蜜梅曰江南烟雨未全黃誰使青酸墮蜜
房嫵媚已能知魏證典刑時復見中郎
和題新安梅花次韻
東風一夜渡江新開徧梅花照眼勻何遜從來有才思
題詩不待廣陵春
送陳敬初秀才北上
江南八月鴻雁飛故人挟策游京師為郎作簿雖可期
老懷與爾寧分違憶昨同舟風雨夕胥江委蛇嚴灘白
紫陽之山千里隔何曾笑我微官斥歸来吴城又半年
攬袪結佩仍周旋陳膠雷漆非偶然拍肩笑語㤀其顛
秋風蕭蕭吹去舟征衣蓐食還依劉芙蓉照波生遠愁
欲别未别難為留玉堂金闕有耆舊草詔紬書當在手
乘時薦剡如轉丸兀兀兔園非所守子之行兮良不苟
張舜咨
字師夔錢塘人由行省宣使調休寧簿居官有能
稱政事之暇焚香閉閤哦詩對卷翛然無塵想修
潔可知也
送子庭栢上人東歸
賀公吴語尚清狂上䟽黃冠乞故鄉柏也東歸何所有
畫圖詩卷滿奚囊
寄玉山索蘭花
許我猗蘭葉有光報君墨竹節尤蒼秋期坐對文峯下
清閟幽香道味長
題竹四首
萬里高風不自由琅玕掀舞一天秋何人笙鶴歸来晚
縹緲仙城十二樓
右風
雨重篔簹翠實寒檉隂野色與檀欒結根牙谷專清閟
似厭人間道路難
右雨
土地肥磽自不齊蒼岩瘦石故相宜繁華坐見成秋苑
獨立空山閱歲時
右老
苔綠生香石有文駢頭下見錦綳孫夢中彷彿東橋路
沽酒人家小角門
右嫩
次李士廉韻柬玉山
書樓棐几石嶄然晴雪飛来太華顛墨本秘函枯樹賦
牙籖插架白雲篇清心求友先同調華髮逢人耻問年
共惜分隂珍雅翫封侯擬不到鳶肩
用韻寫栢子庭卷
之子庭前栢含暉蓄景光託根當太白何口得雌黃大
道從行食深禪坐亦㤀自憐塵鞅客擾擾自蜂房
玉山詩曰虛舟元不繫湖海至今稱悟得庭前
栢方為物外僧空空無我相落落有誰應肯向
東山住東山氣倍增
明海歌贈寳明海
大明麗天雲海空榑桑倒景三韓東八紘磅礴俯仰内
萬境膏沐鴻濛中梵宫高標跨溟渤嵒嶝杳絶烟霏濛
時時雲氣趨羣龍龍君夜出流光從道人深禪入水觀
要探衆寳馮夷宫手書貝葉睒金碧身翳雨花紛翠紅
君不見俗緣千劫塵網蒙鏡象不離生龜筒乂如磨牛
履陳迹究竟彼岸無終窮人心至善奥冥通尚需法語
開盲聾便從穴紙逃痴蜂泠然空飛御天風
寄廣西白
歸思迢迢不奈何寄聲珍重病維摩風帆明日春江上
回首蒼山綠樹多
題新安方丈梅花
新安堂上梅花新南枝北枝開未勻渠儂切莫訝渠瘦
中藏萬斛江南春
熊夢祥
字自得江西人博讀羣書旁通音律能作數體書
乘興寫山水尤清古無庸工俗狀以茂才舉教官
不樂拘制輙棄去以詩酒放浪淮浙間卜居婁江
上扁得月樓與予為㤀年交曠達之士也號松雲
道人
題管夫人竹
夫人寫竹何縱横錯刀離離光怪生安得月明招白鳳
玉闌西畔聽秋聲
題二色芙蓉便面
曾障西風十二闌亭亭醉醒碧波寒月邊青鳥無消息
流落人間作畫看
題趙子昂蘭石
汎晴湍兮潺湲乘芳馨兮嬋娟望九嶷兮眇眇思公子
兮未敢言
趙翰林桃花馬圖
風翻細雨入天閑貌得權竒電影寒鳳閣春深人已遠
空餘精彩匹曺韓
題李息齋竹
薊丘道人寫瀟洒烟寒兔齒石蒼蒼素娥剪翠雲葉亂
三十六陂春水香
題邊伯京畫盤松圖
居震宫受秦封乘元氣超穹窿又何獨羡夫梁棟之質
莫測夫神竒變化之功夫然後知其為龍松
題柏子庭枯木
鐵珊瑚樹飛鬼蝶王子敝舄不許躡乞與海神神不收
湧樹雪晴光煜煜何人潑墨淡復濃使我一見成心獵
便令退從未畫前無孔笛中宫徵叶
題張叔厚描琵琶士女
剪燭填詞明皓齒是非恩愛從兹始莫將貶竄立人倫
世上伊誰魯男子
題畫山礬
傍路依山到處生只因樵牧慣相輕若教塵俗如桃李
未必梅花肯作兄
題王元章梅
紫禁春醲雪未消年年香冷只飄颻許身入畫酬清賞
不嫁東風過小橋
客懷奉柬玉山
我昔離家七月強只今十月隕清霜可慚濁酒黃花興
應悔青鐙白髮長翠袖天寒修竹暗綺忩日暖碧茸香
夜長枕上揚州夢江北江南是故鄉
玉山戱答詩曰秋水藍橋一尺強愁聞玉杵搗
玄霜東籬老子烏紗薄西郭佳人翠袖長古寺
竹深禪榻静晴忩花落研池香西風鶴背三更
夢笑看璚花作醉鄉
題王元章畫梅花
水影清光為寫神當時巳是失天真一從殘角吹新曲
幾向寒谿覓故人縞袂歸来猶有月佩環飛去更無塵
莫言醉魄空離落信把和羹屬大臣
趙奕
字仲光吴興人魏國文敏公仲子作詩為文翰墨
游藝皆有家法尤好古雅不事進取與予特友善
相去雖數百里必一月一致書其天質秀雅如芝
蘭玉樹王謝佳子弟也
玉山與郯九成自姑蘇来吴興僧可傳邀予陪游
弁山之黃龍洞時有紫霞同席遂分韻得花字
盤屈度碕礒&KR0706;崯復谽谺龍居潜石洞花暖集蜂衙峭
壁生蒼蘚清泉長赤砂松濤響雲壑竹翠滴桃花杖履
丹梯險籃輿綠磴遮攀藤嘯猿狖並草卧麕麚絶頂望
笠澤傾溟想女媧遥天連島嶼遠水接蒹葭道士来邀
坐仙童為煮茶林深多虎跡地僻少人家對景詩情逸
尋芝道氣遐忩幽塵不到境勝興無涯堪種茅山术宜
栽邵圃瓜寳書傳正法靈劍挂青蛇逕&KR0632;﨑尤峻苔
荒突又窪淙淙流暗澗聒聒閙鳴蛙下嶺日欲落登舟
路更賖平田飛白鷺别墅宿歸鴉犬吠柴門近鵑啼野
樹斜菜畦黃撲簌麥壠碧交加老態慵登涉衰形獨嘆
嗟山翁荷鋤鍤村婦倚籬笆駐舫携紅袖停杯挟紫霞
金爐薰篤耨玉手弄琵琶鑿落傾香釀玻璃插艷葩歌
姬聲縹緲醉客笑諠譁擊柝城將閉吹笳鼔尚撾卷簾
風滅燭濕幔雨垂麻今日雖云樂他年還共誇更闌歸
去速燈影照籠紗
雨忩寫懷
幽忩談笑話平生三十年間幾度更白髮滿頭今巳老
青山排闥故多情桃花灼灼應無語春雨蕭蕭尚未晴
明日扁舟携好酒南村筍蕨正堪烹
春日書懷
忙衷過韶華東風日易斜黃梁應未熟白酒尚堪賖蝶
魄迷幽夢蛛絲絆落花百年能有幾随分度生涯
送聞梅澗住弁山祥應宫
石磴懸崖人跡稀林深地僻絶塵機井邊丹竈千年冷
忩外山雲盡日飛老虎每來廊下走黃龍常向洞中歸
先生有道開門坐松響瑶笙月滿衣
倪瓉
字元鎮毘陵人酷好讀書尊師重友操履修潔詩
趣淡雅如韋蘇州作小山水如高房山自號經鋤
隱者家有雲林隱居與予有葭莩之親累辱見招
規往而每不果然多得其所作故并刻云
聽袁子方彈琴
蕙帳凝夕清高堂流月明芳琴發綺席列坐散煩纓回
翔别鵠意縹緲孤鸞鳴一寫冰霜操掩抑寄餘情
送别甘允從
来從墨沼雲林下共愛女蘿緣石牀喚人鸚鵡語猶澁
當戶枇杷子半黃奉橘定應題百顆籠鵝即欲寫千行
蘭亭書法人間少好去山隂汎野航
奉懷張外史
隂壑慘慘綠苔生碧雲亭亭多遠情松杉鶴去轉蕭瑟
洲渚花落自縱横從君下榻住十日看我鼓枻出層城
洞口菌巢無恙否定應閉閤著書成
次韻薩天錫寄張外史
谷口路微山木合濕衣空翠不曾晴飢猨攀檻為人立
寒犬號林如豹聲小閣秋深聽雨卧長空日出采芝行
道心得失巳無夢沐髮朝真候五更
題所畫喬林磵石
山家日出無行蹤雲林烟蘿遠且重不見鹿眠盤石上
提壺自挂一長松
題柯敬仲竹書達兼善秘書後
誰能寫竹復盡善高趙之前文與蘇簡韻蕭蕭人品係
篆籀渾渾書法俱奎章博士生最晚耽詩愛畫同所趨
興来揮洒出新意孰謂高趙先乎吾
達秘書曰堤柳拂烟疎翠葉池蓮過雨落紅衣
娟娟唯有忩前竹長是清隂伴夕暉又梁王宅
裏参差見山簡池邊爛漫栽記得九霄秋月上
滿庭清影覆蒼苔
題所畫雲林小景圖
赤城霞暖神芝秀洞裏桃花不記春何事却將山水脚
鍾陵市上踏紅塵
馮文仲自玉山来携向畫雲林小景圖復求題詩
因用前韻
憶昔舟歸雪浦濱松陵瑶草欲生春閒拈逸筆圖清思
今日披圖似隔塵
題自畫竹
東海有癡夫自稱繆且迂書壁寫絹楮豈其狂之餘
寄懷鄭徵士
谷口子真今最賢久别鬱鬱夢相牽好營秫田多釀酒
欲買茒屋尚無錢兄病每書賖藥劵客来唯候煮茶烟
闔閭城東有艇子憶爾青燈相對眠
賦句曲外史精舍書在虞伯生張仲舉後
道士朝乘白鶴還樓臺金碧鎻空山半天花雨飛幢節
萬壑松風雜珮環丹井夜寒光剡剡石壇春静蘚斑斑
飄然便擬從君隱分我玄洲一半閒
伯生詩曰隱居聞道無人跡麋鹿来依積雪深
每占雲氣得芝术莫怪丹光穿樹林茅君自騎
一虎下木客或與羣猿吟知爾此時最相憶想
予飛矯度千岑
仲舉詩曰玄洲别塢鬱巃嵸滿谷蜷雲養萬松
外史編圖金匱鑰隱居留誥玉泥封丹池雨現
龍無角瑶草春肥鹿有茸擬借一龕為洞吏與
君来往大茅峯
次韻郯九成見寄
郭外青山舊結廬微茫野逕望中無殘生竟抱烟霞癖
好事猶傳海岳圖夜壁松風懸雅樂秋池菊水酌商觚
倘從世外求玄賞好趁輕舟看浴鳬
送徐元度還江西
悠悠西江水緜緜江上山借問離羣鶴孤飛幾時還白
雪亦忌潔青雲安可攀時時王子晉吹笙向人間
九日登華氏溪亭
茱萸黃菊稍斑斑野水寒烟蒼莽間送客歸来逢九日
華家亭上獨看山
吾友陸友仁甫舊得古銅印一紐以示予辨其文
曰陸定之印以名其子而字之曰仲安友仁既歿
仲安求為賦焉
吾友友仁甫覧古閔世盲示我古印章始得自幽并辨
之曰定之釋義為爾名既名字曰安勖哉在敬誠友仁
今則亡緬懷涕沾纓繄昔黃太史結交漢米生手持玉
刻文螭紐交縱横上有元暉字印刓與弗輕殷勤字其
兒祖武冀可繩允以學業懋繼述暉芳英書比二王跡
價重十連城高躅思仰止景行爾其行
張心遠訪郯九成因書以寄
州府今為掾風埃多厚顏香芹渾滿磵去鶴未巢山思
逐春雲亂心随野水閒張君應話我樗散碧巖間
為馮文仲畫山水小幅
知君近住西湖曲湖水淪漣似輞川忩下青松高百尺
時時落雪滿琴絃
題曲江洗馬圖
校獵上林苑洗馬昆明池霜威肅笳鼔雲氣畫車旗馬
班陳賦頌衞霍綏蠻夷王風既未遠文明方在兹逶迤
霄漢上鳳皇尚来儀
賦居延王孫德新小隱軒
志隱寧須分小大不論城市與山林橘中之樂固不減
洞裏有春藏更深奕戲自能㤀世事酒尊聊用散冲襟
傅說巖築苟無遇豈有朝堂論道心
題水仙
曉夢盈盈湘水春翠虬白鳳照江濱香魂莫逐泠風散
擬學黃初賦洛神
蘇臺懷古
望中烟草古長洲不見當時麋鹿游滿目越来溪上水
流將春夢過杭州
送甘允從
朔鴻縱高姿流水去不息枉道别友生揚舲望京國婉
孌前途憩蕭條餘景匿神京衣冠會左右金張宅驅馬
流星繁乘軒春霧集嘉子玉質朗早通金閨籍行逢明
主顧入補詞臣職束帶向晨趨陪燕終日昃芳年易為
晚所願崇令德英英白雲飛渺渺青山隔秋風應節起
萬里思親客游子返舊居銜枚數相覿
再用歸字韻寄張貞居柳太常鄭明德
華陽外史從幽討谷内高人亦賦歸遥憶愚溪對山坐
何時菌閣看鴻飛荒荒旭日晞玄髮潏潏流泉浣素衣
寂寞松忩懸榻處塵生塵尾不堪揮
送元度北游
荷鍤空林春雨餘艤舟沙岸燕飛初去尋天上仙人珮
肯顧山中隱者居霜月四更提劍舞田園二頃帶經鋤
蘭榮柳密南簷下佇子雲間枉尺書
送章鍊師游七閩
高士不羈如野鶴忽思閩海重經過舟前春水他鄉遠
雪後晴山何處多觳觫卧雲芳草細鈎輈啼樹野烟和
武夷九曲最清絶落日采蘋聞棹歌
再和虞道園題劉宗師畫像
焚香坐石孤峯月飛珮朝天萬壑風邈爾空歌傳碧落
飄然流響振金宫神君降服玄霜劑聖主能延綠髮翁
共道乘鸞去無迹祥雲繚繞畫圖中
九日
自笑不能孤九日一壺濁酒對西山遥憐玉樹秋風裏
靜看冥鴻落日間草木蕭蕭雲更碧山川漠漠鳥飛還
長途誰是陶彭澤被褐行吟意自閒
鄭遂昌隱居梁鴻山以詩寄之
伯鸞近在東山陲室無孟光唯兩兒草堂貲煩王錄事
蓮社緣依遠法師迎我掃除松下雪因君起寫壁間詩
便知從此遂真隱深谷紫芝堪療飢
林下遣興
眼見藤梢已過墻手拈書卷復堆牀聊因水檻親魚鳥
欲出柴扄畏虎狼冠製不嫌龜殼小衣裙新剪鶴翎長
從来任拙唯疎放一月秋隂不下堂
賦謝陸繼之紫蠏黃柑之貺(吴郡舟中)
闔閭城外皆秋水斜日維舟方醉眠携手故人驚夢裏
送書飛雁落尊前黃柑開裹煩相贈紫蟹傾筐也可憐
憶爾獨居湖上宅晴忩竒石晝生烟
首夏即興呈貞居
鵝鴨如雲散碧陂来禽青李壓低枝深林汲磵常聞虎
清晝焚香獨下帷路出城東無十里燕来堂下不多時
可憐稚笋都成竹忽見春蠶已吐絲
春日贈張茂實
久客東海上秋風吹練裙放言愛莊叟笑癖如陸雲採
藥清晨出哦詩靜夜聞滄浪可濯足吾與爾為羣
悼宋高士
秋日高人逝微霜蕙草摧鵝羣空碧沼鶴影自層臺應
馭泠風出疑隨密霧来松杉暮蕭瑟撫事有餘哀
十月十三日蕭閒館夜坐
隱几忽不寐竹露下泠泠青鐙澹斜月薄帷張寒廳躁
煩息中動希静無外聆窅然去虛際誰知有身形
曲彥遠寄茗裹賦此道謝且求致梨栗木瓜
繞屋青山謝朓居木瓜梨栗種扶疎不妨暇日騎官馬
自喜清時少薄書九月授衣霜欲落百年回首雁初飛
猶憐踽踽空山客茗裹封題遠慰予
寄段吉甫
昔年段干木踰垣避其君冥翳不可干清風扇炎氛德
緜百世下吉甫賢且文神鸞養竒采芳芷結幽芬回視
當世士雞鶩政紛紜區區事夸奪子獨志不羣舍瑟作
而嘆此道誰復云
章鍊師由蘇州訪鄭有道而歸
良覯忽云阻桐花今亦繁落日滿泗渚揚舲念孤鶱因
懷息機叟藴真從灌園晨拂石上雲佇子接清言
送高侯之秦郵
秦漢置牧守猶古之侯伯封建而郡縣仁政固不易漢
宣知所本留意二千石慎哉高侯車願循古轍跡
惻惻行并序
三月十五日陸元素將從梁鴻山歸吳淞之上是夕坐至夜
分始別予入舟賦此追至梁鴻山寄之以定及冬重來之約
惻惻復惻惻幽思從中發感子遠来訪畏子遽言别不
有同心人何以慰孤寂矧兹夏春交蕭艾盈路側江水
亦浩漾風雨還飄突行將阻携手轉覺意忽忽交好匪
在今高誼敦自昔人生寧無别所悲歲時易坐嘆辛夷
紫還傷蕙草碧僕夫竊相告怪我悲憤塞山中梁鴻棲
江上陸機宅井臼今蕪穢鶴唳且寂寞子往經其壖徘
徊但陳迹天地真旅舍身世等行客汎汎何所損皎皎
奚自益修短諒同歸數面聊歡懌
送李徵君過荆溪訪王司丞
何處尋狂客故人王子猷花落庭前樹風吹溪上舟紫
筍生春雨綠蘋滿芳洲心随酒船發悵望不能休
李徵君將還揚州因言沈郎官在吴下賦此以寄
二月桃始花淮南客還家階前疎雨落堂上春衣薄為
言沈約在吴中玉壺青絲酒如空春風相過蕙草綠芳
菲滿堂樂未終
醉歌行次韻答李徵君春日過草堂賦贈一首
杜陵昔年有茆屋浣花溪邊錦江曲古人不見春風来
桃李無言自山麓石牀蘚澁青泥乾決渠流水夜潺湲
可憐寳劍埋黃土空餘山月照波間今我不樂空懷古
短世長年誰比數花下那知李白来山鳥恣歌童亦舞
酒酣大笑五情熱作相形求築巖說夷齊相逝居首陽
逍遥采薇飽芳潔勿歌虞夏神農詩賢愚等是百年期
魯連耻秦亦蹈海笑爾局促商山芝少文壁間對圖畫
莫待老来難命駕仰看翕忽浮雲馳安得乘螭與之化
漠漠楊花縈遠天迸壑晴雷驚醉眠李侯神爽色不動
手中茶雪落輕烟逢君此樂誠草草便欲携君赴烟島
海上千年白鶴飛世人胡為空自老
玉壺中插瑞香水仙梅花戲咏一首
寒梅標素豔幽卉弄妍姿團團紫綺樹共耀青陽時折
英欲遺遠但恐傷華滋置之玉壺冰芳馨消歇遲
雪中折枇杷花寄吴處士一首
雪中自折批杷花走寄城南處士家明朝雪晴定相顧
兩株松下煑春茶
擬隂常侍一首奉寄到秘監趙員外
幽并游侠地都城百雉連河漢瞻疑近雲鳬信是仙樓
分霞欲曙花將月共妍摛毫傾藻思獻賦足為傳還知
跨烏鵲夜宿綵雲邊
秋夜賦
清漏下數刻疎鐘仍獨聞零露漙夕影端居澄俗氛恬
淡斯寡欲榮名非所欣樂哉咏王風忘年栖白雲
秋答寅夫對雨見懷
溽雲變隂晦零雨随風濤的皪集蓮沼飄颻灑蘭臯朱
絲緩瑶瑟綠錢生寳刀撫事生慷慨端居倦游遨處世
每慚柳懷人徒詠陶脆質愛靈藥閒情宣弱毫
古意一首次韻答曹德昭
齊王好竽客鼔瑟操瑟何以干齊門古人結友多豪傑
况爾封君之子孫王國陳詩終大雅楚俗尚鬼悲招魂
相思日暮不可見鴻飛冥冥目力昏
雲槎軒
已比溝中斷空思海上浮隨雲秋汎汎貰月夜悠悠無
路通河漢憑誰問女牛漂搖非有待吾道付滄洲
題陳氏齋壁
愛爾茆齋少塵雜時来下帷清晝眠風流政思書裙去
懶惰惟知坦腹便林間病鶴尚俛啄池上山雞徒自憐
何為當年種桃者移家偶脱區中緣
悼頂山寺清上人二首
幽曠山中樂飄颻物外蹤梵餘閒憩石定起獨哦松花
落春衣静雲垂磵戶重依依種蓮處林暝只聞鐘
杯渡前溪見水源偶来佩芷服蘭蓀香臺猶帶山忩影
經卷長依松樹根雲起晴峯還有觸雪消春野不留痕
倏然我已㤀言說翠竹黃花自滿園
送張伯雨還山
日暮書傳青鳥使華林瑶草待君歸挟舟蜿蜿雙龍出
背雨寥寥一鶴飛秋水琢成蒼玉佩朝霞補作紫烟衣
山中長吏来相覓應借忩間白羽揮
雪後謁陳子真
陶公卜宅南村裏快雪初晴思一游樹辨微茫来獨鶴
櫓搖欹側散輕鷗墨池絶霤春冰滿塵榻繙書夕照收
相見惘然如有失掉頭吟咏出林丘
晨起一首寄丹丘
竹忩晨起聞幽鳥深巷絶無車馬喧多病馬卿非不遇
歸田陶令自㤀言墻隂薯蕷苖方茁雨裏櫻桃花正繁
二月隂寒少晴日坐看秋水上柴門
雨後
雨後循除泉亂流落花時節綠隂稠石尊貯酒供抔飲
素壁圖山入卧游翳日長林藏伏虎際天春水浴輕鷗
幽棲四月饒櫻筍醉裏題詩一散愁
寄王叔明
幾夢山隂王右軍筆精墨妙最能文每將竹影模秋月
更愛山居寫白雲秘笈封題饒古迹雅懷蕭散逸人羣
今年七夕聞多事曝畫繙書到夕曛
寄吴孟思并懷張外史
江海風流吴孟思十年不見鬢成絲舊同野老松花供
今寄仙君石室碑秋日滿船初晒藥晴雲浮水獨臨池
南山樹裏孤栖鶴爾去何當一問之
送劉彥文為浙西憲司掾并簡貞居
落日采蘋溪水綠目追帆影先飛鴻寄書為覓仙人隱
種杏久居丹井東遠道悠悠宵入夢晴波洶洶晝多風
鳴珂使者清無事爾得優游羣掾中
八月十八日蕭閒道館聽袁南宫彈琴是日風雨
蕭然有感而作
玉琴轉清亮風雨更飄颻疎桐蔭高館朱槿耀芳條生
物曷可遏撫事發長謠弱齡陪清讌循髮想垂髫相見
日巳老離居夢且遥秋江渺雲水去鶴影搖搖
余與元鎮初識時元鎮始弱冠余年六十今余
年八十有六而元鎮四十餘矣蕭閒館東齋庭
下向見盛鍊師手種二桐忽已十五年今桐隂
可蔽十車地因誦桓司馬樹猶如此人何以堪
之語元鎮復賦此詩相與諷詠為之泫然袁矩
書
寄王叔明
能詩何水部愛石米南宫允矣英才最居然外祖風釣
絲烟霧裏船影畫圖中他日千金積陶朱術偶同
題米南宫石刻遺像
南宫遺像刻堅珉猶在荒城野水濱絶嘆莓苔迷惨淡
細看風骨尚嶙峋山中仙塚芝應長海内清詩語最新
地僻無人打碑賣每懷英爽一傷神
寄張貞居
不但入城蹤跡少南林野老見猶稀狂歌鳴鳳聊自慰
舊學屠龍良已非蒼蘇渾封麋鹿逕白雲新補薜蘿衣
羊君筆札誰能寄欲讀靈文一叩扉
過薩判官齋聽其鼔琴
薩公能琴賢且文城闉一遇何懽欣高堂掃榻新雨霽
為鼔瀟湘之水雲竹林蕭瑟風嫋嫋山日晻靄波沄沄
曲終推琴意愈淡忍即别去隨飛蚊
戲題嚴錄事所集書畫藪
雨館晝逢嚴錄事手持書畫索題詩金題玉躞齊梁跡
墓刻石鐫秦漢碑把玩始驚繁卷軸品量還愧拙言辭
古人冷淡今誰尚漫葺殘編慰所思
薩仲明為丞相府掾時僦居京師其軒曰半野後
買宅延陵亦揭是名於軒因雨宿其下遂為賦詩
云
何意開軒名半野身存魏闕思江湖斜侵瓜圃通花藥
稍傍薇垣近竹梧千里秋風催斫鱠九霄晨露浥飛鳬
如今别買荒城宅自掃風林候野夫
十一月二十三日率性德源共載過林下而予適
不在遂返棹竟還明日詩来因次韻重邀之
雲林風雪興不孤指顧可求塗豈迂兩忘主賓政自好
一以禮法何其拘我方飄忽念歲月子乃疎豁笑人奴
再為理棹急相就放筆為寫狂游圖
次韻德源率性所賦十二月四日雪
海宇希微隱一毫行舟冰膠夕停篙愁看寂寂雙峯並
細數紛紛亂石高豈有風塵勞白羽謾思文采照宫袍
雪融二月溪流合洞口誰尋千樹桃
餘不溪辭
餘不溪水涵綠蘋微風吹波蹙龍鱗看山蕩槳不知遠
兩岸桃花飛接人溪回路轉松風急竹林華房霞氣濕
忽逢道士頎而長疑是韓國張子房相期飄拂紫烟裏
下攬滄溟浮玉觴
義興吳國良用桐烟製墨黑而有光燄膠法又得
其傳將游吳中售諸隱君輒賦詩速其行云
生往荆溪上桐花收紫烟墨成羣玉秘囊售百金傳孰
謂奚珪勝徒稱潘谷仙老松端愧汝桐法更清妍
聽秋軒
聽秋軒裏聽秋雨定起山僧坐翠微隱隱烟濤搖夜席
濛濛花雨著人衣驟如厓瀑衝雲落宛似湘波鼔瑟希
六用根塵今已净松篁隂下共香霏
友人期過寺中不至
山寺擁罏夜風聲如怒濤獨吟何水部還思王騎曺曠
達予所羡阻别心增勞来兹慰幽寂輕舟可即操
贈天寧寺福上人
荆溪霜落後銅官日出初自櫛頭上髮更理箧中書上
人從定出詠言方繞除邂逅發微笑幻身同太虛
李文遠製墨以贈吴寅甫次韻
潘衡墨法老坡傳承晏相承又幾年獨依山室燒桐子
贈與仙人寫内篇石竈霞光存活火夜帷雲影泫清烟
要知文字遺不朽猶向詩中咏墨仙
奉題曺文貞公墓道奉先亭
奉先亭子山之隂雲氣低徊何處尋烏啼隧道風林靜
蘚剥龜趺雨後深故老猶言前日事鯫生漫感二毛侵
河山流峙英靈在世事紛紛一短吟
曺文穆公既歿韓伯高參政為其子買宅京口
清貧我早識尚書身後韓公為結廬可使家聲今不替
也趨禁直未全疎忩臨墨沼揚雄宅郭映雲林謝朓居
共愛諸郎游息地風雩閒詠暮春初
十二月七日與季堅與之夜坐走筆書贈與之
僧扉共卧風雨夕岳生清真何太顛持家有弟足自慰
沽酒無錢殊可憐梅蕊衝寒欲放白燈花惱人故生妍
孰知旅枕作孤夢周處祠前行買船
游善權寺冒雪還重居東院
来窺善權洞一上李公樓水玦簾前引雲旌松際浮燃
燈長不夜垂釣只虛舟欲讀吴朝刻真成冒雪游
十七日過與之洛澗山莊留宿復大雪作及明起
視戶外岩岫如玉琢削竹樹壓倒逕無行蹤飄瞥
竟日至暮未已雪深尺餘賦詩留别
世途縈荏苒歲晏不知歸密雪竹林夜挑燈共掩扉稍
移神慮靜高咏玄言微遇此岩中賞初心悵多違
贈墨生
岩谷春風起桐花落磵紅隔水輕烟發收煤石竈中豹
囊秘玄玉鵝池生白虹湯生法潘谷千載事同風
次韻重居寺柯博士壁間舊題(至正辛夘)
初月五日春意動遠水蕩漾晴如何鏡中羞見白髮短
柳上愁看青眼多起拂綠琴歌楚調為留明月掛松蘿
弭棹溪南一杯酒他年浪跡倘重歌
題曺僉事畫溪山春霽圖
荆溪之水清漣漪溪上晴嵐紫翠圍連舸載書烟渚泊
提壺入林春蕨肥身遠雲霄作幽夢手栽花竹映山扉
磯頭雪影多鷗鷺也著狂夫一浣衣
示友人
子處窮愁際我居憂患中貪殘堕鬼國喜怒属狙公莫
笑淮隂俛誰同鮑叔風雪汀留雁跡飛舞任西東
至正十年十月二十三日予以事来荆溪重居寺
主邀予寓其寺之東院凡四閱月待遇如一日予
歸命大覺懴除垢業使悉清淨乃為寫寺南山畫
已因畫說偈
我行域中求理勝最遺其愛憎出乎内外去来住止夫
豈有碍依桑或宿御風亦邁雲行水流游戲自在乃幻
岩居在於室内照胸中山歴歴不昧如波底月光燭眄
睞如鏡中燈是火非紿根塵未淨自相翳蔽耳目所移
有若盲瞶心想之微蟻穴隄潰囅然一笑了此幻界
為方厓上人畫山就題
摩詰畫山時見山不見畫松雪自纏絡飛鳥亦閒暇我
初學揮染見物一似癡郊行及城游物物歸畫笥為問
方厓師孰假孰為真墨池浥涓滴寓我無邊春
初書記以詩来别且諄諄開諭深見方外之情因
走筆次韻奉謝并期面别
但知四大皆假合順境逆途非樂憂夢中妄想驚得鹿
海上忘機思狎鷗舉世何人到彼岸獨君知我似虛舟
詩来說法能開諭頑礦無情也點頭
題方厓墨蘭
蕭散重居寺春風蕙草生幽林蒼蘚地綠葉紫璚莖早
悟聞思入終由幻化成虛空描不盡明月照敷榮
題方厓臨水蘭
蘭生幽谷中倒影還自照無人作妍暖春風發微笑
二月二十四日潘子素王叔明来慰藉臨别為寫
水傍樹林圖并賦詩
積雨開新霽汀洲生綠蘋臨流望遠岫歸思忽如雲
絶句三首
秋水清空似泛槎此生汩沒似無涯蕭閒堂上收書坐
八月芙蓉始著花
芙蓉花下坐鳴琴疑在瀟湘斑竹林翠節霓旌烟雨濕
秋来江水不知深
岳王孫子最清顛袁老彈琴和磵泉一簀松肪初釀得
賸將醉爾竹林前
鄭明德新居
僦居吴市仍栽竹掛榻高齋獨待予風引香烟金鵲尾
雨添書水玉蟾蜍仲舉未應治一室更生何用博羣書
繞牀阿堵那嫌俗每罄金錢一飯餘
潘純
字子素淮西人世儒業博學通古今善談笑作詩
為文迥出流輩壯游京師名公大人無不與文晚
居淮浙間名重一時云
題周公瑾墓
伯符早世將軍死鄴下羣臣賀魏公石馬荒凉眠道左
紫髯倉卒帝江東二喬信是傾城色甲第空規建業宫
百尺孤墳盖春草遠林寒食紙錢風
山行即事
石子路三义居人八九家綠分鄰寺竹紅出矮墻花野
老能娱客山泉自煮茶茜裙誰氏子赤脚髻雙丫
題岳武穆王墳二首
海門寒日澹無暉偃月堂深晝漏稀萬竈貔貅江上老
兩宫環珮夢中歸内園羯鼔催花發小殿珠簾看雪飛
不道帳前勅勒舞有人行酒著青衣
湖水春来自綠波空林人跡少經過夜寒石馬嘶風雨
日落山精泣薜蘿江左長城真自壊鄴中明月竟誰歌
惟餘滿地萇弘血草色年深碧更多
送顧仲父赴廣東市船提舉
合浦明珠久不還使君風采動羣蠻鮫人把臂来城裏
荔子堆紅出坐間江映蕉花鸚鵡綠雨昏榕樹鷓鴣斑
昔年駿馬經行處父老那知得重攀
題蘇伯修滋溪書堂
華屋書充棟清溪樹拂簷波光浮藻井雲影亂牙籖四
世風流在諸生禮數嚴歸来謝賓客長日下疎簾
題伯修春風亭
青陽動微和條條原上來綠池解輕冰芳庭散香埃粲
粲桃李花照耀初日開永懷亭中人春服宜新裁
送杜元父赴南臺掾
故國江山在行臺地望優顧瞻烏亦好却憶鳳曾游寺
隱清溪曉蟬聲玉樹秋郎官多古意莫上最高樓
題豫章楊季子水北山房
舊聞楊季子水北有山房竹色長年綠松隂五月凉雨
絲深釣渚風帙散書牀亦欲相從去江波不可航
送金溪道士南歸
南州高士芰荷衣賣藥都門盡不知手種溪頭千樹杏
花開正是到家時
送諸葛子熙關中打碑
漢苑秦宫生綠蕪斷碑殘刻墨糢糊應從三峡浮船下
欲問君家八陣圖
送路吏張蒼麓又别號養晦(循國忠烈王諸孫)
寂寞麒麟閣浮沉雁鶩行已聞書上考猶不負前王古
井宮槐冷空山海檜長歸心似潮水日日向錢塘
送杭州經歴李全初代歸
東家老人語且悲衰年却憶垂髫時王師百萬若過客
青盖夜出民不知巷南巷北痴兒女把臂牽衣學番語
高樓急管酒旗風小院新聲杏花雨比来官長能相憐
民間蛱蝶飛青錢黃金白璧馱西馬明珠紫貝輸南船
繁華消歇如翻掌官中賦斂年年長里巷蕭條去不歸
華屋重門結蛛網語中嗚咽不欲聞道旁狼虎方紛紜
麒麟鳳皇那復得使我益重髯参軍参軍在官近一考
素髮蕭蕭坐成老上官掣肘下吏罵頼有閭閻獨稱好
杭州公事天下繁大才處決無留難参軍累官日益貴
何術可使斯民安
桐花烟為吴國良賦
常聞吴剛上天去手斫嫦娥宫裏樹調向人間作散仙
陽羡州中水邊住曾見玉兔搗玄霜三生悟得燒墨方
墨成得錢即酤酒那知世有白玉堂百年生計萬慮息
身不求知名四集卧吹長笛看青天歲掃桐烟三百石
周郎昔斵長橋蛟腹中有白凝為膏石牀暖傾玉髄滑
竹屋夜搗山月高江南李墨人共惜安得今人不如昔
君看鬱鬱歙州山山上青松盡千尺
題顧周道畫濯足圖
脱屨白石上濯足清泉中悠然天際想木末生微風
題高宗二劉妃圖
秋風落盡故宫槐江上芙蓉並蒂開留得君王不歸去
鳳皇山下起樓臺
題趙子固蕙花蛱蝶圖
江上青山日欲晡幽花小紙墨糢糊華清宫殿生秋草
零落滕王蛱蝶圖
題王若水幽禽圖
花間幽鳥愛幽棲揀得春風最好枝只有江南王若水
白頭描寫是徐熙
贈歌者杜氏入道
夜凉瑶珮玉丁東月下焚香禮碧空願逐吹笙王子晉
並騎丹鳳彩雲中
簾壓濃寒晝掩門沉香火暖淡氤氲舊時衫子渾無用
剪作仙家百衲裙
雲髻高梳鬢不分掃除虛室事元君新糊白紙屏風上
盡畫蓬莱五色雲
秋日奉陪徵君李先生游華山
輕雲淡秋色凉日静琳宮水落白石上人行深樹中悠
悠坐長嘯肅肅来清風仙人不可見芳草碧叢叢
題巾子山房(僧室)
清江抱禪栖山頂在屋下朝霞生庭戶老樹立石罅日
出漁舟集日入市賈罷僧子獨何為長年事閒暇
送海東之西省出戍
窮猿憑險弄干戈五月樓船奏凱歌自古蠻夷多反側
只今州縣重差科漢家循吏文翁少亮府謀臣馬謖多
莫道鮫人居水底海中曾見不揚波
題劉高州國初運糧文卷後
帝室經營始高州饋餉多猶存數紙在已是百年過勲
業麒麟閣英雄勅勒歌漢廷功第一只合數蕭何
草堂雅集卷六
