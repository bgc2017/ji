四六標準卷二十六宋李劉撰
倉使(提舉常平即漢耿壽昌常平之任宋淳化中建常平倉景祐元年令轉運司舉長吏舉所部官)
(專領之然猶隸漕臣熙寧遣使提領此提舉常平之始九年府界畿内亦專置提舉常平倉一員不令司)
(農丞兼領提舉常平司操常平斂散之法申嚴免役之政令治荒修廢賑民艱阨則隸提舉司歲察所部)
(廉能而保任之若疲軟或犯法則隨其職事劾奏元祐初罷紹聖九年復置建炎元年併歸提刑司二年)
(復還其糴本)
通王提舉(與權詳啓意盖倅武岡時通湖南倉使)
抗章引外揭節司平(馮衍傳懷金垂紫揭節奉使注揭持也漢宣帝時耿壽昌請于邊郡)
(皆築倉榖賤時增價而糴貴時減價而糶名曰常平倉常平之名始於此宋淳化中建常平倉熙寧中遣使提)
(領此提舉常平之始)正士去朝四海之疑未釋望郎問俗三湘之
幸則多(元氏長慶集嘉乃令子為吾望郎孫樵康郎中墓誌鴛行望郎錦川星使山谷詩同舍多望郎)
(杜詩問俗九州箴寰宇記三湘謂湘潭湘鄉湘源)况以部刺史之天(趙嘏詩尋花偶坐將)
(軍樹飲水方重刺史天東坡詩一見刺史天)來臨舊令尹之地民信之矣帝
念在兹恭惟某官天韻崇谹風猷膚碩學問廣大日光
玉潔而蛟翔(李漢韓文序詭然而蛟龍翔蔚然而虎鳳躍鏘然而韶鈞鳴日光玉潔周情孔思千)
(態萬貌)氣志清明燭照數計而龜卜(禮記清明在躬氣志如神正義云言聖人)
(清静光明之德在於躬身氣志變化微妙如神韓文若燭照數計而龜卜也詳見前)早提邑最入
踐朝行徧儀清選而人訝其遲(訝五駕切增韻疑怪也)立登要路
而公不之願(杜詩自謂頗挺出立登要路津)古之君子寧可禄歉而氣
豐今之謀人詎恤身進而德退(尚書今之謀人姑將以為親)拂衣勇
甚(范丹傳便起告違拂衣而去楊彪傳孔融魯國男子明日便當拂衣而去羊祜傳衍拂衣而起南史王僧)
(虔傳彼若見惡當拂衣去耳梁書何點傳弱冠拂衣華首一操謝朏傳斂迹康衢拂衣林沚又拂衣東山𦕈絶)
(塵軌又建武之世拂衣止足晉書郗超傳性好聞人棲遁有能辭榮拂衣者超為之起屋宇作器服畜僕竪費)
(百金而不吝唐胡宿詩稽康懶慢仍躭酒范蠡逋逃久拂衣東坡詩賢哉仲氏早拂衣占斷此山長洗耳又拂)
(衣自注下下考芋魁飯荳吾豈無)攬轡慨然載歌小雅之皇華(見前)復領
大招之清絶(楚屈平為懷王左徒博聞強志&KR0570;於辭令同列心害其能而讒之王怒疏平平自傷)
(忠而被謗乃作離騷經以諷不見省納及襄王立又放之江南復作九歌天問九章遠游卜居漁父大招自沉)
(汨羅以死屈潭在湘隂縣六十里酈道元水經云汨水西經玉笥又西為屈潭即羅潭也杜詩湖南清絶地互)
(見前)我聞在昔三異具見於一同(尚書我聞在昔餘見前)民到于今
五善固忻於重拜(見前)所虞驛召靡俟鴈回(迴鴈峰在衡州亦屬湖南)
某去國三年起家二郡(見前)瞻霄漢之佳士昔蒙或輓以
或推(杜詩繡衣春當霄漢立左傳或推之或輓之能無入乎)逄瀟湘之故人今乃
受容而受察(柳渾詩瀟湘逄故人詳見前)偶甫至丞哉之壁(倅武岡)末
由望使者之車文儒申申既喜迎柳公之不遠武岡矯
矯亦幾見王導而無憂(俱見前)
通湖南樂提舉(章詳啓意盖簿寧鄉時上倉使所作寧鄉隸潭州湖南所轄也)
人一天而我二未遑樂霧之披(宋王楙野客叢書今用披霧覩青天事多指樂)
(廣如梁孝元詩還思逄樂廣能令雲霧褰駱賓王詩遠披樂廣天是也不知此語非創見于晉徐榦中論曰文)
(王畋於渭水遇太公釣召而與之言載之而歸文王之識也灼然如驅雲而見白日霍然如開霞而覩青天晉)
(人盖引此語以美樂令耳)戒七日而齋三將展衡雲之拜(禮記子云七日戒三)
(日齋注七日戒者謂散齋也三日齋者謂致齋也昌黎謁衡嶽詩五嶽祭秩皆三公四方環鎮嵩當中噴雲泄)
(霧藏半腹雖有絶頂誰能窮我來正逄秋雨節隂氣晦昧無清風潜心默禱若有應豈非正直能感通森然魄)
(動下馬拜松栢一逕趨靈宫湖南提舉常平司治在衡州故云)持不腆之上轄(腆他典切說文)
(多也又厚也左傳不腆之田又不腆敝邑之禮公羊傳不腆先君之服又不腆先君之器轄下瞎切說文車軸)
(耑鍵也通典唐主簿上轄)曠莫達乎中涓(曹參傳參以中涓從如淳曰中涓如中謁者師古曰)
(涓潔也言其在中主知潔清灑掃之事盖親近左右也)削牘斐然(原涉傳削牘為疏)負芒
悚甚(霍光傳上内嚴憚之若芒刺在背悚通作聳或作𢥠說文懼也漢刑法志𢥠之以行)恭惟某
官器資顯允(詩顯允方叔)德履碩膚(詩公孫碩膚)亞卿之呼吸智
謀雲仍固在(左傳為亞卿焉史記樂毅傳毅為魏昭王使于燕燕王以客禮待之毅辭讓遂委質)
(為臣昭王以為亞卿齊湣王昏亂昭王使毅為上將軍以伐齊破之濟西追至臨淄下齊七十餘城皆為郡縣)
(英雄記吕布與袁術書昔樂毅攻齊呼吸下齊七十餘城)正子之充實善信風烈猶
存巍科摘髭要路策足落筆坐奔於萬馬善刀立觧于
千牛(竝見前)縣庸蔚乎浮湘郡最卓於守郢(郢以井切說文故楚都在)
(南郡江陵北十里)不但别盤根之利器(見前)要已知勁草於疾風
(南史庾仲遠初為明帝府佐廢帝景和中明帝疑防賓客故人無到門者唯仲遠朝謁不替明帝即位謂曰卿)
(所謂疾風知勁草蕭瑀傳帝賜瑀詩曰疾風知勁草版蕩識誠臣)盍歸清切之班朝夕
獻納勉副皇華之遣原隰馳驅甫湘水之曉行遄蔡城
之夜縳酃醁有酒(竝見前)洞庭無波(九歌洞庭波兮木葉下)六轡既
均復戍清絶之地(見前)一節以走恐登碧落之天(禮記凡君召以)
(三節二節以走一節以趨碧落天也李涉詩碧落高高雲萬里詳見前)某不肖至愚無聞
甚陋二科鹿鹿遂謀三釡以飬親(王制注獨獨鹿鹿也鹿鹿無所依莊子吾)
(及親仕三釡而心樂詳見前)千里魚魚誰以四方而供簿(韓文魚魚雅雅注魚)
(鳥飛行成隊山谷詩從師學道魚千里)然專令朱出而墨入(見前)决不敢黃
放而白催(李燾長編宇文粹中進對云朝廷黃紙放白紙催)有先達者為之前
此志或遂居下位不獲乎上兹道難行受察云初願忠
敢隐移慈竹而栽率土定未忘故里之情(述異記章帝三年子母筍)
(生白虎殿前時謂之孝竹群臣獻孝竹頌詩義曰南中生子母竹今慈竹是也杜少陵集堂下累土為山一匱)
(盈尺以代彼朽木旁植慈竹率字疑誤)賦梅花而獻繡衣敢妄冀聞人之
目(劉禹錫上權舍人書宋廣平之沉下僚也蘇公味道時為繡衣直指使者廣平投以梅花賦蘇盛稱之自)
(是乃列於聞人之目)
通新江西提舉兼知撫州徐監丞(瑑)
榮驅龍節(周禮掌節澤國用龍節疏澤多龍者若鄭國之類也以金為節鑄龍之象)兼綰魚
符(隋文帝紀開皇九年頒木魚符於總管刺史雌一雄一唐車服志初高祖入長安罷隋竹使符班銀菟符)
(其後改為銅魚符以起軍旅以易守長)内府轉丞方表循良之最(周禮内府掌受)
(九貢九賦九功之貨賄良兵良器以待邦之大用凡四方之幣獻之金玉齒革兵器凡良貨賄入焉)外臺
選使更疇牧御之庸一道驩然六條秩若恭惟某官器
資膚敏業履淑均(竝見前)無終義理之文夙高朱賈(徐樂傳樂)
(燕郡無終人也嚴助傳上令助等與大臣辯論中外相應以義理之文朱謂買臣賈謂捐之)有功平
反之德遠邁于張(朝野僉載云客問司農卿徐有功何如浮休子曰有功耿直之士也明而)
(有膽剛而能斷處陵夷之運不偷媚以取容居版蕩之朝不遜辭以苟免來俊臣羅織者有功出之袁智弘鍛)
(鍊者有功寬之鳳跱梟鴟之内直以全身豹變豺狼之間忠以遠害若值清平之代則張釋之于定國豈同年)
(而語哉)峻名胄之遥遥(南史何昌寓傳為吏部尚書有一客姓閔求官昌寓問君是誰後答)
(曰子騫後昌寓團扇掩口而笑謂坐客曰遥遥華胄)知餘風之挺挺(魏謩傳贊挺挺有祖風烈)
(詳見前)君山出牧屹隆維屏之藩(君山在岳州洞庭湖中方六十里狀如十二螺)
(髻北夢𤨏言湘江北流至岳陽達蜀江夏潦後蜀江漲遏住湘波溢為洞庭湖凡數百里而君山宛在水中秋)
(水歸此山復居于陸惟一條湘川而已劉夢得詩湖光秋色兩相和潭面無風鏡未磨遥望洞庭山水翠白銀)
(盤裏一青螺山谷詩滿川風月獨凭欄綰結湘娥十二鬟可惜不當湖水滿銀山堆裏看青山)汝水竊
隣已沐餘波之潤(汝水在撫州府其源上接旴江流經金谿縣南曲折行百餘里東流合豫)
(章水其上流之分派自千金陂西流至郡城東抱城而北合宜黃崇仁二縣溪水流至南昌界合豫章水入鄱)
(陽湖)帝念西江之涸民多南畆之離肆咨六轡之良并任
雙旌之重安其甲里而無恨有蔽芾之甘棠送以禮樂
而有光寧逶迤於苞栩諒恥納溝之失所必已攬轡而
慨然(竝見前)式遄其歸(詩仲山甫徂齊式遄其歸注遄疾也周人望仲山甫欲其用是疾歸)
不諫亦入(詩不聞亦式不諫亦入王肅云不聞道而自合于法無諫者而自入于道唯聖德乃然此)
(借用)某淹回蜀道企想滕仁畏此簡書乏流馬木牛之智
(詩豈不懷歸畏此簡書同惡相恤之謂也李商隐詩魚鳥猶知畏簡書風雲長自護儲胥)薾然疲敝
知奔蜂藿蠋之難(莊子薾然疲役而不知所歸可不哀耶注薾音捻忘貌疲病困之狀凡物)
(各以其所好役于形骸至于疲困薾然不知所以好此之歸於已云何也又奔蜂不能化藿蠋越鷄不能伏鵠)
(卵注奔蜂小蜂蠋音蜀豆藿中大青虫也詩蜎蜎者蠋淮南子蠶與蠋相類而愛憎異也)何由回北
斗之槎尚冀下南州之榻其為頌傒罔槩鋪棻(竝見前)
代回胡提舉(楶詳啓意以下皆代月湖)
訢合守符(禮記天地訢合傅爕傳初郡將范津名知人舉爕孝廉及津為漢陽與爕交代合符而去)
(鄉邦榮之)載馳使節田里之無愁歎已茂民庸原隰之有光
華宜膺君選(見前)恭惟某官器資凝遠德履端深迎寒露
置玉壺撓而不濁(杜詩烱如一段清冰出萬壑置在迎風寒露之玉壺黃憲傳澄之不清淆)
(之不濁)懷連城佩寶璐即之也温(屈原九章被明月兮被寶璐山谷濓溪詩懷連)
(城兮佩明月璐魯故切說文玉也)有華左轓(景帝紀令長吏二千石車朱兩轓注轓甫元反有障)
(蔽之車也二千石雙朱其次乃偏其左)詳試右翊(右馮翊)歛嚴瀨釣竿之于
將賦歸來(嚴光傳少有高名與光武同遊學帝思其賢以物色訪之齊國上言有一男子披羊裘釣)
(澤中遣使聘之三返而後至終不屈乃耕於富春山後人名其釣處為嚴陵瀨焉顧野王輿地志七里瀨在東)
(陽江下與嚴陵瀨相接有嚴山桐廬縣南有嚴子陵漁釣處今山邊有石上平可坐十人臨水名為嚴陵釣臺)
(也項安世詩君房足下竟成䛕只有韓歆已破除豈有江湖釣竿手與君臺閣奉文書)適武夷粟
粒之牙猶煩料理(武夷山在崇安南三十里為第十六昇真元化洞天昔有神仙降此山曰)
(予為武夷君總錄地仙受節於此由是得名武夷志云周迴百二十里凡峯巒巖石三十有六此外以名著者)
(復不下十餘所東坡詩君不見武夷溪邊粟粒芽前丁後蔡相籠加注粟粒芽茶之極品北苑别錄茶有小芽)
(有中芽有紫芽有白合有烏蔕凡茶以水芽為上小芽次之中芽又次之餘皆在所不取料力弔切增韻計也)
(理也王微之傳比當相料理南史梁末童謠黃塵汚人衣皂莢相料理山谷詩睡魔正仰茶料理宋福建提舉)
(常平司治建寧)龍光渥甚(詩為龍為光又何天之龍鄭注讀作寵榮名之謂互見前)牡轡如
濡君乘使者車民知免矣(岑參詩故人方乘使者車吾知郭丹却不如詳見前)詔
詣行在所予日望之方欲通咫尺之書乃先勤四六之
惠(竝見前)某老未得謝(禮記大夫七十而致事若不得謝則必賜之几杖)命作納
言不善斵而汗顔稍麾即去(史記汲黯傳招之不來麾之不去餘見前)望持
斧之直指更勉其驅(見前)
代回淮東齊倉(礪)
訢合守符肅將使指田里之無愁恨厥績茂焉(宣帝詔恩惠卓)
(異厥功茂焉)禮樂之有光華此行寵矣恭惟某官人門具美
(陳書蔡凝傳高宗嘗謂凝曰我欲用義興主壻錢肅為黃門郎卿意何如凝正色對曰帝鄉舊戚恩由聖旨則)
(無所復問若格以僉議黃散之職固須人門兼美惟陛下裁之高宗默然而止東坡詩清朝固多士人門子皆)
(冠)風調不羣溫恭惟德之基於文無害(詩温温恭人惟德之基注寬柔)
(之人温温然則能為德之基止言内有其性乃可以有為德也蕭何傳以文毋害為沛主吏椽服虔曰為人觧)
(通無嫉害也應劭曰雖為文吏而不刻害也蘇林曰無害若言無比也一曰害勝也無能勝害之者晉灼曰酷)
(吏傳趙禹為丞相亞夫吏府中皆稱其廉然亞夫不任曰極知禹無害然文深不可以居大府蘇說是也師古)
(曰害傷也無人能傷害之者蘇晉兩說皆得其意服應非也野客叢書云按後漢書百官表秋冬遣無害都吏)
(案訊諸囚注按律有無害都吏如今言公平吏漢書音義曰文無所枉害蕭何傳所云正如此也乃知無害吏)
(亦漢律中語齊永明間策文云賢牧分陜文而無害此意正與蕭何文無害同)平易近民之政
所去見思(史記夫政不簡不易民不有近平易近民民必歸之)眷是榆邊(趙武靈王西略)
(胡地至榆中戰國策王胡服率騎入胡至榆中辟地千里伍被傳廣長榆開朔方即衛青傳所云榆谿舊塞或)
(謂之榆中始皇本紀西北斥逐匃奴自榆中竝河以東屬之隂山以為三十四縣城河上為塞正義曰榆中即)
(今勝州榆林縣也廣記榆林縣南有榆溪塞即蒙恬侵胡植榆為塞是也東有榆林關隋開皇三年置宋南渡)
(後以淮東為邊)鬱然棠蔭兹自天而出綍不易地而褰帷淮水
湯湯式展澄清之志(湯尸羊切湯湯水流貌詩鐘鼓鏘鏘淮水湯湯又汶水湯湯毛傳大)
(貌又水盛貌尚書湯湯洪水方割詩其流湯湯放縱無所入也)周原膴膴行觀勞來之
功(膴美也厚也詩周原膴膴堇荼如飴勞郎到切慰也杜預云叙其勤以答也來落代切音與頼同通作徠)
(答其勤曰勞撫其至曰來原涉傳勞來慰勉詩勞來還定安集之互見前)某縻迹於朝莫面
以賀五雉之為工正久已懷歸四牡之勞使臣别遲贊
喜(竝見前)
代回湖南楊倉(九鼎鶴林玉露云楊九鼎在蜀以刻剝致諸軍之怨軍士莫簡倡)
(亂殺九鼎剖其腹實以金銀曰使其貪腹飽飫宋史寧宗嘉定十一年四月張福入利州殺總領財)
(賦楊九鼎)
顯升簿正改賁使華(升賁卦名)國方貪賢使服班行之上(韓文)
(論孔戣致仕狀優以禄秩不聽其去以明人君貪賢敬老之道又今戣據禮求退若不聽許亦無傷於義而有)
(貪賢之美王荆公詩從來貴勢公何慕自是賢名上所貪行寒剛切列也詩寘彼周行傳列也傳周之列位謂)
(朝廷臣也韓詩班行再肅穆)民尤望賜故資原隰之驅晝繡分光宵
衣寬顧(竝見前)恭惟某官性資寬栗(尚書寬而栗)材具碩膚觀
其不辭州縣之勞固知必為廊廟之器兩著扞城之績
去則見思(左傳百官承事朝而不夕此諸矦所以扞城其民也桓温傳贊受寄扞城用恢威略東坡)
(詩誰信儒冠也扞城)一罹枕塊之悲毅然執禮(禮記寢苫枕塊哀親之在土也枕之)
(蔭反塊土也又父母之喪居倚廬寢苫枕塊又寢苫枕塊所以為至痛飾也)既畢祥琴之御
(東坡詩祥琴雖未調餘悲不敢留)爰膺戎器之除(易君子以除戎器戒不虞此除軍器監借)
(用除字)適是重湖年饑而用不足加之諸洞地大而蘖易
牙(蘖魚列切木餘也謂斬而復生魯語山不槎蘖注以株生曰蘖牙通作芽淮南子萌兆牙蘖未有形埒垠)
(堮韓文平淮西碑物衆地大蘖牙其間東坡詩詰曲自牙蘖)欲其澄清知所歛散(周益)
(公詩歛散新陳倚繡衣)非輟寬閎通敏之士難課還定安集之功
四牡載馳萬物吐氣突不黔席不煖了無媮安避事之
情居有倉行有糧會見節用愛人之學(竝見前)某賀我選
厥(晉語趙宣子言韓獻子於靈公以為司馬河曲之役趙孟使人以其乘車干行獻子執而戮之衆咸曰韓)
(厥必不没矣其主朝升之而莫戮其車其誰安之宣子召而禮之皆告諸大夫曰二三子可以賀我矣吾舉厥)
(也而中吾乃今知免於罪矣注宣子趙盾獻子韓厥司馬軍吏也干犯也行音杭軍列也没終也車車僕也朝)
(莫喻速也)逄人說斯(見前)暮見吳山有老大徒傷悲之感(古樂府長)
(歌行百川東到海何時復西歸少壯不努力老大徒傷悲)曉行湘水願功名留久遠
之看(見前)
代回浙東孟提舉(植)
肅將星駕分察日畿(見前)遠而光華况去天之尺五(杜詩爾家)
(最近魁三象時論同歸尺五天公自注俚語曰城南韋杜去天尺五)近在旦夕佇擊水之
三千(莊子鵬之徙于南冥也水擊三千里)曾旅進之未由何謙撝之先辱
恭惟某官器資凝重德宇浚明(陸玩傳搢紳之徒莫不廕其德宇柳詩宏規高)
(德宇麗藻競詞林)方公少年嘗棲棘於獨秀之下(獨秀峰在南安府南康縣)
(東舊名鷄籠東坡南遷更名獨秀)維時老子偶泛蓮於鬱孤之傍(馬援傳頗)
(哀老子陶侃傳老子婆娑鬱孤臺在贛州麗譙坤維隆阜鬱然孤起平地數丈冠冕一郡之形勢而襟帶千里)
(之江山唐李勉為虔州刺史登臨北望慨然曰余雖不及子牟而心在魏闕一也鬱孤豈令名乎改為望闕郡)
(守曾慥增創二臺南為鬱孤北為望闕東坡詩煙雲縹緲鬱孤臺積翠浮空雨半開想見之罘觀海市絳宫明)
(滅是蓬萊程師孟詩昔人善名名鬱孤下視百里如平鋪千巖迤邐何獨秀白雲蔽虧青骨瘦)屢獲過
從(劉禹錫詩官班高後少過從山谷詩稍喜過從近又巷僻過從少)不勝傾倒(杜詩蘇侯得數)
(過懽喜每傾倒山谷詩推轂天下士誠心要傾倒)凄其三紀(詩凄其以風)存者幾人
細思一夢之回(東坡詩夢回聞剥啄李後主詞細雨夢回鷄塞遠)何啻千帆之
過(劉禹錫詩沉舟側畔千帆過枯木前頭萬樹春)天子有詔選公卿於西漢之
循(韓文毋疾其驅天子有詔循吏傳公卿缺則選諸所表以次用之)太守謂誰疑姓名
必東家之故(歐文醉翁亭記太守謂誰廬陵歐陽脩也)顧取斜飛之勢又為
直指之行(見前)登蓬萊宫問百萬蒼生之辛苦(唐高宗紀龍朔二年)
(四月作蓬萊宫禮樂志唐初鐘磬凡三十六簴蓬萊宫成增用七十二簴杜甫三獻賦蓬萊宫)探會稽
穴添一部史記之雄深(司馬遷傳上會稽探禹穴又遷為太史令紬史記石室金鐀之)
(書馬子才贈盖邦式序司馬子長之文章不在書學者每以書求之則終身不知其竒予有一部史記在天下)
(名山大川壯麗可怪之處將與子周游而歴覽之庶幾可以知此文矣)舉頭即在於長安
濯足會登於雲漢(見前)某鷄豚共社(韓詩願為同社人鷄豚燕春秋詳見前)
虎鼠同宫(國史補陸長源以舊德為宣武行軍司馬韓愈為廵官同在使幕或譏年軰相懸周愿曰)
(大蟲老鼠俱為十二屬何怪之有旬日此語布之長安)方欲寫贊喜之忱乃先沐
過情之謝厭承明之廬勞侍從之事無以公歸(竝見前)為
邦家之光非閭里之榮豈惟我賀(左傳叔弓如晉賀虒祈也游吉相鄭伯以)
(如晉亦賀史趙見子大叔曰甚哉其相蒙也可弔也而又賀之子大叔曰若何弔也其非唯我賀將天下實賀)
(餘見前)
代回江西王提舉(顧問)
簮筆何功蒙誤恩之起廢(蔡謨傳昔階謬恩蒙忝非據東坡集計此誤恩必難安處)
(陳後山詩將老蒙誤恩太史公自敘春秋補敝起廢東坡詩今年聞起廢)函牋為惠感妙語
之噓枯(鄭太𫝊清談高論嘘枯吹生東坡集固無心於集苑而有力于嘘枯)有味其言(見前)
不知所賀(左傳國老皆賀子文蒍賈尚幼後至不賀子文問之對曰不知所賀)恭惟某官
王之膚使古之謀人慷慨登車覺范滂之不遠(竝見前)勤
渠下榻正徐穉以前來(詩夏屋渠渠注夏屋大具也渠渠勤勤也言於我設禮食大具)
(以食我其意勤勤然餘見前)故當駕彼四牡之勞不廢遺我雙魚之
寵(見前)某老將及耄(左傳老將知而耄及之)生也有涯(莊子吾生也有涯而知也無涯)
(注所禀之分各有極也夫舉重攜輕而神氣自若此力之所限也而尚名好勝者雖復絶膂猶未足以慊其願)
(此知之無涯也故知之為名生於失當而滅於冥極冥極者任其至分而無豪銖之加是故雖負萬鈞苟當其)
(所能則忽然不知重之在身雖應萬機冺然不覺事之在已此飬生之主也)雖則荷囊還本
來之面目(法寶壇經不思善不思惡正與麽時那箇是明上座本來面目東坡詩一任秋霜換鬢毛)
(本來面目還如故)其如蓬髩當自揣於頭顱(見前)曷月還歸定相
從於杖履(還音旋詩懷哉懷哉曷月予還歸哉注懷安也思鄉里處者故曰今亦安否哉安否哉何)
(月我得還歸見之哉思之之甚韓文古之老於鄉者閭井田宅具在親戚之不仕與倦而歸者不在東阡在北)
(陌可杖屨往來也)因風占謝愧莫報於瓊琚(李陵答蘇武書時因北風復惠德音)
(晉書何劭傳諸方貢獻帝輙賜之而觀其占謝焉南史謝顥傳詣齊高帝自占謝言辭清麗容儀端雅左右為)
(之傾目)
代回湖南葉提舉(宗魯)
起自家林肅將庾節民以財為本當加培植之功(食貨志洪)
(範八政一曰食二曰貨所以分財布利通有無者也二者生民之本)君乘使者車必有阜
通之政得人如此通國驩然恭惟某官風調不群天材
甚茂郎潜既久忽為襆被之謀邊隙方開亟進徙薪之
計身謀雖左物望益高兹膺禮樂之光華復任貨財之
平凖(竝見前)政恐公車之暮召(主父偃傳廼上書門下朝奏暮召入見)不容
湘水之曉行某嘗具一箋未敢多賀駕彼四牡諒有功
而見知(竝見前)雖則七襄愧成章之匪報(詩匪報也永以為好也)
代回章提舉(良肱)
郡符訢合庾節光華昔湖南之一州歛此大惠(竝見前)今
江西之列郡汔可小康(詩民亦勞止汔可小康說文汔水涸也詩傳危也箋幾也正義)
(曰爾雅&KR2079;汔也疏近也郭璞曰謂相摩近反覆相訓是汔得為幾也左傳亦引此杜預云期也然則期字雖别)
(皆是近義)縯而申之(縯引也增韻長也易引而伸之觸類而長之)自此升矣(見前)恭
惟某官器資凝遠學行淵源領著讐中豈固薄蓬萊之
島(劉向傳詔向領校中五經秘書師古曰言中者以别於外柳文謫龍說薄蓬萊羞崑崙而不即)抗章
請外必欲開祝融之雲(見前)人言衡山千里之遥(禮記自江至于)
(衡山千里而遥)孰知周公期年而變兹從畫戟易畀繡衣載馳
載驅民已安於四境(見前)受容受察吏知服於六條(韓文受容)
(受察不復進謝)將由膚使之功又趣面君之詔燕人為函粤人
為鎛奏技闕然(鎛音博田器函鎧也考工記粤之無鎛也非無鎛也夫人而能為鎛也燕之無)
(函也非無函也夫人而能為函也)伯氏吹壎仲氏吹篪均茵幸甚(周陽由傳)
(汲黯為忮司馬安之文惡俱在二千石列同車未嘗敢均茵焉師古曰茵車中褥也言此二人皆下讓由故同)
(車之時自處其偏側不均敵也互見前)某自聞除目尤切懽顔(見前)託諸矦
以寓公自今以始(禮記諸矦不臣寓公故古者寓公不繼世正義曰寄公者何也失地之君)
(也或天子削地或被諸矦所逐詩自今以始歲其有)受一㕓於仁政曷月于歸(見前)
代回文思趙提舉(希倉)
疇庸百里進轄五工(轄下瞎切音與黠同或作牽說文車軸耑鍵也)禮儀知皇
帝之尊所關甚重(叔孫通傳高帝曰吾廼今日知為皇帝之貴也)臺閣須子弟
之習未占已孚(新唐書選舉志李德裕對武宗曰朝廷選官須公卿子弟為之何者少習其業)
(自熟朝廷事臺閣之儀不教而自成詳見前)恭惟某官禮樂宗英典刑家法
兩試一同之地並騰三異之聲所去見思願留借寇後
來居上無以易堯(並見前)夏氏上匠虞氏上陶小煩鳩僝
(攷工記有虞氏上陶夏后上匠殷人上梓周人上輿尚書共工方鳩僝功)周公拜前魯公拜
後會即象賢(見前)某天幸同曹(霍去病傳亦有天幸)早勤委質名父
子之歴塊俯仰為僚(見前)老詩書之斵輪始知終免(莊子行年)
(七十而老斵輪山谷詩問取人間老斵輪)
代回孟提舉(植)
憲曹贊治自揆罔功起部虚員遽叨攝長(月湖自刑部侍郎遷工部)
(尚書故云)冐國恩而有靦託隣芘以知歸恭惟某官密邇王
畿(尚書密爾王室)久將使簜有功則說行當勞四牡之來(並見前)
位事惟能必進扈六飛之御(尚書建官惟賢位事惟能袁盎傳陛下騁六飛馳不)
(測山如淳曰六飛六馬之疾若飛也)何㫄觀之巧匠(韓文巧匠㫄觀縮手袖間)猶不廢
乎拙工特枉雙魚見華五雉(竝見前)某瀆三不告(易初筮告再三)
(瀆瀆則不告)負四宜休(山谷四休居士詩序粗茶淡飯飽即休補破遮寒暖即休三平二滿過即)
(休不貪不妬老即休)某水某丘乃童子所釣遊也(韓文某水某丘吾童子時所釣)
(遊也詳見前)彼鋸彼斧惟梓人之進退焉(柳文梓人傳委群材會衆工或執斧)
(斤或執刀鋸梓人左持引右執杖而中處焉揮其杖曰斧彼執斧者奔而右顧而指曰鋸彼執鋸者趨而左俄)
(而斤者斵刀者削皆視其色俟其言莫敢自斷者其不勝任者怒而退之亦莫敢怨焉)
代回廣東孟提舉(植)
避直郎闈服勤使節番陽之召來朝何錫予之(詩采菽采菽筐)
(之筥之君子來朝何錫予之雖無予之路車乘馬又何予之玄衮及黼)嶺嶠于行言遠而
光華也恭惟某官受才膚敏賦政中和(竝見前)不俟駕固
將朝陳前甚敬將入門奔而殿敢後則非驅駱馬之嘽
嘽(詩四牡騑騑嘽嘽駱馬嘽音灘說文喘息也詩傳喘息之貌)妥飛鳶之跕跕(見前)梅
花雪片洗空五嶺之炎(杜詩梅花萬里外雪片一冬深)茶焙鹽帆贍足
九年之食使乎不辱王所謂何某有幸卜隣(並見前)謂當
聯事北山瞋膽已移猿鶴之文(北山移文蕙帳空兮夜鶴怨山人去兮曉猿驚)
(又叢條瞋膽疊穎怒魄或飛柯以折輪乍低枝而掃迹)東野回頭猶有駏蛩之願
(昌黎醉留東野詩低頭拜東野願得終始如駏蛩東野不廻頭有如寸筳撞鉅鐘蛩音窮駏音巨說文蛩蛩巨)
(虛獸名也孔叢子北方有獸名蟨食得甘草必齧以遺蛩蛩巨虚二獸見人來必負蟨以走二獸非愛蟨也為)
(其得甘草以遺之蟨非愛二獸也為其假足也司馬相如子虚賦作蛩蛩距虛注卭卭青獸如馬距虚似驘而)
(小郭璞曰距虚即蛩蛩互言耳吕氏春秋北方有獸名蟨鼠前而兔後趨則頓走則顛蛩蛩前足高不得食而)
(善走蟨常為蛩蛩取食蛩蛩負之而走爾雅西方有比肩獸焉與卭卭岠虚比為卭卭岠虚齧甘草即有難卭)
(卭岠虚負而走其名曰蟨疏云今鴈門廣武縣夏屋山下有獸形如兔而大相負共行土俗名之爲蟨鼠又云)
(亦名巨虚郭璞比肩獸贊曰蟨與岠虚乍兔乍鼠長短相濟彼我俱舉有若自然同心共膂)
代回湖北趙提舉(師古)
虎符訢合牡轡光華卧護重湖材素雄於辦治(尹賞傳四子皆)
(至郡守皆尚威嚴有辦治名張敞傳武必辦治梁矣互見前)身兼數印權益重於按
臨(見前)恭惟某官德秉忱恂(尚書廸知忱恂于九德之行)識全膚敏一
路大計惟錢榖幾何刑獄幾何連年多虞盖蓄積缺矣
忠信缺矣(詩序皇皇者華廢則忠信缺矣華黍廢則蓄積缺矣)繡斧兹煩於直指
采衣尤樂於平反(雋不疑傳即不疑多所平反母喜笑為言語飲食異于他時東坡詩京兆)
(平反一笑春)載馳載驅想星言之夙駕是穮是衮將天道之
好還(穮悲嬌切說文耕禾間也徐曰禾已長大復鉏其間草也廣韻除田薉蓘壅苖也左傳是穮是蓘老)
(子以道佐入主者不以兵強天下其事好還)某闕然僝功偶此攝長送之以
禮樂愧賀幅之已稽是以有衮衣願德音之是懋(並見前)
代回淮東陳倉(孔碩)
抗辭請外將指臨邊明啓刑書未覺丞哉之負(尚書明啓刑書)
(胥占時月湖為刑侍)式遏寇虐正觀使者之功(詩式遏寇虐憯不畏明注寇虐害加)
(于民當用法遏止之)恭惟某官表嚴而裏寬人今而學古孔懷同
氣蟬孰嘆於有緌(詩死喪之威兄弟孔懷注言兄弟之恩至厚有死喪可怖畏之事維兄弟)
(之親甚相思念餘人則不能也禮記成人有其兄死而不為衰者聞子臯將為成宰遂為衰成人曰蠶則績而)
(蟹有匡范則冠而蟬有緌兄則死而子臯為之衰正義曰成孟氏所食采邑子臯孔子弟子蠶則績絲作繭蟹)
(背殼似匡范蜂也蜂頭上有物似冠蟬喙長在口下似冠之緌也蠶則須匡以貯繭而今無匡蟹背有匡匡自)
(著蟹則非為蠶設蜂冠無緌而蟬口有緌緌自著蟬非為蜂設譬如成人兄死初不作衰後畏子臯方為制服)
(服是子臯為之非為兄施亦如蟹匡蟬緌各不關於蠶蜂也)折獄片言雀難欺於無
角(詩誰謂雀無角何以穿我屋注物有似而不同雀之穿屋不以角乃以咮言人誰謂雀無角乎雀若無角)
(何以得穿我屋乎)適淮民之饑饉勤周道之逶迤側聞褰帷(列子)
(吾側聞之試以告汝)良多負襁粟塞其庾斯成末乃取闢之功(昌黎)
(元和聖德詩末乃取闢駭汗如寫優賞將吏扶珪綴組帛堆其家粟塞其庾)印弄於朝行有
無以易堯之命(見前)某濫司飾化(周禮以九職任萬民五曰百工飾化百材詳見)
(前)莫贊光華遺我雙魚豈止加餐之字(古詩客從遠方來遺我雙鯉魚)
(呼童烹鯉魚内有尺素書長跽讀素書書中意何如上有加餐飯下有長相思)駕彼四駱請歌
靡盬之詩(見前)
代回江西章提舉(良肱)
五雉工正之聯承人之乏(左傳攝官承乏餘見前)四牡使臣之重
博我以文得非所蒙願竊有復恭惟某官内外揚歴表
裏融明開南嶽之雲厥功已茂激西江之水所惠滋多
(竝見前)蘇民氣於崇朝(詩曾不崇朝又崇朝其雨注崇終也從旦至食時為終朝尚書大傳)
(五嶽皆觸石而出雲膚寸而合不崇朝而雨者唯泰山雲乎)斧盗吭兮未晩(吭吉郎切㗋也)
(韓文孰為不順往斧其吭)皇華原隰之上願益咨陬清切雨露之邊
會觀獻納某強顔曳履决意投簮觀風而問高年想憐
其拙畫地而數佳政亦足以歸
代回浙西林提舉(拱辰)
簮筆何功蒙誤恩之起廢函牋為惠感妙語之噓枯或
承之羞不知所賀(並見前)恭惟某官高誼絶俗厚德鎮浮
宜頡頏於飛霞(韓詩乞君飛霞佩與我高頡頏)猶簸弄於明月(韓詩婆娑海水)
(南簸弄明月珠)駕彼四牡名大震於京師(法言谷口鄭子真不詘其志耕於巖石之)
(下名震於京師)遺我䨇魚光自生於庭戸某拜命之辱(左傳莊公十一)
(年宋大水公使弔焉曰天作滛雨而害于粢盛若何不弔對曰孤實不敬天降之災又以為君憂拜命之辱又)
(齊人獲臧堅齊矦使夙沙衛笞之且曰無死堅稽首曰拜命之辱)有味其言咫尺不違
顔雖少華於末路(鄒陽傳晚節末路)八十猶行脚諒見笑於大
方
代回淮東劉提舉(庶)
斜日投閑冐誤恩而入侍朵雲借潤儷好語以相先自
惟闕然何以得此恭惟某官早飛雋望寖踐夷塗忽持
漢節之光華出問淮人之饑饉民為國之本不應一付
之烏鳶(並見前)君乘使者車乃可再安於鴻鴈(詩序鴻鴈美宣王也)
(萬民離散不安其居而能勞來還定安集之餘見前)行且召矣願少需之某生也
有涯(見前)身其餘幾(左傳畏首畏尾身其餘幾言人之一身既畏其首又畏其尾則其中不畏)
(者不多)意行迷路又涉赤墀之塗興盡回船終尋黃石之
約(晉書王徽之嘗居山隂夜雪初霽月色清朗四望皓然獨酌酒詠左思招隐詩忽憶戴逵逵時在剡便夜)
(乘小舟詣之經宿方至造門不前而反人問其故徽之曰本乘興而來興盡而反何必見安道耶張良傳老父)
(曰後十三年孺子見我濟北穀城山下黃石即我已後十三年從高帝過濟北果得穀城山下黃石取而寶祠)
(之)
代回淮東趙提舉(希道)
甸侯底績(柳詩繼酬天禄署俱尉甸侯家)庾節遄驅十二政之聚民可
觀近效(周禮荒政十有二聚萬民一曰散利二曰薄征三曰緩刑四曰弛役五曰舍禁六曰去幾七曰)
(眚禮八曰殺哀九曰蕃樂十曰多昏十有一曰索鬼神十有二曰除盗賊)六百石之察郡益
究遠圖(漢百官表武帝元封五年初置部刺史掌奉詔條察州秩六百石)邊面得賢(宋史)
(曹彦約傳彦約以蜀之邊面諸司並列兵權不一作病夫議獻之廟堂)上心倚重恭惟某
官禀資信厚(詩序麟趾關雎之應也關雎之化行則天下無犯非禮雖衰世之公子皆信厚如麟)
(趾之時也)毓德直温(尚書命汝典樂教胄子直而温寬而栗)頃結綬於王畿(顔延)
(之詩結綬登王畿)即分符於輔郡適時艱食(尚書奏庶艱食鮮食)極力救
荒能活數千萬人之饑何必四十二考之政(宋富鄭公弼坐謗徙)
(知青州會河北大水流民轉徙東下者六七十萬人公一皆招納之勸民出粟自為區畫散處境内室廬飲食)
(醫藥纖悉無不備從者如歸市有勸公非所以處疑弭謗禍且不測公曰吾豈以一身易此六七十萬人之命)
(哉行之愈力明年河北二麥大熟人皆襁負而歸則公所全活也公嘗與一所厚書云在青州偶能全活數萬)
(人勝二十四考中書令遠矣出葉少蘊避暑語錄)有華出綍亟命搴帷財貨本
末源流諒皆素習(荀子田野縣鄙者財之本也垣窌倉廪者財之末也百姓時和事業得叙)
(者貨之源也等賦府庫者貨之流也)勞來還定安集自有成規六轡既均
二節以走某欽聞視篆未果襞牋遺我䨇魚良感從遠
方之惠駕彼四牡何幸勞使臣之來(並見前)
代回湖北曹提舉(彦約)
短衣疋馬又塵紫槖之班長跪䨇魚如見繡衣之面(盧仝)
(詩開緘如見諫議面餘竝見前)雖無以報(東坡祭韓忠獻公文雖無以報不辱其門)敢誦所
聞恭惟某官學本遺經(韓詩獨抱遺經究終始)用周當世一種陶
潜之秫(秫食律切說文穀之黏者增韻糯也考工記鍾氏以朱湛丹秫晉書隐逸傳陶潜為彭澤令在)
(縣公田悉令種秫穀曰令吾常醉於酒足矣)再依王儉之蓮(見前)扞敵騎於淮
濱(晉書謝玄敗苻堅於淮水見八公山草木皆兵)屹長城於漢水恢然游刅經
肯綮之未嘗(並見前)快哉此風摶扶摇而在下(宋玉風賦快哉此風)
(寡人所與庶人共者耶)屬重湖之瘡痏(痏榮美切說文疻痏也廣韻瘡痏顔真卿傳瘡痏未)
(平西京賦所惡成瘡痏東坡詩莫生尤物為瘡痏)煩一節之咨諏(禮記一節以走詩周爰咨)
(諏)因而訪桃源之桃不妨假館(桃源山在常德府桃源縣二十里圖經云山下)
(有桃川宫西南一里有桃源洞云是昔秦人避亂之地有洞如門巨石屏蔽靈跡猶存今為第三十五小洞天)
(陶淵明桃花源記云晉太元中武陵漁人沿溪行忽逢桃花夾岸行盡小源得一山有小口捨舟從口入豁然)
(開朗男女衣著悉如外人自云先世避秦來此問今是何代乃不知有漢無論魏晉漁人出具告太守遣人隨)
(往迷不得路後遂無問津者任安貧武陵記晉太康中武陵漁人黃道真泛舟自沅泝流而入道真既出白太)
(守劉歆歆與俱往則已迷路與陶記略同宋鄭景望蒙齋筆談云陶淵明所記桃花源今鼎州桃花觀即是其)
(處湖湘間人頗能言其勝事云自晉宋來由此上昇者六人假館曹交事)恐未熟橘洲之橘
已見趣裝(橘洲在常德府龍陽縣西北五十里周回三里長二十里本名汎洲盛弘之云李衡字平)
(叔仕吳為丹陽太守每欲理産業妻習氏不許衡密遣人於龍陽汎洲種橘千株臨終勅其子曰汝母惡吾營)
(家故貧如此吾於汎洲種橘乃千頭木奴不匱汝衣食太史公言江陵千株橘其人與千戸侯等盖謂此也今)
(洲上民數百家橘不存矣湘中記或曰昭潭無底橘洲浮每大水諸洲皆沒而橘洲獨存焉趣裝曹參事)某
久於離群(禮記離群索居)兹焉還綴(綴林衛切音與惴同禮記行綴疏謂鄼也正義曰謂)
(鄼聚舞人行位之處)老夫耄矣更數旬金馬之門(左傳老夫髦矣無能為也晉書)
(索紞傳老夫耄矣不為媒也顔真卿傳老夫髦矣曾掌國禮)我公歸兮或一笑銅駝
之陌(詩無以我公歸兮薛宣傳壹关相樂師古曰壹关謂一為歡关耳关古笑字晉書索靖傳靖有先識)
(遠量知天下將亂指洛陽宫門銅駝歎曰會見汝在荆棘中耳白帖洛陽大道有銅駝因名銅駝陌陸機洛陽)
(記金馬門外聚群賢銅駝陌上集少年又云有銅駝二枚在宫之南四會道師古曰亦云銅駝街在洛陽西京)
(無也陳書徐陵傳盧龍之徑于彼新開銅駝之街於我長閉梁詩穿渠引金谷闢道出銅駝)
代回趙提舉(汝讜代衛參帥趙汝讜傳為大理司農丞與史彌遠不合請外改湖)
(南提舉常平易江西尋提點刑獄)
分閫罔功願歸吳下(江表傳吳下阿蒙)改轅有命俾牧閩中(史記)
(東越傳以其地為閩中郡徐廣曰今建州侯官是高帝紀帥閩中兵以佐滅秦)業已控辭期於
得請欲謝吹嘘之送(杜詩揚雄更有河東賦唯待吹嘘送上天)已成怠緩之
慙恭惟某官屈漢宗英持周使簜江湖表裏勤四牡之
載驅(並見前)山岳動摇覺千牛之立觧(唐韋仁約除御史曰御史啣命出使)
(不能動摇山嶽震懾州縣誠曠職耳莊子所觧數千牛矣謋然已觧如土委地注理觧而無刀迹若聚土也)
饑者欲令其得食慨然已見於登車諒必由洪都新府
而來猶可陪冀州故人之飲(俱見前)行止非人能也得無
戀戀之情(范睢傳綈袍戀戀有故人之意)邂逅適我願兮宜有諄諄之
誨苐恐一節之走能回六轡之馳某正爾思蓴又蒙分
竹(俱見前)冞入其阻足觀海上之禽魚(詩冞入其阻注冞者深入之意)不
已於行只負山中之猿鶴(詩或燕燕居息或盡瘁事國或息偃在牀或不已於行北)
(山移文蕙帳空兮夜鶴怨山人去兮曉猿驚)
代回王提舉(遇代月湖)
右翊合符左畿易節田里之無愁歎畫地共談原隰之
有光華去天一握(三秦記民謠曰武功太白去天三百孤雲兩角去天一握山水險阻黃金)
(子午蛇盤馬櫳勢與天通方輿勝覽孤雲山在興元府廉水縣東南百七十里與兩角山相連玉堂閑話云興)
(元之南有太行路通於巴州其路險峻三日而達於山頂其絶高處謂之孤雲兩角去天一握淮隂廟在焉按)
(興元即今陜西漢中府宋隸利州東路)恭惟某官學為儒倡(新唐書韓愈傳贊以六經)
(之文為諸儒倡)政作吏師(朱博傳贊所在而治為世吏師)出守晉陵適楚氛之
甚惡(常州晉為毘陵郡又諱毗改晉陵郡又京口亦稱晉陵宋書武帝紀過江居晉陵郡丹徒縣之京口)
(里左傳楚氛甚惡)獨明名教救周民於孑遺茲由畫戟之香進
席繡衣之寵(席藉也尚書兹殷庶士席寵惟舊)公方念越人之瘠加戚
於心(韓文若越人視秦人之肥瘠忽焉不加喜戚於其心)上將思王某之文最宜
為誥(韓文王某之文可思最宜為誥)某比方謁入復辱書來四牡之勞
使臣行且召矣五雉之為工正猶幸見之(俱見前)
回尤提舉(棐)
去國奉祠久抱伐檀之愧(詩序伐檀刺貪也在位貪鄙無功而受禄君子不得仕進)
(爾)起家進職忽叨分竹之榮曾巽謝之未遑何謙撝之
甚寵恭惟某官見聞博洽議論崇谹尚書之履有聲典
刑是似部使之斧直指風采凛然皇華寧久於咨諏清
切即觀於獻納(並見前)某仝為吳客共落楚鄉德必有隣
倚輔車而增重(輔說文頰車也左傳輔車相依注輔頰輔車牙車也或作䩉易咸其䩉虞云耳)
(目之間稱䩉釋名曰頥或曰輔車其骨彊可以輔持其口或謂牙車牙所載也或謂頷車也詩巧笑倩兮毛傳)
(云好口輔也詳此則牙車頷車牙下骨之名也頰之與輔口旁肉之名也蓋輔車一處分為二名耳輔是外表)
(車是内骨故云相依觀唇齒之喻則皆近取諸身耳恐人以為車輔之輔故詳著之)服之無斁藏
簡牘以為榮(詩為絺為綌服之無斁)
宗正(宋四朝志元豐官制行詔大宗正司不隸六曹大宗正以宗室團練使以上有德望者為之次)
(一人為同知位高屬尊者為判掌紏合族屬而訓之以德行道藝受其詞訟而紏正其愆違有罪則先劾)
(以聞法例不能决者同上殿取裁凡宗室服屬遠近之數及其賞罸規式皆總屬之)
代回西外趙知宗(不懬懬苦謗切說文闊也漢武帝詔庶僚久懬宋會要崇)
(寧九年蔡京申請宗正既許分居兩京輔郡乞於兩京置外宗正司擇宗正賢者管幹逐處各置一)
(人仍於本州通判職官内選二人兼領丞簿凡外任宗室事不于州縣者外宗正受理大觀三年罷)
(政和二年復置南渡後南外置司泉州西外置司福州丞係猝兼簿係僉判兼)
小宰立班愧星辰之曳履(周禮小宰之職掌建邦之宫刑以治王宫之政令杜詩聽)
(履上星辰)大宗維翰貽月露之連篇(詩大邦維屏大宗維翰注大宗王之同姓適子)
(翰幹也李諤書連篇累牘不出月露之形積案盈箱惟是風雲之狀)雖過乎情良感此意
恭惟某官忱恂有守信厚不浮(並見前)敷天揖同姓之聯
肅然紏合(左傳昔周公太公股肱周室夾輔成王成王勞之而賜之盟曰世世子孫無相害也載在)
(盟府太師職之桓公是以紏合諸矦而謀其不協彌逢其闕而匡救其災昭舊職也)晝日宣三德
之敬莫不浚明(易晝日三接尚書日宣三德)雖云為善之居家尤樂
推賢而報國有華新渥(杜詩新渥照乾坤)猥及陳人某司臬亡
庸共工甚忝(見前)虎拜稽首願觀蕃錫之榮(詩虎拜稽首天子萬年易)
(康矦用錫馬蕃庶晝日三接)龍作納言已懼曠瘝之辱(尚書龍命汝作納言)
代回西外趙知宗(不懬)
疏詔東平(後漢書東平憲王蒼建武十五年封東平公十七年進爵為王贊曰東平好善辭中委相)
展親西外(尚書時庸展親)王曰叔父立愛始于家邦(詩王曰叔父建爾元)
(子尚書立愛惟親立敬惟長始于家邦終于四海)汝作秩宗受祉施於孫子(尚書)
(帝曰俞咨伯汝作秩宗詩既受帝祉施於孫子)棣華韡韡(韡音偉說文盛也詩棠棣之華鄂不韡韡)
(鄂通作萼毛傳鄂猶鄂鄂然言外發也箋云承華者曰鄂)瓜瓞緜緜(瓞音垤詩緜緜瓜瓞民之初生)
(自土沮㵕詩傳曰瓞小瓜在枝間連大瓜也以喻子孫承嗣也毛傳瓜紹也箋云瓜之本實繼先歲之瓜必小)
(狀似瓝故謂之瓞正義云瓜族類有二種大者瓜小者瓞瓜蔓近本之瓜必小於先歲之大瓜其小如瓝瓞是)
(瓝之别名)恭惟某官大雅不羣為善最樂(並見前)箴規磨琢蹈
衛武之流風(詩序淇澳美武公也有文章又能聽其規諫以禮自防故能入相于周美而作是詩)
(也)忠義輪囷粲劉向之封事(劉向傳天子擢周堪為光禄勲堪弟子張猛光禄大)
(夫給事中大見信任弘恭石顯憚之數譛毁焉更生見堪猛在位幾已得復進懼其傾危乃上封事時上無繼)
(嗣政由王氏出災異寖甚向謂陳湯曰災異如此而外家日盛其漸必危劉氏吾幸得同姓末屬歴事三主吾)
(而不言孰當言者遂上封事極諫)庸專紏合之任(見上條)助成睦族之仁
周之宗盟誰若滕矦之長(左傳滕矦薛矦來朝爭長薛矦曰我先封滕矦曰我周之)
(卜正也薛庶姓也我不可以後之公使羽父請于薛矦曰周之宗盟異姓為後寡人若朝于薛不敢與諸任齒)
(君若辱貺寡人則願以滕君為請薛侯許之乃長滕侯)唐之宰相豈遺德裕之賢
(新唐書宗室宰相傳贊唐宰相以宗室進者九人林甫姦䛕幾亡天下李程和柔在位無所發明其餘以財稱)
(職號賢宰相)某側聽渙揚未遑旅賀(渙旅卦名)召伯分治諒信如
麟趾之時(詩序關雎之化行雖衰世之公子皆信厚如麟趾之時詳見前)長卿倦游愧
莫續兔園之賦(見前)
四六標準卷二十六
