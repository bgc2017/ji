四六標準卷三十六宋李劉撰
尉(宋建隆三年始每縣置一尉位簿下俸與簿同其鎮將只許勾當鎮下煙火争競公事至和二年開)
(封祥符二縣增置一員元豐五年詔重立法地縣尉並差使臣元祐元年蘇轍言舊法縣尉皆用選人近)
(歲並用武臣盜賊不為衰止請復舊法詔除沿邊縣尉依舊外餘並差選人崇寧元年詔重法地縣尉舊)
(差武臣處並依元豐法宋周輝清波雜志云古治百里之邑令拊其俗尉督其姦故令曰明府尉曰少府)
(唐之名臣繇尉馴至公卿者不可以數計雖陸贄牛僧孺裴度顔真卿李絳皆此塗出今銓法以處試吏)
(者腰弓撚箭從事鞍馬巡警阡陌餞迎貴臣斂板揖於路左類以麤官目之判司簿尉不可說未免箠楚)
(塵埃間不特興歎於昌黎公也)
通寧鄉李尉(尚寧鄉已見)
一行作吏祭竈鬼以媚饑(嵇叔夜與山巨源絶交書一行作吏此事便廢梁書何胤)
(傳欲卧遊千載畋漁百氏一行作吏此事便乖孫寳傳御史大夫張忠署寳主簿寳徙入舍祭竈請比鄰王荆)
(公詩竈鬼何為便赫然又如何竈鬼尚嫌嗔五絰異義云顓頊有子曰黎為祝融火正也祀以為竈神姓蘇名)
(吉利婦姓生名摶頬漢宣帝時隂子方者至孝嘗臘日晨炊竈神形見子方再拜受慶所謂竈鬼也)同官
為僚禱尉仙而徼福(左傳同官為僚梅福傳福居家常以讀書養性為事至王莽顓政一)
(朝棄妻子去九江至今傳以為仙太白贈瑕邱王少府詩皎皎鸞鳳姿飄飄神仙氣梅生亦何事来作南昌尉)
(又酬陸少府詩一尉居倏忽梅生有仙骨岑参送江陵泉少府詩神仙尉姓梅人吏待君求又送楚邱麴少府)
(詩青袍美少年黃綬一神仙蔡希寂詩不知君作神仙尉特訝行来雲霧深常遵詩以言神仙尉因致瓊瑶音)
(錢起詩且樂神仙道終隨鴛鷺行張蠙詩釋褐從仙尉之官興若何左傳願徼福于周公)可無牋託
(牋亦作箋說文表識書也古者記其事以竹編次為之故从竹記書疏也漢書鄭朋奏記蕭望之注記書也)
先布姓名(項籍傳書足記姓名而已)恭惟某官機量浚明(尚書夙夜浚明有家)
風猷膚敏(任昉表存樹風猷沒著徵烈)千里之馬騏驥顧服鹽車(漢書)
(孝文皇帝時有獻千里馬者袁宏漢紀第五倫為司空有人與倫千里馬者荀子驊騮騏驥驖離騄耳古之良)
(馬也鹽鐵論騏驥負鹽車垂頭於太行之坂戰國策夫驥之齒至矣服鹽車而上太行漉汚灑地白汗交流中)
(坂遷延負轅不能上)九罭之魚鱒魴合登廟鼎(罭影逼切說文魚網也詩注百囊網)
(爾雅㯶罟謂之九罭郭云江東呼為緵孫炎云魚所入有九囊毛云小魚之網鱒音樽似鯶而鱗細眼赤魴符)
(方切說文赤尾魚爾雅注魴一名魾江東呼為鯿陸璣云魴廣而薄肥恬而少肉詩九罭之魚鱒魴左傳取郜)
(大鼎於宋納於太廟東觀漢紀永平六年廬江出寳鼎太守王雄獻之納於太廟歸蔵占鼎有黃耳利用鱣鯉)
(韓詩魯侯國至小廟鼎猶納郜)鬱鬱赤墀之志(鬱紆勿切韓信傳安能鬱鬱久居此乎梅福傳)
(願壹登文石之陛涉赤墀之塗當戸牖之法座)匆匆采棒之行(怱說文本作悤多遽悤悤也隸)
(作忽晉衛恒傳忩忩不暇草俗作匆非顔氏家訓云世稱勿勿不知所由按說文勿者州里所建之旗象其柄)
(及三斿之形所以趣民事故怱遽者稱勿勿東觀餘論曰今俗又妄於勿中加點作勿勿為怱遽字彌失真矣)
(魏志武帝紀除洛陽北部尉曹瞞傳太祖初入尉廨繕治四門造五色棒懸門左右各十餘枚有犯禁者不避)
(豪彊皆棒殺之)茅舍之聽雞聲孰非王事(温庭筠詩雞聲茅店月人跡板橋霜)花
村之無犬吠即是民庸(古詩雨後有人耕綠野月明無犬吠花村)人憐野水
之孤舟(東都事略寇凖為巴東令巴東有秋風亭凖拆韋應物一言為二句云野水無人渡孤舟盡日)
(横識者知其必用)誰識倚天之長劍(宋玉賦長劍耿介倚天外選詩長劍倚天外彎弓掛)
(扶桑韓詩誰把長劍倚太行衝風吹破落天外)乘除必爾(韓詩名聲相乘除注歷象有增減率遲速)
(積故有乘除之法吴志趙達傳頭乘尾除一算之法漢徐岳數術記遺云按乘之法重張其位以上呼一置得)
(於中置所除之數於下又置得於上亦三重張位然則乘之與除法用不同欲以一算上下當六重之身增損)
(為衆位之實又云積一算者盖一位用一算也頭乘尾除者欲使乘别位乘時以針鋒指之除時則用針尾撝)
(之故有頭乘尾除之名也夢溪筆談云算法多門皆不離乘除唯增乘一法稍異其術多不用乘除但補闕就)
(盈而已假如欲九除者增一便是八除者增二便是但一位一因之若位數少則頗簡捷位數多則愈煩不若)
(乘除之有常)翹跂俟之(集韻翹尾起也又企也說文企舉踵也通作跂詩跂予望之温嶠傅州之)
(文武莫不翹企凉武昭王傳延首雲極翹企遐方)某不自力田(列女傳力田不如逢年)輙
謀耕禄家貧親老誠有待於斗升(韓詩外傳任重道遠者不擇地而息家貧)
(親老者不擇官而仕莊子豈有升斗之水而活我哉)官小職輕亦欲伸其尺寸(鄧禹)
(傳得效其尺寸垂功名於竹帛耳)然平生之短朱墨(山谷詩平生短朱墨吏考仰丞佐)
須僚友之助丹青(山谷詩吾方師豈弟僚友助丹青此聫用山谷語渾然天成)儻念
卑棲難倚掣鼇之釣(杜詩舍弟卑棲邑防川領簿曹又倚頼天涯釣猶能掣巨鼇詳見前)
猶能拍浪請陪射鴨之弓(孟郊詩短蓑不怕雨白鷺相争飛短楫畫菰蒲闘作豪横)
(歸笑伊水健兒浪戰求光輝不如竹枝弓射鴨無是非又射鴨復射鴨射鴨驚菰蒲又銅斗引江水手拍銅斗)
(歌儂是拍浪兒飲則拜浪婆東坡題縣尉水亭詩兩尉鬱相望東西百步楊揮旗蒲柳市伐鼔水雲鄉已作觀)
(魚檻仍開射鴨堂又桃弓射鴨罷獨速短蓑舞)
通寧鄉陳尉(愷)
我為祭竈之謀惟鄰是卜(左傳非宅是卜惟鄰是卜二三子先卜鄰矣杜詩李邕求)
(識面王翰願卜鄰歐陽公詩江湖前日真成夢鄠杜他年恐卜隣)公有折腰之役及爾
同僚(杜陵官定後戲贈詩不作西河尉凄涼為折腰錢起送孫十尉温縣詩雲衢有路終驤首吏道無媒)
(且折腰人多用之縣令觀此則卑官皆可用之古人政不拘拘也詩我雖異事及爾同僚)聞五采之
鼎来(見前)盍尺牋之豫附(鼎豫卦名)恭惟某官潛心蓄學(法言敢問)
(潛心於聖曰仲尼潛心於文王矣)敏手決科(山谷詩敏手擘泰華法言須以發策決科)文石
陛高定抱南昌之憤(梅福傳為郡文學補南昌尉餘見上條)青冥箭送暫
為東野之酸(昌黎薦士詩有窮者孟郊受材實雄鶩酸寒溧陽尉五十幾何耄又青冥送吹嘘強)
(箭射魯縞)狐定蹙於草中(杜詩草中狐兔盡何益蘇詩草中狐兔不須驚)蛟何為兮
水裔(九歌麋何為兮庭中蛟何為兮水裔)某效顰白戰(李詩蛾眉不可妬況乃效其顰東坡)
(詩白戰不許持寸鐵)失步朱勾(班固傳有學步於邯鄲者未得髣髴失其故步羅隠詩朱篆勾稽官)
所至賈胡願早酬於一識(賈音古馬援傳伏波類西域賈胡到一處輙止注言似商)
(賈所至之處輙停留)不知仙吏竟尚隔於幾塵(白帖尉一命仙吏唐闕史韋子威眈)
(玩道術叔採訪使有步卒丁約者周旋恪勤子威頗私之一日辭欲他適謂子威曰郎君得道尚隔兩塵子威)
(曰何謂兩塵對曰儒謂之世釋謂之劫道謂之塵善堅此心亦復遐夀詳見前)
回武岡陳尉(武岡已見宋尉有二沿邊縣差武臣重地差使臣詳啓意陳尉盖武人)
東膠退士合佐黔中(禮記周人養國老於東膠注東膠亦大學在國中王宫之東膠之言)
(糾也柳文武岡銘黔山之巑巫水之磻新唐書王忠嗣傳明日見責不失一金吾羽林將軍歸宿衛不者黔中)
(上佐耳梅亭以國錄倅武岡故云)北部英遊宜留洛下(魏志武帝紀除洛陽北部尉漢)
(制長安有四尉分左右部城東南置廣部尉是為左部城西北置明部尉是為右部枚乘傳久為大國上賓與)
(英俊並遊)顧訪湘纍之悴(揚雄傳因江潭而&KR1081;記兮欽弔楚之湘纍李竒曰諸不以罪死曰纍)
(荀息仇牧皆是也屈原赴湘死故曰湘纍屈原漁父辭屈原既放遊於江潭行吟澤畔顔色憔悴)不辭
溧尉之酸(韓詩酸寒溧陽尉)恭惟某官材調崇谹器資果毅久
遊雙宇夙閑龍豹之韜(潘岳閒居賦兩學齊列雙宇如一右延國胄左納良逸太公六)
(韜文韜一武韜二龍韜三虎韜四豹韜五犬韜六)學敵萬人足奪貔貅之氣(項籍)
(傳劍一人敵不足學學萬人敵耳貔頻脂切說文豹屬出貉國詩獻其貔皮尚書如虎如貔注云貔似虎或曰)
(似熊一名執夷一名白狐遼東人謂之白貔貅音休集韻鷙獸也禮記前有摯獸則載貔貅)宜策勲
於榆塞(左傳舍爵策勲禮也史記蒙恬為秦將北逐戎人開榆中地數千里注即今榆林古上郡界始)
(皇三十六年徙民三萬家於北河榆中漢書枚乘說吴王曰秦北備榆中之關注即今所謂榆關隋書文帝紀)
(開皇三年城榆關注秦有榆中關漢有榆溪舊塞廣韻長榆塞名史記正義曰今榆木塞也王恢所謂植榆為)
(塞也師古曰在朔方或謂之榆中唐地理志勝州榆林縣東有榆林關水經注榆中在金城東五十許里)顧
試步於竹弓(注見首條)繞黃山穿昆明會當奏揚雄之賦(揚雄)
(傳上陟西岳以望八荒跡殷周之盛眇然以思唐虞之風雄以為臨川羨魚不如歸而結網還上河東賦以勸)
(其辭曰武帝廣開上林南至宜春鼎湖御宿昆吾旁南山而西至長楊五柞北繞黃山瀕渭而東周袤數百里)
(穿昆明池象滇河云云)涉赤墀登文石不徒上梅福之書(見前)某自
分駑庸(王陵傳陛下不知其駑下注駑凡馬之稱非駿者也故以自喻蘇武傳陵雖駑怯亦嘗側聞長)
(者遺風矣)甘心雌伏别駕始可展足豈其然乎(俱見前)同寮敢
不盡心乃所望耳(左傳同官為寮吾嘗與同寮敢不盡心乎)
代回湘潭游尉(林湘潭在今長沙府西一百里本秦湘南縣漢屬長沙郡晉屬衡)
(陽郡梁改湘南曰湘潭因昭潭為名隋以建寧隂山攸水茶陵四縣省入屬衡州唐屬潭州宋因之)
青鞋左計又迷京洛之塵(杜詩吾獨胡為在泥滓青鞋布襪從此始韻會策盡不適)
(事宜曰左計韓文身勤而事左陸機詩京洛多風塵素衣化為緇謝朓詩誰能久京洛緇塵染素衣)繡段
右牋可認瀟湘之故(四愁詩美人贈我繡錦段何以報之青玉案許渾詩瀟湘逢故人詳)
(别見)誰能執熱此不聽冰(陸佃埤雅云袁狎曰河冰上有貍迹便堪人渡崔劼以為貍當)
(作狐狐性好疑故渡冰輙聽盖不知聽冰不獨狐貍亦有之述征記曰盟津寒則冰厚數丈冰合車馬未敢過)
(要須狐行云此物善聽冰下無水聲乃過人見狐行方渡)恭惟某官胄出清門(杜詩將軍)
(魏武之子孫於今為庶為清門)源流正學(轅固傳公孫子務正學以言無曲學以阿世)單傳
伊洛寧忘厥祖之典刑(宋史道學傳游酢字定夫建州建陽人與兄醇以文行知名所)
(交皆天下士程頤見之京師謂其資可與進道程灝典扶溝學招使肄業盡棄其學而學焉晚官監察御史歷)
(知三州)平視莊騷盍勉乃翁之文字(魏略文帝為太子嘗請諸文學酒酣坐歡)
(命甄夫人出拜坐中咸伏惟劉楨獨平視杜牧李賀集序使賀未死少加以理奴僕命騷可也)得解牛
於肯綮失射鴨之酸寒(見首條)行矣交章從而增秩某重
尋故步真是陳人(俱見前)懷鈞天半餉之榮聊復爾耳(史記)
(我之帝所甚樂與百神遊於鈞天廣樂九奏萬舞餉說文饟也爾雅饁餉饋也韓詩雖得一餉樂陳後主詞夢)
(裏不知身是客一餉貪歡東坡詩鈞天一餉夢中榮)追汗漫九垓之約行或使之
(淮南子吾與子汗漫遊於九垓之上垓柯開切說文兼垓八極地也國語天子居九垓之田郭璞遊仙詩升降)
(隨長煙飄飄戲九垓互見前)
代回崇仁舒尉(若拙崇仁已見)
識中散於雞羣夙有通家之好(晉書忠義傳嵇紹入洛或謂王戎曰昨於稠人)
(中始見嵇紹昂昂然如野鶴之在雞羣戎曰卿復未見其父耳孔融傳造李膺門語門者曰我是李君通家子)
(弟門者言之膺問曰高明祖父嘗與僕有恩舊乎融曰然先君孔子與君先人李老君同德比義而相師友則)
(融與君累世通家柳子厚送崔羣序予與崔君有通家之舊)懷少傅之鵠峙未諧識
面之期(韓文少傅翠竹碧梧鸞鵠停峙詳見前北齊書酷吏傳宋遊道廣平人除司州中從事神武自)
(太原来朝見之曰此人宋遊道耶嘗聞其名今日始識其面識字重上)飛牋惠然佩意厚
甚恭惟某官冠裳閥閱詩禮典刑無忌即劉牢之甥風
流是似(晉書何無忌東海剡人也少有大志鎮北將軍劉牢之即其舅也初劉裕嘗為劉牢之参軍與)
(無忌素相親結及桓玄簒位遂共舉義兵玄聞甚懼其黨曰劉裕烏合之衆勢必無成願不以為慮玄曰劉裕)
(勇冠三軍當今無敵劉毅家無儋石之儲樗蒲一擲百萬何無忌劉牢之之甥酷似其舅共舉大事何謂無成)
鄭公乃魏謩之祖氣象如存(韓詩氣象硉兀未可攀又氣象日凋耗餘見前)綵
棒所臨綠林其遯佇公侯之必復豈州縣之徒勞(俱見前)
某正爾借交偶然浪出(杜詩龐公不浪出)北山馳驛儻無俗駕
之勒移(孔稚珪北山移文馳烟驛路勒移山庭又請回俗士駕為君謝逋客)東野回頭猶
及射堂之著句(昌黎醉留東野詩低頭拜東野願得終始如鉅蛩東野不回頭有如寸莛撞鉅)
(鐘東坡詩仍開射鴨堂孟郊詩不如竹枝弓射鴨無是非又射鴨復射鴨射鴨驚菰蒲詳見前)
回舒縣尉(詳啓意盖求汲引而答之者)
再書美最陪賀旅以未能十部華牋感鳴謙之先辱(杜詩)
(佳句染華牋)樂於蔵弆愧在暗投(見前)恭惟某官疏通之才(禮記)
(疏通知遠書教也)膚敏於學南昌小隠自當登文石之塗(杜詩吏隠)
(逢梅福白樂天詩大隠在朝市小隠入邱樊邱樊大冷落朝市太囂喧不如作中隠隠作留司官)東野
壮圖誰可任通波之漕(杜詩居然屈壮圖昌黎薦士詩鶴翎不天生變化在喙菢通波)
(非難圖尺地易可漕善善不汲汲後時徒悔懊)願少安之無躁(昌黎答吕毉山人書方將坐足)
(下三浴而三熏之聽僕之所為少安無躁)孰云多而不揚(昌黎進學解占小善者率以錄名一)
(藝者無不庸爬羅剔抉刮垢磨光盖有幸而獲選孰云多而不揚)某芻狗已陳(莊子夫芻狗之)
(未陳也盛以箧衍巾以文繡尸祝齋戒以將之及其已陳也行者踐其首脊蘇者取而㸑之而已)露螢
不煖(梁元帝螢火詩著人疑不熱集草訝無煙)友其士之仁者敢隠於言今
者人謂斯何恐孤此意(韓文公之蓄此邦其勤不亦至乎此邦之人纍公之化惟所令)
(之不亦順乎上勤下順以濟登兹不亦休乎昔者人謂斯何今者人謂斯何)更欲見可續得
表微
回通山廖尉(士正通山在今興國州西一百八十里本隋永興縣地屬鄂州唐因之)
(五代時揚吴屬斗山鎮南唐始置通山縣宋屬興國軍)
蓬矢之生厚甚臨存之寵(禮記子生男子設弧於門左女子設帨於門右射人以桑)
(弧蓬矢六射天地四方注桑弧蓬矢本太古也正義曰以桑與蓬皆質素之物故知本太古也嚴助傳使重臣)
(臨存)瓜期而往先之謙施之光(施始䜴反易地中有山謙君子以裒多益寡稱物平)
(施)似顛倒於衣裳(詩東方未明顛倒衣裳顛之倒之自公召之)亦輪囷於肝
膽(韓詩窮途致感激肝膽還輪囷)恭惟某官美由世濟才應時須(山谷詩公)
(自才力應時湏)抱壁中科斗之文人無能識(孔安國尚書序魯共王好治宫室壊)
(孔子舊宅以廣其居於壁中得先人所蔵古文虞夏商周之書及傳論語孝語皆科斗文字科斗書廢已久時)
(人無能知者元吾衍子行學古編科斗為字之祖象蝦蟇子形也今人不知乃巧畫形状失本意矣上古無筆)
(墨以竹挺點漆書竹上竹硬漆膩畫不能行故頭麤尾細似其形耳通志蒼頡石室記有二十八字周時無人)
(識秦李斯始識八字漢叔孫通識二十字)對殿上龍蛇之影日獨未斜顧為
東野之酸小作南昌之隠(並見前)願俟時乎將刈正安結
綠之委蛇(離騷經余既滋蘭之九畹兮又樹蕙之百畆畦留夷與揭車兮雜杜蘅與芳芷冀枝葉之)
(峻茂兮願竢時吾將刈史記范睢傳臣聞周有砥砨宋有結綠梁有懸藜楚有和璞此四寳者土之所生良工)
(之所失也而為天下名器委音威蛇音移詩退食自公委蛇委蛇傳委蛇行可從迹也箋委曲自得之貌左傳)
(杜注順貌言人臣自公門入私門無不順禮從順也)既失路又疾驅忽報飛黃之
騰踏(韓文既識路又疾驅兮孰知余力之不任又飛黃騰踏去不能顧蟾蜍)勉為親屈(見前)
剩了兒癡(傅咸傳生子癡了公事詳見前)某已拜散人(唐書隠逸傳陸龜蒙居松江甫)
(里升舟設蓬席齎束書茶竈筆牀釣具往来時謂江湖散人或號天隨子甫里先生自比涪翁漁父江上丈人)
(陸龜蒙江湖散人歌云江湖散人悲古道悠悠幸寄羲皇傲君王未議活蒼生拜賜江湖散人號)足休
餘日(張華詩從容養餘日取樂於桑榆)或出或處漸為雋軌之疎(繫辭君子)
(之道或出或處或默或語六一居士詩萬國會王州羣英馳雋軌)惟孝惟忠敢致祝規
之敬(尚書惟忠惟孝爾乃邁迹自身韓文敢不敬早夜以求從祝規)
回錢塘張尉(錢塘已見)
屢薦入官公為淹矣(選詩屢薦不入官一麾乃出守)一官禦寇前輩願
之(易蒙上九不利為寇利禦寇象曰利用禦寇上下順也漸九三利禦寇象曰利用禦寇順相保也陳後山)
(宿錢塘尉廨詩平湖遶舍山無盜官事常閑俸有金安得終身為禦寇不辭兒女作吴音)愧執訊之
不先(說文訊問也爾雅問以言也詩執訊獲醜又執訊連連)辱屬辭之見及恭惟
某官珪璋之質(詩如珪如璋令問令望)藻火其文(東坡詩承明正須君文字粲藻)
(火)誦三箧之亡書深於汲古(張安世傳用善書給事尚書上行幸河東嘗亡書三)
(箧詔問莫能知唯安世識之具作其字後購求得書以相校無所遺失上竒其材擢為尚書令遷光禄大夫韓)
(詩汲古得修綆)授一編之秘略盍以濟時(張良傳出一編書曰讀是則為王者師後)
(十年興十三年孺子見我濟北榖山下黃石即我已師古曰編謂編次之也聫簡牘以為書故云一編文獻通)
(考晁氏曰黃石公上中下三略論用兵機權之妙嚴明之決明妙審決軍可以死易生以存易亡經籍志云下)
(邳神人撰世傳此即圯上老人以一編授張良者東坡詩濠梁空腹五車書圯上從来一編足杜詩整頓乾坤)
(濟時了)顧尋東野之酸(韓詩酸寒漂陽尉)来主西湖之勝(西湖在杭州週)
(迴三十里其涯出諸澗泉山川秀發四時畫舫遨遊歌鼓之聲不絶好事者嘗命十題有曰平湖秋月蘇堤春)
(曉斷橋殘雪雷峯落照南屏晩鐘麯院風荷花港觀魚柳浪聞鶯三潭印月兩峯插雲白樂天詩湖上春来似)
(畫圖亂峯圍繞水平鋪松排山面千重翠月點波心一顆珠碧毯線頭抽早稻青羅裙帶展新蒲未能抛得杭)
(州去一半勾留是此湖東坡詩水光瀲灔晴方好山色空濛雨亦竒好把西湖比西子淡粧濃抹兩相宜)弓
刀閒睱聊暫為平地之仙(山谷詩騎從望弓刀又弓力陌上望行色東坡詩聞道新)
(春恣游覽羨君平地作飛仙)文字芳鮮行即入名經之佛(色麗曰鮮杜詩鮮鮮)
(雨中菊歐陽公詩知君苦寂寞妙語嚼芳鮮東坡詩遊遍錢塘湖上山歸来文字帶芳鮮)某濫巾畿
幕(見前)投袂吏塵(袂音昧說文袖也左傳楚子投袂而起陸機詩投袂赴門堂攬衣不及裳)雙
魚書之臨極承厚意九牛毛之冗聊具報章(司馬遷傳若九牛亡)
(一毛晉書華譚傳或問譚曰諺言人之相去如九牛毛寧有此理乎譚對曰昔許由巢父讓天子之貴市道小)
(人争半錢之利此之相去何啻九牛毛也東坡詩乃知賢達與愚陋豈直相去九牛毛此九牛毛借用)
代回武進黃尉(大中武進已見)
曳履罔功我二宜去(鄭崇傳每見曳革履上笑曰朕識鄭尚書履聲韓文吾負二宜去尚)
(奚頋子言)飛牋見問君獨賢勞恭惟某官早決儒科晩遊吏
役願登文石豈無梅福之書猶抱竹弓小著孟郊之句
(俱詳見前)有勤魚素見勞雉工某自揣頭顱(摭遺陶弘景與從兄書昔擬四)
(十左右作尚書郎即投簮高邁今三十六方作奉朝請頭顱可知不如早去)出納王命(詩出納王)
(命王之喉舌)已控挂冠之請聞命即行(南史陶弘景家貧求宰縣不遂永明十年)
(脱朝服挂神武門上表辭詔禄許之)敢因授簡之歸占辭奉報(謝惠連雪賦授簡於)
(司馬大夫占章艷切隠度其辭口以授人曰占朱博傳博口占檄文陳遵傳隠儿口占注隠度其言口授之)
回善化黃尉(善化本長沙湘潭二縣地宋分長沙五鄉湘潭二鄉置善化縣屬潭州今)
(因之)
習委吏之會計正爾卑棲(杜詩舍弟卑棲邑防川領簿曹)聞飛仙之遨
遊超然高隠(東坡詩聞道新春恣遊覽羨君平地作飛仙杜詩隠吏逢梅福)方圖執訊
先辱飛牋恭惟某官文獻名流典刑勝士(羊祜傳賢達勝士陳後山)
(詩江西勝士與長吟)為公室輔家夙近於魁三(左傳間於兩社為公室輔杜詩爾家)
(最近魁三象時論同歸尺五天)有伯父風學諒求於已百顧紆塗轍小
試弓刀河西之尉淒涼不常厥邑(杜詩不作西河尉凄涼為折腰老夫怕趨)
(走率府且逍遥尚書不常厥邑于今五邦)湖南之地清絶幸疾其驅(杜詩湖南清絶)
(地萬古一長嗟韓文無疾其驅)行即章交亟膺剡辟某冥心祭竈(袁昂傳思)
(隆絶望之辰慶集冥心之日焰灰非喻荑枯未擬杜詩冥心若死灰)迫命代庖(李時權司戶)短
主簿髯參軍總無關於喜怒(李時以寧鄉簿權司戸故云)餐落英飲
墜露願同廣於離騷(屈原離騷絰朝飲木蘭之墜露兮夕餐秋菊之落英)
回新威遠王尉(葵之威遠已見)
題千佛之經夙聞秀望(晉書王雅傳帝以王恭等為當時秀望)試五采之
棒似屈長才(世說太傅府有三才劉慶孫長才潘陽仲大才裴景聲清才八王故事劉輿才長綜)
(覈為東海王所暱時人稱曰長才)有来委翰之勤良動得朋之喜(易西南得)
(朋東北喪朋杜詩遲暮嗟為客西南喜得朋韓詩幸同學省官末路再得朋孟東野詩涉江莫涉淩得意須得)
(朋)恭惟某官天葩掞藻地芥拾科(見前)頌聖主之得賢定
是雲仍之派(爾雅晜孫之子為仍孫仍孫之子為雲孫郭璞注仍亦重也雲言輕遠如浮雲)移
忠臣而為孝固安風土之宜(孝經君子之事親孝故忠可移於君孔安國尚書序)
(土地所生風氣所宜)若為翰墨之材肯就弓刀之役(見前)月明静夜
應無犬吠之聲(古詩雨後有人耕綠野月明無犬吠花村)雲入古廳小寓燕
巢之舍(李詩退食無外事琴堂向山開綠水寂以閑白雲有時来熊皎詩廢土有人耕不畏古廳無訟)
(醉何妨左傳夫子在此猶燕之巢於幕上)東野寧淹於射鴨(詳首條)南昌會見
於驂鸞(太白贈瑕丘王少府詩皎皎鸞鳳姿飄飄神仙氣梅生亦何為来作南昌尉江淹别賦駕鶴上)
(漢驂鸞騰天)某濫守郡符幸聯王事瓊玖匪報永以為好也
聊飾魚緘(詩投我以木李報之以瓊玖匪報也永以為好也玖玉黑色餘見前)珠玉將至
得無脩容乎惟占騎氣(列仙傳關令尹喜者周大夫也善内學星宿服精華施德行仁)
(時人莫知老子西遊喜先見其氣知真人當過侯物色而跡之果得老子索隠曰物色而跡謂視其氣物有異)
(色而尋跡之又按列異傳老子西遊關令尹喜望見有紫氣浮關而老子果乘青牛而過漢志車氣騎氣徒氣)
(白土功氣黃車氣乍高乍下往往而聚騎氣卑而布卒氣摶)
回新榮德郭尉(光旴榮德已見)
效官錦里昔未識賢(莊子知效一官杜詩錦里逢迎有主人)乘障斗州今
將聯事鳴謙委況擊節拜嘉(王籍傳至若耶溪賦詩云蟬噪林逾静鳥鳴山更幽)
(劉孺見之擊節不能己巳王筠傳沈約製郊居賦讀至墜石堆星及水懸塪而帶坁筠皆擊節稱贊袁宏傳尚)
(想遐風載揖載味後生擊節懦夫增氣謝安傳坐者撫掌擊節左傳敢不拜嘉謙節卦名)伏惟某官
摛藻天葩(曹植文章序質素也如秋蓬摛藻也如春葩)決科地芥(見前)待公車
之詔誰明東郭之賢(史記滑稽傳東郭先生久待詔公車貧困饑寒衣敝履不完行雪中)
(履有上無下足盡踐地道中人笑之東郭先生應聲曰誰能履行雪中令人視之其上履也其履下處乃似人)
(足者乎及其拜為二千石榮華道路立名當世此所謂衣褐懷寶者也當其貧困時人莫省視至其貴也乃争)
(附之)涉文石之塗還作南昌之隠(見前)顧慙陋邑恐負英躔
(左思吴都賦習其敝邑而不覩上邦者未知英雄之所躔也)然代公實發軔於通泉
(新唐書郭震字元振以字顯少有大志十八舉進士為通泉尉任侠使氣撥去小節嘗盜鑄及掠賣部中口千)
(餘以餉遺賓客武后知所為召欲詰既與語竒之索所為文章上寳劍篇后覽嘉歎詔示學士李嶠等即授右)
(武衛鎧曹參軍少陵過郭代公故宅詩豪雋初未遇其跡或脱落代公通泉尉放意何自若及夫登衮冕直氣)
(森噴薄磊落見異人豈伊常情度定策神龍後宫中翕清廓俄頃辨尊親指揮存頋託羣公見慙色王室無削)
(弱迥出名臣上丹青照臺閣我行得遺迹池館皆疏鑿壮公臨事斷顧步涕横落高詠寳劍篇神交付冥漠)
至尚父亦奮身於長史(新唐書郭子儀傳以武舉異等補左衛長史德宗朝攝冢宰充)
(山陵使賜號尚父進位太尉中書令)繼其風烈將在雲仍(見上條)無嫌射鴨
之弓(見首條)即引穿鵰之箭(李廣傳武帝使中貴人從廣匈奴射中貴人廣曰是必射)
(鵰者也廣射殺二人生得一人果射鵰者也後魏書秦王幹善弓馬太宗出遊於白登之東北幹以騎從有雙)
(鵰飛鳴於上太宗命左右射之莫能中鵰旋飛稍高幹自請射之以二箭而落雙鵰軍中號為落鵰都尉今按)
(鵰魏書作䲭北齊書斛律光嘗從世宗于洹橋校獵見一大鳥雲表飛颺光引弓射之正中其頸旋轉而下乃)
(大鵰也丞相屬邢子高見而歎曰此射鵰手也當時傳號落鵰都尉隋書長孫晟送千金公主於突厥每共游)
(嘗有二鵰飛而争肉因以兩箭與晟曰請射取之晟乃彎弓馳往遇鵰相攫一箭而雙貫焉)某出幕
十暑(杜詩十年出幕府又十暑岷山葛)試郡一寒(范睢傳范叔一寒如此哉此借用)同
僚敢不盡心必蒙愛助一官願為禦寇更幸疾驅(見前回錢)
(塘張尉條)
回新應靈趙尉(與槱應靈已見)
一門父子謂皆分唐叔之珪(楊萬里詩憐君有子又擢桂父子仇香仍一門史記)
(晉世家成王與叔虞戲削桐葉為珪以與叔虞曰以此封若史佚因請擇日立叔虞成王曰吾與之戲耳史佚)
(曰天子無戲言言則史書之禮成之樂歌之於是遂封叔虞於唐)五色神仙顧少屈趙
家之玉(太白送趙少府詩仙尉趙家玉英風凌四豪維舟至長蘆目送雲煙高餘見前)有来委
翰知可得朋恭惟某官千里名駒九苞威鳳(俱見前)宗室
隨二千石飽聞議論之高(漢書劉辟彊字少卿好讀書能屬文武帝時以宗室子隨)
(二千石議論冠諸宗室)文章長萬丈光坐想垠崖之豁(韓詩李杜文章在光)
(燄萬丈長徒觀斧鑿痕不矚治水航想當施手時巨刃磨天揚垠崖劃崩豁乾坤擺雷硠注郭璞江賦巴東之)
(峡夏后疏鑿絶岸萬丈壁立赮駁又云豃如地裂豁若天開觸曲岸以縈繞駭奔浪而相礧詩意謂李杜文章)
(如禹疏鑿江峡雖有跡可尋而當時運量之巧則不可得而覩矣)況已摩空而奏賦(李賀)
(詩殿前作賦聲摩空筆補造化天無功)不難趾美以決科(韓文及先人存趾美進士續間)
(成家)何為渭北清新之材(杜詩白也詩無敵飄然思不羣清新庾開府俊逸鮑参軍渭北)
(春天樹江東日暮雲何時一尊酒重與細論文)乃屈河西淒涼之職(杜詩不作西河尉淒)
(涼為折腰)吟竹弓之射始昌東野之詩(韓文孟東野墓銘於戲貞曜維執不猗維)
(出不貲惟卒不施以昌其詩餘見前)登文石之塗即上南昌之疏(梅福傳數因縣)
(道上言變事求假軺傳詣行在所條對急政)某舊交中壘(劉向傳以向為中壘校尉中壘校尉)
(掌北軍管壘門内外又掌西域)今見休矦(楚元王傳景帝即位以親親封元王寵子富為休矦劉歆)
(傳遷中壘校尉羲和京兆尹使治明堂辟雍封紅休矦此休矦未詳所指)正望弓刀帖鼠竊
狗偷之警(帖音鐵通作怙廣韻安也服也公羊傳卒帖荆叔孫通傳此特羣盜鼠竊狗偷何足置齒)
(牙間哉郡守尉令捕誅何足憂)郤從筆硯窺蛇神牛鬼之竒(杜牧李賀集序荒國)
(侈殿梗莽邱隴不足為其恨怨悲愁也鯨吐鼇擲牛神蛇鬼不足為其虚荒誕幻也詳見前)
回新資陽曹尉(資陽以在資山之陽得名范淳甫詩資山崖谷多神仙鸞車鳳馬隨)
(飛煙是也宋屬資州今改資州為資縣又分資縣地置資陽縣屬簡州皆隸成都府)
趣曹装而東上莫企風帆(曹参傳告舍人趣治装杜詩去年起家列雙戟一日過海)
(收風帆東坡詩卧看落月横千丈起喚清風得半帆)試梅隠以西還未瞻星表方
規賀謁已沐贄牋伏惟某官學有家傳文為國緯(班彪傳敷)
(文華以緯國)偉然九尺之幹(用曹交事幹軀幹也宋玉招魂去君之恒幹晉書魏詠之傳庸)
(神而宅偉幹韓詩子雖軀幹小老氣横九州)輔以八斗之材(謝靈運云天下才共一石曹子)
(建獨得八斗我得一斗自古及今共用一斗竒才博識安足及之)進士論定然後官之
久宜脱穎(史記平原君傳使遂早得處囊中乃穎脱而出鄭玄曰穎環也)公等安在何
見晩也今始奪袍(舊唐書宋之問傳之問弱冠知名尤善五言詩當時無能出其右者預修)
(三教珠英常扈從遊宴則天幸洛陽龍門令從官賦左史東方虬詩先成則天以錦袍賜之及之問詩成則天)
(稱其詞愈高奪虬錦袍以賞之李詩龍舟移棹晚獸錦奪袍新)折腰暫就於河西(見上條)
入幕即空於冀北(韓文伯樂一過冀北之野而馬羣遂空)某濫兹假守幸
可借交以公歸兮正望發棠之惠無吾以也更希拔薤
之規(並見前)
回新遂寧長江張尉(長江已見)
瞻海上之槎恨差池於八月(博物志天河與海通有人居海濱者年年八月有浮)
(槎去来不失期詳見前)取圯下之履望傳授之一編(見前)袖箋臨之
展卷愧甚恭惟某官負材孔碩(詩其詩孔碩)蓄學不貲(盖寬饒傳)
(用不訾之身師古曰訾與貲同言無貲量可以比之貴重之極也)英英修月之文(詩英英白)
(雲韓詩英英桂林伯酉陽雜爼有人遊嵩山迷歸路見一人問之其人曰君知月乃七寳合成乎月勢如丸其)
(影日爍於凸處也常有八萬二千戸修之予即一數王荆公詩玉斧修成寳月圓東坡詩從来天上修月手又)
(天匠麾月斧又借君月斧修朦朧)飄飄凌雲之賦(司馬相如傳相如既奏大人賦天子大悦)
(飄飄有凌雲氣游天地之間意)朝華本高於夕秀(陸機文賦收百世之闕文採千載之遺韻)
(謝朝華於已披啟夕秀於未振觀古今之湏臾撫四海於一瞬)夙知乃墜於暮成入對
大庭良負誦書之三箧(見本卷回錢塘張尉條)出次遠闕尚賢不
調之十年(張釋之傳釋之為郎官十年不得調)況長江素委之詩人(唐賈島字)
(浪仙文宗時謫長江主簿有墓在焉杜荀鶴詩謫官自麻衣銜怨至死時山根三尺墓人口數聯詩仙桂終無)
(分皇天似有私暗松風雨夜空使老猿悲安錡過賈島墓詩倚恃才難斷昂藏貌不恭騎驢衝大尹奪卷忤宣)
(宗馳譽超前輩吟詩下我儂司倉舊曹署一見一心沖鄭谷旅次過裴晤員外謫居詩誰解登高問上玄謫官)
(何事謫詩仙不知幾首南行曲留與巴兒萬口傳)豈市門可淹於仙吏(梅福傳至今傳)
(以為仙其後人有見福於會稽者變姓名為吴市門卒云)暫返扁舟於吳會(杜詩扁舟下吴)
(會主簿意何如)即歸大老於周家某甫欲欵門(見前)先蒙命駕以
霸陵李將軍之老儻不見訶(李廣傳屏居藍田南山中射獵嘗夜從一騎出從人)
(田間飲還至亭霸陵尉醉呵止廣廣騎曰故李將軍尉曰今將軍尚不得夜行何故也)則天上張
公子之賢敢忘加敬(杜詩天上張公子宫中漢客星漢書外戚傳先是有童謠曰燕燕尾)
(涎涎張公子時相見成帝每微行出常與張放俱而稱富平矦家故曰張公子)
回王尉(昌大)
訪南榮之隠冒懷太守之章(榮州在榮隠山之南榮隠山在州北三十里相傳有)
(榮隠先生修道于此楚辭與吾期兮南榮此借用朱買臣傳買臣衣故衣懷其印綬步歸郡邸少見其綬守邸)
(怪之前引其綬視其印會稽太守章也)宣北部之威正藉少公之棒(洛陽有四)
(尉分東西南北四部曹操為北部尉白帖馳聲南昌宣威北部晏公類要云李白贈瑕邱王少府别西河劉少)
(府贈秋浦柳少府杜甫贈華陽柳少府當是唐時縣尉多稱少府也容齋隨筆云杜詩有野望因過常少仙一)
(篇落盡高天日幽人未遣還蜀士注曰少仙應是言縣尉也縣尉謂之少府而梅福為尉有神仙之稱二字與)
(俗呼仙尉不侔矣按通典縣佐自晉以後無丞自漢以来主簿皆令長自調用如考城令王渙署仇覽為主簿)
(是也則縣惟一令一尉者為多故令稱明府縣尉稱少府古者令亦稱公故尉稱少公李太白集有與賈少公)
(書及餞石艾尹少公序皆指尉也宋馬永卿懶真子云縣尉稱為少府者古官名也漢百官表有大司農少府)
(府是别蔵少者小也故稱少府以亞大司農也國朝之初縣多惟令尉令既呼明府故尉呼少府以亞於縣令)
(也按今人疑尉不當稱少府而以少府強歸于丞及觀李杜贈少府諸詩語多不類盖丞自稱贊府惟少公二)
(字李集之外少所經見及觀東坡集書張少公判状云張旭為常熟尉有父老訴事為判其状欣然持去不數)
(日復有所訴亦為判之他日復来張甚怒以為好訟叩頭曰非敢訟也誠見少公筆跡殊妙欲家藏之耳據此)
(則唐人呼尉為少公明矣可稱少公顧不可稱少府乎)有勤委翰良仞垂情恭惟
某官科級高華(說文級次第也廣韻等級又階級禮記拾級光武紀斬首數千級注秦法斬首)
(多者進爵一級因謂斬首為級)器能膚敏試竹弓之射不辭東野之酸
寒登文石之塗行繼南昌之讜直(俱見前)功名之會磨厲
以須(左傳磨鴈以須王出吾刃將斬矣子革以鋒刃自喻言欲自磨厲以俟王之出而斬其淫慝也)某
出幕星終(左傳晉侯曰十二年矣是謂一終注一星終也吕氏春秋季冬之月日窮於次月窮於紀)
(星迴于天此謂一終)得州斗大(宋宗慤為豫州典籖每多連執慤怒曰慤年六十得一州如斗大不)
(能復與典籖共臨之)烹鮮勿撓固當謹庭戸之修(老子治大國若烹小鮮注鮮魚)
(烹小魚不去腸不去鱗不敢撓恐其縻也治國煩則下亂治身煩則精散撓女巧切說文擾也韓文令修於庭)
(戸數日之間而人自得于湖山千里之外)吠犬不驚是則藉弓刀之助(後漢書劉)
(寵為會稽太守狗不夜吠岑熙為東郡太守無為而化輿人歌之曰我有枳棘岑君伐之我有蠡賊岑君遏之)
(狗吠不驚足下生氂)
回秦尉謝差校正(九韶)
善繼人志當為黃素之校讐(讐校也謂兩本相覆校如仇讐也文選魏都賦注一)
(人持本一人讀書如怨家相對也山谷詩久次不進遷天禄勤校讐)肯從吾遊小試丹鉛
之點勘(高帝紀賢士大夫有肯從我游者吾能尊顯之韓詩不如覷文字丹鉛事點勘說文丹巴越之)
(赤石也又赤色謂之丹鉛粉筆也點說文小黑也廣韻點畫增韻點注爾雅滅謂之點注以筆滅字為點勘說)
(文校也)表微愧甚嘗巧可乎(禮記爾以人之母嘗巧則豈不得以其母以嘗巧者乎注)
(以與已字同母音無疏公輸般欲為機窆之事公肩假止之曰汝欲以人母嘗試已巧事誰有強偪於汝而為)
(此乎豈不得休已者哉其無以人母嘗試已巧)恭惟某官心夷而志崇(詩我心則夷尚)
(書功崇惟志)齒新而意宿(新唐書李百藥傳太宗嘗與偕賦帝京篇歎其工手詔曰卿何身老)
(而才之壮齒宿而意之新乎詳見前)試劍馳馬早欲範王良之驅游刃解
牛今將進庖丁之道(莊子庖丁為文惠君解牛文惠君曰嘻善哉技盖至此乎庖丁釋刀)
(對曰臣之所好者道也進乎技矣注直寄道理於技耳所好者非技也)綵棒行施於北部
(見前)青氊會憶於西崑(王獻之傳青氊我家舊物可特置之穆天子傳天子西登崑崙至羣)
(玉之山先王所謂策府也儒林公議楊億在兩禁變文章之體劉筠錢惟演輩皆從而斆之時號楊劉三公以)
(新詩更相屬和極一時之麗億復編叙之題曰西崑酬唱集當時佻薄者謂之西崑體其他賦頌章奏雖頗傷)
(於彫摘然五代以来蕪鄙之氣由兹盡矣洪适啓西崑彯組居張率之清官東觀紬書稱董狐之良史)今
開萬卷餘義理在文辭之表(杜詩古人已用三冬足年少今開萬卷餘嚴助傳中)
(外相應以義理之文)端能正幾字始終有條理之科(明皇雜錄劉晏以神童為)
(秘書年方十歲形状獰劣而聰悟過人玄宗召于勤政樓中簾下貴妃置于膝上為施粉黛與之巾櫛玄宗問)
(晏曰卿為正字正得幾字晏曰天下字皆正罹明字未正得陳後山詩端能正幾字敢恨十年遲)所望
遠来之朋共成相勸之善卿自用卿法在良弓之子必
學為箕(世說王太尉不與庾子嵩交庾卿之不置王曰君不得為爾庾曰卿自君我我自卿卿我自用)
(我法卿自用卿法禮記良冶之子必學為裘良弓之子必學為箕正義曰良善也冶謂鑄冶也裘謂衣裘也言)
(善冶之家其子弟見其父兄世業陶鑄金鐡使之柔合以補治破器皆令全好故此子弟仍能學為袍裘補續)
(獸皮片片相合以至完全也箕柳箕也言善為弓之家使幹角撓屈調和成其弓故其子弟亦覩其父兄世業)
(仍學取柳和軟撓之成箕也)人患為人師然他山之石可以攻玉(詩樂)
(彼之園爰有樹檀其下維榖他山之石可以攻玉注他山喻異國攻錯也他山遠國之石取而得之可以為錯)
(物之用以興異國沈滯之賢任而官之可以為理國之政此借用)
回武岡何尉
強顔二郡慚非典午之材(司馬遷傳及已至此言不辱者所謂強顔耳韓詩長慙典)
(干非材職)箝尾為寮喜有同寅之幸(見前)曾修辭之未敏辱垂
問之相先恭惟某官精神五兵(韓詩腸胄繞萬象精神驅五兵)肝膽一
劍(韓詩肝膽一古劍波濤兩浮萍)積月書於右序已播英聲(禮記夏后氏養國老)
(于東序養庶老於西序殷人養國老於右學養庶老于左學注皆學名四代相變耳)奏天對於左
廬更登峻秩方西北二邊之未靖何東南一尉之足淹
(揚雄傳東南一尉西北一矦孟康曰會稽東部都尉也)行矣章交亟其王覲某無
能教冑顧使轉丞烹雙魚得尺素書良勤垂念從一騎
踔五百里即遂承顔忻幸良深敷陳罔既(此啓注多見前)
四六標準卷三十六
