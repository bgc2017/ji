四六標準卷十八宋李劉撰
寺監(說文寺廷也有法度者也左傳疏寺司也廷有法度令官所止皆曰寺釋名嗣也治事者相嗣)
(續于其内廣韻官之所列職有九寺漢書注凡府廷所在皆謂之寺宋朝列寺有太常宗正大理司農大)
(府光禄衛尉太僕鴻臚謂之九寺中興光禄倂太常衛尉併兵部鴻臚併禮部後復光禄鴻臚監居懴切)
(臨也領也宋有少府監都水監將作軍器監謂之三監淳化元年詔九寺三監國之羽儀其詳分見各題)
(下)
賀黃安撫除大理少卿(宋大理寺卿一少卿二丞四中興初併冗職省卿而)
(斷刑治獄少卿各一員一統志黃伯固將樂人累官四川安撫制置使終兵部侍郎涖官行已為時)
(所重卒諡忠簡詳啓意即其人也)
晉卿叢棘(禮記凡聽五刑之訟成獄辭史以獄成告於正正聽之正以獄成告於大司寇大司寇聽)
(之棘木之下鄭云棘取赤心而外刺春秋元命苞樹棘槐聽訟於其下棘赤心有刺言治人者原其心不失赤)
(實事所以刺人其情令各歸實易係用徽纆寘于叢棘三歲不得凶白帖大理曰棘署鄭氏綺談曰大棘晏公)
(類要曰棘司)升帥前茅(見前)乘八月之槎既瞻相於斗柄(隋天文志)
(相一星在北斗南詩維北有斗西柄之揭周禮注斗柄月建一辰十二月而周餘見前)回二星之
部仍典領於參旗(見前)四履歡然(文選地狹乎四履勢卑乎九伯山谷詩東盡齊)
(四履)重臨幸甚(宋書始興王澹字僧遠為荆州刺史曹無留事獄無滯囚還朝人歌曰始興王人之)
(父赴民急如水火時復來乳哺我重臨荆州男女出境迎者萬餘人其得人情如此柳詩重臨事異黃丞相三)
(黜名慙柳士師)恭惟某官負材明允(見前)蓄德碩膚(詩公孫碩膚注碩大膚美)
(也)奫沄澄深得龍津炳靈之秀(奫紆倫切水深貎文選泓澄奫潫注奫潫廻復)
(貌李漢韓文序汙瀾卓踔奫泫澄深龍津在延平府晉雷煥得二劍于豐城一與張華一留自佩華死失劍所)
(在其後煥子佩劍渡延平津劍躍入水化為龍故名龍津亦名劍津伯固延平人故云文選江漢炳靈)扶
輿鬱積繼龜山正學之傳(韓文蜿蟺扶輿磅礴而鬱積詳見前一統志楊時將樂人)
(熙寧中登進士從二程游得河洛之傳仕至工部侍郎直學士世號龜山先生龜山在將樂縣北三里山形如)
(龜先生歸休於此因號龜山)久留金馬之坊(金馬坊在成都)妙斡木牛之運
中兼閫制外憺戎昭(憺徒濫反李廣傳威稜憺乎隣國注憺猶動也左傳戎昭果毅以聽)
(之之謂禮)遠略折衝南人不復反矣(漢晉春秋諸葛武侯在南中所在戰捷聞孟獲)
(者為夷漢所服募生致之縱使更戰七縱七擒而猶遣獲獲止不去曰公天威也南人不復反矣)從臣
虛位東山以公歸兮(見前)然河内競借於寇恂(寇恂傳車駕南征恂)
(從至潁川盜賊悉降而竟不拜郡百姓遮道曰願從陛下復借寇君一年乃留恂長社鎮撫吏人)宜關
中復留於蕭相(杜詩關中既留蕭丞相幕下復用張子房)峻升金掌(見前)併總
玉鈐(玉鈐兵書歐陽公詩將論縱横輕玉鈐詳見前)公去公來信有關於輕重
(杜詩公來雪山重公去雪山輕)時行時止俱不失其光明(易艮止也時止則止時行)
(則行動静不失其時其道光明)共羡班景倩登仙之除(新唐書倪若水傳時天下久平)
(朝廷尊榮人皆重内任班景倩自楊州採訪使入為大理少卿過州若水餞于郊顧左右曰班公是行若登仙)
(吾恨不得為騶僕)咸有樂正子為卿之喜佇盡護於諸將(陳平傳拜)
(以為護軍中尉盡護諸將)遂進長於六官某凄其一寒去此十暑(見前)
未問五馬二毛之無用(杜詩人生五馬貴不受二毛侵)最覺孤鴻獨影
之可憐(盧思道有孤鴻賦東坡詞縹緲孤鴻影)矧熬波之素封(南史張融傳漉沙搆)
(白熬波出素史記貨殖傳無秩禄之奉爵邑之入而樂與之比者命曰素封)今掃地而赤立
(韓文公私掃地赤立)水旱重蓼蟲之苦(孔衷蓼蟲賦略曰覩兹茂蓼紛葩吐榮爰有蠕蟲厥)
(狀似螟羣聚其間食之以生悟物托事以况乎人幼長斯蓼莫知其辛)風景增蓴鱠之思
(見前)所幸潁川黃霸之復來(黃霸傳霸為潁川太守外寬内明得吏民心治為天下第)
(一徵守京兆尹坐乏軍興貶秩有詔歸潁川太守官以八百石居治如其前前後八年郡中愈治)或察
夜郎李白之可念(新唐書李白傳安禄山反永王璘辟為府僚佐璘起兵逃還彭澤璘敗當)
(誅郭子儀請解官以贖有詔長流夜郎)老牛䑛犢誰敢論瓜葛之連(後漢書楊)
(彪傳子修為曹操所殺操見彪問曰公何瘦之甚對曰愧無日磾先見之明猶懷老牛䑛犢之愛後漢書禮儀)
(志上陵儀注蔡邕獨斷曰凡與先后有瓜葛者陸佃埤雅云瓜葛皆蔓延相及故屬綿遠者取譬瓜葛晉書王)
(悦傳悦事親色養父導甚愛之嘗共奕棋爭道導笑曰相與有瓜葛那得為爾邪山谷詩瓜葛比諸從又萬事)
(相依瓜與葛又瓜葛附㛰友又頗似瓜葛相依攀又數面成瓜葛又向來情義比瓜葛)孤鳳求凰
或亦備蘋蘩之薦(司馬相如琴歌鳳兮凰兮歸故鄉遨遊四海求其凰詩于以采蘩于沼于)
(沚于以用之公侯之事又于以采蘋南澗之濱)其為頌徯罔既舖棻(西京賦桑麻舖棻舖)
(陳也布也漢門有舖首乃舖陳之義棻與紛通盛貌)
賀岳總領(珂)除大卿(珂霖之子武穆王孫詳見前詳啓意除司農卿宋史理宗)
(寶慶三年五月詔岳珂戶部侍郎依前淮東總領兼制置使宋司農寺判寺事二人以兩制或朝官)
(以上充)
四牡奏最九扈升班(通典少皡氏以九&KR2046;為九農正虞之后稷周之太府秦之治粟内史)
(漢之大農令後世大司農皆其職也詳見前)王人不微夙序諸侯之上(公羊傳王)
(人者何微者也曷序乎諸侯之上先王命也漢書王人雖微序乎諸侯之上)臣卿雖少有光
八使之間(魏書孫紹傳紹使吐谷渾還為太府少卿曾因朝見靈太后謂曰卿年稍老矣紹曰臣年)
(雖老臣卿乃少張綱傳漢安元年選遣八使徇行風俗皆耆儒知名多歷顯位唯綱年少官次最微奏劾梁冀)
(兄弟京師震竦)邊面驩然(宋史曹彦約傳彦約以蜀之邊面諸司竝列兵權不一作病夫議獻之廟)
(堂稗史宋隆興初賀子忱知樞密院有武臣陳理功賞辭氣不平謂朝廷推賞一次輕如一次賀正色云只為)
(邊面一次近如一次武臣無辭)帝心簡在恭惟某官天材敏邵地望穹
華(北史公孫表傳雁門李氏地望懸隔)滿腹精神解千牛之肯綮撐腸文
字空萬馬之躊躇(竝見前)豈惟建武功臣之家(孫寶傳建武中錄舊)
(德臣以寶孫伉為諸長何並傳建武中以並孫為郎後漢書論建武之世侯者百餘永平中顯宗追感前世功)
(臣乃圖畫二十八將於南宫雲臺)亦習開元供奉之曲(李太白集序開元中禁中沉香)
(亭前牡丹繁開上曰賞名花對妃子焉用舊樂命李龜年持金花牋宣賜翰林供奉李白立進清平調詞三章)
久將餉指(馮奉世傳奉使有指司馬相如傳宣其使指)仍領价藩(詩价人維藩注价甲)
(也被甲之人謂卿士掌軍事者)盍歸乎來遂登龍尾(許渾詩纔歸龍尾含鷄舌更立螭頭)
(運兔毫詳見前)見知則悦聊進豹袪(詩序有功而見知則悦矣袪音區說文衣袂也詩羔)
(裘豹袪正義云袂是袖之大名袪是袖頭之小稱其通皆為袂羔裘豹袪乃在位卿大夫之服)卿不同
乎暫掌九功之貳(尚書水火金木土榖惟修正德利用厚生惟和九功惟叙傳六府三事之)
(功)侯誰在矣亟膺一札之招(詩侯誰在矣張仲孝友注侯維也其所進諸友之中)
(維復誰在其中間矣)某共飲玻璃(東坡詩我家峨眉陰與子同一邦相望六十里共飲玻璃江詳)
(見前)未覿珪玠(杜陵贈太常卿張均詩軒冕羅天闕琳琅識介珪)視諸故府龍豬
竊幸於同宫(左傳士彌牟曰晉之從政者新子姑受功歸吾視諸故府家語昔者武王堯商肅慎)
(氏貢楛矢石砮先至欲昭其令德之致遠物也故分陳以肅慎氏貢焉求諸故府其可得也韓詩三十骨骼成)
(乃一龍一豬)于彼新田燕雀敢稽于厦賀(詩薄言采芑于彼新田于此菑畆方)
(叔蒞止注芑菜也田一歲曰菑二歲曰新田三歲曰畬新田新成柔田生長之芑肥美可食以興軍士養育其)
(身勇武可用)
代回王大卿(補之盖大理卿)
入覲楓宸(何晏景福殿賦槐楓被宸綴以萬年注漢殿前多植楓說文楓厚葉弱枝善摇)升卿
棘寺(見前)民之攸塈久凝畫戟之清香(詩豈弟君子民之攸塈注塈息也成)
(王以恩意及羣臣羣臣愛之不懈于位民之所以休息由此也)王曰遄歸復畀青氊之
舊物(詩王曰還歸遄疾也餘見前)恭惟某官器質膚敏(詩殷士膚敏)機量
浚明京兆有王之歌至今未冺(漢書趙尹韓張兩王傳贊自孝武置左馮翊右)
(扶風京兆尹而吏民為之語曰前有趙張後有三王)江東無卿之歎所去見思(南史)
(謝莊傳南平王獻赤鸚鵡竝詔羣臣為賦太子左衛率袁淑文冠當時作賦畢以示莊及見莊賦歎曰江東無)
(我卿當獨秀我若無卿亦一時之傑遂隠其賦)輟自銀符(唐車服志高祖頒銀莵符後改銅魚符以)
(起軍旅易守長)入躋金掌(見前)敬爾由獄(尚書式敬爾由獄以長我王國)監于祥
刑(尚書受王嘉師監于兹祥刑)民自以不冤行課明清之效(于定國傳朝廷)
(稱之曰張釋之為廷尉天下無冤民于定國為廷尉民自以不冤尚書明清于單詞)王言惟作命
即登獻納之班(尚書王言惟作命不言臣下㒺攸稟令)某過沐幸臨更勤
委重冷秋菰寒水玉覺執熱之頓清(杜詩乞為寒水玉願作冷秋菰詩誰)
(能執熱逝不以濯)金錯刀英瓊瑶愧報嘉之不腆(張衡四愁詩美人贈我金)
(錯刀何以報之英瓊瑶左傳鹿鳴所以嘉寡君也敢不拜嘉柳詩憲府初收績丹墀共拜嘉說文腆多也左傳)
(不腆之田謂不多也公羊傳不腆先君之服又不腆先君之器)
代回李寺正(直柄宋神宗復置大理獄後置寺正元豐五年刑部乞分評事司直與)
(正為斷司丞與長二為議司凡斷案先上正看詳當否論難改正然後過議司覆議建炎併省冗職)
(斷刑治獄寺正各一員)
拜命楓宸陞華棘正(見上條)好生如舜方惟刑之恤哉(尚書)
(好生之德洽于民心又欽哉欽哉惟刑之恤哉)選衆舉臯則不仁者遠矣恭惟
某官持心近厚折獄惟良(尚書非佞折獄惟良折獄)自再轉而為丞
益揚淑問(韓文以前大理評事言得失黜官再轉而為丞兹邑詩淑問如臯陶在泮獻囚)宜片
言之寤主茂進崇階(車千秋傳以一言寤意)某有幸為僚(左傳同官為寮)
未遑稱慶猥辱鳴謙之賜(易六二鳴謙貞吉象曰鳴謙貞吉中心得也上六鳴謙利)
(用行師征邑國象曰鳴謙志未得也)聊申叙復之私(謙復卦名)
代回劉寺正
刑期無刑丞非余負(尚書刑期于無刑韓文余不負丞而丞負余)正率不正
帝曰汝諧(尚書帝曰兪往哉汝諧)先庚具孚(易先庚三日後庚三日)同寅良
幸某謬忝秋官之貳(南豐集秩貳秋官參執邦典)極深夏賀之私姑
奉手牋别遲面慶
代回李寺正(直柄)
拜命明庭司刑贊府一麾出守所至如破竹然再轉為
丞此行若登仙矣(竝見前)恭惟某官機神明浚(陶侃傳陶公機神明)
(鑒似魏武忠順勤勞似孔明)識度端凝治已治人洞知周孔之情思
(見前)讀書讀律又欲堯舜其君民(東坡詩讀書萬卷不讀律致君堯舜終無術)
徧儀棘寺之華幾致草扉之鞠(文選鞠茂草於圜扉詩鞠為茂草注鞠窮也)
郡符既合邊瑣多驚甫清遠障之風塵旋奉殊庭之香
火(漢書郊祀志望祀蓬萊之屬幾至殊庭焉師古曰殊庭蓬萊中仙人庭也東坡詩灑掃古玉局香火通帝)
(闉王荆公詩絃歌無舊習香火有新緣又東人香火有因緣又香火靈山亦有緣又香火因緣寄此山)帝
念師旅饑饉之後折民惟刑(尚書伯夷降典折民惟刑)人思賢明慈
惠之師命汝作士(刑法志聖哲之上明察之官忠信之長慈惠之師師古曰長師皆列職之)
(首也尚書汝作士)肆敡芝檢(檢居奄切說文書署也徐曰書函之益也三刻其上䋲緘之然後填)
(以泥題書而印之也武帝紀主封禪有金策石函金泥玉檢謂以玉為檢束也一云俗謂燕尾今世書袠簽陳)
(江總為南陽王讓吳郡表芝泥馳印發命開函張鶩奏章芝泥發彩宣鳳藻而騰文蘭檢浮香潤龍縑而動色)
(按王子年拾遺記元封中浮圻國貢蘭金芝泥常以封函匣及宫門鬼魅不敢近衛青張騫皆受金泥璽封所)
(謂芝泥蘭檢也)參貳李官(韻會治獄官曰理月令命理瞻傷注治獄官夏曰大理唐世系表臯陶為)
(堯大理世為理氏紂時有逃難食李得全遂改為李管子書大理皆作理古文理與李通左傳行理之命注使)
(人也又云行李往來國語行理以節逆之周禮小行人注亦作李漢書天文志騎官左角曰理史記天官書作)
(李是理與李通也)昔張蘊古之直聲由兹論賞(唐幽州記室張藴古上大寶箴)
(太宗嘉之賜以束帛除大理丞貞觀五年河内人李好德有心疾為妖言藴古按之奏好德實被疾不當坐治)
(書侍御史權萬紀劾其阿縱太宗怒斬之今云論賞不知所謂)雖狄梁公之相業自此
升階(新唐書狄仁傑傳遷大理丞歲中斷久獄萬七千人時稱平恕左威衛大將軍權善才右監門中郎)
(將范懷義誤斧昭陵栢罪當免高宗詔誅之仁傑力諍帝意解遂免死數日授侍御史)欲識遠圖
當觀近比某與聞犴獄(犴或作豻說文胡地野狗韻會獄曰犴犬所以守故謂獄為犴)
(詩宜犴宜獄今文作岸毛傳岸訟也韓詩鄉亭之獄曰豻揚子狴犴使人多禮)似是馬曹(晉書王徽)
(之字子猷性卓犖不羈為桓沖騎兵參軍沖問卿署何曹對曰似是馬曹又問管幾馬曰不知馬何由知數又)
(問馬比死多少曰未知生焉知死)具嚴天威望盡心于閱實(尚書無簡不聽具嚴)
(天威墨辟疑赦其罰百鍰閱實其罪)頗哀老子或袖手以蒙成(馬援傳頗哀老子使)
(得遨遊薛宣傳屬縣各有賢君馮翊垂拱蒙成)少遲九遷(文選千秋一月九遷荀爽十句遠至詳見)
(前)當不一賀
代回陳寺丞(振)
方欲取違先勤言别出處亦吾輩之常事是非至他日
而後明(賈模傳充年衰疾劇恒憂已謚傳模曰是非久自見不可掩也)風雨瀟瀟願雞
鳴之不爽(詩風雨瀟瀟雞鳴膠膠既見君子云何不瘳注瀟瀟暴疾也言風而且雨寒凉瀟瀟然雞)
(以守時而鳴聲音膠膠然喻君子雖居亂時不改其節詩序風雨思君子也亂世則思君子不改其度焉)霜
雪貿貿終麥秀以何疑(韓文猗蘭操霜雪貿貿薺麥之茂子如不傷我不爾覯注貿貿)
(不明也言我如薺麥之茂當霜雪之時不改其操)敢因報章并申善禱
代回呂寺丞(祖平)
奏最竹符(文帝紀與郡守為銅虎符竹使符注竹使符皆以竹箭五枝長五寸䥴刻篆書第一至第)
(五與郡守為符者各分其半右留京師左以與之)陞華棘寺辟以止辟九重之
念在兹(尚書有弗若于汝政弗化于汝訓辟以止辟乃辟)丞不負丞三尺之平
必矣(杜周傳不循三尺法注以三尺竹簡書法律也)恭惟某官象賢濟美(見前)燕
譽騰芳(詩慶既令居韓姞燕譽燕安譽樂也)伯仲塤篪曲突之忠甚切(詩伯)
(氏吹壎仲氏吹篪霍光傳客有過主人者見其竈直突傍有積薪客謂主人更為曲突遠徙其薪不者且有火)
(患)公侯閥閱直鈎之釣猶遲(楚詞以直針而為鈎維何魚之能得詳見前)兹
從漢化之更(董仲舒傳為政而不行甚者必變而更化之乃可行也)宜有吕刑之
命(尚書惟呂命王享國百年耄荒度作刑以詰四方)某辱同寮寀(爾雅寮宷官也郭璞注同)
(地為宷同官為寮疏寀采也采取賦税以供)喜倍等倫(甘延夀傳絶於等倫杜詩尊榮邁等倫)
自此蒙成不負嘉師之託逃於司敗亦惟餘潤之依(並見)
(前)
回大理沈寺丞(繹)
久參棘屬進貳李官(見前)丞不負丞益懋平反之績(劉德傳每)
(行京兆事多所平反罪人蘇林曰反音幡幡罪人辭使從輕也雋不疑傳有所平反活幾何人)辟以止
辟助成欽恤之仁(見上條)某有幸為寮未遑趨慶(末四句同後)
代回沈評事(宋初評事為京官寄禄視後來承事郎隆興二年詔評事以八員為額以)
(雷霆號令星斗文章為號)
榮持邑最歸領廷評惟丹筆之詳刑(後漢書劉愷傳以輕從重懼及善人)
(非先王詳刑之意也注書曰有邦有土告爾詳刑鄭玄注詳審察之也王粲從軍行凉風厲秋節司典告詳刑)
(晉書元帝紀布帳練帷詳刑簡化新唐書百官志大理寺掌折獄詳刑龍朔二年改曰詳刑寺學齋佔畢云先)
(師鶴山在遂寧漕廨作極堂碑時攝憲書詳刑字余後繼忝漕節重新極堂仍立鶴山之碑一時僚屬咸疑詳)
(刑字以為尚書呂刑篇告爾祥刑監于兹祥刑只作祥字余因謂之曰唐百官志改大理正為詳刑大夫固已)
(用此詳刑字然不為無所本也周禮太宰之職五曰刑典以詰邦國䟽引書曰度作詳刑以詰四方今古文尚)
(書無詳字然出經注亦可通用也今按後漢書選詩晉書又在賈疏之前則詳刑二字其來久矣)實青
氊之舊物頭銜如故(談苑官銜之名當時選補授須存資歷開奏之時先具舊官名品於)
(前次書擬官於後使新舊相銜不斷故曰官銜亦曰頭銜如人口銜物取其連續之義如馬有銜以制其首前)
(馬以進後馬續來相次不絶古人謂之銜尾相屬即其義也)步武已高(說文步行也禮記執轡然)
(後步爾雅堂下謂之步步布也白虎通德論人踐三尺法天地再舉足曰步猶陰陽也爾雅武迹也詩履帝武)
(敏歆毛傳武迹也曲禮堂上接武堂下布武錢氏云每移足半躡之中人之迹尺二寸)恭惟某官
服襲芳馨蜚騰聲實早脱囊中之穎(俱見前)詳明柱後之
文(張敞傳當以柱後惠文彈治之耳秦時獄法吏冠柱後惠文武意欲以刑法治梁)棘寺參華
竹書惟允(漢書注以三尺竹簡書法律詳見上條胡文恭制用除棘路之丞往治竹刑之讞又用進)
(丞于棘路往治讞于竹刑)屬拘邦典暫試民庸麥熟兩岐雖道途之
交詠(束觀漢記張堪為漁陽太守勸民耕種以致殷富百姓歌曰桑無附枝麥穗兩岐張君為政樂不可)
(支)桃栽千樹宜車馬之重來(劉禹錫詩玄都觀衷桃千樹盡是劉郎去後栽又種)
(桃道士今何處前度劉郎今又來)某有幸為寮未遑贊慶(周禮大行人賀慶以贊諸)
(侯之喜張于湖集嘗附啓緘少陳贊喜贊助也)遣長鬚而致雙鯉良感先施(韓詩)
(先生有意許降臨更遣長鬚致雙鯉)跂織女而終七襄更慙匪報(見前)
代回大理樓評事(澄)
舉賢有格當簡乃僚(尚書慎簡乃僚)折獄惟良徒得君重(見前)公
車之牘晩矣(史記滑稽傳東方朔初入長安至公車上書凡用三千奏牘)私室之謝
何哉(羊祜傳拜爵公朝謝恩私門吾所不取)恭惟某官地望已高(北史公孫表傳)
(雁門李氏地望懸隔)天資仍茂讀書不讀律懼無術以致君(東坡詩讀)
(書萬卷不讀律致君堯舜終無術)治已後治人寧以身而試法(法言先自治而)
(後治人之謂大器王尊傳為安定太守出教告屬縣曰願諸君卿勉力正身以率下明慎所職母以身試法)
决科雋甚詳讞瞭然豈無他人恐未如於一鶚惠而好
我何不吝於雙魚(竝見前)某濫貳秋卿又見春序小狐汔
濟亦奚事於聽冰(易未濟亨小狐汔濟濡其尾無攸利文帝紀狐疑師古曰狐之為獸其性)
(多疑每渡冰河且聽且渡故言疑者而稱狐疑郭緣生述征人北風勁河水始合要須狐行云此物善聽聽冰)
(下無水聲然後過河)良馬空羣望自期於追電(崔豹古今注秦始皇有七名馬追風)
(白兔躡景追電飛翮銅爵晨鳬)
代回程監丞(凖以下二條盖回致仕及祠禄者亦未審是何監丞簿姑缺之)
五雉分工誤恩攝長(左傳五雉為五工正阮籍傳乞回謬恩以光清舉陳後山詩將老蒙)
(誤恩受弔不受賀詳見前)雙魚尺素取數過情(見前)恭惟某官四海老
成(詩雖無老成人尚有典刑)累朝耆舊人生待足何時足得住為佳
(僧晦菴滿江紅詞擾擾勞生待足何時是足據見在隨家豐儉便堪龜縮辛稼軒長短句宦遊吾倦矣玉人留)
(我醉明日落花寒食得且住為佳耳升菴詞品云天氣殊未佳汝定成行否寒食近且住為佳耳此晉無名氏)
(帖中語也語本入妙而詞又融化之可謂珠璧相照矣)官職有來還自來不聞亦
式(遯齋閒覽王易簡云青山得去且歸去官職有來還自來是豈能須臾忘情於軒冕耶余嘗見人題壁云)
(浮生待足何時足未老得間方是閒深味其言服其精當詳見前)應笑戀軒之疲馬(鮑昭)
(詩疲馬戀君軒)未能返肆於屠羊某自揣頭顱(並見前)難司喉舌
(詩惟仲山甫王之喉舌)匪朝伊夕即騰納禄之章(張子湖集趣召來歸匪朝伊夕)
為官擇人空忍見賢之渴(魏志杜恕傳以此推之知國家以人擇官不為官擇人也)
(晉書郭默傳時當為官擇才若人臣自擇官安得不亂乎新唐書陽嶠傳嶠舉八科皆中御史中丞桓彥範袁)
(恕已争取為御史楊再思素與嶠善知其意不樂彈抨事語彥範彥範曰為官擇人豈待情樂乎山谷詩空餘)
(見賢心忍渴待梅嶺蜀志武侯傳總攬英雄思賢如渴)
代回程監簿(凖)
出命明庭祝釐閒館(文帝紀祠官祝釐注釐福也音同禧甘泉賦珍臺閒館)雋永
乎山林之味樂且無央(蒯通傳通論戰國時說士權變亦自叙其說凡八十一首號曰)
(雋永師古曰雋音字兖反肥肉也永長也言其所論甘美而味深長也央於良切說文久也已也王逸注楚辭)
(云盡也詩夜未央箋云未渠央也梁元帝詩舉杯聊轉笑歡兹樂未央)參寥乎香火之緣
老當益壯(莊子玄冥闈之參寮參寮聞之詩疑始注參高也高遠寥曠不可名也劉禹錫魚書曾㬱)
(代香火有因緣東坡詩灑掃古玉局香火通帝闉王荆公詩絃歌無舊習香火有新緣又東人香火有因緣又)
(香火靈山亦有緣又香火因緣寄此山馬援傳丈夫為志窮當益堅老當益壯)恭惟某官棲遲
盛福(詩衡門之下可以棲遲)笑傲明時(詩謔浪笑傲劉仙倫詞笑傲煙霞裏)詔祿珍
臺又拜散人之號(見前)飬神丹鼎應與造化者遊(莊子上與造物)
(者遊而下與外生死無終始者為友)所恐蒲迎不容橘隠(見前)某歸已晩矣
行或使之汗漫相期本許以急流之勇退(淮南子盧敖遊大海至蒙)
(谷之上見一士卷龜殼而食蛤蜊敖曰夫子可與敖為友矣士笑曰我方南遊乎㒺䍚之野北息乎沉嘿之鄉)
(西窮冥冥之里束貫洪濛之光吾與子汗漫遊於九垓之上乃舉臂聳身入雲中敖仰視曰吾比夫子猶黃鵠)
(與壤蟲也杜詩復見陶唐理因成汗漫遊餘見前)侏儒強飽敢久於暮夜而倒
行(史記伍子胥傳吾日暮塗遠吾故倒行而逆施之主父偃傳吾日暮故倒行逆施之師古曰此語本出伍)
(子胥偃述而稱之)
代回軍器王監簿(渥軍器監始于後周武帝四年唐武德初置貞元後省天寶)
(六年復置宋初領于三司胄案官無專職熙寧六年廢冑案乃按唐令置監擇從官總判元豐正名)
(分案五所隸官屬四東西作坊掌造兵器旗幟戎帳行物卞其名也建炎歸併工部紹興復置長貳)
(各一員隆興初詔軍器已隸工部本監惟置丞一員乾道後置監少監及簿淳熙初詔戎器非進入)
(毋輒出所由是呈驗寖省嘉定以後事最稀簡特為儲材之所)
對越宸綸勾稽武庫(通典主簿謂主諸簿自漢有之掌付事勾稽省署抄目朝野僉載怯)
(斷大事好勾小稽羅隠詩朱篆勾稽官六典軍器監掌繕造甲弩之屬辨其名物審其制度以時納於武庫)
為太守選所表既有交章(循吏傳選諸所表以次用之注所表謂增秩賜金爵也)
除戎器戒不虞亶為稱職(易澤上於地萃君子以除戎器戒不虞注聚而無防則衆)
(心生)公議如此私謝何為(談賓錄唐證聖中劉竒為侍郎注張文成司馬鍠為御史二人)
(因申屠瑒以謝竒正色曰舉賢無私何見謝)恭惟某官故家典刑中州胄出
(李詩我李百萬葉柯條布中州冑說文胤也從肉由聲介冑之胄從月音胃周語晉人殺懷公無冑注胄後也)
(出生也左傳康公我之自出爾雅男子謂姊妹之子為出公羊傳接菑晉出也貜且齊出也注出外生也)婉
贊幕中之畫(選詩婉婉幕中畫)勇分海上之符焉能使予不遇
哉姑從外補(安帝紀永初二年詔上尚書公府通調令得外補唐書馬周傳或京官不稱職始出)
(補外山谷詩補外儻天幸)有欲為王留行者迄得内除時雖既戢於
干戈法合咸精於器械小煩會計會即騫騰某自歎望
秋(世說顧悦與簡文同年而髮早白簡文曰卿何以先白對曰蒲柳之姿望秋而落詳見前)未遑賀
夏豈無青精飯此心惟切於謀歸(杜詩豈無青精飯使我顔色好)贈我
綠綺琴無說可從而厚報(見前)
回朱司令(在宋史在熹之子紹定中為吏部侍郎詳見前宋元豐三年詔藉田令隸太)
(常寺渡江初缺紹興十五年初除康與之為藉田令三十一年罷後復置)
渙奉宸綸晉司帝籍(東京賦修帝籍之千畆山谷詩帝籍開千畆農功先九州)用過
庭所學之禮習祈年孔夙之詩(詩祈年孔夙方社不莫注我祈豐年甚早祭四)
(方與社又不晚)有渥新除式光舊德(申屠剛傳贊任敖以舊德用班固西京賦士食舊德)
(之名字東坡詩高才食舊德)恭惟某官清門偉望名世故家先正接
伊洛之宗源流甚正(宋史道學傳黃幹曰由孔子而後曾子子思繼其微至孟子而始著)
(由孟子而後周程張子繼其絶至熹而始著識者以為知言所著有伊洛淵源行于世)後學出河
汾之泒沾匄居多(文中子世家隋季文中子之教興於河汾雍雍如也新唐書杜甫傳贊殘)
(膏賸馥沾丐後人多矣)卒老於行(進學解孟軻好辯孔道以明轍環天下卒老于行)克昌
厥後(詩燕及皇天克昌厥後鄭箋云文王之德安及皇天謂降瑞應無變異也又能昌大其子孫)故
從綠水紅蓮之幕(見前)入庀紺轅黛耜之司(庀音嚭治也又具也左傳)
(官庀其司潘岳藉田賦蔥犗服于縹軛紺轅綴于黛耜儼儲駕於㕓左俟萬乘之躬履)此非不稼
而取禾(詩不稼不穡胡取禾三百㕓兮)政欲敷菑而肯播(尚書若稽田既勤敷菑又)
(厥父菑厥子乃弗肯播矧肯穫)少培飛步即輅華塗某偶此綴班(六一居士)
(詩玉殿清霜綴曉班東坡詩他日許綴蓬萊班又豈意彤庭綴兩班)何勤委贄自憐往日
識野鶴於未仙(東坡詩何人更識嵇中散野鶴昂藏未是仙)猶喜殘年見名
駒之有種(說文馬二歲曰駒三歲曰駣)
代回詹大社(允中宋嘉祐元年置郊社令命石祖元為之熙寧元年郊社局令張伯)
(世言令有郊社名而不主四郊之事於是始主四郊壇壝之事渡江初缺紹興十九年始除韓彥直)
(為太社令請給竝依五監主簿例)
陞華司社贊治容臺(太社令太常屬官)惟是詩書禮樂之儒始
明籩豆簠簋之事用人如此(三國志毛玠傳為束曹掾太祖歎曰用人如此使天)
(下人自治吾復何為哉)通國欣然恭惟某官奮自清門徑收名第
(竝見前)下帷分教不辭獨冷之氊(董仲舒傳孝景時為博士下帷講誦弟子傳以)
(久次相授業杜詩廣文先生官獨冷又坐客寒無氊)當路交章爭取横前之寶(韓文)
(不忍竒寶横棄道側)果從蜀道入典漢祠(通典漢有太祝令屬奉常景帝改為祠祀武帝)
(更曰廟祀梁有明堂太社二令)拜如絲如綸如綍之言實自今始(見前)攷
以松以栢以栗之義應有古心某有幸識賢過蒙委贄
數旬為客會已見於榮遷(舊唐書皇甫公義檢校沛王府長史引韋思謙為同府倉)
(曺謂思謙曰公豈池中之物屈公為數句客以望此府耳)一日不齋猶願安於承教
(應劭漢官儀北海周澤字雉都為太常恒齋有疾其妻憐其年老被病闚内問之澤大怒以為干齋掾吏叩頭)
(爭之不聽遂收送詔獄並自劾謝諺曰居世不諧為太常妻一歲三百六十日三百五十九日齋一日不齋醉)
(如泥既作事復低迷)
代回趙太社(汝讜宋史趙汝讜字蹈中少俶儻有軼材智略出人上與兄汝談齊名)
(天下稱為二趙以從臣薦監行在右藏西庫忤韓侂胄被斥生廢十年以前官改鎮東軍登嘉定元)
(年進士第為太社令遷將作監簿大理司農丞與史彌遠不合請外改湖南提舉常平易江西尋提)
(點刑獄遷知温州卒汝讜常言宗子不忘君孝子不辱身臨難則功業當如朱虚立身當如子政)
庀司太社贊治奉常(見前)舍文字㫄午之勞(霍光傳使者㫄午如淳曰)
(㫄午分布也師古曰一縱一横為㫄午猶言交横也學林云古篆五字象陰陽六爻之義午字亦取此義周禮)
(壺涿氏掌除水蟲若欲殺其神則以橭午貫象齒而沉之鄭氏注午故書為五交五貫于橭水之上也故書别)
(本作五則午五通用明矣史言㫄午者四方八達皆通亦縱横交五之義也)共夙夜惟寅之
命(見前)恭惟某官九苞威鳳(論語摘襄聖鳳有九苞一曰口苞含不妄鳴也二曰心合)
(度進退精也三曰耳聽達居高明也四曰舌詘伸能變聲也五曰彩色光文彩呈也六曰冠矩朱南方行也七)
(曰距銳鉤武可稱也八曰音激揚聲遠聞也九曰腹文戶不妄納也漢宣帝地節二年鳳集魯郡羣鳥從之詔)
(曰威鳳為寶服虔曰威鳳鳥名也晉灼曰鳳之有威儀者也與尚書鳳凰來儀同意杜詩威鳳高其翔長鯨吞)
(九州)千里名駒(漢書劉德字路叔有智略召見甘泉宫武帝謂之千里駒北齊書馮翊王潤字子澤)
(神武第十四子幼時神武稱曰此吾家千里駒也東坡詩未應良木棄大匠要使名駒試千里詳見前)抱
朱虛之忠請鉏呂產(高五王傳朱虚侯章有氣力忿劉氏不得職嘗入侍燕飲酒酣章曰)
(請為太后言耕田高后兒子畜之笑曰顧乃父知田耳若生而為王子安知田乎章曰臣知之深耕穊種立苗)
(欲䟽非其種者鉏而去之吕禄吕產作亂章先斬吕產太尉勃等乃盡誅諸吕)笑紅休之陋更
媚王音(劉歆傳遷中壘校尉封紅休侯王莽傳封少阿羲和京兆尹紅休侯劉歆為國師嘉新公元后)
(傳以侍中太僕音為御史大夫列于三公音太后從弟長樂衞尉弘子吕產王音盖指韓侂胄侂胄高宗憲聖)
(慈烈皇后女弟之子)毅然料虎之頭(料音聊莊子料虎頭編虎須幾不免虎口哉)樂只
䟦狼之尾(詩樂只君子注只之言是也樂是有德之君子又狼䟦其胡載㚄其尾注䟦躐㚄跲也老)
(狼有胡進則躐其胡退則跲其尾進退有難然而不失其猛)忠精既白論諫如丹徑
咨禮樂之英(叙傳河間賢明禮樂是脩為漢宗英)入司籩豆之事雝雝肅
肅何嫌三百日之齋(詩有來雝雝至止肅肅餘見上條)親親賢賢行有
十六相之舉(史記高陽氏有才子八人世得其利謂乏八愷高辛氏有才子八人世謂之八元此)
(十六族者世濟其美不隕其名舜舉八愷使主后土舉八元使布五教於四方)某未遑旅賀先
辱臨存(嚴助傳使重臣臨存注存謂省問之旅臨卦名)贈綠綺琴愧不辦南金
之報(見前)植青藜杖滿期校東壁之書(李泌傳東壁圖書之府晉天文志東)
(壁二星主文章天下圖書之祕府也餘見前)
學官(國子正錄宋大觀初置掌行學規紏不如規者罰之紹興十三年詔正錄各置一員)
代回李國錄(誠之)
知賢不早聊剡需章(剡以丹切爾雅剡㗉利也易剡水為矢法言奏不剡蔡邕獨斷章者)
(需頭奏者亦需頭表者不需頭詳見前)委贄相先足鳴謙德(易鳴謙貞吉需謙卦名)
不知所報藏弆為榮(見前)恭惟某官殖學精深摛文鉅麗
(見前)早蜚英於學省(新唐書歸崇敬傳天子學曰辟雍故前世或曰璧池或曰璧沼亦言學省)
(文選沈休文有學省愁卧詩注學省國學也山谷詩學省得佳士又學省非簿領又學省困韲鹽)即中
雋於儒科(左傳得雋曰克又以中雋也或作儁)固知几閣之文書(刑法志文書盈)
(於几閣)難屈朝廷之翰墨為數旬客已光文學掌故之聯
(儒林傳能通一藝以上補文學掌故缺餘見代回詹大社條)無幾何時果見國子先
生之入比者公車之牘豈其私室之恩過辱臨存更勤
㢲謝(竝見前臨㢲卦名)某無能報國惟有薦賢(吳良傳為國所重必在得人報)
(恩之義莫大薦士)憑豐隆愬飛廉雖寄聲之已晚(豐隆雲師飛廉風伯離騷)
(經吾令豐隆乘雲兮吕氏春秋應劭注飛廉神禽能致風氣晉灼注飛廉鹿身頭如雀有角而蛇尾豹文趙廣)
(漢傳界上亭長寄聲謝我柳文黃鵠一去青冥無極安得不憑豐隆愬飛廉以寄聲于寥廓耶)登閬風
歷閶闔猶刮目以相期(離騷經登閬風而絏馬又倚閶闔而望予司馬相如傳排閶闔)
(而入帝宫兮又登閬風而遥集兮吕蒙傳注士别三日即更刮目相待)
代回曾國正(準)
晉司樂正(禮記樂正崇四術立四教順先王詩書禮樂以造士)益重儒官(成帝紀儒林之)
(官四海淵源)盈几閣之文書久勤作主(見前)申庠序之孝弟茲
遂得師恭惟某官賦敵凌雲(司馬相如傳相如既奏大人賦天子大說飄飄有凌)
(雲氣游天地之間意)文成翻水(韓詩文如翻水成初不用意為)排空直上合盛之
白玉之堂(史記玉堂璧門西都賦金華玉堂西京賦宣室玉堂杜詩上君白玉堂陳後山詩小却盛)
(之白玉堂)取勢斜飛亦宜在青藜之館(劉禹錫詩青雲直上無多路却作斜飛取)
(勢回餘見前)兹以文學之掌故入為國子之先生(竝見前)將德
成而教尊(禮記君子曰德德成而教尊教尊而官正官正而國治君之謂也又天子之為樂也以賞)
(諸侯之有德者也德盛而教尊五榖時熟然後賞之以樂)必言揚而事舉(禮記凡語于郊者必)
(取賢斂才焉或以德進或以事舉或以言揚)某過勤投璧愧乏報瓊(見前)化民
成俗由學乎儀圖莫助(禮記君子如欲化民成俗其必由學乎)傳道授業
解惑也切幸自強(見前)
宫教(宋太宗至道元年以員外郎孫蠙充皇姪皇孫教授從所號也真宗咸平元年以朱昂兼南宅)
(教授張蔚兼北宅教授南宫者太祖太宗諸王之子孫處之所謂睦親宅也北宫者魏悼王子孫處之所)
(謂廣親宅也崇寧五年又改稱某王宫宗子博士位國子博士之上靖康之亂宗學遂廢紹興四年始復)
(置諸王宫大小學教授二員隆興省其一嘉定九年十二月復始置宗學改教授為博士旋有旨復存諸)
(王宫大小學教授一員)
賀聶宫教(子述)
疇庸軍計(柳文皇天疇庸審厥保承)分教宫藩王事我獨賢勞恬然
終歲仁人誼不謀利展也自今(董仲舒傳仁人者正其誼不謀其利明其道不)
(計其功詩允矣君子展也大成注展誠也周禮疏展者言之誠)除目一傳滿口交慶(梁宣)
(帝宋鮑昭梁范雲陳沈烱俱有建除詩此聯亦取除滿相對)恭惟某官蓄學有裕掞
材不貲(掞舒贍切舒也盖寬饒傳用不貲之身注貲與資同詳見前)人見其五兵之
精神孰窺其一劔之肝膽(俱見前)長沙射鴨袖不足以回
旋(射鴨言為尉孟郊為溧陽尉開射鴨堂詳見前漢景帝後二年諸王來朝有詔更前稱夀歌舞長沙定王)
(但張袖小舉手左右笑其拙上怪問之對曰臣國小地狹不足回旋)郴嶺割雞氣益高而
磅礴(割雞言為令韓文衡南八九百里地益高山益峻水清而益駛其最高而横絶南北者嶺郴之為州)
(在嶺之上測其高下得三之二焉中州清淑之氣于是焉窮氣之所窮盛而不過必蜿蟺挟輿磅礴而鬱積)
甫通班筍(楊誠齋詩合於玉筍班中立却向紅蓮幕裏行詳别見)又宰盤根(虞詡傳不)
(遇盤根錯節何以别利器乎)取美最以來朝紛交章之至闕諸公之
登臺省盍息吾黥(莊子夫堯既黥汝以仁義而劓汝以是非矣庸詎知夫造物者之不息我)
(黥而補我劓使我乘成以隨先生耶山谷詩飬生息天黥餘見前)此士之落江湖真令
人癭(說文癭頸瘤也么郢切山谷送李德素歸舒城詩天恢獵德綱日饎養賢鼎此士落江湖熟思令人)
(癭三國志注賈逵在弘農與典農校尉爭公事不得理乃發憤生癭)為州别駕去國期年
皇帝曰嘻誰會廪人之出(韓文皇帝曰嘻無汝煩苦周禮廪人掌九榖之數以待國)
(之匪頒賙賜稍食以歲之上下數邦用以知足否以詔榖用以治年之凶豐)丞相言是莫如
國士之追(灌夫傳丞相言亦是唯明主裁之韓信傳蕭何聞信亡不及以聞自追之上罵曰諸將亡)
(者以十數公無所追追信詐也何曰諸將易得至如信國士無雙)方當楮幣新舊之交
承頗覺中外人情之訌阻公能調益民得懋遷(尚書懋遷有無)
(化居)茂丕績於帝庭(尚書嘉乃丕績)進嘉謀於王府會計當而已
㫺專出納之司誦說云乎哉今乃範模之職(文中子學者博誦云)
(乎哉必也貫乎道文者苟作云乎哉必也濟乎義法言師者人之模範也)於皇&KR0844;邸(詩於皇時周詳)
(見前)肇建明師高帝子孫固有殊人之龍種(杜詩高帝子孫盡隆準龍)
(種自與常人殊春秋合誠圖云堯母慶都生大石中常有黃雲覆盖之及年二十出觀三河之首有赤龍與慶)
(都婚有娠生堯宋志漢高帝父曰劉執嘉其母夢赤馬若龍戲已而生執嘉漢高帝紀母媼嘗息大澤之陂是)
(時雷電晦冥父太公往視則見交龍于上已而有娠遂產高祖又云漢帝本系出自唐帝龍種之說盖本諸此)
梁王賓客豈徒授簡於兔園(謝惠連雪賦歲將暮時既昏寒風積愁雲繁梁王不)
(悦遊於兔圍俄而微霰零密雪下授簡於司馬大夫曰為寡人賦之)必明禮義廉恥之原
(管子國有四維一曰禮二曰義三曰廉四曰恥)使知君臣父子之實庶淮南知
憚汲黯(汲黯傳淮南王謀反憚黯曰黯好直諫守節死義至說公孫弘等如發蒙耳)而東海
亦敬王尊(王尊傳遷東平相是時東平王以至親驕奢不奉法度雅聞尊高名大為尊屈酌酒具食)
(相對極驩)此外功名時來則為之耳向來學問公烏得無情
哉某辱知頗深聞報失喜(杜詩似聞胡騎走失喜問京華尹師魯云失喜言出于不)
(自覺)行行驄馬孰不知尺五之去天(見前)戢戢魚頭詎敢乞
斗升而活我(盧仝詩但見萬國赤子戢戢魚頭生杜詩小魚脱漏不可紀半死半生猶戢戢餘見)
(前)
四六標準卷十八
