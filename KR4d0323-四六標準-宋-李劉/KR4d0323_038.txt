四六標準卷三十八宋李劉撰
學職
謝永州鄭學諭(永州為漢零陵郡晉分零陵置營陵郡梁改營陽為永陽郡隋罷二)
(郡置永州大業初改為零陵郡唐初復置永州天寳初改零陵郡宋復為永州屬荆湖南路永山在)
(州城西南一百里永水出焉州因山以名)
一聽履聲已喜似人之見(鄭崇傳我識鄭尚書履聲莊子子不聞夫越之流人乎去)
(國數日見其所知而喜去國旬月見所嘗見於國中者喜及期年也見似人者而喜矣詳見前)載披手
筆更欽博我之文(後漢書申屠蟠傳申以手筆趙壹傳遠辱手筆追路相尋南史范曄傳手)
(筆差易于文不拘韻故也王儉傳手筆典裁為當時所重新唐書蘇頲傳自景龍後頲與張說以文章顯稱望)
(略等故時號燕許大手筆韓文貶損道德乃至手筆以問之)得非所蒙(陳後山詩呼我過其廬所)
(得非所蒙)願竊有復(曲禮侍坐於君子若有告者曰少閒願有復也)恭惟某官學探
聖瀆(法言仲尼之道猶四瀆也經營中國終入大海它人之道者西北之流也綱紀夷貉或入於沱或淪)
(於漢)秀出愚溪(愚溪在永州西一里源出鵶山舊名冉溪柳子厚改今名愚溪詩序云灌水之陽有)
(溪焉東流入于瀟水余以愚觸罪謫瀟水上愛是溪得其尤絶者家焉更之為愚溪愚溪之上買小邱為愚邱)
(自愚邱東北行六十步得泉焉又買居之為愚泉愚泉凡六穴合流屈曲而南為愚溝遂負土累石塞其隘為)
(愚池池北為愚堂其南為愚亭池之中為愚島於是作八愚詩紀于溪石上)窮司農之經諒
皆殫洽(鄭玄傳公車徵為大司農玄乃以病自乞還家凡玄所注周易尚書毛詩儀禮禮記論語孝經)
(尚書大傳中侯乾象歷又著天文七政論魯論禘祫義六藝論毛詩譜駮許慎五經異義答臨孝周禮難凡百)
(餘萬言經傳洽熟稱為純儒齊魯間稱之文選元元本本殫見洽聞)客廣文之舍大似淹
回(新唐書文藝傳玄宗愛鄭虔之才欲置左右以不事事更為置廣文館以虔為博士虔聞命不知廣文曹)
(司所在訴宰相宰相曰上增國學置廣文館以居賢者令後世言廣文博士自君始不亦美乎虔乃就職久之)
(雨壊廡舍有司不復修完寓治國子館自是遂廢杜詩廣文到官舍繫馬堂階下醉即騎馬歸常遭官長罵)
佇即摘髭(韓詩連年收科第如摘頷下髭)亟其奮翼(馮異傳始雖垂翅回谿終能奮翼澠)
(池注以鳥為喻)某不能教胄有負轉丞(由國錄倅武岡)儻簿書獄訟之
餘其交以道則道德性命之理當誦所聞
謝張學諭(元之詳啟意倅武岡作)
吟牆竹之公事自分丞聾(韓文藍田縣丞廳壁記庭有老槐四行南牆鉅竹千挺對)
(樹二松日哦其間有問者輙對曰余方有公事黃霸傳長吏許丞老病聾督郵白彼逐之)聞泮林之
好音還成技癢(詩翩彼飛鴞集于泮林食我桑黮懷我好音風俗通義云荆軻入秦事敗而死)
(高漸離變姓易名為人庸保匿作于宋子久之作苦聞其家堂上客擊筑技癢不能出言曰彼有善不善從者)
(告其主彼庸乃知音潘岳射雉賦徒心煩而技癢注有技不能自忍如癢也梁書劉孝標傳古人不以委約而)
(能不技癢文苑傳庾肩吾傳有慙技癢更同故態杜詩貫穿無遺恨薈蕞何技癢山谷集彼族庖之技癢兮伐)
(大觚以嘗巧梅亭嘗為國錄故云)亟裁四六就謝萬分(詳第一卷)恭惟某官
氣韻淑均(出師表性行淑均曉暢軍事)風猷膚敏(見前)尋西塞桃花之
鱖豈其河鯉之逢(新唐書隠逸傳張志和字子同母夢楓生腹上而産十六擢明經以策干)
(肅宗特見賞重命待詔翰林親喪不復仕居江湖自稱煙波釣徒著玄真子亦以自號嘗撰漁歌憲宗圖真求)
(其歌不能致歌云西塞山邊白鷺飛桃花流水鱖魚肥青箬笠綠蓑衣斜風細雨不須歸詩豈其食魚必河之)
(鯉)思東吴蓴莱之鱸行矣溟鯤之化(晉書文苑傳張翰字季鷹吴郡吴人)
(也齊王冏辟為東曹掾翰因見秋風起乃思吴中菰莱蓴羹鱸魚膾曰人生貴得適志何能羈宦數千里以要)
(名爵乎遂命駕而歸俄而冏敗人皆謂之見機)無厭俗情之傲贅(贅朱芮切音與惴同聚也)
(風結病也)即觀鄉賦之拔尤某聊爾治中奚勞賀上(白樂天詩賀上)
(人来得報書)膺何如昔已無可取之楷模(南史蜀士李膺字公胤為令有才辯)
(西昌侯藻為益州以為主簿使至都武帝悦之曰今李膺何如昔李膺對曰今勝昔問其故對曰昔事桓靈之)
(主今逢堯舜之君帝嘉其對乃以為益州别駕後漢書黨錮傳天下模楷李元禮不畏強禦陳仲舉)籍也
抱能尚可相從於閭里(昌黎代張籍與李浙東書無所能人乃宜以盲廢有所能人雖)
(盲當廢于俗輩不當廢於行古人之道者)
回唐學錄(淵)
題輿非據箝紙尾以何心(昌黎藍田縣丞廳壁記文書行吏抱成案詣丞卷其前鉗)
(以左手右手摘紙尾鴈鶩行以進詳見前)銜袖見貽羨筆頭之有口(北史古弼傳弼)
(頭尖帝嘗名之曰筆頭唐僧智永於樓上學書有秃筆頭十甕語林張曲江語人曰學者常想胸次吞雲夢筆)
(頭湧若耶溪量既并包文亦浩瀚陳後山詩筆頭滚滚懸秋江李咸用詩意下紛紛造化機筆頭濟濟文章髓)
(文士傳成公綏口不能談而有劇問以筆答之朱建傳建為人辯有口陸賈傳畏大臣及有口者師古曰有口)
(謂辯士田蚡傳為中大夫辯有口淮南王傳慧有口僧慧洪詩人疑錦繡纏肺肝不然筆端應有口)一謙
厚甚三復悚然恭惟某官清挹畹蘭(畹委遠切說文田二十畆也集韻韻)
(會田三十畆曰畹離騷經余既滋蘭之九畹兮王逸注畹十二畆)秀分泮藻(詩思樂泮水言采其)
(藻)蒙開蜀道諒餘挺挺之風(司馬相如傳唐蒙使略通夜郎僰中發巴蜀吏卒千)
(人郡又多為發轉漕萬餘人用軍興法誅其渠率魏謩傳挺挺有祖風烈)勒續楚辭定出遥
遥之胄(史記屈原傳屈原既死之後有宋玉唐勒景差之徒者皆好辭而以賦見稱然皆祖屈原之從)
(容辭令終莫敢直諫藝文志大儒孫卿及楚臣屈原離讒憂國皆作賦以諷咸有惻隠古詩之義其後宋玉唐)
(勒漢興枚乘司馬相如下及揚子雲競為侈麗閎衍之詞沒其風諭之義唐勒賦四篇南史梁何昌㝢為吏部)
(尚書有姓閔求官者昌㝢問君是誰後對曰閔子騫昌㝢掩口笑曰遥遥華胄)佇帝庭之大對
(尚書乃命于帝庭此借用)豈鄉校之久淹(左傳鄭人游於鄉校以論執政然明曰毁鄉校何如)
某教胄無庸負丞有靦(靦他典切說文面見也詩有靦面目疏面見人之貌徐曰凡人)
(所視瞻心實見之故有别識無恥之人面見之而已心實否也)露繁天豁敢希南嶽之
鳳鳴(杜詩爽氣金天豁清談玉露繁佇鳴南嶽鳳欲化北溟鯤)澗愧林慙但覺北山
之鶴怨(北山移文林慙無盡澗愧不歇蕙帳空兮夜鶴怨山人去兮曉猿驚)
回吴學正(應龍)
洗塵土之袍未遑請益(山谷詩忽看高馬頓風塵亦思歸家洗袍袴)披月露
之牘良佩鳴謙(北史李諤論文體書連篇累牘不出月露之形積案盈箱惟是風雲之状易鳴)
(謙貞吉又鳴謙利用行師征邑國)藏以為榮報於何有恭惟某官風猷
凝遠天韻淑均炳扶輿磅礴之靈(蜀都賦江漢炳靈韓文必蜿蟺扶輿磅礴)
(而鬱積詳見前)富詰屈聱牙之學(聱五交切說文不聽也聱牙謂其不相聽從也又言辭不)
(平易貌韓文周誥殷盤詰屈聲牙注謂不入人語也又皆艱澁貌)生九辨九歌之地豈
自隔於脩門(離騷經啓九辨與九歌兮夏康娱以自縱又九歌者屈原之所作也沅湘之間其俗)
(信鬼好祀原見其祝辭鄙陋因為更定且以事神之言寓忠君之意而詞之所指惟在神耳九辨者宋玉之所)
(作也玉惜其師忠信見放故作此辭以辨之宋玉招魂䰟兮来歸入脩門些脩門郢城門)挟八戰八
克之能將差強於敵國(吴漢傳漢與公孫述戰於廣都威都之間八戰八克又吴公差)
(彊人意隠若一敵國矣詳見前)四六且工於駢儷(柳文駢四儷六錦心繡口)三千足
想於縱横(夏竦詩縱横禮樂三千字詳見前)某有幸依仁過勤委贄故
將軍之雌伏難言李廣之無雙(李廣傳李廣材氣天下無雙又故李將軍後漢)
(趙温為京兆郡丞歎曰大丈夫當雄飛安能雌伏互見前)新進士之龍飛惟祝吴公
之第一(宜春傳信錄薛逢赴朝值新進士榜下綴行而出前導曰迴避新郎君法言龍必欲飛天乎曰)
(時飛則飛東京賦龍飛白水荀崧傳聖哲龍飛)
回卓學諭(邁)
聞凌雲之作方幸友仁(司馬相如傳天子大悦飄飄有凌雲氣游天地之間意)拜
明月之投更高陳誼(鄒陽傳明月之珠夜光之璧以闇投人於道莊子屠羊說居處卑賤)
(而陳義甚高)不知所報(左傳晉人歸楚公子榖臣與連尹襄老之尸于楚以求知罃王送知罃曰)
(子歸何以報我對曰臣不任受怨君亦不任受德無怨無德不知所報)藏弆為榮(陳遵傳性善書)
(與人尺牘主皆藏弆以為榮注弆亦藏也)恭惟某官秀出閩中(史記東越傳以其地為閩)
(中郡徐廣曰今建安侯官是漢書帥閩中兵以佐滅秦師古曰閩越之泉州建安是也又立無諸為閩粤王王)
(閩中地)僑游黔鄙(僑寓也旅寓而居也柳文武岡銘黔巫東鄙蠻獠雜擾)横經重席
方依夫子之宫牆(謝承後漢書董春字紀陽少好學師事王君仲受古文尚書後詣京房授)
(易後還為師立精舍諸生每升講堂横經捧手請問者百人又戴憑字次仲世祖正旦朝賀令羣臣說經更相)
(難詰義有不通輙奪其席以益通者憑遂重坐五十餘席殷氏家傳殷亮為博士講學大夫諸儒論勝者賜席)
(亮坐八九重席帝曰學不當如是耶莊子倚孔子之牆)問舍求田豈為王孫之僮
客(魏志求田問舍言無可采司馬相如傳臨卭多富人卓王孫僮客八百人程鄭亦數百人師古曰僮謂奴)
佇摘髭於名第即策足於要津某教胄無庸負丞何美
(俱見前)楊脩有智但欽絶妙之受辛(世說魏武嘗過曹娥碑下楊脩從碑背上)
(見題作黃絹幼婦外孫虀臼八字魏武謂脩曰解不答曰解魏武曰卿未可言待我思之行三十里魏武乃曰)
(吾已得令脩别記所知脩曰黃絹色絲也於字為絶幼婦少女也於字為妙外孫女子也於字為好虀臼受辛)
(也於字為辤所謂絶妙好辤也魏武亦記之與修同乃歎曰我才不及卿乃覺三十里典略楊修有才智魏文)
(為世子歷陳太邱碑過見碑題云云魏文思之不解問德祖答曰陳寔之墓蔡邕之辭鍾繇之書此絶妙好辭)
(也魏文曰才與不才相校四十里也劉孝標云魏武楊脩未嘗過江意當以此為正)韓子非才頗
覺長慙於典午(昌黎和裴晉公詩長慙典午非材職得就聞官即至公)
回寧鄉魏學賓
抗塵縣椽真成拓落之官(北山移文抗塵容李時為寧鄉簿故謙言縣掾揚雄傳何)
(為官之拓落也)引領黨庠知有耆明之彦(禮記古之教者家有塾黨有庠術有序國)
(有學䟽黨有庠者黨謂周禮五百家也庠學名也於黨中立學教閭中所升者也)未瞻丈席(禮記)
(席間函丈函音咸注函容也謂講問之時其席相對席間足以指畫)先沐尺書(韓信傳奉咫尺之書)
(古樂府中有尺素書)恭惟某官漢相雲仍(王商傳此真漢相矣此指魏相)鄭公風
烈(見前)北多良馬老伏櫪之駿龐(韓文冀北多良馬晉拂舞歌老驥伏櫪詩受小)
(共大共為下國駿龐注駿大龐厚也又四牡龐龐或作䮾)南有嘉魚秩賓筵之燕衎
(詩南有嘉魚烝然汕汕君子有酒嘉賓式燕以衎衎苦旦反樂也用酒與賢者燕飲而樂也又賓之初筵左右)
(秩秩)正爾廩人之繼粟何如天子之執漿(禮記食三老五更於太學天子)
(袒而割牲執醬而饋疏執醬而饋者謂天子親執醬而饋之今按醬即諒切說文醢也漿資艮切酢漿也音義)
(俱不同此以醬為漿未詳)佇裹蒲輪(見前)即空蕙帳(北山移文蕙帳空兮夜鶴怨)某
盍請鄰而祭竈顧越爼以代庖(李時為寧鄉簿權司戸)禮貌衰則
去之友其士之仁者會計當而已矣忠焉能勿誨乎
回魏教諭(得一)
旅進接辭未遑欵曲(雋不疑傳今乃承顔接辭光武紀文叔少時諥信不與人欵曲)謙
撝委贄備仞勤渠(旅謙卦名)所慙枵然之胸(左傳玄枵虛中也枵耗名也注)
(玄枵三宿虚在其中)有孤厚甚之意恭惟某官故家古汴(說文汴水汲水)
(出陳留浚儀隂溝至蒙為雝水東入于泗水經云即今浪蕩渠又州名秦屬三川郡東魏置梁州五代間改汴)
(州)久客都梁(漢分長沙為零陵郡都梁夫夷屬焉今武岡山東五十里有漢都梁故城)渾渾
無涯窮虞夏商周之奥義(進學解上規姚姒渾渾無涯周誥殷盤佶屈聱牙法言虞)
(夏之書渾渾爾商書灝灝爾周書噩噩爾)挺挺有烈願臯䕫稷契之良臣(魏謩)
(傳贊挺挺有祖風烈魏徵傳願陛下俾臣為良臣母俾臣為忠臣帝曰忠良異乎曰良臣稷契咎陶也忠臣龍)
(逢比干也)昨膺冰漕之計偕(趙充國傳冰解漕下武帝紀縣次續食令與計偕師古曰計者)
(上計簿使也郡國每歲遣詣京師上之偕者俱也令所徵之人與上計者俱来)盍對天階之親
策暫留鴞泮行奮鯤溟某教胄非才負丞知愧(並見前)友
其士之仁者盖有望於名邦忠焉能勿誨乎詎敢當於
溢美(莊子兩喜必有溢美之言)
回彭學賓(居仁)
觀國之賓顧屈習鄉之齒(易觀國之光利用賓于王禮記元日習射上功習鄉上齒)
(注鄉請飲酒也鄉禮春秋射國蜡而飲酒養老)愛人以德何勤博我之文(禮記君子)
(之愛人也以德細人之愛人也以姑息)一謙惠然三復感甚恭惟某官夙
充嶽貢(班固傳嶽修貢兮川效珍詳見前)見謂楚材(趙充國傳見謂忠謹左傳雖楚有材)
(晉實用之詳見前)子佩明經詎肯受安昌之薦(彭宣傳宣字子佩治易事張禹)
(舉為博士禹以帝師見尊信薦宣經明有威重可任政事繇是入為右扶風張禹傳代王商為丞相封安昌侯)
(成就弟子尤著淮陽彭宣至大司空)籛鏗好古祇欲為孔子之徒(神仙傳彭祖者)
(姓籛名鏗帝顓頊之玄孫也殷末已七百六十七歲而不衰)行膺拾芥之科寧久采
芹之客某自慙學落(左傳夫學殖也不殖將落)更愧名浮(禮記先王謚以尊名)
(節以壹惠恥名之浮于行也)憂則違之幸不失黔中之上佐(易樂則行之憂)
(則違之注心以為憂已則違之王忠嗣傳明日見青不失一金吾羽林將軍歸宿衛不者黔中上佐耳互見前)
士之仁者或憐澤畔之大夫(屈原漁父篇屈原既放游於江潭行吟澤畔漁父見)
(而問之曰子非三閭大夫與何故至於斯)
回朱齋長
兹蒙謙巽又復賁臨(用六卦名)退而歌鹿鳴之三(禮記宵雅肄三官其)
(始也注宵之言小也肄習也習小雅之三謂鹿鳴四牡皇皇者華也疏正義也按鄉飲酒禮燕禮皆歌鹿鳴四)
(牡皇皇者華左傳工歌文王之三又不拜歌鹿鳴之三三拜)何止重犀渠之百(犀渠楯名)
(周禮犀甲七屬又犀甲夀百年荀子楚人犀兕以為甲堅如金石國語奉文犀之渠左思賦家有鶴膝戸有犀)
(渠注皆楯名)蟾枝鵬路所有更以贈君(葉少藴避暑錄世以登科為折桂盖用晉)
(書郤詵傳語自唐以来用之温庭筠詩云猶喜故人新折桂自憐羈客尚飄蓬其後以月中有桂故又謂之月)
(桂而月中又言有蟾故又改月為蟾以登科為登蟾宫用郤詵事固已可笑而展轉相訛復爾然文士亦或沿)
(襲因之弗悟也按韓文毛穎傳竊姮娥騎蟾蜍入月盖本寓言然五經通義云月中有兔與蟾蜍何月隂也蟾)
(蜍陽也而與兔並明隂與陽也是月中真有蟾矣又宋仁宗天聖中七月八月之望秋色甚朗有桂子從空降)
(如雨其大如豆有黃白黑三色食之有味辛香僧道式取以種之得二十五本皆成大木其花白其實丹今西)
(湖飛来峯支分而環拱者有曰月桂峰峰有亭曰月桂亭皆因是得名也是月中真有桂矣東坡詩蟾枝不獨)
(同攀桂山谷詩君家所有更贈君餘見前)燕厦鶯喬此言何為至我(淮南子大厦成)
(而燕雀相賀詩伐木丁丁鳥鳴嚶嚶出自幽谷遷於喬木鶯或作鸎詩有鶯其羽詩傳鶯然有文章鳥倉庚也)
(幽州人謂之黃鶯董仲舒傳此言何為至於我哉)
回趙省元易學諭(以其習易故通篇用卦名盖以文為戲)
兹蒙躧履寵臨(雋不疑傳躧履起臨師古曰履不著根曰躧躧謂納履未正曳之而行言其遽)
(也躧亦作屣王符傳衣不及帶屣履出迎蒙履臨三卦名)鳴謙垂賁(謙責二卦名)柳子
之業甚淺未見可師(柳文答韋中立論師道書辱書云欲相師僕道不篤業甚淺近環顧)
(其中未見可師者師卦名)李翊之問何恭恐孤求益(韓文答李翊書生之書辭)
(甚高而其問何下而恭也重答翊書生之志求知於我耶求益於我耶益卦名)恭惟某官氣
函趙璧(趙璧即和氏璧史記藺相如傳趙惠文王時得楚和氏璧秦昭王聞之使人遺趙王書願以十)
(五城請易璧所謂連城之價也)學貫羲圖(易繫辭河出圖洛出書聖人則之王弼周易略例邢璹序)
(河龍負圖羲皇畫卦釋文序伏犧因河圖而畫八卦因而重之為六十四禮記河出馬圖正義云伏犧氏有天)
(下龍馬負圖出于河遂法之畫八卦東京賦龍圖受羲龜書畀姒)家人則有嚴君觀復
不遠(易家人有嚴君焉父母之謂也又不遠復无祇悔元吉祇大也迷而不遠故无大悔所以大吉家)
(人觀復三卦名)主器莫若長子幹蠱奚先(易主器者莫若長子故受之以震又幹父)
(之蠱有子考无咎厲終吉蠱卦名)惟精研三聖之書(周禮筮人氏掌三易夏曰連山殷曰)
(歸藏周曰周易解此不同按杜子春曰連山伏犧也歸藏黃帝也按禮記曰我欲觀夏道得坤乾焉今歸蔵先)
(以坤後乾則知是殷明矣推歸蔵既在殷製連山理是夏書)且博究九師之傳(劉向别錄)
(所校讐中易傳淮南九師道訓除復重定著十三篇淮南王聘善為易者九人從之採獲故中書題曰淮南九)
(師書)鴻漸之為儀可必(易鴻漸于陸其羽可用為儀吉漸卦名)鶴鳴之好爵
何逃(繫辭鶴鳴在隂其子和之我有好爵吾與爾縻之注見前)某屯蹇餘生(屯蹇二卦名)
乾坤長物(長直諒切餘也一曰多也冗也剰也世說王悦見王恭六尺簟謂有餘求之恭即送後悦)
(見恭更無簟恭曰吾平生無長物東坡詩念當掃長物乾坤二卦名)相從講朋友之兑
不亦悦乎(易麗澤兊君子以朋友講習兊悦也同門曰朋同志曰友朋友聚居講習道義相悦之盛)
(莫過於此兊卦名)然有非頰舌之咸所能宣者(易咸其輔頰舌王弼注輔頬舌)
(者所以為語之具也咸卦名)
回宋直學(學詩)侯貢士(友德)史掌儀(霆)楊贊講(大价)
宗西漢之文辭未遑請益(東都事略王珪知制誥其文典麗有西漢風)祖東
坡之翰墨猥辱鳴謙所願就有道而正焉敢恨何相見
之晩也恭惟某官岷峨山立(禮記山立時行正義曰山立者若住兵則嶷如山之)
(固不摇動也又摠干而山立)江漢淵澄晏如揚雄固已越度於諸子
(揚雄傳家産不過十金乏無儋石之儲晏如也贊曰揚子之書文義至深而論不詭于聖人若使遭遇時君更)
(閱賢知為所稱善則必越度諸子矣)飄然李白誰容流落於六丁(牡詩白也詩無)
(敵飄然思不羣韓詩李杜文章在光熖萬丈長仙官敕六丁雷電下取將流落人間者太山一毫芒)無忘
澤豹以培鵬(見前)會即騰蛟而起鳳(王勃滕王閣序騰蛟起鳳孟學士之詞宗)
(紫電清霜王將軍之武庫)某再鼓愈淡(韓詩有琴具徽絃再鼓聽愈淡)五技已窮(荀子)
(鼯鼠五技而窮詳見前)嘗聞蜀都盖亦兆基於上世(左思蜀都賦盖兆基於上)
(世開國於中古蜀王之先名蠶叢柏獲魚鳬滿澤開明是時人萌椎髮左袵不曉文字未有禮樂從開明上至)
(蠶叢積三萬四千歲故曰兆基於上世)思樂泮水尚期克廣於德心(詩思樂泮)
(水言采其芹)
回衆學職
濯太白之冰壺知卧月花之影(眉州象耳山有李白留題云夜来月下臥醒花)
(影零亂滿人襟袖疑如濯魄於冰壺也)磨文饒之璞玉願聞水薤之規辱
委贄之寵先愧識賢之緩後恭惟某官炳靈世載(蜀都賦江)
(漢炳靈世載其英)文獻老成蚤聞高軒過之吟羅胸有耀(新唐書李)
(賀傳七歲能辭章韓愈皇甫湜始聞未信過其家使賀賦詩援筆輙就如素搆自目曰高軒過二人大驚自是)
(有名賀詩二十八宿羅心胸元精耿耿貫當中左傳光遠而自他有耀者也)詎意古戰場之
讀過眼還迷(舊唐書李華傳華文體温麗少宏傑之氣蕭穎士辭鋒俊發華自以所業過之疑其)
(誣詞乃為弔古戰場文熏汚之如故物置於佛書之閣華與穎士因閣佛書得之華謂之曰此文何如穎士曰)
(可華曰當代秉筆者誰及於此穎士曰君稍精思便可及此華愕然東坡送李方叔下第詩平生謾說古戰場)
(過眼終迷日五色)是宜不見於諸侯猶辱觀過於吾黨九萬里
風斯下願培鵬路之程三千字日未斜即對龍墀之影
(俱見前)某兹蒙投璧(鄒陽傳明月之珠夜光之璧以闇投人於道)始悟遺珠(狄仁)
(傑傳舉明經調汴州参軍為吏誣訴黜陟使閻立本召訊異其才謝曰仲尼稱觀過知仁君可謂滄海遺珠矣)
有司以公不以情且相同於采藻(昌黎送牛堪序吾未聞有登第於有司而)
(進謝於其門者豈有司之待之也抑以公不以情舉者之望於有司也亦將然乎詩思樂泮水言采其藻)於
我無怨亦無德願更草於凌雲(左傳無怨無德不知所報東坡送李方叔詩青)
(袍白苧五千人知子無怨亦無德又歸家但草凌雲賦我相夫子非臞仙)
進士
回李校正
息肩屬爾未遂見賢(左傳子駟請息肩于晉霍光傳將軍之廣明都郎屬耳師古曰屬耳)
(近耳也)振履跫然猥勤委贄(跫虚容切人行聲又喜貌莊子聞人足音跫然而喜)退
而展玩悚若感慙恭惟某官作賦摩空(李賀詩殿前作賦聲摩空)成
文翻水(韓詩文如翻水成)飄然太白空望眼於岷峨籍甚仲元
輩修名於夷惠(法言或問子蜀人也謂人曰有李仲元者人也其為人也奈何曰不屈其意不)
(累其身曰是夷惠之徒與曰不夷不惠可否之間也輩補妹切廣韻等也又類也又比也吴志張温傳孫權問)
(公卿曰温當今與誰為比大司農劉基曰可與全琮為輩太常顧雍曰基未詳其為人温當今無輩離騷經老)
(冉冉其將至兮恐修名之不立)若為將仕之諾尚淹行秘之書(隋唐嘉話太宗)
(嘗出行有司請載副書以從帝曰不須虞世南在此行秘書也東坡詩豈惟鄴侯三萬軸家有世南行秘書)
暫客諸侯無謂道旁之苦(王戎傳嘗與羣兒戲於道側見李樹多實等輩競趨之戎)
(獨不往或問其故戎曰樹在道邊而多子必苦李也取之信然)行賓王國即為席上之
珍(禮記儒有席上之珍以待聘唐崔遠文才清麗風神峻整當時目為飣座梨言席上之珍也互見前)某
得姓偶同(左傳天子因生以賜姓白虎通姓生也人所稟以生也史記黃帝二十五子其得姓者十)
(四人)卜鄰不敏(左傳惟鄰是卜又謝不敏焉)事其賢者友其仁者足慰
遠游愛勿勞乎忠勿誨乎尚希餘論(南史謝朓好奬人才會稽孔顗粗有)
(才筆未為時知孔珪嘗令草讓表以示朓朓嗟吟良久手自折簡寫之謂珪曰士子聲名未立應共奬成無惜)
(齒牙餘論其好善如此)
代回曾秘校(炳世契)
故人有子昂然野鶴之標(見前)妙語及門副以家雞之帖
(庾翼書少與王右軍齊名右軍後進翼猶不分在荆州與都下人書云小兒輩賤家雞愛野雉皆學右軍書柳)
(詩聞道近來諸子弟臨池尋已厭家雞東坡詩君家自有元和腳莫厭家雞更問人)恍如喚夢(山谷)
(詩為公喚起黃州夢)殆不勝情(劉禹錫詩二十餘年别帝京重聞天樂不勝情舊人惟有何戡在更)
(與殷勤唱渭城謝疊山云夢得怨舊時之害己者今無一存惟一伎獨在不勝情三字極有味)恭惟某
官自出清門(杜詩于今為庶為清門)不為俗學接茶山先生之派
信有委而有源(曾幾字吉甫自號茶山宋史有傳詳見第一卷上曾樞密條禮記三王之祭川)
(也皆先河而後海或源也或委也此之謂務本)繼郴陽從事之賢諒肯堂而肯
搆(尚書厥子乃弗肯堂矧肯搆)有懷父黨(劉向說苑晏子曰臣父之黨無不乘車者)見惠
客卿(揚䧺傳聊因筆墨成文章故藉翰林以為主人子墨為客卿以風)共阿戎談自覺
後生之可畏(王戎傳阮籍與王渾為友戎年十五隨渾在郎舍戎少籍二十歲而籍與之交籍每)
(適渾俄頃輙去過視戎良久然後出謂渾曰濬沖清賞非卿倫也共卿言不如共阿戎談)薦禰衡表
孰知吾力之不任(禰衡傳魯國孔融深愛其材上疏薦之曰處士平原禰衡淑質貞諒英才)
(卓犖性與道合思若有神任座抗行史魚厲節殆無以過也韓文既識路又疾驅兮孰知余力之不任)姑
記九苞鳳之祥徐思千里馬之報(俱見前)
代回陳宣教(植世契)
紅蓮綠水談舊事以無人(詳前)翠竹碧梧喜故人之有子
(韓文退見少傅翠竹碧梧鸞鵠停峙能守其業者也)投文為惠陳義甚高(莊子屠羊說居)
(處卑賤而陳義甚高)恭惟某官閥閱芳華典刑炳蔚塤箎伯仲皆
嶄然之秀(嶄鋤銜切嵒山貌或作嶃司馬相如傳嶄巖尖銳貌又慈染切餘見前)金玉氣
質疑小者之佳(楚辭金相玉質晉康帝哀册文徽猷豈弟金質玉潤王獻之傳嘗與兄徽之操)
(之俱詣謝安二兄多言俗事獻之寒温而已既出客問安王氏兄弟優劣安曰小者佳客問其故安曰吉人之)
(辭寡以其少言故知之)早騰吐鳳之辭(西京雜記揚雄讀書有人語之曰無為自苦玄故難)
(傳忽然不見雄著太玄經夢吐鳳凰集玄之上頃而滅)夙記鳴蟬之賦(蔡邕曹植陸雲傅咸)
(孫楚並有蟬賦)既偶遺於世禄會自奮於儒科觀其紙上之詞
(韓詩開緘忽覩送歸作字向紙上皆軒昂)此豈池中之物(吴志周瑜傳蛟龍得雲雨終非池中)
(物也)柳宗元之記先友賸有人焉(柳子厚先君石表先友記先君之所與友凡天)
(下善士舉集焉信讓而大顯道博而無雜今之世言交者以為端敢悉書所尤厚者附兹石以銘於背)山
巨源之念遺孤焉知来者(山濤傳與嵇康吕安善康後坐事臨誅謂子紹曰巨源在)
(汝不孤矣)某有懷世契幸及英游思不忘久要之言既聞耳
矣(並見前)有可相料理之處願盡心焉(料力弔切增韻計也理也王徽之傳)
(卿在府日久比當相料理南史梁末童謠云黃塵汚人衣皂莢相料理)
代回廖宣義(慶成)
共阿戎談獨未見其父耳(嵇紹傳紹始入洛或謂王戎曰昨於稠人中始見嵇紹昂)
(昂然如野鶴之在雞羣戎曰君復未見其父耳餘見前條)作靈光賦果有異於人乎
(後漢書文苑傳王延夀字文考有雋才少遊魯國作靈光殿賦後蔡邕亦造此賦未成及見延夀所為甚竒之)
(遂輟翰而已)申之雄箋展也厚意(展誠也詩展也大成周禮内司服疏展者言之誠爾)
(雅信也方言荆吴淮泗之間謂信曰展互見前)恭惟某官清門有奕素學甚都
(司馬相如傳雍容閒雅甚都)安在何見晩耶小淹賢業(繫辭可大業則賢人之)幸
哉有子如此足表義方(王渾妻鍾琰傳生子如此足慰人心左傳愛子教之以義方)
頗聞及瓜已戒行李(韓文宵則沐浴戒行事注事或作李)顧念江湖之賜
號(陸龜蒙江湖散人歌官家未議活蒼生拜賜江湖號散人)亦勤煙霧之勒移(北山移文)
(鍾山之英草堂之靈馳煙驛路勒移山庭)想像朝雲已覺鋪張之巧(東坡滿庭芳詞)
(全勝宋玉想像賦高唐宋王高唐賦王曰朝雲始出状若何也玉對曰其始出也㬣兮若松榯其少進也晰兮)
(若姣姬揚袂障目而望所思忽焉改容偈兮若駕駟馬建羽旗湫焉如風淒焉如雨風止雨霽雲無處所)扶
持夜燎更勞駢驪之工(陳後山詩人言我語勝黃語扶竪夜燎齊朝光柳文駢四儷六)
(錦心繡口)某無以報瓊(詩報之以瓊琚又報之以瓊瑶又報之以瓊玖)重於辭璧(左傳)
(受飱返璧)靈椿一而仙桂五跂予望之(馮道贈竇禹鈞詩靈椿一株老丹桂五枝)
(芳詳見前詩跂予望之)胡琴四而鹿鳴三聊相復也(東坡詩自從大雅亾七絃)
(久已廢心知鹿鳴三不及胡琴四左傳歌鹿鳴之三胡琴琵琶也本胡中馬上所鼓四絃以象四時)
回韋省元
患在人師濫綴虞庠之屬(禮記有虞氏養國老于上庠養庶老于下庠太學為上庠)
(小學為下庠周制太學為東膠小學為虞庠)惠而好我獲窺唐律之工(詩惠而好)
(我擕手同行珊瑚鈎詩話蘇李而上高簡古澹謂之古沈宋而下法律精切謂之律)恭惟某官詩
解人頤(匡衡傳匡說詩解人頤注使人笑不能止也)句穿月脅(皇甫湜顧況集序逸歌長)
(句駿發踔厲往往穿天心出月脅意外驚人語非尋常所能及也)金籯一經之學信有
家傳(韋賢傳遺子黃金滿籯不如一經)蒲帆百尺之風勉為國許(羅隠詩唯)
(應鮑叔深知我他日蒲帆百尺風)某有勤投璧所乏報瓊鄉人之善好
之玄遂忘其尚白(揚雄傳玄得母尚白乎何為官之拓落也)後生焉知來者
青正望於出藍(荀子學不可以已青出於藍而青於藍水水為之而寒於水)
代回孫秘校(暄盖代月湖)
薄宦走何邕躐升五雉(少陵贈别何邕詩生死論交地何由見一人悲君隨燕雀薄宦)
(走風塵)故人有孫宰忽寄雙魚(杜詩故人有孫宰高義薄層雲)恭惟某官
學業甚均交情未憖(憖疑僅切缺也左傳兩軍之士皆未憖也)重憐瓠落壮
不如人(莊子瓠落無所容注瓠落猶廓落也左傳臣之壮也尚不如人今老矣無能為也)矧復
蒲凋老當佚我(世說顧悦與簡文同年而髮早白簡文問曰卿何以先老答曰蒲柳之姿望秋)
(而落松柏之姿隆冬轉茂莊子大塊載我以形勞我以生佚我以老息我以死)與其佩水蒼而
徒爾(禮記大夫佩水蒼玉而純組綬百官表注尚書僕射佩水蒼玉官品第三)不如飲山綠
而終焉(東坡詩吴儂生長湖山曲呼吸湖光飲山綠許邁傳眇爾自得有終焉之志王羲之傳初渡浙)
(江便有終焉之志江逌傳耽玩載籍有終焉之志郄愔傳築室章安有終焉之志梁書處士傳劉慧斐遊匡山)
(過處士張孝秀相得甚歡遂有終焉之志又劉紆卜築宋熙寺東澗有終焉之志止足傳陶季直及在京口便)
(有終焉之志魏志陳思王傳登魚山臨東阿喟然有終焉之志南史王彬傳卜室於積榖山有終焉之志王秀)
(之傳營理舍亭山宅有終焉之志陳書江總傳貽厥子孫有終焉之志南史謝靈運傳與隠士王弘之等放蕩)
(為娛有終焉之志北史韓延之傳来往北谷塢省魯宗之墓有終焉之志)某自揣頭顱(陶弘景與)
(從兄書今三十六方作奉朝請頭顱可知詳見前)難司喉舌未能免俗復叨曳
履之榮豈不懷歸已動挂冠之興(詩豈不懷歸王事靡盬餘見前)
代回辛宣教(穰辯謗)
惠以朋箋(獸二為友貝二為朋詩朋酒斯饗毛傳兩尊曰朋)申之儷語(儷即訃切偶也)
(左傳不能庇其伉儷又鳥獸猶不失儷)辯先正之謗勁氣凛然(尚書昔我先正保衡)
(韓文勁氣沮金石杜詩憶君誦時神凜然)叙通家之情高懷厚甚恭惟某官
象賢濟美燕譽蜚英(並見前)李師中之讀書不難擢第(宋史)
(李師中字誠之楚邱人父緯為涇原都監夏久十餘萬犯鎮緯率兵出戰而帥司所遣别將郭志高逗遛不進)
(諸將以衆寡不敵不敢復出緯坐責降師中詣宰相辯父無罪時吕夷簡為相詰問不屈夷簡怒以為非布衣)
(所宜言對曰師中所言父事也由是知名舉進士)王文正之有子猶未沾恩(王旦)
(傳贈尚書令魏國公謚文正名臣言行錄公以儉約率子弟兄子睦欲舉進士公曰吾常以太盛為懼其可與)
(寒士争進至其薨也子素猶未官遺表不求恩澤)是非以久而明(賈模傳賈充年衰疾劇恒)
(憂已謚傳模曰是非久自見不可掩也)公侯必復其始(左傳公侯子孫必復其始)一生
一死詎敢為翟公之交(鄭當時傳下邳翟公為廷尉賓客填門及廢門外可設爵羅後)
(復為廷尉客欲往翟公大署其門曰一死一生廼知交情一貧一富廼知交態一貴一賤交情廼見)三浴
三熏所望聽韓子之說(韓文方將坐足下三浴而三熏之聽僕之所為少安無躁)某
緬懷契闊(詩死生契闊與子成說注契闊勤苦也王肅云言國人室家之志欲相與從生至死契闊)
(勤苦而不相離後漢書范丹傳行路倉卒非陳契闊之所王隆傳契闊夙夜庶不懈怠晉書鍾雅傳贊契闊艱)
(虞會稽王道子傳契闊皇家南史劉穆之傳契闊屯夷旋觀終始謝朓傳契闊戎㫋從容讌語梁書王茂傳綢)
(繆休戚契闊屯夷柳慶遠傳契闊禁旅重牧西藩蕭穎達傳契闊屯夷載形心事張弘策傳自藩升朝契闊夷)
(阻鄭紹叔傳契闊藩朝情跡顯著吕珍傳與朕契闊情兼屯泰沈約傳契闊屯邅困于朝夕侯景傳契闊夷險)
(魏武短歌行契闊談讌心念舊恩陸機詩安得擕手俱契闊成騑服盧諶詩契闊百罹杜詩青雲猶契闊又白)
(首甘契闊李詩生事多契闊按契闊二字人多誤用故詳証之)倍有䀌傷(䀌迄力切說文傷痛也尚)
(書民罔不䀌傷心)吾言之聽者誰與法當小待(韓文吾言之而聽者誰與吾唱)
(之而和者誰與馮奉世傳法當倍用六萬人山谷詩法當憔悴百寮底)子歸而求有餘也
願益自強(易君子以自強不息)
代回曾秘校(三益)
共千里之月猶愆半面之期(謝莊賦隔千里兮共明月詩匪我愆期子無良媒謝)
(承書應奉嘗詣袁賀賀時出行閉門造車匠於内開扇出半面視奉奉即委去後數十年於路見車匠識而呼)
(之北齊書楊愔聰記強識半面不忘)寄五朵之雲仍負隔年之債(債側賣切逋財)
(也廣韻負也白樂天詩顧我酒狂久負君詩債多又走筆還詩債抽衣當藥錢)雖迷於復(易迷復凶)
(有災𤯝王弼注最處復後是迷者也以迷求復故曰迷復也)實感所蒙(羊祜傳臣雖小人敢緣所)
(蒙念存斯義陳後山詩所得非所蒙復蒙卦名)恭惟某官咳唾成珠(後漢書趙壹傳咳唾)
(自成珠牛僧孺贈劉禹錫詩珠玉會應成咳唾山川猶覺露精神)弟兄連璧(魏書陸暐字道暉與)
(弟恭之季順並有時譽洛陽令賈楨見其兄弟歎曰僕以老年更覩雙璧晉書潘岳與夏侯湛並美姿行止同)
(輿接茵京師謂之連璧)素所蓄積捲湖海之波瀾(司馬遷傳常思奮不顧身以徇)
(國家之急其素所蓄積也)作為文章粲朝廷之翰墨(韓文沈浸醲郁含英咀華作為)
(文章其書滿家)公等安在吾道非耶(見前)某日既薄西(揚雄傳臨汨羅而自)
(隕兮恐日薄於西山)星猶拱北(晉天文志北極北辰最尊者也極星不移故曰居其所而衆星共之)
邯鄲借枕雖重游廣樂之天(宋周煇清波雜志云邯鄲屬磁州䢻山名單盡也言)
(邯山至此而盡見地理志及寰宇記枕中記開元中吕翁經邯鄲有盧生同邸主人方蒸黃粱盧具言處世困)
(厄翁取囊中枕以授之曰枕此當榮適如願盧適枕未幾登第出入將相五十年榮盛無比忽寤吕翁在旁黃)
(粱猶未熟山谷詩生涯谷口耕世事邯鄲夢史記趙世家與百神遊於鈞天廣樂)神武挂冠將
終老菟裘之地(左傳使營菟裘吾將老焉菟與兔同菟裘魯邑在泰山梁父縣南一云今山東)
(泗水縣有菟裘聚即其地)如君善頌非我敢知(尚書我不敢知)
回蹇秘校
兹蒙盛服(左傳盛服將朝雋不疑傳盛服至門上謁)見賁長箋(蒙賁卦名)吾政何
及公言耶深慙溢美(劉寵傳拜會稽太守郡中大化徵為將作大匠山隂縣有五六老叟)
(自若邪山谷間出人齋百錢以送寵寵勞之曰父老何自苦對曰自明府下車以来狗不夜吠民不見吏年老)
(遭值聖明今聞當見棄去故自扶奉送寵曰吾政何能及公言耶勤苦父老為人選一大錢受之莊子兩喜多)
(溢美之言)是邦友其士仁者尚頼告忠至如社廩之儲尤藉
里仁之唱并此叙謝兼布願言
回袁進士
此君將無是乎愧識賢之不早(晉書孟嘉傳嘉少知名褚裒有器識庾亮大會)
(州府士人嘉坐次甚遠裒問亮江南有孟嘉其人何在亮曰在坐卿但自覓裒歷觀指嘉曰此君小異得無是)
(乎亮欣然而笑嘉裒得嘉竒嘉為裒所得乃益契焉)公等何見晩也辱委贄以甚
恭(見前)景星負先覩之懷(韓文朝廷之士引頸東望若景星鳳凰之始見也争先覩之為)
(快)明月重闇投之恨(鄒陽傳明月之珠夜光之璧以闇投人於道)恭惟某人
器資凝遠業履端温文章滿家有曄天葩之吐(韓文作為文章)
(其書滿家又天葩吐竒芬)俊乂觀國何難地芥之收(尚書俊乂在官易觀國之光兩)
(夏侯傳士病不明經術經術若明其取青紫如俛拾地芥爾)始疑泄柳之閉門今感
任棠之出戸(並見前)某濫分小壘久避正堂(曹參傳參於是避正堂舍)
(盖公焉)聞高議傾枚鄒何嫌末至(韓詩三賢推侍從卓犖傾枚鄒高議參造化清)
(文煥皇猷謝惠連雪賦召鄒生延枚叟相如末至)見刺史即周孔則不敢知(柳子)
(厚與杜温夫書来柳州見一刺史即周孔之今而去我道連而謁于潮之二邦又得二周孔去之京師京師顯)
(人為文詞立聲名以千數又宜得周孔千百何吾生胸中擾擾焉多周孔哉)
回景省元
所求乎友未能方深訟愧不見諸侯何義始辱臨存(訟臨)
(卦名)有勤委贄之華寧恨盍簪之晩(見前)恭惟某人胸蟠義
氣腹溢儒書春登孟子之門固妾婦儀秦之學差入孔
氏之室定奴僕屈宋之騷(屈原傳屈原既死之後楚有宋玉唐勒景差之徒皆好辭)
(而以賦見稱法言詩人之賦麗以則辭人之賦麗以淫如孔氏之門用賦也則賈誼升堂相如入室矣杜牧李)
(賀集序盖騷之苗裔理雖不及詞或過之使賀未死少加以理奴僕命騷可也新唐書杜審言傳吾文章當得)
(屈宋作衙官吾筆當得王羲之北面)其在雲仍(山谷墨竹賦第其曾高昭穆至于來昆仍雲)諒
有風烈況已入地官之獻(周禮地官鄉大夫之職三年則大比考其德行道藝而興)
(賢者能者鄉大夫羣吏獻賢能之書于王)佇亟膺天網之收(典論設天網以該之頓八紘以)
(掩之山谷詩天恢獵德網)某假守非才識賢不早當戸而見龐守既
爼豆予(莊子爼豆予賢人之間餘見前)避堂而舍盖公無金玉爾(詩無金玉)
(爾音而有遐心餘見前)
回尋進士(救荒以下三條徽本闕今補)
某問隠遯之肥見賢不早(易肥遯无不利子夏傳曰肥饒裕也王弼注超然絶志心)
(無疑顧憂患不能累繒繳不能及是以肥遯无不利也)救流離之瘠借助良多(詩𤨏)
(兮尾兮流離之子疏瑣者小貌流離梟也爾雅云鳥少美長為鷂&KR1870;流離之子長大還食其母此流離指饑民)
方圖草具以盍簪(陳平傳以惡草具進楚使注去肴肉更以惡草之具)遽屬英辭
之&KR0742;袖(韓文文書&KR0742;袖)伏惟某官才高時輩譽藹月評不見諸
侯若小然方踰垣而閉戸為食於路待饑者乃被髮而
纓冠(禮記齊大饑黔敖為食於路以待餓者而食之)思饑諒切於已饑獨樂孰
如於衆樂彼或以鄰國而為壑此獨恥匹夫之納溝相
友助相扶持得人焉耳無衆寡無小大易地則然某假
守蒙成(薛宣傳馮翊垂拱蒙成)強顔逃責(梁書任昉傳四海之議於何逃責)既見
君子已忻慰趯趯之螽(詩喓喓草蟲趯趯阜螽未見君子憂心忡忡注草蟲常羊也趯)
(趯躍也)爰及矜人要共念嗷嗷之鴈(詩爰及矜人哀此鰥寡又鴻鴈于飛哀鳴)
(嗸嗸注矜憐也矜人可憐之人嗸本作嗷五刀反聲也)
回蘇秘校(榮祖詳啓意知眉州作秘校盖三蘇之裔)
九州四海知有百年幾見之人(陳後山送蘇公知杭州詩一代不數人百年能)
(幾見)五兩半通偶在一翁二季之里(法言五兩之綸半通之銅注綸青絲綬也)
(五兩之綸半通之銅皆有秩嗇夫之印綬印綬之微者也陳後山贈二蘇公詩一翁二季對相望言官三蘇之)
(里)濟世乎美(見前)吾見其孫(韓文孔戣墓誌銘孔世卅八吾見其孫)恭惟某
官規矩高曾(爾雅王父之考為曾祖王父曾祖王父之考為高祖王父詩曾孫田之疏曾重也自)
(曾祖至無窮皆得稱曾孫山谷集第其曾高昭穆至於來昆仍雲)淵源師友(董仲舒傳贊考其師)
(友淵源所漸)黃樓一河水親承宗派之傳(黃樓在徐州城東北隅東坡為守時)
(增築徐城以捍水因作樓堊以黃土曰土實勝水潁濱作賦陳後山為銘東坡詩青派連淮上黃樓冠海隅又)
(此外有黃樓樓下一河水美哉洋洋乎可以療饑并洗耳)青松萬株栽更覺孫枝之
茂(東坡集予少年頗知種松手植數萬株皆中樑棟矣都梁山中見杜輿秀才求學其法戲贈詩云露宿泥)
(行草棘中十年春雨養髯龍如今尺五城南杜欲問東坡學種松風俗通梧桐生于嶧陽採東南孫枝為琴聲)
(極清麗周禮注孫枝之根末生者也東坡詩縣令若同倉庾氏亭松應長子孫枝互見前)佇用元祐
之學入對蓬萊之宫(蓬萊唐宫名李詩朝天入花中謁帝蓬萊宫)某濫長於
斯得人焉耳袴歌今五詎能及廉叔之暮來(並見前)樓近
古三儻肯為黎侯而晩賦(東坡遠景樓記吾州之俗有近古者三又云軾將歸老于)
(故邱布衣幅巾從邦君於其上酒酣樂作援筆而賦之以頌黎侯之遺愛未晩也詳見前)
回蘇秘校(烝)
孤雲落照敢言歌樂職之章(東坡寄黎眉州詩膠西高處望西川應在孤雲落照)
(邊王褎傳益州刺史王襄欲宣風化於衆庶使褎作中和樂職宣布詩使好事者令依鹿鳴之聲習而歌之東)
(坡送賈訥倅眉詩我老不堪歌樂職後生試覓子淵才)名山大川疑尚有英靈之
氣(尚書告于皇天后土及所過名山大川稗史東坡之沒士大夫及門人作祭文甚多惟李方叔文尤傳其)
(略云皇天后土鑒平生忠義之心名山大川還千古英靈之氣)在賢者識其大者惟有
之是以似之恭惟某人學有家傳文必已出(韓文樊宗師墓誌銘)
(惟古于詞必已出降而不能乃剽賊)不作人間煙火之語(西京雜記揚子雲曰長卿賦不)
(似從人間来其神化所至耶山谷跋東坡卜筭子詞云語意高妙似非吃煙火食人語非胸中有萬卷書筆下)
(無一點塵俗氣誰能至此)宜在天上雲霧之窗(山谷詩奈此雲窗霧閣何)遥遥賈
誼之有嘉(賈誼傳孝武初立舉賈生之孫二人至郡守賈嘉最好學世其家)挺挺魏謩
之似證(見前)子弟何與人事(謝玄傳子弟亦何豫人事而正欲使其佳詳見前)兒
郎自有家風(新唐書楊弘禮隋尚書令素弟之子太宗征遼東拜兵部侍郎駐蹕之役領步騎二)
(十四軍跳出賊背所向披靡帝自山下望其衆袍仗精整人人盡力壮之謂許敬宗曰越公兒郎自有家風)
力行所知(董仲舒傳行其所知則光大矣)不聞亦式某朅來假守獲識
真儒(並見前)松聲聞十里之風幸同臭味(山谷上東坡詩青松出澗壑十)
(里聞風聲小草有遠志相依在平生小大才則殊氣味固相似)薤本置一盂之水更望
箴規(見前)
回蘇貢士(辰之下第辰之盖坡翁之裔故通篇用坡語)
童而挾策莫非誦眉山之書(莊子挾策讀書)老矣懷章乃獲守
通德之里(鄭玄傳可廣開門衢令容高車號為通德門)未遑下榻(徐穉傳陳蕃在郡不)
(接賓客唯穉来特設一榻去則懸之王勃文徐孺下陳蕃之榻)先辱踵門恭惟某人學
有宫庭(荀子是君子之所以騁志意於壇宇宫庭也注宫謂之室庭門屏之内也君子雖騁志意論說)
(不出此壇宇宫庭之内也是時百家異說多妄引前古以亂當世故荀卿屢有此言)詞無枝葉(禮記)
(天下有道則行有校葉天下無道則辭有枝葉注行有枝葉所以益德也言有枝葉是衆虚華也枝葉依根而)
(生言行亦由禮出)承老翁青藜之植(王子言拾遺記劉向於成帝之末校書天禄閣夜有)
(老人植青藜杖扣閣而進詳見前)擅幼婦黃絹之才(見前)平時謾說古戰
場豈料還迷於五色(東坡送李方叔詩平生謾說古戰場過眼終迷日五色)歸家
但草凌雲賦會將放出於一頭(東坡送李方叔詩歸家但草凌雲賦我相夫子)
(非臞仙東坡年譜嘉祐二年春赴禮部文忠公知舉得公論騖喜欲以冠多士疑曾子固所為子固文忠門下)
(士也乃寘第二復以春秋義第一謂公必名世以書抵梅聖俞曰讀軾書不覺汗出快哉快哉老夫當避此人)
(放出一頭地互見前)某正愧遺賢顧勤委贄貧家見珠貝真成負
昡晃之羞(晃戸廣切說文明也增韻照耀也東坡詩貧家見珠貝昡晃目難審)使君洗樽
罍行欲致荒唐之謝(東坡送賈訥倅眉州詩童子遥知領襦袴使君先已洗樽罍公自注)
(李大夫眉之賢太守也莊子謬悠之說荒唐之言)
回孫省元(和之)
吟風弄月之歸未遑請益(伊洛淵源明道先生言自再見周茂叔後吟風弄月以歸)
(有吾與點也之意)裁霧縫雲之作猥辱擊蒙(杜詩裁縫雲霧成御衣易擊蒙不利)
(為寇利禦寇注擊去童蒙以發其昧)喜聞足音仍拜手筆(並見前)恭惟某人
學行之上(法言學行之上也言之次也教人又其次也)世載其英(蜀都賦江漢炳靈世)
(載其英)古稱閉戸之先生豈其苗裔(後漢書孫敬字文寳好學閉戶讀書不堪)
(其睡以繩繫頭懸之梁上市人呼之曰閉戸先生項籍傳贊舜盖重瞳子項羽又重瞳子豈其苗裔耶霍光傳)
(贊昔霍叔封于晉晉即河東光豈其苗裔乎)近恥呈身之御史殆有典刑(東軒)
(筆錄孫参抃為御史中丞薦唐介吳中復為御史或問曰君未嘗與二人相識而遽薦之何也答曰昔人恥呈)
(身御史今豈求識面臺官也後二人皆以風力稱於天下)久江湖魏闕之遊(莊子身在江湖)
(之上居心乎魏闕之下注魏象魏觀闕人君門也許慎云天子兩觀也)識伊洛濓溪之派
知其主信其客必窮游夏之淵源(韓文知其主可以信其客者湖南也董仲)
(舒傳贊考其師友淵源所漸猶未及乎游夏)加其膏希其光詎止卿雲之黼
黻(韓文養其根而竢其實加其膏而希其光劉孝標廣絶交論卿雲黼黻河漢)某未遑避舍
(見前)猥辱踵門一瓣薰南豐之香願觀卒業(莊子卒業於夫子楚元王)
(傳浮邱伯在長安元王遣子郢客與申公俱卒業劉歆傳復領五經卒父前業藝文志哀帝復使向子侍中奉)
(車都尉歆卒父業東坡詩逝將棄官往卒業餘見前)幅巾援東坡之筆嗣得乞言
(東坡逵景樓記布衣幅巾從邦君於其上酒酣樂作援筆而賦之禮記凡祭與養老乞言與語之禮注養老人)
(之賢者因從乞善言可行者也)
四六標準卷三十八
