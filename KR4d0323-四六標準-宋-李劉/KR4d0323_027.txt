四六標準卷二十七宋李劉撰
太守上(宋祖懲五季之患召諸鎮留京師命朝臣出守列郡號權知軍州事軍謂兵州謂民政其)
(後文武官參為知軍州事二品以上及帶中書樞密院宣徽使職事稱判太守若河南應天大名府則兼)
(留守司公事太原府延安府慶州渭州衡州秦州則兼經略安撫使馬步軍都總管定州眞定府瀛州大)
(名府京兆府則兼安撫使馬步軍都總管瀘州潭州廣州桂州雄州則兼安撫使兵馬鈐轄潁昌府青州)
(鄆州許州鄧州則兼安撫使兵馬廵檢其餘大蕃府或沿邊州郡或當一道衝要者並兼兵馬鈐轄廵檢)
(都監或帶沿邊安撫提轄兵甲沿邊溪峒都廵檢餘州軍則否)
賀趙尚書知平江府(汝述平江即今蘇州春秋吳國所都秦漢為會稽郡三)
(國時吳郡陳為吳州隋改蘇州以姑蘇山得名宋太平興國改平江軍政和陞府)
通班媯閣(宋以華文閣為媯閣見慶元批答)作牧吳門(周禮八命作牧離騷伯昌號衰)
(秉鞭作牧盧照隣詩星樓望蜀道月峽指吳門李咸用詩一柱表吳門)厭承明之勞出領
黃堂之寄(郭丹傳勑以丹事編署黃堂以為後法注黃堂太守之廳事吳郡志今太守所居之宅即)
(春申君之子為假君之殿也因數失火塗以雌黃故曰黃堂以厭火災)游姑蘇之勝請吟
畫戟之詩(姑蘇山在吳縣西三十里或曰姑胥或曰姑餘越絶書闔閭就山起臺三年聚材五年乃)
(成高見三百里韋應物為郡守郡齋雨中與諸文士讌集詩云兵衛森畫戟宴寢凝清香海上風雨至逍遥池)
(閣凉煩疴近消散嘉賓復滿堂自慙居處崇未覩斯民康理會是非遣性達形迹忘鮮肥屬時禁蔬果幸見嘗)
(俯飲一杯酒仰聆金玉章神歡體自輕意欲凌風翔吳中盛文史羣彦今汪洋方知大蕃地豈曰財賦疆)和
氣先庚而已孚驩聲旁午以交慶恭惟某官飄然無敵
卓爾不羣重禄勸親亦既曳星辰之履大宗維翰乃欲
把江海之麾(並見前)尺一之留甚堅(尺一者漢遺單于書以尺一牘選舉召拜)
(書之尺一板蕭子良古今篆隸文體曰鶴頭書與偃波書俱詔板所用在漢則謂之尺一簡後漢楊政傳范升)
(嘗繫獄政乃肉袒以箭貫耳哀請即尺一出升李雲傳尺一拜用不經御省注尺一之板詔策也陳蕃傳尺一)
(選舉委尚書三公注尺一謂板長尺一以寫詔書也楊賜傳斥佞巧之臣召鶴鳴之士斷絶尺一陽球傳不得)
(稽留尺一)再三之請彌力君陳順我后于内寧煩更尹於東
郊(並見前)召公繫諸侯之風何害暫分於西陜(詩序鵲巢騶虞之德)
(諸侯之風也先王之所以教故繫之召公)登以瀛洲之秩試之馮翊之邦(見前)
月滿一輪虎&KR0960;幸甚(記纂淵海虎&KR0960;僧上太守詩昨夜虎&KR0960;山上望一輪明月照蘇州虎)
(&KR0960;山在郡城西北九里又名海湧山遥望平田中一小&KR0960;越絶書吳王闔閭葬虎&KR0960;山下發五都之士十萬人)
(共治葬穿土為川積壤為&KR0960;池廣六十步水深一丈五尺銅棺三重澒池六尺黃金珠玉為鳬鴈扁諸之劒魚)
(腸之干在焉葬三日金精上騰為白虎蹲踞于上)河潤九里鳳闕賴之(郭伋傳賢能太)
(守去帝城不遠河潤九里冀京師并蒙福也羽獵賦序營建章鳳闕三輔故事其闕圜上有銅鳳皇關中記鳳)
(闕一名别鳳闕黃圖鳳闕高七丈五尺三秦記栢梁臺有銅鳳因名鳳闕魏繁敏建章鳳闕賦序秦漢規模泯)
(毁惟建章鳳闕聳然獨存)無以我公歸兮恐須袞繡(見前)有安社稷臣
者宜在廟堂(虞詡傳君儒者當謀謨廟堂)某全抱迂疎獨蒙賞識燕
巢於幕正有望於捲簾(左傳夫子在此猶燕之巢于幕上湘山野錄呂申公累乞致仕)
(仁宗問誰堪代者公荐陳文惠公堯佐遂大拜極懷荐引之德作燕詞為謝有主人恩重朱簾捲之句詳見前)
鴻漸于磐今若為而遵渚(易鴻漸于磐飲食衎衎吉注磐山石之安者也詩鴻飛遵)
(渚公歸無所)然感恩正在於知己(韓文感恩則有之矣將以稱於天下曰知己知己則)
(未也)則受德豈待於成身(柳文其受德者不待成身而後拜賜感知而已)使相國
賜之相國禮之則韓愈亦人耳此執事事也執事責也
於蘇洵何有哉(並見前)
賀李參政知遂寧府(璧宋寧宗紀開禧二年以李璧參知政事遂寧春秋)
(戰國為蜀地秦為蜀郡漢分為廣漢郡今州為廣漢縣又分為德陽縣東晉於德陽縣界東南置遂)
(寧郡宋以徽宗潛邸陞遂寧府宋王明清玉照新志云正和中五年十二月宣德郎王恬等言本貫)
(遂州按九域志都督府遂州為遂寧郡武信軍節度使元豐八年陛下初封遂寧郡王紹聖元年復)
(以遂寧郡王出閣與蘇潤二州時同而事均緣本州遂寧縣元符二年縣下慧明院秋冬間忽觀佛)
(像五次出見父老咸曰遂寧佛出越二年奉陛下即位此其祥兆乞改府額詔陞為遂寧府)
升班書殿(曲阜除孫永制進書殿之寵名頒眞官之優秩)宅牧价藩(見前)入為帝
王師難戀洞霄之香火(方輿勝覽洞霄宮在餘杭縣西十八里漢武帝元封間創祥符)
(間改為洞霄宮按眞境錄宮有五洞交扄九峯回挹千巖萬谷秀聚其中東坡詩上帝高居愍世頑故留瓊管)
(在凡間青山九鎻不可到作者七人相對閑亭下泉流翠蛟舞洞中飛鼠白鴉翻長松怪石宜霜鬢不用金丹)
(苦駐顔)出補父兄處重尋川路之風煙(佛說阿彌陀經云其中多有一生補)
(處補處言補佛位如一佛出世之喻楞嚴經彌勒菩薩言得授記次補佛位朱穆傳更選海内清淳之士明達)
(國體者以補其處山谷送范德孺知慶州詩妙年出補父兄處公自才力應時須杜詩川路風煙擾俱宜下鳳)
(凰)民說無涯公歸有漸恭惟某官材全而業鉅學廣而
聞多(並見前)伯夷待天下之清一星終矣(左傳十二年矣是謂一終一星)
(終也注歲星十二年而一周天故云一星終互見前李璧傳御史葉時論璧反復詭譎削三秩謫居撫州後輔)
(臣言誅韓侂胄事璧實預聞乃令自便復官提舉洞霄宮久之復以御史奏削三秩罷祠越四年復除端明殿)
(學士知遂寧府)伊尹得聖人之任天下信之若為聽文德之麻
(並見前)尚使分武信之竹(遂寧為唐武信軍節度)周公主陜曷嘗瑕
公孫之碩膚(詩公孫碩膚德音不瑕)山甫徂齊殆欲纘祖考之明
哲(詩仲山甫徂齊式遄其歸又纘戎祖考王躬是保又既明且哲以保其身)然有撫四夷之
急(王陵傳宰相者舛填撫四夷諸侯)能無先一州之疑(韓文先一州而後天下豈吾居)
(吾相之心哉)向參耐官或謂恐任宣威之寄(向敏中傳進右僕射兼門下侍)
(郎太宗謂翰林學士李宗諤曰敏中今日賀客必多卿往觀之既至敏中謝客門闌寂然宗諤具以所見對帝)
(曰敏中大耐官職詳見前)寇公暫撫不如歸圖克敵之勳(宋名臣言行錄處士)
(魏野贈寇萊公詩有無地起樓臺之句及北使至賜宴歷觀坐中問誰是無地起樓臺相公丁謂令譯者答曰)
(上初即位南方須大臣鎮撫寇公暫撫南夏非久即還東坡冨鄭公神道碑銘維彼狡師謂帝我驕帝聞其言)
(折其萌芽篤生萊公尺箠笞之)所謂眞儒無敵之功豈容匹夫不被其
澤某聞報失喜(杜詩似聞胡騎走失喜問京華尹洙注失喜言出於不自覺)捲書欲
狂(杜詩却看妻子愁何在謾卷詩書喜欲狂按此聯全用杜詩而失喜二字特為梅亭拈出)眉山之
見端明不但願出陳黃之泒(陳後山黃山谷)洛社之起司馬庶
幾卒成遼夏之盟(宋史司馬光傳遼夏使至必問光起居&KR0897;其邊吏曰中國相司馬矣毋輕)
(生事開邊隙)
賀寶慶李知府到任(大諫寶慶府秦為長沙郡漢屬長沙國東漢屬長沙零)
(陵二郡吳屬荆州晉屬潭州唐置南梁州宋寶慶元年以理宗潛藩陞府)
錫命菟符(唐高祖紀義寧二年停竹使符班銀菟符)開藩龍邸(寶慶為理宗潛藩故云龍)
(邸)鄴侯出守衍仙李之盤根(韓詩鄴侯家多書插架三萬軸偉哉羣聖文磊落載)
(其腹行年餘五十出守數已六杜詩仙李盤根大猗蘭奕葉光)召伯來宣新甘棠之美
蔭(詩王命召虎來旬來宣莊子方得美蔭而忘其身)驩騰千里喜溢四隣(尚書欽四)
(隣孔傳四近前後左右之臣)恭惟某官筆槖世臣箕裘家學(見前)禀衡
岳之淑氣真磅礴而扶輿(韓文衡山之神既靈而郴之為州又當中州清淑之氣蜿)
(蟺扶輿磅礴而鬱積注相如子虚賦扶輿猗靡郭璞注淮南所謂曾折摩也扶輿猗委也韻會佳氣貌詳見前)
汎濂溪之光風聊逍遥兮容與(山谷濂溪詩序舂陵周茂叔人品甚高胸中灑)
(落如光風霽月九歌聊逍遥兮容與相如子虚賦周流容與師古曰容暇而安豫也與讀為豫韻會閑適貌濂)
(溪先生治平五年以永倅来攝郡事遷家于郡東濂溪在道州營道縣西二十里又寶慶府亦有濂泉在通道)
(坊以濂溪先生嘗飲此泉故名)既贊星軺之畫又司天塹之糧(塹七艷切說文)
(坑也廣韻遶城水也楊素引舟師襲陳孔範曰長江天塹古以為限隔南北虜軍豈能飛渡江耶張于湖集流)
(柹投鞭規濟天塹楊廷秀詩天將天塹護吳間不數殽函百二關)所去見思厥臨孔惠
自合歸軒墀之供奉顧猶試田里之循良(並見前)惟此三
湘(僧希白開元寺塔記接九疑之形勢據三湘之上流方輿勝覽湖嶺之間湘水貫之無出湘之右者凡水)
(皆會焉但以瀟水合則曰瀟湘以蒸水合則曰蒸湘以沅水合則曰沅湘耳互見前)壯哉二邵(寶慶)
(吳為邵陵郡唐天寶初改邵陽郡邵水在府城北源出邵陽縣龍山經馬鞍山諸葛孔明廟下號相公潭深不)
(可測流至此合資水歐陽識詩澬水西來兼邵水龍山横鶩際梅山)考姚合之句誇五雲
才子之除(新唐書姚合崇之曾孫元和中進士及第調武功尉善詩世號姚武功遷監察御史轉給)
(事中歷陜虢觀察使終秘書監有集十卷行世姚少監送人赴邵州詩詔書飛下五雲間才子分符不等閑驛)
(路算程都是水州圖管地少於山江頭斑竹應尋徧洞裏丹砂自採還清淨化人人自理終朝無事更相關)
參韓翃之詩詫萬里滄波之勝(韓翃字君平南陽人仕為駕部郎中知制誥有)
(詩名號大歷才子終中書舍人翃送從兄典邵州詩登樓暮結邵陽情萬里滄波煙靄生他日新詩應見報還)
(如宣遠在安城)矧今新府(王勃滕王閣詩序南昌故郡洪都新府)密邇故鄕(詳啓意大)
(諫蓋郴州人)汛掃松楸宿舂糧而可至(汛音信說文灑也或作洒東方朔傳洒掃)
(之職韓詩深思罷官去畢命依松楸山谷詩歸掃松楸下洒我萬里涕張舜民送李傑帥湖南詩舊置義田賙)
(族黨新持使節拜松楸清湘樓曉揮金上明月池開衣錦遊莊子適百里者宿舂糧適千里者三月聚糧注所)
(適彌遠則聚糧彌多)緜聯桑梓晝衣錦以何殊(梁書柳慶遠傳為雍州刺史高祖餞)
(于新亭謂曰卿衣錦還鄕朕無西顧之憂矣劉表遴傳出為南郡高祖謂曰卿母年德並高故令卿衣錦還鄕)
(盡榮養之理)暫擁戟香亟遄珪覲(詩以其介珪入覲于王)某漫為佐貳
正託附庸(李時倅武岡武岡今隸寶慶府)向忻一識於荆州(見前)今幸再
依於劉表(王粲傳以西京亂乃之荆州依劉表表以粲貌寢而體弱通侻不甚重也杜詩徑欲依劉)
(表還疑厭禰衡)偶欲叱卭崍之馭難隣燭之久分(見前)尚或濯滄
浪之纓叙宗盟而後去(滄浪水在武岡州東五十里有漁父亭相傳漁父與屈原相見)
(處左傳周之宗盟異姓為後宗盟同宗之盟)
賀虞漢州(公著代月湖漢州即廣漢郡之雅縣後漢為益州刺史理所宋齊為廣漢)
(郡唐宋為漢州)
渙奉恩綸復紆郡組紫樞黃閣蓋舊物之青氊紅旆碧
油又凝香於畫戟亶為欽惠會即疇庸(並見前)恭惟某官
父教之忠(左傳子之能仕父教之忠)仕優則學識其小者指為東閣
之郎君(杜詩郎君玉樹高注古稱貴人之子及嘗事其父者曰郎君東坡詩又見郎君白髮新注古人)
(識其父而又識其子則謂為郎君唐開元東封有太原人于伯龍年百二十八歲詣闕引見曰臣神堯皇帝之)
(臣也荏苒歲月得至今日復事郎君上笑而憫之則人主亦可稱郎君矣戴氏鼠璞云今人以宰相子為東閣)
(按公孫宏為宰相開東閣以延賓客于子弟無預今之引用乃李商隱詩郎君官貴施行馬東閣無由得再窺)
(上言郎君乃令狐綯下言東閣指令狐楚之舊舘東坡九日詩引此合而言之聞道郎君閉東閣且容老子上)
(南樓雖使令狐綯絶義山事然東閣之開閉于郎君何預又云南屏老宿閑相過東閣郎君懶重尋以郎君加)
(于東閣下猶言宰相子也與汪龍溪云東閣郎君之未有用之皆無病今竟以東閣呼郎君誤矣)見而
知之始信西州之竒士(任文公傳西州智士)勞心兩郡袖手四年
兹奉板輿之親(潘岳閑居賦太夫人乃御板輿升輕軒遠覽王畿近周家園野客叢書世以板)
(輿為奉母事如樂天詩朱旛四從板輿行是也不知三公告老亦許板輿上殿如傳祗是也梁韋睿以板輿自)
(載督厲衆軍則板輿不止一事)仍分竹符之使維今廣漢(見題下)實古雒
城(漢州本漢雒縣廣漢郡治焉洛水出漢州治東出什邡縣章山寰宇記水性剛宜淬刀有犀橋大拞州境)
(上下衆水皆會于金堂縣同出峽謂之内江)登橋而訪君平探河漢之遠泒
(嚴君平或云廣漢人州有七星井相傳為君平所鑿橋未詳)臨池而憶諸葛懷宇宙
之大名(杜詩諸葛大名垂宇宙池未詳)無疑牛鼎之烹雞(後漢書函牛之鼎以烹鷄)
(多汁則淡少汁則熬)政使蟻封而試馬(王湛傳湛謂濟曰此馬任重方知平路無以别也當)
(于蟻封内試之詳見前)佇策勳於召杜歸接武於韋平某舊及同
寅新聞報政(並見前)老驥眞老空歌挽士不能寸之詩(東坡)
(詩可憐老驥真老矣無心更秣天山禾山谷贈秦少儀詩挽士不能寸推去輙數尺)冥鴻未冥猶
見治平為第一之召(法言鴻飛冥冥弋人何慕焉賈誼傳文帝初立聞河南守吳公治平)
(為天下第一徵以為廷尉)
賀太平宇文守(紹彭太平秦屬鄣郡漢武改鄣郡曰丹陽郡晉平吳分丹陽置于)
(湖縣成帝時以江北之當塗縣流人過江在于湖者僑立為當塗縣宋以來或治姑孰或徙于湖宋)
(改平南軍太平興國二年與興國軍並建蓋分紀年以名之也陸務觀入蜀記云太平州本金陵之)
(當塗縣周世宗時南唐元宗失淮南僑置和州于此謂之新和州改為雄遠軍國朝開寶八年下江)
(南改為平南軍然獨領當塗一邑而已太平興國二年遂以為州且割蕪湖繁昌來屬所治當塗與)
(興國軍同時建置故分紀年以名之)
恭審輟賢中臺(初學記尚書為中臺謁者為外臺御史為憲臺謂之三臺)作牧上郡
引嫌得請辭兄弟並相之榮(宋史宇文紹節成都廣都人寧宗朝簽書樞密院詳)
(啓意則紹彭亦為蜀人豈其羣從耶)歛惠承流新父母斯民之政雙旌戾
止五袴煖然(並見前)恭惟某官氣禀岷峨家傳莘渭(莘虢地名)
(濟隂莘仲城西有莘地郡國志郃陽南有古莘國史注莘國在陳留縣東五里說文渭水出隴西首陽渭首亭)
(南谷東入河後魏莊帝置渭州以渭水名唐沒吐蕃置于平凉宇文南單于之後因獵得玉璽其俗以天為宇)
(以璽為文遂以為氏)抗㫋出使勇登老上之庭(終軍傳票騎抗旌注抗舉也竇憲傳)
(焚老上之龍庭注冒頓子稽粥號老上單于匃奴五月大會龍庭祭其先天地鬼神)持節歸來亟
荷甘泉之槖時惟重鎮孰若當塗(當塗本漢丹陽縣地晉分丹陽置于湖縣)
(東晉成帝時以江北當塗流民南渡者衆乃于于湖僑立當塗縣隋徙當塗于姑孰屬丹陽郡)爰分半
竹之符小憩甘棠之蔭朱轓皂蓋暫凝畫戟之香黃閣
紫樞自是青氊之舊某取違未久遣賀猶稽方國一札
之成寧須符合(並見前)刺史三公之入即佇袞歸(通典後漢重郡)
(守之任或以尚書令僕射出為郡鍾離黃香桓榮胡廣是也或自郡守入為三公虞延第五倫桓虞鮑昱是也)
代羅司法(有開)上撫州林守(岊撫州秦屬九江郡漢為豫章郡地吳)
(以豫章東部置臨川郡隋罷郡置撫州以後沿革不常宋仍為撫州隸江南西路)
一官待戍頗安塵土之卑千里懷賢未快雲天之睹(李詩)
(日夕聽猿愁懷賢盈夢想樂廣傳若披雲霧而覩青天韓文争先覩之為快)忘越國過都之
遠(王襃傳過都越國蹶如歴塊)失擔簦躡蹻之勞(史記范睢傳虞卿躡履擔簦孟嘗君)
(傳馮驩聞孟嘗君好客躡屩而見索隱曰屩音脚字亦作蹻說文屐也廣韻草履增韻麻曰屩木曰屐簦音登)
(說文笠蓋也徐廣曰笠有柄者)宋之滕而踵門若為藉手(左傳宣子私覲于子産以)
(玉與馬曰敢不藉手以拜詳見前)何與韓為同業庸可潔身(韓文何與韓同姓為)
(近堅以進士舉於吾為同業詳見前)不然凝清兵衛之香(見前)視此卑陬法
曹之掾(莊子注卑陬愧恧貎韓詩棲棲法曹掾何處事卑陬說文掾俞絹切從手彖聲官屬續漢書百)
(官志漢舊制有東西曹掾)無謂而謁匪狂則諛恭惟某官德宇浚明
性資凝遠深造自得獨扛百斛之龍文(韓詩龍文百斛鼎筆力可獨扛)
幼學壯行連舉八科之麟角(新唐書張薦傳祖鷟字文成登進士第八以制舉皆)
(甲科員半千稱鷟文辭猶青銅錢萬選萬中時號青錢學士今按張鷟楊嶠陸元方員半千崔融皆試中八科)
(北史文苑傳學者如牛毛成者如麟角)諸老未能言者(賈誼傳文帝召以為博士是時誼年)
(二十餘最少每詔令議下諸老先生未能言誼盡為之對人人各如其意所出諸生於是以為能)天子
居然器之(循吏傳序三人皆儒者通于世務天子器之朱邑傳性公正不可干以私天子器之朝廷)
(敬焉互見前)彯組西崑不受人間之風日(穆天子傳穆天子登西崑崙見王母)
(至于羣玉之山先王所謂策府也宋初劉子儀楊大年諸人學李義山詩謂之西崑體墨莊漫錄本朝之文五)
(代之舊多駢麗之詞楊文公始為西崑體洪适啓西崑彯組居張率之清官東觀紬書稱董狐之良史山谷詩)
(人間風日不到處又人間風日不可奈詳見前)紬書東壁漸摩天上之星辰(石氏)
(星經東壁之星主文籍後天文志東壁為文章晉天文志東壁二星主文章天下圖書之秘府也)六鼇
方戴於瀛洲(列子渤海之東有大壑焉名曰歸墟中有五山一曰岱輿二曰員嶠三曰方壺四曰)
(瀛洲五曰蓬萊五山之根無所連著常隨潮上下往還帝使巨鼇十五舉首而戴之五山始峙而龍伯國有大)
(人一釣而連六鼇)五馬遄驅於汝水(汝水其源上接旰江流經金谿縣南曲折行百餘里)
(東流合豫章水謝靈運集序臨川在江西瀕汝之水以為郡而靈谷銅陵諸峯環列屏障詳見前)穿天
出月續康樂之詩章(皇甫湜顧况集序往往穿天心出月脅意外驚人語謝靈運為臨川)
(内史有入華子岡麻源谷諸詩)貫日凌霜儲平原之氣節(顔真卿傳貶峽州别駕吉)
(州司馬遷撫湖二州刺史新書傳贊雖千五百歲其英烈言言如嚴霜烈日可畏而仰哉)無多借寇
(見前)會即詔黃(循吏傳宣帝下詔曰制詔御史其以賢良高節揚州刺史覇為潁川太守秩比二千)
(石)功名剰誇於數公(陳後山詩聖朝未有徐州相剰作功名誇數公)史冊相期
於千載某地寒無挾天禀甚慳(並見前)童而習之偶成蠅
於誤筆(吳錄曹不興善畫孫權使畫屏風誤落筆點素因就以作蠅既進御權以為生蠅舉手彈之王)
(維詩屏風誤點惑孫郎)齒已長矣僅得雉於鳴盧(左傳子之齒長矣不能事人又)
(君之齒長矣未有太子南史顔師伯傳師伯多納賄賂家累千金孝武與摴蒲帝擲得雉大悦謂必勝師伯後)
(得盧帝失色師伯遽歛子曰幾作盧詳見前)欲留久遠之看(蔡襄詩世間萬物俱塵土留取)
(功名久遠看)恐未遺餘之補(韓文豈不登名于一科兮曾不補其遺餘)渠其繞樹
(魏武短歌行繞樹三匝何枝可依)何所托根(山谷詩托根桃李場)拄笏而看西山
幸遲瓜代(山谷詩安知四海習鑿齒拄笏看度西山雲)挂席而上南斗徑造
棠隂(杜詩隨雲拜東皇挂席上南斗注南斗吳地也南斗之地挂席而上之言適吳也)初非商
財賄之有無計班貲之崇庳止欲觀道德於前後聽議
論於左右(俱見前)特恐驢鳴之止一(柳文他日驢一鳴虎大駭遠遁以為且噬)
(已也然往来視之覺無異能者稍近益狎蕩倚衝冒驢不勝怒蹄之虎因喜計之曰技止此耳)難希馬
價之倍三(韓文晉人有鬻馬不售于市者知伯樂之善相也從而求之伯樂一顧增價三倍)見
刺史即周孔之初無他望(河東復杜温夫書来柳州見一刺史即周孔之今而去我)
(道連而謁于潮之二邦又得二周孔去之京師京師顯人為文辭立聲名以千數又宜得周孔千百向吾生胸)
(中擾擾焉多周孔哉)與童子慕回路也請在下風(昌黎贈張童子序愈與童子俱)
(陸公之門人也慕回路二子之相請贈與處也故有以贈童子)
通撫州林知府(澤之撫州已見)
隨鴛鷺之行昔陪朝綴(杜詩空慙鴛鷺行)投鷄豚之社兹隸氓
編(韓詩願為同社人鷄豚燕春秋東坡詩鷄豚異日同為社應有千篇唱和詩)未修負弩之
恭(見前)敢緩馳牋之敬恭惟某官心扄凝粹(扄涓熒切說文外閑之關)
(也左傳周道挺挺我心扄扄淮南子中欲不出謂之扄)德宇恢通(陸玩傳搢紳之徒莫不廕其德)
(宇柳詩宏規高德宇麗藻競詞林)杞梓廊廟之材宜其隆棟(左傳晉大夫皆卿材)
(也杞梓皮革韋承慶傳韋趙兄弟人之杞梓易棟隆吉)璠璵瑚璉之器而乃潤山
(逸論語曰璠璵魯之寶玉也孔子曰美哉璠璵遠而望之煥若也近而視之瑟若也一則理勝一則孚勝荀子)
(玉在山而木草潤淵生珠而岸不枯顧協傳貢玉之士歸之潤山論珠之人出于枯岸)粤課民庸
入司簿正居然難進而易退(禮記事君難進而易退則位有序易進而難退則亂)
(也)可見特立而獨行(禮記其特立獨行有如此者)厭承明之廬抗嚴
助之素志(嚴助傳厭承明之廬勞侍從之事)點臨川之筆尋靈運之舊
游(爾雅不律謂之筆滅謂之點注以筆滅字為點杜詩石欄斜點筆南史謝靈運傳為臨川内史臨川今撫)
(州也宋書謝靈運傳為臨川内史賜秩中二千石在郡游放不異永嘉為有司所紏)維此偏城(臧洪)
(傳論偏城既危曹袁方穆)雖云凋郡(韓文豈無凋郡庸以自效)登瀛平地了無三
島之風波(瀛洲亭在撫州府治金柅園西其景為一郡之冠金柅園在郡城晏同叔詩臨川樓上柅)
(園中十五年前此會同一曲清歌滿樽酒人生何處不相逄)擬峴高臺盡領五峯之
煙雨(曾子固擬峴臺記尚書司門員外郎晉國裴君治撫州之二年因城之東隅作臺以遊而命之曰擬)
(峴臺謂其溪山之形擬乎峴山也王介甫詩君作新臺擬峴山羊公千載得追攀歌鐘隱地登臨處花木移春)
(指顧間城似大隄来宛宛溪如清漢落潺潺時平不比征吳日緩帶尤宜向此閑撫州城中有五峯三市謂青)
(雲嶺逍遥嶺鹽嶺蕭家嶺與慶嶺而五曾子固贈撫州錢郎中詩名郎原是足風流得郡東南地更幽翠幕管)
(絃三市曉畫堂煙雨五峯秋黃柑巧綴星垂檻香稻勻翻雪滿甌應與謝公資健筆邦人才薄詎能詶)均
洪十萬戶之福(韓文胡不均弘俾執事樞新唐書陳子昂傳一州得才刺史十萬戶賴其福得)
(不才刺史十萬戶受其困)企望二千石之良亟聽璽褒式遄珪覲(詩以)
(其介珪入覲于王)某強名半刺實受一㕓拔薤而擊強宗諒無
待任棠之諷(龐參傳參為漢陽太守郡人任棠有竒節參到先候之棠不與言但以薤一大本置)
(戸屏前參曰拔大本薤者欲吾擊強宗也詳見前)索棗而夸新尹但切吟杜甫
之詩(杜詩酒酣誇新尹蓄眼未見有高聲索果栗欲起時被肘)
通武岡呂知府(祖烈武岡已見)
典午非材偶躐踐更之次(恭帝紀贊宋高非典午之臣王導傳贊典午發蹤賈充傳)
(贊典午分崩韓詩長慙典午非材職詳見前)涓辰秪戍式嚴事長之恭半生
傾耳以懷賢(張敞傳拭目傾耳觀化聽風韓信傳傾耳以待命者)一旦奉身而佐
治(左傳奉身而退)斐裁四六聊具萬分恭惟某官才應時需美
兼世濟(並見前)丹青霖雨家傳三相之畫圖(杜詩霖雨思賢佐丹青憶)
(老臣三相謂蒙正夷簡公著宋史宰輔表端拱二年呂蒙正自給事中參知政事與趙普同相諡文穆天聖七)
(年蒙正從弟蒙亨子夷簡自龍圖閣直學士兼侍讀知開封府守本官加同平章事與王曾張士遜同相謚文)
(靖元祐元年夷簡子公著自金紫光禄大夫門下侍郎依前官加右僕射兼中書侍郎與司馬光文彦博同相)
(謚正獻)朱紫風流人敬千鍾之名字(呂氏本萊州人自夢竒仕唐至戶部侍郎)
(子龜圖仕周為起居郎徙家河南龜圖弟龜祥仕宋以殿中丞知夀州因家焉龜祥玄孫好問以恩封東萊郡)
(侯)道統聿新於南渡(宋史呂希哲字原明公著子夷簡孫少從焦于之孫復石介胡瑗學)
(復從程顥程頥張載游聞見由是益廣晚年名益重遠近皆師尊之子好問孫祖謙)文盟寔主於
東萊(宋史儒林傳呂祖謙字伯恭尚書右丞好問之孫祖謙之學本之家庭有中原文獻之傳長從林之)
(竒汪應辰胡憲游既又友張栻朱熹講索益精初蔭補入官後舉進士復中博學宏詞科歴官著作郎兼國史)
(院編修謚曰成學者稱為東萊先生)今人莫棠棣之如蓋優家學(詩棠棣之華鄂)
(不韡韡凡今之人莫如兄弟)故國非喬木之謂正倚世臣乃再轉而
為丞始一麾而出守(並見前)由也果賜也達從政裕如黔
之巑巫之嶓斯民幸甚(巑族丸切高也磻音盤曲也柳文武岡銘黔山之巑巫水之磻)
然稽近比詎許久留式觀一節之趨(禮記凡君召以三節二節以走一節)
(以趨)入侍九扉之闢某學未能信禄以代耕入誨諸生非
敢絶吟而停手(韓文口不絶吟於六藝之文手不停披於百家之編)出延五鬼真
成觸忌於轉喉(昌黎送窮文捩手覆羹轉喉觸諱)甘心曝簷日之溫(歐陽)
(公内制序凉竹簟之暑風曝茅簷之愛日韓詩暉暉簷日煖且鮮陳後山詩暮年五斗得千里有愧寒簷皆朝)
(日)豈意趣屏星之代(見前)今何如昔寧敢為李膺之大言
(南史蜀士李膺字公胤為涪令有才辯西昌侯藻為益州以為主簿使至都武帝悦之謂曰今李膺何如昔李)
(膺對曰今勝昔問其故對曰昔事桓靈之主今逢堯舜之君帝嘉其對乃以為益州别駕著益州記三卷)我
不為公抑豈冀呂虔之嘉贈(王祥傳徐州刺史呂虔檄為别駕委以州事政化大)
(行時人歌之曰邦國不空别駕之功王覽傳初呂虔有佩刀工相之以為必登三公可服此刀虔謂祥曰苟非)
(其人刀或為害卿有公輔之量故以相與此一聯不但用李呂當家語兼用别駕事)所幸處治中
之任而展其足(見前)固有負天下之望者為之前(韓文士之能享)
(大名顯當世者莫不有天下之士負天下之望者為之前焉)風清月明秪望平分於
别乘(見前)露繁天豁或容欵奉於清談(杜陵贈虞司馬詩爽氣金天豁清談)
(玉露繁)
上知贑州胡尚書(榘贑州漢高帝使灌嬰略定江南始為贑縣後漢屬廬陵郡)
(吳分立南部都尉晉立南康郡東晉太守高琰置郡城於章貢二水之間即今城是也隋罷南康郡)
(為虔州以虔化水為名唐因之宋陞昭信軍節度紹興改為贑州胡榘字仲方為江西憲寧宗朝)
(以工部尚書鎮三山作百花莊按宋史寧宗嘉定十二年五月太學生何處恬等伏闕上書以工部)
(尚書胡榘欲和金人請誅之以謝天下)
聽尚書之履無以公歸分刺史之符徒得君重(並見前)地
便過家之計(後漢書宋均傳賜以金帛令過家上冢韓稜傳特聽稜得過家上冢岑彭傳有詔過)
(家上冢東坡詩得郡書生榮還家昔人重又過家父老喜)天知體國之忠宜奉十行
遂倡九牧(尚書六卿分職以倡九牧)恭惟某官篤誠而明允肅括而
弘深雲岫無心自然萬物之吐氣(並見前)秋竿有節豈以
四時而改柯(白樂天詩有節秋竹竿禮記其在人也如松柏之有心也故貫四時不改柯易葉)
萬人仰星辰之班六合無風塵之警誰因五單于爭立
之釁(宣帝紀五鳳三年詔匈奴諸王並自立分為五單于更相攻擊死者以萬數詳見匈奴傳五單于呼)
(韓邪單于屠耆單于呼揭單于車犁單于烏藉單于也按寧宗嘉定十二年為金宣宗興定二年金史興定二)
(年六月樞密院言諸道表稱大元集兵應州飛狐將分道南下所謂五單于争立也)遂生十萬衆
横行之謀(季布傳單于嘗為書嫚呂太后太后怒召諸將議之上將軍樊噲曰臣願得十萬衆横行)
(匈奴中)非上智必英豪談何容易(晉書蔡謨傳石季龍死朝野咸謂當太平復舊)
(謨獨不然語所親曰夫能順天而奉時濟六合于草昧若非上哲必由英豪度德量力非時賢所及東方朔傳)
(談何容易師古曰不見寬容則事不易故曰談何容易時榘主和議太學生何處恬等上書請誅之故云)厭
承明勞侍從兆足以行(見前)尚煩西清學士之真(上林賦象輿婉)
(僤于西清師古曰西清者西廂清静之處也山谷詩玉堂端要真學士須得儋州秃鬢翁)俾為南國
諸侯之長(詩序召公之教明於南國詩既敬既戒惠此南國東坡詩並為東諸侯長此佳山川)牙
旗鐵馬虎頭素重於百城(方輿勝覽紹興二十三年校書郎董德元言虔州謂虎頭)
(州非佳名也天下皆安獨此州有小警意其名有以召之既而廷臣建議亦謂虔有虔殺之義請去其不令之)
(名遂改贑州東坡詩行看鳳尾詔却下虎頭州)寶帶金魚龍尾仍通於八座(隋書)
(楊素傳賜萬釘寶帶唐百官志中尚令製魚袋給百官三品四品有飾金與銀之别賈氏談錄含元殿側龍尾)
(道自平階至凡詰曲九轉由丹鳳門北望宛如龍尾下垂于地焉新唐書李德裕傳凡罷朝由龍尾趨出遂無)
(輙至閣者安禄山傳禄山逆謀日熾每過朝堂龍尾道南北睥睨久乃去宋會要西京大内正殿曰太極殿殿)
(前有左右龍尾道日樓月樓龍尾道以青石甃之望之蜿蜒如龍尾張籍詩身貴早登龍尾道功高自破鹿頭)
(城白樂天詩步登龍尾上虚空立去天顔無咫尺又龍尾趁朝無氣力牛頭參道有心期姚合詩纔歸龍尾舍)
(鷄舌更立螭頭運兔毫又鴛鷺簪裾上龍尾蓬萊宮殿壓鼇頭王荆公詩忽隨諸彦登龍尾尚憶當年應鵠頭)
納獨峰於胸次(莊子喜怒哀樂不入於胸次山谷詩胸次要落落又胸次欲空洞又胸次不使)
(俗塵生又胸次九流清似鏡)攬八境於毫端(東坡八境圖詩序云南康八境圖者太守孔君)
(之所作也君既作石城即其城上樓臺觀榭之所見者而作是詩也東望七閩南望五嶺覽羣山之參差俯章)
(貢之奔流雲煙出沒草本蕃麗邑屋相望鷄犬之聲相聞觀斯圖也可以茫然而思粲然而笑慨然而歎也虔)
(州八境詩坐看奔灘遶石樓使君高會百無憂三犀竊比秦太守八詠聊同沈隱侯濤頭寂寞打城還章貢臺)
(前暮靄寒倦客登臨無限思孤雲落日是長安白鵲樓前翠作堆縈雲嶺路若為開故人應在千山外不寄梅)
(花遠信来朱樓深處日微明皂盖歸時酒半醒薄暮漁樵人去盡碧溪青嶂遶螺亭使君那暇日參禪一望叢)
(林一悵然成佛莫教靈運後著鞭從使祖生先却從塵外望塵中無限樓臺煙雨濛山水照人迷向背只尋孤)
(塔認西東煙雲縹緲鬱孤臺積翠浮空雨半開想見之罘觀海市絳宮明滅是蓬莱回峯亂嶂鬱參差雲外高)
(人世得知誰向空山弄明月山中木客解吟詩)富貴歸鄕人知從太守之樂其
樂(項籍傳富貴不歸故鄕如衣錦夜行六一居士醉翁亭記人知從太守遊而樂而不知太守之樂其樂也)
謀猷入告誰其先天下之憂而憂(見前)無疾其驅(韓文無疾其驅)
(天子有詔)不諫亦入(詩不聞亦式不諫亦入)某一違絇繶(絇音渠說文纑繩絇也禮)
(記童子不屨絇注絇屨頸飾也繶音憶屨縫中紃周禮屨人為赤臆黃臆青句赤臆黃臆者以黃赤之絲為下)
(緣也句通作絇青句以青絲飾屨頭之鼻也)五見袗絺從事無分寸之功失
勢有千丈之落(並見前)路經灧澦髩聳雙蓬(杜詩路經灧澦雙蓬鬢天)
(入滄浪一釣舟)身出褒斜命危一葉謫甘滿百(並見前)黜不待三
北宮之挫一毫縱無膚撓(撓女教切擾也屈也)東野之失連産轉
覺心寒(昌黎孟東野失子詩序東野連産三子不數日輙失之幾老念無後以悲其友人昌黎韓愈懼)
(其傷也推天假其命以喻之)惟是頃者之誤傳或聞舉之以自代士
固伸於知己(史記管晏傳吾聞君子詘于不知己而信于知己者索隱曰信讀曰申謂以彼知我)
(而我志獲申)吾不足以累公(袁盎傳公幸有親吾不足絫公注絫古累字音類韻會事相緣)
(及也增韻縈也玷也)巨源之表嵇康良非素望(嵇康傳山濤將去選官舉康自代康)
(乃與濤書告絶南史王繢傳齊武帝為撫軍吏部尚書張岱選繢為長史呈選牒高帝笑曰此可為素望王鎮)
(之傳阮萬齡少知名為孟昶建威長史時袁豹江夷相係為昶司馬時人謂昶府有三素望范泰傳泰卒議贈)
(開府殷景純曰泰素望不重不可擬議台司)昌黎之薦侯喜亦足自竒(昌黎與祠)
(部陸員外書文章之尤者有侯喜喜之文章學西京而為也舉進士十五六年矣)幸而出大賢
之門亦合進小夫之牘寔以熏心於憂患未由奏記於
門墻(並見前)道逢千騎之上頭(古樂府東方千餘騎夫壻居上頭何用識夫壻白馬)
(從驪駒)喜甚六鼇之抃足輙裁賀語併控謝忱名在惡子
之中敢廢南豐瓣香之敬(陳後山觀兗文忠公家六一堂圖書詩向来一瓣香敬為)
(曾南豐世雖嫡孫行名在惡子中斯人其已遠千歲幸一逢吾老不可待草露濕寒蛩)門無行媒
之迹亦甘師道三徑之荒(山谷詩門無行媒迹草木何憔悴又海宇日清明廟堂勤)
(洒掃何為陳師道白髮三徑草)
通武岡虞知軍(衡武岡已見詳啓意虞蓋歷宰倅而轉知軍)
仁侯出牧(韓文今天幸惠仁侯)和氣先驅黔之巑巫之磻地稱樂
土(詩逝將去女適彼樂土樂土樂土爰得我所餘見前)軫之旁鶉之尾天假德星
(晉天文志自張十七度至軫十一度為鶉尾於辰在已楚之分野屬荆州長沙一星在軫之中)謹藉雙
魚候迎千騎恭惟某官人門具美(並見前)風調不羣利器
盤根縣最茂朝歌之長(虞詡傳為朝歌長故舊皆弔詡笑曰志不求易事不避難臣之)
(職也不遇槃根錯節何以别利器乎詳别見)清談繁露家聲稱秘監之孫(杜陵)
(贈虞十五司馬詩遠師虞秘監今喜識玄孫形象丹青逼家聲器宇存爽氣金天豁清談玉露繁公自注秘監)
(世南也虞世南傳遷太子右庶子固辭改秘書監封永興縣子)從容再轉之丞恬退一
麾之守惟武岡之矯矯晉數茂弘(晉書王導字茂弘以討華軼功封武岡侯)
(贊曰武岡矯矯匡時緝政懿績克宣忠規靡競)若文儒之申申唐推公綽(柳文武岡)
(銘御史中丞柳公綽練立將校提卒五百屯于武岡不震不騫如山如林文儒申申有此武功)考之近
比尤不久留吳公治平之勳甫簪筆而持槖(見前此吳公指武岡)
(前守)呂侯詳刑之命又攬轡以登車(書序呂命穆王訓夏贖刑此呂侯指前武)
(岡知軍呂祖烈言田郡守轉提刑也)我公來合於左符此事即探於右劵
(虞卿傳事成操右券以責詳見前)湘水如舞暫迎五袴之來(柳文湘源二妃廟碑)
(銘南風湑湑湘水如舞將于無讙神聽鐘鼓)嶽雲既開又趣雙旌之入某頃
因退鷁(並見前)及識匿犀(李固傳固貌狀有竒表鼎角匿犀足履龜文注匿犀伏犀也謂)
(骨當額上入髮際隱起也)何幸宣州主人之来(韓文愈未嘗至宣州而樂頌其主人之賢)
(者以其取人信之也)將有黔中上佐之託(見前)惟是箝尾以涉筆(韓文)
(吏抱成案詣丞卷其前鉗以左手右手摘紙尾平立睨丞曰當署丞涉筆占位署惟謹)偶然越俎
以代庖兹僭修副貳之恭非強附交承之末(時梅亭權知軍)除
道路而迎太守願亟驅畫隼之旟(朱買臣傳會稽聞太守且至發民除道縣)
(吏並送迎車百餘乘旟說文錯革畫鳥其上周禮州里建旟州里所建鳥隼取其勇捷爾雅錯革鳥曰旟郭璞)
(注此所謂合剥鳥皮毛置之竿頭徐游藝碑秩映隼旟榮驂熊軾)封府庫以待將軍庶
早反屠羊之肆(見前)
謝綿州虞知府(普綿州即漢廣漢郡之涪縣莽曰綂睦東漢復曰涪縣蜀漢屬梓)
(潼郡隋唐為綿州宋因之南渡後兼綿茂石泉沿邊安撫節制屯戍軍馬)
將指非材連需章而祈免(蔡邕獨斷章者需頭奏者亦需頭表者不需頭詳見前)
陳情未達勤巽命之重申(易重巽以申命需巽卦名)力不足以回天
(文選回天倒日之力張玄素傳玄素諫營洛陽宮魏徵名梗挺聞其言歎曰張公論事有回天之力)錢何
由而流地(劉晏傳自言如見錢流地上詳見前)洊蒙問勞(洊通作臶才甸切重也仍也廣)
(韻再至也易水洊至洊雷震)秪重悚慙恭惟某官才應時需美全世
濟連擁雙旌之駕喜騰五袴之歌(並見前)紫闥黃扉自合
傳登庸之鉢(蜀志郤正傳躊躇紫闥喉舌是執曹植表注心皇極結情紫闥崔駰達旨攀台階闚)
(紫闥皇甫謐傳排閶闔步玉岑登紫闥侍北辰魯褎錢神論排金門入紫闥南史庾仲文傳陛下便可閑臥紫)
(闥無復一事也金坡遺事玉署之設密邇紫闥廣韻漢號禁門曰黃闥顔師古曰宮中小門曰闥扉說文戶扇)
(也爾雅闔謂之扉漢丞相金印紫綬黃扉黑幡所以異車服於百辟也邵氏聞見錄摭言云禪家相傳法謂之)
(傳衣鉢唐狀元以下往謝主司同科名者謂之謝衣鉢故范質舉進士主文和凝愛其文以第十三人登第謂)
(質曰君之文宜冠多士屈居十三欲傳老夫衣鉢也質以為美有獻詩云從此廟堂添故事登庸衣鉢亦相傳)
(互見前傳燈錄池州使君問五祖曰會中有五百僧不傳衣鉢為甚却付盧行者五祖曰四百九十九人會佛)
(法唯有盧行者一人不會佛法他則悟道謂之過量人方傳得衣鉢)朱甍碧瓦且暫分磊
落之州(甍謨盲切說文屋棟也徐曰所以承瓦故從甍釋名屋脊曰甍甍蒙也在上覆蒙屋也唐顯慶)
(中太宗子越王正為綿州刺史於州城西北隅建樓故杜詩云綿州州府何磊落顯慶年中越王作孤城西北)
(起高樓碧瓦朱甍照城郭互見前)有憐芻狗之陳非具木牛之智(並見前)
薾然疲役(莊子薾然疲役而不知其所歸可不哀耶詳見前)畏此簡書(見前)猶加
從臾之詞(方言南楚凡已不欲喜怒而旁人說者謂之慫慂或作從臾衡山王傳日夜縱臾如淳曰)
(縱才勇切臾讀作勇師古曰奬勸也互見前)乃相親厚之道(韓文乃相親重之道耳非所以)
(待足下者也)某冐申傴僂(傴於語切僂音縷增韻身向前也詳見前)冀免馳驅澤
國龍節土國人竟莫回於先甲(周禮掌節土國用人節澤國用龍節)大家
牛車小家擔尚有望於同寅(兒寬傳大家牛車小家擔負輸租繦屬不絶)
代回開州張守(晉方輿勝覽開州秦漢為巴郡朐䏰縣地後漢分朐䏰西北界今)
(州南二里置漢豐縣屬固陵郡蜀漢改為巴東郡西魏於達州新寧縣置開州因開州以為名後周)
(置漢豐縣為永寧縣自東開郡城移開州于今治今州西九十里濁水故城是也隋煬帝改永寧為)
(盛山縣恭帝於盛山縣置萬州及萬歲郡唐重置開州改盛山縣復為開州宋因之元以縣省今改)
(開縣屬夔州府詳啓意蓋代月湖下同)
榮分漢竹少憩召棠絶冀北騎麒麟真成歴塊(麒麟當作騏驎)
(騏音其詩有騂有騏毛傳蒼棋曰騏正義云謂青而微黑今之驄馬也說文騏馬青驪文如博棋也驎馬色駁)
(也今之連錢驄韓文冀北馬多天下又披髮騎騏驎王褎傳蹶如歴塊)出巴東屬朐䏰審
已開藩(地理志開州盛山郡義寧二年置天寶元年更名朐䏰故城在今夔州雲安縣西劉禹錫云朐)
(䏰蚯蚓也地濕多此蟲故名昌黎韋侍講盛山十二詩序不知其出於巴東以屬朐䏰也注朐䏰說文蟲名考)
(其義當作潤蠢唐韻音蠢潤劉禹錫音屈忍漢書朐音劬今按漢書地理志巴郡有朐忍縣容母水所出南有)
(橘官鹽官顔師古云朐音劬誤也說文朐其俱切從肉句聲脯脡也又山名地理志齊郡臨朐縣有臨朐山洋)
(水所出說文朐如順切從肉旬聲䏰尺尹切從内忍聲蟲名漢中有&KR1219;䏰縣地下多此蟲因以為名今以朐作)
(朐傳寫之訛也而顔氏大儒乃誤音何與)恭惟某官文學浚明器資膚敏談
笑千牛之解游刃有餘(見前)超騰一鶚之飛插翎甚勁言
從涪水(說文涪水出廣漢巴&KR1522;外南至墊江入漢一綂志涪江在今重慶府西北来自嘉陵江經合州)
(至城北入岷江)易守固陵(開州漢屬固陵郡詳見題下)編元子之珠璣多傳
詩賦奏韋矦之金石又妙詞章(韋侍講盛山十二詩序韋矦讀六藝之文以探)
(周公孔子之意又妙能為詞章可謂儒者夫儒者之於患難苟非其自取之其拒而不受於懷也若築河堤以)
(障屋霤其容而消之也若水之於海冰之於夏日其翫而忘之以丈辭也若奏金石以破蟋蟀之鳴秋蟲之聲)
臥而治之行且召矣(見前)某罔功犴獄(詩宜犴宜獄犬所以守故謂獄為犴)
(亦作岸毛傳岸訟也韓詩云鄕亭之獄曰犴)躐長雉工無論思朝夕之才漫
誇文石(並見前)有追逐雲月之友邈在盛山(韋侍講盛山十二詩序有)
(以韋矦所為十二詩遺予者其意方且以入谿谷上巖石追逐雲月不足日為事讀而歌詠之令人欲棄百事)
(往而與之游云云今按盛山在開州北三里山下有宿雲亭隱月岫流杯渠琵琶臺綉衣石山形如盛字故昔)
(人有拄笏看山尋盛字之句謝諤詩金房開達皆名州盛山更在天上頭韋侍講名處厚唐書有傳)
代回融州沈守(暐融州漢為鬱林郡潭中縣地吳分鬱林郡置鬱林縣蕭齊置齊)
(熙郡梁置東寧州隋改東寧為融州又改齊熙郡為義熙縣煬帝隸始安郡即今之桂州也唐置融)
(州改融水郡宋復為融州方輿勝覽云玉融山水為天下最而老人巖真仙巖之類又其最也)
出綸西掖宅牧南交惟帝念功不泄邇而忘遠(並見前)建
侯樹屏率崇德而象賢(尚書乃命建矦樹屏在我後之人屏音丙)恭惟某官
風調不羣人門具美製百里之錦游刃有餘題别駕之
輿建幡甚邇朝陽之鳴已近(並見前)夜郎之徼方虛(圖經融州)
(東南接桂林都會之境西北有牂牁夜郎之地)君無遐心民有吐氣某無由旅
賀猥辱謙施五馬不受二毛此可慶耳雙魚中有尺素
何以報之(並見前)
代回江州莫殿撰中書(子純江州禹貢為荆楊二州之境春秋為吳西境)
(為楚東境後屬楚秦屬廬江郡漢高帝改九江曰淮南國晉置江州因江水為名又分尋陽柴桑二)
(縣置尋陽郡屬江州陳治尋陽隋置江州移治湓城唐為尋陽郡復為江州宋因之今為九江府)
叢棘藏瘝改司平之常伯(禮記凡聽五刑之訟成獄辭史以獄成告于正正聽之正)
(以獄成告于大司寇聽于棘木之下鄭云棘取赤心而外刺春秋元命苞樹槐棘聽訟于其下棘者心有刺言)
(治人者原其心不失赤實而以刺人其情令各歸實易坎上六係用徽纆寘于叢棘三歲不得凶月湖以刑部)
(侍郎遷工郎尚書故云)五花委重勤解事之舍人(通鑑唐故事中書有軍國政事)
(則中書舍人各執所見雜署其名謂之五花判事其中選一人明練事者知機密謂之解事舍人新唐書齊澣)
(傳為中書舍人論駁及詔誥皆援凖古義朝廷大政必諮之號解事舍人)敢祓謝箋并捈賀
臆(捈抽居切通作攄博雅舒也增韻摛也)恭惟某官多士冠冕九牧羽儀
要路在前獨有韓稚圭之識榮進素定了無張師德之
譏忠結人主之知文鼓天下之動乃從右掖而綰左符
(並見前)鞭鳳笞鸞宜有燕閑之樂(韓詩上界真人足官府豈如散仙鞭笞鸞鳳終)
(日相追陪)帶牛佩犢反勤禽制之威(王尊傳曠日煩費不能禽制龔遂傳二千石不)
(能禽制)兹陞秘殿之華(歐陽修除劉沆制惟兹秘殿之嚴)就易大邦之翰
九江虎渡交騰来暮之謠(宋均傳遷九江太守郡多虎暴常募設檻穽而猶多傷害)
(均到下記屬縣務退貪姦思進忠善一去檻穽除削課制其後傳言虎相與東游度江)十年鳳池
恐有見晚之召(夢溪筆談張唐卿進士第一人登科期集於興國寺題詩句於壁曰一舉首登)
(龍虎榜十年身到鳳凰池有人續云君看姚曄併梁固不到朝官未可知後果終于京官姚曄梁固真宗朝狀)
(元唐卿仁宗朝狀元)某老當謝事(禮記七十而致事若不得謝則必賜之几杖)頑復即
工(尚書苖頑弗即工此借用)君薄淮南耶計登庸之不遠吾在汶上
矣恐邂逅之無期
代回方韶州(信孺見第二十五卷方提刑條注曲韶州漢初屬南粤武帝平南粤而)
(江以縣隸桂陽郡統於荆州後漢因之置始興都尉三國屬吳晉以始興郡屬廣州宋更郡名曰廣)
(興齊復為始興陳覇先為始興太守起兵討矦景陳於此置東衡州隋開皇元年改為韶州以州有)
(韶石相傳舜登此石奏韶歌因取以名郡)
五雉分工何補鷄翹之末(後漢輿服志鸞旗者編羽旄列繫幢旁民或謂之鷄翹非)
(也李商隱詩屬車無復插鷄翹)雙魚尺素又勤驛使之来藏弆為榮不
知所賀恭惟某官器資膚敏政術融明以專對之學專
城裕乎不裕(宋史方信孺傳自春至秋使金三往返以口舌折強敵金人計屈情見)用平
戎之策平盜難豈其難(新唐書王忠嗣傳上平戎十八策高駢詩恨乏平戎策慙登拜)
(將壇)輙從三章之谿(宋史信孺忤韓侂胄奪三秩臨江軍居住臨江有章山)使鎮九
韶之石(韶石在韶州東北八十里郡國志斗勞水開有兩石相峙高百仞廣五里相去一里大小略均)
(似雙闕州取名焉此外又有三十六石各有名楊廷秀望韶亭詩新隆寺後看韶石三三兩兩略依稀金坑井)
(頭看韶石十十五五不整齊一来望韶亭上看九韶八音堆一案金鐘大鏞浮水涯玉瑟瑶琴倚天半堯時文)
(物也麄疎禮樂猶帶鴻荒餘茅茨殿上搥土鼓葦葉聲外無笙竽黃能郎君走州嶽領取后夔搜禮樂嶧山桐)
(樹夜半鳴泗水石頭清盡曜山神川后争獻珍姚家制作初一新帝思南嶽来時廵宮琛廟寶皆駿奔曲江清)
(澈碧瓊軟海山孤尖翠屏展天顔有喜后夔和一奏雲韶供亞飯帝登九疑忘却歸不知斑盡湘笛枝后夔一)
(脛跛莫随坐委衆樂江之湄儀鳳舞獸掃無迹獨留一狻守其側至今喚作獅子石雨淋日炙爛不得洞庭張)
(樂已莓苔犍為獲磬亦塵埃不如九韶故無恙戞擊尚可起冬雷何時九秋霜月裏来聽湘妃瑟聲美曲終莫)
(道不見人江上數峰是誰子)顯允方叔佇獲醜以言歸(詩顯允方叔伐鼓淵淵方)
(叔率止執訊獲醜注明信之方叔執其可言問所獲敵人之衆以言歸也)埶競武王豈泄邇
而忘遠(詩執競武王無競維烈注言能持強盛之道者惟有武王)某罔功雲部攝長
水曹勞侍從厭承明會且歸矣(詩會且歸矣無庶予子憎)選賢良安
渤海跂予望之(跂去智切音與棄同通作企說文舉踵也詩跂予望之餘見前)
代回譙沅州(得遇秦昭王使白起侵楚取蠻夷地為黔中郡漢高帝改為武陵郡屬)
(舞陽地武帝置䍧牱郡屬益州梁置沅陵郡隋以郡為陜州唐析辰溪置麻陽縣以龍標置巫州更)
(曰沅州復為巫州為潭陽郡又更巫州為叙州宋熙寧間章惇為湖北常平使者收復其地置沅州)
榮分竹使出牧杏城安邊境立功名維其時矣(鼂錯傳安邊境)
(立功名在於良將不可不擇也詩物其有矣維其時矣)崇詩書閱禮樂盍少試焉
恭惟某官濟美勳門蜚英學省(新唐書歸崇敬傳天子學曰璧雍前世或曰璧)
(池或曰璧沼亦言學省沈約學省愁臥詩注學省國學也山谷詩學省得佳士又學省非簿領又學省困虀鹽)
班超投筆當加萬里之封(班超傳家貧常為官傭書久勞苦嘗輟業投筆歎曰大丈)
(夫無他志略猶當效傅介子張騫立功異域以取封矦安能久事筆研間乎)韓信登壇可决
千里之勝(見前)得州如斗(宋宗慤為豫州典籖多所連埶慤大怒曰慤年六十得一州如)
(斗大不能復與典籖共臨之)游刃成風(莊子恢恢乎游刃有餘地又匠石運斤成風)沅芷
公子之思聊逍遥兮容與(屈原九歌沅有芷兮澧有蘭思公子兮未敢言又時不可)
(以驟得聊逍遥兮容與)楚茅王祭之入應紏合而彌縫(左傳爾貢包茅不入)
(王祭不共無以縮酒寡人是徵又糾合諸矦而謀其不協彌縫其闕而匡救其災昭舊職也今按包茅山在沅)
(州麻陽縣西南三百五十里武陽記云上有三脊茅可以縮酒寰宇記云即楚國入貢之茅)豈舍王
哉今召君矣某雖當請别猶闕賀成(淮南子大厦成而燕雀相賀)選
用賢良欲安之願察舉龔之意(龔遂傳渤海盜賊並起上選能治者丞相御史)
(舉遂可用召見不副所聞問遂何以息其賊盜遂對曰陛下欲使臣勝之耶將安之也上悦其對答曰選用賢)
(良固欲安之也)備足文武可使也更疇借寇之功(寇恂傳光武定河内難其)
(守問於鄧禹禹曰寇恂文武備足有牧人御衆之才非此子莫可使也餘見前)
代回張澧州(忠恕澧州秦屬黔中郡漢改武陵郡屬荆州州治即漢武陵之零陽縣)
(地吳立天門郡晉置南平郡及僑置南義陽郡隋廢郡置松州尋改澧州以州在澧水之北故以為)
(名大業為澧陽郡唐改澧陽郡復為澧州屬山南道宋仍之隸荆湖北路)
夏后之辟三千罔功亞旅(晉刑法志夏后氏之王天下也則五刑之屬三千殷因于)
(夏有所損益尚書司徒司馬司空亞旅爾雅亞次也旅衆也孔傳衆大夫其位次卿)冬官其屬六
十謬玷上卿五馬高情雙魚下問恭惟某官受材膚敏
涖事靖恭挺挺魏謩寧無祖烈(並見前)昂昂嵇紹宜有父
風(晉書忠義傳嵇紹字延祖魏中散大夫康之子始入洛或謂王戎曰昨於稠人中始見嵇紹昂昂然如野)
(鶴之在鷄羣戎曰君復未見其父耳)聊分漢竹之符出結澧蘭之佩(楚辭遺余)
(珮兮澧浦又紉秋蘭以為佩詳見上條)某罔功曳履有味投簪(左思詩躊蹰足力煩)
(聊與投吾簪張協詩抽簪解朝衣散髮歸海隅)荒元亮之菊籬竟成何事(陶靖節集)
(三徑就荒松菊猶存又種菊東籬下悠然見南山)想浮㐀之松塢空送此心(大浮)
(山在澧陽縣西南一百三十五里圖經載石門縣亦有浮山以為浮㐀先生學道之所蓋浮山闊遠跨據數縣)
(也宋樓鑰詩讀書記羣玉採藥思浮㐀)
代回尤衡州(棐衡州秦為長沙郡漢屬桂陽郡又長沙國吳置湘東郡晉置湘州宋)
(為國齊為郡梁置衡州陳置東衡州以本州為西衡州隋置衡州煬帝改為衡山郡唐復為衡州宋)
(因之按宋史尤袤傳袤子棐槩孫焴禮部尚書則棐袤之子也仕至工部侍郎焴即棐之子)
榮分漢竹言憩甘棠崇德象賢共謂錫山之有後(尤袤傳袤)
(字延之常州無錫人入太學以詞賦冠多士尋冠南宫登紹興十八年進士第歴官禮部尚書贈金紫光禄大)
(夫諡文簡錫山在無錫縣西七里慧山東峰也周秦間曾産鉛錫有樵者於山下得古銘云有錫兵天下争無)
(錫寧天下清有錫沴天下弊無錫乂天下濟至漢初錫殫故縣以無錫名新莽改曰有錫自光武以後不復有)
(錫復名無錫)牧人御衆從知衡嶽之無虞(寇恂傳鄧禹曰寇恂文武備足有牧)
(人御衆之材非此子莫可使也)恭惟某官業履粹明聲華茂麗喬术非
謂故國文獻固存茁蘭稱其家兒典刑是似(韓文蘭茁其牙稱其)
(家兒也)兹紆魚珮作牧熊湘(見前)平庶民愁恨之心去其螟
螣(詩不稂不莠去其螟螣注食心曰螟食葉曰螣皆蝗類也皆政貪所致)還中州清淑之
氣懷彼鴟梟(韓文衡山之神既靈又當中州清淑之氣蜿蟺扶輿詩翩彼飛鴞集于泮林食我桑)
(黮懷我好音)佇增秩以賜金復鳴謙而曳玉某無由旅賀猥
沭謙撝(謙字複上)用賢良固欲安之既深簡在(龔遂傳選用賢良固欲安)
(之也詳見前)冀京師并蒙福也更乞勉㫋(郭伋傳徵拜潁川太守召見辭謁帝)
(召之曰賢能太守去帝城不遠河潤九里冀京師并蒙福也楊惲傳願勉㫋無多談師古曰㫋之也杜詩困學)
(適從衆明公各勉㫋歐陽永叔詩憂傷白髮吾今爾仕宦青雲子勉㫋山谷詩勉㫋吾子富春秋)
代回富和州(嘉謀和州於天文直南斗魁下秦為歷陽縣隸九江郡漢屬淮南國後)
(屬九江郡而歷陽為治所後漢揚州移治於此三國吳為重鎮晉立歷陽郡宋為南豫州治歷陽劉)
(禹錫和州廳壁記云梁之亡也北齊圖覇功擁正陽矦淵明以歸王僧辯来迎會於兹地二國和協)
(故以名州隋唐或為歴陽郡或為和州宋因之隸淮西路)
起之家林(山谷詩小溪風物似家林)分以竹符用忠良慈惠之帥(漢書)
(刑法志忠信之長慈惠之師)慰愁恨歎息之民邊圉底寧前旒寬顧
(家語聖王冕而前旒柳詩忽如朝玉皇天冕垂前旒)恭惟某官名門濟美雋軌舒
翹(六一居士詩萬國會王州羣英馳雋軌柳文舒翹揚美推類援朋)方事之殷能運糧
而排泗(左傳方事之殷也有韎韋之跗注殷盛也陶侃傳方事之殷當賴羣儁)相時而動
復得計以觀濠(易君子蔵器於身待時而動莊子於魚得計又莊子與惠子游於濠梁之上莊)
(子曰儵魚出游從容是魚樂也柳詩魚樂知觀濠濠梁即河水在臨濠城下莊子與惠子觀魚處)何小
智之自私(賈誼傳小智自私賤彼貴我)疑大勇之若怯(禮記勇者若怯)忠無
不報(鄒陽傳忠無不報信不見疑)事久益明兹從珍臺(西京賦珍臺蹇産以壮極)
(甘泉賦珍臺閒館璇題玉英蜵蚹蠖濩之中)遂殿藩服(周禮又其外五百里曰藩服)惟是
烏江之重鎮實係垣墉(烏江在和州城北故烏江縣東四里即亭長艤船待項王處金)
(陵世紀云江浦即舊烏江縣王介甫詩百戰疲勞壮士哀中原一敗勢難迴江東子弟今雖在肯為君王卷土)
(来胡曾詩争帝争王勢已傾八千兵散楚歌聲烏江不是無船渡恥向東吳再起兵尚書若作家室既勤垣墉)
非資青社之餘規難安田里(史記小子閎受兹青社)民之瘼矣(瘼通)
(作莫說文病也詩民求之莫又亂離瘼矣)君必勉之某雖忻除目之頒(姚合詩一)
(日看除目三年損道心)猶缺建牙之賀(禮含文霧牙旗者將軍所建也後漢滕輔祭牙文敬)
(建高牙神武攸託晉袁宏祭牙文敢建高牙烈烈桓桓宋王誕祭牙文敬建高牙顯兹威靈宋鄭鮮之祭牙文)
(崇牙既建義鋒增厲除建對)綠琴委贈莫辦貂褕之酬畫戟凝香願
謹燕寢之衛(並見前)
代回趙饒州(師㞧饒州秦為鄱陽縣屬九江郡漢屬豫章郡東漢置鄱陽屬廬陵郡)
(隋改廬陵郡為饒州唐宋因之州以物産豐饒得名故唐章孝標詩云饒陽因得富州名是也)
取材右戚(文帝紀左賢左戚先民後已師古曰以賢為上然後及親也)予節左符(東坡)
(詩横空好在修眉色頭白猶堪乞左符)南土跕鳶風俗昔諳於瀧吏(馬援傳當)
(吾在浪泊西里間虜未滅之時下潦上霧毒氣熏蒸仰視飛鳬跕跕墮水中昌黎瀧吏詩云南行逾六旬始下)
(昌樂瀧往問瀧頭吏潮州尚幾里行當何時到土風復何似注瀧音雙水名昌樂今韶州縣樂昌五里有昌山)
(有樂石瀧在縣上五里今按昌山在樂昌乃士庶嬉游之所樂石即韶石也許申張曲江祠記樂石竒怪而甲)
(出俗謂未湍浚為瀧)東方擁騎江湖今樂於番君(古辭陌上桑東方千餘騎夫壻)
(居上頭吳芮傳秦時番陽令也甚得江湖間民心號曰番君)恭惟某官麟趾清標(詩序)
(關雎之化行則天下無犯非禮雖衰世之公子皆信厚如麟趾之時也)鴻寶奥學(劉向傳淮南有)
(枕中鴻寶苑秘書師古曰鴻寶苑秘書並道術篇名蔵在枕中言常存錄之不漏洩也)文章賀白
决科俊造之羣(禮記司徒論選士之秀者而升之學曰俊士升于司徒者不征于鄉升于學者)
(不征于司徒曰造士)政事龔黃接武循良之傳(東坡詩龔黃側畔難言政羅趙前頭)
(且眩書)梅花萬里(杜詩五嶺皆炎熱宜人獨桂林梅花萬里外雪片一冬深)麥穗兩岐
(東觀漢紀張堪為漁陽太守勸民耕種以致殷富百姓歌曰桑無附枝麥穗兩岐張君為政樂不可支)盍
歸乎来為王卿士(尚書蔡仲克庸祗德周公以為卿士)然宅乃牧亦福京
師(尚書宅乃事宅乃牧郭伋傳河潤九里冀京師并蒙福也)訪九賢之風流(九賢吳周魴黃)
(武間為鄱陽太守鄱人彭綺作亂魴生擒之賜爵關内矦晉虞溥為鄱陽内史大修郡學廣招生徒風化大行)
(梁陸襄為鄱陽内史郡人鮮于琮作亂襄生擒琮為政六年郡中大寧隋梁文謙大業中為鄱陽太守招撫饑)
(民民甚德之治行為天下最隋柳莊討平徐璒等即授饒州刺史甚有治名唐馬植太和間為鄱陽太守嘗築)
(堤百姓便之呼為馬公堤唐李復建中初為饒州刺史築堤捍江民德之號曰李公堤唐顔真卿乾元初為饒)
(州刺史時盜掠鄕村真卿捕首惡磔于市郡中肅然宋范仲淹景德中坐朋黨出知饒州興學校明教化一以)
(豈弟為政賑濟饑民賴全活者以萬計郡治有九賢堂圖像其中)安庶民於田里亟其
璽賜當以衮歸某猶缺賀成乃勤委重(並見前)雙魚中有
尺素已尊君子之謙(易謙尊而光)五馬不受二毛更覺王孫
之貴(杜詩尚覺王孫貴豪家意頗濃)
代回林撫州(㞯撫州已見)
右虎留符(文帝紀初與郡守為銅虎符師古曰與郡守為符者謂各分其半右留京師左以與之)
左龜拂印(何法盛晉中興書孔愉經餘亭放龜溪中龜中流左顧後以功封餘亭矦及鑄矦印而龜)
(左顧更鑄亦然印工以聞愉愉悟乃取佩)以柳易播君何改刺之嫌(韓文劉夢得在)
(遣中當詣播州子厚泣曰播州非人所居將拜疏願以柳易播遇有以夢得事白上者夢得改刺連州)自
宋之滕我得受㕓之幸(月湖為郡人故云)恭惟某官材全業鉅
(韓文鏗鏘發金石幽眇感鬼神信所謂材全而能鉅者也)學廣聞多(韓文學廣而聞多不求聞于人)
(也)七歲而賦方圓靜若得意(新唐書李泌傳泌七歲知為文玄宗召見方與燕國)
(公張說觀奕因使說試其能說請賦方圓動静泌逡廵曰願聞其略說因曰方若棋局圓若棋子動若棋生静)
(若棋死泌即答曰方若行義圓若用智動若騁材静若得意說因賀帝得竒童)連年之取科第
易於摘髭(韓詩連年取科第若摘頷底髭)教胄西宗(言知西外宗正司在福州)抗㫋
北漠(說文漠北方流沙也通作幕漢書絶幕注沙漠匈奴之南界)旋被南衙之薦(李揆)
(傳本朝置南北衙文武區别高元裕傳西頭勢乃重南衙樞密之權過宰相宇文士及傳南衙羣臣面折廷爭)
入讐東觀之書(通典後漢圖書在東觀詳别見)輟從第一之秘丞(梁書劉孝)
(綽傳七歲能屬文號曰神童出為上虞令還除秘書丞高祖謂舍人周捨曰第一官當用第一人故以孝綽居)
(此職)進陪十五之郎位(天官書五帝座後聚一十五星曰郎位天文志南宮後聚一十五星)
(曰哀烏郎位)願試馮翊(蕭望之傳宣帝察望之材任宰相欲詳試其政事復以為左馮翊)勇
下蓬莱(華嶠後漢書學者稱東觀為老氏藏室道家蓬莱山)今轉為汝水之行(謝靈)
(運宋謝逸文集序臨川在江西瀕汝水以為郡而靈谷銅陵諸峰環列如屏障詳見前)殆亦是吾
州之慶寘薤一本未能獻邦人之規歌麥兩岐已略聞
太守之政所願召參之使少寬借寇之民某方欲賀成
先勤委重(並見前)倡父老曰陽公賢也行亦謀歸(昌黎送何堅序)
(堅道州人道之守陽公賢也堅歸倡其州之父老子弟服陽公之令)有子弟而子産誨之
别遲善頌
代回方連州(桷連州春秋楚州秦為長沙郡之南境西漢有桂陽郡而桂陽陽山以)
(縣屬焉吳分桂陽置始興郡宋改始興為廣興郡齊復為始興郡梁武帝分置陽山郡隋廢郡置連)
(州因黃連嶺以為名煬帝改熙平郡唐復置連州宋因之)
疏恩北闕宅牧南交(見前)唐陽山之都雖云窮處(昌黎送區冊序)
(陽山天下之窮處也陸有㐀陵之險虎豹之虞江流悍急横波之石廉利侔劒戟舟上下失勢破碎淪溺者往)
(往有之縣郭無居民官無丞尉夾江荒茅篁竹之間小吏十餘家皆鳥言夷面始至言語不通畫地為字然後)
(可告以出租税奉期約九域志日出光照故名陽山)漢桂陽之守蓋有聞人(後漢書循)
(吏傳衛颯為桂陽太守郡與交州接境俗不知禮則颯下車脩庠序之教設婚姻之禮朞年間邦俗從化南陽)
(茨克代之亦善其政教此得利益許荆和帝時遷桂陽太守郡濱南州風俗脆薄不識學義荆為設喪紀婚姻)
(制度使知禮禁在事十二年父老稱歌桂陽人為立廟樹碑互見前)恭惟某官抱負雄深
(韓文抱負其業東歸於家)踐揚詳熟為丞再轉人歌别駕之功(韓文再轉)
(而為丞兹邑王祥傳時人歌之曰邦國不空别駕之功詳見前)出守一麾上念專城之
重(選詩屢薦不入官一麾乃出守新唐書虞奐傳為陜州刺史玄宗嘉其美政題贊于廳事曰專城之重分)
(陜之雄亦既利物内存匪躬斯為國寶不墜家風古辭陌上桑四十專城居)有華銀嶺(銀山在今)
(饒州府德興縣東三里一名鄧公山山出銀唐總章初置場至宋天聖間山穴傾摧而銀課未除范文正奏罷)
(之一在今長沙府湘潭縣西一百二十里其山石白如銀此銀嶺未詳所在)遠畀銅符無疾
其驅恐有天子之詔(韓文無疾其驅天子有詔)起視汝穴更觀刺史
之謠(柳文連山郡復乳穴記石鍾乳餌之最良者也楚越之山多産焉于連于韶者獨名于世連之人告)
(盡焉者五載矣今刺史崔公至逾月穴人以乳復言邦人悦是祥也雜然謠曰氓之熙熙崔公之来公化所徹)
(土石蒙烈以為不信起視乳穴)某遥想履封無由旅賀望千騎上頭之
去應有光華因雙魚中素之来就申寫送(並見前)
代回錢漳州(蔤漳州秦閩中郡漢為東冶縣地東漢為南部都尉地並屬會稽郡晉)
(屬晉安縣梁屬南安郡隋屬閩州唐武后垂拱初析福州西南境置漳州以南有漳水故名治漳浦)
(縣開元初徙治李澳溪天寶初改漳浦郡乾元初復為漳州徙治龍溪今州理是也五代時留從效)
(改為南州宋復為漳州)
榮剖漢符既臨漳浦(見題下)人生五馬賸收及物之功(杜詩)
(人生五馬貴盧奐傳亦既利物内存匪躬詳見上條)山有九龍豈少專城之樂(郡志)
(九龍山下有九龍溪梁大同中有九龍游戲此江今祭九龍翁甚盛山北又有金溪水宋陳堯佐詩人生五馬)
(貴山有九龍游)恭惟某官飛騰聲實明習憲章(馬周傳贊由一介草茅言天下)
(事明習憲章若素官于朝)近使之遠使之皆駕韶鈞之韻(莊子君子遠使之而)
(觀其忠近使之而觀其敬詳見前)汝器也何器也宜為廊廟之珍惟其
洊著於民庸是以復煩於郡寄雙旌畫戟無辭遵海而
南一札綠綈會即自天而下(並見前)某持荷惟舊視蔭無
多(說文蔭草隂也又隂景曰蔭左傳趙孟視蔭曰朝夕不相及誰能待五)馮熊兩轓愧莫
陪於賀夏烹魚尺素聊復具於報章(並見前)
代回唐光化(&KR0929;光化軍春秋穀伯國楚地隂國所遷秦漢為隂縣及鄼縣屬南鄕郡)
(後漢末魏武分南鄕郡晉武改南鄕為順陽郡梁立鄼城郡領隂鄼二縣後周廢為縣屬襄陽郡隋)
(改隂曰隂城唐立鄼州領穀城鄼城二縣尋廢為鎮隸襄陽之穀城縣宋陞隂城鎮為光化軍治光)
(化縣又以光化軍為通化軍後金人渝盟復為軍縣如初)
考工弗績久慙五雉之司宅牧惟良遠效雙魚之問(並見)
(前)洗此執熱儼如即温恭惟某官宜在中朝(漢書注中朝内朝也)
(大司馬左右前後將軍侍中常侍散騎諸史為中朝丞相以下為外朝)顧乘邊障九夷通
道既歸馬於華山之陽(尚書遂通道于九夷八蠻又歸馬于華山之陽)千里專
城姑擊牛享雲中之士(馮唐傳唐對文帝曰臣聞魏尚為雲中守軍市租盡以給士卒)
(出私飬錢五日一殺牛以饗賓客軍吏舍人是以匈奴遠避不近雲中之塞)今召君矣豈舍
王哉某曳履胡顔投簪甚力人生五馬貴願森衛之有
加(並見前)天高數鴻鳴愧報章之不腆(柳詩霞散衆山迫天高數鴈鳴)
代回趙袁州(彦倓袁州秦屬九江郡地漢為宜春縣屬豫章郡吳立安成郡領宜春)
(等六縣晉屬江州又避太后諱改宜春為宜陽縣隋廢安成郡置袁州因袁山以為名唐宋因之)
(宋史趙彦倓字安卿彭城矦叔聚曾孫父公廣饒州太守歷官溧陽尉揚州司戸平江府推官攝宜)
(興縣知臨安於潛縣臨安府通判知興國軍遷湖南運判知紹興府改大府少卿遷顯謨閣知太平)
(府調江西轉運使所在皆有善政獨不言知袁州盖逸之也此啓可以補史之闕矣袁山有高士)
(袁京居之故名)
起自家林(山谷詩小溪風物似家林)分之符竹庶民安其里是在二
千石之良(並見前)刺史得其人兹為十萬戶之福(新唐書陳子昂)
(傳一州得才刺史十萬戶賴其福得不才刺史十萬戶受其困國家興衰在此職也)恭惟某官蜚
聲屬籍(見前)擢秀宗標(呂安傳植根芳苑擢秀清流孔穎達毛詩正義序擢秀幹于一時騁)
(絶轡于千里)頃聞絃歌之聲已高物表不謂肯綮之技久縮
袖間(莊子技經肯綮之未嘗說文肯骨間肉肯肯著也肯綮脅肉結處韓文巧匠旁觀縮手袖間)兹
由祝釐(文帝紀祠官祝釐注釐福也賈誼傳受釐宣室是也音同僖)始復出牧(杜詩民到)
(于今歌出牧)袁雖小郡古號名邦江山勝游謝靈運之風流
猶在(韓詩莫以宜春遠江山多勝游郡志袁州萬載縣本漢建城縣地屬豫章郡吳析置陽樂縣晉改康)
(樂縣謝靈運封康樂公故云)閭里無事韓昌黎之政術可師(昌黎袁州謝上)
(表州小地狹賦税及時民安吏循閭里無事微臣惟當布陛下維新之澤守國家承平之規勸以農桑使無怠)
(惰)臥而治之行且召矣某違離滋久企仰良深聞去騎
之逐雙旌喜而不寐(韓詩旦夕公歸伸拜謝免勞去騎逐雙旌)因烹魚之有
尺素文以足言(左傳言以足志文以足言餘見前)
代回處州趙守(伯麟處州古縉雲之墟天文吴地斗分野春秋屬越秦屬會稽郡)
(後越王無疆七世孫摇佐漢有功立為東越王都東甌今温州永嘉是也後以甌地為迴浦縣東漢)
(改為章安吳立臨海郡晉分臨海立永嘉郡隋改為處州尋改為括州唐為松州玄宗改為縉雲郡)
(德宗又改為處州大歷間以處士星見詔更州名宋因之)
分竹南衙憩棠東輔庶民安其里是在二千石之良刺
史得其人何止十萬戶之福恭惟某官凝姿信厚蓄德
惠和大雅不羣信其来之有自(並見前)小邦懷德宜所去
之見思(尚書大邦畏其力小邦懷其德)兹屈高陽子之才出為縉雲山
之牧(左傳高陽氏有才子八人謂之八愷縉雲氏有不才子謂之饕餮縉雲黃帝氏官名山在麗水縣舊)
(傳黃帝游仙之處有孤石特起高二百丈峰數十或如羊角或如蓮花有龍鬚草云是羣臣攀龍鬚所墜者徐)
(凝題縉雲山詩黃帝旌旗去不回空餘片石碧崔嵬有時飛捲鼎湖浪散在晴天雨點来鼎湖在縉雲仙都山)
(頂相傳以為黃帝上仙處李詩杉蘿色裏縉雲山楊億詩遠辭金虎觀来守縉雲城)民庸益懋王
覲不遥某側聞建牙(列子吾側聞之試以告女側旁也建牙詳本卷富和州條)未由
削櫝(原陟傳削牘為疏)雙魚中有尺素先承君子之謙(易謙謙君子)
五馬不受二毛祗覺王孫之貴(杜詩人生五馬貴不受二毛侵又尚覺王孫貴)
(豪家意頗濃)
代回葉廣德(延年廣德軍春秋屬吳楚子伐吳及桐汭即其地秦置漳郡漢改漳郡)
(為丹陽郡復以為廣德國封中山靖王之後後漢置廣德縣晉屬宣城郡宋立綏安縣梁分置石封)
(縣隋改石封為綏安縣又屬宣州又更綏安縣為廣德縣宋建為廣德軍以郎步鎮置建平縣以隸)
(焉)
分命竹符承流桐汭(桐源山在廣德南八十里桐汭水在廣德西北五十里源出白石自)
(宣城界流入丹陽湖水内曰汭)安庶民於田里是在刺史之良潤千里
之京師尤借近畿之重恭惟某官識弘且敏材裕而通
鏘百里之絃歌紛諸臺之剡薦(並見前)明廷擢雋方通振
鷺之班(詩序振鷺二王之後来助祭也詩振鷺于飛于彼西雝注振振羣飛貌又振振鷺鷺于下注潔)
(白之士羣集于君之朝韓詩漸階羣振鷺)神圉祝釐遂抗冥鴻之志(司馬相如傳靈)
(圉燕于閑館注靈圉衆仙號也文帝紀祠官祝釐如淳曰釐福也賈誼傳受釐坐宣室是也音僖法言鴻飛冥)
(冥弋人何慕焉)起家而得二千石(漢書諸附麗之者或起家為二千石)去天而在
咫尺間勉策民庸佇遄王覲某未馳賀幅猥辱謝緘豈
自知雲中哉固行蔵之難料(田叔傳叔對文帝曰貫高等謀反天子下明詔趙敢)
(有隨張王者罪三族然孟舒自髠鉗隨張王以身死之豈自知為雲中守哉)吾必在汶上矣
恐邂逅之無期
回趙全州(必愿)賀權軍(全州即湘源五代晉高祖時改永州之湘源縣為清)
(湘縣置全州割永之清湘灌陽二縣隸焉宋因乏宋史趙必愿字立夫以大父汝愚遺表補承務郎)
(嘉定七年舉進士歷知全常處泉台婺六州淳祐五年以文華直學士知福州福建安撫使居官四)
(年卒贈銀青光禄大夫必愿才周器博心平量廣而又蚤聞家庭忠孝之訓師友正大之言世濟其)
(美可謂信厚之公子矣此啓權武岡軍作)
比蒙省劄暫攝郡章退惟涉筆之文丞(韓文丞涉筆注涉或作濡又破)
(崖岸而為文丞言猶文具也朱文公改定文字為之字丞字屬下句)詎久挈瓶之假守(左傳)
(雖有挈瓶之知守不假器)祗慙越畔(左傳子産曰政如農功日夜思之思其始而成其終朝夕而行)
(之行無越思如農之有畔其過鮮矣說文畔田界也)無敢告隣然雖五日京兆之
間(張敞傳今五日京兆耳安能復案事)亦竊千里榮河之潤(尚書中候榮光出河休氣)
(四塞武帝紀河海潤千里顔師古四大河祝文分導九枝傍潤千里)輙憑咫尺(韓信傳發一乘之使)
(奉咫尺之書師古曰八寸曰咫咫尺者言其簡牘或長咫或長尺喻輕率也今俗言尺書或言尺牘盖其遺語)
(耳)借布萬分(谷永傳不足以報塞萬分桓榮傳補益萬分詳見第一卷)
代回李信州(昌信州春秋戰國迭為吳楚之地秦屬九江會稽二郡漢屬豫章之餘)
(干縣及會稽郡之太末縣三國又屬鄱陽郡葛陽縣之地晉宋及隋屬鄱陽東陽二郡陳改葛陽為)
(弋陽縣唐析饒之弋陽衢之玉山常山及建撫二州之地置信州宋因之)
振職司均(揚雄大司農箴農臣司均敢告執繇又司農屬官有均輸令)抗章請外治
粟方資於内史(韓信傳信歸漢以為治粟内史漢官云初秦置理粟内史掌穀貨漢因之)傳
聲俄典於信州(張敞傳復奉使典州杜工部送王信州詩下詔選郎省傳聲典信州)周南
之滯有之(司馬遷傳太史公留滯周南注周南洛陽也洛陽而謂周南者自陜以東皆周南之地也)
江東之幸多矣(杜詩江東日暮雲)恭惟某官茂騰聲實蔚有典
刑(叙傳蔚為辭宗師古曰蔚文采盛也音鬱)仙李盤根三百年之閥閱(見前)秋
蘭流馥四十載之才名(杜詩才名三十年坐客寒無氊陳後山詩才名四十年盛氣盖)
(諸儒)方陞九扈之司忽念五馬之貴(並見前)詔書催發難潄
石而枕流(孫楚傳楚少時欲隐居謂王濟曰當枕石漱流誤云漱石枕流濟曰流非可枕石非可漱)
(楚曰所以枕流欲洗其耳所以漱石欲厲其齒)德政甫臨已反風而滅火(劉昆傳為)
(江陵令時縣連年火災昆輙向火叩頭多能降雨止風詔問昆曰前在江陵反風滅火行何德政而致是事)
為繭絲為保障豈無素定之規有社稷有人民足展平
生之學某未諧旅賀猥沐損牋(旅損卦名)耄矣綴班將何逃
於司敗(左傳遂歸復命而自拘于司敗司敗即司寇)歸歟假道猶有謁於館
人
代回林嘉興(良嘉興春秋時地名長水又名檇李魯定公時越敗吳於檇李即此搜)
(神記秦始皇東廵望氣者云五百年後江東有天子氣始皇至令囚徒十萬餘人掘汙其地表以惡)
(名故曰由拳一說始皇見山下出王氣使諸囚鑿之囚倦後人訛為由拳吳黃龍五年嘉禾生於由)
(拳改置嘉禾縣隋屬蘇州又屬杭州五代時錢氏奏置秀州宋屬浙西路政和間名為嘉禾郡慶元)
(初陞為嘉興府至本朝因之然宋之嘉興領嘉興華亭海鹽崇德四縣今領嘉興秀水嘉善海鹽平)
(湖崇德桐鄕七縣華亭改隸松江秀水嘉善平湖桐鄕則宣德中割嘉興海鹽崇德三縣地所析置)
輙丞外府(通典周官有太府梁置太府卿陳因之北齊曰太府寺後周有太府中大夫唐龍朔二年)
(改太府為外府)作牧内畿羞崑崙薄蓬莱孰窺雅意(柳文謫龍說澤州有)
(竒女墮地貴游年少駭且悦之稍狎焉其女頳爾怒曰不可吾故居鈞天帝宮下上星辰呼吸隂陽薄蓬莱羞)
(崑崙而不即帝以吾心侈大怒而謫来七日當復今吾雖辱在塵土中非若儷也蕭望之傳望之雅意在本朝)
右扶風左馮翊欲展通材(漢地理志武帝太初元年更名左内史為左馮翊主爵都)
(尉為右扶風)臥而治之行且召矣恭惟某官持操甚正揚歴
彌深武城之愛播於絃歌(宰)海沂之康流於頌詠(倅)藹
然譽處(詩是以有譽處兮正義云言常處此聲譽之美)服在班行(韓詩班行再肅穆)甫
更再轉之餘(太府寺丞)遽請一麾之去(守)言從檇李(檇子遂反通作)
(醉公羊傳醉李史記越世家吳師敗于檇李杜預曰吳郡嘉興縣南有檇李城)少憩甘棠舉頭
即在於長安(晉明帝紀舉目見日不見長安)濯足會登於雲漢(陸機詩濯足升)
(龍淵)某未遑燕賀先辱魚書儻未挂弘景之冠猶願見黃
覇之璽(並見前)
代回晁南康(百談南康秦屬九江郡漢為海昏彭澤二縣地屬豫章郡晉屬潯陽郡)
(宋齊因之隋唐屬九江宋太平興國六年相國張師亮轉漕江表請改邑為軍詔曰南方之俗其在)
(康哉可賜名南康軍領星子都昌建昌三縣至本朝正德中以建昌嘯聚山賊割安義五鄕置安義)
(縣)
訪靈谷之煙雲既擁千騎(靈谷山在撫州南四十里中有石室靈像荀伯子臨川記)
(云懸崖半岫有瀑飛流分于木梢映日望之如掣練宋王介甫靈谷詩序吾州之東南有靈谷者江南之名山)
(也龍蛇之神虎豹翬翟之文章楩楠豫章竹箭之材皆自山出而神林鬼冢魑魅之穴與夫仙人釋子詭譎之)
(觀咸附託焉至其淑靈清和之氣盤礴委積于天地之間萬物之所不能得者乃屬之于人言先為臨川守)
懷廬山之風月忽寄雙魚(廬山在今南康府西北二十里古名南障世傳周武王時)
(匡俗兄弟七人結廬隠居於此故名其山疊障九層崇巖萬仞周五百餘里實南方巨鎮也道書為第八洞天)
忻然發函(吳質書發函伸紙)喜至折屐(謝安傳還内過戶限心喜甚不覺屐齒之折)
恭惟某官清門秀望(杜詩于今為庶為清門王雅傳帝以恭等為當時秀望)名世
真材即之温然不減天球之器韵(說文球玉磬也尚書天球河圖在東序又)
(美玉名山谷詩天球不琢終粹温)識其小者漫知月斧之精神(酉陽雜俎月勢)
(如丸其影日爍其凸處也常有八萬二千戶修之其人開襆有斤鑿數事王荆公詩玉斧修成寶月圓東坡詩)
(天匠麾月斧又借君月斧修朦朧又從来天上修月手又月斧雲斤琢肺肝山谷詩執斧修月輪鍊石補天陬)
方羣飛之刺天(韓文一斥不復羣飛刺天)寧一麾而出守兵衛森畫
戟豈特倡韋應物之詩(韋應物嘗為州刺史游賞於簡寂觀其詩卒章云曠歲懷兹賞)
(行春始重尋聊將横笛吹一寫山水音)山水含清暉政欲考謝康樂之句
(謝靈運都昌石壁精舍詩昏旦變氣候山水含清暉清暉能娱人遊子澹忘歸出谷日常早入舟陽已微林壑)
(歛暝色雲霞收夕霏芰荷迭映蔚蒲稗相因依披拂趨南徑愉悦偃東扉慮澹物自輕意愜理無違寄言攝生)
(客試用此道推)徒得君重行以公歸(並見前)某密託桑隂(劉子堯之知舜)
(不違桑蔭唐書尉遲敬德傳贊桑蔭不徙而大功立)既凋蒲質(見前)腰黃何用愧山
靈之移文(白樂天詩眼前何日赤腰下幾時黃北山移文鍾山之英草堂之靈馳煙驛路勒移山庭)
頭白早歸煩謫仙之寄語(圖經李白性喜名山飄然有物外志以廬阜水石佳處遂)
(往遊焉卜築五老峯下有書堂舊基後北歸猶不忍去指廬山曰與君再會不敢寒盟丹崖綠壑神其鑒之杜)
(少陵詩匡山讀書處頭白早歸来)
代回真州閻宗簿(一德閻一德嘉定初以朝請郎知真州時兵燹後官民居略)
(盡乃創建廳事所著有古今政事錄二十卷觀所撰述蓋亦存心于及物者宋秘書省正字陳暘樂)
(書後南豐知縣陳芾跋云樂書正誤一卷得之尚書樓公即轉白郡太守閻公欣然欲鋟諸木屬將)
(代還乃以工費俾芾圖之所以昌文師幸惠後學之意繄閻公樂善好修之美也公名一德今守真)
(州云真州本漢江都縣地唐為揚州揚子縣地五代時偽吳為永正縣地南唐置迎鑾鎮宋初陞為)
(建安軍祥符間司天臺言建安軍西山有旺氣詔即其地鑄聖像時有青鸞白鶴景雲盤繞爐冶之)
(處詔建儀真觀立青鸞白鶴亭陞軍為真州至本朝洪武二年改為儀真縣)
持槖無功忝青氊之舊物飛牋為惠辱黃絹之好辭有
味其言不知所謝(並見前)恭惟某官踐敡滋久望實具孚
既朝蹟之居多(韓詩足弱不能步自宜收朝蹟)亦民庸之洊著以恢然
十二牛之刃(賈誼傳屠牛坦一朝解十二牛而芒刃不頓者所排擊剥割皆衆理解也)宜快
哉九萬里之風(宋玉風賦有風颯然而至王乃披襟而當之曰快哉此風莊子故九萬里則風)
(斯在下矣)屬淮甸兵甲之餘民亦勞止(詩民亦勞止汔可小康)惟閻公
棨戟之雅帝曰俞哉(王勃滕王閣序都督閻公之雅望棨戟遥臨宇文新州之懿範襜帷)
(暫駐尚書禹曰俞哉)不待席温行膺璽召某久安芰製(離騷經製芰荷以為)
(衣兮集芙蓉以為裳北山移文焚芰製而裂荷衣)又玷荷囊斜日銜山所謂聊
復爾耳浮雲出岫未妨歸去来兮(並見前)徒佩先施莫諧
厚報
代回魏湖州(大中湖州古防風氏之國楚為菰城即春申君之邑也秦以其地置烏)
(程縣介于會稽鄣二郡之間漢因之東漢光和末張角亂荆揚尤甚此鄕守險助國漢朝嘉之立縣)
(名安吉吳置吳興郡隋平陳廢吳興郡置湖州取太湖為名唐宋因之宋寶慶二年改湖州為安吉)
(州領烏程歸安安吉長興德清武康六縣至本朝改為湖州府領縣如舊弘治元年析安吉縣地置)
(孝豐縣正德二年陞安吉為州)
陞華簿正得請州麾既建高牙(詳本卷代回富和州條)屹隆方面
(馮異傳位大將爵通侯受任方面又專命方面龐參傳以一臣之身折方面之難者選用得也岑彭傳論中興)
(將帥立功名者衆矣惟岑彭馮異建方面之號馬融傳方面重寄注當四方之一面魏書劉尼傳曾祖政為方)
(面大人梁書劉坦傳贊方面之功坦為多矣唐書衞伯玉傳伯玉有幹略可方面大事田布傳諸子皆有方面)
(功倪若水傳時天下久平人皆重内任雖自冗官擢方面皆謂下遷宋史董遵誨傳遵誨遣外弟劉琮進馬太)
(祖解所服珍珠盤龍袍賜之琮曰遵誨人臣豈敢當太祖曰吾方委以方面不此嫌也)曾未遑於
馳慶猥先辱於飛牋恭惟某官早煥英躔(吳都賦未知英雄之所躔)
(也)寖儀膴仕(詩𤨏𤨏姻婭則無膴仕)神皐治劇久風月之平分(西京)
(賦寔為地之奥區神皐注神者美言之澤畔曰臯)匠監參聮去雲霄而一握(言為)
(將作監簿)惟古馮翊乃今吳興(見題下)帝掄輔郡之材僉曰明
公之可承流方爾歸譽翕然潤九里而及京師君有餘
矣先一州而後天下人謂斯何(並見前)某自笑龍鍾(馬融笛賦)
(惟籦籠之竒生兮于終南之隂崖蔡邕琴操空山歔欷涕龍鍾韓詩白首誇龍鍾廣韵龍鍾竹名年老者如竹)
(枝摇曳不自禁持韻會籠籦竹名吳都賦竹則籠籦注伶倫吹以為律稗史唐貞元五年番禺有海戶犯鹽禁)
(逃羅浮山深入至第十三嶺遇巨竹百千萬竿圍二十一尺有三十九節節長二丈許慎說文長節竹謂之䇗)
(得非羅浮龍鍾之義乎唐蘇鶚演義云龍鍾者不昌熾不翹首如䰐篸拉搭斛觫之類詳别見)阻陪燕
賀天時向熱望少留水晶之宮(歐陽永叔送胡學士知湖州詩武平天下才四)
(十滯鉛槧忽乘使君舟傍榜不可䌫都門春漸動柳色綠將暗挂帆千里風水闊江灔灔吳興水晶宮樓閣在)
(寒鑑橘柚秋苞繁烏程春甕釅清談越客醉屢舞吳娘豔寄詩毋憚煩以慰離居念說郛云吳興之水晶宮不)
(載圖經刺史楊漢九月十五夜絶句云江南地暖少南風九月炎凉正得中溪上玉樓樓上月清光合作水晶)
(宮後来林子中聞滕元發得湖州以詩賀何洵直邦彦云清風樓下兩溪春三十餘年一夢新欲識玉皇香案)
(吏水晶宮裏謫仙人因為故事今按水晶宮乃高句驪宮名見范石湖桂海虞衡志元趙孟頫湖州人也刻私)
(印曰水晶宮道人周密以瑪瑙寺行者對之遂不復用蘇子由送文與可知湖州詩宮開水晶潔人寄畫屏住)
氣候稍凉却歸侍玉皇之案(見前)
代回李和州(大東和州已見)
上車強顔又綴甘泉之法從(揚雄傳每上甘泉常法從師古曰法從言以法當從)
(耳一曰從法駕也)開緘見面重逢采石之謫仙(盧仝詩開緘宛見諫議面采石)
(山在當塗北三十里山下有磯方輿勝覽云李陽冰草堂集序劉全白墓碣皆謂太白以夀終而侯鯖錄載太)
(白過采石酒狂捉月恐好事者為之乃梅聖俞詩云采石月下逢謫仙夜披錦袍坐釣船醉中愛月江底懸以)
(手弄月身翻然不應暴落饑蛟涎便當騎鯨上青天又似有之新唐書云李陽冰為當塗令太白依之是時當)
(塗未為州隸宣城而陽冰序謂白疾亟枕上授簡俾為集序無捉月之說豈古不弔溺故史氏為白諱耶抑小)
(說多妄而詩人好竒姑以發新意耶)妙語爛然(賈捐之傳君房下筆言語妙天下)高情厚
甚恭惟某官名門勝士(羊祜傳賢達勝士陳後山詩江西勝士與長吟)昭代通
才(杜詩昭代今垂白)自其不卑於小官固已可卜其遠器婉婉
幕謀之贊(選詩婉婉幕中畫)煌煌簿正之光胡然把麾為此歛
惠意淮民之離散已數萬人寬漢詔之歎愁惟二千石
徒得君重無俾民憂鄕黨宗族稱盛焉何朱輪之陸續
(並見前)父子兄弟相繼也會紫槖之聯翩(桓榮傳父子兄弟代作帝師)
某幸託南隣(白樂天詩今朝白校擡頭語先問南隣有酒無)已投西崦聊復爾
耳便當挂神武之冠行或使之猶見賜潁川之璽(並見前)
代回太平王左史(居安太平已見宋史王居安字資道黃巖人淳熙十四年進)
(士授徽州推官連遭内外艱十年不調授江東提刑司幹官入為國子正太學博士遷校書郎改司)
(農丞遷著作郎兼國史實錄院檢討編修官兼權考功郎誅韓侂胄實贊其决擢右司諫遷起居郎)
(兼崇政殿說書上疏極言御史中丞雷孝友論其越職奪一官罷太學諸生舉旛乞留四明揚簡邂)
(逅山隂道中謂此舉吾道增重江陵項安世致書曰左史人中龍也踰年復官知太平州威惠流行)
(以龍圖閣提點浙西刑獄入對權工部侍郎以集英殿修撰知隆興府平峒寇徙鎮襄陽以言者罷)
(閒居十有一年嘉定十五年與魏了翁同召遷工部侍郎甫兩月以集英殿修撰提舉玉隆宮未幾)
(以寶謨閣待制知温州理宗即位以敷文閣待制知福州升龍圖閣直學士轉大中大夫提舉崇福)
(宫會鹽寇起寧化命居安專任招捕降之即拜疏歸卒贈少保有方巖集行世)
諫大夫之去國公議謂何(百官志諫大夫秦官漢初不置至武帝始因秦置之無常)
(員光武增議字為諫議大夫置三十人王吉為諫議大夫上疏論得失上以其迂闊不甚寵異吉遂謝病歸琅)
(琊)良刺史之為邦疲民幸甚愧貢書之已後辱垂問之
相先恭惟某官粹學淵停(王崇楚妃歎矯矯莊王淵停嶽峙)英姿山立
識其小者巍巍拾芥之科(並見前)誰其似之挺挺伏蒲之
節(史丹傳頓首伏青蒲上應劭曰以青規地曰青蒲自非皇后不得至此魏謩傳贊挺挺有祖風烈)交
懽將相(陸賈傳將相和則士豫附君何不交驩太尉)拔去兇邪此非淺之為
丈夫(左傳吾淺之為丈夫也)所謂上不負天子(見前)捫中無愧補外
亦榮載酒龍山尋孟嘉之風味(陶靖節集孟府君傳九月九日大將軍桓温游)
(龍山參佐畢集有風吹君帽墮落温命諮議參軍孫盛為文嘲之君請筆作答了不容思文辭超卓四座歎之)
(按落帽事當在江陵今江陵縣西龍山有落帽臺而元和志及寰宇記皆指為當塗之龍山未知所據)泛
舟牛渚問公瑾之功名(牛渚山在當塗縣北三十里山下有磯古津渡也與和州横江)
(陵相對幽明錄淮南牛渚津水極深無可算記人見一金牛形甚醜壮以金鏁絆之輿地志牛渚山昔有人潜)
(行云此處通洞庭傍達無底見金牛状異乃見怪而出吳志周瑜傳瑜恩信著於廬江出備牛渚今按牛渚六)
(朝以来為屯戍之地隋師伐陳賀若弼從此北渡)雖未均弘(韓文何不均弘俾執事樞)亦不
落莫(韓詩吾相兩優游他人雙落莫山谷詩光隂行晼晚吾事益落莫)某年運而往(莊子)
(年運而往矣)日昃之離(易離九三日昃之離不鼓缶而歌則大耋之嗟凶象曰日昃之離何可久)
(也注處邦離之終明在將没故曰日昃之離也)猶冐恩除聊復持甘泉之槖小
須興盡行當掛神武之冠(並見前)
代回鄒汀州(非熊鄒非熊字宗望宜黃人淳熙十一年進士授樂昌尉親獲強盜耻)
(受賞不言攝邑事修復石渠以溉民田諸司以才力奏辟曲江令非熊一意撫摩獄無滯囚平反死)
(罪十有二人邑為刻石改知宜章值歲歉盜相挺而起非熊先為備得不擾後除廣東提刑未上而)
(卒年七十自號竹巖晉分建安郡置晉安郡又立新羅縣汀州始基于此宋而後無所攷唐開元二)
(十四年開撫福二州山洞置汀州天寶元年曰臨汀郡屬江南道唐末閩王據之石晉時附南唐後)
(改南州宋乾德四年改南州為汀州淳化五年陞府後復為州)
黃帽青鞋又踏東華之塵土(杜詩青鞋布襪從此始又黃帽青鞋歸去来注黃帽)
(籜冠青鞋芒履東坡詩東華塵土北窗風又軟紅猶戀屬車塵公自注云前輩戲語西湖風月不如東華軟紅)
(塵土)朱轓畫戟未忘北社之比隣(比頻脂切相次也廣韻並也杜詩不教鵝鴨惱)
(比隣)有来緘縢(說文緘束篋也尚書傳縢緘也陽球傳皆各緘縢不敢陳設莊子攝緘縢固扄鐍杜)
(詩三歲清秋至未敢闕緘縢)良慰離索(禮記吾離羣而索居亦已久矣注羣謂同門朋友也索猶)
(散也離音詈索悉各反)恭惟某官温然國器(韓安國傳惟天子以為國器注國器言其)
(器用重大可施於國政也房玄齡傳如此郎者當為國器)厚甚交情自頃杜門寂寞
雀羅之設(鄭當時傳下邽翟公為廷尉賓客填門及廢門外可傳爵羅注言寂静無人行也)猥
蒙枉駕從容鷄黍之期(謝承後漢書山陽范式字巨卿與汝南張元伯為友春别京師)
(以秋為期至九月十五日殺鷄作黍二親笑曰山陽去此幾千里何必至元伯曰巨卿信士不失期言未絶而)
(巨卿至范雲詩恨不具鷄黍得與故人揮山谷詩人間鷄黍期又魏略田豫罷官歸汝南遣健步詣征北感豫)
(宿恩過拜之豫為殺鷄炊黍)求今人中有此客不(謝安傳桓温請為司馬既到温甚喜)
(言生平歡笑竟日既出温問左右頗嘗見我有如此客不)自榮驅于五馬已屢寄於
雙魚平生所聞陳汀州風流未遠(宋陳軒為汀州守黃魯直贈詩云平生所)
(聞陳汀州蝗不入境年屢豐)丞相皆舉龔渤海即日當遷(龔遂傳渤海左右郡)
(歲饑盜賊並起二千石不能禽制上選能治者丞相御史舉遂可用上以為渤海太守)孰知厚禄
之故人(杜詩厚禄故人書斷絶)政爾頗哀於老子(馬援傳此丞掾之任何足相煩)
(頗哀老子使得遨遊)某持荷仍舊視蔭轉斜(並見前)骯髒伊優總不
若掛冠而去(趙壹傳伊優比堂上骯髒倚門邊注伊優屈曲謟佞之貌骯髒高亢婞直之貌也媚)
(者見親故昇堂直者見棄故倚門按東方朔傳伊優亞者辭未定也謟佞之人視人意以為轉移故辭多未定)
(盖漢時有此語也)媻跚勃窣或猶及召璽之来(司馬相如傳媻跚勃窣上金隄)
(注謂行于叢薄之間)此心所期須面以既
代回錢漳州(蔤漳州已見)
晚景投閒叨承賜召(韓文投閑置散)秋官庀屬竊玷貳卿(庀普弭切)
(治也具也左傳官庀其司言為刑侍)靖循僥忝之由寧非游揚之助(季布傳使)
(僕游揚足下名于天下顧不美乎)未遑控謝先辱飛牋千騎上頭悵莫
陪於祖送(古辭陌上桑東方千餘騎夫壻居上頭何用識夫壻白馬從驪駒風俗通祖徂也今人謂)
(餞行為祖道一曰共工氏之子好遠遊祀之以為祖神)雙魚中素窘不盡於報酬
(見前)
代回王筠州(樞瑞州漢為豫章郡建城縣唐即縣地置靖州又以隠太子諱改建城)
(曰高安又改靖州為筠州以土産篁竹故名宋因之寶慶初以州名犯諱改瑞州)
停鸞起敬長懷東閣之郎君(韓文退見少傅翠竹碧梧鸞鵠停峙能守其業者也)
(李商隠詩郎君官貴施行馬東閣無由得再窺詳見此卷賀虞漢州條)烹魚得書知在西
江之道院(古詩呼童烹鯉魚中有尺素書江西道院在筠州府治州守柳子儀建詳見下文)飛
文璀璨荷意勤渠(見前)恭惟某官早著英猷寖躋膴仕(詩𤨏)
(𤨏姻婭則無膴仕注膴厚也)淵然韋元成之學問(韋玄成傳玄成字少翁少好學修文)
(業繼父相位封侯故國榮當時焉)濟以伯禽父之謙恭(律歷志燮父禽父並事康王師)
(古曰禽父即伯禽也父讀曰甫甫者男子之美稱史記魯世家周公戒伯禽曰我文王之子武王之弟成王之)
(叔父我于天下亦不賤矣然我一沐三捉髮一飯三吐哺起以待士猶恐失天下之賢人子之魯慎毋以國驕)
(人)簿正搴華人已疑於晼晚(陸機歎逝賦老晼晚其將及潘岳懷舊賦日晼晚而)
(將暮楚辭白日晼晚其將入)民庸得請君何有於鄙夷(見前)風行水波
少為高安之父老雪耻(山谷江西道院賦序江西之俗士大夫多秀而文其細民險而)
(健以終訟為能由是玉石俱焚名曰珥筆之民惟筠為州獨不囂於訟故筠州太守號為守江西道院然與南)
(康廬陵宜春三郡並蒙惡聲元祐八年武陵柳侯樂其俗之&KR0839;使為政者不勤乃新燕居之堂榜曰江西道院)
(以鼓舞其國風且為高安之父老雪耻焉賦略曰風行於上而水波此天下之至文仁形於心而民服此天下)
(之善化云云)日獻月納行見王家之子弟超人(西都賦朝夕論思日月獻)
(納梁武帝評書王僧虔書如揚州王謝家子弟縱復不端正皆有一種風氣山谷墨竹賦王家子弟生長見聞)
(文獻不足猶超人羣)郎選方虛(食貨志入財者得補郎郎選衰矣)公来則重(杜詩公来)
(雪山重)某不量衰白猶踏軟紅(東坡詩注京師有西湖風月不如有東華軟紅香塵)
(之語)山翁愛山行乞身而去矣(東坡詩山翁不出山溪翁長在溪韓詩山僧愛山出)
(無期俗士牽俗来何時)相門有相望進德以須之(曹植令諺云相門有相將門有)
(將夫相者文德昭將者武功烈南史王訓傳訓召見文德殿上目送之謂朱异曰可謂相門有相)
代回前建昌羅知軍(勲已下並代衛參帥建昌為漢豫章南城縣地吳置)
(臨川郡治南城晉改南城曰新城隋罷臨川郡置撫州南唐升南城縣為建武軍宋改建昌)
及瓜受代分竹過家(岑彭傳有詔過家上冢詳見前)適聞千騎之還未
遑賀下(東坡跋歐陽文忠公書賀下不賀上此天下通語士人歷官一任得外無官謗中無所愧於心)
(釋肩而去如大熱遠行雖未到家得清凉館舍一解衣潄濯已足樂矣)洊辱雙魚之遺有
媿積中(遺去聲)恭惟某官從容以和(尚書寬而有制從容以和)柔嘉維
則(詩柔嘉維則令儀令色)日奉平反之笑五馬甚榮(雋不疑傳即不疑多有所)
(平反毋喜笑為飲食言語異于他時)人無愁歎之聲衆狙亦喜(狙七餘切猿屬莊子)
(狙公賦序朝四暮三羣狙皆喜列子智籠衆狙杜詩攀援絶衆狙)去之日如始至(左傳叔孫)
(所館者雖一日必葺其牆屋去之如始至)昔者人謂斯何(韓文昔者人謂斯何今者人謂斯何)
引綬還鄕端足見買臣之貴(朱買臣傳前引其綬視其印會稽太守章也詳見前)
昔襦今袴恐已歌叔度之来(廉范傳為蜀郡太守百姓歌之曰廉叔度来何暮昔)
(無襦今五袴)某正爾蒙成(薛宣傳馮翊垂拱蒙成師古曰自言端拱無為而受縣之成功)又
承解替(蒙觧卦名)知賢當舉慮無益於高明所去見思會亟
登於華要
代回新南劒朱守(吳立建安郡以南平縣屬焉晉武平吳易南平為延平宋明帝)
(廢延平縣五代王審知以為鎮審知子延翰改為永平鎮又改為龍津縣王延政以延平鎮為鐔州)
(南唐改置劒州宋太平興國中以利路亦有劒州改曰南劒州)
疇庸監郡疏寵專城(言由江州倅守南劒)别駕之功澤既瀦於彭
蠡(王祥傳邦國不空别駕之功詳見前尚書彭蠡既瀦彭蠡在江州德化縣一名宮亭湖言朱先為江州倅)
三刀之夢劒終合於延平(王濬傳濬夢懸三刀於屋梁上須臾又益一刀意甚惡之)
(主簿李毅賀曰三刀為州字又益一者明府其臨益州乎岑參詩刀州先入夢李端詩夜夢見刀州雍陶詩今)
(宵難作刀州夢張華傳初吳未滅斗牛之間常有紫氣道術者皆以吳方強盛未可圖惟華以為不然及吳平)
(紫氣愈明華聞豫章人雷煥妙達緯象乃要煥登樓仰觀煥曰寶劒之精上徹于天耳因問在何郡煥曰在豫)
(章豐城華即補煥為豐城令煥到縣掘地得雙劒一以送華留一自佩或謂煥曰得兩送一張公豈可欺乎煥)
(曰靈異之物終當化去不永為人佩也華報書曰詳觀劒文乃干將也莫邪何復不至雖然天生神物終當合)
(耳華誅失劒所在煥卒子華為州從事持劒經延平津劒忽於腰間躍出墮水使人取之見雙龍蟠縈有文章)
(於是失劒華歎曰先君化去之言張公終合之論此其騐乎交劎潭在今南平縣治東東溪自建溪来西溪邵)
(武順昌沙縣来合流於此即劒躍之所唐歐陽詹詩想像精靈欲見難通津一去水漫漫空餘昔日淩霜色長)
(與澄潭生畫寒)銅虎初分竹馬交慶(見前)恭惟某官世科舄奕(班固)
(傳發祥流慶對越天地者舄奕乎千載注舄奕猶蟬聯不絶也)政學練詳(左傳僑聞學而後入政未)
(聞以政學者也)屬爾立朝名實既孚於上下(霍光傳屬耳師古曰屬耳近耳也)
翩然引外動静不失其光明(易時止則止時行則行動静不失其時其道光明)
久題湓浦之輿(湓浦在江州德化縣西一里源出瑞昌青盆山亦名盆水相傳有人於此洗銅)
(盆水忽暴漲失盆投水取之見一龍啣盆奪之而出故名盆水晉志作盆隋志作湓李詩湓浦遠横簾幕外廬)
(山青落酒杯中劉禹錫詩廬峯遠刻削湓浦帶縈紆来明詩浪生湓浦千層雪雲起爐峯一炷香)遂擁
衍山之戟(衍仙山在劒浦縣東北十里古號含源山昔衍客避晉亂結廬煉丹其上相傳以為仙去)
(吳致堯神秀軒記延平號山水佳處衆峯連屬鳳騫鼇峙望之蔚然神刓天劃者衍山也衍仙堂在郡圃據山)
(之阜溪山環繞一日可盡有登覽之勝)佇由明試亟用遄歸(遄速也列子不若遄歸也)
(詩式遄其歸)某辱託同寅良深贊喜(周禮慶賀以贊諸侯之喜詳見前)引會
稽之綬足紹光榮(見上條)聽臨淮之歌更觀強直(朱暉傳暉字文)
(季南陽宛人性矜嚴遷臨淮太守好節槩吏人畏愛為之歌曰彊直自遂南陽朱季吏畏其威民懷其惠)
代回興國趙知軍(興國軍漢江夏郡地吳屬武昌隋屬鄂州宋太平興國二年析)
(鄂州永興縣置永興軍三年改興國軍)
引嫌抗疏改命作州共此大江尤倚上流之重(吳志周瑜傳此)
(為長江之險已與我共之矣殷仲堪傳受腹心之任居上流之重又欲重復上流為習坎之防又藩扞之大機)
(上流之至要陶侃傳贊超居外相弘總上流劉毅傳上流之任皆以相委)均之維屏是資公
族之英(詩麟之角振振公族)恭惟某官擢秀銀潢(呂安書植根芳苑擢秀清流杜)
(詩偶然擢秀非難取東坡詩銀潢左界上通靈注銀漢一名銀潢史記天官書西宮咸池曰天五潢又王良旁)
(有八星絶漢曰天潢梁何遜詩鳳駕出天潢李敬玄詩詞波照五潢文苑英華魏元忠有侍宴銀潢宮詩)舒
翹玉幹(柳文今之聖智莫不舒翹揚英推類援朋)持平棘寺獄勿誤于有司
(尚書其勿誤于庶獄惟有司之牧夫)歛惠竹符民甫誇於新尹(見前)倦游廬
阜乘興印山(印山在興國軍南十里常湖之中形如印浮水面圓正蒼潔)初非求喬
木之遷姑欲廣甘棠之憩恐未煖席又有温綸某倡牧
無庸(尚書六卿分職以倡九牧)為僚有幸(左傳同官為僚)千里湖山之自得
此豈力能庶民田里之相安尚希愛助(並見前)
代回建昌趙知軍(時適建昌已見)
抗章請外得郡来南(東坡詩得郡書生榮)兩科禮樂之英宜居表
著百里循良之寄寔賴藩維(並見前)恭惟某官大雅軼羣
清標映世七略百家之浩浩既策雋躔(藝文志劉歆總羣書而奏其七)
(略有輯略有六藝略一百三家諸子略一百八十九家詩賦略一百六家兵書略五十三家術數略一百九十)
(家方技略三十六家共六百七十七家言百家者舉成數也)十事九律之嚴嚴更游
餘刃(主父偃傳上書闕下所言九事八事為律詳見前)乃觀再轉遽取一麾(見前)
金盌玉杯考顔碑之遺跡(顔魯公麻姑壇記王方平過蔡經家遣人與麻姑相聞麻)
(姑至是好女子年十八九坐定各進行厨金盤玉杯多是諸華而香氣逹於内外擗麟脯行之麻姑山在南城)
(西南十五里高九里五十步周迴四百一十四里為第二十八小洞天劉禹錫詩雲盖青山龍臥處日臨丹洞)
(鶴歸時霜凝上界花開晚月冷中天果熟遲)銅陵石澗尋謝屐之舊游(謝靈運入)
(華子岡麻源第三谷詩銅陵映碧澗石磴瀉紅泉華子岡在建昌城西十五里相傳華子期者甪里先生弟子)
(得仙翔集於此故名宋書謝靈運傳尋山陟嶺必造幽峻巖嶂千里莫不備盡登躡常著木屐上山則去前齒)
(下山去其後齒)特恐未煖席之間又有不俟駕之召某濫兹聮
事行且蒙成(並見前)我思古人雖有愧於戶庭之令(詩我思古)
(人俾無訧兮韓文令修於戶庭數日之間而人自得於湖山千里之外)民曰太守尚相圖
田里之安(東坡喜雨亭記民曰太守太守不有)
代回鄂州趙監丞(彦綰楚熊渠封子紅為鄂王始名鄂春秋時謂之夏汭漢置)
(江夏郡領鄂縣吳自公安徙治鄂更名曰武昌晉立鄂縣宋武立鄂州治江夏是為郢城隋改鄂州)
(後為江夏郡唐復為鄂州宋以鄂州屬荆湖北路領六縣至本朝改武昌府領州一縣九)
借材武監(李絳傳聖主選當代之人極其才分自可致治豈借才異代哉唐百官志武德初有武器)
(監一人少監一人掌兵仗廏牧開元以前軍器皆出右尚署三年分少府甲鎧弓弩置軍器監)作鎮价
藩皇華以遣使臣有嚴並命(見前)他人不如同姓足壯上
流(詩豈無他人不如我同姓餘見前)恭惟某官卓爾不羣(見前)淵乎似道
(黃憲傳隤然其處順淵乎其似道注老子曰道冲而用之或不盈淵乎似萬物之宗言淵深不可知也)翔
而後集刺天不羡於羣飛(韓文一斥不復羣飛刺天)用之則行奔電
何難於千里(王褒傳追奔電逐遺風周流八極萬里壹息何其遼哉人馬相得也)甫從再
轉亟領一麾種柳西門人固望陶公之政(陶侃傳侃性纖密嘗課諸)
(營種柳都尉夏拖盜官柳植之於已門侃後見駐車問曰此是武昌西門前柳何因盜来此種拖惶怖謝罪)
憩棠南國公盍明召伯之風(詩序甘棠美召伯也召伯之教明于南國又鵲巢騶)
(虞之德諸侯之風也故繫之召公)會於文昭武穆之英(禮記天子七廟三昭三穆大傳)
(序以昭穆孝經注疏云昭明也穆敬也故昭南面穆北面孫從父坐决疑要錄父南面曰昭明也子北面曰穆)
(順也左傳管蔡郕霍魯衛毛𥅆郜雍曹滕畢原酆郇文之昭也邘晉應韓武之穆也)復此漢廣江
沱之化(詩序漢廣德廣所及也文王之道被于南國美化行乎江漢之域無思犯禮求而不可得也江)
(有汜美媵也文王之時江沱之間有嫡不以其媵備數媵遇勞而無怨嫡亦自悔也)富貴乃其自
有(蔡澤傳富貴吾所自有歐陽永叔畫錦堂記所謂將相而富貴皆公所宜素有)治行當以上
聞(魏相傳朝廷已深知弱翁治行)某襆被歸田(魏舒傳時欲汰郎官非其材者罷之舒曰吾即)
(其人也被襆而出陸納傳臨發止有被襆而已)分符易地東連吳會馬牛非不
及之風(會稽吳門為吳會謂其地本吳會稽二郡也左傳惟是風馬牛不相及也牝牡相誘曰風尚書)
(云馬牛其風左傳言風馬牛言二國去遠雖馬牛風亦不相及陸農師云牛走順風馬走逆風楚是以云)西
望武昌烏鵲有可依之月(東坡赤壁賦月明星稀烏鵲南飛此非曹孟德之詩乎西)
(望夏口東望武昌山川相繆鬱乎蒼蒼此非孟德之困于周郎者乎)
代回南安趙知軍(伯鳳南安為漢豫章贑南壄二縣地晉為南康縣地隋屬虔)
(州唐因之宋淳化二年置南安軍治大庾縣以虔州南康上猶二縣改隸至本朝陞府正德末分三)
(縣地置崇義縣)
解珮治中(杜氏通典治中從事史一人居中治事主衆曹文書用漢制也歷代皆有)分符嶺
下(大庾嶺在大庾縣西南吳錄南野縣有大庾山自山嶠九磴二里至嶺下七里平行十里至平亭圖經云)
(嶺初險觕唐張九齡開鑿新路乃斷崖成峽兩壁聳立仰視霄漢中塗坦夷又名梅嶺)疇庸外服
知更試之已詳(見前)就任除書見用賢之不次(墨客揮犀云除拜官)
(職謂除拜舊籍不然也除猶易也以新易舊曰除如新舊歲之交謂之歲除易除戎器戒不虞以新易弊所以)
(備不虞也東方朔傳待以不次之位孫伏伽傳高祖初受禪伏枷最先諫欲盡下情故不決見拔以示羣臣崔)
(造傳德宗貞元二年以給事中同平章事帝謂造敢言為能立事故不次用之互見前)伏惟某官
天資廉靖政術寬明惟其有之美不忘於世濟(詩惟其有之是)
(以似之注似嗣也我先人有此二德是以先王使我子孫嗣之)潔其清矣畏尤在於人
知(法言楚兩龔之潔其清矣乎胡威傳遷徐州刺史勤於政術風化大行後入朝武帝語及平生因歎其父)
(清謂威曰卿孰與父清對曰臣父清恐人知臣清恐人不知臣不及遠也帝以威言直而婉謙而順)洊分
男國之封綽有子民之惠與其半吉陽之刺(吉陽軍漢珠崖郡隋)
(置臨振郡唐改寧遠郡宋紹興十二年更置吉陽軍)何如專横浦之城(横浦在大庾縣西以)
(郡城大江自西流東横繞南岸故名南康記漢將軍楊㒒討呂嘉出章郡下横浦即此宋張九成謫南安自號)
(横浦居士)耎暴而循(耎乳兖切說文稍前大也大他達切通作輭柔也集韻或作軟需)惟良
共理報政無遲於五月飛車即下於九天某政爾蔵瘝
濫兹聮事(並見前)胡越同舟而濟尚無可異之心(孔叢子胡越之)
(人同舟濟江中流遇風波其相救如左右手不慎所同之患是不如吳越之人也賈子同舟而濟胡越何患乎)
(異心互見前)魯邾擊柝之聞幸假相扶之力(左傳魯伐邾茅成子諸告于吳)
(不許曰魯擊柝聞于邾吳二千里不三月不至何及于我)
代回沈興化(紡興化軍治莆田自陳文帝朝陳寶應走至莆口其地始見載籍唐析)
(泉州置豐州領縣二曰南安曰莆田又置武榮州莆田隸焉後武榮州改為泉州莆田自此常為屬)
(縣宋太宗時置太平軍尋改興化軍莆田縣為軍理)
諸公奉詔共騰薦士之章老子綴班亦竊挂名之寵(馬援)
(傳頗憐老子陶侃傳老子婆娑東坡詩豈意彤庭綴兩班文選使名挂史筆)徒得君重(見前)實
獲我心(詩我思古人實獲我心)恭惟某官實德蜚英名門濟美閩
有山川之勝自昔已然(韓文閩越地肥衍有山泉禽魚之樂莆田志郡治自游洋徙建)
(始因都廵檢𪠘為之北枕陳岩南揖壺公東薄寧海西縈石室木蘭壽溪環流左右山川之秀甲於閩中)莆
為文物之邦惟良共此(宋陳長卿貢院記莆蕞爾介于福泉之間市㕓戶版不能五之)
(一而秀民特多焉游驛通判題名記民物繁夥比屋業儒號衣冠盛處至今公卿相望宋熙寧九年韓奕武舉)
(第一時徐鐸亦擢進士第一神宗御製詩賜之云一方文武魁天下萬里英雄入彀中)頗聞賢明
慈惠之政(刑法志聖哲之上明察之官忠信之長慈惠之師)寂無愁恨歎息之
民輙以名聞是為衆選未見升遷之報又何巽謝之為
(升巽卦名)某陳力不能奉身而退(左傳義則進否則奉身而退)亦有專城
之命似可卜隣(左傳非宅是卜惟隣是卜二三子已卜隣矣)已無叱馭之心
何因假館(見前)
代回何巴州(友諒巴州古巴國之地秦屬巴郡宕渠縣後漢分宕渠北界置漢昌縣)
(今州理是也歷代沿革不常唐改巴州三巴此居其中為中巴亦曰清化亦曰字江)
符分銅虎將尋栗里之歸(栗里在今九江府德化縣柴桑里陶靖節故居白樂天訪)
(陶公舊宅詩今来訪故宅森若君在前不慕樽有酒不慕琴無絃柴桑古村路栗里舊山川不見籬下菊但餘)
(爐中煙)興在驪駒獨奉巴州之寄(漢書王式傳注驪駒逸詩篇名也見大戴禮客)
(欲去歌之其辭云驪駒在門僕夫具存驪駒在路僕夫整駕杜陵奉寄別馬巴州詩勲業終歸馬伏波功曹非)
(復漢蕭何扁舟繫纜沙邊久南國浮雲水上多獨把漁竿終遠去難隨烏翼一相過知君未愛春湖色興在驪)
(駒白玉珂)勤渠遠問(詩夏屋渠渠注夏屋大具也渠渠勤勤也言于我設禮食大具其意勤勤然)
感戢深情(陶詩感戢知何謝冥報以相賠)恭惟某官井絡聞家(河圖括地象岷)
(山之精上為井絡柳文井絡坤垠)坤維秀望(選詩大火流坤維淮南子坤維在西南王雅傳帝以)
(恭等為當時秀望)南賓出守是為四十而專城(陳後山詩四十專城古亦稀)
北闕上書且有九重之知己(孟浩然詩北闕休上書南山歸弊廬)謂式遄
於王覲(詩式遄其歸左傳王覲為可)乃復懋於民庸他日有殊恩計
不遠矣(杜陵送鮮于萬州遷巴州詩京兆先時傑琳琅照一門朝廷偏注意接近與名藩祖帳維舟數)
(寒江觸石喧看君妙為政他日有殊恩)十年為同姓與有榮焉(昌黎送何堅序何與)
(韓同姓為近其識堅也十年為故人)某納履星辰(說苑田子方曰士貧賤者言不用行不合則納)
(履而去耳杜詩聽履上星辰)把麾江海(杜牧詩欲把一麾江海去樂游原上望昭原)歸鴻
遵渚難隨鳥翼之過(詩鴻飛遵渚公歸無所餘見上文杜陵寄馬巴州詩)浮鷁朝
天猶覬鴈行之附(方言船首或謂之閣又謂之鷁首注云今江東貴人船有作青雀是其象)
(也司馬相如子虛賦浮文鷁揚旌栧張翠帷建羽盖張楫曰鷁水鳥也畫其象于船首賈至詩銀燭朝天紫陌)
(長禮記父之齒隨行兄之齒鴈行注行如字或音戶剛反詩兩驂鴈行箋鴈行者言與中服相次序疏鴈飛其)
(首不齊詳啓意盖代月湖)
代回建寧李守(訦已下代衛參政建寧府周為七閩地秦屬閩中郡漢為東冶)
(縣地屬會稽郡隋唐為建安郡宋初隸兩浙南路尋改隸福建路端拱初為建寧軍孝宗潛邸陞府)
贈琴兮桂林知將行於湘水(張衡四愁詩我所思兮在桂林欲往從之湘水深張)
(載擬四愁詩美人遺我綠綺琴何以報之雙南金疑誤用)發軔兮玄圃復出守於价
藩(離騷經朝發軔於蒼梧兮夕余至乎縣圃注縣圃神山也崑崙在西北元氣所出其巔曰縣圃上通于天)
(甘泉賦配帝居之縣圃兮注曾城縣圃閬風崑崙之山二重也天帝神居其上詩价人維藩傳价善也藩屏也)
愧迎賀之未遑感勞謙之見及(易勞謙君子有終吉)恭惟某官典
刑炳蔚器采端深靈光之殿獨存是關衆目(王延夀靈光殿賦序)
(魯靈光殿者盖景帝程姬之子恭王餘之所立也遭漢中微盜賊奔突自西京未央建章之殿皆見隳壊而靈)
(光巋然獨存互見前)承明廬之三入又把一麾(應㻛詩問我何功德三入承明廬)
五年憩南國之棠再命典西清之槖(並見前)謂歸班于文
石(梅福傳壹登文石之陛)還分閫于武夷(武夷山在崇安南三十里周迴百二十里其峯)
(巒大者三十六道書謂為第十六昇真元化洞天韓无咎武夷精舍記武夷在閩粤直北其山勢雄深槃礴自)
(漢以来見於祀事閩之諸山皆後出也其峯之最大者豐上而斂下巋然若巨人之戴弁緣隙磴道可望而不)
(可登世傳避秦而仙者蜕骨在焉溪出其下絶壁高峻皆數十丈岸則巨石林立磊落竒秀好事者一目不能)
(盡則臥小舟杬溪而上號為九曲以左右顧視至其地或平衍景物環會必為之停舟曳杖徙倚而不忍去水)
(流有聲其深處可泳草木四時敷華此武夷之大槩也互見前)無疾其驅即有詔追之
寵(韓文無疾其驅天子有詔)不聞亦式况深猷告之知(詩不聞亦式不諫亦入又)
(訏謨定命遠猷辰告)某承惠長沙(賈誼弔屈原賦恭承嘉惠兮竢罪長沙師古曰嘉惠謂詔命也)
懷歸茂苑(長洲苑在長洲縣西南七十里太湖北岸吳王闔閭游獵處左思吳都賦佩長洲之茂苑)
(是也白樂天詩茂苑太繁雄一綂志衛涇自華亭徙崑山之石浦遂為郡人故云)雙魚中素莫
殫報施之情(見前)千騎上頭尚佇臨存之惠(嚴助傳使重臣臨存師古)
(曰存謂省問之餘見前)
代回臨江丁知軍(必稱臨江軍秦為九江郡地漢初屬淮南郡後屬豫章郡吴)
(為豫章安成巴&KR0960;三郡地隋屬洪吉袁三州唐因之南唐陞高昌縣之蕭灘鎮為縣改名清江屬洪)
(州後屬筠州宋淳化間以清江縣置臨江軍隸江南西路)
得覲楓宸(何晏景福殿賦芸若充庭槐楓被宸)分華竹使朱轓皂蓋豈但
人生五馬之榮(續漢志二千石皂蓋朱轓)碧嶂清江盡在都城百雉
之内(臨江郡治西偏有章山郡之来山也清江在府南五里本贑江經吉安至此為清江東北流入南昌)
(界)恭惟某官耆明山立廉潤春温才名四十年久於許
國(後山詩才名四十年盛氣盖諸儒周札傳以身許國死而後已)刺史二千石甫此起
家(揚雄傳諸附離之者或起家至二千石)伊誰云從何見之晚吳城葛井
(吳城有二一在郡西三十里一在郡西南三十五里一綂志臨江府九星井劉仙井虎跑井獨葛井未詳所在)
袁水蕭灘(袁江源出袁州府萍鄕縣至新喻為喻水至臨江南十里入清江蕭水在臨江西五里源)
(出棲梧山及烏塘合流而為蕭水中有灘曰蕭灘亦曰蕭洲下流至南昌界入江韓文云自袁州還京孟簡乘)
(舸邀我於蕭洲是也王文公先大父述臨江軍有蕭灘號難度以腐船度輙返吏呼公為判官灘云李與詩云)
(葛峯相對為文筆蕭水回環當墨池說與晚衙休報事長官亭上有新詩上文葛井豈葛嶺之誤歟姑俟知者)
無嫌如斗之州正藉成風之刃不容席煖行有輪迎某
聮事方新懷歸已切叔度何暮定關襦袴之有無(並見前)
令尹重来試問人民之非是(續搜神記遼東城門有華表柱忽有一鶴集徘徊空)
(中言曰有鳥有鳥丁令威去家千歲今来歸城郭如古人民非何不學仙去空伴冢壘壘遂上沖天)
代回趙建昌(建昌已見)
訪洪崖之井漸欲東還(豫章記厭原山有洪井飛流懸注其深無底舊說洪崖先生井)
(也洪崖在南昌去郡三十里宋楊傑記西山洪崖在翠巖應昌宮之間石壁峭絶飛泉北来其下井洞深不可)
(測每歲六七月時水高一二丈湍激可畏其傍人語不相聞及過井洞則聲勢斗殺鑠流出山前代有異人居)
(之世以為洪崖先生云先生三皇時人盖得道之士也)問歐冶之池又令南徙(吳越)
(春秋越王允嘗聘歐冶子作名劒五枚一曰純鉤二曰湛盧三曰豪曹四曰魚腸五曰巨闕越絶書楚王召風)
(胡子而問之曰寡人聞吳有干將越有歐冶子寡人願請此二人作鐵劒乃令風胡子之吳見干將越見歐冶)
(子劒池在虎&KR0960;山即吳王闔閭葬處扁諸之劎魚腸之鉤在焉又處州龍泉縣南五里亦有劒池相傳歐冶子)
(為吳王闔閭鑄劒就池淬之池上有歐冶子廟)上章自列中詔未俞(羊祜傳降發中之詔)
(加非次之榮)欲馳話别之牋又辱駢章之寵恭惟某官身兼
數器(薛宣傳謀王體斷國論身兼數器)氣蓋諸公(史記季布傳布弟季心氣盖關中王濛傳)
(風姿英爽氣盖一時陳後山詩才名四十年盛氣盖諸儒)暫為清香畫戟之吟益增
碧澗紅泉之勝(並見前)二千石之有效宜莫如君(循吏傳序二千)
(石有治理效輙以璽書勉厲增秩賜金)一再鼓而已衰何以教我(左傳一鼓作氣)
(再而衰三而竭)某又隨麾纛特畏簡書閩越地肥聞亦有禽魚
之樂(韓文閩越地肥衍有山泉禽魚之樂)吳江水冷何當逐鷗鷺之閒(唐崔)
(信明詩楓落吳江冷餘見前)
代回姚開州(自舜開州已見)
題慈恩之姓久遂託交(見前)傳盛山之詩始知出守(韓文有韋)
(侍講盛山十二詩序詳見前)遠勤委翰更費屬辭恭惟某官續三世
科為諸儒倡(新唐書韓愈傳贊以六經之文為諸儒倡)頡頏飛霞之佩宜在
漢庭(韓詩乞君飛霞佩與我高頡頏田叔傳漢廷臣無能出其右者)簸弄明月之珠久
留蜀道(韓詩婆娑淮水南簸弄明月珠)會膺表選(循吏傳選諸所表以次用之)亟有
裏除某洊守銅魚甚思蓴鱠(並見前)同年千里恍如琴上
之星(東坡詩吾州同年友粲若琴上星)何日一尊共聽簾間之雨
代回林饒州(潔已饒州已見)
顯膺帝綍榮領价藩番君得江湖之心定酬民望(漢書吳芮)
(秦時番陽令也甚得江湖間民心號曰番君)雷令候斗牛之氣乃借隣光(張華)
(傳吳之未滅斗牛之間常有紫氣華與雷煥登樓仰觀煥曰寶劒之精上徹于天在豫章豐城華補煥為豐城)
(令詳見前)恭惟某官籍甚才名(陸賈傳名聲籍甚孟康曰言狼籍甚盛)蔚為壽
俊(叙傳蔚為儒宗師古曰蔚文采盛也蔚音鬱尚書罔或耆壽俊在厥服)道赤墀而容與
揚歷已深(梅福傳涉赤墀之塗應劭曰以丹漆泥塗殿上也)上青天之峥嶸咨
諏有賴(李詩蜀道難難于上青天又劒閣峥嶸而崔嵬)居然蠖屈(詩居然生子易尺蠖之屈)
(以求信也)始此雄飛(趙典傳典弟溫字子柔為京兆郡丞歎曰大丈夫當雄飛安能雌伏遂棄官去)
惟是餘干控於粤服(記纂淵海餘干本春秋越國西境于越地漢為餘汗縣屬豫章晉屬)
(鄱陽隋開皇九年去水存干曰餘干唐屬饒州餘干山一名羊角山兩峰相面狀如羊角)遠考劉長
卿之舊政(劉長卿餘干縣故城詩孤城上與白雲齊萬古荒凉楚水西官舍已空秋草綠女牆猶在)
(夜烏啼平江渺渺来人遠落日亭亭向客低沙鳥不知陵谷變朝飛暮去弋陽溪又于越亭詩天南愁望絶亭)
(下柳條青落日獨歸鳥孤舟何處人山谷詩曩誰築孤亭勝日有感遇永懷劉隨州因榜白雲句)近師
范文正之餘規(范文正公詩三出邊城鬢似絲齋中瀟洒過禪師每疎歌酒緣多病不負雲山)
(須有詩半雨黃花秋賞健一江明月夜歸遲人間禍福何須道問着衰翁也自知李深題文正公祠詩一章奏)
(免貢新茶惠及饒民幾萬家遺老至今懷德政為余談此屢咨嗟)御屛記名(新唐書循吏傳序太)
(宗嘗曰朕思天下事丙夜不安枕永惟治人之本莫重刺史故錄姓名于屏風臥與對之得才否狀輙疏之下)
(方以擬廢置)天子有詔(韓文無疾其驅天子有詔)某留連洪府(王勃滕王閣序洪都)
(新府)密邇大邦飛畫棟之雲既勤郇翰(見前)酌清灣之水尚
賴晉波(左傳其波及晉國者君之餘也)
代回徐濠州(翦已下代何月湖作濠州古塗山氏國春秋為鍾離子國戰國屬楚)
(秦屬九江郡漢為淮南國東漢為鍾離侯國莽曰蠶富宋立徐州齊改西楚州隋改濠州宋因之至)
(本朝為臨濠府洪武七年改鳳陽府)
拔尤蓮幕分寄竹符當從軍三四年之餘有起家二千
石之寵(並見前)可知才美超出等夷(張良傳諸將皆陛下故等夷師古曰夷平)
(也言故時皆齊等杜詩清襟照等夷)恭惟某官滿腹甲兵摘髭科第(並見前)
小試東南之尉(揚雄傳東南一尉西北一侯曾子固送南城尉羅君詩羅夫子東南一尉方出)
(盤白樂天詩王夫子送君為一尉東南三千五百里)勇隨西北之師贊盡碧幢(見前)
息氛紫塞(崔豹古今注秦所築長城土色皆紫漢塞亦然)側聞鴻鴈之離散淮
甸皆然(列子吾側聞之試以告女詩序鴻雁美宣王也萬民離散不安其居而能勞來還定安集之)
重罹虎狼之噬吞濠梁為甚(漢書鄒陽傳夫以區區之濟北而與諸侯)
(争強是以羔犢之仇弱而扞虎狼敵也後漢書袁紹二傳翹企延頸待望敵委慈親于虎狼之牙濠水有)
(東源出鍾乳山西源出鏌邪山二水至昇仙橋合流至郡舊城有石絶水謂之濠梁又東流經新河口入淮)
帝咨誰守僉曰公宜非常之任待非常之才斯言益信
(漢武帝元封五年詔盖有非常之功必待非常之人故馬或奔踶而致千里士或有負俗之累而立功名)不
次之除有不次之報指日可期某偶綴公朝例蒙私謝
窺威顔咫尺天之意寧有遐心誦良吏拊循時之詩即
觀奏最
代回張興化(聲遒興化已見)
畫戟清香有闕恭先之問(見前)明珠繡段例承委貺之勤
(張衡四愁詩美人贈我貂襜褕何以報之明月珠美人贈我錦繡段何以報之青玉案左傳是委君貺于草莽)
(也)情文燦然衰遲愧甚恭惟某官器資凝遠材具端方
久朝績之踐敡思民庸之展布選侯千里(韓文視邦選侯以公来尸)
出守一麾閩為保障之雄莆乃衣冠之會徒得君重無
俾民憂某偶綴近班過勤私謝乞為寒水玉方無計以
滌煩(杜詩乞為寒水玉願作冷秋菰)贈我金錯刀諒不深於責報(四愁詩美)
(人贈我金錯刀何以報之英瓊瑶)
代回王歸州(茹歸州漢屬南郡三國先入蜀後歸吳屬建平郡晉因之劉宋屬荆州)
(南齊屬巴州後周置秭歸郡唐置歸州天寶初改巴東郡乾元初復為歸州宋因之)
塵埃伺候甚思何氏之山林(韓文伺候於公卿之門杜子美有陪鄭廣文遊何將)
(軍山林及重過何氏詩)翰墨淋漓似見王家之子弟(王羲之傳尤善隸書為古)
(今之冠論者稱其筆勢以為飄若浮雲矯若驚龍甚為從伯敦導所器重時陳留阮裕有重名為敦主簿敦當)
(謂羲之曰汝是吾家佳子弟當不減阮主簿梁武帝評書云王僧虔書如揚州王謝家子弟縱復不端正皆有)
(一種風氣)玩之終日灑然清風恭惟某官材地寬餘(晉書王藴傳遷)
(吏部郎每一官闕求者十輩藴輙連状白之曰某人有地某人有才務存進退各隨其才故不得者無怨焉後)
(魏辛雄疏選補之法妙盡才具如不可並後地先才陳書蔡凝傳凝年位未高而才地為時所重後主謂蔡徵)
(曰蔡凝負地矜才無所用也)人門秀整(陳書蔡凝傳高宗嘗謂凝曰我欲用義興主壻錢肅為黃)
(門郎卿意何如凝正色對曰黃散之職固須人門兼美帷陛下察之唐書李揆傳肅宗謂揆曰卿門第人物才)
(學皆當世第一摭言崔仁師之孫湜滫等昆弟數人文翰列官清要每私宴之際自比王謝之家謂人曰吾之)
(人門及出身官歴未嘗不為第一丈夫當先據要路以制人豈能默默受制于人東坡詩清朝固多士人門子)
(皆冠)瑰意琦行真淮海之俊人(杜詩淮海維揚一俊人)玉友金昆皆
貞元之朝士(南史王琳子銓錫銓雖學術不及錫而孝行齊焉時人謂之玉昆金友元微之詩屈)
(指貞元舊朝士幾人同見太和春)未空羣於冀北姑斂惠於巴東(注見題下)
方千里而封諸侯豈不足以為政先一州而後天下特
有感于斯文(王羲之傳後之覽者亦將有感于斯文餘見前)某自笑衰蒲更為
小草(見前)迷途未遠已令僮僕之迎(歸去来辭寔迷途其未遠又僮僕歡迎稚)
(子候門)俗駕當迴奚待逋客之謝(北山移文請迴俗士駕為君謝逋客)
代回金黃州(㒜黃州春秋為黃國楚滅黃而有其地楚宣王滅邾徙其君于此又名)
(邾城秦屬南郡漢屬江夏郡晉為西陽國隋唐為黃州宋因之)
百舍思賢夢過黃泥之坂(王文公集一涯承乏自悔于座容百舍懷賢坐傾于風美)
(又思賢百舍無階贄見之儀承乏一涯彌闊門牆之使莊子百舍重趼而不敢息注百舍止宿也思賢堂在黃)
(陂縣尉廳二程先生生于此故名東坡後赤壁賦步自雪堂將歸于臨皋二客從子過黃泥之坂)一書
委貺坐来赤壁之風(水經載赤鼻山齊安拾遺遂以赤鼻山為赤壁山以三江下口為夏)
(口以武昌縣華容鎮為曹操敗走華容道其說乖謬蓋周瑜自柴桑至武昌縣樊口而後遇于赤壁則赤壁當)
(在樊口之上今赤鼻山在樊口對岸何待進軍而後遇之乎又赤壁初戰操軍不利引次江北而後有烏林之)
(敗則赤壁當在江之南岸今赤壁乃在江北亦非也然東坡赤壁賦乃疑似語而大江東去之詞亦云人道是)
(三國周郎赤壁又可見矣宋張邦基墨莊漫錄云今岳陽之下嘉魚之上有烏林赤壁盖公瑾自武昌列艦風)
(帆便順泝流而上遇戰于赤壁之間也杜牧有寄岳州李使君詩云烏林芳草遠赤壁健帆開此真敗魏軍之)
(地也)讀之洒然何以得此恭惟某官彯纓腆仕(彯匹妙切彯彯長組)
(貌選詩士子彯華纓)脱穎竒材屢風月之平分盍雲霄之獨步屬
當寇至能與城存遂就畀於麾符俾益堅於保障(並見前)
綸巾羽扇訪故壘之西邊(按傅元羽扇賦云吳人取鳶烏翼摇之滅吴之後翕然貴)
(重似為羽扇之起而裴起語林言諸葛武侯持白羽扇指麾三軍又在晉武平吳之前矣王嘉拾遺記云周昭)
(王時修塗國獻丹鵲一雌一雄子夏取鵲翅以為扇一名條融一名仄景此疑羽扇之始餘見下)畫戟
清香歌大江之東去(東坡赤壁懷古詞云大江東去浪淘盡千古風流人物故壘西邊人)
(道是三國周郎赤壁亂石穿空驚濤拍岸捲起千堆雪江山如畫一時多少豪傑遥想公瑾當年小喬初嫁了)
(雄姿英發羽扇綸巾談笑間強虜灰飛煙滅故國神遊多情應笑我早生華髮人間如夢一樽還酬江月杜詩)
(大江東流去詞名或本此)何以累君子猶有十萬之羸(東坡和孔郎中荆林馬上)
(見寄詩朱輪未及郊清風已先馳何以累君子十萬貧與羸)進而彊本朝行膺尺一
之詔(李尋傳拔進英雋退不任職以彊本朝餘見前)某既乘下澤(馬援傳乘下澤車注周禮)
(曰車人為車行澤者欲短轂行山者欲長轂短轂則利長轂則安也)又戀屬車邊秋一鴈
聲漸起江湖之興(杜詩戍鼔斷人行秋高一鴈聲)人生五馬貴願精茵
鼎之調(說文茵車重席也禮記注著褥也家語累茵而坐列鼎而食王荆公詩水菽中歲樂鼎茵暮年)
(悲)
代回太平王左史(居安太平已見)
迎五馬問專城已嘗上記(陳後山詩似聽兒童迎五馬稍修書札問專城)烹雙
魚有尺素始報下車厚賜駢蕃旅酬窘澁恭惟某官眼
高四海氣蓋諸公(並見前)惟素其位而行不得其言則去
今之君子遑恤位隆而道汚(詩我躬不閱遑恤我後禮記道隆則從而隆道汚則)
(從而汚)賢哉大夫可使頑廉而懦立(疏廣傳道路觀者皆曰賢哉二大夫)故
於去國一二年之近(戴氏鼠璞云世以去朝廷為去國蓋用孔子去父母國出處然今與)
(列國時不同春秋之世去魯之齊去晉之秦可言去國今天下一家非能北走胡南走越雖辭榮闕庭退蔵巖)
(谷何地非王土也)遂有起家二千石之榮報政匪朝歸班有日
某久疎顔采未隔心期(陳後山詩得失妍蚩只自知略容千載有心期詳見前)君
薄淮陽耶願早歸於禁闥吾在汶上矣會猶見於璽書
代回滕饒州(安饒州已見)
入膺顯命出殿雄藩(殿鎮也詩殿天子之邦)餘干乃番之故都有
華作牧(見前)遠方聞滕之仁政必願受㕓眡龜之賀未遑
(周禮卜大封拜則眡高作龜大祭祀則眡高命龜)烹鯉之書何腆恭惟某官褆
身肅括操行淑均獨扛百斛之龍文恢然抱負(韓文抱負其業)
(東歸于家)連中兩科之麟角雋甚聲華歷試民庸率登政最
再持平於廷讞旋入直於郎闈萋兮錦文(並見前)翩哉襆
被(魏舒傳襆被而出陸納傳臨發止有襆被而已新唐書蘇瓌傳瓌單身襆被自將)水清見石
(古樂府艷歌行夫壻從門来斜柯西北盼語卿且勿盼水清石白見山谷詩水清石見君所知此是吾家秘密)
(蔵又難以口舌争水清石自見)雲散月明故從二千石以起家且使十
萬戶之蒙福(並見前)考古文翁之宅(記纂淵海漢文翁宅左饒州東百里按漢)
(書文翁廬江舒人)題詩柳渾之樓(新唐書柳渾字夷曠天寶初擢進士第大歷初江西魏少)
(游表為判官路嗣恭代少游渾遷團練副使俄為袁州刺史)拜顔魯公於堂已見心
期之磊落(顔魯公乾元初為饒州刺史郡治有九賢堂公其一也)繼范文正之轍
會看步武之騫騰(范文正公景德初知饒州互見前)某方此違離悒然
馳傃(悒乙及切說文不安也傃蘇故切韻會向也)傾蓋如故何幸兵衛之凝
香(鄒陽傳傾蓋如故注傾蓋猶交蓋駐車也)游刃若新亦使鼓旗之旁譟(六一)
(居士集安得二子接揮鋒兩交鋩我亦願助勇鼓旗譟其旁)
代回林處州(孔昭處州已見)
起自家林出守輔郡以賢明慈惠之帥寬愁恨歎息之
民上意甚隆下情惟允恭惟某官蜚英雋軌策步華塗
表裏瑩乎純明中外久於敡歴屬當赤白囊之警出分
赭黃繖之憂(並見前)未明李廣之功(李廣傳廣不為後人然終無尺寸功)遽
得樂羊之謗(史記甘茂傳魏文侯令樂羊將而攻中山三年而拔之樂羊返而論功文侯示之謗)
(書一篋)忠無不報(鄒陽傳忠無不報信不見疑)事久益明徑畀竹符枉
臨栝郡(小括山高三十五丈周迴三里州治其上寰宇記云栝蒼山在台州今蒼嶺是也隋志云處州)
(有栝蒼山)抱濟北老人之石何必智勇之功名(張良傳十三年孺子見我)
(濟北穀城山下黃石即我已孫子善戰者無智名無勇功張良傳贊聞張良之智勇以為其貌魁梧竒偉山谷)
(詩智名勇功不入眼)訪江南處士之星會有太平之官府(記纂淵海處州)
(上應牽牛之宿下當少陽之位方輿勝覽唐大歷間以處士星見詔更州名州治有少微閣以少微乃郡之星)
(也續晉陽秋謝敷隐居會稽山初月犯少微星一名處士星時戴逵名重于敷時人憂之俄而敷死故會稽士)
(人嘲吳人曰吳中高士求死不得山谷詩鳬飛葉縣郎官宰虹貫江南處士星唐崔謩為秦州刺史人喜曰不)
(意復見太平官府周禮治典以治官府教典以教官府又以八法治官府官府二字出此)某猥塵班
綴過辱緘縢弩矢前驅雖少稽於賀厦鼓旗旁譟猶有
待於賜環(並見前)
代回劉袁州(履忠袁州已見)
光膺漢詔出牧江城(杜詩鼔角動江城)穀旦于差(詩穀旦于差南方之原注)
(穀善也旦明于曰差擇也良辰美景可以佚樂故見朝日善明無隂雲風雨則曰可以相擇而行樂矣此斷章)
瓜期而往(左傳齊侯使連稱管至父戍葵邱瓜時而往曰及瓜而代)所謂十萬戶之
福其惟二千石之良(並見前)恭惟某官望實高華典刑秀
整自頃割鷄之政交騰薦鶚之章服在班行(韓詩強顔班行内)
藹然譽處恬為丞于再轉甘出守之一麾(並見前)布新澤
勸耕桑請驗韓昌黎之表(昌黎袁州謝上表州小地狹税賦及時人安吏循閭里無)
(事微臣惟當布陛下惟新之澤守國家太平之規勸以耕桑使無怠惰而已)得賢君游庠序
自有李泰伯之文(李泰伯袁州學記爾袁得賢君俾爾由庠序踐古人之迹)洗空珥
筆之聲(古諺云筠袁贑吉腦後插筆詳别見)即聽璽書之召某偶塵槖綴
(爾雅塵久也注塵垢稽久也蔡謨傳豈惟微臣其亡之誡實招聖朝惟塵之累)例辱緹緘(緹上禮切)
(說文帛丹黃色又都黎切)當太守入境之初雖稽燕雀之賀夏頌聖
主得賢之美猶期蟋蟀之唫秋(並見前)
代回程慶元(凖春秋時吳封越王句踐東至于鄞即今鄞縣句踐破吳欲徙吳王甬)
(東即此郡境戰國為楚地秦以後屬會稽郡隋屬越州唐置明州宋以明州為奉化郡建隆三年改)
(奉化軍慶元元年以寧宗潛藩陞慶元府至本朝吳元年改明州府洪武十四年改寕波府)
榮驅節傳易殿价藩凝燕寢之清香(並見前)護龍潛之舊
邸(見題下)寬條一布和氣四騰恭惟某官器宇端凝才猷
敏劭盤根利器游刃有餘(並見前)野水横舟乘流則逝(賈誼)
(傳乘流則逝遇坎則止餘見前)襆潛郎之被屢褰華使之帷(並見前)宣室
不見賈生方議以公卿之任(賈誼傳於是天子議以誼任公卿之位又文帝思誼)
(徵之至入見上方受釐宣室曰吾久不見賈生自以為過之今不及也)潁川必得黃霸始
慰其父老之心(見前)瀚海澄波(史記衛青傳登臨瀚海索隠云按崔浩云北海名羣)
(鳥之所觧羽故云瀚海廣志在沙漠北宋程大昌北邊備對北海之名不著于經而霍去病之封狼居胥山也)
(其山實臨瀚海者北海也)京師蒙潤近長安之日豈舍王哉望蓬莱
之雲今召君矣(杜詩雲近蓬莱常五色)某比方蒙潤復辱損箋(比蒙)
(復損四卦名)陪旅進旅退之餘雖已遲於賀夏拜特書屢書
之况亦自足以生春(韓文將大書特書屢書不一書而已也此借用)
代回姜道州(楷道州即舜封象有庳國地春秋戰國屬楚秦屬長沙郡漢分長沙置)
(零陵郡吳分零陵郡置營陽郡今州是也以郡在營水之南故名南齊為營道郡梁改永陽郡唐改)
(南營州尋改道州宋因之至本朝屬永州府)
起從珍館(揚雄傳珍臺閒館璇題玉英)出綰銅符板輿迎養之榮(板輿)
(一名步輿方四尺素木為之以皮為&KR0008;掆之潘岳閑居賦太夫人乃御版輿升輕軒野客叢書云世率以板輿)
(為奉母事如樂天詩朱轓四從板輿行蓋取閑居賦意不知當時三公告老亦許以板輿上殿如傳祗者是則)
(板輿不專為奉母事梁韋睿以板輿自載督厲衆軍則知板輿非止一事)竹馬歡呼之切(見前)
教條一布(黃霸傳為教條置父老師帥五長班行之)喜氣四馳恭惟某官夙
抱通材蚤儀華貫西風便面厭隨京洛之塵(張敝傳以便面拊馬)
(師古曰便面所以障面盖扇之類也不欲見人以此自障面則得其便故曰便面郭子庾公名位漸重足傾王)
(公時庾在石頭王公在城忽風起塵揚王公以扇拂之曰元規塵汚人陸機詩京洛多風塵素衣化為緇謝朓)
(詩誰能久京洛緇塵染素衣孟郊詩如知吳楚水不及京洛塵歐陽修詩浩然滄洲思日厭京洛塵)東海
邊頭歸望蓬莱之氣(岑參詩邊頭詞客舊来稀)雖某水某邱方便於
幽討(韓文某水某邱吾童子時所釣游也杜詩李侯金閨彦脱身事幽討)然吾山吾水正
賴於主盟(浯溪在道州祁陽縣南五里流入湘江唐元結自道州歸愛其山水因家焉又為峿臺唐)
(亭石室諸銘宋陳衍云元氏始命之意因水以為浯溪因山以為峿山作室以為唐室三吾之稱我所自也制)
(字從水從山從广我所命也三者之目皆自吾焉我所擅而有也左傳無德何以主盟)考陽城之
勞心知所從矣(新唐書城為道州賦税不時觀察使數誚責州當上考功第城自署曰撫字勞)
(心催科政拙考下下)得元結而吐氣竊有待焉(杜子美集覽道州元使君舂陵行志)
(之曰當天子分憂之地效漢官良吏之目今盜賊未息知民疾苦得結輩數十公落落然參錯天下為邦百萬)
(物吐氣天下少安可待矣)安知良刺史之歸不應吾太公之望(史記齊太)
(公世家西伯將出獵卜之曰所獲非熊非彲非虎非羆所獲霸王之輔於是周西伯獵果遇太公于渭之陽與)
(語大悦曰自吾先君太公曰當有聖人適周周以興子真是耶吾太公望子久矣故號之曰太公望載與俱歸)
某未遑旅賀先辱謙施(旅謙卦名)欲往從之湘水深莫效綺
琴之報(張衡四愁詩我所思兮在桂林欲往從之湘水深詳見前)歸去来兮山酒熟
亦吟畫戟之香(淵明詩歸去来山中山中酒應熟)
代回光化唐知軍(曄光化已見)
蘭芷可佩頗懷瀟湘之故人(離騷經扈江蘺與辟芷兮紉秋蘭以為佩雲溪友議)
(徐侍郎安貞久居中書嘗參李右座議恐其罪累乃逃隠衡山嶽寺為行者李北海邕游嶽寓寺見所題寺梁)
(召至握手曰朝列于公已息論矣因同載北歸止潭州察使相迓徐侍郎指李北海呼曰行者瀟湘逢故人得)
(隨歸客柳渾詩瀟湘逢故人)草木知名似是江淮之刺史(張萬福傳江淮草木)
(亦知爾威名詳見前)徒得君重實獲我心(詩我思古人寔獲我心)恭惟某官
文史蟠胸精神滿腹觀牛刀之游刃(並見前)已牛足之生
氂(華嶠後漢書岑熙為東郡太守輿人歌之曰我有枳棘岑君伐之我有蟊賊岑君遏之狗吠不驚足下生)
(氂)自為入幕之賓彌露處囊之穎(並見前)果從交辟(杜詩幕府)
(初交辟郎官幸備員)逕把一麾邊城蹂躪之餘野馬也塵埃也(王商)
(傳百姓奔走相蹂躪師古曰蹂踐也躪轢也蹂人九反躪音藺莊子野馬也塵埃也生物之以息相吹也注天)
(地間氣如野馬之馳其蓊鬱如塵埃揚也)郡守經理之始繭絲乎保障乎無
有遐心政觀遠業(並見前)某恭承嘉惠甚覺故情汎乎不
繫舟漸為興盡之計(賈誼傳澹乎若深淵之靚汜乎若不繫之舟鮑泉詩宛溪霜夜聽猿)
(愁去國長為不繫舟王徽之傳乘興而来興盡而反詳見前)賞此無瑕璧但歌靡盬
之詩(山谷詩但歌靡盬詩賞此無瑕璧詩王事靡盬毛傳盬不堅固也)
代回傅贑州(伯召贑州已見)
奉詔舉賢詘公充賦(鼂錯傳以臣錯充賦如淳曰猶言備數也臣瓚曰充賦此錯之謙也)
(云如賦調也)貽書陳誼期我過情言及而言謝非所謝恭惟
某官器資宏毅識量浚明四顧而解全牛號霹靂手(唐書)
(裴琰之絳州聞喜人永徽中為同州司戶參軍年少美容儀不主曹務刺史李崇義内輕之先是州中有積年)
(舊案數百道崇義一使趣斷琰之為省決一日而畢既予奪當理而筆詞勁妙崇義驚曰公何忍蔵鋒以貽鄙)
(夫之過由是知名謂之霹靂手)一洗而空凡馬真騕褭蹄(杜詩一洗萬古凡馬空褭)
(乃了切騕褭古良馬名長喙赤色日行萬里又褭蹏麟趾師古曰古駿馬名漢書音義騕褭神馬赤喙黑身與)
(飛兔同明君有德則至張衡思玄賦繫騕褭以服箱)臥汲黯於淮陽固許召還於
禁闥(並見前)試望之於馮翊不如即置之本朝(蕭望之傳望之雅意)
(本朝又宣帝察望之材任宰相欲詳試其政事復以為左馮翊)日君有命於庭(日君字出左傳)
(詳見前)星郎多虛其戶(天文志五帝座後聚十五星曰哀烏郎位)凡在班列許
以名聞雖不勝匹雛固為無力人矣然有如一鶚敢不
表而出之(劉賓客集表而出之為生羽翼)露請頗勤天高未動不度德
不量力誠見笑於大方(左傳君子是以知息之將亡也不度德不量力不親親不徵辭)
(不察有罪犯五不韙以伐人其喪師也不亦宜乎又隨之見伐不量力也量力而動其過鮮矣莊子吾長見笑)
(于大方之家)非要譽非納交亦粗賢於流俗不虞手筆(申屠蟠傳)
(申以手筆趙壹傳遠辱手筆追路相尋王儉傳手筆典裁為當時所重范曄傳手筆差易于文韓文貶損道德)
(乃至手筆以問之)却重背芒(霍光傳若有芒刺在背)回首邱山何害四十
圍之溜雨(少陵古栢行霜皮溜雨四十圍黛色參天二千尺又大厦如傾要梁棟萬年回首邱山重)
濯足雲漢會看九萬里之摶風(見前)某濩落無容(莊子瓠落無所)
(容注瓠音護一音戶郭反瓠落猶廓落也)媻跚未去迷邦故令晚方微吟黃
太史之詩(山谷詩迷邦故令成晚器不琢原非匠石羞)可人期不来亦太息
陳後山之句(陳後山詩書當快意讀易盡客有可人期不来)
代回林嘉定(潔已嘉定府即漢犍為郡南安縣地梁武帝開通外徼立青州取青衣)
(以為名西魏改為眉州取峨眉山以為名後周改為嘉州取漢嘉郡以為名隋復為眉州唐復為嘉)
(州宋因之以寧宗潜藩陞嘉定府)
對月半輪好在漢家之太守(太白峨眉山月歌峨眉山月半輪秋影入平羌江水)
(流宋李巽巖雅州學田記昔公孫述據蜀青衣不賓光武嘉之因改青衣曰漢嘉東坡送呂昌朝知嘉州詩横)
(空好在修眉色又送張嘉州詩少年不願萬戶侯亦不願識韓荆州頗願身為漢嘉守載酒時作淩雲游)披
雲五朵乃是瀟湘之故人(雲溪友議徐侍郎安貞久居中書嘗參李右座議恐其罪)
(累乃逃隠衡山嶽寺為行者李北海邕游嶽寓寺見所題寺梁乃召至握手曰朝列于公已息論矣因同載北)
(止潭州察使相迓徐侍郎指李北海呼曰行者瀟湘逄故人得隨歸客)間者闊焉(嚴助傳間者闊)
(焉久不聞問)得此足矣恭惟某官玲瓏俊識(玲瓏增韻明貌文選珊瑚幽茂)
(而玲瓏甘泉賦和氏瓏玲注瓏玲明見貌玲亦作&KR0785;法言瓏&KR0785;其聲者其質玉石乎)卓犖通材(見前)
和荆潭之詩氣已吞於餘子(韓文有荆潭倡和詩序東坡詩氣吞餘子無全目詩)
(到諸郎尚絶倫)隨巴蜀之檄名益震於諸公(司馬相如傳有諭告巴蜀檄)兵
衛森畫戟之香(見前)談笑入青油之幕(韓詩從軍古云樂談笑青油幕)聊
將八詠(金華志八詠詩南齊隆昌元年太守沈約所作題於玄暢樓時號絶倡後人因更玄暢為八詠)
(樓云八詠謂登樓望秋月會圃臨春風歲暮愍衰草霜来悲落桐夕行聞夜鶴晨征聽曉鴻解珮去朝市被褐)
(守山東東坡送呂嘉州詩不羡三刀夢益都聊將八詠繼東吳)還受一錢(劉寵傳為會稽太守郡中)
(大化徵為將作大匠山隂縣有五六老叟自若邪山谷間出人齎百錢以送寵寵為人選一大錢受之東坡送)
(張嘉州詩歸来選受一大錢好意莫違黃髮叟按八詠一錢原非嘉州故事自東坡入詠便可移入嘉州然不)
(讀坡詩未免疑為錯用也特為拈出)載酒訪揚雄之居(揚雄傳家素貧嗜酒人希至其門時)
(有好事者載酒肴從游學方輿勝覽揚雄山在嘉定府治西有洞深邃相傳子雲隠居于此今為延祚觀一統)
(志揚雄山舊有西蜀子雲亭又犍為縣南十八里有子雲山下有揚雄灘)登樓歌李白之句
(見上文)亦職有利盍歸乎来某久欲掛冠又還持槖(並見前)
庚星之伴殘月寧容到曉之不收(韓詩東方半明大星沒獨有太白配殘月)
(嗟爾殘月勿相疑同光共影須臾期東坡詩天教明月伴長庚又長庚到曉空陪月)丙穴之有嘉
魚所願得賢之與共(蜀都賦嘉魚出于丙穴詳見前詩序南有嘉魚樂與賢也太平之君)
(子至誠樂與賢者共之也)
代回全州莫守(若冲全州已見以下六條徽本缺今補)
奉詔舉賢徒得君重(見前)貽書問訊至辱伻来(晉書郄超傳常躡履)
(問訊杜詩道甫問訊今何如爾雅伻使也尚書伻来)此意何敢忘耶(東坡與刁景純書吳興自)
(晉以来賢守風流相望而不肖獨以罪去垢累溪山景純相愛之深特與洗飾此意何敢忘耶)以頌非
所望也(韓文愈于使君非燕游一日之好也故其贈行不以頌而以規)恭惟某官久騰
茂實宜在本朝(荀子人君用之則勢在本朝而宜)竒寶横道驥服箱誰
其識者(陳後山贈二蘇公詩竒寶横道驥服箱誰其識者有歐陽大科異等固其常小却盛之白玉堂)
(張衡思玄賦繫騕褭以服箱)斜風吹帷雨注面愛莫助之(東坡戱子由詩斜風)
(吹帷雨注面先生不愧傍人羞任從飽死笑方朔肯為雨立求秦優)今雖方千里而為諸
侯猶是先一州而後天下(韓文先一州而後天下豈吾君吾相愛之心哉)昨者
命出輙以名聞天空而日月高或未裁擇於此奏(昌黎送張)
(道士詩天空日月高下照理不遺或是章奏繁裁擇未及斯)水深而波浪闊寧當憔
悴於斯人(杜陵夢李白詩水深波浪闊無使蛟龍得又冠蓋滿京華斯人獨顦顇)細讀綺
談(選詩高談一何綺)只慙緜力(嚴助傳緜力薄材)某無能為役(左傳於先大夫)
(無能為役詳見前)豈不懷歸(詩豈不懷歸王事靡盬)直如朱絲絃願加意
於自愛(鮑昭白頭吟直如朱絲絃清如玉壺冰高帝紀願季自愛)報之青玉案媿出
吻之無竒(張衡四愁詩美人贈我錦繡段何以報之青玉案韓文每營度欲出口吻聲鳴益悲操筆)
(欲書將下復止竟亦不能竒也餘見前)
代回曹岳州(格岳州為春秋麋羅二國秦屬長沙漢屬南郡吳以為重鎮晉屬長沙)
(宋曰巴陵梁置巴州又置羅州隋曰岳州又置玉州唐置巴州改岳州宋因之以英宗潛邸陞岳陽)
(軍節度)
入對宣室(見前)出守湖隂(岳州在洞庭之北)布寬大之六條(百官表刺)
(史以六條問事非條所問即不省詳見前)銷愁歎於千里(見前)桐魚既合(唐高祖紀)
(武德元年改銀兔符為銅魚符隋文帝紀開皇九年頒木魚符)竹馬交驩恭惟某官操
行靖共賦姿凝遠學術齊相之清淨猶有典刑(曹參傳百姓歌)
(之曰蕭何為法講若畫一曹參代之守而勿失載其清靜民以寧一)文章子建之波瀾豈
其苗裔(杜詩文章曹植波瀾闊史記舜目蓋重瞳子又聞項羽亦重瞳子豈其苗裔耶霍光傳贊昔霍)
(叔封于晉晉即河東光豈其苗裔乎)自蚤騰於夷路謂立據於要津(杜詩立登)
(要路津)居然偏城(臧洪傳論偏城既危曹袁方睦杜詩宇宙蜀城偏李燾詩偏城越雋東)斂
此大惠(韓文斂此大惠兮施于一州)展洞庭萬頃之眼自足行春(范文)
(正公岳陽樓記上下天光一碧萬頃杜氏通典太守常以春行所主縣秋冬遣無害吏按訊諸囚平其罪法論)
(課殿最)吞雲夢八九於胸不妨坐嘯(黨錮傳南陽太守岑公孝弘農成瑨但坐)
(嘯)化行俗美何必慮潢池之驚(見前)政通人和自可後天
下而樂(范文正公岳陽樓記慶歷四年春滕子京謫守巴陵郡越明年政通人和百廢具興又先天下)
(之憂而憂後天下之樂而樂)某坐遲一職過辱屢書(韓文將特書大書屢書此借用)
吟高柱清唱之詩悵莫陪於履舄(昌黎岳陽樓别竇司直詩開筵交履舄爛)
(漫倒家釀杯行無停留高柱送清唱史記滑稽傳履舄交錯柱謂瑟柱)持燕寢凝香之句
願更切於鼎茵(見前)
代回黃筠州(榮筠州已見)
為丞再轉出守一麾用山谷先生之家試江西道院之
郡(山谷江西道院賦武陵柳侯守筠之明年樂其俗之美使為政者不勤乃新燕居之堂榜曰江西道院互)
(見前)先聲所暨和氣可知恭惟某官離竒長材(鄒陽傳輪囷離竒注)
(委曲盤戾也)奫宏雅量(奫紆倫切水深貌吳都賦泓澄奫潫奫潫迴復貌)人皆劫劫
知足效於一官(韓文人皆劫劫我獨有餘莊子知效一官行比一鄕)公獨恢恢身
可兼於數器(韓宣傳身兼數器有退食自公之節)聽琵琶于湓浦幾成三
歲之淹(白樂天琵琶行序元和十年予左遷九江郡司馬明年秋送客湓浦口聞舟中夜彈琵琶者聽)
(其音錚錚然有京都聲問其人本長安倡女嘗學琵琶於穆曹二善才年長色衰委身為賈人婦遂命酒使快)
(彈數曲曲罷憫然自叙少小時歡樂事今漂淪憔悴轉徙于江湖間予出官二年恬然自安感斯人言是夕始)
(覺有遷謫意因為長句歌以贈之命曰琵琶行)夢綵筆於武夷又作一年之借
(方輿志建寧浦城邑本漢東侯官之地吳永興三年改為吳興縣梁尚書郎江淹嘗為吳興令齊書江淹嘗宿)
(于冶亭夢一丈夫自稱郭璞謂淹曰吾有筆在卿處多年可以見還淹乃探懷中得五色筆一以授之爾後為)
(詩絶無美句時人謂之才盡魏鶴山夢筆山房記世傳江文通為吳興令夢人授五色筆繇是文藻日新今浦)
(城縣故吳興也縣故有孤山里人因以夢筆稱之真希元於山之麓營闔廬為蔵修遊息之所以書抵了翁曰)
(子為我發之了翁每惟聖賢之生鮮不百年曷嘗以老少為銳惰窮逹為榮悴哉如史所書任彦升丘靈鞠江)
(文通諸人皆有才盡之歎而史於文通末年至謂夢張景陽奪錦郭景純徵筆才不逮前夫才命于氣氣稟于)
(志志立于學者也豈一夢之間他人所得而予奪乎寇恂傳從陛下復借寇君一年)帝念高安之
父老(江西道院賦且為高安之父老雪耻詳見前)誰為元祐之子孫弄印相
除(周昌傳高祖持御史大夫印弄之)過家甚寵(岑彭傳有詔過家上冢東坡詩過家父老喜)
九轉之丹砂點鐵如探諸懷(傳燈錄雲門如九轉丹砂點鐡成金澄公藥汞銀入)
(煅則流去詳見前)十行之紫詔封泥可拱而竢(隴右記武都紫水有泥其色亦)
(紫而粘貢之用封璽書故詔告有紫泥之美終軍傳斯拱而竢之耳)某無能束緼(緼於粉反亂麻)
(也蒯通傳客謂通曰先生知梁石君東郭先生世俗所不及何不進之於相國乎通曰諾臣之里婦與里之諸)
(母相善也里婦夜亡肉姑以為盜怒而逐之婦晨去過所善諸母語以事而謝之里母曰女安行我今令而家)
(追女矣即束縕請火於亡肉家曰昨暮夜犬得肉争鬭相教請火治之亡肉家遽追呼其婦故里母非談說之)
(士也束縕乞火非還婦之道也然物有相感事有適可臣請乞火於曹相國又見韓詩外傳及韓非子文各稍)
(異)徒慶得輿去騎之逐雙旌不得負鄕人之弩(韓詩免勞去騎)
(逐雙旌)烹魚而得尺素乃屢分隣壁之燈(見前)
代回章衡州(良能衡州已見)
尺書起敬莫測浮沉(晉書殷羡字洪喬為豫章太守都下人士因其致書者百餘函行次)
(石頭皆投之水中曰沉者自沉浮者自浮殷洪喬不為致書郵)累幅勞謙至勤駢儷(易勞)
(謙君子有終吉注居謙之世何可安尊上承下接勞謙匪懈)恐前魚之未逹(于武陵詩一從)
(悲畫扇幾度泣前魚用史記龍陽君事此前魚蓋借用)對回鴈以生慙(衡山有回鴈峯此回)
(鴈亦借用)恭惟某官識足洞今學皆到古(韓文但力為之古人不難到)上
規姚姒發壁中科斗之文(韓文上規姚姒渾渾無涯孔安國尚書序魯共王好治宮)
(室壊孔子舊宅以廣其居於壁中得先人所蔵古文虞夏商周之書及傳論語孝經皆科斗文字)平到
隂何粲雪裏飛鴻之句(陳後山詩崔蔡論文不足多新詩平處到隂何東坡詩人生到)
(處知何似應似飛鴻踏雪泥又白鬚相映松間鶴清句更酬雪裏鴻)薄蓬莱而引去(柳文薄蓬)
(莱羞崑崙郊祀志蓬莱方丈瀛洲在渤海中且至則風輙引船而去)指嶽麓以請行(盛弘之荆)
(州記長沙西岸有麓山蓋衡山之足又名靈麓峰乃嶽山七十二峯之數自湘西古渡登岸夾徑喬松泉澗盤)
(繞諸峯疊秀下瞰湘江嶽麓寺道林寺嶽麓書院皆在焉)皂蓋春濃姑棠隂之少憩
紫樞地近佇棣萼之相輝某復此隨班幾何視蔭曉行
湘水固知畫戟之清(並見前)暮見吳山亦望碧雲之合(東坡)
(詩朝見吳山横暮見吳山從吳山故多態轉側為君容江淹雜體詩日暮碧雲合美人殊未来)
代回史蘄州(宜之蘄州春秋戰國並屬楚西漢為蘄春縣隸江夏郡三國時為蘄春)
(郡晉以為縣屬戈陽郡避宣太后諱改春為陽北齊置齊昌郡及羅州後周改為蘄州隋改為郡唐)
(復為州宋因之)
分虎合符灼龜視篆(見前)惟兩淮之上郡(宋關泳蘄州神光觀記蘄西故)
(封浠水古邑溪山重複占淮濡之上腴屬帝轂之衝會)在三楚之中邦(史記楚文王徙都於)
(郢江陵為西楚蘄居三楚之中尚書成賦中邦)雙旌得人五袴有日恭惟某官
美由世濟學有家傳歛板轅門糧自通於流馬(言為運幕)奏
功巖邑技益敏於割鷄(左傳制巖邑也巖險之邑言為令)結綬登畿(顔延)
(之詩結綬登王畿)把麾出守維古英氏之國(英國名史記禹封臯陶後於英六索)
(隠云安國六縣皋陶後偃姓所封國英地闕不知所在以為黥布是其後也高帝紀立當陽君英布為九江王)
(都六注六者縣名本古國臯陶之後英布傳黥布六人也皇覽云臯陶冢在廬江六縣)乃今蘄春
之區(見題下)大膞以還(韓文曹成王碑艦步二萬人以與賊遌嘬鋒蔡山踣之剜蘄之黃梅)
(大鞣長平鏺廣濟掀蘄春&KR0554;蘄水掇黃岡莢漢陽行跳汉川還大膞注音傅又處落切左傳殺而膊諸城上注)
(膞磔也)高牙是仰佇懋民庸之最乃為王覲之圖某縻身
於朝莫面以賀雙魚尺素之遺何以報之(並見前)乘馬四
黃之迎焉知来者(詩四黃既駕兩驂不倚詳見前)
代回曹岳州(格岳州已見)
分虎專城拂龜視印碧油紅旆宣中扆之寬條(並見前)赤
壁黃岡控上流之重寄(王禹偁瑞慶堂記齊安郡治據依黃岡山来自天柱王元之詩)
(淮甸為内地黃岡壓上流餘見前)恭惟某官長材濟美雋軌蜚英三仕
舂容罙入淮濡之地(詩罙入其阻淮濡見上條)一麾晼晚始分邾子
之邦(文選日晼晚其將暮楚滅黃而有其地楚宣王滅邾徙其君于此又名邾城)雲夢在胸
陽春有脚(並見前)願將印綬少分黃屋之憂(高帝紀黃屋左纛注天子)
(車以黃繒為蓋裏)却著絲絇歸復青氊之舊(山谷詩赤壁歸来入紫清堂堂心在)
(鬢凋零江沙踏破青鞋底却結絲絇侍禁庭)某識賢已後辱問相先歌桂棹
以長懷未應陳迹(東坡赤壁賦桂棹兮蘭槳擊空明兮泝流光渺渺兮予懷望美人兮天一)
(方)記竹樓而有感願繼盛名(竹樓在州治西北城上宋郡守王禹偁元之建自作)
(記云黃岡之地多竹大者如椽竹工破之用代陶瓦比屋皆是以其價廉而工省也子城西北隅雉堞圮毁蓁)
(莽荒穢因作小竹樓二間與月波樓通遠吞山光平揖江瀨幽閴遼夐不可具狀夏宜急雨有瀑布聲冬宜密)
(雪有碎玉聲宜鼔琴琴調和暢宜詠詩詩韻清絶宜圍棋子聲丁丁然宜投壺矢聲錚錚然皆竹樓之所助也)
(公退之暇披鶴氅戴華陽巾手執周易焚香默坐銷遣世慮江山之外第見風帆沙鳥煙雲竹木而已迨其酒)
(力醒茶煙歇送夕陽迎素月亦謫居之勝槩也彼齊雲落星高則高矣井幹麗譙華則華矣止于貯妓女蔵歌)
(舞非騷人之事吾所不取)
四六標準卷二十七
