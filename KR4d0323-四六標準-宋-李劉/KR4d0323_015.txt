四六標準卷十五宋李劉撰
師傅(封爵附三公之官昉於虞夏歴代沿革不常不能殫述宋承唐制以太師太傅太保為三師)
(太尉司徒司空為三公為宰相親王使相加官其特拜者不預政事赴上於尚書省太尉舊在三師下由)
(唐以來至宋加重以太尉居太傅之上若宰臣官至僕射致仕者以在位久近或已任司空司徒則拜太)
(尉太傅等官若太師則為異數自趙普以開國元勲文彥博以屢朝耆德方特拜焉徽宗政和二年以司)
(徒司空六卿之官非三公之任太尉主兵柄亦非三公並罷依周制立三孤之官為次相之任)
賀史丞相除少師(宋史史彌遠傳寧宗崩彌遠擁立理宗於是拜太師依前右丞)
(相兼樞密使進封魏國公六辭不拜因乞解機政歸田里亟出關帝從之寶慶二年拜少師賜玉帶)
巽避公槐(墨莊漫錄翟㢲致語公槐避寵衣繡歸家)升魁孤棘(周禮左九棘孤卿位焉)
萬世策定盍徑躋萬石之班(霍光傳天子思光功德下詔曰故大司馬大將軍定)
(萬世册以安社稷功德茂盛朕甚嘉之辛慶忌傳誠萬世之長册王吉傳公卿未有建萬世之長册王莽傳莽)
(三世為三公典周公之職建萬世策六典注梁制十八班班高者為貴上公班第十八秩萬石柳文永州萬石)
(亭記漢之三公秩號萬石我公之德宜受兹錫)三台色齊乃退處三孤之長(天文)
(志三台色齊君臣和不齊為乖戾漢百官表立三少為三公之副少師少傅少保是為孤卿)寸心如
此(謝靈運詩寸心若不諒微命察如絲杜詩寸心亦何有又戀主寸心明又以兹報主寸心赤又平生方寸)
(心)千載無之恭惟某官厚大而裕和端凝而弘毅周拜
乎前魯拜乎後邁韋平父子之榮(公羊傳封魯公為周公也周公拜乎前魯)
(拜乎後曰生以養周公死以為周公主注始受封時拜於文王之廟也史記韋丞相賢者魯人以讀書術為吏)
(至大鴻臚有相工相之當至丞相有男四人使相之至第二子名玄成相工曰此子貴當封丞相曰我即為丞)
(相有長子是安從得之後竟為丞相長子不得嗣而立玄成玄成代父後失列侯復自遊宦而起至丞相父子)
(俱為丞相世間美之漢書平當字子思漢哀帝朝拜相賜爵關内侯子宴亦以明經拜相封侯漢興父子拜相)
(惟韋平二氏)陟格於帝尹格於天續堯舜君民之業(見前)自開
僖之末一麾九日(史彌遠傳開僖三年改禮部侍郎兵端既開敗䘐相屬累使求和金人不)
(聽都城震摇宫闈疑懼皆畏韓侂胄莫敢言彌遠力陳危迫之勢皇子詢具奏侂胄乃就誅寧宗紀開僖三年)
(禮部侍郎史彌遠等以密旨命夏震誅韓侂胄于玉津圉淮南子堯時十日並出草木焦枯堯命羿仰射十日)
(其九鳥皆死墮羽翼山海經大荒之中湯谷上有扶桑木十日可浴九日居下枝一日居上枝皆載烏傅玄詩)
(湯谷發清曜九日棲高枝互見前)相嘉定之治十有七年(寧宗紀嘉定元年冬十月)
(以錢象祖為左丞相史彌遠為右丞相十七年寧宗崩彌遠擁立理宗)於我如浮雲心本
游於澹泊(劉愷傳躬浮雲之志兼浩然之氣淮南子超然獨立此聖人所以游心揚雄傳人君以澹)
(泊為本又泊如也)用汝作霖雨身爰佩於安危(陸賈傳天下安注意相天下危)
(注意將新唐書李晟傳贊晟提孤軍抗羣賊身佩安危而不少衰者徒以忠義感人故豪英樂為之死耳舊唐)
(書裴度傳出入中外以身繫國之安危時之輕重者二十年東都事略王曾毅然大節身佩安危)既莫
挽鼎湖之龍(史記封禪書黃帝采首山銅鑄鼎於荆山下鼎既成有龍垂胡髯下迎黃帝黃帝上)
(騎羣臣從宫從上者七十餘人龍乃上去餘小臣不得上乃悉持龍髯龍髯拔墮墮黃帝之弓百姓仰望黃帝)
(既上天乃抱其弓與胡髯號故後世因名其處曰鼎湖其弓曰烏號寧宗紀嘉定十七年八月帝不豫閏八月)
(崩於福寧殿)乃力洗咸池之日(淮南子日出於暘谷浴於咸池拂於扶桑是謂晨明詳見)
(前)周勃之誅吕迎代尚觀望於軍情(周勃傳勃與丞相平朱虛侯章共誅)
(諸吕迎立代王是為孝文皇帝高后紀勃入軍門行令軍中曰為吕氏右袒為劉氏左袒軍皆左袒勃遂將北)
(軍)霍光之擁昭立宣幾動摇於廷議(霍光傳光將廢昌邑會議未央宫羣)
(臣皆驚愕失色莫敢發言田延年離席按劔曰今日之議不得旋踵羣臣後應者臣請劔斬之於是議者皆叩)
(頭曰萬姓之命在於將軍唯大將軍令贊曰光處廢置之際臨大節而不可奪遂匡國家安社稷擁昭立宣光)
(為師保雖周公阿衡何以加此)未有獨運於掌上(荀子圖迴天下于掌上)不煩執
事之顔行(行胡郎切嚴助傳逆執事之顔行文穎曰顔行猶鴈行在前故曰顔)為天下得
人與生民立極(柳文立極垂統貽於後裔)道憑几之命而宴然仍几
(尚書顧命王乃洮頮水相被冕服憑玉几又華玉仍几又皇后憑玉几道揚未命宋寧宗嘉定十三年太子詢)
(卒十四年以沂王嗣子貴和為皇子更名竑進封沂國公尋立為皇太子立貴誠為沂王後時彌遠用事久權)
(勢熏灼竑心不能平與彌遠有違言彌遠買美人納諸竑使瞷竑動息思以處竑而竑不知十七年帝崩彌遠)
(矯詔立貴誠更名盷)輔垂簾之政而遄已撤簾(理宗紀帝立尊楊皇后為皇太后垂)
(簾聽政寶慶元年皇太后手書多病自今免垂簾聽政帝兩請垂簾不允)三邊絶赤白之囊
(丙吉傳驛騎持赤白囊邊郡發奔命書馳來至詳見前)萬國布黃朱之乘(尚書太保率西)
(方諸侯入應門左畢公率東方諸侯入應門右皆布乘黃朱賓稱奉圭兼幣)風雷屛息(繫辭雷以)
(動之風以散之)日月重光(古今注明帝為太子羣臣為樂人作歌詩四章以贊太子之德一曰日重)
(光二曰月重輪三曰星重輝四曰海重潤舊說曰天子之德光明如日規輪如月衆耀如星浩潤如海太子皆)
(比德焉故云重)宜聖神建道德之師(賈誼新書天子不諭於先聖人之德不知君國畜民)
(之道凡此屬太師之任也古者齊太公職之)見輔弼為社稷之寶比播維垣
之命允孚巖石之瞻乃執撝謙力回成渙(並見前)弗敢基
命定命正倚弼諧(尚書王如弗敢及天基命定命予乃允保大相東土又謨明弼諧謝安傳)
(安義存輔導雖會稽王道子亦頼弼諧之益)若曰父師少師何拘等級(尚書微子)
(若曰父師少師說文級絲次第也又等也階也杜詩孤陋忝末戚等級敢比肩)姑冠班於洪化
(尚書少師少傳少保曰三孤貳公弘化寅亮天地弼子一人)即顓面以經邦(李尋傳天官上)
(相上將皆顓面正朝孟康曰朝太微宫垣也西垣為上將東垣為上相各專一面而正天之朝事也周禮面三)
(槐三公位焉尚書兹惟三公論道經邦)坤載物而承天蓋得下裳之吉(易至)
(哉坤元萬物資生乃順承天坤厚載物德合无疆六五黃裳元吉注黃中之色也裳下之飾也)鼎以木
而巽火實存上鉉之虛(易鼎象也以木巽火亨餁也上九鼎玉鉉大吉无不利象曰玉)
(鉉在上剛柔節也鉉湖畎切說文舉鼎也易謂之鉉禮謂之鼎)九重尊李泌以先生(唐肅)
(宗至德二年收復西都使李泌革表請上皇東歸因就泌飲酒同榻而寢泌曰臣今報德足矣復為閑人何樂)
(如之上曰朕與先生久同憂患今方同樂奈何遽去)四海戴子儀為尚父(詩維師尚父時)
(維鷹揚劉向别錄師之尚之父之故曰師尚父父亦男子之美號也唐代宗大歷十四年尊郭子儀為尚父加)
(太尉兼中書令)黃河如帶山如礪豈惟難拒於公珪(漢書功臣表封爵之)
(誓曰使黃河如帶泰山若礪國以永存爰及苗裔應劭曰封爵之誓國家欲使功臣傳祚無窮也帶衣帶也礪)
(砥礪石也河當何時如衣帶山當何時如礪石言如帶礪國猶永存以及後世之子孫也周禮大宗伯之職以)
(玉作六瑞以等邦國王執鎮圭公執桓圭侯執信圭伯執躬圭史彌遠傳嘉定元年拜右丞相兼樞密使兼太)
(子少傅進開國公)青櫺有洞石有窗恐合紹開於王社(青櫺洞石窗在)
(今靳縣四明山郡志四明山舊產青櫺子盖洞旁所出其山周廻八百里跨紹興台州之境二百八十峯其巔)
(五峯絶高形如芙蓉上有石窗四穴通日月星辰之光故曰四明山唐陸龜蒙云四明山有峯最高四穴在峯)
(上每天色澄霽望之如戶牖相傅石窗四明之日也彌遠靳人父浩嘉定十四年追封越王理宗紹定五年進)
(封彌遠會稽郡王卒特贈中書令進封衛王)某夙勤坏冶(崔駰傳坏冶一陶羣生待理)自
抵簡書(詩畏此簡書)泥塗久隔於朝紳夢寐尚隨於賀臆輒
憑魚繭之素(韓詩書饒罄魚繭又繭淨雪難如書訣紙取東陽魚卯墨取廬阜松煙又蘭亭會者)
(四十一人王羲之製序用蠶繭紙鼠鬚筆遒勁絶妙)恭布燕雀之私(淮南子大厦成而燕雀相)
(賀)亮天地而弼一人諒益基無窮之聞理陰陽而遂萬
物尚祈澤不獲之夫(並見前)
代董侍郎賀丞相除少師
巽避公槐升魁孤棘(見上條)奮庸而宅百揆輔茂陵十八
載之隆平(寧宗紀嘉定十七年閏八月帝崩理宗寶慶元年三月葬于會稽之永茂陵彌遠以開禧)
(三年誅韓侂胄同知樞密院事嘉定元年參知政事)寅亮而弼一人開寶慶億萬
年之晏粲(寶慶理宗年號尚書公其以予萬億年敬天之休爾雅宴宴粲粲尼居息也注云盛飾宴)
(安近處優閒䟽宴宴安息貌粲粲鮮盛也法言成天地之化使粒食之民粲也晏也注粲文采宴和柔祕曰粲)
(然明盛宴然安和)明良交際動植均驩恭惟某官德鉅材全(韓文)
(信所謂材全而能鉅者也)器閎用博累世躬行於忠孝四朝身佩於
安危(見上條)河決平原力挽百川而注海(韓文障百川而東之)風摇
厦屋獨高一柱之擎天(詩予室翹翹風雨所漂摇法言震風凌雨而後知厦屋之軿幪)
(也神異經崑崙有柱焉其高入天所謂天柱也圍三千里圖如削下有仙人府治與天地同休息雲溪友議鄭)
(太穆為金州刺史致書於襄陽于司空傲睨自若閣下為南溟之大鵬作中天之一柱騫騰則日月暗摇動則)
(山岳頽楚辭八柱何當東南何虧言天有八山為柱列子折天柱絶地維張說姚崇神道碑八柱承天高明之)
(位列四時成歲亭毒之功深)盡返齊疆全歸趙壁(並見前)金甌閒暇從
容作商野之霖(梁書侯景傳景歸附高祖議納之而意猶未決曾夜出視事至武德閣獨言我)
(國家猶若金甌無一傷缺今便受地詎是事宜新唐書崔琳傳玄宗每命相皆先書其名一日書琳等名覆以)
(金甌會太子入謂曰此宰相名若自意之誰乎即中且賜酒太子曰非崔琳盧從愿乎帝曰然賜太子酒)玉
几導揚談笑取虞淵之日(尚書皇后憑玉几導揚末命吕温狄仁傑頌取日虞淵洗)
(光咸池潛授五龍夾日以飛詳見前)與生民而立極為天下以得人九夷
八蠻服整頓乾坤之手(尚書惟克商遂通道于九夷八蠻傳九八言非一䟽曲禮云東)
(夷西戎南蠻北狄經舉夷蠻則戎狄可知爾雅釋地云九夷八狄七戎六蠻謂之四海杜詩成王功大心轉小)
(郭相謀深古來少司徒清鑒懸明鏡尚書氣與秋天杏二三豪俊為時出整頓乾坤濟時了)兩宫二
聖知扶持社稷之心(舊唐書則天紀當時稱為二聖王允傳故得扶持王室於危亂之中)
(李固傳論至矣哉社稷之心乎其顧視胡廣趙戒猶糞土也)肆疇巖石之瞻(祭遵傳疇其爵)
(邑世無絶嗣注疇等也言功臣死後子孫襲封世世與先人等)亟出維垣之命甫揚成
渙遽執撝謙重違三命再命之共(並見前)甫轉父師少師
之拜(尚書父師少師孔傳父師太師三公少師孤卿)元圭衮冕上猶恨無官以
酬公(尚書禹錫元圭周禮上公之禮執桓圭九寸冕服九章新唐書李德裕傳劉闢誅策功拜太尉德裕)
(固讓帝曰吾恨無官以酬公詳見前)夏篆通旃公豈以辭榮而邀上(周禮春官)
(巾車服車五乘孤乘夏篆卿乘夏縵注服車服事者之車故書夏篆為夏緣鄭司農云夏赤也緣緣色或曰夏)
(篆轂有約也玄謂夏篆五彩畫轂約也旃當作旜春官司常掌九旗之物名通帛為旜注通帛謂大赤從周正)
(色無飾䟽云周建子物萌色赤今旂旌通體盡用絳之赤帛是用周之正色無他物之飾也又諸侯建旟孤卿)
(建旜)惟楓陛比隆於皇祖(皇祖謂光祖)則茅封克紹於先王(漢雜)
(事天子太社以五色為壇封諸侯者取其土苴以白茅授之各以所封方之色以立社于其國謂之授茅土彌)
(遠父浩卒封會稽郡王)西平有子我有臣垂光簡冊(柳文蔡人率止惟西平有)
(子惟我有臣)周公拜前魯拜後濟美鼎彝(任昉文功銘鼎彝杜詩昭然開鼎彝)
(餘見前)某自分泥塗夙蒙甄冶毫釐千里既自投丹筆之
書(釐通作氂十毫曰氂禮記易曰君子慎始差若毫氂繆以千里謝承後漢書盛吉為廷尉每至冬節罪囚)
(當斷婁夜執燭吉持丹筆夫妻相對垂泣決罪)首尾八年未易復白圭之玷兹
服坦明之制(孔安國尚書序帝王之制坦然明白可舉而行)但增踴躍之私黃
麻之似六經自此尚觀於蕃錫(杜詩紫誥仍兼綰黃麻似六經易康侯用錫馬)
(蕃庶晝日三接)洪鈞之轉一氣更祈俯振於餘生(說文振舉救也荆軻傳禍)
(必不振矣索隱曰振救也甘茂傳願君以餘光振之餘見前)
賀史丞相除太傅(任成都運使作)
師臣巽命(晉書王導傳論軒轅聖人也仗師臣而授圖商湯哲后也託負鼎而成業)帝傅升
班(歐陽公李昭諒制增其帝傳之業)七十從心公亦何心於極品三千
同德獨高崇德之紹勲(尚書予有臣三千惟一心又惟稽古崇德象賢)叶朱
衣介幘之祥(晉書陶侃傳侃嘗如厠見一人朱衣介幘斂板曰以君長者故來相報君後當為公)
(位至八州都督按晉宋太傅金章紫綬進賢三梁冠介幘絳朝服佩山玄玉)增黃耳玉鉉之
重(易六五鼎黃耳金鉉利貞上九鼎玉鉉大吉无不利王弼注耳黃則能納剛正以自舉也餘見首條)竊
以傅者傅之德義不惟其官惟其人(大戴禮傅傅之德義孔安國尚書注)
(相傅天子於德義尚書明王立政不惟其官惟其人)臣哉臣作股肱罕有是父有
是子(尚書臣哉隣哉又臣作朕股肱耳目法言無是父無是子詳見前)若西京厚王陵
之寵(通典太傅古官漢高后元年初置太傅金印紫綬初用王陵後省)及東都旌卓茂
之年(通典後漢有太傅上公一人掌以善道無常職光武以卓茂為之卓茂傳茂知更始政亂以年老乞)
(骸骨歸光武即位以茂為太傅封襃德侯)雖加衡紞以鞶纓(張衡東京賦乃整法服正冕帶)
(珩紞紘綖玉弁綦會火龍黼黻藻繂鞶厲鞶厲帶之垂者)俱匪箕裘之鼎鼐(見前)於皇
孝廟(詩於皇武王又於皇時周注於乎美哉君是周邦潘岳詩於皇時晉)舊學越王(尚書台小)
(子舊學于甘盤史浩傳浩晩治第鄞之西湖上建閣本兩朝賜書又作堂光宗為書明良慶會名其閣舊學名)
(其堂)當淳熙丙午之夀上皇(孝宗紀淳熙十三年春正月庚辰朔率羣臣詣德夀宫行)
(慶壽禮大赦文武臣僚並理三年磨勘)以正月戊子而進亞父(孝宗紀十三年正月)
(癸巳以史浩為太傅陳俊卿為少師嗣濮王士歆為少保癸已後戊子六日史與此異未知孰是史記亞父者)
(范增也如淳曰亞次也尊敬之次父猶管仲為仲父)今專槐之正位有喬木之世
臣父子一家兩兩齊三台之色(史記天官書魁下七星兩兩相比者曰三能三)
(能色齊君臣和詳見前)君臣千載重重聚四紀之間(廣溪詩話蘇易簡在翰林)
(一日召對賜酒甚歡上謂易簡曰君臣千載遇易簡應聲答曰忠孝一生心上悦)賁然綠綈之
新(外戚傳持詔記盛綠綈方底師古曰綈厚繒也綠其色也方底盛書囊形若今之算幐耳綈音大奚反西)
(京雜記漢中書以武都紫泥為璽室加綠綈其上)復此青氊之舊(見前)恭惟某官
清和而任直大以方禹以功臯以謨遹全絶德(法言或問絶德)
(曰舜以孝禹以功臯陶以謨非絶德耶)絳之果霍之勇難擬脩能(法言或問近世)
(社稷之臣曰若張子房之智陳平之無悞絳侯勃之果霍將軍之勇終之以禮樂則可謂社稷之臣矣離騷經)
(紛吾既有此内美兮又重之以脩能)無敵知儒者之真(法言魯不用真儒故也如用真儒無)
(敵於天下安得削)可久見賢人之德一柱障黃河之決兩手洗
白日之光(並見前)三登二十七年(漢書食貨志民三年耕則餘一年之畜餘三年)
(食進業曰登再登曰平餘六年食三登曰太平二十七年遺九年食然後王德流洽禮樂成焉注登進上百工)
(之業也或曰進上農工諸事業名曰登)萬機幾千百變(李濟翁資暇集云萬幾字出尚書孔)
(安國云幾微也言當戒萬事之微也史以晉太宗為丞相於事動每經年桓温患其稽遲對曰萬幾那得速耶)
(此對真得書義近改為樞禨之機當由王嘉傳引用之誤)内除狗鼠旋安鴻鴈之居
(叔孫通傳此特羣盜鼠竊狗偷詩鴻鴈子飛集於中澤之子于歸百堵皆作雖則劬勞其究安宅詩序鴻鴈美)
(宣王也萬民離散不安其居而能勞來還定安集之故作此詩)外率貔貅顯築鯨鯢之
觀(左傳古者明王伐不敬取其鯨鯢而封之以為大戮於是乎有京觀以懲淫慝餘見前)風震雨
凌而棟梁自若(法言震風凌雨然後知厦屋之為帲幪也)火炎水潤而鼎實
各調(尚書水曰潤下火曰炎上易鼎象也以木巽火又木上有火九二鼎有實象曰鼎有實慎所之也六)
(五鼎黃耳象曰鼎黃耳中以為實也晉書劉寔傳正位上台光餁鼎實)蓋享天心(尚書惟尹躬暨)
(湯咸有一德堯享天心受天明命)非要人爵陶侃之指紋貫徹猶三遜
以滋高(陶侃傳有善相者師圭謂侃曰君左手中指有竪理當為公若徹千上貴不可言侃以針決之)
(見血灑壁而為公字以紙裛之公字愈明後漢書和帝紀皇太后詔曰故太尉鄧彪元功之族三讓彌高海内)
(歸仁為羣賢首可謂老成黃耉矣其以彪為太傅賜爵關内侯梁書謝朏傳假使魏早依唐虞故事亦當三讓)
(彌高)丁固之松夢畱連甘十年之不調(吳志甘露三年以左右御史大夫丁)
(固孟仁為司徒司空吳書初固為尚書夢松樹生其腹上謂人曰松字十八公也後十八歲吾其為公乎卒如)
(夢焉張釋之傳事文帝十年不得調亡所知名注調選也)上念慈闈之訓日思元老
之功無官酬公(見前)惟師尚父(詩維師尚父時維鷹揚)猶堅謙抑力
反渙揚(易渙汗其大號又揚於王庭)姑隆絶席之班(張禹傳延平元年遷為太傅錄)
(尚書事每朝見特贊與三公絶席)式舉載輿之典(魏志太傅鍾繇有膝疾拜起不便朝見使)
(載輿車虎賁畀就坐是後三公有疾遂以為故事)虹明帶玉(通典太傅佩山玄玉禮記君子比德)
(於玉氣如白虹天也唐常衮謝賜緋衣魚袋玉帶牙笏表銀章雪明朱紱電映魚須在手虹玉横腰)龜顧
印金(晉書孔愉傳以討華軼功封餘不亭侯愉嘗行經餘不亭見籠龜於路者買而放之溪中龜左顧者)
(數四及是鑄侯印而印龜左顧三鑄如初印工以告愉乃悟遂佩焉李德裕詩云龜顧垂金鈕鸞飛曳錦袍)
備冠冕之上儀(柳文爰自中古實為上儀)增衣冠之盛事改容而禮
(賈誼傳今自王侯三公之貴皆天子之所改容而禮之也)論道以經(尚書兹惟三公論道經邦)平
淮用八千兵更酬謝傅蒼生之志(謝玄傳苻堅率兵次於項城衆號百萬玄)
(與從弟輔國將軍琰西巾郎將桓伊等以精銳八千涉渡淝水堅衆奔潰謝安傳桓温請安為司馬高崧戲之)
(曰諸人每相與言安石不肯出將如蒼生何蒼生今亦將如卿何安有愧色卒贈太傅諡文靖)辭齊封
三萬戶會尋留侯黃石之盟(張良傳漢六年封功臣高帝曰運籌策帷幄中決勝)
(負千里外子房功也自擇齊三萬戶良曰始臣起下邳與上會留此天以臣授陛下陛下用臣計幸而時中臣)
(願封留足矣不敢當三萬戶良始所見下邳圯上老人與書者後從高帝過濟北果得穀城山下黃石取而寶)
(祠之及良死并葬黃石每上塚伏臘祠黃石)某久累播鈞遐瞻巖石聳聽上
公之一命(應劭漢官儀漢以大司馬大司徒大司空為三公立師傅保之官位在三公上崇號為上)
(公東漢已後以太尉司徒司空為三公師傅保常曰上公禮記制三公一命卷若有加則錫也不過九命)沮
陪潭府之三才(韓詩一為公與相潭潭府中居晉東海王越為太傅時稱越府有三才潘滔大)
(才劉輿長才裴邈清才詳見前)斐然成章是以有慶(詩維其有章矣是以有慶矣)乘
雪邊之節傳無因拜夀杖之尊(杜詩鷗鳥鏡裏來關山雪邊看孔光傳平帝立)
(徙光為太傅位四輔明年徙為太師賜靈夀杖孟康曰扶老杖也師古曰木似竹有枝節長不過八九尺圍三)
(四寸自然有合杖制不煩削治也)窺天上之階符願長輔化樞之運(見前)
賀史丞相除太傅(史彌遠傳紹定元年上皇太后尊虢拜太傳八辭不拜)
顯拜師臣榮躋帝傅聖人惟能饗帝復歸美於重闈(易鼎)
(聖人亨以享上帝禮記因吉土以饗帝于郊理宗紀紹定元年春正月上夀明慈睿皇太后尊號冊寶於慈明)
(殿)太宰以禮佐王併加恩於一命(周禮太宰祀五帝則掌百官之誓戒與其)
(具脩前期十日帥執事而卜日遂戒及執事視滌濯及納亨贊王牲事及祀之日贊王幣爵之事通典三公一)
(命衮若有加則賜也注三公八命矣復加一命則服衮龍與王者之後同)實清廟之盛典(詩序)
(清廟祀文王也周公既成洛邑率以祀文王焉鄭注清廟者祭有清明之德者之宫也謂祭文王天德清明文)
(王象之故歌此詩而祭之詩於穆清廟肅雝顯相濟濟於多士秉文之德對越在天駿奔走在廟不顯不承無射)
(人斯)非元老之私榮昔周家既立三事之官(詩三事大夫莫肯夙夜箋)
(三事三公也尚書立政任人凖夫牧作三事韋玄成傳天子我監登我三事師古曰三事三公之位謂丞相也)
在成王尤遴仲父之選(劉向管子序管仲者類上人也名夷吾號仲父韓非子管仲相)
(齊曰臣貴矣然而臣貧桓公曰使子有三歸之家曰臣富矣然而臣車桓公使立於齊國之上曰臣尊矣然而)
(臣疎乃立為仲父王導傳朝野傾心號為仲父)始命姬旦以其師保萬民(尚書昔周)
(公師保萬民民懷其德)繼用畢高以其弼亮四世(尚書畢命弼亮四世正色率下)
自茲以往稱此惟艱若西京之選王陵(見前)與東都之寵
鄧禹(鄧禹傳顯宗即位以禹先帝元功拜為太傅進見東嚮甚見尊寵)雖稱異數(左傳名位)
(不同禮亦異數)實飾虛文惟我孝廟之盛時夙敬越王之舊學
(尚書台小子舊學於甘盤)奉巵為夀驩既洽於兩宫(高帝紀九年冬置酒前殿上奉)
(玉巵為太上皇夀師古曰巵飲酒圜器也今尚有之為夀進酒而獻夀也)絶席隆師秩爰登
於一品(見前)疇昔鯉趨而學禮只今虎拜以揚休(詩虎拜稽首天)
(子萬年虎拜稽首對揚王休)千載君臣聚見四十年之内(見前)一家父
子并成二萬石之榮(萬石君傳人臣尊寵廼舉集其門凡號奮為萬石君師古曰凡最計)
(也總合其一門嚴延年傳東海號曰萬石嚴嫗師古曰一門之中五二千石故總云萬石後漢書馮勤傳曾祖)
(揚為弘農太守八子皆為二千石趙魏間號為萬石君柳文漢之三公秩號萬石史彌遠父子仍世作相故云)
(幷成二萬石)與國咸休(尚書與國咸休永世無窮)生民未有恭惟某官鼎
彝舊學(舊學字重上)柱石世臣(霍光傳將軍為國柱石師古曰柱者梁下之柱石者承柱)
(之礎也言大臣負國重任如屋之柱及其石也朱浮傳事有柱石之寄注以屋為喻也杜詩冀公柱石姿又扶)
(顛待柱石)惟說總百官力贊事神之勿黷(尚書惟說命總百官又黷於祭祀時)
(謂弗欽禮煩則亂事神則難)暨湯有一德首明立愛之惟親(尚書立愛惟親)
(立敬惟長始於家邦終於四海)相儀南至之郊(左傳僖公五年辛夘朔日南至周禮大司樂冬)
(至日祀天於地上之圓丘鄭玄曰謂冬至祭天於圓丘所以祀天皇大帝)蕆敬東朝之冊(蕆音)
(闡左傳以蕆陳事注敕也又備也灌夫傳東朝廷辯之如淳曰東朝太后朝也)克禋克祀敷皇
極而錫厥庶民(詩生民如何克禋克祀注克能也能禋敬能恭祀於郊禖之神尚書皇建其有)
(極斂時五福用敷錫厥庶民)得禄得名受介福而於其王母(易晉六二晉如)
(愁如貞吉受茲介福於其王母象曰受茲介福以中正也注介大也母處内而成德者也鳴鶴在陰則其子和)
(之立誠於闇闇亦應之故履貞不回終能受此大福於王母也)二難具美三遜滋高既
力避於維垣亦何辭於命衮(並見前)日月如璧映玉佩之
魚垂(後天文志日月如合璧禮記公侯佩山玄玉而朱組綬唐制自一品至六品以上皆佩魚韓詩玉帶)
(懸金魚)天地為鑪鑄金章而龜顧(賈誼傳天地為鑪造化為工陰陽為炭萬物為)
(銅衛宏漢舊儀丞相將軍黃金印龜鈕文曰章齊職儀三師品第一紫綬金章進賢冠絳朝服杜詩金章紫綬)
(照青春龜顧見前)一相主乎内幾年淹九棘之班(公羊傳三公者向天子之)
(相也天子之相則何以三自陜而東者周公主之自陜而西者召公主之一相處乎内)三公惟其
人今日正專槐之面(尚書茲惟三公官不必備惟其人)是固舊物青氊
之赤舄(周禮履人職掌王赤舄黑舄鄭注云複下曰舄詩赤舄几几餘見前)尤覺明公黃
閣之黑頭行開茅土之封式對山河之誓(並見前)某夙勤
甄錄聳聽郵音雖箝尾在虺蜮之區(韓文藍田縣丞廳壁記箝以左手右)
(手摘紙尾柳文武岡銘序由公之仁小不為虺蜴大不為鯨鯢李時倅武岡)然馳心賀燕雀
之厦(見前)宣麻綴文德之聽身隔重湖(玉海文德殿後唐曰端明國初改文)
(明太平興德九年改今名即正衙殿淳化中張洎奏今之文德殿即唐之宣政在周為中朝在漢為前殿在唐)
(為正衙凡朔望起居大冊拜對四夷君長試制舉人皆在此玉堂雜記凡鎻院文臣職事明日越文德殿聽麻)
(宰相樞密皆不往惟輪參政一員押麻張舜南遷錄岳州洞庭湖南名青草北名洞庭所謂重湖也)揲蓍
考武岡之占公宜百禄(柳文武岡銘烹牲是祀公受介福揲蓍以占公宜百禄)
賀史丞相除少傅(詳啓意少傅當作少保)
雄麻渙命孤棘升班相堯之功已書二十八載之半(吳都)
(賦灌注乎天下之半)弘周之化始介三公九卿之間取之甚廉簡
在則厚恭惟某官直方而大智勇且仁海晏河清藉整
頓乾坤之手(並見前)天明地察鑒經綸社稷之心(孝經昔者明王)
(事父孝故事天明事母孝故事地察天地明察神明彰矣)奏琴瑟改絃之功(董仲舒傳譬之)
(琴瑟不調甚者必解而更張之乃可調也)贊匕鬯主器之決(易震驚百里不喪匕鬯彖曰震)
(驚百里驚遠而懼邇也出可以守宗廟社稷以為祭主也繫辭主器者莫若長子故受之以震)進律固
加於有德(王制有功德于民者加地進律詳見前)酬公真恨於無官(新唐書李)
(德裕傳劉稹誅策功拜太尉進封趙國公德裕固讓言唐興太尉惟七人尚父子儀乃不敢拜裴度為司徒十)
(年亦不遷臣願守舊秩足矣帝曰吾恨無官酬公毋固辭)矧如拔去兇邪收洪範威
福之柄(尚書惟辟作福惟辟作威惟辟玉食臣無有作福作威玉食)且復芟夷煩亂
整素王筆削之功(杜氏春秋序修春秋立素王邱明為素臣史記筆則筆削則削子夏之徒)
(不能贊一辭宋史嘉定六年史彌遠以進部條法總類幷百司吏職補授法轉金紫光禄大夫進封魯國公)
是皆非常之元(司馬相如傳非常之元黎民懼焉師古曰元始也非常之事其始難知衆人懼)
(之)宜受不次之賞(荀子賢能不待次而舉罷不能不待頃而廢白樂天詩老逢不次恩詳别)
(見)猶且固辭於專面(專通作顓李尋傳天官上相上將皆顓面正朝注各專一面而正天)
(之朝事也)姑令明陟於貳公(尚書貳公弘化)惟時亞保之官(初寮除余深制)
(峻陞亞保位孤棘於外朝)蓋古司空之選(通典司馬主天司徒主人司空主地是謂三公周禮)
(疏下台司禄為司空)若稽漢制專司萬乘之宴私(應劭漢官儀傅者覆也賈生曰)
(天子居處出入不以禮衣服冠帶不以制御器列側不以度采服從好不以章忿悦不以義與奪不以節此少)
(傅之責也天子居處宴私安而易樂而眈飲食不時醉飽不節寢起蚤宴無常玩好器弄無制此少保之責也)
其在周官實在兩儀之寅亮(見前)聊丕昭於蕃錫(見前)豈盡
答於元勲(漢書功臣表以昭元功之侯籍魏志高柔䟽並以元勲代作心膂謝靈運謝封康樂侯表)
(分虎鈕龜復顯茅土鳴玉拖紱班景元勲梁簡文詩護羌擁漢節校尉立元勲)昔魏王再相於
淳熙首升此職(史浩傳淳熙初上問執政久不見史浩無他否遂除少保觀文殿大學士醴泉)
(觀使兼侍讀五年復為右丞相)故高宗獨稱於德夀謂無幾人(德夀宫名在大)
(内之北高宗内禪居之)馴正師垣(詩太師維垣)弘開夀域(杜詩八荒開壽域)尚
式周公之猷訓惟其有之是以似之(尚書爾尚式時周公之猷訓惟日孜)
(孜無敢逸豫詩左之左之君子宜之右之右之君子有之維其有之是以似之注君子斥其先人也似嗣也左)
(陽道朝祀之事我先人則宜而行之右陰道喪伐之事我先人則能有而曉之此二德者我先人維其並能有)
(之是以先王使其子孫嗣之)以覲文王之耿光心乎愛矣遐不謂矣
(尚書以覲文王之耿光以揚武王之大烈詩心乎愛矣遐不謂矣中心藏之何日忘之注遐遠謂勤也我心愛)
(此君子君子雖遠在野豈能不勤思之乎)某欣逢盛典倍激懽悰歌芘士之
詩敢忘燕雀之賀厦(杜詩安得廣厦千萬間大庇天下寒士俱歡顔)作得賢之
頌或憐蟋蟀之吟秋(王褒聖主得賢臣頌蟋蟀竢秋吟蜉蝣出以陰)
代任參政(希夷)賀丞相除少保
冊命元勲序升孤傅(孤傅當作孤保初寮除鄭洵武制眷予孤保)三少特揖
雖均為貳公之官(周禮夏官司士正朝儀之位孤卿特揖注特揖一一揖之也)四夷
咸賓見時乃萬世之績(尚書明王盛德四夷咸賓又萬世永賴時乃功)君臣叶
慶朝野交驩恭惟某官明允而篤誠(左傳齊聖廣淵明允篤誠)弘深
而肅括(法言或問士何如斯可以褆身曰其為中也弘深其為外也肅括則可以褆身矣)調政
化不調之琴瑟(見上條)續古今難續之鼎彝(漢書宣帝時漢陽得寶鼎)
(銘曰王命尸臣官此枸邑張敞議曰殆周之襃賜子孫刻銘其先功者也彝宗廟常器也東京賦銘勳彝器歴)
(世彌光鼎彝皆銘功之器)中書十五秋得賢人可久之德(職官分紀真宗時王)
(旦拜平章事陜郊處士魏野以詩寄旦曰聖朝丞相年年出云在中書十四秋西祀東封俱已畢好來相伴赤)
(松遊旦感悟遂求退)闢國數百里復寧王有指之疆(詩昔先王受命有如召公)
(日闢國百里今也日蹙國百里尚書率寧人有指疆士)迄令大寶之還(寧宗嘉定十五年正)
(月朔御大慶殿受恭&KR0574;天命之寶)詎止小球之受(球玉也詩受大球小球為下國綴旒球音)
(求美玉也小玉謂尺二寸圭也大玉謂珽也長三尺執圭進珽以與諸侯會同結定其心如旌旗之旒縿縿著)
(焉受者受之於天)蓋帝王盛德之必頌獨頌獻琛(詩序頌者美盛德之形容)
(爾雅琛寶也詩憬彼淮夷來獻其琛李尤函谷關賦會萬國之玉帛徠百蠻之貢琛)而春秋常事
之不書特書得玉(春秋桓公八年春正月己卯烝公羊傳常事不書此何以書譏何譏爾譏)
(亟也定公八年盜竊寶玉大弓九年得寶玉大弓左傳書曰得器用也凡獲器用曰得得用焉曰獲寶玉夏后)
(氏之璜也公羊傳何以書國寶也喪之書得之書韓文特書大書)然皆出魯公之力(詩序)
(泮水頌僖公能修泮宫也獻琛僖公事得玉定公事彌遠封魯公故云今按宋人頌彌遠輒以歸疆得玉為辭)
(不知濠州大散關之歸乃韓侂胄函首易之也張荃翁貴耳集云侂冑首至北界彼中臺諫交章言侂胄忠於)
(其國謬於其身封為忠謬侯將函首附葬魏公韓琦墓下仍劄報南朝嗚呼知侂冑為忠則知誅侂冑者之非)
(忠矣而米之君臣方且侈大其事以為美談嗚呼亦昧於春秋復仇之義矣)庸竝垂周室之
休敢圖古風復見今日宜亟正專槐之面乃姑循次棘
之階功臣封爵山河聿觀繼世少傅寅亮天地詎足酬
庸某全託一陶(並見前)獲歸三徑(陶潛歸去來辭三徑就荒松菊猶存)龜魚
竊新亭之蔭亦有肺腸(韓詩湖上新亭好公來日出初水紋浮枕簟瓦影蔭龜魚詩自)
(有肺腸注肺腸五臟之物言之以表其心元氏長慶集忝非草木粗有肺肝)燕雀賀大厦之
成恨無羽翼(見前)
賀史丞相父太師魏王追封越王(代任樞密希夷宋史寧宗嘉)
(定十四年八月賜史彌遠家廟追封史浩為越王改諡忠定配享孝宗廟庭)
加冊元勳配祠清廟(見前)考十八侯定位之次惟蕭蓋侑
於祭庭(漢書功臣表作十八侯位次師古曰謂蕭何曹參張敖周勃樊噲酈商奚涓夏侯嬰灌嬰傅寬)
(靳歙王陵陳武王吸薛歐周昌丁復蟲達從第一至十八也通典漢制祭功臣於庭生時侍讌於堂死則降在)
(庭位與士庶為列)應五百年異姓之封於越肇開於胙土(杜詩功業)
(汾陽異姓王又馳牋異姓王東坡詩緬懷異姓王注世傳郭璞天目山讖五百年生異姓王蓋錢氏應之彌遠)
(父浩亦封越王故云春秋定公五年於越入吳公羊傳於越者何越者何於越者未能以其名通也越者能以)
(其名通也何休注越人自名於越君子名之曰越即今會稽山陰地潘勖魏公九錫文先王並建明德胙之以)
(土分之以民)遂吾相顯親之願彰我皇念舊之恩恭惟先正
大丞相文惠師王(史浩傳光宗即位進浩太師卒封會稽郡王寧宗即位賜諡文惠嘉定十)
(四年追封越王改諡忠定配享孝宗廟庭尚書昔先正保衡陳自強傳自強惟一死以報師王則師王蓋當時)
(之謟辭也)始終三紀(尚書既歴三紀世變化移)師保萬民湯於伊尹蓋學
而臣之克咸一德(並見前)舜舉臯陶不仁者遠矣允協重
華(尚書重華協于帝淳熙十六年改德夀宫為重華宫)宜侑食以匹休(禮宫伯以樂侑食鄭)
(云勸食也詩以妥以侑毛傳勸也通作宥大司樂王食三宥鄭云勸也)曾易名之未稱(禮記)
(公叔文子卒其子請諡于君曰日月有時將葬矣請所以易其名者䟽生存之日若呼其名今既死將葬故請)
(所以誄行為之作諡易代其名者增韻諡者誄行之號以易名也)思股肱於甘露(蘇武傳宣)
(帝甘露三年上思股肱之美廼圖畫其人於麒麟閣法其形貌著其官爵姓名明著中興輔佐列於方叔召虎)
(仲山甫焉)想形貎於凌煙(凌煙閣名在唐西内太極宫三清殿側秦瓊傳十七年詔司徒趙國)
(公長孫無忌等二十三人圖形凌煙閣詔曰甘露良佐麟閣著其美建武功臣雲臺紀其迹李晟傳貞元三年)
(晟與馬燧見延英帝嘉其勲詔中宗時桓彥範等玄宗時劉幽求等肅宗時郭子儀及晟等有司叙先後圖其)
(像于舊臣之次忠義傳宣宗大中二年詔求李峴等三十七人畫像續圖凌煙閣杜詩凌煙功臣少顔色將軍)
(下筆開生面襃公鄂公毛髮動英姿颯爽來酣戰)一卷之書必立師矧實先朝
之舊學(法言一閧之市不勝異意焉一卷之書不勝異說焉一閧之市必立之平一卷之書必立之師)
(尚書台小子舊學于甘盤)七世之廟可觀德誰踰烈祖之老臣(尚書七世)
(之廟可以觀德萬夫之長可以觀政又弘乃烈祖趙充國傳無踰老臣者矣)徹彼土疆(詩王命召)
(伯徹申伯土疆以峙其粻式遄其行注徹治也王使召公治申伯土界之所至又王命召虎式辟四方徹我疆)
(土匪疚匪棘注治我疆界于天下謂畫其土境正定其疆界也)儐爾籩豆(儐陳也詩儐爾籩豆飲酒)
(之飫)惟冐丕單厥德峻加茅胙之分(尚書昭武王惟冐丕單稱德建置社稷曰)
(胙左傳胙之土而命之氏孔安國尚書注王者封五色土為社燾以黃土苴以白茅茅取其潔黃取王者覆被)
(四方餘見前)茲予大享先王永配椒馨之薦(尚書茲予大享于先王爾祖其)
(從與享之詩有椒其馨胡考之寧毛傳椒猶飶也鄭箋以芬香之酒醴祭於祖妣)丕昭異數夐
掩前聞伏遇少保樞使大丞相國公克享天心(尚書克享天心)
(受天明命)善繼人志故國非謂喬木蓋倚世臣成績紀於太
常以昭先烈(並見前)用弘茲賁(尚書各非敢違卜用宏兹賁孔傳宏賁皆大也用大)
(此遷都大業)曰篤不忘(尚書予嘉乃德曰篤不忘孔傳我善汝德謂厚不可忘)某世沐
殊恩身逢盛事屬嬰美疢莫陪東閣之賓(左傳季孫之愛我疾疢也)
(孟孫之惡我藥石也美疢不如藥石疢丑忍切病也美嗜為病)疇允大邦切頌西平之
子(柳文平淮西雅蔡人率止惟西平有子惟西平有子惟我有臣疇允大邦俾惠我人于廟告成以顧萬方)
宰相(宋承唐制以同平章事為宰相之職無常員有二人則分日知印以丞郎以上至三師為之其)
(上相為昭文館大學士監脩國史其次為集賢殿大學士或置三相則昭文集賢兩學士幷監修國史並)
(除焉)
賀鄭參政(清之)除右相兼樞密使進光禄大夫(成都)
(運司作鄭清之傳清之字德源靳人嘉泰十年進士理宗寶慶六年史彌遠卒命清之為右丞相)
(兼樞密使卒贈尚書令追封魏郡王諡忠定清之自與彌遠議廢濟王竑立理宗駸至宰輔召用正)
(人時號小元祐至再相則年齒衰暮政歸妻子而閒退之人或以賄進為世所少云)
登庸舊學(見前)揆序元台(周禮疏上台司命為太尉中台司中為司徒下台司禄為司空)
(晉天文志西近文昌二星曰上台為司命主壽次二星曰中台為司中主宗室東二星曰下台為司禄主兵杜)
(詩冠冕通南極文章落上台)能自得師謹厥終而惟始(尚書能自得師者王又慎)
(厥終惟其始)爰立作相置諸右以輔台(尚書爰立作相王置諸其左右命之曰朝)
(夕納誨以輔台德)兼總鈞樞屹隆柱石(見前)恭惟某官兩儀間氣
(春秋演孔圖正氣為帝間氣為臣秀氣為人詳見前)四海真儒淡乎如列仙之癯
(司馬相如傳列仙之儒居山澤間形容甚癯此非帝王之仙意也)傑然乃萬夫之特(詩維)
(此奄息百夫之特䟽百夫之中特立雄俊者挺立曰特)虀鹽太學四賦接古詩之
流(韓文太學十年朝虀暮鹽揚雄傳辭莫麗於相如作四賦摯虞文章流别論賦者敷陳之稱古詩之流也)
芹藻泮宫三峽避詞源之水(杜詩詞源倒流三峽水)領袖冠六經
之庫(晉書魏舒堂堂人之領袖又後進領袖有裴秀王子年拾遺記鄭康成人以為經庫杜預傳朝野稱)
(美號曰杜武庫贊元凱文場稱為武庫隋書儒林傳房暉遠字崇儒真定人幼有志行治三禮春秋三傳詩書)
(周易兼善圖緯遷太常博士太常卿牛弘稱為五經庫新唐書儒學傳谷那律昌樂人貞觀中遷國子博士淹)
(識羣書禇遂良嘗稱為九經庫)範模徧雙宇之宫(通典有虞氏大學為上庠小學為下庠夏)
(后大學為東序小學為西序殷制大學為左學小學為右學周制大學為束膠小學為虞庠後世國學太學兩)
(立沿革不常潘岳傳閒居賦兩學齊列雙宇如一右延國冑左納良逸清之以嘉秦二年入太學十年登進士)
(第監國子監書庫十六年遷國子學錄與史彌遠謀廢立遷太學博士)虎觀螭坳司存雨
露(白虎門名於門立觀因名白虎觀章帝紀建初四年詔下太常將大夫博士議郎郎官及諸生諸儒會白)
(虎觀講論五經同異作白虎奏議即今白虎通也儒林傳詔賈逵入講北宫白虎觀又魏應丁鴻李育魯恭廣)
(陵王羡清河王慶皆與諸儒講論於白虎觀餘見前)麟臺鰲禁鼓舞風雷(通典漢氏圖籍)
(所在有石渠石室延閣廣内貯之於外府又有蘭臺秘書及麒麟天禄二閣蔵之於内禁後漢圖書在東觀桓)
(帝延熙二年始置秘書監歴代沿革不常唐天授初改為麟臺翰苑新書宋公白賈公黃中皆先達鉅儒同在)
(鰲禁餘見前)杞人憂天馭方危於六馬(列子杞國有人憂天地崩墜身無所寄廢)
(寢食者尚書子臨兆民凜乎若朽索之馭六馬)虞淵取日功卓冠於五龍(吕温狄仁)
(傑頌取日虞淵洗光咸池潛授五龍夾之以飛五龍謂桓彥範敬暉崔玄暐張柬之袁恕已)學焉而
後臣之政不足與間也況苞苴賄賂獨不入沂公之門
(莊子小夫之智不離苞苴竿牘左傳賄賂公行王曾傳景佑元年拜右僕射封沂國公時知秦州王繼明納賂)
(吕夷簡曾以白帝)且鼎鼐樓臺抑未聞寇相之第(五朝名臣言行錄處士魏)
(野贈寇萊公詩曰有官居鼎鼐無宅起樓臺及上即位北使至賜宴兩府預坐北使歴視坐中問譯者曰誰是)
(無宅起樓臺相公)衆浩然其歸重公持此以安歸(蒯通傳歸楚楚人不信歸)
(漢漢人震恐足下欲持是安歸乎魏志鍾會傳會語所親曰我自淮南以來畫無遺策四海所共知也我欲持)
(此安歸乎東坡詩持此欲安歸造物不我舍餘見前)天下無如召公久當相成王
之左(詩序召旻凡伯刺幽王大壞也旻閔也閔天下無如召公之臣也大戴禮保傅篇道者導天子以道)
(者也常立於前是周公也充者充天子之志者也常立于左是太公也弼者弼天子之過者也常立於左是召)
(公也承者承天子之遺忘者也常立于後是史佚也)生民未有夫子今乃得伊尹
之時然萬世永賴乃可謂功(見前)使匹夫不獲焉能無恥
予惟克邁乃訓千載一時(尚書爾交脩予罔予棄予惟克邁乃訓北史于謹傳謹言)
(於周文曰關中秦漢舊都古稱天府今若據其要害招集英雄足觀時變千載一時也)天之降任
是人百年幾見(陳後山送蘇公知抗州詩一代不數人百代能幾見)萬國魚頭正
有關於已任(南史康絢傳淮水瀑漲堰壞奔流于海殺數萬人怪物隨流而下或人頭魚身或龍)
(形馬首韓詩堯呼大水浸十日不惜萬國赤子魚頭生盧仝詩天高日走沃不及但見萬國赤子戢戢魚頭生)
十年鳳沼亦何足為公榮(見前)見伊吕而失蕭曹則知管
晏之卑矣(杜詩伯仲之間見伊吕指麾若定失蕭曹)濟英衛而遜王魏此豈
房杜之細耶(新唐書房杜傳贊唐柳芳有言帝定禍亂而房杜不言功王魏善諫而房杜讓其直)
(英衛善兵而房杜濟以文持衆美效之君彼揚已取名瞭然使戶曉者盖房杜之細耶)願荷棟桴
(班固西都賦列棼橑以布翼荷棟桴而高驤爾雅棟謂之桴廣韻屋棟也)力光竹帛(鄧禹傳垂功名)
(於竹帛)某一寒戍雪(范睢傳范叔一寒如此哉杜詩已收滴博雲中戍欲奪蓬娑雪外城)十
暑飲&KR1413;(杜詩十暑岷山葛莊子朝受命而夕飲&KR1413;)昔周旋康成之間夙親氊
坐(鄭玄字康成杜子美贈鄭廣文詩坐客寒無氊)且班次巨君之下實認履聲
(後漢書鄭弘字巨君代鄧彪為太尉時舉將第五倫為司空班次其下每正朔朝見弘曲躬而自卑帝問知其)
(故遂聽置雲母屏風分隔其間由此以為故事漢書鄭崇為尚書每聞曳革履上笑曰我識鄭尚書履聲鄭清)
(之傳嘉泰十六年清之遷國子學錄公甫時亦為學錄故云此一聯用四事皆鄭氏故事)今聞宣黃
麻之六經(杜詩黃麻似六經)適尚盤青泥之九折(蜀道難青泥何盤盤百步)
(九折縈巖巒)緇衣三章知不遺於寸善(禮記好賢如緇衣惡惡如巷伯詩序緇衣)
(美武公也父子並為周司徒善于其職國人宜之故美其德以明有國善善之功焉)洪鈞一氣亦
何間於八荒(杜詩八荒開夀域一氣轉洪鈞)子獻相國書乎往愬㡳虞
於逢怒(韓文釋言有來謂愈者曰子獻相國詩書乎詩薄言往愬逢彼之怒鄭箋君不受已之志)君
遣使臣禮也終更願聽其亟還(詩皇皇者華君遣使臣也段會宗傳毋求竒功)
(終更亟還)
賀丞相明堂慶夀并冊皇后禮成平淮寇奏捷(宋史)
(理宗紹定三年冬十二月丁卯冊命貴妃謝氏為皇后癸未上壽明仁福慈睿皇太后冊寶四年春)
(正月戊子皇太后年七十有五上詣慈明殿行慶壽禮大赦史彌遠以下進秩有差壬寅趙范趙葵)
(等誅李全於新塘)
邦慶頻仍(仍如烝切爾雅厚也註云頻仍李義山文光陰荏苒遷授頻仍)王勳赫奕(周禮)
(王功曰動赫盛貌說文奕大也從大亦聲裴子野賦赫奕翬煥陰臨鬱律)事天明事母孝新
周南正始之基(孝經明王事父孝故事天明事母孝故事地察詩序周南召南正始之道王化)
(之基)有文德有武功策召公平夷之績(詩文武吉甫萬邦為憲疏王師所以)
(得勝者以有文德武功之臣尹吉甫其才略可為萬國之法詩序江漢尹吉甫美宣王也能興衰撥亂命召公)
(平淮夷)一相主内(見前)四夷具瞻恭惟某官氣塞乾坤心貫
日月大鈞播揚風霆不顯其流形(禮記風霆流形庶物露生餘見前)直
柄當權水火共成於正味(石鼎聯句詩直柄未當權塞口且吞聲左傳和如羹焉水)
(火醯醢鹽梅以烹魚由燀之以薪宰夫和之齊之以味君子食之以平其心若以水濟水誰能食之)旡妄
式遄於勿藥(易无妄之疾勿藥有喜詩式遄其歸遄重圓切連也理宗紀紹定三年冬十二月詔)
(史彌遠敷奏精敏氣體向安未欲勞以朝謁可十日一赴都堂治事)有孚信利於涉川(易中)
(孚豚魚吉利涉大川利貞)理身理國厥既兩全(崔寔傳夫熊經鳥伸雖延歴之術非傷寒)
(之理呼吸吐納雖度紀之道非續骨之膏盖為國之法有似理身平則致養疾則攻焉)治内治外
粲然兼舉(詩序天保以上治内采薇以下治外疏内謂諸夏也外謂夷狄也)肅雍顯相
而於穆清廟(詩於穆清廟肅雝顯相詳見前)㳙選休成而爰熙紫壇(禮樂)
(志建始元年丞相匡衡奏罷鸞路龍鱗更定詩曰㳙選休成天地竝況惟子有慕爰熙紫壇注㳙除也除惡選)
(取美成者也熙興也紫壇壇紫色也漢舊儀皇帝自行羣臣從齋皆百日紫壇帷幄高皇帝配天居堂下西向)
(組帷帳紺席成帝紀甘泉泰峙紫壇八觚宣通象八方梁簡文南郊頌郊宫載静紫壇新謐)太姒嗣
徽音正九重之寶冊(詩太姒嗣徽音則百斯男傳太姒文王之妃也太姒十子衆妾則宜)
(百子也箋徽美也嗣太任之美音謂續行其善教令)王母受介福奉萬歲之玉巵
(易受茲介福于其王母高帝紀置酒殿上奉玉巵為太上皇壽應劭曰飲酒禮器也古以角作受四升古巵字)
(作觗晉灼曰音支師古曰巵飲酒圓器也今尚有之)豈謂孽臣之奸驕(元結大唐中興頌孽)
(臣姦驕為昏為妖韓文孽臣姦隸蠧居棋處文選孽臣朝入九服夕亂此孽臣指李全)敢負湛恩
之汪濊(司馬相如傳威武紛紜湛恩汪濊師古曰汪濊深廣也湛讀曰沈)楚氛甚惡動
兵邦域之中(韻會氛侵妖氣左傳楚氛甚惡懼難宋史理宗寶慶二年楚州忠義李福作亂逐姚)
(翀詔改楚州為淮安軍張林等歸淮安討李福平之尋李全自青州復入淮安殺張林紹定三年李全寇揚州)
(趙范趙葵擊敗之)漢相有真折衝尊俎之上(王商傳此真漢相也詳見前)薄
言討伐(詩薄伐玁狁注言逐出之而已)亟遂殄殲(尚書殄殲乃讐)南方之強歟
北方之強歟風移俗易(賈誼傳夫移風易俗使天下回心而嚮道類非俗吏之所能為)
(也)東夷之人也西夷之人也氣奪膽寒風聲鶴唳不但
平淮(謝玄傳堅衆奔潰棄甲宵遯聞風聲鶴唳皆以為王師)雪夜鵝鳴更觀擒蔡
(李愬傳夜半至懸弧城雪甚城旁皆鵝鶩池愬令擊之以亂軍聲)信君子不戰戰必勝
知人臣無將將則誅(公羊傳君親無將將而誅焉注親謂父母叔孫通傳人臣無將將則)
(反罪無赦師古曰將有其意說文將本將帥字一曰有漸之詞蘇林曰甫始之詞董賢傳君親無將將而誅之)
(師古曰將謂將為亂逆也)非能人百而已千疇見兼三而施四輔成
帝略悉出廟謨(光武紀贊明明廟謨﨣﨣雄斷)近使觀其知煩使觀其
能曾不陳於聲色(莊子遠使之而觀其志近使之而觀其敬煩使之而觀其能詳見前)無
事用之禮有事用之戰悉顯奏於膚公(禮記勇敢強有力者天下無事)
(則用之於禮義天下有事則用之于戰勝用之于戰勝則無敵用之于禮義則順治外無敵内順治此之謂盛)
(德詩以奏膚公注膚大公功也)非無敵用儒者之真(法言魯不用真儒故也如用真儒無)
(敵于天下焉得削)孰自任以天下之重黃河如帶山如礪疇高
蕭相之功西平有子我有臣請繼柳侯之雅某久違光
範(並見前)逖守夜郎(西南夷傳南夷君長以十數夜郎最大司馬相如傳略通夜郎僰中即今)
(蜀地)揆分雖一蟻之微聞喜極六鼇之抃(屈原天問鼇戴山抃何以安之)
(列子龍伯之國有大人一釣而連六鼇)燕雀賀厦豈惟免風雨之憂(見前)鴻
鴈賓秋更乞遂江湖之樂(禮記季秋之月鴻鴈來賓注來賓言其客止未去也正義)
(曰上仲秋直云鴻鴈來今季秋云來賓以仲秋初來則過去故不云賓今季秋鴻鴈來賓者客止未去也)
上史丞相(從辟入蜀)
西去而辭大臣誤辱再三之命(杜詩今欲東入海即將西去秦尚憐終南山回)
(首清渭濱常擬報一飯况懷辭大臣)東征而勞歸士竟無分寸之功(詩序東山)
(周公東征也周公東征三年而歸勞歸士大夫美之故作是詩也李廣傳終無尺寸之功以封侯杜詩從軍十)
(年餘能無分寸功)顧忘百謫之盈(陳遵傳曹事數廢西曹以故事謫之侍曹輒詣寺舍白遵)
(遵曰滿百乃相聞故事有百謫者斥東坡詩號訴甘百謫)猶冐一慙之忍(左傳一慙之不忍而)
(終身慙之乎)斐裁狂簡忸布鬱陶伏念某意廣才疎(孔融傳融負其)
(高氣志在靖難而才疎意廣迄無成功南史蕭惠開傳才疎意廣竟無成功嚴用威刑蜀人號曰卧虎)身
勤事左(韓文身勤而事左辭重而請約)饑來驅我遂違吾斯未能信之
防(陶詩饑來驅我去不知竟何之)年不後人已落無聞不足畏之境(陳後)
(山集學不前人年不後人)徒守童烏之氣習(法言育而不苗者吾家之童烏乎九齡而與我)
(玄文又童而習之東坡詩不使童烏與我玄又書生習氣未應無山谷詩平生習氣須料理)未忘子
墨之生涯(揚雄傳藉翰林以為主人子墨為客卿以風杜詩生涯似衆人又生涯獨轉蓬王荆公詩)
(多難飄零歲月賒空餘文墨舊生涯)滿七除二之跳踉誠覺語言之無味
(昌黎送窮文子之朋儔非六非四在十去五滿七除二凡所以使吾面目可憎語言無味者皆子之志也言未)
(畢五鬼相與張眼吐舌跳踉偃仆扺掌頓脚失笑相顧踉盧當切踉䠙行貌莊子跳踉乎井幹之上)駢四
儷六之啽哢底堪豪傑之跪呈(河東乞巧文抽黃對白啽哢飛走駢四儷六錦)
(心繡口獨溺臣心使甘老醜旁羅萬金不鬻敝帚跪呈豪傑投棄不有啽音弇哢音弄鳥吟聲)間或小
慙小好之逢(韓文小慙者亦蒙謂之小好大慙者即必以為大好矣詳見前)迄難大言
大利之望(禮記事君大言入則望大利小言入則望小利故君子不以小言受大禄易曰不家食吉)
相國禮之過矣昔嘗伏光範之門大夫羅而致之乃使
入河陽之幕(俱見前)路經灩澦鬢已雙蓬(杜詩路經灩澦雙蓬鬢天入滄)
(浪一釣舟)身入褎斜命危一葉(蘇子由入峽詩峽門石為戶鬱怒水力驕扁舟落中流浩)
(如一業飄范文正公過淮境遇風詩一棹危於葉旁觀亦損神他時在平地無忽險中人)既乏先登
搴旗之績(左傳穎考叔請鄭伯之旗蝥弧以先登曹參傳攻轅戚及亢父先登家語攘地千里搴旗)
(執馘唯由能之陳湯傳搴歙侯之旗斬郅支之首師古曰搴拔也音騫楊僕傳非有斬將搴旗之實也師古曰)
(騫與搴同拔取之)何逃相收連坐之刑(商君傳秦孝公初衛鞅定變法之令令民為什)
(伍而相收司連坐史記索隱收司謂相紏發也一家有罪而九家相舉發若不紏舉則十家連坐按公甫為董)
(居誼所辟居誼僨蜀事故云)然而聖主不加誅復令因任(進學解然而聖主不)
(加誅宰臣不見斥茲非其幸歟因任如漢增秩賜金孝宗朝鞏嶸提舉坑冶職事脩舉直秘閣因其任凡十餘)
(年曠典也此因任言仍幕職)此非元戎所自辟殆出密庸(韓文書記之任亦難)
(矣然皆元戎自辟然後命於天子)會既建宣威之牙(禮舍文嘉牙旗者將軍所建也魏志)
(初平中張邈舉義兵典韋為士屬司馬趙寵牙門長大人莫能勝韋一手建之後漢滕輔祭牙文敬建高牙神)
(武攸託宋王綖祭牙文敬建崇牙顯兹威靈宋鄭宣之祭牙文崇牙既建義鋒增厲人鬼一揆三才同契互見)
(前)始獲捧從事之檄西曹地忍幸不汝疵東閣天寬理
難自絶(並見前)惟受性酷好學問迂哉韓子之謀(昌黎潮州謝上)
(表臣受性愚陋人事多所不通惟酷好學問文章未嘗一日暫廢實為時輩所見推許)矧報國獨
惟文章悲矣柳侯之志(柳文獻平淮西雅表思報國恩獨惟文章)顧且甘敗
鼓勃溲之比(進學解牛溲馬勃敗鼓之皮)至欲效朽株芝菌之祥(柳文)
(使受天澤餘潤雖朽枿敗腐不能生植猶足蒸出芝菌以為瑞物)有如萬不及於古人
其他百無用於今世天之未喪斯文也儻或容小道之
觀人之為言胡得焉益勉作大鈞之問(詩苟亦無然人之為言胡得焉)
(注教君止讒之法若有言人之罪過令君舍之舍之者誠亦無得答然但能如此不受偽言則人之偽言復何)
(所得焉餘見前)恭惟某官道濟四海勳塞兩儀續古今難續之
鼎彝調政化不調之琴瑟屹承天之一柱回障海之百
川(並見前)業業兢兢贊一日萬幾而無曠(尚書兢兢業業一日二日萬幾)
(無曠庶官天工人其代之)湯湯蕩蕩作十有三載而乃同(尚書湯湯洪水方割)
(蕩蕩懷山襄陵浩浩滔天又厥賦貞作十有三載乃同)念茲哀鳥之鳴(宋史寧宗嘉定元年)
(三月以韓侂胄蘇師旦首付王柟畀金以易淮陕侵地夏六月金人來歸大散關及濠州九月金遣使來和議)
(成)尚為困獸之鬭(左傳困獸猶鬭況人乎)非用儒無敵於天下何
不戰可屈於人兵(俱見前)齊歸侵疆寧須憑軾之力(法言齊人)
(章章歸其侵疆蒯通傳通說韓信曰酈生一士伏軾掉三寸舌下齊七十餘城將軍將數萬之衆反不如一豎)
(儒之功乎此指歸淮陜侵地)魏適樂土曾無傳檄之勞(詩逝將去女適彼樂土蒯)
(通傳此臣所謂傳檄而千里定者也)我式克至今日休(尚書我式克至于今日休我咸成文)
(王功于不怠)汝其敬識百辟享(尚書汝其敬識百辟享亦識其有不享)為天地
立心生民立極賓春布萬國之和(周禮正月之吉始和布治于邦國都鄙禮)
(記孟春之月命相布德和令行慶施惠下及兆民)以陰陽為炭造化為工修月
揭重輪之照(段柯古酉陽雜俎月勢如丸其影荆爍其凸處也常有八萬二千戸修之王公詩)
(玉斧修成寶月圓東坡詩天匠麾月斧又月斧雲斤琢肺肝又從來修月手合在廣寒宫又借君月斧修朦朧)
(又從來天上修月手山谷詩執斧修月輪煉石補天陬餘見前)茲峻三孤之秩益彰萬
世之功(見前)以保保身(賈誼新書保保其身體傅傅之德義師師道之教訓三公之職也)
在明明德恥一夫之不獲當無求備於一夫(尚書爾無忿疾于頑)
(無求備于一夫)輔萬物之自然要必曲成乎萬物(見前)巨川作舟
楫則剡木皆有用之器(繫辭刳木為舟剡木為楫舟楫之利以濟不通致遠以利天下)
(盖取諸渙)震風知帡幪則廣厦無可棄之材邦其永孚于休
公有無窮之聞(俱見前)尚念某倍勤埏埴(荀子陶人埏埴而為器注埏摩)
(也)獨困泥塗青莪在彼中阿曾出於春風披拂之内(韓文)
(詩序曰菁菁者莪樂育材也菁菁者盛也莪微草也阿大陵也言君子之長樂人材若大陵之長育微草能使)
(之菁菁然盛也)葑菲無以下體望收之秋霜刻轢之餘(注葑蕪菁也即)
(今菘菜葉與根皆可食而根時有美惡采者勿以其根惡時幷棄其葉故云無以下體轢琅狄切說文車所踐)
(也漢書酷吏傳刻轢宗室師古曰轢謂陵踐也韓詩秋霜喜刻轢)
賀史丞相起復(史彌遠傳嘉定元年拜右丞相丁母憂歸治葬太子請賜第行在令)
(就第持服以便咨訪二年以使者趣行急乃就道起復右丞相兼樞密使兼太子少師劉本闕此條)
起躋上衮(牟融傳贊牟公簡帝身終上衮)併領元樞家事雖勤詎可辭
於王事國容既肅爰兼整於軍容(禮記軍容不入國國容不入軍)宗社
奠安華夷震服竊以人臣名世之盛者固宜獨佩於安
危(見前)天子舉國而聽焉豈容或去於左右(商君傳願王舉國而聽之)
如房玄齡奪服於貞觀之際(新唐書房玄齡傳以母喪賜塋昭陵園起復其官會)
(伐遼畱守京師詔曰公當蕭何之任朕無西顧憂矣)若趙韓王復位於建隆之時
(趙普傳乾德五年春加右僕射昭文館大學士俄丁内艱詔起復視事真宗咸平初追封韓王)時則宇
縣迄平(縣本作寰穀梁傳寰内諸侯注古縣字師古曰古書縣邑字皆作寰此直縣掛字後人轉用為)
(州縣字乃加心以别之也)邦家底定(尚書震澤底定注底之履反致也史記音致)非有干
戈搶攘之事(攘女耕切搶攘亂貎賈誼傳首尾衡決國制搶攘)與夫疆埸騷動
之虞(埸音亦說文疆也通作易黃氏曰疆是大界場是小界詩廼場廼疆又疆埸有瓜左傳疆埸之事又)
(疆埸無主注邊境也)正惟朝廷恃以稽疑(尚書明用稽疑)社稷因之倚重
所謂同德惟一伊尹乃格於天(見前)豈無他人雖百曹參
何補於漢(詩豈無他人蕭何傳今雖無曹參等百數何缺於漢)故一時必圖舊而
共政(尚書古我先王亦惟圖任舊人共政)而二公亦移孝以為忠(孝經君子之事)
(親孝故忠可移于君事兄弟故順可移于長居家理故治可移于官)况若主威雖振而體
統未明國蠧既除而姦宄未戢天變洊臻而未弭(詩饑饉薦)
(臻)民力久困而未甦此豈具臣可以克相自非才若擎
天之八柱(河圖括地象地下有八柱柱廣一萬里有三千六百軸互相牽制名山巨川孔穴相通)
力如負海之六鼇(列子渤海之中有五山焉其根無所連著帝使巨鼇十五舉首而戴之五)
(山始峙而龍伯之國有大人一釣而連六鼇)精誠一心勵翼庶務(尚書庶明勵翼)則
何以結異眷於黃屋(高帝紀黃屋左纛李斐曰天子車以黃繒為盖裏)奪至情
於素冠(詩序素冠刺不能三年也詩庶見素冠兮)廷有贊書(漢書外戚傳刻侯印書贊師古)
(曰贊謂延拜之文)國無異論恭惟某官德崇而業鉅學博而用
周功烈在人豈管晏之可許規模所至及周召而乃畱
(蕭望之傳鄭朋奏記望之曰窟穴黎庶莫不懽喜咸曰將軍其人也今將軍規橅云若管晏而休遂行日仄至)
(周召乃留乎師古曰問望之立意當趣如管宴而至為欲恢廓其道至日昃不食追周召之蹟然後已乎橅讀)
(曰模其字从木)早繇禁塗獨贊密議祛邪崇俊決大疑於立談
之間(揚雄解嘲或七十說而不遇或立談而封侯)偃武修文興長利於旋踵
之頃(尚書乃偃武修文司馬相如傳計不旋踵)國本安固人心敉寧(尚書予翼以于)
(敉寧武圖功孔傳用撫安武事此借用)弼諧未幾經濟方懋甫正台衡之
位(宇文融詩謬立台衡重俱承雨露偏)俄纏風木之悲(見前)中宸深懷竣迄
襄於大事左貂洊遣爰趣復於宰司(後漢書宦者傳漢興仍襲秦制置中)
(常侍官然亦引用士人以參其選皆銀璫左貂給事殿省唐百官志散騎常侍分左右隸中書門下省皆金貂)
(珥蟬左散騎與侍中為左貂右散騎與中書令為右貂謂之八貂張說詩賜釜同榮拜樅金宴宰司)厥今
為政之當先大率如前之所述雖無伯禽金革之事(禮記)
(子夏曰金革之事無避也者非與孔子曰吾聞之老聃曰昔者魯公伯禽有為為之也三年之喪從其利者吾)
(不知也鄭注伯禽有徐戎作難喪卒哭而征之急王事也公羊傳古者臣有大喪則君三年不呼其門已練可)
(以行冕服金革之事君使之非也臣行之禮也注謂以兵事使之)當資傅說舟楫之才
至若邊備弛於通和邦財空於横費名為更化而士夫
趣向之莫一實欲恤民而州縣奉行之不虔此其次焉
又有大者必也羣工百職守法度而不變外戚近習保
富貴而有終城社無所容其奸(漢書虞延傳久依城社不畏熏燒劉向說苑客)
(謂孟嘗君曰狐者人之所攻也鼠者人之所熏也臣未見稷狐見攻社鼠見熏何則所託者然也韓非子社樹)
(木而塗之鼠穴其間熏之則恐焚木灌之則恐塗陁此社鼠之所以不得也漢中山王傳社鼷不灌屋鼠不熏)
(所託者然也韓詩外傳稷蜂不攻社鼠不熏所託者然也)廟堂常得行其政孰出身
而辦此(韓延壽傳韓義出身彊諫嚴延年傳皆親鄉之出身不顧岑彭傳願出身自效三國志吕岱傳)
(出身萬里為國勤事晉書邵續傳我出身為國豈得顧子而為叛臣哉)顧舍公其誰哉此
四海所以具瞻正九重所以虚竚任天下之重幸瞻赤
舄之來(詩赤舄几几舄音昔傳赤舄人君之盛履也几几絇貎正義曰上公九命得服衮冕故履赤舄)
為帝者之師佇復青氊之舊(留侯世家以三寸舌為帝者師此布衣之極)要
使一門勳業之盛有光千載簡冊之傳某夙出洪鈞欽
聆渙號睠疇昔已蒙於百諾(季布傳得黃金百不如得季布諾高適詩何異千里)
(心仍求百金諾)諒匪伊定沐於一陶(張于湖集趣召來歸匪朝伊夕)歌杜陵之
詩願永依於廣厦(見前)為魏公之客豈復出於他門(李義山集)
(卵翼不自於他門頂踵實非其已物)
代黃知縣(燾)上史丞相(詳啓意黃盖丁内艱服闋赴都恐復補縣故以情懇)
(政府即彌遠之同年也觀虎榜沙堤之句可見)
錦製彌年天不哀其陟圯(詩序陟岵孝子行役思念父母也詩陟彼屺兮瞻望母兮)
琴祥踰月人交勸其入京(禮記魯人有朝祥而莫歌者子路笑之夫子曰爾責於人)
(終無已夫三年之喪亦已久矣夫子路出夫子曰又多乎哉踰月則其善也又子張既除喪而見予之琴和之)
(而和東坡詩祥琴雖未調餘悲不敢留)盍從小宰之銓勿累大鈞之播惟
是沈憂之後難於故步之尋故提孤蹤更千宰物伏念
某骨凡難換器窳亡竒(並見前)廣殿賜袍已作半枯之葉
(李白外傳白作樂章賜錦袍杜詩龍舟移棹晩獸錦奪袍新白日來深殿青雲滿後塵)短檠照字
終無大喜之花幸脱選於七階甘服勞於百里凄其風
木越在塊苫(並見前)棘人欒欒亦既畢三年之制(詩棘人欒欒兮)
(勞心慱慱兮注棘急也欒欒瘠貎急于哀戚之人形貎欒欒然瘠也)余髮種種難更宰百
乘之家(左傳齊侯田于莒盧婆嫳見泣且請曰余之髮如此種種余奚能為種種短也)儻繩以
半九十之行寧免落千丈之懼(並見前)然痛定而思方痛
其可再乎(韓文如痛定之人思當痛之時不知何能自處左傳一之謂甚其可再乎)謂弓人
而恥為弓則無是也窮於五技望在一陶(見前)此盖伏遇
某官忘已愛民承天載物(易至哉坤元萬物資生乃順承天坤厚載物德合無疆)
暨湯有一德既簡在上帝之心(尚書惟簡在上帝之心)惟說總百
官必監於先王之憲(尚書惟說命總百官又監於先王成憲其永無愆)然竝用
江湖之士未嘗拘日月之功(董仲舒傳毋以日月為功實試賢能為上)既於
萬物而曲成豈忍一夫之求備(並見前)乞漿得酒詎敢希
鵷鷺之行(袁子正書太歲在酉乞漿得酒)點鐵成金庶不辱龍虎之榜
(傳燈錄雲門如九轉丹砂點鐵成金詳别見科舉記唐貞元八年陸贄主司試明水賦御溝新柳詩其人賈稜)
(陳羽歐陽詹李博馮宿王涯張季友齊孝若劉遵古許季同侯繼穆贊韓愈李絳温商庚承宣員結胡諒崔羣)
(邢冊裴光輔是年一榜多天下名雋偉傑之士號龍虎榜)某敢不刮摩所學澡雪此
心(莊子汝齋戒疏瀹而心澡雪而精神)桃李悉在公門詎敢詠沙堤之避
(唐故事凡拜相之後禮絶班行府縣載沙填路自私第至於子城東街名曰沙堤唐楊收王鐸薛逢皆同年也)
(收作相逢作詩曰須知金印朝天客同是沙堤避路人威鳳偶時皆瑞聖應龍無水謾通神收大銜之王拜相)
(逢又作詩曰昨日鴻毛萬鈞重今朝山嶽一毫輕鐸又怒之詳見前)葑菲無以下體尚庶
幾藥籠之收(見前)
四六標凖卷十五
