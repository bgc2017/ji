四六標準卷十二宋李劉撰
謝惠詩文
謝張秘校(晉臣)投詩(並代月湖)
蒙以契家之舊(柳子厚送崔羣序予於崔君有通家之舊外黨之睦)贈之佳句之
新(杜詩每於百僚上猥誦佳句新又為人性僻耽佳句)昔人三百篇世寡和矣(史記)
(古詩三千篇孔子刪取三百五篇皆絃歌以合韶武之音文選是其曲彌高其和彌寡柳文深寡和之憤積無)
(徒之歎)古詩十九首君突過之(古詩十九首青青西北涉江迢迢東城明月六首或)
(作枚乘冉冉驅車二首入樂府以下諸詩並係漢人而失其名或云建安中曹王所製也杜詩再聞誦新作突)
(過黃初詩)但深巾笥之藏(莊子王巾笥而藏之)莫效䄡䄖之報(見前)
謝汪秘校惠詩
方味大篇(韓文寥寂乎短章舂容乎大篇)又饕長句(饕他刀切說文貪也杜詩近來海内)
(為長句汝與山東李白好)冠切雲佩明月正自不凡(屈原九章余幼愛此竒服兮年)
(既老而不衰帶長鋏之陸離兮冠切雲之崔巍被明月兮佩寶璐世汚濁而莫予知吾方高馳而不頋先賢傳)
(薛勤造陳仲舉其父出迎勤曰足下有不凡子吾來候之不從卿也)濟白水登閬風居然
相導(屈原離騷經吾將濟于白水兮登閬風而緤馬忽反頋以流涕兮哀高邱之無汝白水神泉也閬風)
(仙山也詩居然生子)恭惟某官抱負竒志(後儒林傳莫不抱負墳策雲會京師)屈指
壯圖(屈通作詘荀子詘五指而頓之陳湯傳詘指計其日曰不出五日當有吉語聞陸機文雄心摧於弱)
(情壯圖終於衰志杜詩居然屈壯圖)文采離離猶可和其聲而鳴國家之
盛(禮記省其文采韋元成傳守正持重不及父賢而文采過之杜詩文采風流今尚存詩其桐其椅其實離)
(離毛傳華也疏云其子實離離然垂而繁多張衡傳曳雲旗之離離兮韓文抑不知天將和其聲而使鳴國家)
(之盛邪抑將窮餓其身思愁其心腸而使自鳴其不幸耶)詩律坎坎何至虛其腹而
藏天地之愁(王粲流落荆南多有名士日問詩律杜詩詩律羣公問詩坎坎鼔我蹲蹲舞我坎坎)
(擊鼔聲老子虚其心實其腹庾信詩誰知一寸心盛此萬斛愁仲長統詩寄愁天上埋愁地下)子亦來
見我乎僕未有可師者(柳文僕道不篤業甚淺近環頋其中未見可師者)參横
月落不堪喚夢扵羅浮(龍城錄隋開皇中趙師雄遷羅浮一日天寒日暮於梅林間酒)
(肆傍舍見美人淡粧素服出迎時已昏黑殘雪未消月色微明師雄與叩酒家門共飲酒寢但覺風寒相襲久)
(之東方已白起視在大梅樹下月落參横但惆悵而已容齋隨筆云今人梅花詞多用參横二字蓋出龍城錄)
(所載趙師雄事然此實妄書或以為劉燾無言所作也其語云東方已明起視大梅花樹下月落參横且以夜)
(半視之黃昏時參已見至于夜則西沒矣安得將旦而横乎秦少游詩月落參横畫角哀承此誤也唯東坡詩)
(云云乃為精當東坡詩羅浮山下梅花村玉雪為骨冰為魂紛紛初疑月掛樹耿耿獨與參横昏山谷詩為公)
(喚起黃州夢獨載扁舟向五湖)目擊道存何必相期於汗漫(莊子若夫人者目擊)
(而道存矣亦不可以客聲矣淮南子盧敖游乎北海見一士焉方倦龜殼而食蛤蜊盧敖與之語曰子殆可與)
(敖為友乎若士者番然而笑曰嘻子中州之民寧肯而遠至此若我南游乎岡㝗之野北息乎沉墨之鄉西窮)
(窅冥之黨東開鴻濛之光吾與汗漫期于九垓之外吾不可久駐若士舉臂而竦身遂入雲中盧敖仰而望之)
(弗見悖若有喪也曰吾比夫子猶黃鵠與壤蟲也)區區衷曲續續面陳(並見前)
回陸監鎮(子遹)惠詩(宋有監鎮官黃庭堅監德州德安鎮召為校書郎為神宗)
(實錄檢討官)
今早特勤古風見畀(山谷詩伯倫酒德無人頌太白詩名有古風)句有家法
信他日之聞詩(徐昉傳博士弟子皆以意說不修家法儒林傳各以家法教授山谷詩小謝有)
(家法)老無喜機羡故人之有子恭惟某官爽貫眉目(陳後山詩)
(津津爽氣貫眉目十五男兒萬里身筆下倒傾三峽水胸中别作一家春僧慧洪詩眉間爽氣照秋色山水頓)
(覺生精神)清入肝脾(僧貫休詩乾坤有清氣散入詩人脾聖賢有清風不在惡木枝韓詩功能喻其)
(誠深淺抽肝脾)昌黎門庭未見金根之誤(韓昶昌黎之子誤改金根車為金銀詳見)
(前)杜陵衣鉢僅存玉案之吟(杜陵示武宗詩覓句新知律攤書解滿床試吟青玉)
(案莫帶紫羅囊)郎君扵此勉之(應休璉書外嘉郎君謙下之德杜詩郎君玉樹高注古稱貴人)
(之子及嘗事其父者曰郎君東坡詩又見郎君白髮新注古人識其父而又識其子則謂為郎君如李義山與)
(令狐綯詩郎君官貴施行馬是也信陵君傳公子勉之矣)放翁為不亡矣(宋陸游字務觀號放)
(翁佃之孫也蚤有文名為秦檜所嫉檜死始為寧德主簿孝宗時擢編修官後知夔嚴二州皆有令聞終寶章)
(閣待制)某幸蒙委重(韓文若以義請而強委重焉)愧乏報嘉欲爼豆予
我久周旋寧作我(莊子今以畏壘之細民而竊竊焉欲爼豆予於賢人之間我其杓之人耶)
(殷浩傳浩少與桓温齊名而每心競温嘗問浩曰君何如我浩曰我與我周旋久寧作我也)願金玉
汝君家所有更贈君(詩母金玉爾音山谷詩我提飬生之四印君家所有更贈君)
謝林秘校(李熊)投詩
伏勤枉顧寵賁名篇曾前惠之未酧已後章之洊至(洊通)
(作臶重也廣韻再至也易水洊至)雪巢有子不孤珠玉之編(宋林憲字景思號雪)
(巢東魯人初寓吳興從徐度游後寓臨海為人高尚詩清澹五言四韻古句尤佳殆逼陶謝梁溪尤延之誠齋)
(楊廷秀皆為之序且為雪巢賦及記有雪巢小集二卷行于世誠齋序略曰延之謂景思詩似唐人信矣然至)
(如桃花飛後楊花飛楊花飛後無可飛天空霜無影等句超出詩人凖䋲之外其遐不可追其出不可跂矣使)
(李太白在必笑領此句也似唐人而已乎雪巢賦略云天台林君景思之廬字以雪巢尤延之為之作記廬陵)
(楊廷秀為賦之云巢成雪至雪與巢會式瑶我室式珠我廨空無一埃點我勝槩自今匪仙客其勿迎匪詩人)
(其勿對乃大書其楣曰雪巢標俗子出諸大門之外李詩咳唾落九天隨風生珠玉山谷詩使君忽來吐珠玉)
月湖無詩可作瓊琚之報(月湖何異别號宋史稱其高自標致有詩名所著月湖集)
(行扵世詩投我以木瓜報之以瓊琚)聊以數語寫此寸誠
謝盛登仕(夢弼)長書
寵示長箋就貽大册非至篤好何能多如是耶(昌黎送浮屠文)
(暢師序觧其裝得所得叙詩累百餘篇非至篤好其何能致多如是耶)所謂立言亦甚似
而幾矣(昌黎與李翊書生所謂立言者是也生所為與所期者甚似而幾矣抑不知生之意蘄勝於人)
(而取於人耶將蘄至于古之立言者耶)愧乏襜褕之報徒深巾笥之藏(並見)
(前)
謝許新恩(裕)惠詩
茲勤嘉句良感高情或疑年使之年此事可念(左傳晉悼公夫)
(人食輿人之城杞者絳縣人或年長矣無子而往與于食有與疑年使之年言同食者疑此老之年使自言其)
(年)以吾老及人老何力可施徒參患脚之禪(墨莊漫錄東坡在黃)
(州陳慥季常在岐亭時相往來季常喜談飬生自謂吐納有所得後季常因病公以書戲之云公飬生之效有)
(成績今又病彌月雖使臯陶聽之未易平反公之飬生正如小子之圓覺可謂害脚法師鸚鵡禪五通氣毬黃)
(門妾也)莫救旋渦之佛(宋王栐燕翼詒謀錄云近世目宰屬樞屬官為旋渦人不以為樂其)
(人主親擢則又有跳出旋渦之號頗恃以自矜矣按旋渦佛盖當時謔語)
謝蘇秘校(丙)
杜門具奏方此乞骸(司馬相如傳為杜門不出文選退守邱塋杜門不出䟽廣傳上䟽乞)
(骸骨)叩戶論詩失於倒屣(屣或作躧履不躡跟說文舞履也徐曰謂足跟不正納履也雋)
(不疑傳躧履起迎師古曰履不著跟曳之而行言其遽也魏志王粲傳粲徙長安左中郎將蔡邕見而竒之時)
(邕才學顯著貴重朝廷車騎填巷賓客盈坐聞粲在門倒屣迎之)恭惟某官長材素藴
(世說太傅府有三才劉慶孫長才)餘事清唫(韓詩餘事作詩人王荊公餘事文章海外傳)觀
秋月之兩章(杜詩兩章對秋月一字偕華星)羡春雲之多態(韓詩君詩多態度藹)
(藹春空雲)天未喪斯文也復聞永嘉之音(衛玠傳王敦鎮豫章長史謝鯤先雅)
(重玠相見欣然言論彌月敦謂鯤曰昔王嗣輔吐金聲於中朝此子復玉振於江表微言之緒絶而復續不意)
(永嘉之末復聞正始之音何平叔若在當復絶倒永嘉晉孝惠帝年號正始魏高貴鄉公年號)子亦來
見我乎應認江西之𣲖(苕溪漁隠吕居仁近時以詩得名自言傳衣於江西嘗作宗派)
(圖自豫章以降列陳師道潘大臨謝逸洪芻饒節僧祖可徐俯洪朋林敏修洪炎汪革李錞韓駒李彭眺冲之)
(江端本楊符謝邁夏倪林敏政潘大觀何顗王直方僧善權高荷合二十五人以為法嗣謂其源流皆出扵豫)
(章也豫章謂山谷吕居仁集歌詩至豫章始大出而學者同作共和錄其名曰江西宗派以其源流皆出豫章)
(也其次曰陳無已潘邠老謝無逸洪龜父饒德操何正平徐師川林子仁洪玉父汪信民李希聲韓子蒼李商)
(老眺師川正平曰吾乃居行間乎韓子蒼云我自學古人夏均父又以在下列為耻)某亦聿既耄
(禮八十九十曰髦詩借曰未知亦聿既髦)兆足以行贈我綠綺琴乏雙南之
報答(白帖司馬相如有綠綺琴從卓氏奏鳳求凰張載擬四愁詩美人贈我綠綺琴何以報之雙南金)
乞君飛霞佩請萬里之頡頏(乞音氣說文與也廣韻與人物也朱買臣傳吏卒更)
(乞匄之韓詩乞君飛霞佩與我高頡頏)
回程監丞(凖)
茲勤真蹟(談賓錄開元十六年五月内出二王真蹟及張芝張昶等書一百六十卷付集賢院)加
貺名篇對秋月之兩章見春雲之多態(見上條)為施多矣
無謝可乎恭惟某官一世典刑(詩雖無老成人尚有典刑)三朝夀雋
(雋亦作俊尚書罔克耆夀俊在厥服)雖老子婆娑自安扵橘顆(說文婆娑舞也詩市)
(也婆娑又衣貌思元賦修初服之婆娑曹植文老萊婆娑扵林窟班彪西征賦登障隧而遥望兮聊須臾以婆)
(娑陶侃傳侃遜位歸國謂司馬王&KR0034;期曰老子婆娑正生諸君軰杜詩方知不才者生事漫婆娑陳後山詩西)
(歸端著便老子不婆娑元怪錄有巴卭人家有橘園霜後諸橘盡收餘二大橘剖開每橘有二老叟相對象戲)
(談笑但與决賭訖一叟曰君輸我海龍王第七女髮十兩智瓊額黃十二枝紫絹帔一幅絳臺山霞實散二劑)
(一叟曰君輸我瀛洲玉塵九斛阿母療髄凝酒四鍾阿母女熊盈娘子躋虛龍縞襪八兩後日扵王先生青城)
(草堂還我耳又一叟曰王先生許我來竟待不得一叟曰僕饑虛矣湏龍根脯食之即扵袖中抽出一草宛轉)
(如龍因削食之隨削復滿以水噀之化為一龍四叟共乘之而去互見前)而是翁矍鑠猶可
以蒲輪(馬援傳矍鑠哉是翁也注矍鑠勇貌枚乘傳以安車蒲輪徵乘師古曰蒲輪以蒲裹輪)雖
知幽桂之遺榛菅(菅居顔切說文茅也韓詩稱多量少鍳裁密豈念幽桂遺榛菅詳見前)
坐令積雪之困桃李(柳詩坐令宫樹無顔色東坡詩積雪困桃李春心誰為客)咀冰
嚼玉戲刻畫扵無鹽(劉思真醜婦賦闇鈍拙梳髻刻畫又更醜無鹽邑名地里志東平郡)
(之縣在今鄆州之東劉向列女傳齊鍾離春齊無鹽邑女宣王之正后也其為人極醜無雙凹頭深目長肚大)
(節卬鼻結㗋肥項少髮折腰出胸皮膚若漆行年四十無所容入衒嫁不售于是拂拭短褐自謁宣王願備後)
(宫宣王納之為后周顗傳庾亮嘗謂顗曰諸人咸以君方樂廣顗曰何乃刻畫無鹽唐突西施也互見前)洗
醆傾樽巧噤吟扵唐舉(醆阻限切說文爵也一曰酒濁而微清也禮記醴醆在戶注云)
(醆與盎盖同物也集韻杯也揚雄解嘲范雎以折摺而危穣侯蔡澤雖噤吟而笑唐舉師古曰噤吟頷頥之貌)
(噤鉅錦反吟魚錦反史記蔡澤者燕人也游學于諸矦小大甚衆不遇而從唐舉相唐舉熟視而笑曰先生曷)
(鼻巨肩魋顔蹙齃膝攣吾聞聖人不相殆先生乎蔡澤知唐舉戲之乃曰富貴吾所自有吾所不知者夀也唐)
(舉曰先生之壽從今以往者四十三歲蔡澤笑謝而去謂其御者曰吾持粱齧肥躍馬疾驅懷黃金之印結紫)
(綬于要揖譲人主之前食肉富貴四十三年足矣)惠而好我(見前)何以報公某久
倚長松竟成小草(山谷詩青松出澗壑千里聞風聲小草有遠志相依在平生)借君
詩而消永夜自不成眠(東坡夜直玉堂讀李端叔詩書其後云玉堂清冷不成眠伴直)
(難呼孟浩然暫借君詩消永夜每逢佳處輒參禪愁侵滴研初含凍喜入燈花欲闘妍寄語君家小兒子他時)
(此句一時編)期吾王之召將軍更宜善飯(史記廉頗傳趙王思復得廉頗使使)
(者視頗尚可用否趙使還報曰廉將軍雖老尚善飯然與臣坐頃之三遺矢矣王以為老遂不召)
謝朱新恩(遜)投書
比辱訪存特勤書貺雖過情之可恥然荷意則甚勤恭
惟某官學踵乃翁氣吞餘子(東坡詩氣吞餘子無全目詩到諸郎尚絶倫)襟
懷磊落不專紙上之蟲魚(韓詩爾雅注蟲魚定非磊落人又開緘忽覩送歸作字向)
(紙上皆軒昂孟東野詩春雲生紙上新唐書儒林傳徐曠字文遠時耆儒沈重講學授業徐曠從之質問不數)
(日辭去或問其故曰先生所說紙上語爾若奥境彼有所未見者)談笑從容遂蹙草中
之狐兔(杜詩草中狐兔盡何益東坡詩草中狐兔不須驚)當季康子患盗之日
正班定遠封侯之時(班超傳超為人有遠志不修細餙嘗為官傭書輟業投筆歎曰大丈)
(夫無他志略猶當效傅介子張騫立功異域以取封矦安能久事筆研間乎其後行詣相者指曰祭酒布衣諸)
(生耳而當萬里封矦之外超問其狀相者指曰生燕頷虎頸飛而食肉此萬里封矦相也超立功西域封定遠)
(侯食千戸)乃援古人以方我軰(晉書桓温問劉真長曰會稽王惔更進耶劉曰極進然是)
(第二流人桓曰第一流人是誰曰正在我軰又王衍喪子悲甚山簡曰孩抱中物何至于此衍曰聖人忘情最)
(下不及情情之所鍾正在我軰又孫綽作天台賦成以示范榮期云卿試擲地當作金石聲榮期曰恐此金石)
(非中宫商然每至佳句輒云應是我軰語又許允謂石苞曰卿是我軰人舊唐書劉蕡傳時登科者二十二人)
(考官不敢留蕡在籍中登科人李郤語人曰劉蕡不第我軰登科實厚顔矣)一之為甚(左傳一之)
(為甚其可再乎)四者難并(謝靈運擬魏太子鄴中集詩序天下良辰美景賞心樂事四者難并)人
豈不自知耶今願竊有復也(禮記若有告者曰少間願有復也)殺賊奴
取金印何待來年(見前)紀威德勒燕然更期他日(後漢書竇憲傳)
(温犢日逐等八十一部率衆降憲秉遂登燕然山刻石勒功紀漢威德令班固作銘唐書安北大都護府夲燕)
(然都護府)
謝吉州楊司里(彭年)惠詩(吉州見後太守類)
此勤三顧(出師表三顧臣于草廬之中南史袁昂傳明帝謂昂曰我昔以卿有美名親往相詣昂答)
(曰陛下在田之日遂蒙三頋草廬杜詩三頋頻煩天下計)寵惠六詩(束晳有補亡六詩)巧刻
畫扵無鹽(見前條)力扶持扵夜燎(陳後山詩人言我語勝黃語扶竪夜燎齊朝光)
不知所報(左傳君不任受怨臣亦不任受德無怨無德不知所報)當贈以言(荀子贈人)
(以言重于金石珠玉觀人以言美于黼黻文章聽人之言樂于鍾鼓琴瑟說苑贈人以軒不若贈人以言)恭
惟某官自策英躔(吳都賦未知英雄之所躔也)宜收名第(韓詩連年收科第)
青衫白首氣硉兀而未降(東坡詩青衫莫厭百僚底白首上有千薪積韻會硉兀石)
(崖也柳文盪突硉兀注危石也歐詩青雲白日有深趣其氣硉兀何由降)丹筆墨曹翅翩翻
而方展(會稽典錄盛吉為廷尉性多仁恕務在哀矜每至冬月罪囚當斷其妻執燭吉手丹筆夫妻相)
(向垂涕杜氏通典兩漢有决曹賊曹掾主刑法歴代皆有或謂之賊曹或為法曹或為墨曹高適詩鴻雁來翩)
(翻)不謂睡龍之寶(莊子千金之珠必在九重之淵驪龍頷下子得之必遭其睡也)猥加
羅雀之門(鄭當時傳邳下翟公為廷尉賓客填門及廢門外可張爵羅師古曰言寂静無人行也)
銜杯酒接慇勤且承至止(司馬遷傳僕與李陵俱居門下素非相善也趣舍異路未)
(嘗&KR1335;杯酒接殷勤之歡)遣一介奉咫尺更幸亮之(韓信傳發一乘之使奉咫尺之)
(書孔融書馳一介之使加咫尺之書)
謝周秘校(噩之)惠梅詩
叢桂移文問周倫之好在(淮南招隠士桂樹叢生兮山之幽偃蹇卷兮枝相繚宋周)
(顒字彦倫初隠北山後出為山隂令秩滿入京後經此山孔稚圭移文絶之略云誘我松桂欺我雲壑又云秋)
(桂遣風春蘿罷月文多不載杜詩因君問消息好在阮元瑜白樂天詩好在李使君)官梅動興笑
何遜之重來(杜詩注何遜任揚州法曹廨舍有梅花一株吟詠其下後居洛思之再請其任抵揚)
(州花方盛開對花彷徨終日不能去楊升菴丹鉛總錄云杜工部和裴廸登州東亭送客逢早梅相憶見寄詩)
(云東閣官梅動詩興還如何遜在揚州按遜傳無揚州事而遜集亦無揚州梅花詩但有早梅詩云枝横却月)
(觀花遶凌風臺云云杜公以裴廸逢早梅而作詩故用何遜比之又以却月凌風皆揚州臺觀名耳所謂東閣)
(官梅乃新津之地非揚州有東閣也宋有妄人假東坡名作杜詩注一時爭尚杜詩而坡公名重天下人爭傳)
(之不知其偽也何遜未嘗為揚州法曹是時南北分裂遜為梁臣何由得居洛陽洛陽魏地也既居魏何得又)
(請再任扵梁乎其說之無稽如此宋世洪容齋嚴滄浪劉須溪馬端臨皆力辯其偽而近世文章鉅公邵文莊)
(乃獨信之可怪也宋張邦基墨莊漫錄云人多不詳遜在揚州之說按别本遜東海剡人南平王為中權將軍)
(揚州刺史擁篲分庭愛客接士東閣一開競收揚馬左席皆啟爭趍鄒枚君以詞藝早聞故加親禮引為水部)
(行參軍事仍掌文記室乃知何遜曾在揚州也)非吾之故人耶所見者今我也
(東坡答李端叔書謫居無事默自觀省回視三十年以來所為多其病者足下所見皆故我非今我也無乃聞)
(其聲而不考其情取其華而遺其實乎今按釋惠淨云無常者故吾去也緣起者新吾來也故吾去矣吾豈當)
(乎新吾來矣吾豈斷乎故我今我盖本于此)恭惟某官城市大隠(文選小隠隠陵藪大)
(隠隠朝市白樂天詩大隠在朝市小隠入邱樊邱樊太冷落朝市太囂喧不如作中隠隠作留司官)山澤
真臞(司馬相如傳列僊之儒居山澤間形容甚臞此非帝王之僊意也爾雅臞瘠也說文少肉也)拍
洪崖揖浮邱疑游八極(郭璞遊仙詩左挹浮邱袖右拍洪崖肩列仙傳王子喬好吹笙)
(作鳳凰鳴遊伊洛之間道士浮邱公接以上嵩山神仙傳漢儀鳳二年八月武帝聞居殿上忽有一人從天而)
(下帝問為誰答曰吾中山衛叔卿也帝曰子若是中山人乃朕臣也叔卿嘿焉不應忽不知所在帝遣使者與)
(其子度世求尋其父至太華山望見其父與數人博戲于石上度世問為誰叔卿曰洪崖先生許由巢父大低)
(公飛黃子王子晉薛容耳莊子夫至人者上窺青天下潜黃淵麾斥八極神氣不變淮南地形訓天地之間九)
(州八極人間訓周八極隠一筦)召鄒生延枚叟又客諸侯(謝惠連雪賦置甘酒會賓)
(友召鄒生延枚叟范雎傳穰侯專秦權惡内諸侯客謂王稽曰謁君得無與諸侯客子俱來乎杜詩早作諸侯)
(客)茲辱顧存(說文存恤問也嚴助傳使重臣臨存師古曰存謂省問之)未遑仰肅(禮記)
(主人肅客而入注進也䟽進謂先導之也吕氏曰俯首以揖之所謂肅拜也)終然不可口過
勤黃山谷之詩(山谷上東坡詩江梅有佳實託根桃李場終然不可口擲置官道傍莊子三皇)
(五帝之禮義法度其猶柤梨橘柚耶其味相反而皆可扵口)殊不類其人殆似宋廣
平之賦(皮日休桃花賦序余嘗慕宋廣平之為相貞姿勁質剛態毅狀疑其鐵腸石心不觧吐婉媚辭)
(然覩其文而有梅花賦清便富艷得南朝徐庾體殊不類其為人也)某甚安斗食(戰國策自斗食)
(以上至尉内使及王左右史記始皇紀斗食以下注一日得斗粟為料)焉用鼎羹(尚書若作和羹)
(爾惟鹽梅)月落參横荷喚起羅浮之夢(山谷詩感君詩句喚夢覺邯鄲初未熟黃)
(梁又為公喚起黃州夢一葉扁舟向五湖詳見謝汪秘校條)水邊雪後願更續和靖
之篇(林和靖梅花詩吟懷長恨負芳時為見梅花輒入詩雪後園林惟半樹水邊籬落忽横枝人憐紅艷)
(多應俗天與清香似有私堪笑羌兒亦風味醉將聲調角中吹)
謝會稽趙宰(善韞會稽本秦山隂縣地漢晉以後因之陳析置會稽縣隋以山隂縣)
(省入唐復置山隂縣屬越州宋會稽與山隂二縣並治郭下今因之)
委刺見臨(書姓名于奏白曰刺禰衡傳刺字漫滅高彪傳覆刺遺馬融書井丹傳性清高未嘗修刺)
(候人魏志注夏侯榮幼聰惠文帝聞而請焉賓客百餘人人奏一刺書其鄉邑名字所謂爵里刺也一客示之)
(一寓目使之徧談不謬一人)袖書為贄(韓文文書&KR1335;袖)惟是事契之有素豈
假文字而後明(韓文與足下情義寧須言而後自明耶)恭惟某官仕有長
才政多善狀(杜延年傳甚亡狀師古曰無善狀)製劔池釀丹井久樂林
居(劔池在虎邱山丹井在常熟縣相傳漢天師孫張道裕煉丹處豫章亦有許真君劔池洪崖丹井未詳所)
(指)探禹穴上會稽猶須瓜戌(司馬遷傳上會稽探禹穴窺九疑浮沅湘北涉汶泗)
(師古曰會稽山名本茅山也禹于此會諸矦之訃因曰會稽張晏曰禹廵狩至會稽而崩因葬焉上有孔穴民)
(間云禹入此穴)雖淵明不辭五斗之屈然士元豈是百里之才
(並見前)兆足以行改之為貴(改謂改官此借用)某緬懷先契幸及
英游主司疑則辨之此情可亮(韓文此四子皆可以當執事首薦而極論者主)
(司疑焉則以辨之問焉則以告之未知焉則殷勤而語之期乎有成而後止可也)相國知之至
矣何說之云(韓文相國之知至矣又其何說之辭)
謝石秘校(巖)
比勤下顧寵示高文(西京雜記廟廊之下朝廷之中高文典册用相如)贈盈把
之瓊瑶拜嘉已腆(韓詩外傳盈把之木無合拱之枝杜詩浩歌淚盈把又盈把那須滄海珠)
(入懷本倚崑山玉詩報之以瓊瑶左傳鹿鳴所以嘉寡君也敢不拜嘉柳詩丹墀共拜嘉)列成編之
鍾磬取數何多(三禮圖凡鍾十六枚同為一簨虡為編鍾磬十六枚同一筍虞謂之編磬禮記)
(取數多者仁也)恭惟某官水北名聲(韓詩水北山人得名聲去年去作幕下士水南山人)
(又繼往鞍馬僕從塞閭里詳下文)山西家世(辛慶忌傳秦漢以來山東出相山西出將)恥懷
繃之簮笏(韓詩簮笏自懷繃詳見前)服韋布之縑緗(柳文具筆札拂縑緗贊揚大功)
(縑緗謂書帙唐四庫書縹囊緗帙梁書王僧孺傳含吐緗縹之上翩躚樽爼之側昭明太子傳遍該緗素殫極)
(邱墳昭明太子詠書秩詩幸雜緗囊用聊因班女織晉中興書傳元盛書有青縑袠布袠絹袠江總陶貞白集)
(序校之鉛墨緘以緹緗)傖父機雲欲上窺扵姚姒(傖鋤庚切吳人罵楚人曰傖晉)
(陽秋吴謂中州人曰傖左思傳初陸機入洛欲作三都賦聞思作之撫掌而笑與弟雲書曰此間有傖父欲作)
(三都賦須其成當以覆酒甕耳韓文上規姚姒渾渾無涯)衙官屈宋肯平到扵隂何
(新唐書杜審言傳嘗語人曰吾文章當得屈宋作衙官吾筆當得王羲之北面其矜誕如此杜詩熟知二謝將)
(能事頗學隂何苦用心王荊公詩因得擬隂何山谷詩灰衷撥隂何又詩才法度廹隂何陳後山詩崔蔡論文)
(不足多新詩平處到隂何隂謂隂鏗字子堅武威姑臧人善五言詩為時所重為梁湘東王法曹參軍累遷散)
(騎常侍何謂何遜字仲言宋何承天孫起家奉朝請南平王引為記室薦之武帝與吳筠俱進幸)藉少
低建隆之功勲(建隆宋太祖年號石守信浚儀人仕周為鎮南軍節度使宋累加中書令河南)
(尹封衛國公卒贈武威郡王謚武烈)足可備慶歷之諫議(慶歷宋仁宗年號石介奉符人)
(進士及第躬耕徂徠山魯人號徂徠先生除國子監直講進慶歴聖德頌時用歐陽脩余靖蔡襄王素為諫官)
(號慶歴四諫)公等安在(主父偃傳公皆安在何相見之晚也)吾道非耶(家語匪兕匪虎)
(率彼曠野吾道非耶奚為至于此)遺我明珠皆照骨而映驪目(韓詩遺我明珠)
(九十六寒光照骨映驪目)乞君飛佩會刺手而拔鯨牙(韓詩我願生兩翅捕逐出)
(八荒精誠忽交通百怪入我腸刺手拔鯨牙舉瓢酌天漿騰身跨汗漫不著織女襄顧語地上友經營無太忙)
(乞君飛霞佩與我高頡頏注魏道輔云高至于酌天漿幽至于拔鯨牙其思賾深遠如此詎止于曹劉沈宋之)
(間耶)某得非所蒙(陳後山詩呼我過其廬所得非所蒙)願竊有復(見前)文章小
技計已空處士之羣(杜詩文章一小技韓文伯樂一過冀北之野而馬羣遂空非無馬也)
(無良馬也大夫烏公以鈇鉞鎮河陽之三月以石生為才以禮為羅羅而致之幕下未數月也以温生為才以)
(禮為羅又羅而致之幕下若是而稱曰大夫烏公一鎮河陽而東都處士之廬無人焉豈不可也)節誼
大閑願不替純臣之教(新唐書卓行傳贊節誼天下大閑士不可不勉左傳石厚問定)
(君扵石子石子曰王覲為可若朝陳使請而必可得也厚從州吁如陳石碏使告于陳曰此二人者實弑寡君)
(敢即圖之陳人執之而請涖于衛衛使右宰醜涖殺州吁石碏使其宰獳羊肩涖殺石厚君子曰石碏純臣也)
(惡州吁而厚與焉大義滅親其是之謂乎)
代月湖回劉進士(日起)惠書及封事藁
惠以長書將之奏藁一介而言天下古亦有之(新唐書馬周傳)
(贊周之遇太宗頋不異哉由一介草茅言天下事若素宦于朝明習憲章者非王佐才疇以及兹其自視與築)
(巖釣渭亦何以異)十漸之當帝心人誰辦此(新唐書魏徵傳徵自以不世遇乃展)
(盡底藴無所隠凡二百餘奏無不剴切當帝心者貞觀十三年自冬至五月不雨徵上䟽極言不克終十漸文)
(多不載)恭惟某人山澤志士畎畆忠臣范希文之居憂不
忘國計(言行錄范文正公服中上宰相書言朝政得失民間利病凡萬餘言王曾見而偉之晏殊荐為)
(館職詳見第一卷)張齊賢之獻策會即面陳(言行錄太祖幸西都齊賢以布衣獻)
(策太祖召至便坐令面陳其事文定以手畫地條陳十策内四說稱旨文定固執其六說皆善太祖怒令武士)
(拽出及車駕還京謂太宗曰我幸西都唯得一張齊賢耳)某久已語離忽勤言贈吾
愧之不敢恨也徒抱朝饑(欒城集潁濱遺老傳對入轍自謂必黜然考官司馬君實)
(第以三等范景仁難之蔡君謨曰吾三司使也司會之言吾愧之而不敢怨惟胡武平以為不遜力請黜之上)
(不許詩未見君子惄如調饑傳惄饑意也調朝也箋惄思也未見君子之時如朝饑之思食今按惄饑也釋言)
(文李廵曰宿不食之饑也以宿不食故朝饑丹鉛續錄云調韓詩作朝薛君采章句云朝饑最難忍其義晰矣)
(毛詩作調本屬魯魚鄭氏求其說而不得乃云調音禂又改字作輖調饑也稠饑也輖饑也三者均之不通也)
(不若朝饑為長焦氏易林云㑂如旦饑晉郭遐周詩云言别在斯須惄焉如朝饑漢晉去古未遠當得其實耳)
(杜詩念子忍朝饑)公安在何見晚耶佇觀暮召(主父偃傳廼上書闕下朝奏暮)
(召入見又上召見三人謂曰公皆安在何相見之晚也)
代衛參帥回謝秘校(耘)投詩(詳啟意衛蓋以梨桃酒餉謝而謝投以詩)
(遂復此啓)
寵投短刺就貺長篇梨非飣座之珍豈能抵玉(新唐書崔遠有)
(文而風致整峻世慕其為目曰飣座梨言席所珍也王充論衡崑山之旁以玉抵鵲彭蠡之濱以魚食犬鹽鐵)
(論崑山之旁以玉璞抵烏鵲)桃匪蟠枝之實敢辱報瓊(山海經桃樹盤屈三千里)
(十洲記東海有山名度索山有大桃樹屈盤數千里曰蟠桃東坡詩期君蟠桃枝千歲終一嘗詩投我以木桃)
(報之以瓊琚)至於濁醪(江淹賦濁醪夕飲素琴晨張高適詩黃花隨濁醪杜詩濁醪有妙理)亦
如惡札不敢詠酌君之語(山谷詩酌君以蒲城桑落之酒)乃先辱啓予
之詩(杜詩休煩獨啓予韓詩先惠高文謝啟予孟東野詩今乃實啟予東坡詩何人為啓予山谷詩還有)
(新詩來啓予)占此奉酬(占章艷切隠度其辭口以受人曰口占朱博傳口占檄文陳遵傳凴几口)
(占)察之良幸
回吳教授投啓和詩
伏勤巧思(思相吏切蜀志武侯傳性長于巧思南史張永傳永涉獵詩史能為詩文又有巧思)見
和拙詩(和胡臥切)細窺明月之兩章備見春雲之多態(見前)廹
斯可以見矣敢疑識面之遲忠焉能勿誨乎安用過情
之譽
代回朱上舍(中有宋史選舉志凡學皆肄國子監國子生以京朝七品以上子孫為)
(之初無定員後以二百人為額太學生以八品以下子弟若無人之俊異者為之及三舍法行則太)
(學始定置外舍生二千人内舍生三百人上舍生百人歲時月各有試程其藝能以若次升舍)
餉以新詩(餉式亮切說文饟也爾雅饋也杜詩新詩句句好應任老夫傳)儐之舊藁(儐必)
(仞切說文導也)蕭然四立之壁(司馬相如傳家徒四壁立師古曰徒空也但有四壁更無貲産)
得此兼乘之珠(史記魏王謂齊威王曰若寡人國小尚有徑寸之珠照車前後十二乘)藏
弆為榮不知所報(見前)恭惟某人胸蟠古學手抉天章(東坡)
(詩手抉雲漢分天章)兹遥賦扵高唐(宋玉神女賦楚襄王與宋玉遊扵雲夢之浦使玉賦高唐)
(之事其夜王寢夢與神女遇云云)已洗空扵下蔡(宋玉登徒子好色賦嫣然一笑惑陽城迷)
(下蔡注蔡國今上蔡縣後遷州來故以州來為下蔡)詳味三四篇之健語載觀十
九首之遺音(見前)失餘子扵牛毛(莊子夀陵餘子禰衡傳衡善孔融及楊修嘗曰)
(大兒孔文舉小兒楊德祖餘子碌碌莫足數也晉書或問人之相去如九牛毛寧有是乎華譚曰昔者許巢讓)
(天子之貴市道小人爭半錢之利此之相去何啻九牛毛東坡詩乃知賢逹扵愚陋豈直相去九牛毛山谷詩)
(去來何有校牛毛)發寒光扵驪目(韓詩寒光照骨映驪目)惠而好我(見前)雋
甚廹人(謝安傳安弱冠詣王濛清言良久既去濛子修曰向客何如大人濛曰此客亹亹為來逼人)
某愛莫助之(見前)顔之厚矣(詩巧言如簧顔之厚矣箋云顔之厚者出言虛偽而不知)
(慙于人)開張篋笥諒無湏津筏之求(韓詩開張箧中寶自可得津筏)劃豁
垠崖所願見琳琅之取(韓詩想當施手時巨刃磨天揚垠崖劃崩豁乾坤擺雷硠平生)
(千萬篇金薤垂琳琅仙官勅六丁雷電下取將)
回新蘄春陳尉(格)惠詩(西漢蘄春縣隸江夏郡三國時屬魏吳為蘄春郡晉)
(以為縣屬弋陽郡東晉改蘄春為蘄陽縣避宣太后諱也北齊置齊昌郡及羅州後周改為蘄州隋)
(廢為郡唐復為蘄州宋為蘄州治隸淮南西路今為蘄州隸黃州府)
昨日奉勤古風見惠論交既久陳義甚高(莊子屠羊說居處卑賤而)
(陳義甚高)恭惟某官服襲典刑緒餘翰墨(莊子道之真以治身其緒餘以為國)
(家其土苴以治天下)太邱遺愛多池上之鳳毛(陳寔傳再遷除大邱長脩德清靜百)
(姓以安杜詩欲知世掌絲綸美池上于今有鳳毛)季方難為蓋眼中之犀角(世說)
(陳元方子長文有英才與季方子孝先各論其父功德不决咨于太邱太邱曰元方難為兄季方難為弟陳羣)
(字長文紀之子陳忠字孝先諶之子東坡詩眼中犀角真吾子鄭語惡犀角豐盈而近頑童窮固注犀謂顔角)
(有伏犀豐盈謂頰輔豐滿皆賢明之相也)猶憐綠水紅蓮之舊客(見前)曾陪碧
梧翠竹之英游(昌黎殿中少監馬君墓誌退見少傅翠竹碧梧鸞鵠停峙能守其業者也枚乘)
(傳與英俊並游)舂容大篇(韓文舂容乎大篇)刻畫老醜(阮籍詩夕暮成老醜乞巧文獨)
(溺臣心使甘老醜杜詩舉動見老醜又老醜難剪拂又自覺成老醜又親故傷老醜山谷詩兩鬢飄零成老醜)
(陳後山詩時一過目驚老醜又疾置送詩驚老醜餘見前)如猛起約世故之句顧不
偉歟抑擇術無小用之言猶相憶否王何必假更為綵
棒之淹儒果用真會復青氊之舊(俱見前)某過勤投璧(鄒陽)
(傳明月之珠夜光之璧以闇投人于道)莫辦報瓊(見前)登樓而憶侍郎既無
及矣(杜詩風物悲游子登臨憶侍郎今云登樓未詳)指廳而坐縣尉何幸見之
回張上舍(端道)
博我以文竊承嘉會(漢書叙傳從容諷議博我以文師古曰博我以文謂以文章開博我)
(也易嘉會足以合禮李陵詩嘉會難再遇三載為千秋)愛人以德何至溢言(禮記君子)
(愛人以德莊子兩喜必有溢美之言又傳其常情無傳其溢言)請以屬辭報其厚意恭
惟某人勇高六館(韓文何蕃傳朱泚之亂太學諸生舉將從之來請起蕃蕃正色叱之六館)
(之士不從亂者兹非其勇歟詳見前)學綜九流(見前)觀其崇論谹議之間(司馬)
(相如傳必有崇論谹義創業垂統為萬世規師古曰谹深也音宏)𦕈然深思長慮之計
以道相與兹意甚深覺民之先此言何為至我(董仲舒傳吾聞)
(伐國不問仁人此言何為至于我哉)任士之重所有更以贈君(山谷詩君家所有更)
(贈君)某有幸納交願安承教凡是爼豆予之意固已拜嘉
(莊子竊竊焉欲爼豆予于賢人之間左傳鹿鳴所以嘉寡君也敢不拜嘉)亦有金玉汝之情
尚幾見亮(幾舉豈切爾雅庶幾尚也注引詩不尚息焉疏云尚謂心所希望也禮記吾今日其庶幾)
(乎注幾冀也)
回羅省元
垂琳琅扵金薤得所未曾(韓詩金薤垂琳琅注金薤書也古有倒薤書琳琅石也言)
(李杜文章播于金石曾音層從□□古囱字從田非經也又嘗也王荊公詩初知懽喜得未曾)報瓊琚
以木瓜闕然無有(詩投我以木瓜報之以瓊琚)敢脩儷語略謝盛心
恭惟某官蘭菊之家楩柟其質(司馬相如傳楩柟豫章楩音便師古曰即今黃)
(楩木也韻會木似豫章柟音南師古曰今所謂楠木說文梅也詩疏孫炎曰荊州曰梅揚州曰柟陸璣云梅皮)
(葉似豫章豫章子青不可食柟葉大可三四葉木理細子赤者材堅子白者材脆)一經接踵不
難俯拾扵紫青(韋元成傳遺子黃金滿籯不如一經夏侯勝傳其取青紫如俯拾地芥耳師古)
(曰青紫卿大夫之服也)萬卷蟠胸安得長嘲扵元白(山谷詩胸蟠萬卷夜光寒)
(筆倒三江墨滴乾又故衣未補新衣綻空蟠胸中書萬卷揚雄傳意者元得無尚白乎)時來為耳
(張嘉貞傳宰相者時來則為非可長保南史膺時來之運東魏于謹四州縣之職昔人所鄙台鼎之位須待時)
(來劉長卿詩勿謂州縣卑時來自為用詳見前)人謂斯何(韓文昔者人謂斯何今者人謂斯何)有
來秋月之兩章足見春雲之多態(並見前)然下有千歲苓
之意雖東坡尚不敢當(山谷上東坡古詩云青松出澗壑十里聞風聲上有百尺絲下)
(有千歲苓自性得久要為人制頽齡小草有遠志相依在平生醫和不並世深根且固蔕人言可醫國何用大)
(早計小大材則殊氣味固相似東坡次韻云空山學仙子妄意笙簫聲千金得竒藥開視有豨苓不知市人中)
(自有安期生今君已度世坐閱霜中蔕摩娑古銅人歲月不可計䦘風安在哉要君相指似)至向來
一瓣香之恭惟南豐乃為無愧(陳後山觀兖文忠公六一堂圖書詩向來一瓣)
(香敬為曾南豐世雖嫡孫行名在惡子中)某自知不武(左傳勝之不武又以亂易整不武又仁而)
(不武無能逹也)難與斯文借聽扵聾求道扵盲正恐無益扵賢
者(韓文是所謂借聽于聾求道于盲雖請之勤勤教之云云未見其有得者也)加膏而光飬
根而實其敢有愛扵言乎(韓文飬其根而竢其實加其膏而希其光根之茂者其實)
(遂膏之沃者其光曄又今吾子所為皆善矣謙謙若不足而以徵于愈愈又敢有愛于言乎)
回熊省元(蒙正)投贈
漫刺下臨極慰仰高之想(禰衡傳乃隂懷一刺既而一無所之適至于刺字漫滅趙)
(壹傳仰高希驥歴年滋多)屬辭先賁能無投闇之疑(見前)恭惟某官學
富家傳美宜世濟桑弧有志豈徒餬口扵四方(禮記子生男子)
(設弧于門左又男子生桑弧蓬矢六以射天地四方天地四方男子之所有事也故必先有志于其所有事注)
(弧音胡桑弧蓬矢取其質也左傳寡人有弟不能和協而使餬其口於四方餬口猶言寄食也)蓽路何
憂蓋將友士扵千乘(左傳蓽路藍縷以啓山林蓽音必蓽路柴車藍縷敝衣)茲沐
襜褕之贈但深巾衍之藏(並見前)某德愧多凉(左傳虢多凉德凉薄)
(也言多薄德之事)官甘獨冷厚意慰跫然之喜何敢或忘(跫音胸人)
(行聲莊子聞人足音跫然而喜)虛名誤賢者之來不知所報
回徐殿幹(暄)投四六
登畿入幕榮不掩慙(顔延之詩結綬登王畿)趨隅摳衣幸堪親教
(禮記摳衣趨隅必慎唯諾又兩手摳衣去齊尺)甫諧望履(莊子願望履幕下注言視不敢望其面望)
(履結而還也)遄辱鳴謙(見前)藹然仁義之言既聞之矣(韓文仁義之人)
(其言藹如也)豈以筋骨之禮望長者哉(禮記老者不以筋骨為禮)重勤四
六之貽莫效萬分之報(見前)輒裁狂簡少謝高明(孔融傳高明祖)
(父嘗與僕有舊恩乎又高明必為偉器)
代回張秘校(子賢)惠詩
比勤謁入(比必至切禮記比時具物注猶先時也儀禮既夕比奠注猶先也謁說文白也爾雅請也)
(告也禮記士之子長曰能典謁矣注謂能賓贊出入以事請告也左傳唯我鄭國之有請謁焉史記酈生踵軍)
(門上謁案劔叱使者使者跪而失謁拾謁還走入報謁于歇切)尋辱詩來(尋俄也史記尋復其舊)
良深感荷之情敢虛往復之義恭惟某官湖海豪氣(陳登)
(傳陳元龍湖海之士豪氣未除)風雲壯懷(韓詩風雲入壯懷泉石别幽耳)諫批逆鱗昔
嘗長太息者六(史記韓非傳諫說之士不可不察愛憎之主而後說之矣夫龍之為蟲也可擾)
(狎而騎也然其㗋下有逆鱗徑尺人有嬰之則必殺人人主亦有逆鱗說之者能無嬰人主之逆鱗則幾矣賈)
(誼傳竊惟事勢可痛哭者一可為流涕者二可謂長太息者三)工歌鳴鹿今將肄宵雅
之三(左傳工歌文王之三又不拜歌鹿鳴之三三拜注工樂人也禮記宵雅肄三官其始也注宵之言小)
(也肄習也習小雅之三謂鹿鳴四牡皇皇者華也此皆君臣宴樂相勞苦之詩為始學者習之所以勸之以官)
(且取上下相和厚)得句驚人(杜詩為人性僻耽佳句語不驚人死不休)以文博我卿
言大好能無夜光闇投之疑(後漢司馬微不談人短美惡皆言好有人問徽安否)
(答曰好有人自陳子死答曰大好妻責曰人以君有德故此相告何聞人子死反亦言好徽曰如卿之言亦大)
(好餘見前)民可小康當在朝奏暮召之後(詩民亦勞止汔可小康汔音肸幾也)
(今周民既罷勞矣王幾可以小安之乎餘見前)
回吳判院(玭)惠詩
榮被新除寵貽佳句脱身枳棘來監公子之倉(杜詩脫身事幽)
(討又脱身簿尉中仇覽傳枳棘非鸞鳳所棲東坡詩但見東軒堪隠几不知公子是監倉)回首芙蓉
寧戀假王之印(李文饒詩芙蓉客暫依劉夢得詩歸路芙蓉賦餘見前)我厭朝班
之綴(杜詩幾回青𤨏點朝班韓詩滌瑕蕩垢清朝班東坡詩他日許綴蓬萊班又豈意彤庭綴兩班)公
方故步之尋(班固傳有學步于邯鄲者未得髣髴失其故步)判院不比尋常惟
當拭目(楊脩書觀者駭視而拭目唐書温彦博進止詳華人皆拭目)山莊原無呵殿
更朢垂情
回屈學正投書詩(屈音橘)
丞哉負余余負丞哉殊乏吟哦之伴(見前)長者絶子子絶
長者抑何交際之遲振履鼎來鳴謙泰過(履鼎謙泰四卦名)恭
惟某官莫敖華胄(左傳楚屈瑕將盟貳軫鄖人軍于蒲莫騷將與隨絞州蓼伐楚師莫敖患之)
(敖楚官名即屈瑕也瑕受屈為客卿因以為氏)正則故家(離騷經名余曰正則兮字余曰靈均)宗
派江西識快閣千山之大(快閣在泰和縣寺山谷送吕知常赴泰和丞詩觀山千尺)
(夜泉落快閣六月江風寒登快閣詩癡兒了却公家事快閣東西倚晚晴落木千山天遠大澄江一道月分明)
(朱絃已為佳人絶青眼聊因美酒横萬里歸船弄長笛此心吾與白鷗盟楊廷秀題快閣詩太史留題快閣詩)
(舊碑未必是真題六丁搜出嚴家墨白日青天横紫蜺)僑居東鄙開遠軒三尺之
明(柳文武岡銘黔巫東鄙蠻獠雜擾屈蓋僑寓武岡)兹終素韠之祥(詩庶見素韠兮我心)
(藴結兮)行奉丹墀之對(夏竦詩從横禮樂三千字獨對丹墀日未斜)龍飛九五
桑庚盍早扵贏糧(易乾九五飛龍在天利見大人莊子桑庚子曰今吾才小不足以化子子)
(胡不南見老子南榮趎贏糧七日七夜至老子之所贏音盈方言儋也齊楚陳宋之間謂之贏一音果)鵬
擊三千子木何勞扵衷甲(莊子鵬之徙于南溟也水擊三千里左傳晉楚將盟于宋)
(西門之外楚人衷甲伯州犁請釋甲子木曰晉楚無信久矣事利而已苟得志焉焉用有信衷甲謂穿甲在衣)
(中將以襲晉子木楚令尹)兹蒙布武(禮記堂上接武堂下布武)見賁雄文加之仁
義之七篇華此蓬蒿之三徑(三輔决錄張仲蔚扶風人隠居不仕居平陵蓬蒿滿)
(宅惟開一行徑續漢書蔣詡舍中三徑歸去來辭三徑就荒)不知所報藏去為榮(俱見)
(前)某為州治中(通典治中從事史一人居中治事主衆曹文書用漢制也謝承後漢書陳禪為)
(州治中從事世說習鑿齒吏才不常桓宣武器之未三十用為荊州治中)在疆域内固恨何
相見之晚也(見前)猶欲就有道而正焉友其士之仁子若
無言幾失子(左傳賈辛將適其縣見于魏子魏子曰辛來晉叔向適鄭鄭鬷蔑惡欲觀叔向從使)
(之收器者而往堂下一言而善叔向執其手而上曰昔賈大夫惡娶妻而美三年不言不笑御以如臯射雉獲)
(之其妻始笑而言賈大夫曰才之不可以已子若無言吾幾失子矣)文以氣為主君家所
有更贈君(魏文帝典論文以氣為主氣之清濁有主不可以強而致譬諸古樂曲度雖均節度同檢)
(至于引氣不齊巧拙有素雖有父兄不能以移子弟周書庾信傳夫文章之作本乎性情撮其指要舉其大抵)
(莫若以氣為文以文傳意)
回吕將仕
某伏蒙紆顧(紆音於說文詘也又曲也勞也)寵賁長箋未先覩扵景星
幸兹小慰(韓文朝廷之士引領東望若景星慶雲之始見也爭先睹之為快)辱闇投之
明月復此大慙但深箧笥之藏莫效瓊瑶之報(並見前)
回衆官袖啓
伏蒙銜袖(韓文文書銜袖)見賁儷箋合璧連珠扵粲光芒之正
(後天文志三王道化協神醇朴日月如合璧五星如連珠劉禹錫柳文序粲然如繁星麗天而芒寒色正人望)
(而敬者五行而已)編鍾列磬了非世俗之音(見謝石秘校條)良欽墨
妙以筆精(文選淵雲之墨妙嚴樂之筆精)但覺禮逾而情過(昌黎答李翊書言辭)
(之不酬禮貌之不答雖孔子不得行扵互鄉苟來者吾斯進之而已矣烏待其禮踰而情過乎)兩喜而
多溢美曷克堪任(見前)七襄不成報章但深愧負(詩雖則七襄不)
(成報章注襄駕也駕謂更其肆也天有十二次日月所止舍舍即肆也雖則終日歴七辰有西而無東不成織)
(法報反之文章蓋織之有緯一去一來故報反成章今織女之星駕有西無東不見倒反是有名無成也)
回官員學職袖啓
洊承厚意疊貺儷箋墨妙筆精仰窺贍麗禮逾情過尤
極感慙(並見上條)嘗修造謝之恭僅奉留名之命惟息肩之
方始(左傳子駟請息肩於晉)覺脫腕之頗勞(腕烏貫切齊任昉集時京師臺閣文帙遭)
(火無遺詔郡國悉上民間所藏鄧阿魯為郡小吏差送圖籍至京奏乞書吏二百人口占分授并自布籌敏速)
(如飛吏曰告公緩之腕將脫矣新唐書蘇頲傳頲字廷碩元宗平内難書詔填委獨頲在太極後閣口所占授)
(功狀萬緒輕重無所差書吏白曰丐公徐之不然手腕脱矣)七襄不成報章良孤隆
施(去聲)兩喜之多溢美仰懼瀆辭(並見前)
回學職士人袖啓
兹蒙盛刺(書姓名于奏白曰刺禰衡傳隂懷一刺又至刺字漫滅)見賁屬辭竊闚
四六之工良重再三之歎(易初筮吉再三瀆宋謝伋四六談塵云韓子蒼為舍人曾)
(公衮以啓賀之韓答云舊知四六之工彌起再三之歎此聯全祖之)亟嘗造謝僅辱留名
退深巾衍之藏莫效襜褕之報(並見前)
回景省元
夙勤臨顧見賁儷牋偶缺肅迎退深誦味辱引前賢之
跡俾為後學之師佩意甚殷拊躬曷稱面規晤語(晤音悟詩)
(彼美淑姬可與晤語傳遇也箋猶對也正義云釋言遇偶也然則傳以晤為遇亦為對偶之義或作旿)敬
布謝忱
回宗子(與銓)
伏勤屢顧見畀屬辭極欽著語之工但重過情之愧恭
惟某官天潢擢秀(晉書文苑傳擢秀士林文選植根芳苑擢秀清流杜詩偶然擢秀非難取)
(北堂書抄簡竒擢秀宗賢講智餘見前)風調軼羣(隋書楊素頗推高熲其才藝風調優于熲晉書)
(索琳少有逸羣之才)上方重歆向之才錫之蕃庶(易晉康侯用錫馬蕃度晝日三)
(接)君宜勉賀白之學副此簡求(歆向賀白皆宗子)佇觀千里之
駒(楚元王傳劉德字路叔有智略少時數言事召見甘泉宫武帝謂之千里駒師古曰言若駿馬可致千里)
(也年齒幼小故謂之駒北齊書馮翊王潤字子澤神武第十四子幼時神武稱曰此吾家千里駒也今按千里)
(駒事難以枚舉此外魏則曹休晉則傅咸劉曜符朗宋則張敏梁則蕭映王規劉杳王茂任昉齊則邱仲孚袁)
(昂北魏則李孝伯袁曜北齊則崔昂元文選後周則景杜隋則張乾威唐則李嵩皆有是稱)亟振九
苞之鳳(論語鐸鳳苞一曰口包含不妄鳴也二曰心含度進退精也三曰耳聽逹居高明也四曰舌屈)
(伸能變聲也五曰彩色光文采呈也六曰冠距朱南方行也七曰距銳鉤武可稱也八曰音激揚聲遠聞也九)
(曰腹文戸不妄納也)某濫膺郡守幸託里仁承焚林竭澤之餘若
為共理(吕氏春秋竭澤而漁豈不得魚而明年無魚焚林而田豈不得獸而明年無獸)有拔薤
置水之警切幸告忠(見前)
回王省元(通篇用王氏故事)
屣履迎門喜接雙鳬之舄(王粲傳粲徙長安中郎將蔡邕見而竒之時邕才學顯著)
(貴重朝廷常車騎填巷賓客盈坐聞粲在門倒屣迎之崔駰傳駰候竇憲憲屣履迎門屣履曳之而行言忽遽)
(也王喬傳為葉令每月朔望常自縣詣臺朝帝怪其來數而不見車騎密令太史伺望之言其臨至輒有雙鳬)
(從東南飛來于是候鳬至舉羅張之但得一雙舄焉)文書銜袖辱摛孤鶩之辭(韓文)
(試大理評事王適墓誌君娶侯氏處士高女處士將嫁其女曰吾一女憐之必嫁官人君即謾謂媒嫗吾明經)
(及第且選即官人嫗白翁翁曰誠官人耶取文書來君計窮吐實嫗曰無苦翁大人不疑人欺我得一卷書粗)
(若告身者我袖以往翁望見文書銜袖果信不疑曰足矣王勃滕王閣序落霞與孤鶩齊飛秋水共長天一色)
既見異人(袁山崧漢書王充所作論衡中土未有傳者蔡邕入吳始得之其後王期為會稽太守又)
(得其書及還許下時人稱其才進或曰不見異人當得異書問之果以論衡之益)頓忘九折(王尊)
(傳瑯琊王陽為益州刺史至卭郲九折阪嘆曰奉先人遺體奈何數乘此險後以此去及尊為刺史至其阪問)
(吏曰此非王陽所畏道耶叱其馭曰驅之王陽為孝子王尊為忠臣)恭惟某人譚高玉塵
(王衍傳妙善元言唯談老莊為事每捉玉柄塵尾與手同色後進之士莫不景慕)材擅瓊杯(新唐)
(書楊烱傳張說與徐堅論近世文章王翰如瓊桮玉斝雖爛然可珍而多玷缺)逃狗曲之譏暫
且謝諸生而還舍(前漢儒林傳王式字翁思東平新桃人詔除博士諸大夫博士共持酒肉)
(勞式皆注意高仰之博士江公心嫉式謂歌吹諸生曰歌驪駒式曰聞之于師客歌驪駒主人歌客母容歸在)
(曲禮江翁曰何狗曲也式耻之遂謝病免歸)依鹿鳴之樂行將頌聖主之得
賢(王褒傳益州刺史王襄欲宣風化扵衆庶使褎作中和樂職宣布詩選好事者令依鹿鳴之聲習而歌之)
(益州刺史因奏褎有軼材詔褎為聖主得賢臣頌)結襪以須(張釋之傳王生者善為黃老言處士)
(嘗召居廷中公卿盡會立王生老人曰吾襪觧頋謂釋之為我結襪釋之跪而結之左傳磨厲以須)彈冠
伊邇(王吉傳吉字子陽與貢禹為友世稱王陽在位貢公彈冠言其取舍同也師古曰彈冠者且入仕也)
(詩不遠伊邇)某十年出幕(杜詩十年出幕府自可持旌麾)兩熖生巾(諸集拾遺李畋)
(為國子直講求郡晨登講席諸生見畋巾上兩熖火起是日得榮州)甚苦月攘一鷄之征
無復人生五馬之樂(杜詩人生五馬貴莫受二毛侵)乏李膺之模楷誤
辱肯臨(黨錮傳太學諸生三萬餘人郭林宗賈偉節為其冠並與李膺陳蕃王暢更相褒重學中語曰)
(天下模楷李元禮不畏彊禦陳仲舉天下俊秀王叔茂韓信傳大王乃肯臨臣灌夫傳將軍乃肯幸臨况魏其)
(侯)範王良之馳驅當圖請益(臨益卦名)
回李叔璋
伏蒙&KR1335;袖寵賁駢珠知為河北之相家且接江南之宗
派(見前)欣逢若士(淮南子若士者齤然而笑又若士舉臂而竦身遂入雲中詳見前)何啻
似人(莊子子不見夫越之流人乎去國數日見所知而喜去國旬月見所嘗見扵國中者喜及朞年也見)
(似人者而喜矣)惟是過情之褒殆非望賜之意他人不如同姓
願聞拔薤之規(詩豈無他人不如我同姓)終日雖則七襄莫稱投桃
之報(見前)
回合同王將仕(合同疑當作會同更詳之)
兹蒙寵顧見賁雄文竊窺四六之工良重再三之感(見前)
(回學職士人條)恭惟某官人門具美(陳書蔡凝傳高宗嘗謂凝曰我欲用義興主壻錢肅)
(為黃門郎卿意何如凝正色對曰黃散之職故須人門兼美惟陛下察之新唐書李揆傳揆美風儀善奏對帝)
(歎曰卿門第人物文學皆當世第一信朝廷羽儀乎東坡詩清朝固多士人門子皆冠)地位夙高
(南史豫章王嶷傳自以地位隆重深懷退素盧仝詩山下羣仙司下土地位清高隔風雨)淹回筦𣙜
之卑(𣙜訖岳切漢書𣙜酤注以木度水曰𣙜謂禁民酤獨官開置如道路設木為𣙜獨取利也)培益
事功之會某過勤奬予彌切兢慙徒勞篋笥之藏莫效
䄡䄖之報(並見前)
回王進士
伏蒙紆顧(紆邕俱切音與於同說文詘也周禮連行紆行廣韻曲也勞也)寵賁長書味
藹如仁義之言知賢者深遠之慮宿蠧正難扵驟革頽
瀾未易以亟回苟有祝規(韓文蚤夜以求從祝規)更希忠告區區
衷曲續續面陳(並見前)
回董將仕
伏蒙下顧損賁長篇知宗派之由來(見前)信家風之不墜
(蕭綸書誠為國政實亦家風王荆公詩有客問家風)見似人而喜真足慰藜藿之
逃(莊子夫逃虛空者藜藿柱乎鼪鼬之徑踉位其空聞人足音跫然而喜矣而况乎昆弟親戚之謦欬其側)
(者乎)和此君之題會便洗筝琶之俗(唐段安節樂府雜錄筝者蒙恬所造也琵)
(琶始自烏孫公主造馬上彈之有直項者曲項者范曄石崇謝奕皆善此樂國史補于頔令客彈琴其嫂知音)
(曰三分中一分筝聲二分人琶全無琴韻東坡詩歸家且覓千斛水盡洗從前筝笛耳山谷寄題榮州祖元大)
(師此君軒詩云王師學琴二十年響如清夜落澗泉滿堂洗盡筝琶耳請師停手恐斷絃)
回王進士
兹佩高情見貽佳句歌刺史之頌愧非西京二千石之
良(王褒傳褒既為刺史作頌又作其傳注觧釋頌歌之義及作者之意循吏傳與我共此者其唯良二千石)
(乎)繫諸侯之風乃合召公十四篇之數(詩序鵲巢騶虞之德諸侯之風)
(也先王之所以教故繫之召公)報于何有藏以為榮(見前)
回楊貢士
伏以樂正論士而升之未皇請益(禮記大樂正論士之秀者以告于王而升)
(諸司馬曰進士)公等何見之晚也忽辱鳴謙非所宜蒙願竊有
復(益謙蒙復四卦名)恭惟某官詞章炳蔚器度端温得意狗監
之官肯輕進取(司馬相如傳蜀人楊得意為狗監師古曰主天子田獵犬也)子雲羽
獵之賦行有吹噓(揚雄傳十二月羽獵雄從故聊因校獵賦以風杜詩揚雄更有河東賦唯)
(待吹嘘送上天)試觀屬辭比事之文(禮記屬辭比事春秋教也)足見决策發
科之學(法言須以决策發科)某濫分守印獲託士鄉非浮橋之魚
廹斯可以見矣(劉向說苑子賤為單父宰過於陽畫陽畫曰吾少也賤不知治民之術有釣道)
(二焉請以送子夫投綸錯餌迎而吸之者陽橋也其為魚薄而不美若存若亡若食若不食者魴也其為魚也)
(博而厚味子賤曰善于是未至單父冠盖迎之者交接于道子賤曰車驅之車驅之夫陽晝之所陽橋者至矣)
(楊用脩丹鉛總錄云陽橋魚名不釣而來喻士之不招而至者也其魚之形未詳按荀子曰儵䱁者浮陽之魚)
(也唐文粹宓子賤碑豈意浮鱎化而為魴喬從魚為鱎于義乃全今按說苑本作陽橋原無浮字荀子明指鯈)
(䱁為浮陽之魚而下文云胠于沙而思水則無逮矣故楊倞云此魚好浮水上用脩遂指之陽橋似為牽合字)
(書亦無鱎字)哀涸轍之鮒忠焉能勿誨乎(見前)
回蘇秘校(材)
吳蜀萬里夙知益者之多聞(萬里橋在成都中和門外寰宇記諸葛孔明送費禕)
(聘吳至此曰萬里之行始于此矣)蘇李五言良愧倡焉而寡和(梁書文學傳鍾)
(嶸詩評序曰逮漢李陵始著五言之目又云五言居文辭之要是衆作之有滋味者也韓詩五言出漢時蘇李)
(首更號)近古之三信在(東坡眉山遠景樓記吾州之俗有近古者三其士大夫貴經術而重)
(氏族其民尊吏而畏法其農夫合耦以相助盖有三代漢唐之遺風而他州之所莫及也)得名之雙
謂何(東坡詩從來蘇李得名雙只恐全齊笑陋邦注前漢蘇武李陵能詩謂之蘇李唐蘇味道里人李嶠)
(俱以文章顯時人號蘇李又蘇晉李嶠知制誥時號蘇李又蘇頲李又對掌文誥明皇謂頲曰前朝有李嶠蘇)
(味道今有卿及李又亦代不乏人)地下日月光應察驥箱之服(陳後山贈二蘇)
(公詩竒寶横道驥服箱誰其識者有歐陽天高地下日月光授公以柄扶病傷士如稻苖待公秧臨流不度公)
(為航)江空歲月晚誰為馬口之銜(後山送蘇公知杭州詩昔如馬口銜今為禁門)
(鍵一雨五月涼中宵大江滿風帆目力短江空歲年晚)
回史機宜(大異)
一門三秀未見長公之波濤(北史杜正元字知禮隋文帝開皇十五年舉秀才試)
(策高第楊素志在試退正元乃手題使擬司馬相如上林賦王褒聖主得賢臣頌班固燕然山銘張載劔閣銘)
(白鸚鵡賦曰我不能為君住宿可至未時令就正元及時並了素讀數遍大驚曰誠好秀才其弟正藏字為善)
(開皇十六年舉秀才時蘇綽監試擬賈誼過秦論及尚書湯誓匠人箴連理樹賦几賦弓銘應時並就又無點)
(竄煬帝大業中與劉炫同以學業博通應詔被舉時正藏弟正儀貢充進士正倫為秀才兄弟三人同時應命)
(當世嗟美之新唐書杜正倫傳正倫相州洹水人隋世重舉秀才天下不十人而杜正倫一門三秀才皆高第)
(為世歆美杜詩波瀾獨老成又文章曹植波瀾闊)七言五章始窺幼婦之機軸
(世說魏武嘗過曹娥碑下楊脩從碑背見題作黃絹幼婦外孫韲臼八字魏武謂脩曰觧不答曰觧黃絹色絲)
(於字為絶幼婦少女於字為妙外孫女子於字為好韲臼受辛於字為辤所謂絶妙好辤也陸機文賦雖杼軸)
(于余懷怵他人之我先北史祖瑩以文學見重嘗語人曰文章須自出機杼成一家風骨何能共人同生活也)
(僧齊已詩李白李賀遺機杼散在人間不知處聞君收在芙蓉江日闘鮫人織秋浦)喜故人之有
子為老成扵賦詩但深巾笥之藏莫效瓊琚之報(見前)
回程秘校(以南)
辨蘆菔之獄夙知纘隂德之功(東坡記外祖程公遺事云公諱仁覇眉山人治)
(平中公攝錄事參軍眉山尉有得盗蘆菔根者所持刃誤中主人尉幸賞以劫聞獄掾受賕掠成之太守將慮)
(囚囚坐廡下涕泣衣盡濕公適見之知其冤謂盗曰汝冤盍自言吾為汝直之盗果稱冤移獄竟殺盗公坐罷)
(歸不及月尉掾皆暴卒餘二十餘年公晝日見盗拜庭下曰尉掾未服待公而决前日地府欲召公暫對我叩)
(頭爭曰不可以我故驚公是以至今公夀盡今日我為公荷擔而往暫對即生人天子孫夀禄朱紫滿門矣纉)
(祖管切說文繼也尚書纉乃舊服于定國傳我治獄多隂德未嘗有所冤子孫必有興者)謁薤本之
規未及望陽休之色(見前)有勤枉駕更賁屬辭伏惟某官
德裕乃身(尚書弘于天若德裕乃身)世濟其美待時藏器冠蜀都沉
冥之珍(繫辭君子藏器于身待時而動法言蜀莊沉冥蜀莊之才之珍也不作苟見不治苟得久幽而)
(不改其操雖隋和何以加諸)他日趨庭實漢朝方正之學(漢文帝紀舉賢良方)
(正能直言極諫者)若為公等之見晩(見前)真覺我軰之厚顔(舊唐書劉)
(蕡傳蕡對策激切士林感動而中官當塗考官不敢留蕡在籍中物論喧然不平登科人李郃謂人曰劉蕡不)
(第我軰登科實厚顔矣請以所授官讓蕡事雖不行人士多之)某未遑欵門(晏子春秋前驅欵門)
(廣韻欵叩也)先辱傾盖(家語孔子之剡遭程子于途傾盖而語終日鄒陽傳白頭如新傾盖如故)
自衛尉將軍之宿契自可通家(灌夫傳武安謂灌夫曰程李俱東西宫衛尉今)
(衆辱程將軍仲孺獨不為李將軍地乎)藉翰林墨客以報章别圖問政(見前)
回見任官袖啓
承流支郡曾微牧御之方(董仲舒今之郡守縣令令民之師帥所使承流而宣化也)
(鼂錯傳割其支郡師古曰支郡在國之四邊者也宋史職官志昔者興國初詔廢支郡出于一時十國為連周)
(法斯在一道署使唐制可尋至若號令之出風教之行先及于府府以及州州以及縣縣及鄉里自上而下由)
(近及遠支郡之不可廢明矣宜復置支郡隸于大府韓詩漢刑支郡黜東坡集得請支郡備負屬城後漢書光)
(武定河内鄧禹曰寇恂文武備足有牧人御衆之材乃拜恂河内太守)出節本朝誤被將
輸之命(漢書少府出節唐劉三復渭州節堂記受脤之日掌節者以王命傳信俾先啓行至此考善地)
(庇豐屋麾旆以易之歌鐘以樂之非征伐宴犒申威行令未嘗出蕭望之傳望之雅意在本朝將資良切爾雅)
(送也詩百兩將之輸音書說文委輸也又春遇切委也送也漢有三輸委輸官增韻凡以物送之曰輸音平聲)
(指所送之物曰輸音去聲)已伸免牘亟奉俞音敢圖銜袖之書特枉
編磬之奏(盖十六人餘並見前)恭惟某官風猷俊茂(任昉表存樹風猷沒著徽)
(烈)天韻碩膚齒牙秋露之甘手筆春雲之藹(申屠蟠傳申以手筆)
(趙壹傳遠辱手筆追路相尋王儉傳手典典裁為當時所重范曄傳手筆差易于文不拘韻故也蘇頲傳頲封)
(許國公張說燕國公以文章顯故時號燕許大手筆韓文貶損道德乃至手筆以問之陸務觀老學庵筆記南)
(朝詞人謂文為筆故沈約傳云謝元暉善為詩任彦昇工于筆約兼而有之梁簡文論文章之敇曰詩既若此)
(筆又如之又曰謝眺沈約之文任昉陸倕之筆任昉傳又有沈詩任筆之語韓詩君詩多態度藹藹春空雲)
嘘物以氣可回燕谷之温(劉向别錄方士傳言鄒衍在燕燕有谷地美而寒不生五)
(榖鄒子居之吹律而温氣至而糓生今名黍谷)贈人以言何啻楚珩之重(楚語王孫)
(圉聘于晉定公饗之趙簡子鳴玉以相問于圉曰楚之白珩猶在乎其為寶也幾何矣注珩佩上之横者)遂
令載馳載驅之任猥及不狩不獵之夫某辱此簡書(並見)
(前)薾然疲役(莊子薾然疲役而不知其所歸可不哀耶杜詩疲薾苟懷策詳見前)某水某
邱某樹願歸遂於釣遊(韓文楊矦始冠舉于其鄉今之歸指其樹曰某樹吾先人之所)
(種也某水某邱吾童子時所釣遊也古之所謂鄉先生没而可祭于社者其在斯人歟)我任我輦
我車希别謀於咨度(見前)
回史秘校(公誨)獻策
迷日五色智良愧於失人置水一盂惠足占於好我(詩惠)
(而好我餘並見前)屬辭為教陳誼益高(見前)恭惟某人直哉史魚
飄然司馬(司馬相如傳相如既奏大人賦天子大說飄飄有凌雲氣游天地之間意)遐想六
王畢之作(摭言崔偃試進士東都吳武陵謂偃曰公方為天子求竒才敢獻所益因出䄂中書偃讀)
(之乃杜牧阿房宫賦坐客皆驚武陵曰牧方試有司請以第一人處之偃謝已得其人至第五偃未應間武陵)
(勃然曰不爾宜以賦見還偃曰如教牧果異等)必無萬物茁之疑(筆談嘉祐中士人劉幾累)
(為國學第一人驟為險怪之語學者翕然效之遂成風俗歐陽公深惡之會公主文决意痛懲有一舉人論曰)
(天地軋萬物茁聖人發公曰此劉幾也戲續之曰秀才刺試官刷盡以大朱筆横抹之自首至尾謂之紅勒帛)
(判大紕繆字榜之既而果幾也)大樂正詔王升之宜登春誦(禮記春誦夏絃大師)
(詔之瞽宗注誦謂歌樂也絃謂以絲播詩)諸弟子隨臣久矣竟坐冬烘(叔孫通傳)
(諸弟子儒生隨臣久矣唐鄭薰侍郎主文舉人中有顔標者薰誤謂是魯公之後時徐方未寧志在激勸忠烈)
(即以摽為狀元及謝恩日從容問及廟院摽曰摽寒進也未嘗有廟院薰始大悟塞默而已尋為無名子所嘲)
(曰主司頭腦太冬烘錯認顔摽作魯公)敢謂愛忘(吕氏春秋陳有醜人名敦洽龐眉權顙廣眼垂)
(肩唇薄鼻昂皮膚皴黑陳侯悦之外使治國内使制身後為楚兵所圍發言拙僻楚遂大怒促兵滅陳人有言)
(曰敦洽貌陋足以駭人語拙足以喪國陳矦可謂愛忘其醜者耳)不加督過(高帝紀聞將軍有意)
(督過之師古曰督謂視責也)有來論事益見憂時言言非無益之談
鑿鑿皆可行之策(鑿即各切鮮明貌詩白石鑿鑿)顧恨挈瓶之守(左傳雖有)
(挈瓶之知守不假器)不敢越畔而思(左傳子大叔問政於子産子産曰政如農功日夜思之思)
(其始而成其終朝夕而行之行無越思如農之有畔其過鮮矣)前茅中權今皆鄉人之
善者(見前)積薪上寢自可纓冠而救之(賈誼傳夫抱火厝之積薪之下而寝)
(其上火未及燃因謂之安)幸疾其驅且忠以告(言所獻之策雖善不能出位而行可告鄉)
(人之任前茅中權者)某一麾乃出再鼔而衰(並見前)磨牙殺人未見
早還家之非計(太白蜀道難磨才吮血殺人如麻錦城雖云樂不如早還家)涕泣陳
策何待夜前席而後言(賈誼傳文帝思誼徵之問鬼神之本誼具道所以然之故夜半)
(文帝前席數問以得失誼數上疏陳政事多所欲匡建其大略言可痛哭者一可涕泣者二)
回楊普州(伯雨)袖詩啓(普州春秋戰國為巴蜀之境秦為巴蜀二郡地今州)
(即漢之資中牛韠墊江後漢之德揚四縣之境晉因之梁置普慈郡於此後周武帝于郡立普州又)
(置多葉於此隋改多葉縣為普慈縣煬帝罷屬資州唐置普州宋因之)
千古在前萬古後僕安知栗陸之書(六韜昔栢皇氏栗陸氏驪連氏軒轅)
(氏赫胥氏尊盧氏祝融氏此古之王者未使民民化未賞民民勸此古之善為政者也莊子昔容成氏大庭氏)
(栢皇氏中央氏栗陸氏驪連氏軒轅氏當是時也結䋲而治之則至治也禪通紀史皇氏後有栢皇氏栢皇氏)
(後為中皇氏中皇氏後為大庭氏大庭氏後為栗陸氏古以陸為睦栗睦敖昏勤民愎諫自用於是乎民始擕)
(東里子者賢臣也諫不行而醳之栗陸氏殺之栗陸氏以亡)六字常語一字難公真
得栢梁之體(昌黎紀夢詩夜夢神官與我言羅縷道妙角與根壯非少者吟七言六字常語一字)
(難漢武帝元封三年作栢梁臺詔羣臣二千石有能為七言詩乃得上坐後宋武帝華林都亭曲水聯句梁武)
(帝清暑殿聯句梁元帝晏清言殿皆效栢梁體)所慙佳句適重愧情恭惟某官
氣抗岷峨文濯江漢子雲河東之賦天自吹噓(杜詩揚雄更有)
(河東賦唯待吹噓送上天)伯起關西之聲家傳清白(楊震傳震字伯起宏農華隂人)
(明經博覧無不窮䆒諸儒為之語曰關西孔子楊伯起為涿郡太守性公廉不受私謁子孫常蔬食步行故舊)
(長者或欲令為開産業震不肯曰使後世稱為清白吏子孫以此遺之不亦可乎)所居民富(循吏)
(傳序所居民富所去見思生有榮名死見奉祀)而畏人知(晉書良吏傳胡威字伯武父質以忠清著)
(稱遷徐州刺史勤于政術風化大行後入朝武帝謂威曰卿孰與父清對曰臣不如也臣父清恐人知臣清恐)
(人不知帝以威言直而婉謙而順)行登鵷鷺之班安用蚍蜉之援(見前)金
鑾論事之語何至我哉(六典大明宫有金鑾殿李白傳天寶中賀知章言之召見金鑾)
(殿論當世事奏頌一篇賜食親為調羹互見前)鈞天無人之悲今召君矣(東坡詩鈞)
(天無人帝悲傷謳吟下招遣巫陽汲黯傳君薄淮陽耶吾今召君矣)
回趙進士(大正)
伏辱郇公之翰(見前)知為韓國之家(蓋趙韓王之裔)社禝世臣自
合襲山河之爵(見前)箕裘夙學亦應簉俊造之班(簉初救切韻會)
(齊飛順疾也唐書簉羽鵷鷺禮記司徒論選士之秀者而升之學曰俊士升於司徒者不征於鄉升于學者不)
(征于司徒曰造士餘並見前)兹窺筆下之雲煙(杜詩揮毫落紙如雲烟)可見胸
中之湖海願安承教不成報章(並見前)
回史僉判(文舒謝饋送)
辱講歲饋見貺風宜(孔安國尚書序土地所生風氣所宜)口腹之奉累人
難鯉盤之牢拒(後漢書太原閔仲叔者世稱節士客居安邑老病家貧不能得肉日買猪肝一)
(片屠者或不肯與安邑令聞之敇使常給焉仲叔怪而問之知乃歎曰閔仲叔豈以口腹累安邑耶遂去客沛)
(家語伯魚之生也魯昭公使人遺之鯉夫子榮君之貺故因以名曰鯉而字伯魚)綵繡之光翻
座盍鯨錦之捲還(杜詩客從西北來遺我紬織成開緘風濤湧中有掉尾鯨客云充君褥承)
(君終宴榮領客珍重意顧我非公卿留之懼不祥施之混柴荆鯨錦卷還客始覺心和平)未寓投桃
報李之誠(詩投我以桃報之以李)且舉受飱返璧之義(左傳晉公子重耳及)
(曹僖負羈乃饋盤飱置璧焉公子受飱返璧)願無再遣必就寸忱
四六標準卷十二
