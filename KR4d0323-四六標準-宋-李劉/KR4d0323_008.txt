四六標準卷八宋李劉撰
謝除授(外任)
代潭州鄒帥(應龍)謝丞相
守藩灕水莫奏膚公(灕音離水名在桂州灕山之隂輿地廣記灕水湘水二水皆出海陽)
(山而分源南流為灕北流為湘漢討南粤戈船將軍出零陵下灕水即此漢書注灕水出零陵郡柳詩桂州西)
(南又千里灕水鬭石麻蘭高又崩雲下灕水陶弼詩湘灕水色秋前老獨秀嵐灮霽後勻桂州即今桂林府詩)
(薄伐玁狁以奏膚公毛傳膚大公功也)分閫湘流又承嘉惠(謝安傳贊任總中臺效彰)
(分閫賈誼傳恭承嘉惠兮竢罪長沙張九齡詩征鞍窮郢路歸棹入湘流)仍進璧奎之直(孝經)
(援神契奎星屈曲相鉤似文章之畫晉天文志東壁二星主文章天下圖書之秘府也)益華翼軫
之旁(地理沿革表潭州鶉尾之次翼軫之度古三苖之地禹貢荆州之域楊誠齋詩使星下照翼軫旁西)
(山南浦回風光)知勤洪造之甄陶敢廢小夫之竿牘(俱見前)恭惟
某官乾坤間氣(春秋演孔圖正氣為帝間氣為臣秀氣為人詳見前)社稷世臣(見前)
一日萬幾殫輔贊彌縫之力(尚書一日二日萬幾新唐書房杜傳贊宰相所以代)
(天者也輔贊彌縫而藏諸用使斯人由而不知非明哲曷臻此哉)九州四海知親附填
撫之心(王陵傳宰相者外填撫四夷諸矦内親附百姓)故齊人章章有侵疆之
歸(見前)而魏地糾糾方樂郊之適(詩糾糾葛屨可以履霜糾糾稀疎之貌屨夏葛)
(冬皮魏俗趨利惟取其賤故糾糾然夏日所服之葛屨至冬日猶謂其可以履霜也詩序葛屨刺褊也魏地陿)
(隘其民機巧趨利其君儉嗇褊急而無德以將之又碩鼠碩鼠無食我苖三歲貫女莫我肯勞逝將去汝適彼)
(樂郊)非用儒無敵於天下(見前)何不戰可屈於人兵(法言堯舜不戰)
(而屈人兵)惟公克成厥終永息四夷之警(尙書惟周公克慎厥始惟君陳克和)
(厥中惟公克成厥終四夷左袵罔不咸頼)俾予從欲以治允為萬世之功(尚書)
(俾予從欲以治四方風動又萬世允頼時乃功)況方中二十四考之書(見前)詎容
專五三六經之美(尚書罔俾阿衡專美有商司馬相如傳五三六經載籍之傳維見可觀也)
(師古曰五五帝也三三王也)某久違東閤幸宅南交(俱見前)徒以奉萱
草之親(詩焉得諼草言樹之背野客叢書云今人稱母為北堂萱蓋祖毛詩云云按注諼草令人忘憂)
(背北堂也其意謂君子為王前驅過時不反思念之切安得諼草種于北堂以忘其憂蓋北堂幽隂之地可以)
(種萱初未嘗言母也不知何以遂相承為母事借謂北堂為幽隂之地則凡婦人皆可以言北堂矣何獨母哉)
難於戀梅花之外(杜詩漢節梅花外春城海水邊又梅花萬里外雪片一冬深)所祈
便養徑歸緜上之田(左傳介之推不言禄禄亦弗及與母偕隱晉侯求之不獲以緜上為)
(之田曰以志吾過且旌善人)亦欲投閒稍養漳濱之疾(韓文投閒置散乃分之宜)
(漳江在漳浦縣梁山下)豈意大鈞之坱圠(見前)復容小袖之回旋(漢書)
(注景帝後二年諸王來朝有詔更前稱壽歌舞定王但張裏小舉手左右笑其拙上怪問之對曰臣國小地狹)
(不足回旋潭州漢長沙國)爵禄兩崇敢但襲荆潭之倡和(昌黎荆潭唱和詩序)
(德刑之政並勤爵禄之報兩崇)中和並播庶無傷衡岳之扶輿(王襃傳益州刺)
(史王襄使襃為中和樂職宣布詩藝苑雌黃云後漢陳球傳太尉李咸時病乃扶輿而起退之送廖道士序云)
(衡山之神既靈而郴之為州又當中州清淑之氣蜿蟺扶輿磅礴而鬱積王襃九懷云登芊角兮扶輿王介甫)
(詩扶輿渡陽羡窈窕一川花又趙穆别傳汲郡修武趙君薦宰相不就太守羊伊遂扶輿激俞以灮歲貢)
除成都漕到任謝史丞相
伏以再命典州愧偏城之玩愒(周禮再命受服杜詩詔下選郎署傳聲典信州)
(又宇宙蜀城偏臧洪傳論偏城既危曹袁方穆李燾詩絶塞邛郲外偏城越雋東愒音契說文息也又音慨貪)
(也左傳翫歲而愒日其與幾何)六條遣使玷夲道之轉輸(寇恂傳以輦車驪駕轉輸)
(前後不絶餘見前)不由推轂之功全出轉鈞之賜(俱見前)恩隆頂
踵感激肺肝竊以益部夙繫使星星詎知其隕石(李郃傳使)
(者二人當到益部又有二使星向益州分野春秋僖公十六年春隕石于宋五左傳隕石于宋五隕星也注但)
(言星則嫌星使石隕故重言隕石杜詩丹砂同隕石)成都舊稱陸海海烏料其揚
塵(漢書地理志號稱陸海為九州膏腴師古曰言其地高陸而饒物如海之無所不出故云陸海杜篤傳帶)
(以涇渭號曰陸海注東方朔曰漢都涇渭之南此謂天下陸海之地潘岳西征賦班述陸海珍藏張叙神臯奥)
(區注高平曰陸萬物出於海關中地高物産饒富是謂陸海神仙傳麻姑謂王方平曰見東海三變為桑田矣)
(向到蓬萊水淺於往者略半也東海行復揚塵乎)蓋自利路之荒殘(宋史地理志利州路)
(三府興元隆慶同慶十二州利金洋閬巴沔文蓬龍階西和鳳二軍大安天水)尋至潼川之剽
掠(地理志潼川府九縣郪中江涪城射洪鹽亭通泉飛烏銅山東關永泰左思賦劫剞熊羆之室剽掠虎豹)
(之落)督責惟深於西道劬勞良慘於北山(詩陟彼北山言采其杞又或不)
(知呌號或慘慘劬勞)巧婦尸之尚難責無麫之餅(詩誰其尸之有齊季女陳後山)
(詩巧婦難為無麫餅)老農惰甚若為取不稼之禾(尙書惰農自安詩不稼不穡胡)
(取禾三百廛兮)伏念某多病不才至愚極陋(王襃傳無有游觀廣覽之知顧有至)
(愚極陋之累)少年躁妄夏蟲語冰而不知(莊子夏蟲不可語於冰者篤於時也)
中歲險艱吳牛見月以猶喘(世說滿奮畏風在晉武帝坐北窗作瑠璃屏實密似)
(疎奮有難色帝笑之答曰臣猶吳牛見月而喘注今之水牛唯生江淮間故謂之吳牛也南土多暑而此牛畏)
(日見月疑是日所以喘風俗通吳牛望見月則喘使之苦于日見月怖而喘焉)進旣乏雞犬之
效(轉詩進乏雞犬效)退巳孤鷗鷺之盟(山谷詩老驥心猶在白鷗盟已寒又唯有白鷗)
(盟未寒又此心惟與白鷗盟)天宇浮眉尙青眼逢迎之舊(韓詩天宇浮修眉濃)
(綠畫新就注言遠山横如修眉也此眉指眉山東坡送吕嘉州詩横空好在修眉色青箱雜記范諷詩惟有南)
(山與君眼相逢不改舊時青阮籍傳能為青白眼見禮俗之士以白眼對之嵇康齎酒挾琴造焉籍大悦乃見)
(青眼山谷詩今日相看青眼舊他年肯作白頭新荆軻傳太子逢迎却行為導杜詩錦里逢迎有主人)雪
山到面驚白頭彼此之新(范石湖吳船錄云雪山三峯爛銀琢玉出大面山後雪山)
(在西域去此不知幾里而了然見之其峻極可知又云雪山崔嵬刻削凡數十百峯初日照之雪色洞明如爛)
(銀晃耀曙灮中此雪自古至今未嘗消也杜詩經心石鏡月到面雪山風鄒陽傳白頭如新傾蓋如故劉禹錫)
(詩雪裏高山頭白早杜詩别來頭併白相對眼終青山谷詩讀書頭愈白見士眼終青王立之詩話云身更萬)
(事已頭白相對百年終眼青看鏡白頭知我老平生青眼為君明故人相見尙青眼新貴如今多白頭江山萬)
(里將頭白骨肉十年終眼青此東坡詩也用青眼對白頭非一而工拙有差)比聞驪駕之虛
(寇恂傳以輦車驪駕轉輸注驪駕併駕也擊車人絶行也韻會駕三馬為驪)大有鶚書之薦
(見前)蜀人題柱頗榮弩矢之前驅(華陽國志成都十里有昇仙橋送客觀司馬相)
(如初入長安題其門曰不乘赤馬駟車不過汝下成都記司馬相如初西去過昇仙橋題柱曰不乘高車駟馬)
(不過此橋果以車馬至其處杜詩壯節初題柱司馬相如傳相如至蜀太守以下郊迎縣令負弩矢先驅蜀人)
(以為榮)吳客思蓴恐負樵蘇之後爨(晉書文苑傳張翰字李鷹吳郡人齊王冏)
(辟為東曹掾因見秋風起乃思吳中菰菜蓴羹鱸魚膾曰人生貴得適志何能羈官數千里以要名爵乎遂命)
(駕而歸著首丘賦俄而冏敗人皆謂之見機餘見前)駭采葑於下體(詩采葑采菲無以下體注)
(葑音豐蕪青也郭璞云今菘菜也上下皆可食而其根有美時有惡時采之者不可以根惡時并棄其葉)孰
蟠木之先容(見前)人則擇官官則擇人上思異甚(蜀志許靖傳審)
(量五材為官擇人苟得其人雖仇必舉苟非其人雖親不授晉愍帝紀贊選者為人擇官官者為身擇利郭默)
(傳時當為官擇才若人臣自擇官安得不亂乎南史何尚之傳官當圖人人安得圖官欒城集若謂侍郎久次)
(當遷尙書臣不知尙書久次遂當遷執政乎此則為人擇官而非為官擇人也)用者不才才
者不用外議謂何(陸贄傳任者不必才才者不必任)此蓋伏遇某官柱
石九筵(見前)權衡六幕(漢書禮樂志專精厲意逝九閡紛云六幕浮大海師古曰六幕猶言)
(六合也)熙帝載使宅百揆爕和歴二紀之間(尚書有能奮庸熙帝之載)
(使宅百揆又率循大卞爕和天下)立太傅兹惟三公辭遜閱十年之久
(見前)蓋欲復文武之竟(竟今文作境詩序宣王能内修政事外攘夷狄復文武之竟土)然
後受周畢之封帝王出萬全率由先正舊典之式(鼂錯傳帝)
(王之道出於萬全兩軍相為表裏各用其長技衡加之以衆此萬全之策也尚書乃惟由先正舊典時式民之)
(治亂在兹)春秋大一統迄還寧人有指之疆(董仲舒傳春秋大一統者天地)
(之常經古今之通誼也尙書率寧人有指疆土孔傳循文王所有指意以安疆土)率土莫非王
臣皇天旣付中國(尚書皇天旣付中國民越厥疆土于先王)始由孤棘(周禮秋官)
(朝士掌建邦外朝之法左九棘孤卿大夫位焉羣士在其後右九棘公矦伯子男位焉羣吏在其後注樹棘以)
(為位者取其赤心而外刺象以赤心三刺也疏取其赤心而外刺者據三詢三刺而言)出正顓槐
(又面三槐三公位焉州長衆庶在其後注槐之言懷也懷來人於此欲與之謀疏此亦據三詢而言也李尋傳)
(顓面正朝)窺於我如浮雲之心豈貪富貴有迨天未隂雨之
責尚克綢繆眷言黑水之惟梁(尙書華陽黑水惟梁州宋程大昌禹貢論云梁)
(雍二州皆指黑水為境而歴代地書迄無的指今得二書以為之證漢志葉榆貪僕自滇嶲故地南行接會勞)
(水終入南海會其源派近三四千里又滇池有黑水祠在焉可證一也唐咸通中樊綽宣慰安南親行西南諸)
(夷而著為蠻書以載其所見山川曰蠻水之南流入于南海者凡四區江西珥河麗水彌諾江皆羅絡西南諸)
(夷而南入大海其間有麗水者古黑水也三危山實臨峙其上可證二也)正窘青天之轉粟
(杜詩轉粟上青天)飛芻旣急(主父偃傳飛芻輓栗注運載芻粟令其疾至故曰飛)刻楮尤
艱(楮即會子之屬文獻通攷云糴米以楮鹽夲以楮百官之俸給以楮軍士之支犒以楮州縣支吾無一而)
(非楮銅錢以罕見為寶物價翔騰楮價損折民生憔悴戰士常有不飽之憂州縣小吏無以養廉為歎皆楮之)
(弊也列子宋人有為其君以玉為楮葉者三年而成鋒殺莖柯毫芒繁澤亂之楮葉之中而不可别也列子聞)
(之曰使天地之生物三年而成一葉則物之有葉者寡矣此借用)知其熟魚鳧之游(揚雄)
(蜀夲紀蜀始王曰蠶叢次曰伯雍次曰魚鳧)念其無蚍蜉之援(見前)特加識察
俾效馳驅某敢不思廣咨諏力圖任負三十鍾致一石
無敢辭難(主父偃傳使天下飛芻輓粟起于黃腄琅邪負海之郡轉輸北河率三十鍾而致一石師)
(古曰六斛四斗為鍾計其道路所費凡用百九十二斛乃得一石至)百畞分食九人亦當
加念惟知黽勉(黽音閔爾雅勉也詩黽勉同心詳見前)皇恤駑庸流馬木
牛儻可息民而休士豢龜籠鶴終希置散以投間(俱見前)
除成都漕謝政府
連四千石之任蔑聞蜀郡之歌(吾丘壽王傳連十餘城之守任四千石之重師)
(古曰郡守都尉皆二千石以壽王為都尉不置太守兼總二任故云四千石也廉范傳范遷蜀郡太守成都民)
(物豐盛邑宇逼側舊制禁民夜作而更相隱蔽燒者日屬范乃削毁先令但嚴使儲水而已百姓為便乃歌之)
(曰廉叔度來何暮不禁火民安作平生無𥜗今五袴)餽十萬竈之屯仍玷益州之
分(東坡詩令嚴鐘鼔三更月野宿貔貅萬竈烟)由支郡驅馳於夲路(見前)恐短
材蹩躠於長塗(蹩蒲結切音與别同躠音屑蹩躠旋行貌一曰行不正莊子蹩&KR0887;為仁踶跂為)
(義注用力貌亦作徶㣯史記相如傳媥姺徶㣯漢書相如傳作便姍嫳屑)令先甲以惟行(易先)
(甲三日王弼注甲者創制之令也創制不可責之以舊故先之三日後之三日正義云甲為十日之首故創造)
(之令謂之為甲漢謂令之重者為甲令即此意也尚書令出惟行)命重申而莫避(易重㢲以)
(申命)竊以雲門陸澤夙稱要害之膏腴(左思蜀都賦指渠口以為雲門灑滮)
(池而為陸澤雖畢星之滂沱尚未齊其膏液雲門言自渠口而灌田故指渠口為雲門猶雲來則雨至也滮池)
(蓄水池也言自此而灑田為陸地之膏澤雖月離于畢而雨滂沱不若膏澤之齊也)石棧天梯素
忌吮磨之牙血(蜀道難地崩山摧壯士死然後天梯石棧相鉤連又朝避猛虎夕避長蛇磨牙)
(吮血殺人如麻)六步七伐周不愆於庸蜀(尚書及庸蜀羌髳微盧彭濮人今日之事)
(不愆于六步七步乃止齊焉夫子勗哉不愆于四伐五伐六伐七伐乃止齊焉勗哉夫子孔傳就敵不過六步)
(七步擊刺少則四五多則六七庸在江漢之南)十鍾一石漢實敝於西南(漢食貨志)
(時又通西南夷道作者數萬人千里負擔餽饟率十餘鍾致一石師古曰言其勞費用功重)兵不寓
農(新唐書兵志古者兵法起於井田自周衰王制壊而不復至唐立府兵始一寓之于農其居處教養畜材)
(待事動作休息皆有節目雖不能盡合古法蓋得其大意焉)今益異古三逢單閼之
歲(太歲在卯曰單閼許愼注曰單盡閼止也言陽氣推萬物而起隂氣盡止也)一無強禦之
人(詩不侮鰥寡不畏彊禦疏不畏懼於強梁禦善之人)萬夫莫開之劒關踆踆奔
走(李白蜀道難劒閣崢嶸而崔嵬一夫當關萬夫莫開杜詩焉能心怏怏祗是走踆踆踆或作䞭說文行速)
(䞭也張衡西京賦大雀踆踆)五百餘里之石穴綽綽去來(漢溝洫志作褎斜道)
(五百餘里道果便近而水多湍石不可漕魏志注孫資別傳曰諸葛武矦在南鄭議者欲就討之帝以問資資)
(曰昔武皇帝征南鄭取張魯陽平之役危而後濟又自往拔出夏侯淵軍數言南鄭直為天獄中斜谷道為五)
(百里石穴耳言其深險喜出淵軍之辭也)戰不因糧(孫子故善用兵者用兵于國因糧於敵陳湯傳)
(不煩一夫之役不開府庫之藏因敵之糧以贍軍用)敗必仇餉剜心醫眼忍能閉
眼而不醫(聶夷中詩醫得眼前瘡剜去心頭肉)椎髓剝膚安有曼膚之可
剝(昜剝牀以膚韓文剝膚椎髓公私掃地赤立楚辭平脅曼膚何以肥之注肥澤之貌)此際把天
隅之繡(杜詩春日垂山鬢天隅把繡衣)何術流地上之錢(新唐書劉晏傳晏能權萬)
(貨重輕使天下無甚貴賤而物常平自言如見錢流地上每朝謁馬上以鞭算)伏念某不才之
人無用於世教胄乏祝螟之效(法言螟&KR0008;之子殪而逢蜾臝祝之曰類我類我)
(久則肖之矣韓詩入學誨螟蛉)監州無㞡驥之能(見前)三暑僰侯分終身
之不齒(禮記屏之遠方西方曰棘東方曰寄終身不齒注棘當僰僰之言偪使之偪寄于夷狄說文僰)
(挺為蠻夷從人棘聲司馬相如傳略通夜郎僰中齒猶錄也古者謂年齡齒亦齡也以年相次是錄其長幼故)
(云齒猶錄也)一寒瓦屋甘俛首以為眉(瓦屋山在榮經縣東一百二十里形如瓦)
(屋上有念佛烏娑羅花其岩朝見辟支午見普賢夜有神燈號辟支道場或問禪惠大師瓦屋何以木皮蓋師)
(曰錦府豈從機上織劒門寧自匣中開范石湖吳船錄云瓦屋山在雅州少南則大瓦屋形狀宛然瓦屋一間)
(也小瓦屋亦有灮相謂之辟支佛現過秦論俛首係頸委命下吏眉謂眉州)未能銷愁歎之
聲更冀玷禮樂之遣(並見前)依蓮而汎綠水況當傍籌邊
之樓(籌邊樓在成都府治西李德裕傳文宗太和中德裕自兵部侍郎為劒南西川節度成都及南失姚)
(恊西亡維松由清溪下洙水而左盡為蠻有乃建籌邊樓按南道山川險要與蠻相入者圖之左西道與吐蕃)
(接者圖之右其部落衆寡饋餫遠邇曲折咸具乃召習邊事者與之指畫商訂凡虜之情偽盡知之於是二邊)
(侵懼南詔請還所俘略四千人吐蕃維州將悉怛謀以城降餘見前)轉粟而上青天又可
訪支機之石(支機石在今成都府城東嚴眞觀張華博物志載有人居海上乘槎到天河得一支)
(機石歸以問嚴君平今蜀人相傳卽此石也宋之問詩更將織女支機石還訪成都賣卜人)然造幣
則刻楮難於刻玉(見上條)而調夫則鑄人重於鑄金(法言或問)
(世言鑄金金可鑄與曰吾聞覿君子者問鑄人不聞鑄金)刈葵巳覺其傷根(杜詩淘米少汲)
(水汲多井水渾刈葵莫放手放手傷葵根)緩步又難於拯溺跋胡㚄尾(詩狼跋其)
(胡載㚄其尾胡頷下懸肉也載則㚄跲也老狼有胡進而躐其胡則退而跲其尾)劌目鉥心(劌姑)
(衛切音與愧同利傷也老子廉而不劌鉥時橘切又音沭長針也說文綦鍼也韓文劌目鉥心刃迎縷解)昧
於一來(左傳楚子伐鄭鄭人將禦之子産曰晉楚將平諸矦將和楚王是故昧於一來昧猶貪冐也)
瞠若四顧(瞠抽庚切音與琤同直視也莊子瞠若乎其後高適詩四顧何慘烈)恭惟某官
基命兩社棟國九筵(並見前)太微三光風霆閟流形之用
(漢書天文志南宫朱鳥權衡衡太微三光之廷孟康曰軒轅為權太微為衡也禮記地載神氣神氣風霆風霆)
(流形萬物露生)鴻鈞一氣雨露無甘苦之分(杜詩雨露之所濡甘苦可結實)已
欲立而立人道先覺以覺後謂江漢朝宗於海必導岷
而導嶓(尙書荆及衡陽惟荆州江漢朝宗于海又岷山導江東别為沱又嶓冡導漾東流為漢)當
荆益跨有之時欲保吳則保蜀(諸葛武矦傳荆州北據漢沔利盡南海東連吳)
(會西通巴蜀此用武之國益州險塞沃野千里天府之土若跨有荆益保其巖阻西和諸戎南撫夷越則霸業)
(可成漢室可興矣)重載必歸於牛負(兒寬傳大家牛車小家擔負)畏塗何止
於烏飛(莊子畏塗者日殺一人則父子兄弟相戒管子以任重行畏塗至遠期為君子為能矣烏飛恐)
(當作鳶飛馬援傳仰視飛鳶跕跕墮水中)雲深憐滴博之邊(杜詩已收滴博雲中戍詳别見)
冰解思先零之漕(趙充國傳充國擊先零土屯田奏請分屯要害處冰解漕下繕鄕亭浚溝)
(渠治湟陿云云宋人所謂冰漕皆夲諸此)乾矣暵矣遇人之艱難矣(詩中谷有蓷暵)
(其乾矣有女仳離嘅其歎矣嘅其歎矣遇人之艱難矣暵音漢傳菸也菸緌也正義云燥也由菸死而至于乾)
(燥故以暵為菸也谷是水之所注蓷處其中而乾故至以陸草傷水為喻)輔之翼之又從而
振德之某敢不盡力鞠躬(出師表鞠躬盡力死而後已)愛人節用安
危之意注將相使臣弗敢與聞(陸賈傳天下安注意相天下危注意將將相和)
(則士豫附左傳三夏天子所以享元矦也使臣弗敢與聞)錢榖之問至廟堂君子惟
能通志(韓文幸今天下無事小大之官各守其職錢榖甲兵之問不至于廟堂論道經邦之暇捨此宜)
(無大者焉王陵傳問天下錢榖一歲出入幾何易同人唯君子為能通天下之志繫辭唯深也故能通天下之)
(志唯幾也故能成天下之務)
除成都漕謝侍從
無中和之歌轉上聞於太學(王襃傳益州刺史王襃欲宣風化於衆庶聞襃有俊)
(材請與相見使襃作中和樂職宣布詩選好事者令依鹿鳴之聲習而歌之時汜鄉矦何武為僮子選在歌中)
(久之武等學長安歌太學下轉而上聞)有禮樂之雅獲下拜於少城(舊唐書地)
(理志蜀王夲都廣都之樊鄉張儀平蜀後自赤里街移治于少城今州城是也郡志成都太城即府子城秦張)
(儀所築謂之太城初儀屢築屢頽忽有大龜出于江儀以問巫巫曰隨龜築之功果就又稱龜城少城在子城)
(西惟西南北之三壁東即太城之西墉張儀既築太城後一年又築少城容齋筆錄云晉益州刺史治太城成)
(都太守治少城左太冲蜀都賦亞以少城接乎其西注少城小城也杜詩秋盡東行且未廻茅齋寄在少城隈)
(又憶昨離少城而今異楚蜀又東望少城花滿烟百花高樓更可憐又重遊先主廟更歴少城闉)十年
出幕之孤鴻(杜詩十年出幕府北史盧思道周時為武陽太守位下不得志為孤鴻賦以寄情)
萬里題橋之駟馬(萬里橋在成都中和門外寰宇記諸葛武矦送費禕聘吳至此曰萬里之)
(行始于此矣又唐史載玄宗狩蜀過此問橋名左右對以萬里玄宗歎曰開元末僧一行謂更二十年國有難)
(朕當遠遊至萬里之外此是也遂駐蹕成都杜詩萬里橋西宅百花潭北莊餘見前)超遷寵甚稱
塞闕然靖循表選之由(循吏傳公卿缺則選諸所表以次用之)定出裏言
之賜(見前)竊以收蜀而給轉漕史稱蕭何之功(蕭何傳何以丞相留)
(收巴蜀計戶轉漕給軍鄂千秋曰何轉漕關中給食不乏此萬世功也)諭巴以擅運輸文
見相如之檄(司馬相如諭巴蜀檄聞其發兵興制驚懼子弟憂患長老郡又擅為轉粟運輸皆非)
(陛下之意)非天府前腴而後瘠(見上條)殆雪山昔重而今輕(杜詩)
(諸葛蜀人愛文翁儒化成公來雪山重公去雪山輕)萬甕萬牛窘韋臯之去鎮(昌黎)
(元和聖德詩疆外之險莫過蜀土韋臯去鎮劉闢守後萬牛臠炙萬甕行酒有惟其兇有餌其誘)一琴
一鶴欠清獻之乘軺(見前)況從漢棧之囂闐(張良傳良因說漢王燒絶)
(棧道師古曰棧道閣道也囂說文聲也氣出頭上从㗊从頁頁首也鄭氏曰象聲之形聲形不可象故象其氣)
(從口出左傳湫隘囂塵注聲也詩選徒囂囂闐說文盛貌詩振旅闐闐)不見秦兵之耐戰
(史記張儀曰秦帶甲百餘萬車千乘騎萬疋虎賁之士踀跼科頭貫頥奮戟者至不可勝計山東之士披甲蒙)
(胄以會戰秦人捐甲徒裼以趨敵左挈人頭右挾生虜夫秦卒與山東之卒猶孟賁之與怯夫烏獲之與嬰兒)
(垂千鈞于鳥卵必無幸矣)益州疲敝民不聊生(出師表天下三分益州疲敝)劒閣
崢嶸君誰與守(蜀道難劒門崢嶸而崔嵬)飛鳥桃蟲當徵於後思(詩予)
(其懲而毖後患莫予荓蜂自求辛螫肇允彼桃蟲拚飛維鳥未堪家多難注肇始允信也桃蟲鷦也鳥之始小)
(終大者爾雅云桃蟲鷦其雌名鴱陸機疏云今鷦鷯是也微小于黃雀其雛化而為鵰故俗語鷦鷯生鵰言始)
(小終大者始為桃蟲長大而為鷦鳥以喻小惡不誅成為大惡)木牛流馬詎宜付之庸
人如某者志夲熊熊(山海經其光熊熊其氣魄魄注皆光氣炎盛相焜燿之貌史記索隱)
(廉頗傳贊清飆凛凛壯氣熊熊庾信趙國公集序熊熊旦上增城抱日月之光燄燄宵飛南斗觸蛟龍之氣)
才終鹿鹿(見前)滿頭素髮意已蕭條(潘岳賦斑鬢彪以承弁兮素髮颯以垂領)
(杜詩素髮乾垂領又飄蕭將素髮又不堪人事日蕭條)眯目黃塵法當憔悴(山谷詩法)
(當憔悴百寮底)進豨苓於館下以冗見治(言為國錄)希驥足於治中
無才可展(法言晞驥之馬亦驥之乘也注晞慕也言為武岡通判)火燄生於兩角
(諸集拾遺李&KR0776;為國子直講求郡晨登講席諸生見&KR0776;巾上兩燄火起是日得榮州)月影轉於半
輪(李詩峨眉山月半輪秋影入平羌江水流)雖洊擁於䨇旌悄無聞於五袴
(悄七小切增韻静也)適承驪駕之缺(見前)驟蒙龍節之頒(周禮地官掌節凡邦)
(國之使節山國用虎節土國用人節澤國用龍節皆金也以英蕩輔之)求者不予而予者
不待求此恩厚甚食以足兵而兵不足以食兹事奈何
冐哀籲而弗回(尚書以哀籲天)恐顚隮之難免(尚書我乃顛隮)兹蓋伏
遇某官國之元氣學者泰山(並見前)惓惓先天下之憂(范文)
(正公岳陽樓記先天下之憂而憂後天下之樂而樂)卓卓得聖人之任(韓詩高意還卓卓)
論思獻納精神折千里之衝(文選朝夕論思日月獻納餘見前)諏度詢
謀採訪遴十道之選(詩周爰咨諏周爰咨謀周爰咨度周爰咨詢舊唐書地理志貞觀元)
(年因山河形便分天下為十道一曰關内道二曰河南道三曰河東道四曰河北道五曰山南道六曰隴右道)
(七曰淮南道八曰江南道九曰劒南道十曰嶺南道開元二十一年分天下為五十道每道置採訪使檢察非)
(法如漢刺史之職)萬里東溟之隔導江漢以朝宗(王維詩大河注東溟尚書)
(江漢朝宗于海)十年北風之涼閔岷峨之悽愴(詩北風其涼雨雪其雱王襃傳)
(襲貂狐之燠者不憂至寒之悽愴杜詩岷峨氣悽愴)行行且止避御史難歴井以
捫參(桓典傳拜侍御史常乘驄馬京師畏憚為之語曰行行且止避驄馬御史餘見前)皇皇者
華遣使臣且翕箕而挹斗(詩序皇皇者華君遣使臣也詩維南有箕不可以簸揚維)
(北有斗不可以挹酒漿維南有箕載翕其舌維北有斗西柄之揭正義曰箕星不可簸揚者徒翕置其舌而已)
(斗星不可挹㪺者亦徒西其柄之揭然耳亦猶王之宫司虛列而無所用也)某敢不問民疾
苦察吏否臧寧損食以節衣無剥廬而豐屋(易小人剥廬又豐其)
(屋蔀其家象曰豐其屋天際翔也損節剝豐四卦名)戍蓬婆之雪謹操蘇武之節
旄(杜詩已收滴博雲中戍欲奪蓬婆雪外城蓬婆吐蕃城名在雪山之外蘇武傳杖漢節牧羊卧起操持節)
(旄盡落陶侃傳王導入石頭城令取故節侃笑曰蘇武節似不如是)跂織女之星徐問張
騫之機石(詩跂彼織女終日七襄注跂隅貌織女三星跂然如隅三星鼎足而成三角望之跂然故)
(云隅貌襄反也終一日歴七辰至夜而反徒見其如是何曾織乎餘見前)
除成都漕謝檢正都司(宋宰屬有檢正有左右司左右司即隋尚書都司國)
(史補二十四司呼左右司為都公)
分江鄉之符偶綴益州之分(王灣詩飛棹歴江鄉李詩流浪憶江鄉李郃傳有二)
(使星向益州分野)出澤國之節就令周道之馳(周禮澤國有龍節詩周道倭遲)
輕孤熟路之車(韓文若駟馬駕輕車就熟路言先守榮眉二州就除成都漕也)大乏生
財之道循牆莫避(家語三命而俯循牆而走)叱馭知慙(見前)竊以中和
布宣金馬亦煩於遣使(王襃傳方士言益州有金馬碧雞之寶可祭祀致也宣帝使襃)
(往祀焉餘見前)疲敝危急木牛尚困於餽師(出師表益州疲敝此誠危急存亡之)
(秋也)蓋窘十餘鍾一石之輸(見前)頗仰三百萬斛榖之糴(趙充)
(國傳吾謂耿中丞糴二百萬斛榖食貨志昭帝五鳳中大司農耿壽昌奏言故事歲漕關東榖四百萬斛以給)
(京師用卒六萬人宜糴三輔弘農河東上黨太原郡榖足供京師可以省關東漕卒過半)比既失丘
山之㬥㬥(暴音僕苟子上得天時下得地利中得人和財貨渾渾如泉源汸汸如河海暴暴如丘山)
(注暴暴卒起之貌言物多委積高大如丘山也)乃專責原隰之皇皇(見前)琴鶴清
規或又似劈琴而煮鶴(李商隱雜纂殺風景八事内有燒琴煮鶴東坡詩明朝只恐兼)
(烹鶴注小說不好事者爨琴煑鶴其詩曰自從烹鶴燒琴後獨坐青山背月明東坡帖衞懿公好鶴以亡其國)
(房次律好琴得罪至死乃知燒煮之士亦自有理)繭絲拙計今不待成繭而取
絲委之駑庸何以黽勉伏念某秉心抗直涉世迂疎綿
力薄材位合居於人下(並見前)虛悲空警憂乃犯於衆先
(韓詩離離挂空悲慼慼抱虛警)甘以狂愚老於廢棄慨一寒之去國驚
十暑之浮家(新唐書張志和傳顔眞卿為湖州刺史志和來謁眞卿以舟敝漏請更之志和曰願)
(為浮家泛宅往來霅苕間)晨入太學而招諸生投閒乃分(見前)夜發清
溪而向三峽假守非才(李詩夜發清溪向三峽思君不見下渝州)方弄月於
峨眉(李詩一振高名滿帝都歸時還弄峨眉月)遽觀風於海眼(杜工部石笋行君不見益)
(州城西門陌上石笋䨇高蹲古來相傳是海眼苔蘚食盡波濤㾗杜光庭石笋記云舊傳石笋之名有六曰石)
(笋曰蜀妃闕曰沉西石曰魚鳧仙壇曰西海之眼曰五丁石門又成都記云距石笋二三尺每夏月大雨往往)
(䧟作土穴泓水湛然凡三五日忽然不見故有海眼之說唐段柯古續酉陽雜俎蜀石笋街夏中大雨往往得)
(雜色小珠俗謂地當海眼莫知其故蜀僧惠嶷曰前史說蜀少城飾以金璧珠翠桓温惡其太侈焚之合在此)
誦詩授政敢曰使四方而不能咨諏為謀是當拜五善
以求獲(見前)此蓋伏惟(撿正云)司存雨露身逼雲霄(檢詳云)彌
綸省闥弼亮廟廊(編修云)司存雨露感會風雲(後漢書二十八將傳)
(論中興二十八將世以為上應二十八宿未之詳也然咸能感會風雲奮其知勇稱為佐命亦各志能之士也)
(杜詩風雲感會起屠釣韓詩風雲一朝會變化在一身)(詳定云)爕和帝載翊贊天
樞(鬼谷子人君亦有天樞生養成藏亦復不别)(左右史云)身為國史(杜氏左傳序身為國)
(史躬覽載籍必廣記而備言之)君舉必書(左傳君舉必書書而不法後嗣何觀)推轂多有
味之言(見前)蒙霧獲不知之潤(東坡集餘膏所燭常分無盡之灮蒙霧而行皆獲不)
(知之潤)謂吳蜀相為唇齒當廣咨諏(陸機傳或曰吳蜀脣齒之國也夫蜀滅吳)
(亡理則然矣夫蜀蓋藩援之與國而非吳之存亡也)得信布以任爪牙亦資餽餉
(漢書序傳爪牙信布腹心良平)有可福虛危之次(東坡詩斯人乃福星遣出虛危間)諒
多憚參井之捫(見前)病駒弗稱於文羈(柳河東起廢答病顙駒大而不尨可)
(秣飾焉於是衆牽駒上燥土大廡下莝以雕胡秣以香萁錯貝鱗纕鑿金文羈絡以和鈴纓以朱緌)老馬
或諳於故路(韓非子齊桓公伐孤竹春往冬還返迷失道管仲曰老馬之智可用也乃放老馬而)
(隨之遂得道焉杜詩古來存老馬不必取長途)藐然外服(尚書越在外服)假以裏言(見前)
乘白露以采葭(詩蒹葭采采白露未已所謂伊人在水之涘遡廻從之道阻且右遡遊從之宛)
(在水中沚注采采猶萋萋盛也蒹葭之草采采然雖盛未堪家用必待白露凝戾為霜然後堅實中用以興秦)
(國之民雖衆而未順德教必待周禮以教然後能從上命國乃得興此采葭借用)俾青天之轉
粟(見前)某敢不愛人節用盡力鞠躬勉千里之贏糧(韓信傳千)
(里餽糧士有饑色)甘三年之刻楮然公車實無希於暮召(俱見前)
但錦城能不願於早還(蜀道難朝避猛虎夕避長蛇磨牙吮血殺人如麻錦城雖云樂)
(不如早還家)四牡遄歸而苞栩載飛且謹戍西山之雪(詩翩翩者)
(鵻載飛載下集于苞栩王事靡盬不遑將父鵻鳺鴀也鳥之慤謹者人皆愛之可以不勞猶則飛而下止于栩)
(木喻人雖無事豈可獲安乎感勵之杜詩西山白雪三城戍南浦清江萬里橋)萬象皆春而孤
槎自客何因近南斗之星(杜詩萬象皆春氣孤槎自客星蘇味道詩遠從南斗外遥)
(仰列星文)
除成都漕謝李制置(&KR0811;)
守江鄉之符正慙玩愒出澤國之節濫僃將輸(俱見前)亟
控需章(需章章之有需頭者詳見前)冀回渙汗(劉向傳易曰渙汗其大號言號令如汗汗)
(出而不反者也今出善令未能踰時而反是反汗也需渙卦名)兹奉大元帥之承制(袁紹)
(傳承制以韓馥為奮威將軍)必欲小行人之疾驅(周禮秋官司寇大行人中大夫二人)
(小行人下大夫四人小行人掌邦國賓客之禮籍以待四方之使者)冐昧滌紅(李賀詩金科篆字紅)
(屈盤滌紅謂滌印也新唐書百官志節度使視事三日洗印視其刓缺)凌兢布白(甘泉賦馳閶闔)
(而入淩兢師古曰淩兢者寒涼戰栗之處)伏念某百無操挾獨有迂疎學無
所成空敝精神於蹇淺(莊子小夫之智不離苞苴竿牘敝精神于蹇淺注昏于小物所)
(得者淺)仕未能信僅存肝膽之輪囷(韓詩窮途致感激肝膽還輪囷)立館
下招諸生一鳴輒斥(新唐書姦臣傳李林甫居相位十九年蔽欺天子耳目諫臣皆持禄)
(養資補闕杜璡再上書言政事斥為下邽令因以語動其餘曰君等獨不見立仗馬乎終日無聲而飫三品芻)
(豆一鳴則黜之矣餘見前)坐堂上稱太守再鼓已衰(東坡後杞菊賦吁嗟先生誰使)
(汝坐堂上稱太守前賓客之造請後掾屬之趨走言歴守榮眉)獨感吾選韓厥之知(晉語)
(趙宣子言韓獻子于靈公以為司馬河曲之役趙孟使人以其乘車干行獻子執而戮之宣子召而禮之皆告)
(諸大夫曰二三子可以賀我矣吾舉厥也而中吾乃今知免于罪矣詳見後)皇顧孰殺子産
之怨(見前)止須書考力乞投閒(韓文投閒置散)敢圖清朝(李詩更奏遠清)
(朝)驟畀漕事惟成都夙稱陸海海已近於揚塵而益部
舊號使星星今同於隕石(俱見前除成都漕到任謝史丞相條)熬波無潤
(南史張融傳作海賦文辭詭激以示顧顗之顗之曰卿此賦實超玄虛但恨不道鹽耳融即求筆注曰漉沙搆)
(白熬波出素積雪中春飛霜暑路尚書潤下作鹹)刻楮難成(見前)百畞食九人寧
忍奪金於白晝(列子齊人有欲金者清旦衣冠而之市適鬻金者之所因攫其金而去吏捕得)
(之問曰人皆在焉子攫人之金何曰取金之時不見人徒見金賈誼傳白晝大都之中剽吏而奪之金師古曰)
(剽劫也)十鍾致一石尤難轉粟於青天此豈駑庸所能黽
勉(俱見前)聞將軍之令不聞天子之詔敢不膝行(周亞夫傳軍中)
(聞將軍之令不聞天子之詔項籍傳羽見諸侯將入轅門膝行而前莫敢仰視)急觀察於賦與
急刺史於民尚期指教(昌黎送許郢州序為刺史者恒私於其民不以實應乎府為觀)
(察使者恒急於其賦不以情信乎州誠使刺史不私於其民觀察使不急於其賦如是而政不均令不行者未)
(之有也)恭惟某官識弘且毅氣直以方學廣而聞多(爭臣論學)
(廣而聞多不求聞於人也)才全而能鉅(荆潭唱和詩序鏗鏘發金石幽眇動鬼神信所謂材全而)
(能鉅者也)光猗蘭之葉世載其英(杜詩仙李盤根大猗蘭奕葉光蜀都賦江漢炳靈世)
(載其英)勁前茅之權帝嘉乃績(尚書子懋乃德嘉乃丕績餘見前)受任危
難之際(出師表受任於敗軍之際奉命於危難之間)折衝談笑之間邊境膽
寒士民心服薦吳起薦西門豹悉送吹嘘(劉向說苑田子方謂翟黃)
(曰何子賜車轝之厚也翟黃對曰昔者西河無守臣進吳起而西河之外寧鄴無令臣進西門豹而魏無趙患)
(酸棗無令臣進北門可而魏無齊憂魏欲攻中山臣進樂羊而中山拔魏無使治之臣臣進李克而魏國大治)
(是以進此五大夫者爵禄倍以故至於此)咨向寵咨郭攸之尤加摸索(出師表侍)
(中侍郎郭攸之費禕董允等此皆良實志慮忠純愚以為宫中之事事無大小悉以咨之將軍向寵性行淑均)
(曉暢軍事愚以為營中之事悉以咨之餘見前)有如蹩躠(蹩蒲結切說文踶也一曰跂也躠私列切)
(旋行貌一曰行不正莊子蹩躠為仁踶跂為義注用力貌)亦俾馳驅某敢不恪奉六
條圖拜五善(俱見前)維駒維騏維駰維駱肯自怠於鞭笞
(詩我馬維駒六轡如濡又我馬維騏我馬維駱我馬維駰說文馬二歲曰駒詩注六尺以上馬五尺以上駒說)
(文騏馬青驪文如博棋也爾雅隂白雜毛駰注隂淺黑今之泥驄白馬黑鬛駱注夏后氏駱馬黑鬛互見前陸)
(賈傳漢王起巴蜀鞭笞天下)我任我輦我車我牛願少寬於轡策(詩我)
(任我輦我車我牛我行既集蓋云歸哉注轉餫之役有負任者有輓輦者有將車者有牽傍牛者虞詡傳願寬)
(假轡策勿令有所拘閡而已)其為頌徯罔既敷宣
謝黃制副賀除成都漕
某受容察於偏城正虞謫滿(韓文受容受察不復進謝餘見前)畀將輸
於一道安得誤除知必出於流言(荀子流言止于智者)迺遽蒙於
&KR1081;記(&KR1081;音往揚雄傳因江潭以&KR1081;記兮注&KR1081;往也記書記也謂弔文也言因江水之邊而投書記以往弔)
(也)蠅雖貪夫附驥(隗囂傳蒼蠅之飛不過數步即託驥尾得以絶羣廣絶交論附騏驥之旄)
(端軼歸鴻于碣石)犬不足以續貂(趙王倫傳倫僣即帝位諸黨皆登卿將並列大封其餘同)
(謀者咸超階越次不可勝紀至於奴卒厮役亦加以爵位每朝會貂蟬盈坐時人謂之諺曰貂不足狗尾續)
使萬一如傳聞當再三而退避區區之懇(左傳是區區者而不予畀)
(又宋國區區而有詛有祝楚元王傳豈為區區之禮哉師古曰區區謂小也食貨志桓公用區區之齊陸賈傳)
(欲以區區之越與天子抗衡為敵國竇田灌韓傳贊藉福區區其間崔駰傳思效其區區禰衡傳宣操區區之)
(惠又臣等區區敢不以聞古詩一心抱區區杜詩浮名尋已已嬾計託區區)續續以陳(陳後山詩)
(續續題詩不耐閒)比羞蘋蘩甚愧施輕而報重(羞說文進獻也左傳蘋蘩蕰藻)
(之菜可羞于王公)兹奉竿牘不覺情過而禮踰(韓文苟來者吾斯進之而已矣)
(烏待其禮踰而情過乎)百感稠重尺牋勃窣(司馬相如傳媻姍勃窣師古曰謂行于叢)
(薄之間)亟其申稟仰乞丙原(丙明也說文萬物成炳然漢志明恊于丙此啓自比羞)
(蘋蘩以下似有舛錯)
謝順慶李知府賀除成都漕(順慶府古巴子國秦屬巴郡漢為充國安)
(漢等縣地晉屬巴西郡劉宋析置宕渠郡唐天寶初改南充郡大歷中改充州宋初以州隸梓州路)
(寶歷間陞順慶府)
某蕭然塵土殊乏郡庸聞之道途謂有使命(左傳祝佗私於萇弘)
(曰聞諸道路不知信否南史何敬容傳草萊之人聞諸道路)知流言之難信省孤迹
之不堪正使誤除亦當請免敢圖采聽便辱品題某有
敢簸揚實無被受不稼蔑取禾之理(見前)負乘惟致寇之
憂(繫辭易曰負且乘致寇至負也者小人之事也乘也者君子之器也小人而乘君子之器盗思奪之矣)
先布尺牋少攄寸悃(攄抽居切博雅舒也)嗣規申控敢幸丙原
代羅制機(&KR0008;)改除太守謝史丞相(自黎州改衡州地理沿革表)
(黎州秦漢屬蜀郡東晉李特據蜀置漢源郡後周開越雋置黎州唐天寶曰洪源郡蜀劒南道宋復)
(黎州屬成都府路衡州秦屬長沙郡漢屬長沙國東漢屬長沙零陵二郡吳置湘東郡劉宋為湘東)
(國梁置衡州隋為衡山郡唐天寶為衡陽郡宋復衡州屬荆湖南路)
假守漢源冐控陳情之請(注見題下)改麾晉嶺實諧便養之
謀(郡志晉嶺山在今衡州府桂陽州南八十里相傳此嶺晉時出銀鉛砂礦)寬庭闈萬里之
懷(杜詩我已無家尋弟妹君今何處訪庭闈錢起詩借問還珠盈合浦何如鯉也入庭闈王介甫詩刻章琢)
(句獻天子釣取薄禄懽庭闈)出坏冶一陶之力(見前)福如天而徼受(左傳)
(如天之福又君惠徼福於敝邑之社稷詩並受其福)感無地以寄言(嵇康琴賦吟詠之不足則)
(寄言以廣意山谷集諒無地以寄言故莫傳于膾炙又風流無地寄言章帝紀注無可寄言故云無狀)伏
念某學殖蕪疎賦材蹇淺(莊子敝精神于蹇淺)詩書門戶所求無
忝於父兄(晉書孫盛傳若此史遂行自是關君門戶事南史陸慧曉傳顧琛一公兩掾英英門戶王)
(奐傳百年門戶宜思後計王曇首傳武帝問王弘曰卿弟何如卿答曰若但如下官門戶何寄王訓傳僧正惠)
(超見而竒之曰四郎舉動和韻是興門戶者唐任瓌傳瓌早孤叔父忠每曰吾子雖多庸保耳所以寄門戶者)
(瓌也新唐書奸臣傳許敬宗除著作郎喜謂所親曰仕宦不為著作無以成門戶詳見前)塵土簪裳
其實徒勞於州縣(梁竦傳州縣之職徒勞人耳)倚閩山而製邑(閩山一名)
(烏石山在今福州府城西南隅與九仙山對峙蔡襄詩低回傾北斗突兀起東閩)攀蜀道以籌
邊(成都府有籌邊樓詳見前)過灔澦百牢之關甚安蓮幕(灔澦堆百牢關皆在)
(今䕫州府十道志梁州有百牢關一統志魏辛毘云䕫州百牢關兵馬不可越杜詩䕫州險過百牢關李義山)
(詩莫嘆萬重山君還我未還武關猶在望何況百牢關)叱邛崍九折之坂忽冐竹
符(邛崍山在今榮經縣東四十里夲名卭筰故卭人筰人界也九折坂在卭崍山路阻峻回曲九折乃至山)
(上)惟此沉黎(漢書西南夷傳徙筰都最大師古曰筰都後為沉黎郡武帝紀定西南夷以為武都)
(牂柯越雋沉黎文山郡臣瓚曰沉黎治笮都去長安三千三百三十五里領縣二十一)界在雪嶺
(杜詩雪嶺界天白李燾詩絶塞卭崍外偏城越雋東山含初夏雪林偃夕陽風)綏懷六詔安有
竒功(新唐書南蠻列傳南詔或曰鶴拓曰龍尾曰苴咩曰陽劒夲哀牢夷後烏蠻别種也夷語王為詔其)
(先渠帥有六自號六詔曰蒙雋詔越析詔浪穹詔邆睒詔施浪詔蒙舍詔兵埒不能相君蜀諸葛武矦討平之)
(元李京雲南志略詔漢語國君也蒙氏居蒙舍川號蒙舍詔施望久據石和城號施浪詔豐咩據鄧睒川號鄧)
(睒詔豐時据浪穹號浪穹詔波衝據越折川號越折詔輔原羅據越雋號蒙雋詔是為六詔)荏苒二
年僅無乏事起家至二千石萬有餘榮(揚雄傳諸附離之者或起家至)
(二千石)倚門有九十親一則以懼敢謂洪鈞之轉復容畫
戟之森(俱見前)許邛筰之還轅(筰材各反音昨漢書西南夷傳自滇以北君長以十)
(數卭都最大自嶲以束北君長以十數徙筰都最大)指衡湘而昜組(衡山在今衡山縣西三十)
(里周禮職方氏荆州之鎮曰衡山寰宇記宿當翼軫度應璣衡故曰衡山湘水在衡州東源出廣西興安縣陽)
(海山流至分水嶺分流北流者謂之湘水)蓋范史之傳循吏僅十數人如桂
陽之有治聲乃二三軰(衡州漢初屬長沙國又分屬桂陽郡東漢長沙桂陽二郡隸荆)
(州范曄後漢書循吏傳魏颯字子産遷桂陽太守俗不知禮颯下車修庠序之教設婚姻之禮朞年邦俗從化)
(視事十年郡内清理茨充字子河代颯為桂陽亦善其政教民種殖桑柘麻紵之屬勸令養蠶織屨民得利益)
(焉許荆字少張遷桂陽太守郡濱南州風俗脆薄不識學義荆為設喪紀婚姻制度使知禮禁在事十二年父)
(老稱歌徵拜諫議大夫卒于官桂陽人為立廟樹碑後漢循吏舉天下郡國三百餘年僅得十二人桂陽居其)
(三而颯為稱首傅介子傳殺略三軰)尚詭圖於後效(京房傳自詭效功師古曰詭責也自以為)
(憂責也)期力企於前修有民人焉有社稷焉姑俟及瓜之
代孰主張是孰綱維是俾全啜菽之懽(禮記啜菽飲水盡其歡斯謂之)
(孝餘俱見前)揆厥所元亶知其自恭惟某官名垂宇宙(杜詩諸葛)
(大名垂宇宙)力負乾坤作室而厥子肯堂有偉相門之相(尚書)
(若考作室既底法厥子乃弗肯堂矧肯構孟嘗君傳相門必有相南史王訓傳訓召見文德殿上目送之謂朱)
(异曰可謂相門有相)若金而用汝作礪是維功令之功(尚書若金用汝作礪)
(史記太史公曰余讀功令至于廣勵學官之路漢書請著功令注新立此條請以著于功令功令篇若今選舉)
(令)談笑郤萊人之兵(家語定公與齊侯會于夾谷獻酢既畢齊使萊人以兵鼓譟劫定公)
(孔子歴階而進以公退曰裔不謀髮夷不亂華俘不干盟兵不偪好君必不然齊侯心怍麾而避之於是乃歸)
(所侵魯之四邑及汶陽之田)笞係制單于之命(賈誼傳行臣之計請必係單于之頸而制)
(其命伏中行說而笞其背)隂陽和而在内附何難外撫於四夷(王陵傳宰)
(相者上佐天子理隂陽順四時下遂百姓之宜外填撫四夷諸矦内親附百姓)上下交而其志
同尤欲曲成乎萬物(易泰小往大來吉亨則是天地交而萬物通也上下交而其志同也)
(繫辭範圍天地之化而不過曲成萬物而不遺)故如椎鈍亦預甄收某敢不刻
骨藏恩指心誓報乃瞻衡宇快林烏反哺之情(歸去来辭乃瞻)
(衡宇載欣載奔餘見前)當走京師窺槐龍顓面之拜(東坡詩日高黃繖下西清)
(風動槐龍舞交翠詳别見)
代董通判(居誼)除知惠州謝丞相
佐州東輔偶計日以合符(三輔郡名前百官表注京兆在尚官前街東入故中尉府)
(馮翊在太上皇廟西入右扶風在夕陽街北入故主爵府長安以東為京兆長陵以北為左馮翊渭城以西為)
(右扶風餘見前)乞郡南荒忽何天之從欲(說文何儋也徐鉉曰儋何即負何也爾雅)
(何鼓謂之儋鼔是何為負何也今負何字作荷又皆上去二聲而何但為誰何字矣)雖云小壘亦
出大鈞請裁狂簡之章少答生成之造伏念某蠧書淺
學(見前)鴈塔末科(古今詩話唐韋肇及第偶於慈恩寺鴈塔題名後人效之遂成故事宋張茂中)
(游城南記慈恩寺夲隋無漏寺唐永徽三年沙門玄装起塔初惟五塔磚表上心效西域窣堵波即袁宏漢記)
(所謂浮屠祠也長安中摧倒天后及王公施錢重加營建至十層其云鴈塔者天竺記逹親國有伽葉佛伽藍)
(穿石山作塔五層最下一層作鴈形謂之鴈塔嘉話錄謂張莒及進士第閒行慈恩寺因書同年姓名于塔壁)
(後以為故事按唐登科記有張台無張莒台于大中十三年崔鉶下及第馮氏引之以為自台始若以為張莒)
(則台詩亦有題名之說矣塔自兵火之後止存七層長興中西京留守安重霸再修之判官王仁裕為記長安)
(士庶每歲春時遊者相屬熙寧中失火經宵塗圬皆剝而磚始露唐人墨蹟于是畢見今孟郊舒元輿軰尚存)
(其無聞後世者不可勝數互見前)自役俗吏之塵始習癡兒之了依蓮
何有薦屢剡於公車(俱見前)種秫既登政偶安於田里(陶潛)
(傳為彭澤令在縣公田悉令種秫榖曰令吾常醉於酒足矣)冐昧題輿之座聊息吾
黔(見前)解后越俎之庖偶調衆口(東坡詩醋釅不堪調衆口)煩需章之
交上冀渙渥之留中(俱見前)人豈不自知耶小才未容於
大用仕者行其義也分憂亦所以近君(孟浩然詩郎官舊華省天子命)
(分憂)輒從五嶺之間乞乘一障而去(俱見前)蹌蹌儀鳳鷁自
分於退飛(尚書鳥獸蹌蹌鳳凰來儀餘見前)跕跕墮鳶馬何辭於後殿
(馬援傳當吾在浪泊西里間毒氣熏烝仰視飛鳶跕跕墮水中)鵝城㪷大(惠州志飛鵝嶺在惠州南)
(五里四面皆水水源自石埭山發西南而東遶嶺折而過大通橋入于西湖郡以此名為鵝城方輿勝覧舊經)
(相傳有古仙放本鵝流而至于此因建城故至今稱為鵝城僧曇秀來惠州見東坡坡曰山中人見公還必求)
(土物何以應之秀曰鵝城清風鶴嶺明月人人送與東坡白鶴新居上梁文鵝城萬室錯居二水之間鶴觀一)
(峯獨立千巖之上夢歸惠州白鶴山居詩鵝城亦何有偶拾鶴毳遺又鵝城見諸孫貧苦我為傷斗俗作㪷毛)
(氏曰考工記一豆注當作斗豆即古斗字左傳豆區鍾釜當作斗後人誤作俎豆之豆讀之今俗書作㪷蓋訛)
(併耳餘見前)鱷穴淵深(鱷湖在惠州豐湖南小而深亦曰鱷池東坡云西新橋下舊名鱷湖蓋嘗)
(有蛟鱷之類)飽惠州之飯讀淵明之詩兹亦竒矣(讀當作和山谷跋子)
(瞻和陶詩詩云子瞻責嶺南時宰欲殺之飽喫惠州飯細和淵明詩彭澤千載人東坡百世士出處雖不同氣)
(味乃相似)使渤海之民沾宣帝之化所願學焉(龔遂傳宣帝即位渤海左)
(右郡盗賊並起上以遂為渤海太守問何以息其盗賊遂對曰海濱遐遠不霑聖化其民困于饑寒而吏不恤)
(故盗弄陛下之兵于潢池中耳)恭惟某官佐王經邦(周禮以佐王均邦國疏王不獨治故)
(云佐王尚書論道經邦孔傳經緯國事)量能授職雖馬勃牛溲兼收並蓄
何所不容(見前)然蠅營狗苟驅去復來奚其為政(送窮文朝悔其)
(行暮已復然蠅營狗苟驅去復還)凡干内補悉與外除求仁得仁我則
異於是以德報德公其許之歟某尚遠戍期敢忘政學
(左傳子産曰僑聞學而後入政未聞以政學者也)一麾乃出守孰非大丞相之
恩庶民所以安願課良刺史之效(俱見前)
除武岡通判謝丞相
散人細滿干續食於夲朝(莊子散人又惡知散木新唐書隱逸傳陸龜蒙字魯望居)
(于甫里不乘車升舟設蓬齎束書茶竈筆牀釣具往來時謂江湖散人南史宋文帝元嘉時守宰以六期為斷)
(及宋末以治民之官六年過久乃以三年為斷謂之小滿齊武帝永明元年宋末以治民之官六年過久乃以)
(三年為斷謂之小滿而遷換去來又不能依三年之制詔自今一以小滿為限武帝紀徵吏民有明當世之務)
(習先聖之術者縣次續食令與計偕)宰物曲成特轉丞於支郡(鼂錯傳削其支郡師)
(古曰支郡在國之四邊者也宋史職官志昔者興國初詔廢支郡出于一時十國為連周法斯在一道署使唐)
(制可尋至若號令之行風教之出先及于府府以及州州以及縣縣以鄉里自上而下由近及遠支郡之不可)
(廢也明矣宜復置支郡隸于大府韓詩漢刑支郡黜東坡啓得請支郡僃負屬城又重使一夫之不獲特捐支)
(郡以見收)詎能希展足之驥頼未廢病顙之駒(俱見前)愧溢情
顔感踰分願伏念某平沉庸俗全抱拙疎骨相既屯乏
雲雷經綸之學(吳志虞翻字仲翔孫權以為騎都尉數犯顔諫爭權不能容又性不恊俗多見)
(謗毁坐徙丹陽涇縣復徙交州翻别傳翻放棄南方云自恨疎節骨體不媚犯上獲罪韓詩久欽江總文才妙)
(自嘆虞翻骨相屯昜雲雷屯君子以經綸注君子經綸之時杜詩雲雷屯不已)丘園自賁非河
漢黼黻之文(昜賁于丘園束帛戔戔疏丘園是質素之處于此施飾不華侈費用則所束之帛戔)
(戔衆多也劉峻廣絶交論舒向金玉淵海卿雲黼黻河漢)猥蒙養士之仁濫綴教胄
之屬(謂國錄)經笥之嘲未發謗篋之惡已盈(俱見前)先生學
雖勤言雖多譽難酬毁(進學觧先生學雖勤而不由其統言雖多而不要其中文雖竒)
(而不濟於用行雖修而不顯于衆)相國禮之過知之至罪止從疑(見前)俾
奉叢祠(陳勝傳廣之次所旁叢祠中師古曰叢謂草木岑蔚處也祠神祠也)實為寬典掘
雲而破嵽嵲歸尋黃獨之苖(嵽音迭嵲音孽韻會嵽嵲山高貌杜詩凌晨過驪山)
(御榻在嵽嵲韓詩掘雲破嵽嵲採月漉坳泓注嵽嵲山小而不安貌杜詩黃獨無苖山雪盛短衣數挽不掩脛)
乘月而弄潺湲飽飲紅泉之水(紅泉在撫州府城西三十二里銅山下謝靈運)
(詩乘月弄潺湲又石磴寫紅泉)倏三周於歲籥(東坡集屢更歲籥)冐一問於化
甄兹蒙天恩俾貳斗壘都梁樂土(都梁城在武岡州東五里長沙定王子封)
(都梁矦國于此都梁山在武岡州東一百三十里都梁水出武岡州西南武岡漢為都梁夫夷二縣地詩逝將)
(去汝適彼樂土)巫水舊磻(柳文巫水之磻)崇寧拔縣而升軍甫百餘歲
(宋崇寧四年以郡州疆境廣漠析武岡綏寧二縣置武岡軍)嘉定揠僉而置倅方一
二員及瓜之戍雖遙種漆之謀有待(樊宏傳宏父重字君雲營理産業物)
(無所棄嘗欲作器物先種梓漆時人嗤之然積以歲月皆得其用向之笑者咸求假焉)威為龍蛇
恩為赤子當贊郡條(韓文以武則忿以憾以恩月積而肆一以為赤子一以為龍蛇)小
不虺蜮大不鯨鯢仰憑國力(柳文武岡銘序由公之仁小不為虺蜮大不為鯨鯢)
(恩重事持不邇而遠)恭惟某官得聖之任為帝者師(張良傳以三寸舌為帝者)
(師東坡集才惟王佐學夲帝師)父子繼世三公邁史丹仕漢朝之績(史丹)
(傳贊史丹父子相繼高以重厚位至三公丹之輔導副主掩惡揚美傳會善意雖宿儒逹士無以加焉)明
良慶會六字紹越王輔孝廟之勳(宋史史浩傳浩治第鄞之西湖上建閣奉)
(兩朝賜書又作堂上為書明良慶會名其閣舊學名其堂)鹽梅水火鼎實惟和粉米
繡絺衮章亦别(俱見前)存竹頭於舸艦(陶侃傳時造船木屑及竹頭悉令舉)
(掌之咸不解所以及桓温伐蜀以侃所佇竹頭作丁装船詳别見)拾桐尾而宫商(見前)念
椎鈍之無他嘆陸沉之已久(莊子方且與世違而心不屑與之俱是陸沉者也注)
(人中隱者譬無水而沉儲光羲詩王屋嘗遠遁伊川復陸沉杜詩反朴時難遇忘機陸易沉)日月出
矣時雨降矣將令萬物之得宜(莊子日月出矣而爝火不息其於光也不亦難)
(乎時雨降矣而猶浸灌其於澤也不亦勞乎)江漢濯之秋陽暴之寧忍匹夫
之不獲因其素出於門下使之姑試於治中某敢不滌
濯其心靖共爾位思稱屏星之重(俱見前)圖為杯水之清
(隋書循吏傳趙軌為齊州别駕在州四年考績連最徵入朝父老相送者各揮涕曰公清若水請酌一杯水奉)
(餞軌受而飲之)魚尾既頳詎敢竭斗升於東海(頳音檉說文赤色也夲作䞓詩)
(魴魚䞓尾王室如燬通作竀左傳如魚竀尾注魚勞則尾赤)烏頭可白儻或憐三匝
於南枝(燕丹子燕太子丹質於秦秦遇之無禮不得意欲歸秦王不聽謬言曰令烏白頭馬生角乃可)
(丹仰天嘆烏即白頭馬為生角秦王不得已而遣之餘見前)
除武岡通判謝宣參政(繒)
祝釐秩滿干續食於大鈞(釐說文福也封禪書文帝制曰祝釐者歸福于朕百姓不)
(與焉自今祝致敬母有所祈師古曰釐夲字作福假借用耳音同僖武帝紀縣次續食令與計偕注令所徵之)
(人與上計者俱來而縣次給之食)宥過恩深俾轉丞於小壘(尚書宥過無大)得
逾劵外(莊子劵内者行乎無名劵外者志乎期費山谷詩人生但安樂劵外豈無力)愧益情
涯伏念某全蹈拙疎見謂庸俗(趙充國傳見謂忠謹)乾愁漫解初
非了事之癡(韓詩乾愁漫解坐自累與衆異趣誰相親餘見前)虛警空悲直坐
信書之誤(韓詩離離挂空悲戚戚抱虛警柳詩信書成自誤經事漸知非)偶蒙灮範擢
糾成均(糾吉酉切察也謂為學錄詳見前)韓愈乏赤箭之材徒勞晨入
(進學解國子先生晨入太學又赤箭青芝詳别見)鄭虔荒蒼苔之屋端合早歸
(杜詩先生早賦歸去來石田茅屋荒蒼苔)獲領叢祠(見上條)允為寬典青精可
飯居然乏大藥之資(杜詩豈無青精飯使我顔色好苦乏大藥資山林跡如掃學林新編)
(云陶隱居登眞訣有乾食青精䭀飯其法即南燭草浸米烝飯㬥乾其色青如&KR0034;珠食之延年丹書抱陽山人)
(藥證曰夫大藥者湏鍊沙中汞能取鉛底金黃芽為根蔕水火鍊功深)黃獨無苖聊爾託
長鑱之寄(杜詩長鑱長鑱白木柄我生託子以為命黃獨無苖山雪盛詳見前)三年於此
百念蕭然誰為推轂之言忽有題輿之命(並見前)青袍朝
士之最困遽借牙緋(杜詩青袍朝士最困者)黃紙除書之無名特
加齒錄(白樂天詩綠醅新酎嘗初熟黃紙除書到不知又紅旗破賊非吾事黃紙除書無我名王濬傳)
(有二孫過江不見齒錄沈佺期回波詞姓名雖蒙齒錄袍笏未賜牙緋此聮蓋用其語)雖尚俟數
年之戍亦強名半刺之官(常清净經吾不知其名強名曰道)伏遇某官
弼亮天工辨章人物(後漢書劉愷傳職在辨章百姓宣美風俗班固傳惇睦辨章之化洽)
(鄭玄注辨别也章明也元周密癸辛雜志人呼平章為辨章見尚書大傳第一曰辨章百姓百姓昭明史記則)
(又以為便章百姓韓文公袁氏先廟碑亦用辨章二字)贊一氣洪鈞之槖籥(槖籥音託)
(藥老子天地之間其猶槖籥乎虛而不屈動而愈出注槖籥中空虛又能有聲氣)覃萬間廣厦
之帡幪天地為鑪造化為工力扶公道江漢以濯秋陽
以㬥洞見物情閔其嘗誨館下之諸生使之姑試治中
之别駕初無驥足之可展始見牛溲之不遺(俱見前)某敢
不銘骨鏤心(曹植責躬表臣自抱釁歸藩鏤肌刻骨柳文銘心鏤骨無報上天杜詩食恩暫鹵莽)
(鏤骨抱酸辛)洗腸滌胃(南齊書竺景秀以過繫作部荀伯玉曰使得自新必吞刀割腸飲灰洗胃)
(帝釋之)七年之病三年之艾未容急禄以代耕百畞之田
五畞之桑且合力田而報國
除武岡通判謝葛僉書(洪)
奉祠秩滿學干禄於天朝(韓文流聲實于天朝)起廢恩深轉為丞
於斗壘(史記太史公自叙春秋補敝起廢柳文今兹是州起廢者二焉東坡詩今年聞起廢山谷詩諸)
(公起廢自林泉)自匪推當時之轂何由題仲舉之輿拜渥自天
歸恩有地伏念某材眞無似命亦不猶(並見前)糞壤孤豚
初豈願犧於太廟(史記莊子傳子獨不見郊祭之犧牛乎養食之數歲衣以文繡以入太廟)
(當是之時雖欲為孤豚豈可得乎韓詩孤豚眠糞壤不慕太廟犧糞壤二字出此)榆枋斥鷃抑
難附鳳於高岡(莊子我决起而飛槍榆枋時則不至而控於地而已矣又斥鷃笑之法言附鳳)
(翼詩鳳凰鳴矣于彼高岡梧桐生矣于彼朝陽)弗能藏畔以自埋(莊子是自埋于民自藏于)
(時注修田農之業是隱藏于隴畔)猥取入朝之見妬(鄒陽傳女無美惡入宫見妬士無賢)
(不肖入朝見嫉)館下之誨言未既粗免嘲師(見前)臺中之評品為
傾渠能原毁(昌黎言箴臺中之評人反以汝為傾又有原性原毁等篇)兩年雲卧(鮑昭)
(詩雲卧恣天行謝靈運詩披雲卧石門杜詩雲卧衣裳冷李詩雲卧游八極又雲卧從所適又雲卧歸丹壑又)
(雲卧起咸爭)百念冰銷負米為身飽只增於多感(杜詩負米晚為身每)
(食臉必泫)析薪無子賤亦覺其有涯任諸公臺省之登甘此
士江湖之落(並見前)獨嘗侍夫子之履舄(舄&KR1755;也古今注以木置&KR1755;下乾)
(腊不畏泥濕故曰舄三禮圖複下曰舄單下曰履)頗辱知小人之肺肝方通國
稱匡章之非乃逄人說項斯之善士固伸於知己況受
殊知身未可以許人詎容弗許伏遇某官四朝元老一
代眞儒(並見前)自治治人所學皆周孔之學(法言先自治而後治人之)
(謂大器韓詩生平企仁義所學皆周孔)先覺覺後斯民即堯舜之民從容
取日於虞淵(吕温狄梁公立廬陵王傳贊取日虞淵洗光咸池潛授五龍夾之以飛於休梁公社)
(稷之臣濡迹應變與唐屈伸妖虹横夭鳴牝專晨獨立大道指南生人)談笑作霖於商野
耆壽俊在服精神眞足以折衝(尚書罔或耆壽俊在厥服李尋傳夲疆則精神)
(折衝)敉寧武圖功夙夜密陪於基命(尚書以于敉寧武圖功孔傳翼佐我周用)
(撫安武事謀立其功詩夙夜基命宥密注基始命信宥寬密寧也早起夜卧行寬仁安静之政)獨念江
濤之如此深思人物之眇然(並見前)與其倚信於詐忠(張湯)
(傳狄山曰臣固愚忠若御史大夫湯乃詐忠)不若收羅於戇直(汲黯傳甚矣汲黯之戇也)
(又汲黯之正直賈捐之傳置之爭臣則汲直)留何蕃於太學昔誰從祭酒之
言(昌黎何蕃傳太學六館之士百餘人以蕃之義行言於司業陽先生城請諭留蕃於是太學闕祭酒會陽)
(先生出道州不果留)處士元以治中今端出將軍之力有感在此
無謝得乎某敢不銘鏤殊私激昂晚節且忍饑而待麨
(俱見前)無乞酒而厭漿(袁子正書太歲在酉乞漿得酒)不利走趨梅福難
班於文石(韓文佩玉長裾不利走趨梅福傳願壹登文石之陛)尙能拜起李臯願
踔於武岡(黃霸傳許丞廉吏雖老尚能拜起送迎正頗重聽何傷韓文曹成王碑國良以武岡叛正)
(以討良為事從一騎踔五百里抵良壁盡降其軍)
代衛太社(樸)除袁州通判謝丞相(袁州秦屬九江郡漢屬豫章郡)
(孫吳及晉兼屬安成郡隋於宜春縣置袁州因袁山為名大業初改為宜春郡唐初復置袁州屬江)
(南道開元間屬江南西道天寶初復為宜春郡乾元初仍為袁州宋因之互見後)
徼恩改秩義難社下之留乞闕養親許待治中之次川
藪密藏其汙疾帡幪曲免於震凌終始生成後先超躐
全出大鈞坱北之造請陳小子狂簡之章伏念某天巧
素慳地寒寡挾父書是讀願再續於世科(並見前)門蔭可
羞空屢偕於計吏(宋史選舉志眞宗大中祥符二年以門蔭授京官年二十五以上求差使)
(者令于國學受業及二年審官院與判監官考試其業乃以名聞)﨑嶇三仕踸踔七階
(選人七階廸功修職從仕從政文林儒林承直詳見前)獨蒙公相之憫憐(宋朱彧可談云)
(祖宗故事宰相呼相公節度使帶開府儀同三司元豐官制前同中書門下平章事亦呼相公謂之使相三公)
(正眞相之任呼公相尚書改令廳為公相廳蔡京首以太師為公相其子攸自淮康軍節度使除開府儀同三)
(司遂父呼公相子呼相公時傳京父子入侍西宴上云相公公相子京對云人主主人翁其際遇如此老學菴)
(筆記菴京為太師賜印文曰公相之印因自稱公相童貫亦官至太師都下人謂之嫗相杜牧詩我家公相家)
(劍佩常丁當)不翅子姪之覆育燕巢於幕方欣得近於樓臺
魚潛在淵敢望上汚于池沼乃辱綴太常之屬亟令脱
小宰之銓(並見前)計校平生擢髮固難於數罪(韓詩計較平生事殺)
(却理亦宜范雎傳擢賈之髮以贖賈之罪尚未足)躋攀分寸吹毛宜速於求疵
(韓詩躋攀分寸不可上前漢書有司吹毛求疵後漢書杜林傳吹毛索疵詆欺無限四子講德論莫不肌栗慴)
(伏吹毛求疵益施螫毒)牽牛自分於奪牛失馬敢期於得馬適嚴
君之引疾從神圉而祝釐(並見前)懷眷戀庭闈之情欲甘
啜菽(禮記啜菽飲水盡其懽斯謂之孝注菽大豆也熬豆而食曰啜啜菽飲水以菽為粥以常啜之飲水)
(更無餘物以水而已)願出宰山水之縣少徯及瓜(韓詩出宰山水縣讀書松桂林)
忽蒙一陶之仁超陞半刺之任(並見前)宜春多勝蓋具見
韓昌黎之詩(韓詩莫以宜春遠江山在勝遊)爾袁得賢亦足考李泰伯
之記(李泰伯袁州學記今代遭聖神爾袁得賢君俾爾由庠序踐古人之跡)詎應伐輻(詩坎)
(坎伐輻兮寘之河之側兮注坎坎伐檀聲輻檀輻也君子不得進仕坎坎然身自斬伐檀木欲以為輪輻之用)
猥玷題輿收之沸湯烈火之中分以清風明月之寄子
來幾日我有二天伏念某官心契禹臯道侔伊吕書汾
陽二十四考事方半於古人取河朔一百餘州功已高
於今日璇璣密運而屢躋豐稔寶玉來歸而重見泰平
(寧宗嘉定十三年鎮江副都統翟朝宗以恭膺天命之寶來獻詳見前)時惟萬世永頼之
功尚恥一夫不被其澤老老幼幼皆重費於保全(東坡集顧)
(已于時齟齬于人費力保全)子子孫孫將奚為而報稱某敢不銘恩
鏤膂圖報誓心肉骨之卵翼之可坐須於泥軾(左傳所謂生死)
(而肉骨之也又勝如卵予翼而長之黃霸傳泥于軾前以章有德)吹嘘是披拂是尚終
託於化鑪(見前)
除兩浙運幹謝丞相
掃門執贄曾干相國之知(見前)得闕登畿俾贊使家之畫
(選詩結綬登王畿韓詩州家申名使家抑)免待及瓜之次足寬索米之憂頓
令小人之屬饜實感大鈞之坱圠伏念某學落不殖器
窳無竒(並見前)一科玷鄉老之賓(周禮地官司徒鄉大夫之職三年則大比攷其)
(德行道義而興賢者能者鄉老及鄉大夫帥其吏與其衆寡以禮禮賓之)三仕作諸侯之客
(杜詩甫也諸矦老賓客又早作諸矦客)鉥心擢胃僅成抽黃對白之文(貞曜)
(先生墓誌其為詩劌目鉥心刃迎縷解鉤章棘句搯擢胃腎神施鬼設間見曾出乞巧文抽黃對白啽哢飛走)
歴井捫參安識泛綠依紅之樂(見前心胃井參四宿名)既脱岷峨
之險(岷山在成都之西青城山是也峨山在成都西南峨眉山是也)復罹嬴博之悲(禮記)
(延陵季子適齊於其反也其長子死葬於嬴博之間注嬴博齊地今泰山縣是也)兩年甫詣於
選曹百拙難營於近禄獨蒙三握髮之遇許垂一舉手
之恩(並見前)嚴徐奮飛共勸枚臯之且忍(韓詩東馬嚴徐已奮飛枚臯即)
(召窮且忍)歸張嗟悼或疑東野之無成(韓詩況承歸與張二公迭嗟悼青冥送吹)
(嘘強箭射魯縞胡為久無成更以歸期告)適聞掾屬之虛實在神臯之近(文選)
(實為地之奥區神臯注神者美言之澤畔曰臯)冐為冶躍(見前)便辱陶成滿腹飲
河止冀斗升之水(莊子偃鼠飲河不過滿腹又豈有斗升之水而活我哉)舉頭見
日乃依尺五之天(韓詩舉頭看白日泣涕下沾襟杜詩爾家最近魁三象時論同歸尺五天)
(公自注俚語曰城南韋杜去天尺五)禄足代耕政堪學製十年出幕或笑
未了公事之癡(杜詩十年出幕府自可持旌麾傅咸傳生子癡了公事詳見前)三命循
牆可無不入帝城之恨(陳咸傳王音輔政信用陳湯咸數賂遺湯予書曰即蒙子公力)
(得入帝城死不恨餘見前)孰披拂是遂濟登兹(並見前)恭惟某官坤厚
承天(昜地勢坤君子以厚德載物又至哉坤元乃順承天)謙平稱物(昜地中有山謙君子以裒)
(多益寡稱物平施)作典寶於俘寶之日共知出伊尹之功(書序夏師)
(敗績湯遂從之遂伐三朡俘厥寶玉義伯仲伯作典寶詳見前)書得玉於竊玉之餘益
足表魯公之德(春秋定公八年冬盗竊寶玉大弓九年夏得寶玉大弓左傳書曰得器用也凡)
(獲器用曰得得用焉曰獲史彌遠封魯公按宋史寧宗嘉定十五年春正月御大慶殿受恭膺天命之寶詳見)
(前)不然肅愼底貢之舉(國語昔武王克商通道于九夷八蠻肅愼氏貢楛矢石弩以分)
(大姬配虞胡公而封諸矦于陳)曷在君奭為保之時(史記召公為保周公為師)帝於
一二日之幾誕敷文德(尚書帝乃誕敷文德)公其億萬年之敬肅
將祗歡(尚書公其以予萬億年敬天之休又公功肅將祗歡)必令四夷之來王亦
惟九德之咸事賜之大禮之過知之至豈終捐已爨之
桐視所以觀所由察所安姑使作向陽之木(並見前)所慚
小物(尚書克勤小物)亦累曲成(繫辭曲成萬物而不遺)某敢不欽乃攸司
(尚書欽乃攸司慎乃出令)事從其長(周禮大事則從其長小事則專逹)合東西而贍
使節思漕波尺地之通(杜詩川合東西瞻使節韓詩通波非難圖尺地易可漕)敬
蚤夜以從祝規俟洪鈞一氣之轉(昌黎送石處士序先生起拜祝辭曰敢不)
(敬蚤夜以求從祝規於是東都之人咸知大夫與先生果能相與以有成也)
除兩浙運幹謝俞樞密(應符)
十年幕府公事未了於癡兒(見上條)千里邦畿幹譽又思
於傖父(易幹父之蠱用譽注以柔處尊用中而應承先以斯用譽之道也韻會傖音與棖同吳人罵楚)
(人曰傖晉陽秋云吳謂中州人曰傖左思傳此間有傖父欲作三都賦廣韻楚人别種)不失依蓮
之職足寬索米之憂一陶甚恩三沭以謝恭惟某官基
命夙夜勱相國家敉寧武圖功茂展同寅之略任舊人
共政共期先甲之孚迓寧人遺寶之休受匈奴奉珍之
賀(並見前)俾予從欲以治玄圭足可以告功(尙書禹錫玄圭告厥成功)
惟公克成厥終大器益思於自治(法言先自治而後治人之謂大器)昆
夷喙矣烝徒楫之思無競之維人圖有辭於永世(並見前)
伏念某百無象似(曾南豐詩深愧薄材無象肖)獨有駑庸已知咋舌
以悔狂(史記灌夫傳齚舌自殺注齚齧也)無敢刺口而論事(韓詩彼皆刺口論世)
(事有力未免遭驅使)詎意贊木牛之運(見前)乃猶用芻狗之陳(莊子夫芻)
(狗之未陳也盛以篋衍巾以文繡尸祝齋戒以將之及其已陳也行者踐其首脊蘇者取而爨之而已)城
南巷窮漫云去天之尺五(韋曲杜鄠近長安諺曰城南韋杜去天尺五山谷詩城南)
(窮巷有佳人不索賓郎常晏食)江西轍涸亦惟乞水之斗升然或蒙二
三執政之知猶可僃八百除吏之數(並見前)小枝卷曲而
不中詎容詰匠氏而杙楹(莊子吾有大樹人謂之樗其大夲擁腫而不中繩墨其小)
(枝卷曲而不中規矩立之塗匠者不顧韓文是所謂詰匠氏之不以杙為楹杙橜也楹柱也杙小而楹大)大
鈞坱圠而無垠儻或陶河濱之苦窳(史記舜陶河濱河濱器皆不苦窳)
否則安倉庫之氏(王嘉傳孝文時吏居官者或長子孫以官為氏倉氏庫氏則倉庫吏之後)
(也言為監倉)亦願甘盆盎之中(簡齋詩盆盎三年裡詩篇四海傳注晁無咎謫監信州酒)
(日和東坡梅花詩落身麴糵盆盎裏晨對梅花無酒温言監海務)客燕差池曾辱捲簾
之顧(杜詩秋燕已如客餘見前)病駒局促更希膏鬛之恩(河東起廢答或膏其)
(鬛或劘其脽御夫盡飾然後敢持詳見前)
代衛機宜(樸)謝史丞相
偕計吏於外臺未能拾紫(後漢書謝夷吾傳尋功簡能為外臺之表晉書陳頵傳刺)
(史銜命國之外臺餘見前)司閒曹於内幕乃使奉親拔之墨水之餘
(開寶通禮北齊朝會儀諸郡守勞訖遣陳士儀字有謬誤及書跡濫劣者必令飲墨水一升杜氏通典北齊選)
(舉多㳂後魏之制其課試之法字有脱誤者呼起立席後書有濫劣立飲墨水一升東坡詩麻衣如再着墨水)
(眞可飲注梁試進士不中程者飲以墨水)付以青氊之舊請裁小牘少謝大
鈞(並見前)惟國家重謀帥之權(左傳晉謀元帥)故子弟許主書之
辟豈惟機事(繫辭幾事不密則害成)宜有司存亦將培德而蓄材
欲使象賢而趾美(韓文若既自克自敬勤及先人存趾美成進士)當建炎多壘
之日實等諮謀洎紹興偃革以來始逃僉擬(高宗建炎四年改元)
(紹興)似若取禾於不稼(詩不稼不穡胡取禾三百廛兮)然當肯播于厥菑
(尙書厥父菑厥子乃弗肯播矧肯穫)如某者百拙無堪一愚自信恥襲懷
繃之簮笏妄希弓冶之箕裘豈知下俚之音(並見前)不中
儀曹之度(六典魏晉宋齊梁陳後魏北齊有儀曹郎鄭谷詩小儀澄澹轉中儀禮記用器不中度不)
(粥于市兵車不中度不粥于市)能門有矜式也獨無君貺之科(宋史王拱辰字)
(君貺開封咸平人元名拱壽年十九舉進士第一仁宗賜以今名)有司豈枉我哉姑利
齊生之器(昌黎送齊皥下第序齊生之兄為時名相出藩于南朝之碩臣皆其舊交齊生舉進士有)
(司用是連枉齊生齊生不以云乃曰我之未至也有司其枉我哉我將利吾器而俟其時耳)欲返邯
鄲之步(莊子子獨不聞夫壽陵餘子之學行於邯鄲與未得國能又失其故行矣直匍匐而歸耳注邯)
(鄲趙國都)更為湘水之行適侍親闈既移他鎮姑求筦庫之
節以慰倚門之思(見前)敢意甄收曲加器使猥從新府(王勃)
(滕王閣詩序南昌故郡洪都新府)復得舊除畫棟朝雲此非吾事(王勃滕王)
(閣詩畫棟朝飛南浦雲珠簾夕捲西山雨)短檠夜雨適與心謀(韓詩長檠八尺空自長短)
(檠二尺便且光此時提擕當案前看書到曉那能眠)不勞奔走於顔行(嚴助傳逆執事之顔)
(行文穎曰顔行猶雁行在前行故曰顔也師古曰行胡郎反)賸可周旋於膝下碧幢
整睱更無可奉之文書綵服雍容此外何求於造化(杜詩)
(綵服日向庭闈趨又朝夕高堂念應宜彩服新)兹蓋伏遇某官道先民覺忠結
主知嶽立八年(李詩多君秉古節嶽立冠人曹)淵澄百揆收公道於廟
堂之上用必惟人散和氣於宇宙之間動無棄物遂令
太史馬牛之走(見前)來觀旌陽雞犬之飛(許遜字敬之汝南人舉孝廉拜)
(蜀旌陽令尋以晉室棼亂棄官東歸以東晉孝武帝太康二年八月一日於洪州西山舉家四十二口拔宅上)
(昇雞犬亦隨飛去)某敢不增所未能求為可貴孝友施政當思
令德之君陳(尚書君陳惟爾令德孝恭惟孝友于兄弟克施有政)法令為師肯作
無能之薛惠(薛宣傳宣子惠為彭城令宣從臨江遷至陳留過其縣宣心知惠不能留彭城數日)
(終不問惠以吏事惠自知治縣不稱宣意遣門下掾送宣至陳留令掾進見自從其所問宣不教戒惠吏職之)
(意宣笑曰吏道以法令為師可問而知及能與不能自有資材何可學也衆人傳稱以宣言為然)
代衛機宜(樸)謝陳憲(天宜)
贅員内幕漫為寸禄之謀(左太冲詩外望無寸禄内顧無斗儲)受察外臺
忝與一人之數(平原君傳今少一人願君即以遂備員而行矣韓文朝取一人焉拔其尤餘見)
(前)可無竿牘自逹姓名伏念某學未之方仕非能信呻
其佔畢頗不後于衆人(並見前)觀我朵頥終未聞于大道
(易舍爾靈龜觀我朵頥象曰觀我朵頥亦不足貴也注朵頥嚼也朵是動義靈龜喻已之明德朵頥謂朵動之)
(頥以嚼物喻貪惏也)屠龍有志(見前)畫虎何功(馬援傳所謂畫虎不成反類狗者也)爨
無欲清遂強隨於計吏(莊子吾食也執粗而不臧爨無欲清之人吾今朝受命而夕飲)
(冰吾其内熱與注對火而不思涼明其所饌儉薄也所饌儉薄而内熱飲冰者誠憂事之難非美食之為)貨
不中度竟見黜於儀曹(見上條)姑求筦庫之官以慰倚門
之望敢圖申令復使主書臺隍枕夷夏之交有嚴屏翰
(王勃滕王閣詩序臺隍枕夷夏之交賓主盡東南之美)戶庭得湖山之外亦簡文
書(韓文令修于庭戶數日之間而人自得于湖山千里之外)姑從容膝下之歡且增
益胷中之學幸孰大此端有由然恭惟某官器宇浚明
風猷凝遠自其不辭小官於州縣已具可以大受之規
模(模通作摹說文規也韻會規倣也高帝紀規摹弘遠鄧展曰若畫工規模物之摹韋昭曰正圓之器曰規)
(摹者如畫工未施采事摹之矣師古曰取喻用摹謂立制垂範也)暨宅牧于南交(尚書宅南)
(交又宅乃牧)果馳聲於北闕(北山移文馳聲九州牧高帝紀立東闕北闕師古曰未央殿雖)
(南嚮而上書奏事謁見之徒皆詣北闕公車司馬亦在北焉是則以北闕為正門也)帝念江右俗
近嶺陬非得持斧之繡衣(武帝紀遣直指使者暴勝之等衣繡衣持斧分部逐捕)
莫戢弄兵之赤子(龔遂傳陛下赤子弄陛下之兵於潢池中耳)濡轡甫驅於
駱馬(詩六轡如濡又我馬維駱注如濡言鮮澤也)埋輪已讋於豺狼(張綱傳漢安元)
(年遣八使循行風俗餘人受命之部而綱獨埋其車輪於洛陽都亭曰豺狼當路安問狐狸讋質涉切音與浙)
(同說文失氣言也張湯傳羣臣震讋或作攝)翠羽浮雲便作絳宫之想紅旗
破賊即觀黃紙之除(白樂天詩紅旗破賊非吾事黃紙除書無我名)某有愧伐
檀之官(詩事伐檀刺貪也在位貪鄙無功而受禄君子不得仕進焉)莫施横草之力
(見前)尙徼餘芘惠及閒曹子弟亦何預人聊復爾耳(謝玄傳謝)
(安嘗戒約子姪因曰子弟亦何預人事而正欲使其佳玄答曰譬如芝蘭玉樹欲使其生於庭階耳阮咸傳未)
(能免俗聊復爾耳)孝友是亦為政幸卒教之
代衛機宜謝樓提舉(起同前)
恭惟某官昭代儒宗(杜詩昭代麒麟閣何人第一功劉向傳仲舒為世儒宗師丹傳丹經)
(為世儒宗德為國黃耉詳見前)清朝壽俊(李詩更奏遠清朝)精神灑落光風霽
月之標(張九齡詩灑落出重雲山谷濓溪詩序舂陵周茂叔人品甚高胷中灑落如灮風霽月)翰
墨淋漓貯霧含雲之筆(柳河東楊尚書寄郴筆詩截玉銛錐作妙形貯雲含霧到南溟)
自三年之博士(韓文三年博士冗不見治)盍旬日以封矦(車千秋傳千秋無他)
(材能術學又無伐閱功勞特以一言寤意旬月取宰相封矦世未嘗有也)行莫為乎王留去
孰如於公猛兩轓焜燿久游康樂之城(謝靈運封康樂公為臨川内史)
六轡委遲遂訪右軍之宅(詩四牡騑騑周道倭遲倭夲作委於危反倭遲歴遠之貌)
(王右軍宅在撫州府治東即今府學是也)散積倉於南畞蘇涸轍於西江皇
華寧久於馳驅清切即司於獻納(並見前)
代衛機宜謝陳知府(起同前)
恭惟某官天韻浚明風猷膚碩早參諸彦孰如棠棣之
華(杜詩入幕諸彦集)徧閱後生不起積薪之嘆民庸既茂朝績
亦高居然專城尚此斂惠田疇之成子産既永歌之(並見)
(前)朝廷之知弱翁行且召矣(魏相傳遷揚州刺史考案郡國守相多所貶退相與)
(丙吉相善時吉為光禄大夫予相書曰朝廷已深知弱矦治行方且大用矣願少愼事自重藏器於身相心善)
(其言為霽威嚴)
代王支鹽謝丞相(定辟差)
投光範之書方委身於鑪錘(錘主蘂切鍛器莊子在鑪錘之間)從英簜
之辟許效役於牢盆(周禮以英蕩輔之注蕩當為帑謂以函器盛此節或曰英蕩畫函漢)
(食貨志募民自給費因宫器作鬻鹽官與牢盆蘇林曰牢價直也今世人言顧手牢如淳曰牢廪食也古者名)
(廪曰牢盆鬻鹽盆也劉禹錫崔公倕碑公幹池鹽于蒲修牢盆謹衡石煎和既精斂散乃盈)既無待
闕之淹又有便家之樂小人屬饜足以行矣大均坱圠
於是見之伏念某赤城迂儒白屋賤士(並見前)往歲從獨
湖之學難強附於同門中年題慈恩之名偶適逢於當
軸(田千秋傳贊當軸處中括囊不言餘見前)然雖生三台之下未及望六符
之光(東方朔傳願陳泰階六符注泰階三台也每台二星六符六星之符騐也)供簿四方師
友粗稱其愿慤貳令一邑臺府過謂之廉勤其如通籍
之章難及守株之士(並見前)百拙自安於到部諸公或勸
其千堂馬勃牛溲妄作兼收之想(見前)龜毛兔角理無速
就之期(書云商紂之時蔡生毛毚生角童謠曰彼毛者貂而龜也毛彼角者鹿而兔也角占者謂干戈)
(將起尋果有武王之事述異記商紂時大龜生毛兔生角兵甲將興之兆山谷詩截斷中流爭一句不離兔角)
(與龜毛東坡詩刮毛龜背上何時得成氊)姑安轅下齷齪之蹤(見前)往守海瀕
廣斥之𣙜(尙書海濱廣斥厥貢鹽絺孔傳濱涯也言復其斥鹵疏鹵鹹地也東方謂之斥西方謂之)
(鹵)頗聞此職夲亦在遴選之中偶遂爾私兹端出曲成
之賜感恩厚甚無謝可乎伏遇某官世濟王勳(周禮司勳王功)
(曰勳注輔成王業若周公)家傳相業從容而餁百度談笑而羈四夷
斷度收羅細桷大杗之各得(柳文然後斷度收羅捎危顚芟繁柯乘水潦之波以)
(入于河而流焉韓文大木為杗細木為桷各得其宜施以成室者匠氏之工也)滌濯剗磢精金
頑礫之自分(剗楚簡切削也磢通作㼽楚兩切說文磋垢瓦石以碎瓦石去垢韓文濯滌剗磢磨)
(滅瑕垢)每隨物以賦形常量能而授職憐其乏泛水依紅
之質(見前)姑且贊熬波出素之司(南史張融傳融作海賦文辭詭激以示顧顗之)
(顗之曰卿此賦實超玄虛但恨不道鹽耳融即求筆注曰漉沙搆白熬波出素積雪中春飛霜暑路)庶羨
地征(周禮以土均之法辨五物九等制天下之地征以作民職以令地貢以斂財賦以均齊天下之政)
無棄天産(周禮以天産作隂德以中禮防之以地産作陽德以和樂防之鄭注天産者動物六牲之)
(屬地産者植物九榖之屬)某敢不謹司倉廩平用權衡舉膠鬲於魚
鹽之中敢妄希於尺寸活禦寇於鮒轍之内當知感於
斗升(並見前)
回諸郡賀成都漕
弄半輪之月正慙俛首以為眉(李詩峨眉山月半輪秋影入平羌江水流)觀
一道之風猥使強顔而將指(見前)薾然疲役(莊子薾然疲役而不知其)
(所歸可不哀耶注薾音捻忘貌疲病困之狀凡物各以其所好役其形骸至于疲困薾然不知所以好此者歸)
(于已云何也杜詩疲薾苟懷策又疲薾煩親故)畏此簡書(見前)未敢驅六轡之絲
(詩六轡如絲傳言調忍也)已蒙襃一字之衮恭惟某官温恭為德豈
弟宜民飛紫馬之英聲(杜詩使君騎紫馬注謝靈運守永嘉人曰騎紫馬者太守也按)
(謝靈運事不見正史蓋附會也)奉黃龍之寬詔(宣帝紀黃龍元年詔曰朕既不明數申詔公卿)
(大夫務行寬大順民所疾苦將欲配三王之隆明先帝之德也)平生無襦今五袴已騰
蜀郡之歌(見前)勉勵增秩賜千金即拜漢庭之璽(循吏傳序二千)
(石有治理效輒以璽書勉一增秩賜金或爵至關内矦)有憐濩落俾效轉輸自非
送上之吹嘘安得暗中之摸索(並見前)某終慙非據亟已
引辭投以木瓜愧乏衛人之厚報(詩序木瓜美齊桓公也衛國有狄人之敗)
(出處于漕齊桓公救而封之遺之車馬器服焉衛人思之欲厚報之而作是詩也)集于苞栩但
深周道之懷歸(詩肅肅鴇羽集于苞栩又四牡騑騑周道倭遲豈不懷歸王事靡盬我心傷悲)
回諸郡通判賀除成都漕
守藩支郡曾微牧御之才出節夲朝忽冐轉輸之委方
免章之需報辱慶櫝之鼎來(並見前)或承之羞不知所賀
(左傳子文治兵于暌終朝不戮一人子玉復治兵于蒍終日鞭七人貫三人耳國老皆賀子文蒍賈尚幼後至)
(不賀子文問之對曰不知所賀子玉子文所薦賀者賀其所舉得人蓋謂子文略而子玉詳也不知所賀策其)
(必敗互見後)伏惟某官材優世濟學夲躬行宜澤佩以登朝
暫題輿而佐嶽(陳子昂表題輿佐嶽無展驥之能)車蓋一丈詎容緹屏
之淹(黃霸傳賜車蓋特高一丈别駕主簿車緹油屏泥于軾前以章有德)風月平分行膺
佩刀之贈(晉書王裁傳裁覽之子導之父初吕虔有佩刀工相之以為必登三公可服此刀虔謂祥)
(曰苟非其人刀或為害卿有公輔之量故以相與祥臨薨以刀授覽曰汝後必興定稱此刀覽後奕世多賢才)
(興于江左矣餘見前)某自惟骯髒(趙壹傳伊優北堂上骯髒倚門邊注骯髒高亢悻直之貌)曷
稱馳驅流馬木牛冀選管蕭之亞(諸葛武矦傳評可謂識治之良才管蕭之)
(亞匹矣餘見前)湖魚藪獸願亟歸濠濮之間(濠濮二水名莊子與惠子游濠梁水)
(上又釣于濮水世說簡文入華林園顧謂左右曰會心處不必在遠翳然林木便自有濠濮間想覺鳥獸禽魚)
(自來親人)徒勤繭幅之遺(法書要錄王羲之蘭亭序用蠶繭紙鼠鬚筆北戶錄晉宋間有一種)
(紙長丈餘就船抄之世謂繭紙)莫效貂襜之報(張衡詩美人贈我貂䄡䄖何以報之明月珠)
回諸郡教授賀除成都漕
對月半輪愧無治狀(唐穆寧剛正為侍御史及為廣州刺史治有狀拜太子諭德餘見前)
觀風一道忽玷恩除已控懇辭力祈俞允敢意三鱣之
席(楊震傳有冠雀銜三鱣魚飛集講堂前都講取魚進曰蛇鱣者卿大夫服之象也數三者法三台也先生)
(自此升矣)見貽䨇鯉之書伏惟某官夙掞天葩早收地芥朋
來游夏共師夫子之循循道出羲皇不羨諸公之衮衮
(並見前)堂下不嫌于繫馬(杜詩廣文到官舍繫馬堂階下)海中即佇於掣
鯨(杜詩式看翡翠蘭苕上未掣鯨魚碧海中)行題千佛之名徑上三神之島
某自憐芻狗詎稱木牛(並見前)美人琅玕良感草木之吾
味(張衡詩美人贈我金琅玕何以報之䨇玉盤餘見前)愛我藥石幸母金玉乎爾
音(左傳臧孫曰季孫之愛我疢疾也孟孫之惡我藥石也夫石猶生我疢之美其毒滋多詩母金玉爾音而)
(有遐心)
回諸司屬官賀除成都漕
再乘一障慙無牧養之功(張湯傳居一障間又迺遣山乘障韓文下猶取一障而乘)
(之)分察六條猥被將輸之命已力申於㢲避何誤辱以
謙施伏惟某官仕與學優美由世濟羅而致幕下便覺
羣空錐之處嚢中即觀穎脱(並見前)鴻儀有漸(易鴻漸于陸其羽可)
(用為儀)鵬怒斯飛(莊子鵬之背不知其幾千里也怒而飛其翼若垂天之雲)某已控需
章丏還節傳集于苞栩籲天但切於懷歸投以木瓜厚
誼更漸於匪報(並見前)
四六標準卷八
