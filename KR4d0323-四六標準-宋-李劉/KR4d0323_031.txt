四六標準卷三十一宋李劉撰
教官(宋初有四書院廬山白鹿洞嵩陽嶽麓應天府未建州學也乾道元年兗州守臣孫奭私建學)
(舍聚生徒乞請太學助教楊光輔充本州講從之餘鎮未置學也景祐四年詔藩鎮始立學他州勿聽也)
(寶元元年潁州守臣蔡齊請立學時大郡始立學而小郡猶未置也慶歷四年詔諸路州軍監各令立學)
(學者二百人以上許吏置縣學於是州郡不置學者鮮矣又置教授以三年為一任以經術行義訓導諸)
(生掌其課試之事而糾正其不如規者委運司及長吏於幕職州縣官内薦教授或本處舉人舉有德藝)
(者充當時雖置教授或用兼官或舉士人委於漕司而未隸朝廷也熙寧六年詔諸路學官竝委中書門)
(下差選至是教授始命於朝廷矣元豐元年州府學官共五十三員諸路惟大郡有之軍監蓋未盡有也)
(元祐元年詔齊廬宿常等州各置教授一員自是以後列郡多有教官矣)
通武岡陳教授(震)
造託湘流疑已就碧油之幕(賈誼傳造託湘流兮敬弔先生師古曰造至也言至)
(湘水而因託其流也造十到反方于詩問津求拜碧油幢歐陽詹詩十萬貔貅擁碧油)延緣巫水
乃聞還絳帳之紗(莊子延緣葦間柳文武岡銘黔山之巑巫水之磻馬融傳常坐高堂施絳)
(紗帳前授生徒後列女樂詳見前)愧執訊之已稽(詩執訊連連詳見前)盍通名而
告至恭惟某官學探千載文擅一家(司馬遷傳究天人之際通古今之變)
(成一家之言)聲摩殿前皆三誦阿房之賦(李賀詩殿前作賦聲摩空餘見前)
禮羅幕下顧載歌泮水之詩兹聞章交行即陛覲(竝見前)
紫皇好學正爾恢天網之收(晉天文志紫宫為帝皇之居又紫微大帝之座天子)
(之常居也又紫微宫中鈎陳一星曰天皇大帝傳咸天地賦帝皇正坐於紫宫山谷詩紫皇訪問富春秋又天)
(恢獵德網日饍養賢鼎魏文帝典論設天網以該之)黃閣招賢會亟勸露門之講
(公孫弘傳開東閣以延賢人周書武帝平齊幸熊安生第拜露門博士保定中置露門學沈重於露門館講論)
(語詳見前)州縣徒勞人耳(梁竦傳州縣之職徒勞人耳)將相寧有種乎(史記)
(陳涉世家王侯將相寧有種乎)某垂老無聞甚愚不肖向者誨諸生於
館下要是牛溲(韓文晨入太學招諸生立館下誨之曰云云又牛溲馬勃敗鼓之皮)兹焉
試别駕之治中亦非驥足(蜀志魯肅遺先主書曰龐士元非百里才也使處治中别)
(駕之任始當展其驥足耳)不曰丞哉之余負(韓文丞哉丞哉余不負丞而丞負余)亦惟
善者之吾師(左傳鄭人游於鄉校以論執政然明曰毀鄉校何如子産曰其所善者吾則行之其)
(所惡者吾則改之是吾師也若之何毀之)儻諧半面之期(謝承書應奉年二十時嘗詣彭城相)
(袁賀賀時出行閉門造車匠於内開扇出半面視奉奉即委去後數十年於路見車匠識而呼之北齊書楊愔)
(聰記強識半面不忘元稹詩半面契終始陳後山詩平生天上張公子尚記門間半面人)亦勝交臂
之失(莊子吾終身與女交一臂而失之史記西南事秦交臂而服漢書交臂受事屈膝請和)監州
無蠏恐非直杯水之官(東坡詩欲問君王乞符竹但愁無蟹有監州隋書趙軌傳為齊)
(州别駕詔徵入朝父老揮涕曰公清如水請酌一杯水奉餞詳見前)廣文有氊幸或作數
旬之客(杜詩廣文到官舍繫馬堂階下醉即騎馬歸頗遭官長罵才名二十年坐客寒無氊賴有蘇司)
(業時時與酒錢舊唐書韋思謙傳左肅機皇甫公義檢校沛王府長史引思謙為同府倉曹謂思謙曰公豈池)
(中之物屈公為數旬之客以望此府耳)
回武岡連教授(嶸)
補黔中之上佐問字茫然(新唐書王忠嗣傳明日見責不失一金吾羽林將軍歸宿)
(衞不者黔中上佐耳詳見前揚雄耆酒好事者載酒從之問竒字東坡詩未許中郎得異書且與揚雄說竒字)
聞稷下之諸生迎師幸甚(史記齊稷下學士復盛且數百千人劉向别錄齊有稷門)
(城門也談說之士期會於稷下也索隱曰齊地記曰齊城西門側系水左右有講室趾往往存焉蓋因側系水)
(故曰稷門古稷側音相近耳又虞嘻曰齊有稷山立館其下以待游士亦異說也春秋傳曰莒子如齊盟于稷)
(門是也)未遑執訊(見首條)先辱鳴謙(易上六鳴謙注上六最處於外不與内改故但)
(有聲名之謙此斷章取義)恭惟某官正學純明(儒林傳公孫子務正學以言)懿文
炳蔚一門三秀聯翩千佛之題(新唐書杜正倫傳隋世重舉秀才天下不十人)
(而正倫一門三秀才皆高第為世歆美詳見前)六館十年卓犖諸儒之倡(韓文卓犖)
(為傑新唐書韓愈傳贊以六經之文為諸儒倡)顧棲鸞於矮屋(仇覽傳署考城王簿王渙曰枳)
(棘非鸞鳳所棲開元天寶遺事張彖為華隂簿為守令所抑嘆曰大丈夫拘於下位若立身矮屋之下使人擡)
(頭不得)又繫馬於堂階(見上條)君子所樂三在得英才而教
育天下達道五正須師席之琢磨(荀子人之於文學也猶玉之於琢磨也)
佇令巫水之磻(見上條)咸識沂風之詠遄班玉筍(山谷詩誰憐舊)
(日青錢選不立春風玉筍班)遂講金華(漢書上方嚮學鄭寬中與張禹朝夕入說尚書論語於金)
(華殿中詔班伯受焉)某典午非材(韓詩長慙典午非材識得就聞官即至公)同寅何幸
君來重席底虞坐客之無氊(謝承後漢書戴憑字次仲世祖正旦朝賀令羣臣說)
(經更相難詰義有不通輒奪其席以益通者憑遂重坐五十餘席杜詩坐客寒無氊)丞未全聾尚
聽講經之有笥(黃霸傳長吏許丞年老病聾邊韶傳腹便便五經笥)
代回武岡何教授(談)
老形已具久欲掛神武之冠(陳後山詩老形已具臂膝痛南史陶弘景傳家貧求)
(縣令不遂脱朝服挂神武門上表辭禄詔許之)族姓未寒幸不冷廣文之席(此啓)
(蓋代月湖故云)有來雙鯉如對三鱣(楊震傳有三冠雀銜三鱣魚飛集講堂前都講取魚)
(進曰蛇鱣者卿大夫服之象也數三者法三台也注鱣音善鱣魚長者不過三尺黃地黑文故云卿大夫服之)
(象此音張連切)恭惟某官挺特令名飛騰茂實圜橋策足振鬛
先登方策蟠胸摘髭獨晚(並見前)邂逅泮林之集(詩集于泮林)
頡頏蓬島之游某急景凋年(鮑昭舞鶴賦窮隂殺節急景凋年李商隱詩急景倏)
(云暮頽年浸已衰)閒官窘步(韓詩得就閒官即至公離騷經何桀紂之昌披兮夫唯捷徑以窘步)
(窘急也)閉蕃於六館之空舍其亦有施乎(昌黎何蕃傳蕃純孝人也閔親)
(之老不自克一日揖諸生歸養於和州諸生不能止乃閉蕃空舍中於是六館之士言於陽先生城請諭留蕃)
(又譬之水川者高澤者卑高者流卑者止天將雨水氣上無擇於川澤之高下然則澤之道其亦有施乎)識
堅也十年為故人將賀其鳴已(昌黎送何堅序其識堅也十年為故人又吾聞)
(鳥有鳳者恒出於有道之國當漢時黃霸為潁川是鳥實集而鳴焉若史可信堅歸吾將賀其見鳳而聞其鳴)
(也已)
回白教授(酉中)
舉爾所知期不辱賢材之實與我共理亦惟賴庠序之
申(循吏傳與我共此者其惟良二千石乎)何勤撝謙(易无不利撝謙注指撝皆謙動合於禮)
更加巽謝恭惟某官器能膚敏學問純明問一得三子
職早深於學禮喝五作六甲科共徯於為郎(晉書劉毅於東府聚)
(樗蒲餘人並黑犢以還唯劉裕及毅在後毅次擲得雉大喜謂同座曰非不能盧不事此耳裕惡之曰老兄試)
(為卿答既而四子俱黑其一子轉躍未定裕厲聲喝之即成盧焉五木經注雉為二梟為六盧為四儒林傳歲)
(課甲科四十人為郎中乙科二十人為太子舍人丙科四十人補文學掌故云)兹暫憩於冷氊
合亟膺於溫綍某愛莫之助情見乎辭(繫辭聖人之情見乎辭)繫
馬階前切勿羨諸公之衮衮銜鱣堂上正須效夫子之
循循(俱見前)
回白教授(酉中)
法從舉賢誠知人矣(揚雄傳每上甘泉常法從師古曰法從者以言法當從耳一曰從法)
(駕也婁師德傳武后問狄仁傑曰師德知人乎對曰臣嘗同寮未聞其知人也后曰朕用卿師德薦也誠知人)
(矣)廣文道謝何至我哉(董仲舒傳此言何為至於我哉)靖惟暗中摸索
之明何待送上吹嘘之助(俱見前)恭惟某官器中瑚璉(見前)
行存宫庭(荀子是君子之所以騁志意於壇宇宫庭也注宫謂之室庭門屏之内也君子雖騁志意)
(論說不出此壇宇宫庭之内也)蒙求我而我匪求蒙識其大者(易匪我求童蒙)
(童蒙求我注閣者求明明者不諮於闇)學優仕而仕則優學人自即之(野王)
(三老傳是以即人者人亦即之東坡答山谷書此人如精金美玉不即人而人即之)是宜四牡之
章不待雙魚之請(見前)某初無寸力過辱尺箋上臣事君
以人斯為可賀(荀子下臣事君以貨中臣事君以身上臣事君以人)貪天之功為
已則不敢知(左傳竊人之財猶謂之盜況貪天之功以為己力乎)
回白教授(酉中)
下車聞庠序之教亟欲引賢(華嶠後漢書衞颯遷桂陽太守下車修庠序之教設)
(婚姻之禮朞年間邦俗從化)積閱限銓選之文甫能剡奏(史記明其等曰閥積)
(其功曰閱車千秋傳無伐閱功勞師古曰伐積功也閱經歴也吏部掌三銓選法法言奏不剡)是亦公
舉何費屬辭恭惟某官行無玼瑕(瑕玉病疵黑類左傳予取予求不爾瑕疵)
學有源委(禮記學記三王之祭川也皆先河而後海或源也或委也此之謂務本)繫堂下
之馬安能鬱鬱以久居(韓信傳吾亦欲東耳安能鬱鬱久居此乎)釣海上之
鼇行即飄飄而高舉(侯鯖錄李白謁宰相封一板上題曰海上釣鼇客宰相問曰先生臨)
(滄海釣巨鼇以何物為釣綸白曰以風波逸其情乾坤縱其志以虹蜺為絲明月為釣又問何物為餌曰以天)
(下無義氣丈夫為餌宰相竦然)聊助鼓旗之譟(左傳師之耳目在吾旗鼓進退從之寇恂傳士)
(馬四集幡旗蔽野恂乃令士卒乘城鼓譟六一居士詩安得二子接揮鋒兩交鋩我亦願助勇鼓旗譟其旁)
何勤珠玉之投某愛莫助之顔之厚矣(詩巧言如簧顔之厚矣)引
鼎不程其力聊復露章(禮記引重鼎不程其力何武傳所舉奏二千石長吏必先露章)
推轂有味其言更祈強學(強上聲禮記夙夜強學以待問餘見前)
回白教授(酉中)
二毛五馬何知千騎之榮(杜詩人生五馬貴不受二毛侵古辭陌上桑東方千餘騎)
(夫壻居上頭)尺素雙魚倏拜三鱣之辱(左傳拜命之辱餘見前)未能先
施敢缺報章恭惟某官武安故家(史記白起傳起攻楚拔郢秦以郢為南郡)
(白起遷為武安君)文公宿學(新唐書白居易傳遺命毋請諡敏中為相請諡有司曰文)丁年
出使便入對天子之庭(李陵答蘇武書丁年奉使皓首而歸丁年謂壯年也梁書王僧)
(孺傳丁年蓄積與此銷亡盧照隣詩丁年遊蜀道斑鬢向長安溫庭筠詩回日樓臺非甲帳去時冠蓋是丁年)
(王荆公詩丁年結客盛游從宛洛氊車處處逢)甲科為郎何至落諸侯之客(杜詩)
(甫也諸侯老賓客又早作諸侯客餘見上條)佇由芹水徑上蓬山某濫領斗
州(南史宋典籤之權重宗慤為豫州典籤多所連執慤大怒曰慤年六十得一州如斗大不能復與典籤共)
(臨之)又捫井絡(蜀道難捫參歴井仰脅息河圖岷山之地上絡東井帝以會昌神以建福斗井宿名)
杜陵十暑復重尋流汗之炎(杜詩十暑岷山葛又炎赫衣流汗低垂氣不蘇又亭)
(午減汗流北隣耐人聒)范叔一寒行可伴無氊之冷其為欣幸曷
既鋪棻(竝見前)
代回王教授(同)
八公同辰推薦賢之轂(晉書職官志世祖武皇帝即位之初以安平王孚為太宰鄭冲)
(為太傅王祥為太保司馬望為太尉何曾為司徒荀顗為司空石苞為大司馬陳騫為大將軍世所謂八公同)
(辰攀雲附翼者也互見前)一第溷子寒坐客之氊(新唐書元結傳舉進士禮部侍郎楊)
(浚見其文曰一第慁子耳有司得子是賴果擢上第復舉制科互見前)輒用名聞何勤私
謝恭惟某官學省佳士(新唐書歸崇敬傳天子學曰辟雍故前世或曰璧池或曰璧治)
(亦言學省沈約有學省愁臥詩注學省國學也山谷詩學省得佳士又學省非簿領又學省困虀鹽)詞場
雋人何蕃貌不任其心而行焯焯(昌黎太學生何蕃傳蕃之力不任其體其)
(貌不任其心又司業祭酒撰次蕃之羣行焯焯者數十餘事以升之於禮部而以聞於天子焯音灼)仲舒
言有補於世其對洋洋鴞既集於泮林(見前)鳳當巢於阿
閣(尚書中候堯即政七十年鳳凰止庭伯禹拜曰黃帝軒轅氏鳳皇巢阿閣讙樹韓詩外傳黃帝時鳳凰止)
(阿閣隋律志毛爽云黃帝聽鳳阿閣之下始造十二律)平昌足信况有李翺之言
(昌黎答楊子書近又得李七翺書亦云足下之文遠其兄甚夫以平昌之賢其言一人固足信矣况又崔與李)
(繼至而交說耶)翁歸不私何害山陽之託(尹翁歸傳拜東海太守於定國家在東海)
(欲屬託邑子兩人令坐後堂待見定國與翁歸語終日不敢見其邑子既去定國乃謂邑子曰此賢將汝不任)
(事也不可干以私)吾徒得君重耳(汲黯傳吾徒得君重注徒但也重威重也)子亦來
見我乎某過辱臨存(嚴助傳使重臣臨存)更勤賁况(臨賁卦名)扈甘泉
之八十一乘殊愧所蒙(揚雄傳每上甘泉常法從在屬車間豹尾中服虔曰大駕屬車)
(八十一乘詳見前晉書羊祜表臣雖小人敢緣所蒙念存斯義)登凌煙者二十四人更
祈自勉(唐會要貞觀十七年詔曰甘露良佐麟閣著其美建武功臣雲臺紀其跡無忌等二十四人宜)
(酌故實並圖畫凌煙閣二十四人詳第十四卷)
四六標準卷三十一
