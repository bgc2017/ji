四六標準卷三十九宋李劉撰
賀正
賀嗣秀王(師揆宋孝宗繼統封秀王子孫為嗣秀王)
斗攜龍角又頒羲仲之春(史記天官書杓攜龍角注杓北斗杓也龍角東方宿也攜)
(連也正義曰按角星為天關其間天門其内天庭黃道所經七曜所行左角為理主刑其南為太陽道右角為)
(將主兵其北為太隂道也頒通作班崔駰傳強起班春注班布春令尚書分命羲仲宅嵎夷曰暘谷寅賓出日)
(平秩東作日中星鳥以殷仲春孔傳羲仲居治東方之官)雪滿兔園請賦梁王之夀
(謝惠連雪賦歲將暮時既昏寒風積愁雲繁梁王不悅遊於兔園俄而微霰零密雪下王乃歌北風於衛詩詠)
(南山於周雅授簡於司馬大夫曰抽子秘思騁子妍辭侔色揣稱為寡人賦之)恭惟某王宗藩
明德(詩大宗維翰价人維藩史記楚元王世家為漢宗藩潘勖册魏公九錫文先王並建明德胙之以土)
(分之以民崇其寵章備其禮物所以藩衛王室左右厥世也左傳選建明德以藩屏周故周公相王室以尹天)
(下于周為睦)政路崇班(蘇烱制鳥臺峻秩朢總鐵冠蒼佩崇班威高石室)襲慶璿源
默應璿璣之運(璿亦作璇說文美玉也宋宗室有璇源分派字號宗正有四書曰玉牒曰仙源)
(積慶圖曰宗藩慶系錄曰宗支屬籍顔延年詩玉水記方流璇源載圓折尚書在璿璣玉衡以齊七政)寶
分玉帶益調玉燭之和(尚書分寶玉於伯叔之國通鑑唐玄宗從複道中見衛士棄餘)
(食寧王憲從容諫釋之是日上宴飲極歡自解紅玉帶賜憲第九卷有代回嗣秀王師揆賀賜玉帶啟爾雅四)
(時和謂之玉燭注道光照也疏道言也言四時和氣温潤明照故曰玉燭李巡云人君德美如玉而明若燭束)
(晳詩玉燭陽明顯猷翼翼)宜從桃葦之辰(沈約宋書舊時歲朔常設葦莢桃梗磔鷄子宫及百)
(寺之門以禳惡氣梁尚書宗懍荆楚歲時記正月一日造桃板著戶謂之仙木注桃鬼所畏畫作人首可以有)
(所收縳不死之祥又桃者五行之精能制百鬼謂之仙木括地圖曰桃都山有大桃樹下有二神一名欝一名)
(壘執葦索以伺不祥之鬼得即殺之應劭風俗通云黃帝書稱上古有神荼欝壘兄弟二人在度朔山桃樹下)
(簡百鬼鬼妄搰人援以葦索執以食虎于是縣官以臘除夕飾桃人垂葦索畫虎于門效前事也)丕介
椿松之祉(介助也詩介以繁祉柳文永介丕祉莊子上古有大椿者以八千歲為春八千歲為秋而)
(彭祖乃今以久特聞衆人匹之不亦悲乎詩秩秩斯干幽幽南山如竹苞矣如松茂矣)某愧無善
頌(禮記君子謂之善頌善禱疏頌者美盛德之形容禱者求福以自輔也張老因美而譏之故為善頌文子)
(聞過即服而拜故為善禱也)可賀履端(左傳履端于始王燭寶典正月為端月臧榮緒晉書熊遠)
(議曰履端元日正始之初有識之士於是觀禮樂榮耳目之觀崇玩弄之好晉荀勖正大會行禮歌詩曰於皇)
(元首羣生資始履端大享敬御福祉虞世南奉和獻歲讌宮臣詩履端初啟節長苑命高筵)曳鄒陽
之裾方規旅進(鄒陽傳飾固陋之心則何王之門不可曳長裾乎)授司馬之簡
更佩謙光(易謙尊而光餘見上文)
代董制置賀史丞相
鳳紀更端復對戊寅之歷(左傳郯子曰鳳鳥氏歷正也晉律歷志少昊則鳳鳥司歷)
(顓帝則南正司天宋志考少昊氏有鳳鳥氏司歷唐藝文志戊寅歷一卷歷志高祖受禪將治新歷東都道士)
(傅仁均善推步之學太史令庾儉傅奕等參議合受命歲名為戊寅元歷以唐以戊寅歲甲子登極歷元戊寅)
(日起甲子如漢太初高祖詔司歷起二年用之按戊寅為寧宗嘉定十一年)龍躔回次又新
甲乙之司(後漢書昔者聖人之作歷也觀璿璣之運三光之作道之發歛景之長短斗躔所建青龍)
(所躔參伍以變錯綜其數而置術焉禮記孟春之月其日甲乙其帝太皞注乙之言軋也日之行春東從青道)
(發生萬物月為之佐時萬物皆解孚甲自抽軋而出因以為日名焉乙不為月名者君統臣功也魏相傳東方)
(之神太皞乘震執規司春)時維元勲(魏志高柔疏並以元勲代作心膂謝靈運表鳴玉拖紱班景元)
(勲梁簡文詩護羌擁漢節校尉立元勲)坐膺純嘏(嘏舉下切說文大遠也詩天錫公純嘏大遠之)
(福也又叶果五切以古得聲福也詩俾緝熙于純嘏)恭惟某官功高王室(尚書以蕃王室)
(又乃心罔不在王室)忠簡帝心(尚書惟簡在上帝之心)以道德而位三公應
千載明良之運(宋蘇易簡在翰林一日召對賜酒甚歡上謂易簡曰君臣千載遇易簡應聲答)
(曰忠孝一生心上悅尚書元首明哉股肱良哉)理隂陽而遂萬物成十年生聚
之功(王陵傳宰相者上佐天子理隂陽順四時下遂萬物之宜左傳越十年生聚而十年教訓生聚生民)
(而聚財也)宜誕受於春祺(說文祺吉也詩受天之祺爾雅祥也注謂徵祥又吉也禮樂志羣生)
(啿啿惟春之祺注祺福也)用永符於皇極(尚書五皇極皇建其有極宋書宜遵漢魏纂承皇極)
某一違鈞範五見歲華(唐竇牟詩歲華春更早天瑞雪猶深)身在西陲阻
效椒觴之祝(陲是為切說文遠邊也通鑑外紀禹使章亥步自東極至于西陲注陲是外遠之名)
(庾亮傳吾憂西陲過于歴陽此西陲指蜀宗懍荆楚歲時記正月一日進椒栢酒崔寔四民月令過臘一日謂)
(之小歲拜賀君親進椒酒從小起椒是玉衡星精服之令人身輕耐老董勛云歲首酌椒酒而飲之以椒性芬)
(香又中為藥故此日采椒花以貢尊者成公子安椒花銘肇惟歲首用正元日厥味惟珍蠲除百疾)神馳
東閣輙輸竹簡之誠(閣當作閤公孫弘傳開東閤以延賢人朱雲傳且留我東閤師古曰)
(閤者小門也東向開之避當庭門而引賓客以別於掾史官屬也閤音葛說文門傍戸也爾雅小閨謂之閤說)
(文簡牒也從竹間聲詩畏此簡書疏古者無紙有事書之于簡)
代董制置賀鄭參政曾樞密
三陽交泰騐正月之始和(易天地交泰子夜歌適憶三陽初今已九秋暮易傳冬至)
(日一陽為復二陽為臨三陽為泰周禮正月之吉始和布教于邦國都鄙乃縣教象之法于象魏賈公彦疏云)
(正月之吉者謂建子之月一日也始和者從十二教已下于此月之時始調和也政教皆有故法依舊而行之)
(言始和者若改造云爾其實不改造也始以對終對下縣之是在建寅之月為終也此借用蓋正月之吉四字)
(為句下文凡數見今連讀始和故知為借用)五福照臨瞻輔星而有耀(尚書皇建)
(其有極歛時五福又九五福一曰壽二曰冨三曰康寧四曰攸好德五曰考終命又若日月之照臨晉天文志)
(北極四星曰四輔所以輔佐北極出度授政也東蕃四星南第一星曰上相北東太陽門第二星曰次相北中)
(華東門第三星曰次將北東太隂門第四星曰上將所謂四輔也西蕃四星南第一曰上將北西太陽門第二)
(曰次將北中華西門第三曰次相北西太隂門第四曰上相亦四輔左傳光遠而自他有耀者也)宜介
簡穰之福(介助也詩以介景福爾雅穰穰福也注云言饒多簡大也詩降福穰穰降福簡簡傳穰穰)
(衆也簡簡大也)用彰弼亮之功(尚書弼亮四世正色率下)恭惟某官德協春
温氣排冬凛(韓詩喜氣排寒冬)參贊鈞陶之化(曾云樞機之柄)允釐百
工(鈞旊輪師古曰陶家名轉者為鈞蓋取周回調均之義說文陶瓦器也禮記有虞氏上陶注以陶去其土)
(而為之故謂之陶董仲舒傳上之化下下之從上猶泥之在鈞唯甄者之所為師古曰甄作瓦之人也鈞造瓦)
(之法其中旋轉者繫辭言行君子之樞機也尚書允釐百工庶績咸熙孔傳信治百官衆功皆廣)沉潛
帷幄之謀折衝千里(尚書沉潜剛克高帝紀運籌帷幄之中决勝千里之外家語不出尊)
(爼之間折衝千里之外馮奉世傳折衝宿將李尋傳本強則精神折衝賈復傳有折衝千里之威馬融傳安不)
(忘危治不忘亂帝王之所以耀神武而折遐衝也折衝言有能衝突為害則折挫之)宜對青規之
旦(爾雅春為青陽尚書緯春為青帝魏相傳東方之神太皞乘震執規司春注木為仁仁者生生者圓故為)
(規)亟登黃閣之榮(杜氏通典陳三公之制開黃閣聽事置鴟尾北齊三公之官並置府其府)
(三公當中門黃閣沈約宋書云三公黃閣前史無其義按禮記云士韠與天子同公侯大夫即異鄭玄注云三)
(公之與天子禮數相亞故黃其閣以示謙不敢斥天子宜是漢末制也)某一自西來(杜詩西來)
(紫氣滿圅關)五逢朔易(尚書平在朔易孔傳朔易謂歲改易于北方正義朔盡也萬物盡於北蘇)
(而復生爾雅朔北方也注謂幽朔詩城彼朔方)吳蜀萬里未由稱壽於椒觴(寰宇)
(記諸葛武侯送費禕聘吳至萬里橋曰萬里之行始于此矣劉光祖萬里橋記孔明於此送吳使張温曰此水)
(下至揚州萬里范石湖吳船錄云蜀人入吳者皆自合江亭登舟其西則萬里橋孔明送費禕處也杜詩門泊)
(東吳萬里船此橋正為吳人設餘見上條)蕭曹同心所願垂光於竹帛(曹參傳始)
(參微時與蕭何善及為宰相有隙至何且死所推賢唯參參代何為相國舉事無所變更壹遵何之約束百姓)
(歌之曰蕭何為法講若畫一曹參代之守而勿失禰衡傳揚聲紫微垂光虹蜺鄧禹傳垂功名於竹帛耳)
賀制置安撫(辛夘辛夘為理宗紹定四年梅亭時年五十八)
太歲在辛令豫孚於三甲(爾雅太歲在辛曰重光易先甲三日後甲三日王弼注甲)
(者創制之令也正義云甲為十日之首創造之令為在後諸令之首故謂之甲如漢之所謂甲令也甲前三日)
(取改過自新故用辛甲後三日取丁寧之義故用丁也)吉日維戊春先撫於五辰
(戊莫候切詩吉日維戊既伯既禱箋戊剛日也尚書撫于五辰庶績其凝孔傳百官順撫五行之時衆功乃成)
相維玉帳之籌(詩相維辟公駱賓王詩七德龍韜開玉帳千里鼉鼓疊金鉦韓翊詩身隨玉帳)
(心應愜官佐銅符勢又全羅隠詩百萬貔貅趨玉帳三千賓客冠金貂楊巨源詩心期玉帳親台位魏勃因君)
(說姓名戎昱詩金鐃肅天外玉帳靜霜中兵書五行類有李清玉帳經一卷李筌六壬玉帳歌十卷崇文目有)
(彭門玉帳一卷抱朴子内篇云兵在太乙玉帳之中不可攻也唐大詔令折衝之寄符玉帳而總金壇杜詩秋)
(風嫋嫋動高旌玉帳分弓射虜營注將幕曰王帳又細聲間玉帳又空留玉帳術李詩身居玉帳臨河魁東坡)
(詩玉帳夜談風雪苦注玉帳將軍帳也古有玉帳經焦氏筆策云杜詩空留玉帳術又云休添玉帳旂王洙于)
(玉帳術注云兵書也後來增釋者不過曰唐藝文志有玉帳經一卷而已至玉帳旂則難通矣按顔之推觀我)
(生賦云轉絳宫之玉帳袁卓遁甲專征賦云或居貴神之玉帳蓋玉帳乃兵家厭勝之方位主將於其方置軍)
(帳則堅不可犯猶玉帳然其法出於黃帝遁甲以月建前三位取之如正月建寅則已為玉帳餘凖此互見前)
對越璇璣之運(越於也詩對越在天尚書在璇璣玉衡以齊七政)恭惟某官川
流厚化(禮記小德川流大德敦化鄭注小德川流浸潤萌芽喻諸侯也大德敦化厚生萬物喻天子也)
山立陽休(禮記山立時行盛氣顛實陽休玉色鄭注山立不摇動也時行時而後行也陽休盛身中)
(之氣若陽氣之體物也)仁行而春為青規而圜萬物(尚書緯春東方青龍房位)
(其帝仁好生不賊餘見上條)剛養其氣轉鴻鈞以夀八荒(杜詩八荒開夀域一)
(氣轉鴻鈞)聊賦顧兔追龍蛇之詩(天問厥利維何而顧兔在腹鄭玄傳今年歲在辰來)
(年歲在已注北齊劉畫高才不遇傳論玄曰辰為龍已為蛇歲至龍蛇賢人嗟蘇子由守歲詩於菟絶繩去顧)
(兔追龍蛇奔走十二蟲羅網不及遮)更均蠶叢及魚鳬之福(揚雄蜀本紀蜀始王曰蠶)
(叢次曰伯雍次曰魚鳬按成都有蠶叢祠今呼為青衣神在聖夀寺蠶叢氏教民養蠶作金蠶數十家給一蠶)
(後聚而弗給瘞之江土為蠶墓南史齊永明間始興王蕭鑑為益州刺史於州園得古冢以金為蠶數斗鑑一)
(無取復為起冢且立祠焉)問訊梅邊之味(杜詩問訊東橋竹)亟催花底之朝
(杜詩退朝花㡳散歸院柳邊迷)某辱庇陳人(莊子人而無人道謂之陳人注真是陳久之人耳俗)
(便共信之此俗之所以為安固而習常)尚棲故壘(東坡詞故壘西邊人道是三國周郎赤壁)千
林有喜同忻捲賀燕之簾(宋薛奎字宿藝絳州人舉進士時謁馮魏公首篇有囊書)
(空自負早晩遇明君之句馮掩卷謂之曰不知秀才所負何事讀至第三篇春詩云千林如有喜一氣自無私)
(乃曰秀才所負者如此淮南子大厦成而燕雀相賀湘山野錄陳堯佐為吕申公所薦遂至大拜極懷薦引之)
(德因作燕相携酒過之有主人恩重朱簾捲之句申公笑曰自恨捲簾人已老莫愁調鼎子無功老于廊廟而)
(醖藉如此)三徑就荒已願返屠羊之肆(陶靖節集三徑就荒松菊猶存莊子楚昭)
(王失國屠羊說走而從於昭王昭王反國將賞從者及屠羊說說曰大王失國說失屠羊大王反國說亦反屠)
(羊臣之爵禄已復矣又何賞之言願復反吾屠羊之肆)
賀黃制置(伯固)
送赴壑之鱗喜避蛇於劔閣(東坡守歲詩歘如垂盡歲有似赴壑蛇修鱗半已沒)
(去意誰能遮况欲繫其尾雖勤知奈何太白蜀道難劔閣崢嶸而崔嵬朝避猛虎夕避長蛇磨牙吮血殺人如)
(麻)振治兵之甲行歸馬於華陽(詩序叔于田刺莊公也叔處于京繕甲治兵以)
(出于田國人悅而歸之尚書歸馬于華山之陽放牛于桃林之野)登寅車之勞還(詩元戎十)
(乘以先啟行注司馬法云夏后氏曰軥車先正也殷曰寅車先疾也周曰元戎先良也正義曰寅進也此車能)
(進取遠道故云先疾也陳琳檄登寅車而戒路執金板而先驅麾鉞一臨凶黨冰泮詩序出車勞還率也杖杜)
(勞還役也)回午門而愷奏(後漢李尤平城門銘平門督司午位處中外臨僚侍内達帝宫正陽)
(南面炎暑赫融通作五白樂天詩載向五門宫道西愷軍勝之樂周禮奏愷樂左傳晉文公振旅愷以入于晉)
(樂書風謂之愷風天地之怒氣散王師大獻謂之愷樂人之怒氣已焉或作凱)恭惟某官盛心
懿識惠氣威風(韓文有文武威風知大體可畏信者)横腰下之黃升作眉
間之色(戰國策將軍黃金横帶而馳乎淄澠之間白樂天詩眼前何日赤腰下幾時黃東軒筆錄舊制)
(學士以上並有一人朱衣吏引馬所服帶用黃金而無魚至入兩府則朱衣二人引馬謂之䨇引金帶懸魚謂)
(之重金世傳館閣朢為學士者賦詩云眼裏何時赤腰間甚日黃及為學士又作詩曰眼赤何時兩腰黃幾日)
(重謂雙引重金也東坡詩坐閱諸公半廊廟時看黃色起天庭注人面有天庭相書以黃色為喜色韓退之詩)
(眉間黃色見歸期)推腹中之赤立為城上之祥(光武紀與銅馬大戰於蒲陽悉)
(破降之降者猶不自安光武知其意勅令各歸營勒兵乃自乘輕騎案行部陳降者更相語曰蕭王推赤心置)
(人腹中安得不投死乎韓退之詩城上赤雲呈勝氣注蔡未平數月前吳武陵自峽石朢東南氣如旗鼓矛盾)
(皆顛倒少選黃白氣從西北出盤蜿相交告公曰今西北王師所在黃白喜氣也敗氣為賊賊必亡矣)噓
師律而黍生(易師出以律正義云律法也師出之時須以法制整齊之劉向別錄方士傳言鄒衍)
(在燕燕有谷地美而寒不生五穀鄒子居之吹律而温氣至而穀生今名黍谷)播民和於麥實
(尚書百工播民和見士于周東觀漢紀張堪為漁陽太守勸民耕種以致殷富百姓歌曰桑無附枝麥穗兩岐)
(張君為政樂不可支)紅塵晝靖不妨圍夜觀之棋(杜詩從容靜塞塵觀音貫韓詩)
(從軍古云樂談笑青油幕燈明夜觀棋月暗秋城柝)紫禁春回會歸押曉班之仗
(杜詩紫禁正耐煙花繞歐陽永叔詩玉殿清霜綴曉班)某又看新歷(東坡詩老去怕看新歷日)
(退歸擬學舊桃符)真是陳人(見本卷賀制置安撫條)騎火照山紅遥想元
功之疊賞(昌黎賀裴相公詩西來騎火照山紅夜宿桃林臘月中手把命珪兼相印一時重疊賞元)
(功)雪嶺界天白何時尊酒以重論(杜詩雪嶺界天白錦城曛日黃又何時一)
(尊酒重與細論文)
代回大理趙少卿(師古詳啟意蓋代月湖下同)
履端於始茂迎鼎至之祥(鼎方也賈誼傳天子春秋鼎盛賈捐之傳鼎貴師古曰方)
(且欲貴也匡衡傳匡鼎來服虔曰若言方且來也餘見首條)同官為僚丕對咸中之
慶(左傳同官為寮吾嘗同寮敢不盡心乎尚書哲人惟刑無疆之辭屬于五極咸中有慶注極中也慶善也)
(以其折獄屬五常之中正皆中有善所以然也)恭惟某官邦之司直(詩彼其之子邦之司)
(直注司主也彼服羔裘之是子一邦之人主以為直刺今無此人)民以不冤(于定國傳朝庭稱之)
(曰張釋之為廷尉天下無冤民于定國為廷尉民自以不冤)凍解勾萌漸鞠圜扉之
草(禮記孟春之月東風解凍又勾者畢出萌者盡達注屈而生者曰勾芒而直者曰萌詩鞠為茂草注鞠窮)
(也窮盡為茂草文選鞠茂草於圜扉隋劉曠傳曠為平鄉令七年風教大洽獄中無繫囚囹圄皆生草北史宣)
(帝紀齊大寶初大赦郡無一囚獄内櫓上桃木蓬蒿並滿謂之神門)日遲棘木益清訟舍
之棠(詩春日遲遲采蘩祁祁易係用徽纆寘于叢棘三歲不得凶王弼注險峭之極不可升也嚴法峻整)
(難可犯也宜其囚執寘于思過之地禮記凡聽五刑之訟史以獄成告于正正聽之正以獄成告于大司寇大)
(司寇聽之棘木之下春秋元命苞樹棘槐聽訟于其下棘赤心有刺言治人者原其心不失赤實事所以刺人)
(其情令各歸實詩蔽芾甘棠勿剪勿伐召伯所茇說文茇舍也增韻草舍也)宜有天休(尚書俟天)
(休命又天休滋至)相時星聚(通歷文王五星聚于房天官書漢之興五星聚于東井唐天文志玄)
(宗天寶九年五星聚於箕尾檀道鸞續晉陽秋陳仲弓從諸子姪造荀朗陵父子于是德星聚太史奏五百里)
(賢人聚)某濫同秋紀(周禮秋官掌邦刑大理亦司刑法故云時月湖為刑侍)又見春
朝(孔光傳注正月一日為歲之朝月之朝日之朝)有椒其馨未遂稱觴之慶(椒子)
(料切芬香也詩有椒其馨胡考之寧注椒猶飶也成公綏椒華銘嘉哉芳椒載繁其實厥味惟珍蠲除百疾肇)
(惟歲始正月元日永介眉壽以祈初吉荀勖正會王公上夀酒詩踐元辰延顯融獻羽觴祈令終)如松
之盛敢輸削牘之私(詩如竹苞矣如松茂矣原陟傳削牘為䟽師古曰牘木簡也)
代回程監簿(凖)
重來及芳菲笑逢春之白傅誰能更拘束羨守歲之杜
陵(少陵杜位宅守歲詩四十明朝過飛騰暮景斜誰能更拘束爛醉是生涯)三夀作朋(詩三夀作)
(朋如岡如陵注三夀三卿也國之三夀考之卿與作朋友)百禄是總(詩不戁不竦百禄是總注百衆)
(之祿總聚而歸之)恭惟某官以道怡性未老得閑(遯齋閒覽嘗於驛舍見人)
(題壁云謀生待足何時足未老得閒方是閒余深味其言服其精當而愧不能行也此與夫一日看除目三年)
(損道心者異矣詳見前)櫪馬盍簮看破塞翁之馬(少陵杜位宅守歲詩守歲阿咸)
(家椒盤已頌花盍簮喧櫪馬列炬散林鴉易勿疑朋盍簮此言除夕賓朋宴會騎從喧譁燭炬輝煌鴉鵲驚散)
(東坡詩欲喚阿咸來守歲林烏櫪馬間諠譁正用此也淮南子北塞上之人其馬亡入胡中人皆弔之其父曰)
(此何詎知不為福居數月其馬將胡駿馬而歸人皆賀之其父曰此何詎知不為禍家富馬良其子好騎墮馬)
(折髀人皆弔之其父曰此何詎知不為福居一年胡夷大出虜壯者皆控弦而戰塞上之人死者十九此子獨)
(以跛故子父相保幽通賦比叟頗識其倚伏)畫鷄貼戶望成渻子之鷄(梁宗懍荆)
(楚歲時記正月一日帖畫鷄或斵鏤五木及土鷄于戶上注莊周云有卦鷄于戶百鬼畏之董勛問禮俗曰正)
(月一日為鷄正旦畫鷄于門一日不殺鷄亦其義也拾遺記堯在位七年祇及國獻重明鳥狀如鷄或一歲數)
(來或數歲一來國人莫不灑掃門戶以朢其來或刻金寶為其狀置戶牖間則鬼類自服云今人每歲元日刻)
(畫為鷄于戶上蓋其遺像也渻所景反莊子記渻子為周宣王養鬭鷄十日而問鷄可鬭已乎曰未也方虚憍)
(而恃氣十日又問曰未也猶應景嚮十日又問曰未也猶疾視而盛氣十日又問曰幾矣鷄雖有鳴者已無變)
(矣朢之似木鷄矣其德全矣異鷄無敢應者反走耳注此言養之以至于全者猶無敵於外况自全乎)宜
對新年(庾信詩正朝辟惡酒新年長命杯)益裒盛福某過勤尺牘(陳遵傳與)
(人尺牘主皆藏去以為榮)更枉五詩負三宜休愴歸日之已晚(新唐書司)
(空圖傳名亭以休休作文以見志曰休美也旣休而美具故量才一宜休揣分二宜休老而瞶三宜休又少也)
(惰長也率老也迂三者非濟時用則又宜休因自目為耐辱居士)况四多懼何善頌之
敢當(東方朔十洲記月支使者對漢武帝曰仰鑒天姿非有道之君也眼多視則貪色口多言則犯難身)
(多動則淫賊心多飾則奢侈莊子多男子則多懼)
賀曾安撫(從龍)
三綂肇子運開豐㮊之辰(漢律歷志太極運三辰五星於上而元氣轉三綂五行于)
(下又日合於天統月合於地綂斗合於人統又三統者天施地化人事之紀也十一月乾之初九陽氣伏于地)
(下始著為一萬物萌動鍾于太隂故黃鍾為天統六月坤之初六隂氣受任于太陽繼養化柔萬物生長㮊之)
(于未令種剛彊大故林鍾為地統正月乾之九三萬物棣通族出于寅人奉而成之寅水也為仁其聲商也為)
(義故太簇為人統又始于子在十一月位于丑在十二月位于寅在正月禮記檀弓䟽周以建子之月為正者)
(謂之天統商以建丑之月為正者為地統夏以建寅之月為正者為人統㮊莫候切說文木盛也從木矛聲律)
(歷志豐㮊于茂)萬物出寅律應棣通之會(棣音替律歷志正月乾之九三萬物棣通)
(族出於寅孟康曰棣謂通意也)維時重德茂擁啿祺(啿徒感切漢禮樂志羣生啿啿惟春)
(之祺服虔曰啿音湛湛露斯師古曰豐厚之貌也)恭惟某官得天委和(莊子吾身非吾)
(有也是天地之委形也生非汝有是天地之委和也注若身是汝有者則美惡死生當制之由汝今氣聚而生)
(汝不能禁也氣散而死汝不能止也明其委結而自成耳非汝有也委積也)行地載厚(易地勢坤)
(君子以厚德載物又行地无疆)望公如歲便當畫對於延英(左傳國人朢君如朢)
(歲焉日日以幾歲年穀也六典大明宫宣政殿之左曰東上閣右曰西上閣次西曰延英門其内之左曰延英)
(殿右曰含象殿玉海云初有大明則有是殿召對大臣則始于代宗召苖晉卿對小延英貞元七年詔每御延)
(英諸司官長奏本司事則百官許對延英矣憲宗時元稹為拾遺乞于延英訪問舊記元和元年武元衡請尚)
(書省六品已上職事官東宫官於延英候對文宗開成二年御延英對刑法官又諫議馮定請許左右史從宰)
(相至延英記所言則羣臣亦得對矣大歷二年御延英見畿縣令文宗開成元年中書門下奏舊例刺史授官)
(遇延英開日候對是外官亦得對延英也入朝而對者則郭子儀張建封張茂昭裴度李吉甫論政事者則李)
(景略樊澤崔珙鄭覃張仲方韋奥别賢佞則陽城王仲舒崔元諒獨孤郁王質承恩奬則李晟馬燧蘇弁將又)
(崔芊穆䞇韋渠牟武元衡李景儉牛元翼薛存慶對宰臣則楊綰裴垍李吉甫李德裕韋處厚牛僧孺見御史)
(則李直方宴羣臣則郭子儀不可盡錄)與物為春可但曉行乎湘水(淮南精神)
(訓使神滔蕩而不失其充日夜無傷而與物為春注與物為春言飬物也杜詩夜醉長沙酒曉行湘水春)南
人不復反矣(漢晉春秋諸葛亮在南中所在戰捷聞孟獲者為夷漢所並服募生致之既得使覲)
(於營陣之間問曰此軍何如獲對曰向者不知虛實故敗今蒙賜觀看營陣若秖如此即定易勝耳亮笑縱使)
(更戰七縱七禽而亮猶遣獲獲止不去曰公天威也南人不復反矣)東山以公歸兮(詩我徂東)
(山慆慆不歸又是以有衮衣兮無以我公歸兮)某投老黃塵(仇覽傳苦身投老王羲之傳投老可)
(得僕射晉書載記慕容垂傳且吾投老叩囊㡳智足以尅之王荆公詩投老歸來一幅巾又投老唯公最故人)
(又約公投老此山棲又投老難堪與君别又道人投老寄山林又世間投老斷攀緣又主恩投老更人間又䟽)
(封投老誤明恩又談經投老拚悠悠又投老飜為世網嬰又投老心情非復昔又投老重來記管絃又投老歸)
(來供奉班又人間投老事紛紛又投老安能長忍垢又黃塵投老倦怱怱又投老始知歡可惜又投老逍遙屺)
(與堂又投老逢時追往事又投老承明無補助又投老心旌一片降荆公好用此二字特表出之)佐州
黔鄙(柳文黔巫東鄙蠻獠雜擾)願開夀域使無不逹之勾萌(淮南時則訓養)
(幼小存孤獨以通勾萌注勾屈生者萌直生者長養幼小存恤孤獨所以慎陽氣也故草木不勾萌者以通達)
尚念荒莊俾預向陽之花木(獨異志崔羣自中書舍人知舉歸其妻李氏因暇嘗)
(勸樹莊田以為子孫之業羣笑曰予有美莊良田徧在天下夫人何憂夫人曰不聞君有此業羣曰吾前歲放)
(春榜三十人豈非良田耶夫人曰若然者君非陸䞇門生乎曰然夫人曰往年君掌文柄使人約其子簡札不)
(令就試如君以為良田即陸氏一莊荒矣羣慚而退累日不食詩話云范文正公知杭州蘇鱗為屬縣巡檢城)
(中兵官往往皆獲薦書獨鱗在外邑未見收錄因公事入府獻詩曰近水樓臺先得月向陽花木易為春文正)
(薦之)
代回畢安撫(再遇)
天運璇璣又届履端之始(馬融云渾天儀可旋轉故曰璣衡其横簫所以視星宿也)
(以璿為璣以玉為衡貴天象也易略例聖人處璿璣以觀天運後律歷志聖人之作歷也觀璿璣之運三光之)
(行臧榮緒晉書熊遠議曰履端元日正始之初有識之士于是觀禮荀勖正大會行禮歌於皇元首羣生資始)
(履端大享敬御福祉虞世南獻歲宴宫臣詩履端初啟節長苑命高筵)春生玉帳載迎善
政之祥(尚書德惟善政餘見賀制置安撫條)恭惟某官豹略沉深(文獻通攷六韜)
(六卷周吕望傳按漢藝文志無此書梁隋唐始著錄分文武龍虎豹犬六目兵家權謀之書也黃石公三略三)
(卷西山真氏曰三略先秦書雖未必鷹揚翁自作要必其遺法然則韜略皆太公作故合言豹略也)虎符
靜謐(文帝紀初與郡守為銅虎符應劭曰銅虎符第一至第五國家當發兵遣使者至郡合符符合乃聽)
(受之謐覓畢切說文靜語也爾雅靜也廣韻安也)麥苖綠漲挽回幾千萬戶之
和(月令孟春之月天子食麥與羊季春之月天子乃為麥祈實鄭玄注曰於含秀祈其成也梁鴻歌麥含金)
(兮方秀)柳葉青歸喚起二十四橋之夢(杜詩紅入桃花嫩青歸柳葉新山谷)
(詩為公喚起黃州夢獨載扁舟向五湖方輿勝覽二十四橋隋置並以城門坊市為名後韓令坤築州城分布)
(阡陌別立橋梁所謂二十四橋者或存或廢莫可攷矣杜牧之寄韓判官詩雲山隠隠水迢迢春盡江南草未)
(凋二十四橋明月夜玉人何處教吹簫歐陽永叔自揚州移汝西湖詩綠芰紅蓮畫舸浮使君那復憶揚州都)
(將二十四橋月換作西湖十頃秋東坡自汝移揚州詩二十四橋亦何有換此十頃玻璃風)三陽為
泰(見前)百禄交升(詩百禄是總泰升卦名)某方欲具箋猥勤委翰椒
盤啟節莫殫頌禱之私(杜詩椒盤已頌花虞世南詩履端初啟節禮記君子謂之善頌)
(善禱)樺燭朝天願保功名之重(樺胡化切說文木也本作樗以其皮裏松脂韻會此)
(即金人書樺子以其皮卷之然以為燭裹松脂亦所以為燭也李肇國史補京師每正旦曉漏已前宰相三司)
(使大金吾皆以樺燭百炬擁馬方布象城謂之火城白樂天早朝詩月堤槐露氣風燭樺煙香鄭谷詩樺飄紅)
(燼趨朝路蘭縱清香宿省時東坡詩空庭樺燭煙又送客林間樺燭香)
賀黃制機(慥)
天地泰交乘少陽而出震(易天地交泰后以裁成天地之道輔相天地之宜京房占)
(正月建寅律為太簇鷄雉孳尾招摇生聚少陽解凍其氣温柔逆之則寒繫辭帝出乎震齊乎㢲正義云王輔)
(嗣曰帝者生物之主興益之宗出震而齊㢲者也是以此帝為天帝也)雷霆振旅利長子
之帥師(繫辭鼓之以雷霆春秋大雨震雷穀梁傳震雷電霆也疏霆者霹靂之別名有霆必有電故傳)
(云電霆也史記蘇秦傳戰如雷霆解如風雨杜詩雲旗受號令千里肅雷霆尚書禹乃班師振旅孔注振旅言)
(整衆易長子帥師象曰長子帥師以中行也疏長子謂九二德長于人)外健蓋内順之亨
(外健内順當作内健外順易泰小往大來吉亨象曰泰小往大来吉亨則是天地交而萬物通也上下交而其)
(志同也内陽而外隂内健而外順内君子而外小人君子道長小人道消也)後勁亦中權之
助(左傳軍行右轅左追蓐前茅慮無中權後勁此言楚分其軍為五部使之各專其職右部挾轅為戰備左)
(部追求草蓐為宿僃前部以茅為旗幟以慮有無之事預告軍中而為之僃後部用精兵以為之殿而中軍則)
(出權謀以制勝)恭惟某官氣排冬凛(韓詩喜氣排寒冬)德嫓春融偕召
伯以來旬瓚流秬鬯(詩王命召虎來旬來宣釐爾圭瓚秬鬯一卣告于文人注召伯召康)
(公也來勤也旬當作營宣徧也王命召虎汝勤勞於經營四方勤勞於徧疆理衆國釐賜也秬鬯黑黍酒也卣)
(器也王賜召虎以鬯酒一尊使以祭其宗廟文人文德之人也)共阿咸而守歲盤頌椒
花(杜詩守歲阿咸家椒盤已頌花詳見前)人知江夏之無雙(黃香傳博學經典究精道)
(術能文章京師號曰天下無雙江夏黃童)我羡西平之有子(柳文蔡人率止惟西平有子西)
(平有子惟我有臣)某漕居冰下(趙充國傳冰解漕下)身在雪邊(杜詩鷗鳥鏡裏來關)
(山雪邊看言為成都漕)聲聞於天請以勉在隂之鶴(詩鶴鳴于九皋聲聞于天)
(易鶴鳴在隂其子和之我有好爵吾與爾靡之)稼豐於野庶或寬我輦之牛(柳文)
(歸牛休馬豐稼于野詩我任我輦我車我牛我行既集蓋云歸哉)
賀總領運使(辛卯按辛夘為理宗紹定四年)
歲在元辛承以長生之兔(爾雅太歲在辛曰重光抱朴子兔夀千歲滿五百歲則色)
(白杜詩入河蟾不沒搗藥兔長生)日維吉戊臨於正旦之鷄(詩吉日維戊董勛答)
(問禮俗曰一日為鷄二日為狗三日為猪四日為羊五日為牛六日為馬七日為人八日為穀以隂晴占豐耗)
(出北史魏收傳互見後)載馳四牡之有功(詩序四牡勞使臣之來也有功而見知則悅矣)
定促八鸞而入覲(詩四牡奕奕孔脩且張韓侯入覲以其介圭入覲于王又百車彭彭八鸞)
(鏘鏘注有百兩之車彭彭然而行每車皆有八鸞之聲鏘鏘然而鳴也按此乃言韓侯迎妻蹶里車馬之盛此)
(言入覲借用之耳)恭惟某官陽休山立大德川流(俱見前賀制置安撫條)
福星臨參井之墟民無遺便(東坡詩斯人乃福星遣出虚危間自注司馬温公謂)
(軾曰子駿福星也東京人困甚且令往彼北齊天文志昇平三年四月歲星在虚危徘徊玄枵之野則齊星有)
(福厚為受慶之符則福星即歲星也天文志觜觹參益州東井輿鬼雍州地理志秦地於天官井鬼之分野魏)
(地觜角參之分野昌黎韋丹墓誌銘凡為民去害興利若嗜慾居三年於江西八州無遺便)卿月代
房心之次帝有恩言(尚書卿士惟月杜詩卿月昇金掌王春度玉墀天文志房心宋豫州)
(地理志宋地房心之分野天文志房心天子宫也房為將相心為子屬王荆公表信使恩言有華原隰)三
陽茅拔以茹連(易泰初九拔茅茹以其彙征吉茹音汝據反茅根也)百祿竹苞而
松茂(詩如竹苞矣如松茂矣注苞本也)某尚棲舊蔭又見新年兩鬢霜
濃難望東風之解凍(李詩麻姑垂兩鬢一半已成霜)一犁雨足願從南
畆以歸耕(東坡詞歸去歸去江上一犂春雨王荆公詩望雲纔喜雨一犂山谷詩南村北村雨一犂)
(詩俶載南畝)
賀總領
陽春肇始是生萬物之輝(文選陽春布德澤萬物生光輝)王人載馳亶
序諸侯之上(公羊傳王人者微者也曷序乎諸侯之上先王命也)宜介穰穰之福
(穰如陽切爾雅穰穰福也注云言饒多詩降福穰穰衆也鄭箋云神與之福又衆大謂如嘏辭也是言得福饒)
(多也)以稱皇皇之華(稱昌孕切宜也適物之宜也易㢲稱而隠詩皇皇者華毛傳猶煌煌也)
恭惟某官清徹冰壺(文選清如玉壺冰高適詩崖谷倚冰壺杜詩冰壺玉衡懸清秋又烱)
(如一段清冰出萬壑置之迎風寒露之玉壺)和鍾玉律(李元標詩銅渾變秋節玉律動年灰令朝)
(陽詩玉律傳佳節青陽應北辰白帖候氣之法為室三重戶閉塗釁周布緹縵室中以木為案每律各如之内)
(卑外高從其方位加律其上以葭管灰實其端案律而候之氣至者灰去其為氣所動者其灰散其為物所動)
(者其灰聚也殿中候用玉律十二靈臺用竹律晉書黃帝作歷以玉為管長尺六孔為十二月音至舜時西王)
(母獻昭華之琯以玉為之及漢章帝時零陵文學奚景於泠道舜祠下得白玉琯又武帝太康元年汲郡盜發)
(六國時魏襄王冢亦得玉律則古者以玉為管矣以玉者取其體含廉潤也)錦衣諭蜀榮弩
矢之前驅(項籍傳富貴不歸故鄉如衣錦夜行司馬相如傳乃遣相如責唐蒙等因諭告巴蜀民以)
(非上意又拜相如為中郎將馳四乘之傳因巴蜀吏幣物以賂西南夷至蜀太守以下郊迎縣令負弩矢先驅)
(蜀人以為寵)繡斧控荆慰樵蘇之後㸑(武帝紀遣直指使者暴勝之等衣繡衣杖)
(斧分部逐捕師古曰杖斧持斧也謂建持之以為威也孟浩然詩荆門控三巴韓信傳樵蘇後釁師不宿飽師)
(古曰樵取薪也蘇取草也)履端於始(見前)何福不臻(詩俾爾單厚何福不除)某濫
守竹符(文帝紀為竹使符應劭曰竹使符皆以竹箭五枚長五寸鐫刻篆書第一至第五張晏曰符以)
(代古之圭璋從簡易也師古曰與郡守為符者謂各分其半右留京師左以與之)阻持椒斝(斝音)
(假說文玉爵也夏曰琖商曰斝周曰爵鬱酒之尊畫禾稼者詩洗爵奠斝韓文奠璧獻斝)木牛坐運
送寒寧假於土牛(蜀志復出祁山以木牛運注木牛者方腹曲頭一脚四足頭入領中舌著)
(于腹載多而行少宜可大用不可小使特行者數十里羣行者二十里也禮記季冬之月命有司出土牛以送)
(寒氣正義曰出猶作也此時強隂既盛年歲以終隂若不去凶邪恐來歲更為人害其時月建丑又土能尅水)
(故特作土牛以畢送寒氣也冷朝陽詩土牛呈歲稔綵燕表年春)櫪馬交喧召見即登
於金馬(杜詩盍簮喧櫪馬詳見前漢書注武帝時相馬者東門京鑄作銅馬法獻之立於魯班門外更)
(名魯班門為金馬門漢公孫弘東方朔主父偃嚴安徐樂王襃賈捐之鄭朋馮商皆待詔金馬門揚雄解嘲歴)
(金門又公孫創業於金馬文選金閨諸彦注金閨金馬門也)
賀王總領(鉛)
陽春生萬物之輝維其時矣(詩物其有矣維其時矣餘見上條)王人序
諸侯之上何以予之(詩采菽采菽筐之筥之君子來朝何錫予之雖無予之路車乘馬又)
(何予之玄衮及黼餘見上條)宜對三陽茂綏百福(詩樂只君子福履綏之)恭惟
某官清標冰峙和氣緹温(緹田黎切說文帛丹黃也候氣之法為室三重戶閉塗釁)
(周布緹縵詳見前)給餽江流聊總木牛之運(高帝紀給餉餽不絶糧道吾不如蕭)
(何)揚鑣天路即符櫪馬之喧(鑣悲嬌切音與猋同說文馬銜也釋名包也在旁包)
(斂其口南史裴子野傳蕭琛言其評論可與過秦王命分路揚鑣隋文帝紀詔民間情偽誠欲備聞己詔使人)
(所在振䘏分路揚鑣將徧四海必令為朕耳目陳子昂詩還疑赤松子天路坐相邀)某濫守竹符
良蒙樾蔭(樾王伐切字林樹隂也淮南子盥汗交流休樾蔭則脫然而喜又武王蔭暍人于樾下而)
(天下歸之注樹如車蓋狀為樾言多蔭也)太玄八十一首又觀頒朔之新(揚雄)
(傳以為經莫大于易故作太玄潭恩渾天參摹而四分之極于八十一桓譚新論太玄經三篇以紀天地人之)
(道立三體有上中下如禹貢之陳三品三三而九因以九之八十一故為八十一卦王涯說玄曰八十一首擬)
(乎卦九贊之位數夫爻自天元甲子朔旦冬至推一畫一夜終而復始天元二十七首地元二十七首人元二)
(十七首)廣成千二百年請致修身之祝(莊子廣成子謂黃帝曰天地有官隂)
(陽有藏慎守汝身物將自壯我守其一以處其和故我修身千二百歲矣吾形未嘗衰)
代何尚書賀林總領(祖洽一統志林祖洽淳熙中知常州尊禮耆儒延見秀)
(士激勸學校後河湮沒久浚治之民賴其利)
歲統開端茂蕆始和之吉(蕆丑展切音與闡同左傳以蕆陳事杜預注敕也又備也)
(餘見前)王人共命肇迎滋至之休(共居容切通作恭尚書天休滋至惟時二人弗)
(戡餘見前)恭惟某官望重持荷(宋王楙野客叢書云前軰謂尚書紫荷囊事晉志八座尚)
(書荷紫以生紫為袷綴之外服加於肩上又梁史周舍問劉杳尚書著紫荷槖竟何所出杳曰張安世傳持槖)
(囊也荷乃負荷之荷人讀為平聲遂有此誤雖歐陽文忠公宋景文公有所不免僕謂不然紫荷囊事其說已)
(久非歐宋之誤也觀唐類表有云佩蒼玉負紫荷歐宋之語豈無自耶僕因考之沈約宋志蕭子顯齊志皆謂)
(紫袷囊俗呼曰紫荷或曰負荷以行隋志曰朝服綴紫荷錄令左僕射左荷右僕射尚書右荷則是紫荷之說)
(自晉宋以來有之劉杳謂持槖簮筆出張安世傳不知出於趙充國傳漫錄謂左荷右荷出隋樂志不知出於)
(禮志稗史范元卿上太守月詞中有云有人吟諷紫荷香滿晴陌韻語陽秋云按晉輿服志八座尚書則荷紫)
(以生紫為袷囊服之在左肩所謂荷紫者非芰荷之荷乃負荷之荷也人徒見南史着紫荷囊四字遂作一句)
(讀之不知晉書紫荷之義余讀宋史宣和間任子太濫諫官李會疏論有尚嬉竹馬已獲荷囊之語以竹馬對)
(荷囊則荷囊相承之誤久矣按此啟以輓粟對持荷不用負荷之說)功高輓粟(輓音晚說文引之也)
(漢書秦欲攻匈奴使天下飛芻輓粟起于黃陲瑯琊至負海之郡)三陽謹始時已進於
泰交(見前)一札遄歸寵益新於渙渥(後漢書一札十行遄淳沿切爾雅疾也詩)
(式遄其歸杜詩新渥照乾坤)某又看新歷真是陳人道阻且長缺致
椒觴之慶(並見前)儀圖莫助載馳竿牘之恭(詩我儀圖之維仲山甫舉)
(之愛莫助之莊子小夫之知不離苞苴竿牘注苞苴以遺竿牘以問遺問之具小知所殉)
賀安總領(癸仲癸仲丙之子)
國典待來歲之宜元正啟祚(禮記季冬之月天子乃與公卿大夫共飭國典論時)
(令以待來歲之宜注飭國典者和六典之法也周禮以正月為之建寅而縣之今用此月則所因於夏殷也尚)
(書正月元日王羲之月儀書日往月來元正首祚何充賀正表璇衡運周元正肇祚馮衍銘元正上日百福孔)
(靈王肅賀正儀元正首祚璇璣改度傅充妻辛氏元正詩元正啟令節嘉慶肇自兹)王人序諸侯
之上夀考維祺(詩夀考維祺以介景福注介助也祺吉也養老人而得吉所以助大福也疏由)
(其尊耉老之人故得夀考維有吉慶以受大人之福餘見前)况峙魯侯之糗糧(糗去久切)
(說文熬米麥也徐曰煼乾米麥也禮記糗餌注𢷬熬穀以為糗餌與餈同糧說文穀也周禮注行道曰糧謂糒)
(也尚書峙乃糗糧無敢不逮)均啖安期之瓜棗(史記封禪書李少君言上曰臣嘗游海上)
(見安期生安期生食臣棗大如瓜安期生僊者通蓬萊中合則見人不合則隠於是天子始遣方士入海求蓬)
(萊安期生之屬東坡安期生詩序安期生世知其為仙者也然太史公曰蒯通善齊人安期生生嘗以策干項)
(羽羽不能用羽欲封此兩人兩人終不爾受亡去予每讀此未嘗不廢書而歎嗟乎仙者非斯人誰為之詩曰)
(安期本策士平日交蒯通嘗干重瞳子不見隆凖公應如魯仲連扺掌吐長虹難堪踞牀洗寧挹扛鼎雄事既)
(兩大謬飄然籋遺風乃知經世士出世或乘龍豈比山澤臞忍饑啖栢松縱使偶不死正堪為僕僮茂陵秋風)
(客望祖猶蟻蜂海上如瓜棗可聞不可逢)恭惟某官氣排冬凛德配春融寒
送土牛坐斡木牛之運(詳見賀總領條)飽喧櫪馬行觀銅馬之
降(光武紀別號諸賊銅馬大肜高湖重連鐵脛大搶尤來上江青犢五校檀卿五幡五樓富平獲索等光武)
(擊銅馬於鄡復與大戰于蒲陽悉降之注銅馬賊帥東山荒秀上淮况等降胡江切說文服也本作夅)梅
放柳舒(杜詩岸容待臘將舒柳山意衝寒欲放梅)竹苞松茂(詩如竹苞矣如松茂矣)總
領甚稱上意式副師征(魏相傳總領衆職甚稱上意此借用易利用行師征邑國)朋
亡得尚中行共扶泰道(易泰九二包荒用馮河不遐遺朋亡得尚于中行王弼注無私)
(無偏存乎光大故曰朋亡尚猶配也中行謂五)某尚蒙戍雪(杜詩西山白雪三城戍南浦清江萬)
(里橋)未解漕冰(趙充國傳冰解漕下蒙解卦名)糴糓湟中所願丘山之暴
暴(湟胡光切說文湟水中金城臨羌縣塞外至允吾東八河趙充國傳吾謂耿中丞糴二百萬斛糓羌人不)
(敢動矣耿中丞請糴百萬斛迺得四十萬斛耳又大兵一出還不可復留湟中亦未可空師古曰湟水之北是)
(漢地荀子上得天時下得地利中得人和則財貨渾渾如泉源汸汸如河海曓曓如邱山注曓曓卒起之貌言)
(物委積如邱山也)轉粟天上更宜原隰之皇皇(杜詩築城依白帝轉粟上青天)
(詩皇皇者華于彼原隰)
代回淮西趙總領(不儳)
轉鴻鈞之一氣正月始和(杜詩一氣轉鴻鈞周禮正月之吉始和布教于邦國都鄙)
(疏正月之吉謂建子之月一日也于此正月之時調和教典訖即布于邦國都鄙此借用)序王人扵
諸侯百禄是總(見前)恭惟某官德儀震動(魏相傳東方之神太皞乘震執)
(規司春尸子春為忠東方為春春動也禮記東方者春春之言蠢也産萬物者也注蠢動也尚書大傳東方者)
(動方也物之動也何以謂之春春出也物之出故謂東方春也)道恊泰交(見前)峙乃糗糧
坐給和門之衆(周禮以旌為左右和之門注軍門曰和今謂之壘門疏左傳曰師克在和不在)
(衆田獵象戰伐故其門曰和門也唐書禮志仲冬之月講武于都外建旗為和門互見前)分之寶玉
行疏中詔之温(尚書分寶玉於伯叔之國時庸展親羊祜傳降發中之詔加非次之榮)駱
馬遄歸(駱歴各切說文馬白色黑鬛尾也爾雅白馬黑鬛陸佃云今呼黃馬尾鬛一道通黑如界者為)
(駱蓋馬脊分黃白皆謂之駱若今衣脊絡縫故曰駱詩嘽嘽駱馬又駕彼四駱載驟駸駸豈不懷歸是用作歌)
(將母來諗)蟄蟲始振(禮記孟春之月蟄蟲始振注振動也夏小正正月啟蟄蓋九月之末蟄蟲咸俯)
(則至冬而皆藏矣春至而蘇始振動而將出未出也)某已投西崦(崦衣檢切崦嵫山名山海經鳥)
(鼠同穴西南曰崦嵫下有虞泉日所出入通作弇爾雅觚竹北戸西王母日下謂之四荒穆天子傳天子賓于)
(西王母及紀其迹于弇山名曰西王母之山是也淮南子日入崦嵫經於細柳入虞淵之池曙于蒙谷之浦)
又見東風學舊桃符漸恐門墻之遠(山海經東海度朔山有大桃樹蟠屈)
(三千里其卑枝向東北曰鬼門萬鬼出入也有二神一曰神荼一曰鬱壘主閱領衆鬼之出入者執以飼虎於)
(是黃帝法而象之因立桃板於門戶上畫神荼鬱壘以禦凶鬼此則桃板之制也蓋其起自黃帝故今世畫神)
(像於板上猶於其下書左神荼右鬱壘以元日置之門戶也風俗通黃帝上古之時有神荼鬱壘兄弟二人性)
(能執鬼於度朔山桃樹下簡閱百鬼之無道者縛以葦索執以飼虎張平子東都賦云守以鬱壘神荼副焉戰)
(國策蘇秦說孟嘗君曰土偶人語桃梗曰今子東國之桃木削子為人假以丹彩用子以當門戶之厲初學記)
(造桃板著戸謂之仙木玉燭寶典像鬱山桃樹百鬼畏之也王荆公詩爆竹聲中一歲除春風送煖入屠蘇千)
(門萬戸曈曈日摠把新桃換舊符東坡除夕詩老去怕看新歷日退歸擬學舊桃符)築新沙路莫
觀衮繡之來(國史補凡拜相禮絶班行府縣載沙填路自私第至于城東街名沙堤李德裕傳德)
(裕初作相罷京兆築沙堤兩街上朝兵衛本事詩楊收王鐸皆薛逢同年也收作相逢行詩曰須知金印朝天)
(客同是沙堤避路人收大銜之白氏諷諫官牛諷執政也官牛官牛駕官車滻水岸邊搬載沙一石沙幾斤重)
(朝載暮載將何用載向五門官道西綠槐隂下鋪沙堤昨來新拜右丞相恐怕泥塗汚馬蹄右丞相馬蹄踏沙)
(雖淨潔牛領牽車欲流血右丞相但能濟人治國調隂陽官牛領穿亦無妨)
代回鞏都大(嶸)
杓攜龍角星駕賢勞(說文杓斗柄也徐曰北斗之柄第一星取此為名杓猶標也天文志)
(一至四為魁五至七為杓又玉衡屬杓杓攜龍角注用昏建者杓杓自華以西南又杓斗之尾尾為隂又其用)
(昏昏隂位在西方故主西南隋天文志魁杓號令之主又為帝車取乎運動之義也唐天文志一行曰斗杓謂)
(之外庚陽精之所布天官書攝者直斗杓所指以建時節律歷志玉衡杓建天之綱如淳曰杓斗端星也詩星)
(言夙駕)氣轉鴻鈞天休滋至(見前)恭惟某官司存圜法(食貨志凡)
(貨金錢布泉之用夏殷以前其詳靡記太公為周立九府圜法注圜即錢也宋庠云古圓字本作圜或作圓綦)
(母氏錢神論體圓應乾孔方效地魯褎錢神論故使内方象地外圜象天)贍足方今(李固傳方今之)
(事復同于前任昉啟陛下弘宣教義非求效于方今也)坏冶一陶財不期而豐美
(坏鋪枚切音與披同瓦未燒也崔駰逹旨坏冶一陶注土器未燒郭璞爾雅注鎔物之始)隂陽為炭
道已長扵泰交(賈誼傳天地為鑪造化為工隂陽為炭萬物為銅師古曰以冶鑄為喻餘見前)
(豐泰卦名)撫扵五辰(尚書撫于五辰庶績其凝)斂是百福(尚書皇建其有極斂時五福)
某空糜囊俸(東方朔傳朱儒長三尺餘奉一囊粟錢二百四十臣朔長九尺餘亦奉一囊粟錢二)
(百四十)猶綴槖班(東坡詩他日許綴蓬萊班又豈意彤庭綴兩班)誤出山林聚鐵
已難扵鑄錯(語林哀帝時魏博羅紹威以牙兵之逼召朱全忠全忠殪八千餘家其餘攻討悉平)
(全忠留魏半年紹威供億所殺牛羊豕近七十萬資糧稱是所賂遺又近百萬比全忠之去蓄積為之一空紹)
(威雖除其偪而魏兵自是衰弱紹威悔之謂人曰合六州四十三縣鐡不能為此錯也東坡詩不知幾州鐵鑄)
(此一大錯)頌成椒栢磨鉛聊具於報章(風俗記正旦楚人上松栢頌荆楚歲時記)
(正月一日進椒栢酒四民月令元日進椒栢酒椒是玉衡星精服之令人身輕能老栢是仙藥成公綏椒花銘)
(曰肇惟歲首月正元日厥味惟珍蠲除百疾晉劉臻妻元日獻椒花頌曰美哉靈花爰採爰獻聖容暎之永夀)
(千萬庾信詩栢酒隨銘至唐元日恩賜栢樹應制趙彥超詩器乏雕梁器材非搆厦材但將千載葉常奉萬年)
(杯李乂詩勁節凌冬勁芳心待歲芳偏令人益夀非止麝含香武平一詩綠葉迎春綠寒枝歴歲寒願持栢葉)
(夀長奉萬年歡鉛全傳切說文青金也錫之類古用以書西京雜記楊子雲好事常懷鉛提槧從諸討吏訪殊)
(方絶域四方之語以為禆補詩雖則七襄不成報章)
代回周馬帥(虎)
正月始和光轉崇蘭之畹(宋玉招魂光風轉蕙汎崇蘭些光風謂雨止日出而草木)
(之光因風而轉也崇蘭高蘭也汎摇動貌屈原離騷經余旣滋蘭之九畹兮又樹蕙之百畆畹委遠切說文田)
(二十畮也韻會田三十畮曰畹楚辭王逸注田十二畆)元戎小隊暖生細柳之營
(杜詩元戎小隊出郊坰問柳隨花到野亭周亞夫傳以河内守亞夫為將軍軍細柳)恭惟某官克
壯其猷(詩方叔元老克壯其猷注能光大其軍謀之道)共武之服(詩有嚴有翼共武之服鄭)
(注共如字言師之羣帥有威嚴者有恭敬者共典是兵事文武皆備)東風解凍知挾纊於
雲屯(左傳楚子伐蕭申公巫臣曰師人多寒王巡三軍拊而勉之三軍之士皆如挾纊纊苦謗切說文絮)
(也廣韻細綿也小爾雅絮之細者禮記纊為繭注云謂今之新綿也張華詩挾纊如懷冰列子望若雲屯杜詩)
(王有虎臣司苑門入門天廏皆雲屯李詩西秦百萬衆戈甲猶雲屯又劍閣重鬭蜀北門上皇歸馬若雲屯)
北斗回杓即出綸於天陛(說文杓斗柄也徐曰北斗之柄第一星取此為名猶標也)
(晉天文志魁四星為璇璣杓三星為玉衡)某濫持荷槖莫捧椒觴(見前)玉漏聲
長行或聯於朝著(張衡漏水轉渾天儀制曰以銅為器再疊差置實以清水下各開孔以玉)
(虬吐漏水入兩壺右為夜左為畫北堂書鈔銅渾設象玉漏授時唐岑義詩銜歡不覺銀河曙更盡那知玉漏)
(稀)金印斗大願益㮊於勲名(周顗傳今年殺諸賊奴取金印如斗大繫肘)
賀李提刑(鐋鐋他浪切音儻)
重光單閼載新一歲之元(爾雅太歲在辛曰重光在夘曰單閼玉燭寶典正月一日)
(為元日亦云三元歲之元時之元月之元)五善六條誕布九重之意(左傳穆叔曰臣)
(聞之訪問于善為咨咨親為詢咨禮為度咨事為&KR1258;咨難為謀臣獲五善敢不重拜漢武帝元封五年初置部)
(刺史掌奉詔條察州治一條強宗豪右田宅踰制以強凌弱以衆暴寡二條二千石不奉詔書遵承典制倍公)
(向私旁詔守利侵漁百姓聚斂為奸三條二千石不䘏疑獄風厲殺人怒則任刑喜則淫賞煩擾刻暴剝截黎)
(元為百姓所疾山崩石裂訞詳訛言四條二千石選署不平苟阿所愛蔽賢寵頑五條二千石子弟恃怙榮勢)
(請託所監六條二千石違公下比阿附豪強通行賄賂割損正令也後周蘇綽六條定心志敦教化盡地利擢)
(賢良䘏獄訟均賦役唐貞觀中以六條黜陟天下沈隠侯集振采六條觀風萬里離騷君之門九重天問圜則)
(九重孰營度之)與時偕極(易亢龍有悔與時偕極注與時運俱終極)何福不臻恭惟
某官德配春融氣排冬凛徧儀兵衞之畫戟(韋蘇州詩兵衛森畫)
(戟宴寢凝清香)出當霄漢之繡衣(杜詩繡衣春當霄漢立綵服日向庭闈趨)皇皇者
華遣使臣喚起曲肱之夢(詩皇皇者華君之遣使臣也山谷詩為公喚起黃州夢)
行行且止避御史遹觀直指之威(桓典傳拜侍御史是時宦官秉權典執政)
(無所回避常乘驄馬京師畏憚為之語曰行行且止避驄馬御史武帝紀遣直指使者暴勝之等衣繡衣杖斧)
(分部逐捕)仁風梅放以柳舒(晉書袁宏傳宏自吏部郎出為東陽太守謝安欲以率迫試之)
(臨別取一扇授之曰聊以贈行宏應聲答曰輒當奉揚仁風慰彼黎庶文選仁風扇越惠露霑吳張說詩扇逐)
(仁風轉高湘詩千里仁風一扇清駱賓王啟仁風飄十地之雄惠露灑二天之渥餘見前)和氣竹苞
而松茂(劉向傳和氣致祥乖氣致異餘見前)某自憐苦李(王戎傳嘗與羣兒戲於道側見)
(李樹多實等軰競趨之戎獨不往或問其故曰樹在道邊而多子必苦李也取之信然東坡詩顧我如苦李全)
(生依路傍)獲掃甘棠我有二天正託故人之庇(蘇章傳順帝時遷冀州刺)
(史故人為清河太守章行部按其姦贓乃請太守為設酒肴陳平生之好太守喜曰人皆有一天我獨有二天)
(章曰今夕蘇孺文與故人飲者私恩也明日冀州刺史案事者公法也遂舉正其罪州境知章無私望風畏服)
士更三日尚希舊儒之思(江表傅初孫權謂吕蒙及蔣欽曰卿今並當塗掌事宜學)
(問以自開益蒙曰在軍中常苦多務恐不容復讀書權曰孤豈欲卿治經為博士耶但令涉獵見往事耳蒙始)
(就學篤志不倦其所覽見舊儒不勝後魯肅過蒙言論常欲受屈肅撫蒙背曰吾謂大弟但有武略耳至于今)
(者學識英博非復吳下阿蒙蒙曰士別三日即更刮目相待大兄今論何一稱穰侯乎)
代董侍郎賀周提刑
青帝執規騐三陽之引逹(尚書緯春為青帝漢書東方之神太皞乘震執圜司規律)
(歷志春蠢也物蠢生乃動運木曲直仁者生生者圜故為規也律歷志引達於寅)繡衣持斧新
六轡之光華(見前)諒對端辰(玉燭寶典正月為端月其一日為元日)益裒純
嘏(裒蒲侯切爾雅聚也多也䟽云聚之多也嘏舉下切說文大遠也又果五切詩天錫公純嘏又俾緝熙于)
(純嘏遠大之福)恭惟某官氣鍾温厚(禮記天地温厚之氣始于東北而盛于東南此天地)
(之盛德氣也此天地之仁氣也)德尚和同(老子和其光同其塵注言雖有獨見之明當如闇昧不當)
(以曜亂人也當與衆庶同垢塵不當自殊別)苞栩逶遲又逢梅於嶺驛(詩四牡騑)
(騑周道逶遲豈不懷歸王事靡盬我心傷悲又翩翩者鵻載飛載下集于苞栩王事靡盬不遑將父荆州記陸)
(凱與范曄相善自江南寄梅一枝詣長安與曄并贈詩曰折梅逢驛使寄與隴頭人江南無所有聊贈一枝春)
甘棠蔽芾還鞠草於圜扉(見前)佇有召除亟登要近某罔
功分閫(謝安傳贊任總中臺效彰分閫白帖衛霍寄重旌分閫外之憂杜詩分閫救世用賢豪)有
幸為僚對天地交泰之時當馳善頌(易天地交泰后以裁成天地之道輔)
(相天地之宜以左右民又先王以茂對時育萬物疏對當也言先王以此无妄盛事當其无妄之時育養萬物)
(也)體官師相規之義正頼恊恭(尚書每歲孟春遒人以木鐸徇于道路官師相)
(規工執藝事以諫)
賀提刑
六螭廻轄日又出扵嵎夷(淮南子爰止羲和爰息六螭是謂懸車注日乘車駕六螭)
(以羲和御之日至此而薄於虞泉羲和至此而回六螭轄音黯說文車聲也一曰車鍵也尚書分命羲仲宅嵎)
(夷曰暘谷寅賓出日)四牡載馳春徧行扵湘水(杜詩夜醉長沙酒曉行湘水春)端
陽既逹純嘏其裒(見前)恭惟某官禀氣中和與時消息(月令)
(注陽生為息隂死為消莊子消息盈虚一晦一明)皇華原隰之上暫借平反(反孚)
(袁切漢書錄囚平反之謂舉治罪人也增韻理正幽枉也雋不疑傳不疑有所平反活幾何人如淳曰反音幡)
(幡奏使從輕也史記平凖書杜周治之獄少平反者通作幡漢書張歐傳上具獄事可卻卻之注退令更平幡)
(之)清切雨露之邊即司獻納(杜詩獻納司存雨露邊地分清切任才賢)某濫
陪結綬(說文綬韍維也應劭漢書儀曰綬長一丈二尺法十二月廣三寸法天地人此佩印之組也古)
(者佩玉有韍五代戰兵解去紱佩留其係璲徐廣曰今名璲為繸秦以系組連結于璲轉相結受故謂之綬史)
(記蔡澤傳懷黃金之印結紫綬於要蕭育傳少與陳咸朱博為友著聞當世往者有王陽貢禹故長安語曰蕭)
(朱結綬王貢彈冠言其相薦達也)莫獲稱觴霆聲發榮共掔洲之宿莽
(說文霆雷餘聲也鈴鈴所以挺出萬物徐曰隂陽相薄而為雷激而為霆霹靂也爾雅疾雷謂之霆詩如雷如)
(霆尚書洪範五行傳正月雷微動而雉雊初學記易曰雷出地奮豫雷者所以開發萌芽辟除災害萬物須雷)
(而解故曰雷以動之莽叶滿補切宿草也屈原離騷經朝搴阰之木蘭兮夕攬洲之宿莽注冬生不死者爾雅)
(釋草云卷&KR0034;草拔心不死注云宿草也掔亦作牽挽也)星言夙駕願總轡於扶桑
(詩星言夙駕說于桑田注星雨止見星夙早也屈原離騷經飲余馬於咸池兮總余轡乎扶桑淮南子日出於)
(暘谷浴於咸池拂於扶桑是謂晨明登于扶桑之上爰始將行是謂朏明王充論衡儒者論日旦出扶桑暮入)
(細柳扶桑東方之地細柳西方之地)
賀游提刑(佀宋史游似字景仁嘉定十四年進士歴官大理司直大理寺丞大常亟權)
(兵部郎官秘書丞權考功郎中直秘閣䕫路轉運判官潼川提點刑獄兼提舉常平軍器監宗正少)
(卿權樞密都丞旨兼侍讀權禮部侍郎兼同修國史實錄院同修撰權禮部尚書遷吏部尚書入侍)
(經幄嘉熙三年拜端明殿學士同簽書樞密院事封南充縣伯八月拜參知政事四年知樞密院事)
(淳祐四年進爵郡公五年拜右丞相兼樞密使七年進爵國公十一年轉兩官致仕薨特贈少師謚)
(清獻楊用修藝林伐山云游景仁廣安人南渡四賢相之一也有黃鶴樓詩云長江巨浪拍天浮城)
(郭相望萬景收漢水北吞雲夢入蜀江西帶洞庭流角聲交送千家月帆影中分兩岸秋黃鶴樓高)
(人不見却隨鸚鵡過汀洲)
九十春光稱霄漢繡衣之立(杜牧詩九十春光在何處古人今人留不住東坡詩)
(餘九十日春都過了梅聖俞詩九十日春猶幾日王維詩纔見春光生綺陌又尋逐春光著處迷杜詩繡衣春)
(當霄漢立)三千夏辟補日月黃道之明(書序吕命穆王訓夏贖刑孔傳以穆王命)
(作書訓暢夏禹贖刑之法尚書五刑之屬三千晉書刑法志夏后氏之王天下也則五刑之屬三千辟必益切)
(說文法也從卩從辛節制其辠也從口用法者也漢刑法志夏有亂政而作禹刑商有亂政而作湯刑周有亂)
(政而作九刑三辟之作皆叔世也補疑當作輔漢天文志日有中道月有九行中道者黃道一曰光道黑道二)
(出黃道北赤道二出黃道南白道二出黃道西青道二出黃道東中興天文志曰黃道九道厥初本無是因日)
(行而強名之日行曰黃道者黃色之中也黃道即中道也日道居中月五星循左右而行故日道獨謂之黃月)
(行青朱白黑道各兼黃道而言故又謂之九道也盖日月之行有遲有速難以一術御故因其合散分為數段)
(每段以一色名之欲以別筭位而已歷家不知其意遂以為實有九道甚可嗤也杜詩九天閶闔開黃道山谷)
(詩賓日行黃道又日月黃道明)時哉泰内之亨(尚書時哉不可失易泰小往大來吉亨象曰内)
(陽而外隂内健而外順内君子而外小人)天只咸中之慶(只音紙說文語已詞也從口象氣于)
(引之形郭忠恕佩觽云只字音止本無質音今讀若質俗所音也詩母也天只餘見本卷代回大理趙少卿條)
恭惟某官臯陶明允(尚書帝曰皋陶汝作士五刑有服五服三就五流有宅五宅三居惟)
(明克允)世叔討論(世叔游吉也即子大叔)發白獸之樽尚存諫紙(臧榮)
(緒晉書元會設白獸樽於殿上樽盖上施白獸若有能獻直言者則發此樽飲酒按禮曰白獸樽乃杜舉之遺)
(式為獸監後世所為示不忌憚也白氏長慶集僕為諫官月請諫紙樂天詩月慚諫紙二百張元稹詩榮班聯)
(錦繡諫紙賜牋藤)拜碧鷄之使暫擁節旄(王褎傳方士言益州有金馬碧鷄之寶可)
(祭祀致也宣帝使褎往祀焉杜詩何如碧鷄使把詔紫微天旄說文幢也蘇武傳卧起操持節旄盡落)對
六龍廻日之標(太白蜀道難上有六龍迴日之高標下有衝波逆折之迴川)奏四牡
觀風之最(王莽傳遣使者分行天下覽觀風俗)脩鱗赴壑已知夕避於長
蛇(注見本卷賀黃制置條)召驛追鋒即作朝來之走馬(晉書輿服志追鋒車)
(去小平蓋加通幰如軺車駕二追鋒之名蓋取其迅速也施於戎乘之間是為傳乘魏志司馬望給追鋒車一)
(乘杜預傳給追鋒車第二駙馬盧欽傳給追鋒軺車詩來朝走馬)某一寒戍雪(范睢傳范叔一)
(寒如此哉杜詩西山白雪三城戍)獨冷漕冰(杜詩廣文先生官獨冷趙充國傳冰解漕下)旁
有一株儻庇無言之苦李(韓詩平旦入西園梨花數株若矜夸旁有一株李顔色慘)
(慘自含嗟談叢王泠然上裴耀卿書拾遺補闕寧有種乎僕不佞亦相公一株之桃李也李廣傳贊桃李不言)
(下自成蹊)罔兼庶獄惟依所茇之甘棠(尚書文王罔攸兼於庶獄庶慎茇蒲撥切)
(說文舍也增韻草舍也詩蔽芾甘棠勿翦勿伐召伯所茇箋云召伯聽男女之訟不重煩勞百姓止舍于甘棠)
(之下而聽斷焉)
代回浙東譙提刑(令憲)
青帝執規届始和之吉繡衣持斧裒滋至之休(俱見前)恭
惟某官澄按日畿(白虎通京師者何謂也千里之邑號也法日月之徑千里類說拾遺帝畿)
(千里象日月徑圍故曰日畿)振揚風采(采比宰切通作彩說文文章也韻會文色也增韻精光也)
(漢書想聞風采又風采不及丙魏于定國)刑者儆也以待猾夏之姦(禮記刑者侀也)
(侀者成也一成而不可變故君子盡心焉注上刑是刑罰之刑下侀是侀體之侀言刑罰之刑如人侀體侀體)
(是人之成就容貌容貌一成之後若以刀鋸鑿之斷者不可續死者不可生故云不可變尚書蠻夷猾夏寇賊)
(姦宄)欲並生哉乃見先春之意(尚書書用識哉欲並生哉法言或曰為政先殺後教)
(曰嗚呼天先秋而後春乎將先春而後秋乎莊子尊卑先後天地之行也聖人取象焉春夏先秋冬後四時之)
(序也風俗通義易稱天先春而後秋地先生而後凋日月先光而後幽是王者則之亦先教而後刑三皇結繩)
(五帝畫像三王肉刑五霸黥刖此言步驟稍有優劣也)君使如此福履綏之(詩樂只君)
(子福履綏之)某濫司白雲(杜氏通典黃帝雲師雲名注黃帝受命有雲瑞故以雲紀事春官為)
(青雲夏官為縉雲秋官為白雲冬官為黑雲中官為黃雲也黃帝有景雲之應因以名師與官也裴復除制俾)
(踐白雲之司)猶趨紫禁(謝莊文摇彩瑶光收華紫禁駱賓王詩紫禁終難呌朱門不易排杜詩青)
(春復隨冠冕入紫禁正耐煙花繞)履端扵始未諧杜老之盍簪(少陵杜位宅守)
(歲詩盍簪喧櫪馬詳見前)式遄其歸敢後臯陶之拜手(詩仲山甫徂齊式遄其歸)
(注遄疾也仲山有德周人愛之欲其用此壯健車馬疾其在路而早歸也尚書皋陶拜手稽首颺言曰念哉)
代回江東葉提刑(簣)
青帝執規兆三陽之泰繡衣持斧賓百禄之升(俱詳前)恭
惟某官德體冲和(沖持中切和也列子輕清者上為天濁重者下為地沖和氣者為人文選)
(茂德淵沖)氣鍾温厚(禮記天地温厚之氣始于東北而盛於東南此天地之盛德氣也此天地之仁)
(氣也)勾萌畢出想茂鞠於圜扉(禮記生氣方盛陽氣發泄勾者畢出萌者盡達文選)
(鞠茂草于圜扉詳見前)楊柳方華應勞旋於牡轡(夏小正曰正月柳稊梅杏抱桃)
(則華稊者發莩也伍緝之春芳詩桃柳發葇榮丹綠粲郊邑詩序四牡勞使臣之來也)一和所囿
多祉是宜(詩既多受祉)某濫綴朝行(行寒剛切列也韓詩持狀為博士始獲升朝行)
阻陪賀列雲鴻江鯉輒傾削牘之恭(李詩寄書訪衡嶠但與南飛鴻岑參)
(詩水㡳鯉魚幸無數願君别後垂尺素周弘讓復王裒書蒼鴈頳鯉時傳尺素清風明月俱寄相思)櫪馬
林鵶尤切盍簪之願(少陵守歲詩盍簮喧櫪馬列炬散林鵶詳見前)
代衛參政賀林提舉(行知)
六螭御日歷正羲嵎(淮南子爰止羲和爰息六螭廣雅日御曰羲和尚書分命羲仲宅嵎)
(夷曰暘谷互見前)四牡觀風春回楚澤(司馬相如傳楚有七澤韓詩迎我出秦關送我)
(入楚澤)其在皇皇之轡宜膺啿啿之祺(禮樂志羣生啿啿惟春之祺詳見前)
恭惟某官政得陽和氣排冬凛(見前)周爰咨度使星已騐
於回天(度入聲詩載馳載驅周爰咨度李郃傳有二使星向益州分野詳見前禮記日窮於次月窮於)
(紀星回于天數將幾終正義曰星回于天者謂二十八宿隨天而行每日雖周天一帀早晚不同至于此月復)
(其故處與去年季冬早晚相似故曰星回于天)胡不均弘卿月無勞於閱歲(韓文)
(嶺海之陬既足既濡胡不均弘俾執事樞尚書卿士惟月杜詩卿月昇金掌閱欲雪切漢書注經歴也)與
時偕極何福不臻(俱見前)某濫守竹符阻持椒斝籥周一
甲極知媿見于葦桃(籥弋約切樂之竹管三孔以和衆聲也釋名籥躍也氣躍而出古者)
(取邜地之竹以為籥春分之音萬物振躍而出也東坡集屢更歲籥歲華紀麗傳云歲在星紀而淫于玄枵注)
(云謂天有十二辰歲星一年一周行運也餘見前)盤借五辛尚託味同之草木
(周處風土記元日造五辛盤月正元日五薰鍊形注云五辛所以發五臟之氣莊子所謂春月飲酒茹葱以通)
(五臟也爾雅翼云西方以大蒜小蒜興渠慈葱茖葱為五葷道家以韭蒜芸薹胡荽薤為五葷左傳今譬草木)
(寡人在君君之臭味也又譬諸草木吾臭味也而何敢差池)
賀趙提舉(汝談乙酉宋史趙汝談字履常生而穎悟登淳熙十一年進士第丞相周)
(必大得其文異之曰是子他日有大名于世嘗從朱熹訂疑義十數條熹嗟異之佐丞相趙汝愚定)
(大策汝愚驟欲以詞掖處之力辭去汝愚去國其弟汝讜疏留汝愚請斬韓侂胄聞者吐舌兄弟罹)
(黨禍斥去以李壁薦召試館職擢正字時吳曦叛或請以曦為王者汝談曰是可斬也其人面赤不)
(能對通判嘉興府時金人内變令獻料敵備邊二策其言悉驗若蓍龜歴湖北江西提舉常平授江)
(西轉運判官辭不獲命之官一月以言者罷先是汝談因疾去官言者謂其傲睨軒冕不樂為世用)
(至是史彌遠不與祠迺杜門著述端平初以禮部郎官召入對改秘書少監權直學士院時集議出)
(師汝談反復言不可輕戰而和尤非計既而三京收復雖前言用兵不便者亦喜汝談獨有憂色未)
(幾洛師敗朝論始服其先見遷宗正少卿兼編修國史檢討實錄兼崇政殿說書權吏部侍郎升侍)
(讀兼直學士院兼同修國史院同修撰歴官刑部尚書汝談天資絶人沈思高識自少至老無一日)
(去書册所著有易詩書論語孟子周禮禮記荀子莊子通鑑杜詩注按乙酉為宋理宗寶慶元年)
(梅亭時年五十二)
春王三朝元加於歲(春秋隠公元年春王正月公羊傳元年者何君之始年也春者何歲)
(之始也王者孰謂謂文王也曷為先言王而後言正月王正月也何言乎王正月大一統也孔光傳歲之朝曰)
(三朝師古曰歲之朝月之朝日之朝故曰三朝董仲舒傳一者物之所從始也元者辭之所謂大也謂一為元)
(者視大始而欲正本也是年乾道改元)使臣五善帝降之祥(尚書作善降之百祥餘見)
(前)諒當道長之辰(易泰君子道長小人道消也)即副公歸之望(詩是以有)
(衮衣兮無以我公歸兮無使我心悲兮)恭惟某官小宗繼别(禮記别子為祖繼别為宗)
(繼禰者為小宗疏别子為祖者謂諸侯適子之弟別於正適故稱别子也為祖者別與後世為始祖謂此别子)
(子孫為□大夫立此別子為世祖也繼别為宗者謂別子之世世長子相繼別子與族人為百世不遷之大宗)
(繼禰為小宗者禰謂別子之庶子以庶子所生長子繼此庶子與兄弟為小宗謂之小宗者以其五世則遷比)
(大宗為小故云小宗也)大雅不羣(景十三王傳贊夫唯大雅卓爾不羣河間獻王近之矣)氣
貫斗牛久鬱長庚之焰(張華傳吴之未滅也斗牛之間常有紫氣吴平之後紫氣愈明)
(詳見前李陽冰草堂集序驚姜之夕長庚入夢故生而名白以太白字之世稱太白之精得之矣韓詩李杜文)
(章在光焰萬丈長)星回奎壁即吹大乙之燈(孝經援神契奎星屈曲相鈎似文章)
(之畫晉天文志東壁二星主文章天下圖書之秘府也李泌傳東壁圖書之府王子年拾遺記劉向校書天禄)
(閣夜有老人植青藜杖扣閣而進見向暗中讀書乃吹杖端爛然大明因以照向向問姓名云我是太乙之精)
(乃授懷中天文地理之書詳見前)行將繫麟趾之風(詩序風風也教也關雎麟趾之化王)
(者之風故繫之周公)詎止詠兔園之雪(見本卷首條)某密依樾蔭又見
桃符(見前)櫪馬盍簪固已甘立仗之斥(新唐書姦臣傳補闕杜璡再上書言)
(政事斥為下邽令李林甫因以語動其餘曰明主在上羣臣將順不暇亦何所論君等獨不見立仗馬乎終日)
(無聲而飫三品芻豆一鳴則黜之矣後雖欲不鳴得乎)畫鷄貼戶詎更思失旦之
鳴(淮南子鷄知將旦鵠知夜半白帖鷄鳴戒旦則飄爾長征又早晨失旦吳志周瑜傳使失旦之鷄復得一)
(鳴抱罪之臣展其後效魏武選令諺曰失晨之鷄思補更鳴)
代回福建陳提刑(鑄)
歲咢於午肇頒玉歷之新(咢逆各切說文譁訟也爾雅徒擊鼓謂之咢詩或歌或咢)
(孫炎云聲驚愕也律歷志咢布于午搜神記舜耕于歷山得玉歷於河際之巖知天命在已體道不倦晉書律)
(歷志黃帝作律以玉為管至舜時西王母獻昭華之管以玉為之及漢章帝時零陵文學奚景于泠道舜祠下)
(得白玉琯武帝太康元年汲郡盜發魏襄王冢亦得玉律則古者以玉為管矣以玉者取其體含廉潤也張叔)
(良詩乘時玉歷長獨孤鉉詩玉歷頒窮律白樂天詩玉歷布春分元稹詩象魏纔頒歷又青陽振蟄初頒歷)
物蔟乎寅密騐銅儀之轉(蔟千木切太蔟正月律名禮記孟春之月律中太蔟注候)
(律之管以銅為之中猶應也孟春氣至則太蔟之律應應謂吹灰也太蔟者林鍾之所生三分益一律長八寸)
(凡律空圍九分周語太蔟所以金奏贊陽出滯注言陽氣太蔟達於上也說文寅髕也正月陽氣動去黃泉欲)
(上出隂尚彊象索不達髕寅於下也律歷志引達於寅周禮注太蔟寅之氣正月建焉銅儀渾天儀也後漢明)
(帝紀登靈臺見史官正儀度注儀謂渾儀以銅為之王者正天文之器和帝永元十五年詔造太史黃道銅儀)
(以正星晨之度隋志桓帝延熹七年太史令張衡更以銅製渾天儀)維時膚使(法言雖古之膚使其)
(猶劣諸注膚美也)丕對蕃釐(禮樂志惟泰元尊媪神蕃釐師古曰泰元天也蕃多也釐福也言天)
(神至尊而地神多福也蕃扶元反釐讀曰禧)恭惟某官德禀惠和政先仁恕
六條奉漢久司廉察之權(續通典魏謩疏曰韋長任膺廉使時長為觀察使崔鉉制)
(歷居廉鎮餘見前)七聚維閩咸服清平之教(周禮職方氏七閩注閩蠻之别也國)
(語曰閩芊蠻矣疏言叔熊避難于濮蠻隨其俗如蠻乂從子從分為七種故謂之七閩山谷詩維閩七聚落)
泰來既騐(易泰小往大來)節召不遐(禮記凡君召以三節二節以走一節以趨)某進
旅莫陪鳴謙先辱(易鳴謙利用行師征邑國泰節旅謙四卦名)送土牛之寒
氣願護衣篝(篝居侯切說文笿也可熏衣徐曰以籠覆火也山谷詩攬轡都城風露秋行臺無妾)
(護衣篝又柿葉鋪庭紅顆秋薰爐沉水護衣篝餘見前)喧櫪馬之盍簪即迎詔綍
(詳見前)
代回福建張提舉(聲道)
陽春有脚騐正月之始和(開元遺事人謂宋璟為有脚陽春言所至之處如陽春及)
(物也)肆夏升歌肅使臣之拜善(左傳穆叔如晉晉侯享之金奏肆夏之三不拜工歌)
(文王之三又不拜歌鹿鳴之三三拜韓獻子使行人子員問之對曰三夏天子所以享元侯也使臣弗敢與聞)
(文王兩君相見之樂也臣不敢及鹿鳴君所以嘉寡君也敢不拜嘉四牡君所以勞使臣也敢不重拜皇皇者)
(華君教使臣曰必諮於周臣聞之訪問於善為咨咨親為詢咨禮為度咨事為諏咨難為謀臣獲五善敢不重)
(拜肆夏樂章名周禮以鐘鼓奏九夏一曰王夏二曰肆夏三曰昭夏四曰納夏五曰章夏六曰齊夏七曰族夏)
(八曰陔夏九曰驁夏肆夏之三肆夏以下三夏也)單車所戾(信陵君傳以單車代之何哉李陵答)
(蘇武書以單車之使適萬乘之虜龔遂傳單車獨行至府張綱傳請單車之職魏裴潜拜代郡單車之部通典)
(自魏以來庶姓為州而無將軍者謂之單車刺史凡單車刺史加督進一品都督進二品李頎詩所思但乘興)
(遠適唯單車)百福是遒(遒慈秋切詩敷政優優百禄是遒毛傳遒聚也又四國是道毛傳固也箋)
(云斂也正義曰訓為聚亦堅固之義)恭惟某官氣禀冲和詔行寬大(後漢書禮)
(儀志立春之日下寬大書曰制詔三公方春東作敬始慎微動作從之罪非殊死且勿案驗皆須麥秋退貪殘)
(進柔良下當用者如故事侯霸傳霸明習故事條奏前世善政法度皆施行之每春下寬大之詔奉四時之令)
(皆霸所建也)黃堂整暇新美蔭於甘棠(黃堂太守聽事之堂也亦謂之雄堂杜詩)
(為南陽太守請郭丹為功曹勅以丹署黃堂以為後去是也吴郡志今太守所居之宅即春申君之子為假君)
(之殿也因數失火塗以雄黃故曰黃堂以壓火災左傳欒鍼曰日臣之使於楚也子重問晉國之勇臣對曰好)
(以衆整曰又何如臣對曰好以暇今兩國治戎行人不使不可謂整臨事而食言不可謂暇蔭於禁切說文草)
(隂地徐曰草所庇也入隂景曰蔭荀子木成蔭而衆鳥息焉莊子方得美蔭而忘其身)繡節光華
侈新榮於苞栩(三朝志金節隋制也黑漆竿上施圓盤周綴紅綜拂八層黃繡龍袋籠之詩序)
(皇皇者華君遣使臣也送之以禮樂言遠而有光輝也)有聞燕喜(詩吉甫燕喜既多受祉)會
即鶯遷(鶯說文鳥也詩有鶯其羽詩傳鶯然有文章鳥羽文也詩伐木丁丁鳥鳴嚶嚶出自幽谷遷于)
(喬木蒯希逸詩龍門舊列金章貴鶯谷新遷碧落飛孟宁詩羣鶯共喜新遷木雙鳳皆當即入池)某縻
身於朝莫面以賀杓攜龍角密占星駕之旋(詩星言夙駕餘見首)
(條)氣轉鴻鈞會鬯天機之運(莊子天機不張淮南子而有以通於天機而不以貴)
(賤貧富勞逸失其志德杜詩人生貴是男丈夫重天機)
代回福建趙運使(善宣)
行夏之時撫辰熙績(尚書撫于五辰庶績其凝又允釐百工庶績咸熙)孟春之
月視履考祥(禮記孟春之月注孟長也日月之行一歲十二會聖王因其會而分之以為大數焉)
(觀斗所建命其四時此云孟春者日月會于娵訾而斗建寅之辰也易視履考祥其旋元吉王弼注禍福之祥)
(生乎所履處履之極履道成矣故可視履而考祥也)宜有休祺以勞華使(勞郎到切詩神)
(所勞矣箋云猶言佑助詩序四牡勞使臣之來也又皇皇者華君遣使臣也送之以禮樂言遠而有光華也)
恭惟某官德儀震動(魏相傳東方之神大皞乘震執規司春尚書大傳東方者動方也物)
(之動也何以謂之春春出也物之出故謂東方春也)道協泰交(易泰小往大來吉亨則是天地交而)
(萬物通也上下交而其志同也)律轉東風添旌旗之和氣(禮記孟春之月東風解凍)
(通卦驗立春條風至條風即東風也王升之詩東風轉節萬物爭揚)杓回北斗聽綸綍之
新除(說文杓斗柄也徐曰北斗之柄第一星取此為名杓猶標也史記天官書杓端有兩星攝提者直斗)
(柄所指以建時節)某濫綴荷班阻稱椒斝雲鴻江鯉聊舒削牘
之私櫪馬林鵶會遂盍簪之願(並見前)
賀監司(詳啟意盖倅武岡時上湖南監司作湖南漕司在長沙故云雲墟)
日月初躔星紀復回於赤奮(躔澄延切說文踐也徐曰星之躔次星所履行也漢)
(律歷志日月初躔星之紀也孟康曰躔舍也二十八舍列在西方日月行焉起于星紀而又周之猶四聲為宫)
(紀也晉灼曰下言斗綱之端連貫營室織女之紀指牽牛之初以紀日月故曰星紀五星起其初日月起其中)
(是謂天之綱紀也爾雅太歲在丑曰赤奮若)地天交泰雲墟益播於青陽(道甲)
(經長沙福地雲陽之墟可以隠居雲陽氏古仙人也雲陽山在攸縣即雲陽之墟一統志雲陽山在今茶陵州)
(西十五里上有七峯曰偃霞紫微石柱白蓮隠形五陽石耳又有百靈闕真仙同玉華洞赤松壇般若巖之類)
(湘中記雲陽之墟可以避世隠居爾雅春為青陽一曰發生郭璞詩青陽暢和氣谷風穆以温)時維六
轡之華茂緝百嘉之慶恭惟某官德潛剛克(尚書沉潜剛克孔傳)
(沉潜謂地雖柔亦有剛能出金石)道配陽休(禮記陽休玉色)繡斧旍旗暫勸楚
卿之農事(旍與旌通後漢百官志凡郡國皆掌治民常以春行所至縣勸民農桑振救乏絶左傳晉)
(卿不如楚其大夫則賢皆卿材也禮記孟春之月草木萌王命布農事命田舍東郊)瑶車玉軑還
逢湘水之孟陬([車犬]音大車轄也屈原離騷經為余駕飛龍兮離瑤象以為車屯余車其千乘兮)
(齊王[車犬]而並馳又攝提貞于孟陬兮惟庚寅吾以降爾雅太歲在寅曰攝提格律歷志孟陬殄滅攝提失方孟)
(康曰攝提星名隨斗杓所指建十二月正月為孟陬)仁風轉蕙以汎蘭(宋玉招魂仁風轉蕙)
(汎崇蘭些)善類拔茅而連茹(易拔茅茹茹茅根也詳見前)某三年黔佐(王忠)
(嗣傳不者黔中上佐耳詳見前)萬斛緇塵(陸機詩京洛多風塵素衣化為緇謝朓詩誰能久京洛緇)
(塵染素衣)破崖岸而為文丞詎復敢喧於櫪馬(韓文藍田縣丞廳壁記盡)
(梇去牙角一攝故跡破崖岸而為之朱文公考異云方本無而字為之方作為文而讀連下句曰為文丞猶文)
(具也按文丞不成文理方說之僻類如此梅亭與文公同時盖未見定本也)瞻原隰之有華
使尚祈出送於土牛(後漢禮儀志季冬之月立土牛六頭於國都郡縣門外丑地以送寒)
(氣互見前)
賀諸司(庚寅知榮州作庚寅為理宗紹定三年梅亭時年五十七)
庚寅孟陬六十齡之復見(說文齡年也古者謂年齡齒亦齡也禮記夢帝與我九齡)
(餘見上條)甲子朔旦四五紀之罕逢(按宋史理宗紀紹定三年正月有甲申逆數前)
(十九日逢甲子是此年正月朔旦為甲子也漢律歷志迺以前歷上元泰初四千六百一十七歲至元封七年)
(復得閼逢攝提格之歲中冬十一月甲子朔旦冬至日月在建星唐歷志治歷之本必推上元日月如合璧五)
(星如連珠夜半甲子朔旦冬至尚書四五紀其一曰歲二曰月三曰日四曰星晨五曰歷數)在皇皇
之華宜膺簡簡之福(注見此卷第三條)恭惟某官德潛天粹(法言)
(神在所潜而已矣天神天明照知四方天精天粹萬物作類注人以神明精粹經緯萬物)政播民和
(尚書百工播民和見士於周孔傳播率其民和悦)圓萬物以青規之仁厥臨孔
惠(詩孔惠孔時維其盡之)轉八荒扵洪鈞之氣其泰大來(易泰小往大來)
(疏隂去故小往陽長故大來)盤既頌扵椒花(杜詩椒盤已頌花詳見前)戶益蟠扵
桃實(風俗通東海度朔山有大桃樹蟠屈三千里黃帝法而象之因立桃板於門戸上初學記造桃板著)
(戸謂之仙木詳見前)某得州斗絶(竇融傳河西斗絶在羌胡中注斗峻絶也前書曰成山斗入海)
(山谷詩莫嫌斗絶無來往)觸緒冰寒多且旨旨且多不敢貢茆柴之
釀(詩魚麗于罶鱨鯊君子有酒旨且多魚麗于罶魴鱧君子有酒多且旨詳見前茒柴村釀也韓子蒼詩三)
(年逐客卧江皋自與田工壓小糟飲慣茒柴諳苦硬不知如蜜有香醪謂苦硬之酒如茒柴火易過也東坡詩)
(幾思壓茒柴注茒柴乃村落所釀薄酒也黃州人造私酒俗謂之壓茒柴)熾而昌昌而熾但
知祝椿栢之祺(詩俾爾熾而昌俾爾夀而臧俾爾昌而熾俾爾夀而富莊子上古有大椿以八)
(千歲為春八千歲為秋抱朴子大谷倒生之栢皆與天齊其長地等其久)頌徯惟深敷陳罔
既
代回趙節使(春明退朝錄節度使無定員恩數與執政同初除鎖院降麻禮尤異焉神)
(宗以待宗室近屬外戚國壻年勞久次在外任除殿帥始授此官亦止一負或有功勛顯著任帥守)
(於外及前宰執拜者不輕授)
歷起丁丑數合太初之元(武帝紀太初元年夏五月正歷以正月為歲首應劭曰初)
(用夏正以正月為歲首故改年為太初也通鑑日錄太初元年彊圉赤奮若丁丑爾雅歲在丁曰彊圉在丑曰)
(赤奮若兒寬傳將起大元注大元太初歷也)陬正庚寅慶在高陽之裔(正本貞字)
(避廟諱離騷經帝高陽之苗裔兮朕皇考曰伯庸攝提貞于孟陬兮惟庚寅吾以降高陽帝顓頊之號左傳高)
(陽氏有才子八人天下之民謂之八愷)齊旄整暇(左傳欒鍼曰日臣之使于楚也子重問晉國之)
(勇臣對曰好以衆整曰又何如臣對曰好以暇)戩糓駢臻(戩音翦詩天保定爾俾爾戩穀爾雅履戩)
(福也廣韻福祥也方言福禄謂之祓戩)恭惟某官大雅不羣在宗載考(詩湛)
(湛露斯在彼豐草厭厭夜飲在宗載考鄭箋載之言則也考成也夜飲之禮在宗室同姓諸侯則成之於庶姓)
(其讓之則止)詠梁園之雪客至如雲(詩其從如雲餘見前)鑿豳國之冰
公歸有日(詩二之日鑿冰沖沖三之日納于凌隂孔疏豳在雍州岐山之北原隰之野于漢屬右扶)
(風栒邑毛傳冰盛水腹則命取冰於山林沖沖鑿冰之意)振振公子(詩麟之趾振振公子毛傳振振)
(信厚也)啿啿春祺(見此卷代衛參政賀林提舉條)某自笑陳人(東坡詩肯對紅裙辭)
(白酒但愁新進笑陳人)又逢新歲酌九霞之醑莫陪璩瑒之賓(十洲)
(記崑崙山之上朱霞九光西王毋之所治也王充論衡河東蒲坂項曼都好道學仙去三年而返家人問其狀)
(都曰欲飲食仙人輙飲我以流霞每飲一杯數日不饑揚雄甘泉賦吸青雲之流霞兮飲若木之露英神仙傳)
(許碏自稱高陽人也少為進士屢舉不第多游盧江嘗醉吟曰閬苑花前是醉鄉誤餐王母九霞觴羣仙拍手)
(嫌輕脫謫向人間作酒狂好事者或詰之曰我天仙也方在崑崙就宴失儀見謫人皆笑之後當春景把花作)
(舞上酒家樓醉歌昇雲飛去陳後主詩神仙定不及寧用流霞杯醑寫與切增韻清也酒之泲者魏志王粲傳)
(汝南應瑒字德璉為五官將文學典論曰今之文人魯國孔融廣陵陳琳山陽王粲北海徐幹陳留阮瑀汝南)
(應瑒東平劉楨斯七子於學無所遺於辭無所假瑒弟璩字休璉博學善屬文善為書記文)對列仙
之圖願介松喬之夀(後漢書東平王蒼傳鴻臚奏遣諸王歸國帝特留蒼賜以秘書列仙)
(圖隋經籍志漢時阮蒼作列仙圖集賢注記阮蒼仙圖一卷列仙傳赤松子神農時雨師服水玉散教神農能)
(入火自燒至崑崙山西王母石室隨風雨上下炎帝少女追之亦得仙俱去高辛持為雨師王子喬者周靈王)
(太子也好吹笙作鳳凰鳴游伊洛之間道士浮邱公接以上嵩山三十餘年後求之於山見桓良曰告我家七)
(月七日待我於緱氏山頭果乘白鶴駐山嶺望之不到舉手謝時人數日而去後立祠於緱氏及嵩山)
代回趙開府(師垂南窗紀談魏黃權以車騎將軍開府儀同三司開府之名始此國)
(朝因唐節度使兼平章事號使相元豐定官制既罷同平章事遂以節制開府為使相而文武寄祿)
(官亦存之)
玉歷授時日始和於象闕(玉歷見此卷代回福建陳提刑條尚書歷象日月星晨敬)
(授人時周禮太宰正月之吉始和垂治象之法于象魏注鄭司農云闕也疏雉門之外兩觀易氏曰治之見于)
(象者為治象書治象之法者為象魏兩觀之垂治象者為魏闕莊子魏牟身在江海之上心居魏闕之下)金
支胙土天益厚於龍光(白帖皇親金枝朱邸崔灝行路難君不見建章宫中金明枝萬)
(萬長條拂地垂古今注黃帝與蚩尤戰于涿鹿之野常有五色雲氣金枝玉葉止于帝上宋狀元蕭翀峯詩名)
(傳玉陛星晨曉澤霈金枝雨露春蓋是榜本趙忠定公為狀元故事設科以待草茅凡預屬籍桂仕版者法當)
(遜避遂陞蕭為榜首故云魏志潘勖册魏公九錫文先王並建明德胙之以土分之以民崇其寵章備其禮物)
(詩既見君子為龍為光毛傳龍寵也疏為君所寵遇為君所光榮)恭惟某官揆路崇勲
宗藩令德棣華韡韡增光伯仲之聯(詩伯氏吹壎仲氏吹箎注伯仲喻見)
(弟也韡音偉說文盛也詩常棣之華鄂不韡韡注光明也)瓜瓞緜緜襲慶神明之夀
(詩緜緜瓜瓞箋瓜之本實繼先歲之瓜必小狀似瓝故謂之瓞緜緜然若將無長大時左傳古我先王賴其利)
(器用也與其神明之後也注舜大聖故稱神明)宜從糓旦(詩糓旦于差南方之原穀善也)益衍
叢祥某濫綴荷行阻稱椒斝夏正人統已孚草木之和
(檀弓疏夏以建寅之月為正者為人統陳寵傳十二月陽氣已至天地已交萬物皆出蟄蟲始振人以為正夏)
(以為春禮記孟春之月天地和同草木萌動)周以宗強願介椿松之夀(諸侯王表)
(昔周監于二代三聖制法立爵五等封國八百同姓五十有餘詩曰介人維藩大師維垣大邦維屏大宗維翰)
(懷德維寧宗子維城所以親親賢賢深根固本為不可拔者也)
代回建康莊都統(松建康為楚金陵邑楚威王以其地有王氣埋金鎮之故曰)
(金陵或曰以其地接華陽金壇之陵秦改曰秣陵屬鄣郡漢改鄣郡為丹陽郡吳大帝自京口徙此)
(因改為建業晉武帝改為秣陵又分秣陵北為建業改業為鄴後避愍帝諱改為建康東晉元帝渡)
(江復都焉又為丹陽郡宋齊梁陳因之隋廢郡更於石頭城置蔣州唐為揚州置江寧為潤州屬縣)
(後改為昇州偽吳改為江寧府宋復為昇州仁宗以昇王建國復陞江寧府建康軍節度朝野雜)
(記晉武帝有河西大都統國朝詩軍都統制者自渡江已前亦有之然未為官稱蓋是時陜西河東)
(三路皆以武臣職高有智者為馬步軍副都總管遇出師征討則加以都總制軍馬之名猶今節制)
(軍馬之稱非有司分也建炎元年置御營司遂擢王襄愍淵為都統制都統制名官自此始)
歲開端月頓回寒谷之温(初學記正月孟春亦曰開歲玉燭寶典正月為端月)春
入和門益壯長江之重(詳見本卷代回淮西趙總領條)恭惟某官戎昭
果毅(左傳戎昭果毅以聽之之謂禮殺敵為果致果為毅易之戮也戎兵事也昭明果敢也毅必行也聽)
(從也言兵戎之事明此果毅以從之之謂禮)剛克沉潛(尚書沉潜剛克)千里運籌令
肅蟠花之甲(高帝紀運籌帷幄之中制勝千里之外蟠通作盤劉邵趙都賦詰曲縈盤宋曹翰詩)
(庭前昨夜秋風起羞覩盤花舊戰袍)三軍挾纊暖生細柳之營(見本卷代回周馬帥)
(條)交泰大來(見上賀諸司條)在師中吉(易在師中吉无咎象曰在師中吉承天寵也疏)
(以剛居中而應于五是在師中吉也)某無由叙賀猥辱貽箋草木知其威
名諒深自愛(張萬福傳德宗以萬福為濠州刺史召謂曰先帝改爾名者正所以褒也朕謂江淮)
(草木亦知爾威名若從所改恐賊不曉是卿也復賜舊名萬福山谷詩塞上威名草木知)葦桃禳夫
惡氣願對殊休(注見首條)
賀薛太守(師旦乙酉乙酉為理宗寶慶元年)
乞漿得酒之占歲仍在酉(袁子正論歲在申酉乞漿得酒歲在辰已嫁妻賣子)轉
璣窺衡之騐斗又建寅(尚書在璿璣玉衡以齊七政蔡邕云玉衡長八尺孔徑一寸下)
(端望之以視星晨蓋垂璣以象天而衡望之轉璣窺衡以知星宿歲華紀麗正月律中大蔟斗建寅位)幸
惠仁侯(韓文今天幸惠仁侯)永膺多福(尚書予小子永膺多福)恭惟某官氣
鍾温厚(見前)政布中和(王襃傳使襃作中和樂職宣布詩師古曰中和者言政治和平也宣)
(布者風化普洽無所不被)有脚陽春享人生五馬之貴(杜詩人生五馬貴莫受二)
(毛侵)細氊廣厦佇河東三鳳之來(王吉傳廣夏之下細㫋之上師古曰廣夏大屋)
(也㫋與氊同新唐書薛收傳薛元敬隋選部郎邁之子與收及族兄德音齊名世稱河東三鳳收為長離德音)
(為鸑鷟元敬年最少為鵷鶵)暫凝畫戟之香(見前)即簇青旗之仗(簇千木切)
(聚也攅也漢立春之日迎春于東郊車旗服飾皆青杜詩晝刻傳呼淺春旗簇仗齊山谷詩春騎簇昭亭)某
陳人何用(見前)新尹焉依(杜詩酒酣誇新尹蓄眼未見有左傳我周之東遷晉鄭焉依)
舊綴筍班固已借天街之潤(東坡詩豈意肜庭綴兩班山谷詩不立東風玉筍班)
(韓退之早春詩天街小雨潤如酥草色遥看近却無最是一年春好處絶勝花柳滿皇都)兹鋤菜把
詎敢忘地主之恩(少陵園官送菜詩清晨蒙菜把常荷地主恩)
賀婺州趙守(善下)
玉歷導和氣已諧於簇逹(拾遺記黃帝吹玉律正璇衡大載禮孔子曰舜以天德嗣)
(堯西王母來獻白琯淮南子堯得舜推而尊之贈以昭華之玉而傳天下西京雜記高祖初入咸陽周行府庫)
(有白玉琯長二尺三寸二十六孔隋志梁武帝鍾律緯稱主衣從上相承有周時銅尺一枚古玉律八枚李元)
(標詩銅渾變秋節玉律動春灰律志位于丑太族族奏也氣大奏地而達物也)璇源襲慶禄益
厚於瓜緜(顔延年詩玉水記方流璇源載圓折餘見上代回趙開府條)與國同休裒
時多祉恭惟某官飛英宗邸(邸典禮切說文屬國舍徐曰諸侯來朝所舍曰邸師)
(古曰漢制郡國朝宿之舍在京師者率名邸邸至也言所歸至也謝朓箋朱邸方開效蓬心於秋實陸扆棣王)
(制分以白茅錫其朱邸)賦政价藩(詩賦政於外四方爰發又价人維藩賦布也)近尺五
之天旍旗有爛(杜詩爾家最近魁三象時論同歸尺五天自注俚語曰城南韋杜去天尺五旍)
(本作旌咨盈切說文游車載旌析羽注旄首所以精進士卒爛郎旰切明也詩爛其盈門箋云爛爛粲然鮮明)
(且衆多之貌)方千里之地襦袴已温某濫綴槖班阻趨戟衛
(並見前)三朝受四海之籍肇蕆上儀(班固東都賦春王三朝會同漢京天子受)
(四方之圖籍膺萬國之貢珍)八荒轉一氣之鈞佇觀歸衮(詩是以有衮衣兮無)
(以我公歸兮)
賀永州陳守(疇永州秦屬長沙郡漢分置零陵郡屬荆州蜀先主既得益州乃分荆)
(州之湘水為界長沙江夏桂陽以東屬吳南郡零陵武陵以西屬蜀及關羽敗零陵屬吳孫皓分零)
(陵南部為始安郡分北部為邵陵郡晉穆帝分零陵立營陽郡南齊為零陵郡隋置永州五季後周)
(時宋藝祖以勝敵雋加永州防禦使開祉發祥實由此邦有若漢之豐沛唐之晉陽也)
戊巳日月之樞氣交離坎(律歷志太極元氣豐茂於戊理紀于巳戊巳中位故曰日)
(月之樞周髀冬至從坎陽在子日出㢲而入坤夏至從離隂在午日出艮而入乾)子丑天地之
紀喜溢乾坤(檀弓疏周以建子之月為正者謂之天統商以建丑之月為正者謂之地統)况
行湘水之春(杜詩曉行湘水春)宜有魯人之頌(詩序駉頌僖公也僖公能遵伯)
(禽之法儉以足用寬以愛民務農重穀牧于坰野魯人尊之於是季孫行父請命於周而史克作是頌)恭
惟某官令修王正(春秋春王正月)政布民和(見前)奏寬大之書盡
解東方之凍(宣帝黃龍元年詔曰數申詔公卿大夫務行寬大成帝鴻嘉四年正月詔數敕有司)
(務行寬大禁苛暴漢紀杜周嘗冬獄未竟會立春有寬大令互見前)反離騷之賦遂開南
嶽之雲(揚雄傳怪屈原文過相如至不容作離騷自投江而死悲其文讀之未嘗不流涕也迺作書往)
(往摭離騷文而反之自㟭山投諸江流以弔屈原名曰反離騷東坡韓文公廟碑公之精誠能開衡山之雲而)
(不能回憲宗之惑詳見前)攝提既正於孟陬(見前)耆老爭祈於萬石(柳子)
(厚永州萬石亭記耋老言曰懿夫公之名亭也公嘗六為二千石既盈其數漢之三公秩號萬石我公之德宜)
(受兹錫漢有禮臣惟萬石君我公之化始于閨門道合于古祐之自天野夫獻辭公夀萬年)某一來
黔鄙(柳文巫黔東鄙)再見青陽(爾雅春為青陽)德不孤必有鄰願終垂
於樾蔭(見前)夀維祺以介福愧莫捧於椒花(詩夀考維祺以介景福箋)
(介勁也養老人而得吉所以助大福也)
代回常州王宫教(遇常州吳地延陵季子之采邑也秦置會稽郡延陵等四縣)
(屬焉漢改延陵為毘陵縣東漢屬吳郡晉為毘陵郡又諱毘改晉陵隋於蘇州常熟縣置常州唐因)
(之宋仍為常州領縣四冶晉陵武進屬浙西路今為府改江隂軍為縣隸焉又分江隂地為靖江縣)
(治馬䭾沙)
日出嵎夷歷紀孟陬之月(尚書分命羲仲宅嵎夷曰暘谷寅賓出日注嵎海嵎也夷)
(萊夷也史記作禺銕爾雅正月為陬離騷經攝提貞于孟陬)春回陽羨祥開刺史之
天(陽羨古城在今宜興縣治南一名蝦虎城輿地志吳越間謂荆為楚秦以子名楚遂改荆溪為陽羡唐初)
(析義興置陽羨臨津二縣尋省趙嘏詩尋花偶坐將軍樹飲水方開刺史天東坡詩一見刺史天)恭惟
某官德體震亨(易震亨震來虩虩恐致福也疏由懼而獲通所以震有亨德)道隨泰
長將明賑貸之議猶已饑民(漢刑法志有司無仲山甫將明之材師古曰詩云肅)
(肅王命仲山父將之邦國若否仲山父明之將行也否不善也言王有誥命則仲山父行之邦國有不善之事)
(則仲山父明之故引以為美傷今之不能然也文帝紀詔曰方春和時草木羣生之物皆有以自樂而吾百姓)
(鰥寡孤獨窮困之人或阽於死亡而莫之憂省為民父母將何如其議所以振貸之師古曰振起也為給貸之)
(今其存立也諸振贍其義皆同今流俗作字從貝者非也)奉行寬大之書自今有歲
(詩自今伊始歲其有君子有糓詒孫子于胥樂兮餘見前)鴻鈞一轉驛召載馳某久
矣凋年(鮑照詩窮隂殺草急景凋年)見此芳歲(梁元帝纂要孟春曰芳歲華歲)變則
通通則久願體君子之四時(繫辭易窮則變變則通通則久是以自天祐之吉无)
(不利左傳子産曰君子有四時朝以聽政晝以訪問夕以修令夜以安身)仁者生生者圜茂
享太平之五福(魏相傳東方之神太昊乘震執規司春張晏曰木為仁仁者生生者圜故為規)
(律歷志春蠢也物春生迺運動木曲直仁者生生者圜故為規也詩序既醉太平也疏謂四方寧靜而無事此)
(則事之大者故謂太平也詩介爾景福鄭箋謂五福也孔疏云福者備也備者大順之摠名既醉福事數備于)
(五君子萬年夀也天被爾禄冨也室家之壼康寧也昭明有融攸好德也高朗令終景命有僕考終命也)
代回安豐史守(天錫安豐軍即今鳳陽府夀州春秋為六蓼國後屬楚楚考烈王)
(自陳徙都夀春命曰郢秦漢屬九江郡東漢為揚州刺史治所魏即安豐縣陞為郡晉為淮南郡治)
(夀春東晉為豫州刺史治所梁以夀陽為豫州隋曰夀州唐玄宗改夀春郡後復為州後唐陞為順)
(化軍節度南唐改為清淮軍周平淮南徙夀州治下蔡以清淮軍為忠正軍自此州治始在淮北而)
(舊州廢為夀春縣仍隸焉宋因之後陞為夀春府紹興間陞安豐縣為軍)
候一氣於葭莩曰為改歲(後漢書律歷志候氣之法為室三重戸閉塗釁必周密布)
(緹縵室中以木為案每律各一内庳外高從其方位加律其上以葭莩灰抑其内端案歷而候之一氣至者灰)
(去晉志取弘農宜陽縣金門山竹為管河内葭莩為灰詩曰為改歲入此室處曰漢書作聿曰為改歲者以仲)
(冬陽氣始萌可以為年之始故改正朔者以建子為正)望八公之草木更與頒春
(八公山在今夀州東北五里肥水之北淮水之南漢淮南王安與其賓客八公俱登此山學仙今山有安故臺)
(及石上有人馬跡晉謝玄禦苻堅陣肥水堅軍望草木皆為旍旗即此山也謝玄暉和王著作八公詩云二别)
(阻漢坁雙崤望河澳兹嶺復㠝岏分區奠淮服東限瑯琊臺西距孟諸陸阡綿起雜樹檀欒蔭修竹日隠澗凝)
(空雲聚岫如複出没朓樓雉遠近送春目戎州昔亂華素景論伊穀阽危賴宗衮微管寄明牧長蛇因能翦奔)
(鯨自此曝道峻芳塵流業遥年運倏平生仰令圖吁嗟命不淑浩蕩別親知連翩戒征軸再遠館娃宫雨去河)
(陽谷風煙四時犯霜雨期夜沐春秀良已凋秋場庶能築頒通作班崔駰傳乃強起班春注班布春令)恭
惟某官世濟壯猷(左傳世濟其美詩克壯其猷)躬行仁政地控夀陽
之阻莫重安豐(圖經古夀春在淮南自周世宗攻劉仁瞻於此惡其險遂徙夀州治於淮北下)
(蔡是安豐即古夀州劉禹錫寄揚夀州詩風獵紅旗入夀春滿城歌舞向朱輪八公山下清淮水千騎塵中白)
(面人)天銷固隂之凝已成交泰宜屬始和之吉(周禮正月之吉始和)
(布教于邦國都鄙詳見前)益臻諸福之祥(董仲舒傳諸福之物可致之祥莫不畢至)某欽
承履端缺陪旅賀(履旅卦名)上林鴈過先勤繫帛之書(蘇武傳漢)
(求武等匈奴詭言武死後漢使復至匈奴常惠請其守者與俱得夜見漢使具自陳道教使者謂單于言天子)
(射上林中得鴈足有係帛書言武等在某澤中使者大喜如惠語以讓單于單于視左右而驚謝漢使曰武等)
(實在)下蔡馬肥願懋扞城之績(下蔡故城在今夀州北三十里漢為縣屬沛郡隋屬)
(汝隂郡其城周世宗所築遺址尚存詩公侯干城毛傳干扞也鄭箋可任以國守扞城其民孫炎云干楯所以)
(自蔽扞也左傳百官承事朝而不夕此公侯之所以扞城其民也桓温傳贊爰寄扞城用恢威略東坡詩誰信)
(儒冠也扞城)
代回湖州魏守(大中湖州已見)
羲和授時日已賓於暘谷(尚書乃命羲和欽若昊天歷象日月星辰敬授人時孔傳)
(羲和世掌天地四時之官敬記天時以授人也日出于谷而天下明故稱暘谷)甸侯宣化春自
滿於苕溪(說文甸天子五百里地甸之為言治也記大司馬方千里曰國畿其外方百里曰侯畿又)
(其外方五百曰甸畿柳詩繼酬天禄署俱尉甸侯家董仲舒傳郡守縣令民之師帥所使承流而宣化也文選)
(春色滿皇州苕溪在今湖州府治西溪有兩源一源發自天目山一源發自獨松嶺合浮玉山水俱至安吉州)
(合流至府城西又分二派一自清源門入霅溪一至臨湖門外合霅溪入于太湖多生蘆葦故曰苕溪)恭
惟某官奉寬大之書布中和之政水晶宫冷何資桃梗
之禳(歐陽永叔送胡學士知湖州詩武平天下才四十滯鉛槧怱乘使君舟傍棹不可纜都門春漸動柳)
(色綠將暗挂帆千里風水闊江灧灧吳興水晶宫樓閣在寒鑑橘柚秋苞繁烏程春甕釅清談越客醉屢舞吳)
(娘豔寄詩無憚煩以慰離居念詳見前)鸚鵡杯深滿介椿松之祉(唐段柯古酉陽)
(雜爼梁宴魏使魏肇師俄而酒至鸚鵡杯徐君房飲不盡屬肇師肇師曰海蠡蜿蜒尾翅皆張非獨為玩好亦)
(所以為罰卿今日真不得辭責南州異物志鸚鵡螺狀似霞杯形如鳥頭向其腹視似鸚鵡故以為名離殼出)
(食飽則還殼中若為魚所食殼乃浮出白質而紫文如鳥形故自像鳥為作兩目兩翅也梁陸倕蠡杯銘用邁)
(羽杯珍愈渠椀實同蠡測形均樸滿李詩酒飛鸚鵡重李適詩銀河半倚鳳凰來玉酒相傳鸚鵡杯)某已
投西崦又見東風(見前)皂蓋晝行莫稱稱觴之賀(後漢輿服志中)
(二千石二千石皆皂蓋朱兩轓)白蘋日暮會觀賜璽之來(白蘋洲在湖州霅溪東柳)
(渾詩汀洲採白蘋日暮江南春白樂天五亭記云湖州城東南一百步扺霅溪溪連汀洲洲一名曰白蘋梁吳)
(興守柳渾於此賦詩因以為名也大歷十一年顔魯公為刺史作八角亭以遊息開成三年弘農楊君為刺史)
(乃疏四渠濬二池樹三園搆五亭蓋是境也實柳守濫觴之顔公椎輪之楊君繢素之三賢始終能事畢矣循)
(吏傳序二千石有治理效輒以璽書勉厲增秩賜金)
代回王寧國(補之寧國已見)
三陽底日肇新正月之和(㡳軫視切致也周禮馮相氏冬夏致日春秋致月以齊四)
(時之序左傳天子有日官諸侯有日御日官居卿以㡳日禮也)五馬頒春茂介自天之
祐(易自天祐之吉无不利)恭惟某官中和布政(見前)豈弟宜民(詩豈弟君)
(子又宜民宜人)椒盤已頌花歲今始有(杜詩守歲阿咸家椒盤已頌花詩自今伊始歲)
(其有)澄江淨如練福莫不增(謝眺詩餘霞散成綺澄江淨如練詩受天百祿降爾遐福)
(又如山如阜如岡如陵如川之方至以莫不增)某竊承履端阻陪旅賀信宣州
主人之賢者益侈新榮(寧國唐之宣州昌黎送楊支使序愈未嘗至宣州而樂頌其主)
(人之賢者以其取人信之也)忘翰林客卿之囅然敢伸善禱(揚雄傳聊因筆)
(墨成文章故藉翰林以為主人子墨為客卿以風囅丑忍切韻會大笑貌莊子桓公囅然而笑曰此寡人之所)
(見者也)
代回常台州(建台州已見)
日在營室肇新太史之迎(禮記孟春之月日在營室正義曰按三統歷立春日在危)
(十六度正月中在室十四度晉天文志營室二星一曰元宫一曰清廟國語日月㡳天廟注㡳至也天廟營室)
(也孟春之月日月皆在營室禮記孟春之月以立春先立春三日太史謁之天子曰某日立春盛德在木天子)
(乃齊立春之日天子親帥三公九卿諸侯大夫以迎春于東郊注太史禮官之屬掌正歲年以叙事)霞起
天台茂介元侯之祉(天台山在天台縣西一百十里孫綽天台賦赤城霞起以建標瀑布)
(飛流以界道太白天台曉望詩門標赤城霞樓棲滄海月詳見前左傳三夏天子所以享元侯也元侯九牧二)
(伯諸侯之長也)恭惟某官布中和之政行寬大之書(見前)維斗擕
龍表少陽之用事(漢天文志杓攜龍角注杓斗柄也龍角東方宿也攜連也律歷志少陽者)
(東方東動也陽氣動物于時為春春蠢也物蠢生乃動運木曲直仁者生生者圜故為規也)俾民觀
象騐正月之始和(周禮正月之吉始和布治于邦國都鄙乃縣治象之法于象魏使萬民觀)
(治象挾日而歛之互見前)君子履之天休萃止某退然厄閏(宋陸佃埤雅云)
(黃楊木性堅緻難長俗云歲長一寸閏年倒長一寸宋羅願爾雅翼云黃楊歲長一寸遇閏年則否牡丹遇閏)
(歲花開輒小東坡詩園中草木春無數只有黃楊厄閏年)見此芳辰(梁元帝纂要春辰曰良辰嘉辰)
(芳辰)道阻且長愧莫稱於椒斝(見前)年運而往只擬學扵桃
符(莊子予年運而往矣東坡詩老去怕看新歷日退歸擬學舊桃符)
代回林嘉興(嘉興已見)
揆三微扵人統既届始和(後漢書陳寵傳三微成著以通三統注統者統一歲之事)
(王者三正遞用周環無窮故曰通三統班固白虎通德論三微者何謂也陽氣始於黃泉萬物動微而未著也)
(十一月之時陽氣始養根株黃泉之下萬物皆赤赤者盛陽之氣也故周為天正色尚赤也十二月之時萬物)
(始牙而白白者隂氣故殷為地正色尚白也十三月之時萬物始達孚由而出皆黑人得加功故夏為人正色)
(尚黑不以二月後為正者萬物不齊莫適所統故必以三微之月也律歷志天統之正始施于子半日萌色赤)
(地統受之于丑初日肇化而黃至丑半日牙化而白人統受之于寅初日蘖成而黑至寅半日生成而青天施)
(復于子地化自丑畢于辰人生自寅成于申故歷數三統天以甲子地以甲辰人以甲申孟仲季迭用事為統)
(首三微之統既著而五行自青始其序亦始之)牧千里之日畿宜裒多祉(白虎通德)
(論京師者何謂也千里之邑號也京大也師衆也明諸侯法日月之徑千里帝王世紀天子畿方千里曰甸服)
(服之内曰京師)恭惟某官道符泰長德體震亨(俱見前)賓暘谷之
春湖山自得(尚書宅嵎夷曰暘谷寅賓出日韓文令修於戶庭數日之間而人自得於湖山千里)
(之外)作嘉禾之命朝夕以須(郡志吳黃龍五年嘉禾生于由拳因名嘉禾吳志赤烏七)
(年會稽言嘉禾生改年為嘉禾書序唐叔得禾異畆同穎獻諸天子王命歸周公于東作歸禾注畆隴也穎穗)
(也禾各生一壟而共為一穗天下禾同之象周公德所以致故歸之左傳磨厲以須)某竊承履端
莫陪旅賀雙魚中有尺素猥勤桃李之投(古樂府客從遠方來遺我)
(雙鯉魚呼童烹鯉魚中有尺素書詩投我以木桃又投我以木李)五馬不受二毛請致
椿松之祝(杜詩人生五馬貴莫受二毛侵)
代回史蘄州(蘄州已見)
日賓暘谷歷敬授於堯時(尚書寅賓出日孔傳敬導出日)天惠仁侯和
先驅於楚澤(韓文今天幸惠仁侯又送我入楚澤)恭惟某官榮分半竹(文帝)
(紀初與郡守為竹使符注以竹箭五枚長五寸鐫刻篆書第一至第五師古曰與郡守為符者各分其半右留)
(京師左以與之)言憩甘棠(詩蔽芾甘棠勿翦勿敗召伯所憩)淮水湯湯扇條風
而解凍(湯音傷詩淮夷來鋪江漢湯湯易緯立春條風至禮記孟春之月東風解凍正義曰按易卦驗)
(云立春而水降條風至條風即東風也)周原膴膴生麥氣以烘晴(膴音武詩周原)
(膴膴堇荼如飴箋廣平曰原周之原地在岐山之南膴膴然肥美其所生菜雖有性苦者甘如飴也歲華紀麗)
(麥覆雉以當時注見庾信感春賦文選麥秋晨氣潤)宜在凝香(韋蘇州詩燕寢凝清香)益裒
流祉某濫持荷槖莫捧椒觴(見前)遵渚之有歸鴻請馳善
頌(詩鴻飛遵渚公歸無所鄭箋鴻大鳥也不宜與鳬鷖之屬飛而循渚以喻周公與凡人處東都之邑失其)
(所也)盍簪而喧櫪馬佇慶遄歸(詩王曰遄歸餘見前)
代回趙徽州(希遠徽州已見)
王正謹始肇新人統之頒(見前)侯度承休始自日畿之近
(詩質爾人民謹爾侯度注侯君也慎汝為君之法度)恭惟某官奉行寬大宣布中
和凍解東風共詠袴襦之煖杓回北斗茂迎綸綍之温
(俱見前)某仰辱先施未由候賀有椒有飶願儲滋至之休
(飶薄必切說文食之香也詩有椒其馨有飶其香注椒猶飶也飶芬香也)如竹如松益茂方
來之慶(詩如竹苞矣如松茂矣)
代回張建昌(嵩建昌已見)
正月始和少陽用事(釋名云正月少陽見寅寅者演也)諒魯侯之燕喜
(詩魯侯燕喜令妻夀母注燕燕飲也)受周祉之鴻龐(鴻通作洪爾雅龐洪大也揚雄傳鴻生鉅)
(儒龐當作厖說文石大貌司馬相如傳湛恩厖洪師古曰厖洪皆大也)恭惟某官宣布中
和奉行寬大(見前)東風解凍暫勤南國之蕃宣(詩序文王之道被于)
(南國又召公之教明于南國詩四國于蕃四方于宣)北斗回杓即接西樞之步武
(宋熙寧三年詔國家以西樞内輔翊贊本兵任為重矣說文步行也爾雅堂下謂之步步布也禮記堂上接武)
(堂下布武爾雅武跡也錢氏曰每移足半躡之中人之跡尺二寸)某未由削牘(見前)先辱
嘘枯(後漢書鄭太傅孔公緒清談高論吹生嘘枯)有椒其馨莫遂飛觴之慶
(楊烱詩煙霞駐征蓋絃奏促飛觴餘見前)如松之茂願培隆棟之材(易棟隆吉象曰)
(棟隆之吉不撓乎下也)
代月湖回新建寧李大諫(大異)
蒼玉青旂趣元侯之北覲(尚書考靈曜春佩蒼璧乘蒼馬以出遊發令于外春行仁)
(政以順天之常以安國也後漢禮儀志立春之戸郡國縣官皆服青幘立青幡)清香畫戟轉仁
氣以南驅誕對端辰裒時繁祉(見前)恭惟某官蜚英騰實
(司馬相如傳激清流揚微波蜚英聲騰茂實)聽厲即温肆夏升歌擬宣麻扵
文德(左傳金奏肆夏之三又三夏天子所以享元侯也金奏擊鐘而奏也肆夏樂章名周禮以鐘鼓奏九)
(夏一曰王夏二曰肆夏三曰昭夏四曰納夏五曰章夏六曰齊夏七曰族夏八曰陔夏九曰驁夏肆夏之三肆)
(夏以下三夏也元侯來朝天子享之乃奏三夏翰林志唐中書用黃白二麻為綸命其後翰林專掌白麻中書)
(獨得用黃麻玉堂雜記凡鎖院文臣職事明日赴文德殿聽麻宰相與樞密皆不往惟輪參政一員押麻玉海)
(文德殿即文明殿太平興國五年殿災改今名淳化中張洎奏今之文德殿即唐之宣政在周為中朝在漢為)
(前殿在唐為正衙凡朔望起居大册拜對四夷君長試制舉人皆在此)陽春有脚還擷茗
於武夷(武夷山在崇安南三十里建茶所出詳見前東坡詩武夷溪邊粟粒芽前丁後蔡相籠加爭新)
(買寵各出意今年鬭品充官茶)芳歲維新叢休滋至某龍鍾甚矣(廣韻龍鍾)
(竹名年老者如竹枝葉搖曳不自禁持韓詩東野不得官白首誇龍鍾東坡詩龍鍾一老翁詳見前)燕賀
缺然(淮南子太厦成而燕雀相賀杜詩高飛燕雀賀新成莊子今者闕然數日不見)列炬盍簪
願遂同朝之喜(見前)習鄉尚齒便為告老之謀(禮記元日習射上功)
(習鄉上齒注鄉請飲酒也鄉禮春秋射國蜡而飲酒養老)
代回建寧傅大諫(伯成)
王正紀月肇頒象魏之和侯度觀時丕對龍光之渥宜
裒百福以應三陽(並見前)恭惟某官早伏諫蒲(史丹傳頓首伏青蒲)
(上注以青規地曰青自非皇后不得至此)出分符竹陽春布德已行寬大之
書(見前)肆夏升歌即展論思之藴(班固兩都賦序朝夕論思日月獻納)仁賢
來止福履綏之(詩樂只君子福履綏之)某落日在簾(杜詩落日在簾鈎溪邊春)
(事幽東坡詩斜陽半疎簾)浮雲出岫(歸去來辭雲無心而出岫)憶爛柯之邂逅又
見東風(述異記信安都石室中晉時樵者王質逢二童子棋與質一物如棗核食之不饑置斧于坐而)
(觀童子曰汝斧柯爛矣質歸鄉閭無復時人張萱疑耀云爛柯人皆知為奕者之事東陽記信安縣有懸室坂)
(晉中朝時有民王質者伐木至室中見四童子彈琴而歌因倚柯聽之童子以一物如棗核與質含之便不復)
(饑俄頃童子曰其歸承聲而去斧柯爛盡既歸質去家已數十年矣詩邂逅相遇)及焙茶之後
先願歸北闕(大觀茶論茶工作於驚蟄尤以得天時為急故焙人以得茶天為慶北苑別錄驚蟄)
(節萬物始萌每歲常以前三日開焙通閏則反之以其氣候之少遲故也按此所謂焙茶之後先也高帝紀蕭)
(何造未央宫立東闕北闕師古曰未央殿雖南嚮而上書奏事謁見皆詣北闕關中記未央宫北有玄武闕即)
(北闕也張衡西京賦北闕甲第當道直啟)
代回施温州(椷温州已見)
挾日觀治肇頒正月之和(周禮正月之吉始和布治於邦國都鄙乃縣治象之法於)
(象魏使萬民觀治象挾日而歛之注正月周之正月吉謂朔日始調和上六典八法已下之事和訖當月即頒)
(布此治職文書下諸侯邦國卿大夫都鄙言乃縣者乃者緩辭至建寅之月乃縣治象之法于雉門象魏使萬)
(民共觀治象挾日者從甲至甲凡十日歛藏之于明堂於後月月受而行之謂之告朔挾又作浹)受地
視侯丕介自天之祐恭惟某官良二千石(漢書循吏傳序宣帝常稱)
(曰庶民所以安其田里而亡歎息愁恨之心者政平訟理也與我共此者其唯良二千石乎)福十萬
家(新唐書陳子昂傳一州得才刺史十萬戶賴其福得不才刺史十萬戶受其困國家興衰在此職也)將
明寬大之書昔無今有(刑法志有司無仲山甫將明之才詳見前廉范傳范為蜀郡太)
(守除火禁百姓便之歌曰廉叔度來何暮不禁火民安作昔無襦今五袴)參酌隂陽之運小
往大來(易泰小往大來吉亨内陽而外隂内健而外順詳見前)與物為春(淮南子使神滔)
(蕩而不失其充日夜無傷而與物為春則是合而生時於心也)摶風斯下(莊子鵬之徙於南冥也水)
(擊三千里博扶搖而上者九萬里故九萬里則風斯在下矣)某屬拘朝綴(綴音與惴同禮記行)
(綴注疏謂鄼也正義曰鄼謂鄼聚舞人行位之處)莫旅賀綦(綦音其廣韻履餙也禮記履著綦注)
(綦繫也)櫪馬林烏但切盍簪之願雲鴻江鯉聊傾削櫝之
私(俱見前)
代回施温州(椷温州已見)
魯觀占雲(觀郎旰切爾雅觀謂之門釋名觀以上觀望也三輔黃圖云登之可以遠觀故謂之觀左)
(傳僖五年春正月朔日南至公既視朔遂登觀臺以望而書禮也凡分至啓閉必書雲物為備故也周禮保章)
(氏以五雲之物辨吉凶水旱降豊荒之䘲)周正紀月(正音征增韻云本去聲始皇名政讀正如征)
騐陽律鳳鳴之應(律歷志黃帝使泠綸自大夏之西昆侖之隂取竹之解谷生其竅厚均者)
(斷兩節間而吹之以為黃鍾之宫制十二筩以聽鳳之鳴其雄鳴為六雌鳴亦六比黃鍾之宫而皆可以生之)
(是為律本)符凝香燕寢之祥(見前)恭惟某官政為吏師(朱博傳贊所在)
(而治為世吏師)學有家法(後漢書儒林傳序各以家法教授徐防傳太學試博士弟子皆以意說不)
(脩家法私相容隠開生姦路左雄傳諸生試家法注儒有一家之學故稱家)召棠所舍迎化
日之舒長(詩蔽芾甘棠勿剪勿伐召伯所茇說文茇舍也王符傳化國之日舒以長故其民閒暇而)
(力有餘亂國之日促以短故其民困務而力不足)燕黍既回揚仁風於黎庶(見前)
宜裒多祉以對休辰某濫綴朝行阻陪賓謁碧油紅旆
願加意扵頒春(白樂天詩碧油幢引向東川又紅旆將軍昨日歸旆蒲蓋切說文繼旐之旗沛)
(然而垂)紫詔綠綈猶傾心扵賀夏(隴右記武都紫水有泥其色亦紫而粘貢之用)
(封璽書故詔誥有紫泥之美綈田黎切說文□繒也外戚傳中書黃門田客持詔記盛綠綈方底西京雜記漢)
(中書以武都紫泥為璽室加綠綈其上)
代回程慶元(凖慶元已見)
夏正建寅三陽簇逹(禮記孟春之月律中太蔟正義曰此言孟春者夏正建寅之月也吕)
(不韋在於秦世不用秦正而用夏時者以夏數得天正故用之也律候氣之管中猶應也孟春氣至則太蔟之)
(律應應謂吹灰也律歷志太蔟族奏也言陽氣太奏地而達物也)東風拆甲萬物光輝
(草木初生曰甲易天地觧而雷雨作雷雨作而百果草木皆甲拆西京雜記董仲舒曰太平之世風不搖條開)
(甲破萌而已)時維哲人(尚書哲人惟刑無疆之辭)天錫純嘏(詩天錫公純嘏眉夀保魯)
恭惟某官氣鍾温厚德禀中和化洽甘棠接京師而蒙
潤(郭伋傳帝勞之曰賢能太守去帝城不遠河潤九里冀京師并蒙福也)威行若木環瀚
海以無波(淮南子扶木在陽州日之所曊建木在都廣衆帝所自上下日中無景呼而無響蓋天地)
(之中也若木在建未西末有十日其華照下地初學記北海大海之别有瀚海霍去病傳封狼居胥山禪於姑)
(衍登臨瀚海如淳曰瀚海北海名韓詩外傳成王時有越裳氏重三譯而朝曰吾受命國之黃髮曰久矣天之)
(不迅風雨海之不波溢也三年於兹矣意者中國有聖人乎盍往朝之)當羲仲之授時(見前)
宜魯侯之燕祉(詩魯侯燕喜令妻夀母宜大夫庶士邦國是有既多受祉)某又觀新
歷真是陳人(見前)有椒其馨莫遂樽罍之捧(東坡詩童子遙知領襦袴)
(使君先已洗樽罍)如松之茂姑伸竿牘之恭(莊子小夫之知不離苞苴竿牘)
代回王廬州(柟廬州春秋時屬舒戰國時屬楚秦為合肥縣漢分立廬江國東漢為)
(合肥侯國仍隸九江郡又更為淮南國合肥隸焉魏晉為重鎮宋齊皆為廬江郡地梁改合肥為汝)
(隂郡尋改為合州隋改合州為廬州以廬江名舊經云古廬子國此蓋惑於應劭之說非也又引左)
(氏云自廬以往振廪同食此乃中廬之地去合肥遠矣煬帝改為廬江郡唐為廬州宋因之宋史)
(王柟字汝良大名人祖倫使北死孝宗訪其孫調通州海門縣尉韓侂胄以恢復起兵端天子思繼)
(好息兵凡七遣使無成續遣方信孺往議垂成以忤侂冑得罪顧在廷無可使者乃遣柟會侂胄已)
(誅柟持金人牒歸求侂胄函首易淮陜侵地從之周公謹齊東野語云柟使金一日金人問韓大師)
(何如人柟盛稱其忠賢威略彼徐以邊報示之曰如汝言南朝何故誅之柟窘懼不能對於是無厭)
(之求難塞之請皆不敢與校以為脫身之計當時有題詩於侍從宅曰歲幣頓增三百萬和戎又送)
(一於期無人說與王柟道莫遣當年寇凖知亦一時公論也金主嘗令引南使觀忠繆侯墓且釋云)
(忠於為國繆於為身詢之為侂胄也按秦檜主和王倫出使胡忠簡請斬檜以謝天下時皆偉之侂)
(胄主戰倫之孫柟復出使竟函韓首以求和是和者當斬而戰者亦不免於死一是一非竟何如哉)
天回北斗新太史之授時(公羊傳注昏斗指東方曰春指南方曰夏指西方曰秋指)
(北方曰冬周禮太史正歲年以序事頒之於官府及都鄙)地重南巢慶元侯之受祉
(方輿勝覽堯世巢父即巢之耆艾也書稱成湯放桀於南巢左傳文公十二年楚人圍巢襄公二十六年吳伐)
(巢昭公九年城巢即今巢縣也)恭惟某官三槐襲組(東坡三槐堂銘序故晉國王公顯於)
(漢周之際歴事太祖太宋文武忠孝天下望以為相而公卒以直道不容於時蓋嘗手植三槐於庭曰吾子孫)
(必有為三公者已而其子魏國文正公相真宗皇帝享其福禄榮名者十有八年)半竹分符(見前)
虎豹之皮和戎既寧諸夏(左傳無終子嘉父使孟樂如晉因魏莊子納虎豹之皮以)
(請和諸戎無終山戎即今北直隸遵化縣子爵也嘉父戎君孟樂戎臣魏莊子魏綘也又魏綘曰勞師於戎而)
(楚伐陳必勿能救是棄陳也諸華必叛注諸華中國猶諸夏也詩民勞箋京師者諸夏之根本苕之華箋京師)
(以諸夏為障蔽刑法志内尊天子以安諸夏注諸夏中國之諸侯也夏大也言大于四夷和戎事見題下)鴻
鴈之民安宅咸與為春(詩鴻鴈于飛集于中澤之子于垣百堵皆作雖則劬勞其究安)
(宅詩序鴻雁美宣王也萬民離散不安其居而能勞来還定安築之至於矜寡無不得其所焉此指金人歸淮)
(陜侵地)一氣始和三靈錫羨(揚雄傳上獵三靈之流如淳曰三靈日月星垂象之應也)
(美盛貌封禪書大漢之德沕潏曼羡)某無由捧爵還復烹魚分北果之甘
芳又勤實篚(篚府尾切廣韻方曰筐圓曰篚筴也通作棐應劭漢書注方曰箱隋曰篚隋圜而長)
(也)愧東華之塵土僅有空函(東坡詩軟紅猶戀屬車塵注戲語有西湖風月不如)
(東傘軟紅塵土殷浩傳温將以浩為尚書令遺書告之浩欣然許焉將答書慮有謬誤開閉者數十竟達空函)
(梁武帝紀是馳兩空函定一州矣)
代回臨江洪寺簿(伋臨江已見)
夏正建寅三陽簇逹春風拆甲萬物光輝(俱見前)天惠仁
侯(韓文今天幸惠仁侯)日綏景福(詩以享以祀以介景福)恭惟某官世濟其
美政鼓以和擁朱轓二千石之榮令行庭戶(後漢書輿服志中二)
(千石二千石皆皂蓋朱兩轓韓文令脩庭戶數日間而人自得於湖山千里之外)環清江十萬
戶之衆家有袴襦(方輿勝覽南唐吳鸞以蕭灘之地當南粤虔吉袁洪四會之衝編氓訴牒)
(不及官事人夫辦集愆期唐主從其請遂取高安及新喻建安之三鄉為清江縣屬洪州又置筠州以清江縣)
(隸焉)宜介始和益裒多祉(詩既多受祉)某濫班朝綴莫旅賀綦
佩犢帶牛願懋循良之績(龔遂傳民有帶持刀劒者使賣劒買牛賣刀買犢曰何為)
(帶牛佩犢)林鵶櫪馬式諧會合之期(見前)
代回史吉州(定之吉州已見)
陽春有脚又新象魏之頒(見前)函夏無塵正倚螺江之重
(函胡南切陸雲詩函夏無塵海外有謐顔延之赭白馬賦知函夏之充牣螺江即贑江吉州城北十里有螺山)
(南臨江上宛委如螺或曰昔有漁忽遇風雨見神螺光彩五色取而懷之至山下涉水螺失所在俗呼為螺子)
(山又螺湖在吉州西北而東流入贑江宋王庭&KR0008;詩鷺洲盤地軸螺浦瀉天津白鷺洲亦在贑江中)恭惟
某官氣全温厚政協中和息潢池之干戈自温襦袴(龔遂)
(傳陛下赤子弄陛下之兵於潢池中耳潢胡光切說文積水池左傳潢汙行潦之水服虔曰畜小水謂之潢水)
(不流謂之汙周語塞川原而為潢汙注小曰潢大曰汙)厚晉陽之保障豈盡繭絲
(晉語趙簡子使尹鐸為晉陽請曰以為繭絲乎以為保障乎簡子曰保障哉尹鐸損其戶數注繭絲賦稅保障)
(蔽捍也小城曰保禮記遇入保者)時維泰亨(見前)坐應鼎吉(易鼎元吉亨王注革去故)
(而鼎取新取新而當其人易故而法制齊明吉然後乃亨)某備員朝綴(申屠剛傳武帝時相許昌)
(等皆以列侯繼踵&KR1029;&KR1029;廉謹為丞相備員而已儒林傳文學掌故補郡屬備員師古曰云備員者示以升擢之)
(非藉其實用也)莫簉賀綦(簉初救切齊飛順疾也唐書簉羽鵷鷺)佩犢帶牛願挽
河而洗甲(宋王楙野客叢書云吳曾漫錄云杜詩有洗兵馬末云安得壯士挽天河淨洗甲兵長不)
(用案說苑武王伐紂風霽而乘以大雨散宜生諫曰此非妖與王曰非也天洗兵也僕觀梁簡文詩洗兵逢驟)
(雨送陣出黃雲裴行儉碑曰洗兵諾真之水刷馬草心之山此皆有洗兵之語所謂挽天河語子美之前罕聞)
(李晟廟碑雨洗天兵風貍虜魄張說詩貫索挽河流)林鵶櫪馬會列炬以盍簪(見前)
代回李封州(煥封州即今肇慶府之封川縣本漢蒼梧郡廣信縣地梁置梁信縣及)
(梁信郡兼置成州隋平陳郡廢改成州曰封州改梁信縣曰封川大業初以封興縣省入尋改州為)
(蒼梧郡治封川縣唐復為封州天寶初改臨封郡乾元初復為封州宋紹興中封州廢以縣屬德慶)
(府尋復置元為封州路後復為州今屬肇慶府)
分符北闕(見前)宅牧南郊(尚書宅乃牧又宅南交)騎竹交迎不問瀧
岡之吏(東觀漢記郭伋為并州牧行部到西河美稷有童兒數百各騎竹馬於道次迎拜劉知幾史通)
(難曰漢時方伯儀比諸侯其行也前驅竞野後乘塞路彼草菜稚子齠齔童兒安能犯騶駕凌襜帷首觸威嚴)
(自陳襟抱其不可信一也又方伯按部舉州振肅至於墨紱長吏黃綬羣官率彼吏人顒然佇候兼復行李有)
(程憩息有所安得輕赴數童之期坐失百城之望其不可信二也夫晉陽無竹古今共知假有傳檄他方蓋亦)
(事同大夏訪諸商賈不可多得况在童擩彌復難求其不可信三也按竹馬事引用已多子玄丈辯而雋故特)
(著之書末瀧音䨇奔湍也俗謂水湍浚為瀧愚謂粤水行山澗中多懸崖倒峽而下至險峻處則謂之瀧初無)
(定所昌黎所問則昌樂瀧耳詩云南行逾六旬始下昌樂瀧險惡不可狀船石相舂撞往問瀧頭吏潮州尚幾)
(里行當何時到土風復何似)驛梅遠寄已知嶺表之春(荆州記陸凱與范曄相善)
(自江南寄梅花一枝詣長安與曄并贈詩曰折梅逢驛使寄與隴頭人江南無所有聊贈一枝春廣志大庾嶺)
(上梅花南枝已落北枝方開寒煖之候異也)恭惟某官服襲典刑發舒政術
自為單父技已敏於割鷄(說苑宓子賤治單父彈琴身不下堂單父治巫馬期亦治)
(單父以星出以星入日夜不處以身親之而單父亦治巫馬期問其故宓子曰我之謂任人子之謂任力任力)
(者勞任人者佚)及試海沂才益新於展驥(王祥傳徐州刺史吕慶檄為別駕委以州)
(事政化大行時人歌之曰海沂之康實賴王祥蜀志龐統守来陽令在縣不治免官魯肅遺先主書曰龐士元)
(非百里才也使居治中别駕之任始當展其驥足耳)兹宣寬札出領臨封(封州唐為臨封)
(郡)諒因報政之來(史記周公世家伯禽受封之魯三年而後報政太公亦封於齊五月而報)
(政)即遂立朝之願某凋零歲月點綴星辰(綴音惴說文合著也世說)
(司馬太傅夜坐於時天月明淨歎以為佳謝重答曰意謂乃不如微雲點綴東坡詩雲散月明誰點綴張九齡)
(詩葉作參差發枝從點綴新白樂天詩點綴佛髻上合為七寶冠杜詩聽履上星辰)遠方雙魚不
盡相酬之意(見前)人生五馬願牧自飬之功(易觀頥觀其所養也自求)
(口寶觀其自養也疏自養有節則是其德盛也)
代回孫衢州(子直衢州已見)
頒象魏之法仗蔟春旂(杜詩春旂蔟仗齊)凝燕寢之香服先夏
甸(帝王世紀天子畿方千里曰甸服禹貢五百里甸服)時維竹使(文帝紀初與郡守為竹使符)
天錫茨禧(茨音慈朱氏曰茨言密比詩君子至止福禄如茨)恭惟某官躬綰左
符(東坡詩横空好在脩眉色頭白猶堪乞左符)化行右翊(漢書地理志左馮翊右扶風注故秦)
(内史武帝建元六年分内史為左右太初元年更名左内史為左馮翊右内史為右扶風)朞年而變
莫不頌而歌之諸侯之風未有速於此者(詩序鵲巢騶虞之德諸侯)
(之風也)有開鳳歷(杜氏通典少昊摯之立也鳳鳥適至故鳥紀為鳥師而鳥名鳳鳥氏歷正也注)
(鳳鳥知天時故以為歷正之官)會出鶯喬(唐孟宁詩羣鶯共喜新遷木蒯希逸詩鶯谷新遷碧落飛)
某束緼力微(韓詩外傳齊有隠士東郭先生梁石君當曺相國為齊相客謂匱生曰夫東郭先生)
(梁石君世之賢也隠於深山終不絀身以求仕吾聞先生得謁曺相國願為之先臣里母相善婦見疑盜肉其)
(姑去之告於里母里母曰安行今令姑呼汝即束緼請火去婦之家曰吾犬争肉相殺請大治之姑乃追還去)
(婦故里母非談說之士束緼請火非還婦之道也然物有所感事有可通何不為之先匱生曰請盡力為東郭)
(先生梁石君束緼請火乃見曺相國曰臣之里有夫死三日而嫁者有終身不嫁者則將奚娶相國曰娶不嫁)
(者匱生曰齊有東郭先生梁石君隠於深山終不絀身求仕相國娶婦欲娶其不嫁者取臣獨不取不仕之臣)
(耶於是相國因匱生束帛安車迎東郭先生梁石君又見漢書蒯通傳文小異互見前)盍簪願切
(見前)建牙開府阻斟酌扵椒花(魏志典韋初平中張邈舉義兵韋為士屬司馬趙寵)
(牙門長大人莫能勝韋一手建之後漢滕輔祭牙丈敬建高牙神武攸託餘見前)上齒習鄉猶
徑從扵棠蔭(禮記元日習射尚功習鄉尚齒)
代回紹興黃尚書(由紹興已見黃由長洲人孝宗朝舉進士第一累官刑部尚)
(書兼直學士院侍御史張巖奏其植偽黨與遂奉祠嘉定間起為浙東安撫使仍官刑部尚書兼直)
(學士院卒贈少師)
條風應節和生元帥之幢(易緯立春條風至幢傳江切釋名童也其狀童童然也吳)
(志陸遜討丹陽賊帥費棧遜乃益施牙幢鼓譟而前黃帝出軍决有所征伐作五采牙幢)樺燭朝天
光映尚書之履(樺燭見本卷代回畢安撫條)恭惟某官德儀震動道
協泰亨與物為春又騰歌扵襦袴(並見前)履端之始行促
覲扵冕旒(杜詩九重閶闔間宫殿萬國衣冠拜冕旒)某擬學桃符(東坡詩退歸擬學舊)
(桃符)阻稱椒斝杓攜龍角已旋北斗之魁(並見前)身到鳳池
即解東風之凍(宋張唐卿進士第一人登科期集於興國寺題詩句於壁曰一舉首登龍虎榜)
(十年身到鳳凰池有人續云君看姚曄并梁固不得朝官未可知後果終於京官姚曄梁固真宗朝狀元唐卿)
(仁宗朝狀元)
代回趙湖州(湖州已見)
歲行在午咢布方新(咢逆各切說文譁訟也爾雅徒擊鼓謂之咢詩或歌或咢孫炎云聲)
(驚咢也律歷志咢布於午互見前)斗指扵寅棣通伊始(棣音替律歷志正月乾之九三)
(萬物棣通族出於寅孟康曰棣謂通意也)是惟君子之道長(見前)實應諸侯之
化行(詩序鵲巢騶虞之德諸侯之風也又汝墳遵化行也文王之化行乎汝墳之國)恭惟某官
才應時須(山谷詩少年出補父兄處公自才力應時湏又持此應時湏)美全世濟水
晶宫冷已回襦袴之温(見代回魏湖州條)金鑾殿高即奉冕旒
之對(王子年拾遺記瀛洲南有金鑾之觀兩京記大明宫有金鑾殿殿旁坡名金鑾坡翰林故事置東學)
(士院於金鑾坡續翰林志德宗移學士院於金鑾坡上五代會要殿因金鑾坡以為名與翰林院相接李白傳)
(召見金鑾殿論當世事衞次公傳與鄭絪皆召金鑾殿建議立順宗宦者傳召學士李程王涯等至金鑾殿草)
(刮陸扆傳天子金鑾作賦命學士和扆先成李詩著書獨在金鑾殿)某濫竽幕掾(韓非子齊宣王)
(使人吹竽必三百人南郭處士請為王吹竽宣王說之廪食以數百人宣王死湣王立好一一聽之處士逃一)
(曰韓昭侯曰吹竽者衆吾無以知其善者田嚴對曰一一而聽之)竊蔭甸侯(見前)一紙十
部之肯臨已慚倒置(劉宏傳得劉公一紙書賢於十部從事詳見前韓信傳大王乃肯臨)
(臣莊子喪己於物失性於俗者謂之倒置之民)四方六客之併至更慰俄空(苕溪)
(漁隠云吳興郡圃有六客亭即公擇子瞻元素子野令舉孝叔時公擇守吳興也東坡又云余昔與張子野劉)
(孝叔李公擇陳令舉楊元素會於吳興時子野作六客詞其卒章盡道賢人聚吳興試問也應傍有老人星凡)
(十五年再過吳興而五人皆已亡矣時張仲謀與曺子方劉景文蘇伯固張秉道為坐客仲謀請作後六客詞)
(云月滿苕溪照野堂五星一老鬭光芒十五年閻真夢裡何事長庚對月獨悽涼綠髩蒼顔同一醉還是六人)
(吟笑水雲鄉賓主談鋒誰得似看取曺劉今對兩蘇郎)
代回隣州倅
龍杓回次協豐茂之嘉辰(天文志杓攜龍角詳見前律歷志豊茂於戊說文茂木盛)
(也)鳳歷紀元新隆平之美號(宋寕宗開禧四年改元嘉定歲在戊辰終軍傳宜因)
(昭時令日改定告元發嘉號於營邱以應緝熙)其在温温之德(詩温温恭人維德之基)宜
膺啿啿之祺(見前)恭惟某官剛體震亨道偕泰長召棠蔽
芾拓函夏以無塵(拓闥各切增韻斥開也陸雲詩辰咎重光協風應律函夏無塵海外有謐)
湘芷芳菲散陽春而有脚(芷香草說文楚謂之蘺晉謂之䖀齊謂之茝離騷經扈江)
(蘺與辟芷)佇蔟青旗之仗(杜詩春旗蔟仗齊)趣歸紫禁之朝(謝莊丈掩彩瑶)
(光收華紫禁駱賓王詩紫禁終難呌朱門不易排杜詩青春復隨冠冕入紫禁正耐烟花繞)某賦分
朱愚(莊子不知乎人謂我朱愚知乎反愁我軀)負丞黔鄙(柳文黔巫東鄙)東風解凍
不能消華髮之霜(高蟾詩人生莫遣頭如雪雖得春風亦不消)南嶽焉依安
得聽清談之露(杜詩爽氣金天豁清談玉露繁佇鳴南嶽鳳欲化北溟鯤)
賀史通判(湜)
歲臨赤奮日月初躔(爾雅太歲在丑曰赤奮若律歷志玉衡杓建天之綱也日月初躔星)
(之紀也互見前)律動青陽地天交泰(見前)式對予環之慶(荀子召人以瑗)
(絶人以玦反絶以環楊倞注古者臣有罪待放於境二年不敢去與之環則還與之玦則絶皆所以見意也柳)
(詩長捐楚客珮未賜大夫環又賜環留逸響五馬助征騑)亟催鳴玉之班(邱遲表飛翠鳴玉出)
(入禁門)恭惟某官和與春融剛排冬凛大君有命復進司
棘寺之平(易大君有命開國承家小人勿用鄭氏綺談大理曰大棘張釋之傳廷尉天下之平也)
天下無怨行即報草扉之鞠(于定國傳張釋之為廷尉天下無冤民文選鞠茂草)
(於圜扉詳見前)不但蔟青旗之仗(見前)又將開白獸之樽(見賀游提刑條)
某方竊隣光(西京雜記匡衡勤學而無燭隣舍有燭而不逮衡乃穿壁引其光以書映而讀之)
忽聞召節(禮記凡君召以三節二節以走一節以趨)舉頭而見白日羡君即
近於長安(韓詩騎驢到京國欲和薰風琴豈識天子居九重鬱沉沉遷延乍却走驚怪靡自任舉頭)
(見白日泣涕下霑襟晉書明帝紀幼而聰哲為元帝所寵異年數歲嘗坐置膝前屬長安使来因問帝曰汝謂)
(日與長安孰遠對曰長安近不聞人從日邊来居然可知也元帝異之明日宴羣僚又問之對曰日近元帝失)
(色曰何乃異問者之言乎對曰舉目則見日不見長安由是益竒之)側身而上青天笑我
方趨扵昧谷(李詩蜀道之難難於上青天側身西望長咨嗟尚書宅西曰昧谷)
代回敖宗簿(寕宗慶元五年歲在己未)
歲躔恊洽仰參長烈之常(爾雅太歲在未曰恊洽帝王世紀自井十六度至柳八度)
(曰鶉首之次於辰在未謂之協洽於律為蕤賓斗建在午烈當作列史記天官書叶洽歲歲隂在未星居申以)
(六月與觜觹參晨出曰長列昭昭有光利行兵)月旅孟陬俯應大來之泰(爾雅正月)
(為陬楚辭攝提正於孟陬增韻孟陬即東北隅也)恭惟某官温温秉德啿啿受
祺(見前)九關已騐於氣衝(宋玉招䰟虎豹九關啄害下人些杜詩秀氣衝斗牛)三殿
何求扵風引(西京雜記金鑾西南曰長安殿長安北曰仙居殿仙居西北曰麟德殿此殿三面故)
(以三殿名唐三殿即麟德殿也一殿而有三面故名開元元年引吐蕃使宴於三殿杜審言有蓬莱三殿侍宴)
(詩李庾西都賦啓九重開三殿齒羣官於次坐召公族於内宴)佇對蒼龍之礎(禮記孟春之月)
(天子居青陽左个乘鸞路駕蒼龍注馬高八尺以上為龍礎剏所切說文礩也韻會楹石也集韻柱下石也)
亟開白獸之樽(見前)某甫欲修容(禮記曾子與子貢入於其廐而脩容焉注更莊)
(餙柳文脩容於轅門之外躡履於油幢之前)已蒙惠翰舊梅如夢小違千里
之辰旌新棨行春即下十行之卯詔
代回南康章僉判(攀南康已見)
春回青陸正月之吉始和(爾雅春為青陽續漢書日行東陸謂之春)水泛紅
蓮諸福之物畢至(南史庾杲之字景行王儉用杲之為衛將軍長史安陸侯蕭緬與儉書曰)
(盛府元僚寔難其選庾景行泛綠水依紅蓮何其麗也時人以入儉府為蓮花池故緬書美之董仲舒傳諸福)
(之物可致之祥莫不畢至)恭惟某官器資温厚政術融明畫諾從容
行趣葵丘之戍(黨錮傳汝南太守范孟博南陽宗資主畫諾左傳齊侯使連稱管至父戍葵邱)
(瓜時而往曰及瓜而代)笑談辦治飽尋廬阜之游(張敞傳武必辦治梁矣尹賞傳)
(四子皆至郡守皆尚威嚴有辦治名廬山在南康城北十五里周武王時有匡俗兄弟七人皆有道術結廬於)
(此山中仙去廬在故曰廬山太史公亦嘗登廬山白樂天草堂記廬山奇秀甲天下)當此履端宜
其鼎盛(鼎方也賈誼傳天子春秋鼎盛)某未由削櫝猥辱貽緘列炬盍
簪又見歲華之換(見前)染雲翦水莫酬頌語之工
回史郡僉(文舒)
庚寅孟陬協建寅之夏正(見前)甲子昧爽轉拆甲之春風
(尚書甲子昧爽注昧冥爽明早旦魏書李業與傳立甲子元歷甲為日始子實天正命歴置元宜從此起易天)
(地解而雷雨作雷雨作而百果草木皆甲拆疏孚甲開拆莫不解散)仁賢履之吉祥萃止
伏惟某官德潛剛克和配陽休正其所為王道之端云
爾(董仲舒傳臣謹按春秋之文求王道之端得之于正次王次春者天之所為也正者王之所為也其意曰)
(上承天之所為而下以正其所為正王道之端云爾)惠而不費仁言之利溥哉(左傳)
(齊景公問晏子曰子近市識貴賤乎對曰既利之敢不識乎公曰何貴何賤於是景公繁於刑有鬻踊者故對)
(曰踊貴屨賤既已告於君故與叔向語而稱之景公為是省於刑君子曰仁人之言其利溥哉踊尹竦切說文)
(跳也一曰刖者以之接足)官師無廢扵相規(尚書官師相規工執藝事以諫)福禄適
觀扵來下(詩公尸燕飲福禄來下疏為神所饗福禄來下而與之)某幸同聯事良
感贈言(荀子贈人以言重于金石珠玉說苑贈人以軒不若贈人以言)兩鬢霜濃難望
東風之解凍(見前)一犁雨足願歸南畆以躬耕(卜式傳雅行躬耕注)
(躬耕于野不求名利餘見前)
回見任官
羲和之賓春日復出嵎夷(見前)甘石之占歲星適臨益部
(史記正義七錄云甘德楚人戰國時作天文八卷史記天官書昔之傳天數者在齊甘公魏石申夫周禮大司)
(樂疏引石氏星經說文引甘氏星經是甘石並有星經也周禮保章氏以十有二歲之相觀天下之妖祥注歲)
(謂太歲歲星與日同次之月斗所建之辰也歲星為陽右行於天太歲為隂左行于地十二歲而小周其妖祥)
(之占甘氏歲星經其遺象也使星入益部事屢見)有如百禄之總是在同官之
良恭惟某官德叶陽休氣排冬凛笑於莵絶維之去迎
玉兔以長生(於音烏菟音徒左傳楚人謂虎於菟或作&KR0146;亦作檡漢書敘傳楚人謂虎為於檡今)
(雲夢縣有於菟鄉蘇子由守歲詩於菟絶繩去顧兔追龍蛇奔走十二蟲羅網不及遮抱朴子兔壽千歲滿五)
(百則色白傅咸擬天問月中何有玉兔搗藥興福降祉杜詩入河蟾不沒搗藥兔長生此言前歲寅今歲卯)
對櫪馬盍簪之喧依金鴉而高翥(鴉當作鵶翥章恕切音與著同說文飛舉)
(也韓詩金鵶既騰翥六合俄清新)共餞梅邊之臘亟催花底之朝(杜詩退朝)
(花底散)某自顧陳人(見前)又看新歷(東坡詩老去怕看新歷日)但希善類
進聯茅茹之征(見前)庶遂寒蹤退托桃符之換(王荆公詩千門萬戶)
(曈曈日摠把新桃換舊符東坡詩退歸擬學舊桃符)
回寄居鄉官
太歲在辛令既先於三甲(尚書辛壬癸甲易先甲三日注先甲三日辛也詳見前)
吉日維戊春豫撫於五辰(詩吉日維戊既伯既禱鄭箋戊剛日也言吉善之日維戊)
(尚書撫于五辰庶績其凝孔傳順撫五行之時)有如鄉大夫之賢(周禮鄉大夫之職各掌其)
(鄉之政教禁令)宜介王正月之慶(春秋春王正月)恭惟某官氣鍾温厚
德備中和衷紱懷章暫飬旦評之望(許邵傳邵與從兄靖俱有高名好共)
(覈論鄉黨人物每月輒更其品題故汝南俗有月旦評焉餘見前)彯纓澤笏行催元會
之朝(通典漢高帝七年長樂宫成制諸侯羣臣朝賀儀後漢歲首正月為大朝受賀魏晉以後損益不常)
(荀勖正大會行禮歌詩於皇元首羣生資始履端大享敬御福祉肆覲羣后爰及卿士欽順時財允也天子餘)
(見前)三陽茅拔以茹連百禄竹苞而松茂(俱見前)某自慙政
拙(潘岳閒居賦孝乎惟孝友于兄弟此亦拙者之為政也陽城傳撫字心勞征科政拙)竊藉里仁
一榻延徐孺子之來又勤銜袖(徐穉傳陳蕃為太守在郡不接賓客唯穉來特)
(設一榻去則縣之陳蕃傳郡人周璆高潔之士前後郡守招命莫肯至唯蕃能致焉字而不名特為置一榻去)
(則懸之)五鼓推謝令尹之去所願歸田(鄧攸傳吴人歌之曰紞如打五鼓雞)
(鳴天欲曙鄧侯挽不來謝令推不去詳見前張衡有歸田賦東坡詩投竿因障日賣劍行歸田又世事飽諳思)
(縮手主恩未報恥歸田山谷詩聞道省郎方結綬可容名士乞歸田後山詩升沉有流轉且復賦歸田)
回衆官袖啓
庚寅孟陬度適符於皇覽(楚辭攝提貞于孟陬兮惟庚寅吾以降皇覽揆余于初度)
(兮肇錫余以嘉名皇皇考覽覩也)甲子朔旦夀將邁於降人(律歷志武帝元封七)
(年復得閼逢攝提格之歲中冬十一月甲子朔旦冬至日月在建星太歲仕子左傳晉悼夫人食輿人之城杞)
(者絳縣人或年長矣無子而往與於食有與疑年使之年曰臣小人也不知紀年臣生之歲正月甲子朔四百)
(有四十五甲子矣)惟言行得雷風之常(易雷風恒君子以立不易方)則吉亨
應地天之泰(易泰小往大來吉亨則是天地交而萬物通也)伏惟某官氣排冬
凛仁叶春融從容以和體東風之解凍(尚書寬而有制從容以和)洵
美且直契北斗之回杓(詩不如叔也洵美且好)宜裒啿啿之祺式
對温温之德(見前)某幸同寮宷(爾雅宷寮官也郭璞曰同地為宷同官為寮疏云寀)
(采也采取賦税以供)過辱頌言老我陳陳但願學桃符之退(王荆公詩)
(老我孤主恩結草以為期陳後山詩老我何所懷食貨志太倉之粟陳陳相因師古曰陳謂久舊也杜牧之詩)
(誰覺老陳陳東坡詩退歸擬學舊桃符)諸公衮衮幸早從樺燭之朝(杜詩諸公)
(衮衮登臺省白樂天早朝詩月堤槐露氣風燭樺煙香詳見前)
代回諸縣
歲躔協洽歷稽長列之常(史記天官書叶洽歲歲隂在未星居申以六月與胔觹參)
(晨出曰長列爾雅在未為叶洽李廵曰陽氣欲化萬物故曰協洽協和也洽合也互見前)月旅孟陬
卦應大來之吉(見前)時維茂宰(少陵送趙明府之任詩連城為寶重茂宰得才新李)
(詩天子思茂宰天枝得英才李嘉祐詩吏曹難茂宰又題詩招茂宰)坐擁啿祺恭惟某官
德並陽休氣排冬凛(並見前)藹然政譽續花縣之風流(晉潘)
(岳為河陽令植桃李花人號曰河陽一縣花庾信枯木賦若非金谷滿園樹即是河陽一縣花李詩河陽花作)
(縣秋浦玉為人後漢書周賈徐姜申屠列傳序故列其風流區而載之注言其清潔之風各有條流黃瓊傳高)
(心潔行激揚風流)藉甚除音漏柳條之消息(陸賈傳名聲藉甚子康曰言狼籍甚)
(盛杜詩侵凌雪色還萱草漏泄春光有柳條)亟飛鳬舃(王喬傳喬河東人顯宗世為葉令喬有神)
(術每月朔望常自縣詣臺朝帝怪其來數而不見車騎密令太史伺望之言其臨至輒有䨇鳬從東南飛來於)
(是候鳬至舉羅張之但得一䨇舃焉乃詔上方診視則四年中所賜尚書官屬履也或云即古仙人王子喬也)
(劉向列仙傳王子喬周靈王太子晉也應劭風俗通義論楚葉公子高忠於社稷惠恤萬民及其終也葉人追)
(思而立祠此乃春秋之時何有近孝明乎太子晉自豫知其死後世傳稱其仙名生而實死也太史寺令丞躬)
(親靈臺何有伺一飛鳬建祠其處世之矯誣豈一事哉)進簉鵷行(簉初救切齊飛順疾也唐書簉)
(羽鵷鷺杜詩空慚鵷鷺行)某自是陳人又逢新歷尺書寄鯉愧&KR1081;記
之不先(揚雄傳因江潭而&KR1081;記兮)列炬散鵶尚餘光之見及(杜詩列炬散林)
(鵶戰國策願君以餘光振之詳别見)
回外縣官
葦桃倚戶正月之吉始和(見前)椒栢浮觴賢人之德可久
(繫辭可久則賢人之德可大則賢人之業)凡吾同志即日異除恭惟某官氣
協陽休功多隂隲(尚書惟天隂隲下民孔傳隲定也天不言而默定下民)培温植
厚夙存有孚惠之心(易益九五有孚惠心勿問元吉有孚惠我德王注以誠惠物物亦應)
(之)噓枯吹生共勉不忍人之政(鄭泰傳孔公緒清談高論嘘枯吹生)撫辰
凝績(尚書撫于五辰庶績其凝)視履考祥(見前)某辱託為僚又逢改歲
(詩曰為改歲)所使承流宣化也尤謹履端(董仲舒傳今之郡守縣令民之師帥)
(所使承流而宣化也)同寅協恭和衷哉當蒙終惠(見前)
回學職士人
杓攜龍角魁枕參維(史記天官書北斗七星所謂旋璣玉衡以齊七政杓擕龍首衡殷北)
(斗魁參首注衡斗衡也魁斗第一星也言北方斗斗衡直當北之魁枕于參星之道北斗之杓連于龍角)氣
轉鴻鈞歲躔益部(天文志自畢十二度至東井十五度為實沈於辰為申魏之分野屬益州)
其在藻芹之秀(詩思樂泮水薄采其芹又思樂泮水薄采其藻)聿觀茅茹之連
(見前)恭惟某人文艷春葩(山谷詩窮年抱新書挽條咀春葩)香浮秋桂百
步楊葉不難鵰鶚之穿(戰國策楚有養由基善射去楊葉百步而射之百發百中枚乘)
(傳養由基楚之善射者也去楊葉百步百發百中楊葉之大加百中焉可謂善射矣杜詩舊穿楊葉真是知東)
(坡詩穿楊自笑非猿臂李廣傳是必射鵰者也文隸曰鵰鳥也故使善射者射之師古曰鵰大鷙鳥也一名鷲)
(黑色互見前)三月桃花即看鵾鵬之化(韓詩外傳二月桃花水之時鄭國之俗於)
(溱洧兩水之上拂除不祥溝洫志來春桃華水盛必羡溢有填淤反壤之害師古曰月令仲春之月始雨水桃)
(始華盖桃方花時既有雨水川谷冰泮衆流猥集波瀾盛長故謂之桃華水耳而韓詩傳云三月桃華水反壤)
(者水塞不通故令其土壤反還也周王裒四瀆祠碑銘桃花春水靈草孤洲陳張正見詩櫂折桃花水颿横竹)
(箭流隋薛道衡詩桃花長新浪竹箭下奔流水經注鱣鮪出鞏穴三月則上渡龍門得渡為龍矣否則點額而)
(還莊子北冥有魚其名曰鯤化而為鳥其名曰鵬)不負月評之望(見前)即先天老
之題(天老黃帝臣河圖挺佐輔曰黃帝召天老問曰余夢見兩龍挺白圖以授余於河之都不知其理敢)
(問于子天老曰河出龍圖雒出龜書天其授帝圖乎黃帝乃齋祓七日天老五聖皆從以游河雒之間至于翠)
(媯之淵大魚泝流而至與天老跪而迎之五色畢具天老以授黃帝舒視之名曰錄圖韓詩外傳黃帝未見鳳)
(凰惟思其象乃召天老而問之曰鳳象何如天老對曰夫鳳象鴻前麟後蛇頸而魚尾龍文而龜身燕頷而雞)
(啄戴德負仁抱中挾義張衡傳師天老而友地典注帝王紀曰黃帝以風后配上台天老配中台五聖配下台)
(謂之三公杜詩天老書題日春官驗討論注天老宰相也春官禮部也)某方欲脩辭先勤
委贄習鄉尚齒何幸陪庠序之申(禮記元日習射尚功習鄉尚齒)重席
說經尚幾見賢能之獻(東觀漢紀戴憑為侍中正旦朝賀帝令羣臣說經義不通者奪)
(其席憑遂重五十餘席詳見前周禮鄉老及鄉大夫羣吏獻賢能之書于王)
回學職
庚寅孟陬適合靈均之初度(楚辭名余曰正則兮字余曰靈均餘見前)甲子
朔旦共希絳縣之老人(見前)未祓賀牋(祓音拂周禮祓除其心注猶拂也司)
(馬相如傳祓餙厥文)已勤慶語伏惟某官陽休山立隂隲天通列
炬合簪不但習鄉而上齒鳴佩澤笏行當重席以講經
(並見前)亟看紫禁之鶯花(杜詩紫禁正耐烟花繞)何羡玄都之燕麥
(劉禹錫再遊玄都觀詩序余貞元二十一年為屯田員外郎時此觀未有花是歲出牧連州尋貶朗州司馬居)
(十年召至京師人人皆言有道士手植仙桃滿觀如紅霞遂有前篇以志一時之事旋又出牧今十有四年復)
(為主客郎中重遊玄都觀蕩然無復一樹唯菟葵燕麥動摇於春風耳)某又看新歷直是
陳人聽櫪馬之喧真難立仗觀土牛之送但願歸耕(俱見)
(前)
回李秘校(叔璋)
元日之至人日未果修辭(郭緣生述征記魏東平王翕七日登壽張縣安仁峰鑿山)
(頂為會望處刻銘于壁曰正月元七厥日維人策我良駟陟彼安仁北史魏收傳魏帝宴百僚問何故名人日)
(皆莫能知收對曰晉議郎董勛答問禮俗云正月一日為雞二日為狗三日為猪四日為羊五日為牛六日為)
(馬七日為人時邢邵亦在側甚恧焉杜詩元日到人日未有不隂時冰雪應難至春寒花較遲按宋永亨搜采)
(異聞錄云東方朔占書歲後八日一為雞二為犬三為豕四為羊五為牛六為馬七為人八為榖謂其日晴則)
(所主之物育隂則災八日為榖所係尤重而人罕知者故書之)新年之勝故年反勤善
頌(山谷詩但使新年勝故年即如常在郎罷前)味雙鱗之佳甚(見前)抽獨繭以
報之(陸倕漏刻銘微若抽繭六一居士集問其别後學初若繭抽緒列子以獨繭為綸司馬相如傳曳獨)
(繭之䄖袣郭璞曰獨繭一繭絲也女仙傳園客常種五色香草忽有五色蛾集其上收而薦之蠶出以香草飼)
(之得繭百三十枚大如甕每一繭繅六七日乃盡山谷詩園客繅絲抽萬緒又王子吐佳句如繭絲出盆東坡)
(詩獨繭長繅女媧笙老饕賦抽獨繭之長繅)伏惟某官胄出兩河(爾雅兩河間曰冀州)
僑游四蜀(僑旅寓也巴蜀黔漢為四蜀)謫仙霞佩飄然春樹之天(韓詩)
(李杜文章在光焰萬丈長又乞君飛霞珮與我高頡頏杜詩白也詩無敵飄然思不羣又渭北春天樹江東日)
(暮雲)長吉錦囊亂若桃花之雨(李賀傳每旦日出騎弱馬從小奚奴背古錦囊遇所)
(得書投囊中未始先立題然後為詩如他人牽合程限者及暮歸足成之母使婢探囊中見所書多即怒曰是)
(兒必嘔出心乃已耳李賀將進酒歌況是青春日將暮桃花亂落如紅雨)琢句宜供扵帖子
(荆楚歲時記立春日帖宜春字於門王沂公皇帝閣立春帖子云北陸凝隂盡千門淑氣新年年金殿裏寶字)
(帖宜春温公日錄翰林書待詔請春詞以立春日剪帖於禁中門帳皇帝閣六篇其一曰漠然天造與時新根)
(著浮流一氣均萬物不須雕琢巧正如恭己布深仁皇后閣五篇其一曰春衣不用蕙蘭薰領緣無煩刺繡紋)
(曾在蠶宫親織就方知縷縷盡辛勤夫人閣四篇其一曰聖主終朝親萬機燕居專事養希夷千閣永畫春岑)
(寂不用車前插竹枝隱居詩話温成皇后初薨會立春進帖子是時歐陽修王瑀同在翰苑以其虚閣故不進)
(俄有旨令進王瑀遽口占一首云昔聞海上有仙山煙𤨏樓臺日月閒花下玉容長不老只應春色勝人間歐)
(陽公嘆其美麗荆楚歲時記立春日悉剪綵為燕以戴之王沂公春帖子云綵燕迎春入鬢飛輕寒末放縷金)
(衣歐陽公云共喜釵頭燕已來鄭毅夫詩春殿鬭簪雙綵燕併知春色上釵頭夢華錄立春日百寮皆賜旛勝)
(周美成春帖子云鸞輅青旂殿閣寬祠官奠璧下春壇曉開魚鑰朝衣集綵勝飄揚百辟冠王初寮詩二年白)
(玉堂揮翰供帖子風生起草臺墨點澄心紙)袖箋猥及扵衰翁(杜詩江濤萬古峽肺氣久)
(衰翁盧綸詩可憐歌酒夜相對兩衰翁山谷詩轉蓬相半世交臂各衰翁)某閱歲又新守藩
亡狀(嚴助傳臣安幸得為陛下守藩史記夏本紀鯀之治水無狀索隠曰言無功狀章帝紀刺史明加督)
(察尤無狀者注無狀言其罪惡尤大其狀無可寄言故云無狀他皆類此)同姓也同業也何
必勤五朵之雲(韓文同姓而近也同業也韋陟傳自謂所書陟字若五朵雲俱詳見前)勿
勞乎勿誨乎所願拜一盂之水(龐參傳拜參漢陽大守郡人任棠有竒節參到)
(先候之棠不與言但以薤一大本水一盂置戸屏前詳見前)
謝蹇校正
伏以丹鉛點勘借重良多(韓詩丹鉛事點勘)朱墨縱横遣書未
暇(周書蘇綽傳綽始制文案程式朱出墨入及計帳戶籍之法)有勤謙施(施始鼓反易地中有)
(山謙君子以裒多益寡稱物平施)見賀履端(謙履卦名)八千歲之為春何敢
當噓枯之意(莊子上古有大椿者以八千歲為春八千歲為秋後漢書鄭泰傳嘘枯吹生)斗
升水之活我所祈廣貸粟之仁(莊子莊周家貧往貸粟於監河矦曰周昨來有)
(中道而呼者顧見車轍有鮒魚焉曰我東海波臣也君豈有升斗之水而活我哉詳見前)
回李監酒(景初詳啓意為埋宗紹定四年歲在辛卯)
元辛之號重光天回西頋(禮記天子乃以元日祈穀於上帝注謂以上辛郊祭天也)
(爾雅太歲在辛曰重光秦宓傳張温問曰天有頭乎宓曰有之温曰在何方宓曰在西方詩曰乃眷西顧以此)
(推之頭在西方)剛卯之稱單閼日麗東迎(王莽傳正月剛卯金刀之利皆不得行服)
(虔曰剛卯以正月卯日作佩之長三寸廣一寸四方或用玉或用金或用桃著革帶佩之今有玉在者銘其一)
(面曰正月剛卯晉灼曰剛卯長一寸廣五分四方當中央從穿作孔以采絲葺其底如冠纓頭蕤刻其上面作)
(兩行書文曰正月剛卯既央靈殳四方赤青白黃四色是當帝令祝融以教䕫龍庶疫剛癉莫我敢當爾雅太)
(歲在卯曰單閼杜詩遲日江山麗史記迎日推策)亨在泰通祥因履考(俱見前)恭
惟某官清材蔟逹(世說裴景聲清材律歷志太簇族奏也言陽氣大奏地而逹物也)懿
識規圜(律歷志春蠢也物蠢生廼動運木曲直仁者生生者圜故為規也)蒼璧絶瑕彌
聳旦評之望(月令孟春之月服蒼玉瑕何如切說文玉小赤也聘義瑕不掩瑜注瑕玉之病也疏)
(云按字林瑕玉小赤而云病者以瑕與疵瘕字義同故云)青旂蔟仗行登元會之班
(月令孟春之月載青旂衣青衣東坡詩春旂蔟仗齊)諒對扵菟顧兔之交(見前回見任官)
(條)益介食蛤踞龜之夀(淮南子若士乃倦龜殼而食蛤蜊王充論衡若士食蛤蜊之肉)
(乃與民同食安能升天)某尚稽賀牘過辱頌言所願歸田正有望
土牛之送不堪立仗詎敢希櫪馬之喧(並見前)
四六標準卷三十九
