四六標準卷十九宋李劉撰
六院(朝野雜記六院官檢鼓糧審官誥進奏也例以京官知縣有政績者為之亦有自郡守除者則)
(繼即除郎如康伯可是也故恩數略視職事官而不入雜壓紹興十一年胡汝明以料院除監察御史遂)
(遷副端乾道後相繼入臺者有宋敦書等數人而六院彌重號為察官之儲矣淳熙初龔實之秉政其内)
(弟林宓幹辦審計司遇郊思而林尚京秩乃白上以六院官班寺監丞之上林用是得封贈父母紹興二)
(年夏六院官始復入雜壓在五寺簿之下焉)
代回史文思(彌忠盖彌遠之弟事物紀原云唐有文思院盖天子内殿之比也其事)
(見畫斷然非工作之所宋置文思院掌工巧之事非唐制矣宋之文思院太平興國三年置掌造金)
(銀犀玉工巧之物金彩繪素裝鈿之飾以供輿輦册寶法物及凡器服之用隸少府監熙寧三年詔)
(文思院兩界監官立定文臣一員武臣一員竝朝廷選差其内侍勾當官竝罷紹興三年詔少府監)
(併歸文思院其上下界監官從工部差辟工部言所轄文思院舊分上下界監官三員内一員文臣)
(係京朝官上界造作金銀珠玉下界造作銅鐵竹木雜料欲依舊分為上下界從之隆興二年詔併)
(禮物局入文思院吳處厚青箱雜記云考工記㮚氏掌攻金其量銘曰時文思索故今世攻作之所)
(號文思院詳啓意以下俱代月湖)
率其屬以僝功慙於尸位(尚書共工方鳩僝功僝雛戀切說文具也又見也方鳩聚)
(見其功又太康尸位朱雲傳尸位素餐師古曰尸主也尸位者不舉其事但主其位而已)簡乃僚而
剡奏幸甚得賢(法言奏不剡)公義宜然私謝何也(談賓錄唐證聖中劉)
(竒為侍郎注張文成司馬鍠為御史二人因申屠瑒以謝竒正色曰舉賢無私何見謝)恭惟某官
早收名第晩步選階鶺鴒在原固不私詔王之爵禄(詩脊)
(令在原兄弟急難注脊令雝渠也飛則鳴行則摇不能自舍以求其類如兄弟于急難周禮内史掌王之八柄)
(之法以詔王治一曰爵二曰禄)鴻雁于野寧當廢治世之羽儀(詩鴻雁于飛肅)
(肅其羽之子于征劬勞于野易鴻漸于陸其羽可用為儀)茲聯事之偶同難見善而
不舉惟是四六之惠則貽方寸之慙(&KR0844;子吾見子之心矣方寸之地虚矣)
(蜀志徐庶辭先主指其心曰本欲與將軍共圖王霸之業者以此方寸之地也今已失老母方寸亂矣)某
非曰納交聊復借重子若無言幾失子幸暮取之拔尤
(見前)君家所有更贈君無歲寒而易葉(禮記其在人也如松栢之有心也故)
(貫四時不改柯易葉餘見前)
代回黃文思(燾)
共工率屬獲陪鄉曲之英(尚書垂汝共工又六卿分職各率其屬韓詩歲貢鄉曲英)
應格薦賢實致邦家之助是為公舉何以謝為(見上條)恭
惟某官早决科名久淹選調學深純而有本氣穩重而
不浮久矣卜隣欠李邕之識面(杜詩李邕求識面王翰願卜隣)偶然結
綬勤貢禹之彈冠(王吉傳吉與貢禹為友世稱王陽在位貢公彈冠言其取舍同也注彈冠)
(者且入仕也)何愛一鶚之章少效匹雛之力名節皎日富貴
浮雲願無忘激昂之言(王章傳不自激昂乃反涕泣何鄙也)庶不孤期待
之意某不善為斲(韓文不善為斲血指汗顔)兆足以行偶成一簣之
山亦持自賀(韓詩於身實已多敢不持自賀)切玩連編之月却愧所蒙
(北史李諤書連篇累牘不出月露之形積案盈箱唯是風雲之狀)
代回王文思(自)
聯事為僚見賢當舉同年有子相識已深(東坡答劉沔都曹書文章)
(如金玉珠貝未易鄙棄見足下詞學如此又喜吾同年兄龍圖公之有後也)輒剡牘於公車
豈收恩於私室恭惟某官世濟其美父教之忠(竝見前)不
謂二十年之間未脱六七階之選聊為破白(見前)何必謝
青(阮籍傳籍能為青白眼見禮俗之士以白眼對之及稽喜來弔籍作白眼喜不懌而退喜弟康聞之乃齎)
(酒挾琴造焉籍大悦乃見青眼)某老矣斲輪(莊子行年七十而老斲輪山谷詩問取人間老斲輪)
味於推轂(鄭當時傳其推轂士及官屬丞吏誠有味其言也)奏記誓報非所望
於高明(玉海薛登曰方今舉士詔下陳篇希恩奏記誓報俗號舉人皆稱覓舉舊唐書薛登傳時選舉)
(頗濫登上疏云云朱博傳文學儒吏時有奏記孔融傳高明必為偉器)處事立身願不孤
於題品
代回趙文思(師㮚)
率屬共工已愧薦賢之不武陳篇奏記更勤博我之以
文(竝見前)恭惟某官天派甚清人門具慶(摭言崔仁師之孫湜&KR0949;等昆仲)
(數人文翰列官清要自比王謝之家謂人曰吾之人門及出身官歷未嘗不為第一大丈夫當先據要路以制)
(人安能默默受制於人耶東坡詩清朝固多士人門子皆冠)轅駒奏步自是千里之
竒方鳩僝功未脱七階之選察其實歷當以名聞某不
勝匹雛濫長五雉(竝見前)同官為僚之義固已盡心(左傳同官)
(為僚吾嘗同僚敢不盡心乎)為善最樂之功更期勉力(見前)
代回彭文思(耕)
五雉為工正甚幸為僚雙魚有尺書先勤委贄(古樂府客從遠)
(方來遺我雙鯉魚呼童烹鯉魚中有尺素書)恭惟某官崇蘭流馥(宋玉招魂光風轉蕙)
(汜崇蘭些)喬木故家在梓匠輪輿亦足以試有準繩規矩何
患無成(法言大器其猶規矩準繩乎先自治而後治人之謂大器老子大器晩成)所恐出入
如相避然(韓文君出我入如相避然生闊死休吞不復宣)莫助左右為先容也
(鄒陽傳蟠木根柢輪囷離竒而為萬乘器者以左右先為之容也師古曰容謂雕刻加飾馬援傳無左右為容)
(之介)某濫茲攝長行矣告休聞絃賞音已認相求之意留
渴待飲所望見察以情(山谷詩空餘見賢心忍渴望梅嶺陳後山詩巧手莫為無麪餅)
(誰能留渴需遠井)
代回龔告院(堪宋初於右掖門置官誥院四司告身案竝集於此以備中書除改本)
(司郎中各主其事淳化五年始專置官司於省内凡官誥各以本司告身印印之官誥院提舉一人)
(以知制誥充判院一人以帶職京朝官充元豐五年行官制文武告身屬吏部蕃官告屬兵部封贈)
(及命婦告屬司封加勲并將校告屬司勲崇寧四年罷令尚書右選主管大觀二年復置中興以來)
(因仍不改)
疇庸外轄(見前)服采中朝(尚書服休服采采事也)乃積乃倉乃糧久
勤回謁如絲如綸如綍盍賴主張(莊子孰主張是餘見前)恭惟某
官學本家傳美由世濟京邑翼翼恬於風月之分(詩商邑翼)
(翼四方之極注商邑之禮俗翼翼然可則效乃四方之中正也東京賦京邑翼翼四方所視分風月言為倅)
江漢浮浮裕此邱山之積(詩江漢浮浮武夫滔滔注浮浮衆疆貌江漢之水浮浮然)
(合流衆疆之處荀子知節國裕民則必有仁義聖良之名而且有富厚邱山之積矣)進此四司之
告(詳題下)出專一札之文諒不俟駕而行必有勿藥之喜
(易無妄之疾勿藥有喜)某凄其骯髒(詩凄其以風趙壹傳骯髒倚門邊)久此蹣跚
(蹣跚跛行貎蹣或作&KR2650;司馬相如傳□姗勃窣上金隄)已騰二宜去之章足以行
矣(昌黎孔戣墓誌吾年至一宜去吾為左丞不能進退郎官惟相之為二宜去)猶及再相别
而去顧不幸哉
代回万俟檢院(侣宋文帝元嘉九年魏主詔闕右懸登聞鼓以達冤人唐大歷十)
(四年詔天下冤滯於朝堂受詞推决尚未盡者聽撾登聞鼓宋雍熙元年改匭為檢景德四年改為)
(登聞檢院命樞密直學士張泳判凡進狀者先鼓院若為所抑則詣檢院外有理檢使以知制誥錢)
(若水領之復唐制也宋張淏雲谷雜記云文昌雜錄云登聞鼓院未知起于何代因讀唐會要顯德)
(三年有抱屈人賫鼓于朝堂訴遂令東西都門各置登聞鼓盖始于此愚按世說晉元帝時張闓私)
(作都門早閉晚開羣小患之詣州府不理撾登聞鼓又晉范堅傳邵廣盜官物棄市二子撾登聞鼓)
(乞恩求沒為奚奴以贖父命後魏刑法志世祖闕左懸登聞鼓人有窮冤則撾鼓公車上奏又隋高)
(祖詔四方詞訟有枉屈詣闕伸訴有所未聽撾登聞鼓則登聞鼓其來已久非始于唐也吕覽堯署)
(敢諫之鼓鬻子禹懸鐘鼓鐸磬于簨簷曰教寡人以訟者揮鞀二事當為登聞鼓之始万俟侣奉)
(直大夫陽武縣男知廬州軍事)
渙奉明綸晉司理匭(唐季華含光殿賦乃立匭司掌舒通之吏職在達下情于上天儆下)
(言于有位隆平集天聖間于檢院鼓院各以匭函為檢匣凡言大事朝政闕失或訴冤未辯者悉令檢匣以進)
(即言涉竒邪無得通聞置理檢使領之)𨗳人使諫聖上實千載之逢(新唐書魏)
(徵傳徵對太宗曰陛下導臣使言所以敢然若不受臣敢數批逆鱗哉又曰陛下貞觀之初𨗳人使諫三年以)
(後見諫者悦而從之一二年勉強受諫而終不平也)命汝納言堂下無萬里之隔
(尚書命汝作納言管子步者一日百里之情通矣堂上有事十日而君不聞此所謂遠於百里也步者十日千)
(里之情通矣堂下有事一月而君不聞此所謂遠於千里也步者百日萬里之情通矣門庭有事期年而君不)
(聞此所謂遠於萬里也)恭惟某官世濟其美德浮於言練詳臺閣
之儀(黃瓊傳瓊隨父在臺閣習見故事及後居職練逹官曹爭議莫能抗奪新唐書選舉志李德裕對武)
(宗曰朝廷選官須公卿子弟為之何者少習其業自熟朝廷事臺閣之儀不教而自成寒士縱有出人之材固)
(不能嫺習也則子弟未易可輕)服襲廟堂之學積勞於外益閎於中果
騰列剡之章入掌四方之牘(唐百官志武后垂拱二年有魚保宗者上書請置匭)
(以受四方之書乃鑄匭)告嘉謀於后應無不得其言下膏澤於民
亦有無窮之聞某未遑燕賀(竝見前)先辱魚牋(魚箋魚子箋也嶺表)
(異錄廣管羅州多棧香樹身似㭒柳其花白而繁其葉如橘皮堪作紙名為香皮紙灰白色有紋如魚子負暄)
(雜錄南番出香皮紙色白紋如魚子唐初將相官誥亦用銷金牋鳳凰紙書之餘皆魚牋花牋而已)驅飛
廉而寄聲恍已疑於昨夢(柳文安得不憑豐隆愬飛廉以寄聲于寥廓耶山谷詩驚)
(夢如昨日又昨夢春冰釋東坡詩昨夢那可逐)排閶闔而披腹猶有望於朝陽
(韓詩排雲呌閶闔披腹呈琅玕新唐書韓瑗傳自瑗與褚遂良相繼死内外以言為諱將二十年帝造奉天宫)
(御史李善感始上疏極言時人喜之謂為鳳鳴朝陽)
代回新監文思院門史從政(彌忠)
分職率屬疇若予工同官為寮徒得君重(竝見前)貽書寵
甚陳義曄然恭惟某官氣節雄深詞華炳蔚丹穴五色
皆鳴孤竹之聲(南山經丹穴之山其上有鳥焉其狀如雞五采而文名曰鳳凰首文曰德翼文)
(曰義背文曰禮膺文曰仁腹文曰信抱朴子鳳値孟戲而反丹穴漢書律歷志黃帝使泠綸自大夏之西昆侖)
(之陰取竹之解谷斷兩節間而吹之以為黃鍾之宫制十二□以聽鳳之鳴其雄鳴六雌鳴亦六比黃鍾之宫)
(而皆可以生之周禮孤竹之管於圓邱奏之鄭玄云孤竹竹之特生者也)青雲共登已正三
槐之面(謂彌遠)居然斂板(蜀志唐彬傳陳騫在坐斂板而稱南史到溉傳溉斂板對褚彦)
(回傳上謂朝臣曰卿等竝宋時公卿亦當不言我應得天子彥回斂板曰陛下不得言臣不早識天顔)獨
此抱關漢相不以兄故私未妨緩步(田蚡傳召客飲坐其兄盖侯北鄉自)
(坐東鄉以為漢相尊不可以兄故私撓杜詩高岑殊緩步)史魚直哉邦有道願接芳
塵某為長於斯懷歸久矣或論道或審曲等是王官(考工)
(記國有六職百工居一焉或坐而論道或作而行之或審曲面勢以飭五材以辨民器坐而論道謂之王公作)
(而行之謂之士大夫審曲面勢以飭五材以辨民器謂之百工)非要譽非納交願成晚
器(老子大器晚成注大器之人如九鼎瑚璉不可卒成也)
架閣(續會要元豐有六曹架閣庫崇寧元年何執中為吏部尚書四選案牘吏多藏于家以舞文取)
(賄執中請置庫架閣命官蒞之是後六曹皆倣其法中興題名記云舊制官庀其司置六部之内或遇其)
(廢則以郎省兼之否則以監六部門兼之迨于紹興寺監正官俱復然始庀司于外一也舊制金耀門文)
(書庫多藏三司帳籍三司今版曹也自銓曹而下儲藏帳籍之所未之詳焉其後置六部架閣下大抵成)
(案皆留部二年然後畀而藏之又八年則入之金耀今金耀無復曩日則悉藏于架閣庫二也二者不同)
(而至于諸曹二十四司之文書盡歸儲蓄以待有用則今猶昔也)
代回吳架閣(柔勝)
起自珍祠入司故府(見前)人登龍斷孰知靜退之風公不
蠅營宜有登崇之命(韓文蠅營狗苟驅去復來)恭惟某官器資莊裕
德履淑均(出師表將軍向寵性行淑均)讀數萬言信一第之真溷子
(見前)閱三十歲猶屢薦而不入官(文選屢薦不入官一麾乃出守)茲回香
火之功名(劉禹錫詩魚書曾替代香火有因緣詳見前)來主文書之几閣(見前)
假塗數月發軔九衢(軔音認離騷經朝發軔于蒼梧兮說文軔礙車也爾雅四逹謂之衢)
(白樂天詩明朝别九衢)某有幸協恭先勤遣記匪我言髦實慚堂
下之斲輪(詩匪我言髦爾用憂謔注八十曰髦非我之言為老髦有所失誤)及爾同僚
知免袖間之縮手(詩我雖異事及爾同僚韓文巧匠傍觀縮手袖間)
代回薛架閣(君用)
渙奉新綸晉司故籍文書盈於几愛莫助之(漢刑法志文書盈於)
(几閣典者不能徧睹)牒訴裝其懷今知免矣(北山移文敲朴喧囂犯其慮牒訴倥偬裝)
(其懷)恭惟某官河東鸑鷟(鸑逆角切鷟仕角切說文鳳屬神鳥也國語周之興也鸑鷟鳴)
(於岐山張說握乾符頌鳴鸑改號禽經紫鳳謂之鷟唐薛收與弟德音元敬齊名號河東三鳳時目收為長離)
(德音為鸑鷲元敬年最少為鵷雛)冀北麒麟自中雋於文闈(左傳得雋曰克又以)
(中雋也)即舒翹於侯泮(柳文今之聖智莫不舒翹楊英推類援朋)鴟梟未集(詩翩)
(彼飛鶚集于泮林)豺虎已多(詩投畀豺虎豺虎不食)車轔轔馬蕭蕭君誰
與守(杜詩車轔轔馬蕭蕭行人弓箭各在腰耶孃妻子走相送塵埃不見咸陽橋)印纍纍綬
若若吾不徒行(若爾者切石顯傳牢耶石耶五鹿客耶印何纍纍綬若若耶師古曰纍纍重積)
(也若若長貌)宜哉薦揚有此除寵佇憲章之明習(馬周傳贊由一介草)
(茅言天下事明習憲章若素宦於朝)即臺閣之飛騰某甚愧濫巾猥勤銜
袖(見前)居州在宋真足為王所之賢夫子却齊願更觀儒
者之效
代回曾架閣(準)
奉一札之新除司兩部之故籍(見前)簿書獄訟之事似屈
長材文學禮義之官豈非妙選(儒林傳序以治禮掌故以文學禮義為官遷留)
(滯師古曰言治禮掌故之官本以有文學習禮義而為之又所以遷擢留滯之人)未繇旅賀猥
辱損箋(旅損卦名)恭惟某官琴瑟廉温(禮記絲聲哀哀以立廉廉以立志君子聽)
(琴瑟之聲則志忠義之臣)琮璜秀潤(說文琮瑞玉大八寸似車缸徐曰謂其狀外八角而中圓也琮)
(之言宗八方所宗故外八方中虚圓以應無窮德象地故以祭地周禮黃琮注八方象地之形璜半璧也周禮)
(大宗伯以玄璜禮北方鄭曰半璧曰璜象冬月閉藏祀北方用玄璜)摩空作賦早呼殿陛
之臚(李賀詩殿前作賦聲摩空臚音盧漢書注上傳語告下為臚)重席談經久繫堂
階之馬(杜詩鄭文到官舍繫馬堂階下醉即乘馬歸頗遭官長罵餘見前)身纔趨於幕
府(杜詩白頭趨幕府)名益震於京師(法言谷口鄭子真不屈其志而耕乎巖石之下名震)
(于京師)朝方虛掌故之員人皆有欲炙之色(顧榮傳榮與同寮宴飲見)
(執炙者貌狀不凢有欲炙之色榮割炙㗖之坐者問其故榮曰豈有終日執之而不知其味及趙王倫敗榮被)
(執將誅執炙者為督率救之得免)下交章而薦禰上弄印以授堯(趙堯傳高)
(祖持御史大夫印弄之曰誰可以為御史大夫者熟視堯曰無以易堯遂拜堯為御史大夫)羣無留
良(韓文伯樂知馬遇其良輒取之羣無留良焉)衆乃退聽今雖刑清而獄簡
政須綱舉而目張几閣文書何厭數旬之客(竝見前)朝廷
翰墨會歸三館之英(三館謂昭文集賢史館總名崇文院)某一自識賢數
勤委贄引重鼎不程力長恐見笑於大方(禮記鷙蟲攫摶不程勇者)
(引重鼎不程其力往者不悔來者不豫注程猶量也重鼎大鼎也摶猛引重不量勇力堪之與否當之則往也)
(雖有負者後不悔也疏此摶攫引鼎喻艱難之事言儒者見艱難之事遇則行之不預量度也莊子吾長見笑)
(於大方之家注方道也)既識路又疾驅敢願益堅於壯履(韓文既識路又)
(疾驅兮孰知余力之不任易大壯君子以非禮弗履)
代回黃架閣(伯劑)
渙奉新綸晉司故府俎豆軍旅之事允籍通材文學禮
義之官亶為妙選(見上條)恭惟某官蟠書拄腹(東坡詩撐腸拄腹文)
(字五千卷僧慧洪詩胷中撐拄萬卷書)取第摘髭(見前)祭竈一同有珞珞琭
琭之氣(左傳天子之地一圻列國一同注方百里為同老子不欲琭琭如玉落落如石注琭琭喻少落)
(落喻多玉少故為貴石多故見賤言不欲如玉為人所貴如石為人所賤當處其中也)隨軺萬里
無乖乖剌剌之情(說文乖戾也韓文語刺刺不能休洪慶善云刺慮達切樊云刺七迹切如)
(洪讀則當以戾為義顧婢子語何戾耶潘岳閣道謠和嶠刺促不得休語意皆同此當以七迹切為正野客叢)
(書云刺力達反勢有不便順謂之乖剌乖剌言乖戾也如東方朔謂吾強乖剌而無當杜欽謂陛下無乖剌之)
(心是也今人言作事不順猶有此語呼剌為賴聲之轉也今按漢書杜欽傳本作外戚親屬無乖刺之心師古)
(曰刺戾也音來曷反又劉向傳膠戾乖剌師古曰言志意不和各相違背)流聲實於朝廷(韓文)
(宜乎從事於是府而流聲實於天朝也)主文書於几閣更培風力會決雲
衢某何與推賢過勤委翰投我木李莫輸論報之情(詩投)
(我以木李報之以瓊玖)期君蟠桃姑寫願忠之意(東坡答山谷詩期君蟠桃枝千)
(歲終一嘗顧我如苦李全生依路傍)
四六標準卷十九
