四六標準卷三十四宋李劉撰
丞(漢丞尉多以本部人為之晉後無丞唐置京縣丞三員北京太原晉陽各置一人宋初不置丞天聖)
(中因蘇耆請開封兩縣始各置丞一員在簿尉之上仍於有出身幕職令錄内選充皇祐中詔赤縣丞並)
(除新改官人熙寧四年諸路軍州繁劇縣令戸二萬以上增置縣丞一員以幕職官或縣令人充元祐元)
(年詔應因結納常平免役置丞並行省罷以後沿革不常紹興三年以淮東累經兵火權罷縣丞十八年)
(置海陵丞一員嘉定後小邑不置丞以簿兼)
通寧鄉陳縣丞(愷寧鄉已見李時為其邑簿)
武功之丞簡靖久矣沐芳(柳文武功縣丞廳壁記武功為甸内大縣潁川陳南仲居)
(是官邑人宜之號為簡靖夫以武功疆理之大人徒之多而陳生以簡靖輔其理斯固難矣)臨邑之
簿卑棲兹焉假蔭(杜工部集臨邑舍弟書至苦雨黃河汎溢隄防之患簿領所憂因寄此詩)
(以寬其意詩云舍弟卑樓邑防川領簿曹尺書前日至版築不時操互見前)敢以尺書之敬
進於再拜之先(韓文謹伏光範門下再拜獻書相公閣下)恭惟某官遠抱甚
都(司馬相如傳雍容閒雅甚都師古曰都閒美之稱也)壯猷孔碩(詩克壯其猷又其詩孔碩說文)
(碩頭大也廣韻大也)清明志氣胸中風月之無邊(禮記清明在躬氣志如神山谷)
(濓溪詩序舂陵周茂叔人品甚高胷中灑落如光風霽月)沈浸文章筆下源泉之不
擇(進學解沈浸醲都含英咀華作為文章其書滿家陳後山詩胸中歷歷著千年筆下源源赴百川)盍
徑要津之立(杜詩立登要路津)顧淹贊縣之留鳳凰自下而升
高聊復爾耳(張鷟集九千里之丹鳳自下升高七十日之黃龍從微至著注宋玉曰鳳凰上擊力)
(千里翺翔乎窈冥之上藩籬之鷃豈得料其高哉相書占氣要曰日中有黃氣如龍七十日遷為丞也阮咸傳)
(未能免俗聊復爾耳)鴈鶩鉗左而摘右端使然哉(昌黎藍田縣丞壁記文書行吏)
(抱成案詣丞卷其前鉗以左手右手摘紙尾鴈鶩行以進丞涉筆占位署惟謹不敢略省漫不知何事丞之設)
(豈端使然哉互見前)雙陸之勢無休(大唐新語宋守敬為吏清白謹慎累遷臺省終于絳州刺)
(史其任龍門丞年已五十八數年而登列嶽每謂寮屬曰公輩但守清白何憂不遷俗云雙陸無休勢余以為)
(仕宦亦無休勢各宜勉之)九萬之程斯下某﨑嶇副墨漫浪勾朱士
安得自高妄欲比隣之託(俱見前)余方有公事願聞掃溉
之吟(藍田縣丞廳壁記庭有老槐四行南墻鉅竹千挺儼立若相持水㶁㶁循除鳴斯立痛掃溉對樹二)
(松日哦其間有問者輒對曰余方有公事子姑去互見前)
回桐廬朱縣丞(中肖桐廬本漢富春縣之桐溪鄉孫吳廣武中析置桐廬縣屬吳)
(郡隋初廢仁夀中復置屬睦州唐初置嚴州尋廢以縣屬睦州宋初屬杭州後屬建德府)
短啟代庖已㤀西施之唐突(㤀無放切廣韻遺㤀也周顗傳何乃刻畫無鹽唐突)
(西施詳見前)長箋倒廩尚憐東野之龍鍾(韓文遇足下之請懇懇猶將倒廩傾)
(囷羅列而進也醉留東野詩東野不得官白首誇龍鍾)一謙之光三復以愧恭惟
某官人門濟美(見前)風調拔羣觀東閣之竒詎當相吏(朱雲)
(傳薛宣為丞相雲往見之宣備賓主禮因留雲宿從容謂雲曰在田野無事且留我東閣可以觀四方竒士雲)
(曰小生廼欲相吏耶宣不敢復言)歌南陽之直真足自強(朱暉傳暉字文季南陽宛)
(人也遷臨淮太守吏人畏愛為之歌曰強直自遂南陽朱季吏畏其威人懷其惠易天行健君子以自強不息)
試窺千萬琳琅之毫芒(韓詩平生千萬篇金薤垂琳琅流落人間者太山一毫芒詳見)
(前)豈以八九雲夢而芥蔕(見前)對藍田千挺之竹肯負丞
哉(見上條)續桐江一絲之風今召君矣(山谷嚴陵釣臺詩平生久要劉文叔)
(不肯為渠作三公能令漢家重九鼎桐江波上一絲風汲黯傳君薄淮陽耶吾今召君矣)某見賢不
敏拜賜何居(左傳秦獲孟明釋之孟明曰若從君惠而免之三年將拜君賜又戰於彭衙秦師敗)
(續晉人謂之拜賜之師)士廉未識桃椎亟當進謁(新唐書隠逸傳朱桃椎益州成)
(都人澹泊絶俗高士廉為長史備禮以請降階與之語不答瞪視而出士廉拜曰祭酒其使我以無事治蜀耶)
(乃簡條目薄賦斂州大治東坡詩士廉豈識桃椎妙妄意稱量未必然)永叔強差韓愈願
勿失言
回華陽李縣丞(挺之華陽本秦成都縣地唐貞觀中分置蜀縣與成都縣分治郭)
(下乾元初改為華陽縣取華陽黑水惟梁州之義宋因之)
題曲江之名夙嘗託契(見前)贊武功之理兹幸為僚(見首條)
方有候於中㳙(見前)乃先覲於下問恭惟某官行無瑕纇
(瑕何加切說文玉小赤也廣韻玉病禮記瑕不掩瑜注瑕玉之病也疏云案字林瑕玉小赤而云病者以瑕與)
(瑕瘕字義同故云纇音類說文絲節也又疵也柳玭傳玭嘗戒其子曰凡門第高可畏不可恃門高則驕心易)
(生族盛則為人所嫉少有疵纇人皆指之)學有本原充長吉錦囊之文命騷
可僕(杜牧李賀集序使賀未死少加以理奴僕命騷可也餘見前)飽鄴侯牙籤之讀
繼别為宗(見上卷回新應靈趙知縣條)胡為再命之材(周禮再命受服)淹此
一同之貳(見前)鴈鶩鉗左而摘右端使然哉鳳凰自下而
升高將在此矣(並見首條)某冐嘗險阻(左傳險阻艱難備嘗之矣)全蹈拙
疎歎同年琴上之星感舊游之如夢(東坡送家退翁知懷安軍詩吾州同)
(年友粲若琴上星當時功名意豈止拾紫青)共萬里橋邊之月幸末路之得
朋(謝莊賦隔千里兮共明月萬里橋在成都韓詩幸同學省官末路再得朋)
代回武進陳縣丞(貴成武進本漢丹徒曲阿二縣地三國魏黃龍初改丹徒為)
(武進晉太康初别置武進縣於丹陽之東境太興初於武進僑置南蘭陵郡梁天監中改為蘭陵縣)
(屬南蘭陵郡隋省入曲阿屬江都郡唐武德復置武進縣貞觀省入晉陵垂拱初復置五代楊吳時)
(徙治都城内與晉陵俱為附郭宋因之不本朝省晉陵縣入武進今人但見曲阿之褊而知武進)
(金壇皆其一支也)
名家勝士自有公言(羊祜傳賢達勝士陳後山詩江西勝士與長吟文帝紀所言公公言)
(之東坡詩綠衣有公言)助國舉賢古無私謝枉長箋之委重搔短
髮以寘慙(詩搔首踟蹰杜詩羞將短髮還吹帽又白頭搔更短渾欲不勝簪陳書蕭摩訶傳慙寘無)
(地)恭惟某官千里名駒九苞威鳳(俱見前)大科異等一翁
二季之相望(陳後山贈二蘇公詩一翁二季對相望大科異等固其常詳見前)茂實英
聲七略羣書之兼總(劉歆傳歆乃集六萟羣書種别為七略萟文志劉向卒哀帝復使向)
(子歆卒父業於是總羣書而奏其七略餘見前)謂即登瀛洲而給札(司馬相如傳請為天)
(子遊獵之賦上令尚書給筆札師古曰札簡之薄小者也時未多用紙故給札以書)顧欲破崖
岸而為文(韓文藍田縣丞廳壁記破崖岸而為之注為之方作為文而讀連下句曰為文丞謂猶文)
(具也朱文公云按文丞不成文理今云為文似歇後語斷章取義可也)余不負丞丞負余
誰其知者(見前)學而優仕仕優學似是兼之無謂我豈要
子隣始為人識亦知吾徒得君重少應時須(汲黯傳吾徒得君重)
(杜詩竇氏檢察應時須又管葛本時須山谷詩公自才力應時須)所愧明陟之章(尚書三考)
(黜陟幽明)適引暗投之惠(鄭陽傳以暗投人于道詳别見)某三復墨妙(文選淵雲)
(之墨妙)十襲珍藏(闞子宋之愚人得燕石於梧臺之東歸而藏之以為寶革匱十重緹巾十襲客)
(見之掩口而笑)儀圖之莫助之更期進德匪報也為好也聊復
成章(並見前)
回樂安趙縣丞(彦彬樂安本撫州崇仁縣西南三鄉及吉安永豐縣一鄉宋紹興)
(中割置樂安縣因有樂安鄉故名)
老驥媻珊猶戀天山之秣(晉拂舞歌老驥伏櫪志在千里子虚賦媻珊勃窣上金隄)
(漢書漢使貳師將兵三萬騎出酒泉擊右賢王於天山又且西彌國王治天山東大谷去長安八千六百七十)
(里續漢書竇固出塞至天山西河舊事天山高冬夏常雪故曰白山匈奴謂之天山過之皆下馬拜在蒲海東)
(一百里即漢貳師擊右賢王之處山海經天山多金玉有雄黃莢水出焉而西流注於陽谷九州要記涼州古)
(武都有天山黃帝受金液神丹于此今按天山雪山祁連山白山其實一也明帝紀擊破白山虜於蒲類海上)
(章懷注云山冬夏有雪故曰白山匈奴謂之天山西河舊事祁連山在張掖酒泉二界宜六畜匈奴失祁連山)
(歌曰亡我祁連山使我六畜不蕃息東坡詩可憐老驥真老矣無心更秣天山禾)名駒竒俊遹
追電影之鞭(王襃傳追奔電逐遺風崔豹古今注秦始皇有七名馬追風白兔躡景追電飛翔銅)
(爵晨鳬)幸喜論交過勤執訊(爾雅訊言也疏云訊問以言也說文問也詩執訊連連)
恭惟某官近於大雅(景十三王傳贊夫惟大雅卓爾不羣河間獻王近之矣)博以
羣書(司馬遷傳劉向揚雄皆博極羣書)太白詞章宜有六丁之取更生
經術豈無太乙之知不應賜第之餘復作贊公之試鴈
鶩平立未妨破崖岸以為文鸞鳳高翔會即決雲霄而
布武某為寮有幸辱問相先揣宏景之頭顱歸已晚矣
(俱見前)畫嚴丞之手板猶願見之(唐鄭棨開天傳信記玄宗御勤政樓大酺縱士)
(庶觀看百戲競作人物填咽金吾衛士白棒雨下不能制止上患之謂高力士曰吾以海内豐稔四方無事故)
(盛為宴樂與百姓同歡不知下人喧亂如此汝何方止之力士曰臣不能也陛下試詔嚴安之處分打場以臣)
(所見必有可觀上從之安之至則周行廣場以手板畫地示衆曰犯此者死以是終五日酺宴咸指其畫曰嚴)
(公界竟無一人敢犯者封氏見聞嚴安之崔譚俱為赤尉力行猛政譚恐安之名出已右每事欲先之安之使)
(五百執大杖引前譚則益麄其杖安之越麄譚亦轉麄至不能舉安之遂令執小杖譚亦益細其杖安之越細)
(譚亦轉細至不堪用安之遂都去其杖譚果不能學今按安之為赤尉此云丞不知何據)
代回樂安趙縣丞(彦彬)
推士轂而及丞味言何有(鄭當時傳其推轂士及官屬丞史誠有味其言也)旁
使車而從子哦句已来(藍田縣丞廳壁記對二松日哦其間)一謙之光三
復以愧恭惟某官諸劉族屬(文帝紀復諸劉有屬籍家無所與王莽傳諸劉更屬)
(籍又諸劉為郡守皆徙為諫大夫高駢詩本支強我李磐石冠諸劉東坡詩南嶽諸劉豈易逢)為漢宗
英(叙傳禮樂是修為漢宗英)馳閶闔入凌競則為宜耳(甘泉賦馳閶闔而入凌競)
(師古曰凌競者言寒涼戰栗之處)去角牙破崖岸端使然哉(見上條)剡三
載之陟明愧一言之不智然無華乃安靜之吏(章帝紀安靜之)
(吏悃愊無華日計不足月計有餘)則所美豈鞶帨之文(法言今之學也非獨為之華藻)
(也又從而繡其鞶帨注鞶大帶也帨佩巾也所言備物而為飾也言古之學者存其大體所以易也今之學者)
(有經傳章句如華藻繡鞶帨其文彌繁所以難也)有望於君不孤此意某已成
歸計更辱贈言布襪青行纏吾已從此逝矣(纏澄延切古樂府有)
(雙行纏謂行縢即足衣也杜詩青鞋布襪從此始東坡詩我遊蘭溪訪清泉已辦布襪青行纏史記高祖本紀)
(公等皆去吾亦從此逝矣)珠宫紫貝闕子盍歸而求之(屈原九歌魚鱗屋兮龍堂)
(紫貝闕兮朱宫東坡詩豈有貝闕藏珠宫)
代回樂安趙縣丞(彦彬)
題藍田之壁君受代以不遥厭承明之廬我治任兮更
迫(並見前)何勤委翰仍費屬辭恭惟某官以貴王孫(韓信傳吾)
(哀王孫而進食注王孫如言公子也杜詩尚覺王孫貴豪家意頗濃)為名進士巖邑更刀
之後非復昔時贊公游刃其間疑有餘地及瓜近只(並見)
(前)拔茹誰歟(易拔茅以其連茹)敢揄陟明之章少寓愛助之意
某投簪不力曳履胡顔(並見前)以一身而備百工朞可已
矣(時月湖為工書)總羣書而奏七略子必勉之(藝文志哀帝使劉向子歆卒父)
(業歆于是總羣書而奏其七略故有輯略六藝略諸子略詩賦略兵書略術數略方技略)
回錢塘趙縣丞(彦的秦置錢塘縣屬會稽郡漢為會稽西部都尉治所東漢縣省)
(晉復置屬吳郡陳於此置錢塘郡隋為杭州治唐改唐為塘宋因之)
余方有公事鼎来赤縣之官曹(韓文藍田縣丞廳壁記余方有公事子姑去杜)
(詩赤縣官曹擁材傑軟裘快馬當冰雪)我未免鄉人益愧白頭之幕府(杜詩)
(白頭趨幕府)有勤執訊(見回樂安趙縣丞條)敢闕報章恭惟某官卓爾
不羣飄然無敵尋玉清洞中之字已書會計之功(茅君内傳)
(第六赤城丹山之洞周迴三百里名曰紫玉清平之天方輿勝覽玉京洞在天台北七里赤城山右蓋第六洞)
(天許邁常居之與王羲之書曰自天台至臨海多有金堂玉室仙人芝草余爽詩東臨滄海見羣仙誤入桃源)
(小洞天一局殘碁消幾刻老龍鬚甲已蒼然)展錢唐江上之圖更動吟哦之
興(錢唐江源自歙州界經州又東北流入於海劉禹錫詩八月濤聲吼地来頭高數丈觸山回須臾郤入海)
(門去卷起沙堆似雪堆李白詩浪打天門石壁開海神来過惡風回浙江八月何如此潮似連山噴雪来東坡)
(詩江神河伯兩醯鷄海若東来氣吐霓安得夫差水犀手三千強弩射潮低)手板暫煩於畫
地(見上條)觚稜何遠於去天(稜盧登切西都賦上觚稜而棲金雀注殿堂上最高處)
某轍鮒孤蹤(見前)磨牛陳迹(東坡詩團團如磨牛步步踏陳迹)喜似人於
千里況辱託於枌榆雖異事而同寮尚不遺於葑菲(俱見)
(前)
回富陽趙縣丞(光祖富陽本漢富春縣屬會稽郡東漢屬吳郡孫吳置東安郡治)
(富陽尋廢郡仍屬吳郡晉改富陽縣屬杭州宋因之)
倚使者之車笑癡兒之未了(傅咸傳生子癡了官事詳見前)題丞哉之
壁聞公子之鼎来未果修辭先勤執訊(俱見前)恭惟某官
五潢龍種(史記天官書咸池曰天五潢五潢者五帝車舍杜詩龍種自與凡人殊)千里駒
材(見前)早宣采棒之威(曹瞞傳太祖初入尉廨繕治四門造五色棒縣門左右各十餘枚有)
(犯禁者不避豪強皆棒殺之)坐獲綠林之賞(後漢書諸亾命聚藏綠林山中注綠林荆州山)
(名)鴈鶩箝行而平立端使然哉鳳凰自下而升高恐不
免耳(俱詳首條)某強名入幕正愧面墻赤縣官曹喜依仁之
有幸(杜詩何處可依仁餘見上條)黃塵衣帽或分蔭之自今(杜詩時危兵甲)
(黃塵裏山谷詩黃塵逆帽馬辟易又九陌黃塵烏帽㡳五湖春水白鷗前)
回益陽李縣丞(益陽本䅈舊縣屬長沙郡以縣在益水之陽故名漢屬長沙國孫吳)
(屬衡陽郡唐屬潭州宋屬鼎州尋復屬潭州詳啟意蓋時為寧鄉簿寧鄉益陽皆長沙屬縣)
江西之有宗𣲖昔已論交(吕居仁有江西詩𣲖圖詳見前)湘水之逢故
人今將聯事(許渾詩瀟湘逢故人詳見前)尺紙良勞於遺遠白頭何
至於如新(鄒陽傳語曰白頭如新孟康曰初相識至白頭不相知)恭惟某官翰墨
勝流典刑前輩人言短李釣竿已負於珊瑚(新唐書李紳字公垂)
(為人短小精悍於詩最有名時號短李白樂天詩悶勸迃辛酒閒吟短李詩又每被老元偷格律苦教短李伏)
(歌行乂老張知定伏短李愛應顛公自注張十八籍李二十紳皆攻律詩故云杜詩巢父掉頭不肯住東將入)
(海隨煙霧詩卷長留天地間釣芉欲拂珊瑚樹短李蓋以自况李時為簿亦暗用短主簿事)天遣長
庚霞佩正垂於金薤(李陽冰草堂集序驚姜之夕長庚入夢故生而名白以太白字之世)
(稱太白之精得之矣東坡詩天教明月伴長庚韓詩李杜文章在光熖萬丈長平生千萬篇金薤垂琳琅乞君)
(飛霞佩與我高頡頏長庚以況李丞蓋以太白方之)謂進參於諸老顧退貳於一
邦箝尾無辭需頭有薦(蔡邕獨斷章者需頭奏者亦需頭表者不需頭詳見前)某
束春秋於五傳(韓詩春秋三傳束高閣方本三作五朱文公云鄒夾春秋世已無傳而當世見)
(行三傳作五非也李所引用多取方本蓋文公校定本未出故也)訪離騷之一經(長沙為屈)
(原自沉之地故云)士安得自高政欲比隣之請余方有公事願
聞掃溉之吟(俱見前)
代回麗水童縣丞(壎麗水已見)
考陟明之績輙剡需章屬比事之辭遽鳴謙德(俱見前)於
禮為過此意則勤恭惟某官文獻故家詩書夙好(陶詩詩書)
(敦夙好園林無俗情)彼不即汝而汝即彼既執蝮蛇(河東宥蝮蛇文家有僮善)
(執蛇晨持一蛇来謁曰是謂蝮蛇余謂僮曰彼居榛中汝居宫内彼不即汝而汝即彼後漢書野王三老傳即)
(人者人亦即之注即就也易曰即鹿無虞)余不負丞而丞負余寧問鴈鶩(見前)
烏何關於屋上(詩瞻烏爰止于誰之屋太公六韜武王登夏臺以臨殷民周公旦曰臣聞之愛)
(其人及其屋上烏憎其人者憎其除胥杜詩丈人屋上烏烏好人亦好)黔固詠於邑中(左傳)
(宋太宰皇國父為平公築臺於門妨於農收子罕請人農功之畢公弗許築者謳曰澤中之晳實興我役邑中)
(之黔實慰我心澤門宋東城南門也皇國父白晳而居近此子罕黑色而居邑中)時而颺之(尚書)
(工以納言時而颺之)聊復爾耳某有二宜去(俱見前)以兆足行舉能
其官亦有無窮之聞(尚書舉能其官惟爾之能)仕優則學願收可大
之功
代回宣城張縣丞(曼德宣城本漢丹陽郡宛陵縣地順帝置宣城縣隋宣州治)
(此唐初析置懷安縣尋省宋因之)
升陟一章何能借重謙勤尺牘又復拜嘉(左傳鹿鳴所以嘉寡君也)
(敢不拜嘉柳詩憲府初收迹丹墀共拜嘉)其文固自粲然此禮略之可也恭
惟某官清餘家法(徐防傳搏士弟子皆以意說不守家法)敏有吏才(崔寔傳明)
(於政體吏才有餘)翠竹深林久已觀於停峙(韓文當是時見王於北庭猶高山深)
(林鉅谷龍虎變化不測傑魁人也退見少傅翠竹碧梧鸞鵠停峙能守其業者也)老槐古縣兹
良費於吟哦(韓駒父詩縣古槐根出官清馬骨高藍田縣丞廳壁記庭有老槐四行日哦其間詳)
(見前)無俟書来亦當剡入未見分毫之補又勤四六之貽
某辭璧未能報瓊又乏(俱見前)樓臺近水奈何秋月之闌
干(闌干横斜貌曹植詩月落參横北斗闌干餘見前)桃李成蹊佇見春風之披
拂(李廣傳贊桃李不言下自成蹊師古曰蹊謂徑道也言桃李以其華實之故非有所召呼而人爭歸趨来)
(往不絶其下自然成徑以喻人懷誠信之心故能潛有所感也莊子孰嘘吸是孰居無事而披拂是)
代回宣城張縣丞(曼德)
厭承明之廬我動歸歟之興題藍田之壁公傳至止之
期四六鼎来再三復熟(俱見前)恭惟某官彯纓華秩(選詩仕子)
(彯華纓)簪筆名家再轉為丞坐閱十年之久(東坡詩坐閱諸公半廊廟)
一鼓作氣會摶萬里之程(左傳一鼓作氣再而衰三而竭)願嗇龍文虎
脊之精神(杜子美畫馬贊魚目瘦腦龍文長身雪垂白肉風蹙蘭筋漢書禮樂志天馬徠出泉水虎)
(脊兩化若鬼應劭曰馬毛色如虎脊者有兩也)靜聽蟲臂鼠肝之造化(莊子以汝為蟲)
(臂乎以汝為鼠肝乎)某自知日薄(揚雄傳臨汨羅而自殞兮恐日薄於西山)豈可夜行
(魏志田預字國讓徵為衛尉屢乞遜位司馬宣王以為預克壯書喻未聽豫書答曰年過七十而以居位譬猶)
(鐘鳴漏盡而夜行不休是罪人也遂固稱疾篤)疲馬之戀君軒已將告老(鮑昭詩疲)
(馬戀君軒)騎驢之到京國猶及語離(韓詩騎驢到京國欲和薰風琴豈識天子居九)
(重鬱沉沉)
代回海鹽梁縣丞(成章秦析吳縣地置海鹽縣屬會稽郡漢因之莽曰展武後)
(䧟為湖移治武原鄉改為武原縣東漢復為海鹽屬吳郡又改故邑縣晉復為海鹽陳省入鹽官縣)
(唐復置石晉屬秀州宋初仍舊後屬嘉興府詳啟意蓋代月湖)
五雉分工近承誤渥雙魚尺素遠仞故情恭惟某官拾
芥有年哦松何晚(俱見前)翦伐誰能送只令志士之嗟(杜陵)
(古栢行大厦如傾要梁棟萬牛回首邱山重不露文章世已驚未辭翦伐誰能送苦心豈免容螻蟻香葉終驚)
(宿鸞鳳志士幽人莫怨嗟古来才大難為用)精悍吾所聞正自可人之意(東坡)
(詩城西兩謝俱能文穰丞精悍吾所聞)猶借齒牙之餘論見華㗋舌之納
言(俱見前)某似是水曹(通典魏尚書有水部郎後魏北齊有水部屬都官尚書後周有司水)
(大夫隋初為水部侍郎屬工部唐天寶中改水部為司水杜詩愛酒晉山簡能詩何水曹注何遜能詩為水部)
(郎王微之傳似是馬曹時月湖遷工部尚書故云)已承天寵(易在師中吉承天寵也)告者
過也想以為司馬之官行或使之惟當返屠羊之肆(月湖)
(以刑侍陟工書而来啟誤為兵書故云)
回崇仁朱縣丞(汛崇仁已見此啟亦代月湖)
文昌之座高華偶然序進(晉天文志文昌六星在北斗魁前天之六府也主集計天)
(道唐天文志天之六司劉伯疏八座比于文昌二丞方於管轄)武功之官簡靖亦以書
来(見首條)所愧陳人有慙善頌恭惟某官天葩吐藻(俱見前)
地芥決科(法言須以發策決科)鸞鳳高翔時来則為之耳鴈鶩平
立丞豈端使然哉似聞臺府之見知又欲絃歌而相試
解牛既效薦鶚何疑某司臬無庸僝功有命老夫耄矣
恐孤㗋舌之納言曷月歸哉猶借齒牙之餘論(並見前)
回彰明黃縣丞(亘彰明本漢涪縣地晉自沙成移漢昌縣僑治于此屬巴西郡後)
(魏改為昌隆縣隋屬金山郡唐先天初改為昌明縣屬綿州後唐時又改為彰明縣宋因之通篇用)
(山谷語黃丞豈其後人耶)
老我蹣跚甘一麾之出守(王荆公詩老我孤主恩陳後山詩老我何所懷蹣蒲官切)
(跚相干切蹣跚行不進貌通作媻姍司馬相如傳媻姍勃窣又作媻散平原君傳有躄者媻散行汲)故人
騰踏甫再轉而為丞(踏達合切韓詩飛黃騰踏去)馳情室邇而人遐
(詩東門之墠茹蘆在阪其室則邇其人則遠梁書阮孝緒傳任昉尋其兄履欲造而不敢望而歎曰其室則邇)
(其人則遠為名流所欽尚如此)示問禮逾而情過(韓文苟来者吾斯進之而已矣烏待其禮)
(逾而情過乎)恭惟某官金華一𣲖(神仙傳黃初平丹溪人年十五家使牧羊有道士見)
(其良謹將至金華山石室四十餘年不復念家其兄初起行山尋索歴年不得後見市中有一道士請占之道)
(士引至金華山中遂得相見問羊所在曰在山東初起往視之但見白石初平乃叱曰羊起於是白石皆變為)
(羊數萬頭初起便棄家留住學道初平改字赤松子初起改字魯班山谷詩牧羊金華山早通玉帝籍楊用修)
(云山谷答俞清老寒夜三詩云云引黃初平事言之蓋黃上世亦出金華也按陳後山詩云黃公金華伯則山)
(谷之出金華審矣)玉井雙流(雙井在今寧州西二十里黃山谷所居之南溪有二井土人汲以造)
(茶為草茶之第一山谷有送雙井茶與東坡詩為公喚起黃州夢獨載扁舟汎五湖東坡答云江夏無雙種竒)
(茗汝隂六一誇新書又山谷答黃冕仲索煎雙井詩家山鷹爪是小草皆指此也)煎瀘川之茶
㤀酸寒之異味(山谷煎茶賦余嘗為嗣直瀹茶因錄其滌煩破睡之功為之甲乙建溪如割雙)
(井如處日鑄如㔢其餘苦則辛螯甘則底滯嘔酸寒胃令人失睡亦未足與議或曰無甚高論敢問其次涪翁)
(曰味江之羅山嚴道之蒙頂黔陽之都濡高株瀘川之納溪梅嶺夷陵之壓甎臨邛之火井不得已而去於三)
(則六者亦可以酌兔褐之甌瀹魚眼之鼎者也韓詩雲夫吾兄有狂氣嗜好與俗殊鹹酸)賦僰道之
笋尚冠冕於兩川(山谷苦笋賦僰道苦笋冠冕兩川甘脆愜當小苦而反成味温潤縝密多)
(啖而不疾人蓋苦而有味如忠諫之可活國多而不害如舉士之皆得賢是其鍾江山之秀氣故能深雨露而)
(避風煙食肴以之開道酒客為之流涎彼桂斑之夢永又安得與之同年)獨憐胸次書傳之
香(山谷詩搜攪十年燈火讀令我胸中書傳香莊子喜怒哀樂不入於胸次山谷詩胸次不使塵俗生又胸)
(次九流清似鏡)方從此中文字之樂(山谷詩邑中亦有文字樂惜不同君澗谷槃)鴈
鶩鉗左而摘右端使然哉鳳凰自下而升高恐不免耳
某凄其一别瞠若百罹(俱見前)立館下招諸生歎虀鹽之
無味(進學解國子先生晨入太學招諸生立館下送窮文太學四年朝虀暮鹽互見前)坐堂上
稱太守驚杞菊之已莎(東坡後杞菊賦吁嗟先生誰使汝坐堂上稱太守前賓客之造)
(請後掾屬之趨走朝衙達午夕坐過酉曾杯酒之不設攪草木以誑口莎或作桫禮記注挼莎也謂摩莎出其)
(香汁也)方欲求拔薤之規乃聞對哦松之壁(見前)桃李春風
一杯酒尚佇来歸(山谷寄黃機復詩桃李春風一杯酒江湖夜雨十年燈)風霆劇
談九河翻願安承教(山谷詩落筆塵沙百萬奔劇談風霆九河翻)
回江原郭縣丞(允升江原即漢蜀郡江原縣地在今崇慶州東南三十里唐初置)
(唐隆縣屬蜀州宋改江原縣屬崇慶府今縣廢府降為州屬成都府)
屣履迎門未遑執贄(王符傳皇甫規解官歸安定白符在門衣不及帶屣履出迎屣或作)
(躧履不躡跟直不疑傳躧履而迎注謂納履未正曳之而行)文書銜袖猥沐贈言(韓文)
(文書銜袖)仰佩鳴謙之光(易鳴謙貞吉王弼注鳴者聲名聞之謂也又謙尊而光)俯深
盱豫之悔(易盱豫悔遲有悔象曰盱豫有悔位不當也正義云盱謂睢盱睢盱者喜悦之貌)恭
惟某官見聞殫洽(西都賦元元本本殫見洽聞)意氣醇明發而中節
謂之和見於眉睫(睫本作䀹說文目旁毛也列子察其眉睫之間而得其情魏書崔亮字敬)
(儒年十歲家貧傭書自業時隴西李冲當朝任事亮從兄光往依之謂亮曰彼家饒書因可得學亮曰自可觀)
(書於市安能看人眉睫乎)粲然有文以相接示乃肺肝(董仲舒傳粲然有文以相)
(接驩然有恩以相愛)所慙先施之未能更覺徽言之難受(尚書子旦已受)
(人之徽言)某欲還鯨錦(杜詩錦鯨卷還客始覺心和平)懼損繭緘(韓詩書饒罄魚繭又)
(繭淨雪難如)雖則七襄終乏襜褕之報藏之十襲永為篋笥
之珍(俱見前)
回新津孫縣丞(庭傑新津在今崇慶州東南十里本漢武陽縣地屬犍為郡後周)
(始置新津縣徙犍為郡治于此隋初郡廢以縣屬益州唐屬蜀州宋屬崇慶府今府改為州縣仍屬)
(焉隸成都府)
吟哦公事藍田丞端使然哉(見前)觀采風謠益州分故知
之耳(後漢書方伎傳李郃善河圖風星縣召署幕門候吏和帝分遣使者微服單行觀采風謠使者二人)
(到益部投郃候舍時夏夕露坐郃因仰觀問曰二君發京師知朝廷遣二使耶二人驚問何以知之郃指星示)
(曰有二使星向益州分野故知之耳互見前)有勤迂顧更費屬辭恭惟某官
齊武子之家(史記孫子武者齊人也以兵法見於吳王闔閭卒以為將西破彊楚入郢北威齊晉)
(顯名諸侯孫子與有力焉)楚叔敖之胄(史記孫叔敖者楚之處士也虞邱相進之於楚莊王以自)
(代也三月為楚相施教導民上下和合世俗盛美政緩禁止三得相而不喜知其材自得之也三去相而不悔)
(知非已之罪也)枕流潄石尚有典刑(孫楚傳楚少時欲隠居謂王濟曰當欲枕石潄流誤)
(云潄石枕流濟曰流非可枕石非可潄楚曰所以枕流欲洗其耳所以潄石欲厲其齒)擲地作金
粲然文采(孫綽傳嘗作天台賦辭致甚工初成以示友人范榮期云卿試擲地當作金石聲也榮期)
(曰恐此金石非中宫商然每至佳句輒云應是我輩語)淹回貳令之壁鏗鏘十室
之絃有憐并州之迎已孤竹馬(見前)安得祁山之出能辦
木牛(蜀志建興六年丞相復出祁山以木牛運糧盡退軍與魏將張郃交戰射殺郃十二年春悉大衆由)
(斜谷出以流馬運)或錫之鞶(易或錫之磐帶終朝三禠之說文鞶大帶也注以訟受服榮何可保)
願還此笏(新唐書禇遂良傳帝將立武昭儀召遂良入遂良極諫因致笏殿階曰還陛下此笏丏歸)
(田里)十鍾一石自昔固病於西南(漢食貨志時又通西南夷道作者數萬人千里)
(負擔餽饟率十餘鍾致一石師古曰言其勞費用功重)三令五申須君更教其左
右(孫子傳令之曰汝知而心與左右手背乎前則視心左視左手右視右手後即視背乃設斧鉞即三令五)
(申於是鼓之右婦人大笑復三令五申而鼓之左婦人復大笑)若為委翰頗似過情某
已控需章匄還節傳(需節卦名)承夙駕之命弗敢與聞(詩星言夙)
(駕左傳使臣弗敢與聞)補晚賦之章願安承教(晚或作輓東坡遠景樓記酒酣樂作)
(援筆而賦之以頌黎侯之遺愛未晚也詳見前)
四六標準卷三十四
