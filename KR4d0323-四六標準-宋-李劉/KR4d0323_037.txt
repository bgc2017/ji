四六標準卷三十七宋李劉撰
監官(宋四朝志監當官掌場務庫蔵出納之事其征𣙜場務歲有定額以登耗為殿最賞罰)
代回新監鄂州大軍向士芳(詳啓意盖代月湖)
五雉分工謬叨誤渥雙魚尺素良仞故情(俱見前)恭惟某
官冑出高華(出生也左傳康公我之自出公羊傳接菑晉出也貜且齊出也又盖欲立其出也注)
(出外孫也)才猷秀整所謂故國非喬木盖有典刑(東坡詩故國依然喬)
(木在典刑復見老成人)不知公子是監倉誰相料理(東坡詩但見東軒堪隠几)
(不知公子是監倉又盖棺今幾日公子誰料理誰要卿料理欲說且止止按此一聯人知喬木典刑用孟子毛)
(詩料理用桓沖語而不知皆用東坡詩句栽剪其工如此)無忘澤霧(劉向列女傳陶答子化陶三年)
(名譽不興家富三倍其妻諫曰妾聞南山有玄豹霧雨七日不下食者何也欲以澤其毛衣而成其文章謝朓)
(詩雖無玄豹姿終隠南山霧詳見前)更與培風某罔功雲司(謂刑曹)攝長水
部(謂工部注俱見前)血氣既衰戒在得何敢忘耶田園將蕪胡
不歸兆足行矣
回向監倉(士芳)
老我匄閒濫分丈二之組(王荆公詩老我孤主恩結草以為期陳後山詩老我何所)
(懷匄音丐說文乞也或作匄蒼頡篇乞請也通俗文求願曰匄郗超傳自陳老病甚不堪人間乞閒地自養嚴)
(助傳陛下以方寸之印丈二之組鎮撫方外)故人委重遠遺咫尺之書(韓信傳發)
(一乘之使奉咫尺之書)倚擔報之(擔都濫切負也本作儋說文何也背曰負何曰儋史記虞卿傳)
(躡屫擔簦)摇毫率甚(韓詩摇毫擲簡自不供詳第一卷)恭惟某官象賢舄奕
(班固典引發祥流慶舄奕乎千載注猶言蟬聯不絶也今按詩松桷有舄舄大貌說文奕大也詩奕奕梁山則)
(舄奕亦有大義)燕譽飛騰(詩慶既令居韓姞燕譽箋慶善也蹶父既善韓之國土使韓姞嫁焉而居)
(之韓姞則安之盡其婦道有顯譽)大耐官職之餘暫司倉粟(宋史向敏中傳進右)
(僕射門下侍郎兼修國史是日翰林學士李宗諤當對帝曰朕自即位以来未嘗除僕射今命敏中應甚喜賀)
(客必多卿往觀之勿言朕意宗諤至敏中謝客門闌寂然既退使人問庖中今日有親賓飲宴否亦無一人明)
(日具以所見對帝曰向敏中大耐官職陳後山謝監倉詩平分太倉粟讀盡鄴侯書)小試山林之
久遂及戍瓜駕賢業而心馳(繫辭可久則賢人之德可大則賢人之業)佇薦
書之交上某更勤来問仍費屬辭腐於力弱於才無能
為役(韓文弱於才而腐於力不能奔走乘機抵&KR1077;以要權利左傳於先大夫無能為役言不足為其役使)
問則告疑則辯敢愛乎言(韓文此四子者皆可以當執事首薦而極論者主司疑焉)
(則以辯之問焉則以告之未知焉則殷勤而語之又吾子之所為皆善矣謙謙然若不足而以徵于愈愈又敢)
(有愛於言乎)
回宣城劉監税(宣城已見)
趣譏征之期仕未能信講交承之好禮辱相先既登受
之未安(左傳下拜登受下拜者謂拜於堂下登受者登堂而受胙也)欲捲還而不敢
(杜詩錦鯨卷還客始覺心和平)藏惟深於十襲(襲重也文選應門八襲又十襲珍藏)報敢
廢於七襄(見前)恭惟某官學本家傳美由世濟凛凛更生
之志節博以羣書(漢書劉向字子政本名更生石顯用事遂廢十餘年成帝即位顯等伏辜)
(更生乃復進用更名向司馬遷傳贊劉向揚雄博極羣書)英英夢得之辭章雄於一
代(新唐書劉禹錫字夢得登博學宏辭科工文章年益晏偃蹇寡所合乃以文章自適素善詩晩筆尤精與)
(白居易酬復頗多居易以詩自名者嘗推為詩豪又言其詩在處應有神物護持)顧從三語之
掾復甘再轉之丞(俱詳前)勇尋葛井之神仙(葛洪井在涇縣西寶勝寺)
(側相傳此井乃洪煉丹取汲之處)遂作宣州之賓客(昌黎送楊支使序愈在京師時嘗聞)
(當今藩翰之賓客惟宣州為多賢)左右望而罔市為政在人貨賄掌其
征㕓生財有道(周禮賈師各掌其次之貨賄之治辦其物而均平之)迄參幕畫入
贊藩條(晉書應詹傳贊入居列位則嘉謀屢陳出撫藩條則惠政斯洽)馬也守閭雖少
淹於歲月(韓文鼎也不可以柱車馬也不可使守閭佩玉長裾不利走趨)鳳焉巢閣即
徑上於雲霄(帝王世紀鳳止黃帝之東園或巢於阿閣)某聞詩於庭干禄以
閥抱關非恥方浪為鎻棘之謀(王代史記和凝傳凝知貢舉先是進士多浮薄)
(喜為諠譁以動主司主司每放榜則圍之以棘閉省門絶人出入以為常凝撤棘開門而士皆肅然無譁所取)
(皆一時之秀)得闕正賖敢躐冀及瓜之代(賖遠也遲緩為賖謝靈運賦闕交臂)
(之匪賖)藉使承竹馬之棄(殷浩傳桓温既以雄豪自許每輕浩浩不之憚也及浩敗坐廢)
(為庶人温語人曰少時吾與浩共騎竹馬我棄去浩輙取之故當出我下也)亦未得蕉鹿之
真(列子鄭人有遇駭鹿斃之覆之以蕉俄而遺其所蔵之處遂以為夢順塗而詠其事聞者用其言取之薪)
(者不厭失鹿其夜真夢蔵之之處又夢得之之主遂訟而争之歸之士師士師請二分之以聞鄭君鄭君曰嘻)
(士師將復夢分人鹿乎互見前)敢圖臺隸之臨(臺通作儓方言南楚罵庸賤謂之田儓隸賤稱)
(師古曰屬著于人也左傳天有十日人有十等故王臣公公臣大夫大夫臣士士臣皂皂臣輿輿臣隸隸臣僚)
(僚臣僕僕臣臺馬有圉牛有牧以待百事)許論子孫之契(王元之詩古人重交代子孫不相忘)
去之日如始至知来者之蒙成(左傳叔孫所舍雖一日必葺其墻屋去之日如)
(始至薛宣傳垂拱蒙成)舊之政必告新敢因之而請益
回郫縣侯監税(郫縣在成都西二十五里古郫邑為蜀王杜宇所都秦始置郫縣隸)
(蜀郡漢以後並因之隋大業初縣省尋復置唐因之垂拱初析成都置犀浦縣宋省犀浦入焉郫音)
(皮說文蜀縣也一在晉音府移切左傳趙孟使殺公子樂於郫是也)
無隴西李博之材濫兹巢幕(昌黎送楊支使序愈在京師時嘗聞今藩翰之賓客)
(惟宣州為多賢與之游者二人隴西李博清河崔羣羣與博之為人吾知之道不行於主人與之處者非其類)
(有享之以季氏之富不一日留也左傳夫子在此猶燕之巢於幕上)有夷門侯嬴之智亦
爾抱關(史記信陵君傳魏有隠士曰侯嬴年七十家貧為大梁夷門監者公子厚遺之不肯受及秦攻)
(趙急公子欲以客赴秦軍侯生為定計全趙自剄以送公子太史公曰吾過大梁之墟求問其所謂夷門夷門)
(者城之東門也)委贄相先報章敢後恭惟某官學卑衆楚家近
三蘇(東坡詩氊毳年来亦甚都時時鴂舌問三蘇公自注予與子由入京時北使已問所在後予館伴北)
(使屢誦三蘇文)衫曳枯荷難裹崔嵬之氣(東坡詩青衫半作霜葉枯爾雅石戴土謂)
(之崔嵬崔倉回切說文高大也嵬魚回切說文高不平也詩陟彼崔嵬嵬通作巍揚雄傳前殿崔嵬司馬相如)
(傳巃嵸崔嵬)筆漓玄草漫為拓落之官(揚雄傳作太玄五千言支葉扶疎獨說十)
(餘萬言然而位不過侍郎擢纔給事黃門竟者玄得毋尚白乎何為官之拓落也)暫屈關譏聊
從吏隠(孫綽傳嘗鄙山濤而謂人曰山濤吾所不解吏非吏隠非隠若以元禮門為龍津則當點額暴)
(鱗矣汝南先賢傳鄭敬去吏隠於蟻陂之陽以漁釣自娛彈琴詠詩常方坐于陂側按韻府吏隠下引此不知)
(去吏自為句隠字屬下句二字原不相屬也姑存以備考杜詩浣花溪裏花饒笑肯信吾兼吏隠名)佇漢
庭之用老(陳後山詩漢庭用少公何在不使羣飛接羽翰今代貴人湏白髮挂冠高處未宜彈)從
吴市以登仙(見前)某未洗袴袍(山谷題頓塵馬詩忽看高馬頓風塵亦思歸家洗袍)
(袴)辱迂車轍載披郇翰有言何至於失人(見前)儻憶郫筒
無酒或容於酤我(成都記郫縣因水得名華陽風俗記郫縣人刳大竹傾春釀於筒閉以藕)
(絲苞以蕉葉信宿馨香達於竹外然後斷之以獻號郫筒酒范石湖吴船錄云郫商截大竹長二丈以下留一)
(節為底刻其外為花紋上有盖以鐵為提梁或朱或黑不漆大率挈酒竹筒耳華陽風俗記所載云云則是就)
(竹林中為之今無此酒法矣一統志相傳晉山濤治郫時用筠管釀酴醾作酒兼旬方開香聞百步故蜀人傳)
(其法杜詩魚知丙穴由来美酒憶郫筒不用酤千家注修可曰郫出大竹土人截以盛酒故號郫筒至今如此)
(非傾釀於筒欲其香而斷之也故李商隠詩云錦石為碁子郫筒當酒壺郫筒為盛酒器可知矣酤通作沽說)
(文一宿酒又賣也詩無酒酤我)
回高監税李巡檢
區區薦士盖採公言(區音墟區區小貌左傳是區區者而不予畀楚元王傳豈為是區區)
(之禮哉師古曰區區謂小也食貨志桓公用區區之齊禮樂志河間區區小國古詩一心抱區區杜詩懶計託)
(區區)亹亹陳牋何勤私謝(亹通作娓增韻不倦之意又役役也詩亹亹文王易成天下之)
(亹亹周語亹亹怵惕王莽傳亹亹翼翼韓詩亹亹抱秋明)所願激昂於事業(王章傳不自激)
(昂揚雄傳激昂萬乘之主)庶無孤負於品題(太白與韓荆州書一經品題便作佳士)報
不成章(詩雖則七襄不成報章)言不盡意(繫辭書不盡言言不盡意)
回江監酒
名門諸彦夙忻投分之多(文選二三諸彦杜詩休駕投諸彦注江淹云金閨諸彦潘)
(岳詩投分寄石友白首同所歸)計幕一時兹有為僚之幸(左傳同官為僚杜詩為僚)
(記腐儒)欲修辭而不敏愧執訊之相先恭惟某官材本家
傳美由世濟(並見前)英辭倚馬秀子弟芝蘭之階(世說新語桓宣)
(武北征袁虎時從被責免官會須露布文喚袁倚馬前令作手不輟筆俄得七紙殊可觀東亭在側極歎其材)
(袁虒云當令齒舌間得利宣武桓温虎袁宏小字東亭王詢也唐常衮表學愧聚螢才非倚馬翰苑新書云世)
(見李白集有日試萬言倚馬可待之語遂以倚馬為李白事誤矣謝玄傳安問子弟亦何預人事而欲使其佳)
(玄荅曰譬如芝蘭玉樹欲使其生於階庭耳)喜色乘龍隠王孫芙蓉之褥(少陵)
(李監宅詩尚覺王孫貴豪家意頗濃屛開金孔雀褥隠繡芙蓉且食雙魚美誰看異味重門闌多喜氣女壻近)
(乘龍楚國先賢傳孫雋李元禮俱娶太尉桓玄之女時人謂桓叔元兩女俱乘龍言得壻如龍也)尚何
事麴糵之託(尚書若作酒醴爾惟麴糵韓文送王秀才序吾少時讀醉鄕記私怪隠居者無所累)
(於世而猶有是言及讀阮籍陶潜詩乃知彼猶未能平其心有託而逃焉者也若顔曾二子得聖人而師之汲)
(汲每若不可及其於外也固不暇尚何麴糵之託而昏冥之逃耶)居然營糟粕之餘(說文)
(糟粕酒滓也&KR1847;糟曰粕通作魄莊子君之所讀者古人之糟粕已夫注魄普各反爛食為魄一云糟爛為魄又)
(作粕許慎云粕已漉麤糟也又普白反謂魂魄也左傳物生始化曰魄)郎君可是管庫人
聊復爾耳(禮記所舉于晉國管庫之士七十有餘家注管庫之士府史以下官長所置舉之於君以)
(為大夫士也管鍵也庫物所蔵正義曰月令注管鑰摶鍵器鍵謂鎖之入内者俗謂之鎖須管謂夹取鍵今謂)
(之鑰匙則是管鍵為别物而云管鍵者對以細别散則大同為鍵而有故云管鍵特詳之者以管有主當之義)
(恐以虚字解之互見前義並同此東坡詩郎君可是管庫人乃使驥騄隨蹇步餘見前)碧香竊比
主家釀將有望焉(宋王銑晉卿尚晉國公主其家酒名碧香錢氏私志云親王宰相使相歲)
(賜公使錢七千貫許造酒主第亦然李文和家酒名金波吾家酒名清淳王晉卿家酒名碧香蔡魯公家酒名)
(君臣慶會秦師垣家酒名表勲皆賜名也山谷送碧香酒戲鄭彦能詩大農部丞送新酒碧香竊比主家釀東)
(坡詩碧香近出帝子家漢書衛青傳季與主家僮衛媪通杜詩主家隂洞細煙霧李嶠詩主家山第接雲開蘇)
(頲詩主家山第早春歸何充傳令人欲傾家釀)苟無平原督郵之譏(世說桓温有主簿善)
(别酒有輙令先嘗好者謂之青州從事惡者謂平原督郵青州有齊郡言至臍平原有革縣言至膈上)會
博涼州刺史之任(燉煌張氏傳扶風孟佗字伯郎中常侍張讓專權用事佗以葡萄酒一斗)
(遺讓即拜涼州刺史東坡詩誰能斗酒博西涼又一斗勝涼州)某自甘飲水(隋書趙軌傳為齊州)
(别駕有能名考績最優詔徵入朝父老揮涕隨逐曰公清如水請酌一杯水奉餞軌受而餘之晉書鄧攸傳為)
(吴郡守攸載米之郡俸禄無所受唯餘吴水而已)敢望啜醨(屈原漁父衆人皆醉何不餔其糟而)
(啜其醨)交公瑾如醇醪將從今始(江表傳程普頗以年長數陵侮周瑜瑜折節容)
(下終不與校普後自敬服而親重之乃告人曰與周公瑾交若飲醇醪不覺自醉時人以其謙讓服人如此)
為穆生設醴酒幸勿我忘(楚元王傳少時嘗與魯穆生白生申公俱受詩於浮邱伯)
(元王既至楚以穆生白生申生為中大夫元王敬禮申公等穆生不嗜酒元王每置酒常為穆生設醴及王戊)
(即位常設後忘設焉穆生退曰可以逝矣醴酒不設王之意怠不去楚人將鉗我於市遂謝病去師古曰醴薄)
(酒也少麴多米一宿而就不齊之)
回新榮州史監酒(季儉)
鳳凰千仞昔聞將下而復飛(賈誼傳鳳皇翔於千仞兮覽德輝而下之見細德之)
(險微兮遥增擊而去之師古曰增重也言見苛細之人險阨之證故重擊其羽而高去)鯉魚尺書
今見肯来之甚惠(爾雅肯可也詩惠然肯来漢書桀黠不肯給太玄經匪其肯也)有勤
委贄敢廢報章伏惟某官胄出典刑家傳忠烈振振公
姓不肯附黃閣之家(詩麟之定振振公姓吁嗟麟兮杜氏通典陳三公之制開黃閣廳事)
(置䲭尾北齊三公之官並置府其府三門當中門黃閣設内屏沈約宋書三公黃閣前史無其義臣按禮記云)
(士韠與天子同公侯大夫即異鄭玄注云三公之與天子禮數相亞故黃其閣以示謙不敢斥天子宜是漢末)
(制也)挺挺祖風殆欲伏青蒲之節(魏謩傳贊挺挺有祖風烈史丹傳丹直入臥内)
(頓首伏青蒲上應劭曰以青規地曰青蒲自非皇后不得至此)謂立登於腆仕(杜詩立登要路)
(津詩瑣𤨏姻婭則無膴仕)顧小隠於步兵(阮籍傳籍聞步兵厨營人善釀有貯酒三百斛乃求)
(為步兵校尉)惟是三榮之陋哉詎堪再辱於賢者(李陵傳丈夫不能再)
(辱蜀志譙周傳再辱之恥何與一辱)改邑不改井竟困井遷(易改邑不改井无喪无得)
(又困窮而通井居其所而遷注井居所不移而能遷其施也)有民此有財不勝財竭
所謂蠅頭之入(草堂詩餘蝸角虚名蠅頭微利)全仰犢鼻之酤(司馬相如傳相)
(如與文君俱之臨邛盡賣車騎買酒舍乃令文君當爐相知身自著犢鼻褌與傭保雜作滌器於市中師古曰)
(犢鼻即今之衳也形似犢鼻故以名云)郎君可是管庫人聊復爾耳(見上條)
先生未出禁酒國幸疾驅之(東坡詩長安小吏天所放日夜歌呼和丞相豈知後)
(世有阿瞞北海樽前捉私釀先生未出禁酒國詩語孤高常近謗幾回無酒欲酤君郤畏有司書籍帳)某
尚爾強顔真成婪尾(婪盧舍切說文貪也楚辭注愛財曰貪愛食曰婪仇池筆記蘇鶚演)
(義云以酒巡匝為婪尾又云婪貪也謂處於坐末得酒則貪婪之故云宋景文守歲詩云迎新送故只如此且)
(盡尊前婪尾杯亦作藍白樂天詩三杯藍尾酒一堞膠牙餳又歲盞後推藍尾酒春盤先勸膠牙餳又老過占)
(他藍尾酒病餘收得到頭身東坡寒食詩藍尾忽驚新火後遨頭要及浣花前但改婪為藍耳或以藍潁水其)
(深三丈時人取之以為酒容齋隨筆云白樂天詩藍尾酒之義殊不可曉河東記載申屠澄與路傍草舍老父)
(嫗及處女環火而坐嫗自外挈酒壺至曰此君冒寒且進一杯澄因揖遜曰始自主人翁即巡澄當藍尾盖以)
(藍為婪當婪尾者謂最在後飲也葉少藴石林燕語云藍當作啉出侯白酒律謂酒巡通末坐者連餘三杯為)
(婪尾末坐遠酒行到常遲故連飲以慰之以啉為貪婪之意或謂啉為熛如鐵出火貴其出色此尤無謂則唐)
(人自不能曉葉說如此予謂不然白公三杯之句只言酒之巡數耳非連餘也按胡嶠詩云瓶内數枝婪尾春)
(時人罔喻桑維翰曰唐末文人謂芍藥為婪尾春猶最後杯曰婪尾酒芍藥殿春故得是名則婪尾乃最後之)
(義何必費辭)
回史監酒(文舒)
同官為僚輙剡公車之牘(見前)薦賢報國豈收私室之恩
(通鑑狄仁傑嘗薦數十人率為名臣或謂仁傑曰天下桃李悉在公門仁傑曰薦賢助國非為私也羊祐傳凡)
(所進達人皆不知或謂祐慎密太過者祐曰拜爵公朝謝恩私門吾所不取又舉賢報國台輔之遠任也搜揚)
(側陋亦台輔之宿心也)一謙之撝三復以愧(謙復卦名)恭惟某官美由
世濟材應時須(山谷詩少年出補父兄處公自才力應時須)舉瓢而酌天漿
更觀遠業(韓詩刺手拔鯨牙舉瓢酌天漿)明經而拾地芥佇決巍科(見前)
將猶錐之處囊中(平原君傳夫賢士之處世也譬若錐之處囊中其末立見)何至羅
而致幕下某每勤婉畫(選詩婉婉幕中畫)良覺賢勞推轂有味
其言式稽於衆(鄭當時傳其推轂士及官屬丞史誠有味其言也尚書稽於衆舍已從人)引
鼎不程其力姑見此心(禮記引重鼎不程其力詳見前)
回史僉判(文舒見三十二卷)
回新榮州家監酒(民獻)
某乏葡萄之博郡既竭吾才(見回江監酒條)累糟粕以築臺徒
得君重(李詩此江若變作春酒壘麴便築糟邱臺)顧念步兵隠嗣宗之職(見新)
(榮州史監酒條)何勤天子使家父之来(春秋桓公八年天王使家父来聘十五年天王)
(使家父来求車注家氏父字天子大夫)恭惟某官業精於勤(韓文業精於勤荒於嬉行)
(成於思毁於隨)學優則仕族庖之刀有餘刃争自致於功名(莊子)
(族庖月更刀折也注族衆也一云離也)良弓之子必為箕諒夙精於詩禮
(見三十六卷回秦尉謝差校正條)少時嘗讀醉鄉記(昌黎送王秀才序吾少時讀醉鄉記)
(私怪隠居者無所累於世而猶有是言豈誠有旨於味耶唐書隠逸傳王績字無功兄通隋末大儒也武德初)
(待詔門下省日給酒一斗時稱斗酒學士著醉鄉記以次劉伶酒德頌其飲至五石不亂醉鄉記云醉之鄉去)
(中國不知其幾千里也其土曠然其人甚清其寢于于其行徐徐阮嗣宗陶淵明等十數人並遊其鄉沒身不)
(返中國以為酒仙云)郎君可是管庫人(詳此卷回江監酒條)惟此三榮之窮
仰於一醉之富旨且多多且旨當辯聖賢(詩魚麗于罶鱨鯊君子有)
(酒旨且多魚麗于罶魴鱧君子有酒多且旨注有酒旨絶句且多二字為一句言非直有此鱨鯊鯊大魚又君)
(子有酒矣酒既旨美魚復衆多多且旨言酒多而此魚又美也魏志徐邈字景山魏國初建為尚書郎時科禁)
(酒而邈私飲至於沈醉校事趙達問以曹事邈曰中聖人達白之太祖太祖甚怒度遼將軍鮮于輔進曰平日)
(醉客謂酒清者為聖人濁者為賢人邈性修慎偶醉言耳)私勝公公勝私在權子母
(武帝紀初𣙜酒酤趙廣漢傳庾索私屠酤食貨志詩曰無酒酤我而論語曰酤酒不食非相反也詩據承平之)
(世酒酤在官孔子當周衰亂酒酤在民請法古今令官作酒計其利而十分之以其七入官其三供工器薪樵)
(之費又民患輕則為之作重幣以行之於是有母權子而行民皆得焉若不堪重則多作輕而行之亦不廢重)
(於是乎有子權母而行小大利之應劭曰母重也其大倍故為母也子輕也其輕少半故為子也)惟尊
不空而客常滿(漢書孔融傳性寬容少忌好士喜誘益後進及退閑職賓客日盈其門常歎曰)
(坐上客常滿尊中酒不空吾無憂矣)則人皆醉而我獨醒(見前)引勝地於一
杯(世說新語王衛君云酒正自引人著勝地杜詩勝地朝相引徐行得自娱山谷詩但對酒樽即眼開一杯)
(引人著勝地)趣朝天於三斗(杜詩汝陽三斗始朝天恨不移封向酒泉汝陽王璡睿宗之孫)
(讓皇帝之子)某歠醨何有(見前)罸酎是憂(酎直又切說文三重醇酒也西京雜記漢)
(制常以正月作酒八月乃熟以獻宗廟張晏曰酎之言醇也周勃傳坐酎金免官王陵傳至玄孫坐酎金國除)
(武帝紀元鼎五年九月列侯坐獻黃金酎祭宗廟不如法奪侯者百六人焦氏筆乘云漢諸侯以酎金失侯者)
(甚衆按漢儀諸侯王歲以戸口酎黃金於漢廟皇帝臨受獻金金不如斤兩色惡王削縣侯免國注云因八月)
(嘗酎會諸侯廟中出金助祭謂之酎金酎三重釀醇酒也味厚故以薦宗廟金黃金也不如法者奪爵以史漢)
(注皆未明特詳疏之)爾来三月寔無鹽不堪寡助(東坡詩豈是聞韶解忘味爾来)
(三月食無鹽)破除萬事無過酒切幸疾軀(韓詩杯行到君莫停手破除萬事無)
(過酒)
回周監酒(孝夑)
叨恩試郡正懼曠瘝(尚書無曠庶官元帝紀衆僚久□師古曰空也古曠字瘝或作癏病)
(也尚書若時瘝厥官亦通作鰥見爾雅)聯事為僚幸逢名勝愧陳牋之不
敏辱垂問之相先伏惟某官抱負恢宏(後漢儒林傳莫不抱負墳策雲)
(會京師此偕用)典刑膚碩暫屈糟邱之隠小試清醇(東坡詩昨想玉堂空)
(冷徹誰分銀榼送清醇又投以東阿清和以北海醇)諒知酒誥之篇益加醲郁(酒誥)
(尚書篇名韓文沈浸醲郁含英咀華作為文章其書滿家)佇皆騰踏(韓詩飛黃騰踏去)即踐
高華某老矣倦游冒焉遠戍對北海而捉私釀免俗未
能(曹操以年飢兵興表制酒禁孔融書争之融因得罪東坡詩豈知後世有阿瞞北海樽前捉私釀詳見前)
交公瑾如飲醇醪同寅是望(見本卷回江監酒條)其為傾徯罔既
敷陳
回榮州吕監酒(逢年)
守榮黎之徼方幸終更(方輿勝覽榮黎山在榮州東十五里上有龍池祈禱無不應徼)
(古弔切境也漢書牂牁為徼又盜出徼外鑄錢師古曰徼猶塞也東北謂之塞西南謂之徼塞者以障塞為名)
(徼者取徼遮之義段會宗傳終更亟還)分通義之符洊叨詳試(眉州本蜀郡地漢屬)
(犍為郡齊分置齊通郡梁立青州西魏改眉州治通義縣唐天寶初改通義郡蕭望之傳所用皆更治民以考)
(功君前為平原太守日淺故復試之于三輔)有勤下問益仞高情恭惟某官
學有家傳材高世濟故國非喬木之謂盖有箕裘(見前)惠
風汜崇蘭之光有華階序(宋玉招魂光風轉蕙汜崇蘭些謝玄傳謝安曰子弟亦何)
(豫人事而正欲使其佳玄答曰譬如芝蘭玉樹欲使其生於庭階耳)會即登於玉筍(北夢𤨏言)
(唐末朝市中有人物者號玉笋班又外郎班清緊不雜亦號玉笋班新唐書李宗閔為中書舍人典貢舉所取)
(多知名若唐沖薛庠袁都等世謂之玉筍又蒋凝美風標朝士號為玉笋班鄭谷寄張起居詩渾無酒泛金英)
(菊漫道官居玉笋班山谷詩誰憐舊日青錢選不立春風玉筍班互見前)式並美於金屏(杜詩)
(屏開金孔雀何遜詩含悲下翠悵掩泣閉金屏)某前者為僚兹焉改戍猶蒙奬
借及於芻狗之陳要是飄流念在蓴蘆之熟(並見前)
回監叙州茶帛庫張世永
海上八月之仙槎昔幸逢於博望(荆楚歲時記漢武帝使張騫使大夏尋河)
(源乘槎經月而至一處見城郭如官府室内有一女織又見一丈夫牽牛飲河問是何處答曰可問嚴君平漢)
(書張騫傳騫以校尉從大將軍擊匈奴封博望侯又漢使窮河源其山多玉石采來天子按古圖書名河所出)
(山曰崑崙云)山下十年之老石今再遇於榖城(張良傳良始所見下邳圯)
(上老人與書者從十三歲從高帝過濟北果得榖城山下黃石取而寶祠之及良死并葬黃石)淒其一
夢之驚(詩淒其以風山谷詩驚夢如昨日)愧此尺牋之貺恭惟某官風
標清重(南史柳憕傳柳憕風標才氣恐不能為少主臣任昉進封衡陽王詔風標秀特器體淹弘曾鞏)
(詩能舉邱山為筆力可麿雲日是風標王介甫詩沈魄浮魂不可招遺編一讀想風標)器宇端温
(晉書魏詠之傳器宇弘邵識局貞隠梁書王僧辨傳器宇凝深風格詳遠朱异傳器宇弘深神表峯峻)近
世名卿疇若乃翁之清介(法言或問近世名卿若張廷尉之平雋京兆之見尹扶風)
(之潔王子貢之介斯名卿矣)當家奥學定存是似之典刑(詩無曰予小子召公)
(是似)紆餘入幕之賓協贊摘山之畫(宋制在昔元豐留神武備摘山市駿具著)
(科條又講摘山之利得充廐之良)春風萱草承燕喜之慈顔(詩焉得諼草言樹之)
(背願言思伯使我心痗爾雅蘐忘也通作蘐爾雅翼云萱諼同音遂命萱以忘憂之草戴氏鼠璞云俗謂母為)
(萱堂考之詩注背北堂也箋云憂以生疾恐將危身欲忘之是詩既以君子行役為王前驅而作以忘憂解之)
(極通於母有何干預東坡詩我非女兒萱郤是鄙之之辭或引用樹萱事則不可用詩注之北堂詩魯侯燕喜)
(令妻夀母)秋露蘭芽已蟬聯於宦牒(王衍傳吾少無宦情隨牒推移遂至于此)佇
觀濟美還入㫄招某叨領蟇頤(蟇頤山在眉州東七里自象耳山連峯壁立西)
(瞰玻瓈江五十餘里至此盤礴蹲踞形類蟇頤故名有至德觀有尒朱陶丹泉傳記所載以為軒轅氏丹宅山)
(腰有穴曰龍祠傳者以為四目老翁唐末有楊太虚得道于此今祠中有三仙像四目居中焉人日出東郊渡)
(江遊蟇頤山眉之故事也互見前)獲迎鷁首(藝文類聚韻集曰鷁首天子船也淮南子龍舟鷁首)
(浮吹以虞此遊于水也注鷁水鳥也畫其象著船首方言船首或謂之閣又謂之鷁首注今江東貴人船前作)
(青雀是其象也梁王筠詩凌波漾鷁彩汎水渙蛟文張正見詩鷁汎青鳬後鷄鳴白鷺前)見鳴駒之
汗血良慰故情(杜詩驊騮作駒已汗血東坡詩名駒已汗血老蚌空泥沙)懷野鶴於
未仙還悲往事(東坡詩何人更識嵇中散野鶴昂蔵未是仙)
回趙船場(必孚)
巨川作楫夙知家學之高(尚書若濟巨川用汝作舟楫)野水横舟謾
借時才之重(名臣言行錄寇莱公知歸州巴東縣嘗賦詩有野水無人渡孤舟盡日横之句時以)
(為若得用必濟大川互見前)袖長箋而見畀搔短髮以懷慚(詩掻首踟蹰左)
(傳髮雖短而心甚長杜詩羞將短髮還吹帽又白頭掻更短渾欲不勝簮)恭惟某官籍甚宗
英(陸賈傳名聲籍甚孟康曰言狼籍甚盛叙傳禮樂是修為漢宗英)蔚然相種(陳涉傳王侯將)
(相寧有種乎)若射有志已穿鵰鶚於西風(尚書予告汝於難若射之有志杜詩)
(鵰鶚在秋天)其釣維何行掣鯨魚於東海(詩其釣維何維絲伊緡杜詩或看翡)
(翠蘭苕上未掣鯨魚碧海中)顧屈箕裘之學暫司刳剡之工(刳曰姑反說文)
(判也增韻剖也虚其中也又恪侯切剜裏也或作剾剡音燄說文銳利也禮圭剡上削令上銳也繫辭刳木為)
(舟剡木為楫舟楫之利以濟不通致遠以利天下)當斧斤閒睱之時聊聽數聲
之鶴唳(唳音戾說文鶴鳴也陸機傳華亭鶴唳豈可復聞乎)收文字芳鮮之牘即
看萬斛之龍驤(東坡詩遊遍錢塘湖上山歸来文字帶芳鮮九國志王審知聞徐寅名辟居幕)
(寅不樂一旦拂衣去曰大尺之水前波後堰焉能容萬斛之舟乎叙傳雲起龍驤化為侯王)某巢幕
非材濫巾有靦(見前)登天而攀蜀道昔逢峡水之倒流(李詩)
(畏途巉巖不可攀蜀道之難難於上青天杜詩詞源倒流三峡水)航海而遡斗門今覺
村船之逆上(山谷詩想聽鎖忩深夜雨似看逆水上江船)幸百聞之一見(趙充)
(國傳百聞不如一見)及異事而同寮(詩我雖異事及爾同僚)胡越協心何況
不殊於臭味(孔叢子云吴越之人同舟濟江中流遇風波其相救如左右手者所患冋也王弼周)
(易略例投戈散地則六親不能相保同舟而濟則吴越何患異心左傳今譬草木寡人在君君之臭味也又譬)
(諸草木吾臭味也而何敢差池詳見前)魁台齊色尚期勉繼於芳馨(天文志魁)
(下六星兩兩而比者曰三能三能色齊君臣和不齊為乖戾蘇林曰能音台)
回新添差趙監押
儒緩無庸濫分郡寄(緩舒也增韻遲也新唐書高仙芝高麗人美姿質善騎射其父猶以)
(儒緩憂之)戎昭且整將倚宗英(左傳戎昭果毅以聽之之謂禮)貽書粲然(左傳)
(叔向貽子産書董仲舒傳粲然有文以相接)陳誼厚甚文有勤於四六感益
倍於尋常恭惟某官胄出文昭(左傳管蔡郕霍魯衛毛𣆀郜雍曹滕畢原酆郇)
(文之昭也)學深武略(隋藝文志黃石公三略三卷下邳神人撰成氏注)振振麟定夙
高趾角之仁(詩麟之趾振振公子麟之定振振公姓麟之角振振公族定額也麟有額而不以抵)
(趾足也麟之足不踐生草不履生蟲麟一角角端有肉)肅肅兔置合任腹心之寄
(詩肅肅兔置施於中林﨣﨣武夫公侯腹心箋兔置之人鄙賤之事猶能恭敬則是賢者衆多也腹心言可用)
(為謀策之臣)以斗州之甚褊辱天族之肯来(詩惠然肯来)桴鼔不
驚(後漢書董宣字少平為懷令搏擊豪彊莫不震慄京師號為臥虎歌之曰枹鼔不鳴董少平注枹擊鼓杖)
(也音浮其字從木)藩維自壮(唐書忝備藩維李詩諸王若鸞虬肅穆列藩維)某獲叨聯
事將幸分憂察閭里之奸邪願無犬吠(劉寵傳為會稽太守狗不夜吠)
(古詩月明無犬吠花村)冠宗室之議論庶欵燕談(劉辟疆傳武帝時以宗室子隨)
(二千石議論冠諸宗室詳見前)
回龔監嶽(良臣詳啓意監嶽乃武岡人李任武岡别駕以啓相通而復之者也范石湖)
(驂鸞記云南嶽寺環廟皆市區江浙川廣衆貨之所聚生人所湏無不有既憧憧往来則汚穢喧雜)
(盜賊亡命多隠其間或期會約結于此官置巡檢司焉南嶽四阿各有角樓兩廡土偶仗衛取則帝)
(所正殿獨一神座監嶽與禮直官日上香火後殿乃與后並處廟吏常鏑後宫門非命官盛服母得)
(擅入)
懷湘屈之清来隠城池之上(湘江在長沙羅縣賈誼弔屈原賦反聞屈原兮自沈)
(汨羅造託湘流兮敬弔先生揚雄反離騷因江潭而&KR1081;記兮欽弔楚之湘纍注屈原赴湘死故曰湘纍屈原漁)
(父篇衆人皆濁我獨清王康琚詩小隠隠陵藪大隠隠朝市)聞楚龔之潔實在邦域
之中(漢書兩龔皆楚人也勝字君賓舍字君倩二人相友並著名節故世謂之楚兩龔法言楚兩龔之潔)
(其清矣乎)方圖羾箋(羾古送切飛至也甘泉賦登掾欒而羾天門注羾音貢至也)已沭&KR1081;
記(&KR1081;通作往反離騷因江潭而&KR1081;記兮師古曰記書記也謂弔文也言因江水之邊而投書記以往弔也)
恭惟某官器資膚敏業履端方清淑炳衡嶽之靈(韓文衡山)
(之神既靈而郴之為州又當中州清淑之氣蜀都賦江漢炳靈世載其英)忠信挺巫嶓之秀
(武岡銘願完父子卒為忠信又黔山之巑巫水之嶓束晳補亡詩黍發稠華禾挺其秀)學歐陽子
端是百年能幾見之人(陳後山送蘇公知杭州詩一代不數人百年能幾見互見前)
師昌黎公顧有四舉乃一得之歎(昌黎上宰相書四舉於禮部乃一得三選)
(於吏部卒無成九品之位其可望一畆之宫其可懷)謂高登於雲路乃勇退於急
流(錢希白洞微志上即位初鄧州觀察使錢太博若水雍容文雅亦近世竒士堅乞罷樞務遂拜禮部貳卿)
(充集賢院學士其日晩予往謁賀諸客退獨相留後廳同坐因云某初應舉欲求解遂往華隂謁陳先生通刺)
(後蒙倒屣相迎臨出執手約後十日郤相訪至期徑往迎入山齊地爐中已先有一僧擁衲對坐某揖之寒暄)
(之禮亦甚簡傲少年壮氣頗不平之良久僧熟視某而謂陳曰無此骨法二公皆微笑雖驚異其言而不敢詢)
(問更有他客至逡巡先退次日再獨往見陳且問僧名及言者何事陳曰此即白閣道者也道行高潔學通天)
(人至於知人尤為有神仙之鑒欲勸留學道中心不決遂請道者決疑他云見足下非神仙骨法學道亦不能)
(成但却得好官能於急流中勇退耳東坡詩勇退當年正急流)洊奉真祠益彰雅操寧
與騏驥將與雞鶩甘從考澗之槃(屈原卜居寧與騏驥抗軛乎將隨駑馬之)
(跡乎寧與黃鵠比翼乎將與雞鶩争食乎詩考槃在澗碩人之寬傳考成槃樂也山夹水曰澗正義曰言碩人)
(成樂在於此澗謂成此樂而不去所謂終處也)小不虺蜮大不鯨鯢可見在山
之潤(武岡銘我老洎幼由公之仁小不為虺蜮大不為鯨鯢大戴禮玉在山而木潤川生珠而岸不枯)
紅藥猶堪於傍砌(謝玄暉直中書省詩紅藥當階翻蒼苔依砌上)青蒲會報於
裹輪(武帝紀遣使者安車蒲輪東帛加璧徵魯申公師古曰以蒲裹輪取其安也韓詩青青水中蒲)某
拙不瘉人(瘉通作愈勝也廣韻賢也增韻過也晉語東方之士孰為瘉注猶賢也)狷弗諧
世(狷規掾切說文褊急也又古玄切急也)誨諸生於館下以冗見治(治平聲)
試别駕於中書何卑敢憚(俱見前)正擬編蒲之暇(路温舒傳父使)
(枚羊温舒取澤中蒲截以為牒編用寫書任昉表集螢暎雪編蒲緝柳)欵求拔薤之規居
是邦事其大夫願依賢者舉進士吾為同業能勿誨乎
(俱見前)
回史監廟(龜)
十年出幕濫分和義之麾(杜詩十年出幕府榮州唐為和義郡詳見前)千室
鳴絃將竊依仁之益(杜詩此邦今尚武何處且依仁)未遑&KR1081;記先沭蜚
牋恭惟某官行無瘕疵學有源委儒林發藻不難地芥
之收(並見前)簿枳擇棲行踐天衢之直(易何天之衢文選濯鱗清流飛翼天)
(衢)某立朝無補乘障非材火兩燄之生巾真成妖夢(諸集)
(拾遺李畋為國子直講求郡晨登講席諸生見畋巾上兩焰火起是日得榮州左傳寡人之從君而西也亦惟)
(晉之妖夢是踐妖夢謂昔年夢見申生之事)水一盂而窺戶更望忠規請誨
非遥占謝惟略(並見前)
四六標準卷三十七
