岑嘉州詩卷之四
五言長律(十二首)
送嚴黃門拜御史大夫再鎮蜀川兼
覲省
授鉞辭金殿承恩戀玉墀登壇漢主用講德
蜀人思副相韓安國黃門向子期刀州重入
夢劔閣再題詞春草連青綬晴花間赤旗山
鶯朝送酒江月夜供詩許國分憂日榮親色
飬時蒼生望巳久來去不應遲
送郭僕射節制劔南
鐡馬擐紅纓幡旗出禁城明主親授鉞丞相
欲專征玉饌天厨送金杯御酒傾劔門乘嶮
過閣道踏空行山鳥驚吹笛江猿看洗兵曉
雲随去陣夜月逐行營南仲今時往西戎計
日平將心感知已萬里寄旗旌
送盧郎中除杭州赴任
罷起郎官草初分刺史符海雲迎過楚江月
引歸吴城底濤聲震樓端蜃氣孤千家窺驛
舫五馬飲春湖柳色供詩用鶯聲送酒須知
君望鄕處枉道上姑蘇
六月十三日水亭送華隂王少府還
縣(得潭字)
亭晚人將别池凉酒未酣關門勞夕夢仙掌
引歸驂荷葉蔵魚艇藤花罥客簮殘雲收夏
暑新雨帶秋嵐失路情無適離懷思不堪頼
兹庭戸裏别有小江潭
早秋與諸子登&KR0593;州西亭觀眺(得低字)
亭高出鳥外客到與雲齊樹點千家小天圍
萬嶺低殘虹桂陜北急雨過關西酒榼緣青
壁瓜田傍綠溪微官何足道愛客且相携唯
有鄕園處依依望不迷
陪群公龍岡寺泛舟(得盤字)
漢水天一色寺樓波底看鐘鳴長空夕月出
孤舟寒映酒見山火隔簾聞夜灘紫鱗掣芳
餌紅燭燃金盤良友興正愜勝遊情未闌此
中堪倒載須盡主人歡
送李賓客荆南迎親
迎親辭望苑恩詔下慈闈昨見雙魚去今看
駟馬歸驛帆湘水闊客舍楚山稀手把黃香
扇身披萊子衣鵲随金印喜鳥傍板輿飛勝
作東征賦還家滿路輝
餞王崟判官赴襄陽道
故人漢陽使走馬向南荆不猒楚山路秪憐
襄水清津頭習氏宅江上夫人城夜入橘花
宿朝穿桐葉行害群應自懾持法固湏平暫
得青門醉斜光速去程
送薛昪歸河東
薛丈故鄕處五老峯西頭歸路秦樹滅到鄕
河水流看君馬首去滿耳蟬聲愁獻賦今未
售讀書凢幾秋應過伯夷廟為上關城樓樓
上能相憶西南指雍州
送薛播擢第歸河東
歸去新戰勝成名人共聞鄕連渭川樹家近
條山雲夫子能學聖朝全用文弟兄負世
譽詞賦超人群雨氣醒别酒城隂低暮曛遥
知出關後更有終軍
和刑部成員外秋寓直臺省寄知已
列宿光三署仙郎直五宵時衣天子賜厨膳
大官調長樂鍾應近明光路不遥黃門持被
覆侍女捧香燒筆為題詩點燈緣起草挑竹
喧交砌葉柳軃拂窗條粉署榮新命霜臺憶
舊寮名香播蘭蕙重價藴瓊瑶擊水翻滄海
搏風透赤霄微才喜同舍何幸忽聞韶
送嚴維下第還江東
勿嘆今不第似君殊未遲且歸滄洲去相送
青門時望鳥指鄕遠問人愁路疑敝裘沾暮
雪歸棹帶流澌嚴子灘復在謝公文可追江
臯如有信莫不寄新詩
長短五七言(一首)
題李氏曹&KR0550;壁畫度雨雲
似出棟梁裏如和風雨飛掾曹有時不敢歸
謂言雨過濕人衣
銘(二首)
唐博陵郡安喜縣令岑府君墓銘
涇水湯湯漢陵蒼蒼木蕭蕭兮草自黃門一
閉兮夜何長
果毅張先集墓銘
茂陵南頭渭水東流山原萬秋兄弟一丘白
楊脩脩秪令人愁
