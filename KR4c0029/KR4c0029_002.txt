岑嘉州詩卷之二
七言古詩(四十九首)
韋員外家花樹歌
今年花似去年好去年人到今年老始知人
老不如花可惜落花君莫掃君家兄弟不可
當列卿御史尚書郎朝回花底恒會客花撲
玉缸春酒香
蜀葵花歌
昨日一花開今日一花開今日花正好昨日
花巳老人生不得恒少年莫惜牀頭沽酒錢
請君有錢向酒家君不見蜀葵花
青門歌送東臺張判官
青門金鎻平旦開城頭日出使車廽青門柳
枝正堪折路傍一日幾人别東出青門路不
窮驛樓官樹灞陵東花撲征衣看似繡雲随
去馬色疑驄胡姬酒壚日未午絲繩玉缸酒
如乳灞頭落花沒馬蹄昨夜微雨花成泥黃
鸝翅濕飛屢低關東尺書醉懶題湏臾望君
不可見揚鞭飛鞚疾扵箭惜問使乎何時來
莫作東飛伯勞西飛燕
梁園歌送河南王說判官
君不見梁孝王脩竹園頽墻隠轔勢仍存嬌
娥曼臉成草蔓羅帷珠簾空竹根大梁一旦
人代改秋月春風不相待池中幾度鴈新來
洲上千年鶴應在梁園二月梨花飛却似梁
王雪下時當時置酒延枚叟肯料平臺狐兔
走萬事飜覆如浮雲昔人空在今人口單父
古来稱虙生秪今為政有吾兄輶軒若過梁
園道應傍琴臺聞政聲
白雪歌送武判官歸京
北風卷地白草折胡天八月即飛雪忽如一
夜春風来千樹萬樹梨花開散入珠簾濕羅
幕狐裘不暖錦衾薄將軍角弓不得控都護
鐡衣冷難着瀚海闌干百尺冰愁雲慘淡萬
里凝中軍置酒飲歸客胡琴琵琶與羌笛紛
紛暮雪下轅門風掣紅旗凍不飜輪臺東門
送君去去時雪滿天山路山廽路轉不見君
雪上空留馬行處
熱海行送崔侍御還京
側聞隂山胡兒語西頭熱海水如煑海上衆
鳥不敢飛中有鯉魚長且肥岸傍青草常不
歇空中白雲遥旋滅蒸沙爍石燃虜雲沸浪
炎波煎漢月隂火潛燒天地爐何事偏烘西
一隅勢吞月窟侵太白氣連赤坂通單于送
君一醉天山郭正見夕陽海邊落栢臺霜威
寒逼人熱海炎氣為之薄
走馬川行奉送出師西征
君不見走馬川行雪海邊平沙莽莽黃入天
輪臺九月風夜吼一川碎石大如斗随風滿
地石亂走匈奴草黃馬正肥金山西見煙塵
飛漢家大將西出師將軍金甲夜不脫半夜
軍行戈相撥風頭如刀面如割馬毛帶雪汗
氣蒸五花連錢旋作冰幕中草檄硯水凝虜
騎聞之應膽懾料知短兵不敢接車師西門
佇獻捷
輪臺歌奉送封大夫出師西征
輪臺城頭夜吹角輪臺城北旄頭落羽書昨
夜過渠黎單于巳在金山西戌樓西望煙塵
黑漢兵屯在輪臺北上將擁旄西出征平明
吹笛大軍行四邊伐鼓雪海涌三軍大呼隂
山動虜塞兵氣連雲屯戰埸白骨纏草根劔
河風急雲片闊沙口石凍馬蹄脫亞相勤王
甘苦辛誓將報主静邊塵古來青史誰不見
今見功名勝古人
敷水歌送竇漸入京
羅敷昔時秦氏女千載無人空處所昔時流
水至今流萬事皆逐東流去此水東流無盡
期水聲還似舊来時岸花仍自羞紅臉堤柳
猶能學翠眉春去秋来不相待水中月色長
不改羅敷飬𧖟空耳聞使君五馬今何在九
月霜天水正寒故人西去度征鞍水底鯉魚
幸無數願君别後垂尺素
函谷關歌送劉評事使關西
君不見函谷關崩城毀壁至今在樹根草蔓
遮古道空谷千年長不改寂寞無人空舊山
聖朝無事不須關白馬公孫何處去青牛老
子更不還蒼苔白骨空滿地月與古時長相
似野花不省見行人山鳥何曾識關吏故人
方乘使者車吾知郭丹却不如請君時憶關
外客行到關西多致書
天山雪歌送蕭治歸京
天山雪雲常不開千峯萬嶺雪崔嵬北風夜
卷赤亭口一夜天山雪更厚能兼漢月照銀
山復逐胡風過鐡關交河城邊鳥飛絶輪臺
路上馬蹄滑晻靄寒氛萬里凝闌干隂崖千
丈冰將軍狐裘臥不暖都護寳刀凍欲斷正
是天山雪下時送君走馬歸京師雪中何以
贈君别惟有青青松樹枝
胡笳歌送顔真卿赴河隴
君不聞胡笳聲最悲紫髯綠眼胡人吹吹之
一曲猶未了愁殺樓蘭征戌兒凉秋八月蕭
關道北風吹斷天山草崑崙山南月欲斜胡
人向月吹胡笳胡笳怨兮將送君秦山遥望
隴山雲邊城夜夜多愁夢向月胡笳誰喜聞
火山雲歌送别
火山突兀赤亭口火山五月火雲厚火雲滿
山凝未開飛鳥千里不敢来平明乍逐胡風
斷薄暮渾随塞雨回繚繞斜吞鐡關樹氛氲
半掩交河戌迢迢征路火山東山上孤雲随
馬去
秦筝歌送外甥蕭正歸京
汝不聞秦筝聲最苦五色纏絃十三柱怨調
慢聲如欲語一曲未終日移午紅亭水木不
知暑忽彈黃鍾和白紵清風颯来雲不去聞
之酒醒淚如雨汝歸秦兮彈秦聲秦聲悲兮
聊送汝
與獨孤漸道别長句兼呈嚴八侍御
輪臺客舍春草滿穎陽歸客腸堪斷窮荒絶
漠鳥不飛萬磧千山夢猶懶憐君白面一書
生讀書千卷未成名五侯貴門脚不到數畝
山田身自耕興來浪迹無遠近及至辭家憶
鄕信無事垂鞭信馬頭西南幾欲窮天盡奉
使三年獨未歸邊頭詞客舊来稀借問君来
得幾日到家不覺換春衣高齋清晝卷羅幕
紗帽接䍦慵不着中酒朝眠日色高彈棋夜
半燈花落冰片高堆金錯盤滿堂凛凛五月
寒桂林蒲萄新吐蔓武城㓨蜜未可䬸軍中
置酒夜撾鼓錦筵紅燭月未午花門將軍善
胡歌葉河蕃王能漢語知爾園林壓渭濱夫
人堂上泣紅裙魚龍川北盤溪雨鳥鼠山西
洮水雲臺中嚴公扵我厚别後新詩滿人口
自怜棄置天西頭因君為問相思否
送郭乂雜言
地上青草出經冬方始歸博陵無近信猶未
換春衣憐汝不忍别送汝上酒樓初行莫早
發且宿灞陵頭功名須及早歲月莫虚擲早
年已工詩近日兼注易何時過東洛早晚渡
盟津朝歌城邊柳嚲地邯鄲道上花撲人去
年四月初我正在河朔曾上君家縣北樓樓
上分明見恒嶽中山明府待君来須計行程
及早回到家速覓長安使侍汝書封我自開
送費子歸武昌
漢陽歸客悲秋草旅舍葉飛愁不掃秋来倍
憶武昌魚夢著只在巴陵道曾随上將過祁
連離家十年恒在邊劔鋒可惜虚用盡馬蹄
無事今巳穿知君開舘恒愛客摴蒱百金每
一擲平生有錢將與人江上故園空四壁吾
觀費子毛骨竒廣眉大口仍赤髭看君失路
尚如此人生貴賤那得知高秋八月歸南楚
東門一壷聊出祖路指鳳凰山北雲衣沾鸚
鵡洲邊雨莫歎蹉跎白髮新應須守道勿羞
貧男兒何心戀妻子莫向江村老却人
送魏升卿擢第歸東都因懷魏校書
陸渾喬潭
井上梧桐雨灞亭卷秋風故人適戰勝匹馬
歸山東問君今年三十幾能使香名滿人耳
君不見三峯直上五千仞見君文章亦如此
如君兄弟天下稀椎詞健筆皆若飛將軍金
印嚲紫綬御史鐡冠重繡衣喬生作尉别来
久因君為問平安否魏侯校理復何如前日
人来不得書陸渾山水佳可賞蓬閣閑時亦
應往自料青雲未有期誰知白髮偏能長壚
頭青絲白玉瓶别時相顧酒如傾搖鞭舉𬒮
忽不見千樹萬樹空蟬鳴
送張獻心充副使歸河西雜句
將門子弟君獨賢一從受命常在邊未年三
十巳高位腰間金印色赭然前日承恩白虎
殿歸来見者誰不羡篋中賜衣十重餘案上
軍書十二卷看君謀智若有神愛君詞句皆
清新澄湖萬頃深見底清冰一片光照人雲
中昨夜使星動西門驛樓出相送玉瓶素蟻
臘酒香金鞍白馬紫遊韁花門南燕支北張
掖城頭磧雲黑送君一去天外憶
送魏四落第還鄕
東歸不稱意客舍戴勝鳴臘酒飲未盡春衫
縫巳成長安柳枝春欲来洛陽梨花在前開
魏侯池舘今尚在猶有太師歌舞臺君家盛
德豈徒然時人注意在吾賢莫令别後無佳
句祗向壚頭空醉眠
送韓巽入都覲省便赴舉
槐葉蒼蒼柳葉黃秋高八月天欲霜青門百
壷送韓侯白雲千里連嵩丘北堂倚門望君
憶東歸扇枕後秋色洛陽才子能幾人明年
桂枝是君得
送李副使赴磧石官軍
火山六月應更熱赤亭道口行人絶知君慣
度祁連城豈能愁見輪臺月脫鞍暫入酒家
壚送君萬里西擊胡功名祗向馬上取真是
英雄一丈夫
送宇文南金放後歸太原寓居因呈
太原郝主簿
歸去不得意北京關路賖却投晉山老愁見
汾隂花飜作灞陵客憐君丞相家夜眠旅舍
雨曉醉春城鴉送君繋馬青門口胡姬壚頭
勸君酒為問太原賢主人春来更有新詩否
西亭子送李司馬
高高亭子郡城西直下千尺與雲齊盤崖緣
壁試攀躋群山向下飛鳥低使君五馬天半
嘶絲繩玉壷為君提坐来一望無端倪紅花
綠柳鶯亂啼千家萬井連回溪酒行未醉聞
暮鷄點筆操紙爲君題惜觧攜草萋萋沒馬
蹄
臨河客舍呈狄明府兄留題縣南樓
鳳陽城南雪正飛黎陽渡頭人未歸河邊酒
家堪寄宿主人小女能縫衣故人高卧黎陽
縣一别三年不相見邑中雨雪偏著時隔河
東郡人遥羡鄴都唯見古時丘漳水還如舊
日流城上望鄕應不見朝来好是懶登樓
寄西岳山人李岡
君隠處當一星蓮花峯頭飯黃精仙人掌上
演丹經鳥可到人莫攀隠来十年不下山䄂
中短書誰為逹華隂道士賣藥還
玉門關蓋將軍歌
蓋將軍真丈夫行年三十執金吾身長七尺
頗有鬚玉門關城迥且孤黃沙萬里百草枯
南隣犬戎北接胡將軍到来備不虞五千甲
兵膽力麤軍中無事但歡娱暖屋繡簾紅地
爐織成壁衣花氍毺燈前侍婢瀉玉壷金鐺
亂點野酡酥紫紱金章左右趨問着即是蒼
頭奴美人一雙閑且都朱唇翠眉映明眸清
歌一曲世所無今日喜聞鳳將雛可憐絶勝
秦羅敷使君五馬謾踟蹰野草繡窠紫羅檽
紅牙鏤馬對摴蒱玉盤纖手撒作盧衆中誇
道不曾輸櫪上昂昂皆駿駒桃花叱撥價最
殊騎將獵向城南隅臘日射殺千年狐我来
塞外按邊儲為君取醉酒剰沽醉爭酒盞相
喧呼忽憶咸陽舊酒徒
贈酒泉韓太守
太守有能政遥聞如古人俸錢盡供客家計
亦清貧酒泉西望玉關道千山萬磧皆白草
辭君走馬歸長安思君倏忽令人老
銀山磧西舘
銀山峽口風似箭鐡門關西月如練雙雙愁
淚沾馬毛颯颯胡沙迸人面丈夫三十未富
貴安能終日守筆硯
邯鄲客舍歌
客從長安来驅馬邯鄲道傷心叢臺下一旦
生蔓草客舍門臨漳水邊垂楊下繋釣魚船
邯鄲女兒夜沽酒對客挑燈誇數錢酩酊醉
時日正午一曲狂歌壚上眠
宿蒲關東店憶杜陵别業
關門鎻歸路一夜夢還家月落河上暁遥聞
春樹鴉長安二月歸正好杜陵樹邊純是花
感遇二首
五花驄馬七香車云是平陽帝子家鳳凰城
頭日欲斜門前高樹鳴春鴉漢家魯元君不
聞今作城西一古墳昔來唯有秦王女獨自
吹簫乘白雲
又
北山有芳杜靡靡花正發未及得採之秋風
忽吹殺君不見拂雲百丈青松柯縱使秋風
無奈何四時長作青黛色可憐杜花不相識
客舍悲秋有懷两省舊遊呈幕中諸
公
三度為郎便白頭一從出守五經秋莫言聖
主長不用其那蒼生應未休人間歲月如流
水客舍秋風今又起不知心事向誰論江上
蟬鳴空滿耳
衛節度赤驃馬歌
君家赤驃畫不得一圑旋風桃花色紅纓紫
鞚珊瑚鞭玉鞍錦韉黃金勒請君鞴出看馬
騎尾長窣地如紅絲自矜諸馬皆不及却憶
百金初買時香街紫陌鳳城内滿城見者誰
不愛揚鞭驟急白汗流弄影行驕碧蹄碎紫
髯胡雛金翦刀平明翦出三[騣-凶+(鬯-匕)]高櫪上看時
獨意氣衆中牽出偏雄豪騎將獵向南山口
城南狐兔不復有草頭一點疾如飛却使蒼
鷹飜向後憶昨看君朝未央鳴珂擁盖滿路
香始知邊將真富貴可憐人馬相輝光男兒
稱意得如此駿馬長鳴北風起待君東去掃
胡塵為君一日行千里
田使君美人如蓮花北鋌歌
美人舞如蓮花旋世人有眼應未見高臺滿
地紅氍毺試舞一曲天下無此曲胡人傳入
漢諸客見之驚且歎慢臉嬌娥纖復穠輕羅
金縷花葱蘢回裙轉䄂若飛雪左鋌右鋌生
旋風琵琶横笛和未帀花門山頭黃雲合忽
作出塞入塞聲白草胡沙寒颯颯飜身入破
如有神前見後見回回新始知諸曲不可比
採蓮落梅徒聒耳世人學舞只是舞姿態豈
能得如此
裴將軍宅蘆管歌
遼東九月蘆葉斷遼東小兒採蘆管可憐新
管清且悲一曲風飄海頭滿海樹蕭索天雨
霜管聲寥亮月蒼蒼白狼河北堪愁恨玄兔
城南皆斷腸遼東將軍長安宅美人蘆管會
佳客弄調啾颼勝洞簫發聲窈窕欺橫笛夜
半高堂客未回秪將蘆管送君杯巧能陌上
驚楊柳復向園中誤落梅諸客愛之聽未足
高捲珠簾列紅燭將軍醉舞不肯休更使美
人吹一曲
太白胡僧歌(并序)
太白中峯絶頂有胡僧不知幾百歲眉長
數寸身不製繒帛衣以草葉恒持楞伽經
雲壁迥絶人迹罕到嘗果峯有闘虎弱者
將死僧杖而觧之西湫有毒龍久而為患
僧器而貯之商叟前年採茯苓深入太白
偶值此僧訪我予恒有獨往之意聞而悅
之乃爲歌曰
聞有胡僧在太白蘭若去天三百尺一持楞
伽入中峯世人難見但聞鐘窗邊錫杖觧两
虎牀下鉢盂蔵一龍草衣不針復不線两耳
垂肩眉覆面此僧年紀那得知手種青松今
十圍心將流水同清淨身與浮雲無是非商
山老人巳曾識願一見之何由得山中有僧
人不知城裏看山空黛色
范公叢竹歌(并序)
職方郎中兼侍御史范公廼扵陜西使院
内種竹新製叢竹詩以見示美范公之清
致雅操遂爲歌以和之
世人見竹不觧愛知君種竹府庭内此君託
根幸得所種来幾時聞巳大盛夏翛翛叢色
寒閑宵摵摵葉聲乾能清案牘簾下見宜對
琴書䆫外看為君成隂將蔽日迸笋穿階踏
還出守節偏凌御史霜虛心願比郎官筆君
莫愛南山松樹枝竹色四時也不移寒天草
木黃落盡猶自青青君始知
優鉢羅花歌(并序)
參嘗讀佛經聞有優鉢羅花目所未見天
寳景申歲參忝大理評事攝監察御史領
伊西北庭度支副使自公多暇乃扵府庭
内栽樹種藥為山鑿池婆娑乎其間足以
寄傲交河小吏有獻此花者云得之扵天
山之南其狀異扵衆草勢巃嵸如冠弁嶷
然上聳生不傍引攅花中拆駢葉外包異
香秀色媚景因賞而歎曰爾不生扵
中土僻在遐裔使牡丹價重芙蓉譽高惜
哉夫天地無私隂陽無偏各遂其生自物
厥性豈以偏地而不生乎豈以無人而不
芳乎適此花不遭小吏終委諸山谷亦何
異懷才之士未會明主擯扵林藪耶因感
而爲歌歌曰
白山南赤山北其間有花人不識綠莖碧葉
好顔色葉六瓣花九房夜掩朝開多異香何
不生彼中國兮生西方移根在庭媚我公堂
恥與衆草之爲伍何亭亭而獨芳何不爲人
之所賞兮深山窮谷委嚴霜吾竊悲陽關道
路長曾不得獻于君王
醉後戲與趙歌兒
秦州歌兒歌調苦偏能立唱濮陽女座中醉
客不得意聞之一聲淚如雨向使逢着漢帝
憐董賢氣咽不能語
漁父
扁舟滄浪叟心與滄浪清不自道鄕里無人
知姓名朝從灘上飯暮向蘆中宿歌竟還復
歌手持一竿竹竿頭釣絲長丈餘鼓枻乘流
無定居世人那得識深意此翁取適非取魚
醉題匡城周少府
婦姑城南風雨秋婦姑城中人獨愁愁雲遮
却望鄕處數日不上西南樓故人薄暮公事
閑玉壷美酒琥珀殷穎陽秋草今黃盡醉卧
君家猶未還
燉煌太守後庭歌
燉煌太守才且賢郡中無事高枕眠太守到
來山出泉黃沙磧裏人種田燉煌耆舊鬢皓
然願留太守更五年城頭出月星滿天曲房
置酒張錦筵美人紅妝色正鮮側垂高䯻插
金鈿醉坐蔵鈎紅燭前不知鈎在若箇邊為
君手把珊瑚鞭射得半叚黃金錢此中樂事
亦巳偏
梁州舘中與諸判官夜集
彎彎月出挂城頭城頭月出照梁州梁州七
里十萬家胡人半觧彈琵琶琵琶一曲腸堪
斷風蕭蕭兮夜漫漫河西幕中多故人故人
别來三五春花樓門前見秋草豈能貧賤相
看老一生大笑能幾回斗酒相逢須醉倒
喜韓樽相過
三月灞陵春巳老故人相逢耐醉倒甕頭春
酒黃花脂禄米只充沽酒資長安城中足年
少獨共韓侯開口笑桃花點地紅斑斑有酒
留君且莫還與君兄弟日攜手世上虛名好
是閑
酒泉太守席上醉後作
酒泉太守能劍舞高堂置酒夜擊鼓胡笳一
曲斷人腸座上相看淚如雨琵琶長笛曲相
和羌兒胡雛齊唱歌渾炙犂牛烹野駞交河
美酒金叵羅三更醉後軍中寢無奈秦山歸
夢何
登古鄴城
下馬登鄴城城空復何見東風吹野火暮入
飛雲殿城隅南對望陵㙜漳水東流不復回
武帝宫中人去盡年年春色為誰来
偃師東與韓樽同詣景雲暉上人卽
事
山隂老僧觧楞伽穎陽歸客遠相過煙深草
濕昨夜雨雨後秋風渡漕河空山終日塵事
少平郊遠見行人小尚書磧上黃昏鐘别駕
渡頭一歸鳥
