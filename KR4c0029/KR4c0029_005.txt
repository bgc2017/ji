岑嘉州詩卷之五
七言律詩(十一首)
和祠部王員外雪後早朝即事
長安雪後似春歸積素凝華連曙暉色借玉
珂迷曉騎光添銀燭晃朝衣西山落月臨天
仗北闕晴雲捧禁闈聞道仙郎歌白雪由來
此曲和人稀
奉和中書賈至舍人早朝大明宫
雞鳴紫陌曙光寒鶯囀皇州春色闌金闕曉
鐘開萬戶玉階仙仗擁千官花迎劔佩星初
落柳拂旌旗露未乾獨有鳳凰池上客陽春
一曲和皆難
西掖省即事
西掖重雲開曙輝北山疎雨點朝衣千門柳
色連青鎻三殿花香入紫微平明端笏陪鴛
列薄莫垂鞭信馬歸官拙自悲頭白盡不如
巖下偃荆扉
九月使君席奉餞衛中丞赴長水
節使横行西出師鳴弓擐甲羽林兒臺上霜
威凌草木軍中殺氣傍旌旗預知漢將宣威
日正是胡塵欲滅時爲報使君多泛菊更將
弦管醉東籬
使君席夜送嚴河南赴長水
嬌歌急管雜青絲銀燭金杯映翠眉使君地
主能相送河尹天明坐莫辭春城月出人皆
醉野戌花深馬去遲寄聲報爾山翁道今日
河南勝昔時
暮春&KR0593;州東亭送李司馬歸扶風别
廬
柳嚲鶯嬌花復殷紅亭綠酒送君還到來函
谷愁中月歸去磻溪夢裏山簾前春色應須
惜世上浮名好是閒西望鄕關腸欲斷對君
衫䄂淚痕斑
赴嘉州過城固縣尋永安超禪師房
滿寺枇杷冬着花老僧相見具袈裟漢王城
北雪初霽韓信壇西日欲斜門外不須催五
馬林中且聽演三車豈料巴川多勝事為君
書此報京華
奉和相公發益昌
相國臨戎别帝京擁旄持節遠横行朝登劔
閣雲随馬夜渡巴江雨洗兵山花萬朵迎征
盖川柳千條拂去旌暫到蜀城應計日須知
明主待持衡
奉和春日幸望春宫應制
和風助律應韶年清蹕乘高出望仙花笑鶯
歌迎帝輦雲消日霽俯皇川南山近獻仙杯
上北斗平臨御扆前一奉恩榮歡在鎬空知
率舞聽薰絃
首春渭西郊行呈藍田張主簿
廽風度雨渭城西細草新花踏作泥秦女峯
頭雪未盡胡公陂上日初低愁窺白髮羞微
禄悔别青山憶舊磎聞道輞川多勝事玉壷
春酒正堪攜
秋夕讀書秋幽興獻兵部李侍郎
年紀蹉跎四十強自憐頭白始為郎雨滋苔
蘚侵階綠秋颯梧桐覆井黃驚蟬也觧求高
樹旅鴈還應厭後行覧卷試穿隣舍壁明燈
何惜借餘光
