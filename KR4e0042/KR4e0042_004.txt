靜菴集卷四明張羽撰
五言絶句
雜咏
空山無四隣閑扉映秋水時有負樵人唱歌白雲裏
秋夜臥病
清齋夜方寂臥病誰相親秋螢如有意殷勤来照人
題蕉
移得山後蕉種傍山前屋扶疎數葉開還如山後綠
綠綺含風弱芳緘卷露新憶在閑庭院婆娑映玉人
題畫
江水綠沉沉危峯倒夕隂何人倚高閣月出聽龍吟
白雲飛不盡青山斷復通澗道多機杼時鳴春樹中
長松生夏寒野水淨人目借得相牛經閒来石上讀
舟隨烟鶴遠行盡碧溪灣歸来北忩下寫得向来山
一雨漲新綠雲開四山繞人掩蓽門深斜陽照江鳥
高人自無偶獨向亭中坐日落山風来時聞松子墮
落日四山遶空亭面面開白雲如有待山人殊未来
澗路獨行遲閒雲逐杖藜欲尋泉落處應祗野猿知
絶句
荒村無四隣茅齋深夜雨田犬時一鳴厨人時中語
十載湖邊客何人伴杖藜登山臨水興惟有阿通知
題萱
佳人重生男競種宜男草東隣有孀婦對花空自老
塞馬圖
弓劔隨身帶閼氏細馬䭾天寒水草遠更過白狼河
陣火照紅雲龍庭戰未分全家上馬去應避李將軍
重午四咏守宫艾虎百索辟兵符
玉杵搗香酥試入来紅髓底用苦關防妾身清似水
作偽欲成真獰猙門上挂若教鬼有靈看来應未怕
千絲復萬縷向兒臂上纏教兒長夀命一寸一年年
四海靜無塵干戈化縉紳兵符何用戴聊復應時新
雜題
我掩手中卷爾罷膝間琴相看坐成晚山水有餘音
竿櫂每隨身情於白鳥親一蓑江上老閱盡往来人
岩雲餘輕素紅葉當風墮林亭江色多誰能来此坐
雲寒鳥歸急落日千峯歛不見暮樵歸林扉靜中掩
紅葉下秋浦歸帆未到家今朝五兩正直過長風沙
題章舟隠畫
扁舟小於葉来往橫塘裏為看青山多畫得青山似
觀魏武紀有感
促路蜉蝣短雄心日月長玉床飄繐帳猶自戀餘香
題倭翁
萬里扶桑國年年貢扇来皇都無酷暑賜爾拂塵埃
山居七詠題畫送周伯陽
盤雲陟危磴十步五迴坐道旁無虎跡曾有遊仙過
右遊仙頂
秀出衆峯頂尋常雲霧裡上有萬年松食之令不死
右白石塢
澗路行將盡高閣倚空虛月明萬籟盡空山聞讀書
右茅塢
空林無人行下有百年墓洒掃復何人蕭蕭白楊樹
右崑崙山
竹林路隂隂尋幽不覺深不比羊腸坂空傷行客心
右九曲山
偶逐微官去暫掩林中宅手種茱萸樹歸時高幾尺
右泠墳
春風試茶處潭上葛花開去盡同遊伴傷心此獨来
右月潭
林臯秋色圖
岩雲擁輕素紅葉當風墮秋色滿空亭無人来此坐
碧岫晴雲圖
嵐深山影寒樵響不知處綠樹早鶯時千峯一家住
題竹
幸逃斤斧憂獨抱風霜節時有饑禽来枝頭弄明月
四賢詩(并引)
洪武十一年命天下郡縣脩志書平陽魏公同知湖
州寔蒞其事舊志郡縣官惟守令有題名餘皆不錄
至是吳郡續志自僚佐以下皆得書焉其固為忠厚
而不没人善盖如此他日又摘晉唐以来郡守之尤
者四人為勝游圖以致其尚友千載之意云
勝日罷書經揚舲出遠坰清流兼峻嶺應不减蘭亭
昨别征西幕神閒務亦閒此中可高臥何必是東山
刺史放衙早輕舟泛碧池祗應官事了来寫放生碑
聞道蘇灣裡蘇公舊此遊湖天風物好應勝在儋州
寄方以常
水竹小忩西新詩待我題相過雖不厭只怕踏春泥
清晨眺高閣積雨春陽晦望望君愈遥青山愁獨對
六一泉
醉翁去已久廢寺泉流圃朝来春雨深照見山雞舞
蘇公堤
冷落百花朝無人上畫橋東風吹綠草依舊舞裙腰
保公岩
青苔滿石龕隠隠砌趺跡想見夜禪深岩前雨花積
寺所書所見
蕩子秋未還䨇蛾歛寒翠微步入蓮宫誰知此中意
脩廊行復怯風吹合歡帶小立避遊人佯對香爐拜
蘭室五詠
雜麝猶能别兼風更不分靜時還自得覓處却無聞(右香)
秋風凋綠豔芳氣生来歇但使本根在寧愁蕭艾沒(右根)
冒土紅初茁緣池綠漸縈道人偏愛惜不敢下階行(右芽)
泛露光偏亂含風影自斜俗人那解此看葉勝看花(右葉)
能白更兼黃無人爾自芳寸(闕)無不大容得許多香(右花)
題畫
孤村翳餘景秋風在空谷落日淡烟蕪坐看千里綠
谷口人未歸凉風滿林樾孤村雲氣深千山雨初歇
問徐道士病
修竹閉雲房細路穿亂石如何塵中人来問仙家疾
月潭試茶
乞火從山婦臨流煮澗芳怪来泉味好併帶落花香
水邊桃花
何處惜春華芳桃水際花明朝風雨後流落傍誰家
方園雜咏
抱甕汲晨井灌餘烟景微獨坐卷脩綆園芳猶滿衣
右憩甕臺
小坂平如掌春深綠草肥牛羊識家近日夕自能歸
右牛羊坂
北亭望南隩高林懸薜蘿日莫烏聲急時聞勞者歌
右南隩
坐愛蘼蕪綠王孫罷遠游不似湘江上千里動離愁
右芷徑
故苑金溝斷荒園碧草秋南朝多帝澤曾向此中流
右古溝
采采不盈襜幽芳逐微步欲為公子裳敢謂行多露
右采藍逕
杖藜成獨往青林人迹稀日晏迷歸路翠實罥秋衣
右蒼耳林
舉頭見南山相去能幾里莫言不在山看山如屋裏
右見山坡
隣近列仙居瑶林閟清境夜深明月来送過旛幢影
右道林
結屋連碧篠虚牖抱園開如何天上月移向壁間来
右月牖
園井汲寒綠當忩煮金屑應有山僧来從君泛春雪
右茶宴室
一壺兼一杖獨行東墺裏稚子倚柴門孤烟屋頭起
右東墺
戲呈金以貞(以貞曾許香鼎因詩覓之)
性同韋刺史坐處愛焚香寶鼎并雞舌煩君早寄行
寢齋夜咏
沉沉寒夜裏寂寞有誰憐賴得忩間月猶能照獨眠
題橫塘萱草用酒字韻
酒號忘憂物花名乃相偶憂来對花坐何如飲美酒
七言絶句
題畫
九疊屏前水倒垂古今唯有謫仙詩道人杖策窮源去
寫得峯頭乍落時
雙馭圖
内官粧束樣能齊苑路春風信馬蹄共說放朝無一事
看花直到夹城西
悼高啟
燈前把酒淚雙垂妻子驚看那得知江上故人身已死
箧中尋着寄来詩
消息初傳信又疑君亡誰復可言詩中郎幼女今痴小
遺藁千篇付與誰
生平意氣竟何為無禄無田最可悲賴有聲名消不得
漢家樂府盛唐詩
絶句
凭闌兩客怨斜曛此日同吟只欠君江閣雖高猶不見
幾重山水幾重雲
挽楊基
恨不尋君未死前須臾離别便千年慰人幸有童烏在
他日應能續太玄
絶句
青苔黃葉掩柴扉遠客無端夜憶歸林外月斜童子睡
獨臨殘燭解寒衣
夏雨新霽圖
看圖憶得住山阿茅屋深深隠薜蘿風雨過来啼鳥靜
白雲更比綠雲多
題倭翁
小國貢来東海外尚方分給午門前終身永保君王賜
總遇秋風莫棄捐
青宫甲觀倚雲開侍從如雲總俊才昨暮傳宣容握扇
丹墀清曉謝恩来
贈五河驛丞孫本
驛樓欎欎古河濱日日征帆送使臣不共燈前一杯酒
誰知亭長是詩人
登韓信城望漂母墓
遶城春水綠含漪遥憶沙頭澼絖時若愛當時一杯飯
千年孤冡有誰知
題畫二首
千里生還不負期入門成喜復成悲忽看畫裏青山色
猶道長干雨後時
孤舟五月發金陵遥見家山喜不勝却憶石頭城上望
白雲何處是吳興
贈卜者
老依卜市不論錢習靜年来白已玄安得相逢王輔嗣
垂簾閒坐說先天
暮過西崦
白水泱泱遶壊堤隔林遥聽夕陽雞閒行每到東邊少
為有青山在屋西
題畫
百道清泉石上流白雲初起亂峯秋此中疑有陶弘景
高臥松風第一樓
舊是雲山自在身誤將書劍逐風塵犢車何日移家去
還作條桑種杏人
橫雲疊嶂圖
丹崕碧嶂杳難攀臺殿高低積翠間試遣北人来看着
多應說似洛陽山
題畫贈長興杜典史濬(其人曾任武昌肆射平其鄉里地名)
下若溪頭山似戟武昌門外柳如烟何如肆射平其去
束帶閑畊墓下田
題畫贈稅司吏
緡錢筭罷無餘事日日溪頭醒復醉長安七相并五侯
何似吳興折腰吏
夢中賦
西施江上采荷花孔盖如雲萬扇遮如今不敢人窺着
昔日人看隘若耶
重午迴文
輕羅扇試新詞好玉臂雙(闕)綵縷長清簟晝閒人鬭草
午風微裊篆爐香
寄靈隠良泐二長老
兩禪相對一燈懸鷲嶺龍宫地悄然七百年来無好句
泉聲空遶寺門前
孟浩然雪竹圖
雪滿秦京欲去遲故人當路謾相知平生多少驚人句
却向君前誦怨詩
劉伶謝安陶潛王羲之像
鹿車載酒竹間期不記山妻泣諫時已識形骸為外物
何須荷鍤鎮相隨
典午風流數謝公高標自許伯夷同桓郎跋扈苻郎健
都在尚書雅量中
五兒長大翟妻賢解綬歸来只醉眠籬下黃花門外柳
秋光不似義熙前
白葛為巾不裹頭蘭亭會裡最風流老来忘却觀鵝癖
只愛山人許遠遊
林下燒笋
亂堆黃葉就林邊火力均時味已全日暮棲禽疑未下
竹根猶自起殘烟
題畫
玉洞仙桃萬樹花樓臺彷彿蔡經家神丹煉就何曾服
乞與山童飼白鴉
月滿瑶壇露氣清三花樹底坐吹笙到門解說長生理
只有茅家好弟兄
題手畫雲山圖贈王生泰
積善橋東舊宅間獨隨阿母住青山鹿車奉引行春去
多在雲松九𤨏間
聽老人琵琶
老来絲索久相違心事雖存指下微莫更重彈白翎雀
如今座上北人稀
梅雪軒
山如東郭先生里屋似西湖處士家為問軒中清白吏
還應比雪吐梅花
雲山圖
薜荔花開僧舍閒佛香時列竹忩間朝来小試南唐墨
寫得溪南數叠山
舟次孤山
水遶荒山路半斜墓園無主属官家我来正是梅開日
滿目蓬蒿不見家
最勝亭感舊
絲雨微消紫陌塵湖光冷落似無春朱門記得曾来處
楊柳青青不見人
海會僧房
床頭書卷綠牙籖病起名家手自拈氣息未回禪誦少
猶能彈舌講楞嚴
寄友
客路尋常怨别離况逢秋色倍堪悲一封書到千山莫
正是思君獨坐時
哀宋君女阿歸
客来喚出最鍾情暫别誰知便隔生昨日閩州書信到
傷心猶有阿歸名
曉發嘉興
城烏啼散驛樓空一舸蒼茫曙色中不是故人今夕共
定應愁絶雨兼風
舟中聞歌
何處清歌短更長渚風沙雨共淒涼不須直向天涯聽
一日辭家已斷腸
雨中想東園杏花
齋居清晝四無隣黃卷中間過半春落盡杏花渾不看
少年人似老年人
東園報杏花未開
芳葩未拆避春寒日日煩君繞畫闌莫是主家曾見慣
含情欲待外人看
懷黃野得
疎散元非用世才日高林戸尚慵開為怜湖上青山好
行到冬青樹底来
孟浩然像
横門雪滿放朝回油壁金鞍覆地来誰是蹇驢烏帽客
解吟花逼豔陽天
頭陀菴聪道者房
苦行能便自小持松龕寂寂到人稀齋厨日晏孤烟起
童子新將施米歸
題淵明白衣送酒圖
幾迴咲把菊花枝遥望南山自咏詩不值白衣人送酒
豈堪懷抱獨醒時
寄題蘭室柳湖歸隠圖
挂冠歸去祗看山心寄孤嵐野鶴間試數同時戎馬客
幾人投老似君閒
寄蘭室
離思逢秋自不勝忽看書札恨翻增遥知雨絶林塘靜
獨坐高齋似定僧
又
行人共識孝廉家流水當門略彴斜日日高堂稱夀罷
倚欄閑看紫荆花
題徐賁畫南浦亭圖
離離烟樹接通津南浦亭前碧草春客裡見圖先淚落
只緣身是此鄉人
靜菴集卷四
