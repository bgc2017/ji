靜菴集卷二明張羽撰
七言古風樂府歌行長短句
題沈氏宜春堂屏風徐給事賁所畫春雲萬嶂
休文堂前花滿枝風物四時春更宜前年三月宴客時
傳觴擊鼓但恨遲坐中才子姑蘇客衆裡翩翩好顔色
醉来意氣為傾倒千里江山出胸臆夀屏十尺色且鮮
千嶂萬嶂含春烟客子疑行㶚橋路人家似住武陵源
山僧投寺亂松裏山下鳥啼人未起關門日出金瑣開
雙堠平臨楚江水江水湘雲互蔽虧渚宫遥隔望霏微東崦
晴垂西崦雨何處長歌樵子歸亭下流泉春浩浩上有
居人往来道相過搃是看山人衣冠各别心事好主人
愛說不下堂清晨掃地坐焚香晴日似見孤雲起莫對
疑聞澗草芳夫君生平於我厚記得新詩長在口長干
一去無尺書謾對此圖嗟妙手一行作吏此事廢從前
(闕)癖今除否遥知紫陌紅塵下每為雲山一回首人生
適意在杯酒浮雲萬事亦何有君乎何日歸去来雨裏
青山待君久
晝雲山歌
我昔曾遊廬嶽頂欲上青天凌倒景山中白雲如白衣
片片吹落春風影雲晶晶兮花冥冥萬壑送盡洪濤聲
歘然置我滄海上金銀樓觀空中明上清真人咲迎客
夜然桂枝煑白石手持鳳管呌雲開虎咆龍吟山月白
明發邀我升東峯導以絳節䨇青童天雞先鳴海日出
赤氣照耀金芙蓉屏風九疊花茸茸霧閣雲忩千萬重
胡不置我丘壑中一朝折翅投樊籠空留萬片雲掛在
清渡千丈之寒松愁来弄翰北忩裡貌得雲山偶粗似
遂令殘夢逐秋風一夜孤飛渡江水夢亦不可到圖亦
不可傳不如早賦歸来篇仙之人兮待我旋安得齷齪
塵埃間坐令白雲摧絶無與歸青山咲我凋朱顔
寄生碧桃花歌
少年慣作看花客陌上桃花搃相識春風一向此中偏
一種花開千種色只愛深紅間淺紅君家此本更不同
枝上白雲吹不散階前明月照疑空一從一衡根各别
香土斜封愁欲折西筵紅(闕)人半醉忽見此花驚是雪
武陵秦人那得知河陽滿縣徒爾為當時春風千樹錦
未比君家璚樹枝翠禽欲来愁易見蛺蝶栖時難可辨
紅粧美人嬌如花着向花間應掩面花今正開鸎亂啼
酒醒拈筆為君題羨君兄弟如虹蜺豪飲不愁花下迷
玉壺清酒金偏提秦筝琵琶羌管齊走覓橋西舊酒(闕)
莫待風雨花成泥
題徐給事畫
黃門給事三十餘面如紅玉少有鬚風骨豈是山澤癯
問着只愛山中居前年版下鶴頭書徵起直上青雲衢
文華堂高凌紫虛出入侍從陪金輿排方小帶紅羅襦
精神宛如馮子都朝下手帖八尺殳左旋右轉風生軀
有時自臂雙雕胡命中疊發爭讙呼歸来賓客滿直廬
京城酒貴不住沽爛醉坐比蒼頭奴執燭寫此雲山圖
方今臺閣多文儒似君才藝衆中無文官侍中武金吾
不負堂堂美丈夫山中故人交不疎十年貧賤長相俱
升沉忽如鳥如魚麋鹿豈與羣龍趨見君此畫長嗟吁
關西行李今何如祝君名成歸五湖来尋高陽舊酒徒
不辭解衣貰玉壺與君重醉黃公壚
米南宫雲山歌
古之畫法不復見六朝人物留遺譜後来山水出新意
二李三王差可覩洪谷之後有關仝營丘渾雄獨造古
華原處士筆竒崛餘子紛紛何足數郭熙平遠疑有神
北苑爛漫皆天真畫院宣和衆史集俗筆姿媚非吾倫
豈知南宫迥不羣一掃萬古丹青塵神閒筆簡意自足
窈窕青山行白雲黃侯黃侯安得此元氣淋漓猶滿紙
晴忩拂拭對高秋恍惚神遊華山裏生平畫癖奈此何
為子試作雲山歌珍藏什襲君須記世間名畫今無多
題畫雲山圖
余既為公衡作此圖公衡復求余詩其上遂為賦此
時洪武丁已八月十九日也此畫遺逸在苕城
前代何人畫山水長安關童營丘李華原特起范中立
三子相望古莫比亦有北苑與河陽後来作者誰能當
米家小虎出逸品力挽元氣歸蒼茫房山尚書初事米
晚自名家稱絶美藝高一代誰頡頑只數吳興趙公子
當時弭節匡廬峰曾寫太平興國之神宫五峯却立疑
爭雄臺殿突兀分青紅中有雲氣如游龍我對此圖臥
三日頓令竒氣生心胸亂来學士遭漂蕩文藝草草誰
為工筆精墨妙心更苦安得再有前賢風嗚呼乾坤浩
蕩江海闊使我執筆將安從
寄題天目山房歌
昔臥香爐頂(闕)觀山海圖東游擬拂華盖雲下瞰弱水
窺蓬壺天公有目何不在天世傳寄在茲山顛兩泓碧
水涵霜鏡炯如䨇曈落天邊天高聽卑視亦宜然云有
十二清虛之洞府珠宫貝闕不可睹靈風颯颯卷飛雨
危石深林人上苦盤渦轉轂若雪山青天際際響天鼓
龍藏其中是耶非但見神魚作人舞慎勿戱之逢彼怒
頃刻滂沱淚下土前年南昌仙邀我望山雪神宫玉女
待我来欲往從之路超越若人有仙骨居與洞府鄰雙
童耕雲種瑶草石田自熟無冬春臥處烟霞飛枕席醉
裡山花落酒巾松風蘿月朝復暮坐見麻姑白髮新我
欲駕白鹿共子攀雲岑請天開兩目照我一片冰雪之
清心但恐此目不司視如星有箕斗不可簸與斟且復
臨澤潄金碧聽我長歌金石音不然倒却池中水釀作
百斛之春酒共君酣醉臥雲林洪崖舉手或相接更結
丹梯千萬尋
為童文學題韓介玉畫
我識河東老詞客鶴骨伶俜長八尺白頭徒步拾八侯
人生變化誰能測將軍跋扈天為傾公持寸管力與爭
當時直氣動朝野至今文采傳諸生諸生白面今已老
三載漁官空(闕)倒罷歸百事無所為萬壑千岩恣揮掃
丹丘玄圃落眼前澗水松風鳴浩浩由来絶藝出天機
俗吏紛紛爭醜好吳興博士今鄭虔故山未歸雪滿顛
今年召對席屢前蒙恩親賜水衡錢歸来見畫心茫然
拄杖欲問金華舡金華之洞小有天下與五嶽相鈎連
初平鍊丹去成仙弟兄相隨風翩翩洞前白不如羊眠
我欲訪之何由緣安得與子相周旋饑飡紫芝拾瑶草
石上一咲三千年
余將軍篆書榻本歌
余將軍守舒州舒州之城大如礪長江西来遶城流賊
船如雲壓城硠將軍提劍坐城頭劔未動賊已奔鯨鯢
蔽江江為渾孤軍六年二百戰王師不来城自存無兵
猶與戰無食安可支豈無愛妾與愛馬殺之不解壯士
饑力盡(闕)竭將奚為倉皇齚舌罵不已義士三千同日
死只今猶有盡忠池碧血清泠化為水將軍持節東州
時作此篆書形崛竒妙墨已隨神物化好事當時臨得
之雖非其真意獨在垂金屈鉄蟠蛟螭我拜重是忠臣
迹秦相雖古其人非嗚呼將軍此書配者誰請君摹取
浯溪石上中興碑
題徐士元畫夏木圖
董元夏木不可見俗本紛紛何足觀徐郎筆力能扛鼎
寫此千章生晝寒隂森似有神靈會偃蹇直作蛟螭蟠
天雞曉鳴清籟發木客夜度雲旗翻林下文人行杖藜
石根葉落失舊蹊孤童襆被向誰宿山風蕭蕭日薄西
商岩紫芝復何有武陵桃花元易迷人間&KR1043;洞不可處
莫畏虎嘯兼猿啼(原作商顔紫芝不可食)
贈瘍醫宣氏
長橋下壓蛟龍宫岸上人家如鏡中道人賣藥臨溪水
醫得青蛇是龍子報恩不受千金珠龍伯親傳海上書
門前扶杖人如市妙術何愁三折臂燕支山前白草秋
冷入金瘡淚欲流安得神丹從爾乞提携玉龍還向敵
贈倭翁
東夷来語嗢吚聖人當天九有服小臣螻蟻將安歸萬
夫伐竹扶桑涘夜搗水苔成側理製為鵲尾扇參差再
拜獻入金門裏君王垂衣坐法宫天飇(闕)清秋同尚
方受獻應無用分頒徧與羣臣共朝下從容冰井臺人
人襟袖南薰動倭翁来東夷平揚皇風四海清
題遵道墨竹歌
墨竹昉自何人始輞川石刻今餘幾後来蕭悅稍出羣
香山侍郎獨稱美洋州太守善寫真長帽先生差可儗
江南謾作金錯刀枝葉離竒何足齒北方作者誇澹游
房山繼之妙莫比湖州公子最擅名同時亦數薊丘李
薊丘有子能傳家筆勢翩翩此其是一竿玉立無因依
風露淋漓猶滿紙想當塗洒發幽興靜對山僧北忩裏
江湖無人老成盡百藝荒涼今已矣展圖三歎墨君堂
秋聲滿座悲風起
題沈御史所藏倪雲林竹并竹枝歌
雲林之子有仙骨平生好潔如好色紛紛濁土等蟲沙
嗚呼瓉也何由得憶昔常登清閟堂黃金寳鴨共焚香
(闕)京妙墨僧繇畫示我不啻千明璫人間萬事如飛電
洗玉池空人不見李子城東土一丘何人為著黔婁傳
綉衣使者騎青&KR1301;曾聽竹枝湘水東歸来見此如夢寐
巴陵洞庭生眼中江湖豪翰今零落君厚此圖良不薄
愧我題詩憶故人黃雀何年下寥廓
望太湖
登高丘望遠澤蓬莱三山不可測何如太湖綠萬頃
洞庭連娟向空碧東風吹盡吳天雲玉盤雙螺翠堪摘
我昔東游鳳凰臺嵯峨巨艑如山来白波不動鏡光曉
雲帆萬點爭先開中流回首心茫然恍如乘雲行九天
驚濤忽逐迴風旋砰雷轉轂若雪山龍伯鬼國見眼前
失勢一落充蛟涎舟師指浪呪浪婆我獨再拜不敢言
平時之險且如此何况震蕩洪荒先帝堯咨嗟逾九年
黃能無勲幽羽淵有子大聖與天同一朝出我羣魚中
試觀此湖險始知四載功如何草木華無心謝春風吳
越之事良可鄙虎戰龍爭方未巳水犀百萬今安在唯
見夫差白雲裡鴟夷身退不言功不直湖中一杯水我
欲臨流呌神禹湘娥鼓瑟馮夷舞盡挽湖波變春酒醉
臥扁舟弄烟雨
題胡廷暉畫
畫師我識吳興胡身長八尺蒼髯鬚目光至老烟不枯
藻繪萬象窮錙銖大兒十歲能操觚小兒五歲能含(闕)
得錢不共酒家需時復縱博為歡娛魏公家藏摘瓜圖
妙筆不啻千明珠胡一見之神(闕)蘇以指畫肚潛臨摹
落筆便與前人俱祝融撑空閣道孤朝雲暮雨相縈紆
中天碧瓦仙人廬下有桃源風景殊雞犬似是先秦餘
潯陽山客山澤癯自從喪亂遭窮途幸逢治世容微軀
堯舜亦有巢由徒已辦小艇長鬚奴便欲往從漁父漁
江湖此境何地無(趙文敏公家藏小李將軍摘瓜圖歴代寳之嘗命廷暉全補之廷暉私記)
(其筆意由此畫法大進故詩及之)
題青并雲林圖見前不復錄趙彦徵畫葵軒歌
為金脩撰賦
昔君種葵吳門東南風五月花茸茸年年走馬看花去
君家有酒如花紅(闕)君種葵荆山下五月開花還遶舍
看花對酒豈無人祗憶故人無在者種花人在未成翁
何事看花人不同我亦當時看花者忽到花前如夢中
握君手為君夀但願長看君花酌君酒
驛船来
驛舡来鼓如雷前舡去後舡催前舡後舡何敢住鋪陳
惡時逢彼怒畫屏綉褥紅氍毺春夢漸醒過舡去棹即
長跪勸使臣願官莫喜更莫嗔古来天地如郵傳送盡
忩忩無限人
梅花初月樓歌
吾聞仙人好樓居乃在閬風之圃玄洲之墟雲窗霧閣
千仞表青天十二金芙蕖風舟不可以逕度安能跨海
騎鯨魚新安先生列仙儒卜居半生茅未誅曉携青鹿
向烟霧一逕初入千縈紆桃源忽向眼中見風物但是
秦人餘五丁何年斧鑿樞洞戶夹立宁平舒紛紛過客
不敢有山君守護煩呵嘘先生結樓萬木杪迥如麗譙
雄且孤連峯忽斷西南隅開樓見月蛾眉初梅花千樹
雪不如飛觴醉月弄花影炯然身墮白玉壺侍郎結髮
讀父書十年閉樓山不看一朝徵起青雲衢珮玉日向
君門趍樓前梅花自開落樓頭明月還盈虛南忩孤燭
照歸夢覺来枕席非吾廬且當致身佐唐虞䕫龍豈容
混樵漁長干美酒熟可沽梅花如雪覆綠蕪神州月色
天下殊何用區區懷故都花間臥月紅氍毺人生花月
何處無
題錢舜舉溪岸圖
憶昔至元全盛日天子詔下徵遺逸吳興八俊皆竒才
秀邸王孫稱第一一朝玉馬朝周去諸子聲名捴輝赫
豈知錢郎節獨苦老作畫師頭雪白江南没骨傳(闕)稀
錢郎得之法更竒晴忩點染弄顔色得錢沽酒不復疑
今人祗知重花鳥豈識此圖奪天巧玄雲抱石雷雨垂
蒼山夾水龍蛇遶岸側溪迴共杳冥蒲稗深沉映魚鳥
漁舟乍隨迷烟散客子竟渡澄江曉自云布置師北苑
只恐庸工未深了卷餘更有魏公題字擬鍾王差未老
鄭侯得之恐神授使我一見喜絶倒雙溪流水清何極
門外南山空黛色文章翰墨何代無二子疇能躡其跡
為君題詩三歎息嗚呼古人難再得(吳興當元初時有八俊之目以子昂)
(為稱首而舜舉亦與焉至元中子昂被薦入朝諸公往往相攀附取宦逹而舜舉獨齟齬不合流連詩酒以終)
(其身故二公之詩各言其志而子昂微風有意覽者當自得之也)
題陳昇畫馬
開元之中馬獨盛秦漢以来難及之豈惟監牧效才藝
畫史往往稱神竒拳毛玉花最難寫祗許曾羈名當時
亦有弟子沙苑丞不解骨法空毛皮近代吳興趙公子
雍也其子名相馳後来陳昇號入寳昇今已老繼者誰
青桐颯颯凉風吹奚官朝出試馬時前者迴顧後者隨
精神不動鬃毛垂唐家四十三萬匹如此駿骨亦恐稀
嗚呼世間駑駘方滿地安得覩此真龍姿
題徐士元所畫(闕)面
營丘老山百世師後来學者有郭熙寒林平遠世豈有
往往贋本傳其疑吳興徐卿好心手貎得郭熙定真否
二三野人長松下茅屋正對青山口前者迴顧後者恭
抱琴傴僂隨孤童世間豈復有此輩定是栗里柴桑翁
請君更試虎頭筆為寫我象參其中
題幼文為費景祥寫古蕭山寺圖
山人手持酒一巵長跪向我求新詩自言此(闕)君所識
乃是河南使君之所為(闕)厓怒瀑形絶竒天門閣道相
因依中有臺殿橫天梯金繩碧瓦光參差使君當年作
此時祗是昂藏一布衣豪雄意氣今已(闕)圖畫應知得
者稀右丞輞川不易得此公名位豈卑微請語世上悠
悠者人生貧賤安可欺人生貧賤安可欺
潯陽張羽為景祥題是日積雨新霽風日清美余
與野得黃君公衡沈君携酒會飲其家酒酣耳熱
率爾賦此不能工也
畫山水行題沈子幹所藏趙待制江浦歸帆秋
林瀟洒二圖
古来名畫傳父子唐有二李蜀兩黃吳興公子冠當代
雍也繼之早擅場太祖子孫盡龍種毛骨固是非尋常
珊瑚寳玦久零落空有妙藝傳文章至元天子親召見
徒步便賜中書郎奏園每得天顔喜盛以金匱白玉堂
遂令世人爭貴重門戶雜遝如堵墻雍初騰踔晚一(闕)
五陵豪氣無時忘吳姬越豔坐相擁始(闕)落華揮縑緗
五日十日一水石屏障彷彿生輝光君家雙圖何所得
私印乃出牟陵陽一圖汗漫秋水闊客子喜甚高帆張
山僧暝投雲際寺殿影洸漾涵瀟湘一圖崒峛孤峯起
空林葉赤天已霜蹇驢烏帽喜蕭散佀是漢代綺與黃
風塵澒洞二十載錦題玉軸多散亡圖書祗應天上有
人間那得千金藏從来好事多成(闕)雲(闕)過眼如毫芒
君不見王家相家勢盡時複墻走軻不得將何如城南
佳山水千崖萬壑摩青蒼與君對此飲美酒雖無南宫
北苑吾何傷
題姚運使寫谿山仙舘圖歌
去年君為郡文學獨抱遺經憎命薄出門無馬坐無氊
拜迎官長常作惡今年君為轉運使殊恩親出官家賜
月給太倉三十斛况復官閒少公事人生貴賤翻覆間
世上悠悠那解此憶昨訪我當嚴冬寫此谿山三數重
驊騮一去了無影空有遺跡泥沙中閒道河間古城郭
出門遥見滹沱水何如為畫古邯鄲珍重函封寄千里
去年冬姚君繼華過予戴山寓舍會飲順德堂為
仲倫寫此圖今年春遂為文學徵除河間運使秋
八月張羽賦此
題唐子華雲山歌
國朝畫品誰第一房山尚書趙公子二公何以能絶倫
丘壑乃自胸中起由来書畫搃心畫政自不在丹青裏
當時豈無劉與商屏障紛綸何足齒唐侯自是吳興秀
愛畫彷彿郭與李長松平遠早已工更上歙州看山水
歸来却師董北苑參以房山勢莫比始知絶藝老更成
畫師俗輩那知此此圖三尺誰為贈雲氣蒼茫石磈磊
牛羊未歸樵子出戶牖寥落蒼崖底寫成不題歲月字
要是頭白居鄉里乾坤浩蕩江海空後人未續前人死
為君題詩三歎息世上好手今餘幾鳴呼尚書公子不
復見得見唐侯斯可矣
題王元章墨梅
王郎志竒貎亦竒與世落落噤莫施一朝騎牛入都市
關吏不識誰何之歸来老作會稽客千戈歘起西南陲
青袍白馬風塵裡越州城邊戰不已雄襟自許魯仲連
一箭無成身已死世上空餘寫墨花只將名姓華光比
嗚呼人生有才不盡用古来埋没皆如此
題便面
近代丹青誰第一南有魏公北有高風流雄混各臻致
下視劉商兒女曹百年零落作者少大夫文藝供草草
山川英氣何代無我總有心嗟欲老君不見房山翁曾
寫太平興國宫五峯秀出青芙蓉雲氣鬱鬱如游龍千
金拱璧不可博一朝焚棄隨飄風世間神物久已化紛
紛粉墨何由工嗚呼乾坤浩蕩江海闊使我執筆將安
從使我執筆將安從
趙魏公竹枝歌
趙魏公真王孫風流(闕)晳更能文丹青自比董北苑書
法兼工王右軍至元詔書徵草澤召見庭中推第一三
事趍朝賀得人萬乘臨軒賜顔色殿前落筆侍臣驚雞
林象郡搃知名夫人通籍宫中宴兒子承恩内裏行一
家三人書総好天子頻稱古来少疏廣歸来有賜金張
芝閒處多章草全盛須臾那可論百年喬木總成塵凄
凉故邸屬官府零落諸孫隨市人空留遺迹傳身後一
紙千金爭買取屛風畫絶為誰收團扇書工亦何有
唐生購得墨竹枝一尺中含千尺姿若非松雪齋前見
應是鷗波亭下池曲池已平臺已壊露葉烟叢更何在
唯有雙溪水北流至今猶遶空墻外
題胡廷暉畫
近代丹青誰第一精絶獨數吳興胡魏公家傳摘瓜圖
將軍妙筆絶代無年深粉墨紛糢糊公命胡也全其汙
鷗波亭前山滿湖賓客不来人跡疎以手畫肚私傳摹
歸来三日神始甦下筆直與前人俱今人不見古人畫
古畫自與今人殊嗚呼眼前不復見此物吾與購之千
明珠
送沈孝廉讀書山中
秋空雨洗千峯出霜樹遶谷攅青紅嗟我欲游不可得
子住讀書於其中念子出身自紈綺秀如青松茁蒿蓬
十年奔走鎩羽翮黃金散盡家已空懷中一經不敢棄
失此將恐為昏聾束書堂上告父母深山獨往無僕童
林僧谷叟頗敬客麤床糲食意甚忠身閒晝靜百事絶
經史左右相研攻逕須跨海踏鯨背且莫𤨏屑牋魚蟲
車良路端期不止跬步自可升華嵩業成靜俟時自至
譬彼力稼遭年豐朝廷懸爵待竒雋掇取五鼎榮而公
古来孝悌神所相未必使子羸其躬蹇予少學壯愈惰
聪明日(闕)髩已翁世間有書未盡讀安得返老還為童
跛鱉何由追騄耳贈子以策情何窮倘有新知遠相教
為我緘寄東飛鴻
長洲行送黃茂宰之官長洲
昔我揚帆向東海弔古直上姑蘇臺洞庭水樹净如髮
一片吳江天際来長洲逶迤覆綠水金沙蕩漾(闕)光起
不見夫差蕩槳歸空有芍藥似西子閶門大道多酒樓
美人如雪樓上頭争唱吳歌送吳酒玉盤纖手進冰羞
勸人但飲不須愁伍員吹簫去國成名鴟夷一去流恨
無聲要離已矣高墳崢嶸樵兒躑躅芳草春生何如三
讓人孤名如水清亦有掛劍翁生死見交情薄俗輕然
諾乾坤長戰爭兩賢不可作令我淚沾纓君發金陵臘
未殘君到吳門春已還邑人訟少清且閒還同謝眺看
青山開元寺裏題詩處訪我舊墨蒼苔間倘過臯橋煩
借問恐有高人梁伯鸞
題丘大卿天柱峯
昔聞安期生飄飄入秦京上書三月初報罷拂袖去作
蓬莱行却咲叔孫通俯仰咸陽城長生亦何補身後留
空名何似長安少年客天柱峯頭煑白石朝辭猿鶴下
雲中莫逐䕫龍侍君側綉衣騎&KR1301;馬蹀躞臺城下愛道
心不忘歸来坐清夜太平天子親亝祭新擢祠官捧珪
幣紫壇爟火曉如星獨倚衮衣朝上帝翻思舊隠地石
室生青苔来時壁上蒼精劍七星剥落空塵埃丹砂不
復化羅衣誰更裁人生窮逹會有命何須千歲如童孩
草衣木食苦復苦王喬偓佺安在哉寄語空山舊泉石
不須為我生悲哀功成倘遂乞身願萬里青天騎鳳来
題赤城霞圖贈方生
結髮好名山遨遊到吳楚東遊不到天台路長憶興公
賦中語赤城煥高霞翩然空中舉靈溪碧草春萋萋瀑
水和風響秋雨我欲振金策飄飄凌九垓游神不死庭
迴光增天臺手招丹丘人共臥石上苔紅顔去人不
願返老大求仙嗟已晚方生去愁人心贈生赤城圖吟
我赤城吟勞勞亭下一杯酒離愁萬里生林隂客車明
日當早發雲帆孤飛度東越國清寺前千尺松歲晚應
歸望山雪道逢寒山子為寄相思情未歇山人若欲知
我心五界峯頭看明月
題山泉隠居圖
日長侍立南薰殿聖主從容正開卷内臣如(闕)擁圖書
詔許近前曾一見玉躞金題照眼新三王二李(闕)未陳
妙筆森芒洄冥漠乃知今人非古人歸来三歎北忩下
開屏見此新圖畫流淙百折挂石梁古木寒松勢相亞
木末何人一草廬山泉之人昔所居鴻臚寺裏晚朝下
對此高堂心鬱紆華亭御湖眼中見武陵桃源路豈殊
老夫曾住康王谷五老香爐映飛瀑亂来井臼今存否
因爾高歌望黃鵠
日上人深居菴
古槐僧古槐僧何處深居白雲裏禪心乍可擬虚空世
事都將等流水長年禁足不辭山一日化衣曾入市閒
分碧澗浸楊枝戲采青松為麈尾忩間啼鳥寂不聞掌
上(闕)珠聊渡爾尚嫌宿習除詩句況肯勞生為妻子古
槐僧誰得似
松下問童圖
宣和天子開南苑畫史當時皆妙選王孫公族總好此
精絶誰知趙希遠君不見開元之中世稱文宗室亦有
李將軍希遠師之得其妙思陵寳重(闕)千鈞松下何人
白練裙蕭散似是華陽君展圖安得從爾去相侔吹笙
臥白雲
題高尚書山水
君家此畫何由得峭壁隂森如鉄色高閣平臨烟霧低
長松(闕)舍雷雨黑寒綃七尺半是雲深林窈窕路莫分
幽尋恐與神明遇靜聽唯應猿狖聞海岳者圖絶低小
後来作者何足云主人借問誰能爾定是房山高使君
望雲樹
遊子辭親下江去東遊直到海邊住水路迢遥難寄書
空望白雲知母處駱駝橋下賈舡稀吳緍日日得歸遲
舉頭見雲低頭坐此意傍人那得知焚香再拜雲中君
願留阿母待兒身
奉化李公復祖母沈年二十生子七月而寡子
既長沈為娶兄之女為婦生二子亦寡長公
逹次即公復二母今皆已老號雙節堂
鳳觜鸞膠難續絃雙龍鏡破難再圓阿婆二十已守節
新婦喪夫方少年大兒嬌啼母心苦小兒十月安知父
破忩風雨来早秋夜績燈前共相語山頭松栢摧為薪
山前翁仲二成塵紅顔憔悴垂白髮生死不慚泉下人
題叔耕畫梅雪軒
好畫誰如莘棗強墮馬折股猶未忘何年寫此寒林趣
精絶未數左子王屋裏何人坐吹笛似是南昌郡中客
曲終朔雪忽飛来開門滿樹梅花白
松隂清梦圖
陽坡碧草秋芊綿疎影墮衣團綠烟龍枝無聲山日年
仙骨空明神悄然冰魂微回海山小泠泠鶴語青林表
俯視黃塵蓋九州悠悠凡夢何時曉
百索詞
越羅窄袖香如雪五色絲茸相鬭結看誰結得絲最長
管取自身無口舌大姑巧擘松紋細小姑雙盤作人字
揎来只依金釧寬賸得留將繫郎臂繫郎臂結郎心一
寸絲繩一寸金愛惜莫教容易斷直到明年與郎換
吳宫詞擬王建題胡廷暉所畫春景樓觀士女
圖
舘娃宫中百花開西施曉上姑蘇臺霞裾翠袂當空舉
身輕似欲隨風去遥望三江水一杯兩點微落洞庭樹
轉面凝眸未肯回要見君王射麋處城頭落日欲棲鴉
下臺戲折棠梨花隔岸行人莫偷盼干將莫邪光燦燦
楚宫詞擬張籍題夏景
渚宫四面芙蓉開碧水晴徑冰井臺玉壺蔗漿光滿滿
當晝君王頻賜来雲綃半卷凉欲滑援琴向風彈白雪
冷玉屏風十指寒輸却鸞篦戱相奪吳綾畫扇鎮長新
肯信年年有炎熱不願生入蓬莱峯願妾世世居王宫
秦宫詞擬李賀題秋景
涼波翠濕南山影露滴金人光炯炯秦王夜半卷衣回
樓壁斜開蜀雲冷西宫桂熟離離子海童不歸一塵起
蛄啼老石不勝秋小玉弄香惜香死臙脂影破澄潭白
菱角尖尖不堪摘鮮紅皴綠未滿舡樓前凉兔光團團
漢宫詞擬温庭筠題冬景
石鯨呿浪搖金池吹盡宫梅如雪枝避風臺高風不到
寳帳熟眠人未知象爐紅熾狻猊影氍毹軟翠鴛鴦並
李娘喚春春為回咲却人間求火井椒房小妓起常先
玉缾暖手濯温泉白頭臣朔寒無履待詔金門霜滿天
送金秀才歸侍(以貞)
風吹歴陽樹石城悲早秋高堂入遠夢拂袖登吳舟金
陵官酒如乳香酌君送君朱雀航前日同来二三伴此
時望君俱斷腸科名古来人未羨冨貴不如歸故鄉年
年隨計多辛苦十上風塵竟何補秋卷忩將箧内歸彩
衣重着階前舞當時縣令親勸行今日還家父老迎門
外清溪仍可釣山下石田身自耕子身長健親長在黃
金如山不可買君不見長安城中罷官客欲作布衣何
可得(欲一作求)
吳節婦詞
赤塵曉擁青絲騎玉鏡愁鸞落紅淚冰魂偷逐水仙歸
綺樓一夜靈犀碎六曲闌空不碍春帶羅盤風輕颺塵
池波不動暮光碧青天影落桃花雲相思月照樓前水
離離芳樹留紅子無情桃李亂中開不學夫容抱霜死
與徐德望寫扇上
南州高士忽相見求我為畫白團扇戱拈秃筆掃雲山
頃刻終南眼中見昨夜西風起天末坐使清涼奪炎熱勸
君此扇莫棄捐不用留取待明年
守宫詞
鈿合和丹食龍子臙脂夜凝神血紫老蟾玉杵寒丁東
鸞尾輕輕飛碎紅織成窮袴千盤帶蝶粉蜂黃鎮長在
夭桃一點老晴春門前魚目深如海
杏林圖
山人種杏白雲中谷口花開千樹紅自惜朦朧帶朝露
莫愁零落向春風春風幾度花開日煉得丹成應可食
妙年有術濟人多况君自是飡霞客
雲山圖
青山青青白雲白一尺小溪千里客扁舟艤岸不見人
雞聲何處秦人宅桃花流水春鱗鱗不識人間有戰塵
待得紫芝如掌大歸来閒作太平民
題金華王氏潔養堂
金華之山何岧嶤上有樓觀當雲霄仙人時跨綵鸞下
夜靜月明吹玉簫丹厓翠壁饒烟霧正是初平牧羊處
初平一去已千春白石于今尚如故君因采藥時經過
嫋嫋涼飇生薜蘿洞口雨餘蒼蘚合松間秋晚白雲多
幽徑閒行不辭遠泠泠碧澗流常滿赤松来往此巖中
曾見蓬莱幾清淺有時高咏獨歸来迴看明月上仙臺
瑶草無聲露華濕天風拂袖吟懷開聞道君家景殊絶
南山有花如白雪兄弟相規侍母前兒身常比花同潔
花謝花開春復秋悠悠世事隨東流惟有高堂風物在
開門長對南山幽八珍美味非所欲菽水奉親歡不足
但願棲遲勿遠游歲歲相依在林麓君不見西家輕薄
兒身隨賈客游天涯挂帆東去入滄海風濤洶湧無歸
期又不見南隣少年游侠客遥遥走馬天西極幾時販
得黃金歸愁来應洒窮途泣人生忠孝當兩全事親且
復終天年還須奮身佐明主留取聲名照千古
靜菴集卷二
