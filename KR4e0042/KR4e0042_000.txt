靜居集别集類五(明)
提要
(臣)等謹案靜居集四卷明張羽撰羽字來儀
後以字行更字附鳳本潯陽人僑居吳興元
末領鄉薦為安定書院山長再徙於吳洪武
初徵授太常寺丞尋坐事竄嶺南未半道召
還羽自知不免投龍江死明史文苑傳附載
高啟傳中史稱其文章精潔有法尤長於詩
太祖重其文洪武十六年嘗自述滁陽王事
令羽撰廟碑何喬遠名山藏亦稱其文詞典
雅紀載行事詳而有體顧其詩名尤著故編
集者亦僅錄其詩而文則未之及也朱彛尊
靜志居詩話謂其五言微嫌鬱轖近體亦非
所長頗不免於微詞今觀其集律詩意取俊
逸誠多失之平熟五言古體低昂婉轉殊有
瀏亮之作亦不盡如彛尊所云至於歌行筆
力雄放音節諧暢足為一時之豪以之接跡
青邱先驅北郭盧前王後之間亦未必遽作
蜂腰矣乾隆四十五年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
