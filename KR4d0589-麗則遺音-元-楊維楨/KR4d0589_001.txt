麗則遺音卷一
元楊維楨撰
哀三良
訪西戎之霸國兮歷岐豐之故疆過槖泉之古墓兮敬
有弔乎三良曰子車氏之伯叔兮實百夫之稱特既委
質以事君兮雖殺身其不惜然君子有不死兮死不以
其私貴以義而制命兮矧命亂而不治感一語以自信
兮誓九土以同歸哀三仲之稱良兮異乎顆之從違何
嗣子之弗君兮又驅良而無遺百七十人之同死兮不
啻俑而腐之雖戎索之陋風兮亦秦人之家法傷王靈
之不振兮肆諸侯之專殺後驪山之從事兮海鳬鳥以
深藏詔後宫以從死兮知秦德之不長嗚呼戲哉古無
殉死兮秦實不仁良不可贖兮徒百其身黃鳥兮嚶嚶
哀良之死兮不如無生臨深宂兮宂已平霜露㿊兮天
無情些吾文而敬弔兮激天籟而悲鳴
懷延陵
延州季札吾聖人予其賢又表其墓太史遷發
其仁心慕義無窮其知札矣近代傳經者獨以
為聖人貶札咎札不為季歷而效子臧以致辭
國生亂吁是說也顓計利害而不計義之所在
尚為知春秋者哉札自以諸樊為義適而不敢
奸國則知札與州于皆庶也夀夢欲越三長嫡
而立一季庶所謂亂嗣不祥者也而况三伯仲
俱無太伯仲雍之奔季子棄室而畊者正也及
夷末卒而欲致位於札札之見微固已逆料光
僚之必悖於其後故剛執始終之志又札之明
也季子之道正而明而謂聖人貶之乎春秋書
名固有美例而憑以為善惡之斷求經之陋者
也三傳有因札進吳之說其名札者成尊於上
也謂名為貶得乎余作懷延陵辭因復置辨使
談經者不失聖人之旨則不枉乎季子之道者
也
昔三吳之開國兮實周先之長宗曰端委以自律兮聿
荆夷而不從嗟後之人弗率兮將自同於&KR2227;戎去諸姬
以日遠兮十有四葉而稱王(叶䧺)夫何乘之逆德兮又鍾
之以順嗣既博物又閎覽兮仍約中而通理識周之所
以東兮基之所以南聖之所以憾兮德之所以慙類北
學於周公孔子兮羌不讓夫東郯過齊晉之大邦兮警
貪功與好直魯宗卿之岌岌兮憂好善而不擇辨鐘聲
於戚邸兮危夫人之燕巢受衣紵於僑之贈兮盖驩然
若神交故受授於非其所受兮律千鈞於一髮苟奸國
於不義兮寧子臧之附節巢既隕乎諸樊兮閽薦戕乎戴
吳天將啟乎季子兮抑剪喪其夷孤悲上國之使歸兮賴
先祀之猶有在也亂之生則有由兮進鱄諸而退以待
也鴟夷載於江中兮遊鹿上乎荒宫問七王以何在兮
歌至德之遺風遵閭門以彳亍兮感特書之題窆也矢吾
辭以白心兮比徐君之縣劍也
弔伍君
吾讀伍員事未嘗不悲員處父兄之不幸而訖
至倒行逆施盖大不獲已者而世多之以為名
不可也當員急于反讐遂不顧急售吳光而進鱄
諸殺人之父以報己之父彼州于之子則將何
所報哉此員失也而况父兄痛仇費無極也無
能有兵於費而鞭墓以仇君益失也然員能用
吴以復父兄之讐而又為夫差復父之讐之死
不畔以畢志於其所事則忠為有餘矣惜其君
不終用逆料後日沼吳之禍徒以表其言之明
故予作哀員辭雖過其孝而多其忠云
竊獨悲夫讒人之喪邦兮甚楚子之熊居(平王)朝吳已去
兮繼出蔡朱何嗣子師之不幸兮與讒而為伍君一過
已多兮(奪婦)遂及城父(殺建)嗟奢二子兮一死一生死不可
以莫之就兮生不可以莫之行脫身東走兮乃至吴鄙
吴新有君兮(光)楚日以駭(叶喜)不三年其克報兮繼入郢
於州來胡罪人之斯失兮而不&KR1106;夫厲階誓包胥以必
復兮鞭王靈以為乖犯讐天之弗韙兮曾不異夫鬭懷
(懷曰平王殺吾父我殺其子不亦可乎辛曰君討臣臣誰敢讐之君命天也若死天命將誰讐必犯是余殺汝)
當鱄諸之進士兮始已失其策也知反讐之急兮行之
倒而施之逆也吾猶尚論其孤忠兮保先君之嗣也栖
越子於會稽兮洒靈姑之耻也(越靈姑浮戈擊闔廬卒於郢夫差使人立於庭)
(苟出入必謂已曰夫差而忘越王之殺而父乎則對曰不敢忘)何甘饋之豢吾兮忘腹
心之巨毒也黃池業乎成霸兮忽姑蔑之在目也剄七
士以何益乎知員(員一作人)亡而國隨廹甬東之乞死兮始
地下之慙知己矣乎國以人而張兮亦以人而亡始讒
費之禍國兮終嬖嚭之亂邦荃不察夫忠貞兮矧外迷
而内荒訪胥山之遺廟兮聲烈烈以稱王怒濤忽其殷
足兮些靈馬於横江
弔望諸君
吾觀戰國之相䧺兮曷有庶幾乎王者之師惟夫子之
出其時兮而不軌於衆馳當其合秦趙於濟西兮拓汶
篁以薊植下連城之破竹兮曾何有乎莒墨在兵法有
脫兔兮胡三年之及拒豈其力之不能兮抑要功於弗
舉昔穆子之在鼓兮城可獲而弗為必食竭而力盡兮然
後取䳒鞮以歸觀夫子之持重兮方戒令於鈔掠曰封
墓以表閭兮有孟津之遺略新王不以間入兮豈成名
於小慧託微罪以去國兮遂乖身於上計後吾不可以
逆慮兮紛成敗而智愚去千秋而尚友兮曰有人乎草
廬誓之死以鞠躬兮傷日中而濛汜援夫人以徵昔兮
增長悲於不已
悲舒王
偉夫子之得君兮若阿衡之於成湯衆方疾步而競趍
兮意遲遲而不行幡然一起兮景星鳳皇材博而利兮
論高而強志堅而不拔兮行不撓而愈剛赤舄几几兮
尊之以師臣四海呼舞兮南方聖人俾三代以同風兮
匪堯舜則不以陳洗經學之汚陋兮與讀法而咸新經
固有其造兮政豈祈於厲民舉周官之勦說兮胡獨忌
夫春秋宜天有變而弗畏兮人有讒而易售(平)聽鳴鴞
以為鳳兮唾窮麟以為跛牂松柏老而剪棄兮喜植榆
之驟長激長河使崑崙兮豈滔天之能當瑟一觧而絃
絶兮抱徵角以自傷何夫子得君之專兮烈又如是其
卑也曰事必待於自明兮豈明良之相知也至要君之
蹇淺兮乃以廉耻而自京帝托勃其有人兮知夫子反
身之未誠覽嘉祐之閎辨兮乃成之以知言吾令鵜鴂
以些魂兮薦吾悲於九泉
弔陳了翁
彼紹聖其何時兮惟黨人之蔽滋邪與正不兩立兮君
子常屈乎其時執往論而為國是兮(熙豐荆黨)被以不孝之
偽名(元祐温黨)惇身服乎狙險兮申二蔡以為朋何夫子之
弗黨兮曰在彼為舉知固知蹇蹇之為予患兮甘茹毒
其如飴嗟夫子之寡師兮將以殱其渠魁仗尊堯以為
義兮阽余身於觝摧(尊堯集以卞為罪魁)觀泰陵(徽宗)之英識兮亦
聽聰之易寤也何操舟之倒榜兮謂長梁其不可渡也
邅余道夫九江兮旦又濟夫南康顧窮飛其曷逝兮紛
網羅之高張嗟公道之不立兮今之人又數化(指蔡薿軰)初
既要予以陸狄(一作秋)兮又何倒戈以前御誓嫉邪以死
直兮雖顛越其非所辱審取舍以乾乾兮生有重夫所
欲南北裂其有萌兮知夫人之禍世三十年之來徵兮
卒符言於前筮吾嘗愛元城(劉器之)之為剛兮夫子又李
杜之齊名慕危節以感激兮些千秋其若生
憂釋
天之何為使聰明而無信兮明畏之無神賢不必福兮夀
不必仁不義而富兮好禮而貧蹠以考終兮聖泣袂於踣
麟冶絏身於非罪兮冉疾於哲人曾日食以萬資兮汲九
餟於旬之期郎三葉而不遘兮七世或襲其遺飽侏儒欲
死兮長九尺者飢司造虧羨兮偏既反而曰迪逆其猶景
響兮吾壹不知惠從之所歸匪仁吾弗依兮匪誼吾弗據
培德植之翹翹兮顧俟時乎吾將茹夫何好修者見殃
兮曰告予以不淑飢饉降喪兮艱我水菽三釡需飬兮
風拔庭木言陟於圮兮背樹隨覆填孰哀其岸獄兮孌
孰恤其困飢惡青蝇之伺物兮肆射工而含機紛碩鼠
之貪婪兮亦既樂萇楚之無知曾欷歔而仛傺兮適窮
困吾此時也鮮民之不如無生兮何久處乎此罹也吾
令箕伯叱風兮溘乎余將逝也指閶闔以開關兮跪敷
衽於帝也愍夜田以貸恩兮貨車子以可假感寄輦以
泄私兮亦逃資於晝火畀懷鳩以薦休兮賂銅鈎又為
禍漫鑄山以禳餓兮抑富私而不果彼蒼茫以無端兮
固遭遇之無恒既克定其誰憎兮諒靡人而弗勝逢
逆境以順受兮乃先民之所程褊不怨夫漂瓦兮汒耳
外之蜚聲吾何為不豫兮其無以心而累形曰相訓而
助信兮吾將俟久於天人之監明誶曰棘人欒欒條其歗
兮不自先後雧百蓼兮輪根屈盤别利器兮事會
膠轕見貞士兮怵迫應物好惡眊兮窟若囚拘豈識
道兮夷險遷乘鱣變化兮泰宇泊然吾何疑於袃葪
兮
乞巧(效柳儀曹)
楊子振衣内湢蹀足外庭龍火廹汜纖阿弦晶天高無
雲仰見明星倬彼雲漢複道其昂兩宿東西脉脉相望
己而童子有請於前者曰今夕七七天女紅織帝命嬪
於河西而河鼓是匹神官役烏填者簉翼兩旗既褰七
襄攸□是以人間之世穹樓開張雜組經緯瓜果招靈
蛛絲格瑞可夀可嗣可富可貴心開目眀手便足利凡
有所求靡不如意先生以拙累官曷不隨而祠之乎楊
子聞言將信將疑爰命童子轝峻几薦潔巵列瓜牙插
竹綏仰叩靈匹俯瀝凡辭再拜稽首稱臣而晉告於天
之孫曰切念微臣某寔病至拙靈七莫鍼神機莫抉冥
心頑尸倥&KR0008;&KR0008;屼謇言贅行臠卷臲卼他人有心百慧横
生舉一反三推縱逹衡算無遺策籌無不成臣獨不然
關聡塞明利在而趍害萌而背首鼠兩端觀望進退動
輒得宜步無狼狽臣獨不然手礓足礙周容以為度詭
随以為遷鳶肩以立羔膝以前低頭出跨矯笑承拳破
怒而嬉枘鑿相便臣羞見之執方愈堅柔和熟軟滑稽
宛轉突梯炙膏截截善諞移易是非售佞若蹇簧口電
舌聽者舞抃臣欲效之喉若有鍵人之巧宦鑚隙尋岐
頻要銀艾時更色衣意匠所發随觸其機右官左調我
獨差池特行兮遭媢皎志兮逢疑法吏蘖事以賕是非
翻手升降我執弗依甘即曲罰以為世嗤彼寔盗蹠廼
名之為隨夷凡此拙疾更僕不了竊聞天孫司天之巧
幸逄歡旦仰瞻姣姣乞與餘恩實臣蒙之再造也辭訖
收聲屏息俯伏以聽命寥廓中若有所令曰勖哉某我
巧不可加於汝亦猶汝拙不可加諸人也相汝下民淫
巧滋新至德有世填填瞋瞋道術相忘野鹿標薪煩告
凟訓巧於說言非以泄民之天者耶刑羅憲網巧於法
術非以賊民之質者耶雕龍騁馬巧於譚辯非以離民
之欵者耶搥仁提義巧於文章非眩民以多方者耶&KR0008;
讒魃貪巧於機械非淪胥民以敗者耶是以知詐漸毒
民極佻巧盱盱以為誕瑣瑣以為狡相譸相張相敓相
矯世巧靡䆒帝心是懆我之所有豈自秘實獲罪於帝
無所事禱勖哉其保爾之拙庶近大道楊子聞靈音覤
而懼少焉怡而悟於是再拜稽首祗承靈命退而引酒
以自歌歌曰彼木者樗不才而自如兮彼獸者狙恃巧
而卒自屠兮巧者自巧吾不知其巧愚者自愚吾不知
其愚兮游無為兮為途休無用兮為居吾不知抱朴
翁之徒還真子之徒兮
麗則遺音卷一
