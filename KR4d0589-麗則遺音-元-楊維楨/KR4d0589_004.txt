麗則遺音卷四
元楊維楨撰
狩麟
獲麟之說諸家不同或謂秦西興之瑞或謂漢
受命之符或謂夫子將歿之徵或謂夫子經成
之祥修母致子之說盖陋矣近代傳經者遂比
於韶成之鳳夫以麟為應經而出是麟之靈也
出而見獲靈何在焉故公羊以為異而杜氏謂
春秋感麟而作經因以為終其理為長吾夫子
固嘗歎鳳鳥不至蓋歎道之窮而帝王之瑞不
出也大野之麟胡為乎来哉因獵而獲則是麟
混於羣獸而為虞人之所擒耳獲之云者悼之
之辭也悼之者悼其出非時而為虞人之所擒
也故聖人感之作春秋絶筆於獲麟之句所感
而作因以為終故獲麟後二歲而孔子卒矣何
瑞之足云乎王通氏謂以天道終者即此意也
故今亦不能外是說而為賦
昔素王之作經也其感乎麟之瑞乎且天之未喪斯文
兮鳳鳥已不至也天之將喪斯文兮麟又胡為而出(叶吹)
也于嗟麟兮祥乎異也吾聞玄枵之精首四之靈抱至
仁之性拔不類之形心兮好生趾兮不踶角兮不觸顁
兮不抵音純美兮協律呂步周旋兮中規矩出惟應期
兮居必擇所不犯擭穽兮不罹網罟稽之在古或遊於
苑或争於囿或出於郊或在於藪匪家所蓄不世而有
仁主在位靈獸來擾(叶受)繄王風之下降彼潜形其已久
嗟嗟玄聖衰姬紱麟負一角而困世蹇蹩&KR0887;於風塵削
迹于衛兮伐木于宋接淅於齊兮絶糧於陳雒龜不出
兮儀鳥不至周公無夢兮亞聖隕身驗天道兮如彼察
人事兮如此道不行兮吾其已矣仁哉麟哉胡為来哉
生不逢聖虚其應出非其時失其歸西狩之獲世所疑
反袂拭面涕沾衣春秋制作亶在兹彼以為底文成之
祥兮何見踣於鉏商也以為悼將歿之徵兮豈樂天之
稱聖也聖逹乎其位兮麟實瑞乎后皇聖出非其時兮
麟遂異乎素王彼大野之所獲兮又何異夫犬羊誶曰
時之治麟為瑞吁嗟麟兮時之否麟為異吁嗟麟兮為
春秋之所起為春秋之所止吁嗟麟兮
神羊
按異物志東北之荒有獸名獬豸狀如羊而一
角性至忠見人鬭則觸不直者聞人論則咋不
正者古以任法吏比之予獨悼高元禮所教其
奴侯思止之言而有以不學辱豸者因感而為
賦
異矣哉毛族之中有至忠之表至直之風青衣翠羽突
角孤峰骨如立鐵心如渥丹(叶東)耳通腦而匪鶚首卬定
而非熊食必擇夫芳薦棲必偶夫孤松步不罹於機擭
鳴實中乎金舂盖嘗出乎軒轅之世而用乎放勲之宫
帷薄以之而取肅狴犴以之而折中迨乎芉國獲兹神
羊秦奪后服䁑乎爾肱故任法吏象之則冠為惠文班
為押綱朱繡乎衣裳鐵石乎肝腸甘摧身以立勇擔碎
首以全剛佞山觸而必折狠石碎而莫當龍鱗敢於批
逆薤本嚴於拔強故其斷如咎繇决如弦章(齊桓獄臣)刺如
葛(豐)鮑(永)按如綱(張)滂(范)高臺為之震電白簡為之飛
霜皇綱以之正國法以之張斯無愧任法獸之稱號而
有以立惠文冠之顔行故是獸也上應乎法星地尊乎
柏府其揚若鷹其視若虎(晉崔鴻為中丞號老虎)名配乎皂雕(王志)
(愔號皂雕御史)號儕吾驄馬(桓典號驄馬御史)顯則麟儀而鳳師隠則
狐號而鰍舞彼其峻酷有鷙碩貪有鼠貂不足兮狗續
鷹既蒼兮虎乳麋耗我穀禄流離我子女又有志梟兮
聲鳳行獍兮軀麟懷狼子之性詭騶虞之仁雜糅我邪
正回惑我偽真法雖嚴於疾惡帝實難於知人非爾一
觸兮枉直之行辨一咋兮正譎之論分則壬人何由而
膽落善類何由而氣伸嗚呼蟬之戴也僅取其潔貂之
服也徒尚其温曷比兹獸匡正義存此其儀在位而比
德載于圖而絶倫者也夫何不識字之有譏為任法臣
之所辱遂有自截爾角自塗爾目(郭彰嘗言劉暾御史曰我能截君角)踞
南牀而成癡(南牀曰癡牀言至此者皆驕傲而癡也)毦白筆以自福(辛毗曰御)
(史簮白筆以奏不法今直備位但眊筆而已)名或移於白兔(王弘義事)檄或過於
狼毒(同上酷吏事)是不悖吾豸之辨紫朱而失吾豸之明直
曲者乎亂曰皇天開乎正氣兮比叶氣而生嘉草為指
佞兮獸為觸邪莽師(劉歆)賣國兮李父(輔國)悖家金谷拜塵
兮(石潘)柿林聚汙(王任叔文)何爾獸之弗如兮乃心異乎匪他
冠鐵柱兮峩峩循吾繩兮不頗雖不量鑿以正枘兮矢
余心其不阿
些馬
楊子至錢清之明年舊乘馬老而不任遣奴錢
塘市壯馬奴得賈胡馬濟江中流隂霧四合風
浪猝作舟如颺箕奴與馬幾溺幸而濟奴歸語
主曰主福得良駿良駿幾累僕意者西域異種
神物所忌恐非主廏中物也至則格應于圖誠
良駿也在度為騋在歲為&KR2473;身如織文蹄如截
鐵首卬渴烏耳插卓錐尾如流彗目如方諸主
人賞其神駿抖其風塵命奴洗馬西江之濆馬
臨流振而嘶嘶而踴已而泳於中流莫知所逝
奴告主人主人蹢躅西江上皇皇焉計無得而
挽則自咤曰鹺官賤役也良駿天骨也駕天骨
于賤役之地使屈首喪氣若跛牂纍狗宜駿之
見水泳而去主者不得有也主人悲不自己廼
辭而些之曰
吁嗟駿乎汝其麋沒九淵填于海鰌之空乎抑越景超
光以返于房星之宮乎將升崑崙抑負瑞圖化滎河之
龍乎其將覲湘纍以從其忠乎毋亦皜車白乘隨革屍
之憤忽往忽来於江中乎又辭曰靈竒俶儻生渥流肉
鬉星尾文龍虯協圖特出兮應世求嗟我何幸兮逢沙
丘逝八極兮隘九州觀閶闔兮歴玉臺以遨遊忽泳水
兮為龍為龜(叶丘)重瀾馳逐兮奴不善泅鹽車坎壈兮為
駿愁逝一躍兮釋累而離尤吁嗟奫淪兮蓄怪幽三角
八尾兮狶鬛牛頭嵓牙嚃口兮嚪海舟嗟爾駿兮紛逢
仇駿不歸来乎貽我憂超越倒景兮乘雲浮駿兮来歸
乎江險不可以久留
罵蝨
楊子自鐵崖山中客錢塘初宿市舍脅未暖席
有物㗱身若芒刺然已而㗱肉皆起癮疹十指
爬搔不得停搔訖即成瘡痏亟命童秉燭枕褥
間了無一物復睡則㗱如故遂挈胡牀露坐待
旦明日問舍長舍長曰此璧蝨也當兹旱氣熇
然城中舍皆是物問何狀命童剔牀笫空出之
蝨非蝨蚤非蚤以爪掐之其臭令人嘔惡楊子
歎曰異哉有是物也昔玉溪生荆舒老人先後
為嫉蝨之作而未有指斥是物者豈其潛於昔
而出於今抑其幸見漏於指斥也余既楚其毒
迺作文罵之曰
維爾蝨之種類不一也在狗類蝇在牛豕類蟢在人處
緇而白處白而緇者其么若蟻不知又有爾類皤腹而
輕身纖足而勁觜或青或紺或黃或紫白晝潛蔵昏黑
坌起脱走如珠狙刺如矢使人脇不得以帖席肱不得
以曲几追蹤捕痕若亡若存遁景朽空滅跡密紋湯沐
所不能攻掌指所不得捫但見肉斑燐其成瘭膚窒栗
其生龜(音親)怒牀几而欲剖避衾褥而欲焚嗚呼爾蝨兮
蜂則有蠆兮蜂可祛蝎則有螫兮蝎可誅嗟爾么類孰
能屠騰蛇神兮殆即且即且狡兮制蟊蛛嗟爾么類又
誰呿咨大化之好生恐一物之弗紓胡爾惡之兼毓為
吾人之毒荼飽膏血之毒觜資肥腯之臭軀吾將上告
司造殄爾類非無辜也辭畢是夜夢有被玄衮裹絳幅
而至者若有辭曰吾即見罵爾文者辭義既嚴敢不退
避然吾小毒小臭爾亦知世有大毒大臭者乎奸法竊
防妨化圮政剥人及膚殘人至命闞若豺虎盩甚梟獍
此非大毒大臭者乎為國之病而司臬不屏其或分民
曲直任國是非義無避位仁不讓師則丹書是絓皂櫝
見遺彼大毒臭又何憚不為乎且吾起伏適節消息乘
機白露洒空勁風吹衣蟬脱而退莫知予之所歸子試
絜夫大毒者毒無已時大臭者臭無窮期孰為可詈不
詈乎子不窮南山之竹以為辭而詈予瑣瑣不已戲乎
於是楊子增憤加怖涕泗不支霍然而覺不知蝨之所
之
秬鬯
曰若稽古列山氏兮農用天下百榖利兮彼美靈苖非
虋芑兮一稃二米獨異秠兮聖人有貴取為釀兮和以
鬱金涗醆盎兮汁獻(音莎)出香芬其暢兮臭以逹隂鬯實
尚兮酌彼黃流輝玉瓉兮社壝禜門纍瓢展兮凡祼(讀曰)
(埋)凡疈(乎逼反)有概散兮或嚴大肆共其渳兮掌以鬯人
美潔誠兮孚于上下通三靈兮思昔公旦卣有命兮詞
曰明禋禮何盛兮召公維翰繼受釐兮文侯捍艱亦受
賚兮晉侯再拜敢畔君之賜兮彼魏公九錫何休命之
悖兮吁嗟秬鬯生世世兮薦德報功我思古之制兮
蓍草
予比年以来喪訟病患交侵並集毗陵孟侯宗
鎮屢為予布策蓍之無以謝不敏退而作蓍賦
且復作憂釋以自廣此又予之心蓍也
客有靈氛手執筳兮惠而告我草之靈兮上蔡之野少
室陽(叶刑)兮孕毓隂陽葆元精兮仁風㫄翼甘露零兮神
龜下守紫霧騰兮燁燁煒煒盈百莖兮辟易神奸贊幽
明兮收厥枯荄復精氣兮擇賢而畀稽疑志兮韜以纁
帛皂囊閟兮納於櫝中北牀置兮楗策定數發貞悔兮
粤若定策肇義皇兮歷代是寳假有常兮相乎靈龜孰
短長兮塗山之兆夏后王兮百榖之筮周室昌兮國家
將興必有祥兮神幾發動亦孔彰兮大哉聖人參天地
兮鬼神吉凶不相悖兮何智有所不勝人有所不逮兮
畫方者矩畫圓者規兮嗟彼枯莖物有所濟兮爾有大
疑謀及筮兮我聞其言如醉醒兮我有太疑所未明兮
請索藑茅為余正兮盗蹠考命顔閼生兮陽虎據位孔
卒行兮或弱冠司衮而七十食牛兮或三葉皓首而七
世珥貂兮或死减以賂而宫以幽兮或捐印俱走而閣
以投兮姣好嫫女惡孟娵兮寳器康瓠擲天璆兮玄秬
焚棄鉤吻以為羞兮吁嗟乎斡流廻冗紛推遷兮禍福
去就我不知其然兮於是靈氛端策為余占兮卦遇玄
鳥曰道無慊兮汝獨脩潔衆皆貪婪兮毋&KR0034;爾直而园
爾廉兮天其未定天懵懵兮亦既有定靡弗勝兮逍遥
自然與道息兮毋惑所不通確守而則兮占言惟吉玄
鳥白兮再拜吉占服之無斁乎
琴賦
天台蔡仲玉以琴訪予水南山北樓希音跫然
而無近世新聲之變蓋蔡君力執古道而深造
樂情者也於其别也作琴賦以贈
伐孤桐兮龍門斬靈梓兮泗濱配美木兮隂陽繩朱絲
兮君臣准遺則兮泰皥比正律兮伶倫成綠綺之雅製
于以御夫至人蓋其理中和復精真宣八風明彛倫感
天地動鬼神桑濮不能間其邪而鄭衛不能入其淫者
也夫自虞歌既杳襄教不宣東市絶調高山毁絃黃鍾
擯棄正始沈焉鼃咬遷變下俚嗑焉歎人器兮俱喪孰
能傳其不可傳吾子佩焦尾象前賢蹴子野排田連起
千載而非後追太古而無前得非瘖萬雌而雄鳴藹凡
翅而孤騫者耶爾其觚酒登爐薰爇僎清風介朗月拂
素雲揮白雪朱絃既絲玉指作&KR1290;宫羽相宣角徵參發
雅韻依永長歌赴節愉焉欵欵悽焉屑屑蕩焉裔裔菀
焉咽咽繹焉如縈擸焉如折汜焉如沸刜焉如竭煥若
春温&KR1480;若甘霖粲若榮葩蕭若枯林高者拔焉而峻下
者濁焉而沉急者矢焉而激緩者紆焉而深央央坎坎
噦噦愔愔鏗鏗磕磕栗栗淋淋如冷泉漱澗籟動谷鳴
如巫山夜雨隴水秦聲如村翁野老之嬉笑如鶯喉鵒
語之吚嚶如大風飄瓦而軯磕如胥濤鼓譟而漰渹至
若詳其曲引則優柔温淳長飬恢渾郁乎南風之薰也
融怡和順溥博沉濬洋乎流水之潤也愴怳坎壈怵惻
怛憯戚乎履霜之慘也憔悴虺尵徬徨低徊摧乎别鶴
之哀也其憂也深其思也長其樂不淫其哀不傷滌煩
決塞導和飬康懲躁寬鄙立懦摧剛可謂至德之精音
而三歎於一唱者矣已而中聲五降均曲成闋簉弄向
闌敏手暫輟銀蟾在天星漢明滅主寳頽然仰視空闊
於是命酒起舞而為之歌曰搴芳洲兮芙蓉拏扁舟兮
葦叢渺極浦兮千里望遠岫兮横空吾將與子泝洞庭
歴九峰登玉霄攀閬風招漁父之往棹兮探湘靈之
遺蹤訪遐奏於渭子兮引高吟於泰容窺人寰而曾
舉兮託遺響兮無窮舉天籟以成吾音兮寫余心
之太沖又何有乎虧成兮三尺之桐
杖賦
余今年初度踰強年之二已有子貢倦而願息
之心故吏四明魏䩨得鐵靈杖以夀余因感而
賦酒餘且命䩨歌之以自強
伊珍木之託根兮乃在儋崖之山孕祝融之火德兮食
炎海之醎次得大椿之春秋兮曾不計年之幾千絜其
長兮恊八尺之度圍其大兮倍徑寸之圜爰有至人制
其自然不彫不削樸全其天觸頭角兮豸起鏗指甲兮
金宣争青藜之吐燄陋邛竹之中乾臨葛陂而未化配
九節以不刓空而擲之若雷公掣火逐烏尾之蜿蜒握
而即之若飛仙縮劍袖青蛇之連蜷故假其威可以折
衝乎外侮論其夀可以竊比乎銅仙昔太師之謝疾(孔光)
賜靈夀以優賢迨元老之褒崇(楊彪)亦延年之寵頒自非
高年與碩德尊更老之衣冠若盗聲之處士(樊英)曾何足
以上煩兹珍木之自重不與鳩玉以同班苟所杖之非
人固不如隨策於魯連顧斯杖之納交適先生之觧官
當先生今年之初度去杖鄉之期尚十有九年胡爾杖
之介夀相世步之多艱先生方倦游而欲息復賈勇而
挽前鄙丈人之荷蓧招太乙而吹烟或梯之以奔月或
跨之以入淵或採桃核於西崑之池或摘菡萏於太華
之巔凌萬里於一息歘曾舉於九關排閶闔以自許誓
持危而扶顛托六尺以不負心寸鐵以同堅兹鐵靈之
為杖微斯人其孰專既託先生之金石長與君兮周旋
重為歌曰杖兮杖兮爾之生也勁且良又靈且夀兮神
隠顯之不常山中之人兮夀而康今何日兮杖以自強
與爾杖兮相羊鬼工避射兮豺虎避倀與爾杖兮靈長
崆峒齊道兮南極齊光與爾杖兮既安且臧慎勿見水
踴躍去變為干將
麗則遺音卷四
