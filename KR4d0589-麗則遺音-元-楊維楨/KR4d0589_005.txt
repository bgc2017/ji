附錄
荆山璞賦謝一魯
吾嘗挾秋空之飛仙夜躋太華之危巔闖牛斗之消息
覩神光之燁然白氣殊虎丘之金精紅光異古獄之龍
泉温其瑞靄之明潤無廼荆山竒璞之寳煙乎是山也
派分南北之條脈界龍門之河侔大行之演迤嫓王屋
之嵳峩北揖翠於賀蘭西鑒白於蓬皤鍾玄黃之磅礴
萃隂陽之至和孕粹質於山骨晦美材於嵓阿狀假色
於蠟丸紋布爪於仙娥斥抵鵲之輕議陋種石之𫝊訛
也方其深韜神彩匪衒精瑛土不泉而澤潤木不春而
敷榮抱雕琢之全器飬天真之混成不求知於隋卞價
默重於連城保厥美以待聘類有道之儀形及至王命
徵材哲匠搜竒罄崑岡之異産摭藍邑而無遺乃窮其
幽乃陟其危忽至珍之神遇爛光華之陸離威暴嬴其
莫攘資萬鎰其焉輸付良工而制器甘磨礱之靡辭湛
秋水之無痕瑩春冰之不疵什襲珍上方之璽五瑞輯
邦國之圭亦比德於君子&KR2010;環珮其相隨按步趨之節
奏則肆夏而中采齊若乃瑚璉璋瓉之器蒼璧黃琮之
類或飾朝覲之盛儀或潔郊社之明祀華治世之文物
擅廟廊之至貴於是琅玕厚顔玟瑰懷媿夜光明月南
金火齊皆立下風而不可與並議也嗚呼物以質美而
見珍士以材德而登崇想荆行之育秀實楚玉之攸鍾
咸韞櫝而需時豈抱泣於途窮嗟碔砆之下材費琢磨
之微功忝藍田之雙璧追玉樹之遺風乘寳賢之盛際
豈信美而不庸倘玉人之一顧庶觀光於羣玉之峰
孔澮
繄荆山之精兮鍾南慧之地靈大和坱圠兮至寳以生
偉兹璞之孕瑞兮后祗協而儲禎嗟一卷之未剖兮妙
腹藴而天成蔵瑰竒於山骨兮羌匪瓊而匪瑛若一規
之渾淪兮含太極於素形春陽動地兮若燠而栗凉飈
掠木兮若振而聲火流石裂兮崖屋借蔭林谷凝沍兮
託温以榮雲興而白虬晝見日出而晴烟曉蒸鏟彩薄
昆岡之燄含輝失夜光之明山暉而暖翠欲滴木潤而
寒梢擁青璆琳琅玕晦形而隠質瑶琨琬琰遁魄而韜
英苟是璞之不遇終茲山而鎮寧幸卞和之賞識躋茲
璞而上升璞遇和而益重和遇璞而弗輕肯韞匵而緹
襲願持獻於明廷錯碔砆而莫辨奄擲地而鏗鍧嗟再
獻而再刖仰泫泣而拊膺蹇至璞之我厄羞持此而焉
徵矢予心而弗渝益抱璞而兢兢感嗣主之見知致良
工而起驚剖一殼之鴻濛判玉石於衡平諧明識之一
顧寔價重於連城嗚呼和不自寳故獻厥君楚不此寳
惟寳善人謂此寳之遇邪故楚得以歸乎趙謂此寳之
不遇邪故趙得以反乎秦嗟秦城之不償賴相如之至
人復全璧以我歸寧久屈而終信猗歟我元一視同仁
所寳惟賢多士彬彬明廷列圭璋之聞望朝著鏘珂珮
之搢紳玉堂之風月如畫奎章之瑶閣飛雲昂昂瑚璉
之器煌煌席上之珍登賢能於天府徵黎獻於海濱各
懷材以自見孰抱璞而隠淪愚生斯世琢磨日新惟善
賈以待沽保厥美於忠貞外璞質而弗章内玉德而存
誠際明良之嘉會登風雲之要津叫閶闔之九重披琅
玕以自陳
文逢原
客有仰觀乾象俯辨坤方睇翼軫之淪精知至寳之韜
光步熊繹之故墟凛寳氣之厖凉朝發軔於方城夕弭
節乎荆之陽擿鬼神之奸秘唘山澤之天蔵眩神光之
霍暉得美璞於崇岡觀其陽紋綜錯隂縵緼絪瑶草藉
其虹光碧蘚暈其龍鱗散餘彩之庚庚凝孚尹之繽繽
信太和之精粹鍾元氣之真淳毓自異於璠璵夫豈混
於矼珉超楚産而夐絶匪砮丹之與鄰韜至美以内藴
煥明德之外新昭聞望之顒顒儼文質之彬彬渾兮太
樸温其陽春闡珍燭乎岷嶓之𩕳流液濺乎江沱之濱
以之為圭璧可輯瑞於皇家以之為瑚璉可薦禧於明
神藍田之質不為麗垂棘之璧未為珍是宜曠千載
而亦遇夫豈輕售而自陳者哉於是拭之以玄纁之密
麗濯之以滄浪之清漪重之以什襲藉之以重緹聞楚
王之貴寳也歷郢都而獻之王方雜百寳以零亂眩衆
目之盱眙寸珠照乘兮錯落尺璧連城兮陸離競華藻
於錙銖角纖巧於毫釐勃然頋謂羣臣曰彼可謂懷樸
以自售而獻芹之無知吾觀其所獻者特渾然而圭角
不露樸然而質實無竒得非相與為欺乎廼具憲章爰
勑有司錫之以踊拒之以辭客乃益允信以自寳終不
忍於遐遺望君門而再獻責愈嚴而愈危於是喟然而
歎戚然而噫曰吾寧混跡碔砆乎抑將自衒其瑾瑜乎
吾寧韞匱蔵諸乎抑將待賈沽之乎物固各有所遇兮
遇固各有其時鑒至寳於未遇兮匪知音其為誰遂抱
璞沉吟矢之以詩曰璞楚産兮岳示炳靈坤珍萃兮紛
此内美渾然天成德無媿兮玉以比德蹇余好脩不遐
棄兮抱彼璞兮或三獻兮為國之瑞兮
范琮
繄荆山之蜒蜿而特起兮奠南服之名州鬱至和之輪
囷兮鍾美璞於巖幽洞孚尹之㫄射兮光陸離之暳暳
外雖質而中則富兮豈碔砆之同類發竒祥於道側兮
良何玉之久湮苟獲用於瑚璉兮亦斯璞之稱情爰見
遇於和氏兮涕淋浪而悼兹曰昔至寳之不沒兮今何
困於塗泥廼三沐而三薰兮暨什襲以珍蔵彼燕石而
猶或偶兮人何易此以為常遂齋沐以上獻兮冀君王
之見知何玉人之匪識兮咸或謂此為瓦礫之資紛招
尤而獲罪兮重茲玉之不幸乃捐淚而長撫兮抱終古
之深恨豈爾質之匪良兮嗟予命之弗時琨珸進而砆
石用兮反誚爾以為玼差吉日以再獻兮庶或伸於一
遇苟愚心之信脩兮雖三刖其亦何顧懷兹玉以長邁
兮乃復叩乎君之門吾固知衒玉求售之匪正兮將竭
忠而欲言倘兹玉之足徵兮庶臣心之為泰也苟一獻
而遽舍兮予不忍為此態也切獨感此厥故兮豈會遇
之有期信昭質之未虧兮夫何懼而自悲彼魚目之混
真兮嗟莫察其非是暨夜光之載照兮人孰不以此為
貴嗟余生之未晚兮方佩玉以夷猶倘獲知於夫子兮
亦斯璞之是投乃歌曰峩峩荆山奠南服兮輝輝良璞
光燁煜兮人不爾知爾無自傷兮吾將偕子朝明光兮
陳孟賓
夫何荆山綿亘幾千里兮連沃壤之陂陀儲天地之精
英兮孕元氣之至和噫璞玉之珍寳兮獨異産乎其阿
涵孚尹之美質兮尚温潤而縝密吐白虹之蜿蜒兮與
天光而射激諒非璠而非璵兮異連城之雙璧豈昆岡
之所産兮配齊王之萬鎰彼翩翩之卞氏兮道安適而
逢之泫然為之太息兮爾何横棄乎此欷妄珍蔵而什
襲兮願與子而同歸吾將獻之元侯兮為國家之重器
何靈脩之不察兮竟莫别其為瑞悲再獻而再刖兮雖
信美其焉能喻將曰彼之昏昏兮亦乃子之不悟賴後
王之繼作兮寧覺彼之非天得致身而上逹兮步府庫
以周旋因文章以刻畫兮友六璽以相先歷秦漢以至
今兮羌歷世而幾年重聲價於九鼎兮與鎮圭以為伍
觀上國之光華兮獻圖書於天府雖一時之孔厄兮曾
何足為輕重之累也曠千載而獨存兮乃知顯晦之各
有遇也嗟物理之用舍兮豈臆度之可量昔韞於荆山
之野兮方困迤於榛荒顧自同於瓦礫兮孰有望於君
子之堂匪卞和之一顧兮則終然而遁蔵今荆州之廣
土兮山猶此山川嶽發其鬱積兮豈惟玉之温然鍾抱
璞之竒材兮産席珍之諸賢溘埃風而上征兮將自獻
於天闉與前賢千載而增光兮使荆山並日月以昭縣
爰作詩以載歌兮庶永久而流傳詩曰倬彼荆山鬱穹
窿兮吁嗟璞兮山所鍾兮猗歟我皇德配天兮不寳遠
物惟寳賢兮恩澤旁敷被萬國兮盖將勒荆山之石兮
于以頌億萬載之功德
麗則之名其殆傷今之賦之不古乎觀其三良以
下追逐屈宋殆如鐵厓之嶄絶峭刻人固未易于
攀緣也然而叶律鏗鏘立格古雅而陳意正大誠
有可則者埸屋之士果能彷彿其步趨吾知斯文
之復古矣至正癸未正月二日金華胡助跋于吴
山鐵嶺
始余讀東維子集正訝不載一賦復簡鐵厓文集
僅有土圭蓮花漏記里鼔車三作亦未見其豁逹
氣韵既得元乙亥科湖廣鄉試荆山璞賦一册末
載廉夫擬賦三十有二篇標其首曰麗則遺音古
賦程式其同年進士黃子肅評馬真能祖騷而宗
漢奚止除完顔之粗儣洗宋末萎弱之氣而已耶
揚雄云詞人之賦麗以則真無媿矣猶恨太常無
逸圖二程文未得見耳海虞毛晉識
麗則遺音附錄
