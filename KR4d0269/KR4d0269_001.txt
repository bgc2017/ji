陸放翁詩别集
五言
頃歲從戎南鄭屢往來興鳳間暇日追憶舊
遊有賦
昔戌蠶叢北頻行鳳集南烽傳戎壘密驛送客程貪
春盡花猶拆雲低雨半含種畬多菽粟藝木雜松楠
婦汲帷陶噐民居半草庵風煙迷棧閣雷霆起湫潭
城郭秦風近村虛蜀語參快心逢曠野刮目望浮嵐
考古興時感無詩每自慚嘉陵最堪憶迎馬柳毿毿
冬日感興十韻
雨露天昏曀陂湖地阻深蔽空鴉作陣暗路棘成林
有客風埃裏頻年老病侵夢魂來二竪相法欠三壬
舊憤開孤劍新愁感斷砧唐衢惟痛哭莊舄正悲吟
瘦跨秋門馬寒生夜店衾但思全舊璧敢冀訪遺簮
樓上蒼茫眼燈前破碎心長謠傾濁酒慷慨厭層隂
書直舍壁
道山西下路杳杳歴重廊地寂聞傳漏簾疎有斷香
渠清水馬健屋老瓦松長欲出重欹枕無何覓故鄕
致仕述懷
彈冠紹興末觧組慶元中灔澦危途過邯鄲幻境空
閑傳相牛法醉喚闘雞翁衝雨歸來晚山花滿笠紅
韋布還初服蓬蒿卧故廬所慙猶火食更恨未巢居
叱叱驅黃犢行行跨白馿交親各強健不必問何如
春晚雜興
池面萍初紫墻頭杏巳青攜兒撑小艇留客坐孤亭
相法無侯骨生年直酒星正須遺萬事莫遣片時醒
暮春二首
季子黃金盡安仁白髮新無情五更雨便送一年春
難續西樓夢空存北陌身海棠應似舊惆悵又成塵
綠葉枝頭密青蕪陌上深江山妨極目天地入孤吟
身巳雙蓬鬢家惟一素琴世情君莫說頭痛欲岑岑
小舟遊西涇渡西江而歸
小雨重三後餘寒百五前聊垂瓜蔓水閑泛木蘭船
雪暗梨千樹烟迷柳一川西岡夕陽路不到又經年
初春雜興
水長鷗初泛山寒茗未芽深林聞社鼓落日照漁家
渡遠呼船久橋傾取路斜客愁慵遠眺不是怯風沙
中春偶書
鄰曲祈蠶候陂塘浸種時春寒薪炭覺雨霽鼓鍾知
驢瘦衝泥怯魚驚食釣遲衰翁一味懶耕養愧吾兒
北齋書志示兒輩
初夏佳風日頽然坐北齋百年從落魄萬事忌安排
鄕俗能尊老君恩許賜骸飢寒雖未免何足繫吾懷
五月初作
鄰舍舂新麥家人拾晚蠶推移逢夏五賦與嘆朝三
遣日須棋局忘飢頼酒甔幽居有高致多取未爲貪
梅市道中
雨暗山陂路人喧北渡頭廟垣新畫馬村笛遠呼牛
買飯諳爭席迎湖競解舟平生苦吟處又送一年秋
秋夜紀懷
北斗垂莾蒼明河浮太清風林一葉下露草百蟲鳴
病入新凉减詩從半睡成還思散關路烥火驛前迎
舍北摇落景物殊佳偶作五首
今年冬候晚仲月始微霜野日明楓葉江風斷鴈行
窮途多籍躪老景易悲傷自笑詩情懶蕭然舊錦囊
路擁新霜葉溪餘舊漲沙棲烏初滿樹歸鴨各知家
世事元堪笑吾生固有涯南村聞酒熟試遣小童賖
小聚鷗沙北横林蟹舍東船頭眠醉叟牛背立村童
日落雲全碧霜餘葉半紅窮鱗與倦翼終勝在池籠
屋角成金字溪流作縠紋斜通小橋路半掩夕陽門
孤艇衝煙過疎鍾隔塢聞杜門非獨病實自厭紛紛
草徑人稀到柴扉手自開林疎鴉小泊溪淺鷺頻來
詹角除瓜蔓墻隅斸芋魁東鄰膰肉至一笑舉新醅
殘臘
殘臘無多日吾生又一年林塘明夕照墟落淡春煙
山色危欄角梅花綠酒邊歲時元自好老病獨凄然
初寒獨居戲作
開殼得紫栗帶葉摘黃柑獨卧維摩室誰同彌勒龕
宗文(杜子美之子)樹雞栅靈照(龐居士之女)挈𬞞藍一段無生
話燈籠自可談
晨起
晨起梳頭懶披衣立草堂霧昏全隠樹氣暖不成霜
灘急回魚隊天低襯鴈行新春猶一月巳覺日微長
五鼓不得眠起酌一杯復就枕
棲冷雞聲咽窗深燭熖明流年容易過華髮等閑生
濁挹連醅酒香槎帶葉橙殘骸付螻蟻汗簡更湏名
辛酉冬至
今日日南至吾門方寂然家貧輕過節身老怯增年
(元註鄕俗謂喫盡至飯即添一歲)畢祭皆扶拜分盤獨早眠惟應探
春夢已繞鏡湖邊
已酉元日
夜雨解殘雪朝陽開積隂桃符呵筆寫椒酒過花斟
巷柳搖風早街泥濺馬深行宫放朝賀共識慕堯心
甲子元日
飲罷屠酥酒真為八十翁本憂緣直死却喜坐詩窮
米賤知無盗雲&KR1640;又主豐一簞那復慮嬉笑伴兒童
清明
氣候三吳異清明乃爾寒老增丘墓感貧苦道途難
燕子家家入梨花樹樹殘一春回首盡懷抱若為寬
上已
殘年登八十佳日遇重三簾幕低垂燕房櫳起晚𧖟
名花紅滿舫美醖綠盈甔春事還如昨衰懷自不堪
醉中作
宦遊三十載舉步亦看人愛酒官長罵近花丞相嗔
湖山今入手風月始關身少吐胷中氣從教白髮新
雪中二首
春晝雪如簁清羸病起時跡深驚虎過煙絶憫僧飢
地凍萱牙短林深鳥哢遲西窗斜日晚呵手歛殘棋
忽忽悲窮處悠悠感歲華暮雲如潑墨春雪不成花
眼澁燈生暈詩成字半斜殘樽已傾盡試起問東家
小雪
夜卧風號野晨興雪擁籬未言能壓瘴要是欲催詩
跨蹇雖堪喜呼舟似更竒元知剡溪路不减㶚橋時
大雪月下至旦欲午始晴
薄暮雪雲低清霄意慘悽方聽打窗急巳報與階齊
疎箔穿飛蝶空庭聚戲猊新晴思訪客愁絶滿城泥
夜中步月
夜半不成寐起尋微月行風生驚葉墯露重覺荷傾
兀兀酒中趣悠悠身後名興闌還掩戶坐待日東生
題齋壁
皥皥太平民堂堂大耋身乾坤一旅舍日月兩車輪
蓑貴超三品𬞞甘敵八珍明年眞耄矣爛醉海棠春
力穡輸公上藏書教子孫追遊屏裘馬宴集止鷄豚
寒士邀同學單門與議婚定知千載後猶以陸名村
自述
古井無由浪浮雲一掃空詩書修孔業場圃嗣豳風
懼在飢寒外憂形夢寐中吾年雖日逝猶冀有新功
舊業還耕釣殘年逼老期筋骸衰後覺力量夢中知
客約溪亭飲僧招竹院棋未為全省事終勝宦遊時
屏跡歸休後頥生寂寞中忍貧辭半俸學古得全功
西埭村醅釅東坡小彴通經行有佳趣稚子也能同
書適
老翁垂七十其實似童兒山菓啼呼覓鄕儺喜笑随
群嬉累瓦塔獨立照盆池更挾殘書讀渾如上學時
幽事
日日營幽事時時有好懷雨園殘竹粉風砌落松釵
伴蝶行花徑聽蛙傍水涯窮通了無謂不必更安排
葺圃
種樹書頻讀齊民術屢窺曾求竹醉日更問柳眠時
盧橘初非橘蒲葵不是葵因而辨名物甘作老樊遲
幽事
幽事春来早晨興即啓閽掃梁迎燕子插楥護龍孫
數日招賓友先期辦酒樽淋漓衣䄂濕不管漬春㾗
北檻
北檻近中堂緣階物自芳晨清花拱露地僻蘚侵廊
坐久時開卷吟餘或炷香終朝無客至一枕到羲皇
遊山
蕭鼔湖山路天教脱&KR0919;機蟬聲入古寺馬影渡荒陂
樵唱時傾耳僧談亦觧頥偏門燈火閙不敢恨歸遲
古寺不来久入門空嘆嗟僧亡惟見塔樹老巳無花
世事雖難料吾生固有涯殷勤一梳月十里伴還家
巢山
巢山避世紛身隠萬重雲半谷傳樵響中林過虎群
蟲&KR2450;葉成篆風蹙水生紋不踏溪橋月僊凡自此分
短髮巢山客人知姓字誰穿林雙不借取水一軍持
渴鹿群窺澗驚猿獨掛枝何曾蓄筆硯景物自成詩
孤學
孤學雖遺俗猶爲一腐儒家貧占力量夜夢驗工夫
正欲安三逕寧忘奏六符殘年知有幾自怪尚區區
哭開孫
學步漸扶床乘車已駕羊虚稱砌臺史不遇玉凾方
杳杳天難問茫茫夜正長寂寥誰伴汝蕭寺閉空房
病中作
破裘縫更暖糲食美無餘摩詰病說法虞卿窮著書
身羸支枕久足蹇下堂疎今日晴窗好幽懷得細攄
卧病雜題
終日常辭客經年半在床愛窮留作伴諳病與相忘
竈婢工烹粥園丁習寫方今朝有竒事久雨得窗光
人間跛男子物外病維摩(元註病中遂牽病右足)但可妨趍拜
何因廢嘯歌菜羔酼醬薄村巷棘茨多舉手謝鄰父
非君誰肯過
病中示兒軰
去去生方遠冥冥死即休狂思攘鬼手危至服丹頭
有劍知誰與無香可得留惟應勤孝謹事事鑑恬侯
七言
守嚴述懷
桐君故隠兩經秋小院孤燈夜夜愁名酒過於求趙
璧異書渾似借荆州溪山勝處身難到風月佳時事
不休安得連雲車載釀金鞭重作浣花遊
入城至郡圃及諸家園亭遊人甚盛
老子何曾慣市塵今朝也復入城闉太平有象人人
醉造物無私處處春九陌鶯花娛望眼一竿風月属
閑身不緣興盡回橈早要就湖波照角巾
乍晴出遊
八十山翁病不支出門也賦喜晴詩小樓酒旆闌街
處深巷人家晒練時本借微風欹帽影却乘新暖弄
鞭絲歸來幸有流香在剰伴兒童一笑嬉(流香所賜酒名)
武林
皇輿久駐武林宫汴洛當時未易同廣陌有風塵不
起長河無凍水常通樓臺飛舞祥煙外鼓吹喧呼明
月中六十年間幾來往都人誰解記衰翁
西村暮歸
天氣清和修禊後土風淳古結䋲前村村陂足分秧
水戶戶門通入郭船亭帳盗消常息鼓㘯場酒賤不
論錢行人爭看山翁醉頭枕槐根卧道邊
入都
葵莧登盤酒可賖豈知扶病又離家朝行打岸濤頭
惡夜宿垂天斗柄斜不恨山林淹歲月但悲道路困
風沙鄰翁好為看耕隴行矣東歸一笑譁
上章納禄恩卑外祠遂以五月東歸
身似霜松老不枯乞骸猶得侍清都百錢濁酒渾家
醉六月飛蝱徹曉無美睡不愁閑客攪出游自有小
兒扶買山尚恐巢由笑敢向君王覓鏡湖
黃紙淋漓字似鴉即今真箇是還家園廬漸近湖山
好鄰曲來迎鼓笛譁籩實傍籬收豆莢盤𬞞臨水採
芹芽皇家養老非忘汝不必青門學種瓜
群玉峯頭孤夢斷五雲溪上野舟回傍人鷗鳥自然
熟到處藕花無數開麥飯不饜猶面槁柴門閑閉自
心灰雨來正作盆池地不怕冥冥半月梅
身是風前一斷蓬經年竊食竟何功倚天青嶂迎船
出撲馬紅塵轉眼空網戶餉魚勝丙穴旗亭送酒等
鄲筒死前幸作扶犂叟免使淮南笑發紅
此身唯有一躬耕乞得餘年樂太平東觀並游驚昨
夢西湖重到付來生一堤草露明晨照半浦荷香颭
晚睛歴歴歸途皆勝事江亭先聽櫂歌聲
七十
七十殘年百念枯桑榆元不𥙷東隅但存隠具金鴉
觜那夢朝衣玉鹿盧身世蠶眠將作繭形容牛老巳
垂胡客來莫問先生處不釣娥江即鏡湖
枕上作
龍鐘七十豈前期矮帽枯笻與老宜愁得酒巵如敵
國病須書卷作良醫登山筋力雖尤健閉戶工夫頗
自竒今日快晴春睡足卧聽&KR0585;鵲已多時
八十三吟
石帆山下白頭人八十三回見早春自愛安閑忘寂
寞天將強健報清貧枯桐已㸑寧求識敝帚當捐却
自珍桑苧家風君勿笑他年猶得作茶神
戲遣老懷
平生碌碌本無竒况是年垂九十時阿囝略如郎罷
意稚孫能伴太翁嬉花前騎竹強名馬階下埋盆便
作池一笑不妨閑過日歎衰憂死却成癡
春近
短褐枯笻老病身龍鐘也復喜新春巳知不解多年
住且作都無一事人&KR0585;角鳥聲呼醉夢室中花氣襲
衣巾朝來更有欣然處一筯山𬞞勝八珍
睡起至園中
春風忽已到天涯老子猶能領物華淺碧細傾家釀
酒小紅初試手㘽花野人易與輸肝肺俗話誰能掛
齒牙更欲世間同省事勾回蟻戰放蜂衙
立春日
江花江水每年同春日春盤放手空天地無私生萬
物山林有處着衰翁牛趍死地身無罪梅發京華信
不通數片飛飛猶臘雪村鄰相喚賀年豐
東籬
東籬深僻嬾衣裳書卷縦横雜藥囊無吏徵租終日
睡得錢沽酒一春狂新營茅舍軒窗静旋煑山𬞞匙
筯香戲集句成圖素壁本來無事却成忙
春夏之交風日清美欣然有感
天遣殘年脫&KR0919;鞿功名不恨與心違綠陂細雨移秧
罷朱舫斜陽擘紙歸花市丹青賣團扇象牙刀尺製
單衣白頭曳杖人争看共歎浮生七十稀
病足累日不出菴門折花自娛
頻報園花照眼明蹣&KR1552;正廢下堂行擁衾又聽五更
雨屈指元無三日晴不奈病何抛酒醆粗知春在頼
鶯聲一枝自浸銅瓶水喜與年光未隔生
春日小園雜賦
久矣雲霄鍜羽翰小園聊得賦春寒風生鴨綠文如
織露染猩紅色未乾不向山丘歎零落且從兒女話
團欒人言麥信春來好湯餅今年慮已寬
晚春感事
少年騎馬入咸陽鶻似身輕蝶似狂蹴踘場邊萬人
看鞦韆旗下一春忙風光流轉渾如昨志氣低摧只
自傷日永東齋淡無事閉門掃地獨焚香
甲子立春前二日
頭風初愈喜身輕書卷時開覺眼明養熟犬雞隨坐
起性靈鳥鵲報隂晴韭菘飣餖春盤好芝术簁和臘
藥成自笑衰殘殺風景燈前不擬入重城
幽居初夏雨霽
楸花練花照眼明幽人浴罷葛衣輕燕低去地不盈
尺鵲喜傍&KR0585;時數聲對奕軒窗消永晝晒絲院落喜
新晴忽驚重五無多日綵縷纏筒吊屈平
初夏幽居
虚堂一幅接䍦巾竹樹森疎夏令新缾竭重招麯道
士床空新聘竹夫人寒龜不食猶能夀弊帚何施亦
自珍枕簟北窗寧有厭小山終日尚嶙峋
麥熟市米價减鄰里病者亦皆愈欣然有賦
凶年已度麥方秋學道從來幸寡求荷鍤自隨身若
寄漉籬可賣飯何憂鄰翁瀕死復相見村市小凉時
獨遊不怕歸時又侵夜新添略彴跨清溝
幽居初夏
藤冠草屨病支離門外紛紛百不知解籜有聲驚倦
枕飛花無力點清池閑思舊事唯求醉老感流年只
自悲綠樹隂中紅練起一團零亂濕臙脂
五月初夏病體輕偶書
世事紛紛了不知又逢燕乳麥秋時經年謝客常因
醉三日無詩自怪衰乘雨細移西崦藥留燈重覆北
牎碁但將生死俱拈起造物從來是小兒
夏日二首
吳中五月暑猶微竟日南堂坐掩扉綠樹露香鶯獨
語畫廊風惡燕雙歸三千界内人人錯七十年來念
念非投老萬緣俱掃盡從今僧亦不須依
梅雨初收景氣新太平阡陌樂閑身陂塘漫漫行秧
馬門巷隂隂掛艾人白葛烏紗稱時節黃雞綠酒聚
比鄰掀髯一笑吾真足不為無錐更歎貧
秋雨初晴有感
炎曦赫赫尚餘威冷雨蕭蕭故解圍號野百蟲如自
訴辭柯萬葉竟安歸芼羔菰菜珍無價上釣魴魚健
欲飛散吏何功霑一飽高眠仍聽搗秋衣
村居秋日
桔橰引水遶荒畦病卧蝸廬不厭低小聚數家秋靄
裏平坡千頃夕陽西亭臯草木猶葱蒨天上風雲巳
慘悽逋負如山炊米盡終年枉是把鋤犂
秋晚書懷
頽然兀兀復騰騰萬事惟除死未曾無柰喜歡閑弄
水不勝頑健遠尋僧喚船野岸横斜渡問路雲山曲
折登却笑吾兒多事在夜分未滅讀書燈
舍北行飯書觸目
落鴈昏鴉集遠洲青林紅樹擁平疇忽行舍北三义
路閑看橋西一片秋少婦破煙撑去艇丫童横笛喚
歸牛形容野景無餘思自怪癡頑不解愁
冬晴日得閑遊偶作
不用清歌素與蠻閑愁巳自解連環閏年春近梅差
早澤國風和雪尚慳詩思長橋蹇馿上棋聲流水古
松間牋天有事君知否止乞柴荆到死閑
冬晴閑步東村由故塘還舍
紅藤拄杖獨相羊路遶東村小嶺傍水落枯萍黏蟹
椵(鄕人植竹以取蟹謂之蟹椵)雲開寒日上魚梁洛陽二頃言良
是光範三書計本狂歴盡危機識天道要令閑健返
耕桑
十二月八日步至西村
臘月風和意已春時因散策過吾鄰草煙漠漠柴門
裏牛跡重重野水濱多病所須惟藥物差科未動是
閒人今朝佛粥更相餽更覺江村節物新
夜雨
蕭蕭殘髮雪侵冠冉冉清愁用底寬把卷昏眸常欲
閉投床睡興却先闌惟須酒沃相如渴未分人哀范
叔寒雨霽定知梅已動佩壷明日試尋看
新年書感
早歲西遊賦子虚暮年負耒返鄕閭殘軀未死敢忘
國病眼欲盲猶愛書朋舊何勞記車笠子孫幸不廢
菑畬新年冷落如常日白髮蕭蕭悶自梳
人日雪
病卧江村不厭深貂裘無奈暁寒侵非賢那畏蛇年
至多難却愁人日隂嫋嫋孤雲生翠壁霏霏急雪灑
青林一盂飯罷無餘事坐看生臺下凍禽
秋雨
剡曲高秋一草亭雨來迨我醉初醒豪吞平野宜閑
望亟打虚窗入静聽沙上濕雲號斷鴈籬根衰草綴
孤螢老人嬾復親燈火卧看爐香掩素屏
秋雨北榭作
秋風吹雨到江濆小閣疎簾晚色分津吏報增三尺
水山僧歸入萬重雲飄零露井無桐葉斷續煙汀有
鴈群了却文書早尋睡&KR0585;聲偏愛枕間聞
春雨
倚欄正爾愛斜陽細雨霏霏度野塘本為柳枝留淺
色却教梅蕊洗幽香小沾蝶粉初何惜暫濕鶯身亦
未妨造化無心能徧物憑誰閑與問東皇
雨
家近蓬莱白玉京草堂登望不勝清初驚野色昏昏
至巳見波紋細細生殘醉頓消迎亂點微吟漸覺入
寒聲只愁今夕虚&KR0585;滴又對青燈夢不成
小雨初霽
歸来偶似老淵明消渴誰憐病長鄕小雨染成芳草
色好風吹斷畫簷聲剪燈院落晨猶冷賣酒樓臺晚
放晴莫道此翁遊興嬾蘭亭蕭寺已關情
小飲梅花下作
脫巾莫嘆髮成絲六十年間萬首詩(予自十七八學詩今六十年得萬篇)
排日醉過梅落後通霄吟到雪殘時偶容後死寧非
幸自乞歸耕巳恨遲青史滿前閑即讀幾人為我作
蓍龜
六日雲重有雪意獨酌
遍遊藪澤一漁舠歴盡風霜只緼袍天為念貧偏與
健人因見懶悞稱高地連海澨濤聲近雲冒山椒雪
意豪偶得芳樽須痛飲凉州那得直蒲萄
小圃獨酌
少年裘馬競豪華豈料今為老圃家數點霏微社公
雨兩叢閑淡女郎花詩成枕上常難記酒滿街頭却
易賖自笑邇来能用短只將獨醉作生涯
對酒
老子不堪塵世勞且當痛飲讀離騷此身幸已免虎
口有手但能持蟹螯牛角掛書何足問虎頭食肉亦
非豪天寒欲與人同醉安得長江化濁醪
醉中自贈
富貴猶宜早退休一生齟齬更何求賦形未至欠壬
甲語命寧須憎斗牛栗里牧身貧亦樂平陵埋骨死
無憂狂歌醉舞真當勉剰折梅花插滿頭
梅花
家是江南友是蘭水邊月底怯新寒畫圖省識驚春
早玉笛孤吹怨夜殘泠淡合教閑處着清癯難遣俗
人看相逢剰作樽前恨索笑情懷老漸闌
十一月八夜燈下對梅獨酌累日勞甚頗自慰也
奔走人間無已時夜窗喜對出塵姿移燈看影憐渠
瘦掩戸留香笑我癡冷豔照杯欺麴蘖孤標逼硯結
冰澌本來難入繁華社莫向春風怨不知
荀秀才送臘梅十枝竒甚為賦此詩
與梅同譜又同時我為評香似更竒痛飲便拚千日
醉清狂頓减十年衰色疑初割蜂脾蜜影欲平欺鶴
膝枝插向寳壼猶未稱合將金屋貯幽姿
樊江觀梅
莫笑山翁老㩀鞍探梅今夕到江干半灘流水浸殘
月一夜清霜催曉寒倚醉更教重秉燭怕愁元自怯
憑欄誰知携客芳華日曾費纏頭錦百端
梅花四首
老厭紛紛漸鮮歡愛花聊復客江干月中欲與人争
瘦雪後休憑笛訴寒野艇幽尋驚歲晚紗巾亂插醉
更闌猶憐心事凄凉甚結子青青亦帶酸
月地雲階暗斷腸知心誰解賞孤芳相逢只怪影亦
好歸去始知身染香渡口耐寒窺淨綠橋邊凝怨立
昏黃與卿俱是江南客剰欲樽前說故鄕
玄冥行令肅冰霜墻角疎梅特地芳屑玉定煩脩月
戸堆金難買破天荒了知一氣環無盡坐嘯千林凍
欲僵力量世間難得似挽回歲律放春陽
折得名花伴此翁詩情恰在醉䰟中高標不合塵凡
有尤物真窮造化功霧雨更知仙骨别鉛丹那悟色
塵空前身姑射疑君是問道端須順下風
漣漪亭賞梅
判爲梅花倒玉巵故山幽夢憶疎籬寫真妙絶横窗
影徹骨清寒蘸水枝苦節雪中逢漢使高標澤畔見
湘纍詩成怯為花拈出萬斛塵襟我自知
射的山觀梅
射的山前雨墊巾籬邊初見一枝新照溪盡洗驕春
意倚竹真成絶代人餐玉元知非火食化衣應笑走
京塵即今畫史無名手試把清詩當寫真
凌厲冰霜節愈堅人間乃有此癯仙坐收國士無雙
價獨出東皇太一前此去幽尋應盡日向来别恨動
經年花中竟是誰流軰欲許芳蘭恐未然
園中賞梅
閱盡千葩萬卉春此花風味獨清真江邊曉雪愁欲
語馬上夕陽香趁人慰眼紅苞初報信回頭青子又
生仁羈遊偏覺年華速徙倚闌干一愴神
行遍茫茫禹畫州尋梅到處得閑遊春前春後百回
醉江北江南千里愁未愛繁枝壓紗帽最怜亂點糝
貂裘一寒可賀君知否又得幽香數日留
梅
若耶溪頭春意慳梅花獨秀愁空山逢時决非桃李
軰得道自保冰雪顔仙去要令天下惜折來聊伴放
翁閑人中商略誰堪比千載夷齊伯仲間
雪
瘴癘家家一洗無更欣餘潤沃焦枯花壷夜凍先除
水衣焙朝寒久覆爐松頂積高時自墮竹枝壓重欲
相扶雲開正值春風早却看晴光滿九衢
作雪寒甚有賦
雲瞑風號得我驚硯池轉盻巳冰生窗間頓失疎梅
影枕上空聞斷鴈聲公子皂貂方痛飲農家黃犢正
深耕老人别有超然處一首新詩信筆成
雪
但苦祁寒恼病翁豈知上瑞報年豐一庭不掃待新
月萬壑盡平號斷鴻繭紙欲書先硯凍羽觴纔舉巳
樽空若耶溪上梅千樹欠我今年繫短蓬
平郊漫漫覺天低况復寒雲結慘悽老子方驚飛蛺
蝶群兒已說聚狻猊中宵猿墮頻摧木徹旦雞瘖重
壓棲只待新晴梅塢去青鞵未怯踏春泥
大雪
大雪江南見未曾今年方始是嚴凝巧穿簾罅如相
覓重壓林梢欲不勝氊幄擲盧忘夜睡金羈立馬怯
晨興此生自笑功名晚空想黃河徹底冰
雪中作
竹折松僵鳥雀愁閉門我亦擁貂裘巳忘作賦遊梁
苑但憶銜枚入蔡州屬國飡氊真強項翰林煮茗自
風流明朝日暖君須記更看青鴛玉半溝
鬢毛無奈歲華催一笑登臨亦樂哉平地忽成三尺
雪遶湖何啻萬株梅雲山疊疊朝憑閣簾幕沉沉夜
舉杯節物鼎来方自此酥花綵勝待春回
登東山
老慣人間歲月催強扶衰病上崔嵬生為柱國細事
耳死畫雲臺何有哉熟計提軍出青海未如喚客倒
金罍明朝日出春風動更看青天萬里開
題庵壁
衰髮蕭疎雪滿巾君恩乞與自由身身并猿鶴為三
口家托煙波作四鄰十日風號未成雪一年梅發又
催春漁舟底用勤相覓本避浮名不避人
山行過僧庵不入
垣屋參差竹塢深舊題名處懶重尋茶爐煙起知高
興棋子聲疎識苦心淡日暉暉孤市散殘雲漠漠半
川隂長吟未斷清愁起已見横林宿暮禽
閒中書事
病過新年逐日添清愁殘醉兩厭厭惜花萎去常遮
日待燕歸來始下簾堂上清風生玉麈澗中寒溜滴
銅蟾一生留滯君休嘆意望天公本自廉
一畞山園半畝池流年忽逮掛冠期賣花醉叟剥紅
桂種藥高僧寄玉芝午枕為兒哦舊句晚窗留客筭
殘棋登庸策免多新報老子癡頑總不知
窮居
半世倀倀信所之窮居仍抱暮年悲燒金術誤囊衣
薄種黍年凶酒味醨大厦萬間空有志後車千乘更
無期掩書常笑城南杜麻屨還朝受拾遺
西窗
西窗偏受夕陽明好事能來慰此情看畫客無寒具
手論書僧有折釵評薑宜山茗留閑啜豉下湖蓴喜
共烹酒䏑朱門非我事諸君小住聽松聲
耕罷偶書
新漑東臯畝一鍾烏犍粗足事春農灞橋風雪吟雖
苦杜曲桑麻興本濃老大斷非金谷友生存惟冀酒
泉封莫嘲野餉蕭條甚箭茁蓴絲亦且供
小築
小築湖邊避俗囂幾年於此寓簞瓢雖無隠士子午
谷寧愧詩人丁卯橋羅雀門庭無俗駕緣雲磴路有
歸樵詩情酒興常相屬堪笑傍人說寂寥
過鄰家戲作
久脫朝冠岸幅巾時時乘興過比鄰缾無儲粟吾猶
樂步有新船子豈貧醅甕香浮花露熟藥欄土潤玉
芝新相從覓笑真當勉又過浮生一歲春
簡鄰里
今年意味報君知屬疾雖頻未苦衰獨坐冷齋如自
訟小鐫殘俸類分司閑撑野艇漁蓑濕亂插山花醉
帽欹有興行歌便終日逢人那識我為誰
戲詠閑適
涉世心知百不能閉門懶出病相仍簞瓢味美如烹
鼎鄰曲人淳佀結繩半顆鴉殘墻外杏一枝鵲褭澗
邊藤蕭然掃盡彈冠興敢爲詩情望武陵
閑中頗自適戲書示客
髮猶半黑臉常紅老健應無似放翁烹野八珍邀父
老燒窮四和伴兒童剪紗新製簮花帽乞竹寬編養
鶴籠巢許䕫龍竟誰是請君下語勿匆匆
幽居述事四首
曾會蘭亭醉堕簮後身依舊住山隂琴傳數世&KR0238;文
斷鶴養多年丹頂深滌硯灘頭無漬墨吹簫月下有
遺音小詩戲𫐠幽居事後有高人識此心
頽然掩戸不妨竒又賦幽居第二詩大藥鼎成令虎
守精思床穏用龜支壷中自喜乾坤别局上元知日
月遲更就群童閑闘草人間何處不兒嬉
落葉平溝日滿廊幽居又賦第三章喜無俗事干靈
府恨不終年住醉鄕上樹榜船雖老健䟽泉移竹亦
窮忙山僧欲去還留話更盡西齋一炷香
舴艋東歸喜遂初頓拈枯筆賦幽居細燒栢子供清
坐明點松肪讀道書蒼瓜嫩芽開露茗紅根小把瀹
煙𬞞年來自許機心盡頗怪飛鷗自作疎
杜叔高秀才雨雪中相過留一宿而别口誦
此詩以送之
久客方知行路難關山無際水漫漫風吹欲倒孤城
遠雪落如簁野寺寒暮挈衣囊投土室晨沽村酒掛
驢鞍文章一字無人識胷次徒勞萬卷蟠
送陳懷叔赴上臯酒官却還都下
竒才初試發硎刀疋馬秋風到上臯地近雖同三輔
重時平無復五陵豪極知稳步煙霄路却要微知郡
縣勞歸去平津首開燕吐茵應復忤西曹
送任夷仲太監
往者江淮未撤兵丹陽邂逅識耆英叩門偶綴諸公
後倒屣曾蒙一笑迎敢意癡頑成後死相從髣髴若
平生小詩話别初何有一段清愁伴艣聲
書憤
白髮蕭蕭卧澤中秪憑天地鍳孤忠阨窮蘇武餐氈
久憂憤張巡嚼齒空細雨春蕪上林苑頽垣夜月洛
陽宫壮心未與年俱老死去猶能作鬼雄
鏡裏流年兩鬢殘寸心自許尚如丹衰遲罷試戎衣
窄悲憤猶争寳劍寒遠戌十年臨滴博壮圖萬里戰
臯蘭關河自古無窮事誰料如今䄂手看
贈童道人蓋與予同甲子
吾儕之生乙已年逹者寥寥同比肩退士一生藜藿
食散人萬里江湖天忍貧不變我自許挾術自營君
豈然一事尚須煩布策幾時能具釣魚船
贈徐相師
許負遺書果是非子憑何處說精微使君豈必如椰
大丞相元來要瓠肥䄂闊日常籠短刺肩寒春未換
單衣半頭布袋挑詩卷也道游京賣術歸
贈傳神水鑑
寫照今誰下筆親喜君分得卧雲身口中無齒難蔵
老頰上加毛自有神誤遣汗青成國史未妨着句號
山人他時更欲求竒迹畫我溪頭把釣緍
後寓嘆
貂蟬未必出兜鍪要是蒼鷹已下韝彭澤竟歸端為
酒輕車已老豈須侯千年精衛心平海三日於莵氣
食牛會與高人期物外摩挲銅狄㶚陵秋
初歸雜詠
雪滿漁簔雨墊巾超然無處不清真胸中那可有一
事天下故應無兩人騎馬每行秋棧路喚船還渡暮
江津酒樓僧壁留詩遍八十年来自在身
齒豁頭童儘耐嘲即今爛飯用匙抄朱門謾設千杯
酒青壁寧無一把茅偶爾作官羞問馬頽然對客但
稱猫此時定向山中死不用磨錢擲卦爻
龜堂獨坐遣悶
放逐還山八見春枯顱槁頂雪霜新大床不解除豪
氣凡眼安能識貴人食有淖糜猶足飽衣存短褐未
全貧北窗坐卧君無笑拈起烏藤捷有神
遣興
莫笑龜堂磊磈胸此中元可貯虚空尚饒靈運先成
佛那計辛毗不作公采藥偶逢丹井客買蓑因過玉
霄翁不湏更問歸何許散髮飄然萬里風
書興
占得溪山卜數椽飽經世故氣猶全入門明月真堪
友滿榻清風不用錢便死也勝千百軰少留更望二
三年湖橋酒美能来醉一棹何妨作水仙
書齋壁
平生憂患苦縈纏菱刺磨成芡實圓天下不知誰竟
是古来唯有醉差賢過堂未悟鍾將釁睨柱誰知壁
偶全自笑爲農行沒世尚如驚鴈落空絃
遣興
侯印從来非所圖赤丁子亦不容呼着低怯對新棋
敵量减愁添舊酒徒生世豈能常役役酣歌且復和
嗚嗚扁舟到處皆吾境莫問桐江與鏡湖
家住城南剡曲傍門前山色蘸湖光三朝執戟悲年
壮二頃扶犁樂歲穰名姓巳隨身共隱文辭終與道
相忘子孫勉守東臯業小甑吳粳底樣香
雜興
散髮林間萬事輕夢魂安穏氣和平只知秋菊有佳
色那問荒雞非惡聲逹士招呼同嘯傲福人分付與
功名一篇說盡逍遥理始信蒙莊是逹生
嚴州贈姜梅山
故人玉骨已生苔(謂南澗公)晚與君遊亦樂哉湖寺繫舟
無夢去京塵馳騎有詩來醉中不敢教兒誦看處常
須盥手開彈壓風光須健筆相期力斡萬鈞回
寄姜梅山雷字詩
章臺官柳映宫槐寳馬蹄輕不動埃只怪好詩無與
敵誰知古學有從来江山常逐客帆遠歲月不禁衙
鼓催剰約東鄰投淨社高情千載友宗雷
病愈
倦榻呻吟每自哀占蓍来吉出餘災自能洗硯拂書
几時亦折花尋酒杯久類寒蛟潜岫穴怱如老馬噴
風埃霜晴爛漫東窗日一笑山坡訪早梅
小疾兩日而愈
病骨羸然山澤臞故應行路笑形模記書身大似椰
子忍事癭生如瓠壷美酒得錢猶可致高人折簡孰
能呼不如淨掃茅齋地臨看微香起瓦爐
陳阜卿先生為兩浙轉運司考試官時秦丞
相之孫以右文殿脩撰來就試直欲首選阜
卿得予文卷擢置第一秦氏大怒予明年既
顯黜先生亦幾䧟危機偶秦公薨遂巳予晚
歲料理故書得先生手帖追感平昔作長句
以識其事不知衰涕之集也
冀北當年浩莫分斯人一顧每空群國家科第與風
漢天下英雄唯使君後進何人知大老横流無地寄
斯文自憐衰鈍辜真賞猶竊虚名海内聞
雪夜感舊
江月亭前撶燭香龍門閣上䭾聲長亂山古驛經三
折小市孤城宿兩當晚歲猶思事鞍馬當時那信老
耕桑綠沉金鏁俱塵委雪洒寒燈淚數行
憶昔
憶昔從戎出渭濱壷漿馬首泣遺民夜棲高冡占星
象晝上巢車望虜塵共道功名方迫逐豈知老病只
逡廵燈前撫卷空流涕何限人間失意人
夢蜀
夢飲成都好事家新粧執樂鴈行斜赭肩郫縣千筒
酒照眼彭州百䭾花醉帽傾欹歌未闋罸觥㶑灔笑
方譁霜鍾喚覺晨窗白自怪無端一念差
湖上遇道翁乃峽中舊所識也
大罵長歌儘放顛時時一語却超然掃空百局無棋
敵倒盡千鍾是酒仙巴峽相逢如昨日山隂重見亦
前緣細思合辱先生友五十年來不負天
贈道流
煙雲深處作生涯回首人間歲月賖留得朱顔憑綠
酒掃空白髮頼丹砂七絃指下冷冷久雙䄂風中獵
獵斜他日相尋不知處會從漁父問桃花
陸放翁詩别集卷終
澗谷精選陸放翁詩集卷之一前集
放翁陸游務觀撰
澗谷羅椅子遠選
古詩
蜀酒歌
漢州鵝黃鸞鳳雛不鷙不搏德有餘眉州玻瓈天馬
駒出門已無萬里塗病夫少年夢清都曾賜虚皇碧
琳腴文德殿門辰奏書歸局黃封羅百壷十年流落
狂不除遍走人間尋酒壚青絲玉瓶到處酤鵝黃玻
瓈一滴無安得豪士致連車倒瓶不用杯與盂琵琶
如雷聒坐隅不愁渴死老相如
與青城道人飲酒作
君不見太傅晚歲具海舟歸欲極意東山遊翰林偶
脫夜郎謫大醉賦詩黃鶴楼兩賢窮逹何足道同是
逸氣横清秋我無一事行萬里青山白雲聊散愁有
酒不換西凉州無酒不典鷫鸘裘不作王猛傲睨坐
捫蝨不作寗戚悲歌起飯牛五雲覆鼎金丹熟笙鶴
飄然戲十洲
夏夜大醉醒後有感
少時酒隱東海濱結交盡是英豪人龍泉三尺動牛
斗隂符一編役鬼神客遊山南夜望氣頗謂王師當
入秦欲傾天上河漢水淨洗關中胡虜塵那知一旦
事大&KR0861;騎驢劒閣霜毛新却將覆氊草檄手小詩點
綴西州春素心雖願老&KR1104;壑大義未敢忘君臣雞鳴
酒觧不成寐起坐肝膽空輪囷
雨中登安福寺塔
平生喜登高醉眼無疆界北顧極幽并東望跨海岱
喟然撫手歎從古幾成敗英雄如過鳥城郭但遺塊
今朝上黑塔千里曠無礙忽驚風霆劈坐斍天地晦
急雨挾龍腥溽暑爲摧壞皇天念蟠欎令我寄一快
那知書生狂自倚心眼大更思駐潼關黃河看如帶
怡齋
東湖仲夏草樹荒屋古無人亭午凉萱房微呀不見
日筍籜自解時吹香野藤蟠屈入牎罅濕菌扶疎生
屋梁跨溝數椽最幽翳漲水及槛雨敗墻静涵青蘋
舞藻荇閑立白鷺浮鴛鴦芙蕖雖瘦亦瀰漫照眼翠
蓋遮紅粧水紋珍簟欲卷却月團素扇嬾復將天風
忽送塔鈴語喚斍清夢游瀟湘
投梁參政
浮生無根株志士惜浪死雞鳴何預人推枕中夜起
游也本無竒折腰百僚底流離鬢成絲悲咤淚如洗
殘年走巴峽辛苦爲斗米遠衝三伏熱直指九月水
回首長安城未忍便萬里䄂詩叩東府再拜求望履
平生實易足名幸汙黃紙但憂死無聞功不掛青史
頗聞匈奴亂天意殄蛇豕何時嫖姚師大刷渭橋耻
士各奮所長儒生未宜鄙覆氊草軍書不畏寒墮指
遊漢州西湖
房公一跌叢衆毁八年漢州爲刺史遶城鑿湖一百
頃島嶼曲折三四里小庵静院穿竹入危榭飛楼壓
城起空濛煙雨媚松楠顚倒風霜老葭葦日月苦長
身苦閑萬事不理看湖水向來愛琴雖一癖觀過自
足知夫子畫船載酒凌湖光想公樂飲千萬埸歎息
風流今不泯兩川名醖避鵝黃(漢中酒名鵝黃蜀酒皆不能及)
醉後草書歌詩戲作
朱楼矯首隘八荒綠酒一舉累百觴洗我堆阜峥嶸
之胷次寫爲淋漓放縱之詞章墨翻初若鬼神怒字
瘦忽作蛟螭僵寳刀出匣揮雪刃大舸破浪馳風檣
紙窮擲筆霹靂響婦女驚走兒童藏往時草檄喻西
域颯颯聲動中書堂一朝放迹忽十載西掠三巴窮
夜郎山川荒絶風俗異頼有酒美猶能狂醉中自脫
頭上幘綠髮未許侵微霜人生得喪良細事孰謂老
大多悲傷
追𥙷漢太液黃鵠歌
建章宫裏春風寒太液水生池面寬中人馳奏黃鵠
下龍旗豹尾臨池看芹香藻暖鵠得意左右從官呼
萬歲須臾傳詔宴公卿驩聲如雷動天地時平宫省
樂遊多黃鵠刷羽涵恩波小臣珥筆龍墀下願繼前
朝天馬歌
晚步
院荒有古意僧少無人聲徘徊楠隂下賞此落日明
著書亦何急寂寞身後名今年復止酒歌舞陳空觥
不如且逍遥出門隨意行看竹入廢園望江上高城
纖纖素月出靄靄蒼煙橫此夕當復竒緱山吹玉笙
松驥行
驥行千里亦何得垂首伏櫪終自傷松閱千年棄澗
壑不如殺身扶明堂士生抱材願少試誓取燕趙歸
君王閉門高臥身欲老聞雞相蹴淚數行正令咿嚶
死牀簀豈若横身當戰埸半酣浩歌聲激烈車輪百
轉盤愁腸
春夜讀書感懷
荒林梟獨嘯野水鵝群鳴我坐蓬牎下答以讀書聲
悲哉白髮翁世事已飽更一身不自恤憂國涕縱横
永懷天寳末李郭出治兵河北雖未下要是復兩京
三千同德士百萬羽林營歲周一甲子不見胡塵清
賊酋實孱主賊將非人英如何失此時坐待姦雄生
我死骨即朽青史亦無名此詩倘不作丹心尚誰明
日出入行
吾聞開闢來白日行長空扶桑誰能到崦嵫不可窮
但見旦旦升天東但見暮暮入地中使我倏忽成老
翁鏡裏衰顔垂雙蓬我願一日一百十刻我願一
生一千二百歲四海諸公常在座綠酒金樽終日醉
高樓錦繡中天開樂作畫鼓如春雷勸爾白日無西
頽常行九十萬里胡爲哉
夜漏欲盡行渡浮橋至錢清驛待舟
潮生抹沙岸雲薄漏月明江頭曉色動鴉起人未行
扶携度長橋仰視天宇清遥憐繫舟人聽我高屐聲
水檻得小憩一笑拄杖横澄漪弄清影微風吹宿酲
湛然方寸間不受塵事攖寄語市朝人此樂未易名
江月歌
放翁平生一釣船秋水未落江渺然露洗玉宇清無
煙月輪徐行萬里天人間聲利何足捐浩歌看月冷
不眠孤鶴掠水來翩翩似欲駕我從此仙我寓紅塵
今幾年俛首韁鎻常自憐樂哉揮手過月邊西風未
凋玉井蓮
和伯子
齋戒扣頭牋天公幸矣使我爲枯蓬枯蓬於世百無
用始得萬里乘秋風我生安然在貧賤白髮蕭蕭對
黃卷今人雖賢有不覿古人却向書中見猿啼月落
寒山空舊隱夢寐思東蒙不願峩冠赤墀下且可短
劒紅塵中終年無人問良苦眼望青天唯自許可憐
對酒不敢豪他日空澆墳上土文章最忌百家衣火
龍黼黻世不知誰能養氣塞天地吐出自足成虹蜺
渡江諸賢骨已朽老夫亦將正丘首杜郎苦瘦帽擫
耳程子苦貧衣露肘君復着意尋齊盟始知衰懦畏
後生大篇一讀我起立喜君得法傳家庭鯤鵬自有
天池着莫謂大狂須束縛大機大用君巳傳那遣老
夫安注脚
讀書
讀書四更燈欲盡胷中太華蟠千仞仰呼青天那得
聞窮到白頭猶自信策名委質本爲國豈但空取黃
金印故都即今不忍說空宫夜夜飛秋燐士初許身
軰稷契歲晚所立慙廉藺正看憤切詭成功巳復雍
容託觀釁雖然知人要未易詎可例輕天下士君不
見長松卧壑困風霜時來屹立扶明堂
澗谷精選陸放翁詩集卷之一前集
須溪精選陸放翁詩集卷之一後集
放翁陸游務觀撰
須溪劉辰翁會孟選
古詩
舟中對酒
百壷載酒游淩雲醉中揮䄂别故人依依向我不忍
别誰知峨眉半輪月月窺船牎掛淒冷欲别渝州酒
初醒江空裊裊釣絲風人静翩翩葛巾影哦詩不睡
月滿船清寒入骨我欲仙人間更漏不到處時有沙
禽皆船去
漁翁
江頭魚家結茅廬青山當門畫不如江煙淡淡雨疎
疎老翁破浪行打魚恨渠生來不讀書江山如此一
句無我亦衰遟慙筆刀共對江山三歎息
泊公安縣
秦關蜀道何遼哉公安渡頭今始回無窮江水與天
接不断海風吹月來(批併用杜語然亦称)船牎帘捲
螢火閙沙渚露下蘋花開(批貼得清䴡)少年許國忽
衰老心折柂楼聞笛哀
游合江園戲題
朱朱白白池臺間好風妍日開未殘我來覓醉苦草
草常恨不如花意閑山雞飛起亂花落下上青林穿
翠壑世間動步即有拘常恨不如禽鳥樂人言功名
恐不免我願徜徉娛歲晚熟計淫書理白魚何如縱
獵牽黃犬成都四郊如砥平安得雙鞬馳出城鞚飛
塵起望不見從騎尋我鳴鶻聲(批詩中覓快未見他勝)
題醉中所作草書卷後
胷中磊落藏五兵欲試無路空峥嶸酒爲旗鼓筆刀
槊勢從天落銀河傾端溪石池濃作墨燭光相射飛
縱横須臾收卷復把酒如見萬里煙塵清(批得之可誦)丈
夫身在要有立逆虜運盡行當平何時夜出五原塞
不聞人語聞鞭聲(批此坡翁僧履声變化竒傑)
晚過五門
五門路四月乳鴉啼綠樹閑遊但喜日初長薄暮始
知春已去楼頭風高舞雙旗盡角聲中日還暮馬蹄
特特無断時老盡行人路如故
春愁
春愁茫茫塞天地我行未到愁先至滿眼如雲忽復
生尋人似瘧何由避客中勸我飛觥籌我笑謂客君
罷休醉自醉倒愁自愁愁與酒如風馬牛
梅花
冰崖雪谷木未芽造物破荒開此花神全形枯近有
道意莊色正知無邪高堅政要飽憂患放棄何遽愁
荒遐移根上苑亦過計竹籬茅舍真吾家平生自嫌
亦自許妙處可識不可誇金尊翠杓未免俗篝火爲
試江南茶
和范舍人永康青城道中作
風驅雨壓無浮埃驂驔千騎東方來勝游公自軰王
謝淨社我亦追宗雷&KR2165;山楼上一倚徙如地始闢天
初開廓然眼界三萬里山一螘垤水一杯世間幻妄
幾變滅政自不滿吾曹咍丈夫本願布衣老逹士詎
畏蒼顔催君看神君歲食羊四方處處棄骨高成堆
西山老翁飽松麫造物賦予何遼哉(批老氣兀并吞江湖)
浣溪女
江頭女兒双䯻了常隨阿母供桑麻當戶夜織聲咿
啞地爐豆䕸煎土茶長成嫁與東西家柴門相對不
上車青裙竹笥何所嗟插䯻燁燁牽牛花城中妖姝
臉如霞爭嫁官中慕豪華青驪一出天之涯年年傷
春抱琵琶
八月十四夜三义市觀月
去年看月籌邊楼雲罅微光如玉鈎主人不樂客歎
息清歌空送黃金舟今年看月三义市纖雲不作良
宵祟素娥命駕掃客愁我亦傾杯邀共醉風露萬里
方渺然冰輪無轍行碧天盈盈耿耿意無盡月不忍
落人忘眠一言欲報廣寒殿茅簷華屋均相見明年
萬事不足論但願月滿人長健
豐橋旅舍作
我是山林人心期在塵表出門消底物兩屩萬事了
群兒何足愠爲爾常悄悄今朝山中路更喜相識少
三义市人醉爭席豐橋逆旅留饋食小婦䯻鬟高一
尺梭聲軋軋當戶織(批有幼輿之逹又有季子之能言能言)
大雪歌
長安城中三日雪潼關道上行人絶黃河鐡牛僵不
動承露金盤凍欲折虬髯豪客狐白裘夜來醉眠寳
釵㮃五更未醒已上馬衝雪却作南山遊千年老虎
獵不得一箭横穿雪皆赤拏空争死作牛吼震動山
村裂崖石曳歸擁路千人觀髑髅作枕皮蒙鞍人間
壯士有如此胡不來歸漢天子(批一種夢語无不可媙)
大風登城
風從北來不可當街市横吹人馬僵西家女兒午未
粧帳裏爐紅愁下床東家喚客宴畫堂兩行玉指調
絲簧錦繍四合如垣墻微風不動金猊香我獨登城
望大荒勇欲爲國平河湟材疎志大不自量西家東
家笑我狂(批光𦦨開合)
過筰橋道中龍祠小留
江邊龍祠何年作白浪花中插朱閣朝暾漸上宿霧
收喜氣巳動晨霜薄我來倚闌一悵然芦花滿空如
柳綿安得身爲雙白鷺飛上灘頭却飛去
游諸葛武侯書臺
沔陽道中草離離卧龍老矣空遺祠當時典午稱猾
賊氣喪不敢當王師定軍山前寒食路至今人祠丞
相墓松風想像梁父吟尚憶幡然荅三顧出師一表
千載無遠比管樂蓋有餘世上俗儒寕辦此高臺當
日讀何書(批此一句收拾書臺有味)
玻瓈江(眉州共飲亭)
玻瓈江水千丈深不如江上離人心君行未過青衣
縣妾心先到峨眉隂金尊共釂不知曉月落烟渚天
横參車輪無角留不住馬蹄不方何處尋(批有語无意)空
憑尺素寄幽恨縱有綠綺誰知音愁來只欲掩屏睡
無柰夢断聞疎砧
冬夜聞鴈有感
從軍昔戍南山邊傳烽直照東駱谷軍中罷戰壯士
閑細草平郊恣馳逐洮州駿馬金絡頭梁州毬埸日
打毬玉杯傳酒和鹿血女眞降虜弹箜篌大呼拔幟
思野戰殺氣當年赤浮面南游巴蜀已低摧猶據胡
床飛白箭豈知蹭蹬還江邊病臂不復能開弦夜聞
鴈聲起嘆息來時應過桑乾磧
前有樽酒行
虚堂雨過生凉颸勸君一醉君勿辤去年不知今年
事明年萬事今得知舊時扶床同戲兒還鄕問訊令
人悲冡丘纍纍在者誰紙錢雨濕抱樹枝君去六十
有幾時更望七十何其癡求師斈道亦巳遟謝客努
力從鴟夷
夏夜不寐
急雨初過天宇濕大星磊落纔數十飢鶻掠簷聲磔
磔冷螢墮水光熠熠丈夫無成忽老大箭羽凋零劒
鋒澁徘徊欲睡復起行三更自凭闌干立
須溪精選陸放翁詩集卷之一后集
