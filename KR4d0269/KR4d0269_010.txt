澗谷精選陸放翁詩集卷之十前集
五言八句
即事
樽酒如江綠春愁扺草長但令閑一日便擬醉千埸
柳弱風禁絮花殘雨漬香客遊還役役心賞竟茫茫
溪行
蓬蒻鳴春雨帆蒲掛暮煙買魚尋近市覓火就鄰船
愁卧醒還醉灘行却復前長年殊可念力盡逆風牽
寓歎
小雨初凉夜殘燈欲暗時病多愁近酒心弱怯題詩
舊友殊方少歸耕晚歲宜回頭顧孤影此意有君知
峽州甘泉寺
江上甘泉寺登臨擅一州山亭喜無恙老子得重遊
灘急常疑雨林深欲借秋歸途更清絶倚杖喚漁舟
獨立
獨立柴荆外頽然一秃翁亂山吞落日野水倒寒空
憂患工催老飄零敢諱窮漁歌亦何恨悽断滿西風
病中
風雨暗江天幽牎起復眠忍窮安晚境留病壓災年
客助修琴料僧分買藥錢餘生均逆旅未死且陶然
一室
九萬笑鵬搏幽居一室寬雨聲便早睡酒力壓春寒
嬾覺閑多味衰知死有緣此生吾自断不必夢邯鄲
春晚苦雨
垂老卧村墅餘寒欺病身雞猶未忘旦雨欲不容春
忽忽花時過茫茫草色勻蓴絲已上市一飯未傷貧
客有見過者旣去喟然有作
髮毛俱白盡事不𥙷秋毫去死今無幾歸耕何足高
已如陶止酒徒勸屈餔糟惟有滄溟去揚帆看雪濤
致仕後述懷
生理雖貧甚胷中頗浩然常辝問字酒屡却作碑錢
寧有駱堪鬻况無車可懸小須梅雨霽散髮醉江天
孤村
老寄孤村裏悠然卧曲肱筭貧先放鶴嫌閙并疎僧
古戍高秋笛寒牎半夜燈平生羞詭遇多獲豈吾能
遊山
病退行猶倦山坡每少休高枝聞鵲語淺瀨見魚游
偶有堪乘興元無可遣愁悠然又終日爭路有歸牛
春日
車馬閑中絶衣𥜗病後寬改詩消晝永賖酒敵春寒
柳細槎難似花新染未乾歸鴻與來燕各自𬋩悲歡
醉賦
霜楓照茅屋露菊插紗巾今古無窮事江湖未死身
直令依馬磨終勝拜車塵我亦輕餘子君當恕醉人
小園
蕭散遺塵事栽培得小園土鬆花意活林暖鳥言繁
飱酪供晨鉢𦵔芹薦晚樽餘年君莫問送老向孤村
舟中作
沙路時晴雨漁舟日往來村村皆盡本處處有詩材
炊黍孤煙晚呼牛一笛哀終身看不厭岸幘興悠哉
歲晚書懷
殘歲堂堂去新春鼎鼎來夢移鄕國近酒挽壮心回
暖律初催柳晴光併上梅東湖有歸日衰抱得頻開
野興
有酒皆堪醉無山不可廬遂初成近賦孤憤悔前書
湘寺分經帙廬山寄藥鋤江頭霜葉滿詩㒷属騎馿
雨後凉甚
並海寬閒野清秋搖落天微凉供美睡穏字入新聮
陋屋蕭蕭雨脩筒細細泉晚牎生酒㒷洗酌一陶然
月夜江瀆池納凉
微徑荒城曲叢祠野水邊月能從我醉風欲駕人仙
静數黏螢草遥聞采芡船熱官那有此留滯莫尤天
長汀道中
晚過長汀驛溪山乃尔竒老夫惟坐嘯造物爲陳詩
鳥送穿林語松垂拂澗枝憑鞍久忘發不是馬行遟
病中作
一病二十日直愁難自還殘書不成讀長晝只供閑
風舞迎霜葉雲昏欲雨山臨牎忽自笑詩思又相關
冒雨登擬峴臺觀江漲
雨氣昏千嶂江聲撼萬家雲翻一天墨浪蹴半空花
噴薄侵虚閣低昂泛断槎壯遊思夙昔乘醉下三巴
春雨
春愁無處避春雨幾時晴黯黯隂連月蕭蕭滴到明
牎昏减書課絃緩咽琴聲何以娛幽獨新醅手自傾
有叟
有叟鏡湖邊茅茨八九椽憑闌秋萬里閉戶醉經年
身外浮名小胸中浩氣全此身吾自判造物恐無權
六月十四日微雨極凉
湖上清秋近齋中白日長雲來樹收影雨過土生香
蓮小紅衣&KR0668;瓜甘碧玉凉晚來幽興動移榻近方塘
夜雨
寒雨連三夕幽居只數椽家貧輕過節身老怯增年
日月悲歌裏關山淚眼邊梅花自開落歎息爲誰妍
悶極有作
貴巳不如賤狂應又勝癡新寒壓酒夜微雨種花時
堂下藤成架門邊枳作籬老人無日課有㒷即題詩
春晚雜興
池面萍初紫墻頭杏巳青携兒撑小艇留客坐孤亭
相法無侯骨生年直酒星正須遺萬事莫遣片時醒
自述
二畒新𬞞圃三間舊草堂病除身小健秋近夜微凉
薄酒時醒醉殘書半在亡老懷常自笑無事忽悲傷
梅天
稲隴移初遍梅天澁未晴輕隂昏茗色餘潤咽琴聲
時傍菱塘立還尋莎徑行杜門終此世更誓未來生
獨夜
燈花寒自結雪片夜方深瘦影參危坐清愁入苦吟
江湖身汗漫薬石病侵尋朋舊凋零盡何人識此心
遊雲門諸蘭若
花過木隂合溪雲生暮凉牛行響白水鷺下點青秧
古寺宛如昨稺松森巳行耆年不下榻童子爲燒香
五言四句
題瑩上人剡溪畫
天地又秋風溪山憶剡中孤舟幸閑着借我訪支公
路傍曲二首
其一
冷飯雜沙䃯短褐蒙霜露黃葉滿山郵行人跨馿去
其二
大道南北去車輪無停日彼豈皆竒才我獨飢至夕
澗谷精選陸放翁詩集卷之十前集
