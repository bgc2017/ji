澗谷精選陸放翁詩集卷之五前集
七言八句
雨中示子聿
窮閻父子自相依寂寂茅廬映竹扉瓜蔓水生初抹
岸練花寒動却添衣吾玄自笑豈尚白汝瘦元知能
勝肥苦學勿爲干禄計䆠途雖樂不如歸
遊山西村
莫笑農家臘酒渾豊年留客足雞豚山重水複疑無
路柳暗花明又一村簘鼓追隨村社近衣冠簡朴古
風存從今若許閑乘月拄杖無時夜叩門
秋雨初霽戲筆
墨入紅絲點漆濃閑將倦筆寫秋容雨聲巳断時聞
滴雲氣將歸别起峰斜日半穿臨水竹好風遥送隔
城鍾遠遊更動輕舟興太息何人觧見從
作夢
作夢今逾七十年平生懷抱尚依然結茅杜曲桑麻
地覓句㶚橋風雪天驃騎向來求作佛淮南末路望
登仙世間妄想何窮盡輸與山翁一醉眠
龜堂獨坐遣悶
髮巳凋疎齒巳搖高談誰與慰無聊苦心雖嘔何由
出病骨非讒亦自銷玉雪微塵烹瑞草烟脂小把斸
靈苗賀公吳語吾能似太息遺魂不可招
春行
九日春隂一日晴強扶衰病此閑行猩紅帶露海棠
濕鴨綠平堤湖水明(杜子美曉看紅&KR0668;處李太白蜀)
(江紅且明&KR0668;明字可謂奪造化之功世未有拈出者)
酒賤柳隂逢醉卧牛肥稲壟看深耕山翁莫道渾無
用觧與明時說太平
七十三吟
七十三年事事新涵濡幸作六朝民髮無可白方爲
老酒不能賖始覺貧末路巳悲身是客此心猶與物
爲春柴門勿謂當岑寂時有鄕隣請藥人
睡起至園中
春風忽已遍天涯老子猶能領物華淺碧細傾家釀
酒小紅初試手㦳花野人易與輸肝肺俗話誰能掛
齒牙更欲世間同省事勾回蟻戰放蜂衙
蹭蹬
少慕功名頗自竒一生蹭蹬鬢成絲市楼酒美貧何
預斗柄春回老不知黑幟遊魂應有數白衣效命永
無期魚梁東畔牛闌北舉世誰能識此悲
初春欲散步畏寒而歸
峭寒漠漠出重貂酒力欺人凝不消春困苦多無處
賣客魂欲断倩誰招一溪水淺梅枝瘦四野雲酣雪
意驕欲到前村無柰嬾却尋歸路度西橋
遣興二首
幾看人間歲月新釣船猶繫鏡湖濱曾穿高帝朝元
仗却作山隂版籍民留病三分嫌太健忍飢半日未
全貧早知晝繡能爲祟翁子終身合負薪
湖海元爲汗漫遊誤恩四領幔亭秋掃空薄禄始無
愧閉上衡門那得愁湯嫰雪濤翻茗椀火温香縷上
衣篝床頭亦有閑書卷信手拈來倦即休
醉題埭西酒家二首
陣陣新寒入布裘偶乘小醉得閑遊丹楓落日野橋
晚断鴈濕雲江路秋馬得一鳴何恨斥金經百煉豈
容柔不知千載塵埃裏更有吾曹強項不
桑麻蒙翳不通鄰耽酒頽然一老民遣客方眠那是
醉有衣可典未爲貧曬翎斜日鷗來熟印迹平沙鴈
到新君看此間何境界癡人猶說吐車茵
遊近山
羸病知難賦遠遊尚尋好景送悠悠亂山孤店鴈声
晚一馬二童溪路秋掃壁有僧求醉墨倚楼無客話
清愁殘年敢望常強健到處臨歸爲小留
書感
壯歲功名妄自期晚途流落鬢成絲臨風畫角曉三
弄釀雪野雲寒四垂金繅甲思酣戰地皂貂喪記遠
遊時此心烱烱空添淚青史他年未必知
數日不出門偶賦
湖上蝸廬僅自容寸懷無柰百憂攻𥙷衣未竟迫秋
露待飯不來聞午鍾稚子挾書勤質問鄰翁釋耒間
過從今朝一笑君知否滿甕新醅粥面濃
初冬
平生詩句領流光絶愛初冬萬瓦霜楓葉欲殘看愈
好梅花未動意先香暮年自適何妨退短景無營亦
自長况有小兒同此趣一牎相對弄朱黃
昨非
温飽從來與道違書生只合臥牛衣老狐五百年前
錯孤鶴三千歲後歸舌自生肥勝玉食腰常忘帶况
金圍一官彭澤從何有元亮還家悔昨非
史院晚出
巳乞殘骸老故丘誤恩重作道山遊龍津雨過橋如
拭鳳闕煙消瓦欲流直舍小眠鍾報午歸途微冷葉
飛秋心知伏攊無千里縱有王良也合休
飽食
飽食無功媿汗青燈前顧影歎伶俜馬衰猶養疑知
路龜久當捐爲不靈腰下徒誇綬若若鏡中何止髮
星星石帆回首初非遠要及清秋斸茯苓
初春書懷
耄大光隂古更稀自今惟有數期頥食觀本草雖多
事醉讀離騷自一竒物外有人閑始見山中可樂老
方知武陵好在桃千樹短櫂相尋亦未遟
久雨
梅天一日幾隂晴對酒無聊醉不成巧曆莫能知雨
點孤桐那解寫溪聲林深鳥雀來無數草茂鉏耰去
即生明日雲開天萬里御風吾欲過青城
明日復理夢中意作
白盡髭鬚兩頰紅頽然自以放名翁客從謝事歸時
散詩到無人愛處工高掛蒲帆上黃鶴獨吹鐡笛過
垂虹閑人浪迹由來事那計猿驚蕙帳空
夏夜
展轉紗厨睡不成一藤扶憊遶廊行月升雙鵲移枝
宿露下孤螢綴蔓明汲井忽驚人巳起開門堪歎事
還生羽衣道帽從吾好栢子煙中起磬聲
老甚自詠二首
殘年真欲數期頥一事無營飽即嬉身入童兒闘草
社心如太古結繩時騰騰不許諸人會兀兀從教老
子癡亦莫城中買塩酪菜羹有味淡方知
羡生常笑古人癡俛仰那知迫耄期鏡裏鬢無添白
處樽前顔有暫丹時客嗔終歲常稱疾兒訝經旬嬾
賦詩枉却愁過強徤日身閑何往不熙熙
澗谷精選陸放翁詩集卷之五前集
須溪精選陸放翁詩集卷之五後集
古詩
衡門感舊
蒼煙屯不散疋素横郊原雨細不成水着水始見㾗
躊蹰意自佳未遽掩衡門一一送歸鴉楓林猶未昏
念昔壽州歸紹興初紀元闔門過百口一身今獨存
不死實有命送老三家村躬耕幸得食萬事不足論
種桑
孔明百畒桑景略十具牛豈無子孫念飽暖自可休
種桑吾廬西微徑出南陌三月葉暗園四月葚可摘
戴勝枝上鳴倉庚葉間飛飛鳴各自得人生胡不歸
歸家力農桑慎莫怨貧賤婚嫁就比隣死生長相見
離家示妻子
明日當北征竟夕起復眠悲蟲號我傍青燈照我前
婦憂衣裳薄紉線重敷綿兒爲檢薬籠桂薑手炮煎
墩堠默可數一念已酸然使憂能傷人我得復長年
同生天壤間人誰無一廛傷哉獨何辜皇皇長可憐
破屋不得住風雨走道邊呼天得聞否賦與何其偏
夏夜
落月不滿䆫驚鵠屡移樹沉憂少睡眠亦以衰&KR1282;故
五更忽作夢立馬青衣渡白首厭山村郵亭憶征步
月夕
開戶滿庭雪徐看知月明微風入叢竹復作雪來声
俗塵不待掃凛然肺肝清林深無漏鼓鶴唳報三更
夜聞櫓聲
咿啞雙櫓聲凄切遊子情豈無一杯酒孤舟誰與傾
清愁不可耐霜月照潮平
對酒
新酥鵝兒黃珍橘金彈香天公憐寂寞勞我以一觴
胷中萬卷書老不施豪芒持酒一澆之與汝俱深藏
生當老窮巷死埋南山岡古來共如此巳矣庸何傷
夜讀兵書
孤燈耿霜夕窮山讀兵書平生萬里心執戈王前駈
戰士死所有耻復守妻孥成功亦邂逅逆料政自疎
(批名言)陂澤號飢鴻歲月多貧儒歎息鏡中面安得
長膚腴
朱子雲園中觀花
我鬢忽已白君顔非復朱花前一杯酒不樂復何如
暮看枝上花已覺不如早冨貴當及時吾輩柰何老
我欲君起舞竟日爲君留安知花無情不觧替人愁
長安二三月花滿上林中祝君早得意歸轡聽玲瓏
酒無獨飲理
酒無獨飲理常恨欠徒客忽得我輩人豈計晨與夕
少年事虚名歲月駒過隙自從老大來一日亦可惜
糟丘未易辦小計且千石頽然置萬事天地爲慔席
人生如刀礪磨盡要有日不須荷鍤隨况問幾緉屐
青山白雲歌
青山白雲翁放浪酒中死埋骨長松根夜夜聽溪水
松老會作薪骨朽會作塵但留千載狂名在知我他
年自有人
聞婆餅焦
黃泥嶺松森森幽烏穿枝時一吟汝声一何悲汝語
惻我心連村麥熟餅餌香我毋九泉那得嘗
七言八句
初發夷陵
雷動江邊鼓吹雄百灘過盡失途窮山平水遠蒼茫
外地闊天開指顧中俊鶻横飛遥掠岸大魚騰出欲
凌空今朝喜氣君知否三丈黃旗舞便風(是出峽氣象)
春殘
石鏡山前送落暉春殘回首倍依依時平壯士无功
老鄕遠征人有夢歸首蓿苗侵官道合蕪菁花入麥
畦稀倦游自笑摧頽甚誰記飛鷹醉打圍
登于城新楼遍至西園池亭
狂夫無計柰狂何何况登臨逸興多千疊雪山連滴
博一更春水入摩訶(語壓西州)吟餘騎省霜侵鬢釣
罷玄冥雨滿簔逐虜榆關期尚遠不妨隨處得婆娑
感秋
西風急杵㨶征衣客子關情正此時萬事從今聊復
尔百年強半欲何之畫堂蟋蟀怨清夜金井梧桐辝
故枝一枕凄凉眠不得呼燈起作感秋詩(中四句最愁極)
早起至江原
喔喔嗚雞促曉程翻翻飛鷺導孤征節旄盡落歸猶
遠帶眼頻移瘦自驚小市䔥條黃葉滿断橋零落綠
苔生居人猶復多愁思何况天涯倦客情
絶勝亭
蜀漢羈蹤歲月侵京華乖隔少來音登臨忽據三江
會飛動從來萬里心(自在冠絶)地勝頓驚詩律壯氣增不
怕酒杯深一琴一劒白雲外揮手家山何處尋
謁凌雲大像
出郭幽尋一笑新徑呼艇子載煙津不辝疾步登高
閣却欲今生識偉人(不可弟二)泉鏡正&KR0636;螺䯻綠浪花不
犯寳趺塵始知神力無窮盡丈六黃金果小身
得梅一枝戲成
高標巳壓萬花群尚恐嬌春氣習存月兔搗霜供換
骨湘娥鼓瑟爲招䰟孤城小驛初飛雪断角殘鍾半
掩門(自然是梅詩)盡意端相終有恨夜寒皴玉倩誰温
宿杜氏莊晨起遇雨
怪藤十圍蔽白日老木千尺干青霄水泛戞灘竹作
舫陸行跨空繩繫橋隂隂古木精靈語慘慘江雲蛟
鰐驕(前四句須是此两句方險)吾道非邪行至此諸
公正散紫宸朝
西樓夕望
夜郎城裏歎途窮頼有西樓着此翁溪鳥孤飛寒靄
外野人參語夕陽中蒼天可恃何曾老白髮緣愁却
未公俗態千年看爛熟不如留眼送飛鴻
上元
細細香塵暗六街魚鱗淺碧暮雲開新粧褰幕全身
見誤馬隨車一笑回酒釅頓忘風力峭夜長猶恨漏
聲催京華舊侣彫零盡短鬢成絲心未灰
吳體寄張季良
九月十月天雨霜江南劒南途路長平生故人阻携
手萬里一書空断腸人生強健巳難恃世事變遷那
可常兩家子孫各長大他年窮逹母相忘
醉中登避俗臺
半醉行歌上古臺脫巾散髮謝氛埃但知礼豈爲我
設莫問客從何處來剡曲煙波菱蔓滑耶溪風露藕
花開老來世事渾成懶一棹幽尋未擬回
自述
勃落爲衣隱薜蘿掃空塵抱養天和過期未死更強
健與世不諧猶嘯歌野市蕭條殘葉滿酒家零落廢
壚多石帆山下孤舟雨借問君如此老何
雨夜
断岸輕煙著柳條孤村小雨夜蕭蕭荒雞隔浦聲相
續短燭無風熖自搖朴學無如糜歲月殘生竟是老
漁樵最憐鬢畔千莖雪日日春風吹不消
秋雨
一秋風雨蔽白日積水鬼神愁太隂寒螿悲鳴草根
濕水鳥暝呌菰叢深殘年不覺日月逝病骨惟愁霜
露侵常有淖糜供旦暮一毫寧復少年心
舟中曉賦
木落霜清水鳥呼扁舟夜泊古城隅吹殘畫角鍾初
動低盡寒空斗欲無浪迹已同鷗境界遠遊方羡鴈
程途高檣健席從今始遍歴三江與五湖
寄子虚子遵
大兒再渡吳門秋小兒錢塘踰月留恨身不能插兩
翅與汝相守寬百憂聞鍾時宿雲外寺待月亦上湖
邊楼但常保此豈不樂路難悠悠非善謀
須溪精選陸放翁詩集卷之五后集
