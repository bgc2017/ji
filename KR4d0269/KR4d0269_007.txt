澗谷精選陸放翁詩集卷之七前集
七言八句
初春遣興三首始於志退休而終於惓惓許
國亦臣子大義也
爛熟思來怕熱官退飛心地喜輕安捨魚正可取熊
掌食肉何須至馬肝放眼柳梢初暗動褪花梅子已
微酸典衣剰作江頭醉莫謂天涯苦鮮歡
大隠悠悠未棄官俸錢雖薄却心安人方得意矜蝸
角天豈使予爲鼠肝暇日劇棋忘旅恨短衣馳射壓
儒酸小桃楊柳爭時節載酒江頭罄一歡
白髮凄凉故史官十年身不到長安即今天末吊形
影何日上前傾肺肝孤憤書成詞激烈五噫歌罷意
辛酸此懷欲說無人共安得相携素所歡
幽居書事
莫恨人間苦不諧清時有味是歸來巳因積毀成高
臥更借陽狂護散才正欲清言聞客至偶思小飲報
花開紛紛爭奪成何事白骨生苔但可哀
憶昔
憶昔西遊變姓名獵圍屠肆狎豪英淋漓縱酒滄溟
窄慷慨狂歌華嶽傾壮士有心悲老大窮人無路近
功名生涯自笑惟詩在旋種芭蕉聽雨聲
春晴暄甚遊西市游家園
稅駕名園半日留遊絲飛蝶兩悠悠驟暄不爲海棠
計長晝只添鸚鵡愁老去自驚詩酒减客中偏覺歲
時遒東風好爲吹歸夢着我松江弄釣舟
二月二十四日作
棠梨花開社酒濃南村北村鼓鼕鼕且祈麥熟得飽
飯敢說榖賤復傷農崖州萬里竄酷吏湖南幾時起
卧龍但願諸賢集廊廟書生窮死勝侯封
出縣
怱怱簿領不堪論出宿聊寬久客䰟稻隴牛行泥滑
滑野塘橋壞雨昏昏槿籬護藥才通徑竹筧通泉自
遍村歸計未成留亦好愁腸不用遶吳門
晨起偶題
城遠不聞長短更上方鍾鼓自分明幽居不負秋來
睡末路偏諳世上情大事豈堪重破壞窮人難與共
功名風爐歙鉢生涯在且試新寒芋糝羹
寒食臨川道中
百卉千花了不存墮溪飛絮看無痕家人自作清明
節老子來穿綠暗村日暮啼鴉隨野祭雨餘荒蔓上
頽垣道邊醉飽休相避作吏堪羞甚乞墦
初夏道中
桑間葚熟麥齊腰鶯語惺愡野雉嬌日薄人家曬蚕
子雨餘山客賣魚苗豐年隨處俱堪樂行路終然不
自聊獨喜此身強健在又搖團扇着絺蕉
春隂
春風浩蕩作春隂弱燕歸來不自禁白塔昏昏纔半
露青山淡淡欲平沉裘茸細雨初驚濕屐齒新泥忽
巳深直怕楼高生客恨不因病起倦登臨
雨中泊趙屯
歸燕羈鴻共断魂荻花楓葉泊孤村風吹暗浪重添
䌫雨送新寒半掩門漁市人煙横慘淡龍祠簘鼓閙
黃昏此身且健無餘恨行路雖難莫更論
大寒出江陵西門
平明羸馬出西門淡日寒雲互吐吞醉面衝風驚易
醒重裘藏手取微温紛紛狐兔投深莽點點牛羊散
遠村不爲山川多慷慨歲窮遊子自銷魂
過廣安弔張才叔諫議
春風疋馬過孤城欲弔先賢淚巳傾許國肺肝知激
烈照人眉宇尚崢嶸中原成敗寕非數後日忠邪自
有評歎息知人眞未易流芳遺臭盡書生
宿武連縣驛
平日功名浪自期頭顱到此不難知䆠情薄似秋蟬
翼鄕思多於春繭絲野店風霜趣裝早縣橋燈火下
程遟寒鞭熨手戎衣窄忽憶南山射虎時
即事
渭水岐山不出兵却携琴劒錦官城醉來身外窮通
小老去人間毀譽輕捫蝨豪雄空自許屠龍工巧竟
何成雅聞崏下多區芋聊試寒爐玉糝羹
羅漢驛翠望亭讀宋景文公詩
撲馬征塵拂不開高亭欹帽一徘徊蜀山地暖稀逢
雪閏歲春遟未見梅陂水近人無鷺下煙村藏寺有
鍾來宋公出牧曾題壁錦叚雖殘試剪裁
成都歲暮始微寒小酌遣興
革帶頻移紗帽寬茶鐺欲熟篆香殘疎梅巳報先春
信小雨初成十月寒身似野僧猶有髮門如村舍強
名官鼠肝蟲臂尤無擇遇酒猶能罄一歡
快晴
地闢天開斗柄回今朝紅日遍池臺新陽蘇醒春前
柳輕暖醫治雪後梅瓦屋螺青披霧出錦江鴨綠抱
山來衰翁也逐兒童喜旋撥文書近酒杯
暮春
忙裏偷閑慰晚途春來日日在東湖凭欄投飯看魚
隊挾彈驚鴉護雀雛俗態似爭花爛漫病身能闘竹
清癯一樽是處成幽賞風月隨人不用呼
東湖新竹
插棘編籬謹護持養成寒碧映淪漪清風掠地秋先
到赤日行天午不知觧籜時聞聲簌簌放梢初見影
離離官閑我欲頻來此枕簟仍教到處隨
夏日湖上
烏帽笻枝散客愁不妨胥吏雜沙鷗迎風枕簟平欺
暑近水簾櫳預借秋茶竈遠從林下見釣筒常向月
中收江湖四十餘年夢豈信人間有蜀州
寓驛舍
閑坊古驛掩朱扉又憩空堂浣客衣九萬里中鯤自
化一千年外鶴仍歸遶庭數竹饒新筍觧帶量松長
舊圍惟有壁間詩句在暗塵殘墨兩依依
敕牟鎮早行
孤燈照影聽初雞攬轡情懷倍慘凄雪作未成雲意
閙茅荒無際客䰟迷觸寒手指藏猶裂畏險圖書棄
不携老去有文無賣處等閙題遍蜀東西
寓舍書懷
借得茅齋近筰橋羈懷病思兩無聊春從荳蔲梢頭
老日向樗蒲齒上消叢竹曉兼風力横高梧夜挾雨
声驕書生莫倚身常健未畫凌煙鬢巳凋
成都書事
劒南山水盡清暉濯錦江邊天下稀煙柳不遮楼閣
断風花時逐馬頭飛芼羹筍似稽山美斫鱠魚如笠
澤肥客報城西有園賣老夫白首欲忘歸
午睡至暮
酒力醺然入四肢華胥稅駕不應遟殘年已覺衰難
強萬事無如睡不知幸有琴書供枕藉安能冠帶更
支持紅爐過盡灰如雪獨守青燈坐畫詩
夜宴
酒浪搖春不受寒燭花垂燼忽堆盤山川路邈人將
老絲管聲遒夜向闌四海交遊更聚散百年光景雜
悲歡自憐病眼猶明在更把名花半醉看
寄二子
大兒新作鶴林遊仲子經年戌吉州日日望書常至
暮時時入夢却添愁得官本自輕齊虜對景寧當似
楚囚識取乃翁行履處一生任運笑人謀
澗谷精選陸放翁詩集卷之七前集
須溪精選陸放翁詩集卷之七後集
七言四句
籌筆驛(有武侯祠)
運籌塵迹故依然想見旌旗駐道邊一等人間管城
子不堪樵叟作降牋
小雨極凉舟中熟睡至夕
舟中一雨掃飛蠅半脫綸巾臥翠藤清夢初回牎日
晚數聲柔櫓下巴陵(自然是)
冬夜聽雨戲作二首
少年交友盡豪英妙理時時得細評老去同參惟夜
雨焚香臥聽畫簾聲
遶檐點滴如琴筑支枕幽齋聽始竒憶在錦城歌吹
海七年夜雨不曾知(此老富貴有無柰着処又時時有識羞耳)
寺樓月夜醉中
海山縹緲玉眞妃貪看冰輪不肯歸樓上三更風露
冷旋圍步障換羅衣(此䓁亦非俗子能道)
觀華嚴閣僧齋
拂劒當年氣吐虹喑嗚坐覺朔庭空早知壮士成癡
絶悔不藏名萬衲中(世間此句道盡可喜亦可恨)
讀書
面骨峥嶸鬢欲疎退藏只合卧蝸廬自嫌尚有人間
意射雉歸來夜讀書
雜詠二首
微風翻翻芋葉白落日漠漠稻花香出門縱轡何所
惜萬里溪南追晚凉
世事盛衰誰得知惠陵煙草掩柴扉陵邊人家叢竹
裏燈火呼喧迎婦歸
夜坐
大風橫吹斗柄折迅雷下擊山石裂放翁閉戶寂不
聞楞嚴卷盡燈花結
文君井
落魄西川泥酒杯酒酣幾度上琴臺青鞋自笑無拘
束又向文君井畔來
記夢
烏巾白紵憶當年抵死尋君不自憐憔悴劒南双鬢
改夢中猶上暗門船
江上尋梅
小園風月不多寬一樹梅花開未殘剥啄敲門嫌特
地緩拖橫杖隔籬看(大有)
看梅歸馬上
本爲梅花判獨飲却嗔梅花消宿酲日欲落時始上
馬青羊宫前聞發更
迎詔書
憶瞻鵉仗省門前扇影鞭声下九天寂寞嘉州迎詔
處忽聞鼓吹却凄然
見螢
蜀州官居富水竹四月螢火遶梁飛流年迫人不相
貸客子倦遊何日歸
秋夜池上作
短髮颼颼病骨輕臨池閑看露荷傾月明何與浮雲
事正可圓時故故生(好)
花時遍遊諸園
爲愛名花抵死狂只愁風日損紅芳綠章夜奏通明
殿乞借春隂護海棠(往得有理)
又
翩翩馬上帽簷斜盡日尋春不到家偏愛張園好風
景半天高柳卧溪花(花卧柳卧邪語自可畫)
春晚感事
寒食梁州十萬家秋千蹴踘尚豪華犢車轣轆歸城
晚爭碾平蕪入亂花
梅
一花兩花春信回南枝北枝風日催爛漫却愁零落
盡丁寧且莫十分開
沈園
城上斜陽畫角哀沈園非復舊池臺傷心橋下春波
綠曾是驚鴻照影來
又
夢断香消四十年沈園柳老不吹綿此身行作稽山
土猶吊遺蹤一泫然
白樂天詩倦倚繍床愁不動緩垂綠鬢髻鬟
低遼陽春盡無消息夜合花開日又西好事
者畫爲倦繍圖此花以五六月間開山中人
殊不貴之
王室東遷歲月賖兩京漠漠暗胡沙繍床倦倚人何
在風雨漫山夜合花
鷺
雪衣飛去莫匆匆小住灘頭伴釣蓬禹廟蘭亭三十
里相逢多在暮煙中
湖村月夕
客路風塵化素衣閑愁冉冉鬢成絲平生不負月明
處神女廟前聞竹枝
軍中雜歌
名王金冠玉蹀踒面縛纛下声&KR0561;呱藁街未遽要汝
首賣與酒家鉗作奴
又
漁陽女兒美如花春風樓上學琵琶如今便死知無
恨不属番家属漢家
又
北庭茫茫秋草枯正東萬里是皇都征人楼上看太
白思婦城南迎紫姑
無題
碧玉當年未破瓜學成歌舞入侯家如今憔悴蓬牎
底飛去青天妬落花
看梅二首
梅花樹下黃苑丘古人尚能愛花不月淡煙深横牧
笛死生常事不須愁(沉絶通逹警絶今古)
荒陂十畒浴鳬鴨折葦枯蒲寒意深何處得船滿載
酒醉時繫着古梅林
次韻魯山新居
短墻缺處插疎籬巷劣容車堂對陂天下有公殊可
賀坐中着我不妨竒(横姿自好)
宿楓橋
七年未到楓橋寺客枕依然半夜鍾風日未湏輕感
慨巴山此去尚千重
重陽
照江丹葉一林霜折得黃花更断腸商略此時湏痛
飲細腰宫畔過重陽
霽夜觀月
雲重真愁無散時可憐不柰夜風吹殘暉如此那休
得誰誤虚空作許癡后集
