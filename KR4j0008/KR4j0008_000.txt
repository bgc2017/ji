淮海詞詞曲類一(詞集之屬)
提要
(臣)等謹案淮海詞一卷宋秦觀撰觀有淮海
集別著錄馬氏經藉考載淮海詞一卷而傳
本俱稱三卷此本為毛晉所刻僅八十七調
裒為一卷乃襍採諸書而成其總目尚注原
本三卷存其舊也晉跋雖稱訂訛搜遺而校
讐尚多疎漏如集内長相思鐵甕城高一闋
乃用賀方回韻尾句作鴛鴦未老否詞滙所
載則作鴛鴦未老綢繆考當時楊无咎亦有
此調與觀同賦注云用方回韻其尾句乃佳
期永卜綢繆知詞滙為是矣又河傳一闋尾
句作悶損人天不管考黃庭堅亦有此調尾
句作好殺人天不管自注云因少遊詞戲以
好字易瘦字是觀原詞當是瘦殺人天不管
悶損二字為後人妄改也至喚起一聲人悄
一闋乃在黃州咏海棠作調名醉鄉春詳見
冷齋夜話此本乃缺其題但以三方空記之
亦為失考今並釐正稍還其舊觀詩格不及
蘇黃而詞則情韻兼勝在蘇黃之上流傳雖
少要為倚聲家一巨擘也蔡絛鐵圍山叢談
記觀壻范温常預貴人家會貴人有侍兒喜
歌秦少遊長短句坐間略不顧温酒酣懽洽
始問此郎何人温遽起义手對曰某乃山抹
微雲女壻也聞者絶倒云云絛蔡京子而所
言如是則觀詞為當時所重可知矣乾隆四
十四年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
