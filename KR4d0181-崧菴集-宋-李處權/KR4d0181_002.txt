崧菴集卷二宋李處權撰
五言古詩
元夕陪張使君燕集
老大於節物真成風馬牛出山赴嘉招敝袍厠英游簫
鼓市井隘綺羅人物稠嫦娥亦飛來餘光上簾鈎使君
民父母謠頌布政優牙旗錯綵繡康衢看遨頭夜氣燭
光滿春寒香霧浮中興太平象郡國皆魯鄒豐年入醉
鄉頒白卧道周遙知蒼龍闕宴敞華萼樓惟公班馬手
斯文擅風流行歸侍嚴宸玉堂聽更籌獨憐衰病客鬢
毛蚤驚秋頽然賓裾後報德慙應劉
簡申甫求畫
平生金石友參商幾暌阻二年更喪亂流落隨處所夫
君丘壑姿鴻鵠杳鶱舉超然有能事妙絶見心苦蒼茫
尺餘松黛色起烟雨興來灑風竹六月無袢暑又嘗作
平遠近代未可數奈何於吾儕一筆獨不與我有敲冰
練度越世俗楮煩君作横卷放意寫湘楚
次韻翁子秀移竹
嘗讀東坡詩不可居無竹況此真琅玕一一温如玉得
非瑶池種阿母所愛育一日三封植近之誰敢觸山僧
不知貴遣送如薪束坐成阮家林色映兵厨醁主人何
必問抱琴來就宿此君不須多瀟灑數竿足却笑陶元
亮但採東籬菊
哭駕部舅(并引)
吾母棄諸孤一年季舅駕部公奄即泉路天
喪明哲殆及斯文吾舅德容德言濟以問學
郎官使節未為達官人望之已如泰山北斗
矣廢居幾二十年以沒其身平生抱負不盡
用於世然士之賢有識者咸能道其平生又
何憾焉某銜哀力貧走五千里覬一見吾舅
以訴孤苦將至其前遽聞訃音如中鋒刃不
知涕泗之横流也世亂身危苟生何益因追
想作詩哭之云
外門推望郎天啓眉幹白揭揭廊廟器仕道無枉尺仁
義允蹈之言行可法則優為君子儒彬彬見文質伊川
有夫子四海尊學術燕申鄉里化語默世不識公時列
高弟見獨蚤入室從容為邦問領略濟時策海涵而地
負光輝日充實向來坐省中能事已籍籍出入羣公間
持論頗正色皦皦活國心周召可輩伯朝廷公議喪牛
李計方得道大固不容青蠅工點璧知難襆被去迴首
帝閽隔嗟嗟已衰俗弗俾蒙其澤出把使者節顧未遠
親側榮耀老萊衣孝心惟惕惕温尋故時學委蛇山水
國澄清足暇裕薦延頗推擇宛彼南陽族食指居數百
衣冠日零替貧有未葬骨嘅然斥餘貲黃壤即安宅于
公已高門叔敖有隂德敵馬禍中原南遷例奔廹故林
無巢歸瓦礫漫阡陌艱難更道路扶病親藥石肩輿豈
久堪命數奄兹厄銘旌瘴煙裏過者為悽惻無兒但有
孫尚可付窀穸墳墓五千里河洛兵未息招魂動楚些
路遠迷南北鯫生愧無似忘年罇俎客提擕在斯文恨
不借羽翮去春失所恃鉅痛摧肝膈銜哀赴喪所寸步
且如棘猶期見渭陽慰我孤苦極傷心捨我去淚落滿
裀席遙知凛生氣千古猶不沒夜中夢見之話言及疇
昔謂公猶在世眼明失心疾山風忽驚起月朗清露滴
食石鱗
異時柳柳州謫居食蝦蟇人情尚隨俗此道誰疵瑕窮
工見文字制作排滛哇作詩報昌黎想當劇雄誇集中
此篇亡恨不窮天葩人生一飽止何事須魚蝦我鄉實
西北柯山偶藏家土人重石鱗充饌蔑有加商論及品
次衆口時紛拏朝來有分甘珍味到齒牙籠粒坐剥雪
壺漿薦流霞此物亦易致我饑其有涯兒童還可笑遠
岸去擕义
感春
春風欲裂石春雲如鼓濤況復横來雨簷溜聲連宵畸
人早盥幘散目臨亭臯挽折戶外柳吹殘竹間桃慨然
念芳物摧抑適所遭因之感時節幽憤空忉忉少年亦
棄置自引瓶中醪醉後眼生纈孤坐清吟高
聞梅
巖寺報梅開可是知時節映竹已蕭疎臨流復清絶正
須幽士賞莫縱狂僧折山寒雲霧深日暮更飛雪
雨後凝秀閣口占呈子方
春雲向晚留夜雨凌曉濯花明嬌欲語柳綠淨可握化
工了無盡芳意殊未覺燒筍薦清尊此味初不惡君知
忘憂物便是却老藥百年終一炊無事且行樂
陪張巨山謁清獻公祠
惟昔清獻公二年蜀中歸歸載無長物一琴而一龜龜
屬煙霞想琴寓山水思婆娑二物間德容儼怡怡元龍
豈時輩康樂匪俗期書齋質不陋覆之以茒茨手植參
天松亭亭歲寒姿公去幾霜露高風猶在茲可使貪夫
廉至今仰伯夷使君挺孤潔後身盖亡疑治體簡而肅
民俗醇不疵竭虔拜公像雅有賓僚隨置酒延公孫誠
意公所知表表孝弟里人物固未衰德厚者流光此言
良不欺春隂澹物華藹藹原隰滋遠山出雲氣近水餘
風漪時禽屋上語野蝶筵中飛此堂歴千載盛事傳一
時凛如公在傍冠弁不敢欹庶幾飽公德滿酌其可辭
聊以永今朝畫景方舒遲
贈高老
野寺何所有梅花如玉盆客愁浩如許我聲已載吞大
士坐丈室燠若陽谷温從來第一義入耳簡不煩不謂
兵火餘見此祇樹園仰沐方外契藹然風味存我詩如
廢井已涸寧有源又如既老馬力盡不復奔空餘浩然
氣踵見常焞焞熊經非我事詎以胎息論蒙莊豈達者
區區說鵬鯤何如柳下惠坐令薄夫敦殊方對節物凄
斷遊子魂山晚雲欲雪隂風樹雅翻不見柴桑翁此意
無語言
送禪客入高峯
茫茫人間世佛法最長久山林坐九年面壁不掛口須
是丈夫兒懸崖能撒手為語學道人何須天下走夜寒
雲去盡横參掛南斗我已辦青鞋要聞獅子吼
贈寶勝主僧
木落山重重溪長雨霏霏雲慘傷客容風饕裂征衣我
行已千里恨無羽翰飛倒帆近古寺煙鐘深翠微明軒
快遠目俛仰涵清輝上人惠休輩道眼與世遺匡床竹
火爐翛然自忘機餘生尚奔迫所遇非所依天地兵革
滿鄉關音信稀拊膺坐長嘯歲晚將安歸
戱贈巽老
學詩如學佛教外别有傳室中要自悟心地方廓然悟
了更須坐壁下三十年他時一瓣香未可孤老禪
江郎峯
壯此江郎峰何年儼而峙融結自太古造化鍾一氣屹
然居獨尊羣峰俱不至如冠劔大臣廷諍而出位大哉
天地間覆載不敢議此峰有四面面面各異勢撐空方
突兀傲世不嫵媚我昨玉山來雪罷煙收霽川平如湧
出蕩漾浮蒼翠已遠更回頭眼老猶决眥眷言須水陽
税駕得巖寺黃童與白叟追逐兩閱歲勝踐在咫尺心
賞通寤寐塵勞不鞭後俯仰徒自媿會待秋風高杖履
窮幽䆳雲深月滿山儻與神仙侍
簡士特
春來雨鳴屋夜静雷破山客子嘆身世曷以舒心顔高
人不事事結屋蒼翠間松竹不改操鴻鵠何由攀想知
於此時齋扉猶未關短檠書史倦危坐聽潺潺
讀書
西風吹雨來濯此青琅玕黃華媚幽獨秀色如可餐我
居適在野門庭已荒寒老屋四壁立生涯堪鼻酸向來
頗好飲無日無杯盤而今廢升斗百憂何以寬惟取架
上書拭几支頥觀偉哉聖賢旨妙處言莫殫如渴遇新
汲醒然開肺肝因不求甚解會心亦解顔茫茫百年中
毁譽非一端要知仁與義多出貧賤間相逢勉為善世
路良獨難誰能逐狂癡凌競趨險艱何以易此樂此樂
居之安
雪中赴德孺燕集
北風夜號呼逗曉雲已罩臘雪及春來佳瑞故難料舞
空復低徊投隙乍顛倒山川若為容松竹不改操斷隴
失坡陀連峯增峻峭瓊堆與玉立南北淨相照獨鶴無
處尋田中發清叫疎梅有時見水際含微笑晏裘昔所
慕王氅可同調江練好催詩公乎今謝朓
題吕季升谷隠堂兼寄居仁
莘野隠於耕傅巖隱於築叔夜隠於鍛君平隱於卜四
子隠不同抗志俱超俗夫君無所事掃迹隠於谷優游
以卒歲燕居常慎獨方寸湛若水顔状温比玉白璧無
瑕玷幽蘭自芬馥插架萬籖書擁簷千挺竹時乘昃月
過自伴微雲宿蕭然伏臘餘尚不愧此屋豈曰不願仕
可以速則速富貴草頭露榮華風中燭止止理固明知
止乃不辱小人無藉在放浪謝羈束衰年廹飢凍強顔
隱於祿晚食且徐行分量初易足婆娑一丘壑雅趣在
松菊平生喜文字終恨窘邊幅顧聞多種秫迎寒釀已
熟更約阮仲容清談夜更僕
陪約之宿東禪
倦遊得兹行頗愜丘壑性俗慮與秋澄禪心隨夜静燈
前見脩竹月下聞清磬未作故山歸空吟長卿詠
北禪
老屋不知春餘花紛委雪中有忘言人截斷天下舌我
久執情見終日在談說一笑示全機春雲滿城闕
送岑婿歸許昌
恨我生不早不拜蘇范岑倀倀斯文中永歎一何深世
家潁川上萬卷脩竹林相望羣玉府清風猶至今合好
一大事遺訓敢弗欽求之且彌年齊大肯見臨侍郎著
清德温厚如球琳吐而為文章中有太古音嗣孫固多
賢玉立俱及尋近坦東床腹執禮不免簪留連歲將晏
離索秋正隂往崇丘索志用壯爵祿心一杯須重持為
子商聲吟當復記衰懦病懶何可箴
陪陳叔易汪彦章登浮翠亭
羣峰如高馬飛雲若為馭蒼翠來無際擺脫欲仙去我
時登兹亭物色生四顧同行有君子粲笑隨杖屨樵蘇
自生理孤煙横匹素歸鳥楓樹林天高西日暮不見髯
將軍長橋斬蛟處安得起斯人扶危正天步平生江湖
想齒髮凋行路倘有百斛舟載酒經煙霧
環照閣口占呈德良
高情接巾屨雅志在丘壑林疎見鳥下池静聞魚躍歲
月已屢改風煙只如昨我知造物心遺子良不薄畏途
有豺虎駭浪有鮫鱷何如遠憂患共此吟嘯樂
撫松堂(為王晉玉題)
丈人居水南未省價高索平生丘壑事長嘯天宇窄舍
傍五株柳宛是陶家宅舍南數畆園似與人境隔方須
漉酒巾漸喜扶老策以兹不願仕偶然似彭澤青松手
所種撫之無愧色都忘歲月徂不受霜霰廹是身等浮
雲術也可不擇持此百年間常恐中道畫曠哉遺世情
遇我眼不白問我來何時胡為久於客我官亦易抛行
矣勿多責方從倦飛鳥望林整歸翮
雙松堂(為季舅題)
對植是何年巖巖挺寥廓風雷已屢起霜雪終不著先
生立其中偃蹇相參錯高標與秀氣鼎足冠伊洛想此
堂成初來賀紛燕雀醉哦淵明句衆鳥欣有託偉哉拔
俗姿聞見窮浩博鐘鼎列珍玩圖史諧至樂小人辱忘
年高義見嘯諾詎敢窺藩籬庶遂飫糟粕南池俯空曠
倒影如衡霍乘月抱琴過坐石幽弄作
面山堂
青山不遠人人自與山遠好事或致之來赴不待挽夫
君有丘壑於此興不淺昔為谷口鄭今是竹林阮雌黃
不掛口青白常在眼官居真吏隠衙鼓自早晚常令遠
趍走俗冗盡除剗朝夕面蒼翠無事日把醆填門氣象
豪入戶雲煙滿詩成足風味醉墨自舒卷我獲一日雅
甚愛王戎簡儻無絶交書定過嵇中散
十月十日陪張丈奉高雅臣德器凌波亭小酌
漂流劇東南所歷過所聞始及廬陵郡俯仰尤不塵朅
來未敢忘事賢友其仁翹翹蕭與李拔萃而多文蕭君
辭盖寡空林蘭自薰揚鞭捨我去意欲樹殊勲李君舌
尚在真氣凌秋旻掃門與我俱軟語迴陽春客舍甲子
雨八荒同一雲傾盖有彭子微言時解紛愛我忘其陋
肯顧羅雀門從容香積飯可口謝八珍張公丈人行氣
宇老而淳舒吴無俗姿信是德有鄰籃輿復聯翩去指
江之津坐中皆我輩肴䔩來逡巡把盞屬形勝領略難
具陳山寒更宜遠江流復沄沄大哉開闢功孰測造化
源掛席者誰子其來自無垠躭躭載萬斛徵取何其勤
落帆占近岸過逢慶欣欣方矜猗頓富誰信管鮑貧鳴
雁何處來冥冥初不言亦知箇中好鳴呼下其羣商羊
不覺舞漁父收微緡煙樹僅可識歸鴉喧水村我昔觀
畫圖對此猶心存怳若夢中事有懷擕酒樽客子鬭身
強身外安足論無事頗相見斯言吾所敦
月夜鼓琴
清風泛寒露夜久氣轉凉恍然幽夢覺明月及我牀披
衣起獨坐愛此數尺光興來御桐君正始其可忘山高
既峩峩水流亦湯湯方當志獲麟故宜鄙求凰永懷嵇
叔夜復思蔡中郎妙處與心會樂哉殊未央
次韻叔羽聽琴詩
嶧桐斵孫枝所取非老大比其爨之焦孰謂邕也過拂
拭見太古斷腹宛蛇卧持來長安市萬口莫能破愛公
胸次廣雲夢吞幾個夜堂發孤彈風月清入座高山不
易賞白雪久無和且樂舜絃薰毋事楚臣些
退老堂
我公自言老能事如少年我公自言退人材望陶甄公
功在本朝本朝方賴焉公德在斯民斯民寧舍旃中年
倦政幾去若浮雲旋名山占形勝築堂蒼翠巔窪樽為
壺觴虛籟為管絃招擕足賓客嘯傲窮雲烟胸中萬卷
書三峽傾詞源興來不停綴摛華筆如椽登臨出妙語
珠璣落清圓不數劉白輩一斗真百篇裴傅堂綠野贊
皇墅平泉東山謝安妓五湖范蠡船四子之於公器業
微差肩公之於四子趣尚并其全公術可活國公力可
迴天蒼生望公起天子忘公艱佇瞻丹鳳詔衮衣來陛
前三入知眷殊一䕫見任專發揮中興業開闢造化權
拯焚而救溺持危而扶顛雍容復密勿造膝陳一言長
驅卷沙漠𢷬穴空腥羶談笑九州復懽呼兩宫還四海
各安堵六軍同晏眠躋民入仁夀致主登光宣圖像冠
雲臺勒功照燕然功成了不居高謝區中緣拂衣赤松
游辟榖求神仙去去蓬萊路雲螭不受鞭
題周氏棣華堂
管蔡既失道周公遂相殘召公乃賦詩棠棣良可觀聖
賢尚如此末世詎得安斗粟與尺布至今興永歎汝南
賢伯仲鄉評藹芝蘭冰清而玉潔友于甚相懽鴻雁識
先後鶺鴒知急難同衣且共爨怡怡生理寬壎箎翕和
樂學海闚波瀾好爵豈終靳未用詠考槃他年表門閭
紫荆出簷端
題瑞松亭
德積固有源吉卜可無地要知青囊術詎盡黃壤計翁
族鼎七閩籍甚月旦議五車聞善訓三遷見深意父子
兄弟間接武廣寒桂世方慕朱紫此道非我貴而今二
阮賢風雅果未墜婆娑竹林下頗用文章戱諸郎赤鳳
麟唾手可高位惟松歲寒質似抱君子器偉此無情物
胡然效斯瑞天人理則懸聲聞在交際我行幾千里歲
晚飄零至升亭整素冠敬仰動長喟塜木助芊芊前山
益佳氣
召伯祠
我行出陜右來升召公堂歎公不可作祗令吾道傷優
哉聽訟日斯民歌樂康善教被南國美蔭餘甘棠惟公
與周公左右相成王孰知二公心千載惟蒼蒼人不學
二南其蔽猶面牆先聖垂此言下士其可忘太史述世
家源深者流長公澤亦至今風烈殊未央再拜仰公像
冠佩猶煌煌裴&KR0966;不能去淚落征衣裳
題九江徐使君眄柯亭
庭植何夭矯蒼皮餘雨溜本非尋常材歲月方成就偉
此蕭散姿眄睞揖孤秀慕陶築斯亭千載可同臭引杖
步嘉蔭擕書席永晝舒嘯一徜徉清風滿懷袖更想五
老峰傑卓立癯瘦何因借羽翮接踵賓裾後
次韻陳叔易三首
草碧波復綠南浦愁送君君行將何之愴指南北雲相
思無早晚生離無近遠悠悠關塞阻杳杳音信斷青燈
挑已盡夜長方展轉
東鄰有豔婦傾城室家索西鄰有貞妻空閨守葵藿良
人萬里去豈為鉛華落君心諒不移妾命由來薄天地
終無情人生復何託
馬鳴旌旆搖雪滿關山道白草連雲中羊腸復縈繞别
離工損神宿昔已枯槁却望南飛鴻驚弦亦虚憍祗應
馬上曲偏能寫懷抱
將遊西池偶書
去年客中愁忽忽意未伸歸來媚兒曹行樂猶及辰融
怡帝鄉日浩蕩天街春物色豈不好所思難重陳婉孌
有能事朱絃妙通神從容蘭臭言事事皆可人關河一
乖隔夢想清洛濱況乃行止間愧負匏瓜身情隨節物
改事逐風景新躊躇不自釋淥酒徒芳辛明朝更牽強
接踵肥馬塵凌波固可慕解佩良無因青翼不復來悵
望瑶池津
紀鶴
青松百尺餘宛彼山之陲白鶴巢其高皂鶴巢其卑紅
鶴不敢來下巢楓樹枝陽春一動蕩百鳥俱蕃孽綢繆
各盡力草草成藩籬卵翼與哺育不媿烏鳥慈清晨求
食去鼓翼遠奮飛斯須復來還亦有蛇鱣隨引頸鳴相
呼所憂非渴飢不日毛羽成頡頏下陂池浴之以清泠
弄影相娱嬉既久遂不來遠舉將何之高山與深林浩
蕩信所歸明年又當至復作今所為我為唐虞世鳥巢
何所窺亂來纏兵火殺氣滿四維人羣失安居恨無羽
翰施偶此共偷生偪仄何可辭憂患亦所同去就可弗
思網羅非爾事彈射不爾私近辭燕雀喧遠與鴻鵠期
相望在寥廓大翮如雲垂時來松樹間聽我哦此詩
玉簪花
秋露日以繁秋氣日以清愛此堂下花色好香滿庭藉
之青玉葉表以白玉英微風過披拂小雨來滋榮我老
味更薄與世無復情頽然衰病餘見花猶眼明俗客不
到門取琴花前横小童為席地取酒花前傾昔人工比
物言簪豈虚名願登君子首雅與冠弁并
溪橋
昔人愛仙掌歸時倒騎驢風味顧不淺豈以俗士拘我
來過溪橋效顰返肩輿異世頗同懷往者不可呼是時
秋冬交霜後木落疎人家在窈窕溪山如畫圖我老尚
羈束媿爾鶩與鳬川光媚煙景㳂戲得自如人生一世
間過眼皆空虛偶然及勝踐臨覽復起予尚當風月夕
藉地倒一壺意亦不在酒得句聊自書誰能五侯門長
鋏歸來乎
聽照曠塵外琴
老全冰玉姿不受一滓塵彈琴看飛鴻自是千載人幽
蘭寫國香白雪迴陽春邈視嵇阮流不肯加冠巾絲桐
得心法二子入室親高山與流水領略難具陳前年出
關意浩蕩誰能馴跌足兵火圍所遇多苦辛却來湖上
寺翳拂坐石門頗有名勝士宛然交道存寄書亦及我
匪但通寒温問我能來無媿負匏瓜身翩然如野鶴接
羽凌秋旻過我晉陵郡促軫風露新諧和下鸞鳳幽怨
出鬼神老全殆不沒千古名知津漂流更喪亂我生乃
不辰見子顔色開慰我羈旅魂我心亦清苦久願丘壑
鄰何時舟載月一弄秋江濱
翁士特李似表相過小酌分題得躑躅
我無錦繡腸而居錦繡谷春風二三月山花名躑躅芳
鮮照寒澗窈窕映修竹化工亦耐事造物能委曲不知
幾猩唇貸此色可足看久直欲燃況乃手未觸杖藜兩
幅巾人物俱驚俗方觀筆端妙更對杯中醁念昔嵩少
步千層上雲麓政似徐熙圖寫生開百幅懷歸阻兵火
夢想如在目會當返昇平柴車駕黃犢
家君為張丈明叔段丈處厚作詩集序小子贊
之
二老學而窮超然以詩鳴雍容三百篇一一韶與韺挺
特汜水詩彊梁與古争寂寥會隠篇澹蕩遺心營珠璣
淪瓦礫有時應夜明過者劇千萬豈無一不盲我父實
久要早以文會并茲來唱無和樽酒懷平生遺篇乃見
屬悼往泯厥聲歘然奮長筆摭實無過情而今且誰託
兩族俱凋零從古作者意所務非近程徐觀百年内汚
世曷足名
寄題向伯恭薌林
薌林近知名悵望江干路無因從之游夢魂幾飛去侍
郎天下士器識廊廟具詩似王右丞文如韓吏部勇退
不待年蒼生思謝傅幽棲新卜築日涉已成趣人物在
籃輿風流稱㯶屨身閒魚鳥近心遠烟霞聚淨几展圖
書疎簾約風露時傾清濁酒喚客坐飛絮江鱗白可膾
野雀黃堪茹懽言忘賓主脱帽方箕踞手揮玉麈尾故
自有佳處拄頰欲招隠撚髯知得句快當走尺書徑拉
王文度
次韻張匡山使君郡齋對雨效韋蘇州體
坐歗凝香霧卷簾松竹青新霜戒微寒遠日朝霞赬過
午時雲族其濛見初零蕭蕭打葉響瀝瀝依簷聲幽鳥
故格磔寒蜂自竛竮椶君曲江裔句含萬古情端知意
有在復契心所冥至哉蒙莊言為善無近名天弢久已
解世網詎可攖寄謝夸毗子胡然事蠅營
次韻元章黃岡春雪督二姪詩課
夜雪駁羣峰春寒僵萬木山齋無所為高卧仰看屋凍
雲飛不去就我簷下宿平生柴夫子能事立於獨蚤直
渭水鈎晚懷荆山玉陸地詎能沉世侯終必復不見林
中蘭無人亦芬馥暮年一丘壑避地歌同谷散誕水石
間清凉日三沐笑人強解事閉門作龜縮一世竟何成
萬事蛇著足二姪瑞家庭貫穿經史匵才如射虎將中
石猶飲鏃詩成出連璧墨妙粲牋幅乃知作者心求益
不求速我年及學易方究大小畜翛然對此君苦節更
森束嗟今但洋洋悼往寧逐逐願借鄴侯書盡閱三萬
軸無因訪煨燼歎惜邯鄲目
雨望
寒望暮雨來隠見田中路紛紛黃雀起冉冉行人度長
林相蔽虧連岡莽迴互莫作異鄉悲百年均暫寓
