原䟦
文妙物也以變故竒煙雲杳靄之有無江濤出沒之荒
忽魚鳥飛潜之下上晦冥朝暮姿態呈豁愈變而愈無
窮兹亦竒已而文之為物實與之俱爰自鴻荒以還厥
裁不一畫焉而神疇焉而章筆焉而信歌詠焉而莊皆
以自然之天錯綜經緯而萬物之變形焉非特不能不
為之亦莫之為而為者也然則文之由來尚矣世去古
遠人不克聖而物之精華不可以終秘梁臺之選吳興
之粹蝉嫣舄奕代有作者燦然珠琲之溢目泠然笙簫
之入耳也源𣲖雖殊終會于一至於枚别諸家銖考殿
最若十指然其短長洪纖卒不可得齊豈人之有能否
抑其習有工拙與建安七子時有所取李杜文章羣兒
謗焉要以其全者責之故難也雖然不更三聖無以見
集成之大不歴三變無以知一出於正者之為粹然我
朝當五季之横流質窮弗反承乾棟絶坤維摧陷廓清
之功與文俱高崑體雖張不能柅其駕使勿馳也於是
穆伯長尹師魯歐陽永叔輩為之導流揚波而古文篇
章始得助而中興列聖相承重熙累盛先正李公淑以
文章伯為時宗主高文大冊煉石五色天下謂之邯郸
家雲來礽昆世載其德不墜至崧庵乃復以其餘力游
戲翰墨之場輩行推高表表愈偉而其富且特出者最
見於古律詩淳淡典雅一唱三嘆如融怡帝鄉日浩蕩
天街春則鎬京繼代之作也相逢便論心已别更回首
則伐木故舊之感也還將太古意一洗萬境寂真足以
見其文之不苟作如杜子美穿花點水等句姑將置之
不肯一吐其自序以三百篇為家傳之懿决非貌得之
端公既標識其次而綴語編末不鄙命予予為述文章
之妙雖選粹所集少有得其全者獨我朝之盛幾焉耳
矣每歎前輩之於家學守之彌謹如羲獻書如班馬氏
史如專門名家經如世將用兵行師法其率履不越蓋
如此端公方以盛名頡頄斯世每一語出意外驚人是
能其家者今將恢壯圖挽洪流鋪張潤色以復我祖宗
之舊而挈之唐虞三代之上斯文之責實於此乎在時
宋淳熙庚子東陽邵驥䟦
