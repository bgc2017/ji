崧庵集卷六宋李處權撰
七言律詩
寄吕季升
家世中朝第一流郡符那得久淹留詩情更入山水國
醉眼獨高煙雨樓文舉定非餘子輩元龍須向古人求
磻溪莫訝功名晩今代何人有直鈎
寄希真
歲晚沉沉雙鯉魚交情可是白頭疎含香不見為郎後
吐屑頻聞賜對餘内廏給乘千里馬大官供餌萬錢厨
絲綸潤色須公等莫負平生載腹書
寄益謙
青鬢追隨到白頭中間憂患兩悠悠異時果有臧倉沮
他日寧無雍齒侯舊隠重過三徑菊昔賢何在五湖舟
一杯坐阻論文酒老懶閉門春事休
寄蕭國噐
路貧不在扊扅炊調苦誰聞食菜時枉道故於尋尺見
求人曷以斗升為夷吾不去齊何患叔向方來晉可知
得士則興今亦古可能只直五羊皮
次韻表臣見遺喜歸
溪南渾似輞川居不啻當年卧草廬從昔金聲蒙醬瓿
至今汗血困鹽車端知將相真無種更喜才華甚有餘
及此知機同免禍季鷹初不為鱸魚
自龍雲歸復次前韻
野寺經旬客寓居水聲山色是吾廬喜君能道碧雲句
招我更煩黃犢車世路從來多險阻人生何必問贏餘
况聞一諾千金重為激西江救涸魚
寄八十五姪
把玩新詩病眼開家風端有謫仙才祗應魚蟹留人住
肯為溪山喚我來客舍更堪秋乍入鬢毛無柰老相催
重陽共醉滕王閣此觀人間亦偉哉
陪德孺遊徐氏園池
十載吾廬信不通偶來仁里一尊同心驚人物如江左
眼淨林塘似洛中著日晶明松下雪弄波蕭瑟竹間風
澆花釀酒勤料理作記東園有醉翁
送粹伯弟親迎兼簡宣卿龍圖
悲秋宋玉已銷魂忍聽陽關共十分黃葉蕭蕭下寒日
碧山逐逐過晴雲面如濯玉想無對氣已食牛知不羣
問訊冰清懷大雅世家王謝屬斯文
春晚簡德孺
人生有酒即佳辰忽忽園林已暮春雨後落花渾帖砌
風前飛絮欲沾人我如放浪陶彭澤公是風流賀季真
伊水崧雲在何處舊衣猶有洛陽塵
江上望靈石
似聞環佩雜簫笙鼎立爭雄凛太清不與古今爭變化
可能舒惨屬隂晴花開玉井難求種月下瑶臺但有名
我亦生來未嘗屈敢持方寸並崢嶸
題祖道籃輿亭
淵明佳致在籃輿子以名亭德不孤異代頗能同臭味
休年猶得見規模掛簷明月聊堪問入坐清風不待呼
我欲典衣供一斗興來能賦百篇無
雨止送王侍郎
南州春老雨如絲刺眼青秧水滿陂樹濕黃鶯看更好
溪渾白鷺立多時寸心折盡人千里霜鬢凋殘酒一巵
我恐前身是匡鼎幸公不厭解頥詩
雨後凝秀閣口占呈子方
鑿石為渠水有聲四垣惟欠竹青青壁含霽月光千丈
黛拂雲峯畫一屏香異定應來絶島茶甘初不藉中泠
主人莫惜千金費更作飛樓擬摘星
妙空出示諸公詩卷次元韻
已著芭蕉喻此身木人花鳥豈知春他家定自無生滅
此物何嘗有故新美玉不羞論瓦礫明珠終解照泥塵
相逢一笑空歸去無語堪酬彼上人
送杲兄
衲子誰為蓋代豪生憎汚俗紫方袍何須鑑水能知止
未必歸雲可擬高虎穴等閒休探手龍泉取次莫吹毛
君知五祖堂中老妙處何曾掛一毫
簡仁山海老用山谷贈靈源老人韻
禅關無復老萊衣陟屺心摧怨夕暉泣血可憐猶不死
望鄉無處欲何歸仁山老子方傳法枯木堂中久息機
不見桃花并柏樹焉知四十九年非
遊羅漢院途中口占
休論至後日相催乘興籃輿到嶺隈風竹盡搖花玉玦
雲山渾作爛銀堆須知此日逢僧話不減當年訪戴廽
更喜彭君真我輩溪流渡馬肯相陪
送密老
歲寒紆錫辱西臨一笑忘言意自深怪石竒松那有價
片雲孤鶴本無心上人已了洞山偈倦客方為梁父吟
枯木堂中無孔笛侍郎今日是知音(謂向伯恭)
寄曇晦二首
道無南北本同流遠赴叢林非所求到底此生俱擾擾
從前何事不悠悠撞鐘擊鼓千人飯戴角披毛萬劫休
蚤晚相從巖下寺對床清話雨颼颼
高僧闢館坐諸生夜久亦聞弦誦聲物外喜君能筆硯
塵中媿我漫簮纓鉢飱尚返慈烏哺囊句時為老鳳鳴
他日籃輿蓮社約秖應惠遠識淵明
喜雪
剪水適從天上手綴條不作世間花柴門有客方高枕
石鼎無人共試茶清借遠山迎馬出潤含修竹倚窗斜
令人却憶前年盛輦轂歡聲百萬家
戊申春登平山谷林二堂時茂世應時同行追
錄之
已過平山又谷林登高能賦興何深羣峯雪後皆浮玉
萬竹風前亦碎金尚喜日聞黃屋信可堪時動白頭吟
載遊不為壺觴事擕取君家綠綺琴
和懷英雪詩
路迷應有誤隨車望眼樓高莫可涯鶴駕鷺濤來浩渺
瑶林瓊樹出交加廣寒玉兔翻羞縮上蔡蒼鷹正怒拏
得句幽人方起舞夜寒明月在梨花
縱賞鈎簾面遠山蟹螯誰復問尖團飛花空自嫌春晩
折竹應當念歲寒句法一如冰柱險書齋坐怪玉壺寬
固知柳絮因風起何事青天亦受漫
謁王夏卿同過曼卿西軒留題
烟雲坐久濕人衣未覺城中有鼓鼙春到好花隨意折
日長幽鳥盡情啼貴公行色心方壮曠士閒居物已齊
客子不知今夕夢故鄉何處是潜溪(下村水竹全類潛溪乃贊皇公平泉)
(别墅)
車水
挽盡溪流沮洳渾幽人晝卧懶開門諸鄰鵝鴨頓亡頼
一夕魚蝦無半存及此焦枯方有禱從而暴殄豈堪論
清漪綠竹城南路回首吾廬正斷魂
賦郭令南軒梅
世亂何堪歲月摧高齋始見數枝梅想他疎影横溪過
撩我清香入坐來老眼相看渾幾許幽人獨折未多開
情鍾正屬吾曹事湔祓風霜破百杯
強立許酒不至因以趣之
北里溪山翠滿門似聞小阮甕浮春憐渠世亂益風味
念我途窮多苦辛曠士可無千日醉浮生何事百年身
臨風日日香穿鼻被縛甘為甕下人
雪後赴徐氏招呈德孺
梅林樓閣上嵯峨淺渌浮澌亦自波莊叟夢中非一蝶
右軍書次失羣鵝句從永柱思能苦人在玉壺寒更多
宴寢凝香歸入夜流蘇帳小奈公何
雪後赴徐氏燕集
已雪猶隂更逆風斜川略彴斷行蹤瑶臺貝闕三千丈
玉樹瓊林一萬重學子經時無載酒隣僧過午未鳴鐘
華筵此地成賓主孔翠屏深琥珀濃
醉後贈道夫
冰柱雪車元有聲五言早已號長城仙源迷路及春淺
盗騎解圍空月明君豈似龜將曳尾我端如鴈不能鳴
何人肯作千金貸賣藥江湖隠姓名
贈王師古
安城西有慶雲鄉山秀溪明出孟嘗每見朱門推愷悌
遂令貧士有輝光君家太尉威名遠世譜觀文德澤長
蒼狗白衣何足道古今興廢兩茫茫
寒食日同賞卿步江頭
樹含新綠花事稀友生要我寧重違信脚一百五日出
捫心四十九年非餳粥盤空家立壁松楸地遠涕沾衣
弟兄不見音書絶植杖臨流賦式微
送希真入洛
一踏紅塵又五年倦游翻作送行篇春花秋月誰無分
伊水崧雲自有緣我比嵇康猶更懶子追元亮故應賢
因歸望訊忘機老買箇魚舟費幾錢
投建陽王宰
異時丞相柄文盟一顧曾空冀北羣鉛槧無功方笑我
箕裘不墜蚤知君詩家只說王摩詰官况誰憐鄭廣文
散盡黃金猶作客還來把酒對孤雲
酬辯老見遺懷舊之什
老去何堪行路難冰霜幾晚見蒼官鱸魚南國無張翰
妓女東山有謝安秉燭夜闌真是夢傳杯秋際若為歡
吾徒恰似豐城劔光氣須從斗下看
題次真東軒
亂來身世任浮沉宴豆南州幾盍簮十頃菰蒲秋向晚
一池烟雨夜來深詩成頗復蒙嘉賞酒熟時須共滿斟
喚取陸郎擕綠綺小凉同聽越江吟
陪德久出郊
北客南征歲欲隂經行始滿愛山心霜溪見石如清洛
煙樹参雲似故林昨日喜傳黃屋信餘生怕聽白頭吟
公歸問訊庵中老隻履西來意淺深
謝翁士特惠筍
北客未識猫頭筍此來逢君欣得之出土好色已勝玉
下箸珍味端如飴口涎饞嚼笑早計食指蠕動能前知
小爐誰見親煨熟醉眼瞢騰岸接籬
再到值雨
無復清池照病顔尚餘詩思發天慳西風似水初鳴葉
細雨如塵不隔山歲熟自然民意樂時平更覺鳥聲閒
江梅會見花敷雪劇飲須期倒卧還
偶至溪岸時當寒食書節物呈同行
風作山雲斷復飄沙平竹日影蕭蕭柔桑始葉蠶爭出
淺水無魚鷺獨翹白髮尋春悲去國朱門賜火望行朝
游從此地多君子乘興來過不待招
止戈堂
坐見妖氛犯斗魁使君謀略信雄哉寇如狐兔草間出
兵似貔貅天上來門館無私千里靜賓朋多暇百壺開
他年入數中書考始識汾陽濟世才
簡王夏卿侍郎
下村正與輞川同只恐桃源有路通山色直侵書幌裏花
香盡泛酒杯中使君已致随車雨丞相方来拔木風
照席侍郎真玉樹慨然憐我坐詩窮
寄德器二首
清躭七盌愛盧全富貴千金鄙鄧通新歲烟塵悲塞北
舊時花鳥憶回中可能春雨如秋雨合是東風却北風
尚喜張儀惟舌在百年從古沒終窮
客舍春寒數挽衣雲重雨濕不聞鼙老妻未免負薪嘆
稚子何為索飯啼南地好山青不斷故園芳草綠應齊
胸中磈磊但塵土慚愧錦囊兼玉溪
後樂堂
去盡沙鷗水照空羣山濯玉有無中亂来更覺心情減
佳處猶欣臭味同喜有清樽對雌霓慚無健筆繼雄風
此行會見承平否歲晚飄零已禿翁
和與可見惠之詩
倚馬萬言纔一揮問年於我亦肩随才華早擅鄉評在
人物行看國士知黃卷沉酣端有志青雲騰踏豈無時
小人薄宦猶三黜方駕聊同柳士師
次韻巽老
風前竹榦須料理雨後蝸涎費掃除北客經過無好語
南州騷屑少安居雄稱百萬空扛鼎功蓋三分漫顧廬
識字信為憂患始鄴侯何必萬籖書
迓辨老
琳宫尚記昔年遊撲面楊花晚不收自倚釣魚終悟主
誰知射虎不封侯江湖已恨長為客風雨何須横作秋
未見故人心已醉更拚十日為君留
元長生辰
力扶吾道與斯文世職家聲蚤出羣欲致昇平寧舍我
從來出處不忘君龍吟虎嘯彌千日兔髓烏肝恰一斤
已格皇天方俾夀未須騎鹿上青雲
送蔡伸道
當年傾蓋便情親老去那知更賤貧松竹故園秋未老
溪山南國雨能新可憐作客身如夢尚喜傳家筆有神
咫尺重陽歸務速吹花落帽要吾人
題南浦樓
此生何處是真歸俯仰人間念念非雨後溪山無限好
煙中鷗鷺自由飛隻輪雙槳成何事白酒黃鷄可息機
北客上來千萬恨故鄉回首夕陽微
七言長律
題錢德載雙清堂
誰識堂堂忠懿孫至今人物典刑存頗同陶令辭蓮社
但學龐公隠鹿門醉枕泉香分石脉吟窗樹老出雲根
喜携自有東山妓好事寧無北海樽服食方依煉丹井
躋攀莫近洗頭盆秋風百本籬邊菊夜月三號澗下猿
未怪頻穿康樂屐可須多羡辟疆園題詩我愧詞源涸
作記渠能學海翻亂後煙霞真得計靜中丘壑要重論
十年殺氣纏伊洛回首吾廬正斷魂
七言絶句
偶書三首
柴門如畫映山隈窈窕軒窗向水開想見幽人清徹骨
松隂翠竹竹隂梅
碧澗濺濺遶竹林欲從源水阻幽深春風想有桃花樹
更有漁舟可訪尋
朝雲漠漠雨絲勻山路清無一點塵桃李著花溪水滿
斷腸何處故園深
雨止奉送制置侍郎王公
已晴雲氣却濛濛坐見前山沒半峯報道名卿謁丞相
不須行雨借蛟龍
簡辨老
晚風吹葉滿溪流落日孤雲萬里秋徑欲五湖尋范蠡
醉擕西子上扁舟
戲辨老
不獨京塵解化衣秋陽流火樹隂稀折腰為米初何有
親見淵明負弩歸
舟中偶書
兩山相對似香山灘響渾如八節灘安得高風從此去
載醪猶是菊花殘
道中題梅
山家梅樹出疎籬好客慇懃折一枝直是老來風味薄
而今相遇可無詩
雪中過伊南
低隂漠漠水漫漫楊柳如絲不忍看見說山前風更惡
杏花無處避春寒
促夢弼釀
客舍猶尋未見書鄴侯何止萬籖餘君家釀玉推能事
得及重陽把盞無
題湘園
當年此地勤花竹景物方成姓又移儘愛芙蓉照秋水
倚風懷往亦多時
赴端禮之招道中
高人折簡苦相催要及春風把一杯花柳溪山寒食後
雲中何似雨中來
次懷英韻
亂來身世羡沙鷗雪後溪山粲兩眸不用東床呼外舅
當年雅契在仙舟
陪德孺遊徐氏園池
禽魚花竹靜相参溪雪融春青出藍月下醉歸休秉燭
要將清夢過江南
和翁子秀夜過溪橋韻
千里無雲湛九霄月明花露滴春橋何時心緒如楊柳
笑倚春風萬丈條
