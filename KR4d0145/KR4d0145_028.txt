浮溪集卷二十八
宋汪藻撰
誌銘
右中大夫直寳文閣知衢州曾公墓誌銘
紹興五年十月戊辰右中大夫直寳文閣知衢州曾公
卒于信州明年五月丙申即其州之南七里上饒鄉葬
焉將葬其孤惇以吳興劉一止之狀屬公故人汪藻而
告曰先人以文章議論政事行世三十餘年卒不克大
施以殁葬而不得傳信之辭納之壙中猶不葬惟夫子
幸賜之銘藻謝非其人不可則書而系以銘公諱紆字
公衮世家撫之南豐尚書戸部郎中直史館贈太師密
國公致堯之曾孫太常博士贈太師魯國公易占之孫
而丞相文肅公布之第四子也母曰魯國夫人魏氏公
少穎悟天資既高又受學于賢父母當是時文肅公為
天子守邊不暇朝夕眎專以魯國為師年十三伯父南
豐先生鞏授以韓愈詩文學益進文肅公任為承務郎
學士鄧潤甫尚書彭汝礪與語大奇之舉賢良方正科
上其文公車會科廢而止建中靖國元年文肅公為二
后山園陵使用故事辟公以從事巳左丞相韓儀公欲
擢公館閣公白文肅公力辭下除太僕寺主簿一時名
士賢者皆願見之于是左司諫江公望累數百言薦公
不敢以宰相子為嫌文肅公免相言者指公嘗夜過韓
儀公家議復瑤華事且受父客金請付吏當國者用吕
嘉問尹京典詔獄嘉問熙寧中與文肅公議法為敵者
也鍛鍊半年無所得詔自中竄永州入元祐黨籍會赦
移和州又會赦復承奉郎監潭州南嶽廟文肅公殁執
喪以孝聞服除調監南京河南稅改簽書寧國軍節度
判官時宣城江溢沒數千家公白守曰饑而賑貸法也
然廩非部使者不可發今事急矣請船粟以哺垂死之
民守曰如三尺何公曰紆常平主管官也有罪當坐之
即發廩自言部使者嘉而不問除通判鎮江府會淮南
漕渠不通泗楚州連數守罷發運使陳亨伯密奏選公
知楚州公因荒政役饑民渠通而民活者不可勝計以
功加直祕閣與部使者論事不合移秀州州歲比版圖
前此吏高下其手民患苦之公委僚屬降登不使吏預
其間吏怨公入骨則為書以搖衆人人自危公立焚其
書州以無事還朝除蔡河撥發未幾提舉京畿常平改
江南東路轉運判官陛辭陞副使罷歸得主管南京鴻
慶宫屏居湖州建炎三年苗傅劉正彦反吕張二公檄
諸州勤王檄至湖州守梁端會士大夫謀之衆未及言
公奮然曰逆順明甚出師無可疑者間數日苗傅來取
兵公請端械繫使者毋令還當是時微公幾殆上反正
御史中丞張守白發其忠除直顯謨閣且召見之公曰
守臣在也吾何爲者辭不行然上雅知公名明年六月
除江南東路轉運副使九月移兩浙路于是大軍屯江
上求索無涯公隨給之猶不滿意狼籍公牒公度不可
留引嫌自言復還江南東路先是盜孫誠等暴誘屬邑
一方騷然公作聖旨招安單舸見之諭以禍福誠等望
風迎拜上書歸矯制罪天子賢而釋之未幾隆祐皇后
崩參知政事李回為監護使辟公修奉議者欲稱園陵
公曰上不日恢復中原奉隆祐歸祔此特欑宫耳當先
正名朝廷用其言聞者服其知體再請宫祠提舉亳州
明道宫甫兩月起知撫州鋤治彊梗民畏懷之逾年以
鄉郡自陳除江南西路轉運副使明年九月除司農少
卿改福建路提點刑獄明年二月進直寳文閣詔齎文
肅公正論手書赴闕中道除知信州尋移衢州未之官
卒春秋六十有三公才高而識明博極書史始以通知
古今禆贊左右為家賢子弟中以文章翰墨風流醖藉
為時勝流晚以精明強力見事風生為國能吏雖低徊
外補位不至公卿而所交皆一時英豪世之言人物者
必以公一二數公之謫永州也黃庭堅魯直過焉得公
詩讀而愛之手書于扇公之叔父肇不妄許可人嘗曰
文章得天才當省學問之半吾文力學至此耳吾家阿
紆所得超然未易量也故公詩文每出人爭誦之又篆
隸行草沈著痛快得古人用筆意江南大牓豐碑率公
為之觀者忘去文肅公薨于謫籍公不敢求為碑銘獨
取平時奏對之辭會萃之如辯明宣仁誣謗等事名曰
朝正論藏于家不敢出者二十餘年靖康中始傳猶有
仄目者公不之恤也公襟韻夷粹與人交洞見肺肝談
笑多聞坐客皆屈聞人緩急若拯救焚溺然忘其身奔
趨之雖蹈傾危不悔于理財尤得其要所臨沛然未嘗
有不足之歎或有疑而問焉者公曰吾豈一毫取民哉
第當輸者人不能欺常賦自有餘耳初文肅公殁窆于
南徐于是公客信者數年不克歸葬而葬其所以令人
王氏祔令人祕閣校勘安國之女先公卒四年子三人
曰惇右奉議郎通判洪州曰忻右從事郎臨安府司法
參軍曰憕右迪功郎監潭州南嶽廟女一人適右承事
郎主管江州太平觀王銍銘曰
惟曾顯融開迹南豐密國之裔以儒鼎峙文肅獨鶱相
帝初元公雖承家再振厥華與時卷舒行三紀餘才大
不酬老于一州植我墓檟龜峯之下遙望蒜山而不東
還
譚章墓誌銘
長沙有隱君子行義如古人生子為國忠臣饗耆齡而
終曰右朝奉大夫致仕譚君諱章字煥之其先衡陽人
四世祖徙家洞庭過長沙昭潭而愛之因家焉曾祖裕
祖暎父盛三世居鄉稱善人長者盛用子恩贈朝議大
夫君隱居昭潭六十餘年專以求志為事孝于親誠于
物視聽起居必依于禮故修之身而家齊家齊而人化
其德平居讀書大而六經小而諸子百家與夫天文地
理星歴山經釋老氏之學無不周覽而求其義之所歸
不為諸生循誦習傳而已故歴代治亂興衰之所由人
材善惡忠邪之所判祖宗以來因革罷行之所紀悉貫
穿商榷亹亹牙頰間稠人廣衆縱談極辯聽者忘倦傾
其坐人發為詩文高古精深根于義理無補于世者未
嘗落筆于是方數百里間有識者君教之使學有材者
君養之使成不能仰事俯育者君振之使給所施之博
至不可勝計鄰里之訟有不能決者不之官府而之君
人尊仰之甚于父兄有老人黃升貸君錢百萬行而遇
盜盡亡之歸謝于君君曰幾累吾故人今生還幸矣尚
何言升感之爲文紀其事君少時儆敏人莫能及爲文
立成視取科第若摘髭拾芥然一旦以親老不可遠遊
盡以所得之學付其子弟由是弟申子世勣皆擢進士
第顯于時中遭靖康之變君慟哭一目爲喪明時世勣
爲尚書禮部侍郎數以書勉其忠義故世勣當僭僞時
力起之不從至不食幽憤而死朝廷嘉之贈延康殿學
士訃聞君歎曰吾子得死所矣不勝父子之情者一己
之私也爲國盡節死者天下之公也吾安得捨此取彼
哉昔藺相如廉頗死向千載凜凜然尚有生氣曹㻌李
志雖無恙奄奄如九原下人重輕知所處矣吾何恨哉
乃雪涕欣然自慶不復戚戚于懷後延康之歿十有八
年壽八十六無疾而終寔紹興十四年四月某甲子也
君以世勣恩累封至右朝奉大夫賜緋衣銀魚妻龔氏
亦儒家女有賢行封宜人前君卒子二人曰世勣延康
君也曰世南未冠而夭女一人適進士胡擴孫二人曰
知古右承事郎荆湖南路安撫司幹辦公事早卒曰知
默右宣義郎守太府寺丞曾孫四人曰式祖曰述祖曰
企祖曰昭祖式祖將仕郎君卒之若干日得十月甲申
合葬君于其縣潭子岡龔宜人之墓銘曰
衡山峻極連瀟湘中有君子潛德光閉關求志聞四方
羣書萬卷胷次藏上談羲農下漢唐諸儒結舌莫敢當
遭時天地紛低昂有子夙在人主旁浩然之氣大且剛
節義凜凜明秋霜殺身成仁聖所臧慶門萬古傳芬芳
天相吉人宜壽康龐眉歲舉春酒觴歸安窀穸川之陽
潭流要與兹川長
詹太和墓誌銘
左朝請大夫直顯謨閣知虔州詹君諱太和字甄老曾
祖瑀祖諴父時世為嚴州遂安人時以君故贈朝請大
夫君擢政和八年進士第官自迪功郎八遷為左朝請
大夫職自直秘閣再遷為顯謨閣嘗歴直州楊子縣尉
監泗洲糧料院河北河東路宣撫司書寫機宜文字尚
書水部員外郎淮南路轉運使知江虔撫三州再知虔
州以歿君年十八秀出其鄉有司以君應詔後數年解
褐調揚子尉揚子瀕江雅多盜君能得名捕者十餘人
改承務郎以母憂歸里中會方臘起清谿方千里皆震
君家距清谿不百里里豪余熙者欲連衆應賊君挺身
見熙熙嚴兵待之幾不得脱君無懼色徐以禍福譬之
熙矍然悟願併力討臘君為徒步越境見熙于官軍表
其忠以徇當是時承平久賊振臂一呼州縣皆沒朝廷
意嚴民皆盜欲蕩平之得君書乃巳君因率諸豪道官
軍徑趨賊巢擒臘以獻是役也嚴民微君幾不免幕府
上功拜熙武義大夫并官其民百餘人而君止授宣教
郎衆恨待君薄君笑而不言以會課轉奉議承議郎淵
聖登極轉朝奉郎上皇幸東南亊出非常泗州當孔道
守臣皆惶恐稱病君以監糧料院領州事一日行宫關
白士卒若送文書如京師者悉還之且毋給其廩官吏
莫知所從君請白之朝衆持不可君乃自為奏間道蠟
書以聞朝廷嘉其敏錄付行宫上皇為之切責左右或
譖君小臣離間當誅上皇曰彼尊朝廷也何罪君由是
知名先是契丹歸我之人分隸諸州朝廷用議者將悉
還之君曰敵以此曹叛已日須其至甘心柰何使之趨
死愚謂不若留為腹心便從之後契丹入見君揚州羅
拜馬前以泣曰非君吾屬無類矣右丞李公宣撫河東
辟君為屬未行朝廷欲奪君使金君謝不能今丞相秦
公為御史中丞謂君曰今國難如巨石蔽天而下壯士
試出力當之或百萬生靈可活此何時而君辭難乎君
感其言惶恐聽命會兵部尚書王雲使還以不及期而
止遂從宣撫使出關見李公明日請辭李公愕然問其
故君曰太和寒士宣撫不知其不可收之必以太和為
有補秋毫今候三日始見見與客俱宣撫不問客亦無
關白者何以留為李公改容謝與語大竒之宣撫罷歸
遂安道除尚書水部員外郎歸未及家邑人倪從度亂
浙西騷然人皆推君浙西帥葉公因請于朝君為斬内
應者五十餘人且塞其餉道賊即日降時上在維揚得
奏良悅進君朝請郎趣之還省轉朝奉朝散大夫丁外
艱詔起為直秘閣淮南路轉運使樞密張公使川陜亦
辟君以從皆不應終喪即慨然請老時年未四十也士
大夫莫不高之居數年以廉直為鄉人之平而與尉曹
鋤其強梗難治者一邑為清紹興六年給事中吕祉等
薦君可用詔復故官詣行在所君猶不應久之過臨安
見留守吕丞相謂坐客曰諸君識詹直閣乎天下竒士
頤浩不及也時有飯蔬惑衆者君亟請除之未數日果
有以此謀亂者丞相太息曰君可謂有先見之明矣其
策慮過人類此樞密張公為相以君見上君首陳強兵
選將之說上深以為然時方議遷都集近臣于前各以
意對上曰朕欲以詹太和守九江如何衆雜然曰善遂
知江州先是諸將部曲往來九江者率為姦利莫敢問
有王瑋者尤專恣民厭苦之君械致諸獄自是過九江
者莫能犯治最聞擢直顯謨閣知虔州賊黃細三等暴
甚君欲誘降之提點刑獄趙渙規以為功督兵往捕君
爭不能得果大敗而還詔罷渙專諉君君示以威信平
其尤劇者二十餘輩渠魁皆生致戲下于是汀吉循梅
數州皆倚君爲重轉朝請大夫移撫州到官擴廩濟饑
民所活以萬計召對復知虔州又召對卒于臨安客舍
年四十八時紹興十年十月癸未也君剛勇高明見事
立行未嘗猶豫故所向有功而居官皆可紀方朝廷多
事君未嘗不在選中議者謂少假之年其施設何如也
君娶陳氏封宜人生一男二女男柬之將仕郎女適進
士汪量次甫數歲柬之將以紹興十一年九月某甲子
葬君于其縣霞山之北以君兄左中奉大夫直秘閣至
之狀來請銘藻與直閣同年進士也銘曰
人之才能患無位以施得其施矣患不逢其時君班内
朝持節而使剖符而守位不為卑以應變之長投功名
之會又得時以為十年之間所成就者如此亦少發胷
中之奇曾未及中壽而殁此識與不識皆為君悲君之
可書者多矣姑掇其大者而志之于以伸君未卒之志
而慰後人之思
安人汪氏墓誌銘
安人汪氏世家新安余伯兄大中大夫槃之女也為邑
人武節郎俞積之妻武節之父曰翬字彦升知書喜事
從一時賢士大夫遊如不及以大中長者尤歸心焉請
安人為其子婦安人入俞氏無幾何時而舅姑皆殁家
絫千金安人資警敏輔佐其夫奉烝嘗持門戸有健丈
夫所不能為者而武節安人之年未冠未笄也不數年
間閫之内外繩繩秩秩然賢于彦升無恙時乃勉武節
于學使與勝已者周旋客至安人舉中饋之職酒殽聲
伎之奉咄嗟如其所須必樂飲極歡而罷由是武節三
十年間無秋毫不滿意者以安人之賢也武節藝成再
以名上禮部不報得武功爵而後歸安人相敬如賓交
遊日廣再錫命書封曰安人仍賜冠帔武節先安人十
五年殁安人撫其孤恩意周盡雖鄰里族姻莫知非其
所生當是時安人母兄全州府君老矣安人奉之如父
歲時温凊禮無違者既卒哭之過時而哀言及輒聲與
涕俱凡父黨夫黨無親疏小大稱其力調護之一以至
誠始終無少異安人以紹興十八年八月某甲子遇微
疾終于家得年六十有九一邑之人講聞安人之賢者
莫不為之嘆息曾祖諱某尚書都官員外郎贈中大夫
祖諱某奉議郎贈少傅子三人曰允中承節郎徽州黟
縣尉前卒曰允若登仕郎曰允恭未仕孫男女合若干
人男曰某曰某尚幼女適迪功郎饒州府鄱陽縣東尉
徐琰十九年某月某甲子允若允恭奉安人之匶合葬
于婺源縣何村武節之墓銘曰
家遡而盈莫見其缺也子孚而成莫見其别也以未亡
之身屹然立俞氏之門曰女之烈而非婦之哲也
孺人晁氏墓誌銘
紹興十二年八月姨母之孫孫鎮元樸以書抵余曰吾
婦晁氏稟和于天承庥于大族受訓于賢父母其端柔
明莊類非世間女子所及故吾母得之而知天下之有
賢婦吾得之而知天下之有良配蓋吾妻奉吾母與所
以事吾者無秋毫不用其至今不幸死矣吾母悼之至
不能獨存而棄吾之養吾方哀吾母不暇他哀而念吾
妻常戚戚于中而不能已也君其為我書其生平以泄
其思并授其家爵里一通云云孺人出濟北諸晁尚書
虞部郎中贈金紫光禄大夫仲冬之曾孫朝散郎致仕
贈大夫端知之孫而右朝請大夫提舉兩浙市舶賁之
之女也初提舉止一女與宜人程氏愛之尤篤常撫而
示族姻曰此閨房之秀也孰能當吾女者乎時元樸好
學清修名聲藉藉士大夫間事母夫人孝求所以奉温
凊者聞晁氏女佳乃往聘焉提舉曰是上饒孫令耶吾
知之久矣茲可依也以女與孫氏家素貧孺人安之無
不足之色與元樸相敬如賓從元樸官湖南無何遇疾
疾之三日謂其保母曰吾且死不得終吾姑之養矣琅
然誦佛書而絶無一字差得年二十一時紹興十年十
月某甲子也孺人得疾保母欲呼巫覡禳禬孺人遽止
之曰吾夫得禄奉旨甘耳奈何以兒故他費平既卒元
樸聞之慟曰姆獨不素告我乎蓋其不能忘者大率如
此元樸以某年某月某日舉孺人之喪葬于饒州餘干
縣斛塘之原從吉卜也元樸嘗為上饒令有績今為左
宣教郎主管台州崇道觀云銘曰
承也厚而得也多不為松柏而為蕣也嘻其奈何
安人王氏墓誌銘
安人王氏諱文麗字幼明其先會稽蕭山人祖絲以兵
部員外郎事昭陵爲三司鹽鐵判官子若孫踵登進士
科聲聞吳中號蕭山王家父霽卒官太常博士官于池
與中大夫汪公某僚相好也時大夫諸孫侍旁者朝奉
公某長而賢乃以安人妻焉朝奉之父曰中奉公某母
曰兩陳令人長令人之亡諸幼累累肩差朝夕孺慕人
不堪其憂安人爲收育撫攜甚于已子及少令人入汪
氏而髦者冠髽者笄交手授姑退立堂下朝奉既再舉
進士不第念中奉春秋高買田築室于故居浮溪之陽
以遲其歸安人左右贊襄悉有條序洎中奉請老果居
而樂之因敕家亊勿復關我日從賓客飲酒朝奉益思
所以奉承者安人晨起則躬視烹庖比珍異百須之物
每車馬及門輒舉以進老人未嘗費一詞也已而侍立
少令人之側怡怡誾誾若不能言者婦姑白首相敬如
賓至今里人談之方安人勤舅姑之養也諸子既興于
學矣安人間于盥饋之事則必臨視其所習故諸子皆
嶷然成人長子愷擢紹聖四年進士第安人饗其禄二
十餘年愷于内行甚修事安人盡禮丐恩于朝再錫命
書以有今封安人自朝奉公殁即致家政于其婦終日
宴坐誦佛書求出世間法雖寒暑不置也御僮使有恩
人皆終其身不忍去宣和六年四月壬戌遇微疾起居
如平時越三日棄諸孤洎屬纊無一語亂者享年七十
有四男女七人愷朝奉郎知宣州寧國縣忱當以進士
得官病不能赴前安人二日卒慥未仕恂早卒女適進
士胡聞修儒林郎俞積通直郎杜璟孫五人堯舉舜舉
待舉餘尚幼堯舉太學内舍生愷忱慥將以七年三月
壬申祔安人于宣州涇縣方壺村朝奉公之塋藻朝奉
季弟也事安人為最久乃再拜叙其本末泣而銘之銘
曰
順于承夫惟婦之正孝而宜家繄族之慶安人方處母
訓則孚來嬪汪宗送往事居老人坐堂夫奉賓謁婦趨
出房醴胾咸列退眎諸寢詵然執經孰成其親有子在
庭禄養恩封備有純嘏天之報人還以施者施則厚矣
報疑未醻豈無後人尚對厥休方壺之原下從夫子納
詞于幽窀穸之始
王夫人墓誌銘
夫人王氏營丘人父師敏卒官太僕寺丞母趙氏丞相
清憲公挺之之女為同郡從事郎晉江縣令張君諱應
辰之妻中奉大夫諱純之子婦中奉寺丞同里閈相好
也兩家子弟日過從寺丞與趙夫人賢晉江之為故夫
人甫十八歸于張氏夫人智識明辨有賢士大夫所不
能及者靖康末山東亂士大夫流離率鬻田宅去鄉里
或請于夫人夫人曰舅姑在遠而我鬻其本業可乎且
謂吾夫何不如聽之晉江聞之喜曰真吾妻也晉江為
萊州推官一日其守出夫人自牖闚之謂晉江曰人不
忌其上鮮不為患者今卒驕矣盍白守為備乎守不聽
數日而亂作亂定人悉翫安不能去夫人獨曰是不可
留也晉江以中奉在商於道阻不通議所向夫人曰東
南天子在焉尚何問遂渡江居金陵不旋踵萊州陷仕
族無脱者巳而過湖湘向商於中塗遇盜囊衣一空夫
人夜取敝衣紉縫為之達旦不寐未旬日舉家衣履皆
完其共艱難如此晉江屬疾藥非夫人所嘗不進洎歿
有欲以賻禭之贏謀生者夫人正色卻之曰于窀穸無
憾足矣此何為者哉既葬四壁蕭然人皆以非晉江之
清無以見夫人之賢然自是家益窮空夫人奉養益薄
諸子有憂色夫人語之曰而祖而父以廉居官以貧為
樂吾習而安焉汝等忘先人之訓雖日致四方之珍吾
不樂也平時勉諸子以學戒諸女以順于是婚嫁甫畢
而夫人病矣紹興十八年十一月癸已卒于其子棟之
官舍得年五十有五子五人曰林右從政郎南州劒浦
縣丞曰材右迪功郎湖州司理參軍曰棟右迪功郎泉
州司戶參軍曰埜未仕女二人長嫁宣教郎趙善究前
卒次嫁右迪功郎向士晳孫男女合十三人以卒之十
六日戊申合葬于晉江之墓銘曰
嗟夫人出華胄資敏明自其幼適名家嫓廉茂遭百罹
謀必售脱危機如夙授老而從甘儉陋子詵詵咸孝秀
各以能爲親壽方燕安饗遐祐曷傾之人莫究窆閩山
祔夫右尚旋歸昌厥後
吳夫人墓誌銘
夫人吳氏新安郡人爲同郡崔光弼少李妻年五十七
以政和四年十一月某甲子卒于廣州其子耀卿之官
舍明年十二月壬申耀卿護喪歸葬郡之長南三十里
永豐鄉鸞坑原始叙夫人之行實求予銘夫人之先世
以力田為家居鄉稱善人長者未嘗出而求仕其父瀚
始以貲交結賢士大夫名有器識所為多可紀一時衣
冠喜從之遊夫人生而豐端奇穎瀚教以詩書筆墨而
黜女工居無何夫人于筆墨女工皆善諸豪爭聘之瀚
笑曰吾有一女愛甚于男所不足者非財也何至與兒
曹為偶立謝聘者會少李蚤孤以身歸其伯父駕部君
至新安而駕部以前死留不得去瀚一見喜曰吾閱人
多矣無如崔君者必以為壻父老諫曰君求壻久矣今
妄得一遊士初昧平生獨奈何予之女瀚曰吾極知崔
君人材足依毋多言歸夫人崔氏厚以金繒田宅畀之
故少李從學四方二十餘年未嘗以家事關心而歲時
烝嘗慶弔晨昏飲食起居于流寓中孑然自表白崔氏
之門者皆夫人力也及少李兩薦有司不報倦游而歸
夫人益傾貲供賓客費日進諸子于學歲晚或幾于不
足人以為憂而夫人處之自如逮崇寧初天子新學校
法次子耀卿以文學知名中進士科為施州州學教授
廣南東路提舉學亊司管勾文字奉夫人以行人謂且
享于報而夫人卒矣距少李卒之八年也夫人資寬厚
孝于親順于夫慈于子睦于宗族而仁于僮使靜專婉
孌無一不宜晚喜釋氏書薰祓精甚或日一食門内之
治絶不經意間用聲樂自娛若淡然于世無情者子四
人曰櫟曰耀卿曰夏卿曰真卿皆力學如夫人教女三
人適進士汪某李天貺汪文嗚呼夫人始嬪崔氏而亢
其宗晚從子養而遺其累終始皆合于義是宜為銘銘
曰
壼則母訓古必能之後專組紃鮮克承之懿此碩媛學
而明之夫曰匪婦余孰成之子曰匪母余孰榮之宜老
宜壽福祿盈之百未醻一神遽傾之令龜崇岡室且城
之孰貽無窮歌以永之
吳國夫人陳氏墓誌銘
丞相彭城郡徐公處仁之夫人陳氏以宣和五年正月
己夘薨于北都公府之正寢越三年彭城公薨又明年
得建炎二年七月甲申其子康度奉公夫人之匶合葬
于吳興卞山之陽夫人世家嚴州朝散郎知楚州向之
女向父逸卒官奉議郎楚州以進士起家為開封令有
能名未滿歲奏圄空者三神宗以為材將用之擢尚書
度支員外郎永裕陵建以本曹兼京西轉運使出奉祀
江西徙楚州而終翰林學士沈括識其墓夫人生有奇
相眎瞻舉措必端奉議君奇之謂楚州曰此兒喜怒未
嘗形言笑不妄發使男也吾家其興乎甫筓歸丞相彭
城公時公貧甚幾無以為家一日楚州持節過睢陽盛
車服遣女夫人廟見徐氏乃在窮巷中破屋數楹太夫
人坐堂上旁無扶侍夫人奉盥饋堂下如儀楚州恐不
堪其憂使人察之宴如也已而斥賣嫁時衣被鞶帨以
太夫人之命訪族姻之貧者而賑之人人咨嗟以為不
可及丞相為齊州掾月俸不滿萬錢惟太夫人甘脆是
奉夫人帥家人食粥無難色丞相預政封安定郡夫人
政和末丞相自徐州朝京師一時眷禮羣臣莫望夫人
曰上恩固非常然寵盈之戒古人所謹不可不思也每
奏事歸必問見上安所陳上開納否嘗詔丞相病已無
下拜當是時蔡魯公耋老徒損拜數而不得免焉或以
是為公榮夫人愀然曰忌者至矣其能久乎未幾果坐
讒出知揚州其先見如此夫人事姑孝教子義遇僮使
有恩敬夫如賓治家如官府丞相曰吾平生以直道亊
君取顛躓屢矣而未嘗置欣戚胸中者繄室家是助諸
子曰使我學成而不墮其家聲者惟吾母之訓性通悟
于出世間法得其指歸疾病精爽如平時謝毉巫不問
屬纊之夕猶起坐若有所言于死生蓋超然者薨年五
十四歴封温福陳吳四國夫人子五人曰庚擢進士第
仕至宣教郎直秘閣管勾亳州明道宫曰廉曰庾承務
郎皆前卒曰康今為右奉議郎提舉兩淛西路茶鹽常
平曰度為左宣教郎尚書司封員外郎孫男女合十人
男曰延老曰同老右承務郎女適湖口王簿姚溥麗水
主簿王怡右承事郎毛幵餘未行初楚州提舉開封府
界常平宿陳留僧舍夜聞垣外洶洶人聲起而燭之積
骸蔽野于是奏乞官地瘞之得骸八萬計雖位不滿德
其後寖微而慶鍾夫人作配名宰疏封大國始終安榮
後楚州之孫有以丞相之恩入官者人以為積德之報
銘曰
媯出舜後胡公始侯以國氏陳晚聞太丘夫人之先南
土是宅英英度支位止邦伯德厚而躓于償不宜集于
夫人莫貴與夷厥初來嬪儀則多有即安窮空以服箕
帚朝夕警戒輔成公躬燕及羣息亦云似公卞山之陽
維水瀰瀰與公同藏千歲之始
令人施氏墓誌銘
令人毗陵施氏朝奉郎知臨安軍贈少師諱辨之子贈
殿中丞諱洵之孫歸同郡孫氏爲朝請郎致仕贈中奉
大夫諱庭臣之繼室以夫封縣君者二以子封宜人恭
人令人者三以年賜冠帔者一羣從同居五世合庖二
千指男女十五人孫若曾孫玄孫六十餘人壽九十四
東南士大夫治家教子以令人爲法其壽考康寧子孫
蕃衍閨門雍睦兼諸福有之則自宋興二百年間如令
人者殆一二見也令人在父母家即以孝友聰明聞年
七十適胡氏逾年而嫠會中奉求繼室徧國中莫如令
人之賢少師亦以非中奉無足當令人者乃彊奪其志
歸之令人入孫氏及其姑廣陵郡君劉氏之養廣陵性
高嚴少降接獨令人怡聲氣奉之凡歲時祭祀率諸姒
與其諸婦夙興眡滌濯惟謹羹胾葅臡非手烹調之不
薦廣陵微疾自官居數百里晨夜馳省之廣陵喜其誠
恨得令人之晚也中奉元配王氏有子數人令人專其
家政六十八年養生送死冠婚賓祭之用尊卑長幼之
序皆有成規非其財一毫不私也計歲之贏則儲之以
待族姻之不足者予取予求不少厭寧衣澣濯無所擇
于是族姪孫外姻孤甥若孫甥與賓客之女受其嫁遣
者十一人專以勤儉孝謹為訓上下化之入其門弦誦
相聞恂恂然如在庠序幹蠱相先整整然如在官府令
人少喜讀書老而不衰六經孔孟之書略通其大旨聞
士大夫之賢者必使子孫見而親之未笄從少師官洛
時耆舊諸公皆在得嘉言善行非一歴歴能記晚傳司
馬温公家範乃并以授其子孫或不如訓者引家範切
責之故子孫皆有前輩風迢以文行擢進士第薖亦通
籍于朝而長孫瓌博學好古為諸儒所稱諸女習于禮
法所嫁必為夫家之表郡人敷文閣待制張宦等請表
其閭上之尚書未報紹興十八年八月忽告其諸婦曰
吾餘日再浹辰耳將與而等别矣至期精爽不亂視子
孫無戀嫪之色以九月某甲子奄然而逝男曰邈通仕
郎監泗州軍資庫曰&KR1629;曰迴曰迨皆前卒曰蘧右迪功
郎前清遠軍節度推官曰迢左從事郎監潭州南嶽廟
曰薖右奉議郎主管台州崇道觀女適進士詹直文李
殊文林郎張彦右承事郎蔡載進士刁楶俞簡廉右朝
請大夫應處仁孫曰瓌曰珂曰琯曰玿曰瑑曰珵曰璞
曰璡曰珌曰璉曰璲曰璂而琬琰琥亦皆前卒孫女十
六人皆為士大夫妻曾孫二十六人元孫七人蘧等以
其年十二月壬申奉令人之匶葬晉陵縣定西鄉浮塘
橋中奉公之兆以令人弟左中大夫大倫之狀來請藻
觀詩人載諸侯大夫母妻者多矣閟宫頌魯僖而終之
以令妻壽母僖公魯之賢君也成風春秋之賢母也能
使國人祝其君曰壽而臧壽而昌萬有千歲眉壽無有
害并及其母則閨門之積累必有大過人者孫氏自廣
陵君歴年之多春秋九十一而終令人繼之至九十四
令人之冢婦葛氏亦九十比三世皆壽考百年孫氏之
積累何其厚耶是宜為銘銘曰
施本系魯惠公始殊常亊孔子讎為漢儒唐有士丐其
家在吳令人之先世佩左符是生柔明天錫百祥來嬪
于孫黃髮在堂五世同本條支日昌孝謹屬屬執經鴈
行或第于庭或躋于朝恩錫顯號壼儀屢昭金蘤錦韜
翟衣步搖奉嗣春秋燕及廟祧云胡多休閱此永年曰
仁是常如一日然祔公而藏京兆之阡刻銘于石以永
厥傳
周夫人墓誌銘(大夫作為其夫張)
亡室宜人周氏者同郡安仁人父曰知默故國子博士
母曰鄧氏尚書右丞相潤甫之女宜人少孤依母家紹
聖某年余中進士科時鄧公輔泰陵以夫人歸焉明年
親迎于揚州明年廟見于德興明年從余官于邵陽于
永州于醴陵二年從官于衡陽既滿秩余如京師寓宜
人衡山居無何其長女卒宜人悲哀遇病而終得年若
干會予奉親之黔中之廣州不克葬殯于德興所居之
南者十有五年至宣和元年正月余奉太夫人之喪葬
于樂平縣金山鄉濟歸橋迺穿其域之東若干步以宜
人祔焉宜人初封榮德縣君後徙今封男女合六人前
卒者四炳將仕郎女適進士臧某惟宜人族出華大性
資茂淑歸于我者十年舅姑以為孝宗族以為順所以
相余者又義且正不幸短年念無以泄余思也姑叙其
終始納之壙中且為詞以哀之詞曰
嘉若人之茂族兮既婉孌以好修又申以母家之寵兮
布卿雲而作庥嬪余宗于初仕兮奉魚菽之薦羞擷桂
椒以為糈兮官沅湘之上游曰啼飢余靡悔兮恃夫子
之白頭胡彼蒼之不弔兮霣崇蘭于未秋嗟人生孰非
夢兮汝曾不得以少留魂煢煢其焉託兮星苒苒以既
周息之華者六而再實兮幸姻宦之畢酬從汝姑以安
宅兮閟長夜于一丘創予胸其若刈兮淚及漬而不流
窆斯文以泄余哀兮庶來者之是求
浮溪集卷二十八
