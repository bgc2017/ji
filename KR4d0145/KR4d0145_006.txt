浮溪集卷六
宋汪藻撰
表
宰相星變待罪表(代)
天事常象俄謫見于星文帝德罔愆蓋咎繇于臣等亟
上需章之請願從質斧之誅未賜矜從若為退聽伏念
臣等猥緣誤寵叨汙近司才不適時初無一日之效罪
乃累國致干三光之明既貽當宁之憂寧有在庭之理
敢圖睿聖意在寅恭任天下之責而欲以身先修胸中
之誠而不為文具謂象無虚應捷如形影之相隨儻變
未能銷移寘股肱而奚益肆加訓勉罙積兢危伏望皇
帝陛下垂察父之仁體昊穹之意選于俊傑付以經綸
無嫌大正于刑書勿使更妨于賢路既王省惟歲朝廷
皆有用之才則德隆晷星社稷享無疆之福
又
天文見異既驗實于保章政路非人宜自拘于司敗荐
布囊封之懇未行策免之誅尸祿為羞寘躬何所伏念
臣偶緣人乏叨豫政機雖有戇愚慕蕭生之憂國略無
事業如伊尹之格天致星氣之飛流勞宸衷之儆戒靖
言塞變敢復逃刑爰席藁以自陳終叩閽而莫聽雖一
人退託引過失以自歸然四海沸騰謂燮調之安在伏
望皇帝陛下稽格王之訓採輿論之公原大異之來臻
皆具臣之所致博求賢佐修五事以承天毋徇虚文使
百官之降物
代唐恪相公辭免觀文殿大學士表
扶顛弗效宜寘嚴科圖舊未忘更頒顯秩既負愆之萬
坐敢忍死而一言伏念臣本以孤生起于遐裔邂逅寖
叨于器使推排遂至于冢司既不能折衝綏遠而使敵
寢謀復不能排難解紛而爲王敵愾乃使四郊之多壘
豈惟千里之畏人上孤君父之恩俯愧廟堂之地訂其
罪惡肆市朝夫復何疑繩以憲章禦魑魅猶爲末減尚
茲竊寵何以爲顔伏望皇帝陛下于弱圖彊以威克愛
原禦敵因循之至此繇在廷經濟之缺然欲使法行常
從臣始盡鐫爵秩快一時義士之心投卑要荒爲萬古
愚臣之戒
代何㮚辭免左僕射表
愚誠上達願加攷慎之宜明詔中頒未改延登之意顧
超踰之可懼敢冒瀆以終辭伏念臣初乏技能誤蒙知
奬未閱十旬之久遍膺三省之除念學者平時嘗恥君
不及堯舜洎國家多事乃當饋嘆無蕭曹誓竭駑材志
平仇敵偶獻可上符于天意自投閒復秉于政機方龜
玉毁于櫝中莫知攘卻至梯衝舞吾樓上始議掃除尚
賴隆寬未加顯戮所願顔行之前死夫何魁柄之敢知
伏望皇帝陛下照以無私諒其非據收渙然之大號安
蕞爾之孤蹤别選英豪共圖康濟姑令選懦克清大憝
以為期儻息搶攘雖處周行而奚恨
又
聖主之明未垂照察匹夫之守終冀哀憐情既迫于兢
危義固難于泯默伏念臣材雖無取心實願忠自偕衆
俊以還朝即值裔夷之謀夏方廟算有東隅之失舉朝
臣無左足之先竊憤拘攣妄思策勵既安危之在此誓
生死而以之雖然任大之難勝豈敢顧私而祈免然人
主所圖之一相在朝廷實總于萬幾如遴選以得賢國
無陋矣或叨居而累上人謂斯何伏望皇帝陛下俯諒
曲衷無嫌遷令博選非常之俊追還已誤之恩方盛德
之中興固宜有佐矧虚懷之下逮何患無材重此投誠
祈于得請
代汪伯彦樞密辭免表
聖神有作方收海内之人豪緜薄何為遽本朝廷之兵
柄顧超踰之已甚雖庸懵以知辭竊惟樞筦之司實次
鈞衡之任惟時初載交信順于天人宜帝遠圖注安危
于將相儻以小人而大受孰為元老之壯猷如臣者生
本寒鄉出陪多士早從外補甘心簿領之勞寖齒周行
敢意功名之會昨屬裔夷之謀夏猥承明詔以臨州内
拊三軍雖無竒策外乘一障僅守故封會帥幕之肇開
總兵符而入侍扞防牧圉跋履山川逮九五御圖之初
預三千同德之列負羈絏而巡天下自知罪戾之多聽
鼓鼙而思將臣敢幸搜揚之及既委腹心之寄仍加體
貌之優非不願榮懼終速謗伏望皇帝陛下特垂淵聽
俯諒危衷收渙汗之誤恩責捐軀之後效義非所處雖
匹夫不可以利回情有可矜在明主固容于理奪
代汪樞密辭免覃恩轉官表
便蕃之寵弗許固辭震懼之懷終難安處敢再輸于危
懇庶有槩于淵衷伏念臣猥自周行獲陪興運未閱半
朞之久巳躋二府之崇雖鴻恩務極于生成而小器自
憂于盈滿矧國步艱難之後兹人臣隕越之時詎可包
羞惟知冒進故屢上縷陳之牘願必還汎進之階子雖
幸于父知天未從于人欲伏望皇帝陛下特垂簡炤無
徇彝章念微臣事主者既本至誠則聖主待人者何憂
不貴肆頒明詔追寢誤恩免疎遠之孤蹤速僭差之大
戾使鵷鷺共由之路循次而升則桑榆未盡之年皆上
所賜
宰臣謝星變放罪表(代)
高穹見異明輔相之非才聖主隆寬為蠢愚而屈法假
以堯言之寵蠲其漢法之誅有靦在顔報恩何所伏念
臣受材無取席寵過優初欲盡愚任宗社安危之寄終
難語上昧天人精祲之交積政化之愆尤致星文之變
動既元聖克祗于天戒豈微臣敢逭于邦刑雖帝念更
生不使身罹于災異然人譏周勃罔知職在于隂陽罪
既有歸幸安可數此蓋伏遇皇帝陛下丕承上帝加惠
黎元方側躬修行之時責惟巳獨及銷變弭災之後福
與人同故雖曠敗之餘亦在虧除之數臣敢不仰懲咎
證俯戒空餐君已知言熒惑坐移于三舍臣當守職泰
階願獻于六符
行在百官謝許乘轎表
臣勞于下宜無俟駕之行君恤其私至許肩輿之便一
奉綸音之渥皆如砥道之平仰服恩憐惟知感涕臣伏
以一人端拱百辟駿奔兹古今不易之規亦貴賤相安
之分故雖遲暮猶合據鞌儻在艱危何妨叱馭豈有遵
途之近乃虞委轡之傷懷塞翁折臂之憂賜漢相小車
之佚兹蓋伏遇皇帝陛下隆寬盡下内恕及人謂堂陛
勢嚴雖俯仰有級廉之限然腹心情厚當戚休如手足
之情方披棘以立朝適雨霜之在候慮乘欵段或至顛
隮乃曲軫于睿慈俾獲安于徐步愛念及此雖父兄何
以加諸圖報謂何誓犬馬死而後已
代王樞密謝知建康府表
辭榮金馬尚繼粟于祠庭假寵玉鱗驟承流于帥閫龍
光有耀鯫腐奚勝伏念臣拱把微材任微猶可樞機要
地據要豈宜輸勞報國之謂何移病乞身而遽去蚤暮
道家之香火冞戒易盈夢寐故里之江山敢懷共理祗
荷冕旒之眷俾榮錦繡之歸俯僂拜恩扶攜就道猿驚
鶴怨昔愧草堂之譏虎踞龍蟠坐竊臺城之寄乍閱我
理我疆之耘耨恍思某水某丘之釣遊耆舊至于歡迎
簪紳以為盛事昔王氏著稱于江左榮未如斯如韓琦
被遇于昭陵勲乃稱此夫何異數猥繼前修此蓋伏遇
皇帝陛下廣大法天英明冠古察臣誠深愛主視猶閨
門父子之間憐臣老益懷鄉加諸閭里士夫之上桑榆
炫日松檟回春臣敢不宣布中和激昂孱懦銷歎愁于
四境嚴徼衞于九閽襟帶一江益念上流之重貔貅萬
旅願寬北顧之憂
代陸藻侍郎謝龍圖閣直學士表
鋒車趣召記甘泉法從之餘芝檢疏榮陞延閣清班之
首恩光曲被感涕交流伏念臣頃以疾辭安于外補剖
符方面兩膺南國之除持橐禁嚴四玷西清之選自守
枌榆之壤屢驚蒲柳之秋身留閩徼之山川夢寄長安
之鐘鼓所憂餘日莫陪鳴玉之班何意中天忽降賜環
之命奔馳上道輾轉逾時曾未對于清閒已亟蒙于襃
叙賜之華秩寵以神毫豈伊踸踔之微蹤堪此便蕃之
異數茲蓋伏遇皇帝陛下天臨萬物子視羣臣憐孤生
去國之七年抱衰疾守藩于萬里靡由人譽召季布于
河東因受帝釐見賈生于宣室特假河圖之峻用為州
紱之榮豈惟示眷于始終蓋欲均勞于中外臣敢不益
堅晚節無愧初心雖宿疢未除難矣筋骸之勉彊然大
恩必報誓于肝腦之糜捐
代嘉王謝及第表
襲慶璇源幸備維城之列階榮桂籍俄先入彀之英廣
陛臚傳諸儒圜視共欣千載之嘉會親值一人之至公
臣嘗謂朝廷設科目以致英豪學者用文章而守富貴
故自古布韋之士有終身鉛槧之間既登鴈塔之標題
至比龍門之變化豈有恩隆于帝胄更令名玷于賢書
班聮玉笋之華光動金枝之秀由聖德曲成于小大視
人材無間于親疎慮汨沒于膏粱特甄陶于翰墨肆垂
淵問猥及孱蹤仰漸聖化之深雖能僅綴俯揆天資之
陋終愧無竒甫上奏篇遽陳殊等鵬擊天潢之浪鸎遷
帝苑之春兹蓋伏遇皇帝陛下長育祥材并包衆甫謂
秦之士賤由先王教養之衰方周以宗彊宜近屬奬成
之急儻不俯同于寒畯孰為自致于亨衢昔慙假寵于
分茅今喜成名于拾芥繄君父義方之素致邦家儒術
之尊某敢不敦尚詩書勉思忠孝既與在廷之多士同
值文興將令就傅之百男悉從隗始
代嘉王等謝車駕臨幸賜第表
宗藩肇啟既叨輪奐之榮詔蹕親臨遽望顒卭之表荷
恩曲被慙已非宜臣幸襲璿源躬承寶訓蚤賜真王之
爵寖傳外傅之經行能未立而膺冠阼之儀術業非優
而首在庭之選比講異宫之制遂蒙賜邸之恩方懷察
父之親親寘之華構敢意聖君之下下賁以清光兹蓋
伏遇皇帝陛下福與人同恩繇家始迺眷宗枝之肺腑
適當夏屋之權輿欲兼示于榮懷宜特加于顧復上棟
下宇將爲百世之基前驅後陪首駐六飛之御事冠金
枝之籍光生銀牓之宫豈伊駒犢之微堪此風雲之遇
臣敢不因多男之授職率羣弟以強宗既喜帡幪留萬
乘經過之迹願爲屏翰效千齡翊戴之誠
代劉正夫相公謝落致仕移鎮表
力疾造朝方釋違顔之念疏恩易節俄蠲請老之文用
誕告于簪纓知稍寬于藥餌伏念臣久嬰宿疢阻望清
光每慙體貌之過優益恨筋骸之難強比承恩詔入奉
燕閒中懷踴躍之情坐失支離之苦既蒙迎勞仍許給
扶溢周旋慰藉之言略擎跽曲拳之禮引臨秘殿同父
子以榮觀命食殊庭盡君臣之至意無毫髮不關于聖
慮顧丘山奚報于鴻恩兹蓋伏遇皇帝陛下德比隆天
仁深察父憐孤忠之享上積有歲時喜病質之來前粗
勝簪笏萃便蕃之異數光憔悴之餘生新封皆錫于嘉
名誤寵更霑于愚息攷古遭逢之無比舉感涕泗以潸
然臣敢不上體眷懷精加調護雖俯從微懇暫令申伯
之歸然豫戒還期敢廢蕭生之意
代劉相公謝給展省先塋表
帷幄八年事靡秋毫之補江山千里恩容晝錦之歸敢
圖苶爾之軀果遂浩然之志清光暫闊衰涕交零伏念
臣生本寒鄉出逢興運夤緣恩寵秉政禁樞惟疾之憂
每上煩于君父不能者止晩得請于朝廷朝遷旁及于
族姻問勞相望于道路方竊蕭何之第遽為莊舄之吟
許佩寵榮歸掃松楸之壟庶緣蕭散得全蒲柳之年身
雖臥于漳濱心實存于魏闕兹蓋伏遇皇帝陛下天臨
萬物子視羣臣特軫孤忠常共股肱之喜方嬰宿疾忍
令簪履之遺故屢貢于忱辭始曲回于淵聽至令疲曳
入奉燕閒形天語之丁寧慰土思之宛結扶衰遠去豈
蓴鱸適為于秋風銜戀何言冀狗馬未先于朝露當逍
遙于物外益調護于經生儻憑休養之仁得遂夷瘳之
福故鄉雖樂敢久託于漁樵殘息稍蘇即再瞻于旒扆
代汪樞密謝賜鞌轡表
蕞爾才微何補廟堂之數煥然被具猥分廐庫之珍恩
及私庭光生行路伏念臣偶從人末叨預政機雖戇愚
務竭于微誠而萋斐已盈于淵聽所願歸乘于款段敢
圖寵借于鮮明意在驅馳陋矣繞朝之策務為奢僭小
哉新築之纓孰謂孱軀坐兼徽數兹蓋伏遇皇帝陛下
眷懷舊物崇奬近臣予之鞌者使便服乘授以轡者豫
防蹶失于服馭之間不忘及此雖父兄之愛何以過之
據此從軍誓扶衰而矍鑠攬之閱世敢無意于澄清
代汪樞密謝子自北歸不令入城降詔奬諭表
主憂未釋難懷䑛犢之私睿奬非常遽降恩綸之渥孤
衷易感衰涕交零伏念臣頃竊州符適遭寇騎欲肆憑
陵之醜先行刦質之威邀國重盟縶臣私屬防之百計
難逃虎穴之深逮此經年寧有鴈書之信已分終天之
訣忽聞間道之歸在于常情可謂至喜言念一人之孝
尚違二聖之歡潁谷及親鄭伯方思于大隧廬陵在遠
王綝敢顧于眉州雖復鍾情忍令會面豈謂抗章之瀆
乃蒙青詔之襃天語一頒臣鄰胥歎兹蓋伏遇皇帝陛
下配天業大撫物恩深知臣齒髮已凋常恐鄧攸之無
後憐臣肺肝可見有如去病之辭家特示至懷用嘉微
尚臣敢不因諧鄙願思副淵衷西伯在商輒妄希于閎
夭太公留楚誓博訪于侯生
代汪樞密謝覃恩轉官表
赫奕中興之運慶與衆均汪洋序進之恩施由近始荐
被絲綸之渥惟深澗谷之危伏念臣資本腐儒進陪多
士適在艱難之際誤蒙特達之知執羈絏以歴山川昔
知免矣秉樞機而坐廊廟今豈堪之所憂罪釁之盈更
冒寵光之積雖云汎賞何異特遷兹蓋伏遇皇帝陛下
道冒羣倫功高邃古興滯補弊仰求列聖之心昭德塞
違俯覈百官之實如臣被遇于世鮮倫臣敢不黽勉夙
宵綏懷中外幸安可數懼器局之滿盈知無不爲誓元
身之糜殞
代薛左丞謝除門下侍郎表
久參帷幄方俟黜幽進貳機衡遽叨圖舊莫寢已成之
命惟深非據之憂席寵過隆撫躬何幸伏念臣粤從孤
遠遭值聖明少誦師言每信書而違俗晩陪國論更充
位以妨賢蒙淵鑒之誤知保孤衷而平進肆竭股肱之
力何施毫髮之功豈伊白首之衰蹤堪此黃扉之重任
雖緣人乏實玷詔除兹蓋伏遇皇帝陛下剛健粹精聰
明齊聖疏通萬物之理灼見羣臣之心猥憐樸學之無
他擢處周行之至要第崇資顯秩常收有用之材方治
世昌辰尤急可觀之效誓勤鞭策力振綱維與多士以
同寅上承休德殞百身而圖報敢愛餘生
代薛昂門下謝本省書成回授二子轉官表
政省成書儒臣第賞炳然聖作慙潤色之非工至矣君
恩許疏榮而及嗣孰云公器併在私門竊惟官制之新
實係朝廷之重時稱右地莫要東臺欲具載于源流宜
精加于筆削久更異意今見完書逮兹銓次之終篇乃
以襃嘉而延世有如二息纔效一官于狐突教忠之言
雖知粗免若桓榮稽古之賜彼豈宜蒙既叨爵秩之升
仍冒身章之錫在庭莫望舉族生輝兹蓋伏遇皇帝陛
下砥礪羣材陶鈞萬類取善隨長而未嘗以已施恩從
厚而不止其身故雖碌碌以蒙成亦使詵詵而拜賜臣
敢不退相規戒共保寵榮中懷䑛犢之情能無抃蹈外
弭維鵜之刺獨有糜捐
代何㮚中書謝生日賜羊酒米麫表
叙顧復于私庭幸光初度出旨嘉于中禁益愧空餐繇
禮厚于股肱致恩均于口腹詔頒甚渥跽受知榮伏念
臣禀性迂愚起家寒遠少依親膝但知駒犢之從長冒
儒冠未免簞瓢之陋積叨誤寵遂汙近司初無寸效之
經綸每辱淵衷之記錄門弧夙設雖嘗有志于四方鼎
食載加大懼黜幽于終歲仰荷戚休之共坐令飢渴之
忘兹蓋伏遇皇帝陛下道格三無禮優四近謂捐身許
國既資于父以事君方推食用人宜醉以酒而飽德肆
垂異數昭示羣工況臣千載逢時雙親就養用羞甘旨
無煩潁谷之陳誓竭疲駑何止翳桑之報
代陳過庭中書謝生日賜羊酒米麫表
閭史記時叙劬勞于親膝臺臣致餽分食飲于君庖駭
備物之前陳拜私庭而登受伏念臣材非敏劭世本單
平早雖被于簡求中嘗遭于堙阨年書亥首甘爲絳縣
之老人氣禀崧高敢意周邦之良翰偶承人乏參預政
機徒驚蒲柳之衰莫致涓埃之效孰云淵抱每記孤蹤
乃因載育之辰更厚屬厭之賜兹蓋伏遇皇帝陛下天
臨萬物子眎羣臣曲垂體貌之私用贊股肱之喜臣敢
不退而飽德進以忘身持奉旨甘固異小人之食誓堅
忠義永為孝子之門
代江西運使侯大夫謝鹽課增羨賜金紫表
民食懋遷仰遵成算身章蕃息俄辱厚恩衣在笥以詔
功口語心而知愧伏念臣奮身寒苦遭世盛明雖規畫
不逮于中人然毫髮皆緣于上力蚤被鞭驅之數寖專
飛輓之權輪貢土之毛登三僅足正牢盆之筴共二奚
堪敢圖茂渥之繼來每有微勞而必錄略銓衡之常法
加龜紫之殊榮使節增華計臣知勸茲蓋伏遇皇帝陛
下天臨萬物柄馭百工器人于殿最之間礪世以賞刑
之具故兹煩使不以遐遺飾三品之彌文為十州之榮
觀疏恩不次已無反汗之繇砥節自修敢蹈維鵜之刺
代開封程振大尹謝上表
恩賜絲綸忽從中出任隆輦轂不以次遷舉萬方輻湊
之區付一介顓愚之士身雖甚寵力恐難勝伏念臣生
本寒鄉出陪多士少從師學僅知儒墨之是非長佩官
箴安識求由之果藝徒以昔參于儲禁斐然長奉于牋
詞緣此孤蹤簡于聖聽逮自江湖之遠來瞻日月之光
裁奉燕閒即蒙襃擢俾佐銓衡之任初無根柢之容曾
未逾時復叨進秩惟三輔幅員之大萃四民囊橐之姦
必發摘如神方勝缿筩之訟苟拊循非術能無桴鼓之
驚誰謂鯫生可當器使兹蓋伏遇皇帝陛下留精治術
端本京師欲令張敞之春秋稍施于政故試望之于馮
翊非有所聞而臣自歴仕途未更吏治一旦任劇煩之
責衆人爲緜薄之憂臣敢不用恕平反以文緣飾爲四
方之極庶幾無愧于周詩從一切之宜未肯追蹤于漢
吏
代明州趙修撰謝到任表
罪更百謫方幸洗湔地鎮一隅猥分憂顧驟齒簪纓之
列洊膺綸綍之頒仰服記存惟知感涕伏念臣早緣官
使誤辱聖知忘孱瑣之無堪謂治理之可寄所期報稱
不勝犬馬之心何意顛隮自處雷霆之下朅從詆棄深
省悔尤將投閒置散以窮年悵補劓息黥之無日敢圖
茂渥特予名藩惟兹瀕海之區自昔分符之選島夷修
好護星使之行艫玉食薦新修鮭珍之貢篚豈伊人乏
堪此詔除兹蓋伏遇皇帝陛下垂布隆寬并包衆甫極
天所覆既兼四海以為家與物咸新不忍一夫之失職
欲因重負以紀成功臣敢不佩戴鴻私鞭驅緜力譬諸
草木知亭毒之難酬收之桑榆或過尤之可贖
代鎮江府趙修撰謝到任表
鄞江上印甫遂收身京口分符復叨共理坐得江山之
勝曾無歲月之淹望過所期感深以泣伏念臣早緣衰
緒寖齒周行荷聖神特達之知更中外劇煩之選出將
使指擢領州麾迺者代還喜于得覲方入趨于表著即
召對于威顔永懷先世之孤忠嘗預本朝之大計紹興
漢統喜邴吉之有謀追錄唐勲歎鄭公之無後肆頒異
數特與名藩豈微臣詞訓之能然實上聖旌賢之至此
兹蓋伏遇皇帝陛下恢張治具駕馭人材謂有祖必有
孫世傳忠義尚憂民如憂國政或循良用秘殿七年之
資付長江一面之寄矧今臨治自昔要衝二千里之鄉
關通波不隔十八年之官守故俗猶存惟此典成過于
自擇臣敢不俯求民瘼仰服官箴門戶雖微永佩肯堂
之戒江湖方遠益深存闕之心
代河北糴使程戶部謝到任表
久汙郎選甘為襆被之行擢領使華叨奉贏糧之寄銜
命朝離于觀闕迎親夕至于封陲恩自曲成榮逾始願
伏念臣早緣樸學冒處周行甫辭州縣之徒勞即玷朝
廷之臨遣寂無稱效積有悔尤點持江外之麾收預省
中之籍繄上聖保全之厚嗟孤生報塞之難逮兹煩使
之乏人復以薄材而奉詔惟河朔襟喉之地實兵屯飛
輓之衝欲貸新陳長有餘而實塞當權輕重無甚賤以
傷農方大計之仰成豈至愚之能辦玆蓋伏遇皇帝陛
下鼎新庶政鈞播羣材因時内外而試以百爲隨器方
圓而取之數路顧斷斷鼠窮之技雖匪才堪然拳拳烏
哺之情能無祿養未投閒散仍獲便安臣敢不力效涓
埃無忘夙夜金湯積粟寬當宁之顧憂犬馬依人俟乘
軺之歸報
代江東提舉監香楮大夫謝到任表
黽勉郡丞方虞官謗阜通邦貨忽領使華蒙睿奬之過
優撫危躬而若厲伏念臣受材膚淺遭世盛明繇詩書
誤綴于末科行州縣寖成于華髮分投閒冗無復激昂
孰云蒐擇之辰亦在鞭驅之數惟山海懋遷之利實朝
廷開闔之權吏或不虔法因以廢故比下丁寧之詔至
重分刺舉之條宜得時髦執此如金石之固坐令國用
沛然若丘山之多猥及孤蹤懼乖煩使兹蓋伏遇皇帝
陛下恢張治具駕馭人羣察萬貨之低昂為之調度因
百官之能否責以事功謂從事之有年宜理財之知要
特假道途之便使趨期會之嚴臣敢不上體綸言肅驅
軺傳徧行所部竝大江千里之餘庶得其贏佐少府萬
分之一
浮溪集卷六
