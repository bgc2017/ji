浮溪集卷二十二
宋汪藻撰
啟
上常州錢舍人啓
擁篲踵門願陪几杖飄蓬傍路自遠旌麾雖呻吟環堵
之間每夢寐一㕓之託伏念藻零丁蹤跡蹭蹬年華生
而蠢愚罔識古人之大體熟于憂患最爲天下之窮民
耕獵遺編箕裘素業摳衣槐市空遐想于四科解褐楓
宸偶末塵于一第持老攜幼㚄後跋前分將没齒于窮
閭復見千齡之盛旦風雲際會天日清明趙北燕南邊
障無曩時之警吳頭楚尾客途獲終歲之安矯首泥塗
傾心陶冶去行都之幾馹乘便郡之副車澤國多閒寧
嘆折腰之為米書生薄命還成捩手而覆羹遽觸禍機
自投憲網畫地為牢而刻木為吏念深文之奈何斵雕
為樸而破觚為圓逢寬恩之若此如天覆幬不汝瑕疵
雖寂寞巖扉隔鴛鴻于朝列而從容香火隨雞犬于仙
家恍若再生起于九死惟是終身萍梗欠揚子之一區
故里荆榛荒陶令之三徑兹徘徊而待次荷曲折以推
慈假以輝光拯于溝壑迺容無事而食是謂不貲之恩
恭惟某官篇翰六經聲華四海辟水膠庠之望石渠金
馬之英鳳凰景星偉矣當時之瑞泰山北斗蔚爲後學
之宗藹是清芬揚于要路翺翔三館領袖諸儒春秋禮
樂而冬夏詩書夙贊宗藩之善朝夕論思而日月獻納
深輸帝扆之忠卓然兼文武之資輔以貫天人之學南
北朝之交好遠觀仗節之行内外制之迭居妙著演綸
之譽吏腕幾脱而筆力愈健人睹争先而紙價頓高敢
謂守符尚淹政路民謠具在咸欲朱幡皂蓋之留帝眷
方深終慶赤舄衮衣之拜有如么麽辱在提攜憐其滴
淚到泉新罹失子之戚使之乞漿得酒真逢在酉之年
慰滿心懷矜誇等輩升堂未入于室自恨平生假館願
留于門庶從今日感悰欲叙鄙語莫宣
上沈宰啟
擊柝相聞稔聲猷之自昔及瓜而代念瞻晤之可期誰
云授受之偶同自幸衰遲而得此夤緣有自欣躍無涯
恭惟某官體備中和心存愷悌浩然不撓其養氣也大
而剛恢乎有容故待人也輕以約早彯英于仕路已馳
譽于清時謂亟踐于高華乃尚淹于撫字豈將自致雲
霄之上猶須小試州縣之間暫屈壯圖可量茂業恨平
日差池于半面無一介左右之先容為貧姑飽于糟醨
代匱偶先于糠粃深慙倚玉所冀包荒藏垢匿瑕庶自
今而知免瞻前顧後愧無政以告新
永州上宰相陳情啟
遐徼省愆屢優游而卒歲久生成贅終疾痛以呼天夙
蒙知己之恩敢布休骸之請伏念藻偶陪多士獲齒周
行永祐龍飛早賜臚傳之第建炎嶽狩首為扈從之臣
蒙親擢于稠人幾徧誇于清貫專司宸綍遂直禁林西
清聯三品之班南國領六州之寄升高指頂知難久于
英躔擿埴索塗果自投于憲網言章繼上威命趣行望
丘墓以長辭挈囊衣而遄邁三湖五嶺問程知在于天
涯一女二男哭别相持于道側勉策四肢之憊始更兩
月之餘僅存桑榆獲禦魑魅劍拄頤而冒寵一旦纍然
箭貫耳以懼威五年居此湘水有飛鴞之集舍衡陽無
過雁之傳書驚骨肉之凋殘歎親朋之杜絶加以甫里
百弓之别墅歲與江通善和千卷之賜書日為魚蠧幸
洪鈞之未棄明朽質之無他寘諸善地而免瘴癘之侵
續以奉祠而紓饑寒之急然齒衰病至福過烖生徒將
數子以落南未見一人之豐下深懼先塋之不返欲持
孤骨以安歸故雖洊易于炎凉曾不暫忘于朝夕歴歴
數還家之行店漂漂羨歸土之偶人伏望某官既成萬
世之王功俯及一時之士類省三千里門牆之舊物憐
五十年學校之諸生適當引年之期許為歸老之計附
之密啟賜以生還稍刊刑部之章使拭逐臣之淚錮人
聖世宜大君子之興哀學稼老農或小丈夫之得請冒
輸微懇仰叩深仁
任平江教授日與交代啓
薄采魯侯之芹藻行遂終更久荒陶令之田園第思引
去豈謂除書之下重喜故人之來某官天地鍾和山川
毓秀躬行君子言有物而行有恒潛心聖人學不厭而
誨不倦雅志忍違于膝下英聲自滿于寰中方諸儒竝
列于瀛洲豈一士獨淹于泮水蓋將自致雲霄之路猶
須小試州縣之間暫屈壯圖可量遠業尚憶異時之半
面本無一介之先容爲貧始戀于稻粱代匱偶先于糠
粃念素飱于此門前之雀可羅然青衿望公戶外之屨
將滿徒此心之懷舊將何說以告新榮愧交并晤言可
待
代宜興宰通交代啟
湖山信美每虞製錦之傷田園將蕪惟幸及瓜而代與
兹闔境共竚行旌某官拔萃諸儒逢源六籍凜端亮不
回之操粲深醇甚盛之文擢殊第于早年衮衮大庭之
對試長材于劇邑洋洋載路之謠謂宜雍容以參鴛鷺
之行庶幾遇合而暢䕫龍之業敢云鵬翼尚屈鵝洲山
色溪光可樂簿書之暇人情物態尤無獄訟之繁以衰
遲尚尸素其間惟高明可笑談而辦正恐金馬玉堂之
趣召不容銅章墨綬之久淹某空戀稻粱偶先糠粃碌
碌非撥繁之手駸駸迫更戍之期雖地方一同不減古
子男之國惟政乏三異亟須新令尹之賢胷臆所藏晤
言可盡顧肇更于歲籥宜茂擁于春祺尚謹節宣即新
渙渥
代沈宰上交代啟
望三舍之門牆未快登龍之便綰一同之章綬遂叨附
驥之榮顧幸會之居多罄忻愉而莫盡恭惟某官搢紳
領袖宗廟盤彛注壑飛流詞源莫禦批郤導窽游刃有
餘未親龍衮于九霄姑試牛刀于百里頃聞北騎入犯
淮壖猶能于流離顛沛之中有以盡還定安集之力已
上三年之最佇聽一札之襃嗣膺持槖之除永贊垂裳
之治某棲遲末路樸&KR0554;微材載瞻冰玉之前秖愧瓦礫
之後深惟愚陋獲繼賢大夫之風尚幾仁私或告新令
尹之政
徐太宰宅求婚啟
伏以夫婦有經周禮莫嚴于判合婚姻尚族衛詩偏叙
于宗親輒忘憑藉之微仰恃游從之舊某第幾姪某從
師有日授室及時伏承賢姪女第幾小娘子相胄高華
姆儀嫺習幸聞名于下執許徼福于先公門地非侔雖
培塿本無于松柏宗祊有慶庶澗溪共采于蘋蘩有少
定儀具如别錄
回館職啟
伏審光奉詔除進登册府得人之慶有職所同竊惟本
朝之興尤高延閣之選學者獲殫于所見異人皆出于
此塗自書厄于六朝忽時更于再閏簡編掃地鉛槧無
人逮修久廢之官首得非常之士伏以學士身兼數器
少有軼材當思皇多士之時擅博極羣書之譽攷聖人
之學蓋將援古以證今條當世之宜無不會文而切理
奏篇上達襃綍中頒擢處羣英之先俾求中秘之逸未
遑馳問首辱縢牋悚荷兼深敷陳罔既
回婁解元啟
曳柂初來于樂土未厭浮家擊鮮數溷于釣徒方虞逐
客忽迂都騎仍枉華牋殆傳聽之誤耶何衰遲之得此
大孝秘書詞傾三峽學富九丘早拔萃于士林獨擷英
于聖域嶷然鄭公之器大賢後而秀骨清審矣孟子之
言胷中正而眸子瞭以由義居仁為日用以博聞彊識
先旦評金璧連城名駒千里履方屨者淹該奚止于地
形見素冠兮愛慕迥隆于天性略其衆毁賁此窮途雖
風誼亹亹而起予恐姍笑駸駸而及子惟古人之論文
也貴乎適用非專為雕篆之華且君子之擇交也要在
知心乃能持金石之久儻因遐日款揖清風簡編求聖
賢之言形迹略世俗之禮傾囷倒廩雖慙平昔之淺聞
戛玉鏘金敢聆吾子之妙句慰桑榆之景暮陪松栢于
歲寒良所願焉甚大惠也屬分襟之不日悵促膝之未
期
回霍解元啟
高蓋踵門長牋銜袖惠然及我何夜光明月之暗投惜
哉如公直白雪陽春之寡和展觀無斁佩服為深秘校
先輩敏事慎言居今行古渾無瑕謫不琢見玉之良會
有亨逢晩成斯器之大思覃黃卷業授青衿雖簞瓢之
樂未央念弓旌之招何暮誰知不鄙慰此無聊辱爾云
云所謂借聽于聾求道于盲者顧方喘喘無乃稛載而
往垂槖而歸乎意渥難酬詞繁徒贅尚款承于顔色乃
少布于腹心
回章解元啓
攜孥卜室流浪少休抱疴掩關游從益落袖雄文而過
我佩高誼之如公祕校先輩行藹旦評詞高秋賦風搏
萬里宜雲翼之高翔筆掃千軍何霜蹄之暫蹶雖殊乖
于素望顧未害于遠圖方提要鉤元而觀未見之書益
黜浮崇雅而爲有用之學謙謙下問無慙文子之爲文
挺挺祖風行驗相門之有相頃緣客路嘗造賓墀倒指
遽七閏餘逮公閱三世矣賢父兄故樂有也凜遺範之
具存過子弟猶將禮焉粲長牋之誤辱良勤把玩未款
披承果不厭于衡茅尚時迂于軒騎
答黃解元啟(有聲其父醫)
支枕呻吟辱康子萬金之藥盈編璀璨對阿戎尺素之
書因語平時之友朋併荷公家之父子秘書先輩學知
根柢詞達淵源萬卷讀書下筆欲窺于子美乙科射策
明經無過于稚圭從先生長者之遊多往行前言之識
為其服有其道素聞舉國之多儒誦其詩讀其書不止
一鄉之善士方韜蔵于賢業會亨發于聖時綵服餘閒
青春未艾文章少日前追江夏之無雙風采他時增耀
潁川之第一振家聲而遠紹慰士論之素期俯念飄蓬
曾未傾蓋墜瓊琚之嘉貺採箕斗之虚名感愧盈襟珍
藏數襲樂鷃以鍾而載鼷以馬滋眩視以瞿然求道于
盲而借聽于聾殆勞謙之過矣至若雕蟲之少作尤慙
畫虎之不成悟鼠腊之非珍敢云衒鬻棄雞肋而何惜
久已散亡儻有斷編殘簡之存所願傾囷倒廩而進尚
須會面相與論心
答梁丹林啟
伏審顯膺詔旨榮領仙都暫違日月之光歸憩烟霞之
境琅圅在手羽衆傾心竊以知觀鑒義丹林寓跡區中
凝神物表仙風道骨早參姑射之游聖諦真詮盡發鍾
山之秘出應清朝之選爰超紫府之資厭直凝嚴思游
汗漫帝念叢霄之舊人榮故里之歸丁令重來嘆遼海
千年之别知章得請分鑑湖一曲之秋方喜聞風遽蒙
枉問孰謂仙官之秩未忘世俗之書氣候已佳襟懷增
勝冀精加于保鍊即歸侍于清閒
回孫知縣啟
卜室他鄉聊藉湖山之勝嚮風平日欣聞車騎之來顧
隻影之誰憐荷雙緘之獨與某官早推國器遠有家風
聲名列士君子之先閥閱蓋賢大夫之後玉堂金馬宜
登清禁之班墨綬銅章尚屈近畿之邑惟芸閣螭坳猶
多虚位顧卞蒼苕綠豈足留公藻兩鬢霜如百念灰矣
徒喜浙西之道院能來海内之勝流明月清風正賴高
人之領略泛家浮宅當容倦客之夷猶不盡感悰猶須
會面
代人回知縣啟
鳴琴而治聳聞載路之謠執䞇而前坐引崇墉之望俯
憐幺麽正藉帡幪伏惟某官氣養至剛學深自得躬行
君子之愷悌獨推天下之中庸金馬玉堂宜列甘泉之
法從銅章墨綬尚淹淮海之偏隅處身視前哲而無慚
臨事為衆人所不敢誰為推轂復此下車斷無製錦之
傷秖念賜環之晚然彪之抗疏素傳近畿佳邑之稱而
稚川風流寧無江左絶倫之士政暫資于雅望用復振
于前聞某樗櫟凡材箕裘末緒雖十倍智愚之相遠念
百年鄉社之偶同指日可期遂際魯山之眉宇聞風自
幸欲呼孫寶之比鄰智莫贊于規模誓不忘于鞭策倍
深欣躍罔罄敷陳
知撫州回韓駒待制啟
竊以服膺有日識面無繇技拙汗流昔固慚于巧匠年
衰氣索今復見于大巫未居千騎之上頭已拜雙魚之
尺素何愛憐之及此欲比數而收之恭惟宫使待制學
洞古今名垂宇宙風流自命欣如晦之得君談笑多聞
恨平津之未相承作者百年之師友為斯文一代之統
盟何幸餘生獲陪勝會載酒而問竒字將每過于揚雄
登樓而賦銷憂願少留于王粲徂歲無幾端居有休願
遵六氣以保調用慰四方之傾慕
回永州太守孫吏部啟
自收朝蹟久闊英游如魯靈光巋然今誰存者聞暴公
子舊矣敢望見之忽傳千騎之來首拜百函之賜伏以
知府郎中文高當世氣蓋諸公珥筆中臺應郎官之列
宿剖符名郡分刺史之二天行聞中詔之頒寧竢外庸
之訖退惟屏迹方託提封懷長者之憂雖乖于曩志弔
逐臣之邑幸遇于賢侯大旆遄驅先聲藹布願精加于
調護用深副于傾馳
回永州太守熊郎中啟
里閈相聞何止十年之舊朝班並進幸成數面之親洎
來作于湘纍遂莫陪于鄭馹孰云馮子之埽軌適遇文
翁之剖符伏惟知府郎中古學精深天才卓越嗣韋平
之世業大振厥華決晁董之賢科屢為之最碑版流傳
于四裔詞章凌跨于三都早躋郎選之高忽傾使華之
遠相如入蜀宣詔旨于蠻夷夢得還朝寄詩情于草木
未荷從臣之槖姑乘刺史之轓寧容坐席之溫即有追
鋒之召惟兹衰朽久矣飄零生異賈生敢臨流而弔屈
情同王粲方去國以依劉念欲馳箋遽蒙頒教望旌麾
而倍感窮筆舌以奚殫
回永州秋試舉人啓
伏審遠偕計吏榮詣太常詞場推較藝之公鄉舉有得
人之慶解元才華俊發學術精深萬選錢中氣已吞于
餘子三條燭下名佇冠于羣英猥記衰殘嘗參耆舊既
