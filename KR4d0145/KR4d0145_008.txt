浮溪集卷八
宋汪藻撰
外制
皇叔祖鄭州觀察使同知宗正司事仲畇可承宣
使制
昔宣王中興召穆公以同姓糾合宗族于成周而賦常
棣之詩今朕受命纂承汝亦能輯吾支屬雖肺腑葭莩
之親莫不咸在朕甚嘉之書不云乎親睦九族九族既
睦平章百姓雖堯之聖不敢後宗族而治天下也則汝
之勞烏可以不錄哉留務之秩實亞節旄肆以命汝尚
思吾所以寵進之意可不懋哉
中書舍人范宗尹御史中丞制
國家建御史以糾百官之正邪以維持政事之得失與
漢唐略等而常虚大夫之官不除用中執法為之長然
其人之賢否繫國之重輕觀一時朝廷舉措如何而中
執法之才見矣具官某操修端亮學問淵深高論凛然
力扶公道直聲藉甚屢擊權臣久違表著之班良竭箴
規之益是用還之憲府付以朝綱昔真卿當再造之初
不廢抨彈于多事僧孺踵稍寬之後每先簡練于有才
惟爾之賢必知所處
諫議大夫衛膚敏中書舍人制
朕惟古者諱言之朝諫臣有不得其職者况非言責之
任乎如其不然雖畎畝芻蕘皆蒙危言之策矧居侍從
獻納豈殊以爾具官某直諒多聞端方有守出將使節
屢為疆埸之華入對便朝每罄箴規之益比雖升于厥
秩實未究于所長是用嘉爾能言試之掌制輟自七人
之列擢居四禁之聯雖潤色除書所賴詞章之富然論
思政本必資風節之彊勿以兹遷而忘予弼
中書舍人劉觀給事中制
東西二省自祖宗以來為維持政本之地其要等耳然
瑣闥䆳于掖垣書牘優于詞命掄才既遴疏寵亦殊以
爾具官某秉直諒之心懋精深之學貫穿今古飾以詞
章之華辨明是非凛然風節之勁比司詔命蔚有能稱
宜升文石之班遂正黃扉之秩惟忠臣事上知無不言
惟君子居官要為可紀勿令批敕之譽減于代言之時
趙鼎除司諫吕祉除正言制
古者君臣之職在于聽言納言之間言而不從君任其
咎矣居言責之地而不盡言于其君者獨無愧于其官
乎以爾學問操修士夫所仰兹予寘爾于七人之列爾
其夙夜罄竭以報所蒙毋謂其君不能而蹈古人之戒
也
左司諫趙鼎殿中侍御史制
法吏以糾官邪諫官以箴主失二塗雖異委任則均以
爾亮直端方其言有物伏蒲未久厥譽四聞姑借爾才
重吾憲府爾其勿憚大吏知無不言勿謂當從容議論
之餘而不樂抨彈之事也
給事中劉玨吏部侍郎制
唐以銓衡付吏部居其官者得進退天下之才而人重
于法今啟擬歸朝廷典選者謂之有司按籍第員書名
惟謹而法重于人自艱難以來真偽渾淆銓綜之權其
輕尤甚非用心于法度之外者安能振頽綱于既壊之
後哉具官某性識疏通天資雅亮守其當守必求至理
之歸言所難言良得近臣之體比居瑣闥之任屢閱囊
封之陳孰副予求莫如汝器往佐而官之長深求厥弊
之原嗚呼惟仁能恤滯淹惟明能察僥冒惟勤能濟事
劇惟正能檢吏欺兹爾優為勉之而已
李楫監察御史制
朕稽攷百官之治賴一時耳目之官求諸時髦未見剛
者以爾殫精古學博極羣書不以軒裳為心老于州縣
之役兹近臣之論薦適有契于予衷擢自遐方俾參臺
屬夫為國督姦者法吏之職至誠嫉惡者古人之心朕
既以激濁揚清待卿汝無以交淺言深為戒
方誾國子司業制
朕惟國家之治亂未有不由庠序之廢興者也故古之
賢君有投戈講藝息馬論道者豈嘗一日忘學哉以爾
某秉心靖專操行純一必能使吾胄子絃誦不衰嗚呼
賢士之關風化之所從出也其銷患于冥冥之中多矣
朕之所以望汝者故豈淺哉
商守拙大理卿制
法者一成而不變情者日出而無窮以不變之法馭無
窮之情而決死生于此非其人可乎以爾某詳練有聞
端方不撓古所謂明察之官忠信之長者爾庶幾焉往
踐九卿之聯司吾三尺之憲昔人以身蹈死捄人之死
者方為稱職汝當其責可不勉歟
王彦成太僕少卿制
朕臨御以來躬節儉為天下先未嘗有輿馬之好也然
郊廟之奉攻守之須所以為軍國之容有不得而廢者
以爾某清修有立廉靖無求出入朝廷踐揚蓋久必能
修明厥職體朕至懷然古者僕臣正厥后克正則朕之
所以望爾者亦豈輿馬之間哉
祝廷衛尉少卿制
九卿朝廷高選也異時率以諸郎久次者為之未有徑
躋而躐至者也以爾太學譽髦之舊累朝循吏之餘獨
抱遺編不忘所學屢持使節幾老于行是用升之特揖
之聯遂爾本朝之志職閒無事惟以均勞
王撥除直秘閣制
朕惟玁狁亂常小雅盡廢枕戈嘗膽雖寢食間意未嘗
不在大河之北也爾效官忠勇假守一州能得士心殺
敵過當雋功來上朕甚壯之延閣之華搢紳所貴肆以
命汝尚勉之哉朕之期卿不止于此
貴州刺史知順安軍徐沆轉團練使制
昔李牧為趙守邊匈奴不敢犯塞吾藝祖用郭進守山
西疆埸無事幾二十年肆國家艱難以來敵騎長驅城
門無結草之衛朕思古人之賢而恨今日梟俊擒敵之
臣未之見也以爾等智足經遠忠能解紛于王靈不及
之時厲士卒沮傷之氣力固吾圉不為敵吞朝廷爵祿
乃與汝等共之者也顧惜一官為汝之勸哉然銳于始
怠于終古人之至戒其益明籌策副吾所以仰成之意
雋功來上嗣有寵襃
隨龍康益特轉團練使監御輦院制
方國家多事凡禁列之高者無不將屯乘塞為士卒先
爾乃以霈恩升州團之班而掌吾輿輦之事靡有憂責
從容殿廬非以勞且舊乎往踐厥官求所以稱此者毋
謂恩可常得而不知幸也
范沖荆湖北路轉運副使制
嗚呼自艱難以來民勞甚矣欲惠吾元元無侵冤之苦
者非部使者孰任其責哉以爾論議英明世其家學踐
揚中外所至可觀惟湖湘控帶東南地數千里盜新喋
血耕稼失時汝其謹視官邪應條輒舉使一方之俗皆
蒙朝廷之恩副朕臨遣之意則汝之譽處豈不休哉
王敏文潼川府路轉運副使制
嗚呼自艱難以來民勞甚矣惟兩川獨為全實譬善醫
者護其良膚則其他瘡痏所生不勞而復其于命使可
不選掄以爾操行廉平所臨輒治是用付爾以潼江之
節爾其調節邦用如血脉然使一方阜安則中原蒙福
能任兹責時乃之休
禇宗諤廣南東路轉運副使制
朕惟嶺海萬里之遠雖飛輓芻粟不至中州而象犀珠
貝之珍實佐經費以爾吏能高妙所至有聲深逹利源
精于心計其上江壖之節往臨蠻蜑之區報政來歸參
華奚遠
曾謂陜西轉運副使制
關陜雖被邊臨塞然天下用兵未嘗不為朝廷重也矧
今多事尤在得人以爾風力強明見于屢試朕方西顧
藉爾一行爾其峙糗糧通鹽筴勿病吾俗勿飢吾師縈
策蟻封之間揮斤盤錯之地往辦吾事益觀爾能
孔彦舟轉武翼大夫添差東平府鈐轄制
朕惟國家多事之時智者獻其能勇者服其勞兹人材
畢見桑隂未徙而功成也頃者帥幕初開羣臣陪扈間
關跋履遂濟中興小大悉襃汝其一也擢居使秩出總
州兵兹謂異恩無忘報稱
武功大夫成州刺史黃珙已復舊官差知邕州制
朕于天下一視同仁雖遐荒萬里之遠擇二千石之良
與吾東西州無以異也爾明于軍政有將帥材洊更使
令中坐小法肆予抆拭用汝典州汝其慎守封陲信于
蠻蜑有民有社所任非輕足食足兵以安爲上勉圖來
效嗣有寵襃
京東路轉運判官柴天因升轉運副使兼知青州
制
海岱之間稱古形勝人比習亂莽爲盜區思得詳練剛
明之材兼膺折衝饋餉之任以爾知吏方略爲時老成
久分外計之權頗熟東州之事其升使選勉爲朕行昔
管仲佐齊侯内修軍政龔遂至渤海首散郡兵伊治術
之何常惟賢明之所擇審思籌策毋失事機
凌唐佐直秘閣京畿提刑再任制
朕省方南服空京師不都然宗廟宫室在焉既命重臣
以守又擇部使者歲時按行其封以爾詳練有聞不辭
繁劇平反畿内民以不冤其升延閣之班重付祥刑之
寄尚廵凋瘵毋廢哀矜
甘暉可宣贊舍人制
朕以宸闈二閤處天下戎班之俊而掌賓贊之事者其
選尤高以爾器識疏通屢更繁使頃從牧圉事朕艱難
既緣大賚之均仍有舊恩之異積兹寵數陟以華資汝
其體朕眷知勉思忠恪始終保此惟乃之休
蔡溥太府寺丞制
周官太府下大夫二人而上士七十二人為之屬今丞
其遺法也以爾知識敏明踐揚滋久蓋能知出納之吝
者往助而長以濟劇繁
郭敏修都水監丞制
古者有水官水學以是學而居是官其失鮮矣以爾習
于河事用志不分往督隄繇寬吾憂顧勿徒繁擾而或
負丞
傅宿韓澄吏部郎官制
天官所以總天下之材而自省方以來官簿不輯吏緣
為姦苟得其人賢于法具以爾宿儒學之秀以爾澄世
家之良兹用付以銓曹之繁處之省戶之要往佐而長
益觀汝能
張公濟倉部郎官謝亮主客郎官制
朕設諸郎以振舉治功以待異時非常之選凡加掄擢
必攷僉言以爾公濟有剸繁之材玆予命爾以司儲之
職以爾亮有專對之敏兹予命爾以掌客之官各既乃
心欽承予意
季陵右司員外郎制
朕惟國家艱難以來百司綱紀日失其序詔令稽壅吏
媮不虔思得譽髦之英任吾宰屬之職以爾受材開敏
臨事激昂經術精深為諸生之冠議論堅正有前軰之
風稽諸僉言汝稱兹選惟蟻封知良馬之藝惟肯綮見
良庖之能勉究乃心贊成予治
胡寅駕部員外郎制
朕比裁中都官之員于員外郎選精矣其委任之間亦
豈異時比哉爾問學有聞早膺推擇兹錫命書之寵復
從省戶之游往服清塗益恢遠業
駕部員外郎尹東珣庫部員外郎制
朕于郎曹均取才望選除之寵易地皆然以爾開敏之
資有聲省戶兹緣換部姑正厥名往服朕恩靖共爾位
張宗臣大理寺丞孔仲原大理司直制
臯陶為大理漢法罪人必正于理豈不以獄者人之司
命固不可苟哉今爾等有職于其間蓋朝廷遴選也其
思欽慎以對寵休
李迨李承造御營使司參議官制
朕遭時多艱思屈羣力既與二三大臣制勝于帷幄之
中而又覽天下之英豪以收其略以爾性資明銳多所
踐更明今日之事機得古人之籌策兹升延閣參預秘
謀往圖不世之功以濟中興之舉
張自牧補從事郎御營使司准備差使制
朕出爵不待廉茂幾以致天下之豪傑况汝以經術行
誼為衆所推而逹于朕聽者乎然名譽之下古難其人
可令施行毋甚高論
都官員外郎尹忠臣廣南東路轉運判官制
朕惟嶺海去京師萬里之遠民弱而陋吏貪而愚法令
詔條所存無幾非廉平強濟者孰能稱吾臨遣之意哉
以爾風力有聞吏功屢最宜從省戶之選往疾使軺之
驅爾其謹視官邪拊循蠻俗使斯民受賜如在朕戶庭
之間則汝為稱職
趙哲提舉兩浙路廵社兼提點刑獄公事制
古者鄉立塢壁防盜賊之侵已室家可保今吾廣其法
于天下又置使者推行之庶幾姦宄潛消里閭無事以
爾屢更煩使蔚有能稱兹用假爾繡衣之榮往臨吳會
汝其徧詣提封申明約束毋彊不欲毋縱敗羣使農安
于野行旅通于塗則為稱職
陳起宗直徽猷閣都大提舉川陜路茶馬制
朕惟馬政不修無甚今日軍容廢缺朕甚憂之以爾少
有俊才累更幕府必能為吾講摘山之利得充廐之良
協和種羌貿易無壅是用進凝嚴之直為臨遣之榮昔
衛文公承國遷之後元年車三十乘末乃十之豈區區
諸侯之國而今不及古哉在爾勉之而已
知興仁府鄧紹密右文殿修撰制
昔漢陳楊唐郭元振皆以不護細謹卒成功名故古之
論人材者曰使信如尾生廉如伯夷亦何益于成敗之
數哉爾起于投閒守此凋郡而能因時制變分朕顧憂
糾合民兵率先諸郡清資顯秩本以待功矧方艱虞于
汝何惜往服朕命益勤撫綏豈無茂恩觀汝來效
吳給徽猷閣待制知東平府制
朕惟齊魯之墟更此侵陵之變不復爲郡逮今逾時每
軫念于夙宵孰拯民于塗炭以爾具官某謀能威敵勇
不顧身坐修塢壁之嚴悉保旄倪之衆剿除羣醜綏靖
一方爰升次對之聯仍委藩宣之寄往圖長算勿廢前
功
張自牧轉兩官直秘閣京東轉運判官制
朕惟東州經喋血之餘兵民雜屯農末皆病思得奇士
通吾利源以爾膺特起之招有非常之略頃將使指信
著此方其升延閣之班仍峻文階之等往乘軺傳臨按
列城如飛輓之稍行則瘡痍之可復政成來報朕不汝
忘
進士周義起劉宜孫充大金通問使屬官特授從
事郎制
漢使絶域必求茂材異行之人唐聘諸蕃亦用經術通
明之士爾等早游庠序以學發身而能臨義慨然奮身
不顧雖為人之屬而任則匪輕何惜一官成汝之志使
誠通而好結則予之所以待汝者豈止此哉
傅崧卿黃叔敖中書門下檢正制
朕惟異時宰士止于中臺之屬不足以預聞命令之原
故又置檢正之官以通知三省之政非夫詳練老成通
知世務者不在兹選以爾性資明銳多所踐更兹予首
以命汝汝其摘過差以禆國論程期會以扼吏姦肆觀
爾能尚有殊擢
上官愔祕書省校書郎制
汝名臣子少有軼材方時急賢當在崇養今册府士大
夫之冀北也少休駿足以適夷塗
張孝純子潁直秘閣制
爾父身陷敵而爾母援比為爾求官夫延閣之華朕方
澄此選今以假汝不謂無恩惟毋頽家聲是為報國
李長民秘書省正字制
朕懲夫艱危之時見士大夫無可使者欲廣儲英俊時
出而用之以爾種學績文聲華藉甚圖書之府本以養
材往游其間觀汝遠器
黎譯御史臺主簿制
御史府朝廷風憲之地以簿領鉤稽于其間者蓋不輕
授往贊而長毋失官職
蘇良冶太常寺主簿制
簿領雖卑然隷于預聞禮樂之亊非他官比也非爾通
敏朕不汝除
蕭倫都水監主簿制
水失其行隄繇不息雖勾稽之官有不得而廢者今以
命汝往服朕恩
趙善淑等各可補承信郎制
公族國之枝葉也葛藟猶能庇其本根而况于國乎此
朕于艱難之時敦睦之恩尤不敢替也汝等幸同屬籍
歲久寖蕃雖胄出祖宗信厚皆如麟趾然身夷編戶貧
者或乘牛車各命一官使之從仕往安爾禄無負朕恩
宗子趙彦謨補承信郎制
爾宗室子學業中程更此湛恩宜登仕版益勤講習上
答所蒙
謝才等補承信郎制
頃者盜發潢池東南震擾汝從民伍斬敵有功何惜一
官旌其忠勇尚圖來效以稱朕恩
進武校尉常益等可承信郎制
爾頃因遣使奉靮以從既返國都宜酬其績進官一等
尚勉之哉
任浹補承信郎制
春秋時士有死兵者其家必得仕于其國蓋責人以所
甚難者其報當爾也今予以爾從弟某死于城守襃卹
有加澤之所覃遂至官汝嗚呼汝知夫死者不可復生
而國家之恩不可妄得也可不勉哉
樞密院編修官張灝改宣教郎制
計日而遷不可秋毫私者有司之法也今爾以編削之
才游樞機之府而略其歲月者蓋朝廷之恩往服寵榮
以須甄擢
知壽州康允之進直龍圖閣制
自軍興以來師帥之官聞敵而委城者相望也爾以孑
然孤壘屹立于羣盜沸拏之中得其人心皆以死奮坐
令反寇奔潰不支河圖之華未足旌汝方稽閥閱嗣有
寵襃
張昱轉兩官閤門祗候知慈州制
得城則以侯其將得賂則以分其士兹古英主所以收
天下豪俊之用也肆朕臨御適遭多艱恨無竒功當此
醲賞今乃得汝尚庶幾焉進官而兼上閤之華因仕而
付專城之寄併兹異數待汝可知尚既乃心無忘予報
秉義郎甘暉可閤門祗候制
上閤之秩武臣之高選也朕常遴擇不妄假人以爾材
識敏明忠于奉上肆加兹寵以别汝能尚克祗承無忘
報稱
承信郎潘璋可閤門祗候制
朕于小大文武之臣苟材軼于衆者必思有以表異之
以爾智識敏明服勤匪懈兹予試爾以上閤之秩雖未
極襃陞而于汝軰流則寵矣可不懋哉
吳詡改合入官通判本州制
昔令尹子文毁家以紓楚國之難春秋貴之爾以小官
與聞郡政區區城守懼力不支願解已官募兵討賊訖
臻綏靖其志可嘉宜辭銓調之勞就佐一州之政勉圖
來效稱我茂恩
吕士昭提舉保甲兼河東提刑制
朕惟河東之民當敵騎之入一方凋瘵士氣索然思有
以作新振起之以爾擢自稠人屢更繁使必能為吾得
被堅執銳之士揚鉤深致遠之威雖列職外臺未殫所
藴政成來報朕不汝忘
劉亞夫何處厚復職與郡制
朕持刑賞之柄若權衡然稱物而為之重輕不以銖黍
私也爾名在刑書有年數矣今而更始可以自新其還
爾之寵名以分吾之憂顧汝知夫復玷缺之艱難也可
不慎哉
建陽知縣黃邦光起復制
晉人墨衰閔子腰絰然一切從權有不得而廢者以爾
字遐方之俗當羣盜之鋒扞禦征輸備殫忠力方為軍
府之賴遽有家庭之憂宜奪爾情姑安厥職其體藉才
之意無忘移孝之誠
大洪山僧守珍補承節郎制
頃者羣盜鼓行攻圍城邑汝營塢壁招輯鄉閭既衛善
良亦除凶慝其忠可錄何惜一官尚勉之哉毋忘後效
進納陳真可承節郎制
國家用兵有節者死有財者輸所以能濟也汝入金縣
官蓋知此意往登仕版無忝朕恩
信陽軍義士首領孫仲等補秉義郎制
爾等頃以從衆弄兵潢池聞朕招攜幡然聽命其膺銓
錄以待使令尚服予恩無渝所守
向子襃錢豐贈官制
朕惟玁狁亂常衣冠蒙難皆吾不足以勝殘而置汝于
塗炭也故于追錄之際每加意焉以爾遭世艱虞共嬰
城守力全節履遽没其身爰錫閔章進官三等英魂如
在尚克享之
王琪贈武經郎制
頃者姦民侵敗王略守險旅拒犯吾顔行爾以偏裨出
從主帥先登陷陣遽没元身朕惟死者人之所甚難而
至于以生易死者非根于忠義疇克爾哉是用䀌然進
官二等尚期精爽不昧欽承
曾升贈五官與一子恩澤制
朕閔夫死者以身從事而不得終于牖下也既崇以秩
又錄其孤嗚呼亦足以明朕意矣魂而不昧尚克欽承
浮溪集卷八
