浮溪集卷十
宋注藻撰
外制
劉誨直顯謨閣知楚州制
人臣趨事莫樂于見知王者用材當求于已試以爾禀
資明銳臨事激昂昨將使指之光華備歴征塗之險阻
兹分憂于凋郡宜進秩于清班尚體仰成佇聞書最
李會徽猷閣待制知廬州制
朕比緣岳狩申儆邊虞厥惟衝要之藩當得老成之雋
具官某早因時望進陟英躔常持平進之心殊有後凋
之操中投散地頗鬱輿情兹升延閣之班特付專城之
寄尚思綏馭無負眷懷
劉寧止直龍圖閣同提領水軍制
朕修方岳之廵講舟師之備欲恢遠略當得通材以爾
禀性端方臨機敏銳衮衮盡納言之益惓惓懷憂國之
心是用假延閣之班付昆池之事勿辭勞劇同濟艱難
孟汝嘉馬向刑部郎官制
既得之情仁人不喜一成之法君子盡心朕于庶獄雖
罔敢知而擇人之間未嘗不慎以爾等吏能屢試風力
有聞平反之長人頗推汝往膺省戶之選助閱邦刑之
書廣朕好生欽哉毋忽
俞隨劉公彦知東上閤門事
朕肇開四門延納多士思得戎班之俊長吾賓贊之寮
具官某秉德忠純受材開敏地處横班之䆳秩升廉使
之崇其服端揆竝司謁者肅等威于表著之位傳臚句
于陛廉之間嗣有寵襃無忘祗恪
劉錫可龍神衛四廂都指揮使制
朕以中國之大而制四夷以九重之尊而臨天下宜有
統督用彊主威具官某躬沈鷙之資任爪牙之責早登
勇爵聲望著于三軍旋總戎昭精神行于萬里肆加異
數進董親兵爾其分夙夜之憂俾朕獲寢興之佚忠勤
無斁恩賞何涯
馬忠可龍神衛四廂都指揮使充河北路經制使
措置節制軍民兵等事制
朕惟兩河之民更百戰之役田野三時之務所至一空
祖宗七世之遺厥存無幾肆夙宵之軫念如冰炭之交
懷孰知拊循經遠之謀我有梟俊折衝之士具官某幾
能先物勇不顧身胄出名家得山西氣俗之厚任更邊
鎖知漠北封圻之詳昨逢多壘之艱屢立扞城之績雖
進厥秩未殫所長爰升統帥之崇加卑使權之重料百
城之丁壯總以五符提兩路之精強蒐其軍實兼收羣
力用展壯猷上以迎二聖之還下以正四夷之守任我
之責時乃之休
辛企宗提舉御營使司一行事務制
出而戡敵專師律之雄居則衛王總禁屯之重我有虎
臣之貴兼諸人傑之長借爾威稜振吾綱領具官某性
資敏甚氣節偉然持重不驚得真將軍之勇好賢如渴
有古名將之風兹喜還朝方資扈蹕爰付劇煩之寄用
觀周濟之才勿以賢勞孤予器使
從仕郎傅雱改宣教郎借工部侍郎充大金通和
使制
朕講殊鄰之好求專對之才念國家艱難之餘乃賢者
馳騖之日以爾疏通無壅沈鷙有謀雖山濤不學于孫
吳而季布得聲于梁楚比選出疆之使實膺仗節之行
方事遐征無幾微見于言面宜加寵數進禮樂而有光
華是用擢之銓調之中假以事官之貳庶爾一言之合
成吾兩國之歡日佇來歸毋忘自力
大金通和使傅雱轉五官郎官制
朕昨聘殊鄰首馳信使如文王有玁狁之難始于憂勤
乃博望至月氏而還得其要領宜加寵賚式奬賢勞爾
奮自書生蔚為國士挺身應募遂膺仗節之華即日辦
嚴靡憚乘軺之遠果持書幣遄返闕庭是用峻陞朝著
之班仍正省闈之選示朕見知之意旌而不辱之功尚
體眷懷毋忘忠藎
修職郎王倫改朝奉郎充大金通問使制
朕惟疆事未寧親庭在遠夙宵軫念庶孝悌通于神明
物色求人儻忠信行于蠻貊眷兹久矣今乃得之以爾
胄出公侯資兼勇智言念主憂而臣辱何有于生如皆
已佚而人勞孰當其責雖淹回之未試獨慷慨以請行
宜升郎秩之榮仍委使華之重朕既俯同晉國用魏絳
以和戎爾其遠慕侯生御太公而歸漢勿憚徂征之遠
佇期歸報之休
知杭州葉夢得復舊職制
股肱宣力四方實寄藩維之重精神折衝千里允資師
帥之良矧吾左右之臣殿彼東南之服雋功來上襃渥
可忘具官某蚤以時才揚于禁路粹矣朝廷之表魏然
人物之英治必有聲能使所居之官大動皆中節故每
不勞而功成比緣蛇豕之妖未正鯨鯢之戮篁竹深阻
谿山繹騷廼攄掌上之竒盡服潢中之衆惟三仕三巳
莫明令尹之心故七縱七擒微見武侯之略宜還寵數
用示眷懷尚加厲于壯猷庶永綏于遐俗
姚平仲復吉州團練使所在出榜召赴行在制
漢室備邊復魏尚雲中之守秦人禦晉赦孟明殽黽之
奔與其選衆而收新進之材曷若棄瑕而責老成之效
具官某禀資沈摯事上樸忠昨緣外侮之侵嘗畀中權
之任乃恃戎昭之果靡遵廟勝之謀坐此逾年隠于亡
命肆朕纂圖之始時求敵愾之良議者皆言汝為可用
執干戈而衛社稷方急壯猷聽鼓鼙而思將臣宜頒異
數爰復州團之秩俾趨嶽狩之朝庶分北顧之憂尚捄
東隅之失勉圖爾績仰副朕知
權邦彦復舊職知江州兼制置使制
遇敵而致黽陵之奔孟明有罪毁家而紓楚國之難令
尹為忠我有藩臣嘗隳城守已正簡書之坐當還符竹
之分具官某頃典大州適當強敵既盡逾年之抗遂遭
全室之留雖徐庶思親何勝方寸之亂而真卿委郡不
廢朝廷之歸在國法以靡容于人情而可憫付兵民之
重寄專江漢之上游盡復爾班式遄其往毋愴家庭之
禍當思王室之艱
陸藻李邴復舊職制
朕選儲人材如圃蓺木封殖長養各成其天與其擢自
條枚待堅實風霜之後孰若因其合抱收創殘斤斧之
餘具官某蚤以時髦儀于禁路文章爾雅有作者之風
議論正平得近臣之體一從吏議再閱歲時既霈澤之
更新宜故官之稍復人惟求舊朕方深賈傅之思忠不
忘君汝無廢蕭生之意其加恬養以待簡求
李庠復官星夜發來赴行在制
朕捐金爵以致天下之士聽鼓鼙而思將帥之臣豈伊
一青之微廢此三軍之望具官某受材英特秉性忠純
蚤登勇爵之崇嘗總親軍之重中緣坐法亦既更時宜
盡復于故官俾亟趨于行闕佇膺煩委用展壯猷
給事中王綯復朝散郎制
聖人之心如權衡之公法無私者君子之過如日月之
食人皆見之具官某頃服禁嚴職當獻納而失于詳慎
至陷小文兹被湛恩宜除宿負衛侯醇謹初豈有于他
腸顔子庶幾尚何憂于貳過毋懲纖芥而廢激昂
孫默許德之復官制
有司之法如權衡雖微不失人主之恩如江漢何濯非
新朕入纂丕圖與民更始矧吾士類尤所當先爾嘗以
過差絓于吏議茲予抆拭不汝瑕疵宜盡削于丹書復
進參于華貫幸難數得其戒之哉
新除中書舍人孫覿可待制與郡制
任賢者雖人主之明從欲者亦聖人之恕兹用時髦之
俊復居詞禁之華遽以疾聞難以詔奪具官某早膺掄
擢寖服禁嚴文章爲後學之宗論議得近臣之體中緣
排斥久已照知方賈誼見思欲召還于宣室而仲舒厭
事頗不樂于京師宜升延閣之班再付專城之寄其攄
所藴以拯吾民佇觀千里之休入奉三年之計
孫覿知平江府制
朕惟儒雅飾吏事皆西漢之能臣岳牧用詞人蓋有唐
之舊制眷吳門之重鎮邇嶽狩之行朝戶口夥于承平
之餘人心搖于驚擾之後不付賢雋孰分顧憂具官某
明國憲章知民情偽學必期于有用材無適而不宜兹
詔來歸力求自便以甘泉之法從臨通德之鄰封子牟
雖在江湖豈忘魏闕汲黯宜居禁闥毋薄淮陽勉布中
和即還嚴近
胡舜陟徽猷閣待制淮西制置使制
策名委質可萌苟且之心趨事赴功尤在艱難之際矧
予馭貴惟以勸從既聞敏銳之才何愛襃揚之渥具官
某䆳通經術明識事機頃在朝廷衮衮盡致君之益洎
居方面惓惓懷憂國之忠比閱奏陳備知祈向願禔躬
于卒乘以同奬于朝廷是用升甘泉法從之班付淮右
陳屯之事用昭殊遇佇展壯猷尚觀儒者之折衝勿使
武夫之專美
鎮慶關使徐傑轉防禦使制
朕披荆棘以立朝廷聽鼓鼙而思將帥苟當懋賞豈負
成言以爾頃被選掄出分憂顧坐控邊關之阻靡容敵
騎之侵戍既更時寵宜如約爰進扞防之秩用為屯守
之光益務綏懷仰求嘉奬
閻瑾正任防禦使制
謙者君子之光巽者武人之正故先鳴而求勇爵見鄙
春秋獨屛而恥論功取高漢史具官某比提義旅來援
京師屬余踐阼之初錫爾賞勞之典抗章不拜陳義甚
高宜加襃勸之恩用正扞防之秩尚思策勵無負眷知
通問副使武功大夫趙哲可逹州刺史制
朕通兩國之和遣單車之使求專對四方之士既得忠
良顧出疆萬里之行可無襃擢具官某受材膚敏臨事
激昂久膺在服之榮兹預聘鄰之選將誠甚遠具有皇
皇之華受命靡辭初無惘惘之色是用特頒殊渥升刺
大州以昭臨遣之榮以勵願行之志其思報稱副我仰
成
武義大夫董植可落致仕制
爾忠勇之氣投老不衰方邊防急甚于救焚豈壯士得
從于高枕起之閒佚以示見知其攄恬養之豪用稱搜
揚之寵
辛炳落致仕制
朕惟静而問世者可與語天下之謀恬于趨時者可與
共朝廷之任爾十年不調歸老于家雖屛迹無意于人
間而飛聲日聞于朕聽宜輟安車之樂復參文石之班
出處惟時毋專求志
蘇軾孫從事郎符改宣教郎制
論世者豈惟喬木懷人者猶及甘棠偉哉千載之英繄
我五朝之望朕不及見有孫而才宜加改秩之榮用示
好賢之意昔賈生明王道漢錄賈嘉之能魏公進忠規
唐表魏謩之烈人門兼用今古所同其振爾之家聲以
待予之器使
入内内侍省武經郎朱回敦武郎陳彦乞轉出歸
部致仕依所乞制
爾等宣勞宫省洊歴歲時兹緣疾恙之侵不勝洒掃之
職願還銓部歸老田廬朕常恐一物之遺其遂爾終身
之志尚加調攝以稱懋恩
譚世勣贈延康殿學士制
松柏有心于歲寒而乃見璠璵至寶豈烈火之能遷朕
遭滄海之横流隂攷士夫所趨向責其大節全者幾人
方嘉一士之聞已歎九泉之隔清規如在襃典可忘具
官某學貫羣書文馳六藝純誠自表坐銷世俗之浮廉
靖無求獨得古人之大蚤預持麾之選徧更法從之華
二聖所知羣臣鮮及肆履艱危之會果專忠孝之稱雖
甄濟佯瘖靡汙天寶之亂而龔生遽夭不見南陽之興
爰錫命書升華秘殿以聳具臣之聽以為信史之光冀
爾英魂歆吾至意
知懷州霍安國贈延康殿學士制
賢者事君豈爲保妻子之計國家多事所貴死封疆之
臣我有藩宣之英靡從威武之奪既遭奇禍宜峻恩章
具官某少有令名屢更煩使昨任州符之寄適當邊徼
之衝嬰無援之孤城抗方虓之醜敵壯矣張廵之百戰
躬履顔行哀哉卞壼之一門幾無噍類屬予初載聞此
沈冤念逝者之何辜爲潸然而出涕兹升華于秘殿仍
加恤于遺孤庶爾精忠光吾信史
中書舍人葉濤贈徽猷閣待制制
人君予奪何有于胸中天下是非嘗公于身後眷前朝
之近侍罹鉤黨之非辜既削深文宜還故秩具官某性
資和裕心術剛明讜論排姦不屈浩然之氣高文行遠
還追作者之風中遭媒孽之仇久揜焄蒿之恨兹分枉
直奚間幽明煥延閣之新班易重泉之往襚英魂如在
茂渥其承
劉韐贈特進制
忠人臣之大本全者幾希死天下之至難在乎所處嗟
我仰成之耆哲挺然不屈于兵威既沒元身宜加爵秩
具官某天資莊重心術䆳明内領藩條懋活民之政外
臨邊鎖揚威敵之功方資廊廟之謀遽履朝廷之變不
幸聞名于醜敵將令毁節于僞廷龔勝飾巾心肯移于
二姓仲鍼臨穴人將贖于百身升華一品之班加賁九
原之襚庶幾精爽不昧欽承
鄭㲄贈七官制
為官擇人方資帷幄之勝盡瘁事國乃致股肱之虧孰
攄震悼之懷惟有襃崇之典肆頒異數用表遺忠具官
某莊重而有威剛明而知斷至誠憂國皇皇無一日之
安正已立朝凛凛有萬夫之望雖歲時之未久賴籌策
以居多天不憗遺邦其殄瘁峻陟文階之等用為幽穸
之光復魄儻存垂休無斁
范浩贈直徽猷閣制
自古皆有死誰則長存為善而獲殃謂之不幸肆頒異
數追弔沈冤以爾某早有軼材嘗登膴仕初謂洛陽之
年少可與有為孰云北地之儒生遽罹非命由吾至此
為爾愴然宜升密勿之班進預凝嚴之直尚歆宸渥勿
悼泉扃
孫鼛李熙靖王資深韓持各贈五官制
人臣盡瘁既罹易簀之凶王者飾終宜懋書棺之渥矧
居近侍可廢常規具官某學問淹該操修堅正早預時
髦之選寖參法從之華奄忽云亡愍傷何及不陟文階
之峻孰明卹典之哀是用追錫殊恩躐升數等其服詔
除之寵以為身後之光
右武大夫梁州防禦使知滑州張撝贈三官四資
恩澤制
朕稽盟府而懋賞功之典聽磬聲而思死事之臣以爾
具官某料敵有謀秉心無貳昨守頻河之壘適當喋血
之鋒身奮于前力窮而踣既峻陞于顯秩仍悉祿于遺
孤英魂未亡幽扃奚憾
浮溪集卷十
