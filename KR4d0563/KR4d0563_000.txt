山窗餘稿别集類四(元)
提要
(臣)等謹按山窗餘稿一卷元甘復撰復字克
敬餘干人其詩受學於張翥雖不及翥之才
力富健諸體兼備而風懷澄澹意境翛然五
言古體綽有韋柳之遺其格韻乃似在翥上
盖才有所偏長詣有所獨至也元亡之後遁
跡以終著作散佚僅存手墨於同里趙石蒲
家凡文四十九篇詩十七首明成化中石蒲
之孫琥始為繕錄開雕復見於世雖零篇斷
簡所剩無多而詩格文章一一高潔疑復當
日自擇其最得意者手錄此帙故篇篇率有
可觀轉勝於珠礫襍陳務盈卷帙徒供覆瓿
者矣顧嗣立元詩選稱琥刻是編劉憲為序
稱其詩俊逸清竒此本僅有琥跋不載憲序
盖刊板散失之後輾轉傳抄佚之矣然復集
足傳亦不以序之有無為輕重也乾隆四十
二年八月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
