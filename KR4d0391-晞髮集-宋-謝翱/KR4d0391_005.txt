







　　欽定四庫全書

　　晞髮集巻五

　　宋　謝翺　撰

　　古體三

　　寄題何氏緑綺樓

　　北岸有髙樓其南多藥樹仙人晝采之遺佩鄉江渚化
為緑綺琴軫徽微已具有客來南方振衣坐其處風吹
朱鳥巢欲落鳴至曙山分地肺雲水流天目雨别去重

所思别時不能去

　　夏日逰玉几山中

　　曵舟來山中出郭税吾駕獨慕忻衆勝晨發乃及夜豈
無城中山愛此足幽野横陳玉几峯隠護碧殿瓦并州
古男子禮塔於此舎而我飲冰人猶為内熱者擬擕桃
枝笙舒巻得餉暇明席織海草因之一枕藉冷風吹雪
空相與坐其下

　　雨飲玲瓏岩下


　　垂雲起嶔嵌衣被松與桂夜含星斗光隠若金石氣雨
來輒阻之不得撫蒼翠下有桑門子飲用陶匏器盆中
蓄海石左顧如牡礪疑此磧上來不知幾年嵗桑門却
門客所居何姓氏回指南海峯蒼茫倘一至

　　翠鏁亭避雨(亭有魏王妃所題字尚新王嘗以皇子成德軍節度使鎮明故妃至
其處)

　　客有逰山衣著乆如薜荔行行萬翠亭忽作風雨憇仰
靣無所覩梁間有題字問此何人書婉娩有弱氣云昔

魏王妃學書似李衛乘雲到此山洒墨在空翠塵風吹
土花倐忽景物異疑此夢與仙不類人間世

　　過舒臨海故宅

　　破壁濕海蘚水退日氣蒸云是舒公宅其孫艾且仁昔
公初作尉視事即斬人上書稱臣亶待罪滄海濵天子
有詔至汝亶可治民爾時荆文公上方邑之鄞聞此輒
異之乆㑹公秉鈞謂此非狂狷引用至中丞立朝思蹇
&KR0008;庻以報君親蘇公下詔獄䜛者用事新於此與有力

豈為重其身晴風吹海雨山川尚横陳俛仰勿太息徒
為驚爾隣

　　銕蛇嶺長耳僧

　　嶺上有神僧風吹竪兩耳云昔垂至肩手提忽然起遊
方得至術來此制蛇虺衣縫獨繭絲裂縫蛇盡死至今
山下草食之蠱可已客去勿復言海隅多幻詭

　　觀水

　　積隂生壑雨野水學江流對屋見燈火相望南渡頭浮

槎到髙樹白黿起滄洲變怪若不測神功安能尤稍退
見涯涘及來痕沬收崩濤出白石隠隠如博投水楊洗
荒根素髪生古愁見此倐若化故流還膠舟荒源不可
詰欲盡山雲求

　　聽雨

　　山厨壓炊烟野雨起薄莫孤客卧空牀不識門前路回
風已若休入壑勿如赴荒林啼鬼車往往不見處隣翁
起厭勝呪作禹餘步聽雨雜呪聲起歌助其語呪盡雨

亦止還眠向牕曙

　　寄所知

　　何處識君靣青天雲霧裾携琴上衡霍𤣥髪向風梳別
去㸔流水三年此躇躊偶同海鳥夢為致空中書

　　池上萍

　　浮萍隨漲水上到荷葉端水退不得下猶粘花蕚間花
殷青已見葉翠枯始斑何如根在水根蔕相團團人生
慕髙逺風雲事躋攀絶髯尚號呌化為鶴與猿幸未及

枯槁萬里吾當還

　　十日菊

　　今日非昨日尚覺秋英好明日異今日秋英詎云早所
以惜芳人采擷常貴少而彼千載士憐爾獨皎皎晞霜
敷朝榮零露抱夕槁千載且復然一夕寧恨老

　　佽飛廟迎神引

　　劍歌兮擊筑茭青兮蓼緑夕濟甬兮沉玉步巫兮禹孫
葺神藩兮楚軍神之乘兮海雲噀芳兮越呪斬將兮神

祐秋零露兮為醑春集鴉兮神語風蕭蕭兮滿旗雲之
車兮來思

　　鴻門讌

　　天雲屬地汗流宇杯影龍蛇分漢楚楚人起舞本為楚
中有楚人為漢舞鸊鵜淬光䳄不語楚國孤臣泣俘虜
他年疽背怒發此硭碭雲歸作風雨君㸔楚舞如楚何
楚舞未終聞楚歌

　　贈冩照唐子良


　　吳中衆史今代畫不獨畫人兼畫馬唐生家住金華雲
對予獨肯畫古人夕陽西下東流水紛紛古人呼不起
東都留守吳中豪王府勲僚舊俊髦當時氣薄隂山日
勾陳蒼蒼太白髙百年水竭海塵上誰見凌烟拂蛛網
霜髯磔磔開青新彷彿猶帯黄河冰忽疑稍㑹怒色止
或可從傍窺諌紙唐生見我淚如洗頗憶古人今不死
俟我氣定神始閒命筆更起唐衣冠

　　種葵蒲萄下


　　茙葵花種蒲萄下年年葉長見花謝蒲萄漸宻花漸遲
開時及見蒲萄垂微風揺曵架上枝隂雲凝碧行琉璃
天人下飲蒲萄露花神夜泣向天訴謝爾蒲萄數尺隂
不如寸草同此心

　　送殘暑

　　向已送殘春當兹送殘暑離尊雖不同時節㑹有去平
生苦汗塵欲避無處所驪駒出商音畏不將風雨却憶
别花時紅塵挽衣履回首漢諸陵落日無窮樹


　　有洗舊誥綾作青色鬻將以為縁以紺繒易得
之作手巻賦小樂章求好事書其後

　　吳宫輦路傷行客繭冰壓雲凝碧色門前新掃染家隣
借人鋪設殘衣帛宫花剪綾連院號覆取翻㸔成一道
織紋婉轉勑字新知是初誰六尺誥城霞失彩宫蘚病
中與海圖上衣領改顔倖售縁所遭褪藥𤣥香洗藍影
青綢易得淚承睫擊筑楚歌無故業歌殘求書好事人
異代倘傳誥綾帖


　　廣惜往日

　　崈真院絶粒示兒宋禮部侍郎謝枋得所作也粤
人謝翺用其語為楚歌以節之其詞曰

　　漢有臣兮龔勝卒噤不食兮十四日今忍饑兮我復渇
道間闗兮踰半月幸求死兮得死苟不得兮無術鳳笙
兮龍笛燕羣仙兮日將夕風吹衣兮珮蕭瑟駿龍兮寥
天行成兮縁畢

　　雪中方四隠君訪宿有詩憶鹿田風雨舊逰奉

和并呈吳六贊府

　　金華入北山空響出靜竚鹿田在其顛肺石來風雨有
客六七人昔逰至其處惟我愁不眠起坐蹴君語謂此
定何聲百感生離緒既非琴與瑟復異砧將杵醉者呼
不應愁者自為苦空櫺怯孤衾展轉如巢樹濕歌𣪚餘
悲以足拊柱礎爾來又七年欲至困羈旅傳聞老桑門
已復蟬蛻去入山惡少年巾鉢空其聚乃知人世間何
者為客主而我同懐人忽復異處所夢中遥相望各抱

不售賈有客不同逰亦是同懐者地主況有期輿馬不
待假倘規宿山中畸人不應舎

　　九日

　　秋風颯以至今日重陽日眼眀對南山尚想陶彭澤向
來建威幕頗見有此客驅車不小留駕言公田秫一朝
又棄去此意誰能識寄奴趣殊禮風㫖來自北只今王
江州建國功第一故是阿珉孫舉動良足惜飲愧望柴
桑稍以自湔滌殷勤白衣餉猶恐不我即中路候藍輿

要致已甚廹葛巾赤兩脚頹然向林宅此翁本坦蕩焉
能苦違物雖然可計取中實未易屈華軒又何羡自載
返蓬蓽終身書甲子往往義形色如使磷與緇安得為
玉雪籬邉菊弄黄粲粲正堪摘我方持空觴千載髙風
激

　　送袁太初歸剡原袁來杭宿傳法寺寺在德夀
宫北今行路及園即宫舊址

　　大雷山下鄞江口石濕落星海涵斗莓苔𤨏囱居鬼神

散髪天衣夜行酒百年綺語堕凡塵劉公不還謝公走
祗今零落三秋霜猶説先朝人物藪道逢袁家美年少
欲挽吳潮歸兩袖自言學出戴君門又説舒君忘年友
舒君白頭爪塵垢戴君業成衣露肘君來何處覔知音
弔古凄凉無老叟出門擇語歸計餐顧忌慚皇無不有
不如歸食空江槎初生淡菜如珠母風帆送客來夷洲
白帢青衫談不朽君不見君今宿寺多鄞僧耆舊能言
幾人在隔墻食栢秋麝過廢石坡陁舊南内


　　雜言送鄭主簿炎之官昌化

　　鄭嘗兩請福州文解皆為詞賦第一

　　劉先生名肩吾閩中詞賦天下無當年戰藝誇顔色進
士出身兩回得盧公里人正在朝相見相逢九官宅余
時猶弱起慨慷謂此未足榮其鄉丈夫事業在簡冊要
令姓氏留耿光繼聞鄭君年最少人物氣象尤堂堂白
鹿山南介公後禽蛟兩祭獅子王夢魂欲見無由據側
荔芭蕉春復暮時移乃爾來霅間因作廣文求主簿顧

予多病澁語言靣垢毛焦著麻布山中乞食城中歸徵
詩送贈非所宜已聞之戍嚮昌化此地人傳多畏怕龍
居嗜燕烟入巢病甲垂櫩腥雨下乂聞山鬼吹燈夜來
向人家避官舎君持何術徑往居此無百憂便將天雷
斧柄塞鬼穴巫山銕鏁沈龍湫秪足自亂不得休豈知
從心致禱動幽隠使龍無嗜鬼無愁不知君能致此不
龍不湏酧以酒鬼不湏祭以肉秋旗巻雨曉案烟時向
縣齋望天目(一作龍不湏鍼以砭)









　　晞髪集巻五

