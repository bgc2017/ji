







　　欽定四庫全書

　　晞髪集巻八

　　宋　謝翺　撰

　　五言近體下

　　元日枕流亭聽雨

　　征鐸殘年雨唫聽憶到城愁雲侵歙盡夢日向吳生藥
産難離性灘流不掩聲他宵樺燭飲因想此中行

　　春日寄書代鄉人答


　　滄江失釣緍白社苦唫身風雨他年别干戈舊國貧春
祠占逺夢臘市憶行人故壘夫差地遥知哭為親

　　人日雪

　　連年逢此日寂寞在山居故國雲歸盡髙杉雪下初隂
霾占戸口雷電失天書可得俱無事清唫始晏如

　　早春寄嶺海流人

　　短褐隨南賈衰年異壯逰龍旂虚左个鴻影别中州晩
避髙麗使春乗百濟舟王孫與芳草相憶可能留


　　過孫君文舊避地處

　　相逢還自失相見盡天涯隣壤初移戍空山此寄家剪
茸春過鹿伐竹舊燒畬去後餘荒槿依溝結影斜

　　春日遲子芳逰烏龍山

　　烏龍烟靄北君去為親留綵舞初離席音書缺寄郵雨
豋人日冢槎别客星洲應有他宵約相從及此逰

　　奉和毛益亂後經太白墳

　　遥知風雨後眀月濕江蘺幾處如寒食荒流空莫思雨

畊侵壞冡春網得沈碑若起論兹世先生何所為

　　憶過徐偃王祠下作

　　徐王遺蹟地花落舊巖阿山鬼下茅屋野鷄啼苧蘿别
祠江路見疑冢草間多寒食思家客空村紀所過

　　山驛送春

　　逢春憶舊時愛著舊春衣雨别如知處天涯應共歸驛
花留客盡帆日聚鴉微嵗嵗子規鳥寄巢於此飛

　　蜂


　　蛹黑春如翳寒厓舉族懸撲香粘絮落采汗近僧禪聚
暗移花幄分喧割蜜烟閒房無處著應架井泉邉

　　雨中感懐

　　幽齋蒲稗裏夜色入柴荆坐久雨聲絶水深荷刺生聽
猿思楚宿失鶴夢南征白屋青山下何年返舊畊

　　桐華

　　隨風泊釣楂弄日色侵霞燒地不鋤草荒池舊漚麻偶
尋僧坐石見落鳥銜花餳粥春寒後多逢棟樹家


　　僧池青蛙

　　隠見多無定時開一道萍癭分荷背白身帶蘚文青吐
雹收寒井隨僧入浄瓶栢壇祠后稷應想作龍靈

　　夜宿江山寺

　　寺圖接異境僧影濕香烟落月安禪處翻經置縣年天
河當夏白泉水入杉懸到此懐甌越空家寄海邉

　　雪榻瀑布

　　潄石清塵暑雲深畏解携寒巖蕭寺下縣水薜隂西鳥

落溼栖樹花流晴下溪謫龍聞呪起竒服反初笄

　　虎石

　　寺深留片石山雨長苔新昔日栖禪處遺風想至人錫
前行虎獨鍾後到猿頻越客因逃暑於兹喜掛巾

　　寺南小池

　　寺南䟽小沼堤隠獺行踪杉影動寒水夕陽藏半峰清
涵落鳥毳寒怯病僧容聞説初開日鉢盂盛養龍

　　夏夜山房㑹宿賦得竹禽


　　入竹雲初翳餘更警露禽羇雌迷故侣凉意滿西林雨
宿移枝暗眀翻下籜深微吟觸幽興離思不能任

　　芭蕉雨

　　吳楚燈前侣芭蕉海上身凉宵知過雨病葉與羇人白
屋愁㸔曉滄州宿語貧西南多苦竹應與越禽隣

　　中秋龍井玩月

　　逢秋月再圓不與復休眠腦滿魚龍夜精藏樹石年嗅
衣腥在水窺戸影疑禪長嘯望參伐行來精舎邉


　　夜坐呈韶卿

　　修行吳楚間鶴去杳難攀衰世巳如此愁身更入山巢
居避太嵗藥飯救羸顔故友在江海相思不得還

　　韶卿往烏傷寄劉元益

　　他日憶逢君林中訪恵勤鹿麛行處見流水别時聞草
沒秦人冢山通越國雲音書年嵗失莫訝白鷗羣

　　寄贈王僉判龍澤新之官廣陵

　　多君孝子里雲物尚依然嵗晏木葉下月眀湖水邊有

圖須女分對䇿亮隂年到此若為别猶言贈馬鞭

　　十日菊寄所思

　　籬菊是秋隣青㽔幾日新忽逢初過節相憶早衰人囊
枕離湘濕分杯度嶺貧想應無事業遥念更沾巾

　　野霞觀瀑

　　他年䟽上浮早日此中投汲飲當魚入垂綸即&KR1699;逰淨
祠無血食噀雨不腥流僧語皆前事人來盡别州草諳
長過雪沙犯欲捐湫至竟何依止蒼茫難禱求


　　萬松道中望南大白

　　笋輿行萬山中有十里亭老樹秪一色野公逾百齡柴
闗當太白藥氣近樵青㒺草粘枯翼巢枝落退翎期探
幽谷水共&KR1263;松根苓艾納下天雨塵風吹㝠㝠

　　已丑除夜

　　鬢絲殘雪影況復在塵埃暮色隨鍾盡年光逐水來隣
逋燈下索鄉夢戍邊回眀日聽春雨渡江登越臺

　　元旦立春


　　椒栢多年樹閒庭憶粤鄉發春當獻嵗為客未休粮飲
後憐衰齒行南避忌方星周元朔厯時運可能忘

　　寒食同方行父眀中往綠渚舟中作寄東安方子仁

　　自食嶼雲薇聞君白接䍦謁靈隨社到為客寄音遲瓢
入新城水舟回故渚祠南衣離火浣垢敝禁烟時

　　雨宿太白(有阜陵書太白名山賜僧了朴)

　　城中家斧冰此地絶炎蒸天食青童捧龍居白氣升暗
燈猶宿火寢服尚𠂻繒客話從前事書傳入内僧風流

今獨盡雲物老相仍净榻搜凉卧危闌入醉凭雨師行
下界鳥夢識中乗明發甬南去他山逢智宏

　　寄育王賢上人

　　於今秪老身從昔少埃塵失蜀年為客居山石作隣南
遊宗竺法西語問巴人開戸藤花落多浮茗椀春

　　海亭夜坐

　　孤身滯海垠暑溽上南雲歸日喜秋近愁人畏夜分坐
凉依井氣眠濕動星文故友在山北音書不得聞


　　採藥候潮山宿山頂精藍夜中望海

　　蛟門南去鳥此地望迢迢積濕侵幡黒生寒入夢飄見
燈歸舶夜聞偈觧衣朝土植皆為藥山枝不滿樵暗光
珠母徙秋影石花消擬候槎回漢寜甘客老遼卻尋徐
福島因問秦皇橋於彼㸔日出羽旌焉可招

　　夜宿雪竇上方(雪竇師剡人住邉支遁林買山隠處)

　　眠山枕斧柯獨客愛盤阿畏日生塵夢尋山到鳥窠下
方聞夕磬南斗挂秋河寢服侵雲巻頮泉通瀑和竇分

滄海月禪入沃州歌此地精靈聚中宵弄薜蘿

　　魯國圖詩并序

　　翺嘗舟遊至鄞望海上島無數其民多卉服過蛟
門登候潮山被髪楚歌歌罷輟復哭思夫子浮海
居夷之義至定海學故石刻盡仆泥淖中新刻復
闒茸讀即怏怏乃汲水洗故刻得紹興間邑令趙
所𫝊魯圖自云齊梁父諸山川至洙泗間巷里廟
社井墓㦄㦄如指諸掌遂摹其本歸過浦汭方君

景山與栝人吳思齊率其徒為講經社得思陵所
□夫子像掲扵庭朔望拜進退興俯殊習乞翺所
摹圖與像對翺喜而歸之且書其後為之詩曰

　　秋風嶽下城海客見圖新樹入舞雩里水來浮磬濵東
封餘輦路西狩問虞人被髪逢夫子狂歌作放民

　　董孝子墓

　　緬維古孝子移家來水旁母病食此水母死葬其鄉殺
人自白吏就家起為郞至今廟下草猶帶食水香


















　　晞髪集巻八

