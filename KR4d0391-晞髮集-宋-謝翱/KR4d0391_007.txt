







　　欽定四庫全書

　　晞髮集巻七

　　宋　謝翺　撰

　　五言近體上

　　近體二首

　　南㕍去來盡音書不可憑應過蠻嶺瘴聞拊楚臣膺滄
海沈秦璧愁雲起舜陵可堪夣魂在回首舊觚稜

　　其二


　　月離孤嶂雨尋夢下山川野冢埋鸚鵡殘碑哭杜䳌妓
收中使客民買内醫田到此聞隣笛離情重惘然

　　中秋憶山中人

　　兹夕發清嘯為君楚舞終西風五陵夢凉露九霄中野
邏烟常起溪流榜不通天隂無乳兎林盡見飛鴻溼溼
雲垂髪丸丸樹偃弓劍歌𤣥武莫塵語白鷗空秪有淮
南泪應沾青桂叢

　　僊華山招隠


　　黄帝女昇仙處山下有昭靈祠獻陵賜額猶在

　　軒后悲蒼劍神娥下玉簫攀髯初失夢遺蛻尚&KR1272;歊碧
堕升棺影青分産柱苖山精依鹿竹天雨濕鷄翹有約
成孤憤無人重乆要豢龍因姓氏使鶴語軒軺冉冉將
終老㝠㝠不可招無書寄青雀有恨在中條

　　答烟蘿隠者

　　月落煙霧動遥知夜不眠紫苔生水底白髮坐岩前野
鶴下窺影山人疑問年微吟度小刦勞贈逺逰篇


　　送人歸蜀

　　白髪夢鄉國君歸路不迷洑槎秋見草荒棧夜聞雞月
過秦凉北星深河漢西何因到郤返吳語話分擕

　　憶梁禮部椅

　　閑庭芳桂叢相憶曙雲空文字能娱老莓苔此興同青
山眀月下家口少微東嵗晩西庄路柴門語自工

　　拜𤣥英先生畫像

　　來此得公真塵埃避隠淪水生溪榜夕苔臥野衣春雨

冡侵吳甸荒祠侑漢人微唫值衰世為爾獨傷神

　　哭正節徐先生

　　凄凉携子女冠佩赴重隂塌井千年事青天此夜深哀
辭山石刻䘏典海丹沉里族南薫夢東都直至今

　　送汪十

　　多年隠賣漿此去結山房掃菌侵花落種松如草長老
期秋欲至貧味水初嘗嵗晩逢樵獵音書定不忘

　　槿樹


　　白犬吠行人西風杵臼新洗香澄宿水曝髪向秋隣野
草依溝盡宫花入帽頻人家小門徑憐爾獨相親

　　悼南上人

　　翻紅巻未終聞打寂時鐘盡説他身在惟應外國逢錫
聲歸後夜琴意滿諸峯憶昨安禪處湖雲起白龍

　　元日讀老子望瀑作

　　空山無轍迹懸水下分洪醉醒聽猶在寒暄色不同異
書天姥秘靈物乳池空秪憶殘年雨先流到海中


　　雨中觀海棠

　　風吹簾網動對爾惜芳菲蜀雨何人在吳宫秪燕歸燭
消春粉盡淚濕野香微抱蘤殘青子鳥銜隨處飛

　　哭所知

　　總戎臨百粤花鳥瘴江村落日失滄海寒風上薊門雨
青餘化血林黒見歸魂欲哭山陽笛隣人亦不存

　　二月十日

　　山居少四隣櫧葉半為薪野色生遥念空江滯此身風

濤春憶越親舊晩逰秦獨擬尋雞犬雲蘿挂葛巾

　　九日韶卿子善有約不至子靜亦歸桐廬與景
雲飲瀑下作

　　揉藍染釣緍欲老此江濵九日寒泉水他年白髪身隣
州曽約客别業未歸人嗅菊知吾事那能更問津

　　呈王尚書應麟

　　寒風吹鬢影客淚濕衣塵千里見積水滿城無故人船
歌甌雪盡劍舞越花新獨憶絲綸老相從話所親


　　山隂道中呈鄭正樸翁

　　楊柳逺天色野風來水涯異鄉同夢客今雨故人家越
樹夜啼鳥禹陵冬落花悠悠江海意為爾髩先華

　　送毛耳翁之湘南

　　湘草碧於水王孫尚此留一身行萬里雙鬢集諸愁月
落嶽雲曙龍逃海雨秋可能無事業相見竟悠悠

　　寒食姑蘇道中

　　頻年感煙草荒塚幾人耕吳楚逢寒食山村見獨行天

隂月不死江晩汐徐生到海征帆影悠悠識此情

　　别子靜郤送之霅

　　獨往知吾事語離何所求故家無别業殘夢下扁舟積
葉吳宫冷唫猿顧渚秋那能不相待覊旅負清逰

　　哭肯齋李先生

　　落日夢江海呼天野水涯百年唯此死孤劍託全家血
染楚花碧魂歸蜀日斜能令感恩者狼籍慰荒遐

　　八詠樓


　　江山此愁絶寒角夢中吹飛鳥過帆影逰塵空㦸枝水
交眀月動槎洑故州移已薄齊梁士猶吟沈約詩

　　至日憶山中客

　　山村雲物外至朔閏年愁獨客語茅屋樵人共白頭驛
花殘楚水烽火到交州欲隠裂裳帛春來重結裘

　　懷峩眉家先生

　　露下濕百草病思生積愁窟泉春洗屐氊雪莫過樓魂
夢來巴峽衣冠老代州平生仗忠義心自與身仇


　　哭廣信謝公

　　自爾逃名姓終䘮哭水濵海僧疑見貌山鬼舊為隣客
死留衣物囊空出告身他年越鄉值賣卜有斯人

　　雨夜呈韶卿

　　相㸔隴水雲一夕幾回分預恐今宵雨他年獨自聞野
花同楚越江靄雜朝曛不得鋤芝术逢樵却寄君

　　暮春感興

　　天涯芳草夢此意未應冺獨對風烟老虚為江海人漁

樵分落日櫻笋過殘春舉世無知已他生應逐臣

　　秋日憶過秦國公主園

　　野影林檉盡山昏瓦塔齊凉宵風雨過一雁西南啼嵐
霧洗巾帨井泉生蒺藜傷心拂塵麈衣淚濕空綈

　　送道士歸赤松

　　閑身可得仙諸妄覺仙年夜氣浮秋井隂花冷碧田禮
星逢鶴下呪食待人眠叩齒通懸解祠堂山影邊

　　送僧之天台


　　石橋南北路師到動經旬尊者定中影凡人回去身戴
經支錫重作禮納巾頻杯海歸何日長眉問四隣

　　雪水

　　寒英漲碧沉浴鵠冷難禁太白消秦日中&KR0893;接蜀隂頻
湯清洗瘴入茗味如參人世淄澠口應疑别未深

　　用韻酧友人憶寄

　　麻衣拂市塵外事不干貧野氣生寒井天隂壓莫春閑
身分楚鞠白髪作吳人已斸蘼蕪徑青鞋憶寄頻


　　鼔子花

　　塵濕西風淚溝西影見君碧衣羞逺日天夢冷秋雲蔓
引山精徑籬衣楚女墳海邉逢賣藥采實故應分

　　山寺送翁景芳歸覲

　　弱雲竹水□葉影碧離離野别如秋夢他宵獨爾思林
殘西域果鍾動下方棊可得朝還莫相㸔長在兹

　　寄朱仁中

　　聞君經亂後居處畏山㒹家在聚如客粮餘食帯煙戍

鴉分落日燒草共殘年因憶先丘壠於今是極邉

　　僧舍避暑分韻得入字

　　故人隔天風海水吹不立聊將塵渇心逺赴山中汲晴
香芝菌生暝翠霧露溼惟應鷄犬深幽林聴經入

　　逰釣䑓

　　古䑓臨釣渚遺像在蒼烟有客隨槎到無僧依樹禪風
塵侵祭器樵獵避兵船應有前朝蹟㸔碑數漢年

　　西䑓哭所思


　　殘年哭知巳白日下荒䑓淚落吳江水隨潮到海廻故
衣猶染碧后土不憐才未老山中客惟應賦八哀

　　江上别友

　　相㸔仍慟哭欲學晉諸賢戍近風鳴柝江空雨送船朔
雲侵别色南雪憶歸年擬共鋤青术無為俗事牽

　　題翁徵君集後

　　樵獵識冠裳何言志四方離秦風日冷過楚薜蘿長野
夢違徵詔衰年枉薦章故山唐室晩應種术為粮


　　除夜聞雷

　　牢落長為客殘年獨擁衾燈分寒夜火雨過震餘隂搗
藥滋𤣥髪書符厭黒祲相㸔故鄉淚不敢效吳音





　　晞髪集巻七

