







　　欽定四庫全書

　　晞髮集巻二

　　宋　謝翺　撰

　　宋騎吹曲

　　親征曲第一

　　雲屯列竈驅貔貅殿前殺馬祭蚩尤勾陳蒼蒼太白濕
賊帳夢驚繞營日軍呼萬嵗摧太行華留東抺流電光
重華繼堯坐垂拱并土再駕無葛疆


　　回鑾曲第二

　　建隆親征回鑾二之一

　　徂暑黎陽車駕歸掃清氛翳兵更衣江都朔雲車駕出
凱歌消冰供尚食都人引領望翠華征人一月俱還家

　　開寶親征回鑾二之二

　　長堤夜幸士素飽孤城沈竈無飛鳥從征鹵簿拜上恩
太常朝上回鑾表

　　太平興國回鑾二之三


　　都人望氣歸瑶闕星掃茸頭落參伐西人冉冉留紫雲
六飛擁日歌回軍

　　遣將曲第三

　　平荆湖遣將三之一

　　天門雷動開風雲内前盡給羽林軍聖人神武授方畧
斬將搴旗各駿奔王師所過如時雨洗濯焦枯嚮荆楚
重宣德意弔遺黎素服軍前釋俘虜全家到闕拜上恩
詔書為築先臣墓


　　下劒門遣將三之二

　　神風流霆驅偃草天兵夜下西南道虎賁長㦸來鳳州
歸峽銜枚疾如掃廟謨萬里諗諸將山川曲折圖形狀
天同鬼授契若符坐減罘罳虜供帳歸來論功授節鎮
鐃鼔殿前歌破陣

　　歸朝曲第四

　　南平王歸朝四之一

　　荆南萬里朝天道巫女雲荒産芳草錦韉道賜帯盤鵰

方物南來進龍腦願陪郊祀依日光供帳歸朝親奉表
勲階邑食及𨽻人移鎮徐戎作家廟人生富貴侯與王
四海為家皆故鄉

　　吳越王妃歸朝四之二

　　勾吳月令牽牛中(妃以開寳九年三月隨王入朝)翟茀乘風來閟宫隨
王劒履朝上殿黄門夜趣長春宴昭容引班入内朝龍
衮當中開雉扇宴罷朝辭生局促詔賜離宫作湯沐先
王蒸嘗澤有差上恩許歌陌上花


　　諭歸朝曲第五

　　淮南草濕網蟲露家在先朝父尚主真人御極四海歸
偃蹇不朝稱節度夜持鐵劵為爾賜上恩特遣儀鑾使
神離魄奪取族夷功臣効命錫龍旂

　　李侍中妾歌第六

　　李筠愛將惟儋珪美人姓劉筠侍兒城危搶撥不得力
雨損鉛華帳下啼擁髻前言馬有幾猶說閨中那問此
赤龍從東乗日車火繞城門内蛇死英雄際會風雲奔

婦人思報羅裳恩

　　孟蜀李夫人詞第七

　　春荒曲薄蠶叢土屈狄歸朝辭廟主官家呼母恩許歸
劒閣并門無處所(一作淚如雨)故衣升屋棺四繞出門哭子
汴州道回腸酹酒三致辭巴蜀如歸化啼鳥老身不入
追爾魂鹵簿臨門拜上恩

　　南唐奉使曲第八

　　孤城圍中拜右史侍書猶對重瞳子請行忼慨期緩師

奉命日馳三百里河流遡風車北首便殿䝉恩引天袖
臣肝有血不濺衣寸舌欲存建王後竒胸如江湧崔嵬
慟哭不得天顔回

　　伎女洗藍曲第九

　　後庭朱黄作衣裏伎女帳帷青曵地碧緑夜挂寒不收
縁此洗藍渟露水外間學染因得名不省歸朝為國氏
他年寄生産鴟尾空憶宫中鳥銜子

　　邸吏謁故主曲第十


　　嶺南使鶴日教戰巫女才人謔相見南橈欲載逺逰冠
衛士盗船去不還夢見隨俘上江邸道謁淒凉惟故吏
自言置邸本先王方物入朝縁此至聞言含咽涕灑江
況乃園人舊姓龎淚辭嶺海無歸處䝉恩秪向江陵住













　　晞髮集巻二

