







　　欽定四庫全書

　　晞髪遺集巻上

　　宋　謝翺　撰

　　近藁雜詩

　　過杭州故宫二首

　　禾黍何人為守閽落花䑓殿暗銷魂朝元閣下歸來燕
不見前頭鸚鵡言

　　其二


　　紫雲樓閣讌流霞今日凄凉佛子家殘照下山花霧散
萬年枝上挂袈裟

　　重過二首

　　複道垂楊草欲交武林無樹著&KR1272;霄野猿引子移来住
覆盡花枝翡翠巢

　　其二

　　隔江風雨動諸陵無主園池草自春聞説就中誰最泣
女冠猶有舊宫人


　　野望

　　心逰太古後轉覺此生浮天外知何物山中著得愁㟁
花低草色潮水逆江流消盡盈虗裏今人白盡頭

　　無題

　　天風下黄葉山樹挂緑蓑世情逐流水東去無廻波可
與語人少不成眠夜多濕雲黏短髪漂泊奈愁何

　　春閨詞

　　手觸殘紅頭懶梳香随蝴蝶上衣裾暖風吹睡無言語

又向床頭㸔夢書

　　四皓

　　冷却秦灰髩已翁紫芝歌罷落花風若教一出無遺恨
莫入留侯凖擬中

　　散髪

　　乾坤一楚囚散髪向滄洲詩病多扵馬身閒不似鷗因
㸔東去水都是夜来愁晚意落花覺殘枝香更幽

　　友人自杭回建寄别三首


　　同来不同去離别暗銷魂閩浙若同水遍舟送到門

　　其二

　　湖信到巖瀬水色過衢城寄潮不寄水潮去有回程

　　其三

　　水到衢城盡梅花上嶺生不知寄明月歩歩送君行

　　孤山

　　又冐晴絲向水涯寒雲冉冉䕶中紗能知緑髩幾囬至
欲行黄冠此處家已把掖垣等茅舍不愁封禪對梅花

曉風吹袂過船去㸔鶴上天衝碧霞

　　雪

　　片片知何似無根零落花任随飛到處不减是誰家縫
宻天如翳擎深樹半斜城中薪酒貴羇旅若為賖

　　畵秦宫人

　　宫人字玉姜秦時逃入山是為毛女漢魏間人猶
見之

　　結草為衣類鶴翎初来一味服黄精宫鶯㡬處啣花出

猶向山中認得聲

　　織婦嘆

　　待得[蠢-春+原]蠶繭上絲織成送女去還歸支機本是寒砧石
留取秋深自搗衣

　　商人婦

　　抱兒來拜月去日爾初生巳自滿三嵗無人問五行孤
燈寒杵石殘夢逺鐘聲夜夜鄰家女吹簫到二更

　　憶湖上


　　擾擾忽半月征衣雜市塵頗疑湖上客不是域中人㟁
桞垂拂槳山雲泫濕巾明朝在何處相怪堕凡身

　　悼古季清

　　典刑前一輩言語尚風流詩律縳不往梅花惱得愁雲
烟今變滅老病摠宜休喚醒菟裘夢嚴城上雨秋

　　蠟梅

　　冷艶清香受雪知雨中誰把蠟為衣蜜房做就花枝色
留得寒蜂宿不歸


　　留别顧君際

　　萬里行可到詩人吟到難愁來時自語冩出許誰看月
落望如失山空坐更寒此時多少意欲别路漫漫

　　後桂花引

　　修月山人飯玉屑瑤鴨騰騰何處熱吳剛生愁樹合創
毫飄玉斧髙枝折此時待罪扣帝庭素蛾騎蟾涕泪零
月中落子如雨星至今收拾無六丁

　　吳山謁祠


　　吳山坊頂戴髙祠禁地凄凉江水悲却是北人題記壁
迤南耆舊獨無詩

　　雪後湖堤步歸

　　無求如有得𣪚䇿堤邊行山碧眼花亂水寒毛孔生窮
冬疑有雨一雪却成晴勞謝天涯月相随步入城

　　梅花二首

　　春過江南問故家孤根生夢半槎牙到無香去飄成雪
未有葉來開盡花


　　其二

　　吹老單于月一痕江南知是幾黄昏水仙冷落瓊花死
秖有南枝尚返魂

　　往姑蘇與友人别杭州

　　北闗到吳㑹烟草亦詩情飲少但知價行疎數問程天
隂月不死江濶水能生别後不得寐相思近二更

　　雪霽有感

　　夜長春度夢門雪擁笆籬不倚成山積情知有霽時日

髙簷自雨氣上瓦如炊風過梅花漫寒香只戀枝

　　山中道士

　　山中道士服朝霞二十修行别故家留客一杯清苦蜜
蜂房知是近梅花

　　餘杭樵歌

　　樵斧丁丁響翠微頳肩半脱汗身衣因來避雨巖前洞
裹得山蜂和蜜歸

　　書文山巻後


　　魂飛萬里程天地隔幽明死不從公死生亦無此生丹
心渾未化碧血巳先成無處堪揮泪吾今變姓名

　　十年

　　忘卻寒温語相逢一揖休十年只如此今日若為愁月
白夜亦晝山寒春更秋無情溪澗水只是下灘流

　　秋夜詞

　　愁生山外山恨殺樹邊樹隔斷秋月明不使共一處

　　除夜舟中遇雪


　　嵗月安有限利名心未灰雪飛今夜止潮去隔年來交
友窮中見江山盡處回家人誰念道耳熱不因杯

　　元旦舟中聽潮

　　東望拜潮水無家在客船一來仍一往今日又今年有
信從天外緣聲到枕邊海門春樹暖吹浪起晴烟

　　鸕鷀步尋方元英故居

　　遺像雙臺下結廬烟水傍子孫今幾世風雨半他鄉山
靜雲眠影葉乾䖝食香髙名故相壓吟苦不成章


　　青篛亭

　　青山何處似疑是剡溪傍採篛無人到生莎滿徑荒水
交難辨色花和不同香歸路逢樵子麻衣草結裳

　　題酒家壁

　　緑隂深處問天涯黄鳥聲中見酒家樹上猢猻摘殘菓
向來纔見是春花

　　正三立春

　　舟中隔嵗話偪仮信誰從山帶去年雪春來何處峰移

軍増野竈落磧減機舂明日金華洞牧羊尋故蹤

　　贈山中友

　　𣪚䇿亂山雲值此山林友種松髙及身掃葉落誰手斫
盡松上枝縛作山中帚夜夜對西峯明月生户牖

　　沙㟁登舟

　　五里兒女步虛沙暎斷笻雲支半山石帆席上溪風數
雁憐身隻聞䳌願耳聾市橋東半榻側影夕陽中

　　僧房疥壁


　　松樹落釵股曉行猶見燈圓亭方井水老寺少年僧
澗響夜疑雨雲寒春欲氷山僮錯相認應道我來曽

　　山居

　　宿火石中取人烟隔斷霞盗侵隣壤粟女寄外翁家野
樹刺生葉枯松藤纒花老翁頭未白相對話天涯

　　望仙都山二首

　　鼎湖只在柱峰上地險山空不可家山下人居五六月
天風吹雨碧荷花


　　其二

　　道人誦經半峰下洞裏山神不敢歸我欲乘風到峰頂
擘翻荷葉作蓑衣

　　疊山

　　礧磈復崔巍晴雲撥不開鐘聞上界響石自太湖來靈
草擣為藥寒松燼作煤欲窮登覽興未到巳徘徊

　　社前

　　無家借燕住離别又經年客舘依山上春分到社前雨

來換宿水雲起暗晴川颯颯吹衣帶因風問去船

　　艤舟江心寺

　　數聲清磬出晴暮落木人家散烟霧風送年年江上潮
白雲生根吹不去

　　嵗月

　　嵗月記不得曽行此處村日欹眠石影樹長蝕藤根晚
羨棲猿鳥春來問子孫勞生空可説不是欲忘言

　　霅女吟


　　罨畵溪頭歛翠睂綠楊扶起又低垂春風盡與花為主
不解庭前百結枝

　　文房四友歎

　　兵後四友流落有訪得之者則頂禿足折笏碎幅
裂自秦以來未見吾黨獲禍如此之慘者是以為
長太息云

　　昆吾莫邪輕毛錐平生故人皆引去剡溪之晳綘邑黔
獨與石君作一處中書間起免冠謝輒被溺冠仍嫚罵

見幾自媿後穆生正恐髠舂不與赦有時豎髮怒相如
熟視䝉恬挽其鬚泓尤綸棄敢自愛老龜支床息猶在
荆山風雨朝暮號璞在吾懐足何罪恨不雪恥酬諸姬
背水一戰漢為池楮生不改舊邊幅三裭何但髙閣束
客卿騎項百折磨猶恐𤣥能赤吾族此時不平義重生
陽城裂麻欲死爭平生國士立橋下誓死守此漆身啞

　　秋社寄山中故人

　　燕子來時人送客不堪離别淚沾衣如今為客秋風裏

更向人家送燕歸

　　寄韶卿(見宋遺民録)

　　莫因梅桞憶西湖且守仙華小隠居霜木絶憐諸老盡
雨燈動是十年疎休宫陶令長思友陋巷稽康懶報書
衣食有餘休浪出我愁無地可耕漁



　　晞髮遺集巻上

