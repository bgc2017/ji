







　　欽定四庫全書

　　晞髪集巻六

　　宋　謝翺　撰

　　古體四

　　避暑池上擬古

　　逰子𣺌天末晨光東南馳良時不易晤胡為徒來兹叢
栢結夏塔輕蒲生夕颸空有齊紈扇團團手中持持此
欲永乆但感顔髪衰愛爾雲中鳥浴彼道上池餘翎委

弱藻飛去猶淪漪極目送不返將以窮所思

　　擬古

　　翔鱗化海鳬不化腦中石人生棄井邑寄處終為客常
懐墳墓思永夜良跼蹐秋風吹蓬顆絫絫如布奕上為
考與曾下為叔與伯豈無故鬼悲翻念逺行役服藥得
神仙去後惟留迹忽夢南逰雲想逐孤飛翮

　　其二

　　嶠南毒草花離離北潭址洗花潭洞中水黒魚盡起豈

無建溪芽投之以方匕南山有雨來百毒化為水臨流
招故人洗髪弄清泚

　　九日前子善來㑹山中

　　朝尋寒露枝暮摘不盈把風吹西南雲幽情誰與冩有
客來縉州遺我古盞斚中有鴛鴦文色如銅雀瓦浮以
鬱金㽔蒼蘚藉其下此物寧足感聊用助歌者但懐郢
曲悲豈計所知寡

　　九日集葆山寺得載字


　　貧居懶出門未到輒復悔偶尋秋夕英顧見石璀璀手
斸松根苓下有墳千載青山如葆羽無人禁樵採狂歌
呼麯生悲往興故在未卜遇浮丘猶堪居畏壘

　　九日禺中豋沃洲放鶴峯南望天台諸山

　　鏡靣小蓬島入剡脱我驂舍櫂來沃洲下嶺見精藍修
眉浮天姥天台在其南良逰愛九日巾墮髪不&KR0808;醉浮
秋夕英飢食决明實逺尋竺僧迹俯仰千載陳狂呼許
元度王謝十八人彷彿川谷應草木皆㝠㝠便欲即之

語又疑物所馮閉目逰太初寥廓以為隣

　　五日山中

　　東隣㧞蒲根南隣燒艾葉艾葉出青烟蒲根香勝雪乾
坤生燐火隂碧期月光煙隨艾葉𣪚進此菖蒲觴蒲觴
益齒髪齒白髮如漆餘飲不盡器置之五七日五日化
為丹七日化為碧一服一千年令人生羽翼

　　寄題山隂徐氏林亭三首

　　見南亭(擬古)


　　青林見危構南山覆其陲林居何為此所愛烟霧姿上
有鷓鴣鳥來從溟海湄飛止不他鄉畏與宿願違違此
頃刻間萬死莫贖之而憂中夜露辛苦濕毛衣毛衣豈
願濕即濕非所辭莓苔與薏苡含弄寄相思

　　山隂茅宇

　　山隂乆淒凉復爾見茅宇客來愛其人問此扵誰語自
云爾先塋玩構亦廬處朝光凌爽氣初巖亘修渚平居
狷介心秪以自為苦日夕驅其奴名之同所惡驅汝汝

不辭我懐良可悲

　　小華陽亭

　　句越山中長木蓮華陽仙女此餐烟松花飄落無尋處
都在徐君劍樹邉

　　九日黎明發新昌望天姥峯

　　南明剡東山虧蔽草與萊前岡接逺阜樹石如苔莓西
南見天姥旭旭雲日開下有採藥徑仙人招我來手持
白菊花泛以青螺杯傾杯化靈藥㽔芳入客懐俛視浮

㸑居白氣為塵埃凉風吹脱巾一往不願回便投此䇿
竹騎龍下天台

　　五日觀瀟湘圖

　　五日泣江籬騷人沉佩褋年深弔古客滿門垂艾葉既
垂青艾葉復競畫舟檝明時内閣子供奉進瑶帖豈復
懐沅湘㦄舜愬往牒江流物色改㸔畫淚承睫彷彿舊
居人指㸃失故業三戸空鳥啼九疑列如牒

　　玉麈尾


　　客持麈尾柄色奪環與玦塵心隨影祛一片若行雪神
獸潛空山何年探靈穴忽失落人手遂為談者悦隂厓
起白氣篆古踰軒頡一拂沉蘚文再拂字不滅一拂蛟
螭騰世眼不能别投爾隂厓㒹驚怪吐其舌

　　鐵如意

　　仙客五六人月下鬭婆娑𣪚影若雲霧遺音杳江河其
一起楚舞一起作楚歌雙執鐵如意撃碎珊瑚柯一人
奪執之睨者一人過更舞又一人相向屢傞傞一人獨

撫掌身挂青薜蘿夜長天籟絶宛轉愁奈何

　　謝子靜寄端午藥煎

　　&KR0008;桃弄朝烟含蟲錬百杵山人入藥籙搗日月逢午甘
酸雜衆味能生玉池乳頗憶越唫人性靜無所苦中年
白髪生寄以潤肺腑為謝山中人願結山中侣

　　因北逰者寄峩眉家先生先生曽宰建之浦城
故末章及之

　　靈闗髙縹緲縹緲出曾城其上盤紫雲倐忽牛馬形交

青不栖樹浴彼青泠泓惟有孤鸑鷟銜命此山靈迎風
遡寥廓杳杳西北征羽毛中道折六月霜霰零囬首靈
闗雲淚下如懸纓

　　其二

　　江淹所治縣粤王曾種樹山人雨後來空䑓唯宿莽故
人出端平子孫今不武寥寥南峯寺枮禪尚靈雨猶記
桐鄉祠影前及僧語

　　寄東白許元發


　　昔我來南方采藥與君遇仙核堕寒蕪水花明逺渚雲
空參語外露下離立處别來荒烟中五閱寒與暑寒暑
豈異初肌髪不如故聞處人道變未得世病愈驅車望
東白此情那可遡倘及乗青蜺為君拂塵羽

　　秋暑飲僧舎分韻得界字

　　夜露揺井梧明河涵左界酣眠知何益筋力久已懈餘
氛薄中餐幅巾無所挂欲去豈不能有興輒中敗浮醅
濟𤓰茗隂鼎漉薑芥忽醉此山中解衣如脱械凉颸掃

地生塵暑焚香邁空巢見落毛石髪巻如蠆

　　擬古寄何大卿六首

　　空山産桐梓擬作膝上琴琴成不他飾種漆江之潯獨
無徽將軫何以發商音但得獨繭蠶飼之扶桑隂烹魚
腹有膠不患海水深

　　其二

　　雌雄雙碧雞所食琪樹蘤來棲藥洞中當春怕乳子其
䳄秋别時守此唯雄耳可憐銜子歸萬里渡海水


　　其三

　　世傳賣藥翁出市恒騎虎朅來空山中恨不輒與語長
嘯歸無家獨指梧桐樹既指梧桐樹復采梧桐子持以
贈所思浩歌聊復爾

　　其四

　　石間道人影見者恒髣髴浮雲過列仙與語呼之出身
亦竟不出影亦竟不沒含涕謝仙人天地此終畢

　　其五


　　流來山中花紺碧三百里漪漪歙硯雲含風入秋水五
芝與八石往往産其址豈獨秘靈文亦復隠竒士不見
施家郎詩詞獨清泚一朝控白鸞吹笙洗塵滓

　　其六

　　山人食木實竹實以飼鳯聞此來空烟三載脱塵鞚不
見玉笙音惟聞溪鳥弄西䑓憶故人野祭忽如夢仰視
浮雲馳不覺哭之慟

　　巖居效賈島


　　巖巖百尺屋山鬼寂四壁獨抱震餘桐横此風中石夢
見一道者手持青瓦礫謂此有至音世人不能識粟塵
起嵯峩滄海寄一滴語罷失其處覺來空嘆息攝衣起
楚歌斷絃如裂帛懸藤月露深蛟龍舞其側

　　萍間穉荷效王司馬體

　　初萍半含絮頃刻開數畆荷生浮其間風雨足解逅百
年逰子心欲作千嵗久昔為浮萍根今為穉荷藕荷髙
刺已生魚逰觸其首離離荷下萍吹向白魚口


　　效孟郊體七首

　　手持菖蒲葉洗根澗水湄雲生巖下石影落莓苔枝忽
起逐雲影覆以身上衣菖蒲不相待逐水流下溪

　　其二

　　移參牕北地經嵗日不至悠悠荒郊雲背植足隂氣新
雨養陳根乃復佐藥餌天涯葵藿心憐爾獨種參

　　其三

　　閑庭生栢影荇藻交行路忽忽如有人起視不見處牽

牛秋正中海白夜疑曙野風吹空巢波濤在孤樹

　　其四

　　落葉昔日雨地上僅可數今雨落葉處可數還在樹不
愁繞樹飛愁有空枝垂天涯風雨心雜佩光陸離感此
畢宇宙涕零無所之寒花飄夕暉美人啼秋衣不染根
與髪良藥空爾為

　　其五

　　越禽惜羽毛不向惡木棲木奴重踰淮愛爾巢其枝巢

枝不食實中有二老綦乳子明月中夢繞東南飛

　　其六

　　弱柏不受雪零亂蒼烟根尚餘粲粲珠㸃綴枝葉緐小
榻如僧床下有莓苔痕對此莓苔痕三年不敢言莓苔
倘可食嚥雪待朝暾豈無柏樹子不食種在盆

　　其七

　　閨中玻瓈盆貯水㸔落月㸔月復㸔日日月從此出愛
此日與月傾冩入妾懐疑此一掬水中涵濟與淮淚落

水中影見妾頭上釵







　　晞髪集巻六

