







　　欽定四庫全書

　　晞髮集巻一

　　宋　謝翺　撰

　　宋鐃歌鼓吹曲

　　太祖嘗微時歌日岀其後卒平僣亂證於日為
日離海第一

　　日離海青曈曨沃以積水涵蒼穹神光隠豹霧空氣呼
吸為蛇龍赤雲衣紫霓從吹白衆宿歌大風天吳遁清

海宫

　　右日離海十四句十二句句三字二句句四字
宋既受天命為下所推戴懲五季亂誓將整師
秋毫無犯為天馬黄第二

　　天馬黄産異方龍為馬白照夜氣汗雲聲篲野備法衣
引宸駕騰天垠倐變化閏之餘劘以覇閲八姓瞬代謝
驅祥靈入罟擭皇上帝監於下誓無譁出既禡市日中
不易賈坐明堂朝諸夏賚萬方錫純嘏


　　右天馬黄二十六句句三字

　　宋既有天下李筠懷不軌據壺闗以叛王師討
平之為征黎第三

　　黎之埜彌蒼莽迤壺闗屬上黨有雄矯健曰餘宿將於
故之思泣示厥像倚孽狐勢方張辨臣獻議勸下太行
趨懷孟虎牢計之上争洛邑以東鄉王師奄至扼其吭
帝授方畧中厥狀獸窮駭突死卒以煬脅從已逮孥肆
放凱歌回皇威暢(太行依吴棫讀如軰行之行)


　　右征黎二十六句十四句句三字十一句句四字
一句句五字

　　上親征李重進至廣陵臨其城㧞之為上臨墉
第四

　　上臨墉戈耀日韎韋指顧流電疾辠止其魁不及卒其
魁則頑曰予虢自出坐於轅門斧以率歸子往諭泣股
栗語中其肝至畢述侍不及屏沮回遹鞠投於燎甘所
即皇仁閔下焉(如字)止蹕貔貅徹竈歸數實獲其棘矢納

世室

　　右上臨墉二十四句十二句句三字十一句句四
字一句句五字

　　湖湘亂命將拯之至江陵周保權已平賊出軍
澧南以拒卒取㓕亡為軍澧南第五

　　軍澧南潰飛鳥鷹隼北來龍蛇夭矯帝有初命奉致討
臨於荆妖孽既掃胡驅而孕雉入蒼莽以保王旅長驅
颯振槁以仁易暴戒擊剽惟荆衡及郴士如林磔其節

蟊春葩秋隂我有造扵南(尼心切)式敷德音

　　右軍澧南二十句七句句三字九句句四字四句
句五字

　　王師拯湖湘道渚宫髙繼冲懼出迎悉以其版
籍來上為隣之震第六

　　隣之震震於戸戒登陴徹守御神威掩至不及拒㳂楚
以南菁茅宿莽獻於王吏奉厥土天子有詔侯西楚自
南北東皆我疆龍旗虎節拜䧏王秦戈鞏甲期韜藏冕

旒當中垂衣裳

　　右隣之震二十句十一句句三字九句句四字
蜀主㫤懼隂結太原獲其諜六師征之㫤至以
母託上許歸母數日㫤卒母以酒酹地因不食
亦卒為母思悲第七

　　母思悲母于歸母聞帝語妾歸無所妾生并土蜀埜芒
芒奄失其疆初帝謂母子㫤來小者侯大者王有痍其
肌載粟扵倉畢有下土方歸母於鄉天不女奪朕言不

忘

　　右母思悲十六句五句句三字十句句四字一句
句五字

　　劉鋹亂嶺南為象陣以拒王師象奔踶反踐俘
鋹以獻為象之奔第八

　　象之犇斯惟迹蹶蹶魚麗駕空雲鳥潰南草浮浮順於
貔貅焚其帑實棄厥陬皇風播平&KR0034;霧星辰起皆北走
唐季以來逆雛來咮嶺海肅清無留後於汴獻囚凱歌

奏

　　右象之犇十八句八句句三字十句句四字(播協畢后
反走音奏)

　　上命將平南唐誓城䧟毋得輒戮一人衆咸聽
命為征誓第九

　　帝命將臣誓師於征伯(禡同)牙於庭曰無劉我人曲阿惟
唐以及豫章孽於南國楚粤是疆我師孔武聿禽其王
始怒頟頟將臣不懌曰如上命即起予疾弓韜於衣刃

以不血收其石程焚其侈滛視於丁寧筈羽不飲(平聲)取
其鎛磬(平聲)以獻於京於廟告成垓埏既平

　　右征誓二十四句二十三句句四字一句句五字
錢氏奄有吳越朝會貢獻不絶於道至是以版
圖歸職方為版圖歸第十

　　版圖歸歸職方昔服跗注備戎行帝錫之斾龍鳥章酧
獻命與胥今上及秦王外臣拜稽首笑頷帝色康畢同
䡄來於梁曄靈奕奕敷重光願止劒履覲帯裳四海臣

妾配虞唐

　　右版圖歸十八句九句句三字五句句四字四句
句五字

　　陳洪進初𨽻南唐﨑嶇得達於天子至是籍其
國封畧來獻為附庸畢第十一

　　清源無諸邦力弱臣秣陵間道遣進表九門望日旌願
賜鄒與郳自達天子庭四隣彫覇業國除洗天兵皇靈
暢遐外蜑俗邇聲明歸其所𨽻州乞身奉朝請(音青)帝命

得陪祀湯沐在王城從兹附庸畢歌以頌河清

　　右附庸畢十六句句五字

　　太祖征河東班師以伐功遺太宗卒成其志為
上之回第十二

　　上之回舞干戚鳴鸞在鑣士飽力桴鼔轟騰罕山北餘
刄恢恢軍容肅穆王畿主辰參後服神繼聖伐功卒扼
以偏師斷北狄矢菆鳴房蝟集的質子援絶親銜璧幷
俗嚬嚬附於化以安得其屈産歸帝閑四夷君長來稱

藩籥節夷樂示子孫

　　右上之回二十六句十三句句三字十二句句四
字一句句五字














　　晞髮集巻一

