







　　欽定四庫全書

　　晞髪遺集巻下

　　宋　謝翺　撰

　　金華逰録

　　巳丑嵗正月謝翺臯羽方鳳韶卿約逰洞天

　　十一日辛卯韶卿携子肖翁入邑與臯羽及陳公凱君
用弟公舉帝臣㑹韶卿夜賦詩示同逰者

　　十二日壬辰隂寒韶卿拂曉取道上洛之吳溪過吳似

孫續古約俱行至横溪訪栁時聲父子君用不至帝臣
從五路嶺先過門臯羽繼至㑹宿時聲居

　　十三日癸巳枕上聞雨是晚以雨宿栁眀府新居各賦
一首

　　十四日甲午隂未曉即行午度太陽嶺晚泊上坦欲訪
雙巖鄭子有子有聞之先至旅寓邀宿陵雲山房城友
葉謹審言適相遇扵陵雲約翌日同至赤松是夕子有
出家藏先資政北山先生遺墨及乆近諸賢書帖共觀

至夜分韶卿書北山感雪竹賦後臯羽亦題

　　十五日乙未曉聞忩外葉聲疑雨起而視之則霽既飯
話良乆子有之姪復留飲凝香閣晚抵赤松自源口入
一里許萬松矗翠有亭跨中路扁赤松山舊樞宻潛齋
王公埜書今住觀唐元素易以他書矣沿溪入橋亭扁
金華福地郡人潘繼先篆過橋入三門勑寳積觀額大
中祥符元年所賜與殿中四錦旙及獻花四木孩俱今
猶存入門而右有堂臨池上為濯纓堂黙成先生潘待

制良貴書入而為松逰亭又入而為枕流亭觀之前為
卧羊山即皇初平叱石成羊處也道士王元台謝天與
欵宿謁冲應養素二真祠二真初起初平兄弟也松下
有遇仙石坐其上相傳往年唐公李度有目𤯝寓觀中
甞憩兹石遇二仙問故采草拂其目遂明且祝曰後十
八年當相見彬州及唐登第授彬教有二道士過之唐
不知省道人曰子亦記松下治眼時語乎既而邀之不
知所適方知為二仙云時韶卿病目甚故道士言之為

詳回宿王謝房各賦上元逰赤松詩

　　十六日丙申微陽道士水竹唐元素妙虚王徳厚竹泉
倪守約房中觀羊石臯羽作觀羊石記云金華洞為皇
初平叱石處予髫而聞之髪種種乃一至而叱石處復
不在金華洞未至洞十五里有山曰赤松今為寳積觀
觀旁祠二仙二仙即皇初平兄弟是其處也石故在山
之顛變怪牴牾宛然如羊形多為樵牧及好事者取去
道士拾其餘蓄觀中余得借而觀者三處其一在天井

東僅十數角嶄然羣伏且起復無抵觸意苔茸茸若草
藉地可近而玩其一並曲池之㟁纍石為山叅布伍列
犬牙其上卧者十八九伏者十七抵者蹶者十五履險
而跂者十三倚而齕跪而乳者十一若觀古彛尊之跡
扵石形不求全而意自足其一積小坻位置加宻跂伏
齕乳抵蹶與前變態略同復有拱而人立者竒崛特甚
非前所有道士易以他名使不與羣羊伍余曰是不可
易在元放之遇曹瞞其化而為羊與兹羊之化為石是

或一物也今而後觀兹石若馮而逰若脱而休茫乎日
與之對而汨不知所求其有不復化為是物乎道士顧
笑衆皆沈寂起立若植以余言為然故書以啓後之逰
者其所觀三處道士曰倪守約唐元素王徳厚云石去
初平仙後若千年為樵牧好事所取又若千年道士&KR0662;
能言之扵逰者非有繫故不書妙虛石旁有方竹一叢
蕭踈可愛堂名蕭閑樓有减筆𨽻物化二字極佳水竹
留飲饍王倪各為煮茗倪之徒石泉趙元清疽發腦纔

愈未接客入小桃源路口有小桃源物化洗耳三石刻
奇古皆餘杭虞似良仲房八分書未過橋為物外亭過
橋有亭泉上有臺名滄浪溪石皆磊磈水激射為峭峽
為盤渦道士徐南華擕酒餚并青忩王易所書趙元清
夢逰小桃源四時詩来青忩即故樞宻王公之孫名進
思官恵院號淳齋善書而好吟以避世立兄子為子使
出贅復分田送其妻歸母家而自為道士扵此南華酌
酒滄浪䑓槲隂下行至岩扉間新搆小亭名别有天地

復酌亭上岩扉有諸公題墨新種桃梅夾道道士周雲
岩世昌要㑹酌樓上石泉之徒王德謙益之携琴鼔再
行午從觀右登丹山行窮林巨石間觀丹竈及丹石相
傳某年丹光見石上有道人養雞見雞啄丹取之丹即
飛去今立祠與菴祠前舊有老樹並其一中斷倒架上
半扵其一附著而生下半則僵立不相接狀甚奇怪今
為改祠道士伐去曽逰者以為言丹山而左稍下有丹
井泉極甘冷一徑出小桃源之上抵二仙祠回宿寳積

觀中西廡石刻赤松山三大字李陽氷篆偉甚以赤字
從大下作火掲之有火災故置不用而存其刻云

　　十七日丁酉雨欲往三洞不可遂入城泊祥符寺待霽
取道嚮者以往

　　十八日戊戌雨留祥符臯羽有塔影霧中深之句韶卿
足之

　　十九日乙亥隂入寳婺觀謁星祠登八詠樓寳祜丙辰
嵗郡守謝奕修改創潛齋王埜書扁今易以他書矣時

拏丁失急所帶奚奴不敢出市衢韶卿自同臯羽訪芙
蓉盛太博共劇談世故晚歸祥符

　　二十日庚子新霽約審言自蘭溪門㑹扵北栅韶卿父
子續古審言登七寳寺塔樓拂塔院至道年碑石遇且
庵徐玉汝扵盧士安卜肆韶卿臯羽甚欲留訪諸老以
雨餘得霽重扵訪衆遂行既出城遇栁齋劉權院梅居
邵深道成齋王王成扵菱塘之東王謝二道士自赤松
東西鹿田寺僧懐玉留而相道韶卿賦北山道中衆客

皆和晡至智者寺山路有亭扁北山唐乾元二年八月
縉雲縣令李陽冰篆書入而為倚松亭過橋有亭扁靈
源小憩亭上又潛齋王公書靈源勝地四大字置之雲
堂後廡寺僧莫之貴也日夕過鳳凰山法清院山形如
鳳凰舊為法朗石晋開運二年為國㤗今改法清山西
有一怪松偃蹇如盤龍院僧圓矩云昔潛齋王公甞䕶
以欄楯逰憇其下是夜宿院中

　　二十一日辛丑有徐生舘法清酒狂士也曉起携詩見

贈有鳳凰山上鳳凰翔之句聯中又以畊田鹿化石羊
為對臨别宻謂審言曰余以鹿比僧羊比道士鳳凰比
諸君子審言途中述其語衆皆絶倒從法清而西過故
康懿㤗國長公主墳園未至觀半里有岐徑行五十里
至金華觀登山可至九龍寺上有劉先生講堂劉老標
讀書處也三洞上為朝真中為冰壺下為雙龍三石扁
皆飛白書立下洞口觀有天下名山四大字觀之左為
椒亭所從入洞路也以山下平地言之此則山巔然而

迢逓寛衍觀之前居民成聚則此乃洞天之趾爾雙龍
洞口石室明浄坐可二三百人仰視石室紺碧其隠約
可名狀者為雲物為仙桃為道人比肩而立龍首見其
左而尾懸右石壁上又懸石至地獨黄色俗呼吕先生
藏身霞衣掛其旁有北斗星窠洞穴如蟇頥水淙淙從
中出即流入右偏暗出洞外溪澗衆束炬掲裳傴僂踏
水入内洞几三數丈首背皆擦石舊卧小舟而入今敝
漏閣水際既入復虛壙如外洞水從右流莫測其淺深

執炬者一一相指告見蜂窠石水蛙石石鐘手搥之鐘
纍纍貫岩上石門限雪山山前雪山後雪望之皎然仙
笠懸岩石石鼓搥之鼓聲有形蜿蜒頭角鬚尾凡二屈
蟠隠見爪尖皆白石如玉所謂雙龍也貓一獅子一頭
足尾具額有珠大龜黒色白蛇斜繞其背首入甲下竒
甚筆格一霜崖粲如繁霜有巻石小竅指面大有水正
有水正滴竅中名仙人硯滴侯片時纔一滴仰視洞中
無他漏泉獨此耳浴室石櫺三足蟾懸鐘寳盖如名刹

講臺上所設而加髙大海角虎蹲立雲霞五色欲飛極
裏從暗處俯伏逺望洞口水中所從入處僅一小隙透
明如十五夜月名仙人望月又象足大二小一仙桂水
波石粼粼然大者如浪轉雪山後而左為滑臺為池為
田畦町髙下可數仙人挂衣横十數丈衣純素袪褏蹙
摺皆天成又仙人眠石方整可卧仙人㡌日月二宫復
從洞口踏水而出凡洞中所見不假一毫鐫鑿而形狀
自然其妙處殆不可言也登山幾半里至中洞洞口視

深處乃暗穴但聞潺潺水聲束數炬相後先石深井然
稍斜向内衆魚貫而下石滑且險約三十丈至水簾自
髙岩噴出下有巨石盛之即不知水之所往水簾出處
前有懸石如鐘又如飛鳳視水簾以下復沉沉深黒人
多不敢復入臯羽毅然揚炬而前韶卿續古從之由水
簾之右轉而深入巨石無數囬視水簾乃在目前愈入
愈深下復無水有石筍入空曠中髙可三四丈色瑩如
玉從石筍而下極底有石室燥潔曾㳺者留題在焉回

至水簾漸可望明而上不知入之險也然不能深入則
不得盡其竒來逰者率望水簾而止爾又登山二里韶
卿父子臯羽續古倩兩山童買竹薪束炬至上洞入洞
而右為觀音洞從石鏬越石限而入展轉愈髙扳援至
觀音前其石像天成垂衣伸一足如土偶者但髙入岩
鏬以炬燭之僅得其半而臂與面莫盡見也旁有潭深
不可近名觀音井又名龍潭復路出從大洞正靣而入
歴三數坡陀其石上雲霞波浪霜雪石室之類皆不减

下洞所見洞口天日之光斜射洞中石崖上淡如月色
竒甚内有石梁髙挂深可二三十丈白龍䕶其左蒼龍
䕶其右又入有天池深廣四畔峻壁不可下池之裏有
崖如兩扉而啓其一極黑暗中逺望石扉啓處天光下
燭盖洞天漏明而人莫知其處名一線天既隔天池不
得復深入也雙龍洞口題名石上韶卿賦三洞云金華
北山三洞天垂髫欲住金華顛春風吹衣雨洗履瘦節
忽挂蒼山烟山髙地平走幽澗根絡石上森楠楩歩從

虛橋瞰石洞厓色閲世知幾年風痕霧迹化異物龍首
昂左尾右旋就中暗穴如蟇頥急水瀉碧鳴媧絃遡流
束炬照徒渉肩背擦石行拳攣水窮路夷内景得以炬
交燭窮幽𤣥細文蹙波湧浪接皓彩凝雪飛霜鮮大為
獅子虎犀象𤨏碎亦復蜂屯然蜿蜒雙蟠角尾具一一
玉爪拏蒼堅穹龜負甲色深墨長蛇白質相縈纒鐘能
鐘聲鼓能鼓不假樅簴知誰懸直櫺斜檻藏湢室短畦
長町移原田青雲白霓五色霞笑盡敗絮留丹鉛中途

經過㝡深窅伏身低眺洞口泉空明一隙隔逺見秋蟾
浴海光嬋娟左岩架衣頗横亘疉摺衆皺垂蹁躚自餘
神怪不可極似鑿非鑿鐫非鐫出登山腰叩中洞外視
石井聞潺潺入深踏險思縋綆長竿掲炬後且先水簾
可俯心為掉到此十九歸言遄嗜奇不憚歴磊砢足以
目故差輕便翻身却望水簾處銀河天落懸吾前常情
疑復下百尺積水定作神龍淵石乾徑闢却易進玉筍
㧞地修而圓宜為淵處乃為屋亦或摩蘚題新篇同遊

疑吾乆未出笑謂豈欲井底眠林幽風起日已晩猶疑
髙洞山之巔薪蒸可買樵我道不逺數里仍攀縁傍從
右壁入深坼如鐵戸限瓊為櫋儼然海相挂珠絡熟視
豈信非夸傳左為朝真正面入便想笙鶴遨羣仙雲霞
波濤仙衣裳奇詭豈必下洞專歘然修梁架岩起左右
蒼白龍形全望中極底勝漆黒雙扉隠隠起半邉天光
一道燭扉内知此明鏬從何穿&KR0034;深壁峭不可往安得
挿羽如飛鳶嗟余兹逰尚牽俗身所驟歴辭難宣但思

乞水學坡老洗眼㸔字消餘年是夕僧懐玉同歸西鹿
田寺止宿寺丈室後有竒石峭立鏬坼間可行林泉幽
勝特甚黙成先生潘公大書其處云余往來南北兩山
餘二十年獨未曾至鹿田紹興七年四月十七日同智
者長老法銓來扵崎嶇險隘之中得虚曠寛間之地修
篁喬木巨石瀑泉氣象雄偉此盖未之見不獨甲扵金
華也自是評吾鄉山水以此為第一云其丈室遂榜第
一軒上為思賢閣是夜聽雨軒中


　　二十二日壬寅曉霽過東鹿田寺廊廡列詩石内有葉
丞相衡集杜五言四韻中二聯云水花分塹弱山木抱
雲稠更宿招提境還同惠逺逰又僧舍壁間有郡倅金
陵吳琳題詩中一聯云雲暗雨來疑是夜山深寒在不
知春潛齋王公甞和其後行數里至潛齋所營山橋穆
陵御書山橋書堂四大字下有懶𤨏岩岩上有亭亭之
西有石筍又傍岩臨溪為亭臺逺望州城城中之塔鎻
小雙溪如篆文路口有亭扁北山今亭䑓皆蕪廢既下

山王謝道士登山取别徑歸赤松至潛岳寺前帝臣審
言同入城韶卿臯羽續古肖翁取赤松源口虎頭岩下
道遇雨抵上坦旅宿

　　二十三日癸卯曉霽近牛度太陽嶺曉宿栁時聲居聖
傳之蘭溪留詩以待續古先歸

　　二十四日甲辰過松岩陳粹翁午與臯羽别晩復雨

　　二十五日乙巳韶卿父子回抵吳氏書塾客有問金華
勝逰者韶卿以詩叙其槩云赤松上下雨扉㣲八詠樓

頭重拂衣西港晴来汀草長北巖幽處洞泉飛風敲定
磬鹿春過月滿丹臺鶴夜歸歴覧因知古詞客盛誇雲
夢未全非臯羽歸後作金華洞人物古蹟記

　　右金華遊録一小帙盖嵒南方先生晞髪謝先生與
諸老并先伯父續古同遊之所紀述也當時距宋失
國纔十四嵗然觀諸老情思咸有黍離餘韻而紀述
巨細詳悉不遺寫出北山勝槩宛然在目中信非諸
老不能作也然要之己丑實元世祖至元二十六年

也書嵗而不書年者亦猶靖節不書永初之例耳後
之觀斯帙者庶幾識前人忠厚之風云

　　吳士諤䟦

　　方韶卿浦江人號巖南先生元黄文獻公溍栁文肅
公貫皆出其門先生宋時未及仕而宋亡遂抱其遺
經隠仙華山往往遇遺民故老扵殘山剰水間握手
歔欷低徊而不忍去縁情托物發為歌詩以寓麥秀
之遺意龔聖予嘗論其詩曰由本論之在人倫不在

人事等而上之在天地不在古今謝臯羽建寧人號
晞髪先生宋相文天祥開府延平先生長揖軍門署
諮事參軍已復别去及宋亡天祥被執遂流匿民間
之浙水東日以吟詠為事每遇談宋事輙悲咽淚下
宋景濓先生謂其詩直遡盛唐而上卓卓有風人之
餘文尤嶄㧞峭勁餘若陳帝臣吳續古亦皆時之髙
士文章巨家也共為此卷夫豈易得哉然懼世逺而
莫之知予故手録一過而畧述二先生之行槩扵後

餘亦不復考矣北山泉石雖自若而寺觀消毁過半
欲究其遺蹤亦尚賴此卷之存云

　　天順庚辰十月朔後生郭&KR0034;述














　　晞髮遺集巻下


　　右遺集上巻晞髪道人近藁見吕氏宋詩鈔初集中
今以抄本互相較勘如前例下巻金華遊録係毛氏
未刻樣本别無所考苐正其可知者而巳按濟南王
公謂近藁與正集如出兩手強弩之末不能穿魯縞
者録其説於此以俟讀公詩者考焉六月庚子大業
記













　　欽定四庫全書

　　晞髪遺集補

　　宋　謝翺　撰

　　續琴操哀江南

　　宋季有以善鼓琴見上者出入宫掖間汪姓忘其名
臨安不守太后嬪御北汪從之留薊門數年而文丞
相被執在獄汪上謁且勉丞相必以忠孝白天下予
將歸死江南及歸舊宫人㑹者十八人釃酒城隅與

之别援琴鼓再行淚雨下悲不自勝後竟不知所在
嘻汪蓋死矣客有感之者為續琴操曰哀江南凡四
章

　　我赴薊門四之一

　　我赴薊門我心何苦我本南人我行北土視彼翼軫客
星光光自陪輦轂久涉戎行靡嵗不戰何兵不潰偷生
有蹙就死無罪莽莽黄沙依依翠華我皇何在忍䘏我
家


　　瞻彼江漢四之二

　　瞻彼江漢截淮及楚起兵海隈亡命無所枕戈待旦憤
不顧身我視王室誰非國人噫嘻昊天使女縲絏姦黨
心寒健兒膽裂黄河萬里冰雪峩峩爾死得死我生謂
何

　　我操南音四之三

　　我操南音爰酌我酒風吹我裳冰裂我手薄送于野曷
云同歸自貽伊阻不得奮飛持此盈觴化為别淚昔也

姬姜今焉憔悴山髙水逺無相見時各保玉體將死為
期

　　興言自古四之四

　　興言自古使我速老麋鹿是遊姑蘇荒草起秣我馬徘
徊舊鄉江山不改風景忽亾誰觸塵埃不見日月梨園
雲散羽林鳥没吞聲躑躅悲風四来爾非遺民何獨不
哀

　　右續琴操哀江南者四章章四解或傳粤人謝翺作

讀其詞甚悲因其詞以推其心則其所悲又有甚于
此詞者謂非謝翺作不可也當宋季年元兵壓境兩
宫且以琴酒自娯故老言度宗在宫中甞以壺觴自
隨盡日不醉權臣弄國江上之師不暇一戰反以㨗
聞蓋必有以壅塞其耳目蠱惑其心志而然歟否則
慄慄危懼之不䘏而又何樂於酒藉令長江天塹北
軍不能飛渡安能坐守東南數郡為一龜兹國哉梁
蕭繹時江左戒嚴百官戎服聽講老子中既輟講諜

者言魏軍不出四境帖然又復開講一日以至力屈
就擒身困縵幕雖拔刀斫案不得悔噫宋季然矣夫
人者乃能以善鼓琴見上吾意其不為鄒忌必為雍
門周縱不能一悟主聽使之少有更張亦能使之立
若破國亡邑至聞疾風飛鳥之聲窮窮焉固無樂已
及大事已去獨其心怏怏奔走萬里若不釋然者嘻
亦晚矣天寶盛時歌者李龜年恩遇無比禄山亂龜
年流落江南毎歌數闋四座莫不歎息泣下又況天

地黯然山河頓異使夫人者尚在庸有不以泣龜年
者泣之乎予謂琴操多出於憂愁窮苦之人而有所
守者翺之於詞適契焉故録之若曰南風不競則自
古見之矣尚何言哉尚何言哉金華吳萊跋













　　晞髪遺集補


　　欽定四庫全書

　　天地間集

　　宋　謝翺　撰

　　寄江南故人　　　　　　則堂家鉉翁

　　曽向錢塘住聞鵑憶蜀鄉不知今夕夢到蜀到錢塘

　　南華山　　　　　　　　文山文天祥

　　北行近千里迴復迷西東行行望南華忽忽如夢中佛
化知幾塵患乃與吾同有形終歸滅不滅惟真空笑看

曹溪水門前坐春風

　　逢有道者

　　誰知真患難悟此大光明雲散天仍在風休水自清功
名幾滅性忠孝太勞生此意如能㑹神仙亦可成

　　山中夜坐　　　　　　　本心文及翁

　　悠悠天地間草木獻竒怪投老一蒲團山中大自在

　　武夷山中　　　　　　　疊山謝枋得

　　十年無夢得還家獨立青峰野水涯天地寂寥山雨歇

幾生修得到梅花

　　溪橋晚興　　　　　　　　南谷鄭協

　　寂寞亭基野渡邊春流平岸草芊芊一川晚照人間立
滿袖楊花聽杜鵑

　　錢塘晚望

　　錢塘江上夜潮過秋静寒烟白露多吳越青山明月裏
舟人齊唱異鄉歌

　　月夜溪莊訪舊　　　　　　歸田柴望


　　山山明月露何處認梅花石色冷疑水溪流白是沙清
吟幽客夢華髪故人家相見即歸去已應河漢斜

　　觀水　　　　　　　　　古為徐直方

　　滄江無盡水夜夜隨潮去若復作潮来滄江止不住

　　秋夜泛舟　　　　　　　横舟何新之

　　飛星曳寒影野水淡碧空人生定何物扁舟空影中何
年有宇宙生此木末風有力不向上難到蓬萊宫空攀
棲鶻巢搔首如飛蓬俯仰慨今昔此懐安可窮


　　歸去詞　　　　　　　　石髓王仲素

　　種松雨濯髪折筍春墮指長嘯歸去来滄江一天水

　　玩月有感　　　　　　　　草堂謝鑰

　　入夜茶甌苦上眉眼花推落石牀棊舉頭却恨天邊月
顛倒山河作樹枝

　　退宫人　　　　　　　　　雲西陸壑

　　破箧猶存舊賜香輕將魂夢到昭陽只知鏡裏春難住
誰道人間夜更長父母家貧容不得君王恩重死難㤀

東風二月垂楊栁猶解飛花入禁牆

　　散策　　　　　　　　　菊屋何天定

　　孤坐忽不樂出門聊散行溪喧亂人語樹偃礙農耕雨
徑莓苔積陽坡草木明道逢九十老相對話承平

　　西窗　　　　　　　　　埜處王曼之

　　西窗枕寒池池邊老松樹渇猿下偷泉見影忽驚去

　　春日郊行

　　出門逢栁色忽過埜橋西坐石看潮長隔花聞鳥啼地

隨芳草盡樹與夕陽齊不是桃源路行人亦自迷

　　年年　　　　　　　　　　觀山范協

　　年年如燕一還家又訪幽居過水涯風雨滿城春欲暮
山中猶有碧桃花

　　訪隠者不遇　　　　　　東窗吳子文

　　道人入山訪道人山深俗朴雞犬馴道人不見道人去
&KR2513;毶草木無邊春

　　采菊　　　　　　　　　竹坡韓(闕)


　　擷我百結衣為君采東籬半日不盈掬明朝還滿枝悠
然何處是千古正如斯

　　曉起　　　　　　　　　曉山林景怡

　　天雞弄喔咿殘星在斜漢整衣出幽扉山城漏初斷微
微水風生冉冉田露散此時遊葛天淡然空百羨海色
上寒梢漸失梅花面

　　宋學士景濓著謝先生傳云天地間集二卷此蓋未
完書也好古之士必有藏是詩者陸師道識


















　　天地間集


　　欽定四庫全書

　　西臺慟哭記註

　　宋　謝翶　撰

　　(西臺慟哭記者粤謝翺之所作也宋丞相文信公值國亡數起兵南服翺布衣也倜儻有大志㑹丞相開
府時杖䇿軍門署以為諮議叅軍後丞相死翺慟知巳之不復故登斯臺以竹如意擊石作楚歌招其魂
若其慟西臺則慟乎丞相也慟丞相則慟乎宋之三百年也西臺者子陵之西臺也始翺哭於夫差之臺
勾踐之國又於此升臺而哭者亦登峴踐華之意)

　　始故人唐宰相魯公開府南服予以布衣從戎明年别

公漳水湄(按文公丙子七月開督於南劍時德祐二年也公時年二十八明年正月文公引兵趨漳
州謀入衛道阻不通三月入梅州五月兵出梅嶺其别者是年也按稱唐魯公而不姓者猶韓愈稱董晉為隴
西公之類)後明年公以事過張睢陽及顔杲卿所嘗往來處
悲歌慷慨卒不負其言而從之遊今其詩具在可考也
(按戊寅十月文公引兵至潮陽十一月兵潰被執遂北徙留燕至至元壬午賜死時年四十七謂其悲歌慷慨
卒不負其言而從之遊者蓋指其題詩張睢陽廟也)予恨死無以藉手見公而獨
記别時語每一動念即於夢中尋之或山水池榭雲嵐
草木與所别處及其時適相類則徘徊顧盻悲不敢泣

又後三年過姑蘇姑蘇公初開府舊治也望夫差之臺
而始哭公焉(按乙亥文公募兵於贛州後守呉門除江浙制置使知平江府公過姑蘇而哭也在
乙酉之嵗時年三十七乃落魄呉楚間始有屈平逺遊之志而其志誠可哀巳又按公祭文云章貢之别言猶
在耳水寒天空老淚如霰其間以記别時語而不忘可知巳夫差臺在州治之西)又後四年而
哭之於越臺(此丙戍年也按行述謂公是年過勾越行禹窆間北鄉而泣焉時有冬青樹引别唐
珏玉潛云)又後五年及今而哭於子陵之臺(按乙丑年公從先君錀登臺時
年始十七後丁亥公復過而哭焉謂今者在庚寅之冬時年四十二矣公之所以必記其年者蓋不忘其先後
本未之事焉)先是一日與友人甲乙若丙約越宿而集午雨

未止買榜江涘登岸謁子陵祠憩祠旁僧舍毁垣枯甃
如入墟墓還與榜人治祭具須臾雨止登西臺設主於
荒亭隅再拜跪伏祝畢號而慟者三復再拜起(按友人甲乙若
丙者意為呉思齊馮桂芳翁衡也今雖不知其然惟三人同登時詩可考見也三人者皆知公之心故與之俱
而比其名者隠之之辭號慟者三蓋節之以禮也)又念予弱冠時往來必謁拜
祠下其始至也侍先君焉今予且老江山人物睠焉若
失復東望泣拜不已有雲從西南來渰浥浡鬱氣薄林
木若相助以悲者(江山人物睠焉若失云者其乃痛宗社之隕絶乎謂昔從先君及有雲西

南來云者其乃念家邑喪亡而思親之不可見乎)乃以竹如意擊石作楚歌招
之曰魂朝往兮何極莫歸來兮關水黒化為朱鳥兮有
咮焉食歌闋竹石俱碎(古之人有遭讒迸逐者或閔其魂魄離散而不復還故為辭哀
之其人未嘗死也杜甫剪紙招我魂正此類也然文公既死而公以歌招之者其有得於古道焉蓋公雖哀而
不過乎傷而傷之在彼是皆至情惻怛得情性之正非若婦人慟而巳按朱鳥南方宿也咮鳥首也春秋傳古
之火正或食於咮故咮謂之鶉火而火正配食於火星者以其於火有功故也蓋宋以火德王而繫於南化云
者以其雖化而化必於南文公有功於宋猶星有功於火也亦以朱鳥配於宋焉其友方鳯過公墓有詩懷之
朱鳥食何向正謂此也歌闋竹石俱碎蓋哀之深而不自知也)於是相向感唶復登東

臺撫蒼石還憩於榜中榜人始驚予哭(相向者與客相向而悲也唶嘆
聲其或有感而嘆也東臺去西臺若干歩云)云適有邏舟之過也盍移諸遂
移榜中流舉酒相屬各為詩以寄所思薄暮雪作風凜
不可留登岸宿乙家夜復賦詩懷古(邏舟者巡舟也移榜中流舉酒相屬
為詩以寄所思者蓋哭始後而悲之未忘也亦情性之正而不為事物所移所感之心始終如一不少變而愈
深此君子之心忠厚之至也至於雪作風凜雖不可留又且登岸宿乙家復賦詩懷古其於登臺之心則一而
巳斯可見公不忘之意也哉)明日益風雪别甲於江予與丙獨歸行
三十里又越宿乃至其後甲以書及别時來言是日風

帆怒駛逾久而後濟既濟疑有神陰相以著兹遊之偉
予曰嗚呼阮步兵死空山無哭聲且千年矣若神之助
固不可知然兹遊亦良偉其為文詞因以達意亦誠可
悲巳(明日者登臺之明日也别甲者别思齊於江也與丙獨歸者與桂芳而歸又明日至其居也甲後書
來謂風帆怒駛蓋甲與公同氣其所見者響應若是非真有神之助也蓋公之至情達乎中正而若有見焉其
焄蒿悽愴之著也如此按嘆息謂阮步兵者此特援比其哭之一辭若公者又非其比矣)予嘗欲倣
太史公著季漢月表如秦楚之際今人不有知予心後
之人必有知予者於此宜得書故紀之以附季漢事後

時先君登臺後二十六年也先君諱某字某登臺之嵗
在乙丑云(按公行述謂多所著書如季漢月表皆採獨行倣秦楚之際予未得而盡見也登臺後二
十六年者在庚寅之冬其後六年公卒於杭思齊方鳳竟往杭買舟載棺至釣臺而葬焉其後㑹稽楊先生維
楨為文以哀之而刻之墓上仍題其墓曰粤謝翶墓蓋從其初志焉予謹按文公死年四十有七今公之死也
如之嗚呼惜哉)

　　箕子痛殷亡過故墟而欲泣焉以為近於婦人乃作
麥秀之詩以歌咏之歌咏者憂宗社之音也今翶之
痛哭西臺也又豈異於箕子與且翺在勝國時無禄

位之寄及運窮物改而能慟夫知巳以及於國跡之
異於箕子也然則居箕子之位者乃反不見其歌而
亦不見其慟也其本心宜何如哉百世之下秉貞尚
義以能發乎中心之憤憤者非翺其誰與予後翶之
生於是忘其愚陋本諸遺意以詳釋其記使後世知
有箕子之歌於前而有翶之慟乎後也雖然若翺果
未可喻於箕子也吾獨惜翺之時有箕子之位者而
無翶之慟也後之秉史筆者尚庸考於斯清河張丁

識

　　子陵臺荒寒壓江水過者恒覽古賦詩未聞於此野
哭者而翺也於此野哭蓋不獨異於今之人也鳯讀
其所為文詞竊以不及與於斯哭為恨或者他日得
攜手相與大笑胡盧絶倒於斯臺之上由百世之下
觀之詎謂哭者之非笑笑者之非哭也東陽方鳯

　　昔楚屈原傷其君之旣死憂其國之危亡而離騷諸
篇作焉然説者往往失其㫖趣於是乎原之志鬱而

不得伸矣至朱夫子集註之出而後其義皎然大明
故朱子自謂死者可作足以知千載之下有知我者
焉蓋不誣也今觀粤人謝臯羽父所為登西臺慟哭
記蓋亦慟斯人之云亡閔亳社之旣屋義激於中而
情見乎詞亦庶幾屈原之志哉然其文多隠語不有
好古急義之士殆莫能羽翼發揮以暴白其事於來
世也而浦陽張丁迺獨能為之分章析句次其日月
定其名氏必求當時之事以實之忠厚哉古人之用

心也抑又觀臯羽父之辭有曰今人不有知予心後
人必有知予者請以朱子之自謂者而頌丁固将可
以少慰臯羽父於地下乎金華許元文丞相忠義明
世多為之記載禮部侍郎鄧公光薦作續宋書最為
詳備文公之将校名姓往往在焉然不及於賔客故
謝臯羽先生㡬失其傳賴其遺文多傳於學者而西
臺慟哭記則有張丁為之注釋考訂精密儒林稱之
然記云過張睢陽所嘗往来處此蓋題信之永豐張

睢陽廟非嘗所往来處也素之曽大父汝南郡公為
吉州司理參軍公適家居知遇尤厚尺牘尚存讀此
記為之太息久之婺為文獻之邦比諸老淪謝丁之
博雅誠可嘉已前史官臨川危素識

　　常人之情久則渝渝則忘故忠臣義士慷慨奮激於
一時者易久而不變者難文丞相拘囚燕獄百計降
之不得死之時距宋亡已四年謝臯羽西臺之哭距
文丞相之死又十二年此豈常情之所可論哉張孟

兼為臯羽注釋能羽翼夫忠義者是亦忠義之流也
豫章掲法識

　　宋三百年以道為國三百年後士之死社稷者相望
而丞相文山先生之死嗚呼烈哉死宋死於道也當
時士之受知於先生者不一人而謝臯羽獨不忘臯
羽之不忘文山由文山知臯羽者厚文山之知臯羽
臯羽之不忘文山皆道也後之讀西臺慟哭記者将
有感於斯夫清河張丁學古道者也臯羽之死久矣

而丁獨景慕之表章之咏歌之君子曰文山之英風
盛烈與日月争光於天地間固不待於記不記然不
記則臯羽之義不白而丁之服膺臯羽者不著然則
丁者其太史公所謂附青雲者非耶臨海陳基書

　　謝公以布衣從文丞相起兵閩中其事不見宋史而
任士林蓋嘗為方鳳書之是時元始有天下言者尤
多諱辭翺既慟西臺尋卜地於臺之南岸睦人許之
作許劒録及翺死錢唐嘗語其妻劉曰我死必以骨

歸方鳳葬我許劒之地鳳與吳思齊遂如其言而葬
焉三人者予嘗合而為傳髙風餘韻至今令人慕之
丁固方先生里子也宜於潛徳有以發其幽光觀翺
此記雖羈孤山水間未嘗不慷慨自偉以是知天下
之可悲者有所在矣彼不自悲而人亦莫悲之何哉
洪武二年夏六月既望金華胡翰敬題

　　文信公忠義之盛近世罕比其英聲烈節雖使亘萬
世不朽可也謝翺先生公門下士也國既亡而公亦

死傷悼激烈之情每託於文辭以自見於是西臺慟
哭記作焉太史公曰砥行立名者非附青雲之士惡
能施於後世豈先生之謂乎吾友張君丁雅好古道
取先生所為記訂其嵗月演其㫖意而使之傳其用
心甚厚又豈太史公所謂附驥尾而行益顯者耶嗚
呼是其可傳也已烏傷王禕謹跋

　　宋丞相廬陵文信公當徳祐乙亥開閫鄉郡興師勤
王一時賔客将校號稱多士魯先曽大父監簿府君

實與焉嘗著幕府録記其姓名爵里甚悉魯幼時先
人每為歴指其人而道其終始大概魯至今識之後
從先友杜徵君又聞其道公客謝翺先生行事心尤
奇之獨竊怪録中乃遺其姓名及觀翺所著登西臺
慟哭記然後知翺以次年丙子秋始從公閩閫則是
時大父已從樞密家公辟遂去而歸隠矣蓋與翺已
不相接宜翺之姓名不著録中也公以元至元壬午
仗節燕市後二年甲申其弟文恵公守臨江首訪先

大父玉笥隠居適公客何時先生亦自臨川来㑹遂
相與入紫霄巖登九仙臺賦凌雲之篇悲歌慷慨聞
者悽愴山中人至今傳之讀翺西臺之招蓋先後而
同音者也於乎悕矣翺文奥古此記尤類廋辭隠語
浦江張君孟兼為之考嵗月徵事實使讀者瞭然張
君之用心其賢矣乎然則讀斯記者其亦有所感發
矣夫洪武辛亥暮春之初臨川曽魯題於冰㕔

　　羽睪翁之記至欲放太史公著季漢月表如秦楚之

際蓋太史公之著月表也以月為紀記事之所起而
不書元年所以明天下之無統也夫秦之既壊楚之
方興天下擾攘運數迫促不可以年紀此月表之所
由著也羽睪之為豈不忠乎國亡矣天下不復宗矣
而翁獨以其無統也尚肯其為朝周者乎且記之作
猶諱避於辭豈有俟於後之知也烏乎翁之為固不
望於後知則辭之諱避又安得不藉於人而始明乎
愚讀張丁之疏而益有感河東李著


　　予家有先子手抄謝臯羽詩文一編予自年十五六
時輒喜讀之如西臺慟哭記至今猶能成誦然非胸
中磊磈有悲歌慷慨之意者未必知好之今張君乃
為之章分句析而疏其義則其深知篤好抑有甚於
予者矣予所蔵本首篇稱丞相信公不稱故人唐宰
相魯公篇中又無榜人始驚予哭以下至移榜中流
數語餘亦有數十字不同似為善本恨不得見張君
相與考其異同而定其句讀也淛源徐贅民


　　宋丞相文公死國之十二年其客謝臯羽父率同志
三人為位哭諸子陵之臺作楚歌以招之後復紀其
事名曰西臺慟哭記以俟夫知其心者浦陽張丁述
以示予予得肅觀焉曰嗟乎忠義之在人心猶元氣
流行於四時初不以古今而有間也臯羽父嘗望姑
蘇過越臺而哭公矣而必登斯焉以哭而記者其以
東都節義之盛始於子陵而宋三百年養士之報終
於文公也子陵之於故人不以貧賤而易其守臯羽

之於知己又豈以存亡而異其心哉君臣朋友出處
死生之際必如是而後為無愧也其義㣲矣今去之
百有餘年忠憤抑鬱之氣尚勃勃於言意之表則當
時之雲物助哀江流有聲理或然也嗚呼臯羽父其
亦悲歌之士歟丁也從而表章之殆所謂後之知予
者矣然則臯羽固無負於文公而丁又有功於臯羽
也耶贑上鎦丞直書

　　予嘗聞之禮經曰朋友之墓有宿草而不哭焉今觀

謝臯羽之哭文信公於西臺也殆不可以斯律求矣
臯羽始㕘文信公軍事其志將以有為也未幾國亡
而公竟以節死故臯羽之哭哭宋祚之不救也哭公
與已志之不得伸也夫哭宋祚之不救哭公與己志
之不得伸則雖終臯羽之身不能無哭矣又惡訃其
墓之有宿草與否耶若曰臯羽徒慟公之死而哭之
豈知臯羽者哉浦陽張君孟兼出西臺慟哭記示予
故書臯羽哭之之心以歸之永嘉鄭思先


　　登西臺慟哭記粤謝先生翺之所著也先生故丞相
文公之客記為丞相作也先生沒将百年矣是文雖
在而鮮有知者浦陽張丁一旦表章而出之且復訂
其嵗月覈其事實條分而章析焉予聞天下有大戒
無所逃於天地之間者義也丞相盡君臣之義於艱
危之時先生盡朋友之義於死生之際君臣朋友之
義一而巳矣當先生作斯記時已逆知後世之必有
知其心者百年之後而張君為之發揮豈非天理民

彞不可泯滅而義之在人心者千載而一日乎翺也
昔日慟哭於西臺今也吾知其含笑於地下矣蘭江
吳沈

　　晉處士陶潛疾劉裕之簒遂作飲酒詩以自宣其悒
鬱之氣然皆廋辭隠語人莫能測後百年獨韓子蒼
疏而註之俾讀者皆得知潛之用心亦忠厚哉吁㣲
子蒼誰知潛心者後潛數百年下若有謝先生翺者
痛宗社之屋悼文公之忠登臺而慟哭遂為之記其

辭類潛時人亦莫能識後翺數十年有若張丁疏而
釋之使先生之事不泯㣲丁則誰與歸吁張亦子蒼
之流歟衛人髙延

　　當宋之亡丞相文公舉兵閩粤起而從之者多一時
名士粤人謝翺時在軍府為諮事參軍後軍敗公就
俘執留燕京九年卒不屈以死翺感憤亡聊恒往来
吳中遇幽閴孤絶之所輒設位慟哭以泄其悲思翺
真奇男子也而公之忠義足以結人心激士氣槩可

想見然則宋祚之不復豈非天乎豈非天乎西臺慟
哭記翺所著也文極髙古而言多廋隠浦陽張丁為
之疏釋将以傳於學者今世之士弄筆墨為藻繪之
文日不暇給而丁獨用心於此噫殆亦有志者哉臨
江鎦永之識

　　漢丞相諸葛武侯卒蜀人巷祭野哭當時不能禁宋
丞相文公欲為武侯事而不可得卒不屈其志以死
江南人哀之有甚於蜀人哀武侯者三山謝翺臯羽

其起兵時諮事參軍也望夫差墓過越臺登子陵臺
觸物悲慟不能自已固宜然既自號晞髮宋纍又作
為歌詩慷慨懐古且匿名記其事以自偉豫求葬地
於子陵臺側将自附於梁伯鸞類若有意於警發憒
憒者張孟兼恐其事湮沒取其文稍釋廋隠而傳之
蓋有見於此雖然先正有言觀大節必於平日新安
病士敬題

　　嘗謂以忠義名世者人雖云亡後之君子仰之企之

不翅猶日星之麗天蓋以扶植彞倫有繫於風教焉
文信公為宋社而死忠也晞髮翁為信公而慟義也
忠於革命義於知己死為君慟為友忠義兩盡彞倫
攸著宜乎諸公歆豔賛咏之不已也張孟兼氏裝演
成巻既章分句析詳釋其記且復題識於左方亦莫
非由忠義而發是則懐賢尚哲秉彞好徳之心從可
知已豈不為世勸哉浦易鄭濤

　　予讀曽大父墓誌有曰閩人謝翺奇士也嘗與處士雪

夜放舟登子陵西臺擊石作楚歌聲振林谷意悲憤
人莫識也新安汪九成書其碑隂謂人莫識讀者誠
莫識徵諸故老始得其詳謝字臯羽宋文丞相客文
公死於義胥與招魂望祭感慨悲歌亡國遺民空山
共涕意有在也今以是而觀之則所謂登臺若甲若
乙若丙者疑非予處士乎兹亦不必詳矣獨恨夫為
處士子孫者不能追先代之志而浦昜張孟兼氏乃
能留心考古於西臺慟哭記章分句析大義明白使

謝之心昭如日月可謂善於發揮古人之遺意者歟
今人不知予後人必有知予嗚呼君臣朋友之義有
關於世教不淺百世之下孰不聞其風而興起謝之
心其亦深有望於此矣惜乎予不能親見孟兼而講
先生之舊也東睦馮城

　　宋相文信公日不能國矣公起兵閩中尚多應者黽
勉赴難踣而復奮所謂親疾雖不療子不容不進之
劑也時江東謝先生枋得亦起勤王兵久之無功三

山謝先生翺以布衣參信公軍公甚禮之洎公北上
以死翺於蘇臺越臺嚴臺九年凡三哭之蓋深悲南
風之不競而思自附於節義之士也後謝江東被徵
不食死翺亦悲憤亡聊以終吁亦偉矣公不負國翺
豈忍負知已哉向使或徵而激之則將如江東之為
矣予聞江東好論申包胥魯仲連事言輒憤若身履
翺之三哭得非有感於昔人成敗之故哉九京不作
誦其慟哭記冬青樹引等篇令人毛髮森豎張君又

從而訓釋其實翺之義益白矣他日二謝伯仲以稱
尚有徵於君言也夫博陵林光弼敬識

　　嗚呼古所為忠臣義士者豈以國之興廢人之存亡
而異其心哉觀謝翺西臺慟哭記可知已翺嘗客於
宋丞相文信公之門公署為諮事參軍宋亡七年而
公死之公死九年而翺凡三哭之公於宋為忠臣翺
於公為義士公之心不以宋亡而異翺之心亦不以
公死而異忠臣義士之所為固如此也雖然古之哭

者多矣若趙壹之哭哭馬陟也阮籍之哭哭窮途也
唐衢之哭亦不過自悲其身世而已皆在所不必論
獨申包胥秦庭之哭所以存楚於既亡也賈誼之所
謂可慟哭者將以銷漢七國之亂於未形也至今讀
左丘明春秋傳及班孟堅漢書者未甞不稱包胥之
忠而服誼之先見噫翺之心豈異于二子者哉向使
景定咸淳之際國無憸人翺豈不能效誼陳可慟之
策以救宋於未亾四鄰之國有如秦之彊者翺又豈

不能效包胥之哭以興宋於既滅惜乎天命已去翺
無所施而徒為無益之慟於銅駞荆棘之餘此有識
之士所以不能不悲也吾甞讀公傳公客如杜滸等
皆牽聫得書而翺獨不與焉惜哉括王騎識

　　宋有天下三百年人主之馭下率以禮義故亷恥之
風不㤀迨其衰也臣子之慕義者一何多耶文公之
盛蹟著在當世固不待贅一辭至其門人故吏亦往
往為之守志不移放浪山水間悲歌慷慨嗚呼宋之

得人何其盛哉金華葉囝

　　臯羽此記讀者皆稱其感知已之遇而多文公之得
士然記作於至元中辭旨隠約時巳不能盡曉況傳
之愈久乎予友張丁乃釋之如燭照數計秋毫無遺
所以圖其不泯者至矣噫張之存心抑何厚歟吳郡
吳植(字子立嚴州人以處士徴授藤州知州)

　　古文一首粤人謝翺記哭文丞相之作今國學録張
丁考記中地方人名嵗月為之註嗚呼古稱畸人劒

客策士竒才若翺者似之矣蓋義而有侠氣者歟

　　此等人閔已志之欲伸甘殺身而不悔顧生世之不
偶獨抑鬱而無誰與語故甞青春白日潛行曲江西
遊咸陽縱觀秦皇帝宫闕時之人焉得而知之也哉
嗚呼使天下人皆不負丞相如翶者時事未可知也
嗚呼翺沒後又幾年天生我皇起自江淮提三尺劒
用天下智謀勇力抵大梁掃故宮電行幽冀隳其九
廟幕南逃遁穹廬滅跡珍寶圖籍輦歸中土廓天地

之正氣洗日月之重昏雪諸夏之積憤讐(闕)　之見
辱翺不幸不生斯時其功名豈不可立致也歟余人
聞䝉古之臣楊總統者毁宋渡江以来諸陵有士人
以牛馬骨至彼易之負歸瘞藥逕寺冬青樹下惜不
得士人姓名豈不可與翺同傳也哉或曰士人㑹稽
唐珏也安人劉夏題

　　題謝臯羽西臺碑　　　　　安陽韓性

　　零陵斷石青如天七星下貫寒蛟泉神訶鬼䕶萬萬古

中有處士西臺篇臺前月色為君好斷港馳啼蕙花老
酪瓶羊炙試招魂一片丹心向晴昊邯鄲枕冷泰山秋
海樹不著人家愁晞髪陽阿向天籟鳯凰作使追靈脩
紫霧黄塵窺下土清都仙人半空語汶楸十九春鬼長
玉雞吐綬闈扶桑

　　西臺慟哭詩　　　　　　　義烏傅藻

　　一生忠義薄雲霄慟哭西臺賦楚騷今日凄涼江上路
何人重為薦溪毛


　　金華潘闕

　　謝公昔為蒼生起從事曽䝉相國知杖策轅門資畫諾
運籌幕府異能為漳江此日初云别大厦當年已不支
祇道開邊同所誓可憐鑄錯悔應遲血辭懷古悲歌處
白練如霜賜死時太史直書無以貶先生慟哭有餘思
同心肯學哥舒翰抗節能儕介子推呉越傷心非舊主
金湯觸目盡遺基百年驚見文章在一代仍嗟氣運衰
南土衣冠方寂寂中原禾黍重離離正人端士餘無幾

孝子忠臣更有誰遙睇西臺堪墮淚清風穆穆子陵祠

　　渤海髙啓

　　峨峨子陵臺其下大江奔何人此登髙慟哭白日昏哀
哉宋遺臣舊客丞相門丞相既死節有身恥空存北望
萬里天再拜奠酒尊隂雲暮飛来恍如載忠魂所哭豈
窮途中抱千古寃上悲宗周隕下念國士恩凄涼當世
事感慨平生言空山誰知哀惟有猴與猿豈不畏衆驚
聲發不忍吞人言天有耳此哭寧不聞願因長風還吹

此血淚痕往墮燕山隅一灑宿草根田疇去已逺兹道
不復論作歌悼往事庶使薄俗敦

　　豫章凃穎

　　炎精昔年淪海底天下兵戈猶未已南冠宰相獨羈囚
壯士悲歌咸義起謝翺臯父古遺直解種冬青向蘭沚
時從嚴瀨俯髙臺慟哭無言懐憤恥杲卿巡逺往来處
涕泪秋風别知己山川荏苒變星霜岐路蒼茫暗榛枳
誰憐宗廟盡禾黍鳯杳龍沈天萬里金鐘大鏞世所重

喬嶽泰山人仰止綱常千古在扶持忠義一誠那可比
燕雲回首生愁絶楚些招魂空徙倚乃知亳社屋竟成
三百餘年若流水當時南北莽空濶大運由来有興否
申甫云亡返嶽靈傅巖歸去騎箕尾丁君慷慨思前哲
珍重遺編襲緗綺羣賢鉅筆等長杠競以文章誇侈靡
嗟予拙朴才力薄髙揖清風酹芳醴烟雲浩渺江海空
徒使作詩傳信史

　　雲昜宣岊


　　朔風巻地氣冥冥山色江南失舊青弔古登臺惟慟哭
寒墟隕絶少微星

　　鄢郢丘墟社稷傾包胥晝夜哭秦庭當時自藉扶巔力
今日慿虚涕獨零

　　豫章掲槩

　　忠義夙所尚殺身良已悲溜滴可穿石此志寧有移死
者既與國哭者將為誰俛焉念疇昔五内斯如摧髙臺
曠茫茫浮雲莽西馳掩冉蔽寒日於以増所思疇言百

年後識者猶淚滋尚其作青鑑播以為聲詩

　　㑹稽唐肅

　　宫中六更初絶鼓藍田璽玉沈厓浦廬陵忠肝一斗血
去作燕然山下土桐川木落秋日頽有客歌上嚴光臺
石根敲斷竹如意萬里北魂来不来南風又涸灤河水
故老寥寥知者幾誰似睢陽季葉孫箋簡能禆兩朝史

　　洪武四年春二月九日題於㑹試之對讀所

　　右諸公跋語并詩俱見宋遺民録内劉基詩一首已

考正著見於前不録於此十一月十五日記
















　　西臺慟哭記註


　　欽定四庫全書

　　冬青樹引註

　　宋　謝翺　撰

　　(冬青樹引者宋文丞相軍門諮議參軍謝翺之所作也宋菆宫在㑹稽境内元楊總統欲利其金玉以宋
王氣在是矯詔發之當是時山隂唐珏見諸陵巳發迺策暮夜使人收貯遺骸骨𦵏蘭亭之山種冬青樹
為識翺珏之故人也至元丙戌入越甞登越臺慟哭丞相故時有斯作焉自古忠臣義士所見略同若唐
謝之為豈易所謂同聲相應者耶)

　　冬青樹山南陲九日靈禽居上枝(山南陲者山之南邊也九日者湯谷上有

扶木九日居上枝一日居下枝昔羿射日中其九日九烏皆墮惟一日焉靈禽者烏也烏者陽精也精為魂今
九日居上枝者魂升其上也日者君之象也)知君種年星在尾根到九泉䕶
龍髓(按至元丙子元兵入錢塘厥後楊總統易宋内為諸浮圖造白塔於興元寺徙置諸陵遺骨及天下
民籍户口其曰星在尾者嵗在寅也猶唐薛仁貴為吐渾所敗嘆嵗在庚午星在降婁之類以今所言其必有
不利于時者矣)恒星晝隕夜不見七度山南與鬼戰(恒星者常見之星隋
天文志恒星者在位人君之象也夜不見猶春秋傳日夜食之類七度未詳山南巳見上與鬼戰未詳)願
君此心無所移此樹終有開花時山南金粟見離離白
衣人拜樹下起靈禽啄粟枝上飛(金粟山名昔唐𤣥宗至睿宗之陵見金粟

山岡有龍蟠鳯翥之勢謂近臣曰吾千秋萬嵗後宜𦵏此今宋陵寢既獲安矣故援以比耳離離多貌言其陵
之多也白衣者衣以白衣也昔燕丹送荆軻易水上賓客知其事者皆白衣冠況其有君臣之義乎靈禽即烏
也杜甫拜蜀烏之魂者良有是乎)

　　予既注臯羽西臺慟哭記又以此詩讀者未易通其
詞㫖故為之疏以便參考而自質焉適文獻黄先生
之門人傅藻氏以書来謂聞之文獻者曰楊總統初
欲利&KR1238;宫之金玉故為妖言以惑主聽而發之越中
王脩竹一日出金帛與諸惡少衆皆驚怖而請曰平

日且不敢見今乃有賜不審欲何為雖死不敢避因
徐謂曰爾輩皆宋人也吾不忍陵寢之暴露已造石
函六刻紀年一字為號自思陵以下欲隨號收殯爾
衆皆諾遂夜往收貯遺骸骨而𦵏上種冬青樹為識
此歌之所為作也其説如此予以舊注頗有異同亦
既以書致鄙見於傅君矣故未即以舊聞非是而未
加改定姑録一通寄傅且書來言於此以問該洽者
庶幾予言或可再正而未晩也丙午正月十日張丁

識

　　浦陽張君孟兼取閩人謝翺為宋丞相文公所作
西臺慟哭記詳疏其文復取其至越中所作冬青
樹引并疏之於巻末且以窆宋遺骸事為唐珏及
王脩竹而疑其異同予謹按郡先生霽山林君當
宋亾時忠義耿耿有南山有嘉樹及商婦怨等詩
見所著集中甞與唐珏收宋遺骸於山隂種冬青
樹其上刻誌有丙之年子之月冬青花不可說之

句蓋先生乃王脩竹門客先生與珏所為王蓋與
知之矣夫謝翺在文公之門傳公者曽不及翺非
張君兹述殆泯滅不傳今書珏之事而霽山林君
不與焉豈非闕乎予因併識其事以釋君之疑且
以副君好古博雅之盛心云洪武五年二月十九
日孔希普識

　　冬青樹引重註

　　(余曽註謝臯羽西臺慟哭記以未得見張孟兼註為恨曹叔則出其註示之則頗疏誕余之註若未可驟

廢也其註冬青引亦然水閣雨餘因憶舊聞為之重註非欲以蓋前人也余與孟兼所遇之時不同孟兼
之去臯羽逺而余之去臯羽近臯羽之言余固易知也癸卯中夏藍水漁人識)

　　冬青樹山南陲(蘭亭山在越城之南天章寺即冬青所識之地張孟兼云遺瘞蘭亭山後種冬
青樹為識鄭元祐云林霽山得髙孝兩朝骨為兩函貯之歸𦵏于東嘉按霽山詩水到蘭亭轉嗚咽不知真帖
落誰家則已明言𦵏蘭亭矣元祐既載其詩乃不深惟其義何其粗也)九日靈禽居上枝
(冬青之上有鳥来巢以記異也知者唐玉潛詩遙遙翠蓋萬年枝上有鳯巢下龍穴其記事同也謂之鳯謂之
靈禽不敢以凡烏斥言之九日者臯羽過越臺而哭之之時也)知君種年星在尾(尾在析木
之次謂𦵏年是戊寅也發陵之年羅靈卿云戊寅十二月十二日孟兼亦同之而貝瓊穆陵行以為至元二十

一年周宻以為二十二年八月則是甲申乙酉也陶九成謂元下江南丙子至乙酉立國十載法制巳明安得
有此事雖辨其非乙酉然無確據何不以是詩為證也況臯羽作此在丙戌若是乙酉則相去不及一年其事
方新不如此為追憶之詞矣)根到九泉䕶龍髓(龍髓即六陵之骨也王脩竹造石函六刻
紀年一字為號髙孝兩陵則霽山所收餘四陵玉潛與諸人分任之章祖程曰餘骸棄草莽中霽山以草囊拾
取又聞理宗顱骨為北軍投湖水中購之漁者而得之盛以二函則是霽山所云雙匣猶傳竺國經者一匣為
諸陵棄骨一匣為理宗之顱與鄭元祐云兩函為髙孝兩朝骨者相背觀後穆陵之骼得自北平則祖程之說
為謬)恒星晝隕夜不見七度山南與鬼戰(此言收骨之艱難也恒星晝隕
言發陵在晝夜不見者諸人夜往覓骨不能即得七度鬼戰者凡經七夜或七歴險事也)願君此心

無所移此樹終有開花時(開花時猶鄭思肖望陳宜中從占城至也)山南金
粟見離離(蘭亭山後𦵏處又分名金粟堆以其地多桂也知者霽山詩有金粟堆前幾吠鴉可證九
日桂猶未謝故云見離離)白衣人拜樹下起靈禽啄粟枝上飛(此臯羽自
叙與玉潛同拜陵下之景拜起而靈禽飛也宋陵收骨事山隂王脩竹英孫所為而唐玉潛林霽山為之先後
蓋脩竹富而好禮客玉潛霽山皆在其門張孟兼所謂享諸少年造六石函皆脩竹事也鄭元祐所謂背竹蘿
為丐者章祖程所謂草囊采藥則玉潛霽山事也其後知玉潛者以其事實之玉潛知霽山者以其事實之霽
山因時忌諱故私記有異同耳若原其本末則脩竹在霽山玉潛之上其時同事且不止二人霽山集中有鄭
朴翁厓山志有政和人余則亮尚可考也)









　　冬青樹引註

