







　　欽定四庫全書

　　晞髪集巻九

　　宋　謝翺　撰

　　記上

　　遊僊華巖麓記

　　由月泉至僊華巖麓十五里至巖二十里盖余向所記
若芝掌擎空而立者故老相傳以為下有穴與鼎湖通
嘗秋夜聞水樂及擊石聲月髙風逺復不知堕在何處

將至二三里有山類藥壺倚巖側雲嵐草木相掩暎日
東影射其上逺望氤氲若丹光浮動疑是中别有一天
地也巖之麓曰鄭村者友人方君韶卿廬焉地馨芳草
蘭梅辛夷山礬俗呼山礬鄧花鄧與鄭音相近故以名
村環左右無他族皆依巖作屋互向背巖為黄帝少女
倄真之地垂四千年始民築祠其上以雨暘禱輒應有
欲移祠於麓以便民禱者一夕風雨大作飄盂爐幡幢
所欲移處瓦木石隨晦㝠雲霧飛空下跕跕有聲今祠

有茂陵旌額信不誣也祠之南二百歩皆古木襍藤棲
烟霏霞鶩風颯至皆五色紛散獨被髪如人立又有藤
結子若蓮房纍纍而下益蒼碧可愛行且倦憇古道觀
中夢青衣掖一老人至與余言海上方及𨗳引事甚悉
且曰穹壤間無愚瞢仙人凡知古今不為所縳翛然塵
外者皆得仙子欲以人世仙乎後二年日浴見我扶桑
東言訖乃寤有鳥自西南来緑衣紅距止藤上廻翔審
頋若欲有言於臆者方君謂余子其訊焉以記觀之老

道士年九十余言嘗扵海上見之今四百甲子矣盖么
鳳云是為記

　　自巖麓尋泉至三石洞記

　　至巖麓止十日散髪空翠行且唫頋謂方君得流泉&KR0008;
&KR0008;潄石齒吾二人以耳枕之以洗吾悲何如方君指田
間流泉故道皆達麓而來謂其源自藥壺山出山之愚
民辟田其背盡激之過顙以故枯為陸者不知其幾年
無有能復之者乃與余行二百歩至激泉處由激泉而

西百五十歩皆曲溝㫁石民橋其上有草類菖蒲而小
無脊一寸皆九節盖楚南謂之蓀又沿溝行九十歩亂
山如蹲厓傾石立洼者凸者跂者伏者仆且僵者散而
布者如羝之乳如鹿之奔如䑕之飛如鳥鵲之俯喙如
兎之自吐其子猿猴之垂藤而飲扵水也如鷄犬之&KR1851;
於鼎而仙也其變恠峭特余無以詰之山之僧作亭道
上泉出扵藥壺者赴焉同逰括吳子善韶卿之弟君實
子肖育皆掬泉扵泓潄且憇有泉鳴林薄間㫁續相應

類金奏闋而石聲間作又有縹緲盖近若浮雲飛絮㳺
空而下殆不可窮其狀聞唐有僧名而仙行者貞觀間
自南麓来結廬扵此寂然自言千七十嵗有奇盖出扵
周末也廬為寺又五百年因徃觀焉其碑記僧所説鉛
汞事乃效晚唐人詩獨不作秦漢以前語亦不可曉遂
由寺之西捫蘿而上得石洞巉爽嵦可坐數十人視巖
前樵牧路如線往来負且牽皆交擘不相忤又東行抵
相對巨巖趾得二洞其一温然如春可乆坐自外望之

若無有者其一空廻寥廓聞人語如投珠扵壺滴泉垂
草雜飛蝠續之蒼碧欲動石平潤可抵處十數各倚梯
拂蘚題詩其上逮暮猶沾沾忘歸窮泉源直抵藥壺頂
望兩山墻立石飛聳欲堕可為亭者一處磵中立石可
為橋接西巖者一處洞傍可為屋若園各一處盖居扵
此者日逰而不知余與二方吳君得之若行外國遇異
人出竒玩相飲宴皆世所未有故書以遺後之好逰者
俾有考且属韶卿居焉


　　月泉逰記

　　余少慕初平叱石事知婺有金華洞瀑泉之勝而未知
有月泉也月泉在浦江縣西北二里故老云其消長視
月之盈虧由朔至望投梯其間泉浸浸浮梯而上動盪
芹藻若江湖之浮舟擁苔扵岸視舊痕不减毫髪由望
至晦置竹井傍以常所落淺深為候随月之大小盡痕
竹上當其日之数旦而測之水之落痕與石約如竹之
畫視甃間滯萍蘚枯青相半殆頻水退人家日蒸氣濕

墻壁故在而浮槎㳺棹棲泊樹石隠隠可記余與友人
陳君某至適望後二日陳君指萍與草以為斯泉虧落
之騐盖冲漠眹兆間盈虗消息之理與山川呼吸往来
之氣相值而不爽也如此非必有神物主之如雜書恠
録所謂巨魚呑吐云也泉傍舊為堂祠朱吕二先生環
䦨楯甃上環詩亭上四頋烟雲竹樹復環泉石亭不敢
左其東北之山曰仙岩者逺望類芝草浮空而立若皆
有所待於斯泉而向焉者予方謀日遊其間與月約盈

虧泉約消長與山約無盈虧消長亘来今以老吾詩有
述仙岩之遺迹約余遊岩之麓者将龡鹿鳴之引以擬
笙鶴曰子欲窮山中之勝而憚以足赴目乎余欣然從
之故書泉之夲末以紀兹逰之始

　　粤某山蜂分日記

　　歐粤之南有某山焉跨羅浮挹九疑穴其竇而下空洞
横亘數千里與勾漏通山之陽其民至老死不知嵗厯
唯以甲子紀日由穴之隂而南雖甲子亦不書山衆夭

小鑿石竅繩䥫其上屋纍纍而下者若冡髙者若浮圖
戸養蜂分地蒔花編竹若䕶蔬菓擘杉桐巻之或取雜
木刳其中為蜂房纔百之一每數日蜂輒有分者置不
問聽其所止而休焉率以蜂之多寡為家之厚薄四時
旦暮&KR0662;候扵蜂故厯與甲子可無也盖衙而知早晚出
入而知寒暑四時之花卉不同而蜜亦異味是其候也
至於有事而㳙吉亦於蜂候焉濵是山之郡其人皆能
言之蜂之分也其日必吉人家無大小貿易偶及蜂分

則趣成之事未及辦則以待後之分日至於婚嫁已納
采而未迎興作已畢工而未落成皆候焉或父子兄弟
分業而居則候其日時而并用之隣里親戚置酒嬴老
相與賀數向之獲是而吉者例指以為盛事蜂移之家
若僕若隣無逺無近逓相報俾皆知是日之吉不敢隠
有販者至其地留一年書蜂分之日凡百有竒歸而詰厯
騐之皆黄道紫㣲天月徳活曜其星也其不分者非凶
星則常日也余聞之始而疑中而信乆而驚以愧不知

兹蜂之為何物也且其王生而有髭則為異舉族附之
不敢後則為忠遭物害而去有相失者不肯附他族必
徬徨噬囓自相枕籍以死則為貞出則紛然先後奔走
之不暇則為勤歸則翕然集若赴期㑹而聴號令則為
整食蜜之餘以遺取者不怨則為廉為房以自居則為
智有蠆以自衛則為勇脩是數徳而又能知天時以協
人事則夫貪賄無謀亂行離次棄君事讎反覆變詐以
取富貴利禄者身為蠆尾而不䘏雖其形則人也使其

居深山中與不知甲子之民将必㒹到五行以為民害
寧不為兹物之愧哉

　　山隂王氏鏡湖漁舍記

　　越城東南多隠者居唐迄今五百載賀監宅與𤣥真子
嘗往来處往往遺跡猶在髙標清氣彷彿烟靄中兹為
可尚也王氏别業在城南盖盡得其勝近又扵其傍蒔
竹萬箇加以幽花貞石離立叅﨑引水循亭為九曲前
置屋如刻舟面鏡湖扁之曰漁舍甞意坐及與客對禹

山雲氣冉冉堕几席稍東二百歩累土為坡室方丈曰
小&KR0801;州水環其外北望州治山蜿蜒淟鮮翔伏迤演盖
昔人以比蓬莱實與秦望天池相賔主而是洲適中焉
則兹名不為過負城田可數十頃春夏之交水彌望洲
小盖浮&KR0712;榜其側含嵐浴暉頃刻殊狀不知天壌之有
&KR0801;海也余甞一再造竹下良乆主人晉衣冠迎客子弟
儼侍立語乆益親俾余為文識其位置次第故他不遑
及或謂余公家世蓬莱下方權貴人趣治第勢熏灼殊

甚草木動相徳色獨吃吃不肯歆豔附麗及兹盖守前
之為盖有昔名人隠者之所難可書也已是為記

　　樂閒山房記(甲午秋)

　　余與吳君仲恭同年生而動息勞佚與凡所為事相值
無同者余喜泉石物外交逰耳聞足歴畏不即居之意
少不惬輒復去宜佚而得勞居里黨人情髙下勢緩急
張弛事後當成敗慮周於物而能自愛其所居為屋日
以爽塏靚深以休息其中宜勞而得佚近闢山為重屋

以眺逺又屋其後為楹十有八其位置區畫類隠者所
為括人吳善父名之曰樂閒山房夫天地間雲嵐木石
崇丘絶壑足以發竒潛老多人蹟所不到故畸人静者
得與世相忘而自樂其樂恒專已而不讓至貶食離累
垢衣蓬首獨甘心焉今君之為此不離乎家人父子之
間匊灑盥櫛之常温凊定省之候飲食滋味之養而幽
閒之適唫眺之美一踰足越限而兼有之可謂樂矣今
君年益老見益定雖不絶物不害為閒且樂心有外馳

雖閉戸坐不與人世接樂亦未至盖君已知之欲推其
究而言觧所以名者以余為文能識古字属為之記甲
午九月八日

　　小爐峰三瀑記

　　睦土瘠民之巖耕者發土石趾如刃㳺肯䋯如肋棄而
復食故凡樹石竒玩之隣扵耕者殆無完景間有得全
其天不毁以休息於此土皆民之所棄也其勝處的然
見於圖經者又為塵襟俗駕旦至而睨之毁畫贅疣以

醜其外樸斲竅鑿以死其内與兹土為仇又有甚於民
之所墾者余至新亭之紫溪得爐峰紫烟浮動旁無雜
植肎肋之地以為之累而又見遺於圖經不為人所知
故得巋然以存水南出經其趾雜苔藻不染他色友人
翁君世居其下因約余賦詩聞有龍門瀑布者相去復
不逺由溪之别澗行三五百步水皆西流余謂水於天
地間西行極少所產必珍禽恠石與有道者居焉故三
萬里遡風而西即其大者遂相與躡足蒼苔水石間有

岩穹嶐如門落深瀑數十丈下為潭浴石蒼碧類白虹
飲扵井而蛟龍搏之者既匊泉嚥且郤毛髪起竪由穹
窿捫蘿而上望雙流繞麓石益深翠日且晚各賦詩岸
幘乗月而歸約九日尋源至其頂如期携酒挿菊遡雙
流益東古藤青壁殆非人境㳂溝溪二百餘歩地稍峻
泥如沙欲流者數處仆且起亂石雲浮烟嵐薄林木片
片欲㫁足相趾而進不敢視稍間㫁前足已逺後者望
前者如乗雲空中遺影在地進至峽得一瀑自巖下為

三級流乳成池四頋巖壁木根翠色欲滴衆客青蓑白
帢浮盃乳上舉酒酬水遺殽核其中樵童牧竪觀以為
異復攀亂雲上稍南一石嶔嵌飛動瀑蜿蜒如舞白虹
而下涎沫轉棹余無以名其狀復緑厓至頂望乳池上
復二級流乳樷薄中草木皆芝术香盖峽中所望而未
見者明日復由前峽登前壁望上級垂蘿裹濕蘚下與
瀑属歸而定其處為三瀑識其可為亭者四曰放鶴在
瀑頂曰穹石在下瀑浴石旁曰可嚥在上乳池之下曰

弄月居亂雲之上可為橋者二跨中瀑曰玉峽居兩瀑
合流曰雙谼為圖遺同遊者謀之不欲竅鑿樸㫁贅疣
焉以累兹山始櫋蕙葺葯以備藏修種梅為本瀑旁為
泥丸散桃巖上下春秋臨流濯髪夏乗風長嘯頂上冬
看水柱如是以老吾年足矣橋與亭以某月經始先紀
其事與同㳺各賦六詩書扵後後二年亭成而刻之石


　　晞髪集巻九

