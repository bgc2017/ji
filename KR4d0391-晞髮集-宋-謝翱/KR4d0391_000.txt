







　　欽定四庫全書　　　　　集部四

　　晞髪集　　　　　　　　别集類三(宋)

　　提要

　　(臣)等謹案晞髪集十巻晞髪遺集二巻遺集
補一巻宋謝翺撰附天地間集一巻亦翺所
編西臺慟哭記註一巻冬青引註一巻則翺
所作而張丁為之詮釋者也翺字臯羽一字
臯父長溪人後徙浦城咸淳中試進士不第

文天祥開府延平署為咨議㕘軍天祥兵敗
避地浙東後以元貞元年卒於杭州事迹具
宋史夲傳南宋之末文體卑弱獨翺詩文桀
驁有竒氣而節概亦卓然可傳據方鳳作翺
行狀稱翺遺稿凡手抄詩六巻雜文五巻唐
補傳一巻南史賛一巻楚詞芳草圖譜一巻
宋鐃歌鼓吹曲騎吹曲各一巻陵州山水人
物古跡記一巻浦陽先民傳一巻東坡夜雨

句圖一巻其唐補傳以下如編入集中當共
二十八巻如别夲各行則詩文當止十一巻
然世無傳夲莫知其審明𢎞治間儲巏所刻
巳與鳳所記不合萬厯中有歙縣張氏重刋
夲益以降乩之作尤為穢雜此夲為平湖陸
大業以家藏抄夲刋行云尚從舊刻錄出巻
第巳亂大業以意釐定之校他夲差為完善
然亦非其舊也末附天地間集一巻皆翺所

録宋末故臣遺老之詩凡文天祥家鉉翁文
及翁謝枋得鄭協柴望徐直方何新之王仲
素謝鑰陸壡何天定王曼之范協吳子文韓
竹坡林熈十七人而詩僅二十首考宋濓作
翺傳稱天地間集五巻則此非完書意原夲
巳佚後人摭他書所云見天地間集者得此
二十首姑存其概耳又元張丁註西臺慟哭
記併諸家跋語為一巻又註冬青引及諸家

考訂唐珏林景熈事為一巻向來皆附刻集
夲今亦並録存之庶與集中諸作可以互相
考證焉乾隆四十六年十二月恭校上

　　總纂官(臣)紀昀(臣)陸錫熊(臣)孫士毅

　　總　校官(臣)陸　費　墀













