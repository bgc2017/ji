







　　欽定四庫全書

　　晞髮集巻三

　　宋　謝翺　撰

　　古體一

　　芳草怨

　　湘雲離離沉曉月䟽麻夏死白水發傳芭楚女辭帳中
夜逐霓旌南過越荆岑越嶠殊百草恨結柔絲香不老
紅杏搗鹽實斧創青子滿地枝如掃刺桐樹朽猩猩在

佩雜芳㽔𣪚秋海鄉來青鳳食花去瞻望靈均涕零雨

　　春江曲

　　妾身生長臨江邉㓜嫁酒家學數錢自從夫婿去為賈
别妾初下武昌船涔陽歸鴈不寄影嶲州書到巳三年
别時夢指水為誓惟有海鳬見妾淚愁抛錦字下中流
郤見海鳬淚如水

　　子夜吳歌

　　𤣥髪照秋水茱茰香未歇風吹夜合花露濕衣上月


　　烏栖曲擬張司業

　　吳宫草深四五月破楚門開鳥啼歇美人軍裝多在船
歸來把弓墮弓弦越羅如粟越王獻宫中養蠶不作線
轆轤出屋井水淺梔樹花萎子如繭烏栖烏啼宫燭秋
越女入宫吳女愁

　　廢居行

　　海濤翻空秋草短白蛇入窠㗖雀卵經年廢屋無居人
孕婦夜向船中産歸來多雨臼生魚穴蟲祝子滿戸樞

隣家置屋供官役買得沂王園令宅

　　古釵歎

　　刑徒鬼火去飄忽息婦堆前殯齊發白煙淚濕樵叟來
拾得慈獻陵中髪青長七尺光照地髪下宛轉金釵二
持歸熏沐置髙堂包裹恐為神所將妻兒朝拜復暮拜
冉冉臥病不得瘥省知天物厭凡庸夜送白龍潭水中
叩頭郤顧祈免死永入幽宫伴龍子

　　雙桐生空井


　　風飄白露井梧落葉上丸丸綴靈藥琴枝連理鳳鳴晨
轆轤雙轉銀缾索

　　飛來雙白鶴

　　飛來縹緲立在門噣銜竹花臆欲言雄雌來去眼如霧
客已彷彿知其人笙簫忽逺不知處知在雲牕與緑户

　　山中曲擬張司業

　　夕煙沉曙煙起野㸑濕茫茫空竿弄塵水栟櫚遥倚西
南雲生葉團團如車輪桑弓蓬矢半刀筆去者送盡無

來人捫蘿慟哭衫袖冷白首空回掃山影

　　逺逰篇寄府教景熙

　　朝逰扶桑根不折拂日枝莫食楚萍實掬海見虹霓黄
鵠别我影目盡漢水湄況復銜其子風露何當歸飄蕭
軟桂叢零落紫苔衣夢魂知爾處落羽在瑶池

　　峨眉老人别子歌

　　峩眉有老人奉命過嵩少天風吹西翼冉冉明夕照濕
塵紛墮天髪白更待報有子為異物不得入家廟慟哭

東南雲相望滄海嶠青鳥年年來寄書久不到

　　瓊花引

　　后土祠前車馬道天人種花無瑶草英雲蕊珠欲上天
夜半黄門催進表酒香浮春露泥泥二十四橋色如洗
隂風吹雪月墮地幾人不得揚州死孤貞抱一不再識
夜歸閬風曉無蹟蒼苔染根煙雨泣嵗久㳺魂化為碧

　　短歌行

　　秦淮沒日如沒鶻白波揺空溼弦月舟人倚櫂商聲發

洞庭脱木如脱髮寒蛩哀啼衆芳歇晨梳青林望吳越
吳歈越吟浪花舞秋槎溼劒歸無所愁生酒醒聞山雞
石鏡飛花汗如雨起招如意擊樹枝為君悲歌君淚垂

　　秋日擬塞上曲

　　落日燉煌北妖星太白西涼風吹沙磧帳下玉人啼吹
沙復吹草嘶馬未知道醉後聞塔鈴胡天忽如掃野駝
尋水向月行露下兒曹食秋棗

　　故園秋日曲四首


　　空園乆閉無人住城烏應入巢其樹食盡滿園綠荔枝
引雛飛去人始知

　　故園曲之二

　　茅茨竹外煙火青杉雞啁唽向田鳴家家紅鹽殷新杵
緑樹裹創子如雨

　　故園曲之三

　　龍蛇巳去荒窟宅翻藕人人下劍池岸池藕盡無浮葉
惟有青青榕樹枝


　　故園曲之四

　　粤王山下霧如雨吹入羅襟楚女啼身逐千艘落南去
惟有檣烏飛向西

　　咄咄復咄咄

　　咄咄復咄咄野風吹雲起草垡竹塵隂隂不見山雞飛
上樹海沒鶻人間舊事新白頭淮南小兒未識愁淮南
老翁呌無力瓦盆盛水㸔日食

　　桂花引


　　風生河漢吹鳴璫桂宫神斧伐逺揚西逰真人得竒曲
九門不鎻天雨霜人間青煙濕塵鞚藥臼嵯峨壓天夢

　　賦得建業水

　　建業水秋風動揚子魚龍夜落星斗南潮沒潮生蒼鶻
起他年冠蓋物具美風吹小船入城市潮去不來風日
死白浪黄塵烟霧裏中有長魚食鱣鮪解后食魚何處
是西上國門望武昌風雨徙魚來漢陽武昌魚勞聚寒
槮太白入月魚腦減武昌城頭鼔紞紞


　　賦得北府酒

　　北府酒吹濕宫城桞桞枝著地春垂垂秪管人間新别
離離情欲斷江水語女兒連臂歌白紵淮南神仙來酒
坊甲馬獵獵羽林郎百年風物烟塵蒼老兵對月猶舉
觴青帘淚濕女墻下曾識行軍舊司馬

　　楚女謡

　　楚山蕭蕭吹紺髪楚女採蓮歌夜發年年種菂遲城藕
水深㧞根絲在手懸房學繭秋雨多化為魂夢巢蜂窠

前花作實采已盡後花尚蘂船未過昨昔浮萍隨漲水
濕紫寒青裹蓮蘂

　　後瓊花引

　　揚州城門夜塞雪揚州城中哭明月堕枝濕雲故鬼語
西來隂風無健鶻神娥愬空衆芳歇一夕蒼苔變華髪
宫花窣簾塵掩襪玉華無因進吴越灕灕淮水山央央
誰其死者李與姜

　　邳州哭


　　邳州哭井水竭去年哭母瘴海熱今年此日來邳州母
死未禫子為囚邳州土濕淚長在化為蒼苔色不改雨
洗㳺魂歸瘴海

　　秋風海上曲

　　秋風吹水龍上天龍女抱珠海底眠水花生雲起如葑
神龍下宿藕絲孔巨鼇贔屭鼉鼔隨赤魚鱗鬛陳旍旂
海人見此失摻網歸對妻兒月下紡自言移家來磧中
十載秋風潮不上老夫一人語門前見此巳是開皇年


　　明河篇

　　牽牛夜入明河道淚滴相思作秋草婺女城頭玩明月
星君冡上無啼鳥天寒露淨沾衣巾明河倐化為白雲
雲飛蜿蜿秋在水石壓槎頭海烟起

　　射鳩行

　　少年操弩挾兩矢朝射青鳩莫射雉人言雊雉蛇所化
欲食躊躇筯不下街頭得錢爭買鳩網林抉藪無時休
老父勸兒食且止燕安有毒況珍美爾不見鳩食半夏

鳴爾屋爾母食鳩有藥毒

　　虞美人草詞

　　髑髏起語鴟呌嘯山精夜啼楚王廟渡淮風雨八千人
叱咤向天成白道身經百戰轉危亡狼籍悲歌出漢堡
夜帳天寒抱玉泣血變草青烟曉濕他年辟仇春草生
吴中草死無妾名自從為草生西楚得到吴中猶楚舞

　　劉寄奴草詞

　　榛中小草夏蔚薈葉如牡艾花如毳少年防塞得命生

出鏃肉中無粟起向來神姦見白晝溼竹烟青聞杵臼
英雄奮臂徵此時唾落虛空𣪚林藪漢家白蛇入本紀
況是天王舊支子豈知苖裔在民伍蛇鬼猶呼帝小字

　　雨中怨

　　妾在江南家楚東憶君月落雨聲空夜來入夢君無語
落月同㸔雨不同

　　白紵歌

　　江頭蓬㳫走吴女浣水為花朝浣紵晝隨晴網曬日中

夜覆井欄飄白露織成素雪裁稱身夫為吳王戍柏舉
田家嵗績供布縷獨夜詎如妾愁苦

　　陌上桑

　　旭日曈曚颺拂羽落葚空條生曉霧人生顔色逐春妍
夏葉餵蠶少絲縷蘭膏照繭未登簇露濕頭梳惟水沐
郤憐隣女學錬真藥爐七過煑桑薪縱逢蕭史上天去
甕盆生苔愁殺人

　　折楊桞


　　月時折桞江頭别春去來㸔柳上月翠翎小鳥巢短枝
巢老重重編敗髮人生貧賤多别離巢中髮宻妾髮稀
人生富貴能幾時年年桞色青緑垂














　　晞髮集巻三

