仰節堂集卷十三
明曹于汴撰
五言律詩
會胡慕東掌科於泓芝驛
匹馬綿山道相逢似夢柯光儀昔若此世事今如何不
盡班荆意聊占補衮歌郵亭倘予憶今夜宿烟坡
清明
歲歲清明日家家哭壟頭昔人一旦去存者千年憂野
闇浮雲色田分澗水流九原如可作應更為予謀
與北溪表弟
十載還鄉曲青山竹樹饒旦評新得客花老舊分條未
許嗔濃麗剛成慣寂寥珪璋張仲弟酬對肯連宵
夀陳丈五十
今是知天日天心果若何麒麟雲裏下貔虎座中多珮
解青萍諾杯殘白雪歌燈前窺俠骨好去靖戎倭
訪劉友不遇和其除夕韻
歲歲除將去乃成千萬年渾淪不歲改機竅幾人研世
謂迎春後情殊守夜前子寅丑異建况味豈應遷
和米山人除夕詩
最是隂陽巧更翻作歲華癡心剛被弄皺面為相加旅
旅思鄉夢城城檢歷家林園猶濯濯誰看此中花
夢遊河津遇蘇石水醒識其状(甲辰四月十七)
夢裏逢知友憐予髭白生草茵相枕藉村釀若生平惜
去馬鞍解傷時襟淚横龍門岡阜上乍醒使人驚
乙巳七月再遊西園二首
四野青猶昨重來病若加報君空諫草為母惜年華皓
月邀臨榻紅塵懶過家休休還自適到處足烟霞
其二
遭逢亦已足胡不笑顔酡傑士時連袂逸情入放歌三
生由命鑄四壁奈吾何強起加餐飯萱堂雙鬢皤
劉定余先生園亭植杏以肖杏壇招飲花前貺詩
扇賦謝四首
何處園無杏何園杏不花一時成聖蹟千古艷竒葩爛
漫尼山宅芬芳制府家行行來西郭如涉泗洙涯
其二
八九東蒙士傳燈祗一仁有懷窺孔室著意認王春生
趣年年盛天心的的真此時無一酌那不負東君
其三
誰把春容鑄紅糚向曉開爾憐寧待語吾與勿須猜解
佐犧罇興知經羯鼓催朱欄厪愛護不遣雨風摧
其四
宴罷七人起籃輿徧插枝頓令鹺海塢恍步上林時一
色色無間衆香香更竒願憑風九萬布散滿天涯
七言律詩
和馮少墟先生勉學詩
尋春莫待賞春時春色何緣過綠枝世路由來曾未險
人情祗是自生癡合天為我方成我順帝不知乃是知
大道見前憑認取相將良友叩明師
平藩太宇宗侯遺詩步韻以謝二首
百丈鯨鯢未戢鱗家家鼾睡大河濱關心獨有天潢客
借箸能廽沙磧春四野燐交遼海卒千年淚落楚江臣
孝陵王氣忻如昨且向月明理釣綸
風動雲流鎮日閒非非寄向蠧魚間從無奇字煩揮麈
覓得玄珠欲破顔臘盡便知冰是水巖居莫愛畫中山
汾隂高士多精語何日青牛曉度關
懷淮隂士民二首
士庶雍雍佐郡時七年一調不嫌遲瘝官難補惟心折
落日相催盡淚垂萬萬千千遮道左三三兩兩别京師
於今赤子天涯外目斷長淮無限思
兩考一官疾似梭成功為問竟如何從教去後心猶赤
賸枉今番鬢已皤未報主知顔汗赧難瞞我處淚滂沱
攝行大治何人也到此令人感慨多
步韻報盧茂才橋梓併致諸友二首
斷梗飄飄倚日邊每逢貂使夜為年空勞青眼窺親舍
幾向紅塵覓性天到底袖藏辭綬草也知囊乏買山錢
丹心一片從來熱忍過西山酌冷泉
濟濟冠紳集講堂言成鏗韻步成芳主張潘氏教無類
孝義盧家斐有章歲若虚浮空髮短學無實地秪心長
譚馮諸子吾知否夜夜心旌自北翔
謁韓侯廟
辟榖仙人蹤跡杳就烹國士血痕斑翔同孤鳳真竒絶
淚灑千秋豈等閒誰向浮生能繋日未隨腐草便開顔
徘徊相羡爾能死不死淮隂市井間
志感(有引)
海雲曰不求人知而求天知不求天知而求自
知不求自知而求無知一峯曰保身所以盡忠
也保身所以盡孝也善哉二君之言服之於膺
詩以感之
良朋終日鎮相隨何幸蓬心獲善辭纔道君親雙淚隕
難將冷煖倩人知塵藩霧鎖單身出月窟春融一笑窺
到得箇中全掃却這番認取太初時
村居
薄薄村醪常滿甕採來野菜亦盈筐因躭月色眠高嶺
為逐花隂移小牀每以避寒扃戶牖未曾觸暑汗衣裳
嵐光竟日相留戀不識人間有短長
贈馮少墟先生西還得扉字(壬戌冬仲)
名賢旬日再言歸我貴由來知自希楓陛黃麻需後召
函關紫氣繞初衣斯文終古無加損國史千年有是非
計到家山春咫尺繽紛囊笈滿程扉
步韻謝别太宇賢藩二首
三月河汾賸物華行行行到獻王家清江雲護龍眠穏
碧漢風高鴈陣斜﨑路忘勞因旰食塵襟乍净有春茶
光儀未許溪橋隔柳颭青枝梅放花
牛耳詞壇孰與京留連端為遲行程幾年相憶雙魚赤
一日躬逢四眼明錯落奚囊剛喜極咨嗟嫠緯却愁生
全憑一醉澆離緒到向東人呼酒觥
龍逄塚
下馬高墳淚欲零忍聞忠藎被嚴刑秋風慘慘天為老
夏歷茫茫骨尚馨一死猶期成主悟九州豈意共身傾
英魂彷彿來相囑莫道吾王不聖明
魏豹城
野老溪邊說魏侯荒原曾此樹瓊樓秦王殿上珠光照
薄后宫中貴氣收故壘惟聞殘鏃出遺溝猶自淡烟浮
興亡千古堪憑弔何事蜂衙喧未休
贈别徐明衡天部以請贈薛西原先生得謫
南州高士出皇都隂雨三旬滙若湖一旦銓郎辭墨綬
滿朝臺諫伏青蒲爾懷聖主恩猶渥衆羡西原德不孤
再弼盛明他日事眼前吾道在匡廬
和吕豫石天部儆學詩十首
睿思講罷講何思請更參詳率性時膝下瞻依寧俟慮
井邊怵惕那容遲也知研究堪窮髓絶勝疎浮但撩皮
祗是不思原聖脉入門争可讓些兒
等閒莫把意為心纔說尋心無可尋固在一腔難問際
雖然萬備不容針匪憑軸在空輪飾覓得丹來徧地金
千古齋心顔氏子聰明黜盡只潜沉
古德相傳只此明十分明是十分行憒昏决事終成暝
想像為知僅是名明照應須莫浪指躬行切忌不完成
醒來幻夢一齊歇若個為明若個誠
身外遊絲總贅疣營營何事不如休可憐暇日翻成擾
却把直腸硬作鈎甘飲自捐著屐血錦衣人笑頂冠猴原
來至足屬吾道塵網牽人可盡勾
勿用區區嘆德孤茫茫寧匪盡人夫試詢乾父皆男也
可道街氓不聖乎有我一堂分肺腑同人千聖點頭顱
陽和未到冰難解願挈良朋共勉圖
世上何人號最貧裹装七尺小為人旁聯六合斯真體
貫徹千秋是大身纔割禽魚便是痿不疼荒徼豈名仁
只休封閉如蝸縮縱有高談未許真
眼前突兀聳尼山終日徘徊盍去攀起念便分生死介
是誰能立獸人間殷殷防錯常詢路戰戰臨深為過關
老我流光增鄭重中宵耿耿未能閒
吾性原從未有孩五常百行甫成才太初太始須參也
一欲一為可漫哉身濯江流纔是潔眼迷跬步未云開
曾觀鄉黨十篇否檢點衣裳飲饌來
莫訝崇高聖與神為神為聖甫為人希天即在希賢日
由義難於行義循灑掃曾聞神所入心精即是聖之真
果然此道一而已孟氏當年既示津
每詫儒紳見有邊得詩深喜已窺全明幽合貫方成世
費隠都融可論天進學還須獨有得殢人每以故相傳
元公試向詢無極不語只消抺去圈
仰節堂集卷十三
