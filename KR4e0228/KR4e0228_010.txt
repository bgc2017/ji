仰節堂集卷十
明曹于汴撰
表策
擬史臣欽承上命重錄
太祖高皇帝御製文集進呈表(萬歷三十四年江西程)
嘉靖二十四年某月日具官臣某等欽奉上命重錄太
祖高皇帝御製文集恭進者伏以貽謀鳳藻揭道統於
穹霄䋲武鴻編印真傳於正脉幸寓管中之目竊窺言
外之心丕顯其文大成之集臣等誠歡誠忭稽首頓首
竊惟道之大原出於天聖以斯文立之極天則涵於渾
沌而耀之玄黃聖則卦肇羲圖而中傳堯命或道在而
位亦在四代揚其芬或言行而道亦行六經振其響自
絶續罕聞於宸扆而微言僅守於儒紳雖江河之逝如
斯然蹊逕之紛亦眩大晦之後必有大明聖統之垂自
歸聖祖方規恢於機務輒揮灑之淋漓頃刻烟雲片語
羣工誰贊縱横球璧十行萬里皆驚不知者謂講藝投
戈猶嫺文墨其知者謂乘時御籙合奉章程孰識其包
乾元坤始於胸中運月窟天根於筆下三五代以前之
作者二千年未有之聖人七曜森羅固難於殫述一毛
絢彩請舉其大都如云以神役心以心役神而辨繭絲
者非細如云軀以神脩神以軀使而戒狼疾者遜精如
云非心不道道夲無心而世猥判之為两如云以學為
夲以操為輔而衆胡漫爾無分如云體之無上守之無
為而求道求覺近在眉睫如云相之非相體之非體而
執有執無遠隔丘山彼叔季之君豈乏耽文鮮登津筏
故辭章之富雖堪折軸不類分毫真萬𣲖之崑崙為羣
言之溟渤當年學士以周鼎喻古喬嶽喻高頌天者殆
不可名惟我文皇謂天地之心帝王之度知父者果莫
如子恭惟皇帝陛下離照重華賁文成化聖作物覩决
諸河瀆之清業繼統承揆以庭幃之孝敬與一挈其綱
領直擬商盤箴有五剖厥精微洞開孔室曩者訓錄告
成鼇禁而絲綸復下鸞坡由列廟之典章迄昔人之經
史鉛槧仍分乎秦穎牙籖再貯之奎垣蓋取鑑於前徽
亦式昭乎家法臣等首誦高皇之製足徵大道之彰恍
瞻初日之光乍醒半生之夢千年綠字爛爛於今萬古
玄珠的的在是因思廟廊之上奚羡酉巖汲塚成憲遵
而有餘簪珮之中何須堅白異同聖學由來自炳法其
德則道凝師其人乃政舉如履冰以饗帝則百神用歆
戴星而臨朝則庶事靡脞賞功官德則尸素之風銷赤
子蒼生則陳紅之積裕三條興教不殊雨化之育英五
事從戎安用雲飛而思猛仁以執法則貫宿斂芒制罔
飾華則夏宫並儉信乎大事小事由之而美存不愆不
忘率之而過寡謹用辨其魚豕一宵頓映藜輝襲以縹
緗五位儼陳蓍卜詎但蔵之中秘周室永念儀刑抑將
見諸躬行漢家自有制度伏願懋始終之典學謹陟降
以紹庭㫋厦經筵為韋為弦命朝朝進講章縫學子歸
極會極令在在闡揚道坦坦而周行寧諠祖德統綿綿
而世衍永奠皇圖臣等(云云)以聞
薦舉策(丙午江西程)
夫創業之主閱歴久而至理瑩操慮深而廣智出其意
不可湮也其制不可闕也然或存其制失其意制存若
外塗意去若中蠧天下乃病其制而其意晦又或制有
所偏存有所偏廢存者遜于衆志而未必可獨因廢者
逆於衆志而未必可獨革天下乃不識其制而意更晦
願治者思其初意還其初制轉衰而盛之善物也繄我
皇朝制度宏備學宫屋比衿韋之士不可勝計若曰三
代之學以明倫也君子之學以致道也初意如是官聯
棋布簪笏之臣亦不可勝計若曰君之立官以為民也
君子之仕以行義也初意如是第今之從學從政者可
惑焉總角之子甫入鄕塾授以孝經似當講唯諾疾徐
之節矣然其家謂此子業儒門戶攸資其父負戴於路
子可不問其師誘之勤習動稱華膴蒙泉不亦濁乎是
入小學之日即亂小學之日也既進膠庠對越尼父所
宜辨明新之工夫别義利之輕重躬學躬習躬悦躬樂
試則敷其所得於文仕則達其所文於政耳顧廣求帖
括日工雕繪袒裼而玩齊明之句離親而誦遠遊之章
書自書人自人曾不思國家何賴於我而窮年作養且
薪槱之錄也是入大學之日即亂大學之日也及其致
身科名邑里交慶而或乃謂棟楹宜拓食奉宜華址併
鄕鄰利吞都市猙獰僕從囁嚅公庭賀者在閭詛者盈
衢渠方誇詡謂兀兀積學竟抵於成夫學之成也謂道
明德立豈以温飽豪侈謂之成乎是學成之日即學敗
之日也昔人學古將以入官學如敝帚仕將焉藉乎自
非抱明穎之資保渾樸之稟操刀而輒善割居今而思
企古用能巍樹匡時之勛光映名臣之錄稍不檢飭風
靡波蕩盖亦不鮮矣每見初通仕籍問土地之肥瘠訪
彌縫之世套罕有感主恩之難報懼民隐之難瘳者而
又吏胥逢以故習家人憎其獨潔則謂汶汶之榮享也
桓桓之逞臆也容容之固位也炫炫之博稱也閃閃之
趁時也詎以四境為家而不廣其百年難保之家以萬
姓為子而不私其滿籯不守之子醜莫醜於厚獲悔莫
悔於負時其乖謬遠矣有良牧焉聽斷明訟讞息催科
善逋負充酬應周遠邇悦賢聲勃起何於家給人足禮
備樂和仁漸義摩遜之為未遑闕焉若異任豈簿書期
會遽為盡職是似近而猶遠也其或阨於下僚沈於冷
署長日咄咄罔可事事第抱關亦有常業乘田要在茁
長果可僅擁虚器鎖局養時則居卑而闇其體也卑者
以一身為廉而尊者以衆廉為廉卑者以一署為理而
尊者以衆理為理若不問其職細職巨職綱職紀職近
職遠自廉自理而已則居尊而闇其體也諸如此類治
胡以興豈皇祖之初意哉盖建學者制也而意不在春
華之飾任官者制也而意不在虚文之蒙然採春華者
掇科而責秋實於素日必不得之數也拔虚文以登雋
而試實政於他年亦必不得之數也我皇祖立法創制
殫竭睿思豈其慮不及此嗟乎皇祖籌之審矣誠知制
科掄文非可專恃而薦舉辟召章章可鏡也龍興草昧
之初宏張羅網豹隐蒿萊之彦俱荷玄黃則有孝弟力
田賢良方正聰明正直才識兼人諸科其所重者薦而
徵之不欲其試而媒之也旁求之使四出勸駕之章日
至禮賢之館濟濟髦儒金馬之門彬彬耆碩繼雖制科
頒式而乍行乍輟雖三途並進而薦舉居先由癸丑以
及癸酉猶綸音之屢播焉大抵鄭重端良之英菲薄辭
章之士故大儒接踵名世比肩淳龐熙皡之治盛於洪
武之間迨後科舉漸重既明示以右文科獨重甲更右
文之大過薦舉乃止衆乃不尚德而深計之臣不忘建
白或曠時一舉則海内以為美談士林以為芳韻四方
無論試論江右遠歲無論試論近年則薦徵之典吳臨
川而後猶及於新城之鄧安福之劉南昌之章四君子
者學足明先王之道才可裕應世之猷或詣深為粹品
或調高多偉行雖雌黃之口善善不長不免厚責副於
盛名窮索瘢於洗垢獨計其志存於道乎亦庶幾得學
之所在而不僅以獵榮為學矣向使顯用其身展抒其
抱随其根器不必於建樹之皆同宜將有所自效裨補
於天下非聊且於充位徒以逐世而已矣但世方竽之
好誰復瑟之問故令其鴻冥之遠飄然鷺序之外耳儻
申明典制俾内外當事之人博詢推薦或馳使徵聘或
有司敦遣與制科之士相兼並任有數善焉上之所好
靡不象指上好以文乃極風雲之變態上好以行寧無
澡滌之深功響應必捷善良必衆其善一鞶帨之工原
不益成敗之數故朝登仕版暮可弁髦業以行收烏容
捐棄棄則立露其短其善二與其糊名易書以下求上
孰若懷瑾握瑜以上求下既無枉已之風可致正人之
效其善三先資在藻麗則拾人之瀋燦於筆楮間足矣
月旦在真修而可竊人之行為已之行乎縱令其行然
而心不然猶愈於無其行者其善四父母無不愛子者
操觚足以梯榮故驅之攻苦以冀通顯修身可以儋爵
誰肯不教之孝義於家甘令惰窳尤足基化也其善五
吾伊業舉者方組其言道德禔躬者則繕其性一實一
浮如蓬在麻孰無夲心不趨於實其善六文士逢時多
恣睢之状端人在列必矩矱之遵凖則植焉清議明焉
黜陟行焉可以丕變其善七其藝校之司衡其政計之
銓吏不相蒙也雖有不肖主者借口薦其行而行不副
何說之辭嚴行連坐之條誰敢不慎其舉其善八士非
科目不進而樸茂不華者終成淪落薦舉既行杞梓皮
革之良廣搜並畜野無遺賢其善九行之既久人有君
子之行戶有可封之俗可以一復成周三物之舊其善
十此非肇為之說也祖制所垂也祖意所重也百年之
錮習一新四海之人心俱挽居學校則明經修行何但
文為服官僚則濟世安民原有實詣一舉而三舉一媺
而三媺者也不然望士學之正日考校焉祗精其技耳
求吏治之興日督過焉祗理其末耳雖家置一鐸歲一
大計胡可得哉
仁體策(丙午江西程)
仁人之用仁舉諸我以加諸彼乎曰非然也有彼我則
有封域有封域則有急緩有急緩則有校量其卑者易
入於納交聲譽之偽其高者亦回而不直滓而不粹暫
而不恒虧而不滿夫湛然而仁具油然而仁興奚暇校
量哉昔先哲之談仁也曰仁心之德也而泥之者乃於
心之内更求德焉非德不足以見仁也者不知心矣不
知心焉知仁故曰仁人心也言心而不言德而泥之者
乃於仁之内更求心焉非心不足以見仁也者不知人
矣不知人焉知仁故曰仁者人也言仁而不言心嘻至
矣若理若氣若形若性若身若心貫通矣渾合矣吾以
七尺之軀四體五官成其為人而仁固即此而在烏能
使不仁加之顧所謂人者七尺而已耶四體而已耶五
官而已耶一膜之外何與我哉非孔子之所謂人也故
曰中國一人率土而居皆人也皆一人也辟如毛髮繽
繽紛紛聯為一身然則圓首象天者方趾象地者同七
尺者同四體者同五官者固一人也莫高莫深有知無
知竒形異状曾可謂一人哉亦非孔子之所謂人也故
曰仁者以天地萬物為一體嘻詳矣天若彼其穹窿不
可極也吾之體亦穹窿不可極地若彼其遼杳不可竟
也吾之體亦遼杳不可竟萬物若彼其纖巨不可紀也
吾之體亦纖巨不可紀天不二於地地不二於天天地
不二於萬物天地萬物不二於我試喻之惟兄與弟共
胞而生誰不謂一體乎天之生亦有自地之生亦有自
萬物之生亦有自生天者誰生地者誰生萬物者誰豈
其有生天者有生地者有生萬有不齊之物者若是乎
尸之者之衆必不然矣天也地也萬有不齊之物也我
也其生之所自一也鴻濛未闢之始有合而無分形象
既判之後似分而實合不覩夫一氣氤氲亙於六字天
運於是地處於是物生於是萬相呼也萬相吸也萬相
屈也萬相伸也萬相卷也萬相舒也有其吸也必有來
也來於何所有其呼也必有往也往於何所謂我之一
呼一吸不與天地萬物之氣相來往而與穹窿遼杳纖
巨不可紀之處有毫芒之間可乎哉故靈明各具天不
獨豐人不獨嗇人不獨得物不獨闕其中通也一隂乍
動一陽來復倏忽彌漫周於天地貫於萬物亦其中通
也疾痾痛癢相連相關不但父母兄弟推之一切莫不
皆然亦以其中通也而或者乃曰母齧子痛則常聞之
焉有物痛而亦痛嗟乎母齧子痛世未必皆其人也然
則父母非一體耶此其體之木也木則無不木也不木
則無所木也入其室父母兄弟環向而處不知其暱也
出而遊闤闠之中遇其父母兄弟則暱之之郡城焉遇
其邑之人則暱之之會城焉遇其郡之人則暱之之都
城焉遇其省之人則暱之之海外異邦焉遇中國之人
則暱之之壙洋之野木石鹿豕之為叢遇似人者而暱
之矣方其未暱也木也及其既暱也不木也且光風霽
月何與於我而忻狂颶隂霾何與於我而慘水光山色
何與於我而喜荒原頽壁何與於我而悽花芳卉榮何
與於我而賞紅瘁綠凋何與於我而惜鳥鳴魚泳何與
於我而樂鴻斷鵑啼何與於我而嘆則風月水石花卉
禽魚固有通於我者我乃忻之慘之喜之悽之賞之惜
之樂之嘆之耳奈何日日周遊時時茂對人忻亦忻人
慘亦慘以目為賞以目為惜語云我乃行之不得我心
不自察耳察則不木不察則木故窺以道眼則他山之
圯可通於鐘烏得遠視之無情之草可飛為螢烏得頑
視之而何况同類欲不灑罪人之泣而潸然不寧欲不
耻溝中之納而恫然悼念欲不憫一民之饑溺而愴然
剥膚障以塵情則父子可異庾蔵兄弟可分甘苦而何
况疎逖號呼之聲鼓吹之供也血髓之竭囊篋之充也
水陸之搜朵頥之抉也顧中外之界限人物之差等仁
人未嘗無别此以别之者體之也中得其所外亦得其
所也盡人之理亦盡物之理也分殊者脉絡之分理一
者公溥之量故蛇龍歸菹聖王之愛物而庸衆不解但
謂祛民之害仕元明學魯齋之大用而世儒過貶則以
遇主之非然征伐可廢乎刑誅可弛乎仁人未嘗不嚴
此以嚴之者體之也仁與不仁辨之以心不辨之以迹
除莠剔蠧以殺機為生織花鎩鶴以生機為殺故砭灼
不廢於肌膚夏楚不靳於愛子虞庭四罪魯國肆眚周
王一怒宋公不阨孰一體孰非一體必有分矣夫以天
地萬物為體則體大以四體為體則體小以天地萬物
之體為人則人大以四體之體為人則人小大體者能
卷為放流衍於衆小體之中而衆小體不能隔也四體
之木則知療之天地萬物之體之木則不知療弗思故
也夫千萬世之上此天地也有萬物焉千萬世之下此
天地也有萬物焉天道無窮地道無窮物生無窮吾心
亦無窮往聖之絶學未輟於念而萬世之太平輒營於
中仲尼之生千古不夜堯舜之心至今猶存即其體存
也故曰會人物於一身通古今於一息區區補葺於百
年之間君子以為猶木也顧所謂天地萬物者蒼然已
乎隤然已乎賾然已乎精與之注也神與之浹也可見
者不可見者可聞者不可聞者瑩徹無礙六通四闢契
於至微合於無眹握造化之機緘達鬼神之情状體物
之至仁也故曰建諸天地而不悖質諸鬼神而不疑區
區補葺於耳目之及君子以為猶木也天地之參猶三
之也萬物之靈猶二之也合之為一大何以加焉天地
未位萬物未育吾體之木未療耳自木自療自位自育
我為誰彼為誰胡可遏哉有所委焉而仁之弗居自弃
其身者也有所損焉而自私以利割左股而益右股者
也有所隘焉而愛之未廣養其一肢而忘其衆肢者也
盍法諸天地無遺覆也無遺載也不以天地為一體者
必不以萬物為一體不以萬物為一體者必不以一物
為一體故不憐窗草便可興戎生理隔髮乾坤可毁何
也體一而已人一而已故仁以為己任古之成仁者如
此
仰節堂集卷十
