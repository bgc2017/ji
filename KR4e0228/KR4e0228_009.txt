仰節堂集卷九
明曹于汴撰
尺牘
復馮慕岡
承手教示以知人之方及州縣賢者敬謝指示河淮大
工人力已用什七八淮口青黃頓分夀伍之間無水亦
明效也乃貴鄕猶有遺議至畫積水圖以動觀者謂祖
陵之水未消高堰猶然為梗也此其見稍偏淮揚之人
折之曰彼援祖陵為辭耳此其見亦偏泗人不以祖陵
為言誰問泗者淮揚之言不信於盱泗疑其偏也盱泗
之言不信于淮揚亦疑其偏也故君子大公無我泗人
淮人何異焉然則高堰可拆乎曰拆則不利於淮揚亦
不利於盱泗不拆則遺害於盱泗亦遺害於淮揚何也
巨浸茫茫一旦决之淮揚且為壑淮水南行失其故道
清口將為陵運道中隔入海入江無途則壅緩如故豈
有加於清口之宣洩哉此所謂拆之两不利也堰障而
水聚泗盱實受其禍川壅而潰淮禍更慘此所謂不拆
两遺害也為今之計則有料理黃&KR0309;新河加堤防决俾
不壅淤永成順流歲闢清口盡此積沙而後已去年闢
七十丈矣多多益善他日淮水將不及高堰之下焉能
為有亡哉大抵淮黃至此俱稱尾閭而顧此顧彼關係
重大誠難為力當事者當無忘今之大工不則無以勵
人心而集羣力諸有司當不以為勞而益用劻勷若治
其家積水然則事濟矣其相機相地營度事宜在主者
為之又新河下流有數决口聞所决籍家河深闊可以
成渠下海不妨因而順之但期於水之有歸在此猶在
彼耳他如蕭豐之上黃水出黃堌者十之六七徐吕之
間淺且膠舟儻一旦全徙運道不通且逼近祖陵肘腋
不可不慮此亦一喫緊事也弟今寓徐老年丈何日可
至容一晤請益也
復馮憲卿
泰州為心齋先生之里遺風未央唐先生闡其教王生
䋲其武以門下之英穎遊其地與諸賢相切劘千古事
業端在此矣近得同節書舉門下所謂無天無人自在
之說相質正夫此實太虚夲體顧實際何如耳得今翰
乃知有為而發門下固求實際者非茫茫空蕩者比矣
根心之說亦是此意誠得學問頭腦孟子曰根於心施
於四體四體不喻心於何有故曰一正百正百正一正
一亦心也百亦心也門下與同節探討精進其謂之何
承教高趙葉丁梁潘王等及令弟諸友力學可喜可羡
世教當終賴之惟一一致意并致意唐先生及王生不
佞孤陋荒廢幸相扶持不盡
簡晉栢陽
春闈後讀老年丈佳卷謂當九萬圖南也不意仍遲一
科天所以厚其詣大其發也然在兄在弟亦何殊異哉
朝廷用士將以勞之辟如一大擔長兄先荷之弟且就
逸然終有一勞耳聞年丈發憤益力更卜遠到但不知
所學者博一進士而已耶士為秀才則忘其為童生不
知秀才之榮也為春元則忘其為秀才不知春元之榮
也為進士亦然科名到手便成見在種種責任方費料
理君王如天兆民如嬰國事如毛小人如鬼衆口如酷
吏青史如地獄豐勣宏聲言何容易不為之奚取爾也
弟為窮秀才食粗醉濁殊無苦一行作吏卑卑無樹居
常點檢汗顔欲淚髮髭為白則不學無術不預之過也
年丈燈忩多暇早備為妙弟辱知愛乃瑣談若是然亦
知年丈他日不至如弟之不預也諸惟鍳炤二兄四兄
致意不一
復潘生以忠
韓侯解入刻足慰千古乃不佞荒言亦附不朽幸甚媿
甚門下主張會事條理精詳更用羡藉士君子達則行
道濟時處則明學善俗莫非政也書曰敬敷五教在寬
寬則涵之以養需之以漸造之以器無大無小使其樂
為之日遷善而不自知然有身教有言教身教者樹之
以表先之以勞使其觀感而自化言教者呼其瞶發其
矇警其怠鼓其奮彼方銳於善不妨以直彼若苦於教
不妨以婉諱其過使其可改揚其善使其更進大要於
事親從兄親戚朋友飲食衣服耕讀交易行坐言笑之
間不背天理而止矣語云教亦多術又曰成物以智孟
子好貨好色之對最善成物者也孔子以無違告樊遲
以鳴鼓而攻命小子成物不倦者也諸惟類推不佞拭
目以觀化成之美矣會中不暇一一惟遍致意為望
簡譚同節
元友到得手劄欲卜諸夢寐夢而不夢及欲念念通人
以驗息息在道俱高邃之思也然不佞竊謂夢可卜也
可俟也不可為也工夫自在夢前耳念念通人亦可卜
也可俟也不可為也修道如决淤淤盡而萬川滙一不
淤之决而欲通衆流此海若之所咲也故曰剖破藩籬
即大家工夫在為大家之前耳才覺通人便屬爾我此
豈可措手哉冒謬之談無足採錄但不可虚遠問乃爾
不佞不學作詩然或自病自呻遂成小語無足觀也洙
泗考略轉致一儒者其言亦有異同然人各有見亦未
為碍候全刻再與之議惟鍳
復鮑君傑
賢友以上乘相問甚嘉意也一向布施濟人而上乘即
在此中不在此外但自思量其一切布施有望報之心
否要人知而稱譽之否其或人不知人不感亦懊悔否
行此善事亦頗自負否及見人有德色否有一於此雖
罄産濟人亦落最下若無此等心便是最上乘也又施
財亦須分辨有厚薄有緩急其中當施不當施當多當
寡俱有天然之則若合於此雖不施亦為上乘若不合
於此雖罄産與人亦落最下惟君傑講求體認之新堤
建閘極妙得會簿見會會有人不佞喜不自勝此諸賢
維持之力也不盡
復譚同節
遠辱佳詩又相質疑幸感幸感不佞慮紕謬之見無以
相發也乃以來翰求馮年兄慕岡答之今具於後馮兄
之意大抵謂近時學問非以舉業規名利則習禪圖自
在二者俱非也學者惟從事五經六藝實體實用乃為
聖學惟同節共諸友留心體貼可也共發語向承梁子
晉及李明晦俱有批竄待從容商量削正前囑勿傳布
者正謂此耳貴鄉少雨可慮會中不皇一一惟致意來
問云葉中興言性體常定不因怒遷不因過貳梁兆明
言怒即是性過即是性云云慕岡曰怒能觀理故不遷
過能復善故不貳過即性謬矣不因過貳亦無必復於
無過之意習禪說談夲體與好學不相應來問云大禮
两會梁兆明於祠下明曰昨會子似色喜今似色愠何
也禮曰窺及當下即了不覺喜恐終身不了不覺愠云
云慕岡曰終身無日無當下了當下盡之矣或喜或愠
乃所值不同當下順應應之得宜乃謂之了空蕩非了
手來問云馮世明自泰回謂予近月以來只覺自在無
天無人無有為而為無無為而為大禮曰名利心不可
有為國為民心不可無不可有要做聖人之心須做此
不要聖人之心云云慕岡曰喜自在便是禪病常戒慎
方是聖學一日十二時中宜動則動宜止則止宜語則
語宜默則默皆出乎自然如賊至則剿除之賊不至相
安無事有無两字皆下不得要不要皆說不得來問云
江凖言性無生死能生死一切大禮曰性何生何死何
是非成敗而世有以此對待者人為之也識神所藴而
性體初無之也云云慕岡曰性渾然自有條理對待非
人為也識神即性不可看體用為两來問云趙有年謂
人之學晝觀妻子夜卜夢寐大禮曰夢乃識神非性真
也夲性真體無夢也禮每悚惕於此旦必告天冀上天
之天開聪明之天云云慕岡曰動静云為只循天理則
妻子自化夢寐自靈必欲分别識與性却是痴人說夢
扇摇則有風扇大則風大風非扇有乎知扇則知性何
必苦苦求上天要了生死即是妄想妄想陋識也來問
云鮑越謂我一生作功德事聞此外有上乘工夫大禮
曰根在性命則為上乘世人剽古人塵言寳而含之空
有大言反不如實布云云慕岡曰有餘則推之無人德
我之望此即上乘惡古人塵言恐為餓夫須因言得意
推以布施來問云先生翰示曰更得如張三光軰童生
十數人教以五經正義以延道脉云云慕岡曰五經之
學破今世之弊習夲生前面為禪說牽纏縱說得天花
亂墜止做得一和尚後條宗五經之教厭科舉之習乃
透乎道矣五經體認得透則禪說不攻自破馮兄諸說
俱係實地工夫非空蕩者比大抵古人近思今人遠思
古人勉不足今人盡有餘中庸不可能所由忽跬步而
騖千里也孔顔傳心在四勿惟諸友熟思之
復趙乾所
承教以一念不起為安身立命自是至言亦自是究竟
弟向為鼓譟諸生而發亦第謂其不知扵道理着脚耳
但於名利營營耳危其身棄其命而已矣然淺言之則
多行不義固非安身立命深言之則行一不義而得天
下遯世不見知而悔亦非安身立命也身為何物也七
尺云乎哉命為何物三寸氣在云乎哉知身則能安身
知命則能安命故進學在致知人何嘗無知蔽之者暗
鏡何嘗不明垢之者昏致知者復其知而已矣有競十
間門面者夜不能寤晝不能食忽而知有廣居天樣大
也粲然一笑遺其所争如糠粃今世士子錮於習染了
不知有至大者在而謂功名富貴可以置身其間至榮
至艷豈非置夜光之珠於塵穢哉何啻鏡之蒙垢何得
不昏諸醜不覺至於鼓譟視若極得意事矣可怪也一
念不起者止也常止則常知常知則常止止者默乎知
者識乎默者直向内而已謬談如斯惟老年丈高明裁
正焉幸甚
復婺源趙大尹青石
恭承翰教亹亹真切仰窺深造來諭真心不鑿智故不
設便自反無愧誠哉是言古聖人亦奚加此但士人或
以非心為心以不真為真故或以負心為不負耳夫果
真心不鑿以迹而晦何妨亦不云以仁得過矣非不得
過不見其以仁得過而惟見我之未仁也故視世路常
坦不見夫有羊腸也者又安見有嶮巇之甚者乎是以
君子戒慎恐懼俾真心之不鑿真心在我如安輿如巨
艦渡山浮海如履平地奚嶮焉夫不見世之嶮也庶其
仁乎不佞與門下無半面之晤輒敢喋喋如此惟是莊
誦教言非尋常竿牘之語不覺傾吐其愚冀獲砭正開
我蓬塞
復李肖溪
札談諄亹良慰私懷齒及荒序更令人愧雖然所云月
異歲不同道無盡也孔子十五固已頓異豈俟十年一
異哉其曰一日克復又甚直截如此不佞迂闇之質當
此衰暮之年於世無當自忖未能有為謬叨起數已走
力齎疏叩閽告休尚未得報辱奬借逾涯非所能荷又
來翰謂因論水之清濁而或者謂水性不同且謂人性
不同竊謂水之性一而已人之性亦一而已水經鹵而
鹹經硫而温鹵硫不同水未嘗不同也頗似人身衣錦
則煖衣蘆則寒豈原有寒煖之身乎性非氣質不載人
人有氣質人人有性氣質雜揉於五行不可勝算而性
無有異以氣質之性義理之性雙提並論似有不必執
氣質而疑性尤屬不可如金在礦砂砂有重輕金有隐
現而金奚殊焉又頗如夜光之珠函於紗縠之中則氣
質清者類是函於布楮之中則氣質濁者類是而珠何
不同之有孔子曰性相近相近二字對相遠而言亦聖
人口氣之婉也非謂有不同也今只論有無而已向行
道之人語之曰聖人有性衆人無性定不以為然既已
有矣一粒即全丹也一隙即全明也一息即千古也烏
能以為有不同乎吁性之不明盡性者寡也儻不之求
盡乎即喋喋於同異吾輩亦漫談耳鄙見未知是否
讚
孔子手書讚
道洩先天羲皇一畫累牘連篇靡軼於閾尼山六籍萬
載章程矧遺手筆不寳如璜士也撡觚欽其手法士也
希聖遵其心法心法伊何罔越於正昔賢有言心正筆
正
孔子手植檜讚
尼聖植教萬古常存尼聖植檜亦萬古常存教之興替
世運攸繫檜之榮枯亦世運攸繫教繫於世是或可知
也檜繫於世是不可知也聖不可知之謂神惟不可知
斯為聖神
陳楚英先生像讚
壁立修容電翕雙瞳寒鐵生風望之心折對之僂躬是
忠烈孫公乎忠節許公乎抑忠愍楊公乎或告我曰貌
未必同貌不同而浩氣同不畏強禦同不怖死同不死
同扶持國法如山同憲百世而起萎薾同嗚呼三公其
公公其三公
古人云死生大矣然則得失升沉其小者也先生執
法忤權之死不怵不摇於大何論其小世人且勿摇
於小耳浮名細利輒憧憧而曰我可以死其然乎余
既讚先生因三嘆附此
慕岡先生像讚
形魄有往丹青寫神衆皆曰兹殊未肖而余視之若真
憂時之色可掬凝道之思猶存倏栗栗以如秋倏藹藹
以如春豈先生之精随余之目以聚余將見於羹墻况
其峩冠而垂紳謂先生為既歿余之失此友也則亦淺
之乎其論斯人
自題小像
畫成自顧為之莞爾吾不期汝髯龐亦爾將草木同腐
耶不當其爾
四旬七又題小像
兹其為爾也乎其非爾也乎爾若斯已乎其不若斯已
乎爾不既皓然乎爾不睹乎
銘
素帳銘長至前題
采帳過華余厭其靡青帳近闇簡帙艱窺乃素其帳芸
忩是宜旭日相盪洞若玻璃端居草榻黃卷任披搜羅
彙品宜契軒羲闇則為隂明為陽相陽德光明君子所
尚表裏瑩然無人我障纖私匪匿八荒同曠似啟重門
千目憑望有坦然心無厭然状適兹在兹余省余衷儻
有微翳蕩以勁風晶晶朗朗如彼太空乾元用九是欽
是崇惟乾之九肇於潜龍浮情憍氣敢不磨礱乾乾惕
若明示要功聖言如蔡萬古開蒙履長期届一陽遄通
復兮防剥維陽是洪乃敬銘此用借檢躬
仰節堂集卷九
