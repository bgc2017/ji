仰節堂集十四卷别集類五(明)
提要
臣等謹案仰節堂集十四卷明曹于汴撰凡
文十一卷詩三卷前有高攀龍馮從吾序于
汴嘗從二人講學故也攀龍序謂其文足以
定羣囂明學術詩足以暢天機流性藴從吾
序謂其非沾沾以文章名家而撡觚自豪之
士無不退避三舍于汴亦嘗為從吾作理學
文鵠序曰關中少墟馮先生輯諸大家舉子
藝百數十首以式多士命曰理學文鵠不命
以舉業而命曰理學何也見理學舉業之非
二也云云故于汴之詩文亦在理學舉業之
間或似語錄或似八比盖平生制行高潔立
朝風節凜然震耀一世遠者大者志固有在
原不以筆札見長從吾序所謂非沾沾以文
章名家者為得其實觀是集者謂之文以人
重可矣集初刻于首善書院甲申板燬于兵
康熙癸卯其外孫景望蘧購得殘本其門人
吕崇烈鳩鄉人醵金重刊即此本也乾隆四
十六年七月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
仰節堂集原序
夫學性而已矣夫性善而已矣何以證性善也今人欽
欽焉目明耳聰手恭足重心空空而無適於斯時也徹
内外非天乎天非性乎性非善乎以其為人之本色無
纖毫欠缺無纖毫汙染而謂之善也循是而動不違其
則之謂道故學莫難於見其本色見本色斯見性矣程
子以學者須先識仁而謂不須防檢不須窮索夫學豈
可廢防檢窮索欲人識防檢窮索之非本色辨其非本
色者則知其本色知其本色則防檢窮索皆本色也吾
見曹真予先生於長安中終日欽欽目明耳聰手恭足
重叩其中空空而無適也可以證性矣夫性空言之則
無朕也實證則有象也先生非其象乎故先生居鄉孚
鄉立朝孚朝告君者足以定羣囂明國是告友者足以
明學術闡道奥見於咏歌者足以暢天機流性藴所謂
循是而動不違其則之道也此之謂性此之謂善知先
生者知斯集知斯集者知先生根本枝葉無二物也時
天啓四年六月二十六日錫山友弟高攀龍頓首拜撰
昔明道先生作字甚敬曰非是要字好即此是學余以
為作文亦然非是要文好即此是學若作文甚敬行必
顧言吾得之真予曹先生云先生全集梓成余讀之喜
甚鄒魯嫡傳濂洛正脈其在斯乎言言有理言言不苟
而又言言有作意它不具論即如題南臯先生教言數
語雜之秦漢古文辭中亦不多得寸山起霧勺水興波
賞心哉觀止矣蔑以加矣先生以千古絶學自任固非
沾沾以文章家名者而作文又甚敬乃爾即世所稱操
觚自豪之士寧不避三舍退哉先生雖諄諄講學而非
其人不輕發一語即得其人亦不輕發一語易云擬之
而後言議之而後動擬議以成其變化先生以之故其
著作雖間有應酬而譽必有試獨為余文似又輕譽余
竊愧之而或謂善信如樂正子孟子進之以美大聖神
夫美大聖神而可易言乎哉其期望不得不如此子惟
勉之可耳焉用愧猶記前歲少宰缺廟堂誤起余而借
重先生陪先生特膺簡在余方為銓衡得人喜而先生
再三力辭竟不税冕行夫銓衡重任也少宰美秩也他
人争之若騖而先生棄之若凂此其高風峻節即古之
人寧數數見哉先生之學以躬行二字為宗而辭少宰
一節尤為躬行之大者讀先生集當因言而求於言之
外不然而徒豔羨其文辭浮慕其理致出口入耳忘厥
躬行即先生所謂没齒務學終屬半塗終日亹亹猶漫
道者也豈惟負先生亦且自負或曰薛文清公與先生
皆晉産也文清終身學問只是一敬字先生學問淵源
蓋有所自余曰然青出於藍而青於藍冰出於水而寒
於水自古記之矣天啓乙丑七月既望關中馮從吾撰
重刻仰節堂文集序
余師真予曹先生仰節堂文集行世已久余曾得一部
朝夕諷誦不能釋手且當時家藏戶珍者不鮮甲申之
後十失八九己丑兵燹運城極厄無論片墨不存並其
原板不可問矣奈何一日先生之外孫景君字望蘧者
忽遇此集於安邑市上蓋幾與敗絮殘楮相為没滅耳
景君急購之若驚若喜見余而道其繇來余乃仰天謝
曰先生之靈不泯天地鬼神為之呵護也歟於是聚而
謀諸弘運書院之友諸友曰碩果之存危哉相與鳩金
而為重刻以圖不朽刻成諸友屬余序余曰比鄰夏有
司馬温公集河津有薛文清公集合仰節堂集可謂三
大文章矣自此汾洓重清條霍更翠其關風化人心詎
淺微哉然而重刻之友亦與咸休太史公謂蒼蠅附驥
而行千里余於斯亦云門人呂崇烈頓首題於弘運書
院中時康熙二年歲在癸卯六月吉
