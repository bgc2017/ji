須溪集卷四宋劉辰翁撰
記
吉州龍泉縣新學記
天下未嘗一日廢學自孝弟日用君臣上下歷象祭祀
官寺曲直使客應對軍師名義市井然信器服度數事
事物物皆道事事物物皆學道何嘗一日不行於天下
夫婦之愚由之而不知學者習焉察焉是故以校庠序
學不以無校庠序而不學而校庠序亦不絶於世者則
長育人才之事自不得不由此其選耳混一以來文獻
次第舉或者遂謂儒生出吏胥異教下俎豆不復設設
亦戲會二三廉吏典型相望閔焉於禮樂之缺失布德
音厲名教於是收綺席於園蔬扶壊壁於馬廏然周爰
所不及者其縣縣遠也龍泉又遠也廼五星聚南斗之
明年乙酉三月龍泉改夫子廟廟新學遂濱之誦曰我
有夫子魯人祀之我有弦歌嘉賓啓之誰能紀成千載
竢之則相率具吉水朱簿請孫氏沒官宅為夫子廟状
伻來願記其始簿名憲東平人也以檄至龍泉謁殿圜
視門扉齋廬無一有負城濠廹江岸水歲至歲陷慨然
曰吾魯人也吾不可以不力於夫子吾嘗製諸暨事夫
子如魯屬邑簿亦有意素定是日相攸得孫氏故居金
山之麓夷曠高敞極四面中僉曰邑何不燬存是如有
待朱簿以是馳白郡如邑請邑令佐學官多士興起如
湧奉城外遷城中庚寅舍菜予披圖誌状為諸生歎
曰學官廢學有矣有以遂事興者乎何所為而為之不可
當吾世而廢吾邑學吾邑也吾興之可也異邑之大夫何
所為而為之二三子亦知之乎此夫子所不能得於晩
周者也今人惟見衮衣赤舄萬世通祀以為賢於堯舜
之世不知從其祀者非畏匡之士則陳蔡之役也蓋聖
人之業勤矣今吾兵革之後得與周餘幸民閒居無事
詠歌先王之道又邂逅往來賢人君子拾遺補闕不惟
有綿蕝之觀而又有爽鳩之樂大哉居乎此一邑之士
所不能得於其盛時也簾垂白日世短年長豈無老洫
傷壊而抱不用之恨者乎毋亦惟是聖人復起斯文未
喪身為顔閔抑何為於此道未嘗不見用也以吾道為
不用則佛氏獨得而用之乎彼無君臣上下者也以吾
道為無用則老氏獨得而用之乎彼重以身為天下者
也今夫敬忠以臨其民孰非夫子之教是吾道&KR1509;然獨
立於天地之間萬法之表道用於時豈必其我四時行
矣百物生矣復欲為於四時百物之外天厭之矣人亦
有言用舍行藏在舍能藏惟有道者能之故曰惟我與爾
有是傷夫吾黨之無人也是鄉俗厚氣淳前修未遠忠
信多而甚好學為士此時惟當灌園以急公上謹身以訓
閭巷他年過是邑者聞有處士之廬能却城圍於三十里
幽居谷口者又隠然名重於京師素位而行其必自平時
不由徑始不然道未嘗廢也人廢之人未嘗廢之士廢
之學固未嘗不盛也嗚呼吾於父兄師友至卷卷也
吉州重修大中祥符禪寺記
佛滅度後二千二百六十年為大曠劫來未曾有曠劫
上自羲農堯舜聖賢文獻神明帝胄王侯列國僊真海
嶽三宫九廟玉堂金門臺省館學上林邸第州縣亭驛
庠墊禮殿園池故家田廬丘壠斷烟廢址荒墟殘照以
至無有區宇情識沉淪跡絶雖如天竺靈隠淨慈徑山
諸大寶刹漂搖慘愴晝無遊者祥符此時在吾城中號
第一襌又自往年圮壊欲盡齋厨網空堂序囂塵頽廊
蕭然不待兵興無復起理有大比丘寶龍居會自嶽來
歸推重教席入門而歎鄉閭古寺凋敝至此會當干戈
南北縱横歲儉人飢豪右衰落施者猶丐工價騰湧官
無闔廬敗不遑救又於其間樓船駕海斬伐百祀六合
為爐鐵牡欲飛祥符此時乃能新成晃如湖山起自衡
簷以棲過笠中建雲林開合萬衆道人高坐風旛堂堂
梵僧來禮初見儀矩鐘樓藏殿壊無不舉金晶碧暎塔
崇故本侵者歸疆壁湧諸天燈徹内外用意久遠積銖
絫息傳之千燈丙子庚辰工費萬億不知昔者祥符盛
時亦如是否於是觀者贊歎疑怪會雖宏願以何化力
時絀舉贏舍舊圖新於滅劫末鬱為莊嚴是大希有求
記於余余曰盛衰反復之變天也蓋故老嘗言過江前
城内外惟開元併圓通塔院藏院為一而祥符直慈恩
之羅漢一院耳計其初基牆垣繚繞鼓鐘鏗鍧高下相
應縈城帶圃鱗襲霧合何其壯也衣冠僑寓以來蝸爭
蟻附侵為世業横列萬間佛且餘幾甚者寺田千石擅
入一姓蒼頭廬兒犴吠高閎零丁食鉢仰哺而蹴與薄
貸而厚責當其時雖把茅蓋佛不可得於是亦幾年矣
佛者下於凡民之間以不争為業而儒代斥之為名高
官淫用之如贅附孰知好還之故其事烈其言長吾以
世外觀人間意天之厭是人也而既久矣朋黨也而清
流清談也而横議忿消世短事快國亡吾以一寺之區
區言之而讀吾記者可以三太息而垂涕矣天何分於
彼此佛何與於榮衰雖世界起滅因緣受報皆由一
念相續幻空空盡彼其不壊者不在此而狂華倒見從
斷執常則亦達者之所隠笑耳世之變也有過其舊者
有不如舊者舊有因有改若大中祥符之寺則莫之改
也而物有改之者矣蘇明允記其鄉圓覺院慨然有感
於楚漢之際曰季布之忠於楚也雖不如陳韓之先覺
而比丁公之貳則為愈夫其記圓覺也而及此為不切
吾取以記大中祥符大中祥符則然
吉州能仁寺重修記
往時春遊出半蘇堤過鳳山能仁止觀道場在二園間
古木蕭然前塵自消余時過詩人堂下曳倦入寺尋山
谷留題徘徊受禪師井塔久之聞塔下泉聲泠然乃能
去後數年過之則荒苔路斷種為墓林山門晝扃鐘鼓
弗考僧散莫居又二十餘年而德祐初元融堂冲師拾
於衆人之所不取蓬累處焉余乃避亂禱張祠識之頽
簷之下衣弊履穿賓主不備然空空有意興復首以記
請余甚嘉而狂之為舉荆公龍興寺記語為笑出寺門
見斷經憧草間摩娑彷彿認唐咸通字歎興廢之去來
托浮沉於俯仰茫然知復來者之何如而惓焉圖余以
不朽也然自是有城西來者言能仁再造棟宇日盛衣
冠時至讃歎佳勝篇詠不絶惟余想見舊處凄其如初
會去年采菊至林下師坐堂上汲止觀泉煑羅漢手植
雨供余廻廊蜿蜒重簷静深龍象從容樓閣飛動凴欄
草竹猶有佳色念往時徵記以為戲論今而余諾之有
宿責蓋為之周遭徙倚舉目蒼然彼汪堤與會園復安
知其至此因問師以何佛力建此勝事師曰吾空鉢入
山視諸山藏薄寺又日蹙昔在景祐本公則有若應真
堂堂化供吾何佛力之有惟是先疇之不腆以誨瀋汁
一二居士剖田勸相地靈悔禍侵疆來歸人持華嚴選
入吾社陵遷谷滿粥熟魚清祠山其頽復創金碧吾能
勤能儉而不能者時時自當爾如雪地麥如山頂泉善
哉乎冲往時士大夫為縣或始至一郡必曰不可為即
小腆如出已力厚秩以邀之峻遷以答之猶有赴北門
而怨南山者而釋氏之徒以攻苦出願力撥亂起廢寺
俛然若有廹而為之雖歲增千柱日食萬指亦以為吾
道蓋是無能名無實功無盡分也則凡能言者媿是矣
驛傳傾田賦陷貨來積府藏虛徒飛書倚牘攜上聽市
衆援死之日墓有諛史有諡蓋知者以為民賊而論者
以為人才吾非厚自毁而尊異彼也言之何及將以洩
吾心之所甚憤而激來世以所可羞庶幾虛偽省而真
實見如冲才使冠巾與人間事吾豈憂殘敝與凋乏哉
一廢一興必有痛壊千古者而後識吾言之悲也盡大
地皆佛心則皆能仁也而儒者以仁為公為覺為愛為
當理而無私心之謂講焉而未已而皆其似也若未有
文字之先既有天地之後豈可以一言盡哉既有天地
無一物而非仁未有文字無一事而非仁不知全體則
質之手足證之一果一核自以為似而其實愈遠惟佛
以不能為能而吾以無不能為能以無不能為能則雖堯舜
有所不能矣前所陳者皆能也而未至於無能也無能
者不在是無能者無不能也師於是勞勩七年矣山前
後應復者無不復應有者無不有又種松竹坪甃古路
蟠青翳密位置亭次暎帶八泉將復為禪林勝處而退
然不自以為能事方卷卷焉理詩人堂表山谷祠余問
師修復至此備矣止觀塔安在師從坐起立目光炯然
南岡禪寺記
山起於空虛微塵不息一下一高其奮為東山也勢至
已不可遏然猶坡陁宛延平田廣澤之間憩焉為南岡
岡隆隆為寺寺於治平間為禪山田百餘視吉文諸禪
尤下余遊玉笥西歸宿焉寺創如新完且弗飾門徑荒
唐松竹手植戢戢老能披蓁藿說法殘僧數鉢視如叢
林方規隠然余周回太息國無喬木久矣高陵下谷望
而蒼然者必寺而兹寺亦翦無幾舊惟一藏龍光出焉
想見盛時參差曲折暉暎宏稱然循其初則皆幻也繇
山有木繇寺有鐘鐘鳴法食窗列葱翠比於萬石之家
千室之邑種種贍足祖孫不替孰知一麻一麥建立次
第哉世教滅亡而山間林下以西笑興慮亡不增益盛
麗獨此莽蒼初見成立而能力亦少極矣鄉非此僧用
意於衆人之所不視豈復有寺哉而能方戚然惟一大
藏未了不為能事余笑曰人苦不自足方其為荒丘敗
屋也欲求佛不漏不可得今横膝敷坐長廊轉目見在
豈不十七八何不安意慰志如是如是可矣尚皇皇南
岡曰吾法以不住相布施故爾余曰不然譬如馳求徑
行萬里無有住處以為不住已改住法以住為利况住
亦礙不住亦礙礙在不住吾不住者不離於住吾住常
住住即不住如江行船身在船中隨住即住而此船者
實未嘗住於是長老從坐起曰信如君言即今南岡為
有佛處為無佛處彼露柱者實代余對余指曰住住師
能吾城中龍氏號明知大師說佛法甚辨余故喜言之
云爾寺修於五星聚前記成於五星聚後三月又六月
為中元乙酉并書
紫極宫寫韻軒記
余舊過洪遊紫極宮徘徊寫韻軒上雖江山明麗而棟
宇凋殘加以俗書滿壁類鮮不媿文吳二才子者後十
六年當閏辛已之正月余自廬山還滯留過之則殿角
如飛高出廊右前欄俯月澄景内徹中分為三官之祀
謂吳氏故司江湖水官附焉亦安知水官之久不復為
天官耶皆未可知也於是祀三官猶二仙按仙籍吳彩
鸞者以女子遊許仙之會行歌之次文簫過之感其詞亦
知有已跡其縹緲與俱陟焉坐頃幾何而文書狎至問
而知其主舟楫覆溺也又頃帝怒謫向人間則言語漏
泄是罪緣是下至紫極棲焉文本書生不自業賴鸞書
唐韻每得數千錢且書且罄後各仙去是軒其寫韻處
也韻者人間書也鸞也舍其仙都而降從於人士其塵
勞濁辱可勝道哉今人知吳仙之遊之為謫而未有知
文簫之生亦謫也其幽明遇合天也不然彼男子女也
何自知之仙者知之可也匹夫踽踽何自從之邂逅從
之可也皇皇上帝何自成之今人有愛女且不肯以與
凡子矧是玷言而淫從其欲墮而復召且其謫不至是
非仙風道骨冥數玄契孌彼玉女宜不可以一朝堪睠
焉卑棲静言出涕而謂人間之遊樂乎則其惑亦不至
是此常道非常道以非常求道故自不見其常耳其為
仙者常也其謫亦常也庸詎知吾之非常又焉知仙之
在人間世不至今混混如常人哉吾且指是軒言之韻
之有字也誰為之乎天為之乎則吾未知天之於字也
識之乎不識之乎以其初制字者人也則吾又未知聲
之為道其先有聲而後有字乎抑因字以為聲乎其又
誰告之皆知聲音文字之皆天則我亦天也其為我者
天也則我為之亦天也必仙也而異於人道則仙者非
人為之乎而又誰為之乎自韓退之作彌明狡獪語而
謂天上為别有書自侯道華為天上無愚懵仙人而仙
者遂又當徧讀人間所謂書而由達者視之皆非也吾
與造物者為人則書之出乎吾後者猶日閱人而成市
當亦何所不識凡吳氏唐韻皆反復作葉子書朱墨分
部精楷宛麗開玩如新近年猶數本尚存世人不能效
也彼女子豈常習為此字哉古所謂不死者復為人也
二仙故在攜手來遊
(按彩鸞本晉將軍吳猛女父女俱登仙籍距唐踏歌遇文簫時乃四百餘年其為並謫無疑在仙籍吳文)
(應其故偶也或曰何四百年之久而猶美少故態耶曰天上一晝夜動經人間幾歲月未久也或曰仙矣)
(如淫何曰未離欲界故應爾爾或曰天上自有文字何必故作人間書曰人間那識天上書書之亦不售)
(且晉人多善書法其精楷宛麗亦其餘習故然其不寫他書而寫唐韻亦故留此韻事韻話以作人間一)
(段風流話頭耳此神仙遊戲狡獪處也非韻本存世鮮不以為子虛矣)
玉真觀記
自伯陽以來大丹大法又玄衆妙千門萬戸单傳密授
巖居澗飲清修練要雜以聰明人主化人接引常中道
而墜葬於不暝之鄉而慟於多岐之野蓋一離一坎而
不能使之純陽亦無不以為恨也而東家之寒女西里
之深閨耳無聞目無見浩然塵欲之表捐親戚棄人事
早自信而獨行若良知而縣解起玉真觀為黃冠師此
華山女之所不坐講所宮觀而奉玄帝前三間東偏於是
禱者復之東偏日又日盛希静求余記之按天官書北
方玄武虛危朱文公熹謂真武為女真神非也今為真
武者又像如道君皇帝亦非也虛危居方壬癸天一生
焉為是一者青龍白虎朱雀交會其所是為龜蛇與三
物獨異而其名玄武有不物之道焉玄者天也天乃道
也此豈女真後人名號之雜又豈天人福相想像之比
耶北極以為天一隂一陽之不測也南面以為君二氣
五行之妙合也黃帝以來得之以立民極伯陽而降得
之以善其身求之形體愈遠求之禍福則又遠水中有
火先天地生道家以為龍虎而法家以為龐劉吾日用
飲食真跡而心踐之顧恍耶惚耶為是宮者物耶龜於
圖於卦戴負而北首南方鳥火飛舞來并雀化蛇汞見
砂天地由此合而萬化從此出故在太虛為關軸其大
無所不至而靈亦可知苐言符咒執效淺矣斗為江湖
去虛危最近觀劒氣者常在焉豐城者未嘗失延平者
未嘗在也仙聖往還一氣遇物成形西山之下有劒焉
曰旌陽東湖之上有劒焉曰真武其地合其宿近故其
神最靈豫章吳楚之間又江湖也斯堂也應之矣希静
經營二觀以其時以其地比於創造而天師者遙屬之
靈應若昇殆有相焉觀成某年月日
江村記
胡端叔風雨步相過語余曰余友過相厚曰端齋端齋
云者余不樂也世亂得江村寓焉因自號江村余非號
江村也昔者余居俯是江也今如得吾江焉蓋吾祖靖
康之來安成北門也於是百餘年而余去之去之而江
村江在是而吾居亾矣此吾桑梓纏綿之感也願一言
以慰吾思何如余曰噫舊國舊都望之慨然昔有弱喪
而歸而為人所謬者遠故也今君之寓所距故居五里
而臨流太息睠焉出涕夫余亦屢遷者為君感發遷有
幾有暫而歸者有久而不歸者有又遠而後歸者有不
得歸者是江遠矣其出於瀘水不能百里而至於君之
鄉跂予望之在此猶彼何所無芳草兮竊獨懷此故宇
則夫憑河而思禹績有不忍言者矣念哉爾祖其自清
江以來自以為不幸棄其田廬傭隟而處孰知三世長
子又孫大其門閎而鄉人望焉學子塾焉則其徙也
乃其所以興也夫又安知江村之𤨏尾不為北門之
名居乎則雖謂今日如靖康可也謂今日勝靖康亦
可也凡遷之為道江為近譬彼茫茫未知所届則後之
託吾居者不有遠於今之望故居乎未可知也於是君
重傷而不能語曰余蘄君自解曷至此余謝曰余以身
譬耳行吟澤畔忽自感其志也若待清之日則蹲會稽
者猶磻石也夫又安往而不自得也惠山之泉鑿地而
得之未必真是猶居然謬以自誑况乎遡江而飲厥既
得本而甘其尚何求君來會余戒歸匆匆燭盡而語君
問余歸志余笑曰亦君志也遂解手而别
東樂記
不知仙之樂於人間似否意者人間之樂亦不能不樂
也觀其言沈東老可羡可敬尤賢於人者不過釀酒留
客賣金收書二事而已果然吾亦樂之人人有此樂而
不有然亦有所苦耳嘗行千里中路遇親知問鄉信外
望店酤村釀渴相就而嚢無留資索然以别又嘗都城
閱書肆名帖已價闕十千錢不能居數日貸就則他主
取之矣自是每過肆往來於懷以為恨而使其時得之
當何如也然人情事後之恨無涯而當身之樂常不足
凡吾所言又昔所嘗苦也而亦嘗以為樂者今人見東
家貧西家富然後乃知其樂未見亦不樂也譬猶江行
視大商厚載高檣列艦歌童舞女百工備豫所至邑井
盛麗留連風月若不可及漁舟醉臥夜起蕭然顧富商
燭下持籌而歎如有所負明日視其主人猶有墨色不
堪甚之意祭流問卜豈大得亦大喪或未嘗喪直計以
為未得耳哀哉為漁父笑然此猶可笑者若比年東西
家勞逸憂苦之不齊雖復秦越不相為有可垂涕吾友
歐陽餘慶居去城十里茅齋立壁風雨不掩取回道人
榴皮字語揭之曰東樂余笑曰子則樂矣奈之何西家
餘慶曰不然孰非吾兄弟親戚朋友鄉黨當其叫號僕
痡馬瘏之役無不與也柁舟入海之故無不聞也長湖
江上下轉數百里赴頃刻之諾今雖夢寐猶涉畏景而
暮夜不敢辭也以是僕僕無寧時而心常休焉余曰子
之樂復在此耳官徵竹木吾所居惟青草官募水夫吾
所居惟溪鷗環顧慘然皂隸故家山丘華屋昔者人不
我知今者人不我舍及其無事日閒隻鷄斗酒念平生
故人緩急有以相及者必餘慶餘慶為餘慶者樂也餘
慶曰雖然何心樂此余曰貧何樂之有今而後知貧之
余樂也而亦孰非余者矣異者今之西也其又有愈於昔
之東者乎始吾以昔為不樂今西亦樂也夫余記東樂
耳而西與焉何哉
極高明樓記
贑平川李氏舊有讀書樓面竒峰聞州里吾鄉諸老多
賦詩詠歎傳道之近年南北之交以兵燬宋輔併而與
諸父起鳳修復焉扁曰極高明而請記於廬陵余曰高
明者非方策之所得翫也一室之間嘯歌俯仰四方尚
友無不足者豈必其樓為哉雖然不讀書則已讀書外
大有事古人為學自孝弟日用賓客應對以至山川離
合戰攻次第古今勝敗風雲變態日星度數閭里興廢
燦然如在其目其閒居廣覽必求高山曠野舒懷發憤
至或求異代陳跡戰場故壘荒丘亡國如太史公過大
梁阮嗣宗登廣武昌黎祭田横弔望諸君墓其躊躇彷
彿收拾形勢想其胸次如劒干星奕布陣往往藉是以
騁非必真有是境也不者腐儒俗士佔畢不出丘里生
醯死蠧滅没誰紀然亦有可哀者貧者不能遊遊者不
能遠也今子之讀書是樓也不待過都歴險登高遠想
探幽考異而興亡出於夢覺勝敗等於目擊歲時賓客
淋漓徙倚撫今道舊有悲有樂歐公太平出守而欲求
暉鳳就禽之處東坡所至登臺有長楊五柞之感淮隂
不終之恨無非取諸人者謂其所見略同可謂其不病
而呻吟亦可若子之於是樓也南望而蒼梧隂東顧而
子胥没其晦明風雨烟埃起滅南宫北里頽垣廢井亦
有得於語言圖畫之所不盡者乎此則學之所以為有
用樓之所以為助也於是李氏子慊然謝曰吾樓何足
以當此余為之頽然而起曰嗟乎此亦非他時之所能
得也蓋愴然宛然如見其處宋輔之叔景儀課子姪依
於道嘗五上觀光世季學不廢元祐間有名朴事伊川
者其族
讀易堂記
大秀洞天監宮道人曰魯雲窠年七十五聚山中童子
挾書各異而名堂讀易求讀易之一言余問易如何讀
讀安用道人不對余笑曰具是矣凡讀易與誦經等不
知諸天魔王神通變態與金書玉字說經功德誦之又
誦何當於神明何益於人理而稽首空中如有德色今
言易九六利不利彖某象某人天劓鬼車載鼓罷歌咷
𦕈跛無膚噬胏刲羊牛革狐尾字不字涉不涉一見已
决厭再見尚須讀耶徒元亨利貞近身遠物不得其用
則亦與道經咒語無異或遂問如何用余謝曰何用易
至邵康節初有用耳康節四不出出遇人云日有未佳
即返顧不知數耶此其所以知數也今人語易神異而
日用之不知古人開口必於易故王子廖知莊子子太
叔皆曰是在易也某之某尚須卜耶通身皆易通天地
皆易通古今皆易而不知知讀而已讀何用又未有知
無用之用也余去年過大秀魯道人聞余至穿林取疾
延客坐堂上拾炭煑泉焚香供茗語小渴復供閱春雨
數品明日從余郁木欲攀蘿逕或曰雪未消且住此兩
日半共一卦氣至今再卜其勝亦不可得日異菴道人
至問魯叟何如曰日健飯喜茗如昨余曰是真能讀易
者坐久復聽泉聲琅然
吾廬記
陶淵明人品自高其率然而出率然而歸賴其詩文興
寄足自道本志使人想見公解装登舟望烟村柳色曈
曨東作之外而其廬近矣嗟乎樂哉誰無此廬而誰能
言之蕭廷直兄弟呻吟其鄉拮据數椽取儒科頡頏為
宦族子姓容焉中分第甲相過爾汝欣然孺樂來者莫
辨誰適於是廷直以其兄所謂邠廬者共之曰吾廬本
陶語也余笑曰儉也志於斯隘也色於斯畫地而處尺
寸不相讓曰吾廬也或蓬蒿環堵俛焉自足曰吾廬也
斯二者何居吾廬曰不然不然自吾所見少時南宫北
里長千步之街一姓之宅代衰系絶行者還顧今其有
存焉者乎又且倚廬而言之層城上林人間世外不論
大都富郡封君甲第下至賣漿洗削高樓列肆陵夷草
莽今其有存焉者乎破窗辨白屨二踵來掃地班荆比
於巴人之橘韓氏之楸苟焉愈於他日每鞭塵蔽野揭
竿望屋棄焉而走道傍寄食轉目為飛烟吾籬疎援薄
然跂者不求睨者不毁尚念承平諸老驅馳浪泊顛頓
九折或過新居一覽或念故書三易運遭百六而屠羊
不返瓜牛托處今吾與伯氏喘息也而相聞容膝也而
待客邠風未改周餘故吾其不有餘於古而猶有所不
足於今耶余聞其言歎曰茅三間如此雖周公不與易
已世之化也起耕夫自大羞前人無能徙寬鄉市大宅
者皆是也而吾廬少矣元次山於其所居壹命之曰吾
政復不吾亦復誰争子所宇宙以來此山此水是不一
姓愚哉吾也然不元之山元之水而寄之吾則亦廣矣
大矣安知子之非吾吾之非子也雖吾之可也謂之公
言可也客之主之亦可也吾儕小人知闔廬避寒暑而
已大官大邑身之所庇而不知昔者吾有上棟下宇在
通達之中壙垠之野自陳仲舉徐孺子輩或不事事或
不復相維持年深事去風雨敗之今落然無復遺跡徒
行歌俯仰望蒼蒼如樹下危坐愈恭歲晏凄然曝我冬
日亦自以為寓焉而已矣厥或告我子寓亦將去為之
茫然尋杞天之憂而問絳人之故其愛我者曰子何以
彼為哉子有室廬其中空虛吾將補子以不漏而扶子
於東隅是頽然者豈不益可念耶言未既吾廬主人悟
曰吾則自以為足矣亦自以為陶矣乃不知吾之外復
有吾也天地一廬也廬一吾也彼非吾不立身者天地
廬也吾一廬也此非吾不生人人有此廬吾者吾之孰
能得此於子吾也由子知之耳未必淵明亦知之也子
能為吾吾廬記乎以此
山囿記
里有同氏善畫山水求所以自鳴於人者余取昌黎南
山詩目之曰山囿復為記曰孰非囿也子之為山也亦
嘗縱觀日涉而得之乎其亦心往而昔至也夫脊脊然
㕓市之為居曠而立於莽蒼之野浩然而歸周流不出
百里而西起岷山東天台雁蕩南至於羅浮其間如巫
峰之雲廬阜之瀑洞庭九疑之縹渺西湖靈鷲之清麗
桂林衡岳之竒古騷人志士之所遊與遊而不能造造
而未及徧或牽於同行或困於無侶或數步有公事不
得往與中道廹於私故徑歸者莫不猶有餘恨幸而得
至其處而敗於風雨怵於蛇虎隔於梯梁僕痡馬瘏猿
斷鳥呼即平地入望而濟勝之具不進亦且彷彿而止
子於是間若堂奥若莊産若菴羅果百里鏡現維摩臂
而取以來也其何能如是想子之胷中嶄嶄乎筍石造
天幽幽乎藤蘿逼人浩乎其出於平川渺乎其出於纖
妍恍乎其不知所以為之也則吾於登臨也愧之矣蓋
久而不能賦也而入於斯子之手如覩昔者吾嘗笑相
如之上林也彼則自以為鉅麗矣不知郊關之内草木
禽獸若此又何足以喻於海島之一洲泰山之一石而
喙殫力竭若人間世所未有不知建六合之家環萬山
之勝則左秦右楚皆吾圃也蓋精神宇宙一俯仰而得
之几席不似子之囿於畫乎而何區區烏有之有吾四
方倦遊歴歴在目念情少想多輕車而不遠南史宗少
文能以一室自畫平生所到山水置之壁間曠懷臥遊
鼓琴而谷應恨吾手不能畫欲托之子以寄吾想然吾
有大恨吾昔者所見臺池亭館山明水麗人物草木舟
車管絃殆不止於畫也今已矣將象其丘墟弔其遺迹
要亦何可勝道毋亦存其舊日記其大略旹旹某丘某
水依稀指畫為後生輩言之則畫之有本幸其藏於子
者無恙或足為吾遠想之一助而神傷獨往終有不能
無情者賴子未嘗親見親見殆不能畫亦不忍畫如優
施學故人談笑意象豈可復覩哉今吾行田里間無不
惻惻可感况其見畫或曰孰非囿也吾與若遊於其間
有賞之而已而安用自苦如此斯言亦甚達併記
武岡軍沅溪書舍記
道莫迂於天小之為生成次第大之為晦明消長又大
之為升降變化常五合六聚積數世百年之久東海而
生一人焉西海而生一人焉及其得志當世如跂而待
跂而遇不間遠近隔今古分彼此吾道猶是已夫子存
不大信於天下朝出而晨門譏暮歸而荷蕢笑蓋倀然
四方之野莫知所從適甚或削伐見異極矣然易世而
門人尊異代而遠孫相更千萬古而南面與天地並今
為其徒者曾何足以望游夏而儼然為人師用家國道
小不合為進退榮公論大不幸為貶斥比死節轍迹所
至遂為後來所追慕愛惜附著不衰而其生也已若此
矣此則夫子之所未嘗遇也如過江前陳簡齊近年魏
鶴山皆以逐客道沅溪祠沅溪祠而不自已又因為書
舍教人士教益廣則書舍亦益廣今為書舍高下相望
奉夫子俎豆終焉此吾所以聞風而感為之極晦明升
降道盛衰之故壹不敢以書生之好德者賢於古人而
必以古人之當日者適為書生地嗚呼不苟然也吾道
之植於生民以來其漸如此武岡本騷楚之國有向氏
自芷沅徙居沅溪沅溪之老人曰林下翁遇濂溪垂髫
學焉晚猶及見靖康之亂簡齋過之相與言濂溪舊事
日相得因愛其山水卜翁隣屢賦詩去去又百年而鶴
山來翁之孫曰大雅翁者事之如簡齋而鶴山亦願留
簡齋處鄉人為之合二先生姓稱其圃今為祠若學古
今名謗相長在宇宙如丹青失之彼得之此當時以為
罪而後世以為榮是非之在人心如天何言非春秋揭
焉褒貶揚抑則其聳慕或不至若此而亂賊之懼者亦
鮮山林過客名字不足以相及而禍敗常相尋故有破
家而同傳亦有以戈逐為知幾况過江盗起人自救不
暇顧從容流落主賓嘯咏各不忍舍代有隠德又避堂
下榻講學論道如大父談詩時氣象愈佳政復名節何
與人事而卷卷如好好色來者猶喜談也楚芳不競近
年無過客亦無向氏卒冺冺至此上下風流文雅典刑
志操安得不登臨遠想俯弔仰嘆斯文比古先愈降名
士至後來愈高宋三百年更三四黨禍本無嚴刑峻法
然猶所過在亡親友路斷更名他師因致名位今其所
保安在乃與子孫氏族棄之掩鼻而遠方識面託為新
交有耀無窮不善人者善人之資未必非昔之君子不
容於世者有以感發而懲創之也則客之出於塗者不
猶愈於昔耶然向氏之嗣有人而鶴山之後無客此固
咸淳書舍所為作者文章已矣名節無所用矣獨學問
私淑正人心承先聖孟子所謂豪傑之士者尚其在此
王通氏有無不可知他時聞有贊王業興禮樂又如舂
陵見稱道統推論師友漸摩所自比於生賢之意成物
之功由之而不知利之而不庸蓋小莫能破而大莫能
載矣向氏敏衡者求余記歲晏風霜獨行千數百里歸
而刻諸石何向氏之多文物與而迂亦未有已也
吉水義惠社倉記
邑舊有存愛莊莊田六百石耳歲乏困興發有常官弛
其租重民食也粤自丙子併為官田而民始絶望矣於
是邑之士聚而慼曰我飢矣猶有飢於我者也乃口分
不腆之田為衆倡衆亦黽勉惟力沛然從之得田一千
八百七十二石有奇是為戊寅以來平濟之莊每歲輸
視民田春夏糴踴減損市直過半收其直積買田又三
百石有竒然通可官斛九百餘耳民飢猶不足而莊籍
為戶右日海船之造後誅物役之不勝而指廩噬臍甚
矣厥亦惟按察分司馬公布膏澤識政體而内省行省
郎中二劉公實來慨相語曰莊名平濟衆積也奈何與
并植戶計等壹蠲之然後老稚懽呼釋然如得後望餘
命無復患迺諸君子又聚而慼曰莊之累大矣歲寸寸
積買田固善田益廣賦益盛不愈累乎其自今惠民以
其直勿收田止此且自癸未三月易其莊曰義惠社倉
雖柁舟不歲造尚邀福於馬公諸有徵斂必繼是以免
實永賴勿壊益勸在此記也余歎曰古人念困窮嘉惠
鮮必曰敬修其可願願未有已也而事異心違其中有
得其所不願者矣是莊之建始於䕫蚿相䘏忘其家之
不足絶斗升擔石以望人腹雖復如茨如梁其於萬家
之邑六七月之食比於成季之飱貞惠文子之粥其與
幾何試使斂散得人益以不倦遲十年之後斯人子孫
生者無數而吾亦給之為無數抑初志誰不願此積實
生怨固非為已積也然吏睨之為外府官索之如鹽河
一貸之不遂再則怒三則有受其禍者矣里巷之事人
情之所不能廢也善之為懼也陷而多責何必任衆人
之所不舉而後憊且悔哉幸遭仁賢是莊得不敗壊而
亦不敢充羡獨懲而為儉斥而為施何也其誼以為我
捐以予人則彼亦絶望也吾聞贖人不受金則其後亦
不贖人今之積者非盡民食也有輸有費有不可會者
焉幸而稔十可六七存耳不幸水旱十一二未可知而
又修田萊備水患築陂塘貸種榖僦車運葺莊屋走阡
陌待催吏饗田祖以歲之不易事之不虞即十日雨三
日雪環千里而水如去年雖發棠垂罄亦所收一二而
止帶其褊矣幾何不絶義猶井也深者甘汲古所謂社
倉者亦二分之息以此為術其後猶有官侵用而不補
私怠食而不繼者况施之為道徒以慰窮乏塞觀望一
志於散而民散矣春山之木樵者不竭舉以與樵者則
頓首辭焉惜其本也悲夫吾欲其營是莊也如私私不
可為復求一說以易之而當當而可久則施之之義又
未為不當也以其極也而吾猶有所不滿毋亦是區區
者有可以充之又充之實而由是止焉此固物之所無奈
何而理之所不能無憾者也夫義惠之與平濟名實遠
矣記其名不記其實則是莊繇存愛之而平濟繇平濟
而義惠雖為之盛德而有加焉可也蓋歲旱不收有幸
種而穫者或美其田之盛而由耕者計之盛則盛矣不
如薄收而再藝謂夫生意之止此也若諸君子之生意
則未有已也
萬安縣舜祠買田記
大州僻邑深山小寺而一日揭焉以舜祠興雖邈乎褊
矣然能使周旋博雅之士為之矯首而遐思汎濫遊騖
之人為之褰裳而忘倦亦其所立有在常情之表者則寶
祐景定間僧了敬之為也方祠未成記先具鄉繡衣持
節至其處問焉見其畫堵基山為讀書室雖嘉其有志
若寓言者又久之堂成祠成祠成而敬去主龍須其徒
慈意者自仰山歸嗣敬嗣敬之十五年而買田既百餘
石合是二百敬來求田記刻寺俾有考余笑曰時節世
間安得不使來者笑人無能何昔之舜祠者成之難而
今之寺田者獲之易也則亦有聞舜祠之風者也如將
為爾并舜祠記之耶則或者以為無謂也不并爾舜祠
記之又未有知夫無謂之謂也寺在韶山山之下為韶
江江韶口里韶濩雖俚訛志謬自儒者言之無一可若
在彼教中古帝王亦猶幻耳悟則舜在牀琴不悟則陟
方乃死吾以韶山見舜事舜如吾師然鄉人士之為我
來者如鄴侯書堂如李氏山房士大夫之過其下者如
望蒼梧登九成要亦何以大相過荒濱絶逕詭為異聞
隠為竒觀遊者如有所慕因徘徊之久而又有感焉向
之田者始由是而積矣人有常言曰知自孰知田之自
舜又孰知日用飲食父子兄弟無一之非舜哉斯民異
端無重華故至此今夫山田二百井田之世不足當上
農夫二人之食然亦有甚難者今夫耕者或不得食販
夫夜作旦而市或不售則不食彼深山大衆不耕不售
而不缺食不惟不缺復有餘而田者積焉今夫望施於
人難矣有得有不得焉再而竭三而倦或不得謝則怨
而施之佛者即甚厚如梁蕭氏以其國則小果然施者
常不悔也不惟不悔益腆而田者積焉彼豈能皆一生
死齊得喪道隆行顯且佛實有力至此哉廼其迂闊則
又若舜祠者焉豈非心胸眉目復有在福田之外莫之
致而至而好德者遠矣山無窮田無窮百年千年連阡
陌始此夫舜祠者理之所不當有而佛之所無用也固
有有之而不事事之而猶無益而二僧以此為無窮且
以此不朽嗟乎昔者萬安永福何至此後舜祠二十三
年七月須溪記
武功寺記
佛入中國以其勤苦無聊之說本非人情所嘗習而堪
之者又儒者講師縱横演譯凡數十百萬言雖才智辨
士猶有不能盡通其意然依稀料想若有若亡至二千
年不晦則亦不可謂無其理也迺有聖惠西來不立文
字庶幾一返之性而分宗異解類為不可測知斷句半
句光怪隠顯教意不傳而其傳復有甚於教其難知難
言遠而至於不知不言無可授受此宜曠劫不一遇而
頓超代起又未嘗無其人也亦猶吾儒起六經傳疏專
門之後遇大人先生獨取四書深極性命而記問疏於
六經語錄多於傳疏今言性者人可以為聖而聖者亦
不過如其人而止若由聖至神猶從有入無直當置於
不道此其為實踐之學其未嘗學者亦能訾輕前聞上
清談而次科舉故為六經者少而為四書者皆其徒也
文武並墜訟止奪銷於是老山林困時命者始嗒然有
意於廣聞見合經史乃異乎曩時鋪答問而拾闕略者
其或者世道之將盛歟未可知也惟是七八年來釋業
彌天建為官師禪衣而夾駝又有北來高僧兜離旁行
一字萬言諉曰扶教而陵世狎俗舞經斥戒蕩然遊人
間意非復凡律所可係縻雖其寵光辟易方興甚盛而
不能不與其教異則雖其徒病之亦莫得而揜也比是
而觀則此一時也儒者之廢固未嘗不進彼一時也禪
與教之失豈不猶可以為得與然吾聞長沙王聖與言
環吉袁潭三州八百里有武功山山深絶無人之境有
僧志一猛獸之與居枯木之與徒創為道場一作一息
視如叢林雖開創甚不暇給不廢是事嗟乎禪之不禪
其已久矣北非無宗也其渡蘆君子之國九州之外萬
一有其人焉而亦不可見矣是佛最盛時而禪學往往
而絶也江湖閩浙之間寺以千數吾豈敢復望大乘氣
哉而况崇酒肉以為常混色空以為達一興一壊過習
惡薰於此有人焉為是寺存是道豈獨今日之所少而
北方之所無也而欲為禪林之科舉乎雖大如徑山高
如雪峰吾猶以為隘也將為禪林之四書乎雖辨如維
摩論如大慧吾必謂之儒矣寺在葛仙峰下左飛瀑右
石江匯為三潭龍居之沿流隠見獅子香爐乳香諸峰
在水口經始於已夘春為雨華堂其為藏為殿為門也
不日成是獨法堂數間耳先為記可乎余應曰可或又
曰見諸如之何未見如見余不應舉手而畫曰一又曰
一乎師乎抑别有指乎余不應且不畫非不畫也乃不
知畫之所起於是或人悟悟而稽首以是傳
玉笥山承天宫雲堂記
玉笥承天之雲堂成五星聚斗之歲也先是余遊洞天
宿山房見其成而去為書廬陵劉某過第一山山中人
求余記之未暇也其明年乙酉九日登高把菊望數峰
如笥意欣然記之雲者出於山如玉及其得於天也如
芝如筍如鸞如龍如浙江潮崑崙樓又或堂堂也而如
人飛空騁轡以遊昔者山中之人共卧木石之間安知
其至是至是望焉欲即之而不可得也亦可以一悵然
矣山九真皆秦人方其避秦也披榛藿而入巖棲而澗
飲草衣而木食欲是堂也得乎雖後來為蕭為孔為壇
為宅不可知即子真九江棄官變服亦必飄然為樵夫
野人混混乎其中其霜露稿亁豈比茅簷俛仰之適哉
而數世之後仙宫化城金堂玉室披華星佩紫霞鳴鐘
列食波及來者嚴嚴如别館不知前八九天人者猶彷
彿過之耶其高才靈氣苐欲如王羲之陶弘景之流暫
游忽别亦不可得也何昔之鶉居者望焉而為其所難
而今之舍蓋者儼然而不就其所易也亦可以一悵然
矣然吾聞古仙人記云去後千五百年五陵之間成仙
者八百其時可其數可廬陵鍾陵不合者如礪斯堂雲
海日閱人而如指安知不有隠君子變姓名而處豈皆
如吾等淺之為信信又淺之為留題哉咨爾來者候氣
審之舊堂御書樓下如寄提點江西道教知宫事李允
一既修殿餘廊西容焉高樓廣倍於是副宫許景容分
琴書其間允一景容皆吾州人記成明月甲子書
靈威廟記
隂陽之氣行乎山川與日月合其變化詭特起伏盤礴
必有所為者非通乎六合之故遊於萬物之表則不足
以識其竒而以為怪儻所謂人物亦猶是也况於神哉
山起西南如青城太白者幾為五嶺其趾而高入雲今
吾自章貢仰闕視瀟瀧懸絙如在山上不知其流至此
已入地萬丈凡出乎地中者為泉皆竅而湧其精達於
海勃如也人見其下流而已通大地而論則涓涓者江
河之祖然其泉必出於僻遠往往忽之吾測地於天以
泉知海故於記靈威河口也如見不敢忽也靈威廟吉
文永昌鄉鳳凰山下義昌水横陳河口西會瀟瀧至此
四十里如瞬弭焉蓋天山之飛下溪谷之上浮氣勢融
合如絪緼中其傍為靈巖巖有寺寺宋碑記廟在建
隆以前石神像也故曰石頭王廟初贑大水石乘桴卓
篙止焉江為却流民不墊决自石之來旱禱輙雨已而
逐捕捕獲戰盗戰勝護其鄉如家室官大其宇郡異其
功歴三百年尤信故在淳祐為靈威丕顯哉賜詎止此
廟自水西遷遷者孫氏克順今其孫珏又與何仁叔劉
宏規率其鄉人為石郎殿其左廊七人第七未可知比
尤顯蓋王子雲或曰石言耶自立耶而何從而知之也
余曰不然人之得於太虛也息耳而為聖為靈為不可
朽則亦一天地也彼其托於形受於氣得於雷霆風雨
日星霜露者萬變乃與隤然確然同體而尤璞故其感
者或為月為星為龍為大士幸而不出於金玉而為人
所戕則貞剛之至必將有所激烈亦猶區區者化為石
誠之為物必有至此者耳而子以為怪又安知今之南
面者非榖城之老人與金華之仙子耶昌黎韓公謂清
淑之窮而高且遠者其神必靈其為石英丹砂不能擅
當其奇吾以是山川考之抑高且遠而尤竒神之&KR1088;依
其間者猶鍾英於宇宙自與南來踴躍而觱沸者為一
都會天道莫神於隂陽而不自為非是石也不能為其
幽非是山也不能為其明未有非五合六聚而成者也
亦未有百年千年之久而無所為者也暮夜病若産聘
醫問媪不出丘里之間而生者每生則衆有司之者矣
非耶是廟也恨其出於幽遠而無名而亦幸猶伏於巖
穴而與人相似故其俗厚而民慤其物産力作尤多且
裕而自見於功名亦三百年矣有項氏士龍登甲戌第
其明年為德祐
吉州靈護廟新宫碑記
東南諸郡城隍封建王為大或謂潁隂懿侯未嘗至廬
陵定江南者堂邑名同非也天之所命必其福力不盡
用於當年而英爽猶足以有為於後世者雖無江南之
跡猶可故太山之下得古名將而北地通祀關長生隂
陽之塞宇宙如一身但言介君者景絶誦弘公者病已
况漢初將相餘烈豈後來名字草木之區區者乎余欲
效太史公最王蹟石有盡斷自淳祐戊申淳祐戊申踰
瘴嶺入江西南安之槥奪門以出野死以村斷已而贑
而萬安而龍泉草船柳車訛動城外有謂神戰於境上
者其地其日如截雖怪不可語而風至輙蘇寶祐乙夘
夏禁卒康成叛夜縱火掠有告者守王侑命黃淮將卒
捕天大雨黑惟電中見城闕之處逆黨登屋得於電爍
如已縛黃淮云開慶之變東臨瑞西起袁環馬足所不
至者二百里卜於王曰毋恐其驅之之術吾民不知也
而敵之人能言之於是為景定議王功封靈應忠惠顯
佑廣烈王王子以下列侯五乙亥入衛者萬夫軷於廟
出廟門晴雲倏隂蔽舟而下岸者畏日他反風致雨拯
旱災疾疫歲常事尤異而亦吾所見吾郡所見且二三
十年間所見耳民生實難比年出於水火又難也相道
不言而千萬人奔走如市當其危難請禱不自吝稍紓
旦夕顧念力不復給冥報尚或可緩蓋公私交痛若此
而猶廟宇增飾日新月盛則報者衆也財者民之命脉
非其求而獲不可為而救何至絶筋力窮無涯事不急
哉廟有寝制也溢而後宫數十詭麗則自寶祐乙夘始
宫之成也吾嘗過之曼廡雕牆離為六六金珠黛綠綵
繢千態凉臺俯池舞殿連閣網疏朱戸鏤牀鈿柱帷帳
甲乙層軒疊甃佳花怪石壺奕琴瑟前堂列夀孫曾位
置高下相屬雖蜂房蟻垤要亦備矣彼閭巷所為若此
孰知金門玉堂清凉宣温上林鉅麗如忉利兜率或者
猶以為此工力所成非神人所居雖以莖臺井幹中天
迎年其於凉風之山縣疏之圃明月之宮寒露之府下
視之猶如積蘇累塊况是宫曲折不類飛塵之集蟁睫
耶然昔者諸老常為我言累朝宮室之儉與少長所見
都城邸第人間南面王乃不至此政使盡如尺堵之制
當何為世宫廟之作像其居處意豈知王乎生哉則自
漢以來至今日又盛矣每嶽降之朝張燈之夕傾
靡曼衍遊娭獵凱香炬數里計千五百年用物之
弘積成之衆凡出為侯牧去為公相與數萬場屋
高科膴仕諸貴人等慮無不邀福請命待罪祠下
此邦之人無小無大若忖其意而後從事福智通
天閱人成世豈比憩棠樹栗變衰而代盛計南康
九江豫章臨江宜春章貢建昌之祀皆然而廬陵
又盛矣人神相依精意蕩激其諸福之物實稱其
事而回視窮閻凄愴可為永慨嗚呼念哉民之無
告余以前史氏為父老所屬筆乃為歌以侑王歌
曰芒芒芒碭興龍雲萬騎力疾昌文君重瞳一落
垓下軍漢金購我頭千斤赤帝繇此絃朝薰雉晨
不怡興擁文潁隂相懿寧酬勲帝命封食西江濆
靈威喑嗚澍惔焚遏亂勦暴如斬棼震收電止梁
擢筋左麾駱甲癘走麏新宫沉沉笙鏞鼖菱抒紾
抱疏鱗紋曲閨綺闥飄氤氲娭光曾頬盛鬋紛爛
如芙蓉星佩裙芝蘭參差鸞鳳羣綦博歌譔容沄
沄王毅以武還顔忻蒲萄凍清雜且醺駞峰醇駱
羅羶葷鴻門落日哀榆枌萬歲饗此沉烟芬兵曹
醢脯鮭蟄羵俾我孺子懷訢訢容我黧老安富殷
無復魈魃瘴疫氛扇回樂闋寢廟分廬里叩齒王
知聞
清縝堂記
君尉吾城中時魁相持節章貢君以書自通章貢公復
書有聞君清修又甚縝栗語往往還贈浮俗槩常常者
云爾猶未足數數稱也一日章貢公建帥旗部分萬衆
啓行道鄉邦檄軍諮從事首舉君舉君詞曰廬陵尉楊
如圭清修溫潤縝栗強明衆謂人詞實稱然幕啓版授
類潁侯輩意未可知及君出章貢書伏軍門謝前得公
奬目且年歲於此豈偶合抑素論定何其言之襲也不
敢忘不敢當公欣然啓齒復大書清修縝栗之堂以遺
之扵是知公出一言而溢扵胸次著扵筆墨非雌黃反
覆蘭闍徧贊前戲後忘造次得之亦造次失之者君子
謂公與人之一如此然自是各轉徙淪落身世在亡俯
仰何恨惟平生告身與六大字仆起必俱已乃併失慨
然曰知已之言從是絶矣流離出嶺栖泊吾里晚從故
吏故牘中得章貢書故在雖已寖欲朽寶之如新僕僕
袖相過曰見公所執贄見者亦公也請復書六大字并
記可乎余曰可清冰縝玉義蓋兼之矣為作清縝堂記
清縝曰嗚呼古之人古之人其不可作已諸葛公困敗
無成而死之日仇民孺子尤憐傷感嘆之者以其成都
子弟無餘財粟無妻妾之傷心平生觀書大略及臨事
十反手教嚴悉罰二十以上身親不煩忠臣志士所為
悲歌流涕終其身自以為不及雖誠有恨而不敢妄議
之者以此彼賣薪𣙜水貪夫小人不足論晉殷生唐房
刺史皆以迂疎致誤見笑後來名賢達勝苦心用世安
知其至此是以山東沛公之業為噲等而慨然江左夷
吾之風見士行而自失是二者古今功名之所不備材
品高下之所欲兼而豈易言哉顧雍得蔡邕一嘆於塗
而字元歎桓温辱太真一盼於襁褓而名温雖人物不
同自薰自蕕而風流眉目皆成故事當世想見况經公
手所論定表表如此而其植立死忠死節足以附麗而
難忘宜君之圖之也雖然猶有快周伯仁者猶有以滂禍
為未塞者猶有睨而不視而諱稱門人者則君之汲汲
也其不使余悲乎嗚呼客乎孰有清縝如君而猶存者
乎數世之後不知何人而談清縝者從是見矣君蜀人
大雅堂楊氏矩湖子好修隠處愈勵如文山言後文帥
之九年十月望須溪劉某記
山窗記
袁氏山窗古心先生益國江文忠公之所書也吾行廬
山意公筆墨在在暉映然山南北無一字非居者之不
求求不與也而南林之外兹山之下夜光出屋飛動洋
溢念與公遊從非無意者而故居陋甚不足以容於今
何及蓋徘徊瞻忽之餘如見廬山高於此少時讀凌虛
臺記以為在終南之下而不見山故築臺焉如使見山
者必待築臺而後得之則亦多事矣是間面壁斵之為
窗而天生焉不知蒼蒼者之欵我耶抑余力能致於此
也蓋悠然與之日夕曈然與之俱曉不惟山在吾目中
而天亦在吾山中矣豈小之為量納岑樓寸碧而已耶
彼以為一隙之明從是漸悟者不知心體之陋見心即
天也天高九萬一舉目而大全露豈有破碎隠顯昏澄
之隔大小之間若癡蠅之觸飛伏之眯棲螟之竊耶不
知心體則雖四方上下無往而不礙自未有此窗言之
塞固塞也轉而為窗矣而窗亦塞也自窗之外言之則
山之未見者見矣而山亦塞也山則在此矣不知是山
與他山復何如平生所見又慊然如有不足而為之遠
想為之圖畫往往喜聞而厭見不知一丘一壑即千巖
競秀政自何異復亦何以易此每山行歴落窮崖深穴
愈盡而愈不盡然竒峰翠靄曾不如遐觀而倚杖及
僧房野店得之燕坐如闚如即尤使人依依而不能
去勝於當然無不得其全體此亦觀之至也尚何求樂
哉恭父既玩之此窗矣嘗試以吾言隠几則見山如我
見我如公要亦未嘗不日相接也
樂丘記
科舉前傑然有文采志慮可喜者惟安成劉翼父兄弟
日翼父請曰余兄弟為家君求樂丘於馬滏陽既書之
而家君望子願子記是丘也則出其云云如畫余蓋難
言之而辭之辭之又難人子以此娛親而親之樂適在
是有餘矣達哉此叟復何求於世而何惡於此丘且為
足下家君言有子而文而高科而名世即八九十亡恙
其不高車晝錦銀青金紫擁左右寧能一日舍此而盛
時早計若翩翩塵埃之外去復來者叟亦知之乎此漢
高豐沛新豐間意豪舉蓋世類如此而卒不知千秋與
萬歲魂魄猶有知否也不者其亦負此丘也雍門之歎
伶玄之感言未終而飲餘淚是間獨何樂乎雖然吾亦
厭乎吾生久矣乎蘧伯玉請先乎是叟則是叟之樂吾
能言之而欲為屈子之遠遊復臨睨乎故鄉乎而故鄉
已若此矣而欲為莊子之夢復舉而出於南面王者乎
而南面王已若此矣迺有陋儒噭然而號於極曰臯就
其所言甚麗甘美皆吾人間之累可為頻顣嘔噦悔重
誤而不忍復顧其庶乎知人心有憾事者又反為之大
招曰舉賢能任豪傑先威後文誅姦鋤暴尚其為我來
也於乎近之矣而亦不足為已吾安能復置是非得失
於吾心哉往者吾弗及來者吾弗聞樂莫樂於今之為
吾者矣而以昔之知我而復我亦為不知我者矣雖然
其事尚遠遠者百年後也奈何乎今吾知叟之心矣天
地一丘也古今一我也何必以生為不樂死為樂登高
而望黃帝之所休文王之所避風雨在我猶彼且吾何
暇哀乎吾之所不及苐論十年間尸鄉之客杜郵之鬼
其人皆英雄文武榮名福力騎列星而横四海又通宇
宙而論生無名死無成如狐如貉如鯨鯢相望儻以此
為樂則皆樂也而又誰樂之耶吾所謂樂生亦樂死亦
樂夫吾亦有何樂嗟夫夫亦欲樂乎此而不可得則吾
與二三子逍遙以永日優游以卒歲可不謂大樂耶蓋
累不遣而已忘年未老而先化昔者子貢倦學而請夫
子與之言睪如宰如者如此不知者以為實其知者以
為寓也迺吾亦有所倦乎此矣嘗試乘日之車出於大
荒之野叫重華起文子頽乎其任運而往浩乎其乘風
而還亦有知予之予樂者乎而予與叟老是丘矣叟名某
字某聞其言知其盛德人也宜夀宜有後
