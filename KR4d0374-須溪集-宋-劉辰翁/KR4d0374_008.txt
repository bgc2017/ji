須溪集卷八宋劉辰翁撰
詞
望江南(晩晴)
朝朝暮雲雨定何如花日穿窗梅小小雪風灑雨柳疎
疎人唱晩晴初
前調(元宵)
春悄悄春雨不須晴天上未知燈有禁人間轉似月無
情村市學簫聲
前調(秋日即景)
梧桐子看到月西樓醋釅橙黃分蟹殼麝香荷葉剥雞
頭人在御街遊
梧桐子人在御街遊鳳宿雲綃金縷帶龍池翠帳玉香
毬宫女後庭秋
雙調望江南(賦所見)
長欲語欲語又蹉跎已是厭聽夷甫頌不堪重省越人
歌辜負水雲多羞拂拂懊惱自摩挱殘燭不教人徑
去斷雲時有淚相和恨恨欲如何
前調(夀謝夀朋)
前之夕織女渡河邊天上一朝元五日人間小住亦千
年相合降神僊當富貴掩鼻正高眠欲語會稽仍小
待不知文舉更堪憐蔗境在頑堅
前調(夀趙松廬)
添一歲減一歲愁眉苦待一生婚嫁了更須采藥十年
遲婚嫁已随時東家者俎豆伴兒嬉幸自少年場屋
了誰能掬淅數還炊千歲是靈龜
前調(胡盤居生日)
盤之所春蝶舞晴萱溪傍野梅根種玉墻圍脩竹筍生
鞭深院待回僊嘉熙好四十二年前猶記五星丁夘
聚更遲幾歲甲申連快活共千年(丁酉生奎其名)
前調(夀王秋水)
齊眉舉綵侍紫霞巵天上九朝鳬冉冉尊前一笑玉差
差人唱自家詞籬下菊醉把一枝枝花水乞君三十
斛秋風記我一聯詩留看晚香時
前調(夀張粹翁)
七日後重會是星前二月之間渾似此餘年何止萬三
千日擬醉華筵歌白雪除是雪兒傳看取長生瓢屢
倒眼前橘栗木何玄自唱鵲橋仙
南鄉子(乙酉九日)
高處略從容華水華山自不同舊日諸賢携手恨匆匆
只說明年甚處重幾歲避遼東茅竹秋風一併空欲
望遼東何處是濛濛也似秦樓一夢中
前調(木犀花下因憶永陽宣溪與故鄉族子門逕之盛而其人皆適在此感歎復賦)
香雪碎團團便合枝頭帶露餐笑倒那人和玉屑金丹
不在僊人掌上盤千樹碧闌干山崦朱門夢裏殘花
下主人都在此誰看天上人間一樣寒
前調(即席紀遊)
去似賞花移處處開尊亦不辭棃栗又空醅又盡方知
舊日驪駒勸客歸歸路月相随兒子門生箇箇遲坐
久不知無可待堪疑向道兒癡直是癡
浪淘沙(秋夜感懷)
無葉著秋聲凉鬢堪驚滿城明月半忩横惟有老人心
似醉未曉偏醒起舞故無成此恨難平正襟危坐二
三更除卻故人曹孟德更與誰爭
前調(大風作)
捲海海翻杯傾動蓬萊似嫌到處馬頭埃雨洗御街流
到我吹向潮回寒似雪天梅安石榴開繡衾重煖笑
爐灰料想東風還憶我昨夜歸来
前調(有感)
無謂兩眉攢風雨春寒池塘小小水漫漫只為柳花無
一點忘了臨安何許牡丹殘客倚屏看小樓面面是
春山日暮不知春去路一帶欄干
如夢令(題四美人畫)
比似尋芳嬌困不是弓彎拍衮無物倚春慵三寸襪㾗
新緊羞褪羞褪忽忽心情未穏(褪履)
寂歴柳風斜倚錯莫夢雲難記花影為誰重一握鮫人
絲淚何事何事歴歴臉潮羞起(托腮)
睡眼青隂欲午當戶小風輕暑倦近碧欄干斜影却扶
人去無緒無緒落落一襟輕舉(欠伸)
落葉西風滿地獨宿瓊樓丹桂孤影抱蟾寒寄與月明
千里休寄休寄粟粟蘂珠心碎(折桂)
江城子(西湖感懷)
湧金門外上船場湖山堂衆賢堂到處凄凉城角夜吹
霜誰識兩峯相對語天慘慘水茫茫月移疎影傍人
墻怕昏黃又昏黃舊日朱門四望暗飄香驛使不來春
又老南共北斷人腸
前調(春興)
一年春事幾何空杏花紅海棠紅看取枝頭無語怨天
公幸自一晴晴太暖三日雨五更風山中長是憶城
中到城中望水東說盡閒情無日不匆匆昨日也同花
下飲終有恨不曾濃
前調(和默軒初度韻)
書題拂拂洞庭香孕雲黃粲珠光喚謫仙人除是賀知
章未老得閒閒到老無一事和詩忙是中曾著老人
雙送千觴樂誰妨世上輸贏不似爛柯長晚入耆英年
最少空結客少年場
前調(海棠花下燒燭詞)
紅欹醉袖殢闌干夜將闌去難拚燒蜜調蜂重照錦團
欒春到洞房深處煖方知道月宫寒枝枝紅淚不曾
乾背人彈語羞檀欲睡心情一似夢驚殘政自朦朧花
下好銀燭裏幾人看
點絳唇(瓶梅)
小閣横忩倩誰畫得梅梢遠那回半面曾向屏間見
風雪空山懷抱無荀倩春堪戀自羞片片更逐東風轉
前調(和訪梅)
一雪蹉跎蹇驢不載吟鞭去夜聽春雨踏雪差無苦
待得花晴總是遊人處梅應許小橋延佇蜂蝶先成路
前調(寄情)
醉裏懵騰昨宵不記歸時候自疑中酒耿耿還依舊
恨不能言只是天相負天知否卷中人瘦一似章臺柳
前調(和鄧中甫晚春)
燕子池塘亂紅過盡鞦韆晚絮飛欲倦正是簾初捲
睡起無情猶到天涯遠羞勻面乍驚紅淺夢自無人見
前調(題畫)
韝指春寒隴禽一片飛來雪無言可說暗啄相思結
隻影年深也作關山别翻成拙落花時節倩子規聲絶
虹玉横簫纖纖指按新聲作參差重約昨夜梁伊錯
幾許閒愁品字都忘却沈吟覺一聲哀角滿院殘花落
浣溪沙(三月三日)
高卧何須說打乖小籬過雨翠長街緗桃定有踏青鞵
晴日又思花處所東風絶是柳情懷人間安得酒如
淮
前調(壬午九日)
身是去年人尚健心知十日事如常眼前杯酒是重陽
破帽簮萸携素手長歌藉草慰寒香兒童怪我老來
狂
前調(虎溪春日)
春日春風掠鬢鬚亂山相對擁寒爐綵鞭金勝一時無
自縷青絲成細柳更堆殘雪當凝酥兒童且莫唱皇
都
前調(夀陳敬之推官)
身是高人欲寢冰引年可待進豨苓無憂無患也身輕
雪裏放囚天亦喜平安騎鶴到家庭今年春早為長
生
前調(闕題)
十日千機可復諧郭郎感運豈仙才人間自是少行媒
直上扶搖須九萬滿前星斗共昭回又傳賈客向曾
來
前調
暮暮相望夕甫諧針樓巧巧似身材下頭無數老人媒
昨夜竹林那得見朝來乾鵲是空回人間五日後能
來
攤破浣溪沙(潭上夜歸)
醉裏微寒著面醒天風不展帽欹傾行過溪深松雪下
夜三更白白野田鋪似月鏦鏦沙路踏如冰不見剡
溪三百曲一舟横
前調
淡淡臙脂淺著梅温柔不上避風臺若比杏桃真未識
奪銀胎汗面拭來慵傅粉酒香濃後暗潮腮嬌嫩不
應醒似醉倩誰猜
霜天曉角(初春即事)
柳梢欲雪十里烟明滅曲曲欄干轉影教人憶夜來月
家人相對說燈花還又結凍雨村村鼓鼓終不似上
元節
前調(中秋對月)
烏雲汗漫濁浪翻河漢過盡千重魔障堂堂地一輪滿
秋光還又半簷聲初漏斷不管滿身花露已辦著二
更看
前調(中和齊九日)
騎臺千騎有菊知何世想見登高無處淮以北是平地
老來無復味老來無復淚多謝白衣迢逓吾病矣不
能醉
前調(樓下梅一株經冬無一花春半忽開一萼梢頭出萬紅中因賦之)
經年寂寞已負花前約忽向紅梅側畔開點雪有人覺
不開何似莫百梢纔一萼却問夀陽宫額兩三蘂怎
能著
前調(夀吳蒙庵)
臞然如竹自是天仙福小小畫堂錦樣聽人唱鶴飛曲
橙橘黃又綠蟹到新篘熟便做月三十斛飲不盡菊
潭菊
前調(夀陳敬之)
朝來微雪又近長生節造就一枝清絶梅與雪怎分别
兩年心似月除是天知得手種春風千樹一顆顆待
兒摘
前調(夀張古岩)
明年七十歌彩橋僊夕見說嚴君平道年年是月初一
同時同里密後今今又昔便做伏生年紀也未到蹇
吃吃
前調(賀賈教)
良宵七七又近中元日橋上老人有約後五日重來覓
嬋娟銀海出木犀新雨濕惟有延平劍氣箕斗外廣
寒逼
前調(夀蕭靜安時歸永新)
歸来把菊春甕今朝熟苦苦留君不得携孺子到汾曲
廬山真面目冰清還映玉長笑歐公老嬾君且住飲
螺綠(其子昏燕氏)
前調(夀康臞仙)
問春來未也似辛壬癸如此男兒五十又過卻孔融二
畫堂孫子子新桃如故壘不管明朝後日春滿眼是
千歲
卜算子(元宵)
不是重看燈重見河邊女長是蛾兒作隊行路轉風吹
去十載廢元宵滿耳番腔鼓欲識尊前太守誰起向
尊前舞
前調(夀郡守)
蚤已是三年父老依依借願與天公借幾年保我鷄豚
社治中心似佛治中心似日人祝治中千歲似翁福
似翁德
菩薩蠻(秋興)
芭蕉葉上三更雨人生只合随他去便不到天涯天涯
也是家屏山三五疊處處飛蝴蝶正是菊堪看東籬
獨自寒
前調(湖南道中)
黃鷄喔喔催人起困不成眠忩似水清露不曾寒朝來
起自難家人當睡美又憶歸程幾不管濕闌干芙蓉
花自看
前調(春曉)
畫梁語透簾櫳曉折桐風送楊花老細雨綠隂寒羅襟
只似單青門三里道箇箇遊芳草比似嫁來看踏青
難更難
前調(春日山行)
江波何似西湖曲村烟相對峯南北何處不青青青青
是漢塋長亭芳草路寒食誰家墓舊日厭殘紅人行
九里松
前調(丁丑送春)
殷勤欲送春歸去白首題將斷腸句春去自依依欲歸
無處歸天涯同是寓握手留春住小住碧桃枝桃根
不屬誰
前調(題醉道人圖)
八仙名姓當時少汙尊牛飲同傾倒惟有我公榮旁人
笑獨醒多年村落走泥飲無升斗入了玉門關人生
一醉難
好事近(中齊惠念賜詞俾夀不勝歲寒兄弟之意)
後百年間玄度自傷來暮打破虛空無礙共乘龍飛去
更參末後句如何此事未能付前遇小橋風雪是君
詩成處
謁金門(風乍起約㢲吾同賦海棠)
嬌點點困倚春光欲軟滴盡守宫難可染濃欺紅燭艷
寂寂露珠啼臉翠袖不禁風颭芳徑相逢驚笑靨日
長初睡轉
前調(和㢲吾重賦海棠)
花露濕紅淚裛成珠粒比似朝陽思未得睡來添醉色
一笑嬌波滴滴再顧羞潮拂拂恨血千年明的礫千
年人共憶
前調(和㢲吾海棠韻)
遊賞競看取落紅陳陳花睡不成嬌似病春寒空受盡
舊日不知繁盛欲飲如今無興恨滿東風無綠鬢東
風還自恨
長相思(喜晴日)
上元晴上元晴待得晴時坐觸屏山禽三兩聲欲歸
城未歸城見說城中處處燈明年處處行
憶秦娥(中齋上元客□感舊賦秦娥見屬一讀凄然随韻寄情不覺悲甚)
燒燈節朝京道上風和雪風和雪江山如舊朝京人絶
百年短短興亡别與君猶對當時月當時月照人燭
淚照人梅髮
前調(昨和次又作收燈節未遣早見古巖四疊又得中齊别梅遂并寫寄)
驚雷節梅花冉冉消成雪消成雪一年一度為君腸絶
古人長恨中年别餘年又過新正月新正月不堪臨
鏡不堪垂髮
梅花節白頭卧起餐氊雪餐氊雪上林鴈斷上林書絶
傷心最是河梁别無人共拜天邊月天邊月一尊對
影一編殘髮
收燈節霖鈴又似鰲山雪鰲山雪今宵清絶今宵愁絶
老人似少終然别癡癡更望春三月春三月花如人
面自羞余髮
前調(為曾氏燕脂閣歎)
春如昨曉風吹透燕脂閣燕脂閣滿園芳草冷烟城郭
青山淚盡樓頭角佳人夢斷花間約花間約黃昏細
雨一枝零落
西江月(新秋寫興)
天上低昂似舊人間兒女成狂夜來處處試新粧却是
人間天上不覺新凉似水相思兩鬢如霜夢從海底
跨枯桑閱盡銀河風浪
前調(憶仙)
曾與回翁把手自宜老子如龍懷胎不敢問春冬等待
鞭鸞笞鳳昨夜又遲黃石今朝重叩鴻濛碧桃花下
醉相逢說盡鵬遊蝶夢
前調(石竒儀嘗授吾竒門式局以為兵法至要日持扇圜自衞)
玉帳傳心如鏡青龍繞指成輪塵中多少白頭人乾裏
尋壬難認世事說來都了鬼神見也須嗔迷槎問我
是何津向道先生書困
清平樂(石榴)
深紅半面一似墻頭見草樹池塘青一片獨倚闌干幾
遍更誰絳袖朱脣火雲相對英英笑殺牡丹正午離
披不任看承
前調(夀某翁)
君詞為夀絶妙孫辛婦但恨杯無露添酒空等待梅花
久喜君白首還玄人間合信天緣如此相從至此我
亦何倦餘年
歸國遙(暮春遣興)
初雨歇照水綠腰裙帶熱楊花不做人情雪風流欲
過前村蝶羞成别回頭卻恨春三月
昭君怨(玩月)
月出東山之上長憶御街人唱恨我不能琴有琴心
徙倚秋波平瑩漸久玉肌清冷待更下闌干起來看
浣溪沙(春日即事)
遠遠遊蜂不記家數行新柳自啼鴉尋思舊事即天涯
睡起有情和畫捲燕歸無語傍人斜晚風吹落小瓶
花
前調(感别)
點點疎林欲雪天竹籬斜閉自清研為伊憔悴得人憐
欲與那人携素手粉香和淚落君前相逢恨恨總無
言
減字木蘭花(玩月答蒙庵和詞)
何須剪紙依舊一團圓照水莫倚空寒柳下池邊也只
般君何忽忽宇宙人生都是客月在雲端人自愁人
不解看(蒙庵詞有忽忽早睡語併及之)
前調(甲午九日牛山作)
舊遊山路落在秋隂最深處風雨重陽無蝶無花更斷
腸天知老矣莫累門生與兒子不用登高高處風吹
帽不牢
前調(有感)
東風似客醉裏落花南又北客似東風携手斜陽一笑
中佳人怨我不寄江南春一朵我怨佳人憔悴江南
不似春
前調(□望初晴月佳甚有上元花柳意不能忘情)
臘銷三五月向雪山雲外吐烟水黃昏梅柳依稀笛斷
魂今宵豫賞便作香塵随步想莫待元宵燈火零星
雨寂寥
前調(乙亥上元)
無燈可看雨水從教正月半探蠒推盤探得千秋字字
看銅駝故老說著宣和似天寶五百年前曾向杭州
看上元
前調(庚辰送春)
送春待曉春是五更先去了我醉方知春正憐伊怕别
伊留君不可歸到海邊方憶我做盡花歸欲贈君時
少一枝
前調(尚學林己丑夀旦適歸廬陵其先世相州人居永和今家臨川)
相州錦好待到相州人已老潁水歸田白鷺驚猜己十
年太師尚父晚遇明時方用武大笑相逢把酒家鄉
是客中
前調(自述)
不能管得欲雨能教天地黑待得開晴不用吾言也自
行一杯亦醉萬事無能吾欲睡舊亦能詩說舊時詩
問是誰
前調(再用韻戲古岩出妾)
清歡昨日十事不如人六七試數從前素素相從得幾
年子兮子兮再楝一枝何處起翠釡峯駝客好其如
良夜何
前調(夀詞)
脾神喜樂夀酒一杯勝服藥過却明朝頭上新霜也合
銷小春三日便覺春暄梅影出醉把梅看比似茱萸
更耐寒
山花子(春暮)
東風解手即天涯曲曲青山不可遮如此蒼茫君莫怪
是歸家閶闔相迎悲最苦英雄知道鬢先華更欲徘
徊春尚肯己無花
此處情懷欲問天相期相就復何年行過章江三十里
淚依然早宿半程芳草路猶寒欲雨暮春天小小桃
花三兩處得人憐
柳梢青(春感)
鐡馬蒙氊銀花灑淚春入愁城笛裏番腔街頭戲鼓不
是歡聲那堪獨坐青燈想故國高臺月明輦下風光
山中歲月海上心情
南歌子
搔困麻仙爪含暄忍客衣夜長窗月露成幃不說明朝
風雨自當歸
篘熟雙投美香飄一縷絲霜前鴈到蟹螯持自試小窗
醉墨作新詩
朝中措(勸酒)
鍊花為露玉為瓶佳客為頻傾耐得風霜滿鬢此身合
是金莖墻頭竹外洞房初就畫閣新成嚼得梅花透
骨何愁不會長生
太常引(和香巖上元韻)
便晴也似不曾晴不怕金吾禁行風雨動鄉情夢燈火
揚州化城少年跌宕誰家嬌小繞帶到天明昨夜月
還生但驚破霓裳數聲(時夜月蝕)
前調(夀李同知)
此公去暑似新秋吏毒毒一勾勾行縣勝監州覺随車
甘雨應求鷺清為酒螺清為夀起舞祝君侯急召也
須留廿四考中書到頭
玉樓春(侯仲澤約飲螺山靈泉寺余與鄧中甫候久欲暮歸歸而侯至寺相失)
霜風不動晴明好探梅有約城東道橋邊失卻老仙期
城門落日人歸早野田一望迷衰草除是騰空君後
到立馬三周黛佛頭參差中路令人老
前調(乙酉九日)
龍山歌舞無人道只說先生狂落帽秋風亦是可憐人
要令天意知人老菊花不為重陽早自受古人詩句
惱與君鄭重說殘年殘年惟有重陽好
烏夜啼(初夏)
猶疑薰透簾櫳是東風不分榴花更縢一春紅新雨
過綠連空蝶飛慵閒過綠隂深院小花濃
前調(中秋)
素娥醉語曾留又中秋待得重圓誰妬兩悠悠向愁
旱今愁水沒中洲看取明朝晴去不須愁
前調
何年似永和年記湖船如此晴天無處望新煙江南
女裙四尺合鞦韆(北粧短後露骭秋千合面並起)昨日老人曾見久澘
然
行香子(和北客問梅白氏長安人)
雪履無痕溪影傳神著坡詩請自清温(松風亭韻)朝朝不去
惜惜空勤似夢中雲雲外雪雪中春四野昏昏匹馬
廵廵揀一枝寄與芳尊更誰興到於我情真是白家賓
江南路隴頭人
前調(次草窗憶古心公韻)
玉立風塵光動黃銀便談文也到夜分無人燭下壁上
傳神記老婆心寒士語道人身極意形容下語難親
更萬分無一分真醉翁去後往往愁人願滴山泉銜丘
塜化龍雲
前調(疊韻)
海水成塵河水無銀恨幽明我與公分青山獨往回首
傷神歎魏闕心磻石魄汨羅身除却相思四海無親
識風流還賀季真而今天上笑謫仙人但病傷春愁厭
雨淚看雲(公嘗謂余仙風道骨不特文字為然故屢著之不敢忘草忩其族子也)
前調(探梅)
月露吾痕雪得吾神更荒寒不傍人温山人去後車馬
來勤但夢朝雲愁暮雨怨陽春說著東昏記著南廵
淚盈盈檀板金尊憐君素素念我真真歎古來言新樣
客舊時人
品令(聞鶯)
滿庭芳草更昨日落紅如掃綠隂政似人懷抱一聲睍
睆春色何曾老幸自不須人起早寂寞如相惱舊時
聞處青門道禁烟時候柳下人家好
鵲橋仙(題陳敬之扇)
乘鸞著色癡蠅誤拂不及羲之醉墨偶然入手送東陽
便看取薰時清適清風去暑閒題當日宰相紗籠誰
識封丘門外定何人這一點瞞他不得
前調(夀臞仙母)
看人擲果看人罷織難得團圞七夕蟠桃只在屋東頭
慶西母年開八袠去年今日今年今日添箇曾孫抱
膝人間樂事有多般算此樂人間第一
前調(自夀二首)
輕風澹月年年去路誰識小年初度橋邊曾弄碧蓮花
悄不記人間今古吹簫江上霑衣微露依約凌波曾
步寒機何意待人歸但寂歴小忩斜雨
天香吹下煙霏成路颯颯神光暗度橋邊猶記泛槎人
看赤岸苔痕如古長空皓月小風斜露寂寞江頭獨
步人間何處得飄然歸夢入梨花春雨
一剪梅(和人催雪)
萬事如花不可期花不堪持酒不堪持江天雪意使人
迷剪一枝枝歌一枝枝歌者不來今幾時姜影無詞
張影無詞不歌不醉不成詩歌也遲遲雪也遲遲
前調(和敖秋厓為小孫三載夀謝)
人生總受業風吹三歲兒兒八十兒兒深閨空谷把還
持啼看人知啼怕人知客中自種綠猗猗月下横枝
雪下横枝尊前百歲且開眉今歲今時前歲今時
夜飛鵲(七夕)
何曾見飛渡年又年癡今古相望猶疑朱顔一去似流
水斷橋魂夢參差何堪更嗟遲暮聽旁人說與此夕佳
期深深代籍盼悠悠北地臙脂誰寄揚州破鏡遍海
角天涯空待人歸自小秦樓望巧吳機逥錦歌舞為誰
星萍耿耿算歡娛未省流離但秋衾夢淺雲間曲遠薄
命同時
疎影(催雪)
香篝素被聽花犯低低瑤花開未長記那時熾炭圍爐
瘦妻換酒行試黨家人在銷金帳約莫是打圍歸際又
誰知别憶烹茶冷落故家愁思聞道滕驕㢲懶今朝
待檄與飜雲須易白白不成又不教晴做盡黃昏情味
銀河本是冰冰底怎忍向東風成水待滿城玉宇瓊樓
却報卧廬人起
摘紅英(賦花朝月晴)
花朝月朦朧别朦朧也勝簷聲咽親曾說令人悅落花
情緒上墳時節花隂雪花隂滅柳風一似千秋掣晴
未决晴還缺一番寒食滿村啼鴂
千秋歲(和尚學林夀筵即席)
新篘熟也借問誰家早梅影裏蜂兒繞三更殘月上一
夜霜天曉溪橋小春風有意年年到當年青鳥去落
葉無人掃銅柱仄瑤池老殘鐘長樂樹墜馬咸陽道空
回首御街人賣南京棗
捉拍醜奴兒(辛已除夕)
送歲可無詩得團欒忍不開眉不記去年今夕夢江東
懷抱江西信息舍北妻兒五十扊扅炊待五十富貴
成癡百年苦樂乘除看今年一半明年一半更似兒時
前調(有感)
世事莫尋思待說來天也應悲百年己是中年後西州
垂涕東山携手幾个斜暉也莫苦吟詩苦吟詩待有
誰知多少不是無才氣文時不遇武時不遇更說今時
最高樓(夀秋水)
銀河水洗得世間清山色雨餘青老子綸巾棋别墅人
家鼾睡折秋城定誰勞定誰福定誰能常恨著景升
兒不似又恨著景升牛小耳空相望愧平生我欲臨風
扶玉樹自攀承露酌金莖看昆明鱗石長海桑晴
前調(壬辰夀王城山八十)
朱頂字八十正平頭添作八千休無能也自收郿塢到
今恨不貶潮州看幾人炎又冷老還羞也不學太公
忙把火也不學申公輪轉磨休莫莫莫休休小遲授業
何曾吃更遲食乳不須愁且從容某水釣某丘遊
前調(和詠雪)
非是雪祇是玉樓成屑不盡雲英東邊老樹頽然折西
頭穉柳爆然聲試平安松丈丈竹兄兄有誰向金船
呼小玉又誰憐紙帳夢飛瓊怪疎影墜娉婷喚起老張
寒䔩䔩好歌白雪與君聽但黨家人笑道太麄生
前調(再和)
花上雪信手捻來成屑不就瓊英昨朝己見詩成卷今
朝又試曲成聲更催催莫不做水僊兄終須待晴時
攜斗酒更須待老夫吟數首休更疊疊娉婷已無翠鳥
傳花信又無羯鼓與花聽更催催遲數日是春生
桂枝香(寄揚州馬觀復時新舊侯交惡甚思去年中秋泛月感恨雜言)
吹簫人去但桂影徘徊荒杯承露東望芙蓉縹緲寒光如注
去年夜半横江夢倚危檣參差曾賦茫茫角動回舟盡興未
驚鷗鷺情知道明年何處漫待客黃樓塵波前度二十
四橋頗有杜書記否二三子者今如此看使君角巾東路
人間俯仰悲歡何限團圓如故
臨江僊(代賀丞相兩國夫人生日並序)
甲子之秋九月吉日大丞相國公夀母兩國
太夫人初度謹上小詞用獻為王母三千年
之曲
丞相衮衣朝戲綵年年慶事如新尊前一笑共兒孫人
間傳夀酒天上送麒麟縹緲祥烟連北闕天顔有喜
生春蓬萊清淺海光平今年初甲子重試碧桃根
前調(夀劉教)
聞道城東鶴會欣然一笑乘風不知一鶴在墻東神仙
人不識未始出吾宗弟子有年於此先生之道如龍
碧桃花子落壺中化為三五粒元是北邊松
前調(壬午七夕)
天際何分南與北五更縱又成横夜來拾得斷河星化
為一片石持去問君平老大看天一笑兒童問我須
應向來牛女本無名要知天上事亦似謗先生
前調(將孫生日賦)
二十年前此日女兄慶我生兒簮萱弄綵聽孫啼典衣
沽美酒數待冠婚時亂後飄零獨在紫荆墓棘風吹
尊前萬事莫尋思兒童看有子白髮故應衰
前調(賀默軒)
舊日詩腸論斗酒風流懷抱如傾幾年不聽渭城聲尊
前無賀老卷裏少彌明聞說語言都好便應步履全
輕長生第一是風僧額前書八十能說又能行
前調(訪梅)
西曲罥衣迷去路雪銷斷岸無痕尋花不擬到前村暖
風初轉袖小徑忽開門却憶臨塘橋下馬(古心舊居)暗香不
是黃昏人生南北與誰論嶺梅花樹下閒聽蜜蜂喧
前調(謝友人)
老去尚呼張丈醉中自惜熊兒越王臺上鷓鴣啼三朝
臣不遇無復好文時情緒幽幽似結鬢絲索索禁吹
病來魂不到相思散人腰已散倚杖嘆吾衰(時苦腰滯)
前調(曉晴)
海日輕紅通似臉小忩明麗新晴滿懷著甚是真情不
知春睡美為愛曉寒輕說似吳山樓萬疊雪銷未盡
宫城湖邊柳色漸啼鶯纔聽朝馬動一巷賣花聲
前調(有感)
過鴈天邊信息兩宫池上心情沈思海角憤難平山風
欺客夢耿耿到天明幸自不爭名利閒愁夜夜如驚
明朝鬢白兩三莖世人都不念似汝復何成
睡過花隂一丈愁深酒力千鍾夢魂不得似遊蜂瓶花
無密約到處自神通天上西湖似錦人間嬌馬如龍
今年不與去年同飄零終不恨難與故人逢
前調(端午)
幸自不須端帖子閒中一句如無愛他午日午時書惟
應三五字便是辟兵符久雨石鯨未沒小風紈扇相
疎邀朋一笑共菖蒲去年初禁酒今日漫提壺(適滿城無酒酤)
(去年此日初賣官酒)
前調(坐悟)
我去就他甚易他來認我良難悟時到處是壺天古詩
尋一句危坐看香烟金玉滿堂不守菁華歲月空遷
從今飽飯更安眠丹經都不看閒坐一千年
前調(辛已端午和陳簡齊韻)
舊日采蓮羞半面至今回首匆匆夢穿斜日水雲紅癡
心猶獨自等待鄭公風海上頽雲潮不返側身空堕
遼東人間天上幾時同宫衣元不遇無語醉醒中
前調(閒居感舊)
昔走都門終夜雨明朝泥淖堪驚疎疎點點忽雞鳴數
峯青似染快活早來晴十五年間春夢斷亂山寒食
清明無人挑菜踏青行青鳩啼雨外閒聽寺中聲
鷓鴣天(九日)
白白江南一信霜過都字不到衡陽老嘉破帽并吹却
未省西風似此狂攀北斗酌天漿月香滿似菊花黃
神仙暗度龍山劫鷄犬人間百戰場
前調(夀康教)
白髮平津起褎然燕飛定遠望生還世間最有團欒樂
又是平平過一年銀信近玉鞭先東來西去爵銜鱣
人生有命遲遲好且喜稱觴夀母前
前調(夀趙松廬)
占得春風五日先至今住處是開元寫真若遇丹元子
只著當時宫錦船松戴雪自蒼然八公花下少如前
看來天上多辛苦且住人間五百年
前調(和謝胡盤居貺橘為夀)
自入孤山分外香南枝不改舊時粧為曾盤裏承青眼
一見溪頭道勝常商山樂又相羊上方不復記傳觴
橘中箇箇盤深窈依倚東風局意長
前調(迎春)
去年太歲田間土明日香烟壁下塵馬上新人紅又紫
眼前歌妓送還迎釵頭燕勝金紃燕歌趙舞動南人
遺民植杖唐巾起閒伴兒童看立春
前調(立春後即事)
舊日桃符管送迎燈毬爆竹鬭先贏鹿門亂走團欒久
纔到城門有鼔聲梅弄雪柳窺晴殘年猶自冷如冰
欲知春色招人醉須是元宵與踏青
前調(贈妓)
暖逼疎枝漸漸融雙飛誰識蝶雌雄歌聲己逐行雲去
花片偏來酒琖中眉月冷畫樓空酒闌猶未見情鍾
直須把燭穿花幛方見佳人玉面紅
青玉案(微晴渡觀桃非復前日彌望之盛獨可十數樹耳蓋以此間人摘實之苦自伐)
(去也歸途悄然念之作此以示同行)
稠塘舊是花千樹曾泛入溪深誤前渡劉郎重喚渡漫
山寂寂年時花下往往無尋處一年一度相思苦恨
不抛人過江去及至來時春未暮兔葵燕麥冷風斜雨
長恨稠塘路
前調(用辛稼軒元夕韻)
雪消未盡殘梅樹又風送黃昏雨長記小紅樓畔路杵
歌串串鼓聲疊疊豫賞元宵舞天涯客鬢愁成縷海
上傳柑夢中去今夜上元何處度亂山茅屋寒爐敗壁
漁火青熒處
前調(夀老登八十六歲戊午六月十七日)
里中上大人誰大人上大仁難作八十六翁閒處坐小
生懶惰近來高臥忘却今朝賀甲申還是連珠麽剰
有老人星一箇白髮朱顔堪婆娑靈光殿火昆明劫過
甪綺園黃我
前調(暮春旅懷)
無腸可斷聽花雨沈沈己是三更許如此殘紅那得住
一春情緒半生羈旅寂寞空山語霖鈴不是相思阻
四十平分猶過五漸遠不知何杜宇不如歸去不如歸
去人在江南路
踏莎行(雨中觀海棠)
命薄佳人情鍾我輩海棠開後心如碎斜風細雨不曾
晴倚闌滴盡胭脂淚恨不能開開時又背春寒只了
房櫳閉待他晴後得君來無言掩帳羞憔悴
前調(上元月明無燈明日霰雨屢作)
璧彩籠塵金吾掠路海風吹斷樓臺霧無人知是上元
時一夜月明無著處早是禁烟朝來凍雨東風自放
銀花樹雪晴須有踏青時不成也待明年去
前調(九日牛山作)
日月跳丸光隂脱兔登臨不用深懷古向來吹帽插花
人盡随殘照西風去老矣征衫飄然客路炊烟三兩
人家住欲携斗酒荅秋光山深無覓黃花處
北望蝶山西迷鳳苑匆匆醉裏題詩滿黃花只似去年
黃去年人去黃花遠(謂周秋陽同登雲騰)雨壓城荒丘園路斷
却暗又恨公來晚依稀自唱古人詩明年此會知誰健
前調
松偃成隂荷香去暑過溪似是東林路不知宿昔有誰
來寺門同聽催詩雨北馬依風凉蟬咽暮城門半帶
東陵圃江南不是米元暉無人更盡滄洲趣
前調(櫻桃詞)
珠靨相於燕脂同傅樊家更共誰家語梢頭結取一春
愁玉簫不會雙雙侣風送流鶯前歌後舞並桃欲吐
含來住雙飛燕子自相銜會教唇舌調鸚鵡(李商隠詩流鶯猶故)
(在爭得諱含來)
燭影搖紅(嘲王槐城獨賞無月)
老子婆娑那回也上南樓去素娥有恨隠雲屏元是嬌
癡故鸞扇徘徊未許耿多情為誰堪訴使君愁絶獨倚
闌干後期無據有酒如船片雲掃盡霓裳露他時與
客更携魚猶記臨臯路(余前夜船酒觴客月明槐城登樓余不及赴月暗殊敗興)因
念南羈北旅醉烏烏憑君楚舞問君不見璧月詞成樓
西沈處
前調(丙子中秋泛月)
明月如冰亂雲飛下斜河去旋呼艇子載簫聲風景還
如故嫋嫋予懷何許聽尊前嗚嗚似訴近年潮信萬里
隂晴和天無據有客秋風去時留下金盤露少年終
夜奏胡笳誰料無歸路同是江南倦旅對嬋娟君歌我
舞醉中休問明月明年人在何處
前調(立春日雪和秋崖韻)
春日江郊素娥吹下銀幡舞東風點點亂茶烟留到明
朝否掩袖凝寒不語漫粘酥枝枝縷縷斷腸何似飛絮
多時落梅深處仙掌擎來翠眉斂半看成露驚沙馬
上面簾輕誰貴氈廬主多少高陽伴侣到如今沈冥幾
許乘槎相問萬里銀河欲歸無路
念奴嬌(槐城賦以自夀又和韻見夀三和謝之)
先生自夀擁衾寒重賦凌雲遊意我有大兒孔文舉弱
冠駸駸暮齒桃己三偷樹猶如此前度花開幾蓬萊可
塞還童却老無計為此援筆翩翩大江東去好似歌
頭起寄與兩家孫又子長看以文為戲某所某公同年
同月誰剪招魂紙前三例好不須舉後三例(槐城廿一日生)
枯寒生晚復何似張緒少年時意薄命不逢何至此滿
眼啼粧齲齒城是城非年來年去萬八千能幾半癡半
了更癡兒計孫計回首仕己半生仕何如己己矣羞
拈起幸有橘丸丸日大且復從公圍戲若論彈文更書
謗箧吾歷無餘紙多年致仕大都有甚恩例
吾年如此更夢裏猶作狼居胥意千首新詩千斛酒管
甚何侯侯齒員嶠波翻瀛洲塵敗吾屐能消幾經丘尋
壑是他早計遲計猶記辰已嗟嗟故人賀我且勉呼
君起五十不來來過二方悟人言都戲以我情懷借公
篇韻恨不天為紙餘生一笑不須邴曼容例
前調(和臞仙用槐城韻見夀)
滄洲一葉徒借君回我爐亭春意突兀靈光無立壁八
面江風寒齒響屐廊深籠門檻赤數月今纔幾千年未
論豈無數十年計我本高卧墻東何知人事推枕為
君起憔悴庚寅何足記不覺聯翩賓戲白雪陽春黃鷄
唱日絶少澄心紙我歌草草和章有例還例
前調(酬王城山)
兩丸日月細看來也是樊籠中物點點山河經過了拔
幟幾番殘壁白是沙堤蒼然吳楚一片成氊雪此時把
酒舊詞還是坡傑歌罷公瑾當年天長地久柳與梅
都發幾許閒愁斜照裏掌上漚生漚滅滄海桑枯東陵
瓜遠總不關渠髮簮花起舞可憐今夕無月
乳燕飛(王朋益僉事夜坐文江之上屢稱赤壁之遊樂酒餘索賦因取坐間語參差述)
(之)
赤壁之遊樂但古今風清月白更無坡作矯首中州公
何許共我横江孤鶴把手笑孫劉寂寞頗有使君如今
否看青山似我多前卻幾見我伴清酌江心舊豈非
城郭撫千年桑田海水神遊非昨對影三人成六客(皆坐)
(間語)更倚歸舟夜泊尚聽得江城愁角渺渺美人兮南浦
耿余懷感淚傷離索天正北繞飛鵲
前調(夀周耐軒)
曾授茅山記共當年二百七十又三甲子昨上雲臺占
雲物占得景風南至又恰是封侯千歲行遍神州河洛
外早歸來庭下槐隂翠春萬戸共生意溪翁圖是參
同契想金丹圓成功行活人相似顧我尊前歌赤壁生
子當如此耳笑華髮東坡年幾弟不如人今老矣看龍
頭霄漢雌龍尾呼白石為公起
前調(飲海棠花下說放翁記劍南宣華園日報開及幾分聞五分亟往因美放翁記此足)
(為後人開遊賞之趣蓋花開三日色變五日則後半開者盛先半開者落矣歌述此意使觀者)
(有省)
遇雨城西路看輕雲弄日花開微寒如霧誰是宣華門
守者報我十分開五便痛飲能消幾度寄語後來看花
客待看花莫待開成樹成樹也半為土佺巢蜀錦今
何許記西湖聚景村庄(韓侂胄村庄今名聚景)王亭謝墅冷落柯
丘二三子更問何園韓圃悄一笑回車竹所(東坡自柯丘賞海棠)
(復過何氏韓氏詩云竹間老人不讀書留我閉門誰教汝蓋市人好事者也適過某氏園園閉因記義之嘗造)
(竹主人主人避不見其子獻之肩輿入人園復為驅出回車竹所併記其父子賓主一笑)點點守宫
包紅淚縱傾城一顧傾城顧家國事政何與
瑞鶴仙(夀翁丹山)
正丹翁初度對此滿江城曉鶯欲語崆峒在何處漸雨
過農郊勸耕問路州人爭覷問坡老重來是否把看燈
傳說風流八境畫圖新句如許老子文章揮毫立馬
脱鞾嫌汙太平易作聽父老歌襦袴願使君小住五風
十雨重見一粰三黍又天邊飛詔殷勤說相將去
高陽臺(和㢲吾韻)
雨枕鶯啼露班燭散御街人賣花窠過眼無情而今魂
夢年多百錢曳杖橋邊去問幾時重到明河便人間無
了東風此恨難磨落紅點點入頽波任歸春到海海
又成渦江上兒童抱茅笑我重過蓬萊不漲枯魚泪但
荒村敗壁懸梭對殘陽往往無成似我蹉跎
聲聲慢(九日泛湖遊夀樂園賞菊時海棠花開即席命賦)
西風墜綠唤起春嬌嫣然困倚脩竹落帽人來花艷乍
驚郎目相思尚帶舊子甚凄涼未忺粧束吟鬢㡳伴寒
香一朵並簮黃菊却待金盤華屋園林静多情怎禁
幽獨蛱蝶應愁紅日落紅難觸那堪鴈霜漸重怕黃昏
欲睡未足翠袖冷且莫辭花下秉燭
