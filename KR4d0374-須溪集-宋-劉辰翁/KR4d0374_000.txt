提要
須溪集十卷别集類三(宋)
(臣)等謹案須溪集十卷宋劉辰翁撰辰翁字
會孟廬陵人須溪其所居地名也少補太學
生景定壬戌廷試入丙第以親老請濓溪書
院山長江萬里陳宜中薦居史館除太學博
士皆固辭宋亡遂不復出辰翁當賈似道當
國對策極言濟邸無後可慟忠良殘害可傷
風節不競可憾幾為似道所中以此得鯁直
名文章亦見重於世其門生王夢應作祭文
至稱韓歐後惟先生卓然秦漢巨筆然辰翁
論詩評文往往意取尖新太傷佻巧其批點
如杜甫集世說新語及班馬異同諸書今尚
有傳本大率破碎纖仄無裨來學即其所作
詩文亦專以竒怪磊落為宗務在艱澁其詞
甚或至扵不可句讀尤不免軼於繩墨之外
特其蹊徑本是蒙莊故惝恍迷離亦間有意
趣不盡堕牛鬼蛇神且其於宗邦淪覆之後
睠懷麥秀寄托遥深忠愛之忱往往形諸筆
墨其志亦多有可取者固不必概以禮格繩
之矣須溪集明人見者甚罕即諸書亦多不
載其卷數韓敬選訂晩宋諸家之文嘗以不
得辰翁全集為恨聞蘭溪胡應驎遺書中有
其名往求之卒弗能獲盖其散失已久世所
傳者惟須溪記鈔及須溪四景詩二種僅寥
寥數篇今檢永樂大典所錄記序雜著詩尚
多謹採輯裒次釐為十卷其天下同文集及
記鈔所載而不見於永樂大典者亦别為抄
補以存其槩至四景詩則原屬單行之本今
仍各著於錄故不復採入云乾隆四十六年
九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
