須溪集卷九宋劉辰翁撰
詞
漢宫春(壬午開爐日戲作)
雨入輕寒但新篘未試荒了東籬朝來暗驚翠䄂重
倚屏幃明窗麗閣為何人冷落多時催重頓粧臺側畔
畫堂未怕春遲漫省茸香粉暈記去年醉裏題字傾
欹紅爐未深乍暖兒女成圍茶香疎處畫(音盡)殘灰自說
心期容膝好團欒分芋前村夜雪初歸
前調(歲盡得巽吾寄溪南梅相憶韻)
疎影横斜似故人安道只在前溪年年望雪待月漫倚
吟磯千紅萬紫到春來也是尋思君不見永陽江上殘
梅冷雨絲絲有幾情人似我漫騎牛卧笛亂㨂繁枝
市門索笑憔悴便作新知城樓畫角又無花只落空悲
但傳說壽陽一片何曾迎面看飛
洞仙歌(壽中甫)
也曾海上啖如瓜大棗海上歸來相公老畫堂深滿引
明月清風家山好一笑塵生蓬島六年春易過贏得
清陰到處持杯藉芳草看明年此日人在黃金臺上早
整頓乾坤事了但細數齊年幾人存更宰相高年幾人
能到
前調(器之高誼取前月青山洞仙歌華予重壽走筆謝之)
有客從余不計余無酒袖有蟠桃為君壽歎此桃再熟
也須年後甚辦得轉盼箇偷桃手菊潭三十斛月又
月添天賦先生日更久但黃楊長寸閏年倒寸似恁得
到梧宫甚時候客又道竒特是陽生後七日相看入春
風柳
齊天樂(端午日韻)
枝頭雨是青梅淚翻作一江春水魚腹魂消龍舟叫徹
不了湖亭張戲滿庭芳芷正艾日高高葛風細細試比
陳人人間除我更誰似浮沉君共我里記薰廊待對
聞雞蹴起昨日蟾蜍明朝蠅虎身與渠衰更悴老夫病
已任采綠采苓為師為帝但有昌陽倩酤扶路醉
前調(節庵和示中齋端午齊天樂詞有懷其弟海山之夢昨亦嘗和中齋此韻感節庵此意復)
(不能自已儻見中齋及之)
海枯泣盡天吳淚又漲經天河水(猶有淚成河經天復東注杜子美懷弟妹)
(語也)萬古魚龍雷收電卷宇宙刹那間戲沉蘭墜芷想重
整荷衣頓驚腰細尚有干將衝牛射斗定何似成都
橋動萬里歎何時重見鵑啼人起孤竹雙清紫荆半落
到此吟枯神瘁對牀永已但夢繞青神塵昏白帝重反
離騷衆醒吾獨醉
前調(戊寅登高即席和秋崖韻)
蔣陵故是簪花路風煙奈何秋暑候館凋梧宫墻斷柳
誰識當年倦旅予懷何許想上馬人扶翠眉愁聚舊日
方回而今能賦斷腸語登高能賦最苦歎高高難問
欲望迷處蝶繞東籬鴻飜上苑那更畫梁辭主來今
往古漫湛輩同來遠公回去(是日共二僧登華蓋)我醉安歸黃
花扶路舞
江城梅花引(辛巳洪都上元)
幾年城中無看燈夜三更月空明野廟殘梅村鼓自春
聲長笑兒童忙踏舞何曾見宣德棚不夜城去年今
年又傷心去年晴去年曾不似今年閒坐處却不曾行
憶去年人彈燭淚縱横想見西窗忩下月窗下月是無
情是有情
前調
相思無處著春寒傍闌干濕闌干似我情懷處處憶臨
安想見夜深村鼓靜燈暈碧為旁人說上元是花是
雪無意看雨摧殘雨摧殘探春未還到春還似不如閒
感恨千般憔悴做花難不惜與君同一醉君不見銅雀
臺望老瞞(時隣居聲伎有物化之感)
蘭陵王(丁丑感懷和彭明叔韻)
雁歸北渺渺茫茫似客春湖裏曾見去帆誰遣江頭絮
風息千年記當日難得寬閒抱膝興亡事馬上飛花看
取殘陽照亭驛哀拍願歸骨悵氊帳何匹湩酪何食
相思青塜頭應白想荒墳酹酒過車回首香魂携手抱
相泣但青草無色語絶更愁極漫一番(上聲)青青一番
陳跡瑶池黃竹哀離席約八駿猶到露桃重摘金銅知
道忍去國忍去國
前調(丙子送春)
送春去春去人間無路鞦韆外芳草連天誰遣風沙暗
南浦依依甚意緒漫憶海門飛絮亂鴉過斗轉城荒不
見來時試燈處春去最誰苦但箭雁沉邊梁燕無主
杜鵑聲裏長門暮想玉樹凋土淚盤如露咸陽送客屢
回顧斜日未能度春去尚來否正江令恨别庾信愁
賦(二人皆北去)蘇堤盡日風和雨歎神遊故國花記前度人
生流落顧孺子共夜語
𤨏忩寒(和巽吾聞鶯)
嫩綠如新嬌鶯似舊今吾非故空山過雨睍睆留春春
去似尊前曲曲陽關行人回首江南處漫停雲依黯征
衫憔悴酒痕猶汚欲語渾未住記匹馬輕行風林煙
樹家山何在想見綠窗啼霧又何堪滿目凄凉故園夢
裏能歸否但數聲驚覺行雲重省佳期誤
歸朝歡
最是一人稱好處昨日小春留得住梅花信信望東風
須待公歸香滿路年時今已度長是巴山深夜雨宣又
召凱還簇簇要見壽觴舉掃盡窩蜂閒繡斧疊鼓春
聲歡歲暮燕臺劍履趣鋒車銀信低低傳好語紫貂裘
脱與肘印纍纍映三組但重省西來斗水忘却愛卿取
大聖樂(傷春有序)
予嘗愛古詞云休眉鏁問朱顔去也還更來
麽音韻低黯辭情跌宕庶幾哀而不怨有益
於幽憂憔悴者然二語外率鄙俚因依聲彷
彿反之和之此曲少有作者流為善歌則或
數十疊其聲皆不可考今特以意高下未必
盡合本調聊以紓思志感云爾
芳草如雲飛紅似雨賣花聲過况回首洗馬塍荒更寒
食宫人斜閉煙雨銅駞提葫蘆何所得酒泥滑滑行不
得也哥哥傷心處斜陽巷陌人唱西河天下事不如
意十常八九無奈何論兵忍事對客稱好面皺如鞾廣
武噫嘻東陵反覆歡樂少兮哀怨多休眉鏁問朱顔去
也還更來麽
寳鼎現(春月)
紅粧春騎踏月花影牙旗穿市望不盡樓臺歌舞習習
香塵蓮步底簫聲斷約彩鸞歸去未怕金吾呵醉甚輦
路喧闐且止聽得念奴歌起父老猶記宣和事抱銅
仙清淚如水還轉盼沙河多麗滉漾明光連邸第簾影
凍散紅光成綺月浸葡萄十里看往來神仙才子肯把
菱花撲碎腸斷竹馬兒童空見說三千樂指等多時
春不歸來到春時欲睡又說向燈前擁髻暗滴鮫珠墜
便當日親見霓裳天上人間夢裏
祝英臺近(水後)
昨朝晴今朝雨渺莽遽如許厭聽兒童總是漲江語是
誰力挽天河誤他僊客并失却乘槎來路斷腸苦剪
燭深夜巴山酒醒聽如故勃窣荷衣墮淚少乾土從初
錯鑄鴟夷不如歸去到今此欲歸何處
前調(席間詠繡毬)
看師師成蝶蝶蹙盡不成疊欲試搔頭花重乍堪捻是
誰抛過東墻今無赤鳳夢得似那人身捷年時臘曾
笑梅梢和月蠶豆忽如莢便向龍門無復釧金接待教
開到瓊林閬僊重見又誰念昆明前劫
憶舊遊(和巽吾相憶寄韻)
渺山城故苑煙横綠野林勝青油甚相思只在華清泉
側凝碧池頭故人念我何處墮淚水西流念寒食如君
江南似我花絮悠悠不知身南北對斷煙禁火蹇六
年留恨聽鸎不見到而今又恨睍睆成愁去年相攜流
落回首隔芳洲但行去行來春風春水無過舟
唐多令(丙子中秋前聞歌此詞者即席借蘆葉滿汀洲韻)
明月滿滄洲長江一意流更何人横笛危樓天地不知
興廢事三十萬八千秋落葉女墻頭銅駞無恙不看
青山白骨堆愁除却月宫花樹下塵坱莽欲何遊
前調
風露小瀛洲斜河到海流人間塵不到瓊樓錯向五陵
陵上望幾回月幾回秋落日大湖頭垂虹今是不醉
尊前往往成愁便有扁舟西子在無汗漫與君遊
前調
寒雁下荒洲寒聲帶影流便寄書不到紅樓如此月
明如此酒無一事但悲秋萬弩落潮頭靈胥還怒
不滿湖山猶是春愁欲向湧金門外去煙共草不堪
遊
前調
日落紫霞洲蘭舟穩放流玉虹仙如在黃樓何必錦
袍吹玉笛聽欸乃數聲秋赤壁舞濤頭周郎還到
不倚西風嫋嫋予愁喚起横江飛道士來伴我月中
遊
前調(龍洲曲已八九和復為中齋勉強夜和中有數語醉枕忘之)
零露下長洲雲翻海倒流素娥深不到西樓忽覺斷潮
歸去也飲不盡一輪秋城外土饅頭人能飲恨不古
人不見使吾愁莫有横江孤鶴過來伴我醉中遊
前調(丙申中秋)
明月滿河洲星河帶月流料素娥獨倚瓊樓竟是何
年何藥誤魂夢冷不禁秋少日夢龍頭知君猶夢
不筭虛名不了閒愁便有鵠袍三萬萬應不是舊京
遊
前調
殘日下瓜洲平安火似流月高高掛古城樓回首少
年真可笑無一事又悲秋天在海邊頭天風有意
不結桂枝嫋嫋余愁不是銀河無去路先不去後難
遊
前調(癸未上元午晴)
春雨滿江城汀洲春水生更愁人雨似春酲猶有一
般天富貴夜來雨早來晴年少總看燈老來猶故
情便無燈也自盈盈說著春情誰不愛今夜月有人
行
虞美人(咏牡丹)
空明一朵揚州白紅紫銷無色是誰喚作水晶毬惹
起高燒銀燭上元愁去年一捧飛來雪不似渠
千葉狂風一蹴過秋千憔悴玉人和淚望嬋娟(水晶毬)
天香國色辭脂粉肯愛紅衫嫩翛然自取玉為衣似是
銀河水皺織成機寒欺薄薄春無力月浸霓裳濕一
窩香雪世間稀可惜不教留到賜衣時(白叠羅)
壽安樓子重重蘂少見如魚尾向來染得渭脂紅又自
細摇花浪動春風赬鱗似是人誰信但向殘紅認若
教隨水去悠然為報沙頭玉鷺莫貪鮮(魚尾壽安)
花心定有何人捻暈暈如嬌靨一痕眉月老春宵政似
酥胷潮臉不曾銷當年掌上開元寳半是楊妃爪若
教此掐到癡人任是高墻無路蝶飜身(一捻紅)
前調(詠海棠)
無花敢與姚黃比對對鴛鴦起䜟他金帶萬釘垂誰向
麒麟揎裏卸猴緋潛溪以上難為說自是君恩别後
來西子避無鹽又道君王捉鼻有何嫌(公服紫)
魏家品是君王后豈比昭容袖風吹滿院繡囊香誰賜
大師師號退昭陽飛霞一落無根蒂空墮重華淚離
披正午盛時休閒為思王重賦洛神愁(御愛紫)
猶疑綠萼花微甚難與青蓮並青蓮朵朵是天人又向
天人想見洛陽春多情素質塵生步况被潘妃汚
此花仍是色微頳却是嬌波波外兩眉青(青蓮萼)
前調(客中送春)
樓臺烟雨朱門悄喬木芳雲杪半窗天曉又聞鶯比
似當年春盡最關情客中自被啼鵑惱况落春歸
道滿懷憔悴有誰知猶記湧金門外送人時
前調(城山堂試燈)
黃柑擘破傳香霧新酒如清露城中也是幾分燈自
愛城山堂上兩三星枝頭未便風和雨寂寞無歌舞
天公肯放上元晴自是六街三市少人行
前調(揚州賣鏡上元事也用前韻)
徐家破鏡昏如霧半面雲間露等閒相約是看燈誰
料人間天上似流星朱門簾影深深雨憔悴新人舞
天涯海角賞新晴惟有橋邊賣鏡是閒行
黃簾綠幕窗垂霧表立如承露夕郎偷看御街燈歸
奔河邊殘點亂如星(時余坐爐亭六日禮數内同舍誘余竊出觀燈亟歸)開園
蔣李(二宦者)遊春雨蛺蝶穿人舞如今煙草鏁春晴併
與蘇堤葛嶺不堪行
前調(大紅桃花)
鞓紅乾色無光霽須是鮮鮮翠翛然一點繫裙腰不
著人間金屋恐難消英英肯似焉支貴漫脱紅霞
帔落時且勿涴塵泥留向天台洞口泛吾詩
前調(壬午中秋雨後不見月)
濕雲待向三更吐更似沉沉雨眼前兒女意堪憐不說
明朝後日說明年(今年十七望)當年知道晴三鼔便似佳
期誤笑他拜月不曾圓只是今朝北望也凄然
前調(用李後主韻二首)
梅銷臘盡春歸了畢竟春寒少亂山殘燭雪和風猶勝
陰山海上窖羣中年光老去才情在惟有華風改醉
中幸自不曾愁誰唱春花秋葉淚偷流
情知是夢無憑了好夢依然少單于吹盡五更風誰見
梅花如淚不言中兒童問我今何在煙雨樓臺改江
山畫出古今愁人與落花何處水空流
前調(春晚)
輕衫倚望春晴穩雨壓青梅損皺綃池影泛紅蔫看取
斷雲來去似爐煙愁春來暮仍愁暮受却寒無數年
來無地買花栽向道明年花信莫須來
前調(花品)
娟娟二八清明了猶說淮陽早錢歐陸譜徧花光紅到
壽陽也不說淮陽此花地望元非薄回首傷流落
洛陽間歲斷春風怎不當時道是洛陽紅
前調(中秋對月)
秋陰團扇如人老漸近中秋好新凉還憶小樓邊自在
一窗明月傍人眠多情誰到星河曉只道圓時少他
年幾處與君看長是成愁成恨不成歡
戀繡衾(宫中吹簫)
燕脂不浣紫玉簫認宫中銀字未消但鳳去臺空古比
落花無第二朝天涯流落哀聲在聽烏烏不似内嬌
漫身似商人婦泣孤舟長夜寂寥
前調(或送肉色牡丹同賦)
困如宿酒猶未消滿華堂羞見目招忽折向西隣去教
旁人看上馬嬌肉色似花難可得但花如肉色妖嬈
誰說漢宫飛燕到而今猶帶臉潮
前調(己卯燈夕留城中獨坐憶當塗買燈姑蘇夜舞再集賦此)
當年三五舞太平醉歸來花影滿庭辦永夜重開宴
笑姑蘇萬眼未明(萬眼羅最精最貴然最暗)而今繞市歌兒馬客
黃昏細雨滿城十年事去如水想家人村廟看燈
花犯(舊催雪詞苦不甚佳因復作此)
海山昏寒雲欲下低低壓吹帽平沙浩浩想關塞無煙
時動衰草蘇郎卧處愁難掃江南春不到但悵望雪
花夜白人間憔悴好誰知廣寒夢亡憀丁寧白玉
鍊不關懷抱看清淺桑田外塵生熱惱待說與天公
知道期臘盡春來事宜早更幾日銀河信斷梅花容
易老
前調(再和中甫)
甚天花紛紛墜也偏偏著余帽乾坤清皓任海角荒荒
都變瑶草落梅天上無人掃角吹吹不到想特為東皇
開燕瓊林依舊好看兒貪耍不知寒須塑就玉獅
置兒懷抱奈轉眼驚何在淚痕成惱白髮翁翁向兒
道那曲巷袁安愛晴早便把似一年春看惜花花
自老
酹江月(北客用坡韻改賦訪梅)
冰肌玉骨笑嫣然總是風塵中物誰掃一枝流落到
絶域高臺素壁匹馬南來千山萬水為訪林間雪淵
明愛菊不知誰是花傑(陶詩謂菊為霜下傑)憔悴夢斷吳山有
何人報我前村夜發蠟屐霜泥煙步外轉入波光明滅雪
後風前水邊竹外歲晚華予髮帶花人去江妃空弄明
月
前調(趙氏席間即事再用坡韻)
四無誰語待推窗初見江南風物索笑廵簷無奈處悄
隔東鄉一壁有酒如船招呼滿載只欠枝頭雪疎花冷
眼坐中都是詞傑堪恨幾日西郊尋消問息肯向
吟邊發著意相看又恐是六出幻成還滅懊恨兒童
攀翻頂戴不到先生髮明朝重省初三知屬誰月
前調(和朱約山自壽曲時壽八十四)
五朝壽俊筭生年占得淳熙四四三萬六千三萬了
剩有一千饒底三百年間和風麗日幾箇能消此約
山山笑先生不負山矣今歲甲子重陽待重數五
百十三甲子吟萬首詩更自和歲歲壽詩自喜若
比潞公如今年紀猶是平章事先生撫掌問他閒
日能幾
前調(同舍延平材府教製新詞祝我初度依聲依韻還祝當家)
西湖處士例一枝團月咸平印印千古詩宗傳不絶
至竟被渠道盡雪返香魂霜吹曉怨肯受東君聘羅
浮夢轉兔環知是誰孕未說煙雨江南垂垂青
子須要調金鼎愁絶溪山明秀處依舊鶴南飛影
我白君玄君詞我和各自為長慶後來桃李遥遥
别是花信
前調(五日和尹存吾時北人競鷺洲渡)
棹歌齊發江雲暮吹得湘愁成雨小酌千年知他是
阿那年時沉午日落長沙風回極浦黯不堪延佇吳
頭楚尾非關四面為楚幾度喚起醒纍淋漓痛飲
不學愁予句踏鯉從黿胥濤上怎不化成龍去越女
吳船燕歌趙舞世事悠悠許明朝寂寂雙雙飛下
鳴鷺
前調(怪梅一枝為北客載酒移寘盆中偉然)
歲寒相命算人間除了梅花無物窺宋三年又不是草
草東隣鑿壁偃蹇風前沉吟竹外直待天驕雪白家
人至一枝横出終傑寂寞小小疎籬探花使斷知
復何時發北驛不來春又遠只向窗前埋滅好在冰
葩著些風篠怎不清余髮補之去後墨梅又有明
月(北人著小竹花間更好)
前調(漫興)
遥憐兒女未解憶長安十年前月徙倚桂枝空延佇
無物同心堪結冷落江湖蕭條門巷猶著西樓客
(李舍人班舊節齋吳客嘗言賞中秋之盛)恨無鐵笛一聲吹裂山石休
說起舞登樓那人已先我渡江横楫圓缺不銷青塜
恨漠漠風沙如雪西母長生素娥好在何皓當時髮
山河如此月中定是何物
前調(中秋彭明叔别去赴永陽夜集)
團團桂影怕人道大地山河裏許舊日影娥池未缺驚
斷霓裳歌舞雪白長城金明古驛盡是乘槎路少年白
髮自無八駿能去猶記流落荒濱故人相遇共吹
簫前度無酒無魚空此客昨夜留之不住睡起披
衣行吟坐對又有重圓處不知今夕那人有甚佳
句
前調(中秋待月)
城中十萬有何人和我烏烏鳴瑟對影姮娥成三
處誰料尊中無月剪紙吹成長梯摘取兒戲都堪惜
洞庭夜白一聲聊破空闊休說二十四橋便一分
無賴有誰曾識一枕秋衾南北夢好好娟娟成雪舊
日少遊錦袍玉笛醉卧藤陰石蕭然今夕無魚無酒
無客
滿江紅(海棠下歌後村詞共和)
淡淡燕支似褪向景陽鴛石依然是睡春未足捧心
猶癖籍甚不禁君再顧嫣然却記渠初拆黯銷魂
欲盡更堪憐終難得猶幸是卿卿惜空復見誰誰
摘但當時一笑也成陳迹我嬾花殘都已往詩朋酒
伴猶相覓聽連宵又雨又還晴鳩鳴寂
前調(古岩以馬觀復遣舟約予與中齋和後村海棠韻復寄述懷)
何許相求且不是南溫北石也欲學絶交高論自陳
余癖萬里魚書長記憶十年波浪傷離拆筭此舟
不是剡溪舟空回得非出處何須惜非瑕纇何須
摘看雪銷鴻去有何留跡安石豈無同樂意玄真不
是朝廷覓但眼前真率暫相違歌聲寂
前調
鶯語依然但春去人間無約誰念我吟情憔悴醉魂
落魄盡日只將行卷續有時自整殘棋著向黃昏細
雨悶無寥青梅落南又北相思錯朝異暮人情薄
漫躊躇在目奢華如昨海底月沉天上兔遼東人化
揚州鶴記龍雲波浪豈能平天難託
平聲滿江紅(壽某翁)
十歲兒童看騎竹花陰滿城與新第桐鄉孫子高下
齊生欹枕不尋柯下夢舉頭自愛橘中名但有時米
價問如何公助平東西塾聽書聲長短卷和詩成
總神仙清福前輩家庭試問凌煙圖相國何如洛寺
寫耆英甚天公屬意富民侯銀信青
八聲甘州(和汪士安海棠下先歸前是觀桃水東至其鄉真常觀)
問海棠花下又何如玄都觀中遊歎佺巢蜀錦常時不
數前度何稠誰見宣華故事歌舞簇遨頭共是西江
水不解西流在處繁華如夢夢占人年少生死堪
羞任傾城傾國風雨一春休醉逢君何須有約醉留君
繫不住扁舟空又失花前一笑綠盡芳洲
前調(和鄧中甫中秋)
看團團一物大如杯時復幾何秋俯天涯海角今來
古往人物如流想見霓裳歌罷無物與澆愁惟有當
時樹香滿瓊樓誰念南樓老子倚西風塵滿心
事悠悠便班姬袖裏明月一時休歎年年吹簫有約
又一番鶴夢雪堂舟池上久滿身風露還索衣裘
前調(賀詞)
記前朝鶴會又重來攀飜第三桃看雲華授策麻姑
擘脯嬴女吹簫尋思曲江舊事宫錦勝龍標奏罷清
華夢獨立春宵不數相州錦樣是調羹御手重解
金貂但今年此日疎了醉葡萄聞老僊衣冠皓偉又
丁寧天語著兒招都人望回班賜第赤舄飛朝
前調(和蕭汝道感秋)
但秋風年又一年深不禁長年悲自景陽鐘斷館娃
宫閉冷落心知千樹西湖楊柳更管别人離看取茂
陵客一去無歸都是舊時行樂漫煙銷日出水遶
山圍看人情荏苒不似鷓鴣飛聽砧聲遥連塞外問
三衢道上去人稀銷凝久殘陽短笛似我歔欷
前調(送春韻)
看飄颻萬里去東流道伊去如風便錦纜危潮青山御
宿煙雨啼紅愁是明朝酒醒聽著返魂鐘留得春如故
了不關儂春亦去人遠矣是别情何薄歸興何濃但
江南心好未便到芙蓉念今夜初程何處有何人垂袖
舞行宫青青柳留君如此如此匆匆
前調(春雪竒麗未能賦也因右巖韻志喜)
甚花間兒女笑盈盈又添雪獅成任踏青無路凌波有
地步步光塵招得梅妃魂也好似去年春柳亦何曾
絮都是雲英休道東皇誕漫(退之語)到茶煙歇後誰
濁誰清賴謝娘好語端勝解圍兵看昨朝天公雨粟定
大家快活社翁平春晴好溶溶雨盡聽賣花聲
水龍吟(寓興和巽吾韻)
何須銀燭紅粧菜花總是曾留處流觴事遠繞梁歌斷
題紅人去繞蝶東墻啼鶯修竹疎蟬高柳歎一春風雨
歸來抱膝懷往昔自凄楚遥望東門柳下夢參差
欲歸幽路斷紅芳草連空積水憑高墜霧雨洗銅駞
天清華表昇平重遇但相如老去江淹才盡有何
人賦
前調(壽周耐軒)
多年袖瓣心香重新拈出為公壽喚起老龍如今政是
欠伸時候弱語聞鶯輕陰轉柳絃薰未透信江南自
有真儒未用須待見衮和繡聞說鋒車在道更四
輩傳宣來驟蟠胷何限天門夜對春宫晨奏梅子陰
濃菖蒲花老桔橰閒後但北關下澤遺民社在賀公
歸晝
前調
看人削樹成槎布颿海上秋風浪白頭坡老知津水
手倚桄榔杖九點齊州半生髀肉煙塵莽蒼但北
窗夢轉青陰滿眼撫陳迹玩新漲世事艱難已徧
笑而今不堪重想龍筋虎骨根深伏兔擎空千丈禮
樂文章終須夢卜南人為相問凌煙生面他時髣髴
似何人像
前調(和清江李侯士弘來壽)
閒思十八年前依稀正是公年紀銅駝陌上烏衣巷
口臣清如水是處風箏滿城晝錦兒郎偉偉但幅巾
藜杖低垂白鬢甪與綺問何里最憶他年甘旨也
曾經三仕三已至今結習餘年未了業多生綺安得
滕㕓移將劉棹長薰晉鄙望福星炯炯西江千里待
公來祉
前調(和南劍林同舍元甲遠寄壽韻)
多年綠幕黃簾瓶花黯黯無誰主荀陳跡遠燕吳路
斷何人星聚四聖樓臺水僊華表冷煙和雨但裴徊
夢想美人不見空猶記鐵爐步過盡凉風天未墮
華箋行行飛翥一端翠織錦鯨茅屋天吳驚舞(時林寄被)
(纈為禮)念我何辰涸陰冰子生憐金虎恨兒癡不了山川
悠緬共君黌宇
前調(巽吾賦溪南海棠花下有相憶之句讀之不可為懷和韻並述江東旅行)
征衫春雨縱横何曾濕得飛花透知君念我溪南徙
倚誰家紅袖藉草成眠簪花倚醉狂歌扶手歎故
人何處聞鵑墮淚春去也到家否說與東風情事
怕東風似人眉皺亂山華屋殘隣廢里不堪回首寒
食江村牛羊丘壠茅簷酤酒笑周秦來往與誰同夢
說開元舊
前調(和中甫九日)
孤煙澹澹無情角聲正送層城暮傷懷絶似龍山罷
後騎臺沉處珠履三千金人十二五陵無樹歎岐王
宅裏黃公壚下空鼎鼎記前度幾許英雄文武酒
不到故人墳土平生破帽幾番摇落受西風侮昨日如
今明年此會俛然懷古便東籬甲子花開花謝不
堪重數
燕春臺(壽周耐軒)
五十三年韶華剛度今年夏五十三瑞鶴朝來待
公彌月重探人生貴壽多男看斕斑室添箇荷衫
亭亭八面醉倚紅酣承平故事暇日清談雲龍
風虎塞北江南午橋午枕羲皇白日如惔手種
蟠桃明年看取實大如柑奈何堪天妬人睡美趣
趁朝參
掃花遊(和秋厓見壽秋厓時謁選留詞去)
春臺路古想店月潭雲雞鳴關候巾車爾久記湘纍
降日留詞勸酒不是行邊待與持杯論斗筭吾壽已
待得河清萬古晴晝京國事轉手漫宫粉堆黃
髻粧啼舊瑶池在否自劉郎去後宴期重負解事天公
道是全無又有浯溪友笑浯溪至今聱叟
憶江南(二月十八日臞仙約客因問晏氏海棠開未即攜具至其下已盛甚)
花幾許已報八分催却問主人何處去且容老子箇中
來花外主人回年時客如今安在哉政喜錦官城爛
漫忽驚花鳥使摧頽世事只添杯(時有稱宣使折花者蓋託也託以肆陵慢也)
梅花引(壽槐城)
酒熟未梅開未去年遲待重來醉笑當筵舞當筵惟
有今年八十是開年參差野袂成歸鶴石鼎
未開容剥啄歲開尊歲添孫孫又開尊福曜萃高
門
蝶戀花(感興)
過雨新荷生水氣高影參差無謂思量睡夢裏不知
輕别意醒來竟是誰先起去路夕陽芳草際不論
闌干處處情懷似記得分明羞擲蘂自知不是天
僊子
前調(壽李侯)
八九十翁嬉入市把菊簪萸共說新篘美何以祝
公千歲歲壽潭自酌花間水白鷺沉沉飛復起
杜老江頭不恨秋風裏欲種蟠根天上李三千年看
青青子
霓裳中序第一(石瑶林作霓裳中序第一詠温泉疑其未嘗親見語不甚)
(切予所見廬山一兩池初不可近漸入頗覺竒賞因用其聲用其韻試為之)
銀河下若木暖漲一川春霧綠白鳳徘徊清淑似沉
水無煙礜湯千斛柔肌暗粟想臨流嬌噴輕觸空恨
恨何人熱惱却憶冷泉掬酥玉未諳湯沐深又淺
蕩摇心目雲蒸雨漬飜覆泛影浮紅飄飄自相逐裳衣
還未欲驀自怪野鴛雙浴華清遠寒猿夜繞落月可
能漉
瑞龍吟(和王聖與壽韻)
老人語曾見昨日開爐墜天花否生年不合荒荒枯根薄
命嬋娟余誤那知許女樂如煙點點江南處處何時
重到湖船淋漓載酒依稀弔古終待臙脂露掌弄鷗
招鶴憑君畫取萬柳漫堤一絲一淚垂雨濛濛絮裏又
送金銅去漫腸斷王孫望帝嘔心囊句市隱今成趣袖
回地狹天吳鳳舞莫是青州譜怎不早翩翩向青州住
回頭蜃海已沉花霧
滿庭芳(和鄉帥自壽)
千騎家山一觴父老前有韓魏公來青原上已纔見壽
筵開歐公雲間還見憶相州更自遲回公知否福星分
野飛騎不須排留春亭下草雪霜過了依舊春荄
待留春千歲日醉千杯却怕催歸丹詔棟明堂須要
雄材趨朝去西風便面隻手障浮埃
前調(草窗老仙歌滿庭芳壽予勉次原韻)
空谷無花新篘有酒去年窮勝今年蛩吟蛩和且省費
蠻牋聞說先生去也江南岸縛草為船依然在山棲寒
食路斷却歸㕓老人三又兩清風作供晴日生煙但
高高杜宇不辦行纏幾度披衣教我二升内煑石燒鉛
休重道玉龍無孔夜夜叫穿天
木蘭花慢(别雲屋席間賦)
午橋清夜飲花露重燭光寒約處處行歌朝朝買酒
典却朝衫尊前自堪一醉但落紅枝上不堪安歸去柳
陰行月酒醒畫角聲殘王官難得似君閒閒我見君
難記李陌看花光陰冉冉風雨番番相逢故人又别送
春歸叙日萬重山江上愁思滿目離離芳草平闌
前調(和中甫李參政席上韻)
自崆峒麥熟耕犢滿桔橰閒笑吾黨清談長衣櫑具
更進賢冠倉皇庇公宇下便秋風江上不驚寒雪夜
入三城易槐陰護一家難東山零雨幾時還領客
竹林間看滿座空尊輕裘緩帶綠鬢朱顔風流一笑
余事定碑金無恙庾家完又賦南烹初食明朝飡玉
何山
永遇樂(予自乙亥上元誦李易安永遇樂為之涕下今三年矣每聞此詞輙不自堪遂)
(依其聲又托之易安自喻雖辭情不及而悲苦過之)
璧月初晴黛雲遠澹春事誰主禁苑嬌寒湖堤倦暖
前度遽如許香塵暗陌華燈明晝長是嬾攜手去誰知
道斷煙禁夜滿城似愁風雨宣和舊日臨安南渡芳
景猶自如故緗帙流離風鬟三五能賦詞最苦江南無
路鄜州今夜此苦又誰知否空相對殘缸無寐滿村
社鼓
前調(予方痛海上元夕之事鄧中甫適和易安詞至遂以其事弔之)
燈舫華星崖山矴口官軍圍處璧月輝圓銀花熖短春
事遽如許麟洲清淺鰲山流播愁似汨羅夜雨還知
道良辰美景當時鄴下僊侶而今無奈元正元夕
把似月朝十五小廟看燈團街轉鼓總似添惻楚傳
柑袖冷吹藜漏盡又見歲來歲去空猶記弓彎一句
似虞兮語
内家嬌(壽王城山)
結客少年場攜高李聞笛賦游梁看漢水淮山高樓
共卧融尊鄭驛飛蓋相望春風裏種他紅與白笑我
嬾中忙供奉後來玄都桃改佳人好在庾嶺梅香
何處最難忘會稽歸鬢晚空帶吳霜贏得黃冠野
服笑傲羲皇看花外小車出長生洞橘中二老鬭智
瓊黃稱壽堂添十字孫認三房
六州歌頭(乙亥二月賈平章似道督師至太平州魯港未見敵鳴鑼而潰後半月聞)
(報賦此)
向來人道真箇勝周公燕然眇浯溪小萬世功再建隆
十五年宇宙宫中贗堂中伴飜虎鼠摶鸇雀覆蛇龍
鶴髮龐眉憔悴空山久來上東封便一朝符瑞四十
萬人同說甚東風怕西風(都人竊議者稱西頭)甚邊塵起漁陽
慘霓裳斷廣寒宫青樓杳(都城籍妓皆隸歌舞無敢犯)朱門悄鏡
湖空裏湖通(葛嶺瞰裏湖無敢過)大纛高牙去人不見港重重
斜陽外芳草碧落花紅抛盡黃金無計方知道前此
和戎但千年傳說夜半一聲銅何面江東
六醜(春感和彭明叔韻)
看東風海底送落日飛空如擲醉遊暮歸怕西州墮
策歸路偏失記上元時節千門立馬望金坡殘雪素
娥推下團圞轍塞草驚塵河冰渡楫悠悠雨絲風拂
但相隨斷雁時度荒澤回頭紫陌夢歸歸未得憔
悴江南秋風舊客去年說著今日漫故人相命玳筵
鳴瑟愁汗漫全林杯窄况飄泊相遇當時老叟棃園
歌籍高歌為我幾回闋似子規落月啼聲悄傍人淚
滴
百字令(李雲岩先生遠記初度手寫去年赤壁歌歲晚寄之少賤不敢當也匆匆和韻)
(寄長鬚去儻以可教則教之)
少微星小撫劍氣横空隱見林杪夜來宋都如雨更安
得竒哉懰皎(佛以四月八生見明星悟道曰竒哉即左傳星隕如雨之夕也)予女三齡
覽余初度一語占先兆暮年喜見甲申聚五星照
堪歎亡國餘民老人孺子爾汝霜橋曉騎馬聽雞朝
寂寞夢入南枝三繞洛社耆英行窩真率著我真
堪笑與公試數開禧嘉定寳紹(公開禧丁卯生僕生紹定之六年壬)
(辰相望二十六歲云)
前調(壽陳靜山少吾一歲)
洞房停燭似新歲數到上元時節一醆屠蘇千歲酒
添得新人羅列昨日迎長今朝獻壽賞團團佳月永
和春好用之不竭嘉客(聞其新造酒永和鎮百石)見說海上歸来
有如瓜大棗無人分得六十二三劉夢得輸與香山樂
色菱谷二綃楊枝春草歌舞琵琶笛秖愁元日玉龍催
上金驛
鸎啼序(感懷)
匆匆何須驚覺喚草廬人起筭成敗利鈍非臣逆睹
至死後已又何似采桑八百看蠶夜織小窗裏漫二
升自苦教人弔卧龍里别有佳人追桃恨李擁凝
香繡被爭知道壯士悲歌蕭蕭政度寒水問荆卿田横
古墓更誰載酒為君酹過霜橋落月老人不見遺履
置之勿道逝者如斯甚矣衰久矣君其為吾歸計為耕
計但問某所泉甘何鄉魚美此生不願多才藝功名馬
上兜鍪出莫書生誤盡了人間事昔年種柳江潭攀
枝折條噫嘻樹猶如此登高一笑把菊東籬且復
聊爾耳試回首龍山路斷走馬臺荒渭水秋風沙河
夜市休休莫莫毋多酌我我在最喜高歌去但高歌
不是番腔底此時對影成三呼蛾起舞為何人喜
前調
悶如愁紅著雨卷地吹不起便故人渺渺相逢前事欲
語還已凝望久荒城落日五湖四海煙浪裏問而今
何處寄聲舊時隣里閒說那回海上蘇李雲深
夜如被想攜手漢天不語叫叫不應疑水待河梁一
尊落月生非死别君如酹望故人閣上依稀長劍方
履古人已矣垂名青史謂當如此又誰料浮沉自
得魚計賞心樂事良辰景美撞鐘舞女朱門大第雕
鞍駿馬番裝笠笑虛名何與身前事區區相望餓死
西山懸目東門人生何樂為此古人已矣天下英
雄使君與操耳聽喔喔雞鳴早起屢舞徘徊痛飲高
樓狂歌過市蒼蒼萬古羲農周孔文章事業星辰上
到而今枯見銀河底笑他黃紙除君紅旗報我為君
助喜
前調(趙宜可以余譏其韻苦心改為之復和之)
愁人更堪秋日長似歲難度相攜去晼晚登高高極政
犯愁處常是恨古人無計看今人癡絶如許但東籬
半醉殘燈自修菊譜歸去來兮怨調又苦有寒螿予
賦湖山外風笛闌干胡床夜月誰據恨當時青雲跌
蕩天路斷險艱如許便橋邊賣鏡重圓斷腸無數
是誰玉斧驚墮團團失上界樓宇甚天誤嬋娟予誤
悔却初念不合夢他霓裳楚楚而今安在楓林關塞
回頭憶著神仙處漫斷魂飛過湖江去時時說與地上
羣兒青瑣瑶臺閬風縣圃琵琶往往凭鞍勸酒千
載能胡語歎自古宫花薄命漢月無情戰地難青故
人成土江南憔悴荒村流落傷心似失梨園部渺空
江淚隔蘆花雨相逢司馬風流濕盡青山欲歸無路
