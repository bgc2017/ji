







　　欽定四庫全書

　　文忠集卷八

　　明　范景文　撰

　　像贊

　　都督周湛源像贊

　　亦儒亦俠能武能文雲虹作氣氷雪為心肝腸歴落馳
驟戎馬之場藻詞斐亹翔翺翰墨之林畧能窺豹功可
圖麟而間對山水意翛然其不羣葢修菩薩行現大將

身故志眈禪恱而自託於蓮花中人

　　三昧贊

　　心如雪映貌則春温低眉悲世為念彼惽闡揚戒律植
衆善根自度度它化成不言光明法界證清淨身修菩
薩行&KR0008;兩足尊

　　像贊

　　寫花不能寫香寫水不能寫光惟我與爾寫真者不能
運其毫鋩佇爾於曲江之上花磚之下將翺將翔而後

斗酒百篇與子采真乎醉鄉

　　上人像贊

　　人不再食饑火熾燃師愍餓者由已饑焉節腹餵衆身
天一餐繇十二時垂六十年始有少有苟合苟完日饇
百口行徧大千燃指供佛尚行精堅形如霜葉骨如烟
巒葉縣文省黄龍慧南神儀肖貌踵武比肩

　　疏引

　　請師牘小引


　　景武之變不在發難時其實草茅之人早知有此久矣憂深慮
危日日向人言之當事看作無事迄不見省及至臨時倉皇乃始
飛書告急效秦庭之哭不過焦爛故智耳幸觀察來公慨許濟
師便宜移𠞰數萬生靈得免於難試再一迴想當日光景真譚
虎不覺色變矣目今潢池不驚其勢猶如伏虎養癰而不知者復
妄看作無事後之視今無若今之視昔則刻此書意也

　　給黄在滋墨引

　　夫五色之變至黒而盡然墨反以之神其用何也自有

書契以來扶輿精英日就煥發誰實為之假非潑墨淋
漓言語文字未必若是之多將日月無光山川銷采宇
宙之暗沕甚矣雖然墨亦有幸不幸也或用之而垂訓
流馨或用之而放言滋毒此所係在用墨者何與墨事
故染指濡毫之際君子慎焉黄君文人也而有道具所
製墨亦以此意存乎其間願得是墨者寫道德仁義之
言作忠孝廉節之字無鬭舌鋒無競筆劍無託空文於
紙上庶不虚此墨也夫因為之銘銘曰與筆為偶與研

非讎意有所至惟子之求或成斛斗或造戈矛一㸃落
紙功罪千秋人實為之於墨何尤

　　募建文昌閣小引

　　吾邑向來科第相望邇乃寥寥踵㡬不接文獻舊地颯
然減色嗟乎此諸士之耻也績學不力文藝不工其亦
何辭焉有為形家之言曰一帶河流浩浩東下無所以
障之瀾不迴秀不鍾也人文抑塞職是之故此毋乃曲
為諸士解嘲而卸其責於不可知之地耶雖然近譽髦

輩出家思操觚似學而既力矣文而既工矣尚未見崛
起先鳴者或者别自有因而形家之言不為無據也大
抵啟運者予天應期者予人而孕靈者予地吾終不敢
謂三者之可一缺僉議於東南巽方建一臺於爾水之
中上奉文昌以壯形勝風氣肇開必有應之而起者夫
淬厲後進興起斯文亦吾輩事也其捐資以襄盛舉凡
我同心無有靳

　　募施粥疏


　　今庚辰歲旱潦不時海内率苦饑上宵旰憂布衣蔬食
躬桑林之禱比秋穫蝗蝻為祟曠野不得粒燕齊趙魏
之墟皆析骸易子聞者慘悸上愍念三輔元元發帑賜
糈日賑捄不給江南故豐鎬地沃土為焦頻仍旱魃㪷
米斛珠五方食指聚等恒沙家無宿舂人有菜色又淮
揚饑民襁負至蟻而行者僵而卧者號泣載路望釡烟
如浮屠光萬竈且冷不得一杯余目擊惻惻然箸不得
下咽曰此誰非赤子而忍令輾轉溝壑何一體之為也

乃昧公先有同心願以芥子粒分功德水捄萬衆生靈
少須臾無死㑹今歲閏早寒非廣積夙儲為糜以賑之
不可凡我宰官居士祈以智慧因縁廣度津梁仰體好
生德意力行希有布施且賑濟眼前焚溺其求易供其
出易核非若其他禪那勝事如王珣舍武丘之千間龎
媪擲湘流之百萬證明功德有昧師在䕶法宏誓良足
起信古來施粥賑饑善報不可指屈余謂今士大夫省
儉一分减一分罪布施一分受一分福借此芥子願力

自度度人此昧師真實義也敢以告於檀施者

　　放生疏文

　　天心惡殺帝德好生觀五戒之文首有攸重張四面之
網物將何堪自有欲之可求豈復顧其易盡焚林竭澤
或以佃而以漁殺夭刳胎且于苖而于狩雖然足以自
養未免謂之不仁伏念某慈惠生成孝思多缺未有遺
羮之舉追維泣杖之時憶菽水之無歡心有慚於求鯉
痛萱花之將萎望猶冀於哺烏誰謂有祈之不應可教

虚願之無酬善平反以加餐人或共以為有一渡螻螘
而延夀已難自信其惟千用是杜枉死之門抑且開放
生之路投身林木可知業已傷弓縱跡江湖莫謂終當
漏網須識吾心之隱當知天地之寛仰叩慈尊俯埀洞鑒

　　題䟦

　　題顧雪坡瀟湘圖

　　雪坡顧公以通侯之貴遜跡不居放懷詩酒間蕭然興
寄時時寓之翰墨此其塵視軒冕已徵翩翩髙致矣攷

其時奄振鼓熖士氣披靡公有慨於中故託而逃非徒
慕季子之風遺榮自傲已也今觀所圖瀟湘景自題有
云惟有老袁髙閉户歸舟應是思蓴客之句卓然大節
見於言外更有超世之意其孫不盈英爽曠遠羞與噲
伍因逆賢當柄長謝宿衛自甘家食垂十三年不出書
法畫思踔絶詞場世其家學所淵源遠矣

　　題吳文仲畫大士像跋

　　嘗覽攝山志載吳文仲畫阿羅漢像五百軸以為此希

世之珍也己卯解樞席皖上蔣子卿隨遊棲霞披尋古
蹟僅得董宗伯元宰所為撰記詢之主藏僧云此藏竟
未成就初得數十餘軸元宰慫恿便為作記後併數十
軸亦為大力者攫取去矣深用悵然入夜夢中若有所
遇曉起適年家子李君持一軸見遺展視之即文仲所
作大士像也不勝歎異因留付山中俾一門禪人謹䖍
奉事以補此段因縁縁欲偶志歲月併志靈感云

　　題汰如法師卷


　　余覽禪史見聞益禪師開法清涼指示諸佛諸祖要領
言見道為本明道為功便得大智慧力又泰欽法師欽
補教主云本擬住山養拙柰縁先師有未了公案所以
出來為他了却歴來古德尊上教法若離教尋宗直是
明眼落井且無論前後際大地衆生不能豁然超悟而
佛祖敲牀豎拂擔子如何抛却二楞老人所云方今佛
法横流僧海渾濁良有感也汰公尊其師訓舉唱宗乗
闡揚大教今說法寶座弟子如雲如雨猶不忘先師公

案出示此卷自是傳燈真實語錄他日了却法嗣擔子
證佛作祖向百尺竿頭放身撑船漢即是弄潮人安見
宏一經一論不是第一重階級也汰公自此報恩矣

　　書定水卷後

　　天童老人持一條棒喝醒了多少渇睡不佞未親聆音
㫖每讀語餘諸編銀山鐵壁無些子漏隙想見其人真
藏身處没蹤跡也辛巳春聞飛錫白下旋即遄歸當面
錯過深以縁慳為恨越初秋偶適圓覺庵晤定水禪人

見其道韻淵澄問之知為天童髙足因出此巻前有天
童乞米手跡余戲語定水曰和尚乞米供大衆且道喫
飰的是阿誰若塞却咽喉能下一粒否縱任汝大嚼曾
沾一粒否汝欲來生供養十方只今見在何處請禪人
下一轉語我當為汝㸃破照天照地也不然定將三十
拄杖掛汝眉毛上寄語天童畢竟喫飰的是阿誰

　　梵網經直解弁言

　　言炎炎非夸理空空不頑達人信之餘則大笑焉或曰

夙慧自天積迷永堕此中知與不知如水涇渭如草薰
蕕未可同年語也或又曰不然也恒河世界化起日城
夫亦烏乎知而烏覩乎不知趙州茶仰山飰盧陵米當
筵大嚼與尋常葵藿菽麥又烏乎辨夫人生於四大偶
聚之身生未經禍亂不識存亡輪報之因不發心地光
明之藏不譯諸佛菩薩修持之書不逢大善知識登壇
闡示諸宗義信者不槩見而笑者接踵固其所也指觀
墜地狗性徒存殺氣連天猫兒誰斬悲夫悲夫今天下

荼苦蔑以加矣寇擾中原刈人命如草菅然又無問異
物揆所元來固不縁信者之乏人而亦笑者之宏多乎
余往見名山大刹之中髙置法座登演三車伐大鏞樹
寶幢鼎篆風花璀燦光曄侍從儀仗鵠立左右儼然如
古王者禮祗承明訓竦聽伏息書記參紀此其與功令
之畫一萬夫動遵禮法之義將毋同然卒不見浮提之
人屠刀釋而見性石額㸃而傳燈豈有異故則亦解法
者之未繩乎法度世者之未遑自度也余年來薦歴兵

戎數經憂患兵燹之慘觸目痛心㑹此火坑灰刼何由
以楊枝灑之立躋清涼㑹寅秋三昧禪師說戒長干髙
登法座現智身於華藏騰應質於婆娑於時浮屠九級
放光明相都人士觀者如堵墻持誦之號微於皈依投
體者以萬數薦紳先生遠逼暨諸文人名士質疑䕶法
以百千數而余爰得拜於風下西來大意拈示娓娓隨
叩發聲耳聾却走未㡬千華社結四衆雲來即素有非
笑我法咸相顧咋舌無敢出聲余以是信師之能以自

度者度人慈航寶筏具在是矣昔大雄氏為一切衆生
開心地道或頓或漸罔不基命于戒定慧智實此如穀
種今使人人立愛惟親消除殺孽綠林脱劍黄巾賣刀
菩提樹下光珠燄燄無生本來各有安放倕心地黑風
鬼國悉是清淨大千安見此五十八戒中固不已合天
人眼而竝觀齊大小乗而一致歟吾師金策所駐闡法
繁殷以夙昔所釋梵網經簡閲推詳闡發妙義字櫛句
比不牽枝葉香雪衲子為之筆記凡三付剞劂而此實

集其成顏曰直解為信之者廣長舌也若夫金剛寶藏
性地圓明妙戒法門修証源本亦無所庸解矣

　　序純陽妙道神化紀

　　陶貞白嘗稱天上無凡俗神仙余疑夫山澤之癯窅然
遯世暫游萬里少别千年斯其於世未數數然亦釋氏
所訶為自了漢非凡與俗吾烏乎知之是語也惟純陽
足當之矣世傳先生數舉進士授枕逆旅翩然髙逝而
其蹤跡時在人間如月映千江如燈分四座遇之者不

擇酒肆婬坊對之者不必髙人韻士或者謂其度世心
切時從草裏覔人抑亦當年名根未忘暫爾入鄽垂手
然余嘗懷化鶴來歸人民非故俛仰之間已為陳跡修
短亦旦暮耳豈必朝菌駒隙之為夢而絳霄碧落之為
覺耶漢武讀子虚大人便飄然有凌雲之志先生若非
神化無方出空入有幾令夢中人笑人寂莫為問先生
盡天地人歴塵沙刼還有不在夢中者無先生應謂我
未能免俗聊復爾爾


　　北吳歌小引

　　語云美不自美待人而彰夫人苟能彰亦何必其果美
也如陶之彭澤潘之河陽白蘇之西湖地豈能重人哉
以人重耳不然宇宙大矣勝水靈山錯峙何限不一出
入韻人口角寂寂都歸湮没地之遭遇固有幸不幸也
我邑故有八勝曰月潭曰秋塜曰照臺曰晨閣曰黄河
曰烟柳曰春城曰甘泉今已或湮或圯或剝落䦨珊矣
弔憑者徒亦彷彿荒烟衰草之外披尋斷簡殘帙之中

安有勺水剰山足相映發者思侗王公採謠問俗播之
詠歌韻語津津噴薄齒頰間總之興㑹所至境寄蕭條
胷中自有丘壑昔人稱孫子不關山水而能作文當亦
同此襟情耳致使頺嶺顏開寒波色動真我吳㡬百年
來一大快事也又安知後之攬者不亦猶彭澤稱陶河
陽稱潘西湖稱白蘇耶謂公不朽我吳也可謂吳不朽
我公也亦可請以問之觀風者

　　跋麥舟圖稿


　　余與乗六系出文正公稱兄弟行辛未冬晤潞河署中
依依水木之誼數日不能舍座間譚及家自吳而虞携
有先忠宣麥舟圗一巻歴代寶藏不知何時失去幾十
年矣今歲釋褐後無意遇之都市以錢五千得之此吾
家天球宗彞乃作合浦珠還一段因縁不亦奇耶薰沭
展玩仰見先世仁施義舉篤念貧交慷慨意氣浮動楮
墨間百載而下猶令聞風興起而況吾等羮墻如或見
之者乎嘗攷先文正父子立朝風槩即遇事敢言矢志

澄清而持議皆識大體惜人才以國家元氣為念至其
出鎮行師必策萬全不以人性命徼倖故能功業炳烺
古今此為人臣與為子孫者所當師法余方治兵兢兢
守先訓弗失於時謬有破膽之號何敢當乗六授官之
初抗疏陳邊計被譴無所避侃侃任事可謂豪傑名德
之裔應有興者丕揚祖烈是在後人乗六其勉之哉

　　忠宣公誥命跋

　　此吾先忠宣公拜僕射制詞也公濟美文正稱元祐賢

相第一時承安石新法之後海内困擾公實左右温國
引用諸正登朝羣小眈眈側目而苦心劑調保和元氣
一時功業繼文正而光大之炳耀史冊可攷而知也此
誥出蘇文忠手筆中間息兵安民憂國强諫真繪公父
子心事寧苐千秋衮錫之榮已乎吾黨子孫克繩前烈
師文正之先憂後樂法忠宣之去泰去甚展卷興思不
勝弈葉弓裘之慕家璽卿什襲以貽後人幸念舊勲纉
戎祖考即以此卷當我范氏傳研可矣


　　麥舟圖跋

　　余庚午以少司馬持節出鎮潞河時燕市有售麥舟圖
者衆以為余家物也特賫來獻因和門嚴警不得前次
歲辛未乗六中丞新方登第看花長安詢知為其先世
所藏不知何年遺失遂用五十緡贖取携來署中道其
來歴共相歎異閲之乃元人筆隨令名手臨摹二本為
跋數語與乗六什襲而去夫以先文正忠宣先天下憂
任天下重以賻故人之䘮亦奚必侈為盛事顏之圖繪

然每想其建立功業赫奕古今惟是輕財好施能得士
心故天下皆鼔舞奔走恐後樂為之用即今楮墨尺幅
間慷慨義烈之氣有可想見者則此卷亦龍一甲鳳一
毛矣特書副本之一贈我太䝉願交勉之以勿替斯志

　　刻山行雜詠跋

　　家嚴少工古文辭然性豪逸稿多散落十無一存者至
於詩則又得之山花谷鳥之間對酒酬客之餘信口濡
毫不藏副墨益百無一存矣乙巳有岱之行由靈巖逹

歴下返轡乃走易水遊屐所至友人與俱每有言詠輒
為擷去歸來錯落紛披奚囊間小子文乃得受而私讀
之彼時初方授書雖意義未了而誦之烺烺不啻奉學
詩庭訓也時著巾箱越今十二稔矣而若魯靈光之巋
然獨存則徼惠於友人多爾爰付梓人以無使散落如
他稿固大非家嚴意也


　　文忠集卷八

