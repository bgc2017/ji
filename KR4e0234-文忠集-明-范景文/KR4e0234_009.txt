







　　欽定四庫全書

　　文忠集卷九

　　明　范景文　撰

　　詩(小東草)

　　夜坐偶成

　　曉來雪飛殘逗漏梅花信向夜晩風輕敲動踈篁韻引
月沁空庭一幅氷綃潤稍嫌松影繁映處生薄暈起坐
静焚香香銷烟未燼四顧萬籟𡨕何處響隠隱細聴或

鐘聲悽咽乍逺近此際饒深情向誰與答問

　　贈王性甫

　　不獨高神檢風流亦自翩閒情工繪雪好事善嘗泉談
妙成諧史詩清放浪僊更竒心澹漠紗帽罩枯禪

　　望華樓山

　　山容一畫圖所忌設色重中有一筆佳筆筆都生動華
樓獨秀出羣峯如相控嵐光濃淡間幻態恣播弄始知
化工巧不與丹青共


　　餐氷齋謾題

　　不是標清節學貪苦未能竟還須飲水何可道餐氷糧
乏難充鶴形癯半類僧累心俱已盡無物正堪矜

　　種竹

　　自公有小暇闢地時栽竹豈無草與花偏愛此君獨疎
疎挺數竿高可齊於屋遥擬碧成隂定招雲來宿風定
妙香生時聞静中馥幽韻雜松濤支枕如聴瀑片石斜
置傍糚㸃畫半幅蕭森官舍裏何異篔簹谷


　　無字碑

　　片石峯頭古並垂無端玉簡使人疑何書不被山靈怒
深窅誰如無字碑

　　獨立大夫松

　　秦皇如有靈應對孤松泣當日大夫多惟君稱獨立

　　明孔山偈呈性甫

　　怪哉明孔山靈竇一線白嵌空徹玲瓏巧似鬼工擘人
言逹摩師此中曽面壁眼光不轉觀坼此通明石我來

仔細參此義了難索使以眼觀空空将何所坼若空可
坼時空亦成滯迹譬如蒼蒼天爍日一輪赤誰為舒長
眼㸃破長空碧今有看日人晶華紛相迫為是眼射日
為是日所射欲作如是觀益増萬重逆腐儒談道理談
此曷容易請君下一語以之當箋釋

　　寄李仁常年丈

　　日逐違心事方知作吏難詩情移案牘爽氣礙衣冠疎
濶還疑傲矜持且近酸君能堪此否好語漫相寛


　　從無三日别隔嵗竟何堪明月人千里秋風字一函宦
情嫌少味世事畏深譚近狀無勞問疎中半帶憨

　　戯贈同波上人(上人好養馬)

　　雲心已冷氣如虹坐聴鳴泉說苦空脱下袈裟調駿馬
教人錯認是支公

　　齋中瓶花吹落案間探韻得變字遂成二首

　　郊外春光容易變花枝搖落紅如霰留春無計折將歸
膽瓶權作宜春院長辭妬雨與狂風繡幕圍香惱蜂燕

自是冶性愛顛狂棐几一夜飛片片主人乆已耐餐氷
領取禪心伴妖茜

　　一般落紅作春殿不向樹底向溪硯花神應是好文雅
筆公墨君邀繾綣如眠似起意韻驕石床作枕藤紋薦
誰言陌上少殘芳不襯馬蹄撲人面豈特花開有高低
花謝亦自分貴賤

　　讀書

　　知犯書淫病誰違意所耽消閒商古事採異佐清譚意

得驚兼喜思深苦並甘世間惟此物多取不為貪

　　舟中作

　　春迷花霧與波光楊栁拂堤月引航流水聲中公事了
一甌新茗一爐香

　　病

　　朝來疲案牘卧閣暫怡顔原以忙成病還因病得閒方
書隨意檢好句放情刪強起看花徑行行仗小鬟

　　牡丹落幾盡矣惟餘一枝垂垂不墜因而賦此


　　已見殘紅片片飛一枝留得送春歸粧經雨洗胭脂薄
香惹風來蛺蝶稀半醉㣲痕迷曉暈剰餐餘馥勝癡肥
畫工何似春工巧濃碧叢中淺著緋

　　丘毛伯見過遺以二詩即次來韻答贈

　　似踈還似傲風雅一先民運腕工疑鬼論交道有神周
旋忘作我睥睨更無人别自成高寄蕭條不可陳

　　不獨文章合原因道味親情多悲間喜形畧主為賔任
誕竒成癖偷閒病是因看來天下士君是有心人


　　聊城弔古和毛伯(有引)

　　聊城故有魯連臺為先生射書處予至郡年餘
矣以忙中未有詩也㑹毛伯以使事至因岀弔
古二首示予其意以先生教燕将叛燕不得稱
天下士予覽未及竟走筆和之雖不敢謂先生
知已亦聊代解嘲庶贖乆未有詩之過云爾

　　英雄露本色時時其鋒偏排難别有為遑計齊與燕一
将易一城所全豈小然齊止還其故燕亦何曽捐雖然

數行字氣應壯千年不有成功者血燐㫁郊烟相絜試
較量兩者孰為賢竒人好輕詆侮吾魯仲連

　　城破不得生何如未破死嬴得身不辱且了人臣事先
生代前籌自籌豈過爾亦復成人名成功似不止一舉
兩得之斯名天下士正中忽出竒腐儒那得此

　　答吕介孺年丈(二首)

　　勞勞吏事日無餘休説栽花與種魚惟向忙中尋小趣
朗吟敲韻草爰書


　　不是交情漸漸疎嚢無長物竟何如猶存舊刻兩三種
函作相知報薦書

　　生平

　　生平細撿儘多竒心口商來亦自疑酒社常開難共醉
愚公自號惱人癡身雖無病每思藥性好探奇嬾作詩
日日栽花還乞竹任他雨打與風吹

　　於陵弔古和王季木

　　枯峭磵石寒溪水洗耳之清冷潄齒弔古借問誰氏居

傳是於陵高士里於陵何必遜首陽山薇芬留井上李
夷齊兄弟仲夫妻千載將無一致爾怪是嶧山著論高
强欲律以中庸㫖不思中庸解誤人易為貪夫作嚆矢
欲挽頺波砥中流行徑何妨太卓詭肯將耳目易亷名
雖然矯節亦可喜若倣荘生齊物篇夷跖誰非以殉死
孔門思狷難其人吾欲舉一陳仲子

　　和友人閒居之作

　　夜裏刪詩日看山縱然忙殺也清閒從教花落休開徑

除却僧來即閉闗性好積書終是癖身無小病怕成頑
幽棲未盡聲聞累鶴舞&KR1473;&KR1473;鳥語蠻

　　入門

　　經年苦行役遑其顧所私予假得三日喜幾不自持那
知入門後百憂攅兩眉僕走向前道數日未晨炊枵腹
相待乆主來適其時主來何所有看嚢竟如斯向内室
人謫稚子怨朝饑㣲禄不餬口作官欲何為平生豪壮
氣忽忽若披靡誰知夷由節祇貽家人嗤唯予兩尊人

温語好慰之兒自行爾志莫以窮愁移匪縁貧無怨何
云涅不緇幸有頭上簮可供釜中糜子其苦茹荼予將
甘如飴丈夫抱㣲尚肯徇兒女悲且謾學古人憤作北
門詩

　　贈登州司理白華池

　　海氣空明裏潮回放早衙捲簾看島市呼吏掃庭花草
判閒丹管題詩滿絳紗座間聴晚浪官署也僊家

　　夜坐


　　不寐中宵起虛庭分外清花因風弄影雲與月争明人
定鴉棲穩寒初鶴夢驚颯然生逺樹大半是秋聲

　　署中有栁状頗類松予深有意焉因為賦之

　　物應有别植那可望而知元帶霜氷氣寜矜烟雨姿離
竒翻自貴攀折轉堪疑多韻兼存骨相収或在兹

　　亦自隨風舞却聞謖謖聲倩人傳異貌容我寄㣲情春
老花飛少堂深栢并清蕭然常格外另結嵗寒盟

　　六月旱


　　月令時行雨如何竟不靈風高霾日赤雲盡見天青虐
魃驕無賴乖龍睡不醒夜深時起看又見錯明星

　　海廟災

　　海翻夜聞鮫人哭水晶宫闕烟如瀑萬丈氷綃逐刼灰
珊瑚落燼濺紅玉不夜城赭爛霞標馮夷少勢回禄驕
長鯨鼓浪戰不勝弱水愁渡仙人橋波臣曉向承明謁
邈邈天閽隔日月君不見旱風吹破草頭青千里地赤
白惟骨


　　冬夜同岳爾律泛湖限㫁字

　　桃花漾春流深夏荷風散湖光得致時䕃映開新爛雪
後栁情疎雲凍梅意慢冷月徹寒林烟景去其半何事
山隂行秋冬發深嘆凄淡正自佳幽意具一段暝嵐盪
氷紋色態巧互換比之挹濃華又作别種觀試向餐薇
子細與閒判㫁

　　乙卯十九首(有引)

　　乙卯大祲分糜行賑匹馬日走風雪中介孺

郵中寄片韻索賦遂就目中所見稍為疏次
得十九首葢字皆是淚幾於歌不成聲矣

　　萬厯乙卯天行酷齊城八百付荼毒虐魃驅將火雲飛
燒盡荒原無半菽

　　閭右幾家蓄紅粟早供惡少眈眈目烏聚横搶白晝間
眼看貧富計同蹙

　　羊豕殺盡繼以犢木皮草根聊充腹掘得饑䑕帶毛啖
爨底無薪煑不熟


　　資用斥盡典敝服圮頺止剰半間屋拆將難得易一飽
明日忍饑草間宿

　　吹霜打雪北風號慘裂肌骨息不屬老人一夜卧且僵
少待將無㓜壮續

　　荷鋤攜釜出門泣欲行不行空躑躅本以逃死去其鄉
此去生死那可卜

　　揾淚傷心走窮谷稚子牽挽跌且仆眼前饑死不能起
暫作生離委中麓


　　羸妻衝風行且哭偕斃不如将去鬻市價斗米值千金
一妻難糴一升榖

　　中貧人賑數升榖持去連糠和苜蓿一勺分作兩日餐
食盡還愁生計促

　　今年饑望明年熟野頳曽無一寸緑村南儘有田可耕
誰使賣劍為買犢

　　减俸勸施収幾斛溝中或可存遺骨青州富守亦何人
苦口屬告我良牧


　　紅葉

　　霜林誰㸃染老翠見深紅色重嬌新艷條蘇怯晩風春
滋休欲妬秋殺莫言功亦有寒松栢長青向此中

　　冬夜王性甫招飲署中同段汝器吕介孺二年
兄

　　吾輩多通率更深尚赴邀官閒餘勝致嵗晏快長宵雜
坐都忘套詼談不厭囂獨嫌司令者酒政宻科條

　　冬夜同王季木介孺泛舟


　　看月兼聴浪湖中勝事多迎寒消濁酒得景付清歌木
落澄空鏡梅開映素波秋逰那得此好去傲仙坡

　　行荒

　　行荒盡日見孤村室内無人晝掩門無數寒鴉啼㫁樹
凄風苦雨又黄昏

　　早觀趵突泉和爾律

　　誰使人意閒聴浪宜向晚誰使澄素心波静快平逺泉
脈此何來亂濺崩雪堰滚滚漾氷花鬭此珠珍苑相鬭

勢未降碎擊琉璃散每誇匡瀑飛玉跳勝瓴建應是天
液靈巧與地籟混渟泓不盡竒故此束而巻試取浣塵
空噴薄省决輓照之鬚眉揚挹之醒沉懣寄語洗耳人
此際堪嘉遯

　　臘月十五日夜作是年閏八月及此後二日而立春

　　不是天多事今宵已上元年長因有閏月好更無喧燈
負春前約蓂餘臘後存晚梅與早栁閒試一争論


　　臘月廿後初雪前三日立春

　　憂暵兼祈雨年來當課程望窮看雪落分外見春生逼
嵗如相約乗陽似有情歸功難草草好勒一亭名

　　乙卯除夜

　　忽驚明日是明年檢㸃從前祇自憐好日半多消馬上
深懐時復望雲邊無文難送窮中鬼入俗羞稱吏是仙
守嵗也思聊應景燒燈獨坐展殘編

　　忙忙辭臘又迎春似笑如何却似顰祇為二東煩百苦

纔添一日已三旬厯頭細數驚餘半天下誰教更換新
獨快佳名稱除嵗除他儉嵗見豐辰

　　宿長清署中曉起將發感而有作時丙辰正月
六日

　　古驛昏鴉睡長途暮馬饑宵寒停柝早時亟啟闗遲落
月三更信春風六日期年年行役苦兩度已於斯

　　王季木招飲濟上高林堂

　　風物何時最爽森除將秋霽是春隂客因同調成孤賞

地以高林暢逺心梅影偏宜燈下取竹香細向酒中尋
眼前未盡氛埃氣欲掬寒泉洗碧岑

　　賦得春寒花較遲即用為韻

　　不是聞鶯囀那知入晩春時因耽月閏花作待年身掃
雪雲流樹踏青草作茵遊人拘故事猶向武陵津

　　花事原宜早妬人奈薄寒似忘三月信急望一枝看日
下閒分種風前巧䕶欄主人須愛惜將放勝將殘

　　頗似闗情事春光恨未奢宜留霜後菊虛想雨前茶伴

竹依新月糚林倩晚霞羣芳嗟異候何不似梅花

　　神欲取其清韻格欲取峭譬如品美人傾國不闗貎競
艷抹濃脂何似天然妙此亦需解人細與閒商較

　　意思雖幽冷晴光到即知前林申後約明嵗卜先期凍
蕋香彌逺晩芳褪自遲有辭催艷發勝作落花詩

　　丁巳再饑(四首)

　　彼蒼何可問異祲若為常秋至還祈雨田空又見蝗療
饑人啖鬼勸賑肉醫瘡溝瘠填難盡流離滿路旁


　　何不陳災状輕於背爾鄉去非心所願留恐肉先僵墓
委他人守兒充此日糧知能來復否言下意悲凉

　　豈無賢宰牧緩頰説如傷㸃鐵原無術催科自有方計
窮生勝死衆弱聚能强比嵗殱羣盗將無元氣戕

　　開庾仍分鏹也知數發棠窮應呼父母亂亦費貲糧天
虐君能補帑空賦可償蠢兹邦本在持以告吾皇

　　舟行

　　簿領埋頭苦舟行快不艱倚窻聴細浪捲幔看晴山稻

黍逢人問烟雲信手刪醉餘時一卧夢境共鷗閒

　　和秋禊六首(有序)

　　張濟美於七月望前一日集同社十有七人
㑹於日涉園之逺香亭倣蘭亭故事為秋褉
云於時各有言詠圖畫成巻足稱曠遊遐寄
矣乃復韻撿九佳體衍六首高情寄託泠然
善也予韻其事如數屬和殊愧續貂耳

　　春禊何如秋禊佳高情逺致自吾儕㑹無常數餘閒日

坐有清流宜水涯舊譜翻成添韻事新題吟去散詩牌
祓除此際知尤快風淡無塵月不霾

　　春禊何如秋禊佳中元上已亦何乖暑當初去如芳候
月到方圓暢好懐度曲和容林外鳥飛觴勸借雨中蛙
未能免俗聊應爾獻果分瓜拆玉釵

　　春禊何如秋禊佳月新花老較争差山光似睡疑初醒
蛩呌如吟乍自喈情勝不尋三月例詩成懶作四言排
臨池勢向空中取雁字分明折股釵


　　春禊何如秋禊佳氣清天朗應時諧隨縁雜坐能忘套
率語傾心不忌俳林裏真堪稱小隠花前亦可學長齋
主人欲傲山隂㑹絲竹如教故故喈

　　春禊何如秋禊佳時時觴詠可興懐鴻賔鶯友誰調舌
殤壽彭夭我放骸流水聲悽彈緑綺蘋花風𦂳踏青鞵
憑将格外通疎意探雪觀蓮總未乖

　　春禊何如秋禊佳幽芳九畹露滋荄風傳金氣園鄰谷
門接桑田里是柴貌出羣賢皆似鶴坐當古木半如楷

逺香無用標新牓即曰蘭亭義却諧

　　先曽大父丞郯城有惠政兩邑求攝争之境上
至今傳以為異觀風至此愾然有感

　　郯子遺封舊臨淮去魯遲雲将山起伏烟帶草迷離地
僻民風古差多驛路疲留餘先澤在行部使人思

　　中秋和介孺韻時桂花未開(二首)

　　愛殺中秋好月光竹邊清切水邊凉西風吹向花欄過
錯認蘭香是桂香


　　一枝且莫怨開遲桂蕚須知勝栁絲嫩緑初黄憑看取
晚秋風物早春詩

　　秋夜有夢

　　秋宵長自可只是夢無端境幻非因想時多不肯䦨闗
情温舊事得意遇新歡佳處偏逢醒其如漏未殘

　　新草

　　春光吹到未全勻偏是新青自可人無力摇風因帶雪
有情就雨怕沾塵欲尋多處須臨水正趂柔時好作茵

乗曉踏青原上望離離烟際辨曽真

　　初栁

　　春情乍被栁相挑儘費支持不自聊作意将來令眼媚
闗情偏可惹魂銷瘦猶含態驕梅格暖故拖寒帶雪條
漫教疎黄與深緑好風吹綻看來朝

　　徐辰叟以詩名家而書法畫品亦復擅竒一時
遂有三絶之目夫三者足為辰叟重哉高情
寄託尚别有在而此其餘也然餘亦稱絶是

之謂辰叟耳

　　誰似君三絶當由韻不如試看詩在畫直以篆為書披
巻生情慧含毫寄想疎文心通體映此亦但其餘

　　魏仲雪過餐氷齋遇雨

　　清風吹袂惹烟蘿正是氷㕔許爾過宻坐深譚塵事少
新知細訪雋人多酒間啜茗腸如浣巻裏題詩手自摩
當夏快來秋意爽兼将凉雨快如何

　　米仲詔齋中觀劇與辰叟賦


　　小名應是喚盈盈聲態偏能想性情低度静聞梁上響
歩虛小試掌中輕翻嫌雜和吹彈寂别見餘姿顧盼生
不是今宵消不得花醒人醉月清清

　　看月

　　雨餘宜對月雖夏亦云秋物象生新爽襟情與淡幽庭
空容水映夜永許人留祇覺情無盡憑虛又上樓

　　瓶花影與仲詔同賦

　　應是花魂亂支離壁與瓶水烟分體魄燈月幻精靈寂

照能為色有無好問形耳根忘却否落瓣亦堪聴

　　與畫難同看曽無粉墨遮描時聊取似挿處却宜斜燈
背深籠幕蜂回懶報衙天機傳滅没絶勝鏡中花

　　試參象外花何若人中景照壁寜非真折枝仍作影誰
云嗅有香意在濃時冷但當影子觀箇中猶未領

　　同辰叟集仲詔葆光堂得陽字

　　何期官舍裏見此紫芝房種竹無倫次栽花有秘方琴
生惟取韻右聚亦能香試解仙人意悠然思葆光


　　題米家童(有序)

　　予素不蓄歌兒以畏解故不蓄也每至坐間聞
人度曲時作周郎顧誤又似小有解者然則予
自是無歌兒可蓄以畏解固强語耳一日過仲
詔齋頭出家伎佐酒開題西廂私意定演日華
改本矣以實甫所作向不入南弄也再一傾聽
盡依原本却以崑調出之問之知為仲詔創調
於是耳目之間遂易舊觀介孺云米家一竒乃

正在此不如是不竒矣予之自謂有解者亦猶
强語耶因其𢋫詠以當鑑賞拈得腔字恨
不能以仄韻作律體堪與相對付耳

　　生自呉趨來帝里故宜北調變南腔每當轉處聲偏慢
將到停時調入雙坐有周郎應錯顧簫吹秦女亦須降
恐人倣此翻成套輕板從今唱大江

　　八月十一夜與介孺看月成醉共賦十四鹽(二
首)


　　秋雖方過半月却尚能纎況有人相映偏教景似添挹
清傾露液取影下湘簾詩裏須情韻何如此際兼

　　詩就還看月移時興未厭更深花意寂坐久夢思恬浪
謔皆成雅新聲不忌纎生情愛凄冷對酒可能亷

　　闈中曉起次介孺韻

　　平章文事罷枯坐却如僧占喜聽喧鵲耽眠撲倦蠅詼
資殘酒助倦向小欄凭客況誰消得香烟蔓石藤

　　憩夀張署中次介孺韻


　　介孺與予心期行徑無一不同其以司理來也
又並轡而東四年馬上苦亦同矣觀介孺夀張
署中題句敘致苦懷至不可讀非親嘗者那復
能知亦惟予知之耳近又自為詩解之苦當更
甚非極苦何事解哉予和詩第言不必苦不
必言苦所謂以不解解之不知此情事視解
之者抑又何如因為并書於壁使後人知予
兩人之苦同并知予兩人心期行徑也


　　誰是當官不苦忙敲氷且復浣詩腸來青乍快迎風竹
送日常焚入夜香行色三更随月冷襟期六月帶秋凉
逺心自在塵鞅裏小憩何須定解韁

　　獨寐

　　布枕餘清意形神得自親㣲風時動幕小月夜窺人境
欲參喧寂夢先㫁想因疎梅交暗影與作睡鄉鄰

　　詩(石城遊草)

　　舟行


　　兩年馬上睡今始快舟居水濺時來枕塵吹不上裾拂
雲朝洗硯釣月夜驚魚捉筆知飛舞南遊紀勝初

　　舟行見荷花折挿瓶中(三首)

　　不用陂池不用錢乗舟采向冶湖邊但須挿架妆生態
自去疏枝自揀泉

　　清通高逺挺孤妍况有山礬作侍鬟石几紙牕無别供
花成香霧水成烟

　　聞香餐秀總堪憐君子呼名品是仙茗賞得神原勝酒

水雲傍置一茶顛

　　泊舟書所見

　　蒹葭已自見秋容何事舟横淺水中滯櫓停摇頻問雨
破帆斜挂懶呼風波間試水喧艄子篷下鋪蓑睡柁公
爨罷呉娘無箇事灘頭閒採蓼花紅

　　初秋看水中新月(三首)

　　月固深秋好逢秋已自竒况當初出候絶勝入殘時清
映空中色寒侵骨與肌有無烟水裏正足使人思


　　一片波文潤居然冷畫屏水疑工小景月故皺全形若
使光無剰猶嫌寫不靈最竒聲稱色細籟吹玲玲

　　閒將花比月花老不如新意歛翻多態膚清并入神纎
輕工半面游戱解分身暗想憐花者其時定早春

　　秋夜鄧未孩馮上僊曹愚公招飲淮河樓上看
演黄粱傳竒

　　秦淮河上低楊栁歌舞樓中小月明異地誰教賓作主
同襟方見弟和兄已從戯局還看夢縱使詼談總自清

一曲遊仙催漏短貪歡怕是聴鷄聲

　　寄李仁常

　　李郎好情致都不闗山水雖爾負才多淵静無自喜兩
人稱淡交政此元味爾許日不見時輒欲生吝鄙况是
别經年中懐能已已把酒讀離騷所思在蘭芷

　　野人居

　　誰家居傍水屋破也含清兼是依山曲果然似畫成人
烟藏荻渚鷄犬閙潮聲半掩門何意主人愛月明


　　月夜聞笛

　　月白江空露下時誰家笛傍晚風吹情深可奈消無酒
景好惟須對以詩欲譜新詞三弄裏那堪苦調幾聲悲
將眠又起呼舟子船過山陽且莫遲

　　漂母祠

　　世間誰謂男子智跨下侯王眼不識塵埃物色有英雄
衆人所難婦人易一飯博換千金來千金不受名乃至
衿鞶者流如是竒言下尋繹有深致進食吾以哀王孫

豈以壺餐因為利功臣事業純臣心望報不可皆此類
圮上黄石教子房子房用之赤松避吾悔不用蒯生言
惜哉未逹漂母意

　　過維揚

　　遊子闗情處江空白露秋客程初問水旅思怯登樓非
是瞻雲切豈應見月愁鄉闗歸夢裏一夜下揚州

　　夢

　　秋夜勞人處愁多夢亦多柔魂疲逺道囈語喚輕娥雨

滴當敲碎蛩驚半入訛醒翻無處著此際奈情何

　　金陵

　　莫比風流六代時周官禮樂漢威儀前朝離黍今豐芑
不作金陵弔古詩

　　秋夕同王公兆鄧未孩何賛否曹愚公小集

　　新秋亦已清况是經雨後良朋亦已歡兼之叙故舊集
坐礙廣堂深語逹昏晝率意口不擇更端每錯謬豈不
或脱疎亦自見骨肉酒至各盈樽責令引杯覆佐以骰

與枰碎聲和簷溜角技兩分曹喧呶如相鬭令長酒政
苛屈巵法無宥醉極喉吻焦江水寒可𠻳

　　蓮藕付庖人煮熟以進因戱成之

　　曽笑圓方竹而今煮藕絲不教氷潄齒空想雪流澌蓴
菜能加豉晶盤也下匙知君蒸法好何以處哀梨

　　㳟謁孝陵

　　孝陵佳氣鬱䓤籠手闢鴻濛萬國從帝命開天非逐鹿
地因拱聖始蟠龍風雷乆䕶存靈瑞日月同華想聖容

拜罷小臣思作頌大明豐芑此山鍾

　　弔方先生墓

　　夷齊叩馬諌原不為武王心憂篡弑者借口於伐商武
烈當時變二子念天常各自具深心并行豈相妨頑民
遷洛邑義士死首陽死名與死節武俱不忍傷一時兩
知已千載有臣綱憶昔方正學将無同肝腸氣不激不
烈節不烈不揚悲風寒木末至今有餘愴

　　遊清凉山


　　金陵鬭繁華此地獨幽勝况際風日佳一觴發嘯詠帶
酒拜佛堂操麈擊清磬送響入山谷山谷為之應看額
題清凉正醫煩熱病數轉盡松篁登山不得徑老僧起
前行大似饒遊興山色乃出竒遞與人意競陟巔憩孤
亭俯瞰江如鏡湖芳字莫愁井落胭脂靚指㸃向予言
靡靡俱可聴典故屬風流無乃亂禪定僧善自解嘲强
曰無垢浄彼謂予也迂予謂僧也佞清事資快談大笑
山欲暝


　　清凉寺

　　老僧日起迎遊客引路烹茶總熱忙似覺山猶疲應接
如何寺却號清凉堤籠楊栁烟含霧井落胭脂夜有香
寂寞繁華難作解好将此義學參方

　　瓦官寺(有引)

　　瓦官寺為晉時諸賢言詠地一時風流掩映
千古遂使一刹並傳不朽予至金陵急訪觀
焉得於鳳凰山之南低徊不能去者久之稍

折而東榜復如前因怪問寺僧言志稱瓦官在
鳳凰臺之左想此定是舊址何得以後出相遺
乎力與前寺僧辨而質於予予戯曰南中好古
而工為&KR0915;寺亦乃爾耶率筆成此不覺啞然失笑

　　臨倣從來有瓦官寺也同僧知争舊跡佛怪有離宫就
宿雲移北隨縁月照東諸賢如尚在詣講定何從

　　冶城(即朝天宫)

　　訪古冶城地朝天故此宫廊迴斜落月鐘老咽凄風地

換興亡後人歸代謝中情多終是累憑弔意無窮

　　遊紗㡌巖

　　書報山靈䜿一銜來遊何必卸朝衫如今山也貪簪冕
新様烏紗罩作巖

　　㫁蛇溝

　　赤帝子帶醉歸酒氣如虹劍光揮蛇神血濺妖嫗啼夜
半搗藥聲鳴悲祖龍死楚騅彛大風歌喜羽觴飛漢高
長技烹走狗何不将來㫁牝雞


　　黄河

　　不是來天上何如坼地開掀風看浪舞挾雨欲山摧古
岸蛟龍徙清時璧馬災行河財力盡臨岸意徘徊

　　同張賓王上僊愚公諸君子秦淮泛舟

　　攜酒來尋桃葉渡聴歌共上木蘭舟人當醉極偏矜醒
歡到闗情反作愁疊浪逺山描淺黛媚人明月趂清秋
朱欄曲曲香風散絲管聲中笑韻流

　　石頭城


　　荒荒憑故壘傳是石頭城照返三山影江流六代聲露
華臨夜白天氣入秋清俯仰悲人代還看月影晴

　　閏中秋發自金陵

　　雨花臺畔草茸茸到處清妍到處濃詩料攜將雲滿袖
談資貯得錦為胸人貪攬勝難言别月好逢秋不厭重
明日偏宜江上去推窻兩岸看芙蓉

　　燕子磯期於還時登攬歸棹北發夢中度過醒
已不及泊矣悵然有作


　　燕子磯頭路定尋江上行睡貪乗浪稳坐負看山盟洞
杳雲移宿林虛欲問程長流不盡意翻覺有餘情

　　無題

　　話到匡山恍欲乗泠然六月對寒氷客忘形迹分誰主
官耐清貧却類僧鬭茗因香為韻格評詩似水辨淄澠
花陪晚醉仍留影月盡移将問一燈











　　文忠集巻九

