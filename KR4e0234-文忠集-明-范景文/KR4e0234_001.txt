







　　欽定四庫全書

　　文忠集巻一

　　明　范景文　撰

　　奏疏(攝銓稿)

　　起廢緣繇疏

　　題為開讀事文選司案呈到部伏讀恩詔一欵一建言
廢棄并礦稅詿誤諸臣已奉遺詔酌量起用其有事關
國本抗言得罪降斥謫戍永錮殁身者吏部作速查開

職名分别奏請召用卹錄欽此夫廢籍諸臣放棄數十
年自分已斷溝中無復雲霄之望矣明綸一頒巖穴生
色亦諸臣殊遭熙朝盛事也臣部仰奉明詔一朝盡用
此百餘人豈非至願而敢有後言但諸臣窮巖沈晦姓
名常不時聞黄髪老成存亡亦難具晰倘以既朽之骨
復㸃啟事大典為之不光或以未當之舉啟疑宸衷德
意因而中格則臣之所大懼也用是再三躊躕遵明㫖
除事關國本抗言得罪者查開職名不論存殁另本奏

聞外而建言詿誤諸臣灼知最確者先行起補其餘次
第採訪不出一兩月而咨諏當無不真不出數十疏而
前後亦不相遠況施為有序員缺漸通銓法自不得不
爾也惟祈聖明疏上即下用如流水人解積薪則浩蕩
之恩於焉可廣而師濟之美於焉立見矣

　　考選科道職名疏

　　題為開讀事萬厯四十八年七月二十三日伏讀大行
皇帝遺詔内開兩次考選并散館科道俱令授職欽此

又查本年二月内本部題為目前急宜疏通候命諸臣
為第一義萬乞即賜俞允事奉聖㫖是欽此本年七月
該本部文選司題為從古無八年久候之臣等因奉聖
㫖考選散館各官已遵遺詔補用吏部知道欽此夫以
窮年累月所仰望而不得者一朝立為疏通以千言萬
語所籲請而不得者一㫖最為明白諸臣業已連茹而
升臣部無庸補牘以請矣但周朝瑞等職名履厯前疏
未備謹再開具上覽伏祈聖鑒


　　卹用建儲被廢諸臣緣繇疏

　　題為開讀事文選司案呈到部為照伏讀詔書内一欵
建言廢棄并礦稅詿誤諸臣已奉遺詔酌量起用其有
事關國本抗言得罪降黜謫戍永錮殁身者吏部作速
查開職名分别奏請召用卹録欽此夫建言諸臣而中
有事關國本者或叩清閽或忤時宰或引義而廷諍或
因人而株連皆成先帝之令德厪宗社之遠慮者也雖
宸衷有主未忍言夾日之功而犯顏不避何可沒囘天

之力當其慷慨發言計不反顧時豈知有今日哉而一
斥長甘九死不悔其忠悃良可念也先帝神明不測用
意淵深隂採其言以鞏萬年之慶陽棄其身以貽一生
之名今皇上篤念舊人并其身而顯庸之即殁而不忘
優卹焉固已生輝於巖穴賁彩於泉壤矣亦諸臣千載
一時也臣部仰遵明詔除舊輔王家屏之功存宻勿不
敢概叙外其餘疏名上覽伏祈勅下臣部再加查訪存
者不次起用殁者移咨禮部優卹其有一時開載未備

者再行奏聞未敢擅便謹題請㫖

　　起原任户部主事鹿善繼疏

　　為計曹念在急公舉朝望切宥過伏祈聖慈免降以惜
人才以光新政事文選清吏司案呈為照原任户部河
南清吏司主事鹿善繼公忠不貳足稱社稷之臣沈毅
有為卓為名教之主持節可堅百折籌餉特見一斑相
應請復原職案呈到部為照鹿善繼之被謫也以留籍
金花而其留籍金花也以需餉急於燃眉措餉窮於露

肘聊出此不得已之計耳夫不惜一官以收潰散之軍
心以存殘破之疆土以宣上德意而垂萬世之令名有
臣若此正宜破格奬拔用示風勵而反䝉譴降人其謂
之何先帝神明天縱豈見不及此毋亦以蠲濟之名不
出自上權宜之法徑行自下姑假此以警後來而重朝
廷乎臣部遵㫖擬降朝廷之權已伸而令已遵矣疏上
而不報可益見原無成心姑留以待後庸或者别有深
意是未可知也日見皇上慨發内帑二百萬犒邊薄海

内外無不仰頌明明后舉動非常夫在内者尚可出之
而宏大賚在外者何不可蠲之以濟急需若鹿善繼者
想亦聖明之所欲急宥也伏祈勅下免其降級照舊復
職邊士聞之必將曰國家未嘗忘我而斷不解體廷臣
見之必將曰國家不肯負人而莫不盡心非特為一人
之官而已也

　　陞原任御史劉光復疏

　　題為戅臣效忠可嘉明主錄用難緩伏祈起陞以宏先

德事文選清吏司案呈到部為照劉光復既以言獲罪
矣彼其赤忠欲灑臣取其心犯顏不避臣取其氣而孝
慈之語奉揚休美亦舉朝所共欲言者不聞有大罪也
或但罪其髙聲越次耳然覆盆五載已寓磨勵之微權
而釋繫一朝彌見浩蕩之德意若竟其所為必能殫竭
忠猷報答聖明一以教臣下之忠一以明聖主之孝一
以廣先帝之仁一舉而三善備焉伏祈勅下起陞光祿
寺寺丞在本官感恩而圖報在諸臣聞風而作忠亦風

勵一大機括也

　　鴻臚正卿改用甲科疏

　　為臨御方新朝儀當肅鴻臚正卿改用甲科以復祖制
事文選清吏司案呈照得鴻臚寺正卿自王用賢察處
以後員缺已四年矣先後建言諸臣皆議宜用甲科此
非無據也查得萬厯元年十一月鴻臚寺缺正卿該本
部覆准正卿仍用進士其别途出身者歴俸年深但陞
服俸官至左少卿而止此載在職掌班班可考者嘗有

屠義英以嘉靖丙辰進士由太僕寺少卿改鴻臚正卿
此即先帝初年事也後失其制槩用别途固以其禮度
之素嫻耳然家起貲郎以厠九列之班已自不韻即儀
習綿蕞以示百僚之瞻必且不光雖資格不可局人而
典章自宜還舊今南鴻臚卿余啟元現用甲科何獨於
北而反不然合行亟請案呈到部為照聖主御極中外
具瞻漢官之儀復見於今矣然肅朝常於九重宣法儀
於百辟則鴻臚實司其事而可復以他途混乎若用甲

科則揚眉於濟蹌之列而該寺重樹儀於殿陛之間而
朝廷尊所關亦自不細也既經該司備呈前來相應催
請祈勅下臣部除該寺左右少卿仍用别途聴其禮熟
資深止加服俸正卿一缺務擇中外清望甲科以充斯
任庶儀觀整肅典禮昭明亦維新中一事也未敢擅便
謹題請㫖

　　救吏科給事中周朝瑞免降疏

　　題為愚忠可鑒聖度宜宏祈恩免降以作敢言之氣事

文選清吏司案呈到部臣等伏讀聖諭内閣朕昨覽文
書見有吏科給事中周朝瑞條議仰獻慎初三要内停
止金花銀兩朕即位之初言路方開礦稅已撤如何擅
行凟擾此項銀兩原係舊制進内以備萬夀聖節等并
典禮等項及各宫賞賜武職軍官俸糧之用難以停減
周朝瑞這厮要譽妄言本當拿問朕哀思皇考皇妣梓
宫在殯姑從輕降一級調外任用卿可傳示該部這銀
兩還遵照舊規行特諭卿知欽此隨該内閣大學士方

掲帖奉聖㫖覽卿所奏朕已悉知周朝瑞這厮不諳事
體逞臆妄言擅行議減内庫金花阻絶國用好生可惡
周朝瑞已有㫖了卿不必申救該部知道欽此欽遵竊
念周朝瑞忤觸宸嚴夫何敢言臣部仰遵明㫖又何敢
言但周朝瑞職居言路遭際明時未忍自負以負主上
慷慨發舒故不覺慮之過語之戅耳至所條奏留停金
花以寛民力而光上德酌祖制而裕國儲亦忠於皇上
之職分也乃皇上罪以要譽妄言夫主聖臣直名在皇

上下亦何譽之可要若因此而罪之則適成其名耳夫
當容言之時而有拒言之事恐未免為聖德累也日見
皇上用人行政下如流水舉朝相慶皆謂衮職不闕補
救無事臣工此時止宜將順德意彼目覩大渙王居不
殖貨利已明知上意所嚮矣正所謂善將順者而何深
罪乎雷霆一震已惕不測之威露雨旋施彌彰有容之
度知聖德如天諒必出此也伏祈聖慈免其降謫照舊
供職使下有犯顏敢諌之士足見盛世之有人使上有

刻印銷印之舉愈覘聖心之無我其所裨益豈渺小者
哉

　　奏疏(副銓稿)

　　總催大僚考選疏

　　國家正當全盛朝宁漸見空虚懇祈聖明立允㑹推考
選以備任使以勷治理事文選司案呈到部為照大僚
國之股肱無股肱何所依毗言官國之耳目無耳目何
由聰明故有憑有翼有孝有德盛世所以興隆也衰世

廷無人焉有人不用自淪於無耳今部院見止五六員
科道見止十數員可謂無人之極矣啟事頻煩不䝉報
可豈以臣部補牘皆為人求官耶即為人求官亦以酬
庸而為官求人乃以集事皇上何疑臣下之深也積疑
成厭既有人不用而積厭成暌究且欲用無人是以臣
所患者官無其人耳人無官又何患焉獨不見夫避難
規便者以無官為幸乎悠悠之口皆謂皇上吝惜爵祿
然此爵祿在人主借以神其鼓舞在臣下借以効其功

名使刓吝不予上失鼓舞之權下無功名之地士亦安
往而不貧賤者而人主將與誰共治天下乎諸疏現在
御前惟皇上留意立賜俞允師濟之盛即在目前劻勷
之効可收異日矣

　　催大僚疏

　　為九列多缺時事可慮懇祈聖明速賜簡用以保治安
事文選清吏司案呈到部為照國家稽古建官政分六
曹有長以提領挈綱有貳以分猷佐理意至深遠也無

事之時得人以勷郅隆多艱之時得人以挽否運而缺
人廢事從來久矣皇上試觀近日各部院之官缺耶不
缺耶近日各部院之事廢耶不廢耶綜覈之朝事聴其
廢弛師濟之世人任其空虛所悞者誰之政務所摧者
誰之才賢則皇上自為社稷計者左也今刑部缺尚書
臣部户部兵部缺左侍郎而工部都察院則三堂全缺
南京户部禮部兵部俱缺尚書都察院缺左都㑹推各
官諸疏現在御前惟祈聖上立賜俞允施行


　　催起廢疏

　　為起廢原奉特恩俞用難容終靳伏祈渙發以完盛典
以維泰運事文選清吏司案呈到部為照起廢一節臣
部言之非臣部亦言之章滿公車無慮數十上矣而比
年以來未見起用一人悠悠之口皆謂皇上有意禁錮
諸臣也者臣伏讀四十一年三月日詔書云云欽此欽
遵十行一下中外動色使當是時仰奉成命漸次叙錄
焕巖穴之光示綸綍之重豈不休哉乃復更端請㫖遂

致中格夫煌煌慈詔臣民奉之千萬世垂之可不是遵
是依而更於何取㫖耶德意原自浩蕩臣部自失奉行
罪復何言今日者明布臣部之失於天下亦惟成恩詔
之信耳然臣又反覆思之開讀方新原不必於覆請時
日既久勢又難於徑行浩蕩德意亦求皇上自始終之
而已蓋諸臣之被放也明主豈真有畢世之怒毋亦惡
其自為名而以老其才沈其氣乎而困衡磨礪遠者二
三十年近者亦十餘年其才已老氣已沈矣使其竭忠

盡節必能為國家擔大事定大難而不撼始也惟皇上
成之終也惟皇上用之既已用之矣名於何有惟不用
乃有其名耳何也諸臣或慮國本或抗稅監大率事而
獲罪者十一言而獲罪者十九吐耿懷亮言而有效適
昭主德之媺憂盛危明幸而不驗彌見宗社之福一旦
賜環聯翩以起在諸臣止見不測之恩在舉朝止見有
容之度有如用其言收其效矣猶令遺逸抑厄不展使
追論者舉其遺事曰某某為建儲某某為罷稅某某為

一事詿誤而不䝉解網日在人口實間毋乃為聖德累
乎舜孝五十而慕千古為昭明詔所及薄海無不傳誦
而獨遺於林莽之英彼不知者謂聖明真有成心涣綸
亦可反汗臣深為皇上惜此名也為此不避忌諱容臣
遵前恩詔陸續列銜題補如是則皇上錫類之孝彌宏
而微臣以人事君之責少塞矣

　　總催考選疏

　　為考選原係典章空虛大失政體懇祈聖明總俞兩咨

考選以復祖制以慰人心事文選清吏司案呈為照官
以言名原以用其言非徒用其人也今考選不下而題
差差又不下而九年久候三咨并壅若有意於厭絶言
官也者從來大奸惡大刑獄孰不賴其廓清而奸人猶
有所畏而不敢逞言亦何負於國而必欲厭絶之也況
欲禁其言先錮其人皇上以為言可禁乎哉防川而潰
日後之決裂必多欲挫其人先惜其官以為人可挫乎
哉守株而待正氣之屈抑必甚皇上即欲厭絶之不能

矣徒彰此名於天下耳城門開言路閉宋人舉以為謔
而今當城門將閉之日言路猶復不開則有心者之所
深恐也用敢不避煩瑣補牘上請伏祈聖明省覽速將
癸丑丙辰兩咨考選周朝瑞等立賜允用不特暢七八
年久鬱之人情亦所以存二百餘年相傳之典制矣

　　催丙辰一咨考選疏

　　為題差原非初制考選早宜允行伏祈聖明速俞丙辰
一咨以復舊章事文選清吏司案呈到部為照考選之

法先年每歲一取或間歲一取無有數歲不選逾時不
下者自行取變為留部已失初意矣考選變為題差而
考選之意失題差有下有不下而題差之意亦失失非
聖世所宜有而想亦非明主所樂居也皇上念念法祖
制事事循舊章豈獨於考選一事而疑之今丙辰一咨
現在待命若一時盡下連茹同升在諸臣免於守候壯
敢言之氣鼓任事之心一便也在皇上免於批答明宸
衷之斷昭主權之尊一便也而在臣部亦止有將順有

奉行而免於催請其便不亦大哉惟聖明其利圖之

　　催癸丑一咨考選疏

　　為敬循職掌懇祈聖明速俞癸丑一咨考選諸臣以濟
缺乏以光聖治事文選清吏司案呈為照臣以職在用
人而用人之大者無過考選今癸丑一咨候命已八年
矣其時不為不久差用已二十餘人矣其局不可不完
先後催請幾於舌敝頴秃而天聽彌髙不見省悟夫以
臣部考選而使諸臣交章共催之猶然不盡下亦臣之

罪也皇上豈真欲奪臣部之職掌耶今見在候命者科
止十二員道止四十三員聖明舉動往往初時持之甚
堅臨時應之當可將勿欲留此盡下於臣部以存一綫
之職掌未可知也伏祈皇上將癸丑一咨即時盡賜俞
允臣部有詞於人皇上有詞於臣部豈止濟萬分之缺
乏而已哉

　　催補京堂疏

　　為京堂懸缺甚多積滯難疏懇祈聖明亟賜㸃用以襄

化理事文選司案呈到部為照國家之用人也雖以採
望亦以循資而所推擇為京堂者非望之隆而資之深
者不與焉故彬彬有人可以為卿貳可以為鎮撫無難
濟前路之窮寥寥無人一壅於臺省再壅於藩臬益成
後來之滯今某推某某推某或展采於方面或攄猷於
郎曹或蜚聲於言路㡬經咨詢而後有此推固其應得
之物而未始逾涯也今乃屢推不報既目以為賢而反
歴久不轉他人無相觀相勸之思倘時值其窮不免躐

級而升本人有踰尊踰戚之懼壞典章而鬰人情無一
可者各本現在御前伏祈盡賜允用不苐酬前勞亦以
儲大用則聖明之所自為社稷計者也

　　總催兩咨考選疏

　　為臺省候命彌久得㫖甚艱懇祈聖明速賜俞用以充
班行之空虚以存臣部之職掌事文選司案呈國家之
有臺省非徒廣聰明之用亦所以實法從之班今候命
之官多於被命在差之人多於在朝烏臺青瑣寥落

不充人皆曰皇上不用言官也者然科臣有時命之剪
桐矣按臣有時命之持斧矣是諸臣未嘗不用而用人
之權反不操於朝廷是皇上亦未嘗不用諸臣而不用
人之聲獨傳於天下誰司銓衡而令至是諸臣之不得
其言臣部之不得其職皇上用人而不得其名皆自臣
部貽之臣對諸臣何以為顏對天下何以為詞而自對
亦何以為心耶用是不憚頻煩補牘上請伏祈聖明將
癸丑丙辰盡賜允用塞極必通壅極必舒望之皇上明

以得直忠而兼良望之諸臣老臣惓惓之愚盡此矣

　　總催兩咨考選疏

　　為耳目萬不可壅臺省萬不可廢懇祈聖明速下考選
諸臣以釋羣疑以光至治事文選司案呈為照言之益
於人國也大矣故昔之聽言者詢及芻蕘得言尚不必
專官豈專官而反使不得言者即昔之拒言者斥及仗
馬亦待其有言而後驅之豈防其有言而豫折之者以
致清華為軟錮之地省臺若閒住之官多年候命者俟

同河清大言呌閽者難同轉石如此景象非特盛世之
所無而亦衰世之所未嘗有也臣反覆思之皇上亦時
嘗用其言矣用之而效事急亦用其人矣用之而效陰
採其言而顯抑其身此有所俞而彼有所禁外議紛紜
妄相猜度皇上何以解於人輔臣催考選之掲無數日
不上矣皇上允考選之㫖經九載不下矣皇上不答輔
臣之請以致輔臣無以副中外之望外議紛紜妄為猜
度輔臣何以解於人考選臣部之事而題不見報考選

不下臣部之責而催不見報尋常陞除豈足報主疏牘
煩瀆愧未囘天即未有以此咎臣者而臣部又何以解
於人臣愧而懼懼而疑真不得其故也然所望皇上自
成其斷者在宸衷之一轉而令臣等并免於戾者亦在
上意之一決耳伏祈聖明即將癸丑丙辰兩咨考選科
道諸臣立賜允用

　　總催三法司疏

　　為法署全空國紀盡解伏祈㸃用以肅久玩以振積弛

事文選司案呈到部為照國家設立刑部以職掌刑名
都察院以總持風紀而訟獄平反則歸之大理寺曰三
法司祖宗創制良有深意以人主所以治天下者法也
無法則不治無人則無法缺一有不可者而今則一時
并缺矣刑部都察院止有張問達一人署理而大理寺
并署印之人無之一切積案孚者誰允疑者誰駁勘理
者誰為轉行無乃法幾頓乎葢人之所以敢於骫法者
窺人君有輕法之意也上自輕其法不可言也下共輕

上之法益不可言也勢必至裂防潰繩而不可收拾皇
上吝惜爵祿固忍於愛官而慮防銜竊亦忍於廢法耶
臣竊見年來皇上深宫靜攝中外肅然祇憑此法以維
持其間而以無人之故坐致廢弛臣之憂將不知所屆
也臣謹將前後推過職名另本開列伏祈聖明慨賜允
用庶持法有人持天下有法於以整齊海宇裕如矣

　　催司官疏

　　為司官多缺部事易廢伏祈欽㸃以重銓政事文選司

案呈到部為照臣部司官其推擇也省各一人必如是
方可詢各省之事也其填補也司各數人必如是方可
辦各司之事也其序遷也司各數月而後轉一司必如
是方可了各司之事也惟備則久惟久則習惟習則能
辨官而不為吏所勝今除未推與推而未下下而未到
者共缺十人矣缺則列署而治者事不得不兼倐彼倐
此苦事權之無歸畫方畫員虞精力之難繼不便也缺
則拾級而登者轉不得不速規格之相承到手未易周

知條畫之自我徹底又難究竟不便也官方易淆吏弊
易滋實在於兹臣方率諸司加意澄叙精心釐剔而乏
人廢務先自臣衙門始目前將有中斷之脉轉盼并無
代庖之人誰為參統鈞以佐聖天子平明之治哉臣謹
將職名開列上請伏祈立賜欽點容臣填補司分具本
題知促令到任管事庶可佐辨官之治無廢事之憂矣

　　催吏科疏

　　為首垣空署發憑無人懇祈速允散館之臣以濟急需

事文選司案呈到部為照六科與六曹相關而吏科則
與臣部為表裏者也故事章奏奉㫖下科看詳事所不
可則為㕘駁事所當行然後發抄非徒重王言亦所以
防奸蔽也頃自張延登請告行後印信塵封將半年矣
看詳何人封駁何人發抄又何人也夫無該科則事廢
臣部即欲舉之不能也若徑從停閣所悞在政務稍為
權宜所亂在典章至畫憑一事又停閣不可而權宜不
能者奈何其弗念之也今姚宗文閱視未竣而候命之

暴謙貞誠不可旦夕緩者伏祈勅命即日到任署掌印
信則首垣増重銓務立通非止免選人之守候而已也

　　催太僕寺少卿疏

　　為軍興正急冏政為先懇祈㸃用寺臣以圖共濟事文
選司案呈到部國之大事曰戎馬今戎事日飭馬其所
亟需矣然誰司冏牧則二三寺臣也今所推王象恒馮
嘉㑹政旦夕望下以資分理而屢催不報皇上將以為
可缺哉彼其事有專𨽻一人缺則一事廢也法因人立

缺愈久則廢愈多也獨不見近事乎遣官欲行市賣金
錢之搜難繼贖罪是亦權宜三尺之法不明有人不用
事急而苟且若此為計不亦左耶伏祈聖明於二臣早
賜㸃用使以乘驄之夙望䇿簡乘之新猷必大有禆矣

　　催大理寺疏

　　為棘司空署祈允見推之臣以重法紀事文選司案呈
到部為照刑者天下之平也必持平有人而後其刑不
忒三尺之法足以取信於天下大理寺固持平之司也

今三堂并缺庭中鞠為茂草矣凡待讞決者待平反者
不知其幾而徒以棘司無人有罪者爰書未定冀倖於
脫網無辜者縱釋無因拊心於罹羅長繫圜扉天日莫
覩今當外患内訌之日而使輦轂之下有嗟怨而不得
舒抑鬱而不得寧者非完䇿也即如矜卹一事皇上行
之四十八年不廢而亦以題差無人致逾常期矣竊見
聖上每歲停刑豈非好生至德然停每歲不宜停之刑
未足見皇恩之浩蕩而廢五載不宜廢之典反以啟普

天之憂疑言念及此皇上仁覆天下之思必油然而動
而俞用寺臣當不待臣言之畢矣伏祈立賜㸃用施行

　　奏疏(典銓稿)

　　矢心入告嚴杜請託疏

　　奏為矢心入告嚴杜請託以清仕路以養士節以佐平明
之治事臣行能淺薄無足比數一壑自甘久已無志世
用矣猥䝉聖恩不棄起之田間俾以典劇自揣病軀綿
力重任難勝兩次具呈堂官求為代題而嚴㫖赫然立

催受事臣即沈疴委頓何敢再為偃蹇以緩王程且當
聖明勵精求治德意甚盛臣亦妄思澄清銓序有以上
禆聖治萬一則臣區區私願也今天下仕路混濁極矣
圖職業之念不勝其圖榮進之念愛名節之心不勝其
愛富貴之心舉國若狂嗜進如騖每怪古今同此人也
何遂茅靡瀾翻一旦至此毋亦衡鑒之地先自不清巧
營者一歲數遷拙守者㡬年不調顧天下中人多耳此
實教之使競而欲其淡漠寡營詎可得乎臣即不肖不

願使奔競之風自臣身始竊念除者有歲格其久近不
得而私也遷者有資勞其深淺不得而私也特擢者有
績望其髙下不得而私也一人欲私不可得即欲私一
人亦不可得斯不亦明白顯易與天下可共循乎若不
論三者更於何論其由别徑不問可知將何顏以對天
下且年來舞文玩法吏弊叢生㡬不可問矣今欲直窮
到底一清穴窟而自己先有拖帶打叠不淨官長作事
最難欺者左右對此輩又何以為顏臣今與需次諸臣

約一行請託臣不能為之諱臣又與同事諸臣約一聽
請託亦願諸臣勿為臣等諱選人如林鱗集都下臣不
能一人障其目而箝其口也明矣且臣非故為矯飾不
情也誰無交知誰無情面臣亦豈與人異惟是自反生
平不愧俛仰一意報國先在不私寧忘交知破情面而
必不敢負君父以負此心耳天地人材為天地惜之朝
廷名器為朝廷守之天下萬世是非公論與天下萬世
共之人還其人我無失我此臣心之可自信者而四方

之人恐未必信臣之素夤緣熟徑入人膏肓不有以力
砥之而競逐無己亷恥風微其為世道安所終也臣故
預掲癡腸苦心道破無非欲天下各圖其職業各愛其
名節淡漠寡營共偕於大道豈曰小補之哉自成成人
之道似無先此除銓政大端禀臣堂官次第上請而夙
昔盟心首以入告伏祈天語叮嚀庶無隕越臣無任激
切待命之至天啟五年二月二十三日奉聖㫖這本說
的是以後陞除推用一循資望可挽競風務著實行如

有故違請託的指名㕘奏該部知道

　　覆楚省學道歸併疏

　　為學政一權兩操楚士分黨鼓譟懇復舊制以安地方
以端士習以光大典事文選清吏司案呈天啟五年二
月十三日奉本部送吏科抄出兵科等衙門給事中等
官王鳴玉等題將荆岳諸府歸併武漢學道兼攝等因
正月二十七日奉聖㫖該部酌議具覆欽此欽遵抄出
到部送司相應題覆案呈到部看得各省止一學臣而

并設則自楚始即楚原亦止一學臣而添設則自戊午
始其初或以全楚幅&KR0695;延袤二千餘里道遠考試有所
難周人多約束有所不及故竝建兩憲臣以督課之但
初在分轄以専成不虞畫域而多事天下事一則専二
則紛從來然矣如辛酉甲子鼓譟者再見士競立黨勢
類掲竿雖兩道臣同寅協恭袒不分於左右而諸士分
門割户禍每釀於二三若不早復舊規勢必以棫樸薪
槱之地為韎韐介胄之場如科臣所慮率舊無愆紛更

多擾此其一也合無將荆岳諸府併歸武漢學道定限
三年完歲科兩考方與陞轉其荆岳一道永免銓補庶
遲之歲月兩試可以畢完一厥事權學政不致分裂既
經具疏前來相應覆請恭候命下行令該省撫按一體
欽遵查照施行

　　請廣添註京堂疏

　　題為奉㫖查議添註以通仕路以廣皇仁事文選清吏
司案呈奉本部送吏科抄出大學士顧秉謙朱延禧魏

廣微題稱今早文書官李守質陳國寧發下郭興言一
本上傳考選添註著遵前㫖行夫考選奉㫖遵限四十
名矣惟添註一法則臣等竊有請焉前於天啟四年十
月内停止添註葢謂起廢諸臣充塞京堂不得不為之
限制也若臺省吏部三衙門於二八月例有歲轉祖宗
朝皆從添註若待實缺則十年不得一轉矣此事勢之
必不可行者也伏望皇上姑容照舊添註以通陞轉之
窮但不許徇情濫轉如近日七八人之多庶於通變之

中猶存限制之意耳等因奉聖㫖朕覽卿等奏臺省吏
部三衙門於二八月例有歲轉祖宗朝皆有添註但邇
年徇情濫轉甚無限制自今以後允卿等所請每歲科
中止陞二人道中止陞四人吏部司官止陞二人其科
中閏轉道中邊功勞深俱各停止吏部知道欽此欽遵
抄出到部送司案呈到部看得京堂近來濫觴已極明
㫖㮣罷添註真是慎重至意而限制之中仍示變通又
俯允閣臣之請科道臣屬三衙門特准添註宸衷轉圜

事皆法祖善必從人天下莫不誦聖人之明且斷但藩
臬諸臣為天子屏蔽旬宣一方者也其間資俸深崇者
瓜期已逾竿頭難進使之久居此任在本身居進退之
間使後人礙遷轉之路不惟非人情并非政體也且卓
異特舉例當優處既難盡推開府而又不晉清卿目之
為賢而與不肖者同滯其何以昭風勵而示激勸乎若
待實缺然後陞補則前路一壅中格可虞銓法必處其
窮勢亦不得不為之所也伏祈聖明俯從臣議將藩臬

諸臣亦量添註每歲或二人三人如科道吏部之有定
數庶乎内外皆均銓選無礙既經該司具呈前來相應
覆請恭候命下臣部遵奉施行

　　覆調有司疏

　　為移調首郡首邑官員以清地方以興吏治事文選司
案呈云云到部為照今宇内岌岌葢多故矣羽書旁午
徵調繁興户鮮寧居家無安堵所賴郡縣得人彈壓撫
摩得以維持合之成一太平也如汶上南海等處或近

鞏神京或遠居海徼或首列雄藩或地當孔道或瘡痍
之未起或釁孽之漸生地之需人日以為歲懸缺既難
久待新任或難遽調今各撫按留心求瘼銳意觀成酌
人地之宜因材器之使諮諏確當列名補牘相應允從
既經查明具呈前來相應覆請恭候命下施行

　　議裁冗員疏

　　為議裁冗員節省繁費以甦民困事為照國家設官所
以為民也方今民生困殆日苦多事而說者曰省事不

如省官然或權當獨操者則不可省即或事需分理者
亦不必省至於一切冗散多半雜流秩卑而養㢘之祿
不豐資下而充囊之計多巧不特民苦官而官亦自苦
何不可省之有況在庚癸時呼箕斗罔濟司農持籌而
仰屋百姓剜肉以醫瘡之日乎若罷不急之官清耗費
之竇不特紓民困而亦佐軍需未始非濟時急計也合
無將各撫按題裁各官赴部另補遺缺永免銓除恭候
命下施行


　　覆大梁道臣疏

　　為酌議就近陞補監司以安地方事為照大梁以西則
巡道實分轄之其地山與河錯其人軍與民錯而奸宄
盜賊徃徃出没其間誠不可一時缺人者提學副使何
應瑞才兼武緯文經力可肩宏任鉅兩試事竣歴俸已
深就近陞補誠為便計

　　請告呈附

　　為因勞成病因病思親懇恩代題早賜生還事竊職藥

裹餘生志絶世用猥以嚴㫖敦催誼難偃蹇且堂札數
臨惓切有加顧此殊遇何忍自負力疾出山不揣區區
亦思勉竭愚鈍澄清仕路以仰報朝廷并酬知己夙心
所自矢也十七日入署距大選止有八日職拮据從事
不交睫者數夜僅僅無愆常期而雞肋之體不堪矣二
十五日入朝立看掣籖吐血不止踰時乃甦初猶謂因
勞偶發少息當瘥不意數日以來遍體如蒸眩暈怔忡
一時并作自頂至踵無非痛楚緣職積疴之餘元氣未

復又嬰重勞遂極沈委性命之憂岌岌在目前矣憶職
初就道職母見職帶病出門雪泣霑襟職父雖以大義
相勉而意思鬱苦更甚於哭職此時恐傷親意以淚承
睫不敢下然每一迴念中腸若割今值疾痛夢中頻呼
想父母念職亦應爾爾職即遣人歸聊作平安家報少
慰親懷但職吐血時天下選人衆目共見萬一流傳驚
當如何職因此悲思愈重病勢彌增延醫楊加祚傅懋
光胗視不言脈症何如而但言亟宜早歸職所以憂懼

交深躊躇再四而不能已於乞身也伏祈俯垂憫念准
題囘籍從此慎醫藥以自輔供菽水以娛親倘苟延視
息皆鴻造所留即終填溝壑亦銜結為報職無任激切
待命之至

　　二呈

　　為病勢日深職守難曠祈速允放以重部務事職具呈
請告䝉批本官以夙望被召到任以來禆益部事甚大
曾㡬何時輒言休沐宜以國事為重力挽去思也竊職

力疾到任時不滿二旬事僅完一選任過其量罪浮於
功於國家有何禆益乃䝉温語惓留期望過厚敢不勉
抑去思以副䇿勵但職之病症已經匝歲之久即今調
理亦非計日可痊劇司難容卧理子舍不禁牽情數念
輾轉病在心頭職把鏡顧影覺形容減平時十之五精
神減平時十之七長安上而搢紳下至輿臺莫不知職
之病而此段情事尚未必知己人人知職之必去矣若
日日言去而徘徊顧戀天下其以職為何如人衡鑒之

司首重表率已先如此衆何觀焉是其病也猶以瘝曠
廢衙門之事而病而不去也乃以濡忍傷衙門之體職
因此益鬱益病亦不敢徼賜調理之恩矣惟祈速題致
仕囘籍或謝此官以厭病魔但不至以抱疴遊子貽老
親之憂曠官病臣妨賢者之路其所禆益似為更大冒
昧再懇無任悚惶

　　三呈

　　為親病身病相關益迫再懇速放以盡子情事頃職具

呈請告慮及以病憂親猶是意中揣摩然囓指覺痛此
心已怦怦動矣今日家人馳至傳言職父母聞職吐血
日夜驚憂悲號不止職終鮮兄弟孑然一身與父母相
依為命經月為别輒便神傷家庭每談及絶裾倚閭之
語意色遂爾慘淡不樂今職父書中云誰非人臣而不
惜其勞誰非人子而不愛其體兩老人念兒甚望兒歸
切切矣職讀未竞血淚潺然職母素有痰暈之疾鬱即
舉發倘久望不歸復增前症職真天地間戮民萬死不

足自贖者職思國家恢宏為綱未嘗以仕進之路强人
而廣厲微權不過以忠孝之道風世若職偃卧杜門濡
忍不決進不足盡忠退不足明孝而浮沈不進不退間
且大傷廉恥職即不肖必不敢自外孝治之朝而明良
在上遽可使下有忘親之臣乎且堂諭留職將以用職
也職方寸已亂不能效用矣用職不若成職予職以官
不若予職以命輕重之間不待智者知也今疾勢日漸
沈危生死只在奄忽伏祈早題一日早入里門得奉遺

體以慰明發合家感錫類之仁即持朽骨以正首丘亦
弈世矢捐糜之報情亟籲天一字一淚無任激切待命
之至

　　四呈

　　為病急意促時刻難待四懇速放以救垂危之命事竊
職三呈控籲亦㡬情迫詞窮矣未䝉矜允豈以職飾無
病為有病乎昨日家人倉皇馳至誰不見者職一夜悽
痛增病十分誰不見者若以病誣親以身病欺君即此

便是通天之罪不可勝誅而職敢乎哉憶前歲職父薄
宦呉興病肺幾殆恐至驚職匿不使聞然職見家報朦
朧墨墨心動即介馬而馳水陸三千餘里十日而達榻
前一慰病即霍然爾時真病尚不言病況今言病病何
待言此職所以驚魂墜膽痛切在心若自身狼狽猶是
小事矣夫人孰無病而職偏以病累親人誰無親而職
親偏以子增病方今才賢輩出需次待用何止職一人
而職雁行中斷烏哺牽懷則職一人也前之叱馭為急

君命今之乞骸為紓親懷進退之間皆非得已不然畏
路馳驅尚抱疴而來清署從容乃無因而去耶職言止
矣千言萬語惟有一病千禱萬祈惟求一放放之早晚
實關生死知堂臺必慽然有動也伏祈即賜具題早歸
田里其於職命何異再造職無任懇籲之至



　　文忠集巻一

