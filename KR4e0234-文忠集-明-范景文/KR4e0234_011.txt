







　　欽定四庫全書

　　文忠集巻十一

　　明　范景文　撰

　　詩(聞鶴草)

　　偶過王君繩山荘聞其庭中鶴唳

　　不因聴鶴出無意得相聞水際偏能逺風中迥自分立
應依瘦石志想在髙雲便欲尋聲入名香坐對焚

　　齋中


　　素嫌多事是尊生但得心閒近道情韻取疎梅寒可耐
形摹瘦鶴病逾清掃花欲便觀苔坐刪竹常防礙月行
片石頺然無位置任同老懶畏經營

　　山園將闢濬得一泉甚甘

　　何須他選勝隨意得佳泉石氣如將雨花畦漸及田烹
茶澆苦月繪雪借寒煙時與松濤并聴秋坐檻前

　　贈米仲詔

　　石氣將人養煙霞舉體生何須除紱冕自不礙孤清勝

跡矜遊具公閒付冶情㣲嫌粘帶處畫品並詩名

　　仲春三日同孫公燦李仲昌王彦升袁慎修康
用舟王徳啟遊適園晚歸

　　花時不必有花開但得乗春便上臺畧彷江鄉還曲水
欣逢勝日絶纎埃爽生夕氣雲侵坐韻雜風聲鳥勸杯
踏栁人歸妍在影漸看斜月下城隈

　　味元堂預衍元宵二十韻(有引)

　　中秋之勝以月元宵則兼燈色光之撩人者

此夕為最他節令不及也盡人一生止得百
年除却穉老堪足攬結此趣者不過五六十
耳而憂患病瘦陰雨薄蝕常又半之其得開
口歡笑與月色燈光兩相酬對葢亦無幾矣
余妄擬自四月至九月皆作中秋曲臺空林
長橋短舫以待月自十月至三月皆作元宵
坐煖閣華堂耑理燈事一切桃艷荷香梅芳
菊秀雪風水竹都借為此中妝綴昔人云一

日當兩日活百嵗便是二百嵗若此嵗嵗推
衍何啻幾百十遭所謂能轉時而不為時轉
者也月必㑹㑹必詩主之者余與仁常而往
來無常客經始則甲子仲冬望前一夕也

　　何須元夕至月好更張燈節令人能衍心閒興可乘留
清刪火樹懸照映壺氷時趂先齋夜人招有髮僧小巵
明緑玉軟縟拂青綾醸雪宵㣲暖凝寒熖自澄水沈清
霧散墨暈爛霞蒸梅厭探春使松邀耐乆朋形忘呼爾

汝語次戒除陞觴政科條减歡場伎倆増歌先神静妙
鼓盡氣憑陵宗案疑難掃詼言笑莫勝吟㕘東越唾儂
借北呉稱茗戰分髙下騷壇嘆廢興調排名士簡端坐
酒人矜抱杞憂天墜呼嵩祝日升(是日聖節)醒多聊間睡遜
苦更嫌兢後約需花放臨髙帶雪登事皆離舊譜詩并
就新繩佳集無嫌數中秋定可仍

　　聴李山人彈琴

　　無言先有韻竹下坐彈琴忽爾清煩想淵然思正襟聴

泉來石上引露就桐隂曲罷還疑續空林對語禽

　　秋夕偕仁常汎舟慧上人適至同飲候月

　　秋遊宜浄侣忽漫却逢僧韻朗人堪畫言清齒潄氷月
光從水起酒力仗茶勝懶醉通禪意學㕘轉葛藤

　　秋栁

　　葉落何如弱絮顛總來易惹是風前衰容故弄新黄色
悞作春條一様憐

　　七月十六日夜邀仁常暨諸子看月語次預衍

中秋故末及之

　　雨自今朝霽月仍昨日圓邀朋看怪石味酒想名泉歡
極能忘病醉來亦類禪中秋輸此賞荷露正娟娟

　　歸

　　素衣生怕染京塵乞得江湖老此身無用將從樗櫟伍
有家願與鷺鷗鄰陶潛避世非為菊張翰思呉豈在蓴
夜月幾廻勞北望闗心國事涕沾巾

　　有感


　　天啟嗣祚年海宇遘大慶朝廷欣有人臺諫氣色盛呌
閽灑赤肝指奸節逾勁危明寜不過恃有上神聖何來
連斥逐無乃累新政薄謫亦主恩敢廢天子命所虞端
一開凡言疑欲屏中璫思乘墉况可授以柄於惟我神
皇髙拱飛天鏡稍稍視下輕醸成結轖病今誰秉國成
借之弄機穽罪人佚顯罰乃曰言官諍漆室抱深懐能
不心怲怲尚慎一怒加撫兹萬邦正

　　倪玉汝太史見過留飲瀾園月上泛舟得一先

韻

　　匪係神交定在先怱怱那締此竒縁秋逢爽候隨開社
舫載名流便擬仙取醉猶存清者聖稱詩不避野而禪
醉餘試共商茶事覔得新方好洗泉

　　昏黄月暈蔚藍天髙栁垂堤緩放船将我入雲唯冷語
如君對酒總枯禪和歌蛩韻商為調依水荷香晚倍妍
不問知當游濟上筆濤滴瀝響寒泉(玉汝時有歴下之役)

　　秋雨送琴客


　　推琴還徙倚似欲問歸舟装就藏雲滿行先借雨留分
題當贈栁惜别正悲秋一片瀟湘意途間按譜収

　　病來八越月矣起而口占

　　似經月度幾迴圓病鶴相看共黯然少間借題仍謝客
劇時絶念擬逃禪累心未盡留詩債檢篋還羞問酒錢
小醉猶思驕健骨時扶瘦影立花前

　　紅樹

　　作意看紅葉遊時定趂秋經霜初就染映水益能幽艷

䕶藏風樹光寒載月舟隔籬黄白隊爛漫莫相讎

　　病起聴歌坐中約以茶賞適仁常寄詩相訊即
用其韻成詠

　　耽病因詩總是魔破除獨借幾廻歌醉聴易惹閒思緒
茶韻銷來試若何

　　每至闗情喚奈何茶顛較酒不争多曼聲怕到銷魂處
雅諢從将換艷歌

　　憶山


　　憶山偶得句多半是言秋煙濕林光醉凉生竹韻幽招
雲時掃石見月或登樓准擬寒梅綻還成度雪遊

　　禮佛

　　坐對寒氷冷熱腸試将消息問空王翻經手浣薔薇露
禮佛心澄菡蓞香累少全家修浄土悟來立地得慈航
安禪容易難持戒時向花前覓酒方

　　留未央仲昌小飲看銅雀瓦研

　　每當苛禮似相讐小聚寜嫌草草留病遣有方先破悶

趣多無處不闗愁酒花浮玉腸生雪茶韻吹蘭氣帶秋
一片英雄身後瓦摩挲淚共墨光流

　　客有詢近狀者書此以答

　　若問歸來事閒時手一編饑臨乞米帖貧乏買山錢鶴
性如人傲花枝近水妍猶容呉客至語帶五湖煙

　　對雪

　　月下宜脩篁風前宜新栁兩清誰相宜梅以雪為友孤
山移數株鐵幹矜希有無雪少精神如人失勝偶情深

喚奈何枮坐相待乆天似殊作觧吹霰灑疎牖倣古繪
雪堂細於影中取明滅幻冷光往徃困畫手就旁冩凍
枝以配支離叟徹骨耐髙寒雖老不嫌醜元賞愜素心
宜茶不宜酒

　　病起對酒示未央仲昌

　　准擬歡場病稍寛當筵緒亂轉多端國憂無力仍謀野
生計全窮早厭官烈士神鋒何太雋清人腸胃幾曽寒
誰能遣此銷惟酒可奈茫茫取醉難


　　冬至留未央諸君小飲余時有亡友之痛未央
亦乆客思歸故末及之

　　病餘節序幾相忘坐到情生漫舉觴雖在醒中闗醉趣
每臨歡處動愁腸憂天自覺心逾短測影誰知日漸長
夢苦勞人常畏睡不分感舊與思鄉

　　味元堂

　　留将何物伴元亭瘦鶴聊存隠士形傲骨相看延石丈
閒功好與註茶經蒔花亦欲成經濟餌术兼能益性靈

道是臥遊嫌多事從教飾壁畫空青

　　與未央坐古香齋鑒諸供具

　　元賞無闗好事家嚴中取鑑意微奢摩挲朗玉靈人氣
指㸃㣲斑辨土花水冩湘函晴作雨香凝芸架夜生霞
難消兩腋清風甚又煮寒泉㸃碧芽

　　魏武疑塚

　　銅雀臺已荒英風起超忽西陵秋草外高墳立突兀抔
土非無情千載難銷歇遺香散空原行人步明月虛塚

七十二未埋英雄骨魂遊夜歸來自疑無處殁四目兩
口人分身臥靈窟何不壘壘間題遍漢相碣

　　留未央未央家有湘君閣時寓大乗寺閲月

　　暫除名理覓新聞細剖生香坐對焚語授仙人還破戒
嗜偏古物更深文禪棲倦臥何妨懶茗飲清酣亦類醺
待雪中間情可耐無勞遣夢到湘君

　　仲冬晦日仁常送迎春花至即邀共賞

　　夕照流窗映薄紗披風竹影妙欹斜當寒故暖将為雪

未臘迎春早放花雅節和譚敲響玉清供佐酒剪芹芽
坐拈宗案重重掃耳用聞香鼻味茶

　　瞿少潜見過留之味元堂有作

　　煙霞片片染衣裳拂麈手提坐隠囊似記前身工作畫
懸知去後坐留香杯生淺笑花浮面曲度深宵月過廊
我亦一丘耽夙癖入林雅事細商量

　　程肖莪恵菊

　　東籬分得幾叢花暎綴秋容爛若霞淺月枝移間取影

斜陽坐對静嘗茶省将掛畫香仍勝饑欲餐英韻似賖
應景無人能送酒清寒猶自過陶家

　　臘日郭伏生來自敬仲所留飲味元堂同王貞
伯

　　思對梅花發重來得友聲人如彛鼎貴語帶水山清酒
較泉逾澹燈因雪倍明聴歌懸别賞微處想詩情

　　漫興

　　槿籬逕曲幾迴穿屋厰軒窻别一天供石全臨倪畫法

浣花亦取恵山泉香熏紅袖安禪榻月引緇僧上酒船
清事将無成溺惑因空俗韻便名僊

　　詩(留都稿)

　　中秋無月

　　非貪明月好不願值中秋移就燈前照思從鏡底収雲
香花唾影波散雨吹愁懐此清如挹還堪作夢遊

　　壽陳眉公徴君用董思白韻

　　無論蒲駕與鸞驂懶出僊廬嵗已三避詔洞今移&KR0873;澱

老人星獨照東南露花歴歴飛毫彩霜菊纍纍韞手談
何日解弢求辟糓道衣相訪拂烟嵐

　　恭閲陪京宫闕次王元美韻

　　帝闕昔經始匠作亦云備淮甸擁那居鍾嶽奠宸位虎
踞八表從翬飛百禩寄宫水紅壁流苑花緑堦麗結佩
趨辰朝鳴鐘候更次車書既已同齋居順星氣儉德神
禹同卑宫符規制輦路長松風香隨秋月至

　　恭謁孝陵有述


　　惟帝造家邦棲神依江甸夲計繫東南基立聮㝢縣牖
户莫予侮咽喉席清晏攀髯泣難從藏鼎垂鍾巘光氣
照松楸萬年紫氣現絳帷頓八紘除兇與定變㑹朝既
清明長發真龍見南顧思無斁濯靈此永奠臣職愧軍
旅敢從俎豆薦

　　閲江

　　長江浪湧石頭高雄矣王師壮羽旄閫外無人為埽幕
軍中何計可投醪乗風貔虎堪摧陣落日蛟龍欲撼濤

擊楫中流思百折宵衣鐘漏正焦勞

　　祝太䝉尚璽宗兄時為閏四月

　　春流餘閏雨花明介壽長延夏氣清水木自呉天衍派
璽書専尚月為卿同人應語偕憂樂獨徃寜堪滯釣耕
聊選江山娯此日白門楊栁正藏鶯

　　秦淮

　　三月秦淮上新鶯代管絃栁春全拂水花夜欲藏烟隂
霽虹雙掛淋漓酒一天風流餘此地莫認永和前


　　壽周挹齋相國五袠時為仲冬

　　綺嵗功成帝者師浣花溪畔隠仙姿正餘日月懸青嶂
猶有雲雷繞赤墀爐煖博山藏舊賜梅含霜圃長新枝
佇看紫詔蟠龍卧泰際陽回正此時

　　四友齋齋宿

　　老松翠栢緑隂古時聞暗香隱梅塢新篁迎雨嘯碧雲
夢入山隂千尺頫度梁乳燕驚蟾蜍螢星飛盡墻隂舞
穆然静慮休空寮百王禮樂循簋簠咫尺聲靈鎮舊邦

遥望閟宫思桑土干雲勁節洵良朋好手調羮為溉釜
我戰則克祭受福庶以恪㳟報明主

　　靈谷寺

　　小隊衝寒路不喧長松影落給孤園迎風十里旃檀氣
負郭千家古雪村靈月自生空谷㡳暗泉環潄半山根
到來未敢窮遊目時亟方嚴鎻鑰門

　　黄公譲垣長以言事去國

　　龍門正氣接天都抗疏髙名壯伏蒲獨以時危鳴仗馬

不因秋老憶蓴鱸熈朝終是霜霆重幽夢還将日月扶
世事正須同擊楫競傳江左有夷吾

　　壽許子洽

　　寥天孤鶴翥雲翎高士於今見典刑字飽神仙靈蠧簡
書藏石室續麟經董狐筆不寛時貴司馬名先動漢廷
陵谷幾更君未老老人星傍少㣲星

　　暇辦亭落成

　　雄都開白下重鎮寄師中天作高山仰地環二水通鐡

花昭舊服金匱襲遺弓機務分宸北綢繆控大東裘輕
思宴鎬圖覧識詒豐六代風流地千秋日月宫但存高
士意期與昔賢同鎻鑰慚司馬風雲想卧龍治絲須取
暇聚米快成功了此無多事於斯竭匪躬㨗書来賭墅
猛士憶歌風氛静安甸服時平燕帝穹登臨籌豫勝月
帳夢非熊

　　朝天宫即冶城山

　　冶盡人間世矗然存此宫廊廻斜落月鐘老咽秋風靈

氣星壇䕶香煙御座通如聞山作語萬壽祝無窮

　　登燕子磯

　　天地從來峙此磯驚濤欲撼石崔巍長江自昔稱天塹
一水於今壯帝畿雲鎻蛟螭瀾自倒山蟠龍虎脈相依
上流形勢操全勝隔岸休傳羽檄飛

　　天界寺

　　塵外何從覔浄縁偶來法界叩諸天經聲度水魚能聴
樹影參雲鳥自翩地静寳花香作雨隂多松月夜為煙

慵將餘慧需牙後半偈還期四大捐

　　賀京兆王元珠擢廷尉

　　南國棠隂借保釐功成雷雨慰㷀黎憂時未肯忘桑梓
治内尤須問棟榱泣罪湯仁寛一面祥刑吕傅重三推
臨岐别有縈愁緒欲誦崧山補衮詩

　　賀李含真晉司農

　　鳳詔新傳自九天秋深花共綺雲妍繭絲憂切監門繪
箸借風清紫塞烟萬井恩波霖雨潤四朝元老地卿賢

氷厨醸得芙蓉露重挽行騶醉别筵

　　登雨花臺作時偶聞警

　　香臺環舊刹踏翠上逶迤烟草六朝意春風三月時城
規開甸服江線劃天維極目烟塵起臨高漫賦詩

　　莫愁湖

　　莫愁湖上酒樓前露荻烟葭間渚蓮一代風流披錦夜
四時芳氣蔚藍天

　　半欹山碧帶秋波栁岸樓臺掩映多水鳥相呼飛不逺

慣聴人唱石城歌

　　鷄鳴山

　　壁削高城寺帶山雲寮丹舍見漁蠻波光照映湖為鏡
樹色青歸霧作鬟諸象疑從空際幻一官忽覺去時閒
殘陽未下東生月無盡光中自徃還

　　壽官凝之母宋恭人七袠

　　幾許明膏聴喔咿代嚴成教兩名齊鷄鳴每肅星壇禮
布素恒兼象服攜脱髢真稱名士母長齋不愧太常妻

楚烟緑處春風起吹放桃花遍五溪

　　送唐損占祠部出守歸德

　　夏寒江漲水平天花映朱旛草色鮮舟楫濟時新五兩
威儀行部舊三千兵銷渤海人驅犢雲吐中嵩地湧蓮
露冕懸知澤自溥随行霖雨遍周田

　　題翁漢生園

　　震澤湖中第一山山中别有一人間園開透水峯峯出
花㫁成蹊樹樹灣海氣生烟樓閣敞書燈徹夜酒盃閒

還聞光禄神仙去不待千年化鶴還

　　題陳幼白石浪閣

　　蜃波吹不爛碧浪結幽紋相對無一事秋濤時可聞
遵海忽南來潮浪接紫荇入夜夢寒光虛寮涵素影
枕流與漱石共此静觀中高閣貯雲氣将無性所同
不學乗桴遊却為鞭石計憑虛招米顛花浪霑清袂

　　贈三昧禪師

　　道是宗風盛戒居定慧先看花飛作雨聚石擊無烟堂

上三車法燈前一指禪徃來乗願力大地擁金蓮

　　秋杪二日招諸友集静逺堂分得門字時扈芷
天游二上人新至

　　共挹高秋色茗杯逺意存嚢雲來古澗繪雪艷耑門花
影當風亂歌絲入夜繁禪參清醉裏聴曲莫銷魂

　　壽邱太安人為楊計部母

　　鸞珈色映綵衣新櫛帨曽隨骨鯁臣教化鯉庭勤杜稷
遡來熊夢叶天人潘輿晴日花堪賞陶母官厨性愛貧

見説氷心兼露灑南天競祝北堂春

　　戊寅初度喜雨

　　冬燠知将雨應期此日隂春先梅意潤爽入酒盃深滴
瀝寒歌韻雲雷激壯心感時才易盡漫自説為霖

　　落梅将殘有作

　　花事亦何與人事不禁開落自闗情雪中欲盡寒梅影
留取殘枝待月明

　　賀李少文


　　鳳毛代起重明光御筆新分豸史霜暫爾鳴珂嫻禮樂
還看䇿馭問津梁褰帷日映寒花麗感事愁同鴈字長
尺五恩章暉帝里應知諌草映縹嚢

　　再壽太蒙宗兄

　　狼山菁葱海雲薄真人嶽降鯤鵬壑伊昔我祖宦海陵
丹穴一枝才焯爍氷心蟬蜕薄専城博學追隨漢五更
十年郎署芬時譽起部風清水鏡明靉靆卿雲奉帝璽
翩然拂衣謝青紫卜築巖阿依白門六代風流偕卧起

仙風飄緲生春姿耆英髙㑹浣花時幸附塤篪進&KR0812;醁
觴蒲好咏大椿詩

　　春日登雨花臺

　　山光一帶正迎人選勝高臺載酒茵綺席閒分鋪草坐
香塵似裊散花身晴烟破曉青堪譜淺黛描春翠可親
觧縛勝情還不礙披雲雙屐試遊新

　　三月遊攝山作

　　山寺春雲䕶披霞入漸深品泉移谷口選石費天心磴

轉江能近林空月不沉無生吾欲證靈藥懶重尋

　　遊牛首山時方觧官

　　看山雨後清於洗天闕遥臨翠可分恰對峯嵐如欲語
此來猿鶴免移文塔移影轉因廻照磴引身輕恍入雲
坐定聊參火風義空香何處覓聲聞

　　高座寺

　　緑雲遮㫁寺邊扉如寄閒身向此歸山月每窺竹影瘦
松風忽㵼茶聲㣲入來如共雲分座話乆偏憐翠上衣

坐破蒲團無是處眼前爛漫逗禪機

　　沮風夜泊

　　橈停月落暗江灘何處吹帆夜未眠自是隨風儂不慣
乗流莫怨下來船

　　壽薛千仭八袠時寓白門

　　少㣲星曜謝公墩祭酒羣推白社尊筆下六朝供帶草
眼中四世見芳蓀朱絃愛譜清平調絲雨欣霑綺季村
夜讀仙經和鶴嘯幔亭煙月接崑崙


　　送葛震甫歸洞庭

　　夏寒新漲碧澌流雨灑别筵感易秋敝篋千篇存故業
孤笻萬里侈竒遊清風滿䄂無餘橐烟水當門好繫舟
同是羇人先送汝愁深忍復説離愁

　　祝何芝嶽相國時為嘉平月萬夀前十日

　　補衮功成日月間賜裘紅膩映童顔庭栽玉樹娯清晝
藥採芝田養大還九鼎猶存黄髮老一壺肯許赤松閒
岡陵恰祝嵩呼候南國仍看北闕環


　　立秋日錢與立諸君送之廣陵影園月下聴歌
次鄭超宗韻

　　恰當勝地又佳時暑去人來月與期空水亭為開面目
新秋栁亦競腰肢園摹畫格形生影妙觧歌情肉并絲
囑語蕭蕭翻别調登臨無事更傷離

　　予與方書田相國同時被放舟次維揚飲文昌
閣

　　艷説聴濤正及秋烟波一帶望中収鶯花逗夢生閒恨

烽燧闗情蕩逺愁去國何妨聊問酒思鄉無奈只登樓
閒身幷荷明王賜避世相将訪十洲

　　己夘九月杪再遊攝山遇雨

　　筍輿經雨倍逡廵虛想秋遊勝似春却對烟雲如畫裡
入山仍作卧遊人

　　與一門上人白雲庵共話即用其韻

　　閒心與山意秋際更相闗因雨増蕭颯有僧澹徃還雲
留翻礙寂鳥過總歸閒揮麈通頑石無言并可刪


　　白門重晤劉相國舟中共話

　　霜深黄葉滿秋山相對江頭各觧顔四海無家經亂後
一身盡瘁憶行間法明始欲求疎網主晤何難立賜環
去國孤忠懸九廟金縢啟處絳車還

　　歸舟暫泊京口

　　空航亦號五湖遊勝地真堪與唱酬唯許卜鄰招隠地
三山雖好懶淹留

　　登焦山


　　一棹凌波陟翠巔潮生几席恍疑仙山青忽㫁雲沉寺
月白遥連水際煙瘞鶴空聞銘石壁盟鷗應許話江天
洞稱避詔今猶指道是逃名却更傳

　　遊金山寺

　　萬頃波中獨占天客帆日夕望蒼烟過江車馬勞塵刼
繞寺魚龍穩晝眠僧喜抄詩添墨搨佛來香國記桑田
一拳已自涵空相何必安心問了然

　　賀茅止生舉第三子


　　荀家才妙誕慈明蹀躞雲駒類所生舊業留存銅雀研
賜袍剪作鐵花綳已知瑞國徴三索但祝成人享太平
河朔恰逢消夏㑹歡傾百斗故人情

　　庚辰閏元旦作

　　天心重起貞元㑹月紀春王序不窮爆竹無聲融曉日
氷花盡泮漾條風夜忘守嵗新人意瑞再占雲費化工
最喜太平頻獻壽椒觴又進未央宫

　　閏元宵作


　　閏來猶自喚元宵燈事重重意亦驕影粲星華梅盡綻
烟清火樹雪全消傳柑盞更温前月踏栁遊還憶昨朝
天似多情人并韻春深恰好試輕綃

　　閏元夕同茅止生諸友雨中聴歌座間偶談長
生之㫖客有以占候家為是月不宜閏者故
并及之

　　常期計已過花朝因閏稱元再此宵燈熖明因離月暈
歌情妙不借笙簫駐顔酒當三千核取景人疑廿四橋

贏得百年剛一遇憂天無事問層霄

　　同方孩未王子雲及支浮諸上人華山月下共
談

　　參禪何處問宗風欲㫁聲聞棒喝窮香散空堦花自寂
誰留影印月明中

　　壽南少司農畢東郊老師

　　法星曉燦映長庚鍾阜遥看五色明周召大猷勷武烈
東南元氣鞏陪京泉流九府心能計天柱四維手可擎

歌罷岡陵還進酒緱山恍聴夜吹笙

　　題周江左鼎足齋齋中所貯書畫古法物

　　結廬人外意蕭然香國翻成小有天四壁忽生空翠濕
千秋如見墨痕鮮摩挲金石人俱古寢處縹緗夢亦仙
共我於中成鼎足坐來誰羡米家船

　　送盧德水漕使於京口

　　奕奕丰稜朗遹雲澄清頌更滿江濆霜飛銅墨驄堪避
疏繪流亡草莫焚齊魯名咸宗泰岱東南士盡仰河汾

明朝揚子仙帆渡遥向三山挹紫芬

　　立秋前四日同諸子秦淮夜泛計二十年再續
此遊感慨係之分得霜字

　　桃葉芳遊夢未忘廿年廻首嘆流光秋将啟候月先好
花與為鄰蘋自香溪漲聲如聴雪瀑詩成字欲挾風霜
鷗盟長訂秦淮水一棹漁蓑岸栁傍

　　送王子雲歸楚

　　人道愁時我亦愁秋風江上送行舟孤高懶上春明賦

慷慨能抒國士籌篷底正堪題雁字酒家到處典鸘裘
欲過湘水懐明月應憶秦淮古渡頭

　　途中見紅葉用少章韻

　　曲曲寒塘㸃緑蘋霜林逺映倍精神炤來光影宜朝日
别已經年見故人黄菊為憐依晩徑青松獨許作芳鄰
遊人試拭看花眼冷艶秋容自不貧

　　送太䝉宗兄還海陵

　　臨岐執手意躊躇秋老還歸海上居桃葉寒烟留拄杖

白狼翠色㸃衣裾粲英正及尋三徑揮麈相将伴六如
我亦倦遊思避地卜鄰蹤跡溷樵漁

　　贈朝宗上人

　　心棲空不住意色更軒軒白鶴雲間出青獅座底翻談
令龍耳聴定起石頭言䜿拂開諸義天花夜雨繁

　　寄懐倪玉汝太史

　　西湖感舊夢中過橋畔秋容近若何攜奕山頭皆謝墅
扣舷月下譜呉歌星躔太史藏書麗潮湧錢塘得氣多

可憶白門孤嘯者江風蕭瑟嘆庭柯

　　贈鉉沖晉少司㓂

　　帝徳好生意已宣臯陶新簡衆欣傳白門雨潤膏滋黍
園土春生火長蓮真佛心慈能度世仁人力大可回天
覆盆行望朝暾色矯首卿雲在日邊

　　送方爾止傳經蔡兵憲幕中併司記室

　　栁澹風柔草色欣春江帆影映斜曛從戎自昔推才子
辦賊於今屬使君劍氣宵寒星斗動書聲曉動鼓笳聞

聖朝頓網旁求切奏㨗先看露布文

　　春日同雪嶠上人遊瓦官寺

　　廿載流光嘆擲梭乗春無意復相過清隂不改留孫竹
老樹曽經挂女蘿刼歴刹隨陵谷易境幽香雜雨煙和
坐來試證無言諦止水何須問定波

　　送汰如返呉門

　　高坐談經響法鐘又看拂麈問呉葑懶殘煨芋迎寒月
古德歸藤伴老松弟子教成香作雨維摩健去舌無鋒

楓林已訂重相訪花路禪闗莫便封

　　送杜開之都督鎮浙

　　漢庭秉鉞重嫖姚上将輕裘不擁貂鈴閣已清南國紀
雕弓欲射浙江潮樓船雪霽飛雙䌫健馬烟寒駐六橋
遥憶旌麾移鎮日西泠月照鐵花袍

　　送雪藏上人将還匡廬

　　未識匡山面逢師似已經雲巒光在眼筆墨性能靈言
下三乗法圖中五岳形倦遊何處去風雨路㝠㝠


　　送李少文按閩

　　霜花肅氣秋九月紅如茜送子馳青騘丹山水飛練頻
行重握手憂時心悁悁烽烟震我圉繭絲悲赤縣誰為
柱東南濟川藉手援海邦幸無塵時恐妖氛見水鏡澄
官方繡斧彰雷電封事䇿金城攬轡廵夏甸庶以荅焦
勞入對含章殿慎旃似爾祖崇勲懋帝眷

　　秋杪登安隠寺後山小飲適余築精舍額曰萍
菴因以萍字限韻


　　節過重陽秋易老霜花著樹映山青妙高臺望人皆
蟻雲物波流室似萍選夢聊分僧榻卧徴詩借作梵音聴
情多易感誰能醉莫怪三閭嘆獨醒

　　春日遊仲茅爰園

　　夙約今方踐期春故爾遲石猶存雪貌栁漸逗烟姿鳥
嫩聲能和竹多徑易疑韻留歌盡處酒半出新詩

　　樂事應非一清宵好放船窻開縁月上岸泊定花前穿
谷工疑鬼廻溪别有天為歡愁漏短明日隔風烟


　　送周挹齋相君再召

　　絳車花擁草烟和海宇風傳盡舞歌輔弼星明銷孛茀
岱宗雲出灌江河功銘鼎釜書今續玉稱身腰髪未皤
從此杞人無過計補天曉看五雲多

　　雪嶠禪師見過留坐将還徑山詩以留之

　　秋原霜色懶招尋鶴引高流入徑深茶醉酒醒難判斷
身真世假任浮沉參禪并入刪元語聽曲翻能長道心
行脚無須商去住心空何處不雲林


　　壽王季重石夫人六袠壽

　　林下高風女士行名人絶代影相将篋餘布素隨仙吏
夢發蘭閨育國香鳳翥雲中風正飽花明雪後日初長
齊眉笑對佳山水嵗歲綵衣進紫觴

　　張九山給諫言事被謫

　　丹翰戾南國矢音曜竒姿梧掖肅秋霜秉節陳危詞狐
䑕已魄阻憑城安所施天意神顛倒吾道無詭隨瞻彼
高岡翽何妨暫枳棲君子司邦直卑飛亦光儀中誠苟

不昧剖衷對龍墀嗟余抱孤憤慷慨共心期

　　壽方孩未年丈

　　秋花寄静枝幽妍入蓉帳霜氣肅萬物孤松發條暢君
子古處心堅於九節杖狂流升推遷末俗懐嘉尚吾道
頼主盟騷壇亦宗匠略寄安石碁量傾次道醸相看雙
髮元閒情悟昭曠氷雪神仙姿湘波瀉清漾藥圃菊苗
肥楓林紅葉颺何處託逺心古衲互酬唱黄粱夢蚤醒
百事任層浪


　　送成寶慈侍御言事被逮

　　景運麗中霄階扉翳重霧大道忽淪夷䟽稗茂嘉圃抱
葉秋風寒獨鶴揚清嗉昌言排九閽口誅振末歩未憂
天聴高恐為先聖懼倫彛既大明生死何足顧陽徳正
方亨豐蔀莫能錮風雷感帝心昂首驤皇路君子朂敬
身同心要主悟莫言虎嚙人相戒公無渡

　　去國辭陵忽大風雷

　　曉望鍾陵紫氣開五年拱䕶愧非才狂愚有罪臣應死

高厚無私怒易回帝鑑自能明日月孤臣敢詫動風雷
去天灑淚重廻首何日烽烟靖九垓

　　聞黄幼元繫釋志喜

　　雪霽春風遍草萊纍臣繫釋日邊來堯仁又見三言宥
湯網今看一面開廟社有靈深呵䕶聖神獨鑑自昭回
太平應卜天心轉海宇歡聲動若雷

　　壽姜漢洲封君六袠雙壽

　　夜讀靈文曉弄潮齊眉白髮未飄蕭古心映物存三代

佳致移居愛六朝世望門高東海表國材梓象北山橋
長春酒進還難老蓬島仙人近可招

　　煙霞載為錢與立題

　　灝氣蕩空明一棹如浮梗竒當無窮諮溯洄人外境夢
出水雲間風雨皆霽影扣船者誰子卧遊悟閒静不載
石與書恐為空明屏日月吹逝波縱心以相領恰得片
片霞澄懐對三景

　　涂徳公疏救黄幼元廷杖尋奉詔釋於其歸也

作此以贈

　　未回天怒雪霜紛灑血陳詞呌帝閽任戅乆能容汲黯
免冠故敢捄朱雲風傳太學旛猶立名動宸旒草莫焚
盛代即今寛黨禁好将厨俊報明君

　　曽聞逢比犯嬰鱗今日天留不死身噦鳯欣看來草野
寒蟬足可愧簮紳千秋義激闗師友五夜銘心泣鬼神
持此孤忠知不變登朝只願作良臣

　　贈黄止子宫詹幼元猶子宫詹被逮時止子隨

之至都周旋其難詔釋同歸作此送之

　　淑景曜靈晨習習煽谷風陽和回大地柘荄發昭融君
子秉危節蹇蹇矢匪躬快覩風雷感不待啟金縢憶初
當未霽轟擊震高空見聞皆避匿跼蹐懼莫容阿咸文
弱士氣乃燭長虹鬻衣效槖饘生死等毛鴻一掬悱惻
意誠至自感通整轡回巾車何用嘆不逢皇路向清夷
穆穆逹四聰拔茅符泰象壓陛俊義同屈伸有定理從
來若張弓去去勿復疑吾道無終窮


　　送楊伯祥就逮入都

　　黨人碑石聞已碎何復驅車泣草萊鶴禁還須資頗牧
鑾坡豈忍棄鄒枚昭囬日月懸清照顛倒風霜老幹才
此去應逢宣室召蓁蕪吾道待君來

　　甲申殉難絶筆

　　孤臣空灑淚天歩遂如斯妖蝕三光暗心盟九廟知翠
華迷草路淮水漲烟澌故國千年恨忠魂遶玉墀

　　文忠集巻十一

