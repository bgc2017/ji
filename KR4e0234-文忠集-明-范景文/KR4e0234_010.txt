







　　欽定四庫全書

　　文忠集巻十

　　明　范景文　撰

　　詩(餘草)

　　賦得花朝遇雨

　　春隂偏是趂今朝妬暖餘寒尚自饒花意如人初中酒
栁容似凍未舒條踏青遊屐方㣲濕聴雨吟魂却暗銷
烟裏空濛飛翠冷縱無紅紫亦堪描


　　寄吕介孺即次其韻

　　昔人論朋友云是我之二形跡聲氣外應是具别意與
爾有是夫脈脈稱同志語語率心口言下盡情摯有時
或脱疎翻覺勝周毖何處見最真質之於夢寐我亦第
二爾莫漫擬昆季

　　三月晦日邀李仁常諸兄飲味元堂有作

　　急防暮雨催花盡移檻仍為一日留仙易誤人聊作戱
誰能問世類藏鈎茶顛入酒心難醉鳥語㕘歌韻更幽

盡日追歡休卜夜還教宵夢伴春愁

　　齋中

　　疎篁寫影上屏紗態韻蕭森類畫家尤愛空明紅間碧
更将鏡子照瓶花

　　坐仁常松鶴亭歸時有作

　　緑雪飛苔石徑滑微風不動樹聲歇雅歌緩緩溜珠圓
子規呌冷山頭月對酒細語勸酬清白玉麈底開元窟
醉花亦欲學長生烏紗繡紱裹仙骨歸路鶴引聴松濤

雲凝似看明星没

　　王玉峰素善房中術一時搢紳多從之遊稱曰
神仙翁後竟以是敗道而死因戯成此詩

　　錯疑秘訣不曽傳猶記逢人説汞鉛多少朝紳真弟子
青娥隊裏哭神仙

　　送陸伯順年兄(有序)

　　軍餉中匱圉吏告棘伯順適在版部嵗解金
花遂便宜借發乃具以聞上怒謫伯順官於

時中外人士皆惘然咨嗟又有為伯順稱榮
者伯順曰惡是何言矯詔予罪也余窺其㣲
論著之當慰辭焉

　　王師張撻伐四處大徴兵枵腹焉能戰所憂在呼庚中
帑不可問何貴舉朝争便宜取濟事古人亦有行金花
數十萬三軍色肉生矯詔非無罪乆矣權重輕聖怒原
不測嚴譴翻為榮豈其愛阿堵想為尊朝廷外人那得
知㣲意恐不明未免損聖徳成我臣子名此處應介介

君何以為情

　　中秋無月

　　清宵何事偏隂雨一嵗中秋得幾迴有酒停斟遲月上
将眠更起看雲開光餘明夜留相補約定故人怨不來
若使遊仙成好夢也應無用管絃催

　　葉以仲李元冶年兄招飲邸中

　　滚滚京塵障眼生寒氷對照玉堂清挑燈淺語俱堪味
發篋新詩漫付評混世無能甘獨醒知心倍自見深情

牢騷已向酬觥盡獨有憂天意未平

　　陪祀長陵

　　螭文隠起䕶豐碑祖烈開天不盡思魚藻興懐空悵望
來遊先到九龍池

　　松風一道㵼寒泉碧瓦鱗鱗白玉欄一自路荒清蹕後
廿年想殺老中官

　　過宫女墓

　　石馬夜嘶風悲怒衰栁泣秋咽寒露蛾眉不盡古今愁

急雨空山慘日暮香魂欲語月𡨕中彷彿昭陽怕人妬
燈昏帳冷掩芳霞幽恨幾時銷蓮歩紅淚無用灑重泉
荒塞亦有青草墓

　　碧雲寺

　　山削秀芙蓉積翠明天際披烟陟極巔以雲為郵遞碧
屯靈境開人意生静慧嵐氣雜栴檀風定裊裊細香積
玉一泓磵疏鳴泉逝照出淨明心秋澄而月霽霞光簇
蓮臺寳粧青螺髻金碧錯琉璃石繡花文砌葱蒨天生

成人工加㸃綴法王依帝城自應如此麗稽首嘆荘嚴
人間真福地

　　香山寺

　　峯勢矯起飛欲去紺殿巧得山靈助碧雲鬭麗不鬭清
此中諸勝偏能據紅霞片片落空巖憶是鑾輿駐蹕處
翠色挾雨送來青耳中恍惚聞天語看山眼亦需聖人
御墨流鮮鸞鳳翥老僧舊事説不休箇箇遊人看榜署
(上便幸西山謂諸峯獨香山有秀色來青即御筆題額)


　　李戚畹園(二首)

　　侯家鋪設盛别墅也雕甍况是水邊竹兼存林下風苔
花生石繡栁浪襯魚紅山澤非無勝終當讓此工

　　若與人相比濃粧一美姝色聲香並艷紅紫緑平敷樹
亂留烟雨峯竒寫畫圖遊人堤上望錯認是西湖

　　招徐辰叟何聖符李仁常飲邸中和韻

　　文字雖清事酒間并可刪時偏宜冷夜人半似秋山防
醉茶居勝矜竒畫自慳欲行君且住留與月同還(仁常時向

辰叟索畫辰叟許以過春為作)

　　冬月辰叟有湖上之遊歸來貽予以詩依韻和
之

　　湖光妙正在秋冬露盡氷文雪半封載月停舟應自絶
分烟掛畫定嫌重眉開逺黛工能寫影浸寒梅巧作供
手把新詩清在眼泠然容我夢相從

　　賦得月下看影

　　乍對分明是體真笑語㣲空青臨小像粉本掃癡肥坐

起憑誰使周旋得我依形神相覷定月落莫忘歸

　　齊越石方孩未過訪

　　客來雪鵲亂鳴檐坐語移時肯自淹畫學還應推米芾
飲宗只合事陶潛病防極熱㣲添火人快輕酣半捲簾
元笈一篇談未了瑩瑩心眼朗秋蟾

　　辰叟聖符招同介孺看演牡丹亭傳竒得三字

　　半吐梅花半尚含主賓相對影成三人從乆别疑初識
酒漸停斟為極酣醒眼難禁思好夢歌喉直可當清談

平時空説心氷冷愛此将無小犯貪

　　艷事幽情與冶談如斯稱絶喜兼三心知境幻終成劇
怕是魂銷預戒眈聴至關情還罷酒時當隔嵗亦傳柑
夢殘誰可資歡具鬧嵗填街鼓正酣

　　同仁常毘盧菴共話

　　尋勝探幽不厭頻心閒别是見清真偶攜艷語來僧舍
雖戴烏紗是雋人語至移時常近夜坐當暖處乍疑春
香林亦是看花地梅影當窻漸有神


　　庚申元夕仁常招飲燈市酒樓同王無近章甫
仲田伯善年兄有賦

　　御溝春暖漲氷絲風軟沙吹日影移珠綴九㣲明燦爛
張燈不待月高時

　　王孫約隊簇金貂玉勒青驄綺陌驕文貝珊瑚看不盡
東華門外市三條

　　朱樓一帶鬱嵯峨陣陣香風櫬綺羅龍燭薫空喧不夜
天街到處月明多


　　寳馬如雲炬列星梨園部部幾回停遊人蕩引春心處
紅袖雙垂醉倚屏

　　侯家騎從導初傳滿路花飛拾翠鈿攜得氷壺清切意
焚香坐聴唱遊仙

　　月明處處度笙簫春色分明廿四橋有酒勸君須盡醉
百年能得幾元宵

　　夜光人影共䦨珊裁就新詩月上欄淺黛嬌紅争眼媚
此回盡作夢中看


　　火樹明時夜色驕蝶飛照見上呉綃紗籠引向皇城下
女伴相邀共走橋

　　珍珠簾内艷層層笑韻飛空力不勝别有耽元燈下坐
徐呼童子夜敲氷

　　賜酺長安舊事存千官節假亦君恩紅雲遥望深深處
高架鰲山樂至尊

　　辰叟卧病西山作此訊之

　　病亦詩中料於君未可除遊貪聴瀑響住愛伴雲居採

藥増新課裁方檢異書劇時兼愈理一味是清虛

　　飽飫西山翠應知病骨蘓登高誇小健照水試新癯習
静觀禪定消閒寫畫圖澄湖蓮正好亦肯一來無

　　偕華愚公齊越石吕介孺王見卿耿明甫劉敬
仲蔡韞先集米仲詔古雲山房分得六魚

　　入門詩意在景逕淡蕭疎石老留雲古窻明印月虛茶
寮醒醉客畫舫隱清魚同抱寒禪相求看繡佛居

　　色色南宫肖唯顛小不如與秋同淡冷對酒益清虛韻

思圖中寫㣲言謔裏攄猶嫌多事甚商校古人書

　　夜坐

　　不獨坐慵睡亦慵起同鶴歩破苔封霜華漸濕晴為雨
天水互涵影似重就月經行疑積雪聴濤移坐近寒松
爐香方炷心應寂林外猶嫌度逺鐘

　　詩(苕雲草)

　　夜起

　　午睡常多夜懶眠虛庭歩月影翛然酒酣恰值初醒候

香裊仍聞欲盡烟相伴無人依竹下共堪與語問花前
更移小榻池邊坐一氣空明看水天

　　古盤吟

　　園丁鑿窖得磁盤數十餘皆觸碎尚存其一花
欵極精色如古玉嗟乎此獨完好孰為守之碎
者猶是常物亦一竒也余異其事因為賦之

　　古磁透骨青絲細花文鍍扣作哀玉聲幽響潄清露來
幾千百年何人為冶鑄出土精色寒冷光洗秋雨衆缺

獨以全誰得窮其故靈物現世間應有鬼神䕶寳氣夜
識難顯藏關乎數嗜古癖且癡披草劚荒墓

　　中秋後同王退如月下泛舟是處無湖因號為
是亦湖得上字

　　秋意散人懐復當芳月上銀河瀉灝空影入波中漾破
暝凌水烟載酒坐小舫勸酬亦云清何况發高唱互答
總蕭森㣲籟敲細浪響落林木間颯然生逺况名勝即
天開終以人而暢墩著謝家安樓仍庾氏亮靈蹟定有

因斯言當不妄若稱是亦湖睇景忽超曠分韻和新詩
詩成興逾王

　　秋夜偶成

　　小立虛亭内逺香静可聞伴惟邀冷月影欲殢凉雲傷
晩憐秋老貪清坐夜分深情何所寄酌酒取㣲醺

　　閒居用退如韻

　　為因謝客掩柴闗明月曽留共徃還袪病尋方餐白石
卧遊就壁見青山詩成快極思忘苦夢裏靈通睡不頑

日課香燈經半巻殊無别事礙清閒

　　周景文年兄過訪(有引)

　　景文兄字與余名同試政司馬署中相視莫逆
也受除皆為李官一在閩一在齊閩罹璫禍齊
丁魃菑其殫力捍禦以救吾民亦既不有踵頂
矣然而獲存於九死一生之餘者殆非始意所
及也嗣先後入為吏部而景文之推余實司啟
事云辛酉春余省覲居里景文入都枉訪山荘

挑燈共話追昔撫今感慨係之矣

　　名字同來詎偶然心期細話夜燈前衝濤故我留還在
咽雪旁人不敢憐笑以相看仍哭世醉非因酒為憂天
京塵知否今如沸玉尺持将並月懸

　　秋望

　　霜壓秋光碎林容似不勝近山空翠濕低野逺烟凭聲
咽風中雁影寒水際僧攬雲樓上望日在最高層

　　殘荷


　　雨餘風際費禁持除却亭亭别有姿偶憶佳人初睡起
銷魂正在欲嫣時

　　同汪未央王太初嘗秋茶

　　虛窻菊影印疎斜揀得山泉共試茶香外㣲涵巖洞韻
聲中小驗乳氷花水惟取活頻看火洗不嫌多浄去沙
似帶高秋清冽意誰誇榖雨剪新芽

　　邸報

　　邸報愁抛又取看時常痛哭總無端朝班水火君何利

仕路風波隠亦難病起心猶勞念緯才庸道只合投竿
買山欲問桃源路何處烟霾不𣺌漫

　　同未央坐繡研齋

　　冬足清人意晴窻亦帶寒石靈香聚暈研繡墨留殘披
畫茶相賞摘梅雪並餐鍳憑詩格取商定可能寛

　　夜坐

　　㣲嫌花氣掩棚下坐焚香竹引人偏逺更催月覺忙茶
濤烹古雪螿韻答清商定起蒲團坐幽通鶴夢長


　　未央貽余畫竹題云倪元鎮自謂其畫竹如麻
如蘆猶去竹不逺茲畫葉乃如樹葉殊無一
毫似也作此賞之

　　不欲全求似蕭森態轉真縁風㣲作勢邀月澹傳神葉
宻留雲宿叢幽借石隣還於勻墨處高寄想其人

　　病起

　　不為經秋瘦倍前愁心難理緒紛然雖行澤畔還憂國
每歩星前仰問天戒作詩文曽誓墓閒尋靈夢當遊仙

病餘拚定生涯計一笠寒雲衛水邊

　　壬戍中秋酌月方罷城西忽報㓂警當夜移書
請兵於時引燭揮毫與杯酒共為淋漓一叚
意氣不覺自雄偶憶其事詩以記之

　　鄒嶧城邊戰骨高血腥染月黯平濠偏當勝日聞傳警
不放清尊有佩刀談笑憑将吞賊壘緘書飛去代龍韜
整閒應愧圍碁墅痛哭籌兵氣自豪

　　雪霽月夜同劉從之齋中嘗茶


　　見晴先已快得月更添清雪後寒光徹庭空晩意生分
烟同畫看取影見梅横賽茗増新課敲氷起自烹

　　姚孟長過訪

　　夙昔共周旋生平欣依託氷雪濯肝腸塵喧不能灼寥
寥神味投别乆傷離索聞君自北來未見意已作片帆
駐江干副兹千里約夜雨對深燈清言紛如錯茫茫百
感生欲語喉間格中有不能平時託於諧謔舉國坐漏
舟危檝焉所泊憑君濟代人余将安丘壑


　　看雪

　　看雪生閒恨如花但少香窻明臨薄月雲濕動虛光情
與聴泉近景因帶竹凉空庭迷素影一鶴自軒翔

　　劉耳枝過訪

　　乆别方思已到門霜稜滿面氣清温春新酌酒催花節
月過張燈補上元非馬譚竒堪洗耳如鶯度曲欲銷魂
披來醉墨神飛動撼壁雲濤夜色翻

　　花朝雨


　　拈得花朝字無花亦自憐移情聴夜雨借景看雲烟霽
賞期明日芳遊憶去年一杯春水緑攜上泛湖船

　　夏夜同李仲昌小坐閲邢子愿書

　　新晴夏夜亦蕭森杯酒尋常覺獨深花為殿春猶戀草
樹當趂月上棲禽筆鋒入處看偏正詩案翻來辨古今
乆坐一庭空似水無言相對領元心

　　春夜流雲閣聴客彈琴

　　何事三春裏冷然一片秋酒雖留客醉琴故使人幽茶

熟香銷鼎燈殘月到樓餘将蕭颯意入夢作仙遊

　　曉起

　　殘月晨光認未明薫爐貼被曉烟清因貪好夢常思睡
任帶餘酣嬾解酲覺半猶嫌驚帳蝶起來預擬聴林鶯
恐虛客約看花早欹枕呼童問雨晴

　　春暮看迎春花

　　春深方欲去花始見迎春避雪遲芳候攀條悵美人分
黄邀栁伴愜賞得茶新持此留将送相憐意更真


　　三月廿七日來道之将歸㑹稽送之桑園别墅

　　翦燭為歡夜雨前易州酒媚越歸船賞花限展還三日
瀹茗瓶開第一泉稍歇吹彈因説劍不妨諧謔亦參禪
怕聞人與春俱去起拂離歌奏别絃

　　梅雨

　　聴雨原清課雖多不厭賖就簷深貯水近火謾供茶醉
日堪移竹閒時省浣花遊情還未礙蠟屐過山家

　　賞新茶(有引)


　　吳興故産茶家大人宦遊兹地三年未嘗以
一葉歸也余素有茶癖惟日煮清泉㸃以白
石蓋不欲以所嗜累大人清徳耳癸亥春客
自燕擕有新茗取第一泉烹之因邀友人共
啜中有作詩賞之者猶以為呉興産也隨用
其韻戯成此詩

　　千錢市茗止争先才過清明寄自燕箬葉重封來馬上
乳花細沸試鐺前嚴親只飲湖州水座客還吟顧渚篇

為語兹非官槖物山泉亦附估人船

　　謁嶽有禱

　　禮罷名香手自焚中懐一㸃徹蒼雯帝閽欲叩憑靈嶽
玉女為煩啟秘文鍳在人天應不逺齡惟父子可相分
回身越觀峯頭望烟裏先看峴嶺雲

　　過泉林得靈字(三首)

　　塵路何縁潑面醒尋泉獨上玉淙亭瀾翻雲片吹寒緑
石浸苔花盪古青景欲並幽延月看時當絶勝趂秋聴

枕流便就林間卧耳畔潺潺夢亦靈

　　從來第一數中泠洗筆題為品水亭山有専名兼字慧
石因潄潤可云醒響傳瀨底同人語濤沸鐺中作雨聴
好摘䝉嵓花葉煮茶香泉味總通靈

　　風閒夜静幾曽停百道珍珠瀉玉瓶濺去潭光鋪軟碧
招來山色印空青遥聞互答添松韻細問深源注水經
妄意飛來峯㸃綴一緘書報與山靈

　　渡江


　　𤓰洲對峙玉嵯峨指是金山十里過著眼雲容當夏異
撩人風物過江多遊情剰得収烟雨詩料分将與月蘿
穩記船經閶市下方言細聽譜呉歌

　　舟中

　　乗風枕上聴潺湲行盡荷塘載月還勝事湖中平占斷
推窻便可看晴山

　　蕉雨軒嘗水

　　片片峴山雲朝來看起止此外一事無睡足惟品水中

泠以意尋想像江心底慧稱第二泉逺汲塵易滓何如
碧苕溪潺潺來城裏入目快平逺挹之清且美便潑洞
山芽雪花泛氷蕋泉味與茶香相和有妙理細嚼潤枯
喉泉脈濕靈肺白石㸃作湯並以礪吾齒

　　宿昭慶寺曉起

　　人境何曽隔宿來似逺山水喧摇畫壁月静隱禪闗鐘
曉人催醒鈴清鳥共閒仍牽餘夢去穩棹卧湖間

　　遊玉泉寺觀魚


　　湖隂曲曲路還通紺殿門環四面峯寺寂空山靈在磬
鳥鳴逺樹響傳風妙明佛性潭相印禪定僧容鶴與同
憑閣下看吹錦浪遊魚影帶夕霞紅

　　湖上夜作

　　游情入静始相闗歌管雖清亦暫刪乗月遍尋湖上寺
披烟細認雨中山荷風散水香初冷嵐氣吹雲晩漸閒
幽賞仍須人共領聴鐘坐待老僧還

　　靈隱寺


　　寺涵靈氣隱山椒不待登樓月可招覔徑穿雲行屢歇
談經拂石坐相邀洞深雨積當晴濕泉竇風吹入夜囂
門對飛來峯絶勝何須極目瞰江潮

　　湖上晩歸

　　登山泛水兩相宜船後輕輿更使隨一徑晴嵐深見寺
千尋懸瀑下通陂鳥迷樹影歸林亂雲戀湖隂入岫遲
欲向空潭延月色穿橋夜坐放生池

　　招戱設席於呉門舟上晚泊虎丘


　　歌板初傳酒漸催金閶橋下放船開香風低散飄羅袂
艷舞輕翻簇錦堆漁唱依林吹笛和蓮舟拂水送花來
當場已自銷魂甚莫近生公説法臺

　　江上晩行

　　江行何必月水氣自難暝浪湧潮頭白雲拖雨脚青帆
檣過鳥影漁火動龍靈坐起清神魄濤聲作瀑聴

　　過江抵維揚

　　廣陵濤起漲秋間一棹乗潮夜抵闗行李累人因載水

郵符借得好看山江鄉欲别仍回首呉唾重聴少破顔
惟有蘭苕溪上月領将一路伴人還

　　早發

　　歸途貪看月帶睡促宵征旅夢風吹斷客心雁過驚路
窮常遇水雲散漸臨城曉氣清如此連朝雨乍晴

　　将抵家見月

　　客裏三逢月西湖一載遊暑因清漸減勞得快相酬低
照從山起餘情借雨収歸家看亦好尅日到中秋


　　和北呉歌(有引)

　　我呉之來舊矣嚮無詠而歌之者有之自退
如使君始余乃得讀而和焉余呉人宜習呉
事一行作吏日事逺遊到家却反似客即廣
咨問亦不過十中二三耳爰搜近事合之舊
聞稍為櫽括以答來韻並與里唱途謳共爲
作止以俟觀風者采焉所云北者以别於南
謡俗聲情各還本色不欲旁摭失實敢云三

呉可四耶辛酉十月識

　　層層栁色水平池三里孤城月照陴山雨樓空鐘罷響
開門忙殺賣糕兒

　　龍潭月冷澹無波自昔瀛州帶九河北望燕京南接趙
土人猶説古悲歌

　　鉤盤擊浪注東來風捲蹄輪碾作埃搔首築堤人不見
最高傳自祭風臺

　　野曠烟平寫意圖垂楊深處隱城隅月明橋㫁呉家渡

古井風吹響轆轤

　　石馬寒嘶卧古松地老幽魂向此中窮殺城南耕瘠土
年年塜畔哭秋風

　　秋水蒹葭緑雨敷冷香亭外碧澄湖畫船泛月人争看
道是瀟湘好畫圖

　　元宵踏月月如銀士子焚香拜聖人道遇女郎走百病
南闗燈火一時新(女子踏月名曰走百病士子俱詣文廟燒香)

　　春來多半是風沙雨後新晴一抹霞梨白桃紅楊栁緑

蘋婆花似海棠花

　　芳郊走馬踏青行隨意空城春草生緑栁隂中鞦韆影
遊人知道是清明(將陵故城漢宣帝封史曽即此)

　　雨當三月貴如金夜望雲生早看隂風刮土龍鱗爪動
楊枝灑水呌甘霖

　　春鋤帶雨潤如酥風送農歌動地呼怕説城中飛檄至
修堤河上㸃丁夫

　　連窩驛枕衛河隈乗傳何堪前站催白米江魚隨處有

麥黄水漲送船來

　　鳯仙浸指甲尖緋架上石榴簇作圍茉莉南船新寄到
百錢買得一盆歸

　　春饑指望到秋償未老新蠶已典桑風刈雨鋤渾舊事
如今嵗嵗打飛蝗

　　菜香瓜熟棗離離正是田家快活時官苦徴逋私苦債
隔隣含泣賣妻兒

　　屋破村荒照月明寒燈絡緯夜三更機杼聲殘眠未穩

喚起男兒事早耕

　　家家醸酒泛黄花初熟攜将問狹邪一曲新聲聴不了
留眠過夜醉琵琶

　　薊北雪飛十月天孤村雲凍破炊烟風酸路滑行人絶
猶見老僧驢背眠

　　桃符門掛映春聮爆竹聲中又一年隊隊輕衫香籠袖
鬭鷄日費幾千錢

　　白衣賽㑹競燒香簇擁如花看道場小扇頻遮移歩緩

旁邊立住少年郎

　　聞催新餉倍生愁嵗嵗加編未得休一邑硝黄三十萬
出闗重復𣲖車牛

　　黍稷才収便摘花一年最苦是農家霜來九月秋原盡
又見風吹麥隴斜

　　十家九盡墊官錢敲撲聲高欲徹天昨日相逢開口笑
徭差新改一條鞭

　　濶袖高冠士氣馴從來文事亦彬彬近科只説丙午盛

十五人中舉六人

　　鄉裏兒郎也解歌時興曲子土音哦最難聴是聲哀急
不為闗情喚奈何

　　青絲斜紐挽雙鬟鬭草纔同姊妹還聞説郎來親挿戴
背人偷覷倚窻間

　　北呉原不是東呉古意如今問有無擊筑餘風勞想像
一時俗尚喜言蘇

　　紅亭帶栁板橋横古道西郊送客行謾道征輪憐下國

彤雲咫尺望神京

　　齊謳變調和初成一字吟來一字情便帶虎丘山下去
船廻月上試新聲

　　贈佘石丈

　　文壇奮跡願多違焚却儒冠換鐵衣雖是文人羞絳灌
其如武士昧攻圍帷中夜識風雲變閫外塵清羽檄飛
思厪拊髀圖一報旂常勒績事猶㣲

　　文忠集巻十

