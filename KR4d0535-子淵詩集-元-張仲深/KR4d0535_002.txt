子淵詩集卷二元張仲深撰
七言古詩
負暄行
野人多病卧竹牀新寒中骨飢欲僵呼兒扶傴出門去
窮閻愛日如探湯初疑冬烘可炙手漸若醇酎充枵腸
玉山曉煦釋隂凍已勝狐腋生春陽野人家有一畮宮
女能緝麻婦能桑今年絲枲頗豐牣里胥横斂需官糧
遂令方冬禦單袷至使卒歲無衣裳世間貴游多步障
千金買裘繡鴛鴦羅幃貯嬌厭紈綺尚有文繡蒙宫牆
豈知窮檐有真趣不炎不凛春風長方今戰士苦寒慄
介胄生蝨罹風霜急當持之獻天子願賜被服照恩光
遊武當别峯次姜可玉韻
夜深忽夢雙鶴來夢回但見山容開侵山故故入山去
雪埋老樹深莓苔倚花問鶴鶴無語劈琴刲鶴和花煑
定知一食生羽翰飛去蓬萊聽風雨
疇昔
我生愛山殊有癖日日登山訪幽寂故人江陳三五輩
醉卧青溪掄白石踏霜采杞琲盈把拂曉題詩雲滿壁
文筆峯前動客吟百花嵓底留行跡故人别去動經載
溪山溪水總相憶今年海口獨棲遲塊爾窮居自紬繹
我家嵓壑明越州看山看水豈終極酒酣秪上知章船
醒後還尋謝安屐我今出門但平原夢欲尋山了無覓
臨風時復一想像致使心脾結沉鬱州縣稻梁雖自足
江海風塵久難息人生得意須勝遊莫使沉吟念疇昔
送危太樸檢討還京(詔修三史求遺書至四明)
臨川先生富文學願見久矣不可親夜占使星動牛斗
曉聞官軺薄東鄞欣然出門往見之向者佩誦今始真
才華籍籍三十載積學所至非鬼神銀蜍濯海秋旦旦
淑氣鬯物春津津大朝士流日以盛玉堂掌故俱薦紳
煥章三朝舊文物直與造化同陶甄公行采訪及遺俗
禮繁樂縟皆陳陳忠端奸佞等黃土尚藉竹帛昭瑜珉
董狐馬遷不可作嗚呼千載公其人
我生
我生失怙口尚乳兄弟伶仃母孤撫母年六十子三十
夜共青燈守環堵母言夫死當從子子當讀書樹門戸
治麻貿書欲教汝織絍為衣仍衣汝至今游子身上衣
尚帶西䆫夜深雨今年八月拜高堂因上西州歴東土
却聞江南張公子自築岑樓踰峻宇江湖往往見詩章
州縣時時有人語已知温凊足滫&KR1329;雪堇冰鱗日能取
白雲却覆樓前萱綵衣每仆樓上廡貞心儗報三春暉
素懷直與明月伍用勞詎但慕曾仲不匱還當法姚禹
我觀浮俗苦不然輕薄紛紛焉足數豈知孝者乃天常
反以非常事誇詡我因感君悟兹理便欲移家成一聚
非關族譜能相通自愛襟懷同出處我今未解搆數居
千里翻令倚閭苦詩成蚤晚理歸舸免使庸庸等䂥碔
題蒼龍出浪圖
老龍吹浪蒼雲濕萬丈銀潢掛遙碧泰華倒景天柱摇
電母蟠空轟霹靂道人胸次溟渤寬高堂六月生晝寒
墨花濺香夜欲滴晴漦護靄秋不乾曉蹴雲衢留步武
上際文明當九五天瓢未可私吾鄉遠近蒼生待霖雨
胡用和聽雪窩
九冥使者令行肅怒叱剛飈逐滕六驕雲壓地凝不流
萬里寒稜逼人目一齋函丈大於斗四壁生輝瑩如玉
夜深危枕支詩魂衾鐵稜稜似龜縮戰酣凍蟻寂不聞
獨訝春蟲暝中撲是誰碎剪銀潢波亂撒珠璣三萬斛
初疑入幕勢斜斜時復緣窗聲&KR0609;&KR0609;夢魂無路覓寒梅
詩思翻驚折危竹長安客舍清於冰亦有羇栖抱幽獨
門前自絶車馬塵釡上曾無肉為粥東隣西里富熏天
細醖羊羔酒初熟酒酣把翫温柔鄉豪竹輕歌貯金屋
但知聲色樂意長豈信齋居清聽足高人胷次無一塵
肯附輪蹄競馳逐政如袁安不出門自儗焦光眇庸俗
囓氊朔窖耳孰聆擊䳱縣弧事誰續從渠簡册紀勲庸
我獨忘榮亦忘辱起呼小姬煑春茗嬾具扁舟汎溪曲
更結心齋聽以心擊壤高歌繼芳躅懸知海上來歲豐
農圃無勞問鷄卜
為蘄縣翼王萬戶題
霜落江南凌萬木日夜西風到林屋壁間古劔摇芙蓉
帳底青燈朵紅粟將軍好武復好文一段精神照人目
酒酣舞劔廻電光時復挑燈藹芸馥良弓在檠不動塵
風鐵鏦錚戰櫩曲三軍號令寂無譁萬竈貔貅自清肅
立當要路鎮雄藩不比常途閒食肉公餘息宴動微吟
兩袖驪珠紛可掬瀛洲自此生輝光雞林豈惜千金贖
黃簾不卷秋滿堂分得蟾華夜如玉
山之雲
山之雲白央央陵晨出山作霖雨薄暮栖向巖扄藏山
之雲央央白觸石之勢絪緼不可遏不可遏天下蒼生
待甘澤
菊東山人歌
黃華山下蒼顔翁自云家住東籬東籬根野菊不待種
年年着葉秋滿藂去年花開金纂纂今年花開大如碗
走傍高陽喚酒徒更向南隣覓詩伴對花把酒花欲言
花言爾曹何太顛只今&KR1043;洞干戈際胡為落魄風霜前
何不臂鎗驟射競奔走笑取金印纍纍大如斗歸來狂
歌痛飲花前酒山翁對花前致辭功名富貴胡足竒世
間豪華熾如火德薄奉厚俱傾危殷勤勸花酒花亦為
予壽忘形到花我臨風但三嗅起來傾倒老瓦盆醉即
長歌時一扣吁嗟乎花開花暗秋復秋人生白髮為花
羞我曹相逢強作開口笑醉歸共插花滿頭
贈徐仲裕
混沌夜鑿玄黃剖書契創錄垂不朽誰將汗簡編湘雲
渥漆濡丹示悠久蒼頡餘製見鳥跡孔壁遺形有蝌蚪
篆籕孰啓冰斯先分隸每變鍾王後後來衆體多紛更
幻若浮雲化蒼狗徐君適生千載下體法潜心希八九
妙知化與心神融造化無端落吾手儼如泰否通往來
解使隂陽成雜揉江南此藝雖云多探賾鈎玄只君有
方今四海洽文化儗作般那頌元后摩崖秦嶺空崢嶸
妙手須君鐫岣嶁
贈蕭君佑
人孰無父母蕭君有父生能致其養死能枕塊歠粥終
朞祥人孰無兄弟蕭君有弟有財弗與爭有爵克譲使
之垂休光世人不識蕭君賢蕭君孝友因心然昔年烏
府躬槧牘俸錢散盡兒啼寒七閩蠻瘴遶榕樹驛騎嚼
銜嘶薄暮平生願效王家勞十載曾無致身處世間亦
有輕薄兒紆拖青紫安輕肥豈知孝友因心有秪使骨
肉常乖離皇天不為蕭君私烏臺柏府豈無賢者知己
知天爵修於斯自有人爵來如期嗟哉蕭君慎勿傷暮
遲嗟哉蕭君慎勿傷暮遲
贈朱敬之
葩雲縹緲連三島古堞高懸浙東道七城斗列奠南邦
吹徹梅花海門曉紫陽仙客天上來蹋蹋驕蹄春騕褭
簿書鞫讞自清幽玉帳參謀笑譚了十年省署足優游
一日瀛洲事幽討團團薇露滴晴垣濯濯蓮香沉秋沼
遂令胷次飽清腴時復霜毫恣揮掃丹青襍揉絢天葩
破墨淋漓敓華藻書生有母抱孤真素髮蕭蕭已垂老
願持色筆發潜輝解使深恩等鈞造
贈錢善長
士也在世應時需自知忠孝非兩途忠當事君罄衷赤
孝當養親服勤劬書生有母已垂白屢易星霜抱冰蘗
朝廷化成多美意肯使孤真竟淪匿惟公素稱長者家
筆端霜氣秋生花柏臺騰譽七郡肅片言折獄曾無譁
書生景慕已有年願持彩筆成陶甄子能盡孝母佩德
載拜深恩即二天
贈茜涇張伯起
厥初何人鑿混沌一氣周流自融渾秘樞密運隂陽根
萬化生成靡增損弛張忽有一毫沴峙者不墮流者紊
乃知調爕在宰衡手握乾綱契深懇若人戴履參為三
氣志在躬知默脗和則榮衛生絪緼戾則疲癃襍憂忿
政如隂陽有驕蹇必假良醫一詳診欲探六脈致調和
曷審三因正標本張君明醫繼五世究心深入岐黃閫
濟生自有神聖功立志豈伊庸俗混窮當衛世康斯民
逹則調元思補衮自知窮逹理一致不管衣巾走塵坌
我生於世竟無補從此因君當發憤致身未斷出處期
尚抱遺經作儒隱
贈鄮山汪彦通
憶昔少小同閭里廿年東西若流水子能掉古侯王門
我得晨昏致親喜是時世道多暌乖風塵澒洞連兩淮
官軍對壘苦死戰守令治劇愁顛崖參政旌旗控三嶺
子策端能復侵境不謀駟馬印纍纍坐取一官甘獨冷
鄮山宛在水中央過橋琴珮春風長諸生堂下稍羅列
兩供俱闕同荒凉三倚秋亭弄雲月坐上青氊又思徹
故家只住湖西頭蹋破門前三尺雪
海陵行為秦州袁子英賦
海陵孝子身姓袁弱年喪父母獨存闔門老稚百十指
怡愉日夕同盤飱前年盜賊掠州縣通州泰州漲煙焰
玉石處處俱蕩焚母子家家不相見袁携妻女負母行
妻流女離難為情未論妻女得相保且負老母逃餘生
女泣父母婦泣姑父覓妻女妻覓夫女妻子母復相見
喜悲交集氣始甦蒼生不解皇天意泰否剥復常相繼
非因袁子有純誠豈使一門全孝義嗟爾袁子孝且慈
世人已識天已知他年驄馬訪民俗海陵為我陳此詩
青松枝
青松枝青丕丕手把青松枝為君酌别離松枝顔色年
年好常恐人生髩毛老願君操比青松枝天寒歲晏終
不移
次沈元晉蓮花韻
方塘過雨新流急高柳玄蟬為誰泣故家池館藕生花
萬柄參差水中立亭亭盡作妖冶容粧明不假鉛華濃
碧雲低擁浣紗女花房亂擣紅守宫水晶宮殿開南北
萬頃琉璃湛秋色仙人太乙忽相逢冏冏方曈照空碧
自言家住青溪濱年年種花驚水神華開茜素千萬朵
采之寄贈相思人殷勤為道相思苦眼底風塵暗淮楚
苦心自抱清白姿素質不隨泥垢汙擷芳採綠當製衣
為逃濁世非眩竒他年玉食許同貢只在苕溪與霅溪
詠罷仙人駕蓮葉手把洞簫吹不徹回頭池館起西風
十里煙雲華似雪
白龍洞
地盡東南滄海據龍窟蛟宫自無數客行千里見山高
却到東州地窮處人傳山有白龍居拄策何辭一徒步
我因好竒細詢之父老無能道其故乃知滄海蛟龍多
天遣行雲作霖雨嬾為翻身歸故窟暫戢鱗鰭此中住
上連碧巘欲南奔下洩清流自東注老石暗結生雲根
虛谷潜通上天路風雷三月動地來洞口時聞頭角露
常陪白帝行清秋要與塵寰洗炎霧徧施九土商家霖
晝踏天衢自迴去馮夷海若遙相迎歸卧瀛洲紅日暮
羊寳(同郡黃直夫自言嘗至河間武清縣得一羝既而刲之獲其腸中所蓄如彈而色黑)
(者六十枚初未之省盡棄之乃留一二以視其土人曰羊寳也世罕得之得之則可以療)
(腸胃間疾遂藏以歸因視餘枚作詩紀其實焉)
客舟昔艤武清浦不惜嚢金得肥羜夜間秋月弄蟾華
晚嚙靈苗卧春雨未知秀異生膟膋已覺輝光澤毛羽
自從割鮮得所見粲若驪珠紛可數寸螺點漆墨凝花
一一勻圓訝如許世貪為寳嫓璣琲我媿無知等塵土
蒼龍有珠徒想像青兕生黃互吞吐何如此寳禆世用
解療膏肓安肺腑牛溲馬勃曷足論羚角麋茸諒無補
黃君自此什襲藏價儗連城越珉珷焚香展襲始一見
顧我求之嘗至屢貪看掌内紺珠新海上還丹皆妄語
我知此物非世留嘗恐雷公潛竊取自憐把翫晝生輝
只合持之奉明主方今海内多瘡痍願濟黔黎周瘵苦
定知官帑輸千金韞匵深藏勿姑與
舟中荷花(汪即之種荷小瓦盆中花盛開載於舟面回是夕叔載同宿舟中賦詩就)
(次韻)
臨平五月花連岸曾買扁舟月中看綵鸞踏空乘夕回
聞有三江名一縣當年眉山草木枯此日源口泉林變
君家早祖筆生花至使文華後人見祗因要結青山緣
致令不上黃金殿大器還期在晚成會稽終遂平生願
我家兄弟亦讀書夜夜燈窗事鉛槧兄年四十弟三十
着鞭非敢奔而殿功名已信命使然造物由來不私眷
要知得喪理一致共鑚吾道其無倦
題陳元昭雪篷
幽人久住湖南隅開門看月雪滿湖團團茅齋小如舸
宛若身世江湖居夜深夢入剡溪曲青簾白舫如吾廬
似嫌清氣生肘腋坐覺寒景横瞳矑夢回但訝夜生白
恍若雪浪摇窗虛起來作詩不可紀呵冰寫作山隂圖
題張小山君子亭
我嘗西湖謀卜居前有水竹後芙蕖羈紅縻翠眩人目
雲錦倒映青珊瑚歸來試問隱者廬嘉葩美植同紛敷
綵鸞蹋空夜不啄文鴛隕粉秋生珠竹秉君子操蓮如
君子清我亭居其中樂以君子名道人寓物不着物豈
唯物美唯德稱滿簾花氣香馥馥一亭翠景風泠泠願
君志如蓮濯淤泥而不染操如竹拍霜雪而不零我今
聞之當乞盟製荷為衣竹為策迥謝濁世全吾生
挾彈圖
輕羅裁衫紅纂纂五明馬蹋春雲暖平康殢酒夜忘歸
曉挾琱弓明月滿栗留多在高樹枝好音恰恰傷春啼
彈丸落手恣梟磔肯如鷗鷺終忘機嗟爾貴游何為者
豈問長安米增價不思射虎南山邊自逐鷦鷯蓬藋下
題金華莊元善松澗圖
南華老仙骨不朽古屋山深大如斗平生傲晲不出門
屝屨無絇衣露肘長松千章手自植繞屋蛟龍蟠白日
松根老澗石髄浮環佩鏗鏘委寒碧長風撓松松怒號
澗聲廻合驚奔濤莊生聆之發長嘯彷彿相從時數邅
茅簷夢起午忩靜碎攪龍香濯秋穎澗聲繞指松氣浮
一片溪山曉無影我方覧之窺出處黃塵帽簷汗如雨
期君歲晏斸茯苓共汲清泠帶雲煮
梅邊齋
道人心與太極會結茅直與孤根對捲簾秪在香影中
開戶獨當霜雪際我聞老逋湖上宅老樹團團春拍拍
巡檐時復索一笑野月高標鬭清白何如道人屋如斗
蒲團祗荷南枝右定回但見影滿窗羣咡暗聞香逼肘
嗟予生平懷此癖雪後蹇驢時一策繞花哦作清苦辭
每欲及騷追楚魄道人心骨如花清歲寒我亦當同盟
擷芳煮鶴作清供竦身端合歸蓬瀛
題張子文耕隱
城市紅塵一千丈轕利膠名騁輪鞅經綸往往隱屠釣
自謂勲庸隔霄壌埜人只住城西隅舍南舍北皆菑畬
東家襏襫許借我一犂春雨畊烟蕪婦能曉饁子能讀
一畮桑麻生理足但願登平樂有年肯為馳驅謀食肉
歴山已遠有華杳出處當年計非小君臣各與時際會
聖德于今麗穹昊張君隱志非隱身秫香釀得秋風醇
儗續豐年頌元德醉歌願作勲華民
張正卿芷石圖
蓀蘭蕙茝元同譜零落湘纍襍煙雨香聫老樹冰霜姿
靜倚雲根鬭清苦紺葩同幹晴縣縣嶄嶄玄璧大比拳
根通九畹自彷彿翠結五岳同連蜷四明張君好事者
求得仙毫一揮寫至今清思滿沅湘夢拾驪珠月中把
芳聲從此如芷香貞心從此如石剛願挹高標脫凡俗
儗結金蘭共徜徉
嚴景安壁上盡松次韻
天風吹雨來滄溟霹靂下震龍盲驚巨靈怒拔千兔秃
老龍蜕此槎牙形致身自合倚絶壁底向虚堂寄靈蹟
龍香攪翠秋淋漓老榦摩空天咫尺當年觸石誇共工
天柱夜折嵩高中大材不作棟梁用秪恐斤斧終難容
遂令根盤多錯節安得吴刀秋斸月會須斬伐登廟堂
留取君家壁如雪
白日行簡仲幾
白日白日復西墮山中客子樓上坐樓西青山曲如拳
樓東青山翠成朵讀書到晚心悠然故人别去今經年
江流到東不百里夜半欲上山隂船故人故人在何許
半間茆屋青楓渚秋天有鴻江有魚胡為使我心獨苦
白日落盡我思君夜凉望斷江東雲
題張惟中翠微圖贈嚴侯
將軍間生東魯質半生雅有愛山癖自從一登泰山上
下眎羣峯如蟣蝨邇來築室鏡水湄萬壑千岩走空碧
躋扳不假山行樏興來每着登臨屐一自佩符東海上
屢有此癖横胸臆四明張君好事者為寫新圖慰疇昔
寸毫自解藏萬機跬步應須論千尺將軍獵歸卧窗几
數覧斯圖興太息翻思往事如夢中不覺心神愈滋疾
未容北窗卧淵明政擬東山起安石他時譚笑安黎元
好住翠微恣盤逸方今事業當激昂願策崇勲紀新蹟
題㶚橋風雪圖
長安雨雪大如甕馬蹄曉蹴東華凍長安雨雪大如掌
磔磔商車競來往先生名利兩不干騎驢底事衝風寒
風髯獵獵雪種種三尺蹇驢僵不動自知清骨為詩瘦
不道玉山和雪聳君不見長安有客似龜縮夢魂不到
山隂曲陶家風味党家奢煮茗烹羔總庸俗清標何似
襄陽老一片襟懷自傾倒只因㶚橋覓詩忙非是長安
被花惱豪吟往往凌鮑謝長才靡靡壓郊島載披毫素
眼生花悲吒無端動清昊
題陳君適凝翠樓
北山靚窈南山幽山中有地如麟洲道人平生好樓居
看山一月不下樓素心肯簉鵷鷺侣雅志自與麋鹿儔
樓頭遠峰曉潑黛樓下急澗晴鏘球紅塵萬丈飛不到
坐覺眼底蒼雲流道人論心亦好客有爵無筭常獻酬
秪今江海事兵革羣縣供給方旁搜何如樓頭&KR1423;門坐
免使調發窮徵求
歸鴈
商飇鳴秋衆木脱鴈鴻來作南州客不辭雲漢涂路長
要識吴淞水天闊異鄉雖云足稻梁江湖實恐多矰繳
同來兄弟無半存強爾相呼整歸翮東風杳杳吹晴沙
此日一舉天之涯羽毛不犯塞上雪曈曨豈識江南花
洞庭一聲夜漂泊瀟湘倒影春横斜長安故人斷音信
一去十載忘還家鴈乎鴈乎爾歸何太急使我臨風增
歎息
題諒上人巢雲閣
上人身在虚空住鐵杖芒鞋蹋煙霧歸來塵土二十年
滄海桑田幾朝暮石林紺氣春浮浮翹然結屋居上頭
鷦鷯一枝亦自足老鶴萬里空相求上人閱世如幻境
空翠滿身凌倒景五更風雨老龍歸至今尚覺袈裟冷
上人是客雲是家雲與上人同一涯手把揮拂上天去
一洗四海無塵沙
送雲上人
孤城秋老萬木隕夜夜秋聲到危枕長游政有山中人
振錫時當菊花近紅塵如波渺滄海滄海紅塵幾更改
上人閱世如浮漚頭顱只有詩瘢在錢塘近可一葦航
鍾陵王氣連鬱蒼鸞翔鳳翥久銷歇龍蟠虎踞今悲凉
上人眎身如電露自謂無來亦無去人間興廢等如之
只合編茅在山住
送全上人
蜀中山水古所聞知有五嶽元非尊上人足跡半天下
錫端高曳衡湘雲十年掛錫東海上金峨雪竇晴相向
燈分舍利塔畔光鉢共旃檀林下餉上人歲晏將何如
手持徑寸摩尼珠劇談似訥訥不訥外貌如愚愚不愚
上人此理知默契所以不會唯深會二嚴二乘妙熟探
大千小干了無外南還欲鼓湘潭柂天地江山等么麽
自知浮世一化城願結跏趺面牆坐
題姚子章野航
我家雪舫大踰屋君家雪屋寬踰舟四窗團團夜如水
月明滿載無人收道人書聲夜半熟一襟清氣清於秋
我來叩舷歌白雪隔江老樹春浮浮
