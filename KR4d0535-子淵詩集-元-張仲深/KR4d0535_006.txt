子淵詩集卷六元張仲深撰
五言絶句
題時處恭枯木竹石扇
瀟湘明月夜眼底見蒼雲衆木皆零落空山秪此君
雲山圖
流水雲中響青山樹杪多客行山水外落日聽吳歌
七言絶句
次常山鄭明善長至日見柬絶句
團團山郭甫千家地接東南有等差不道山中逢至日
家人應是卜燈花
遠林旭日曉融融六琯初陽一脉通見說衢州賢太守
起觀雲物上華豐(衢州有華豐樓)
次趙文舉簡沙彦博二首
行路已知難復難客邊翻憶去年歡騎馬出門雨如注
江南江北汎盤盤
渭城風雨别離難春樹江雲盡客歡世上紅塵深似海
屋頭明月大於盤
瑞萱
炎風吹老鳳頭花碧幹秋添翡翠牙移向北堂深處種
自知戲綵屬君家
稚桐
分得靈根自嶧陽亭亭翠榦及人長莫辭拱把當風露
他日終經宿鳳凰
武林感懷四絶句用馬易之韻柬佑聖觀王景
周呈王素岩
湖山風物逐灰飛媿我行吟雪裏歸認得吳姬年十八
從来不减舊腰圍
風摶萬鶴下瑶臺九市無人夜撥灰可惜西湖歌舞地
春深觸處長蒿莱
紅塵不到老仙家依舊疎櫺幔碧紗(宗陽宫佑聖觀獨存)兩袖高
寒吟未穏倚欄和雪看梅花
西湖歲晏雪如波湖上誰人載酒歌眼底甲兵猶未息
可無壯士挽天河
雪峯
西蜀名山久失尖天風吹隕見嵁巖願君移置軒窗下
要滌人間六月炎
眉文硯詩
誰斸雲根出混淪一區玄璧重璵璠龍香秪解供吟筆
不管春山濕黛痕
題王良與捕魚圖
迤南水陸干戈滿直北關山祲霧多船尾斫魚船首飲
人生只合老漁蓑
隠居圖
我来江口氣如蒸今日披圖眼忽青但見林臯發光怪
夜深知有少微星
插花掛畫圖
高人杜門不入市只在西郊結草堂清事惱懷眠不得
看花看畫勝公忙
題宗上人畫
江南六月露華繁凉葉紛紛曉不翻自是故宫風物異
至今烟樹滿祗園
題墨畫孔雀圖
桄榔樹老嶺南春雲外歸来翠滿身常恐文章嬰世網
肯將毛羽涴緇塵
壁上小景
半林斜日帶晴霞仿彿柴桑處士家千里田園歸未得
只疑此地有黃花
浦景仁蘭竹圖
素娥孕魄隕微茫散亂寒光石上霜尚憶楚魂環珮冷
至今清思滿瀟湘
松亭圖
一椽茅屋小如舟百尺長松在上頭更得秋風田二頃
底須騎鶴上揚州
題嚴景祥畫
蘚紋碧蔭蛇蚹石山意晴函鶴背雲自是蒼松多野趣
未應秪數老髯君(董元善畫美鬚髯人號髯君)
江海十年奔走地草堂今日友朋心平生乞得清洪願
只結茅齋住綠隂
題天師畫二幅
江上羣峯類九華雲中樓閣是誰家幽人怕有看山者
自起開門掃落花
雨洗枇杷奈翠何白雲如海寫通波小橋分路春烟裏
定有人家住澗阿
春山遊騎圖
淑氣熏人醉似霞子規聲裏欲飛花馬蹄踏徧青山道
底事春深未到家
馮仁夫木石圖
老樹摶風泣瘦螭石稜霜剥玉差差歲寒雖倚空山底
自是巖廊柱石姿
紫霞几
女媧鍊石補青天文礦無端落海壖舁入小齋供醉隠
夢魂時到五雲邊
垂杞
花隕西風蜀錦香珊瑚蜜貫翠絲長茂陵秋冷牂牁夢
肯信餘芳落海鄉
小桂
根分兔窟翠婆娑秋影團團數尺過自是天香落人世
也將金粟鬭嫦娥
弔葉監城敬常次許且瞻韻
人情盡屬莊周夢世道翻悲墨子絲一日青山瘞寒玉
令人瞻望起遐思
溪上次岸上人五絶句
柳風松雨滿溪漘風雨催殘二分春門外泥塗深馬迹
江海紅塵高没人
杏梢紅日帶紅酣零落東風浦水南春老王孫歸未得
一川烟雨思何堪
溪南溪北燕交飛溪上人家客未歸翠壁夜間山鳥呌
金爐燼冷水沉微
蒲芽莎草滿沙堤數箇山船繫短籬不去西湖載歌舞
却来溪上載相思
短短疎籬矮矮門溪頭鷗鳥動成羣酒邊詩句空千首
世上兵戈正糾紛
