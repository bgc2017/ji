子淵詩集卷一元張仲深撰
五言古詩
古意三章
美人擷秋華英英照秋水人好華亦好光輝兩鮮美臨
風悵離居願言寄君子蜚蜚天上鴻圉圉水中鯉浮湛
兩茫茫心懷澹無似石間見明月貞心諒如此
西鄰有處子蛾眉妬陽春見月不敢窺見華不敢顰吉
徵未云卜秉心守天真永保心不渝但恐色易淪它時
事君子白頭宜相親
蠢蠢八育蠶颯颯二葉桑桑飛蠶亦老婦女絲在箱天
寒響機杼歲暮供衣裳物晚終有成遠為君子將但願
君子心遲莫毋相忘
雲文閣
我家住蓬萊結屋俯翠瀛平生好樓居坐有安期生雲
連香爐峯宛若横江鯨老蜃喣晨氣瑞靄疑縣旌彷彿
王子晉緱嶺調鸞笙光芒貫東壁可翫不可名常恐青
藜烟夜夜連西清
題淞江夏伯和自怡悦齋
高人税塵鞅嗜此林麓居空翠眩微旭石氣陵玄虚淑
景秘莫測協風與之俱燕坐澹㤀慮素懷亦自攄外物
豈我嬰内境默有愉所以君子心廓然彌八區願持濟
時術與雲同卷舒𧺫作邦家霖坐見民物蘇窮固自怡
悦達使俱驩虞作詩慰高人此意將何如
東臯
疎雨夜來過曉澤澹不波南飈亦時臻我行此婆娑十
日在州郭炎塵漲城阿茲晨入山去崩雲壓藤蘿欣然
酌我酒慷慨發悲歌勲業在少壯老大將如何
題鄞尹許具瞻仁政堂
郎官宰百里列宿昭穹旻自非操至公涖此常邅迍王
臣殊謇謇聖語斯諄諄所以翼流化啟沃需臣鄰許侯
秉純粹積學夙所珍一命倅州邑載命撫字勤睠茲膺
遴擢居然宰東鄞絃歌振庠序治教超等倫一堂雖云
舊景象由兹新草木足生意鳥雀亦自馴向非公明懷
動植焉陶鈞雲霓士民傒雨澤桑麻勻終年去炎凛百
里皆陽春明溥鈞無私細大同一仁願持金石心明當
贊經綸作詩匪誇詡鉅筆行鐫䂥
文昌春祀宴集分韻得文字
璇霄霽靈雨澄波蕩青雲玄宫集逢掖稽首宏仁君蘋
蘩春薦羞欝鬯沃芳芬祥光爛昭昭肸蠁來熏熏諶馮
祝嘏致禧藉腥爼分歡悰互酬獻讜議殊紛紜新題席
上命好鳥花間聞此樂誠未央此會不可羣先逹固崇
仰後覺心彌勤黽勉答神休千禩昌斯文
又丙申二月祀文昌分韻得忽字
祠宮懸宿靄藏祀肅趨謁飛盖晴雲褰委佩清香發灌
&KR0778;闡精誠神靈儼飄忽高堂欽受均行厨富肴核藻景
緣壺觴光氣薄靈樾醉躡青雲梯相期上蟾窟
過太湖
漂漂適他州浩蕩去無所風飄如驚鴻百里已可許天
寒吳江波日落晉陵渚旅懷慘不悦愴悽恨如雨獨夜
維我舟三更有鳴櫓
溪上
晴曦朝可負溪水渴易求值茲艱苦際幸免寒渴憂所
憂楮幣嗇難為稻梁謀紅塵冐川陸挈家往山陬蕨芽
暑可斸溪毛夕可羞渴飢既無慮温凊宜常周團圞坐
初夜題吟散閒愁杜門候時康終期闡皇猷
白雲閟崇岡須臾無定期好風從南來吹渡溪之湄溪
流既靡靡雲影自離離而我造其間偶此相娛嬉坐日
景將夕徘徊澹忘歸烏鴉忽飛來足我山中詩
臨流坐白石少憩聊盤桓隔溪兩黃犢動静天機閒物
我俱夷游偶地心自安山中三日留展我平昔顔明朝
出江口孤舟入西山
蛛網落花
繁紅隕晴風欄丝自成聚鮫綃涴紅淚冰蠺貫香雨逝
將流水心縈此愁幾縷日暮燕支寒春深聞杜宇
城南分韻得山字
白日何杲杲浮雲亦盤桓悠然百慮息愛此一日閒放
舟沉幽渚擊楫迴清瀾我性本蕭散茲賞有餘歡水花
自嫵媚烟鳥時一喧吟餘不知暮夕陽度西山
城南分韻得底字
清風吹我舟摇摇河之涘我來憩林塘林塘幽且美竹
疎風冷冷雨足禾靡靡尋詩陟古城醉酒弄清泚悠然
樂有餘浩歌白雲㡳
余辟地城南友人單孟年項希周相過分韻三
首各次之
楓字韻
貴游不垂堂金屋春融融飫知膏粱味鄙我田舍翁凌
晨轉泥坂薄暮披榛藂種秫秋可釀澆此磊磈胷但憂
貸二税詎知有三公夜歸藩落内曉入州縣中徵求苦
給給奔走常忡忡風塵翳白日江漢號悲風中原戈甲
滿晚歲霜露濃貴游厭膏梁誰復懷宸楓
晚字韻
幽居邇城郭十往常九嬾林泉有真趣聲利豈吾挽挂
巾松樹枝履屐莎草坂嘉朋忽枉顧頗怪情意坦世途
屬多艱交態常赧赧過從在知巳居敬自行簡青蔬嫩
膏腴瓦爵踰玉瓉相看未白頭且復作青眼道路終坦
夷琴尊當往返歡迎在今日論交未為晚
林字韻
紅塵𦕈川陸旌旗駐彌深詎為白石歌儗作梁父吟抱
琴謝俗駕清坐懷知音良朋喜簮盍濁酒欣對斟歡言
情眷眷景仰心欽欽世方貴趨勢我儕自論心安得起
山王酣歗坐竹林
西江放船
亭午進我舟西江煩屢渡野盡青山來日落帆影去寄
身江海間俛仰歲月暮悠悠發孤咏政爾湔百慮萬事
已復然滄江自東注
秋汎分韻得影字
畢景進我舟褰裳涉幽境盈月耿白光長松落疎影菰
蒲晚瀟瀟水天秋冏冏歸來酒興高歌長夜初静
張德淵飲予金櫻煎酒作詩乞之
南州産竒卉叢生翳山澤密葉細如錢修條亂如棘遲
遲青春深粲粲素華發微芬嫓崇蘭幽芳媚晴雪繁霜
隕高秋纍纍綴朱實道人有佳致戒童秉筐笈采擷溪
之湄製煉良有法渠渠杵百過冽冽玄霜滑上引瑶池
漿下爇琪樹葉清芬何輪囷百沸嬰執熱有如連金泥
芳鮮敓餳密置之尊爼旁情親為予出一酌堅玄髮再
飲生羽翼久之澤肌膚矧乃秘精血遠慚銅掌仙清露
粲玉屑願分刀圭餘終朝蜕凡骨
送染上人往永嘉禮源師
人生始提抱孩笑物罕儔三齡蒙始達五齡氣食牛弱
年漸乖張役役各有謀或為工與商騁智窮輪輈或為
士與農讀書事田疇所以嗜名士實與嗜利侔陽輪駛
隙光衮衮無停留朱顔謝韶景白髮生清秋乃知人有
生百年等浮漚生前爵九命死後土一坏阮生悟茲理
離俗仍長遊東嘉宅山水源師道之尤往參一小乘智
辯從茲優解此身世紛反為身後憂子今别我去同難
難同流彼此尊所聞茂業期精修永翫平堤瀾源頭自
悠悠
蘭溪
曉發鄉頭灣十里見州治長橋卧秋虹古栢翳寒翠行
行問風俗人烟稍繁麗所産皆可人頗與鄉土異溪魚
帶雨肥紫藥經霜膩一一供盤飱似勝鱸蕨味清醑冽且
芳紅粧冶而媚安得五石尊飲我干日醉回首終殘年
客程誰復計
石壁寺
俯首見清流仰首見石壁上有蒼茫㾗積此太古色雪
霜摩其肩波瀾濯其足自從有天地即解有此石屹爾
歲月久不逐浮世易至今肆頑礦洪濤恣呑蝕央央石
上雲雲開絢晴日中有梵王宫翬甍爛金碧墻垣繚周
遭一覽慰平昔何人手種松苯䔿纔數尺期汝千斯齡
下與蒼石匹但恐陵谷變漂泊兩相失
呈僉帥
明時尚右學髦俊各有造廟堂足旁羅山林極幽討公
家秉懿德胸次五車飽精神掞空碧符采絢華藻當年
覲宸旒啟沃邦家兆居然宰州邑撫字弗草草棠隂護
晴晝燕香散穹昊滄海一駐盖馳聲被夷島輕車駕熟
路玉帳罥清曉参謀語堂堂籌畫氣矯矯政事刀發硎
温恭圭襲繰烏臺茲振佩七郡盡驚愀賢良頼登庸奸
回幸深勦書生仰星鳳瞻拜苦不早高堂抱真素白髮
已垂老願提五色筆鈞陶藉吾道俾紓人子心捧撽自
傾倒洪恩曾靡㤀有如日皎皎需公職補衮調燮計非
小他時安黎元撫掌譚笑了
越上九日感懷七首呈韓明善先生
霜横江上秋月照天外海政兹風景遇客子顔色改異
鄉難為情賴此清尊在央央黃金花幽姿自瀟灑世無
彭澤翁千載誰來采
耿耿歲云莫索索多悲風孰云客窗静亦有床下蛩𧺫
來獨盤桓幸此良景逢油然開我顔清賞誰與同濁醪
有真趣可惜兒女容行吟會稽嶺坐嘯蓬萊峯冉冉羣
動息月在山之東
登高曠玄覽寓目銷我愁峰巒滴朝潤蕭條氣含秋客
邊得佳節慮静境亦幽况乃歲稔登遺禾彌道周糟床
注新釀已免沽挈憂幸此足斟酌好景庶可酬豈知故
園月今夕在兹樓一笑欲㤀言歲月何悠悠
越山欝岧岧越水何涓㳙愛此山水區征途滯青年蘭
亭訪陳迹俛仰追昔賢蠒紙匪故墨千載空遺編引流
泛羽觴一醉西風前雅量斟酌之浩歌陶自然
褰衣涉清流興盡足未倦杖藜訪林丘荒塘衰草徧客
中恨寥寥及此情眷眷為采籬東花寄彼山隂彦歸歟
復歸歟浣筆書所見
愛酒古所有我性亦自耽匪為酒作荒奈此風景繁旅
况政索莫庶用除心煩蟹螯薦新釀霜橙壓黃柑心交
可酬酢豈為事盤飱三嘆尊爼傍身在天東南
亹亹圓象運苒苒青歲闌策策西風鳴耿耿客子寒客
子行路難况乃衣裳單萸盤薦重九雅歌和清彈黃華
被幽逕拒霜明空園所樂忘所悲慷慨有餘歡不知烏
帽欹邈矣追龍山
避暑湖上與吕元膺分韻四首
我行湖之陲浮游𣪚腰脚殘陽度西林啼鳥滿東郭褰
衣受微風此計良不惡嗟彼灸手徒于焉孰為樂長謠
蹋歸逕流螢滿叢薄
流水本無意歸雲亦無心人生苦多機擾擾懷悲辛何
如命佳侣濯足湖西潯悠然忽㤀言嘉木鳴珍禽𧺫拂
塘上石坐愛雲滿林
行行足力遒少憩湖上松坐拂松下石永嘯生清風嗒
然滿幽聽萬籟真笙鏞欲覓不可得白月當青空揮手
謝時俗去卧東山東但恐屐齒折政茲懷謝公
三伏苦炎熱林塘自蕭幽長松蔭平湖六月如清秋水
花静窈窕烟鳥時唱酬携朋薦桃笙戒僮汲新流盥罷
吟我詩此樂復奚求安得陶元亮于茲共盤遊
題衞明鉉溪山獨步圖次韻
輕舟艤幽渚載酒欲問竒穹巒浥朝潤老樹含秋暉意
行入寥閴山回轉參差無琴寫深情有酒一中之覽圖
惬懷素坐翫殊忘疲世途方蹇蹇願我常怡怡俯瞰滄
溪流仰視白日馳安得陶元亮抽簮賦來歸
倪仲權宅城北隅鑿池植蓮環以翠竹友人烏
繼善顔其齋曰花香竹影盖取慈湖楊氏之言
曰花香竹影無非道妙因賦十韻
幽人嗜清謐結廬池南濆生意浮綠野波光蕩青雲竒
葩既嫵媚修篁亦繽紛繁紅藹晨馥翡翠護夕曛物雖
一植微中有至賾存形色理固顯索隠邈見聞妙契俯
仰間鳶魚亦翔奔乃知動植者至理同絪緼玄功諒誰
宰物物均化醇翫此香影妙嗒然難具論
金華洞
金華古洞天丹霞冠其顛上當婺女垣下㩀雙溪壖括
峯盤其股會稽摩其肩晨霏護瑶草瑞靄緣石田靈宫
嫓上界隂洞通九天黃冠秀玉飄琴心語胎仙駕言極
游覽捫蘿重攀緣素心惬清曠探索窮幽玄長揮訪松
喬授訣期長年邈焉不可究澄心聽松泉
赤松宫
桃源富山水仙居欝嵯峨穹巒逼象緯紺霞護藤蘿羽
流戴星冠方曈照皤皤或時凌紫氣環拱聲相和世傳
平起輩飈輪振瓊珂遐登隕遺迹石羱滿山阿迥與塵
世隔巖罅豁臼科遺兹幻化境伏物皆駢羅我方借筍
輿一覽愈宿疴竟欲從之游恐貽來者呵
釣臺
嘉林冐晴碧穹臺薄層霄央央太古雲停隂被山椒炎
薰駐行鷁捫蘿撫岧嶤激烈增慨傷顧盼忘曛朝赤靈
復乾符雲臺紀崇勞至人澹無為寡處窮盤邀未論夷
齊清寧許巢由高舉世縻聲利驚寵趨市朝黃塵競汨
汨銛口紛囂囂有如車下坂覆折隨所遭仰企臺上雲
清風振林臯我方規出處遐瞻送長謠
通濟橋
浮梁駕長虹溪流浩無極睠兹締構功諒哉殫庶力崇
欄護滄波修棟走白日巨砥累十尋瓌材逸千尺靈鼇
負屭贔老蜃吸業岌念昔病涉者憧憧今有適浮屠廣
私恩迥踰溱洧蹟期爾千斯齡永永如砥直慨彼巖廊
姿駢列皆柱石顧維通濟功安事作舟楫
宿寶華庸上人房
靡靡日西頽寥寥夜將入我來何所見沙尾白鳥立渚
華散幽馨岩月落佳色支笻入招提修廊響吟屐林堂
有餘興危坐忘形跡野鶴投暝回疎鐘度蘿出朝來借
筍輿去踏清溪石
宿慈湖石上人房
曉鐘度東壑客子酒方醒殘燈耿䟽䆫西月澹孤影偶
地成安居澄心惬幽境風松響簫韶危枕滿清聽餘音
久回復鳥啼山更静杲杲日東升歸心又馳騁
過小洋
我行甫三日所歷不絶山隔溪見崔嵬地險心自安五
里逢一洿十里輙一灣篙師欲一上若挽百弩艱有如
嗜名士分寸勞躋扳常恐一失勢隕此千丈湍覽此已
長喟所見恨心酸驛騎轉山腰客舟泝危灘意興各有
適風霜共摶顔去年梗蠻獠炎塵塞閩關羽書日夜下
已見剔巨姦會將鏟疊嶂免使行路難
送王正卿歸隠東湖分題得釣石
蒼巖鬱峩峩滄波靚涓涓水山藴靈秀人物儲清妍步
尋釣石處撫跡心油然逹固登巖廊窮當處林泉未論
磻溪高尚友羊裘賢江海多風霾洪濤政滔天抱懷砥
柱姿容默思自全嗜此水山嘉盤遨送流年坐拂石上
雲永嘯清風前
贈吕自牧
玄機運亭毒冲氣萃厥躬静抽造化秘周流與天通燮
調或少沴刀七每不供所以鍼砭妙巧于藥石功吕君
吾鄉彦藴奥蟠心胷冥傳越人術訣授長桑翁秉此濟
世誠往往蘇疲癃良時解醫國此理諒擴充明當馳薦
剡籍貫明光宫
送恂上人游徑山用銘禪師韻
圓穹運亭毒大塊真浮浮人生於其間有如一虚舟乾
坤鬯清淑可攬亦可收恂師擷其秀南林嘗獻酬竟上
盤陀峯時與金仙游亭亭峯上雲汎汎水中漚雲飛漚
亦散雲在漚還留覽之如㤀言松風奏琳球幡然動飛
錫暫卓西湖幽我欲往從之離俗真罕儔長揖别師去
同調難同流
感懷
流水清泚泚停雲白英英兀坐翫時物歲月如奔星芳
草歇柔綠秋花發幽馨悠然上南樓迢遥暮山青凉飈
𧺫木末鬱鬱方含情清晨攬衣起遠林瞰朝暾嚴霜净
天宇碧水收舊㾗愴此景光徂歲暮驚心魂安得故人
遇聊亦對清尊如何咫尺天令予思徒紛
宿廣夀方丈
澄州漲春濤徒杠晚先登偶携寰中友值此方外僧歡
迎慰平昔邂逅云吾曾杯盤雜蔬果起坐飛籌觥新詩
紛綺麗妙篆焚晶熒糟床夜深注茗碗更餘烹論交意
自惬晤語心先傾竹林振清響梅花為余盟良會欣在
兹四美今合并雅興誠難窮共看無盡燈
秋夜讀書
西郊風露夕凉風入吾廬焚膏繼晝晷而還讀我書簡
編散芸香探索味道腴翫此聖賢心油然樂有餘四郊
久多壘兵戈政馳驅紅塵障白日積胔填溝渠安得挽
天河為我一蕩除且當&KR1423;衡門兀兀究聖謨
石塘
霜日浮晴暉溪流眩五色石髮結深翠團團異瓴甓或
似丹與堊或如紺與碧素沙相蕩摩滄波互吞激緬思
瀫溪上五里時一折故為此經行咫尺見懸絶乃知世
途險愈遠勢愈亟行役且勿論尊酒聊自適霜橘大踰
圍溪魚動盈尺勿辭酒味薄庶可澆胷臆酒酣詩眼放
落日半天赤
盆荷
南庭蔭嘉樹日夕生清風幽曠愜懷素繭足三支笻戒
僮斸玉華陶埴空莎藂分此太華根擢蒔茲盆中竒葩
既嫵媚修莖亦玲瓏雖隔土壤脉實假造化功太虚落
景圓凉月光溶溶深夜藹芳氣晨露凄以濃鑑湖千頃
秋茲意亦自同眷言嚮君子百世濓溪翁
送陳子山待制
戒舟滄溟闊挂席北斗回驛吏候明發夙興具盤罍及
兹陽春杪高飈正南來蛟亹海色聚秦望霜霧開迢遞
啟城觀縹緲幻方萊玉堂席虚右羣仙久裵徊冠盖切
五雲環佩振三台直起鈴閣曙臚傳重轟雷
聽姜可玉彈琴用江叔載韻
出門聽松泉塵心一以洗入門聞絲桐又欲洗塵耳幽
人在東齋見之殊可喜悠然太古心静探玄精理一弄
風泠泠再弄溪泚泚但言少知音振衣張拱起孰知伯
牙心蕩蕩在流水豈若齊王竽僅諧東里鄙
芝蘭室
沅湘翳風霾畹畆荒雲烟芬芳既銷歇蕭艾彌郊原亦
有好修者雅意趨自然結齋僅十笏度地踰九筵房櫳
和煦藹几格生清妍我來承顔宇靚若挹芷荃清言復
同心晤語情便便至今暮高㓗日夕懷林泉擷芳持贈
遠長空渝歲年凝思澹無窮寫入琴中絃
秋日海棠
露華曉厭浥草木凌凄風值兹摇落際覽此翡翠叢葩
葩曜秋圃灼灼騰春紅嗜此明媚姿不减睡思容誰當
秉銀燭穠豔欺芙蓉雖憐若質嬌孰御霜華濃永嘆三
逕前盤桓撫孤松
靈源寺
蕭梁崇象教祝髮布中國偉哉樓約師江左闡翻譯宸
旒躬授記龍衮致齋飭胡為且示現大千茲卓錫尖峰
殿其後靈源徑其側精籃欝中峙金刹屹千尺皇畿會
蒙塵乘輿㩀傾革尚想瓶中天借爾護持力我方眺遺境
慷慨興感惻秋風振祗園荒陵共蕭瑟
用韻酬易之
翳翳景向夕樓臺結微隂凉飈東南來好鳥鳴高林懷
人𦕈天末跫然想足音
泛舟
出門看青山迓此千里客東臯載我舟摇摇入州郭日
暮江流長坐永天宇闊悠然增偉觀變化何倏忽雲度
山尾青雨洒江面白神工不可測片月水中發
九月菊未花
西風落秋杪零雨冐江郭𧺫行眄中庭支笻慰寥寞籬
東菊婆娑欲采未盈握竒英藴黃中清芬含翠萼去年
秫稔登佳朋足斟酌對花發長嘯唫咏殊自樂今年風
塵際干戈滿川岳居甿盡逃亡朋知半零落對花發三
歎撫景恨詩惡何當起淵明吟詩檄華發
䆫間水影鍾仲章見示
小室俯晴渚麴波曉晶熒陽靈濯光景空碧生虚櫺誰
持并州刀剪碎龜甲屏羅韈塵縹緲翠袖春伶俜夜深
煙霧濕常恐埋青萍
