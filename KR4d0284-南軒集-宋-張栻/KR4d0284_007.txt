南軒集卷七宋張栻撰
律詩
次韻趙漕
中宵憂歲不成寐一雨為霖敢自虞應是行臺借餘潤
故教均澤及樵蘇
雨聲歴歴來庭戶喜色津津到澤虞擊壌徑思同野老
名亭詎敢學坡蘇
和答鄭憲分贈米帖
字中有筆米慱士片紙人間什襲藏好帖袖歸終日看
從渠車馬閙康莊(是日中元傾城出遊)
偶作
世情易變如雲葉官事無窮類海潮退食北䆫凉意滿
卧聽急雨打芭蕉
偶成(至前)
公庭過午無餘事退食歸來默坐時晴日半䆫香一縷
陽來消息只心知
送鄭憲酒
晴日南山几杖俱躋高選勝不須扶也知坐上多佳客
可着青州從事無
再和
想得經行與客俱身強寧復要人扶晩來山色應難盡
十里青蒼看有無
韓廷玉築亭於官舍之旁園中故多梅會有飛
雪予因題其扁曰梅雪蓋取少陵詩語而劉公
貢父送劉長官掌廣西機宜嘗用此事有雪片
梅花五嶺春之句今廷玉適為此官于以名亭
抑其宜也亭邊花木多吾弟定叟舊植故予首
章及之
城隂一徑自深窈花木成行菊遶籬細說當時經始事
夢回春草費相思
南州要是梅開早北客巡簷偏眼明一夜飛花來點綴
新亭扁復得佳名
眼底風光正自佳滯留何必歎天涯日長况是文書省
且與閑吟對落花
立春日禊亭偶成
律回歲晩冰霜少春到人間草木知便覺眼前生意滿
東風吹水綠差差
和陳擇之春日四絶
花落花開揔可憐嶠南亦復好風煙雨餘起我故園夢
漠漠浮鷗水拍天
年華冉冉春將半花事怱怱雨滿城想復東郊變新綠
未妨携酒趁初晴
泗上當時鼓瑟人風雩豈是樂閑身言外默傳千聖旨
胷中長有四時春
日長漸有簡編樂春半巳將櫻笱來無數青山相慰藉
有時明月共裴徊
元日
古史書元意義存春秋揭示更分明人心天理初無欠
正本端原萬善生
從鄭少嘉求貢綱餘茶
貢包餘壁小盤龍獨占人間第一功乞與清風行萬里
為君一洗瘴雲空
茗事蕭疎五嶺中修仁但可愈頭風春前龍焙令人憶
知與故人風味同
初食荔枝
開奩未暇論香味便合令居第一流細擘輕紅傾瑞露
周南端復且淹留
照水依山秪自竒櫛風沐雨借光輝冰肌不受紅塵涴
頳頰從教酒暈肥
嶺南荔枝不可寄遠龍眼新熟輙以五百顆奉
晦叔或可與伯逢共一酌也
荔子如今尚典刑秋林圓實著嘉名雖無頳玉南風面
却耐筠籠千里行
手自封題寄故人聊將風味赴詩唇千年尚憶唐羌䟽
不汙華清驛騎塵
壽定叟弟
聞說清朝對紫宸君王側席屢咨詢惟應民瘼開陳切
故遣分符驗撫循
聞說嚴人愛貳車呻吟赴愬頼携扶從今充擴應無倦
千里疲民待子蘇
聞說年來更老成清心寡欲厭紛紜固知造物有深意
端享脩齡看策勲
秋風想巳治歸裴吾亦扁舟具碧湘世味秪應諳歴遍
何如兄弟對方牀
年年桂綻菊開時長憶芳樽共一巵請誦周人和樂句
全勝三歎陟岡詩
丙申至前五日復坐南牎憶去年詩又成兩章
依然紅日照牎楣還是去年消息時妙理不須尋轍迹
只於生處驗新知
新晴物物有春意正值一陽來復時變化無窮俱是易
探原密處起乾知
題雉山禊亭
一曲清江正可憐隔江新竹露娟娟好風成我曲肱夢
起看飛雲度碧天
夢乘大舸卧泛江湖波濤甚壯醒乃悟其為雨
因成小詩
平生得意白鷗外歲晩歸心鴻鴈俱蕉葉雨聲喧曉枕
夢成風楫泛江湖
南嶽庵僧寄上封新茶風味甚高薄暮分送韓
廷玉李嵩老
浮甌雪色喜初嘗中有祝融風露香徑欲與君同晤賞
短檠清夜正相望
䟦王介甫遊鍾山圖
林影溪光静自如蕭疎短鬢獨騎驢可能胷次都無事
擬向山中更著書
歲晩烹試小春建茶
陽月藏春妙莫窺靈芽粟粒露全機煑泉獨啜寒牎夜
已覺東風天際歸
昨過漕臺庭前荼䕷盛開已而詹體仁海棠和
章及此因用前韻賦兩章
玉立春深雪不如生香透骨雪應無莫遣飄零雜塵土
芬芳留入碧琳腴
紛紛花片逐風飛綠幄藏春自一竒不入時人紅紫眼
却須我軰與題詩
所思亭海棠初開折贈兩使者將以小詩
未須比擬紅深淺更莫平章香有無過雨夕陽樓上看
千花容有此膚腴
東風着物本無私紅入花梢特地竒想得霜臺春思滿
一枝聊遣慱新詩
廖憲送牡丹用海棠韻復走筆戲和之
綠葉滿園風雨餘君家花事嶺中無眼眀見此復三歎
京洛名園憶上腴
報荅春光須着語年來老我不能竒風前娟好有餘態
未必此花如此詩
定叟弟頻寄黃蘖仰山新芽嘗口占小詩適灾
患亡聊久不得遣寄今日方能寫此
瘴雨昏昏梅子黃午牎歸夢一繩床江南雲腴忽到眼
中有吾家棠棣香
集雲峯頂風霜飽黃蘖洲前水石清不入貢包供玉食
秪應山澤擅高名(坡公貶章茶未為磪論予謂建茶如臺閤勝地章茶之佳者如山澤高人)
(各有風致未易疵也)
益陽南境松杉夾道鬱然父老相傳忠定張公
為邑時所植也其間亦有旣剪而復生者作詩
属來者護持之
夾道松杉半老蒼前賢餘澤未應忘君看直幹連雲起
豈但當年蔽芾棠
登楚野亭見張舍人題字
英豪自昔多遺恨人物于今正渺然來訪舍人題字處
淡煙莎草滿平川
城南雜詠二十首
納湖
原原錫潭水匯此南城隂岸花有開落水盈無淺深
東渚
團團凌風桂宛在水之東月色穿林影却下碧波中
詠歸橋
四序有佳趣今古蓋共兹橋邊獨微吟回首忘所之
船齋
窗低蘆葦秋便有江湖思久巳倦垂綸游魚不須避
麗澤
長哦伐木篇佇立以望子日暮飛鳥歸門前長春水
蘭澗
藝蘭北澗側澗曲風紆餘願言植根固芬芳長慰予
山齋
疊石小峥嵘脩篁高下生地偏人迹罕古井轆轤鳴
書樓
高樓出林秒中有千載書昔人不可見倚檻意何如
蒙軒
開軒僅尋丈水竹亦蕭䟱客來須起敬題榜了翁書
石瀨
流泉自清寫觸石短長鳴窮年竹根底和我讀書聲
卷雲亭
雲生山氣佳雲卷山色静隠几亦何心此意相與永
柳堤
前年種垂柳已復如許長長條莫攀折留待映滄浪
月榭
危闌眀倒影面面湧金波何處無佳月惟應此地多
濯清亭
芙蓉豈不好濯濯清漣漪采之不盈把怊悵暮忘飢
西嶼
繫舟西岸邊幅巾自來去島嶼花木深蟬鳴不知處
琮琤谷
幽谷竹成隂懸流着石清不妨風月夕來此聽琮琤
梅堤
亭亭堤上梅歴歴波間影歲晩憶夫君寂寞煙渚静
聽雨舫
風吹渡頭雨摵摵蓬上聲欣然會心處端復與誰評
采菱舟
散策下亭阿水清魚可數却上采菱舟乘風過南浦
南阜
湘水接洞庭秋山見遥碧南阜時一登搔首意無斁
游嶽尋梅不獲和元晦韻
眼看飛雪洒千林更着寒溪水淺深應有梅花連夜發
却煩詩句寫愁襟
十三日晨起霜晴用定王臺韻賦此
晴嵐開嶽鎮雲雨斷陽臺日出寒光迥川平秀色回興
隨天際鴈詩寄嶺頭梅盛事它年說憑君記玉杯
用元晦定王臺韻
珍重南山路驅羸幾度來未登喬嶽頂空說妙高臺曉
霧層層歛竒峯面面開山間元自樂澤畔不須哀
馬上口占
向來一雪壓霾昏曉跨征鞍傍水村七十二峯俱玉立
巍然更覺祝融尊
馬上舉韓退之語口占
擾擾人心墮渺茫更於底處問穹蒼今朝開霽君知否
春到無邊花草香
和朱元晦韻
一見瓊山眼為青馬蹄不覺渡沙汀如今誰是王摩詰
為寫清新入畫屏
登山有作
上頭壁立起千尋下列羣峯次第深几几籃輿自吟詠
白雲流水此時心
和元晦馬跡橋
便請行從馬跡橋何須乘鶴簉叢霄殷勤底事登臨去
不為山僧苦見招
方廣道中半嶺少憩
半嶺籃輿小駐肩眼中已覺渺雲煙山頭更盡無窮境
非是人間别有天
道中景物甚勝吟賞不暇因復作此
支笻石壁聽溪聲却看雲山萬疊新揔是詩情吟不徹
一時分付與吾人
崖邊積雪取食清甚賦此
隂崖積雪射寒光入齒清甘得味嘗應是山神知客意
故將瓊液沃詩腸
和元晦後洞山口晩賦
石裂長藤瘦山圍野路深寒溪千古思喬木四時隂更
得尋幽侣何妨擁鼻吟笑看雲出岫誰似此無心
和元晦雪壓竹韻
山行景物揔清竒知費山翁幾許詩雪急風號聮騎日
月明霜净倚闌時
和元晦懷定叟戲作
路入青山小作程每逢佳處憶吾人山林朝市休關念
認取臨深履薄身
方廣聖燈
隂壑傳聞烱夜燈幾人高閤費追尋山間光景秪常事
堪笑塵寰萬種心
賦羅漢果
黃實纍纍本自芳西湖名字著諸方里稱勝母吾常避
珍重山僧自煑湯
和元晦詠畫壁
松杉夾路自清隂溪水有源誰復尋忽見畫圖開四壁
悠然端亦慰予心
和元晦方廣版屋
葺蓋非陶埴年深自碧差如何亂心曲不忍誦秦詩
和擇之賦泉聲
試問今宵澗底聲何如三歎有餘音堂中衲子還知否
月白風清底處尋
和擇之賦霜月
月華明潔好霜天遥指層城幾暮煙妙意此時誰與寄
美人湘水隔娟娟
和擇之賦枯木
隂崖虎豹露鬚牙元是枯槎着蘚花不向明堂支萬祀
玄冬苦節未須誇
聞方廣長老化去有作
夜入精藍意自真上方一笑政清新山僧忽復隨流水
可惜平生未了身
賦蓮花峯
玉井峯頭十丈蓮天寒日暮更清妍不須重詠洛神賦
便可同賡雲錦篇
和元晦詠雪
兀坐竹輿穿澗壑仰看石徑接煙霞是間故有春消息
散作千林瓊玉花
自方廣過高臺
兩寺清聞磬羣峯石作城風生雲影亂猿嘯月華明香
火遠公社江湖鷗鳥盟是中俱不着俯仰見平生
賦石廩峯
巋然高廪倚晴天獨得佳名自古傳多謝山中出雲氣
人間長與作豐年
道傍殘火溫酒有作
隂崖衝雪寒膚裂野路燃薪春意回旋暖提壺傾濁酒
陶然絶勝夜堂杯
和元晦林間殘雪之韻
眼中光潔盡瓊瑶未覺鬱藍宫殿遥石壁長林冰筯落
鏘然玉佩響層霄
和擇之看雪
嶽背三冬雪真同不夜城野雲何晃蕩澗水助空明行
橐多新句青山有舊盟堂堂身世事渠謾說三生
和擇之福巖回望嶽市
回首塵寰去渺然山中别是一風煙好乘晴色上高頂
要看清霜明月天
福巖讀張湖南舊詩
兹遊竒絶平生事只欠瀛仙冰雪姿元是經行題品地
却從山際誦新詩
和擇之登祝融峯口占
祝融高處好拂石坐林端雲夢從渠小乾坤本自寬回
眸增浩蕩出語覺高寒明日重來看寧應取次還
和元晦晩霞
早來雪意遮空碧晩喜晴霞散綺紅便可懸知明旦事
一輪明月快哉風
過高臺携信老詩集
蕭然僧榻碧雲端細讀君詩夜未闌門外蒼松霜雪裏
比君佳處讓高寒
和元晦贈上封長老
上方元自好一榻有餘清秪趁晨鐘起寧聞山鳥聲高
僧足幽事野客冨詩情試問峯頭景今朝作麽生
和元晦醉下祝融
雲氣飄飄御晩風笑談嘘吸滿心胷須臾歛盡還空碧
露出天邊無數峯
和元晦十六日下山之韻
歸袂隨雲起籃輿趁雪明山僧苦留客世故却關情小
倚枯藤杖聊聽絶澗聲如何山下客一笑已來迎
和擇之韻
山中好景年年在人事多端日日新不向青山生戀着
秪緣身世揔非真
和擇之韻
舊說峯頭寺真成杖屨來却尋泥路滑更喜野雲堆寒
積三冬雪陽生九地雷城中幾親友為說看山回
題曾氏山園十一詠
尚絅堂
昔人為巳學深旨妙隠微三復尚絅章服膺願無違
夕陽臺
日暮天無風岸巾夕陽中回首發遐想明月已升東
橘沜
我家湘水濱年年賦徠服君家百畝田晩歲千樹綠
霜傑
種松苦難長松長還耐久莫作目前思但種門前柳
菊隠
不肯競桃李甘心同艾蒿德人一題品愈覺風味高
君子亭
嘉蓮秉嘉質觧后逢賞音翁豈玩物者寄意一何深
蓼步
扁舟横薄莫渺渺蓼知秋家山有江湖何必賦遠遊
北山
南山煙雨霏北山風露多衣沾非所惜屨濕知如何
梅沼
寒梅只自芳野水有餘清山空歲云暮妙意相發明
桃花塢
花開山與明花落水流去行人欲尋源只在山深處
吟風橋
橋邊風月佳俛仰有餘思無忘履冰心方識吟風意
昨日與周伯壽别終夕雨小詩追路
夜雨虚簷響徹明地蒸衣潤欲生雲想君渚路頻回首
我亦書䆫倍憶君
自西園登山
日光射崖冰雪色風壑傳響松龍吟但忻耳目得所遇
不覺山高幾許尋
南軒集卷七
