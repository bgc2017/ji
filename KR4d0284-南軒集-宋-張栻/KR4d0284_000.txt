南軒集别集類三(宋)
提要
(臣)等謹案南軒集四十四卷宋張栻撰栻字
敬夫廣漢人丞相浚之子以蔭補官孝宗時
歷左司員外郎除秘閣修撰終於荆湖北路
安撫使事蹟具宋史道學傳栻歿之後其弟
杓裒其故稿四巨編屬朱子論定朱子又訪
得四方學者所傳數十篇益以平日往還書疏
編次繕寫未及蕆事而已有刻其别本流傳
者朱子以所刻之本多早年未定之論而末
年談經論事發明道要之語反多所佚遺乃
取前所蒐輯參互相校斷以栻晩歲之意定
為四十四卷併詳述所以改編之故弁於書
首即今所傳淳熙甲辰本也栻與朱子交最
善集中與朱子書凡七十有三首又有答問
四篇其間論辨齗齗不少假借如第二扎則
致疑於辭受之間第三扎辨墓祭中元祭第
四札辨太極圖說註第五六七札辨中庸註
第八札辨游酢祠記第十札規朱子言語少
和平第十一札論社倉之弊責以偏袒王安
石第十五札辨胡氏所傳二程集不必追改
戒以平心易氣第二十一札詳論仁之說有
流弊第四十四札論山中諸詩語未和平第
四十九札論易說未安是從來許多意思未
能放下第五十四札規以信隂陽家言擇葬
地與胡季隨第五札又論朱子所編名臣言
行錄未精細朱子並錄之集中不以為忤又
栻學問淵源本出胡宏而與朱子第二十八
札謂胡寅讀史管見病敗不可言其中有好
處亦無完篇又第五十三札謂胡安國春秋
傳其間多有合商量處朱子亦並錄之集中
不以為嫌足以見醇儒心術光明洞達無一
毫黨同伐異之私後人執門戸之見一字一
句無不回護殊失朱子之本意至朱子作張
浚墓誌本據栻所作行狀故多溢美語錄載
之甚明而編定是集乃削去浚行狀不載亦
足見不以朋友之私害是非之公矣論張浚
者往往遺議於朱子蓋未核是集也劉昌詩
蘆浦筆記駁栻堯廟歌指堯廟在桂林失於
附會其歌今在集中蓋取其尊崇帝德而略
其事實昌詩又錄栻慤齋銘稱栻奉其父命
為其弟杓作本集不載檢之良然然栻集即
杓所輯不應反漏考高斯得恥堂存稿有南
軒永州諸詩跋曰劉禹錫編柳子厚集斷至
永州以後少作不錄一篇南軒先生永州所
題三亭陸山諸詩時方二十餘歲興寄已落落
穆穆如此然求之集中則咸無焉豈編次者
以柳集之法裁之乎然則栻集外詩文皆朱
子刪其少作非偶佚矣乾隆四十三年恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
南軒集目錄别集類三(宋)
卷一
詞
賦
古詩上
卷二
古詩中
卷三
古詩下
卷四
律詩一
卷五
律詩二
卷六
律詩三
卷七
律詩四
卷八
表
啟
卷九
記一
卷十
記二
卷十一
記三
卷十二
記四
卷十三
記五
卷十四
序上
卷十五
序下
卷十六
史論上
卷十七
史論下
卷十八
說
卷十九
書一
卷二十
書二
卷二十一
書三
卷二十二
書四
卷二十三
書五
卷二十四
書六
卷二十五
書七
卷二十六
書八
卷二十七
書九
卷二十八
書十
卷二十九
荅問一
卷三十
荅問二
卷三十一
荅問三
卷三十二
荅問四
卷三十三
題跋上
卷三十四
題跋中
卷三十五
題跋下
卷三十六
銘
箴
贊
卷三十七
墓誌銘一
卷三十八
墓誌銘二
卷三十九
墓誌銘三
卷四十
墓誌銘四
卷四十一
墓誌銘五
卷四十二
祝文
卷四十三
祭文上
卷四十四
祭文下
南軒集原序
孟子沒而義利之說不明於天下中間董相仲舒諸葛
武侯兩程先生屡發明之而世之學者莫之能信是以
其所以自為者鮮不溺於人欲之私而其所以謀人之
國家則亦曰功利焉而巳爾爰自國家南渡以來乃有
丞相魏國張忠獻公倡明大義以斷國論侍讀南陽胡
文定公誦說遺經以開聖學其託於空言見於行事雖
若不同而於孟子之言董葛程氏之意則皆有所謂千
載而一轍者若近故荆州牧張侯敬夫者則又忠獻公
之嗣子而胡公季子五峯先生之門人也自其幼壯不
出家庭而固巳得夫忠孝之傳既又講於五峯之門以
會其歸則其所以默契於心者人有所不得而知也獨
其見於論說則義利之間毫釐之辨盖有出於前哲之
所欲言而未及究者措諸事業則凡宏綱大用鉅細顯
微莫不洞然於胸次而無一毫功利之雜是以論道於
家而四方學者争鄉往之入侍經帷出臨藩屏則天子
亦味其言嘉其績且將倚以大用而敬夫不幸死矣敬
夫既沒其弟定叟裒其故藁得四巨編以授予曰先兄
不幸蚤世而其同志之友亦少存者今欲次其文以行
於世非子之屬而誰可予受書愀然開卷亟讀不能盡
數篇為之廢書太息流涕而言曰世復有斯人也耶無
是人而有是書猶或可以少見其志然吾友平生之言
盖不止此也因復益為求訪得諸四方學者所傳凡數
十篇又發吾箧出其往還書疏讀之亦多有可傳者方
將為之定著繕寫歸之張氏則或者巳用别本摹印而
流傳廣矣遽取觀之盖多曏所講焉而未定之論而凡
近歲以來談經論事發明道要之精語反不與焉予因
慨念敬夫天資甚高聞道甚蚤其學之所就既足以名
於一世然察其心盖未嘗一日以是而自足也比年以
來方且窮經會友日反諸心而驗諸行事之實盖有所
謂不知年數之不足者是以其學日新而無窮其見於
言語文字之間始皆極於高遠而卒反就於平實此其
淺深疎密之際後之君子其必有以處之矣顧以序次
之不時使其說之出於前而棄於後者猶得以雜乎篇
帙之間而讀者或不能無疑信異同之惑是則予之罪
也巳夫於是乃復亟取前所蒐輯參互相校斷其敬夫
晩歲之意定其書為四十四卷嗚呼使敬夫而不死則
其學之所至言之所及又豈予之所得而知哉敬夫所
為諸經訓義唯論語說晩嘗更定今巳别行其他往往
未脱藁時學者私所傳錄敬夫盖不善也以故皆不著
其立朝論事及在州郡條奏民間利病則上意多鄉納
之亦有頗施行者以故亦不著獨取其經筵口義一章
附于表奏之後使敬夫所以堯舜吾君而不愧其父師
之傳者讀者有以識其端云淳熙甲辰十有二月新安
朱熹序
