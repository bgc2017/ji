南軒集卷三宋張栻撰
古詩
五月十六日夜城南觀月分韻得月字
梅收清風來宇淨寶鑑揭頻年城南游未有今夜月呼
舟泛微瀾游魚亦出沒危榭倒影浮倚檻涼入骨舉酒
屬西山寒光動林樾諸君興未巳南阜上突兀目極大
江流高情更超越
三月七日城南書院偶成
積雨欣始霽清和在兹時林葉既敷榮禽聲亦融怡鳴
泉來不窮湖風起淪漪西山卷餘雲逾覺秀色滋層層
叢綠間愛彼松栢姿青青初不改似與幽人期坐久還
起步堤邊足逶迤游魚傍我行野鶴向我飛敢云昔賢
志亦復詠而歸寄言山中友和我和平詩
四月二十日與客來城南積潦方盛湖光恬然
如平時泛舟終日分韻得水字
澤國盛梅雨漲潦彌兩涘常時侵溢患乃復到城市納
湖迫西闉衝突固其理今年築隄防揵石細積累艱辛
迄崇成龜魚亦歡喜節宣有程度盈縮無壅底昨宵水
沒岸民居例遷徙走馬來問訊屹若堅城壘江濤從渺
茫湖光自清泚小舟足游泳新荷方薿薿嘉我二三客
共此風日美相期寂寞濱雅意淡如水念言隄防功得
失乃如彼而况檢身者詎可忘所止明朝更我詩斯言
或當紀
展省龍塘有作
十年衡山隂驅馬幾往還山色如故人牧豎隨馬鞍俛
伏長松下清晨涕汍瀾念昔初拱把兹焉影團欒白雲
歸何時日月如轉環矯首祝融峯依前倚高寒於焉百
感集欲去良獨難
田舍
竹葉帶曉露茅簷起炊煙蛩吟枯草根犬吠壞垣邊田
家亦何營生理固足憐風霜摧我稼稂莠長我阡卒歲
復何念一飽未補前我思昔之人備豫理所先積倉徧
郊野甘雨盈公田臨風重掻首復古何由緣
舊聞長沙城東梅塢甚盛近歲亦買園其間念
欲一往未果也癸巳仲冬二十有八日始與客
遊過東屯渡十餘里間玉雪彌望平時所未見
也歸而為詩以紀之
半生客荆楚歴覽非一隅寧知城東路有此梅萬株瘦
馬路曉寒清風起菰蒲度溪上平坂頓覺景物殊霏雪
下晴晝香霧迷前驅近坡與遠嶺玉立同一區老樹固
瑰特小枝亦敷膄有如衆君子彙聚德不孤精粗無可
揀酥酪與醍醐千株未覺多此語信不誣班荆或小憩
沽酒時一㪺勝賞諒難盡昭質知不渝我有十畆園丘
壑正盤紆念此縞袂侣歲晩足我娛來遊自今始琴書
與之俱回首桃李場冷淡莫邪揄
平父求筍炙既并以法授之乃用往歲張安國
詩韻為謝輙復和荅
知君友竹君寧使食無肉更我脯笋詩句妙騷可僕南
公鮭菜傖父韲嗜好自爾元非癡君但將從力噉此大
勝折腰鄉里兒
題淮隂祠
秦關昔先驅南鄭豈淹久夜中丞相歸平明印垂肘古
來豪傑人調度出窠臼登壇一軍驚六合已在手從兹
看廓清指揮如運帚時艱思竒才廟古酹樽酒出門望
長淮故國長稂莠風雲正慘澹人事極紛紏拘攣儻無
累吾欲獻九九
時為桂林之役斜川前一日刑部劉公置酒相
餞曾節夫預焉既而劉公用陶靖節斜川詩韻
見貽亦復同賦以謝
通籍念無補先廬獲歸休所忻三載間暇日從公遊城
中十畆園頗復依清流渺渺送歸鴈翩翩下輕鷗駕言
欲南騖踟蹰眷林丘況且遠晤言公唱孰與酬祖席近
佳日呼客仍我儔相與千載思誰復念此不新詩更紆
餘用以寬離憂他年南阜約剥啄時相求(城南有丘巋然名以南阜)
(他年當與公歲講是遊也)
送劉樞密留守建康
整駕欲南騖乃復送公舟公行民所瞻願言勿淹留向
來秉事樞正色有忠謀坐覺國勢尊巳騐權綱收如何
霖雨澤偏使及南州新春紫詔下聞者寬百憂誰昇今
重鎮百萬宿貔貅控江撫長淮聲勢接上流吾皇志經
略此地合綢繆不應萬全策歲月空悠悠先當植本根
次第施良籌未聞欲外攘而乃忽内修幕府方宏開人
才要旁搜可不念葑菲惟當别薰蕕留鑰豈淹久即歸
侍前旒盡舒醫國手調瘵會有瘳還憶遐荒守時能寄
音不
淳熙乙未春予有桂林之役自湘潭往省先塋
以二月二日過碧泉與客煑茗泉上徘徊久之
下馬步深徑洗琖酌寒泉念不踐此境于今復三年人
事苦多變泉色故依然緬懷德人游物物生春妍當時
疏闢功妙意太古前屐齒不可尋題榜尚覺鮮書堂何
寂寂草樹亦芊芊于役有王事未暇謀息肩聊同二三
子煑茗蒼崖邊預作他年約扶犁山下田
七月旦日晩登湘南樓
文書稍去眼日夕進微涼高樓一徙倚清風為我長漁
父蔭深樾歸人度浮梁仰看河漢明俯視羣山蒼平生
會心處於此故難忘舊聞水東勝巖巒發天藏豈無一
日暇勇往聊徜徉民瘼未渠補況敢懷樂康天邊雲物
佳似復為雨祥秋成儻可期歲晩或自強當從農家鼔
一歴水雲鄉
望後一日與客自水鄉登湘南月色佳甚翌日
用鄉字韻簡游誠之
一雨五日餘南州三伏涼喚客近方沼笑譚引杯長相
將復登樓月色在屋梁念我懷百憂忽忽髮變蒼及此
少自舒觴詠未可忘孤光凛下照景妙無留藏沙邊數
白鷺欲下仍翔徉羣動亦自得如我四體康平生子游
子虛白生吉祥官舍並樓居登臨筋力強未可效王粲
居然思故鄉(誠之所㞐正在樓旁自中憂以來每携書獨登)
定叟弟生朝遣詩為壽
我昔在嚴城惟子桂林思舊游復更踐相望仍今兹行
止不可期會合何參差況乃近重九清杯憶同持想子
撫初度難忘蓼莪詩而我獨東向慇懃頌期頥祝子以
愛身永佩過庭規勉子事遠業昔賢以為師安車按節
度中道行逶迤他年老兄弟鶴髮仍龐眉歲晩話平生
期以無媿辭及此良未易兢兢願同之
八月既望要詳刑護漕游水東早飯碧虚徧觀
棲霞程曾龍隱諸巖晚酌松關放舟過水月洞
月色佳甚逼夜分乃歸賦此紀遊
灕江即湘江戢戢清見石其東列羣峯秋色碧復碧日
出霧露收草徑上逼側憑欄楷望眼巳足慰疇昔更窺
巖穴勝創見為驚咋如何數里間竒觀相接迹寬同厦
屋深劃若巨靈擘日月遞光景風雲變朝夕石橋幾年
成乳竇時一滴神龍舊隱處仰視多辟易蛻迹凜猶存
隱隱印霜脊下有澄湫深餘波潄蒼壁往者巳仙去來
者此其宅薄晩扣松關風過聲索索聊麾車騎退容我
且散策郤望訾家洲輕舫度前磧回首煙樹林已復掛
蟾魄宇曠淨餘滓羣物被光澤何所寄遐思空巖皎虚
白清輝可一規水色相激射天邊與川上亭亭如合璧
居然廣寒游不用假六翮班坐依微瀾晤賞共佳客因
之想千載詎有今古隔簫鼔歸夜闌觀者粲城陌往往
羅杯柈班班見殽核諒因年歲豐人意少舒適視爾意
少舒於予亦忻懌
次韓機幕韻
韓杜有佳句烱烱如辰星自昔此邦勝中土亦飫聽竒
觀今愈多洞戸長不扃秀色真可餐腴澤到畦丁寒巖
度輕舫瘦嶺着危亭固巳小鴈蕩寧復談錦屏自我來
擁麾每思御風泠如何半載間足迹才一經居然俯仰
中便覺塵慮冥舊刻暗蒼蘚往事過奔霆頗聞煙霞外
往往接神靈向來羽衣士吐内誇竒齡終焉亦歸盡難
留鬢毛青塞鴈度霄漢沙鷗飛遠汀大哉天壌間逍遙
各隨形人生亦何有泛若水上萍勿作分外念但勉明
德馨乘時各努力日馭不我停夢回故園好蘭菊羅中
庭從知靖節醉遠勝次公醒
秘閣鄭公移節鄉部置酒餞别詩以侑之
嗜僻寡同好意合難語離傾蓋今幾年盍簮愜心期況
復王事同退食陪委蛇窺君肺腑中落落無藩籬獨有
見義勇褰裳欲從之憂時多苦語懷古更餘悲坐使嶺
海間冰雪映清規我拙倚君重孤懷良自知正如乘霧
行不覺蒙其滋人生豈無别念此尤依依維閩號蕃庶
今亦因繭絲平時里社游耳目到隱微想當入境初不
待褰車帷畫綉匪所榮民瘼要深醫看培邦本強詎止
鄉國肥還歸報明主廟論資扶持願堅歲寒節慰我别
離思
清明後七日與客同為水東之游翌朝賦此
平生山水癖妙處只自知夙約常寡味邂逅愜心期幅
巾與藜枤安步隨所之朅來坐官府頗覺此願違城頭
望羣峯欲往類絆羈三春苦風雨晴日一伸眉沙邊散
車騎竹輿從嘔咿獨與三四客野服相追隨亭高俯空
曠洞古探瓌竒懸崖隱日月幽壑蟠蛟螭澗水雜鳴佩
松風發清吹興來即傾酒語到亦論詩聊揩簿書眼償
此閒暇時所歴固未厭所感多餘思昔遊木葉下今兹
綠隂肥江山雖可識歲月迺如馳素餐豈不念懷安敢
云私歸來耿不寐欹枕聽晨鷄
題榕溪閣
寒溪澹容與老木枝相樛其誰合二美名此景物幽太
史昔南騖於焉曾少休想當下榻初清與耳目謀品題
得要領亦有翰墨留我來訪遺址密竹鳴鈎輈稍令舊
觀復還與佳客遊樹影散香篆水光泛茶甌市聲不到
耳永日風颼颼所忻簿書隙有此足夷猶平生丘壑願
如痼不可瘳雖知等喧寂終覺靜理優更思濯滄浪榕
根浮小舟
送陳擇之
君能千里來乃作觸熱去涼秋幸非遙歸計無已遽向
來文字間講論有平素及兹共王事益得君佳處幾微
獨深窺圭角本不露豈期寂寞濱獲此友朋助吾邦雖
云僻山水足竒趣更期休沐晨相與窮杖屨匆匆何少
悰咄咄出别語君懷負丞恩行矣當及戍我亦念歸歟
霜天收栗芋後會未可期往事屢回顧贈言復何有獨
以此道故寥寥千載前逹者同一路所趍固絶塵所履
無虚步臨深覺居高仰止有餘慕要須學滄溟匯此百
川注他年儻相憶訪我城南圃無使歲月深永思編簡
蠧
止酒
淵明通逹士止酒乃成詩終焉未能忘寄意良在兹勇
哉典午君覆觴無再期念彼萬乘貴艱難有深思況乃
一介士而或志可移祓齋揆前訓剛制聖所辭銘心諒
無斁多言亦奚為
斜川日雪觀所賦
行客念故里勞者思少休如何歲華新尚爾天南游涉
五遇佳日品題自名流聊復揩病眼沙邊玩輕鷗和風
着冠巾春意動林丘緬懷千載人孤高諒難儔亦有一
二士舉酒相勸酬未知吾故園草木如此不政拙甘下
考智短空百憂賜歸儻蒙幸舊盟良可求
靜江歸舟中讀書
南風駕小雨羣山淨如沐吾歸及新涼所歴慰心目軋
軋柔櫓鳴卧見山起伏推枕意悠然還取我書讀平生
領解處於焉更三復老矣百念疎但欲斯境熟向來五
嶺游日力半吏牘小心了官事終覺媿惸獨世路自險
夷人情費追逐翩翩孤飛翼息蔭望林麓
張子真楊政光吳德夫追路湘源賦此以别
驅車出嚴關觸熱歸路長一雨羣物蘇吾行亦清涼離
水自南去湘流正洋洋眷言二三友䟦馬勤送將蕭然
短長亭每語夜未央張子名家駒千里方騰驤楊郎嶺
中彦而能歛鋒鋩延陵舊所熟氣味固難忘向來幕府
遊三秀麗齋房居然出别語分袂楚粤鄕人生會有别
勿悲參與商獨有贈言意臨岐更平章風俗易移人宦
途劇羊腸千鈞有不守决去飛鳥翔要當勉自持詩書
作金湯他年相會處刮目看增光為謝桂父老無澤留
一方惟餘石間字時與洗苔蒼
登江陵郡城觀雪
黃雲澹四垂飛雪忽無際排空風力靜整整若有制穿
林初着花點瓦已成毳低連七澤波遠接關河勢憑城
領竒觀壯思起病滯四年領邊州氣候苦多盭清秋日
昏昏仲冬雷虺虺雪花有時零轉首即開霽及兹洗瘴
眸天公豈無意為邦抱百憂但願得豐歲對之一欣然
不飲心已醉春前尚餘臘三白或可冀更約竹間梅共
作歲寒計
正甫還長沙復用斜川日和陶韻為别
吾黨有佳士寡欲自日休眷言平生心從我萬里游披
雲度嶺嶠犯雪臨江流顧我無定蹤飄然若輕鷗兹行
雖云遠所忻近故丘況得與君俱豈患寡朋儔有酒君
為飲有句君能酬如何舍我歸頗亦念此不我老百念
冷獨有謀道憂臨岐無他祝簡編細研求
子遠使君出守廣漢始獲傾蓋諸官賦詩贈别
某廣漢人也故末章及之
半生落南州分與岷峨疎朅來荆江上所忻近鄉閭吾
鄉多雋豪雜遝來舟車時從說情話頗覺中懷舒中間
識胡公粹美真璠璵心遠氣自靜語簡意有餘向來有
推轂入校中祕書名場萬夫立人亟我則徐拳拳抱忠
愛百慮纔一攄白雲已在望思親惜居諸乞州枌榆邊
政以便版輿同舍挽不住清風挾歸裾觀君進退間此
豈為名譽春帆肯小駐論交良慰予愛君秉質高且復
富蓄儲任重則道遠願言勿踟蹰吾州得賢牧父老想
樂胥我亦有一㕓徑思歸荷鋤
李仁甫用東坡寄王定國韻賦新羅參見貽亦
復繼作
三韓接蓬萊祥雲護山頂涵濡雨露春吞納日月景美
蔭背幽壑靈根發竒穎艱難航瀚海包裹走湖嶺仙翁
閱世故未肯遽生癭相期汗漫游歲晩共馳騁願持紫
團珍往扣黃庭境想翁面敷腴玉色帶金井芸芸納歸
根湛此方寸靜清規照濁俗不惑類楊秉懸知藥籠中
此物配丹鼎從今談天舌不用更澆茗
外弟信臣總幹西歸駐舟沙岸得半月之欵於
其行口占道别
外家源流遠文物被諸孫嗟我數年來頗識佳弟昆酥
酪本同味蘭芷非殊根競爽有如此知當大其門信也
來過我氣貌清而温方忻駐足地中有靜者存皎然明
月光豈復受濁渾塤箎迭和時此理試其論
廬山有勝處曰卧龍南康朱使君始築茅繪諸
葛武侯像於其中以書屬予賦詩寄題此篇
廬山僊靈宅佳處固非一頗聞卧龍勝幽深諒難匹懸
瀑瀉琮琤石壁兩崒嵂草木被光輝波瀾動回沒今年
朱使君下馬恍若失徘徊領妙趣指點築茅室為愛卧
龍名英姿慨超軼於焉儼繪事長風起蕭瑟髣髴梁父
吟尚想翁抱膝慘澹風雲會飄忽日月疾獨存經世心
千載詎可汨褰裳欲從之雲濤渺寒日
淳熙四年二月既朢靜江守臣張某奉詔勸農
于郊乃作熙熙陽春之詩二十四章章四句以
示父老俾告于其鄉之人而歌之
熙熙陽春既發既舒翼翼南畆是展是圖嗟爾農夫各
敬乃事往利爾器誡爾婦子惟生在勤勤則及時惟時
之趨時不爾違祈祈甘雨膏我下土習習谷風和澤乃
普往即爾耕惟力之深往蒔爾苖勿倦其耘于日于夕
自遂自逹爾心勿忘彼生孰遏惟天之心矜我下民民
不違天使爾有成既穟既實既堅既好爾穫既周先養
爾老保爾家室撫爾幼稺既迄有年復思嗣歲嗟爾父
老其訓其誡俾務於本惟土物愛不念其本則越其思
所思既越害斯百罹嗟爾父老其告其喻爾之有生君
實覆汝尊君親上其篤勿忘小心畏忌率于憲章嗟爾
父老教之孝悌孰無父母與其同氣反于爾心孰無愛
敬即是而推烏往不順嗟爾父老勿替諄諄其未率從
驚厲其身告以禍患其使知懼無俾蹉跌以䧟罪罟惟
國之法燁燁其垂使爾知避豈欲爾施爾或自䧟予疚
予恫曷使予懷寘于爾衷於赫聖主敷德流澤布宣弗
厪時予之責咨爾父老助予念兹豈予之助報國是宜
粤以今日勸相于郊乃作此詩以懋爾勞咨爾父老尚
演厥義其諷其歌于鄉于里俾一其心服我訓言擊鼓
坎坎自古有年
南軒集卷三
