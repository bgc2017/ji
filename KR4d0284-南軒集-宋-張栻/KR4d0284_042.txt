南軒集卷四十二宋張栻撰
祝文
祈雨
服嶺以南土剛而農惰夏秋之交數日不雨已或告病
求神雖瀆理不容緩伏惟矜惠下民早沛甘澤周及四
境俾克大濟豐年之報敢不敬修
謝雨
近以農夫望歲有請于神蒙神降沐沛為甘澤浹洽周
徧一稔有期更惟神惠終以幸賜吏當虔恭益思不懈
以承靈貺(堯山灕江自降沐下云應不旋踵沛澤周洽)
祈晴
霖雨連仍勢猶未己深虞浸溢有害秧麥早夜不遑用
走控告伏惟矜此下民賜以開霽惟神之惠俾克敬承
吏之不恭敢不修省
祈雨
春且盡矣民將蒔田而時雨少靳土膏不滋歲事所係
甚重是用奔走控告明神伏惟矜憐沛以甘澤周徧浹
洽克濟南畆寔惟神休吏之不恭敢不修省
謝雨
涉春以來時澤未應深虞農事之艱奔走控告神答如
響雷行雨霈連日未己民得以服事南畆吏得以少寬
百憂神之賜其何以報雖然苗既蒔矣將秀之既秀矣
將實之實而堅穫而周始得以徧充吾民之腹而克應
公之須然則自今以往歴夏及秋雨暘之節各適其可
無或少愆而後吏之責塞不至數瀆于神某實惴惴焉
惟民之凋瘁方歲之豐猶或不舒惟神之聦明其所臨
饗實依乎民吏或有罪願止罰于身而無貽于民也
祈雨
惟今之歲頼神之休早稻既穫矣而彌旬不雨禾之晚
者秀而未實一簣之功正在今日是用奔走控告沛澤
之賜惟神終惠之
祈雨
惟兹晚稼既視其生長以至于今亦且穗矣必待一雨
之沛而後成實乃或靳焉害于垂成惟神之仁獨不矜
此豈人事有以干隂陽之和歟政有不平刑有不中驕
怠之或萌實長民者之責惟民之寡弱獨何與此盍降
罰于吏而苦其民今兹一日不雨則有一日之傷事既
迫矣號呼于神惟神其哀念之
謝雨
近以時雨有愆祈請于神蒙神降休應以甘澤尚祈終
賜俾遂有秋敢不殫誠仰祗神惠
祈晴
維時初冬氣當揫歛迺者癸酉之夕雷電交作陽縱不
收繼為霖雨亦既彌旬榖之登場者未暴深虞其積而
壊也用走祈于神所冀開霽以成其終導和致順無為
民災敢不敬省人事以承休嘉
謝雪(此用之祭社其祭稷神前四句云惟稷有神司我下土斡旋生育功用莫禦餘同)
惟邦有社實司其土闔闢隂陽呼吸風雨民所憑依國
有彛禮凡我命吏敢不敬事兹冬而温氣或乖忤陽驕
不收壤燥靡附來牟何貽癘疫是懼奔走以告俯伏傴
僂先以嚴霜知神意許釀隂連朝雲同天宇粲然雪花
上下飛舞風無虐號氣有和豫載積載零遠近周溥沴
氛一空嘉祥來下(音戶)物意昭蘇土膏沮洳既釋近憂亦
寬遠慮嗣歲其有兆端己豫何以報神正直是與勿替
引之神日聽汝俾我大田有富無窶嗚嗚其歌坎坎其
鼓農夫之誠神所惠顧
祈雨
維兹之歲己屇暮春時澤未洽麥苗就稿穀種不入人
心皇皇吏用恐懼奔走以告惟神之仁哀此下民沛以
甘雨雷動風行周溥霑足以開有年敢不敬恭克承休
德
謝雨
近以時澤未應控告于神惟神哀民之生賜以甘雨俾
克舉趾于南畆為惠曷勝惟是自兹以往農事日興所
望雨澤相繼仍迄開于有年惟神幸賜之以不倦惟吏
恪承之弗敢怠惟民欣戴之何有極
謝雨
近以雨澤未溥荐有控告頼神之靈連獲嘉應久燥之
壤悉得就耕謹再拜以謝惟是農事之難自兹以往苗
而秀秀而實所仰於雨澤大霈盖源源也惟神幸終賜
以成有年謹再拜以祈
謝雨祈晴
夏至之日某以南畆望雨控告于神頼神之靈應不旋
踵今既半月沛澤不翅有餘矣而連綿不已隂氣未收
復懼為下田之菑是用再有請于神望即開霽以終其
賜夫久晴而祈雨積雨而丐晴其為請誠若無厭者惟
神矜此下民赦吏之瀆而有以俯徇之自今以往伏願
五六日至于旬時雨暘相須無過與不及保我嘉榖以
迄于有秋則實拜神之大惠吏之修省其敢弗虔
秋祭
兹以素秋恪修常事在禮所當報而不祈惟是中秋以
來久愆雨澤今稻之傷者雖不及事然土壤堅燥澤氣
不升實預懷嗣歲之慮敢因以請早賜甘澤兆開豐穰
實惟神之休
社壇
某被命來守此邦政有闕謬願降灾於厥躬而無以疵
癘于斯民惟明神實鍳臨之
社壇
某恭承皇命來守遐藩視事之初祗見壇壝惟神克相
惠綏此民政有乖戾罰止某身
社壇
惟雨暘寒燠之時與不時雖司乎神而寔係於人之為
某以不敏來守此邦懼智慮有所弗逮惟神寬之至其
自作之愆則願降罰于身而無以傷乎民則惟神之明
楚望
名山大川神靈莫測望祀之典敢不敬恭肇始二壇用
伸祈報惟神歆格佑我下民俾雨暘時若歲事登濟罔
有菑害以闡神之休惟吏謹當率民奉事自今以往終
古無斁
烏龍山神
竊惟古者諸侯各祭境内之山川嚴其壇壝潔其幣牲
以致吾誠焉耳後世立之棟宇設為像貌其失甚矣仁
安之山實鎮兹土風雲變化雨我百穀是為神靈民所
依頼而嚴祀之所曠然未講其何以收聚誠意克有感
通肇建兹壇亦既訖事謹率僚屬再拜以祠惟神昭相
俾雨暘以時嘉生無癘吏雖不敏敢不率民敬事永以
無替亦惟神之休
諸廟
某被天子命來守此邦靖共爾位正直是與顧雖不敏
敢不敬斯言惟神實鍳臨之
祭勾芒神
惟時新春陽氣肇舒乃出土牛以首農士致祀于神實
曰彛典惟神孚祐時其雨暘順乃嘉生賜以豐年其敢
忘神之德
祭海陽山
嗚呼海陽之山呼吸雲氣維邦之望而民所恃嗟嗟晚
稼亦既成穗屬時驕陽垂成莫遂惟神至仁矜此憔悴
觸石膚寸一境是庇沛為甘澤成我豐歲孚于下民永
答神惠
祭諸廟
惟兹稼穡幸底有年戴神之休敢忘思報謹以季秋聿
修常事惟神鍳臨終惠賜之
唐虞二帝
兹以素秋恪修常事威顔不遠俯伏祗承
灕江堯山
在禮諸侯得祭其境内之山川惟山川之靈能出雲雨
故為禱祀之所依堯山灕江此邦之望也而壇壝未立
修敬無所兹以夏秋之交近旬不雨農夫望歲之切用
敢瞻望再拜以致悃誠且遣官僚捧祝以告伏惟神靈
惠孚沛為甘澤俾克有年圖報之修其敢復後
秋祀堯山
兹以季秋萬寶告成謹遣官僚敬修常事仰惟神靈賜
以鍳格
堯山灕江二壇
惟江山之神實為此邦之所瞻依而壇壝禱祀無所某
用是懼虔度高明之地肇新規模及兹而成謹率官僚
俯伏以告惟神孚鍳佑此下民俾歲屢豐物無疵癘吏
當率民敬事其永無斁
虞帝祠
惟斯民之所以生斯世之所以立翳人倫之教是頼而
聖人實人倫之至也帝之盛德冠冕萬代固豈下臣所
敢贊述蒼梧之野謂帝嘗臨寅緣此邦獲奉廟祀某蒞
官之初適修常事周祀棟宇缺壊弗稱悚栗汗下不敢
荒寧肇新規模兹焉獲考敬率官僚俯伏以告惟帝之
澤化育並行動植蒙頼何有窮極敢云此邦獨私其賜
有虞氏二妃
惟神唐帝之女嬪于有虞恊德聖神垂則萬代新宫肇
建内閫是嚴修祠于春敢率彛典
大成殿
某以愚陋被命臨民早夜恐懼未知所濟惟當精思聖
經之法言體而行之庶幾萬一得寡於罪悔視事之始
敢祗見于學宫
文宣王
某恭承皇命來守遐藩視事之初祗見于廟為政之方
備嚴經訓雖曰不敏敢不夙夜敬思力行庶幾萬一
先聖
某以承學濫兹為邦視事之初祗見于廟佩居敬行簡
之言推學道愛人之志雖曰不敏敢不夙夜庶幾萬一
先聖
廟學新成謹率僚吏與鄉之士行釋菜禮敢不再拜稽
首思所以祗若明訓
先師
廟學新成謹率僚吏與鄉之士行釋菜于先聖敢以先
師兖國公配
先聖
兹新棟宇亦既告成敬奉神像即安于宫
蜀漢昭烈帝祠孱陵
惟帝痛宗國之荒墜憤讐賊之憑陵顛沛百罹信義不
舍至於賢哲願為之佐英雄樂效其死規模宏遠夫豈
偶然天若祚漢豈無其成雖曰不終正理曷泯眷言兹
地昔所遲回風烈猶存焄蒿悽愴有廟以祀典禮則宜
藩臣經從敢不修敬
嚴子陵祠
某以愚陋被命來守此邦竊仰先生高風於千載之上
視事之始恨拘印紱不得躬走祠下敬遣迪功郎嚴州
州學教授鄭某往致一奠
祭嚴先生
某竊惟此邦之所以重於天下者以先生高風之所存
也雖舊隱之地祠像具設而學宫之中烝嘗獨曠其何
以慰學士大夫之思乃闢東偏肇始祀事嗟乎世遠道
散寵利相希而事君之義益以不明惟先生曾不以一
毫動其中啟世祖貴德尊士之心成東京砥節厲行之
俗施澤遠矣翳我多士克承繹之
丞相萊國寇忠愍公祠(公安)
國有大議發言盈庭紛紛鄙夫蹙縮經營豈國之愛惟
謀厥身從違之間興喪所分不有英哲孰相其成一言
之决九鼎莫傾允矣萊公社稷之臣定計澶淵功垂日
星匪功之艱其見克明惟見之獨勇莫我嬰黃盖一張
聾聵震醒是曰廟勝豈幸之云彼纖雖巧寧屈其伸是
非之公久焉益新蕞爾兹邑公所嘗經民之愛公孔悲
以忱有翦者竹為之發生我來拜公(闕)
南軒集卷四十二
