南軒集卷二十四宋張栻撰
書
答朱元晦
章句序文理暢達誦繹再四恨未見新書體製耳近思
錄誠為有益於學者之近思前此伯恭尚未寄來也某
比改定得語解數篇未及寫去先進以後後來過目有
可示教一一條示至幸至望游誠之誠長進但向來相
聚見其病多在矜之一字亦嘗力告之若不痛於此下
工則思慮雖親切亦終必失之耳今在彼動心忍性處
多於渠當復有深益某若祠請得遂徑歸城南温繹舊
書甚幸但近年極思與君子一相見何日得爾耶儻居
閑當漸可圖也是間學校廟宇巳成頗為䧺壯書閣講
堂次第而立(闕)然大抵類長沙學而木植規範似
過之恐早晚去此求記不(闕)令具始未及畫圖旦夕
專人走前它懷此未能具布
又
某幸粗安常近緣憲漕兩臺俱闕官不免時暫兼攝雖
事緒頗多然一路滯獄苛征得以决遣蠲放不敢不盡
心也向來慮所論乞增撥諸州一分鹽息錢及增邊州
米錢事會適蒙恩旨施行因得子細奉承且為一路思
久遠根本之計樁貯四十萬緡於諸州以權衡鹽法接
借本脚而又措置防異日漕司增鹽諸州抑賣及妄費
等弊頗詳一一列上若非今次攝漕事則亦無由料理
得也此是一路性命所係前日幾為小人盡刮以獻前
後文字俟一一錄去此事一定則拙者欲秋凉後丐歸
長沙舊廬耳虞帝廟磨崖已刻得有次第前日打得數
字謾附呈兩日以霖雨不曾打得也磨崖之傍近因取
石遂鑿開一巖頗佳巖之後正臨皇澤之灣今欲當戸
為亭以瞰之巖曰韶音亭曰南風亦恐欲知中庸集解
已成只是覆尤溪版納一部去見刻三家昏喪祭禮(温公)
(横渠伊川)未畢也孟子欲再改過終緣公務斷緒蓋雖退食
其於庶事又有當考究思慮者不敢放下耳偶有少事
具見别紙速遣此价它未能及俟碑成再遣人去正惟
為道義重
又
某近聞建寧書坊何人將癸巳孟子解刻版極皇恐非
惟見今刪改不亭恐誤學者兼亦甚不便日夜不遑已
移文漕司及府中日下毁版且作書抵鄭傳二公矣更
望兄力主張移書若言之且諭書坊不勝幸甚此价回
欲知已毁之報甚望
又
奉教以禮書中不當去冠禮事甚當是時正欲革此間
風俗意中欲其便可奉行故不覺疎略如此見已改正
如冠禮乃區區久欲講者當時欲留此一段候將來商
議定耳比者長沙亦略考究為之說其間固多未安今
謾錄呈願兄裁定示誨此事乃人道之始所係甚重所
謂冠禮廢天下無成人也惟早留意幸幸虞廟樂章所
以未刻者緣有少疑辭固高古有餘味但如神降集兮
巫屢舞之類恐涉於不敬又此邦之人尚鬼訛怪百端
恐愚民不識用意之所在傳訛為怪異怳忽故未敢刻
更幸詳之見教乃得奉承耳所謂天德剛明非幹母之
蠱者所能開迪此論之至當某之愚近思之亦謂然如
(闕)輩難責蓋未免要它官職耳不知寫與伯恭渠
謂如何若只如(闕)所執恐終無益下梢了得个渾身
無病痛出來已是大㬠竟何益也然此論切不可輕出
已是被人憚吾輩之深未有益而空先重其疾耳
又
孟子解板不謂鄭少嘉全不解人意早晚賀倅李宗甫
歸當今擕書往見趙守專辦此事須煩李君面看劈版
是時亦拜書煩力一言也
某已遣人行偶復記有一事再此具布虞廟碑中肸嚮
字此間有舊日監本西漢書檢得甘泉賦中肸嚮豊融
乃是從向古字固多通用遂不復改幸炤悉
又
語說荐荷指諭極為開警近又刪改一過續寫去求教
私心甚欲一相會若得至長沙當有可議耳伯恭既已
轉對恐當為去就計近見臺臣論程學(云云)如伯恭在
彼尤不應恝然也石子重向來聞在三衢辭召命甚善
今聞已到闕未知所言何如耳其它大抵非遠書可達
也學舍己成方敢請諸邑有行義士人入其中為表率
嶺外風俗尤弊雖未易遽正然不敢不開端示漸如喪
祭婚姻間亦頗有肯革者理義存乎人心但患啓迪薰
陶之未至耳
又
論語章句精確簡嚴足以詔後學或問之書大抵固不
可易之論但某意謂此書却未須出盖極力與辯說亦
不能得盡只使之誦味章句節節有得則去取之意與
諸家之偏當自能見之不然却恐使之輕易趨薄耳
又
共父一病遽至薨逝聞問慟哭傷痛奈何積望至此亦
殊未易時多艱虞喪此柱石深為天下痛惜之不但朋
犮相與之私情想同此心也奈何奈何其家事今如何
嗣子頗能立否凡事相悉倚頼賢者當亦不惜力也葬
事在幾時有定耶某義當往哭適此拘攣今且專价去
俟到武昌更再遣往臨書涕零不勝情也
又
某自附陳明仲書後一向乏便嗣音惟是懷仰未嘗忘
也秋凉行大江所至遊歴山川復多濡滯今方欲次鄂
渚更數日可解舟舟中無事却頗得讀論語易傳遺書
極覺向來偏處取所解孟子觀之段段不可意義之難
精正當深培其本耳修改得養氣說數段舊說略無存
者得所寄助長之論甚合鄙意俟到長沙錄去求教曾
子之說伊川法則之語深有味於此看得道字極分明
也知言疑義開發尤多亦有數處當更往復及後來旋
看出者併俟後便此論誠不可示它人然吾曹却得此
反復尋究甚有益不是指摘前輩也上蔡語解偏處甚
多大有害事處益知求道之難也
又
某受任上流到郡恰一月顧此地在今日至重豈謭陋
所能勝然亦不敢妄自菲薄黽勉激昂期為遠計第承
積弊之餘綱紀委地無一事不當整頓今頗有條緒邦
人似相信愛邊備深可寒心軍政極壊今軍事在都統
財賦屬總司所謂帥臣者其所當為要是以固結民心
為本使斯民皆有尊君親上報國疾讐之心則以守固
以戰克矣此路民貧悴尤甚它處田多未墾茅葦彌望
坐失上策于今幾年義勇民兵實多強壯但久不核其
籍且數年不教其勢因循見行整頓此事在於人情亦
似樂之然其間曲折之宜正須精密乃可帥司兵但有
神勁馬步合千人騎軍共父所制也方一新隊伍嚴紀
律明節制兵雖不多要是規摹不可不立荆鄂大軍屯
營在此者亦萬五千餘人非復岳侯向日規摹近日曾
喚來射亦全不成次第兵將輩見帥司治軍似頗有愧
色前此其軍擾郡中百姓不可言某務以信義開懷待
之而號令則不可少犯頗肅然無敢干者襄陽去此平
原四百餘里耳然向來兵不曾出此者以糧運費力之
故顧此亦何足恃但此間乃吴蜀腰領自襄陽至此要
當以死守之往年劉信叔號名將張安國素豪俊然為
帥時才聞邊上少警便倉皇要為移治江北之計此乃
大繆不知縱敵使至此更有甚世界此皆不知義亦不
知勢也某孤危之蹤獨荷主上照見使為此來然實不
敢自保其久于此惟是深懼一日必葺之義思效萬分
而獨力更無人相助欲辟一二官屬未知得與否耳范
伯達夫田文字前日來時遍尋不見輒更求一本及兄
有可損益於其間者併願聞之甚望
又
懇辭再四不獲就國為宜一境之民得蒙被詩書之澤
何其幸哉某居官如常但比之靜江應接頗多殊覺少
暇耳所幸遠近頗寧肅雨澤沾足高下之田悉得就耕
京西界中有賊過北界劫其縣殺其令歸途涉本路境
追捕得數輩梟于境上其中有北方官員亡奴過來勾
引京西賊劫天下之惡一也本縣亦縛送之邊頭之人
初頗不安頼此安靜但孤蹤殊不敢自保然苟尚留此
每事不敢不黽勉義勇近來振激之頗覺它時可用為
之立節制總紀使各受縣宰節度寓以階級向來科擾
迎送役使之類並罷專一令防盜暇時習武若今冬未
以罪去當更聚閱整齊之本路副都統兵寨在此而身
留襄陽比來此相見其人乃郭杲亦明快可與語問某
此間得無為守備乎緩急有堡寨否某應以此間出門
即是平原走襄陽僅六百里所恃者襄漢立得定折衝
捍蔽耳太尉當力任此事要兵要糧此當往助若放其
入肝脾裏人心瓦碎何守備為向來劉信叔張安國皆
有緩急移保江北之論乃大繆也使敵到此地何以為
國守臣但當握節而死耳渠頗悚然然某所恃者有此
二萬來義勇所當整頓緩急有隠然之勢也今專務固
結其心愛養其力庶幾一旦可共生死第一義也到此
半年所見如此謾恐欲知劉寶學志銘正月半間專遣
价走送其家至今無耗殊不可曉今錄本去拜呈恐未
之見也共父遂葬聞之不覺淚落渠此間置神勁馬軍
及經理義勇兩事可書但是時為政猶未及晚年在建
康時耳
又
仁風義氣想已周浹四境重稅厚供想已考究本末備
見求牧與芻固當然也某於此有所見亦不敢以隠但
亦精審而後發耳辰沅等五郡刀弩手事近歲為誕謾
觀望者所害比列上為久遠計諸司皆恐未合時論雖
知其是有不敢聯銜者不免徑自以聞便蒙開可為明
主可為忠言士大夫往往負之耳如茶引會子上供皆
目前大利害見考究以次陳也惟是孤蹤不敢自保然
一日必葺之義不敢少墮耳義勇事屢承問及共父向
來在此入奏謂義勇武藝勝大軍緩急可調發某實未
見其然然其人多強壯倉卒足為荆渚之衛以壯上流
平時可以捕察盜賊此則然耳共父御此輩未免姑息
如免役一事極害事後來至縣道無人可差役中下以
下戶反受深害今亦脩正其事又縣道不能節度豈有
是理亦明示節制使知縣而不任則去之可耳比有總
首徑申本司保明差一部將不經縣道不免懲治使知
循序此最要務也然義勇尋常多有所患若如率歛等
事一切禁止所以恤之者固不可不盡而於節制則不
可不明耳若今冬聚教某未以罪去當更一一整頓之
但患武將極難得亦是近年以來進退在近習之門所
取皆誕謾之輩壞得人才狼狽極可慮耳所諭傳聞之
說甚皇恐不知何以得此連日循省緣初到時承縱盜
之後不免重賞連獲江湖間積年殺人之賊以正典刑
又有一賀之美者乃一路囊橐渠魁六七年來激茶客
為盜誤官軍使敗且假盜以報冤用此致家貲累鉅萬
一路之人怨毒之深畏之甚如虎狼不免逮捕按誅徙
其妻子盡没其貲歸之有司而不有之併按治憲司大
吏向來受賂故縱者今年茶客盡循約束無一夫敢持
兵行於途者此一事之力為多恐或者便以為嗜殺耳
近數月以來既幸無新盜而舊盜已多得亦無所用刑
矣但昔人哀矜勿喜之意每切味之要須使此氣味無
間斷耳尚氣之言亦每防有主張過當處亦不敢不聞
而警之也近安一郡守素來凶險事極披猖不得而已
異時恐亦不在祝大任之下因思諸葛忠武李平廖立
之事固是公道然亦由德盛感人之深乃能致然每使
人愧昔賢耳
又
幸安職守今年雨暘以時可望一稔盜賊頗戢刑罰亦
省獨兵戈間弊病非一掇其尤者列聞它不遑䘏也兄
近來為况何如教令既孚當益無事且須為少留否相
從今後有何人須得暇議論某此間但有長沙梁仁伯
秀才在此資質亦頗淳篤近有澧州教授傅夢泉來相
見乃是陸子靜上足其人亦剛介有立但所談學多類
揚眉瞬目之機子靜此病曾磨切之否亦殊可懼
又
梁仁伯主簿偕來者日夕得暇即講論近頗長進偶以
其祖母病復歸殊覺落莫子澄有新功否甚恨未識之
伯恭聞復喪偶多難如此可念可念有澧州教授傅夢
泉者資稟剛介亦殊有志但久從陸子靜守其師說甚
力此人若肯聽人平章它日恐有可望也
又
濓溪先生祠記乃遂刻石對之愧汗卧龍想見勝槩欲
賦一詩續當寄上近作每得之輒有開益别籍異財榜
文甚佳此間却不至有如此太甚者大抵近北州民間
以易道說非湖嶺間比也重九日出郊二十里間遂登
龍山四顧雲水渺然亦復壯觀平原中獨有此山亦不
高蜿蜒如龍蛇耳堤岸係一方之命尋常極草草夏潦
盛時其不為魚者幸耳近城一堤十數里最所恃者今
為之久遠之計不敢草草也
又
少懇比對郡學開一城門正直江湖舊有門曰恩波在
近處久塞今移于此緣舊學出門即牆面今焉開闢氣
象甚佳因為樓於上登覽遂為一郡之冠以曲江樓名
之蓋張曲江來為長史時有登江陵郡城南樓詩故用
以名欲求尊兄為記幸不惜落筆以為此邦形勢之重
樓之下即是白水河河之外即大湖濼濼之外即荆江
如高沙湖之類皆在指顧以至峽州諸山亦隠隠見於
雲水之外也
又
伯恭近遣人送藥與之未回渠愛敝精神於閑文字中
徒自損何益如編文海何補於治道何補於後學徒使
精力困於翻閱亦可憐耳承當編此文字亦非所以承
君德今病既退當專意存養此非特是養病之方也
南軒集卷二十四
