南軒集卷四宋張栻撰
律詩
和石通判酌白鶴泉
談天終日口瀾翻來乞清甘醒舌根滿座松聲聞金石
微瀾鶴影漾瑶琨淡中知味誰三嚥妙處相期豈一樽
有本自應來不竭濫觴端可驗龍門
憩清風峽
扶疎古木矗危梯開始知經幾攝提還有石橋容客坐
仰看蘭若與雲齊風生隂壑方鳴籟日烈塵寰正望霓
從此上山君努力瘦藤今日得同携
讀李邕碑
荒榛日莫倚笻時歎息危亭北海碑後輩但知尊字畫
當年不得戍邊垂豈關貝錦能成禍祗恐干將不自竒
杜老惜才千古意如今誰詠六公辭
登法華臺
山間景物轉流年臺上風光處處傳放目便應雲夢小
憑欄平挹祝融巔忽尋故國占天際誰看孤舟繫岸邊
百感還將山下去肯同槁木墮深禪
謝楊文昭主簿寄詩楊之父紹興間倅建康不
屈於烏珠而死
迺翁詈賊氣如虹千載衣冠起愞庸雙廟已應同卞壺
佳兒今喜見甄逢傳郵贈我凌雲句斷簡知君學古胷
忠孝可全須力勉策勲寧復羡侯封(楊公血食金陵政與卞將軍祠相望)
喜廣仲伯逢來會
二阮向來俱莫逆支笻為我到山巔濁醪共飲聊復爾
勝集于今亦偶然人立千峯秋色裏月生滄海暮雲邊
高談此地曾知幾一笑歸來對榻眠
和黃仲秉喜雨
雨後清泉遶舍流懸知耘耜遍南州占相歲事端無恙
勞苦農人亦少休好句收功經百鍊彌旬不見便三秋
閑來只願長豐稔江海白鷗盟共求
遊道場山次沈國錄韻
玻瓈盆外起干鬟路入空濛紫翠間心遠最便天宇迥
眼明偏見野雲閑寒泉宰木留千載清磬疎鐘度兩山
我亦湘城三徑在湖邊歸去洗塵顔
早秋湖亭
澤國今年秋氣蚤湖亭清晩獨裴徊翩翻荷蓋隨風舞
蕭瑟松聲帶雨來靜處豈云身計得吟邊但覺歲華催
悠悠遠思憑誰寫多病新來罷酒杯
賦周畏知寓齋
知君隨寓即能安久矣家山詠考槃幕府漫游從鬢秃
竹牎寄傲有書觀此身詎可忘三省世路何妨閱萬端
俯仰周旋皆實理未應秪向寓中看
送甘可大
子陵溪水千年綠猶憶登臨日暮時子去定能尋勝槩
書來當復慰相思簡編有味寧論晚得失從渠莫自疑
也學迂疎教似舅不應空賦渭陽詩
送胡伯逢之官金陵
相望數舍已云疎遠别何因執予袪漫仕想應同捧檄
舊聞當不廢觀書月明淮水空陳迹山繞新亭有故墟
暇日更須頻訪古因來為我道何如
寄題建安公梅山堂
梅公山色近庭除勝日供公几杖餘千古謾傳棲迹地
當年誰憶愛君書丹心烱烱元無間白髮星星不用鉏
待得斯民俱奠枕歸來端亦愛吾廬
重九陪詳刑護漕東西樓之集
獵獵西風滿角巾登臨秋思與雲平山圍四野高低碧
江遶東城今古清莫恨寒花未堪摘且忻樽酒得同傾
政須客裏頻回首細話家山此日情
次趙漕贈王昭州韻
煌煌金節按江城驛路梅花正小春聞說爭迎來滿道
定將何術慰斯民憩棠異日誇南國懷橘歸時拜壽親
流澤會看均一路要令治象復熙淳
九日登千山觀
清晨領客上巉巖野路衣襟濕翠嵐九日開樽仍絶景
西風欹帽且高談地形盤薄一都會山色周遭萬玉簮
却指飛鴻煙漠漠故園茱菊老江潭
和正父游榕溪韻
隔岸高低露碧山眼明便作故園看直從榕影度輕舫
更傍溪光撫曲欄鴻鴈來希空悵望梅花開早未初寒
喜君萬里同情話明月清風足佐觀
仲冬朔日登湘南樓復用正父前韻
歴遍江南處處山嶠南還得倚樓看化工此地無餘巧
爽氣窮冬更逼欄官事隨時寧解了書盟平日未應寒
相逢自有論文樂只把空杯未礙歡
六月二十六日秀青亭初成與客同集
亭成勝日好風光佳客携將共一觴蒼壁插空千古色
高松蔭堤三伏涼網魚縷膾寒水玉剥蓮煑鼎甘露漿
便覺故園渾在眼秪應灕水似瀟湘
送韓宜州
頃年未識宜州面已信諸賢品藻公幕下從容逢益友
胷中骯髒本家風一麾且與寬凋瘵華髮應無慕勇功
從古安邊須自治人情初不間華戎
鹿鳴宴
從昔山川夸八桂只今文物盛南州秋風萬里携書劒
春日端門拜冕旒聖世取才先實用儒生報國豈身謀
且看廷策三千字為寫平時畎畆憂
送宇文正甫
重來能復幾旬餘臨水登山又送渠夜雨巳知農事好
春寒未放小桃舒眼前佳處應難盡别後書來詎可疎
我亦相將歸舊隱杖藜時復訪樓居
雨後同周允升登雪觀
一雨端能減百憂肩輿徑上最高樓山容淨洗無窮碧
江水新添自在流已覺春隨花片老不應身似賈人留
煙蓑風笠南山下正好歸歟看麥秋
題邢使君釣隱
使君卜築占芳洲短檻疎籬處處幽風月隨時供燕几
笑談終日在中流翩翩影落來賓鴈漠漠寒生欲下鷗
城市山林俱寓目問君底處足消憂
某辱歸父丈惠貺新詩謹次韻末章為别
淮海相從幾歲年南州鴈不到西川重逢影落煙沙外
却喜身如金石堅莫歎武城資莞爾且看平楚正蒼然
剸繁自是君餘事毫髮難逃止水淵
和查仲文雪中即席所賦
方帽衝泥有客來九衢俗眼莫驚猜一樽相對十年外
兩脚新從萬里回壯志未隨衰鬢改孤懷良為故人開
雪中細放梅花發不用匆匆羯鼔催
和宇文正甫探梅
天與孤清迥莫隣秪應空谷伴幽人千林掃迹愁無那
一點横梢眼便親顧影莫驚身易老哦詩尚覺句能新
幾多生意冰霜裏說與夭桃自在春
襄州護漕使者張侯寄示所作快目亭記辭多
慷慨予讀而壯之且想斯亭觀覽之勝為賦此
聞說君家快目亭湓江直上起千尋昔人事業規摹在
故國山河草木深世態從渠翻覆手壯圖還我短長吟
會須一展平戎策始稱平生灑落襟
送舜臣撫幹表兄赴部
疇昔相看意便傾重逢便覺眼增明半生漫仕壯心在
五月長江去棹輕龜櫝久藏千乘寳鵬風方快九霄程
公朝兼用名門選外氏傳家舊有聲
壽定叟弟
為邦和氣滿鄕閭袖手還家樂有餘案上簡編元好在
閑中日月更寬舒功名且要身長健尋尺何求計不疎
好泛菊英斟壽酒扁舟吾欲賦歸歟
重九日與賓佐登龍山
曉風獵獵笛横秋澤國名山九日游萬里煙雲歸老眼
千年形勢接中州丘原到處堪懷古萸菊隨時豈解愁
此日此心誰共領朝宗江漢自東流
贈樂仲恕
老子曾從先覺遊後來文采繼風流胷中有意窮千古
筆下成章映九秋塵世利名無着算聖門事業要精求
詠歸消息今猶在魚躍鳶飛會得不
小園茶䕷盛開伯承以詩見督置酒于此為增
不敏之歎
留連紅紫計無從晩惜芬芳萬卉空枕上幾回清夢斷
風前政可碧紗籠春隨夜雨但三歎韻入香醪尚一中
長有花開消息在不應鳴鼔便相攻
再和
閉門謝客少過從獨倚脩篁傲碧空忽喜千條發瓊蘃
紛如萬鶴出樊籠與君前日徘徊久得句懸知慘淡中
胷次本無愁可著何為苦要酒兵攻
又和
夜讀韋編起欲從門前流水落花空春同心事應長在
月當燈光不用籠弔古誰能嗟澤畔高吟且欲效隆中
君詩似玉無瑕玷豈有他山石可攻
又和
市朝車馬列雲從君有危樓出半空但覺乾坤增老眼
不妨日月轉空籠花開花落關何事江北江南只此中
互出新詩殊未艾長城尚許短兵攻
和楊教授
道在無今昔才難有屈伸青編知了意白眼付時人鏡
裏顔容舊胷中事業新絶歎知味鮮渠自說甘辛
客少從蒿長深居懶戶開孤城歲云莫瘦馬子能來長
策憐葵向新詩更雨催相看前日事此首忍重回
送少隱兄赴興元幕
出手寧嫌晩論心本不欺五年江左客萬里故園思肯
枉洞庭棹來尋棠棣詩固知名義重豈但慰朝飢
邊塞連關隴貔貅罷戰征幕中須預計堂上乃竒兵漢
水追前策秦原憶舊耕書生亦多事慷慨試經行
廉州何使君挽詩
橘井登賢籍槐宫並俊游姓名題鴈塔文字上瀛洲(公嘗)
(進卷召試詞科)青簡窮千載朱轓但一州有懷終未試眼看落
山丘
又
憶昔湟江上相逢意便傾胷中元浩蕩筆下更縱横士
伏徐公德人言景倩清定應鄉里敬枌社祭先生
和張晉彦遊嶽麓
齋舫凌煙浦雲屏入畫圖日烘花炫晝風定水明湖布
榖催春種提壺勸客沽湘中無限景賦詠繼三都
送臨武雷令
詔舉循良吏時資撫字功人情平易看治道古今同綠
野新耕盛潢池舊習空便應君課最名姓御屏中
去路連崇嶺扁舟下漲濤不違將母願敢歎獨賢勞境
静歸鳬鴈庭空長艾蒿不妨頻拄頰千里寄風騷
喜雨呈安國
望歲民心切為霖帝力均崇朝變炎暑舉目盡清新坎
坎連村鼔熙熙萬室春北牎涼枕簟安穏到閑人
十二月十六日夜枕上聞雷已而大雪
春信梅邊動雷聲枕上驚忽看牎紙白頓覺竹聲清江
海空餘夢壺觴起自傾朝來倚樓處玉樹滿湘城
過湘潭劉信叔舊居有感
北渚留行客東陵憶舊侯池蓮半枯折風葉正颼飀事
業留千載英雄去一丘平生許國志歲晩詎悠悠
題唐興寺湘江亭
寺廢蒼崖聳江回遠岸明風霜摧翰墨(有唐大中記及詩刻兵火後沉)
(于潭中)歲月老絲緡(寺右有釣磯)兀坐知茶味閑行忘去程長
哦伊水句回首若為情(鄭都官嘗題詩云湘水似伊水湘人非故人)
彪德美來會于泉有詩因次韻
君臥衡山北我行湘水濱相逢還莫逆清絶兩無塵勝
集追前日輕隂近小春濯纓聊復爾舉首謝簮紳
上封有懷元晦
憶共朱夫子登臨冰雪中劇談無俗調得句有新功别
去鴈横浦重來月滿空遙憐今夕意清夢儻相同
題福巖寺
擲鉢峯前寺肩輿幾度來樓臺還舊觀杉檜撫新栽湘
水堂堂去秋山面面開裴徊千古思風壑有餘哀
題南臺寺
相望幾蘭若勝處是南臺閣迥規摹穏門空晝夜開回
風時浩蕩高嶺更崔嵬謾說石頭滑支笻得往來(寺多風二)
(門不可置扉寺之側有石頭庵)
由西嶺行後洞山路
西嶺更西路雲嵐最窈深水流千澗底樹合四時隂幽
絶無僧住閑來有客吟山行三十里鐘磬忽傳音
過高臺寺
着屋懸崖畔開牎疊嶂秋半欹雲榭冷不斷石泉流茗
椀味能永竹風聲更幽平生版庵老得句似湯休(寺之前有)
(雲莊榭舊車轍亭侍郎胡公以其妄謬易今名記刻不存必惡其害巳者所去也長老了信有詩名)
宿方廣寺
俗塵元迥隔景物自天成山近四圍碧泉鳴永夜清月
華侵戸冷秋氣與雲横曉起尋歸路題詩寄此情
和黃漕雪中將至長沙
吾道元如砥人間謾畏途未容舟泝峽且泛雪平湖子
孝寧投抒天回看脫弧不應從我懶欲老豆麻區
人日遊城東晩飯陳仲思茅亭分韻得香字
絶憐梅事晩與客到林塘瓦椀村醪釅杯羹野菜香舊
遊看壁字新歲尚他鄉一笑俱真率悠然意未央
二月十日野步城南晩與吳伯承諸友飲裴臺
分韻得江字
春日煙沙岸禪房風竹牎有時傾綠酒隨處見清江世
路紛多轍吾生老此邦千林看不盡白鳥去雙雙
與弟姪飲梅花下分韻得香字
日多色愈正春和天與香提携一樽酒問訊滿園芳嗣
歲詩多思懷人心甚長更須多秉燭玉立勝紅粧
十四日陪黃仲秉渡湘飲嶽麓臺上分韻得長
字
支笻穿百級把酒問春光喬木依然在幽蘭秪自芳未
當湘水滿更覺橘洲長暝色猶回首天涯話故鄉
王長沙約飲縣圃梅花下分韻得梅字
平生佳絶處心事付江梅縣圃經年見芳樽薄暮開朗
吟空激烈燒燭且徘徊未逐徵書去窮冬尚一來
湯總管邢監廟約遊城東酒間求詩為賦此
春事巳如許客愁空自多梅花成莫逆樽酒付亡何楚
楚邢郎子耽耽老伏波定應容我醉耳熱更高歌
謝胡掾惠詩
一見知心事旋觀慰月評慈祥漢循吏儒雅魯諸生莫
作周南歎終期冀北程新詩連夜讀梅影伴孤清
除夜立春
積雪隂難解新梅凍未開誰知殘臘底已報早春來一
氣元無息羣兒浪自猜短檠非守歲百感政交懷
送趙節卿
昭代才難歎宗盟世有人千鈞定晩試一角信逄真政
擬尋梅共還經折柳新青雲看稳上回首楚江春
二月二十五日登裴臺坐上口占
朝來風雨好抱病亦登臨故國江山在荒城花柳深憂
時空百慮望遠只微吟春事如櫻筍幽盟可重尋
上巳日晩登裴臺自仲春凢三登
前日看花地重來對落暉雨餘山着色沙沒水初肥寒
食家家出殘紅樹樹飛還同二三子及此詠而歸
長沙郡丞丁君挽詞
廉吏今尤重朝家詔舉頻方看千里駕忽盡百年身職
業憂勞甚遊從笑語真空令行路歎沒後見清貧
和黃仲秉喜雨
雨涼牎戸好佳木正隂隂畎畆憂時念乾坤濟物心引
泉聊自照移竹更親臨尚想皇華使風前擁鼻吟
寄侯彦周
塞鴈仍南去慇懃問耒陽催科應獨拙理髮詎能長邑
古絃歌地年豐魚稻鄉婆娑還得不三徑未云荒
過長橋
西風吹短髮復此渡長橋木落波空闊亭孤影動搖徘
徊念今昔領略到漁樵儻有山中隱憑誰為一招
多景樓
疇昔南徐地登臨北固樓平原迷故國滄海接江流木
落煙莎晩城孤鼔角秋寄言鷗鷺侣吾已具扁舟
金山
萬頃洪濤裏巍然閱古今雲煙三島接花木四時深亂
石維舟住西風倚檻吟朝宗知不斷凄切此時心
重陽前一日
九日明朝是清樽強自開蕭蕭疎雨暗滚滚大江來野
菊開無數沙鷗靜不猜何須騎臺飲此興亦悠哉
十五日過小孤山
沃野迥千里巋然突孤標崖分勢亦裂江靜影頻搖栖
鶻巢何險盤柯凍不凋吾行足觀覽未覺客程遙
新亭
風景自今古斯亭今是非絶憐江水去還有故山圍得
失同千慮成虧共一機所思惟謝傅不但勝淮淝
庚申過青草湖
巳越重湖險張䑺勝順流亂雲藏野寺横網閙漁舟物
色湖南好風霜歲晚謀未知荒歉後得似向來不
南軒集卷四
