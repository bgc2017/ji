南軒集卷四十四宋張栻撰
祭文
祭萬二提刑兄
惟兄植德忠厚持身謹嚴早策名於雋科遂蜚英於賢
軌對揚天陛盖嘗膺綸綍之褒周旋坤維所至有袴襦
之詠爰因郡最益究外庸漢水詳刑茂著平反之實䕫
門易節有增刺舉之光方聞趨召之恭忽駭抱痾之報
竟茲奄忽實重痛傷載惟門戶之衰正竊棣常之庇永
言流涕莫喻此情恨以阻修無因奔走一奠不腆鄙誠
是將
祭黃運使(清臣)
惟靈敦厚為質而德慈祥惟其所歴阻難備嘗故於民
情尤所究詳景倩眞清徐公有常將命嶺海以身律荒
移節來湘風采載揚于彼原隰馳驅靡遑謂當終更歸
近帝旁如何一朝而奄云亡賓席方設語音琅琅得疾
俄頃見聞駭傷下逮閭里攀嗟徬徨某之所居實邇門
牆奔走弗及執手涕浪念言傾盖意味則長與人之周
是固難忘疇昔勝日從容豆觴豈期於今來哭公堂一
奠不腆中誠是將
祭趙養民運使
惟靈寳源積慶列鼎傳家宣化承流飛聲籍甚盤根錯
節游刃恢然爰入對於昕朝遂結知於宸扆出綸示寵
持節分華民瘼旁咨豈憚驅馳之遠邦財益阜生取歛
散之權何一疾而弗瘳不終更而歸報王畿結綬未酬
葵向之厪夜壑移舟迺起薤晞之歎某雅承契好兹共
官聯笑語如存忽驚於永已酒肴不腆少寄於餘哀
祭蕭殿撰
惟公氣和而節剛言訥而行敏視之退然初若不能及
其當可言之地論議切直風采凛凛中外聳然豈非庶
幾乎仁者之勇耶某頃在朝列每見公憂時惻惻備形
辭色心竊期之已而平日之言率皆可復益知其所守
有素非苟然者來使湘州某適在遠方嗟再見之難豈
謂九原之隔書猶在手訃忽來傳為時惜賢臨風隕涕
一奠遣致少述鄙誠
祭宇文使君三十一舅
惟靈席慶鼎鍾之門留心韋布之事跡其壯歲蔚然懿
文况德履之素寬復天下之有裕宜昌遠業克繼先猷
方小試於徧州固已稱於惠政未結王畿之綬忽移夜
壑之舟宣室受釐不復賈生之召桐鄉奉祀空畱朱邑
之名某適守遐方遽承來訃載誦渭陽之什涕隕盈襟
緬想佳城之阡心馳執紼
祭魏元履
嗟乎仕于王朝自一命而上皆得一論䟽時事此古之
義而亦祖宗詔也君起布衣服在學省忠言屢發率關
大體在他人方且蹙縮畏避君輙先之亦可謂毅然有
立矣世之議者羣起而求多於君此盖無足怪然君自
退歸以來益務自脩以書抵予謂將講學進所不逮予
得之而嘆息以為君異日之所成就其又非予所可量
者而孰謂天不復假之年耶君雖未遂傾盖之願而君
相與之意則甚厚豈謂竟不克識君耶一奠往致以紓
予情
祭儲經屬
惟靈早以藝文有聲場屋晚游幕府簡默自將故鄉渺
然羇懷莫寄因循一疾遂至沈綿獨資同僚共舉終事
嗚呼可哀也夫
祭秦致政
某來桂林首訪鄉之老成而將問政焉人士同辭以公
為稱首公雖已枕疾于家罕接人事然如珠玉之在山
淵游于其間者亦足以借其煇潤惟公起自兹土取科
第歴事以忠厚廉直稱亦嘗典州有澤于民已乃謝事
於未衰優游鄉閭子孫滿前安恬獲福克享上壽在公
庶幾乎無所恨矣然公之云亡後生失儀刑之尊吾黨
乏咨詢之益是用嘆傷為之流涕不腆一奠聊寫此誠
祭甄緫管
惟靈早以忠義赴乎功名方排難解紛之時有投機應
變之智慷慨辭氣感動三軍謂當究於設施乃繼遭於
排抑逮于晚歲再逢當宁之知旋即九原莫展據鞍之
願考先世平江之牘想一時共濟之人念事會之多違
歎竒才之難得屬兹假守適值喪舟薄奠薦誠臨風增
愴
祭賈仲山知縣
惟我别墅與君隣牆春朝秋夕幅巾徜徉湘西之别我
獨憂君薾然其癯願言愛身甫兹半載遽以訃傳推案
愕眙繼以泫然惟君之才䟽通而敏惟君之行友睦以
謹曾未究施而止斯耶道阻且長予之悲耶
祭邢致政
嗚呼魯仲生而多艱暫仕輙歸已乃掛冠其才有餘盖
可撥煩曾不少試老于家山閒止名堂惟適之安牎戶
明潔日對孱顔坐上客滿不空杯柈且復重義周人急
難謂享夀康而年亦慳我家長沙殆若鄉關故舊益落
為之涕澘昔來兹堂舉酒相看今來兹堂帷白旐丹嗚
呼哀哉
祭經幹八兄
嗟哉吾兄生也多屯惟生之艱宜永厥齡胡亦嗇之而
止於斯命也不齊其孰為之乙酉之夏過我湘濱撫我
苫凷話言諄諄為我久畱去則不忍舟中之别有淚如
隕我觀吾兄齒髮未衰願言愛身相逢有時兄復一笑
子言甚真我健且武當復南征側聞還家有以自娛釃
酒擊鮮賓筵則都謂當婆娑樂此晚歲豈期訃來駭痛
曷已邈在萬里走哭無從寄此一觴酬西南風
祭宋子飛參議
哀哉子飛而至然耶孰無憂患君何酷耶始聞哭子繼
曰悼亡念君之親白髮在堂曾未幾日亦以訃傳想若
曷任摧荒曷全作書弔君下筆不忍道阻且長畏聞來
信哀哉子飛身竟隨之臨風泫然為君涕洟如君吉德
所遭乃爾惟命不齊孰主張是連陽識君今兩周星離
合不常交情愈親湘岸之别自夏徂秋詩墨未乾君已
不畱有纍者殯誰其收之婉孌兩孫誰其周之里有賢
公隣有君子話言平生當亦任此我獨在遠莫克奔馳
一奠往致哀哉子飛
祭南康四九兄
嗚呼同袓兄弟今存四人惟兄能文自于妙齡意其遠
大以翼吾門僅守一州才未克伸豈謂兹朝乃傳訃音
驚惶慟哭痛心原鴒為位一奠哀哉此情
同前
嗚呼哀哉惟兄早歲秀發而文秦國之恩篤於諸孫忠
獻之愛視子攸均矧惟伯父寔艱寔勤未究之業付之
吾兄謂當遠大以翼以承如何中道車折其輪僅歴一
州莫覩厥成嗚呼哀哉某之於兄少長相親論文講藝
豈無友生霅川之别慘焉酸辛視兄之容澁而不榮酒
酣諄複願言愛身少屏剛劑以致和平孰期一疾竟以
此傾嗚呼哀哉于今幾年遠寓霅濱鴻雁莫聯每傷予
心矧兹永訣痛復可任念當挈歸以近榆枌乃聞知命
留葬是云嗚呼哀哉遺字見屬奉之涕零將絶泚筆又
何剛明嗚呼哀哉屬拘印紱奔走不能向風長號薄奠
是陳猶子幼弱念言惸惸敢不扶持兄言是遵尚惟英
爽其或來歆
祭胡廣仲主簿
惟君孝友之德篤乎天性問學之志自乎初年疾惡見
其公心臨事知其審慮謂當遠大以究所成如何一朝
遽止於此聞訃之始痛恨則多豈惟歎德門失承家之
賢抑亦吾黨失同志之助交遊歲夕重以婚姻往哭未
能薄禮先致涕零横臆言不復文
祭吳晦叔
嗚呼惟君早登五峯之門即捐進取之習從事義理今
幾二十年思慮益親操履益固而其曉悉人情通練世
事持之以忠信行之以周密盖有用之實才而進學之
良資也豈謂一旦止於斯耶某與君論心為日亦久切
磋講究友誼金石訃音來傳泣下莫止嗟夫任道之艱
而同志益落此予之所悲而且憂也官守所拘未能往
哭一奠遣致言不復文
祭外姑何恭人
惟靈生于相家來嬪德門奉饋采藻克謹晨昏如賓之
敬婦道則宜逮夫晚歲有光母儀允矣三德恊于彤史
胡不百年永庇孫子憶在柔兆獲拜于堂辰幾一周有
淚淋浪我悲終天靡怙靡恃起尋渭陽痛復抵此傷哉
道遠一慟莫前薄禮捋誠靈其鑒旃
省墓祭文
某往者惟念古不墓祭之義每來展省號哭于前不敢
用世俗之禮以行其所不安而其中心終有所未滿者
近讀周官有祭於墓為尸之文乃始悚然深惟先王之
意存世俗之禮所以緣人情之不忍而使之立尸以享
所以明鬼神之義盖其處之者精矣今兹用是敬體此
意為位于亭具酒肴之薦以寫其追慕之誠惟事之始
不敢不告俯伏流涕不知所云惟考妣之神實鑒臨之
南軒集卷四十四(終)
