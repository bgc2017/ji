南軒集卷一宋張栻撰
詞
風雩亭詞
嶽麓書院之南有層丘焉於登覽為曠建安劉公命
作亭其上以為青衿遊息之地廣漢張某名以風雩
又繫以祠
眷麓山之面隩有絃誦之一宫欝青林兮對起背絶壁
之穹窿獨樵牧之往來委榛莾其蒙茸試芟夷而郤視
翕衆景之來宗擢連娟之脩竹森偃蹇之喬松山靡靡
以旁圍谷窈窈而潜通翩兩翼兮前張擁千麾兮後從
帶湘江之浮渌矗遠岫兮横空何地靈之久閟昉經始
乎今公怳棟宇之宏開列闌楯之周重撫勝槩以獨出
信兹山之有逢予揆名而諏義爰遠取於舞雩之風昔
洙泗之諸子侍凾丈以從容因聖師之有問各跽陳其
所衷獨點也之操志與二三子兮不同方舍瑟而鏗然
諒其樂之素充味所陳之紆餘夫何有於事功蓋不忘
而不助示何始而何終于鳶飛而魚躍寔天理之中庸
覺唐虞之遺烈儼洋洋乎目中惟夫子之所與豈虛言
之是崇嗟學子兮念此遡千載以希蹤希蹤兮奈何盍
務勉乎敬恭審操舍兮斯須凜戒懼兮冥濛防物變之
外誘遏氣習之内訌浸私意之脫落自本心之昭融斯
昔人之妙旨可實得於予躬循點也之所造極顔氏之
深工登斯亭而有感期用力於無窮
謂陶唐帝廟詞
宋淳熙四年靜江守臣張某既新陶唐帝祠以二月
甲子率官屬祗謁祠下再拜稽首退而歌曰
溪交流兮谷幽山作屏兮層丘木偃蹇兮枝相樛皇胡
為兮于此留藹冠佩兮充庭㓗芳馨兮載陳純衣兮在
御東風吹兮物為春皇之仁兮其天四時叙兮何言出
門兮四顧渺宇宙兮茫然
公安竹林祠迎神送神樂章
神之來兮何許風蕭蕭兮吹雨悄屛氣兮若思嚴霓旌
兮來下昔公車之自南民望車以欷歔今乘駒兮入廟
亦孔悲兮若初秋月兮皎皎嚴霜兮凜凜澤終古兮何
窮噫微管吾其左袵酌荆江以為醴兮擷衆芳以為羞
歌嗚嗚兮鼓坎坎惠我民為此留神之去何所游風颯
颯挾歸輈倏昭明兮上征撫一氣兮横九州有新兮斯
宇竹森森其在戸嗟我民兮勿傷公時來兮一顧有新
兮斯堂竹猗猗其在旁嗟我民兮勿替公顧民兮不忘
賦
遂初堂賦
洛陽石伯元作堂於所居之北榜曰遂初廣漢張某
為之辭曰
皇降衷于下民兮粤惟其常猗於穆而難名兮維生之
良翕衆美而具存兮不顯其光彼孩提而知愛親兮豈
外鑠繄中藏年燁燁而寖長兮紛事物之交相非元聖
之生知兮懼日遠而日忘緣氣稟之所偏兮横流始夫
濫觴感以動兮不止乃厥初之或戕既志帥之莫御氣
决驟以翺翔六情放而曷禦百骸弛而孰強自青陽而
逆旅暨黃髮以茫茫儻矍然於中道盍反求於厥初厥
初如何夫豈遠歟彼匍匐以向井我惻隱之拳如驗端
倪之所發識大體之權輿如寐而聦如迷而途知睨視
之匪遐乃本心之不渝嗚呼予既知其然兮予惟以遂
之若火始然而泉始逹兮惟不息以終之予視兮母流
予聽兮母從予言兮母易予動兮以躬惟自反兮于理
兹日新兮不窮逮充實而輝光信天質之本同極神存
而過化亘萬世以常通嗚呼此羲文之所謂復而顔氏
之子所以為道學之宗也歟吾友石君築室湘城伊抗
志之甚遠揭華榜以惟新命下交兮勿固演妙理以旁
陳探上古之𦕈微得斯說於遺經謂非迂而匪異試隱
几而一聽然則兹其為遂初也又豈孫興公所能望洋
而瞠塵者乎
後杞菊賦
張子為江陵之數月時方中春草木敷榮經行郡圃意
有所欣非花柳之是問眷杞菊之青青爰命采掇付之
庖人汲清泉以細烹屏五味而不親甘脆可口蔚其芳
馨蓋日為之加飯而它物幾不足以前陳飯巳捫腹得
意謳吟客有問者曰異哉先生之嗜此也昔坡公之在
膠西值黨禁之方興歎齊厨之蕭條乃攬乎草木之英
今先生當無事之世據方伯之位校吏奔走頥指如意
廣厦延賓毬場享士清酒百壺鼎臑爼胾宰夫奏刀各
獻其技顧無求而弗獲雖醉飽其何忌而乃樂從夫野
人之餐豈亦下取乎葑菲不然得無近於矯激有同於
脫粟布被者乎張子笑而應之曰天壤之間孰為正味
厚或腊毒淡乃其至猩唇豹胎徒取詭異山鮮海錯紛
紏莫計苟滋味之或偏在六府而成贅極口腹之所欲
初何出乎一美惟杞與菊中和所萃微勁不苦滑甘靡
滯非若他蔬善嘔走水既暸目而安神復沃煩而蕩穢
驗南陽與西河又頹齡之可制此其為功曷可殫紀況
於膏粱之習貧賤則廢雋永之求不得則恚兹隨寓之
必有雖約居而足恃殆將與之終身又可貽夫同志子
獨不見吾納湖之隂乎雪消壤肥其茸萎蕤與子婆娑
薄言掇之石銚瓦椀啜汁咀虀高論唐虞詠歌書詩嗟
乎微斯物孰同先生之歸於是相屬而歌殆日晏以忘
飢
古詩
送八兄
彌旬積雨穗生耳冬壑未渠收潦水圍爐情話政爾佳
乃復歸舟行萬里三年百感卧湘城風急鶺鴒原上情
豈無他人意獨真每覺軟語温如春少年銳氣凌八區
晩以樂義稱鄉閭聞人有急若已如天報兩子雙明珠
小隱卜築蘭溪邊脩篁喬木今參天是非榮辱不到處
卷書一榻清晝眠人言壽骨隱脩眉慶事鼎鼒供期頥
豈惟宗族託軌範政倚晩節增光輝有弟有弟復何為
杜門讀書人謂癡故山未遂掃松願江頭獨立送歸時
五士游嶽麓圖
閉門六月汗如雨出門褦襶紛塵土文書堆案曲肱卧
夢逐征鴻過前浦西山突兀不可忘勇往政須求快睹
朝暾未升起微風中流吚啞挾鳴櫓長林秀色已在望
有如出語見肝腑意行愛此松隂直眼明還喜碑字古
高低梵釋著幽居深穏仙家開閟宇忽看宫牆高十丈
學宫峩峩起鄒魯斯文政倚講磨切石室重新豈無補
危梯徑上不作難横欄截出可下俯惟兹翼軫一都會
往事繁華雜歌舞變遷返覆寧重論昔日樓臺連宿莾
邇來人物頗還舊豈止十年此生聚泉流涓涓日循除
華表何時鶴來語炎氣知不到山林茗盌蒲團對香縷
鼎來杖屨皆勝引季也亦復同步武洛陽年少空白頭
三閭大夫浪自苦一笑便覺真理存高談豈畏丞卿怒
不圖畫僧聖得知貌與兒童作夸詡請君為我添草堂
風雨蕭蕭守環堵
次韻伯承見簡探梅之什且約人日同遊城東
江湖漫浪歲年晩雖有梅花誰寄遠城中可人獨吳郎
不惜日力供往返東郭枝頭玉雪明下有清淺溪流横
新春好趁花前約莫待飄零空作惡
張安國約同賦仇氏㔶甕酒
人間炎熱不可耐君家甕頭春未央想當醉倒卧永日
夢遶清淮歸故鄉後生那得識此酒從君乞方還肯否
徽州作賦為欷歔荆州詩來端起予
李仁父寄伏苓酥賦長句謝之
岷峩山中千歲松枝虬幹直摩青空雪霜剥落中不槁
膏液下與靈泉通龜跧鳬伏自磊砢金堅玉㓗仍豐融
篝明夜取喜得雋煑鼎朝聽如吟風杵成坐上看飛雪
更和酪乳收全功當知至味本無味子若服之壽莫窮
巽巖脊梁硬如鐡冠峩切雲佩明月百好都隨春夢空
大藥獨傳鴻寶訣中宵咀嚼不搖頭玉池生肥嚥不徹
憐我百慮形蚤衰褁贈扶持意何切丹砂着根謾爾傳
脂澤釀黍計已拙由來妙道初不煩此法莫從兒輩說
徑思舉袂揖浮丘下視塵世真一吷朱顔留得亦何為
追逐同堅歲寒節
和吳伯承
一葦湘可航風濤逮春深裴臺咫尺地勇往復雨滛窗
前幾紅藥俛首如不禁悠悠覽物化了了知予心卜鄰
得佳士問學方駸駸端如雲間鶴不受塵埃侵應門有
長鬚杖策許相尋匪為食有魚杞桋采牆隂聽我清廟
詩三歎有餘音洋洋百世下斯道豈陸沉君看有本源
發端自涔涔願君勉勿倦抱膝試長吟儻臻名教樂何
必懷山林新詩尚來嗣庶以貽規箴
用前韻送彪德美
嘗嗜貴知味短綆難汲深讀書不能發但自成書滛況
復翻異說潢流渺難禁豈知言意外妙此惟微心初無
古今異歲月謾駸駸五峯講學地歎息風雨侵前時約
同途舊遊愴追尋鳴鳳不可見脩竹餘清隂斯文天未
喪千載發韶音春風滿天宇魚鳥自飛沉河流貫霄極
芥舟膠寸涔神交獨吾子妙處但微吟文會匪易得未
應歸故林君無泉石癖膏肓詎須箴
再用前韻
元化首萬類聖學極幾深有如亞聖賢尚謹殆與滛淺
見僅一斑歡喜不自禁豈知天地全於穆千聖心嗟哉
我學子進道宜駸駸立志務弘毅異說母交侵仁端驗
發見精微試探尋超然見大體皎日破重隂重新鄒魯
傳挽回韶濩音當年不自勉與物終堙沉神龍倏變化
豈復顧泥涔有來南山友更唱共迭吟羣材欲封殖杞
梓看成林慇懃勸學子逆耳成良箴
采菊亭(并引)
陶靖節人品甚高晉宋諸人所未易及讀其詩可見
胷次灑落八牎玲瓏豈野馬遊塵所能棲集也前建
安丞張君精力未衰即掛冠家于瀏陽有年矣葺小
園為亭面南山來求予名予名之曰采菊取靖節所
謂采菊東籬下悠然見南山嗚呼靖節興寄深遠特
可為識者道耳
陶公千載人高標跨餘子豈無濟時念歛蔭獨知止歸
來卧衡門無愠復何喜九日天氣佳東籬擷芳蕊舉頭
見南山佳處政在此地偏心則遠意得道豈否張侯謝
銀魚築室娛燕几小亭才尋丈景物自新美頗聞雙瞳
清亦復強步履不妨數登臨倚杖看雲起高詠悠然篇
飛鴻送千里
送楊廷芳
自吾友若人歎息恨不早相逢未出語已足慰懷抱寒
牎逾浹旬百慮略傾倒霜晴不留客别語詎能好不盡
此時情梅邊試深討
又
昔人忘言處可到不可會還須心眼親未許一理蓋辭
章抑為餘子巳得其最當知鄒魯傳有在文字外
又
平生風雨夕每念名節難窮冬百草歇手自種琅玕吾
子三十策字字起三歎豈欲求人知正自一心丹請哦
碩人詩匪為樂考槃
送鮮于大任入成都幕
敵騎昔飲江扁舟憶同騖翁方為國謀客以名義故安
危匪前料得失渠異趣淮壖渺風雪王事有程度息偃
多在床君車不停駐初無作難色所立詎愆素嗟我吳
門别風木歲徂暮相逢復湘城往事忍回顧獨餘後凋
心特立凜不懼莫邪雖云利寧作嚢錐露善藏要有待
小試隨所遇終無缺折虞豈但走狐兔吾州得良牧民
力或可裕本根頼封殖疆索費調護從容試長思取急
無窘步作别忽草草懷抱復誰付他時下瞿唐訪我林
下屨儻於功名餘更講末後句
同遊嶽麓分韻得洗字
遊觀不作難呼舟度清泚新晴宿潦淨羣山政如洗上
方着危欄萬象見根柢寒泉自可㪺況復雜肴醴高談
下夕陽邂逅玄鑰啓中流發浩歌月色在波底
送張深道
秋風木葉落送客麗譙東豈懷兒女戀愛此趣味同至
理無轍迹妙在日用中聞言有不信渠自馬牛風吾子
實所畏立志高冥鴻卓然遊聖門不受異說訌切磋豈
不樂愧非斵鼻工於皇太極藴精微浩無窮願言終玩
繹默参元化功
人言底柱險袖手不敢邇孰知人心危毫釐千萬里有
來事物繁酬酢無披靡雖云應不難要且辨真偽良知
本易直天機驗所起㴠濡自日新日新乃無蔽聖學非
空言要領故在此吾子端發源所進渺涯涘我雖念不
敏詎敢忘所止後會儻有時深功同舉似
留題金山寺
長江岷山來灌注天下半東行近海門勇往更瀰漫蒼
巒忽中流屹立助傑觀孤根入層淵秀色連兩岸我來
最竒絶霜月與璀璨褰衣到絶頂恍若上河漢悠然發
遐思俯仰為三歎乾坤無餘蔵今古有長筭更深寂羣
動樹杪獨鳴鸛回頭喚山僧為記此公案
送范西叔教授西歸
乃祖至和間忠謀書鼎彛但知陛下聖豈知吾言危元
祐愛君語讀者猶涕洟典刑今不亡盛德故在兹歲晩
子過我秀若齋房芝持身蹈規矩出語無瑕疵向來長
安道詎肯舍靈龜萬里一泮宫行嚢幾新詩湘山足幽
勝而水清漣漪登臨豈不樂邂逅枌榆思我懶抱僻學
絶絃理朱絲子獨慕千載悠然契心期豈不為我留感
此節物移臨岐撫陳編為子三噫嘻高深諒何極循求
有端倪願言勉事此奕葉光前規
王長沙梅園分韻得林字
令君五畆園不問蓬蒿深江梅忽秀發邂逅成賞音一
笑領諸客掃地坐牆隂清芳到酒面落蕊飄衣襟月去
未忍去起舞獨微吟人自賞晤耳問花亦何心花雖有
開落意則無古今須君戒勿折嘉實看成林
送卲懷英赴召
自君之西來吾徒獲三益匪惟欣晤言望見意巳適俯
仰歲再更交情共金石翩然别我去寧復得此客諸公
有推轂詔下亟傳驛嘉言久填胷往覲天咫尺豈其湘
水邊而可滯六翮雖深惜别思敢後天下責嗟哉善利
途鷄鳴分舜蹠浮雲起毫釐乃有泰山隔持身與謀國
兹義貫於一君侯天資高遇事無逼迫所立凜不回舉
手謝物役保此方寸印勿受一塵隙廓然麗昭回萬象
歸指畫富貴豈君心事業追往昔贈言不能工庶以永
無斁
陪安國舍人勞農北郊分韻得闌字
寒收花尚瘦風靜江不湍元戎肅千騎歴覽無留難好
景要徐出微雲故遮闌惟春布嘉惠公豈樂遊觀龐眉
八十老扶杖來蹣跚去年幸一稔何以報長官酌酒公
自勞得無有愁嘆嗟哉三章約所貴簡且寬黃堂載清
靜自覺田里安須公出妙語兹遊記不刊
安國晩酌葵軒分韻得成字
桐花三月寒風雨滿江城使君晩被酒千騎過友生名
談宿霧捲逸氣孤雲横揮斥看墨妙笑語皆詩成人物
有如此爾輩頼主盟更呼南鄰客共此樽酒傾愛我庭
下竹頭角方崢嵘永懷冰雪姿寧復世俗情新篇一湔
袚凢木不足程願言謹封殖歲晩長敷榮
安國置酒敬簡堂分韻得柳暗六春字
桴鼓息荒村襏襫盛南畆永日省文書呼客共樽酒主
人出麈姿宛是靈和柳行歸帝所遊此地豈淹久公卧
百尺樓餘子可下瞰我每奉談塵汲古得深探身外皆
為餘此道要無憾從渠梅雨天隂晴逓明暗公憎孔壬
面怪石乃寓目夜堂發深藏林立驚滿屋我亦苦嗜此
一見下風伏何當載而歸妙策三十六堂下列絲竹堂
上娛佳賓相看夜未艾樂此笑語真風流今属公我輩
但逡廵文章千古意翰墨四時春
同元晦擇之遊嶽道遇大雪馬上作
驅車望衡嶽羣山政參差微風忽南來雲幕為四垂炎
官挾蓐收從以萬玉妃庭熒亦何有尺璧仍珠璣竒貨
吾敢居妙意良自知林巒倏變化轍迹平高低喬松與
脩竹錯立呈瑰姿清新足遐寄浩蕩多餘思平生湘南
道未省有此竒況復得佳友晤言相追隨茅簷舉杯酒
旅榻誦新詩更約登絶頂同觀霽色時
詩送元晦尊兄
君侯起南服豪氣蓋九州頃登文石陛忠言動宸旒坐
令聲利場縮頸仍包羞却來卧衡門無愧自日休盡收
湖海氣仰希洙泗游不遠關山阻為我再月留遺經得
紬繹心事兩綢繆超然會太極眼底無全牛惟兹斷金
友出處寧殊謀南山對床語匪為林壑幽白雲政在望
歸袂風颼颼朝來出别語巳抱離索憂妙質貴強矯精
微更窮搜毫釐有弗察體用豈周流驅車萬里道中途
可停輈勉哉共無斁邈矣追前脩
遊南嶽風雪未已决策登山用春風樓韻
人言南山巔煙雲聳樓觀俯瞰了坤倪仰攀接天漢勇
往愧未能長吟湘水畔兹來渺遐思風雪豈中斷行行
重行行敢起自畫歎我聞精神交石裂冰可泮隂沴驅
層霄杲日麗旭旦决策君勿疑此理或通貫
南軒集卷一
