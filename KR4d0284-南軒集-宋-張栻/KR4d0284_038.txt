南軒集卷三十八宋張栻撰
墓銘
工部尚書廖公墓誌
紹興九年詔以延平廖公為御史中丞方是時宰相秦
檜當國謀為植黨固位之計欲假臺諫之力斥逐異已
者公先亦為相所薦及居言路偘然守正無所承望每
因奏事論君子小人朋黨之辨反覆切至相遣人風之
則答曰有言責者不得其言則去枉道徇人非吾志也
會有故從官嘗委質叛臣之廷以與相有姻故歸自北
境除資政殿學士提舉醴泉觀使奉朝請公顯奏其惡
愈觸相怒又嘗從容建白願起舊相之有人望者處之
近藩重鎮相聞之曰是欲寘某何地耶公以言不行上
章乞歸老改工部尚書其繼公為中丞者受風指劾公
上念公忠直俾以徽猷閣直學士奉外祠其明年迄致
其事於是廖中丞之名重於天下公諱剛字用中順昌
縣人曾祖諱隱祖諱丕以公故贈承務郎考諱懋任朝
請郎累贈通奉大夫三世皆以淳質自守孝義相傳樂
善好施為鄉黨所親依公治家有法資稟靜厚濟以涵
養自為布衣時嘗從其鄉人故諫議大夫陳公瓘游又
嘗從侍講楊公時問學故其後立朝行已具有本末盖
非偶然者初登崇寧五年進士第歴縣主簿州判官錄
事參軍教授凡五任改秩調漳州司錄就除國子錄擢
監察御史時方爭騖於進取公足跡未嘗及權門已而
以親老引外得知興化軍靖康初以右正言召未赴遭
通奉君憂服闋又以工部員外郎召以母疾辭會劇盜
起旁郡樂旤者相煽縣之官吏悉逃去鄉民扣公門求
活公以信義徧喻從盜者使反業既而復有群盜自旁
縣來據井絡殺掠人勢熾甚部使者且以檄屬公公遣
子遲入賊中喻以禍福其渠領素聞公名旬月間相率
從命餘黨悉散遣先是朝廷遣制置使將重兵來玩賊
不時討及聞公既撫定則欲攘其功遣偏將規圖傷害
至則執遲注刃于頸公不為動卒悔謝而去除福建路
提點刑獄公事未幾召為吏部員外郎遷起居舍人以
撫賊事增一秩公曰以此受賞非本心也卒辭之上方
向儒學公奏帝王之學不當如文士所為願去末學之
無益專務正心誠意以福天下除權吏部侍郎兼侍講
奏乞罷遣高麗使又條陳屯田便利皆切當時事宜遷
給事中遭内艱服闋還𤨏闥舊職時紹興四年也朝廷
旌别淑慝推究章惇蔡卞迷國本末追貶其身且召其
子若孫不得官于朝於是章傑自郎官出知婺州章僅
自寺丞提舉江東鹽事公封還詔書謂如此豈足以示
懲有旨悉與之祠明年遷刑部侍郎初公之曾大母享
年九十有三大父享年八十有八皆及見耳孫餘亦多
夀考累世以華髮奉養公舊嘗名堂曰世綵諫議陳公
播之聲歌士大夫從而為詩者甚衆緝之盈編至是祈
以所當遷官贈大父且曰臣逮事大父教以忠孝念無
以報因述家世事始末上嘉歎而可之宰相忠簡趙公
方務推廣上孝愛之志遂以世綵集進奏曰陛下以孝
治天下凡人子之欲顯其親者莫不曲從固知陛下念
親未嘗少忘今復覽廖氏事迹伏惟聖懷不無感歎上
它日謂公曰觀世綵集誠人間美事也其書至今人間
樂傳之又明年以久在朝列力請外除徽猷閣直學士
知漳州郡人素以侈靡相尚昏葬例踰制公下車首立
條約且親為文以訓告之風俗為變在郡二年應詔上
封事乞早以建國公正皇子之號大略謂惟誠足以動
天地感人心今意雖有屬而名未之正恐未足以慰幽
顯之望是歲以年將七十請謝事時已降詔旨矣詔書
趣行至闕則有中司之拜首奏臣職在搏擊姦邪當思
大體若乃捃拾細故矜一得於狐兔之微則非臣本心
又奏經費不支盜賊不息事功不立命令不孚及兵驕
官冗之弊蓋不一其原則在於一人之身若意誠心正
以臨照百官則是非不紊邪正洞見天下之弊可次第
而革矣又奏人君之患莫大於好人從已若大臣惟一
人之從羣臣惟大臣之從則天下事可憂矣又論當遠
佞人且劾從臣中為佞之尤者時大將恃功希恩所請
多廢法公隨事論列至于四至肅然知畏凡公奏論皆
本於誠實務先大體踐其初言類如此方是時善類倚
公少安至所言漸廣卒為時宰所擠去自公之去言事
者類皆承望而搢紳竄逐者相繼矣公謝事三歲以十
三年正月壬寅没于正寢累官左朝奉大夫封順昌縣
開國男詔以中大夫告其第是歲十二月壬申葬于其
居溪之南鳳山之原從治命也娶張氏封淑人子四人
長遲嘗任朝散大夫知邵武軍後公二十七年卒次過
今為朝散郎前知梧州次遂承議郎前知化州次蘧朝
散郎廣南西路提點刑獄公事孫男十五人諸子遇郊
恩累贈公少傅公自少時居母謝氏喪已有聞於鄉黨
長事繼母陳氏以孝謹稱撫育其弟甚恩先世舊産盡
推以與弟及猶子居家儉約雖貴不改寒素居官以清
簡率下不事威嚴人服而從之平時不觀無益之書不
為無益之文蓋其所存每貴於實用躬行而已某為兒
童侍先公忠獻旁側聞公之名及添廣右帥事公三子
適皆為郡於所部而其季又為朝廷選用以使旨來治
于桂暇日求公奏議讀之削藁之餘僅有存者一日愀
然以公墓誌銘為屬某自念晚生其何敢任而請愈力
顧不得而辭於是首著公之大節而次第其平生如此
實淳熙四年冬十月蓋去公之没三十有四年矣銘曰
廖氏之先家於太原唐季避難甌閩是遷惟閩之廖自
公而著豈以其位惟德之故公之清德壯老一節持身
立朝冰玉之潔人搴其華我掇其實躬行是尚如漢萬
石靡慕于寵靡撓于勢進無隱言退不茹愧謝事于家
而名益崇惟其守道是以亢宗有寧其宫公則命之溪
山所環後則宜之奕奕其後孔蕃且昌克念其德以篤
不忘
王司諫墓誌銘
乾道已丑歲某被命守嚴陵驅車入境俯仰其山川而
想子陵之風詠仰止之章且意夫人才代出當不乏也
既視事則進長老諸生而問近世鄉先生大夫之賢者
則得二人焉曰諫議江公司諫王公皆以風節論議顯
聞於世為鄉里所重已而司諫公之子今筠州史君來
訪予又得從問其父事甚詳恨未能與嚴之人表而出
之也越三年予屏居潭湘之上筠州走書以清江劉清
之之狀來請銘公墓以予曩日之所敬固不得以荒陋
辭也乃叙而銘之公諱縉字子雲王氏系出琅琊晉司
徒導南渡始家江左其後有居睦州桐廬者曰朐封仕
唐為和州刺史生肅清主簿淘淘生梁烏程丞耕耕生
周明州衙推仁鎬因家于明而處者為嚴州分水人公
踰冠遊大學中崇寧五年進士第調歙州司法參軍議
獄以忠厚稱移池州石埭令斷訟民服其明方田法行
旋以不實罷而石埭之民請以公所均為定用薦者改
宣教郎知婺州浦江縣神霄宫初建觀望者競為侈費
邑當置下院獨取之遠鄉僅以充數而已主者加詰公
曰朝旨不言城内外縣境有觀而舍之吾非違御筆也
辟監杭州鹽倉臨安縣市易務知温州永嘉縣調監池
州永豐監丁内外艱會邑人翁漆乘亂聚衆剽新城令
不以時應盜益熾新城求捕且急令遽調松村保甲以
謀不素大擾吏懼莫知所為則以告公行義素為鄉里
所信即日挺身往諭已而縣得漆與其二子誅之衆乃
定苗傅劉正彦南遁有詔起復公部松村民丁追之公
以終制辭焉大駕在永嘉從臣有以公應詔權吏部郎
官方移蹕草創之際公請許詣選者得以闕自言而為
定其宜士無滯留而官不曠廢以論事忤宰相出知英
州時二廣多盜郡有土豪公縻以職秩結以恩信得其
死力所捕致無不克宜章賊尤熾公縱諜者諭以利害
他日賊過郡境以俚語戒其徒曰無犯吾佛曹成蹂踐
湖南為岳飛所敗走桂而東破連州衆號數萬廣東大
震科調紛然公獨如平時客問所以然公曰吾州無兵
無城寇至但當登譙門諭之以禍福否則以死繼之處
之既定故寢食甚安耳寮屬請退保公曰吾守土吏也
退將焉往卒以靜鎮全安一境御史循行上公治行第
一有旨遷官秩滿令人對會朱丞相勝非當國雖故鄉
監官至都堂亦使趨庭自列公顧不肯勝非怒敵方在
邊擬公至滁州朝議皆言王公忤范丞相去之南荒今
方来歸又置之北鄙何邪改知虔州召為金部員外郎
旋以選知温州加直秘閣陛辭之日大常謂公未得去
朝廷即拜監察御史既謝擢殿中侍御史時紹興五年
五月也公首陳正紀綱嚴法守明賞罰立軍政廣儲蓄
厚風俗冀為經久之謀且援古事以申諷諭曰晉武平
吳天下既定何曾語其子曰吾每宴見未嘗聞經國遠
圖此亦今日之憂也因言湯以七十里而有九有之師
惟仁足以得天下之心夫豈以地之廣狹勢之強弱哉
而書之言曰慄慄危懼若將隕于深淵惟湯畏天保民
此所以天下歸之雖狹而廣雖弱而強也於是東南大
旱而江湖為甚公慮所以振䘏之者如伸枉濫寬擊累
禁科斂緩逋負免榖稅通糴船瘞殍者其論奏甚備而
尤所拳拳者以常平之法名存實廢借兊之不撥還支
移之不收納此所以坐視凶荒而莫之捄也至推其本
原則願詔大臣以燮理之事飭清躬以脩省之意論極
剴切六年二月遷右司諫公言聽忠言於艱難之時易
受直言於平定之後難況寇讐未殄願毋以目前暫無
事而忽芻蕘之言又因對言明皇即位之初焚錦繡珠
玉於殿前厲精政事以致開元之治及侈心一動窮天
下之欲以致天寳之禍非初之難而終之難也陛下憂
勤恭儉圖濟中興往歲金翠之禁自内庭始天下風靡
而近者庫藏供瑇瑁坑冶採青綠未必以為器玩設飾
之用然恐下之人妄意好尚緣類而至願深戒明皇之
失終始惟一以永無疆之休上為之改容嘉納六月臨
安地震公言地震駐驆之所豈非天心仁愛著隂盛之
戒邪女子小人外域盜賊皆隂類也女子小人則遠之
外域盜賊則備之恐懼祗畏以應天心此先哲王所以
中興也又言陛下纂承十年于兹頻歲豐稔僅足糧餉
一有小歉民已流移蓋耕者寡食者衆軍政未立國用
未節故也謂宜詔大臣參酌祖宗舊制與每歲出納之
數而均節之抑僥倖以靖衆志薄稅歛以寬民力為久
長之計上幸姑蘇軍屯淮上逆賊驕雛方肆陸梁而主
帥有慢令不赴機會者公請奮周世宗我太祖之英斷
以勵其餘又言今所與共濟艱難復大業者二三大臣
耳或出而總戎或處而秉軸交修政事之間進退人才
之際謀慮有不相及則初意未必盡同苟無私心惟其
當而已蓄疑敗謀理必不可願戒大臣俾同心同德絶
猜間之萌恊濟國事公以大臣不和為憂比終歲再三
言之至謂執政間有於敵兵南向之時倡為抽軍退保
之計上則幾誤國事下則離間宰臣言尤至切又言軍
興以來多為一切之制今盜賊粗定上下内外宜守成
憲而舊弊之未革者如官資之轉行過犯之改正差遣
之審量皆用特旨廢定法遠方監司守臣措置自肆姦
贓抵罪鞫治既白或不行法止從輕比若此類紀綱不
立法令不信雖宵旰焦勞未見可以為治也張俊營第
建康廣袤占民居公請密敕俊自還之内侍李琮童貫
壻也恩旨復許其仕公言梓宫未返天下痛憤忍令童
貫壻再仕乎所言多採用兵部尚書吕祉護諸將於淮
上公請於都督府屬官中選知兵者助之謀議且留軍
中撫循訓練通將士之情未幾酈瓊叛祉死之先忠獻
公時為宰相臺諫議以擇帥不善為責公曰司言責者
獨不任其咎乎且以是進退大臣非知大體者也既而
章交上公獨論劉光世屯淮西士卒數萬惟王德一軍
忠勇敢戰餘皆驕惰自肆不可用也一旦以德踵光世
之後酈瓊等憚其威嚴訴於朝既為之改命而召瓊等
赴行在乃懷疑貳相率北去則潜為此謀有日矣張某
引咎求罷方防秋之際二大將又入奏而朝無宰相無
乃未可乎章再上不報求補外復以直秘閣知温州先
是日食之變詔求直言臺臣有語公者曰上任我輩言
路而外求直言建此議者必懷姦公曰日食求直言故
事也豈以臺諫而廢及是又諷公曩趙丞相之去我二
人不擊故不遷今臺諫媒孽右相勢已搖吾與君遂言
之則同升矣公正色拒之至是反劾公觀望欲為後圖
公聞之笑曰吾老矣不願目前之利乃為後圖不亦左
乎坐落職奉祠公在言路知無不言每謂人才實難多
事之際尤宜為朝廷愛惜以故不專彈擊而惟論安危
利害大計與所以啟悟君心者上嘗稱公中正不阿得
諫臣體它日言事者有不稱上曰王某論事可思即復
直秘閣知常州淮上戍軍經從有攘民羊及誣民為盜
縛之去公追得民與羊於舟中獨不得軍士姓名貽書
誚主帥卒以三輩徇河上聞者服焉會有故從官歸自
敵中蓋嘗仕敵國據吾京邑而為之守者過郡公惡之
不為禮力求見公面詰媿之而宰相秦檜與之親厚歸
而泣訴檜怒十一年春以公主管台州崇道觀州人惜
公去以為循良之政前人莫及也州舊有河貫子城達
于倉後或堙塞公請于朝開深以便輸至今頼之退歸
幾二十載恬然自樂也積官左朝奉大夫既告老以郊
恩賜三品服二十九年六月己酉與親戚笑語如常時
語其家人曰心中無一事時至可行矣夜分而逝享年
八十七九月甲申葬于縣之分水鄉茅山之原公天資
忠厚事親從兄誠意篤密子孫侍側燕居笑談必寓以
訓敕治縣八年囚無瘐死者去官人思之不忘雅不喜
求請及公之存子孫悉從吏部選無詣堂者其行義尤
為文定胡公翰林學士朱公所知皆嘗論薦於朝劉清
之曰嘗得公遺書所謂霜臺諫垣藁者合九卷讀之累
日深惟既往之是非易定而當時之毁譽難公也觀前
輩奏篇至毁譽之際雖元祐忠賢猶惜其是非之未定
焉而公書手跡具存繫以時日皆可依據至所尊信必
天下鉅人所排黜必其自絶於善人之類者非唯當時
迨今實然而後知公之所言蓋有見于中非苟然也配
詹氏贈左光祿大夫良臣之女贈碩人後公一年卒子
男二人日休右承議郎權發遣筠州軍州事日勤左朝
散郎權發遣處州軍州事女四人長適右迪功郎邵希
仲次適左朝散大夫翟&KR0942;次夭次適右迪功郎詹煥孫
男四人瑑右從政郎玼珙皆右迪功郎珌未仕孫女六
人曾孫男女十一人銘曰
士或遠實浮華是滋凡厥言行曷據曷依觀公平生惟
實之務陳言諫省質直靡嫮有所毁譽皆心所安久而
益信是則為難其在郡邑悃愊平夷惟其有常去輒愈
思其在閨閫孝友融怡豈惟其家鄉黨是儀子陵之山
千古蒼蒼清芬不磨惟公之藏
南軒集卷三十八
