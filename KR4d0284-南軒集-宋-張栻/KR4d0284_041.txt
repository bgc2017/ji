南軒集卷四十一宋張栻撰
墓誌銘
宇文史君墓表
君氏宇文諱師獻字德濟世為成都人曾祖宗象贈太
師魏國公祖邦彦任尚書屯田員外郎贈太師蜀國公
考粹中任尚書左丞絫封南陽郡公贈少師宇文氏受
姓系世之詳已見於少師墓碑故參知政事楊公椿之
文始少師與其弟簽書樞密院事虚中俱以文學論議
被遇固陵極翰墨之選燁然一時少師晚歲歸安于蜀
盖倦於世故矣長子師牧賢而有文不幸早世少師念
之甚君是時方童稚已挺然不凢日讀書講問娛侍于
前少師每為慰釋謂是兒且長殆能繼二公之業少師
故時賓客多英俊見者莫不竦然謂宇文氏復有子矣
少師捐館舍君甫年十有二執喪盡禮如成人事妣福
國夫人黃氏奉承顔色不懈而自奉極儉薄人不知其
為貴公子也季父直龍圖閣時中素重許可尤器君懋
以問學先用樞密公恩補承務郎服除差監潭州南嶽
廟考滿知漢州德陽縣丞改知綿竹縣丞暇則慕崔斯
立之為痛掃溉以種學績文為事且從其鄉之老成故
工部尚書員外郎李公良臣及其秀士黃鈞李流謙游
聞見益以廣聲稱益以著已而兩丞銓部以微文俱不
報更從外銓擬監漢汁邡縣酒稅居其官惟謹改監漢
州在城商稅務未上會詔從臣各舉所知楊公椿時為
尚書兵部侍郎以君博學有守聞有旨召赴行在時紹
興三十年也君念福國夫人年高不忍遠去力辭差潼
川府路提舉常平司幹辦公事未上改成都府轉運司
主管文字丁内艱哀慕幾不能自全免喪楊公已在政
府力挽君陳下亦竟不前差四川安撫制置使司幹辦
公事歴事兩帥其前者寬縱多慢君據義不撓其後者
威嚴或過君彌縫其闕幕府歸重先忠獻公雅知君言
於朝遷知簡州簡故少事君復臨以安静民甚便之歲
歉饑民為盗連數郡君所部先事區處得食迄無從寇
者以暇時掇論時事之要編白於朝宰相亟稱之未滿
秩移知綿州緜為大州適承頹弛之後帑庾匱甚君獨
整科條察蠧弊節用度未幾而經常不缺郡舊有冤獄
佃人殺主之僕而誣其主外臺執偏見不釋主家死於
獄者三人其它亡辜逮繫死者又以十數方春天為雨
雪地為震歴兩使者不能决更送君所君詳究其牘得
情數語折之佃人引服致之法人謂可以少謝死者冤
也事益省即理緝學校舍其士者行鄉飲酒禮使敦長
幼之節在郡再歲樞密使王公炎宣撫四川以請改知
閬州錫贊書甚寵閬故嘗為宣撫使所治地尤重事且
夥君先立之規模上下趨令惟恐後率以夜漏未盡數
刻秉燭出視事不以為勞亦不覺有疾苦狀一夕與客
評論書史自若既寢家人軰聞喘息若不屬亟視已不
能語醫不及進藥而終享年四十有七實淳熙元年七
月二十日積官承議郎以郊恩賜五品服娶郭氏故朝
議大夫知辰州黃中之女子男一人曰紹訓女二人長
適唐剛文次許適梁秩皆進士是歲十有二月晦歸葬
于廣都縣靈溪鄉附于蜀國公塋側君天資忠厚平易
與人交久而不厭或少忤亦未嘗衰家居婢僕不見其
惡聲厲色而至蒞官之際則簡嚴自守所謂柔而有立
者伯兄既早世事嫂甚謹待猶子恩義無間言嗜讀書
稽考至忘晝夜論事貫穿今古為文辭贍蔚有餘地所
著甚多藏其家初君以二文世科為念刻苦習進士業
為進士者多推稱之兩以鏁聽試類省輙下益力後雖
已領州符猶不置盖終其身以是為歉某嘗以謂自先
王教胄子之法壊大家世族不得盡成其才其下者苟
從祿利不樂親文墨事至其間讀書欲自表見者則又
不屑其世祿顧反以從進士覓舉得之為榮噫昔之人
所望于胄子者豈為是哉若君居家孝友涖官廉平温
厚博雅于以進德孰能禦之顧區區猶以是為歉何哉
某之先妣夫人實為君從女兄故某於親䣊間講聞君
行義為詳紹訓奉其母命萬里致書請銘不敢辭銘曰
宇文入蜀三百年支垂派别族益蕃少師弟兄大厥門
迭執鴻筆司皇綸二府聯登體貌尊君生其家愿而温
被服儒素遠世紛編簡浩博資剖論部符三州民所恩
外若坦易守則敦人言餘慶兹實存誰其挽之排帝閽
哀哉玉立歸丘原萬里方駕厄其轅尚有銘詩賁來昆
承議郎吳伯承墓誌
乾道六年七月十八日右承議郎浦城吳君卒于長沙
之寓居年五十二其子洵以治命奉其襄袝君之母夫
人方氏之兆其年冬遣書走告于尚書左司員外郎侍
講張某曰先君藴蓄不克施懼遂泯没相與厚善莫如
公惟是所以詔來世者敢再拜哭授使者以請某讀其
書泣而諾之君諱銓字伯承大父朝議大夫獻可以科
第起家父奉議郎知常游於諸侯幕以才術聞君以大
父恩補官嘗兩試春官及宏辭科筮仕監潭州戸部酒
庫其調江陵簿及知巴陵縣事皆以故不上而奉祠南
嶽及崇道者前後凡五中間用薦者改秩暨覃恩遷官
賜五品服所歴僅如此君事親孝謹終喪即澹然無復
仕進意不忍遠墳墓朔朢展省嗚咽迄終身不衰天資
狷介質直疾惡如讐不妄交少不如已意輙拒不納親
黨朋友有過不忍茹即告語之以此為賢者所重愛而
其間不知君者亦往往怨訕君不恤也遇其急難困苦
死喪輙推衣食資財以助無吝色築居湘濱有亭榭華
竹之勝而名其堂曰思親盖其終身之思誠敦篤乎此
也嗜讀書吟誦日夜不息深於離騷為詩慕陶謝紆餘
閑澹之趣其思甚苦至所得意心開目明忽不知歲月
之度也以是居湘城盖幾二十年君娶万俟氏右僕射
卨之女初僕射自沅州召還將倚以為相道長沙君為
言天下事極剴切且勸以無畏縮不言負上及僕射得
政數以書招君卒謝不往親若舊有官於朝者即不欲
以書往來然其居閒每慨然有憂時之志為政于潭者
往往就君問所宜君為言田畆間民所患苦未嘗不纖
悉反復若有闕失亦未嘗隱方其仕時部使者雅聞其
名交薦之其間有不可者輙謝不受方曰士固當擇所
託也能自立盖如此病且革無它言獨勉其子以學且
戒曰我死毋得用浮屠氏是亦可見其所存已長子洵
將仕郎次沂幼未名女三人孫男梓予與君寓居鄰牆
間一二日輙步相過議論酬唱甚樂别未一載而遂志
君墓悲夫銘曰
有特其資不假其施有蔚其文不顯其聞歸于其宫曰
從于親尚其孝思以永嗣人
賈仲山墓誌銘
乾道庚寅之歲新零陵守賈君訪予于休沐舍泣且言
曰森之弟仲山不幸不起疾念其没且無聞以嘗獲從
游敬請志率五六日一來請自予居湘中有年所矣始
聞仲山兄弟居家友睦愉愉如也已而皆識之久且厚
予讀書城南仲山適亦葺其居與予鄰日相過也去年
予來守新定仲山跨馬送予渡湘行數十里不忍舍予
顧見其形色特瘁且丁寧勞勉之别未半歲而以訃聞
予固悲之而其兄之請勤懇如此予雅重其兄弟平日
相與之歡又不忍拒其兄之請於是乎書君諱林仲山
其字也其先真定人後徙鄭自鄭徙鄆才四世曾大父
公直仕為中散大夫大父諱節為顯謨閣直學士顯于
時父澡為通直郎母張氏君蚤歲能屬文長而值靖康
之亂奔馳江湖間晚以叔父瀛死事恩得初品官歴撫
州宜黃縣主簿邵州軍事推官所至以能稱其聽訟剖
折迎忍大抵得其情歴陽張孝祥治有聲于時其守撫
及安撫湖南率致君任以事輙辦率部使者薦于朝改
宣教郎調知常德府龍陽縣事未及上享年五十有三
君一子甚慧年甫十二而夭又一歲而君没為可傷也
已君喜讀史居閒自抄凢數十萬字皆成誦云銘曰
聚散氣也脩短命也始終理也氣不能不離命則不可
違而理則萬古之真也
張氏墓表
建昌南豐曾氏近世有君子曰發字信道仕為吉州教
授友睦之行推于其鄉鄉之人皆謂信道固賢抑有内
助以成其德焉爾信道之配張氏其先舒州人曾祖鼎
臣贈太子太傅祖復貫贈太子太師父激故朝散大夫
知南安軍夫人幼孤鞠于叔父尚書右丞澂之家天資
靜肅不妄笑語右丞公賢之親為擇配信道時為掾臨
川中書舍人吕公本中尚書郎計公昕亟稱之遂以歸
焉曾君之父樂施家以施而匱夫人自貴族入其門躬
履勤儉不忽細故莊敬而順喜怒不見於色小大無間
言信道既没教子持家弗墜厥訓晚歲家益饒而夫人
約素不改其舊寢帷至四十年不肯易一簟亦更十餘
年完緝殆徧今其家俱保藏之以訓示後人然在夫人
秉德有常非其所勉強然也淳熙二年天子奉觴前殿
推恩海内夫人以子撙故得封太孺人後一年而寢疾
一夕語家人軰曰吾病殆不瘳矣衣在某笥衾在某笥
宜亟治具又曰某嫗吾嘗使之織未歸其直宜即償之
明日又視具曰毋哭徒溷我迺終盖其平時專靜故死
生之際能如此是歲十月甲申葬于其鄉龍水之原子
男五人長曰持次撙登隆興元年進士第從政郎前荆
湖南路安撫司准備差遣次挹擴擬女嫁文林郎洪蘩
孫男八人克冕覽兊寬允餘未名孫女七人撙在湖南
時從予遊狀夫人之行來請銘不得辭銘曰
專靜而常惟婦之臧儉德之光世篤勿忘
宜人王氏墓誌銘
淳熙二年秋安陸宋文仲與其弟剛仲書來告其母夫
人八月辛酉没于袁州教授官舍以喪歸葬求予銘予
辭未果又書來曰閏月癸酉既畢窆事矣敢請立諸墓
為辭甚哀予念文仲兄弟從予游有年矣其哀亡已誠
不忍拒也則為之書夫人姓王氏六世祖太傅明佐藝
祖有勲勞在太史曾祖臨事仁宗為寶文閣待制祖承
提舉利州路常平事父恪為漢州雒陽令母解氏夫人
適右朝議大夫知德慶府宋許生兩男子文仲迪功郎
全州清湘縣主簿剛仲迪功郎袁州州學教授一女適
承事郎監饒州景德鎮稅万俟傳孫男女凡七人累封
宜人享年五十有八德慶君之没先夫人九年葬于衡
州衡陽縣五馬山之原夫人之葬寔合祔焉夫人幼孤
事母稱孝既嫁事姑以恭肅聞相德慶君周睦内外有
恩意德慶君没處家事嚴整教子有法度見族䣊飢寒
者矜念施與惟恐不及平時待接長幼一以忠信為主
聞人有善喜見辭色再三為其子言之不置按文仲之
述其大概如此徵諸親友之所聞無異乃係以銘銘曰
惟宅之安無有後囏惟安且久以右厥後
故安人常氏哀詞
晉原鮮于廣大任少母安人常氏大任在襁褓而常氏
去其家既冠而知之則常氏没矣大任追念哀疚盖骨
立䆠游四方中歲歸故里重惟生不得其養没又不知
其處無以塞其悲也寄書友人張某俾為詞而紆之詞
曰
孰生無母兮予獨甚悲赤子婉孌兮母實鞠之哺乳以
節兮燥濕是宜子不能言兮母實心之冬之洌兮母予
温之夏之炎兮母予凉之母實瘁兮兒則肥嗟母之恩
兮曷其報之子匍匐而欲步子嘔啞而將語子未能識
母兮母胡為而舍子而遠去子則於母兮何知諒母心
兮念兒以忘饑年燁燁而浸長兮以思撫予躬兮曷自
孰告予以所從兮乃始滂乎其以泗宗有承兮義則貞
堂有君兮恩或難伸逮子既克知兮則母已逝而不可
見矣予惟罔極之哀兮其曷予已嗟乎母生子不得婉
愉於膝下母没子不得俯伏于幽宫徒白首兮鄉社滴
清淚兮何窮地久兮天長日升兮月常嗟乎此天下之
至情也固爾難忘
南軒集卷四十一
