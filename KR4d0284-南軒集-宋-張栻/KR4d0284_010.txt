南軒集卷十宋張栻撰
記
潭州重脩嶽麓書院記
潭州嶽麓書院開寶九年知州事朱洞之所作也後四
十有五年李允則來為請於朝因得賜書藏焉是時山
長周式以行義著祥符八年召見便殿拜國子主簿使
歸教授始詔因舊名賜額仍增給中秘書於是書院之
稱聞天下紹興初更兵革灰燼十一僅存已而遂廢乾
道元年建安劉侯珙安撫湖南旣剔蠧夷姦民俗安靖
則葺學校訪儒雅思有以振起之湘人士合辭以書院
請侯竦然曰是固章聖皇帝所以加惠一方勸厲長養
以風天下者而可廢乎廼属州學教授金華卲穎經紀
其事未半歲而成大抵悉還舊規某從多士往觀焉愛
其山川之勝堂序之嚴裴徊不忍去喟而與之言曰侯
之為是舉也豈將使子羣居族譚但為决科利禄計乎
抑豈使子習為言語文詞之工而已乎蓋欲成就人才
以傳斯道而濟斯民也惟民之生厥有常性而不能以
自逹故有頼於聖賢者出而開之是以二帝三王之政
莫不以教學為先務至於孔子述作大備遂啓萬世無
窮之傳其傳果何與曰仁也仁人心也率性立命知天
下而宰萬物者也今夫目視而耳聽口言而足行以至
於食飲起居之際謂道而有外夫是烏可乎雖然天理
人欲同行異情毫釐之差霄壤之繆此所以求仁之難
必貴於學以明之與善乎孟子之得傳於孔氏而發人
深切也齊宣王見一牛之觳&KR1100;而不忍則告之曰是心
足以王矣古之人所以大過人者善推其所為而已論
堯舜之道本於孝弟則欲其體夫徐行疾行之間指乍
見孺子匍匐將入井之時則曰惻隠之心仁之端也於
此焉求之則不差矣嘗試察吾終日事親從兄應物處
事是端也其或發見亦知其所以然乎誠能默識而存
之擴充而逹之生生之妙油然于中則仁之大體豈不
可得乎及其至也與天地合德鬼神同用悠久無疆變
化莫測而其則初不遠也是乃聖賢所傳之要從事焉
終吾身而後已雖約居屏處庸何損得時行道事業滿
天下而亦何加於我哉侯旣属某為記遂書斯言以厲
同志俾無忘侯之德抑又以自厲云爾二年冬十有一
月辛酉日南至右承務郎直秘閣賜紫金魚袋廣漢張
某記
堯山灕江二壇記
古者諸侯各得祭其境内之山川山川之所以為神靈
者以其氣之所蒸能出雲雨潤澤羣物是故為之壇壝
立之祝史設之牲幣所以致吾禱祀之實而交孚乎隠
顯之際誠之不可掩也如此後世固亦有山川之祠而
人其形宇其地則其失也久矣夫山峙而川流是其形
也而人之也何居其氣之流通可以相接也而宇之也
何居無其理而強為之雖百拜而祈備物以饗其有時
而應也亦偶然而已耳淳熙二年之春某來守桂按其
圖籍覧觀其山川所謂堯山者蟠㩀于東氣象傑出環
城之山大抵皆石而兹山獨以壤天將雨則雲氣先冐
其顛山之麓故有唐帝廟山因以得名而灕江逶迤自
城之北轉而東以逹于南清潔可鑑其源發于興安與
湘江同本而異𣲖故謂之灕而以水嫓之凢境内之水
皆匯焉以是知堯山灕江為吾土之望其餘莫能班也
歲七月彌旬不雨禾且告病先一日齋戒以夜漏未盡
望奠于城觀之上曾未旋踵雷電交集一雨三日均浹
四境邦人驩呼穡以大稔伏自念山川為吾土之望而
壇壝未立禱祀無所其何以率吾民嚴昭事之意用惕
然不敢寧乃俾臨桂縣尉范子文度高明爽塏之地得
于城之北疊彩巖之後隠然下臨灕江而江之外正與
堯山相直面勢回環表裏呈露對築二壇以奉祀事為
屋三楹于壇之下以備風雨其外則繞以崇垣踰時而
告成廼十有二月丁酉率僚吏躬祭其上以祈嗣歲事
畢裴徊喟然歎息退而述所以為壇之意以告邦之人
與來為政者使知事神之義在此而不在彼庶有以致
其禱祀之實且得以傳之於無窮云
楚望記
禮諸侯望祭其境内之山川必有壇壝以為歲時祈報
之所今之為郡古諸侯國也江陵據舊楚一都會其山
雖去郡為遠然迤邐聮絡以屬于當陽巫峽之間有自
來矣而其浸則有如蜀江波濤吐吞瀰亘千里長吏所
當率民敬事弗怠而望祭之地乃或有闕始度寸金堤
之會平曠爽塏爰築二壇旣高旣堅繞以周牆扁曰楚
望蓋取傳所謂江漢沮漳楚之望也於其成率僚屬以
告惟神之靈佑此下土時其雨暘茂乃嘉生使永無水
旱厲疫之憂惟吏與民各端乃心以承以引無替於厥
初無使非鬼得以紊我常祀神人相保終古曷窮遂書
以貽來者淳熙六年正月
道州重建濓溪周先生祠堂記
宋有天下明聖相繼承平日久元氣胥會至昭陵之世
盛矣宗工鉅儒磊落相望於是時濂溪先生實出於㫪
陵焉先生姓周字茂叔晩築廬山之下以濂名其溪故
世稱為濂溪先生㫪陵之人言曰濂溪吾鄕之里名也
先生世家其間及寓於他邦而不忘其所自生故亦以
是名溪而世或未知之耳惟先生仕不大顯於時其澤
不得究施然世之學者考論師友淵源以孔孟之遺意
復明於千載之下實自先生發其端由是推之則先生
之澤其何有窮哉蓋自孔孟沒而其微言僅存於簡編
更秦火之餘漢世儒者號為窮經學古不過求於訓詁
章句之間其於文義不能無時有所益然大本之不究
聖賢之心欝而不章而又有顓從事於文辭者其去古
益以遠經生文士自岐為二塗及夫措之當世施於事
為則又出於功利之末智力之所營若無所與於書者
於是有異端者乘間而入横流於中國儒而言道德性
命者不入于老則入于釋間有希世傑出之賢攘臂排
之而其為說復未足以盡吾儒之指歸故不足以抑其
瀾而或反以激其勢嗟乎言學而莫適其序言治而不
本於學言道德性命而流入於虚誕吾儒之學其果如
是乎哉陵夷至此亦云極矣及吾先生起於遠方乃超
然有所自得於其心本乎易之太極中庸之誠以極乎
天地萬物之變化其教人使之志伊尹之志學顔子之
學推之於治先王之禮樂刑政可舉而行如指諸掌于
是河南二程先生兄弟從而得其說推明究極之廣大
精微殆無餘藴學者始知夫孔孟之所以教蓋在此而
不在乎他學可以至於聖治不可以不本於學而道德
性命初不外乎日用之實其於致知力行具有條理而
詖滛邪遁之說皆無以自隠可謂盛矣然則先生發端
之功顧不大哉舂陵之學舊有先生祠實紹興某年向
侯子忞所建至於今淳熙五年趙侯汝誼以其地之狹
也下車之始即議更度之為堂四楹併二程先生之像
列於其中規模周密稱其尊事之實旣成使來謁記某
謂先生之祠凢學皆當有之豈惟舂陵特在舂陵尤所
當先者趙侯兹舉知急務矣故為之論述如此以告後
之人
衡州石鼓山諸葛忠武侯祠記
自五伯功利之說興謀國者不知先王仁義之為貴而
競於末塗秦遂以勢力得天下然亦遂以亡漢高帝起
布衣一時豪傑翕然從之而其所以建立基本卒滅項
氏者乃三老董公仁不以勇義不以力之說也相傳四
百餘年而曹氏簒漢諸葛忠武侯當此時間關百為左
右昭烈父子立國於蜀明討賊之義不以強弱利害二
其心蓋凛凛乎三代之佐也侯之言曰漢賊不兩立王
業不偏安又曰臣鞠躬盡力死而後已至於成敗利鈍
非臣之明所能逆睹嗟乎誦味斯言則侯之心可見矣
雖不幸功業未究中道而殞然其扶皇極正人心挽回
先王仁義之風垂之萬世與日月同其光明可也夫有
天地則有三綱中國之所以異於外域人類之所以别
於庶物者以是故耳若汨於利害之中而忘夫天理之
正則雖有天下不能一朝居此侯所以不敢斯湏而忘
討賊之義盡其心力至死不悔者也方天下雲擾之初
侯獨高卧昭烈以帝室之冑三顧其廬而後起從之則
夫出處之際固已有大過人者其治國立經陳紀而不
為近圖其用兵正義明律而不以詭計凢其所為悉本
大公曾無纖毫姑息之意類皆非後世所可及至讀其
將没自表之辭則天下之物欲舉不足以動之所養者
深則所發者大理固然也曾子曰士不可以不弘毅若
侯者其所謂弘且毅者歟孟子曰富貴不能滛貧賤不
能移威武不能屈此之謂大丈夫若侯者所謂大丈夫
非耶侯旣沒蜀人追思時節祭于道後主用廷臣之議
立廟沔陽使得申其敬去今千有餘歲蜀漢間往往有
祠奉祀不替侯之澤在人者深矣衡州石鼓山舊亦有
祠按蜀志昭烈牧荆州時侯以軍師中郎將駐臨蒸督
零陵桂陽長沙三郡調賦以供軍實臨蒸今衡陽縣是
也蒸水出縣境逕石鼓山之左會于湘江則其廟食于
此固宜考昌黎韓愈及刺史蔣防詩碑祠之立其來遠
矣宋乾道戊子之歲湖南路提舉常平范君成象始以
圖志搜訪舊跡得廢宇于榛莾中乃率提點刑獄鄭君
思恭知衡州趙君公邁乃徙于高明而一新之移書俾
某為記某謂侯之名不待祠而顯而侯之心亦不待記
而明然而仁賢昔時經履之地山川草木光采猶在表
而出之以詔來世使見聞者竦然知所敬仰師慕當道
術衰微之際其為益蓋非淺也惟某不敏不足以推本
侯胷中所存萬一是則愧且懼焉耳
撫州重立唐魯郡顔公祠記
唐魯郡顔公在大歴中嘗為撫州刺史宋至和二年知
州事聶侯厚載始立公祠于郡之圃南豐曾公鞏為之
記而其地狹隘歲久宇且敝壞紹興十二年某之伯父
滉為守即圃之地相其高阜而徙焉比三十年復以頹
廢廢之二年今趙侯曄實來考視歎息因其基而一新
之以淳熙三年正月辛酉落成廟貌儼如升降俯仰不
迫不陋使來請記某惟念公之大節終始凛然足以風
厲後之為人臣者其所嘗蒞廟食是宜趙侯之舉知政
所本當有文字登載金石惟是南豐曾公之文於公行
事論述為詳學者之所誦習故某不復贅於言獨推本
君臣之義而顯詩之俾時節侑饗亦庶幾公之志云其
詞曰於皇大倫首曰君臣惟天所叙而敕乎人忠貴無
隠義寧偷生敢有或踰紊我常經粤惟斯人林林而羣
匪斯之綱孰條其棼允毅顔公千載之特是篤是明終
始無忒方在平原獨嬰賊鋒紏厥義旅孰不悅從洎登
王朝剴言歴陳治忽攸關敢毖于音彼姦眴側三斥在
外百折彌堅之死靡悔汝州之使人諭厥指公曰君命
予奚可避凛然其辭豺狼所憚云何其行終以不返身
雖可隕義則不磨用雖不究益則巳多立懦激頑于訓
于式翼彼大倫詔于罔極惟是臨川公所嘗臨焄蒿悽
愴英烈猶存有嚴其宫于今幾秋圯傾蕪荒新自今侯
嗟爾君子來拜來祠瞻彼言言盍伏以思人之好德相
爾秉彛豈惟思之無或泚之擷芳于豆酌清于巵祈侑
蒸嘗聲以歌詩
永州州學周先生祠堂記
零陵守福唐陳公輝下車之明年令信民悅廼思有以
發揚前賢遺範貽詔多士它日偕通判州事贑上曾公
廸詣郡學顧謂諸生曰永雖小郡而前軰鉅公名德往
往辱居之如本朝范忠宣公范内翰公鄒侍郎公皆旣
建祠于學宮矣惟濂溪周先生嘉祐中嘗倅此州而獨
未有以表出之豈所以為重道崇德示教之意乎於是
教授廬陵劉安世率諸生造府請就郡學殿宇之東廂
闢先生祠前通判武岡弋陽方公疇以書走九江求先
生像于先生諸孫得之陳公命零陵宰歴陽高析董其
事而成之繪像儼然欄楯周密旣成属某為記某以晩
生屢辭不獲敬誦所聞以廣其意先生諱敦頥字茂叔
舂陵人歴官凢六遷至通判永州用吕正獻公薦擢廣
南東路轉運使判官改提點刑獄所臨力行其志晩以
病丐分司築居廬山下有溪流其旁名之曰濂溪故世
稱為濂溪先生某嘗聞程公大中倅南安先生為獄掾
大中公視其氣貌非常人與語果知道者因與為友故
明道自十五六時聞先生論道遂厭科舉之業慨然有
求道之志伊川年十二三亦受學焉惟二程先生唱明
道學論仁義忠信之實著天理時中之妙述帝王治化
之原以續孟氏千載不傳之道其所以自得者雖非師
友可傳而論其發端實自先生豈不懿乎先生著通書
及拙賦皆行於世而又嘗俾學者求孔顔所樂何事噫
以此示人亦可謂深矣後之登斯祠者暏先生之儀容
讀先生之書賦求先生之心真積力久希聖希賢必有
得顔子之所樂者矣
濂溪周先生祠堂記(韶州)
淳熙二年冬廣南東路提點刑獄公事詹君儀之以書
抵某曰儀之幸得備使事念無以稱上德意始至披考
故籍熙寧中濂溪先生實嘗為此官今壁之題名具存
儀之雖不敏敢不知所師慕且念宜有像設以詔後世
庶幾來者感動焉廼度地于治所曲江郡城之内唐相
張公故祠之東為屋三楹以奉祀事且崇其門垣大書
揭之嚴其扄鑰以時啓閉十有一月告成願請記某讀
其書喟然而歎曰詹君下車首為是舉可謂知所先務
矣其意豈不遠哉則不敢辭而為之書按廳壁記所書
先生以熙寧四年正月九日抵官下是年八月朔且移
知南康軍在官僅踰半載耳考其行事其見於先生之
墓誌者曰自廣東轉運判官改提點刑獄不憚瘴毒雖
荒崖絶島人迹所不至皆緩視徐按以洗冤澤物為巳
任未及盡其所為而已告病求守南康以歸而著作郎
黃公庭堅作濂溪詞亦稱先生為使者進退官吏得罪
者人自以為不冤以是二者觀之亦可以想見當時施
設之大槩矣雖然凢先生之所施設皆其學之所推非
苟然也某嘗攷先生之學淵源精粹實自得於其心而
其妙乃在太極一圖窮二氣之所根極萬化之所行而
明主静之為本以見聖人之所以立人極而君子之所
當脩為者由秦漢以來蓋未有臻於斯也故其所養内
克闇然而日章雖不得大施於時而蒞官所至如春風
和氣隨時發見被餙萬物百世之下聞其風者猶將咨
嗟興起之不暇然則即其所嘗臨之地而繪像立祠以
昭示來世豈非有志於名教者所宜汲汲者乎使後之
人睹先生睟然之容而攷法其行事因先生詳刑之心
而究極其淵源則是祠之建其為益固有不可勝言者
矣抑嘗聞先生之論刑曰刑者民之司命情偽微瞹其
變千状苟非中正明逹果斷者不能治也夫中正者仁
之所存而明逹者知之所行果斷者又勇之所施也以
是詳刑本末具矣詹君之立祠為詳刑者設也故某復
以此繫於終焉詹君嚴陵人嘗為御史臺主簿云十有
二月丁酉記
南康軍新立濂溪祠記
淳熙五年秋詔新安朱侯熹起家為南康守越明年三
月至官慨然思所以仰稱明天子德意者首以興教善
俗為務力立濂溪周先生祠于學官以河南二程先生
配貽書其友人張某曰濂溪先生嘗領是邦祠像之立
視他州尤不可以緩子盍為我記其意某既不克辭則
以平日與侯習講者述之以復焉自秦漢以來言治者
汨於五伯功利之習求道者淪於異端空虚之說而於
先王發政施仁之實聖人天理人倫之教莫克推尋而
講明之故言治若無預於學而求道者反不涉於事孔
孟之書僅傳而學者莫得其門而入生民不克睹乎三
代之盛可勝嘆哉惟先生崛起於千載之後獨得微旨
於殘編斷簡之中推本太極以及乎隂陽五行之流布
人物之所以生化於是知人之為至靈而性之為至善
萬理有其宗萬物循其則舉而措之則可見先生之所
以為治者皆非私知之所出孔孟之意于以復明至於
二程先王則又推而極之凡聖人之所以教人與學者
之所以用功本末始終精析該備於是五伯功利之習
無以亂其正異端空虚之說無以申其誣求道者有其
序而言治者有所本其有功於聖門而流澤於後世顧
不大矣哉春秋奉嘗徧於學校禮則宜之而况此邦嘗
為先生所領之地祠像久焉未設誠缺典也今朱侯下
車未遑他議而首及乎此可謂得為政之本矣詩曰高
山仰止景行行止朱侯之所以望於來者豈不在於斯
乎雖然某又有說焉蓋自近歲以來先生之書徧天下
士知尊敬講習者䆮多而其間未免或失其旨妄意高
遠不由其序游談相夸不踐其實反以病夫真若是者
適為吾道之罪人耳夫惟淳篤懇惻近思躬履不忽於
卑下而審察乎細微是則為不負先生之訓其於孔孟
之門墻庶幾乎可以循求而進也此又豈非朱侯所望
於來者之意乎
三先生祠記
淳熙二年靜江守臣張某即學宫明倫堂之旁立三先
生祠濂溪周先生在東序明道程先生伊川程先生在
西序繪像旣嚴以六月壬子率學之士俯伏而告成退
則進而諗之曰師道之不可不立也久矣良才美質何
世無之而後世之人才所以不古如者以夫師道之不
立故也凢所謂為士者固曰以孔孟為宗然而莫知所
以自進於孔孟之門墻則亦沒世窮年倀倀然如旅人
而已幸而有先覺者出得其傳於千載之下私淑諸人
使學者知夫儒學之真求之有道進之有序以克於異
端之歸去孔孟之世雖遠而與親炙之者固亦何以相
異獨非幸哉是則秦漢以來師道之立宜莫盛於今也
而近世學者誠知所信慕者蓋鮮間有號為推尊則又
或竊虚聲以自高而不克踐其實顧反以為病是則師
道雖在天下而學者亦莫知其立也桂之為州僻處嶺
外山拔而水清士之秀美者夫豈乏人惟見聞之未廣
而勉勵之無從故某之區區首以立師道為急繼自今
瞻三先生之在此祠也其各起敬起慕求其書而讀之
味其言考其行講論紬繹心存而身履循之以進於孔
孟之門墻將見人才之作興與灕江為無窮矣此某之
所望也且獨不見濂溪先生之言乎曰師道立則善人
多善人多則朝廷正而天下治嗟乎某之所望又豈特
於邦之士云哉敢記而刻諸石
瀏陽歸鴻閣龜山楊諫議畫像記
宋興百有餘年四方無虞風俗敦厚民不識干戈有儒
生出於江南高談詩書自擬伊傅而實竊佛老之似濟
非鞅之術舉世風動雖巨德故老有莫能燭其姦者其
時私說一行而始紛紛多事反理之評詭道之論日以
益熾邪慝相乘卒兆裔夷之侮考其所致有自來矣靖
康初龜山楊公任諫議大夫國子祭酒始推本論奏其
學術之謬請追奪王爵罷去配饗雖當時餘黨猶夥公
之說未得盡施然大綂中興論議一正到如今學者知
荆舒禍本而有不屑然則公之息邪說距詖行放滛辭
以承孟氏者其功顧不大哉是宜列之學宫使韋布之
士知所尊仰而况公舊所臨流風善政之及祀事其可
缺乎瀏陽實潭之属邑紹聖初公嘗辱為之宰歲饑發
廪以賑民而部使者以催科不給罪公公之德於邑民
也深矣後六十有六年建安章才卲來為政慨然念風
烈咨故老葺公舊所謂飛鴻閣繪像於其上以示後學
以慰邑人之思去而不忘也又六年貽書俾某記之某
生晩識陋何足以窺公之藴惟公師事河南二程先生
得中庸鳶飛魚躍之傳於言意之表踐履純固卓然為
一世儒宗故見於行事深切著明如此敢表而出之庶
幾慕用之萬一云爾
昭州新立吏部侍郎鄒公祠堂記
故尚書吏部侍郎鄒公諱浩字至完學者稱為道鄉先
生而不敢斥其名字在元符中為右正言以直諫顯聞
初貶新州建中靖國之元入朝為天子從臣崇寧二年
又貶昭州處昭凢四歲歸沒于常州其立朝大節載在
史官播在天下固有不待紀述而傳者某獨嘗謂人臣
不以犯顔敢諫為難而忠誠篤至之為貴士君子不以
一時名節為至而進德終身之可慕若公始所論諫蓋
亦他人之所難言而考味其平生辭氣曾微一毫著見
再位于朝憂國深切重斥炎荒凛不少沮至於病且死
語不及它獨以時事為念方其少時道學行義已有稱
於世晩歲益為中外所尊仰而公不居其成講究切磋
惟是之從蓋嘗從伊川程先生論學而上蔡謝公良佐
龜山楊公時皆其所友也其任重道遠自強不息如此
所謂忠誠篤至而進德終身者若公非邪故其樂為天
下後世誦之淳熙二年秋青江王光祖為昭州道桂問
政所宜先某告以道鄉先生當有祠盍圖之則應曰諾
明年春使來告成且曰郡故有公祠紹興中守臣陳廷
傑所建荒蕪久矣故其地卑陋亦不足以奉蒸嘗按郡
城之西北有所謂得志軒者公所嘗游歴也下臨長塘
曰木梁廣數十畆羣山環於前其秀曰龍嶽舊為郡士
張雲卿之居公實名而記之棟宇今無復存者乃即其
地為屋四楹繪公像於中門廡悉具又葺茅其下俾張
氏之後人居而世守之敢請記某旣為之說而且有感
焉國家列聖相繼以納諫容直為家法人臣雖甚觸忤
亦不至於前代加以重辟間有暫貶徙者旋即復還且
又進用俾得以名節始終顧扶持公論培固邦基雖有
頼於多士之助而其長養成就實非一日皆自列聖深
仁厚澤中來也聞公之風者亦復有感於斯乎
南軒集卷十
