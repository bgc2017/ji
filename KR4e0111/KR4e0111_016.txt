平橋藁卷十六
明鄭文康撰
傳
何順中傳
何先生字順中其先婺人曾大父子雲為崑山良醫劉國
英贅壻今為崑山人子雲而上七世皆高科顯官諱熟者
宋端平二年進士仕至朝散大夫當時出身家狀身後行
狀刻本具在也子雲得劉之術傳三世皆以為業至先生
大著工巧居太醫垣四十年王公貴人有招延之者視儀
不視物有儀乃往往則疾家有所恃疾者雖鄭聲沉滯亦
為之不懼或以勢位臨之弗能致也性嗜酒靡日不飲靡
飲不醉醉則噴嚏連百十未已至噴嚏共知其醉先生為
客則不辭主為主亦不留客頽然就榻鼻息輒震驚人年
七十餘修眉長髯顔如渥丹其亦有道士歟家固貧極謹
義利之辨故飯恒不足而獨酒有餘子澤頗有父風焉
薛烈婦傳
城南薛烈婦崑山半山橋人父為銀工嫁縣小吏邵某
為妻洪武初小吏坐死法京司差人提取烈婦時年二
十餘蒙垢莫能掩其麗將行差人見而悦之謂小吏曰
若欲生致都下盍使事我否則若命盡在中路小吏懼
曰如命乃密呼烈婦語故使從烈婦曰吾身潔汙君不
可得復主矣佯應曰諾是日盛備酒饌飼小吏暮歸遂
經於粉閣中鄰里解其屍葬之塚在西湓瀆村彭氏菜
圃中即當時之粉閣也
論曰予表姑葉年九十所居與小吏家隔一垣曾識烈
婦其小吏則㤀之矣然家有粉閣彼遺業必尚可淡泊
守也奚以吏為其身既自為惡又使妻為不善其䧟大
戮宜也差人不鑒小吏為前車覆亦有日獨惜銀工有
此令女托之匪人使少有張負郄鑒之見安至是乎噫
君子議婚之初可不慎哉可不慎哉
許節婦傳
崑山蔣喆妻許氏名安世醫用衡女用衡家教頗嚴庭
無巫祝尼媪之迹安為處子静心密地耳不納市井閭
巷穢惡聲年十八嫁喆嫁兩載而喆殁殁後兩月而子
生家無厚資堂有遺姑所親乘時以後事微動之安抱
兒泣謂姑曰妾願與此兒同存亡人言無慮也紡績織
紝一心養姑教子笑語不入於鄰積二十六年貞白之
操無罅隙可議鄉里私稱為節婦今其子明為教官即
遺腹者
贊曰李令伯曰舅奪母志是章其母之醜也夫以匹夫
匹婦之志奪之弗能也戒其勿奪亦弗能也惟已處之
而已矣若曰可奪則共姜之誓蘇武之節何獨不然哉
觀許安謂姑曰願與此兒同存亡奪姑弗論雖欲撼之
得乎
南菴傳
南菴無照師滇南人也學佛之法而超乎法之外因進
之門墻相與講中庸多有理趣但人病其性急師亦以
此自病故與其徒多不合云
論曰急非性也急不可以言性言性則氣質之謂也學
道者當緩其急以歸乎中佩韋是也雖然急不可以言
性而可以言志周公坐以待旦孔子發憤忘食非急而
何急於道急何不可之有
如如禪師傳
如如禪師不知何許人神僧傳失載家君病瘧苦頭痛於顛
頂之上寒熱劇甚指甲盡黑漫不省人事見二鬼約長四五
寸舉動輕捷無與比復有一鬼衣冠儼武臣狀乘騎執弓矢
俾家君偕二鬼給事備歴艱苦其言有數事若曰欲如此必
如此家君儒者聞其言不經寧死弗肯從鬼大怒忽一僧不
知何從來以拄杖微擊騎鬼之帽似有所責遂解圍中隔大
河僧與家君在河西而鬼河東矣僧曰我乃如如汝歸記之
遙見二鬼皆跪拜僧僧亦歡喜而受鬼隨不見瘧亦不復作
事在宣德甲寅六月十二日鬼之言孔子不語怪故不詳越數
日訪如如名號出處於鎮江府都綱紀司綱紀公云釋典有
如如者一禪師一居士禪師好救難弭災所著有如如
語錄行世乃知所遇禪師非居士也家君命文康傳其
事復立木主每歲是日設香燈茶果之供答靈貺焉
附錄
報謝如如禪師疏(戊辰年)
伏以神通廣大能令百世之尊佛力弘深解救衆生
之苦仰惟靈感如如禪師名登釋典道振空門一本
慈悲夙著厥靈之濯濯普同濟利已經奕世之綿綿
曩在家君病淹㾬瘧繼余小子痛劇瓠犀揮法杖諭
法言曾援沉淪於彼岸爇天香扣天鼓再堅搖動於
壯年父子銜恩寢興在念文康近於十三日間關在
客調攝乖方為圖口齒之甘大作心腹之疾重資
靈貺即獲痊安欲拜疏於玄龕特還書於故里展虔
誠於旛幢之下布衷曲於文墨之中麤陳茶菓之儀
薄設香燈之供以綏後福敬答前休惟願有子有孫
不替奉承之志宜家宜室永無災害之虞謹疏
行狀
崑山知縣鄭侯行狀
侯諱達字叔通姓鄭氏世家黃州廣濟縣曾祖觀福祖善友
父庸永樂初庸隸籍㐮陽衛今為㐮陽人侯念上世無仕者
勝冠即發憤讀書修文辭圖進取兼攻真行書教授武臣子
弟數十輩時㐮陽府學鄉試三脫科提調官聞侯名招入補
學官弟子宣德乙夘遂選湖廣秋闈第六人考官讀其策皆
鑿鑿有用之言表章三問於試錄明年卒業太學業成授
陜西盩厔縣知縣盩厔舊有西洛峪水渠在勝國時為農利
甚溥後被畊者夷之漫為陸壌令數代無有注意者侯至求
原規改而正之農賴以濟詳載訓導長安董楙所撰廣濟
渠記高乙坐大辟囚繫九年侯讞其冤得不死三考書最
朝廷賜勅有撫字克勤之褒封父如其官母王妻馮皆孺
人景泰五年蘇松大饑大疫死者枕籍貧民牽扶入城市
乞食旦人而夕鬼主縣者莫能措手稱病去巡撫尚書李
公意時勢若此必得有為者吏兹土以拯民艱具奏時侯
在選部該進秩乃陞食從六品俸仍來知縣事崑為弊
積久濟農預備諸倉雖有登載之數而實十無二三侯
下車計實在數合諸貧民之數戸不過三斗土塊藁秸
半之民雖入手終無以為計子棄父夫棄妻老弱待盡
侯乃日夜遍詣稍贏餘之家喻以禍福官與文劵随其
多寡而稱貸之得穀數千斛於是分集將委溝壑者於
僧寺道觀日給粥二次凡官府廢材神壇樹木悉取以
供薪爨病有藥禮請致仕良醫副葛明仲掌其事勞心
焦思黑髮變白及秋高鄉頗稔且水退遣歸復業嚮之
廬舍已為餬口所廢侯又市竹架屋為經紀之春復給
與穀種俾里正假以耕具凡可用心者無一不至此侯
在崑第一事初荒時民食犬賣皮犬盡食糟糠麥柤糟糠
麥柤盡食草根樹皮草根樹皮盡别無可食時屬縣有折
糧白金數萬兩在府侯痛以為言太守誤聽羣議持往
湖湘糴米舍近之遠則涸轍之鮒無以為命矣此民之
所以重困也他如巡江千戸索財擾民發其事千戶充
軍随從都御史知事擅攬威權上書直言其奸學諭陳
登有治才儒士周號有文學咸與推轂日進老儒龔大
章沈誠學於堂諮訪民事得失利病咸聽盡言為鄉試
簾外官者三會試簾外官者一性至孝封君與母孺人
皆在原籍心不㤀思言不置口語及必堕淚去年冬滿
初考即日趣裝上道冀得奏請歸侍糧事嚴上司俾姑
視事不得去劇不如意天順二年閏二月廿八日患癃
閉七日卒享年五十有九配即馮四川某府經歴義女
弟生八男二女賓寅宜實完安宗寵男之名也寵母側
室張韓馬劉倪韓王婦之姓也馬澂湯某女之壻也歸
以某年月日葬某地嗚呼侯謙恭節儉盡心乃職布袍
蔬食略無富貴氣味所謂憂民如有病見客似無官侯
誠有焉所著有尊生藁十卷予辱侯愛敬於其殁不能
無情謹述數事授諸孤俾乞銘於立言信後者焉謹狀
彭應德同配鄭氏行狀
應德諱餘璋字應德姓彭氏蘇州崑山人俊敏不羣幼
有孝行補學官弟子明經著文不失矩度於時監察御
史廬陵彭公勖提督學政學者寡入其意獨奬進而材
器之將應南京辛酉科鄉試遭父喪不果行在苫塊中
哀毁成疾遂不起正統癸亥十月六日也其配鄭氏諱
慶字宜君宋華原郡王居中裔孫生長儒家温惠塞淵
年十八嫁應德及期而夫病再期而夫卒其間蓼辛荼
毒充牣心腹至是號咷仆地莫知所圖以胸暖其屍凡
三晝夜屍温家人奔告如狂謂其復甦蓋由宜君近之
以生氣也迨斂無以為計直呼曰天来爾偕我往爾不
来吾誰與處不絶口者又四日竟潛自沉後應德纔六
日嗚呼痛哉武陵龔鈍菴詡為傳其實有司上其事未
報應德祖士瓊考惟貢宜君祖以敬父有林俱無仕者
應德年廿一而宜君同其年有孤曰永春始二歲應德
兄應節以某年月日葬於南城齊禮坊之墓竊謂子死
於孝婦死於烈非名筆撰誌銘垂示後世殆不可謹為
之狀拜而請焉
陳公政室王氏行狀
碩人王氏諱某世家蘇之崑山父某母甘氏碩人為處
子幽閒貞靜庭無嬉遊之跡日依依母旁訓無違言身
無惰容及笄歸常熟雙鳳鄉塗松里陳畿公政為冢婦
公政以鄉長之役在官日多碩人事其舅叔文姑馬如
亊厥父母問安視膳頃步而不敢忘孝焉尤致謹於歲
時烝嘗之事浣滌祭器烹調品物必身親莅之務極豐
潔乃已一有不出已手則心歉然不安嘗有疾莫能興
祭期適臨其介婦曰明日事誠在我戒左右勿使知之
黎明聞爨下有鼎鑊聲起視之則碩人已先在矣公政
故多貲多貲多怨亦勢之常里之惡少稍有求而弗遂
輒奔走造言生事碩人謂公政曰彼之所希譬猶蠅蚋
而圖砧几餘腥耳吾能少節一日之費揮以與之則其
禍我之心自熄矣所得所失孰小孰大耶公政是其言
從之往往有貲家恒被官府所破獨公政終歲晏如蓋
碩人已争之力居多公政室廬倚於市中有園亭花木
之勝日有佳客過從其遊至則輒命治具公政與客徜
徉笑談不待頥指頃間杯盤芳馨肴核維旅随其客之
衆寡或豐或儉似嘗授其告示者凡百不深煩公政皆
此類晩以家事付諸婦其考課僮婢耕織裁給上下衣
食皆碩人所立舊規卒莫能改故殁公政遇事則興思
追悼不置焉天順四年十二月某日中風卒享夀六十
有八子男三長珣娶定海縣主簿朱孟林女次珙娶前
福建按察副使衛季洪女次瑺為弟公賦後孫八儒
倫偉佐侃僖仕佑曰佐者邑庠弟子公政擇再明年某月日
袝里之先塋嗚呼婦人無外事揆法不當請銘有賢如碩人
非銘無以昭懿德勸女婦然則可使無銘乎無銘既不可使
銘不出於聞人又可乎於是錄其素行數事備銘者銘焉
像贊
林仲山像贊
林中散人林補仲山華亭人河東王嘏傳曰高
祖少雅宋潮州推官祖和卿前元德慶儒學教
授考德載平江崑山同知仲山襲父蔭歴官至
某官張氏假王吳召公公歎曰元君也張賊也
背君事賊吾不忍為遂隠去自題其像曰雅非
雅俗非俗身居市㕓志在巖谷見之者呼為老
林友之者識為知音叩其中則空空如也問其
長則能固窮而不動心開封鄭文康高其人拜
瞻遺像於七十年之後僭擬而為贊焉
學務道禮矯俗黃鳥喬枝白駒空谷氣之壯怒髮如林
聲之和太古雅音觀其像則一遺老也讀其傳則知忠
義而不易心
朱處士像贊(諱均禮衍之祖)
市非隠地隠不嫌市志在儒業儒以成志隠於市鄙高
蹈遠引者之為賢志於儒恥孤陋寡聞者之自棄正學
是趨小道不泥故能咀羣籍之英華而遺子姓之餘味
也
王孺人像贊(朱處士配不念佛不茹素年百四歲)
身不事佛而佛其心口不茹素而素其行事心佛而無
意於来生之福持素行而有心於隨寓之誠邪言罔惑
正理亦明宜其享百年之上夀而為閨閫之儀型也
趙御史像贊(永樂乙未進士)
神完而融德盛而恭博羣書於眼下飽史學於胸中言
議清高麗秋霄青雲之鶴夀容堅勁挺寒澗絶壁之松
衣冠古製丘壑清風前輩名卿見之者呼為憲臺之遺
老後生小子拜之者稱為鄉里之儒宗也
何順中像贊
恥機變而争巧賤龍斷以私登攬詩酒而寄傲操七勺
以擅能此太醫垣三朝之士而宋進士五世之曾也
彭母葉孺人像贊(見年九十二歲)
性端莊也端莊之若神容慈和也慈和之若春孝敬著
聞於族里儉慈稱美於鄉鄰天既備其四德夀將及乎
百旬氣體尚強膺福祉之簡簡曾玄方茂見童穉之詵
詵嗚呼先公與孺人表兄弟也孺人長先公十五年而
先公前十年已下世也吐心聲而為製也飄予神魂而
將逝也
金太守像贊
歌鹿鳴也曾作登瀛之客贊司馬也早充入幕之賓探
其學則孔顔道德問其志在堯舜君民一麾出守千里
同仁肆從容而卧治變枯槁而陽春觀其退食撫鹿角
牀而坐使望之者呼為神仙中人
醉耕處士像贊(封兵科都給事中)
玉山之陽石浦之旁依丘園而養望守門戶而韜光曰
少保曰知錄名稱踰百年而尚在曰詩書曰禮樂風韻
歴五世而未亡心無逸樂所樂者惟酒為最家無厚業
所業者惟耕是常從容以和悦豫且康顧堂堂七尺之
身軀丹青可狀慨汪汪一腔之仁恕斗斛難量故天報
之以有子所以朝廷北門萬斤之鎖鑰既非其不可而
南海一面之風波又非其莫當也
平橋藁卷十六
