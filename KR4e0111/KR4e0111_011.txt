平橋藁卷十一
明鄭文康撰
誌銘
文林郎中軍都督府都事朱公墓誌銘
吾崑前輩清苦謹重之士藉以堅士心而厚士風者三人
焉建昌推官吕公寅伯漢陽知俯章公士希其一人中府
都事朱公顯道也三人皆儒業先後起家建昌先任河南按
察僉事漢陽先任大理評事都事五十始仕故不轉官三公皆
先後致休建昌殁已久漢陽留寓南京所藉堅士心而厚士
風者獨都事公在今又凋落我得不為後生小子懼哉三公
年不同庚經不同師仕不同時蒞官行已清風高節同出一
心見之者而不疑聞之者而具信雖有辯士欲一動其志莫
之能也建昌觧官窶甚生無以為養卒無以為斂其故人吏
部尚書蕭山魏公驥翰林院檢討太原王君資三四輩買棺
葬之漢陽在南京僅得薄田百畆自存尚未能還今都事公
之殁尤甚建昌矧在牀席甚久舊衣積書盡鬻於市以
供湯藥費彼三公者無錦衣華居照耀鄉里庸夫豎子
皆知斯人可尊可畏罔敢或慢上公鉅卿叩謁其門願
識其為人此士心藉以不動而士風藉以不薄者非一
日也時之異三公所存所為者亦衆今皆豐盈赫勃我
恐典型日遠豈能保無喪壞心術舍此取彼者乎故於
都事公之殁不得不為後生小子深懼也公姓朱諱昌
字顯道重厚寡言不能粉飾以獻媚悦幼從吉水蕭引
之先生學春秋得予奪之旨以故非法非道不敢被服
於躬晩以其學匡贊戎幕侯伯而下多所裨益三考俱
上最將請贈封而病作矣遂得予告居閒數載景泰五
年某月某日卒夀六十有六祖景宣考德良母金氏景
宣而上居泗橋德良而下居城中俱無仕者元配范繼
黃昂景明子也凌許翁子之婦也慶庠序昂之子也明
年乙亥正月十五日祔公蓴菜橋西南德良之墓舉子
王元吉經紀其事慈利教諭蔣奎章狀公行推余為幽
堂之銘元吉檢討之子奎章公故人銘曰
厥内静專厥静其淵行亦其然所可畏也匪人之多言
聖人之言
膺膺兒葬誌
正統己巳九月三十日漏下四鼓不肖夢先公冠帶素
服趨諸水濱顧不肖曰君命召將有所賜不肖曰縞素
無敢入朝者曰有綬在視之果有綬時婦孕彌月蹙余
覺使召庶母徐未及燭而子在蓐矣余私喜豈先公所
授君賜者耶主簿王日昇精星數之學談人貴賤夀夭
十恒中八九曰此子五星為計羅所閑無一漏産而得
吉夢法當貴余益喜豈天將昌吾門在是耶名曰膺客
有重呼之者人遂呼曰膺膺四五歲春秋烝嘗節序燕
饗侍余旁拜云即拜跪云即跪罔敢諠譁暇則口授毛
詩經文墨描朱字諸母諸兄姊諸家人子諸表兄弟姊
妹之子罔有弗愛余又喜豈果夙知而早成耶景泰乙
亥四月十一日從余遊園中痘隱隱見諸頰踰七日腹
背手足纍纍如大荳頭面痂欲焦脱余大喜飲客入夜
發狂亂暴死竟莫求其故或曰有觸犯之者或曰痘出
心坎者死或又曰此必餘毒入腹明日葬湓瀆墓隂殤
位自始瘡至葬僅十一日父鄭母董生七年矣嘗讀陳
文中所著書曰小兒痘疹二日三日似水珠光澤明净
者不須藥四日五日根窠紅活光澤明净者不須藥六
日七日肥滿光澤者不須藥豈其言之過雖光澤肥滿
亦必須藥耶又曰癢塌寒戰不止不治紫黑色喘渴不
寧不治灰白色陷頂腹脹者頭溫足冷悶亂飲水者咬
牙泄瀉者不治五不治猶言之未盡耶不然何膺膺負
三不須而犯五不治也文中良醫也膺膺在七日内苟
遇良如文中者使余藥余必謝曰不須以今度之豈光
澤肥滿者若木香散異功散之類藥之亦無害耶余之
遺憾在此也抑豈其命日昇推之偶未盡而誤耶嗚呼
嬰兒出母腹古人慎重有猪膽澡身法有甘草黃連漬
口法有朱蜜膏塗唇法用之或免瘡痘之患余抱遺憾
於後豈非失謹於初耶若曰命也君子不謂也銘曰
愛好之至不信其死早歸乎來母猶汝俟
姜至剛墓誌銘
至剛姜姓諱浩字至剛祖彦銘父璿母朱氏世為崑山
人至剛之先始強而後寖弱至至剛遂崛起樹立門戶
家用以實事厥父母皆以夀考終至剛好客遊兩京靡
歲不到鉅商大賈俱識至剛燕楚閩越川廣與凡夷邦
海國所産羣蓄類聚其精麤善惡悉能識别第其直而
低昂之莫之或争其所收貯皆取精善而舍麤惡亦莫
能欺初入京見舉進士者皆得官近侍受朝廷寵恩歸
即遣其子輅入官校治進士業暇則課程其能不容緩
弛輅業垂成而君不少待景泰五年三月客雲間得暴
疾舟載以還至中途而卒是月十四日也春秋五十有
八娶任氏子男一即輅女一孫女二輅擇明年十二月
十九日庚申葬東城之新阡銘曰
宅心孔臧行已有恥以之悦親以之教子彼伊人兮君
子所與
沈母陳氏墓誌銘
太倉沈廣之母陳孺人病痿痺踰年更數醫竟不愈景
泰六年九月六日卒廣遵踰月制以十月七日葬合其
先人文華之兆孺人諱真父守仁母馬氏年十八歸文
華文華夙喪厥父母孺人歲時薦祭僮僮祁祁若曾識
之文華好客遊挈閫政畀孺人理之悉如指嘗買婢支
數年婢父忽盲無他息孺人亟遣還之又時有所遺婢
父賴以存歲計頗贏里之無告者多待其舉火不但婢
父然也故殁羸姬老嫗多往哭其家人知其後必興長
舌反目内外無竊議之者夀六十有六文華殁已七年
矣子男二長即廣輸粟於邊朝廷賜以冠帶榮之娶曾
氏次廉娶畢氏女一適姚玸孫男二寅賓女四先是文
華葬余書其墓門之石今又書孺人之石嗚呼悲夫銘
曰
序摭實銘敢誣後之興如蓍龜
姚永熙墓誌銘
翁姓姚諱㫤字永熙前元時州治在太倉自翁而上數
世居太倉代有詩書之聲高祖廷發元儒學諭曾祖均
緒修古文辭著有愛菊集祖善卿元大成生考景仁通
經博古雖居寂韜晦而推重士林以賢不以爵母吉氏
翁質體魁岸志意通敏處已待人一以誠為本無作偽
勞心之事身處鄉州靡有怨惡之者為萬石長數年始
終不敢掊克於民晩歲自甘衰謝不與家事日以詩酒
自娛抱弄孫曾而已景泰六年九月其孫婦之母沈孺
人殁翁往哭之歸數日他無所苦惟不食飲至十月一
日卒世夀七十有九子二怡悦孫二玸瑾曾孫一戍其
祖考之墓在淮雲寺東南二百步陳涇之北卜十一月
壬申奉翁袝焉乃按陶巨源狀而為辭曰
考其行知為詩書之胤稱其夀徵其世德之厚歴世而
藏永保無咎
董叔維室李氏墓誌銘
孺人諱淑寧無錫縣醫學官吳郡李文翰女母楊氏愛
之不舍出嫁納崑山董叔維為贅壻叔維三代皆醫官
孺人女紅之餘能誦孝經朱子小學胡曾詠史詩多解
其義後文翰以食指衆多乃買室别居之叔維為人闊
達不能事生産作業閫政鉅細悉挈付畀孺人理之多
中節性至孝父疾晝夜侍視弗懈及殁哀毁蔬食若讀
禮者然叔維少有爽失隨規以正以故處已處人得寡
過焉尤善教子弗容少弛於學寒宵暑夜恒偕坐同其
勞苦孺人事上御下而德性自如淡妝素服而姿色自
麗蓋亦天分之異也生於永樂乙酉某月某日卒於景
泰五年某月某日享年五十子男二瓛瑄女三孫男三
女二卜再明年丙子九月十五日葬吳縣薦福山之原
銘曰
猗淑良誠好逑休之藏之斯丘之堂兮
夏涇葬誌
夏涇字汝清禮部鑄印局使存賢子也母喬氏生二十
九年矣景泰六年某月日卒涇身體肥碩音聲琅然母
為魯人其得母氣為多也好使酒被酒輒當道毆人平
居謹慎最能謙下人獨酒後不受觸人見其醉皆謹謹
避去竟以酒得疾死二子俱夭亡其祖之外弟鄭介菴
誌其略而藏諸墓
亡妹五姐葬誌
五姐名異先公雙松先生之幼女庶母徐氏出也余弟
妹六人自為兒至成人舉無乖争鬭䦧之事傷父母心
六人以次皆婚嫁獨異受䀻尚在室柔順安詳得處子
之道每夜聚食畢家人列坐余為講說小學列女傳等
書領會通曉獨異為最先人於章句尤能精熟作字亦
頗端正此蓋女紅餘事耳景泰七年九月十三日患泄
痢卒年二十歲嗚呼六人者數年間沉亡已半先公先
母窀穸亦久孤獨感傷莫余為甚禮十九為長殤異年
非殤故不就殤位以十月一日丁酉祔其仲兄友光之
次長兄文康誌其墓而繫以辭曰
父於斯母於斯兄又於斯相依以隨勿恐勿悲
顧庭桂墓誌銘
景泰七年八月七日崑山陳墓里顧庭桂年五十七卒
子死無嗣其兄庭實命子昇治葬事立昇子一人嗣其
子之後擇明年二月廿五日葬蓮池院祖塋昇之弟昺
自為狀求銘諸幽庭桂諱芳字庭桂姓顧氏身長八尺
音聲如鐘高祖華甫元海道萬戶曾祖凱之祖仲賢考
彦明世居陳墓彦明卒時庭桂年甫十三一時羣從諸
兄不勝門戶之役悉奔走散去園池土田乘時移入他
籍者頗多踰年庭桂突然而弁操危慮深謂母張曰克
復舊物人子事也我將以死取之漸次來歸一無所失
自後家事寖大永樂中選為萬石長歴年三十如一日
不忍魚肉於民好使酒觸其怒者雖親與必杖之杖必
累百而後已嘗有斃其杖下者斃而弗讐其杖者多惡
少人以是稱快不稱冤也晩厭官府退處錦溪草堂落
魄不羈日與賓客娛樂雖座有禮法士聲伎莫肻暫徹
然於家政斬斬而不亂配胡氏子曰先先四年卒娶夏
氏女曰素清納張璵為壻孫曰永夀即昇子也嗚呼庭
桂輕財重義剛不吐而柔不茹稱雄一鄉人無容議議
者獨惜其主器夭折在庭桂不宜有是豈其疾惡太甚
所致耶嗚呼理或然也為之銘曰
惟蓮池院泉甘土美有墳一丘在水中沚三世具藏踰
一百禩玄堂肇開君子樂只亢宗有姪未為無子
周無逸墓誌銘
君諱逸字無逸姓周氏曾高太倉人墓亦在焉世系官
位無從考問祖文彬考叔昂值元季海寇登岸移其家
西入崑山城中叔昂讀吾儒書尤善醫藥洪武中挾其
藝遊湖海間以溥厥施殁於京邸母亦尋卒時君與其
弟迪煢然孤獨乃私計讀書我年頗長非我事也不為
衣食之謀何以卒歲遂張肆於市以居貨平其量衡均
其價直生意如湧泉家日以大崑為澤國樂歲粒米狼
戾遠商巨舶至者咸以君為宗一歲之間錢以緡計者
及萬緡銀以兩計者及萬兩隨其用而品置之執盤校
籌毫釐不爽皆曰君允可依也後之至者日益衆家居
不能容雖揮之亦莫肻去君友愛尤篤迪雖外贅一味
之甘必割而分之迪之子號有書畫清才所交皆四方
聞人號日攜過君君為設具無倦色足素病濕不良於
行者將十年景泰七年十二月十六日竟以是卒春秋
六十有五配錢氏治家嚴正子一㫤娶楊氏孫男一瑞
䀻許氏女二淑賢納張榕為壻淑能尚幼㫤卜明年二
月十七日袝於馬鞍山隂叔昂之原為之銘曰
信孚於人而不疑公存於心而不欺取乎智者不足取
乎義者有餘宜其赤手獨立造大家於通衢
龔紘妻夏翠壙誌
山東左布政使龔彦文仲子紘妻夏氏名翠贈禮部主
事善長之孫禮部鑄印局大使存賢之女母喬氏存賢
官廣東時生翠於廉州廨舍夫婦年近四十止一息得
翠視猶至寶也姿容整麗柔静寡言迨歸紘德性夙成
而孝敬隨著家自布政公與公之夫人而下無不愛者
視猶至寶不啻其父母然婢嫗旦晩相先奉除盥濯清
溷之役惜乎年命短促年十七而嫁嫁未滿三月而死
死又不為甚病天順元年二月廿四日也嗚呼傷哉紘
之兄紱弗忍葬於火以三月某日葬某原主事君布政
夫人為余之表兄姊余故為記歲月於石納諸壙
韓母黃氏墓誌銘
孺人姓黃氏諱妙寧高陽韓瑄之母士陽先生之配也
為蘇之嘉定著姓考子中讀書不仕善鑒别古法書名
畫器物定為某代某人所製不混真贗母金氏孺人自
幼沉静端莊子中擇壻得士陽士陽宋魏國忠獻王琦
十三世孫家法嚴肅孺人司其閫政率由其舊無或愆
忘事士陽罔敢䙝慢蓋亦有以刑之也鄰里饋問而瓊
李迭報賓客過臨而觴豆維旅士陽不勞力繼母沈嘗
以外族詿誤被收去十有三年得釋當初去盡出舊所
䀻問裝送之物與凡可舉者悉畀之逮歸迎養如其出
殁而為之喪葬焉宗族稱其孝鄉黨稱其義而士君子
亦與之也天順元年七月十一日卒享年八十有三男
子一即瑄也業儒而善醫女子一贅羅軫男孫二曰肇
曰肅肇學官弟子女孫四柔順柔惠柔宜柔德皆歸士
族曾孫男三天祐大有大壯曾孫女三瑄卜明年某月
日葬合士陽之兆墓之所在鄉曰守信原曰某原謹按
高平范君伸所為狀叙其事而繫以銘銘曰
有子孔文有孫日蕃孺人之慶世德之存
成以昭配沈氏墓誌銘
孺人諱在姓沈氏崑山成以昭之配也以昭先娶浦生
一男一女浦殁續孺人世之不幸失母之子多受虐於
所繼孺人獨能一視均育姑安而人誦之初以昭有藏
金若干當孺人至囑付焉孺人曰金之性好動不好静
朝東暮西若浮雲然故人總目物皆曰東西以見非一
家一人所能永有久閉不祥否則或至移失我曾大父
伯敷大父朝富皆儒者嘗言之我能記之以昭乃盡發
所有買田十頃入其租以供歲費踰十年陳腐相因積
廪無所容於是以昭悉召佃者來減其舊入三之一踰
十年又無所容孺人曰多財多累且斂怨何不為寡累
釋怨計乎以昭遂凡故舊賓客鄉氓邨婦來告事出於
不意者悉賑之歲為常迨今田至百頃而食指恒數千
焉嗚呼易小為大孺人之績也生於洪武丙子某月日
卒於景泰乙亥某月日享夀六十以天順元年十一月
廿四日葬新漕河上考子華妣李氏子男二曰璘曰琦
女二吳海王模壻也璘與海妻即浦出者孫男四鎮欽
銓鉉孫女七銘曰
富不在守而在乎施安不繫富而繫乎義施則利溥義
則福至為婦克知僅僅一二
王履道墓誌銘
景泰壬申歲婁塘王履道母鍾孺人病遣弟賓速余過
其家與之見衣冠弗飾憂戚滿容意其必能孝也事繫
大故盡以家政付賓專意調藥視膳抵暮兄弟聚首相
勞苦不入私内又見之意其必能弟也鄉民假貸待以
舉火者日數十輩集庭下雖倉猝中無德色豈又能慈
衆者歟韓瑄汝溫徐忱士恂皆其地之賢者問之各能
誦其實以告余喜竊意者果然居數日得之衆言又不
止汝溫士恂所云履道厚重寡言一見而三德著意其
有德者必有夀也前年乙亥夏五凶聞至崑山予驚且
疑豈傳之者誤歟繼遇弔客乃知事在是月廿四日嗚
呼孰謂斯人僅止三十九年耶遺命亟葬後六日安厝
祖隴葬後二載為天順元年某月日其孤袞始克奉鄉
先生范朝儀狀求余銘補刻墓石狀列履道姓王氏諱
寅字履道其先世家青州宋南渡占籍嘉定之何莊今
為婁塘人祖嗣昌有言行詳見少傅建安楊公榮内翰
海虞張公洪所撰祠堂碑與墓誌銘世父孟全父季行
世為萬石長孟全殁履道繼同輩率結好州縣為通家
犬羊其民而皮肉之以智巧為家法以殘忍為能事履
道惴惴不敢出分内惟以朝廷明法是遵是懼祖宗完
業是承是保暇則誦詩讀書嗣先聞人聲光顔齋映雪
以勵已志後授例納粟得授冠帶娶張氏名士孟容女
先三年卒子男四曰袞曰扆曰裳曰褒女一朝儀論其
前人之所基既廣且厚履道培植復能勤至一蹶即仆
天道不足恃耶噫為此言者非獨朝儀一人之私也為
之銘曰
人鮮克舉者履道能舉之人可幸得者天何不與之克
舉者人所誦不與者人所慟誦之慟之與其誦之者寡
寧受慟之者衆也
平橋藳卷十一
