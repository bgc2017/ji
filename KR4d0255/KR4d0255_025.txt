絜齋集後序
渾然天成者有道有德之言也道德不足言辭雖工所
為天者已不全矣君子奚尚焉我先君子之屬辭也吐
自胷中若不雕鐫而明潔如星河粹潤如金玉真所謂
渾然天成者乎先君子自言兒時讀書一再過即成誦
精神純固無寒暑晝夜之隔及壯寢多不寐凡所著述
率成枕上至暮年亦然記覽甚博渟蓄日富然未嘗襲
人畦逕尤不喜用難字每誦先聖之言曰辭達而已矣
立朝抗疏懇惻忠愛不為矯激至其指事力陳略無回
撓入侍經幄講讀從容每援古誼以證時務啓沃之功
良多訓誘後進開明本心一言一字的切昭白聞者感
動其他論著多有補於世教凡矜夸粉飾峭刻竒險之
語一無有焉非全於天而能若是乎嗚呼先君子往矣
遺編猶在不肖孤不能窺其彷彿又安能擬諸形容惟
是散落人間兄弟相與裒輯尚多闕略姑取其已彙次
者刻梓以惠後學俾知有道有德之言渾然天成蓋若
此不肖孤倘未即死庶幾旦旦熟復以自警云紹定初
元八月既望男朝奉郎權知衢州軍州兼管内勸農事
甫拜手謹書
