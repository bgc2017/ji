絜齋集卷二十二
宋袁燮撰
廟碑
簽書樞密院事王節愍公廟碑
紹興十有四年七月戊午故簽書樞密院事王公不屈
于金死之公之使金也以天子命諭其帥歸我河南地
以和其帥聽命惟謹事且集矣烏珠惡其專譖而殺之
留公河間者六年彊以偽命公義不辱罵敵以死嗚呼
大節巍然于是乎貫日月通神明矣蓋嘗論國家之興
非獨腹心之臣謀謨于内爪牙之士戰伐于外仗以成
功也亦惟有肝膽忠烈達于大義冒死不顧者為之砥
柱焉故齊以田單存而王蠋亦有功漢以三傑昌而紀
信周苛亦有功唐以李郭復振而顔杲卿張巡盧奕之
流亦有功焉然則我宋之中興趙張岳韓之功信偉矣
而全節如公者亦豈可少哉公始至敵廷問二聖起居
悉心經營卒達上意厥後迎梓宫迎太母犯難而行曾
不自顧每先以酈食其唐儉自處屢言于上苟有可乘
之機毋以臣故憚于進取又言臣昔在金知烏珠幾為
我擒山東河朔日徯王師時不可失此豈區區怯懦專
以成好為足恃者河間之留歲月既深金以公備嘗艱
阨不堪其苦可啗也而終不少屈堂堂乎與忠愍李公
英風義概前後相望迄今聞者莫不興起其有補于世
道豈不博哉君子之所為固有初若昧昧而其後昭昭
者公秉心如是而持正論者詆時宰議和之失并以及
公蓋未覩其忠爾時宰忘國讎恥自為身謀和議既決
不易宰相著為信誓豈忠臣之用心哉彼惟固位公乃
捐軀邪正之辨明于黑白故要其終而途轍判矣時宰
恥其不若不以實聞既歿天子始知公之死節孝宗嗣
位官其三孫至光宗時賜諡節愍逮我皇上襃贈有加
以公葬吳陽山乃詔廟祀于吳卜築于子城之真慶坊
時公孫柟尹正京邑建請于朝故有是命柟遵奉之乃
斥私財是營是度崇閣屹如寢堂翼如豁以高軒繚以
長廊處祝史于旁舍募道流以汛掃買良田收其入以
贍給之規模既備具矣會遭内艱故雖賜額忠肅而碑
猶未建既免喪復拜京輦之命始錄顛末而屬某潤色
之某雖寡陋然高山仰止之詩詠之久矣兹不敢辭公
諱倫字正道大名人景德祥符間名宰相魏公之諸孫
也先是晉公手植三槐于庭曰吾子孫必有興者源深
流長奕世顯融至公復以節著明于君臣之義達于死
生之說本心卓然俯仰無愧可謂一代之竒傑矣嗚呼
金人無道戕我忠臣天實惡之數傳之後迫于強鄰奔
迸竄伏不絶如綫我有忠臣不屈于金天實右之列聖
相承迄今昌盛天之福善禍淫豈不甚昭然哉公之忠
誠向也未白時宰抑之也然斯人之後湮沒無稱而公
有賢孫振興門戶福善禍淫之理益信不誣公之所存
天固知之矣雖更百世英靈如在于其祭也其可無歌
以侑之歟乃作詩曰河朔人物如渾金稟資篤厚天機
深故家遭亂悲陸沈南來氣骨猶蕭森惟公貌古氣駸
駸自請掉舌鋤驕淫剛腸憤激涕沾襟一死如蜕獲我
心乾坤倏變晴為隂雪雹隨雨風號林精誠上徹天監
臨誰其蔽之繄孔壬事久論定昭純忱有嚴廟貌峩冠
簪牲肥酒冽神其歆可解民愠如薰琴驅彼疫癘無敢
侵油然層雲旱為霖豐我廩庾高于岑神有大賜民其
欽
祭文
祭參政大資樓公文
嗚呼元老大臣國之表儀萬姓所仰天子是毗不有人
傑孰堪尸之人皆謂公寬平樂易并包兼容渺無涯涘
孰知其德濟弘以毅自登瑣闥高節凛然守正排姦弗
撓于權屏居甬東閱十三年更化伊始歸見天子遂參
政機寵光有煒人皆謂公若無同異孰知其心有一無
二自古共由惟一坦途苟適他岐兹惟姦諛公之燕居
榜曰攻媿行已大端其敢有戾身雖廊廟心則巖壑念
念歸休庶無愧怍帝惜其去固挽留之疾云甚矣始容
其歸歸纔浹辰奄焉易簀訃聞四方孰不痛惜古也有
訓生榮死哀人哀其亡豈易得哉某實憃愚荷公誘掖
兹還班綴值公寢疾日俟其愈得復親炙公今往矣我
將疇依遐想音容悵不可追薄奠一觴涕泗交頤嗚呼
哀哉
祭倪尚書文
嗚呼自古為國必有正人主張維持公道以伸故立于
朝廷則忠言讜論不知有身而位乎岳牧則撫民如子
養之如春其或退而歸休則德望巋然人皆覬其復用
及夫不幸而歿而人心盡然莫不為之傷痛此公始終
之大致也博通古今探索精微詞華炳蔚端有指歸方
當盛年早登青貫屢起屢仆卓然不亂年未六十剛腸
窒慾清明温潤如冰如玉更化之始正位常伯瑣闥封
駮正途斯闢自爾居閒山巔水濱逍遙自適不緇不磷
遺奏懇切有規有戒死不忘君可謂深愛此公之始終
無愧也嗚呼曾謂盛德如斯而不克究其設施乎某始
以諸生事公成均及官于閩模範益親我性好直惟公
能容有所切磨靡不樂從我或抱疾問勞不絶亦既見
止改容歡悦平生知已如公實希幽顯永隔再見無期
追念疇昔澘然霣涕薄奠一觴昭此誠意
代宰執堂祭林樞密文
自古公朝必登正人屹然特立標凖薦紳紀綱迺張風
采聿新公秉直道出逢昌辰學有根源行無緇磷聖主
嘉之如獲鳳麟寘諸周行温温其仁仁固有勇力回萬
鈞其在柏臺忠不顧身其在省闥直氣益伸兩繇禁槖
出牧小民吏治藹聞如古之循彼何人斯妒我忠純逃
讒于鄉巖隈澗濱藝花植竹恬養天真屬時更張拯溺
亨屯起公既老倚其經綸宥密本兵碩輔龐臣中國可
尊四裔可賓甫六閱月大故遄臻人望霣傾誰不酸辛
矧我同列心跡俱新忽焉僊去挽留無因惟有痛哭涕
泗霑巾公之憂國生死則均正途方闢不可復榛公道
方明不可復堙追惟此心敢有所遵相期努力慰公之
神薄奠一觴矢心以陳嗚呼哀哉
祭提舉趙公文
嗚呼公之此心天日可鑒人不盡知公則無憾公方壯
歲仕已有名剖決從容繩直準平更歴中外始得一壘
吏畏其明民誦其美帝用嘉之擢之庾司周爰咨度民
瘼究知乃趨嚴召指日清切誰其間之事復中輟公于
權臣親雖舅甥公則不阿直道而行權黨曰蘇炙手可
熱公深疾之彼乃媒孽折簡要地諷使逐公心苟無瑕
喪與得同大化既更公應復起竟以前累棲遲故里才
非不高窮達在天奄焉長辭齎志九泉某官于閩充員
賓幕困躓之蹤賴公橐籥出谷遷喬誰實為之匪公奬
拔曷臻于斯永懷此德其敢忘報屢言公賢曾不少效
天族之英薦紳所推位不配德孰不嗟咨矧惟門牆辱
知不淺豈期一朝遽隔幽顯欲拊其官身縻于兹恫哉
此心寓此一巵
祭大丞趙公幾道文
嗚呼人才之難久矣幸而卓犖不羣器能足以任重謀
慮足以經遠者又不幸而正途荆榛時論枘鑿戛戛乎
其難合則亦終不得以有所展布嗚呼公乎何其才之
傑而命之屯乎英明敏達是非立斷宦游所至聲稱籍
籍天資可謂高矣學問以充之師友以磨之養之以寬
洪守之以堅正寧陸沈于下位恥阿世以苟求迨夫賢
輔當國推揚甚偉可以奮飛矣時事驟變卷而懷之棲
遲巖壑樂道無悶潛心于義理之精微周覽乎記載之
浩博國朝之本末源流中興之經營建立講之尤詳固
將以有為也此志未伸獨以所學施諸閫内勞則身先
之財則衆共之雍雍肅肅人無間言善類推輓漸為時
用禮樂筆削之選亦稍清矣其若沮之者何沮之未害
也其若病之者何病猶未愈也重以内艱朝方更化久
屈復伸而公獨不預沈綿兩年竟不起疾嗚呼何其才
之傑而命之屯乎公之隕傾海内所痛矧惟姻親痛當
如何雖然士生于世患乎斯心有愧而已苟無愧心窮
猶達死猶生也公復何憾若夫天下之元氣惟得善人
保養之則邪氣不能干天下之公論惟得善人主張之
則邪論不能勝公之存沒所繫匪輕是則可憾焉爾想
公精明如在目前薄奠一觴千里寓誠嗚呼哀哉
祭郎中詹公子南文
昔我與公同僚會稽道義磨切古人相期惟公秉心篤
實不欺學有根源象山是師維此象山發揮精微毫髮
不差昭晰不疑公遊其門累年于兹既疏瀹之又培植
之充此美質如璋如圭天台之政吏戢民依自列于朝
人望益歸典司宗祏蘭省有輝出牧大邦仁恩是施貴
名方起胡擿其疵心苟無瑕孰為成虧一疾不起曷止
于斯吉人云亡孰不嗟咨矧我恩親諧如塤箎喪此良
友孰箴孰規欲拊其棺職守所縻平生交情寓此一巵
我心之悲曷其已而
祭李蘄州文
嗚呼父母全而生之子全而歸之古之明訓也所謂全
歸者豈獨其形體哉雖殺其身苟得其正即全歸也故
曰志士仁人無求生以害仁有殺身以成仁嗚呼若公
者可謂能全其仁矣可謂不負所學矣大義所在視死
如歸高節凛然夫復何憾所可惜者朝家失此真賢朋
友喪此彊助國事將如之何吾徒將如之何嗚呼哀哉
嗚呼痛哉
祭通判舒公元質文
某與吾兄金蘭之契餘三十年義均兄弟聞兄之疾旦
旦懸繫自温還明休息勞勩謂沈痾之既痊每拊躬而
自慰曾不幾時遽以訃至驚呼失聲何以至是喪我良
友如之何不痛心霣涕也嗚呼兄乎天稟之粹如彼鳳
麟為時嘉瑞自始奮發蜚聲槐市經術淵源辭采宏麗
退然不矜日益磨厲隆師親友刳心刻意思古聖賢標
準萬世仰攀高躅謂必可繼操行有常屋漏無愧不求
名聲不貪榮利護養良心毋敢失墜孚于家人施諸政
事教養作成士賢而藝吏畏其公民懷其惠平生力學
纔見一二謂福履之方隆俄一朝而川逝嗚呼兄乎孰
能盡力閨門如兄之躬行孝悌乎孰能保養名節如兄
之肝膽忠義乎又孰能舉世信之如兄之不遭譏議乎
攷其終身蹈履純備死生夜旦夫復何喟而所可深痛
者朋友乏切磨之益而後學失歸依之地也聞兄之喪
欲往莫遂拊棺慟哭形于夢寐寓哀情于一觴望靈帷
而涕泗嗚呼哀哉
祭豐宅之文
嗚呼公乎生長名門人品卓如長纔六尺膽大于軀見
義勇于必為見惡果于驅除若大川之決勢莫能禦若
莫邪之刃利無與俱自參謀于宣幕始漸展于鴻圖洎
丞郡于豫章憫疾疫之毒痡委巷窮閭徧歴勤劬人給
之葯病者以蘇推是心于作牧達民情之慘舒推是心
于建臺究邦用之盈虛當邊陲之驛騷分閫寄于名都
氣讋強鄰誰敢侮予帝深念其勞勩俾易鎮于南徐俄
一疾兮不起飛丹旐兮歸歟殊勲未立真才先徂朝家
失所倚仗壯士為之長吁生輕財而重義歿傾囊兮無
餘信清敏之裔孫庶乃祖兮無殊嗟我與公肝膽交孚
屢貽我以書尺豁此心之鬱紆覬復接于誨言講濟時
之規模此志莫酬愴焉欷歔念牽帷兮一慟纏衰病兮
躊躇陳薄奠兮一觴表素心之區區嗚呼哀哉
祭胡達材文
維兄資稟端良德宇粹夷刻意為學古人自期求師友
于四方探聖賢之淵微不違世以立異不同流而詭隨
恬澹自守不求聞知此善類所資以磨琢而吾道所賴
以扶持謂降年其有永何一往而莫追信夭壽之不可
必而造化之未易推也頃年以來四海師資彫零亡幾
猶有友朋相與發揮孰謂吾達材氣方盛志方篤德業
方茂平生抱負百未一施而遽為九泉之歸也自達材
之歿朋友痛悼哭過乎悲而予縈于世故病不得問其
疾死不得撫其尸葬不得臨其穴愧吾顔以忸怩兹行
役之既返始克奠于靈帷嗟亡友之永隔滂涕泗以交
頤平生交情寓此一巵
祭戴宣義文代先淑人作
嗚呼昔我先君積善成德燕及後昆圑欒之樂萃于一
門遭時艱虞老穉驚奔慶源未竭數口猶存雙親兩兄
與已而五喪亂既平幸且安處嗟我微軀阨于棄捐保
抱擕持賴兄以全親闈辭世終天抱痛猶有兩兄白首
康共相期百年三夀作朋云何不淑喪我伯兄惟我伯
兄色和氣清處已待物一根于誠天屬之愛同氣之親
情義相與始終惟均典刑未泯篤老不昏自古有死哀
哉若人有懷疇昔五人相倚豈謂今者兩人而止窀穸
有期幽顯永隔祖奠一觴心焉如割嗚呼哀哉
祭叔父通判文
昔我先君與吾叔父曾無間言俱敏于學好是懿德厥
有本原其學維何洪河長江衆流所奔其德維何拱璧
大圭天然粹温先君既歿每見叔父如親猶存教我誨
我六經百氏靡不討論叔父之賢智愚戚疎誰不敬尊
典教兩州贊治一邦名徹帝閽年登上夀好古嗜書神
明不昏謂當期頤永錫難老福禄便蕃如何不造武陵
風月曾不平分位不配德倏然長往孰招其魂二子早
世克承其家賴有二孫畢力經營蔚其新阡董溪之墳
吉人云亡行路霣涕矧某弟昆喪我叔父孰開其明孰
導其源追念平昔警策諄諄永矢弗諼無以報德惟當
勉勵不辱吾門輀車首途幽顯永隔有淚如飜嗚呼哀
哉
鄉人祭魯國夫人文
人傑之生必有賢配聲氣相符天作之對猗歟夫人生
長名族左圖右史景仰高躅來嬪大門蔚有令儀承上
接下德無不宜儷我元宰曲盡婦道相對如賓琴瑟靜
好元宰賴之閨門肅雝乃得專精興起治功君恩日深
相門益大人所甚榮不忘敬戒象服魚軒湯沐大都人
所歆羡視之若無克儉克勤始終惟一克齊其家井井
秩秩平生學道了達死生曾不怛化時行則行人亦有
言仁者必夀天胡嗇之其年不究皇情愴然念我宗工
失此良助此心其恫乃頒䘏典載優載渥旌我柔嘉慰
此冥漠夫人之亡孰不悲傷矧我諸人枌榆相望痛念
淑德當今鮮儷薄奠一觴將此誠意
絜齋集卷二十二
