絜齋集卷八
宋袁燮撰
序
繁昌鄉飲序
孟子曰規矩方員之至也聖人人倫之至也莫尊于聖
人不可復加矣然不過于人倫之中全之盡之非能外
是而加毫末也其言之的如此徐行後長者謂之弟疾
行先長者謂之不弟行之疾徐跬步之差爾而弟與不
弟是非異塗堯舜桀跖之所由分也豈可謂細事哉古
者鄉飲酒之禮六十者坐五十者立籩豆之多寡皆視
其齒其別有四嚴於長幼之辨如此風教所關故也而
俗吏以為不急而忽之而廢之可乎吾友南仲宗室之
秀也名善潼有志斯道為宰繁昌舉行鄉飲于學倣古
者賓主介僎三賓衆賓之制三揖三遜獻酬修爵之儀
而參以今禮濟濟乎其可觀秩秩乎其可則周旋其間
者悌順恭遜之美油然而生世俗桀驁之習泯焉不作
而司正揚觶又語以忠于君孝于親睦于閨門比于鄉
黨者其為化民成俗之助不既多乎昔子游弦歌武城
其言曰君子學道則愛人小人學道則易使也南仲之
意端在于此余是以嘉之
象山先生文集序
天有北辰而衆星拱焉地有泰嶽而衆山宗焉人有師
表而後學歸焉象山先生其學之北辰泰嶽歟自始知
學講求大道弗得弗措久而寖明又久而大明此心此
理貫通融會美在其中不勞外索揭諸當時曰學問之
要得其本心而已心之本真未嘗不善有不善者非其
初然也孟子嘗言之矣鄉為身死而不受今為宮室之
美妻妾之奉所識窮乏得我而為之此之謂失其本心
其言昭晰如是而學者未能深信謂道為隠而不知其
著謂道為邈而不知其近求之愈過道愈湮鬱至先生
始大發之如指迷塗如藥久病迷者悟病者愈不越于
日用之間而本心在是矣學者親承師訓向也跂望聖
賢若千萬里之隔今乃知與我同本培之溉之皆足以
敷榮茂遂豈不深可慶哉嗚呼先生之惠後學宏矣先
生之言悉由中出上而起沃君心下而切磨同志又下
而開曉黎庶及其他雜然著述皆此心也儒釋之所以
分義利之所由別剖析至精如辨白黑遏俗學之横流
援天下于既溺吾道之統盟不在兹乎燮識先生于行
都親博約者屢矣或竟日以至夜分未嘗見其有昏怠
之色表裏清明神采照映得諸觀感鄙吝已消矧復警
策之言字字切已歟先生之殁餘二十年遺言炳炳精
神猶在敬而觀之心神俱肅若親炙然臨汝嘗刊行矣
尚多缺略先生之子持之伯微裒而益之合二十卷刊
于倉司流布寖廣書滿天下而精神亦無不徧言近而
指遠雖使古人復生莫之能易嗚呼兹其所以為後學
師表歟先生諱九淵字子静撫州金谿人也嘗講學于
象山學者尊之為象山先生云嘉定五年九月戊申門
人四明袁燮謹書
浮光戰守錄序
自古論兵家之勝負者繫乎算之多與寡而已然算之
多寡有甚相遼絶者有相去無幾者趙括之疎也而遇
白起陳餘之迂也而遇韓信不待兩軍交鋒而勝負已
分矣曹孟德一世之雄而敗于周瑜杜曾勇冠三軍而
敗于周訪夫曹與杜豈可謂無算一時智慮有所不若
則不能制敵而敵制之譬諸奕焉舉棋一差斯不勝其
耦矣是故用兵為最難兵死地豈可以易言哉昔者夫
子嘗曰我戰則克而答子路三軍之問則曰臨事而懼
好謀而成此其計慮之精深隄防之嚴密無復遺策矣
以天縱之將聖猶不敢忽如是況他人乎今觀浮光戰
守錄太守柴侯以寡敵衆而三年之間戰則必克守則
必固威名赫然震耀當世或者精深而嚴密亦有非常
人所能窺測者歟夫戰而無謀謂之浪戰守而無策謂
之徒守柴侯之所為豈倉猝舉事僥倖于一擲哉誠心
為國不顧一身之利害君子觀其忠兼通羣書周知兵
家之機要君子觀其略出奇無窮有似乎即墨之守君
子觀其智戰于城外取則于昆陽之師君子觀其勇合
是四者何事不集而又能勤于求助王君辛名將也安
昌之役突入敵帳梟統軍首可謂膽勇矣而與之恊力
及其他才俊鼔之舞之頡頏争奮共圖勲業皆得牽聯
登載于此吳志有之曰同舟涉海一事不牢俱受其敗
浮光之戰守真無一事之不牢者歟此余所以三復是
錄而深嘉之
送右史將漕江左序
起居真舍人以精博之學端方之操立螭坳進讜言蹇
蹇諤諤作時砥柱搢紳倚以為重海内想望風采嗚呼
可謂正人也已邊事方殷將漕江左欲豫為戰艦之備
朝家委寄之意亦不輕矣而一時公論皆深惜其去蓋
汲直在朝淮南寝謀忠鯁之士精神折衝國勢所賴以
安強也其可遠去乎雖然前朝舊事凡欲畀以大任者
皆先歴河北都漕等官蓋欲其諳事宜積雅望也今之
選用無亦是意乎起居正色敢言知有吾君而不知有
吾身知有宗社生靈而不知有吾家視此身之進退不
啻如浮雲之去來未嘗以他念雜之玉壺寒冰表裏洞
徹此則起居之本心非由外至者也昔者伯禹治水八
年于外過門而不入子泣而弗顧夫片時之頃一至其
家似未害也而有所不暇此聖人之心所以精一也中
庸曰天地之道可一言而盡也其為物不貳則其生物
不測大雅曰上帝臨汝無貳爾心維此大本不必他求
卓然不貳萬善咸具古人所以兢兢業業不敢稍懈者
懼其或貳也起居常秉兹心造次不舍惟正塗是遵惟
公家是念力持斯世將有望焉詩不云乎靡不有初鮮
克有終終之實難起居其思之
題跋
跋丁未御書
君臣父子人之大倫也君父蒙塵于外而臣子恬然坐
視弗救豈復有人心哉靖康之禍慘矣公卿大臣平居
獻佞貢諛臨難奉頭鼠竄宗巴傾危曾莫之恤延康尚
書何公獨能忠義奮發糾合同盟倡大義于天下聖心
簡在寵以奎畫其後歸諸御府而別錄之以寳蔵于家
尚書之志念深矣昔穆王命君牙曰惟乃祖乃父世篤
忠貞服勞王家孟子亦稱故國非喬木之謂世臣之謂
也尚書忠義如此後嗣子孫誠能續而不絶斯足以世
其家矣嗚呼其偉矣夫
跋宣和六年御製賜沈晦
國朝取士之盛是年為最蓋承平既久俊秀雲集徽皇
聖度兼容纖芥之善網羅不遺殿廬攷閱將軍別有旨
以御前特試者參入五等凡七十餘人非故事也或者
聖意自有所在耶沈公晦萬言正對為天下第一既而
致身侍從直道進退蔚為名臣其曾孫臨川法曹燧示
臣以聞喜宴所賜御詩既見當時寵光之盛矣而復以
乃祖奏議一巨編俾臣觀之忠鯁深切皆足以感格君
心興起世道臣益知徽祖所以簡拔真才蓋不專取夫
象數之學嗚呼偉哉
跋雲巢王公續雅
雲巢王公名卿之子也嗜古書有美才而恬于榮利凡
世俗所樂者不入于心而巖壑奇絶之趣斯須不忘也
胷襟如此發而為詩清新俊逸出乎塵垢之外理當然
爾傳曰不知其人視其友紫微于湖張公一代之傑也
而與雲巢為莫逆交更唱迭和則雲巢之高致可知矣
余來臨汝始識雲巢之二子皆修謹守家法一日示予
以先大夫續雅一編予敬觀之皆超軼絶塵語也秋山
詩云朝來倚危欄爽氣真可嚥此非喫烟火食人所能
道者二子盍面山築小亭名之曰嚥爽以無忘先君子
之雅趣乎
跋高公所書孝經
孝經一書百行之根源也贈特進四明高公嘗親筆之
以授其孫傳之至今特進乃春官貳卿介弟貳卿以學
行之粹著稱于紹興間與秦丞相相忤終其身不復用
屏居鄉閭士之得于親炙有所啓發者多矣況其同氣
之親乎今觀其遺書楷而有法無一點一畫猝然而作
者揚子雲言書心畫也柳誠懸亦云心正則筆正心者
一身之宗主家傳之要道也人孰不愛其子孫與之爵
秩心不正則不能繼豐其財用心不正則不能保惟此
心之傳精純不雜氣脈不間其將彌久而彌昌乎公之
曾孫國子進士指得此一編保而蔵之所以寳此心也
高氏之興庶乎未艾余是以嘉之
跋中丞陸公奏稾
陸中丞者闕其名然以徽皇實錄觀之政和六年七月
丙辰大司成陸藴除中丞七年五月甲午盛章以宣和
殿學士提舉崇福宮是月庚戌中丞陸藴以龍圖閣待
制知福州今觀奏稾論盛章一疏乃章奉嗣之後尋許
朔望入朝中丞惡其不正是以攻之當是時士大夫柔
佞成風而獨能排姦如此所謂鳳鳴朝陽者耶未幾補
外可為太息其後有陸德先者亦為中丞無所建明非
藴比也余故表而出之
跋胡文恭草槀後
胡公外和而中剛平居溫溫不動聲氣謹重不輕發發
亦不可回此歐陽公所以有取也蘇子由以直言對策
指陳闕失批逆鱗而不顧可謂忠讜矣而堅欲黜之何
哉雖然公非惡直醜正者内侍楊懷敏勢動中外既以
罪斥未幾召復故官公時知制誥極論其不可不為草
制亦可謂有守矣論人物者毋以一眚掩其他美可也
跋李丞相論和議稾
漢仲長統有言中世之選三公也務于清慤謹畏是乃
婦女之檢閑鄉曲之常人爾信哉扶顛持危國家重寄
非英偉奇傑之士孰能勝之若李公者足以當乎此矣
觀其言語字畫猶足以使人起敬況親炙之乎李公取
友必端則常公亦正人也余是以兩賢之
跋忠節傳
李蘄州之殁某既銘其墓矣今又得諸賢相繼正論互
發而大義愈益光明縱有不知而妄議者于正人何傷
焉而有可深恨者古制不明守禦之職懵不知其所在
遂使忠臣義士枉被其毒且蘄州今為次邊距極邊亦
遠矣而敵人無所忌憚輒敢破我藩籬越我堂奥而深
入我之次邊是誰之過歟古人稱天子守在四夷天子
卑守在諸侯諸侯守在四鄰諸侯卑守在四境蓋守禦
之地當于其遠近不足言也而居極邊者不任其職方
伯連帥緩不及事而剖符次邊者獨當其鋒豈不難哉
啓敵人輕侮之心為邊境無窮之害既遂其欲稍有間
隙又將乘之使吾奔命不暇將何便于此皆守禦之職
苟且因循不于其遠之故誠得如李牧趙奢輩訓吾甲
兵足吾財用豐吾犒賞嚴備而固守之彼或侵疆吾尾
其後豈能無反顧之憂哉古所謂老熊當道臥貉子不
敢過者也雖藩籬不可得而攻又豈能越吾之堂奥乎
又豈能窺吾之近邊乎當今之務莫切于此忠于國家
者盍為明時亟言之
跋羅亨甫書陳使者死節事
有愧而生不若無愧而死大義昭然若揭日月人之良
心也陳公之死節非有意為之大本著明如水之寒火
之熱天性則然爾嗚呼可尚也夫
跋相山正論
故樞密使王公淳熙間召為大宗伯某進拜焉儀表豐
偉議論英發當今海内有如此人物可謂罕見矣今觀
相山正論一編乃識其源流之所自艱難之秋忠憤鯁
切明白精當人所不敢及者公能言之深有補于當世
急務家教所漸宜其有子如此哉及讀尚書倪公表先
待制之墓于是益知其所從出姦相盗權妄開邊隙無
敢少拂其意者而公獨力與之爭曾不暇為一身計非
相山教以義方之明驗歟夫君子小人之分義與利而
已故曰君子喻于義小人喻于利義者天下之公利者
一己之私也忠臣之心知有國家焉爾遑他恤乎王氏
一門正人繼作遂為世家孟子曰所謂故國者非喬木
之謂而世臣之謂若伊尹之有陟周公之有伯禽召康
公之有虎始可謂能世其家者料院天姿英邁寤寐于
斯必將竭其忠誠與其先世同一軌轍詩不云乎高山
仰止景行行止嗚呼尚勉之哉
跋滕君勿齋記後
士君子之立于斯世所以殊于衆人者以其知道也不
學則不知道不知道則無以為人故聖人有言朝聞道
夕死可矣夕死而甘心至切之辭也何謂道曰此是彼
非不過兩端舍其非從其是道在是矣皇極之敷言曰
無偏無陂遵王之義無有作好遵王之道無有作惡遵
王之路無偏無黨王道蕩蕩無黨無偏王道平平無反
無側王道正直旨哉言乎勿為不善有不可勝用者孟
子亦云無為其所不為無欲其所不欲如此而已矣古
人明白切至之論大槩如此滕君以勿名齋其義至約
而所該甚廣有合于古人之心余是以嘉之
跋子淵兄弟行實
士大夫有立于當世要以尚志為本其志不大而朝思
夕慮不出于蕞爾形體之微其何以任重致遠乎南城
傅氏兄弟天資俱高輔以篤學不安于小成而用力于
大道昭晰無疑毫髮不差子淵之所得于象山先生者
可謂端的矣二弟繼之同此一源皆人中之傑也子淵
化行百里不勞施為自然感動三年間杖有罪者纔十
有六此豈小丈夫挾區區之智術者所能為乎和父居
官率由此道子野雖老于韋布而開禧所上書慨然有
憂宗社生靈之心其子正夫親炙慈湖有得于中氣脈
相續無有間斷夫以古先盛時人物為的而自漢而下
有所不屑始可謂有大志矣日進無疆誰能禦之有其
善喪厥善智及之仁不能守雖得必失則其智猶未大
也嗚呼可不勉哉
跋祖姑歲月記
某生于紹興甲子為兒時先妣戴淑人屢為某言六世
祖姑之賢祖姑適奉川蒋氏其殁也以辛未之春某生
八年矣奉川距城差遠厥子若孫未嘗相與還往嘉定
壬午歲始有見訪者問其家世則祖姑之孫也示某祖
姑歲月記稱贊之語與先淑人所言皆合臨死生之際
恬然不亂若有所悟入者可不謂賢乎而不能保天年
纔三十有一而終可為永嘆其孫名懌亦佳士以祖姑
之善行餘慶所鍾宜其有後也方興未艾于是可占云
題魏丞相詩
古人之作詩猶天籟之自鳴爾志之所至詩亦至焉直
已而發不知其所以然又何暇求夫語言之工哉故聖
人斷之曰思無邪心無邪思一言一句自然精純此所
以垂百世之典刑也魏晉諸賢之作雖不逮古猶有舂
容恬暢之風而陶靖節為最不煩雕琢理趣深長非餘
子所及故東坡蘇公言淵明不為詩寫其胷中之妙爾
唐人最工于詩苦心疲神以索之句愈新巧去古愈邈
獨杜少陵雄傑宏放兼有衆美可謂難能矣然為人性
僻耽佳句語不驚人死不休子美所自道也詩本言志
而以驚人為能與古異矣後生承風薰染積習甚者推
敲二字毫釐必計或其母憂之謂是兒欲嘔出心乃已
鐫磨鍛鍊至是而極孰知夫古人之詩吟咏情性渾然
天成者乎丞相壽春魏公以詩名聞天下清雄贍逸而
歸于義理之正其發有源故流不竭蓋公嘗使北矣冒
不測之險戈戟滿前不少撓屈卒定敵國之禮相我阜
陵中外寧一其薨且葬也故相陳申公作詩挽之有讜
論見排姦之句則知當時邪佞小人見沮于公者不少
矣正直如是詩律之嚴可推而知也某來臨汝公孫某
為郡丞示公遺稾見屬為序某非工詩者又豈能評詩
然古國風雅頌之微旨嘗探索之得其大略以律後世
之為詩者品格高下瞭然可覩故于公斂袵起敬焉敬
其詩者敬其人也公之名德死且不朽公之篇咏亦將
流傳于無窮嗚呼可敬也夫
題宋教授詩冊後
余觀工于詩者代不乏人而能世其家者幾希惟杜審
言之孫甫最為烜赫蘇東坡之後過頗有佳語而去迺
翁遠甚不足以相繼今西園公阮以詩鳴而謙甫之詩
偉麗清騷酷肖迺翁之風此所謂維其有之是以似之
者耶然西園位不配德年亦不壽識者傷之謙甫齒髮
方壮志氣挺特議論堅正而風骨難老他日必將光大
其門一第豈足道哉此余所以知宋氏之方興而未艾
云
跋陳宜州詩
嘉定中余官成均始識陳宜州之子森愛其風度灑落
志操堅正而知源流之有自今觀宜州親筆此詩信哉
有是父所以有是子耶夫人心至靈是非善惡靡不知
之以邊功幸賞之故而置六十四人于死地豈人之本
心哉利欲誘之不能自克爾宜州力爭之寧得罪以去
而不忍六十四人死于非辜卒全其生非有為而然本
心著明自不能已爾由是觀之士君子平居講學果為
何事一言以蔽之曰不没其本心而已萬善之原皆繇
是出嗚呼寧不偉哉
跋東坡詞
裕陵可謂英主矣憤外域之彊欲以威制之用師西羌
所以斷匈奴右臂為收復燕南之階也睿謨遠矣鬼章
青宜結之捷撥厥所原于是歸功焉告裕陵詞蘇公筆
也與此歌同指銘温公墓隧亦稱四夷來同為神考之
功然則威外裔安中夏固帝王之長算偉績也嗚呼醜
類方強猶欲服之況至弱之時易為力者乎
跋八箴
八箴之作可謂忠告善道篤于朋友之義矣臨川使君
實佩服之造次不忘可謂有志于斯道矣然余以為八
者厥名雖殊其本一也人之本心萬善咸具乍見孺子
將入井皆有怵惕惻隠之心嗟來之食寧死不受是之
謂本心然則公廉勤謹忠信和緩非人之本心乎大本
昭融一以貫之可也
跋先倉部戲賀何端明得子詩
慶門昨夜夢熊羆曉得明珠照鳳池卻憶劉郎詩句好
海中仙果子生遲端明尚書何公娶某之高祖父光禄
公之女為越國夫人歲在丁未尚書帥師勤王己而暫
寓甬東曾大父被命守泗待次于家因得與尚書周旋
小詩倡酬雖一時戲語而字字精當前輩風流醖藉亦
足以窺一斑矣尚書之曾孫處權出此卷示某感嘆久
之敬書其後以致兩翁情義之篤後裔所不可忘者
題孫吉甫遊東山跋
論者多非晉人尚清談雖謝太傅之賢亦不免見譏嗟
夫謝公豈易及哉淝水之役苻秦以百萬之師下瞰長
江京邑震恐不知所措而公從容應之曾無懼色毋乃
姑為是矯情以鎮物歟曰非也公之料事審矣平居暇
日家庭之間與其弟及兄子朝夕切磨講之熟矣制勝
之具了然于胸中談笑指麾摧折勍敵迄不復振謝公
豈易及哉吾友孫君吉甫學通古今述東山經行寓止
之處甚備非愛東山也愛謝公也昔召伯之教明于南
國憩茇所在後人追思勿翦其木而甘棠之詩作非愛
甘棠也愛召伯也吉甫之意或者亦出于是也夫
跋西園詩集
歐陽公言語妙天下渾然精粹無片言半辭舛駁于其
間可謂至矣而張之壁間往復觀之一字未安改之乃
已譬之美玉極雕琢之工而後瑩乎其可觀也今觀西
園公之詩亦然精麗高雅無辛苦迫切之態若不甚經
意者而閱其稾則竄定多矣大抵似其為人自律甚嚴
纖微有所必計廉白之操著稱一時宜其發于筆端亦
猶是也余是以深嘉之
題彭君築象山室
義理之學乾道淳熙間講切尤精一時碩學為後宗師
者班班可覩矣而切近端的平正明白惟象山先生為
然或謂先生之學如禪家者流單傳心印此不謂知先
生者先生發明本心昭如日月之揭豈恍惚茫昧自神
其說者哉彭君清貧至骨而能築室于山以屈致明師
可謂知所尊尚矣高山仰止景行行止慕景行而行之
猶仰高山而身履其巔也尚勉之哉
跋二王帖
穆王命君牙惟乃祖乃父世篤忠貞又曰纉乃舊服無
忝祖考宣王命召穆公亦以康公期之曰召公維翰謂
康公也曰召公是似欲穆公似乃祖也治世盛時所貴
乎世家者蓋如此今觀二王相繼名德巋然可謂盛矣
為之後裔者可不自勉哉
題王逸少帖
鍾鼎古篆莊重有典則如正人端士對之令人起敬篆
變而隸猶曰近古自東晉以來推王逸少為第一不知
篆隸之遺法歟抑少逸自出新意為之歟深曉書者當
能辨之
跋范文正公環慶帖
范文正公以英邁宏傑之才震耀當世區置西事具有
方略觀此一帖可推而知矣夫人物偉特如是而形于
字畫乃爾精謹何也志氣要當恢張保養務在兢業闕
一焉不可兢業而不恢張則所志者狹矣恢張而不兢
業則所養者虧矣古人有言膽欲大心欲小公兼斯二
者兹所以為一代之傑也歟
跋杜正獻公帖
位乎百僚之上當天下之重任者孰為先務秉公心行
正道而已杜公居相位日淺功業亦不多見然至今天
下推為正人觀其遺墨猶使人斂袵起敬況親炙之者
乎嗚呼正人之可為貴也如此
題楊省元泌所藏東坡帖
蘇公才華擅一世而未嘗有矜己輕物之心觀此數帖
樂易慈祥之氣猶可挹也雖然公非苟同者自荆公猶
不為少屈趨舍殊途因應鑿枘而于楊子親厚如此其
有契于心也夫
跋林叔全所藏東坡帖
古之君子無一念不在國家未嘗為身計也大義所在
九死不顧遑恤他哉觀公此帖足以知其平生之志不
在于區區口體之養高名全節迄今炳煥信非偶然吾
鄉淸敏豐公致身常伯累鎮大藩而資産纔七十畝與
公俱為元祐名臣厥志同爾龔彦和遠謫窮荒囊無一
錢手執紙扇沿途乞丐以達貶所陳后山守道固窮不
勝饑凍以至于死若此二公者雖一畝之田亦無有矣
竊悲末俗之陋追想前輩高躅遂敬書之
跋涪翁帖
涪翁一代人傑言為世準無一可議此卷所云士不可
以一日不學民不可以一日無教其言當矣然論為人
父母非聽獄求盗之謂則所未喻夫獄訟得其情盗發
而輒得非細故也其為急務與勸學養士等爾而抑揚
若是不亦偏乎雖然先聖言兵食可去信不可去豈謂
兵食果可缺哉正欲甚言民信之重不得不爾故曰不
以辭害意以意逆志是為得之如是而觀涪翁之語亦
無可議者矣
跋涪翁帖後
涪翁書大率豪逸放肆不純用古人法度常稱杜周有
言三尺法安在哉前王所是著為律後王所是疏為令
以此論書而東坡絶倒雅意于不俗有戈戟縱横之状
不得已焉耳今觀此帖乃能斂以就規矩本心之所形
也良可寳云
跋江諫議民望與超然居士帖
諫議江公以讜言結知徽皇天下推為正人既而流落
不偶梁師成見柱上刻公姓名乃奎畫也請所以簡記
之故帝稱其忠師成曰何為不用帝曰我用斯人爾輩
何所容其身乎及宣和間公避寇抵京師遊郊外佛廬
與襌衲語師成屬寺僧具素饌延之一後生在焉公知
其為梁氏子亟起僧固留之厥子因前具言乃父歸向
之意甚切食罷語之曰寄謝尊君燕雲之役謹不可與
公豈為師成者哉時方貴幸用事足以力阻建議者而
罷其役故以斯言曉之惜乎僅能勿與而弗能止也然
公之忠誠無有愧怍此超然居士所以心服其賢而交
情至篤歟傳曰不知其人視其友斯亦足以知超然之
賢矣
題趙華閣帖
華閣趙公人物之翹楚也有家傳之學有師友之訓志
操之挺特器業之宏偉足以有為于斯世矣而雅意静
退不以立朝為榮而欲以外庸自見平生所藴形于施
設者不過一州一路而止其亦狹矣雖然賢者所行足
為世準使為士大夫者聞公難進易退之風砥礪廉隅
有特立之操為守為師者聞公政事之美則而傚之有
可紀之績所及不既廣乎某始叨從班公即以書見教
云我先公之居此地也專以論思獻納為職奏篇甚富
凡當世利害知無不言某自聞斯語服膺不失二三年
間罄惓惓之忠有犯無隠者公實教之也以某一介推
之則知受教于公有所興發者多而孰謂其狹哉嗚呼
可敬也夫
題唐子西與游公帖
某之先君嗜古好書于唐子西遺編愛之尤篤嘗手自
抄成一巨帙意者深有契于心耶所與游公帖不喜使
君得循州喜循州再得使君有味其言故游氏子孫寳
藏至今某因是以知游公之賢且有懷于先君故併識
之
跋林戸曹帖
建炎猾夏之禍四明最酷玉石俱焚戸曹林公挈家浮
海獨免于難若有以相之人皆稱公仁厚喜施義所當
與傾倒不靳此念篤切感通神明兹所以獲為善之報
財雄一州而後人資用僅給蓋所散者多矣今觀遺墨
清雅可愛靈臺湛然不為俗氛所汨流露宜爾也我先
祖朝奉實公子壻亦以好施著稱鄉黨殆薰炙使然公
之曾孫叔全亦清謹士出示此卷因併述之
題楊誠齋帖
楊公不妄許可而書辭有云平生得友議論印劵志趨
符節無如左右者其賢可知蓋家庭義方之教也
題誠齋帖
誠齋楊公未第時嘗小蹶矣自期以千里之姿必能致
遠竟如其言歴官中外表表可紀抽身早退晚節益高
其平生之志也歟
跋傅給事帖
楊應誠之難信甚易知也(案應誠原本誤誠齋今據宋史改正)以高皇之
聰明寧不知此二聖越在沙漠朝夕思念不勝痛切凡
有獻策者無所不納庶幾乎萬一耳此聖人之心也給
事傅公亦豈不知應誠之為非然與之長書反復激切
幸其一悟為國家計不得不然其忠臣之心歟夫心者
源也高宗紹開中興傅公為名侍從皆源于是觀此卷
者盍以是思之
跋正言楊公帖
君子之出處隨其時而已有道則見無道則隠隨時之
意也正言楊公之去實當元祐二年可謂有道之時奚
去之果或者如疏廣受歸休于漢氏中興之日歟二疏
之歸元康三年也東坡蘇公贊之曰殺蓋楊韓蓋三良
臣先生憐之振袂脱屣按寬饒延壽惲之誅乃在神爵
五鳳間二疏既歸之後曰先生憐之何哉獨趙廣漢以
元康二年誅踰年二疏遂致其事亦可謂見幾而作者
矣若夫元祐垂簾之時正人雖滿朝而矯枉者或過於
正時論少偏必有不契于楊公者矣勇決丐歸求仁得
仁奉陵寵以宸翰焜燿無窮與夫貪進不止湮没無稱
者豈不相遠哉余是以深嘉之
跋寺丞楊公帖
賢者在朝則國重為此論者亦謂有好賢之心矣余以
為能重其國正不必膠於在朝與否也見遠識微奉身
而退與斯道為郛郭獨不足以重其國耶涪翁釣臺詩
能令漢家重九鼎桐江波上一絲風子陵一布衣耳能
使東京士大夫砥礪名節以沮姦雄之心子陵實使然
豈必居其位耶然則寺丞楊公不屈于權臣用事之日
可謂剛毅有守矣余聞古人重世家取其源流相續也
公之伯父正言公乞身于元祐二年天下高其節既無
愧古人矣公復繼之又無愧于伯父繼公而作其可有
愧于公乎果無所愧則足以世其家矣可不勉哉
題呂子約帖
呂氏再世居鼎輔正獻公之子原明又甚賢故其門為
最盛右丞遭偽楚之變雖不能死然以大義開曉僣逆
迎奉昭慈垂簾聽政不為無功矣而議者終疑之子約
及其兄禮部口雖不言常有蓋前人愆之意禮部既卒
子約獨當門戸之責益自憤勵卒以觸權要獲罪謫死
方彭忠肅公之攻韓也子約以為己甚既而自攻之友
人石應之問其故子約曰彼從臣可以從容獻納我小
官幸而獲對敢不亟盡忠乎其大節如此門戸於是乎
有光矣子約剛介寡合而于曾君道夫書問不絶或者
其臭味草木也夫
題晦翁帖
淳熙己丑之歲四明大饑某待次里中晦翁貽書郡守
謝侯謂救荒之策合與某共講之某雖心敬晦翁未之
識也久而呂子約為倉官晦翁屢遺之書未嘗不拳拳
于愚不肖自念何以得此或者過聽以為可教耶後七
年子約為大府丞表對鯁切權臣惡之貶謫以死晦翁
痛傷之與曾君道夫帖言之不置夫君子之善善惡惡
豈有私意優于天下而喜邦家殄絶而憂根諸中心形
于翰墨道夫寳蔵之時時覽觀有所感發其用力于斯
道者耶
跋家蔵顧宏所臨王摩詰雪江圖
後世率以臨畫不足為奇惟真蹟乃可貴然韓退之畫
記有云得閻本絶人事而摹得之是非真蹟也失之于
閩中而往來于懷不能自釋何惓惓若是耶王初寮生
于極盛之時所見名畫多矣而顧謂此圖為珍玩不以
為臨本而鄙之豈其風流餘韻有可貴者耶
題臧敬甫所藏李伯時畫觀音佛
觀音入定一念不萌龍眠寫之渾然天成非觀音之心
至簡至易匪高匪深或者神交默契無間之可尋耶
跋林郎中韓幹馬
嘗觀杜少陵丹青引有曰至尊含笑催賜金圉人太僕
皆惆悵所以咏曹將軍畫馬之工也馬之真者曾不霑
睗而畫者反賜之金顛倒如此其惆悵固宜因兹以思
真不勝偽大抵如此亦猶篤實之士不容于世也雖然
將軍之技幾于道矣弟子如韓幹且不能及矣況尋常
之流乎披圖閱之凛然生意動心駭目可貴也哉
跋林郎中巨然畫三軸
僕嘗論技之精者與人心無不契合庖丁之解牛輪扁
之斵輪痀瘻之承蜩其實一也今觀此軒所蔵巨然墨
妙凡三軸有無窮之趣而無一點俗氣渾然天成刻畫
不露深有當于人心可謂精矣是以君寳之
跋林郎中惠崇畫
惠崇筆迹時一見之類多贋者故雖得其髣髴終不足
以取信惟此卷最真無毫髮遺恨良可珍也
跋趙侍郎三物
余觀古人所作一器一物靡不精緻誠心所形非苟然
者今之器物較之全盛時已不侔矣況愈遠者乎即此
可以觀世變云
絜齋集卷八
