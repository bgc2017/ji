河汾諸老詩集卷之一
横汾隠者房祺編
貽溪麻先生革信之
上雲内帥賈君
北極長虹掣西垣太白高千年知運圯四海
共兵鏖霧黑龍蛇閗山昏虎豹嘷石傷填海
羽波動負山鰲遺介潽寒渚驚鼯走夜牢江
山留慘黯天地入焄蒿衆折思枝柱初寒俟
蠒繰明良逢慶會鄕曲得名豪梁棟因人出
艅艎為世操安流欣鼓枻奔浪獨能篙日出
戈揮景江翻弩射濤風聲連澒洞裁鑒悉纖
毫桃李勤封植茅菅日薙蓐獵埸游麂&KR0951;魚
渚動鰌魛井邑生春色禾麻飫土膏民歌烏
遶屋士喜馬騰槽朔塞閑刁斗天山擁節旄
岱嵩何落落江漢自㴞㴞大寳珠仍璧長城
雉與壕崇牙分棨戟大壤屬鞬櫜日月依龍
德風雲挾豹韜夾山群戰騎黑水泳輕舠落
日觀魚浦秋風射雉臯化行家置塾役簡里
停鼛歌奏投壷室文閑治獄曹西庵談性理
東閣會竒髦森爽開璜琥縦横列鴈羔禮容
新泮宇物性遂莊濠牧唱聞朝起樵音聽暮
號孤嬰收坎阱流滯起蓬蒿屡下陳蕃榻誰
空北海醪郤軍敦禮樂曹館冨風騷客望龍
門聚雛從鳳穴翶世知三窟隘人可二天迯
雨露承恩命山河襲世勞功名高衞霍輔弼
慕伊咎鞍馬憐髀肉簮纓視鬢毛雅申張仲
德頌入魯侯昭有客傷淪落無階寫鬱陶太
行雲羃羃代北雨騷騷去國心將折懷人首
獨搔身如伏櫪驥情似失林猱涸轍將安往
窮途况所遭幸今逢石直欲啖醨糟忖巳
誠無有登門亦巳叨沐薰良備至感激欲號
咷巳客馮驩舍猶傷范叔袍鳴湏開匣劔割
欲試鉛刀𣏌梓容山木包羞薦沼芼每思休
困頓佳蔭有蘭䔌
送杜仲梁東游(仲梁先稱善夫)
野馬何决驟飛雲何悠颺商嵓不足稽此士
又欲東略宋與梁青山不知老白日乃許忙
菊潭之水清泠淵野人飲之得長年芳醲不
買夀淡泊差可久北山峩峩蒼翠巔丹崖石
老生𬗋煙靈芝秋𣏌老霜骨黃精茯苓飽新
&KR1263;望君嶄嶄病以癯酌之食之可以還膚腴
况有劉荆州元丹丘子寧舍之汗漫遊凉秋
佳月酒一杯送子東下心徘徊半山亭前一
茅屋歲寒霜勁君當來
短歌行送秦人薛微之赴中書
河流宿層冰山有太古雪翩翩有客来老面
黑於鉄盤盤胸臆間猶挂太華月不肯下貴
勢便欲呌雙闕朔寒衣裳單路遠馬䠥&KR0887;昔
人丈夫事肝膽不可越我歌送君行歌聲何
激烈悲風為我起酒行歌半闋望君青雲端
何恤遠離別
關中行送李顕卿
關中行我持一杯酒送君西入秦秦川欝相
望渭水流沄沄黃河中折倏復来太華倚天
青壁開我送君兮渺何許春風不肯吹君迴
舉酒酹五陵浩歌登高臺終南之山何崔嵬
長安舊游安在哉百年繁華成劫灰千古英
雄沉草萊風塵洞豺狼墓天地茫茫入煙
霧我載歌送君去太華終南宜有深絶處嵓
扄人跡所不到石壁蒼苔老煙雨堂挂女
蘿充腹多薯蕷玉井蓮開十丈花茯苓根結
千年樹白雪青松良可老&KR0951;門有龐商有皓
不然凌雲學輕舉呼取安期羡門語憶昨與
君友相逢日日酬杯酒酒闌起舞肝膽開小
桃唱罷歌楊柳晉語狎秦癯秦談驚晉叟秦
晉之交那可無胡爲不作雙飛鳬碧草離離
生早春哀歌望斷西南雲求君于終南之上
不可得大華峰頭會見君
阻雪華下
愛山久成癖得山真雋永太華隔風塵五年
夢幽境傳聞十丈蓮擬扣玉仙井雪花忽迷
漫蒼巔墮昏暝蹇予世緣深方外久自屏意
是希夷君俗駕疎造請行行風撼林稍稍雲度
嶺雲間三峰面隠約露芒穎初如灔澦堆屹
起勢奔猛漸如倚天劔萬仞䥫花冷煙霞半
明滅瞬息變光景乃知造物心相哀亦相警
歸鞭晚怱怱回首心耿耿浩歌夜深寒孤月
挂峰頂
置酒半山亭得秋字
懷抱久不寫兀坐如縶囚永懷西山勝浩蕩
成兹遊嵓壑互窈窕叢蘿欝深幽飛煙入虚
無長風跨崑丘楚甸散林莽商顔亦綢繆雷
雨天地空景氣入夜浮况當節律变萬物颯
以秋雲来白日慘天澹清江流西望渺關河
沉沉生暮愁蘭苕暗幽谷芰荷老芳洲一笑
舉酒觴浩歌聊自酬幽賞興未極慨歎心悠
悠世事蒼茫外寒沙明白鷗
歸潽堂為劉京叔賦
逃淵魚深處避弋鴻冥飛古来賢逹士亦復
歌采薇南山先廬在兵塵悵暌違山空無人
居惟見草木肥翩然千歲鶴一朝復来歸新
築臨渾水行逕窈以微清流鳴前除白雲入
晨扉迴顧陵谷遷萬事倏巳非著書入理奥
得句窮天機前路政自迫此道儻可幾殷勤
抱中璧黽勉留餘輝第恐遯世志還負習隠
譏永懷泉上石一觴與君揮惜無陵風翰遐
舉非所希
守約齋爲吕仲和作
讀書不務博造道當入微一理貫萬理一岐
會衆𡵨譬彼庖丁力騞然解牛時節間即有
得肯綮寧復疑道喪向千載聖遠孰可期養
勇敵所愾養氣動以隨心非安如山遇变鮮
不移吾門有聖學觀心乃其師宴坐一室中
自得實在兹胡為滯紛感紬繹如蠒絲人生
矧多𣣔事物日以滋牛羊踐徑蹊虎豹攻藩
籬我嘗叩天理誠明不容欺第恐逹者事還
爲狷者嗤
楊將軍坰馬圖
古人相馬不相肉畫工畫馬亦畫骨淡淡生
絹一片雲眼中群龍何突兀飛莵汗血天驥
種筆墨之間見飛動前趍後逐互有態涉嚙
行留分向背豐草長林性本真駉駉駜駜相
與馴開元天子盛監牧四十萬匹錦繡屯人
言息馬戰所重風鬛霜蹄惜無用君不見幽
燕飛鞚時中原流血成淵池秪令征討苦未
休金鞍䥫甲彌山丘安得故歸如此馬飲水
求芻恣閑暇
題李氏寓酒軒
吾聞李謫仙一斗詩百篇酒家眠又聞陽諫
議月廩盡以送酒錢伯倫酒德頌無功醉鄕
仙說到飲中理兹世何渺然古来賢逹士以
酒全其天所以陶靖節浩歌歸園田獨余醉
翁之意不在酒樂在山水静所便古人巳矣
不可作今人紛紛亦能賢北里冨煄天高楼
歌舞筵千金結客多少年哀吹豪竹倒傾玉
舡以酒玄爲市地勢相嬋嫣焉知貧士貧到
骨健倒仰天歌黃鵠黃鵠歌罷無翼飛妻啼
兒號書一束借問主人翁心跡誰與同我亦
頗解飲聖賢時一中酒酣擊尊破兩耳生春
風安得園綺遇携我入山去清泉爲釀碧溪
深醉卧溪頭弄雲月
盧山兵後得房希白書知弟謙消息
聞道王師阻渭津盧山以後䧟兵塵軍行萬
里速如鬼風慘一川愁殺人亂後僅知家弟
在書来疑與故人親夢中亦覺長安遠回首
關河淚滿巾
晚步張鞏田間
地入荒蕪過客稀村深門巷暮山圍悠悠獨
鳥穿雲下策策寒烏掠日飛人事百年梧葉
老秋風萬里稲花肥兵塵河朔迷歸路惆悵
平沙送夕暉
板橋道中
篁竹瀟瀟野水濱光風過眼與時新隂崖積
雪猶含凍遠樹浮煙巳帶春世故未應悲古
道歲華聊得伴閑身蕨芽筍稚行當好莫擬
山中問主人
過陜
萬古津茅據上游崤凾西去接秦頭悲風鼓
角重城暮落日關河百戰秋形勝古来須上
策塵埃歲晚只羈愁豺狼滿地荆榛合日斷
中條是故丘
爲王德新夀
百年人物惜凋零尚喜衣冠見老成數口虀
塩憂桂玉一川風雨獨柴荆紅顔未羡方春
好黃髮應從此夜生異日華林講殊禮不妨
鳩杖從公行
爲秦人梁師夀
功名萬里駕龍荒不作當年陛楯郎顔角久
瞻天上日鬢毛未點鏡中霜衣沾暑雨千秋
潤扇引薰風六月凉見說長年出冲静海山
求藥本微茫
送申生取新赴中書
寒山漠漠日初曛過盡瀟瀟鴈鶩群百代高
歌餘白雪一朝飛步上青雲倚門䯈髒誰怜
我滿腹精神獨見君看取扶搖便鵬翼臨𡵨
且莫嘆離分
寄杜仲梁
塞上愁多雲易隂故人雖在鴈無音交情念
子黃金重世故稽人白髮深芳草春風千里
夢青燈夜雨两鄕心岱宗入眼東南秀悵望
雲山淚滿襟
寄元裕之
朔雲隂雪晚重重日入寒蕪塞草空沂水東
回無去翼天山南断有哀鴻三年遠别交情
外一夜相思客夢中明日關河對雙淚秪將
幽憤寄秋風
竹林院仝張之純賦
柳色侵尋映短籬竹稍零亂挂殘暉山禽自
識忘機客飛下庭柯更不飛
稍稍林間布糓聲村南村北水雲平偶来竹
寺看山坐閑聽清溪遶舍鳴
中書大丞相耶律公挽詞(甲辰五月十四日)
砥柱中流折藏舟半夜移世賢高允相人嘆
叔孫儀未拜荆州面嘗蒙國士知無階陪引
紼萬里輀
又
文獻群公表東舟八葉傳珪璋貽嗣德蘭藻
靄遺編禁籍虚青瑣仲游定玉泉太常千字
誄誰有筆如椽
蜜國公挽詞
鬱鬱佳城閉翩翩銘旐開風悲信陵墓雨入
孝王臺萬古傷渠壊千年望鶴来平明國門
外蕭鼓不勝哀
又
漢制隆恩禮周列屏翰人知尊帝胄我但
識儒冠傷蘭桂孤高歎鳳鸞從今門下
客長鋏向誰彈
王子夀鄕友生朝
自接夫君席頻逢歲律更面嚴知氣直語出
見生平講學詩書義論交里社情湏髯如戟
在長對玉峰明
送李端卿之鄴臺
僮馬戒晨装新霜未葉黃嗟予無壮節送子
慘離腸林慮荒秋色清漳下夕陽遥知一尊
酒吊古
爲喬子夀
講道顔淵巷新齋友與同守身為大節寡𣣔
是全功教子勤書裏娱親飬疾中黃花佳節
近歲歲看秋風
贈劉伯威
劉子山中秀相逢氣自同箕裘門戸計菽水
古人風折節豈為辱苦心應有終平生湖海
志未用哭途窮
贈王明
遼海遺珠玉黃秀木空百年書法裏萬事
酒杯中耿耿此心在悠悠吾道窮好賢明逹
事獨喜與君仝
秋夜感懷
老境歡娱少愁懷感歎長世途多險阻歸興
渺滄茫疎雨梧桐夜西風蟋蟀床平明攬青
鏡衰鬢又添霜
趙太監降日
自從龍戰野特立孰如公著跡雲鵬上收功
汗馬中高談天下計餘事古人風勿藥行逢
喜春風兩紅
雲中夜
憔悴杜陵客悲王仲宣四圍晴立璧一突
午無煙病卧秋風裏愁吟夜雨過明朝誰褁
飯萬一使君憐
渡洛
泉石經行久林丘弭望間溪鳴風蕩水谷暗
雨含山淡淡輕鷗沒飛飛倦鳥還世緣良日
苦空羡野雲閑
浩浩
浩浩春風裏悠悠倦客情天寒花寂寞冰泮
水縱横念遠心將折聞兵夢亦驚江山憔悴
久倚杖嘆餘生
河汾諸老詩集卷之一
