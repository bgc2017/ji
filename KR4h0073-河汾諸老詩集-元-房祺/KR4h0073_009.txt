河汾諸老詩集後序
近代詩人遺山元先生為之冠先生太原人
太原境與平陽接河山勝槩地土所宜習俗
所尚古今人物不殊至如師友淵源文章正
脉略與之等故河汾間諸老與天下人材無
譲麻貽溪與元老詩學無慊古文出其右公
言也張石泉房白雲與元老游從南者子颺
子京二陳昆仲與元老或詩或文數相贈遺
者遯菴菊軒有稷亭二叚之目與元老相次
登第者曹兊齋與元老同為省掾日以文詩
講議者或曰兊齋雲中應人也吾子列河汾
之間得無附會歟不然兊齋之先誠應人自
客汴梁北渡居平陽者三十餘年發明道學
為文楷式指授後進桃李光輝盈溢其門或
教授鄕里或䆠逹四方有二子叔舉季行文
筆亦盛傳而况狀元王公趙城人曹之外父
也兊齋生而隱德光輝汾晉沒而丘壠在焉
豈非吾鄕先生歟夫諸老之詩有深而冲澹
如陶柳者有豪放如李翰林劉賓客者有輕
俗近雅如元白者有對屬切當如許渾者有
騷雅奥義古風大章浸入于杜草堂之域者
往年吾友楊君仲德議成此集不幸早世仲
德有云不觀遺山之詩無以知河汾之學不
觀河汾之詩無以知遺山之大不觀遺山河
汾之作不知唐人諸作者之妙不觀唐人之
作不知三百篇六義之深意予今纂錄自貽
溪至兊齋凡八人得古律詩二百一首號曰
河汾諸老詩集皡皡郝先生序文於前其
不肖繼言于後才識淺陋不能盡其藴
吾鄕學者如林有能慕河汾之派觀
知所興起云大德辛丑歲二月望日横汾隱
者房祺序
河汾諸老詩集者迺大同路儒學教
授房先生之所編也予一日得之惜
乎諸老一代高名百年清氣巳嘗遍
白于天下是集未嘗流布也皇慶癸
丑夏特命工鋟木以廣其傳然而諸
老之學又豈專乎詩也出處大略巳
具前序今書是說以告夫後之學者
不爲無益云六月吉日尊賢堂高(昂霄)共白
