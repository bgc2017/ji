河汾諸老詩集卷之五
横汾隠者房祺編
白雲子房先生(皡)希白
江上行
浮雲澹澹心悠悠杖藜来作江邊遊商人打
鼓催行舟洪波不断東南流木葉瀟瀟荆楚
秋勸君休上王粲楼日落滄江增暮愁
賣劔行贈韋漢臣
滄海波未澄無人斬長鯨韋郎三尺玉匣中
鳴不平蛟龍一出雷雨随翕怱變化清四夷可惜有
才不見用青天白日將何為酒酣起舞抱劒
哭肅肅悲風動茅屋不如南山學種田自古
青萍换黃犢
扣角歌贈史吉甫
剥剥剥扣牛角自從破却黃雞殼隂陽二氣
分清濁巽則為風震則雷流者成川峙者嶽易
道常行日用間醉夢昏昏人不覺伏羲不得
巳而畫文王不得巳而重叔世不及上世隆
夫子不言人益蒙著成大傳開肓聾譬如曰
出滄海東無物不在光明中峨嵋山人史居
士来到公安大智寺手携牛角𣣔何爲發明
三聖心中事人言康節是前身但不家居洛
之涘&KR0909;中一部皇極書造化功夫際天地舒
之則彌滿六合卷之則不盈一握近之則在
乎目前遠之則入乎冥邈有人来問先天學
扣牛角剥剥剥
貧家女
貧家女德性温柔寡言語終年辛苦不下機
身上却無絲一縷倡家女兒百不會只向人
前賣嬌態繡䄄端坐青樓中銀燭熒煌照珠
翠書言福善與&KR0852;淫未必天公有此心盗跖
長年顔子夭古来顛倒非獨今高處是崑崙
低處是東溟崑崙推不倒東海填不平物之
不齊物之情貧女莫羡倡女榮不義富貴浮
雲輕持身但如冰雪清德耀荆釵有令名
送王升卿
傷哉船子峰頭月昨夜團團今夜缺月華猶
自不長圓人生安得無離別世上憂端千萬
許惟有別離心最苦盧川春晚送君行落花
爲我啼紅雨四海紛紛尚戎馬我曹只合歸
林下如椽大筆今無用日課新詩自陶寫嵩
陽佳處如罨畫浮可漁兮田可稼我𣣔從君
覓隠居却恐山靈嫌俗駕
題吕仙亭
岳陽城南吕公洞道人見客無迎送事少方
知日月長身閑未覺功名重竹影松隂生午
凉山色湖光設朝供高吟下視世間人幾人
不在黃梁夢
寄呈岳陽諸友
禀性太𥚹率不受塵事觸自小遠市[門@里]擗居
在嵓谷人間嗜好心舍書百不欲一飽更奚
求簞瓢隨分足失脚墮世路纏紏若微纏人
以官為榮我以官為辱平生喜高潔為宫近
卑俗平生喜曠逹為官窘邊幅平生喜疎散
為官貴圓熟平生喜忠鯁為官多謟曲澆漓
當此時古道那可復鷦鷯巢一木偃鼠飲滿
腹誰能朱門中區區匄梁肉折腰趍下風不
厭觧印速青山喚我歸早晚謝羈束一尊石
上酒浩歌對松菊
題張信之見山堂
自古朝市人罕與山相會山豈欲遠人人自
與山背張侯創新居正在闤闠内何以得青
山坐上日相對胸中有丘&KR0676;眼前無障礙人
物旣蕭散山不問内外晚来天氣佳收目入
清快乾坤無一塵草木有多態千里好風来
幾縷殘霞在柱笏當此時未覺功名人
慶王鼎玉生子
魏侯照乘珠卞氏連城玉此物豈易得君家
貯滿屋平生積德深天錫以多福熊羆入夢
頻不待封人祝長者巳雄偉幼者更清淑指
日看騫騰誰爲犀角秃願君剩買書學語便
教讀斯文久不振六經要再續人生宇宙間
百歲一瞬速美惡暫時休何者爲榮辱且引
昔寧馨逸院種松菊陶潜歸去来有子萬事
足
戊子
萬事人間巳飽諳一身猶自客天南行非楊
秉三無惑性似稽康七不堪俗學爲名多外
飾聖人飬德貴中凾有時静坐深思省三十
年前總是慙
寄叚誠之
咫尺春風三十三不如歸卧舊煙嵐浮雲冨
貴吾何慕陋巷簞瓢分所甘多語數窮深可
戒虚名無用不宜貪寥寥孔學今千載頼有
斯人可共談
次前韻寄王升卿
谷口人家十二三家家牎戸得晴嵐千章雲
木秀而野一脉泉流清且甘徇俗到頭終是
病耽書自古不名貪作詩為問東溪友樽酒
何時愜笑談
辛卯生朝呈郭周卿叚復之
瓮面醯雞積有年近来霧豁見全天出言最
忌談人惡入德尤宜去自賢回也屡空趍聖
域參乎一唯得心傳佛岐老徑雖高絶不及
中庸道坦然
贈趙山甫
寇盗連年劇蝟毛一身無處可奔逃陳平自
合西歸漢葛亮焉能北事曹嗟我命兼才共
薄印君名與德俱高幾時一笑滄浪畔右手
持杯左手螯
器楊叔能
仰看飛鴻俯看鱗訃来不覺淚沾巾風塵末
路尤多難山澤癯儒只合貧乱後有誰收恨
骨眼前無復見斯人㐮陽舊隠依然在花落
空庭冷淡春
送李正甫九日韻
論著哀時總可哀不如且放笑顔開留連風
月憑詩句管領江山有酒杯我𣣔處身如此
處君言裁恨若為裁從今但有錢三百相約
高楼盡醉迴
憶新墻劉德淵
雲煙杳靄水微茫何處青山是岳陽白髮滿
頭空自老黃塵兩脚為誰忙同盟鄂渚言猶
在偕隠廬峰興未忘近有倦游詩數首西風
吹不到新墻
思隱
得箇黃牛學種田盖間茅屋傍林泉情知老
去無多日且向閑中過幾年詘道詘身俱是
辱愛詩愛酒緫名仙世間百物還須買不信
山也
寄王文炳
愛客孔文舉能詩陸士衡十年求識面千里
飽聞名郁郁芝蘭秀蕭蕭風露清幾時樽酒
畔容我話平生
和楊叔能之字韻
遭乱重相見寬心不用悲江山佳麗地人物
太平時白蟻千家酒黃花九日詩鹿門不可
隱吾道𣣔安之
丙申元日
三十八年過星星白髮多干戈猶浩蕩蹤跡
轉蹉跎世事堪長嘆吾生付短歌江湖從此
逝煙雨一漁蓑
辛丑巴東元日
舊日逢春喜而今怕見春紅塵長路客殘病
老夫身政拙難書考家貧只累人自怜頭上
髮更比去年新
秋夜
百計未安未得安此心須在鬢凋殘漫漫長
夜渾無睡蟋蟀堂深秋雨寒
自遣
幾見秋風幾見春一愁未巳一愁新閑中點
撿平生事唯有清貧不負人
瓮面浮香處處春任他特事百端新自知野
&KR0951;山麋相不是麒麟閣上人
别西湖
聞說西湖可樂飢十年劳我夢中思湖邊𣣔
買三間屋問遍人家不要詩
題張濟之勝覽軒
誰言山色可忘憂誰道澄江銷客愁試倚欄
杆西北望浮雲依舊暗神州
讀杜詩
後學爲詩務聞竒詩家竒病最難醫欲知子
美高人處只把尋常話做詩
穹礴冥搜枉費功天然一語自然工况兼詩
是窮人物好句多生感嘅中
千里奔馳蜀道難草堂賓主罄交歡怒冠三
挂簾鈎上誰謂將軍禮數寬
春日觀莱
手種蕪菁欲療飢春来頗怪發生遲東風貪
長新桃李未有功夫到菜畦
河汾諸老詩集卷之五
