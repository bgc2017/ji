河汾諸老詩集卷之六
横汾隠者房祺編
遯庵叚先生克已復之
乙巳清明遊青陽峽
東山氣象太猛悍萬馬駸駸来楚甸中分不
肯割鴻溝鍜礪戈矛期一戰西山折北如西
漢獨餘綘灌奔而殿誰為劉向决雌雄頼有
韓彭力相援盧溝直下两水合泯泯暗流通
一線突為瀑布出山口流沫成輪浪成旋前
途百步落石甕黛蓄亭渟那敢眄沈沈南去
若白虹為嶼為汦互隠見鑿開混沌幾千秋
世俗雖見如不見今人雖有筆如椽為寫佳
名傅寓縣人間佳節重清明呼兒折簡招諸
彦一生能著幾兩屐佳處每欲經行徧山靈
著意勸遊人呑吐煙霞生萬變山河玉女跪
焚香嵓畔仙人一笑倩坐者儼若帝王尊劔
佩雍容侍閑宴植者磊落如鉅人聚立廣庭
議封禪扶者矯矯如勇夫執戈戺花著綦弁
平灘淺瀨年可揭溪路曲隨峰势轉葛屨偏
宜苔蘚滑行襟時被薔薇骨當面煙嵐翠舞
蛟出岫閑雲飄素練群行不復事拘撿眼正
明時脚還倦班荆共坐溪上石粔籹濁醪具
時饌良辰無柰夕陽催羽觴正要清歌薦醒
心况復有寒泉玉池遄返成三嚥三分春色
二分休風外飛花時一片古人行樂欲及時
半百之前猶掣電惟有愛山緣未斷夢寐孱
顔添健羡一窮到骨不自治虚負胸中書萬
卷謾向山村老却人生来不識荆州面府肺
槎牙倩酒澆顧我非狂亦非狷紛紛世上無
真是棄置從渠若秋扇歸来新月偃林稍寂
寞衡門掩深院
題興公靜樂庵
我爱興上人閑處先著脚雖有買山錢難尋
一丘&KR0676;向来栖息地龍像久寂寞重尋林下
徑竹石若紛薄溪水恣交流嵓花自開落却
掃丈室中一鉼還一鉢静樂題其顔塵緣聊
觧縳寥寥千歲下此理誰發樂我今為拈出
不免一重錯有淨必有垢無苦亦無樂混沌
元不死七竅剛自鑿珍重庵中人萬法本無
者獨有太古心油然滿寥廓
冬夜自適
四壁摧頽手重泥一枝隨意足成棲歸来巳
化千年鶴老去慵聽半夜鷄世事榮枯都是
幻物情長短不須齊寸心耿耿何人會隠几
寒窗片月低
中秋二首
萬籟声沉暮靄收長河瀉浪洗清秋遥天千
里淡如水明月一輪光滿樓隨意傾銀謀勝
賞誰家横玉調新愁可怜白首蟾宫客羞對
嫦娥說舊游
夜凉河漢靜無聲澄澈天開萬里晴蟾吐寒
光呈皎潔桂排疎影極分明良宵方喜故人
共醉語那知鄰舍驚一片詩魂收不得九霄
直與月俱清
雲中暮雨在禹門
古壘雲藏一徑微河山依舊昔人非貪徵往
古興亡事不覺城頭雨濕衣
憶梅
姑射仙人冰雪膚昔今伴我向西湖別来幾
度春風换摽格而今似舊無
與隠之會午芹精舍酒間雨作
麥田日日起黃埃官長憂民意不開底是山
靈相嫵媚故驅風雨過江来
楸花
楸樹馨香見未曾墻西碧盖聳孤稜會須雨
洗塵埃盡看吐高花一萬層
河汾諸老詩集卷之六
