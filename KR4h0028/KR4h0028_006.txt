會稽掇英總集卷六
宋孔延之撰
雲門寺律詩
晉義熙三年王子昭嘗居是山有五色雲晝見庭戶
表奏安帝乃建寺曰雲門至會昌寺廢大中復興今
朝改額曰雍熙顯聖淳化三寺
宿雲門寺(羅鄴)
寺入千巖石路長孤吟一宿遠公房卧聽半夜杉檉雨
轉覺中峯枕簟涼華界卒無悲苦念塵襟還自是非忙
他年縱若重來此息得心猨鬢已霜
其二
入松穿竹路難分藉地連巖總是雲欲問老僧多少事
亂泉相聒不相聞
同前(錢起)
山寺宜静夜禪房開竹扉支公方晤語孤月復清輝一
磬響丹壑千燈明翠微平生厭浮世兹夕更忘歸
同前(薛能)
初宵門未掩獨立對霜空極目故鄉月滿池寒草風樵
聲當嶺上僧語在雲中正恨歸期晩蕭蕭聞塞鴻
同前(項斯)
松葉重重覆徑微黃昏谿上見人稀月明半寺客初到
風動閒門僧未歸山果經霜多自落水螢穿竹不停飛
行人始得中宵卧又被鐘聲催著衣
同前(劉得仁)
上方僧又起清磬出雲初吟苦曉燈暗露零寒草疎舊
山多夢到流水送愁餘寄寺欲經歲慙無親故書
同前(顧非熊)
夜香聞偈後岑寂掩柴扉照竹燈和雪看松月到衣草
堂疎磬斷山寺故人稀翻憶湘南雨春風獨鳥歸
同前顧(況)
野人愛向山中宿况在葛洪丹井西門前有箇長松樹
半夜子規來上啼
同前(宋之問)
維舟入淨域作禮事尊經投迹慮消散為心自杳冥龕
交大禹穴樓倚少微星沓嶂圍蘭若迴谿抱竹庭覺花
塗砌白甘露洗山青鴈塔鶱金地虹橋轉翠屏人天宵
合影神鬼晝潛形理勝常宗寂緣空日感靈入禪從鴿
繞說法有龍聽劫累終期滅塵躬豈暫寧摇摇不安寐
待月詠巖扄
憶雲門
樹閒煙不破谿静鷺忘飛更愛幽奇處斜陽豔翠微
贈雲門靈一律詩(姚郃)
梵書鈔律千餘紙静坐焚香獨受持童子病來煙火絶
清泉漱齒過齋時
再遊雲門(方千)
嶺頭雲向忩中起砌下泉從石上來僧老終無出山意
巖猨澗鳥莫相猜
題靈一上人新泉(劉長卿)
東林一泉出復與遠公期淺澗春流處空山夜月時夢
閒聞細響慮淡對清漪動静皆如此唯應道者知
送鮑侍御宿雲門(嚴維)
小令遺蹤在仙郎向夕過潭空觀月定門静見雲多竹
色香煙染松聲雨點和還聞上方磬後夜梵如何
陪獨孤中丞遊雲門
絶壑開花界耶谿極上源光煇三石座登陟五雲門深
木鳴騶馭晴山耀武賁亂泉親坐卧疎磬發朝昏蒼翠
新嵐色莓苔積雨痕上方看度鳥後夜聽吟猨異迹焚
香對新詩酌茗論歸來還撫俗諸老莫攀轅
題雲門一上人新泉
山下新泉出泠泠比法源落花纔有響濺石未成痕獨
映孤松色殊分衆鳥喧唯當清月夜觀此啓禪門
遊雲門(趙嘏)
五雲谿影裏萬慮淡涼天紅葉斜階日清風滿寺蟬幾
多長道路一餉暫留連惜别疎鍾去看山坐水邊
同前(姚郃)
千重山崦裏樓閣影參差未暇尋僧院先看置寺碑竹
深行漸暗石穏坐多時古塔龍蛇善虚廊鳥雀癡雲開
上界近泉落下方遲為愛青桐葉因題滿樹詩
同前(元稹)
遥泉滴滴度更遲秋夜霜天入竹扉明月自隨山影去
清風長送白雲歸
同前(崔子向)
長松落落勝天台佛殿經忩半嶺開郭裏鐘聲山裏去
上方流水下方來
同前(杜牧)
雲門寺前逢猛雨雲黑山高雨脚長曾向郊宫為近侍
分明摐摐羽林鎗
再遊雲門宿空上人故院(馬戴)
雲門秋却入微徑寂無人後夜中峯月空林對坐身寂
寥寒磬斷盥漱瀑泉新隠跡復誰見松枝拂石塵
再遊雲門訪僧不遇(薛能)
數歇渡深水漸非塵俗閒泉聲入秋寺月色徧寒山石
路幾迴雪禪房又閉關不知雙樹客何處與雲閒
招皇甫冉遊雲門(僧靈一)
湖南通古路來往意無涯欲識雲門寺千峰到若耶春
山子敬宅古木謝敷家自可長偕隠那言相去賒
陪元相公遊雲門(趙嘏)
松下山前一徑通燭迎千騎滿川紅春雲乍斂幽巖雨
曉氣初開大旆風小檻燕花容客醉上方看竹與僧同
歸來吹盡嚴城角路轉横塘亂水東
同僚友遊雲門(張謂)
共許尋雞足誰能惜馬蹄長空盡雲雨斜日半虹蜺簾
外千峯轉忩前萬木低看花尋徑遠聽鳥入林迷地與
喧卑隔人將物我齊不知樵客意何亊武陵谿
宿雲門東客院(蕭翼)
路入山西更向西雨和春雪旋成泥風吹疊巘雲頭散
月照平湖鴈影低拄杖負書尋遠寺倩童牽鹿渡深谿
今朝獨宿巖東院唯聽猨吟與鳥啼
留題雲門
絶頂高峰路不分煙嵐長鎖綠苔紋獼猴推落臨崖石
打破下方遮月雲
宿雲門香閣院(李襃)
香閣無塵雪後天石盆如月貯寒泉高僧洗足南軒罷
還枕蒲團就日眠
宿雲門上方(秦系)
禪室遥看峰頂頭白雲東去水常流松間儻許幽人住
不更將錢買沃州
泛若耶宿雲門(于武陵)
谿船泛數里漸覺少炎暉映水花連影逢人鳥背飛深
猶見白石涼好換生衣未得多詩句終須隔宿歸
題雲門(楊衡)
千峯白露後石壁掛殘燈曉色海邊日經聲松下僧意
閑門不閉年去水空澄稽首如何問森羅盡一乘
憶雲門舊遊送無著上人(朱放)
誰能愁此别到越會相逢長憶雲門寺門前千萬峰石
牀埋積雪山路倒枯松莫學白道士無人知去蹤
入雲門五谿上作(許渾)
此谿何處路遥問白髭翁佛廟千巖裏人家一島中魚
傾荷葉露蟬噪柳條風急瀨鳴車軸微波漾釣筒石苔
縈棹綠山果拂舟紅更就前谿宿村橋與剡通
雲門寄陳丘二侍郎(僧靈澈)
年老心閒無外事麻衣草座亦容身相逢盡道休官去
林下何曾見一人
會稽掇英總集卷六
