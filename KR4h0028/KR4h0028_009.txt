會稽掇英總集卷九
宋孔延之撰
雜寺觀律詩
昌安寺(李紳)
寺深松桂無塵事地接荒郊帶夕陽啼鳥歇時山寂寂
野花殘處月蒼蒼碧紗凝焰開金像清梵消聲閒竹房
丘壠漸平連茂草九原何處不心傷
龍宫寺(并序)
此寺摧毁積歲正元十八年余為布衣東遊天台故人
江西觀察使崔公以殿中謫官移治剡溪崔公座中有
僧曰修真自言居龍宫寺起謂余言異日必當鎮此為
修此寺時以為狂易之言不之應僧相視久之而退至
元和三年余以前進士為故薛苹常侍招至越中此僧
已卧疾使門人相告曩日所言必當鎮此修寺之記幸
不見忘僧偶言寺有靈祇相告爾予問疾而已不能對
及後符其言而詢其存沒則僧及門人悉殂謝寺更頽
毁唯荒墟餘拱而已因召寺僧會真以俸錢為葺之累
月而畢以成其往願也
銀地溪邊遇衲師笑將花雨指潛知定觀玄度生前事
不道靈山别後期真相有無因色界化城興滅在蓮基
好令滄海龍宫子長護金人舊浴池
龜山寺魚池(此池微之所修戒其僧以護生之意及公垂至見其詩而笑之未幾)
(寺之僧果有罟於池中者公垂因形於詩云)(元稹)
勸汝諸僧好護持不須垂釣引青絲雲山莫厭看經坐
便是浮生得道時
同前(李紳)
汲水添池活白蓮十千鬐鬛盡生天凡庸不識慈悲意
自葬江魚入九泉
題寶相寺(孟浩然)
石壁開金像香山倚鐵圍下生彌勒見迴向一心歸松
竹前庭古樓臺世界稀多嵐增氣色餘照發寒輝講席
邀譚柄泉堂施浴衣願乘功德水從此濯塵機
同前(僧南粤)
松徑行纔盡香城絶世塵倚巖開半殿鑿石見全身鐘
鼓中天曉煙花上界春出門重稽首願值下生晨
宿天柱觀(僧靈一)
石室初投宿仙翁喜暫容花源隔水見洞府過山逢泉
涌階前地雲生戶外峯中宵自入定非是欲降龍
龍瑞宫
禹穴也三十六洞天之第十一曰陽明洞天大禹探
書治水之所唐神龍中置懷仙館開元中勅方士葉
天師設醮而龍見因改今額
春分日投簡陽明洞天作(元稹)
中分春一半今日半春徂老惜光隂甚慵牽興緒孤偶
因投秘簡聊得泛平湖郡邑移仙界山川展畫圖旌旗
遮嶼浦士女滿闉闍似木吳兒勁如花越妓姝牛儂驚
力直蠶妾笑睢盱怪我攜章甫嘲人託鷓鴣閭閻隨地
勝風俗與華殊跣足沿流婦丫頭避役奴雕題雖少有
雞卜尚多巫鄉味尤珍蛤家神愛事烏舟船通海嶠田
種繞城隅櫛比千艘合袈裟萬頃鋪茭荼闐小市漁火
隔溪蘆日脚斜穿浪雲根遠曳蒲欵風花氣度新雨草
芽蘇粉壊梅辭萼紅含杏綴珠薅餘秧漸長燒後葑猶
枯綠綟高懸柳青錢密辮榆馴鷗眠淺瀨驚雉迸平蕪
水淨王餘見山空謝豹呼燕狂捎蛺蝶螟挂集蒲盧滅
碧鶴新卵深黃鵝嫩雛村扉開白版寺壁耀頳糊禹廟
纔離郭陳莊恰半途石帆何峭嶢龍瑞本縈紆穴為探
符坼潭因失箭刳隄形彎熨斗峰勢踴香鑪幢蓋迎三
洞煙霞貯一壺桃枝蟠復直桑樹亞還扶鼈解稱從事
松堪作大夫榮光飄殿閣虚籟合笙竽庭狎仙翁麂池
游縣令鳬冥心除健羨扣寂入虚無岡踏飜星紀章飛
動帝樞東皇提白日北斗下玄都騎吏裙皆紫科車幰
盡朱地侯鞭社伯海若跨天吳霧噴雷公怒煙揚竈鬼
趨投壺憐玉女噀飯笑麻姑菓實經千歲衣裳重六銖
瓊杯傳素液金匕進雕胡掌裏承來露柈中釣得鱸茵
生悲局促柯爛覺須臾稊米休言聖醯雞益伏愚鼓鼙
催暝色簪組縳微軀遂别真徒侣還來出路衢題詩歎
城郭揮手謝妻孥幸有桃源近全家肯去無
和(白居易)
青春行已半白日坐將徂越國強仍大稽城高且孤利
饒鹽煮海名勝鏡澄湖牛斗天垂象台明地展圖(天台四明)
(二山名)瓌奇闐市井佳麗溢闉闍句踐遺風霸西施舊俗
姝船頭龍夭矯橋脚獸睢盱鄉味珍彭越時鮮貴鷓鴣
語言諸夏異衣服一方殊𢷬練蛾眉婢鳴桹了角奴江
清敵伊洛山翠勝荆巫華表雙栖鶴聯牆幾點烏煙波
分渡口雲樹接城隅澗遠松如畫洲平葑似鋪綠鍼秧
早稻紫笋折新蘆暖蹋泥中藕香尋石上蒲雨來萌盡
達雷後蟄全蘇柳眼黃絲纇花房紅蠟珠林風新竹折
野燒老桑枯帶嚲長條蕙錢穿短貫榆喧和生野菜卑
濕長街蕪女浣紗相伴兒烹鯉一呼山魈啼雉子林狖
掛都盧産業論蠶蟻孳生計鴨雛泉巖雪飄灑苔壁錦
漫糊堰限舟航路堤通車馬途耶谿岸迴合禹廟逕盤
紆洞穴何因鑿星槎誰與刳石凹仙藥臼峯峭佛香鑪
去為投金簡來因挈玉壺貴仍招客宿健未要人扶聞
望賢丞相儀形美丈夫前驅駐旌旆偏座列笙竽刺史
旟飜隼尚書履曳鳬學禪超後有觀妙造虚無髻裏傳
僧寶環中得道樞登樓詩八詠置硯賦三都捧擁羅將
綺趨蹌紫與朱廟謀藏稷卨兵略貯孫吳令下三軍整
風高四海趨千家得慈母六郡事嚴姑重士過三哺輕
財抵一銖(婆沙論云他化自在天衣重一銖)送&KR1553;歌宛轉嘲妓笑盧胡
佐飲時炰鼈蠲醒數鱠鱸醉鄉雖咫尺樂事亦須臾若
不中賢聖何由外智愚伊余一生志俄爾百年軀江上
三千里城中十二衢出多無伴侣歸只對妻孥白首青
山約抽身去得無
天華寺(吕夷簡)
賀家湖上天華寺一一軒忩向水開不用閉門防俗客
愛閒能有幾人來
留題寶相寺(章得象)
天台四面翠如屏洞穴幽奇地最靈百尺巖中真像在
千年澗畔古松青路傍斷石留神迹(路傍斷石如刀鋸割截之狀傳云昔)
(造佛者試鋸之今謂之鋸解峯是也)壁上遺文缺舊銘(建寺碑文乃劉勰所撰今壊缺不存)
(但寫之屋壁字已訛矣)我是丹丘仙郡守暫來猶似覺魂醒
同前(陳堯佐)
白雲樓殿翠林間終日軒忩四面山却愧勞生多事客
清凉分得片時閒
題翠峯院(范仲淹)
翠峯高與白雲閒吾祖曾居水石間千載家風應未墜
子孫還解愛青山
題溪口廣慈寺
越中山水絶纖塵溪口風光步步新求取會稽藏拙去
白雲深處亦行春
同前(葉清臣)
雲中江樹冷蕭蕭溪上僧歸倚畫橈誰為秋風乘興去
松忩先聽富陽潮
同前(錢彦遠)
寺跨長溪山四回杉松微徑盡莓苔門前潮上不須看
常恐塵埃隨水來
同前(元絳)
雲外軒忩切斗牛翛然三伏亦生秋青山屈曲無重數
俱束溪光欵欵流
書用師庵(李昭述)
架泉龕石搆幽棲竹樹隂森鏁翠微珍重支郎得高趣
一庵一榻自忘機
戒珠寺上方(蘇舜欽)
躋攀出上楹疊勢與雲平日暮蒼煙合秋來遠水明幽
軒開極望疎磬落餘清便有飛騰意俄嗟俗慮縈
大禹寺
鑑湖盡處衆峰前古寺蕭疎水石間殿閣北垂連禹廟
松筠東去入稽山坐中巖鳥自上下吟久磎雲時往還
我厭區區走名宦未能來此一生閒
題妙喜庵(并序)(蔣堂)
閏公者越之大士也今年秋於鑑湖中得有唐妙喜寺
遺址結茅而居昔刺史李遜作記云雲霞草樹横在一
目即其地也予嘉之乃以寺之昔名名其庵復贊道行
形于鄙句云
禪公覽古意徘徊偶結雲庵向北來滿目滄洲圍野景
一枝金策卓秋苔沙邊水鳥銜花至月下漁人施供迴
或訪稽山舊徒侣樵風應為送浮杯
九日蕺山戒珠寺戲呈僚友(張伯玉)
秦望山前曉鴈斜蕺山雲外看黃花誰能蔕芥關心緒
且插茱萸伴物華歲計簿書寧有盡日生公事了無涯
樽前况有兵廚酒不待兵廚酒亦賒
書大禹寺壁
蕭寺禹祠傍人間白日長諷經聞海穴洗鉢動湖光臺
殿留風月煙雲起棟梁遊人晩回首松竹自蒼蒼
遊戒珠寺(趙諴)
欲遊城郭應難遍每訪湖山亦自勞坐致眼前無限景
僧房寄處蕺峰高
留題崇法院(丁寶臣)
瀕湖三寺倚峥嶸梵刹相高對縣城樓殿盡知隨處盛
山林獨愛此中清翦開水末簷牙出鑿破巖腰磴道成
悟得祖師心印法禪僧遥指塔燈明
題天姥院(王琥)
十里松篁結晝隂倚空山翠亂花鍼瓊臺瑶瑟中天過
碧洞蒼龍午夜吟石磴雨乾泉駐玉觚棱雲斷月移金
桃花流水年年事誰免浮生白髮侵
遊龍瑞觀(楊侃)
泛舟秋水一湖平入觀松風數里清丹井有泉仙跡在
玉書藏穴禹功成步虚夜月千峰静投簡春霖萬壑盈
述記賀知章手筆題詩元相國聲名結廬野客前谿住
採术幽人絶頂行杉檜影侵山殿冷星辰光逼醮壇明
降仙臺畔看雲過射的潭邊聽鶴鳴樵客多聞逢異事
洞天都不遠重城林間忩尸塵難到衣上煙嵐暮自生
不待照湖天子賜欲將長往換浮榮
遊梅山寺
出郭塵路斷登舟鷲嶺通樓臺花嶼上鐘梵水天中石
磴斑春蘚松門韻晩風蓴絲惹輕檝雲錦散瑶空竹逕
連茶塢山亭對藥叢却輸湖畔叟朝夕訪支公
過溪口廣慈院(刁約)
賞徧林泉去未能却來溪口訪巖僧為觀遠景尤奇處
更陟危亭最上層雲吐前峰疑霈雨泉飛别澗旋凝冰
陋容憔悴煩躬筆待結錢唐九老朋
同前(吳處厚)
數日高陪使騎行青山好處屢逢僧坐禪庵邃雲為屋
會景亭高石作層(會景院中亭名)大旆晩穿松壑霧瘦笻寒卓
瀑泉冰此遊不減白蓮社慧遠宗雷共一朋
同前(僧顯忠)
五馬重來谿口寺惟將屬吏與門僧盤雲野徑行千里
送目危臺上百層巖檜影寒猶帶雪谿流聲澀未銷冰
尋常地遠無因到空愧躬良二老朋
遊梅山寺(僧仲休)
世續香燈演聖言再新華構稱凭軒隂隂松色連僧閣
飋飋波聲入寺門飛鷺銜魚離淺瀨殘雲帶雨渡遥村
沃洲相較應相近樹杪啼煙祇欠猿
南明山寶相寺十五題(古律詩并序)(僧顯忠)
南明山者即齊僧護所隠石城也護始到夜聞鐘磬仙
樂之音時時現佛形象煒煜而可駭護繇是發私誠願
鑿百尺彌勒像凡歷三生乃就其事則實乎本傳因而
始剙精藍㳂續香火至唐季廣明初經回禄前後締構
數四及武肅偏霸樹閣三層至今在焉予今年秋受命
尸于此以十方人為叢林居率從公也惜其東南之勝
勢此亦一焉而未見好事者與鬯發然欲其名之遠非
歌詠不能伸之暇日因歷訪其可尚得境物命為一十
五題雜而賦之况前代未有作之者雖不足夸大亦庶
幾以自適爾時嘉祐五年歲次庚子仲冬月十有八日
碧齋序
三生像
勝域將垂迹先聞鐘梵聲術陁猶未降宣老已三生山
接天門嶮巖開月殿明善財何處去樓閣自峥嶸
三層閣
像身高百尺閣道聳三層欲得親瞻向還須最上登煙
霞封寶墄星斗掛觚稜已自甘香火人間去不能
隠岳巖
融結自何時曾為幾陵谷不見昔賢蹤空遺此巖腹一
徑斸煙蓁千里老雲木尋常人到稀虎豹暗棲宿
石城山
谿盡見石城寺在石城裏崖缺露遥村門開對寒水况
非雉堞成無以金湯比梵衆此安棲俗駕來有幾
白雲莊
堪愛仙莊近翠岑杖藜時得去遊尋牛羊數點煙雲遠
雞犬一聲桑柘深高下閒田如布局東西流水若鳴琴
更聽野老談農亊忘却人間萬種心
夾谿塘
南谿北谿深横塘截流過清影照人寒澄耀分鑑破沙
明鷗鷺馴草密牛羊卧不見直鈎翁狂歌遣誰和
柔亭
孤亭枕長谿谿光照庭檻無人弄潺湲終日對平淡猨
鳥去難呼藤蘿垂可擥薄暮衆山昏霜風起葭菼
石狻猊
亭除兩狻猊一仰復一俯告天與叩地似欲訴憂苦世
傳智顗死二獸來瞻覩逡巡化為石堙沒在深土事怪
固難詰但見形可取風雨駮蒼苔萬古萬萬古
齊相井
南明山足勢欲盡正是新崖東脇隈不知泉自那峰出
皆謂井因齊相開甘滑堪預酈經載淵渟疑俟桑苧來
神蛟往往此潛蟄旱歲莫測生風雷
齊相書堂(唐齊相顗曾隠于此)
異代終難問遺名不可窮山中丞相去林下學堂空映
雪功休比冲天志莫同故基蘭蕙滿猶自起華風
白蓮庵
誰將白蓮子固向峰頂栽非學遠公社兼無陶令來去
世迹何曠誅茅心已灰不知歲月改但見此花開
石縫梅
根埋山骨幾百載但怪生物偏有私春前受氣地猶冷
雪裏暗開人未知自將孤石比堅性不與衆木争芳姿
惆悵無言為真賞欄杆獨倚覺多時
鋸解峯(其峯中裂狀若鋸解)
蒼山巍不倚中裂勢難圖始鑄隂陽鋸誰開造化爐藤
摇疑落屑樹拆若分符漏出飛泉影長垂一帶孤
仙髻峯
首出衆峯間盤龍勢孤聳雲映鬢光浮月生梳影動可
握謂新沐未巾疑乍攏幸免且斯理誰復慙種種
白鷴塢
朝看白鷴從塢出暮看白鷴從塢歸森森綠樹兩峯下
片片白雲迎日飛因知野性戀山谷咫尺之間還見稀
古詩
遊沈道士金庭館(沈約)
秦皇御宇宙漢帝恢武功懽娛人事盡情性猶未充銳
意三山上託慕九霄中既表祈年觀復立望仙宫寧為
心好道直由意無窮曰余知止足是願不須豐山嶂遠
重疊竹樹近蒙籠開襟濯寒水解帶臨清風所累非外
物為念在玄空朋來握石體賓至駕輕鴻都令人徑絶
唯使雲路通一舉凌倒景無事適華嵩寄言賞心客歲
暮爾來同
宿南巖寺感興(齊顗)
南巖寺本滄海任子釣臺今尚在見說垂鈎於此中犗
牛作餌莊書載滄海竭任子歿波濤打處為巖窟不知
任子何所之唯見釣臺空㟮屼
遊大禹寺迴馬上口占(張伯玉)
永日躋雲峰向晩下秋巘却望碧城中樓臺翠煙滿前
旌擁歸騎緩轡徐馭穏曠望寫予心平波海天遠顧予
疇昔志本以鋤犂挽敢望麋鹿資遘此雲龍旦金門容
竊步玉殿叨靈睠(某為先帝御史時登殿啓事)復此千騎來日逐紛
華戰平生知退意長畏歲月晩行當引初服還把芰荷
翦
初冬同晤賢二師登映發亭望會稽(楊蟠)
我有二林侣相邀步寒日超然人外遊下見衆山出木
葉落已静乾坤久蕭瑟浮雲當空翻慘慘百鳥沒欲辨
越中岸青煙易為失山川何寂寥宫闕猶髣髴誰是古
來者念之難再述功名遂塵埃豈復有其骨今我二三
子永為傲時物篇章逢太平窈窕坐天末生理本無固
願言從此畢登臨望前人世事安敢忽
會稽掇英總集卷九
