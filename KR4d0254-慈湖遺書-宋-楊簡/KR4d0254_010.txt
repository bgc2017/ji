慈湖遺書卷十宋楊簡撰
家記四(論論語上)
子曰學而時習之不亦說乎知學之道者以時習而說
不知學之道者以時習為勞苦勞苦則安能時習時
習必不勞苦今學者欲造無時不習之妙斷不可有
毫釐勞苦之状當知夫學問之道無他求其放心而
已矣但夫放逸則勞他求他求則成放他求則成勞
是心有安有說無勞無苦是心初無竒初無心則吾
目視耳聽手持足履口語心思之心此心非物無形
無限量無終始無古今無時不然故曰無時不習時
習之習非智非力用智智有時而竭用力力有時而
息不竭不息至樂之域
有朋自遠方來不亦樂乎此愛人之心也此廣大之心
也此不自私之心也有朋自遠方何為乎來也以好
善之心來也則吾樂與共之樂吾之善盖有不自知
其所以然而然此樂天樂也非人樂也楊朱拔一毛
利天下不為固無是樂也此則異端之道非天地大
公之道也莊子謂楊朱得道於老耼則亦非碌碌者
朱盖知有己而已不知他也見天地間未始有一物
而不見天地間未始無萬物也知一而不知十百千
萬也知静而不知動也溺心於小而不知大也然而
此非碌碌者所能知故天下靡然從之而無君之說
遍天下非孟子不能闢非知夫子朋來而樂之意無
以知孟子所以闢楊墨之意
人不知而不愠不亦君子乎人不知而不愠雖賢者容
或有之此愠不必暴見於外苟動於念慮間即謂之
愠已子思曰遁世不見知而不悔惟聖者能之易曰
遁世無悶不見是而無悶謂之潜龍之德非德之純
而無毫釐外馳者至是乎
子曰學而時習之不亦說乎有朋自遠方來不亦樂乎
人不知而不愠不亦君子乎學者多疑所習者何事
必有其說吁使所習之有說則必不能時習矣時習
者言乎時時而習無時而不習也使所習有說則必
有意意作必有時而息至於息則非時習也惟其無
意也故能時時而習時習之習乃不習之習易曰不
習無不利今學者患乎習之不能時者正以其以思
慮而習以智力而習故不能時也使果有說果有可
言之事則孔子已明言之矣孔子無所言正以明時
習之習非學者作輟之習也正以明學者本有之心
即道而無俟乎復為也作輟之學安得有悦非智非
力無作無輟之學故有無窮之悦樂也或者又曰孔
子言弟子入則孝出則弟謹而信汎愛衆而親仁行
有餘力則以學文若斯之類是乃所習之說吁是又
實未識所謂孝弟謹信汎愛親仁學文者也方子之
事親時愛敬之心自生不知所以然此則孝也使作
意曰吾將以學為孝也則亦偽而已矣非真心之孝
也孟子曰人之所不學而能者其良能也所不慮而
知者其良知也孩提之童無不知愛其親及其長也
無不知敬其兄也使胷中有意有說則失其所以為
真孝真弟矣不真則偽偽則終於失孔子誨學者使
出入之間無非孝弟則真而不偽不思不勉而自愛
自敬矣謹則無放逸無思慮信則允塞亦安得有思
慮惟如此者乃能汎愛其不能汎愛者必其思慮紛
擾私意横生則不虚明不廣大也孝弟謹信汎愛無
非道心之所發見自然喜於親仁自然與仁者同心
自然謙虚不敢自足其有不親於仁必有私意必有
阻隔但順此孝弟謹信汎愛親仁之心而行謂之由
道而行行之既熟為有餘力乃可學文文非道外之
物文學之事皆此道之精華日用之妙何往而非一
貫但聖人設教之序當自孝弟始當自幼而逹之通
則悟其本一一則無時而非習矣伯成子高不以一
毫利物後學靡然從之偏枯孤止無愛利之大用非
道也夫朋至而吾樂善之心油然而生乃道心之變
化非思慮之所及是為聖人之大道舉天下萬古之
人皆有此而人自不知之自不信之自偏溺之不溺
於動則溺於止朋來而樂不溺於静止之穽矣然又
慮其復溺於動樂於人之知己不知則愠則亦非君
子之道君子朋至而樂自生者非動也朋不至人不
知而不愠非勉強抑止也清明之性自爾寂然夫是
之謂學夫是之謂天下何思何慮夫是之謂不習之
習論語謂之時習中庸謂之時中無時而不中也無
時而不中即無時而不習有意則必有倚著不可謂
之中故曰時中即時習
子曰學而時習之不亦說乎有朋自遠方來不亦樂乎
人不知而不愠不亦君子乎學者多疑所習者何事
必有其說吁使所習之有說則必能時習矣時習者
言乎時時而習無時而不習使所習有說則必有意
意作必有時而息至於息也非時習也非時時而習
也惟其無意也故能時時而習時時而習乃不習之
習易曰不習無不利今學者患乎習之不能時時者
正以其思慮而習以智力而習故不能時也使果有
說果有可言之事則孔子已明言之矣孔子無所言
正以明時習之習非學者作輟之習也正以明學者
本有之心即道而無俟乎復為也作輟之學安得有
悦非智非力無作無輟之學故有無窮之悦樂也或
者又曰孔子又言弟子入則孝出則弟謹而信汎愛
衆而親仁行有餘力則以學文若斯之類是乃所習
之說吁此孔子言弟子之事言豈一端而足然事似
異而實非異孔子曰心之精神是謂聖孟子亦曰仁
人心也此心即道故舜曰道心心無形體故變化無
方孝之心何状弟之心又何状謹之心又何状信者
不詐欺而已不詐欺之心又何状汎愛之心又何状
親仁之心又何状學文雖不可勝紀(闕)之心精
神變化又何状孔子謂孝者天之經地之義(闕)禮斷
然本於大一分而為天地轉而為隂陽變而為四時
然則百姓日用之妙果有不可得而思不可得而言
者伯成子高不以一毫利物後學靡然從之偏枯孤
(闕)自古學者率求於無思無為之說而不悟無思
無為之實乃人心之精神妙用易曰變化云為日月
之光(闕)所不照而無思也無為也溺於沉寂而不達
日用之妙故子曰知者動知道之謂智夫朋至而吾
樂善之心油然而生乃道心之變化非思慮之所及
是謂聖人之大道舉天下萬古人皆有此大道之常
而人自不知之自不信之自偏溺之不溺於動則溺
於止朋來而樂不溺於静止之穽矣然而又慮復溺
於動樂於人之知己不知則愠則亦非君子之道君
子朋至而樂自生者非動也朋不至人不知而不愠
非勉強抑止清明之性自然寂然夫是之謂學夫是
之謂天下何思何憂夫是之謂不習之習論語謂之
時習中庸謂之時中時中無時而不中也有意則必
有倚著不可謂中有說則必有倚著不可謂中無時
而不習即無時而不中
子曰巧言令色鮮矣仁又曰剛毅木訥近仁雍也仁而
不佞大抵精神外浮此心放逸則安得仁仁人心也
動則失之而况於外浮乎放逸乎由心而發為事親
為從兄為衆善為百行如四時之錯行如日月之代
明隨物而動為昏迷為機巧為詐妄
曾子曰吾日三省吾身盖曾子有此三過故日以自省
此三語者乃問心之辭人若不自(闕)其不覺又陷
乎此也嘗讀檀弓見曾子出祖之遽以告從者裼裘
之譏遽以示人而實未嘗學習觀此則知曾子有傳
而不習之過特無所考見君子不以過為諱而以不
能改過為恥人心即道自靈自明過失蔽之始昏始
亂觀過則知仁矣無過則此心清明廣大如故矣雲
氣散釋而太空澄碧矣
汲古問子曰道千乘之國敬事而信節用而愛人使民
以時此亦是聖人治天下之道而孔子止言千乘之
國者其義何也先生曰千乘謂侯國其時王室微諸
侯寖彊盛而多故此言其多者古之治天下者必聖
人諸侯難遽責以聖度其能行者言之事不敬必失
必害不信無以出令民無信不立而况於君乎敬生
信治國之道敬信為大其次節用節用則可以推有
餘以補助斯民不節用則厚歛於民矣民為邦本厚
歛於民是自伐其邦本民離國亡君隨以亡愛民而
後能使民以時國君愛民乃所以自愛其國自愛其
身(見誨語)
孔子曰君子不重則不威學則不固主忠信無友不如
己者過則勿憚改又曰君子正其衣冠尊其瞻視儼
然人望而畏之子思亦曰齋明盛服非禮勿動所以
脩身也盖嚴重則此心不放逸自然有德威所學亦
固此要當知主於忠信忠信即吾之心吾心日用平
常無詐偽是為忠信是即吾之主本非吾心之外復
有忠信也人皆有此忠信之心而不自知其為吾之
主本故孔子明以告之使勿外求學者既自省主本
又當親賢以求助不可友不如己者若不如己者來
親於我固不可拒若不來求而我自友之好之與勝
己者疏與不如己者親畏人之壓已樂人之奉己此
學者大患又有雖親能勝己之友謙虚樂善而止於
此憚於改過此尤切身大害學道無他改過而已高
明之士往往不無過而改過之士誠為難得此心虚
明一無所有安得有過因起意故生過(見訓語誨語)
子貢曰夫子温良恭儉讓記者曰子温而厲威而不猛
恭而安此非夫子學温又學良學恭又學儉也亦非
學温而厲又學威而不猛又學恭而安也初學者則
然至於適道則不然矣而况於聖人乎人心自神人
心自靈人心自備衆德不學而能不慮而知自温自
良自恭自儉自温而厲自威而不猛自恭而安人不
自知因物有遷故昏故失自適道而上則自知自信
孟懿子問孝夫子對以無違孟武伯問孝夫子對以
父母唯其疾之憂子游問孝夫子對以敬子夏問孝
夫子對以色難所問則一所荅則異夫子之意安在
哉盖曰孝者人之良心也人人之所自有也人之所
自有而有不足焉者有以蔽之也孟懿子蔽處在違
禮孟武伯蔽處在父母不以疾而憂子游蔽處在不
敬子夏蔽處在色各去其蔽則數子之心固自全也
數子之孝固未始不足也聖人不能予人以其所無
能去人之蔽而已
子曰為政以德為政之道無出於德吾夫子以一語盡
之甚明白甚簡易更無餘論而自兩漢以來至于五
代無一人信得及者豈夫子欺罔天下後世哉盖後
世不識所謂德者習聞其號未燭厥理故輙疑德之
外更有事在如法令如禮樂如任選如賞罰如兵財
科條殆紛紛未易一二數嗚呼有是哉有是言也是
豈德之散殊哉謂德之外自有無窮之事不惟不知
德亦不知事政事不出於德非德政也政非德政苟
非安即危亂矣法令不出於德則將以遏民之不善
反以長民之不善民有良心不可賊也不可擾也衰
世之法唯便利之從增之削之唯己意所欲非有臯
陶之胷中何足定天下之刑一失其中則賊民之良
性多矣禮樂不出於德則禮文不足以導民心之正
而反以起民心之偽樂音不足以導民心之和而反
以感民心之淫任選不出於德則我既無德亦不知
何者為德以賢為不肖以不肖為賢後世法度壊禮
樂崩風俗浮蕩雖有賢才亦難於不隨其間無文王
而自興者幾人故賢才多不成就不缺則瑕然賢者
雖有瑕缺大槩誠慤不肯習詐故過失亦不隠小人
終日為不善見人則掩然去其不善而著其善又善
於佞媚使人君無德其以賢為不肖以不肖為賢也
則宜賞罰不出於德則賞以行一人之私喜罰以行
一人之私怒兵財不出於德則將不肖而兵惰兵雖
多而蠧財兵多財匱雖周公不能為也善為財者如
劉晏王者之佐乎晏之術三代之法乎苟道耳人君
無德而欲為政無一可者然漢唐治績亦有可稱者
亦其君不至於全無德也是德之在人心人皆有之
非惟君天下者獨有也聖人先得我心之所同然耳
得其所同然者謂之德同然者天下同此一心同此
一機治道之機緘總於人君之一心得其大總則萬
目必隨一正君而國定矣選任自明教化自行庶政
自舉如水之有源也何患其無流如木之有本也何
慮其無枝葉凡後世君臣之所憂不足憂也不知後
世何為不及此而為是紛紛
子曰為政以德譬如北辰居其所而衆星共之大哉德
乎天以此覆地以此載日月以此明四時以此行百
物以此生君以此尊臣以此卑父以此慈子以此孝
家以此齊國以此治故曰孝弟之至通於神明光于
四海無所不通詩云自西自東自南自北無思不服
何以能至此也天下同此一德故也孟子曰聖人先
得我心之所同然耳人皆有此德性患上之人無以
感之則民之應也如響易曰聖人以神道設教而天
下服矣以德施教其妙如神故曰神道禹謨謂后克
艱臣克艱而政即乂民即敏德亦神速矣孔子又曰
正者正也子帥以正孰敢不正又曰其身正不令而
行其身不正雖令不從曰德曰孝弟曰神明曰克艱
曰正其名不同其實一也秦漢以來不復知有此矣
權謀縱横唯利是務張良發八難謂漢高必不能行
仁義娄敬謂漢不當比隆成周君臣相與規圖乃如
此故高帝斷弃詩書慢罵陸賈及賈說曰使秦行仁
義法先聖漢安得而有之於是心動始聽賈言頼有
此耳故漢家規模本以覇王道雜之使賈果能開明
正德帝明逹易曉導而入王道不難也賈亦唯義利
為言耳故僅足小補
子曰吾十有五而志于學三十而立四十而不惑五十
而知天命六十而耳順七十而從心所欲不踰矩孔
子之學異乎他人之學他人之學冥行而妄學孔子
之學明行而實學子曰吾嘗終日不食終夜不寝以
思無益不如學也孔子扵此深省天下何思何慮實
無可思慮者經禮三百曲禮三千皆吾心中之物無
俟乎復思無俟乎復慮至於發憤忘食雖憤而非起
意也好謀而成雖謀而非動心也終日變化云為而
至静也終身應酬交錯而如一日也是謂適道之學
子曰可與共學未可與適道可與適道未可與立孔
子如是者久之至於三十而後有立所謂立非於學
之外後有立也學久而固如木之生久則堅立非有
二木也成就之叙也困苦患難之足以動其心非立
也富貴聲名之足以動其心非立也白刃鼎鑊之足
以動其心非立也此非勉強而為立也立非強力之
所能致也以強力而立立於暫不至於久不以強力
而立者吾心之所自有也吾心未始不剛健也戕而
賊之始弱始不立立非孔子之所獨能而他人無之
也人皆有之而未明也未學也是以未立也明乎已
故立通乎物故不惑物已一貫而進德有序知己而
不知物者有矣天下古今物情事理利害本末虚實
衆寡曲折萬状不可勝窮自古明智之士至此一無
惑者有幾孔子既明乎已又明乎物物已一貫利害
一貫本末一貫虚實一貫衆寡一貫夫是以惑無從
而生也一則虚虚則明明則無所不照故凡物之情
理昭然自明凡事之利害曉然自辯雖詢謀不廢而
明德内徹學道而至於不惑可謂光明洞徹内外矣
而舊習之氣或未能盡泯感物而動日用百為猶有
謂吾之所為不知其為天也非不知也習氣間興而
偶昏則雖謂之不知天命可也孔子至五十則舊習
之氣消盡無有或昏者矣必至是而後可以言知天
命嗚呼至矣日用百為如四時之錯行如日月之代
明如水鑑之永無塵矣天而不人矣物之拂違乎我
者不知其幾也順適乎我者不知其幾也進德之純
至於六十則凡物之順乎我不復微動其意凡物之
逆乎我阻乎我亦不微動其意順逆一物物我一體
明之非難常明為難常純純然而無間則耳順矣目
之所見猶寡耳之所接為多莫夜無月與燭目力所
不及而耳接其聲又自近而遠四方萬里目所不及
而言辭之所傳事物情状不勝其多舉不足以動其
意又自此而上極于遠古簡册之所載言辭之所及
亦屬乎聞無不融然而一怡然而順純然而和是謂
耳順耳順則無不順矣無不純一矣而亦非一無所
辯如鑑焉妍醜萬状纖微畢見而鑑無動也自志學
而已默造斯妙矣至是而純乎純也孔子曰加我數
年五十以學易可以無大過矣聞蘧伯玉使者寡過
之言而歎美之寡過之難如此微動乎意即謂之過
微有不一即謂之過故六十而始耳順至七十雖從
心之所欲未嘗踰矩焉純乎純不足以言之矣至矣
盡矣不可以有加矣非謂未七十而猶踰矩因言從
心而及乎此釋學者之疑也然聖人至此初無以異
於志學之道道無先後精粗之間而進德則有先後
精粗之序如謂道果有先後精粗之不同則何以謂
一以貫之
汲古問人既知覺則無不通逹何孔子謂五十而知天
命先生曰此聖人之學也自十五而志於學三十而
立四十而不惑學力進進有次第志學之初雖已知
天性之本然而習氣間起未純乎天日用應酬人為
未盡釋至五十始知皆天命無俟乎人為六十而耳
順無所不順有順無逆純乎天矣汲古又問耳目同
體何以言耳順而不及目先生曰目之所見者寡耳
之所接者多莫夜無月與燭目力所不及而耳接其
聲又自近而遠四方萬里事物情状目力所不及而
耳皆聞之又自此而上極于遠古方策之所傳言辭
之所及亦屬乎聞(見誨語)
先生曰子曰温故而知新可以為師矣温故則善有進
而無退知新則善愈益而愈通道不在他善而已矣
人性自善又能盡集天下之善則道在我矣學者自
少至壮由壮至老所知不勝其多惟其旋得旋失是
以終為無成誠能已知者不失其善未知者又知之
則此心無非善日用無非善學者如無頓覺之明當
自此入雖覺而未能無過亦不可無學汲古云嘗見
周子通書云曷為天下善曰師故先覺覺後覺闇者
求於明而師道立矣師道立則善人多善人多則朝
廷正而天下治矣先生曰是如此汲古問曰道者所
以明德也德者所以尊道也是故非德不尊非道不
明此夫子答曾子之問其分道與德而為尊與明之
義如何先生曰道德非二道者言其無所不通謂如
道路之四通人心之善謂之德此德即道也苟不通
逹則已雖有德而不自知故曰道所以明德非德外
復有道道外復有德也然人亦有雖明乎道而已德
猶有不善則人心終未服故孔子曰知及之仁不能
守之雖得之必失之又曰不在於善而皆在於凶德
雖得之君子所不貴君子行斯可樂德義可尊是以
其民畏而愛之原壤孔子之故人母死而歌其德不
脩則人咸賤之聖人以學者於道未洞明或微明而
未全則德行多虧故循循善誘(見誨語)
子曰君子不器偏則器不偏則不器止則器不止則不
器有意必固我則器無意必固我則不器(見訓語)
君子周而不比君子之心無私好無私惡如天地太虛
然萬物縱横紛乎其中孰為反我者孰為順我者反
我順我在物則爾天地太虛安知哉惟其若此故周
而無可比者也小人之心奪於物倚於物又從而為
血氣所使有順我者喜之反我者惡之喜則比惡則
否比左則遺其右比此則失乎彼安得周天下哉此
無他本心一失坐血氣紛擾之中吾固知其然也君
子以天下為一家中國為一人如日月之光然日月
之光容光則及何所取捨知此則可以知君子之心
矣故親親而仁民仁固殺於親而君子非私也仁民
而愛物愛固殺於仁而亦非私也惟其義爾故君子
之愛銖分錙别而天下不以為私固非如墨氏兼愛
而二本也小人以利合爾汝愛昵相濡以沬胡越可
使一家一旦臨小利害父子有疑心焉私欲之為害
如此血氣之能奪本真如此
子曰由誨汝知之乎知之為知之不知為不知則多矣
以不知為知非曰飾其辭之謂飾辭以欺人者不足
道固有胷中自以為有見自以為知道如斯而已不
復求知若此者多矣然非真知詰之則窮用之必不
繼似是而非似明而昏似真而偽以此知為知殆不
若不知之愈也然能自知其不知不認偽為真不執
昏為明此亦明者也此雖不知乃所以為知也其進
於真知也有日矣以不知為知是無時而知也子張
亦有此病故夫子誨之曰多聞闕疑蓋子張以疑為
不疑而言者有矣此子張所以難與竝為仁而由知
德者鮮
子謂子路曰由誨女知之乎知之為知之不知為不知
是知也大哉聖言夫不知而曰是知何也子曰道不
遠人人之為道而遠人不可以為道又曰心之精神
是謂聖又謂忠信為大道又曰吾有知乎哉無知也
不知為不知誠實無他無思無為非道而何聖言善
於明道如此
子曰由誨汝知之乎知之為知之不知為不知是知也
聖訓至矣惜乎子路之不領也不知為不知何以曰
知孔子謂忠信大道見於大戴記中庸曰誠者天之
道也子又曰主忠信又誨子張見其參前倚衡者指
忠信也學者於此所以多疑者以於平常實直心之
外復求之也孔子曰中庸庸常也平常也箕子曰王
道平平孔子又曰心之精神是謂聖人皆有是心即
平常實直之心空洞無形體無際畔變化云為不可
度思矧可斁思誠實之妙如此復何求即此即知(見)
(訓語)
哀公問曰何為則民服孔子對曰舉直錯諸枉則民服
舉枉錯諸直則民不服直與服同一機緘枉與不服
同一源流天下之道二善與不善而已矣善者天下
之公道不善者非天下之公道直者善道為公為民
心之所服枉者不善道為不公為民心之所不服一
開其端其類咸應於戲直者民心之所同然枉者非
民心之所同然聖人得我心之所同然舉之於上而
天下之同然者應矣此之謂要道(見訓語)
或謂孔子曰子奚不為政子曰書云孝乎惟孝友于兄
弟施於有政是亦為政奚其為為政學者隨文釋義
皆能言之而能深知孔子之心者有幾後世學者其
能於平居事親從兄時與出而事君臨民果一而無
二乎于以驗孔子之心常一而無二變化云為日用
萬殊而道心常一此一人人所自有而自不知自不
信(見訓語)
人而無信不知其可也實為信實則不偽不偽則直無
矯揉無支曲蕩蕩坦坦可與天地同鬼神合人生天
地間所以相處羣而不亂者以其有此心也無是則
相誣相罔相詐相奪亦安能一日而處今日平居暇
日所與人交苟未覩利害往往皆誠實語有物奪之
則偽耳人惟不知自有良昏蔽既久姦詐日熾至以
機變為巧不復知恥見偽詐之巧者則喜見信實之
人則竊笑又從而譏侮甚至父子兄弟之間無所不
用其詐此與禽獸鬼魅等耳尚何可齒以為人哉
林放問禮之本子曰大哉問禮與其奢也寧儉喪與其
易也寧戚儉則不放逸奢則放逸戚則不放逸易則
放逸不放逸之心至矣哉為孝為弟為謹為信為忠
為恕為敬為恭為剛健為中正為萬善順而無失應
而無窮不識不知何思何慮儉與戚人皆有之而不
自信其為大本孔子又曰禮本於天所謂天道在此
又曰禮本於大一所謂大一者在此不放逸之心至
矣哉孟子亦曰學問之道無他求其放心而已矣堯
曰欽哉禹曰克艱臯陶曰兢兢周公曰無逸孔子七
十而從心所欲不踰矩一也
汲古問聖門言禮者非一子張問禮之損益曾子問婚
祭之禮言偃問禮之急也惟林放問禮之本而夫子
乃答云大哉問禮與其奢也寧儉喪與其易也寧戚
因其問禮之本而有奢易儉戚之分非禮有本末歟
先生曰孔子答門人之問每每不同各去其蔽爾或
有非切要者唯林放問禮之本子曰大哉問以禮之
本難言禮即人心之妙用奢易放逸則非道使放即
儉戚而忽覺焉虛明澄一即太一即天地即四時即
鬼神即經理三百曲禮三千無本無末匪異匪同匪
有匪無不可度思矧可射思(見誨語)
子夏問巧笑倩兮美目盼兮素以為絢兮子曰繪事後
素曰禮後乎子曰起予者商也始可與言詩已矣絢
文也巧笑美目之文不俟外飾以質素為文也孔子
於是明質素之為本而曰繪事後素子夏稔聞夫子
一貫之教故曰禮後乎疑不可以禮為後也文質一
致也本末一貫也他日以子游本末之論為非即此
意也子夏蔽在溺於文故孔子示之以質素子夏之
論又高焉夫子安得不是之曰起予者商也非子夏
能發夫子之所未知謂能發夫子之所未言也子夏
不為詩所拘則庶乎善觀詩矣他日子夏以有若似
聖人欲以所事孔子事之曾子不可則子夏猶不無
蔽
汲古問子夏問曰巧笑倩兮美目盼兮素以為絢兮何
謂也子曰繪事後素曰禮後乎子曰起予者商也始
可與言詩已矣因觀衞人閔莊姜之詩止有巧笑倩
兮美目盼兮而無素以為絢兮一句恐此詩之闕文
何聖人又據以子夏之對而為起予耶先生曰碩人
詩四章章七句若益素以為絢兮一句則八句矣他
章皆七句又此章文勢不應繼此一句此疑當闕孔
子答以繪事後素者謂繪畫之事後於素功質素為
本也其旨欲潜消子夏尚文無實之蔽子夏不領孔
子之旨而為大言如此則禮後乎言文與質一也無
本末先後孔子於是因而善之曰起予者商也聖心
虚明廣大一無意必(見誨語)
子曰夏禮吾能言之杞不足徵也殷禮吾能言之宋不
足徵也文獻不足故也足則吾能徵之矣杞宋二國
文獻既皆不足無所徵驗則孔子何所攷而能知夏
商之禮既無所攷又何所據而能言大哉禮言本於
大一分為天地轉為隂陽變為四時生而為萬物行
而為萬務為經禮三百曲禮三千父以此慈子以此
孝君以此尊臣以此卑兄弟以此篤夫婦以此和是
謂天則是謂帝則是豈以有文與獻而存無文與獻
而亡近在人心本非外物賢獻知之愚衆惑之唯孔
子自知自信故自能言但無文策可證無賢獻能證
則庸衆必疑必不信也然則禮豈禮家之所能知
祭如在祭神如神在此門弟子紀錄之辭若夫孔子之
心則知鬼神之實在也不止於如在何以明鬼神之
實在知人則知鬼神矣知我則知彼矣人不自知我
故亦不知鬼神季路問事鬼神子曰未能事人焉能
事鬼問死曰未知生焉知死于以明死即生人即鬼
神鬼神者無形之人人者有形之鬼神夫人之所以
為人者以其神也神無形無形故無限量易大傳言
範圍天地之化中庸言聖人之道發育萬物聖人與
人同耳聖人先覺我心之所同然耳舉天下萬古之
人皆能範圍天地發育萬物而人自不知也知人之
神心無方無體無所不在則知鬼神亦無所不在孔
子自信故亦信鬼神以為鬼神實在非意之也
子曰關雎樂而不淫哀而不傷此師摯之始亂洋洋盈
耳之音也師摯能知其音不逹其道孔子能知其音
又逹其道此樂而不淫即人之樂而不淫此哀而不
傷即人之哀而不傷此不淫不傷之妙至矣哉至坦
明至簡易從心所知自樂自不淫自哀自不傷自怒
自不遷自懼自不懾人之本心自如此不昏不放則
常如此微昏微放則不如此意起則昏意起則放
子曰為禮不敬臨喪不哀吾何以觀之哉此惟指人心
放逸之病至於子張祭思敬喪思哀其可已矣思敬
思哀雖異乎不知恥者然亦偽已導學者為偽不可
子游曰喪致乎哀而止此亦意說曾子曰吾聞諸夫
子人未有自致者也必也親喪乎夫子發明人之道
心如此端的亦異乎子游矣人之本心臨喪自哀臨
祭自敬敬與哀乃道心之變化遷於物動乎意則昏
矣肆矣
子曰知者利仁深知仁之為美為利故好之好德不如
好色未知仁之為美為利故也何思何慮之妙静虚
純明如天地日月融融和樂無始無終如春風和氣
此唯知者知之仁者安之
子曰富與貴是人之所欲也不以其道得之不處也貧
與賤是人之所惡也不以其道得之不去也君子去
仁惡乎成名君子無終食之間違仁造次必於是顛
沛必於是仁者欲惡與衆人同至於不以其道得之
則不處不去則與衆人異志扵仁用力於仁則必不
處不去自古知道者大不易得比一二十年覺者寖
多子曰君子去仁惡乎成名勉學者用力於仁也蓋
知者雖覺而舊習久固未精未一唯純明無間輟始
能盡仁知者所覺造次顛沛已無非妙用矣然蒙養
未精一與已精一者不同此曰必於是者明精一也
聖言一字不苟學者感聖訓明切罔極之恩何以報
也
子曰君子無終食之間違仁造次必於是顛沛必於是
嗚呼聖言至矣造次顛沛始信不可置意必固我於
其中始信忠信即我之道心始信涉河丈人出入風
波之中不過忠信無他竒巧孔子使弟子志其事者
此也子曰知者動惟得天下之至動斯可以言知及
之惟吾心之喜怒哀樂造次顛沛如天地之變化四
時之錯行而未始不寂然而後知知者之動而後知
丈人出入于風波之中即仁即忠信
學者觀孔子曰君子無終食之間違仁往往切意飲食
之外自有所謂仁之道以此求仁却行而求前也不
知夫舉匙施筴仁也咀嚼厭飫仁也别味知美惡仁
也但於其中微起意焉則心始動始遷始不仁矣仁
人心也人心清明澄然如鑑萬象畢照而不動焉(互)
(見訓語)
子曰我未見好仁者知仁者鮮好仁尤鮮既知而後可
以言好不知則安所好仁人心也何知之難求仁於
心外故難求仁於心内亦難心無實體安有内外微
起意象輙昏輙迷意實非意象實非象直心直意實
無内外變化萬状實無作止智者知之故得動中之
妙無所似之托之樂水仁者不惟知之又能好之斯
好非意斯好非為常静常明山或似之好仁固鮮知
不仁而惡之者亦鮮何以明之仁既難知則不仁亦
未易知不仁之粗者易知不仁之微者難知意象微
起即為不仁意象微止亦為不仁此類無窮不可備
述孔子絶四止絶學者四病意必固我無越四者病
本不去禍流無窮衆蔽百惡皆自此出盡知不仁之
病則不仁漸除仁道漸著矣顔子曰仰之彌高鑚之
彌堅蓋嘗自以為道如是矣又知以為如是者意也
非道也既知以為如是者非道矣又知以為如是非
道者亦意也非道也窮之而益遠測之而益深夫是
以有彌高彌堅之歎以為如是者皆未離乎意知其
尤為不仁而惡之也又曰雖欲從之末由也已夫欲
從未離乎意夫子之所絶而惡之者惡其不仁也惟
顔子知夫不仁之病如此其微故他日獲至三月不
違之妙用力於仁之力異乎他人之所謂力他人之
用力乃意必固我之力故有不足用於仁之力乃不
識不知之力故無不足蓋有之矣謂他人
子曰有能一日用其力於仁矣乎我未見力不足者蓋
有之矣我未之見也雖已聞道而未精未一奚可不
用其力是力非思非為故孔子未見力不足蓋有之
矣謂他人他人不知道用思為之力故有不足孔子
得道道心無思無為而如日月之光無所不照故其
力未見不足君子道心初明舊習未釋斷不可不用
力未精未熟豈能遽絶思為久而精純冺然無際孔
子曰用力其旨甚明特其初不免於思為然亦至平
至易過失之泯如雪入水道心發光如大陽洞照無
擬議無漸次不可度思矧可斁思自然無力不足之
患彼小人之中庸蕩然無忌憚者則以為無所用其
力此學者之大患孔子教學者惟言仁曰知及之仁
不能守之雖得之必失之仁則常覺常明如日月如
水鑑如天地中庸曰力行近乎仁仁非徒知不行之
謂果實核中之所藏曰仁此仁無思無為而能發生
仁道亦然聖人正名百物而寓教焉其旨微矣曾點
詠歸之妙夫子所與而逮大杖撻曾子氣絶幾死則
亦不用力之故也孔子曰我學不厭孔子猶用力而
况於他人乎至於耳順從心所欲不踰矩則無所用
其力(見訓語)
子曰人之過也各於其黨觀過斯知仁矣說者曰黨偏
也簡年六十四始省偏與黨相近而微不同黨者意
好所向人心本清明動於意欲始有過知意欲之為
過則知意欲之不作為仁矣仁者復其本心之清明
如鑑如日月萬物畢照而未嘗思為也
子曰人之過也各於其黨觀過斯知仁矣黨偏也動乎
意則有所倚故曰黨倚則有過觀動意有倚有過則
知不動乎意庸常平直虚明日用非思非為斯仁矣
中庸矣大過易知小過難知知過不盡以過為仁(見)
(訓語)
子曰朝聞道夕死可矣子曰心之精神是謂聖精神虚
明無體未嘗生未嘗死人患不自覺耳一日洞覺則
知死生之非二矣則為不虚生矣(見訓語)
子曰士志於道而恥惡衣惡食者未足與議也此心在
道則不在物在物則不在道恥惡衣惡食是墮在事
物中為事物移換未能格物而欲致之是無理也格
物不可以窮理言文曰格耳雖有至義何為乎轉而
為窮文曰物耳初無理字義何為乎轉而為理據經
直說格有去義格去其物耳程氏倡窮理之說其意
蓋謂物不必去去物則反成偽既以去物為不可故
不得不委曲遷就而為窮理之說不知書不盡言言
不盡意古人謂欲致知者在乎格物深病學者之溺
於物而此心不明故不得己為是說豈曰盡取事物
屏而去之耶豈曰去物而就無物耶有去有取猶未
離乎物也格物之論論吾心中事耳吾心本無物忽
有物焉格去之可也物格則吾心自瑩塵去則鑑自
明滓去則水自清矣天高地下物生之中十百千萬
皆吾心耳本無物也天下同歸而殊塗一致而百慮
天下何思何慮事物之紛紛起於慮念之動耳思慮
不動何者非一何者非我思慮不動尚無一與我孰
為衣與食必如此而後可以謂之格物格物而動扵
思慮是其為物愈紛紛耳尚何以為格若曰今日格
一物明日又格一物窮盡萬理乃能知至吾知其不
可也程氏自窮理有得遂以為必窮理而後可不知
其不可以律天下也
子曰君子之於天下也無適也無莫也義之與比無適
無莫非學而至者也君子之心本如此也豈獨君子
之心如此舉天下人心皆本如此也本如此而或者
蔽之故有偏倚有適莫若曰我欲如此我不欲如此
吾方寸中窒矣礙矣安能惟義之從君子之心如太
虚安得有適與莫也人心皆然識我之心則識君子
之心(見訓語)
汲古問子曰君子懷德小人懷土君子懷刑小人懷惠
先儒謂君子安安而能遷小人則懷居矣君子以刑
為體小人則惟利之從而又謂樂善惡不善所以為
君子苟安務得所以為小人其說是否先生曰上之
德政則一而懷之者不同君子懷其德又懷其刑以
其不及無辜小人則懷其土得安土不擾故懷其惠
(見誨語)
曾子曰夫子之道忠恕而已矣忠恕之意正不必推大
之深求之若曰忠譬則流而不息恕譬則萬物散殊
皆未得曾子之意曾子見夫子之道只尋常忠恕之
心便是故曰忠恕而已言不必外求只此已足且何
以知其已足夫子之道窮之則無窮究之則難盡曾
子何所見而謂盡在於此此非君子胷中洞徹無疑
豈敢為此斷然之論向者曾子之有孝悌而已知事
吾親而已他不知也事親之心自是事親之心與他
人之心自是與他人之心斷不相似一旦聞夫子一
貫之誨正觸此機忽通其礙向之二今之一也忠恕
之心即吾孝友之心即吾事親之心也一而不二通
而無間不可别擇漫舉一事言之即夫子之道何淺
何深何内何外不曰孝悌而曰忠恕蓋曾子從其所
通處言之使曾子縱言之則曰仁義而已矣亦可也
曰禮敬而已矣亦可也曰和樂而已矣亦可也曰中
而已矣曰正而已矣曰順而已矣亦可也曰洒掃應
對而已矣亦可也曰事親從兄而已矣亦可也讀書
不可只讀紙上語
曾子曰夫子之道忠恕而已矣此語甚善子思曰忠恕
違道不遠此語害道忠恕即道豈可外之以忠恕為
違道則何由一貫
或問吾道一以貫之而曰忠恕而已矣則所謂一者即
仁否程正叔曰然此一字當子細體認一還多在忠
上多在恕上曰多在恕上曰不然多在忠上纔忠便
是一恕即忠之用此論殊為蔽窒既已謂之一矣何
多何少體認兩字便見用意積力之状孔子未嘗教
人體認惟曰一以貫之别無注脚曾子曰忠恕發明
亦坦夷明白不謂後世學者穿鑿撰造至於此其病
甚著
夫子之道忠恕而已矣善求夫子之道者不求諸夫子
而求諸吾之心夫子之忠恕固夫子之心也亦吾之
心也天下同然者謂之心或者賤己而貴聖人平時
妄慮紛紜惡習深固織織藩蘺複複限閾一旦語夫
子之道固望而驚畏而遁慊然自以為不敢企及聞
曾子之言曰忠恕而已固以為曾子姑以其淺者告
之不然則夫子之忠恕必非常人之所謂忠恕也是
不可不推而大之曰忠猶流而不息恕猶萬物散殊
又曰忠則無我恕則無物嗚呼此夫子之道所以愈
昏昏於天下乾坤易簡之理所以戛戛乎始返而為
難善乎孟子之言曰道在邇而求諸遠事在易而求
諸難又曰仁人心也可謂大明白而無隠情知堯舜
之道無出於孝弟則知夫子之道無出於忠恕堯舜
之道不出乎徐行後長之間夫子之忠恕固不出於
衆人之日用衆人日用此心苟與人而誠孰非此忠
苟待人以寬孰非此恕忠則忠直恕則平恕夫子之
道坦然甚明無有餘藴謂之一貫信乎其為一貫何
往而非此心何往而非此忠恕天得此忠恕而高明
地得此忠恕而博厚日月得此而明四時得此而行
鬼神得此而靈萬物得此而散殊於天地之間人得
此忠恕而為君臣父子兄弟夫婦長幼人惟裂於其
私囿於所見奪於其形執於其名斷斷然謂天地必
不與我相似萬物必不與我一本心體之間其喜其
怒其哀其樂與夫語默意慮少壮衰老尚不得而一
而况自身之外如天地萬物之紛錯又烏得而一略
不思天地之所以施生運化者不可得而知日月之
所以明四時之所以行亦不可得而知鬼神之吉凶
萬物之生生不窮飛鳴蠢動走伏潛躍者亦不可得
而知人之能視能聽能言能動能思能慮能喜怒能
哀樂能愛敬恤睦者亦不可得而知可以知則可以
異不可以知則不可以異可以異則二不可以異固
一也自夫不可以異者而觀之則天之氣地之形與
萬殊之不可勝窮與人之位乎兩間皆同體而異形
同機而異用如人之耳目鼻口手足而一身也如木
之根幹枝葉華實而一木也順是而逹之曰仁曰義
曰禮曰智曾子之謂忠恕又謂之孝子思之謂中庸
又謂之誠逆是而行之則為不仁不義不禮不智為
愚為小人亦曰不忠恕然而此私也非公也妄也非
誠也曾子指其誠者而告人故曰忠恕孟子指其全
體而告之故曰仁人心也人雖甚不肖忠恕之心蓋
每發見是心之發不由矯激不由要譽悠然出於其
天而不由乎人此固夫子之大全天地之大用堯舜
之大德而非曾子一人之論也人皆有此心皆聞曾
子之言往往直信而不疑者千百無一二若信而忠
以為未必然者皆是也此非曾子之言猶有隠乎爾
也指金而告人曰此金也識者固信不識者固疑然
則奈何曰夜半爨火息滅饑者索食對燭而坐不知
燭之為火也則亦終饑而已忠恕之論燭喻也
子曰參乎吾道一以貫之曾子曰唯子出門人問曰何
謂也曾子曰夫子之道忠恕而已矣天地内外人物
有無變化萬状未始不一不必言貫以曾子未覺姑
言貫以啓之曾子既唯既覺悟此心日用無非此道
與人忠信恕人如己此道也日用見於忠恕者多故
曰忠恕孝此道也弟此道也禮此道也樂此道也不
必貫而本一也中庸篇曰忠恕違道不遠者子思記
言之訛歟(見訓語)
先生問汲古曰忠恕二字曉得否汲古對曰忠以盡已
恕以及人此合體用而言只是一道汲古又問曾子
曰指忠恕為夫子一貫之道則忠恕即道矣至中庸
却謂忠恕違道不遠如何先生曰曾子言夫子之道
忠恕而已矣此語甚善子思言忠恕違道不遠此言
未安忠恕即道豈可外之以忠恕為違道則何由一
貫一貫是一片無間斷
汲古謂易云德不孤者以其敬義之立也語曰德不孤
者以必有隣未曉此所謂德不孤者如何先生曰人
心之善謂之德此心天下之所同同然之機翕然而
應衆所共服苟動乎意則邪枉而民不服子曰為政
以德譬如北辰居其所而衆星拱之又曰君子之德
風小人之德草草上之風必偃又曰德之流行速於
置郵而傳命直心感動之妙如此(互見誨語)
子游曰事君數斯辱矣朋友數斯疏矣數生於放心心
苟不放逸日用常在不識不知中安得有繁數之事
事君與朋友而數雖出於忠未離私慾(見訓語)
汲古問子貢問曰賜也何如子曰女器也曰何器也曰
瑚璉也未逹聖人何以取其器質之美先生曰明堂
位云夏后氏之四璉殷之六瑚周之八簋皆黍稷器
也子貢逹於事理而未逹其道故不及君子之不器
汲古又問子曰君子不器此言君子之廣大無方非
拘於一用是否先生曰器則可名生於有意無意必
固我則不器
先生曰子使漆雕開仕對曰吾斯之未能信子說汝曉
此否汲古對曰漆雕開自以為其學未能見信於人
未可以仕故夫子喜其知己而篤學先生曰漆雕開
可以仕而不仕故子使之仕夫聖人以為可以仕則
仕異乎子張之干禄仲弓子路之為季氏宰矣乃曰
吾斯之未能信唯曰斯者以所覺不可信而言也曰
道曰德則可得而言而非漆雕開之所覺孔子以覺
為知及之又必仁能守之漆雕開雖已覺此不可容
言之妙可曰知及而用力於仁蒙養之功未至純明
雖顔子三月不違而三月之外亦或違雖不遠復終
未純明漆雕開未自信其純明歟唯曰未信不復詳
言蒙養之妙非思非為略言即泯不可度思矧可射
思是宜子說(互見誨語)
夫子之文章也性也天道也其名言不同而一物也而
子貢以為三又以文章為可聞以性天道為不可聞
是安知可聞之即不可聞不可聞之即可聞也哉故
夫子曰二三子以我為隠乎吾無隠乎爾吾無行而
不與二三子者是丘也羣弟子率求夫子之道於日
用之外率以不一之見見夫子夫是以得其門者寡
矣天地間何物不一人自不一起思起意絶然殊異
不知一貫無二
季文子三思而後行子聞之曰再斯可矣張横渠以為
聖人深美之辭若曰再斯可矣况能三耶所以明夫
思之可貴所以明夫思之不可不深曰思曰睿睿作
聖曰思無邪曰思之弗得弗措也周公仰而思之夜
以繼日何止於三而已乎又曰思之一門其大矣哉
横渠之論甚有味乎其言但聖賢立言不必以一定
論執言語以求聖人之道非但聖人所望於學者横
渠發揮思之一義盡美盡妙而不可以此論再斯可
矣之旨聖賢之言有時如此論有時乎不如此論要
當會聖賢之意不可執聖賢之言况季文子之思乃
每事必三思而後行思曰睿終身思可也思之弗得
弗措終年思可也周公思兼三王以施四事夜以繼
日思之可也至於日用之事苟每事必三思而後行
則過矣滯矣不通矣隨遇輙應而不思固不可思之
思之又思之每事如此亦不可隨遇輙應謂之太簡
每事三思謂之太詳太簡謂之不及太詳謂之過太
簡未是太詳亦未是太簡則有簡之意太詳則有詳
之意皆非無意無必大中至正之道也是道也初非
絶思慮之謂得此中雖終日思慮終年思慮不可謂
動心也失此中雖終日不思慮終年不思慮不可謂
不動心也周公日夜以思乃聖人之道原壤登木之
歌乃反而用之智者知其動心也聖人扣之以為老
賊此非得聖人大中之道未易辯此(見訓語)
子曰寗武子邦有道則知邦無道則愚其知可及也其
愚不可及也其知有才智者或能之其愚非有道者
不能有一點動心處便不能愚也故寗武子之不可
及至於愚乃見
子在陳曰歸與歸與吾黨之小子狂簡狂是過簡是不
及狂是為簡是不為狂是動簡是静狂是進簡是止
過非此道不及亦非此道為非此道不為亦非此道
動非此道静亦非此道進非此道止亦非此道此道
甚坦夷惟人動其心斯失之矣
子曰巧言令色足恭左邱明恥之丘亦恥之匿怨而友
其人左邱明恥之丘亦恥之聖人何為深恥乎此人
皆有此良心有此質直心此質直心即道心而合也
昏迷顛倒馳放不返為詐為變為巧為機為鬼為魅
故聖人深惡深羞之或者曰此聖人深誅小人變詐
之心耳未可遽謂發明道心道心恐不止於質直而
已是不然獨不聞聖人曰主忠信忠信之心乃大本
使聖人於此姑言其淺者則其深者為如何聖人之
言無淺深無本末吾聖人之道所以至于今不明于
天下正以學者不知孝弟忠信即天下大道夫是以
聖人之道往往以平易見卑於高明之士而異端空
虚寂滅之論滿天下孔子曰莫我知也夫又曰知我
者其天乎言人不我知也(見訓語)
子曰十室之邑必有忠信如丘者焉不如丘之好學也
觀聖人此語益信聖人之道不為難也夫子亦嘗曰
主忠信是忠信聖人之主本今十室之邑即有忠信
如聖人則苟誠實無詐偽即已得聖人之主本但以
不好學不能通逹耳然則聖人之道朴實無詐偽而
已豈不甚易觀此則忠信之士不可不自信然此自
信亦復難常以語人人終未信非直不信終不無疑
者亦多矣固有天資純朴確誠無偽宛然有聖人之
質而自不知良可惜哉
子曰雍也可使南面仲弓問子桑伯子子曰可也簡仲
弓曰居敬而行簡以臨其民不亦可乎居簡而行簡
無乃大簡乎子曰雍之言然由道心而發其居自敬
其行自簡居不敬則慢行不簡則擾居敬行簡乃道
心之常意念微作即有微偏君子不器以其無意無
必無固無我故人不得名之以器子桑伯子則為孔
子所名故孔子亦以此微貶之使不可以簡名則善
矣敬簡不偏本於無意好惡微偏人即得以名之
哀公問弟子孰為好學孔子對曰有顔回者好學不遷
怒不貳過知道者有之好學者難得如閔子騫冉伯
牛仲弓與夫曾子諸賢不可謂無日至月至至於三
月不違非顔子不能顔子縱有怒過怒不遷而旋止
過不貳而旋釋意念微動便自寝息他人豈無志於
學者往往不能旋止旋釋怒過以暴露而不可掩乃
徐救之或自以為小過無傷於義姑縱而遲之此皆
怠惰之故雖已至於道者猶有此病則聖人謂獨顔
子一人好學他人不與信乎他人不可得而與也此
病惟曾閔諸公知之未至於道者亦不知
怒已動於心矣顔子何為而能不遷過已作於心矣顔
子何為而能不貳以顔子之心本無怒動乃有怒顔
子之心本無過動乃有過今顔子既知其動而改矣
則復不動如故不動則尚不知心之為心孰為怒孰
為過曾子曰江漢以濯之秋陽以暴之皜皜無際蕩
蕩無涯融融無止是中安得有怒與過也
孔門諸賢孰不願學何獨稱顔子好學日至者終一日
不動於意純明精一是為至道月至者終一月如此
亦非衆人之所能矣猶不得謂之好學盖比於三月
不違仁者勤惰有間矣好學之所勤非思慮之所到
非繼續之可言本一也本不動也本清明也此學日
至月至者之所共知惟弗如顔子之勤爾孔子學不
厭亦此勤也
子華使於齊孔子不與之粟者君子周急不繼富也冉
子不知此道乃為其母請粟孔子亦不以其不當與
而固執不可之義蓋冉子來請又生變通之義焉與
之釡釡六斗四升亦兼示不當與之義冉子又不悟
而請益孔子亦不執不與之義又益之以庾庾十六
斗既不深絶冉子之請又兼明不當與之義此與堯
試鯀同道雖明知鯀方命圮族不可用以僉岳竝薦
諭之不從而姑從衆於戲此堯之所以如天孔子所
以亦如天也冉子擅與粟五秉孔子亦不怒唯曰君
子周急不繼富亦略明大旨而已於戲孔子真如天
矣
冉求曰非不說子之道力不足也子曰力不足者中道
而廢今女畫學者常情往往多與冉有同而孔子斷
然不以為力不足以為自畫止者何也斯道無不通
人自阻礙斯道無思無為人自起意意起則礙矣道
本無所礙孔子所謂力不足者非謂學道者於斯道
之中有力不足也謂徒步遠行而力不足則中道而
廢負任而行而力不足則中道而廢謂此類也夫斯
道忠信而已矣何思何為何阻何礙而曰力不足乎
足與不足皆人心自作此見道初不如此不作足不
足之見則人心之靈未始不一貫非力不足而自不
學者謂之畫地而曰止於此吾不進也學者多此類
也唯聖人則不畫日月至者亦不畫餘皆畫也(見訓)
(語)
學道安得有力足不足足與不足皆人心自作此見道
初不如此不作足不足之見則人心之靈未始不一
貫冉有乃自畫
汲古問學者用力果有不足處否先生曰學道安得有
力不足足與不足是人心自為之如冉求曰非不說
子之道力不足也故孔子曰力不足者中道而廢今
汝畫汲古問用力於仁又如何先生曰用力於仁無
思無為精明純一
子曰誰能出不由戶何莫由斯道也聖人如此明告不
知學者何為乎不省視聽言動者道也俯仰屈伸者
道也寐如此寤如此動如此止如此徒以學者起意
欲明道反致昏塞若不起意妙不可言若不起意則
變化云為如四時之錯行如日月之代明故孔子每
每戒學者毋意
子曰誰能出不由戶何莫由斯道也聖言如此明告不
知學者何為乎不醒日用云為無非變化無非斯道
視者斯道所視之形色亦斯道聽者斯道所聽之音
聲亦斯道思者斯道所思之人情事理亦斯道自清
濁未分以至于既分隂陽交而四時行百物生皆斯
道動静有無皆斯道不勞思索念念皆妙曰天曰地
曰人曰物曰事名謂不同爾何者不妙學者惟毋動
乎意(見訓語)
野不可史亦不可何故野偏史亦偏偏皆未離乎意惟
文質彬彬庶乎無意
子曰人之生也直罔之生也幸而免此直非剛直不温
和之謂乃直正之直子又曰一物失理亂亡之端又
曰苟違此道民叛如歸人惟覩不直而生者滿天下
故翫忽以未必然而妄言妄行者多略不思聖人曰
此乃幸免爾其不免者皆不直也聖言無不驗天下
後世當深思幸免警告切至之旨
孔子曰知之者不如好之者好之者不如樂之者自古
學者幾千萬人解釋論辯自以為知之矣而實不可
以為知此知不屬思慮有思慮不可以言知知者孔
子謂知及之好如顔子好學日至月至者可以言知
之不可以言好學不如好之者專為日至月至者發
言其怠也若孔子則好而樂之矣子曰為之不厭亦
好也知斯好好斯樂好與樂孔子謂仁能守之(互見)
(訓語)
孟子曰人皆可以為堯舜而孔子曰中人以上可以語
上中人以下不可以語上何也蓋孔子之言非謂中
人以下不可以為堯舜但其氣質昏甚難以語上不
可云者難之之辭也又曰唯上智與下愚不移亦非
謂其斷不可移也特甚言下愚之不可告語不肯為
善亦猶上智之不肯為不善故曰不移然又曰性相
近習相遠孟子亦曰堯舜與人同耳又曰聖人先得
我心之所同然耳孔子又曰心之精神是謂聖然則
所謂中人以下者自昏自迷耳一日内明忽開方悟
吾性本與聖賢同殊不相遠心之精神是謂聖乃孔
子所以告子思此可謂聖人至言而論語不載首篇
乃多載有子之言有子乃曾子之所不可者則記論
語者固不足以知聖人之至言也(見誨語)
慈湖遺書卷十
