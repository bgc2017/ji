慈湖遺書卷十八宋楊簡撰
炳講師求訓
某之行年二十有八也居太學之循理齋時首秋入夜
齋僕以燈至某坐于床思先大夫嘗有訓曰時復反
觀某方反觀忽覺空洞無内外無際畔三才萬物萬
化萬事幽明有無通為一體略無縫罅疇昔意謂萬
象森羅一理貫通而已有象與理之分有一與萬之
異及反觀後所見元來某心體如此廣大天地有象
有形有際畔乃在某無際畔之中易曰範圍天地中
庸曰發育萬物灼然灼然始信人人心量皆如此廣
大孔子曰心之精神是謂聖即逹磨謂從上諸佛惟
以心傳心即心是佛除此心外更無别佛汝問我即
是汝心我答汝即是我心汝若無心如何觧問我我
若無心如何觧答汝觀此益騐即日用平常之心惟
起意為不善用力急改過改即止切母他求故子曰
改而止此心至妙奚庸加損日月星辰即是我四時
寒暑即是我山川人物即是我風雨霜露即是我鳶
飛魚躍無非我如人耳目鼻口手足之不同而實一
人人心如此神妙百姓自日用而不知炳講師作此
表軸求書故書
恪請書
吾鄉日有數語曰吾兩目散日月之光四體動天地之
和步步欲風生雲起句句若龍吟鳳鳴其間周還中
規折還中矩珠璣咳唾蘭蕙清芬此豈人力所能為
哉天機妙運道體變通我猶不得而自知人又安得
而詰我
葉元吉請書
臯陶曰兢兢業業孔子發憤忘食為之不厭又曰造次
必於是顛沛必於是
翁埏之請書
孔子曰心之精神是謂聖人皆有是心心皆具此聖百
姓日用而不知耳而况於同邑君子翁彦陽有夷齊
之行非聖乎夫道一而已矣是者是道非者非道百
姓所以不自知者自顧未能無過安敢言聖孔子曰
改而止改過即止無庸他求某甚念人心皆與堯舜
禹湯文武周公孔子同而多不自信故因其曾孫埏
之請書
書表軸
孔子自衞反魯息駕于河梁而觀焉懸水三十仞圜流
九十里魚鱉不能道黿鼉不能居有一丈夫方將厲
之孔子使人並流止之曰此懸水三十仞圜流九十
里魚鱉黿鼉不能居也意者難濟也丈夫不以措意
遂渡而出孔子問之曰巧乎有道術乎所以能入而
出者何也丈夫對曰始吾之入也忠信及吾之出也
亦忠信忠信措吾軀於波流而吾不敢以用私所以
能入而復出也子曰二三子識之水猶可以忠信之
身親之而况於人乎某讀此不勝起敬而歎曰有如
此切至之言先聖許可而諸儒未有表而明之者甚
矣夫道之不明也不惟此章雖孔子主忠信之旨亦
未聞有發而揮之忠信之為德也至矣乎忠信之心
人皆有之忠信無他竒巧亦無思慮直而行之此正
孔子所謂天下何思何慮者其曰主忠信言乎所謂
主本者忠信而已忠信乃大道之異名而人不悟也
丈夫者得全乎忠信故出入乎波流之中若神使微
起計度意慮即私矣即不實直矣忠信之為德也至
矣乎禹履遺而不取冠掛而不顧淮南子以為禹之
趨時然也陋哉淮南以已度聖不知其誣也孟子曰
禹行其所無事此語近之要之禹之心豈言意之所
能盡禹之心如四時之錯行如日月之代明
樂平縣學講堂訓
按學古字為□□即今孝字一字而兩音固多蓋古所
以□為孝者又為學音于以見古始造字意以謂學
者孝而已矣自孝之外無他道也時有古今道無古
今時有古今性無古今時有古今學無古今於孝之
外復求學是有二道有二性也無乃不可乎夫孝天
之經地之義民之行推而放諸東海而凖推而放諸
西海而凖推而放諸北海而凖以孝事君則忠以孝
事長則順朋友不信非孝戰陳無勇非孝斷一木斬
一獸不以其時非孝仁者仁此義者宜此禮者履此
信者信此樂自順而生刑自反而夫道一而已矣名
雖不同學則無二德惟一動㒺不吉德二三動㒺不
凶孝弟之至通於神明光於四海無所不通斯乃先
聖一貫之道也
書遺(闕)文儀
蒙飬之功非有覺者莫知今文儀直諒明敏勇於義深
有味乎如愚如蒙蒙飬聖功之旨文儀殆已覺而未
全無疑可更書前後曲折以告某見病當剗
書遺桂夢恊
夢恊謂心之精神是謂聖此聖人之言何敢不信但學
者所造有淺深某謂道無淺深先聖曰改而止謂改
過即止無庸他求精神虚明安有過失意動過生要
道在不動乎意爾某
局中祭先聖
君臣之義不可廢也仕行其義固某等所當為懼無學
也不學而仕古人耻之某等學不逮古人然有先聖
之訓在幼而讀之略知趨向矣習是勝非他日不敢
負也敢以敬告
先師
學之不可已也自少至老蓋不容一日廢不惟不容一
日廢斯須不可廢也孔門好學先師一人求為孔門
弟子於千百載之下者舍先師吾將焉歸某等誦詩
書久堅此志自今以往未至於道不敢止也雖曰不
可以政學向也不學及政而始學則所未聞向也學
爲政而不廢學可也敢告先師
鄒國公
惟公器大無近用尋在所直尺不可枉終身王道無有
二說琢而小之萬鍾不受也千載之下此風可以立
人某等雖不肖讀公之書有日矣敢不從公之後
辭廟文
欽惟心之精神是謂聖道發育萬物是謂聖道生天生
地是謂聖道人有死生之殊道無死生之異世有古
今之殊道無古今之異舊有告辭之章道無動静離
合遠無母意母我舉天下萬古神人之心皆若是
秋祀禹廟
某不可思充艱若時精一專欽惟聖帝道光萬世頼之
秋有彛章酌獻豆觴假守攸司恭敬是將神之格斯
其尚饗斯
晉王右軍祠祝文
右軍偃武正論百世不磨字畫累我顧為慙德者所多
後儒罕知治道往往以爼豆之事老生常談而翰墨
瀟洒駿逸之態争覩欣翫𬒮相屬肩相摩今茲鍼羣
子之膏肓障千載之頽波右將軍本衷清明當知後
世有四明楊某者發其正情
唐顔魯公祠祝文
魯公臨大節而不可奪發諸心畫莊敏肅括此風可以
立懦夫振叔末今祠而祝之孰不仰之敬之某灼知
其必可以感動吾民之秉彛何日忘之
邑人求春秋祀董孝君詞
夫孝人心之所同天地之所同鬼神之所同徵君用此
心於千載之上吾邑人敬而奉之於千載之下豈惟
邑人敬而奉之一郡之人敬而奉之豈惟一郡之人
敬而奉之際天所覆凡在人倫中者有所不知知則
孰不敬而奉之嗚呼至矣是謂至德是謂要道是謂
人心之所同惟爾有神惠相之俾某既兹在位永保
所自有之本心以對越明神以對越上帝
縣學立大隠楊先生石㙜杜先生祠文
欽惟道心無古今無淺深堯舜此心禹湯文武此心周
公孔子此心天下萬世同此心惟放逸失之祗敬不
違先生有之故文正范公禮敬之今兹建祠先生清
明何所不照知百世祀之
諸廟
敢以一獻之禮告至於某神惟神之神上與天通下與
地通中與人通通一至神無有二道大道甚夷不容
微置意於其間某雖有此心未能無過敢不兢兢孜
孜以保飬吾意必固我之初以敬事神
土地
俗曰土地古曰中霤州縣主社家主中霤某今家於此
依神而居神無大小道通為一上下通天地旁通萬
物神道如此人亦如此某敢不敬修其在人以敬事
神
祭中霤文
維年月日敢敬告于中霤之神竊惟隂陽不測之謂神
妙萬物之謂神視之不見聽之不聞洋洋如在其上如
在其左右之謂神天以是生地以是成人以是誠中
霤以是靈洞觀此機幽明一心爰敬爰祀孰知精祲
尚饗
饒娥僊聖
至孝格天龍震于淵天猶敬之宜世稱賢是廟是享是
崇是仰孝人所同同知所尚某長斯邑首訪而知雖
無舊文當啟新儀一獻為禮神豈需此昭明孝道庸
示百里
祀社
某敢用量幣柔毛剛鬛嘉蔬清酌庶羞致祭于社神惟
神無名惟神無方惟神無為惟神無疆而化而生而
順而行道無二順心無二神禮物攸叙齋明有融不
可度思斯寂斯通
后土勾龍氏
維兹仲春脩祀事於邑社惟神作配載在國典功著水
土平易九州厥德無疆體合匪侔以薦以奠匪度邈
是謂一神即人而神
稷
惟神無名惟神無方惟神無為惟神無疆而化而生百
榖用成庶民用寕是典是興惟兹中虚之誠可以感
通通為無窮
又
維兹仲春恭脩稷祀惟神作配功在稼穡粒我蒸民莫
匪是極頌曰斯文斯文在兹其辭恭其欲儉我其敬
之
立春祭太皥勾芒文
帝出乎震大化兹始邑有彛典令率其屬肅敬以迎有
酌有獻至神感通匪幽匪邈匪異匪合弗可度思
祭雷師
某敢用量幣柔毛剛鬛嘉蔬清酌庶羞致祭于雷師之
神神氣風霆無非至教隠隠谹谹不可攬取莫究厥
始莫窮厥終是謂至神與天地同有動有静有敬有
恭感通於無窮
祭雨師
至哉一氣升而為雲降而為雨萬古注焉而不盈萬物
資焉而化生是有至神不可度測不識不知聖曰帝
則
到任謁社稷
准令首謁社稷視壇壝敢敬致釋菜之禮欽惟至神無
體無思無為而無所不通某敢不即無所不通一以
貫之道以有事于社
到任謁諸廟
恭惟至神無所不通某假守于兹祗見祠下敢不即無
所不通之道以有事於爾神
誄詞
禍灾之來惟人自取民愚莫惻良可憫傷大道洞然生
天生地生人及物保合太和本無疵癘情偽兹動為
非為僻為滛為邪於大道大和之中起乖争悖亂之
氣薰蒸流注疫癘斯起今兹禱祈衆心一誠道復見
可以對越上帝可以感通隂陽可以轉乖厲之氣為
大和可以變禍災為福祥即此一誠廣大貫通不可
致誥有此神用不可不信
祈雨
東作方興民田盡稿膏雨雖至猶未通洽深念他時老
稚轉死於溝壑某為此邑之父母不勝痛切惟明神
哀憐之
謝雨
天道非遠不離人心人心匪殊是謂天道本無暌間奚
假和同孰司雨暘之機妙在聲臭之表豈容報謝不
可度思
祈雨
天人一致聖愚一性雨暘一機三才一氣本氣大和安
覩乖厲民物紛紛意欲焚焚忿争奪情偽萬狀為蠧
為蠱為悖為亂感動上下愆錯隂陽豈天之為實人
之咎是用齋禱起民敬心惟敬可以格天惟敬可以
通聖惟敬可以致雨惟敬可以致一人具此敬不敬
斯離敬斯復初不可度思矧可射思
諸廟祈雨
至神至寂曷往曷來舊章是稽載迎慈像願錫隨軒之
澤終惠望霓之氓
東作方興民田就稿一誠共禱雲雨崇朝千里歡顔重
雲劇歛既獲感通之漸曷稽膏霈之期咎在人心固
非天意願憫此改過遷善䆮䆮獲飬成就禮義生於
給足惟大慈錫以沛然之澤
社稷
某以凉德受此民社而適愆陽靡神不宗蒙降霈澤惟
神無名無方無為無疆化生順行百榖用成兹舉嘗
祀尚惟神之靈雨暘以時以迄于三登
社
某德未純明雨暘愆舛靡神不宗既蒙應矣而四邑久
稿尚虧一簣冐昧干神惟神無方化生順行益霈其
雱厥後益時以迄于萬斯倉
稷
某以凉德被命受此惟稷有神司我下土幹旋生育無
名無方無為無疆某也有罪而適愆陽神其昭明膏
澤應誠尚惟神之靈以往為霖百榖用成
諸廟祈雨
某兹以愆陽為災闔郡危懼衆禱虔虔應亦累累簷溜
已明忽復告止農事甚急過此無及某德未純某知
罪矣惟神敷惠千里之氓錫以三日之澤生死骨肉
判於旦暮某不勝懇懇禱禱之至
奉安聖水文
某兹迎聖澤闔郡危懼伏惟神龍察此切誠憫此無告
神氣風霆變化刻頃錫以滂然之霖某曷勝懇懇禱
禱顒顒傒傒之至
海神祠山文
天人一致何所不通人違乎天始不一致腹臟生疾頭
目作楚某德未純政事愆違故雨暘亦愆惟神興慈
運神機霈膏澤惠我有秋使四邑赤子不失乳哺護
飬本有之善某不勝懇禱顒傒之至
祈雪䟽文
敬以一奠之禮致祭于某神竊以時雪未應疫癘間作
致禱舊章所不敢後欽惟此心無遠弗届至神感應
上天同雲載零載積凝和敷瑞某不勝純誠至敬辭
不能喻
封贈告家廟
孝曾孫某謹奉牲禮清酌庶羞祗薦恭惟祖德流光自
天錫慶啟考妣登秩斯崇某不勝慕仰敢不小心畏
忌思嗣前脩垂裕于後
受誥告廟
介曾孫朝請郎行秘書郎某昨准上旨除前職今兹拜
誥命又考功增秩皆前世積善流光某敢不兢兢在
時無忝所自尚饗
冬抵臨安祫享文
某進德未純未能寡過叨蒙新命備數學宮兹豈某之
所自至致實惟上帝之遺訓未冺某敢不敬之承之
禮曰大夫士有省於其君則于祫及其高祖支子不
祭祭必告於宗子某既告於小宗謹以嘉蔬清酌庶
羞用薦祫
焚黃祝文
孝子某敢告考君贈朝散郎妣君贈安人既告于廟更
題神主兹&KR2130;告黃謹以嘉蔬清酌庶羞祗薦墓几欽
惟先德肇本天貺答之滋至未已敢不兢兢恪脩率
迪丕訓庶無墜遺緒
上元設醮青詞
敬以惟皇帝上無思無為無所不在無所不照知有感
斯應不可度思帝降衷于民民皆有無思無為無所
不照知之常性惟日用不自知私欲繁興禍災隨之
某雖微覺未精未一謬當郡寄政理闕失回祿之禍
災由人興匪天降之災咸自取臣不敢不勉惟帝興
慈憫斯宥斯民在塗炭如切臣之肌惟帝興慈憫斯
宥斯
默醮青詞
欽聞上帝無聲無象無動無静無所不照知未嘗往未
嘗來有感斯應無所不通流俗謂上帝自天而下設
絹為黃道謂帝行其上至卑至陋不足以事上帝聞
有默醮之法虚明廣大上帝憫民秉彛惟昏故比改
過滋多加祐啟祥殄災息禍渾融大和不可射度
禳火青詞
臣欽惟上天不可以言而格惟善可以格温民改過遷
善者寢多臣德未純不敢荒怠惟上帝憫斯護斯保
飬而扶持之俾毋罹其災拂亂其所為帝心融明有
感斯應禱斯叩斯不可度斯
設醮青詞
郡郛洊災比屋懷懼民愚積釁匪天劇殃臣德未純無
能昭假敬從輿議恭脩醮禳大道渾融三才共貫有
感斯應保全太和神之格思不可度思
祈雨青詞
虚明博大三才變化其中雨晹愆違千里危懼以請臣
則有罪德未純明民雖無知性本静止生死骨肉之
機判於今日啜菽飲水之命懸於上穹錫以三日之
霖觧此四邑之急發道中之妙用若有機緘運物表
之神功不動毫髮
又
愆陽為災民則有罪民愚㒺覺宜宥以寬臣覺雖微亦
粗安止曷未精一有愧純明臣不可赦尚蒙帝恩衆
禱同虔累應敷潤未被沛然之澤不勝旦暮之憂千
里嗷嗷一誠懇懇恭脩碧玉太乙醮禮初禱輙應終
日通洽甲乙丙夜如注如傾生死骨肉之恩感深至
骨虚明變化之妙不可度思更祈三日已往之霖䘚
濟百榖時播之務
施斛詞旨
敬以大道無形匪動匪静萬古常寂無所不通惟彼迷
途立我我所意興欲滋逐逐戀依沈魂滯魄昏昏莫
知自囚自縳自苦自樂逐味逐臭百趣千垢法食普
供道味静深即味匪味曰深匪深湛然澄淵清明本
心無思無為不識不知
永嘉季春祈雨碧玉醮青詞後雨作改用
三才一致人自愆違久旱衆憂兹焉貢禱累蒙應矣未
至&KR1480;然仰碧玉垂□憫蒼生之無告赦臣知罪之故
取民迁善之新啟醮初筵日庚申而奏夬澤終夕夜
甲乙如傾四邑懽呼拜生死骨肉之大賜九天變化
妙雲行施雨之神功更祈三日已往之霖䘚濟有榖
時播之務臣無任至感至禱激切屏營之至
奠余兵侍辭
具位楊某敬奉奠予故修史給事侍郎余公靈筵某獲
趨承之日雖無幾而獲趨承之義無二事職凡百有
請有議温乎其容怡然精粹問答坦夷正直平易尚
未侍容莫識其涯涘瞻顔聽辭疇昨近爾胡為凾報
曰致其事厥明就車心軫疑貳式遣問審天星采墜
縞巾素裘哭于門内衣衾拜履既襲于地退而請庶
幾平果之制領客固辭有志弗遂遂歸而載惟出辭
寫意為奠為禮幽光如對哭而薦之願願饗是
會奠邑宰鄭令君辭
具位某謹奉奠于故令君於乎旱旻垂雨雷動風行而
雲徂矣月明哉生已光照吾邑而旋促西馭之車矣
嬰兒待哺哺及唇隅而奪其母矣隻言单語微施略
為已傳誦百里百里士民謂有父母我者至矣於乎
天乎天德好生好生之德既降遽歛而去之殊非天
意蹙額相告不知所謂玉德孚尹令介石不貳英萃
外發姦宄消氣曾未滌龜民已蒙惠如何不淑天星
忽墜良善無依兇狡無忌䞓旌肇銘邑人殄瘁某等
奉奠痛心殞涕
奠林景初辭
具位某使子某敬奉巵酒于故景初林公尊兄親至情
深合并况頻啟胷吐心忱辭罄陳中庸之至不殺之
仁篤實不孚踐之以身天胡困之千苦百辛家徒四
壁甚於憲貧重以不淑遽焉訃聞望哭于室老莫凾
奔使恪奉襯哀衷阻申新卜湖濱山旋氣氲就封戒
期胡敢憚勤已整竹輿啟行凌晨雨不少輟冷氣覺
侵盥手以陽悲楚若針甚已不久感冐懼深緘辭以
哭如對靈明
祭潘叔昌知縣文
某追惟向同學舍相過相與篤志實德務决疑阻厥後
離羣不記何日聚會某宦浙右君猶處學僅一再見
自是隔闊泯泯到任於乎念哉叔昌既登科官遊益
南北矧某去國遠關靖處向一通問啟讀報帖如對
芝眉紫宇不謂未幾而忽聞訃南望痛哭道里修阻
衰病居約欲往而註再拜緘奠薦諸栗主於乎哀哉
與叔昌訣矣於乎哀哉
祭高仲圓知丞文
同里友楊某望哭再拜以上一奠之禮于故友仲圓高
子知丞靈前州里之賢有如仲圓萬口稱善忠信正
直德繾綣相去四十里不得時見别去易久兹得行
甫書忽以訃聞於乎哀哉善類淪沒正道寡無哭以
遣奠哀哉於乎
祭伯兄文
介弟具位某謹以清酌羹羞祗薦于伯兄八七府君惟
兄易簀今既周星禮雖有制而忠愛敬日日新又日
新兄靈清明雖千變萬化不可度思寂然如水之清
豈惟某心永欽百世之下凡心光内明者孰不興敬
知嘉定之有人祝辭有盡愛敬終無盡饗
祭愿禪師文
具位楊某敬致一奠于圓寂毒果宗人愿禪師接辭累
累洞見底藴妙藴非藴斯藴無盡相與切磋無如若
何浮雲忽斷碧空無畔斗城老人送奠于遠
奠安康郡太夫人辭
具位楊某謹奉奠于故安康郡太夫人祖筵曰於乎哀
哉道無不明人自不明天地之道為物不二人天地
心三才一致自學子裂坤道於乾元之外置天地於
人心之外而先聖之道始不明於天下雖古烈婦賢
母載在簡策人所知敬而道終未明於乎哀哉夫人
淑德懿行某夙昔而不得備知而辱在州里又辱知
於尚書因尚書而獲脩登堂再拜之敬望見榆屈之
光退而得諸親知夫人慱觀古書中秉正德居既富
且貴人所不敢仰望之地而至樸至儉服有人所不
堪之衣某聞不勝起敬起慕曰夫人之賢行如此又
尚書嘗道其燕侍之言確乎不動於勢利清哉偉哉
今又獲尚書所狀行實啟讀熟複益視其所未知母
儀坤德某灼知其為天地不貳之道往往蚩蚩横目
未必咸知就知之不能無疑而某確信之斷斷乎無
疑胡不攷諸易乎日用而不知夫惟不自知是以人
雖有道亦莫之知有奠在筵有銘在旌商祝讀辭道
由是明尚饗
奠鄉相慶國太夫辭
敬致奠于近故慶國太夫人靈筵其辭曰道以一貫無
所不通其在朝廷其義如此其禮如此其在宗族其
其義如此其禮如此其在州里其義如此其禮如此
一也某等以州里之義為奠為賵致哀敬之禮于慶
國太夫殯前皆用此道恭惟太夫人實以此道孕和
育粹篤生元輔又以此道茂膺錫命備受嘉福某亦
何敢不以此道為祝為辭古奠無辭奠之有辭幾年
于兹有其舉之於義無違大道在斯至靈清明昭斯
饗斯
奠馮氏妹詞
兄朝散郎主管建昌軍仙都觀某祗奉祖奠于亡妹百
念八娘子某自總角以至於六十不知吾妹性質靈
明不因言而始覺後觀古而默契比偕甥軰暫寓於
吾室之西偏間得欵話話次始知靈覺天然萬古鮮
&KR1275;士而能覺已足垂芳千世婦而能覺古惟太姒自
兹以降以倬行稱於史固不乏求其内明心通惟龐
氏母子及吾伯姊暨妹而妹乃生而明某所以每歎
其未有與擬靈光溥其無際神用應酬卷舒雲氣亦
猶鏡象参錯來備而澄明瑩然斯靖斯止方謂嫂婦
軰朝夕依邇德意德言其有薰漬天胡奪吾妹之遽
慟哭不勝再慟莫繼疾作累日中既復常僅能朔哭
今復甚病食損十九&KR1170;尔瘠甚祝告以翼日帷荒就
道矣不可遠送忽哀寫此哀哉痛哉哀痛之極死生
之變其與四時之錯行日月之代明何異吾妹靈光
之妙正如此
祖奠馮氏姊辭
後父弟某謹致祖奠于亡姊百十九安人憶昔世父合
居武康諸姊俱長某軰幼行男女則别同堂對房旦
旦肅揖歲時奉觴姊雖有行歸寕則常獲依居眷深
愛長日月如車轂俱焉鬢霜三遷數里家道寢艱安
得徒步數數而登堂昨問姊疾姊猶為興坐榻良久
某請安寢問答清明後聞復強謂福履益其綏將夫
何遽然棄諸孤以行會哭家廟為位其旁姊七十某
亦六十二一哭遂疾作踰月未平遽告啟期扶力而
來哀不勝矣欲慟懼其傷生撙哭忍痛執奠涕滂於
乎功哀至情豈一幅之辭可以盡道其中腸
祖奠姪婦舒氏
叔舅某兹祭奠于亡姪婦舒氏就封有期酌酒以告婦
吾友西美之子來相姪懌旦旦豋堂叙揖時節叙拜
祀事相禮凡百惟肅近懌有覺轉以告婦廼克領會
且曰特以分嚴有願陳於叔舅之前當益有啟明之
意疾革又覺截不□□於乎哀哉於乎善哉懌復告
某婦秉禮嚴默符先聖於乎姪有至德善行如此叔
舅未之知廼今知之而遂隔幽明於乎哀哉叔舅朽
質新年六十有六不可冐寒風酌奠以别辭噎莫繼
哀哉哀哉哀哉哀哉
奠孫甥子方
舅某兹致祖奠于故孫甥子方吾甥始以夢中而覺夢
中已拱逹旦猶拱目是心眀逹於日用舅剗餘礙喜
甥之覺妻甥以冡女每每講講切謂甥用力於仁庶
幾乎仁何夀之促雖有懷中之玉力未續續妻與子
遽環而哭舅拘官守聞訃望哭既歸哭柩日月遄速
今且奠甥老不可慟哭哀哉哀哉哀哉哀哉
奠曹叔逹
哀哉痛哉叔逹叔逹哀哉哀哉叔逹篤志于道晝忘食
夜忘寢踰浹而忽覺二千年來覺者甚無幾比覺者
雖滋衆而每思念吾黨之士叔逹未嘗不在懷中比
裕甫遠來即訪動静裕甫莫之知適通史使君書崇
儒重道某備言裕甫叔逹之洞逹使君報緘曰叔逹
物故矣哀哉痛哉哀哉痛哉老不能慟望哭敬遣斯
奠哀哉哀哉
宋楊公伯明封志
於乎道非心思言論之所及雖聖人不能強人之明孔
子大聖其所啟明惟顔子三月不違餘則月至日至
當是閔子騫冉伯牛仲弓曾子諸賢餘不能強也他
日子夏子張子游以有若似聖人欲以所事孔子事
之曾子曰不可江漢以濯之秋陽以暴之皜皜乎不
可尚已厥後孟子得不學而能之良能寥寥千載無
所考見我宋邵康節程明道至矣而偏象山陸夫子
生而清明某先大夫顛沛而拱如初伯兄諱籌字伯
明晚而頓覺不勉不思云為變化易簀之言曰昔猶
今今猶昔有能覺斯隨意而適於乎斯豈庸衆所能
知時嘉定三年二月庚申夀七十有八月甲申葬于
慈谿縣之石臺鄉句容村孝順里王嶴先大夫墓左
娶李氏葬同域子恬惟怟慥愉孟女歸顔衮仲歸舒
後一日有覺至晦日又大通於乎子孫皆覺又皆兢
業仁守足以垂名于後載之家傳亦垂不朽奚假誌
銘誠甫其以此紙告於父
宋慈谿縣孫孝子墓誌銘
自古罕知孝之即道奚止不知孝之即道亦不知日用
庸常之即道聖人患斯道之不明曰夫孝天之經地之義
可謂昭白而學者習讀天經地義之言猶䍐逹天經地
義之旨就闚近似終非本眞孩提無不知愛其親斯
愛不學而能不慮而知斯愛無體貌不可推其所始
又不可窮其所終百姓日用斯道而不自知不自信
惜哉慈谿之金川鷄鳴山孫孝子文舉名之翰少志
于學孝行著于鄉母疾病且革文舉封體取肝為粥
以進母越夕如辭而醒廼底于寕鄰里以其實上于
縣縣上于州時郡侯嗣秀王聞而異之國大夫人亦
願見命縣勸駕嗣王温顔褒稱將聞于朝文舉曰本
心救他無覬嗣王嘉其誠不奪其志致饋帖叙其事
祖璿左朝議大夫知江隂軍父枱迪功郎處州青田
縣主簿母陸氏封孺人某老矣思妣氏之不復見見
妣氏之家賢婦則如妣氏存焉某既誌舅氏墓兹又
誌舅氏之孫婦墓於乎傷今思昔尚忍言之蔣氏在
母家志趣高潔來歸外氏敬事舅姑默符禮經淑質
凝重悉能先見閨門之内進退有度安心澹然不以
處約為耻子女衆多人不堪其憂其心若固有之宗
族敬之家用平和上下無怨克相夫子義訓諸子悉
有成績嘗曰心自坦夷吾何慊乎哉疾甚命子曰吾
其已乎勉其力學清明不亂如此生於紹興丁丑卒
於寳慶乙酉葬于鄞之桃源封孺人子四曰夢祥曰
元凱俱入學請舉升舍曰元哲曰元圭登癸未科修
職郎新婺州司戶參軍女三適里世魯文郁李正君
姚鑰孫震亨巽亨夢祥領諸請銘某以外氏之義不
敢辭乃引筆而銘之曰人心即道一貫不二外氏賢
婦慈湖敬誌
宋翰林醫痊臧公墓誌銘
某之外曾王父臧公諱中立本毗陵之無錫人為儒而
通於黃帝岐伯之道樂四明山水而徙焉今六世矣
娶無錫承氏生五男子長諱師心次諱師旦次諱師
顔是為翰林醫候累贈從義郎次諱師文是為某之
外父以文行升上舍貢禮部次諱師臯某自識事已
不及見外王父母矣惟省總角侍母孺人歸外氏猶
及見外伯祖母從義孺人倪氏諸舅環侍朱紫滿前
今妣舅俱亡而諸妗又亡傷今念昔哀動于中比會
從妗孺人盧氏葬從表兄属某誌銘從舅醫痊墓并
叙二妗某属卑德下懼莫之任表兄勉諭于再于三
某不得而遜乃退攷其行實已而歎曰正道之不明
於天下也蓋自周衰以迄五代周六官分職皆所以
為民極極者天下極致之道而天官之屬有醫師焉
有疾醫焉蓋上士中士為之古之為士異乎後之為
士古之士以德行道藝後之士大扺以文辭是故品
流之論興而是非之實殽亂夫天下極致之道惟其
是而已矣捨天下公是公非而虚文而侈是無惑乎
後世之風俗日趨於敝而不反古也皇宋舉三代之
遺制建百官一道德而習俗之固猶滯於流品之論
豈其人猶或未有公是之實耶若吾外氏則有公是
之實矣從義之戒子曰疾者之求於我當懷惻隠毋
以利為也違吾言為不孝醫痊諱賓卿字雲叟從義
之仲子也亦急於救物不以貧富貴賤二其心醫有
能而無資公推挽俾盡所長藥必已給報必彼歸其
不嗇不忘如此是非公是之實耶善無大小道無精
粗公和而不同不妄言笑遇事若無所可否至大義
所在則介于召公以謹厚聞于鄉郡太守多所愛重
有故舊罹横逆公憫其無辜思為一言其家忽盛金
帛以請公正色却之曰女以物豢我吾不復為言矣
其妻與子罹拜泣曰今不敢以累清德卒白其冤後
踵門來謝亦不之納斯固士君子常行而文辭之士
間有不能是又非公是之實耶公孝友儒雅閨門雍
穆初以侍從參奏試翰林院補翰林醫學累轉至醫
痊賜五品服隆興元年六月八日卒夀五十有五明
年十有一月丙申葬于鄞縣桃源鄉之西山萬嶴合
先室盧氏之藏盧氏順事舅姑睦於姒娣内外無間
言紹興十有一年十有一月二十有九日卒夀三十
有六丙寅九月乙酉乃克葬戊寅郊賚贈孺人醫痊
再娶盧氏女弟亦封孺人後賜冠帔孝謹之行如其
女兄壯年孀居遂棄鉛華終身德性澹然人奉之不
喜忤之不怒是非榮辱不以動其心時時誦却除蔽
惑滋成疾趣向高明又是邪之句一日夢神人告之
曰女夀五十二今以積德延七十六及属纊之夕安
然如寐實慶元三年十有一月二十有五日夀七十
六符神人所告云明年二月甲申合葬于萬&KR1245;子男
三皆儒學長諱泳紹興元年四月二十有三日卒次
諱濟季諱沔淳熙十有五年七月十有二日卒女二
長適承直郎州學教授盧子即從姈之從姪也次適
里士陸檍孫男十有三本植豋紹興四年進士科迪
功郎常州晉陵縣主簿格豋慶元龍進士科迪功郎
新紹興府諸暨縣尉杞楷枱松棫枃柟棫枋枝孫女
五長適贑教授子次適玉牒信郎通夫次適太學生
史彌鞏次適里士舒濤次適里士章德甫曾孫男十
有七元善元謹元吉元慶餘未名女十有五俱未行
不勝含哀起敬而銘曰皇極之敷言是彛是訓道一
以貫孰精而深孰膚而近胡不聞先聖之言曰中庸
之為德其至矣乎庸常也猗與舅妗德性正順有皇
極焉人毋易之自起遁離之病
陳夫人墓誌銘
夫人陳氏昌陵宗室燕懿王七世孫脩職郎慶元府鄞
縣主簿名師䢼字共甫之妻也慶元二年九月乙巳
夫人以疾卒于鄞之官舍既踰月共甫含哀以告四
明楊某曰嬪年十八歸于師䢼執行婦道相宗事唯
謹和上下嚴内外敬戒無違性行静正不愧屋漏不
悦華餙夙夜服勤至死居人所難堪之貧而安之賓至
質衣治具儉而敬平居樂聞善言動心忍性故氣質
日變以美師䢼貧而多病間歲講學武夷閩浙往來
二千里或者獻疑納忠咸尼之嬪獨能輔吾志去之
日不為兒女悲惟敬相勉曰願夫子德益進業益脩
瓶無遺粟妾餓死不悔也嘗假館於外閉門課子讀
書餐粥不給非師䢼朋友之饋弗受其父母兄弟招
之宴遊不往静重有如此是以聞風者樂道其美至
引以相警戒嗚呼今亡矣年止三十六生二男曰希
韺曰希韶二女曰桂曰梅今將以其柩歸十有二月
壬申葬于臨海郡城之東北望海山之原師䢼嘆其
秉志之可嘉悼其降年之不永又愳師䢼或負斯人
之所期也故述其大略以道其失助之悲且屬某銘
其墓某聞其言中心敬生曰有賢婦若是宜書銘曰
世觀夫人若力而為我觀夫人其自有之惟其有之
是以安之斯有斯安豈惟夫人不自知雖百世無能
知
王德高墓銘
四明慈溪王德高諱鎬為鄞人後徙慈溪曾祖諱發故
䕫州巫山縣主簿累贈朝散郎祖諱庭芳故朝奉大夫直
秘閣致仕累贈大中大夫考諱基故從政郎潭州長
沙縣丞德高忠信德行勢利紛華一不以動其心弱
冠高與鄉貢繼大學後豋進士科尉江州湖口時歲
不豋郡委偕德安簿視荒德高不憚履畆務寬下戶
簿趍郡上目太守怒其减及縣額之半擲於地簿遺
書言使君意叵測德高報勉其堅守且以罪自任邑
民不勝感德既而韓使君入境問父老以邑官之賢
否咸稱尉賢自是邑民之訴于郡者悉以委德高德
高處决一一惟允無復異辭一日彎卒者獲三捕卒
乃徭人之隸于池陽大軍官捕甚急懸賞至千緡是
在法抵死自首則免第賞不行爾遂以卒自首聞於
軍帥三卒遂免死南昌宰不事事即檄德高兩易簿
并攝縣比至縣視其囹圄充斥纍于廊廡者纍纍問
之吏則曰是皆負官賦者德高曰噫彼繋於此賦何
從出悉召至庭下撫問喻曉與期而遣之吏執謂此
皆頑民一縱不可復追弗聽皆羅拜而去遂相率如
期而輸民訟之久不决者盡為之决遣里正之頑黠
者於期會唯謹不敢違德安宰以事被鞫德高又奉
檄攝邑且俾盡有宰之月給德高密以半遺宰之家
未嘗以語人也湖口丞素相陵德高不校暨官滿郡
督過良窘為之極力調護以薦舉陞從政郎授建康
溧陽丞以慶典循文林郎覃恩循儒林郎民之訟之
帥漕皆乞送清強官縣丞累年滋蔓曖昧之訟一旦
而平公不可槩舉至有密詣庭下以手加額再拜而
去者漕使林公枅剛方疾惡所至竦畏始臨治所德
高逆諸境一見慰藉甚厚云得政聲於道路即面付
民訟數十紙居亡何得替告歸時已六月漕欲少緩
交割以下半年薦削相處對曰已交事漕悵然德高
恬不以為意厥後司糴行都適值積弊之後商旅不
通德高始至即率同官力請于長明示以信酬直必
時無掩阻牙儈必力效誠亦不忍欺衆商感悗舳艫
輻輳歲糴值百萬不勞而辦考滿以賞循承直郎後
調會稽丞年踰六十精力不衰職事益不苟終更奉
祠雖貧而樂親姻交舊宦逹寢多無求無請廉不近
名直不忤物無町畦無緣飾吏能精敏法令明習事
長官如父兄與同僚如朋友久敬不替御胥吏如家
人視部民不啻如赤子御家詳整有法度氣貌方嚴
而即之也温虚心樂善好奬勉後進於人無賢否敬
愛惟均族黨姆姻舅之家或有人所難處苟知之必
忠告善道其人亦多感悟遷善仲子津治詩魁太學
一時流軰推與家世衰落咸属意俄夭折親黨不勝
痛惜德高雖哭之未嘗過為慼終日危坐凝塵滿席
嘉定六年三月丁未以疾不禄夀七十有九娶孫氏
再娶馮氏四子湜津準瀟女五皆以適人二孫杭桷
女二諸孤將以十有一月丙申奉柩荒葬于慈溪縣
金川鄉施㠗銘曰忠信正直寬裕明寂德高有焉莫
匪爾極
某不欲從近世出名銜按温彦慱墓誌撰者亦
不出名銜孔安國作尚書序不出名里王肅作
家語序不出名里某鄉亦不出名銜今知非故
改過
慈湖遺書卷十八
