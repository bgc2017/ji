慈湖遺書卷八宋楊簡撰
家記二(論書詩)
孔安國謂堯安安安天下之當安謂舜允塞信充塞上
下謂天叙有典天次序人之常性謂惟和惟一羣臣
當和一心以事君謂一哉王心能一德則一心謂王
道平平言辯治陸德明又婢綿反傳註之謬至於此
極而未有釐而正之者
堯典恊和萬邦春秋傳禹會諸侯於塗山執玉帛者萬
國此皆言其大略爾使不滿萬亦可以言萬其不止
於萬或倍萬亦可以言萬猶言萬物物奚止於萬耶
萬民民奚止於萬耶皆舉其大略而言爾先儒故必
欲整整其所謂萬數釋鄭康成謂尚書州十有二師
者州立十二人爲諸侯師蓋百國一師州十二師則
州千二百國也八州九千六百國餘四百國在畿内
則整整恰恰為萬國不少一不多一吁可哂哉其陋
至此公羊說殷三千諸侯周千八百諸侯孝經說亦
云周千八百諸侯此或據古志而言漢博士求其說
而不獲遂為之說曰四海之内九州州方千里建百
里之國三十七十里之國六十五十里之國百有二
十凡二百一十國八州千六百八十國又天子之國
内方百里之國九七十里之國二十有一五十里之
國六十有三凡九十三國合為千七百七十三國以
應周千八百諸侯之成數武王之興不期而會孟津
者八百諸侯康成又遂為謂三有二則殷末千二百
諸侯牽合可笑之状若此類奚可殫舉凡是皆起於
不達道義無所用心故溺情於名數之末寖愚而不
自知又以愚後世使學者弊精神於愚陋之說中則
先儒於是為有罪而予諄諄之辯為不得已彼獨不
思夫諸侯之建不知其所自始人羣生於天地之間
皆有血氣生知不能以無欲欲則争争則闘則傷則
殺其天性之美稍公且正者則足以服其比鄰比鄰
歸之凡百取平焉則五有長十有長百有長千有長
其德愈大所服愈廣是故有小國之君有大國之君
其為君為長者地醜德齊莫能相尚其間有聖人出
焉舉天下咸歸服之是為帝為王夫所謂為君為長
者皆諸侯也大小之數多少之數豈得而預定旣弗
克預定矣則又豈能新立法更易之增損之以合王
制所言之數耶雖有更易世代武王克商滅國五十
爾餘率因其舊則周所封建亦不多矣詎能盡更而
易之雖有德則加地有罪則削地其有功德者固不
數見有罪者亦不數見則加地削地亦不數見姑因
其舊乃勢之常而漢儒乃為是等等差差不可小有
增損之制亦不思甚矣康成為漢儒宗餘可觀矣此
本不足辯習俗虚文為日久固不得已少驅井蛙之
惑
堯典帝曰疇咨若時登庸益稷帝庸作歌曰勅天之命
惟時惟幾又曰庶頑讒說若不在時尚書率以時為
是蓋古語也堯典上無所承忽曰誰乎嗟哉有誰順
是者乎吾將登用之蓋時即道也舜之所以光天之
下者此也黎獻之所以有功者此也丹朱反此也禹
荒度土功用此也臯陶祗叙此也祖考以此而来格
群后以此而德譲鳳凰因此而来百獸以此而舞庶
尹由此而諧勅正天命惟此而已惟此為幾謂為庶
政之幾蓋天地間惟有此道而已三才萬化萬物萬
事萬理皆不出此道得此則吉則治失此則凶則亂
唐虞君臣朝夕之所謀謨經營無出此道是猶此也
故當時相與詔告惟曰時猶曰此也時即道之異名
此道非言意之所能名後乃取道路無所不通人所
共由之義初無形體之可執至於曰時則尤不滯於
言意妙哉時之為言也非大聖疇能為是言易多曰
此此即時漆雕開亦曰吾斯之未能信是也是音之
輕清者謂道也古罕言道虞夏之際始間言之舜曰
若不在時又曰惟時惟幾皆所以言道道之為言終
不若時之為義渾然不分事理帝知若時者誠未易
得故問其次誰能順予事者采事也次問事則知時
道也(互見訓語)
堯納舜于大麓烈風雷雨弗迷按孔叢子宰我問及此
孔子曰堯旣得舜歴試諸艱已而納之扵尊顯之官
使大錄萬機之政是故隂陽清和五星来備烈風雷
雨各以其應不有迷錯愆伏明舜之行合扵天也孔
叢子之可疑者不一臯陶謨曰兢兢業業一日二日
萬幾益稷篇曰安女止帷幾惟康蓋幾者動之微也
後世多事遠不逮唐虞然今朝廷一二日亦安得有
萬事尚不及千百則知唐虞之時所謂萬幾者指視
聽言動念慮爾此斷斷乎無疑者而此言大錄萬幾
之政深有疑焉又改麓作錄然則堯納舜于大山之
麓使之主祭因名山升于天烈風雷雨弗迷者舜畢
祭而烈風雷雨他所咸迷獨舜所行不迷言百神享
之特佑焉故不迷史記亦云舜入山林川澤暴風雷
雨舜行不迷堯以為聖若謂自舜錄大政而風雨始
不迷錯則堯時迷錯乎後始皇封禪遇暴風雨豈非
神靈示此以為驗乎孔叢子所云疑古好事者託辭
又孔叢子書宰我問禋于六宗孔子曰所宗者六皆
潔祭之也埋少牢于泰昭所以祭時也祖迎扵坎壇
所以祭寒暑也主扵郊宫所以祭日也夜明所以祭
月也幽禜所以祭星也雩禜所以祭水旱也禋于六
宗此之謂也與祭法大略同祭法首言祭天地即繼
以埋少牢扵泰昭已下夫舜肆類于上帝類者蓋類
祭及地日月星之類聚祭而扵文祖之外又禋于三
昭三穆歟古者天下為公惟讓于德三昭三穆皆有
德可宗非如三代而下天下為家而傳於子三昭三
穆未必皆宗也若孔叢子所言六宗則舜祭于上帝
不及地而遂及山川無乃不可乎又孔叢子後章謂
孔子欲猫得鼠琴音為之變甚失孔子好生之志此
皆後篇託辭亦猶言堯瞽叟北面朝舜孔子曰扵斯
時也天下殆哉之類乎
舜典曰象以典刑者漢書所謂畫衣冠而民不犯也漢
儒去古近宜有所傳後孔安國一人乃更其說曰象
法也法用常刑不越法後儒又因别為說曰象民所
犯輕重而加以常刑皆不明白釋象字不平正象畫
也畫其所犯之典刑于衣冠而恥之而實不刑之且
後世直加之刑猶恐其不革而欲畫衣冠以革之嗚
呼此□世淺丈夫所見乃爾稍致思焉亦何不可今
固有至愚至姦惡而寧甘受杖恥扵示衆豈唐虞之
世而人不恥之歟矧大聖人道化所感動耶矧舜典
此章曰流曰宥曰鞭曰扑曰贖曰𤯝災肆赦皆寬恤
之類惟怙終賊殺者乃刑之此刑乃正之用五刑若
上言象以典刑非畫衣冠則無乃重復乎下言欽哉
惟刑之恤哉則上叙寬恤乃其本旨
舜咨十有二牧曰食哉惟時柔遠能邇惇德允元而難
任人蠻夷率服民苟無食雖有常性饑困廹之必至
斵喪故舜先食洪範八政一曰食孔子亦曰所重民
食孟子曰救死不贍奚暇治禮義百畝之田勿奪其
時數口之家可以無饑為王道之始農事之不可失
時惟農家知之苟失其時雖種不粒既富而後可以
言教民食足而後可以言德化欲柔遠必能邇而後
可德性人所自有書曰惟民生厚因物有遷不隨物
遷則不失其厚是謂惇德惇德之言所以勉十有二
牧元即乾元坤元元者道之異名允信也誠也惇德
之至至扵信其果元是謂允元書曰德元不失其厚
不因物遷則可謂能邇矣其次又能難於任人以堯
朝而有共工驩兜以四岳而猶薦鯀人之難知如此
孟子曰左右皆曰賢未可也諸大夫皆曰賢未可也
國人皆曰賢然後察之見賢焉然後用之如此任人
必得其賢必能使遠方蠻夷柔服遠者猶服而况扵
近者乎禹曰安女止惟幾惟康其弼直惟動丕應徯
志止即惇德允元弼直即難扵任人動應徯志即蠻
夷率服臯陶曰謹厥身脩思永即允元又曰庶明勵
翼即任人故曰邇可遠在兹言乎致治之道在此不
在彼也在邇不在遠也此萬世不可易之通論論治
者無能越之子思論治天下國家亦以脩身為先尊
賢次之後儒亦曰王者之道在脩身任賢而已(見訓)
(語)
舜命伯夷典禮而告之曰夙夜惟寅直哉惟清何謂也
寅敬者禮之道禮曲折萬状而由道心行之實未嘗
曲折故曰直實未嘗萬狀故曰清曰直曰清曰寅以
三言明禮之一道後世道不明此等語多莫曉
舜命伯夷典禮尚書曰三禮孔安國注云天地人之禮
簡疑三者五字之訛誤歟按尚書多曰五禮其廵狩
脩五禮臯陶曰天叙有典勑我五典五惇哉天秩有
禮自我五禮有庸哉同寅恊恭和衷哉五典之外自
有五禮則吉凶軍賓嘉見諸周官者是歟且書中文
字非古者不一如汝古必不加水大必不加點遜必
不加之時日曷喪本或作害天佑下民作之君作之
師惟其克相上帝寵綏四方有罪無罪予曷敢有越
厥志或作天降下民惟曰其助上帝寵之四方有罪
無罪惟我在昭我周王天休震動或作紹我周王見
休在昔上帝割申勸寧王之德或作上帝周由觀文
王之德尚書稱堯文思思者知藏於中深静不露也
稱舜文明明者别賢否凡百敷見于外也故史記曰
天下明德自虞帝始
舜命龍曰朕堲讒說殄行震驚朕師命汝作納言夙夜
出納朕命禹曰予欲出納五言汝聽易大傳曰理財
正辭正辭亦納言之謂此治教之急務而後世不聞
蓋五方之民風俗議論容有不同如周大夫原伯魯
不說學閔子騫曰周其亂乎夫必多有是說而後及
其大人此等議論豈可不納之于上而出命以正救
之也周□異端並作魯少正夘行僻而堅言偽而辯
孔子誅之以邪說之足以亂人心也至若任俠輕生
以周人之急有足尚者而敢於犯禁敢扵殺人似義
而非正相師成風肆行無忌此豈一日之積哉上之
人無以救其始稔成其俗古者一道德以同俗執左
道者有誅周官紏萬民之德正其行廵問而觀察之
訓方氏誦四方之傳道布而訓之以觀新物三五之
世君人者以左右斯民若有常性為本務故設官分
職出納而正教之奉天命子兆民本職如此叔世官
廢而不修故異說興而莫之止孔子條為政之急務
曰修廢官此其一也秦漢而降君臣安於功利三代
舊政不復修舉而况扵有虞氏之政乎
舜曰咨女二十有二人欽哉惟時亮天功夫舜所以咨
命四岳九官十二牧者孰不曰皆人為之功而舜諭
之曰欽哉惟時亮天功時是也亮信也是天也非一
付之自然而不為也盡欽竭力惟無入扵意苟動於
意即私即偏而非道心禮樂刑政一入扵人為則違
道違天即可致患故書曰天叙有典天秩有禮天命
有德天討有罪箕子曰無有作好遵王之道無有作
惡遵王之路王即天又曰無偏無黨無反無側箕子
能辯之矣孟子曰禹之行水也行其所無事也是謂
帝則是謂帝載由乎此則能懋勉則五品遜五刑明
則直則清直而不温則失此寬而不栗則失此剛而
虐則失此簡而傲則失此讒說殄行皆失此讒說者
似是而非之說以其入乎意也殄行者太過殄絶之
行以其入乎意也孔子訓子張以忠信篤敬立則見
其參於前在輿則見其倚扵衡者天也曾子曰皜皜
者純白無意象即此天也伊尹與湯咸有一德者天
德也文王不識不知順帝之則者此也小心翼翼者
此也此心不動則不放逸不慢易不私不偏日用純
純動静無二道三才無二道
書曰后克艱厥后臣克艱厥臣猗歟至哉此堯舜禹臯
益相與講論之大旨而後世君臣往往下視此等語
以為特言其淺者耳特言其見扵臨政事者耳必别
有妙者如惟精惟一允執厥中方可為至論吁堯舜
禹臯益有二心乎臨民出政時有一心窮深極微時
又一心乎人有二心且不能以為人而可以為堯舜
禹臯益乎精一之論卒於欽謹卒於敬修謂欽謹敬
修又特言其淺者則有淺有深謂之一可乎益曰戒
哉儆戒無虞罔失法度罔遊于佚罔淫于樂又曰無
怠無荒益豈侮其君謂不足以語夫深者而姑以其
淺者告乎臯陶曰謹厥身修又曰無教逸欲又曰兢
兢業業又曰同寅恊恭何數聖人者無他竒謀偉論
而諄諄惟以戒謹恐懼為首語也於乎堯之所以為
堯舜之所以為舜禹之所以為禹臯陶益之所以為
臯陶益豈非以此心而已乎戒謹恐懼此心存乎放
逸慢易此心存乎知放逸慢易心易失則戒謹恐懼
此心之存可知矣惟得此心者方知此心之出入惟
識此心者方知此心之存不存不識此心者安知之
也不知者胡不於戒謹恐懼時而默察其所以然乎
方戒謹恐懼時此心放乎不放乎紛擾乎不紛擾乎
有計較乎無計較乎支離乎不支離乎此時之心可
謂堯舜禹臯益之道心矣可謂精一矣可謂中矣可
謂天下之所同然者矣是心也無私好無私惡無私
喜無私怒無私取無私去可謂無偏無黨王道蕩蕩
無反無側王道正直庶政庶事皆建此極設官分職
莫匪爾極粒我烝民莫匪爾極臯陶之刑使恊于中
豈非此極皇建此極而天下之民不恊于極者無是
理也唐虞之所以比屋可封者此也成周之所以人
人有士君子之行者此也謂克艱之語為特其淺近
者遏絶天下後世之良心長後世非僻之心
禹曰后克艱厥后臣克艱厥臣政乃乂黎民敏德舜曰
俞允若兹嘉言罔攸伏野無遺賢萬邦咸寧大哉舜
禹之言其萬世不易之道乎帝王之道初無甚高難
行之事不過克艱一語而已而遂可致庶政之咸乂
遂可致黎民之速化扵德可以使野無遺賢可以使
萬邦咸寧其道甚易其功甚大又甚敏然則後世何
憚而不為學士大夫往往多歸過於人主而不知過
在扵士大夫之不學也夫人主長於深宫輔而導之
者士大夫而已漢高以匹夫取天下羣臣以一權利
輔之無足云者張子房亦一時翹楚借箸發難毋立
六國後未害也何至深沮高帝為善之心叔孫通首
進大猾固不足以輔帝陸賈幾開帝矣而謂湯武逆
取順守此何等學術而可以事君也孝文欲禪賢有
德者而不敢專於子有司再請帝再却之又恥扵飭
兵厚衞遂罷衞將軍觀此器度真二帝三王之用心
也賈誼儒者帝所前席五餌鄙詐可恥可賤豈非士
大夫之罪也武帝雖窮奢黷武幾亡社稷然好儒甚
有嘉唐虞樂商周之心而董仲舒學不知道三策所
陳雖皆正言不達大本不能啟導君心固有之善唯
曰仁義禮智信所當脩飭而已不知如何而修飭也
又曰設誠于内而致行之夫誠者人心之所自有何
以設為帝雖多欲而嘉唐虞慕三王之心亦帝之善
心也人心本善因物有遷仲舒誠能因帝之善心順
以啟之達而充之安知帝不可躋之三代之上也申
公力行之言正矣不能如孟子因齊宣易牛之心而
達之扵王道也士大夫誠未可亟歸過扵世主也帝
亦頗悅仲舒之對矣末冊曰條貫靡竟統紀未終情
狀亦可觀矣韓歆之死世咸罪光武光武誠有拒諫
之罪而歆指天畫地亦不敬不克艱矣諸葛亮三國
之英而勸攻劉璋立同姓之婦為后棄義亡禮亮猶
如此則下焉可勿論矣唐房元齡首發亂謀杜如晦
贊决二人熟視巢妃之穢而不言魏徵雖言僅使勿
后三人者尚爾餘又可知馬周史稱王佐九成之諫
卒謂業已成就宋璟堅正矣及明皇悔過璟又導之
使委曲文過士大夫學術如此而遽議人主之難輔
未可也道之不明也我知之矣道在邇而求諸遠事
在易而求之難人心自善人心自明人心自神學士
大夫旣不自知已之心故亦不知人主之心舜禹之
心即是心已是心四海之所同萬古之所同克艱云
者不放逸之謂也不放逸則不昏不昏則本善本明
本神之心無所不通無所不治無所不化此道至易
至簡(見訓語)
簡自以為能稽衆舍己從人矣每見他人多自用簡不
敢自用亦簡自謂能舍己從人意謂如此言亦可矣
一日偶觀大禹謨知舜以克艱稽衆舍己從人不虐
無告不廢困窮惟帝堯能是是謂已不能也三復斯
言不勝歎息舜心冲虚不有己善雖稽衆舍己從人
亦自謂不能嗚呼聖矣舜豈不能稽衆者豈不能捨
已從人豈虐無告豈廢困窮無告常人之所不敢虐
困窮常人之所不忍廢而今也聖人曰已不能嗚呼
聖矣惟舜冲虚如此其至故益贊舜德自廣運自聖
自神自文自武皇天眷命奄有四海為天下君時簡
年已六十有六平時讀大禹謨未省及此續思曲禮
曰禮聞取扵人不聞取人者稱某人仁某人知某人
孝友之類不敢取人者以微有品題之意歟見取扵
人則不可曲禮斯義略似禹謨
益曰罔失法度當哉斯言三五盛際所以人皆有士君
子之行者以法度備具故也後世所以人物衰喪間
有賢者復多闕失以法度大廢故也學問之道雖曰
求放心而已不在扵外貌然外貌斯須不莊不敬即
失其所謂帝則豈有措身扵淫逸非僻之地而曰吾
求放心足矣難哉近丹者必赤近墨者必黑自舜禹
大聖猶有克艱之戒益曰戒哉儆戒無虞罔失法度
又曰罔遊于逸罔淫于樂又曰無怠無荒而後世學
道之士乍有所聞微有所覺忽覩高明廣大往往下
視舜禹益所為過矣氣質曾未及古中賢而遽抹略
小節不復退思舜禹益用心之如何多見其不知量
也(見訓語)
唐虞之際六府以養民三事以教民秦漢而降不復聞
三事之教矣大禹謨具言正德利用厚生為三事而
觧者已不知其說利用言器用之便利厚生言養生
凡民切身日用之事無越斯二者即斯二者而皆有
正德焉如茅茨瓦器諫造漆器權量均一之類是利
用之有正德也老者衣帛食肉斑白不負戴扵道路
之類是厚生之有正德也生民日用非利用則厚生
非厚生則利用今也咸有正德則斯民耳目之所見
手足之所用心思之所關無非正德之事不知其所
以然而默化扵德矣欲化民而不由三事未見其可
後世為國者大槩兵財而已文物而已教化無聞焉
故三事之說不傳唯晏子曰夫民生厚而用利扵是
乎正德以福之此稍不失旨至扵申叔時曰民生厚
而德正用利而事節則失禹謨之旨矣無惑乎三事
之教扵今不聞也
舜命臯陶曰民恊于中時乃功自後世觀之恊中不恊
中此何等急務也湯誥首曰惟皇上帝降衷于下民
若有恒性克綏厥猷惟后自後世言治者觀之衷為
何物常性又何物所謂綏厥猷者又何如而綏之也
箕子為武王陳洪範曰惟時厥庶民于汝極錫汝保
極自後世觀之極者極至之道也民至愚無知何足
以與此設諭告之彼又安知成王命君陳分政東郊
成周曰時乃罔不變允升于大猷成周殷頑民所遷
頑民淫湎叛怨尤其愚不可訓誨者自後世論之當
棄之絶之而成王方欲使君陳升之于大道自頑民
成王猶期之以大道而况於他乎於戲古先聖王之
所以治其民者乃如此也古先聖王之所以奉天命
為天司牧斯民者乃如此也天能生斯民而不能教
之惟民生厚因物有遷無有以左之右之使無越乎
極無失乎常性則縱所欲往大亂之道也是故有
君焉以代其任謂之天子則天之所以命人君者非
為君者設也天以降衷于民民有之是為常性率此
常性而往謂之道亦謂之猷又謂之大猷又謂之極
不率此常性以往則為姦為宄為寇賊為大亂之道
古先哲王知天之所以命我者在此知民之所以為
治為亂者在此故夫一政一令之出無一不為乎此
曰五禮所以防萬民之偽而教之中曰六樂所以防
萬民之情而教之和曰刑刑者所以使民恊于中曰
政政者所以使民無不正也中和正皆極也故唐虞
三代盛時利用厚生無非正德禮樂刑政無非大道
左右有民懼民之或失此極也立我烝民莫匪爾極
設官分職以為民極極者常道之異名言天下惟有
此道不可得而加也立政立事莫非此極莫非中正
上自朝廷下達閭里目之所見無非中正之色耳之
所聽無非中正之音身之所履無非中正之行無姦
聲亂色以賊其外無異端邪說以賊其内從容乎大
道之中不勉不強而自有士君子之行比屋之民皆
可封兔罝之夫皆好德成人有德小子有造古者何
脩而得此民有良性無以賊之也民之有過有以防
之也後世忿疾民之不馴上之人旣無德以感動之
乃為一切之政峻令苛法以痛䋲之將以禁民之過
而反毒其良性反作其不肖之心迨夫治之不得則
曰後世之民非唐虞三代之民也世移俗改日就澆
漓刑政已脩而民猶如此亦付之無可奈何而已吁
此豈後世之民果不可比扵三代之民也豈後世之
民果日就澆漓果不可奈何也善夫魏鄭公之言曰
若謂古人淳樸漸致澆漓則至扵今日當悉為鬼魅
矣上之人賊民之良性而疾民性之不良上之人不
善防民之過而忿民之頑田不井民無常産而欲民
之有常心禮樂大壊淫靡輕浮之音淪浹乎民之肌
髓而欲民之不蕩鄕不舉里不選不教以德行道藝
而教以淺薄無用之虚文而欲民之不失德是日授
之以朱丹而惡其赤也日染之以皂墨而求其不黑
也(見訓語)
少時讀書竊自念古聖人之道高明廣大不可以心思
不可以意度當寂然不動感而遂通如曰惟精惟一
如曰一德略見深旨其他大略曰欽曰敬曰謹曰克
艱曰孜孜兢兢曰典常曰學于古曰奉天曰勤恤殊
未省其實豈聖人姑致其謹循其常而其中固自有
廣大高明之妙耶豈帝王之治理如此而不及其精
微其精微不多見於書耶至讀論語亦然惟見孝弟
忠信力行學文平平常語所謂一貫之旨亦未明白
無隱之誨亦不終告豈聖人不輕出其秘耶何其莫
可曉也及微覺後方悟道非心外此心自善此心自
神此心自無所不通心無實體廣大無際日用萬變
誠有變化無窮不識不知之妙而舊習尚熟乘間而
起不無放逸扵是方悟尚書論語所載止合如此放
心之戒果為要害此心微動百過隨之此心不動常
一常明欽敬謹戒常妙常一治亂之機在此古道在
此典常在此順此為勤反此為怠順此為恤反此為
虐孝弟忠信乃此心之異名力行學文乃此心之妙
用一貫之誨已詳矣不可更言無隠之誨已詳矣不
可復說萬務錯綜無非大道不安厥止禍亂攸基(見)
(訓語)
舜戒禹曰敬脩其可願此可願即孟子曰可欲之謂善
夫人之所願欲雖紛紛無窮大槩不出二端善與不
善而已矣其善者可願其不善者不可願善即道心
也即中也即精一者也顧人未之察耳孟子曰雞鳴
而起孳孳為善者舜之徒也雞鳴而起孳孳為利者
跖之徒也欲知舜與跖之分無他利與善之間也徐
行後長服堯之服行堯之行即堯已此外豈復有深
隠不可測識之妙哉即此可願之善自是至中至正
至精至一不可識也不可測也使捨此善而欲求精
隠深微不可測識之妙乃非堯舜之道
臯陶曰慎厥身脩思永惇叙九族庶明勵翼邇可遠在
兹後世之言治者往往率不信以謂後世難治與古
不同治道必不可止扵此烏虖此後世所以終不及
古也慎厥身則治道得矣禹謨所謂克艱政乃乂正
謂此其有所脩當思久永久永則為道不永則非道
道即恒性由此恒性悠久不已斯乃誠實非由外假
其施行則惇叙九族由親及疎親親有殺無非道者
昧者不知以為惇叙九族而已非道也惟聖人知其
為道易曰聖人久扵其道而天下化成又况庶明皆
賢哲勵翼無怠天子惟治邇而已由邇可以及遠此
理灼然周公作立政惟言王左右常伯常任凖人綴
衣虎賁即庶明之在邇者慎脩思永惇族公已稔言
之矣聖人灼見事理由邇而已不必勞神扵遠遠不
可忘而非所詳也聖人知要後世逐末(見訓語)
先生曰書云兢兢業業一日二日萬幾如何汲古對云
儆戒萬事之幾先生曰此說未是幾微也一二日此
心念慮之微可言萬也堯舜時太平無事如何一二
日有許多事今朝廷每日敷奏亦不知甚多一二日
斷無萬事
臯陶曰無曠庶官天工人其代之蓋有當為之事而後
設官然則官奚可虚曠禮樂刑政無非左右斯民使
無失恒性故湯誥曰惟皇上帝降衷于下民若有恒
性克綏厥猷惟后孟子曰放勲曰勞之来之匡之直
之輔之翼之使自得之又從而振德之周設官分職
以為民極極者大中至正天地人所同之道故庶官
所職所施無非天地有毫釐不與天地相似則為逆
天臯陶既言天叙有典天秩有禮天命有德天討有
罪所以明其無非天道不可作好不可作惡不可置
毫髮私意扵其間後世庶官能若是乎
汲古問書云天叙有典勅我五典五惇哉天秩有禮自
我五禮有庸哉同寅恊恭和衷哉天命有德五服五
章哉天討有罪五刑五用哉政事懋哉吕東莱云勅
者整齊工夫寅恭是典禮之根源典禮皆本于天惟
君與天為一然後能惇之庸之若不同寅恊恭皆是
虚文賞罰皆不可有我此心常勉勉不已不可有一
毫止息纔有止息有我之心便生便非天心此說如
何先生曰五典者父慈子孝兄良弟弟夫義婦聽長
惠幼順君仁臣忠不知者謂此五典人所為知者謂
五典皆天叙也叙者有倫理也故親生之膝下孩提
之童無不知愛其親者及其長也無不知敬其兄也
其五典皆人心之所固有固有者天也勅者謹戒之
謂惇者厚也人生本厚因物有遷始失其厚謹戒之
使不失其厚爾五禮謂以吉禮事邦國之鬼神以凶
禮哀邦國之憂以賓禮親邦國以軍禮同邦國以嘉
禮親萬民庸用也在人能用之此五禮皆人心之所
不能自己者天人一道也寅有敬謹之意五典五禮
行則君臣上下皆敬皆恭衷心也其心皆和同天地
之間一而已五服章彩不同隨其德之大小而賜之
服惟當乎人心則當乎天心討有罪罪有五等用刑
亦如之必合天下人心則合天心皆不可容一毫之
私懋哉者是勉其無動乎意以行其私也汲古謂聖
人所為未嘗不天無毫髮人為五典曰天倫五禮曰
天秩命有德曰天命討有罪曰天討至于功曰亮天
功民曰視天民招損受益以為天道任官惟賢以代
天工其動静罔不純于天故無為而治者即天心之
無思無為也先生曰是如此(見誨語)
汲古問舜欲觀古人之象命禹作服日月星辰山龍華
蟲繪之扵衣宗彛藻火粉米黼黻繡之扵裳是為十
二章至周則升三辰扵旂而衣五章裳四章是為九
章其取象增損不一而論多不同未明其義先生曰
象服十二章以舜之聖猶未盡明命禹明之禹所明
又不傳扵後後學何敢遽言家語云心服衮職其義
可明人心即道神明廣大無所不通日月星辰皆光
明無思無為而無有不照即此心之虚明光宅天下
山以象静止不動而發生庶物龍以象變化不測而
霈澤博施由是心而發諸禮樂政事煥乎其有文章
則華蟲似矣清明澄蕩蕩難名即水之難扵形容姑
繡以藻則水可見矣火之光照象此心之照用宗廟
之彛尊以其行道致孝米以養人而君心常患乎不
博粉而散之則其惠廣及黼為斧形鐡黑而刃白如
此心之剛斷柔而無剛亦足召亂半白半黑者即天
時之秋冬地之西北二者之間乃乾之次合於天道
非出於人為黻形兩已相背其色半黑半青北黑東
青東北艮位萬物之所成終成始是為冬春之際一
歲之分象此心之辯察是是非非也衮職如此豈可
不心服之服事也當從事乎斯道也周雖升三辰於
旂其在旂猶在服也九章即十二章之道也道一而
已矣
先生觀書(闕)汲古曰出納五言汝聽何如說汲古對曰
孔安國云出納仁義禮智信之言吕東莱云五言樂
之成言者今之三百篇詩是也詩出扵上者為出出
扵下者為納出納作之於樂先生曰此不是東莱之
說五言是五方之言出納即舜命龍作納言又周官
之訓方氏誦四方之傳道正歲則布而訓四方五方
者幷中國也五方多所傳道者乃其方人士之所習
言之害道者不可不訓而正之也誦其言於朝納也
布而訓五方出也聖人之教民憂國如此後世不復
有出納五言之官矣孔子曰修廢官
舜曰庶頑䜛說若不在時侯以明之撻以記之此微覺
治之大速故禹有俞哉之言後曰無若丹朱傲亦謂
撻之遽微有傲忽庶頑之意意微起則浸而至於慢
遊至於敖虐其末流安知其不至於罔水行舟之類
甚言之所以懼舜簡初疑啓呱&KR0561;而泣予弗子惟荒
度土功是惟勤勞扵事而已殆非至精後省所謂微
動乎意者亦不過不急於土功而動念于呱呱若此
類而已不動乎意則孰非精一兹未見其粗也(見誨)
(語)
帝堯光宅天下之光如日月之光無思無為寂然不動
而自足以默化天下之民自足以默安天下之民文
王之不識不知而德化自足以及廣者此光也易言
聖人以神道設教而天下服者此光也謂之神者言
乎其不可以智知不可以力為也然此非於聪明文
思之外復有所謂光也堯之聦明文思非出於人為
非由於造作耳不蔽扵聲而自聰目不蔽於色而自
明聰自無所不聞明自無所不見使胷中微有意有
我則外物必得以蔽之惟其無意無我故虚故明故
不得而蔽故無所不通文者自此而發有自然之文
思者以此而思有自然之深智如四時之錯行如日
月之代明無思無為而光被四表格于上下深悟孔
子曰吾有知乎哉無知也則默悟乎此矣(見訓語)
益稷篇䕫曰戞擊鳴球搏拊琴瑟以詠祖考来格虞賓
在位羣后德讓下管鼗鼓合止柷敔笙鏞以間鳥獸
蹌蹌簫韶九成鳳凰来儀夔曰於予擊石拊石百獸
率舞庶尹允諧按明堂位言三代之禮樂而擊玉磬
郊特牲言諸侯之僣宫縣擊玉磬孔安國謂球玉磬
簡謂或戞或擊以鳴球玉或搏或拊以鼓琴瑟以此
而詠歌歌永言而聲依永也以人聲為先而球琴瑟
從之故曰以詠是時祭禮初行祖考来至虞賓天子
之後在助祭位羣后德讓亦以初就位故讓也讓出
扵誠出於德性也然後堂下之樂管鼗鼓與堂上之
樂合作其一成也止以柷敔仲尼燕居言兩君相見
之禮升歌淸廟下管象舞夏籥序興其次序亦與此
同笙鏞亦堂下之樂驗諸周禮亦然大鐘謂之鏞其
笙鏞之間作也鳥獸蹌蹌然而来至其九成而鳳凰
来儀夔又曰於予之擊拊石磬也百獸率舞庶尹允
諧舜德格于上下感于神人以暨鳥獸而韶樂和聲
又感動之是以其應敏速非分外事也道未始不一
故也孔安國謂戞擊為柷敔殊未安下言合止柷敔
安國又謂上下合止樂各有柷敔按爾雅所以鼓柷
謂之止則柷所以止樂非合樂安國又謂搏拊者拊
以韋為之實以糠樂記會守拊鼓周禮小師擊拊大
師登歌令奏擊拊而故書附為付則付附拊特未定
也明堂位拊搏玉磬揩擊大琴大瑟則拊搏所以擊
之非器也荀子曰縣一鐘尚拊之大戴禮記曰縣一
磬尚拊然則附或付或拊誠有其器器甚古矣而䕫
曰搏拊琴瑟則拊非器也乃明堂位拊搏擊之謂其
出指曰搏入指曰拊歟世亦曰拊琴而搏其聲搏然
况下言拊石豈韋糠之謂也大戴禮記縣一磬其玉
磬歟鳴球宜尚附韋糠之至甚古䕫偶不言歟抑擊
拊周禮非虞禮歟若此詠歌有附尚於磬則宜居鳴
球之先不宜居後然夔所言乃略舉所作致感應之
效者非備言樂器也人聲玉聲絲聲不及遠故在堂
上今鼓琴不在堂宇則聲大矣此亦可驗
簫韶九成何為能使鳳凰来儀擊石拊石何為能使百
獸率舞庶尹允諧帝舜扵是乎作歌曰惟是為幾幾
微也動之微也是為感動之幾也猶機焉其發甚微
其應甚遠其道心之微乎其精一之神乎是幾也可
言而不可見可以略言而不可以詳言欲知此幾即
元首之起哉是也即股肱之喜哉是也即百工之熙
哉是也是幾也為正為中為和為樂為治為熙為敬
為欽為善為一臯陶所謂念哉者此也率作興事謹
乃憲欽哉者此也所謂屢省乃成者此也所謂明所
謂良所謂康者此也所謂叢脞所謂惰所謂墮者非
此也(見訓語)
簡讀伊訓至官刑曰敢有恒舞于宫酣歌于室時謂巫
風敢有殉于貨色恒于遊畋時謂淫風敢有侮聖言
逆忠直遠耆德比頑童時謂亂風惟兹三風十愆卿
士有一于身家必喪邦君有一于身國必亡臣下不
匡其刑墨具訓于蒙士簡扵是驚念夫今常情庸俗
其恒舞恒歌者亦寡恒畋者亦寡至扵殉貨色者多
矣人往往未必知家必喪殉色而喪家者人亦具知
至扵恒遊人固以為非大惡可恕學子習舉業時文
而已輕浮縱逸往往戲侮聖言以為有司不以是去
取若夫逆忠直遠耆德則所至如是遠耆德則自然
比頑童矣其扵忠告者率不悅甚者繼以怒其於老
成則曰昔之人無聞知縱不誚毁則亦不親狎矣望
望然去之矣乃不知所以喪家者在是可不懼哉可
不戒哉可不深念哉可一讀遂已不書已之所犯于
坐右而日日觀省哉(見訓語)
箕子曰思曰睿睿作聖孔子曰心之精神是謂聖孟子
曰仁人心也後世學者率求道扵心外不悟吾心之
即道也故易大傳曰百姓日用而不知子思亦曰率
性之謂道殆不必言率也性即心心即道道即聖聖
即睿言其本謂之性言其精神思慮謂之心言其天
下莫不共由扵是謂之道皆是物也孩提皆知愛親
及長皆知敬兄不學而能不慮而知非聖乎人惟不
自知故昏故愚孟子有存心養性之說致學者多疑
惑心與性之為二此亦孟子之疵
洪範九五福不曰貴者何也皇極之道人所共有欲使
庶民咸于此極則貴有限故不言唐虞之際比屋可
封文王之時成人有德小子有造豈能使人人貴哉
故六極亦不言賤若夫富則有儉德者皆可致不貧
之謂富周官序言設官分職以為民極三代而上其
扵民無貴賤無不教
康誥曰人有小罪非𤯝乃惟終自作不典式爾有厥罪
小乃不可不殺乃有大罪非終乃惟𤯝災適爾既道
極厥辜時乃不可殺王曰嗚呼封有叙時乃大明服
惟民其勅懋和若有疾惟民其畢棄咎若保赤子惟
民其康乂簡觀書至是又觀首篇言文王明德慎罸
又憶念舜典𤯝災肆赦怙終賊刑而曰古先聖王之
治天下不得已而用刑皆所以左右斯民使歸于正
今大罪之𤯝災者固上奏而不殺至扵小罪非𤯝終
自作不典式則斷斷乎不殺豈周公之嚴不如後世
之寬哉而舉一世賢士大夫之論咸以為不可行何
也然則賢士大夫當深思周公大舜之旨夫刑者所
以治民之不善使復扵善爾彼怙終不善則殺之也
宜殺一人而衆人畏憚不敢長惡善心興起者不知
其幾也否則屏之遠方如疑則赦或罰可也雖然文
王先敬忌明德家既齊大小之臣無不一于正而後
可以治民不然則亦未可故康誥曰不能厥家人越
厥小臣外正而惟威惟虐乃非德用乂
先儒謂王城與成周為二地簡竊疑其不然紛紛于今
蓋本乎孔安國一人之說夫召誥序言成王在豐欲
宅洛邑使召公先相宅洛誥序言召公既相宅周公
往營成周使来告卜則所謂成周即洛邑王城明矣
而安國乃析為二者蓋以周公曰我卜澗水東瀍水
西惟洛食我又卜瀍水東亦惟洛食安國疑此卜二
地遂謂瀍水之東為下都為成周與洛邑王城異自
此說一立而後世諸儒不復審攷遂祖述不已而簡
所以疑其不然者其情狀大體已著于前矣若夫卜
瀍水東亦惟洛食者見龜所食墨亦依洛邑之吉爾
亦之一言眀非二事王扵是拜手稽首以謝周公曰
公不敢不敬天之休来相宅其作周匹休未嘗及别
為下都以遷殷頑民之意多士序曰成周既成遷殷
頑民多士亦言于新邑洛又曰今朕作大邑于兹洛
畢命亦曰周公毖殷頑民遷于洛邑則洛邑即成周
豈不益明合召誥洛誥多士君陳畢命五篇之序讀
之情狀昭昭又春秋左氏傳言王子朝入于王城沉
周之寶珪于河益驗王城即成周昭二十六年冬十
一月王子朝奔楚敬王入於成周甲戍盟于襄宫十
二月王入於莊宫按昭二十三年王子朝入于王城
秋七月鄩羅納諸莊宫則莊宫在王城中則成周即
王城又明矣宗廟宜在王城事理益著又况敬王微
弱既告于晉合諸侯以修所居之城矣又豈能營宗
廟宫室郊社百司庶府賓館耶則益驗成周即王城
非獨指瀍水之東益明左氏率好更辭既曰王城又
曰成周乃其屬辭常法又孔穎達正義扵王城言今
基址可驗而瀍水之東不言有基址可驗節節可審
知成周與王城非異也
周公既復政厥辟乃拜手稽首告王以立政之至要首
曰王左右常伯常任凖人綴衣虎賁忽良久而後歎
曰嗚呼休兹知恤鮮哉休者歎美之辭謂夫兹乃致
治之至要而后王知以此為憂恤而深慮之者亦鮮
矣嗚呼兹誠立政之機要雖四海之廣夷狄之遠其
治亂其叛服盡由於此王者誠能竭心盡情精擇左
右大臣與夫親信近臣皆得其人如滌水之源其流
𣲖不足慮矣如培木之本其枝葉無所患矣用力少
而取效多其機甚近而其應甚遠豈不要且妙哉所
謂休者以此雖然使自古世主皆知此為要皆知此
為急皆能恐懼深憂詳察則必得其人必致治安不
復有亂亡之禍夏可以長有天下商不得而代之商
可以長有天下周不得而代之惟其知以為憂者寡
也故周公首以戒成王恐王心之忽乎此也伯長也
王左右伯長之官大臣也任信任也居王左右王所
信任之官近臣也既為長伯既所信任必得大賢始
居其職既為大賢不可輙易當常居其位故曰常伯
常任至扵凖人典司法則亦可以次賢為之亦貴久
任而其體稍降其人易得不必以常為名綴衣掌帟
幕小臣虎賁持戟屏衛之士言至此則凡在朝列與
夫侍御僕從蓋盡舉之矣然亦不過王左右之所親
近此誠可謂灼知立政之要領矣豈有大臣近臣皆
大賢而其保任遠臣有不可信者乎豈有朝廷既治
而外治有不舉者乎豈有侍御僕從罔匪正人而王
心有不善者乎王心既善大臣近臣又皆善而遠臣
有不善乎世主豈不知大臣近臣之不可不擇而周
公深有慮於成王者蓋略知所擇則所擇不精深憂
深慮則所擇必精苟非明哲之主往往忽於其近勞
神於遠且一意於擇近臣猶慮其或差而况勞思於
耳目所不及之地難哉好詳而不好要必至於兩失
好要而不好詳必可以兩得是故惟明王好要以擇
近臣為憂知天下安危治亂盡在此則不敢以其違
已而惡之不敢以其從已而樂之衆好必察衆惡必
察虚中静觀既視所以又觀所由又察所安安者其
久也惟深慮久察則雖有深姦隱情久而自露歴觀
自古亂亡之君大率以人違已而疏從已而親故賢
者常遠不肖者常近而亂亡隨之雖中材之主苟知
安危治亂惟在近臣深憂精察自然不敢輕易以從
違為用舍周公大聖人灼見治亂之機在於知恤而
已矣故深致其意特異其辭以啓成王難者曰舜闢
四門明四目達四聰四方萬里之情要使盡達於上
亦當察遠臣之賢否而兹止以左右為言殆亦不可
徧也曰遠情誠不可以不通此謂通遠情非謂擇遠
臣選擇遠臣責之于近臣而已遠臣之罪近臣之罪
明主之所深慮者在左右而已周公致戒誠為切的
(見訓語)
先生謂汲古曰周公若曰拜手稽首告嗣天子王矣用
咸戒于王曰王左右常伯常任凖人綴衣虎賁周公
曰嗚呼休兹知恤鮮哉此說如何汲古對曰成王繼
統周公攝政故致敬而告之曰嗣王代天作子非可
輕也羣臣因公之言咸進戒于王則謂王左右之臣
皆不可以非其人周公遂歎曰當此太平休美之時
而知憂此者鮮汲古因又問如常伯常任凖人綴衣
虎賁與嗚呼休兹說者多不同敬求其誨先生曰伯
長也謂六官之長及三公當常久其任故曰常伯其
次在王左右常任事之人曰常任其在左右司法度
凖則之人曰凖人庶職之繁言之不盡遽言綴衣虎
賁之微則其間在左右之職盡舉之矣綴衣掌帷幄
下士顧命出綴衣于庭虎賁謂虎士八百人掌先後
王周公發歎而曰休者以前言之甚美也蓋治道不
遠近在王之左右左右苟得其人則君德烏得而不
正曰兹者公指所言左右之臣也今人言亦有此類
休絶句兹亦絶句謂治要在此然知以此為憂恤者
鮮使人君能憂慮乎左右之臣則不肖無自而入有
治而無亂有安而無危聖人之言非不切至後世君
臣如醉如夢故胎禍扵無窮(見訓語)
世儒之言果斷惟曰處事當決無疑滯蓋誤解周官惟
克果斷乃罔後艱之語周官蓋言功崇惟志業廣惟
勤繼曰惟克果斷所以贊言志勤戒毋悠悠當如舜
若決江河沛然莫之能禦也謂夫知之已審見之已
明而又悠悠不勇進則不可非謂見未明知未審冒
然勇往也後儒所謂果斷乃此類耳異哉觀古書不
達其旨惟就已說既誤已又誤人謬以千里夫知已
審見已明尚當詢謀况於未明未審而遽果斷哉簡
深慮世說久固遺禍無窮敢敬指周官上文以證(見)
(訓語)
書首言堯典舜典典常也舜曰惟精惟一一亦常也仲
虺之稱湯曰率厥典又曰謹厥終惟其始所以勉之
常也咸有一德一篇伊尹所以丁寧訓諭太甲曰常
厥德曰一德惟常故一惟一故常又曰終始惟一時
乃日新又曰協于克一傅說告高宗曰念終始典于
學洪範曰皇極之敷言是彜是訓彛常也夫以皇極
之道箕子為武王諄諄言之者乃在于彛之一言則
常道之為道大矣成王命微子亦曰率由典常誥康
叔又曰勿替敬典命蔡仲曰率乃祖文王之彛訓周
官曰其爾典常作之師嗚呼古聖賢所以立德所以
出治無他竒巧所以每相誨告率不過典常之道自
經學觀古聖人之道德事業當有高深竒異之論而
書之所載惟曰常道豈古聖賢未肯盡剖胷中之秘
而政事之外復有精微之旨哉是不然孔安國不知道
裂而殊之故以三墳為大道五典為常道不常何以
為道不一何以為道道心惟微本精本一人心即道
心心本常故合乎天下之公心而為政為事則其政
可以常立其事可以常行不合乎天下之公心而為
政為事則其政不可以常立其事不可以常行箕子
曰無偏無頗遵王之義無有作好遵王之道無有作
惡遵王之路無偏無黨王道蕩蕩無黨無偏王道平
平蕩蕩平平之道即常道也無深無竒不怪不異平
夷簡易而天下之道無越乎此由古到今有失此常
典平夷之道而能有濟者未之前聞也
漢孔安國謂魯共王壊孔子舊宅欲廣其居扵壁中得
先人所藏古文虞夏商周之書及傳論語孝經劉歆
謂孔壁中得逸禮有三十九書十六篇有又也即朞
三百有六旬有六日之有也時世已有魯淹中所出
之禮世謂之禮古經者七十篇文與孔壁之禮相似
而又多三十九篇故曰有世所未見故曰逸亦猶世
已有伏生之書與孔壁之書文相似而又多此逸篇
之書非孔壁中止有此篇數也自大小戴已集此儀
禮劉向别錄亦見之向歆父子之校書秘府備見古
文漢藝文志亦謂孔壁中得古文尚書禮記禮記者
有禮又有記也即孔安國所謂傳藝文志又謂之古
經五十六卷經七十篇記百三十一篇後又謂禮古
經者出於魯淹中及孔氏學七十篇文相似多三十
九篇蓋世尊尚之故曰經實古傳
子曰詩三百一言以蔽之曰思無邪學者觀此往往竊
疑三百篇當復有深義恐不止此不然則聖言所謂
無邪必非常情所謂無邪是不然聖言坦夷無勞穿
鑿無邪者無邪而已矣正而已矣無越乎常情所云
但未明乎本心者不知此不信此知此信此則易直
子諒之心油然而生生則惡可已惡可已則不知手
之舞之足之蹈之有正而無邪有善而無惡有誠慤
而無詐偽有純而無雜有一而無二三讀周南召南
必不面牆以興以觀以羣以怨無非正用不勞勉強
不假操持怡然自然所至皆妙人能知徐行後長之
心即堯舜之心則知之矣知乍見孺子將入井皆有
怵惕惻隠之心即仁者之心則知之矣此心人所自
有故三百篇或出于賤夫婦人所為聖人取焉取其
良心之所發也至于今千載之下取而誦之猶足以
興起也故曰興於詩
孔子曰詩三百一言以蔽之曰思無邪又曰興於詩又
曰人而不為周南召南其猶正牆面而立也與思無
邪即興興則不面牆一旨也自孔子夢奠於兩楹之
間日至月至者相繼淪没孰有知此旨者此旨非子
夏所能知也子夏子張子游以有若似聖人欲以所
事孔子事之強曾子曾子獨不可曰江漢以濯之秋
陽以暴之皜皜乎不可尚已曾子則知無邪之旨矣
子夏使西河之民疑其扵夫子其與無邪之旨乖矣
思無邪一語孔門諸賢盡聞之後世學者亦盡聞之
而簡謂曾子則知之餘難其人何也斯事至易至簡
如輿薪置其前而人自不見如鐘鼓震其旁而人自
不聞如目不見睫以其太近如玉在其懷中而終日
奔走索諸外詩三百篇多小夫賤婦所為忽然有感
扵中發於聲有所諷有所美雖今之愚夫愚婦亦有
忽諷忽美之言苟成章句苟非邪僻亦古之詩夫豈
難知惟此無邪之思人皆知之而不自知起不知其
所自用不知其所以終不知其所歸此思與天地同
變化此思與日月同運行故孔子曰夫孝天之經地
之義又曰禮本於大一分而為天地轉而為隂陽變
而為四時列而為鬼神又曰哀樂相生正明目而視
之不可得而見也傾耳而聽之不可得而聞也一旨
也今夫所謂毛詩序者是奚知此旨求諸詩而無說
無說而必求其說故委曲遷就意度穿鑿殊可歎笑
孔子曰關雎樂而不淫哀而不傷此言關雎之音也
非言關雎之詩也為序者不得其說而謂關雎樂得
淑女以配君子憂在進賢不淫其色哀窈窕思賢才
而無傷善之心今取關雎之詩讀之殊無哀窈窕無
傷善之心之意樛木之逮下意指君子故曰樂只君
子而序言后妃桃夭言昏姻夫婦之正序者無得乎
正之旨必推本諸后妃之不妬忌鵲巢之詩初無國
君積行累功之意而序言國君積行累功甚者至於
何彼穠矣之詩初無車服不繫其夫下王后一等猶
執婦道以成肅雍之德之情而序推而詳言之蓋為
序者不知孔子所刪之旨不知無邪之道見詩辭平
常無說意聖人取此必有深義故穿鑿遷就委曲增
益雖傍依禮義粲然典雅之文而孔子之本旨亡矣
毛氏之學自言子夏所傳而史氏又謂衛宏作序自
子夏不得其門而入而况毛萇衛宏之徒歟子夏之
失未必至如此甚蓋毛衛從而益之序本曰義先儒
謂衆篇之義合編者謂今之所謂序者也猶未冠諸
各詩之首後儒離而冠之學者見序而不見詩詩之
有序如日月之有雲如鑑之有塵學者愈面牆矣今
序文亦不必盡廢削其大贅者與其害扵道者置諸
其末毋冠諸首或可也觀詩者既釋訓詁即咏歌之
自足以興起良心雖不省其為何世何人所作而已
剖破正面之牆矣其通達也孰禦昔者舜命禹亦昌
言禹拜曰都帝予何言予思日孜孜夫都美辭也既
自以所言為美而又曰予何言予思日孜孜爾故臯
陶吁歎而問曰如何禹曰洪水滔天浩浩懷山襄陵
下民昏墊予乘四載隨山刊木暨益奏庶鮮食予決
九川距四海濬畎澮距川暨稷播奏庶艱食鮮食懋
遷有無化居烝民乃粒萬邦作乂自或者觀禹斯言
無說也無義之可索也而臯陶曰俞師女昌言嗚呼
至哉惟禹能言惟舜臯陶能聽能知學者知此則知
思無邪之旨則知易書禮樂春秋之旨則知天地四
時鬼神萬物之旨則知萬世千聖之旨(見訓語)
孔子刪詩三百篇未嘗作序惟以一言蔽之曰思無邪
簡取詩永歌之不勝和樂融暢如造化發育醇然粹
然不知天地之在彼萬之不齊也不知其所始不知
其所終也嗚呼至矣及攷序文大失本旨如雲翳日
如沙混金詩中無邪之妙自足自全雖不知何世何
人所作無損扵斯妙也况序亦不能盡知其世與其
人其間乖謬良多
先生問汲古既醉詩云昭明有融曉此說否汲古對曰
昭即明也融和也既明且和其德備矣未知是否先
生曰融一也昭明有融是澄然融一(見誨語)
汲古問大雅假樂君子顯顯令德中庸云嘉樂君子憲
憲令德詩假音暇却與中庸嘉字不同先生曰假者
嘉音之訛曉此詩否汲古曰顯顯令德宜民宜人受
祿于天此言王有令德則民從而天與之是否先生
曰嘉善和樂蓋君子之形容德性之光輝徒樂而非
善固非德性之樂徒善而無樂亦非德性之善既嘉
善又和樂德性之光輝自然而然初非有意于為善
又為樂也此惟有德者自知而非章句儒所能識也
君子謂王道德性人所同有惟不昏蔽是謂君子即
嘉樂之容光其令德已顯著顯顯者令德之益顯人
猶民也人又足以包諸侯諸臣由此德性而發無所
不宜無所不通人心亦在是故受祿故天保右之命
之申而延之雖曰自天實自君子之德性汲古又問
干祿百福是成王求祿于天否先生曰干祿非干求
也千字似干傳之微訛也闕疑則可謂干求則大不
可十百為千千祿百福言其多也願王子孫蕃衍至
于千億穆穆静默之容皇皇精明尊大之容此亦言
君子之形容德性之輝光非有心于為静默為精明
尊大也德性無思而其容光自然有若是穆穆皇皇
之象也君王通稱宜者善之辭也不愆差不昏忘率
由先王之舊章由德性而發自不愆不昏自率由舊
章蓋自與古先聖王所施所行同也汲古又問威儀
抑抑德音秩秩無怨無惡率由羣匹如何先生曰威
儀每每有謙抑之容令德之音秩秩不已人頌其善
不一而足無怨之者無惡之者匹類也率由群類衆
欲而行無已私也是皆德性之所發如此先生曰道
無先後小大覺焉者有先後小大汲古曰夫子告子
貢曾子皆一以貫之子貢徒聞而不復問曾子能唯
而不加辯此見聖賢之道無異而覺者有異焉如曾
子與子貢弔季孫之母閽人以君在弗内俱入廏修
容焉子貢先入閽人曰已告矣及曾子入閽人辟之
卿大夫皆辟位公降一等而揖之此非容之謂也其
覺與未覺自見于動容出處如此惟聖人一貫之妙
不可言先生曰聖人循循善誘姑曰一曰貫天地内
外人物有無變化萬狀未始不一不必言貫曾子未
覺始言貫以啓之及既唯旣覺知此心日用無非此
道故與人忠信恕人如已皆此道也子貢則不然億
中方人豈知忠恕夫子屢啓之而終未覺
先生曰詩云文王陟降在帝左右如何說汲古謂此只
是天人一理詩曰上天之載無聲無臭儀刑文王天
即文王也又曰不識不知順帝之則文王即天也其
進退升降之間一而已矣先生是汲古因問穆穆文
王於緝熙敬止如何先生曰文王不大聲以色故曰
穆穆緝者緝理於思為微細之間熙有理順之義緝
熙者進退精微之謂進德之實非思也非為也惟可
以言敬敬非思為也惟可以言止止非思為也寂然
不動感而遂通而不屬于思為所謂不識不知者此
也安女止者此也文王之所謂緝熙者緝熙此也惟
不動乎意不屬乎思為故緝熙融釋猶雪之融於水
猶雲之散於太空其緝熙於思為微細之間融釋於
無思無為之妙如此豈不是美而可歎服哉故曰於
惟其道心不識不知故聲音不大形色亦不大而見
為穆穆也(互見誨語)
慈湖遺書卷八
