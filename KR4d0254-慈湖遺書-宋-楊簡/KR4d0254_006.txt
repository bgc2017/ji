慈湖遺書卷六宋楊簡撰
賦
廣居賦
四明楊子家本三江之口徙居西嶼之麓綠野横其前
青巒維其外東海之水不憚餘百里之勞遥﨑嶇委蛇
日致兩潮之勤於其門輸清納潤曾不少懈北山之桃
李方春盛時相與聯比參紅錯白間青厠翠組織西蜀
之錦環石魚之樓而屏之美於畫繪南園之竹櫛櫛差
差如立萬琅玕疎疎剪剪微風過之簫然如奏天上之
樂於碧雲之端竹之南有水水之中有荷青圓有蒲綠
纖水仙微酣而立烱若出塵之風度而隔以雲烟遊鱗
戲涼羣羣然圉圉然至於芙蓉秋紅菊金布錢橘梢之
黃未垂而葡萄堆架擁千萬夜光之珠而争先雖朔颷
之戒寒爛丹邱於四山而壓冰之梅獨出其竒吐孤芳
而盤旋玄冥又從而佐之剪玉鏤瑶雨花其間有家如
此亦可謂竒矣而楊子方悠然而笑曰吾又有廣居焉
益竒吾所謂廣居非棄此而他之特前所陳有目者之
所共瞻有口者之所共言吾今所叙有目者之所不暏
有口者雖欲言而無所廣居之上天所不覆胡為乎天
莫之覆也天可指天可語吾之廣居不可指不可語廣
居之下地所不載胡為乎地莫之載也地有所寄有所
止吾之廣居無所寄無所止廣居之東其東無窮胡為
乎無窮扶桑有名欲往莫從陽精陽升猶在青冥之中
青冥有象有象有窮無象無窮吾廣居不可以象言奚
窮廣居之西其西無窮胡為乎無窮崑崙而西其遠益
迷雖極夫日入焉之涯道阻且脩已莫之躋矧其日外
之冥冥與東則齊有涯有冥冥有窮無涯無冥冥無窮
吾廣居不可以涯言不可以冥冥焉奚窮廣居之南滄
溟渺漫海外有國國外有水水之外人莫得而觀可觀
者必有所窮吾廣居尚不可得而觀奚窮廣居之北沙
漠無極骨利幹近日出之所北距大海海又無窮海雖
大不逃乎形有形之物終窮吾廣居不可以形其窮廣
居之中天生其中地生其中日月經其中星辰羅其中
雷霆風雨霜雪變化其中人與鳥獸蟲魚萬彙盡産其
中然則所謂楊子者居於其中之何所哉三江之口乎
西嶼之麓乎室乎堂乎序乎塾乎石魚之樓乎南園之
竹塢乎謂不居乎三江之口不可謂果居乎三江之口
亦不可謂不徙乎西嶼之麓不可謂果徙乎西嶼之麓
亦不可堂無中邊室無戸牖序豈東西塾非左右樓雖
可登而難升塢雖可遊而莫有大哉乎廣居以文宣至
聖猶莫知其鄉以洙泗諸賢猶不得其門學者愈行而
愈遠智者愈言而昏者愈不聞壁闥四闢而宗廟之美
百官之富非立牆之外者所捫是中有不求自有之至
樂宮商日奏金石日諧油油而溶溶易直子諒莊敬正
中高明而有融泰和而粹沖世樂有窮斯樂靡終舉視
聽心知之屬不以為有旦暮有古今有始終而寂然莫
之移洞焉乎空空緝熙靈府之光明混涵聖域之冥濛
而圓首横目之子方且日持鑽堅之錐力運鑿深之鋤
進寸而退尺欲前而倒趨嘻嘻吁吁
南園賦
光風兮静明林塘兮翠深雲閒兮不動景妙兮莫尋泰
和融凝兮非浮而非沈萬化迭奏兮豈去曩而来今不
知吾足之所如往兮不覺吾口之自吟百草千木兮散
蒼然之球琳紛禽鳥之飛鳴兮盡成韶頀之音樂悠悠
以自生兮孰究其所始究其所終微覺其略如萬象兮
森羅雜錯于止水之上明鑑之中纖洪短脩畢陳互映
兮有不可勝窮之容而澄光瑩然兮曾莫省其聚散矧
復判其西東厥沈兮匪卑厥高兮豈窮其驟焉輻輳兮
非積其忽焉以遁遂至於無兮詎空斯妙兮可言而不
可語惟可弄明月兮歌清風不索自獲兮愈思愈窮古
之人何以命之曰中庸
東山賦
吾之日用何如哉如東山之曉色蒼茫無際不可攬取
其間雲氣隠見陽輝粲發霞舒金錦愈變而愈竒雲拖
玉龍出沒夭矯於萬峰羣翠之間可觀可駭而須臾忽
化千態萬狀莫繪莫畫又如江上之秋光清空爽明若
甚近也而不可執若遠也而不可追而及清露濡之霜
月烱之而無所損無所益又如松間之溪聲玲玲其鳴
其音甚清的然可以聽而聞而不得夫音之形又如巖
前之月明其潔如玉其流光凝止若可以斂而掬入松
為松入竹為竹隨物賦形而終不得其機軸此豈吾之
所私有獨妙獨化他人不得而與哉舉遐近通萬古夫
孰者之不然惟昏明之不齊是非之迭出所以有知有
不知有協於極於不極粒我烝民莫非爾極孰謂吾日
用而非極乎孰謂吾日用而可以知可以識乎孔子曰
哀樂相生正明目而視之不可得而見也傾耳而聽之
不可得而聞也孰謂吾日用而可以見而可以聞乎偶
書如右他日名之曰東山賦或疑當名日用賦應之曰
如此問不惟不識東山亦不識日用慶元丙辰仲秋書
於石魚竹房
蛙樂賦
至矣乎至矣乎音聲之妙有如此不可以言道不可以
意傳者乎静夜兮寂然發機兮捷然有唱輒酬兮翕然
驟然千鼗競奏萬珠紛聯此斷兮彼續甲洪兮乙纖各
出其竒互發其妙離離然粲粲然若星辰之綴懸泠泠
然激激然若巖隈之溜澗下之泉又若急雨過瀟湘之
上織錦濯蜀江之芳鮮宮商迭播角羽相先律不知其
何律兮呂不知其何呂唯覩夫大積焉而不苑並行而
不謬隨之不見其後迎之不見其前如彼萬象森羅參
錯畢見其瑩然之鑑澄然之淵至動矣而静至繁矣而
不喧是音也可聞而不可聽可以默識而不可口宣孔
聖遇之而㤀齊國之肉味黃帝得之而大張於洞庭之
原胡為乎獨不見省於横目之士至憎而不煩甚以為
冤冤矣乎冤矣乎俯不覩其為地仰莫知其為天雖百
師曠何所措其耳雖千子期惡從探其源然則是其要
妙終而不出其秘以啓後來之惓惓者乎西嶼楊子於
是為之歌曰竹風之蕭然松月之烱然佐以絲桐之灑
然繼以是歌之油油然可謂昭然灼然
月賦
山月兮騰騰千峰兮畢明入林度嶺兮疏爽而散清浮
波泛流兮又何其縈迴瀲灩湛湛渟渟雲氣盡伏太虚
碧澄不疾而速不行而至忽一輪之驟升珠無得以肖
其圓玉不可以齊其瑩神光獨竒萬古一靈遯星辰之
失色截天漢之欲傾虚明之妙彌滿六合擬攬之而無
得姑觸之而莫零入竹則與之為竹入松則與之為松
到几盈几透窗可欞徹酒涵杯跨絃詣琴大巧造微至
於此而無所用其力至潔非染而如留若凝却之似止
而非止進之似臨而匪臨自古幽人雅士孰不仰止玩
止樂之詠之不知其幾千萬語矣終莫能贊其不可摹
寫之竒探其造化機緘之情廣寒宮殿近在吾方寸之
地而有目者無覩有耳者未聆西嶼楊子女知之乎楊
子曰予惟無知故若是樂也故若是融融皜皜迎之不
見其首隨之不見其後也且不自知其為無知而况於
知乎子仰而觀之清明者何乎俯而履之博厚者何乎
從子目之所視所視者何乎從子耳之所聞所聞者何
乎彼乎此乎巨乎細乎虚乎實乎衆乎寡乎有乎無乎
子乎我乎可言乎不可言乎可思乎不可思乎洙泗聖
人所以無得而稱姑託之以水曰知者樂之又託之以
山曰仁者樂之某今亦姑賦之以月而某樂之子信之
乎
心畫賦
硯者天池也墨者玄雲也筆者龍也乘龍者不知其為
何神也迎之不見其首隨之不見其後操則存舍則亾
出入無時莫知其鄉忽焉有感而動乘龍飲天池之水
運磨玄雲須臾下膏澤以潤洽萬物隨物為形為圓為
方為正為旁或直而遂或曲而疆或来或往如飛如翔
如金如缶如齊如莊變化萬状衆善中蔵粹然之容燁
然之光其不可窮盡之妙豈鍾王歐虞諸子所能夢而
見覺而望彼方且馳騖矜衒乎放蕩之晉世以文餙姦
可恥可歎之唐後世又從而祖述之不復知三代之王
古列聖人典章鍾鼎刻畫具在覩之使人温良恭敬中
正精粹之德生今觀蘭亭遺藁亦有油然感動於中者
乎亡吁吁嘻嘻壊人心敗風俗使成人鮮德小子無造
享國者不長皆斯類有以共成其殃而天下猶不知其
故反相與助其狂瀾擷其餘芳
詩
明堂禮成詩
嘉定二年秋九月辛丑皇帝祀上帝於明堂
禮成館職祗承舊比作詩以奏忠朝請郎秘
書省著作郎兼權兵部郎官臣楊簡上進(後)
(不上)
去臘陳三劄兹秋奉九筵羣英俱有賦孤跡敢無篇宗
祀新隆禮宸衷上格天虚明融寂寞大化合敷宣近駭
邊烽急前驚内寇連鬼神雖然佑刑政謹將然咸謂公
私雜希聆宰輔賢積深千萬弊任止二三年苟且姑循
舊嗟咨亦屢傳旱蝗難熟視殍墐慘相聫寒後裘方索
薪間火已然冕旒幾咫尺軒陛隔天淵善頌無諛語愚
衷有至虔願兢兢業業安止出剛乾
内丹歌
某聞内丹不可見不待施工自成煉羲皇以上幾春秋
何啻千千萬萬轉到今晝夜流光湧金烏夜照廣寒殿
餘輝散發綴碧落稀稠紛糾珠玉濺沖氣祥精騰太虚
舒卷飛浮態累變映空曉景綠拖藍錯綺晚凝紅染茜
有時震響轟冥濛有時熠燿盤飛線有時清潤垂冰絲
有時忽舞瓊花片其間秀結成山川密木繁林飛鳥蟲
魚次第現龍翔鳳鳴寳蔵興絪緼孕瑞生羣英四明之
麓鄞之曲育神含和備五福中有祥光兩派明内虚外
應無不燭能聽能言能往復屈伸俯仰天然竒不知手
舞蹈與足二十年前忽轉移驀過慈川天寳山之西翠
微曲複烟霞深變化遊徙誰復知端倪石魚樓閣雲氣
低比年往往暫此棲御風兩渡浙河去又尋歸路從桃
蹊桃源深處無人識縱復經從當面迷天實秘此丹所
見惟童顔暫時一語露一班不直知音又復還
登石魚樓
樓欄倚碧空綠樹正摇風我獨来從容笑歌於其中微
涼吹我衣碧袂紗玲瓏詩成自長吟宛轉音和融此意
無人會祇許清風同亦許空間雲悠然西又東亦許林
間禽幽囀聲無蹤亦許山間翁笑語天機通前山對我
吟突兀青重重終日賡我歌知音無瞽宗知音自古少
日月空臨照天地終不秘造化今未了
石魚樓
多謝天工意已勤四時換樣示吾人碧桃丹杏分明了
綠艾紅榴次第陳秋鴈聲中休□□雪梅枝上莫因循
機關踏著元非彼正是吾家固有身
又
箇裏包坤更括乾精神微動便紛然桃紅柳綠春無跡
魚躍鳶飛妙不傳菱浪豈緣風衮衮荷珠不為露涓涓
分明是了何言否此事難容鄭氏箋
寳蓮官舍偶作
雲海湖山有主人寳蓮峰頂露精神有時領客登高去
親手挑窗對景新萬里蒼茫融妙意三杯虚白浴天真
出門更有慇懃在為奏松風又絶倫
遊樂平明巖
西風吹作明巖去石屋高虚滴如乳是誰不是洞中仙
無人自信吾為主
嘉泰昭陽大淵獻築室董孝君祠之西下有湖
焉某曰溪以董君慈孝而得名縣又以是名則
是湖宜亦以慈名作詩曰
惜也天然一叚竒如何萬古罕人知只今烟水平軒檻
觸目無非是孝慈
惜也天然一叚竒如何萬古罕人知只今弄月吟風處
孔子明言是孝慈
惜也天然一叚竒如何萬古罕人知只今山色連深翠
孔子明言是孝慈
又
惜也天然一叚竒如何萬古罕人知只今步步雲生足
底用思為底用疑
惜也天然一叚竒如何萬古罕人知只今講學從遊地
一聽思為一聽疑
惜也天然一叚竒如何萬古罕人知慇懃為語從遊子
孰是思為孰是疑
送黃文叔侍郎赴三山
某請違判府安撫殿撰侍郎之次始知同館
有詩某惶恐捉茟遽成謹申上告毋罪老拙
某信人心即大道先聖遺言兹可考心之精神是謂聖
詔告昭昭復皜皜如何後學尚滋疑職由起意而支離
自此濫觴至滔襄毋惑懷玉不自知何思何慮心思靈
不識不知洞光明意萌微動雪沾水冺然無際澄且清
侍郎日用所自有總是本原非左右舉而措之於三山
的然民仰如父母鑑明水止燭絲釐變化云為竒復竒
斯妙可言不可思矧可傾耳有聽之然而臯禹尚兢業不
作好惡生枝葉聖賢相與告戒尚有斯某也何敢不於
侍郎之前獻此詩
熙光
兢業初無蹊徑緝熙本有光明自覺自知自信何思何
慮何營鏡裏人情喜怒空中雲氣紆縈孔訓於仁用力
箕疇王道平平
眀融
妙妙融明樂未央山川人物獻文章縱横組織無邊巧
變化委蛇不可商北麓林塘秋静瑩南山景氣曉蒼茫
欲吟無句方徐步忽報相從注早香
又
妙絶虚明萬里光融融静静渺茫茫其間變化無蹤跡
却有方圓與短長仰首看空閒顧盻聚頭竊語足商量
竹稍忽作瀟然韻正是雲門第一章
又
淨几横琴晚寒梅花落在絃間我欲清吟無句轉煩門
外青山
詠春
日日看山不厭山白雲吞吐翠微間静明光裏無窮樂
只是令人下語難
丙子夏偶書
風從槐市過来涼絲竹金英尚在堂惟有慈湖親聽得
近来吾黨亦專芳如何鑽仰徒勞苦要說精粗與短長
神氣風霆俱是教四時代謝儘彰彰
又
行年七十有六隨世名言則然應酬衮衮萬狀變化離
坎坤乾人情曲折參錯動静多寡後先孰有孰虚孰實
無高無下無邊清明靡所不照一語不可措焉先聖為
是發憤忘食某也何敢空度歲年
偶作
此道元来即是心人人抛却去求深不知求却翻成外
若是吾心底用尋
誰省吾心即是仁荷他先哲為人深分明說了猶疑在
更問如何是本心
若問如何是此心能思能索又能尋汝心底用他人說
只是尋常用底心
此心用處沒蹤由擬待思量是討愁但只事親兼事長
只如此去莫回頭
可笑禪流錯用心或思或罷兩追尋窮年費煞精神後
䧟入泥途轉轉深
心裏虚明著太空乾坤日月總包籠從来箇片閒田地
難定西南與北東
莫將愛敬復雕鐫一片眞純幸自全待得將心去鈎索
旋栽荆棘向芝田
勿認胷中一團氣一團氣裏空無地既空何地更何義
此無廣狭無一二
惡習起時能自訟誰知此是天然勇多少禪流妄詆訶
不知此勇元不動
回心三月不違仁已後元曾小失真一片雪花輕著水
冥冥不復省漓醇
有心切勿去鈎玄鈎得玄来在外邊何似罷休依本分
孝慈忠信乃天然此天然處不亦妙費盡思量却不到
有時父召急趨前不覺不知造淵奥此時合勒承認狀
從古癡頑何不曉
曩疑先聖嗇於言何不明明細細傳今醒從前都錯認
更加詳後即紛然
夫子文章不可為從心到口沒參差咄哉韓子休汙我
却道詩葩與易竒
雪月風花總不知雕竒鏤巧學支離四時多少閒光景
無箇閒人領略伊
勿學唐人李杜癡作詩湏作古人詩世傳李杜文章伯
問著關雎恐不知
詩癡正自不煩攻只為英才輒墮中今日已成風俗後
後生箇箇入樊籠
儒風一變至於道此是堯夫未識儒除却儒風如更有
將驢騎了復求驢
道心非動静學者何難易癡雲欲掃除迅霆無異擬無
妄而微疾勿藥斯有喜一輪秋月明云為豈思慮太極
奚可圖可圖非太極矧復贅無極哀哉可太息何不觀
古聖一一已默識胡為復作圖交擾而曲屈是孰知五
行五行皆妙質不可離合論渾渾體自一安得孔子生
邪說俱蕩滌哀哉復哀哉太息復太息
當敬不敬謂之悖當正不正謂之䛕是中適莫俱難著
意態微生已覺䟽
丁丑詠春偶成
葉葉枝枝都教女紅紅白白儘呈人如何自古知音少
方到而今得句新既遣鳥啼頻嘱付又令鶴舞出精神
便將天作一張紙難畫慈湖二月春
天造慈湖迥出塵無冬無夏只長春四山桃李圍新錦
一邑風光讓絶倫澗水簷傍談妙理山禽柳外說天真
杏壇無限難傳意付與憑欄寓目人
丁丑偶書
新年七十七是虚不是實我心包太空有無混然一比
日腑臓作示病而無疾憑欄拱翠峯可詠不可詰
又
物物皆吾體心心是我思四時非代謝萬說不支離澗
水談顔樂松風詠晳詞仲尼親許可實語斷非欺
孔子曰正明目而視之不可得而見也傾耳
而聽之不可得而聞也此孔子許可之言也
乾道撫琴有作
蕭蕭指下生秋風漸漸幽響颼寒空月眀夜氣清入骨
何處仙佩摇丁東野鶴驚起舞流水噎復鳴一唱三歎
意未已幽幽話出太古情龍吟虎嘯遽神怪千山萬壑
風雨晦海濤震蕩林木響亂撒金盤冰雹碎和氣回春
陽縹緲孤鸞翔三江五湖烟水闊波聲飋飋鳴漁榔悲
猿臨澗欲渡不敢渡但聞澗下蕭䬃松風長閒雲曳碧
落勢去還回薄神仙恍惚無定所微吟似欲止所作御
風一笑歸蓬瀛猶有餘音遶寥廓
侍象山先生遊西湖舟中胥必先周元忠奕
百里平湖十里隄新蕪苒苒綠齊齊水晶宫裏光風静
碧玉壺中遠近迷局外有棋輸與我口邊得句豈須題
流鶯却會幽人意故向人間一兩啼
又
淺紅深翠綠高低各出精神不肯齊山色好時新雨沐
湖光遠處淡烟迷不知醉後無言句逼近前来乞品題
我亦未能勤領略只煩鶯囀與烏啼
偶成
春入園林種種竒化工施巧太精微山禽說我胸中事
烟柳蔵他物外機既遣杏桃呈似了又令蜂蝶近前飛
如何有眼無人見只解西郊看落暉
又
脚踏和風步步春石魚樓上䓁閒人興来衝口都成句
眼去遊山不動塵李白誰知他意思桃紅漏洩我精神
忽逢借問難酬對只恐流鶯說得真
又
桃紅柳綠簇春華燕語鶯啼盡日佳誰信聲聲沂水詠
又知處處杏壇家
又
可惜有生都衮衮如何終日只紛紛滿前妙景無人識
到處清音獨我聞
又
我吟詩處鶯啼處我起行時蝶舞時踏著此機何所似
陶然如醉又如癡
夜蚊
夜蚊告教一何竒妙語都捐是與非偏向耳旁呈雅奏
直来面上發深機惜哉頑固終難入多是聾迷聽者希
費盡諄諄無領略更煩明月到窗扉
奉檄往哭象山復會葬及歸自金溪留宿本縣
仙樂觀歸而作是詩
膏露奚為降傳聞不偶然兩晨呈瑞處萬葉遶爐前嘗
審如飴味誰操動物權天權非遠近不可向人宣
道士清晨喜告余昨朝膏露降濡濡夜来輿從留山觀
此瑞端呈邑大夫我聞之言半疑信踏破曉光上孤峻
巍然古殿漢天師水遶丹爐葉明潤旁觀復折取以前
連日祥應詎偶然我亦嘗審甘如飴是誰執此變化權
益信人心自靈妙莫執人神定名號此機不動萬象沈
此機一發靡不到此機不屬上下中此機非西南北東
此機無遠亦無近此機至正而大公此機夫人之所有
何不自貴自善守寸善微萌天地知小惡開元禍隨後
皇天無親亦無常願言孜孜兢兢悠久而無疆
張時可惠示甲乙藁
凌晨帶月上竹輿荷君封送兩卷書朦朧未省何文字
中道曉色來徐徐乃是約齋甲乙槀驚喜遽讀味新好
一篇一篇竒益竒閒姿雅態雲生島石泉竹月風蕭蕭
斗牛劍氣秋空高意度横出不可速灑灑落落真詩豪
慇懃厚意何以報熟復謹蔵永為好大雅不作繼者誰
恐非少陵所可到君心自是思無邪何假於中植竒葩
男兒要當追配古聖賢豈能更與凡卉争春華
富春龍門
桑麻迤邐入高原級級差差水落田樹色自分深淺綠
山光都在淡濃烟竹輿漸近鐘鳴處詩句来從鳥語邊
又是一番新樣致如何寫得十分全
丹桂
世眼紛紛丹與黃廣寒宮裏亦如常目前不作兩般見
筆下方騰萬丈光且莫錙銖深淺色也休斤兩淡濃香
靈根已入詩人手不許姮娥擅此芳
和胡鼓院郊臺致齋即事
新編下貺率性賡歌老拙僅可發莞爾之笑
聫篇傑作大音稀雲朵低垂向巧枝鈍學久嗟人去速
癡腸一任句来遲斷無錦向詩中織但有春從筆底滋
盡日齋宮雲聚散不知步武是誰移
虚口徐行上短廊拂簷中角觸山光高簷踴躍争竒怪
巨笋逢迎效短長山木剪裁青玉色茶甌問荅素馨香
是中空洞無邊際收拾山川盡括囊
和陳大著追九日之集
起興家山翠作圍紫宸垂旨未容歸千峯来獻無窮妙
萬影相從不敢違碧玉壺中丹葉舞水晶宮裏白雲飛
憑欄相與謀荒政第一言無罪歲饑
題將作軍器二監
出入雲從二監中新来盤薄翠玲瓏飽觀大景金星洞
喚作慈湖髩雪翁石怪山竒誰造化鳶飛魚躍我家風
只今笑語難聞見灼與人心萬古同
伏蒙提舉秘書郎中以留題縣驛新篇封示惻
隱惠愛之意自然著見可謂發情止義無愧古
作道中不得即具申謝之儀夜還舍秉燭亟次
崇韻庸見不敢虚辱大賜之誠非敢為文某惶
恐敬上
我學如畎澮纖流未距川何如作難邑衮衮膏火煎學
力未純固誠不能不遷所喪逮尋丈所補無塵涓是則
百煉金無復畏巨燃不聞曾氏子兢兢而虔虔一貫融
終始虚明萬慮捐此道甚簡易勞苦無禹腁體妙用亦
妙揚州十萬纏不熟愧稊稗未免世累攣使者臨舊治
盛禮修同年所道惟政事握手意留連車行眼偏矚粟
畦暨麥阡父老亟来迎喜色津津然我非當世才亦復
見謂賢臨違語益稠不覺膝自前更願所以諳教我理
婚田
賀朱倅
舉杯話别幾時逢此事分明鑑象中到處風光無遠近
毋言易道有西東輕輕衣濕梅坡雨欵欵舟行柳岸風
忽憶從遊談笑處蘇公隄上躍花驄
送章大著出守衡陽
濟濟衆賢俱徐徐五馬驅中司親鳫序南岳佩魚符吳
楚從今異參辰幸小殊他時羣玉聚相與話踟蹰
賀王使君
南風頌王使君也使君有寬裕和樂之德如
南風焉
南風薰兮如其仁兮盎乎惠和物之樂且欣兮南風
薰兮人之近兮天温厚之氣以幸吾鄱江之民兮南
風薰兮於誕之辰兮何以夀之有南山之椿兮南風
薰兮我不靳兮無請弗獲以幸吾樂平之民兮
南風四章章四句
上耿泉生朝
雲臺夀泉使顯謨太監公也
瞻彼雲臺有那其武祝阿發迹中興元輔歴世數十
有孫惟良愷悌君子之紀之綱柔亦不茹剛亦不吐
有志而寬夫誰敢侮天子曰於亟来輔予實彼周行
為上大夫迺眷西顧畀之節符是司九府爰總數路
爰究爰度阜豐化布國用是裕江左矜刑獄平訟清
惟清惟明民用以寧姦宄亦懲迺撫徽人惠綏千里
匪亟匪除匪作匪異而郡亦治泉課復艱屬任斯難
(闕)斧扆節至累頒公毋憚煩洎陽為邑實惟所臨
寬簡雖至威信亦深敢不兢兢治所賦金以謹以程以
恪以忱惟公誕彌良月惟時地數盈成夢維熊羆何
以夀之南山維基松栢維滋毋祝毋祈公自有之某也
作詩于以敬之
雲臺十一章三章章四句一章章六句四章
章五句一章八句一章十一句
上鄧憲生晨
岷源夀江東使者司諫鄧公也樂平令楊某
有祝頌之辭于誕晨以獻焉
維彼岷源維深且長是為大江潤澤南方維江之東
有賢使者惠德似之溥澤潤下使者維公有祖高密
雲臺第一流芳泌泌有孫維良秉德正方天子曰於
實彼周行古之遺直亟輔予德疾風勁草歲寒松栢
迺眷西顧金節畀之禮樂光華亦王近畿欽哉祥
刑克寬克明民罹旱虐焦勞發情民饑毋恐惠澤方
湧適兼郡符民有天寵首白蠲租寬博其模大公靡
私匪畏匪拘僵者起之骨者肉之知幾千萬父之母
之洎陽為邑罹旱則甚故維私邑蒙澤亦甚維公
誕彌端月維時夢維熊羆何以夀之南山維基大椿植
之毋祝毋祈公自有之某也作頌于以敬之
岷源十二章十一章章四句一章十句
代馮似宗夀樓文昌
維公夀宮使閣學尚書樓公也表弟馮某作
是詩再拜以獻焉
維山四明涵竒孕英或曰降神為今甫申倬彼雲漢昭
回其文鳳鳴朝陽决河崑崙代天而言粹其德音補
衮大手石色五有砥柱中流屹屹其守為人所難一辭
萬口文昌大名太山北斗雲歸星駕持麾東下乘流
御風琳宮燕暇山水清暉親戚情話不間遐賤如某某
者肆筵設席獲教蒙益繾綣綢繆問遺不息萬金良
藥再生大德陽復之望惟公誕辰何以貺之秉國之
鈞何以夀之南山之椿
維山五章一章章十句二章章八句二章章
六句
嘉定改元久旱得雨詩呈張令君
底事焦勞偃室中耕農臯月未施工兩龍會合千山暗
數日霖零百里同舉手盡稱知縣雨何心領略大王風
再生天造奚為報海有窮時此不窮
兩日長憂積滿中感深令禱格天工欣欣處處人人喜
渺渺茫茫畝畝同不至傷如無極雅(韓詩雨無極正大夫刺幽王也首曰)
(雨無其極傷我稼穡)行當改賦黍離風邑民頌德千和萬毫楮如
何可以窮(王風黍離本旨為譏今取其有年禾黍豐故擬改)
喜雪次陳書韻
簾垂不覺夜窗明清曉從容始下平推戸忽驚瓊作地
登樓笑指玉為京暫停枰上猶賢奕(時子臯敬甫對奕)来作絃
間太古聲(時琴撫白雪操)甚念衣單塵甑者毋令彼此有虧成
蒙檢討封送所與諸同朝倡酬盛作某老拙愧
後礫某祗拜以呈
原廟陪祠曉色開從容復指綴衣来花填輦路驚何早
春向皇都特亟回聲贊俯躬千冠帶香浮夹道萬樓臺
傳聞歸燕隆親睦天上雲韶拱玉杯
夀倅生晨
某欽值府判直閣誕生令辰率爾以二章章
八句為夀老拙不文告略關聽官
州家和氣藹新春得所親賢蔚豹文天遣星辰為二屏
我將風月作三分碧梧翠竹来華胄岳鳳溟鯤駕慶雲
敬為同寅香一瓣願言臭味䓁爐薰
方飲屠蘇慶歲元五開歴草又生賢沈檀鬭品来樽底
梅竹交光闖水邊好把緋魚追舊事肯同螃蠏話當年
聖賢德業歸方寸穏取崇名上潑天
賀傅憲生辰
某恭承提刑國史郎中慶誕令辰謹脩祝頌
之章上贊崇高之筭繕寫左方伏乞賜覧
奚必生申向嶽求卧龍山水瑞光浮御風天上騎箕尾
持節人間占斗牛巖下光芒驚走電筆端河漢瀉新秋
精神已致鳴山雨更願為霖徧九州
鄱陽江上是瀛洲中有神仙暫此遊明月襟懷民善頌
浮雲喜怒我無留蟠桃一熟三千歲玉陛重瞻十二旒
諳盡民情並世道從容借筯屬君侯
夀趙泉使
孕秀鍾鼎慶源長屬近親依日月光弧矢影侵槐隂綠
熊羆夢入藕花香詩書博雅今平獻政事精明古趙張
九府本根關大體故分華節到鄱陽
来迎父老喜相扶才大能令惠愛孚十道山川新約束
三樓風月舊規模巖巖氣貌踰嵩華坦坦胸襟有典謨
仰止光華申善頌何當歛版向庭趨
臨安張帥生辰詩
山野書生百不知同官元有誕辰詩怪他衙報来何晚
笑我詞源發處遲坐想鼎来門下士争雄盡吐腹中竒
如何獨有關西後只解揄揚撫恤辭
為恐他人未必知故推善意入歌詩非誇輦轂先彈壓
肯把寬仁作鈍遲不但輿情都喜惬亦聞天語有褒竒
鋪張才美終難了只此今朝祝頌辭
次韻吳機宜
十里松湖乘鴈歸酒鄉近處一驚飛頗聞水月中泉石
笑我年来杖履稀
次韻吳天機
洪範論時常心官職雨暘分龍何效竭負扆久憂傷禾
稿幾於白苖蘇尚可蒼焦勞殊未已詔旨欲盈箱(已上甲藁)
偶成
風雲雨雪自何来我有乾元大矣哉萬景出竒供杖履
羣峯環翠拱樓臺興来吟詠誰裁剪飯罷遊行豈去迴
信口道来俱妙妙教人尋訪幾枝梅
偶成
中堂此景亦不惡疊嶂窮林張翠幄有時雲氣間出沒
誰能繪畫得此樂詩人如麻筆如椽擬待索紙莫莫莫
孔子明目尚不見枉費精神去摸&KR2021;
示葉元吉
元吉三更非鼓聲慈湖一夜聽鵝鳴是同是異難聲說
何慮何思自混成爐炭幾番来暖熱天窗一點吐圓明
起来又覩無窮景水檻澄光萬里清
偶書
君子不必相與言禮樂相示甚昭然禮樂相示無一言
物物事事妙莫宣此妙自覺不可傳可傳非覺亦非玄
風雨霜露無非教哀樂相生先聖篇
偶書
無聲之樂聞四方純德孔明即就將哀樂相生不可見
衾裘非燠箑非涼秋毫莫大泰山小殤子上夀彭祖夭
入門金作示吾情於衞磬聲今不了春秋冬夏風雨霜
露無非教胡為自古學者恁莫曉二十年来䆮多曉是
殆天欲亨吾道屈指何止數十人知及仁守或可保曲
禮三千不可思至哉忠信與孝慈水哉水哉也大竒孔
聖無語孟不知
偶書
自古挑才揚暨漢多書木才木雖不同一音貫吳蜀大
道無異同奚庸析耳目千載覺者幾邇来帝錫福所知
餘百人宗祖慈湖麓天地吾施生四時吾繼續日月吾
光明變化吾機軸夫人同此機宇内皆吾族惟日用不
知被褐而懷玉禮三百三千是誰不備足父母誰不愛
弟幼誰不育事上誰不敬對賓誰不肅步步在杏壇句
句香芬馥羣峯穿白雲碧流響松谷諄諄帝誨我敢不
拱承囑夙興筆此詩既復從首讀此讀人不聞惟有庭
前菊
慈溪金沙岡歌
岡湧金沙来幾里貼天衮衮白雲裏雄峯健隴四奔馳
每每回顧慈溪水慈溪慈溪孝名美即天之經地之義
子思不知萬物我發育推與聖人自固蔽己自固蔽禍
猶小固蔽後學禍甚大孔子沒近二千年未有一人指
其愆汨汨昏昏到今日所幸慈溪却不然灼見子思孟
子病同源不得已指其蔽寫出世所不傳大道蕩蕩而
平平聖訓至明至坦夷一無荆棘相維纏學子首肯斑
斑焉静明莊敬非強參學者多覺近二百事體大勝於
己前學徒轉相啓告又未已大道行乎詎非天
大哉
大哉孔聖之言哀樂相生不可見傾耳聽之不可聞不
見乃真見不聞乃真聞子夏雖曰敢不承實莫之承終
於昏誤認有子為師道曾子覺雖小而悟孔聖之皜皜
濯之暴之覺之虧即濯即暴無不妙子思孟子亦近之
惜乎小覺而大非其言多害道二子名聲滿天下指其
非者何其少滋惑後學何時了安得朝家專主孔聖言
盡削異說明大道比一二十年覺者䆮䆮多幾二百人
其天乎春秋冬夏風雨霜露無非教風霆流形庶物露
生無非教君子不必相與言雖在畎畆之中默然即聖
無他巧大哉孔聖之至言㒺極之德何以報
謁泰伯廟
三以天下讓先聖謂至德某也拜廟下太息復太息三
辭不難知泰伯無人識胡為無得稱萬象妙無極
或曰泰伯之神無形體何故言象又曰萬通
大道者匪有匪無象即無萬即一一即萬尚
不可思而可言乎即無言天地内外皆泰伯
人實見之而不識
偶作
處處青山人不識步步踏著此巖石妙妙妙妙不可言
可惜可惜大可惜
贈野牛
曾將大手挽恒河引得龍来地起波何待硯池蔵滴水
工夫元不費揩磨
湍水巖禱雨詩
戊辰之夏天久不雨農嗟失時孰不傍徨邑
人余崇因幹到縣之石臺鄉遇一老人曰此
地龍潭靈甚名湍水巖居士胡不祈於此崇
回視間老人已不復見其神矣繼到湍巖果
是聖跡禱而歸告于邑之士庶令君張君潤
之齋宿同詣潭所化龍隨見甘雨沛然吾邑
無不種之畝惠至渥也崇號湍巖居士一力
經營刻立碑記裝飾神像龍天感應歲斯上
熟不可不記慈湖楊某
湍水龍潭古跡遺不因老叟有誰知鄉人禱雨無靈日
雲魃常暘尚在時說與縣家誠且信去從潭所宿為期
回頭甘澤蘇枯槁插種工夫未是遲
精禱何須到處臨只祈湍水沛甘霖驅除旱魃無餘事
感召靈神在寸忱庭砌已酣行蟻戰山川能動老龍吟
當知一飽皆公賜雷地何人無喜心
蒙訓
父母生子身身是父母箇如何却言我言我大不可父
母在此坐子則不敢坐不坐乃當然父母如天大男兒
立父旁女兒立母旁男兒拱手立女兒斂衣裳捧盥兼
洒掃將茶及奉湯言語須低軟依前立正方兄娣惟恭
敬弟妹常愛慈飲食先尊長不敢遽有之尊長若嗔我
嗔我是愛我欲我為君子所以約束我語話須誠實步
履學疎遲頭容常正直四體莫邪欹
金明池
燕語鶯啼杏壇春色為甚無人領略又添箇山青水綠
是多多少少明明白白對面不識方且蕩然放逸不亦
文辭雕琢聖人道君子不必相與言但示以禮樂禮樂
無言莫穿鑿一味融融無窮静樂步步行行皆妙用言
言句句俱寂寞舜曰道心眀心即道百姓日用不知不
覺從學者再三勤勤有請也只不可說著
歴代詩
三皇五帝
混沌鑿開知幾歲洪荒莫考傳承裔但聞前史載三皇
伏羲神農及黃帝三皇之後五帝傳少昊顓頊高辛繼
唐堯虞舜又繼之天下於斯為盛際
夏
堯舜天位傳禹王禹之子啓傳太康仲康王相少康後
王宁王槐及王芒王泄不降王扄立王厪孔甲何滛荒
王臯之後有王發桀放南巢夏始亡十七君餘四百歲
夏之天下遂為商
商
商湯興時民戴后外丙仲壬繼其後太甲沃丁及太&KR0996;
小甲雍己及太戊仲丁外壬河亶甲祖乙祖辛傳沃甲
祖丁相繼有南庚陽甲之後是盤庚盤庚能復興商邑
不幸小辛小乙立武丁有德號高宗祖庚祖甲又無功
廪辛庚丁逢武乙太丁帝乙衰王室末有紂辛名曰受
民心遂歸周武后六百餘年三十主周得天下商遂亡
西周
后稷文王世幾傳武王方得天下全成康昭穆及共懿
孝夷之後厲兼宣幽王見殺平王立以上凡經四百年
東周
平王避難遷洛陽桓莊僖惠襄頃匡定簡靈景兼悼敬
二百餘年春秋王春秋之後周之晚元王貞定相承纂
哀考威烈遂傳安夷烈顯聖慎靚赧三十七主始為秦
八百餘年誰謂短
秦
始皇繼周稱皇帝傳子胡亥為二世子嬰灞上降漢王
四十餘年非久計
西漢(即前漢)
西漢十二君高惠呂后文景帝傳于武遂及昭宣元成
哀平帝後王莽乃為君昌邑兼孺子二人不足云
東漢(即後漢)
東漢之光武高皇九世孫誅莾中興後依前十二傳明
章稱顯肅乃及和殤安順賢冲與質桓靈極不君終當
孝獻帝漢室遂三分
三國
兩漢四百載分為魏蜀吳曹操始居鄴劉備㩀成都孫
權在金陵鼎足互相圖
蜀從劉備傳後主四十餘年為魏虜吳傳孫亮至孫休
晉封孫皓歸命侯魏有文明俱稱帝齊王高貴還相繼
陳留王立共五君大業卒傳司馬懿
西晉
晉人司馬氏相魏敢專權懿師昭不帝追謚宣景文武
帝受魏禪惠帝實童昏劉聰害懷愍由此失中原
東晉
夷狄䧟河洛元帝南渡江宣帝之曾孫立號都建康明
成康與穆哀廢最堪傷簡文武安後桓玄暫稱王卒聞
恭帝世遜位宋武皇兩晉十五主二百年而亡
宋
宋武是劉裕傳位從東晉滎陽與文帝遂傳武帝駿前
廢乃有眀後廢乃立順八主六十年蕭齊因繼運
齊
齊主蕭道成乃是蕭何孫武帝鬱林王海陵鳴帝鸞東
昏至和帝七主不足論二十有四年蕭梁遂建元
梁
蕭衍梁武帝其子號簡文孝元恭皇帝前後共四君五
十有六載大位俱于陳
陳
陳武名霸先文帝廢帝傳宣帝及後主共三十二年六
朝至此滅天下歸楊堅
隋
楊堅隋高皇煬帝遂淫荒恭帝不足道四海正擾攘三
主四十年天下禪于唐
唐
唐祖是李淵太宗高則天中宗曾見廢睿宗傳與玄肅
代德順憲穆敬文武宣懿僖及昭哀二十一君傳二百
九十四朱梁稱元年
五代
梁主是朱温簒唐都汴宋友珪及末帝滅于李克用莊
宗克用子滅梁又稱唐明宗與愍潞滅于石敬塘敬塘
晉高祖其子號少主虜為負義侯契丹入中土晉亡漢
始立知遠實姓劉傳子稱隱帝二世遂為周周家有太
祖姓郭乃名威世宗及恭帝僅能十載期共五十三年
天命遂有歸
宋
太祖太宗兄授弟兩派天源稱善繼真宗嗣位及仁宗
以子傳孫皆聖裔英宗有詔嗣濮王次及神宗哲宗世
徽宗行道付欽宗高宗南渡中興帝孝宗之末嗣秀王
揖遜兩朝誠鮮儷
慈湖遺書卷六
