慈湖遺書卷二宋楊簡撰
記
申義堂記
嘉泰四年春昌國葛令君訪某於慈谿之石魚對語從
容及邑學忽作而言曰名學之堂以申義願某申之某
欣然奉命令曰此人心所自有惟申而明之爾某於是
益喜令言至當厥明叙而書之孔子曰人者天地之心
又曰心之精神是謂聖孟子亦每道性善又曰仁人心
也大哉斯言啓萬世人心所自有之靈人孰不愛敬其
親有不愛敬其親者非人也人孰不知徐行後長有不
後於長者非人也此心人所自有也不學而能也不慮
而知也心之精神是謂聖果如吾聖人之言也其有不
然者非其心之罪也惟民生厚因物有遷感於物而昏
也心之精神無方無體至靜而虚明有變化而無營(闕)
禹曰安女止明其本靜止也舜曰道心明此心即道也
夫孝天之經地之義人之事親事長乃天地之心列聖
之道可不自知可不自敬乎
内訟齋記
孔子曰吾未見能見其過而内自訟者今見其人矣先
公有焉仲兄有焉某親見先公自悔自怨至於泣下至
於自拳如是者數數仲兄亦深入其趣嘗告某曰吾今
而後知古訓所謂内自訟者予有過實自訟是以内訟
名齋亦如今國學有齋曰自訟有大過則居焉士恥之
而仲兄樂之者深入其趣也大哉改過之道乎有過而
憚改者不能自訟也惟賢者為能自訟惟賢者為能改
過聖人不貴無過貴改過成湯之聖改過不吝子路大
賢聞過則喜子貢曰古之君子其過也如日月之食人
皆見之及其更也人皆仰之仲兄不特内訟而已又書
以名齋人皆仰之之道也此周公之道成湯之道也此
孟子之道也此先公之道也夫道一而已矣此天地之
道日月之道四時之道萬世百聖之道也某起敬起恭
謹發其義慶元元年正月書於行在所仙林寺之北官
舍
莫能名齋記
四明楊某為浙西撫属淳熙十一年八月朔既領事而
僦宅隘陋外高中卑無宴息之所客至不可留不可以
奉親偶得在官僧屋於寶蓮山之巔帥君雅禮士為更
其居又使某惟意規摹之乃創書室於高爽之地東江
西湖雲山千里幽人騷士來其上無不曰竒哉曰壯哉
快哉且曰是不可不命名某思所以名之東望大江巨
濤際天越山對揖衮衮如畫風帆飛鳥夕陽煙蕪朝暮
晦明變態百出於是名之乎如此命名不惟遊逸顛迷
沈溺外景要不可謂識江山西望錢水玉潔如鏡茂林
竒峯樓觀輝明煙藹翠蒙模寫不可於是名之乎如此
命名不惟遊逸顛迷沈溺外景要不可謂眞識湖山反
而即諸本眞歛其放情落其外慕窮(闕)窟之幽微探玄
珠之杳冥不則事理兩融曲暢傍通百川會同歸宿於
中又不則悠然無事惟意所之無所造為樂亦熙熙於
是名之乎如此命名不惟遊逸顛迷沈溺外景俱不可
謂實識本眞周思天下古今名言無一可以稱此又豈
惟某莫能名正恐盡萬古明智絶識之士竭意悉慮窮
日夜之力終莫能名於是榜曰莫能名齋然則終不可
得而名之乎曰有能名之者是齋之南高松扶疎微風
過之蕭然有聲是能名吾齋矣是齋之東洪濤駕風怒
號翻空是能名吾齋矣是齋之西湖光翠迷雲飛鳥啼
是能名吾齋矣是齋之北(闕)與其麓鱗比萬屋人物往
復啾啾碌碌是能名吾齋矣有嘲曰既曰莫能名又曰
是能名何其立說之無常某曰常淳熙乙巳仲春楊某
記
詠春堂記
昔曾晳莫春沂水之詠學者熟視不見泰山之形恪也
請書詠春以銘堂又請旉明其旨予曰入而事親其旨
也出而事君其旨也兄而友弟而恭其旨也夫婦之别
其旨也朋友之信其旨也其視其聽其旨也其言其動
其旨也儆戒兢業其旨也喜怒哀樂其旨也思慮詳曲
切至其旨也春秋冬夏風雨霜露其旨也風霆流形庶
物露生其旨也如是旉明可謂至明白至詳盡或者猶
疑焉予又曰其疑者亦是旨也樂哉是宜曾晳曰莫春
者春服既成冠者五六人童子六七人浴乎沂風乎舞
雩詠而歸也他日恪又請銘其堂之東房曰時齋唐虞
而上道之名未著惟曰時尭曰疇咨若時時是也以不
可得而名姑曰如是又詠春之旨也請銘其西房曰勿
齋凢動乎意皆害道凢意皆勿孔子曰毋意毋必毋固
毋我意之狀大概無踰斯四者入斯室者能寂然不動
如天地乎則無庸服是藥矣又請銘其東院曰熙光光
如日月之光無思無為而萬物畢照易曰知光大也又
曰篤實輝光又曰動靜不失其時其道光明又曰君子
之光緝熙斯道不動乎意熙和而理亦詠春之旨也其
左曰昭融昭明融一即熙光其右曰修永修其永永而
無息者即熙光即昭融即詠春之旨又其别室曰喜哉
舜作歌曰股肱喜哉斯喜不可思也曰止所易曰止其
所也斯止非止斯所無所是謂止得其所皆詠春之旨
也斯止非難無勞興意斯旨非遠無勞索至斯止在筆
端光照天地嘉定二年敦牂相月書於慈湖
循理齋長及同舍求兩字於齋前壇上仍求記
某書參前二字又記曰
子張問行孔子告以言忠信行篤敬立則見其參於前
在輿則見其倚於衡夫所見者何也言而忠信實直無
他無意也無說也行而篤敬無或敢慢敬而已矣無意
也無說也此無意無說之妙虛明純白曾子曰皜皜即
文王不識不知即孔子曰吾有知乎哉無知也即孔子
曰純德孔明詩曰學有緝熙於光明易曰光大曰光輝
曰光明書亦曰光皆謂如日月之光無思無為而無不
照知所謂見者見此也此見非思非為動意焉則支則
離則放逸則怠荒則偽則欺不動乎意則日用平庸以
此事親事親純白以此事君事君純白利害愈明是非
愈白大哉聖言某深感聖人所以指誨學者如此切的
著明故奉同舍之命而書嘉定二年壯月同舍生具位
楊某
達庵記
慈湖楊某一日訪達庵趙仲禮從容語及進德之序自
謂幼時嚴君朝夕翼翼惟謹不知歲月之流久而有樂
融融怡怡則於今不知始終也某不勝起敬起愛曰斯
心即天之所以清明也即地之所以博厚也即日月之
所以明四時之所以行萬物之所以生也即古今聖賢
之所以同也名庵曰達斯其所以為達也仲禮言庵依
祖塋羣峯拱翠夀親大觀又時節展墓策杖周旋足倦
則憩於亭扶侍先後猗歟善哉變化之妙至於此此舉
萬世百姓之所日用而不自知者也雖然先聖學不厭
又曰學如不及猶恐失之知及而仁又守也某雖魯樸
而日夜之所不敢怠荒者此也此學非意也兢兢業業
而非思非為也某欲與仲禮同進斯學於無所終窮也
仲禮屢属某為記某於除夜之前一日謹記
昭融記
循理鄭同舍命某銘其所居之室併属記其說某銘之
曰昭融取諸既醉之詩昭明有融大哉聖人之言乎此
詩其周公所作乎非聖人安得有此言人皆有此昭融
之光而不自知今夫目視耳聽手持足行口言心思自
備五常君親忠孝兄弟弟良夫婦倡從賓主迎將應酬
交錯不可勝窮而其實澄然寂然變化孔彰斯妙也自
古謂之心又謂之神孔子曰心之精神是謂聖此心無
體虚明洞照如鑑萬象畢見其中而無所藏惟動乎意
則始昏作好作惡物我樊牆是非短長或探索幽遐究
源委徹淵底愈乖張故孔子諄諄曰毋意毋必毋固毋
我所以箴學者之膏肓歛其雰霧出其昭明融一之光
嘉定二年陽月四明慈湖楊某書
王子庸請書
錢塘王子庸予為浙西撫屬時已識其人予究其胸中
義理之談無不曉析而自謂其疑予告之以不假更求
本無可疑者子庸曰非不知之而終疑自是或對詩或
致書無他問端所志唯在道所問來嘗不疑盖曰積十
八九年矣忽二月之二十三因見楊輝躍然如脱如釋
於是乎洞然自是不復如前之疑矣予聞其言喜不能
自己予得罪去國將行子庸請益從容問其情乃猶意
其猶有未盡予告之曰習氣之未易消釋也如此猶有
未盡者意也先聖之所止絶也止絶此意者又意也又
先聖之所止絶也即疑即意何思何慮縱心盡意匪動
匪止孝於親友於兄弟信於友恂恂於鄕里自先聖曰
吾無知也而某亦安得所知以告子庸也慶元二年三
月朔書於江臯之旅次
王子庸請書
孔子曰人未有自致者也必也親喪乎致之為言至也
人未有自至乎道者至於喪親如天地崩陷人子不復
知有身此身死亡猶不計而况於他乎百無所思純一
哀痛此純一哀痛即道也子庸親履此境已至於道順
達敬養無放無逸自然為禮為義為忠信為衆善百行
其處家應物為心阻則為意直心直用不識不知變化
云為豈支豈離感通無窮匪思匪為孟子明心孔子毋
意意毋則此心明矣心不必言亦不可言不得已而有
言孔子不言心惟絶學者之意而猶曰予欲無言則知
言亦起病言亦起意姑曰毋意聖人尚不欲言恐學者
又起無意之意也離意求心未脱乎意直心直意匪合
匪離誠實無他道心獨妙匪學匪索匪粗匪精一猶贅
辭二何足論十百千萬至於無窮無始無終非衆非寡
姑假以言謂之一貫愈辨愈支愈說愈離不說猶離况
於費辭善說何辭實德何為雖為非為我自有之不可
度思矧可射思周公仰而思之夜以繼日非意也孔子
臨事而懼好謀而成非意也此心之靈明踰日月其照
臨有甚於日月之照臨日月能照容光之地不能照蔀
屋之下此心之神無所不通此心之明無所不照昭明
如鑑不假致察美惡自明洪纖自辨故孔子曰不逆詐
不億不信抑亦先覺夫不逆不億而自覺者光明之所
照也無以逆億為也嗚呼孔子亦可謂善於發明道心
之妙矣亦大明白矣而能領吾孔子之旨者有幾鑑未
常有美惡而亦未常無美惡鑑未常有洪纖而亦未常
無洪纖吾心未常有是非利害而亦未常無是非利害
人心之妙曲折萬變如四時之錯行如日月之代明何
可勝窮何可形容豈與夫費思力索窮終身之力而茫
然者同何謂必必亦意之必必如此必不如彼必欲如
此必不欲如此大道無方奚可指定以為道在此則不
在彼乎以為道在彼則不在此乎必信必果無乃不可
斷斷必必自離自失何為固固亦意之固固守而不通
其道必窮固守而不化其道亦下孔子嘗曰我則異於
是無可無不可又曰吾有知乎哉無知也可不可尚無
而况於固乎尚無所知而况於固乎何為我我亦意之
我意生故我立意不生我亦不立自幼而乳曰我乳長
而食曰我食衣曰我衣行我行坐我坐讀書我讀書仕
宦我仕宦名聲我名聲行藝我行藝牢堅如鐡不亦如
塊不亦如氣不亦如虛不知方意念未作時洞焉寂焉
無尚不立何者為我雖意念既作至於深切時亦未嘗
不洞焉寂焉無尚不立何者為我蓋有學者自以為意
必固我咸無而未免乎行我行坐我坐則何以能範圍
天地發育萬物非聖人獨能範圍而學者不能也非聖
人獨能發育而學者不能也聖人先得我心之同然爾
聖人先覺學者後覺爾一日覺之此心無體清明無際
本與天地同範圍無内外發育無疆界學者喜動喜進
喜作喜有不墮於意則墮於必不墮於固則墮於我墮
此四者之中不勝其多故先聖隨其所墮而正救之止
絶之其誨亦隨以多他日門弟子欲記其事每事而書
則不勝其書緫而記於此某即其所記推見當日之事
情坦然灼然而先儒未有發揮其然者先儒豈不知毋
義非無而必以毋為無者謂此非學者之所及惟聖人
可以當之故不得不改其義為無而獨歸之孔子先儒
不自明已之心不自信已之心故亦不信學者之心吁
賊天下萬世之良心迷惑天下萬世至靈至明之心其
罪為大某大懼先聖朝夕諄諄告戒切至之本旨隱沒
而不白使後學意態滋蔓荆棘滋植塞萬世入道之門
不得已故書
樂平縣學記
紹熙三年二月閏朔某始領邑事敬瞻先聖之宫隘陋
甚無以起人崇敬之心思撤而新之縣計大匱不可同
官恊謀邑人丕應越明年中殿崇成戟門前峙脩廊翼
之因廊為齋學者有安居之所惟講道之堂仍其舊某
惟先聖所以佑啓後學之意豈徒事文貌為講說而已
人咸有良性清明未嘗不在躬人欲蔽之如雲翳日是
故不可無學學非外求人心自善孩提皆知愛親及長
皆知敬兄不學而能不慮而知人心自仁大道在我無
所不通聖人曰時習明其無時而不習也無時而不習
非學而能慮而知有所思焉思有時而止有所為焉為
有時而已匪思匪為匪合匪離孝弟之至通於神明其
與人為忠其恕人為恕其節為禮其和為樂其知為智
名殊而道同意慮不作其學常通清明有融故樂生其
中夫孰得其所始又孰窮其所終聖人謂時習而悦斯
可言學苟未能無時而不習有斯須之違焉不可以言
學或自以為時習矣有滯畱之意無油然之樂亦不可
以言學時習而悦此善學之驗大哉聖言洞照學者心
術之隱微萬世不可違其有違者所學必非千失萬過
孰不由意慮而生乎意動於愛惡故有過意動於聲色
故有過意動於云為故有過意無所動本亦無過先聖
所以每每止絶學者之意門弟子總計之曰毋意為是
故也從遊三千獨曰顔子好學日至月至者不與何謂
至至止也書曰安女止良性寂然清明而不動自知自
信自清自明自寂自止雖萬變萬化交擾參錯而實無
所動故曰至又曰止至矣止矣何以學為吁本心雖明
故習尚熟微蔽尚有意慮萌蘖即與道違道不我違我
自違道有我有違無我無違有我斯動無我則無動我
本無我意立而成我日至之外猶有違意起而動故也
月至則益熟矣月至之外猶有違亦意起而動故也至
於顔子三月不違益精益一三月而往猶微有違不遠
而復純一如故不動如故變化云為皜皜精白是謂時
習而悦之學是謂文王之德之純是謂惟精惟一允執
厥中是謂吾道一以貫之是謂天下萬世生民自有之
性具銜楊某謹記
臨安府學記
嘉定九年京庠典教袁肅黃灝顧瞻先聖之宫與夫講
學之所卑陋不足以使人興敬以助教養矧行都四會
觀仰大化本根告於帥請於朝朝旨惠然從請明年孟
春經始越壯月告成闡基崇宇萬目具瞻自昔到今幾
於百年始克鼎新大備属某識其事以發揮先聖垂教
之大旨啓佑後學某行年七十有八日夜兢兢一無所
知曷以稱塞欽惟舜曰道心非心外復有道道特無所
不通之稱孔子語子思曰心之精神是謂聖聖亦無所
不通之名人皆有此心此心未常不聖精神無體質無
際畔無所不在無所不通易曰範圍天地果足以範圍
之也中庸曰發育萬物果皆心之所發育也百姓日用
此心之妙而不自知孩提之童無不知愛其親及長無
不知敬其兄愛親曰孝敬兄曰弟以此心事君曰忠以
此心事長曰順以此心與朋友交曰信其敬曰禮其和
曰樂其覺曰知故曰知及之所覺至於純明曰仁言此
心直而不支離曰德其有義所當行不可移奪曰義名
謂紛紛如耳目鼻口手足之不同而一人也如根幹枝
葉華實之不同而一木也此心之虚明廣大無所不通
如此而孔子曰學而時習之謂其時時而習又曰思而
不學則殆何也此心本無過動於意斯有過意動於聲
色故有過意動於貨利故有過意動於物我故有過千
失萬過皆由意動而生故孔子每每戒學者毋意毋必
毋固毋我意態無越斯四者故每每止絶學者門弟子
欲記其言不勝其記故緫而記之曰絶四吁本心雖明
故習尚熟微蔽尚有日至之外猶有違意動故也月至
之外猶有違意動故也顔子三月不違三月而往微動
微違不遠而復不動如故純明如故孔子莞爾而笑喜
也非動乎意也曰野哉由也怒也非動乎意也哭顔淵
至於慟哀也非動乎意也日用平常變化云為喜怒哀
樂如四時之錯行如日月之代明如鏡中萬象實虛明
而無所有夫是之謂時習而悦之學夫是之謂孔子為
之不厭之學朝散大夫直寶謨閣主管亳州明道宫楊
某記
樂平孚惠廟記
吾邑之所崇敬旱能致雨禱焉而應靈感著聞遐邇畢
趣者曰鳴山之神神之號曰威惠善濟廣祐忠烈王宜
刻石昭紀事節而宣和四年縣尉沃彦所書號止威惠
爵止公使觀者感焉不可謹按元符三年賜廟號孚惠
崇寧四年封廣利侯宣和三年封威惠公建炎三年封
威惠王四年加號善濟紹興二十一年加廣祐三十年
加忠烈廟本於信之貴溪自鳴山樂平實為旁邑邑民
詣其祠致禱者衆乃奉香火歸於縣治之西南二十里
亦有山焉高倚如屏洎水東至拱揖其下於是建祠不
忘其本宜亦曰自鳴山聲傳浸訛唯曰鳴山於戲神之
所以靈者以能弱冠起兵報不共戴天之仇追牛昌隱
至貴溪祠所殺之兵至之日風烈雲湧水泉騰躍山谷
自鳴故遂以此名山自此祠而祝之神應無方威靈累
著當旱霈澤感應如響變化飛擊蕩攘劇寇異迹隂功
莫可殫述神何修而得此神心至孝痛切勇決寧死無
生必殺昌隱不顧利害一心無他斯乃道心斯即天地
之心孝經曰孝弟之至通於神明光於四海無所不通
順用而無差順行而無為可以範圍天地可以發育萬
物神之所自有也不可思也不可贊也
饒娥廟記
孝經曰夫孝天之經地之義民之行此道通貫上下至
一而無殊天以此健行地以此發生日月以此照臨雷
霆以此震動風雨以此散潤四時以此變通君以此尊
臣以此卑父以此慈子以此孝吾邑之鳴山神得此道
故能殺牛昌隱報不共戴天之仇到於今廟食於世饒
氏孝女得此道故能慟哭流血以出父屍蛟黿鼉魚浮
死萬數此豈有他道哉孝而已矣孝人心之所自有此
心之靈於親則孝於兄則悌於君則忠於友則信於鄕
則和於民則愛一以貫之無所不通故邑人祠娥而祝
之歴年數百旱禱而雨疾禱而安事禱而應某脱遷别
祠而新之又聞於(闕)請奏於朝求錫命焉某忽叨曹學
之除將去邑邑人請碣而記之於是乎書
二陸先生祠記
道心大同人自區别人心自善人心自靈人心自明人
心即神人心即道安暗乖殊聖賢非有餘愚鄙非不足
何以證其然人皆有惻隱之心皆有羞惡之心皆有恭
敬之心皆有是非之心惻隱仁羞惡義恭敬禮是非知
仁義禮知愚夫愚婦咸有之奚獨聖人有之人人皆與
尭舜禹湯文武周公孔子同人人皆與天地同又何以
證其然人心非氣血非形體廣大無際變化無方倏焉
而視又倏焉而聽倏焉而言又倏焉而動倏焉而至千
里之外又倏焉而窮九霄之上不疾而速不行而至非
神乎不與天地同乎學者當知夫舉天下萬古之人心
皆如此也孔子之心如此七十子之心如此子思孟子
之心如此復齋之心如此象山先生之心如此金溪王
令君之心如此舉金溪一邑之心如此學者當自信毋
自棄毋自疑意慮倏起天地懸隔不識不知匪合匪離
直心而往自備萬善自絶百非雖無思為昭明弗遺二
陸先生撫州金溪人復齋諱九齡字子夀篤志斯道窮
深究微兢兢孜孜學者宗之象山先生其弟也諱九淵
字子静天性清明不染物欲某嘗親聞先生之言自謂
其為童幼時聞人誦伊川語自覺若傷我者性資素明
如此故長而益明愈久而愈明破學者之窟宅開聖道
之夷塗其言甚平而或者填萬說於胷中持萬說於胷
中以聽先生之言故或疑其深疑其峻然而海内之士
聞其風而趨之如百川之東矣某積疑二十年先生一
語觸其機某始自信其心之即道而非有二物始信天
下之人心皆與尭舜禹湯文武周公孔子同皆與天地
日月四時鬼神同王令君名有大因邑人崇敬二君子
以俸資設祠於學且將行禮焉属某為記且曰欲以昭
明二君子之道某雖無所似灼知二君子之心無以異
於天下之心不容穿鑿其說以滋惑來者迺起敬起恭
而書其略紹熙四年六月九日門人具位楊某記
磬齋記
昔孔子擊磬於衛厥有大旨子既不言門人又莫之請
荷蕢者妄致聾瞽之議當置勿論然則聖人之旨亦得
而贊明之乎有宋學者四明楊某起敬起恭而為之言
曰天有四時春秋冬夏風雨霜露無非擊磬也地載神
氣神氣風霆風霆流形庶物露生無非擊磬也君尊臣
卑父慈子孝兄愛而弟敬夫婦别長幼順朋友信無非
擊磬也目之視耳之聽心之思慮口之言四體之運動
無非擊磬也子曰二三子以我為隱乎吾無隱乎爾吾
無行而不與二三子者是皆擊磬之旨也小子恪請以
磬名齋又請書其說慶元丙辰立秋日書於西嶼之竹
房
永嘉郡治更堂亭名
郡宇之東有堂焉名清心某心不安焉胡為乎不安孔
子曰心之精神是謂聖既聖矣何俟乎復清之孟子曰
勿正心謂夫人心未始不正無俟乎復正之此心虚明
無體精神四逹至靈至明是是非非云為變化能事親
能事君上能從兄能友弟能與朋友交能泛應而曲當
不學而能不慮而知未嘗不清明何俟乎復清之清心
即正心正心孟子之所戒也而後人復違其教何也易
上繋曰聖人洗心大學曰先正其心故後學因之不察
夫上繋之洗心大學之正心皆非孔子之言也不繋子
曰之下某二十有八而覺三十有一而又覺覺此心清
明虚朗斷斷乎無過失過失皆起乎意不動乎意澄然
虚明過失何從而有某深信此心之自清明自無所不
通斷斷乎無俟乎復清之於本虚本明無所不通之中
而起清之之意千失萬過朋然而至矣甚可畏也某懼
學者此心未明又惑乎洗心正心之論某朝夕居乎清
心堂之中而不以為非是清心洗心正心之說果是也
清心洗心正心之說行則為揠苗非徒無益而又害之
矧古者堂室名不三字今更曰燕堂燕居之堂也又郡
圃有堂名夢草夢草蓮社之所不納也今更曰詠春詠
春孔子之所與也更企賢堂曰知樂堂前有水孔子曰
知者樂水又曰水哉水哉孔子無說孟子為之說孔子
豈特秘其說哉不可得而說也更燕衎堂曰艮光艮彖
曰時止則止時行則行動静不失其時其道光明光如
日月之光無思無為而無所不照行止動静無非變化
而未始不寂然是謂艮止是謂光明是堂憩止之所也
亦由是而登也有行有止於是因明艮道光明動静一
貫之妙瀕水小亭曰澄光即水之澄光明此心之澄然
而光照
永嘉郡學永堂記
臯陶曰謹厥身修思永始如此終不如此非永也静如
此動不如此非永也晝如此夜不如此非永也今日如
此他日不如此非永也思如此不思則不如此非永也
永非思之所可及也而必曰思者思夫不可得而思也
者斯永也永非思之所可及也思而忽覺覺非思也斯
永也孔子曰天下何思何慮謂此也曰毋意謂此也曰
吾有知乎哉無知也謂此也意慮不作澄然虚明如日
月之光無思無為而萬物畢照此永也一日意慮不作
澄然虚明如日月之光無思無為而萬物畢照此一日
之永是謂日至一月意慮不作澄然虚明如日月之光
無思無為而萬物畢照此一月之永是謂月至三月意
慮不作澄然虚明如日月之光無思無為而萬物畢照
此三月之永是謂顔子三月不違仁三月之外猶有違
焉雖不遠復如雪入水泯然無際而未純也文王之德
之純永也維天之命於穆不已永也生如此死不如此
非永也於天清地濁未分時如此於萬萬世之後不如
此非永也所以能範圍天地之化者此永也所以發育
萬物者此永也古志謂迎之不見其首隨之不見其後
此永也所以事親者此也所以事君者此也所以從兄
者此也所以友弟所以親夫婦所以與朋友交者此也
所以泛應酬酢出入無時莫知其鄉者此也人謂之心
孔子曰心之精神是謂聖人皆有是心皆具此聖而百
姓日用而不知也郡學有堂曰養源有源有流分本與
末裂大道而二之非聖人之言也意說也某懼誤學者
矧古者堂名不三字更名永堂
敬止
大人結茅家旁小山先生命之曰敬止求說
先生曰敬止無說某當為之記明日授以此
文今附於此槱敬書
人有聖賢之異道無聖賢之異孔子曰心之精神是謂
聖此心初無聖賢庸愚之間百姓日用此心之妙而不
自知禹曰安女止本之不動文王緝熙敬止即不動孔
子為之不厭豈未覺而為哉亦緝熙敬止知及之後觀
過精微用力於仁守也如鑑中象交錯紛然而虚明未
嘗有動也子是知及又進於仁守兢兢欽哉
連理瑞記
慶元二年仲冬之月伯兄命圭持蔬莖連理以示某曰
後畦所産亦異哉某受而諦視駭而曰未之見也果異
矣作詩以呈曰弟兄和氣與天通連理蔬莖瑞鬱葱造
化神機非遠近不當言異又言同伯兄喜持詩以示仲
兄俄而又曰弟亦知復有籬楊連理之異乎殊本而同
枝於是恪曰蓏亦連理悔曰嘗見之誠異乎常果駢蒂
比實者未之見連實混然者某又省伯兄嘗攜某手徐
行東圃視橘實其狀與悔之所見同某退而念吾家一
年而有連理之瑞四雖儒者罕言祥瑞嘉禾作書古聖
不廢追惟先公實德義訓所以啓佑後人深入潛化往
歲鄉里以潛藩蒙賚舉子蠢蠢詭冒所至而是而吾家
寂然二弟羣姪勢便力可顧視之若無不惟不作於其
事而亦不動於其心此雖常德細行不足為言而俗衰
風靡吾家遂為底柱某竊自喜先公流化之效至是而
益著又念伯兄忠信天成進德於内而世莫知某每自
言曰兄眞三代人物也仲兄文雅灑然而深得復卦之
旨於方寸之中作圖記過人皆恥於聞過兄顧自白其
過孔子曰吾未見能見其過而内自訟者也而兄安而
行之猗與盛矣叔弟機仲用改過之力於内而人未之
知又其聞鍾發省自此吐論超越季弟行仲孝友篤至
訥於外而敏於中内心發光不可致詰諸子雍雍羣孫
濟濟雖入德先後之序不齊不可枚數而其大較質而
不浮從容乎先公道化之中則同今兹嘉祥來集不可
外索祥不可恃所恃惟德德不可怠惟勤惟精此某所
以不敢荒而亦先訓之本旨也厥明書於竹房
深明閣記
漢司馬太史記董先生之言謂孔子之作春秋也曰我
欲載之空言不如見之於行事之深切著明也某又嘗
觀孔子論國俗詩書樂易禮春秋之教而曰天有四時
春秋冬夏風雨霜露無非教也地載神氣神氣風霆風
霆流形庶物露生無非教也大哉聖言孔子既因魯春
秋二百四十二年之行事而筆之削之自謂深切著明
不知學者謂夫深切著明者何道也學者深思力索為
說汗牛充棟與夫春秋冬夏風雨霜露無非教神氣風
霆庶物露生無非教之大旨果合矣乎有不合焉雖多
亦奚以為然則何謂春秋冬夏風雨霜露神氣風霆庶
物露生之教烏虖先聖既載諸春秋又啓明其道如右
其為深切著明也滋甚何庸贅雖然亦尚有可言者出
則事公卿居處執事語默揖遜即四時風雨霜露也即
神氣風霆庶物露生也慈溪主簿永嘉張直翁致其外
舅沈仲一之意復以其書至曰熙豐間不立春秋學官
士非新經不學當是時族曾王父彬老獨好春秋暨遊
大學遂摹石經篆本以歸今藏家四世矣近作閣峴南
嚴奉之於其上兵侍葉公名其閣曰深明蓋本先聖大
訓仲一属某書扁且為之記某深有味乎深切著明之
旨不勝興敬而書且曰彬老之不從時學獨好春秋此
即四時風雨霜露神氣流形也仲一作閣藏經葉公名
閣直翁致其意皆四時風雨霜露神氣流形也奚職是
舉天下萬世之視聽言動心思皆四時風雨霜露神氣
流形也皆深切著明也顧百姓日用而不知是知非思
易曰何思是道坦而奚庸加思
知樂亭記
馮甥恭叔作小樓臨水請因水為銘銘之曰知樂又從
而釋之夫知者所以樂乎水者不可以言語解也惟其
不可以言語解故先聖亦惟曰樂水而已終莫能言其
所以樂之之旨雖繼曰知者動又曰知者樂學者終患
其未詳明夫水終日流動而未嘗思為知者之動如之
斯妙不可言又不可知而無出乎日用無出乎忠信先
聖曰主忠信忠信不詐妄而已矣初無他巧乃人之主
本丈人出入乎圜流九十里黿鼉不能以居之中亦曰
忠信而已孔子他日語子張以參前倚衡亦曰忠信篤
敬忠信篤敬一致即不詐妄之心而不動不放逸是為
篤敬無他巧也烏虖至矣是中有千萬年無所終窮之
樂
賢覺齋記
人皆有至靈至神至明之妙即舜之所謂道心而人不
自知也孔子曰不逆詐不億不信抑亦先覺者是賢乎
夫彼之施詐於我常情不作意以應而作意每差彼施
詐不信於我我無勞逆億而此心之靈亦能先覺此衆
人之所自有不必聖人始有而人率不自知惜哉此心
先覺乃人心自靈自神自明不學而能不慮而知可謂
賢矣而人不自知其賢故聖人特指其所懷之玉以告
此深中某心故以名黃年家之西齋曰賢覺
著庭記
孔子曰属辭比事春秋教也属辭比事而不亂則深於
春秋者矣天有四時春秋冬夏風雨霜露無非教也地
載神氣神氣風霆風霆流形庶物露生無非教也某不
勝起敬而贊之曰大哉聖言著庭以属辭比事為職辭
不勝其繁事不勝其夥何以不亂亂生於意意生紛然
意如雲氣能障太虚之清明能蔽日月之光明舜曰道
心明心即道動乎意則為人心孔子曰心之精神是爲
聖而每戒學者毋意毋必毋固毋我意態萬殊而大㮣
無踰斯四者聖人深知意之害道也甚故諄諄止絶學
者門弟子欲盡記之則不勝其記故總而記之曰子絶
四動乎意者必謂屬辭比事如此春秋冬夏風雨霜露
如彼屬辭比事如此若之何而一易曰艮其背尚不知
其為一而况於不一不知不識是謂帝則聖人曰中庸
庸常也明夫日用平常之心何思何慮虛明無體廣大
無際天地範圍於其中四時運行於其中風霆雨露雪
霜動散於其中萬物發育於其中辭生於其中事生於
其中屬而比之於其中如鏡中象雖紛擾參錯而未嘗
動也不可以為有也而亦不可以為無也不可度思矧
可射思春秋之大義在斯嘉定二年窉月朝請郎行秘
書省著作佐郎兼兵部郎官楊某書
永嘉平陽隂均堤記
天府府庠林子君雅合平陽東西金舟親仁四鄉父老
而下銜哀興敬以請於州守楊某曰四鄉農田北距大
海西枕長江凡四十萬餘畆被鹹潮巨害自有江以來
至於今繇水利不治歲告饑嘉定元年汪令君惠撫吳
邑深慮熟計建埭八十丈於隂均障海潮潴清流又造
石門於山之麓以時啓閉以防漲溢給資粮佐工費文
經理其旁之塗地以為社倉倣晦翁待制奏請賑貸平
陽十鄉細民不計(闕)遇饑歲併蠲其本君雅暨父老而
下受汪令君無窮大(闕)今承訃巷哭路弔念無以仰酬
汪令君不報之德今將立石隂均刻曰令君汪公遺愛
恩波使十鄉之民世世子孫無忘君雅等深知使君好
善樂義敢求親墨大書八字併專紀其事乞監四鄉同
欲之請伸四鄉終身悲鬱之思某於是乎惻然為之書
且記(已上甲藁)
時齋記
時者道之異名尭典曰疇咨若時時是音之訛也是此
也古未有道之名惟曰是舜命禹始曰道心明此無所
不通之心後世去古寖遠不曰時而曰道此道所以不
明於天下也道不可思不可名舜曰若不在時此時即
後世所謂道而不曰道後世於心之外復求道不知此
心虚明廣大無際畔範圍天地發育萬物即道也孔子
生於衰世不得不隨世而言而曰改而止謂過改即止
無庸他求又曰心之精神是謂聖學者起意他求則戒
之曰毋意又曰哀樂相生不可見不可聞而可意可求
乎季和求齋名書時齋二字畀之
安止齋記
禹告舜曰安女止女謂舜也言舜心本静止惟安焉而
已奚獨舜心太甲本心亦静止故伊尹告以欽厥止厥
猶女也奚獨太甲舉天下古今人心皆然故孔子曰於
止知其所止於止本止也大學曰知止而後有定定而
後能静静而後能安此非聖人之言也此以意為之故
有四者之序不起乎意融明澄一惡覩四者夫人皆有
此止而不自知也先儒以大學為孔子之言意之爾士
莊請書故書
節菴記
州曰饒縣曰樂平鄉曰懷義山曰金銀菴曰節居其菴
者曰玉甫其姓王其名珪今或字曰羲民問其所以名
菴之義曰叔南安名之其說曰竹有節不可改易霜莫
能凌雪莫能凋欲玉甫之守清節不移也屬某發揮其
義玉甫所自有自不可改奚俟某發揮然菴之左後有
松焉山風入松蕭然有聲此足以發揮其義其南有陂
流焉波流湍鳴泠泠其音足以發揮其義環菴皆茂林
山禽鳴聲足以發揮其義斯義可聞而不可言可言而
不可思玉甫之節如此某之節如此天地之節如此紹
熙甲寅中春四明楊某記
和孺記
林自本具道馮表伯正之言曰昨獲某和孺二字以銘
其室今思世俗兄弟本和多因娣姒致不協伯正懼焉
欲某啓諭以防未然之萌某不勝興敬伯正是心可以
通天地貫古今孔子曰心之精神是謂聖又曰夫孝天
之經地之義孝友一也孝弟之至通於神明光於四海
無所不通伯正皆有是心是心皆具是聖今伯正又能
兢兢防謹於未然某無能復措其辭即兢兢無怠無荒
而伯仲日用皆中庸之妙矣奚可贅忽又思或者往往
以某言為過孔子曰中庸庸常也箕子曰王道平平夫
何疑陬月某敬書
憤樂記
誦先聖之言者滿天下領先聖之旨者有幾先聖曰知
及之仁不能守之雖得之必失之知者覺之始仁者覺
之純不覺不足以言知覺雖非心思之所及而猶未精
一精一而後可以言仁孔門覺者無幾子夏子張子游
以有若似聖人欲以所事孔子事之強曾子曾子曰不
可江漢以濯之秋陽以暴之皜皜乎不可尚已自有子
尚未知及而况於諸子乎唯顔子三月不違仁餘月至
者閔子歟冉伯牛歟曾子指子游裼裘特日至爾子使
漆雕開仕以既覺寖寖仁守故使仕歟對曰吾斯之未
能信斯言足以驗漆雕開知及又用力於仁曾晳於仁
守太不及孔子發憤忘食樂以忘憂勇於仁守也憤其
猶有未精一歟其樂有不可容言之妙憤即樂不知老
之將至無思無為匪作匪輟無始無終何止於三月不
違而已比一二十年以來覺者滋衆踰百人矣吾道其
亨乎古未之見天乎子濬之覺非空見乃切於身脩勉
思先聖發憤之訓故書憤樂二字畀之
復禮齋記
經禮三百曲禮三千皆吾心所自有於父母自然孝於
兄弟自然友恭於夫婦自親敬於朋友自信出而事君
自竭忠與賓客交際自然敬其在鄉黨自謙恭其在宗
廟朝廷自敬復者復吾所自有之禮非外取也禮廢樂
壊逾二千載學者率求禮於外先聖特曰復所以鍼二
千載之膏肓發人心之所自有周公謂以五禮防萬民
之偽記亦曰著誠去偽深戒夫人徒徇其文為而不由
中也戸開亦開戸闔亦闔有後入者闔而勿遂以此明
禮者斷斷乎人心所自有而非外取今敷叙此旨既以
發明汲古嚴君所自有之本禮又以發明汲古嚴君所
以誨子及孫之所自有(家君創一小齋名曰主一取程伊川云敬只是主一上起樓則)
(名光風霽月取周濓溪胷中灑落如光風霽月先生曰光風霽月字雖瀟灑不免逐物主一則未離乎意宜名)
(以復禮汲古云願承復禮之教先生遂口授其旨令汲古書之)
安止記
禹告舜曰安女止謂舜本静止不動安之無動乎意孔
子曰心之精神是謂聖人皆有是心心未嘗不聖虛明
無所不照如日月之光無思無為而萬物畢照視聽言
動皆變化而未嘗動乎意其有不安焉者動乎意也舜
聖人而禹猶致戒而况於後世學者乎安非意也不動
之謂安孔子曰時習者安也曰用力於仁者安也安非
思非為是謂真為舜曰惟精惟一者常精明不昏純一
而無間即安也尭安安文王之德之純一也曾子濬信
本止矣請書安止之旨故書(先生因論安女止三字汲古敬求其旨遂蒙先生書)
(其辭以賜汲古)
巋然記
孔子曰知及之仁不能守之雖得之必失之子張尚未
知及安知仁守而有仁者何樂乎山之問聖人不欲遽
違其志曰巋然高至矣哉聖言至矣哉聖言誦孔子之
言者不知幾萬萬其知及者有幾孔子欲言知者之所
樂不可得而言而指水又知學者未必達水之旨繼曰
知者動孔子深知學者求道多求諸寂静多差故曰知
者動使人知日用應酬無非至妙知道始可言知不知
道何足以言知道非心思所可知非言語所可及可覺
不可求然而又曰仁者樂山何也孔子欲言仁者之所
樂不可得而言而指山孔子又欲明言山之指而曰静
夫知者所覺已無動静之異而至此曰知動仁静唯已
覺已知及者知之未覺未知及尚不知知者動又安知
仁者静悟天下之至動實未嘗動而習氣久固雖得動
中之妙尚有不能期守者雖顔子亦止三月不違三月
之外不能無違静者不動乎意而已非止於兀坐孔子
於此言仁者何樂乎山而曰巋然高無意知可言子張
雖㒺覺而聖言足以開明萬世學者之道心子張又問
孔子循循善誘敷陳啓諭覬子張之或覺而子張猶未
領他日與子夏子游以有若似聖人欲以所事孔子事
之強曾子曾子語及皜皜皜皜即不動乎意之旨不可
諸子曾子雖未盡樂山之旨亦庶幾矣(時既拜領先生曰此亭在山恐)
(人不知巋然之旨止謂高峯為竒故發明斯旨)
默齋記(季思請名其齋某名之曰默)
孔子曰默而識之學而不厭又曰予欲無言又曰吾有
知乎哉無知也聖語昭然而學者領聖人之旨者在孔
門已甚無幾而况於後學乎比來覺者何其多也覺非
言語心思所及季思已覺矣汨於事而昏孔子曰心之
精神是謂聖謂季思之心已聖何不信聖訓而復疑比
日不復致問季思以默識矣季思平平守此默默即聖
即不厭之學即喜怒哀樂之妙即天地四時變化之妙
即先聖默識之妙
樂平縣重修社壇記
國有常典守令首謁社稷視壇壝紹熙三年春二月閏
朔縣令楊某既領事命新縣社之門與其庭而修築其
牆財計匱乏雖弗克極其宏壯而不敢不敬之意於是
乎在仲秋訖工某仰惟國家崇敬社稷厥有大義至高
至深至神至明未有發揮其蘊昭示今後某偶當其職
任其事不敢遜乃起敬起恭從容秉筆而書曰夫社謂
夫土之有神也稷謂夫百穀之生有神也其祀事則二
其神道則一子思曰天地之道其為物不貳則其生物
不測孔子曰地載神氣神氣風霆風霆流形庶物露生
無非教也又曰吾道一以貫之皆所以明著至神之道
無不通貫也惟神不形惟神不名天以是徤行地以是
發生人以是靈百穀草木以是成莫究厥始莫窮厥終
故夫無思無為寂然不動感而遂通三才之所同也變
化云為不疾而速不行而至三才之所同也曰隂曰陽
舉不得而測三才之所同也道在邇而求諸遠事在易
而求之難人心誠實無他本體清明本用神明剛徤中
正純粹精一乾元在斯坤元在斯有感有應無不通矣
祀典修興神道著矣籩豆斯設奠薦斯行不可度思矧
可射思
永堂記
臯陶曰慎厥身修思永永久也古者未有道之名尭曰
疇咨若時登庸時是也此也若順也言乎能順是者將
登用之舜亦曰惟時惟幾惟此為幾也至舜授禹始曰
道心臯陶曰永亦名夫永永悠久即所謂時而實無名
道若大路然舜特謂夫無所不通之心至於通乎意則
倚矣礙矣窒矣非通也故曰人心嗚呼至矣静如此動
不如此非永也始如此終不如此非永也晝如此夜不
如此非永也今日如此他日不如此非永也今月如此
他月不如此非永也今年如此他年不如此非永也生
如此死不如此非永也學者詎能片時常久而况於終
日乎孔子曰日至謂終一日意慮不作澄然如鑑如日
月之光無所不照而常不動也曰月至謂終月意慮不
作澄然如鑑如日月之光無所不照而常不動也顔子
三月不違謂三月意慮不作澄然如鑑如日月之光無
所不照而常不動也人皆有是心是心皆虚明無體無
體則無際畔天地萬物盡在吾虚明無體之中變化萬
狀而吾虛明無體者常一也百姓日用此虛明無體之
妙而不自知也此虛明無體者動如此静如此書如此
夜如此生如此死如此修身而不能永永如此非道也
日至者已得此永矣特以未勤未熟故未精未一自舜
禹大聖猶以精一相戒而况於後世學者乎是永始不
可不思思其本無俟乎思而本無斷續者終也熟而純
是謂純德孔明是謂精是謂一永亦強名(已上遺書)
慈湖遺書卷二
