未軒文集卷九
明黃仲昭撰
七言詩
送北閣林先生之任潼川
先生自是儒中彥才華磊落人爭羨講道鄉園淑後人
桃李紛紛栽欲遍執經我亦曾相從菲才深荷開顓蒙
有時程門立寒雪有時馬帳談春風徵書忽起沖霄鶚
我亦乘風遡寥廓相隔雲山幾萬重相思烟草幾迴綠
去年謁選來都城相逢一笑春陽生除書忽從天闕降
教鐸又載潼川行潼川迢迢在何許落日孤舟發汀渚
心逐瞿塘峽上雲夢殘白帝城邊雨講堂沈沈白晝長
滿池芹藻飄清香化雨時來一揮灑教澤到處皆汪洋
歎我年來日茅塞那堪復與先生别後夜儀刑不可親
夢魂長遶巴山月
送同年陳宗調榮歸
六龍御極綏八荒勵精圖治求俊良陳君自昔工詞章
倒挽文星歸筆鋩翩然掉鞅馳文場凌風一箭誇穿楊
聖恩與海同汪洋錦衣特許榮故鄉五花駿馬青絲韁
春風蹀躞岐路傍閩山峩峩閩水長此行山水俱增光
況復慈親在北堂天開夀域殊未央上堂拜獻紫霞觴
下堂戲舞斑斕裳萱花玉樹相輝煌堂中藹藹春無疆
丈夫功名須早償莫教玄鬢生秋霜鳴珂竚待歸巖廊
披肝露膽酬君王上令治道躋虞唐下令黎庶臻平康
龍章指日重顯揚千秋萬古長流芳我家雙親七十強
别來甘旨無由將君行未得同翺翔引涕空望天南方
千里萬里雲茫茫
送張先生進實錄回任河間得尊字(三山張續也)
先生問學推淵源才名早已高閩藩振鐸榮沾雨露恩
春風桃李花盈門王畿史牒推討論書成親捧朝天閽
盍簪幾度經黃昏笑談滿坐春陽温朔風吹雪飄塞垣
頑雲一色連川原匆匆復駕南歸轅霜蕪寒柳堪銷魂
行潦難留瀚海鵾雲霄萬里終高騫此時重掃京華軒
浩歌共醉黃金尊
夀萱堂為宋仲和司訓賦
鏡裏青鸞飛去早冰玉襟懷長自保玄髮年來變成縞
鳳雛總喜風標好欲慰慈親躋夀考堂前特種忘憂草
燁燁繁花映晴昊對此慈親春浩浩一雛朝陽振文藻
新沐天恩出蓬島錦衣特訪鄉園道獻夀流霞傾瑪瑙
日向花前申頌禱長對慈親勿枯槁遐夀直同天地老
送余先生教授淮府
我家嚴君宰邑時先生載道來為師氣味相投即相契
直與管鮑同襟期我時亦侍嚴君側山斗光中識顏色
滿懷拍塞皆陽春就之如入芝蘭室嚴君解印賦歸與
先生去曳王門裾河梁馬首東西别幾迴江上丹楓疎
年來我作金鑾客幸遇先生朝帝闕典衣共話十年前
浩歌醉吸清尊月月圓月缺苦不常人生亦恨多參商
明朝又向河橋别離懷迥逐煙波長官閒時會賓僚宴
山水遙知品題遍江雲渭樹倘相思春風好寄歸鴻便
送耒陽謝文善知無為州(同年文祥之兄也其父亦嘗知是州)
尊翁昔作無為守千里絃歌沸清晝騎箕一去今幾秋
甘棠蔽芾還依舊振振公子人中麟承家蚤歲攀龍鱗
天上榮沾新雨露剖符復治無為民東風綠遍都門樹
五馬帶將春色去郡人已識使君賢還似尊翁好風度
在昔胡威似父清一時父子俱光榮期君努力追芳躅
勿墜尊翁舊政聲
送思承林貳守之任淮安
昔年曾跨南溟鯤鞭雷掣電登天閽剖符去作冀州牧
春風絃誦盈千門九載功成重入覲承恩又佐淮陽政
利器當逢錯節施驊騮暫向康莊騁都門出祖華筵張
薰風滿座荷花香酒闌一笑拂衣去龍泉燁燁生寒芒
去年我歷淮陽道平田四望傷秋草期將丹府一圑春
散作甘霖起枯槁
送同年翁宗海歸省
三月鳳城春色好看花踏遍長安道白髮慈親老北堂
夜夜天涯飛夢到九重得請還故鄉片帆便逐南雁翔
舞袖蹁躚錦雲繞夀觴㶑&KR1527;丹霞光板輿迎養私心穏
還向僊班聯玉筍賸吐胸中五色紋獻入蓬萊補龍衮
送僧石庵歸饒州
上人自是雲水蹤一瓶一錫西復東參禪遊遍京華寺
忽憶故鄉天外峰滿空涼露洗殘暑木杯曉發長河渚
吹醒禪心蘋蓼風驚殘詩夢梧桐雨一夜蒼松偃故山
叢林法侣應知還遙想山中舊猿鶴相迎已出蒼松關
送三山姚志學知臨川縣得美字
禁鐘催盡銅龍水銀蟾半墜鴉聲起有客承恩出帝城
紫陌東風嘶騄駬錦筵祖餞百花前金尊綠酒香浮蟻
酒闌上馬不可留目斷雙鳬碧雲裏瑤琴到日奏陽春
散作絃歌環百里桑麻隨處藹晴雲桃李滿城簇香綺
汝川之水千尺深知君惠澤亦如此他年青史傳循良
中牟善政寧專美
雪後西郊即事
玄雲一望連平陸朔風到處飄滕六應疑天上有神工
开刀碎剪崑山玉朝來旭日當天紅乾坤萬象光玲瓏
走馬西郊縱吟目如入瓊瑤世界中路東甲第連雲起
金帳圍春斟綠蟻路西亦有豪華家龍管鳳笙喧聒耳
幽人獨愛尋梅花花底敲冰自煮茶清白無端風味好
豪富紛紛何足誇
内閣試新秋詩
梧桐一葉飄銀牀塞鴻又逐南雲翔祝融促駕收炎光
白帝持節行清商斗杓回指天西方乾坤六合生微涼
寒暑推移羽箭忙翻驚事業無寸長年來自幸遭虞唐
簉羽青霄鵷鷺行禄食朝朝給太倉恩波應與天無疆
赤手未得攀穹蒼拏雲細補龍衮裳況復雙親老北堂
西風華髮添新霜晨昏甘旨無由將仰天但見雲茫茫
烏鳥私情遶故鄉奮身欲往川無梁為忠為孝俱未償
感時撫景心徬徨人非金石那能常終與草木同凋傷
此心終始能無忘可以千載傳流芳逢秋何必愁中腸
題馮醫士藥園幽趣卷和陸修撰鼎儀先生韻
數畝幽居深復深逶迤一逕入雲林開園特傍青山麓
引水遙從碧澗潯市遠不聞來俗駕心閒寧復夢朝簪
籬邊帶雨朝移菊壠上鋤雲晚種芩舊植杏林多結子
新培橘樹漸成隂清香遶舍微風動翠影翻階霽月臨
功效似能回造化刀圭亦足已呻吟但令枯槁陽春轉
肯受尋常世利侵醫國不殊秦緩手濟時還契葛洪心
笑予俗病幾成癖欲借仙源一洗襟
早朝
百辟朝趨紫禁中衣冠何幸躡仙蹤雞人纔唱沈殘漏
鳳闕將開動曙鐘天仗入時雲擁道霓旌度處露零松
月臨太液金為水花滿蓬萊錦作峰韶樂九成儀彩鳳
雲車五色駕飛龍階前紅影開宫扇殿上清光識聖容
鵷鷺兩班星拱極梯航萬國水朝宗霞凝畫閣晴光爛
柳拂雕闌翠色濃星列泰階俱燦燦春生黼座自雍雍
儒臣朝罷方歸院又促摛辭入九重
内閣試禁中聞鶯
水盡銅龍殘月皎花霧濛濛碧天曉宫鶯夢破一聲鐘
無限清音聽不了綿蠻初起上林東須臾又度長樂宫
似識九重春色好往來長戀禁城中數聲遠出蓬萊樹
縹緲鸞笙隔烟霧數聲近繞掖垣花參差玉笛鳴仙家
倏忽天門上晴旭遠近和鳴無斷續變態中含宫徵音
鏗鏘似奏韶鈞曲豈無燕雀鳴春林繁音啾唧難為聽
亦有鷓鴣啼暮雨凄凄喚起鄉心苦何如鶯囀五雲間
傾耳盡動春風顏簉班我亦金鑾署日聽清歌發竒趣
送春
惆悵東君又欲回襟懷從此為誰開懶尋南浦踏芳草
自倚東闌看古槐柳外已無鶯宛轉簾前惟有燕徘徊
殘紅狼藉隨風去暗綠離披逐雨來羅綺香消深院落
笙歌夢斷舊樓臺遊蜂有恨環幽樹落絮含愁點碧苔
風景已知留不住漏聲無奈苦相催待看歲晚寒收盡
依舊陽和被九垓
賜扇
宫扇朝頒出金闕詔賜羣臣掃炎熱分來紫禁五色雲
裁作青天半輪月烈日輕搖灝氣清天香冉冉浮衣襟
阜財解慍平生志擬助薰風入舜琴
賜粽
鳳城佳節逢天中衮龍曉御蓬萊宫光禄傳宣頒角黍
廷臣盡沐天恩隆中官捧向龍墀案翠雲擘破黃金爛
天厨製造元異常氤氲滿地香風散却憶故園天一方
無由得奉雙親嘗
止賜酒(故事自十月朔始日賜庶吉士酒至四月晦止歲以為常)
聖皇體天敷庶政飲酒亦欲順時令詞林氣候栗冽時
黃封日賜驅寒威盛夏驕陽正炎赫斯時飲酒當知節
以兹特詔光禄官天厨芳醑暫停頒非若楚王慢賢哲
醴酒不為穆生設
題王孟端畫竹
九龍山人標格竒平生與竹同襟期興來為竹寫眞意
筆端颯颯生涼颸一枝高拂青霄霧葛陂神物化龍去
一枝低掃白石苔緱山仙子乘鸞來疎影微茫遠還碧
頗似瀟湘秋月夕翠色蘢葱近更深又似淇園春雨晴
昔年老可今安在遺蹟流傳重千載山人揮灑更入神
使可見之心亦駭我家閩山叢竹幽朅來不見心悠悠
今日披圖看風景分明一叚閩山秋
觀鬭雀
玉署沈沈春晝静嘉木滿庭煙翠暝黃雀應知地勢幽
呼朋引類紛成陣萬物雖云各有營爾形至渺良易盈
何事心中亦不平昂頭鼓翅忿且爭兩雄相持不相讓
失勢俱落空庭上戰聲葉底亂啁啾落羽風前飄蕩颺
須臾驚散各西東怒氣猶似横胸中嗟爾由來氣類同
胡為轉眼難相容鳴呼世人競利亦如此何必臨風深
嘆爾
寄夀母舅鄭梅所先生暨妗李氏七十得齒字
南湖衍慶源一𣲖流迤邐烏石山前秀氣鍾華堂矗矗
連雲起中有齊眉鶴髮仙紫鳳青鸞相並峙閱世昇平
七十年方瞳雙碧照秋水梅花灼爍晚方妍慈竹蘢葱
寒更美我昔棲遲故國時長向堂前拜容止撤蔀砭愚
荷愛深於分雖甥恩則子年來幸獲遭聖明玉笋聯班
五雲裏閩南回首天茫茫獻夀無由斟綠蟻題詩遠寄
鶴南歸聊代芳筵祝遐祉我家雙親七十餘别來久曠
供甘旨却喜城東數畝廬門牆咫尺聯桑梓相期朝暮
慰離懷夀域徜徉樂餘齒
題林純禮戶部山水圖三首
石室薰風
赤日燒空方六月石室招提最清絶薰風習習起巖阿
爽氣蕭蕭滿林樾林君自是人中仙尋幽慣醉薰風前
簉羽鵷班今幾載舊遊回首心懸懸半幅生綃寫幽致
吟邊猶覺生涼意
綬溪秋月
憶昔曾同泛烟艇特訪綬溪良夜景皓月含秋鏡一輪
晴波漾彩金千頃萍梗飄零苦不常又從雲路同翺翔
眼前皓月雖無恙其奈山川非故鄉他日青霄濟時了
還泝流光共吟眺
玉湖霽雪
天孫夜剪銀河水散作琪花滿林卉平湖萬頃如月明
老龍驚舞澄潭裏我昔釣雪蒼苔磯飽吸清氣歸吟脾
羸馬别來成底事但覺塵土緇人衣何日扁舟棹晴雪
湖心洗我襟懷潔
夀慶堂為陳景厚地官賦
翠壺之山凌碧穹一脉東去如游龍蝘蜒數里聯鰲峰
峰前佳氣長鬱葱陳家遠自莆城東搆堂此地誅蒿蓬
堂中矍鑠黃眉翁一雙碧眼光曈曨承家喜有賢阿戎
鵷班接武朝重瞳紫誥推恩下九重錦衣光映酡顏紅
君家在昔稱儒宗一門世德誰能同正獻當年輔弼忠
鼎彛刻徧銘勳庸文貞茂德淵以沖一時學者資陶鎔
鈍齋清隠山林中孤雲獨鶴飛長空忠肅生當宋祚終
殺身就義眞從容瓚公亦復追其蹤至今清史同昭融
浮世紛紛昧所從貽謀但欲金玉豐園花旦夕開纖穠
秋風回首成空叢何似君家慶澤鍾累葉洊被恩光隆
相期努力攄丹衷大施霖雨蘇疲癃立身不墜前人風
還夀斯慶垂無窮
夀高都憲父母七十
貴溪之山凌紫虚一雙彩鳳山中居呼吸三氣吞華腴
翺翔千仞超塵汙從教滄海成丘墟雄鳴雌應長康娛
孕秀還生瑞世雛九苞文彩春華敷朝陽碧梧千萬株
春風滿地隂扶疎鳳雛高飛棲碧梧長鳴喜聽諧笙竽
好音終始期不渝喚回四海為唐虞雙鳳之心當益愉
遐齡應與乾坤俱
一樂堂為章丘教諭方君子大賦
烏山一脉青如龍山前鬱鬱佳氣鍾方家有堂䇄當中
堂中樂事應無窮白頭二老肅以雍年華七&KR1030;顏猶童
膝下諸郎篤友恭塤箎迭奏諠春風靈椿諼草長青葱
荆花棣萼尤纖穠此樂由來世罕逢君家得此誰能同
況有白眉雙阿戎文章五采稱人雄伯兮身已凌層空
仲也氣亦吞長虹龍章不日膺褒封兹堂樂事當益隆
夀贑州李太守璡母八十
隴西阿㜷女中傑母儀婦道俱超絶和丸教子早登庸
五馬專城凛冰雪作善由來天降祥年華八袠身康彊
霞帔珠冠侈恩渥芝蘭玉樹爭輝光朱門設帨當兹夕
黃菊香中啟瑤席和雲石髓甘若飴凝露蟠桃赤如日
贛江之水流滔滔贛民擬釀為春醪年年酌獻萱堂上
用介眉夀南山高使君團圞同白首長與贛民作慈母
為周翠渠題雪竹圖
翠壺之陽多綠竹一一昂霄美如玉長風吹雪壓枝頭
節操愈堅不少屈西川方伯周翠渠襟懷不受纖塵汚
節比琅玕清比雪四海人稱偉丈夫良工寫此入圖畫
殷勤持贈何為者雪宜呈瑞作豐穰竹擬為筩恊風雅
聖皇出治圖雍熙俗未還淳民苦饑丈夫有道須濟時
莫負平生玉雪姿
夀林君叔孟八十
君不見束廣微歲旱禱雨蘇民饑民祝夀考無窮期又
不見竇禹鈞平生隂隲通神明五子貴顯身康寧我愛
林家東谷翁二公之德將無同為兵輸稅寬囚繫為民
輸粟瘳疲癃命服已看旌義槩八旬况復逢時泰兒孫
羣戲老萊衣賓朋共祝莊椿歲從來積善流慶多始終
一德求靡它德日益新夀益永還看孫子登高科
山海奇觀為崇安司訓屠景賦(景以劉提學委署平海衛學)
武夷之山天所闢三十六峰炫丹碧中有精廬祀紫陽
萬古斯文賴昭晰東海之水龍所宫吞吐日月涵長空
海濱佳氣忽融結千年鄒魯聞儒風屠君褎然東浙彥
一經早領鄉闈薦屈登乙榜教崇安劒氣時作虹光見
年來捧檄過吾莆平海武學需師模清操何嘗問修脯
雅志但欲談詩書武夷正在崇安境千古奇觀君已稔
高山仰止長不忘進德之功豈容寢平海城臨東海濱
洪濤細浪皆成文君子之文能若此司馬子長焉足論
觀象於山德應進觀法於海文尤盛來春三策獻天人
疾雷一聲寰宇震
送方介卿還南都
烏石山前舊名閥年來樂事尤奇絶看花春日影聯翩
錫誥明廷寵稠疊憲府難兄偶過家儀曹弟亦迂星槎
雙親鬢毛猶未雪二子銀帶俱生花華誕春風啟瑤席
紛紛獻夀羣仙集安期火棗大於瓜王母蟠桃赤如日
化國之日舒以長雙親夀考應無疆雲路顯揚殊未艾
華堂福祉尤難量移孝為忠有明訓尋常定省何足論
好攄衷悃紹皋䕫用致吾君軼堯舜前日難兄赴嶺南
霜威已見摧奸貪今朝難弟歸蘭省明堂不久需梗楠
離筵酒盡青山暮一片愁心關去住他時皓月白門秋
夢魂還繞烏山樹
題魏憲長山水四首
春景
乾坤昨夜東風起春入林巒絢青紫眼前風物有如此
世間何處差可擬初疑皇都二月時花衢柳陌相蔽虧
使君退直金鑾殿獨騎驄馬行春熙又疑五羊城下路
海色山光雜烟樹使君按節觀民風星軺時向棠隂駐
又疑山水如錢塘雨餘處處民耕桑使君分憲恤民隠
隂崖寒谷回春陽又疑風光似南浦滕王高閣臨江渚
使君持憲豺虎藏千里湖山民按堵兹圖雖云咫尺中
俯仰意態應無窮題詩愧無五彩筆為君聊紀曾遊蹤
夏景
青山萬疊高崔嵬流水幾道相縈回曉日村墟煙靄散
薰風樓閣簾櫳開漳南古稱形勝地家尚詩書人禮義
海濱鄒魯名尚存圖中風景無廼是故家門巷深復深
千章古木青森森赤日行空絶炎暑綠雲滿地屯清隂
使君亦是漳名族林隙依稀見華屋牙籖插架光陸離
絃誦通宵聲斷續學成萬里趨天關手扣閶闔呈琅玕
中外激揚振風紀姓名已覆金甌間歲旱還期沛甘澤
回首故山歸未得他日功成作晝遊山川定應增秀色
秋景
昔余早謝紅塵鞅誅茅結屋青山上青山偃蹇如傲人
我意不與山相讓日出羣峰霧露餘乾坤俯仰如冰壺
翠竹丹楓列圖畫清泉爽籟鳴笙竽架有詩書尊有酒
盡洗胸中舊塵垢升沈榮辱豈吾憂耳目肺腸皆我有
年來失計辭故鄉應召萬里朝明光聖恩特畀西江節
要令士俗回淳龐馳驅誓竭駑駘力世路多虞苦難測
半生心事竟沈冥依舊塵埃滿胸臆昨宵飛夢鄉山陬
看山轉覺心含羞寄語移文未須作琴書非久歸林丘
冬景
頑雲亘野同一色朔風驅霰聲瑟瑟須臾散作六花飛
天外羣峯頭盡白入夜郊原積漸平江樹幻作玕琪林
山人中酒睡初起却疑六合秋蟾明我家炎方地少雪
宦邸驚看豪興發偶因公事出郊坰縱目湖山賞竒絶
城東綺閣諸王孫嬌歌響遏行空雲城西甲第多豪門
流霞泛滿黃金尊憲臺使君偏耐冷自擊清冰煮春茗
錦裘珍饌非不能民有饑寒心未忍殷勤起訪溪邊梅
乾坤春信何時回欲挽陽和遍寰宇盡令寒士歡顏開
送道錄司玄義堵崇德還京
黃金臺下神仙客秋水精神玉標格氣凌星斗詩思豪
光射蛟魑劒花碧一朝拜命辭帝閽函香萬里來南閩
口宣天語答靈貺手啟玉笈修明禋禮成告我還朝去
鶴馭翩然留不住今朝樽酒歌别離明日關山隔雲樹
題東坡遊赤壁圖
誰削層崖如壁立萬仞崚嶒倚天赤亭亭雄據大江濱
氣勢似與江流敵東連夏口西武昌控荆引蜀形勢長
英雄割據竟何在山川千古猶蒼蒼東坡老僊玉堂客
文章氣節稱人傑才大難為世所容萬里黃岡竟遷謫
梧桐一葉驚早秋清宵約客來同遊匏尊㶑&KR1527;吸明月
扁舟蕩漾浮中流白露横江夜將半萬頃浮光影凌亂
孤臣頃刻不忘君感慨長歌望霄漢洞簫一曲倚歌聲
如泣如訴難為聽幽壑潛蛟驚起舞孤舟嫠婦悲淚零
達人襟懷隘八極外物何嘗論得失蠅頭蝸角了無心
山月江風盡堪適胸中礧磈澆未平洗盞更酌陶幽情
酒闌舟中相枕藉旭日欲上東方明高興由來浩無際
此心直與江山契風清月白擬重來兹遊豈盡平生意
十月之望維其時舊遊佳客仍相期牀頭斗酒藏已久
舉網復得江魚肥載酒攜魚泛空碧江山變態應難識
水落石出江有聲斷岸茫茫幾千尺躡衣長嘯披蒙茸
窮搜不憚登虬龍上攀棲鶻之危巢下俯馮夷之幽宫
倦來仍上扁舟去放棹中流隨所住翩然孤鶴横江來
化作神仙夢中語坡仙一去今幾年兩賦擲地聲鏗然
當時權奸肆排擊不啻腐鼠誰復憐我昔謪宦長沙日
滿擬經過訪遺跡典衣沽酒酹英靈一吐輪囷豁胸臆
聖恩浩蕩旋賜還未得遂此瑰竒觀今日披圖發遐想
楚天萬里雲漫漫
東黃四景為族叔祖方軒先生賦
文筆鍾靈(堪與家謂吾狀元公坊前石幢為黃氏文筆吾宗文獻皆鍾靈於此)
石幢亭亭蒼玉立數尋遙倚西山碧宛如大筆架山曲
壯觀莆城聞自昔吾家聚族幢之東人豪迭出稱儒宗
咸謂斯幢作文筆千年秀氣兹焉鍾風景依然尚如此
孕秀鍾靈殊未已雲仍努力紹書香罔俾前修得專美
印池流澤(涅槃云前埭一條龍東黃三印斗蓋東黃古有三池謂印斗池)
烏山一脉紆且長吾宗奕葉居其陽流水縈迴自山下
到門匯入三池塘池塘一一方而小昔有神僧呼印斗
知稼當年擢大魁謂此鍾靈實非偶祖宗積慶良已隆
流澤與此同無窮一𣲖今分東海上詩書擬振前人風
品樹成隂(涅槃云品樹成隂日子孫千萬億吾宗舊有豫章三株及宋季子姓果多)
吾家遷莆歲月深舊栽品樹參天青況復先人多種德
直與茲樹同敷榮慶流孫子昌而熾適當品樹成隂際
因知樹乃德之符神僧特識蒼天意世運推移樹已薪
祖宗德澤應長存一德相承能不替會看孫子重振振
稼村聚族(吾宗狀元公號知稼翁鄉人因稱其所居為稼村)
伊昔吾宗知稼翁文章氣節稱人雄卜築稼村三百載
參天喬木青蘢葱巍巍先祠屹中峙列屋兒孫自鄰里
蘋蘩歲歲奉蒸嘗燈火家家究經史方軒先生族之良
白頭晦跡東海旁殷勤作圖紀先跡雲仍百世期勿忘
慶同年潘提學應昌夀(號留鶴亞參應昇兄其所居堂扁曰荆花榮夀)
留鶴先生百夫特未老懸車歸故國興來草聖追鍾王
醉後新詩邁元白況復堂前春意賒紫荆灼灼開繁花
天恩汪洋殊未巳夀域浩蕩仍無涯季夏堯蓂生七葉
先生歲已周花甲常疑宿酒上蒼顏未許新霜點玄髮
年年此日夀筵開滿堂歌鼓喧如雷門外賓朋集珠履
膝前孫子傾金罍季方薇垣久為客目斷鄉山海天碧
幸因嵩祝上京華得遂晝遊話胸臆天台之山凌九天
臨海之水涵百川開山種秫釀海水直蘄山水俱齊年
題畫魚五首為劉方伯賦
二月澄江春浩蕩遊魚共逐桃花浪就中錦鯉獨殊常
軒然欲奮青霄上頭角行看變化成鞭雷掣電遊紫清
捲起滄溟千萬頃散作霖雨蘇蒼生却笑長鯨數千尺
横海吞舟亦何益
神魚遊戲清江滸三十六鱗盡堪數風雲未會暫徜徉
鰍鱔區區亦為伍一朝變化升天池凡介纖鱗那敢窺
丈夫未遇亦如此紛紛薄俗休相欺
東風吹春滿平湖遊魚作隊依菰蒲一魚悠然出深藻
細鱗巨口形如鱸舉網中流魚可得尊中況有新篘碧
我欲喚起東坡翁共泛扁舟過赤壁
聖主恩波溥八夤羣魚亦得沾深仁有魚依蒲玉為質
有魚戲藻金為鱗躍浪纔看在芳渚沿流又入深淵去
因知至理亦如斯隨事隨時無定處
昔年通籍金鑾署太液池邊日來去蒼鱗隔藻弄晴暉
紫蟹攀荷吸朝露僊凡一隔經幾秋此景不見心悠悠
今日披圖賞幽致却疑重向池邊遊
壺山惜别送鄭惟廉歸常山
壺山積雨朝來歇商飈吹紅入楓葉感時對景足驚心
況復行人話離别去年君向壺山隂六經義理鈎其深
駭浪奔騰翻學海鮮葩絢爛翹詞林今日旗亭折楊柳
龍泉如虹射牛斗中立程門道已南阿蒙吳下才非舊
君家世父烏臺英德威久被閩南城騎箕一去今幾載
閭閻赤子猶知名君歸重淬吳剛斧來歲㩦登廣寒府
桂花斫取最高枝邁烈揚芬紹前武
半松為莆郡司訓松江宋黻賦
蒼松如龍出幽谷未露全身露頭角天生大材不大用
半在雲霄半林壑浮世難逢匠石過空餘滿地清隂多
明堂不作歲云暮松兮松兮奈爾何
題蒼鴝鵒為寗方伯元善賦
東風吹綠垂楊枝搖烟颺日輕如絲幽鳥飛來立枝上
金眸蒼羽標格竒慧性還能學人語花外時聞數聲度
好音擬奏蓬萊宫雕籠鸚鵡休相妬
送林文華先生校文還瑞州
昔年我厠金鑾署先生載道西江去儀刑遠隔廬山雲
夢魂長遶筠州樹今年我客南都城先生拜命司文衡
五夜文星向奎聚一時藻鑑如冰明人生聚散風前葉
昨日相逢今又别離筵無惜醉芳尊後夜相望只明月
題夀星圖夀胡揮使六十
弧南有星光晰晰溥照八荒開夀城降神孕秀應難測
化作人間萬夫特壯歲風雲劒三尺曾掃欃槍樹竒蹟
拂衣一笑歸泉石綠酒黃花供散逸轉眼流光盈六十
方瞳一雙炯如漆蓬矢桑弧懸此夕華筵獻夀羣仙集
瑤池蟠桃如日赤蓬島瓊漿和露碧玉皇案上長生籍
姓名特許今增入乾坤華腴飽餐食日月精英長呼吸
南山之夀焉能匹直與天地同無極
題七賢度關圖
玄雲亘野天將雪寒氣襲人風獵獵關門凍雀棲不飛
關樹寒梢僵欲折七賢逝此將安之山川不憚長驅馳
蹇驢伶俜足無力僮僕跼蹐心苦饑聖賢之仕行吾義
義或不行甘棄置刓方為圓豈所能枉尺直尋非素志
翩然拂袖辭朝班採芝笑指雲中山謀生孰計田園少
浩歌且喜天地寬畫史憂時有深見作圖豈但供竒玩
願公獻入蓬萊宫長與君王作龜鑑
雙喜白頭圖為林時潤賦
東風吹綠棠樹枝白頭並立毛羽奇喜鵲亦知春信好
雙飛樹底鳴相依君家高堂多喜氣白頭二老容顏晬
風流畫史最多情特托幽禽寄深意愛親由來根至情
百年雖喜尤兢兢白頭變玄玄復白始慰孝子平生心
承林見素示和曾司直九日無菊詩次韻奉答
江南菊開苦不早百年謾說重陽好我性不飲復無花
雅懷頓減柴桑老雲臺圖畫逐煙塵金谷繁華餘蔓草
看來富貴眞浮雲花前有酒須傾倒我雖不飲亦強斟
誰愛名場受閒惱憶昔輶車行役時滿幘飛埃不遑掃
昨承優詔許歸休喜劇應同獲竒寶老得身閒即是僊
安用交梨并火棗歸來重理舊詩書至理淵微細探討
尋常有一契吾心即反於身以自考迺覺從前事總非
天賦吾真漸枯槁迷途未遠幸回轅終愧當年郭有道
洛社風流繼自今珍重同盟永相保詩稱引翼躋夀祺
為君高歌申頌禱修身俟命在吾人此外悠悠隨大造
再和前韻以寫餘興
臺省爭誇致身早誰識黃花風韻好浮沈宦海浩無涯
寵辱驚心容易老紛紛桃李競春華一夜狂風委芳草
吾黨行藏與世違後生譏評恒絶倒懶從勢路乞人憐
閒向東籬被花惱冷蕊疎枝未有期此日蓬門為誰掃
有酒還留待菊開醉臥醒吟是吾寶盤飱淡薄芼溪蓴
果實尋常剥園棗以此易彼誰得失茲理分明易尋討
汾陽功烈震乾坤不過中書廿四考身後流光未百年
故宅疎槐已枯槁人生性分有眞樂千乘王侯吾不道
多君納禄早歸來出處完名眞自保一度花開一醉吟
百歲為期共君禱莫愁送酒無王弘薄田有秫吾能造
石室小隠得草字
金谷繁華世稱好西風一夜凋零早上蔡威權逼穹昊
東門黃犬嗟難保卓哉羅君契兹道名利場中迹如掃
石室巢雲事幽討一榻清風小蓬島有時豪吟豁襟抱
山中萬物經品藻有時花前獨傾倒陶然一任韶光老
我昔躬耕南畝稻心與乾坤同浩浩年來苦被微名惱
玄髮無情欲成縞野馬何年脫塵皂同向雲中拾瑤草
燕樂亭(在鍾山之隂蔣王祠旁李司馬所搆也代孫寺丞賦)
蔣王祠下多遊客特搆幽亭庇休息八窗嘉樹散繁隂
四座竒峰飛翠色元戎小隊朝出城釃酒椎牛來落成
綺席弘開縱歡笑新詩迭唱歌太平因號兹亭為燕樂
歲歲春風還有約願分此樂及蒼生盡挽疲癃出溝壑
愚軒為高都憲賦
小智私以鑿民風日澆漓狗盜雞鳴紛變詐神機鬼狀
爭怪竒南臺都憲眞超卓鏟采埋光全太樸滿腔眞意
與天遊半點機心無地著世人競諛佞口舌如箎塤寧
為周御史期期發忠言世人多詭隨不異鉛繞指寧為
柳士師直道終如始眼看薄俗恆自懲開軒因以愚為
名如公豈是眞愚者欲與往哲同垂聲願公無遽歸鄉
土盡挽民風復淳古
三宜庵為高都憲賦
都臺有客人中彥卓犖才華金百鍊忠貞耿耿動宸旒
風裁稜稜肅邦憲哲人所見殊非常世事多與心參商
浩然歸思不可遏千里再拜陳封章臣忝南臺司憲紀
庶政皆歸臣統理設施容或乖其宜罪雖有歸臣實耻
老親況復雙龍鍾家無應門五尺童臣沐隆恩歸未得
故山回首情無窮臣齒於今過半百二毛漸覺秋霜白
疾病侵尋志慮衰施於有政寧無惑以茲三事恒自歎
公義私情俱未安揆分惟宜置閒散天恩倘許當銜環
聖主方求經濟者得士如公寧忍舍公心不啻金石堅
丹悃重陳雙闕下帝曰卿才實有為卿言懇懇難竟違
膝下許卿得終養未許終老山中扉綸音南來不信宿
拂衣一笑歸鄉曲進退從容大義明孤標眞足扶頽俗
我位於公固不侔我身自揣尤宜休太息高風先著步
題詩送别令人羞
題梅
山人自昔多佳興手種梅花滿幽徑風韻尋常儘絶竒
況有明月相輝映夜深索笑簷之隅仰視天宇如冰壺
獨嗅寒香不成寐起酹尊酒招林逋何當借榻梅邊屋
長與梅花伴幽獨飽收清氣歸肝腸一洗胸中舊塵俗
題畫梅為余君稷興賦
一脉陽和初破凍孤根得氣先萌動南枝北枝爛漫開
商鼎已作和羹夢輕風時度巖谷間清香萬斛飄人寰
獨抱冰霜清白操耻競桃李芳菲顔一般風味尤竒絶
夜靜林梢上寒月疎影橫窗舞翠虬殘英滿地飛香雪
素志寧甘沒草萊移根終向上林栽春色無邊獨占斷
羣花不敢爭先開
江湖覽勝為吳大尹乃兄浩賦
男兒貴有四方志生來門外懸弧矢乾坤萬物備吾身
歷覽寧辭千萬里張騫乘槎犯斗牛子長足跡半九州
博識當時推獨步史才後世誰與儔吳君自是新安彥
劒氣時作虹光見有策不肯干公侯有才不屑事州縣
獨買吳江舟一葉歴遍三江并七澤興發閒登江上山
豪來醉弄波間月到處交遊多偉人耳目所接皆竒珍
炯炯靈扄貫今古翩翩襟抱超風塵季方吾莆賢父母
嚴翁就養幾寒暑彩衣又上閩江船綠酒共聽烏石雨
長空雁過秋風涼驪駒又發壺山陽還家故舊應相語
勝覽又經天一方
贈松樓玉上人歌和張坦齋韻
上人風度溫如玉況復文雅超凡俗閉戶繙經戒行修
登堂見客容儀肅有時泚筆臨古書有時引水澆新竹
或從泉石共徜徉或與雲月相追逐老予借榻兩經春
青眼相看情愈篤校書永晝每烹茶酌客清宵頻剪燭
同袍幸有坦齋翁時聽清吟散煩燠上人亦學參詩禪
講論時時見心曲修纂于今已畢功分手將歸故山麓
短歌一闋寫離懷回首南山煙樹綠
三友樓為孫同知賦
徂徠大夫擅高節羅浮僊子應同流亦有淇園古君子
相伴幽人同一樓幽人襟懷絶塵垢共結寒盟號三友
百年大夢杳難醒萬古清風長不朽賢孫佐郡閩海東
宦成回首歸興濃重搆危樓題舊扁欲修先緒追前蹤
歲暮羣芳盡凋歇三友敷榮心似鐵相看一笑天地春
權門炙手從渠熱
致仕歸言懷效吳體四首
失脚一下蒼苔磯頓覺世途多險巇聖代敢言輕去就
時評或恐迷是非混雌與雄烏莫辨隔形吠聲尨曷知
歸來穩坐茅簷下閒看白雲生翠微
媕阿媚世吾所慚便尋舊隠南山南寸心靜觀元了了
衆口可笑猶喃喃秋風世途雙眼冷夜雨吟窩孤夢酣
羹有溪魚飯有粟一飽豈必求肥甘
白日不照吾肺肝曲學阿世誠何顏詩書聊堪遺孫子
杞菊亦足供盤餐銅山鑄錢彼為得瓦甕灌畦吾所安
自笑無能成巧宦只合歸伴沙鷗閒
違心徇禄非吾情春田夜雨思歸耕經綸誰能贊化育
出處我豈關重輕王侯只如槐蟻夢詩酒聊尋花鳥盟
勳烈無階上鐘鼎且免青史遺臭名
題吳繼學先生家藏邊景昭花鳥圖五首
琅玕挺碧梅舒白歲暮相依傲殘雪一雙靈鵲何處來
枝頭似報春消息良工畫筆妙入神寫生一一皆逼眞
半幅霜紈纔尺許無限風光照眼新問君茲圖何自得
先公育材有遺澤靈襟元不受纖塵諸生獻此旌衷臆
嗚呼兹圖百世宜珍藏大訓天球端可方(右梅竹雙鵲)
海棠春意酣繁花粲如綺枝上依棲三白頭似惜韶華
不飛起人生亦愛韶華妍眼閱韶華誰百年邁烈揚芬
須及早如此白頭良可憐(右海棠三白頭)
山禽文彩竒映日尤鮮媚一雙飛上石榴枝似與榴花
爭豔麗虞廷九奏歌雍熙鳳儀獸舞紛龍墀兹禽亦合
登廊廟雅性自愛山林棲(右榴花十二紅)
荷蓋已枯槁蘆花亦凋殘雝渠兩兩如兄弟相依不恤
空江寒角弓詩成風漸靡斗粟謠興俗尤鄙紛紛塵世
䦧牆人見此微禽顙應泚(右敗荷四鶺鴒)
霜竹弄晴翠寒梅發幽姿黃雀呼朋自為伍各求所止
棲高枝兹圖用意良有托持贈寧徒供玩樂先公教鐸
遍儒林共祝兒孫膺五爵(右梅竹五爵)
田家詞
官府年來恣徵討里正登門急於火三冬過半稻初登
翻說今年稻熟早家人相率往田間協力無分少與老
短鎌一派穫聲齊數畝黃雲隨手倒背負肩任初上場
男共播揚女舂擣里正醉飽纔出門督郵復自城中造
急將賤糶納官需且免官刑相苦惱回首場頭稻已空
一年生死良難保小兒彈淚向西風說曾田畔拾餘稻
阿翁回語兒無啼尚冀明年官府好
題萬竿煙雨圖為江士韓賦
我醉飛夢湘江曲開蓬坐愛湘水綠兩岸蒼蒼風景殊
篔簹萬箇森如玉寒雲拖雨出遙岑輕烟一抹横前林
斷影微茫鸞鳳舞清聲淅瀝虬龍吟遠隔層雲看漸晦
近拂浮嵐望還翠枝南枝北飛鳥迷葉上葉下珠璣碎
須臾雨歇起清風寒烟吹破猶冥濛妃淚斑斑濃淡裏
孫枝簇簇有無中江君自是高崗鳳共結寒盟恣吟弄
命工寫入圖畫間我見猶疑醉時夢
送何維良歸新淦(刑部員外維孝庶吉士維一之弟也)
北風初釀寒吹老都門柳柳下送君行高歌酌尊酒君
家兄弟不可當攀龍濟濟遊帝鄉憲部僊郎唐杜景詞
垣吉士宋朱昂君亦承家富文藻甘旨庭闈娛二老數
年風雨不連牀幾度池塘空夢草朅來萬里趨京師金
昆玉季情怡怡捲簾笑對荆花樹擊節醉吟棠棣詩回
首孤雲飛絶巘鄉心應與雲舒卷祇愁去住别離難奚
恤往來行路遠酒闌催上潞河舟潞河之水隨東流帆
影忽經紅葉岸棹歌迥入黃蘆洲去路行行望桑梓桑
梓微茫隔溪水篋中重整舊斑衣膝下跪斟新綠蟻家
君昔宰幽燕南尊翁載鐸來杏壇山斗光中識顏色珠
璣落處聆笑談君家仲兄鄉進士論交於我最知已紫
陌相逢未幾旬雲山依舊成千里題詩今日送君歸令
人却憶十年時一樂堂中歡會處殷勤為我道相思
病中立秋偶成
春初一臥歴炎暑又見新涼起天宇西風曾不憐我愁
頻向疎櫺送寒雨
予致仕歸因重葺下皋山莊以居偶誦宋馬子才
浩浩歌胸次洒然若有得遂次韻以道所懷
浩浩歌鐘鼎勛庸如命何天降吾衷吾不昧詎肯隨時
徒媕阿得意飽餐光禄飯失意歸耕南畝禾浮雲聚散
吾何與笑渠傾奪紛操戈君不見蘇秦手提六國印千
里騶從徒撝訶又不見馮道身為五朝相四海瘡痍誰
撫摩富貴於時苟無益眼底風花瞬息過浩浩歌鐘鼎
勛庸如命何明道列官烏府署伊川勸講金鑾坡補衮
不求人過失格心惟以道漸磨權奸一見阻去去心靡
他大道日淪喪賢哲終蹉跎時論雌雄元不辨何怪臧
倉毁孟軻浩浩歌鐘鼎勛庸如命何圖書滿牀春拍拍
烟雲遶屋山峩峩俯仰乾坤無大疚吾生所得良已多
神仙渺茫吾不道别有天地長熙和
青雲橋歌
世人行已多愧天興衰變幻如浮烟程氏承家惟種德
世澤如水流蜿蜒篤生封君能述事長橋特駕河之次
青雲端望子成名駟馬何勞客題字忠壯雲仍今幾房
封君真足增前光濟人自是隂功厚食報早見鵷雛翔
春風射策金鑾殿勑使傳宣催賜宴冬官政績帝所嘉
錦誥恩封人共羡積善由來慶有餘從茲萬里皆亨衢
行見公侯復其始紛紛薄俗誰能如
賓竹歌(賓竹者舉人曾琰一潤號也)
君不見坡仙譏俗士無竹不可醫又不見衛風美進德
菉竹歌猗猗天生嘉植異凡卉狷士品題號君子凌霄高
節挺琅玕撲地清隂絶塵滓曾君種竹遶庭宇謂竹為
賓我為主醫俗豈獨懷坡仙進德直期追衛武古人取
物修其身知仁山水垂法程竹之直兮可以勵吾節竹
之虚兮可以廣吾心直節虚心貫始終高標與竹將無
同天上清風一揮灑人間酷暑何所容功成三徑重歸
日賓主相看無愧色
題山水圖送宋汝勤赴安州學正次劉學士韻
安州我舊遊風景如看畫黌宫清絶隠林塘别搆茅亭
芳樹下諸生幽抱此傾寫舞雩詠歸同雅雅君拜新恩
教此州官清地僻心境幽榱桷棟梁收拾遍大手還修
五鳳樓嗟我别來今幾載披圖猶認舊滄洲今日題詩
送君去明日空望停雲天際頭
未軒文集卷九
