未軒文集卷十一
明黃仲昭撰
七言詩
甲午季冬雨雪連旬公餘感觸輒賦八絶
琪花誰散滿林端一夜鍾山失翠鬟上下清光相掩映
乾坤都在畫圖間
道傍甲第是誰家金帳羊羔興正賒棘寺郎官清透骨
自敲冰片煮春茶
茫茫積雪遍山川瘦馬衝寒敢自憐應有閉門僵臥者
甑無炊黍突無烟
匡時事業了無成牢落風塵笑此生却羡㶚橋驢背客
無端風味助吟情
一雪旬餘曉暫晴晩雲旋復結濃隂村農初喜春宜麥
麥隴今嫌雪太深
寒威入夜徹吟幃布被無温酒力微誰念三邊征戍苦
滿天風雪臥戎衣
要路諸公寵禄兼紅爐熾炭酒頻添迂疎只合長清冷
案牘時呵凍筆簽
青山雪後可尋春欲謝微官未有因聞道村橋梅已發
看花酌酒屬何人
題進士起家卷(吴先生彦賓由省元進士拜禮部魯瞻先生題扁云云因賦此)
龍頭鼻祖家聲舊又見聞孫起盛時筆健應扛汾水鼎才
高獨占郄林枝宸聰快覩天人策睿眷榮超禮樂司故
物青氊今尚在繼承還為後人期
送王主事世英還朝次翰林諸公餞别聮句韻
萬里東甌駕使驂春風歸路過閩南囊中不著新增物
篋裏惟存舊賜衫十載論心情最劇半生憂國意猶酣
還朝若問經行俗為道流殍澤未覃
夀仙溪張母吴氏七十次周翠渠韻
舞袖斕斑曉日前慈闈尊酒賀稀年長生莫問還丹訣
種得瓊芝滿石田
題仙溪遊鶴軒次周翠渠韻
林木隂森林草萋林塘一鶴獨幽栖簷端飛起茶烟瞑
雲際歸來巖日低聲挾天風聞更遠舞當庭月望還迷
秪應長伴蓬仙侣誰羨趨朝候曉雞
辛酉二月二十日晨起訪雲峰即事
曉訪雲峰認舊蹊種松擬築蠒窩栖溪雲蕩漾浮山足
石徑崚嶒怯馬蹄紳笏久羇真自誤林泉勇退未終迷
年來頗得蒙莊趣天地蜉蝣一視齊
致仕過常思嶺蘭若和故友彭從吾韻二首
引年得請荷清朝報答慚無尺寸勞吾道自難酬素志
愚衷空復戀青霄百年世事心俱懶兩眼雲山興末消
偶讀從吾舊題句九原無路起詩豪
鄉山動是十年思今日重過一賦詩黃菊相看如舊識
白雲未許笑塵姿鳥鳴翠竹尤深處鶴立蒼松最上枝
我亦歸尋舊栖隐開尊冷看世途危
贈大田驛丞彭籍三首(安福人字經典二彭閣老之族子也)
先人昔日教安成我在黌宫廨裏生垂老又經司學政
安成人士獨關情
大田驛舍偶逢君問是安成宦族孫空谷足音心自喜
平生迹異底須論
一官山舘使車稀公事無多足自怡委吏乘田遺訓在
立身元不論崇卑
大田驛和林元佐地官留題韻
此地經過知幾回山靈應笑我重來吟春幽鳥寒猶澁
帶雨頑雲濕不開恤政未沾桑下餓閑愁空切杞人懷
百年畎畝餘忠在豈逐衰殘没草萊
賀延平劉宮保得男二首次林見素韻
鬱䓤佳氣絇晴霞維岳鍾英少保家湯餅筵開春意藹
沉檀香裊煖烟斜靈椿雖老尤增翠萱草從今更着花
天上麒麟重孕秀徐卿二子未須誇
劔水深蟠雙翠虬靈鍾人物軼常流光前骨相由天定
裕後休祥自己求怡養行看翻彩服蒸嘗有待薦嘉羞
百年宫保書香在繼武還修五鳳樓
夀仙溪李朴菴夫婦七十次陳待徵郎中韻
高堂春酒莫辭傾此夕弧南星正明萊服頻翻娱綺席
南陔新譜入瑶笙西來王母蟠桃熟東望函關紫氣横
夀域無涯纔七十蓬瀛還看海塵生
挽三山張濬大尹(鄉試同年歷訓導陞知饒平縣承檄率民兵勦寇卒於師)
昔年同聽鹿鳴歌浮世光隂轉眼過白髮盈顛嗟我老
黃泉無路奈君何芹宫化雨英髦盛花縣春風惠澤多
獨恨行營星遽殞鯨鯢未覩伏天戈
送郡守陳公入覲
老來送别易銷魂况復今朝别使君霖雨己看蘇赤子
餘波還喜及斯文關河白鴈秋驚夢閶闔疎星曉奏勲
後夜月明天萬里空依北極望紅雲
題張叔著桂林書院中曲水流觴次鄭東園韻
桂林風物擅幽竒此日追隨一憩之水有淵源流易滿
杯行結曲到應遲鶯調簧管來深樹膾切銀絲出别池
浮世兹遊須盡興萬牛難挽歲華移
題鎮海朱大尹漁樵耕牧圖次翠渠韻
乾坤何處是通津謝却浮榮避俗塵漁笛數聲芳渚暮
樵歌一曲碧山春高秋禾黍遍層隴落日牛羊歸四隣
架有琴書尊有酒何須蓬島覓仙人
題守拙卷(仙水陳熙春名其藏修之室曰守拙因以自號)
高隐林泉遠市朝半生守拙臥衡茅浮榮有分從吾好
世事無機任俗嘲襪雀讓教稱巧婦斑鳩自合寄成巢
知君妙契濓溪賦豈向清時作繫匏
送宗姪孫道進任新會教諭次同年李若虛韻
年來謝却白鷗沙榮捧除書出帝家遥想振揚文教日
春風開遍杏壇花
吾家文獻自唐開未羡床頭笏滿堆此去譽髦期不忝
青氊還付與雲來
題仙溪張氏一樂堂慶夀圖
靈椿萱草並鮮妍玉樹芝蘭復滿前共倚蓬壺看春色
從教滄海變桑田
和方友允迪六十自夀詩(允廸自號履素)
夀酒年年宴此晨未論腰帶綰黃銀人無豐約閑應好
事有乘除樂亦均素履不渝從我好世途寡合任渠嚬
(笑貌)紛紛華要曾何補誰謂儒冠真誤身
題周憲使公載歸來亭次壁間韻
小亭依約水晶宫四面澄波可鑑容槐蟻夢隨殘月曙
蓴鱸興繞白雲重憂時畎畆餘忠在結社林泉樂意濃
我欲亭中分半榻閑看孤鶴舞蒼松
挽贈監察御史董(闕)夫婦(僉憲豫太守復之父母也)
一雙白璧閟青山逝水東馳不復還人世有天敷慶澤
泉臺無路接清顔鳳毛碧漢雙高翥鸞誥彤墀屢渙
頒墓石慚予辭不裴足留潛德示人寰
送曾郎中謝病還鄉
半生塵土鬢成絲謝事還家竟不疑陶令謾因黃菊去
留侯曾與赤松期閑來軒冕應無夢到處溪山定有詩
我未别君君别我江東回首不勝思
具慶堂詩慶林季瑞税使伉儷夀六十
木公白髮岸烏紗金母酡顔映紫霞老眼摩挲看流轉
桑田漸滿海東涯(右次林太守韻)
甲子年來又一新人間還看幾回春仙翁雲外傳消息
己注長生籙上人(右次吴憲副韻)
送望江教諭伯清先生乃兄還莆
春草夢殘勞北上松楸望斷復南歸往來總繫綱常重
一任風塵敝客衣
兩京飄泊幾星霜却喜逢君話故鄉潮水不知離别苦
又從江上送歸航
送道士還鄉
孤蹤無礙任西東一片閑雲寄碧空賣藥暫游都市裏
尋真又入故山中蘭橈夜泛鷗邊月鐵笛晨吹鶴背風
惆悵舊遊歸未得天涯翹首送冥鴻
題怡閑卷和都察院經歷黃仲胤韻
聲利勞人髩易斑紅塵終日走間關始知廊廟千鍾禄
不及丘園一味閑載酒日遊花嶼上攜書時向竹林間
因君便欲辭軒冕風月平分數畆山
絶句二首招諸友遊東巖
一春強半雨中過節過清明日始和垂老看春知幾度
乘春不飲欲如何
細君手釀已新篘準備尋春作勝遊明日東山修褉事
不知諸友肯從不
題夏太常竹送周翠渠知廣德州
天上清卿寫竹工分明淇澳雨中叢贈君去作鄣城守
德業期同衛武公
上苑琅玕高百尺天恩浩蕩飽曾沾一枝帶得鑾坡雨
洒向南州散酷炎
郡在靈南山秀中篔簹遶舍翠隂濃清貧太守庖無肉
春雨猶能赦籜龍
挽陳教授先生廷威
乾坤俯仰嘆斯文眼底何人更似君一代才名追鄭老
百年科第屈劉蕡經横絳帳春風藹人去詩壇夕照曛
舊日林塘重過訪數聲隣笛不堪聞
挽橘泉方文謨先生
八十高年強健身西風一夜殞莊椿黎元正爾多竒疾
天地胡為奪此人橘井泉深空自洌杏林花發為誰春
刀圭我亦曾蒙惠一束生芻淚滿巾
下臯雜詠
水石隂森烟月清山中事事可怡情始知世路閑榮辱
真與浮雲一樣輕
山徑荒凉月上時郡僚奔走迓監司道人引水澆畦罷
坐燎松明改舊詩
豪氣衰年未盡降每因世事熱衷腸山莊來往惟農父
長話桑麻心自凉
十畝山田種稻粱茄秧新乞自鄰鄉雖無鐘鼎供遊燕
且免紅塵請謁忙
何處偏宜養性靈無端野趣在林扄開簾猶恨前鄰樹
遮却遥山數尺青
山莊誰道不繁華桃李逢春解著花秋至未應全落莫
芙蓉新種已抽芽
春雨初過水滿川神祠簫鼓正祈年我來亦欲隨鄉俗
急典春衣入社錢
春風一夜到桑麻嫩葉柔枝漸次加曉起喜聞童穉語
新移丹荔亦萌芽
一川桑柘隠烟霞黃菊蒼松自一家更喜舍南添隙地
開渠占斷白鷗沙
日食何須鼎肉腴新栽杞菊已扶疎小池更引清溪水
春雨應添數尾魚
殘書讀罷啓房櫳散步東風遣病慵門巷翛然籬落矮
隔鄰遥見夕陽舂
未甘奔走混風塵買斷青山學隠淪牟麥登場蠶作繭
林泉終老未須貧
芳村疎雨送微凉倚杖村南看插秧真趣滿腔誰與語
起呼尊酒酹柴桑
塵寰無日是安居喜遂山林寄一區讀易倦來無外事
閑看梁燕哺新雛
麗日和風雨乍過一丘一壑足婆娑薄田有粟身無恙
天地私吾亦已多
興到展書談舜禹倦來拂枕臥烟霞箇中無限悠然趣
絶勝霜臺曉放衙
性與時違事事差生涯只合付枽麻看來富貴由天倖
傳到兒孫有幾家
鄉民水旱苦相仍征斂無期立取盈我亦呼兒急稱貸
令人惆悵憶陽城
蒼松黃菊纔三畆流水柴門自一家却悔平生都失計
坐聽官鼓踏霜華
輞川佳勝古來稀猶欠吾莊一段奇丹荔子栽今結實
薰風滿樹絳囊垂
近日山君猛且饕踰垣入屋攫牲牢宋均不復生今世
誰遣深山滅迹逃
世途得喪見交情徑路蕭蕭草自青惟有梁間雙燕子
年年依舊訪柴扄
性癖情知與世殊秪應歸臥故山廬山中亦有經綸事
朝課耕桑夕校書
閑來事事覺從容始信山林可養慵悔殺昔年成底事
紅塵鞭馬聽朝鍾
贈三山太守唐侯廷貴
閩江縹緲漾晴波爭似君侯惠澤多玉雪襟懷涵霽月
冰霜崖谷轉陽和閭閻不識催租吏田野時聞擊壤歌
聖代循良應有傳姓名指日入編摩
挽温方伯琮
使君一夢躡仙蹤閩海家家輟相舂廊廟有人思貢禹
泉臺無路起元龍紫薇花㡳春風老棠樹隂中草色濃
一束生芻從此别蜀山回首暮雲重
題林君叔孟秀遠亭二首(前次吴時望先生韻後次鄭廷綱内翰韻)
繫馬幽亭久未旋亭前景物各爭妍倚天晴翠千峰出
遶郭蒼烟萬井連花影亂侵徐孺榻鶯聲巧和伯牙絃
因君欲買西鄰地風月平分過暮年
小亭新結傍幽蹊窗戶平臨翠篠齊宿雨收殘山靄濕
浮雲飛盡海天低樹連睥睨參差見花隐房櫳咫尺迷
安得筆端生五色盡收佳景入新題
題淵明像
典午乾坤已莫支一官豈為督郵辭壯懷激烈無由寫
盡付東籬濁酒巵
題劉伶像
百年縱酒樂天真荷插青山處處春莫怪先生終日醉
乾坤誰是獨醒人
和惠安張大尹登最高峰韻二首
海天森列總雲峰盡在僊郎眺詠中聖主牛刀教暫試
不須凝望紫宸宫
遶邑誰當第一峰兹峰獨出萬山中何時麾却塵寰穴
來借巖阿半畆宫
墨竹二首為林信傳賦
誰種琅玕傍碧溪森森高節與雲齊春風養就林間實
留待丹山彩鳳棲
籠䓤翠玉擅風標白石清泉伴寂寥安得伶倫裁鳳管
五雲深處和簫韶
文峰書樓為陳文珍賦
亭亭文筆玉嶙峋下有層樓廻出塵四壁芸香浮汗簡
三更藜熖逼穹旻元方别駕聲華舊小阮黌宫教澤新
寄語雲仍宜努力莫教家學負前人
南溪别業次韻
刺桐花下有華堂别買溪南數畝莊旋剪荆榛開町疃
更添亭舘帶林塘春嵐壓地苔花濕暑雨蒸林荔子香
自笑一生纓冕累無緣來共白雲鄉
林雲山盆梅九月盛開魏竹溪有詩次韻二首
(闕)處有盆梅九月寒花的爍開占取孤標尋菊(闕)
挽將春意入秋來天教早實調金鼎人喜揚芬滿栢臺
三弄瑶琴豪興發未應何遜擅吟才
江南臘月見疎梅此樹高秋已盛開東閣酒醒驚雪早
羅浮夢覺訝春來西風入戶香浮几凉月當空影滿臺
欲為花神重作賦廣平人去愧非才
下皋俱樂亭扁(致政歸作小亭取邵子滿目雲山俱是樂一毫榮辱不須驚句)
十載山莊没草萊小亭今日喜新開呼童痛洗亭前竹
要放南山翠色來
滿目雲山俱是樂古人心與我心同紛紛寵辱多憂患
真樂誰知在此中
開亭近對九龍山人在千林紫翠間造物於吾多所靳
惟應山水不吾慳
十年失脚走危途天賦吾真半己蕪今日看山亭上坐
悠然始復見真吾
亭前無地著塵氛雲外青山山外雲頗幸名途抽脚早
山靈猶未作移文
九龍山勢鬱嵯峨翠入簾櫳爽氣多讀罷殘書無一事
閑調綠綺和樵歌
亭外羣山翠遶簷看山終日坐鈎簾東南天際浮雲盡
又喜壺山露一尖
列岫多情爭秀麗野花隨意放芳妍化工還有些兒欠
背却西淙瀑布泉
煙雲變幻多竒態風月清妍無盡期莫道吾亭欠華彩
天然圖畫列階墀
瀟洒林亭僅數椽包羅風景迥無邊夜來微雨兼秋至
徹骨清寒疑欲仙
題仙溪陸世徵活水亭次郡守丁石崖韻
亭前静坐暗聞香活水流花入小塘聞說箇中長若此
幽竒不獨在春陽
宣父當年嘆逝川眼前道體浩無邊與君說到淵微處
須向源頭一放船
慶鄭敏善先生年八十應詔冠帶
年躋八秩未龍鍾又沐清時寵渥隆華髮謾添烏帽雪
酡顔不藉錦衣紅己看敬老循周典還見優賢有漢風
况遇聖明弘治日蒲輪早晩召申公
送司訓鄭先生啓善之任
萬里巴川育俊髦一身許國不辭勞明朝無復聆清訓今
日休辭醉綠醪猿嘯溪頭驚客夢山横馬首助詩豪傳
經絳帳應多暇一曲瑶琴夜月高
己未端午同吴繼學方子大諸君遊東巖二首
名途十載抱離憂此日重欣結勝遊山色不隨人事改
煙光似為客來收底須身外論豐約且向尊前共唱酬
薄暮微凉城上路也隨時俗看龍舟
炎歊何處滌塵憂共約東山寺裏遊一鳥不鳴山更寂
千林增翠雨初收老身猶喜康強在佳節須將酩酊酬
請看羣龍紛競渡誰憐野水有横舟
題墨菊一首為延平通守金孔深賦
楚楚黃花絶可人曉來含露色尤勻莫教輕泛柴桑酒
留取芳泉夀劔民
偶成
蕭然一室無餘物短劔孤琴是舊知閑裏偏嫌人事擾
夢中亦怯世途危久違故舊緣多病斷送光隂頼有詩
天命窮通皆一定且傾尊酒不須悲
别東巖偶成三首
東巖一到覺心清便與高僧共結盟寳地不堪今又别
山光樹色總含情
世事紛紛役此身林泉無計日相親山靈應笑今歸去
依舊胸中萬斛塵
斜陽惆悵别招提吟逐寒雲度虎溪黃鳥似知人欲去
蒼松枝上盡情啼
馬嵬三首集句
直北關山金鼓振(唐杜子美)英雄無策庇嬋娟(詩統)一朝豔質
化塵土(元音薩天錫)明日何人拾翠鈿(元音楊鵬翼)風散綵雲飄
碧落(詩類)苔生輦路濕蒼煙(元音柯敬仲)明眸皓齒今何在(唐杜)
(子美)滿眼梨花哭杜鵑(詩韻)
千里佳期一夕休(三體詩李益)空餘涕淚洒清秋(光岳英華虞伯生)
魂歸遼海雲迷樹(元詩體要賈策)夢斷江城月滿樓(光岳英華桂秋)毛
骨已隨天地老(元音貫雲石)江山空結古今愁(元詩體要燕敬)長生
殿古生青草(宋蘇子瞻)七夕何人望斗牛(唐音李從一)
瀟瀟疎雨響殘除(光岳英華辛敬)壯士吹笳慘不舒(光岳英華虞伯生)
白玉帳寒鴛夢絶(鼔吹宋邕)蒲萄衾冷夜窗虚(元詩體要辛文房)碧
雞祠下杜鵑呌(元音虞伯生)白帝城邊古木疎(唐音高逹夫)海闊
天高不知處(唐音劉瑶)蓬萊何日候僊車(光岳英華釋來復)
姑蘇懷古二首集句
吴王醉處十餘里(二體詩羅隠)燕語鶯啼空斷腸(元音李冶)覇業
已隨煙燼滅(宋曾子固)淚痕滴透碧苔香(元陳剛中)彩鴛静占銀
塘水(鼓吹胡宿)密雨斜侵薜荔牆(唐柳子厚)惆悵無因見范蠡(三體)
(詩杜牧之)五湖煙浪正茫茫(元詩體要張翥)
西施去泛五湖舟(剪燈新話)萬紫千紅夢已休(元詩體要周石原)故
國盡消龍虎氣(元音陳剛中)殘蟬如說古今愁(詩韻)桂房椒壁
蕙蘭老(元音胡尊生)金沓瑶琴鹿豕遊(元詩體要趙子昂)故事悠悠
不可問(唐音司空文明)往來惟見水東流(唐音高逹夫)
和林君時恭山居韻四首
春入池塘草色新吟邊魚鳥覺情親雨餘澗水流花出
恍惚桃源洞裏人
入夏林端荔子新開尊時與故人親有時笑傲蒼松下
閑看紅塵得意人
小槽釀出綠醪新溪叟山翁笑語親吟對黃花無别事
悠然塵外一閑人
萬壑千峰積雪新閑中詩酒鎮相親興來獨步溪橋月
笑與梅花作主人
題老子授尹喜道德經圖
嘆息淳風日已淪深探性命著微言當年不授關門尹
萬古誰知道德尊
題張良進履圖
天挺人豪遇下邳留侯遂作帝王師秦關百二山河破
應是胚胎進履時
題鍾吕傳道圖
傳得壺天却老方茫茫八極任翺翔頽齡若使真能制
大濟蒼生總夀康
題張詠謁陳希夷圖
墜驢大笑西歸去買斷華山一段雲浮世知心獨張詠
無邊風月欲平分
題子期聽伯牙鼓琴圖
不因鍾子獨知音山水徒然托意深千古高風招不返
傷心弗忍撫瑶琴
題扇面小景
隂隂綠樹散清凉扶醉同消夏日長一段溪山看不盡
浩歌相對任斜陽
題釣臺圖
光武中興網俊才先生晦迹隐蒿萊雲臺寥落成榛莽
萬古猶傳舊釣臺
挽丁通判
早擢巍科立要津復承恩命倅南閩寸心清奪冰壺月
一氣嘘回寒谷春遼海不堪仙鶴去棠隂空見碧苔新
黎元借寇今無地惆悵西風淚滿巾
唐宫人題紅葉圖詩二首
芭蕉庭院獨徘徊一片秋襟鬱不開不是霜紅隨逝水
深宫何處托良媒
曉來梳就綠雲鬟踏破香苔滿院斑無限芳情共誰說
願憑紅葉到人間
鯉湖紀遊十首和先輩龔司訓韻
瘦笻吟倚上苔梯路入深林望轉迷料得仙宫應不遠
白雲深處午雞啼
清湍數里逶迤來遶向仙宫一鑑開身世分明方外境
誰言弱水隔蓬萊
决决泉流濺石虹青青瑶草臥僊尨道人洞裏朝元去
看院惟留鶴一雙
芒鞋遠謁洞中天只為雙親已暮年此意羣仙如洞鑒
今宵好夢願相傳
幽潭百尺衆流鍾下瞰深崖一脉通勝槩應從天地闢
人間風景迥難同
丹成八表任遨遊丹竈空存幾度秋欲丐靈丹換凡骨
不知僊子肯從否
簾捲珠宫月滿床清風細細裊爐香病軀無計堪調攝
安得還丹一粒嘗
寒流幾𣲖瀉層湍聲撼長空去不還夜半忽驚清夢覺
却疑風雨響琅玕
山色摩空勢欲齊時聞幽鳥隔雲啼新詩吟就無窮趣
起向琅玕節下題
風光端不讓天台百尺珠簾映日開寄語道人留半榻
功名債了擬重來
送樊掌教乃兄邦本歸常山
難弟承恩司教鐸迢迢相送入南閩客窗風雨連床久
故國椿萱入夢頻馬踏暖雲芳草路帆衝晴靄綠楊津
遥知獻夀高堂上白髮雙親滿面春
明妃詞六首
愁抱琵琶别玉除可能談笑鎮西都宫中多貯如花女
勝築長城萬里餘
風起遥天滿面沙舉頭何處望中華早知身被丹青誤
但嫁巫山百姓家
長擬承恩老漢宫誰知騎馬出秦中秖緣命薄應無怨
聖主何須殺畫工
宫衣拭淚出金鑾萬里邊風拂面寒舉目不堪風土别
夢魂夜夜遶長安
單于慰藉恩雖厚異域荒凉心自悲惟有庭前清夜月
相隨無改漢宫時
入夜單于初罷獵雲鬟強整出宫迎馬前歌管聲嘈雜
不似長楊舊樂聲
寄華巖寺默堂上人詩四首
乘閑特訪默堂師何處遊方負所期林鳥潛窺山殿供
野猿偷動石枰棋碓收殘藥空流水犬訝遊人吠短籬
欲問三生緣内事相逢未卜是何時
萬木隂中梵宇開分明人世有蓬萊漾開池藻羣魚戲
點破松煙一鶴回澗水浮花雲裏出山風如雨竹間來
高僧不遇徘徊久踏遍蒼蒼滿院苔
夏日尋幽到上方清隂滿地午生凉雨過山色重重好
風度荷花陣陣香詩景百般行處有塵緣萬種坐來忘
雲扄叩遍無人見惟有殘書滿石床
問師飛錫遊何處自是閑雲任去留滿院幽花空冉冉
一溪流水自悠悠半生苦海無緣濟何日空門結社遊
回首城南忽相遇一尊重約醉清秋
題府學正蒙齋黌宫春曉圖
泮水三春破曉時無邊和氣襲人衣研硃細滳花間露
散帙初開竹外扉壇杏影斜殘月墜雞窗聲動曙光微
人生所學惟忠孝努力相期共不違
題葡萄為林君伯正賦
老籐偃蹇露顆懸恍惚驪龍抱珠眠只恐風雲一朝會
奮迅直上蒼蒼天
題葡萄次羅艮齋韻
移根大宛渡滄溟風雨園林幾晦冥半夜月明送清影
龍蛇散亂走空庭
題睡漁父圖
孤舟穏臥蘆花裏占斷滄浪一段雲莫向江湖輕釣客
太公千古樹竒勲
蒜嶺道中偶成
驛樓鼓歇曙蒼蒼行傍花隂曉露香獨倚征鞍探勝景
無邊詩思攪人腸
錢塘懷古
鳳凰山勢翠岧嶤草樹荒凉王氣銷二帝魂歸江月冷
六宫人去海天遥英雄千古埋黃壤臺榭三春長綠苖
惟有鐘聲應似舊朝朝暮暮送寒潮
登甘露寺多景樓二首
闌千百尺倚層霄風景無端入望遥島嶼勢從滄海斷
樓臺影落碧波搖青山遶寺自千載芳草緣城鎖六朝
弔古傷心吟未就疎鐘殘照送歸潮
江南江北景無窮都入危樓一望中霸業荒凉天地老
山河盤踞古今雄丹陽雨至雲連樹瓜步潮平浪拍空
野鳥似知前代恨林端哀怨泣西風
赤壁詩次韻
阿瞞志欲捲羣雄戰艦誰知一炬空天意欲教成鼎峙
不須惆悵怨東風
金臺早行
數村行過始聞雞星斗依稀月滿溪遥想故園人正睡
梅花影落小窗西
晚過涿州
青山冉冉夕陽浮綠樹微茫見涿州白鴈聲寒燕塞晚
丹楓葉落薊門秋漁舟蕩漾歸江浦畫角凄凉起戍樓
黃帝蚩尤俱寂寞眼前贏得水東流
過蘆溝
一水中横斷市㕓酒旗高裊綠楊煙行囊只有詩千首
不畏關門索税錢
夜夢老母因不寐偶成
别却慈親天一方夢魂夜夜遶萱堂覺來腸斷難成寐
數盡更籌夜未央
癸酉仲秋得老母家書有感
慈闈一别幾寒温冀北閩南總斷魂昨日音書憑鴈到
分明珠(闕)成痕
客中秋夜
秋夜凄凉只自憐壁蟲窗月伴愁眠西風不識人憔悴
亂送砧聲到枕邊
寄羅公嚴親家
天涯為别幾秋冬南望閩山思不窮烟樹春天迷渭北
寒雲日暮起江東鄉心最怕看明月客夢偏驚聽斷鴻
安得相逢一攜手論文尊酒對春風
詠菊
東籬一夜花開遍能使秋光勝似春香逐金風偏馥郁
色滋玉露倍精神月中恍惚楊妃笑雨後分明西子顰
試問頽齡端可制慇懃摘奉白頭親
寄表姪陳宗調
鄉園數載每同歡别後寧知會面難尊酒無由花底共
瑶琴空憶月中彈江南夢斷鶯聲曙冀北魂銷鴈影寒
遥想芸窗經史暇寒梅開處帶吟看
立春日霜降草木皆白戲成
殘臘應隨寒漏盡新春又逐曉鐘來天公似報春消息
亂剪瓊花到處開
立春日偶成
土牛鞭下已飛塵律轉三陽歲復更鳥雀亦知春信好
碧梧枝上不停聲
春日滹沱即事(即光武廹於王郎所渡之處)
窮方三月始知春一騎尋芳滹水濱牧笛數聲青草岸
流鶯百囀綠楊津催花細雨濕吟袖飄絮微風欹醉巾
欲訪當年冰合處蒼波萬頃碧𥻘𥻘
秋夜漫興
柴門半掩夜方深獨坐空庭自在吟菊影重重侵碧檻
風聲颯颯起疎林愁懷盡付三杯酒逸興都歸一曲琴
塵世勞勞俱是客不須對景獨傷心
題陳太守抱甕亭
瓦甕澆蔬手自携漢隂老圃是吾師靈扄春意長無恙
世路機心總不知狡兔謾勞三穴巧痴鳩甘守一巢危
願公且未投簮去坐鎮民風息險巇
園居六詠為河南方伯豐公慶賦
水環碧帶(居旁有小河周匝四圍如帶)
清流如帶環幽舍瀟洒無塵趣自多月上一團凝素練
風生四面蹙青羅竹間自有通門處柳暗翻疑無路過
藩府正宜宣帝德莫思漁父共高歌
農畆躬耕(環園居皆平田將為歸老躬耕之所)
遶舍茫茫百頃田深耕應可樂堯天綠簔二月西疇雨
黃犢一犂北壠烟荷鍤長吟過柳外蒸藜炊黍餉林邊
秪今天下需元老未許歸來學輞川
漁磯獨釣(居東屇河岸有石磯亦可以為歸老取適之地)
園居東畔有漁磯獨把絲綸趣不稀兩岸烟霞長作伴
滿川鷗鷺盡忘機興來高詠滄浪曲心静偏宜水月輝
此景知公常在念明時未許解朝衣
南窗琴趣(居南有軒薰風徐來可鼓琴以忘塵慮)
南窗静啓理瑶琴拂拂薰風入座清十指依稀鸞鶴舞
七絃恍惚鳳凰鳴梅花奏處清吟骨白雪彈時絶俗情
解愠願𢋫虞舜曲坐吟黎庶樂昇平
柳岸春風(居東沿堤種柳春風和煦可以遊息)
繚繞長堤傍舍東千章綠柳裊春風乍經樹杪晴煙散
細拂林端煖氣融藹藹柔條低弄影輕輕柳絮亂飄空
遥知此景堪行樂應與風雲氣象同
藕池秋月(居北有池秋深水月相映清光可掬)
藕池秋夜静沉沉月上層霄分外明影透青蘋遊鯉散
光臨紅蓼睡鷗驚金波蕩漾微風度玉鑑澄涵碧水平
對此想應心有契月同皎潔水同清
日暮西山即事
晩風緩步水雲村景物無端役客魂霧擁碧岑螺髻濕
風生滄海雪花翻湄州漁艇初歸浦禧水人家半掩門
獨倚長松吟未就梨花疎雨送黃昏
禧江晩眺
江頭二月草萋萋吟倚東風望欲迷日落海門煙水暝
雨收江浦樹雲低潮頭生自湄州北山勢來從禧水西
景物役人歸路晚馬蹄踏碎落花泥
登天妃廟朝天閣
扁舟乘興訪湄州獨向朝天閣上遊鐘送清聲聞兩岸
樹移寒影落中流雲開平海見譙㯭潮益禧江度客舟
吟倚闌干清不斷天風吹起海門秋
遊城南靈巖寺四首(用壁間韻)
偶乘清興扣禪門碧靄深中一逕分響雜梵經風入樹
暝侵色相石生雲三千佛界中天見百八鐘聲破曉聞
景物役人吟未就輕烟疎雨澹餘曛
風景無端擁寺門望中山色幾重分泉聲滿室長疑雨
樹影當窗半是雲一派禪房依澗轉數聲清磬隔林聞
靈巖一百二十寺多少樓臺鎖夕曛
古寺蒼蒼不計年到來擬結半生緣僧閑了悟空中性
地僻分明物外天滿室香烟初起定一天花雨正談禪
因知佛法多靈異鉢水能令出白蓮
雲巖一别幾經年此日重遊亦有緣祇樹隂森寒帶雨
澗泉澄瑩碧涵天滿窗風月供吟句半榻烟霞伴坐禪
乘興更登高處望好山四面削青蓮
奉和袁主事登甘露寺多景樓韻
飛甍百尺拱瑶京四望無端景象明霸業己知隨逝水
山光猶自役吟情草分野色緣城去風引潮聲入座清
望裏天然方外境誰言弱水隔蓬瀛
奉和袁主事登虎丘寺浮圖韻
蘇臺鹿過水空流老樹荒烟鎖虎丘寳塔攀躋探古迹
霸圖零落使人愁狂歌響振層霄上縱目長過萬嶺頭
倚檻俯看飛鳥過分明身與白雲遊
奉和袁主事遊西湖韻
平湖四面遶孤峰萬頃無波一鑑空梵宇深藏青靄裏
浮圖高插白雲中錦衣濕處沾荷露畫舫搖時漾柳風
遊遍六橋歸路晩夕陽斜抹半山紅
題扇面山水二首為林貴實賦
碧靄深中結草廬松風入座四窗虛山輝澤媚無窮趣
疑有幽人此讀書
茅衡幾架隔遥岑萬壑嵐光結晝隂欲抱瑶琴訪清隐
寒林無路白雲深
奉和姨夫方先生詠雪韻
隂雲靉靆布遥空六出紛紛四望同萬頃月華明徹夜
一天柳絮亂飄風光涵寰宇山河外人在瓊瑶世界中
三白由來嘉瑞兆黎元又喜際年豐
題林君長榮幽居和姨夫方先生韻
綠隂深處結幽居地僻依稀隐者廬遶舍半栽陶令菊
滿窗盡積鄴侯書踏殘庭月夜吟句劚破畦雲曉種蔬
教子暇時攜酒伴登山臨水樂何如
題扇面子猷訪戴圖
入夜懷人思不禁衝寒一棹度山隂興來歸去江雲暝
門掩千峰積雪深
題林君惟華秋江獨釣圖和李君唐英韻
托迹滄浪識者稀海鷗汀鷺日相依投竿一笑寒雲暝
世事無心任落暉
題蘆鴈扇和李君唐英韻
相呼相喚下回塘秋水蘆花一望長萬里雲霄身未達
數聲嘹唳送斜陽
題屈原漁父問答圖
放逐江潭恨不平偶逢漁父話衷情可憐狂楚無情甚
竟使忠臣殞此生
戱題鍾馗
曾向明皇夢寐中手擒魑魅逞英雄如何不斬姦邪首
縱使胡兒入後宫
春深菊苖未發戱成
堪笑春風亦世情菊畦偏後發生仁工夫全向繁桃李
未暇分來寂寞濱
方君景大家賞菊分題得錦菊二首
繁英千疊絶鮮明列向華堂最可人綵服舞時看不異
詩囊近處認難真月中漏泄天機巧露裏分明蜀錦新
摘泛霞觴香更好用蘄慈夀等松椿
君家盛種一籬秋錦菊還誇異品流雨裏輕搖疑戲綵
風前謾舞訝纏頭化機巧織塵難汚湛露深沾色更幽
歡賞百年能幾度不妨引滿酌金甌
送同年楊君赴春闈詩
河橋梅放雨初晴榮捧鄉書上帝京藩府已推魁八郡
大廷還擬冠羣英蟲吟驛舘三更夢月滿蓬窗萬里情
遥想難兄相會處對床風雨酒同傾
送林君貴實赴春闈詩
久淬文鋒羡老成喜陳三策上神京馬衝寒雪閩山遠
帆掛微風浙水平霹靂一聲龍化早扶搖萬里鶚飛輕
瓊林宴罷如相憶白鴈南來好寄聲
題壺山惜别圖送友人周君歸三山
壺陽臘月梅花發花下吟詩一送君求道立殘門外雪
思親望斷嶺頭雲旗亭此日難分手尊酒何時更論文
明到故園如有憶音書無惜寄來勤
澄溪清隐(友人林君伯正為某索)
久向澄溪賦考槃白鷗獨向静中看四時風月歸詩興
半世功名付釣竿遠引溪泉來稼圃閑開竹牖看雲巒
醉鄉笑傲無餘事一曲狂歌宇宙寬
病中與鄭君思亨姜君思正索菊花二首
聞道君家菊滿籬無由一到賞芳菲夢魂忘却身猶病
幾度吟敲花外扉
春初卧病及秋深籬菊闌珊碧草侵頼有故人相愛厚
一株無惜慰憂心
謝友人惠錦菊月下白菊二株三首
今年全不見黃花對景荒凉秖自嗟應是秋光深遠我
頼君挽得到貧家
鮮葩燦燦吐竒芬截得天機錦綺文病眼摩挲吟看久
愁懷應减兩三分
繁英楚楚開寒玉應與蟾光一色清疑是羽僊初宴罷
醉飛環珮下蓬瀛
春日卧病感懷
一臥經春秪自嗟無由散步訪韶華東風似亦欺人病
吹落瓶中數朵花
首夏病中偶成
九十春光病裏過不堪佳景盡蹉跎兒童又向床前語
樹上青梅熟已多
病中立秋偶成
春初一臥歷炎暑又見新凉起天宇西風曾不憐我愁
頻向疎櫺送寒雨
題懸崖蘸水梅
金鼎調羹未有期獨依幽谷擅清竒夜深溪月弄清影
水底分明又一枝
題扇面畫
扁舟閑傍綠楊汀濯足滄浪酒未醒鐵笛獨横斜照裏
數聲吹與水龍聽
未軒文集卷十一
