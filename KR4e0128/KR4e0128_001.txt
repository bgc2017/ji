未軒文集卷一
明黃仲昭撰
奏疏
諫元宵烟火詩疏(時任翰林院編修同編修章懋檢討莊㫤具)
奏為培養聖德事内閣遣郎中韓定持小揭帖到東閣
及史舘分與太常寺卿兼翰林院侍讀學士吳節等令
各賦烟火等詩以為上元賞玩之具臣等各授一帖内
開烟火花火等項面貼詩讚題目仍令照依舊詩格式
擬述進呈及觀舊式俱是玩好之物鄙䙝之詞甚非所
以養聖心崇聖德也臣等竊議以為此事必非陛下所
為陛下以天縱之聖日新之學遊心經術邁迹堯舜凡
所舉動必欲為法於天下可傳於後世方即位之初首
下温詔放田租絶貢獻蠲逋負停不急之務與民息肩
又開言路凡朝廷政治得失軍民利病許諸人直言無
隠天下忻然以為陛下應天心承祖德而所以太平萬
世者在是矣及觀去年以來如遣人造楮國家舊制也
一聞大臣之言而遂寢節令宴樂每歲常例也一聞廷
臣之疏而隨罷頃因災異勑諭群臣同加修省凡此數
事皆臣等目擊耳聞未嘗不拜手稽首稱頌以為陛下
從善如流改過不吝自禹湯以來未之有也在彼者既
皆所不為則烟火之事臣等又決知陛下之不樂於此
也今日之舉或者兩宫皇太后在上陛下欲極孝養奉
其歡心非為一身娱樂之計然大孝在乎養志不可徒
供耳目之玩好以為養也臣等伏覩兩宮母后恭儉慈
仁之德著於天下坤儀貞靜舉天下之珍竒玩好皆不
足以動其心豈以烟火為樂哉况今兩廣弗靖四川未
寧遼東雖云告捷然敵情難測尚費區處不可置之度
外北敵毛里孩包蔵啓疆之心窺伺間隙猶當深慮江
西湖廣一旱數千里民不聊生其他災傷處所尤未易
悉舉生靈嗷嗷張口待哺雖蒙優詔賑恤然公私匱乏
計無所出可為寒心此正陛下宵旰焦勞不遑暇食兩
宫母后同憂天下之日臣等又知陛下之不暇為此也
至如翰林之官以論思代言為職雖曰供奉文字然鄙
俚不經之詞豈宜進於君上若不取法聖賢而曲引宋
祁蘇軾之教坊致語以為比是以三代而下之君望陛
下而不以三代而上之君望陛下也臣等遭遇聖明發
身黃甲叨與庶吉士之選陛下養之翰林教之誦習六
經師法孔孟二年於兹矣近又授以今職感冒國恩夙
夜惓惓相與戒飭惟恐曲學阿世無以補報於萬一何
敢為此鄙詞上凟天聽以自取侮慢不敬之罪哉臣等
又嘗伏讀宣宗章皇帝御製翰林院箴有曰啟沃之言
惟義與仁堯舜之道鄒孟以陳若今烟火之舉恐非堯
舜之道烟火之詩恐非仁義之言臣等知陛下之心即
祖宗之心故不敢以是妄陳於陛下之前且知其不可
猶順而為之是不忠也知不可為而不以實聞是不直
也不忠不直臣罪大矣古之帝王盤盂有戒几杖有銘
目不視非禮之色耳不聽非禮之聲兢兢業業惟懷永
圖雖在紛華靡麗之中幽獨得肆之地而所以戒謹恐
懼操存省察以致其精一之功者無所不用其極誠以
人主一心攻之者衆一惑於耳則凡侈靡之聲皆乘間
而入矣一惑於目則凡侈靡之色皆抵隙而進矣人心
愈危則道心愈微天理人欲不容並立若曰上元之樂
乃微事耳烟火之舉乃細故耳此不足為聖明之累是
殆不然書曰不矜細行終累大德又曰不役耳目百度
惟貞若於此一事厭常喜新之念興則他日之甚於此
者將無不至此聖德修否之所係不可以為微事細故
而不之謹也且漆器之作何損於德而舜則止之旨酒
之甘何害於事而禹則絶之露臺之費不足為奢而漢
文則已之彼聖賢之君何汲汲於是哉正以欲不可縱
漸不可長故耳臣等伏願陛下寬斧鉞之誅採芻蕘之
語將此烟火等事一皆禁止不使接於耳目而移此視
聽為文王之視民如傷為大舜之聞善若决江河省此
冗費以活流離困苦之民賞征戍勞役之士則干戈可
息災旱可消百姓可以富庶四夷可以賓服億千萬年
享太平無疆之休所謂先天下之憂而憂後天下之樂
而樂則陛下之所以奉養兩宫者其孝豈有大於此哉
惟陛下深思而力行之不以臣等為沽矯不以臣言為
迂闊使天下後世知大聖人之所作為出於尋常萬萬
豈惟臣等之幸實宗社生靈之大幸也臣等昧死謹具
本以聞
乞恩養病疏(時任南京大理寺署左寺副事右評事)
奏為乞恩養病事臣自歴任前職成化十一年正月内
丁母憂回家本年十一月接丁父憂成化十四年二月
服滿未滿之先得患傷寒轉成勞瘧具告本府節次撥
醫調治至成化十五年十一月内僅得痊可復恐過違
限期隨即起復於成化十六年三月到部臣切思禀賦
素弱加以連年患病致成虛損五心煩熱四肢倦怠目
今勉強支持雖能步履稍遇勞役即覺頭目眩暈飲食
減少調治累日不得復常臣之微軀多病如此雖圖報
之念未嘗敢忘而蹇劣之姿豈堪鞭策若復叨縻廩禄
不無妨廢職事如蒙准奏伏乞聖明垂憫勑令該部容
臣照例回家養病倘或異時調理平復即當赴部聽用
期報聖恩於萬一也臣干冒天威無任危懼戰慄之至
為此具本謹具奏聞
乞恩致仕疏(時任江西按察司提學僉事)
奏為乞恩休致事臣自歴任今職欽蒙聖恩賜以勑諭
俾臣專理學政臣拜命以來夙夜兢惕思以奉宣德意
鼓舞英髦庶其有成以報聖恩萬一第愧才學疎謭教
導無術抵任迄今已餘四載而於士風民俗未見絲毫
之益竊伏惟念若不早求退休以避賢路則不惟上孤
委任抑且下誤後學在臣愚衷實所未安况臣禀賦素
弱自少多病稍涉煩勞遂覺疲困自先帝龍飛之初叨
竊一第食禄供職纔五六年而疾病纏綿竟無虛歲荷
蒙先帝天地大恩俞臣之請放回養病幾二十年稍獲痊安
所以不恤厚顔垂老一出者蓋感念先帝厚恩思欲報
之於陛下也今年已六十有一鬚髮頒白齒牙動搖精
神氣力漸不如昔雖欲勉強策勵以求寸進勢有不能
臣於去歲已興此念繼聞有奏准事例通行天下考選
生員此實臣之職業故未敢遽言其私今臣巡歴遵依
考選在六七月間可以畢事庸敢冒昧陳請煩凟聖聽
如蒙乞勑吏部别選有學行官員前來提督學政仍赦
臣委任不效之罪放遣致仕雖餘生殘喘報稱無階倘
猶生存尚當訓誨子孫服膺聖化庶有以圖報於後日
也臣無任瞻天仰聖懇切願望之至為此具本令義男
齎捧謹奏
進階謝恩疏(弘治乙丑居詔進階朝列大夫時致仕家已十年矣疏今闕)
讀古錄
讀周易
千載之下欲求聖人之言於千古之上此可以理求而
不可以辭泥也夫載籍之中闕文誤字者多矣求諸理
則可以通其所不通泥其辭而於所不通者欲強通之
亦何以得其義之所在耶易未濟之六三曰未濟征凶
利涉大川程子傳之云三以隂柔不中正之才而居險
不足以濟征所以凶也然未濟有可濟之道險終有出
險之理上有陽剛之應若能涉險而往從之則濟矣故
利涉大川也其言固不為無理吾竊意其終費辭說也
朱子疑其有闕文當為不利涉大川可謂深得周公之
意矣蓋周公之意謂三居險之極而隂柔失位才不足
以濟險故征則凶而不利涉大川也若曰未濟征凶利
涉大川則文義有相背者矣或曰他書火於秦故多闕
誤易以卜筮得免而亦言有闕誤何也曰繫辭論乾坤
為易之門朱子於章内固言其有闕文疑字矣然則以
易為未經泰火而無闕誤者不亦固哉
讀尚書
文章之高下係乎氣運之升降觀於書可見矣夫五經
莫古於書所以紀唐虞三代致治之道也然其間已不
能無升降焉亦可以觀世變矣或曰孔子刪書斷自唐
虞二典三謨唐虞之書也宜其最古矣然觀其文平易
明白反不若商周多佶屈聱牙者何耶曰不然唐虞之
世氣運方隆以堯舜為君以禹皐陶稷契為臣相與都
俞吁咈於廟堂之上者渾然泰和之治故典謨之文明
白正大萬世不能及也降及夏商周氣運已不及唐虞
之隆而其所以致治者視唐虞亦不能無異也故其發
於誓命訓誥者雖皆一時賢聖之君所述然其語至有
佶屈聱牙而不可觧者亦文之變也及夫周室東遷氣
運陵遲極矣故文侯之命萎&KR1170;不振費誓秦誓亦猶黍
離降為國風矣其文章何如耶吾故曰文章之高下係
乎氣運之升降觀於書可見矣或曰若是則平易者果
為書之最古而佶屈聱牙者反有所不逮歟曰孔子講
道於洙泗其與羣弟子相答問者皆平易明白至其論
文章亦惟曰辭達而已矣然則書之最古者果在於彼
耶在於此耶
讀毛詩
自武王有天下詩之作於周者皆謂之雅及平王東遷
詩之作於周者則降而為風果其詩之自降耶抑夫子
刪詩而降之耶謂其自降則平王雖東遷而天子之名
猶在其詩固不得謂之風謂夫子降之則夫子修春秋
常以尊周為義今而刪詩乃降之使下同於列國不亦
自相矛盾耶噫是亦足以騐世道之升降矣周之世道
莫升於武王有天下之後莫降於平王東遷之時世道
有升降則詩隨之而為升降者理也亦勢也是故周之
盛時成王為天子周公相之朝廷制作大備故其詩之
見於小雅者則為燕饗之樂其見於大雅者則為會朝
之樂受釐陳戒之詞或懽忻和悦以盡羣下之情或恭
敬齋莊以發先王之德藹然雍熙泰和之氣象焉及周
之衰平王東遷朝廷已無制作其詩之見於國中者不
過閔宗周之顚覆傷行役之勞苦述其亂離之憂淫奔
之情甚至忘申侯殺父之讐反為之戍守致民之怨而
形於詩焉果有如小雅之懽忻和悦者歟果有如大雅
之恭敬齋莊者歟其詩既無二雅之事則亦民俗歌謠
之詞與列國等耳夫子蓋亦因其詩之自降是以從而
降之也雖然平王之詩與二雅之正者固大有間矣然
尚為天子之詩以之而附於變雅可也何一降而遂為
風耶盖雅之變者其政事雖不及於正雅而其聲則有
合焉若平王之詩其體固列國之風也夫子亦安得而
私之哉
讀春秋
春秋之書惟因當時行事之實而紀載之付是非善惡
之公論於後世初未嘗有意褒貶於其間而褒貶自著
說者往往以一言一字而求聖人之微意則鑿矣秦穆
公伐晉取王官及郊春秋書之曰秦人伐晉晉襄公報
王官之役春秋書之曰晉侯伐秦說者曰晉人三敗秦
師穆公報之乃常情耳聖人則貶而稱人秦取王官及
郊未至結怨如晉師之甚也襄公又報之於常情過矣
聖人不譏而稱爵蓋以常情待晉襄而以王事責秦穆
耳吾恐聖人褒貶不如是之委曲遷就也夫天下之至
嚴莫如春秋所以定是非善惡以垂法於萬世者也使
聖人果以常情待晉襄則必當書人以著其過果以王
事責秦穆則必當書爵而明示其所責之實然後明白
正大而可以垂萬世之法也若以晉襄為不足責而書
爵秦穆則責以王事而書人則聖人於春秋褒而稱爵
貶而稱人者多矣其與是果何所别乎晉襄又嘗伐衛
春秋亦書爵及衛成公伐晉春秋亦書人其書法蓋不
異也說者乃謂襄公克纉文公之業首能威服諸侯書
爵貴之也伯主聲罪致討成公不自反其罪乃稱兵報
伐書人罪之也夫書法一也而褒貶之不同如此安在
其為天下之至嚴也竊恐其不足示法而適以滋人之
惑矣果聖人意耶難者曰然則何為或書爵或書人耶
曰孟子曰晉之乘楚之檮杌魯之春秋一也其事則齊
桓晉文其文則史以是推之則其所以或書爵或書人
者未必非魯史之舊文也難者又曰聖人既未嘗有所
褒貶則何以定是非善惡以垂法耶曰聖人因其實而
著之而其是非善惡自不能掩也亦奚待屑屑於一言
一字之間而後褒貶為可見哉故吾嘗言春秋猶化工
也化工之生物未嘗有意使之為洪為纖為高為下也
然因物賦形而洪者纖者高者下者莫不自形自色於
天地之間焉然則欲知聖人作春秋之意當於化工之
生物求之
讀東坡足柳公權聯句
昔孟子於梁惠王沼上之樂則曰與民偕樂於齊宣王
雪宫之樂則曰樂以天下古之君子於人君之樂必欲
其公於民而不欲其私於已也觀唐文宗與桺公權聯
句帝之言固惟知私其樂於已而公權之言亦不能引
之使公於民也東坡譏其失而為足之可謂深得孟子
之意矣視公權之言其高下廣狹奚翅天淵哉雖然公
權因穆宗論書法則以筆諫文宗嘗服澣濯之衣群臣
皆賀公權獨言人主當進賢退不肖納諫諍明賞罰服
澣濯之衣於治道無益郭旼獻二女於帝得領邠寧公
權反覆諷諫帝卒歸其女於旼其忠益多類此則公權
亦一代之賢臣也予恐觀者以一言蓋一人故併述之
讀西漢書
班氏著西漢書凡律歷禮樂刑法食貨郊祀天文五行
地理溝洫藝文莫不有志一代之制度可以一覽而悉
矣獨於兵無志而於刑志附焉蓋混兵刑而為一也夫
兵所以禦侮而刑所以弼教其實非一事也班氏混而
一之此豈至當之論哉制度之備莫過於周周禮一書
所以載周之制度也觀其既設司馬以掌兵復設司寇
以掌刑則兵之與刑不可無别也明矣嗚呼此漢書所
以不及於周禮也歟
項羽圍漢滎陽高帝請和亞父勸羽急攻羽因四面擊
之將軍紀信曰事急矣臣請誑楚可以間出於是乘王
車黃屋左纛曰食盡漢王降楚楚皆呼萬歲之城東觀
以故高帝得與數十騎出西門遁羽見信問漢王安在
曰已出去矣遂燒殺信夫高帝不死於滎陽者大抵皆
信力也信真可謂忠於所事者矣其視世之食君之禄
臨患難輙搖尾乞憐以苟全其生者不猶䲭鴞之於鳳
凰耶奈何高帝既定天下論功行賞絶無褒崇之典以
及於信高帝真少恩哉班氏著漢書凡漢之臣皆為之
立傳而獨於信缺焉其何以為人臣之忠於所事者勸
耶
讀歐陽集
歐陽文忠公平日行已立朝光明正大槩可於文章見
之不容妄置喙於其間矣然予嘗讀其文而有所感焉
公立朝時於王安石呂惠卿皆嘗有所論薦其於安石
則稱其德行文學為衆所推守道安貧剛而不屈宜置
之於臺諫其於惠卿則稱其才識明敏文藝優長好古
飭躬為人端雅宜置之於舘閣夷考其行安石學術不
純於道絶無所見其設心措事無一不入於邪又自以
為是而穿鑿附會以文之則其不得為君子彰彰明矣
惠卿專事脂韋阿附權寵又小人之尤者也及其相繼
得政則皆以奸邪誤國視公之所論薦者不啻薰蕕冰
炭之不相合予於是有以見夫小人惑人之深雖光明
正大之士有不能免也夫以光明正大如公者尚為其
所惑如此况未能如公者耶嗚呼後世有志於為國薦
賢者可不慎哉
讀東坡集
予讀蘇文忠公之文見其深言申韓楊墨佛老之害信
其為闢異端者也及讀其記四菩薩閣有云浮屠人惟
簡教軾為先君捨施必所甚愛與所不忍者軾用其言
思先君之所甚愛軾所不忍捨者莫若唐吳道子所畫
四菩薩故遂以與簡又助錢為閣以蔵之且畫先君像
其上予於是又不能無惑焉世俗信浮屠誑誘於其親
之喪或飯僧供佛或寫經造像或修建㙮廟以資冥福
公以是捨於浮屠不幾於世俗之所惑者耶自邪說横
流壊人心術天下滔滔信奉之甚者至於傾家破産而
後已先儒力與之辯猶莫能勝譬若以一杯水救一車
薪之火也公平生以闢異端為志而其所為乃若此以
是而求勝之是猶束緼灌膏以救火幾何其不至於以
身而為燼也耶然公之用心必未至如世俗所惑之甚
予恐其流弊將必至此又恐俗儒之惑於異端者以公
為口實故極言之抑亦春秋責偹賢者之意也
讀荆公集
宋神宗嘗問王荆公以本朝所以享國百年天下無事
之故公上疏對之其大槩云國家累聖相繼仰畏天俯
畏人寬仁恭儉忠恕誠慤此所以天下無事過於百年
惟陛下留神則亦天下之福也當時神宗銳志為治挈
天下付之於公而惟言是聽使公常能以是數者而輔
之則天津之杜鵑未必不與岐山之鳳凰同為太平之
瑞也奈何入相未幾舉祖宗百年之法而盡變之汲汲
以財利兵革為先務引用兇邪排擯忠直躁廹強戾隂
賊巧詐甚至謂祖宗不足法天變不足畏人言不足恤
天下之人囂然喪其樂生之心卒之羣奸肆虐流毒海
内至於崇宣之際而禍亂極矣視向者對神宗之言略
無毫髮肖似何言行相去之遠如此耶孔子曰有言者
不必有德信夫公平生文章高一世大抵與其行事心
術多不類予姑即其尤相背馳者言之以見觀人者不
可遽因其言而信其行也
書
寓邵武寄京邸示姪孫希武孫希英書
未軒居士書與姪孫希武并孫希英我今春為夏太守
懇請固辭弗獲遂於三月初至邵武四月十一日有傳
錄會試中第姓名至者得知汝兄弟幸獲聯登上焉而
有以昭先德下焉而有以顯門戶老懷為之一慰浣也
邵武地甚僻京師及故鄉音信俱不易得直至六月半
始得廷試之信及七月盡間得家書又知希武得入翰
林院為庶吉士希英觀政何衙門至今尚未知也吾家
自御史公而下世有德善其遠者吾不得而詳自吾祖
檢討公及吾父知縣公所居官雖不同而皆勤慎清白
以不沗厥職居家孝順友恭居鄉忠信謙和處宗族姻
黨周貧䘏患務盡其力之所能為而吾父知束鹿惠政
之及於民者尤多故其生也人重之歿也人哀之無有
怨惡之者吾兄及吾所以得發身科甲荷國寵光者何
莫而非祖父餘慶之所及乎吾兄不幸蚤世而吾弗克
肖似僅止于此故其餘慶又鍾汝兄弟以有今日汝兄
弟可不夙興夜寐而思所以迓承之哉繼自今尚勉強
學問明義理以應務攻文辭以潤身慎言語擇交遊端
趨向務置其身於無過之地至於官之崇卑禄之厚薄
則一聽於命而順受之庶可以承藉祖宗之餘慶而永
長弗替彼世有營營逐逐俯仰於人以求速化間有得
之者非人之能與我也盖亦吾之命所當得者耳然一
生名節因之喪敗况求之而不得者何限耶吾生平守
此雖爵秩之華要不如人享受之豐阜不如人然隨事
排遣頗覺胸中無大繫累此最是吾平生受用得力處
故特以告汝兄弟冀相與勉之以就遠業以增光吾祖
宗以益大吾門戶也我此間所修書尚未就緒計未得
還莆家中自六月初旬以後至今未有書信聞自莆来
者說吾家老幼俱安好但今年早稻已薄收五六月間
又亢旱冬禾多稿死吾家連年田土所入不足以卒歲
舊債未盡償而新債又漸堆積若更遇荒歉不知將來
何以為計也東畦叔不知何時抵京選期不知的在何
時我在福州嘗錄老叔公墓銘一通托景大叔方二兄
乃子轉寄不知曾接否可為我一問訊人便附書以告
我也
未軒文集卷一
