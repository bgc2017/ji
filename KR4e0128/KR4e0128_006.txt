未軒文集卷六
明黃仲昭撰
祭文
祭丘閣老文
嗚呼人之生也文才德業多得其偏天之於人也富貴
夀考亦不能使之兼全嗟惟先生氣質之深厚知識之
高邁而輔以學術之精專故其文章之純雅如鈞天廣
樂之奏才器之宏肆如汪汪萬頃之川早魁名於虎榜
人皆快覩麟鳳繼列官於翰苑人又喜其論思啓沃不
愧乎古之名賢著書以闡治平既有以示九重之鑑評
史而定得失又足以成一家之言十載成均允矣斯文
之宗主三年黃閣巍乎百職之具瞻夀踰古稀位列台
躔是則先生於文才德業固云備矣而天之於先生富
貴夀考亦罔不兼焉所可惜者翺翔館閣三十餘載迨
登樞軸已及暮年悵設施之未究遽一疾而登仙然而
可沒者身其不可沒者勲業之流傳可埋者骨其不可
埋者聞譽之昭宣世之無賢不肖讀其文誦其詩莫不
想見其人而願為之執鞭况某等或辱知愛或遊門牆
念幽明之永訣感中心之悄悄今夕何夕旅櫬南旋扁
舟暫泊南浦之堧陳殽之薄秉心之虔酹一觴而揮涕
安得復起先生於九泉嗚呼哀哉尚饗
祭羅應魁修撰文
嗚呼數十年来士風名節寖以不振而應魁一出特立
獨行挺然而不顧使夫忠藎之操進退之義曉然於天
下由是君子有所慕效而益力小人有所忌憚而不肆
則應魁之出其於世道豈小補耶若夫學問之宏深文
辭之雄偉掄魁蘭省擢冠大廷特其餘事耳而應魁之
所以見重於天下者寧止是耶夫何年甫及艾一疾不
起自是而後為善者於何所望而興為惡者於何所懼
而止則吾黨之所以為應魁慟者詎直同年之好友朋
之誼而已耶日月逾邁倏已及期而公私縻繫弗克往
弔束芻寓奠侑以化辭冥漠之中其有知也耶其無知
也耶嗚呼哀哉尚饗
祭宋提學孔時文
嗚呼宋君何遽止於此耶環觀一世士大夫德性之温
純學問之該洽世務之精練有如君者指豈容多屈耶
方今宇内多故使君得大用于時而發其所藴則其嘉
謀嘉猷必將有以補衮職之闕分宵旰之憂而今之所
施者僅止於一方之學政耳則予之所以悲君者豈獨
婚姻之好交遊之誼而已且君平日之所以自期者甚
遠故考亭之淵源有錄鄕郡之人物有紀蓋將以示典
刑淑後進厚風俗也今皆未覩其成而遽已矣則予之
所以悲君者又豈獨夀不滿其德用未究其才而已耶
南海之涯舁櫬而歸俯仰天地呼君不返蓋不獨予懷
之悲使君有知亦豈能不自悲也耶撫棺一奠哭以兹
文一則悼善人之云亡為國家惜一則悼斯文之不幸
為鄉邦惜然此實士大夫之公言夫豈出於予一人之
私也耶嗚呼哀哉尚饗
祭姻友林蘭谷貳守暨宜人劉氏合葬
吁嗟乎君有不可及之才而未究其用有不可遏之氣
而不永其年蓋其所有餘者係於己而其所不足者出
於天也惟予與君志同道義業同師傅君之於予恒輔
以善而救其偏平生知已其孰與肩既而掇科筮仕迭
相後先江雲渭樹彼此懸懸及予養疴退處林泉君亦
倦遊懸車歸田情深義厚復締姻㜕如蔦蘿纏固如膠
漆投堅方相資以求寡過胡一疾遽隔九原悠悠蒼天
曷為其然然而惠民懷其德士論稱其賢俯仰天地復
奚憾焉獨予孤立無朋孰繩其愆予所以哀君之深而
思君之切者又豈徒在於雲月之追逐詩酒之盤旋也
耶君之賢配韶儀淑德人無間言後君一紀亦復登仙
兹辰雙璧同窆新阡薄奠巵酒侑以兹篇一則感君姻
誼之篤一則敘君友道之全嗚呼哀哉尚饗
祭陳太守文
作善降祥不善降殃毫釐靡忒斯理之常然於其間氣
數不齊善惡之報始或乖睽顔夭跖夀職此之由天且
弗勝於人奚尤於惟陳公士林翹楚氣稟端清學行淳
古早捷鄕闈遂登甲第列官侍從掌國之計潔白之操
超卓之才推擇賢守帝曰汝諧五馬分符莆邦是莅民
有父母國有循吏昔公未至民寒以饑公至三載飽食
煖衣昔公未至官怠以弛公至三載政平訟理昊天不
惠降此大難不長其年飛不盡翰迹公之行何負於天
我儀圖之氣數則然凡莆之民哀公不已如彼赤子失
其怙恃矧在吾徒斯文辱愛感念平昔能不感慨蜀山
峩峩蜀水漪漪念公永歸無復来期式展哀誠式陳牢
醴哭告此辭靈其歆止嗚呼哀哉尚饗
祭姪汝亨文
嗚呼吾祖吾父一德相承式克似之復有吾兄吾兄之
德既遂而遏謂嗇其躬其後必達惟汝之生賦質不凡
文章器識燁乎可觀既冠鄕闈遂登進士奉使嶺南聲
譽日起尋拜行人列于朝紳勤學勵行有志立身人謂
其進駸駸未已天報吾兄其將在此海外之國請命王
庭選使册封汝副以行萬里風濤人為汝慮汝曰君命
曷悚曷懼便道還莆以省慈親因為予言終鮮弟昆叔
父之子倫誼實篤萬里相依兹其可托予曰嘻哉汝猶
吾子吾兒於汝手足是似弟之從兄惟義之宜義之所
在天必祐之孰謂奇禍一朝而作兄弟相随俱登鬼錄
兄以奉職搆此禍胎弟為從兄而速凶災仁者有後竟
爽其應作善降祥亦豈足信仰號於天而天蒼蒼俯求
於理而理茫茫訃聞當宁渙頒哀制贈汝一官錫汝以
祭仍廕爾子教育成均汝可無憾修短奚論惟母之慈
皤皤垂白所天早喪汝復永訣雖有二孫尚在幼沖孰
慰憂悒孰撫瘝痌予亦望汝振我衰靡汝不我顧併及
吾子孤嫠煢煢不免寒饑眼中之人誰復吾思諒汝於
此尚有遺憾死而有知目豈能瞑汝訃始聞吾心猶疑
几筵雖設尚冀汝歸日月不居大祥已届音耗寥寥無
復可待瀝酒告哀五内如焚幽明異路聞乎不聞嗚呼
哀哉嗚呼哀哉尚饗
祭子體純文
嗚呼吾父祖積德累世吾兄弟雖幸取科目官禁從而
吾兄得官甫踰年以卒吾復受性迂僻與世鑿枘竟奇
蹇而無所成天之所以報吾父祖者蓋亦靳矣且吾兄
身後僅存一子吾雖有四子惟汝長成諸弟皆幼弱吾
之所恃以植立門戸者汝兄弟二人而已曩見汝兄魁
鄕闈第進士而文行卓卓有足稱者汝亦讀書習舉子
業駸駸有就緒而為人復純明端謹不墜吾家法吾意
天之所以報吾父祖者將在於斯也歲在辛丑汝兄奉
使海外便道還家省母因謂吾曰某兹行天涯萬里不
可無骨肉以相依竊計至親之中惟二姊壻可托然於
屬為長不敢以相勞也其他或挈一人偕往則夤緣觀
望者相隨屬而至辱身喪名莫大於此蓋熟思之平日
敦倫誼篤友恭緩急可倚賴者莫有踰于吾弟而知學
問識義理慎重可委任者亦莫有踰於吾弟今兹之行
實惟吾弟是賴吾聞其言而悲之雖竊以風濤不測之
險為虞而情誼有不可辭者汝亦克念天顯惟命是從
無難色也嗚呼孰謂汝兄以奉職而召殃汝以愛兄而
速禍乎癸夘之秋汝兄弟凶信漸聞人皆為吾懼吾則
以為吾父祖積德既厚汝兄弟又克肖之未嘗有獲戾
於天天於吾家不宜殃慶之逆置如此于時四方慰問
之書親友寬諭之言亦皆謂朝廷威命海岳所當效靈
德門流慶神明所宜默佑其理蓋不宜有此且稽諸卜
筮而卜筮無咎言詢諸鬼神而鬼神無禍徵吾心殊不
以為然也既而道路諠傳漸以為真吾乃托方氏表弟
攜一僕入廣詢問的信不意同舟之人漂泊而歸者皆
謂舟抵羊嶼北颶風大作遂漂蕩以沒汝兄弟蓋不復
存矣嗚呼其果然耶其傳之未真耶以為果然也則吾
父祖積德之厚而爽其應乎汝兄弟宜世其業而竟弗
克蒙其祐乎卜筮之繇豈皆無所徵乎鬼神之理豈盡
不足信乎蓋未可以為然也以為傳之未真也則同舟
之人親遭其禍豈其言皆妄耶嗚呼其果然矣吾父祖
積德而爽其應矣汝兄弟宜世其業而弗克蒙其祐矣
謂卜筮以明吉凶今皆無所徵矣謂鬼神前知禍福今
皆不可信矣豈吾之不德而貽禍於汝耶抑吾門戸將
衰而天故遏爾躬如所謂傾者覆之耶不然則係於國
家之大數汝兄弟適逢其會耶嗚呼人孰無死汝兄弟
之死何其酷烈如此蒼天蒼天曷其有極自今以往孰
與服勞順志以成吾家乎孰與繼承先業以大吾門乎
又孰與撫教諸幼弱以逭吾身後之憂乎吾之所望於
後来者孤矣其於人世亦無復久居之志矣倘天未終
覆吾家假以數年之期教育汝弟及汝兄弟之子幸一
有成俾諸幼弱皆有所托則吾亦將從汝而死矣嗚呼
汝之生也吾不能貽汝以安汝之死也吾不能收汝以
葬患難不得以相依顛覆不得以相恤吾上悖天倫下
乖人道以至於此吾懷之悲曷月而止乎嗚呼哀哉嗚
呼哀哉汝之卒在癸夘正月六日吾始聞的信則在甲
辰正月十有四日既已為位而哭矣繼而傳者又謂其
初風起倉卒人在舟上者悉被漂溺後風止浪息舟得
不沒二使臣與其從行者皆在舟中尚無恙也但滄溟
無端莫知底止耳家人信其言遂以汝為未死雖吾亦
未忍遽以汝為死也日月逾邁倏已兩期音信杳然蓋
已無復可望矣是用酹汝一觴以寫我哀并作新主使
汝有所憑依以祔食於爾祖束鹿知縣府君之廟汝若
有靈尚其歆斯嗚呼哀哉尚饗
墓誌銘
梅澗處士茅公墓誌銘
仙溪茅常亨命其弟連山教諭常清狀其先人梅澗處
士之行介予友宋君恒遠来求葬銘予以不斐之辭不
足以寄重常清泣而言曰先君不朽之托屬望先生久
矣九原之下蓋需此以瞑目先生若固拒則將屬之誰
乎予嘉其篤於愛親也遂不忍終辭退而按狀為誌之
曰處士諱襄字宏贊自號梅澗道人曰處士者鄕人稱
之也茅氏系出周公先世居光州唐光啓之亂從王氏
入閩因析仙遊之藍溪即今之所居也宋國子助教知
至其十二世祖也元提領汝大曾祖也從善祖也師魯
父也陳氏繼扈氏母也處士初岐嶷不妄言笑戲譃夐
異羣兒從鄕諸名人學經史大義無不通尤工五七言
詩此處士之學也年十三代長者服勞公家不少懾弱
冠家事悉自負荷一不以煩其親以其餘力治生坐使
貲雄於其里此處士之能也母卒處士尚幼哀毁如成
人事父及繼母務承順志意凡事必咨稟而行不敢專
治父母之喪一循乎禮此處士之孝也處一弟及二從
弟驩然有恩意長幼幾五百指同一釡爨未聞有違言
諸弟相繼卒處士悉為之殮葬撫其嫠婦嫁其孤女無
失所者此處士之友也先祠圯撤而新之昕夕必展謁
出入必告正祭器定祭田春秋伏臘享祀必腆必潔忌
辰必哀慕如初喪先世之遺像譜諜重器書籍圖畫則
謹輯而藏之廣孝友之堂為族人吉凶行禮之所此處
士尊祖敬宗之誠也有司以處士産業行誼高於鄕凡
三命董賦輸京師於民無所擾又嘗長於其里平心率
物不事漁獵民有質其曲直者一裁之以義吉了小嶼
二巡司皆轄於莆而以仙遊之民充其後民苦其不便
處士則白於官以附近之民代之邑有水環抱縣郭名
曰腰帶其後遷徙不循故道則倡好義者濬而復之已
田淪沒不恤也續邑志修仙溪石雲諸橋民有顛連無
告者推以食喪不能舉者施以棺此處士居鄕之義也
歲延名師以訓子姓年十五則隨其才質而别之俾為
士為農各有定業平居語諸子懇懇以孝弟忠信禮義
廉恥為先此處士之教也所居溪澗環繞皆植以梅年
踰六十悉付家業於子日與賢大夫士倘徉其間效白
樂天香山之會論文析理之隙觴咏終日若不知有人
間事獨處則焚香觀書閱詩而已此處士之樂也平生
於人無所忤雖兒童輿隸亦知喜樂尊奉以長者稱此
處士之感乎人也邑大夫歲舉行鄕飲必處以大賓之
位朝廷下優老之詔復其家一人侍養又歲給布綿酒
肉之賜晩年強健聰明孫曾繁衍子常清出仕明時孫
鎧及鑾著錄庠序福履之隆鮮與為比此處士之得於
天也洪武丙子九月癸亥其生之辰也成化庚子八月
辛酉其卒之辰也配蘇氏繼張氏孫氏而何氏則側室
也隆陞昌陽際耆凡六人皆其子陞即常亨昌領鄕薦
陽即為狀者也其孫則男十四曰鏗鎧鍾鑾鏞山銳鎰
鉞鐫鐵銓錫鑌而女十五也其曾孫則男八曰潜潤淮
海潮江溥濓而女六也嶺後飛鳳山之麓其墓也成化
壬寅正月壬午其葬之年月日也銘曰有封若堂佳氣
鬱其蒼蒼是宜為善人之藏
承直郎戸部主事陳君墓誌銘
成化壬辰十有一月哉生明予友陳君孟申得疾使告
予延良醫往視之予觀君之病勢已不療然意君厚積
而未發天於君必不若是恝也是月之望君竟卒卒之
明年冬其孤元麟等營宅兆於常泰里雙牌山先塋之
次卜以甲午正月丁酉紖其柩窆焉先期奉大理寺評
事廖君德徵所著狀来請銘予念平日資君以寡過而
一旦至此此哀正無所寄銘其可辭乎君諱岳字孟申
别號翠庵主人世家延興里淇陽曾大考諱士中贈監
察御史大考諱道潛洪武庚辰進士歴給事中監察御
史永樂間嘗與修性理大全諸書有聲於時考諱光亮
號耕讀居士隱德弗耀母余氏生母許氏君少穎悟不
凡甫丱角受經於教授林存敬先生之門時輩推服弱
冠入郡庠為弟子員景泰丙子領鄕薦成化丙戌登進
士第尋觀政大理一時卿佐咸器重之丁亥冬拜戸部
江西主事克舉厥職嘗奉部檄監視内帑時中貴人司
出納頗不循理君從容規正侃侃不少阿中貴人敬憚
暨君去不敢妄有所骩法其在官恒念居士公隆老不
得奉朝夕凡可以娱親介夀者必多方致之以寄歸既
而奉命督儲江右因得便道歸省日集賓客與居士公
燕飲為歡踰三閱月將還朝居士公忽遘疾不起君哀
毁踰制服既闋將謁選北上而大故及矣君平生篤於
孝友事季父猶其父處宗族曲有恩意居第自取其弊
陋而新且美者悉以讓諸兄女弟適王氏早寡君給田
贍之其節卒賴以全先祠之圮壊者葺之譜牒之未備
者修之至於鄕黨故舊事有當為者極力為之區畫於
死喪患難之際尤致意焉曩予與君同舉進士京師友
人高貢士資悅卒君躬買棺斂之為權厝於逆旅且約
予月一往視歸其地之直及其家人至乃已其後興化
衞指揮丁公客死於京君殯斂之亦然四川憲副彭君
鳳儀及予俱嘗以言被譴當是時雖親且故者不敢過
其門而君往来慰問無虚日及予斥補外君復走送數
十里無幾微顧忌意君子謂古之不負臨賀者不是過
也君為人沈深有智略發謀出計動適事宜同年章君
德懋嘗詢予以莆士之有才識緩急可任使者予舉所
知數人以對語及於君章君深以予為知人恒竊以為
使之得躋通顯以究所藴則其所樹立必有足觀者孰
知其遽亡此乎君生於宣德戊申正月丙申距其卒得
年四十有五娶張氏德配其良子男四長即元麟娶朱
氏次元鳳娶林氏次元龍娶方氏次元鵬未娶女三長
適郡庠生林景緒餘尚幼孫男一曰文漢嗚呼世之人
有學不及於君行不及於君才識不及於君而享高年
膺峻秩者矣而天獨閼君之夀使不得以弘其施豈非
命耶夫命稟於有生而不可移君子當修身以俟之身
苟修矣命之不淑雖死猶不死也命苟淑矣身有不修
雖不死猶死也君之修於身者卓卓如此命何足道哉
銘以昭之所以慰君亦以慰其子也銘曰嗟嗟陳君孰
與其有而夀之嗇孰茂其初而終之遏以為人乎於天
何負以為天乎於君何責吾不知所歸咎徒為君呼天
而太息也
文林郎南京前軍都督府都事余君墓誌銘
君姓余氏諱康字時清别號皆春余氏之先有聞人宋
季有官宣義郎者始居邑之華江君其裔也曾祖諱寧
甫祖諱彦誠父諱惠珍俱隠德弗耀母羅氏君以正統
庚申十二月十有三日生天性聰敏幼學於鄕校其師
為講說諸書文義解悟恒先衆人甫丱角選補郡庠弟
子員一時在泮譽髦之士見其所治業多與可之此君
之始年也天順壬午君以詩經領閩藩鄉薦第成化丙
戌登羅倫榜進士觀政刑部尋以選期未及詔賜還家
待次戊子應召之京時吏部方嚴進士外補之令或勸
其少避以俟變更君曰此有命非人之所能為也遂赴
選果得處州之慶元縣尹慶元縣在萬山中亦浙之巖
邑也君治之一以樂易平恕為主不嚴刑以立威不矯
激以立名凡征徭賦税以及巨細百務惟取集事而已
未嘗於事外容心焉邑民困於坑冶流徙十之五六君
因審覈各坑鑛息多寡疏乞蠲減廷議許之由是民獲
蘇息邑之學校頽廢已甚士不登科第者五十餘年君
為經畫財用創建文廟及學舍煥然一新復考校生徒
擇其可進者館穀於廳事之後公暇輒與講論經旨亹
亹不倦於是邑士始有吳譽吳潭者相繼登第學者用
勸刑部侍郎曾公奉命巡視浙江嘉君治行遣使勞以
文幣羊酒為諸邑勸庚子滿三考上天官以績最賜勑
命封其父如君之官母及其配鄭氏皆為孺人俄遷南
京前軍都督府都事未滿初考念二親俱及桑榆暮景
遂引疾歸養為終計此君之歴官也君初從太常卿陳
愧齋攻舉子業既與計偕志不欲小就乃執贄游會元
陳公之門日與水南諸英俊探賾鈎隠所造詣者益深
發於文詞時出新意而不戾於經旨陳公極稱賞之而
一時同遊之士亦皆自服以為不逮及取進士以歸屏
絶俗事閉門獨居盡取平生所未讀之書而讀之如是
者又二三年而君之學大進矣平生所作詩文有皆春
遺稿藏于家而科舉時文為後學所矜式者又不在是
此君之為學也君天性篤於孝友事父母不徒致隆於
甘軟之奉而能以志養弟廩序慶厦凡四人君各買田
宅給之俾得安居以食恒念其少時厚承叔父謙持甫
教愛之恩故事之如父而待其子女若同産然其於宗
族姻黨隨疏戚待之各有恩意與人交樂易真實不事
邊幅嘗建樓為寅賓之所扁曰皆春朋舊或相過從輒
瀹茗開尊談笑傾倒竟日不少倦而於其貧窮患難之
際尤盡其心此君之為人也君生子男子四人雲龍領
閩藩癸夘鄕薦拜處州府儒學訓導娶程氏雲鴻郡庠
廩膳生娶王氏雲鼇聘程氏俱鄭出雲豸聘陳氏側室
陳氏出子女子五人長適程坦次適郡庠生俞源次適
吳芳次適方察次適予子乾清孫男五山岳峑巖嵩君
卒於成化丁未十月十日享年四十有八諸孤為營宅
於興福里五侯山之麓坐某向某一封六竁其中三竁
今卜以弘治戊午十二月十又一日窆其二親及君而
旁三竁豫為鄭孺人及葉氏陳氏二側室夀藏此君之
終也君之諸孤卜葬既有期乃奉君之門人宣平吳給
事仕偉所著事狀来請銘予憶少時備數郡博士弟子
員於君為同學及壯叨舉進士於君為同年斯文交誼
蓋久且厚矣成化己亥之夏予以起復入京師而君及
吳拙戒方伯亦以謁選至君語拙戒欲以其女妻予子
拙戒以為言予謂昔蹶父為其女相攸而有取於韓土
之富饒予家世寒素豈足以副君相攸之意乎君聞之
笑曰吾愛未軒之為人故欲托吾女於其家吾豈不知
其非富饒者乎於是婚議遂定然則君之於予蓋有知
己之雅又不獨斯文交誼而已也今君之葬非予銘其
孰宜銘銘曰惟君之行不違乎天而天於君胡嗇其年
然而雲衢萬里六翮翩翩有親獲沾其寵命有子克紹
其青氊則君之所得於天者蓋幾乎其全矣而獨其夀
之未遐豈亦其氣數之適然者耶五侯之山鬱鬱新阡
全歸其中復奚愧焉
明中順大夫廣信府知府徐君墓誌銘
嗚呼是為予友梅隴徐君之墓曩予先大父嘗授徒於
君家君之世父菊逸窮獨二先生皆從游既而先大父
出仕翰林二先生相繼為學者師家君子復從而受業
焉及予與君同仕南京君又命其子奇樸從予質所疑
難兩家四世互為師生而君於予復以行業相切劘意
氣相許與蓋古所謂異姓兄弟也方期暮年結社於清
泉白石之間相觀法以(闕)君何為棄予而遽
死矣乎君諱文津字若川别號(闕)菴姓徐氏唐秘書省
正字寅宋熙寧丙辰狀元鐸其先世也世居壺山東隴
至君之曾祖德驥始遷延夀祖孟博父利永號竹莊俱
有隠德母彭氏津五歲失怙母改適鞠於祖母黃氏天
稟穎異甫五歲教以唐人詩輒能成誦及入小學已嶄
然不類凡兒丱角受經於菊逸窮獨二先生論說經旨
多所解悟學賦五言詩每有奇語二先生大喜以亢宗
期之年弱冠慨念零丁孤苦思奮迅振拔以自植立於
世因與其從兄海陽司訓宗海昌邑司訓遵陸更析互
辯攻進士業每參横斗轉猶篝燈挾册琅然誦讀不少
休蓄之既深發為文章典實明粹可喜正統己巳著錄
莆郡庠凡行部憲臣較諸生之藝君率占名首列景泰
癸酉登鄕薦第未及上春官因集同志十餘人為文會
相與淬礪益充其所未至天順丁丑遂登進士高第尋
乞歸展墓明年還朝又明年拜南京刑部主事訊決明
慎獄用平允三載書最推恩贈竹莊為主事母安人未
幾進江西清吏司員外郎成化乙酉復進雲南清吏司
郎中既三載予自翰林謫評事南京大理每審讞刑部
所鞫獄閱其案有君名則同官諸公必曰此徐君所決
者當無冤訊之果然及上其案於廷尉諸卿佐諸卿佐
亦曰此徐郎中所推鞫者可無疑也其見信於人如此
尋復以最書進贈竹莊為郎中母宜人歲庚寅今上皇
帝圖一新政理命大臣巡行郡縣汰其貪庸不能事事
者勅廷臣推薦通明公(闕)之士補之而君名在薦中遂
遷江西廣信府知府廣信在江吳閩越之衝號為劇郡
又連遭荒歉民困滋甚為政者若未易爬梳也君至廉
静以持已寬恕以臨民勤勵以莅政簡約以節用而復
鋤治其奸穢發舒其隠詘民以乂寧越三年冬孟忽得
風疾危甚郡之老稚咸奔走詣神祠相與建齋醮祈君
之瘳踰旬少間復起視事一日忽命駕遍詣郡大夫士
之廬啜茗劇談至暮而歸神采不異平常時翼日漏下
申刻取水沐浴畢遂披衣端坐而卒時癸巳十一月九
日也生於永樂甲辰八月十有六日距其卒得年五十
君軀榦魁梧襟抱沖曠敦尚樸素雖貴顯視紛華靡麗
事澹如也性至孝痛竹莊不逮養遇諱日輒嗚咽不自
勝母卒哀毁特甚遇宗族鄕黨隨疏戚各有恩意與人
交剗去圭角崖岸不矯矯為異亦不翕翕為同人自不
得而親疏之居官小心慎密自始仕迄于其終不少變
夫以君之資才學行使得躋于耄期以馴致大用則其
樹勲庸流聲實可涯耶何天嗇其夀使施于有政者厪
厪若是此有志之士猶不能不為君惜也君娶吳氏勤
儉惠和克盡内助累封宜人子男四長即奇樸吳出娶
黃氏次奇桂奇松奇栢俱側室鄭氏出女四長適顧宜
敬次適林訓童次適鄕貢士林沂次未行奇樸卜以乙
未某月某日葬君於穀城山之原先期奉君之門人方
掌使恒謙所著狀以墓銘見屬肝腸百裂其何忍銘第
念平日知君之深若終弗銘則揚君子之休當屬之誰
耶遂抆淚序而銘之銘曰徐出偃王以國氏聚族莆陽
自唐始秘書以文發源委有来侁侁繼其美殿元事業
尤燁煒千古芳名垂宋史歴元迄今三百禩簪紱蟬聯
時罕比菊逸早由科第起遺愛至今存百里維君挺生
更英偉掉鞅文場紹前軌十年執法秋臺裏鑑空衡平
無骩骳一日聲名動天子五馬分符恩數侈撫摩瘡痍
剔姦宄頌聲洋洋滿人耳儵焉觀化騎箕尾耋稚悲號
喪考妣嗟君所存寧止是用之未究豈常理有子業儒
君是似遺澤庶幾其在此刻石墓門為君誄於萬斯年
君不死
新河教諭羅先生暨配鄭孺人墓誌銘
嗚呼吾外舅羅先生及外姑鄭孺人合葬于此九原茫
茫音容永隔吾懷之悲曷其有極因憶仲昭垂髫時侍
先君宰束鹿束鹿於新河為鄰封彼此篤好相往還甚
密仲昭嘗獲拜先生於寓館辱不鄙謂其可妻也先君
聞之深以為喜一言之合姻好遂定俯仰天地曾幾何
時先生及孺人俱先朝露而仲昭亦老且衰矣自愧疎
庸無能為役以申知己之報顧嘗以文字為職其於發
揚潛德以垂永久實仲昭責也遂抆淚取其季子祐所
狀事行誌而銘之誌曰先生諱繹字從思姓羅氏其先
撫之臨川人勝國時有諱某者尉福清子孫因占籍于
閩至先生已六世矣曾祖諱從義祖諱伯淳俱有隠德
父諱泰以學問文章重一時雖未嘗仕進然其弟澤登
甲辰進士為名御史先生及兄紋同領丁酉鄕薦為名
師儒其他及門之士躋巍登膴者不可勝數皆教澤所
及也平生著述有覺非集行於世先生少穎悟嗜學登
第時年甫二十有一初司訓廣之肇慶滿九載掌教真
定之新河兩學與計偕者恒艱於得人而新河尤甚先
生至嚴條法而勤督責之雖隆寒盛暑弗怠自是文風
皆稍振然先生為人勁直負氣不苟媕阿軟媚以取悦
於官長在新河凡七載部使者欲以非理相加先生毅
然厲色曰官可去屈辱不可受也竟以是忤其意罷歸
學者相與力辨而留之不可得因嘆息先生以直道不
容於時而深恨部使者以私惡黜賢師也先生性敦廉
恥而於孝友之行尤篤在肇慶時郡守四明王侯瑩雅
相敬重嘗大修郡學而以提督任屬之既畢工所餘緡
錢頗多侯以先生將考績北上令自取以治行先生竟
歸諸公帑一無所受既滿考便道歸省時覺非府君尚
無恙一時名人賢士樂與之遊先生日以其所得祿俸
餘貲厚為供具俾得觴詠款洽以樂其心又為鬻善地
以營夀藏所費雖甚鉅纖毫不以累其兄弟或勸其稍
積蓄以為詒後計先生曰吾年尚富食祿之日猶長吾
親已老奉養之日短矣失今不盡吾情萬一親不諱異
日雖累茵列鼎將安用乎團欒膝下踰年然後獻績京
師既而復念其親日就衰老仍請假還家省侍又踰二
年始以親命赴選而府君之訃音至矣其平生履歴行
治大致如此餘可槩見也先配孺人段氏同郡士族女
早卒繼即鄭孺人諱筥祖宗玉晉府教授父芹叔母某
氏孺人年十有四喪母撫諸弟綜理家政斬斬中度其
從父介叔為兵部主事於覺非府君有契誼因得聞孺
人之賢遂求以為先生配孺人頗知書言動皆依於理
無所苟先生致孝養於親孺人相之主中饋具滫瀡彌
久益勤平居事先生和順恭敬終始如一撫其媵人有
樛木之恩待其異母子女有鳲鳩之德教諸子惟以讀
書為本不使其親市井涼薄事宗黨賢之孺人平生少
疾病年既耄猶耳目精明織紉紡緝不異少壯日其平
生所養可知矣先生卒於成化辛巳二月距其生永樂
丁丑享年五十有五孺人卒於弘治丙辰二月距其生
永樂乙酉享年九十有二子男五玄錫以進士乙榜拜
新喻訓導歴德興教諭惠州教授先孺人卒娶陳氏玄
輝早卒玄光娶陳氏祐著綠郡庠有才名娶劉氏玄明
亦早卒玄光副室某氏出餘皆孺人出女三長適楊璟
段孺人出次即以妻仲昭者次適林德皆孺人出孫男
三鍾秀娶甘氏鍾傑娶屠氏鍾文聘朱氏女十二蔡璋
吳某王汶鄭餘慶李某林某陳玄聰其壻也餘未行曾
孫女二俱幼先是先生卒玄錫等以其年十二月十有
八日葬于城西梅亭山之原虚其右為孺人夀藏至是
孺人卒玄光等又以其年十二月二十有三日奉柩合
窆焉銘曰有崇一丘梅亭之岡是惟先生與孺人之藏
其可掩者骨而不可掩者士行之粹壼儀之臧墓門有
石刻此銘章猗千百年尚有耿光
拙菴林君墓誌銘
林氏之先居下邳梓桐縣晉黃門侍郎祿從元帝渡江
為晉安太守因家侯官至唐瀛州刺史玄泰始居莆之
北螺村瀛州之孫檢校太子詹事兼蘇州别駕披又徙
居澄渚生端州刺史葦端州之玄孫永始遷前埭四傳
為宋將作郎監簿矩監簿之孫王宫教諭天保始别其
派曰上林自是五傳有諱槐應者仕元為興化路直學
直學之子諱聞喜福清州税使税使之子諱彦基皇贈
奉訓大夫左春坊左諭德兼翰林院修撰諭德之子諱
文以中順大夫太常寺少卿兼翰林院侍讀學士致仕
卒贈嘉議大夫禮部左侍郎君諱軒字伯安别號拙菴
學士公之長子也母劉氏生母鄒氏君少猶逮事其大
父母于時家政方殷君承委命分理罔或愆于度大父
母甚愛之學士公既升朝君兩侍養宦邸每雞初鳴輒
先起奉冠衣具湯粥雖隆寒暑弗替事無巨細必稟命
乃行雖勞勩必躬必親無敢暇逸學士公每接賓客君
奉湯茗畢乃却立屏後以俟命呼客不去不敢退也家
居嘗倡修遠祖祠又搆堂以祀小宗之祖已乃築室於
先廬之東以居家指甚衆而君所以御之者和而有威
嚴而有恩内外斬如也學士公居官踰三十年君在側
則有以慰其羇旅之懷君居家則有以寬其内顧之憂
士大夫咸以能子稱之君有弟四人皆衣被儒術以世
其家而其季中書舍人季厚君又能刻志於學以世其
科蓋亦以君為之長而率先之也事諸父盡愛敬處羣
從各得其歡心處宗族姻戚雅有恩意在鄕黨間謙厚
周慎遇長老必致其恭接童孺亦必以禮而敬賢樂善
尤盡其誠人有過輒諱而不言有可以告語者必竭其
忠或爭訟不能平則明其是非曲直以曉釋之見人急
難亦隨其力之所能及者而盡其情晩年尤為月旦之
評所推重郡守歲行鄕飲必處以賓席僉憲天台林公
克賢政尚旌别所至郡邑輒命公舉鄕邦之有行誼者
以勵風俗而莆人則以君為稱首無異議者平居無疾
言厲聲應物務以柔勝性不尚華侈尤不喜世俗機巧
之事雖生長貴富望之温然若儒家子也君幼通敏好
學強記嘗執經從行人方柳東司訓宋澹然二先生游
皆見器許尤善字學清雅端勁士大夫家碑碣屏幛之
類多屬筆於君其與親友通問簡劄詞翰兼美人愛重
之膳部郎中陳公景茂職司翰墨嘗薦君自代君以非
父志辭既而部使者新安許公仕達縣令安成劉公玭
皆剡上其名天官卿檄召赴銓會母宜人疾不果行其
後再至京師館閣諸老及二三朝士方將推挽君不欲
變初志卒辭焉成化丙申學士公卒朝廷遣官營葬君
往来督視過勞得微疾後三年感患風痺竟不起歲庚
子二月十有八日也生於永樂癸巳正月十有八日至
是得年六十有八配達氏諱貞字守静其先蜀人國初
以富民起實京師遂占籍江寧縣父旺登甲辰進士拜
行在交阯道監察御史與學士公同朝因以妻君性温
淑仁惠佐君理家政教子女皆有條法生後君四年六
月二十有三日卒後君三年正月朔日得年六十有七
子男四鑰娶李氏釗領戊子鄕薦入太學俟進士舉娶
郭氏繼黃氏鉉先卒娶王氏鏓聘鄭氏女四長適邑庠
生柳熒次適方增次適郡庠生宋偁次許適俞錪孫男
四景潛景洤景澄景泮孫女四墓在城南天馬山南麓
甓五竁君居中右達氏左鉉其二則鏓生母及鉉妻夀
藏也諸孤卜以乙巳十二月八日葬奉禮部主事宋君
孔時狀来請銘予因君而有所感焉銘烏可辭先王之
世以孝友睦婣任恤六者之行教民故當是時俗化之
隆無以尚矣後世此道不講士之為學惟從事於言語
文字之末以取科第媒利祿而已其於六者之行漫不
知其為何物俗化所以不及於古有由然也君生斯時
乃能以先王之教而修之於身雖其所及未能甚廣而
州里鄕閭之間猶或有觀感而興起者其俗化亦不為
無所助也今復已矣則後生典刑將何所托乎此予銘
君之墓所以特表而著之以告夫人人也銘曰賦質之
温如履行之醇如雖爵不加身其本然之貴孰得而尊
如雖祿不及門其固有之富孰得而倫如况夫蘭玉薰
如桂子馧如君之名殆將歴百世而芬如
奉政大夫廣東按察司提學僉事立齋宋君墓
誌銘
弘治辛酉七月甲子廣東提學僉憲宋君卒於官訃至
莆士大夫咸齎嗟悼惜謂吾鄕失此賢士寔斯文之不
幸也予時方與翠渠周君纂修郡志既相與考論其行
業以傳於儒林矣越二年其子元翰將卜吉襄事乃奉
君之同官毘陵徐君紘所著事狀詣予請曰先君儒林
之傳辱執事之寵惠厚且遠矣第郡志特紀其大者耳
餘固不能詳也今掩幽之石敢復假寵於執事幸無靳
焉言訖泣下沾襟予感念疇昔亦哽咽不能言遂不復
固辭君諱端儀字孔時别號立齋姓宋氏世為莆之後
埭人君幼淳雅凝重不妄言笑見先生長者應唯進退
若老成人稍長攻舉子業讀書必求通貫為文必根義
理年十六七侍父助教公學正安州每考較諸生學業
必令君與試一時在學之士皆嘆服以為不可及又嘗
侍父較文江右時御史天台陳公選監場屋因私試以
文亦深器許之既而還莆著錄郡庠益自刻勵於學成
化辛夘鄕舉小試君偶失利衆為稱屈君之祖舅學士
林先生欲以書白于當道者君曰此吾學未至縱求而
得之亦可恥也遂閉門講學竟不復請舉甲午登鄕闈
第七人明年會試禮闈弗售閩憲使山隂唐公彬先監
試秋闈君其所取士也遂延置西塾以訓其子一時同
寅亦多遣子弟從之遊居二年秋毫無所干請唐公及
僉憲蘭溪章公懋甚雅重之戊戌禮闈又弗售卒業成
均時助教公已遷官来任君於養志之暇益得友四方
賢士以充其所未至若故鳳陽貳守邵武寗君堅今太
常少卿安陸孫君交則其尤厚者而後進之士慕君學
行亦多執經受業登巍躋膴者踵相屬也既而試事内
庫庫之主者延君以教其弟公事悉不以累君君曰逸
已以勞同事吾豈為之哉且吾人間日入視事今以直
日盡吾職以暇日副其意不亦安乎辛丑始擢王華榜
進士第六人拜禮部精膳司主事委司本部及光祿寺
諸署俸糧謹其出納雖部堂支給升合不得多取舊弊
悉革尋丁内外艱起服改祠祭司甚為部長貳河南耿
公裕太原周公經所敬禮適雲南提學憲臣缺選部議
以屬君偶為鄕掾所知出以語人君曰進秩之疏未上
而已誼傳於衆口或者以我為干乞耶遂力辭不受已
而遷主客司員外郎未幾廣東提學缺時耿公遷選部
遂擬君上請以内相丘徐二公沮之不許蓋徐公初主
考禮闈君為所取士繼進貳禮部君為其屬僚丘公為
祭酒君為其門生皆受知遇及二公入相君以今昔異
地自正旦大衆行禮之外足跡未嘗一至其門二公疑
君忘德故有是沮然所以見沮於二公者適所以彰君
之名於朝著也官主客二年凡四夷朝貢之使以方物
贄見一毫不苟取其或有所求請必條舉典故辨析開
諭往往使之心服以去嘗委奉安先儒楊龜山從祀神
位又委遴選諸親王妃又委乘傳歴山東以及南北畿
擇堪尚公主者皆非主客所司蓋重君也俄而廣東提
學復缺時丘公物故耿公復疏上君名遂拜按察司僉
事奉璽書以行既至嚴立教法大要以崇本實黜浮華
為主而痛抑奔競革奸弊以防壊法之源纖悉具備皆
鑿鑿可行所轄諸郡縣方行民快之例富家大族爭欲
遣子弟入學以圖幸免至於各學生徒廩缺亦皆爭先
請補干托紛然甚至有行賄賂者君曰是吾行未孚於
人也於是凡一士之進一廩之給咸秉至公雖忤權貴
弗恤也所屬廣州析番禺南海增城三縣地增設龍門
縣并立學補弟子員時請托之風猶未弭君乃覈三學
之士産所當析之地者又試其中之堪廩食者翼日立
之於庭以廩增之額定于籖數足而止自是廣之人士
深信服之其後新寧亦設縣遂無復有請托者矣君莅
官不立赫赫之威務欲以身表率諸生考校命題不先
立已意一以經傳為主試之日端坐竟日俾其從容思
索展盡底藴隨文去取有戾經傳者雖工不得寘前列
學者駸駸乎知所嚮方而君亦不憚勞勩雖蠻烟瘴毒
之地靡不躬歴若瓊崖諸州遠在海島中前此有九年
僅一到者君未及五載已兩涉鯨波矣巡撫大臣嘉其
勤於職務上疏乞旌擢之而君竟以是衝冒炎瘴染疾
不起士夫僚友聞之咸哀怛不已遠近諸生奔弔有痛
隕仆地者瓊之士既祀君於仰止祠廣之士復相率請
祀君於仰高祠其感人之深如此君為人和易真實不
事表襮而尤篤於倫誼其主事精膳時助教公遘疾奄
延五閱月君請告躬視湯藥頃刻弗離左右及卒哀毁
幾絶匍匐扶柩以歸葬祭一以先儒故典從事繼而吳
安人卒亦然待其弟孔惠孔揚孔學極友愛諸弟亦感
發怡怡然稱其為故家人物始祖祠宇圮壊力倡族人
新之又率諸弟别建家廟于居室之東歲時奉祀惟謹
與人交忠信不欺有所謀議凡是非得失必竭盡底裏
無所隠諱曩彭惠安公韶續修莆陽志凡有疑多資君
以質正予修八閩通志於諸郡人物悉資君以去取君
皆為極力考究裨益良多其居鄕畏慎謙抑於物無所
忤及登第貴顯往還鄕閭非公謁未嘗一至郡縣凡世
俗紛華之事視之泊如也君資稟清粹自其少時雖習
舉業然已有志汎濫羣籍尚友古人凡鄕之先輩皆考
究而知其邪正賢否郡守青田潘公琴以郡學所祀鄕
賢多弗稱典禮乃發策詢於庠序諸生惟君所對策考
論精審潘公大加嘆賞初嘗著莆陽科名志晩年復著
人物備志善惡皆錄蓋將以私備法戒且示後人惜其
未脱藁也其在禮部時署清務簡尤留意程朱正學嘗
考正宋史道學傳進程氏門人吕公大臨謂其深潛縝
密當不在劉李尹謝游楊之下又以程氏師友淵源朱
子已有錄以示後學而朱子門人亦多哲士尚未有表
著之者因褎集黃勉齋以下及私淑有得如真文忠諸
公凡若干人為考亭淵源錄又嘗修祠部典故若干卷
在廣憲時前巡撫大臣嘗增設隸兵四人以贍司學政
者君悉取其資新濓溪周元公祠因進廣東安撫廖公
子晦以配享焉公暇嘗修廣東通志略宋行朝錄皆未
脱藁又嘗編道南三先生遺書及朱子事類凡若干卷
平生著述有宋氏族譜鄕賢考證莆陽遺事莆陽舊事
偶錄高科考立齋閑錄立齋稿合之凡若干卷藏于家
嗚呼君之所以修於身施於政行於家垂於後者卓卓
如此世之人皆知之至其耿介特立之操超邁絶俗之
識局於位而未見於行藴於中而未著於外者世之人
或未知也惟君之同寅和順王雲鳳嘗稱之曰孔時之
為人與之論古人賢否講求經史微義則若探囊之豫
建瓴之捷而通殷勤述功能於達官大吏之前爭是非
辨曲直於稠人廣坐之中則訥然不能一出諸口此孔
時之言也事上惟恐有過使人若或傷之黑白在胸中
而視其貌渾然若無能寧受不知己之屈而未嘗一啓
喙以辨不為皎皎之行而未嘗外於君子之矩度中此
孔時之行也討故典闡幽微貫穿上下數千百年若本
朝始建國及洪武庚辰正統己巳三大事其間計謀攻
戰忠良邪佞中外大小臣工舉事成敗得失之故窮搜
極訪理訛訂疑是非輕重析於秋毫此孔時之學也予
竊以斯言為知君之深故併誌之君生於正統丁夘詎
其卒得年五十有五娶黃氏封刑部主事諱諭之女有
賢德以君貴封安人子男一即元翰領乙夘閩藩鄕薦
第一人娶予兄子行人乾亨之女君之墓在文武里柯
宅山先塋之次去孔道僅五十步許背子面午中甓二
竁以甲子正月癸酉葬君於其右而虚其左為黃安人
夀藏云予與君通家三世嘗銘君之大父沐陽貳教先
生之墓矣故不復次其世家焉銘曰孰豐其德而不豐
其齡孰縱其藴而不縱其行正學源委鄕邦典刑考言
詢事探賾鈎深無微不燭無幽不明以立準繩以覺後
生以揚其英以永其聲以蓄其贏以昌其嗣人
未軒文集卷六
