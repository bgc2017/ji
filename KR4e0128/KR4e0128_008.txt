未軒文集卷八
明黃仲昭撰
五言詩
題畫山水扇
結屋蒼松裏悠然趣不羣柴門扄濕翠蘿逕入寒雲山
轉紅塵隔溪横碧靄分煙霞應莫戀天上有明君
題萬夀觀萬花園殿後軒
碧殿臨幽沼開軒水氣清紅蓮饒曉色綠竹作秋聲萍
散魚吹浪林喧鳥弄晴僊家良在此何必問蓬瀛
送庶吉士鍾美宣乃叔還番禺
遠謁鑾坡署殷勤訪阿咸羊城勞客夢潞水問歸帆荔
子紅垂屋榕隂翠遶巖品題應有句珍重示來緘
送楊汝介奉其父考功公之命歸省祖母
遠奉嚴君命重闈問起居異鄉頻有夢故國久無書潞
渚冰消後都門酒盡初愁心關去住臨别重躊躇
圃東新井
玉署井初成寒泉一鏡平潤滋蒼蘚茁色映翠梧清澄
碧涵天影虛圓浸月明何由分涸轍枯鮒總回生
愛蓮為潞陽戴景元賦
蓮自濓溪後先生獨愛之畫船頻載酒彩筆每題詩佳
色看偏好幽香齅更宜箇中有眞趣浮世幾人知
題崆峒拱夀圖夀林文華先生母
雲路雙丹鳳慈闈獻夀觥養分天禄厚舞著錦衣輕南
極乘雲降崆峒駕鶴迎華筵申頌禱同看海塵生
謁延平書院二首
九峯分一脉遺廟䇄當中横翠軒猶在濯纓亭已空溪
山閒霽月草樹自春風僊梵爭華侈傷哉吾道窮
二
先生不可作千載仰儀刑道脉承伊洛心傳在考亭池
涵新漲綠碑蝕古苔青墜緒今誰續斜陽草滿庭
和駱順庵邑博雨中見懷韻
良晤連朝阻憑高望泮宫煙雲迷旦暮樓閣隠青紅溪
漲千峰雨蟬鳴一葉風知君能念我兩地思應同
遊昭武西塔寺和劉太守仁甫韻
偶同登古寺樓閣夕陽邊列雉低連樹遙山翠倚天勞
生成底事客路又經年只合還山去塵纓濯澗泉
遊昭武福山寺
野寺峰巒合雲扄晝闃寥虚窗臨樹杪曲閣遶山腰何
事勞車馬頻年走市朝却慚林下衲閉戶草蕭蕭
拙戒吳方伯亭成翠渠有詩寄題因次韻二首
聞說吳方伯幽亭搆已成四簷深樹暝一雨小池平鷗
鷺依人宿蓴鱸約客烹良遊嗟未遂幾度夢中行
二
一叚崆峒景何須訪廣成春增晴野綠雲補亂山平酒
泛黃花飲茶分活水烹芳鄰如可借杖屨日隨行
送韋提學致仕還家二首
諸生沾化雨臨别思茫茫經濟違初志蓴鱸憶故鄉琴
隨孤鶴去鴻共片雲翔一笑忘言處還家菊正黃
二
老我方投笏先生復掛冠世途機穽險吾道應酬難蝸
角閒爭懶槐柯短夢闌扁舟欣抵岸滄海任狂瀾
山亭為龜塘廖氏應修賦次周翠渠韻
小亭依水竹山色共霏微散帙雲浮几彈琴月在幃鵷
鸞行簉羽鷗鷺暫忘機一榻期相借風雩同咏歸
題坦齋所作小畫次周翠渠韻
孤艇斜陽外羣峰紫翠横水光浮日色蕩漾一川明
邵武黃溪鋪左有飛瀑數十丈懸石崖如布
山上白雲深雲中出飛瀑回看不見源疑從天上落
遊囊山寺追和柯竹巖先生韻四首
一徑斜通寺蒼松帶碧溪樓臺晴日麗雲海暮山低亭
擁蒼霞暝窗橫翠靄齊老僧誰得似長伴白雲棲
二
吾郡多奇勝都無讓古囊松風回爽籟巖桂散天香把
酒鶯啼樹橫琴月到床高情邈難寫一笑晚山蒼
三
寺遠人稀到巖扉盡日扄鳥窺山殿供風亂石床經巢
鶴松枝老潛蛟澗水腥同遊總知已相對眼俱青
四
遊倦還高閣憑闌思轉豪雨收山擁翠潮至海增濤遠
戍孤煙淡平原獨樹高勝遊情不極重擬約同袍
登辟支巖追次柯竹嚴先生韻二首
層巖窮勝覽舉首近晴空城郭斜陽外村墟斷靄中野
水連雲白殘霞映樹紅東南天更遠極目沒冥鴻
二
造化鍾靈秀閒雲自辟支泉源分處遠巖穴鑿來奇地
僻藤埋徑年深蘚翳碑幽禽迎客語繾綣似相知
登九僊觀舒嘯臺(臺在三山九仙觀崖石下初蔽榛莽成化丁未始闢為臺)
榛莽新芟闢天然數仞臺烟雲連睥睨殿閣俯崔嵬遠
岫横江斷寒潮到郭回登臨一舒嘯天地旅懷開
鄉貢進士三山王士奇大父母挽詩二首
良玉堪瑚璉宏材中棟梁雲衢淹素志旅夢熟黃粱書
閣芸香散吟壇草色荒賢孫高擢第應是慶源長
二
淑德由天賦高堂足母儀梨雲飛夢杳薤露些歌悲雙
璧同玄室諸孫見白眉徽音應不朽太史勒穹碑
往德安過東林寺讀始祖唐御史公詩韻六首
廬阜稱兹刹乾坤幾許時題詩憶吾祖覽勝愜幽期鹿
飲清溪水鶴巢古樹枝我來訪蓮社山色映清池(晉陶靖節)
(與陸静修等十八人結白蓮社于此)
二
東林聞自昔夢想已多時頗喜兹行便聊償夙所期苔
荒繙貝處劫化偃松枝贏得芙蕖在年年發舊池(謝康樂嘗)
(繙譯佛經鑿池于此祖詩繙譯如曾見白蓮開舊池古松晉時植祖詩松偃數朝枝)
三
經過聊駐節正值浴沂時野鳥如相迓雲山似有期水
清泉傍石林密樹交枝怪底坐忘去幽亭俯碧池
四
下馬日停午隂雲解駁時縱觀須盡興重到恐難期花
雨紅飄逕松嵐翠滴枝前峰高見塔指點是天池(寺前正對)
(廬山天池峯峯頂有寺寺前有石池寺後有浮圖高出林杪)
五
縱忙須暫住周覽更何時山色千年在人生百歲期香
斜風入榭花落鳥爭枝瀹茗澆吟吻山僧汲小池(寺有泉出)
(石間極清冷寺僧甃石為小方池作亭覆之名曰玉壺冰)
六
未了公家事匆匆少暇時偶因逢老衲聊共話心期倦
驥悲塵皂痴鳩憶故枝君恩猶未報行路敢差池
再經廬山東林寺又用始祖御史公韻賦六首
昔年曾過此猶記暮春時驄馬重來日隙駒三載期雲
閒經雨岫花發向陽枝春草撩詩興分青入古池
二
青山如有待不改昔年時重到寧非幸佳遊不負期亂
雲生石罅一鳥囀花枝昨夜知經雨幽庭水滿池
三
慧遠因陶令高名著昔時虎溪同笑傲蓮社共襟期故
址更新宇喬林非舊枝千年遺跡在惟說兩荷池
四
問道潯陽郡諸生候幾時未窮殘日興仍擬復來期霽
景酣春意紅芳間綠枝山中春社過飛燕亂差池
五
徙倚看竒勝乾坤雨霽時林巒含喜色花鳥似前期晴
竹黃金影新梧碧玉枝幽亭事事好不獨瞰清池
六
山水重看處韶華正麗時勝遊良自慰浮世亦難期鳥
瞷齋僧飯猿攀飲澗枝所嗟公事迫未得看天池
大雨雪六首(時會同寅飲憲副吳公有賞雪嘗新酒吟風集故人句因足成律)
賞雪嘗新酒吟風集故人歲窮雖覺凛道合亦如春霜
鬢年華邁雲扄歸夢頻明年復今夕未卜更相親
二
賞雪嘗新酒霜臺散晚衙杯乾情自洽風勁勢尤加入
面回春意開窗訝月華豐穰應有象佇聽頌汙邪
三
賞雪嘗新酒初昏喧漸沈從容論世事慷慨發豪吟黼
扆清光遠江湖憂念深蒼生猶凍餒何以慰吾心
四
賞雪嘗新酒同寅喜盍簪跳珠初淅淅飛絮漸毶毶高
論兼今古清歌雜笑談老予慳飲量今夕亦沈酣
五
賞雪嘗新酒空庭夜色明偶因公事暇聊適片時情紫
塞烽猶警黃河水未平迂疎無寸補空有二毛生
六
賞雪嘗新酒忘形孰主賓心交非市道情洽見天眞民
俗猶趨薄儒風未返淳一尊應暫適終合乞閒身
次韻贈提督踏量屯田程主事
四牡歴丘墟民風隨地書逢人詢敝政計日趣輶車兵
欲儲糧餉民思奠室廬使君今處分須體聖明初
江湖壯遊和李侍御尚絅韻
仗劒别鄉土乾坤欲遍行憑高能作賦弔古獨傷情草
沒唐虞甸苔荒豐鎬城經遊何地好我亦濯塵纓
送方君子大赴春官二首
才子氣如虹雕鞍白玉驄攜書萬里外獻策五雲中豹
變南山霧鵬摶北海風此心逐流水一路與君同
二
高折蟾宫桂殷勤謁聖君論交感知已對酒惜離羣劒
浦舟搖月棃關路入雲庭闈回首處離思漫紛紛
送李君唐英赴春官二首
秋雨度江城攜書上帝京雲山横去路烟草感離情已
冠棘闈選還魁蘭省名他時霄漢上珍重樹芳聲
二
感别情偏切離筵酒易酣孤舟搖霽月一騎入晴嵐戀
闕心懸北思親夢繞南明朝倚樓處雲樹思難堪
送林君季厚赴春官二首
嚴翁黃閣老君復紹清芬月窟攀高桂天庭謁聖君征
帆衝暮靄驛騎入秋雲他日青霄上相期更策勳
二
欲獻天人策殷勤覲九重朝陽鳴彩鳳瀚海起潛龍錫
宴宫花豓題名御墨濃嚴翁調鼎暇獻夀啟黃封
秋夜回文
絃管雜歌謳坐間竹簟幽蟬聲幾樹暝雁陣一天秋烟
寺僧敲磬月樓更轉籌年華任醉飲興適即忘憂
棃關讀林九牧遺刻
昆季同經此題詩在翠微要穿楊葉過方向嶺頭歸姓
字終聯擢山川與有輝至今苔未蝕讀罷思依依
楓嶺
楓嶺度征軒臨風思惘然蒼松悲唳鶴深谷慘啼鵑泉
雜山頭雨人穿樹杪烟庭闈何處是長望白雲邊
客中四時詞
花影隨日移鳥聲逐風度索居元寂寥祇恐韶光暮
二
暑雨潤吟牋薰風清綠綺新蟬欺客愁庭槐吟不止
三
荷落一池風菊開三徑雨無窮離别懷況聽寒蟲語
四
飛雪透疎櫺隆寒襲重被鄉心觸景生惆悵難成寐
棃嶺道中十八首
古樹吼寒風危峰映夕照對景獨傷懷厭聽哀猿嘯
二
翠壁瀉寒泉蒼林棲薄霧日暮白雲深忘却閩關路
三
楓葉飄殘紅松林生寒碧役役世上人奔走不遑息
四
深林蔽夕陽寒泉瀉蒼壁雙親久别離瞻雲情罔極
五
峰高覺澗深山轉疑路絶村遠投宿遲松梢掛新月
六
地暖樹未凋臘殘梅欲放無端景物竒妝點詩懷壯
七
孤鶴唳蒼松哀猿嘯寒月遊子久未歸對景鄉心切
八
鳥道碧苔封斷橋芳草沒峰危似虎蹲樹古如龍屈
九
古寺倚雲岑幽亭闞烏道肩輿行處高西風落人帽
十
衰草遶山深暗泉緣澗響岧嶤嶺路高白雲隨足長
十一
花發不知名水落石潭響山川爭秀麗吟餘足清賞
十二
樹擁碧山深水急寒灘淺佳景難收拾新詩謾裁剪
十三
野燒明荒山寒林覆深澗風景役吟魂忘却浮生嘆
十四
白石積蒼苔青林雜紅樹翹首望鄉山雲深知何處
十五
風飄野菊香霜壓山楓敗客思誰能寬賴有同袍在
十六
溪轉板橋斜峰迴鳥道曲山泉最可人清音潄寒玉
十七
斷霞横蒼山淡烟迷遠樹草傍幽泉生冰凝如玉筯
其八
花開不為春路濕非關雨空谷一聲傳山川學人語
夏夜宿萬夀觀萬花園次友人李唐英韻
夏夜琳宫裏開軒面面清池幽荷簇錦庭淨月鋪瓊修
竹弄晴影疎松起籟聲無端青草夢盡向此中生
未軒文集卷八
