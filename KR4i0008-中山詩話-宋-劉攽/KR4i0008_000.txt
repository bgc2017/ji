中山詩話詩文評類
提要
(臣)等謹按中山詩話一卷宋劉攽撰攽字貢
父新喻人敞之弟也與敞同舉慶歷六年進
士歴官秘書少監出知蔡州後終於中書舍
人所著公非先生集歲久散佚已非完帙惟
詩話猶為舊本攽素稱博洽而於花蕊夫人
宫詞百首僅見三十餘篇豈當攽之時全稿
未盡出耶其論李商隠錦瑟詩以為令狐楚
青衣之名頗為影撰其論赫連勃勃蒸土一
條亦頗不確論陸機黃犬一條尤為迂闊不
但晁公武所摘蕭何功曹一事至開卷第二
條所引劉子儀詩以師問達為師也達將詮語賜也
達師也辟二句牽混殊不可解所載嘲謔之詞彌
多冗雜攽好詼諧嘗坐是為馬默所彈殆性
之所近不覺濫收耶北宋詩話惟歐陽脩司
馬光及攽三家號為最古此編較歐陽脩司馬
光二家雖似不及然攽在元祐諸人之中學
問最有根柢所考證議論可取者多究非南
宋江湖末派鈎棘字句以空談說詩者比也
乾隆四十一年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
