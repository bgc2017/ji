駱賓王文集卷第二
雜詩
遊德州贈高四紫雲觀贈道士
贈宋五之問浮查
在獄詠蟬代郭氏荅盧照鄰
代贈道士李榮
夏日遊德州贈高四(并序)
夫在心爲志發言爲詩詩有不得盡言言有不
得盡意僕少負不羈長逾虚誕讀書頗存涉獵
學劍不待窮工進不能矯翰龍雲退不能棲神
豹霧撫修諸已深覺勞生而太夫人在堂義須
捧檄固仰長安而就日赴帝鄕以望雲雖闕
三冬而書勞十上嗟虖入門自媚謂相謂言致
使君門隔於九重中堂遠於千里旣而交非得
兔路是亡羊幸堂敬上弊盧朅來初服遂得載
披玉禁欵洽金蘭傾意氣於一言締風期於千
祀雖交因氣合資得意以敦交道契言忘少寄
言而筌道是以輕投木李以代疎&KR0984;章句繁蕪
心神媿恧庶雅韻竚辱報章則覬連星開
龍文於劍匣素輝虧月頻驪頷於珠胎云爾
日觀鄰全趙星臨俯舊吳隔津開巨䆮稽阜鎮
名都紫雲浮劍匣青山孕寶符封疆恢覇道問
鼎競雄圖神光包四大皇威震八區風煙通地
軸星象正天樞天樞限南北地軸殊鄕國闢門
通舜賓比屋封堯德言謝垂釣隱來參負鼎職
天子不見知群公誰相識未展從東駿空戢圖
南翼時命欲何言撫膺長歎息將如何遊
人意氣多白雲梁山曲寒風易水歌泣魏傷吳
起思趙切廉頗凄斷韓王劍生死翟公羅羅罹
翟公意劍負韓王氣驕餌去易論忌途良可畏
夙昔懷江海平生混涇渭千載契風雲一言忘
賤貴去去訪林泉空谷有遺賢言投爵里刺來
泛野人船締交君贈縞投分我忘筌成風郢匠
斵流水伯牙絃牙絃忘道術漳濱恣閑逸聊安
張蔚廬詎掃陳蕃室虚室狎招尋敬愛混浮沉
一諾黃金信三復白珪心霜松貞雅節月桂朗
冲襟靈臺萬頃濬學府九流深談玄明毀璧拾
紫陋嬴金鷺濤開碧海鳳彩綴詞林林虚星華
映水澈霞光淨霞水两分紅川源四望通霧卷
天山靜煙銷太史空烏聲流向薄蝶影亂芳叢
桺隂仾槧水荷氣上薰風風月(芳菲)節物華紛可
悅將歡促席賞遽爾又歸别積水帶吳門通波
連禹穴贈言錐欲盡機心庶應絶潘岳本自閑
梁鴻不因熱一飄欣狎道三月聊棲拙隱金華
狎道訪仙查放曠愚公谷消散野人家一傾南
山荳五色東陵瓜野衣裁薜葉山酒酌藤花白
雲離望遠青溪隱路賖僮憶幽巖桂猶冀折疎
&KR0984;於紫雲觀贈道士(并序)
余鄕國一辭江山萬里㫺年離别還同塞北之
鳬今日歸來即似遼東之鶴先生情均得兔忘
筌之契巳深路是亡羊分岐之恨逾切不題短
什何汰衷襟虖
碧落澄秋景玄門啓曙關人疑列禦至客似令
威還羽蓋徒欣仰雲車未可攀只應傾玉醴時
許寄頽顔
在江南贈宋五之問
井路雙源濬陽侯九派長淪波通地穴委輸下
歸塘别島籠朝蜃連洲擁夕漲韞珠成積潤譲
璧動浮光浮光疑折水積潤疎圓沚玉輪涵地
開劒匣連星起風煙標迥秀英靈信多美懷德
踐遺芳端操慙謀已謬觀光牽迹
強恓惶揆拙迷三雀勞生昧两忘彈隨空
歡笑獻楚自多傷一朝殊默語千里暴炎凉炎
凉幾遷貿川陸疲臻湊積水架吳濤連山横楚
岫風月雖殊㫺星河猶是舊姑蘇望南浦邯鄲
通北阡北阡平生親南浦别離津瀟湘一超忽
洞庭多苦辛秋江無綠芷寒汀有白蘋采之將
何遺故人漳水濱漳濱已遼遠江潭永旋返爲
聽短歌行當想長洲苑露金薰芻岸風珮搖蘭
坂蟬鳴稻葉秋鴈起蘆花晚晚秋雲日明亭臯
風霧清獨負平生氣空牽搖落情占星非聚德
夢月詎懸名寂寥傷楚奏凄斷泣秦聲秦聲懷
舊里楚奏悲無巳郢路少叢臺叢臺富竒士温
輝凌愛日壯氣驚寒水一顧重風雲三冬足文
史文史盛紛綸京濟多風塵猶輕五車冨未重
一嚢貧李僊非易託蘇鬼曲難因不惜勞歌盡
誰爲聽陽春
浮查(并序)
遊日川上觀一浮查泛泛然若木偶之乘流迷
不知其所適也觀其根柢盤屈枝幹扶疎大則
有棟梁舟艥之利小則有輪轅榱桷之用非夫
禀乹坤之秀氣含宇宙之淳精孰能負凌雲槩
日之■姿抱積雪掛霜之骨肉使懷材幽藪藏
穎重巖絶望於巖廊之榮遺形於斤斧之患固
可(垂蔭)萬畞懸映九霄與建木較其短長將大椿
齊其年夀者而委根險岸託質畏途上爲疾風
衝飈所摧殘下爲奔濤迅浪所激射基由壤括
勢以地危豈盛衰之理繫乎時封禮之道存乎
我一墜泉谷萬里飄淪與波浮沉隨時逝止雖
殷仲文歎生意已盡孔宣父知朽質難彫然而
遇良工逢仙客牛璣可託玉璜之路非遥匠石
先談萬乘之器何遠故材與不用時也悲夫然
知萬物之相應感者亦奚必同聲同氣而巳哉
感而賦詩貽諸同疾云爾
昔負千年質高臨九仞峯貞心凌晩桂勁節掩
寒松忽値風飈折坐爲波浪衝推殘空有恨擁
腫遂無庸渤海三千里泥沙幾萬重似舟飄不
定如梗泛何從仙客終難託良工豈易逢徒懷
萬乘器誰爲一先容
在獄詠蟬(并序)
余禁所禁垣西是灋廳事也有古槐數株馬雖
生意可知同殷仲文之古樹聽松在卽周邵伯
之甘棠每至夕照伭隂秋蟬疎引發聲幽息有
切常聞豈人心異於曩時將蟲響悲於前聽嗟
呼聲以動容德以象賢故潔其身也禀君子逹
人之高行蛻其皮也有仙都羽化之靈姿候時
而來順隂陽之數應節爲變審藏用之機有目
斯開不以道昏而昧其視有翼自薄不以俗厚
而易其真吟喬樹之微風韻資天縱飲高秋之
墜露清畏人知僕失路艱虞遭時徽纏不哀傷
而自恕未搖落而先衰聞蟪蛄之■聲悟平仄
之已奏見螳蜋之抱影怯危機之未安感而綴
詩貽諸知已庶情㳂物應哀弱羽之飄零道寄
人知憫餘聲之寂寞非謂文墨取代幽憂云爾
西陸蟬聲唱南冠客思侵般堪玄髩影來對白
頭吟露重飛難進風多響易沉無人信高潔誰
爲表予心
豔情代郭氏荅盧照鄰
迢迢芊路望芝田眇眇函關恨蜀川歸雲已落
涪江外還鴈應過洛水纏洛水傍連帝城側帝
宅層甍垂鳳翼銅駝路上柳千條金谷園中花
幾色桺葉園花處處新洛陽桃李應芳春妾向
雙流窺石鏡君住三川守玉人此時離别那堪
道此日空牀對芳沼芳沼徒遊比目魚幽徑還
生拔心草流風逥雪儻便奸驥子魚文實可怜
擲果河陽君有分貨酒成都妾亦然莫言貧賤
無人重莫言冨貴應湏種綠珠猶得石崇怜飛
燕曾經漢皇寵良人何處醉縱横直如循默守
空名倒提新縑成慊慊翻將故劒作平平離前
吉夢成蘭兆别後啼㾗上竹生别日分明相約
束巳取宜家成誡勗當時擬弄掌中珠豈謂先
推庭際玉悲鳴五里無人問腸斷三聲誰爲續
思君欲坐望夫臺端居懶聽將鶵曲沉沉落日
向山低簷前歸燕並頭栖抱膝當窗聽夕兔側
耳空房聽晚鷄舞蝶臨階秪自舞啼鳥逢人亦
助啼獨坐傷孤枕春來悲更甚峨眉山上月如
眉濯錦江中霞似錦錦字廽文欲贈君劒璧層
峯自糺紛平江淼淼分青浦長路悠悠間白雲
也知京洛多佳麗也知山岫遥虧蔽無那短封
即疎索不在長情守期契傳聞織女對牽牛相
望重陽隔淺深誰分迢迢經兩歲誰能脉脉待
三秋情知唾井終無理情知覆水也難收不復
下山能借問更向盧家字莫愁
代女道士王靈妃贈道士李榮
玄都五府風塵絶碧海三山波浪深桃實千年
非易待桑田一變已難尋别有仙居對三市金
闕銀宫相向起臺前鏡裏伴仙娥樓上簫聲隨
鳳史鳳樓迢逓絶塵埃鸎時物色正徘徊靈芝
紫檢參差長仙桂丹花重疊開雙童綽約時遊
陟三鳥聮翩報消息盡言真侣出遨遊傳道風
光無限極輕花委砌惹裙香殘月窺窗覘黃色
箇時無數併妖妍箇裏無窮㧾可怜别有衆中
稱黜帝天上人間少流例洛濱仙駕啓遥源淮
浦靈津符遠筮自言少小慕幽玄只言容易得
神仙佩中邀勒經時序簫裏尋思復幾年尋思
許事真情變二八容華識少選漫道焼丹止七
飛空傳化石曾三轉寄語天上弄機人寄語河
邊值查客乍可怱怱共百年誰遥遥期七夕
想知人意自相尋果得深心共一心一心一意
無窮巳投&KR0238;投膠非足擬只將羞澁當風流持
此相怜保終始相怜相念倍相親一生一代一
雙人不投丹心比玄石惟將濁水況清塵只言
柱下留期信好欲將心學松蕣不能京兆畫娥
眉翻向成都騁騶引青牛紫氣度靈關尺素赩
鱗去不還連苔上砌無窮綠脩竹臨壇幾處班
笥時空牀難獨守此日别離那可久梅花如雪
柳如絲年去年來不自持初言别在寒偏在何
悞春來春更思春時物色無端緒雙枕孤眠誰
分許分念嬌鸎一種啼生憎燕子千般語朝雲
旭日照青樓遲暉麗色滿皇州落花泛泛浮靈
沼垂柳長長拂御溝御溝大道多竒賞侯客妖
容逓來往挑騎車花銕作錢香輪䳱水珠爲網
香輪寳騎競繁華可怜今夜宿倡家鸚鵡杯中
浮竹葉鳳凰琴裡落梅花許軰多情偏送欵爲
問春花幾時滿千回鳥信說衆諸百過鸎啼說
長短長短衆諸判不尋千回百過浪開心何曾
舉意西鄰玉未肯留情南陌金南陌西鄰成自
保遷轡歸期湏及早爲想三春狎斜路莫辭九
折卭開道假令白里似長安肯使青牛學劒端
蘋風入馭來應易竹杖成龍去不難龍飈去去
無消息鸞鏡朝朝减容色君心不記下山人妾
欲空期上林翼上林三月鴻欲稀華表千年鶴
來歸不分淹留乘路待祗應直取挂輪飛
駱賓王文集卷第二
