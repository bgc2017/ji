駱賓王文集卷第一
賦頌
螢火賦蕩子從軍賦
靈泉頌
螢火賦(并序)
余猥以明時久遭幽縶見一葉之巳落知四運
之將終悽然客之爲心虖悲哉秋之爲氣也光
隂無幾時事如何太塊是勞生之機小智非周
身之防嗟虖綈袍匪舊白首如新誰明公冶之
非孰辨臧倉之愬是用中宵而作達旦不暝覩
兹流螢之自明哀此覆盆之難照夫類同而心
異者龍蹲歸而宋樹伐質殊而聲合者魚形出
而吳石鳴苟有會於精靈夫何患於異類況乘
時而變合氣而生雖造化之不殊亦昆蟲之一
物應節不愆信也與物不競仁也逢昏不昧智
也避日不明義也臨危不懼勇也事有㳂情而
動興因物而多懷感而賦之聊以自廣云爾
伊玄功之播氣有丹鳥之賦象順隂陽而亭毒
資變化而含養每寒潛而暑至若知來而藏往
旣發揮以外融亦含光而内朗若夫小暑南收
大火西流林塘改夏雲物迎秋忽凌虚而赴遠
乍排叢而出幽均火齊之宵映如夜光之暗投
逝將歸而未返忽𣣔去而中留入槐榆而熖發
若改燧而環周繞堂皇而影泛疑秉燭以嬉遊
點綴懸珠之網隱映落星之樓乍滅乍興或聚
或散居無定所習無常翫曳影周流飄光零亂
泛豔虖池沼徘徊虖林岸状大井之沉熒似明
珠之出漢値衝飈之不烈逢淫雨而逾煥炤灼
兮若湛盧之夜飛灼爍兮像招搖之夕爛與庭
燎而相炫然重隂於巳昏共爝火而齊息避太
陽於始旦爾其光不周物明足自資偶仙鼠而
伺夜對飛蛾之赴嬉類君子之有道入暗室而
不欺同至人之無迹懷明義以應時處幽不昧
居照斯晦隨隱顯而動息候昏明而進退委性
命兮幽玄任物理兮推遷化腐木而含彩集枯
草而藏煙不食熱以苟進每和光而曲全豈如
鎔金而自爍寧學膏火之相煎陋蟬蜩之習蛻
怵螻蟻之慕羶匪傷蜉蝣之夕不羡龜鶴之年
槍榆飛而控地摶扶起而垂天雖小大之殊品
豈逍遥之異筌夫何化之斯化無使然而自然
若乃有來斯通無往不至排朱門而獨遠昇青
雲而自致匪偷光於鄰壁寧假輝於陽燧終徇
已以致能靡因人而成事物有感而情動迹或
均而心異響必應之於同聲道固求之於同類
始未明於趨捨庸詎識其指意子尚不知魚之
爲樂吾又安知螢之利高明兮有融遷變兮無
窮牛哀倏而化虎羽泉忽兮生熊血三年而藏
碧䰟一變而成虹知戰埸之有燐牾冤獄之爲
蟲彼翾飛之質弱尚矯翼之凌空何微生之多
躓獨宛頸以觸龍異璧光之照廡同劍影之理
豐覬道迷而可復庶幽鑒而或通覽光華而自
照顧形影以相弔感秋夕以殷憂戁宵行以熠
燿熠燿飛兮絕復連殷憂積兮明旦煎見流光
之不息愴驚魂之屢遷如過隟之巳來同奔電
兮忽焉儻餘光之可照庶寒灰之重然
蕩子從軍賦
胡兵十萬起妖氛漢騎三千掃障雲隱隱地中
鳴戰鼓迢迢天上出將軍邊沙遠離風塵氣塞
草長萎霜露文蕩子辛苦十年行回首關山萬
里情遠天橫劍氣邊地聚笳聲銕騎朝常警銅
焦夜不鳴抗左賢而列陣比右校以䟽營滄浪
積凍連蒲海雨雪凝寒遍柳城若乃地分玄徼
路指青波邊城暖氣從來少關塞寒雲本自多
嚴風懔懔將軍樹苦霧蒼蒼太史河旣拔距而
從軍且揚麾而挑戰征旆凌沙漠&KR1967;衣犯霜霰
樓船一舉爭沸騰𤇺火四連相隱見戈文耿耿
懸落星馬足駸駸擁飛電終取俊而先鳴豈論
功而後殿征夫行樂踐榆溪倡婦㗸怨坐空閨
蘼蕪舊曲終難贈芍藥新詩豈易題池前怯對
鴛鴦伴庭際羞看桃李蹊花有情而獨笑鳥無
情而恒啼蕩子别來年月久賤妾空閨更難守
鳳凰樓上罷吹簫鸚鵡林中臨勸酒同道書來
一鴈飛此時纖怨下鳴機裁鴛帖夜被薰麝染
(春衣)屏風宛轉蓮花帳窗月朎朧翡翠帷箇日新
粧如復罷秪應含笑待君歸
靈泉頌(并序三首)
聞夫玄功幽贊靈心以有德是親至道冥符篤
行以通仁爲本若乃天經地義色養叶於因心
夏清冬温愛敬弘於錫類下建六幽之奥上洞
三光之精不有至誠孰云斯感有廣平宋思禮
字過庭皇朝永州刺史昉之嫡孫戶部員外頣
之長子幼丁偏罰早喪慈親永懷鞠養之恩長
增思慕之痛弱不好弄長而能賢趨庭聞詩禮
之風永宗勗曾閔之行事後毋徐以至孝聞北
面興悲泣高堂而咎已東遊下位(歡微)祿以逮親
調露二年來佐百里俯就微班之列將由返哺
之情敬立身其若斯於從政虖何遠時歲亢旱
金石行銷環近川源始將煙絕濬井皆爲湯谷
通波盡化汚池太夫人在遲暮之年有温勞之
疾非濫漿不可以適口非源泉不可以蠲痾色
養旣虧憂煌靡訴俄而廳階之下忽清泉而自
生因䟽導其源遂流注不竭味甘若醴氣泠如
冰此邑城控剡山地連禹穴基址多石崗阜無
津爰自興建已來曾微穿汲之利非精誠貫於
有道純志浹於無私孰能治冥貺以通幽導靈
泉而致養者也㫺漢臣忠烈窮井飛於一言姜
婦孝思潜波移於七里靜惟陳迹彼亦何人蕭
縣尉柳晃耿介之士也道外則金蘭若膠&KR0238;清
異則軒冕猶埃塵片善可嘉朝聞甘於夕死一
諾猶重黃金賤於白珪以爲執友素交豈祿利
輕肥之謂也賞音逹禮非鐘鼓玉帛之云虖所
恥者殁而無稱所貴者存虖不朽徒懷美志未
遇良材某出贊荒隅途經勝壤三秋客恨長懷
宋玉之悲一面交歡暫雪桓潭之涕覩斯水之
清泚感若人之精誠見賢思齊仰珪璋而有地
揮毫興頌鏤琬琰之無慙乃作頌曰
粤若稽古厥初生民其誰不孝獨我難倫義不
存道仁不遺親愛敬盡力孝悌通神
頑我恩極因心感至冥契動天甘泉湧地冷冷
無竭蒸蒸不匱曾是我思永錫爾類
爰有芳人景行勞塵事諧則感通洽斯親孝爲
禮主名是實賓儻斯文之不墜知盛德之有鄰
駱賓王文集卷第一
