書舟詞詞曲類一(詞集之屬)
提要
(臣)等謹案書舟詞一卷宋程垓撰垓字正伯
眉山人其家有擬舫名書舟見本集詞注古
今詞話謂號虛舟蓋字之誤馬氏經籍考載
垓書舟詞一卷傳本或作書舟雅詞二卷而
宋史藝文志乃作陳正伯書舟雅詞十一卷
則又誤程為陳誤二為十一矣此本為毛晉
所刻仍作一卷前有王稱序與陳振孫書錄
解題所載合序云尚書尤袤曾稱其文過于
詩詞今其詩文無可考而詞頗有可觀楊慎
詞品最稱其酷相思四代好折秋英數闋蓋
垓與蘇軾為中表耳濡目染有自來也集内
攤破江神子娟娟霜月又侵門一闋諸刻多
作康與之江城梅花引詞僅字句小有異同
按此調相傳為前半用江城子後半用梅花
引故合云江城梅花引今前半自首句至花
又惱為江城子後全不似梅花引至過變以
下更與兩調俱不合考詞譜載江城子一名
江神子應以名攤破江神子為是詳其句格
亦屬垓本色其題為康作當屬傳譌又卷末
毛晉跋云意難忘一剪梅等俱定為蘇作悉
行刪正今考東坡詞内已增入意難忘一首
而一剪梅尚未載入其詞亦仍載此集中未
嘗刊削然數詞語意淺俚在垓亦非佳製可
信其必非軾作晉之所云未詳其何所據也
乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
書舟詞原序
程正伯以詩詞名鄉之人所知也余頃歲遊都下數見
朝士往往亦稱道正伯佳句獨尚書尤公以為不然曰
正伯之文過於詩詞此乃識正伯之大者也今鄉人有
欲刊正伯歌詞求余書其首余以此告之且為言正伯
方為當塗諸公以制舉論薦使正伯惟以詞名世豈不
小哉則曰古樂府亦文爾初何損於正伯之文哉余用
是樂為書之雖然昔晏叔原以大臣子處富貴之極為
靡麗之詞其政事堂中舊客尚欲其捐有餘之才覬未
至之德者蓋叔原獨以詞名爾他文則未傳也至少游
魯直則已兼之故陳無巳之作自云不減秦七黃九是
亦推尊其詞爾余謂正伯為秦黃則可為叔原則不可
紹熙甲寅端午前一日王稱季平序
