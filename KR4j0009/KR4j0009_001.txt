書舟詞
宋程垓撰
摸魚兒
掩凄涼黃昏庭院角聲何處嗚咽矮窗曲屋風燈冷還
是苦寒時節凝竚切念翠被熏籠夜夜成虛設倚闌愁
絶聽鳳竹聲中犀幃影外&KR0609;&KR0609;釀寒雪傷心處却憶
當年輕别梅花滿院初發吹香弄蕊無人見惟見暮雲
千疊情未徹又誰料而今好夢分胡越不堪重說但記
得當初重門鎖處猶有夜深月
洞庭春色
錦字親裁淚巾偷裛細說舊時記笑桃門巷妝窺寳靨
弄花庭榭香溼羅衣幾度相隨遊冶去任月細風尖猶
未歸多少事有垂楊眼見紅燭心知如今事都過也
但贏得雙鬢成絲歎半妝紅豆相思有分兩分青鏡重
合難期惆悵一春飛絮亂夢悠颺教人分付誰銷魂處又
梨花雨暗半掩重扉
南浦
金鴨嬾熏香向晚來春酲一枕無緒濃綠漲瑤窗東風
外吹盡亂紅飛絮無言竚立斷腸惟有流鶯語碧雲欲
暮空惆悵韶華一時虛度追思舊日心情記題葉西
樓吹花南浦老去覺懽疎傷春恨都付斷雲殘雨黃昏
院落問誰猶在凭闌處可堪杜宇空只解聲聲催他春
去
水龍吟
夜來風雨囱囱故園定是花無幾愁多愁極等閒孤負
一年芳意柳困花慵杏青梅小對人容易算好春長在
好花長見元只是人顦顇回首南池舊事恨星星不
堪重記如令但有看花老眼傷時清淚不怕逢花瘦只
愁怕老來風味待繁紅亂處留雲借月也須拚醉
四代好
翠幕東風早蘭窗夢又被鶯聲驚覺起來空對平階弱
絮滿庭芳草厭厭未欣懷抱記柳外人家曾到凭畫闌
那更春好花好酒好人好春好尚恐闌珊花好又怕
飄零難保直饒酒好未扺意中人好相逢盡拚醉倒
况人與才情未老又豈關春去春來花愁花惱
木蘭花慢(春怨)
倩嬌鶯婉燕說不盡此時情正小院春闌芳園晝鎖人
去花零憑高試回望眼奈遥山遠水隔重雲誰遣風狂
雨橫便教無計留春情知雁杳與鴻冥自難寄丁寧
縱柳院顰深桃門笑在知屬何人衣篝幾回忘了奈殘
香猶有舊時熏空使風頻卷絮為他飄蕩花城
念奴嬌(秋夜)
秋風秋雨正黃昏供斷一窗愁絶帶減衣寬誰念我難
忍重城離别轉枕褰帷挑燈整被總是相思切知他别
後負人多少風月不是怨極愁濃只愁重見了相思
難說料得新來魂夢裏不管飛來蝴蝶排悶人間寄愁
天上終有歸時節如今無奈亂雲依舊千疊
閨怨無悶
天與多才不合更與殢柳憐花情分甚總為才情惱人
方寸早是春殘花褪也不料一春都成病自失笑因甚
腰圍半減淚珠頻搵難省也怨天也自恨怎免千般
思忖倩人說與又却不忍拚了一生愁悶又只恐愁多
無人問到這裏天也憐人看他穩也不穩
八聲甘州
問東君既解遣花開不合放花飛念春風枝上一分花
減一半春歸忍見千紅萬紫容易漲桃溪花自隨流水
無計追隨不忍憑高南望記舊時行處芳意菲菲嘆
年來春減花與故人非縱使梁園賦猶在奈長卿老去
亦何為空搔首亂雲堆裏立盡斜暉
滿庭芳(時在臨安晚秋登臨)
南月驚烏西風破雁又是秋滿平湖採蓮人盡寒色戰
菰蒲舊信江南好景一萬里輕覓蓴鱸誰知道吳儂未
識蜀客已情孤憑高增悵望湘雲盡處都是平蕪問
故鄉何日重見吾廬縱有荷紉芰製終不似菊短籬疎
歸情遠三更雨夢依舊遶庭梧
玉漏遲
一春渾不見那堪又是花飛時節忍對危闌數曲暮雲
千疊門外星星柳眼看誰似當時風月愁萬結憑誰為
我慇懃低說不是慣却春心奈新燕傳情舊鶯饒舌
冷篆餘香莫放等閒消歇縱使繁紅褪盡猶自有酴醿
堪折魂夢切不耐飛來蝴蝶
滿江紅(憶别)
門掩垂楊寳香度翠簾重疊春寒在羅衣初試素肌猶
怯薄靄籠花天欲暮小風送角聲初咽但獨褰幽幌悄
無言傷離别衣上雨眉間月滴不盡顰空切羨栖梁
歸燕入簾雙蝶愁緒多於花絮亂柔腸過似丁香結問
甚時重理錦囊書從頭說
又
水遠山明秋容淡不禁搖落况正是樓臺高處晚涼猶
薄月在衣裳風在袖冰生枕簟香生幕算四時佳處是
清秋須行樂東籬下西窗角尋舊菊催新酌笑廣平
何事對秋蕭索搖葉聲聲深院宇折荷寸寸閒池閣待
歸來閒把木犀花重熏却
又
葺屋為舟身便是烟波釣客况人間元似泛家浮宅秋
晚雨聲篷背穏夜深月影窗櫺白有滿船詩酒滿船書隨
宜索也不怕雲濤隔也不怕風帆側但獨醒還睡自
歌還歇卧後從教鰍鱔舞醉來一任乾坤窄恐有時撑
向大江頭占風色
雪獅兒
斷雲低晚輕烟帶暝風驚羅幕數點梅花香倚雪窗搖
落紅爐對謔正酒面瓊酥初削雲屏煗不知門外月寒
風惡迤邐慵雲半掠笑盈盈閒弄寳箏絃索煗極生
春已向橫波先覺花嬌柳弱漸倚醉要人扶著低告訢
早把被香熏却
攤破江城子
娟娟霜月又侵門對黃昏怯黃昏愁把梅花獨自泛清
樽酒又難禁花又惱漏聲遠一更更總斷魂斷魂斷
魂不堪聞被半溫香半溫睡也睡也睡不穏誰與溫存
只有床前紅燭伴啼痕一夜無眠連曉角人瘦也比梅
花瘦幾分
驀山溪
老來風味是事都無可只愛小書舟賸圍著琅玕幾個
呼風約月隨分樂生涯不羨富不憂貧不怕烏蟾墮
三杯徑醉轉覺乾坤大醉後百篇詩儘從他龍吟鶴和
升沈萬事還與本來天青雲上白雲間一任安排我
最高樓
舊心事說著兩眉羞記得凭肩遊緗裙羅襪桃花岸薄
衫輕扇杏花樓幾番行幾番醉幾番留也誰料春風
吹已斷又誰料朝雲飛亦散天易老恨難酬蜂兒不解
知人苦燕兒不解說人愁舊情懷消不盡幾時休
瑤階草
空山子規呌月破黃昏冷簾幕風輕綠暗紅又盡自從
别後粉銷香膩一春成病那堪晝閒日永恨難整起
來無語綠萍破處池光淨悶理殘妝照花獨自憐瘦影
睡來又怕飲來越醉醒來却悶看誰似我孤另
上平曲(惜春)
愛春歸憂春去為春忙旋點檢雨障雲防遮紅護綠翠
幃羅幕任高張海棠明月杏花天更惜濃芳喚鶯吟
招蝶拍迎柳舞倩桃妝盡呼起萬籟笙簧一觴一咏儘
教陶寫繡心腸笑他人世漫嬉遊擁翠偎香
孤鴈兒
在家不覺窮冬好向客裏方知道故園梅子正開時記
得清樽頻倒高燒紅蠟㬉熏羅幌一任花枝惱如今
客裏傷懷抱忍雙鬢隨花老小窗獨自對黃昏只有月
華飛到假饒眞個雁書頻寄何似歸來早
又(有尼從人而復出者戱用張子野事賦此)
雙鬟乍綰橫波溜記當日香心透誰教容易逐雞飛輸
却春風先手天公元也管人憔悴放出花枝瘦幾宵
和月來相就問何處春山鬭祇應深院鎖嬋娟枉却嬌
花時候何時為我小梯橫閣試約黃昏後
一叢花(閨怨街或刻御行)
傷春時候一憑闌何况别離難東風只解催人去也不
道鶯老花殘青牋未約紅綃忍淚無計鎖征鞍寳釵
瑤鈿一時閒此恨苦天慳如今直恁抛人去也不念人
瘦衣寬歸來忍見重樓淡月依舊五更寒
祝英臺近(晩春)
墜紅輕濃綠潤深院又春晚睡起厭厭無語小妝懶可
堪三月風光五更魂夢又都被杜鵑催趲怎消遣人
道愁與春歸春歸愁未斷閒倚銀屏羞怕淚痕滿斷腸
沈水重熏瑤琴閒理奈依舊夜寒人遠
碧牡丹
睡起情無著曉雨盡春寒弱酒盞飄零幾日頓疎行樂
試數花枝間此情何若為誰開為誰落正愁却不是
花情薄花元笑人蕭索舊觀千紅至今泠夢難託燕麥
春風更幾人驚覺對花羞為花惡
小桃紅
不恨殘花嚲不恨殘春破只恨流光一年一度又催新
火縱青天白日繫長繩也留春得麽花院從教鎖春
事從教過燒笋園林嘗梅臺榭有何不可已安排珍簟
小胡床待日長閒坐
紅娘子
小小閒窗底曲曲深屏裏一枕新涼半床明月留人歡
意奈梅花引裏喚人行苦隨他無計幾點清觴淚數
曲烏絲紙見少離多心長分短如何得是到如今留下
許多愁枉教人憔悴
天仙子
慘慘霜林冬欲盡又是溪梅寒弄影矮窗曲屋夜香燒
人已靜燈垂燼點滴芭蕉和雨聽約個歸期猶未定
一夜夢魂終不穏知他勾得許多情眞個悶無人問說
與畫樓應不信
青玉案(用賀方回韻)
寳林巖畔凌雲路記藉草尋梅去詠綠書紅知幾度行
雲歸後碧雲遮斷寂寞人何處一聲長笛江天暮别
後誰吟倚樓句勻面照溪心已許欲憑錦字寫人愁去
生怕梨花雨
芭蕉雨
雨過涼生藕葉晩庭消盡暑渾無熱枕簟不勝香滑爭
奈寳帳情生金尊意愜玉人何處夢蝶思一見冰雪
須寫個帖兒丁寧說試問道肯來麽今夜小院無人重
樓有月
酷相思(惜别)
月掛霜林寒欲墜正門外催人起奈離别如今眞個是
欲住也留無計欲去也來無計馬上離情衣上淚各
自供憔悴問江路梅花開也未春到也須頻寄人到也
須頻寄
漁家傲(彭門道中早起)
野店無人霜似水清燈照影寒侵被門外行人催客起
因個事老來方有思家淚寄問梅花開也未愛花只
有歸來是想見小喬歌舞地渾含喜天涯不念人憔悴
又
獨木小舟烟雨溼燕兒亂點春江碧江上青山隨意覓
人寂寂落花芳草催寒食昨夜青樓今日客吹愁不
得東風力細拾殘紅書怨泣流水急不知那個傳消息
攤破南鄉子
休賦惜春詩留春住說與人知一年已負東風瘦說愁
說恨數期數刻只望歸時莫怪杜鵑啼眞個也喚得
人歸歸來休恨花開了梁間燕子且教知道人也雙飛
破陣子
小小紅泥院宇深深翠色屏幃簇定熏爐酥酒軟門外
東風寒不知恰疑三月時釵影半欹綠子歌聲輕度
紅兒醉裏不愁更漏斷更要梅花看幾枝起來霜月低
折紅英(即釵頭鳳正伯更名折紅英)
桃花煗楊花亂可憐朱戶春強半長記憶探芳日笑凭
郎肩殢紅偎碧惜惜惜春宵短離腸斷淚痕長向東
風滿憑青翼問消息花謝春歸幾時來得憶憶憶
一剪梅
舊日心期不易招重來孤負幾個良宵尋常不見儘相
邀見了知他許大無聊昨夜梅花插翠翹影落清溪
應也魂消假饒真個住山腰那個金章換得漁樵
又
小會幽歡整及時花也相宜人也相宜寳香未斷燭光
低莫厭杯遲莫恨歡遲夜漸深深漏漸稀風已侵衣
露已沾衣一杯重勸莫相違何似休歸何自同歸
又
斗轉參橫一夜霜玉律聲中又報新陽起來無緒賦行
藏只喜人間一線添長簾幕垂垂月半廊節物心情
都付椒觴年華漸晩鬢毛蒼身外功名休苦思量
臨江仙(合江放舟)
送我南來舟一葉誰教催動鳴榔高城不見水茫茫雲
灣纔幾曲折盡九回腸買酒澆愁愁不盡江烟也共
凄涼和天瘦了也何妨只愁今夜雨更做淚千行
又
濃綠鎖窗閒院靜照人明月團團夜長幽夢見伊難瘦
從香臉薄愁到翠眉殘只道花時容易見如今花盡
春闌畫樓依舊五更寒可憐紅繡被空記合時歡
鳳棲梧(客臨安連日愁霖旅枕無寐起作)
九月江南烟雨裏客枕凄涼到曉渾無寐起上小樓觀
海氣昏昏半約漁樵市斷鴈西邊家萬里料得秋來
笑我歸無計劒在床頭書在几未甘分付黃花淚
又
有客錢塘江上住十日亝居九日愁風雨斷送一春彈
指去荷花又遶南山渡湖上幽尋君已許消息不來
望得行雲暮芳草夢魂應記取不成忘却池塘句
又
門外飛花風約住消息江南已釀黃梅雨蜀客望鄉歸
不去當時不合催南渡憂國丹心曾獨許縱吐長虹
不奈斜陽暮莫道春光難攬取少陵辦得尋花句
又(南窗偶題)
薄薄窗油清似鏡兩面疎簾四壁文書靜小篆焚香消
日永新來識得閒中性人愛人嫌都莫問絮自沾泥
不怕東風緊只有詩狂消不盡夜來題破窗花影
又(送子廉姪南下)
九月重湖寒意早目斷黃雲冉冉連衰草慘别臨江愁
滿抱酒樽時事都相惱聞道吳天消息好鵷鷺西池
咫尺君應到若見故人相問勞為言未分書舟老
又(下十闋或另刻蝶戀花)
日下船篷人未起一個燕兒說盡傷春意江上殘花能
有幾風催雨促成容易湖海客心千萬里著力東風
催得人行未相次桃花三月水菱歌誰伴西湖醉
又
滿路梅英飛雪粉臨水人家先得春光嫩樓底杏花樓
外影牆東柳線牆西恨擷翠揉紅何處問㬉入眉峰
已作傷春困歸路月痕彎一寸芳心只為東風損
又(春風一夕浩蕩曉來柳色一新)
寒意勒花春未足只有東風不管春拘束楊柳滿城吹
又綠可人青眼還相屬小葉星星眠未熟看盡行人
唱徹陽關曲心事一春何計續芳條未展眉先蹙
又(自東江乘晴過蟇頥渚園小飲)
晴帶溪光春自媚繞翠縈青來約東風醉雲補斷山疎
復綴雨回綠野清還麗挂杖不妨舒客意臨水人家
問有花開未江左風流今有幾逢春不要人憔悴
又
翠幕成隂簾拂地池館無人四面生涼意荷氣竹香俱
細細分明著莫清風袂玉枕如冰笙似水纔軃橫釵
早被鶯呼起今夜月明人未睡只消三四分來醉
又
畫閣紅爐屏四向梅擁寒香次第侵帷帳燭影半低花
影幌修眉正在花枝傍殢粉偎香羞一晌未識春風
已覺春情蕩醉裏不知霜月上歸來已踏梅花浪
又
樓角吹花烟月墮的皪韶妍又向梅心破釵上綵旛看
一個賞心已覺春生坐莫恨年華風雨過人日嬉遊
次第連燈火翠幄高張金盞大已拚醉袖隨香嚲
又
小院菊殘烟雨細天氣淒涼惱得人憔悴被㬉橙香羞
早起玉釵一任慵雲墜樓上珠簾鈎也未數尺遥山
供盡傷高意竚立不禁殘酒味繡羅依舊和香睡
又(月下有感)
小院秋光濃欲滴獨自鈎簾細數歸鴻翼鴻斷天高無
處覓矮窗催暝蛩催織涼月去人纔數尺短髮蕭騷
醉傍西風立愁眼望天收不得露華衣上三更溼
又
晴日溪山春可數水遶池塘知有人家住盡日尋花花
不語舊時春恨還如許苦恨東風無意緒只解催花
不解催人去日晩荒烟迷古戍斷魂正在梅花浦
醉落魄(賦石榴花)
夏園初結綠深深處紅千疊杜鵑過盡芳菲歇只道無
春滿意春猶愜折來一點如猩血透明冠子輕盈帖
芳心蹙破情尤切不管花殘猶自揀雙葉
又(别少城舟宿黃龍)
風催雨促今番不似前歡足早來最苦離情毒唱我新
詞掩著面兒哭臨行只怕人行速慇勤更寫多情曲
相逢已是腰如束從此知他還减幾分玉
又
晩涼時節翠梧風定蟬聲歇有人睡起香浮頰倚著闌
干笑揀青荷葉如今往事愁難說曲池依舊閒風月
田田翠蓋香羅疊留得露痕都是淚珠結
南鄉子
幾日訴離樽歌盡陽關不忍分此度天涯真個去銷魂
相送黃花落葉村斜日又黃昏蕭寺無人半掩門今
夜粉香明月淚休論只要羅巾記舊痕
浪淘沙
纔合又輕離心事多違小窗燈影記親移可奈酒酣花
困處不省人歸山翠又如眉腸斷幽期相思有夢阿
誰知莫遣重來風絮亂不似當時
又
老去嬾尋花獨自生涯幾枝疎影浸窗紗昨夜月來人
不睡看盡橫斜門外欲啼鴉香意凌霞從渠千樹遶
人家世上一枝元也足不要隨他
鵲橋仙(秋日寄懷)
角聲吹月風聲落枕夢與柔腸俱斷誰教當日太情濃
颺不下新愁一段黃花開了梅花開未曾約那時相
見莫教容易負幽期怕真個孤他淚眼
虞美人(春愁)
輕紅短白東城路憶得分襟處柳絲無賴舞春柔不繫
離人只解繫離愁如今花謝春將老柳下無人到月
明門外子規啼喚得人愁爭似喚人歸
木蘭花
疎枝半作窺窗老又是一年春意早風低小院得香遲
月傍女牆和影好去年苦被離情惱今日逢花休草
草後時花紫盡從他且趁先春拚醉倒
又(二江得書作)
别時已有重來願誰料情多天不管分明咫尺是青樓
抵死濃雲遮得徧寄聲只倚西飛雁雁落書回空是
怨領愁歸去有誰知水又茫茫山又斷
瑞鷓鴣(瑞香)
東風冷落舊梅臺猶喜山花拂面開紺色染衣春意淨
水沈熏骨晩風來柔條不學丁香結矮樹仍參茉莉
栽安得方盆載幽植道人隨處作香材
又(春日南園)
門前楊柳綠成隂翠塢籠香徑自深遲日㬉熏芳草眼
好風輕撼落花心無多春恨鶯難語最晩朝眠蝶易
尋惟有狂酲不相貸釀成憔悴到如令
鷓鴣天
昨夜思量直到明拂明心緒更愁人風枝露葉高低怨
冷雨寒烟各自經休賴酒莫求神為誰教爾許多情
如今早被思量損好更當時做弄成
又
木落江空又一秋大寒幾日不登樓紅綃帳裏橙猶在
青瑣窗深菊未收新畫閣小書舟篆烟熏得晩香留
只因貪伴開爐酒惱得紅兒一夜謳
又(寄少城)
淚溼芙蓉城上花片飛何事苦參差鎖深不奈鶯無語
巢穏爭如燕有家情未老鬢先華可憐各自淡生涯
楊花不解知人意猶自沾泥也學他
浪淘沙
山盡兩溪頭水合天浮行人莫賦大江愁且是芙蓉城
下水還送歸舟魚雁兩悠悠烟斷雲收誰教此水却
西流載我相思千點淚還與青樓
雨中花令
聞說海棠開盡了怎生得夜來一笑顰綠枝頭落紅點
裏問有愁多少小院閉門春悄悄禁不得瘦腰如嫋
豆蔲濃時酴醿香處試把菱花照
又
舊日愛花心未了緊消得花時一笑幾日春寒連宵雨
悶不道幽歡少記得去年深院悄梁畔一枝香嫋嫋
說與西樓後來明月莫把梨花照
又
卷地芳春都過了花不語對人含笑花與人期人憐花
病瘦似人多少聞道重門深悄悄愁不盡露啼烟嫋
斷得相思除非明月不把花枝照
望江南(夜泊龍橋灘前遇雨作)
蓬上雨蓬底有人愁身在漢江東畔去不知家在錦江
頭烟水兩悠悠吾老矣心事幾時休沈水熨香年似
日薄雲垂帳夏如秋安得小書舟(家有擬舫名書舟)
望秦川(早春感懷)
柳弱眠初醒梅殘舞尚癡春隂將冷傍簾幃又是東風
和恨向人歸樂事燈前記愁腸酒後知老來無計遣
芳時只有閒情隨分品花枝
又
竹粉翻新籜荷花拭靚妝斷雲侵晩度橫塘小扇斜釵
依約傍牙床蘸蜜分紅茘傾筒瀉碧香醉時風雨醒
時涼明月多情依舊過西廂
又
翠黛隨妝淺銖衣稱體香好風偏與十分涼却扇含情
獨自遶池塘碧藕絲絲嫩紅榴葉葉雙牽絲摘葉為
誰忙情到厭厭拚醉又何妨
南歌子
雨燕翻新幕風鴉遶舊枝畫堂春盡日遲遲又是一番
平綠漲西池病起尊難盡腰寬帶易垂不堪村落子
規啼問道行人一去幾時歸
又(楊光輔又寄示尋春)
淡靄籠青瑣輕寒薄翠綃有人憔悴帶寬腰又見東風
不忍見柔條悶酒尊難盡閒香篆易銷夜來溪雪已
平橋溪上梅魂憑仗一相招
又(早春)
梅塢飛香定蘭窗翠色齊水邊沙際又春歸領略東風
能有幾人知愛月眠須晩尋花去未遲誰家庭院更
芳菲費盡才情休負一春詩
又
荷蓋傾新綠榴巾蹙舊紅水亭烟榭晩涼中又是一鈎
新月靜房櫳絲藕清如雪幮紗薄似空好懷今夜與
誰同喚取玉人來共一簾風
又
野水尋溪路青山踏晩春偶來相值却鍾情一樹瓊瑤
洗盡客衣襟曲沼通詩夢幽窗淨俗塵何時散髮伴
襜裙後夜相思生怕月愁人
入塞
好思量正秋風半夜長奈銀釭一點耿耿背西窗衾又
涼枕又涼露華凄凄月半床照得人真箇斷腸窗前
誰&KR1171;木犀黃花也香夢也香
西江月
衆綠初圍夏蔭老紅猶駐春妝畫簾燕子日偏長靜看
新雛來往
(原缺後段)
又(或與上文混作一闋非情兹調雖有後段更韻者玩此詞文迥非一闋)
(原缺前段)
汲井漫隨蘭炷心情半怯羅衣粉香銷盡
無人覻只門外子規啼
又
牆外雨肥梅子階前水遶荷花隂隂庭戶薰風滿水紋
簟怯菱芽春盡難憑燕語日長惟有蜂衙沈香火冷
珠簾暮箇人在碧窗紗
眼兒媚
一枝烟雨瘦東牆真箇斷人腸不為天寒日暮誰憐水
遠山長相思月底相思竹外猶自禁當只恐玉樓貪
夢輸他一夜清香
朝中措
矮窗西畔翠荷香人在小池塘何事未拈棋局却來閒
倚胡床金盆弄水玉釵嚲鬢妝嬾何妨莫道困來不
飲今宵恰恨天涼
又(茶詞)
華筵飲散撤芳尊人影亂紛紛且約玉驄留住細將團
鳳平分一甌看取招回酒興爽徹詩魂歌罷清風兩
腋歸來明月千門
又(湯詞)
龍團分罷覺芳滋歌徹碧雲詞翠袖且留纖玉沈香載
捧水甆一聲清唱半甌輕啜愁緒如絲記取臨分餘
味圖教歸後相思
又(詠三十九數)
真遊六六洞中仙騎鶴下三天休道日斜歲暮行年方
是韶華相逢一笑此心不動須待明年要得安排穏
當除非四十相連(樂天詩有行年三十九歲暮日斜時之句)
又
片花飛後水東流無計挽春留香小誰栽杜若夢回依
舊揚州破瓜年在嬌花艷冶舞柳纖柔莫道劉郎霜
鬢才情未放春休
烏夜啼
楊柳拖烟漠漠梨花&KR1171;月溶溶吹香院落春還盡憔悴
立東風只道芳時易見誰知密約難通芳園遶徧無
人間獨自拾殘紅
又(醉枕不能眠)
白酒欺人易醉黃花笑我多愁一年只有秋光好獨自
却悲秋風急常吹夢去月遲多為人留半黃橙子和
詩卷空自伴床頭
又
綠外深深柳巷紅間曲曲花樓一春想見貪遊冶不道
有人愁三月東風易老幾宵明月難留酴醿白盡窗
前也還肯醉來否
又
靜院槐風綠漲小窗梅雨黃垂欲看春事留連處惟有
夜寒知夢裏閒消午醉埽花共坐風凉歸來窗北胡
床興在羲皇以上
虞美人影
粉霜拂拂凝香砌醞釀梅花天氣月上小窗如水冷&KR1171;
人無寐平生可慣閒憔悴擔負新愁不起消遣夜長
無計只倚熏香睡
一落索
門外鶯寒楊柳正減歡疎酒春陰早是做人愁更何况
花飛後莫倚東風消瘦有酴醿入手儘偎香玉醉何
妨任花落愁依舊
又(歌者索詞名一東)
小小腰身相稱更著人心性一聲歌起繡簾隂都遏住
行雲影聞道玉郎家近被春風勾引從今莫怪一東
看自壓盡人間韻
憶秦娥
青門深海棠開盡春陰陰春陰陰萬里雲水一寸歸心
玉樓深鎖烟消沈知他何日同登臨同登臨待收紅
淚細說如今
又
情脈脈半黃橙子和香擘和香擘分明記得袖香薰窄
别來人遠關山隔見梅不忍和花摘和花摘有書無
雁寄誰歸得
又
愁無語黃昏庭院黃梅雨黃梅雨新愁一寸舊愁千縷
杜鵑呌斷空山苦相思欲寄人何許人何許一重雲
斷一重山阻
好事近(資中道上無雙堠感懷作)
别夢記春前春盡苦無歸日想見鵲聲庭院誤幾回消
息萬重離恨萬重山無處說思憶只有路傍雙堠也
隨人孤隻
又(待月不至)
天淡一簾秋明月幾時來得何事桂低香近把清光邀
勒人間明晦總由天何必問通塞且為人如月好醉
莫分南北
又
烟盡戌樓空又是一簾佳月何事山城留滯負好花時
節燒燈剪綵没心情應有翠娥說欲借好風吹恨奈
亂雲愁疊
又
急雨鬧冰荷銷盡一襟煩暑趁取晩涼幽會近翠隂濃
處風梢危滴亂珠璣灑面得新句莫惜玉壺傾盡待
月明歸去
清平樂
山城桃李催促春無幾日日為花須早起猶惜花無計
阿誰留得春風長教遶綠圍紅莫遣十分芳意輸他
萬點愁容
又(酬王靜父紅木犀詞)
秋香誰買散入琉璃界點綴小紅全不礙還却鉛華餘
債夜來月底相期一枝未覺香遲恰似青綾帳底絳
羅初試裙兒
又(詠雪)
疎疎整整風急花無定紅燭照筵寒欲凝時見篩簾玉
影夜深明月籠紗醉歸掠面香斜猶有惜梅心在滿
庭誤作吹花
又
綠深紅少柳外横橋小雙燕不知幽夢好驚起碧窗春
曉起來瞢𩮰多時玉臺金鏡慵移多少春愁未說却
來閒數花枝
謁金門(杏花)
春悄悄紅到一枝先巧酒入半腮微帶丣粉寒香未飽
芳意枝頭偏鬧困盡蜂鬚鶯爪擬倩玉纖和露拗情
多愁易攪
又(荼䕷)
花簇簇觸眼萬條垂玉小院春深窗鎖綠水沈風斷續
明月又侵樓曲羞向枕囊拘束只待夜深清影足醉
來花底宿
又(陪蘇子重諸友飲東山)
烏帽側行徧杏花春色野意青青分隴麥人家烟水隔
春事莫催行客彈指青梅堪摘醉倚暮天江拍拍雨
晴沙路白
又(病起)
花半溼一霎晩雲籠密天氣未佳風又急小庭愁獨立
酒病起來無力懊惱篆烟鎖碧一晌春情無處覓小
屏山數尺
又
春夜雨催潤柳塘花塢小院深深門幾許畫簾香一縷
獨立晩庭凝竚細把花枝閒數燕子不來天欲暮說
愁無處所
又
風陣陣吹落楊花無定酒病厭厭三月盡花檀紅自隠
新綠軒窗清潤月影又移牆影手撚青梅無處問一
春長悶損
又
濃睡醒驚對一簾秋影楓葉乍零風不定半窗疎雨影
愁與年光不盡老入星星雙鬢只擬上樓尋遠信雁
遥烟水瞑
卜算子
枕簟暑風消簾幕秋風動月到宵來愁處明只照團衾
鳳去意杳無憑别語愁難送一紙魚牋枕底香且做
新來夢
又
獨自上層樓樓外青山遠望到斜陽欲盡時不見西飛
雁獨自下層樓樓下蛩聲怨待到黃昏月上時依舊
柔腸斷
又
幾日賞花天月淡荼䕷小寫盡相思喚不來又是花飛
了春在怕愁多春去憐歡少一夜安排夢不成月墮
西窗曉
霜天曉角
幾夜瑣窗揭素蟾光似雪恰恨照人欹枕紗㡡爽簟紋
滑迤邐篆香裛好懷誰共說若是知人風味來分付
半牀月
又
玉清冰樣潔幾夜相思切誰料濃雲遮擁同心帶甚時
結囱囱休惜别還有來時節記取江隂歸路須共踏
夜深月
減字木蘭花
雙雙相並一點紅邊偏照映玉剪雲裁不比浮花共蒂
開幾回心曲選勝摘來情自足插向雲鬟要與仙郎
比並看
菩薩鬘
和風映日西郊路遊人又踏青山去何處碧雲衫映溪
纔兩三疎松分翠黛故作羞春態回首杏烟消月明
歸渡橋
又
春回綠野烟光薄低花矮柳田家樂隴麥又青青喧蜂
閒趁人野翁忘近遠怪識劉郎面斷却小橋溪怕人
溪外知
又(訪江東外家作)
畫橋拍拍春江綠行人正在春江曲花潤接平川有人
花底眠東風元自好只怕催花老安得萬垂楊繫教
春日長
又
平蕪冉冉連雲綠斜陽襯雨明溪足小鴨睡晴沙翠烘
三兩花春光閒婉娩盡日無人見試著小屏山圖歸
雲際看
又(正月三日西山即事)
山頭翠樹調鶯舌山腰野菜飛黃蝶來為等閒休去成
多少愁小庭花木改猶有啼痕在别後不曾看怕花
和淚殘
又
羅衫乍試寒猶怯妬花風雨連三月燈冷閉門時有愁
誰得知此情真個苦只為當時語莫道絮沾泥絮飛
魂亦飛
又
夜來花底鶯饒舌把人心事分明說許大好因緣只成
容易傳春闌無好計惟有歸來是從此玉臺前曉妝
休太妍
又
小窗蔭綠清無暑篆香終日縈蘭炷冰簟漲寒濤清風
一枕高有人團扇却門掩庭花落少待月侵床照教
魂夢涼
又(回文)
暑庭消盡風鳴樹樹鳴風盡消庭暑橫枕一聲鶯鶯聲
一枕橫扇紈低粉面面粉低紈扇涼月淡侵床床侵
淡月涼
又
東風有意留人住熏風無意吹人去去住兩茫然相逢
成短緣平生花柳笑過後關心少今日奈情何為伊
饒恨多
又
去年恰好雙星節鵲橋未渡人離别不恨障雲生恨他
真個行天涯消息近不見乘鸞影柳外鷓鴣聲幾回
和夢驚
又
淺寒帶暝和烟下輕陰挾雨隨風灑翠幕護重簾篆香
銷半奩平生風雨夜怕近芭蕉下今夕定愁多蕭蕭
聲奈何
又
客窗曾剪燈花弄誰教來去如春夢冷落舊梅臺小桃
相次開人間春易老只有山中好閒却槿花籬莫教
溪外知
又
曉烟籠日浮山翠春風著水回川媚遠近碧重重人家
山色中野花香自度似識幽人處安得著三間與山
終日閒
又
扶犂野老田東睡插花山女田西醉醉眼眩東西看看
桃滿溪耕桑山下足紈綺人間俗莫管舊東風從教
吹軟紅
浣溪沙(病中有以蘭花相供者戲書)
天女慇勤著意多散花猶記病維摩肯來丈室問云何
腰佩摘來煩玉笋鬢香分處想秋波不知真個有情
麽
又
遙想當年出鳳雛王(闕)風有未全疎祇今朱紱為誰紆
芳草池塘春夢後粉香簾幕曉晴初一簪華髮要人
梳
又
翠葆扶疎傍藥闌亂飄綠沼滿書單清明時節又看看
小雨勒成春尾恨東風偏作夜來寒琴心老盡不須
彈
又
薄日移陰午暑空一杯何事便潮紅扇紈揮盡却疏慵
早睡情懷冰枕外夜涼消息雨荷中不須留燭眩房
櫳
又
閒倚前榮小扇車晩妝無力嚲雲鵶凝情看落一庭花
笑挽清風歸玉枕嬾隨缺月傍窗紗羞紅兩臉上嬌
霞
點絳唇
梅雨收黃暑風依舊閒庭院露荷輕顫只有香浮面
挂起西窗月澹無人見幽情遠墮釵低扇好個涼方便
愁倚闌令(三榮道上賦)
山無數雨蕭蕭路迢迢不似芙蓉城下去柳如腰夢
隨春絮飄飄知他在第幾朱橋說與杜鵑休喚怕魂銷
又
春猶淺柳初芽杏初花楊柳杏花交映處有人家玉
窗明㬉烘霞小屏上水遠山斜昨夜酒多春睡重莫驚
他
生查子
溪光曲曲村花影重重樹風物小桃源春事還如許
情知送客來又作尋芳去可惜一春詩總為閒愁賦
又
長記别郎時月淡梅花影梅影又横窗不見江南信
無心換夕香有分憐朝鏡不怕瘦稜稜只怕梅開盡
又(春日閨情)
蘭帷夜色高繡被春寒擁何事玉樓人屢踏楊花夢
分明相見遲不道幽情重乞個好因緣莫待來生種
長相思
對重陽感重陽身在西風天一方年年人斷腸景凄
涼客凄涼縱有黃花祇異鄉晩雲連夢長
又
酒孤斟客孤吟戲馬臺荒露草深英雄何處尋愛登
臨莫登臨定是愁來關客心莫天烟水沈
又
風敲窗雨敲窗窗外芭蕉雲作幢聲聲愁對床對銀
釭點銀釭夢採芙蓉隔一江幾時蝴蝶雙
如夢令
風入藕花翻重夜氣與香俱縱月又帶風來涼意一襟
誰共情重情重可惜短宵無夢
憶王孫
蕭蕭梅雨斷人行門掩殘春綠蔭生翠被寒燈枕自橫
夢初驚窗外啼鵑催五更
書舟詞
