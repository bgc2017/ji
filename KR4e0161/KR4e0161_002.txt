竹澗集卷二
明潘希曾撰
古今詩一百十六首
次韻寄項司訓聘之
故人過我竹間廬襟抱重開十載餘親老共榮毛義檄
官清仍載鄴侯書瀟湘景好何妨遠鄒魯風回定不虚
去矣一氊堪卧起等閒塵土莫驅車
送萬太守季崇致仕
秋色南來鴈影隨使君歸興浩難追離情且盡當筵酒
世事徐看罷局棋召伯甘棠終戀戀竇家仙桂更竒竒
清風千古西江水濯取長纓趣自知
同年章道充過訪奉贈
深山何意故人來石徑苔荒掃不開正憶看花曾竝轡
休辭對菊且銜杯江湖未有忘憂地廊廟惟應濟世才
一笑出門仍遠别暮雲翹首重徘徊
滌齋為陳掌教賦
千年心學託盤銘醉夢紛紛獨喚醒直與聖賢相啟沃
了無塵土翳虚靈河濱洗耳風斯下澤畔彈冠事不經
猶愧煩襟消未盡願因一滌試清泠
春日即事
林下光隂味轉長春來物我兩相忘烟波戲藻魚知暖
花徑銜泥燕竊香白日一壺陶令醉青山雙屐阮孚狂
荷鋤隣叟歸來晩見說農桑事漸忙
杖藜
夢破餘酲在杖藜臨曉風關心春圃綠掃迹市塵紅聽
鳥勝絲竹栽花亦事功未須論管樂祗合卧隆中
抱拙
抱拙從人笑投閒得自由學仙時叩齒延客誤科頭竹
院藜牀晩芸窗茗椀秋濟時無上策聊共麴生謀
山窗
日色滿花枝山窗睡起遲髮經秋易脱身未老先衰可
是陶潜醉惟應鮑叔知閒中亦多事客至與圍棋
送郭大參于漢致仕
江上秋風作曉寒扁舟款乃下重灘一千里外蓴鱸興
三十年來岳牧官去國尚嫌名太潔到家應喜夢初安
論文未卜重逢日極目浮雲正渺漫
送趙太守叔鳴入覲
傾盖無何又别筵行塵望斷似登仙九重日月三陽近
萬里朝宗五馬先有喜天顔瞻咫尺無聊民瘼賴旬宣
江湖放浪仍迂拙擊壤遥陪祝萬年
山中六言二首
山日欲落未落梅花一枝兩枝悵望幽人不見碧溪流
去多時
敗葉漫山不掃孤雲在岫方閒采藥仙人何處黃昏獨
鶴飛還
次韻温内翰民懷夜坐見寄
靜院隔塵境微凉生暮天寫懷詩俊逸投我意勤拳鶴
夢風驚覺花神月與傳想應箕踞處清極不成眠
再次前韻荅温内翰
相逢話相别三載卧江天水果珍菱角山殽飽蕨拳字
從携酒問詩懶向人傳長樂鐘初聽終宵欠穩眠
送陳生益之
京國相逢地秋風話别天携書冨蝌蚪仗劒寳龍泉名
久賢關著身初故里還慚吾一日長望子九霄騫海岱
增竒氣風雲入壯年此行休草草得處勝師傅
陳節婦輓詞(同年應元忠母)
芳名留死後苦節在生前不負共姜誓仍齊孟母賢人
憐同穴計天與未亡年旌詔慇勤意綱常萬古傳
送鍾太守邦臣之廣州
十年粉署足清譽作郡初分海上墟風土最便鄉國近
循良端使漢廷書荔支日暖熊車穩椰子風清燕寢虛
庾嶺梅花春更早一枝消息定何如
送張都憲總制陜西
出入三朝位望崇又歌文武發元戎西師共仰韓招討
回紇遙驚郭令公祖餞衣冠明曉日先驅旗纛起秋風
九重宵旰蒼生意應賴全收不殺功
寒夜不寐
朔風無賴攪清眠敗壁殘燈共客邊雪色在窗天易曙
更聲到枕夜如年重依鳳闕慚尸位乍别鱸鄉憶釣船
幽夢不成魂欲斷無憑身世轉茫然
喜仲實兄轉龍溪教諭
十年江海廣文寒忽報龍溪漫轉官絳帳已專新講席
青氈不改舊吟壇夢回好句憑誰寄别久幽懷稍自寬
却幸星槎假良便一尊非晩話團圞(時予奉使將取道龍溪故先及之)
送潘僉憲玉卿之山東
峨冠著豸帶生花攬轡都門意氣賖十載瓊林曾共宴
兩州喬木本同家官聮烏府名方重路出牛山景更嘉
見說潢池多竊弄洗塵甘雨喜隨車
次韻簡趙李二内翰
三年不入未央宫侍從誰期此日同仙島往還無弱水
鵬程搏擊有剛風子昂筆陣千人廢太白騷壇一世雄
閒掃藥欄須枉顧酒錢三百掛青銅
同館會分韻
相見釋褐初交情何歡洽論文玉堂夜聮鑣試春祫參
商十載來餘韻不可押人生本無期世路多險狹詎意
今日會盤羞間蔬甲秋菊馥當筵把玩笑相狎努力及
良辰斗酒同一呷花枝枯復榮頭白堪再插
良會今何夕秋風洒客衣翻疑别是夢不覺醉忘歸露
下黃花瘦樽前紫蟹肥高歌無别調列炬有餘輝霄漢
諸公在風波往事非亦知吾道拙敢與世情違歲月驚
虚擲歡娱幸未稀金蘭存道義四海永相依
次李序菴退朝韻
天上樓臺五鳳攅回頭咫尺俯長安太平宇宙難為象
歲晏冰霜苦不寒日過午門初放杖雲連甲第盡峨冠
空談仁義何禆補慚愧重來舊諫官
次韻趙太史爾錫喜燈花見寄
蕭條空齋夜燈燼花蘃燦故人忽詩來尺素寫強半取
詩就燈窺讀之百憂散鏘然球玉鳴爛若盤珠轉緬懷
瓊瑶報面目良有靦想當孤詠時焚香坐清宴深憂渺
江湖信斷衡陽鴈兵戈久未息疇與當一面空抱濟世
竒迴腸不成斷嘯歌自發舒託寓復冲淡旨哉非浪言
三復吾不厭起舞唾壺缺顧影巾紗岸空囊獲至寳富
貴俄可辦燈花信有徵錢財奚足願
除夕次李序菴韻
過眼流年又涉虛了知天地等籧廬後來世事三春夢
前此閒愁一夕除未靜風塵羞肉食忽驚梅柳憶山居
燈前強和陽春曲醉拂雲箋任草書
遣悶
三十六年吾已過一百五日春又來柳稍烟雨綠於染
馬首塵埃紅作堆上表未攄諸葛憤校書寧有子雲才
悠悠如此亦何益空礙東風笑口開
次韻詠王侍御彦聲行臺松
蒼松帶老色偃蹇繁華天落日欹翠盖疎風瀉清泉迥
無塵俗累杳與雲氣連歲寒千載意魯論有遺編君家
舊槐庭此樹宜光前
梁家莊阻風次韻荅湛内翰元明
小兒造化雖靡常隂晴變幻略相當順風千里忽一阻
達觀不用回愁腸美人竢我河南渚青眼柰此黃塵妨
須臾風定塵亦息凌雲萬里同翺翔
慶壽圖為郭處士賦
竹有高節梅有香歲寒之松鬱蒼蒼先生比德梅與竹
先生致壽松俱長春風吹筵酒波綠畫圖輝映人如玉
醉來飽嚼千年苓索笑梅花閑杖竹
福州控海樓尚市舶宴上作
萬里登臨一繫舟八閩形勝此危樓水通溟渤來重譯
山入雲霄壯上游題句只疑南斗避倚欄還為夕陽留
主人興劇誰能盡舉白頻勞向客浮
題鍾太守邦臣誥勑謄黃卷
家學一經在天香雙桂榮(父兄皆仕)誥鸞凡幾軸符虎又專
城炎海晴無瘴陽春政有成漢家循吏傳黃霸早馳名
廣州海珠寺
鉅海環山寺叢筠護石提混涵天上下升墜日東西到
恨浮槎晩歸疑去路迷萍蹤久漂泊愧爾定僧栖
廣州小金山
樂山何必高山高徒峻嶒樂水何必深水深或崩騰嶺
南小金山一水碧洄縈香火何代寺空階蝕潮痕地絶
往來少林幽鳥弄音登眺凌虛空恍在揚子心還疑清
淺流盈盈到蓬瀛
三洲巖
客遊過端溪心目曠烟水忽覩三洲巖巋然俯清泚艤
舟往從之天風送高舉巖深洞口暗既入殊可喜玲瓏
若神剜虚明自天啓石門陳廣樂雲液凝鍾乳安知神
仙流羽化不自此玄鶴夕未歸落日空徙倚
梧州吕仙亭次韻酬薛僉憲子純
鬱鬱蒼梧山高高吕仙臺山川故無恙仙人去不回空
餘千歲松根深茯苓埋當時鶴不見白雲晝成堆故人
拉我遊一笑萬里來兹辰屬歲暮瞻望徒徘徊宇宙難
可窮人生亦勞哉謝君斗酒意臨風渺予懷
夜泊藤縣次韻酬湛内翰
泛舟蒼梧來又泊藤江口去國萬餘里遥夜瞻北斗冉
冉歲月逝厥柄忽臨丑銀河注清淺經緯爛星宿低頭
閴無人圖書陳左右殘燈耿明滅爐烟細當牖正爾不
能寐憂來欲皓首迢迢江湖心匪為行役久望眼不可
極雲山互纏糾中道欲何依頼兹同心友珠玉時見投
繆戾亦予咎駑馬逐驊騮竭力常恐後
潯州東津驛書感
沿回左江湄至止東津驛游子懷往事惻愴淚沾臆昔
在景泰中蠻獠禍孔棘我祖憲府英提兵此駐節疆場
賴敉寧蛇狶就俘馘王事誠辛勤營星隕中夕去今六
十載相傳猶仰德嗟予小弱孫寡昧何所識王命使南
交幸兹弔遺迹天涯歲云暮寒風吹獨立
横州道中見日光識喜
蒼梧南來一千里扁舟牽挽窮山水蠻烟瘴雨動浹旬
長晝冥冥無午已僕夫泥塗蓑作衣青蕉裹飯不療飢
蕭條行李潤生醭寂寞炊竈寒無輝愁予兀坐篷窗下
忽覩陽光射雲罅千林生色嵐霧開須臾變幻疑昏夜
人言此方風土乖冬雨苦久晴頗佳乍晴不堪還乍熱
鬱蒸癘氣生隂厓我望青天再下拜太陽高照元無外
蕞爾遐荒特可憐覆盆何礙乾坤大
横州馬伏波祠
烏蠻灘上伏波祠萬里南來酹一巵薏苡不妨成貝錦
功名終許勒宗彛雲連草樹疑精爽地雜華夷仰護持
屈指雲臺舊時將幾人廟食尚天涯
獨卧
獨卧篷窗晩滄浪聞嘯歌窮年行路遠歸夢入春多綠
樹蠻村合紅霞瘴雨過相忘祗鷗鳥汎汎共烟波
除日永淳道中得風
扁舟江上久沿洄十幅蒲帆頃刻開除日并將孤悶去
好風先向隔年來分香夜泊梅花岸帶暖時傾栢葉杯
早晩咨諏王事畢五雲回首即蓬萊
癸酉元日
自涉名途十二年年年元日不同天九重日馭三回侍
萬里星軺兩度旋哀苦嘗勞烏借力艱危僅脱虎垂涎
(逆瑾之害)悠悠往事成春夢謾把今春付醉眠
新年作
歲事屬更始東風扇微和郊原萋動色桃李豔已花游
子行萬里睠之感慨多感慨故有懷簡書可柰何尺素
託雙鯉淪没愁長波肅肅隨陽鴈遲予同爾徂
凌山驛次湛内翰韻四首
隂雨忽開霽江雲散曉霞日升林影動一徑見山家
嘉樹晴光豔澄江春水深漁翁坐曬網顧婦作蠻音
風日春來好江村藹衆芳簷暄嬉婦子隴夕下牛羊
南裔行將盡荒村僅自存蕭條村裏驛日午不開門
人日
新歲易為感遐荒獨自行雨晴人日好天遠使星明望
闕輕隂轉思鄉芳草生無情江上鴈肅肅背予征
病中遣懷
經旬抱微瘵悶悶向天涯夜雨長汀草春風開野花無
功終屏藥有夢只還家漫學長生術朝來嚥日華
南寧太平之間巖石竒絶累日玩之不厭
兩涯迴石壁悦玩竟忘疲混沌何人鑿玲瓏一世竒纍
纍鼎象物隱隱畫蔵詩絶頂雲昏處惟應仙鶴知
龍州仙巖次湛内翰韻
烟霞靄平野孤巖敞幽扉仙人此脱屣千載鶴不歸而
我萬里來矯首空遐思東風散微雨古木泛斜暉賓主
聊盡歡一尊本無期
宿布村
泥塗日已夕草閣雨猶寒美睡方知倦羈栖自鮮歡泉
聲迴澗底花氣藹林端往路還何許沉沉夜欲闌
出鎮南關(關外即安南境)
崔嵬分茅嶺鎮南扼雄關持節始入交山路何鬱盤喬
林映前旌鳴騶歴層巒綸命自天下恩光回日南道路
盡膜拜冠帶爭駿奔語言雖假譯文物亦可觀藐兹溟
海壖聲教古所漸
次安南坡壘驛
萬里安南第一程停驂此日快新晴喧林鼔吹晨分隊
耀野旌旗夜宿兵土俗衣冠猶自異春風草木有餘榮
乾坤覆載何遐邇正北紅雲是玉京
北峨歌
北峨驛前江水流百折直到蒼梧州蒼梧去海幾千里
江水朝宗勢未已桃花昨夜飄小紅大海浮去春風同
不慱驛曉枕
鳥啼山館曙睡思共春濃香裊沉檀細花明錦繡重簡
書仍往路歲月只孤蹤稍稍荒烟外﨑嶇又幾峰
卜隣驛(交地褊小往往迂其路以示險)
卜隣之驛誰與隣荒山四面徒嶙峋白雲當簷來往頻
長藤古木相依因蕭條谿谷少人民時有翠鳥啼青春
我嘗御風遍八垠徒步北斗趨紫宸回頭一瞬隘九真
蹊徑詰曲難具陳華風漸染何時淳
僕山道中次湛内翰韻四首
看花難得早春同花好休教盡意紅我欲回時重見面
恐因爛漫易隨風
不知春色幾多深是處青山鳥弄音我亦有懷難了了
天涯相伴作微吟
空谷來鳴何處騶前驅旗鼓逝如流盤旋盡日無村郭
一笑真成汗漫遊
綠楊沿路綵旗垂春日悠悠何所之忽覩好山雲外起
欲淩絶頂自題詩
丕禮道中
我行丕禮墟交路將過半田疇稍連絡山勢亦平緩竹
樹交遠村鷄鳴烟火晏士女作隊遊語笑不可辨維時
王正月桃李已零亂好風自東來流鶯道邊囀天地信
廣大兹遊未知倦人間多桃源亦復不常見
壽昌河
初辭壽昌驛復渡壽昌河岸靜連蒼竹潮平漫綠波墟
人喧鳥語海舶起漁歌行盡天涯路春風亦自和
發市橋驛
細雨青林暗市橋五更燈火促星軺紫泥擎出天恩重
赤土分來海國遥正朔不殊堯日致封疆何用漢時標
午風披拂輕隂散春色還同喜氣饒
發吕瑰驛至王國
山郭自為國江春不作寒百蠻奔海嶠雙鳳下雲端封
建昭周禮威儀盛漢官停驂聊信宿歸計又長安
次韻荅安南國王兼辭其贐
皇家聲教古無前此日春風動海天龍節遠輝南斗外
鳥星長拱北辰邊藩垣義在思分土獻納才疎愧濟川
臨别何須重金幣贈言餘意憶他年
回渡富良江二首(江本不閣而操舟者循岸沿洄以示險)
富良江頭風日晴王子乘春送客行一棹中流歌未畢
隔江花柳已相迎
江北江南從此辭江波㶑灔似來時春風送客無南北
帶得鶯聲過水涯
回至吕瑰再次王韻辭其贐
久依香案玉皇前手捧綸音下九天不用槖金酬使越
須知封土在安邊周爰歸去風生䄂長揖分離思滿川
從此相望無遠邇謳歌同荅太平年
次韻酬安南國王餞别之作
萬里觀風百越春瘴烟消盡物華新車書不異成周制
飛躍元同大造仁稍自滄溟輸海錯永依朱鳥奠炎神
畏天事大無窮意裁入新詩寄我頻
即事二首
平疇水漫綠成行正月交人已插秧記得中原舊遊處
雪消晴隴麥初長
無雪元知麥不宜家家餅餌秫為之前村日暮菜花發
錯望黃雲傍短籬
回次坡壘示伴送陪臣
朅來辭交州忽復至坡壘咫尺見南關春色不類始香
風老松花繁隂變桃李不問舊路迷所嗟歲月駛歸鴻
雖北徂萬里方自此依依南枝鳥為爾憐毛羽
南交紀事
往返南交道東風浹二旬諏詢雖未廣風土亦堪陳漢
將標銅地堯官致日辰鄙夷甘異習凋謝盡遺民(百年來中)
(原遺黎盡矣)祝髮無男女加冠别縉紳(髮稍覆額被頸惟使中國者乃長髮)黑
牙喧鳥雀(多啖梹榔齒黑如墨惟孩提不爾)赤脚走荆榛(男女皆跣惟有官者有履)
席地多盤膝操舟悉祼身野栖茅覆屋露積竹為囷斷
雪無牟麥分秧及早春梹榔生咀嚼橘柚雜芳辛蕉實
黃初熟椰漿白頗醇珍竒難得象躔度易占鶉沉水來
猶遠生金出豈頻盛陳兵肅肅絶少馬駪駪蛇虺當筵
舞螺蝦入鼎珍稍依瀕海利難與大方倫文亦同王制
圭仍析帝臣方言時假譯職貢歲常親自適飛潜性相
忘覆載仁我歌聊誌異何日盡還淳
次韻荅張東所廷實
出塵心迹了無纓三十年來四海名詩酒對時聊爾爾
行藏於世只平平春風偶下賢人榻南國空慚使者旌
牡蠣門牆菊花徑白雲深鎖不勝情
讀宋茂名尹潘公家傳(公名惟賢宋亡不屈而死長子斗輔死焉少子)
(梅窗潜遁以存祀)
元運方興宋祚危正是桑田滄海時從容一死酬君父
辛苦餘生為本支殷室有仁堪並駕史家無傳合題詩
等閒成敗都陳迹惟有芳名百世垂
送高掌教之贛州
幾年吾婺賴儀刑化雨平分贛水汀毛義宦情勞捧檄
韋賢家學慣傳經故山榕葉歸時見官舍灘聲靜裏聽
君路漸南予漸北飛鴻消息愈冥冥
送高掌科潁之冊封便道焚黃
五月官河雨乍通星槎東下更乘風周家典禮藩封盛
漢國河山帶礪同衣錦會看過故里焚黃仍得報先公
秋來好是旌歸日青瑣封題待納忠
送令尹施天瑞之南靖
柳陌塵銷暑雨殘故人騎馬出長安三場舊識凌雲氣
百里今為應宿官丹荔黃柑知地勝天涯民力賴君寬
元方若見憑傳語侍從年來愧素䬸(時家兄亦官閩中)
即席次徐正郎庭實韻
思君咄咄困愁城笑語重逢僕欲更歲月有痕惟短鬢
乾坤無用是虛名故園水竹三生夢上國煙花萬里情
自是同心堪細酌坐沉槐月聽鴉鳴
送丁司訓器之赴建平
幾年場屋擅才名教鐸初持向建平燕市濁醪談舊雨
潞河文鷁泛新晴通家有分垂三世遊宦無端隔兩京
珍重青氈携去好講壇高擁六經横
八月十四夜西涯閣老園亭看月奉次限韻二
首
此月難同恨往年樹頭今夕喜將圓風流不是尋常地
露坐分明尺五天共愛蟾光浮酒斝還教鶴影舞花筵
夜闌更覺明宵近秋色催人醉帽偏
此回情景勝常年樹杪清光望欲圓風掠暮雲沉碧海
露含凉氣洗青天共求妙句傳他日還許高歌徹四筵
夜漏未央狂未己秋來幽事我能偏
十五夜戲效八音體疊前韻二首
金氣行秋年復年石亭秋半月還圓絲傳律吕風迴壑
竹逗清寒露滿天匏爵不辭歌既醉土殽隨意秩初筵
革更叵柰光隂速木影中宵幸不偏
金波洗眼送流年石假山頭鏡影圓絲鬢暗驚行樂地
竹簾高捲未雲天匏成濩落堪豪飲土不塵埃合肆筵
革鼓鼕鼕宫漏杳木犀花底興方偏
送吳御醫晦叔致仕
一入都門三十年秋風歸興忽翻然久供尚藥回天睠
賸有良方與世傳白髮光隂閒後好青山杖屨醉來便
門前瀫水深如許流澤應同橘井泉
林節婦輓詞(員外文纉母)
天地無窮恨何年返藁砧箕裘遺腹事鐡石到頭心持
此堪生死留名亘古今表門貞節字愧殺白頭吟
送胡司訓之河澗
故家文獻素相聞上國秋風喜見君捧檄忽驚千里去
傳經不負一生勤祖筵漫對黃花雨離思遥牽碧樹雲
莫厭寒氈淹歲月棟梁榱桷是竒勲
大興隆寺齋居次韻簡何中舍仲默
古寺來春夕溶溶月滿亭忽聞歌白雪獨坐歎晨星蠟
炬生花赤沉烟作縷青故人妨促席腸斷暮雲停
宿神樂觀次前韻
不到仙家久清虛尚此亭十年渾昨日一宿又明星醒
眼當誰白寒松比舊青出門塵境别勒馬幾回停
早春次韻荅李内翰序菴
吹面東風漸可迎春來天氣快新晴欣欣柳色如相得
脉脉河流亦有情登眺我猶妨阮屐校讎君不讓韓檠
久同禁署非淪滯歲月令人重友生
次韻李宫允夢弼二首
春色今年稍較遲賞心猶自託深期綠情紅意無消息
漫和陽春一闋詞
两日東風作意吹柳稍黃淺綠回遲疎慵頗怯紅塵陌
羸馬探春獨不疲
追輓王正郎先生
洛下風流憶昔賢投簮當路正青年賢勞舊著司徒績
退隱新登太史編化去迹陳猿鶴怨讀殘書在子孫傳
千年嵩嶽收靈氣洒淚徒勞弔九泉
追輓王憲副先生
擬賦招魂欲斷腸曾於髫丱挹威光乘驄尚憶同先子
附驥偏憐得季方(其弟拱之予同年進士)翰苑才名元獨步栢臺
風度更流芳高墳宿草年華去悵望空慚一瓣香
次韻詠徐秋官廳事槐栢二首
西曹清景屬槐堂酒興詩情取次償細蘂綴黃臨短檻
新梢抽綠過東牆午隂謾喜先秋桂春色何妨後野棠
日永風清官事了羡君揮塵據胡床
夭喬滿目孰媸妍偃蹇寒姿特可憐空谷移根天自别
古堂分影地逾偏終於晩節知君子不向春風競少年
賸與詩家添好興四時蒼翠鎖雲烟
贈陳司訓潔之浦江
人物從來說浦陽斯文未喪有書香年來後學多狂簡
事在先生為主張寳婺夜晴風月好龍門春靜薜蘿長
絶憐官舍隣予舍千里因君話故鄉
盆荷次韻李宫允二首
坐困炎蒸百事慵對花猶覺野情濃亭亭不盡淩波意
淡淡初回暈酒容眼底西湖非幻景尊前泰華有竒峯
綠漪清淺香風細愛護仍愁急雨舂
賞心吟事病來慵尚愛荷香一味濃翠盖偶傾如故好
紅粧微笑為誰容出塵已絶三千界過雨空疑十二峯
更謝主人能好客留連不覺醉高舂
壽司空陜西李公
關西自昔盛賢豪晩節如公一世高八座勲名垂竹帛
七旬風月老林臯眠雲華嶽仙為侣屑玉藍田露作膏
笑看斑斕環膝下年年介壽進春醪
次韻李宫允賞蓮四首
騷壇意氣許同袍百戰如公一世豪花畔相攜容易醉
又知公瑾本醇醪
納凉深院憐荷靜共折荷筒當酒杯十二闌干明月轉
酒酣花睡兩忘猜
酒傍芰荷香自别肉兼絲竹調還高晩來暑退堪行樂
坐待銀河洗髮毛
碧荷凝露夜凉新命酒催詩第幾巡痛飲狂歌花事了
我猶忘我豈知人
望雲圖為張掌科季升題
東華塵土紅作堆生綃咫尺青山開山頭秋氣洗天碧
惟有白雲閒往來臨風引領者誰子思親梁公無乃似
諫議平生忠孝心依稀寫出丹青裏
送張主政用載之南京
秋風送新凉垂楊蔭官道載酒城東門話别何草草嗟
君璠璵資特逹知名早觀光上國春奏賦長楊曉俄承
公府檄獨理金陵棹周官重空土經濟攄遠抱燕山何
迢遥江流殊浩渺南北不可期使我懷憂悄願言崇令
德永以慰交好
贈王處士
幽人家住西湖曲曉集芙蓉夕䬸菊湖光山色怡心神
七十康強面如玉一朝乘興汗漫遊遍歷齊魯窮燕幽
素衣不慣緇塵涴片帆歸去天風秋
寄贈鍾處士
富川雲水草堂深想見先生抱膝吟獻玉未明和氏泣
絶絃誰識伯牙心漁舟小泛沿荷浦書卷閒開傍竹隂
搔首日高猶散髮更無魂夢到朝簮
送童貳守栗卿之姑蘇
十年萍梗事堪嗟猶喜相逢鬢未華州縣豈宜清廟器
詩書元自大方家黃花暫醉離亭晩鴻鴈同征去路賖
回首吳江楓落夜詩成須向故人誇
送杜司訓世良之豐縣
豐沛英雄入彀來春風桃李待栽培千金久負屠龍藝
一笑重經戲馬臺雲暗楚天鴻鴈杳酒酣燕市菊花開
分攜話及鄉邦事二十年前首重回
次韻張亞卿寓懷見寄
抱瘵秋欲暮閒居寡朋儔當軒理朱絃聊以寫我憂明
月忽在袂好風如相求神交有形外曲終不待酬輪蹄
紛九逵役役無時休誰能謝來往頗厭紅塵浮藹藹籬
下菊氣味何芳柔采之遺所思庶為遐齡謀
次韻荅李序菴
搔首流年萬事新交游贏得故情真未論車馬來今雨
直許金蘭到古人邀月酒杯頻入夜傍花棋局不沾塵
多君滿腹琅玕在閶闔終須次第陳
閣老石淙楊公司空鶴山李公都憲東臯王公
為同年之會予以年家子與席奉次石淙公
韻二首
台星瑞世累朝來鼎立春風壽域開宿德已為天下老
流芳還擬歲寒梅題名三百元同榜入會兒孫幾舉杯
樂事也知須盡興疎簾遲日任西頽
四海通家有自來登堂今日綺筵開試看當鼎調和手
都是先春馥郁梅盛世喜成嘉會禮後生叨進旅酬杯
三山並峙真堪範竟日酣歌玉不頽
竹澗集卷二
