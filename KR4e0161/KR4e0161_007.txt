竹澗集卷七
明潘希曾撰
墓銘狀碑祭文二十三首
東溪居士陳君墓碣銘
浙之義烏有曰東溪居士者葬邑西楊村其子勤以墓
文請予與居士同郡而勤嘗從予游故聞居士之風舊
矣雖不敏弗容於辭居士姓陳氏諱俊字彦秀號曰東
溪世居邑之倍磊為聞家其先有曰垠者任松楊教諭
垠傳錝徐州知州錝三傳為啟聰甫樂善好施夀而且
康即居士父也居士質性剛毅不事表襮讀書了大義
自少孑立無兄弟事父盡歡喪母哀而有禮處宗族無
間言賙鄰黨不靳嘗建居室以抑畏為扁衆目之曰此
謹愿人也歲饑應募輸粟有司榮以冠帶辭弗受又目
之曰此古朴人也里閈之求直者率恂恂片言解紛以
去又目之曰此忠直人也夫孝事其親仁睦其族而行
義重於鄉之人一命弗沾一善莫名居士之於為人果
何如也世有所謂隠君子者其殆斯人歟其殆斯人歟
卒正德二年三月二十七日享年五十有五配朱氏有
賢行子三人曰惟正曰勤曰惟榮皆克家勤尤性敏嗜
學駸駸嚮用居士隠德將藉以顯矣銘曰倍磊陳氏太
丘之裔雲仍多賢德星恒麗湜湜東溪居士樂只源深
流長比德之美仁不必夀維名之垂才不必用維後之
貽楊村之原穹碑在焉百世而下可誦以傳
處士義翁潘先生墓碣銘
婺源處士義翁潘先生既卒葬邑北之硤石源其配胡
孺人附焉正德辛未子錡舉進士奉先生從弟玉卿僉
憲所為事狀請銘於碣錡嘗從余游而玉卿與余同年
進士以是稔聞先生之風按狀先生諱瑛字玉英義翁
其别號世居邑之桃溪其先閩之三山人唐末逢辰者
避亂於此因家焉高祖諱侑隠居行善當洪武初法禁
嚴切獨以謹厚全門戶曾祖諱虎克世其業祖諱勤成
年二十早世父諱烱資幼孤長克自立以子貴贈文林
郎蘄水縣知縣母齊氏贈孺人繼母胡氏封太孺人先
生兄弟四人行第二其季曰珏官至福建僉憲先以治
縣有績獲贈封父母云先生天性孝友肯堂肯構嘗作
棣萼聯輝樓以怡兄弟學士篁墩程先生記其事平心
率物不吝施予好詢人所行失得勇於克已宗族鄉黨
咸愛且敬強者愧屈罔肆弱者得藉賴自立一日見餓
夫墮溝中衆委之去獨起而飲食之得不死人稱之曰
義翁先生聞而笑曰斯名詎取當顧名思義可也自是
居常器用悉書義字蓋取盤銘之意性敏善記憶凡學
庸語孟典謨訓誥皆能默誦雅好觀史客至與論古人
成敗歴歴指掌喜奬進後輩族黨賴以成者甚衆教子
弟尤勤故僉憲君輩先後登庸為時名臣錡方接武仕
途潘氏之所以益昌大者不偶然也孺人雲峯先生八
世孫崇陽尹濬之姊勤儉孝敬協德於夫每誦雲峯言
曰一日苟存願存一日好心願為一日好人旦必焚香
祝天務積隂德以貽後嗣比先生歿矢心教子脱簪珥
為費要於其成而後已克婦克母先生生正統辛酉以
成化丙午卒春秋四十有七孺人生正統己未後先生
十六年卒春秋六十有二長子銓次鏡次即錡長女適
高安程鳳次適富春吳深孫男五人天潤天活天清天
潮天漢孫女四人銘曰賢哉義翁不愧其稱人則稱我
我斯服膺貿貿斯世惟利是趨不詭以隨由我坦途宜
其家人義形于内宜兄宜弟義著于愛子孫多賢維以
義方鄉閭化之義聞孔彰孰利不害孰義不利賢哉義
翁以克永世
漁隠先生潘公墓誌銘
弘治乙丑七月二十一日我伯父漁隠先生卒其子海
門司訓榮之官舍扶柩歸葬寓書京師俾希曾銘其墓
希曾時居諫司會多故未果越十三年乃克造銘勒石
追瘞壙前嗚呼痛哉先生諱瑋字用夫姓潘氏世為金
華儒籍曾祖諱彦亨洪武中徵取人才祖諱文華贈監
察御史父諱洪官至廣西按察僉事贈奉政大夫修正
庶尹母吳氏封孺人贈宜人兄弟六人長諱璁官至無
為州節判次即先生次諱瑄次諱璋官至陜西按察副
使贈中憲大夫希曾先府君也次諱璛次諱環先生自
幼隨宦京邸佩服庭訓兄弟自相師友諸經子史多涉
獵攻詩善屬文後從少司寇滁陽劉公游造詣益深景
泰甲戌僉事府君卒於官時長兄不在側先生奉母攜
弟妹歸喪萬里以禮襄事既免喪慨然歎曰老母在堂
吾兄既縻於官吾不能復離膝下求仕進也諸弟勉之
於是一意孝養愉婉承順務得親之歡心甘旨饋祀門
戶一不以累其兄若弟如是者二十年母宜人以夀終
節判府君遷轉三州先府君亦已成進士官朝行矣天
順中郡縣薦先生才德辭不就後屢以鄉飲請皆辭不
赴成化乙巳訪先府君於蜀縱覽山水而歸弘治庚申
就海門之養優游五載尋卒先生天性醇樸篤於孝友
父母在不忍一日去左右處兄弟怡怡無間言教子姪
講授不倦與人交謙恭以和生長宦族而能甘淡薄樂
隠逸人尤難之自棄舉子業古文益高詩極清婉書得
歐虞筆意妙自成家晩年放情觴詠與星齋錢先生諸
耆碩為北山詩社士大夫求文者交於門因家雙溪之
涯自號漁隠鄉人稱為漁隠先生而論君子者必曰漁
隠漁隠所著有應酬稿湖蜀紀行錄若干卷先生生宣
德己酉正月十八日享年七十有七以卒之明年某月
某日合窆於朱氏安人墓在武義縣柘塢先塋之側安
人邑名族南京刑部員外郎璲之女年二十一歸先生
甚宜於家姑年高得末疾安人晝夜扶持經歲無倦容
尤注意教子家政内助居多成化癸夘五月三十日先
卒其生在宣德庚戌十一月四日享年五十有四男子
二人長即榮今陞龍溪教諭次植側室楊氏出女子一
人適永康王玻孫男四人燧焯焲燿孫女二人銘曰惟
潘氏居婺儒籍有聞詩書簪組是貽是承嗟我伯父其
生振振禄弗自取惟以成弟昆學不必用世其家以文
孝友自靖儒素終身評高於鄉報在其子孫
福建按察司僉事進階中順大夫潘公墓誌銘
公諱珏字玉汝姓潘氏其先閩之三山人唐末逢辰者
上書闕下不報避亂於歙徙婺源之桃溪遂家焉厥後
世有聞人譜牒具存曾祖諱虎祖諱勤成父諱烱資贈
文林郎蘄水縣知縣母齊氏贈孺人繼母胡氏封太孺
人公賦性醇篤自幼劬書十歲作詩有驚人語十有二
歲從鄉先生張文輝受尚書歴五寒暑學成會戶當遠
役而母病兄弟皆弱時署府事閻經歴以御史左遷公
持詩文謁訴閻才之遣補邑庠生免其役天順甲申也
是年冬齊孺人卒戊子蘄水卒蘄水初得疾為公兄弟
析産以水田若干畝佐讀書既終喪公請於諸兄合爨
肆力問學作風樹圖以寄哀學士篁墩程先生守制休
寧公以所學往質之篁墩恨相見之晩曰君名進士也
成化癸夘領鄉薦連登進士乙巳奉檄督賦南畿明年
授湖廣蘄水令公至縣閱倉粟得六百斛駭曰令為民
父母而水旱無備奈何爰下令取贖刑及訟紙咸入粟
縣治中門兩旁建倉貯之號阜民倉越二年大旱盡發
倉儲以賑貧乏簡下戶丁壯分隸上戶俾得傭作自給
多種麥為來年計復勸分助賑以濟不足是歲饑不為
害自是益廣儲蓄更建倉縣治之北號聚民倉前後積
粟八萬餘石久益賴之縣之南門渡恃舟以濟水涸易
以木梁歲費百金不免覆溺之患公合二年費為浮橋
經久不病又以廟學湫隘闢而新之作興士類每為講
授成材甚衆邑故多盜公令鄉民聚居列柵啟閉盜乃
沮義官劉洪者實黠盜其子恥與同惡洪殺之事洩亟
遣人分捕并獲其黨十數輩既而司府將脱之公具獄
請對卒如公按初荆府致幣於公公對使封貯官庫别
以禮報之嘗使人諷公欲婚其子公不可既又以所作
畫來賜公為啟事辭謝於是王知公不可干矣久之王
以罪廢公無染焉治蘄凡十二載秩滿當去賦别思詩
士民遮道共立去思碑李教諭復取别思詩梓傳之名
甘棠集弘治戊午遷金華同知率如治蘄而職專清戎
尤慎勾稽未嘗徇權勢為取舍有蘭溪民誣姪夜毆叔
殺其救妾縣官治姪死罪冤累年莫辨公閱成案見其
初驗屍時不云何衣悟曰此必就寢所計殺之也豈有
婦人裸而救鬭者耶詰之果服坐叔故殺罪而出其姪
巡按陳君不悦曰獄屢經臺憲矣何是矛盾耶公争之
陳不能奪三載奏績便道省太孺人於家有歸志還次
嚴州投牒告繳部檄郡人士相率挽留而上官亦弗許
尋就職乙丑武宗即位公入賀陞福建僉憲奉勅督理
屯田明年正德改元公上任考簿書革奸弊豪猾侵尅
之徒悉寘於法屯政漸復一日監斬夜歸病不能寢食
歎曰戮人不當其罪而力不能救何以仕為乃遣人上
京乞骸骨時逆瑾擅權所知恐其得禍勸止之尋以鹽
法忤中貴人中貴人隂主去公戊辰吏部書公年老致
仕瑾猶坐以他事罰米百五十石時公六十有三得謝
為幸云歸數月太孺人卒居喪執禮休沐十有五年足
跡不出山惟赴鄉飲避寇兩至縣耳優游林泉文詠為
樂夜課諸孫誦習不倦訂輯譜牒作勸善碑於道側睦
族化鄉之意老而彌篤嘉靖改元今上皇帝以尊號覃
恩進階中順大夫其年七月二十九日公卒生正統丙
寅五月二十四日享年七十有七初號雪竹軒入官曰
澹翁晩更萬卷山人人多稱澹翁先生云所著有甘棠
集三覲稿晩遊錄澹翁稿雲萍唱和展驥集桃溪族譜
凡若干卷公質直自信好義不好名久資常調世罕知
其為人半生仕宦攜家者僅四載清苦儉素終其身可
謂之古君子矣配吳氏邑名家女封孺人生正統乙丑
十一月十一日卒正德辛未二月二十二日享年六十
有七葬邑之齊村程家坑公平生不内顧者以孺人賢
也男子七人鐸鎧鎮欽鎰鉛錄鎮邑庠生鎧鎰鉛錄早
卒女子一人適同邑引禮舍人胡琨孫男十人濟滋潢
河沐澍泳澥津澎濟滋皆邑庠生潢連舉解元進士為
樂清令有聲孫女八人曾孫男一人士懋曾孫女二人
鐸等將以卒之明年某月日奉柩合葬吳孺人墓乃狀
公行禆鎮走千里來乞銘昔公倅金華希曾以諸生受
知嘗遣鎮洎從子錡受學錡後登進士而公從弟玉卿
憲長與予同年故最為知公不敢以不敏辭銘曰舉世
脂韋以苟富貴直道事人不卑下位俗雖不合民則我
懷令邑倅郡循良之才晩奉璽書僉被閩臬風裁獨持
權璫見厄載歌歸來幅巾深衣古貌古心為鄉人師噩
噩遺集不朽之器矧子若孫厥美世濟人之不遇一時
謂何天定勝人公得孔多程坑之陽有封若斧公斯合
葬其永千古
封孺人劉氏墓誌銘
孺人諱祥字淑鳳姓劉氏順天府丞菱溪石公之配大
鴻臚介菴府君之子婦父諱廷茂國子上舍母柴氏二
族皆滁之望故上舍擇壻必求如菱溪者孺人性聰慧
幼習姆教稍長通書數年十六歸公逮事姑王宜人姑
悦其孝夫賴其賢及公舉進士官京師以姑年高不忍
離留侍於家公尋以監察御史進階孺人遂有封號已
而公按廣東王宜人夀終孺人黽勉大事竭其哀誠初
以不克隨宦勸公置側室視其子不異已出晩得痰疾
甚危既蘇謂公曰吾旦夕且不保宜及吾存為二子計
乃均分貲産無毫髮私其所出又以母柴無後迎養十
餘年迄送終焉以勤儉居富貴以恭讓處娣姒以讀書
守身教子孫奉賓祭必盡禮御臧獲務使得所樂善賙
貧終其身不衰凡宗黨語内則莫不稱孺人云孺人生
成化丁亥四月五日以嘉靖癸未五月九日卒得年五
十有七男子二人繼芳國子生繼先庠生女子一人許
嫁士族繼芳嫡長也孫男四人坦庠生餘幼孫女二人
卜葬於城南龍蟠山白水村之陽將以其年之十二月
十日襄事公乃手狀淑行丐余銘余寓滁頗久雅與公
善聞大夫士稱孺人之行如公言乃為之銘銘曰詩詠
葛覃以著婦則載歌螽斯式彰母德婉婉孺人衆美在
躬以宜其家以代有終命服光華偕貴君子德音不磨
貽範閭里惟兹窀穸白水之陽勒辭堅珉千載其藏
孺人李氏行狀
孺人姓李氏金華處士王先生之配進士銓之母也父
諱寶觀金華名族有隠德母王氏孺人自幼端淑工女
紅為父鍾愛嘗指謂母曰是女他日必能昌大其家及
笄歸先生舅克厚翁一見異之曰是婦福器過人吾宗
其賴之孺人修舉婦職協相家政王氏之産日裕以隆
初為冢婦諸叔尚幼躬為縫浣飲膳比就外傅恒竭力
資給叔瑁早世以其子為後至壯猶為諱護不令知自
己出瑁遺一女與孺人女年相若且先後嫁孺人憫其
失怙裝資必加厚焉姑邵嘗目之曰新婦好心地如此
他日有好子孫是其報也先生善教子孺人一意贊之
量諸子資性教以治生讀書各有專業弘治戊午銓舉
浙江鄉試第三人明年成進士孺人每得報輒愀然曰
吾舅姑望吾兒久矣顧弗及見奠告墓所哀若初喪其
誠孝尤能追遠如此居常儉約至於禮賓䘏族曾不少
靳處妯娌得其歡御婢僕得其力撫諸姪若已出故卒
之日闔族大小痛惜之不獨其所親之哀也孺人生正
統丁夘九月十三日卒弘治庚申正月二十五日得年
五十有四男子四人長鑰次錦次即銓次鐸為叔瑁後
女子一人適同邑周某孫男二汝謙汝嘉孫女一皆幼
以卒年夏五月己亥葬城西畫堂光塋之側壬戌之秋
銓詣其友人潘希曾請狀其事飲泣具道如此嗚呼婦
德如孺人可無稱述使就泯沒哉曩希曾在鄉校與孺
人子銓相友善蓋嘗知孺人之為母矣銓少俊敏士人
多樂與游孺人教以尊師取友遠無益交儕輩有為游
戲者銓輒不敢近曰母將不悦也尤好為子聚書聞有
典籍不吝重購一日比鄰弗戒於火延爇且迫時銓適
他出孺人倉卒攬取羣籍一切蓋藏棄不暇顧是皆卓
卓耳目所覩記者其可使無聞哉肆并述之以竢立言
君子采焉
令尹吕侯去思碑
人有久而不能忘事有無所為而不能已此德澤之孚
而人心之公也義烏縣令吕侯盛去邑且三載邑之耆
民陳良積輩將刻石以繫其思乃介醫官陳節之丐予
文予蓋嘗識侯者而節之予友也其言曰侯建平人也
起家進士莅吾邑凡六載始至聲色不少動久之民安
士習胥若徒咸畏以服去之日衆弗忍舍既去益思之
至於今不已其政則農桑學校是急抑強植弱平徭息
訟取力於隙而百廢興殖財於儉而上供備約俗於正
而異端詘條教有式追呼不擾用是家給人足風俗淳
美當時臺臣具薦於朝而侯不以喜暨被徵命顧眷眷
若弗欲棄去者蓋侯之績莫可殫述而侯之心誠不忍
吾民矣吾徒野人思之不置則圖所以繫其思而傳於
後微吾子之文則亦無所繫而又不必信於後之人予
聞而歎曰民不難感亦不易感也撫我則德虐我則怨
世蓋有疾視其上者蓋有攘臂以亡其上者况乎去而
思思而不忘若是耶詩曰樂只君子民之父母謂能子
其民而民父母之矣又曰永言孝思孝思維則謂人子
於父母思慕之不忘矣然則侯之見思固可以觀德而
若等所為惓惓兹舉固可以驗人心之公假使上出於
干譽下涉於獻諛則去未必思思未必久而兹舉也未
必待今日矣夫又奚取哉昔者子産遺愛孔子稱之何
武去思史以為美談愚敢竊附其義為若等書匪惟繫
一邑之思抑以示勸於將來
祭外舅太守梅澗先生文
嗚呼坦夷豁達町畦不立思公之德其古遺直作牧名
州甘棠勿拜思公之政其古遺愛歸休二紀文酒自娛
官不滿能惟後之貽年高七十太平遺老歸全造物曷
挂懷抱我先大夫公表兄弟不才受知館甥于貳言念
疇昔垂髫侍側撫我誨我期我成德既長筮仕驅馳靡
寧歲月幾何訃音路聞棺不知殯竁弗及瘞拊膺痛心
慚負無地始自策勵將用報公迂愚忤時速戾厥躬賦
命自天何尤於人矢心弗渝敢墜大恩我酒既酹我殽
亦薦陳辭敘哀神其來鑒
祭湛母太孺人文
惟靈德嫓孟母子成鉅儒操觚翰苑黼黻帝圖惟帝乃
嘉恩封是錫冠帔輝煌式章有德潘輿就養萊綵承歡
優游夀域聿終天年某託交賢子獲拜北堂瞻望弗及
敬奠一觴尚饗
祭盧母文
惟靈夙抱懿質長歸名門主饋貞吉竭誠藻蘋禮相夫
君家道日熾偕老八旬為人中瑞厥有賢子克由義方
歴敭中外端委班行禄養既娛板輿方導俄焉告終豈
天弗弔某等鄉里後生通家末誼緘詞遠將一觴敬酹
尚饗
祭太守徐廷實文
惟公性敏而淳行恭以和問學夙成登名甲科仕逾一
紀平生不渝明慎刑獄累遷大夫惟賢惟能帝心簡在
擢守大邦藩垣攸賴一卧三冬竟以不起慶門未集弔
途俄啟生稟之懿孰其畀之勳業之就孰令已而豈山
川清淑之氣偶鍾人世倏散而逝雖造化亦莫知其所
謂嗚呼生死旦夕彭殤何殊公於此理諒已不疑顧公
之遺憾若在其身後而縉紳之流涕則悼夫仁者之不
夀公易簀時援筆作書有姪曰杲可以後予公之繼室
名門令德育孤承祀矢死靡慝惟兹得所亦可以死死
而有知目終瞑矣某等鄉里朋舊義同兄弟死喪之懷
曷其有既方圖舉公之棺歸葬東峴薄奠致誠眉宇如
見嗚呼哀哉尚饗
祭孫母文
嗚呼修短隨化物理之常惟德之懿可以流芳閨壼之
行無非無儀惟子之賢厥德可知昔者軻親侃母皆以
其子有聞百世之下雖死猶生安人篤生賢子甲科蜚
英清才雅識慈範具存俄一疾以溘逝亦何歉於遐齡
某等宦遊是邦辱交令子一奠之陳情弗能已尚饗
祭憲副鶴軒戚先生文
嗚呼古今人世惟夀匪易然夀或不足於富貴而富貴
或不免於子孫之累豈造物無全功而人生難乎其值
抑多福自求而本乎有德之致先生登名甲科歴官臺
寺早辭金紫之榮久樂林泉之味諸子競爽宦學世濟
孫曾繩繩引之弗替是以身康心寧逍遥九十巋然人
中之瑞矧先生儒業世承苦節自勵居鄉抗正直之風
在公著冰蘗之譽不詭不隨惟禮惟義此先生德之可
見者而福夀所自也某等鄉里後生猥託姻契緬懷儀
型悼兹長逝將微忱於薄奠庶來格之不昧尚饗
祭俞夫人文
猗歟夫人夙嫺姆教作嬪於俞尊章是孝惟勤惟儉葛
覃之風子孫蟄蟄螽斯其同相厥夫子歴敭仕路三紀
勳名罔復内顧夫子之賢惟邦之楨晩荷簡注掌憲帝
廷來自南服夫人爰及榮膺誥封入朝宫掖翟冠霞帔
有德之章胡弗遐夀一疾溘亡某等辱知夫子咸仰内
則一奠之將不勝哀惻尚饗
沛縣飛雪橋祭大河文
惟河導自積石會歸於海潤澤厚土通利舟楫功施博
矣邇來河南支流多淤專趨沛徐遂貽運河之患兹非
神意實任事者之責也某奉天子明命來治河事方議
疏支河以殺上流修長隄以保運道躬率官屬閱視至
飛雲橋敢竭誠致祭用祈神休惟神祐國祐民相予成
功以報天子神其鑒之尚饗
單縣祭后土文
邇年黃河横溢運道屢淤天子特命某來治其事既議
疏支河於河南以利導之爰築長隄始於單之林臺歴
豐以迄於沛將以防横溢而保運道也兹者卜吉興工
敢告於神惟神鑒之佑其成功尚饗
沛縣飛雲橋再祭大河文
去歲之秋天子以河患未弭漕渠被淤特命某來治其
事謹嘗告神疏支河於河南以分上流築長隄於沛豐
單以防傍決方今春和厥工並興而裏河舊淤亦就挑
濬庶幾運道通而河患不復作也凡此實賴神休相其
成功惟神鑒之尚饗
單縣再祭后土文
往年河溢漕淤頗妨國計天子特命某總理其事既疏
支河於蘭陽滎澤以分其勢爰築長隄於單豐沛以障
其溢今厥功告成漕渠以寧實厚德默相之力也敢申
祭告以彰報謝惟神鑒之永祐皇國尚饗
滎澤縣孫家渡祭大河文
自九河不分河患頗殷大明御宇地平天成雖間嘗決
溢亦治以寧邇年支流堙塞單豐沛下決漕渠沙淤糧
運阻澀惟是孫家渡故道可尋上命巡按河南御史督
濬甚勤河伯效順忽決若傾人力因之厥功告成某叨
總河事來視兹隅幸渡口與趙皮寨口二支並疏庶下
流永奠而運道無虞也敬陳牲醴用報神休惟神鑒之
翊我皇猷尚饗
山川壇祈雨文(社稷城隍同)
贛自六月不雨以至於今秋陽益驕晩禾日瘁民庶皇
皇罔有攸賴匪民之辜實吏於土者不德之致某忝鎮
南邦良切競懼謹率羣屬惟神是籲神其早賜甘霖我
民允濟謹禱
開平忠武王廟祈雨文
王開國元勳遺澤兹土廟食有年民實賴止今暵旱滋
甚百榖將死王其終惠我民大沛甘雨庶我百職咸荷
靈祉謹禱
江東廟祈雨文
惟神顯靈在在仰之矧是章貢為桑梓墟有災輒禱固
民之私有禱必應亦神之宜自夏迄今旱魃猖披民則
既病神豈罔知某恫瘝在身爾神是祈甘澤不靳三日
為期謹禱
靈山廟祈雨文
古者國有凶荒則索鬼神蓋人力所不及舍神無以致
其誠某憂時之旱不能為時之霖賴爾靈山降雨出雲
庶幾相予濟此困民謹禱
竹澗集卷七
