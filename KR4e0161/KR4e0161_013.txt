竹澗集附錄
明故正議大夫資治尹兵部左侍郎贈兵部尚書
竹澗潘公墓誌銘
於乎竹澗而遽而化耶化者之寂滅孰樂耶生者之哀
孰妄耶抑理固有常而非常而謂樂與哀皆妄耶未可
知也於乎昔在壬癸之歲偕公奉節誥封于安南歴齊
魯徐揚之墟亂于江淮達于吳越惟予與公偕惟時公
則先趨而歸予獨登越王臺觀會稽窺禹穴訪陽明之
洞然後返錢塘過嚴瀨以會公於金華撫赤松觀皇初
平化羊石然後浩然偕南泝潯横之江以出憑祥兩涯
之山夾江插天竒怪百出目眩心悸笑歌相答忘乎其
為行旅矣凡相與歲月之間無有幾微相逆于心者然
後知公之為盛德人也反還朝無何予以憂去繼以病
不起離索者八九年及今上改元予奉召至京見公無
幾而予為祭酒以南及予方北公亦治水還朝歴貳夏
官卿未及三年而公一日勿病而化於乎人生離合無
常死生亦無常予安得不動今昔之悲乎其子徽以其
子壻文德之狀來請誌銘予攬涕勉為誌而銘之誌曰
竹澗公潘其姓希曾其名仲魯其字竹澗其號金華其
里彦亨其高祖文華其曾祖洪其祖璋其考彦亨應洪
武賢良聘使江右有專對之才未官而卒文華以洪貴
贈山東道御史洪以御史累官廣西按察僉事又以璋
貴贈奉政大夫璋由水部郎司𣙜荆湘有聲為僉事督
學於蜀有聲官至陜西副使督學卒食爼豆于蜀之名
臣婺之鄉賢祠後洪璋俱以公貴贈中大夫南京太僕
寺卿祖妣吳氏封孺人母姜氏封安人俱累贈淑人其
世德之積累也公生七年能詩文十有四年喪憲副公
於陜奉淑人以喪歸葬讀禮如成人弱冠補郡弟子員
經學迥異督學者必器重焉弘治辛酉舉鄉試壬戌登
進士皆居上第選翰林院庶吉士秋迎母淑人以疾終
則扶柩還葬如喪憲副公服除授兵科給事中武廟登
極恩詔贈憲副公中憲大夫母恭人兹其出身之履歴
也天性孝友簡默惇慤接人和夷未嘗作諧謔語有德
於人未嘗自言人有不禮未嘗見其非口不言人過有
言人之短者則為默然又不樂趨時進取居三品者且
三考至滯也人問之則笑此其德性也沉默不露外視
之若愚及臨大事决大疑若庖丁之理牛無不迎刃而
解者兹其材能也正德丙寅有汪鈺者故太監汪直義
男也乞陞錦衣衛鎮撫帶俸守塋公即首疏以為世禄
以及子孫鬼神不歆非類内臣本無後而強求世禄之
恩義男本異姓而欲冐他鬼之蔭疏上中官皆切齒側
目又上疏勸上隆大孝勤聖學節遊樂遠佞倖八事逆
瑾遂謀中傷之以發前憤乃差公湖貴二省計處邊儲
至則有司為備千金以請曰今瑾虐熖日熾凡差者以
賂免時也勢也公毅然卻之曰我諫官也未能為朝廷
除惡柰何復爾乎瑾因大怒矯詔下獄拷訊欲寘之死
杖于闕下暈不知人矣瑾快曰死矣左右負以出不知
公之復甦也然且除為民歸則杜門深居宅旁有水水
際有竹蔭可息間招親友觴咏悠然自得因自號竹澗
居士庚午瑾伏誅明年詔復其官刑科右給事中壬申
奉詔持節往使安南賜一品服以行尋由吏科右給事
中陞禮科左入其國遠近皆來瞻仰其儀度以為從天
而下莫不起敬且為中國重非徒不辱命而已途中述
作有南封錄反命陞工科都給事中時内官監奏請脩
太素殿天鵝房諸役費累鉅萬公抗疏力爭之曰方今
邊儲告匱冗食日繁山東河南近經兵燹江西四川瘡
痍未起况營建清寧二宫大木採及於遠方工料派遍
於天下若復别興土木誠恐民不堪命疏上不報丙子
遷南京太僕寺少卿奏易買馬為折色寬滁和之民困
而馬課視昔尤易完遇災沴則請蠲貸以蘇之長淮南
北之人咸德焉今上御極遷本寺卿復遇恩詔是以有
祖考之贈癸未遷南京太常寺卿期月改提督四夷館
乙酉晉都察院右副都御史督南贑汀漳等處軍務先
是招撫新民或多以詐殺之是以往往復猖獗為民害
公鑒其弊務馭以誠信惟於自相告訐者亦聽之而其
黨以離有功未賞者悉令賞之以示恩信惠州黠寇頼
貴聚衆肆虐則進兵剿之空其巢凱奏賜金幣慰勞浰
頭餘賊曾蛇仔七巢並興流毒江廣則發諸路兵夾攻
之賊計窮襲通判董鳴鳳以要我撫公曰不可墮其計
中耳乃佯曰通判自僨事不足恤督兵益力戰數合賊
大敗生擒渠魁餘黨奔竄通判卒獲全遂犂其庭籍其
田以業貧民廉其脅從者分配内地上功多歸之人弗
以自伐曰臣子效勞常事耳俘獲涉疑似者不以報奏
上會召入為工部侍郎故論功竟弗及人益高之及還
朝時黃河溢淤漕渠任事者方興新河之役費且數十
萬死者數千人人心洶洶欲為亂歲運不繼廷議必得
公往代乃可賜璽書兼憲職以往莅事公還甫三月也
於是誓殫慮畢力以濟大事夙夜思惟廉知沛漕之淤
塞因黃河之旁衝黃河之旁衝因上流之未疏今宜疏
支河以殺其勢築長隄以防其衝然後鑿通沛漕自無
復淤之患乃上疏謂河流故道非一其大而要者若孫
家渡趙皮寨乃上流之支河也沛縣飛雲橋乃下流之
支河也弘治以前三支分流會于淮而入海故徐沛不
受其害邇來上流二支俱就湮塞全河東下併歸飛雲
橋一支下束徐吕二洪上遏閘河流水溢為游波茫無
畔岸於是决隄壅沙大為漕患人以為探本之論既至
濟即達觀徐沛險阻而得其利害乃復上疏以為濟沛
間漕渠忽淤者盖由决河西流横衝并掣閘河之水東
入昭陽湖故閘水不復南流而飛雲橋之水時復北漫
故沙停而淤也今宜加築東隄以遏入湖之路更築西
隄以防黃河之衝臣愚不敢求新竒之功不敢為苟且
之計惟欲因舊以為功從省以濟事故捨新河而脩舊
漕者圖其易也沿黃河為隄百四十里者防其溢也停
槩派夫十數萬僅用河夫二萬餘者恐民勞也罷雇募
而行犒助者慮繼費也上並嘉納之不期年而功成以
公有定策也己丒秋河溢境山西徙三百步亂石絶流
流下射高數仞雖虚舟不得上有冐險而下者十覆三
四公乃命穿故河廣十步以通水稍截徙河逼之東仍
於徙河兩崖下埽以漸相屬埽漸逼河流激盪因决入
故河奔放衝滌一夕河廣一倍二三日盡復其舊人曰
今人未見禹之行水未知於公何如耳役之初興也有
風公終新河之緒者有風公條新河之害以聞者公一
弗從盖公之忠不欲殉人之非以僨國之是而其厚不
欲揚人之短以彰已之功故功卒成而人弗病於是傅
御史烱章尚書拯各疏公費省而成速畫一而有序坐
收累年難就之功宜加陞賞詔陞尚書俸級總理如故
然而公自此嬰疾矣盖由鞠躬盡瘁有所不顧焉耳己
丒冬上疏乞骸温旨慰留辛卯春召改兵部右侍郎五
日而部署災時堂屬多被逮上察公任淺特貸之公益
感奮以一身當衆務之劇收拾圖籍於散毁之餘釐革
宿弊而復之舊章則其事業也是年秋遷左尋奉勑督
理仁夀宫工役力疾趨事壬辰三月十九日上御正殿
傳制賜進士公朝服侍班退朝同省迎進士合主賓百
餘人冠盖濟濟宴會盡歡比日昃始歸又延接賓客罷
則如卧内少休有頃則氣微微逝矣明日訃聞於朝朝
紳皆驚愕以為神異天子贈公兵部尚書賜祭葬所著
有竹澗集若千卷又嘗作潘氏家乘以聯屬族人公生
成化丙申三月十三日距卒享年五十有七娶葉氏累
封淑人前壬辰進士知和州梅澗公睦第三女性慈孝
事姑姜淑人得其歡心又能逮下男子三人女子一人
長男徽登己丒進士任南京刑部主事女粹適程内翰
文德俱淑人出庶子紹邑庠生章氏出綬葛氏出孫男
四人長承祜以公蔭為太學生次承祥承禠俱徽子承
禋紹子孫女三人公卒三十有三日徽來奔自南都扶
櫬而歸將以是年十二月壬寅葬於武義縣來蘇鄉牛
山之原銘曰嗟公行已如公行水然順而因應莫為之
先大服于于焉朝而朝天日中遊宴以周旋晷刻不息
而化吁其僊賜進士出身通議大夫禮部左侍郎前國
子祭酒翰林侍讀兼脩國史經筵講官增城湛若水撰
大司馬竹澗潘公傳
公諱希曾字仲魯浙之金華人也其先畢公高子季孫
者食采于潘子孫因以為氏宋南渡初潘為著姓待制
默成先生以清節歴事三朝為世偉人里閈稱為清潘
又節度使鄭王之後尚主隨駕南渡貴傾一時居城西
偏人稱為貴潘其自括之竹溪來者田宅甲一郡至景
憲父子始以科第顯人稱為富潘三潘鼎居更元之亂
世微譜散公族籍以儒稱而竟莫辨其誰裔也入國朝
洪武間有彦亨者以賢良徵至朝堂問治道仍奉使江
右未拜官卒彦亨生文華贈文林郎山東道監察御史
文華生洪為御史論列無所避陞廣西按察司僉事累
贈中大夫南京太僕寺卿洪生璋即公父也登成化壬
辰進士歴官陜西按察司提學副使累贈如僉事君嘗
為水部司𣙜荆湘有令譽為僉事督學於蜀推其所自
得者為教士風文體翕然丕變蜀人士仰之若山斗樂
之如父兄於是宿州知州萬本奏稱天下提學得人若
陳選戴珊潘璋數人云云逮擢關中教士如蜀不踰年
而卒時諸生以大比集省下咸奔走致奠如喪所親蜀
士聞訃亦相率會奠三公祠下哭之盡哀後數十年蜀
士夫來浙皆往吊于墓蜀名宦婺鄉賢皆爼豆焉祖母
吳氏母姜氏俱有賢行累贈淑人公兄弟三人長希奭
散官次希顔汝王教授公最少穎異七年能詩文十有
四年喪憲副公于陜奉淑人以喪歸讀禮如成人弱冠
補郡弟子員慨然慕鄉先哲何王金許四君子之傳砥
行明經迥出流軰董學諸公咸器重焉試輒首選弘治
辛酉舉于鄉明年壬戌登進士皆居上第尋被選翰林
庶吉士秋迎淑人就養京邸未幾淑人以疾終公扶柩
還葬除服授兵科給事中時閹豎初熾公灼見其幾有
汪鈺者故太監汪直義男也乞陞錦衣衛鎮撫帶俸守
塋公即疏奪之其略曰臣聞名不正則言不順理既屈
則辭必窮彼稱汪直微勞以欺陛下獨不思憲廟用舍
與衆為公向革汪鈺之職豈無見而負人功乎又稱孤
墳可憫以欺陛下獨不思先帝賓天言猶在耳顧忍改
於其道乎况世禄以及子孫鬼神不歆非類内臣本無
後而強求世禄之恩義男本異姓而欲冐他鬼之蔭物
理人情甚是無謂疏上中官切齒而公之禍基矣復因
災異陳言勸上隆大孝勤聖學節遊樂遠佞倖振因循
懲玩法備邊事勵士節八事其略曰事天之道不外於
事親得親之心斯可以得天伏望陛下勤詣靈几躬禮
宗廟近思先帝教育之恩遠念祖宗累積之德又時朝
于兩宫曲盡母子之情樂聞訓誥之益乃所以隆大孝
也至於講學一事尤帝皇圖治之本從容便殿之中講
論片時之會與視朝御膳等爾於聖體未勞也顧乃專
事游樂不避炎日陛下柰何舍有益而不為作無益而
不憚勞耶伏望仍開經筵日講使日新之功有加無已
乃所以勤聖學也如射獵遊戱往往使人心意荒惑形
神勞頓千金之子坐不垂堂陛下以宗廟社稷之身豈
不自愛哉此皆由左右前後不得正人希寵導非迷君
誤國伏望放鷹犬絶玩戱仍簡内臣端謹者以充侍從
務俾游樂有節而佞倖不得近天下之患莫甚於因循
因循不振則國政日弊近該部奏准查革冗食濫費足
國裕民莫急於此而乃累旬浹月不即奉行部寺猶然
諸司何責京師如此藩郡可知伏乞降旨切責斷在必
行庶幾人心知警而因循可振也朝廷之患莫大於玩
法玩法不懲則主權下移近該部奏准查看草場以補
國用太監寗瑾乃敢無故奏沮此其徇私㒺上情罪顯
然乞特敕法司究治庶幾威權不失而玩法可懲也方
今北敵窺視南夷竊發蘇松近地海寇嘯聚江西四川
時各有警夫用力攻戰固在將官而運籌調度多在憲
職往時巡撫起自陞用者率與邊境及其頗積年勞漸
轉内地此但為人擇官非為地方任人也今宜察其不
堪邊寄者取回别用果有文武長才者特加久任秩滿
則加其官有功則錄其嗣僨事則治其罪如此而敵寇
不靖臣弗信也臣又聞國家必養廉恥之士而後能得
忠義之臣律例文武官犯公罪並許收贖守御上直軍
校犯笞杖罪俱令納鈔婦人應决杖者非姦罪不去衣
此我祖宗仁至義盡也且廷臣密邇不啻軍校賢者守
身不異貞女小有過犯多受刑辱臣竊傷之乞敕法司
鎮撫凡常朝官員過犯非係贓惡無得去衣加辱庶幾
全君臣之大體興禮教於無窮其於國家非小補也他
疏語皆凱切不便近倖由是逆瑾遂謀中傷正德丁卯
差湖貴二省計處邊儲陞吏科右給事中時瑾虐熖方
熾凡差者必重賂蘄免禍有司亦為公備千金公毅然
却之曰我為諫官不能為朝廷除惡我之罪也柰何復
助之乎瑾又風公多參劾為賄地公復不從瑾大怒矯
命械公下詔獄考訊欲寘之死既復杖于闕下奄然而
暈瑾快曰死矣左右負以出久乃甦當時見瑾者雖公
卿必屈即被謫譴亦必辭以行公既除籍為民獨不往
還鄉里杜門不出日惟課子弟讀書宅後池旁佳竹蔭
可息間招親友觴咏悠然自得因自號竹澗居士時蘭
谿章楓山先生懋於人少許可獨稱公清脩苦節且貽
書曰世上何人號最閒司諫拂衣歸華山執事此歸
賢於二十四考中書矣庚午瑾伏誅明年詔起公刑科
右給事中壬申偕編脩湛公若水奉使安南錫麟袍玉
帶服以行尋陞禮科左給事中入其國先諭威德正禮
儀然後致命返三辭其贐皆作詩諭意足以服裔夷章
王靈非徒不辱而已紀事觀風有南封錄焉反命陞工
科都給事中時方營建乾清坤寧二宫内官監復請脩
盖太素殿天鵝房船塢諸役費累鉅萬公抗疏爭之其
略曰天下之財力有限二宫之營建方興寬一分則得
一分之濟早一日則享一日之安况邊陲之軍儲告匱
内外之冗食益繁山東河南近經兵燹江西四川未復
瘡痍大木採及於遠方工料派通於天下若復别興土
木誠恐民不堪命且古昔帝王非無臺池以供遊觀然
其作有時其遊有節故民樂其樂天眷其德考之月令
當夏毋起土功毋發大衆今時既不宜矣况大内遊玩
之處頻年營建不少必欲繼作尤非撙節之道疏上不
報丙子遷南京太僕寺少卿先是滁和之民困於納馬
公為奏更折色民大稱便而馬課視昔易完每遇災沴
復請蠲貸長淮南北之人咸德焉丁丑環滁大雪時聞
鑾輿北幸乃作感雪賦其辭曰弭余節于滁陽兮歲聿
暮不吾與曰彊圉赤奮若兮維律中乎大吕顓頊嚴令
兮使玄冥驅其先風伯憤噫兮雲師乘以垂天羌觱發
兮逾栗烈夜淅瀝而霰先集兮晝忽繽紛而雨雪駕玉
虬兮驂白螭騰踏銀漢兮濺冰屑夫何累旬月止復作
兮紛委積而交加折脩竹以失聲兮封枯楊而生花巋
官寺兮山之麓接曠景兮平臯阻寒氣兮空谷旦余適
野之莾蒼兮雪始霽而日煜千門凍而反閉兮萬竈凄
其未烟燦瓊枝兮林立瑩冰柱兮簷懸僵狐兔以屏跡
兮饑鷹隼而莫騫晃六合以昭回兮斂萬籟而寂然吾
方遊乎塵垢之外兮幸昭質之未窳步余馬於白水兮
按余轡於瑤圃飲沆瀣兮飱玉英懷琬琰兮佩琳琅苟
余心之皎㓗兮雖遠引其何傷嗟滁之僻兮樂有餘逖
彼北裔兮僻不可居層冰峨峨兮隂山萃矹豺狼侁侁
兮虎豹出沒美人之遊兮轅不及攀良辰感我兮怛肺
肝亂曰寒既沍兮歲亦殫幽獨處兮誰與歡宣余力兮
及時難望朔雲兮天漫漫鳳有岡兮龍有淵思美人兮
不敢言在滁六年不調今上御極擢本寺卿嘉靖癸未
遷南京太常寺卿期月改北提督四夷館時大禮未定
議者紛紛公慮其聚訟而貽患也作大禮問以解之其
略曰或問禮官之說皇上以小宗後大宗特重大宗降
其小宗亦既合禮經矣曷為議者未已也曰此宗子法
也非所以定天子之大禮也其說何也曰宗法為公子
卿大夫設也君不與族人為宗也為人後為繼大宗設
也君無為人後之禮也且古之後大宗者必屬乎子道
者也故可以為父子仲嬰齊以弟後兄非禮也而公羊
高曰為人後者為之子附會之過也魯僖公以兄繼弟
非世及之常也而胡安國曰臣子一例以僖嘗為臣夫
謂臣猶子也則可謂為之子惡乎可近世人主禰其所
後則何如曰屬乎子道嘗受命為後儗諸宗法庶乎其
可也非此類也何可比而同宗法耶然則其稱號柰何
曰天叙有典人不可汩也其廟次柰何曰生為之臣死
不得儕於君也其昭穆柰何曰父昭子穆未之有改也
或世次不相當不以親親害尊尊可也仰惟我皇上即
位承武宗遺詔遵祖訓兄終弟及之文揆之春秋之義
克正其始矣其繼武宗之統以主宗廟之祀非若宗法
必為之後而後得奉其祀者故以倫則武宗兄也孝宗
伯考也以位則皆君也皇上以弟代兄以臣道事先君
其為繼武宗也名正而言順矣武宗而有繼也則孝宗
固未嘗絶也何得舍武宗而不繼何必考孝宗而後為
繼耶由此言之興獻帝聖考也興國太后聖母也名正
而言順矣若夫尊崇之典則亦有可言者宋英宗既後
仁宗程頤尚謂其父濮王當别立殊稱矧我皇上聖父
母乎如曰子無爵父之義周不有追王之禮乎廟祀之
典則又有可言者天子為百神之主尚當祭其國之無
主後者而顧不得祭其父乎别建寢廟不敢干宗廟之
紀不亦可乎公言出而羣議遂定時議禮當上意輙得
不次擢公嫌希附卒不以聞主議者求觀亦弗予上計
已决期日下詔上寶冊宰臣猶執舊議上甚怒禍且不
測公往與言遂草詔大禮卒以定而臣工隂受其福公
有調和之力焉乙酉晉都察院右副都御史提督南贛
汀漳等處軍務賜璽書斧鉞至則明號令脩器械時簡
教廉謀勇信賞罰先是壬癸之亂招撫新民或詐殺之
由是各巢往往復連比為患公鑒斯弊務馭以誠信惟
自相告訐者聽之以離其黨舊有功未賞者有司或吝
出納公謂此何以勸且示之不信悉賞之於是惠州黠
寇頼貴聚衆肆虐公發兵洗其巢穴凱奏上嘉悦賜金
幣慰勞浰頭餘黨曾蛇仔等七巢並興大肆毒痡遠近
震恐公發諸路兵夾剿賊大懼願撫且襲通判董鳴鳳
以要公曰此賊故智耳昔人常墮其計容復蹈乎乃下
令曰通判自僨事不足恤有能掖之出者予弗死益督
進兵力戰賊大敗渠魁生禽俘馘千餘牛馬器械獲甚
衆餘黨奔竄於是犁其庭籍其田業貧民審其脅從者
分配内地通判卒獲全公制變决機竒中折衝尊爼之
間而親臨戰陳者咸弗及也至上功獻捷初弗張皇謂
臣子效勞期於成事而已希賞非我志也故紀述勞勩
多歸之人其俘獲稍涉疑似即不以報會掾吏白故事
宜納賂不者功雖高不賞公曰我寧無功耳奏上會召
為工部右侍郎迨論功竟弗及焉還朝值河溢淤漕任
事者方興新河之役費且數十萬死者數千人人心洶
洶歲運不繼上憂之廷議必得公代乃可賜璽書兼憲
職往涖事公還甫三月也既受命誓殫慮畢力以濟大
事夙夜思惟考故詢謀以沛漕之淤塞因黃河之旁衝
黃河之旁衝因上流之未疏今宜疏支河以殺其勢築
長隄以防其衝然後挑通沛漕自無復淤之患乃上疏
其略曰河流故道非一其大而要者若孫家渡趙皮寨
乃上流之支河沛縣飛雲橋乃下流之支河弘治以前
三支分流會于淮而入海故徐沛不受其害邇來上流
二支俱就湮塞全河東下併歸飛雲橋一支下束徐吕
二洪上遏閘河流水溢為游波茫無畔岸於是决隄壅
沙大為漕患今日之計固當挑濬舊漕以通糧運加築
隄岸以防衝决然非疏上流之支河將來秋水復發沙
雖挑而難保其不復淤隄雖築而難保其不復决探本
之論固有在矣上嘉納焉至濟即達觀徐沛淤漕閱新
河險阻沿黃河出豐單以求决囓奔衝之迹洞悉利害
而得其要機遂築長隄起單至沛几百四十餘里時建
議者欲别遣官相度意在阻公適有旨下公計處乃復
上疏其略曰漕渠廟道口下忽淤數十里者由决河西
來横衝掣閘河水入昭陽湖以致閘水不復南流而飛
雲橋之水時復北漫故沙停而淤也今宜加築東隄以
遏入湖之路更築西隄以防黃河之衝俾其自北而南
常由故道則沙不復淤矣臣愚且拙不敢求新竒之功
不敢為苟且之計惟欲因舊以為功從省以濟事順水
性以除患故舍新河而脩舊漕者圖其易也沿黃河為
隄者防其溢也停槩派夫十數萬僅用河夫二萬餘者
恐民勞也罷雇募而行犒助者慮繼費也上復納之劉
司空麟遺公書言近日議者謂趙皮寨孫家渡不足洩
黃河怒漕渠或不免復淤柰何公復書云黃河為中原
患非一日矣智者不與水爭地惟順其勢而導之後世
或塞其决或隄其卑或疏其派皆隨時救患者也國家
漕渠為南北咽喉勢不得不與河爭地弘治初河决荆
隆口又决黃陵岡又决張秋當時嘗濬孫家渡宿遷小
河而後荆隆黃陵張秋可塞此分洩河怒之驗也况自
河南歴直隸至山東之曹縣恃長隄以禦河患亦既有
年今單豐沛為隄獨不可以捍禦乎盖事理可據與人
力可為者如是而已若欲别求遠圖則新河之役可為
殷鑑公遂毅然行之役夫費銀不滿二萬不期年而功
成沛漕流通歲運如故每河漲隄下水退沙迴民多耕
作焉其後河徙成化間故道出徐州小浮橋合運河而
飛雲橋道塞無復沙淤之患矣己丒秋境山河忽西徙
三百步亂石絶河湍射下數仞雖虛舟不得上有冐險
而下者十覆三四遠近駭懼舟戒弗行公命穿故河廣
十步以通水稍截徙河逼之東兩涯下埽以漸相屬及
兩埽逼河流激盪乃决入故河奔放衝滌一夕河廣一
倍二三日盡復其舊人謂禹之行水弗是過也是役也
有風公終新河之緒者有謂當條新河之害以聞者公
一弗從盖公之忠不欲徇人之非以僨國之是而其厚
不欲揚人之短以彰已之功故功卒成而人弗病於是
御史傅君烱疏公費省而成速上紓九重漕河之憂下
遺一方民田之利工部尚書章公拯疏公區畫有方督
理有序國之峻功一旦告成宜加陞賞以勵臣工上乃
詔加公尚書俸級仍總理之任然公積勞成疾自此始
矣是年冬疏乞骸上温旨慰留義不敢復辭事詳治河
錄辛卯春召改兵部右侍郎五日而部署災時堂屬多被
逮公以一身疲衆務收燬散之圖書防夤緣之奸弊罔
有餘力又奏罷各省鎮守太監是年秋陞本部左侍郎
冬復奉勑督理仁夀宫役力疾趨事壬辰三月十九日
戊辰朝服侍上御殿傳制賜進士退朝同省集迎主賓
百餘冠裳濟濟宴會盡歡比日昃歸復接賓客罷如卧
内少休有頃則氣微微逝矣明日訃聞於朝咸驚愕以
為異旁皇赴吊天子軫哀特贈兵部尚書賜葬祭公儀
狀秀偉言辭辨正性孝友質直簡默惇慤平生言動未
嘗少越法度接人和夷而不喜諧謔無亢無比無賢愚
大小見必稱長者使人弗逆億敦然以情尤篤於故舊
鄉里後進接引不遺有德於人終不自言人有無禮未
嘗見其非口不言人過聞人有言者則嘿然凡職分當
為無不學而一無所炫視之若愚及臨大事决大疑若
庖丁理牛無不迎刃而解雅知止足不逐時進取為太
僕八年居卿貳且三考朝列鮮有同者而公裕如也平
生讀書精思力究發為文章雋腴古雅詩尤清婉卓然
名家所著有竹澗集若干卷嘗慮族人久而易渙乃倣
古宗法作潘氏家乘僉事府君有舊廬葺之以居族人
創家廟立祭規凡尊祖睦族之為罔弗至焉公生成化
丙申享年僅五十有七葬武義縣牛山之原娶葉氏累
封淑人前壬辰進士知和州梅澗公睦第三女性慈孝
事姑姜淑人深得其歡心尤能逮下所在著聞生子徽
與永康程文德同登己丒進士任刑部主事女粹適文
德封孺人庶子紹邑庠生章氏出綬葛氏出孫男四人
長承祜以公蔭為太學生次承祥承禠承禋禮部侍郎
甘泉湛公若水為之銘諸壙云史氏文德曰夫公可謂
不近名者矣當瑾之横也公而少自為可以不禠其爵
也官滁陽則八年矣猶曰休厥居也總師而師捷矣治
河而河道矣而亦既勞矣而九歲弗遷焉近名者至是
乎且當發言盈庭之日一言而禮取衷焉公孤可立致
也公著論寧獨秘焉近名者能之乎於乎寧抑其位而
信其德不求知于人而求知于天若公者固三代之遺
直也耶後之論世者庶有考於斯焉翰林院編脩文林
郎經筵官子壻程文德撰
侍郎潘公祠堂記(祠在境山)
潘公何祠民祠之也思也德公思公圖報無地故為祠
以尸祝之也民何德公之理河不擾民不激水漕舟通
利國富民安飲水者思禹不能一朝忘也然則民作之
乎民無敢作君子者聽之也君子何聽高山仰止景行
行止五音之於六律方員之於規矩前船後眼不能舍
之而他適也於戲遺愛於民遺法於後公去猶不去也
公没猶不没也大人君子其無尚於立德也已是故可
以祠可以記公諱希曾字仲魯號竹澗浙江金華人嘉
靖八年以工部侍郎兼都察院僉都御史奉勑總理河
道祠成於十有六年之秋倡之者耆民郝端伊逵等聽
之者理鹺監察御史陳公蕙洪公垣視其成者徐州整
敕兵備山東按察司副使宋君圭徐州知州陸君時望
記者州人馬津湖廣按察司僉事記已為歌歌曰於戱
公之理河也民無知公之去河也民有祠河之水兮湯
湯公之靈兮洋洋歲時伏臘兮民曷可忘
竹澗集附錄
