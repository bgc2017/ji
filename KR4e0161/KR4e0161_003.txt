竹澗集卷三
明潘希曾撰
古今詩一百十三首
郊祀分獻四瀆壇二首(丙子歲)
列炬薰天蔟紫壇露華星彩溢虛寒五雲望切威嚴地
四瀆名叨奠獻官禮樂雍容三代盛精誠感格百神歡
遭逢未有涓埃報擬賦甘泉寓責難
寰區潤澤荷神功登祀郊壇禮數崇篚帛敬將從水色
(四帛俱黑)篝燈高照切雲紅石龕幽䆳香烟表碧殿玲瓏樹
影中對越再三分獻罷格天一德仰宸衷
半隱王先生輓詞(以子純都御史受封)
半隱先生本席珍懶從三聘試經綸此身已逐忘機鳥
有子還為瑞世麟命服再膺榮晝錦林泉終老遂天真
斜陽宰木今如許賸有高風激後人
壽蒲菴王封君八十(子雲為嚴州守)
白髮烏紗陸地仙逍遥心跡寄林泉蟠桃有待三千歲
甲子重過二十年閱世方曈超色界長生靈藥在丹田
老萊膝下能兒戲更向黃堂啟壽筵
藍都憲生祠
仗鉞收秦隴成功歸廟廊金湯恩不淺爼豆報何長古
栢隆中廟甘棠召伯鄉封侯一時貴未許望宫牆
藍都憲凱旋卷
笳鼓動歡雷王師出塞回鷹揚元帥勇鼠竄衆兇摧露
布三秦曉風清萬里埃等閒尊爼地真有折衝才
送藍都憲陞南京刑侍
分陜勞開府留都詔促裝蘇公終式敬召伯孰能忘西
峙秦山重東流漢水長更懸天下望調鼎在巖廊
初遊醉翁亭次韓太卿庭方韻
久憶環滁勝登臨忽此亭席分溪石潤酒帶釀泉馨院
靜禽時語松深露晝零古人那可作聊誦壁間銘
遊琅琊寺不果次韻荅曹少卿汝學
名山聞說好亭臺千里懷遊未果來空羨暮雲歸老衲
竟留中路憩蒼苔泉迷庶子清難濯嶺望磨施翠不開
(寺有庶子泉磨施嶺)明日追陪了心賞輸君先我已三回
雪曉次韻
朝來寒氣透重衣雪壓茅簷半掩扉院落光生花滿樹
池塘清絶玉為磯舟横西澗無人渡簾捲豐山斷鳥飛
竟日擁爐官事簡詩成高興轉崔巍
丙子冬至次韓信山韻
天地陽回又此辰履長餘慶仰皇宸年華滚滚波同逝
官寺寥寥山作隣凍合硯池從閣筆暖生茶竈任添薪
滁陽細酒堪消日拭眼梅花對早春
立冬日有懷京師諸友
東皇消息到江梅鼔吹郊迎曉色開五日新正渾醉裏
百年殘夢又春來他鄉綵燕隨緣看何處雲鴻寄劄回
料得故人多健在尋芳聮轡滿金臺
人日雪
入春二日逢人日占歲宜晴苦不晴凍雨作花還六出
終風吹冷竟三更羊羔薦酒渾多事蟹眼烹茶漸有聲
訪戴未能餘興在朗吟空對夕窗明
廨舍梅久不開戲述
山城春到一旬強牆角官梅尚未香索笑幾回虛杜老
驚時今已負何郎空憐凍萼凝紅蠟安得南枝出靚粧
商鼎有須應忌早故含元氣混羣芳
數日梅猶未開疊前韻
經冬相對意差強半月東風未放香遠信不堪傳驛使
幽期如待探花郎日斜籬落貪春睡月冷黃昏怯晩粧
為爾興懷懷作惱強裁詩句荅年芳
次韻曹霜厓梅開見寄
霜葩初見隔牆枝尚及新正未是遲寒氣襲人朝夢破
暗香牽興晩吟宜情多怕弄風前笛病起思傾月下巵
我屋一株仍冷蘂却疑春色與君私
梅始開疊前韻
梅花照眼忽枝枝冠絶中園不論遲香遠自緣冰雪助
格高偏與水雲宜臨芳合有金聲賦送酒何慚玉液巵
湖上孤山應更好偏舟終擬遂吾私
雨中梅花盛開
雪中留滯雨中開二月相逢是晩梅横水一枝仍韻在
閉門終日忽春來眼憐冷豔移時立心醉幽香命酒陪
正恐隂雲妨月色不教疎影到亭臺
次日仍雨疊前韻
懷抱經春不自開曉窗風雨正愁梅香魂避濕應歸盡
粉豔驚吹易落來鐡石廣平心故在湖山和靖興難陪
隂晴等爾吾遊倦為汝須登月下臺
次韻曹霜厓園梅為風所苦
寄語逋翁莫漫悲風狂未損好花枝芳宜送酒何愁落
香欲沾衣不憚吹乍點宫粧憑小試漸成鼎味待深知
繁華擺落尤竒絶月夕來看豫作期
遊琅琊
十里琅琊氣鬱葱峯回路轉興難窮禪房駕壑臨清泚
石磴梯雲到碧空鍾阜一卷烟靄外長江疋練渺茫中
千年帝子留竒觀多少遊人感慨同
疊前韻荅曹霜厓
華裾幾度望青葱咫尺西隣眼欲窮拄杖竟妨春雨濕
談棋誰伴草堂空青山半落閒愁裏白日都消斷簡中
薄暮詩來天漸霽尚期歌詠一樽同
曹霜厓以詩謝茗并致佳酒次韻
春睡昏昏頗泥人叩門詩到日加辰愧無瓊玖償投李
頼有交游託飲醇餽茗敢誇陽羡勝分醅真出釀泉新
枯腸醉裏還堪潤月夕風晨此興均
即事
滁上烟巒翠繞城悠然相對轉愁生花枝幾樹初經眼
風雨連宵太薄情上國交游書久絶故園心事夢難成
等閒病起春過半曳履池邊看晩晴
春風
底事春風喜叫呶乍聞南陌忽東郊重茅捲去隨羊角
古木摧殘墮鵲巢料峭不禁輕酒力飄零餘恨付花梢
尋常少出愁吹倒多半韶光睡裏抛
即事四首
江北江南一望中便將遲早判春風江南二月桃開盡
江北梅花正作叢
梅花狼藉杏花開粧點山窗送酒杯數日留連成底事
不知春色暗相催
每恨逢花易别離不因雨打即風吹亦知後會明年事
南北東西未可期
故人見夢話平生醒後依稀不自明高閣日斜消息斷
垂楊一樹語流鶯
南郭
南郭青山映草堂兩年春夢落滁陽空慚伯問新恩命
誤入歐公舊醉鄉憂極江湖天渺渺興闌花鳥雨茫茫
日長人靜惟危坐消盡幽軒幾炷香
寄贈朱良矩改令丹陽
暫別仙班綰縣章泌陽朞月又丹陽恢恢餘地牛刀底
籍籍才名豸繡場夜雨十年空夢寐暮雲千里益凄涼
江頭香草堪紉佩已覺流芳自此長
題太僕廨舍
官寺東頭數畝宫兩年棲息足帡幪白雲戸牖羣山合
綠水池塘曲徑通花木不殊吾土好茅茨猶有古人風
天涯吏隱惟迂拙滿壁題詩不務工
攜酒過曹霜厓即席次韻
經旬隂雨妨乘興此日壺觴徑欵門萬里風烟行處樂
幾年離合夢中論閒將象局消長晝漫逐鶯聲過小園
醉倒竹根應不惡明朝重到看生孫
次韻荅韓信山
短鬢逢春不稱搔衙回聊免簿書勞詩償我債千篇少
樓羡君家百尺高敢謂杜陵渾漫興亦知王粲未為豪
來朝作意同登眺柳外花邊任所遭
遣興
好詩莫苦吟好棋莫貪著苦吟徒勞嘔出心爛柯祗為
貪棋錯詩以寫我情棋以撥我悶意匠心兵不自持斵
喪真淳起爭論君不見三千風月醉一生十九岐路誰
能明何如虛室坐終日一洗煩惱令神清孔刪羲畫不
啻足超然且與吾心盟
花柳吟
飛花滿路春風香柳條弄日鵝兒黃如此風日亦可喜
趁逐兒女如顛狂花香欲與蘭爭馥柳黃漸似栢枝綠
為佩為梁自有真往往風流託空谷琅琊山椒一杯酒
坐我深春亦何負吁嗟此意空寂寥眼底紛紛醉花柳
曹亞卿第賞梨花
梨花盈盈雪一樹照日不消半含露香氣氤氲百和餘
隔牆暗逐東風度桃夭杏豔多名園春深狼藉空愁煩
醒心忽到池塘路疑是江梅初返魂休將一枝看帶雨
長門掩泣誰為主莫待溶溶月滿庭素娥心事尤孤苦
快哉君家今日晴釀泉之酒花邊傾更饒齒頰有張谷
夢回猶足消餘酲
次韻信山太卿重葺竹所
竹窗零落蒼苔合無復瀟湘風雨枝階下錦綳纔幾箇
憑君長養看猗猗
次韻韓太卿春晝見寄
一官閒散共天涯忽忽春風已落花不為綠苔憐踏破
杖藜終日話君家
春深二首
落紅無數委東流狂盡楊花風亦休春色老來堪愛處
綠隂門巷似清秋
喚歇鳩聲雨點疎春隂漠漠日長初曉衙放罷都無事
多讀山窗幾卷書
次韻曹霜厓清明見寄
一春多夢竟難明流水飛花傷客情脩禊亭荒觴未泛
登樓地僻賦初成狂風暴雨過寒食野蔌山殽入夜烹
珍重詩筒相慰藉此心惟合向君傾
與客嘗玉面貍次韻
敢誇野味少人知詩客曾題牛尾貍紅玉飣盤爭放筯
青錢沽酒共傳巵攜來江北春深日獵得山中雪霽時
正自思鄉緣爾劇未能歸去是誰為
栢子潭次霜厓韻
栢子成林俯碧潭天光澄徹鏡中涵千年勝地來遊晩
萬里塵容欲照慚雷雨震驚龍或躍江山題品我猶堪
高皇注矢甘霖應長與滁人作美談
野景
野景向黃昏歸輿山復村鐘聲白雲寺酒旆綠楊門澗
遠流花片橋危合蘚痕窅然迷處所回首憶桃源
示兒徽
望汝成人汝勉之汝家門地要支持箕裘不廢真吾子
學問仍須自得師早致青雲䋲祖武莫將白日付兒嬉
終身有益惟謙約好為書紳慎勿遺
寄程甥文德(後嘉靖己丑進士及第兒徽同登)
不多年紀好文章珍重吾家坦腹郎志篤尚須開萬卷
學成何止擅三場功名世濟方為孝冰玉人看亦有光
別後自嗟心力倦猶能刮目日相望
寄從子燧絅輩
千里題詩寄阿咸喜看蘭玉在階前力行孝弟光門閥
多讀詩書繼祖傳叔父龍鍾何足法爾曹豹變各爭先
相攜亦有東山興留滯天涯又兩年
遊花山
花山秀滁陽不在琅琊下空谷封白雲自昔遊者寡東
風三月時牡丹映山赭我來屬春去殘枝綠瀟洒品色
驗根荄采之忽盈把慇勤愧良朋行厨勸杯斝一笑各
盡歡顧景不能捨歸輿倚微醺落日淨原野
次韻酬仲仁兄見寄
滁陽歲暮積離憂尺素俄傳自泰州咫尺不同遊宦地
尋常空憶讀書樓泮芹香動春初采棣萼詩成夜自謳
却羡故園溪上月解分清影傍䢴溝(泰州水名)
紀夢(時伯兄家食東浙仲兄分教泰州予以太僕寓滁)
兩年離别書仍斷三處相思夢忽通旅食不知滁泰遠
追歡如在浙江東秋來祗負茱萸插歲晩還期鴻鴈同
自小翺翔予最後而今四十欲成翁
攜張嘉運遊醉翁亭
雨裏登山亦自竒古亭岑寂話深巵廿年離合誰能料
一餉隂晴未可期鳥喚白雲高木落僧歸青壁暮鍾遲
酒闌漫復聮鑣去明日秋風兩地思
九日孫主政莊登高
佳節驚心值異鄉登臨聊復過山莊茱萸共卜明年健
菊蘂猶慳此日香野外行厨溪蔌嫩雲端作戲舞衣涼
樊籠潦倒圖南意撫掌西風醉欲狂
寄贈張主簿銳兼柬吉大尹師召
遥憐寳婺鸞栖久忽覩金陵鴈信來膏澤賸遺桑梓福
轉輸仍足國家財酒醒淮浦西風冷詩到吳江落葉催
重掃縣齋應卧治長官今有魯恭才
醉翁亭次徐駕部子正韻
滁山偶為醉翁有終古亭臺屹不朽澗泉清淺碧玉流
石刻盤拏老蛟走巒迴樹翳日色遲仰視卓午忽己酉
吁嗟翁醉何時醒更上翁亭酹翁酒
晩菊
東籬細蘂幾黃昏過却重陽開漸繁曉袂半沾和露采
吟杯初泛帶香吞娛情不減陶潜興惜晩難同杜甫論
短鬢經秋還耐否一枝簮罷手重捫
謝曹貳卿餽潤酒
門掩斜暉坐寂寥清樽分我潤泉遥不多殘菊猶堪賞
如許閒愁合得澆薄有宦情淹此日久無封事問明朝
銜杯好事論心地却恐高人不可招
采菊
采采疎籬滿把香曉筐攜得萬錢黃一杯淺泛仍和露
兩鬢斜簮半著霜隂處懸來蜂轉趁風前乾去蝶應傷
牀頭藥籠多收貯驗取仙家却老方
秋盡次韻曹貳卿見寄
一年草草又三秋古署風寒落木稠白鴈江南多日去
黃花雨裏幾時留悲深宋玉仍羇旅夢逐莊生亦繆悠
高調忽聞隣笛起倚欄賡罷自長謳
次韻曹貳卿病愈見寄
斷送三秋一雨中林端策策夜鳴風流年不管人間世
往事真成塞上翁病喜沈郎憐帶孔閒教杜甫憶郫筒
東園笑語須相過未老黃花尚幾叢
聞雨
江雨生寒夜不眠初聞浙瀝轉連綿鄉心破碎疎桐㡳
病思凄凉斷鴈邊風急三更城迥隔(官寺僻在城外)草深四壁
地逾偏酒醒燈暗還多事占得新詩第幾聯
次韻曹貳卿食蟹
畢卓嗜蟹興莫當酒杯時自傾鵝黃金膏玉髓良足貴
殘甲敗戈非所傷風味十分匕筯底縱横幾許沙洲傍
城昏市遠不易覓詠爾徒和琳琅章
感事次曹霜厓韻二首
記得仙人教下棋應酬玄處在先知錯教費盡紅塵力
猶有臨終悔著時
江干歲晩衆芳殘閉戸經旬意鮮歡留得後園含翠栢
往來只合共君看
枕上作
窗涵殘月夜悠悠古木空山萬籟收身似虛舟横野渡
夢憑欹枕到丹丘天邊鵷侣違經歲江上魚書動一秋
叨守閒官慚肉食擁衾無寐欲奚謀
次韻曹貳卿苦雪
閉門風雪卧終朝偶為詩筒引興饒便欲訪朋千里去
寧知待伴幾時消寒深玉宇愁空闊病減清樽坐寂寥
舊隱半荒歸未得多情猶謝小山招
次韻曹貳卿長至見寄
官閒贏得作詩忙凍墨朝來又幾行江國瞻天逢至日
酒杯娛客共年光雪隨風散回晴景冰帶泉澌落野塘
世事悠悠時序轉細推消息意何長
送陳懷本
潤州高士說陳生遠向滁山踏雪行遊似馬遷真逸足
交因曹植有時名(同僚曹貳卿之友)琅琊故事堪重醉西澗遺
音又一鳴明日歸舟俄興盡暮雲回首大江横
雙節為簡輔進士庶母洎姊作
蒼松産徂徠不知冰雪寒砥柱中河流障彼狂波瀾木
石何足道所貴全其天人雖萬物靈天性疇能全卓哉
二孀節秉志何貞堅母也矢靡他之子同辛艱煢煢弔
形影藁砧無時旋九死乃一生育孤紹家傳天道諒有
定未亡永餘年我歌栢舟詩千載世教宣
南莊八景為孫封君題八首
白雲洞口
深洞迴塵鞅閒雲鎖石扉采芝從此入愁濕薜蘿衣
活水源頭
地脉回滄海源頭瀉碧山滔滔長此水誰解洗塵顔
曲水流觴
久羡流觴事重尋曲水湄山靈應有約歲歲好花時
高峯飛翠
不快紅塵涴高峯獨杖藜怪來衫䄂冷空翠落袍綈
絶頂雙泉
山泉清可愛絶頂日淙淙一派已竒甚飛來况復雙
小橋孤月
小橋横斷澗扶醉往來輕日暮不歸去臨流弄月明
野寺歸僧
地偏隣古寺僧過偶相逢未了無生話深林咽暮鍾
古亭留客
千載歐翁醉遺文亦壯哉幾經亭下路留讀憩階苔
贈仲仁兄次韓曹二長官韻二首
憶弟看雲勞讀杜識人今日喜逢韓高歌白雪千金贈
增重青氈十載官祖道夕陽催别斝滁南山色擁征鞍
遥知泮水從容地幾度賡酬興未闌
流水何如别意長送君西澗感年光偶同風雨連宵話
竟負茱萸九日香(别時已近重陽)未老生涯期後樂相隨歸夢
苦難忘醉翁亭子琅琊景他日聊誇此願償
雪後與客登豐山
一冬垂盡日久雪乍晴時春入郊迎早光回野望竒御
風臨絶嶠乘興引深巵四座傾肝膈環滁在睫眉謝公
方縱屐鄭䋜亦宜詩總是他鄉客閒圍别墅棋真游超
物外此意許心知玉立千章栢冰堅百尺池徑欹緣石
磴雲冷護龍祠稍稍村烟動悠悠暝色欺僧扃鍾罷寺
鴉集日斜枝歸卧山窗月虛寒尚夢思
栢堂雨露為京口曹少卿母賦
誓將蒼栢植秋堂誰料多年雨露瀼心苦暗期冰雪會
葉香高稱鳳雛翔昭回北極來恩誥酌盡中泠是壽觴
(京口有中泠泉酒)終古綱常還此母正須重詠栢舟章
畫紅菊
幽人風致絶塵寰偃蹇蒼筠白石間醉裏不知霜露冷
放教春色上酡顔
次韻曹霜厓催梅因憶舊廨梅花
當簷無復故枝垂頗憶年時索笑竒花向隣家須發早
春來此日未為遲(是日立春)詩筒往復寧多事羯鼓風流有
所思水畔亭臺煩豫掃短笻行擬覓深巵
戊寅元日二首
旅食逢元日常朝憶舊班四旬三又至百歲幾曾閒幸
際唐虞盛叨陪季孟間讀書何事業翫愒厚吾顔
拙宦依淮海流年見戊寅晴占雞日好春入蟻觴新歲
月輸誰手乾坤任此身官閒城市遠寮友自相親
畫馬
龍種何人為寫神空羣意氣絶風塵略施羈靮愁難馭
欲辨驪黃恐失真十二天閑纔有幾三千騋牝總無倫
躡雲追電尋常事看取鳴鸞曲水濱
二月於曹霜厓第觀瓶梅次韻
綺筵何處得江梅倒浸冰壺自可猜一種風流偏我愛
十分春色後時開樽前莫惜歌金縷笛裏仍愁點翠苔
竟日玩香兼弄影為君沉醉未能回
龍泉寺尋梅次曹霜厓韻
古寺林深别有春梅邊風日喜同巡行經曲澗聞香遠
興遶孤山得句新茶碗不煩供地主酒杯猶足酹花神
明朝有約臨東閣未厭隂何倡和頻
何寺丞第賞梅疊前催梅韻
牆頭細蘂隔年垂開向春深亦自竒桃李行卑聊爾爾
冰霜性耐故遲遲花晨暫覓閒中樂月夕應添别後思
笑折一枝同浸酒賞心分付暗香巵
紀夢絶句二首
客邸春風吹夢長怱忽京闕又江鄉浮生盡道如春夢
却笑浮生無此忙
推枕晴窗一欠伸杏梢開到幾分春天涯歲月成離索
翻媿追歡夢裏身
弔陽信馬貳守(同僚韓卿外舅)
宿草驚心歲月忙人生不死是流芳頻年宦轍甘棠在
一脉書香燕翼長罇酒幾人思北海門楣有客坦東床
全歸况復稀年近蒿薤徒勞道路傷
再題醉翁亭
澗水經春長綠波林巒回合鳥聲多山從公去名逾重
亭有時荒記不磨仰止極知前輩盛視今其柰後來何
官閒幸際升平世此地尋常載酒過
夏至後苦雨四首
五月夏己至經旬風尚寒怨咨堪暑雨卑濕更江干小
市慵沽酒閒居恥素餐頗聞南北路二麥總艱難
江雨晴難得炎風鬱不宣濕蒸蔵久藥潤透讀殘編避
漏移牀遍通明捲幔偏滁陽二年客入夏欠相便
天漏竟何如他鄉氣候殊身常親藥餌病不貸妻孥郡
介江淮僻城依草樹孤東華塵土夢回首渺川途
一雨夏將徂羇懷轉鬱紆山深變寒燠霧重失朝晡羲
御誰當挽雲師爾可誅林鳩太無賴相逐不相呼
南墩書院為宿州守徐良節題
精廬重構傍南墩鄉里衣冠重德門四面好山流翠近
百年喬木向春繁曾聞藜杖干星象賸貯芸香待子孫
今日無心雲出岫甘霖千里逐朱轓
九日對菊懷諸兄
往年九日菊未花今年九日花儘嘉霜前寒蕊重重好
滁山不把龍山誇反扃官舍白日靜對汝悠悠兩形影
舉杯相酹還自酬花神醉未誰能省何處登高可披豁
茱萸更向花前掇不柰秋風生客愁鴈行吹斷江天闊
送何寺丞汝弘歸養
鄉邦文獻故通家京國過從幾歲華適意忽驚張翰去
承恩應作老萊誇錢塘水落帆風穩天姥雲深屐路賖
回首莫忘移孝念鶴書行促隴頭車
聞曹霜厓南旋小詩奉迓
故人分袂忽三秋報道南旋解我憂巳會風雲瞻日表
却經桑梓繫蘭舟環滁山水仍相待怪石園亭莫久留
(曹有石假山園)古栢蒼苔舊公署近添雙鶴一呦呦(同僚有攜鶴鹿至者)
除夕
春入殘冬梅尚遲歲除今夕客纔知門前已見桃符換
燈下猶堪栢酒持三載地偏成斷梗九重天遠獨傾葵
生盆爆竹無心久漫逐兒嬉亦一竒
已卯元日次除夕韻
頗怪屠蘇到手遲流年輸與鬢毛知江湖寄迹舟常繫
勲業驚心鏡自持進德敢歌淇水竹憂時空愧魯園葵
半生漫浪詩千首如此男兒未是竒
次韻留别曹霜厓二首
幸託同官契三年一日如笑談更下榻出入每聯車吾
道終何補公才暫可儲難逢嗟易别莫放酒杯疎
風雨驚行色銜杯意渺如下江俄擊楫趨闕更膏車麗
句勞相贈空囊富所儲平生久要誼不為别離疎
疊前韻留别毛太卿二首
名德欽前輩行藏道自如共期川作楫獨喜盖傾車伯
冏書堪續梁公藥善儲(公好蓄藥)分攜資誨語此意未應疎
世事故難料兹行信所如獨憐馳驛騎遥别看花車鄙
吝思常見才猷重夙儲滁陽好山色回首暮烟疎
宿遷道中大水
大水來天上平原匯百川離離波下黍汎汎樹頭船野
市迷崔鎮孤城浸宿遷流離愁此日何以禦來年
過泗亭
濟溢河奔漫泗亭官舟逆水阻脩程南風一夕開帆好
卧聽船頭軋浪聲
庚辰歲同仲實兄謁祖墓述懷
故里同過豈偶然郊行仍及立春前鴒原舊事追當日
馬鬛遺封望紫烟種秫有田堪客醉聚書充棟任兒傳
廿年南北知何補歸老深期了宿緣
謝盛希道先生枉顧
谷口高軒來故人清燈細雨一杯親江湖戀闕三千里
館署論文二十春乍見共驚忙裏鬢劇談如對夢中身
玉華千仞南溟上尚憶攀躋迹已陳(盛居玉華峯予嘗造焉)
題王亞卿荆山别號卷
佳山堪住仍堪號名德巖巖復似之雲出會符霖雨望
林深真有棟梁姿平分海岱形逾勝變幻烟霞趣亦竒
未遂攀躋常仰止丹崖留墨定何時
沛縣黃河口南徙(河入沛已十年忽又徙徐)
大河衝沛日湯湯十載清流眩眼黃忽徙彭城纔幾月
舊渠枯盡欲生桑
竹澗集卷三
