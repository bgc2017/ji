竹澗集卷四
明潘希曾撰
古今詩一百十二首
元宵戴揮使第呈席間諸君暨仲實兄
燈火今宵看故鄉柳臺梅榭競春光選来妙舞當筵久
翻得新腔按瑟狂朋舊漫勞青眼待弟兄私喜白眉良
有時投紱終同社不把離愁攪醉腸(時將赴南京)
郊行呈仲實兄次前韻
偶尋幽事過南鄉照眼晴梅泛曉光故里不迷遊子望
中年翻憶少時狂垂綸未遂魚空羡緩轡相隨馬更良
義重平生堪屢别強賡常棣遣回腸
白閣為王太守壽夫題
秦中白閣號竒峯復有高人此託蹤玉骨崚嶒堪比德
雲衣變化竟從龍窗開霄漢琴書潤路出松篁杕屨重
青壁丹崖非易造幾回西望興還濃
太僕舊廨(辛巳歲)
兩年離此忽重来門巷春深次第開覆屋重茅新易瓦
臨池高檻舊登臺笑談謾喜賓僚盛南北徒驚歲月催
燕語梁間如識主更將飛舞送餘杯
寄贈毛礪菴太卿
二年滁上漫追隨綠水青山到處詩冏命遠將官事簡
歐亭頻過客情怡有才未許長閒散大拜真堪託保釐
慨我重来公已去祗憑詩卷說相思
贈潘大參伯和
憑將直道作生涯磨涅無端玉不瑕暫黜更為人望屬
超遷終荷帝心嘉皂囊慷慨嘗焚草金帶輝煌忽已
花千載風雲今日事高歌茅拔為君誇
漫興二首
滁上羣山紫翠環山中官府有無間吾游倦矣情誰白
世事忙然鬢自班楊柳春風村市迥芙蓉秋水寺門閒
遥憐六一當年意野鳥山僧共往還
莫向秋風歎索離環滁山水古今竒六年留戀有翁醉
萬事蹉跎無我癡霜葉細飄紅冉冉晩禾將熟綠垂垂
明朝試候南賓鴈帶得書来未可知
江浦渡江
百里到江仍問程(是日發滁州)江風初靜渡船輕乍穿蘆港
分秋影横擲鯨波弄晩晴鍾阜日斜金碧炫石頭潮上
水雲平千年王氣誰能鑿贏得秦淮繞帝城
贈仲仁兄赴泰州
目斷鴒原鬢欲霜那知此會復滁陽鯉庭幼學年光逝
姜被秋同夜漏長歸夢漫隨賓鴈杳素餐聊取婢魚嘗
明朝驛柳仍愁折烟水吳陵正渺茫
送楊太卿介福歸武陵
翰苑論文沗後塵諫垣補衮復同寅重逢共訝憂時鬢
一䟽堅辭報主身折柳滁亭堪此日藝蘭湘浦有餘
春武陵亦係東山望倘見漁人莫問津
酬沈侍御子公
斜日行臺古栢高公餘清興獨揮毫先聲風裁聞驄馬
出色詞華覩鳳毛株守頻年惟我拙萍逢此地幾人豪
嚴裝見說朝天近極目行塵首重搔
雨後寄題西廳童用中花園
芳園數畆舍西偏雨霽春朝散步便池水欲平新綠膩
花枝無語靚粧妍相將鶯燕還今日有待溪山更後賢
八載游歌雙鬢改惟應青眼尚依然
同朱侍御子宜東郊餞客
城頭曉色豔新晴十里溪橋送客行花底四筵酬勸好
柳邊飛蓋往来輕平疇麥浪翻風綠深樹鶯簧隔水清
歸道不勞松下喝故應驄馬避前程
病中酬朱侍御見寄頗懷東郊之興
鶯花滿地風日晴伏枕尚憶東郊行醉裏不禁狂態劇
病来轉覺閒愁輕經旬無聊藥褁苦何日共話茶甌清
詩筒稠疊謝相慰賡和足課閒中程
嘗鰣魚次汪二卿天啟韻
兼程擕至已昏黃命酒猶堪月下嘗彭老骨多非所恨
西施乳膩恐難方綠兼筍縷烹調美紅點椒花七筯香
安得江頭看起網百篇咀嚼老詩狂
次韻東峯二卿觀竹
杖履風流到竹園不知春色去還存繁華掃地誰為主
蒼翠臨池自長孫鶴唳時隨清籟發茶烟閒傍午陰屯
偶然乘興皆萍跡戀此誰能詠謝墩
次韻汪東峯詠葵
露浥園葵夏景涼綠陰深處豔紅藏足能自衛如多智
心喜常傾祗向陽吟筆好憑丹點鐵舞筵休羡錦為裳
十年獻納同青𤨏對此還應各斷腸
夏日同僚小集
衙罷公庭一事無官聫小集自相娛槐陰落砌午無暑
棋局當軒日易晡地散未妨甘吏隱才疎何以副時須
流年又看端陽近角黍蒲觴不負吾
憂旱
農人幸麥秋刈穫及未雨既刈天轉晴暫飽終恐餒盻
盻五月来赤地極千里哀哉無辜民為此旱魃苦露禱
良辛勤詎覩南羊舞作朝風雷發淋漓夕方止蹄涔乍
渺漫龜坼漸泥滓麻菽僅可播分秧尚無水三日雨不
繼秔稻知已矣豐山靈滁陽興雲恒自此下有栢潭龍
變化莫可擬冥冥果何意為惠不終始豈無溝洫利世
遠孰經理亦有桔橰功惰農棄不舉人謀或未臧天乎
吾何籲素食愧官守對之空汗泚
贈陸侍御騰遠(陸以點馬来滁)
陸海才無敵滁山蓋偶傾龍蟠雲裏勅驄避道傍行
襟抱三江迥冰霜六月清經邦資數馬求友願遷鶯弔
古歐亭勝觀風范轡輕重聞西澗詠又動北轅情閔雨
方今日為霖待老成咨諏勞使節獻納重臺評愠解薰
風好行經梓里榮螭坳簪筆處翹首五雲晴
秋雨歎三首
旱来恨見秋霖遲淋漓浹月仍苦之禾焦豆萎已無救
壞屋決梁安用為生柴價高陳粟貴流離載道聞歔欷
莫怪農家賤賣牛待餔欲給晨昏費
溪頭浩浩秋水生黑雲四冪雨未晴野蕎隨波田父泣
河鯽䟦扈漁翁驚城中倉廩無餘積米舶初通過江客
乘潮逆浪来不時到市千錢論一石
雨中甘菊横疎籬憐汝曾遭旱魃欺孤根得潤稍蘇息
嫩葉欲展仍離披汝時未来須汝待霜白秋清想風采
餘功尚頼延衰年何日枝頭看蓓蕾
仲仁兄陞魯府教授過滁話别
九載黌宫道自尊曳裾今日又王門官清幸覩東平
樂祿薄聊供北海罇得句漫勞千里夢懷鄉空向此時
論楚天秋盡生離思鴈影參差雨氣昏
長春樓為休寧楊處士賦
休陽山水勝東南處士樓居倚蔚藍春占四時偏耐老
雲耕千畆不嫌貪門楣喜有金章客樽酒堪供玉塵談
好學郎君年更妙束書千里過江擔
壽邃庵楊閣老七十
黃閣歸来近十霜稀年方進九霞觴未應宰相山中久
已覺神仙世外長筆底絲綸留禁署胷中兵甲在遐方
梅花時節詩兼酒江上重開綠野堂
壽王司訓八十(魯黃門外舅)
八十初分度康強見幾人瞳方仍轉碧髮短任垂銀半
子多朝貴諸郎有席珍投来簪紱久瀟洒出風塵
發南京
留都兩月太常卿被召俄驚又北行一念寅清常對越
半生疎拙寡將迎龍江風水開帆好鳳闕星辰曳履
輕獨有月明回首夜石城鍾阜總離情
揚青道中夜泊
小泊空村待月行無端風浪夜還生舟人繫纜頻相喚
鈴卒巡更忽自驚天近神京偏浩蕩水通滄海却回縈
陰晴未卜朝来事閒倚篷窗看啟明
天津值雨(時南畿歲荒江南多遏糴頗仰給北粟)
滿地風沙麥正苗一番甘雨忽今朝土膏頓覺三春足
河潤誰誇九里遥南國救荒應有望幾州遏糴轉無聊
晩来喜劇還悲切兀坐船窗看長潮
赴召將至京二首
春明一别老滁山素食空添兩鬢斑新命忽傳天上
至孤蹤猶似夢中還身依日月逢更化職忝夷䕫愧押
班便合彈冠向明發五雲深處覲龍顔
燕山南面潞河東彩鷁歸来更得風三輔地形春日麗
九重天色曉雲紅入城未覺琴書累趨闕行看劔佩同
回首十年青𤨏事不孤明主有愚忠
贈栢林吳封君(吳豐城人以子棋為都御史受封)
豐城劔氣化為龍霧鬛霜鱗半倚空老去成林終苦節
後来作棟亦餘功人間歲月優游地天上栽培雨露中
見說鄉閭評月旦古来徐孺可相同
送周太常璧安陸祭告
過雨離筵淨迎風使節輕皇華天上遣白雪郢中賡王
國稱殷禮朝廷託老成歸鞭須早著祀事日寅清
寄樸菴章都憲以道
二紀同年幾故人天涯蹤跡苦參辰閒愁誤遣霜侵鬢
渴想空疑月寫神再歷容臺慚忝竊宏開憲府仰經綸
何時一笑重逢地酒盞詩篇取次陳
送王都憲載卿巡撫四川
西南問俗付中丞才望如公簡帝心秋水落時川水
穏法星明處福星臨雪山增重應逾昔玉疊題詩又到
今萬里何時當報政聫斑舊誼擬重尋(予與公常同斑)
復清陳先生雙挽詞(先生善吟工草書長子察為御史少寰為檢討)
復清先生清絶倫讀書不走緇衣塵中年化去夢幻身
詩豪草聖全其真夫人未亡垂八旬堪與孟母為芳隣
兩郎成立俱要津含笑不愧黃泉人栢府冰霜翰苑春
麒麟瑞世何振振皇家䘏典来方頻松楸千載恩光新
些歌遮莫徒傷神
次韻酬謝内翰以中仍期枉顧
高齋足秋雨幽興迥難親理悟床頭易香酣甕面春鄉
評今視昔世態假疑真何夕西城月清談共可人
再次前韻酬謝内翰
秋風驚逆旅鄉思正相親舟泛剡溪夜觴流曲水春幾
時尋舊約一笑道吾真大隠疑堪諉終憐紫陌人
題赤松山水圖贈雲南朱憲副子文(朱嘗著永川十三志)
赤松山水擅吾鄉爭勝還聞有永陽我頼畫圖償夢想
君憑文字極揄揚烟横秋巘重重碧花點春流曲曲香
携向天涯漫相贈滇雲燕月兩茫茫
壽謝母太孺人
板輿迢遞海東仙帝里恩光照壽筵天近重陽纔二
日人過七袠已三年菊花泛酒黃封好錦服趨庭綵戲
便一曲南山漫相祝可酬當日栢舟篇
送葉師道分教羅源
斯文自昔共心期豈謂先生獨後時千里馬難逢伯樂
五車書亦負男兒漫膺一命資模範遠赴三山惜别離
雨霽都門秋欲暮不堪擕酒暫追隨
次韻李學士夢弼會同年于隆禧寺四首
遊興逐羣仙秋林梵宇鮮蒲團閑獨坐莎徑偶同穿酒
令難辭罰詩盟敢擅權分擕各無語已悟上乘禪
南郭赴幽期秋風動客悲半生一夢過萬事二毛知交
久真情見官閒野性宜菊花遲亦好簪鬢莫教辭
僧房分半榻坐我白雲間暫脱浮生累聊娛此日閒露
松垂砌濕霜蘚綴墻斑為謝良朋引從兹得往還
二紀同年友相逢幾度新鬢緣憂國改道貴任吾真飲
量開今雨遊蹤避俗塵重尋曲江約屈指不多人
送陳尚德分教東鄉
朔風吹燕雲長空暗欲雪游子忽南旋衝寒過予别讀
書三十年偕計來上國閶闔邃九重二載紅塵陌一朝
領除書分教江右邑絳帳談舊經芹泮生春色平生經
濟志樂育聊自得蕭蕭都門柳搖落不堪折渺渺官河
舟尚及凍前發去住兩含情予亦江南客
東浦為汪太卿用之賦
東浦風流又到君西湖自昔遠塵氛橋通屐齒尋春去
寺報鐘聲隔水聞畫舫笙歌千頃月青山花鳥半窗雲
題詩不盡江鄉思此樂他年肯我分
甲申冬至
一陽初動又晨鐘朝罷楓宸日正紅閒事攪人方滚
滚殘冬辭我太怱怱冰霜勢重陰餘幾梅柳春遥意已
通多病年来常止酒試開涓滴待東風
朝天宫看梅呈崔蕭二光祿劉尚寶
見說尋梅高興生况逢三益挈同行蓬莱乍到乾坤别
姑射遥臨水月清信杳江南腸欲斷春回冀北眼偏明
一尊留戀歸来晩帶得幽香兩袖盈
送陳太常庠歸雲南
秋風高興落邱園謝事欣承帝語温潛邸十年思舊
學歸途三錫荷殊恩滇池釣月逢溪友玉案尋春長
竹孫休羡漢家䟽傅去祖筵今日盛都門
送楊太僕敬之赴滁
送君今日去憶我舊時遊山夾釀泉勝潮通西澗幽荒
亭閒載酒野渡自横舟驥德驪黃外行看伯冏收
贈南京秦司馬入為司徒
中外勲名三十年亨衢仍際中興天壯猷方叔初留後
相國蕭何復召還帆引龍江民望繫履聽鳳闕聖情
專樗材散地知何補南北追隨似有緣(時予亦自南轉北)
壽菊莊温少參先生(以子仁和為吏部右侍郎加封)
恩命重沾八十初此身已乞廿年餘地曹舊借籌邊著
河省曾停泣罪車錦水一竿供晩釣菊花三徑傍雲鋤
可應老去渾忘世雛鳳逥翔在禁廬
荆溪張處士挽詞(其子大輪為刑部郎中)
斯文託同郡側聞長者風結屋荆溪上讀書白雲中至
孝出天性哀感神明通折梅供靈几花發實作叢况復
羣行懿鄉閭仰遺蹤義方篤庭訓桂子奮時庸尚憶十
載前尊酒親德容胡為一轉盻宿草迷堂封我歌薤露
詞濺淚揮秋空
荅樸菴章都憲(時章在濟理漕河)
叩門誰遞故人書三復欣然伏枕餘河洛禹功方有頼
東南民力竟何如時清不覺衰年及别久那堪萬事疎
太白樓頭聞駐節暮雲千里轉愁予
題董千里孝思卷(有序)
昔韓文公作董生行生祥下瑞在狗乳雞哺
間道其實也汪太史間齋修實錄凡以馴兔
産芝稱孝感者皆削不書獨喜蘭谿董千里
能篤於孝為賦詩美之蓋韓公意也嗟乎董
氏垂千年而孝子之見於歌頌者再焉豈易
得哉特次太史氏韻以播其事云
董生純孝有天知又見雲孫起孝思誰似昌黎書瑞應
尋常雞犬勝靈芝
督軍南贛過草萍驛
草萍過我已三回四壁留題半雜苔霧散曉村紅樹出
雲歸晴岫翠屏開州連衢信雄東浙路繞岡巒接上台
一掃塵氛天萬里清風應逐使旌来
酬高吾陳院長宗禹
歲暮倚高閣山水興遐思翩翩南翔鴈尺書忽見貽美
人湖東雲為霖方濟時書傳陽春曲三歎音有遺顧慚
駑駘質長途浪追隨尚幸託宿契著鞭敢後期
丙戌元日贛州作
城東晴旭入新年水秀山明壯古虔闕下遠来初作
鎮樓頭高坐獨籌邊光陰太向詩書欠塵俗還兼簿領
纏漫把椒觴酬令節春風從此動江天
元宵即事簡陳院長
皎月放春晴元宵坐贛城管絃傳閙市燈火徹深更野
曠狼烽熄鄉違鶴怨生不逢南浦客碧草遠含情(時陳在南)
(浦)
次前韻
佳期積雨晴燈月爛春城獨酌同民樂長吟任僕更江
湖一念在時序二毛生莫弄梅花笛東風易薄情
南来
南来未覺遠回首渺西江白髮生朝鏡青燈坐夜窗乾
坤心獨苦老大氣難降何日五湖路扁舟蕩槳雙
特恩堂為陳院長賦(陳湖廣武陵人)
謝病當年䟽累陳豫期勿藥寵偏新暫歸五柳先生
宅竟起東山宰相身江漢恩波元浩蕩武陵地望正嶙
峋高堂巨扁相輝處仰止應多善頌人
三月三日
花枝狼藉鳥綿蠻又是春風三月天蠧簡字訛時自校
獸爐香細午初然賞心何處臨流飲歸計無端對雨眠
章貢合流開府地滔滔終日不知年
即事
兩日東園不暇窺綠芽頓發老槐枝葵榴吐蘂已初夏
蘭蕙含蕤更此時千古往来川上歎幾人夢覺枕邊炊
輕絺短箑方宜我且復掀髯一詠詩
贈盛程齋年兄赴南京兼簡二三同年
信息遥聞一月前眼穿行旆嶺南天相逢不盡平生話
後會仍留何處緣世路悠悠雙短鬢晨星落落幾同年
金陵詩友重盟社莫惜連篇向我傳
次韻酬陳院長登滕王閣見寄二首
老我登高欠此樓羡公乘興及清秋尚餘文字三王後
(三王謂勃緒仲舒)不盡江湖萬里愁極浦風来樵笛起危城日
落賈帆收却憐章貢遥相滙一路民風託共諏
綠波芳草恨堪論高閣難期共一尊何處江山如此好
古来題刻至今存花隨流水春環砌鴈度寒雲夜呌閽
自是好遊心尚壯不知秋鬢點霜痕
冬夜漫興二首
一燈深坐不知寒分閫天涯歲又殘部曲夜閒刁斗靜
衙門地僻簿書寬曾聞樽爼能全勝敢謂干戈可久安
獨苦此心誰共語每憑封事達朝端
嶺畔冬深亦乍寒江風吹雨夜闌珊不聞鴈信来千里
空愧麟符絆一官睡少正須茶破悶病餘那用酒為歡
古槐衰柳方搖落時復蕭蕭打畫欄
讀書漫成
白晝沉簿領不暇拈詩書愛兹冬夜永一編聊卷舒孤
燈閃青熖細字迷魯魚揩眼徒自苦掩卷一長吁幼學
不知要涉獵事文辭去道日以遠古人安可期驅馳二
紀来五十知昨非勤事乃吾職讀書固其餘嘗聞仕優
學糟粕非所須不如靜中悟默坐松窗虚
憫贛市火
深院夜寂寥漏下已二鼓遥聞市聲喧起視出庭戶烟
熖俄漲空乘風恣翔舞回祿殃我民倉卒愧為主下令
速諸司奔走胥救護徹屋開火道綆缶競相助移時火
幸熄焦爛良已苦吾聞天降災失政由官府赤子却何
辜啼號靡寧宇恨無帡幪力為爾奠焦土
贈陳都閫汝玉
閥閱承三世聲名重一時璽書凡幾賜節鎮亦頻移
志在吾儒事功收大將旗伏波終矍鑠未老莫辭衰
喜雪二首
越雪由来罕清晨忽滿墀二年初快覩三白敢深期日
午消還盡簷陰凍欲垂民飢方待哺翻恨麥秋遲
昨雪已難得今朝仍亂零遠山頭再白久客眼偏青瘴
退梅花嶺寒疑翡翠屏還同在京日呵凍寫蘭亭
遣興
世事竟何憑寒宵睡未能候茶聊附火抛卷懶親燈興
共青山遠年隨白髮增班超玉門願應有尺書騰
陳院長城新縣有作輒次韻
窮鄉荆棘已多年此日金湯更可憐澤及釡魚春水活
功收刀犢夏畦便谿山頓改乾坤舊風氣還看楚粤連
容易敢談疆理事吾聞定計十年前
次韻荅陳院長紀行見寄
樓船西上路倭遲兩岸江風颭畫旗民俗正勞千里問
年華休歎二毛知肇開山邑綏無頼半减田租慰阻飢
老我提兵思按堵喜沾餘潤和新辭
程甥文德詠雪見寄次韻四首
故園今歲雪飄洒幾昏明近得詩相報遥憐興獨清綴
梅橫凍影墮竹起虚聲五嶺應難見千山空復情
城上北山雪曾驚雙眼明年来鄉信杳夢見旅魂清遍
覆元含垢潛滋不動聲無勞添髮白猿鶴久馳情
憶昔雙溪雪通宵似月明樓臨瓊島淨人在玉壺清渚
鷺迷寒影江猿咽曉聲當時謝庭詠自足慰親情
我屋蒼筠下忩涵積雪明映書寒亦好烹茗味偏清夜
凍懸冰柱晴融滴雨聲宦遊逾二紀念此不勝情
贛州春日
歲事崢嶸春又来東郊鼓吹踏塵迴送寒已碎黃牛土
隨俗聊嘗綠蟻杯萬里乾坤同化日一時城市動歡雷
流年不為人久待兩見梅花傍嶺開
退食
退食行臺日欲晡門扄蒼栢一塵無鳳團煮茗閒吟好
龍掛燃香夜坐孤萬卷懶開從插架八州遥鎮自披圖
虚縻館榖天涯晩未有涓埃翊廟謨
除夜
空堂蠟炬輝獨坐睡何遲兩歲平分夜三更欲盡時聲
殘爆竹火香入頌花詩好辦明朝起山呼祝聖慈
丁亥元日
去年此日憶龍顔天上初違侍從班浪迹至今千里
外山呼徒自五更還乾坤開泰心同壯梅柳回春鬢獨
斑十載微痾欣頓愈著鞭隨地敢辭艱
元宵即事
燈月交輝夜春城沸管絃栢臺深鎻鑰梅嶺接風烟不
語坐三鼓回頭来二年太平多氣象萬里仰堯天
詠蘭四首
蘭蕙一類而蘭特少其香特勝開謝之早晩
遲速亦異予於贛之行臺並植之
山人遺我蘭百里到城邑采之千仞崖故土帶砂礫瓦
盆及時栽風雨相潤色空階白日靜綠葉光嶷嶷
猗蘭含紫蕤經冬凍不發春風幾何時碧幹爭挺拔一
幹僅一花清香乃傾國貞姿頗耐久逾月未衰落
蕙本蘭之族氣味亦相似一幹五七花生香春夏際復
有閩中産葉高而稍膩誰書本草經誤以零陵視
古人多佩蘭貴有君子德况為王者香尼父興歎息芳
名播終古俗眼常罕識高齋風日和相對余心懌
夏夜四首
夜窗無暑栢陰森湘簟閒眠獨枕琴嶺畔不知天許遠
還將北斗看升沉
一雨猶餘幾日凉不知三伏在炎方晩来風起秋偏早
却為蓴鱸憶故鄉
滿天風露夜將分花樹生香隔院聞獨坐此時無一語
待他日出漫云云
四壁蟲聲一院花銀河淺淡月西斜此時此景清於水
不動薰風也自嘉
贈陽明王公督軍兩廣(有序)
陽明先生大節出險大功錫封天下想望
其風采而其得之心無待於外者則雖士大
夫或莫知之也先生家居數年詔起視師
蒼梧道贛江幸奉顔誨以慰闊别敬贈鄙句
一封書奏險夷輕百戰功歸帶礪盟世道更為今日起
心傳獨得古人精稽山峻絶雲難躡贛水迢遥蓋偶傾
早定南荒報天子太平調燮待阿衡
過濟贈仲仁兄(有序)
予昔督軍江右比還朝兩道濟寧予兄栢
軒先生為滋陽王傅得兩會焉喜論心而
惜分手賦此奉贈
濟上今春喜再逢蘭舟暫繫話萍蹤君顔自保丹常渥
我鬢偏憐雪漸濃鴻鴈去来俱漫浪塤箎唱和未從容
清時共擬涓埃報三徑終期杖屨從
濟寧逢春二首
忽忽浮生已向衰悠悠拙宦竟何禆碧山笑我紅塵久
青鏡輸誰白髮遲治水可能尋禹迹轉漕亦復託蕭規
夢遊不覺長安遠應被春風昨夜吹
鼓樂迎春東郭東春風遥與故園通一時諸友誰常健
三洞雙溪我欲窮官事敢云無了日古人堪慕有高風
泰山咫尺須乘興會見扶桑海日紅
北山茶
春来遥憶北山茶青壁丹崖傍我家采露擷烟空夢寐
沿河泝濟自年華求閒會了三生願知足何須七碗加
燕語鶯啼春送盡又看光景到萱花
嘗筍
濟上初參玉板禪尋常罕見轉堪憐藥欄夜茁驚雷早
茶碗晨供帶露鮮貢到冰船知幾日賜霑金闕憶當
年飽諳世味還何慕只有從来水竹緣
春日寫懷二首
半世浮名夢未醒他鄉春色眼猶青自從河濟收功後
贏得餘閒點内經
衰病辭官本自宜慰留有旨敢言私濟州官柳沿河
綠又見春風此度吹
東園漫興
花發東園偶獨窺山禽相對語移時天涯形影青春伴
晩節功名白髮知何處莵裘還待老他年竹帛亦虚垂
杖藜緩步防苔滑筋力深嗟病後衰
南司馬王公以詩留别輒次韻(浚川舊同館)
翰苑文章同舊價南都山水屬真仙相看轉覺雙瞳碧
漸老難回兩鬢玄酒興總非方壯日花時猶是未歸年
陽春強和憑誰寄塞鴈依稀隔暮烟
初夏即事懷友人
客舍春歸不待余薰風相欵竟何如綿蠻到處鶯求友
来去無時燕卜居日色漸長堪曬藥衙門多暇慣抄書
故人千里應相憶試向河頭覓鯉魚
壽婺源補齋潘先生(有序)
先生前福建憲僉澹翁之子予莫逆交也懷
玉弗售放志林壑箕裘之緒付之諸子今年
秋既被封命仲子薦叔尋擢福建憲副典
文教焉予惟先生得之過庭者有以遺後其
不得行于時者乃於薦叔兄弟發之可謂賢
且難矣賦韻語一章為先生壽
三十年前憶盍簪郎君相見喜腰金鯉庭詩禮流風遠
莱彩趨承愛日深紫誥逥鸞榮寵錫丹崖舞鶴伴閒
吟秋来好飲黃花酒莫遣繁霜兩鬢侵
辛卯立春日即事
共喜新年見立春雪花呈瑞復兹辰梅梢半著交加重
麥隴平鋪頃刻勻吟對物華川上興飲開涓滴病餘身
二毛錯遣侵雙鬢欲謝塵緣葆我真
濟寧聞召命寫懷
爐中藥物箧中書未足功夫歲暗徂日月人間渾少暇
風雲天上復相須身猶抱病慚康濟年已知非強進趨
三載白樓嘗一過(樓在濟寧南城上)不堪臨别却踟蹰
得徽子書走筆荅之
兒子書来勸我歸不堪衰病尚依違(謂依違兒書)幸逢明主
真難報得謝清時會有幾六月又頒南國笋三春空老
北山薇欲知退食委蛇地禁柳垂城轉夕暉(時居皇城西墻下)
竹澗集卷四
