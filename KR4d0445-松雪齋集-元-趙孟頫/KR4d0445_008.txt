松雪齋文集卷苐八
碑銘
蔚州楊氏先塋碑銘
中順大夫晉寧路治中楊侯既葬其曾祖以下三世于蔚
州將立石墓左而蔚故不産佳石有告之者曰永寕口有
石天成如龜趺高三尺廣四尺其長倍高輦致之夜有大
聲三若自龜出者又有告者曰去石龜三里許有石如碑
高廣與龜称𣸪輦致之及門霾霧昏塞碑作大聲躍于地
前行三十有二尺侯求余為文將刻諸石為余言如此余
盖疑之已而淂蔚父老之言扵宣德府者為之歎曰鬼神
之相之也其有以哉扵是復徵其行事得參知政事王公
思廉所撰侯為平定知州時德政碑言賣㦄夲均課程收
皮革興碾磑省民錢五萬餘緡他善政甚多又得榆關岳
蕃及同知武州事楊述所爲碑文言侯引龍池以給安平
溝郄湫以通亂柳導盤纏河以貫裴村凡水之利無遺力
焉而侯不憚腁手胝足躳事畚鍤以爲民倡故雖功大力
鉅而成不踰時古所謂西門豹鄭國之流殆無以過之盖
侯性朴質彊力絶人有可以利民者不啻若嗜欲使侯得
居大官其所建豈止扵是㦲宜鬼神報之以龜石云侯名
贇蔚州人年十一給事馬驛馬肥好十六歲祖毋代之還
家爲農稍長右三部俾領三千人採木作大都城門時至
元四年也俄佩銀苻見
世祖皇帝于廣寒殿授蔚州採木同提舉十六年佩金苻
凡四爲採木提舉由奉訓大夫改奉直大夫泰安州莱蕪
等處鉄冶提舉尋知嵐州平定州
皇太后幸五臺以侯為中順大夫知宣德府仍領採木之
&KR2005;特賜鈔二千五百貫貂裘一至大二年除晉寧路治中
今七十六矣上下馬如少年真竒士哉曾祖諱德清儒而
不仕祖諱萬從太師國王為副元帥佩銀苻父諱伯榮亦
不仕葬以某年某月某日立石以某年某月某日墓在蔚
州麦子疃銘曰
至頑者石冥然無知無喙而鳴無脛而馳&KR0621;&KR0621;之中有物
使之信哉楊侯言不吾欺興事利民甚扵渴飢孰謂鬼神
能報厥施彼牧民者鮮克是思剥下為利&KR1522;幸已私天則
不佑雖盛必堕扵維楊侯先壟在兹若祖若考英靈攸綏
有龜自至負是豐碑千有百年視此刻詩
趙君謙甫墓碣
趙君諱受益字謙甫祖諱友妣鄭氏考諱成妣郭氏由祖
以上世居清州西流河之南蔡家里金末貞祐中考逃難
来濟南&KR0816;葬㦄城西南龜山之下十里河之原故遂為郡
人焉君自弱冠習文法書數任事不避緐劇當官者以為
能吏省部八舉居會計之軄未嘗不課最性慷慨倜儻不
事羈束初吴人黃清卿在俘囚中君憐其才傾嚢贖之以
歸使子姪軰從學待以師禮黃一旦有南歸之思君&KR0779;贐
之且令人送達其家𡭗後游䆠江左數年視他人所好子
女玉帛弃若涕涶唯收書數千卷而已觀斯二者可以知
其為人至元癸已四月二十六日以疾&KR0816;于家享年五十
有九娶宋氏濟南名族是歲七月十九日亦&KR0816;享年五十
有七子二女伯曰元禛中曰元溥孫男二人曰芝曰蘭元
稹䓁以某年某月某日合葬君夫人于十里河之先塋禮
也既葬元禛䓁介道士張君来謁余文將刻石墓左以傳
不朽予聞張君言元稹勤讀書元溥為吏廉謹鄕黨皆以
為善人又嘉其勤勤懇懇有不死其先君之意風俗之衰
久矣二子乃能若是予何可固辭也哉烏呼高官尊位未
必皆賢卑位小官未必皆不肖若趙君者亦可謂非碌碌
之士其不至扵貴逹則命也後之攬者以予言為信雖數
千百載當勿毀焉
杜氏新塋之碑
杜氏之先曰唐相莱國成公如䀲其賢天下莫不聞其言
行官爵載在唐史雖不言可知也按公傳京兆杜陵人黃
巢之亂子孫有自杜陵徙鳳翔者居鳳翔&KR0593;縣㦄五季而
宋而金其墳皆在&KR0593;其世次隱顯自曾祖而上皆不可得
而詳焉祖諱松金末仕為乾州節度使儀幹雄偉以勇略
聞金亡與其子自&KR0593;徙汴自汴徙鎮又徙燕遂留居之壬
子歲十二月八日疾終享年七十祖妣張氏先卒葬于&KR0593;
継室王氏後君一年卒&KR0690;諱茂字光祖張出也年十六以
節度府君蔭入宿衛十八從父避兵于燕險阻艱難中克
盡孝道父喪衰麻薦奠皆有禮人称其孝不求仕進善治
生遂致富饒節度府君之卒以先塋之在&KR0593;也有歸葬之
望故葬有闕每言及未嘗不流涕既而以居燕之久且去
&KR0593;數千里頋終不能歸葬于&KR0593;乃卜地于燕都之南大興
縣西宜遷村葬曾祖衣冠以為杜氏新塋杜氏之新塋自
節度府君始實中統元年八月一日也祖妣張氏先葬號
至是復以衣冠與王氏合葬焉至元九年五月五日茂以
疾&KR0816;年六十四娶完顔氏至元十九年十一月十日卒再
娶王氏廿八年六月廿二日&KR0816;子男三人皆王出長曰大
川字伯林為人以義自處居家孝友嘗為河間西汉股塩
場管勾奉公盡軄塩司將舉之以毋老固辭至元二十四
年二月十七日&KR0816;年三十九娶轉運使周君女事舅姑有
道内外無間言良人卒誓不再嫁至元二十八年二月卒
二子曰大興字伯榮乞文扵余者也曰守智字善父天資
眀敏方有志于善至元廿四年六月不幸早&KR0816;自&KR0690;以下
皆以昭穆葬新塋禮也元貞元年孟頫蒙
恩召至都下耶律公希光為孟頫言吾同里有杜伯榮者
重&KR0779;縝密務實去華事父兄孝且弟篋中有劵約百紙皆
其父以貲貸人者曰此吾父積德之惠何用徵為悉火之
里中有貧者輒賑其乏壮未有室者輒助之娶至有藉杜
氏餘力以致富者伯榮終不以為已德也事寡嫂甚謹數
年足不升扵堂春秋家燕見輒設拜或問之曰惟禮可以
别男女吾兄既早世吾事吾嫂敢不敬耆老欲聞有司乞
旌表其門閭者伯榮止之曰此亦盡其在我者而已何必
示耶伯榮之為人如此一日與偕来謁曰自先人卜新塋
扵都南大興生四十年雖歲時丘壟不敢癈祭掃之軄而
墓石未立恐久遂泯滅後嗣無以知先世所自出又無以
尋祖考徙燕之所由来大興敢再拜以請幸夫子為文以
銘之余謝不敏大興請至再余既嘉其行義重以耶律公
之命不𣸪固辭乃因其行状叙而銘之大興娶李氏有子
曰銘慶以斯文名之也銘曰
蕩蕩古今迭盛迭衰大賢之後亦或中微維杜成公作相
貞觀功業烜然唐史有傳厥後徙&KR0593;自&KR0593;徂燕豈祖是忘
因時而遷燕山之居亦既三世宅兆既安昭穆曷紀其宅
伊何宜遷之村其紀伊何自祖及孫自祖及孫富而有禮
天福善人其昌其熾我作銘詩刻諸堅珉後嗣傳之千載
不泯
故成都路防城軍民捴𬋩李公墓誌銘
公諱昱字仲眀太原榆次人曾大父彦大父温父懋河東
宣撫檢察使妣張氏継蒲察氏生二子公其伯也自少小
勤扵問學尤有得扵易既長從事行省郝公幕下戊午授
公太原路奥魯萬戶中綂庚申
世祖聖德神功文武皇帝即位公時扈從上都命公與近
臣也速荅同管軍器監事至元丙寅也速荅行中書省于
四川辟公行中書省員外郎時四川未全附公居幕府會
金穀調軍食轉輸供給未嘗乏絶至扵決策制勝公力居
多壬申改授東川順慶䓁路宣課大使公長扵規畫民不
擾而事集甲戍行省拜公樞密副使行樞密院事分道攻
嘉定行省公曰大軍既出成都乃四川根本若守非其人
慮有肘腋之虞僉以公爲可任行省公咲曰吾意正在此
人扵是以公爲成都路防城捴管通管軍民事公鞠躬盡
瘁知無不爲民賴以安乙亥冬十二月二日以疾卒扵成
都駟馬橋之寓舍嗚呼哀哉公生扵某年某月某日享年
四十有八越五日殯扵萬里橋之南羅村公&KR0816;之前一日
神色如平時忽召從行親友悉与訣别衆皆驚曰公神氣
強盛安得此不祥之語公曰死生常事耳何諱即呼諸子
付以後事且戒之曰毋随俗諠譁毋&KR0779;葬具夜將半命其
子倜讀大學中庸數過奄然而逝時有鄕人王小五者自
太原走蜀未至成都二百里羅江縣北十里許道逢公北
王素識公問公將安之公曰吾往直北嘱以家事甚悉王
至成都詣家道所以計日正公&KR0816;之日也時人咸驚以為
神娶仇氏先公十六年&KR0816;継室韓氏後公十日&KR0816;皆母儀
婦道見称親黨戊子七月二日始克歸葬于太原井谷村
之先塋二夫人祔殉以瓦器從治命也公豁達剛敏善謀
斷有度量好賓客尚氣義字民以寬治軍以律理財以道
既殁之後蜀人思之至今初公之從事行省郝公幕府郝
公待公&KR0779;及郝公&KR0816;其幼子天挺甫數歲公曰吾有女年
相若也他日當妻之中綂癸亥公以事寓燕貽書家人曰
郝公之子吾嘗許以長女妻之今其時矣當即成昏家人
莫敢違人服其信義子男四人曰佐麓川路教授曰仔東
莞塩司管勾曰倜集賢侍讀學士曰俶龍興路富州同知
女三人孫男三人孫女九人既葬公之八年當元貞元年
孟頫蒙
恩召至
闕下公叔子集賢學士倜以孟頫往年嘗為同僚語孟頫
曰倜之先君既葬八年而墓銘未備倜為此懼敢状其行
事以請孟頫辭至再不獲敬叙而繫以銘銘曰
凛凛李公人中之英因時用武奮身成名給餉理財婉畫
幕府以戰則勝以守則固曾未半百遽尔隕傾豈伊松柏
蒲柳同零天卑公才百未一試稍假以年何所不至天既
生之𣸪遽奪之厥理茫昧所不可知公之英靈驚動行路
死而不亡信哉斯語井谷之原是為公蔵刻兹貞石俾後
勿忘
大元故嘉議大夫燕南河北道提刑按察使姜公
墓誌銘
公諱彧字文卿姓姜氏莱陽縣人自太公封扵齊諸姜皆
其後也曾祖而上譜諜已不可考祖諱某以財雄鄕里好
周人之急偶歲凶作糜粥以食飢者賴以全活甚衆里中
称為善人考諱椿質直尚志金末盜賊蠭起避楊安兒亂
来水寨依張侯以居娶臨邑魏氏生公時兵後大疫因之
饑饉死者相枕藉公随考妣東西奔走若有相之者竟免
于難稍長從李雄飛學禀資穎悟出他兒右日誦數百言
過口不忘張侯来濟南披荆棘立官府公因侍父至府幕
幕僚魏君愛其才留之幕下積一二年凡簿書會計之事
問輒能荅不差毫釐張侯賞異之由府吏升充左右司知
事属大數戸口俾公分領一路訖事遷左右司郎中府中
賴公禆益視他鎮常課最断事官就遣公赴
闕奏割陵州䓁五城俾張侯通行撫治從之還升參議府
事中綂三年公佐張侯之嗣入朝首言益都李璮反状已
露宜先彂以制之未報明年李璮反諸郡素不為兵備璮
引勁&KR0816;數萬長驅&KR0670;濟南據之公弃父母妻子脫身走從
嗣侯招集散亡迎哈必赤王軍爲收𣸪計日夜親矢石築
長圍環城璮不得出外又絶其援兵秋七月捕得反者言
城中食且盡人將相食時嗣侯被
旨招安益都命公留後公料城下在旦夕昏夜求見王計
事言濟南城且破大王宜早定計命大將分守城門勿令
縦兵不然城中無噍類矣王曰汝觧隂陽耶公曰雖不深
曉隂陽人事固可見也王曰子未生先乞名耶公曰今城
中無粮金城亦不能守况先奉
聖旨眀言李璮一身造悪官吏百姓何辜若不及今定計
城破之日千軍萬馬中欲見大王豈可得耶縦得見豈能
細陳耶事無大扵此亦無急扵此者唯大王留意王曰然
詰旦會諸將議是夜五鼓將盡軍候報城西門賊軍五六
百人出降王上馬鳴金鼓親往諭之皆觧甲投器仗黎眀
南門東門俱降無慮五六千人公又言乞勿縦兵王遂命
大將分守東南西三門禁外軍一人一騎無敢入城者城
既降李璮自投水中不死捕得斬之梟首軍門事遂定城
中按堵如故嗣侯至自益都以公功多奏干
朝授大都督府參議會
朝廷行遷轉法授公知濱州濱民罹苛政久戶口凋耗田
菜多荒往往為行營軍馬占為牧地懼不敢墾而有桑棗
者又縦羊馬踐食之殊不聊生公為申省差断事官某分
撥草地民地封土為畔豪奪不得行縦軍為擾民擇其尤
不法者杖數人民始得安設賞罰課民栽桑歲餘新桑遍
野人呼曰太守桑且歌曰田野桑麻一倍增昔無粗麻今
纊繒太守之德如景星未終任以事赴部其民扶老携幼
遮道馬為之不行俄授東平路捴管府判官至元五年御
史臺新立選才堪御史者公首在選中馳驛赴
闕御史大夫引見廣寒殿
天顔喜賜食殿上拜治書侍御史剛&KR0994;疾悪不避權貴在
任七年用御史大夫薦授河北河南道提刑按察使佩金
虎苻改信州路捴管以疾不赴尋改陜西漢中道提刑按
察使移河東山西道久之拜行臺御史中丞暴官汙吏聞
風而革者甚衆江左隂受其賜再為燕南河北道提刑按
察使居三載得告歸里積官至嘉議大夫公生扵兵間長
能自樹立好讀書為吏有能聲而又及從元𥙿之杜仲梁
諸老游以文雅飾吏事故其風流豈弟為世所称屢任風
憲之軄能以片言折姦邪之萌軺車所至官吏皆敬惮不
敢為悪既謝事閑居課子孫蓺花種竹小車時往来飲酒
自娱童顔蒼髩無衰老之態孰謂公遽以微疾不起耶公
生扵戊寅至元癸已某月日&KR0816;扵私苐之正寝享年七十
有六夫人侯氏先公三十年&KR0816;子男四人長曰迪吉次曰
從吉次曰吕次曰璞將以五月庚申葬公扵龍&KR0810;㽵白馬
山之原以夫人侯氏祔禮也迪吉䓁叙公之行事涕泣再
拜請銘扵余余居吴興聞公名甚久及来濟南猶及一再
見公于堂公既&KR0816;而不為之銘情若泊然遂不敢固辭而
銘之銘曰
姜氏之源出于太公齊失其國散居于東莱水之陽爰有
苗裔来之濟陽以避其地天相隂德乃生令人險阻艱難
揚名立身吏事既敏又服軍旅人一巳十允文且武討叛
完城厥功居多誰謂儒生不能荷戈升諸公朝出守渤海
龔遂之政尚友千載峩峩豸冠兩登憲臺廵按四方姦宄
為衰既老而閑以道出處優游&KR0816;歲五福俻具蒼鬢朱顔
謂可百年胡為遽𡭗以疾終焉龍&KR0810;之原實維公宅&KR0621;&KR0621;
来世尚視兹石
田氏賢母之碑
禮部主事田衍毋李氏諱慶雲慶陽府合水縣人其先出
唐薛王考諱無黨登金貞祐二年進士苐官京東道司農
丞妣向氏毋天資淑眀無世俗兒女習司農府君以官事
来汴京與監察御史田君同僚以毋歸御史之子鄣德府
君某御史室鴈門郡夫人楊治家嚴毋事之盡禮未嘗違
顔色王辰之兵司農府君舉家走宋田氏﨑嶇兵間北度
河来洛居高牟村兵火後家益單鄣德府君從事扵相性
疎財不事生産毋手織絍以儉約取給奉御史甘旨無乏
二子曰𣸪字師顔曰衍宇師孟𣸪既長從事河間府君自
相就飬毋躳授衍書會
朝廷分遣學士周砥蕳汰儒藉毋命衍肄科舉凡例一月
試中得免編戶府君卒河間毋携衍奔喪除服歸相而𣸪
又&KR0816;扵河間毋痛之因得疾疾病抱衍謂曰人孰不畏死
然死竟不可逃我所以忍死有言者欲令汝知吾心耳我
年十六歸汝家事尊撫幼凡四世艱險靡不更李氏南矣
起汝家者属在𣸪𣸪又早&KR0816;吾二姓不泯扵後貴盡在汝
汝勉之吾死且瞑衍既免喪徒步来京師折節為中書小
吏再眀年由刑部令史升御史臺中書省掾今為禮部主
事師孟能自樹立為時名士母之力也嗚呼毋誠賢矣哉
始余至京師與師孟相聞一日遇諸途師孟前跽曰君非
子昂乎余曰子謂誰曰田衍也余曰子何自知為余曰衍
聞諸鮮于伯幾趙子昂神情蕳遠若神仙中人衍客京師
數年未嘗見若人非君其誰遂相與莫&KR0647;至于今十年
矣海内言善交者必曰田趙師孟以斯文属余宜而余亦
宜為斯文乃書夲末刻石墓左用昭示于来世
先侍郎阡表
府君諱與訔字中父胄出宋太祖自秀安僖王五世而至
府君皆家吴興安僖王生崇憲靖王伯圭是為府君曾王
父憲靖王生新興恭㐮王師垂是為府君王父其世次㦄
官語在宋史恭㐮王生通議府君諱希永仕宋朝奉大夫
直華文閣累贈通議大夫是為府君王考妣碩人鄭氏府
君生而秀令弱冠以通議蔭補官初調饒州司戶參軍辟
監海昌塩場俄易黃姚運塩辟兼浙西茶塩司主管文字
改浙西提刑司幹辦公事除知䔥山縣以治最聞淳祐八
年除幹辦行在諸司粮料院五月出通判臨安府十一月
除軍器監主簿眀年十一月監三省樞密院門又眀年正
月遷太府寺丞兼太宗正丞出知嘉興府治為諸郡最拜
金部郎官兼右司特除直秘閣兩浙轉運判官未上改提
舉浙西常平義倉茶塩公事寶祐元年升軍器監尋除直
寶章閣兩浙西路提點刑獄公事二月兼提舉常平義倉
茶塩九月兼主管淮浙彂運司公事十月知平江府二年
差主管建康府崇禧觀三年除將作監捴領淛西江東財
賦淮東軍馬錢粮䟽辭不報四年兼權知鎮江府除司農
少卿五年升太府卿六年除祕閣脩撰江西轉運副使兼
知隆興府景定元年五月除司農卿兼左司郎中復兼敕
令所刪脩官十二月除右文殿脩撰兩浙計度轉運副使
二年四月升集英殿脩撰尋進寶章閣待制知臨安府淛
西安撫使六月遷樞密都承旨後省䟽駁免差提舉江州
太平興國宫十月除江東轉運使賜金𬗋服十一月兼捴
領淮西軍馬錢粮三年二月兼提領江淮茶塩所差提舉
隆興府王隆萬夀宫四年九月起知平江府兼提點淛西
刑獄十一月兼提舉常平義倉茶塩五年進顯謨閣待制
召拜兩淛轉運使除權戶部侍郎是歲十月理宗徂落度
宗踐祚拜戶部侍郎兼知臨安府浙西安撫使咸淳元年
賜進士出身三月以疾&KR0816;扵府治實廿三日也烏乎痛哉
遺表聞度宗震悼賜銀三百兩絹三百匹以斂贈銀青光
禄大夫官自迪功郎至通奉大夫爵進歸安縣開國子府
君生扵嘉定癸酉十一月八日享年五十有三娶李氏先
十五年&KR0816;累贈碩人子男八人孟頔孟頒孟碩孟頌孟頖
孟顥孟頫孟籲孟頔將仕佐郎杭州路儒學教授孟顥奉
議大夫滄塩使孟頫奉議大夫汾州知州孟籲承務郎同
知南劒州餘皆嘗仕宋而頒頌已不幸死女十四人孟巽
適沈昌言孟鼎適史周卿孟兊適韓浩孟歸適陳好謙孟
艮適翰林直學士張伯淳孟家適韓巽父孟比適印直傳
孟益適南雄路捴管印德傳孟萃適錢澄孟漸適錢誼孟
豫適沈光謙孟遇適施誼孟過孟既未嫁而夭孫男廿四
人孫女廿人曾孫男二人曾孫女一人府君&KR0816;之年葬湖
州烏程縣澄静鄕聶村越十一年墓毁于盗至元庚辰改
卜城南車盖山之原徙葬焉府君玉立長身眉目疎秀襟
度洒落不蔵怒蓄怨性好學躬布衣韋帶之行才任治劇
而為政務豈弟所至皆有惠愛仕二十年先世園田乃更
加損先友禮部侍郎東平劉公震孫誄之曰府君扵時為
循吏扵朝為名卿扵國為信&KR0779;公族世以為知言府君沒
十二年而宋歸于元又十一年當至元廿四年孟頫蒙
恩召至
闕下擢兵部郎中入直集賢出佐濟南府數年之間驅馳
南北故扵府君之行事夲末不遑有所紀載元貞元年孟
頫自濟南罷官歸里守先人丘壠以為終焉之計而又拜
汾州之
命恐遂失墜泯沒乃收泣書一二刻石墓下以示後昆大
德元年十二月日不肖孤孟頫述
故嘉興縣主簿謝府君墓誌銘
府君諱天錫字純父姓謝氏其先吴興人四世祖自吴興
来遊吴相吴中土田沃衍甲扵浙右得任水之陽因卜居
焉曾祖新祖允祥皆不仕考德明宋將仕郎府君天資重
厚自其幼巳如成人性至孝以親老未嘗離膝下
天兵渡江用歸附功授將仕佐郎嘉興縣主簿嘉興當孔
道地陿而民瘠方歸附初使者乘驛騎往来日無慮以十
數科調緐興紛如蝟毛府君佐邑宰一以寬恤為事情愉
色孚民歡然供給無敢後者鞭朴一不施而事集兵後田
荒多蕪悉勉有力者墾闢以時使不至積荒尉缺員府君
兼攝尉事設方略治盗盗是用弭縣有疑獄久不決府君
廉得其實一日命取網罟羅積水中得枯骸冤乃得白民
驚異以為神吏姦無所容囚瘦死者衆府君具湯藥饘粥
以給之多所全活邑民至今猶以佛子称之考滿上官咸
薦其能而府君浩然有歸休之志蕭然野服與父老相過
墟曲中談桑麻舊故以為咲樂無復仕進意大德五年夏
忽嬰微疾起處飲食無異平時至易簀氣雖微而神不亂
撫其子斗元曰吾大期至矣遽脫然如蛻府君生扵壬辰
八月十九日&KR0816;扵&KR0605;丑六月廿有四日享年七十夫人唐
氏淑德儉行親黨所則勤勞婦功手自績紡相府君起家
先府君&KR0816;數月巳抱疾府君既&KR0816;之廿日夫人亦&KR0816;生扵
甲午九月廿九日&KR0816;扵&KR0605;丑七月十四日享年六十有八
子男一人斗元也忠翊校尉海道運粮千戶女二人長適
王大有次適唐蘭孫孫男二人曰庭瑞曰庭芝孫女三人
府君居鄕以仁接下以禮與人交以信中外姻黨有貧乏
者扶待賑恤無厭懌心晩年益勤約視先世畎畒有加焉
然自處澹然未嘗有驕色人以是賢之大德癸夘三年之
喪畢將卜宅以葬而斗元又卒至是其孫庭瑞卜以大德
乙已七月某日奉其祖考妣之柩葬任水南之乾山状其
行事以余往嘗吴中與府君有一日之雅来乞銘余猶記
與府君相見時終日端坐無戲言墯容盖恂恂信實人也
而又安知銘府君墓石耶既辞不獲乃叙其行事而銘之
銘曰
任水之陽吉人斯宇吉人伊誰謝氏純父四世積善慶鐘
其家既富而安不驕不奢乘時奮飛乃出而仕佐邑雖微
可以行志民受其惠頌聲載馳吏畏其眀奸不得施獄無
餒囚野無廢田枯骨蒙仁獲伸其冤凡仐佐邑孰如君者
何必高位澤始及下既仕而歸野服蕭然康寧好德以終
其天古謂五福身集有之伊人之生天實&KR0779;之任南乾山
卜云其吉孝孫厝之考妣同室任水浟浟松柏蕭蕭刻銘
貞石千載孔昭
故忠翊校尉海道運粮千戶謝君墓誌銘
余既銘嘉興主簿謝府君之墓其孫庭瑞又泣而言曰先
生幸哀庭瑞為祖考妣著銘墓石庭瑞不即死將以先&KR0690;
之柩同日祔祖考妣之域唯先生重哀之而惠以文余聞
而深悲之忍不為銘君諱斗元字光國主簿府君之子也
資英敏居家甚理素饒財而用朴儉自居不以富驕人好
施與人有求之者輒乞不吝莫不滿意而去以漕海勞績
佩金苻授忠翊校尉海道運粮千戶俄而告閒畢力幹蠱
主簿府君既謝事得以優游田里者以君能飬志故也君
事父母孝因輯古人孝感故實為一編鋟諸木墨夲以施
人欲使見聞者勸扵為孝可謂&KR0779;之至矣大德&KR0605;丑主簿
府君卒君服喪盡禮忽苦足疾未能大葬而遽不起君生
扵已未四月二十七日&KR0816;扵大德癸夘九月二十二日春
秋四十有五夫人朱氏子二人曰庭瑞曰庭芝庭瑞嫡也
女三人庭瑞卜以大德乙已七月葬其祖考妣扵任水之
南而以君之柩祔禮也銘曰
凡人之行莫大扵孝孝感之至神明所勞古之孝者布在
方册孰能博求載籍而索維此謝君輯而成編錫類教人
可不謂賢匪維教之又躳履之弃官歸養朝娱夕嬉伊嗟
若人宜天之祐胡嗇其報而不克夀人莫不死父母同歸
君則無憾人為之悲有子克家積善之慶刻我銘章以顯
天定
有元故徵士王公墓志銘
公諱泰来字𣸪元姓王氏其先大名人宋三槐文正公之
後五世祖諱逖太常少卿避靖康難徙家江南曾祖諱煥
之右宣教郎幹辦諸司粮料院妣張氏祖諱雋卿承直郎
泉州德化縣令妣印氏継頋氏夏氏父諱奎風容韶亮好
為神仙方術自號蟾谷真士嘗著蟾谷袪疑貫靈萹行于
世初太常公家金陵後又徙嘉興之華亭故為華亭人蟾
谷公在宋嘉定寶慶間屢有薦于朝者一再徵不起一旦
無疾&KR0816;先是一月徧告諸所與善者曰不踰月吾將頥化
矣至期日沐浴冠裳而&KR0816;人咸異焉妣張氏實生公公蚤
穎悟能弇先跡遂世其學訪大道若耆欲奮不頋去人地
遠迩意所領會雜能㫄魄不名一行雖時日小數學必精
詣始習舉子業由鄕舉貢太學既而曰是不足為弃去放
浪江湖間跂足甚高神䄡其辞所至人争遮致之尚書陳
公存參政文公及翁太常馮公去非皆為布衣交中書盧
公鉞出帥江西延致幕下師事之未幾又弃去歸故里閉
門絶不與人事至元十五年冬
世祖皇帝遣使中外廣延茂士扵是浙西宣慰使游公首
薦公公以疾辞眀年春
上再命御史中丞崔公趣徵上道又辞不起二十三年春
侍御史程公鉅夫中書通事舍人帖木兒不花奉
旨顓召兩人其一人儒學提舉葉李遂与偕見
上驩甚舘扵集賢院
上時召見公必有意可否事公持正無轉辭引與坐深語
薄夜半即御所饌食賜之命中使及衞士秉炬前導以歸
以為常歲中葉公拜尚書左丞將授公以官時與葉公議
語一不㥦竟拂䄂起曰無辱我扵是力乞歸得告翰林集
賢諸老與時之焜焜于朝者咸賦詩餞之還居錢唐自號
月友處士二十九年春
上命今丞相高公征爪哇遣使召公為輔行
命下平章政事阿魯渾撒里公為請以老病免資好遊遇
佳山水竟日終歲弗忍去風雨之時寒暑之叙日月啓眀
乎西東坤乾象法於崇庫與萬物之飛潜動植呈妍擿詭
彂洩廋隠凡精神所及一寫於詩濯去俗累皦皦然作不
經人道語公蚤以詩鳴寶祐開慶間有集行扵時中書盧
公為之叙引至是裒益賦詠銘贊雜著得凡若干卷蔵于
家其遊情物表彂興天倪盖世所不能羈者一時南北人
士號称知道者皆執弟子禮性剛狷不為繜絀又不為矞
宇嵬瑣之行與人交稍有乖扵義無親疎貴賤廣坐稠人
間輒面媿不少借狠佷自臧一無所儗㤰以故拓落扵時
而人亦罕得傳其所學獨留江西時有周頑者宋丞相益
國公之裔躬拜公受學後竟不知所終里人至今相傳以
為得仙云公平生少疾一日疾致滄熱心㾓體煩食輒衰
越翼日召其子一初曰由乎中者吾心之清眀也濁眀者
乃其外也吾白道而幽匔者也吾之身天不能亡地不能
蔵頋未能視去𡭗累如脫躧耳以至扵是吾疾病矣急為
我備具時郡貳車焦侯来問疾尚相與校其所藴去未幾
時輒具濫浴已索紙書偈曰耳眼口鼻俱是病根無出無
八與天長存書畢輪左手指曰時可矣語絶而逝時大暑
三日而歛深衣幅巾色理柔潤照映如生公生于宋端平
三年丙申二月七日至大元年戊申五月二十九日&KR0816;享
年七十有三娶何氏先公三十五年&KR0816;生男二人曰暁曰
一初又徐氏生女三人孫男二人孫女一人公沒之十有
五日二子用公治命從乹毒道闍維卜以年月日
奉公遺骨葬西湖茅家步積慶山之陽書乞銘孟頫從先
生遊甚久頃仕杭三年無日不来雖極寒盛暑不癈相与
談連日夜殆有意引之扵道盖嘗竊聞微言者也先生沒
非孟頫誰宜銘銘曰
先民有言神仙可以學得不死可以力致若先生之扵道
盖深知而未詣者也矯矯先生出處進退與道周旋動而
無悔白首衡門消搖&KR0816;歲人見其死不死者在嗚呼千歲
之下積慶之山當有白鶴飛来還呼其子孫而語之猶早
莫之間也
任叔實墓志銘
余十年前至杭故人大梁張君錫以上虞蘭穹山寺碑求
余書讀一再過曰噫世固不乏人斯文也其可以今人少
之哉君錫曰是四眀任叔實之文也余始聞叔實夢寐思
見之數年叔實自四眀来杭余始識叔實顔䫉朴野與余
言甚契自是相與爲友而宗陽杜宗師舘之扵官教授弟
子常數十人雖授徒以爲食而文日大以肆近遠求文以
刻碑碣者殆無日虛盖叔實之扵文沉&KR0779;正大一以理爲
主不作廋語棘人喉舌而含蓄頓挫使人讀之而有餘味
余敬之愛之豈意其遽止扵斯也君諱士林字叔實姓任
氏其先蜀綿竹人少師希夷之後八世祖来居慶元之奉
化又再世而徙居埼山曾祖秩然祖處恭父果德君幼穎
秀六歲能属文大父竒之口授古文百餘萹經耳不忘父
喪廬墓下讀書其中凡諸子百家之言靡不周覧鄕子弟
多從之學縣令丁君招致之加禮廉訪完顔公深所敬慕
俾經理文公書院既落成有司以為然乃命教諭上虞盖
作蘭穹山記時也後乃講道會稽授徒錢唐至大初中書
左丞郝公以事至杭聞君文名舉之行省僅得湖州安定
書院山長而長子耒疾久不差君念之欝欝不樂俄亦得
嘔疾竟卒扵杭州客舍有句章文集論語指要中易蔵于
家君生扵癸丑八月戊申&KR0816;扵至大已酉七月已亥年五
十有七娶王氏子男三人長耒也不幸亦&KR0816;耜同女一人
環娘將以某年某月某甲子歸葬奉化松林鄕雷公山祖
墓之域耜與君之弟子嚴陵方某拜余霅水之上涕泣請
銘其墓石余深悲叔實之不幸既吊其子相鄕而哭尚忍
辭為銘銘曰
嗚呼天之生叔實既&KR0779;其才又博其學文鳴一時道淑後
覺曾不見用粗展其略阸竆坎壈一病不藥木折于山玉
碎于璞行道之人亦為嗟若歸葬松鄕耒也同域文塜在
兹過者必式
義士吴公墓銘
君諱森字君茂姓吴氏其先汝南人曾大父諱堅妣朱氏
大父諱寔仕宋為進義校尉水軍正將始寓建康之龍湾
妣潘氏父諱澤承信郎移戍盱眙事淮東帥李公曾伯李
公歸嘉禾遂與偕来樂武塘風土饒沃因定居焉妣沈氏
李公移鎮沿海制置使司准備差遣至元&KR0605;已征東省右
丞范文虎與承信府君在李公幕府有舊故舉君為管軍
千戶師還隷高郵萬戶府移屯揚州告閒得請澹然家居
性雅素好禮而尚義喜怒不見扵面無聲色之娱唯嗜古
名畫購之千金不惜延師教子捐腴田二頃建義塾以淑
鄕里子弟剏佛宇以便雲水前後甃衢路數千百丈絫橋
鑿井死施棺病施藥凡周急之事不間親疎樂與無倦人
以厚德称之至大庚戍廉訪司以名聞于
朝表其門曰義士晚自號静心益留意内典與二三高僧
為友疾病遺令家人毋厚斂毋過哀泣種戶逋米三千餘
石悉免之臨終神識不撓從容而逝生淳祐庚戍六月癸
亥&KR0816;皇慶癸丑五月已酉享年六十四初贅費氏早&KR0816;再
贅陳氏男四人漢英漢賢漢傑漢臣女四人孫男八人漢
英䓁卜以九月丙午奉柩葬所居西北三里麟瑞鄕之原
以余嘗與其父遊深知其為人不遠數千里書来京師求
銘不可辞乃為銘曰
嗚呼孰有為善其後弗昌者乎觀義士之行事可謂積善
者矣則子孫之蕃昌其可必也夫
松雪齋文集卷苐八
