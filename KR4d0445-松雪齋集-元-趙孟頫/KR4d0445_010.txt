松雪齋文集卷苐十
制
資善大夫隆禧院使爻著封贈三代制
曾祖父
人夲乎祖孝莫大扵顯楊君體其臣恩莫先扵褒䘏上及
三世國有彛章(具位)曾祖父阿台薩理學貫幽眀德崇端
慎西域之板圖既入四方之賢俊咸歸𡭗以辨慧之才適
際休明之運及我
定宗之世遂為皇子之師流慶夲支既大興扵象教推忠
社稷乃継秉扵鈞衡睠𡭗曾孫益眧先訓是用錫以保德
之號表以柱國之勲仍定謚以䟽封庶褒生以勸後扵戲
趙國山河之國既啔𡭗邦漢朝帶礪之盟尚期𡭗後英靈
如在寵渥其承可
曾祖毋
朕惟遡夲以推恩所以勸忠而教孝矧以孫曾之善継宜
均伉儷以䟽封具位有德有言令儀令色既耒嬪于君子
遂鍾秀扵諸孫或振響扵覺林學推慈濟或著勲于鈞軸
世䔍忠貞盍從列爵之榮以顯宜家之美扵戲魚軒翟茀
雖莫及扵當年鵉誥龍章庸追崇扵三世尚歆寵命以迪
後人可
祖父
大道之興盖有關乎世運佛教之盛故莫尚扵我朝慨想
哲人申加䘏典(具官)祖父乞台薩理法之龍象國之鳳麟
禀勇猛精進之資負剛眀果銳之氣樹宗風而益振酌法
海以弥深福澤之流&KR0816;歸後嗣柱石之佐遂為良臣雖巳
寵扵褒章猶未愜于朕志是用表勲著號賜履易名庸建
𡭗于上公式慰𡭗于下地扵戲道長世短既脫履扵空華
子孝孫賢尚祈貂扵奕葉其歆朕命永建乃家可
祖毋
風化之夲實肈扵閨闈褒䘏之章必齊乎伉儷烝卑祖妣
爰𡭗國恩(具位)秀毓德門家称寶媛䔍生賢哲嶷然台鼎
之司坐享安榮欝若山河之錫迨諸孫而未艾昭德澤之
可隆宜進腴封用䟽大國扵戲非此毋則不生此子徒緬
想扵藎臣爵其婦而從其夫尚有光扵来世𡭗靈不昧朕
命其承可
父
自古哲王咸有股肱之佑惟我
世祖居多心膂之臣緬想先猷有如一日宜加褒典以慰
九泉故榮祿大夫中書平章政事守司徒集賢院使領太
史事阿刺渾薩理縝密而温純明敏而謹慎早親帷幄朝
夕輸獻納之忠出共車輿春秋備廵遊之從汲引天下之
士進不隐賢弥綸禁中之機退無泄語捴羲和扵曆象位
承弼扵鈞衡管輅學貫天人恒密陳扵警戒子房智定儲
貳亦預計扵基圖能自保其功名人不見其喜愠當時有
全才之目舉朝皆&KR0779;德之推美矣流芳惜哉異世是用獻
錫功臣之號榮加柱國之勲茅土開全趙之封公府建維
垣之重易名節惠極致哀榮扵戲眀良同時慨追懷扵既
往子孫逢吉尚思報扵来今咨𡭗有靈欽于時命可
毋(在堂)
婦人從夫之爵不以生死而異恩臣子事君以忠宜被褒
崇之典此盖國家之制爰䟽閨閫之榮(具位)婉娩令儀柔
加維則事舅姑以孝藹然婦德之純教子孫以賢允矣毋
道之粹況𡭗先臣之内助盍開大國之華封扵戲翟茀以
朝庸示車服之美綵衣侍養坐膺甘旨之供往服寵嘉益
綿夀祉可
章佩丞黑黑封贈三伐制
曾祖父大名路逹魯花赤孔馬刺丁贈順節功
臣資德大夫中書左丞上護軍追封魏國公
朕聞眀莫眀扵審勢愛莫愛扵保民追惟開國之初每嘆
忠臣之義有一于此其忍忘之(具官)大智若愚沉幾先物
方
太祖之四伐守西域之孤城慕帝王之有真不謀妻子帥
人民而来附各保父兄&KR0816;典名藩遂開魏土豈人為之能
致信天道之不誣𡭗子𡭗孫益陳力扵帝室我爵我土宜
膺寵扵褒章庸極哀榮以昭勸賞扵戲積德累行之報既
見于今四世五公之隆尚期𡭗後英靈不爽寵渥其承可
祖父資政大夫湖廣䓁處行中書省左丞阿里
罕贈推誠宣力功臣光禄大夫中書平章政事
柱國追封魏國公
継述之善往聖之所嘉藩翰之良有國之攸賴人雖遠矣
朕甚休之肄申美扵褒章用垂勸扵来葉(具位)材兼德備
惠與政和五綰郡苻若龔黃之再出四持使節如方召之
𣸪生危而持顛而扶寒者衣饑者食山無弄兵之盗野有
樂業之民惟久㦄扵外藩亦洊登扵左轄材猷未展舘舍
遽捐方資後嗣之賢莫究前人之報是用表勲著號析爵
䟽封軄躋端揆之榮國錫大名之美扵戲生必有死貴身
沒而名存善則降祥惟夲深而末茂其歆朕命永迪𡭗孫
可
祖毋兀魯温迷失氏追封魏國夫人
爵婦以勸從夫之道古之所先與祖而有及妣之文今其
可後(具官)以鳲鳩之德應鳳凰之占作配良臣克就勲庸
之美致嚴祀事不違孝敬之誠錫號夫人啓兹魏土扵戲
蘋蘩蕰藻幸膺配食之榮茅土山河永享脂田之富淑靈
不昧休渥惟歆可
祖毋完顔氏追封魏國夫人
継室之賢必以子孫而貴從夫之爵乃有國家之恩矧在
名臣盍頒異數(具位)幽閑素禀柔順自持夙夜不忘警戒
之誠春秋克盡蒸嘗之義詩書教子遵女史而弗渝勤儉
起家為夫族之所法盖得之扵天者&KR0779;宜報之德以豐號
𡭗小君封兹大國扵戲惟𡭗克孝故有子而能忠惟尔克
敬故有孫而善繼朕命惟允淑魄其承可
父榮祿大夫江浙䓁處行中書省平章政事亦
不刺金贈推忠恊恭佐理功臣太保金𬗋光祿
大夫上柱國追封魏國公
世称碩為良臣其旨深矣朕嘗敷求前哲厥迹茂焉一老
不遺每懷靡及(具官)學知體用才濟猛寬頃以父祖之資
遂際君臣之會敭㦄中外垂三十年踐履高華名數千里
詩書禮義之府博涉深探庠序教化之原朝論夕講是以
綱提目舉草偃風行論貨殖則以足民為先掌銓衡則以
得人為夲分苻出鎮有父毋斯民之心攬轡周詢有澄清
天下之志遠則郊原春動近則臺閣風生舟楫塩梅方深
期扵大用藩籬屏翰遽興歎扵云亡爰肆殊恩式加褒典
扵戲大名魏國以為茅土之封太保上公以示槐班之貴
勲號兼美生死同榮歆此寵章迪于後嗣可
毋阿木刺氏追封魏國夫人
詩称鵲巢之德禮有翟茀之儀緬懷輔佐之賢益隆車服
之數(具官)以𡭗令族嬪于高門勤儉孝慈早著閫儀之美
貞忠婉懿式為婦道之師俾予良臣克盡忠效可忘内助
之報爰䟽大國之封扵戲生為邦君之妻榮其至矣沒正
夫人之號禮亦宜之咨𡭗淑䰟歆予休命可
中奉大夫殊祥院使執禮和台封贈三代制
曾祖父哈直兒
崇德報功國家之令典慎終追遠臣子之至情宜推歸&KR0779;
之恩庸侈追崇之數(具官)賦資剛正立行貞良際遇祖宗
之時備盡股肱之力執干戈以宿衛夙夜靡違属櫜鞬以
從征險夷弗二生未霑於一命德乃種扵諸孫是用極五
䓁之封開三公之府易美名以節惠錫顯號以紀功扵戲
貽厥孫謀巳深嘉扵既往䋲其祖武亦用勸扵来今靈而
有知服之無斁可贈翊衛功臣太保金𬗋光禄大夫柱國
仍封梁國公謚莊㐮
曾祖毋外刾眞
爵賞之制所以旌忠贈卹之恩所以教孝惟𡭗故臣之配
可無寵命之頒(具位)生而令儀出扵華胄竭勤勞扵内助
事我
祖宗致善慶之多祥施于孫子式示治朝之勸爰開大國
之封扵戲秩視上公已躋榮扵九命恩加三世庶足慰扵
重泉咨𡭗淑靈服兹休命可仍封梁國夫人
祖父馬察
恩莫大扵報功用昭國家之典禮莫重扵尊祖以盡臣子
之心維𡭗舊臣宜膺顯秩(具位)天挺英毅世䔍忠貞斬將
搴旗日闢國于百里被堅執銳身可敵于萬人
累聖咸錄其勤勞&KR0779;賜屢膺扵寵澤嘉𡭗令子為國功臣
是用重賜嘉名申加美謚槐佐再開扵公府茅封仍胙扵
梁區扵戲生不同時尚想見其風采死而如在頋何惜扵
褒崇咨𡭗英靈服予休命可贈宣忠恊力功臣太傅儀同
三司上柱國仍封梁國公謚桓武
祖毋脫脫泥
朕念勲勞之臣舉褒贈之典況貽謀扵孫子嘗宣力扵王
家爰示寵章追崇世美(具位)克全貞烈作配忠良勉正其
夫致有外攘之績象賢有子益昭積慶之祥庸䟽大國之
封俾正小君之號扵戲無德不報宜一品之躋榮有開必
先見百年之種德當其靈識歆此殊恩可仍封梁國夫人
父嚢加
臣子之忠有殊功扵社稷國家之典宜追錫扵勲階思賁
幽宫其孚渙號(具官)性資英爽謀略沉雄忠武得扵家傳
智勇方扵人傑豋將壇而作士氣恒收逐北之功銜使命
以覘敵情坐定平南之策始終一節服事
四朝盖嘗居風憲之司亦屢任承宣之寄属
成廟奄弃群臣之後當眇躬入平内難之時擁戈以啓元
戎同祈父之爪士按劒以決大計若太公之鷹揚信一言
以興邦不踰時而定國方倚樞機之任遽嗟疾病之嬰出
鎮省垣考終里苐每念干城之績忍聞鼙鼓之聲嘉𡭗後
人克承先緒是用開師垣扵公府分浚土扵王封賜號旌
功易名節惠扵戲河如帶山如礪傳茅胙扵無窮木有本
水有源茂子孫扵益永英靈不昧寵命其承可贈推忠靖
難翊運功臣太師開府儀同三司上柱國追封浚都王謚
武忠
故毋阿里哈納
國家推報夲之恩視勲勞而肆賞婦人有從夫之義沛封
爵以齊榮爰錫寵章用光泉壤(具位)柔嘉秉德勤儉能家
善事夫君克佐外攘之事敬恭婦軄使無内頋之憂既資
同體以宣勞宜合齊眉而錫命扵戲茅封浚土式開異姓
之王花誥金泥庶昭同穴之義欽子嘉寵慰𡭗貞魂可追
封浚都王夫人
毋也速倫
君使臣以禮昔聞扵聖言夫乃婦之天宜從扵王爵此盖
朝廷之彛典式昭閨閫之至榮(具位)起家儉勤持身淑慎
相𡭗君子居多内助之功宜其家人故有降祥之慶惟先
正盡忠扵帝室故浚都大啓扵王封爰肆殊恩以及賢配
扵戲貂蟬四葉竒勳顯著扵旂常鵉誥五花奥壌齊榮扵
湯沐欽承寵命益介夀祺可封浚都王夫人
光禄大夫平章政事大司徒徽政院副使領將作
院事張九思贈推誠翊亮功臣開府儀同三司太
傅上柱國魯國公謚忠獻制
功存翊衞睠惟先正之臣國有彛章式舉追崇之典宜頒
異渥以賁重泉(具位)寬&KR0779;有容質直好義早逢熙運位登
喉舌之司逮事春宫身任羽翼之寄属姦臣之作亂閉
宫門而弗開倉猝之間忠節可尚
太皇知其謹慎委任盡其始終
世祖疇其勲庸爰置諸其左右天下誦司馬光之字朝廷
推萬石君之風從容乎廟堂密勿乎禁近鞠躬盡瘁弼亮
三朝正笏垂紳夷險一節謀猷方資扵啓沃疾病遽得扵
勤勞雖沒世之有年亦懷賢其無巳是用封之東魯建干
上公三司同開府之儀八柱表承天之力示崇德報功之
澤極生榮死哀之情扵戲朕惟圖任舊人天不慭遺耆老
九原莫作一品斯崇夫推賢盡誠之謂忠賢德有成之謂
獻合兹節惠以著嘉名咨示英靈服予寵命可
故行軍千戶權順天河南䓁路軍民萬戶賈輔贈
金吾衞上將軍中書左丞武威郡公謚武毅制
朕嗣承丕搆緬想先猷惟
祖宗之造邦賴英傑之助順或擁城池而奉獻或属櫜鞬
而效忠雖其人之云亡而厥功之可尚宜脩播告式示褒
嘉(具官)沉毅而敦書驍雄而善戰際遇
太祖削平中原崛起燕趙之間以乘風雲之會拒祁陽之
奥壤當河朔之要衝保而有之莫或侮者知天命之有在
抱地圖而来歸朔漠驅馳方致望雲之喜春秋奄忽溘先
墜露之零受命朝廷歸骨鄕里虎頭食肉惜萬里之未侯
馬革裹尸雖百身而莫贖念言慨歎顯示追崇爰䟽上將
之榮兼畀烝疑之寵節以壹惠昭其庸勲扵戲竇融入朝
遂騰聲扵漢室鄧禹杖策亦畫象扵雲臺著令聞扵無竆
視古人其何媿凛然英爽服此殊恩可
故湖廣行中書省參知政事賈文備贈榮禄大夫
平章政事祁國公謚通敏制
朕念世德之臣嘉干城之將既戰功之可紀宜爵命之追
崇誕告在廷式孚大號(具官)機沉而志決氣邁而力雄生
遇
世祖之時號爲名父之子赤心報國筭靡失扵毫厘結髮
從軍戰不聞扵敗北受蔡公之節制耀鄂渚之軍聲仗鉞
領南措遺黎扵袵席提師海上建竒績扵樓舡蛮蜑咸(服其)
威名湖廣繼參扵政事寬柔温𥙿有詩書元帥之風慈愛
聡眀全豈弟君子之德乞骸骨而勇退及齒髮之未衰恨
不同時事如昨日爰頒異數峻䟽一品之榮廼謚嘉名兼
畀上公之爵扵戲慎終追遠聖哲之名言崇德報功國家
之彛典英魂不昧寵命其承可
開府儀同三司太師錄軍國重事遥授中書右丞
相宣徽使尚服院使知樞密院事領中正院事歪
頭封淇陽王制
勲舊之臣澤宜加扵胄嗣藩屏之寄恩盍衍扵真封寵命
匪私彛章斯称其敷渙號誕告眀廷(具官)大器晚成小心
日著肯堂肯構材克紹于先猷如玉如金德式昭于王度
雅有象賢之譽居多事主之勤未嘗富貴以驕人每竭忠
誠而許國維𡭗祖考茂績紀扵旂常錫之山川列爵分扵
茅土宅淇陽之名壤秩開府之崇儀仍卑金章增榮華衮
扵戲纉乃舊服追配前人之光暨余同心永綏先王之禄
往欽朕命則予汝嘉可
交趾批荅
卿世守海邦遠脩軄貢載馳使介来捧賀章頋方物之屢
陳知乃心之克謹兹焉還邁宜示寵嘉其堅事大之誠以
體同仁之意今賜卿某物若干至可領也春寒卿比平安
好遣書指不多及
御試策題(皇慶二年)
制曰朕聞治天下之道必夲扵仁義唐虞三代之盛用斯
道也刑罰之施不過輔治而已朕承
祖宗丕顯之業嗣守大寶君臨萬方思得賢士大夫與之
共治故延問扵子大夫子大夫誦先聖之遺書深眀厥古
夫行仁義必盡心扵民事夲末先後之叙䆒之詳矣其為
朕言之朕將擇焉
贊
李士弘真贊
氣禀全晉之豪風流東晉之高落茟雲烟吐辭波濤躭文
藝如嗜欲以古人為朋曺出則父毋召杜入則侍從䕫皋
盖塵俗所不能侵而軒冕亦不能逃也
參政郝公畫像贊
麟鳳龜龍是謂四靈公出瑞世儀于
帝廷政柄是參衮軄是𥙷進退有道孰余敢侮巖巖國
楨表表人望見者竦然咸曰良相
天子知公公豈久閒維伊維吕伯仲之間
雪樓先生畫像贊
嶞山喬嶽降其神長江大河肆其文望之儼然薄夫為敦
幅巾褒衣坐鎮雅俗豸冠白蕳逆折姦臣盖凛然如白雪
藹然如陽春雖玉帶金魚世以為公貴孰知夫胸吞雲夢
者所以為一代偉人也哉
昭文舘大學士榮禄大夫平章軍國事行御史中
丞領侍儀司事贈純誠佐理功臣開府儀同三司
太傅上柱國魯國公謚文貞康里公不忽木畫像
贊
扵惟魯公萬夫之雄䔍學力行擇乎中庸夙遇
世祖明良相逢以道事君蹇蹇匪躳無言不讐無諫不從
舉善若遺疾悪如風誅鋤草莱黍稷芃芃夙夜匪懈以成
治功維此治功四方攸同昔唐魏徵相于太宗仁義之效
及于鰥痌維公德業千古齊蹤載瞻遺像仿彿音容式昭
頌聲以播無竆
長春宫孫真人真贊奉
敕撰
澹兮其若川油兮其若雲在天虛兮其若谷粹兮其若玉
沖沖兮而無不足服文采冠崔嵬佩寶璐人皆羡其榮而
我安若素夫所謂真人者非斯人其孰與耶
兵部主事申穆之父伯祥醫學教官畫像贊
盧扁已逝無良醫蒼生有疾醫者誰申君挺生泰山陲力
學至老不少衰著書立言𥙷闕遺察脉療病窮毫釐要與
人世扶灾危此意自足追黃歧惜哉不見用扵時空覩畫
像令我悲活人有後不我欺我作此語君應知
開府儀同三司輔成贊化保運玄教大宗師張公
畫像贊奉
敕撰
道德之全玄之又玄時而出之溥博淵泉其動也天游其
静也自然人皆謂我智而我初無言人皆謂我貴而我不
敢為天下先贊化育而不居寶慈儉以乾乾故位三公楫
萬乘獨立乎方之外而㘴閱乎大椿之年微臣作頌承命
自天穆如清風萬古其傳
夏真人真贊
松風兮颼飀石泉兮交流逍遥兮燕㘴與造物兮同遊清
揚皎其玉雪氣宇凛乎高秋古之仙者不可得而見矣我
儀圖之其陶貞白之儔與
平章政事趙公子敬真贊
侃侃君子之德蹇蹇王臣之風黃閣霜臺夙夜在公古所
謂體國之忠然而進退有道弗磨弗涅位廊廟則不忘扵
山林在江湖則心存扵魏闕古所謂識時之傑噫世之珙
璧國之蓍龜微斯人其誰與歸
中峰和尚真贊
身如天目山寂然不動尊慈雲洒法雨徧滿十方界化身
千百億非幻亦非真覓贊不可得為師作贊竟
銘
周待制致樂堂銘
子事父毋貴養其志孰謂外物而樂可致孝夲天性率性
即孝具在方冊可則可效周君之堂我雖未升載觀斯文
孝實有徵爰作銘詩以頌以勉五十而慕舜也何遠
題跋
書吴幼清送李文卿歸飬序後
饒陽李文卿方佐漣海戎幕一旦請觧官歸飬是時其父
八十餘矣温清之問甘旨之供又數年而父&KR0816;既&KR0816;葬之
以禮服闋復佐真定戎幕扵杭扵是文卿亦七十矣告老
而歸戎帥苦留之不可奪乃以詩卷使其表弟宋某来徵
余言㒒開卷見司業吳公之文嗟乎吳公之言憤世嫉賢
可為萬世戒而益有以見文卿孝扵其親異扵流俗萬萬
也況文卿之家七世不異爨其所由来盖亦有自而文卿
又能引年致仕視世之貪榮苟禄者何啻霄壌也尤使人
敬之愛之不能自已敬書吳公之序之後而歸之
七觀䟦
七觀者翰林待制袁公桷之所作也何為而作也翰林承
旨程公請老而歸袁公作此以送之也送程公之歸而不
及乎執手傷離之情頋乃鋪張組織細大靡遺何其勤且
博也盖自枚生始作七彂魏晉而下往往追蹤躡影誇竒
闘麗才高者干雲霄學博者漲溟渤後之學者絶響久矣
公之此作因事以彂其辞引類而極其理將馳騁乎漢魏
超軼乎班揚非夫貫通三才博綜百家疇能縝密宏辨若
斯其美也㒒雖衰老目昏不覺援茟為書一通若袁公不
以茟札之陋刻諸堅石庶幾詞翰相須之義傳之天下後
世以為美談云𡭗
題如上人詩集
詩不可以易言也易扵言詩者必其天資超卓學問過人
故其為言似平而實險似淺而實深故觀者以為易耳四
眀如上人以詩示㒒有仇仁近張仲實吾子行叙引仇張
吾三子者今之善詩者也其扵如上人之詩亟称道之則
㒒可無言矣然㒒才劣獨以詩爲難非若三子者易扵言
詩也唐宋善詩高僧以十數其所以名世傳後者皆不可
以易得如上人知其難歸而求之有餘師矣㒒所以爲是
言者愛上人之才喜其言語之工而欲增益其所未至耳
上人以㒒之言爲然耶不然耶
閣帖跋
書契以来遠矣中古以六藝爲教次五曰書書有六義象
形指事諧聲會意轉注假借書由文興文以義起學者世
習之四海之内冈不同也秦滅典籍廢先王之教李斯變
古篆程邈剏&KR0674;書隷之爲言徒&KR0674;之謂也言賤者所用也
漢承秦弊舍緐趣簡四百年間六義存者無幾漢之末年
蔡邕以&KR0674;古定五經洛陽辟邕以爲復古觀者車日數百
兩其後&KR0674;法又變而真行章草之說興言楷法則王次仲
師宜官梁鵠邯鄲淳毛宏行書則劉德升鍾氏胡氏草則
崔瑗崔寔張芝張文舒姜孟穎梁孔逹田彦和韋仲將張
超之徒咸精其能至晉而大盛渡江後右將軍王羲之捴
百家之功極衆體之妙傳子獻之超軼特甚故㦄代称善
書者必以王氏父子為称首雖有善者蔑以加矣當是時
江左號禮樂衣冠之國而北朝尚用武其遺風流俗接扵
耳目故江左人士以書名者傳記相望㦄隋而唐文皇尚
之終唐之世善書者軰出其大者各自名家逸其名者不
可勝數亦可謂盛矣宋興太宗皇帝以文治制詔有可捐
善賈購法書聚之御府甚者或賞以官時五代喪亂之餘
視唐所蔵存者百一古迹散落帝甚憫焉淳化中詔翰林
侍書王著以所購書繇三代至唐釐為十卷摹刻祕閣題
曰上石其實木也既成賜宗室大臣人一夲自此遇大臣
進二府輒墨夲賜焉後乃止不賜故世尤貴之黃太史曰
禁中板刻古帖皆用歙州貢墨墨夲賜群臣今都下用錢
萬二千便可購得尢祐中親賢宅借板墨百夲分遺宫僚
用潘谷墨光輝有餘而不甚黟黑又多墨横裂文士大夫
或不能盡别由此觀之刻同而墨殊亦有以也甲申歲五
月余書鋪中得古帖三卷苐二苐五苐八眀年五月又得
七卷多苐八缺苐九六月以其多者加公權帖一卷扵錢
唐康自脩許易得苐九卷始為全書雖墨有燥濕輕重造
有工苦皆爲淳化舊刻無疑是可寶也自太宗刻此帖轉
相傳刻遂遍天下有二王府帖大觀太清樓帖紹興監帖
淳熙脩内(司帖)臨江戲魚堂帖利州帖黔江帖卷帙悉同又
有慶曆長沙劉丞相私苐帖碑工帖尚書郎潘師旦絳州
帖絳公庫帖稍加損益卷秩亦異其他瑣瑣者又數十家
不可悉記而長沙絳州最知名要皆夲此帖書法之不喪
此帖之澤也予因記得帖之由遂摭其夲末著于萹
洛神賦䟦
晉王獻之所書洛神賦十三行二百五十字人間止有此
夲是晉時麻牋字晝神逸墨彩飛動紹興間思陵極力搜
訪僅獲九行七十六字所以米友仁跋作九行定爲真跡
宋末賈似道執國柄不知何許𣸪得四行七十四字欲續
扵後則與九行之跋自相乖忤故以紹興所得九行&KR1019;扵
前仍依紹興以小璽欵之却以續得四行&KR1019;扵後以悅生
胡盧印及長字印欵之耳孟䫍數年前竊禄翰苑因在都
下見此神物託集賢大學士陳公顥委曲購之既而孟䫍
告歸延祐庚申忽有僧闖門持陳公書并此卷數千里見
遺云陳公意甚勤勤也陳公誠磊落䔍實之士不失信扵
一言豈易得也因併及之至治&KR0605;酉既&KR1019;池適老疾不能
跋壬戌閏五月十八日雨後稍凉力疾書于松雪齋
又有一夲是宣和書譜中所收七璽完然是唐人硬黃紙
所書紙略高一分来亦同十三行二百五十字茟畫沉着
大乏韻勝余屢嘗細觀當是唐人所臨後却有柳公權跋
兩行三十二字云子敬好寫洛神賦人間合有數夲此其
一焉寶曆元年正月甘四日起居郎柳公權記所以吾不
敢以為真跡者盖晉唐紙異亦不可不知也
樂府
浪淘沙
今古幾齊州華屋山丘杖䉫徐步立芳洲無主桃花開又
落空使人愁波上往来舟萬事悠悠春風曾見昔人游
只有石橋橋下水依舊東流
太常引
水風吹樹晚蕭蕭散髮醉吹簫塵事苦如毛要洗耳時聽
舜韶舊遊何處瓊山銀海宫殿欝岧嶤誰與共游敖尚
記得仙人子喬
南鄕子
雲擁髻鬟愁好在張家燕子樓稀翠疎紅春欲透温柔多
少閑情不自由歌罷錦纏頭山下晴波左右流曲裏吳
音嬌未改障羞一朵夫容滿扇秋
水龍吟(次韻程儀父荷花)
凌波羅韈生塵翠旍孔盖凝朝露仙風道骨生香真色人
間誰妬佇立無言長疑遺世飄然輕舉咲陽臺夢裏朝朝
莫莫為雲又還為雨狼藉紅衣脫盡羨芳魂不埋黃土
涉江逕去采菱拾翠携儔嘯侣寶玦空懸眀璫偷觧相逢
洛浦正臨風歌斷一雙翡翠背人飛去
虞美人
池塘處處生春草芳思紛繚繞醉中時作短歌行無奈夕
陽偏傍小窗眀故園荒逕迷行迹只有山仍碧及今作
樂送春歸莫待春歸去後始知非
江城子賦水仙
冰肌綽約態天然澹無言帶蹁蹮遮莫人間凡卉避清妍
承露玉杯飡沆瀣真合喚水中僊幽香冉冉莫江邊珮
空捐恨誰傳遥夜清霜翠袖怯春寒羅襪凌波歸去晚風
裊裊月娟娟
蝶戀花
儂是江南遊治子烏帽青鞋行樂東風裏落盡楊花春滿
地萋萋芳草愁千里扶上蘭舟人欲醉日莫青山相暎
雙蛾翠萬頃湖光歌扇底一聲催下相思淚
點絳脣
昏暁相催百年窗暗窗明裏人生能幾贏得貂裘弊冨
貴浮雲休恋青綾被歸與未放懷煙水不受風塵眯
水調歌頭
與魏鶴臺飲夫容洲牟成甫用東坡韻見贈走
茟和之時已巳中秋也
行止豈人力萬事捴由矣燕南越北鞍馬奔走度流年今
日夫容洲上洗盡平生塵土銀漢溢清寒却憶舊遊處廽
首萬山間(丁亥秋與成甫會八詠楼故云)客無譁君莫舞我欲眠一杯
到手先醉眀月為誰圓莫惜頻開咲口只恐便成陳迹樂
事幾人全但碩身無恙常對月嬋娟
水調歌頭
和張大經賦盆荷
江湖渺何許歸興浩無邊忽聞數聲水調令我意悠然莫
咲盆池咫尺移得風煙萬頃来傍小窗前稀疎澹紅翠特
地向人妍華峰頭花十丈藕如舡那知此中佳趣别是
一壷天倒挽碧筩釃酒醉卧綠雲深處雲影自田田夢中
呼一葉散髮看書眠
虞美人
浙江舟中作
潮生潮落何時了斷送行人老消沉萬古意無竆盡在長
空澹澹鳥飛中海門幾點青山小望極煙波渺何當駕
我以長風便欲乘桴浮到日華東
後庭花
清溪一葉舟夫容兩岸秋採菱誰家女歌聲起莫鷗亂雲
愁滿頭風雨帶荷葉歸去休
浣溪沙
李叔固丞相會間贈歌者岳貴貴
滿捧金巵低唱詞尊前再拜索新詩老夫慚愧髩成絲羅
䄂染將脩竹翠粉香吹上小梅枝相逢不似少年時
應
制月中仙
春滿皇州見祥煙擁日初照龍樓宫花苑柳映仙仗雲移
金鼎香浮寶光生玉斧聽鳴鳳簫韶樂奏德與和氣游天
生
聖人千載希有祥瑞電繞虹流有雲成五色芝生三秀
四海太平致民物雍熙朝野歌謳千官齊拜舞玉杯進長
生春酒碩皇慶萬年
天子與天齊夀
應
制萬年歡
閶闔初開正蒼蒼曙色天上春廽絳幘雞人時報禁漏頻
催九奏鈞天帝樂
御香惹千官環珮鳴鞘静嵩岳三呼萬歲聲震如雷殊
方異域盡来滿&KR0686;庭貢珍
皇化無外日繞
龍顔雲近絳闕蓬莱四海歡欣鼓舞
聖德過唐虞三代年年宴王毋瑶池𬗋霞長進瓊杯
元日
朝會樂府萬年歡(中吕宫)
天上春来正陽和布澤斗柄初回一朵祥雲捧日萬象生
輝
帝德光昭四表玉帛盡梯航来會
彤庭敞花覆千官𬗋霄鵷鷺徘佪仁風徧滿九垓望霓
旌緩引寶扇徐開喜動
龍顔和氣靄然交泰九奏簫韶舜樂獸尊舉麒麟香靉從
今數億萬斯年
聖主福如天大
皇慶三年三月三日
聖節大宴長夀仙(道宫)
瑞日當天對綘闕蓬莱非霧非煙翠光覆
禁苑正淑景芳妍綵仗和風細轉
御香飄滿黃金殿喜萬國會朝千官拜舞億兆同歡福
祉如山如川應玉渚流虹璇樞飛電八音奏舜韶慶玉燭
調元歲歲
龍輿鳳輦九重春醉蟠桃宴天下太平祝吾
皇夀與天地齊年
太常引
弄晴微雨細絲絲山色澹無姿柳絮飛殘荼蘼開罷青杏
已團枝闌干倚遍人何處愁聽語黃鸝寶瑟塵生翠銷
香減天遠鴈書遟
人月圓
一枝仙桂香生玉消得喚卿卿緩歌金縷輕敲象板傾國
傾城幾時不見紅裙翠袖多少閑情想應如舊春山澹
澹秋水盈盈
木蘭花慢
和桂山慶新居韻
愛風流二陸曾共住屋三間筭京洛緇塵乎原車騎争似
身閑一區未輸埸子更友于室迩足清歡庭下新松椘椘
籬邊細菊班班白頭相對且團欒杯酒借朱顔任醉後
長歌咲時開口樂最人寰功名十年一夢記風裘雪帽度
桑乾幸喜歸来健在放懷綠水青山
木蘭花慢
和李篔房韻
爱青山遶縣更山下水縈廽有二老風流故家喬木舊日
亭臺梅花亂零春雪喜相逢置酒藉蒼苔拚却眼迷朱碧
慚無茟瀉瓊瑰徘佪俯仰興懷塵世事夲無涯偶乘興
来遊臨流一咲洗盡征埃歸来筭能幾日又青回柳葉燕
重来但碩朱顔長在任他花落花開
松雪齋文集卷之十終
松雪翁詞翰妙天下片言隻字人輒
傳玩
公薨幾二十年矣而平生所爲詩文
猶未鏤板今從
公子仲穆求假全集與友
原誠鄭君再加校正凡得賦五古詩
一百八十四律詩一百五十絶句一
百四十雜著五序二十記十二碑誌
廿六制誥策題批荅廿五贊十銘一
題跋五樂府二十捴五百三十四并
公行状謚文一卷目錄一卷合為一
十二卷亟鋟諸&KR0922;
識者得共觀焉至元後巳夘良月十
日花谿沈璜伯玉書
