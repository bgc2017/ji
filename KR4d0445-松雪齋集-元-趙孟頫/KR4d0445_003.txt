松雪齋文集卷苐三
古詩
次韻周公謹見贈
池魚思故淵檻獸念舊藪官曹困窘束夘入常盡酉蕳書
督期會何用傳不朽十年從世故塵土滿衣䄂歸来忽相
見忘此離别久緬懷德翁隱坐羡沮溺偶新詩使我和矉
里忘已醜平生知我者頗亦佀公否山林期晚歲雞黍共
尊酒却咲桓公言淒然漢南柳
清勝池上偶成
竹色雨餘碧蟬聲風際清方池含綠水中有纖鱗行浮沉
各異態亦足悅吾情欣賞方自兹庶復淂此生
重用韻
孤花色更媚密竹氣自清懷彼橘中樂偶兹池上行榮華
或傷性賞静可怡情坐久不成起待淂月華生
贈韓定叟
蕭蕭晚雨細淅淅幽叢響爐温動餘馥研潤生新賞方欣
情話欵復此丘園想即事可忘憂胡寕困塵鞅
次韻韓定叟留别
季冬寒氣結晨興懔嚴霜越江不可涉欲涉恨無梁飄飄
客衣薄烈烈北風涼會少别何多令人心靡忘相去數百
里東西渺相望豈無琴與書撫心獨彷徨鬢毛各已蒼目
視亦茫茫中年别親友作悪固其常安淂傳羽翼與子俱
飛翔
擬古
長夜何漫漫寒雞胡不鳴我行在中野霜露上沾纓虎豹
夾路啼㷱羆復縦横我前鬼長嘯我後啼鼯鼪四頋寂無
人北斗高且眀天道誠幽遠吾心空屏營
哀鮮于伯幾
生别有再逢死别終古隔君死巳五年追痛猶一日我生
大江南君長淮水北憶昨聞令名官舍始相識我方二十
餘君髮黑如&KR0238;契合無間言一見同宿昔春遊每拏舟夜
坐常促席氣豪聲若鍾意憤髯屢戟談諧雜叫嘯議論造
精覈巍煌商鼎制駔駿漢馬式竒文既同賞疑義或共柝
錦嚢装玉軸妙絶晉唐跡粲然極炫曜觀者咸辟易非君
有精鍳疇能萃竒物最後淂玉鈎琱琢螭盤屈握手傳玩
餘歡喜見顔色刻意學古書池水欲盡黑書記往来間彼
此各有淂我時學鍾法寫君先墓石江南君所樂地氣苦
下濕安知從事衫竟卒奉常軄至今屏障間不忍覩遺墨
凄涼方井路松竹蔭真宅乾坤清氣少人物世罕覿緋袍
儼畫像對之淚沾臆宇宙一何悠悲酸豈終極
酬潘提舉
卧病六十日憒憒無一欣時耴古書讀那復能知新客從
遼東来一見意自親高談極虛無微言合道真遠䆠萬里
外飄然絶埃塵歸来如老鶴咲視世間人胡為肯顧我扁
舟霅溪濱白髮我巳老青雲子當伸亰師人物囿子往無
逡廵而我慵墯久棲遟甘隱淪
新秋
夜久不能寐坐来秋意濃露涼催蟋蟀月白澹芙蓉漸覺
綀衣薄欲將紈扇慵
秋日言懷
暑退草木蘇綠隂秋更繁玄蟬寂無聲蛬&KR1578;巳復喧四序
有代謝人事何足言塵冠久不彈散髮坐前軒俛仰歲云
莫遟此負朝暄
送姚子敬教授紹興
我友子姚子風流如晉人白眼視四海清言無一塵結交
三十年每見意自新皎皎白駒瘦華髮無緇磷此行度浙
水言采會稽芹會稽山水勝王謝雅所欣亦有支許儔迭
逓為主賓子往訪遺跡棹舡鏡湖濱狂客雖已去高情自
清真以子絶代才數賢可比倫登山復臨水嘯歌且怡神
時時書寄我用慰情相親
述懷
我性真且率不知恒怒嗔俯仰欲從俗夏畦同苦&KR0605;以此
甘棄置築屋龜溪濱西與長松友東將脩竹隣桃李粗羅
列梅柳亦清新漸與市朝遠頗覺漁樵親自謂獨往意白
首無緇磷安知承嘉惠再踏京華塵京華人所慕宜富不
宜貧嚴鄭不可作兹懷向誰陳
慶夀僧舍即事
白雨暎青松蕭颯洒朱閣稍覺暑氣銷微涼度疎箔客居
秋寺古心跡俱寂寞夕蟲鳴階砌孤螢炯&KR1244;薄展轉懷故
鄕時聞風鳴鐸
送李仲淵同知眉州
西風吹客衣秋日眀遠樹蕭蕭班馬鳴念子眀當去人生
貴適意要津何必據佐州亦不悪足展經濟具峨眉山川
秀文俗盛如故喜子過我樂增我羇旅慮匆匆萬里别益
歎相見暮此心如天河随子西南注
幽獨二首
閑居無與娛幽獨欣有得松翁善嘯歌花女美顔色人生
亦何為耳目皆幻適我今未半百鬢髮早巳白牙齒復動
搖行當為去客且盡須臾歡忘言坐苔石
獨坐不自聊披草尋微逕夕陽在高林籬落有餘暎依依
增遠想㦄歷生晩德涼蟬軋鳴筝候蟲擊清磬大小皆有
從雄雌各相應沉吟復躊躇忽覺西山暝
允懷齋(安西皇甫先軰)
小齋深且眀中有萬卷書齋中古君子寸田自耘鋤人生
萬善具政當復其初操存貴勿忘道積乃有餘時復南榮
下静看雲卷舒
送文章甫陜西都事
籍甚潞公孫去為西省客矯矯國士風婉婉幕中畫涇渭
寒有聲終華秋更碧聊因佐理餘題詩寄来驛
美人隔秋水
美人隔秋水只尺若千里可望不可言相思何時巳庭樹
多落葉日夕秋風起我今年已衰素髮擁兩耳回思少年
時容顔若桃李美人何當来一咲懷抱洗未見令我思旣
見胡不喜
贈季眀道尊師
我遊皆意行仙舘欣有遇麻衣皓如雪蓬鬢颯以素懸知
有道者一見乃如故行當還山中清飈送雲馭蒼松無凡
聲石局有生路風雷坐可致龍虎儼訶護空令塵中人矯
首企烟霧
雲林山中
松風太古聲欲寫不可狀仰觀空翠滴俯聽潮音壯豈惟
塵慮滌亦覺神情王平生獨往意老矣天所放翳翳林竹
間山鳥時一唱俗氛雖云遠勿起清淨障
九日當採菊登高古相傳我今值佳節燕坐雲林顛亦有
岩間花青蕊露華鮮采采服九英飲水可長年況兹霜稻
熟刈我山下田一飽無復事了我粥飯禪
題括蒼山成德隱玄洞天
洞天在何許乃近在人間神仙亦人耳仙成厭塵寰冥冥
隱玄洞峩峩括蒼山卿雲時蓊勃赤烏昔飛翻緬懷葛玄
翁一往不復還飡霞弄眀月觧纓濯潺湲青芝伺時生綠
蘿共誰攀服食去道遠孤坐亦非丹清歌極幼眇朱書勒
孱顔千年有白鶴飛来啔玄關
題先天觀
對此山水詠使人塵慮銷况兹&KR0799;真舘燕坐遠煩嚻青林
蔭戸牖素雲冠山椒松風和澗泉雜佩響瓊瑶焚香玉女
降長齋百靈朝仙道夲不遠清都亦非遥自嗟衰莫年頗
費猨鶴招安淂生羽翰從子以消搖
周南翁悠然閣
青山與高人一見如有約悠然相莫逆無語心自樂凌虛
步丹梯攬秀有高閣應同九皋鶴翶翔在寥廓
夏日即事呈六兄
下簾却畏日開軒納清風雖無政事關亦見好悪公此心
如白璧聊與世容容有兄遠方来一咲杯酒同我雖不解
飲預恐尊中空呼兒更往沽勿使歡意竆
送謝伯琰(太史院都事)
纂纂棗實繁嘒嘒蟬聲稠炎暑尚𡭗熾西風猶未秋憐子
觸熱行不憚道里脩棧閣天下險錦城西南&KR1101;過家因上
冡
聖恩賁林丘鞍馬雖驅馳扵義不可留子村瑚璉器用世
美且周眀時方任賢驛程難久遊去去早言還庶解離别
憂
偶記舊詩一首(在德清别業時作)
春情浩無端野興欣有瞩山光豔桃李澗影寫松竹古来
岩穴士白駒在空谷幽鳥何處来啼破林烟綠
遊幻住菴
雨後溪水溢黃流行地中輕舟何迅邁㳂波兼順風碧蘆
榦始長柔桑葉巳空瞬息抵山曲窈窕微逕通青林夾道
周流泉響幽藂多慚衆衲子前路相迎逢禪居新結&KR0799;斧
斤未輟工雙閣出塵嚻六窗自玲瓏久矣厭城市飄如脫
樊籠妙香清鼻觀新鸎驚耳聾汲水插山花開牖納風松
經聲出廊廡寂然聞鼓鍾𬞞食欣一飽亦與膏梁同緬懷
老尊宿燕坐毗盧峰塵緣苦未斷無由往相從一宿返歸
棹逥望但青䓗
清河道中
揚舲清河流開篷素秋暁斕斑被厓花委蛇順流藻天清
去鴈高野闊行人小故園歸有期客愁淨知掃
夏至
夏至午之半一隂巳復生堅冰亦馴至顧豈一朝成萬物
方茂悅安知有彫零君子感其微慟笑幾失聲
庭前松
手種庭前松于今二十年清風時過之我琴不須絃高標
傲歲晚秀色凝空烟有懷貞白君世豈知其玄
七月六日承貞居先生遠寄周鍾銑間有女象鳬
之形則考工記所謂鳬氏爲鍾者也擊之與夷則
合而是日又適立秋古物之来豈偶然哉輒成小
詩拜貺之辱
故人賞我趣遺我鳬氏鍾制與周禮合試叩聲㫪容是日
新秋節夷則還為宮懸之西楣下浮磬儼在東金石互相
應間以絲與桐八音雖未備古樂將無同鼎尊鐸觶卣羅
列見古風揖讓扵其間令我懷周公作詩報嘉貺庶以開
群聾
閒居
荒庭蕪弗治翳翳草與筠池魚出娛客林鳥来依人閒居
意自足何者為戚欣況扵黃卷間時與聖賢親
病中春寒
仲春尚寒氣林花無豔姿弊裘擁衰疾風雨何淒其始雷
彂東隅霽牖陽光披微風草際動落英池面移幽禽變圓
吭遊魚揚細鬐我病自此愈泛舟溪水湄小輿指南盖短
笻問東毗機心不復有高蹈農與羲
松澗詩贈丁師善
青松上參天下有幽澗泉高人居其閒萬慮不至前讀書
淂妙趣視世䓁浮烟胡爲舍此去杖茦走日邊要當陳忠
益民瘼會有痊却歸弄泉石静聽松風眠
興中府某氏見山樓
東北有高樓迢逓數十尺朝霞映窗牖浮雲来凢席莽蒼
一望間崒嵂千峰碧青山何處無所見多迫迮偉哉醫無
閭周禮載蕳册我雖身未到心想已可索但惜道里賖處
地遠且僻嘉彼樓居子不受世故&KR2005;愛山如愛客相對樂
晨夕應咲平地人塵埃坐充斥
贈恢上人
晨坐古松下有僧耒叩扉松花落金粉細細點春衣折松
當麈尾相對澹忘機湯休不可作政索觧人稀
露坐
露坐夜將半澹然無所為草根蟲鳴歇松梢螢度遟城市
多塵雜令人心不怡兹丘亦可老巳與白雲期
題黃華為其父寫真
僊人𬗋霞衣危㘴古松間玉色映流水不動如丘山平生
黃華老淂意每相關九原如可作與君相對閑
題先賢張公十詠圖(張先子野之父)
吳興瀟洒郡自古富人物溪山暎亭榭尊俎照華髮當時
盍簮地蓁莽久蕪沒空餘詩語工不共芳草歇撫卷想勝
風冠佩其敢忽先民不可見惆悵至眀發
犀浦遐觀詩
男子四方志蜀都天下奇李侯并門豪杖節鎮坤維愛此
雪山雄卜宅屖浦湄錦城既云樂焉用還家為遺像開生
面清風凛英姿應同武侯廟人懷千古思
吳俊卿義塾
禮義生富足為富或不仁誰能如吳君捐己以惠人開塾
延師儒聚書教比鄰豈徒名譽美要使風俗淳人物方眇
然作養當及辰文章雖致身經術乃新民宣公相業著輔
子理學醇二賢鄕先正千載德不泯吳君真盛舉勉哉繼
前塵何當&KR0670;春服從子語水濱
寄題杜尊師白雲菴瓊秀亭
白雲從何来乃在計籌山山中古仙伯翶翔白雲間城市
多囂塵山林幽且閑結屋松竹裏開窗泉石邊清齋誦道
德焚香降神仙俯仰皆自得洗心游泰玄稅駕往從之規
買山下田蓺藥掃白髮栽桃映紅顔庶幾林下意期了區
中緣丹成從師去咲拍洪崖肩
瓊山彂天秀珠泉表地靈柔荑吐丹葩喬林標絳英酌醴
吸沖和汲澗漱甘清石門開洞府木龍走岩扃清飈一時
至四座浮幽馨閬風何必遠世塵空自冥從遊當有期淹
留詎無成左手擷𬗋芝右手采黃菁振衣陟崇岡遐觀散
神情長嘯烟霧裏滿空鵉鶴聲
楊堅州治水歌
秋水至兮大河溢金隄決兮流漂疾田疇泊兮為民憂魚
鱉肆兮地上游誰能治水兮徵陽侯具畚鍤兮萬人聚勢
悍急兮不可以禦問河伯兮何所怒歲不登兮民且寠侯
精誠兮感神眀赤蛇蜿蜒兮昭&KR0847;靈奠桂酒兮薦芳馨神
攸歆兮隄防成水復故道兮民載寧
天子聖兮地道平萬歲千秋兮揚頌聲
題錢舜舉着色棃花
東風吹日花冥冥緐枝壓雪凌風塵素羅衣裳照青春眼
中若有棃園人攀條弄芳畏日夕只今紙上空顔色顔色
好愁轉多與君沽酒花前歌
兵部聽事前枯柏
庭前枯柏生意盡枝葉乾焦根夲病黃風白日吹沙塵鼓
動哀音亂人聽嗟哉𡭗有歲寒姿受命扵地獨也正雨露
雖濡心自苦鳳鳥不来誰與盛豈無松檟在山阿只有蓬
蒿沒人脛我生媿乏梁棟才浪逐時賢&KR1230;從政清晨騎馬
到官舍長日苦飢食還併簿書幸簡不得休㘴對枯槎引
孤興人生何爲貴適意樹木託根防失性幾時歸去卧雲
林萬壑松風韻笙磬
題西谿圖贈鮮于伯幾
山林忽然在我眼攬袂欲遊嗟巳遠長松謖謖含蒼煙平
川茫茫際曾巘大梁緐華天下稀走馬闘雞夜忘歸君獨
胡爲甘寂寞㘴對山水娱清暉西谿先生竒崛士正可着
之岩石裏數間茅屋破不脩中有神光彂竒字綠蘋齊葉
白芷生送君江南空復情相思萬里不可見時對此圖雙
眼眀
題二喬圖
長江東来水滔滔誰謂江廣不容刀中有喬家女兒淚何
意師昏随二豪龍虎方争欲相㗖鵉鳥鎩翮將安逃不見
當時老諸葛獨聘醜婦何其高
題黃素黃庭後此書飄飄有僊氣意其為揚許舊
跡盖人間至寶伯幾所蔵也
琴心玉文洞玄玄金鈕朱錦乃汝傳子能淂之可長年黃
素縝㮚完且堅横理如髮約兩邊從有赤道如朱絃文居
其間走玄蛾飛雲卷舒相終始大道甚夷非力使無為自
然有至理誰能精&KR0825;換骨髄掃除俗塵不瑕穢目中有神
乃識真白玉為軹装車輪裹以天上翠織成仙人樓居儼
長生鵉鶴翔舞猨猱輕子能寶之慎勿驚宫室之中夜自
眀上清真人揚與許焚香清齋接神女手作此書留下土
千年流傳子為主東方蒼龍右白虎廉不子求貪不與
戲題出洗馬
齧䣛覂駕誰能御駑蹇紛紛何足頋青絲絡首錦障泥鞭
箠空勞怨長路眀窗戲寫乘黃姿洗刷歸来氣如怒不須
對此苦歎嗟男兒自昔多徒步
送孟仲則遊荆湖兼往㐮漢
行路方難子何往瀟湘洞庭天一方長江風来浪如雪荆
門木落天雨霜千金養客不復見萬里訪舊庸何傷子才
有用未淂試牛刀愛惜蔵鋒鋩似聞遠遊未渠央更欲攬
轡趍㐮陽昔年戰闘且休息白骨巳瘞愁雲黃伏龍鳳雛
在何處鹿門山色還蒼蒼登高吊古一長嘯萬事慘淡悲
中腸人生聚散安可常為君起舞君舉觴眀朝帆影拂浮
玉寄言客居思故鄕
烈婦行
至元七年冬邠州軍士劉平之戍棗陽與其妻胡俱道
宿車下平為虎所淂胡起追及之殺虎脫其夫吾聞之
中原賢士大夫如此乃為感激慷慨作烈婦行以歌之
客車何焞焞夫挽婦為推問君將安去言往棗陽戍官事
有程宿車下夜半可憐逢猛虎夫命懸虎口婦怒髮指天
十步之内血相濺夫難再得虎可前寧與夫死毋與虎生
呼兒耴刅力與爭虎死夫活心始平男兒節義有如許萬
歲千秋可以事眀主馮婦卞莊安足數嗚呼猛虎逢尚可
寗成寗成奈何汝
送高仁卿還湖州
昔年東吳望幽燕長路北走如登天捉来官府竟何𥙷還
望故鄕心惘然江南冬暖花亂彂朔方苦寒氣又偏木皮
三寸冰六尺面頰欲裂涷折弦盧溝強弩射不過騎馬徑
度不用舡䆠遊遠客非所習狐貉不具綈袍穿京師宜富
不宜薄青衫駿馬争騰鶱南隣吹笙厭粱肉北里鼓瑟羅
姝妍淒涼朝士有何意瘦童羸騎雞鳴前太倉粟陳未易
糴中都俸薄難褁纏𡭗來方士頗向用讀書不若燒丹鉛
故人聞之應見咲如此不歸殊可憐長林豐草我所愛羈
靮未脫無由緣高侯遠来肯頋我裹茗抱被来同眠青燈
耿耿照土屋白酒薄薄無葷羶破愁爲咲出軟語寄書妻
孥無一錢江湖浩渺足春水鳬鴈滅沒横秋烟何當乞身
歸故里圖書堆裏消殘年
贈相士
我昔放浪江湖間舉頭開眼看青山安知世故不相舍坐
受塵土凋朱顔髭須巳黃行且白亦知人生不滿百功名
富貴非我事但願有酒呼好客錢唐江邊逢少年兩眼善
相口談天封侯食肉骨法異慎勿置我諸公前江南春暖
水生烟何日投閑苕水邊買經相牛亦不悪還與老農治
廢田
謝鮮于伯幾惠震餘琴云是許旌陽手植桐所斵
仙人巳歸白雲中空餘手植青枝桐根柯盤欝如蛟龍一
朝辟㦄驅雷公烈火半爇随狂風箕子之裔多髥翁才氣
邁俗驚愚蒙抱持来歸尋國工斵爲二琴含商宫我来自
北欣相逢持一贈我為我容自吾得此不敢寐終夜起坐
彈孤鴻下絃清泠上黃鍾轉絃更張涕滿胸黃虞巳遠將
無同恨君不識牙與鍾恨我不識瞽與矇周南大雅當誰
從
贈相者
吾聞伯樂善相馬一頋千金長高價何人倜儻買權竒滿
眼駑駘居櫪下張君年少目有神走半江湖多閱人我生
瘦愞乏駿骨浪許騰&KR0750;防失真連朝春雨今始晴花枝照
眼生春情樓前山色横翠靄湖上柳黃飛亂鸎便須沽酒
與君飲醉倒花前猶滿引懶從唐舉問流年欲向德翁謀
小隱
漁父詞二首(仲姬題云人生貴極是王侯浮利浮)
(名不自由争得似一扁舟弄月吟風歸去休)
渺渺烟波一葉舟西風落木五湖秋盟鷗鷺傲王侯管甚
鱸魚不上鈎
儂住東吳震澤州烟波日日釣魚舟山似翠酒如油醉眼
看山百自由
送朱仲陽太平教授
列仙之儒山澤臞手中黃紙新除書教官雖冷實清選當
塗山川如畫圖我生無能百不如盍不從君賦歸與請君
為我酹大白矯首南望心煩紆
題李公略所蔵高彦敬夜山圖
高侯胸中有秋月能照山川盡豪髮戲拈小茟寫微茫只
尺分眀見吴越樓中美人列仙臞愛之自言天下無西窗
暗雨政愁絶燈前還展夜山圖
贈吳真人(父封饒國公母饒國夫人)
上清真人天上来雲收霧歛天門開手持璽書歸故里瓊
琚玉佩相追陪堂上老僊千歲夀喜兒歸来酌春酒
帝命建𡭗于上公老仙拜前兒拜後古来子貴父母榮今
見恩榮萃一門𬗋衣玉帶照華髮金冠瑶簡眀朝暾人間
五福誰能備歲晚寒香滿天地真人妙行我所知曾是
玉皇香案吏
題也先帖木兒開府宅壁畫山水歌
大山崒嵂摩青天小山平遠通雲烟商侯胸中有丘壑信
手落茟分清妍閬風玄圃元不遠粲爛金碧流潺湲參差
澗谷樓觀起縈紆石路朱橋連松風颼飀響虛閣棋聲剥
琢来群仙漁歌樵唱渺何許綸巾羽扇清溪邊高情自有
泉石趣涼意不受塵埃纏世間書畫亦豈少誰能真賞如
公賢華堂風曰不到處絶勝綉幕空高縣舉觴酌酒為公
夀眼眀對此三千年
孤燕曲
燕燕復燕燕孤飛不忍見故雄巳作長别離孀雌守節令
人羡昔日雙雙拂烟草十年獨宿梁間藻歎息人間貞婦
少人獨何心不如鳥
題商德苻學士桃源春暁圖
宿雲初散青山濕落紅&KR0813;紛溪水急桃花源裏得春多洞
口春烟搖綠蘿綠蘿搖烟掛絶壁飛流淙下三千尺瑶草
離離滿澗阿長松落落凌空碧雞鳴犬吠自成村居人至
老不相識瀛洲僊客知僊路點染丹青寄輕素何處有山
如此圖移家欲向山中住
秋夜曲
雨聲滴夜清漏長朱簾金幕浮新涼閨中美人動裁剪故
羅衣袂生秋香東隣剥棗西隣穫旅館無人念飄泊餘不
潦盡涵清輝夫容壓堤怨不歸墻根草綠隂蛾飛
蒲萄架空堕殷玉遥夜露寒生體粟暗蛩棲草鳴不平無
絲經緯空勞促夢魂苦短道苦長萬山深處非吾鄕玉虫
搖缸螢入屋去鴈来魚應可卜醒眼熒熒愁萬斛
孔道輔擊蛇笏
以笏擊蛇有孔公義與叚公擊賊同事之鉅細雖有異正
氣憤激生于中偉哉孔公聖人裔豈聽妖邪亂民志即今
槐木一尺強氣象&KR1006;澟含風霜子孫守之慎寶蔵絶勝象
牙堆滿牀
李氏種德齋詩
一年之計種榖十年之計種木百年種德知何事插架鱗
鱗書滿屋世人責報嗟何速我自無心徼後福曰中為市
百賈閙競逐錐刀䖸赴燭鬻書之利雖云薄要令舉世沾
膏馥為賢為智皆由此耕也未必能干禄他年種德看成
功遠在子孫應可卜
贈張彦古
秋雨新巳風曰清怱聞剥啄敲門聲出逢麻衣老僊伯身
長七尺雙瞳眀平生學道幾半世一見灑灑心為傾大道
無為返𡭗朴自然有路通長生我今素髮颯以白䆠途久
矣思歸耕吴興山水況清絶白雲滿領堪怡情老僊何當
從我去小築茅屋依峥嶸還丹已就蓬島近咲指塵海尋
方平
送田師孟知河中府
漢二千石入為相邑令或入為三公
聖朝用人亦復尔予以此賀田河中田侯年少與子友今
三十年俱白首離觴未盡去馬鳴愁向風前折楊柳
趙克敬耘菴
趙子居室名耘庵不以雨暘為旱潦寸田尺宅勤自治稂
莠芟夷嘉榖好平生萬事無助長歲晚所收皆至寶我託
官聮幾一載懷抱扵人每傾倒交情雅有古淡風此意難
為輕薄道况我同姓古所敦百世可知宜細攷三十年来
如一夢白髮相看今盡老我方告歸理墓田莫怪賦詩殊
草草
燕脂&KR0865;圖歌
騏驎腰&KR1153;世常有伯樂不生淹棧豆歘見此圖神自王權
竒磊落龍爲友隅目晶熒生𬗋光錦毛錯落蒙清霜霜蹄
蹙踏寒玉響霧鬛振動秋風涼朝浴扶桑騰浩蕩莫秣崐
崘超象冈雄姿佀隘六合小盛氣欲薾浮雲上嗅塵一歕
驚肉飛奮迅不受人間鞿豈惟萬馬羞欲死直與八駿争
先馳只今相者多舉肥歎息此圖誰復知君不見王處沖
半生隱德真成癡
贈捏古伯
有僧有僧住江心以色殺人凶且淫貪官若吏私其金滅
跡鉅海無由尋安知冤魂痛不釋群然號訴衆所覿盡誅
凶儔冤始白誰其白之捏古伯
送高郎仲德往汝州迎母
高郎八歲失其母每一言之淚如雨忽然有信自北来知
道慈親在臨汝艱難一别四十年驚喜失聲渾欲舞水行
有舟陸有車襆被即行身欲羽遥想團欒再拜時膝下抱
持喧咲語人生天地誰無母此别真如隔今古焉知孝感
動神眀萬里言歸復相覩吴興山水清且遠指日安輿還
樂土我當理舟檝迎汝買紅纏酒刲肥羜斑衣喜色映庭
萱白髮從教老農圃
次韻葉公右丞紀夢
倦遊客子何時去屢欲言歸天未許故鄕樂事時上心破
浪長魚日登爼一蓑一笠得自由某水某丘猶可數前年
有詔舉逸民一旦馳驛登天府豈知佐理自有才勉強盡
瘁終無𥙷青春憔悴過花鳥白日勾稽困文簿栖栖顔汗
逐英俊往往咲談来訕侮倦㒒思歸語見侵瘦馬長飢骨
相拄天生我公出瑞世輔相眀時期復古好將圖畫上凌
烟未遂衣冠掛神武髭須半白稱貂蟬步履漸輕宜印組
道長自覺小人消亂沮政須君子怒淂閑有兆天與祥吉
夢初回月當戶因公此意乞歸田不辭歌詩為公舞
楊天瑞府判平冤詩
至元年間歲&KR0605;夘建寧揔管有馬謀間因盜起建陽縣欲
引鎮軍肆誅屠聞民張氏有女子小名月娘美且姝思淂
此女恣淫泆乃誣張氏與賊俱月娘逃匿不可得旁及隣
女遭姦汙旣得月娘欲滅口父母親戚皆囚俘一家九人
一時斃痛入骨髄天難呼其餘五人亦瀕死身被榜掠無
完膚人家不幸産尤物破家滅族真無辜楊侯天瑞為府
判深疑此事皆虛誕奮髯仗義以死争力謂馬謀當併按
月娘得脫為良人待盡殘囚出獄犴沉冤極枉一旦伸臺
省交章同論薦
聖神天子甚眀察詔下天門彂英斷馬謀竟以罪伏誅行
路聞之亦咨歎邑人為侯生立祠牲酒&KR0813;紛勤薦祼楊侯
平反世希有宜有陞遷示旌勸政事固因才德美歲月難
將資品筭即今巳過二十年那抛朱紱換青衫皋䕫在位
方進賢請為誦我平冤萹
賦張秋泉真人所蔵研山
泰山亦一拳石多勢雄齊魯青巍峩此石却是小岱岳峰
巒無數生陂陀千岩萬壑来几上中有絶澗横天河粤從
混沌元氣判自然凝結非鎸磨人間竒物不易淂一見大
叫争摩挲米公平生好竒者大書深刻無差訛傍有小研
天所造仰受茟墨如圓荷我欲為君書道德但願此石不
用鵝巧偷豪奪古来有問君此意當如何
題舜舉摹伯時二馬圖
二龍何時飛上天空有駿影人間傳一匹鳳頭来于闐一
匹賜名花滿川李侯作畫述者錢想見温公當國年太平
時節廵遊少立仗歸来飽春草老向天閑無戰功馬自不
逢人皞皞
兔
少年馳逐燕齊郊身騎駿馬如騰蛟耳後生風鼻出火大
呼討来飛鳴&KR1076;如今老大百憂集拄杖徐行防喘急卷中
見畫眼為眀驥聞秋風雙耳立(討来國朝語謂兔也)
贈相師王蒙泉
王君善相多竒中說好誇竒無刺風巳將幻化䓁虛空問
夀幾何持底用遭時乏才偶致位處非其宜常自訟詞林
每媿文字拙玉帶却憐腰骻重身歸閭里困衰疾心戀
闕庭形夜夢端如老驥欹欲倒駿骨雖存難受鞚清溪如
玉遶屋廬箇箇漁舟時看弄且將閑散樂餘生豈望殘年
給殘俸
松雪齋文集卷苐三
