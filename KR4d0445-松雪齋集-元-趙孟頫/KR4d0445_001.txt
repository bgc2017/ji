松雪齋文集卷苐一
賦
吴興賦
猗與休㦲吴興之為郡也蒼峰北峙群山西迤龍騰獸舞
雲蒸霞起造太空自古始雙谿夾流繇天目而来者三百
里曲折委蛇演漾漣漪束為碕灣匯為湖陂泓渟皎澈百
尺無泥貫乎城中繚于諸毗東注具區渺渺漭漭以天為
隄不然誠未知所以受之觀夫山川暎彂照朗日月清氣
焉鍾沖和攸集星列乎斗野勢雄乎楚越神禹之所底定
泰伯之所奄宅自漢而下往往開國洎晉城之攬秀據實
沿流千雉面勢作邑是故㦄代慎牧必掄大才選有識前
有王謝周虞後有何柳顏蘇風流互暎治行同苻皆所以
宣上德意俾民&KR0794;娱況乎土地之所生風氣之所宜人無
外求用之有餘其東則塗泥膏腴畒鍾之田宿麦再收秔
稻所便玉粒長腰照筥及箱轉輸旁郡常無凶年其南則
伏虎之山金盖之麓浮圖標其巔蘭若栖其足鼓鍾相聞
飛甍華屋衡山絶水魯史所錄盤紆犬牙陂澤相属蒹葭
孤盧鴻頭荷華菱苕鳬茨萑蒲軒于四望弗極烏可勝數
其中則有魴鯉鰷鱨鍼頭白小鱸鱖膾餘黿鼉龜鼈有蛟
龍焉長魚如人歕浪生風一舉百鈞漁師来同冈罟笭箵
罩汕是工鳴榔鼓枻隱然商宫巨細不遺噞噞喁喁日亦
無竆其西則重岡複領川原是来其北則黃龍瑶阜之洞
玲瓏長夀之塢縣水百仞既高且阻&KR1713;砑嶔崟崴磊碅磳
怪石萬數旅乎如林其高陵則有楊梅棗㮚樝梨木瓜橘
柚夏孕枇杷冬華槐檀松柏椅桐&KR0922;&KR0238;之属文竿綠竹篠
簜雜遝味登爼豆才中宮室下逮薪槱無求不得其平陸
則有桑麻如雲郁郁紛紛嘉𬞞含液不蓄長新陸伐雉兔
水弋鳬鴈舟楫之利率十過半衣食滋殖容容衎衎既樂
且庶匪教伊慢扵是有搢紳先生眀先聖之道以道之建
學校立庠序服逢掖戴章甫濟濟多士日躋于古廼擇元
日用量幣尊玄酒陳簠簋選能者秉周禮贊者在前獻者
在後雍容俯仰周旋節奏成禮而退神人和右當是之時
家有詩書之聲戶習廉恥之道辟雍耴法列郡觀效誠不
朽之盛事巳或者難曰自古論著之士曷嘗不識人物紀
風俗哉夫人才者濟時之具而風俗者爲治之質也今子
徒捃摭細碎排比貨食高談不切炫燿自飾莫大扵斯二
者頋乃略而弗錄雖文奪組繍聲諧金石竊為子不取也
㒒應之曰否子獨不聞夫子之言乎十室之邑必有忠信
今年且千載地且千里人物之富胡可殫紀史册畢書可
無贅矣若乃風俗之隆汙在為政者之所移易又弗可淂
而定著也夫吳雖介在江左嘗被至德之風矣且吾聞之
風行而草偃日中而表正上行下效置郵傳命辟若季子
為守言游為令以仁義為化禮樂為政鎮以不貪之寳喻
以不言之信即刑可使不用俗可使益盛方將還敦朴扵
上古&KR0690;休祥扵庶徵今美則美矣又可遂以為定乎扵是
難者唯唯逡廵而失意
求友賦荅袁養直
思古人之不可見兮心欝結而不舒登高丘而遠望兮獨
歎慨乎增&KR1187;波洋洋其汜濫兮欲濟而無航膏吾車而孤
往兮山欎乎其蒼蒼四顧閴其寂寥兮思蹇産而不鑠采
衆芳以自娱兮聊假日以媮樂搴長洲之夫容兮擥大澤
之蘭茞擷江蘺之秀穎兮結秋蘭以為佩世俗方尚同兮
余獨異乎今之人謂蘭茞爲不芳兮䖸眉枉之以善媱衆
不可以戶說兮㦄年歲而覯閔變心以從俗兮而吾又不
忍徯朝陽之鳴鳳兮企空谷之白駒何駑駘之衆多兮鷃
雀紛其瞿瞿寧飢渴以需時兮恥屬饜乎腥腐古道久其
弗繼兮吾惕焉為此懼何美人之好脩兮獨與余其同心
懷余以&KR0779;德兮遺余以好音世固有同居而不察兮何千
里而能同亂淛江之滔滔兮涉遠道以相從覿清揚之信
美兮懷盛年而莫當子濯足扵東海兮晞髮乎扶桑吸沆
瀣以為飲兮飡朝霞以為粮被列星之粲爛兮抱眀月之
夜光駕青雲而高駝兮鳴和鸞之鏘鏘擾蒼龍使挾輈兮
服白虎以驅不祥願發軔其勿亟兮聊弭節而抑志指黃
昏以為期兮夫孰遠而弗至亂曰鹿鳴&KR0687;&KR0687;猶求友兮曾
謂斯人不如物之知兮獨行無儔吾將與子為類兮
紈扇賦
炎暑時至陽烏怒飛金石為流白汗沾衣候吹纖條延爽
南靡玉枕徒設桃笙安施旁皇躑躅不知所為扵是裂輕
紈兮似雪製圓扇兮如月光搖懷袖涼生毛髮起遐想扵
青蘋引清颸于天末蕭然襟帶淒其絺葛醒人肌骨袢歊
如脫須臾或離中腸為熱殆造物者欲觧民之愠假人力
以為之不然豈天時之可奪也復有題詩欣賞因書竒絶
障輕塵以寄恨揚仁風而言别或畫乘鸞之女或誤成蠅
之茟白羽䙰褷而自愧蒲葵比方而知劣及乎商氣應&KR0847;
民夷玉露降兮百草金風生兮桂枝羅衣重拂秋蘭復菲
孤螢冷照寒螿暗啼棄捐篋笥綢&KR1230;䋄絲班姬形中道之
怨江淹賦零落之詩嗟夫用舍有時出處有宜惟人亦𡭗
扵物奚疑彼狐貉之御冬豈當暑而亦悲苟行蔵之任道
願竢時乎安之伊聖賢其不可見兮之二人又何知
脩竹賦
猗猗脩竹不卉不蔓非草非木操挺特以高世姿蕭洒以
拔俗葉深翠羽榦森蒼玉孤生太山之阿千畒渭川之曲
来清飈扵遠岑娱佳人扵空谷觀其臨曲檻俯清池色侵
雲漢影動漣漪蒼雲夏集絲霧朝霏蕭蕭雨沐裊裊風披
露鶴長歗秋蟬獨嘶金石間作笙竽誰吹若乃良夜眀月
竆冬積雪掃石上之隂聽林間之折意參太古聲沉寥泬
耳目為之開滌神情以之怡悅盖其嫓秀碧梧託友青松
蒲柳慚弱桃李羞容歌籊籊扵衛女詠淇奥扵國風故子
猷吟嘯扵其下宣仲息宴乎其中七賢同調六逸齊蹤良
有以也又况鳴嶰谷之鳳化葛陂之龍者哉至扵虛其心
實其節貫四時而不改柯易葉則吾以是觀君子之德
赤兔鶻賦
皇慶元年
上賜大都留守臣伯怗木兒白兔鶻一翎翮皓㓗白雪同
皎至延祐元年凡三籠而毛羽變赤光采豔奕異扵
尋常搏擊勇鷙加扵疇昔雖老扵五坊者亦不知其
所以然豈若君子進扵德以潤身者耶公既寫其形
質集賢侍讀學士(臣)趙孟頫為之賦其詞曰
猗鷙禽兮出
金門賜貴臣兮示殊恩色霜雪兮耀前軒觧絛鏇兮縦平
原狐兔駭兮不及奔㦄年歲兮毳如璊粲晨霞兮炫朝暾
剛氣勝兮肆飛騫德愈進兮義愈敦炯雙眸兮睨乾坤
松雪齋文集卷苐一
