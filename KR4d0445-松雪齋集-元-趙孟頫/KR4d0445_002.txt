松雪齋文集卷苐二
古詩
古風十首
詩亡春秋作仲尼盖苦心空言恐難託指事著以深大義
炳如日萬古仰照臨鳳鳥久不至楚狂乃知音愁来不得
語起坐弹吾琴
周衰有戰國紛紛極荆蓁黃金聘辯士駟馬迎從人朝為
刻骨讐莫作歃血親終然智力屈奉身俱入秦
相如賦大人出語頗竒怪飄然凌雲意過耳誠一快誇言
入無際自覺塵俗隘安知翻成勸何用名為戒
自有天地来蓬莱幾清淺人生空暠首舉世誰得見瑶臺
在何許渺渺烟波遠方舟不可渡使我空展轉
絶代有佳人被服綺與紈䖸眉秀聮娟吐詞馥若蘭清歌
啔皓齒瑶琴彂哀彈一彈再三歎聽者涕汍瀾借問誰家
子爲言本邯鄲
秋風吹庭樹故葉紛以隊眀月耿夜長草虫促經緯四序
苦不淹少壮何足貴展轉復展轉寤辟不能寐昔爲閨中
秀今作市門鄙豈無膏與沐甘心淂憔悴
山深多悲風日莫愁我心玄雲降寒雨松柏自哀吟人生
百年後奄然閟重隂念此每不樂天路何由尋仙人偓佺
軰消搖在青岑奈何不尔思委命重黃金
海山有奇樹粲粲珊瑚枝由来植物性無脛可推移如何
石氏子樹之白玉墀洛陽經幾戰金谷久荒夷空令千載
下聞者爲傷悲
烈風號枯條落葉滿周道原野何蕭索川流亦浩浩離居
日以遠懷思令人老功名會有時生世苦不早頋瞻靡所
騁憂心惄如擣
浮雲何方来不知竟安之飄颻随風去汗漫以爲期自昔
功名士往往事驅馳白駒空谷中誰能加縶維皎皎難見
容翻受世妍媸虛名誠無益不見斗與箕
有所思
思與君别来幾見夫容花盈二隔秋水若在天一涯欲涉
不淂去茫茫足烟霧汀洲多芳草何心采蘅杜青鳥翶雲
間錦書何時還君心雖匪石秪恐凋朱顔朱顏不可仗那
能不惆悵何如雙翡翠飛去蘭苕上
和子俊感秋五首
秋至倏廿日天宇豁然清涼飈旦夕至林木發商聲良辰
不我與慨然心自驚古人久已逝念之動中情苦心嬰世
患只博身後名今我將無同庶復得此生
眀月照北林翩翩棲鳥翻虛室當静夜幸絶人事喧念子
巳獨寐無人相與言吾生性坦率與世無競奔空懷丘壑
志耿耿固長存何由持此意往與嚴鄭論
披衣步中庭仰視河漢白寓形天地内聊復度朝夕仲尼
諒非愚皇皇不暖席履運有異同喟然慨今昔丘園豈云
遠終當期屏迹日月馳騖去鳥影飛過隙歸休盍不早胡
為受形&KR2005;
微霄曖高宇輕飈弄微涼天氣政𡭗佳撫己徒自傷今日
非昨日荏苒嘆流光幾見春鳥鳴巳復啼寒螿一時良亦
短萬世則爲長
白露泫然隊草木日以凋閒居無塵雜日薄風翛翛登高
寫我心葵扇欲罷搖感時俯逝水回睇仰層霄松喬在何
許高蹈不可招願言從之遊懷古一何遥
詠懷六首
皇天分四序寒暑互推移如何當秋夕愴怳令心悲寒蟬
寂無聲翔鴈紛南飛西風一披拂草木失華滋不惜鶗鴂
鳴但傷衆芳萎徘佪白露下欝邑誰能知
美人涉江来遺我雲和琴朱絲縆玉軫古意一何深長歌
和清彈三歎有遺音逸響随風彂高高不可尋奈何俚俗
耳折楊悅哀淫此道棄捐久沉吟獨傷心
眀眀秋夜月流光照羅帷隱憂從中来起視夜何其草虫
催杼軸扎扎鳴聲悲良人遠行&KR2005;萬里歸無期予髮巳曲
局膏沐久不施逥身入閨房愁思當告誰獨有中宵夢遥
遥爲君馳
蒼天高無極大川廣且深下有沉潜魚上有冥飛禽先民
莫不逸我獨懷苦心抒情作好歌歌竟意難任
陵苕何青青上蒙松與柏一時良亦好歲晚竟誰淂人無
金石夀生年不盈百何爲慕榮禄抱此長戚戚
菽粟在中原夫人能采之無爲思百憂歡樂當及時今日
忽已過来日非所知有酒且復飲旣醉歌令儀
詠逸民十一首
自古逸民多矣意之所至率然成詠聊與同好時而
歌之耳
鳳凰覧德輝奮翅翔千仞矯矯孤竹子求仁斯得仁扵心
有不厭視世䓁埃塵俯仰志不屈又不辱其身聖言一以
宣萬古無緇磷誰言首陽山卓與嵩華隣采采山中薇媿
爾肉食人
勞生本非情禄仕吾不苟古来畎畒間亦有沮溺叟依依
偶耕心千載思尚友中道世所難狂狷誠足取如何絶代
下相知不忠&KR0779;仲尼不復作斯懷向誰道
駈車秣駑馬吾將適齊國聞有魯連子俶儻好竒畫一談
秦師走再說聊城拔功成不受賞高舉振六翮布衣終其
身豈復為世&KR2005;茫茫千載遠安往訪遺跡躊躇東海上向
風長太息
四時相代謝榮耀何足恃瓜田引新蔓不見桃與李知士
觧其會遇坎當復止邵生故秦吏乃亦睹兹理賢哉感我
懷三歎不能巳
子真初亦仕歲晚乃逃之區區南昌尉上䟽忘其卑忠言
不見用耿耿當告誰飄然棄妻子終身與世辞抱關甘貧
賤所貴莫我知至今九江墳清風激群黎神仙信茫昧此
士獨不疑孤雲無定在逝水何時歸遐思一矯首悵望無
由期
悠悠空山雲泱泱長江流廊廟意不屑山澤聊淹留故人
在天位高步追巢由豈曰子無衣&KR0605;苦被羊裘東京多節
義之子乃其尤窮居雖獨善輔世豈不優
汪汪千頃陂不為人濁清道周言行表蕩然無得名誰言
牛醫兒乃是人中英當時無間言後世流德聲思之不可
見使我鄙吝萌淳風久已漓此意豈復存時無君子者雖
賢寕見称
南州有高士食力事耕稼優游聊卒歲不矯亦不隘大木
行欲顛紼纚豈足賴何為諸老翁棲棲不遑舍斯言非無
見眀哲自高邁誰能縣一榻待子来稅駕
鹿門何亭亭下有辟世賢鳳鶵隱中林卧龍蟠其淵一朝
起高翔斯人獨深潜功名不可為我志久已安一聞耆舊
傳使我心悠然
黃鵠羽翼長一舉思千里幼安夲中原乘桴走東海舉世
方尚同遠引存吾志流風漸異俗敦禮化鄰鄙子魚平生
友胡乃不相委
塵事非所便田園久見招歸来三逕中蔚蔚長蓬蒿雖有
荷鉏倦濁酒且自陶茫茫大化中委運將焉逃唐虞去已
遠由来非一朝粲粲霜中菊采采忘其勞
歲莫和剛父雜詩四首
窮隂結嚴寒玄景閟微陽蘭蕭同憔悴隱惻我中腸美人
彈玉琴繼之歌清商絃急聲未巳知子意獨長陽春時未
至此曲徒悲傷
美玉處荆山林木生光輝采之獻凡目棄置亦其宜如何
和氏子涕泣有餘悲古来賢逹人不為毁譽移被褐懷至
寳寧懼不我知待賈未能信韞蔵誠可師
驚飈吹白日流光忽蹉跎登山采衆芳荆蓁一何多迷途
幸未遠逥車且委蛇黃鵠志四海雀鷃將如何
肥馬黃金鞍輕裘華且鮮朅来從横馳意氣何翩翩朝為
人所慕夕巳為世憐此道固應𡭗禍福非虛言生當称善
人死當謚為賢勿羡夸毗子狂馳終百年
贈道隆上人
辟俗無所之步尋招提遊頽垣蔽蓬艾破屋壊不脩老僧
俗念淨静坐百不憂浮雲有逸態止水無急流乃知我軰
人苦受世累囚朅来得此地稍覺心休休窗前幾藂菊青
蕊亦巳稠愛之不忍采留作山房秋何當移四松伴汝成
清幽南岡與北領路近頗易求他年風雨夜来聽龍吟愁
遊南山憩山下人家和人韻
驅馬南山陽下馬望絶巘解衣坐盤桓言就蓬廬偃非無
攀援力興盡自應返天高暄風息木落歲華晚勢阻乏遐
觀趣得心自遠不有君子詞何用抒繾綣
東郊
晨興理孤榜薄言東郊遊清風吹我衣入𬒮寒颼颼幽花
媚時節弱蒋依寒流山開碧雲歛日出白烟收曠望淂所
懷欣然消我憂中流望城郭葱葱佳氣稠人生亦已緐惠
養要須周約身不願餘尚恐乏所求且當置勿念乘化終
歸休
春後多隂偶成三首用復無逸来貺
日出晨景澹散髮步中庭仰見濯濯柳春風暢人情兹晨
豈不佳誰能定隂晴人生亦良脆疲勞竟何營萬事可撥
遣舍道焉求成
卧起向北窗一室可棲遟取詩三百萹一一絃歌之古道
豈為遠先師不吾欺嘉我有良朋所志共在兹適意聊娱
樂過此非所知
仲春忽已過四序随流波水深不可厲苦雨一何多田園
頗在念春事今如何沉憂亦無益言咲復言歌
暁起川上贈友
眀彂不能寐獨步柳隂中秋色方浩蕩晨光乍曈曨爍爍
川上日蕭蕭樹間風葛巾吹欲堕纖絺巳無功感彼歲月
駛悟此人世空悠悠竟何𥙷山林情所鍾終期抗高志駕
言從赤松
遊弁山
我欲到斯境歲月良已深今晨為兹遊醻我夙昔心悠悠
岡坂長慘慘風雲隂微雨迫短日飄然灑衣襟婁欲還吾
駕去意復難任逍遥得所止林竹自蕭森素琴不須彈山
水有清音邈在樊籠外塵想何由侵況懷冥絶理去此將
焉尋他山豈不好聊𡭗非所欽
二月二日尊經閣望郊外山水二首
朝登西北樓遐景舒我懷熹微晨光動窈窕春增華草木
罕悴色山川一何佳悠然斜川意千載與我諧及兹春服
成言詠樂無涯此理將不泯棄之良可嗟
日出群動作雞犬亦復喧渺渺孤舟發翩翩棲鳥遷先師
有眀訓政在善利間結髮事詩書扵今益可憐況兹去古
遠淳風未易還吾行亦聊𡭗一覧可忘言
次韻舜舉四慕詩
子晳有高志悠然舞雩春接輿諒非狂行歌歸隱淪周也
實曠士天地視一身去之千載下淵眀亦其人歸来北窗
裏勢屈道自伸仕止固有時四子乃不泯九原如可作執
鞭良所欣
春思
春柳黃如鵝春風揚綠波美人在何許忽若阻山阿攀條
弄白日常恐歲蹉跎懷思欝不舒佳期將奈何良辰難驟
得臨風空浩歌
雜詩
四時更代謝物化常随之春華曾幾何歲月忽如兹嚴風
動高林百草具巳萎人生況有&KR2005;憂患乃其宜棄捐勿復
念出入由化機安得松喬術邈與世相違
寄題右之此静軒
卜居無喧寂尚論心所宗山林苟不静亦與朝市同聞君
南窗下寄傲樂無竆曲肱有餘趣戰勝紛華中好風從何
来吹子庭前松清琴時一彈濁酒尊不空頗恨道里賖不
得往相從人事矧好乖我心何時降
廉山曉行
曳杖行墟曲蒼茫暁色分凝霜被原隰葛屨非昔聞新松
夾道周宿草冒高墳日月迭而逝死生安足云輕舟㳂寒
流悵望廉山雲世固不可辟斯人本同群緬焉心如結詠
言著斯文
奉和夲齋先生首夏即事
天道雖不言坐覺四時行藹藹庭前隂燁燁枝上榮閒居
有真趣曲肱寄餘情仰視浮雲翔俯聆時鳥鳴道勝心自
怡松喬可齊齡惜哉無旨酒爲公稱兕觥
贈趙虞卿
客從北方耒逍遥江湖間頋影空自愛不見欣戚顔奕秋
去已遠神觀一朝還惜無雙白璧尉子行路難翩翩雲中
鶴孤高杳難攀長懷𬗋霞客引袂入名山
題董元溪岸圖
石林何蒼蒼油雲出其下山高蔽白日隂晦復多雨窈窕
溪谷中邅回入洲溆冥冥猨狖居漠漠鳬鴈聚幽居彼誰
子孰與玩芳草因之一長謠商聲振林莽
贈别夾谷公
驅馬原隰間經時不遑休昔来日在斗今去麦己秋王事
有埤益宴安非所求翩翩晨風翼一舉逝莫留誰令匏瓜
繫自懷離别憂
青青蕙蘭花含英在中林春風不披拂胡能見幽心相去
千里餘會合大江南促席談自古知我一何深此别雖非
遠懷思渺難任公其愛體素尚無金玉音
題舜舉小隱圖
有水清且泚洄洑亂石間樂哉三子者在澗歌考槃流波
牽弱縷輕飈動文竿信無吞舟魚我志匪魴鰥勿言隠尚
小神情有餘閑高士不可見古風何時還
趙村道中
朝出南郭門遥指西山隂馬蹄與石闘宛轉愁我心溪谷
莽回互寒風振穹林黃葉洒我衣岩泉走哀音淒淒霜露
降竆思浩難任人生亦何為百年成古今華堂昔燕處零
落歸丘岑況復不得保悲来淚沾襟
昔年干戈動兵塵暗三吳長江巳無險智勇亦難圖築壘
依平山謀國一何愚楨榦群林空遺址莽丘墟至今蓬蒿
下猶有白骨枯天隂萬鬼哭慘慘荒山隅興亡自有數不
敢問何如獨憐野菊花立馬為躊躇
奉詶戴帥初架閣見贈
仙人海上来遺我珊瑚鈎晶光奪凡目竒采燿九州自吾
得此寳晝玩夜不休生世勿恨晚及與斯人儔惜哉無瓊
玖可以結綢&KR1230;世德日下衰古風向誰求䖸眉亦何有空
受衆女仇適俗固所願違己良足憂感子贈言意再拜涕
泗流安得騎騏驎從子以遠遊
吾愛戴安道隠居絶埃塵彈琴聊自娛書畫又絶倫豈無
召我者已矣非所欣昔我道剡中山川自清新是時夜雪
霽懷哉見其人常欲以暇日慷慨為寫真之子有祖風千
里響然臻我從蘇李後敢言茟墨神坐之盤石上俗物不
得親微君動高興此意當誰陳
桐廬道中
㦄㦄山水郡行行襟袍清兩崖束滄江扁舟此宵征卧聞
灘聲壯起見渚烟横西風林木淨落日沙水眀高旻衆星
出東領素月生舟子棹歌彂含詞感人情人情苦不遠東
山有遺聲豈不懷燕居蕳書趣期程優游恐不免驅馳竟
何成我生悠悠者何日遂歸耕
張詹事遂初亭
青山繚神京佳氣溢芳甸林亭去天咫萬状争自獻年多
嘉木合春晚餘花殿雕闌留戲蝶藻井語嬌燕退食鳴玉
珂友于此終宴鐘鼓樂清時衣冠集群彦朝市塵得侵圖
書味方遠紛華雖在眼道勝安用戰初心良已遂雅志由
此見何事江海人山林未如願
送周正平學士致仕還里
關吏晨啔門㒒夫戒首途祖道京城南喜色動闉闍仕䆠
非徒榮出處貴合義公今雖未耄進退有餘地高蹈激流
俗清風聳朝廷增秩仍繼禄
聖眀優老成逍遥桑&KR0922;間年高德弥邵紅顔醉春酒白髮
照晴昊兩䟽真勇決四皓甘隠淪漢史不專美古今凡幾
人青牛當南游𬗋氣巳先路我欲強著書懷哉未能去
寄鮮于伯幾
廊廟不乏才江湖多隱淪之子称吏隱才高非衆鄰脫身
軒冕場築屋西湖濱開軒弄玉琴臨池書練裙雷文粲周
鼎鹿鳴娛嘉賓圖書左右列花竹自清新賦詩凌鮑謝往
往絶埃塵我生少寡諧一見夙昔親誤落塵冈中四度京
華春澤雉歎畜樊白鷗誰能馴
送程子充運副之杭州
塩為生民食日用猶水火雖非飢所急一日無不可但令
商賈便那復愁國課數年人壊法貪欲肆偏頗利多歸私
室民始受塩禍𡭗来又計口強致及包褁㩁酤竆滴&KR0377;征
商劇遮邏東南民力竭此事非細瑣
朝家更政化選擇堪負荷君為尚書郎精白色瑳瑳眀當
戒行李往理吳越柂祝君無别語編戶要安妥湖山多勝
處亦可供宴坐談咲尊俎間佳聲滿江左
贈茅山梁道士
名山標勾曲秀領蔚層雲層雲散浩彩中有三茅君度世
三千秋流芳浩無垠丹光耀朱陽琴心傳玉文司命播萬
物彂蒙導人群學道得曠士采真遺塵氛贈我書一編清
謠吐竒芬茟耕亦巳勤寸田要鋤耘靈臺聳絳闕黃雲覆
氤氲内觀神自照衆言一何紛平生山林意獨往乃所欣
攀援桂樹枝采擷芝蘭薰静與木石居遊則侶麋麕松柏
無冬夏烟霞自夕昕軒冕或桎梏綺語徒羶葷大道返𡭗
朴至哉吾師云冥冥𬗋霞想湛言久不聞聆我歌洞章判
然仙凡分
罪出
在山為遠志出山為小草古語巳云然見事苦不早平生
獨往願丘壑寄懷抱圖書時自娛野性期自保誰令堕塵
冈宛轉受纏繞昔為水上鷗今如籠中鳥哀鳴誰復頋毛
羽日摧槁向非親友贈𬞞食常不飽病妻抱弱子遠去萬
里道骨肉生别離丘壠誰為掃愁深無一語目斷南雲杳
慟哭悲風来如何訴穹吴
次韻齊彦學士中秋雨後翫月
卧痾媿微官俯仰百憂集安知中秋至但見眀月出蕭蕭
雨新巳涼氣澄霽夕青旻羅疎星燦若殊與璧小䖝鳴草
根萬物皆自適而我獨何為矯首望南北愁来無端倪撥
去終不釋人生莫不樂杯酒會鄰戚高歌雜清唱起舞戞
鳴瑟閉戶且復眠空尊何由酌
秋日錦櫻為繼卿作
灼灼庭下花霜餘發春妍衆卉方具腓穠芳獨嫣然主人
遠方来一咲清尊前植物豈無情有開容必先造化寓深
意嘉與後人傳
聽姜伯惠父彈琴擘阮
姜子早聞道澹然遺世榮蓺花有生意焚香無俗情時抱
琴與阮彈作松風聲疇昔江湖間久巳知子名安知十年
後一咲成合并是邦山水秀照人肌骨清願子石泉上為
鼓一再行因之洗吾耳遂欲濯塵纓
題洞陽徐真人萬壑松風圖
謖謖松下風悠悠塵外心以我清淨耳聽此太古音逍遥
萬物表不受世故侵何年從此老辟榖隱雲林
自釋
君子重道義小人貴功名天爵元自尊世紛何足榮乘除
有至理此重彼自輕青松與蔓草物情當細評勿為蔓草
蕃願作青松貞
禱雨龍洞山
蒼山如犬牙細路入深谷絶壁千餘仞上有凌雲木隂崖
不受日洞穴自成屋蕭森人跡少薈蔚獸攸伏雲林互隱
映澗道相逥復翔禽薄穹霄鳴鳥響岩曲臨橋濯清颸汲
井漱寒玉神物此淵潜愆陽有祈祝風漓慙善教吏懦恥
&KR0779;禄暫懷塵外想獨往疑有梏過幽難久居濟勝乏高躅
茦馬尋故蹊歸樵相追逐
送石仲璋
霜風何凄厲蘭蕭同枯萎念此鼻為酸惻愴中心悲由来
無醜好衆女嫉蛾眉數罟困巨魚鹽車厄天騏況復值怨
仇貝錦成禍機俯首無所訴菹醢聽所為向非知己者雖
死誰眀之君子有行伇後會在何時欲别不敢往瞻望涕
漣洏援茟撫我心為公吐此詞
題桃源圖
戰國方忿争嬴秦𣸪狂怒冤哉魚肉民死者不知數斯人
逃空谷是殆天所恕山深無来遥林密絶歸路艱難苟生
活種蒔偶成趣西鄰與東舍雞犬自来去熙熙如上古無
復當世慮安知捕魚郎延緣至其處遥遥千載後緬想增
慨慕即今生齒緐險絶悉開露山中無木客川上靡漁父
雖懷隠者心桃源在何許況兹太平世尭舜方在御干戈
久己戢老幼樂含哺田疇畢耕耨努力勤蓻樹毋為問迷
津竆探事高舉
題歸去来圖
生世各有時出處非偶然淵眀賦歸耒佳處未易言後人
多慕之效顰惑蚩妍終然不能去俛仰塵埃間斯人真有
道名與日月懸青松卓然操黃華霜中鮮弃官亦易耳忍
竆北窗眠撫卷三歎息世久無此賢
題李伯時元祐内廐五馬圖黃太史書其齒毛
五馬何翩翩蕭洒秋風前君王不好武芻粟飽豐年朝入
閶闔門莫秣十二閑雄姿耀朝日滅沒走飛烟頋盻增意
氣群龍戲芝田駿骨不得朽託兹書畫傳誇哉昭陵石歲
久當頽然
酬滕野雲
滕君夲臞儒肝鬲足清氣賦詩多秀句往往含古意大誇
江山美一洗塵土翳平生有詩癖淂句時自憙𡭗耒荒蕪
甚枯澁常内媿錦綉忽堕前令我喜不寐功名亦何有富
貴安足計唯有百年後文字可傳世霅谿春水生歸志行
可遂閒吟淵眀詩静學右軍字但恐君未閒書成無由寄
述太傅丞相伯顔功德
興癈夲天運輔成見人庸輿地久以裂車書會當同
先帝昔在御如曰行虛空六合仰照耀一方顧顓蒙授鉞
淂人傑止戈代天工鉄馬浮度江㘴收破竹功草木紛震
動山川變鴻濛地利不復險金城何足攻市靡易肆憂兵
無血刃紅孰能年歲間伐國究始終老稚感再生遺黎忘
困竆歸来一不取匹馬走北風九域自此一益見
聖世崇大哉
先帝仁允矣
丞相忠嗟我始弱冠弗獲拜此公作頌歌元勲因之寫吾
衷
送文子方調選雲南
我友文子方其人美如玉高談動卿相惠利&KR0779;風俗文章
多古意清切綠水曲紛紛鳬鷖群見此摩霄鵠今當使西
南萬里道卭蜀銓衡非細事賢俊要甄錄遠人待子来飢
者望菽粟賢勞亦常事但恐期程促馬嘶晨當行草長春
正綠執手臨路歧使我空躑躅
吴真人盧溝雨别圖
驅馬上河梁執手遠别離遠别數千里臨分各相思山川
一何悠去去勿復遟高堂有雙親黃髮映厖眉還家拜堂
下置酒作兒嬉却歸見
天子忠孝兩無虧人生如公少致身貴及時此行將未巳
親夀當期頥
高氏謹節堂
先聖有眀訓見諸庶人章少小誦習之白首不敢忘高子
躳孝弟養親在高堂蕭公三大字岌岌端且莊對之銘座
右凛然肅冠裳謹身用始節節用乃無荒斯言非虛語旨
遠味自長守此期勿失善積有餘慶
題耕織圖二十四首奉
懿旨撰
耕正月
田家重亢曰置酒會鄰里小大易新衣相戒未明起老翁
年已邁含咲弄孫子老嫗惠且慈白髮被兩耳杯柈且羅
列飲食致甘旨相呼團欒㘴聊慰衰莫齒田磽藉人力糞
壤要鋤理新歲不敢閑農事自兹始
二月
東風吹原野地凍亦己銷早覺農事動荷鋤過相招遟遟
朝日上炊烟出林梢土膏脉既起良耜利若刀高低徧翻
墾宿草不待燒幼婦頗能家井臼常自操散灰緣舊俗門
逕環周遭所冀歲有成殷勤在今朝
三月
良農知土性肥瘠有不同時至萬物生芽蘖由地中秉耒
向畎畒忽徧西與東舉家往于田勞瘁在𡭗農春雨及時
降被野何濛濛乘兹各布種庶望西成功培根利秋實仰
天望年豐但使隂陽和自然倉廪充
四月
孟夏土加潤苗生無近遠澷澷冒淺陂芃芃被長阪嘉榖
雖己值悪草亦滋&KR2037;君子與小人並處必為患朝朝荷鋤
往薅耨忘疲倦旦随鳥雀起歸與牛羊晚有婦念將飢過
午可無飯一飽不易得念此獨長歎
五月
仲夏苦雨乾二麦先後熟南風吹隴畒惠氣散清淑是為
農夫慶所望實其腹沽酒醉比鄰語咲聲滿屋紛然收穫
罷高廪起相属有周成王業后稷播百榖皇天貽耒牟長
世自兹卜願言仍歲稔四海盡蒙福
六月
當晝耘水田農夫亦良苦赤日背欲裂白汗灑如雨匍匐
行水中泥淖及腰膂新苗抽利劔割膚何痛椘夫耘婦當
饁奔走及亭午無時暫休息不得避炎暑誰憐萬民食粒
粒非易耴願陳知稼穡無逸傳自古
七月
大火旣西流涼風曰凄厲古人重稼穡力田在匪懈郊行
省農事禾黍何旆旆碾以他山石玉粒使人愛大祀須粢
盛一一稽古制是為五榖長異彼稊與稗炊之香且美可
用享上帝豈惟足食人一飽有所待
八月
白露下百草莖葉日紛委是時禾黍登充積徧都鄙在郊
旣千庾入邑復萬軌人言田家樂此樂誰可比租賦以輸
官所餘足儲峙不然風雪至凍餒及妻子優游茅簷下庶
可以卒歲太平元有象治世乃如此
九月
大家饒米麵何啻百室盈縦復人力多春磨常不停激水
轉大輪磑碾亦易成古人有機智用之可&KR0779;生朝出連百
車莫入還滿庭勾稽數多少必假布筭精小人好争利晝
夜心營營君子貴知足知足萬慮輕
十月
孟冬農事畢穀粟既已蔵弥望四野空藁秸亦在場
朝廷政方理庶事和隂陽所以頻歲登不憂旱與蝗置酒
燕鄕里尊老列上行肴羞不猒多炰羔復烹羊縦飲竆曰
夕爲樂殊未央禱天祝
聖人萬年長夀昌
十一月
農家值豐年樂事日熙熙黑黍可釀酒在牢羊豕肥東隣
有一女西隣有一兒兒年十五六女大亦可笄財禮不求
俻多少取随宜冬前與冬後昏嫁利此時但碩子孫多門
戶可扶持女當力蚕桑男當力耘耔
十二月
一日不力作一日食不足慘淡歲云莫風雪入破屋老農
氣力衰傴僂腰背曲索綯民事急晝夜互相續飯牛欲牛
肥茭藁亦預蓄蹇驢雖劣弱挽車致百斛農亊極勞苦歲
豈恒稔熟能知稼穡艱天下自蒙福
織正月
正月新獻歲最先理農器女工並時興蚕室臨期治初陽
力未勝早春尚寒氣窗戶當奥密勿使風雨至田疇耕耨
動敢不脩耒耜經冬牛力弱相戒勤飯飼萬事非預備倉
卒恐不易田家亦良苦捨此復何計
二月
仲春凍初觧陽氣方滿盈旭日照原野萬物皆欣榮是時
可種桑插地易抽萌列樹徧阡陌東西各縦横豈惟籬落
間採葉憚遠行大哉
皇元化四海無交兵種桑日已廣弥望綠雲平匪惟錦綺
謀祗以&KR0779;民生
三月
三月蚕始生纖細如牛毛婉戀閨中女素手握金刀切葉
以飼之擁紙散周遭庭樹鳴黃鳥彂聲和且嬌蚕飢當採
桑何暇事遊遨田時人力少丈夫方種苗相將挽長條盈
筐不終朝數口望無寒敢辭終歲勞
四月
四月夏氣清蚕大已属眠高首何昂昂蛾眉復娟娟不憂
桑葉少徧野如綠烟相呼携筐去迢逓立遠阡梯空伐條
枚葉上露末乾蚕飢當早歸秉心静以&KR0825;飭躬脩婦事僶
勉當盛年救忙多女伴咲語方喧然
五月
五月夏以半谷鶯先弄晨老𧖟成雪繭吐絲亂紛紜伐葦
作薄曲束縛齊榛榛黃者黃如金白者白如銀爛然滿筐
筥愛此顔色新欣欣舉家喜稍慰經時勤有客過相問咲
聲聞四隣論功何所歸再拜謝蚕神
六月
釡下燒桑柴取繭投釡中纖纖女兒手抽絲疾如風田家
五六月綠樹隂相蒙但聞繰車響遠接村西東旬曰可經
絹弗憂杼軸空婦人能𧖟桑家道當不窮更望時雨足二
麦亦稍豐沽酒田家飲醉倒嫗與翁
七月
七月暑尚熾長日弄機杼頭蓬不暇梳揮手汗如雨嚶嚶
時鳥鳴灼灼紅榴吐何心娱耳目往来忘傴僂織為機中
素老&KR0970;要紉𥙷青燈照夜梭蟋蟀窗外語&KR0605;勤亦何有身
體衣幾縷嫁為田家婦終歲服勞苦
八月
池水何洋洋漚麻水中央數曰麻可取引過兩手長織絹
能幾時織布巳復忙依依小兒女歲晚歎無裳布𥜗不掩
脛念之熱中腸朝緝滿一籃莫緝滿一筐行看機中布計
曰漸可量我衣苟巳成不憂天早霜
九月
季秋霜露降凛凜寒氣生是月當授衣有布織未成天寒
催刀尺機杼可無營教女學紡纑舉足疾且輕舍南與舍
北嘒嘒聞車聲通都富豪家華屋貯娉婷被服雜羅綺五
色相間眀聽說貧家女惻然當動情
十月
豐年禾黍登農心稍逸樂小兒漸長大終歲荷鋤钁目不
識一字每念心作悪東鄰方迎師收拾令入學後月曰南
至相賀因舊俗為女裁新衣脩短巧量度龜手事塞向庶
禦北風虐人生真可歎至老長力作
十一月
冬至陽来復草木潜滋萌君子重其然吾道自此亨父母
㘴堂上子孫列前榮再拜稱上夀所願百福并人生属
眀時四海方太平民無札瘥者&KR0779;澤敷群情衣食苟給足
禮義自此生願言興學校庶幾教化成
十二月
忽忽歲將盡人事可稍休寒風吹桑林日夕聲颼飀墻南
地不凍墾掘為坑溝斫桑埋其中眀年芽早抽是月浴蚕
種自古相傳流蚕出易脫殼絲纊亦倍收及時不努力知
有耒歲否手凍不足惜冀免號寒憂
松雪齋文集卷苐二
