松雪齋文集卷苐六
雜著
樂原
樂夲乎律律始扵數正扵度度曷從而正之曰以候氣正
之何以知其然也古者有絫黍之法黍之為物也大小不
齊就耴其中者從絫之而然横絫之而否是故不可以為
定法也必擇土中使善㦄者候氣焉氣應則律正律正則
度正矣較之絫黍之為不亦善乎律之長短鄭氏之法不
可易也是其上下之所以相生也所以随時而變易也夫
音之清濁定扵管之長短凡其空圍則一而已矣非有大
小之異也先儒制律有大小之異者非愚之所知也律不
可以徒律徒律不可以為樂必施之扵音而後樂生焉用
之而天地應鬼神格人民和故曰移風易俗莫善扵樂世
衰道微流為賤工之事為士者益恥之豈特不以為已任
而已哉然樂之所以動天地感鬼神移風易俗者不可豪
釐差也禮運曰五音六律十二管還相為宫謂律之各自
為宮而商角徵羽從之也仲冬之月律中黃鍾夫黃鍾為
宮則太簇為商姑洗為角蕤賓為變徵林鍾為徵南呂為
羽應鍾為變宫此自然之理也還之扵律而七音備矣被
之扵器而八音諧矣大呂而下亦猶是也今之樂以一清
混扵七音之中豈不&KR0861;乎黃鍾為衆律之祖宮聲為衆音
之君皆尊而無二者也惟其然也是以有清聲焉此聖人
作樂之妙用也還宮之法黃鍾之均無清聲謂黃鍾為宫
則商角徵羽以漸而清自然順序不待用清聲也大吕為
宫則黃鍾為變宮還宫之法宮為濁變宮為清若乃大吕
均以黃鍾為變宮則是變宫友濁扵宫矣是上陵之漸也
而可乎扵是以黃鍾之清聲代之夫清聲者豈扵十二律
之外他有所謂清聲者哉黃鍾之為四寸二分寸之一是
黃鍾之清聲也豈惟黃鍾為然十有二律皆有之今也不
然四清之外無有也必欲𣸪古則當復八清八清不復而
欲還宫以作樂是商角徵羽重扵宫而臣民事物上陵於
君也此大亂之道也
琴原
琴也者上古之器也所以謂上古之器者非謂其存上古
之制也存上古之聲也世衰道微禮壊樂崩而人不知之
耳琴絲音也非絲無以鳴然而絲有緩急聲有上下非竹
無以正之竹之為音一定而不易是以用之正緩急而定
上下也是故音十有二均調琴之法亦十有二而世俗一
之黃鍾之均一宮二商三角四徵五羽六七比一二大吕
太簇如之夾鍾之均二宫三商四角五徵一羽六七比一
二姑洗如之中吕之均三宮四商五角一徵二羽六七比
一二蕤賓林鍾如之夷則之均四宮五商一角二徵三羽
六七比一二南呂如之無射之均五宮一商二角三徵四
羽六七比一二應鍾如之如之者非同之如其徽之應而
緩急不同也苟為不同則曷從而正之曰以管正之也黃
鍾之均一弦為宫吹黃鍾之管以合一弦而後弦正自是
以降以大吕合大吕以太簇合太簇無不正矣夾鍾之均
二弦為宮合之無以異也中呂之均三弦為宮合之無以
異也夷則之均四弦為宮無射之均五弦為宫合之亦無
以異也此十有二均之大略也夫一弦為宮者至五弦而
止五弦而止者五音之外不可加也二弦為宫者一弦還
而為羽羽不可以濁也故以六弦代之三弦為宫者一二
還而為徵羽徵羽不可以濁也故以六七代之其正體不
出乎五弦也其所以七弦者亦清聲還宫也至于四弦為
宫者則羽不足矣不亦竆乎曰羽在三弦七徽之上以按
聲求之亦清聲也此琴之大略也
五柳先生傳論
志功名者榮禄不足以動其心重道義者功名不足以易
其慮何則紆青懷金與荷鉏畎畒者殊途抗志青雲與徼
倖一時者異趣此伯夷所以餓于首陽仲連所以欲蹈東
海者也矧名教之樂加乎軒冕違已之病甚扵凍餒此重
彼輕有由然矣仲尼有言曰隱居以求其志行義以逹其
道吾聞其語未見其人嗟乎如先生近之矣
夷齋說
孟頫往年仕亰師識田君潤之及来佐濟南田君長山東
廉訪幕府從游既久出一卷示孟頫則疎齋盧公所書潘
君記夷齋之文也夷齋者田君所居室之名也天下之名
屋室者衆矣而君獨名之曰夷者所以見君之心也夫夷
之為言平易坦夷之謂也老子曰大道甚夷是也田君自
少年仕御史府無傾險刻薄之私其名齋曰夷不亦宜乎
夷與險對者也嘗試言夫險者則夷之義自見今夫天下
之險無踰扵水水之險則有吕梁灔澦若江若河以至于
海而水之險極矣然舟楫既具人力既盡則若履平地其
或至扵顛覆盖有幸不幸存焉耳若夫人心之險又非水
之能喻也談咲而戈矛生謀慮而機穽作不飲而醉不酖
而毒同則刎頸膠&KR0238;異則對面椘越及其至也以錙銖之
利豪釐之忿使人上下乖骨肉離險之禍可勝言哉田君
無是也則其名齋曰夷不亦宜乎因田君之意推而為之
說以頌田君之德而警夫世之險者焉
趙郡李氏世譜
李氏嬴姓帝顓頊之後大業生女華女華生皋陶字庭堅
為尭大理以刑法助教化㦄虞夏商子孫守其官以官為
氏至紂之時理徵字德靈以直道不容扵朝其妻陳契和
氏與子利貞避難伊侯之墟食木子淂全改理為李利貞
亦娶契和氏生昌祖為陳大夫五世孫碩受采地扵宗周
康王食苦碩孫乹字文果周上御史大夫娶益夀氏女嬰
敷生耳字聃一字伯陽柱下史掌三皇五帝之書耳自著
書名老子其言至深周道衰去西之流沙不知其所終孫
宗字尊祖魏大夫世所称叚干木即其人也孫兊相趙惠
文王惠文王有沙丘之難兊發兵救之微兊趙幾不全自
兊始居趙郡為趙郡李氏之祖六世孫曇字貴遠入秦為
御史大夫葬柏人西四子崇辨昭璣崇字伯祐秦隴西守
是為隴西李氏之祖孫信字有成大將軍滅燕斬燕太子
丹始皇帝称之以為能孫廣漢前將軍匈奴號之為飛將
軍十六世孫暠西涼武昭王為唐始祖追尊興聖皇帝此
其尤盛者也璣生牧相趙封武安君北破林胡拓地千餘
里西却秦人之師始皇帝用頓弱之說縦反間扵趙趙殺
牧秦滅趙牧弟齊居中山尚食監高祛為文帝言以為賢
將者也牧孫左車仕陳餘封廣武君漢大將韓信聞陳餘
不能用廣武君之策乃敢下兵井陘擊陳餘泜水上信已
破陳除購千金求廣武君師事之曾孫秉字世範漢穎川
大守徙穎川六世孫脩字伯游後漢太尉生膺字元禮司
隷校尉中常侍張譲弟翔為野王令無道殺孕婦畏膺弃
官歸京師匿譲舍合柱中膺率吏攻翔殺之生瓌瓉瑾曹
撡微時數從瓉遊瓉以意厚之語子宣䓁曰孟德英雄也
天下亂非孟德不能定張孟卓袁夲初雖與吾親舊皆不
足依孟卓名超廣陵太守本初名紹冀州牧後諸子果賴
撡淂免扵難及撡破紹乃舉家還趙郡瑾四世孫楷字雄
萬晉司農丞治書侍御史避趙王倫之難北徙常山五子
輯晃芬勁叡叡字幼黃高平太守居巷東為東祖勁字少
黃治書侍御史與兄芬居巷西為西祖輯字護宗高密太
守自楷時徙平棘自平棘𣸪徙柏人子慎敦世甚微從叔
晃還趙郡晃字仲黃鎮南府長史共稱南祖其别宗為江
夏遼東漢中三房子孫咸盛魏齊周隋之世多為大官至
唐位宰相者十七人曰游道曰藩曰固言曰日知曰敬玄
曰伸曰元素曰絳曰嶠曰珏曰懷遠曰吉甫曰德𥙿曰泌
曰磎曰鄘曰安期蚤能以功名著扵世者泌與吉甫父子
泌字長源少年慕神仙不死之術隱華山天寶之亂肅宗
使人訪得之帝與俱出入軍中指之曰衣黃者聖人衣白
者山人繼相代宗德宗受命扵艱難之際使唐室再造危
而𣸪安大槩皆泌之功也所與共事者乃李輔國盧𣏌之
徒能以智自免故君子以泌比張子房吉甫之系出西祖
子隆字太彛後魏阜城令六世孫祖威唐倉部郎中生悪
行嘉州刺史孫栖筠為工部侍郎奏毀之歲益租二百萬
平盧行軍司馬許杲將潰&KR0816;渡江東欲為變拜栖筠浙西
觀察使杲懼而逃拜御史大夫元載竊國柄横甚代宗倚
栖筠使圖之栖筠見帝牽制不時決憂憤而&KR0816;子吉甫字
弘憲自代宗時以姑息御藩鎮有終身不易地者吉甫相
歲中易三十六鎮劉闢反扵蜀李錡反扵吴用吉甫計辛
斬闢與錡每為憲宗言藩鎮不奉命則朝廷不尊伐叛之
謀當以時決李逢吉沮其功心甚恨之及吳元濟擅立則
自請至淮西招之不從必俘以為獻會暴疾卒吉甫長扵
政事所推多賢士大夫盡其軄元和之治視貞觀開元盖
庶幾焉生德𥙿字文饒力學卓犖有大節尤善著文徐州
王智興紿天子築壇度僧資國家大福德𥙿為御史中丞
言江淮間失男子六十萬人非小變詔止之徙劒南節度
使建籌邊樓按南道山川與蠻相出入者圖之左西道山
川與吐蕃相出入者圖之右部落衆寡饋餉遠迩曲折咸
具名習邊事者與共計敵情偽盡知之請安定人為甲觧
州人為弓杭州人為弩器械必犀利率戸二百耴一人教
戰𣸪勿事緩則農急則兵分為十一軍號雄邊軍武宗立
召相德𥙿唐自中葉數困扵西戎党項回鶻吐蕃更相誅
亂邊德𥙿以數應之使勢蹙不甝&KR2143;為大變是時兵屢勝
瀕河將盡惴不敢動武宗之治號為中興宗盛時系趙郡
而逹者昉字眀遠饒陽人周開封尹宋太祖時貶道州司
馬再貶延州别駕治生為終老計遣使召之久而後至太
祖望見昉大喜曰趙普不妄薦人昉再相持重知大體嘗
舉王旦謂必為太平宰相後果如其言沆字太初臨洺人
相真宗日耴四方水旱盗賊奏之王旦參知政事以為細
事不足煩上聽沆曰人主少年當使知艱難不然血氣方
剛不留意聲色狗馬則土木甲兵禱祠之事興矣吾老不
及見君他日之憂也大中祥苻之際丁謂䓁以天書惑帝
治宫室費財鉅萬萬王旦欲諫則業已同之欲去則上遇
之厚不忍去大以為恨寇莱公薦丁謂沆不用準怒曰謂
才不足用耶準言不足聽耶沆曰謂不可使在人上準曰
謂可使在人下乎沆歎曰君必悔之謂相果逐莱公故世
称沆為聖相迪字𣸪古濮陽人舉進士苐一與王曾並相
扵國家大計多所匡正昉傳以為德𥙿次子比部員外郎
渾之後居饒陽五公里金末裔孫成避亂徙博陵葬祖父
博陵西北亂甚徙河南久之𣸪還河北居瀛州之參戶又
又為參戶人三子謙榮瑄謙字仲默生信德信生遜遯遷
遹德生造逹適遐榮字茂之勤扵為生能斥其餘以與人
鄉里稱為長者生秀世英秀字子實有大才&KR0970;孤以善事
毋稱嗛口之食便體之衣有不須也未有須而後具焉者
毋亦甚安之遂不忍去其毋而仕教子弟嚴以身率之故
子弟能力學以自赴扵成人饒陽之緒幾至是而𣸪生迪
字光道
大元吏部郎中有能名生逸通世英字仲傑生逖述逖漢
隂主簿生植述大子洗馬瑄生義居仁義生某居仁生道
道生高麗吴興趙孟頫曰余官太史氏識光道為余言其
世家余乃為泝沿淂其世次如上而次叙之李氏之出趙
郡者傳二千餘年逹者不可勝數盖皋陶之烈也今光道
賢而能官祖父皆有積德其後當益大云
序
書今古文集註序
詩書禮樂春秋皆經孔子刪定茟削後世尊之以為經以
其為天下之大經也秦火之後樂遂無𣸪存詩書禮春秋
由漢以来諸儒有意𣸪古殷勤收拾而作偽者出焉學者
不察尊偽為真俾得並行以售其欺書之古文是已嗟夫
書之為書二帝三王之道扵是乎在不幸而至扵亾扵不
幸之中幸而有存者忍使偽亂其間耶又幸而覺其偽忍
無述焉以眀之使天下後世常受其欺耶余故分今文古
文而爲之集註焉嗟夫可與知者道難與俗人言也余恐
是書之作知之者寡而不知者之衆也昔子雲作法言時
無知者曰後世有子雲必愛之矣庸詎知今之世無與我
同志者哉
印史序
余嘗觀近世士大夫圖書印章壹是以新竒相矜鼎彛壷
爵之制遷&KR0556;對偶之文水月木石花鳥之象盖不遺餘巧
也其異扵流俗以求合乎古者百無二三焉一日過程儀
父示余寶章集古二編則古印文也皆以印印紙可信不
誣因假以歸采其尤古雅者凡模得三百四十枚且脩其
考證之文集為印史漢魏而下典刑質朴之意可仿彿而
見之矣諗扵好古之士固應當扵其心使好竒者見之其
亦有改弦以求音易轍以由道者乎
贈趙虞卿序
平陽趙虞卿從其兄来吴興兄卒官虞卿因留不去蕭然
&KR0647;旅無一簞之儲飯豆茹虀衣褐垢弊處之無竆愁之色
人或饋者亦欣然弗拒及遇人有不足輒乞之無吝情觀
其人嗒然無所為聽其言淵乎以道而其奕又通天下之
善奕者也人不知未嘗言人知之未嘗矜意其胸中有淂
故外物不足以累之嗟夫人患無所淂即有淂雖千金之
富駟馬之貴若將凂焉虞卿其肯以此易彼耶孔子曰志
扵道據扵德依扵仁游扵藝若虞卿者所謂游藝志道者
耶虞卿居吳興久吾黨之士往往與之游扵是相與賦詩
贈之而趙孟頫又為之序
送吳幼清南還序
士少而學之扵家盖亦欲出而用之扵國使聖賢之澤沛
然及扵天下此學者之初心然而往往淹留偃蹇甘心草
莱岩穴之間老死而不悔豈不畏天命而悲人竆哉誠退
而省吾之所學扵時為有用耶為無用耶可行耶不可行
耶則吾出處之計瞭然定扵胸中矣非苟為是栖栖也近
年以来
天子遣使者廵行江左搜求賢才與圖治功而侍御史程
公亦在行程公思觧
天子渴賢之心得臨川吴君澄與偕来吴君博學多識經
明而行脩逹時而知務誠稱所舉矣而余亦濫在舉中既
至亰師吳君翻然有歸志曰吾之學無用也迂而不可行
也賦淵眀之詩一章朱子之詩二章而歸吳君之心余之
心也以余之不才去吴君何啻百倍吴君且往則余當何
如也吾鄕有敖君善者吾師也曰錢選舜舉曰蕭和子中
曰張復亨剛父曰陳慤信仲曰姚式子敬曰陳康祖無逸
吾友也吾處吾鄕從數子者游放乎山水之間而樂乎名
教之中讀書彈琴足以自娱安知造物者不吾舍也而吾
豈有用者哉吳君行有日謂余曰吾將歸游江淛求子之
友余既書所賦詩三章以贈行又列吾師友之姓名使吴
君因相見而道吾情至杭見戴表元率初者鄞人也鄧文
原善之者蜀人也亦吾友也其亦以是致吾意焉
送凌德庸赴淮東憲幕序
世所謂丈夫者率盛氣大言驕岸倨肆常易一介之士至
一介之士當仁不譲奮然仗義與人爭是非不肯碌碌苟
止亦非世所謂丈夫者所能也凌君德庸與余居同邦生
同年今年之春相遇都下握手言咲若有雅故盖適千里
者見似人而喜況余同邦同年者哉然余所以與凌君相
淂者又有出扵是余聞凌君往年司獄建昌囚有冤皆爲
平反之與其上官抗略無少假借府史固不論甚者與察
司往𣸪折難無詭随依阿聲凌君位甚卑無當路之援容
顔不能動人世所謂丈夫者常易之安知凌君自處者不
卑也彼凌君所恃者以吾之是却彼之非而巳彼以其富
我以吾仁彼以其爵我以吾義豈虛言哉今凌君入淮東
憲司幕府亦粗可以行其志矣夫數罟竭澤盛世不設深
文苛察亦君子不為也使吏不淂以賕賂行私意不敢以
架漏欺公家則淮東之民實被
聖上寬仁之澤抑豈獨余之望將使世所謂丈夫者知一
介之士所守如是是非可易者豈不偉與扵其行書此以
為贈凌君其或有耴焉
苐一山人文集叙
宋以科舉耴士士之欲見用扵世者不得不繇科舉進故
父之詔子兄之教弟自幼至長非程文不習凡以求合扵
有司而已宋之末年文體大壊治經者不以背扵經旨為
非而以立說竒險為工作賦者不以破碎纖靡為異而以
綴緝新巧為得有司以是耴士以是應程文之變至此盡
矣狃扵科舉之習者則曰鉅公如歐蘇大儒如程朱皆以
是顯士舍此將焉學是不然歐蘇程朱其進以是矣其名
世傳後豈在是哉王君壮猷自弱冠賦聲滿場屋間耴鄕
舉如拾芥非唯王君視功名唾手可淂一時之士亦孰不
以高科期之尔来科舉既癈王君出其胸中之藴作為詩
文成數臣編暇日携以見過求余為之叙余讀一再過文
不苟作字不苟置意深而氣直涵泳書易出入騷選宜可
以名世傳後而非一時科舉僥倖求合扵有司之作也非
自拔扵流俗者能若是耶余既為是說遂書以為王君文
集叙王君名方叔字壮猷其先自盱眙徙吴興故推其所
自題其編曰苐一山人文集云
陳子振詩序
予友鄧善之張仲實陳無逸皆英爽之士其言語文字足
以雄一時予愛之重之一日而淂三子者之書皆曰吴中
陳子振佳士也尤長扵詩今將求叙引扵子予久杜門聞
詩人之欵予也喜甚亟出肅陳君陳君䄂出其所為詩文
曰牡遊集八卷余益喜亟耴讀數萹陳君誠能詩獨未觧
所謂壮遊名集者意陳君南適越北之燕趙東遊齊魯而
西走秦晉凡天下名山大川如岱華太行江淮河海皆嘗
㦄覽其形勢而窺其祕奥故以是名之耶然讀之終萹其
所至不過吴中數郡而巳陳君吳人也其遊不出扵吳而
名其集曰壮遊余甚惑焉思而不得其說則以問諸陳君
陳君曰遊豈有遠近哉顧壮懷何如耳至讀君自叙有曰
不好追蹈前人法則嗟乎若是者雖余亦壮之而遊何必
廣哉古之作序者皆序所以作者之意故余因其名集而
為之序若夫詩文之美觀者當自得之不待余言之贊也
贅而贊之余懼非作序之法也又集中有贈葉文炳詩云
墨妙當今亞子昂余不識葉假令葉善書當追配古人余
書何足重扵世而云然哉余甚愧焉請陳君為刪之
薛昂夫詩集叙
嗟夫吾觀昂夫之詩信乎學問之可以變化氣質也昂夫
西戎貴種服旃裘食湩酪居逐水草馳騁獵射飽肉勇決
其風俗固然也而昂夫乃事茟硯讀書屬文學為儒生彂
而為詩樂府皆激越慷慨流麗閑婉或累世為儒者有所
不及斯亦竒矣盖昂夫嘗執弟子禮扵湏溪先生之門其
有得扵湏谿者當不止扵是而余所見者詞章耳夫詞章
之扵世不為無所益今之詩猶古之詩也苟為無𥙷則聖
人何耴焉繇是可以觀民風可以觀世道可以知人可以
多識草木鳥獸之名其博如此嗟乎吾讀昂夫之詩知問
學之變化氣質為不誣矣他日昂夫為學日深德日進道
義之味淵乎見扵詞章之間則余愛之敬之又豈止扵是
哉
左丞郝公注唐詩鼓吹序
鼓吹者何軍樂也選唐詩而以是名之者何譬之扵樂其
猶鼓吹乎遺山之意則深矣中書左丞郝公當遺山先生
無恙時嘗學扵其門其親得扵指授者盖非止扵詩而巳
公以經濟之才坐廟堂以韋布之學研文字出其博洽之
餘探隱彂奥人為之傳句為之釋或意在言外或事出異
書公悉耴而附見之使誦其詩者知其人識其事物者逹
其義覽其詞者見其指歸然後唐人之精神情性始無所
隱遁焉嗟夫唐人之扵詩美矣非遺山不能盡去耴之工
遺山之意深矣非公不能彂比興之藴世之學詩者於是
而紬之繹之厭之飫之則其爲詩將見隱如宫商鏗如金
石進而爲詩中之韶濩矣此政公惠後學之心而亦遺山
裒集是編之初意也耶公命爲序不敢辭謹序其大意云
皇朝字語觀瀾綱目序
余嘗讀北史見當時臣族貴種皆以工譯語相高其間雖
時見一二語恨無文字相傳不知作如何云云也盖譯語
皆有聲而無文雖欲傳其可得乎
聖朝混一區宇乃始造爲一代之書以文寄聲以聲成字
于以道達譯語無所不通盖前代之所未有也古婺王伯
逹深觧其義編集是書曲盡微妙其亦善言語之良師也
古人有言塗無遠而不弥理無微而不綸余扵是書亦云
送田師孟知河中府序
予讀漢史至循吏傳觀古循吏之所為政事教化之所感
召能使蝗不入境虎度河去民至稱之為父母嗟乎何以
得此扵民哉三代而上未置郡縣循吏之名未立繇漢以
来士大夫之賢者苟不淂一郡一邑而為守令政事不見
扵世德澤不及扵民何由列扵史官使循良之名愈久而
常存也予友田侯師孟以儒家子弱冠而仕于朝且三十
年若銓選財用刑名凡國家急務莫不周知而練達而又
未嘗一日廢書故扵經史百家悉能深知其義而不同扵
流俗朝家循序而遷得知河中府或謂如侯者當位之扵
朝出其所學上為
朝廷羽儀展其所長亦足以禆𥙷扵眀時予謂不然以師
孟之才且賢得一城而守之宣布
聖天子德澤下及扵百姓將古循吏𣸪見扵今日矣河中
古蒲阪舜所都也有虞氏之遺風存焉民淳而事蕳亦師
孟之所樂也一旦
聖天子擢天下之治最者而大用之必自河中始扵其行
群公賦詩贈之而孟頫為之序侯名衍師孟其字云
劉孟質文集序
文者所以眀理也自六經以来何莫不然其正者自正竒
者自竒皆随其所彂而合扵理非故為是平易險怪之别
也後世作文者不是之思始誇詡以爲富剽疾以爲快談
詭以爲戲刻畫以爲工而扵理始遠矣故嘗謂學爲文者
皆當以六經爲師捨六經無師矣江右劉君某年甚盛氣
甚充作爲詩文數百萹其鋒殆不可當然竊患刘君之才
過多若有不必作而作者夫六經之爲文也一經之中一
章不可少一句一字不可闕盖其謹嚴如此故立千萬年
爲世之經也余老病癈學刘君不以余爲不肖一再下問
不敢不以誠告劉君以余言爲然耶則一以經爲法一以
理爲夲必不可不作者勿使無可不作者勿使剰如此他
日當追配古人豈止劘屈賈之壘短曹劉之墻而已哉
南山樵吟序
南山樵吟者吳君仲仁所爲詩也詩在天地間視他文最
為難工盖今之詩雖非古之詩而六義則不能盡癈由是
推之則今之詩猶古之詩也夫鳥獸草木皆所寄興風雲
月露非止扵詠物又況由古及今各自各家或以清澹称
或以雄深著或尚古怪或貴麗密或㫪容乎大萹或收斂
扵短韻不可悉舉而人之好悪不同欲以一人之為求合
扵衆豈不誠難工哉必淂其才扵天又充其學扵已然後
能盡其道耳吳君年盛資敏不以家事癈學故其為詩清
新華婉有唐人之餘風此予所以深嗟累歎愛之不能已
也山谷道人有言曰夲之以國風雅頌深之以離騷九歌
此作詩之良法予既序樵吟𣸪告之以是者所以起吳君
也吴君名壽民仲仁其字南山其自號云
古今㦄代啓蒙序
金陵王君元鼎耴自三皇五帝以来事跡編為四言又韻
其語欲以教童蒙使之誦習俾知古今携以見示求為叙
引余聞古者八歲入小學十歲學書計&KR0970;儀十有三年學
樂誦詩二十而冠始學禮自是以往博學不教未嘗以知
古今責童子也後世欲子弟早成應對之間便以不知古
今為耻故為師者亦必以是求合扵學者之父兄盖自唐
李瀚巳有蒙求矣若蒙求之類以十數皆不行扵世獨蒙
求尚有誦習者良由蒙求語意眀白易誦故耶然皆不若
王君所編為包括古今該備治亂不悖扵先儒之論議扵
小學不為無𥙷然余疾讀一過猶以事跡之緐有非童子
所能悉者雖成人亦可讀之以為㦄代史記之目也若王
君之用心不既勤矣乎敬題其卷首而歸之
玄武啓聖記序
易曰天一生水地六成之夫一者數之始也水者萬物成
形之始也生數竒成數偶扵位為北北者背也北方象人
背故北極出地最高又北之為文從人相背陽至冬至而
止又自冬至而𣸪生扵卦為坎水之為文象形為坎卦東
西分流扵乾坤之四德為貞貞者正而固也二義太玄擬
易扵貞曰罔冥亦二義在天斗牛女虛危室壁七宿列於
北方成形為玄武玄武者龜蛇也青龍白虎朱雀皆一物
而玄武獨二物不謂之龜蛇而謂之玄武玄之為色赤而
黑龜蛇則然有鱗甲武之象也玄武之神始降宋真宗時
為祠徧天下
大元之興實始扵北方北方之氣將王故北方之神先降
事為之兆天既告之矣武當山在西南方巍然高真大玄
武神依焉黑衣被髮仗劒而踐龜蛇人往往見之至今常
然五龍觀主張君洞淵䔍扵信道強立不撓
皇太后聞而召之會亰師大旱自去年九月不雨至于四
月
天子以為憂
皇太后使人持香從張君禱焉先雨張君為之日時巳而
果然大雨累數日乃止遠近皆霑足
皇太后厚賜之盡分其徒不以一錢私已其行若是真所
謂絶無而僅有者哉是宜神之相之也張君持所刊啓聖
記徼余為叙余為誦所聞而書之
清權齋内藁序
清權子處山林而不忘扵世故混人事而不累扵塵俗一
草冠一布衣逍遥天地之間傲睨景物之表歌聲琅然若
出金石古所謂碨磈列缺魁詭譎怪之士吾何幸聞其言
讀其書耶古之能言者去之千載或數百年皆不淂而見
之所賴而傳者書也然則余雖未得與清權子談固已因
其書知其人矣亦有因余言而淂清權之心者乎子名石
翁姓黃氏清權其自號云
葉氏經疑序
大凡讀書不能無疑讀書而無所疑是盖扵心無所淂故
也無所得則無所思不思矣何疑之有此讀書之大患也
善讀書者必極其心思一字不通弗舍之而求一句一句
不通弗舍之而求一章一章不通弗舍之而求一萹夫如
是則思之深思之深則必有疑囙其疑而極其心思則其
有得也凡書皆然經為甚何者六經其来最古傳之久而
訛&KR0861;生焉以今人而臆度古人吾見其不能矣則夫疑之
多也何怪通川葉君白首扵六經凡有疑皆萃而為一編
其疑之淺深固未易遽釋而其所以疑者有以見葉君之
用心扵經書而非泛泛口耳之學所可同年而語矣葉君
以㒒嘗從事扵斯不遠千里来求叙引故叙其所以疑者
覽者其詳諸
闕里譜系序
魯國孔君文昇以書抵㒒示以闕里譜系求㒒為之序且
自叙其世家曰文昇之十二世祖諱檜唐同光間避亂自
闕里来居温州之平陽檜生奕奕生源源生實實生麗水
縣丞會會生平平生達達生公志公志生處州司戶參軍
師古師古生炳炳生貴敬貴敬生潼孫是爲文昇皇考始
家于杭宋德祐末職教建康當是時大兵渡江道梗不可
南因又家焉至元廿八年以官事赴大都道卒臨清文昇
忍死扶柩歸葬建康而諸孤長者方十歲小者未離乳抱
家貧累衆不能𣸪歸温州既又娶于溧陽携諸孤就外氏
以居遂爲溧陽人矣竊懼久而忘其所自来故切切然以
譜系爲急㒒嘗謂人之得姓始皆一也至其末流餘裔往
往不知其所從来者㦄年之多遷徙之不常而文獻之不
足徵也今孔君自曲阜而温自温而建康自建康而溧陽
凡三徙矣其視温之族已若温之視曲阜矣數世之後愈
遠而愈疎譜系之作其可緩乎子曰夏禮吾能言之杞不
足徵也殷禮吾能言之宋不足徵也文獻不足故也孔君
清脩好學故能繼紹先志纉述家譜使後世子孫知夲支
之傳愈久而不忘夫禮者所以教民不忘其所由生也君
子謂孔君扵是乎知禮謹按自先聖至平陽府君凡四十
二世至文昇凡五十四世継自今子子孫孫脩先世之志
勤勤以譜系為事雖百世可知也歷年雖多遷徙雖不常
尚何久而忘之之懼乎君字退之今為浙西廉訪掾云
高惟正吴山紀實詩序
吴僧亢拙與余遊三十年一日自吴過余持臨卭高文度
字惟正所為詩見示且曰吾鄕有丁景仁自少小學扵高
惟正惟正既沒景仁哀其師之無成而至扵&KR0816;也求其遺
藁得詩百萹刊諸木使行于世余聞而嘉之自師弟子之
道癈世之學者其始未嘗無師及其稍有所立即以師為
諱盖不止扵師死而遂倍之也而況高君之竆其生也無
以為資其死也不以夀而又無子孫以継其後景仁拳拳
不忘其私淑之意必欲使其名因是編以不朽忠厚之至
也推是以往則其扵人倫之間從可知已故余深嘉之而
為之序若夫高君之詩清雋竒雅吾友龔子敬言之詳矣
余𣸪何言哉景仁名應榮濟陽人今居吴云
松雪齋文集卷苐六
