松雪齋文集卷苐九
碑銘
大元封贈吴興郡公趙公碑
今上皇帝初即位孟頫蒙恩自翰林侍讀學士遷集賢
侍講學士官中奉大夫眀年改元皇慶定制官二品者封
贈二代祖&KR0690;諱希永贈嘉議大夫太常卿上輕車都尉吴
興郡侯祖妣鄭氏贈吴興郡夫人考諱與訔贈昭文舘大
學士護軍吴興郡公妣李氏吴興郡夫人五月十三日孟
頫被
旨許過家上冡以八月六日欽奉
制書告于吴興郡公墓下郡官偕来親黨畢集觀者莫不
歎美湛恩汪&KR1070;冈間殁存實惟祖&KR0690;餘慶豈不肖孤之有
焉廼十二月甲子立石于郡公墓側刻辭紀事用對揚
聖天子丕顯成命銘曰
惟皇慶元
聖以孝治恩及臣先爰立定制藐不肖孤敢曰膚敏昔被
詔徵旋躋嚴近通班集賢入侍講席異數特加儒榮俻極
龍光遠施式苻先德我祖我父維侯維公爰暨我妣咸被
褒崇予告還歸携家南騖虔奉
制書告于大墓我有旨酒亦有肥羜黍稷馨香肴核維旅
以祀以享賓親具在報效之思冈敢或怠伐石刻辭豊碑
是樹巋然墓門用侈殊遇人臣之榮
天子之仁何千萬年厥聲弗泯
田師孟墓誌銘
余與師孟友二十有七年其相知最深相與無間然莫師
孟若余往年歸江南與師孟契闊至大中蒙
召命道見扵長蘆甚歡余請告歸為先人立碑復
召至京師師孟自山東使還則已有疾嗚呼余何意哭師
孟哉有事孰余商有過孰余規嗚呼豈不痛哉師孟諱衍
姓田氏其先京兆醴泉人後徙太康再徙蒙城大父仕金
金亡北遷相故今為相人&KR0970;孤母夫人李氏教之讀書姿
開爽善論事初以才選為中書掾㦄禮吏部主事兵部員
外郎萬億賦源庫提舉刑部員外郎河間䓁路都轉運塩
使司副使知河中府積官中順大夫
國家急務唯銓選財賦刑名三者其治革廢置夲末無不
身㦄其事而究其利害與人交無賢不肖貴賤待之如一
然慎許可平居恂恂寡言至其慷慨談辨無不中的酷愛
古書畫竒跡真一時佳士皇慶二年十一月癸巳&KR0816;大都
寓舍年五十有六君之大父諱芝金嘉議大夫鎮南軍節
度副使兼戶部侍郎妣楊氏鴈門郡君父諱文鼎鄣德路
轉運經㦄官妣李氏余所為作賢毋碑者也師孟娶劉氏
鄣德路提學劉賢佐女先卒一子叔重二女長適郝升次
&KR0970;孫大有師孟&KR0816;之五日叔重以其喪歸葬相州先塋銘
曰
嗚呼師孟常蘄其有為余亦常蘄其有用扵時而止扵斯
耶有子有孫亦又何悲
故嘉議大夫浙東海右道肅政廉訪使陳公碑
世祖聖德神功文武皇帝既一區宇䋄羅天下賢俊之士
以輔翼
𥙿皇道足以經邦武足以闢國至扵宣化承流蕃屏
帝室使者有咨諏原隰之風循吏有惠安田里之政皆能
乘時之會樹功立名丹圖青史炳煥後世而傳無竆者若
廉訪使陳公其一人焉公諱元凱字時舉其先京兆萬年
人唐廣眀中有諱瓊者避黃巢亂遷眉之青神瓊生延祿
延祿生顯忠顯忠生希亮宋天聖五年進士仕至太常少
卿知鳳翔府與文潞公韓魏公趙康靖公包孝肅公諸老
為同年始遷洛陽&KR0816;贈金𬗋光祿大夫刑部尚書范蜀公
志其墓後以曾孫與義參大政贈太子太保生四子曰帎
曰恪曰恂曰慥忱慶曆六年進士仕至轉運使慥與蘇文
忠公遊號方山子忱生揮慈州士曹遂居臨晉揮生灝官
儒林郎灝生克基金天德三年進士仕金為少中大夫國
子監丞是為公曾大父少中生仲謙金昭勇大將軍陜西
規措使是為公大父昭勇生膺入
聖朝為東平路勸農使是為公父妣李氏公生而純孝年
十三毋夫人卒哀毀過人至元三年
𥙿宗皇帝在東宫太保劉文貞公以公才德薦自是扈從
往来兩都數被頋問公舉止詳雅占對称旨除宫藉監丞
稍遷同知𣸪州路捴𬋩府二十年拜江西行省郎中時自
龍興南抵庾領諸郡盗賊蠭起所在屯聚一日省中議討
賊方略公曰破賊在擇良將舉招討使郭彦高可用彦高
時被讒繫獄衆以為不可公曰使功不如使過況非其罪
由是命以討捕悉平之廣東賊黎德據海州時出抄略右
丞忽都鉄木兒公方督征交趾軍粮過海適與賊遇擊大
破擒之欲俘獻
闕下公請扵右丞曰黎德海島寇耳宜速正典刑以謝百
姓即命磔諸市廣海以安移富州尹州古豐城縣戸十有
二萬盜賊繁多公既署事會僚属俾陳弭盗之策皆謝不
能公曰今日當以安百姓為急務百姓安則農不待勸而
衣食足盗賊自息矣居三月羣盗屏迹訟庭閴然逃民稍
稍復業葺廬舍闢土田稻禾芃然蔽扵四野宋故官陳提
刑隠居山中至是率老儒十餘人皆須髮皓白衣冠甚偉
来謁曰某䓁十餘年来未嘗入城府今適會秋丁感公善
政故一来耳公舘之學宫行釋奠禮民觀者如堵墻留十
數日辞去陞江州路捴管下車以興學校為已任属縣德
化學久癈立脩完之濂溪周元公故宅在城南後改作書
院燬扵兵公移剏城中一新之及建陶靖節陳了翁祠皆
尚賢𣸪古之事會
朝廷改提刑按察司為肅政廉訪司妙選使者除公海北
廣東道肅政廉訪使以疾不赴元貞元年𣸪授龍興路捴
管龍興
徽仁𥙿聖皇太后分地陛辭
太后諭旨汝舊臣宜善撫治賜錦衣以寵其行龍興城郭
俯障江連歲大水城不沒者數板壊民廬舍饑死者衆公
請扵行省罷河泊之征為鈔二十萬貫聽民自取以續食
賴以全活者無數由是得免轉徙流移之患民至今以為
德大德元年拜嶺北湖南道肅政廉訪使公嘗謂同僚曰
風憲之軄在進賢退不肖若循例追理錢物以多為能豈
風憲之責哉其知大體類此留一年請告北歸曺南五年
除建康路捴管為政安静門無私謁公以春秋漸高辭歸
十一年御史臺遣使即授公浙東海右道肅政廉訪使之
命時
成宗皇帝晏駕
武宗皇帝撫軍北邊未還臺使趣公赴任公曰當國家憂
危之際豈人子辭䆠時耶即治装南邁適兩浙大饑紹興
尤甚死者相枕藉公賑之百方活十餘萬口𣸪告老扵行
臺不俟報而歸至曺遘疾終于私苐之正寝皇慶元年七
月十七日也積官嘉議大夫享年七十有八夫人申氏早
&KR0816;継室完顔氏子男一人敬立女一人是歲十月敬立奉
公柩葬河東臨濟縣北原疑山之先塋禮也公資沉毅喜
怒不形扵色絶口不臧否人物胸中所守分如也得中原
文獻之傳為詩文務實去華其自箴之辞曰良如金玉重
若江山儀如麟鳳氣若芝蘭學君子者當自此始觀此則
公之為人可知已數典大郡有古循吏之風屡持憲節不
為搏擊酷刻之事使人改過自新而已視世之輕薄小人
據為之勢設䋄罟䧟穽以羅人之過淫刑以逞吏民重足
一迹惴惴然日以殺身破家為憂方以快意夷&KR0690;其行事
貪穢縦撗不可勝道則公之仁&KR0779;真古之仁人君子哉初
公自浙東請告来吴興拜四世從祖蕳齋先生之墓孟頫
閒居吴興公過余霅水之上属以事出不果一見公留詩
為别既卒之五年敬立持行状来京師以余嘗与公有留
詩之好再拜請銘孟頫雖不識公而敬公之賢追尋傷悼
廼為叙而銘之銘曰
陳氏之先代多聞人宋金洎
元咸有俊臣維廉訪公厚德之醇出牧大郡子視其民匪
隂匪沴維陽維春繍衣持斧郡邑是廵匪鵰匪鶚維鳳維
麟賑饑救荒如疾在身匪譽是要而人自親布宣
上德天下歸仁在昔有臣扈宋南渡能詩之聲追配杜甫
&KR0816;葬江南為公從祖公持憲節往拜其墓遭時混一獲展
其素既老而歸&KR0690;終八袠貴富康寕曰攸好德疑山之原
實維公宅善慶之積子孫逢吉刻銘美石終古不沒
故昭文舘大學士資德大夫遥授中書右丞商議
通正院事領太史院事靳公墓志銘
公諱德進字仲和姓靳氏其先潞州人後徙大名祖考諱
璇妣朱氏考諱祥從事行省劉公府佩金苻贈集賢大學
士通奉大夫謚安靖妣張氏西河郡太夫人公&KR0970;聡敏服
勤經訓迎刃而觧安靖公嘗謂太夫人曰吾家世積善未
有顯者興吾宗者其在此子乎父殁益自厲扵學尤精天
文象數會
詔太傅劉文貞公選司天官属試𥙷三式科管幻故相張
忠宣公薦之
世祖皇帝數召對占筮有徵自是從
車駕上下兩都歲以為常至元間擢司天少監陞司天監
轉承直郎袐書少監奉議大夫祕書監時權臣用事灾異
數見公乘間進言推抑隂崇陽之理辞甚剴切
世祖伐叛東北以公從行揆度日時占候風雲刻期制勝
因言叛王惑妖言致謀不軌請置諸路隂陽教授以訓後
學
詔從之繼從
成宗皇帝撫軍沙漠往来萬里朝夕進見多陳民間利病
謂治國以得人為先使民養生喪死無憾為王道之夲迨
正位儲闈首引左右前後皆正人之義且言
世祖居潜邱延四方儒士諮諏善道故能致中綂至元之
治
上皆嘉納
御極之初特旨拜昭文舘大學士中奉大夫知太史院
領司天臺事賜只孫衣冠金帶只孫者路朝宴服也一日
上朝
隆福宫語及公忠亮召錫金銀廐馬或議甓都城公曰
臣聞在德不在險今民力凋弊驟興大&KR2005;臣愚未見其可
議遂寝至扵加恩闕里惠養老臣贖飢民所鬻子女多
所禆益嘗侍
上玉音問鄕毋今年幾公對曰臣毋年幾九十飲食尚強
特敕有司加西河之封及安靖公贈謚仍加公通奉大夫
先帝即位公以疾丐間
今上皇帝在春宫聞之特陞公資德大夫遥授中書右丞
太史院使餘如故時
駕在白海子有旨趣召既見
先帝諭公曰卿三朝舊臣朕方倚用力疾從行可也命商
議通正院事至大四年三月
今上登極四月十六日公入見
便殿命公領太史院事十九日以疾&KR0816;扵正寝公生扵癸
丑六月十五日享年五十有九夫人秦氏子一人道泰女
二人將以是月廿九日葬公扵大都西山魯郭先塋之兆
廼来請銘公扵孟頫一年之長故孟頫兄事公公領太史
之日見公扵私苐置酒相欵曲迎送如平時孰謂三日之
别遽為死訣也嗚呼哀哉銘曰
昔在唐虞欽若昊天乃命羲和曆象是官帝典所紀莫斯
為先維安靖公學于皇曆昭文嗣之益精其術實居
聖元羲和之軄服事
四朝秉心塞淵每因天人進盡讜言乃陟丞疑乃長昭文
出陪
乘輿入贊帷幄從征遼海侍廵朔漠刻期制勝恢我
王略
列聖嘉之寵錫便蕃施及&KR0690;妣顯被
皇恩安靖有言果大其門魯郭之原維公之宅流慶後人
忠孝之澤芒芒来世尚視兹石
元故將仕郎淮安路屯田打捕同提舉濮君墓志
銘
皇元以仁治天下
列聖相承視民如傷一夫或飢由已飢之有能出粟以賑
者輒予之以官其資之崇庳視粟之多寡著為令故雖有
水旱之灾而無捐瘠之民此尭湯之用心也大德丁未歲
大侵濮君眀之捐米千餘石以食餓者全活無數府上其
事遂以應格豋仕版焉君諱鑑字眀之世居嘉興崇德之
語溪即春秋所謂禦兒也曾祖考諱敏祖考諱世昌宋承
信郎&KR0690;諱振宋承節郎兩浙東路兵馬副都監婺州駐劄
君性眀達而處巳以謙待士以禮鄕鄰有爭常合和之為
義塾以淑學徒為井幹以便行汲為津梁以濟不通為槥
櫝以給死喪其樂為善盖天性然也初調富陽稅務官継
授將仕郎淮安路屯田打捕同提舉皇慶壬子春治檄歸
家上冡指祖塋之西大樹謂菴僧曰我死可化扵此衆訝
其語不祥皆愕眙相視是夏𣸪還官次連日樂飲瘍發扵
項初以其小而忽之樂飲如故属方隆暑疾日以劇遂不
可為其&KR0816;六月二十有八日也得年五十有一喪之歸官
吏遮道以祭市民無不嗟惜渡江而南風日恬美波濤不
驚抵家僧俗吊者系道梵唄之音不絶于耳其爲人所鄕
慕如此孤允中不敢違先意以是年十二月九日火化扵
所指之地奉凾骨于堂迨今八年允中曰吾非不能葬也
頋凾存則親存葬則亡矣是以弗忍也然豈容終不歸于
土乎乃卜以延祐七年十一月二十七日祔葬祖塋之㫄
娶沈氏嫡子一人允中也庶子三人俱幼孫男二人女五
人允中来請銘予惟君輕財重義盖積而能散者是宜銘
銘曰
邦夲惟民民不可飢彂廩以贍固邦之基錫以一官禮亦
宜之盍躋上夀胡止扵斯有子承家報其在兹
敕賜玄真妙應淵德慈濟元君之碑
留侯称導引不食穀後數世而天師之教興焉傳千數百
年以至于今何其盛耶惟天師之道夲乎老氏其言則神
仙苻祝之事後世爲其說者必曰離而父子君臣去而夫
婦乃可以成道然古之號称神仙者未必拘扵是也若張
氏之先以飛昇尸觧聞者踵接其扵父子之道君臣之義
夫婦之倫秩然其不紊也嗚呼此張氏所以能久而獨存
者乎盖自混一以来道莫盛扵三十六代演道靈應冲和
玄静真君真君之配玄真妙應淵德慈濟元君之德又盛
焉宜其後之益光且大也延祐三年夏五月驛召三十九
代天師嗣成入朝冬十月至闕眀年春正月制授太玄輔
化體仁應道大真人又召臣孟頫撰元君之碑臣謹按元
君諱惠恭姓周氏信州貴溪縣上黌里人曾大父諱文舉
妣聞氏大父諱深甫妣留氏父諱新妣王氏宋封孺人元
君徽柔淵懿生廿三年而歸玄静真君事舅觀妙先生姑
倪氏有婦道訓育二子整齊閫内有毋道至扵振恤扶樹
靡不用其極備天人之福者五十年而澹然冲素恒有遊
扵物外之意元貞二年春三月以三十八代天師入朝制
授玄真妙應仙姑至大元年夏五月加玄真妙應淵德真
人眀年夀七十時
今上皇帝在春宫遣使賜上尊宫錦又眀年
皇太后降旨護所領真懿華山二觀又眀年二月癸酉忽
危坐問日蚤晏翛然而逝九月蔵冠履扵琵琶峰之麓既
又作慈濟宫扵墓側以為棲神之所皇慶二年追錫今號
二子曰與棣嗣三十七代天師號曰體玄弘道廣教真人
曰與村嗣三十八代天師號曰太素凝神廣道眀德大真
人嘗以治潮功加正一教主特授金𬗋光禄大夫封留國
公竊惟張氏自樹教天下受大封顯號稠恩疊數炫燿照
暎莫如我
朝以閨闈之德被
天子異眷賜碑紀行則又自元君始
上豈不以元君身育二嗣充大其教以輔我邦家俾清静
無為之化不失君臣父子夫婦之道有是命也不亦宜乎
銘曰
元君昔下崐崘峰師子白鶴歌嗈嗈龍神虎君衞西東霞
披霧散開靈宫蒼谿窈深山巃嵸白薇花香露氣濃元君
燕居百福崇
上帝錫命嚴且隆七十之年顔如童二十四岩春濛濛倏
而逝兮乘天風雲軿霓旌滿虛空瓊裾飛步紫清中琵琶
之麓欝䓗䓗千歲歸来福攸同物不疵癘年糓豐微臣著
銘書亦工臣鰲負石&KR0779;以穹死而不忘安有終
隆道冲真崇正真人杜公碑
昔軒轅問道扵具茨漢文求師扵河上盖古之聖帝眀君
咸貴德而尊士而有道之士亦皆應時而行化傳記所載
信不可誣若真人杜公際遇
世祖聖德神功文武皇帝乘風雲之會依日月之光干以
輔世興邦立言設教知進退存亡而不失其正者其若人
之儔與真人諱道堅字處逸杜姓當塗采石人自號南谷
子晉杜預之後曾祖秉哲祖竑父時敏並晦迹丘園傳芳
清閥如薛氏継陳氏生二子長崇文次真人也真人生而
神異&KR0970;而超邁年十四得異書扵異人決意爲方外遊乃
辭母去俗着道士服師石山耿先生繼入茅山披閱道蔵
依中峯岩木葺巢以居玉海蔣宗師異之授以大洞經法
廽風合景之道時丹陽謝道士玄風遠播法海傍霑真人
曳杖玄門問道靖室言而無隠拂䄂遠遊乃捫蘿仙都廽
飈霅水納交名釋載參辟㦄之禪遐想慈親亟返白雲之
舍當路知其素履俾管教扵鄉邦俄走義興隠居張洞三
㦄霜暑一意泉石辟㦄以道契相合招過鳳谿結知楊氏
之王孫託友鄧侯之内侍獲引見度廟錫號輔教大師爰
受紫衣之榮遄尋白石之隠扵是楊氏以禮請住昇元報
德觀真人興玄學建清規百癈具舉徒衆悅服属
天兵南渡所在震動土石慮燬扵崐岡黎庶淪懼扵塗炭
弓刀曷措莫救鄕閭衣食無從忍填溝壑真人冒矢石叩
軍間見太傅淮安忠武王于故鄕披膽陳辞為民請命王
與語大悅恨見之晚軍麾為之歛兵民社因之按堵遂俾
馳驛入覲
帝閽輜重兼行混風塵扵&KR0816;伍樵蘇後㸑忘朝昏之粥饘
艱勤備至得抵上都
世祖皇帝方綱紀四方并包九有思脩文而偃武躳屈已
以求賢聆師之来奏聞立召望雲就日喜見尭天布武升
階高談王道
皇眀嘉其古直屢賜恩光真人感激
聖知莫知云報尋有詔特委馳驛江南搜訪遺逸真人
退而上䟽言求賢養賢用賢之道
上嘉納焉以兹銜命南騖言歸舊廬慈毋巳亡空堕&KR1419;
莪之淚先師如在徒瞻荆棘之墟冥鴻尚避扵䋄羅飛鳬
亟還扵京邑同高士以升公引鍊師而進見
天顔甚悅野服重歸欽奉
玺書提點道教住持杭州宗陽宮大德七年𣸪被
旨授杭州路道錄教門高士真人既主宗陽不忘舊舘仍
領昇元觀事先是宗陽燬于火真人買山種樹以三十年
為期至是命工師伐材木治荒蕪畚凡䃯正殿講堂壇靖
廊廡真館丈室以次興舉桂棟竦其干霄梅梁杳其架霧
丹楹刻桷不日而成金闕玉京自天而降造三清尊像及
昊天聖容霞光照臨日精睟耀至扵金鼎突兀以騰烟洪
鍾高懸而吼夜彤庭赫其弘敞丹扉廓乎開闢不干衆力
獨立大力真人往来昇元尋白石舊隠因計然之籌峰即
葛仙之丹井别立通玄觀俾弟子薛志亨林德芳甲乙主
之瓊山彂秀珠泉獻液真人扵此枕流漱石遊神雲外步
虛禮斗馳思仙鄕自髧髦而清齋視紛華如敝屣香缾巾
拂不事珍竒木食草衣恒存慈儉蚊幬雖設取足扵綌絺
莞席自安弗求扵錦綺又作攬古之樓扵通玄聚書數萬
卷道德注䟽何啻千家玄聖淵源列圖十子著老子原旨
及原旨彂揮關尹闡玄文子纉義䓁書數十萬言皆理造
幽微文含混&KR0779;讀之者知大道之要行之者得先聖之心
可謂學業淹深文行俱備者矣真人以考妣不及扵養即
通元之麓作天根道域奉衣冠葬焉至扵瓜髮之微亦蔵
幽室終身之慕每見戚容孝事父母扵斯見之初玄教大
宗師開府張公䟽舉真人兼領杭州四聖延祥觀真人勞
心基搆恊力規圖輪奂既新耄荒求佚
今上皇帝遊心大道申念老臣皇慶改元宣授隆道冲真
崇正真人依舊住持杭州宗陽宫兼湖州計籌山昇元報
德觀白石通玄觀真人居寵思退請老而傳尋奉
璽書以弟子姚志恭為昇元提點師孫孫拱真為提舉俾
世世相傳玄玄不絶延祐五年歲在戊午真人在宗陽時
年八十有二正月十日微疾取平生所有物手自標題
散之親舊既間出偈遺諸弟子十一日旦頂中爆然有聲
而逝弟子姚志恭孫拱真䓁痛慕冈極竭力營護以三月
十一日壬申遷神蔵于天根道域慨旌陽之拔宅仰企無
從思許掾之登晨真文空在杭州逹官士庶諸山緇褐哀
號攀挽巷無居人舳艫蔽流縞素弥望又豈特送車千乘
而已哉非夫道德感人仙風振遠疇能若是凡度弟子若
千人其高苐弟子孟頫粤從髫歲夙慕高標先君將漕扵
金陵真人假舘扵書塾携持保抱緣契相投雲將拜鴻濛
爲師𬗟懷維舊太白爲𬗋陽銘墓援茟何辞銘曰
至人應世啓贊清寧道包玄象德恊文眀青山孕質白石
標英飛聲天陛齊步雲瀛其一氣藹蘭芳形逾松茂嘯月
珠淵采薇瓊岫碧落回軿閬風揮袖服食五■棲遟三秀
其二玄經闡義原旨立言皇文粹聖王化弥尊懸諸日月
纉于乾坤谷神不死至道長存其三仙寓金暉真容王暐
桂闕霞氲芝城雲斐碧凡參差丹櫺焜煒屢降鵉書時朝
鳳扆(其四)籌峰宴景真舘凝神從容觀化消搖上賓煙蘿
泣月露草凄塵佇雲關而悵望文翠琰扵千春(其五)
敕建大興龍寺碑銘奉
懿旨撰
儀天興聖慈仁昭懿夀元全德泰寕福慶皇太后既顯受
寳冊于興聖宫大備天下之養廼皇慶二年七月丙午
内出旨若曰維兹懷孟予寡躳暨
今天子昔嘗臨幸其地既而入正紀綱豋大位若稽
祖宗故事即行殿作大阿蘭若宅净信比丘其中嚴奉三
寳庶幾上報皇天后土及
祖宗之德眀迓國釐以衍
皇祚扵無竆維𡭗徽政臣以興以輸式時底績俾予翕受
成福命下之眀曰大徵工師經畫基搆計慮尋引即市
荆揚大木使就繩削浮舟以来廼若鉄石瓴甓髹丹堊墁
之物像繪旛盖凾度鍾磬之儀費皆時給越二年寺成
皇太后賜名大興龍寺命僧廣開主之斥陸田三百頃以
贍食于寺者而以其碑之文命翰林序書之臣孟頫軄在
紀載謹拜手稽首而獻文曰維
皇元誕受天命仍世作德眀配在上淳恩豐澤漸涵煦育
東西極日所出入而南北際于炎荒玄朔之地海虛瘴徼
廣輪不知其幾萬里聲被教洽薰為泰和度越唐虞三代
之盛矣迹其所以多得扵大雄氏之道者竊嘗觀之自象
教㫄霑時君世臣固亦尊信隆事傾悅企嚮而徙揣迹扵
言語文字之間謂足以殫盡其道而不知吾佛世尊大圓
悲智方便聞脩六度俱證萬有咸宗者以能一夲扵仁求
諸吾心而巳今
皇帝陛下重純絫熙而
皇太后殿下執坤承乾前朝後闈雍雍懌懌明孝深慈化
覃率普是維有得扵其道而且全得扵其心者矣宜乎紹
開天地之休迓續烝民之生焯然爲萬世皇極之主也矧
兹覃懷維昔異方舜封禹城咸在都畿之内龍光所被車
轍馬迹澤奕如新紺宫金刹雲湧山立諸佛世尊固將随
境應現彂祥委祉翼
慈筭扵萬億豋
洪圖扵三五所謂由佛之道得佛之心者眀徵定保庶其
在是銘曰
昔在能仁出震五天具正徧知垂教萬年付累之弘須聖
乃傳扵維
皇元啓運非後念兹法印如手授受
累聖同苻以有九有仁聞既敷義聲以鋪苞山絡海悉貢
悉輸格于穹昊肈我
今皇
皇侍長樂
聖孝孔彰
太毋曰嘻予有攸得諸佛應心在予一德睠思河内
帝昔潜龍宜即舊邦塔廟是崇𡭗徽政臣畫堵爲宫其堅
其良駿彂𡭗功庶工子来奔走先後既畚既斵亦塗亦釦
豐棟華榱文䋄雕牖珉階珷級翼映左右
慈顔載豫瑞慶有開錫名興龍
聖言大哉旃檀苾芻以道實来既寕𡭗居亦豐𡭗食廼割
井腴廼弘經席花雨&KR0813;紛唄聲晨夕懷人盈庭頌言以讙
龍德方中萬目齊觀豈惟懷人有懌其顔既開化城兆民
孔安濟流湯湯王屋峙峙蛾眉非遥五臺非迩青狻白象
時戾時止凾香歲来以格緐祉降祉既緐表佛勝相放種
種光照燭無量飛潜動植冰釋罪障證一切智歸福于
上皇上孝仁德並羲軒纂繩
祖武光𥙿後昆
兩宫萬夀與天長存
大元大崇國寺佛性圓眀大師演公塔銘
至大二年九月廿二日大都大崇國寺住持沙門佛性圓
明大師演公&KR0816;越二年其大弟子告于
天子曰先師入般涅槃浮屠氏法遺骨舍利必奉之以塔
先師以道行承
列聖寵遇甚&KR0779;非著之文字燕以下久永在廷之臣孰宜
為之銘維
陛下擇焉
天子以命臣孟頫臣孟頫謹奉詔按其行事而叙之曰
師名定演俗姓王氏世為燕三河人自&KR0970;性不能肉食祖
毋教之佛經應聲成誦七歲入大崇國寺事隆安和尚為
弟子徧習五部大經服勤左右朝夕不懈隆安亟称之扵
是遂使之研精抄䟽求苐一義及隆安順世遺命必以師
𥙷其處法兄捴綂清慧寂照大師亦退而讓之師固辞是
是夕其從有夢淨室中一燈燁然旦為師言且勖師曰正
法不可以無傳人天眷眷望有所歸師計不得已遁去三
遊五臺山還居上方寺博觀海藏兼習毗尼三昧属崇國
寺𣸪虛席衆泣而告之師始從其請日講華嚴經訓釋孜
孜曾無厭懌
世祖皇帝聞而嘉之賜號佛性圓眀大師至
成宗時别賜地于大都建大崇國寺𣸪受詔主昊天寺戒
壇宿德號雄辨大師授之以金書戒經扵是祝髮之徒以
萬計咸稽首座下尊禮師為羯磨首歲以六月六日用所
得布施資飯僧五百衆誦諸大經及扵兩寺講筵捨長財
以脩珍供弟子百餘人得法者二十人師未&KR0816;時其大弟
子薊州延福寺住持義敬䓁先為師建塔至是奉之以葬
焉夀七十三臘三十有五師自涖講席數蒙
聖恩嘗賜白玉觀世音像
皇太后聞師道行亦降懿旨以護其法銘曰
維天渾然理以充塞人異扵物以全有德欲勝而爭爰失
厥性聖人憂之以藥療病為道無形易流而蕩立之範防
寔毗尼蔵不肆而抅曷既厥能非說所說演最上乘㦄年
二千㫄行是宣不顯而晦其義則玄維此聖諦如海無際
不有先覺孰覺一世
皇元聿興爰有異人食避有知其性巳仁高道&KR0779;德涖此
講席人以允迪不塞而闢𣸪登戒壇為羯磨首如大將誓
衆惕然受仰承
列聖被之休光盛為建宫&KR0779;不可量生滅滅已傳大弟子
正法不壊利及生齒
帝念不忘敕臣孟頫著銘于石以告萬古
臨濟正宗之碑奉
敕撰
佛以大智慧破一切有以大圓覺攝一切空以大慈悲度
一切衆始扵不言而至扵無所不言無所不言而至扵無
言夫道非言不傳傳而不以言則道在言語之外矣是為
佛法最上上乘如以薪傳火薪盡而火不竆也故世尊拈
花迦葉微咲一咲之頃超然獨得尚何可以言語求哉自
摩訶迦葉廿八傳而為菩提達磨逹磨始入中國居嵩山
少林寺面壁坐者九年逹磨六傳而為能能十傳為臨濟
臨濟生于曺州遊學江左事黃檗黃檗種松㔉地有聲師
聞之豁然大悟歸鎮州築室滹沱河之上今臨濟院是也
因號臨濟大師師之扵道淂大䆒竟繇臨濟而上至扵諸
佛繇諸佛而下至扵臨濟前聖後聖無間然矣直指示人
機若彂矢學者聞之耳目盡喪表裏無據自能後禪分為
五唯師所傳號為正宗一傳為興化奬再傳為南院顒三
傳為風穴昭四傳為首山念又五傳而為五祖演演傳天
目齊齊傳嬾牛和和傳竹林寳寳傳竹林安安傳海西堂
容菴容菴傳中和璋璋傳海雲大宗師蕳公海雲性與道
合心與法冥細無不入大無不包師住臨濟院能系祖傳
以正道統佛法盖至此而中興焉當
世祖聖德神功文武皇帝在潜邸數屈至尊請問道要雖
其言往復紬繹而獨以慈悲不殺為本師之大弟子二人
曰可菴朗賾菴儇朗公度蓽菴滿及太傅劉文貞儇公度
西雲大宗師安公師以文貞公機智弘逹使事
世祖皇帝當是時君臣相得策定天下深功&KR0779;德及扵元
元&KR0816;為佐命之臣皆自此啓之也元貞元年
成宗有詔迎西雲住天都大慶夀寺進承清問經㦄
三朝彂撝玄言得諸佛智懸判三乘如一二數由是臨濟
之道愈擴而大
今皇帝欽承
祖武獨眀妙心刻玉為印以賜西雲其文曰臨濟正宗之
印特加師榮禄大夫大司空領臨濟一宗事仍
詔立碑臨濟院且命臣孟頫為文称揚佛祖之道以示不
朽臣孟頫既叙其所傳授又系之銘銘曰
佛有正法覺妙眀心二十八傳至于少林赫赫少林師我
震旦使為佛種不鎮而斷傳後十世而得臨濟為道坦然
如指而示又傳十世是為海雲坐祖道場能紹厥聞維我
世祖誕膺天命威震九有維佛是敬聞師之名若古賢聖
嘗進一言深入
聖聽不殺之仁其利甚弘俾大弟子為
帝股肱至西雲公能嗣其業據師子座為衆演說聞者讃
歎信者鄕風淂者如寳悟者如空
今皇帝聖深契道要曰臨濟宗繄尔能紹即心即佛時乃
世守傳不以言而以心受
皇帝萬年正法永傳尚迪後人勿昧其原
松雪齋文集卷苐九
