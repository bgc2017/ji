松雪齋文集卷苐五
律詩
海子上即事與李子構同賦
小姬勸客倒金壷家近荷花似鏡湖遊騎䓁閒来洗馬舞
靴輕妙迅飛鳬油雲判汚纏頭錦粉汗生憐絡臂珠只有
道人塵境静一襟涼思詠風雩
李詩云馳道塵香逐玉珂彤樓花暗鼓雲和光風漸
綠瀛洲草細雨微生太液波月榭管絃鳴曙早水亭
簾幕受寒多少年易動傷心感喚取蛾眉對酒歌子
構名才亰兆人年十七賦此詩不幸早亡雜扵唐人
詩中未易辨也客有賦十月桃者子構云劉郎再来
歲云莫王母一咲天回春衆皆鉗口不作亦竒句也
因附此
重用韻
更從何處訪蓬壷花滿平堤水滿湖韓嫣金丸落飛鳥王
喬仙履下雙鳬姬姜自愛千金䫉遊侠輕量一斛珠我老
不知年少事水邊行散似春雩
次韻西雲長老贈周仲和
江南春水碧扵天白鳥滄洲興渺然刾綉可能如倚市力
田終不佀逢年幾因蓴菜懷張翰欲把丹砂訪稚川才力
如君強健在不妨沽酒醉花前
送杜伯玉四川行省都事
浣花谿上草堂存今見能詩幾代孫橘刾藤梢隠藂竹椒
漿桂酒薦芳蓀日長畫省文書静春近岷江雪浪奔我向
東吴君向蜀别離從古觧銷魂
次韻李秀才見贈
曾是
先皇侍從班龍髥飛去竟難攀重来赤日黃塵裏夢到清
泉白石間豈有文章供世用久判漁釣與雲閒何當便理
南歸棹呼酒豋樓看弁山
人日立春
今年人日與春并人得春来喜氣迎宫柳風微金縷重御
溝冰泮玉鱗生隂消已覺餘寒散陽長争看暁日眀霜髩
綵幡渾不稱強題新句慰羇情
送岳德敬提舉甘肅儒學
苦欲留君君不留奮髥跨馬走甘州功名到手不可避富
貴逼人那得休春酒蒲萄歌窈窕秋沙苜蓿飽驊騮儒冠
也有封侯相萬里歸来尚黑頭
送蕭萬戶鎮閬州
錦屏山下蜀江清閬州城南春意生投壷今見詩書帥樹
羽遥怜鼓角營遠戍固須煩將略雜耕因足見民情梅花
到日應如雪折取緐枝一寄聲
留别瀋王
珍重王門晚受知一年長恨曳裾遟分甌共酌人參飲遶
徑同看芍藥枝華屋焚香凝燕寝畫屏摘句寫烏絲吴舡
萬里東南去采盡蘋花有所思
德昌捴管雪後見過而余適往德清别業歸耒承
惠詩走茟奉和
年過五十已無聞老子猶容醉吐茵短棹衝寒投别墅朱
轓行雪布陽春詩成自可追群玉茟凍真成秃萬㕙且喜
豐年多美酒傳杯慎勿厭廵
三日後再雪德昌復枉騎見過既而𣸪和前萹見
贈輒亦次韻
夜深萬籟寂無聞暁看平階展素茵茗椀縦寒終有韻梅
花雖冷自知春使君磊落如天驥老我堆豗似凍㕙深愧
閉門高卧客枉勞車騎巳三廵
已酉元日朝拜喜晴捴管次前韻見教復和一首
公庭拜罷咲聲聞暁色曈曈射錦茵元日不隂占樂歲太
平有象兆新春不知何地来銀甕復報諸方致白㕙四海
治安封禪舉岱宗久已望東廵
遊烏鎮次韻千瀨長老
澤國人煙一聚間時看華屋出林端巳尋竹院心源淨更
上松樓眼界寬千古不磨唯佛法百年多病只儒冠相逢
已定詩盟了他日重尋想未寒
贈張進中茟生
平生翰墨空餘習喜見張生縛鼠毫韓子未容誇兔穎涪
翁底用賦猩毛黑頭便有中書意黃紙寧辭署字勞千古
無人繼羲獻世間茟塜為誰高
贈放煙火者
人間巧藝奪天工鍊藥燃燈清晝同柳絮飛殘鋪地白桃
花落盡滿階紅紛紛燦爛如星隕㸌㸌喧豗似火攻後夜
再翻花上錦不愁零亂向東風
挽洞霄章耕隠
黃髮蕭蕭瘦骨清每扵談妙見高情瓊漿政欲分丹鼎霞
佩胡為返赤城白鶴歸来華表在碧桃開盡玉棺成師今
此去哀難悼萬壑松風共此聲
題温雪峯詩蹟
出擁旌麾一俊臣歸尋松竹作閑人龍蛇留遺人間世泉
石逍遥物外身自古神仙皆曠逹由来毫傑豈埃塵山川
良是諸孫老華表歸来又幾春
次韻龐夷簡禮部
故山深處桂隂濃雲碓無人水自㫪玉友一尊為老伴木
奴千樹當侯封䆠途坎壈謀身拙病骨支離觸事慵早掛
一帆歸去好五湖烟㬌最情鍾
盧彦威用韻見贈亦𣸪次韻
東籬𬗋菊露方濃西舍黃梁夜自㫪蕙帳夜空玄鶴怨松
門無鎻白雲封圖書老去心猶在朝市重来意轉慵豈有
高情齊隱逸政緣多病巳龍鍾
論書
右軍瀟洒更清真落茟奔騰思入神裹鮓若能長住世子
鸞未必可驚人蒼藤古木千年意野草閑花幾日春書法
不傳今已久楮君毛穎向誰陳
寄題保定杜處士晚翠樓
樓外山光翠不如樓中美人老耽書一尊綠酒劉伶醉幾
點黃華陶令居虛曠自疑風月近孤高應與世塵疎他時
若到丹梯上當有清談一起予
贈張德玉
張君說易萬人誇幽贊神眀斷不差動静六爻雖有象吉
凶萬變本無涯河圖妙在縦横用皇極曾傳一倍加自咲
已無疑可卜有疑来問𡭗西家
歲晚偶成
致君澤物巳無由夢想田園霅水頭老子難同非子傳齊
人終困楚人咻濯纓久判随漁父束帶寧堪見督郵準擬
新年棄官去百無拘繫似沙鷗
勝槩樓
樓下寒泉雪浪驚樓前山色翠屏横豋臨何必須吾土嘯
傲聊因淂此生&KR0585;外白雲来託宿梁間𬗋燕語開情濟南
勝槩天下少試倚闌干眼自眀
次韻杜浩卿詠所蔵研
我生老研日相尋手不能神謾苦心墨妙巳無王令帖詩
竆空學杜陵吟質温未遜連城璧氣潤先知幾曰霖只有
子西知鈍體便應刻此當銘箴
送史捴管廉訪江東
㦄下方誇漢吏循江東又見綉衣新可能召父專前代更
有蕭規俾後人佐理非才常自愧别離作悪向誰陳何當
攬轡從公去歸泛清溪採白蘋
贈脫帖木兒揔管
將軍鐡馬擁琱弓壮歲分苻鎮越中山水多情留賀監兒
童拍手愛山公𬗋髯似戟君猶健白髮如絲我巳翁悅禮
敦書殊不忝看君真有古人風
夀平章李韓公
瑞鍾光岳應時需日上天衢(手自)扶八表同風開夀域五雲
異彩暎台苻經綸至治歸賢相陶冶斯文属大儒為國白
頭身未老掌中行見有眀珠
鶴歸亭(在龍虎山虛靖天師舊亭也)
仙去人間有故亭四山林竹欝青青隱居真誥傳千古玉
局丹文&KR2005;萬灵白鶴歸来人換世黃雲翔集夜充庭步虛
聲轉松風響思掬巖泉洗耳聽
挽道士危功遠
處世紛紛一夢同覺来虛室已成空藥罏丹竈塵埃裏羽
節瓊輪杳靄中素壁尚眀秋舘月青松猶引夜窗風僊家
自有逍遥趣不用悲哀哭斷蓬
送柳湯佐懷孟捴管
河山王屋翠岧嶤
玉輦曾臨號樂郊老子分苻稱太守諸兒騎竹候前茅春
苗秋實供厨傳紫筍朱櫻入貢包手種成隂千樹柳政成
應有鳳来巢
送吴真人謁告歸為二親八十之夀兼降香名山
許邁楊羲奕世仙木公金母共長年斑衣歸戲鄱君側絳
節朝辭
玉帝前去去青牛随𬗋氣飛飛白鶴遶香煙大椿自淂人
間夀八十從今數八千
老態
老態年来日日添黑花飛眼雪生髯扶衰每藉齊眉杖食
肉先尋剔齒㰇右臂拘攣巾不褁中腸慘戚淚常淹移牀
獨&KR0556;南榮坐畏冷思親愛日&KR0585;
絶句
題秋山行旅圖
老樹葉似雨浮嵐翠欲流西風驢背客吟斷野橋秋
題高彦敬樹石圖
喬林動秋風索索葉自語堂堂侍郎公高懷政如許
題萱草蛱蝶圖
藂竹無端綠幽花特地妍飛来雙蛱蝶相對意悠然
題米元暉山水
澄江漾旭日青嶂擁晴雲孤舟彼誰子應淂離人群
黃葵詞
仙掌欝金衣朝陽風露晞可憐蜂與蝶秪觧弄春暉
題孫安之松楸圖
墳墓在萬里䆠遊今五年人誰無父母掩卷一潜然
題太白酒船圖
載酒向何處稽山鏡水邊若為無賀老興盡便回船
蕭洒稽山道風流賀季真相思不相見愁殺謫仙人
題彦敬越山圖
越山隔濤江風起不可渡時扵圖中看居然在煙霧
寄題真定眀遠亭
未到新亭上先題眀遠詩雲間歸鴈小山外夕陽遲
獨夜
秋風動林葉夜雨滴池荷孤客睡不着亂蛬鳴更多
因禪師挽詩
先子同年友唯餘此老存安心得禪悅閉戶道弥尊
面帝陳三語還山又幾春蕭然無世累卓𡭗出埃塵
朱閣非新構青松只舊林佛澄今巳逝無復聽鈴音
佛性無来去群生自𡭗悲達觀應大咲政足見渠癡
作糜活餓夫分食及龜魚林深幽磬晚猶想定回初
題李仲賓野竹圖
吾友李仲賓為此君寫真冥搜極討盖欲盡得竹之
情状二百年来以畫竹稱者皆未必能用意精深如
仲賓也此野竹圖尢詭怪竒崛竆竹之變枝葉緐而
不亂可謂豪髮無遺恨矣然觀其所題語則若悲此
竹之託根不得其地故有屈抑盤躃之歎夫羲尊青
黃木之灾也擁腫拳曲乃不夭扵斧斤由是觀之安
知其非福耶因賦小詩以寄意云
偃蹇高人意蕭疎曠士風無心上霄漢混迹向蒿蓬
天冠山題詠二十八首
龍口巖
峭石立四壁寒泉飛兩龍人間苦炎熱僊山巳秋風
洗藥池
真人栖隠處洗藥有清池金丹要沐浴玉水自生肥
煉丹井
丹成神仙去井冽寒泉食甘美無比倫華池咽玉液
長廊岩
脩岩如長廊下有流泉注山中古仙人步月自来去
金沙領
攀蘿緣石磴步上金沙領露下色熒熒月生光炯炯
昇仙臺
僊臺高幾許時時覆雲氣一去三千年令人每翹企
逍遥岩
兹領可逍遥下可㘴百人豈徒木石居真與猿鶴隣
靈湫(湫上有亭名聽雨)
靈湫不受汙深淺何足計小憩松竹鳴蕭蕭山雨至
寒月泉
我嘗遊惠山泉味勝牛乳夢想寒月泉携茶就泉煮
玉簾泉
飛泉如玉簾直下數千尺新月横簾鈎遥遥掛空碧
長生池
竹實鳳將至水清魚自行着我草亭裏危㘴學長生
道人岩
道士夲避世問之無姓字如何千載後石室有人至
雷公岩
雷公起卧龍為國作霖雨飛電掣金蛇其誰敢余侮
石人峰
臣靈長亘天何時化為石特立千萬年終古無人識
學堂岩
僊人非癡人山中猶讀書嗟我癈學久聞此一長吁
老人峯
有石象老人宛然如繪素稽首禮南極蒼蒼在煙霧
月岩
月岩如偃月風泉洒晴雪僊境在人間真成兩竒絶
鳳山
山雞愛羽毛飲啄琪樹間照影寒潭静翔集落花閑
僊足岩
窈窕石屋間中有僊人躅說與牧羊兒慎勿傷吾足
鬼谷岩
鬼谷岩前石唐文字字竒何當拂蒼蘚細讀老君碑
風洞
石壁何空洞中有風泠然安知列御寇不向此中仙
釣臺
僊者非有求㘴石示投釣咄哉羊裘翁同名不同調
玄洲十詠寄張貞居
菌山
結苑依菌山焚香候芝盖真靈幸憫我冠佩時来會
羅姑洞
翩翩十絶旛飄飄九疑仙洞口薜蘿長耒降是何年
霞架海
衆水會一&KR0676;天近彂霞光晨興新沐竟晞髮向朝陽
桐花源
伊誰植斯桐萋萋滿幽谷鳴鳳久不聞何當一来宿
鶴臺
上有白鶴翔下有幽人居幽人道當成白鶴耒不虛
玄洲精舍
子有鸞鶴想甘同麋鹿遊縣榻應待我分我半玄洲
𬗋軒
林君巳僊去𬗋軒名尚存丹光時或現藥鼎夜常温
火浣壇
真陽以觧形四大何足靳指竆扵爲薪火傳不知盡
玉像龕
我有𬗋虛像白玉雕琢成貢之華陽天萬年期降靈
隠居松
真人昔住世所至樹以松當知千歲下遺子以清風
題仲賓竹
幽人夜不眠月吐窗炯炯起尋管城公奮髯寫清影
此君有高節不與草木同蕭蕭三兩竿自足耒清風
題周秀才此山堂
青青雲外山烱烱松下石頋此山中人風神照松色
爽氣在襟袖清風拂絲桐悠然適天趣宴坐心融融
暁起聞鸎
暑氣暁来清時時聞遠鸎還思故園路松下綠苔生
黃清夫秋江釣月圖
塵土染人衣𬒮烟波着我舡窗爲問行歌都市何如釣月
秋江
題孤山放鶴圖
西湖清且漣漪扁舟時蕩晴暉處處青山獨往翩翩白鶴
迎歸
昔年曾到孤山蒼藤古木高寒想見先生風致畫圖留與
人看
題王子慶所蔵大年墨鴈
鴻鴈栖栖遵渚黃蘆索索鳴秋羡殺承平公子茟端萬里
滄洲
初至都下即事
海上春深柳色濃蓬莱宫闕五雲中半生落魄江湖上今
日鈞天一夢同(北方謂水泊為海子)
盡日車塵馬足間偶来臨水照愁顔故鄕兄弟應相憶同
看溪南柳外山
送王月友歸杭州
社燕秋鴻各自飛我来君去苦相違西湖西畔梅如雪應
有親朋待子歸
雲夲無心漫出山歸来依舊與雲閑何當從子東南去掃
地焚香晝掩關
清勝軒絶句
小草幽香動碧池暖風晴日長新荑南窗晝倚綠隂静聽
盡行人過馬蹄
浮玉山
玉湖流水清且閑中有浮玉之名山千帆過盡莫天碧惟
見白雲時往還
鄣南山中
山深草木自幽清終日聞鸎不見鸎好作束書歸隱計蹇
驢来往聽泉聲
奉和夲齋先生午日絶句二首
風雨凄凄五月寒綠隂門巷思蕭然客来載酒非問字知
是先生草太玄
節序匆匆聽自過榴花能舞鳥能歌北窗高卧一杯酒奈
淂淵眀醉後何
采桑曲
野雉朝雊雊且飛誰家女兒采桑歸欲折花枝插丫髻還
愁草露濕裳衣
題東野平陵啚(事見笠澤藂書)
騎驢渺渺入荒城積水空林坐自清政使不容投劾去也
勝塵土負平生
次韻剛父即事絶句
玉樹凋傷衆草黃夜虫時語怨流光美人望望隔秋水不
寄相思書一行
凄涼鼓角北風傳嘈雜琵琶思遠天白雪有誰知幼眇翠
蛾空自惜聮娟
搖落山川樹影稀隴雲時逐鴈南飛苦無渌酒醻佳節猶
有黃花媚夕暉
溪頭月色白如沙近水樓臺一萬家誰向夜深吹玉笛傷
心莫聽後庭花
戲題僧惟尭墨梅
蕭洒孤山半樹春素衣誰遣化緇塵何如澹月微雲夜照
影西湖自寫真
題范蠡五湖杜陵浣花
功名自古是危機誰似先生早拂衣好向五湖尋一舸霜
黃木葉鴈初飛
春色醺人苦不禁蹇驢䭾醉晚駸駸江花江草詩千首老
盡平生用世心
梅花
瀟洒江梅似玉人倚風無語澹生春曲中桃葉元非侶夢
裏棃花恐未真
酬羅伯夀
江西水清石鑿鑿士生其間多異才今去歐黃未為遠要
湏力挽古風回
㩀鞍北走燕山雪茦杖南遊故國春萬里歸来頭未白他
年句法更深醇
題蒼林疊岫圖
桑苧未成鴻漸隱丹青聊作虎頭癡久知圖畫非兒戲到
處雲山是我師
溪上先人之敝廬南山秀色照庭除何時共買扁舟去看
釣寒波縮項魚
送王子慶&KR1842;&KR0702;淛東收郡縣圖籍
木落江南天地秋西風吹子過東州試開圖籍尋佳處便
命舟車作勝遊
安道幽居寄剡源蓬蒿蔚蔚長丘園向来乘興相尋意何
事空回不到門(謂帥初)
愛古探竒亦可憐錦嚢玉軸不論錢擬須跂馬江頭路日
日望君書畫船
九月八日雨中悶坐和荅仇仁父張季野
容居破屋苦秋雨黑潦侵階竈欲沉青蕊眀朝不堪摘誰
能載酒慰幽心
以畫寄高仁卿
碧山清暁護晴嵐綠樹經秋醉色酣誰是丹青三昧手為
君滿意畫江南
題龔聖予山水圖
澤雉樊中神不王白鷗波上夢相親黃塵沒馬歸来晚只
有西山小慰人
當年我亦畫雲山雲白山青只尺間今日看山還自咲白
頭輸與楚龔閑
杭州雨中
江南十日九隂雨花柳欲開無好春却憶京城二三月秋
千風暖漲香塵
題秋胡戲妻圖
相逢桑下說黃金料淂秋胡用計深不是别来渾未識黃
金聊試别来心
題舜舉折枝桃
醉裏春歸尋不淂眼眀忽見折枝花向来飛盖西園夜萬
燭高燒照爛霞
懷德清别業
陽林堂下百株梅傲雪凌寒次苐開枝上山禽暁啁哳定
應喚我早歸来
谷口春殘黃鳥稀&KR0605;夷花落杏花飛始憐幽竹山窗下不
改清隂待我歸
過嚴陵釣臺
富春山中有客星辭榮歸来意更真羊裘坐釣滄波上却
咲劉郎非故人
桐江水色暎青山安穩行人掛布帆回首風沙鞍馬裏不
知此地是塵凡
部中暮歸寄周公謹
日莫空街生白煙歸来羸馬不勝鞭眀朝又逐雞聲起孤
負日高花影眠
三年謾仕尚書郎夢寐無時不故鄕輸與錢唐周老子浩
然齋裏坐焚香
送山東廉訪照磨于思容
林梢春動𬗋煙生匹馬東風十日程若到濟南行樂處城
西泉上最關情
絶句
春寒惻惻掩重門金鴨香殘火尚温燕子不来花又落一
庭風雨自黃昏
喜晴
久雨厭厭愁殺人晚晴猶淂見青春急湏走馬西湖路楊
柳淡黃如麹塵
簡王搏霄乞夫容杏
杏花枝上紅千葉偏淂春饒惱殺人早與折来供一醉東
風如此恐成塵
都南張氏園寓居
尺五城南跡似幽鄕心空折大刀頭杏花飛盡燕脂雪日
日東風未肯休
和韓君美二絶句
金山
江水西来接太空中流突兀湧鼇宫妙高臺上一廽首看
盡世途風浪中
蘇州
子胥死後巳無臣中國由来漸属秦天下固知多美婦五
湖元自有高人
題所畫梅竹贈石民瞻
故人贈我江南句飛盡梅花我未歸欲寄相思無别語一
枝寒玉澹春暉(伯幾有詩見寄云寄聲霅上佳公子飛盡)
(梅花不見君)
江南翠竹動成林誰折寒枝寄賞音說與雙清堂上客蕭
然應見此君心
題所畫梅竹幽蘭水僊贈鶴皋
千樹瑶芳壓水湄西湖風月髩成絲江南春色今何似賴
有高人把一枝
蕭䔥葉帶雨聲寒裊裊枝搖月影殘欲引九苞威鳳宿晴
窗試寫翠琅玕
百草千花日夜新此君林下始知春雖無令色如嬌女自
有幽香似德人
翠袖盈盈不受扶天風縹緲降麻姑便應從此東吳去幾
見蓬莱弱水枯
和黃景杜雪中即事
燕雪常飛十月前弊裘破帽過年年擁爐自咲何爲者欲
買濁醪無一錢
雪寒凄切透書帷極目南雲入望低欲報平安無過鴈忽
驚殘夢有鳴雞
君說江南苦未歸香橙新酒蟹螯肥何當與子扁舟去共
挽清溪浣客衣
客裏相從意最親高歌快飲見天真眀年去學潘懷縣滿
縣栽花做好春
當年臨水照春衫浮玉山前水似藍歸計未成羇思悪爲
君飛夢到城南
送黃景杜
天下無雙黃印曹割雞聊𣸪試牛刀梅花香裏聽衙罷眀
月泉邊飲濁醪
偶成絶句二首奉懷宋齊彦學士田師孟省郎
道山仙府舊曾居堕在塵埃意不舒廽首故人天上住如
何不寄半行書
乍可望塵迎使者何堪㩀案箠疲民濟南雖有如澠酒凖
擬愁中過一春
東城
野店桃花紅粉姿陌頭楊柳綠烟絲不因送客東城去過
却春光揔不知
湖上莫歸
春隂柳絮不能飛雨足蒲芽綠更肥政恐前呵驚白鷺獨
騎欵叚遶湖歸
眀時官府初無事下走非才自覺忙奔走塵埃竟何𥙷故
園松菊久應荒
春日漫興
春事匆匆轉眼過滿城流水綠隂多西園揔有紅千葉塵
土埋頭奈𡭗河
題朱銳雪景
塵埃困人恒作悪開卷驚看雪滿樓安淂眼前有此屋仍
呼陶謝與同遊
即事三絶
湘簾疎織浪紋稀白苧新裁暑氣微庭院日長賓客退繞
池芳草燕交飛
古墨輕磨滿几香研池新浴照人光北窗時有涼風至閑
寫黃庭一兩章
遶屋扶疎竹樹清飛飛燕雀共生成貧家自笑無金彈數
樹枇杷揔不生
又
草長前庭不用鋤自然生意滿吾廬何須直待生書帶始
信康成觧著書
牧牛圖
楊柳青青柳絮飛陂塘草綠水生肥十犂耕罷朝来雨却
背斜陽自在歸
題孫登長嘨啚
在澗幽人樂考槃南山白石夜澷澷空林無風萬籟寂長
嘯一聲山月寒
題山水卷
霜後疎林葉盡乾雨餘流水玉聲寒世間多少閑庭榭要
向溪山好處安
詠史
酒酣斫劒氣如雲屠狗吹簘盡策勳漢室功臣誰苐一黃
金合鑄紀將軍
題群仙壁
群仙来會蘂珠宫花滿瓊山翠滿空環珮珊珊五雲際半
天鸞鶴舞春風
宫中口號
日照黃金寳殿開雕闌玉砌擁層臺一時侍衛回身立
天步將臨玉斧来
殿西小殿號嘉禧
玉座中央静不移讀罷經書香一炷太平
天子政無為
自警
齒豁頭童六十三一生事事捴堪慚唯餘茟硯情猶在留
與人間作咲談
劉時濟歸来堂
出處由来各有宜他人何與強吟詩千年只有陶彭澤觧
印歸来更不疑
宿五華山懷德清别業
一夜松濤枕上鳴五華山舘夢頻驚何當歸去芝亭上坐
聽翁韻玉笙
留題惠山
南朝古寺惠山前裹茗来尋苐二泉貪戀
君恩當北去野花啼鳥漫留連
徐敏父龍虎山仙岩聞雞鳴寄玄卿
天雞三呌白雲中知有仙家住半空塵土恍然驚夢覺碧
桃花落自春風
泛泛輕舟泝碧溪蒼厓萬仞有鳴雞可惜吾儂不同往便
當着屐上丹梯
題苕溪絶句
自有天地有此溪泓渟百折淨無泥我居溪上塵不到只
疑家在青玻瓈
題四畫
桃源
桃源一去絶埃塵無𣸪漁郎再問津想得耕田并鑿井依
然淳朴太平民
淵眀
淵眀為令夲非情觧印歸来去就輕稚子迎門松菊在半
壷濁酒慰平生
四皓
白髮商岩四老翁𬗋芝歌罷聽松風半生不與人間事亦
墮留侯計術中
赤壁
周郎赤壁走曹公萬里江流闘兩雄蘇子賦成竒偉甚長
教人想謫仙風
偶得靈壁石茟格状如俗所謂鑚雲螭虎者因成
絶句
玄螭穿透白雲層老眼平生見未曾開闢以来神物出人
間剞劂竟何能
題高彦敬畫二軸
疎疎澹澹竹林間煙雨冥濛見遠山記淂西湖新霽後與
公携杖聽潺湲
萬木紛然搖落後唯餘碧色見松林尚書雅有冰霜操茟
底時時寄此心
偶成
竹林深處小亭開白鶴徐行啄𬗋苔羽扇不搖紗帽側晚
涼青鳥忽飛来
末利花開小玉蓮香風引謁洞中仙夢逥不記相逢語眀
月清圓在枕邊
即事
庭槐風静綠隂多睡起茶餘日影過自咲老来無𣸪夢閒
看行蟻上南柯
橘子花香滿四隣綠隂如染淨無塵幽齋獨坐鳥聲樂萬
慮不干心地春
贈彭師立
學書工拙何足計名世不難傳後難當有深知書法者未
容俗子議其間
古来名刻世可數餘者未精心不降欲使清風傳萬古湏
如眀月印千江
松雪齋文集卷苐五
