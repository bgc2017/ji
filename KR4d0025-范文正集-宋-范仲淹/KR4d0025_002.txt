范文正公集卷第二
古詩
和人遊嵩山十二題
公路澗(曹公與袁紹常爭據此地)
嵩高發靈源北望洛陽注淸流引河漢白氣横雲霧英
雄惜此地百萬曾相距近代無戰爭常人自來去
拜馬澗(子晉登仙遺馬於此鄉人見之皆拜)
傳聞王子仙澗邊遺一驥當時青雲路鷄犬亦可致未
必眞龍媒悠悠在平地
二室道
太室何森聳少室欲飛動相對起雲霞恍如遊仙夢何
以寵此行行歌降神頌
自峻極中院步登太室中峯
白雲隨人來翩翩疾如馬洪崖與浮丘襟袂安足把不
來峻極遊何能小天下
玉女窗
窈窕玉女窗想像玉女粧皎皎月爲鑑飄飄霓作裳莫
學陽臺夢無端惑楚王
玉女搗衣石
但見嵓前砧誰聞月下杵金文與䥫色璨璨知千古試
問搗衣仙何如補天女
天門
天門絕境遊熙然揖灝氣下顧莽蒼間雲雷走平地天
威不遠人孰(舊本作莫)起欺天意
天門泉
天門有靈泉埃塵未嘗至日月自高照雲霞亦輝庇惟
抱夷齊心飲之可無愧
天池
岳頂見天池神異安可度勿謂無波濤雲雷有時惡乘
此澄清間吾纓可以濯
三醉石
巍巍八仙壇上有三醉石憐此高陽徒如樂華胥域憔
悴澤邊人獨醒良可惜
峻極上寺
徘徊峻極寺淸意滿煙霞好風從天來吹落桂樹花高
高人物外猶屬梵王家
中峯
嵩高最高處逸客偶登臨廻看日月影正得天地心念
此非常遊千載一披襟
聽眞上人琴歌
銀潢耿耿霜稜稜西軒月色寒如冰上人一叩朱絲繩
萬籟不起秋光凝伏犧歸天忽千古我聞遺音淚如雨
嗟嗟不及鄭衞兒北里南隣競歌舞競歌舞何時休師
襄堂上心悠悠擊浮金戞鳴玉老龍秋啼滄海底幼猿
暮嘯寒山曲隴頭瑟瑟咽流泉洞庭蕭蕭落寒木此聲
感物何太靈十二銜珠下仙鵠爲予再奏南風詩神人
和暢舜無爲爲予試彈廣陵散鬼物悲哀晉方亂乃知
聖人情慮深將治四海先治琴興亡哀樂不我遁坐中
可見天下心感公遺我正始音何以報之千黃金
和僧長吉湖居五題
湖山
湖山滿淸氣賞心甲吳越晴嵐起片雲晚水連初月漁
父得意歸歌詩等閑發
水月
千尋月脚寒湖影淨於天忽如常娥宫俯仰見嬋娟更
約中秋夕長津無寸煙
筠亭
爲愛碧鮮亭入夏敂敂至臺榭競生煙獨有淸涼意高
岡鳳不來幽人此沉醉
風笛
風引湖邊笛焉知非隱淪一聲裂雲去明月生精神無
爲落梅調留寄隴頭人
渚蓮
武陵誰家子波面雙雙渡空積心中絲未成機上素似
共織女期秋宵苦霜露
酬葉道卿學士見寄
世傳學中禄小子廼逢辰一入諫諍司鴻毛忽其身可
負萬乘主甘爲三黜人豈量堯舜心如日照孤臣薄責
落善地雅尚過朝倫僅同龜在泥敢冀蠖求伸朱樓逼
清江下睨百丈鱗羡此南魚樂不忍持鈎輪爲郡良優
優乏才止循循恬愉弗擾外何以慰遠民拙可存吾樸
靜可逸吾神漸得疎懶味下車將四旬嘉興風雅來觀
對如天賓感兹韶夏音佐我臺上春
和章岷從事鬪茶歌
年年春自東南來建溪先暖冰微開溪邊竒茗冠天下
武夷仙人從古栽新雷昨夜發何處家家嬉笑穿雲去
露牙錯落一番榮綴玉含珠散嘉樹終朝採掇未盈襜
唯求精粹不敢貪研膏焙乳有雅製方中圭兮圓中蟾
北苑將期獻天子林下雄豪先鬪美鼎磨雲外首山銅
瓶携江上中泠水黃金碾畔綠塵飛紫玉甌心雪濤起
鬪余味兮輕醍醐鬪余香兮薄蘭芷其間品第胡能欺
十目視而十手指勝若登仙不可攀輸同降將無窮耻
于嗟天産石上英論功不愧階前&KR1396;衆人之濁我可淸
千日之醉我可醒屈原試與招魂魄劉伶却得聞雷霆
盧仝敢不歌陸羽須作經森然萬象中焉知無茶星商
山丈人休茹芝首陽先生休采薇長安酒價減千萬成
都藥市無光輝不如仙山一啜好泠然便欲乘風飛君
莫羡花間女郎只鬪草贏得珠璣滿斗歸
和葛閎寺丞接花歌
江城有卒老且貧憔悴抱關良苦辛衆中忽聞語聲好
知是北來京洛人我試問云何至是欲語汍瀾墮雙淚
斯須收淚始能言生自東都富貴地家有城南錦繡園
少年止以花爲事黃金用盡無他能却作瓊林苑中吏
年年中使先春來曉宣囗勑修花臺竒芬異卉百餘品
求新換舊爭栽培猶恐君王猒顔色群芳只似尋常開
幸有神仙接花術更向都城求絕匹梁王苑裏索妍姿
石氏園中搜淑質金刀玉尺裁量妙香膏膩壤彌縫密
廻得東皇造化工五色敷華異平日一朝寵愛歸牡丹
千花相笑妖饒難竊藥常娥新換骨嬋娟不似人間看
太平天子春遊好金明柳色籠黃道道南樓殿五雲高
鈞天捧上蓬萊島四邊桃李不勝春何況花王對玉宸
國色精明動韶景天香旖旎飄芳塵特奏霓裳羽衣曲
千官獻夀羅星辰兌悅臨軒逾數刻花吏此時方得色
白銀紅錦滿牙床拜賜伏前生羽翼惟觀風景不憂身
一心歲歲供春職中途得罪情多故刻木在前何敢訴
竄來江外知幾年骨肉無音鴈空度北人情況異南人
蕭灑溪山苦無趣子規啼處血爲花黃梅熟時雨如霧
多愁多恨信傷人今年不及去年身目昏耳重精力減
復有鄉心難具陳我聞此語聊悒悒近曾侍從班中立
朝違日下暮天涯不學爾曹向隅泣人生榮辱如浮雲
悠悠天地胡能執賈誼文才動漢家當時不免來長沙
幽求功業開元盛亦作流人過梅嶺我無一事逮古人
謫官却得神仙境自可優優樂名教曾不恓恓吊形影
接花之技爾則竒江鄕卑濕何能施吾皇又詔還淳朴
組繡文章皆棄遺上林將議賜民畋似昔繁華徒爾爲
西都尚有名園處我欲抽身希白傅一日天恩放爾歸
相逐栽花洛陽去
天平山白雲泉
靈泉在天半狂波不能侵神蛟穴其中渴虎不敢臨隱
照涵秋碧泓然一勺深游潤騰雲飛散作三日霖天造
豈無意神化安可尋挹之如醍醐盡得清涼心聞之異
絲竹不含哀樂音月好群籟息㳙㳙度前林子晉罷雲
笙伯牙收玉琴徘徊不擬去復發滄浪吟乃云堯湯歲
盈盈長若今萬里江海源千秋松桂隂兹焉如有價北
斗量黃金
留題常熟頂山僧居
平湖數百里隱然一山起中有白龍泉可洗人間耳吾
師仁智心愛兹山水音結茅三十年不道日月深笑我
名未巳來問無端理却指嶺邊雲斯焉贈君子
江上漁者
江上往來人但愛鱸魚美君看一葉舟出沒風波裏
送蔡挺代父之蜀
朔風豈不寒蜀道豈不難之子代親行萬里心自安劒
閣雪猶明錦江春未闌到日必詩戰重登李杜壇
鄱陽酬泉州曹使君見寄
吾生豈不幸所禀多剛腸身甘一枝巢心苦千仞翔志
意苟天命富貴非我望立譚萬乘前肝竭喉無漿意君
成大舜千古聞羶香寸懷如春風思與天下芳片玉棄
且在雙足何辭傷王章死於漢韓愈逐諸唐獄中與嶺
外妻子不得將義士撫卷起眦血一霑裳胡弗學揭厲
胡弗隨低昂干時宴安人滅然巳不揚匹夫虎敢鬪女
子熊能留況彼二長者烏肯巧如簧我愛古人節皎皎
明於霜今日貶江徼多慙韓與王罪大禍不稱所損傷
纖芒盡室來官下君恩大難忘酒聖無隱量詩豪有餘
章秋來魏公亭金菊何煌煌登高發秘思聊以攄吾狂
卓有梅聖俞作邑郡之旁矯首賦靈烏擬彼歌滄浪因
成答客戲移以贈名郎泉南曹使君詩源萬里長復我
百餘言疑登孔子堂聞之金石音純純自宮商念此孤
鳴鶴聲應來遠方相期養心氣彌天浩無疆鋪之被萬
物照之諧三光此道果迃闊陶陶吾醉鄉
和謝希深學士見寄
天地久開泰過言防結括誰憐多出處自省有本末心
焉介如石可裂不可奪盡室得江行君恩與全活迴頭
諫諍路尚願無壅遏豈獨世所非千載成迂闊
廬山瀑布
靈源何太高北斗想可挹凌日五光直逗雲千仞急白
虹下澗飲寒劒倚天立闊電不得瞬長雷無敢蟄萬丈
巖崖坼一道林巒濕險逼飛鳥墜冷束山鬼泣須當截
海去獨流不相入
滕子京魏介之二同年相訪丹陽郡
長江天下險涉者利名驅二公訪貧交過之如坦途風
波豈不惡忠信天所扶相見乃大笑命歌倒金壷同年
三百人太半空名呼没者草自綠存者顔無朱功名若
在天何必心區區莫競貴高路休防讒嫉夫孔子作旅
人孟軻號迂儒吾輩不飲酒笑殺高陽徒
送劉牧推官之兖州
相國鎮東魯(時李相公迪在兖)開閤多英豪羡子賦從軍壯思
如波濤當有非常遇所得連六鼇故人孫復之臥雲生
二毛或作梁甫吟秋風共呼號翩翩草檄外可與相遊
遨益以夫子心萬物都一毫此行名與節須似泰山高
和楊畋孤琴詠
愛此千年器如見古人面欲彈換朱絲明月當秋漢我
願宫商絃相應聲無間自然召南風莫起孤琴嘆
絳州園池
絳臺史君府亭閣參園圃一泉西北來群峯高下覩池
魚或躍金水簾長布雨怪栢鎻蛟虬醜石鬪貙虎群花
相倚笑垂楊自由舞靜境合通仙淸隂不知暑每與風
月期可無詩酒助登臨問民俗依舊陶唐古
晉祠泉
神哉叔虞廟地勝出嘉泉一源甚澄靜數步忽潺湲此
異孰可窮觀者增恭虔錦鱗無敢釣長生同水仙千家
漑禾稻滿目江鄉田我來動所思致主愧前賢大道果
能行時雨宜不愆皆如晉祠下生民無旱年
訪陜郊魏疎處士
賢哉先處士天書召不起雲夫嗣孤風復爲隱君子有
石礪其齒有泉洗其耳下瞰紅塵路榮利無窮巳孜孜
朝市人同在風波裏大爲高士笑誓不拾靑紫我亦寵
辱流所幸無愠喜進者道之行退者道之止矧今領方
面豈稱長城倚來訪卧雲人而請益諸己得無長者言
佩之玉非美
中元夜百花洲作
南陽太守淸狂發未到中秋先賞月百花洲裏夜忘歸
綠梧無聲露光滑天學碧海吐明珠寒輝射空星斗疎
西樓下看人間世瑩然都在靑玉壷從來酷暑不可避
今夕涼生豈天意一笛吹銷萬里雲主人高歌客大醉
客醉起舞逐我歌弗舞弗歌如老何
覽秀亭詩
南陽有絕勝城下百花洲謝公創危亭(紫微謝希深領郡日建此亭)
屹在高城頭盡覽洲中秀歷歷銷人憂作詩刻金石意
垂千載休我來亭早壞何以待英游試觀荆棘繁欲步
瓦礫稠嗟嗟命良工美材肆爾求曰基復日搆落成會
中秋開樽揖明月席上皆應劉敏速迭唱和醺酣爭獻
酬老子素不淺預兹年少儔九日重登臨涼空氛氣收
風來鴈聲度雲去山色留西郊有潭菊滿以金船浮雅
爲君子壽外物眞悠悠過則與春期春時良更優熖熖
衆卉明衮衮新泉流簫鼓動地喧羅綺傾城遊五馬不
行樂州人爲之羞亭焉詎可廢願此多賢侯
祠風師酬提刑趙學士見貽
先王制禮經祠爲國大事孟春祭風師刺史敢有二齋
戒升于壇拜手首至地所祈動以時生物得咸遂勿鼓
江海濤害我舟檝利旱天六七月會有雷雨至愼無吹
散去坐使百穀悴高秋三五夕明月生天際乃可驅雲
煙以喜萬人意願君入薰絃上副吾皇志阜財復解愠
即爲天下賜八使重古禮作詩歌祭義誠欲通神明非
徒奬州吏賢哉推此心良以警有位
依韻和安陸孫司諫見寄(甫)
穰下故都今善藩沃衍千里多豐年孫公頃以淸淨化
我來代之慙二天人物高傳卧龍里神仙近接弄珠川
漢光舊烈山河在徘徊弔古良依然二十八將固不朽
風雲一代皆忠賢我亦明時得君者出處十載功不前
尚得州麾養衰疾優游豈減居林泉因逢故人作宴喜
琴樽風月夕不眠之翰詩來若金石重於我輩何其偏
相其直道了無悔寧爭蠖屈與鵬騫
送鄖鄕尉黃通
少年好逸驥老者重安車爭先尚逐逐致遠貴徐徐勿
言一尉卑千戶繫慘舒外矜固不足内樂則有餘子游
與季路作邑寧欷歔五斗對萬鍾所問道何如
依韻和襄陽王源叔龍圖見寄
高車赴南峴敝郊主東道風采喜一見布素情相好屈
指四十秋于今歲寒保我起爲君壽善頌復善禱願盡
杯中物薄言理可到君子貴有終功名非必早朝端卿
大夫所尚賢而老世慮久乃周聖門深巳造與君誓許
國無忝於祖考㓗如鳳食竹樂若魚在藻安得長相親
時時一絕倒不忘平生期明月滿懷抱
依韻答賈黯監丞賀雪
今之刺史古諸侯孰敢不分天子憂自秋徂冬渴雨雪
旬奏空文慙轉郵得非郡國政未洽刺史閉閤當自尤
上頼天子仁且聖神龍奔走不俟求同雲千里結雪意
一夕密下誠如羞(俗有雪羞多夜落之語)曉來賞心江海上東望
不見三神丘渾祛癘氣發和氣明年黍稷須盈疇煙郊
空闊獵者徤酒市暖熱沽人稠光精璨璨奪劒戟清寒
拂拂生衣裘鈴齋賀客有喜色飲酣歌作擊前籌常願
帝力及南畒盡使風俗如東鄒誰言吾子青春者意在
生民先發謳
依韻答提刑張太博嘗新醖
南陽本佳處偶得作守臣地與汝墳近古來風化純當
官一無術易易復循循長使下情逹窮民奚不伸此外
更何事優游欵嘉賓時得一笑會恨無千日醇客有多
聞者密法爲我陳自言此靈物盡心妙始臻非徒水泉
潔大要麴糵均暄凉體四時日月周數旬其氣芳以烈
厥味和而辛㳙㳙滴小糟清光能照人固可奉宗廟宜
能格天神我姑酌金罍駐此席上珍況有百花洲水木
長時新煙姿藏碧塢柳杪見朱闉兩兩鳬鴈侣依依江
海瀕晚光倒晚影一川無一塵悠悠乘畫舸坦坦解朝
紳綠隂承作蓋芳草就爲茵引此杯中物獻酬交錯頻
禮俗重三爵今乃不記廵大言出物表本性還天眞或
落孟嘉帽或抛陶令巾吾非葛天氏誰爲劉伯倫八使
逹觀者與予日相親作詩美嘉會調高繼無因但願天
下樂一若樽前身長戴堯舜主盡作羲黃民耕田與鑿
井熙熙千萬春
寄題峴山羊公祠堂
休哉羊叔子輔晉功勲大化行江漢間恩被疆場外中
國倚而安治爲天下最開府多英僚置酒每高會徘徊
臨峴首興言何慷慨此山自古有游者千萬輩堙滅皆
無聞空悲歲月邁公乎仁澤深風采獨不昧于今墮淚
碑觀之益欽戴卓有王源叔文學偉當代借麾來襄陽
高懷極恬退山姿列雲端江響拂天籟行樂何逍遥覽
古忽感槩不見叔子祠蕪没民疇内千金贖故基廟貌
重營繪襄人復其祀水旱有攸頼太守一興善比戸皆
歡快源叔政可歌又留千載愛
送河東提刑張太傅
憶守姑蘇日見君巳驚人翩翩幕中畫落落席上珍強
記及敏力一一精如神洎余領西帥密與羌夏隣君來
貳邊郡表裏還相親有如得四支周旋衛其身予始按
萬渠兵行百物陳而君主其事進退皆有倫羌酋八九
百醉歌喜齗齗傳告以號令再拜罔不馴作城大順川
扼胡來路津漢軍始屯集虜騎俄紛綸諸將稍畏怯偶
語辭艱辛君躍疋馬去入險將死濱持檛畫禍福虎校
靡不遵呼兵就畚插悅使咸忻忻晝夜戰且役城成未
踰旬虜乃急攻我萬衆生煙塵蒼惶被矢石遁走無逡
廵君馳奏闕下感慨動中宸是秋懷敏敗虜勢侵涇原
天地正愁慘關輔將迸奔腹心苟不守皮膚安得存予
召蕃漢兵趨邠當北門諸將切切議謂宜守塞垣惟君
力贊我咸鎬爲本根全師遂鼓進連城息驚喧果釋天
子憂獎詔垂明恩予貳機衡重君掌食貨繁豈敢懈夙
夜未嘗攄笑言今叨領南陽會君乘使軒携手百花洲
無時不開樽語論極今古情契及子孫氣同若蘭芝聲
應如箎塤浩歌忘物我劇飲無涼暄自問平生心此樂
曾幾番一旦改使節忩忩指并汾惜别固不忍贈行當
有云從來宿兵地北與胡漢分長河出紫塞太行入青
雲天然作雄屏覽者懷忠勲行府在平陽山川秀氤氲
堯民擊壤歌千古猶得聞君有經濟心潤以金石文攬
轡問風俗坐堂精典墳此道日益大行行思致君
依韻和提刑太博嘉雪
南陽風俗常苦耕太守憂民敢不誠今秋與冬數月旱
二麥無望愁編氓龍遁雲藏不肯起荒祠巫鼔徒轟轟
昨宵天意驟回復繁隂一布飄寒英裁成片片盡六出
化工造物何其精散亂狂飛若倚勢徘徊緩舞如含情
千門競掃明月色萬木都拆寒梅英天上風流忽爾在
人間險阻無不平因松偶作琴瑟調過竹徐移環珮聲
江天鳴鴈畏相失龍庭奔馬豪如驚丞相沙堤初踏練
將軍紫髯渾綴瓔巖前飢煞嘯風虎海上凍死吞舟鯨
我有高樓擘雲上雙瞳一開千里明群閻逐去疫癘遠
長逵壓下塵埃淸當知有年可坐致東臯父老休營營
因招大使賞天瑞醉把羲黃向上評窮通得喪了無事
莊老器宇何難并君起作歌我起和天地和氣須充盈
當年此樂不可得與雪對舞攄平生共君學取雪好處
平施萬物如權衡
閱古堂詩
中山天下重韓公兹鎮臨堂上繢昔賢閱古以儆今牧
師六十人冠劒竦若林旣瞻古人像必求古人心彼或
所存遠我將所得深仁與智可尚忠與義可欽吾愛古
賢守馨德神祗歆典法曾弗泥勸沮良自斟躋民在春
臺熙熙樂不淫耕夫與樵子飽暖相謳吟王道自此始
然後張薰琴吾愛古名將毅若武庫森其重如山安其
靜如淵沉有令凜如霜有謀密如隂敵城一朝拔戎首
萬里擒虎豹卷韜略鯨鯢投釡鬵皇威徹西海天馬來
駸駸留侯武侯者將相俱能任決勝神所啓受託天所
諶披開日月光振起雷霆音九關支一柱萬宇覆重衾
前人何赫赫後人豈愔愔所以作此堂公意同堅金僕
思寳元初叛羌弄千鐔王師生太平苦戰誠未禁赤子
餵犬彘塞翁淚涔涔中原固爲辱天子動宸襟乃命公
與僕聮使禦外侵歷歷革前弊拳拳掃妖祲二十四萬
兵撫之若靑衿惟以人占天不問昴與參相彼形勝地
指掌而蹄&KR3907;復我横山彊限爾長河潯此得喉可扼彼
宜内就椹上前同定策奸謀俄獻琛梟巢不忍覆異日
生凶禽僕巳白髮翁量力欲投簮公方靑春期抱道當
作霖四夷氣須奪百代病可鍼河湟議始行漢唐功必
尋復令千載下景仰如高岑因賦閱古篇爲公廊廟箴
送謝景初廷評宰餘姚
世德踐甲科(先賓客先紫微俱登甲科廷評今又繼之)青紫信可拾故鄉特
榮輝高門復樹立餘姚二山下東南最名邑煙水萬人
家熙熙自翔集又得賢大夫坐堂恩信敷春風爲君來
綠波滿平湖乘興訪隱淪今逢賀老無文藻凌雲處定
喜江山助未能同僊舟離樽少留駐行行道不孤明月
相隨去范文正公集卷第二
