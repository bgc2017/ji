范文正公集卷第十五
代胡侍郎乞朝見表
臣某言今月日奉勑就差臣知杭州仍放朝辭取便路
發赴本任者祗膺寵命伏積震兢臣某(中謝)竊以寧海
鉅邦生聚十萬牧守之重豈臣克堪矧爲晝繡之行再
領宵衣之寄始終極幸進退甚榮臣方理輕裝即趨便
道敢有再三之瀆庶傾萬一之誠竊念臣才不逮人遭
逢有素束帶從事四十餘年荷三朝之奬知歷二省之
清要職參仙殿位亞秋卿禄賞被于子孫名級顯於中
外報國無狀殺身何成今復還父母之鄕邦逼桑榆之
晷刻解冠告老決在此行久事朝廷乍越江海無復瞻
望咫尺對&KR0993;清光雖小人之心固多懷土而疲馬之志
寧莫戀軒臣欲於京城就兩浙舟船載家赴任伏望聖
慈暫許臣入謝雲天少叙平生之感退歸鄕里永爲萬
足之心頼君父之推恩庶人臣之畢願干冐宸極臣無
任(云云)
睦州謝上表
臣某言臣昨奉勑差知睦州軍州事巳到任交割勾當
者獻言罪大輙效命於鴻毛宥過恩寬迥廻光於白日
事君無遠爲郡甚榮臣某(中謝)恭惟皇帝陛下天德清
明海度淵默撫群龍而宅吉念六馬而懷驚臨軒以來
仄席不暇思啓心沃心之道奬危言危行之臣萬㝢咸
歡九門無壅臣腐儒多昧立誠本孤謂古人之道可行
謂明主之恩必報而况首膺聖選擢預諫司時招折足
之憂介立犯顔之地當念𥙷過豈堪循默昨聞中宫搖
動外議喧騰以禁庭德教之尊非小故可廢以宗廟祭
祀之主非大過不移初傳入道之言則臣遽上封章乞
寢誕告次聞降妃之說則臣相率伏閤冀回上心議方
變更言亦翻覆臣非不知逆龍鱗者掇韲粉之患忤天
威者負雷霆之誅理或當言死無所避蓋以前古廢后
之朝未嘗致福漢武帝以巫蠱事起遽廢陳后宫中殺
戮三百餘人後及巫蠱之災延及儲貳至宣帝時有霍
光妻者殺許后而立其女霍氏之釁遽爲赤族又成帝
廢許后呪詛之罪乃立飛鷰姊妹妬甚於前六宫嗣息
盡爲屠害至哀帝時理之即皆自殺西漢之祚由此傾
微魏文帝寵立郭妃譛殺甄后被髮塞口而葬終有反
報之殃後周以虜庭不典累后爲尼危辱之朝不復可
法唐高宗以王皇后無子而廢武昭儀有子而立旣而
摧毀宗室成竊號之妖是皆寵衰則易搖寵深則易立
後來之禍一一不善臣慮及幾微詞乃切直乞存皇后
位號安於别宫暫絶朝請選有年德夫人數員朝夕勸
導左右輔翼俟其遷悔復于宫闈杜中外覬望之心全
聖明終始之德且黔首億萬戴陛下如天皇族千百倚
陛下如山莫不雖休勿休日愼一日外采納於五諫内
彌縫於萬機而況有犯無隱人臣之常面折庭諍國朝
之盛有闕即𥙷何用不臧然後上下同心致君親如堯
舜中外有道躋民俗於羲皇將安可久之基必杜未然
之釁上方虚受下敢曲從旣竭一心豈逃三黜伏蒙陛
下皇明委照洪覆兼包贖以嚴誅授以優寄郡部雖小
風土未殊靜臨水木之華甘處江湖之上但以肺疾緜
舊藥術鮮功喘息奔衝精意牢落惟頼高明之鍳不投
遐遠之方抱疾于兹爲醫尚可苟天命之勿損實聖造
之無窮樂道忘憂雅對江山之助含忠履潔敢移金石
之心仰戴生成臣無任(云云)
蘇州謝就除禮部員外郎充天章閣待制表
臣某言伏蒙聖恩特授臣前件官充職者渙渥自天震
惶無地改中臺之華序進内閣之清班盡出高明殊登
祕近臣(中謝)竊念臣發自顔巷賓于舜門一第爲榮四
方無效爰自書林預選桂籍升華耻汩没以懷安或感
激而論事惟慕古人之節詎希英主之知伏惟皇帝
陛下禀帝堯之聰明加漢高之豁逹坦聖懷而虚受期
鴻化以咸孚念三聖之艱難而成丕業求七人之蹇諤
以𥙷大猷臣獨愧非才首當清問危言多犯孤立自持
斧鉞居前雷霆在上敢避樞機之禍終乖藥石之良陛
下日月垂光江海敦量恕其萬死假之一麾望已絶於
青雲咎未更於鴻霈俄易藩宣之寄寧分旰&KR0628;之憂忽
降綸章荐加寵數而况闢圖書之府切處於深嚴踐雲
龍之庭當備于顧問非名儒而不稱豈曲士之能堪矧
簉清曹仍居舊治輝榮大集志願何求敢不内守朴忠
外修景行進退惟道尊聖賢視履之方始終一心副君
父育材之造臣無任(云云)
饒州謝上表
臣某言昨奉制命落天章閣待制守本官差知饒州巳
到任禮上訖狂愚之誠進多冐死仁聖之造退亦推恩
守土非輕報天無所臣(中謝)竊念臣出自畎畒階于搢
紳驟升天閣之游親委王畿之政臣至孤難立屢請弗
諧眷寵旣隆𥙷報宜異必將危墜猶或建明處事未精
發言多率智者千慮而有失愚臣一心而豈周情雖匪
他罪實由巳然而有犯無隱惟上則知許國忘家亦臣
自信伏蒙皇帝陛下惟天爲量無大不容與日垂光
何微弗照止削内朝之職仍分外𥙷之符當死而生自
勞以逸君恩彌重臣命愈輕敢不動靜三思始終一志
此而爲郡陳優優布政之方必也入朝增蹇蹇匪躬之
節庶從師訓無負天心瞻望闕庭臣無任
潤州謝上表
臣某言奉勑移知潤州巳赴禮上者幽遠之誠未嘗聞
逹高明之鍳俄復照臨臣(中謝)伏念臣起家孤平蒙上
奬拔置於清近之列授以浩穰之權聖惟知人臣則辱
命徒竭誠而報國弗鉗口以安身言涉大臣議當深典
可無退省抑有所聞汲黯漢之直臣嘗䟽公孫之短裴
度唐之名相亦陳元稹之非斯實忠良豈無䜛毁臣聞
孔子曰天下有道政不在大夫前代國家或進退群臣
聽決大事若出於君上則中外自無朋黨左右皆爲腹
心若委於臣下則威福集於私門禍釁積於王室故三
桓興而魯弊六卿作而晉分往古興亡鮮莫由此孔子
之論昭昭不誣是以君道宜疆臣道宜弱四瀆雖大不
可受百川之歸五星雖明不可代太陽之照臣按太易
之義坤者柔順之卦臣之象也而有履霜堅冰之防以
其隂不可長也豐者光大之卦君之象也而有日中見
斗之戒以其明不可微也臣考兹前訓慮於未萌當危
言危行之秋有寖昌䆮微之說謂大臣久次在進退而
得宜謂王者萬機必躬親而無倦揔擥綱柄博延俊髦
議治亂之本根求祖宗之故事政慘舒而自我物榮悴
而如天人心不在於權門時諭盡歸於公道朝廷惟一
宗廟乃長臣之所言殊未盡意重煩上聽再貶遠方削
天閣之班資奪神州之寄任重江險惡盡室顚危人皆
爲之寒心臣獨安於苦節蕭望之口陳災異蓋無負於
本朝公子牟身處江湖徒不忘於魏闕未知死所敢望
生還伏蒙陛下九日垂光八風廻力察臣有犬馬之
志恕臣無塵露之勞特出聖衷稍遷便郡茁如行葦保
於勿踐之仁鑑若鳴桐脫彼在焚之患敢不長懷霜㓗
至效葵傾進則持堅正之方冐雷霆而不變退則守恬
虚之趣淪草澤以忘憂上副聖知下逃群責臣無任(云云)
延州謝上表
臣某言伏望勑命就差臣兼知延州軍州事巳到任交
割管勾訖討伐之秋委寄方重豈繄懦品可副聖憂臣
(中謝)竊以延水極邊東夏雄屏控黠虜之衝要歷大臣
之鎮臨范廷召出師於塞門向敏中移節於京兆斯爲
劇任曷在匪人況經侵軼之虞彌藉緝綏之政宿兵旣
盛爲地可知臣職貳統戎志存殄寇所宜盡瘁敢昧請
行自薦老成固慙於漢將誓平此賊詎擬於唐賢伏蒙
皇帝陛下曲徇微忠亟頒成命寬其無狀用之弗疑臣
夙夜敢寧奔馳罔暇刻時莅事翌日興師庶牽制於戎
心仍掩襲於邊路大軍巳出中使聿臨不謂孱謀偶符
睿筭所期克勝少慰焦勞重念百姓屢驚體當招撫五
兵久戢務在訓齊如治亂繩必期於耐事先除害馬亦
假於行權仰頼聖威即紓邊患臣無任(云云)
謝降官知耀州表
臣某言蒙恩降授臣尚書戸部員外郎依前充龍圖閣
直學士知耀州者實負大尤尚從寬宥雲天之覆頂踵
何酬臣(中謝)竊念臣才本迃疎識非機敏屢由狂率自
取貶放朝廷以邊有擾動是使愚使過之秋微臣以國
有急難當忘家忘身之報自膺寄委罔敢遜避而力小
任重智小謀大勞心巳竭處事逾乖苟利國家不恤典
憲宜及於禍以貽厥羞伏蒙皇帝陛下日月照微天
地包廣謂千慮之智猶有一失萬物之材固無全用軫
兹孤弱播于生造削其官足使明大戒存其職足使思
後圖臣敢不更勵疲駑愈加修省庶陳纖芥之效上荅
高明之私臣無任(云云)
耀州謝上表
臣某言伏奉制命降授戸部員外郎依前充職知耀州
巳到任禮上訖雷霆之威足加死責天地之造曲致生
全臣(中謝)竊念臣運偶文明世專儒素靡學孫吳之法
聇道相文之事國家以西陲搔動之際起臣貶所特加
奬用臣自知甚明豈堪其任但國家之急不敢不行自
兼守延安莫遑寢食城寨未謹兵馬未精日有事宜處
置不暇而復虞内應之患發於邊城或反間之言行於
中國百憂具在數月于兹而方修完諸栅訓齊六將相
山川利器械爲將來之大備不幸昨者高延德來自賊
庭求通中國之好其僣僞之稱即未削去臣以朝廷方
命入討豈以未順之欵送于闕下此不可一也或送于
闕下請朝廷處置又恐荅以詔旨則降禮大甚若屏而
不荅則阻絶來意此不可二也兼慮詐爲欵好以殆諸
路之兵苟輕信而納之賊爲得計此不可三也又寶元
三年正月八日曾有宣旨今後賊界差人齎到文字如
依前僣僞立便發遣出界不得收接臣所以却令高延
德廻去仍諭與本人湏候禮意遜順方可聞于朝廷亦
巳一面密奏臣又别奉朝旨依臣所奏留鄜延一路未
加討伐容臣示以恩意歲時之間或可招納臣方令韓
周守在邊上探伺彼或有進奉之意即遣深入曉諭適
會高延德到來堅請使介同行況奉朝旨許臣示以恩
意乃遣韓周等送高延德過界以系其意或未禀承則
於臣爲耻於朝廷無損及韓周等廻且言初入界時見
迎接之人叩頭爲賀無何前行兩程便聞任福等有山
外之敗去人沮氣無以爲辭賊乃益驕勢使然矣其廻
來文字臣始不敢開封便欲進上都鈐轄張亢懇言曾
有朝旨若得外界章表湏先開視及僣僞文字應有辭
涉悖慢者並湏隨處焚毁勿使騰布臣相度事機誠合
如此章表尚令先開況是與臣文字遂同張亢開封視
之見其挾山外事後辭頗驕易亦有怨尤與賀九言齎
來文字意度頗同非戎狄之能言皆漢家叛人所爲枝
葉之辭也恐上黷聖聰或傳聞于外爲輕薄輩增飾而
談有損無益臣尋便焚毁只存書後所求通好之言及
韓周等别有劄到邀求數事並巳納赴樞密院今於涇
原路取得寶元二年七月十四日聖旨劄子一道並如
張亢之言其所來文字果合焚毁則臣前之措置皆應
得朝廷處分唐相李德𥙿與將帥王宰書爲游奕將收
得劉稹章表悖慢無禮不便毁除令向後得賊中文字
所在焚之亦與今來意合其劄到數事内一事如臣所
諭取單于可汗故事欲稱兀卒以避中朝之號此大事
稍順餘皆可與損益儻朝廷欲雪邊將之耻當振皇威
大加討伐亦繫朝廷熟議必持重緩圖之或朝廷欲息
生民之弊屈一介之使重論利害苟能聽服亦天下之
幸也臣前所措置於此二道並未有妨然以臣之愚處
兹寄任豈得無咎何敢自欺伏蒙皇帝陛下至仁廣
度不欲彰臣子之惡特因此量行薄責斯天之造也臣
之幸也臣敢不夙夜思省進退揚厲犬馬有志曾未施
爲日月無私尚兹臨照臣無任(云云)
乞小郡表
臣某言臣聞先民有言曰陳力就列不能者止臣下之
通規也進人以禮君親之盛德也臣仰逢明聖俯念拙
艱撫此病軀敢期生造臣(中謝)竊念臣前在饒州日因
學行氣而有差失遽得眩轉之疾對賓客忽倒不知人
事尋醫救得退自後久坐則頭運多務則心煩昨在延
安數曾發動戎事方急雖死難言及降罷之後猶乞專
領邊城蓋欲竭心豈敢避事無何赴任耀州以炎熱之
期歷涉山險舊疾遂作近日頗加頭目昏沉食物減少
舉動無力勉彊稍難見於永興軍請醫官看治次其本
州公事權交割通判發遣臣賦性本蒙處心至狹國家
擢於清要有遇事輙發之尤寄以重難無思患預防之
智言必取悔舉則敗官未踰數年實經三黜頻招物議
屢黷宸聰費天力之主張由臣命之竒蹇矧念抱病何
可貪榮處於善藩已多優幸帶玆近職深未遑寧伏望
皇帝陛下推至仁之恩施曲成之化念其理歷出自遭
逢特發聖衷不循朝例以臣學士之職改一庶官或且
在當郡或於隨郢均汝之間守一小州庶獲安静尚圖
痊瘉雖貪冐微禄詎逃病者之譏而遜避清班少緩有
司之責儻形骸未頓藥餌有功則當再就驅馳上酬亭
育臣無任(云云)
代胡侍郎奏乞餘杭州學名額表
竊以三代右文四郊立學尊嚴師道教育賢材被服禮
樂之風凖繩仁義之行功磨國噐標率人倫式致用於
薦紳乃助成於聲教俊造以之冨盛基業由是緜昌至
于唐家中外建學文物之盛三代比隆國家徇鐸敷文
舞干布化四方庠序比之而興萬國英翹拳拳以勸臣
伏見餘杭郡素爲善地蔚有秀民宜恢正始之風丕變
輕揚之俗前知州李詔在任日重修宣聖廟建置學舍
數十厦面勢顯敞允爲儒宫足容絃誦之流迥處雲山
之勝臣自出守此郡延見諸生據衆狀舉請曾到御前
進士楊希堂領文會有二十餘人日課藝業其來不巳
所益居多臣欲乞朝廷依天雄軍江寧府特賜州學名
額用明勸導庶獲修長歲時不隳方俗可厚顔閔德行
遠侔洙泗之間唐虞文章廣及江湖之上臣無任祈天
俟命激切屏營之至
范文正公集卷第十五
