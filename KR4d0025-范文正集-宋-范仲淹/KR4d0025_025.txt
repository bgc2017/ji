范文正公别集卷第四
十六羅漢因果識見頌序
余嘗覽釋教大藏經究諸善之理見諸佛菩薩施廣大
慈悲力啓利益方便門自天地山河細及昆蟲草木種
種善諭開悟迷徒柰何業結障蔽深高著惡昧善者多
見性識心者少故佛佛留訓祖祖垂言以濟羣生以成
大願所以隨函類衆聖之詮揔爲大藏凡四百八十函
計五千四十八卷錄而記之俾無流墜余慶歷初任知
政事時西虜背惠侵擾邊隅勞師困民以殄兇醜聖人
愛民䘏士命余宣撫河東㳂邊居民將士塗中寓宿保
德水谷之傳舍偶於堂簷罅間得故經一卷名曰因果
識見頌其字皆古隷書乃藏經所未錄而世所希聞者
也余頗異之啓軸而觀乃十六國大阿羅漢爲摩拏羅
多等誦佛說因果識見悟本成佛大法之頌也一尊七
頌揔一百一十二頌皆直指死生之源深陳心性之法
開定慧其明之宗除煩惱障毒之苦濟生戒殺誘善祛
邪立漸法序四等功德說頓教陳不二法門分頓漸雖
殊合利鈍無異使羣魔三惡不起於心萬法諸緣同歸
於善余一句一嘆一頌一悟以至卷終胷臆豁然頓覺
世緣大有所悟儻非世尊以六通萬行圓明慧鑒之聖
則無以至此方知塵世之中有無邊聖法大藏之内有
遺落寶文謹於府州承天寺命僧歸依别錄藏之厥後
示諸講說高僧通證耆逹皆未見聞莫不欽信後於戊
子歲有江陵老僧慧喆見訪因話此頌諸聖祕密世所
希聞喆傳之於武陵僧普煥處寶之三十餘年未逢别
本余因求副本正其舛駮以示善知故直序其事以紀
其因時戊子仲春高平范仲淹序
竇諫議錄
竇禹鈞范陽人爲左諫議大夫致仕諸子進士登第義
風家法爲一時標表馮道贈禹鈞詩云燕山竇十郎教
子以義方靈椿一株老仙桂五枝芳人多傳誦禹鈞生
五子長曰儀次曰儼侃偁僖儀至禮部尚書儼禮部侍
郎皆爲翰林學士侃左補闕偁左諫議大夫參知政事
僖起居郎初父禹鈞家甚豐年三十無子夜夢亡祖亡
父聚謂之曰汝早修行緣汝無子又壽算不永禹鈞唯
諾禹鈞爲人素長者先家有僕者盗用過房廊錢二百
千僕慮事覺有一女年十二三自寫劵繫於臂上云永
賣此女與本宅償所負錢自是遠逃禹鈞見女子劵甚
哀憐之即時焚劵收留此女祝付妻曰飬育此女及事
日當求良匹嫁之及女笄以二百千擇良匹得所歸後
舊僕聞之歸感泣訴以前罪禹鈞不問由是父子圖禹
鈞像日夕供飬晨興祝壽公嘗因元夕往延慶寺燒香
像前忽於後殿階側拾得銀二百兩金三十兩遂持歸
明旦侵晨詣寺守候失物主須臾見一人泣涕至公問
所因其人具以實告曰父犯刑至大辟徧懇至親貸得
金銀若干將贖父罪昨暮以一相知置酒酒昏忽失去今
父罪巳不復贖矣公驗其實遂與同歸以舊物還之加
以惻憫復有贈賂其同宗及外姻甚多貧困者有喪不
能自舉公爲出金葬之由公葬者凡二十七喪親戚故
舊孤遺有女未能嫁者公爲出金嫁之由公嫁者孤女
凡二十八人故舊相知與公有一日之雅遇其窘困則
必擇其子弟可委以財者隨多寡貸以金帛俾之興販
自後由公而活族者數十家以至四方賢士頼公舉火
者不可勝數公每量歲之所入除伏臘供給外皆以濟
人之急家惟素儉器無金玉之飾室無衣帛之妾於宅
南搆一書院四十間聚書數千卷禮文行之儒延置師
席凡四方孤寒之士貧無供須者公咸爲出之無問識
不識有志於學者聽其自至故其子見聞益博凡四方
之士由公之門登貴顯者前後接踵來拜公之門必命
左右扶公坐受其禮及公之亡蒙恩深者有持心喪三
年以報其遺德先是公之亡祖亡父夢中告以無子及
壽數不永後十年復夢其亡祖亡父告之曰汝三十年
前實無子分又壽促我嘗告汝今汝自數年以來名掛
天曹隂府以汝有隂德延筭三紀賜五子各榮顯仍以
福壽而終死後當留洞天充真人位言訖復祝禹鈞曰
隂陽之理大抵不異善惡之報或發於見世或報於來
世天網恢恢疎而不漏此無疑也禹鈞愈積隂功年八
十二沐浴别親戚談咲而卒五子八孫皆貴顯於朝廷
後之稱教子者必曰燕山竇十郎云
某祖與竇公故人祖嘗錄於書册以示子孫爲法
惜其不傳天下故錄以示好善者庶見隂陽報應
之理使惡者知所戒焉參知政事范某述
上張侍郎
某啓聞漢相出守遽彰集鳳之仁蜀客寓言適起攀鴻
之志是則感深者惠來而熟間希遠者景附以誠宜矧
嘗赫赫之瞻敢昧菁菁之樂恭惟留守侍郎崇宣古道
茂冠人彛濬雅量於玉淵耀華勲於金册經緯抗魯雲
之作論思傾丹石之衷仁助南薰下觧吾民之愠道侔
東易旁洗庶物之心繇是仙貫日升天姿晝接皇墳帝
典奉國府之諮詢周紀漢綱振憲司之風議臺霜載厲
心水彌清故得穆穆顧懷師師属望參萬微之景業升
九序之康歌象先以清淨加人元崇以應變成務梓人
之政大斵於周邦金鑑之功景鏘於唐室翊宣帝問欽
叙疇倫羲鼎載羔旣觀於烹飬魯巵在廟俄鍳於歆盈
不盡君子之餘廼起逹人之觀劇言黼扆牢讓台衡天
章開均逸之慈國論仰知榮之躅今則倚毗載重名教
荐登鳴玉北門寔奉觀書之座分珪南闕崇司受籙之
都彌重國威益嚴廟寄蕭侯關内鬱隆炎漢之基旦相
陜東雅布崇周之化一人爲之安撫四國爲之承流莫
不凝飬粹靈惠綏美俗東陽之扇動揖清風武昌之楼
靜延明月儀刑乎仁壽之域嘯歌乎逍遥之墟浩氣載
盈仁聲允塞然而三輔之隩適賀帶安庶邦之懷未忘
高仰佇見日圍迅命星駕嚴歸兔苑風移愛甘棠而益
茂龍池天近著温樹之重芳浹麗澤於百靈藹英聲於
億載如某者藝疎芳潤行愧直清蜉蝣之術未充蝘蜓
之嘲奚解依經敏學耻讀非聖之書約史徇名勉附青
雲之士實偶登三之盛獲從旅百之先洽呦呦之鳴誤
膺於宸選循婉婉之書謬厠於賓榮詎興沈後之嗟尚
冀騰夷之遇伏遇留守侍郎燕金募秀蔡屣延才鐸宣
百世之文旌集四方之善遠者近者鼓之舞之某顒若
望風惠然入國六經之教郁郁成文三月之韶洋洋在
耳而况某將趨列鎮實附宏都弗違鷄犬之音密奉馬
牛之境小國之仰大國亹亹誠敦先知之覺後知循循
豈倦竊效封人之請顧觀魏相之威雖才異唐英未入
晉公之幕而時同漢秀庶登梁孝之園如此則慕孤飛
之雲或爲霖而有助效百年之榦幸構厦以無遺跡預
洪鈞惠聞凾夏某卑情無任俟恩激切知歸之至
上大名府主王侍郎啓
某啓聞樂府宏開金石有發揮之望靈臺峻立風雲無
隱晦之姿延群奏以咸宣俯多祥而益辯其况當具瞻
之際凝真覽之明激揚駕說之音妍醜思皇之俊咸歌
樂育熟議密藏恭惟知府侍郎聲盈天湍道潤金壁儼
神鋒而不耀藴寶器以難名禀自誠之德之純賦將聖
之才之美明明詔下諸侯修北海之書穆穆賓來天子
得平津之策自是蹈揚仙室遷歷帝闈青簡婉微謹周
孔之垂法王書雅奥含虞夏之遺風故能輔翊天家參
脩皇極沃心必符於舜好論思豈止於曹隨萬化景彰
諸華砥定一穴是問属慱陽之有憂六府旣瞻異延平
之不懼密辭岩座遜請藩庭周人詎有於流言魯哲曾
無於愠色今則屏臨三輔岳鎮萬封輟妙筭於廟中抗
雅歌於閫外束兵之伍樂壽域以何長含哺之氓賞春
臺之不足佇見下從僉論上迪宸謀金堤啓途黃樞正
神明百揆舞蹈萬邦如某者善遠芝蘭言疎黼黻靜忘
位大明禮樂不貽唐相之慚盡飬聖賢更廣周文之意
窺圃顧玉器之未成進異括囊愧金聲之不振景高山
而詎至騰夷路以何稽幸以亨會景炎賁搜寒俊方領
矩步入拜侍郎之庭載纚垂纓出預將軍之幕當瓜期
之未及猶蓬累之斯行伏遇侍郎啓闢聖門儀形俊域
實斯文之東道乃吾黨之南車是興請見之辭稍露盍
歸之志雖拳拳希聖曾無日月之階而肅肅之賢當有
神仙之歎庶乎韓宣此日得言在魯之文吉甫異時願
上維嵩之頌冀親黃閣永戴洪鈞下情無任
賦林衡鑑序
人之心也發而爲聲聲之出也形而爲言聲成文而音
宣言成文而詩作聖人稽四始之正筆而爲經考五聲
之和鼓以爲樂是故言依聲而成象詩依樂以宣心感
于人神穆乎風俗昭昭六義賦實在焉及乎大醇旣醨
旁流斯激風雅條散故態屢遷律呂&KR0899;分新聲間作而
士衡名之體物聊舉於一端子雲語以雕蟲蓋尊其六
籍降及近世尤尚斯文律體之興盛于唐室貽于代者
雅有存焉可歌可謠以條以貫或祖述王道或褒贊國
風或研究物情或規戒人事煥然可警鏘乎在聞
國家取士之科緣於此道九等斯辨寸長必收其如好
高者鄙而弗攻幾有肴而不食務近者攻而弗至若以
莛而撞鍾作者幾稀有司大患雖炎炎其火玉石可分
而滔滔者流涇渭難見曷嘗求備且務廣收故進者豈
盡其才而退者愈惑於命臨川者鮮克結網入林者謂
可無虞士斯不勤文何以至撰述者旣昧於向趣題品
者復異其好尚繩墨不進曲直終非仲淹少遊文場嘗
禀詞律惜其未獲竊以成名近因餘閑載加研玩頗見
規格敢告友朋其於句讀聲病有今禮部之式焉别析
二十門以分其體埶叙昔人之事者謂之叙事頌聖人
之德者謂之頌德書聖賢之勲者謂之紀功陳邦國之
體者謂之贊序緣古人之意者謂之緣情明虛無之理
者謂之明道發揮源流者謂之祖述商㩁指義者謂之
論理指其物而咏者詠物述其理而詠者謂之述詠類
可以廣者謂之引類事非有隱者謂之指事究精微者
謂之析微取比象者謂之體物強名之體者謂之假象
兼舉其義者謂之旁喻叙其事而體者謂之叙體緫其
數而述者謂之緫數兼明二物者謂之雙關詞有不羈
者謂之變態區而辯之律體大備然古今之作莫能盡
見復當旅次無所撿索聊取其可舉者類之于門門各
有序盍詳其指古不足者以今人之作者附焉略百餘
首以示一隅使自求之思過半矣雖不能貽人之巧亦
庶幾辯惑之端命之曰賦林衡鑑謂可權人之輕重辨
巳之妍媸也所舉之賦多在唐人豈貴耳而賤目哉庶
乎文人之作由有唐而復两漢由两漢而復三代斯文
也旣格乎雅頌之致斯樂也亦逹乎韶夏之和臣子之
心豈徒然耳若國家千載特見取人易方登孝廉舉方
正聘以伊尹之道策以仲舒之文求制禮作樂之才尚
經天緯地之業於斯述也委而不論亦吾道之志歟時
天聖五年正月日高平范仲淹序
賀胡侍郎致仕
伏審侍郎進清崇之爵諧高尚之風耆德尊隆睿恩深
厚榮映之下慶仰居多恭以侍郎誠明自天進退由道
宣三德於夙夜被四紀於龍光赫有華名密多隂施囏
難險阻盡力乎三朝富貴崇高致身乎五福而乃起逹
人之觀引大夫之年聦明不衰止足自處國家興廉讓
之節䟽渙汗之仁寵數優賢休聲載路耀錦南國邑子
榮太守之歸掛冠東門都人藹丈夫之歎爲儒及此其
樂何涯伏惟上爲聖朝倍保崇重舜好清問方體貌於
宿賢國有老成尚彌縫於顯道某久荷鈞錄卑情無任
榮觀景仰之至
知杭州謝兩地啓
某啓三月二十一日敕差知杭州軍州事東南得請夙
夕趍程地重寄優感深愧集竊念某生禀迂拙進當盛
明述不臻於聖門跡久塵於榮路領出師之重任曾莫
有功參論道之近司亦惟無狀清光旋遠晦昧所宜爰
假會藩即從便道過于桑梓見故老以相榮處兹江湖
與嘉魚而共樂允爲天幸出自陶成玆蓋集賢相公權
衡以誠神明其照俾蒲柳之微質被霖雨之大私惟寅
奉於官箴庶欽崇於鈞造感懼激切依歸之至
移蘇州謝兩府
罪布四方大不可掩寵分千騎得之若驚仰雷霆之霽
威加霖雨而蒙潤報君何道殺身有宜竊念某生於唐
虞學於鄒魯一簞之樂素伏於丘園四庫之遊濫升於
臺閣而自踐揚諫列對越清光允出遭逢誠當感槩事
君無隱必罄狂夫之言涉道未深終乖智者之慮俟竄
居於楚澤尚假守於桐廬風俗未殊足張條教江山爲
助寧慕笑歌鶴在隂而亦鳴魚相忘而還樂優游吏隱
謝絶人倫豈謂蒙而克亨幽而致顯屢改劇藩之寄莫
非名部之行宗族相榮搢紳改觀此蓋相公仁鈞大播
量澤兼包示噩噩之公朝存坦坦之言路道玆優渥屈
彼典彛茂揚天子之休純彼幽人之吉某敢不黽勉王
事窹寐政經佩黃裳之文庶揚於易教詠朱繩之直無
忝於詩人上酬乃聖之知旁荅具瞻之造過此以往不
知所裁
謝夏太尉
某蒙恩授前件官者金石之言方形於清舉絲綸之命
遽被於鴻私深惟山野之材曷副英豪之薦斯盖某官
棟梁王室篁鼓天聲痛么麽之戎夷敢虔劉於封鄙是
求參贊將肆殄夷謂某經術粗通可以識國家之體謂
某愚衷素慤可以盡兵民之心奏逹九清增輝多士敢
不竭其素藴輔之至誠震耀我國威張皇我帝筭晉公
之幕力希唐士之謀能虞帝之庭誓獻有苗之俘馘英
儀所激狂言不誣
謝賀正啓
某啓伏以青祇布職珠緯窮天授歲律以端時建斗杓
而首序賀牘未馳於便置繁文遽枉於圜封荷勤懇之
相先輙佩蔵而無斁履兹令且倍納殊休
論西事劄子
臣聞兵家之用在先觀虛實之勢實則避之虛則攻之
今緣邊城寨有五七分之備而關中之備無三二分若
吳賊知我虛實必先脅邊城不出戰則深入乘關中之
虛小城可破大城可圍或東阻潼關隔兩川貢賦緣邊
懦將不能堅守則朝廷不得高枕矣爲今之計莫若且
嚴邊城使之久可守實關内使無虛可乘西則邠州鳳
翔爲環慶儀渭之聲援北則同州河中府扼鄜延之要
害東則陜府華州㩀黃河潼關之險中則永興爲都會
之府各須屯兵三二萬人若寇至使邊城清野不與大
戰關中稍實豈敢深入復命五路脩攻取之備張其軍
聲分彼賊勢使弓馬之勁無所施牛羊之貨無所集三
二年間彼自困弱待其衆心離叛自有間隙則行天討
此朝廷之上策也又聞邊臣多請五路入討臣竊計之
恐未可以輕舉也太宗朝以宿將精兵北伐西討艱難
歲月終未收復緣大軍之行粮車甲乘動彌百里虜騎
輕捷邀擊前後乘風揚砂一日數出進不可前退不可
息水泉不得飲沙漠無所獲此所以無功而有患也况
今承平歲久中原無宿將精兵一旦興深入之謀係難
制之虜臣以謂國之安危未可知也然則唐漢之時能
拓疆萬里者盖當時授任與今不同旣委之以兵又與
之稅賦而不求速效故飬猛士延謀客日練月計以待
其隙進不俟朝廷之命退不關有司之責觀變乘勝如
李牧之守邊可謂善破虜矣惟陛下深計而緩圖之
道服贊
平海書記許兄製道服所以清其意而潔其身也同年
范仲淹請爲贊云
道家者流衣裳楚楚君子服之逍遥是與
虛白之室可以居處華胥之庭可以步武
豈無青紫寵爲辱主豈無狐狢驕爲禍府
重此數師畏彼如虎旌陽之孫無忝於祖
釣臺詩
漢包六合罔英豪一箇冥鴻惜羽毛世祖功臣三十六
雲臺爭似釣臺高
送饒州董博士(諱淵黠鹿鳴燕之後舉送詩)
番國英豪富魯儒同時舉送起鄉閭文章耻學楊雄賦
議論羞談賈誼書喜得明珠三十六恨遺壯士二千餘
送君直上青霄去行看歸乘駟馬車
送徐允升歸九華
重君樂詩書孜孜不知老白髮未治生惟設聖人道愛
君妙山水所得是神氣尺素寫林巒邈有千里意念日
江南行孤雲無繫程直指九華峯去掃先君塋却來華
陽川邀我溪上盟行歌紫芝秀坐嘯清風生鍊真變金
骨飄飄朝玉京結成物外游忘此天下情
鄱陽在江左號古郡昔之爲守者固多以賢稱
者僅九人而傑出於九賢之中又止唐之顔魯
公本朝之范文正公可謂難得也巳二公名
氏在史官大節在天下至於文章散落人間雖
茟端游戲之餘而典雅純實可以經世而出治
垂久而行遠蓋其所飬得天地之正氣故文亦
如之然是邦實二公舊治獨無墨本而間見於
他處誠闕典也翊攝乏此來首訪而得之鳩工
&KR0866;板以傳不朽斯人之眷眷二公雖不繫於文
集之有無然使學士大夫家有其書如潮人之
於退之柳人之於子厚因書以致其師仰敬慕
之意不猶愈於甘棠之思乎乹道丁亥五月旣
望邵武俞翊謹識
番陽郡齋州學有
文正范公文集奏議歲久板多澷滅殆不可讀判府太
中先生嘗謂此郡太守名德如日月之照終古不泯者
在唐則顔魯公本朝則范文正公文正之集士大夫過
郡者莫不欲見其可不整治乎於是委属寮以舊京本
丹陽集參校且捐公帑刊補之又得詩文三十七篇爲
遺集附于後其間尚有舛誤更俟後之君訪善本訂正
焉淳熙丙午十二月日郡從事北海綦煥謹識
朝奉郎通判饒州軍州兼管内勸農營田事宋鈞
朝請大夫知饒州軍州兼管内勸農營田事趙旧樴
嘉定壬申仲夏重修范文正公别集卷第四
