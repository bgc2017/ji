范文正公集卷第四
後學時兆文校正
後學黃姬水校正
後學李鳳翔校正
十五世孫啓乂同校
十六世孫惟元同校
律詩
依韻酬章推官見贈
姑蘇從古號繁華却戀巖邊與水涯重入白雲尋釣瀨
更隨明月宿詩家山人驚戴烏紗出溪女笑隈紅杏遮
來早又抛泉石去茫茫榮利一吁嗟
蘇州十詠
泰伯廟
至德本無名宣尼一此評能將天下讓知有聖人生南
國奔方遠西山道始亨英靈豈不在千古碧江橫
木蘭堂
堂上列歌鍾多慙不如古却羡木蘭花曾見霓裳舞(白樂)
(天爲蘇州刺史嘗教此舞)
洞庭山
吳山無此秀乘暇一遊之萬頃湖光裏千家橘熟時平
看月上早遠覺鳥歸遟近古誰眞賞白雲應得知
虎丘山
昔見虎耽耽今爲佛子巖雲寒不出寺劒靜朱離潭幽
步蘿垂徑高禪雪閉庵吳都十萬戶煙瓦亘西南
閶門
吳門聳閶闔迎送每躋攀一水帝鄉路片雲師子山落
鴻漁釣外斜柳别離間白傅歸休處盤桓幾厚顔
靈巖寺(吳王之離宫也下臨太湖)
古來興廢一愁人白髮僧歸掩寺門越相煙波空去鴈
吳王宫闕半啼猿春風似舊花猶笑往事多遺石不言
唯有延陵逃遁去清名高節老乾坤
太湖
有浪即山高無風還練靜秋宵誰與期月華三萬頃
伍相廟
胥也應無憾至哉忠孝門生能酬楚怨死可報吳恩直
氣海濤在片心江月存悠悠當日者千載秪慙魂
觀風樓
高壓郡西城觀風不浪名山川千里色語笑萬家聲碧
寺煙中靜紅橋柳際明登臨豈劉白滿目見詩情
南園
西施臺下見名園百草千花特地繁欲問吳王當日事
後來桃李若爲言
依韻奉酬晏尚書見寄
徽音來景亳盛事聳吳鄕上象三台照高文五色章純
如登樂府淵若測天潢寒谷春重煦幽宫草特芳感知
心似血思報鬢成霜新定慙無惠姑蘇惜未康堯湯餘
水旱劉白舊風光北闕雲霓遠南園橘柚荒願聞歌畫
一敢議賦長楊碌碌嘲須觧循循教弗忘跡甘榮路外
情寄聖門傍幾託爲魚夢江湖尚渺茫
又用前韻謝晏尚書以近著示及
祖述賢人業何因降玄鄕周公舊才美夫子近文章逸
氣彌衝斗雄源甚决潢月中靈桂老春外寳芝芳遠似
天無翳清如塞有霜日星圖舜禹金石頌成康(謂眞廟神御頌)
(也)渦曲風騷盛(謂游渦之作也)營丘學校光(謂青社州學記也)至精含
變化大手鑿洪荒崧嶽詞欺甫甘泉價掩楊滿朝當諷
誦終古豈遺忘恍若探龍際森疑履虎傍半生游此道
觀海特茫茫
陳質殿丞挽歌詞
賢者逝如斯皇天豈易知衆人皆墮淚君子欲安碑幾
世傳清白滿鄉稱孝慈賢哉生令嗣遺秀在蘭芝
送僧文光
一品山前識迢迢三十春多慙畫戟裏重見白雲人
依韻酬府判龐醇之見寄
二十年前巳定交而今鵬鷃各逍遥但能賈傅親前席
何必蕭生意本朝直節羡君如指佞孤根憐我異凌霄
(凌霄花名生且有託)莫將富貴移平昔彼此清心髮半凋
依韻酬吳安道學士見寄
聖君賢相正彌綸諫諍臣微敢徇身但得葵心長向日
何妨駑足未離塵豈辭雲水三千里猶濟瘡痍十萬民
宴坐黃堂愧無限隴頭元是帶經人
依韻酬吳春卿二首(來章有鶴羸松冷之句因以松鶴命題以荅之)
鶴
華亭孤立病時身終日徘徊尚海濱露掌思高還警夜
芝田音斷欲傷春千年靈氣何求藥八變竒姿巳過人
莫猒在隂猶寡和九臯非晚見精神
松
亭亭百尺棟梁身寂寞雲根與澗濱寒冐雪霜寧是病
靜期風月不須春蕭蕭遠韻和於樂密密清隂意在人
高節直心時勿伐千秋爲石廼知神
應制賞花釣魚
萬彙嘉亨日皇心豫宴辰華林新濯雨靈沼正涵春帝
幄紛仙蘤天鈎擲錦鱗洋洋頒睿唱𢋫頌浹簮紳
過餘杭白塔寺
登臨江上寺遷客特依依遠水欲無際孤舟曾未歸亂
峯藏好處幽鷺得閑飛多少天眞趣遥心結翠微
西湖筵上贈胡侍郎
官秩文昌貴功名信史褒朝廷三老重鄉黨二疎高涯
業盡圖籍子孫皆俊髦西湖天下絶今日盛遊遨
江城對月
南國風波遠東門冠蓋回多情是明月相逐過江來
送向綜國博通判桂州
通籍三公後監州五嶺深欲知明主意將慰遠人心歲
計多藏藥舟行不廢琴歸書清白最寧問橐中金
芝山寺
樓殿冠崔嵬靈芝安在哉雲飛過江去花落入城來得
食鵶朝聚聞經虎夜回偶臨西閣望五老夕陽開
昇上人碧雲軒
愛此詩家好幽軒絶世紛澄宵半床月淡曉數峯雲遠
意經年就微今並舍聞只應虛靜處所得自蘭芬
郡齋即事
三出專城鬢似絲齋中蕭洒勝禪師近疎歌酒緣多病
不負雲山頼有詩半雨黃花秋賞徤一江明月夜歸遲
世間榮辱何須道塞上衰翁也自知
同年魏介之會上作
寒苦同登甲乙科天涯相對合如何心存闕下還憂畏
身在樽前且笑歌閑上碧江游畫鷁醉留紅䄂舞鳴鼉
與君今日眞良會自信麤官樂事多
依韻酬黃灝秀才
再貶鄱川信不才子規相愛勸歸來客心但感江山助
天意難期日月廻白雪孤琴彌冷淡浮雲雙闕自崔嵬
南方歲晏猶能樂醉盡黃花見早梅
贈鍾道士(曾舉進士)
人間無復動機心掛了儒冠歲巳深惟有詩家風味在
一壇松月伴秋吟
道士程用之爲余傳神因題
貌古神疎畫本難因師心妙發毫端無功可上凌煙閣
留取雲山靜處看
送魏介之江西提點
旌旗如火浪如鷗一路春城次第遊江上高樓欲千尺
便從今日望歸舟
遊廬山作
五老閑遊倚舳艫碧梯嵐逕好程途雲開瀑影千門掛
雨過松黃十里鋪客愛往來何所得僧言榮辱此間無
從今愈識逍遥旨一聽升沉造化鑪
瀑布
迥與衆流異發源高更孤下山猶直在到海得清無勢
闘蛟龍惡聲吹雨雹麤晚來雲一色詩句自成圖
贈廣宣太師
憶昔同遊紫閣雲别來三十二迴春白頭相見雙林下
猶是清朝未退人
移丹陽郡先遊茅山作
丹陽太守意何如先謁苑卿始下車展節事君三黜後
收心奉道五旬初偶尋靈草逢芝圃欲叩眞關借玉書
不更從人問通塞天教吏隱接山居
贈茅山張道者
有客平生愛白雲無端年老尚紅塵只應金簡名猶在
得見仙巖種玉人
京口即事
突兀立孤城詩中别有情地深江底過日大海心生甘
露樓臺古金山氣象清六朝人薄命不見此昇平
懷慶朔堂
慶朔堂前花自栽便移官去未曾開年年憶着成離恨
只託春風管句來
依韻酬葉道卿中秋對月二首
天遣今宵無寸雲故開秋碧掛冰輪詩人不悔衣霑露
爲惜清光豈易親
孤光千里與君逢最愛無雲四望通處處樓臺競歌宴
的能愛月幾人同
贈葉少卿
退也天之道東南事了人風波抛舊路花月伴閑身湖
外扁舟遠門中駟馬新心從今日泰家似昔時貧見子
登西掖携孫過北鄰白雲高閣曙渌水後池春樽酒呼
前輩鑪香叩上眞只應隂德在八十富精神
依韻荅梁堅運判見寄
蔽野旌旗色滿山笳吹聲功名早晚就裴度亦書生
城大順廻道中作
三月二十七羌山始見花將軍了邊事春老未還家
依韻和延安龐龍圖柳湖
種柳穿湖後延安盛可遊遠懷忘澤國眞賞即瀛洲江
景來秦塞風情屬庾樓劉琨增坐嘯王粲斗銷憂秀發
千絲墮光搖匹練柔雙雙朔乳鷰兩兩睡馴鷗折翠贈
歸客濯清招隱流宴回銀燭夜吟度玉關秋勝處千場
醉勞生萬事浮王公多雅故(某與龍圖公同年復爲延安交政)思去共
仙舟
和延安龐龍圖寄岳陽滕同年
優游滕太守郡枕洞庭邊幾處雲藏寺千家月在船疎
鴻秋浦外長笛晚樓前旋撥醅頭酒新炰縮項鯿䆠情
須淡薄詩意定連綿迥是偷安地仍當飽事年只應天
下樂無出日高眠豈信憂邊處胡兵隔一川(時宣撫岢嵐軍)
與張燾太博行忻代間因話江山作
數年風土塞門行說着江山意暫清求取罷兵南國去
滿樓蒼翠是平生
過長安醉别資政鄭侍郎
鄕關交復親把酒且逡廵共上靑雲路相看白髮人有
爲須報國無事即頥神故素幾云在風音莫猒頻
依韻酬光化李簡夫屯田
老來難得舊交遊莫歎樽前兩鬢秋少日苦辛名共立
晚年恬退語相投龔黃政事聊牽強元白鄰封且唱酬
附郭田園能置否與君乘徤早歸休
依韻酬太傅張相公見贈
出處曾無致主功南陽爲守地猶雄醉醒往日慙漁父
得失今朝賀塞翁七里河邊歸帶月百花洲上嘯生風
卧龍鄕曲多賢逹願預逍遥九老中
依韻酬益利鈐轄馬端左藏
濫登清顯遇公朝豈有才謀可致堯拙守自慙成木強
䆠游誰歎僅蓬飄醉來多謝提壼勸歸去寧煩杜宇招
好樂當年開囗笑此心無事愧重霄
依韻酬邠州通判王稷太博
南豳日日接英標公外追随豈待招惡勸酒時圖共醉
痛贏棋處肯相饒一抛言笑如何遣頻得音書似不遥
獨上西樓爲君久滿城明月會雲銷
依韻酬李光化見寄
南陽偃息飬衰顔天暖風和近楚關欲少禍時當止足
得無權處始安閑心憐好鳥來幽院目送微雲過别山
此景此情聊自慰是非何極任循環
寄安素高處士
吏隱南陽味日新幕中文雅盡嘉賓滿軒明月清譚夜
共憶詩書萬卷人
酬李光化見寄二首
交親莫笑出麾頻不任纖機只任眞遠護玉關猶竭力
入陪金鉉敢周身素心直擬圭無玷晚節當如竹有筠
道本逍遥惟所適吾生何用蠖求伸
萬里承平堯舜風史君尺素本空空庭中無事吏歸早
野外有歌民意豐石鼎闘茶浮乳白海螺行酒灎(上聲)波
紅宴堂未盡嘉賓興移下秋光月色中
依韻酬李光化叙懷
列宿專城且自娛清名善最即前塗江山樂國誠難會
風月詩家的不辜未必晩成輸早逹好將高笑代長吁
公餘更勵經邦業思爲清朝贊禹謨
和李光化秋詠四首
曉
牆外轆轤響樓前江漢欹曙光和月色猶記早朝時
晝
日色清如照前林葉未零海東新隼至一點在青冥
晚
晚色動邊思去年猶未歸戍樓人巳冷目斷望征衣
夜
春色人皆醉秋光獨不眠君看明月下何似落花前
送黃灝員
三十餘年交舊心相逢郍復議升沉卑飛塵土味誠薄
逹䆠風波憂更深自古榮華渾一夢即時歡笑敵千金
追陪未久還離索早晚軒車重見尋
和并州大資政鄭侍郎秋晩書事
太原兵重壓強胡莫對秋風憶鱠鱸萬里天聲揚紫塞
十年人望在黃樞定應松栢心無改自信雲龍道不孤
應笑病夫何所補獨能安坐飬桑榆
和提刑趙學士探梅三絶
蕭條臘後復春前雪壓霜欺未放妍昨日倚欄枝上看
似留芳意入新年
靜映寒林晚未芳人人欲看壽陽粧玉顔須傍韶春笑
莫鬪嚴風與惡霜
百花爭早孰過梅天與芳時豈待催莫惜黃金置清賞
隔年春色爲君開
和太傅鄧公歸遊武當寄
三提相印代天工鄧國歸來耀本封此日神仙丁令鶴
幾年霖雨武侯龍酬恩定得祠黃石談道須期會赤松
莫慮故鄉陵谷變武當依舊碧重重
即席呈太傅相公
鳳池三入冠台躔致了昇平一品閑白傅歌詩傳海外
晉公桃李滿人間上都雲遠經時别故國春濃幾度還
太史占天應有奏壽星光彩近南山
紀送太傅相公歸闕
搢紳誰敢望差肩獨向昌期協半千首會雲龍游少海
親扶日月上中天碧油兩就元戎鎮黃閣三提冡宰權
坐致唐虞成大化退居師傅飬高年閑披丹訣開鑪竈
醉度清歌被管絃同牓幾人登將相滿朝今日羡神仙
松楸薙草思純孝里巷揮金過昔賢歸赴誕辰知兊說
輕安拜舞夀觴前
依韻和提刑張太傅寄梅
數枝梅寄寂寥人多謝韶華次第均穰下此花留未發
待君同賞後池春
又和賞梅
故人爲使富天才相與抽毫賦早梅氣豔未勞横玉笛
風光先合倒金罍隴頭欲寄交情遠林下初逢病眼開
必若和羹有遺味花王應亦命公台
依韻荅王源叔憶百花洲見寄
芳洲名冠古南都最惜塵埃一點無樓閣春深來海鷰
池塘人靜下仙鳬花情柳意憑誰問月彩波光豈易圖
漢上山公發新詠許昌何必詫申湖(申或作西)
獻百花洲圖上陳州晏相公
穰下勝遊少此洲聊入詩百花爭窈窕一水自漣漪潔
白憐翹鷺優游羡戲龜闌干紅屈曲亭宇碧參差倒影
澄波底横煙落照時月明魚競躍春靜柳閑垂萬竹排
霜仗千荷卷翠旗菊分潭上近(菊花潭在郡之西郊因有菊門復有菊潭鎮近)
(取菊植于洲中洲有高臺遂命之曰菊臺)梅比漢南遲(京洛而南至鄧始有梅焉梅比襄陽又晚)
(一月)岸鵲依人喜汀鷗不我疑綵絲穿石節(襄鄧間舊俗正月二十二)
(日士女游河取小石通中者用綵絲穿之帶以爲祥)羅襪踏青期素髮頻來醉滄
浪減去思步隨芳草遠歌逐畫船移繪寫求真賞緘藏
獻巳知相君那肯愛家有鳳皇池
依韻荅青州富資政見寄
樞府當年日贊襄隱然一柱在明堂親逢英主開前席
力與皇家正舊章直道豈求安富貴純誠惟欲助清光
龔黃政事追千載齊魯風謠及萬箱偉望能令中國重
竒謀曾壓北方強故人待看調元後乞取優游老洛陽
依韻荅并州鄭大資見寄
節制重并汾淹留又見春年高成國老道在樂天真風
韻應如舊精明迥絶倫致君心未展寧是式微人
過陳州上晏相公
曩由清舉玉宸知今覺光榮冠一時曾入黃扉陪國論
重求絳帳就師資談文講道渾無倦飬浩存眞絶不衰
獨媿鑄顔恩未報捧觴爲夀獻聲詩
和運使舍人觀潮
何處潮偏盛錢唐無與儔誰能問天意獨此見濤頭海
浦吞來盡江城打欲浮勢雄驅島嶼聲怒戰貔貅萬疊
雲纔起千尋練不收長風方破浪一氣自橫秋高岸驚
先裂羣源怯倒流騰凌大鯤化浩蕩六鼇遊北客觀猶
懼吳兒弄弗憂子胥忠義者無覆巨川舟
又
把酒問東溟潮從何代生寧非天吐納長逐月虧盈暴
怒中秋勢雄豪半夜聲堂堂雲陣合屹屹雪山行海面
雷霆聚江心瀑布橫巨防連地震群檝望風迎踊若蛟
龍鬪奔如雨雹驚來知千古信廻見百川平破浪功難
敵驅山力可并伍胥神不泯憑此發威名
依韻和蘇州蔣密學
餘杭偶得借麾來山態雲情病眼開此藥無涯誰可共
詩仙今日在蘇臺(白樂天謂韋蘇州爲詩仙)
依韻和蘇之翰對雪
江干往往臘不雪今喜紛紛纔孟冬廼知王澤寖及遠
益明天意先在農有年預可慰四海大瑞且當聞九重
况此湖山滿清思與君交唱若爲慵
依韻和并州鄭宣徽見寄二首
錢唐作守不爲輕况是全家住翠屏名品久參卿士月
部封全屬斗牛星仁君未報頭先白故老相看眼倍青
最愛湖山清絶處晚來雲破雨初停
又
西湖載客恣游從湖上參差半佛宫廻顧隙駒曾不息
沉思樽酒可教空層臺累榭皆清曠萬戸千門盡鬱葱
向此行春無限樂却慙何道繼文翁
依韻荅蔣密學見寄
東南爲守慰衰顔憂事渾祛樂事還鼓吹夜歸湖上月
樓臺晴望海中山奮飛每羡冥鴻遠馳騁那慙老驥閑
此日共君方偃息是非榮辱任循環
依韻和同年朱兵部王賓客交贈之什
鶴禁蘭宮逹了身高居南闕重爲隣西園冠蓋時時會
北海樽罍日日親共棄榮華抛世態同歸清靜復天真
一如劉白東都下更得裴公作主人
登表海樓
一帶林巒秀復竒每來凭檻即開眉好山深會詩人意
留得夕陽無限時
石子澗二首
鑿開竒勝翠微間車騎笙歌暮未還彦國才如謝安石
他時即此是東山
又
飛泉落處滿潭雷一道蒼然石壁開故老相傳應可信
此山雲出雨須夾
依韻荅韓侍御
雖叨世契與隣藩東道瞻風御史尊鄭館昔時延下客
(予執卷時即遊端公之門)于家今日見高門(端公之先君嘗作金陵獄掾)我居方
面榮爲懼君向臺端直且温彼此中懷藴金石不須銷
黯動離魂
謝柳太博惠鶴
新詩遺鶴指真經對此仙標詎敢輕萬里華亭思去伴
千年遼海識歸程鷄群與處曾非辱鵬路將翔孰謂榮
獨愛九臯嘹唳好聲聲天地爲之清
知府孫學士見示和終南監宫太保道懷五
首因以綴篇
玉皇近侍請修真賜得南山十里雲樽有聖賢聊自慰
鼎多龍虎復誰分謝家山色朝晡見陶隱松風窹寐聞
萬物巳齊無一事獨醒惟笑衆醺醺
其二
要路抛來自寡尤高懷卷去白雲收玉緣祕寳須藏密
蘭爲竒香却在幽仙骨豈曾移靜節帝心終是竭嘉猷
紅霞綠竹忘機地未免天家下詔求
其三
漢陂高興自飄飄何必天台渡石橋潭上藥靈多餌菊
林間詩逸半書蕉勤歌蘭珮招逋隱懶事塵纓逐宷僚
客有赤松盟約在異時猿鶴不相遼
其四
瑶壇日月靜中長詩思時時逸謝塘神枕自成仙島夢
朝衣猶有御爐香三元祕簡侵星奏五嶺靈芽待雪嘗
金闕九重留不住高風何處是嚴光
其五
門外煙嵐紫閣横九衢風土更何情籬邊醉傲淵明飲
隴上歌隨桀溺耕三樂放懷千古重萬鍾回首一毫輕
鵬鷦共適逍遥理誰復人間問不平
贈方秀才(楷)
高尚繼先君嵓居與俗分有泉皆漱石無地不生雲隣
里多垂釣兒孫半属文幽蘭在深處終日自清芬
依韻和龐殿院見寄二首(前集巳有一首)
吳門歉歲減繁華蕭索專城未足誇柳色向秋迎使舘
水聲終夜救田車丘山在負思朝寄毫髮經心愧道家
不似桐廬人事少子陵臺畔樂無涯
范文正公集卷第四
