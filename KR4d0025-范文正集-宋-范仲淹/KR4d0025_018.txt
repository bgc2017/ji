范文正公集卷第十八
代人奏乞王洙充南京講書狀
右臣聞三代盛王致治天下必先崇學校立師資聚群
材陳正道使其服禮樂之文游名教之地精治人之術
藴致君之方然後命之以官授之以政濟濟多士咸有
一德列于朝則有制禮作樂之盛布于外則有移風易
俗之善故聲詩之作美上之長育人材正在此矣國家
崇儒敦古右文致化三京五府多建庠序當州近輔之
郡宜崇治本兼至聖文宣王廟巳有學舍三十餘間有
修學進士二十餘人非有講貫何以發明臣竊見賀州
富川縣主簿充應天府書院說書王洙於天聖二年御
前進士及第素負文藻深明經義在彼講說巳滿三年
伏望聖慈特與除授當州職事官兼州學講說所貴國
家教育之道風布於邦畿進脩之人日聞於典籍士務
稽古人知嚮方干冐聖威臣無任(云云)
求追贈考妣狀
右臣竊露微衷仰干睿聽霆威匪遠淵懼斯深伏覩編
勑節文一應京朝官在任未滿不因公事朝廷非時移
替在任不曾磨勘轉官者後來同計及三周年不以到
闕在任並與磨勘者伏念臣自蒙恩改授京官到今七
年除持服月日外亦以四年餘兩箇月不敢僥求磨勘
今爲遷奉在近未曾封贈父母竊念臣襁褓之中巳丁
何怙鞠飬在母慈愛過人恤臣幼孤憫臣多病夜扣星
象食斷葷茹逾二十載至于其終又臣游學之初違離
者久率常殞泣幾至喪明而臣仕未及榮親巳不待旣
育之仁則重罔極之報曾無夙夜永懷死生何及今又
俯臨葬禮尚闕襃封祭奠之間誌述之際乏兹恩數逼
於哀誠身厠登瀛之華親無漏泉之澤矧遇孝理若爲
子心今欲將磨勘改轉官恩澤乞先移贈考妣所冀■
厝之日得及追榮况臣在壯年序進未晚伏望皇太
后陛下皇帝陛下深軫仁仁俯從危素特降曲成之
造更覃廣愛之風則人子至榮獲顯親於不次君父大
賜必捐軀而是圖臣無任(云云)
奏致仕分司官乞與折支全俸狀
右臣伏覩先降勑命指揮乞致仕官三丞以上與一子
身事後來甚有朝官因此陳乞自贊善大夫以下文武
官即未殊恩鮮聞致政臣切見外處勾當文武臣僚幕
職州縣每有疾患昏耄之人百姓無告本路轉運使長
吏欲行體量或聞貧處不忍廢罷臣聞先王飬老莫不
推仁在於公朝宜行懋典伏望聖慈應致仕分司官今
後每遇郊禋各與進秩耆耄蓋寡優渥何傷内致仕官
并乞與折支全俸况國家折支物色朽腐無筭又所估
太高久宜制置庶能周濟以飬衰殘其文資未有朝散
階者仍乞就加庶明尚齒之恩異於班列其三班使臣
判司簿尉以其非大夫之等未有致仕條例亦乞與南
班上佐等第别降指揮所貴休官之人不甚失所勸臣
下廉退之節彰君親存覆之仁遂其優閑免於窮困如
允臣所奏即乞特出聖恩指揮
舉歐陽脩充經略掌書記狀
右臣叨膺聖寄充前件職任即日㳂邊廵按其有將帥
之能否軍旅之勇怯人民之憂樂財利之通塞戎狄之
情偽皆湏廣接人以訪問復盡心以思度其於翰墨無
暇可爲而或奏議上聞軍書叢委情湏可逹辭貴得宜
當藉俊僚以濟機事臣訪於士大夫皆言非歐陽脩不
可文學才識爲衆所伏往者緣臣之罪有黷朝聽蓋本
人素好議論聞于搢紳只如臣爲諫官之初杜衍任中
丞之日脩皆曾移書責臣等緘默無執非獨有高若訥
之讓也以此明之實非朋黨若訥知其無他亦常追悔
臣切於集事不敢避嫌其人見權滑州節度判官伏望
聖慈特差充經略安撫司掌書記隨逐廵按所典書奏
並國家之事非臣下之私若不如舉狀臣甘欺罔之罪
(云云)
舉張方平充經略掌書記狀
右臣今分經略安撫都部署司職任在延州又發遣延
州兵民公事其應荅諸路文字動涉機宜日不暇給凡
有奏報朝廷事湏精密臣獨力當之必有謬誤經略雖
有判官三員多在本司及别路勾當臣昨舉歐陽脩充
本路掌書記尋以召歸舘閣更不赴任臣竊見著作佐
郎通判天雄軍張方平富於文學復有才用乞朝廷改
除充本司掌書記
舉彭乘自代狀
准勑應係兩省臺官尚書省六品已上諸司四品已上
授訖具表讓一人自代者
右謹具如前臣奉勑就轉尚書戸部郎中依前充職臣
伏見京西提點刑獄尚書祠部員外郎充集賢校理彭
乘博學不倦孤立無徒館殿之中獨爲淹久臣今舉自
代
舉許渤簽署陜府判官事狀
右臣竊見權潤州觀察推官許渤在鄕曲時衆推孝行
登仕宦後自守静節天禧三年進士及第授初等職官
數任别無過犯至今猶是初等清心至行不求聞逹復
通經術長於論議苟非叩擊似不能言伏望聖慈特與
改轉京官簽署陜府判官廳公事庶旌廉退之士以抑
僥競之風如後犯正入已贓臣甘當同罪
舉滕宗諒狀
右臣竊見知涇州刑部員外郎直集賢院滕宗諒詞才
公噐周於致用曾出聖選擢在諫司當時同列之人並
已清顯今涇原已有帥臣本州不屯軍馬别無劇務欲
乞朝廷改除於繁重處任使如無稱效及有所犯臣甘
當同罪
舉丘良孫應制科狀
右臣伏覩先降勑節文今後應京朝官幕職州縣官不
曾犯贓私罪情輕並許應賢良方正科目者竊以國家
下賢良之詔求補益之言非止掄材將以致治先王坐
以待旦旁求俊乂必以得士爲昌不以限年爲重臣竊
見權耀州觀察推官丘良孫學術稽古文辭貫道求之
多士宜奉大對臣今舉本人堪應上件科目伏乞朝廷
特賜召試若不如舉狀甘俟朝典
舉張昇自代狀
右臣伏蒙聖慈特授尚書禮部侍郎臣伏見工部郎中
集賢殿修撰知潤州張昇筮仕以來清介自立精思劇
論有憂天下之心純誠直道無讓古人之節朝野推重
臣所不如乞廻臣所授以允公議
舉張伯玉應制科狀
右謹具如前臣竊見秘書丞知并州太谷縣事張伯玉
天賦才敏學窮閫奥善言皇王之治博逹今古之宜素
藴甚充清節自處嘗應科舉未親册對如令仰被清問
罄陳大略必能竭前人之正論副大君之虛懷擇而行
之有補聖政臣今保舉其人堪充應賢良方正能直言
極諫科若不如所舉臣甘俟朝典
舉張問孫復狀
右臣伏覩赦書節文應天下懷材抱噐或淹下位或滯
草萊委逐處具事由聞奏臣觀國家居安思危搜羅賢
俊以充庶位使民受賜此安邦之正體也臣竊見試將
作監主簿張問文學履行有名於時前應茂材異等科
再考中式以父喪不得就試近上封事貽霑國恩職不
稱才衆知沉俊臣又見兖州仙源縣寄居孫復元是開
封府進士曾到御前素負詞業經術今退隱泰山著書
不仕心通聖奥跡在窮谷伏望朝廷依赦文採擢張問
乞除一陜西藩鎮職事官孫復乞賜召試特加甄奬庶
幾聖朝渙汗被于幽滯
除樞密副使召赴闕陳讓第一狀
右臣等各准中書劄子奉聖旨令臣等交割本職公事
與鄭戩管勾訖乘遞馬疾速發來赴闕者臣等未立邊
功忽承召命必慮别有進擢實不遑寧伏緣臣等自領
經略之任竭心戎事其於邊上利害軍中情僞年歲之
後方能諳悉至若倉卒之際賊謀百端熟於見聞始可
料度且朝廷舉天下之力應副西事于今累年賊氣尚
驕屢爲邊患是朝廷責臣等立效之秋臣等盡節報國
之日况賊界雖來請和或恐盟約未合近復却有點集
事宜將來倍湏禦備今去防秋只是百餘日間夙夜經
管猶恐闕漏臣等若更離去或致疎虞不惟上悞朝廷
愈長寇孽顯是臣等自貪寵異移過後人雖當萬死何
以塞責兼近蒙差降中使宣諭臣等候邊事稍寧用在
兩地臣等尋具奏聞且乞依舊陳力此由衷之請天鑒
可明即非今來虚有陳讓伏望聖慈念邊事至大不可
差失特降中旨允兹至誠許臣等且在本任庶竭疲駑
得禆萬一臣等無任(云云)
第二狀
右臣等奉聖旨令疾速赴闕臣等爲邊事未寧防秋在
近巳具奏聞乞且在本任去訖竊念臣等自臨邊鄙久
阻闕廷入對清光人臣所願忽承召命豈合稽留然事
有可憂湏當陳列伏自西事以來邊上帥臣數有改易
天下知其不便朝廷每曠官承乏不得巳而行之臣等
四年之中三換邊任不聞成效固當坐責昨以涇原師
敗之後朝廷命臣等兼領四路以禦劇寇臣等夙夜議
論思有報效奏選將佐促治城寨閱習軍馬完𥙷噐械
爲向秋之備但西人詣闕方議納和臣等不敢出入塞
下恐涉生事然常防慮詐計未嘗懈心且西賊前來誓
書甚明以四十年之恩信一旦翻覆况今情僞未知復
有點集之說此大可憂防之日也臣等於此處置纔以
諳練上下之情方且禀信節制進退庶無大衂若貪冒
寵榮輒便舍去則是復有帥臣數易之弊如寇患再作
臣等躬親邊事猶懼不濟或遠料賊情則多失機會且
臣等自膺寄任蒙朝廷推信日重一日凡百陳請如在
帷幄無不施行是臣等遭遇盛明盡節立事之時也所
以感激剖述願留歲年或寇患必息則脩固邊備爲他
時之防如其未寧則與將佐合心持重禦捍宜無深入
之憂如賊志倔彊終難調伏則臣等選練兵將於三二
年間仗朝廷威靈討服橫山界近蕃以遏外患臣等志
在分憂非敢飾讓近名頻煩天聽乞聖慈深照臣等無
任(云云)
第三狀
右臣等近以邊事未寧忽承召命兩陳奏牘且乞在任
誠慤斯至利害甚明尚慮朝廷未垂照悉謂臣等以禮
爲讓務取虚名俟及再三即當上道是以重煩天聽終
期得請竊以處勞而思逸重内而輕外人之常情也今
臣等勤勤懇懇且願竭力塞下豈置身艱苦違人情之
所樂以矯時干譽者哉誠以經畫西陲于今累歲雖無
毫髮之效上副委遇其如軍中之事粗已諳詳况西賊
父祖以來蓄飬姦謀一旦叛命乘累勝之氣而遣人納
和此固苞藏禍心别營兇計今防秋急備都無數月之
期臣等若貪冐寵榮便離職任向去或有侵軼害及生
靈使朝廷重憂後人當患則有識之人孰不責咎何施
面目以對威顔雖伏顯誅亦無所救故臣等披瀝肝膈
屢有奏述且乞在任以盡疲駑持重保邊庶少敗事或
且許其盟約未解防虞則願更留歲月之間𥙷完闕漏
縱其翻覆不失枝梧萬一寸功有立寇患稍平則朝廷
進用有名臣等歸朝未晚愚衷感切天地可明唯君知
臣必當鑒諒伏望聖慈開納早賜允俞臣等無任(云云)
第四狀
右臣等自承召命累上封章乞且留本任聖明之照必
察愚衷然慮朝廷謂成命巳行不許改易或謂三讓爲
禮未賜允可臣等莫遑啓處重煩天聦竊念臣等本以
書生昩於兵術朝廷委兹邊事不獲固辭三數年間勉
心彊力徒懷憂患罔敢暇逸至於勲績絶無稱道雖天
心至仁尚賜全宥臣等當自循省更思報效豈復舍邊
陲之患冐朝廷之寵以取重悔哉所乞且在本任者非
敢自謂必能銷殄兇寇以安西鄙蓋臣等受國重委久
於戎政或才力不足終坐重責是臣等之分也若不能
畢事移患後人而得謂之忠乎况自來帥臣初至則衆
多之言爭陳利害於軍民蕃部之中號令處置頻有更
改是以邊塞衆情皆安於習舊而憚於新規又將佐勇
怯未能盡知倉卒之時指縱或誤則其害不細故未平
定間忌在數易此朝廷之所明知况今國家急務在於
西陲臣等於此用之不爲不重乞聖慈特廻天鍳使得
盡臣子之心臣等(云云)
第五狀
右臣等近者忽承詔旨俾赴闕廷繼上奏封且乞在任
未量聖慈果悉愚誠夙夜震遑若無所措伏念臣等自
西寇猖獗久當戎事雖才不逮志未有成績若其裁處
軍政審料敵情旣踰歲年粗亦詳練故邊防憂患之急
臣等去就之分前奏備列不敢煩陳今所切者昊賊累
次盗邊必先僞逹誠欵伺我少懈隨即奔衝今又遣人
請和往復遷延即過夏月其或盟約未合必是又圖侵
軼而朝廷當經營防秋之際動易帥臣送故迎新衆情
自擾則於禦捍之事不無廢闕賊如乘我不備適足遂
其姦謀則是朝廷以西事爲輕而以進擢微臣爲重或
因此有誤大計更滋寇孽則臣等貪冒寵異情何以安
臣等所以知遠在朝廷不若親臨疆場蓋耳目所接指
縱爲便庶於倉卒不失事機况今干戈未寧民力漸屈
忠義思奮聖宸重憂宜拔非常之才待以不次之位使
其恢宣賢業講求廟筭臣等自當奔走塞下奉行勝略
如此則内資帷幄之議外期節制之行用以相湏冀乎
必濟伏望聖慈察臣等忠藎之懇素有本末實不以内
外之職輕重於心早賜允俞使盡臣子之節臣等(云云)
賀胡侍郎致政狀
伏審侍郎進清崇之爵諧高尚之風耆德尊隆睿恩深
厚榮映之下慶仰居多恭以侍郎誠明自天進退由道
宣三德於夙夜被四紀於龍光赫有華名密多隂施艱
難險阻盡力乎三朝富貴崇高致身乎五福而乃起逹
人之觀引大夫之年聦明不衰止足自處國家興廉讓
之節䟽渙汗之仁寵數優賢休聲載路耀錦南國邑子
榮太守之歸掛冠東門都人藹大夫之歎爲儒及此其
樂何涯伏惟上爲聖朝倍報崇重舜好清問方體貌於
宿賢國有老成尚彌縫於顯道某久荷鈞緣卑情無任
榮觀景仰抃躍之至
范文正公集卷第十八
