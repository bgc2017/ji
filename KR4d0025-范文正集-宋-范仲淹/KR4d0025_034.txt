范文正公鄱陽遺事錄序
漢孝宣帝常曰與我共治者其惟良二千石乎天下之
廣郡有太守能用良稱者幾人哉且鄱陽禹貢楊州之
域春秋時爲楚東境後属吳史記言昭王十二年吳伐
楚取番盖其事也秦并天下曰番陽縣属九江漢更爲
鄱陽縣係豫章後漢建安十五年吳大帝時張昭等議
以豫章上廣人夥請分置廬陵番陽二郡初治部故城
後徙吳芮即今之所治也梁天監中置吴州陳廢爲郡
隋平陳罷郡爲饒州大業仍爲郡唐武德四年平江左
乃復置州則饒之爲州殆四五百年矣推諸牧守無慮
近千人然摭於廳壁記自開寶八年僞唐歸朝有鐵林
軍主張仁忠權知焉迄元祐壬申朝奉大夫鄒軻凡六
十有八人而比閱州圖經序賢牧内史者止吳周魴晉
虞溥隋梁文謙柳莊梁陸襄唐馬植李復七人焉求之
州圃間有吳虞梁柳陸馬李七公與顔魯公并文正公
畫像以千百歲而守者近千人而其著於圖記繪像者
陸虞二内史梁周二太守柳儀同馬常侍李刺史顔范
二公九人云二千石之良不幾於難有耶余倅於饒見
魯公雪程小娘被寇事特道其始末而圖其像以附文
正公之祠堂是賢太守不可得而多也噫鄱陽之守近
千人著於圖記繪像九人而公之德尤不泯饒人爲之
立祠班春堂天慶觀州學之講堂凡三所繇景祐距此
僅六十載香火不絶牲牢日盛較以千人間流澤之遠
惠愛之被獨公一人而巳矣然公之遺風餘美實浹於
物每於民之去思又豈止夫祠堂而巳乎公視政日所
以制作修剏之跡游賞吟詠之舊莫不敬而念之余因
采其所敬念者命曰范公鄱陽遺事錄非敢&KR1522;名於世
庶其垂話于後而不事於召棠之歌詠也且公始通判
河中府徙宛丘壓延慶杭越蘇潤青穎邠耀鄧永興一
十二郡純猷茂蹟燦在國史家集奏議間何假於是歟
如公所至有恩鄧慶二州民與属羌畫像而生祠之御
篆以褒賢碑額青史傳載四方千載固巳聞之矣竊疑
饒之遺事或有所未聞者安得而弃乎紹聖乙亥六月
丁卯天台陳貽範序
