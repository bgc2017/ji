褒賢之碑
宋仁宗皇帝篆額觀文殿學士光禄大夫行禮部尚
書知河南府兼西京留守事畿内勸農使上柱國臣王
舉正題宋推誠保德功臣資政殿學士金紫光禄大
夫尚書戶部侍郎護軍汝南郡開國公食邑二千三伯
戶食實封六伯戶贈兵部尚書謚文正公范公神道碑
銘(并序)
皇祐四年五月甲子資政殿學士尚書戶部侍郎汝南
文正公薨于徐州以其年十有二月葬于河南尹樊里
之萬安山下公諱仲淹字希文五代之際世家蘇州事
吳越太宗皇帝時吳越獻其地公之皇考從錢俶朝
京師後爲武寧軍掌書記以卒公生二歲而孤母夫人
貧無依再適長山朱氏旣長知其世家感泣去之南都
入學舍掃一室晝夜講誦其起居飲食人所不堪而公
自刻益苦居五年大通六經之旨爲文章論說必本於
仁義祥符八年舉進士禮部選第一遂中乙科爲廣德
軍司理參軍始歸迎其母以飬及公旣貴天子贈公曾
祖蘇州粮料判官諱夢齡爲太保祖祕書監諱贊時爲
太傳考諱鏞爲太師妣謝氏爲吳國夫人公少有大節
其於富貴貧賤毀譽歡戚不一動其心而慨然有志於
天下常自誦曰士當先天下之憂而憂後天下之樂而
樂也其事上遇人一以自信不擇利害爲趍捨其有所
爲必盡其力曰爲之自我者當如是其成與否有不在
我者雖聖賢不能必吾豈苟哉天聖中晏丞相薦公文
學以大理寺丞爲祕閣校理以言忤章獻太后旨通判
河中府陳州久之上記其忠召拜右司諫當太后臨朝
聽政時以至日大會前殿上將率百官爲夀有司巳具
公上䟽言天子無北面且開後世弱人主以疆母號之
漸其事遂巳又上䟽請還政天子不報及太后崩言事
者希旨多非太后時事欲寖治之公獨以謂太后受托
先帝保佑聖躬始終十年未見過失宜掩其小故以全
其大德初太后有遺命立楊太妃代爲太后公諫曰太
后母號也自古無代立者繇是罷其冊命是歲大旱蝗
奉使安撫東南使還會郭皇后廢率諫官御史伏閤爭
不能得貶知睦州又徙蘇州歲餘即拜禮部員外郎天
章閣待制召還益論時政闕失而大臣權倖多忌惡之
居數月以公知開封府開封素號難治公治有聲事日
益簡暇則益取古今治亂安危爲上開說又爲百官圖
以獻曰任人各以其材而百職脩堯舜之治不過此也
因指其遷進遲速次序曰如此而可以爲公可以爲私
亦不可以不察由是呂丞相怒至交論上前公求對辨
語切坐落職知饒州徙潤州又徙越州而趙元昊反河
西乃以公爲陜西經略安撫副使遷龍圖閣直學士是
時新拜大將延州危公請自守鄜延捍賊乃知延州元
昊遣人遺書以求和公以謂無事請和難信且書有僣
號不可以聞乃自爲書告以逆順成敗之說甚辨坐擅
復書奮一官知耀州未逾月徙知慶州旣而四路置帥
以公爲環慶路經略安撫招討使兵馬都部署累遷諫
議大夫樞密直學士公爲將務持重不急近功小利於
延州築素澗城墾營田復承平永平廢寨属羌歸業者
數萬戸於慶州城大順以據要害奪賊地而耕之又城
細腰胡盧於是明珠滅臧等大族皆去賊爲中國用自
邊利久堕至兵與將常不相識公始分延州兵爲六將
訓練齊整諸路皆用以爲法公之所在賊不敢犯人或
疑公見敵應變爲如何至其城大順也一旦引兵出諸
將不知所向軍至柔遠始號令告其地處使往築城至
於版築之用大小畢具而軍中初不知賊以騎三萬來
爭公戒諸將戰而賊走追勿過河巳而賊果走追者不
渡而河外果有伏賊旣失計乃引去於是諸將皆服公
爲不可及公待將吏必使畏法而愛巳所得賜賚皆以
上意分賜諸將使自爲謝諸蕃質子縱其出入無一人
逃者蕃酋來見召之卧内屏人徹衛與語不疑公居三
歲士勇邊實恩信大治乃决策謀取橫山復靈武而元
昊數遣使稱臣請和上亦召公歸矣初西人籍爲卿兵
者十數萬旣而黥以爲軍惟公所部但刺其手公去兵
罷獨得復爲民其於兩路旣得熟羌爲用使以守邊因
徙屯兵就食内地而紓西人饋輓之勞其所設施去而
人德之與守其法不敢變者至今尤在慶曆三年春召
爲樞密副使五讓不許乃就道旣至數月以爲參知政
事每進見必以太平責之公歎曰上之用我者至矣然
事有先後而革弊於久安非朝夕可也旣而上再賜手
詔趣使條天下事又闓天章閣召見賜坐授以紙筆使
䟽於前公惶恐避席始得而條列時所宜先者十數事
上之其詔天下興學取士先德行不專文辭革磨勘例
遷以别能否减任子之數而除濫官用農桑考課守宰
等事方施行而磨勘任子之法僥倖之人皆不便因相
與騰口而嫉公者亦幸外有言喜爲之佐佑會邊奏有
警公即請行乃以公爲河東陜西宣撫使至則上書願
復守邊即拜資政殿學士知邠州兼陜西四路安撫使
其知政事纔一歲而罷有司悉幸罷公前所施行而復
其故言者遂以危事中之頼上察其忠不聽是時夏人
巳稱臣公因以疾請鄧州守鄧三歲求知杭州又徙青
州公益病又求知穎州肩卑至徐遂不起享年六十有
四方公之病上賜藥存問旣薨輟朝一日以其遺表無
所請使就問其家所欲爲贈以兵部尚書所以哀䘏之
甚厚公爲人外和内剛樂善泛愛喪其母時尚貧終身
非賓客食不重肉臨財好施意豁如也及退而視其私
妻子僅給衣食其爲政所至民多立祠畫像其行巳臨
事自搢紳處士里閭田野之人外至夷狄莫不知其名
字而樂道其事者甚衆及其世次官爵誌于墓譜于家
蔵于有司者皆不論著著其繫天下國家之大者亦公
之志也歟銘曰
范於吳越世實陪臣俶納山川及其士民范始來此中
間幾息公奮自躬與時偕逢事有罪功言有違從豈公
必能天子用公其難其勞一其初終夏童跳邊乘吏怠
安帝命公往問彼驕頑有不聽順鉏其穴根公居三年
怯勇堕完見憐獸擾卒俾來臣夏人在廷其事方議帝
趣公來以就予治公拜稽首茲惟難哉初匪其難其在
終之群言營營卒壊于成匪惡其成惟公是傾不傾不
危天子之明存有顯榮歿有贈謚蔵其子孫寵及後世
惟百有位可勸無怠翰林學士尚書吏部郎中知制
誥充史舘修撰歐陽修文翰林學士兼侍講尚書吏
部郎中知制誥充史舘修撰王洙書
墓誌銘富弼撰
皇祐四年夏五月二十日甲子資政殿學士戶部侍郎
范仲淹以疾薨于徐吏走驛馬以公喪聞天子感慨不
一御垂拱殿朝特贈兵部尚書太常考行謚文正錄孤
賻物悉用加等中外士大夫駭然相吊以泣至於岩&KR0676;
處逸無不痛惜之其孤護帷幘還洛卜以是年十二月
一日壬申葬于河南縣萬安山尹樊里先隴之側孤馳
使來求銘將納于竁曰公之先始居河内後徙長安唐
垂拱中履冰相則天以文章稱實公之遠祖也四代祖
陏唐末爲幽州良鄉縣主簿遭亂奔二淛家於蘇之吳
縣自爾遂爲吳人時中原多故王澤不能逮遠於是世
食銭氏之禄蘇州粮料判官夢齡以才德雄江右即公
之曾王父也判官生贊時幼聦警嘗舉神童任祕書監
集春秋洎歷朝史爲資談錄六十卷行於時祕監生墉
博學善属文累佐諸王幕府端拱初隨錢俶納國終武
寕軍節度掌書記公即掌記之第三子也朝廷以公貴
用太保太傅太師追贈三代又擇徐許越吳四大國追
封王妣陳氏妣陳氏謝氏爲太夫人公諱仲淹字希文
不幸二歲而孤吳國太夫人以北歸之初亡親戚故舊
貧而無依再適長山朱氏公旣長未欲與朱氏子異姓
懼傷吳國之心姑姓朱後從事於亳吳國命始奏而復
焉公少舉進士祥符八年中第調廣德軍司理椽權集
慶軍節度推官制置使舉監泰州西溪塩廪以勞進大
理丞又舉知興化縣建州關隷以吳國老疾辞監楚州
粮料院丁憂去官服除晏丞相以文學薦公于朝試可
署祕閣校理時章獻皇太后臨政巳巳歲冬至上欲率
百僚爲夀詔下草儀注搢紳失色相視雖切切口語而
畏憚無一敢論者上又專欲躬孝德以勵天下而未遑
餘恤公獨抗䟽曰人主北面是首顧居下矧爲后族強
偪之階不可以爲法或宫中用是爲家人禮權而卒於
正斯亦庶乎其可也䟽奏遂罷上夀儀然后頗不懌尋
出爲河中府通判轉殿中丞謀葬吳國再請通判陳州
遷太常博士聞京師多不關有司而署官賞者訪焉出
於中旨廼附驛奏䟽甚懇至願以上官賀婁事爲戒明
年章獻后棄長樂擢爲右司諫属朝廷用章后遺令策
太妃楊氏爲皇太后與政制出都下詾詾公上䟽極諫
古者立太后所以尊親也不容冀幸於其間武武相躡
一二而數况復稱制以取惑天下耶臣恐後世有以窺
之者上悟第於后泣號而止公殫𥙷闕失無所阿忌貴
倖仄目不欲久留諫職因江淮飢以才命公體量安撫
雖别領走外亦懇懇不忘憂國途中上時弊十事皆政
教之大者累月還朝適議廢郭后上書曰后者君稱以
天子之配至尊故稱后后所以長飬隂教而母万國也
故繫如此之重未宜以過失輕廢立且人孰無過陛下
當面諭后失放之别舘㨂妃嬪之老而仁者朝夕勸導
俟其悔而復其宮則上有常尊而下無輕議矣書奏不
納明日又率其属及群御史伏閤門論列如前日語上
遣中貴人揮之令詣中書省宰相窘取漢唐廢后事爲
解時吕夷簡爲相公曰陛下天資如堯舜公宜因而輔
成之柰何欲以前世弊法累盛德耶中丞孔道輔名骨
鯁亦扶公議論甚切直又明日晨率道輔將留百辟班
揖宰相廷辨抵漏舍會降知睦州臺吏促上道在郡歲
餘知蘇州朝廷知清議属公就拜禮部員外郎天章閣
待制召還有入内都知閻文應者專恣不恪事多矯旨
以付外執政知而不敢違公聞知而不食將入辨謂若
不勝必不與之俱生即以家事属長子明日盡條其罪
惡聞於上上始知遽命竄文應嶺南尋死于道公自還
闕論事益急宰相隂使人諷公待制主侍從非口舌任
也公曰論思者正侍臣之事予敢不勉宰相知不可誘
乃命知開封府欲撓以劇煩而不暇他議亦幸其有失
即罷去公處之罙月威斷如神吏縮手不敢侮其奸京
邑肅然稱治于時官方無紀每對未嘗不爲上力陳治
亂之道皆由用人得失此實宰相之職也天子日擁万
幾非所宜專然不可以不察因取職局官品以類選次
至於超遷序進附見其下爲圖以獻庶上易覽宰相益
不悅嗾其黨短公於上前公亦連詆宰相坐是去閣職
貶知饒州是日上封贈書論公以忠義獲譴極道所不
可者皆當世英豪宰相指爲朋黨相繼謫去治饒未久
徙潤又徙越寳元初羌人壓境叛間歲悉衆寇延州大
將戰沒關中警嚴於是還公舊職移知永興軍道授陜
西都轉運使議者謂將漕之任不預戎事遂改充經略
安撫副使仍遷龍圖閣直學士吏部員外郎以寵之至
部首按鄜延時延安始困兵火障戍掃地城外即寇壤
巋然孤壘人心危恐廢食待竄凡朝廷遣守皆以事避
免旣遷延不時往公遂留不行騎奏願兼領延州事以
待寇之復來上嘉而從之属亡戰日久兵無紀律猝有
外警蕩然不支公於是大閱州兵得萬八千析爲六將
分命禆佐訓飾不數月舉爲精銳士氣大振莫不思戰
而寇知我有備即引去朝廷推其畫諸路皆以爲法成
青澗城復散亡属羌萬餘帳開營田數千頃以收軍實
人視邊塞其完固如山立不可動謂宜討賊不可坐守
老吾師朝廷下其議將從之公執猶以爲未無幾涇原
師出敗于好水川天子由是益信公智謀過人遠甚前
此賊以書署僣號遺公請和公不忍俾朝廷報賊乃自
占荅黜其僣署爲陳逆順禍福立遣使者還未出境聞
好水川敗始悟賊書譎而非誠益自信立報爲是執政
以公擅報罪當誅上知公其責止命削一官降知耀州
幾月拜戶部郎中起知慶州尋遷左司郎中本路經略
安撫招討使兼兵馬都部署有馬砦者素爲賊衝然地
與境相衝久不能城公至自領牙兵出不意駐柔遠砦
别遣蕃將取其地得之先命長子入據以率衆公亦親
往勞士有頃賊三萬騎叩城下公麾兵血戰則遽北戒
諸將勿追已而果有伏兵夜遁城旣立詔名大順徐又
城細腰復胡盧等寨招明珠滅臧二強族各萬餘人及
並環千餘帳内附自此環慶属羌悉爲吾用先是卒驕
難使主將咸務姑息公築延慶諸城堡募民不足乃雜
使禁旅盖素服公威惠勞苦雖且死不怨久之涇原師
再喪定川關轉復震而虞變生公知親率垓下兵連夜
赴援且將邀賊歸路擊之會巳出塞遂班師因移其兵
耀于關輔人心由是大定初定川事聞上頗駭謂侍臣
曰得范仲淹出援吾無憂矣數日公奏至上大喜懷其
章示執政曰吾知范仲淹可用加樞密直學士右諫議
大夫時朝廷以戍卒屢衂議黥鄕人懼甚竄匿不願黥
公改命但刺其手非校戰請農于家後罷兵獨環慶路
鄕軍得復爲民民德公至于今不忘朝廷尋盡以西路
委公置府於涇州授陜西四路經略安撫招討使方謀
取横山故地漸復靈夏然後可以誅賊賊知亡無日懼
不克當因遣使講和明年春召公爲樞密副使凡五讓
不從乃拜之輿議謂公有經綸之才不宜局於兵府是
秋改參知政事上倚公右於諸臣公亦務盡所藴以圖
報然天下久安則政必有弊者三王所不能免公將劘
以歲月而人不知爲悠久之道也上方銳於求治間數
命公條當世急務求公始末奉詔每辞以事大不可忽
致於是露熏降手詔再遣内臣就政事堂督取開龍圖
閣給紙扎令立䟽者各一日面詰者不可數退曰吾君
求治如此之切其暇歲月待耶即以十策上之盖取士
課吏減任子更衛兵擇守宰謹勑令厚農桑之類者又
先時别上法度之說甚多皆所以抑邪侫振紀綱扶道
經世一一可行上覽奏褒納益信公忠耿不爲身謀䘏
也遽下二府促行論者漸齟齬不合作謗害事公知之
如不聞持之益堅明年秋邊奏疑若有警者公慮帥臣
恃和而懈因懇請按邊即命河東陜西宣撫使麟州向
者亦被寇掠邈然在賊腹中本道帥病無供給奏欲棄
之曰麟棄疆場日蹙不可請復廢障使民耕于鄙於是
得不棄又代郡西四州軍附邊有廢地尤廣著令禁不
得耕郡縣以敵嫌不敢正視前歐陽修來使盡籍其利
害請弛禁許人耕以輸可代轉輓之勞以帥議不協罷
公至於其利大且亡所嫌者屢奏如脩議便後止耕岢
嵐一境而塞粟已充矣公旣度陜以西羌好難保而邊
計尚缺䟽手奏願觧政事復領四路以捴護諸將即除
授資政殿學士知邠州兼陜西四路安撫使以疾請鄧
州遷給事中三年又請淛郡因得厝先人之墓移杭州
加禮部侍郎祀明堂復遷戶部又移青州兼東路安撫
使幾歲病疾又請穎肩輿至彭門遂不起年六十四公
爲學好明經術每道聖賢事業輙跂聳勉慕皆欲行之
於己自始仕慨然有康濟之志凡所設施必本於仁義
而將之以剛决未嘗爲人屈撓歷𥙷外職以嚴明馭吏
使不得欺於是民皆受其賜立朝益務逕雅事有不安
者極意論辯不畏權倖不蹙憂患故屢亦見用然每用
必黜之黜則忻然而去人未始見其有悔色或唁之公
曰我道則然苟尚未遂棄假百用百黜亦不悔噫如公
乃韓愈所謂信道䔍而自知明者也在陜西尤爲宣力以
儒者奉武事又邊備久廢忽而王師新敗剥喪破漏而
莾乎無所取濟公周施安集坐可守禦畜銳觀釁適圖
進討會羌人復修貢朝廷始議息兵乃從其請於是不
能成殄滅之功然其閱武練將可以震敵城要属雜羌
可以扼寇此後世能者未易其過也至於懇田阜財立
法著信愛民全國體赫赫在人耳目皆可爲破賊之地
者又可道哉其歷二府纔歲餘而罷若夫天下至重久
安之弊至深而欲以一二歲臨之而望治雖愚者知其
不可得况所奏議阻而不行者十八九行者又即改廢
不用兹所以重主憂而生民未得安也宣撫之初䜛者
乘間鋒起盖以竒中造端飛語無所不及甚者必欲擠
之以死而後巳頼上寬度明照知公無他始終保全獲
歿牖下嗚呼道之難行也而至是乎憸人苟欲伸巳志
而不志乎邦家此先民所以甘藜藿而蹈江海也公天
性喜施與人有急必濟之不計家用有無旣顯門中如
賤貧時家人不識富貴之樂每撫邊賜金銀甚而悉以
遺將佐在杭盡以餘俸買田於蘇州號義莊以聚疎属
而歛無新衣友人醵資以奉葬諸孤無所處官爲假屋
韓城以居之遺表不干私澤此益見其始卒志於道不
爲禄仕出也作文章猶以傳道名世不爲空文有文集
二十卷奏議十七卷兩府論事三卷娶李氏故參知政
事昌齡之姪封金華縣君卒於鄱陽今舉而附焉四子
純佑守將作監主簿少有氣節以疾廢于家純仁進士
第光禄寺丞純禮太常寺太祝皆温厚而文識者曰范
氏有子矣三女長適殿中丞蔡交次適封丘主簿賈蕃
諸孫三長正臣守將作監主簿一男純粹一女二孫幼
銘曰
公之世系源于陶唐晉會食范厥姓始彰睢痤蠡增滂
寗雲質兹惟聞人間代而出或霸戓季所有何𫐠粤自
得姓千五百年獨公挺生爲天下賢涉聖之餘揭厲泗
㳂道尊德雄事公日繁人獲一善巳謂其難公實百之
如無有然遭時得君位亦顯焉罹此䜛慝志莫究宣元
元秊艱噫嘻乎天
文正公傳張唐英
范某字希文蘇州人武寕軍掌書記贈太師墉之子幼
弧母適朱氏祥符八年登進士第曰朱說者是也累遷
大理寺丞上相府書極陳天下之利害當時皆以王佐
許之宰相晏殊薦其文召試秘閣校理上欲以冬至率
百僚上太后夀抗䟽言不可遂罷出通判河中府遷陳
州屢上䟽言内降之弊引韋后爲戒章獻厭世擢爲右
司諫言楊妃不當稱太后郭后不當廢降知睦州遷蘇
州召爲禮部員外郎天章閣待制論事益切執政忌之
命知開封府欲處以煩劇而不暇他議某明敏通照决
事如神京師謠曰朝廷無憂有范君京師無事有希文
每上殿奏事多陳治亂以開悟人主歷詆人臣不法言
者以某離間君臣落聀知饒州事司諫高若訥言貶黜
太輕歐陽脩上書責之亦得罪余靖尹洙皆坐朋黨被
絀蔡襄作四賢一不肖詩以詳其事不肖指若訥也寳
元初元昊叛上知其才兼文武復聀知永興軍道授陜
西都轉運遷龍圖閣直學士時延安新被圍朝廷擇帥
皆畏不行某奏請兼領延安軍以待寇至上嘉而從之
閱兵得萬八千遷六將俾領之日夕訓練號為精兵焉
賊聞之第戒曰無以延州爲意今小范老子腹中自有
數萬兵甲不比大范老子可欺戎人呼知州爲老子大
范謂范雍也城青澗開營田招属羌及請戒諸路養兵
畜銳不宜輕動賊許以書請和某以元昊國之叛賊不
可俾朝廷報賊乃自作書與陳逆順賊尋䧟好水某益
信報賊書爲是而執政以其擅報當誅上以爲閫外之
事專之不足罪止移知耀州尋起知慶州兼經略招討
未幾賊兵三萬叩城某鏖兵血戰賊兵奔北遂戒諸將
無逅奔旣而果有伏兵又奪賊馬砦爲大順城及築細
腰復葫蘆等砦招明珠滅臧二強族萬餘人及命環州
种世衡招千餘帳自是属羌皆爲用久之王師再喪於
定川某晝夜領兵赴援初關輔人心動摇及見某耀兵
號令嚴明威震戎落人心遂安第相賀曰邊上自有龍
圖公爲長城吾属何憂初上聞定川之敗頗以關中爲
憂曰若得某出援可無慮及聞某出師甚喜時議黥鄕
軍某惟令刺其手及兵罷環慶路皆復得爲農上尋以
四路都招討委之開府於涇某與韓琦叶謀必欲收復
靈夏橫山之地元昊大懼稱臣明年春召爲樞密副使
以鄭戩代之秋拜參知政事乃上取士課吏減子更衛
兵擇守宰謹赦令厚農桑之策塞僥倖之塗開公正之
路天下側耳以聽太平凢所措置十未行一而權勢者
大惡之明年契丹與元昊爭銀甕旋而麟府奏警某自
請出爲河東陜西宣撫二虜聞之皆不敢動懇以邊事
爲請以資政殿學士復緫四路之師開府邠州以疾請
鄧州移杭州青州遷戶部侍郎又請汝隂至徐州而薨
年六十四奏至上嗟悼泣下曰朕方將大用不謂其早
死贈兵部尚書謚文正子純佑有才識以疾廢于家次
純仁登進士第有父風今爲都官員外郎
褒賢集
