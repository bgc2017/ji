范文正公集卷第十三
尚書度支郎中充天章閣待制知陜州軍府
事王公墓誌銘
孔子曰善人吾不得而見之矣噫先聖謂善人之難得
也如此世有德之清行之方政之平斯不謂之善人乎
余見之於子野王公矣公諱質字子野其先太原人曾
高占籍大名皇考諱徹以文行顯至左拾遺累贈太師
尚書令兼中書令魯國公王考諱祜雄文直道名重海
内掌太祖誥命至兵部侍郎累贈太師尚書令兼中書
令晉國公考諱旭以公正果敢屢當藩寄爲時之良二
千石累贈兵部尚書妣虞氏贈某郡君公禀嚴君之教
幼而有文伯父文正公爲真宗朝賢相重德大器人莫
可動一日覽公之業喜甚作詩以奬之謂吾門未衰矣
用文正廕補太常寺奉禮郎三遷至大理丞文正旣薨
公年尚未冠進所著文真宗嘉之召試學士院辭入優
等賜進士及第名動京師嘗師事楊文公文公器之每
謂朝中名公曰是子英妙加於人遠矣時翰林劉公筠
風岸高峻搢紳仰不得其門而進乃與禁中諸公共薦
公之才敏天子命公校文于館中歷殿中省丞爲博士
於太常加集賢校理拜祠部外郎丁兵部憂服除以前
官充職同判姑蘇郡以公心公言正二千石之政二千
石初不平之終服其義而加禮焉還朝賜五品服章改
度支外郎同判尚書刑部又判吏部南曹進司封外郎
出領淮西郡部中十邑素多盗與訟號爲難治公至斷
獄必以情按吏必有禮橫者繩之弱者持之州人大服
謂往之史君莫公若也蔡俗舊祠吳元濟公曰豈有逆
醜而當廟食耶吾爲州長不能正民之視聽俾民何從
哉狄梁公李太尉皆唐之忠烈又德加蔡人胡爲不祠
命工徹元濟廟建二公之祠率吏民拜祭蔡人從之于
今號爲雙廟秩滿拜祠部郎中朝廷除公開封府推官
除兄雍三司判官公日皆是要職吾兄弟同日除拜朝
廷豈乏人哉乃堅請外補願留兄京師以奉家廟士大
夫聞而賢之往守壽春郡朞月改合肥郡盗有殺其徒
以并其財者吏擒之公令處死法寺議當貸死遂劾之
公上䟽曰盗以彊力而又殺人吏追而擒之非自露而
悛者胡爲而貸焉如法寺所論能害其類者皆無罪名
民將競爲盗盗巳而殺一夫其黨咸赦之盗可止乎䟽
上不報凡斷獄出入以下吏爲首長官爲從公曰吾不
勝法吏矣上言請爲之首朝廷從之左降監舒州靈仙
觀後一年今資政殿學士昌黎韓公琦知審刑院議盗
殺其徒非自首而悛惡者宜勿原之朝廷始頒示天下
且知公前所斷獄不爲失矣又今資政殿學士鄭公戩
翰林學士葉公清臣皆論公竒才未大用而非辜坐黜
豈朝廷之意耶詔起公知海陵郡代還除度支郎中荆
湖北路轉運使時西陲宿兵財用爲重諸道轉運使競
進羡餘幾千萬蘄助軍之奬實瘡痍細民以爲巳績公
至而歎曰西兵天子不得巳而用之然須于財賦豈如
是而迫耶吾不當爲由是荆湖之民頼公少休焉會資
政殿學士富公弼拜職尚帶史舘修撰與公未嘗識面
聞其風義舉公以代修撰朝廷從而除之兼掌選事及
韓富二公在樞府又交薦公清方爲搢紳之冠天子俞
其奏擢以本官充天章閣待制依前掌選事公再讓不
允旣而客有扣公曰銓衡至重利病多矣公無建明者
何公曰綱紀盡在如權衡然但持者輙高下其手爾何
必易其器耶公居之歲時選士頼其平其間人物清濁
公必辯之上前量有進抑振天官久墜之職也天子以
西北數藩鎮皆須巨人乃擇近列而襃遣之公得嶺陜
州州當四逹之會又用兵而來吏民疲苦公至則緩征
賦薄迎勞屏兇寇拯孤弱人廼息肩幾一載而感疾以
慶曆五年七月二十六日終于黃堂享年四十五靈柩
歸東都州人哭送于道朝廷加賻公生相門而弗驕弗
華以貧爲寳文正作舍人時家甚虛嘗貸人金以贍昆
弟過期不入輟所乘馬以償之公因閱家藏書而得其
劵召家人示之曰此前人清風吾輩當奉而不墜宜秘
藏之又得顔魯公爲尚書時乞米于李大夫墨帖刻石
以模之遍遺親友間其雅尚如此故終身不貪所至有
冰蘗聲此公之秉德不亦清乎公充職館殿二十餘年
同舍皆顯官公介然不動惟求外𥙷當國者非戚必舊
公未嘗折顔色屈語論以合其意嘗有交游以言事被
謫朝之貴人皆切齒公特率昆弟祖宴都門謫者拒之
曰無爲子之累乎公曰吾願爲黨人從而貶之光矣此
公之執行不亦方乎公爲數郡皆清心以思治行巳以
率下必首崇學校而風化之人有犯法非害于物者必
緩其獄未始深文焉求民之疾雖處幽不遺去民之梗
雖負勢不避此仁人之政不亦平乎故每去一州則百
姓號慟如赤子之慕慈母也公性純孝與家人道先君
事必感激泣下故厚於宗族每拳拳焉憂樂同之弟素
文正之子也自淮南外計改涇原經略使公食不甘寢
不安曰弟有母老且疾吾無親憂因入對請代行旣而
弗許命其愛子規曰彼窮塞也得無危事汝可侍行而
左右之以均吾憂又少弟端嘗不利于春官處徒勞者
久之公爲郎以歲課當遷願移厥恩召端一試朝廷許
之賜端進士出身其友愛之心有如此者公不治生業
惟畜書僅萬卷遠近從之兼通佛老微旨撰寳元摠錄
一百卷皆聖賢窮理盡性之說公樂稱人之善必曰吾
不及矣在士大夫非風義高遠弗與之游及其逝矣四
方交友書問相吊云前年吳安道死今年王子野卒賢
大夫之清者何其衰歟公娶周氏故禮部侍郎起之女
封襃信縣君生子男三人曰毖將作監主簿曰復太廟
室長女二人長適太常寺太祝范純仁次女尚幼余走
塵土時公一接如舊以道義淡交者有年矣結二姓之
好以親仁人余常期公以青雲之器大有立於國朝今
不幸乃爲公之墓銘銘曰
嗚呼人之清者曰賢國得而治焉性之仁者曰壽民得
以庇焉何子野之善人兮逝矣如川惟清方而平正兮
居人之先在聲詩之有言兮胡不萬年忍送之于野兮
葬之干泉徒切切於辭兮勒石之堅期子野之令名兮
與白日而長然
太常少卿直昭文館知廣州軍州事賈公墓
誌銘
公諱昌齡字延年其先鎮陽人以仕䆠遷徙今爲開封
人也曾祖諱某唐末起家備嘗險阻屬文之外長於撰
述以唐武宗而下至僖昭皆無實錄乃以傳聞并諸家
之說著唐年𥙷錄六十五卷識者稱之居石晉朝知制
誥至周爲給事中史有本傳祖諱琰有才識宇量太宗
在藩邸相得有素領開封尹辟爲推官及即位擢拜正
諫大夫樞密直學士期以輔相將討河東與大臣議將
帥上曰非琰不可會寢疾不起上軫悼之憂形于色贈
尚書左丞國史有傳父諱汾以氣義稱位不充量終于
殿中丞公少孤太夫人愛之以待其成公天然好學甘
於清苦時翰林李公宗諤有望於朝名實之士多出其
門公依之有年以文行自立門下士咸推重之一上登
進士第釋褐爲饒州浮梁尉彼俗隂狡與人有怨往往
食毒草而後鬪即時斃仆以誣其怨者公至必反覆省
視自此被誣之人多昭雪焉秩滿除開封府功曹參軍
在職修舉府中常推委之會太夫人寢疾公執藥餌不
斯須去左右者數月以憂觧官哀毁之過宗黨稱嗟服
除爲許州郾城主簿本郡牧與外計使皆以文學政事
交薦于朝廷改大理丞宰蜀之江源縣人繁地狹積多
田訟公曰聽訟之明曷若使無訟乎及正其疆條其弊
以示於民自玆無爭焉時天下學校未興公修本邑孔
子廟起學舍俾邑之秀民群居焉公旦暮往勸導之自
此江源始有舉進士者邑人于今稱之皇上即位升殿
中丞知宣州宣城縣未至有江淮制置使舉公監海州
榷貨務䟽逹利路商賈便之朝廷奬其勞改太常博士
又遷屯田員外郎旣而三司使以公可通天下之利薦
之領京師榷貨務三年稱職特除都官員外郎賜五品
服往倅泉州遠人賴之遷職方員外郎俄拜屯田郎中
知衛州會州長不利繼亡者數人人無敢往士大夫惜
公之行或教以易其府署公曰吉凶人乎死生天乎於
是弗易厥居而終亦無咎郡之共城有稻田以供尚食
水利有餘而民不與焉公使歲漑之外與百姓共之天
子以欽恤之懷憂及萬邦復先朝提點刑獄使兩省近
臣交上封奏舉公充職朝廷從之命提點京西路刑獄
事公性仁恕小大之獄必盡心以聽郡邑之幽遠使車
所不至者躬親焉不事風威州縣九品必延見與語得
其善則畫一以聞見其過則教之使悛雖職居按察而
不忍摘人之惡搢紳稱其長者改度支郎中荆湖北路
轉運使下車訪能吏徹冗官部中諸郡例以公用饋遺
者一切不受西南夷人下溪州刺史彭仕羲隷于辰州
而驕蹇狙詐嘗因入貢訢州官于登聞辭皆不實朝廷
弗欲較之責吏而巳仕羲益橫求割近邊土民公遣吏
直告之曰天子恩信及爾爾狡而無厭我當擇於衆族
求其可代汝者請之于朝汝其圖之仕羲始知懼盟不
復敢訟改知潭州潭荆湖之劇府人物繁會素爲難治
以公神明之照雖千百其訟無毫髮之隱吏服民愛歌
于道路朝廷知公之重拜太常少卿直昭文館就鎮南
海始登舟感疾召諸子授以治命神思不亂以康定元
年八月二十三日不起公長厚之性資以明逹顚沛造
次弗離中道寬而不懈直而不訐與人交久而能恭當
官而行未嘗違其正士大夫無不愛其風度居家有節
與親族同其有無常謂諸子曰吾家清白可傳何生業
之爲啓手足之日門中索然君子謂公之踐言矣娶三
夫人高陽許氏中山劉氏封長安縣君廣平宋氏封某
縣君生八男長曰寅有文學履業登進士第爲絳州防
禦推官與次子廉俱不幸早世次曰蕃開封府封丘縣
主簿次曰常將作監主簿次曰當堂京岡並幼女五人
長適大理寺丞李競次適廬州舒城縣主簿王宗慤次
適河中府萬泉縣令高良佐次適孟州河隂縣主簿州
學教授蓋沂一女尚幼以某年月日葬于鄭州新鄭縣
抱章山之東南三夫人祔焉某旣交而親從其孝子之
請而作銘云
邦之令人道醇德懿芝蘭之室瑚璉之器禀孝含忠播
仁殖義位子一方未博其施弗遐厥壽蒼蒼曷意君子
惜賢小人奪惠葬于鄭國卜云善地子産在焉魂兮相
慰
太子右衛率府率田公墓志銘
古稱隂有德於人者必享厥祥大厥後易不云乎積善
之家必有餘慶所謂不在其身在其子孫者信矣公諱
紹方其先鴈門人曾高家于冀自耶律氏熾得石晉山
後八郡又歲侵兩河聞王考諱某被遷于盧龍署之以
官復治産雲中而貨殖焉考諱某能幹父之蠱其家益
顯娶王氏而生公公少稱才武抱氣重諾有燕趙之風
義事耶律得親信左右常從而南牧帳下多掠獲漢家
士民俾公尸之公默計之曰漢人吾曹也驅之如犬羊
非有罪辜將孥戮于虜中乃縱之夜亡者千計此德於
人多矣公亦自負謂大丈夫胡能老於異域哉考妣旣
葬吾其歸歟乃匿身草莽會夜則負斗而奔旣逹朝廷
眞宗憫然嘉之𥙷職于三班以其勇果屢委軍甲捕外
方寇所謂巡檢者至則盜息民得按堵公祥符中主邵
之峽口寨時龍水郡蠻寇大擾戍兵屢履峽口溪洞亦
乘聲嘯聚一日近寨圍而噪之公戒軍士曰我露其勇
彼將整而難破不如示之怯士敢先動者吾以軍法從
事衆皆肅然聽命旣夜公自率驍果突而擊之斬十餘
級蠻雖衆曾不能措手足大駭而奔自是終公之任不
敢内寇州將害其功不以上聞公曰吾自虜還漢獲從
王事足矣烏敢爲功哉又嘗誨督諸子曰吾以漢有聖
人之風故脫身以歸今教汝詩書趨聖人之道使汝輩
有立吾將鼓歌以終天年豈病其不逹耶子況舉進士
高第又舉賢良方正天子親問當世治亂祥咎以對第
一乃速進用四五年間掌西掖書命爲陜西道寘撫副
使還朝敷奏稱旨乃詔寵公以太子右衞率府率監瓊
林苑金明池以便子養士大夫榮之天子以尚憂西陲
命况龍圖閣直學士出領秦鳳路經略使公在疾經略
屢求省侍有詔敦勉遣中人尚醫軫視公以慶曆五年
乙酉孟秋月壬子不起享年七十有四上嗟惻之加賵
賻焉經略累章哀訴得告奉公之喪以某年月日葬于
許州陽翟縣某原禮也公性剛直未嘗曲於人然明恕
少怒嘗官于閩中有愛馬使一卒乘習遇危橋不下馬
折足而斃公曰卒豈欲是耶不復以一言詰之人皆服
其度公娶李氏贈福昌郡君前十五年而亡生八男經
略即長子也次曰淵有詞業舉進士以兄廕𥙷試祕書
省校書郎許州郾城主簿次曰沃濩幼亡次曰洵潁上
主簿次曰浹登進士第唐州團練推官次曰洸太廟齋
郎次曰泳皆業進士次小字寳哥尚幼三女長適海州
東海令張震次適辰州理掾高燾次適鄂州咸寧令張
子方皆以婦道稱于宗族某嘗與公會于丹陽見公氣
貌話言剛而質毅而恭使人信而愛之又與經略之游
舊矣俾序而銘云
公復其家去狄而華公教其嗣挺國之器厥後旣隆又
壽而終天子賵焉大夫弔焉非積德而胡然
資政殿大學士禮部尚書贈太子太師謚忠
獻范公墓誌銘
慶曆紀號之六載春正月丁亥資政殿大學士禮部尚
書知河南府兼西京留守司范公以疾薨聞上悼之爲
不視朝制贈太子太師賵賻加等子孫遷官者五人有
司議行謚曰忠獻以其年某月日葬于洛陽之某原某
里附先塋也公諱雍字伯純其先太原人皇考諱某後
唐初爲校書郎■帥孟公器之嘗辟居幕中後又從孟
公入蜀覇業旣成遂爲國相久之一日告老蜀主寵以
太子太保就第以疾終及公之貴累贈太保王考諱某
在蜀爲刑部侍郎後歸朝終于左屯衞將軍累贈太傅
考諱某以太傳廕爲供奉官終于合肥郡之監軍累贈
太師尚書令妣韓氏封安康郡太夫人追進京兆郡實
生二子公處其季十歲而孤家甚貧太夫人遣公就學
常質衣以爲資公警悟過人挺然國器舉進士咸平三
年春御前釋褐補洛陽主簿再調錢塘尉知巳薦公廉
敏改筠州從事秩滿以績用除大理丞宰建之崇安縣
遷殿中丞知端州還朝獻所著文二十卷進太常博士
初公爲洛陽主簿實典廩納而邑多權要公必先細民
而後形勢時尚書張公詠道過洛陽聞其事乃紀公姓
名署之于屏常指以示人曰識斯人否至是張公鎮淮
陽致書于寇萊公道公之才復奏公爲淮陽倅成命未
行會萊公出守西洛辟公貳留守司朝廷俞之張公曰
奪我賢倅耶公自兹名重朝廷改田曹外郎主判三司
開拆賜五品服天禧中河決滑臺齊魯承其弊朝廷遣
兵數萬人塞其横流千里之民皆奔走負薪芻邑官荷
校以督其事民不堪命天子患之命丞相曁主計擇人
以往僉以公爲允除京東轉運副使至則度河之勢量
工集材邑官皆釋之與民緩期不煩而濟河防旣就進
度支外郎河北轉運使列塞積兵計糧爲大民租不能
給須重其榖價募商以内之縣官苦其費公視德博間
地惟沃饒菽粟易歛又河渠通于塞下大可致之乃輦
諸州緡錢就以平糴方舟順流集于邊廩自是河朔財
用周于供億朝廷患陜西兵食不足困于轉饋命公充
本路轉運使賜三品服公至則先寬其民不使遠輸募
人入粟塞下給以池鹽商嗜其息而農得以休上即位
就遷兵部外郎召拜戶部副使尋改度支副使未幾拜
工部郎中龍圖閣待制充陜西轉運使踰年召還提舉
京百司會環原州屬羌叛起大爲邊患遣公安撫乃見
其酋長諭以恩威即時嚮順還朝拜右諫議大夫權三
司使旋奉使契丹國以專對有體加龍圖閣直學士主
司如故公好訪問善開納天下金榖之利病灼然居目
中上知其才拜樞密副使歲餘丁太夫人憂制以給事
中起復視事籍田禮畢遷禮部侍郎時玉清昭應宫災
兩府簾對章獻太后泣曰先帝崇奉此宫一旦至此頼
東北隅猶存一二小殿公揣知有復興之意因抗言曰
先朝極土木而成此宫一夕爲燼豈天意耶如因其所
存復欲興之民將弗堪不如焚之之盡也諸公協其對
章獻意解曰不復勞人矣上說翌日下詔以諭中外焉
又嘗繪尚書四代圖進之以備中覽居密府六載參掌
機務知無不爲明道二年以戶部侍郎知陜州踰月移
京兆府其年諸道旱蝗人復疾疫於關中爲甚百姓轉
于溝壑公先減廩禄復損民有餘以振之活數萬人每
人躬自撫視至染癘氣卧疾者久徙鎮河陽暇日念國
家禦戎之備率多㢮廢西羌狡狠必有窺邊之心恩不
克威豈久安之勢乃感激上言而得入覲陳安邊六策
上深加采納進吏部侍郎資政殿學士出守西京旣而
西戎果叛上咨歎之授公振武軍節度使鎮延安時守
備未完屯戍尚寡公累章乞師朝議小其寇不甚爲意
一日元昊驅衆十餘萬於延安城會大將石元孫領兵
出境上城中守之纔數百人公身被甲胄復呼民登俾
日夜嚴守遣使召統帥劉平于慶州平領軍來援合元
孫兵與賊夜戰王師不利二帥陷殁城中大恐無可守
之勢公曰延安西夏之咽喉也如將不守則關輔皆危
今人力窮矣奈何郡南有嘉嶺山其神素靈乃望而禱
之曰我死王事足矣生靈何辜爲虜魚肉神享廟食于
兹土其無意乎厥暮隂晦雨雪大下寇兵暴露不知所
爲乃晝夜引去延安遂完朝廷聞之封其神曰威顯公
斯又至誠之感爲不誣矣然二帥旣殁累公左遷戸部
侍郎知安州延安吏民百數詣闕號訴謂城當陷而存
民將殞而生皆公之力也天子惻然故一歲間起公吏
部侍郎知河中府未行改京兆府且許朝覲上優遇之
加資政殿學士赴鎮歲餘以撫安關輔之勞改尚書左
丞進大學士俄而復守西京有群盗集于襄鄧浸淫汝
洛間朝廷委公營之公夙夜乃事遣兵驅遏兼示恩貸
故其寇歸者半戮者半民用樂業歲乃大登朝廷有詔
襃之又言事者以西事而來收兵入冗宜遣使擇去以
寬其費朝廷從之軍中往往偶語公密䟽謂急而用之
緩而棄之不可上乃止公保釐三歲拜禮部尚書時巳
抱疾至終之日洛人悲焉公常志在𥙷益奏藁累篋及
其沈痾聞朝廷有事于田狩猶拜䟽忠切以盡其心公
性恭和有風鑒門下所舉多至貴顯爲時名卿藏書僅
萬卷惟小書五經則常提携左右不可一日無此與岷
山處士龍昌期論易深逹微奥以昌期所著書奏御遂
行於時公著明道集三十卷後集十卷彌綸集十卷雖
高年貴位而造次不忘于學初娶魏氏追封鉅鹿郡夫
人再娶臧氏始封遂寧郡夫人改仁壽郡男六人長曰
宗傑兵部員外郎直史館陜西轉運使三路制置解鹽
使先公一年而亡次宗良宗衍並守將作監主簿次宗
古皆早亡宗師宗賢今並太常寺太祝女十人一適眉
州防禦使高繼宣三人在室六人早亡孫男六人子開
子明並大理評事子儀太常寺奉禮郎子諒子奇子淵
將作監主簿孫女七人曾孫女二人公約于身勞于國
周旋四方始終一節又政惟慈恕不任威罰今二子六
孫秀異簪紳豈隂德之在歟某素爲公之所知又諸孤
以公善狀求爲之銘銘曰
邦之偉人念德不怠勤勞王家四十七載入輔樞軸作
爲股肱皇猷克贊天眷是膺出臨藩宣允專節制蹈乎
憂患濟以忠義政本乎仁行執乎恭夙興夜寐則善之
從歲月靡靡終于壽紀典禮具舉神靈以喜葬于先塋
舊栢青青子孫尚蕃承祭祀兮惟寧
東染院使种君墓誌銘
君諱世衡字仲平國之勞臣也不幸云亡其子泣血請
銘於予予嘗經略陜西知君最爲詳懼遺其善不可不
從而書之初康定元年春夏戎犯延安我師不利朝廷
以堡障衆多有分兵之患其間遠不足守者即命罷之
寇驕而貪益侵吾疆百姓被其毒君時爲大理丞任鄜
州從事建言延安東北二百里有故寬州請因其廢壘
而興之以當寇衝左可致河東之粟右可固延安之勢
北可圖銀夏之舊有是三利朝廷從之以君董役事君
膽勇過人雖俯逼戎落曾不畏憚與兵民暴露數月且
戰且城然處險無泉議不可守鑿地百有五十尺始至
于石工徒拱手曰是不可井矣君曰過石而下將無泉
耶爾攻其石屑而出之凡一畚償爾百金工復致其力
過石數重泉果沛發飲甘而不耗萬人歡呼曰神乎雖
虜兵重圍吾無困渴之患矣用是復作數井兵民馬牛
皆大足自兹西陲堡障患無泉者悉倣此大蒙利焉旣
而朝廷署故寬州爲青澗城授君内殿承制知城事復
就遷供備庫副使旌其勞也塞下多屬羌向時漢官不
能恩信羌皆持兩端君乃親入部落中勞問如家人意
多所周給常自解佩帶與其酋豪可語者有得虜中事
來告於我君方與客飲即取坐中金器以奬之屬羌愛
服皆願效死青澗東北一舍而遠距無定河河之北有
虜寨虜常濟河爲患君屢使屬羌擊之往必破走前後
取首級數百牛羊萬計未嘗勞士卒也故功多而費寡
建營田二千頃歲取其利募商賈使通其貨或先貸之
本速其流轉歲時間其息十倍乃建白凡城中芻糧錢
幣曁軍須城守之具不煩外計一請自給使一子專視
士卒之疾調其湯餌常戒以笞責期于必瘳士卒無不
感泣今翰林承旨王公堯臣安撫陜西言君治狀上悅
降詔襃之曰邊臣若此朕復何憂二年就兼鄜延路駐
泊兵馬都監制置本路糧草遷洛苑副使慶曆二年春
予按巡環州患屬羌之多而素不爲用與夏戎潛連助
爲邊患乃召蕃官慕恩與諸族酋長僅八百人犒于麾
下與之衣物繒綵以悅其意又采忠順者增銀帶馬紱
以旌之然後諭以好惡立約束四俾之遵向然悍猾之
性久失其馭非智者處之慮復爲變時青澗旣完人可
循守乃請于朝願易君理環朝廷方以青澗倚君又延
帥上言人重其去命予更擇之予謂夏戎日夜誘吾屬
羌羌愛其類益以外向非斯人親之不能革其心朝廷
始如其請君旣至環安邊之利害大要在屬羌難制懼
合夏戎爲暴發之患又地瘠穀貴屯師爲難聚糧則力
屈損兵則勢危斯急病也君乃周行境内入屬羌聚落
撫以恩意如青澗焉有牛家族首奴訛者屈疆自處未
嘗出見官長聞君之聲始來郊迎君戒曰吾詰朝行勞
爾族奴訛曰諾是夕大雪三尺左右曰此羌兇詐嘗與
高使君繼嵩挑戰又所處險惡冰雪非可前君曰吾方
與諸羌樹信其可失諸遂與士衆緣險而進奴訛初不
之信復會大雪謂君必不來方坦卧帳中君巳至蹵而
起之奴訛大驚曰我世居此山漢官無敢至者公了不
疑我耶乃與族衆拜伏諠呼曰今而後惟父所使自是
屬羌咸信於君有兀二族受夏戎僞署君遣人招之不
聽即使慕恩出兵誅之死者半歸者半盡以其地曁牛
羊賞諸有功其僣受僞署如兀二族者百餘悵咸股慄
請命納其所得文劵袍帶由是羌屬無復敢貳君戒諸
族各置烽火夏戎時來抄掠則舉烽相告衆必介馬而
待之破賊者數四涇原帥葛懷敏定川之敗戎馬入縱
于渭予領慶州蕃漢兵往扼邠城又召君分援涇原君
即時而赴羌兵從者數千人屬羌爲吾用自此始君曰
羌兵旣可用矣乃復教土人習弧矢以佐官軍吏民有
請某事辭某事者君咸使之射從其中否而與奪之坐
過失者亦用此得贖吏農工商無不樂射焉繇是緣邊
諸城獨環不求增兵不煩益糧而武力自振夏戎聞屬
羌不可誘土人皆善射烽火相望無日不備乃不復以
環爲意前後經略使交薦君之才能朝廷益知可倚明
年遷東染院使充環慶路兵馬鈐轄仍領環州惟環西
南占原州之疆有明珠滅臧康奴三種居屬羌之大素
號疆梗在原爲孽寖及于環撫之狠不我信伐之險不
可入北有二川交通干夏戎朝廷患焉其二川之間有
古細腰城復之可斷其交路又明年子爲宣撫使乃諭
君與原守蔣偕共幹其事君久悉利病即日起兵會偕
于細腰使甲士晝夜築之夏戎固忌此城君遣人入虜
中以計疑之兵遂不至又召明珠等三族酋長犒撫之
俾以禦寇彼旣出其不意又亡外援因而服從君之謀
也君處細腰月餘逼以苦寒城成而疾作以慶曆五年
正月七日甲子啓手足神志不亂享年六十一葬于京
兆萬年縣之神和原君之先河南洛陽人也曾祖存啓
河南壽安令祖仁詡京兆長安令贈太常博士父昭衍
登進士第累贈職方員外郎季父放字明逸初隱于終
南山君少孤依之服勤左右以力學稱明逸道高德純
太宗朝再詔以事親不起眞宗復加聘禮起拜左司諫
直昭文館累遷尚書工部侍郎大中祥符五年君用工
部廕得將作監主簿五遷至太子中舍初監秦州太平
監以毋老求養又監京兆府渭橋倉卭州惠民監知涇
之保定京兆之武功涇陽三邑在武功毁淫祠崇夫子
廟以來學者在涇陽有里胥王知謙者姦利事露逃之
逼郊禮乃出君曰送府則會恩益以長惡從所坐杖脊
于縣庭而請待罪府君李公諮奏釋之自是豪黠莫不
歛手其嫉惡如此又邑有三白渠比年浚䟽用數邑力
主者非其才而勞逸弗等功利日削君使勤墮齊其力
故功倍貧富均其流故利廣至今民能言之歷通判鎮
戎軍環鳳二州鳳之守王蒙正託章憲外姻以私干君
復欲以賄汚君君正色不納蒙正大怒之乃使人諭王
知謙訟君蒙正内爲之助獄成流竇州上親政量移汝
州君之弟世材以一官讓君乃除孟州司馬龍圖閣直
學士李公紘雪于朝授衛尉丞主隨州榷酤又禮部尚
書宋公綬工部侍郎狄公棐皆言君非辜改知虔州贛
縣君辭得監京兆軍資庫以同鄜交辟改簽署同州判
官事又移鄜州因從軍延安乃有故寬州之請君少尚
氣節昆弟有欲析其家者君推資産與之惟取季父圖
書而巳莅官能摘惡庇民青澗與環人皆畫君之像而
享事之及終吏民曁屬羌酋長朝夕臨柩前者數日朝
廷深惜之賜三子恩君娶劉氏封萬年縣君男八人長
曰古文雅純篤養志不仕有叔祖明逸之風次曰診試
將作監主簿曰詠同州澄城尉曰諮郊社齋郎曰諤三
班奉職皆有立訢記誼三子尚幼一女適西頭供奉官
田守政君在邊數年聚貨食教弧矢撫養士伍牢籠羌
夷無賢不肖皆稱之又出奇以濟幾事嘗遣諜者入虜
中凡半歲間而虜誅握兵用事者二三人諜者還言其
謀得行會君巳沒又天子方懷來故其續不顯銘曰
嗚呼种君出于賢門吾志必立吾力是陳寧以剛折果
由直伸還自瘴海試于塞垣權以從事意其出人捍虜
之患乂邊之民夙夜乃職星霜厥身生則有涯死宜不
泯邊俗祀之子子孫孫
天章閣待制滕君墓誌銘
君諱宗諒字子京大中祥符八年春與予同登進士第
始從之游然未篤知其爲人及君歷濰連泰三州從事
在泰日予爲鹽官於郡下見君職事外孜孜聚書作文
章愛賓客又與予同護海堰之役遇大風至即夕潮上
兵民驚逸吏皆蒼惶不能止君獨神色不變緩談其利
害衆意乃定予始知君必非常之才而心愛焉君去海
陵得召試學士院改大理寺丞知太平州當塗縣移知
邵武軍邵武縣遷殿中丞還臺會禁中災下御史府窮
究君與秘書丞劉越並上䟽論災異明非人之所能爲
朝廷貸其獄時明肅太后晚年未還政間君又與越嘗
有鯁議曁明肅厭代朝廷擢當時敢言者越旣卒贈右
司諫君拜左正言遷左司諫俄以言得罪換祠部員外
郎知信州又監鄱陽郡榷酤就九華山以葬先君旣而
起通判江寧府丁太夫人憂服除知湖州賜五品服西
戎犯塞邊牧難其人朝廷進君刑部員外郎直集賢院
知涇州就賜金紫及葛懷敏敗績于定川寇兵大入諸
郡震駭君以城中乏兵呼農民數千皆戎服登城州人
始安又以金繒募敢捷之士晝夜探伺知寇遠近及其
形勢君手操簡檄關白諸郡日二三次諸郡莫不感服
予時爲環慶路經略部署聞懷敏之敗引蕃漢兵爲三
道以助涇原之虚時定川事後隂翳僅十日士皆沮怯
君咸用牛酒迎勞霈然霑足士衆莫不增氣又涇州土
兵多没于定川君悉籍其姓名列于佛寺哭而祭之復
撫其妻孥各從其欲無一失所者予目此數事乃知君
果非常之才始請君自代朝廷命韓公琦與予充陜西
四路馬步軍都部署經略安撫招討使復命君守本官
充天章閣待制環慶路經略安撫招討使兼知慶州君
奏言今旣置四路經略安撫招討使而諸路經略亦帶
招討之號稱呼無别非統制所宜請去招討二字朝廷
以其知體詔從之君去涇之日其戰卒妻孥數百口環
其亭館而號送之觀者爲之流涕君至慶處置戎事甚
得機要邊人咸稱之會御史梁堅奏劾君用度不節至
本路費庫錢十六萬緡及遣中使檢察乃君受署之始
諸部屬羌之長千餘人皆來謁見悉遺勞之其費僅三
千緡蓋故事也堅以諸軍月給并而言之誣其數爾予
時待罪政府嘗力辯之堅旣死臺諫官執堅之說猶以
爲言朝廷不得巳坐君前守回中日饋遺往來踰制降
一官仍充天章閣待制知&KR0593;州又移知岳州君知命樂
職庶務畢葺遷知蘇州未踰月人歌其能政俄感疾以
某年月日薨于郡之黃堂享年五十七天子加賵賻禮
進一子官嗚呼予實知君之才而嘗薦之于朝及聞其
終泣而誄之惜其才有餘而命不足不得盡其術于生
民諸子奉君之喪以某年月日葬于池州青陽縣九華
山金龜原而乞銘於予忍復讓哉君河南人也曾祖裔
贈將作少監祖嶼不仕父感雅州軍事推官累贈尚書
屯田郎中母刁氏渤海縣太君追封仙遊縣太君君娶
李氏封同安縣君子四人希仲以方略進前渭州軍事
推官希魯登進士第希德舉進士希雅尚幼並守將作
監主簿女二人長適池州軍事推官王栩次適進士劉
君軻君少孤性至孝居母喪以哀毁屢病廬墓側踰年
手植松栢數萬株生平好學爲文長於奏議尤工古律
詩積書數千卷以遺子孫中外宗族無不盡其歡心其
育人之孤急人之難多矣君政尚寬易孜孜風化在玉
山霅上回中岳陽四郡並建學校紫微王舍人琪翰林
張諫議方平太常尹博士源弟起居舍人洙次爲之記
重興岳陽樓刻唐賢今人詩歌于其上予又爲之記君
樂於爲善士大夫亦樂其善而願書之也可不謂之君
子乎銘曰
嗟嗟子京天植其才精爽高出誠意一開抗職諫曹辯
論弗摧主略邊方智謀橫來嗟嗟子京爲臣不易名以
召毁才以速累江海不還鬼神何意君昔有言愛彼九
華書契以降干戈弗加樹之松楸蔽于雲霞君今巳矣
復藏于此魂其依歟神其樂只壽夭窮通一歸乎至理
試秘書省校書郎知耀州華原縣事張君墓
誌銘
孔子門人七十子之徒天下皆知其賢焉或爲邑宰或
爲家臣或不願仕蓋顯於諸侯者寡矣然則七十子之
徒孔子語而未嘗及怨何哉君子之道充乎巳加乎人
窮與逹外也彼戰國豪士不由孔子之門者則有脫賤
貧逐貴高弗奪弗厭滅身覆宗而不悔何哉不循聖人
之道挾數以進求行其欲得與失重也吾乃知夫由孔
子之道者雖困窮以死不害其爲賢矣君諱問字道卿
陳留人也天聖七年秋廣文館開封府所薦士有與主
試官親嫌者别試太常寺予始在秘閣命往尸之得君
策論有漢儒風采乃薦以高等明年不利于春官退居
景陵郡研經講道弦歌終日遠近學者多歸之旣而獻
文論百首應茂才異等科第一人召會丁家難不赴寳
元初西羌犯延安君慨然有憂邊之意述平戎策以進
慶曆初故禮部尚書范公雍言君著萬機濟理書十篇
皆國之太議朝廷召試學士院初命試將作監主簿未
調而歸搢紳惜其不稱時予經略陜西因表薦之除試
秘書省校書郎知耀州華原縣決滯訟數十吏民服其
明屬西陲積兵民苦於遠輸俗吏急之以奉上官民率
多流亡君獨與民緩期使得措其手足復流亡者千餘
戶陜西都轉運使吳公遵路孫公沔皆以善狀上聞宣
撫副使田公況復稱薦之又本道經略使鄭公戩顧京
兆屬邑有不治者必遣君治之以慰其民鄜延路經略
使龐公籍思廣議論之助權署君幕中仍主州庠以教
育人材累表請改官未報會樞密直學士梁公適來代
龐奏君以本官監延州軍資庫詔從之未幾寢疾以慶
曆六年十一月三日終于延安之官舍享年五十二以
某年某月某日葬于某鄉里曾祖洪隱德不仕祖令釗
開封府太康縣主簿父允河中府觀察推官毋夫人宋
氏君娶歐陽氏生一子曰徽登進士第鎮安軍節度推
官知延州甘泉縣二女長適安州安陸縣主簿朱師德
次適進士方琪君力于學志于道直言直躬自信而不
惑有孔子門人之業而不挾戰國豪士之數雖命與道
違又何愧哉其子遠來乞銘故書之曰君子之道耻於
弗立立而無所施命也君子之命患於弗知知而無可
柰何天也張君其斯人之徒歟吾思其孔子之門則當
旌其人而不暇哀其人故昭以銘云
太子中舍致仕上官君墓誌銘
君諱融字仲川其先蜀人也曾祖諱琛不仕祖諱遜贈
禮部侍郎父諱佖兵部員外郎京東轉運使贈光禄少
卿妣袁氏彭城縣太君君幼專詞學秀出流輩天聖二
年秋廣文館舉進士公卿大夫之子咸在焉君中第一
人明年春禮部較天下之才君别試于太常寺又首薦
之由是名動京師士大夫願識其面未第間丁光禄憂
朝廷錄光禄之後賜君同學究出身服除授信州貴溪
縣主簿君不辭小官而恪其職今樞密直學士蔣希魯
故龍圖閣直學士吳安道時並任江南東路轉運使聯
章薦君就遷蔡州平興縣令吳移使淮南奏掌眞州鹽
倉又故龍圖閣直學士叚希逸與時賢七人舉君于朝
旋以疾聞除太子中舍致仕居于曹南郡以慶曆三年
三月五日不起年四十有九君始娶任氏再娶辛氏封
金城縣君子二人長曰延賞郊社齋郎次曰延德君之
弟太子中舍隆與其孤以皇祐三年四月六日葬君于
濟隂縣沛郡鄉崇儒里請銘於予予天禧初爲譙之從
事光禄公方典是郡君時侍行而予始識君見君文雅
有議論不敢以子弟器之後數年與君會于京師與之
遊皆當世異才以文學風義相許予益愛焉君旣禄仕
而大夫之賢者多薦之斯可謂之聞人矣惜乎命之不
修弗克樹勲於時可永歎焉或者曰儒生多薄命天豈
不與善也余謂不然君子之爲善也必享其吉有窮且
天者世皆重而傷之雖一二人猶以爲多焉小人之爲
不善也必罹其凶其禍且死者世皆忽而忘之雖千百
人若無焉如仲川之亡可謂重而傷之者矣故作銘云
惟人之才而無命兮猶物之秀而不實品彙紛其自然
兮非化工之能一仲川之亡兮可柰何如川之去兮無
還波彭殤至此兮孰少孰多君子之思兮徒爲乎悲歌
太子中舍致仕范府君墓誌銘
府君諱仲温字伯玉四代祖諱某幽州人也唐末爲處
州麗水縣丞中原亂離遂家于蘇臺曾祖諱某事錢氏
爲中吳軍節度判官贈太保祖諱某以神童𥙷官終于
祕書監贈太傅考諱某歸皇朝歷眞定府武信軍掌書
記贈太師兼中書令府君即太師仲子也生于京師幼
孤還蘇臺與諸從兄弟居服勤素業孝悌于門中景祐
二年以某遇乾元節恩例補試將作監主簿赴調除越
州新昌尉以誠接物民用知勸在邑三年盗不及境外
計舉監杭州餘杭縣市征能寬其利商旅便之三載以
績聞按察使洎牧守咸有表薦除寧海軍節度推官知
台州黃巖縣慶曆七年海潮大至壞州城人皆逃散没
溺者甚衆府君教民爲桴晝夜救之全活數千人既而
上官知其所存請董衆以治城府君雅喜利人長於慮
事衆議築土爲城用甓以傳之府君獨不然謂人築且
勞又捍水之衝甓何能久乃集民累土以牛數百蹂之
堅而後增至于城復表以長石玄相銜枕勢莫得動其
城八門皆設之閘遇水暴至則障之衆㐲其善台人遂
安時又歲饑州命邑官率富人出榖俾輕其價以助窮
民而窮民乏資無以得榖府君諭之曰汝糴之十不若
與之二三則富人易辦而貧人易及衆皆悅從饑者獲
濟焉永嘉郡禁盜十四人獄具皆當極法外臺請府君
慮問府君原盜之情而重其行法固請覆奏朝廷悉恕
其死黃巖大邑民數萬戶訟爭盈庭府君專尚仁愛多
以理遣至有犯徒刑而情非巨蠧者府君必爲解其仇
訟而決平之民自愛服制置按察等使交章薦之府君
秩滿還家與鄉舊游曰吾樂矣何用官爲遂請老朝廷
嘉之遷太子中舍致仕皇祐初某來守錢塘與府君議
置上田十頃於里中以歲給宗族雖至貧者不復有寒
餒之憂府君退居四年賓親盈門以東臯所入日爲雞
黍之具故貧而常樂顧鄰里鄉黨有急難則竭力以濟
之皇祐二年九月十三日以疾不起享年六十有六中
外宗親莫不過哀里人無老少皆涕下其遺愛感人如
是之深娶丁氏夫人男五人長曰純義守將作監主簿
四子尚幼女四人長適進士李㳂次適進士沈充二女
在室以其年十一月十三日葬于吳縣天平山三讓原
嗟夫某從事四方與府君别動逾千里及餘杭得請一
獲其願相會未幾而有死生之訣泣血灑毫不能成文
銘曰
嗚呼先公五子其三早亡惟兄與我爲家棟梁兄又逝
焉我獨徨徨諸稚在前未知否臧我其教之俾從義方
積善不誣厥後其昌
范文正公集卷第十三
