范文正公集卷第十
祭謝賓客文
維景祐二年八月日具位某謹致祭于故賓客謝公之
靈嗚呼南有諸謝兮風流不衰金玉嗣音兮非公而誰
大儒之文兮醇醇而弗醨君子之器兮安安而弗欹升
百里之堂兮仗千里之麾載循良之吏兮形愷悌之詩
踐瀛洲之華兮弗驅弗馳立憲臺之端兮有威有儀士
患其薄兮公持重以厚之士病其躁兮公恬退以靜之
歸去來兮賢哉遂偃仰以舒遲坐西臺而甚泰參東朝
而非卑嗚呼悵日月兮不留訴天地兮胡爲仁者以壽
兮我懷安悲老成以往兮我僚何師頼堂搆之隆兮天
弗我欺臧孫之後兮蓋相繼而丕丕想雲山之秀兮神
實有知嚴子之隣兮可相與而熙熙國人不得而見兮
望秋光而淚滋伏惟尚饗
祭胡侍郎文
維寶元二年六月日具位某謹致祭于故侍郎安定公
之靈惟公出處三朝始終一德或雍容於近侍或偃息
于外邦動惟至誠言有名理卓茂以禮樂率下黃憲以
度量過人靡尚威刑積有隂德安車以謝正寢而終老
成云亡薦紳興慕某辱知深厚聞訃驚哀官守所縻不
皇躬事嗚呼悲哉伏惟尚饗
祭蔡侍郎文
維寶元二年六月日具位某謹致祭于故參知政事戸
部侍郎蔡公之靈天生距公泰山之東初矯首於王庭
冠天下之英雄孤標孑孑美聲隆隆顧幽陋之何階亦
卑飛於牓中瞻公青雲日大月崇出處二府心醇道充
進惟兢兢退無忡忡端人之徒莫不望公近年京師密
仰淸風立朝禮隔報國心通憂愚之直憫愚之忠愚貶
未還公出而終嗚呼邦之善人胡福不蒙欲一問於蒼
天天杳杳而誰窮尚饗
祭石學士文
維慶曆三年九月日具位某謹致祭于故友曼卿學士
之靈嗚呼曼卿之才大而無媒不登公卿善人爲哀曼
卿之筆顔精柳骨散落人間寶爲神物曼卿之詩氣雄
而竒大愛杜甫獨能嗣之曼卿之心浩然無機天地一
醉萬物同歸不見曼卿憶兮如生希闊之人必爲神明
尚饗
祭吳龍圖文
維慶曆三年九月日具位某謹致祭于故龍圖學士兄
之靈嗚呼與兄相知積有年矣行可師法言皆名理日
重一日人望公起憂國憂民早衰而死嗚呼天有五行
播于羣靈惟純惟粹哲人廼生厥生不易厥道未行一
朝往矣天地何情嗚呼我不得知泣而懷之又失此人
寧莫我悲䰟兮有生來休盛時尚饗
祭吕相公文
維慶曆四年十一月日具位某謹致祭于故相贈太師
令公吕公之靈嗚呼富貴之位進退惟艱君臣之際始
終尤難公覯昌辰宰予庶揆保輔兩宮訐謀二紀雲龍
恊心股肱同體萬國久寧雍容道行四鄙多故憂勞疾
生辭去台衡命登公衮以養高年如處嘉遁嗚呼日月
迭來數不可回兩楹告兆萬乘興哀某素游大鈞猥居
近輔得公遺書適在邊土就哭不逮追想無窮心存目
斷千里悲風尚饗
祭陳相公文
維慶曆四年十一月日具位某謹致祭于故相太子太
師贈司空侍中陳公之靈惟公挺生聖時素懷偉志高
文醇醇得聖賢之粹大節落落鍾公輔之器出處三朝
周旋五紀入調鼎鼐叶太平之治出仗旄鉞當夾輔之
寄忠勞罄宣踐揚備至念始終兮覆簣謝崇高兮脫屣
冠東朝之極品訪南華之深旨百辟所瞻五福具美大
數奄終高風不墜搢紳仰其遺範子孫光其餘㦤某行
役邊隅阻趨哀次望音徽而斷絶想老成而感涕尚饗
祭韓少傅文
維慶曆五年正月日具位某謹致祭于故太子少傅贈
大保韓公之靈惟公寒苦而立平直以進賢材一伸淑
聲大振天子乃知命鎮坤維兩川父老含哺而嬉入領
中司進陟二府邦憲以淸衮職斯補一德一心弗愧弗
負偃息近藩旨酒盈樽可以卧理不廢淸言功成名遂
揖讓而退爲國元老望高中外子孫詵詵禮樂簮紳積
善之報集于仁人嗚呼厥生有涯終焉惟命柱石之衰
邦國不幸尚饗
祭知環州种染院文
維慶曆五年閏五月日具位某謹致祭于故環慶鈐轄
知環州東染院使种君之靈惟君少負氣岸兮聲蓋關
輔靑春多難兮白髮始遇西戎入寇兮邊臣共沮君從
邊事兮獨立不懼營故寬州兮一日百堵鑿山出泉兮
兵民鼓舞叛我者攻兮服我者撫延安東北兮俗康財
阜伊余知君兮屢以才舉改環之麾兮禦彼外侮萬餘
族落兮貪豺狡鼠畏如明神兮愛如慈父朝廷倚之兮
一方柱礎忽焉長往兮葬于鄠杜君子憂邊兮尚有胡
虜伊余追念兮心之酸苦焉得邊帥之盡如君兮守此
西土尚饗
祭陜府王待制文
維慶曆五年八月日具位某謹致祭于故天章待制子
野親家王公之靈嗚呼自古皆有死公死特可悲生相
門而不驕幼矻矻而從師纔十五而器成獻雄藻于丹
墀天子愛而召試摛亹亹之英辭拜登瀛之妙選與先
生而並馳起風采於臺閣久優游於歲時三借麾以出
守民所至而熙熙性淸方以自處政坦白而莫欺往按
察於荆楚方澄清於一陲惟韓富之二公屢密啓於輔
帷廼修撰於史局尚未足以施爲遽侍從於天閣聳内
朝之表儀俄西鎮於陜郊懷周召之風規惟孜孜於生
民將富庶之可期每布政於畎畆不飾名於路歧君子
愛之而心醉小人畏之以神離凡有志於時者皆望公
於雲逵矧伊余之相知懷金石而弗移曩余謫於江南
靡貴賤而見嗤公慷慨而不顧日拳拳以追隨何交道
之斯篤曾不易於險夷仰萬石之家聲結絲蘿以相維
庶子子與孫孫保歲寒之不衰嗚呼叔寶多病兮一朝
已而顔子不壽兮厥靈何之神茫茫兮安問天杳杳兮
曷司不見子野兮窮此生而長思尚饗
祭謝舍人文
維慶曆六年二月日具位某謹致祭于故紫微舍人希
深謝公之靈惟公雅識懿文發于誠性著國之史掌邦
之命臺閣徊翔搢紳輝映德業表充聲猷日盛賢哉云
亡顔淵不幸某同年之中切瑳游泳今此于藩復仰前
政不見故人惄焉如病尚饗
祭同年滕待制文
維慶曆七年三月日具位某謹致祭于故天章待制滕
侯同年子京之靈嗚呼子京吾人之英文詞高妙志意
坦明自登朝闥翕然風聲言動兩宮上嘉其誠廼升諫
曹心膂益傾謫去江徼暄涼屢更曾不齎咨奉親爲榮
西夏猖獗僉曰當行乃藩于涇有城無兵渭帥敗覆戎
馬縱横征夫不復哭聲連營吊之綏之與治其生復率
編民易服乘城完此生聚而不奔驚援兵四來擾攘攙
搶犒以牛酒萬夫豐盈衆稱其才逹於朝廷旣允公論
俄加寵靈經略一路環慶邠寧愛民之力強兵之形機
謀若織邊陲如扄御史風言用度非經投杼之際遷于
巴陵巴陵政修百廢具興雖小必治非賢孰能往臨姑
蘇人喜其升至未踰月美聲四騰遘疾不起福善何憑
我固當悲同年之朋忠孝相勖悔吝相懲聞其凋落痛
極填膺生平意義忽如弗曾獨有令嗣堂搆可承我其
撫之必教而稱子京勿恤魂兮高昇嗚呼哀哉尚饗
祭龍圖楊給事文
維慶曆七年三月日具位某謹致祭于故龍圖給事楊
公之靈嗚呼余歲二十兮從事於譙獨棲難安兮孤植
易搖公方監郡兮風采翹翹一顧而厚兮甚乎神交議
必以直兮中無藏韜法必在平兮下無冤號政事以和
兮不理而調志議以合兮不結而牢公徙宛丘兮彼豈
無僚獨不我忘兮且薦且襃羽翼有漸兮階于雲霄二
紀之餘兮恩榮屢叨公還自蜀兮勲望益高余貳國政
兮得其風謠相目於庭兮中心昭昭曾未密啓兮余出
豳郊謂公將享兮用千鈞陶天不輔善兮公殁于朝大
器未充兮非夕非朝思欲報兮光塵寂寥子孫有善兮
余撫而招公之不見兮惟余心之忉忉嗚呼哀哉尚饗
祭尹師魯舍人文
維慶曆七年四月十一日具位某謹致祭于故龍圖舍
人師魯之靈嗚呼天生師魯有益當世爲學之初時文
方麗子師何人獨有古意韓柳宗經班馬序事衆莫子
知子特弗移是非廼定英俊廼隨聖朝之文與唐等夷
繄子之功多士所推堂堂沂公延於慕中矯矯文康薦
于四聦自兹登瀛坐揚淸風舉止甚直議論必公人事
多故遷謫羈旅子行其志曾不爲苦才弗可掩起于貶
所往貳經略屢典藩府自謂功名如芥可取黑白太明
吏議横生斥於散地頽然不爭惟曰我咎匪由人傾天
意巳回吉宜大來于何感疾益重其災隱几澄神而巳
焉哉嗚呼人皆有死子死特異神不惑亂言皆名理能
齊死生信有人矣嗚呼與子往還抑亦有年今見其終
益知子賢故友門人對泣漣漣哀哉
祭故相太傅李侍中文
維慶曆七年十一月日具位某謹致祭于故太傅侍中
之靈惟公生于東魯早游聖門育文若豹就志如鯤巍
巍章聖仄席臨軒天下英雄雲翔駿奔公冠其首光華
帝閽嘉猷日沃威顔日温十數年間秉持大鈞言必讜
直道惟忠純或出或處有屈有伸兩朝眞宰一德良臣
白髮仗鉞氣猶過人靑宫作傅禮能退身優游飬壽靜
默含眞人仰如仙上待如賓門館憧憧子孫詵詵咸聞
詩禮並列簪紳人間之盛公無不臻嗚呼天地之數聖
賢惟均高明而終精爽必神念昔登門遇厚情親曾莫
之報是寧不仁東嚮何爲歎惋悲辛嗚呼哀哉尚饗
祭葉翰林文
維皇祐元年己丑十月庚申朔日具位某謹致祭于故
内翰侍讀學士諫議葉公之靈嗚呼賢哉道卿鍾乎粹
靈秀格峩峩英采熒熒濬學偉文發於妙齡決策三篇
萬儒竦聽闊視霄路直步雲庭天然清流不雜渭涇西
垣北門大筆未停爲藩爲翰于澶于靑廼牧京兆關輔
以寧再主大計寔營寔經慷慨國論冒于雷霆出守河
橋期歸闕庭一夕奄去天地冥冥嗚呼遘時甚盛得主
惟聖謂道必行謂事必正高節莫屈直言屢諍朝廷風
采搢紳輝映天子知人期以輔政弗諧而去能不曰命
嗚呼僕與公知則相知心蓬瀛共舍切瑳規箴蘇秀隣
邦唱詶謳吟相許道大交薦言深久要之意不爲浮沉
今也云亡絕絃于琴白髮相失淸淚難禁音問一斷憂
愁百侵古之遺直千載猶欽生平之交情何以任哀哉
尚饗
祭杜待制文
維皇祐三年正月日具位某謹致祭于故環慶經略待
制杜君之靈嗚呼大儒之門生此令人學深如海文敏
若神羣經衆史精微悉臻長䟽大議慷慨屢陳藹然風
采出乎搢紳寇發嶺南猖狂不臣通彼鬼夷毒我天民
妻子以驅室廬以焚降之則變撫之不馴一方瘡痍嗷
采搢紳輝映天子知人期以輔政弗諧而去能不曰命
嗚呼僕與公知則相知心蓬瀛共舍切瑳規箴蘇秀隣
邦唱詶謳吟相許道大交薦言深久要之意不爲浮沉
今也云亡絕絃于琴白髮相失淸淚難禁音問一斷憂
愁百侵古之遺直千載猶欽生平之交情何以任哀哉
尚饗
祭杜待制文
維皇祐三年正月日具位某謹致祭于故環慶經略待
制杜君之靈嗚呼大儒之門生此令人學深如海文敏
若神羣經衆史精微悉臻長䟽大議慷慨屢陳藹然風
采出乎搢紳寇發嶺南猖狂不臣通彼鬼夷毒我天民
妻子以驅室廬以焚降之則變撫之不馴一方瘡痍嗷
嗷呼冤朝廷軫憂擇使在人命君以往萬里其勤去惡
務本豈曰不仁數百就擒戮於逡巡賊怨我當民枉我
伸于今幾年一邊無塵君之剛果温造其倫聖奬休烈
屏諸䜛言擢爲侍從寄以藩垣邠寧一道制于中軍忽
焉疾至不起以聞天子震悼惜其忠純嗚呼旣鍾其才
弗以壽存一舉之功亦已不泯我實知君嘗以表論今
也云亡痛楚悲辛尚饗
祭英烈王文
年月日具位某謹致祭于英烈王之神惟王孝於其親
可以訓天下之爲人子者忠於其君可以訓天下之爲
人臣者惟忠孝之至誠與天地而不泯宜乎廟食玆土
仰之如在某嘗叨近輔來守是邦憂國愛民此其職也
今春稼方立霪雨大至川源奔注田畆浸溢生民之命
實繫於斯人將不堪神豈無意救玆億兆非王而誰尚
饗
范文正公集卷第十
