范文正公集卷第十七
謝轉給事中移知鄧州表
臣某言伏蒙聖恩特授臣給事中依前資政殿學士知
鄧州者游進榮階往臨善壤允爲兊渥彌集震驚臣中
謝竊念臣立跡本孤逢辰甚盛以芻言罔避擢登侍從
之班以睿奬素隆選預弼諧之列乏增君之善道寡措
國之令謀無補當時自安何地遽上借麾之懇實畏在
梁之譏俄奉明恩曲加異數假職名於祕殿領使範於
邊藩由朝廷之威靈屬羌戎之欵順方露便安之請忽
頒霶霈之私青瑣是登朱&KR1650;載啓臣績未著合陳三讓
之封君命巳行懼致再言之黷進退惶惑不知所裁此
蓋伏蒙皇帝陛下天造曲成皇暉久照敦川澤并包
之量法山雷善飬之經憫其勤勞致諸安逸示中外之
一體保君臣之至懽臣敢不寅奉朝經躬脩民政孜孜
共理少望於前賢蹇蹇一心無忘於大節臣巳一面起
發赴任次無任(云云)
謝在中書日行遣公事不當放罪表
臣某言近准中書劄子伏蒙聖慈以臣等在中書日行
遣李曇男公事不當特放罪者具位之材早虧於國論
大明之照終示於天慈爰霽震霆允爲渙汗臣中謝向
以昩陋參于幾微心則首公智非周物日視四方之奏
類多庶獄之疑而有告訐以言情僞未究妖兇旣斃證
左弗完上開三面之仁在刑惟恤僉重一成之議至失
不經多歷歲時尚騰牒訴伏蒙皇帝陛下川澤廣納
日月委臨察其無他恕兹不及天地之私至大丘山之
戴何勝敢不再省前尤一心後效少贖失中之咎用敷
報上之誠臣無任感恩荷聖激切屏營之至
鄧州謝上表
臣某言伏奉制命授臣給事中依前資政殿學士知鄧
州軍州事巳禮上訖瑣闈清品穰都善地處之甚重惴
然若驚臣中謝竊念臣志意本微才力素寡始干及親
之禄俄有得君之遇啓沃無隱出處惟命持一節以自
信歷三黜而無悔頃以氐羌犯塞朝廷旰食起臣思過
之地授臣禦戎之策往罄死力敢圖生還夙夜一心首
尾四載僅免輿尸之禍終無克敵之勲一旦召還五章
陳讓惟求守塞不敢入朝再煩詔音促登樞右改參大
政俾竭微才革姑息之風則謀身者切齒尚循默之體
則愛國者寒心退孤上恩進歛羣怨誠難處於要路復
請行於邊鄙方陳豫備之策俄覩綏懷之事廼宣霈澤
以安黎元臣以患肺久深每秋必發求去冱寒之地以
就便安之所庶近醫藥存飬晚年伏蒙皇帝陛下天
覆地生雲濡雨濯進以清近之秩付以偃息之藩風俗
舊淳政事絶簡心方少泰病宜有瘳實繄寬大之朝將
幸康寧之福敢不孜孜于善戰戰厥心求民疾於一方
分國憂於千里上酬聖造少罄臣誠臣(云云)
謝依所乞依舊知鄧州表
臣某言奉勑就知荆南府續准中書劄子奉聖旨允所
乞依舊知鄧州者明命巳行輙希改易危誠旣露俄遂
便安臣志獲宣天慈何報(臣中謝)臣涉道素淺立身最
孤早由睿哲之知荐更繁劇之任頃升近弼思副上心
以道直前雖危不避竭肝膂以論事犯雷霆而進忠未
酬天地之恩巳掇風波之議尙蒙聖渥俾守善藩忽此
就遷實隆倚任臣以本朝盛德優禮近臣多處京輔之
間以存國體之重而又子有疾恙日常憂虞復困道塗
仍遠醫藥遂至再三之瀆庶通萬一之情伏蒙皇帝
陛下曲軫洪私特回中旨許留舊治免涉長川蓋推體
貌之恩曷副照臨之意敢不拳拳民政戰戰官箴誓堅
介石之心仰荅高穹之造(臣云云)
杭州謝上表
臣某言昨奉勑就差知杭州軍州事巳到任禮上訖江
海上游東南巨屏所寄至重爲榮極深臣(中謝)竊念臣
生禀迂疎親逢明盛居常苦節動必危言踐揚諫諍之
曹傾盡諮詢之地至於往司戎事屬當元帥之權入奉
聖謀爰厠大臣之列有致君之素志乏代天之懿功魏
相之數陳便宜頗蒙納用汲黯之多犯顔色敢憚見疎
雖遼隔於明天亦荐分於善壤共理吳會之域奉揚唐
虞之風跡雖遠而獲安年巳高而就逸此蓋皇帝陛
下天施廣育海務兼包寵優舊臣恩全晚歲臣敢不抱
公忠之節始終弗回體旰&KR0628;之憂遠邇咸一乂兹方面
副于宸心臣(云云)
謝賜鳳茶表
臣某言入内西頭供奉官麥知微至傳宣旨撫問臣■
賜臣鳳茶一合者久離帝右曷測天衷異恩一臨群疑
盡決臣(中謝)竊念臣至誠許國孤立事君屢觸雷霆之
威數蹈風波之險一心自信三黜寧逃方安江海之情
敢覬雲天之問伏蒙皇帝陛下仁存舊物澤被遠臣
聖訓丁寧皇慈委曲念犬馬之微志錫龍鳳之上珍馨
掩靈芝味滋甘醴濯五神之精爽祛百疾之冥煩允彰
仁壽之恩特出聖神之眷謹當餌爲良藥飲代凝冰思
苦口以進言勵清心而守道上酬君父旁質神明臣(云云)
謝轉禮部侍郎表
臣某言伏蒙聖慈特授臣尚書禮部侍郎依前充職者
渙渥自天震惶無地循牆弗獲致寇是虞臣中謝伏念
臣布素寒姿斗筲微噐初縻下士之禄忽塵上聖之知
歷升近班嘗預大政深自感激詎爲因循仰祖宗之謀
請行故事懷社稷之計動發危言雖欲必盡其心奚能
久安於位遽彰無狀誠合有誅而聖意始終天慈曠蕩
尚寘名於祕殿復蒙幸於善藩大拙云藏人言用息莫
聞課最敢覬龍光伏蒙皇帝陛下雷霆霽威日月還
照未忘圖舊不次推恩擢登宗伯之曹上應文昌之緯
職命如故爵數甚隆徒執讓以弗諧止服榮而爲懼臣
敢不夕惕三省寅恭一心進則盡憂國憂民之誠退則
處樂天樂道之分上酬聖遇用竭愚衷臣(云云)
乞召杜衍等備明堂老更表
臣某言伏覩朝廷行明堂宗祀之禮誕告天下臣守在
遠方不獲榮觀大慶思有𥙷益輙兹狂易臣(中謝)臣聞
易曰大觀在上言天下所觀在國家之爲也自古國家
興行風教使天下觀之必先乎廟周人祀文王於明堂
以配上帝所以示天下尊親之道漢顯宗永平二年春
正月祀光武於明堂其年冬十月飬三老五更於辟雍
三老五更以二千石禄飬終厥身前史紀之爲令王之
盛節伏惟皇帝陛下稽古奉先行明堂大禮尊奉三
聖配帝而饗普天率土咸知舞抃至於三老五更之典
最爲盛德宜可兼而行之如前兩府老臣惟太子太保
杜衍太子少傅任布在焉衍直清忠藎勤勞弼亮布廉
㓗不渝止足知退皆可備三老五更之選儻朝廷以禮
大數煩難於並舉亦可召至俾陪觀大禮及覃慶之際
特加恩奬是亦兼行飬老之典也臣又覩工部侍郎致
仕郎簡執節清素處心雅尙優游泉石樂於吟詠今八
十三歲精明不衰月俸之餘不治生業此則臣所目見
之也而歸老十餘年不曾遷改亦無錫賜况天下似此
近上老臣甚少不難旌奬如郎簡則去京遥遠難行召
命可遥均三老五更之慶伏望聖慈稽考舊章特加恩
禮自餘致仕官亦乞朝廷别賜推恩寔當尊親之朝兼
行飬老之典足以表大禮之盛彰上聖之仁興天下之
孝悌光搢紳之耆舊史官書之爲陛下之至德曄曄于
千古干冒天威臣不任大願戰汗(云云)
青州謝上表
臣某言奉勑就差臣知青州充青淄等州軍安撫使巳
到任交割勾當者海岱之區地望攸重岳牧之任邦選
甚隆拜命以還戴榮而懼臣某(中謝)竊念臣賦才寡薄
抱節孤危會遇不倫進擢無狀發言多忤非輕去明主
之恩觸事爲憂所重在太平之業㳙塵未𥙷覆載何酬
尚玷鴻私屢加優寄漸兹衰朽期以退藏伏蒙皇帝
陛下天量庇全聖衷收采改此劇藩之守謹諸連帥之
權臣敢不逾勵夙宵虔分旰&KR0628;體九重之深造安千里
之含生上副聖求少圖忠效臣(云云)
范文正公集卷十七
