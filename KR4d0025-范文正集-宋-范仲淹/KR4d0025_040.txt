言行拾遺事錄卷第四
此以下係監簿忠宣諸公遺事忠宣遺事極
多其巳見於言行錄行狀者兹不復載
宣仁寢疾宰輔入問后留忠宣曰卿父仲淹可謂忠臣
在章獻朝勸后盡母道在仁宗朝勸帝盡子道卿當似
之(言行錄)
諫受金帶康定間元昊寇邊韓魏公領四路招討駐延
安忽夜有人携七首至卧内遽褰帷帳魏公起坐問誰
何曰某來殺諫議某不忍願得諫議金帶足矣遂取帶
而出明日魏公亦不治此事俄有守陴卒報城上得金
帶乃納之時范兄純佑在延安謂韓魏公曰不治此事
爲得體盖行之則沮國威今乃受其帶是堕賊計中矣
魏公握其手再三歎服曰非琦所及也(談叢)
文正長子監簿純佑幼有智略在洛與富彦國家子游
富氏引葬陳設從葬器用甚盛觀者如堵器用盖錫造
者監簿在側取一器擘而示衆曰此錫器爾等謂何物
耶富氏子大怒以爲咲巳監簿徐謂曰𡭗何所見吾正
恐愚民致疑害𡭗先塋爾富子歎服時始十餘歲(過庭錄)
赴官只三檐忠宣公孫直方初仕平恩主簿啟行拜辭
叔翁右丞平居寡言端坐如木偶人終日未嘗移足至
於塵印跡無倦意家中不見喜愠之色至是問姪主簿
曰爾行擔幾檐主簿是時新娶寔應之曰有十檐右丞
曰爾初仕巳如此若久䆠何我昔赴遂州守時只有三
檐罷官仍舊不惟緩急易於去就亦免張外醜也(過庭錄)
忠宣公元祐間當國一時科舉取人多得豪傑之士忠
宣公亦病夫公卿家子弟或不知書言於朝乃於有無
出身人銜位上帶左右字以分優劣忠宣公之意非有
它也盖欲公卿子弟知向學故爲是以奬勸焉(趙挺之奏議)
哲宗親政呂汲公欲遷殿中侍御史楊畏爲諫議大夫
忠宣曰天子諫官當用正人楊畏不可用汲公方約畏
爲助謂忠宣曰豈以楊畏嘗言公耶忠宣曰不知也盖
上初召忠宣畏嘗有言上不行忠宣故不知也忠宣因
乞罷政上不許後楊畏首叛汲公凡可以害汲公者無
所不至(聞見錄)
忠宣貶永州命下公欣然而往每諸子怨章惇忠宣必
怒止之江行赴貶所舟覆扶忠宣出衣盡濕顧諸子曰
此豈章惇爲之哉至永州公之諸子聞韓維少師謫均
州其子告惇以少師執政日與司馬公議論多不合得
免行欲以忠宣與司馬公議役法不同爲言求歸白公
公曰吾用君實薦以至宰相同朝論事不合即可汝軰
以爲今日之言不可也有愧而生者不若無愧而死諸
子遂止(聞見錄)
公疾革精識不亂諸子侍側口占遺表凡八事命門生
李之儀次第之諸子以其所言皆朝廷大事且防後患
以公口占畫一&KR0819;申穎昌府用府印寄軍資庫及將葬
之儀又作行狀論公平生立朝行巳大節蔡京用事小
人附會言公之子正平等撰造中使至永州傳宣聖語
以爲遺表非公意也正平與之儀皆下御史獄捶楚甚
苦正平之儀欲誣服其傳宣中使獨不服曰舊制凡傳
聖語受本於御前請寶印出注籍於内東門遣使受聖
語籍中使從其家得永州傳宣聖語本有御寶如所言
又驗内東門受聖語籍亦同又下穎昌府取&KR0819;納遺表
八事皆實獄遂解正平猶羈管象州之儀羈管太平州
正平之家死於嶺外者十餘人獨正平遇赦得歸不出
仕終身爲選人蔡京者紹聖初爲戸部尚書欲結后戚
向氏故奏展向氏墳寺事下開封府正平爲縣尉往按
視其地曰向氏寺地步巳足民田不可奪府以其言聞
哲宗怒京贖銅二十斤京由此恨正平故欲誣殺之嗚
呼使忠宣公無恙相上皇於初載天下豈復有今日之
禍公旣病不能朝上皇始命相曰曾布與蔡京云(聞見錄)
治平二年以范純仁爲殿中侍御史呂大防爲監察御
史裏行近制御史有闕則命翰林學士御史中丞迭舉
二人而上自擇取一人爲之至是闕兩員舉者未上内
出純仁大防姓名而命之(實錄)
熙寧元年司馬光登對上曰召還韓維如何光曰韓維
陳薦忠厚方正者也吕誨與傅堯俞范純仁呂大防皆
忠直之臣也願陛下常識其名
熙寧中公知諫院言侍從官實古九卿聀是宜朝夕論
思同國休戚今只主判司存或有時政得失惟能退有
後言願降詔督責凡朝廷闕失並須陳列其所上章䟽
付政府銓定量加賞罸上與執政議之以爲當然丙辰
詔曰侍從官員今視朕過失與朝廷政事之闕無有巨
細各具章極言無隱(長編)
忠宣嘗言薛向不可爲發運使或致民心别生事變上
曰今令發運使兼制置六路財賦務在均適有無何由
乃致百姓人情怨駭純仁曰人主不當言利但當務農
桑節用而巳上曰欲務農桑如何措置純仁曰但當脩
風教上曰有風教而無政事如何人肯務農桑純仁曰
當擇守令上曰以何法擇守令曰當令近臣薦舉上曰
朕即位以來屢勑近臣舉士然初不知所舉之當否欲
知所舉之當否當以何術曰當責執政(長編)
蘇轍旣再具劄子上固不悅李清臣鄧伯温又先媒孽
之及面論上益怒遂責轍曰人臣言事何所害但卿昨
奏謂機事不可宣于外請祕而不出今乃對衆開陳且
以漢武帝上比先帝引論甚失當轍復曰漢武帝明主
也上曰卿所奏稱漢武帝外事四夷内興宮室立塩鐡
榷酤均輸之法其意謂武帝窮兵黷武末年下衰痛之
詔此豈明主乎轍恐動趨下殿待罪上聲甚厲范純仁
獨進曰史稱武帝雄才大略爲漢七制之主轍果以比
先帝非謗陛下親政之初進退大臣當以禮不宜如此
急暴上怒稍霽輙退舉笏謝純仁曰公佛地位人也(長編)
熙寧中朝廷有生老病死苦之語時王荆公改新法自
爲生事曾魯公以年老依違其間富韓公稱病不出唐
質肅與荆公爭按問欲舉理直不勝疽發背死趙清獻
唯聲苦時忠宣爲諫官皆劾之言荆公志在近功忘其
舊學富公謀身過於謀國曾公趙公依違不斷可否忠
宣每曰以王介甫比莾卓過矣但急於功利遂忘素守
耳(邵氏聞見錄)
公攝帥成都程子將告歸别焉公曰願少留純仁將别
子曰旣别矣何必復輿衛遂行公使人要於路曰願一
見也旣見曰先生何以教我子曰公嘗言爲將帥當使
士卒視巳如父母然後可用然乎公曰如何子曰公言
是也然公爲政不若是何也公曰可得聞與子曰舊帥
新亡而公張樂大饗將校於府門是教之視帥如父母
乎曰亦疑其不可故使属官攝主之也子曰是尤不可
也公與舊帥同僚也失同僚之義其過小属官於主帥
其義重曰廢饗而頒之酒食如何曰無頒也武夫視酒
食爲重事弗頒則必思其所以事帥之義乃因事而教
也公曰若從先生言而不來則不聞矣其喜聞義如此
(程氏遺書)
徽宗即位之初欽聖皇太后同聽政忠宣公自永州先
以光禄卿分司南京鄧州居住盖二聖欲用公矣遣中
使至永州賜茶藥密諭曰皇帝與太皇太后甚知相公
在先朝言事忠直今虛位以待相公不知目疾如何用
何人醫治只爲左右有不是當人阻隔相公公頓首謝
又曰太后問相公官家即位行事如何天下人何說公
曰老臣與遠方之人惟知鼓舞聖德又曰天下有不便
事但奏來公曰敢不奉詔又曰鄧州且去否公曰巳出
望外如歸鄉里又曰離闕下日二聖再三言太后在宫
中皇帝在藩邸甚知相公是直臣公感泣不巳俄復觀
文殿大學士中太一宮使召赴闕供職而公病詔書有
云豈惟尊德尚齒昭示寵優之光庶幾鯁論嘉謀日聞
忠告之語公捧詔泣曰上果用我矣目明全失風痺不
随恩重命輕死有餘責上又遣中使賜銀合茶藥促公
入覲仍宣渴見之意公曰老臣命薄虚蒙聖眷乞歸穎
昌飬疾上不得巳許之每見輔臣問安否乃曰范純仁
得一識面足矣公復告老不允詔至公巳薨矣上與皇
太后震悼出涕(邵氏聞見錄)
元祐元年呂大防范純仁言故御史中丞呂誨忠於先
朝極陳讜論致忤時宰譴死外藩今其家貧甚諸子仕
於常調請優加贈典錄用諸子之才者以旌名臣之後
詔誨特贈通議大夫男由庚與堂除合入差遣(長編)
元祐元年詔著作郎范祖禹宣德郎游師雄朝請郎朱
勃並令中書省記姓名以同知樞密院事范純仁薦故
也(實錄)
元祐八年八月丁卯呂大防范純仁蘇轍鄭雍韓忠彦
劉奉世入崇慶殿後閣問太皇太后聖體太皇太后諭
大防等曰今疾勢有加與相公等必不相見且善輔佐
官家爲朝廷社稷初大防等欲退太皇太后獨留純仁
意欲有所属也上令大防巳下皆住太皇太后曰老身
受神宗顧託同官家御殿聽斷公事試言九年之間曾
施私恩與高氏否大防對曰陛下以至公御天下何嘗
以私恩及外家太皇太后曰固然只爲至公一兒一女
病且死皆不得見言訖泣下大防曰近聞聖體向安乞
稍寬聖慮服藥太皇太后曰不然政欲對官家說破老
身没後多有調戲官家者宜勿聽公等亦宜早求退令
官家别用一番人乃呼左右曰曾賜出社飯否因謂大
防曰公等各去喫一匙社飯明年時思量老身也(長編)
忠宣公謫居永州客至必見之對設两榻多自稱老病
不能久坐徑就枕亦授客一枕便與對卧數語之外往
往鼻息如雷客待其覺有至終日不得交一談者(能改齋漫)
(錄)
元祐元年蘇轍言今日廟堂之上司馬光未出只有呂
公著一人忠朴可倚其餘皆姦邪備位者也伏望聖慈
早進范純仁庶得賢者在位同心一德以輔聖政(實錄)
忠宣晚年益以天下自任尤留意人才或問其所儲蓄
人才可爲今日用者荅曰陳瓘又問其次日陳瓘自好
也言瓘可以獨當天下之重也宣和末人憂大厦之將
傾或問游酢以濟世之人酢曰陳了翁其人也劉安世
亦嘗因瓘病勉以醫藥自輔云天下將有頼於公當加
保飬以待用也(長編)
范忠宣公再入相子正平博學能文行義甚高竟死選
調朱勝非云二府表則之地不阿其親
公在相凡薦引人才必以天下公議所薦士未嘗知公
未嘗示恩意於人(夲傳)
左正言朱光庭奏臣嘗論奸邪則指蔡確章惇韓縝爲
之先論忠賢則以司馬光范純仁韓維爲之先去姦邪
任忠賢唯先者爲急蔡確旣去乞以司馬光補其闕韓
縝旣去乞以范純仁補其闕章惇旣去乞以韓維補其
闕盖此天下大任唯天下大賢可以當之非張璪巳下
備位之臣所堪任也(朱公掞集)
公元豐八年爲左諫議大夫司馬光以公親嫌爲言惇
曰臺諫所以紏繩執政之不法故事執政初除親戚及
所舉之人見爲臺諫官者皆徙他官今皇帝幼冲太皇
太后同聽萬機當動循故事不可違祖宗法光曰純仁
祖禹作諫官誠協衆望不可以臣故防賢者進臣寧避
位(九朝通略)
紹聖元年夏四月范純仁充觀文殿大學士知穎昌府
上親臨政言者爭論垂簾時公乞依明道二年故事下
詔禁約并錄以進不從公數稱疾求罷最後出居慈孝
寺再錄詔以進且言今妄爲詆訐者旣多陛下從之則
妨聖孝懲之則恐不忍不若以詔禁約庶得兩便訖不
從純仁固求罷而有是命(通鑑)
東都曹生言范右丞旣貴接親舊情禮如故他亦不改
世未有也然體面肥白潔澤豈其胸中亦以爲樂耶(談叢)
元豐八年十月韓維言今聞巳召知慶州范純仁純仁
父子世爲帥臣熟知虜情邊事伏望聖慈更促純仁入
朝面賜詢問庶爲詳審十一月癸亥以京東轉運使范
純粹知慶州代其兄純仁也(長編)
司馬朴丞相光之兄里之孫也少喪母育于外祖范忠
宣公紹聖初黨議起父宏坐中書論辯得罪忠宣亦坐
救黨人責永州目疾失明客至必令朴導以見時方七
歲進揖應對如成人客皆驚歎以公遺恩𥙷官後死節
於靖康之變(事略)
右丞純禮在政府宦者閻守忠恃寵勢傾廊廟一日至
堂宣諭辭意甚傲諸公拱手而巳右丞作色叱曰老奴
何敢爾守忠退步連應曰守忠不敢在堂諸公皆爲寒
心曰范君必不久居此矣右丞盖自如也未巳虜使至
選右丞舘伴虜使忽自中批出范某言犯御辭落職知
許尋乞宮祠去(名臣傳)
元符三年秋巳亥范純禮爲龍圖閣直學士知開封府
先是吳居厚尹京專任察視以刻深爲治純禮一切寬
之或以爲言純禮曰寬猛相濟聖人之訓今處深刻之
後若益以猛是以火濟火也方務去前政之苛猶慮未
盡何寬之患耶
元符三年夏四月是日曾布再對因言自蔡京復留中
外人情無不惶惑及黜劉極收用葉濤范純禮王右軰
人情方少安(長編)
純禮以光禄卿召遷刑部侍郎給事中凡所封駁正名
分紀綱皆國體之大者起居舍人張來先在病告中書
省錄黃不候參假令供職純禮批勑謂來旣能供職豈
不能朝見壊禮亂法所不當爲一時爲之聳動(東都事略)
公拜尚書右丞侍御史陳次升乞除罷言者並自内批
不由三省進擬右相曾布力爭不能得乞降黜純禮徐
進曰次升所陳不過防執政引用親黨及罷黜不附巳
者耳言之者無罪聞之者足以戒何用深責之也(夲傳)
呂惠卿告老徽宗以問執政執政請許之純禮謂惠卿
前在二府位節鉞豈不存朝廷體貌雖其人不足留所
重者國體也(本傳)
戶部侍郎寶文閣待制范純粹知延安府先是樞密院
聞趙卨死韓忠彦與王巖叟議所以代卨者惟純粹可
及都堂聚議呂大防亦以爲莫如純粹他日樞密院又
言差純粹極當乞以恩意慰遣都堂又召純粹面諭純
粹猶不受命三省樞密院言朝廷恩意如此若固辭免
朝廷何以使人欲限五日朝辭如不行則須與行遣純
粹乞八月初赴任從之大防又曰延安雖去終恐心不
安萬一厥母道病卒不如易之岩叟又與忠彦論不可
易之理謂同列日塞上數十萬生靈性命繫一主帥惻
隱此一人不若惻隱及數十萬人也
大觀中又有虞仙姑者年八十餘狀貌如少艾行大洞
法一日徽廟誦大洞經舉首見有仙官侍立者蔡京嘗
具飯招仙姑見大猫指而問京曰識之否此章惇也意
以諷京京大不樂徽宗又嘗問仙姑致太平之期荅曰
當用賢臣上曰賢人謂誰荅曰范純粹也上以語京京
曰此元祐臣僚使之遂逐於是士大夫爭言虞仙姑亦
入元祐黨矣(澠水燕談)
純粹元豐末爲陜西轉運判官當五路大舉後財用匱
乏屢請於朝吳樞密居厚時爲京東轉運使方以治鐡
鼓鑄有寵即上羡餘三百萬緡以佐關輔神宗遂以賜
范純粹得報愀然謂其属曰吾部雖窘豈忍受此膏血
之餘耶力辤訖不納(石林燕語)
章惇貶安置潭州上諭三省言惇之惡曾布方對范純
禮曰惇如丁謂不爲過詞色甚厲布曰如此即須過海
上大笑曰只教這下遂以雷州司戸處之
純粹知慶州時夏人不庭純粹謂諸路策應舊制也自
徐禧罷策應若虜兵大舉一路攻圍力有不勝而鄰路
拱手坐觀其不拔者幸𡭗謂宜脩明戰守救援之法朝
廷是之(本傳)
元祐中神宗問罪夏人取其安強葭蘆浮圖朱脂四寨
又取蘭州至是議分畫疆界趙卨在延州純粹在慶州
以爲得之無益於中國純粹請以虜所䧟官吏丁夫歸
朝廷以所削之地給賜之於是還以四砦而夏人服(東都)
(事略)
純粹聰明下不能欺在京東時會蘇軾自登州召還與
軾同建募役之議軾謂純粹講此事尤爲精詳侍郎爲
帥端重有體間諜明功罪當恩威兼用邊人畏服焉(本傳)
高遵𥙿攻靈州與劉昌祚爭功欲以軍法斬昌祚昌祚
憤恚成疾轉運判官范純粹謂遵𥙿曰两軍不叶恐有
他變力勸遵𥙿詣昌祚營問疾以和觧之遵𥙿不從後
果敗(長編)
言行拾遺事錄卷第四
