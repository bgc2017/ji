諸賢詩頌
廣德司理詩孫莘老
維待狴犴下枉直情必通太守異趣舍挺然不曲從有
事爭論之粉屏記其終官小俸禄薄家居率窮空賣馬
以自給徒步氣彌充
游百花洲盤礴文正祠下以生存華屋處零落
歸山丘爲韵賦十詩黃魯直
其一
憶昔昭陵日傾心用老成功歸仁祖廟政得一書生
其二
羊生但著鞭勿哭西州民故有不亡者南山相與存
其三
慶州自不惡籍甚載聲華忠義可無憾公今有世家
其四
公歸未百年鶴巢荒古屋我吟殄瘁詩悲風韻高木
其五
傷心祠下亭在時公燕處臨水不相猜江鷗會人語
其六
公有一杯酒與人同醉醒遺民能記憶欲語涕飄零
其七
委徑問謠俗高丘省伷作昔游非苟然今花幾開落
其八
在昔實方枘成功見圓機九原尚友心白首要同歸
其九
人去洲渚在春回花草班清談值淵對發興如江山
其十
落日㗸城壁祠東更一游悲來惜酒少安得董糟丘
次韻其一夏均倪父
神文秉周禮廟樂奏九成當時䕫一足不待魯諸生
其二
嘖嘖雀噪屋愔愔蛛網門我來九頓首生氣凛如存
其三
堂堂古遺直心嚴䫉無華人見不嫵媚何以娱大家
其四
樸䔩復樸䔩何以棟我屋風雨莫輕摇南山無老木
其五
有酒當自醑有室莫共處古今一丘貉何能坐飛語
其六
夢回四賢篇長風吹人醒嗟哉不我見淚與秋露零
其七
百代無幾人九原何可作不必温御史觧令君膽落
其八
寳元乃多故公時捴戎機胸中百萬兵要取橫山歸
其九
公歸今幾時遺懿何班班公議要難没言波可懷山
其十
我心不可規滔滔誰與游向來秉大雅心復成一丘
懷范樓中奉大夫致仕楊用道
初載希文此屈盤天衢一旦遂高摶古人直許到䕫契
當世猶能並富韓事與陶朱均日煥名彰長白倚天寒
何但東坡爲流涕遺編我讀亦汍瀾
故寧海軍刺史楊中奉才學與蘇黃不相上下近
於李舜臣家得公墨跡慮其湮沒命工勒石以傳
永久泰和乙丑春休日宣武將軍行主簿都騎尉
王國器立石
長山書事
孫弘多詐涴齊人玉石由來各自分汲黯有靈吾可問
此山曾見范希文
至元七年秋七月二十有四日汶水節斎陳祐按
部過此故題進義副尉長山縣主簿崔仲元立石
謁文正公祠堂詩
長白何岧嶤下有讀書室人云小范老於此度辰夕蕭
蕭翳荆榛落落臨泉石拳拳往拜瞻赫赫如相及維宋
慶曆間多士麟鳳集孰爲天下憂一䟽丹心白中朝元
有人西夏諒難國力言師出凶深慮手滑失炳幾先見
明韓富有慚德柰何時相陋欲碎和氏壁向非仁廟知
千載血應碧至今忠義氣高壓萬仞壁所以行業隆要
自清苦積功臣何代無名爲富貴役視公乎昔懷霄壤
邈相隔但能一善兼亦足百歲塞遺容揭日星未覺關
塞黑長歌景行詩風林撼秋色
右延祐四年三月廿又七日翰林學士資善大夫
知制誥同脩國史張飬浩偕
龐提領拜謁祠下
文正范公祠吳潜
仁誼功忠一片心兵間招弄更精神當時老上龍庭種
豈信江南有此人
長山溪畔蓼莪青想見當年念母情顧我遠游營底事
擡頭重感老先生(長山青陽縣東二十里文正范仲淹幼鞫于朱氏讀書其地紹定二年縣)
(令丁木立祠朝請大夫丁黼記)
池州青陽文正祠理齋楊少愚繤註
范墉饒州書記歸逕池之青陽謁長山朱文翰留
謝歸之越三月公生端拱巳丑歲也說名登第於
祥符乙卯歸姓於天聖丁卯文翰任淄州長史亦
嘗往長白山初仕廣德軍云便迎母家書卑池州
朱延之范太師戶置田青陽活朱氏孤遺獨墓碑
爲忠宣公諱耳
七子母聖善凱風吹棘薪蒯聵書世子文姜絶不親詩
亡春秋作寧以諱失真人之大倫五克諧信義仁吾身
所由出同出先吾身循此而孝弟道與堯舜均異姓聿
居三友妻上君臣事母豈殊父母或從乎人從人良有
由夫命志莫伸所以謝夫人寄生天麒麟覃恩復歸宗
善乎處天倫春秋明時中大經所經綸敢借魯衛書重
爲范氏陳
澧州路安鄉縣太平興國觀文正公讀書
堂東原申屠駧致祭祝詞
維元統三年歲次乙亥六月辛丑朔越十有六日丙寅
後學東原申屠駧廵歷至澧州路安鄕縣詣太平興國
觀
先師文正范公之讀書堂謹以三牲酒饌雜果盤𬞞敬
祭而昭告曰惟公有出將入相之才則見諸事業有致
君澤民之志則見乎文章捍海濤而築巨堰恤宗族而
爲義莊駧也昔嘗拜公之像於興化今復拜公之像于
安鄕盖非羡公之自寒微而至通顯乃特慕公之秉方
正而備賢良也尚饗
與祭官
敦武校尉澧州路安鄕縣逹魯花赤兼勸農事馬
合謀承事郎澧州路安鄕縣尹兼勸農事吕袁友
進義校尉澧州路安鄕縣主簿夏思德縣尉楊宋
照略案牘鄧天祐將仕郎吉安路儒學教授致仕
羅勉道安鄉縣學教諭張巖儒生李恒周泰劉浚
劉南昌青陽賓常德等處榷茶提舉司司吏魯思
明
祝辭
維
大元至正七年歲次丁亥八月辛未朔越二十有一日
辛卯奉議大夫奉元路耀州知州兼管本州諸軍奥魯
勸農事東平申屠駧謹以潔牲清酌冥楮淨香致祭于
文正范公而昭以告曰
公昔嘗寵知於耀駧今亦忝知于耀駧也黽勉焉惟前
賢之是希庶幾乎逭後人之所誚謹告
與祭官
雲南省臨安路建水州儒學正杸栩蹇仲義陜
西省奉元路耀州同官縣儒學教諭韓城程好
問
讀祝儒生汴梁李鼎
詩頌
