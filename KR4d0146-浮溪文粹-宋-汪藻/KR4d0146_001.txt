浮溪文粹卷一宋汪藻撰
詔敕
皇太后告天下手書
比以敵國興師都城失守祲纏宫闕既二帝之蒙塵
誣及宗祊謂三靈之改卜衆恐中原之無統姑令舊
弼以臨朝雖義形於色而以死為辭然事迫於危而
非權莫濟内以拯黔首將亡之命外以紓隣國見逼
之威遂成九廟之安坐免一城之酷乃以衰癃之質
起於閒廢之中迎置宫闈進加位號舉欽聖已還之
典成靖康欲復之心永言運數之屯坐視邦家之覆
撫躬獨在流涕何從緬惟藝祖之開基實自高穹之
眷命歴年二百人不知兵傳序九君世無失德雖舉
族有北轅之釁而敷天同左袒之心乃眷賢王越居
近服已徇羣情之請俾膺神器之歸繇康邸之舊藩
嗣宋朝之大統漢家之厄十世宜光武之中興獻公
之子九人唯重耳之尚在兹為天意夫豈人謀尚期中
外之協心同定安危之至計庶臻小愒同底丕平用敷
告于多方其深明於吾意
建炎三年十一月三日德音
門下禦敵者莫如自治動民者當以至誠朕自纘丕圖
即罹多故昧綏懷之遠略貽播越之深憂雖眷我中原
漢祚必期於再復而廹於強敵商人幾至於五遷兹緣
仗衞之行尤歴江山之阻老弱扶擕於道路饑疲蒙犯
於風霜經從或苦於繹騷程頓不無於煩費所幸天人
恊相川陸無虞放治古之時廵即奥區而安處言念連
年之紛擾坐令率土之流離鄉閭遭焚劫之烖財力困
供輸之役肆夙宵而軫慮如冰炭之交懷嗟汝何辜由
吾不德故每畏天而警戒誓專克已以焦勞欲睦隣休
戰則卑辭屈禮以請和欲省費恤民則貶食損衣而從
儉苟可坐銷於氛祲殆將無愛於髮膚然邊陲歲駭而
師徒不免於屢興餽餉日滋而征斂未遑於全復惟八
世祖宗之澤豈汝能忘顧一時社稷之憂非予獲已少
候寇攘之息首圖蠲省之宜况昨来蒙蔽之俗成致今
日凌夷之禍亟雖朕意日求於民瘼而人情終壅於上
聞主威非特於萬鈞堂下自遥於千里既真偽有難憑
之患則遐邇銜無告之冤已敕輔臣相與虚懷而聽納
亦令在位各須忘勢以咨詢直言者勿遣危疑忠告者
靡拘微隐所期爾衆咸體朕懷尚慮四民興失職之嗟
百姓有奪時之怨科須苛急人心難俟於小康犴獄蕃
滋邦法有稽於未减乃用迎長之節特頒在宥之恩於
戲王者宅中夫豈甘心於遠狩皇天助順其將悔禍於
交侵唯我二三之臣與夫億兆之衆亟攘外侮恊濟中
興
賜京畿京西湖北淮南路諸州軍撫諭敕書
敕開封府等官吏軍民朕惟中原耕稼之區遭強敵干
戈之毒百城相望無復炊煙三壤雖存鞠為茂草每興
言而及此輒回首以愴然使民喪亂以亡歸皆朕菲凉
之所致幸昊穹之悔禍偶邊鄙之息肩顧乖離蕩析之
餘宜還定拊循之急故令方伯就布詔恩爾其勉率族
婣歸安閭里庤錢鏄而觀銍艾雖未能即及於周詩賣
刀劍而買犢牛庶或可漸成於漢俗亟臻寧謐用副焦
勞故兹撫諭想宜知悉
大行隆祐皇太后諡議
臣伏奉敕命禮部據太常寺申今来隆祐皇太后崩合
差諡議官差臣撰諡議者臣謹上議曰臣聞承天者地
也所以函六氣而熙歲功配陽者隂也所以分四時而
成物化儷宸極者后也所以奉宗祏而隆化基故古之
母儀天下者生也薦之尊名終而述其大行三代尚矣
靡得而詳在漢則明德和熹著稱於前在唐則文德懿
安垂紀于後皆所以揭椒塗之範炳彤筦之輝巍巍乎
與帝德並隆不可貶已洪惟大行隆祐皇太后躬聖善
之德茂柔明之資粤自先正魏王有功仁祖之世王室
所賴旂常紀之其澤深慶緜用集我大母基迹元祐嬪
于泰陵逮事宣仁欽聖兩宫稟二南之規兼四教之善
正位宫掖三十餘年含弘光大而體坤道之常進退存
亡而得聖人之正及靖康初載天割我家二帝出郊中
原無綂列辟相視莫知所圖我大母起於危疑之中自
任以天下之重手援大寶授之聖明當方隅傾側之時
序璇歷纂承之次雖文母以十亂興周不能過也已而
六飛南渡按蹕武林元兇闚朝宄自内作天下之勢甚
於綴旒我大母投袂而履禍機立談而銷逆祲坐使天
地復正三辰復明四方元元悉免塗炭雖媧皇以鍊石
補天不能過也既勲猷崇極如此而乃抑華敦儉率禮
蹈和塞私謁之塗裁外家之寵清净謙冲而以道為本
沉潜剛克而與神為謀擁佑聖躬殫誠盡愛煌煌乎度
越麟趾思齊之上矣方期清我甸服駕旋舊京虔奉翟
車謁欵宗廟極四海之養即東朝之安而昊天不辰禍
結慈極郊蠶告畢方開盛夏之祥隙駟難留遽掩長秋
之御兹天子追慕悼心失圖歎厚載之中傾痛仙游之
不返雖遂服不可勉從朞歲之喪而興哀之時每過舉
音之節由是命有司考易名之典懋飾終之儀告於神
明節以壹惠庶幾有以彰淑則而暢徽音謹按謚法明
德有功曰昭視民如子曰慈聰明睿智曰獻安民有功
曰烈若乃兩值時變當陽御簾基圖既安即復明辟澤
及萬世與天無窮非明德之功邪寢興焦勞言動懇惻
冒風濤兵革之險濟宇宙生靈之艱非視民如子邪察
興替之端知變通之利親庶政以任溥天之責奉真人
以膺神器之歸非聰明睿智邪中微之緒而我振之大
亂之原而我窒之從容房帷密斡鴻造非安民有功邪
嗚呼道之大者理謝形容名之尊者言絶稱謂故古者
賤不誄貴幼不誄長而皇后之諡則請之於廟示雖天
子必有尊也况我大母盛德元功夐無前比豈承學之
臣所能議擬意者必受成于宗廟為足以對在天之靈
大行隆祐皇太后諡議宜以祖宗之命錫之曰昭慈獻
烈皇后臣謹議
浮溪文粹卷一
