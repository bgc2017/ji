浮溪文粹卷十二宋汪藻撰
墓誌銘
徽猷閣直學士致仕贈特進顯謨閣直學士蔣
公墓誌銘
祖宗以来天子與大臣論天下事命臺諫相應以義理
之文故百餘年間朝廷清明天下亡事熙寧中大臣有
欲更祖宗法者惡士大夫言人人殊始指公論為流俗
由是名節之不競三十餘年至政和宣和而天下以言
為諱當是時丹陽蔣公興諸生任中執法獨信其所學
為天子辨是非屢擊權臣皆言人所難言者天子每改
容嘉納許其忠精然後天下知忠言未嘗不用也顧風
俗之衰士樂緘嘿謂吾君不能耳公雖以直道逡廵去
國卒老于行不至輔相然至今論宣和賢者必曰蔣公
云公諱猷字仲遠姓蔣氏東漢時有封義興函亭者其
後分居丹陽金壇故公為金壇人曾祖郢祖益皆隐居
不求仕父師錫慷慨有大節以公故贈光禄大夫公幼
莊重如成人力學而敏羣諸生試有司必處其上諸老
生皆器之甫冠中元豐八年進士科調主武進簿移巴
陵令縣介湖湘俗習文法喜鬭公初至訟坌入老吏以
公年少易之公聽决如流皆叩頭服豪右屛迹政聲流
聞改宣德郎知江寧縣課最部使者以聞遷秩一等崇
寧初詔天下興學以公為信州教授監察御史丁光禄
公憂服除為尚書膳部員外郎遷吏部宗子學建除宗
正少卿兼學制參詳官改太常時詔原廟立僖祖殿工
既畢言者以為當廢朝廷下其議公言有其舉之莫之
敢廢也今既奉安奏告矣柰何毁之執政怒送吏部差
通判南安軍逾年直前謾復故職召試中書舍人詞令
一新為學者法坐鄧洵仁奪職不論黜知廬州俄除集
賢殿脩撰復拜中書舍人召還既對上曰卿國之老成
朕未嘗忘卿也拜御史中丞兼侍讀公力辭不可則首
論士風浮薄今羣臣無他能唯以善候伺人主承望大
臣為向背者謂之才其或耿介特立守正不回則衆指
為愚而非笑之此風大不可長且大臣當輔佐天子今
奏事殿中唯務雷同略無可否其欲稍自異者不過退
有後言為中傷計此不可不察又言臣近因陪祠禁中
見路寢尚仍祖宗之舊瓦木塗塈皆故暗有以見陛下
薄於自奉與土階卑宫室何異願推廣聖心每如此以
保盈成上嘉納在京百司自元豐皆隸六察崇寧中内
侍省獨乞不隸公論其非上曰既名有司不隸察何也
即以公言正之尋察内侍省數事以聞上寢其奏公極
論曰臣觀前代人君於近習有功不濫賞有罪不廢法
者皆載之信史號為賢明臣職在執法不敢緘默以負
陛下於是内侍劉友端等皆降官因命犬書公䟽揭之
内侍省其徒皆側目楊戩建節公言祖宗時未嘗有此
作童貫首隳舊制當時士論巳不平帝曰有非常之功
則有非常之賞童貫有戰功不可以人而廢公徐曰楊戩
何功帝曰自朕即位以来制作禮樂皆出其手亦非小勞
公曰事塞其源則人無觖望若夫攀緣展轉人人有意
外之得則所謂非常者反為常矣帝稱善者久之公因
言元豐時有選人興水利玉安石欲改京官者神考止
令循資於爵賞較秋毫如此况節鉞乎帝曰官爵得之
易則名噐卑誠如卿言然楊戩之命巳行當為卿杜来
者因詔三省御史臺常遵守彈劾時三省吏遷官類至
四品又近倖率請建墳寺及強市民居建第公悉論之
即降詔禁止趙良嗣獻平燕書除秘書丞公言良嗣降
人狂妄不宜出入禁中後良嗣果敗真州守貳更告訐
付公治守李釜雅為時宰所惡而貳陳求道者宰相蔡
氏族壻也帝怒甚釜且不測公平心處決釜以不冤都
水使者孟昌齡議河事久不成費以億萬計公私騷然
公言是役有必不可成之理願循元豐開脩二股河故
事於從臣中選忠信可託者往視可罷罷之因言自陛
下即位大河軌道何以更為勞民費財循虚名虧實效
臣竊未喻上因震怒曰朝廷事類如此無事輒紛更卿
於臺属中遣人往具以實言巳而為大臣沮格識者恨
之范之才奉使淮南還言滁水有鼎可出詔之才求之
無所得懼辭窮且得罪即督州縣發民畎水鑿山役不已
公劾之才狂妄希進并論其出使姦利状上大怒投之
才千里外公既感上知遇遂言東南應奉且十年如花
石噐用之物輸内府入權倖之家不為不足殫財以事
浮靡願一切罷之其言反覆深切因論提舉兩浙常平
徐鑄以糴本錢畀漕司製造廣東轉運使徐惕以虚名
羨財進後苑乞重寘之法帝不從公卧家待罪詔起之
因力請罷遷兵部尚書兼禮制局詳議官知政和七年
貢舉改工部月餘遷吏部四選事素繁猥其長率怠於
省治吏得緣兹為姦公晨入坐曹使人得自言躬閱所
訴參稽律令可否立䟽於籍第而行之事以無壅銓曹
為清宣和二年言者論公兼官衆而事有不舉者罷吏
部尚書以徽猷閣直學士知婺州請投閒改提舉南京
鴻慶宫宣和四年起知明州以不樂應奉事到官數日
復請奉祠而歸七年以刑部尚書召兼資善堂翊善公
再至京師顧同列皆新進少年益不合日求去會敵騎
至京師天子内禪上皇東廵公率同列上章乞遷避不
從則躬乘城晝夜守既解嚴天子命公持表候上皇時
童貫總兵扈從有自疑心淵聖皇帝貶貫環衞竄池州
因命公持詔往曰使貫退聽而毋傷上皇之心卿何以
處之公頓首曰願陛下付臣勿以為慮淵聖皇帝喜賜
縑帛茗藥遣行公及上皇在淮隂言國事泣下上皇亦
泣因請間言童貫得罪天下今朝廷正典刑唯陛下財
幸上皇頷之遂宣詔童貫即日趨貶所公侍上皇還京
師遷兵部尚書靖康元年復請閒以徽猷閣直學士提
舉嵩山崇福宫建炎三年避敵明州明年属病上章請
老還宣奉大夫致仕十一月某甲子卒於昌國縣蓬莱
鄉春秋六十有六遺奏聞上嗟悼贈特進顯謨閣直學
士下所属給葬事夫人劉氏尚書祠部郎中淑之女有
賢行後公二年卒二男子曰謨右承議郎知封州曰該
右承事郎三女子長適右從政郎龍游丞吳恢次適右
從卿元卿右承務郎公資渾厚寡言笑對家人終日如
賓平生未嘗以游辭偽色借人矯情降意儌利其論事
上前不為苟合雖人主盛怒少間復前反覆開陳必盡
理而後已其論薦皆一時名士平居無嗜好未嘗一日
廢書不觀有文集二十卷蔵於家其為文一本經術亡
益於時者未嘗言精深簡古似其為人以紹興三年二
月十九日葬公明州鄞縣翔鳳鄉隠學山之東岡以淑
人劉氏祔以左朝散郎許德之之狀来請銘某嘗謂名節
與功利若權衡然常相為輕重士君子一志於功利則
名節衰矣此豈待事至而後擇哉必有卓立素定不與
世推移方公在朝廷時縉紳未嘗有言名節者公屹然
特立專以廸人主為心嬰逆鱗批大郤聞者為寒心失
色而公諄諄盡言不已不啻如父子間洎歲晚困躓一
時輩流越官簿而升者踵相躡或以是尤公公笑曰吾
道猶是也卒未嘗少貶則公之所立豈偶然者哉某服
膺公門知公為最詳實諸孤又以禮請敢不叙而銘諸
銘曰
君道主聽受言孔艱臣有周比興衰所關在昔祖宗政
以言訂一人垂衣萬事龜鏡厥後靡靡人因世移安得
剛者吾其與歸堂堂蔣公古之遺直德為鳳麟心則金
石見義而作直前靡思觀者為栗未嘗少卑坐兹寡諧
材不極用至今善人徒得君重國步中柅間關異州不
在其位莫如我憂闔棺海山因窆其域後人懷公視此
銘刻
徽猷閣待制致仕蘇公墓誌銘
蘇氏自唐許公世有人其後分居閩之泉山真宗時有
諱仲昌負文武材召試賢良方正之属六科罷舉進士
既策名以小失有司程度補三班官非其志也仕至左
屯衞將軍提點荆湖南路刑獄歴知宜邵復三州以沒
贈太師福國公生紳復舉進士賢良方正科入翰林為
學士知河陽年未五十而卒生頌相哲宗元祐間守觀
文殿大學士太子太保致仕與翰林皆贈太師魏國公
始葬潤州丹陽公諱擕字季升丞相季子也幼莊重舉
止如成人丞相自開封尹知濠州赴御史臺詔獄公年
十三隨至京師僦舍御史府前朝夕入問起居狀間衣
舉子服訴其誣於待漏院宰相吳正肅王文恭見其警
敏召至前與語竒之事由是得白而公亦以此知名用
父任為瀛州防禦推官調監澶州河北倉草場既少年
得聲譽益親師友力學問為詞章當路交薦之復辭薦
書不受而請授同僚之賢者故一時名士皆屈輩行與
之交秩滿授武成軍節度推官丁内艱免喪監潤州織
羅務會課改宣德郎以丞相春秋高請閒就養得管當
南京鴻慶宫徽宗皇帝立轉通直郎賜緋衣銀魚丞相
薨服除緣兄入黨籍差監兖州東嶽廟尋除丹陽縣丞
會令缺行令事陳力二年如實為令者徙通判廬州民
便安之去郡相與遮留為之罷市中丞蔣公猷薦為御
史臺主簿遷光禄寺丞改大宗正丞尚書倉部郎中經
郊祀恩賜二品服擢衞尉少卿久之移光禄靖康初敵
至京師公晝夜乘城素羸不勝暴露敵退即求去淵聖
皇帝雅知公名謂執政曰如此等人可使之去朝廷邪
命降堂劄留之非故事也時以為榮數月復求去進直
龍圖閣知明州金人渡江浙東西皆震獨四明罷鄉兵
省科調民恃以安俄請奉祠而歸尋避地閩中以墳墓
在丹陽由海道往来閩浙間者數歲紹興初召赴行在
所除宗正少卿中書門下檢正諸房公事皆不拜復主
管臨安府洞霄宫起知温州亦不拜召為太常少卿力
辭于朝不可則見上以辭翌日詔權尚書刑部侍郎居
無何得微疾上章請老除徽猷閣待制致仕數日以不
起聞上嗟悼之得年七十六時紹興十年正月九日也
積官至右朝議大夫公退然如不勝衣與人言唯恐傷
之然剛正敏明凡事親居官治民與人交一出於誠非
今人可及也所至必先問職當如何見有利害可論必
孜孜建明不為苟且而卒歸於忠厚若摧強去惡則忘
其身為之其發擿姦伏如神人不能秋毫欺也以此自
州縣歴臺省至為侍從五十餘年無一事不可紀者隠
然為國名臣由嘉祐治平以来公卿之後能守家法者
莫公若也官武成時行縣吏送之郊顧謂吏曰某盜二
人於情於法皆可生胡不讞吏曰諾及歸守迎謂公曰
官吏亡頼至擅出人於死既曰強盜矣有可憫者乎幸
吾二人不預也亟治之公曰使紓此獄者某也某當坐
耳且為言其所以生之狀守大怒將并案公公不為回
而二人卒不死丹陽當東南舟車之衝異時高句麗入
貢吏並緣掊取方數百里騷然公為區處於未至前既
去民不知其使者之嘗經由也歲飢行賑濟法公曰循
虚文亡實惠可乎乃乞米於有司有司以為難請之再
三必得米則朝夕臨視汲汲然唯恐其不均雖鄰邑之
歸者亦受而不辭所全活以千萬計方國家興學校新
祠庭之時京口號為多士又三茅山在其提封生徒之
不逞者憑藉為非視州縣亡如也公一切以法繩之旁
觀為縮頸而公處之泰然人知其不可犯也無不屏息
丹陽大治合肥俗喜告訐為匿名書至有竊乘驛以馳
者公行州事得何人書于訟箧中物色久之釋然悟曰
此老吏某人所為也立遣人捕之則已亡去索於田間
得之叩頭首服寘諸法以徇由是其書遂絶麴院亡麴
數萬斤覺麴官與獄官通猥歸罪於持衡者以為私其
贏於酒官因使之亡去公語曰持衡者交私不過銖兩
之贏耳能積而至數萬斤乎且負擔者幾何人豈無可
會之數耶獄官不得對果麴官納磨戶金而授之虚劵
麴材未嘗入也左右大驚倉部嘗請于朝歲漕冬初不
至者監司若州縣官皆坐之吏持符請書公袖符見長
貳曰今兹漕至者未半也吾符一下坐者無慮數百人
禋祀止數十日間士大夫當得恩數者皆閣矣若稍引
一兩月之期俟禮成而下則彼將何辭長貳從之士大
夫讙傳曰蘇季升仁人之言也建炎赦至明州戍卒數
百人還據地求卸甲錢公大怒叱去而隂勒牙兵為備
未及門果譟而還趨庫授甲公不為動徐禽為首者數
人戮之而置其餘不問為之肅然盖公之過人者類皆
如此難以一二記也公雖精於吏事而未嘗一日去書
不觀有文集五卷尤長於詩韓駒崔鶠以詩名者每讀
公詩曰蘇季升未嘗言詩也每一篇出高妙敷腴吾不
能及古人不以多為貴者其謂是乎初娶元氏章簡公
綘之孫次娶曾氏資政殿學士孝序之女繼室復以其
妹相敬如賓四十餘年後公月餘卒皆封恭人子孟容
右脩職郎兩浙路轉運司幹辦公事孫茂登仕郎公卒
之五月孟容奉公葬於鎮江府丹陽縣長岡之原以曾
恭人祔某從公游最久得公之典刑名理非一會孟容
来速銘義不得辭銘曰
蘇氏祚許繇唐迄今蟬聯再興實始翰林緜慶既遠乃
生魏公輔佐泰陵功名始終帝想風烈聿求其人曰汝
是似為吾近臣似之伊何忠孝直清流輩盡矣巋然老
成入侍禁嚴于禰有光年及黃髮祉非不長無缺虧者
人胡嘆嗟豈德之厚報猶未遐大江西来龜筮叶占萬
古之宅先塋是瞻
朝請大夫直秘閣致仕吳君墓誌銘
君諱懋字禹功姓吳氏其先義興陽羨人也世以儒名
家而不求仕至君之父誥始克大其門有三子皆授以
經其材競爽伯仲同時擢進士第又同時為縣令以治
行聞士大夫言義方者予吳氏伯曰愈仲即君也誥卒
龜山先生楊時識其墓後以君宦達贈朝散大夫君少
有立志風骨穎秀望之嶷然嘗與兒曹集外家有以博
具遺君者君正色叱之曰死老奴敢汙我耶坐客大驚
知吳氏有子矣及長嗜學問從先生長者游如不及入
太學籍籍有聲既擢第調當塗縣主簿時郭祥正李之
儀會當塗皆知名士也負才氣軒輊人不少借一見君
詩文曰我輩人也會歲飢官出粟糴者萬人坌集于場
他吏無術至相蹂踐以死州以命君君布灰於地而䟽
其行坐強者東弱者西以五十人為甲使聽令間指其
一曰給彼民趨而前左受粟右輸金各以序進未晡而
周無一人譁者當路交薦之縣有圩田民生理寓江中
秋大雨圩且決晨夕暴露治其防民頼以濟既去父老
指防歎曰微此吾其魚乎移宿松令以簡静為政凡追
逮書縣門予之期民信畏之其至不差晷刻田里間未
嘗識游儌嗇夫之面也由是訟更十數令不能決者皆
立談決之未幾宿松大治門不夜闔獄囚屢空一日部
使者按旁郡民遮道言願以事決宿松使者曰縣各有
治汝舍汝令而從他令豈有說乎且道遠柰何民叩頭
曰吾邑可否視吏色辭彼邑家有令在堂吏不能秋毫
欺也雖遠奚憚察訪使趙默舒州守孫傑馭下如束溼
所至人重足事之盛威臨君君不為動然此兩人者亦
卒不能使君屈也改宣教郎丁外艱服除知廬江縣盜
劉五嚢槖廬壽間方鼓行出山去縣裁一驛其鋒銳甚
或止君毋遽行君笑曰男兒當斬寇平戎此鼠輩何為
者今行縛之盜聞君来不敢入其境後羣盜得吏疑獨
遺廬江曰彼有人焉不可圖也召監廷豐倉知扶溝長
垣縣尋除諸王府記室兼講書淵聖皇帝受内禪金人
至京師三上書言便宜不報後皆施行略如君策入尚
書為禮部員外郎會金立張邦昌法當郎草牋奏君度
不可拒將引繩自裁有幸非常者儳曰僕請為之君由
是獲免巳而王時雍用事坐政事堂君發憤罵時雍曰
反賊吾獨不能擊汝如段秀實耶時雍面頸發赤不能
對君因以疾求罷不聽遂稱篤於家今上即位病即日
愈乃請老而歸歲餘起公復故官尋除司農少卿不拜
近臣交薦擢知明州州承蹀血餘守將屢易公私掃地
萬目睢睢君一調胹細大咸舉於是衞兵留戍者步軍
三萬陳思恭領之水軍萬艘張公裕領之將騃卒驕凌
籍官府求取無度變生不可期君能得𣙜酤之贏給其
稍廩歲終贍之民不知兵治聲流聞加直秘閣以代歸
坐小法貶秩朝廷察其枉擢荆湖北路轉運判官未行
改知吉州道得病到官病益侵即上還印綬六日卒年
五十五寔紹興四年五月某甲子也積官至朝請大夫
其遷多以勞能不以歲月君氣豪語直遇事有不可輒
憤盈于中雖貴人必斥其忌諱面折之然胷次實洞然
無城府關鍵以故深中之人多不樂而賢士亦以此歸
之親沒分財獨推所得之居居其寡嫂恩當任子不上
其子而以其弟之子上之内外族姻與夫平生黨友饑
不食寒不衣病者醫死者葬嫁其女字其孤至不可勝
數有荆溪集及他文合三十餘卷豪壯而贍蔚似其為
人娶同郡楊氏封安人兩男四女曰師尹師說師尹好
學而喜文再任以官再不受其志非苟目前者人謂君
必有後者其在兹乎女曰琚適左脩職郎陸景端曰瑢
適左廸功郎元盥曰瑶適右承務郎胡辨曰琬繼陸景
端之室師尹以君卒之年十二月某甲子葬君其縣銅
棺山南筆塔之原以某與君厚善来求銘乃輯君之行
治而銘之銘曰
嗚呼禹功世乘波以流君嶪岌也人視蔭以偷君汲汲
也文雄而氣剛見者立也所臨必恩遺老泣也君門洞
開胡過而不入也寧羸厥躬尚後人之及也
朝請郎知建昌軍贈朝請大夫劉君墓誌銘
君諱滂字德霖其先永嘉諸劉也唐末有徙居東陽武
成者四世而生瑊瑊生仲思仲思生升升於君為皇
考以君通籍累贈中奉大夫君生十餘歲已能誦說
屈其師與同郡梅執禮學會稽學者傾下之號東梅
西劉中大觀三年進士科調新昌令縣在豫章之中
俗嗜鬭令到官輒移病去以他吏攝承君臨以誠未
幾稱治雖旁邑訟不能決者乞從君決之豪鄒氏横
里中挟貴姻誣人死君捕致械治之部使者為請不
聽卒以法投豪相州蔡魯公京與君祖為布衣交至
京師曰吾故人有孫耶除詳定敇令所刪定官欲挽
君置黨中會僚常瓌書詩屏間京疑瓌姍已屬君求
其迹且遷官君笑曰此市道也胡為及我哉京不悅
君亦拂衣去坐是不調者十餘年靖康初金人渝盟袖
所著書數千言来京師士大夫口相傳以熟除太常
博士道阻不拜建炎中上問人材於近臣學士詹乂
給事中汪藻中書舍人李公彦言君可用詔用君為
建昌軍君少時銳功名既數罷歸意益怠頗治泉石
將終焉其得建昌初不汲汲當國者數以人先君紓
其期君不較也至紹興三年冬適五年矣一旦尚書
符趣君行君不得已到官甫半年而軍變君及母妻
皆死焉天下冤之時紹興四年七月一日也驛書聞
天子震怒詔帥臣討始亂者皆伏誅於是御史言國
家艱難以来福州殺帥臣建州殺漕臣建康杭秀之
守臣皆囚於其下議者率歸罪有司以為陋於拊循繇
此凶人無所忌臣竊聞建昌比守皆巽懦威權不張兵
卒悍驕邀取亡度劉滂一切以法裁之兵不勝其忿至
羣入市壊其肆戕其人滂捕繫追償兹守臣之職盖能
吏也乃并其家碎于賊此而不懲失政刑矣願錄滂之
死以白其冤乃詔褒君為朝請大夫官其子若孫二人
君卒時年五十六妻安人湯氏兵及身侍姑不去與姑
偕死子三人曰埴曰墉曰緇郎埴蚤卒緇郎軍亂失之
墉以紹興五年十月奉君安人之喪合葬於太平鄉金
柱山之原君好學善属文與人交始終如一聞人急傾
財赴之居官嫉惡如仇毅然不可回奪以及于難大觀
中余官豫章君来新昌一相見如故知越數年余以職
事留京師君適在焉自此日相從不見之間無月無書
也又十餘年余守吳興君以書抵余曰吾御吾母之建
昌矣頃之聞建昌難作余為之矍然明年守臨川距建
昌百里餘問建昌人君遇旤時曲折皆慟哭失聲以對
又聞君卒之期年父老會佛祠哭君有欲絶者且千里
以書弔其孤此人情至哀也可以彊致耶然則君雖遇
竒旤而其亡為不朽矣余方欲薈粹其事私識之而墉
来求余銘至三四不已則為之銘銘曰
惟古者之仕兮求其志之必行苟利及於兹世兮顧何
為於久生嗟夫子之策名兮奉皇輿而遵路歴羊腸而
靡辭兮敢前知於所仆皇揆余之忠信兮畀盱水之四
封將鋤薙其榛梗兮反殺身而覆宗民哀君之無時兮
雖飲食而必祭弔沈冤以斯文兮哀我侯於世世
浮溪文粹卷十二
