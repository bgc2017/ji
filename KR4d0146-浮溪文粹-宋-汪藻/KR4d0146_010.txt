浮溪文粹卷十宋汪藻撰
神道碑
尚書刑部侍郎贈端明殿學士程公神道碑(程公)
(名振)
靖康元年冬金人再犯京師明年春天子在野敵索金
繒無藝府庫不足以民財繼之詔尚書梅執禮侍郎陳
知質程振給事中安扶督民輸一日敵坐城闉猥謂四
人者曰吾國賦羊馬於民率比屋相甲乙若甲輸而乙
否則執而誅之誰敢違者意民窮且變生將投隙而逞
四人者同辭而對曰今天子蒙塵臣民皆願前死雖肝
腦不計也於金繒何有哉顧誠亡有塞責敵大怒問官
長安在欲加以罪而置其餘程公恐尚書坐之遽前曰
皆官長敵不勝其忿四人者皆死之建炎初上即位哀
其忠降璽書褒歎各進官七等於是程公自承議郎進
朝議大夫官其子若親属二人下饒州給葬事遣官護
視厚賻其家言者謂未足醻公復以端明殿學士告其
匶公諱振字伯玉饒州樂平人大王父承憲大父溥父
翺世業儒為聞家翺以公故贈朝請大夫公少有軼才
未冠求師友四方入京師游太學必秀出其軰類一時
名士如張商英陳瓘張廷堅鄒浩悉見之迎門崇寧三
年車駕幸孔子祠見諸生太學公以高第補將仕郎除
和州州學教授留為辟雍錄久之遷博士會詔近臣求
人材可用者或以公聞召至政事堂擢太常博士以親
老丏外得提舉京東西路學事秩滿留居東州五年奏
立孟子冢祠以公孫丑萬章從祀皆見聽改京西南路
提舉常平入尚書為膳部員外郎逾年拜監察御史時
大臣崇黨相軋若水火然一時士大夫鮮不附麗公孤
立行一意屹然其間人服其正遷辟雍司業兼太子舍
人改國子初見太子東宫言古者大祭祀登餕受爵必
以上嗣既禮備載且元豐彝典具存昨上有事明堂而
殿下不與非所以尊宗廟重社稷也太子矍然曰初無
人及此由是驟加奬重後每進說古今治亂輒向納之
遷左司員外郎兼官如故時方臘暴浙右聲搖京師公
從容為宰相王黼言宜乘此時言天下弊事庶幾稍革
當天意順人心黼怏然不悦曰上且謂黼挟寇奈何公
知黼忌其言不荅趨出然太子薦公甚力外廷莫知會
兩省官缺上曰程振老成忠實必以為給事中黼銜前
忿不能平白公資淺且雅長詞令止除中書舍人已而
中書侍郎馮熙載黜知亳州黼怨熙載甚欲公劾奏且
以醜言詆之公不從黼大怒風言者論公有黨責提舉
武夷山冲佑觀時宣和三年也明年復集賢殿脩撰丁
内艱尋除徽猷閣待制中書舍人皆力辭不拜無幾何
太子受内禪是為淵聖皇帝淵聖念公久趣還舊班對
便朝問勞甚渥俄詔自中出除尚書吏部侍郎公以大
臣不協議論多駁詔令輕改失其事機如金人拏兵且
半年而至今不觧者以或和或戰之說未一也裁抑濫
賞如黑白易分而數月之間三變其說者以廟堂不能
忘私而多與其黨為地也今日一人言之以為是而行
明日一人言之以為非而止或出聖斷隃度而不暇疇
咨或用大臣偏辭而遂形播告所以動未必善處未必
宜乃輒為之反汗焉其勢不得不爾也及聞敵寇河北
力請合諸路兵掎角擊之以牽其勢且曰彼猖獗如此
陛下猶欲守和議而不使之少有所懲創乎淵聖雖美
其言而奪於大臣卒不能用連抗章求去優詔不從以
吏部銓綜有聲滋欲試之民事除開封尹先是大辟情
或可矜多取旨原貸祖宗行之歲久好生洽于民心崇
寧以来議者謂輦轂先彈壓凡情不當法率巧請殺之
公奏宜一准祖宗故事遇得旨即著為令令不載者許
援其比而行自此天府之囚全活者不可勝計已而詔
捕亡卒獲數千人公請充入步軍司而除其罪步軍司
請論如法法當盡誅公以多事時一日而殺千人民必
大駭且未决當繫有司寧無反側之患淵聖大以為然
卒如公請除尚書刑部侍郎久之敵邀天子幸其營公
亟白宰相何㮚思所以折敵之語告于上而郤之㮚忽
宣言翌日車駕出城羣臣失色已而敵求金不已朝廷
莫知所為公冒死直前卒與禍會實靖康二年二月二
十五日也得年五十有七初公為中書舍人王黼以客
沈積中帥河朔欲覘敵圖燕公語積中當思異時覆族
之禍積中佩公戒至所部首以書謝公盛言其不可之
状公具以積中語告諸朝洎公左遷童貫蔡攸卒興是
役致變起肘腋而公罹其兇故聞公之喪士無賢愚皆
為之出涕公天資樂易與人談笑極醖藉風流至論事
則挺然不可回奪宣和中上皇崇道家之說公至東宫
淵聖問焉公對甚悉其略曰周公作鴟鴞之詩孔子以
為知道其言不過迨天之未隂雨綢繆牖戶而巳老子
著道經亦曰為之於未有治之於未亂盖老氏與孔子
合者如此今不固根本於無事之時而徒事目前土木
之工非二聖人之意也他日淵聖為太上皇道之太上
皇頗欲去徤羡䟽左右近習之臣而楊戩方興龍德太
乙之役懼不得肆因讒家令馮揚將輔太子幸非常太
上皇震恐執揚誅之而淵聖之言亦廢及靖康中公尹
天府言利者頗欲離間兩宫公心獨鄙之每調娛父子
之間甚有恩義如詔鞫龍德宫近侍梁忻之類特寬其
文由是纖芥之疑不行聞者無不歎服公居鄉專趨人
之急以急抵公者未嘗辭族有喪積年不能舉命其子
邁一日辦之盖公之於書無所不觀亦無所不學属文
敏贍下筆不能自休書記翩翩千里如對面語見之者
把玩無斁争藏弆為榮著義語及詩文七十餘卷藏于
家妻董氏封碩人子邁承務郎傳公學次未名生公卒
之某月邁以建炎二年十月辛酉葬公樂平縣嶂嶺原
太夫人塋之左從公卜也嗚呼士方平時劇談抵掌以
禍福死生自任而謂人不能此直易耳及一旦臨利害
僅如秋毫鮮不喪厥心而移其所守若夫規以身免而
推禍於人者比肩接迹也聞公之風者亦可以少媿哉
某少以同郡登公之門知公之詳宜莫如某邁以國子
司業程瑀之状来請謹叙公之平昔而系之以銘銘曰
惟祝融之苖裔兮公鼻祖曰伯休越漢唐而南徙兮家
泊川之上游天既予公以脩能兮又重之以姱節冠切
雲而事君兮景忠之前哲氛祲忽其蔽日兮神龍蕩而
失淵衆憚殃而逭禍兮公踽踽而直前左攙搶而右窫
窳兮公胡獨罹此患苟殺身而成仁兮齊死生於夜旦
紛衆美曾不概見兮獨令名其庶幾偉蕩隂之節死兮
吾將從昔賢之所歸
龍圖閣學士左朝請大夫滕公神道碑
滕姬姓文王之昭也春秋時以小國介齊楚之間漢魏
晉世不乏人至唐有諱令宗為國子司業者子孫蟬連
緜十餘世譜牒相傳曰堯臣任衛尉寺丞於公為祖曰
友任朝請大夫於公為皇考以公貴皆贈東宫師傅官
妣祖妣皆封郡夫人公諱康字子濟應天府宋城人年
十六補太學生俊邁絶人諸老生皆屈軰行與交既冠
擢崇寧五年進士第調通州司理參軍秩滿陞晉州觀
察推官試學官中之除興元府府學教授首冠詞學兼
茂科入秘書省為正字公以軼材進滯儒館三年有餘
人為公不滿公處之裕如久之遷著作佐郎尚書工部
員外郎入對敷奏詳明徽宗喜曰頃得卿詞學程文甚
敏盖有意用公而不為當路所右歲餘裁移禮部又數
年為國子司業連丁内外艱服除而靖康二年金人至
京師時上開元帥府濟州即以檄召公有詞學精贍明
習憲章之語公至濟州率先羣臣勸進請築壇如高邑
故事乃除公太常少卿相登極禮儀其告天及肆赦之
文皆出公筆詞旨激揚聞者無不感動流涕尋擢起居
舍人權給事中進起居郎兼討論祖宗法度檢討官試
中書舍人公忠精出於天性平時臨事未嘗詭隨及居
論思之地知無不言見有未合公論者必反復開陳蒙
上聽納而後巳顯謨閣直學士孟忠厚乞用父减年轉
朝奉郎公因言忠厚隆祐太后之姪太祖太宗以来無
母后兄弟之子班侍從者故日者給舍交章論列乞換
忠厚右列陛下方色難以奉母后故未即施行其如中
外之情未厭願少垂省覧以毋違祖宗成憲從之武義
大夫康義用登極恩遷遥郡刺史公封還詞頭力陳陛
下即位以来凡發號施令立政造事必法祖宗彝憲惟
能法祖宗故能得人心而當天意邢煥中宫之父也孟
忠厚隆祐太后之姪也猶曲從人言易戎班之秩康義
何人乃敢紊彝憲如此義者内侍康履之父也自古召
亂之源不出於外戚之撓法則出於内侍之干政漢唐
可鍳登極恩各遷官一等天下之至公也祖宗以来未
之或改康義乃以御寶批降特旨一官而暗陞五等之
秩觀此有異於墨勅斜封之時乎凢再降旨令行下終
不從命人莫不重公有守後軍綂制韓世忠以不能戢
軍罰金公言世忠偏禆無赫赫功秖緣捕盜微勞躐官
數等位亞節旄人所以未有言者以方羣盜充斥姑責
其後效比卒伍背叛至奪御噐逼諫臣於死地恬不知
罪致臣僚論奏乃止罰金將何以懲後世忠降一官知
江州陳彦文用劉光世保奏錄其守城功遷龍圖閣待
制公以光世之章前後牴牾閣而未下宰相力主彦文
趣以行詞公言給舍繳駁命以次官行下兩省故事也
陛下以臣言為是耶當更下監司覈實次第推賞先及
城守官兵而後彦文進職以臣言為非循國家故事可
也論列諄諄不已大失宰相意會有布衣試後省者不
合體式而公以文理優長取之諫官李處遯迎合論奏
遂除公集英殿脩撰提舉杭州洞霄宫衆論為之不平
未幾車駕幸平江再除中書舍人及陛對奏䟽乞寅畏
天命固安人心其略曰去歲郊禮前數日太陽示變騐
之圖史為異甚大而日官不以聞廷臣不之告使陛下
脩厥事以應天者未至比逆臣敢萌不軌天之示象前
已著明惜朝廷不知先事而戒也陛下即位行再歲矣
恩倖歛怨幾䧟覆轍姦宄犯順而未即授首陛下盍察
人心所嚮而少留聖意乎今惻怛愛民之政徒為空言
而百姓不以為恩哀痛責躬之詔不著事實而四方不
以為信忠佞並馳而多士解體刑賞失當而三軍沮氣
臣願陛下取建炎初元以来所下詔書所舉政事熟思
審度得無一二類臣言者望參稽得失而罷行之上褒
諭有諫臣風除左諫議大夫公在諫省旬日封章屢上
上稱其知大體遂有意登用擢翰林學士面奬再三卿
言甚忠非卿孰為朕言者翌日除端明殿學士同簽書
樞密院事建炎三年天子反正宰相吕頥浩建幸武昌
為趨陜之計既還建康又建欲盡棄中原焚室廬徙居
民於東南公力持不可時在諫省語御史中丞張守曰
吾曹當以死爭既執政又懇言之上悟而止頥浩歎曰
公直執政之才也孰能受命二日而决此大計乎諫官
袁植請誅黃潜善汪伯彦公言儻如植言傷陛下好生
之德矣上首肯久之即批出罷植諫職翌日見上曰昨
日觀罷袁植之命有忠厚之言未聞殺戮之事可戒大
哉王言也太祖以来未嘗戮一大臣國家歴祚緜長過
於兩漢者此也上大悦李成遣属官至金陵力求淮南
吕頥浩欲從之公曰此養虎遺患也成已命知徐州遷
延不赴莫若趣其之任使遠邇聞之知朝廷之命必行
成既情得靡然退聽陕西進馬上擇其一良者獨賜公
且詔應恩數並依同知樞密院事無何詔恭請太后奉
神主之江表以參知政事李邴權知三省樞密院事公
為資政殿學士同之從衛以行邴辭疾則又命公權知
而劉珏為貳賜公親筆手詔凡百四十六言極褒嘉之
辭許綴宰執班奏事寓治都堂公從衛至洪劉光世統
大軍為屛翰光世不能守金人渡洪乃退保處州殿中
侍御史張延夀不知曲折極口詆公於是落職提舉亳
州明道宫延夀言之不已又責授秘書少監分司南京
永州居住未期年許自便其年九月復左朝請大夫依
前宫祠紹興二年九月某甲子薨於江西春秋四十有
八元室常氏贈右諫議大夫安民之女封咸寧郡夫人
次室朱氏尚書右丞諤之女封咸寧郡夫人一子曰珙
某官二女為某官管鎮某官梁興祖之妻孫男女六人
有文集二十卷翰墨叢記五卷韶武遺音三卷紹興三
年四月某甲子珙奉公葬平江吴縣至德鄉華山紹興
八年三月追復龍圖閣學士藻與公同為建炎元年中
書舍人者也聞公立朝訏謨獻替之餘莫詳於藻謹擇
其大者書之而系以銘銘曰
自古明盛繇臣納忠靡懷不陳無壅不通在貞觀世賢
哉鄭公封章敢言日沃帝聰政否斯替卒成治功至誠
愛君夫孰與同公興其後獨紹乃風造膝衮衮略無隠
衷言聽諫行帝旌匪躬遂參兵柄頗牧禁中折衝銷萌
應變不窮國以興起宛如鎬豐上方疇咨分陕忽東天
胡中奪年未及翁邦國殄瘁籌帷一空應期而来神復
返崧琢詞于阡用赫厥終
浮溪文粹卷十
