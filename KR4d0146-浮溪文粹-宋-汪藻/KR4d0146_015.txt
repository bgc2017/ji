浮溪文粹卷十五宋汪藻撰
詩
桃源行
祖龍門外神傳璧方士猶言仙可得東行欲與羨門親
咫尺蓬萊滄海隔那知平地有青春只屬尋常避世人
關中日月空萬古花下山川長一身中原別後無消息
聞說烟塵因感昔誰教晉鼎判東西却愧秦城限南北
人間萬事愈可憐此地當時亦偶然何事區區漢天子
種桃辛苦望長年
過吳明叟新居
誰開大屋沉沉者門外垂楊拂車馬主人四十持節歸
高臥綠隂啼鳥下冥冥一徑傍花入忽有青池照深夏
魚吹落日知鏡净荷受微風看珠瀉夫君少有湖海氣
欲駟長鯨無地跨故將能事驚世人坐向雲端差萬瓦
稍培幽桂出窗底時放青山來竹罅人言此興極不淺
天遣公忙那肯赦要須便作輞川圖他日思歸聊對畫
同張昌時宿高明寺
幽臥不知覺窗懸寒日初矧伊夜來雨谿聲到吾廬故
人挽我出忽枉天際書躋險敢自休青山轉籃輿相逢
竹間寺共擷園中蔬殘僧誰在亡奄忽十載餘茗果話
疇昔新晴報鐘魚東雷亦巳鳴百草苕穎舒奈何與之
子齒髮日夜䟱眷此不能發牽衣更踟蹰明朝各回首
世事將焉如
次高郵軍
小雨靜林麓鵓鴣相應鳴移舟漾清深薄晚荷氣生歸
鳥盡雙去潜魚時一驚菰蒲若無人渺渺炊烟横艇子
檝迎我攜魚薦南烹月出殊未高䟱林隠微明依沒會
有處斗掛天邊城
阻風雨辟邪渡寄王仲成
渡頭急雨鳴森木木杪顛風飛大屋沒腰寒水稲生芽
滿眼青泥車折軸山行值雨舟值風窮愁日日煩天公
不如歸臥澗壑底世事不埽春(缺)空別君兩年重此別
喜君胷次渾冰雪擬將身作賈胡畱無奈事如空鳥滅
挽我不回君怒嗔交情把玩轉清新相隨百里還相見
只有西山似故人
避地函亭野步
今日幸無雨天空出遥岑行行不知疲遂至春江潯汲
路轉籬落人家在桑隂平疇漲清波隴麥如人深溝畎
戱鳬鶩新蒲映浮沉我生本樵漁對此諧初心風物豈
不好悲來自難任邊塵暗中原四海如驚禽黃屋狩萬
里兩宫隔辰參龍移螻螘窺月晦蟾蜍侵宇宙有傾覆
兹游豈嶇&KR0706;銷憂賴濁醪太息誰能斟
庚午歲屏居零陵七月二十日以門掩候虫秋
為韻賦五首
幽人獨夜時潮落西川根渡口櫓聲急一江煙雨昏城
頭短長更不寐聽譙門趺坐數千息焚香待朝暾
右一
暑退潦亦收瀟湘淨如染時觀自跳魚衝破青琬琰纖
纖初弦月不受薄雲揜近村應漸寒巳有鴉數點
右二
人生幾聡明日夜隙駒驟纔經花信風又過麥秋候吾
非金石堅與世相邂逅胡爲聞鐘鳴更歴路傍堠
右三
家山在何許渺渺彭蠡東人來數月程衣敝補道中昨
宵靑燈花似墜釵頭虫兒饑女沉綿歲晚書未通
右四
人言間闊者一日如三秋孤臣昔放逐七見天星周早
洿高門地姓名記前旒如何天雞星不照湘南州
右五
次韻向君受感秋
且欲相隨苜蓿盤不須多問沐猴冠菊花有意浮杯酒
桐葉無聲下井欄千里江山漁笛晚十年燈火客氊寒
男兒幾許功名事華髮催人不少寬
向侯拄笏意千里肯為俗弹頭上冠何時盛之青𤨏闥
妙語付以烏絲欄日邊人去鴈行斷江上秋高楓葉寒
向來叔度儻公是一見使我窮愁寬
晚發吳城山
風埽陽侯雪陣平雨催摩詰畫圖成氣吞浦溆重林盡
秋著江湖去鳥明厚禄故人無一字長年三老伴餘生
會須滿意開懷抱到眼廬山不世情
過臨平
一別九霄路風煙長滿衣巳成身老大無復世輕肥天
闊鳥雙下山寒人獨歸曉來何似雨春水半巖扉
右一
睡起凉生岸鈎簾坐小窗麥風能起柁梅雨不鳴江往
事心長折歸塗影自雙依然蒲柳地人老故先降
右二
書寧川驛壁
過眼空花一餉休坐狂猶得佐名州雖遭瀧吏嗤韓子
却喜溪神識柳侯盡日野田行䆉稏有時雲嶠聽鈎輈
會將新濯滄浪足踏遍千巖萬壑秋
宿鄼侯鎮
當時踏月此長亭鬢似河堤柳色青今日重來堤樹老
一簮華髮戴寒星
微凉初破候蟲秋露草螢光已不流搔首與誰論往事
星河無語下城頭
龜山上方
度險逢幽處憑誰寫壮懷連甍棲絶壁孤塔表長淮地
本吳楓接山今禹績皆潮聲從殷寺竹影自翻階木杪
朱欄出城㘭雪浪埋乾坤迷枉渚霧雨泄隂崖丹葉經
寒在蒼洲向晚佳魚龍宵聽唄猿鳥晝窺齋月滿蠙珠
實霜清磬石諧僧盂收柏子樵徑埽松釵左宦書無鴈
南烹菜有鮭風煙欺短髮雲水信殘骸竟作何鄉老虚
慚素尚乖江湖今在眼歸合辦青鞋
醉別季高侍郎
疇昔追隨翰墨場功名今日愧劉郎英姿合上凌煙閣
巧譛曾遭偃月堂雙漿又乘清夜去一樽聊發少年狂
歸來却共燈花語騎省看成滿鏡霜
漫興
晨起翛然曳杖行一簾疎雨作秋清老來歲月能多少
看得栽花結子成
燕子年年入戸飛向人無是亦無非來春強健還相見
送汝將雛又一歸
北窗
睡起無一事怡然眄庭柯綠陰微缺處最得南颸多
已酉亂後寄常州使君姪
汾水遊仍遠瑶池宴未歸航遷新廟主矢及近臣衣塞
馬窺天塹邊烽斷日畿百年還海地回首復成非
古鏡行
我有辟邪鏡得之咸陽宮其陰爲天池一母將九龍旁
書負圖字土蝕如旋蟲緘以駭鷄珍妙極倕之工請言
照遠近十里秋毫空豈不鑒脂澤所貴肝膽通問誰爲
此器太古非人功客聞重歎息意欲窺靈蹤高臺不辭
倚恐客難稱容繩窮匣半啓四室來悲風日車當晝留
羞澁如頑銅森然髮上指凛若臨霜鋒我還撫客手此
豈世寶同揮淚两無言掩鏡鞶囊中
蔡天任韻
修廊過午夕隂合蝴蝶滿庭春草長呼兒更捲簾數尺
要放晩晴升屋梁
詞
點絳唇
新月娟娟夜寒江靜山銜斗起來搔首梅影横窗瘦
好箇霜天閒却傳杯手君知否亂鴉啼後歸興濃如酒
二
高柳蟬嘶採菱歌斷秋風起晩雲如髻湖上山橫翠
簾捲西樓過雨凉生袂天如水畫樓十二有箇人同倚
小重山
月下潮生紅蓼汀殘霞都斂盡四山青柳梢風急堕流
螢隨波去點點亂寒星別語記丁寧如今能間隔幾
長亭夜來秋氣入銀屛梧桐雨還恨不同聽
浮溪文粹卷十五
