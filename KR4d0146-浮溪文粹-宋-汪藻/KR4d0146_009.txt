浮溪文粹卷九宋汪藻撰
碑
信州二堂碑
宣和二年十月盜發清溪入睦入歙入杭蹂十州之地
間以兵圍信不克天子為出禁旅付大兵討平之初清
溪民阻山為暴吏不時制浸劇部使者不以聞益放兵
無所忌至攻府寺略人民由是東南皆警時守州令邑
者疆比壤連無一人奉尺書為朝廷言者獨信州王君
曰賊興篁竹間不旬日其鋒如此勢非可以朝夕破者
今不百里俯吾境萬一不戒如吾民何即出金帛募士
增陴浚隍修戰鬭具按蹊隧所通者一十餘所悉以兵
戍之用通守王侯策起其屬高志臨付以軍政條便宜
章十餘上且以計策告當路之用事及城守者十二月
賊覆淛東軍張甚頃之焚婺源開化屢以兵偪信知有
備引去正月攻江山常山殘之於是繞信境數百里皆
為賊區君居其中部勒諸將益嚴與王高二侯勠力締
謀屯韓巗以扞開化屯館頭以扞常山屯竹巘以扞江
山率深溝固壘日揚兵境上為不可測者獨柳家都不
為備匿精甲數里間志臨以親兵仆旗鼓踵其後賊果
虞三戍之衆不敢犯二月既入衢則鼓行宼柳家都營
嶮峙粻益敺人為兵必欲舉信初以偏師嘗我克之已
而盡銳攻號十萬志臨出竒兵鏖擊賊大敗拔營去追
奔數十里焚蕩俘馘至不可勝計縛其偽統軍以獻因
分其兵為三一自韓巖復開化一自館頭復常山一自
柳家都復江山長驅迅卷遂復衢州賊之在他境者皆
望風遁去東南以平於是天子下詔曰信州守臣愈斬
賊有功其進職若官殊等通守舜舉亦裨贊之良也增
秩次之而以志臨為衢州君與王侯既相與侈上之賜
而喜釋於守城之勞也廼築堂二曰示喜曰後樂而書
其本末來請某曰天下之事所貴於智者以審於禍福
成敗之機而圖其大者區區一時勝負之功不足議也
方盜奮於承平百年之餘民不知兵吏不知守獨君察
於幾微慨然以書抵在位者或非笑或怒且排妒之卒
之無一不如君策及情見勢屈而向之為吏者方狃于
故常曰吾知謹簿書期會而已吾書生也何以兵為巽
懦譸張争為完軀保妻子之計視刈其民如草菅然而
無以善之曾未有奉一州六縣無秋毫之失歸報天子
如君者而余顧以為區區一時勝負之功者誠以信於
江南為四塞地使狺然吞噬之心西搖撫南闚建北擾
宣饒則雖磨以歲月未能遽下也唯君以方千里之地
屹然於横流奔沸之中扼其吭笞其背使氣奪力殚不
能尺寸進卒夷其衆當是時並江循海三路三十餘州
皆堅壁清野倚君為重則君之建立為何如哉是宜天
子差功第賞書君令甲而信州一日暴於天下則斯堂
之以喜樂名者君與信人果得而私哉君通經術長於
吏治所至皆可紀始君之至州無十日之贏既二年而
鏹腐粟陳以之賞功募士調兵食皆出於此可謂為政
知所先後而非偶然立者可歌也已乃作詩曰
惟帝奠治以天為區藐彼南服大江之隅八聖休養狃
于丕平有不能馴嘯呼以驚奮厥螻蟻敢仇王師帝顧
在列孰予往笞矯矯禁旅統之公侯春禡于野旋師麥
秋囚獻刑得第勲策勞孰固吾圉予其汝褒在列咸啟
信為偏城曰守臣愈實能弭兵唯昔首孽衆為不聞曰
此猘者吾疆懼紛廼理隍壁廼褎選鋒爰走爰集嚴兵
待攻賊屢闖境引師環之一遇鏖擊崩奔不支坐以支
堞扼其三方隣國仰首如川得防帝曰俞哉唯女予力
錫之命書光寵而國愈拜稽首敢揚王休廼作華屋睇
山俯流君在斯堂寄適雲杪里民戶歌雜以嬉笑君在
斯堂賓客粥粥間於憂虞起舞相屬民祝君夀長為父
師毋或去我阽於墊危士曰君材維試之仂(仂音勒十一也)如
何此州私我賢伯凡厥本剽載之民謠來者是式君將
在朝我為頌詩繄史之訂匪民之私天子之慶
祭文
祭河文
惟神以海為宗主百數也霧雹風雷氣停蓄也曰雨曰
暘相民欲也鞭笞犀龍起潜伏也方春敷榮俟嘉沐也
胡為隂陽戾盈縮也冰澌既融潮未復也戢然千艘尾
銜屬也聖人中天世司牧也一夫阻飢為嚬蹙也貔貅
萬屯懼枵腹也神寧惡予倦揮沃也靈呵豈難費升掬
也詔恩臨祠奉牲玉也尚驅雲師貺霑足也繄邦是圖
匪私瀆也
傳
郭永傳
郭永大名府元城人少剛明勇決身長七尺鬚髯郁然
望之如神人以祖任為丹州司法參軍守武人為姦利
無所忌永數引法裁之守大怒盛威臨永永不為動則
繆為好言薦之朝永因盡忠以報後守欲變具獄永力
争不能得袖舉牒還之拂衣去擢清河丞尋知太原府
大谷縣太原帥率用重臣每宴饗費千金苛取諸縣以
給大谷民當其斂尤亟永以書抵幕府曰非什一而取
皆民膏血也以資觴豆之費可乎脱不獲命令有投劾
而歸耳府不敢廹縣有潭出雲雨歲禱水旱為常縣禱
未應乘此譁民永杖巫身暴日雨立靃縣人刻碑記其
異府遣卒數軰號警盜刺諸縣短長游蠧不歸莫敢迕
永械致之府府為并他縣追還於是府檄其部使者文
移有不便於民者必調利病反復或遂寝而不行客謂
永世方雷同毋以此賈禍永曰吾知行吾志而已遑恤
其他大谷人安其政以為自有令來無永比者既去數
年復過之則空一邑遮留如永始去調東平府司錄府
事無大小決永吏有不能辦者私相蔪曰爾非郭司錄
耶除通判鄭州燕山之役以永為其路轉運判官郭藥
師屯邊怙恩暴甚與民市不償其直復敺之非壞目折
支不已安撫使王安中莫敢問永白安中不治且難制
永請見而顯責之不從則取其尤者磔之市無辭也乃
見藥師曰朝廷負將軍乎藥師驚曰何謂也永曰前日
將軍杖策歸朝廷上推赤心置將軍腹中客遇之日無
所不至而將軍未有尺寸功報上也今方倚將軍為重
乃縱部曲戕民不禁平居尚爾如緩急何藥師謝無愧
容永謂安中曰他日亂吾邊者必此人也已而安中罷
永亦辭去移河北西路提舉常平會金人趨京師所過
城邑欲立取之於是歲大寒城池皆冰敵率藉冰梯城
不攻而入永適在大名聞之先弛壕漁之禁人争出漁
冰不能合敵至城下睥睨久之歎息而去遷河北東路
提點刑獄時車駕在維揚命宗澤守京師澤厲兵積粟
將復兩河以大名當衝要檄永與帥杜充漕臣張益謙
相掎角永得檄大喜即朝夕謀戰守具因結東平權邦
彦為援不數日聲驚河朔已没州縣皆叛敵來歸敵亦
畏之不敢動遠近晏然居亡何宗澤死充守京師以張
益謙代之而裴億為轉運使益謙億齷齪小人也會范瓊
脅邦彦南去劉豫舉濟南來宼大名瑰然孤城居其間
敵以十倍之師攻之永率士晝夜乘城伺間則出兵徂
擊或勸益謙委城遁者永曰北門所以蔽遮梁宋敵得
志則席捲而南朝廷危矣借力不敵猶當死守徐挫其
鋒待外援之至奈何棄之因募士賫帛書夜縋城出告
急朝廷且請朝廷先為偹敵攻益急俘東平濟南人大
呼城下二郡已降者富貴不降無噍類益謙輩相顧色
動永大言曰今日正吾儕盡節之時又行城撫將士曰
王師至矣吾城堅完可守汝曹努力賊不足畏也衆感
泣質明大霧四塞敵以車發斷碑殘礎兩城中樓櫓皆
壞左右蒙盾而立多碎首者良久城䧟永坐城樓上或
掖之以歸諸子環泣請去永曰吾世受國恩當以死報
然巢傾卵覆汝輩亦何之兹命也奚懼益謙億率衆迎
降敵曰城破始降何也雜然以永不從為辭敵遣騎召
永永正衣冠南向再拜訖易幅巾而入金帥曰阻降者
誰永熟視久之曰不降者我尚奚問敵見永状貌魁傑
且夙聞其賢乃自為夷語數十言欲以富貴㗖永而降
之永嗔目唾罵曰無知犬豕恨不醢爾以報國家何說
降乎敵令譯者申諭不已永戟手怒罵不絶敵諱其言
麾之使去永復厲聲曰胡不速我死我當率義鬼滅爾
曹大名人在縶者無不以手加額為之出涕敵令斷所
舉手并其家害之時年五十三建炎二年十一月甲子
也即日語傳城中雖素不與永合者皆相向慟哭敵去
相與負其尸瘞之永博通古今得錢即買書家藏書萬
卷因事為文皆可錄而不求人知見古人立名節者未
嘗不慨然揜卷終日而尤慕顔魯公為人喜面折人過
退無異言聞秋毫之善必嗟咨奬成如不及士友以此
嚴惮而歸之杜充守大名名稱甚盛永嘗畫數策見之
他日問其目曰未暇讀也永數充曰人有志而無才好
名而遺實驕蹇自用而得名聲以此當大任鮮不顛沛
者公等足與治乎充大慙靖康冬敵再犯京師中外阻
絶或以兩宫北狩告永者永號絶仆地家人舁歸不食
者數日聞元帥檄書至始勉強一餐其忠誼盖天性若
夫事親孝與人忠輕財篤義而於吏治精明皆永餘事
其大節如此他不足為永道也紹興初始贈永中大夫
資政殿學士諡勇節官其族數人
贊曰嗚呼靖康之禍豈不哀哉以二百年全盛之中國
而在位皆拘攣章句之徒謂名節為非所急士之精銳
銷耎盡矣一旦為敵所乘無不全軀保妻子奉頭鼠竄
或甘心汚辱之地而不悔永以身徇國至勉其家必死
非所謂烈丈夫而不為世所推移者哉當是時以節死
者雖不為無人若劉韐李若水向子韶霍安國張克戩
楊邦乂皆其章章尤著者也然罵賊不屈無如永者故
掇永平生行事著於篇有以見永立大功名而奮不顧
身者有所從來非偶然發也
書
見謝給事書
古之欲以才能見世而卜於大賢君子者有從收器而
立於堂下有扣牛角而歌於轅間甚者或掃門拜塵幸
一日之盻睞竊以為人之才能譬如金石之有聲芝蘭
之有臭其實既立名則隨之灼然有不可揜者何至為
區區乞憐自苦之態哉然使其屈道伸身邪雖深居簡
出牢關固距如水北山人終南捷徑何足補於進退之
數如誠屈身伸道其求之者不勤則其告之者不篤其
見之者不恭則其與之者不至雖重跰之勞執鞭之辱
未害其為好賢慕善也盖大賢君子方其從容人主之
前自任天下之重咳唾出珠玉叱咤生風雲其勢位益
尊則其門墻益峻門墻益峻則非素侍於左右終莫得
而進焉及去國彌年絶意當世釋事權之攖拂而自遂
於逍遥之濱非特一介之賤得以接末光而承餘潤也
雖樵夫野叟亦或並游而争席焉當此之時其身之不
幸而遇之者幸也故詘身伸道者從焉某自兒童時聞
閣下之名如東隅之日雖未赫然經天而温厚之氣固
足以感人也如清濟之流雖不浩然行地而浸潤之功
固足以成物也故論者以王佐之才許閣下既而欵賢
士之關聞南方之學者與中朝之士大夫莫不以得交
際為榮其慨然在斯人之列而閣下方任言責某以疵
賤之身莫能與也廼者屏跡此方而閣下在焉私自喜
幸以為終身願而不可得者今得承談笑然亦安知天
意不以我公少留於此滿願見者之志邪然天下之理
莫難於相知之間盖有求而不得者有不求而至者矣
宜隂有相之者非人力之所能為也故以牖間半面而
終身不㤀家有名士三年而不察者此豈可以久近親
疎計哉某於閣下其生也地之相去千有餘里其仕也
位之相懸有不可勝言者而又無肺腑之親介紹之先
容也果何足以取閣下之知邪然比之三年而不察者
則為不足與夫半面之頃者顧有間矣聽其言而知真
偽觀其容而識邪正考其文而見所養亦足以得其粗
矣而曰必試之事待之久而後察之者非忠恕之言也
故輒干典謁而自託於無能之辭以為贄焉悚息俟命
不宣
銘
熊叔雅研銘
禹鑿餘韜瘴嵐安得之虹貫巖斵為泓擕北南毛楮陳
其友三出瓌辭與古參
董天任研銘
圓其中蒼璧橢窊其前初月破出天滋如炙輠為臞仙
零寳唾
浮溪文粹卷九
