敬業堂詩集卷三十二
海寧查愼行悔餘
考牧集(起乙酉五月杪盡丙戍四月)
余自癸未扈蹕淸暑甲申以纂輯韵府留京師
乙酉五月復奉旨隨駕是秋撤圍後萬乘廵
邊别由雍安嶺渡庫勒齊河自此抵張家口乃元
時上都孔道今屬上駟院慶豐司數百里間岡
勢坦迤駝馬牛羊約三百餘万上按程閱視指
諭臣等云昔太宗皇帝謂此地宜畜牧今果蕃
息若此遂頒賜侍從大小臣工人各馬一匹羊
二頭臣亦與焉又四百里始入居庸關臣惟小雅
之美周宣曰誰謂爾無羊三百維群誰謂爾無牛
九十其犉我國家考牧之盛不啻千伯倍之詩
書史冊所載得未曾有特取此義以紀盛事云
扈從山莊避暑出都口占
又是山莊扈蹕時賜衣重著馬重騎邊人望幸經初
㐲閠歲君王避暑遲
雨後過懷柔城外
火雲突兀壓城頭地近黃花古戌樓好是綠陂新過雨
路平如掌接檀州
重出古北口
烟火千家散舊屯饋漿野老候關門自言世得耕耘力
黃犢年來又有孫
曉過靑石梁新開路
高入雲端俯作梁中間鑿石得康莊松聲落澗風泉合
藥氣浮山露草香馬爲重經成熟路人貪早度取微涼
詞臣例飽天廚饍已有中官候道㫄
鞍子嶺直廬庭西新設松棚
十丈移岩壑三間蔭苑牆有時松子落隨意乳毛香不
礙流晨露尤宜障夕陽天教人夏徤何減北窗涼
發黃甲營喜晴
靑浮翠積氣氤氲曉色俄從霽色分馬首已迎初上日
雕翎猶帶未歸雲峰皆似染供屛幛樹不論年絶斧斤
曾記上番隨蹕候灤河新漲隔山聞(癸未六月過此連值大雨)
咏金絲桃應皇太子令
装束渾疑出道家川原何用覓紅霞偶分高士籬邊色
仍是仙人洞裏花金粉露凉朝蝶夢檀心香颭午蜂衙
尋來莫怪漁舟誤比似桃源路更賖
駐蹕樺榆溝特給官房止宿感恩恭紀
千帳連雲並出關受㕓何幸預淸班炎埃氣隔無三㐲
覆載恩深抵万間新瓦鱗鱗宜聽雨短墻面面好看
山風餐露宿原臣分每被殊榮輙汗顔
發樺榆溝從新開石梁至哈喇火屯
鑿開峭壁轉龍腰高棧中縈綫一條石吻仰歕泉作霧
雲根倒拔樹干霄向來紆徑千盤轉此去前村十里遥
眞覺太平民樂業山南山北盡漁樵
塞外草花暑月特盛同年蔣酉君用横幅寫七
十餘種呈院長揆公以絶句屬和四首
頻年隨輦到邊庭自補山經及水經更借玉堂揮翰
手兼收花草入丹靑
折枝一派取阿那木本無多草本多六月塞山猶似錦
不知春色更如何
莫嗔嵇鄭難爲狀莫咲徐黃欠寫生到此始知天地大
野芳無數緫無名
風翻雨洗枝枝别儷白駢紅色色新誰似先生工體物
好詩能發畫精神
恩賜御書扇恭紀
聖藻光騰寳箑中五明開處潤濛濛招㩦滿苑松杉氣
披拂微涼殿閣風鵲羽午搖炎熾散麝煤香迸汗珠融
捧歸當暑先珍襲篋笥緘恩託始終(古今注舜廣開視聽求賢人以)
(自輔作五明扇漢公卿皆用之拾遺記周時外國獻丹鵲拾其脫羽以爲扇名爲鵲扇)
烏城立秋和同年佟淵若韵
万壑含朝雨千岩歛夏雲炎涼雖迥判晝夜漸平分爽
自披襟得聲先隔樹聞候蟲吟較晩高唱獨輸君
立秋後一日召遊行宫後苑賜宴恭紀十
二首
銀河西繞翠微岡紫界東連宛轉墻一片樓臺先入望
蓬瀛遥在水中央
天然圖畫引躋攀盡出宸衷指點間岩壑不須多架
搆下因流水上因山
神川過雨氣𬈑濛沙土無痕井脈通欲識泉源深幾許
轆轤聲轉白雲中
坡陀幾曲接礬頭漸入仙源徑漸幽忽漫孤雲生兩角
小欄低檻盡如樓
煌煌禁扁麗中天楹帖分題兩兩懸万丈光芒爭耀
眼不知㫄有好山川
松鶴陰從積翠生泉蘿烟月一時淸(以上皆御扁名)每經御
墨留題處記得旃檀别殿名
帶峰傍石布芳筵夾岸鏗鏘奏管絃山水淸音消不得
况從天上聽鈞天
一道淸流合兩河釃渠中有半開荷分明太液池邊種
重沐天家万里波
插架排籖滿禁林御床左右列森森行宫仍是圖書
府淸暑時時惜寸陰
水精簾幕綠莎茵行過星橋别有津除却澆花無汎掃
就中何處著纖塵
叠砌平階茁露芽近看如錦遠如霞塞垣小草生何幸
開作長春苑裏花
華貂環座盡公侯特許詞臣與宴遊滿引金樽歌旣
醉謝恩齊上木蘭舟
敬題御書東坡詩扇爲法鴻臚作
七輪松扇早涼天舊句新題御墨鮮不獨侍臣沾渥
澤榮光兼被作詩仙
賦得雲抱兩三峰應皇太子令
万峰齊露頂雲氣欲何之偶遇参差石還縈縹緲姿三
山遥望處二華未開時髣髴應難畫形容况入詩
佛手柑(奉旨題晝扇上)
名並黃柑種不同巧從佛號示玲瓏菩提證果雙林下
優缽拈花一指中色映金繩長帶露香開寳掌自生風
聞思大士應微咲披拂先教鼻觀通
恩賜御書敬業堂扁額恭紀十六韵
淸暑時多暇行宫日正長君王親翰墨侍從沭恩
光是璧皆盈尺如椽緫倍常因心成變化運肘示端方
山海峯濤壯龍鸞爪翅張堯文開盛世羲畫掩前王
帝賚優無比臣衷懼莫當身雖依廣夏家本住窮鄕憶
在兒童日親隨子弟行長貧惟立壁短晷或然糠風雨
留先築柴荆指舊莊業傳慙肻構敬止念維桑幸獲支
門戶終難荷棟梁數椽天一角萬歲字中央隣叟來
扶杖姻親賀滿堂承家期世守祝國永無疆
七月二十四日五更發波羅火屯始有寒色
臥聽雞鳴已過三起來攬帶上征驂五更寒色風初北
七月邊聲雁已南汨汨乳泉縈暗谷濛濛霧雨染濃嵐
前行漸與圍場近飛騎如雲隔宿探
烏喇帶秋分日作前夕大雷雨昨日微雪故詩
中紀之
朔野秋光少俄驚草木衰大都殘暑退便是蚤寒來天
霽今朝雪山收昨夜雷匆匆裘換葛節序暗相催
度逹陰嶺看紅葉
蛇躡猿攀路僅通溪聲忽轉一山紅行來不道秋纔半
已在寒林薄雪中
中秋夜薩勒巴里對月
連日扈從由雍安嶺烏蘭哈尔哈至上都必拉
觀圍恭紀八首
連天積素耀威弧鵲血牛螉力盡輸(梁簡文詩控弦因鵲血挽強用牛螉)
看取群情齊踴躍一人獲&KR1471;万人呼
初分左右儼星奔旋列方圓陣法存千仞岡頭黃纛下
藍旗兩扇合旌門
西僧迎輦列香旛擊盋吹螺動法門番界從來知佛
大而今更識帝王尊(多論那拉之西有喇麻寺西僧一百五人蒙古每一部落供飬)
(一僧俱來迎謁賜銀縀有差)
嵯峨高勢拂雲開天語親聆指示來踏遍峰峰沙似
雪始知身到白龍堆(二十五日隨駕至上都海拉斯臺上諭云此地山形首皆西南)
(向尾皆東北向即古白龍堆也)
朴渥如飛掠草中御前突過疾於風万鈞神藝無輕
發命中仍開射虎弓
獸自成羣鳥自稀網開四面緫天機白雲一片平如席
趁取䳺鶉帖地飛
尾同麞麂首成羵千百黃羊合一羣攔入圍中何所擬
滿灘鵝鴨閙如雲
豹尾雞翹滿後塵近前傳旨召儒臣分頒五色離披
羽榮被雕鞍是八人(二十六日扵固勒班庫特力隨圍特賜翰林官山雉人各一尾)
雪中戴靑氊大帽上顧見大咲口占紀之
大于煖耳覆雙肩冰雪騎驢二十年今日重蒙天一
咲白頭還戀舊靑氊
隨駕閱視羣牧恭紀八首
右接雲中左界遼放來群牧十分膘自從聖祖開基
遠水草新來分外饒
齊色分花望不窮一群拔萃一群空天生驥騄初無種
只在君王顧盻中
大漠塵消罷戌屯曾收汗血入關門於今靑海無傳箭
字息均蒙豢飬恩
肉鞍高出草頭低千百封牛褐色齊(漢書注馲駝背上肉鞍隆高若封土)
(俗呼封牛)知有泉源在山外但從沙上覓駝蹄
烏㹀黃犉種各殊駢蹏迭角雜收駒太平畜産閒無用
好入豐年考牧圖
四時邊草閱榮枯㘻谷填谿作雪鋪一色万群三百万
不曾輕費大官芻(詩䟽羊以三百爲羣合三十万計之則千羣也今合三百万計之則万群)
(矣)
邊戸羣歌樂歲穣素封何必業耕桑家家賜種滋蕃
息銀餅渾如秬&KR1279;香(唐摭言宣宗賜韋燠孫宏銀餅㗖皆乳酪膏之所爲即今乳酥餅也)
蒺藜苑小傳唐監苜蓿園荒咲漢家自是累朝無馬政
天留沃壌在龍沙
恩賜上駟院馬一匹恭紀七言排律十六韵
万里平沙屬慶豐更申冏命牧騊駥如荼如火千峯上
爲錦爲雲一望中有駜幸隨觀坰野上㐮敢冀賜行
宮房星燭地光先見電影流天澤下通玉勒金羈新改
控琱鞍黃帕舊曾蒙丹靑妙合將軍畫聲價高踰都護
騘緩轡追陪雙仗近着鞭先後八人同(南書房侍直八人同日拜賜)
細看六印猶鈐髆(唐六典在牧之馬有飛字印龍形印三花印風字印賜字印出字印其形)
(容端正擬送尚乘者以飛字印其髀髆)乍拂三花待翦&KR1058;不分牽來遊果
下且教行處避芳叢疾徐本具馴良性安穩寧資調習
功筋力將衰蒙聖鑒嘶鳴欲效託微衷院中例借知
應免衆裏齊驅學漸工躞蹀身輕辭社燕飛揚隊逐入
關鴻食貧慙媿薪芻儉種貴夸張皂櫪空照夜俄看歸
路白經春旋試軟塵紅翔麟苑與飛龍廐蕃錫恩深
念匪躬
上御帳殿南門命侍衛試調生馬召臣等
同觀恭紀
步闊蹄高齒尚童(尚書大傳童馬不馳)忽驚一顧出重瞳賞加
牝牡驪黃外恩在駈馳駕馭中杏葉裁韉初被錦桃
花作汗欲噴紅龍㳙騏校皆天廐冀野從看万馬空
雪後賜酥酒恭紀
馬足瓊瑶十里衝到來稠叠賜黃封土酥點雪脂凝
白官釀消冰乳滳濃寒歛衾禂禁永夜温同狐貂禦嚴
冬銀罌翠杓均天澤醉飽春回草木容
行經獨石口外
獨石西南路最紆時平關隘失﨑嶇灤河源在千山外
流過元朝避暑都
下西巴里臺
直下初從万仞顚忽於井底見炊烟松風夜轉潺湲水
知是山腰一眼泉
即事
童子提壺斟馬酒老翁曲項奏胡琴近前爭博君王
咲眞見諸番愛戴心
張家口
北風獵獵上旌旃古堠連山峭偪天鎮將時平多扈蹕
六龍五載一廵邊
宣府早發
星羅城堡屹相望地是雄邊舊教場漸近關南秋尚暖
雁飛先過鷂兒梁
重陽下堡道中
垂楊全綠菊微黃九月關城未降霜踏盡烏桓千嶂雪
却來平地作重陽
入居庸關
截斷雲頭作翠屏官溝南瀉水泠泠黃花催熟旗亭酒
咲脱重裘度冷陘(居庸關名冷陘太行入陘之一也)
彈琴峽
沙紋練練溜㳙㳙似有鳴琴出響泉松磴曉含三尺雪
石牀秋語七條烟聲希不信人間有悟徹原非指上傳
莫聽鼓鼙思將帥淸音今屬好山川
恩賜羔皮袍料恭紀
授衣時節恰歸期裘敝重叨聖主慈飽食始知肥羜
美(臣素不食羊近奉旨賜嘗洵美味也)敵寒尤覺乳羔宜製成刀尺憐柔
毳(謝莊賜裘表靡毫柔毳)省對冰霜凛素絲行與都人還示儉三
英五緎在風詩
山莊雜咏(有序)
山莊者我皇上避暑行宮之統名也臣以草茅新
進再塵扈從自夏徂秋往返各閱百餘日其間山川
風土之美草木禽魚之狀一一俱蒙恩指示凡耳
之所聞目之所覩口不勝述則紀以小詩合成三十
首用傋遺忘不揣蕪詞並呈御覽
朝涼夕爽絶氛霾畫裏山莊處處佳聖德如堯惟尚
儉采椽不斵土爲階(古北口外行宫凡八所皆無丹雘之飾)
章奏多從驛騎馳行宮勤政日孜孜三更樺燭明如晝
又是宵衣乙覽時(唐太宗每以甲夜視事乙夜觀書)
溪䔩山殽味有餘慈幃時逹問安書往來中使頻相
望何異宮庭侍𧺫居(每得新蔬輙遣中使馳送皇太后宫)
阡陌横從蒔藝區豳風七月繪成圖瓜瓤豆莢田家味
帶露朝朝進御厨
烟光濃澹寫晴空多少旌旗掩映中大抵無峯無好樹
一峯不與一峯同
幾暇濡毫有万行臨池無體不飛翔蛟龍噴作巖頭雨
千澗流來墨瀋香
畫鹿宫門樹射棚冬膠秋幹試初呈靜中人籟皆天籟
朱鷺单傳中的聲
嶺複岡重不記名石矼隨處瀉琮琤濛濛薄霧沾衣潤
雲縷多從水面生
小雨初過月未升浮浮空翠暖如蒸不知濕氣消何處
萬竈炊烟万帳燈
林幽谷邃暗霏微過午人人換裌衣預卜明朝天色好
相風微動柘黃旗
松蓋年深雨露滋茯苓琥珀化應遲太平是物争呈瑞
枯枿先看出紫芝(赤芝産落葉松根)
灤水淸流比&KR0238;沮霽潭潑潑漾菰蒲細鱗柘綠皆堪鱠
不數紅鰓巨口鱸(細鱗魚重唇身有黑斑柘綠魚色微綠皆灤河所産)
泡子河淤舄鹵開霜華彌望白皠皠邊民聽食天然利
只禁鹽車入口來(泡子河生天然鹽不待煎熬而成蒙古用小車載以貿易)
煜煜蒼龍尾角蟠小星如沸閙林端乍驚三尺飛光度
螢火大於金彈丸(塞外流螢極大光可燭三尺許)
泥金細縷簇龍鱗首尾中分翡翠紋頗訝賦形同蠍虎
試看嘘氣却成雲(山中蜥蜴長四寸許頭以下色如翡翠有紋如魚鱗尾作金色吐氣爲雲)
(土人呼爲雲虎)
多年沙土飬竒材照夜渾疑吐蚌胎可是水中真藴火
但生涼燄不然灰(山杏根入水千年光如水精夜置暗室中毫髮畢見)
銳頭長尾口如䨲肉翅㫄連四足俱猜是千年老蝙蝠
問名方始識飛狐(飛狐銳頭缺口耳小尾長毛深褐色翅如鼈裙四足生翅中前二瓜後五)
(爪能飛不踰尋丈)
叢間樸&KR0554;葉先枯歐李駢睛似火珠長路微甘供解渴
馬鞭爭挂紫珊瑚(歐李一名烏喇奈子如櫻桃而大味微甘而醡)
靑楓烏桕自喬柯映日多成錦繡窩片片丹砂開障扇
就中椵葉得霜多(椵樹葉大如團扇初生時可褁粉餅蒸食秋月經霜鮮紅可愛)
山棃微澁𣏌漿酸崖蜜煎從翠釡頒珍重蓬萊金醴味
不傳方法向人間(山棃枸杞汁經煉成膏味皆鮮美上嘗以賜近臣)
榛實初生如栗蓬秋來采掇出低叢雞頭剝玉差相並
餖飣曾無一顆空(俗云十榛九空塞外所産不爾也)
難憑本草考豨苓異卉竒葩眼未經滿地根株移不得
金蓮垂實菌收釘(地産金蓮花及猴頭蔴菇)
官馬如雲盡上膘便經霜雪也肥饒地黃牧宿人人識
何似連山盡藥苗
千盤百折上興安寒燠平分咫尺間忽見万松齊落葉
人言山後是陰山(落葉松生興安嶺北秋冬凋落與凡木同)
道是山鄕又水鄕四時多半領秋光西風欲起駞爭&KR1387;
早雪將飛麝退香
雲端千仞跨晴空眞有飛梁亘彩虹番語漫傳生吉兔
佳名新賜玉玲瓏(逹陰嶺東北四十餘里山顚巨石百餘丈中通一門望若飛橋蒙古謂之)
(生吉兔皇上改名玲瓏山)
晨隨羽衛愛山行夜宿周廬傍幔城自入秋來常起早
挈壺攢點最分明(詞臣帳房在行宫南門外五十餘步欽天監司漏處也)
畫屏環繞直廬傍草色常先柳色黃八月初頭風力緊
夜來傳旨禁燒荒(塞外草枯禁野火謂之燒荒犯者法綦重)
蝗不成灾歲有秋直從畿甸到邊頭更教州縣除蝻子
預計來年睿慮周(秋來蝗不爲灾皇上爲明年慮命畿輔所在徧掘蝻子)
溪流經雨雜淸渾茗椀頻霑雨露恩日給大官泉一
斛秪應飲水亦思源(自發哈喇火屯恐河流渾濁致傷脾氣賜臣等官厨水日一石)
丙戌上元夜召入西苑觀千葉蓮花燈恭紀
四首
太華晴光絢晚霞良宵移入玉皇家月華滿苑淸如
水湧出峯頭十丈花
天香飄下蕊珠宮映水俄驚太液紅不夜城中光四照
南薰先應五絃風
不羡金蓮畫詔回恍疑風引近蓬萊分明千佛光中現
併作紅雲一朵開
彩棚高傍御樓懸千萼多從一蒂聯不是大羅天上
見人間誰識火中蓮
潤木弟授庶吉士二首
初聞唱第向丹墀再見班行雁序隨桂發五枝曾有
䜟(余家廳事前有老桂癸酉八月開花忽作深紅色異於常時甲戌乙亥丙子丁丑皆然自是余兄弟及兒)
(子相繼登第)楊穿三葉可無詩(白樂天與弟行簡敏中先後及第故其詩云楊穿三葉盡)
(驚人)家門我已推爲長仕路君猶算未遲何事相看兩相
泣雙親見背已多時
早緣貧賤多離别老去依依勝得朋小閣重添聽雨榻
短檠分點入朝燈浮蹤到海翻相聚歸路如天豈易登
寄語阿頻存晚計且來共飲一條冰(時德尹在揚州書局)
哭樊桐姪二首(丙戌五月初一)
二十年前哭乃翁遺孤抱出尚孩童可堪留取昏花眼
看汝成人又送終
单丁門戸剰嬰孩收拾殘書與寄回永訣有言吾不食
三千里外爲誰來
敬業堂詩集卷三十二
