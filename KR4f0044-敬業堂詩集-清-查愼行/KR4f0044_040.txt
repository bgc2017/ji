敬業堂詩集卷四十
海寧查愼行悔餘
長告集(起壬辰正月盡十二月)
辛卯臘月左手病風今春漸及右臂蒙恩停免
內直始得因病乞假前後滿百日患猶未除適兩
院長俱遠出遂因循度歲昔白香山守蘇州時年
甫五十八而退居之計已决其詩有長告雖當百
日滿故鄕元約一年回之句未幾果歸又十年而
風疾作余今年六十有三患病在前請假在後出
處之際有媿昔賢多矣
元旦朝回御賜酒肴果品二席中使賫至臣
家感恩恭紀
玉笋班初散瓊筵賜北扉忽傳中使到正值早朝
歸仙液瓜棃脆(哈蜜瓜凍棃皆異品也)春羹雉兔肥一家同醉飽
元日拜恩稀
周桐野前軰貽雲碁一副開奩皆白子也戲占
二絶句
朝來畫得紙爲枰一咲開奩賭不成遮莫先生寓微諷
不教黑白太分明
周天三百六十一奇偶中從太極分細玩君家舊圖說
有陽可得獨無陰
病風
香山臨老愁風痺昭諫多時患臂攣自分早衰宜速退
敢云同病比前賢三災有劫誰能免五苦無塵可怕纏
不學維摩佯示疾道場還作散花天
瀆山酒海歌(并序)
內西華門外西南一里許明朝御用監在焉又南數
十步爲眞武殿庭前老檜一株下有元時玉酒海承
以石床玉色靑碧間以黑章白暈㫄刻魚龍海馬出
没波濤之狀口面約廣三尺餘隨其質爲凹凸若荷
葉然形製朴古膚理温潤中容四五石許壬辰正月
十九日偕雲間高不騫槎客往觀摩挲久之按元史
世祖紀至元二年十二月瀆山大玉海成勅置廣寒
殿輟耕錄云廣寒殿在万歲山頂中有小玉殿內設
御榻左右列侍臣坐牀前架黑玉酒罋一車駕歲廵
上都先宴于此燕都遊覽志云今御用監中有小亭
亭內一玉缸體質頗潤中積水外以朱欄護之即廣
寒殿中物也槎客屬予紀其實因參考舊聞而系以
詩
雲間高生精賞鑒嗜古搜奇確且贍朝來導我出西華
指點前朝御用監監南新剏玄都壇當門老檜靑蛟蟠
舊聞酒海今落此共嘆體質猶堅完瀆山巨璞初無價
誰遣不脛來輦下至元巧匠雕琢成万歲山頭設高架
天然位置平不頗瑣窗八面開重阿石龍吸水上霄漢
倒瀉溢爲太液波波光翻動廣寒殿滿甕蒲桃映華瑱
侍臣多著質孫衣(質孫燕服見元史世祖紀)天子親臨詐馬宴電轉
星流四百年故都何物不推遷曾承沆&KR1197;依天上流落
人間亦可憐亭虚無復朱欄護頽砌㫄連髹噐庫天吳
䟦浪鬐鬛張只與空庭飽風露君不見周彛商斝近來
無形製争傳博古圖爲池爲海將安用咲爾幾同五石
壺
恭和御製咏鳥槍原韵
鋄金浴鐵製新傳万丈光生掌握前命中巧踰弓入彀
發機突並鳥争先毛風血雨來千里電瞫雷&KR1503;徹九天
一震餘威收有截坐令寰宇靖烽煙
正月二十五日奉旨停免內直仍赴翰林院
供職恭紀
九年眊筆厠淸班沗竊虚名秪汗顔瑣闥乍辭疑削籍
玉堂重到許投閒勞生分定升沈外聖主恩深進退
間留取羽毛憐病鶴孤飛何日放教還
二月朔日碧桃盛開
無數緋桃蕊齊開仲月初人情方最賞花意已無餘
初假十四韵
涉海疑無岸收帆喜有涯初諳閒氣味已攪病情懷長
假知難遽微名料易埋密藏虚白室高挂踏靑鞋一榻
春將半孤蹤世孰偕自延醫入座便少客升階似鵠肩
雙塌如籖指互排屈伸寧自主運用漸多乖藥餌聊投
水針鋩等刺柴簡編從庋閣典校免科差臥久兼抛杖
僧來或勸齋老𧖟甘蠧葉瘦馬嗜枯䕸即事安愚分餘
生戀廢骸幾時眞大咲撒手向懸崖
盆中新種幽蘭忽吐一花病枕喜作十二韵
本草繙因藥旬來偶種蘭近根微取潤培土最宜乾愛
護新芽茁爬梳舊葉完連朝風習習昨夜露溥溥笑口
欣將拆花頭側未安一尖長計寸五出瓣成单静女晨
粧淡幽人翠䄂寒香來殊不意夢好却無端客有逢知
賦(周弘譲山蘭賦竊逢知于綺季)吾方擬撡彈當門誰免忌入室雅相
驩飬鼻芬何與(椒蘭芬茝所以飬鼻也出史記禮書)同心契漸難秪應賢
子弟佳氣滿門闌(時德尹潤木信安諸弟俱在都下)
元立上人淮陰張氏子幼隨父客京師父殁權
厝天津且死屬其子曰必反吾骨故鄕時元立
甫九歲貧不能自存去而爲僧得法于平陽晝
公今五十年矣辛卯秋徒跣北來求父葬處天
津瀕海沙水衝激殆不可辨有里老張姓者依
稀指其處發視墓磚在焉桐棺無恙將奉以歸
葬相見京師乞一言紀其事爰贈以詩
僧臘五十八當時九歲孤悽凉銜治命辛苦望泉壚鬼
守他鄕魄兒存出世軀兩消生死憾含咲赴歸途
獨坐聞孤雁
風急天高片影孤水圍初脫尚驚呼(是日行在初撤水圍)菰蔣幸
有单棲處莫入羣中更作奴
淸明日偕馮卯君馬素村沈駟㐮家言思諸孝
廉及兒建出右安門小飲祖園水亭有懷城西
舊遊
臥聞風日好暫起出郊坰歲有淸明節人如聚散星烟
光初上柳水氣欲生萍却憶名園路橋邊共踏靑
三月十五日恩賜翰林院講讀編檢諸臣松
花江綠石硯中使宣旨查愼行吳廷楨廖𢋫
謨宋至吳士玉五人向在武英殿纂修着揀式
樣佳者給與(臣)愼行得䕫龍大硯一方恭紀二
十韵
砥石靑山麓松花碧水濱天文聯析木地産富琳珉藴
作巖間璞來爲席上珍自蒙官采擇頓發玉精神有用
逢時出無瑕抱質純性剛偏潄潤膚膩不留塵露氣鮮
流葉波光綠漾蘋銘辭周雅古(背有御書銘其辭曰以静爲用是以永年)
形製帝鴻新規矩方圓合廉隅節角勻雕龍由哲匠篋
鳳賁儒臣(賜硯有泥金漆匣)憶昨隨班久曾經拜賜頻(前在内廷)
(兩蒙頒賜)隃麋兼月給棐几亦時陳延閣披香夕山莊珥筆
晨詩多呈乙覽賦每逹楓宸自罷文昌直仍叨竊
祿因微勞蒙記憶末路慰沈淪優旨宣中使殊榮
逮五人枯魚咸仰澤病樹稍知春臣分增慙恧君恩
視咲嚬捧歸憐手顫增重爲絲綸
曉出西郊
小童晨出郭歸報杏花開病試經春屐隣賖過臘醅斜
風吹巷陌細雨隔樓臺未遂田園計僧寮又一來
偕德尹潤木信安兒建孫祈過摩訶菴看杏花
主僧乞詩留題一絶
酒場詩壘付前塵不到精藍二十春今日眼昏花似霧
僧雛誰識未歸人
再疊韵一首
弟勸兄酬不隔旬花前渾作一家春可能消得兒孫福
奉杖將車侍老人
廣濟寺看海棠同凃爕菴徐壇長次杜牧之街
西詩韵
滿城烟柳正藏鴉好事偕尋老衲家旛影愛飄新掃地
露痕初綻半開花略宜步障遮濃日惜少鴟夷載後車
肯似㫄人苦攀折一枝歸插帽簷斜
是日再過爕菴同年寓園看海棠兼招王樓村
笑口重開又一竒小堂南北万花枝同時被賞寧論晚
明日來看定悔遲無雨劇憐如許豔有風生怕不禁吹
惟應火急邀詩老趁取嫣紅撲酒巵
荷陰淸暑圖揆院長屬賦四首
綠水亭南万綠楊一奩明鏡貯煙光自移玉井如船藕
高放花頭盡出墻
碧雲擎蓋午陰凉不獨花香葉亦香想見公門淸似水
舂耡飛近讀書牀
六月遊人汗汁融透肌一陣好凉風欲知魚樂看魚戲
長在田田翠影中
比似濂溪愛有加年年貪看畫中花直從葉點靑錢後
剝過蓮蓬始到家(先生每歲扈從避暑故云)
送陳緘菴前軰視學山東二首
頻年愼簡出宮坊公道能令士氣昌稽古榮歸儒者分
掄才難得聖人鄕機絲合與金針度分刌知從玉尺量
舘閣同時皆屬目又看魁柄指東方
冰壺貯質雪飛丸淸望今猶重此官綘幄風開三月後
紫躔光動五雲端蓬瀛盛事推枌社桃李新陰到杏壇
此去畿南纔七驛道㫄迎謁盡儒冠
展假戲簡吳山掄薄聿修陳世南三同年
俸滿開坊及慵多請假頻雨中三月暮花外五湖春已
遠鵷鸞隊猶羈麋鹿身好官如歲酒推譲少年人
德尹招同人飲寓庭紫藤花下
此藤此地初種時詩翁酌我索我詩(藤爲桐野手植者今日周亦在座)
藤今成陰花滿架吾弟重來宅其下夜來急雨雷闐闐
拓窗起看東南天雲頭解駮日穿漏紫氣散作濛濛煙
兩龍上走尾倒懸之而鱗爪紛盤旋佛光中現寶瓔珞
綘節珠幢朝曉仙笑渠主人負花癖治具典衣誇示客
酒徒一半招不來來者留連窮日夕高燒紅燭臨前庭
燭燄浮動千娉婷忽然落蘂墮杯面香入醉魂愁欲醒
十年万事經眼見况此旅寓如郵亭藤兮得氣漸張王
而我與汝俱頽齡閒坊大可飬衰疾官守幸已迯拘囹
飲雖小戸且滿引莫待鳥啄花飄零
陳子萬七十壽令子履中孝廉來乞詩
曾於郎署挹淸風解組歸成鶴髮翁才子聲名喧輦下
故交書札到山中荆溪花萼排家集(子萬與令兄其年緯雲合刻家集)
商洛烟霞屬寓公(時子萬移冢中州)知是林泉能飬壽自慙䆠
跡尚如蓬
題汪籲三騎驢圖即送其赴醴泉縣任二首
結束翩翩西入秦也如懷縣著安仁杏園别有騎驢者
羡爾幾同鶴背人(今科進士俱留京教習不聽還鄕唐時進士皆騎驢故云)
逸足曾登郭隗臺屈他作吏亦仙才三峯圖上逍遥意
又看昭陵石馬來(昭陵在醴泉管内)
同年王樓村嘗夢至一處梅花滿庭有一老人
杖而入以杖數樹云此十三本以付汝汝若饑
時但喫梅花便是神仙地位也覺而屬禹司賓
愼齋畫十三本梅花書屋圖壬辰四月樓村官
罷將出都以圖索句作歌贈之
鴻臚禹子特好奇聞人說夢乃畫之寒梅繞屋十三本
一一著花無醜枝問渠此屋在何許異境云自華胥移
龐眉丈人野鶴姿指樹付汝汝不辭嚼花可使食無肉
仙者得之能&KR1276;飢覺來官舍冰雪冷滿牀䔩䔩香風吹
君家汜光湖水湄柳繁梅少地苦卑買栽開徑良不易
梅性故與高寒宜然而畫藁出神授何必遠問孤山爲
但愁書多無屋貯莫嘆樹小看花遲浮生所遇率假合
刹那劫比阿僧祗幻中生幻想非想身外有身知不知
君今罷官歸有期蘧蘧形開夢者誰詩成擲筆吾自哂
區區紀夢何其痴
因病展假院長揆公遣車邀至郊園用義山詩
作起句
漳濱臥疾正無憀忽枉車音荷見招藥草去扶藜杖覓
楊花來傍酒旗飄不緣别夢三春隔已憚勞薪半日遥
重到名園知有分爲憐詩癖未全消
院長和前韵謂余將乞長假特寓留行之意再
叠韵奉荅
出處心孤不自憀當歸何待故人招花隨流水雖難住
絮到粘泥已倦飄塞馬楚弓紛得失遊鵾斥鷃各逍遥
獨餘門舘酬恩地(香山詩高家門舘未酬恩)結作癥瘸未易消
自怡園藤花
朱藤春季花入夏已狼籍名園開較晚間作一旬隔我
來若相待耀眼動魂魄舉頭千万梢梢梢上高格廽欄
三百步步步轉幽賾中休得小亭未覺方丈窄花穠四
垂䰓葉厚平展席輕如榆穿錢小串低可&KR0933;重如鰓貫
柳繁縷紛難擘尾長或計尋莖短亦盈尺高褰俄作勢
密綴欲無隟南北交絲幛東西挂簾額采香蜂經營嚙
影魚跳擲紫雲烘暖靄不受日光炙旦晚顔色殊陰晴
氣候易主人有深意召此閒吟客方當豁襟抱兼用佐
肴核擷之復湘之謂有噉花癖從公亦何幸醉飽且永
夕明歲花發時回頭莾陳迹
曉起聞鶯聲次院長原韵
煙條雨葉密難分睍睆聲從隔岸聞自出喬林爲求友
苦教獨客感離羣暗穿花徑如流水暖炙笙簧好遏雲
斗酒雙甘眞不厭爲渠晨坐到斜曛
雨後觀芍藥再呈院長
夜來微雨曉來風多爲階前芍藥叢艷色可將何物比
賞心聊與故人同遲開分落群芳後獨秀慚居万綠中
莫以將離煩折贈(兩年以來園中每有花開公必遣人折送)此花不稱白髭
翁
鶴卵次院長原韵
四生一墮想緣深陽鳥雙棲只在陰遺種也憐同羽族
托胎誰信有仙禽雲霄已具初生質渾沌猶全未鑿心
他日長鳴聽子和勿將雀鷇比淳音(蘇明允詩雀鷇含淳音)
聞汪紫滄同年出獄
忽傳恩赦下蕭晨病枕初疑聽果眞但是㫄觀多感
涕誰當身被不沾巾累朝豈少文章禍聖主終全侍
從臣莫怪兩家憂喜共十年同事分相親
送孫洪九之任瓊山兼簡瓊州守林碧山
異才資格外仕路有先機(洪九在武英書局校錄去冬告竣特恩叙用)得邑
莫辭遠着鞭如爾稀嶺雲雙舄度海島一颿飛府主今
賢者茲行得所依
平陽太守孔彛仲六十壽詩
十五年前識孔愉座中曾示武夷圖(戊寅初夏余遊武夷時彛仲宰崇安)
家承曲阜先師學郡領陶唐古帝都䆠况秪聞琴配鶴
仙山猶憶舄爲鳬懸知北海開樽處酒釀蒲桃不用沽
賦得忍冬花送樓村同年南歸分韵得群字
鴛鴦亦有偶鷺絲亦有群(本草忍冬一名鴛鴦藤一名鷺絲藤)豈謂閱晨
莫遽看黃白分亭亭羞獨豔兩兩含淸芬願保忍冬意
嗒焉吟送君
以釋門五經約註送院長有詩見謝即次來韵
奉酬
禪宗空諸無梵夾實諸有光同日月照瑞叶龜龍負新
舊譯兩伊一豈殊三九(翻譯名義云西方有新舊兩伊猶此土之篆隷又云開雖具九)
(九只是三三九雖殊其理常一)五經大綱具五藏條目剖三十八万言
言言垂不朽(大論云毘勒藏有三百二十万言佛在世時所造後人憶誦力少不能廣誦撰爲三)
(十八万四千言)聲明先釋詁(大論言五明者一曰聲明釋詁訓字詮目流别)精理發智
母起教阿含先修行木义首明通徹墻壁解脫除枷杻
散華與貫華慧悟非愚守多羅雖布葉漚鉢必尋藕我
無廣誦力心地未離垢自從獲此書煩恼變蜆斗久知
繆緘石猥欲珍享帚狂緣稍稍歇幸免怖頭走方丈寄
一軀由旬視四肘有時或展閱默坐牢閉口先生愛我
深采善每耡醜作詩相扣擊現此霹靂手秘笈敢自藏
琅函往無咎願公調五味灌頂孰與偶眼界示空澄微
塵悉抖擻琉璃無障礙當見山河否
送史儆弦前軰視學粤東二首
去作蓬瀛海上仙文昌八座本同躔一朝掌制推三世
万里持衡在兩年(史典雲南鄕試初回故云)唇氣晴標瞻斗地虹光
夜發種珠淵蒼榕錦荔成陰徧桃李春風分外妍
鳳池重望屬宫端親見丹山振羽翰昨捧紫綸千騎
出(尊甫儲相公於三年前奉命祭告南海)新開綘帳万人看班香宋豔才
相嬗蘇海韓潮量校寬但是同朝誰不羡文章早逹似
君難
晚香齋畫卷紅椒上人屬題二首
淸流九派滙東湖湖上精藍傍弄珠三十年前遊似夢
黃花應笑白髭須(癸亥客遊當湖始識上人于化城菴)
晚香齋畫已流傳初白菴成未有緣世出世間留二老
把茅至竟譲誰先
羅浮五色蝶院長屬賦
我愛羅浮雙鳳子碧紗籠出看分明别從花底留仙種
不向林間鬭化生莊叟夢中渾未識滕王圖上總難名
秪疑園客𧖟爲繭五色抽絲繡得成
送院長揆公隨駕避暑山莊
上卿侍從有仙才詔許㩦家避暑來閒裏未妨披卷
過别前先約寄詩回灤魚味入三秋美塞草花多六月
開曾是往年同直地万峯回首隔蓬萊
把犂圖爲汪荇洲前軰題二首
宛轉橋通曲折溪綠陰南北岸東西玉堂不少栽花地
爲愛山村雨一犂
身占蓬池第一流却從跨鳳想騎牛山中宰相他年事
不要黃金畫絡頭(用南史陶弘景傳中事)
題從孫恒侯雲岫觀日出圖
雲岫家門山去家咫尺耳平生趾未到浪走千万里客
中看畫興飛騰老矣梯空力尚能桑榆欲挽扶桑景歸
作鷹窠頂上僧
送陳鍾庭前軰由學士督學畿輔二首
㫄無汲引上丹墀獨以文章結主知奉使銜仍兼學
士持衡公不愧宗師朱衣院吏傳呼出白髮儒官載筆
隨好是年時車馬道兩行桃柳夾旌旗
春風入座藹然披形跡無嫌自絶私花月有時成邂逅
壺觴幾處記追隨戢鱗魚厠騰蛟地塌翼鷗眠浴鳳池
未敢出郊同祖餞聊憑折柳託新詩
送唐次衣庶常省覲歸揚州次安溪相國原韵
紛紛冠蓋場勇者乃先去河橋万株柳攀折凡幾樹
九重亟儲材舘選盛冷署新進半登瀛芸窗拓雲霧舊
來冰雪文詮次列州部群推著作手領䄂佇知顧云胡
遽俶裝矯首赴歸路足知學問力祿飬猶孺慕白華古
義存至潔如飲露天際望南帆花間指西墅人生屬有
願肯作蓬萍聚與君昨論交託契在未遇知我無若君
侵尋感末暮重來秪自悔(余丁亥告假南歸次衣有送行叙)久滯眞再
誤厚意久豈忘聊抒贈行句
湯西厓前軰自通政改授翰林掌院學士時奉
使嶺南未歸馳詩寄賀兼述鄙懷八首
眷注恩深出入偏重看名籍冠群仙文章舊價新增
重不礙來遲十二年(先生于庚辰春由編修改諫垣)
久推公望稔公才合到蓬山頂上來品秩不殊銜特換
北扉班壓大銀臺
同時領教得名臣程李欣傳拜命新到此始知師席
貴錦袍分占兩家春(明弘治中程篁墩與李西涯同時領教西涯有詩云詞林盛事久相)
(仍師席逢君喜不勝今先生與少司空揆公奉旨亦同教習庶吉士故云)
望中一髮海天靑暫借文星作使星莫被江山久留滯
無邊風月在頭廳(唐翰林承旨所居第一閣亦名頭廳在學士上今之掌院卽承旨職也)
詞林故事聞前軰誥勅元須巨手裁便合還朝稱閣
老文淵內署待公開(舊傳文淵閣爲翰林內署詔册制誥皆屬焉凡宣召文移止稱翰林)
(院初不以內閣名每日與閣臣會食輪學士一人專掌誥勑多挨次入閣者故例稱閣老今蘇州有閣老坊乃)
(吳匏庵爲學士時建)
石渠天祿校書頻仍歲員多比積薪我是史官頭雪白
末班猶領百餘人(編檢俸深無過余者)
敢擬微之並樂天才名官職兩殊懸只除一事差相似
恰比先生老七年(白香山詩自注云予老微之七年今余與先生年齒相去亦爾故得借用)
(此事)
病中未奉休官檄枕上先成寄遠詩計日乞歸應有分
向來心事荷深知
送同年宋山言視學兩浙
與君隣墻居晤言實疎曠隔墻見高樹雙鵲巢其上連
朝傳好音奉使開綘帳余方移疾臥君過問無恙握手
起踟蹰慰懷釋惆悵吾鄕十一郡山海饒氣象自昔不
乏才名賢出軰行讀書想前喆指授不流浪長老尊所
聞後生知所嚮家家承榘矱一一資藴釀自從婺學衰
科舉變時尚姚江矯斯弊絶學揭孤倡傳習到南雷淵
源大流暢經經緯以史文筆兩浩蕩秀水(朱竹垞)及慈溪
(姜西𬈑)頡頏庶相伉爾來復誰繼耆老日凋喪菑畬任榛
蕪多士將安仰君生公相家儒雅世宗匠商聲振河岳
金石比淸亮人稱詩滿&KR0809;自喜書壓掆此行執文枋獨
力狂瀾障楩柟豫章材厥初視乎飬植根在績學條蔓
芟冗長風先絶奔趨名亦戒標㮄轉移良易事勢捷登
高唱徒從制藝論於衆非所望吾今老且廢記誦月就
忘尚思炳燭光未肻頽然放平生婞直性語出常近謗
歸去作州民菰蘆倘相訪
院長自口外寄餉灤魚山蕨
山澤珍難二者兼灤魚肥美蕨芽甜銀絲斫鱠冰調水
錦帶宜羹雪點鹽私爲飽餐慙過分頻叨遠餉恐傷廉
年來口腹眞相累此疾從今也要砭
兒建舊任束鹿令自補部郎每生日邑之士民
不憚六百里走京師製屏幛爲壽遇余誕辰亦
然無以酬之作詩以示不敢當之意
古有歌來莫人今屬去思不聞循吏傳兼𥙷白華詩䆠
蹟淸殊愧民風厚可知年年四五月重到京師
百日假滿歸心未遂排悶成篇
乞歸無路且遲遲長告俄踰百日期巳是膏肓成痼疾
非關藥石少良醫飛烏將子於誰止(兒建先以病告假行有日矣)老
馬爲駒只自嗤轉覺君恩難報稱俸錢三万又虚糜
偶閱雪關詶和詩輙效其體作十偈寄晚香上
人
耶舍在孕七日和修處胎六年那論後先遲速各人自
有生緣
造物爲爐爲炭衆生自灼自煎本來無垢無淨跳出湯
泉冷泉
馬鳴廣造論議阿難修集多羅一字不圖遮眼試教燒
却如何
五百龍宫鶴衆他生盡是門徒切忌當頭着棒且須開
手還珠
業惑即迷即悟慧根何淺何深倚杖雖傷佛面投鍼便
契師心
塔上鈴鳴何語墻頭旙動誰家禁得毘藍風力除非一
角袈裟
一家眷屬何有木魅水怪山䰠雖則門風高峻就中容
得波旬
法要不關衣鉢禪宗易雜龍蛇東方入世避世康樂在
家出家
童子燒香掃地廚人篩米搬柴此段作何消受老夫念
佛持齋
八万四千偈子猛逢毒手多刪截斷口頭語句請師另
逗機關
久旱得雨
聽說今年旱南連兗豫愁遺蝻仍出地宿麥已無秋得
雨寧嫌晚如膏幸徧流黍苗多望澤莫但洒皇州
雨中院長送塞山赤藤杖至兼以詩索和次原
韻
孔光靈壽儗非倫冐雨猶煩送杖人倚賴扶持防滑路
料量筋力好抽身鳩知祝咽先濡咮龍欲騰梭早濯鱗
不向街頭輕曳出撥開雲霧即狂塵
題徐壇長庶常竹趣圖
泉聲絶磵秋咽霜信空山早寒何物不當搖落此君獨
占檀欒畫中千个万个賦裏三竿兩竿留取數間茅屋
從教日報平安
題陳希聖然藜圖
閒抛万卷在巾箱多爲官書校勘忙眼大如箕君莫怪
巳將藜火比螢光
題逹履中東郊尋梅圖
黃埃高壓城頭山老夫畏暑方掩關何來一幅好圖畫
彷彿置我羅浮間圖中之人貌冰雪格與苔枝兩淸絶
從知托興在高寒不怕侵肌有炎熱因君棖觸動歸心
欲和孤山處士吟明年君放西湖棹但向梅花多處尋
夏冰
一派方諸水來從石上流物無堅不化性有重還浮耐
冷誰能踏乘炎勢易酬夏蟲渾可語吾欲詰莊周
余歸志已决而行在信至院長固欲相留再呈
一律以申前請
世味酸鹹别歸心老病交寧忘魚在藻其奈鶴思巢古
有成人美吾非解客嘲願公全末路道在遯三爻
自怡園荷花四首
一片頗黎上下空芙蓉城現水精宫巳離大地炎埃外
尚在諸天色相中未免情多絲宛轉爲誰心苦竅玲瓏
雲烘日炙如相試賴是淸凉不待風
雕闌北面小亭㫄久坐眞成透骨香翠羽拂奩開皎鏡
綠衣扶扇侍紅粧繁華肻鬭春三月澹蕩偏宜水一方
馬跡車輪尋不到别依淨域作花王
菰蒲響雨午瀟瀟盡洗胭脂取寂寥一鷺偶依疎影立
雙魚忽破静機跳輕橈劃浪紅翻岸高柳移陰碧過橋
宛在中央情脉脉微波咫尺去人遥
菱角雞頭漸滿池亭亭獨&KR1143;出塵姿難留雨露珠頻瀉
自拔泥汙性不緇老衲山中移漏處佳人世外改粧時
白頭相對歸心切欲捲江湖入小詩
長律一章寄祝座主淸溪徐公九十壽
吳興自昔多耆舊人瑞今歸九十翁古殿靈光尊海内
歲星朗耀在江東龍門傳裏張丞相淇澳詩中衞武公
落落乾坤誰行軰明明朝野屬宗工韓歐著作竒而正
顔謝篇章麗且雄細入管城抽虎僕健踰弩矢射牛螉
文壇地望高于位談吐光芒亘若虹白雪調孤卑郢曲
朱絲絃直叶廂桐主張聲氣能延攬領䄂儒紳待發蒙
李泌藏書借諸葛蔡邕秘本得王充頌琴拂拭知黃鵠
老研摩挲辨帝鴻却對友朋心轉小愛聽絲竹耳逾聰
人稱恭謹成家法客許周旋合禮衷什襲有嚢多錦製
留題無壁不紗籠徧栽桃杏開芳徑新茁芝蘭壓舊叢
雅量風淸兼月白閒情澗碧與山紅陸龜蒙里移茶竈
張志和家續釣筒峯倚百寮如畫幛泉䟽半月是淸潨
居鄰崑閬差相亞道在神仙必可逢憶昨歲當京兆試
吾師力具大臣風如綱獨挈收羅廣比鏡虚懸藻鑑融
拔茹心傾非黨援掄才典鉅本公忠肻教謗𦦨淆淸濁
特荷君恩見始終存問屢承中旨渥晉階還校在
朝隆壺漿出境迎千里几杖同時授兩宫已勑天廚
供飲膳復頒宸翰示褒崇衣冠盛事推華皓扶掖餘
榮逮僕僮八洞雲霞雙蠟屐五湖烟月片靑篷種魚蘋
末看群戲飬鶴松梢待上翀自信結胎從混沌寧煩訪
道到崆峒千莖雪變丹爐火百煉鋼銷赤堇銅下士口
傳非要訣至人踵息有深功蕊珠乍轉時三扣瓊液閒
抛偶一中黃髮高堂老宗伯黑頭子舍大司空抱來膝
上皆文度呼出尊前悉任童成噐固知由哲匠學箕旋
喜作良弓虞庠又見孫曾入洛社稀聞橋梓同兩寺高僧
招遠永五君新咏削濤戎阮宗大小分南北裴眷東西合
耄种雨過籬根采黃菊霜餘渡口賞丹楓小春晴暖梅
先報十月温和水未凍(叶平)屏展彩蟾金的皪杯浮綠蟻
玉玲瓏遠從翠島尋琅菜近向玄都覓綺葱賤子受知
非一日微官托跡類孤蓬執經曾附三千士算曆俄周
十二蟲常願籃輿隨靖節敢云藥物備行冲升沉分已
安岐路進退心惟撫薄躬寸簡迢遥馳北闕瓣香親切
奉南豐秋來凖擬求長假歸去猶思效祝嵩屈指稱觴
期可剋門墻雖峻往來通
寄祝梅定九徵君八十壽安溪相國屬和
數參河洛在先天絶學今猶見一賢訪道早承君相
問著書老望子孫傳管中窺豹知千古杖頂安鳩又十
年翁本西京仙尉後世家仍合號梅仙
題王石谷杏花春雨圖
溪光汃汃山濛濛杏花十里五里紅此時江南新雨足
農事未𧺫春方中我愧不如把釣翁小舟閒泊菖蒲叢
又愧不如丱角童騎牛踏徧村西東無端乃被一官縛
坐令畫圖之景到眼成虚空還渠自向高堂挂報我歸
期行巳届但吟初白老翁詩何必耕烟散人畫
安溪相國見示紀家難述舊德詩敬題長律五
十二韵
相國勳猷盛旂常日月邊廟堂調鼎鼐寰宇靖氛烟却
自承平際追思開創年安溪城僻左瘴海地連綿劇盗
營三窟官軍敗兩甄縣疆騷永德郡界&KR1011;漳泉挺險猿
猱捷潛蹤蜂躉懸最難防出没多是困迍邅村落胥波
蕩深山亦蔓延公家時避匿叔姪被拘攣弱肉疇能保
強宗孰與聯間關歸仲父急難見英賢虎口危將探鴒
原痛莫湔試憑三寸舌行挾一空弮本擬辭相奪終知
怙不悛脫身思變計除惡要兵權豈有田横客俄揚祖
逖鞭一呼童僕應兩志弟昆堅買劍招莊戸椎牛出牧
田誓詞情欵欵義憤涕漣漣首以身衝賊誠堪十當千
拔弧惟恐後集矢共争先是夜昏迷路其時霧塞天彼
愚驕恃衆我怒勇躋顚岩谷聲搖動風雲氣接連夢魂
兇膽裂頭尾亂屍填鼠穴還深鬭烏巢又繼燃曳柴妻
子棄委壑糗粻捐牙蘖俱殱矣根株務拔焉向來投死
地何敢冀生還失喜經年䧟仍看十口全親朋篩酒會
官長插花筵赴敵雖倉卒成功詎偶然衣冠森介胄臂
指儼戈鋋遂使鴟張勢翻爲撲滅緣節竒因險著事往
賴人傳屬者當藩逆先生適錦旋料其情必&KR1518;聊復分
相牽懇切迎師表&KR0605;勤伐叛箋蠟丸宵入奏露布曉遐
宣自爾蒙恩重因之嚮用專畫轅開八座黃閣入三
遷忠孝培逾厚流風久慮湮伏陳家世事仰荷聖衷
憐賜額旌閭里分榮賁豆籩鄕評公可采國史實宜
編表表推名杰煌煌紀大篇時無門比峻家有筆如椽
閱歷干戈畔分明指顧前境眞由目擊痛定尚心悁示
後言何苦光前道不愆會須鐫琬琰餘澤永桮棬
雨中過林鹿原梁園寓齋三首
西家井底窺天小東家樓前瞰地寬一雙病眼無處豁
且冐雨出尋蘇端
人言進士不得進(用太白語)自詭書家嬾侍書呼朋日飲坐
無事豈謂有愁煩破除
梁園水通虎坊橋及見老柳垂千條三十年來太搖落
憑欄雨急風蕭蕭
客有笑余乘驢車者賦此畣之
遇酒逢花便出遊蹄間一尺駕輕輈泥塗安穩偕僮僕
灰洞馳驅譲馬牛得免徒行猶有愧更争先路欲何求
冗官只算騎驢客老向天衢閱八騶
顧俠君庶常招飲晚翠閣次東坡白鶴峯新居
將成夜過翟秀才二首韵
怪底東吳顧文學才名今始透春關偶移種竹栽花地
如在廉泉譲水間更上一層宜有閣特開西面爲看山
滄州酒釅南烹潔每到君家醉飽還
万卷書多插架仍肻教輕棄短檠燈簾前凉以三更雨
屋裏淸于六月冰朝爽不名名晩翠閒官何似似高僧
依稀宣北坊西角鴻爪留泥我亦曾(癸酉夏秋間余寓居此巷)
院長寄馬尾蠅拂子
千條宛轉綰初成便有風從繞指生柄短不勞犀作骨
尾長仍借麈爲名禪門付法今尤濫人世淸談久見輕
欲效驅除苦無力靑蠅當暑正營營
寄祝胡東樵八十壽淸溪大司寇屬賦二首
吳羌山色鬱然靑中有元家野史亭人指所居爲福地
天留此老應文星河汾業盛傳三世夾漈功高在六經
千尺喬松多美蔭重看蘭玉繞階庭
尚書北面舊稱師(司寇公少受業于先生)碩果西吳更有誰著述
久歸三舘貯才名曾受九重知烟波放艇懷淸霅風
雨連牀記莫釐(庚午秋冬先生在洞庭東山書局余獲追隨)見說精神猶健
在杖朝不異杖鄕時
立秋前一日馮卯君同年招遊樵沙道院
抱痾儵半載閒居治幽憂故人憐我衰招赴城南遊樵
沙古道觀風氣淸瀏瀏東南烟靄交野色翠若浮短墻
俯而瞰下有瓜芋疇入門樹干霄檜栢榆槐楸凉蟬一
聲嘒天地䬃以秋微颸自北來大火方西流談諧雜坐
臥几席兼衾禂豆籩旣静嘉旨酒亦思柔二馮乃舊好
(卯君留士)施(渟如)唐(斯萬)洵良儔兒孫胥在眼弟姪互勸酬置我
于其間頽然一白頭主人誼良厚欲起每被留試問勢
利交有此摯性不浮雲翳空虚聚散豈自由且爲六時
樂用豁窮年愁
題四明萬開遠冰雪集後故友貞一之子也
孟郊殁後千餘載苦語何人更别裁風雅道衰無至性
海山地大得奇才翻瀾涕淚隨聲出徹骨冰霜煉句來
竊喜故人還有子一編浮白爲渠開
題亡友吳商志遺像
每過南湖畔傷心是勺園吾猶識前軰君克肖家尊(余少)
(時侍先大人於禾郡及見尊甫培園先生)彷彿生前影凄凉葬後魂風塵莾
回首耆舊更誰存
立秋後七日偕周桐野宫恕堂錢絅菴張日容
繆湘芷林鹿原顧俠君郭雙村家查浦潤木兩
弟再集樵沙道院用白香山遊開元觀韵
未忍别朋友乃如戀京師循環互主賓荏苒淹歲時自
我爲此會四三年於兹中間小聚散比復相追隨心閒
耳目淸地曠花卉滋手㩦白藤杖笑倚靑松枝林風有
餘凉襟𬒮快一披蓐收鞭白日西走不稍遲顧惟衰病
身乞歸行有期但恐出處跡從今遂參差兄弟幸無遠
(是日潤木治具)羣公莫告疲聊希逹士逹仰托知音知
題明興安州牧金公與游擊唐通手書後公諱
之純字健之黃州廣濟人
公守興安日明當甲戌年廟堂全局壞山谷一城堅餉
匱雖難給民貧實可憐飛書留片紙辛苦想籌邊
德尹舉第二子同學數人醵錢爲湯餅之會席
上口占四首
湯餅筵前賀客俱争誇老蚌出雙珠大兒已識之無字
箇是徐卿第二雛(長名佛抱今年巳上學)
又見添丁喜可知衝筵不怕衆賓嗤一錢舊是看嚢物
半月前頭助洗兒
兒生亦是壬辰歲恰後而翁六十年便作小同呼也得
可憐花甲一周天
吾年十九初生子子又生孫已就婚(余長孫興祖三年前巳就婚雲夢)
慙愧比渠多兩世滿頭白髮望曾孫
種竹詩四首次晚香長老韵
竹本淇渭材移根到燕土有如傳衣人微命絲一縷(傳衣)
(之人命如懸絲五祖囑付六祖語)買栽當六月正值濯枝雨生意盎然
回定僧爲起舞
瘦鞭走空庭無筍可汝口齋厨貧少味待得明年否未
訂歲寒交聊充消夏友靑冥長在望苦節須自守(少陵苦竹)
(詩靑冥亦自守)
䄂銜種竹詩戴笠晨過我秋凉約往看我意大肻可詩
好書復佳展開風滿坐因之悟畫理如對鐵鈎鎖
痴人戴凱之作譜搜方志欲收山谷産盡作樊籬寄寓
目何用多三竿兩竿翠竹如頷此語爲我發淸吹
院長寄惠鮮鹿脯及柘綠魚腊僕以轉餉周桐
野明日枉詩見謝奉畣四絶句亦如來詩之數
柳貫紅腮火燎毛賜腥曾記潤脂膏而今老病如枯
腊地主恩同菜把叨
即鹿何須更入林得魚原不費&KR1201;針殷勤爲謝南來使
巳少臨淵見獵心(以上二首寄院長)
水陸郇厨厭飫頻腹腴尾血取鮮新勿嫌薄饋分乾噬
也當貧家作主人
不負漁師與獵師從㫄指動爲觀頥朝來齒頰回餘味
博得先生四首詩(以上二首奉荅桐野先生)
桐野又示七律一章謂前詩不必寄院長再次
來韵
懷珠戴玉互成文(本草鹿戴玉而角斑魚懷珠而鱗紫)直作詩題遠見分
網出千絲辭密藻射來五色想堋雲雪斑味美秋方足
柘綠名佳古未聞義合及賓吾敢靳要傳新句滌辛葷
題杜子綸庶常填詞圖二首
點拍吹簫色色工棃雲一研雨聲中風流爾許眞堪妬
自琢新詞教小紅
早是人歌緩緩歸誰搓柳汁染郎衣杏花韀汗桃花雨
懊恼樊川杜紫微
送楊冠三同年赴任餘杭兼訂徑山之遊二首
秋野雞豚社春山茶笋鄕居人力農圃賢宰好文章衙
鼔聲前臥爐烟爇後香城偏迎送少幽事滿琴堂
暫作修門别旋期故里逄君方行綰綬我欲去㩦笻西
上通雙徑南來控獨松洞天兼福地一一屬花封(道書大滌)
(山爲洞天之一天柱山爲福地之一皆在縣治内)
爲人題舉網圖
翠柳陰中水不波長魚如劒亦如梭算來大有幸不幸
入網無多出網多
題王石谷瀟湘雨意圖卷
平生愛看王老畫筆蹤幻化無端倪畫石畫水兼畫竹
世罕其匹古與齊不師文與可不學吳仲圭墨君粉本
何處得乃在洞庭南北湘東西似聞瀟湘間陰多晴少
雲凄凄湘君去後湘竹怨留取万古斑斑啼鷓鴣昏昏
喚作雨山菌(竹雞一名山菌子)滑滑呼成泥九疑劖天不可梯
居人寥落行人迷我昔南遊身未到側聞人說往往猶
含悽今觀所畫殊不爾洒落别自開町畦山舒水緩橋
平堤步有舟航林有蹊籬門茅屋幾家住翠色不受纖
塵翳(叶平)嵐光深淺葉濃淡地勢起伏叢高低展之尋丈
卷盈握疑有煙雨隨提㩦乃知善畫取大意信手故自
忘筌蹄適逄好事者持卷乞我題我詩不入竹枝調恍
然如坐篔簹谷口蒼筤谿
同年劉大山生子名曰阿雷索詩爲贈
種樹期開花花開實斯榮實以况男子花以比女嬰憐
君五十餘形影猶单惸前歲甫生女去冬兒復生兒當
未生時厥兆先通靈筮易卦遇震生以雷爲名吾觀易
示象震來遠邇驚一索而得男衆口傳轟轟配天爲大
壯剛健含利貞配坤則爲豫喤喤奮陽聲配坎則爲解
甲拆敷荂英配㢲則爲恒人道以久成配艮爲小過應
時與偕行配離則爲豐日中照乃明配兌爲歸妹長少
義交并于益取日進于隨取元亨于頥節飲食于屯驗
滿盈无妄貴无災噬嗑貴愼刑大哉復之義剝極陽始
萌凡茲諸吉祥皆於易理呈皇天不汝薄釋抱來寧馨
特從憂患中用此慰汝情汝可不知足一官何重輕嫁
女雖乏財教兒頗有經祝兒日千里躧步陵公卿他年
聽雛鳳或比老鳳淸
商丘宋冡宰八十壽讌詩
世澤扶陽厚重傳嶽降神中原留碩果四海一完人開
府專旄節還朝領搢紳遺榮辭魏闕予告就商賓
風月香山社鶯花洛水濱懸車時未晩賜馬齒長新
坐握高談麈行扶大雅輪耆英來汝許子妷列荀陳詩
好人難和心虚士樂親位兼名並重時與物皆春飬鶴
千年頂瞻松百丈身飛觴同賀歲遥祝釣璜辰
同年盛東田餉靑笋徑茶賦謝
楊侯(謂冠三)出宰餘杭縣與訂歸期又涉秋好友忽㩦鄕
味到老夫如作徑山遊靑尖色嫩初開箬綠片香淸欲
泛甌一首新詩消得否齋厨無物可相酬
題東田志行詩草後即次見投原韵
同年來詩人莫逆笑相視唱詶日不隔冐雨煩傔使虚
懷荷見推倒篋啟行笥百篇快披閱口諷手弗置爽氣
䬃然生高冥偕抗志君才洵敏妙蚤合淸殿侍五十甫
成名一官迨需次蹉跎感顏狀磊落示標致往往激壯
心時時吐沈思古音非近賞至味有同嗜六義世誰陳
於君識風刺簿書何足擾野馬過浮吹顧惟醖釀深根
柢皆有自試以易理推十年貞乃字(東田於癸未成進士今十年矣)
題天山坐鎮圖送胡洛思僉事備兵肅州
按圖舊識西陲遠入畫今看使節閒雪點旌旗秋出塞
風傳鼓角夜臨關地連張掖燉煌界人在輕裘緩帶間
一片孤城歸坐鎮不煩三箭定天山
題陳季方詩冊
詩風日以盛詩義日以乖忽於波靡中豁逹耳目開之
子非絶俗而難與俗諧所關學不學豈繫材不材春華
人亦賞秋實人亦采華實所以然根株故有在遥遥古
今宙相望恒相待方謂老眼空快心今獲乃五十有九
章章章非苟作犂然見比興諷諭于焉託此中有餘味
深淺視斟酌子旣啜其醇吾言特糟粕
兒建乞假挈累先歸老人行期未定悵然有作
委蛻兒孫去惟留病伴吾未能辭逆旅翻與念長途短
夢江湖闊餘生出處孤殷勤木上座歲晩好相扶
題朱漢源佩劔圖
平生蚤識朱公子要腹便便貯經史無端結束佩吳鈎
繪作戎&KR0724;稱壯士高步名場三十秋看人談咲取封侯
知君與世無恩怨賣劔何妨去買牛
東田同年忽戒作詩昨日過我賞菊醉後復破
戒以詩來索和章戲次原韵
聞君戒作詩枯寂徒自窘我思破其戒堅壁恐未允試
以酒誘之徐徐俟激軫半酣不自禁大白果連引妙語
發天機瀾翻吐難忍明朝傳急足一咲啟吾脗黃花開
正繁虚坐前後盡落英尚可賦有味出咀吮
藥酒初成
老人冬來如蟄蟲坯戸况值蜚廉風藥爐新煮藥酒熟
氣觸鼻觀香先通披衣起坐暖寒冽卯飲一呷回春融
氣衰形耗百病作豈有草木能相攻此身略似受霜葉
藉爾暫發衰顔紅
謝院長惠人蓡三首
一兩黃參直五千嚢空欲致坐無錢朝來忽荷盈觔賜
補貼貧官俸兩年
祖陵地脈禁私刨都市居竒價日高翻惜聖朝多棄
物三稏五葉委蓬蒿
四大相纏豈獨風難憑神草證神功七年病要三年艾
還在醫王藥籠中
老人夜臥患足冷以錫爲壺貯熱湯二三升許
納被窩中資其餘温可以逹旦俗名湯婆子宋
王晦叔有咏脚婆詩黃山谷詩中所云暖足缾
即此也冬來用之甚適戲贈以詩
貧家奉身薄外物罕所需獨宿踰十年布衾温有餘匡
床劣容足伸縮頗自如冬來忽畏寒始嘆氣血枯雖無
重膇疾未免愁攣拘何法能療之笵錫成圜模形如大
口盎又若平底盂口大有受理底平無覆虞沸湯貯三
升脫襪加雙趺居然似踵息陽氣回徐徐豈徒活筋骸
漸爾柔肌膚宵臥可逹曉晨眠容及晡我欲老是鄉是
鄉勝華胥旣非燕玉比(杜詩暖老須燕玉)且與渥朴殊(東坡詩晴窗暖)
(足來渥朴)醉醒惟獨覺冷暖寧關渠婆兮古所名聊作爾汝
呼無情亦無想(義出楞嚴經)老婦得老夫
送盛東田出宰興化四首
名士誰如盛孝章可人風味是淸狂故應天與佳山水
生長山鄕䆠水鄕(盛爲杭之臨安人)
范老留題剰古苔官情多委簿書堆濯纓亭外馴鷗地
又得詩人管領來(濯纓亭范文正公宰興化時所建公又有南溪馴鷗詩)
千里㩦家喜可知免教鈎棧走&KR0706;﨑他時檢點還朝集
惜少騎驢入蜀詩(東田初掣授四川富順縣後改調興化)
二三千頃菰蒲綠六十四陂菡蓞紅(縣有八湖六十四蕩五六月間荷花)
(最盛)花裏尋君知不遠過淮只使半颿風
桐鄕友人至傳長孫興祖舉子及接家信乃生
女也口占解嘲二首
誰把維虺比夢熊傳訛幾與弄麞同笑將鏡鑷投諸地
等被人呼作太翁
弱女非男却勝無苦催吾景赴桑榆可憐孫又爲人父
二十年前膝上雛
送德尹典試廣東二首
平生三度嶺南遊此去星軺速置郵榮路人皆艷科目
官資爾已壓時流(詞垣升轉近皆論俸惟試差開列尚依舊制論資德尹名在第一)不
愁寶劔光華掩須信芳蘭氣味幽還恐高鴻在寥廓張
羅藪澤詎勝收
七千里外動征輪寒薄重裘雪洗塵疎柳愛飄江上笛
早梅催發驛前春名場後進雖多士詩社前遊頓少人
(時藥亭元孝翁山俱下世)珍重老兄留眼望蘇家門下要張陳(文潜無已)
(皆子由門下士也)
殘冬展假病榻消寒聊當呻吟語無倫次錄存
十六首
臥看星回晷景移流光冉冉與衰期人言䆠海藏身易
自笑生涯見事遲夜似小年寒漸信病非一日老方知
惟餘蓴菜思歸興蚤在秋風未起時
憶昨公車待詔來微名忽忝厠鄒枚主恩不以優俳
畜士氣原於教飬培身作紅雲長傍日心如白雪漸成
灰依稀一覺遊仙夢初自蓬山絶頂回
茫茫大地託根孤只道煙霄是坦塗短䄂曾陪如意舞
長眉難畫入時圖移燈見蠍寧防毒誤筆成蠅肻被汙
竊喜退飛猶有路的應决計莫躊蹰
雨露榮枯共一天塵沙聚散幾同年車摧却怪蓬猶轉
玉碎何圖瓦幸全螘穴冰封殘雪後鴈程風緊夕陽前
故人珍重留行意(謂揆湯兩院長)回首觚稜自惘然
盡遣兒孫歸故里尚留弟妷伴他鄉&KR0809;空預借三年俸
祿入粗供四口粮(隨身止三僕近領俸米六石足支半年矣)舊積詩逋呵凍
了近添酒債典衣償蕭然此外無餘欠領取南窗枕味
長
一榻中安四面虚放朝渾似放參餘篋中棄扇蟲緣網
案上停燈鼠避書過隙光陰隨夢去就衰筋骨向陽舒
重簾可有纖埃到敝帚殘箕罷掃除
腷膊聲中好送寒偶然爲客設碁盤後來或者居人上
先處無如占地寬黑白當前饒勝算高低隨分有争端
老夫兀兀支頥坐看似分明下手難
科詔加恩典不常征軺就道軰相望抱經佚老頭多
白拾芥群兒口半黃慘澹風雲憐入彀冬烘頭脑怕當
場退身引疾猶多愧我昔曾荒陸氏莊(予自丙戌後試差俱辭免)
海内連年喪老成南傷秀水(竹垞先生殁于已丑秋)北新城(阮亭先生)
(于去年下世)讀書自要師前軰知已誰能託後生此段人情
看爛熟向來士習例相輕笑他江左衣冠族誓墓區區
爲角聲
地降天升氣不交羽禽何物尚膠膠霜濃四野鴉争粒
葉秃千林鵲露巢各有經營寧得已未知辛苦定誰教
息黥𥙷劓勞生事蓋頂終須一把茅
經旬坐穩一蒲團纔閱朝寒又晚寒藴火梅欣先臘放
避霜菊耐涉冬看散花菴裏新居士視草臺中舊史官
勿着兩般分别相大千世界本來寬
不畏群嗤不受憐孤行一意久彌堅敢誇願大難成佛
肻䑛丹餘蚤得仙方朔文章多詭俗放翁家世少高年
(劍南詩家世無高年我今六十翁)色經指訣全抛却人壽終非草木延
宜忌拘牽十二三靈苗毒草比粗諳性存薑桂何妨辣
味到芩連不取甘好友勸嘗眞苦口庸醫隔膜漫多談
古方難適今時用此理如禪在細參
却病竒方乃避囂遠坊兩板閉蕭條室無歌妓何煩遣
鄰有鄕僧不待招(謂借山)石鼎濤生茶正熟銅爐灰䧟火
潛消雞鳴漏盡人誰覺又聽門前過早朝
叢書三舘校讐忙訝許閒情付墨莊樗本不材良匠棄
屠非絶技善刀藏冬菹剰飽園官菜歲賜刪除博士羊
轉益從前素餐愧大庖珍膳日分嘗
童時了了記觀河六十三年忽已過眼暗耳聾知老否
葛凉裘暖奈身何一帆去國談何易万卷無家累亦多
愛惜精神圖省事明年兼擬謝詩魔
自題癸未以後詩藁四首
七年供奉入乾淸三載編摩在武英兩臂病風雙眼暗
枉將實事換虚名
論卷排成手自刪多慙小草落人間迷藏賴有南山霧
莫便輕窺豹一斑
槖筆曾經侍兩宫可憐無過亦無功未應奢望儒林
傳或脫名於黨部中
拙速工遲任客誇等閒吟徧上林花平生怕拾楊劉唾
甘譲西崑號作家
題鄒古愚望日圖小影二首
鄒生眞與古爲徒人謂生狂自號愚不戀桑榆收晚景
却回巖電向東隅
君如要看榑桑日試上鷹窠万仞巔只合俯身臨碧海
何須仰面望靑天(吾鄕鷹窠頂東臨大海寅卯之交於水底見日)
歲杪自嘆二首
短景侵尋白髮前歸心歸夢日相牽人間雀鼠工嗤點
伴食官倉又一年
天生物性故難齊健水東流弱水西不信羚羊能挂角
如今只有觸藩羝
周桐野前軰以隋龍藏寺碑拓本見貽二首
一千二百僧祗劫龍藏今無片瓦遺不有歐陽能集古
空勞佛力護殘碑
翠墨椎來體尚全書家名姓惜無傳唐賢風骨依稀似
得法歐虞禇薛前
敬業堂詩集卷四十
