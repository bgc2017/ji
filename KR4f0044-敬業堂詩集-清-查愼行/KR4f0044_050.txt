敬業堂集卷五十
海寧查愼行悔餘
餘波詞下
齊天樂(辛酉貴陽立春)
東風兩度年頭尾新春舊春如替雪點湘蘋烟開湖柳
又看山梅到此蠻粧綰髻待踏月場開蘆笙旋起銅鼓
聲中靑紅兒女且驩喜鄉風處處都別歲華頻改換
只添憔悴魚上冰鮮酒迎臘白略似溪肴村味(貴陽魚似吾鄉)
(鮮鯽酒似吾鄉臘釀)東君有意感就我他鄉依依萬里也擬郊遊
鞭絲誰共理
瀟湘靜(楊耑木都下書來知外舅陸先生已南還喜而有作)
瘴南雪北千千里感公子萬金一紙開緘欲讀燈花剔
了又紅添雙蕊骨肉兩飄蓬秋風便歸裝先治多應偪
臘到家期近猶及看蚤梅未悵望橋東學圃草堂寒
塵封杖几先君老友惟翁健在忍重來揮淚次第慰家
人定憐取天涯遊子嬌癡剩有外孫繞膝挽須問事
西河(春晴偕彭南陔吳鴈山登照壁山佛閣)
春乍霽漏天景色淸美岩巒無樹可棲烟翠屛凝紫出
郊未惜馬蹄遥舉鞭直上巋硊懷古意登眺耳程番
今又何地風雲滿眼幾人歌幾人雪涕桑滄陵谷兩無
情危欄詎忍長倚戰場草淺塵不起變靑紅血痕初
洗下瞰孤城井底咲井蛙曾此跳(平)梁只在夕陽邊鵑
聲裏
疎影(賦瓶梅影次張玉田韵)
便娟秀月寫横斜牆角巳是淸絶傍我移來幾度端相
欲拆翻嫌難折膽瓶位置看如畫特許伴燒燈冷節被
燭光遥妬無端故向小窗明滅宛似佳人空谷亭亭
還自顧芳意幽潔爲爾傳神秃筆疎枝試與和花點出
依稀林下相逢處傍紙帳東風欲活憶孤山浮動黃昏
曾掃影邊香雪
沁園春(寄祝朱止谿先生及吳太君八十雙壽)
碧沼丹崖路繞蓬萊芙蓉小城自樊園種&KR0238;琴材並老
帶湖栽柳鷗侣齊盟八十年過八千年近猶記東山捉
鼻情喧傳遍是文翁䆠蹟杜叟詩名簾前曲奏瓶笙
正春酒浮觴花外迎羡先生林下竹身瀟灑夫人林下
梅韵幽清白首相莊板輿閒處愛傍籃輿次第行時光
好願長筵長侍兒子門生
曲遊春(清明黔陽城外作)
故壘新烟起數蠻城春事初過百六一片郊坰但幾羣
鴉噪幾聲野哭何處餘喬木全未有遷鶯出谷只誤他雙
燕歸來舊巢還覓茅屋細草離離遠綠正馬牧荒疇
健閒黃犢豈少相逢奈踏白軍多踏靑人獨誰唱巴南
曲向天涯自成風俗記取鼻飲三升鈎藤酒熟(踏白軍游徼騎)
(也見宋史蠻人以鼻飲鈞藤酒見老學菴筆記)
金縷曲(又何軒前芍藥一叢花時被風雨摧殘而余所插瓶中雙蕊經旬始落一似有)
(情相慰者戲填此調)
姹女粧成坐漸依依與人分(去)熟朱唇輕破斟酌穠纖
相傍好同此連宵篝火愛紺碧餘香惹唾十日吟牎留
伴客聽藥欄猛雨花期過枝稍弱肻微嚲尹邢薄妬
知無那還防他銅瓶力盡不風自&KR1089;天若有情應護惜
把贈將離差可笑寂莫何人似我曾向武陵筵畔看隔
年詩滿紙無心和重對汝鎮愁臥
點絳唇(雷雨初過小軒睡覺歸思忽生)
雨過空城輕雷薄靄千山暝飛蚊遶髩睡美軒窗靜
江上黃魚忽引東歸興紅榴褪八番花信報道端陽近
二郎神(午日風雨殘酒薰人竟成薄醉友人索余題扇填詞應之)
聽雨聽風驀忽地流光偷換誰能料者般客况南食今
年又半蠻果枇杷偏遲熟有撥刺銀刀入饌(都勻府産鰣魚)記
馬渡淸沅買魚配酒去年江館相勸中丞脫略容參
午宴也不用當門懸符結艾幸是把杯人健醉裏詞成
拈須微咲且爲㫄人題扇剛夢隔一縷茶烟輕颺醒來
靠晚
綺羅香(署庭七夕桂花盛放)
風色廻條露華流葉花候炎方特蚤小院飄香及取火
流星曉憑玉兔半面催開喜金粟一枝預報是吳剛妙
手移栽流黃恰映錦機巧高榆天上歷歷比人間叢
樹凉意多少顧影婆娑待月圓時也好想姮娥不耐淸
寒步羅襪盈盈先到便從今暗數三開孤芳猶未老(宋人)
(詩四出花中異三開格外芳)
瑶華慢(賦雞㙡)
傍松似繖比肉非芝喜筠籠初稛肌分理細脆于瑶柱
嫩于玉筍廚孃好㵸觸纖指微防輕損任淸涎齒頰先
流欲嚼芳鮮未忍憐伊産自炎荒數陳家九種圖譜
猶賸人間&KR1471;味但風乾日炙封題遠信秋林雨過記竹
下呼兒采菌便吳鹽雪點羹湯那有者邊風韻(松繖出勞山肉)
(芝見抱朴子九種菌見陳仁玉菌譜)
拜星月慢(中元夜對月)
素角烏烏女垣東畔圓月初生雲表斗柄旋回射西方
參昴曲欄外滿地玲瓏影動壓樹棲鴉纔到漸過黃昏
又窺窗斜照算愁邊何限凄淸調人無寐凉意蟲先
報此際誰不驚心只閒房較蚤念蠻中天氣晴時少團
圞處忍負秋期好喚僰僮卷起疎簾伴金波到曉
瑣窗寒(中元後苦雨連旬薄寒中人巳似吾鄉十月天氣南方節候無準如此)
蟋蟀空廊梧桐别院逡廵暑退雨聲連夜不許新凉替
代直隨他萬馬南來瘴鄉氣候同沙塞把秋期變作(做)
授衣時節早寒先戒一帶穨垣外有鴟鳴似鬼雞鳴
如晦空齋愁坐搦管讐書都礙况中庭橘未垂條孤鴻
消息渺難待但朝朝目送荒烟去作巖頭黛
夢横塘(得家信)
繩橋夢杳絲路人稀書來歲聿云暮寄到春衫嘆節序
中更寒暑驥子聦明別時猶小今能憶父只家貧世亂
大要憐渠慈母杖休輕與我行不爲封侯甚歸期屈
指誤了還數績火蓬窗暗想到昨封題處誰知向雞聲
絶徼孤舘愁開夜深雨待不消魂一回對影也悲辛狂
顧
水龍吟(賦霧淞)
攢柯密箐層層朝來幻出公超市餘寒未減阿誰裁剪
雪翎粉翅非葉非花疑花疑葉珠裝玉綴笑隋家新樣
都將綺繡強占了瑠璃地城角垂垂幾樹壓&KR1007;廚蠻
烟斂紫天公妬汝微陽院落瓏鬆驚墜人静空階一聲
淸響鏗然到耳倩東風着力喚回舞態與扶頭起(曾子固霧)
(淞花詩舞人齊插玉瓏鬆)
臺城路(壬戍新年黔中見燕)
燕窩山(在城東見黔記)外春來也差池恰逢雙羽舊巷亭臺新
年花草緫付零笳斷鼓安巢何處奈地老城荒并無佳
樹小立茅檐飛飛驀過短牆去尋常不記前度甚來
從海上歸路偏阻蜀霧吞江楚雲迷峽却伴烏蠻久住
乾坤逆旅嘆我亦依人未須憐汝遮眼鄉關濛濛人日
雨
鷓鴣天(花朝晴出郭閒眺)
屐齒殘泥冷乍消(冷音另土語以霧雨後路滑成冰爲冷)快晴難得是花
朝六千里路連芳草廿四番風剩柳條紅犵狫紫姜
苗亂山何處酒旗招鷓鴣聲裏遊人少啼過頭橋又二
橋
曲游春(白櫻桃下偶題)
瘴雨長飄瓦改東風幾信偏滯寒色二月初頭見櫻桃
一樹花頭漸白剛被晴烘拆巳便有遊蜂窺得勿嫌相
對無情猶是上年吟客彷彿棃雲杏月覺香泛南枝
春陰較密占斷花朝勝寒食江南燕簾吹雪可有人憐
惜是當時下階曾折爭奈亂後風光斷無消息(李長吉詩下階)
(自折櫻桃花)
臺城路(二月廿九日黔陽送春)
年年絶域春華改驚心這回較蚤唐帽山前襄陽橋外
一片明波碧草尋芳事了正翠馹人歸閒吹竹&KR1127;路指
西南關城宛轉楚天杳當時嬥歌花館亂餘留想像
别夢繚繞紅袖當壚綠楊蔭馬底處曾經買笑時光縱
好但爲雨憐花因風送鳥去已怱怱任他三月小
綠頭鴨(聽任小史唱提水調其聲婉轉幽咽相傳明沐國公鎮滇時宫人所歌者)
面如花畫圖樓閣神仙入侯門琵琶偷學未登狎客紅
筵轆轤長胭脂井淺別翻新調鷓鴣天三百年來故宫
幽怨此聲今被僰僮傳似花底雛鶯調舌嬌小又清圓
歌頭轉一絲風細裊斷還聯問人間幾回曾聽哀彈
不用么絃便司空向來見慣也同司馬泪澘然我亦無
端爲伊腸斷凄凉何况館娃年杯闌後曲終夜半風雨
到燈前疑有箇人兒擁髻愁對伶玄
滿江紅(送楊劍川罷官歸雲間)
鳥道羊腸算最險無如作吏又何况烏蠻南角浪穹左
臂髩底霜華官興嬾眉間黃色歸心遂便抽帆到岸有
何難能知止九峰畔雲霞膩三泖外烟波細是前張
後陸高賢故里秋兔弦開樵擔月春蠶絲引漁竿餌問
先生此樂幾人同人無幾
金縷曲(客窗初夏觸景思鄉)
地盡天連蜀聽啼鵑幾聲催放四山躑躅看到此花人
情倦翻愛陰陰夏木來掩映隔窗棋局翠葉枝頭紅相
亞儘殷鮮不受蜂須觸一顆顆荆桃熟露梢添引光
如沐只從他出階成筍出牆成竹遊子新來田園夢長
繞采桑隣曲鎮邂逅村粧不俗插髩野芳風吹&KR1089;乍歸
來微兩鳩鳴屋裙共草一般綠
淸平樂(初發貴陽)
莎衫藤屐陰雨霉天積晴路一鈎初得月門外馬嘶人
别來時車舝間關去時烽火平安咲問遠遊何事也
如絶域生還
如夢令(平越道中遇雨)
苦竹岡頭滑路郎馬來從何處行不得哥哥相勸解鞍
且住杜宇杜宇又道不如歸去
無悶(黎峨阻兵漫題旅壁)
旌旆連郊鼓角連營井底孤城如䧟咲萬里歸裝一囊
一劍欲踏芒鞵徑去奈霧雨冥濛雲濃澹路難如此客
愁正劇猿吟又慘誰念梗猶泛對亂石荒屯亂山孤
店爲旅食年深易成秋感壞壁題詩好在記醉眼昏花
燈明暗喜夜來布被凉生已夢淸湘裊纜
生查子(六月十五夜黎城坐月)
靑山淡欲無月到中天小却扇一襟風暑氣淸多少
蘆壁吐燈光中有隣娃笑明日二郎祠去約乘凉蚤
臨江仙(立秋後七日自㵲溪乘舟東下)
撲面風埃行倦矣急來照影淸江澴波激石勢相撞小
船篙槳便穩穩下驚瀧預遣兒書報歸日到時黃葉
秋窗滿沽菊釀待開缸家山無限好蠟屐更添雙
洞仙歌(過楠木洞舟人指點石上有沉香船云是吕仙留蹟)
蒼灣一轉愛&KR0697;波如鏡倒插雲鬟翠眉影乍洞移楠木
船指沉香仙路遠縹緲似非人境晚來微雨過竹樹
蕭森做弄秋聲入淸聽猛喚起塵機草草經過負多少
松梯苔磴賴沙鳥有情伴人歸與並坐江心烟濤百頃
臺城路(武陵換船自龍陽至長沙)
山窮水遠蒼茫外楚天頓開心目紫草灣洄白沙洲溆
都入郭熙横幅家家農牧巳閒却人牛葑田早熟漁戶
風烟插竿晒網出茅屋程程鷺眠鷗宿長年能一一
指似遺俗岸闊三秋湖平八月又轉淸湘幾曲浮靑剪
綠趁細雨薲香沽將醽醁㚨卸輕帆古碑尋岳麓
瀟湘夜雨(長沙水檻亭爲趙雲岑副使作)
甃石爲池移橋就砌多年結構纔成長沙風物官閣有
園亭分取三湘别派波光動簾額盈盈中秋對月應更
好杯底吸空明笑先生愛客門庭如市䆠况彌淸一
片冰壺裏寫出閒情直把西湖比似也宜風雨也宜晴
只少得篷舟一箇同聽煮茶聲
百字令(曉發湘潭由靑草湖出洞庭看月)
江潭一棹趁宵來三十六灣秋漲二百里程高枕過席
底平如掌上菰葉翻翻蘆花漠漠日落魚吹浪天開地
坼人間此境何曠屈指况近中秋敂舷歌罷晚景尤
淸亮我本南遊無一事愛答㮄歌漁唱湘渚移帆洞庭
賖月俯仰應同賞玻瓈忽動冰輪湧起千丈
臺城路(登岳陽樓)
三年行盡西南路重來岳陽樓下宿霧占風晴霞辨雨
變態空濛難寫乾坤作冶看萬象俱融鏡光東瀉一笛
飄蕭秋心吹滿洞庭野舊來戰塵初洗憑軒休涕泗
目斷戎馬遠浦沈烟輕舠點葉旣濟風波翻怕琴高待
&KR1587;奈地少雲多魚龍未化剩有閒情坐觀垂釣者
長亭怨慢(壬戍九月十三日到家作)
甚當日去家容易秉燭羌村夢猶恍惚不記飄零却憑
兒女算年月爲渠覓食一笑蛩蛩負蹷傾倒薄游裝聊
付與烟生焬突咄咄山陽聞笛罷獨自心傷存殁(時聞)
(右朝之變)生還偶遂别中事逢人怕揭料柴門更有誰敲便
菊徑從他蕪没好勤課童奴重理釣磯耕垡
摸魚子(涉園詶別魏禹平)
放扁舟淸風涇上此生快事爲最城隅一徑蒼然轉滿
架朱藤高挂鶯語外正人坐春風花被遊絲礙名園入
畫記杯賭循環牀移曲尺佳夕鎮相對留連處却指
離程如黛眼前光景難再更爲後會知何地浪態檣形
相背無可奈算去住行藏緫被浮名絓還應自愛待挾
妓春山尋僧秋社重與了吟債
念奴嬌(贈別碧紋錄事)
尋春較晩人都咲小杜舊時光景曲港橋通門啟處翠
柳紅薇交映喚起梳頭懨懨猶帶中酒催花病有心絳
蠟夜闌留照雙影却是我未成名匆匆輕別了翻嫌
薄倖此意沉吟行復住不爲石郵風緊明日回頭離烟
恨水多少愁人境問重來約叮嚀莫似瓶井(李嶠詩消息似瓶井)
一萼紅(重過飛翠軒)
枇(入)杷園有翠禽飛出消息遞前軒柳外飄燈花陰籠
月歸後略帶微醺剛博得横波回盻喜嫩約不負去時
言來便重來抛人容易休似初番爲我廻身幾遍道
護他窮絝終自憐君高燭融銀沉烟續篆且與並坐黃
昏也莫管漏聲長短拚一度相對一消魂明日倩誰相
伴水上湔裙(戲用王建宮詞中語)
渡江雲(禾城荅華羲逸見貽原韻兼送其北行)
歸裝何晼晩落帆天際雲樹及冬晴故人欣握手寄我
新詞屬和到春城兩湖烟雨鴛鴦外流水無聲又早是
南檣北柁滿眼促征程空舲哀猿斷峽宿昔曾遊向
閒中循省爭得似花街擪笛燭院聞箏歡場事往渾如
夢夢醒時說與誰聽空自咏白頭洛下書生
百字令(徐淮江别後寄調有書記狂遊之語次韻荅之)
經營買笑甚娉婷十斛明珠論價月下星前花底醉偶
逐春風良夜采了蘼蕪種將紅豆雲散淸歌罷三生一
夢未應輕算遊冶多少劍客呈鵶琴姬擁鳳豪舉誰
能借自檢空囊償酒債差勝博梟壺馬知巳書來佳人
別後孰是忘情者報章草草却愁洗研重寫
解連環(紀夢)
蕉陰隔院有到窗殘月移來一片更添他幾點疎螢正
角枕紗㡡夜凉人倦薄被香消留縷縷手縫針線感殷
勤就夢直似憐儂寄宿孤舘邂逅難償初願只燈花
猶似那回爛漫盻舊約曾指紅榴又點綴蒼苔下階踏
徧曉路侵星欲去也晴梢露泫悔當初輕别西灣茨姑
葉爛
解蹀躞(接德尹武昌信知春杪巳作嶺表之遊)
依依漢南柳色舊是懷人處柁樓水拍長隄又春暮流
下黃鵠磯頭好憑赬尾紅鱗與傳尺素眼中路一笑
賓鴻社燕勞勞各如許嶺南此去一事却輸與計日荔
子初紅從渠飽噉千枚可能分取
芭蕉雨(本意)
夢覺微凉生處曉來傳點到分明語起凭(去)闌杆細數
驀地捲作秋聲梧桐別樹淋漓不怕絲雨只恨風掀
翥乍翠羽飄飄細分縷渾忘了舊題詩直待重展蕉心
再來覓句
祝英臺近(賦蝶和韜荒兄韻)
去翩翩來劫劫秦宫一生狎花落花開好景過如霎料
得庭院深深重遊較晚也惆悵成陰綠葉恁輕怯憑
仗滕閣丹靑長依畫眉妾爲汝叮嚀雙飛避羅箑防他
撲向春衫買絲繡樣把金粉損將一捻
離别難(寄書)
一櫂别忽西風映門秋水芙蓉畫梁雙燕少錦字孤鴻
杳樓頭他夜夢忒惺忪疎雨外啼螿碎殘燈何喜著花
紅花可愛情無賴獨眠遲短箋滿貯相思封題鈐小
印牢記秋螢信莫便道負心期人好在來應再那回端
不似當時
河傳(秋雨)
薄暮微雨做秋聲紙瓦山牎獨明蘆花夾岸舟乍停曾
經瀟瀟和鴈聽疎點漸稀檐外竹還䔩蓛靜覺凉生
屋記明朝約登高隔宵殘燈挑復挑
綺羅香(紅葉用玉田舊韻)
叢菊籬荒茱萸沜冷漸老紅顔誰主派别丹黃不上靑
楓圖譜任賽過二月花時渾難戀霜條霞縷向枝頭添
陣寒鴉自隨流水杳然去去也去也何處曾博幾人
憐惜幾回題句醉面微酡有客暗嗟遲暮指隔岸賣酒
旗邊是昨歲登高舊路聽穿林風巳蕭蕭可堪還夾雨
新鴈過粧樓(賦菊用玉田舊韵)
留取瓦盆兼客土雅稱茅舍疎籬山人衣白老伴愛結
黃衣舊徑三三分好種新頭一一摘繁枝喜開時花如
人澹蟹比魚肥莫怨芳期搖蕩有南山到眼不負陶
詩結墖開屛晚景爭戀斜暉隣翁舊來好事記帽底滿
頭曾插歸歸來好問餐英幽味醉醒誰知(范景仁有菊墖菊屛二詩)
江南好(虎丘送朱子容六丈入都癸亥二月)
騎鶴吹笙六郎風格梅村句子猶新詞壇酒壘五十八
回春好在江山四壁茶烟畔髩縷飄銀驚初見壯心千
里擬向何人横塘舟檥處桃鬟柳眼緫是迷津把吳
都舊夢付與前因亂後渡江光景算誰似衛玠傷神垂
綸手却遮西日還指洛陽塵
霜葉飛(再得淮江書知弄珠别落人手余時將有南昌之役旅懷殊耿耿也)
不來何意差池恨魚牋横幅曾寄多緣銀漢澁微波誤
秋期容易還憶得別時情事烟條妨路船猶檥費多時
佇立纔小語回身行行莫忘飛翠儂意正爾相憐半
年游跡直是沉吟爲此柳綿依舊化浮萍與飄零何異
倩一股菱花秋水殷勤好寄離人淚拚湓浦西風聽到
琵琶别添顦顇
望江南(朝發景德鎮夜抵饒州舟中卽事三首)
江行好裊裊挂帆時一練澄波烟鎖住三竿紅日霧消
遲此景曉來宜
又
江行好歷歷亂帆時牛背日斜鴉獨立漁灣人去鷺雙
窺此景晚來宜
又
江行好寂寂卸帆時羣鴈驚人霜外起小船吹笛月中
移此景夜來宜
四字令(阻風鄱陽湖)
彭郎小姑康郎大姑更愁五老香爐限狂瀾一湖雲
汀樹枯沙汀草枯北風吹折黃蘆奈蕭蕭鴈呼
綺羅香(南州官舍風雨連朝履安叔索題詞藁)
零雨西山斷雲南浦縹緲愁城誰築一卷新詞手寫烏
絲十幅喜穠婉漸近梅溪論淸麗寧輸竹屋最苦是花
落江天此時相對却慵讀幢幢孤館殘燭正赬鱗蒼
翼望極遥目小立東風只唱舊時歌曲藁砧恨委浪萍
輕翠袖怨出山泉濁而今恁一句都無斷腸難再續
金縷曲(彭蠡舟中讀外舅陸先生與聲山姪鴈字唱和詩卷戲填此調)
海外羣鴻戲寫遥天前行未斷後行還起排比八分人
字樣倒捲霞光作紙忽一折斜飛取勢變化隨宜成草
聖覺陣圖大有縱横氣象外法畫中意畫沙印雪依
稀似也強如紛紛鵝鴨挂名帖尾漸遠漸高看漸没澹
入雲藍無際望不盡揚瀾左蠡有所思兮湘浦外悵魚
沈尺素遲難寄好爲我傳牋地(法帖評鍾太傅書如飛鴻戲海宣和書譜王濛)
(論章草作人字法白香山詩却要斜飛取勢回王右軍有筆陣圖蘇東坡詩有似飛鴻印雪泥右軍又有鵝羣)
(鴨頭九二帖雲藍箋見松陵集)
邁陂塘(吳民則屬題秋浦歸帆圖用李分虎韻時由吳興學博去任)
問先生采芹采茆何如歸采蒓去駱駞橋外樵風便好
著一枝柔艣挽不住看無恙歸帆穩挂西南路鏡匳初
鑄趁鷺頂飄絲鳬翁刷翠行到水窮處船頭轉一片
空濛烟雨吟續蘋洲笛譜風流六客今何在又作西湖
社主君記取算道士磯邊未必無漁父爲儂留語道放
鴨人歸桃花春漲來歲或尋汝
點絳唇(紅花埠道中)
河北人家踏靑也有紅裙女野花誰主多謝風擡舉
叵耐啼鵑苦勸人歸去歸何處濃烟疎雨遮斷江淮路
臺城路(京師送李分虎南歸兼懷令兄斯年武曾)
秋聲獵獵修門外淸笳亂砧齊起古堠參差離亭長短
獨客竟成歸計桑乾一騎漸淮菊催黃江楓變紫上了
吳船霜風吹淺太湖水登高恰當故里弟兄應悵望
别夢難理(時斯年在長沙武曾在鳳陽)西日東塵瘴南雪北此度勌
遊凡幾寄聲二李料隻影单棲未償初志莫忘(去)重來
酒人燕市裏
木蘭花慢(送曹升六舍人佐郡新安)
插天靑未了三十六翠芙蓉愛官閣鈴梆人家雞犬多
在雲中畫圖又呈變幻便横看不與側看同烟氣潤添
修竹濤聲晴卷長松匆匆我昨遊蹤算此去却輸公
正千里𤇺銷一州事簡諸縣年豐風流未妨佐郡問䆠
情詩况那般濃擬踐黃山舊約籃輿筍屐相逢
齊天樂(寄祝魏青城憲副七十壽)
傍城烟火環城水依然舊家喬木眷列東西巷分南北
中有涉園幽築花邊補屋正結搆初成幅巾歸沐七十
平頭官情到此合知足傳來雙髩猶綠市朝回首處
都是碁局近社僧來署門客去誰奏鶴南飛曲翠娥持
燭待自琢新詞譜將絲竹散入春風蚤梅香撲撲
酹江月(京城中元)
如弓沙月正秋輪乍滿映來粉堞冰琖拍殘人影亂散
作六街凉蝶賣過荷花一番夜市又賣靑荷葉碧雲萬
柄星星點點的的回憶昨歲今宵故人相喚並放西
湖檝水面樓臺天上下鏡裏倒窺紅頰經眼風光轉頭
情事鷗夢無多霎秋絲添鬢孤燈照影愁鑷
一萼紅(積雨有懷竹垞時移寓古藤書屋)
翠糢糊想藤梢垂格老綠早凉初葉葉分風牀牀避漏
近日吟興何如問添了幾莖白髮又還問撚斷幾莖鬚
蠅拂甘瓜蟻浮苦酒作底歡娛著得等身書就甚眼
中未見還有奇書夢隔前塵客來今雨好是深巷閒居
且莫賦田園歸去算斯人何可此間無一咲回頭白鷗
浩蕩江湖
解珮令(聮句送趙秋谷歸益都)
城頭畫鼓馬頭紅樹最無憀酒邊人去(朱彛尊)聽徧陽關
也未抵者番别苦(魏坤)一程風一程寒雨斷橋横浦淺
沙深塢翠灣澴鄉山無數(愼行)卸了朝衫換獨速莎衣醉
舞(坤)勝東華滿鞾塵土(彛尊)
浣溪沙(聯句題張遠墨梅)
淡墨螺勻尺幅綃(坤)五三六點冷香苞(彛尊)玉龍拖尾燕
分梢(愼行)紙帳影浮斜月底(彛尊)畫屛春貼小山㘭(愼行)一
番花事又江郊(坤)
春風嬝娜(游絲同竹垞賦限蛇字)
笑東君何意斷送芳華吹&KR1089;粉走歕沙向蜘蛛窠裏巧
粘密網縈成金縷展出繰車細欲無痕長能比髮牽惹
遊人眼界花安得天機纖素手織將霧縠與冰紗千
丈晴空不礙日光斜暎見閃閃輕罥檐牙無風綽被雲
遮瞥然搖曳又過隣家一筆難描來蹤去影寸絲難綰
春蚓秋蛇無情有恨任花南水北定誰憐取飄蕩生涯
(太白詩白髮二千丈陸探微能一筆畫師宜官有游絲書)
百字令(爲眞定梁相國壽)
風流謝傅想當時原爲蒼生而出人以爲通公自介四
十年如一日闕補山龍姿同海鶴帝賚尊良弼太平有
象中書仍領樞密猶記莊號雕橋壽槐重蔭了錦堂
琴瑟衮衮公卿皆後軰秩笇松齡纔七一桁朝衣滿床
牙笏慶繞芝蘭室梅邊開閣奉觴長近佳節
前調(竹垞屬題歸耕圖次卷中原韻)
良田二頃只躬耕少箇南陽名士悵望杏花烟雨候鄉
夢牽人何已纔着朝衫便思初服前軰多如此先生歸
也買山計正難耳趁好碌碡村邊桔橰園外長一支
春水還我綠蓑靑篛笠重向溪南小市十角吳牛千頭
楚橘蚤辦收身地笑陶元亮昨非始覺今是
太平時(奉和聖製立春)
淑氣初回景色嘉一天霞人間何物報春華有梅花
已覺冰池鱗甲動浪淘沙滿城柳意待風斜萬人家
醉太平(甲申元夕西苑觀燈功院長賦賜宴歸同揆愷)
西山雪融西湖鏡融一天明月淸風慶時和歲豐尊
中酒紅懷中橘紅醉歸街鼓鼕鼕報三霄露濃
邁陂塘(高江村宫詹屬題蔬香圖)
展生綃天開圖畫恍然身在璚圃宫羹禁臠多嘗徧偏
愛蔬香繞筯江畔路擬挂却衣冠暫領田園趣斑鳩啼
午正土輭春酥疎畦小稜(去)一陣菜花雨筠籠淺把
送不勞地主自攜鴉觜鉏去十年宰相非難事且與撥
灰煨芋煩致語料五畝池邊未是歸休處聊追白傅向
𬗋莧靑菘黃芽綠甲博取醉吟句
百字令(樓敬思送盆菊賦謝)
重陽纔過被霜風剪盡一庭秋綠門外白衣招不到臥
聽隣槽酒熟落葉聲乾殘陽影淡夢繞東籬菊此時貽
贈感君知我幽獨直爲下潠田荒斜川路隔歸計貧
難卜華髮滿頭何處插辜負佳人空谷客土培根紙條
沁水聊洗塵埃目肻來同賞餐英正喜無肉(敬思前寄余詩有何)
(妨食無肉之句)
菩薩蠻(錢蔗山給諫贈女兒香一奩賦謝)
西塘才子東官令異香幾片遥攜贈喚着女兒名十分
憐惜生鷓鴣斑血結蘭氣薰奩出端合浣淸泉忍教
凝紫烟(以水洗之清香自發不待火爇也)
疎影(同魏水村賦寓庭芭蕉)
新桐牆角愛碧茸茸下孤莖秀擢一片纔開一片旋抽
次第展將旬朔天生百竅玲瓏樹慣只做小庭葉幄儘
放教障日捎雲經多少雨淋露濯漸入凄凉時候緊
西風攪得愁人夢覺幾度裁牋幾遍題詩饒半憐他脆
薄自從没骨圖成後可還怕霜花剪却(時禹尚基作寫生小幅)好
護持宛轉柔心莫被玉纖偷剥
金縷曲(寓庭雜蒔草花有一種名秋牡丹者戲嘲之)
小草當秋季向軒墀孤莖獨上晚花初試解道鼠姑顔
色好一種偷他名字倩翠葉層層扶起碎翦繚綾攢縹
蒂與籬根霜菊差相似(白菊經霜多變紫色)那許並魏家𬗋傾
城傾國談何易便同時翻階紅藥纔中作婢此外花曹
三百六誰譜入名園記幸落後少爭春意自揣弗如應
自遠尹和邢孰若相廻避入宫妬庶免爾
前調(盆池種藕有葉無花)
爲愛荷香蚤傍春分就隣乞藕埋盆作沼乍見田田浮
鏡面數點靑錢圓小漸翠聳亭亭羽葆道是看花吾有
分(去)轉轆轤引水添淸曉費心力計多少等閒長夏
多過了到秋來雲沉露冷向誰索咲老子胸無惆悵事
聽雨聽風也好只些子替伊煩惱直恐天寒羅袖薄與
芭蕉一例經霜倒剩淸氣耐枯藁
醉太平(丙戍元宵召赴暢春園西厰觀烟火)
牆東玉虹橋東燭龍丹樓一朵雲紅是宵中旦中烟
濃霧濃凌空架空西山一帶朦朧隔千重萬重
長亭怨(咏揆院長家紅鸚䳇同孫松坪學士作)
記故國隴雲深處千里依人華堂且住借取猩唇殷鮮
染出好毛羽雕籠太苦把三尺珊瑚架汝芍藥階前早
誦得主人佳句芳樹恁朝朝暮暮送盡桃花如雨枝
頭杜宇將血色啼痕相訴更休誇紅觜多知還應念綠
衣舊侣憑誰解銀絛重認丹山歸路
行香子(月下過佟陶菴學士湖上寓樓時隨駕至杭)
烟水鮮澄烟樹瞢騰上樓梯一二三層曲欄小檻是處
堪凭看日初沉雲初斂月初升有約頻仍許我重登
捲疎簾相對壺冰風流學士見也何曾是飲中仙詩中
將社中僧
减蘭(題湖舫丁亥秋作)
十三樓壞十二橋邊朱舫在秋已蕭蕭老柳還誇十五
腰坐中年少昨日不來今乍到看我題詞漫道風流
似昔時
臨江仙(西湖秋泛)
記得㯶亭(御舟名)春侍讌滿湖燈燭薰天一番光景換尊
前殘荷猶瀉雨疎柳已無蟬望望西泠橋外去吟過
第六橋邊商聲輥上十三絃晚風吹不斷凉透鷺鷥肩
浪淘沙(錢塘觀潮)
龕赭露脽凥對束江臯雲垂海立湧金鼇隔岸越山渾
不見水比山高萬馬走单槽鱷徙龍迯當初誰賦廣
陵濤強弩三千輸筆力直是人豪
洞仙歌(戊子正月望後竹垞表兄送余北行至南湖而别)
一天冰雪過收燈時候長水橋南惜分手感登艫相送
直到杉靑歌驪客檢點當前都有兄言吾老矣後會
難期酌我重斟十分酒此意最殷勤臨發踟蹰可敵得
石尤風否好借取深杯勸還酬也預算中秋爲先生壽
(今年八月望後先生八&KR1030;大慶)
釵頭鳳(重渡揚子江)
沙邊瀨花邊埭泊船剛與高樓對門開處垂楊樹多無
聊賴亂飄烟絮去去去紅闌外靑簾内依稀有箇箏
人在憑絃柱分明語風波如此勸公母渡住住住
探春慢(上已偕楊晩研湯西崖周桐野沈磵房萬柳堂褉飲)
宰相橋坊(橋㮄為益都馮相國所題)太平風景那回袚褉曾到能幾
多時再逢此會柳亦隨人漸老繞隄千萬樹恁春晚偏
如春蚤只添對酒新鵝未有囀枝黃鳥閒數城南唫
伴剩楊湯周沈舊是同調水長蘆根烟開萍塊此段年
光最好從遣殘陽&KR1089;有初月舒眉逓照醉尉相逢何妨
過申犯卯(馮異暮春醉中詩不須愁犯卯且乞醉過申)
减蘭(賣花詞)
吹花風起二十四番多到耳紫陌紅塵樓上新粧擔上
春朱門誰主舊日園丁今賣汝入市人看西子纔堪
博一錢(孟子注疏西施每入市人願見者先輸錢一文)
步蟾宫(碧雲寺僧房見盆桂而作)
誰移天上長生樹是八萬四千月戸一枝來自廣寒宫
猶似帶九秋風露開時也有微香度奈冷蕊羅羅可
數小山招隱近來稀且譲與閒僧作主
桂枝香(辛卯十二月武英殿書局告竣停免內直填此自嘲)
老郎顔駟問霜雪盈顚久留何事寅入申歸刊韵聊充
外史村夫子軰能相笑笑日日亂書堆裏多年積算不
知耗却幾囊官米漫贏得燈花送喜似螙魚蝕了神
仙兩字從此投閒免作蠅鑽故紙柯亭劉井廻翔入更
休論省官省吏還應自幸身慵職散稱優閒地(皎然詩外史刊)
(新韵蠅鑽故紙出傳燈錄南宋謂館職爲省官周子充云省宫不如省吏蓋嫌俸薄也見老學菴筆記白香山)
(詩職散優閒地身慵老大時)
水龍吟(次章貭夫楊花舊韵)
是誰細剪兜羅不期而至無端墜天生輕薄眯人望眼
惹人閒思繞徑鋪氊當階滚雪重門難閉向酒旗影裏
茶烟榻畔一陣陣因風起却逐舞衫歌扇亂紛紛不
成行綴欲飛旋止將離又合乍團還碎最怕沾泥微嫌
罥網差宜點水任無情化作浮萍若箇洒楊家淚
桂殿秋(題桂菊圖爲友人夀)
高士宅列仙家秋光儘入畫圖誇移將月裏長生樹來
配霜前不落花
柳梢靑(從廟市買菊花二本白者先開黃者較遲半月戲嘲之)
零露溥溥重陽過也菊蕊初團本來同譜根曾同種花
擬同看問伊開則誰先似兩姓詩人一般白在黃前
樂天樂地居易居難(唐末有舉子能爲詩每通名刺云鄉貢進士黃居難字樂地欲比白)
(居易字樂天也)
賀新凉(壬辰重陽前二日張日容招集城南陶然亭)
驀過中秋後響西風萬梢蘆荻萬條楊柳惆悵東籬歸
未得帝里又將重九且趁伴來開笑口檢點尊前人如
故只病夫廢了持螯手(時余左臂病風)用其一且持酒敝裘
縫裂新寒透記年時隨鷹逐兔射飛烹走貧到今番無
菊看一醉徑煩良友算樂事人生難又此會明年知誰
健問登高還在城南否吾老矣莾回首
前調(後二日蔣蠖广席上聽歌次前韵)
風雨重陽後乍宵來微雲澹月高梧疎柳病與樂天相
伴住消遣十常八九更何必櫻桃樊口南魏北張餘音
在勝挨箏擪笛推琵手當此際可無酒就聾雙耳聲
聲透喜主人閉關投轄肻教賓走門外泥深行不得老
子狂呼小友聽換羽移商還又白日催年雞催曉問玲
瓏解唱吾歌否拚醉倒且濡首
好事近(自怡園聞鶯呈揆院長余長假將南歸癸已四月)
杜宇勸人歸苦被鶯聲留住行到紫藤花外有垂楊千
樹無心且與盡情啼切莫管春去知道雙甘斗酒是
明年何處
河傳(甲午春社作)
雙燕相見又今朝來覓蓬茅舊巢酒邊一旗烟外招飄
飄綠楊紅板橋昨夜社公新雨足杯珓卜𧖟麥家家
熟約比鄰去酬神老人再逢得幾廵
漁家傲(題秋漁圖)
蠏舍魚莊問有無全家活計指菰蒲一曲烟波三四里
如畫裏殘荷折葦蕭蕭意村北村南酒可沽秋來不
欠水田租昨夜夜凉貪熟睡呼未起霜花濃壓船頭尾
西地錦(咏苔)
三徑久荒松菊漸平舖蒼玉筍鞵新縛蓑衣新買映上
階新綠髮短何愁曲局愛雨來如沐不教禽啄不教
竹掃又忍教手觸(陸放翁詩新買蓑衣苔樣綠劉夢得銘苔痕上階綠石髮見爾雅毛詩采)
(綠章子髮曲局薄言歸沐唐人詩飢禽啄嫩苔又陰階竹掃苔)
洞仙歌(秦駐山頂石上苔長三寸許土人呼爲卷柏采歸養以清泉經宿莖葉展舒蒼)
(翠欲滳因種之瓷盆冬來彌茂本草所云長松當即此種也)
海山絶頂有羣眞來往斑駁菭留石壇上任攣拳稱栢
偃蹇稱松經幾劫三寸靈苗無恙小童殊解事隔宿
攜歸試汲淸泉貯盆盎生意突然回扶起蒼顔勝九節
菖蒲拄杖果若是雲霞洞中仙幸勿與芝草琅玕爭長
點絳唇(乙未寒食鉛山道中遇雨)
行過川程籃輿軋軋穿林去亂鴉啼處衣濕棃花雨
兒女靑紅不踏城西路山無數丁丁樵斧知是誰家墓
瑞鶴仙(武夸山下看道院製茶)
淺瀨紋如縠把輕篙撐入瀾滄(渡名)九曲花宫繞林麓也
不耕瑶草不栽黃竹一聲秸鞠催隔塢人家布榖又誰
知茶竈開時三月石田蚤熟雨足旗槍初展院院提
筐摘將嫩綠濃蒸緩焙看火候纔經宿引微颸吹出白
雲深處香徧山南山北儘清流(船名)滿載筠籠何妨無宍
(即肉字見吳越春秋)
沁園春(虎丘買水仙戲填一關)
根似鴟頭葉似蒜苗花名水仙問仙翁仙姆幾時留種
不移天上乃落人間洛浦凌波漢臯捐珮想像冰肌映
玉顔娉婷意勝眼中多少沅芷湘蘭山塘賣汝堪憐
只一本纔教值一錢向牆角堆堆籬根顆顆漸違物性
欲攬花權老我婆娑爲渠愛惜貯以靑磁沃以泉歸來
好賽渡江桃葉同上吳船
前調(咏老少年德尹以詩索賦)
鴨脚輸黃鴉臼輸紅將何比妍便粧成暮景未霜先豔
洗來朝氣得露尤鮮姹女司爐嬰兒躍冶幻出蓬頭灌
頂僊西風裏把丹砂一擲倒換衰年咲他雙蝶翩翩
還認作花穠二月天看疎疎斜倚乍明人眼亭亭小立
恰並人肩凉雨簾櫳斷霞籬落好趁蛩聲雁影前秋非
晚似者般顔色我見猶憐
前調(蠟梅)
不是陶家不是林家將金鑄顔恰避了靑霜甘隨菊後
欺他豔雪愛占梅先融蠟爲珠染梔成蒂萬蕊千頭顆
顆圓瞿曇面抱赤心一點誰鬥嬋娟味無味處天然
肯便與蜂脾蜜作緣看野竹如煙聊同倚翠山茶似火
恥並爭妍酒泛新鵝塵消舊麴時有寒香到鼻邊銅缾
古把一枝斜插共餞殘年
東風第一枝(盆梅重放喜而有作)
細剪㯶毛淨揩瓷斗蓓蕾重添繁蕊好風微漏春前暗
香偷攙臘尾畫中取意又豈在依山傍水逗紗窗一點
疎燈大有横斜標致便開也不捎燕觜便落也不粘
蝶翅苔痕綠上閒階是伊天然位置陳根客土幾曾占
種花隙地伴老夫灸硯呵冰寫入歲寒吟裏
一剪梅(瓶梅)
短短寒梅剪剪茨記手栽時到手攀時花開先報白頭
知不取繁枝只揀疎枝竹几蘆簾相對宜可有霜欺
還怕冰欺膽瓶就火與頻移非定州瓷即汝州瓷
滿庭芳(半山舟中看桃花作)
酒憶添顋辭成靧面風流時世梳粧多虧掩映傍竹倚
垂楊不費淺深斟酌紅無賴一意成狂村西路嫌他蜂
蝶抵死閙斜陽舊家羅綺伴曹衣吳帶色色相當問
舊年崔護前度劉郎縦使遊蹤重到空悵望巷口門傍
煩說與道永和隄畔别有仙鄉
金縷曲(聞潤木弟&KR1089;車傷臂填此寄訊)
臥穩東窗旭忽有人橋邊竹外叩門剝啄傳到城南&KR1089;
車信使我身如受觸嘆門戸阿奴碌碌黃髮爲期須善
寶奈下堂蹞步能傷足何况是脫輿輻新豐老叟全
身福料紛紛三公僕射非吾所欲鄉里兒童成項領眘
勿爭馳競逐且三折把醫肱曲從此歸休眞上策便白
駒瘦也宜空谷溪畔路想應熟(新豐折臂翁見白香山詩折臂三公羊祜事見)
(晉書本傳&KR1089;車僕射王儉事見南史蔡廓傳)
梅花引(壬寅小除夜與德尹分賦)
一方苔一梢梅殘雪初消花未開好風來好風來臘底
春前韶光方暗催明朝便是明年節(明日立春)勿論今夕
爲何夕且啣杯且啣杯兄弟勸酬白頭知幾回
紅娘子(咏雙頭桃實戲次沈房仲原韵)
移自仙源口可愛親栽否(楊誠齋嘗桃詩香味比嘗無兩樣人情畢竟愛親栽)靧
面兒郎同根姊妹結成嘉耦最憐渠從小便相隨到齊
眉眉壽未必家家有且喜年年又肻被鶯含怕教鸚
啄忍同瓜剖好留將心裏兩人人試誰堪耐久(黃山谷詞似合)
(歡桃核眞堪人恨心兒裏有兩箇人人)
鵲橋仙(庭前香櫞一本秋杪有脊令來巢踰旬而雛成適有所感漫填此闋)
燕辭秋社鴻歸秋渚爾獨來巢簷際一枝穩穩又將雛
頌不了前兄後弟(唐明皇有脊令頌前兄後弟出梁書夏侯䕫傳)田家荆合
韓家桐老笑問同居幾世明年此樹若開花便比並詩
人常棣(凡卉木新栽者有鳥來巢明年花實必茂此語聞之老圃)
蝶戀花(入冬風雨盆菊離披折供案頭經旬色猶鮮好戲贈以詞)
葉亞梢頭看競吐已是經霜又怕經風雨手㨂數枝親
折取殷勤誰似東籬主半月寒窗相媚嫵冶冶融融
出水鮮於土不爲無花偏愛汝有花多在人擡舉(杜牧之詩)
(融融冶冶黃白樂天詩不是花中偏愛菊北花開後更無花元微之詩太都只在人擡舉)
敬業堂集卷五十(終)
敬業堂詩續集目錄
第一卷
澷與集上古今體詩一百十六首
第二卷
澷與集下古今體詩一百二十首
第三卷
餘生集上古今體詩二百四首
第四卷
餘生集下古今體詩一百三十首
第五卷
詣獄集古今體詩七十四首
第六卷
生還集古今體詩七十七首
住劫集古今體詩五首
敬業堂詩續集目錄
