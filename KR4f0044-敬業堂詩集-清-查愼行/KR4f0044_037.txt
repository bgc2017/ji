敬業堂詩集卷三十七
海寧查愼行悔餘
槐簃集上(起巳丑正月盡十二月)
去宣武門西半里許有陋室十餘間扃鎖頽廢有
年矣已丑二月自西苑下直歸從馬上望見老槐
二樹亭亭出屋顧而樂之遂僦居焉爾雅連謂之
簃疏樓閣邊相連小屋名也因借樹以名吾集
春冰次院長韻
怪底堅成脆行逄凍釋時寒無蟲可語暖被鴨先知裂
縫防頽岸留痕驗故池何當供夕飲春氣漸如炊
人日出郊
老夫新年年六十酬應昏昏忘盥櫛朝來凖擬出郊行
走馬看山作人日西風撲面飛黃埃忽憶故園新種梅
詩成寄問草堂弟臘尾春頭開未開(去年正月於西阡種梅數十本)
院長餉新年食物兼示四絶句次荅
類篇止有鮠魚字梵語蘇詩恐誤人(說文玉篇俱無鮰字司馬公類篇有)
(鮠魚釋氏稽古略謂寶公吐鮠成活魚今江中洄魚是也東坡詩中作鮰洄與鮰當是鮠字之訛本草失于考)
(證故及之)我是江湖釣竿手爲公箋釋到纖鱗
次韻鮠魚
半殼含胎剖蠣房鮮宜糟壓嫩宜湯黃封拜賜連朝
醉特試先生醒酒方(蠣黃㵸湯可以解酲)
次韵蠣黃
吾鄕海錯雜魚蝦細瑣登盤品亦嘉忽見銀鈎如椀大
閩人好對浙人誇
次韵對蝦
嘉禾舊志說陶莊黃雀肥時早稻香(徐碩至元嘉禾志黃雀出陶莊秋後)
(最肥)自別家來無嗜好滿缾鄕味荷分嘗
次韵黃雀
春風次院長韻
又隨步屧散今朝紫陌微微去轉遥頗訝渡河冰易泮
不知吹髩雪難消南枝暗放參差蕊東面偷迎宛轉條
二十四番誰管領等閒聽過賣餳簫
次韵春雪
春寒不與臘寒同微霰來沾弄䄂風翠浪舞當三白後
香泥巧借六花融飄殘柳外濛濛絮送盡江南片片鴻
莫倚侵陵萱草色繞階須護蕙蘭叢
長孫興祖就婚雲夢寄詩示之十韵
聞說求婚媾爲期在此春抱孫吾計日配婦汝成人雪
棹吳江岸風帆楚水濱間關憐道遠出贅笑家貧締好
因同譜(親家沈翰逸爲癸酉鄕同年)居鄕本比隣禮從荆布舊義取
帨䄜新莫倚嬌爲壻須存敬似賓葭莩方有託骨肉自
相親去迨冰開候歸當燕乳辰阿翁南望切書報勿辭
頻
院長餉柿霜餅兼示長律十二韵次謝
駢實交柯重金烏下啄同小園秋晚挂古寺日高烘爛
爛燒空赤蒸蒸耀眼紅蔕留紅䄂織(用白香山詩中事)葉受墨
光融(用鄭虔事)耿餅佳名著梁椑上品充滑疑流石蜜寒欲
殺尸蟲玉井千珠落丹田一氣通齒疎宜軟美喉潤覺
淸空止嗽方殊騐(時余方苦痰嗽)廻腸味不窮殷勤開尺幅檢
點閉輕籠食罷仍蠲渴詩來况愈風多煩霜雪意寵貺
白頭翁(來詩結句云還堪持獻壽㚨配紫芝翁)
院長以乳酥餅見餉仍有詩索和謂余深於禪
理戲作偈語次韵奉酬
昔聞佛者言醍醐蓋有自初從牛乳出香美非思議於
中得酥酪先後當以次我意殊不然強生分別事先生
味禪悅故以機相試聚爲一團酥是一要非二散爲百
千餅又豈百千味當其爲乳時㳙滳白牛致云何淸淨
腸猥用忍草飼我無廣長舌報以眞實義請看牧牛者
苦苦掣其鼻不若聽所之放牛着露地人牛兩自在彼
味非此嗜莫管乳酪酥醍醐孰同異
以紫檀鏤管筆一雙饋院長兼呈拙句
客從吳興來遺我雙不律森然秋兔穎毫末羞自匿削
管用紫檀可手製新出免冠頭不秃肻入中書室我老
腕力微何心計贏絀學書疑有鬼覓句懶無匹留之注
蟲鰕如膠柱鼓瑟故用移贈公庶幾副其實吳俞世不
作(吳政俞俊皆北宋時筆工也)諸葛法久失錢沈亦名流後來費評
隲雖非金與銀鏤刻分纂述猶勝斑與赤輕脆抱空質
上將點絲綸次亦標甲乙含毫特餘興揮灑膏繼日新
年富新咏傳示盈卷帙浩汗或掣鯨精微乃貫蝨儲材
等武庫應敵在倉卒不以老見輕有作例牽率余雖勉
屬和十駕争及一從公乞餘波仍以詩侑筆
湯西厓前軰自洛中寄示重修香山寺記石刻
拓本
龍門十寺巳全荒金刹誰尋古道場劫外豐碑開闕塞
天中軼事在文章雲泉舊境緣曾結(白樂天香山寺詩且共雲泉結緣境)
(他主應作此山僧)山水初心後果償(幸爲山水主是償初心復始願之候也語出樂天重)
(修寺記中)公是樂天還記否前題多在暢師房
斗室
斗室無風入香嚴正寂然一株婆律火半榻祖師禪白
雪將灰候靑烟未吐前此時參鼻觀消息向誰傳
題吳寶崖雪龕煨芋圖小照
神仙只累十年官枵腹聊爲一飽歡何似雪龕風味好
平生不喫懶殘殘(山人更喫懶殘殘東坡逸詩句也)
去年過塔灣湘雨禪師出所纂金剛經順意見
示㩦之行笈欲爲刊刻流傳有志而未逮近以
呈院長蒙叠筆字韻詩盛相稱詡輙次韻奉酬
敢請院長爲功德主此篇聊當募緣偈一首也
呵呵
五十墮醉夢不知經論律一從讀金剛稍開雲霧匿深
沈百尺低垂綆汲使出遊子久離鄕于焉返家室旣歸
翻自痛精進力己絀欲除人我相兩敵勁無匹又爲義
疏誤孰與更張瑟晩遇馬蹟師貝多示眞實微詮警後
悟妙解證前失俗昧知者希我衰天所隲誓將廣流布
期不虚纂述先生一見之析義豈待質執疑兩破碎决
若魚去乙詩來盛稱揚方便皎慧日黑蟻二万言卷之
僅盈帙護持付龍象普度及蟻蝨開雕指顧成功德亦
易卒檀那視積絫幸以銖兩率恒河計沙數百億生于
一庶將擬楞嚴勝授房融筆
座主大宗伯許公七十壽辰敬呈長律四章
巖廊重望冠淸都黃髮年尊與道俱燕許文章唐巨手
程朱理學宋醇儒龍門拔地孤逾峻鳩杖隨身徤不扶
指似天文人盡識壽昌方叶泰階符
司徒崇秩晉春卿端右廻翔寄不輕公自起家敦孝友
世因瞻斗重科名衣冠盛事耆英社鄕國餘風月旦評
歷政不緣中外異依然冰貯玉壺淸
集賢曾寫樂天眞九老中今第幾人三月韶光連上巳
(三月二日公誕辰也)七旬觴咏屬初辰芝蘭得氣殊庭秀桃李成
陰薄海春共仰官高能下士虚懷仍以讀書親
朝回晝静愛長閒笑說生平杯酒間却向烟霄頻矯首
每從風月一披顔蒓鱸遠夢馳千里松鶴高情在兩山
欲御籃輿知有處谷湖柳色待公還
余自甲申春寓城南道院丙戌十一月請假暫
歸戊子三月抵都重舘于此已丑上巳前一日
將移居宣武門外臨行題壁
三間古觀稱羈棲五見空梁𥙷燕泥欲去每教僮灑掃
再來猶認客留題(壁間有同年王方若題句)飛鴻印雪原無跡倦馬
辭槽又一嘶怪底老懷殊戀戀西山多在短牆西
西苑新直廬(在澹寧居後)
雪林風沼候參差休假俄經百日期(去年十一月奉旨暫停入直至今)
(年二月恰百日矣)魚鑰曉嚴新契勘(鄭谷詩門嚴新契勘)鳳巢春換舊棲
枝路廻稍覺穿花遠窗静從看過影遲笑逐班行重入
直龍鍾已是杖鄕時
移寓示潤木二十韻
久客身何着今來願始諧買鄰無百笏僦舍爲雙槐(中庭)
(有老槐二株)迢逓連城角沿洄阻水涯閒坊聲較静濕地勢
微洼東野㩦家具西枝寄病骸未能行躡屐那免出傳
牌橐俸先期給鉶童冐雨差無妻中饋缺與弟入門偕
白木床分設烏皮几對揩布衾寬稱席石炭賤踰柴茶
竈商量置書籖整娖排窗緣絲網掃池用瓦盆埋卷幔
通巢燕登柈待食鮭厨空浮白琖壁挂踏靑鞵車騎經
過閴風光漸次佳但教塵隔巷翻愛草侵階擊缽旋相
和吹箎分不乖近宜論洽比遠或召朋儕汲井昊天寺
買花南市街經旬許休澣亦未廢淸懷
三月三日雪後赴西苑馬上作
鳳城西北苑東偏白髮尋春又一年殘雪泥融芳草岸
(昨夜微雪)薄寒風勒柳花天非無好景來林外尚少遊人到
水邊獨把吟鞭欹醉帽時逢修禊想歸田
暢春園杏花次李義山舊韻
杏苑即仙源含情似欲言問名憐及第(鄭谷曲江紅杏詩爲是春風及)
(第花)得氣儼承恩流水悠溶態初陽淺澹痕綠新宜柳映
紅遠覺桃繁蝶翅輕三月鶯聲戀一園盈盈窺紫闥脉
脉待黃昏小睡披香暖微酣殢雨温臘融難作蔕(温飛卿詩)
(融蠟作杏蔕)脂染定連根何處堪凝望逄人自悅魂靑旗風
綽影猶記酒邊村
落花和陳潛齋學士韻
桃是深粧杏淺粧開時有態落猶香東風自借孤蓬力
流水何曾出苑牆
同年蔣酉君卜築西郊詩以落之仍次移居二
十韻
薄䆠居難定同時興偶諧我方銘陋室君亦賦高齋(趙閱)
(道有高齋詩)作計寧非逹爲生洵有涯背城山漸近就水地
宜洼昨搆才容膝今營儼樹骸舊材留梓澤新棟拆松
牌斤斧俄收響僮奴免借差落成三月速扶挈一門偕
棗軸疲牛汗楊樁疥馬揩烟光通禁籞野氣入荆柴但
取藩籬便何須闒戟排書竒傾橐買樹好帶花埋北釀
缸浮螘南烹案致鮭僧來㩦蜀絹信去覓吳鞵壽母藤
輿徤嬌兒繡褓佳碧枝風卷幔紅藥雨翻階即事歡皆
具生平願豈乖宵歸辭俗客晨直約吾儕故國三千里
黃塵十二街算來除蔣徑無此好情懷
暢春園芍藥
万卉争春放開遲賸此花雅禁初日照濃被綠陰遮隔
岸浮香霧臨池蕩綺霞年年三月尾病眼閱繁華
酉君同年餉甘蔗
小束靑如削來從櫻筍鄕特煩良友餉何異大官漿促
節過頭杖淸泉潄齒霜多君甘旨外有味必分嘗(前一日先)
(惠櫻桃故云)
下直經澹寧居後見新竹出墻
輕雷夜解斑籠籜地近宮垣勢便高應笑松栽成早偃
多年猶未出蓬蒿
四月二十四日奉旨偕錢亮功汪紫滄兩同
年赴武英書局編纂佩文韻府口占示同事諸
君二首
六年供奉毫無𥙷天語蒙褒下禁中聯步久趨丹陛
北直廬今寓浴堂東名連進士慙同進管秃中書笑不
中那免退之譏磊落依然爾雅註魚蟲
上窺典誥薄風騷不數區區篆刻勞才盡更誰哀老子
課嚴渾似限兒曹舊巢未掃痕猶在(奉旨編纂事竣仍回南書房供奉)
賜馬相隨骨漸高差勝漢廷飢曼倩官厨豐饌日仍
叨
武英殿後老桑
出墻如蓋勢童童初日移陰小殿東辜負江鄕𧖟老候
鳥&KR2154;餘椹滳階紅
六十生日竹垞先生遠寄名錫唾盂茶缾
張銅沈錫皆禾産一技成名不偶然今日瓶盂成古噐
後生誰識百年前
槐陰露坐
我愛雙槐好婆娑滿院遮蟠根容穴螘出屋帶棲鴉未
落三秋葉將舒六月花近身安片席餘蔭給隣家
鵲雛爲隣猫所攫
庭南老槐樹當暑花葉敷有鵲棲其間雌雄將六雛毛
羽日夜長飼哺同慈烏家書故鄕來好客與之俱查查
每預報喜氣充我閭自謂得所主永無意外虞鄰家黑
白猫眈視生覬覦陰藏爪牙毒上樹捷飛鼯六雛一被
攫鵲起逐以趨似將奪虎口性命還須臾又似望人援
繞簷群噪呼倉皇不及救坐視爲嗟歔我墉被鼠穿唧
唧繁有徒孔箱盗夜粟穴紙潛朝㡡汝雖磔百千飽噉
臥氍毹誰當刻責汝加以非分誅鼠黠鵲性良飛走族
亦殊云胡於此暴顧獨於彼懦(叶平)於彼爲養奸於此戕
無辜汝腹縦暫滿汝腸義當刳吾欲致張湯詰之定爰
書公然掉尾去借鄰以逃逋
自書局回寓作
書局限孔嚴晨趨事搜討歸來日云夕返景在林杪槐
花滿中庭鋪積亦復好小童懶無匹安坐終日飽故欲
習其勤時時令汛掃淸風颯然至葉有先秋槁頗聞蒙
莊言勞生佚以老信書乃大繆自計胡不蚤
喜雨
京師夏苦旱熏灼如炎方霢霂偶微霑暍者盈道㫄滂
沱忽大沛熛怒不得張簷溜粗于繩翻瓢挹天漿栽花
得新活臥柳回舊僵旣雨萬彙蘇我亦中微凉風霆一
夢破境過旋巳忘
大雨過玉蝀橋
雨聲衝破影中天百尺長虹万頃烟鷗鷺不爭車馬道
自遮荷蓋領雛眠
新晴赴書局
積雨暑未退快晴天爲高肩輿出衝泥俯仰同桔槔豈
不恤人力用代鞍馬勞竊祿多懷慙何如返蓬蒿
庭樹聞蟬
委蛻知何處吾廬忽有蟬不嫌晴晝永轉愛綠陰圓薄
比彈冠况淸同舉室懸柴門虚倚杖悵望晚凉天
種竹
潦退庭宇凉竒懷赴幽獨規將尋丈地遠景收淇澳佳
人來何方笑齒瑳冰玉欣然肻相就陋室空於谷上承
槐高淸下蔭苔嫩綠未應供客看或取藥我俗我俗庶
可醫齋厨久無肉
瓶中白蓮朝開暮萎
街頭買白蓮帶露來座隅飬之淸淨水謂是西方姝朝
爲木槿榮夕與桑葉枯旣開必有謝元化周斯須老人
閱浮生過眼同一如那將熏染習累此冰雪膚寄語散
花天我非狡獪徒從今方丈室永拔汚泥株
對鏡覽髮
我髮日夜短餘存諒無多旣白會當秃不煩行羯磨人
呼在家僧自署老頭陀黃精無掃法奈此秋蓬何
夜枕喜雨
偶栽窗外竹初不爲秋聲忽洒三更雨瀟瀟亦有情
新凉
素角城端鳴初凉動砧杵西風一以發淸絶遽如許大
化日循環吾生幾寒暑心空有遐託跡寓無久處社燕
如知歸飄然辭逆旅微蛩漫多思唧唧乃私語
秋日江亭雅集有懷舊遊寄晚研滄洲西谷簣
齋鹿原天農及家德尹得遲字
酒徒半散天南北嬾到今年不作詩老去故應朋舊少
重遊兼感歲時移孤亭窄似維摩室秋水寬於阿耨池
却被居僧嗤冷落主人來早客何遲(是日郭雙村治具諸君午後始集)
一日假
偶得一日假心安良有餘簟凉便晏𧺫髮短罷晨梳露
角連城動風蟬帶樹疎故鄕頻水旱翻怕得家書
旦入宜武門
棡鼓傳三千門開九衢曙老夫肩輿出日與輀車遇粉
書揚銘旌束縛同此路死有千載暝生無一朝寤嗟爾
行哭人啾啾百蚊聚(語出楞嚴經)
題嫻堂奉母圖爲郭于宫尊堂吕太君壽二首
天半鸞凰膝下雛承恩先爲老親娛愛他五綵斑斕
䄂曾捧&KR0784;龍四顆珠(皇上南廵時御書禮教克嫻四字以賜母)
畫棟浮光縹緲間新摹宸翰作堂顔天生才子如椽
筆欲賦閒居可得閒(于宫供奉南熏殿)
張副戎有愛姬二人去年重陽日各生一子命
工繪圖同年劉大山有詩屬和一首
臨觀恰是重陽卦不比徐卿二子歌菡萏秋房原並蒂
珊瑚越網又交柯明知照乘光相敵試問連城價孰多
博得兩鬟開口笑一持侯印一提戈
少宗伯王瑁湖先生別墅名甲秀園皇上南
廵雲間凡兩幸焉先生作詩紀恩復屬余繼
和次韻六章
甲秀園開碧泖潯每從廊廟憶山林花如韋曲傳佳句
風自卷阿繼雅音兼托丹靑摹盛事獨將淸曠契宸
襟九峯高倚層霄上俯入軒窗是寸岑
喬木千章竹万根翠華臨處彩支繁帆檣隱隱頻移
岸桑柘依依别有村綠野天開裴令墅冶城人識謝公
墩陪遊何必身親到魚鳥能邀再顧恩
列仙圖籍本雲霄物外心期故自超雅有新裁矜異
數喜聞屬和徧同朝兩回步輦花間入一色春旗柳
外飄透出斗中光万丈御書樓閣冠巖椒
靈壽無煩借孔光朝回展卷好相徉書臨勅賜松花
硯笏聚家傳鍮石牀蘭畹芝庭方競秀石田茆屋豈全
荒承明又召枚皋入始信烏衣世澤長(時長公麟昭被旨供奉)
(内廷)
一花一木記平泉手植何人不解憐此日韶華娛舜
目幾家雨露長堯年波搖曲沼黃金縷欄亞新叢碧
玉椽緫在雲蒸霞蔚裏畫圖欲繪恐難全
陸機茸外野人家万頃畦風飬麥花曉徑烟巒成掩冉
晚春雲物貯淸嘉山莊細雨初回輦官焙頭綱正試
茶扈從班中曾眊筆爲公濡翰語非誇(丁亥三月余隨駕獲游園中)
九月二十日偕紫滄亮功兩同年赴密雲接
駕往返三日馬上即事六首
黃收朔野横從𤱔紅散霜林遠近郊不是三人同寓目
一年此景等閒抛
同官同直還同譜六七年來不暫分比似天邊一行雁
飛鳴食宿緫成群
塞柳風高逓急砧回鑾時節正秋深身如舊賜天
閑馬暮齒猶餘見獵心
翠眊朱斿歲往來歡聲奮地又如雷關南黎老争扶杖
重見蒼龍侍輦回
蝗不成灾慮種遺撲蝻有詔責官司直從場圃初成
候算到明年稻熟時
載路頻聞樂土歌聖恩寬大緩催科太平是物皆蕃
庶斑鹿黃羊獲校多
送孟静齋之任錢塘二首
水旱頻傳接井疆畫船簫鼓半荒凉欣逄悃愊無華吏
往拯租庸積困鄕郡守賢如龔渤海(謂張𥙿齋)州民窮有鄭
滎陽(謂老友鄭息廬)此行直比陽春脚膏雨隨車到一方
不改書生舊羽儀翛然一見識心期曾從譜牒知名久
(與德尹庚辰同年)未覺風塵筮䆠遲劇邑簿書迎刃辦冷官門
戶少人持煩君蔭及先賢澤京兆岡阡忠惠祠(先京兆公賜域)
(在江干范村外曾王父鍾忠惠公祠堂在西湖第一橋皆屬管内)
齒痛借用昌黎韻
我年五十時落一牙一齒故人傳良方盥用井花水餘
存幸牢固自爾將及紀午餐潄方撤曉枕扣而𧺫淸比
啄木聲硠硠徹人耳寧知衰老候疾苦不由已積火壞
陳齦浮陽發頽骫冬來忽擁腫罅縫生磥硊難憑藥醫
治(平聲)最怕物觸抵苦開酸兩頰亂動憎食指平吞有哽
咽礙嚼無軟美㫄觀不知難相勸進匕匙黃耆半甌粥
舌在僅可舓連綿五晝夜腫赤乃漸止痛定得動搖老
夫翻自喜韓云吾亦云次第將落矣平生滋味薄藜莧
徒累爾時至適摧殘在堅宜有毁百骸推一例此蛻已
久委試看葉經霜終無戀枝理
初冬集春暉草堂賦得菊殘猶有傲霜枝十二
韻
黃菊將殘候嚴霜戒令時亭亭當晩節冉冉閱秋期正
使孤花秀何妨衆葉萎倚衰猶崛強競賞故參差澹入
高人目幽惟冷蝶窺似曾霑雨露終不傍樊籬搖落芳
心見低回客土移楓丹非本色竹翠是相知繞徑香雖
淺登堂影亦竒白衣誰送酒靑女解催詩性在休嫌傲
寒多莫漫欺重陽高會少剰取一枝枝
擬樂天一字至七字體以題爲韵分得簾字
簾傍檻依檐防客見避花嫌平鋪湘簟斜搭吳䄡額飄
風細細鈎映月纖纖更無人處垂地但有香時透奩試
問陰陰芳樹底後堂玉笛是誰拈
十月望後前軰周桐野同年王樓村雨中過槐
簃看菊留小飲明日桐翁以詩見投次原韵二
首
老瓦盆中花十本上槐街裏屋三間眼前此景殊不俗
輦下幾人能愛閒我已掀泥除蘚徑客方冐雨扣柴關
寒林瘦竹蕭蕭意着片疎籬即故山
土銼無烟硯欲冰一歡邂逅得何曾詩如老將渾無敵
花到殘年亦少朋紙閣留香淸四壁畫屏肖影澹孤燈
直饒酒醆難抛在未敢多邀入社僧
題湯西厓前軰出關圖即送赴奉天府丞任六
首
中原桃李盡門生官比冰壺徹骨淸此意九重非不
逹又持文枋赴陪京(奉天丞兼督學政故云)
燕雲東北是重關咲指飛鴻滅没間天與先生開眼界
自吟詩過十三山
里社枌榆接帝鄕同時卿相半南陽居民老不知兵
革耕徧松桓舊戰場
沙蟲猿鶴緫秋埃考證眞須著作才别着畫圖車幾兩
東都少尹載書來
荒寒𣏌菊咲齋厨山海中間物産殊不獨秋原饒雉兔
八梢魚賽四鰓鱸
西風獵獵捲雙旌别路秋光雨正晴前隊朱衣非俗物
爲君聊壯出關行
題紫滄醉吟圖小照三首
落花風裏髩交垂山谷前身定牧之綺語多生留一句
醉圍紅䄂寫烏絲
朝賜黃封夕奏詩玉堂人物數同時如何䄂染天香
後偏愛科頭曳履姿
醉裏淸吟眼界花樂天猶作少年誇證因亭上新翻偈
枯木寒灰別一家
古詩
花開昨夜雨花謝今朝風造化故無私循環一氣中舉
舉少年子彈指成衰翁翁衰從少得乃復憂兒童
題翁樹服別茶圖小照三首
小團龍鳳碾初勻面首膏油苦鬭新修貢亭荒官焙少
輸他一片火前春
湯老懸知客亦佳淸風兩腋是仙才花瓷不少纖纖捧
辛苦磚爐自煮來
君顔白晳我華顚猶記騎驢並入燕重向茶邊論臭味
出山泉愧在山泉
盧六以庶常自藩邸入直武英每乘小車以
詩索和
轣轆勞薪五稔餘八騶雖乏勝騎驢伐輪自信餐非素
代步何妨進稍徐㫄挂鴟夷應貯酒中安狨坐好攤書
多君博物張寬比定有人占第七車
送宋蘭暉庶常飬親歸商丘兼呈漫堂先生四
絶句
歸途幾見着先鞭祖道回頭僅隔年(去秋送太宰公予告旋里)嬴得
㫄觀增太息此行眞箇是神仙
長假緣知爲老親隨身匹馬兩車輪較量白傅香山社
膝下今多奉杖人
出專方岳入蓬瀛小宋文章又擅名獨脫朝衫歸飬志
官情付與二難兄
薄雪初消柳未絲行期預遣報西陂羡渠到日逢元日
歲酒先拈第一巵
得東亭弟滇南書知𥙷授太和令作詩志喜
送爾衝炎出國門(弟于五月杪出都)半年迢逓憶征軒星埃路
脫千重險冰雪書來一笑温官舍向來多北戸王程從
此少南轅家聲定有蠻人識身是前朝小諫孫(明嘉靖朝先高)
(祖在諫垣疏參分宜相杖謪定邊尉)
從廟市買梅花水仙二盆口占二絶
取意原從冰雪間水邊林下緫怡顔黃花過後無聊賴
又破先生一掬慳
根株高下手親栽嫰蕊多憑火力催好與冷官添暖熱
一房紅日看花開
荅硤川程予和
有才如此我應求慙愧篇章屢見投愛說項斯長在口
自逢東野欲低頭苦心豈少知音識佳句殊難率筆酬
期子修途須努力莫憑嗤點逐時流
除夕前四日宫恕堂寓齋消寒雅集次東坡荅
叚屯田韵
平生區中緣足迹天下半自隨廐乘秣坐致籠禽歎去
日行已多後期把難玩職雖典文墨官肻羡黃散冷澹
作詩人讙譁劖酒伴鼕鼕街鼓夕喔喔隣雞旦蔔瓠點
羹湯鮮腴飣柈案狂吟詞跌宕衆舞影零亂憑誰扶雅
輪於我奉沃盥營身有底急見事何妨緩壯懷付消沈
老學資講貫賈生蠲細故韓子就新懦欲回天地爐重
扇陰陽炭貧因思拔宅愛有歌適舘幾時解嚴寒此會
得餘暖甘從百罰醉聊博一笑粲
次潤木除夕感懷韵四首
窮年趨走不辭頻休澣聊除半日塵(武英節假後復入直内廷今日午間)
(始回寓)七秩將開吾向老半生習嬾爾無倫屋如參廨東
西住樹接斜街上下鄰咲把屠蘇甘最後白頭何事肻
先人
病鶴摧頽戀赤墀尚憑瘦骨強知時早梅破臘心相許
殘菊迎春事亦奇(瓶中菊花自十月杪至今尚未萎亦一竒也)賓戲客嘲從
&KR0689;&KR0689;人趨我步儘遲遲枯枰三百多平路莫鬭新翻巧
手碁
疎疎微霰墜無聲隨分招呼得合并陋室然薪爲蠟炬
荒厨煖酒用茶鐺語便應對宜鄕友夢失悲歡長道情
錯料官中有生計依然共爾舉家淸
風流幾軰記遊燕往事依稀劔契船細數流年殊瞥爾
每逢遠訃一悽然(半年來吾鄕陳少司寇汪少司農竹垞朱先生陳太守六謙皆物故)龍
蛇屢厄天何意蛩駏相依老倍憐正自欲歸猶未得妄
思駐景作巢仙
敬業堂詩集卷三十七
