敬業堂詩集卷二十九
海寧查愼行悔餘
赴召集(𧺫壬午十月終癸未五月)
赴召紀恩詩(并序)
欽惟我皇上聖德神功遠邁千古薄海内外含
生戴性之倫無一民不被仁恩無一物不沾麗澤
巍巍蕩蕩謳頌難名屬者黃河底績鑾輅南廵
警蹕無聞輕&KR0724;減從貿載不遷夫市肆畊犂不輟
乎農郊回陽春扵靑霜白雪之辰駐宿衛扵蔀屋
茅簷之下無非勤求郅理念切民依(臣)東海鯫生
偶客畿輔竊聞駕涖德州方與田夫野老抃舞
歡欣共效昇平之頌乃今十月十七日直&KR0674;廵撫
臣李光地傳旨召(臣)趨赴行在(臣)即扵(臣)子克
建束鹿縣署中星馳就道匐伏宮門伏念(臣)齠齡
失學壯歲居貧年逾四十始舉扵鄉三上禮闈未
成一第自惟賦命蹇鈍寸進無階幸逢堯舜之
君自甘畎畝之樂不知微賤姓名何由上達聞
命之下慙恧徊徨罔知所措敬賦紀恩詩二章
恭呈御覽可勝惶悚之至
聖謨平土奏安瀾詔舉時廵萬國歡棡鼓無聲傳過
輦場功初畢候鳴鑾恩波先沛三春雨瑞雪都忘十
月寒微賤不知天上事謳歌遥向彩雲端
&KR1078;藻紛繽布九垓麗天雲漢竝昭回(是日頒賜山東大小臣僚御書數)
(十幅)觀光豈獨臣鄰喜就日爭隨父老來作息自安歌帝
力旁求何幸及凡材祗應聖主同元化雨露沾濡到
草萊
二十日召赴行宮欽賜御書程子視箴一
幅恭紀十六韻
警蹕除黃道周廬列紫垣勤民同舜禹邁德嫓羲軒戸
戶安淳俗人人覲至尊萬幾多暇豫八法自騰鶱龍
鳳爭跳蕩虹霓互吐吞祥光昭法象健體恊乾元揮霍
風雲勢涵濡雨露㾗堯文紛煥采宓畫久窮源徧渥奎
章賜仍傳詔旨溫頒來皆琬琰捧出盡瑶琨下逮慙
孤梗殊榮荷九閽瞻天初見日學古莫窺藩箴守儒
家說書驚御筆援祗承雖往訓敬凛即王言拜舞
隨寮寀珍藏示子孫傳家何以報世世頌君恩
二十八日召試南書房(自此奉旨每日入直)
屢下南宮第俄聞秘閣開一經雖舊習六論本非材(宋時)
(秘閣試六論)不敢他途進終慙特召來平生無夢想今日
到蓬萊
與揆愷功學士同試南書房感舊成句
天上靑雲客人間白雪翁交新雙闕下話舊十年中
詩讓揮豪速文慙𧺫草工(宋時秘閣試論至蘇子瞻始𧺫草)薦賢名偶
玷慙愧躡追風(是日召試十二人欽定愷功第一余第二)
南書房敬觀宸翰恭紀(有序)
康熙四十一年十一月初八日上御乾淸宮發
御書一千四百二十七幅命大學士(臣)張玉書
吏部尚書(臣)陳廷敬工部尚書(臣)王鴻緒副都御
史(臣)勵杜訥右諭德(臣)查昇展閱分類以備頒
賜(臣)愼行亦得隨諸臣後仰瞻天日之光洵有
生之奇遇人世所罕覯者也欽惟我皇上天亶
聖姿日新盛德法乾行之健殫聖學之勤業𢡟
功純光華炳燿深宮無逸游藝入神自眞書以及
行草由小楷以至擘窠或臨倣諸家或親書聖
製有美畢萃無體不兼此雖古來專工八法終身
矻矻自名一家未有如是之多而且精者而(臣)扵
拜觀宸翰之下仰見我皇上神功聖德冠絶
千古者更有蠡測焉伏讀御製北征凱旋諸詩
廟謨獨斷勝算萬全首惡伏辜餘寬祝網闢版圖
未闢之地臣史策未臣之邦我皇上宏猷偉略
冠絶千古者其一也伏讀御製廵視河工省方
問俗諸詩奠九有以敉寧恐匹夫之不獲萬姓已
共安扵耕鑿一人恒自處扵先勞遂致湖海安
流黃淮底績我皇上仁民阜物冠絶千古者又
其一也伏覩御書大學聖經一章旁至往喆先
賢格言銘序抉其精微摘其奥義采諸儒之懿訓
成昭代之典謨獨扵程朱二子則不書其名我
皇上崇儒重道冠絶千古者又其一也伏覩御
書扵晉魏六朝以逮唐宋元明諸臣名蹟無不手
橅心賞要皆棄所短而取所長集古今之大成爲
帝書之第一而紙尾必署云臨某某書我皇上
聖不自聖冠絶千古者又其一也(臣)一介微賤遭
逢盛事千載一時舞蹈謳吟自不能巳譬諸秋蟲
春鳥生覆載之内亦知鳴天地之恩恭賦七言絶
句十二章以紀榮遇謹拜手稽首以獻
玉檢初開五色煙淋漓元氣滿中天宵衣旰食無多
暇更洒雲藍十萬牋
咫尺丹霞映玉淸&KR1152;稜日射八窗明忽聞風雨來天半
知是君王落筆聲
一畫眞成萬世師捧來千幅更神奇銀河直與宸居
接無數蛟龍𧺫墨池
金薤銀鉤結搆新爭看入聖又超神即論藻采輝煌色
萬古羣推第一人
璧合珠連琰琬垂蠡應難測管難窺欲知伐叛安民略
看取親書御製詩
遠自鍾王溯禇虞百家一一手臨撫兼長迥出專家上
要令諸臣奉楷模
霞蔚雲蒸露未乾盡收造化入毫端萬鈞腕力皆天授
欲𥙷虞戈一筆難
良工巧匠日礲磨淵鑒新鐫勝永和不似當年淳化
閣帝王法帖本無多
朝退香煙護紫宸御床緗帙展佳辰綠雲新斲松花
硯特撤文房賜老臣
書訣原從主敬來數行御札日星開可知筆正由心
正入直多聆聖訓回
鳳翥鸞翔勢莫攀皇恩次第及千官九重日月無
私照有目皆容仰面看
禁庭纔到便沾榮深愧無才答聖明強作蕪詞比謠
諺堯文巍煥本難名
冬雪十二韻
朔候連三白同雲匝萬家縱橫迷地軸灝汗極天涯樓
閣高逾見簾櫳薄易遮漸從疎處密忽向整時斜老桺
飛揚絮枯梅頃刻花氣沉千里雁寒噤幾村鴉暗掃遺
蝗種潜滋宿麥芽逢年先應瑞是玉必無瑕積厚光搖
海平鋪勢展沙歲功資醖釀春事踵繁華灞上吟情遠
山陰客棹賖意中餘好景留作畫圖誇
爲泗州李蒼存題秋穫圖二首
築屋不羡蕭貫之種松莫學杜子師西風吹熟半黃稻
又是牛健鴉嬌時
淮南第一山邊住(泗州南山米芾以爲淮山第一山)渦口十年長苦饑
家書昨日報秋穫勸爾有田胡不歸
奉題大司宼新城公荷耡圖
君臣際會唐與虞文章政事誰不如東家司宼魯大儒
品望獨與經術俱晝日三接寵賚殊城南甲第輝御
書帶經堂顔公手摹復以繪畫煩鴻臚(禹之鼎)眼前浩蕩
生江湖歸夢曉落扶桑隅齊州九點靑糢糊万木陰陰
猿鳥呼春山欲雨雲作膚風帆亂走隨鷗鳬村深岸轉
帶渚蒲綠楊如煙際平蕪中有一翁行荷耡我公豈是
山澤臞神仙標格蒼眉須朝衫野服兩弗拘良田二頃
宅一區人生此境何可無虞廷當時少此圖盛事缺載
臯陶謨
𧖟尾山圖再爲新城先生賦三首
依然小泊洞庭㫄公自扁舟興不忘試向東山看月出
繞身三十里湖光
勿論石室與金庭畫裏廻源别有亭七十二峯遮不斷
别添𧖟尾一痕靑(曾見趙松雪㟙華秋色圖𧖟尾一峯靑出羣山之外)
千秋讌籍記東平天寳詩人舊有名從此人間長見畫
故鄕山水屬先生
送楊旣明倅廬州兼寄張建陽太守
薊北冰霜動早梅淮南驛騎巳先催春帆路轉藏舟浦
堠舘花迎教弩臺名郡風流輸半刺世家子弟羡多才
桑枝麥穗君游政何術能資佐理來
擬玉泉山大閱二十韻
地闢丹稜沜天開裂帛湖連岡環北極列曜拱中區鞮
譯銷氛氣風雲蓄&KR1078;謨不忘神武略獨握帝王符吉
日將差馬先期巳祭貙桓桓齊步伐肅肅選車徒野曠
金鉦轉沙平玉帳鋪一人躬靺鞈九校勇馳驅鵝鸛
知兵法龍蛇入陣圖雪光明組練寒律勁雕弧憶昨三
犂候親征萬里逾行間走英衛麾下拔孫吳撻伐聲
靈在韜鈐將相俱詩人賡虎拜士氣動山呼振旅時方
暇回鑾日未晡殊威宣逖土同軌坦經涂典禮因時
舉欃槍掃跡無武功雖再纉文德久覃敷用逷昭無外
周防戒不虞煌煌太平業磐石鞏皇都
盆中二咏吳元朗齋分賦
一尺簩&KR1217;種低抽碧玉簮近人差免俗待汝幾成林不
少交加翠終輸瑣碎金若爲鞭橫逸移向小庭陰(細竹)
不隨千樹暗(東坡梅花詩江頭千樹春欲暗)只似一枝斜愛入詩人閣
難忘處士家帶苔移客土傍火發唐花就我生春色依
依感歲華(早梅)
賦得歲寒堅後凋(十二月十五日御試入直詞臣奉旨同作不用應制)
(體)
物性終難改天行歲有常平時滋雨露晚節煉冰霜鶴
骨淸添勁龍鱗老變剛鬱葱生意在寒律總春陽
集汪東川祭酒齋賦得風潮泊島濱即次祭酒
原韻
淼淼停征櫂茫茫失遠汀雲隨風脚黑天偪浪頭靑礐
石驚難定彯沙駭未經直疑蜃氣化孤島似浮萍
奉和聖製咏雁恭次原韻(立春後一日)
不戀江湖闊仍爲北嚮鴻羽毛知自愛一一待春風
恭和御製爲考試歎原韻(十二月二十三日考試各省學臣奉)
(旨同作)
聖主嚴科詔(御製詩爲科場作)深期積習更憐才程玉律警俗
發鐘聲既往應知悔將來勿任情欽哉奉明命勉矣
立修名
早春喜雪(二十六日應皇太子令)
同雲廻合曙光中恰喜占年兆歲豐三白連緜餞殘臘
六花翔舞向東風暎空有色高逾見到地無㾗暖漸融
好借渡江梅桺意亟裁詩句報春工
彤庭雪霽(二十七日應皇太子令)
曈曈霽色啓黃扉瑞靄遥生旭日暉白玉階墀增皎㓗
丹霄臺殿倍光輝融成雨露滋仙境化作陽和滿帝
畿共喜太平眞有象宮梅苑桺漸芳菲
雪後與楊耑木編修步入後左門
淨洗東華十丈塵曉來聯𬒮向楓宸誰憐舊日聞鷄
伴又作殘年踏鼓人
除夕前一日晩出東華門口占示錢亮功
未許騎官馬誰能借蹇驢人憐三黜後自歎二毛初曉
入蛩兼駏昏歸步當車崢嶸冰雪裏草草歲將除
京師與德尹守歲用少陵飛騰暮景斜句爲韻
各賦古詩五首
勞薪無停輪弱羽宐退飛與子各衰晚初心尚依依川
流日夜東造化一逝機去者既不返來者終安歸百年
幾寒暑一夕毋相違
庭除帶積雪門巷餘殘冰雪後冰尚堅寒光互稜層照
我頭上髮射我窗上燈我醉兩不知流光兀騰騰桑榆
有餘暖忍凍非汝能
寥寥夜向晨冉冉歲云莫豈無一樽酒惜此佳節度雕
盤飣肥烹彼嗜非余慕缾罌貯旨蓄義取咄嗟具天明
有朝參飽啖黃虀去
壯歲輕别離東西浪驅騁廻思疇昔事過眼須臾景
明詔歘見徵浮蹤合萍梗半生參與商此夕形隨影再
拜感君恩官似居鄉井
兒孫在畿縣兄弟居京華計里五百餘相望如褒斜一
門盡旅食老境終思家此時山中梅苔枝應已花吾方
作歸夢街鼓幸緩撾
癸未元日乾淸宮早朝
三陽景運翊佳辰紫極傳來詔旨新雙闕倚天晴帶
雪千門銜日曉除塵金爐香引朝元路銀燭光分待漏
人親見堯&KR1396;初吐葉龍飛四十二年春
朝會樂器歌(康熙四十二年正月初二日入直南書房蒙恩賜觀樂器編簫一)
(鼓二鐘一黃麾一塤一箎一柷敔一退朝恭紀以詩)
雲門咸池及大章制作肇自炎與黃後來韶夏繼濩武
聲容綴兆遥相望或云象功或象德宮懸一一傳太常
洎乎秦漢寖失古器雖尚在意渺茫儒生好事強傅會
蒼龍朱鷺妄揣量流傳往往入樂府遂薦郊廟登明堂
豈知元音關運數出與盛世鳴光昌國家功崇德深
厚上有堯舜垂衣裳八風從律星應紀亭毒四序昭
三光一人穆穆慶交泰多士濟濟歌元良朝乾夕惕
日不足庭燎繼問夜未央肅雝臨保本家法儼覩列聖
扵羹墻化成久道治累洽民返太朴仁風翔懷柔河岳
指帶礪撫馭畿甸廵遐荒北淸狼望罷斥堠南拓鰲背
開封疆圓顱方趾悉受吏丹砮白雉爭來王麒麟在郊
鳳巢閣不貴異物夸禎祥太和之氣彌宇宙正頼雅樂
爲宣揚吾君神智况天縱聖學孰測淵源長精通
緯數窮亥步博極典墳追羲皇黃鐘累黍辨淸濁太蔟
截竹調陰陽文成雲璈扣金石詩就月窟諧宮商伶官
却立衆工伏御製親授恊律郎豈惟神人胥悅豫兼
采法曲收遺忘每逢朝賀必合樂左右羅列東西廂
(臣)昨承恩預元會摳衣肅拜丹墀旁柘黃帕瞻黼座
近咫尺頫首心徬徨廣庭雪花開蓂莢朵殿日氣暾榑
桑乍聞鈞天動九奏縹緲散入爐煙香始終條理何暇
晰但覺盈耳聲洋洋歸來惝怳疑夢寐魯壁一夜聆鏗
鏘明朝詔許觀古器始信大樂非絲篁編鐘編磬列
簨簴楹鼓田鼓齊輝煌旌麾竒綵繪螭虎簫管逸韻含
鸞凰塤箎柷敔狀各異据圖考證殊難詳天生耳目不
虚畀帝錫聞見開聾盲虞廷當日傳搏拊鳥獸應節
猶低昂幸逢昌期邀異數及與百爾偕趨蹌歡心不覺
同率舞拜手敢謂希賡颺矢詩遂歌記盛事萬年願
奉南山觴
恩賜砥石山綠硯恭紀十韻
扁石登廊廟良工費網羅出應逢盛際名始著岩
阿飬璞埋雲霧呈材仰琢磨潤流花上露靑刷雨中荷
眉子殊難匹陶泓詎足多祇宐供玉案敢望賜鑾
坡染翰恩長被含毫分已過拜嘉誠異數榮捧竝詞
科彩筆濡雙管隃糜試一螺便應焚舊硯涓滴浥餘波
初四日雪中隨駕赴西苑夜宿自怡園賦呈
揆愷功院長二首
出城三十里飛鞚不曾停萬樹忽凝素一峯猶翠屛渡
橋欄宛轉潄石水淸泠共識皇情豫新畬二麥靑
獵獵風欹帽飃飃雪點衣林塘迷野徑燈火候郊扉東
閣新詩好梁園舊客非(謂西𬈑東江)白頭憐我在至性似君
稀
雪後與聲山紫滄同直暢春園二首
西山帶雪高寒光際靑天晨曦照積素萬木中含煙手
把右丞詩羣峰當我前幸無塵事擾兼以忘新年
宛宛紫界墻苑門開向東(直廬在小東門内)窅然深山意近在
十步中林鳥已春聲細泉生遠風澄懷適有會咏嘯何
必同
上元前三日自怡園觀燈上相國兼呈院長二
首
碧香新試上元篘詔許名園續舊遊下直一行同繫
馬入門幾步便移舟宮中詩句元才子天下神仙李
鄴侯兩世恩光皆眼見得陪賓從也風流
二分明月一分燈引入仙山第幾層洞口煙霞濃似染
雪邊亭榭暖如蒸林疎竹密參差見逕轉廊廻取次登
却向江湖回白首十年重到夢何曾(自癸酉以後不到十年矣)
連日賜御饌恭紀
不識天廚味頻驚出大官調和從翠釡珍重對金盤
腹儉捫應愧恩深報漸難翻防饑朔笑待詔得加餐
十四十五夜召入西苑賜觀煙火恭紀七言
絶句八首
閣道中分十里墻西山西繞御園長夕陽消盡千峯
雪别吐紅雲捧玉皇
不夜城邊宛轉通廣場千步望玲瓏欲知九曲黃河勢
只在仙人一掌中
宮鴉飛盡暮天靑百萬燈如百萬星併作晶瑩光一片
忽從銀海湧松亭
火齊珊瑚竝陸離山光林影互參差靜無人語來天上
微覺風搖五綵旗
布置高低儼列墉朦朧初被白雲封流星一綫飛空去
匝地漫天盡燭龍(孟浩然薊門觀燈詩薊門看火樹疑是燭龍然)
百道金蛇閃苑城湏臾萬鼓助砰輷誤疑雷電前山𧺫
勤政樓頭月正明
綵棚高架𧺫鰲山銀燭光騰霄漢間寧壽宮中扶輦出
太平天子奉慈顔
虬箭聲遲玉漏中年年行樂與民同詞臣好紀昇平事
簫鼓連宵報歲豐
恭祝萬夀詩十二章(有序)
竊聞純禧永錫篤生有道聖人景命長新弘啓無
疆曆服詩歌嘉樂先推之保佑天申書衍疇圖必
極諸康寧夀考既誕膺夫繁祉自久享夫歷年欽
惟皇上體天行健如日之升質文持五運之中
道法冠百王之上嘉祥咸萃綂元會而保合太和
尊號弗居屏顯榮而敦崇實政推虞帝恊中之
化欽恤何啻再三師夏王補助之仁蠲賑動盈千
萬澤流漳滏則畿輔安瀾功奠淮黃則東南底績
舉曠典扵時廵時邁播鴻慈扵飬老飬賢凡兹德
意之覃敷悉本精神之強固歲惟恊洽日在降婁
欣逢聖壽之期適符大衍之數扵時和風翔洽
化日舒長騎竹兒童識天顔扵過輦扶鳩白叟
瞻佳氣扵回鑾由勳舊以逮懿親自文臣以及
武衛獻三多之祝稱萬歲之觴莫不慶溢山呼
歡騰虎拜(臣)愼行草莾陋質僻左孤蹤遭遇聖
明召依禁近(臣)之蒙恩拔擢視多士爲獨優(臣)
之感德頌颺較羣工爲倍切用敢不辭媕鄙敬
托謳吟葵知向日冀俯鑒夫寸心蓂幸生階思仰
酬夫大造云爾
瑞靄凝丹陛祥煙擁紫宸萬年三月節四海一
家春禮樂調元化謳歌屬聖人敷天多望幸特爲舉
時廵(其一)
睿慮周遐邇皇猷冠古今堯階三尺土舜樂五絃琴
德自重熙洽恩沾夀考深萬方均樂育帝謂本無心
(其二)
見說山東叟欣觀德化成蠲租憐歲儉賜粟惠春畊不
息天行健無私帝好生活人餘百萬軫䘏荷皇
情(其三)
翠岫三千丈崔巍上岱宗金泥除漢策玉檢陋秦封旗
拂天門樹雲開日觀峰仙山留五老擁蓋候飛龍(其四)
鑾輿親閱視河水正平隄西受淸淮弱東趨滄海低一
條鋪練帶千里亘虹霓永紀隨刊績朝宗萬國齊(其五)
川岳懷柔日乾坤奠麗中安流歸聖算平土奏神功
桑柘連村遠來牟入望同不教傳警蹕到處聽呼嵩
(其六)
一覽江天闊長流聖澤深晴霞開海面墖火照波心
御墨蛟龍勢仙韶鸞鶴音扶桑占喜氣來往快登臨(其七)
春水江南路廵遊紀昔年觀風來海嶠問俗上吳船
淳朴安畊鑿繁華輟管絃天顔知有喜康阜勝從前
(其八)
千頃頗黎色重爲明聖開宸章懸日月睿藻煥
亭臺桃李乘時放煙波拂櫂來湖山眞有幸直作小蓬
萊(其九)
秦淮民望切歸路又重經二水春流碧三山爽氣靑香
煙迎不斷翠輦過還停愛戴心如一爭看萬夀屛
(其十)
宵旰勤三事淸廉勉六曹與民同後樂爲政必先勞
優詔辭尊號回鑾沛雨膏(先一日大赦)巍巍功德在峻極
孰爭高(其十一)
地久天長運河淸海晏期九如爭獻頌三祝竝摛詞謭
陋叨殊遇顓愚仰聖慈自慙同小草依托上林
枝(其十二)
新荷(西苑作)
幾處葉田田池塘未吐蓮托根來上苑濯質自淸泉
扇拂煙波動珠承雨露圓魚知游泳樂爭聚畫橋邊
三月二十六日分賜南書房入直諸臣瓶中
牡丹(臣)愼行得鞓紅一朵恭紀
扶桑初旭暎曈曨聯步晨趨入直同紫闥恩光連上
苑彤廷芳氣襲東風人來漢殿鶯花候春在堯天
雨露中五色雲端親捧出仙葩爭看一枝紅
四月初四日殿廷對策恭紀
朱衣前引向彤庭黃紙封頒出御屏仗外煙霞成
化雨(是日午後微雨)螭㘭燈燭聚春星天人理要窮三策章句
儒多守一經不是皇仁均造物摶扶容易徙南𬈑
初七日太和殿傳臚恭紀
九霄臺閣九重城臚唱親聽第四聲(余名在二甲第二)自比蓬
麻資灌植羣欣燕雀荷生成雲開閶闔趨冠珮風過江
湖識姓名(宋劉季孫詩日出唱君名姓春風吹過江湖)從此酬知須努力
勉承鞭策赴王程
初九日恩榮宴恭紀
竊祿官廚巳半年(余自去年十月奉召入内廷)紅綾重對曲江筵生
逢聖代誠何幸老傍科名又自憐杏葉(鞍名)杏園同駐
馬雁行雁墖總隨肩綠槐樹底參差影猶記花黃六月
天(禮部廳事前槐陰特茂諸進士宴席分列其下)
恭和御製初夏新晴較射
淑氣迎新夏華騶出曉晴隔花初樹鵠穿葉不驚鶯
月滿開弓勢風高應羽聲誰知聖人意耀德本無爭
十五日保和殿引見欽授翰林院庶吉士
恭紀
蛾眉班押候臨軒未有涓埃報至尊特許奏名來
玉陛不教待詔老金門文科報國慙臣分宦牒同朝戴
主恩(臣胞弟嗣瑮翰林院編修族姪昇左春坊左諭德)葵藿有心知向日願從
瑶島結孤根
十九日午門賜鈔恭紀
頻垂旅槖走關山一第俄登蓬閬間遂有朱提分少
府頓令寒士動歡顔宸章舊沭華縑重(去冬在德州蒙賜御書)
(程子視箴)寳硯曾叨綠玉頒(今年正月蒙賜砥石山綠硯)今日衆中還
拜賜殊榮稠疊冠淸班
二十日文廟釋褐恭紀
數仞宮墻霄漢連兩楹俎豆故依然曾陪鼓篋三千士
重到橋門二十年(余自甲子五月入國學肄業)末學豈增科目重非
才特荷聖人憐較他儕軰蒙恩早獨在靑衫未換
前
二十一日赴暢春苑謝恩恭紀
初著宮袍拜禁林碧梧翠桺望成陰可知聖主裁
培意即是天工長飬心千頃池邊看鼓鬛萬年枝畔聽
鳴禽從來日月無私照一物含光感自深
送高江村先生南歸即次紀恩六章原韻
物望羣瞻進退間先生風度杳難攀神仙骨勝留侯健
帷幄功高李泌還却眺白雲懷子舍長憑金鏡駐恩顔
(鮑照詩孤景留恩顔)君臣名分家人誼禮絶平時供奉班
承明出入兩周星紫炁遥瞻傍九靈一代龍門示模楷
同時虎觀奉儀型賞留瓊島看花宴道在靑箱授几銘
連日宣傳尤絡繹天潢舊學重傳經
家書天上喜開函無恙春風報布帆人以新陰豔桃李
天教晚節護松杉一門四世皆餘慶(時遇覃恩正一品官在任者例得)
(貤封四代公方飬母乞歸得邀恩例實異數也)八座三年特改銜去住到公
眞綽綽主恩前後總非凡
西苑門東竝歇鞍自聞高唱和皆難疎簾捲雨吟紅藥
畫閣傳香賦牡丹(以上皆記同直西苑事)一字褒增華衮重萬間
廣被布衣寒江湖不放滔滔下有力能廻既倒瀾
丹梯百級上丹墀獨藉文章結主知去國光陰移
綠髩向陽花木發華滋奎章再錫歸&KR1149;富優詔頻
頒飲餞遲此意旁觀猶感涕那教身受不生悲
曾聽邸舍話金鑾敢望天衢振羽翰門外忝隨新立
鵠巢㾗猶認舊棲鸞恩濃晝日看三接夢繞鄉園感
百端直擬臨岐論後約好收朝跡共追歡
四月二十三日分賜西苑入直諸臣御書
扇(臣)愼行得聖製泊舟惠山詩恭紀八韻
珍重傳宮扇輝煌徧直廬賜當淸景下頒及午風餘
應候知開闔無塵待掃除未秋凉已襲纔夏暑先驅
駐蹕留佳咏分行灑御書恍疑泉到耳眞覺翠浮裾
墨氣生濃淡煙光動卷舒終身懷袖裏長似拜恩初
謝賜玻瓈眼鏡二首(五月初一日)
玉比晶瑩鏡比圓一時披豁覩靑天明珠吐暈泥沙外
爝火分光日月邊名紙尚堪題細字秘書仍許對新篇
此生視息眞何幸雙眼摩挲敵少年
霽月光風在紫垣海西佳製賜頻煩(漢書注鄭重猶言頻煩也)
潭空秋水淸無底壺貯春冰薄有㾗絶勝金鎞除脆膜
不須藜杖照黃昏曾經隔霧看花後老戀餘光盡
主恩
端午日西苑賜饌恭紀
天上天中節初晴景物鮮榴含將放蕊葉擁未開蓮菰
黍縈宮綫(先一日賜糭)蒲觴撤御筵恩波眞不淺長傍
鳳池邊
賦得夢破蓬窗雨(奉睿旨不用應制體)
明燈初炧酒微消倦枕扁舟夜泬寥楓葉橋邊看漠漠
蘆花風外聽瀟瀟一天雲氣沉孤雁兩岸灘聲長暗潮
喚醒江湖十年夢𧺫尋歸路尚迢遥
題少宗伯孫樹峰前軰扇頭榴花
丹砂染出鶴頭紅畫稿移來禁苑中似與天工諧暖律
年年開候應薰風
王麓臺前軰爲余畫扇自題其後索同直諸君
和
萬樹鳴蟬水一隈西山驟雨過輕雷看君老筆如并剪
割取浮嵐暖翠來
潞水歸帆圖爲諭德姪賦
日長如年暑未徂丁丁晝漏傳宮壺直廬直伴一事無
開卷示我歸帆圖三竿秋水六幅蒲小船放溜如飛鳬
浪花遠吞丁字沽綠楊拂岸交紅芙舟中之人疑可呼
掉頭徑欲歸來乎君恩未許賦遂初田園有路去尚
紆作詩聊取償宿逋勸爾且勿思蓴鱸
瀚海石歌奉旨作
瀚海出國門亭堠萬有餘君王神武勤遠馭伐叛特
欲安邊隅歸來玉斧畫大渡屬國東西一都護羈縻不
設甌脫閒何者能邀至尊顧異哉有神物産自此海
濱遠從開闢混礓礫直到海底今揚塵女媧補天煉五
色散落人間人不識年深道遠莫致之瓌寳仍爲天上
得禁林過雨山蒼然綠窗窈窕生紫煙越羅蜀錦開
什襲詔許重陳玉案前内官捧下通明殿耀眼平
生驚未見碧砮奇氣蓄風雲銅鍥飛芒繞雷電七星挂
斗何煌煌六十四象隨圓方綺霞縠霧錯采章白璧自
白黃琮黃或如茘垂枝又如榴拆囊或如鏡留影又如
芝植房或如犧牛角繭栗或如蝦蟇入月頷頥張或如
靑螺或紋蛤或如馬肝止血瘳膏盲或如珊瑚出網丹
出鼎松脂出地琥珀凝堅光賦形寓色靡不肖化工之
巧盡洩無留藏(臣)聞積水類生石瑟瑟波搖紅靺鞨潮
淘汐戰廉角平蜃吸鰲呿光怪發黔中白鷺洲(貴州思南府有)
(白鷺洲文石絶佳)文登彈子窩(在登州蓬萊閣下海中見蘇軾集)偶披千萬遇
什一毓秀孕靈能幾何孰如此石來自遐荒外磊砢英
多殊可愛擕來共指前席珍采處曾蒙後車載石兮石
兮汝豈無知空抱質顧盼恩深同剪拂回思萬古委
泥沙方信聖朝無棄物
寄祝汪韋齋年伯七十壽時官鞏昌郡丞
宦跡中經四郡移姓名曾達九重知神仙路指靑牛
道風月吟寬皓首期愛酒每傾鸚鵡盞生兒多集鳳皇
池(謂武曹文升昆季)頭銜特爲貤封換歷守還朝算未遲
奉旨免赴教習廳賦呈院長揆公
第二廳前逐隊過北扉咫尺接鑾坡詔恩已免春秋課
館職猶充弟子科(顔魯公詩魯國今從弟子科)變白果能生黑否(少陵詩余)
(髮喜却變白間生黑絲)出藍其柰謝靑何(北史李謐傳初師博士孔璠後璠還就謐請業同門生語)
(云靑出藍藍謝靑師何常在明經)回思東閣傳經地老厠門墻媿自多
敬業堂詩集卷二十九
