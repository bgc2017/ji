敬業堂詩集卷二十八
海寧查愼行悔餘
偷存集(𧺫辛巳正月至四月)
辛巳四月舟過吳門遇盗出都以後詩約五十餘
首胠篋以去無一存者閒中記憶偶得十數章題
曰偷存集
題費而奇畫水仙月季花
水邊林下各幽姿春在梅花未吐時誰替天公管正月
一梢初點淡胭脂
題家聲山所藏趙子車修竹吾廬圖次卷中陳
眉公舊韻
猶記年時載酒尋故廬煙雨别來深誰云阮巷分南北
宛是吾家舊竹林
正月四日集朱悔人寓齋用郎左司鶯歸漢宮
桺花隱杜陵煙爲韻分得歸字時余將出都
遊子不得意春風減容輝家家朱門開孤雲欲誰依(以上)
(四句俱集前人詩)無酒肯沽我累君典春衣我行興巳闌君住
願亦違千薪壓白首刺天看羣飛苦竹歲不實鳳兮宜
忍饑素絲雖云長莫借鄰人機獨持耿耿意遲暮將安
歸昔别踰十年後會那可幾交情重末路毋使音書稀
上元夜白溝旅店遇王文子編修
獨客歸&KR0724;薄新年酒價增平沙千里月冷市幾家燈邂
逅歡何極麄狂老尚能被君嗤好事題壁記吾曾(今宵明月)
(入窗早去日小鬟如我長余五年前過此題壁詩也)
趙北口喜晴
渙渙冰初釋葱葱樹向榮水浮雄縣動沙過鄚州輕客
飯魚蝦氣村場鼓笛聲鄉心兼節物屈指急歸程
景州城外
遥遥廣川城望望十里墖連日北風多春冰開復合
有以小車載鸕鷀者戲作
鸕鷀本在舟忽作乘軒鶴大似水鄉人騎驢客京洛
出山
穆陵春意動農事正相催屈曲山程盡微茫野色來牛
羊乘麥短鵝鴨喜池開消息逢人問淮南正早梅
河濱墳
河濱卿相墳窀穸今幾世雨中兩翁仲對我若流涕前
年水没腰去年水浮髻淪胥眼中見巳作駸駸勢我笑
謂石人汝憂亦良細淮揚百萬家十室九沉瘞可憐桓
司馬欲以堅保脆石槨三年成寕非速朽計
二月六日舟泊白田喬無功介夫兄弟招同王
方若飲縱棹園梅花下用東坡雨中看牡丹韻
各賦三首
我來大河北靑草四野無淮岸初逢春滿園蓓蕾珠雨
氣入冰骨煙光潤苔膚池南有疎影竹杖行更扶
繞屋幾(平聲)百本出墻忽一枝一枝未全開餘寒尚相持
人情向花葉幽討及此時何當爛漫辰共賞桃杏姿
不到踰十年竹樹森然𧺫主人漸頭白况乃吾與子(謂方)
(若)對酒苦告歸斯言誠可鄙臨行還被肘勸我嗅花蕊
虎丘買草花
買笑談何易傾囊直爲花憐渠兼客土伴我似浮家種
向吳兒乞歸從野老誇瓦盆茅屋底毋乃太奢華
出都時屬禹司賓之鼎作初白庵圖取東坡身
行萬里半天下僧卧一庵初白頭詩意也余自
巳未出遊計道里所經視先生奚啻十倍今白
髮且滿頭矣所居園池之東有閒地數畝擬結
茅其上而資斧適乏不潰扵成輒題數語以堅
初志覽者勿笑道旁之築也
平生好遊不知止二十三年十萬里鴉飛不到(滇中山名)雁
飛廻中有勞人雙屐齒而今老矣合歸田又指茫茫兜
率天妄想難酬成佛願把茅聊縛定僧禪
蔣樹存招集繡谷交翠堂分得江咸二韻
初來客欲迷桃隖久住君堪比石淙繡谷好風鶯歷歷
綠陰微雨燕雙雙一軍騷雅尊前壘四壁溪山畫裏窗
芝草坊名吾久識不緣入座始心降
山堂昨日枉華緘(前一日令叔楊孫書來留行)且緩歸程半日帆開
徑自來原屬蔣入林從此又交咸來如獨雁貪隨侶飲
似長鯨笑立監記取逃觴多謬誤淋漓酒汁在靑衫
張日容匠門書屋落成索題句
五架三間八九楹重來巳聽讀書聲開池叠石經營始
鬼運神輸指顧成杜甫堂新非背郭陸雲屋老只依兄
一庵未遂誅茅計大笑吾才不及卿(余欲結初白庵至今未成)
繙經集(𧺫辛巳五月終壬午九月)
妄念稍萌遂成障礙自我致寇扵彼何尤從此洗
心皈釋典未必非天之全我晚境也戒之哉
陳𥙷思聞余歸自吳中以詩見嘲次答二首
忽傳尺素到鰥魚對客開緘一笑餘道力未全宜有此
天花巳散試何如綠林豈易求知巳(來詩云故知豪客今逾俗豈是詩名)
(涉弗如)白髮原應早結廬若問窮歸何事業尚逃小劫剰
殘書
老去眞同半面魚(見會稽志)從教比目笑王餘(左思云雙則比目片則王)
(餘)長須赤脚差相稱法喜維摩總一如子敬偷存無故
物伯淮歸去有精廬繞籬添種平安竹又費東園問訊
書
讀楞嚴經二首
水土定浮沉大輪轉風火肧胎互融結大患緣有我螘
行欲右旋奈此磨盤左執持去成見所寓胡不可
塵根遞纏繞畢竟同生異如結既綰成是一要非二一
成仰方便六解當以次觀性證三空解脫亦如是
六月二十夜
幽室忽巳夕有聲作雷鳴胡爲乎來哉熠燿方宵行衰
年耿無寐夜氣延虚明林靜風不交天空月徐生聲光
同一寂夢覺胥忘情
德尹止一子初生時余名之曰阿願六歲而殤
三詩哭之
初生與發無窮願到此翻成有漏因汝伯爲誰開望眼
乃翁渾似哭成人誤投珠掌償前債妄冀金環認後身
四十九年羈旅恨(東坡哭幹兒詩云吾年四十九羈旅失幼子德尹今年五十矣)喚回
殘夢倍傷神
爺歸端爲汝求師(德尹今春請假將挈家北上)已是秋來上學期每
爲杜家誇驥子忽驚白老失龜兒愛河縦涸湏千劫苦
海難量爲一慈得似旁人強相勸不禁老淚亦交垂
吾生早受多男累得子中年未算遲一慟竟成千古痛
十年重續四殤詩(十年前連喪諸姪余曾有四殤詩)孩提長飬原非易
老大生存祗自悲借取劉郎詩作䜟一枝吹折又生枝
六月廿三夜大雨
風如車輪東北馳雨如車軸西南垂蛟龍尾焦海水立
虎豹股栗山林移二更小劫須臾過不礙先生高枕卧
一林竹影過墻東殘月如新剛半破
立秋日馬寒中素村見過
好友兼秋到新凉似病餘數莖添白髮一夢過紅蕖自
笑貧逾甚翻憐迹未疎盤餐論後約手自種園蔬
雨後獨行池上
誅茅斬竹杳無期廢圃頻來爲此池我與鷺鷥同照影
白頭相對立多時
陳允文見過用余與𥙷思唱和韻作詩相投次
答二首
剝啄聲中住水魚淸風來值午茶餘客嘲賓戲聊相答
失馬亡弓只自如(亡弓豈湏求失馬不必涕秦少游東城被盗詩中句也)梧葉打
醒庵主夢槐花踏過野人廬留君小作湏臾住省得敲
門再寄書
去意難回縱壑魚獨留詩味付吟餘舟㾗契劍癡何益
麈尾拈花笑弗如尚恐波瀾生古井肯容荆棘長神廬
口頭截斷君休問看取新抄貝葉書
窗前荼䕷秋後復發花
自從三月春歸後引蔓抽條漸出墻但愛秋來有花看
不知中已閱炎凉
促織
草樹荒庭合何來絡緯啼夜長時斷續風引忽東西故
傍殘燈急俄催片月低空機委墻角感物悼亡妻
德尹自妙果山避暑歸五叠魚字韻
十日齋廚聽粥魚歸來又續黑甜餘誰無痼疾難相笑
各有風流兩不如禮斗便應朝絳闕尋僧何必到匡廬
從今分辦晨昏課我讀楞嚴爾道書(余方留心内典而弟舉家持斗齋故)
(云云)
病枕口占
小雨已過風颼飀老人卧病亦在樓長天又推月東出
大火欲掣河西流秋聲蕭蕭遽如許元氣浩浩當誰收
大千超滅了無際靜視此身同一漚
即事二首
俗吏讐詩客文書惱病夫吾方入蓬藋爾自飬萑苻憎
主非羣盗藏奸豈具區世情多叵測即事一長吁
萬古一碁局言平最不平獺窺魚穴靜鳩伺鵲巢成物
性論強弱天機近鬭爭但教風作質有觸自忘情(出楞嚴經)
病後過竹垞先生齋
偶因風雨宿君家勌枕無眠到曉鴉𧺫向曝書亭上坐
一池荷葉兩三花
東湖舟夜
夜好偏無月天空頓覺秋風兼雙鷺𧺫水帶一螢流樹
氣船船露燈光寺寺樓十年曾載酒落魄笑重遊
喜竹垞先生至
荒村積雨餘秋水方没埭蛩然足音至啓戸蓬蒿礙三
徑懶未除一牀凉可對先生本師事折節到儕軰我貧
家少書倒篋肯見貸蒙求不嫌凟過我仍捆載茅齋月
露淸氣壓酒盞内高談如赴敵薄病逡廵退
同竹垞德尹過馬寒中山居
馬氏好兄弟卜居傍層崖靑山滿墻頭羅列如髻釵杖
藜約朱老興到相與偕不辭步屧遠及此秋光佳欵我
非俗情赴君有奇懷筮易得酒食遂以衎名齋(寒中書屋名衎)
(齋)既飽還讀書桐陰落空階人生貴稱意作計殊未乖
同遊菩提寺
路轉稻花村山田間腴确肩輿入古寺墻宇半圯剝林
高樵斧稀時有一鳥啄居僧不耐靜辛苦事詩學世界
無寂喧心源異淸濁叩余笑不答待彼迷自覺何處一
聲鐘殘陽在樓角
𥙷思再叠魚字韻見寄經秋乃到再次答二首
眞成一往侶禽魚結習都消洗硯餘雅謔從人嘲孝本
繆恭無令重相如雪霜頭髩秋欹帽桃李心花夜照廬
好是兩鰥同嬾病半年初答暢當書
投我三章比梵魚初機未契且留餘法門猛叩無方便
疑網重開有譬如萬刦黑風廻客夢一輪白月到吾廬
此中何句堪酬對翻怕匆匆索報書
立冬日小飲
枕囊秋夜長檐齒冬日短人生如病瘧寒暑遞流轉黃
葉墜空庭疾扵丸下阪鏡中好顔色去我不少緩百念
委昨非一閒就今嬾床頭酒新熟吾量殊易滿小飲即
頽然西窗有餘暖
吳船花燭詞爲談未庵賦十首
蘇臺人說是瑶臺銀燭光中寶扇開便把重陽當七夕
分明昨夜渡河來(佳期在重九前一日)
小住吳門又幾旬蓬萊淸淺話前塵多憑一念回仙意
憐取當前背癢人
自從踏鼓罷朝天辜負香衾四五年萬頃煙波誰管領
只消一隻五湖船
紅槎碧落記程程博望歸來别有情(時未菴初自河工歸)畢竟有
星難替月鏡奩秋讓一輪明
兩槳如輪夾畫艭水沉風細不開窗鴛鴦湖外鴛鴦鳥
排到前溪盡作雙
洒墨含毫色色工玉臺唱和有人同風流白石眞堪笑
但解吹簫伴小紅
取次園林放櫂宐兩頭絃管不教隨費他幾管生花筆
曉畫蛾眉夜和詩
不用擕家傍斗邊頻伽好語自能傳齊眉新注長生籍
知是蓬萊最小仙
曾趨粉署殿東廂雞舌猶餘舊賜香好唱新翻新樂府
賀新凉是賀新郎
消磨綺語巳多年色界重生兜率天借取薰衣香一瓣
懴余成佛爾成仙
題永福寺詩僧得川詩卷
蜜殊不作參寥没湖上詩僧久寂寥頗訝名山虚法器
忽傳逸韻繼江潮招呼猿鶴隨孤磬收拾煙霞貯一瓢
倘許往來成二老借余閒地結團焦
得川疊前韻從余問詩法戲答之
唐音宗派何須問大抵詩情在寂寥細比老𧖟初引緒
健如強弩突廻潮閒來謹候爐中火衆裏心防水面瓢
不遇知音彈不得吾琴經㸑尾全焦
次韻題施翼聖東荒田舍圖
宛轉溪橋有徑通竹梧新長屋邊叢市聲只在牛羊外
吹散薲洲一篴風
壬戍秋自黔中歸張遠子游爲作槐陰抱膝圖
辛巳冬至夜偶一展閱感歎之餘自作二絶句
附諸君題詠後
夢中惝怳豈無夢身外依稀别有身道是故吾吾不識
那將顔狀問他人
二十年來共唱酬詩名曾向卷中收故交大半巳黃土
剰爾人間作白頭
題朱楫師所藏顧咸三畫羅浮五色蝶二首
山中木葉尋常化野老籬邊作伴遊驚見畫圖新樣好
夜來高枕夢羅浮
問渠多有幾銖輕栩栩能傳紙上聲好笑虎頭癡獨絶
欲將蛺蝶占時名
德尹久留杭州有卜居西溪之意歸來以詩索
和次韻二首
野外橋邊水竹村不曾移徑改籬門一冬雪少疎梅綻
百里人歸喜鵲喧耕織終當課奴婢田園豈易委兒孫
卜居河渚原先志重與殘年對榻論
三間老屋住東頭怪底仍如不繫舟但使年豐還俗儉
何妨弟勸且兄酬窮奢志願求偕隱勇退風期望急流
待得手栽黎棗熟他時相對且忘憂
寒中次前韻見寄再答二首
煙火依依十里村也如對宇望衡門桑榆候暖差宐晚
鷄犬聲凡亦覺喧萬事爲農長没世一經失計又傳孫
空花眼界原無定此境須從靜者論
門開甘露此峰頭夜半誰能負壑舟忍鎧力持俄破戒
箭鋒機鈍已難酬鴻濛世界憐摶土香象江湖要絶流
肯與維摩同丈室本來無疾更何憂(寒中久不作詩忽爲余兄弟觸發次)
(章訊余從事内典故仍用禪語爲答)
馬素村疊魚字韻見寄八疊前韻
拙扵鳩更懶扵魚百念俱灰白髮餘巳覺浮名原假設
未知禪味究何如隙窺野馬紛無主粉蝕瓜牛累有廬
炳燭光陰君錯料只圖遮眼不看書
再疊卜居韻答素村二首
我愛郎家半日村碧池一眼正當門魚龍得氣時方蟄
鵝鴨如雲凍不喧三徑居鄰惟二仲兩家婚媾到諸孫
棧羊篩酒何年事五岳遊須次第論
造化茫茫命壓頭諾星何處證般舟一身有母尤應惜
四大無恩可要酬叔寶神情非俗士孝章才氣本名流
村場酒賤須勤置相勸休爲織室憂(來詩有不自釋者故以此廣之)
十二月十六日雪同德尹作
野闊朝煙未𧺫廚一行老樹帶鴉枯海天勢合山加峭
水墨㾗消畫亦無醉指松筠誇我健戲摶獅象駭兒愚
何當便作堅牢玉長與先生暎白須
歲杪有感三疊卜居韻示德尹二首
西枝覓地豈無村栗里歸來尚有門巢鵲占風聊自穏
山蜂割蜜爲誰喧賣薪分老朱翁子負土深慙祭弟孫
此意旁人應不諒家貧何事敢輕論
一回相對一回頭往事眞難記刻舟勘破官情成汝懶
放低詩格待余酬煖憑爐火廻陽氣靜送冰溪過洑流
白髮蒼顔還自笑年來方欲治幽憂
十疊前韻答寒中二首
勿將磊落笑蟲魚冰雪崢嶸又歲餘彈罷孤絃聲寂若
鑷殘衰髩影皤如小槽酒滴鄰姬甕古篆香消佛子廬
漸覺心平無怪事不勞咄咄向空書
曾思大海掣鯨魚牙後誰甘拾唾餘蕭索輪囷吾若此
飛揚跋扈爾何如孤燈吐𦦨虹搜壁萬木無聲雪壓廬
最後兩篇尤奪氣免冠應謝不中書
早春謁座主淸溪徐公席上賦呈(以下壬午)
開遍梅花薄雪餘春來重擬舁籃輿十年風月吟難盡
(師自甲戌春歸林下將十年矣)百里溪山畫不如慧業種將成佛後精
神強似挂冠初一莊荒後無他宅天護先生萬卷書(南陔)
(草堂去冬被火故云)
不到西湖四年矣壬午春分前三日與鄭春薦
同遊感賦
多年不赴故人期湖上風光異往時紅杏橋欄遊冶騎
綠楊亭檻御書碑劉郎前度花誰主杜牧三生髩已
絲口業粗償殘債盡尚煩君記櫂歌詞(已夘二月曾作西湖棹歌詞十)
(二首已失其藁春薦頗猶記憶也)
贈楊遠卿年伯二首
麈尾犀株借美談直從公府指潭潭將軍大樹移關右
太守名花載日南長見恩光留卓午最宐風景是春
三多緣難穏東山卧五馬行看益兩驂
茱萸灣口蜀岡南勝事年來一倍添九曲晴波春縱棹
二分明月夜鈎簾門前棨戟連昆友膝下才名𧺫孝廉
(謂同年曉先)漫說黃金曾鑄印世家原自重牙籖
立夏日同年顧書宣招陪座主徐公泛舟紅橋
歸憩天寧精舍看牡丹座主有詩恭次原韻
濛濛桺絮風淡淡櫻桃雨孤城迤邐盡一水沿洄渡此
都洵繁華里俗鄙淳素橋廻彩鷁轉石亞朱欄互何期
寂莫遊復此陪杖屨時來感節物境往餘詩句不到今
九年(甲戍初夏隨公南歸曾過此)依稀記前路家家好亭舘恨不留
春住有如别故人臨去屢回顧勿嗟春向晚千載猶晨
暮獨喜松栢姿恍然仙者遇(先生近扵仙術有得)耆英舊同社雲
散星布濩興發偶重來神淸獨如故濤江不能限塵土
詎能汚佳景際淸和名花賞修嫮將車弟子職繞膝孫
曾趣(時任可父子俱隨侍)叩道發羣蒙會心歸一悟哂劉藉糟粕
卑庾工詞賦白日爲公長蒼顔爲公駐願從千日醉媿
托十年樹
兒建新任束鹿縣令將挈諸孫赴署先寄詩二
首
得邑滹沱上孤城深晉間初聞猶恐誤相慰始開顔汝
性差宐僻吾來亦愛閒畿南風土好不礙少溪山
隱德凡三世微名爾倖成家聲關不細民社寄非輕廉
豈沽名具卑宐近物情譬如行萬里安穏視初程
中元後三日渡河題王家營旅壁
潦退河壖與岸平舊題詩壁半欹傾北&KR0724;莫笑今年蚤
頭白羞偕計吏行
舟過寶應喬無功以家釀見餉今日旅舍悶坐
聞楊次也在淸江浦欲邀與共飲而爲風雨所
阻
故人貽我喬家白欲喚楊郎共醉眠生被大河橫截斷
雨昏風惡渡無船
客舍喜晴
茅舍欣初霽征途悶久淹河聲秋易壯日氣午仍炎異
俗全家駭空囊十口嫌兒孫頻問事繞膝挽吟髯
觀无忌興祖騎驢戲作短歌
兒童生長便舟居眼中不辨騾與驢牽來信口以馬呼
上下左右須人扶一日駊騀防不虞兩日妥帖稍自如
三日脱轡膽氣麄趫捷意將誇老夫老夫年當三十餘
從軍遠走西南隅露靑竹鞭生馬駒徑渡鳥道如莊衢
豈知今來衰病俱髀肉消盡臀無膚前瞻後顧悔識塗
曷不歸去勤耕鉏看牛䑛犢雞哺雛平生不識馬新息
據鞍矍鑠何其愚
重興集題壁
昨去因逃水今來未算家巢林無定燕啄地有饑鴉風
折靑蒲葉籬高紫莧花涔蹄如可活猶聚兩三蛙
㟃峿田家
雷鳴田種占城稻(田無水利者爲雷鳴田見欒城集占城旱稻不資水而生見宋史)不
信人間有水荒見說今年猶苦潦可憐井底是淮揚
秋山曉行
忽從山麓上山椒忽轉山腰路一條露草燈明雞喔喔
風林月黑馬蕭蕭行人曉𧺫偏多伴古渡秋來未有橋
正是新凉好天氣喜逢霽色又連朝
汶河大石橋六月爲大水所壞亂流鞭馬而渡
怒水衝橋斷崩沙壅石平亂流風勢急到岸馬蹄輕直
怕秋多雨偏宐晩放晴路難頻却顧盡室歎長征
晚至堵莊
淺草依頑石纍纍似伏羱羣兒嗤癭俗久客解方言犢
放斜陽岸鴉盤早穫村趁虚人散盡冷落近黃昏
磨驢行
山家飬驢供磨麥石縫隨身落輕雪前遮兩目後被鞭
步步團團踏陳迹(用東坡詩中語)君不見雕鞍玉勒紫金羈暮
越朝燕掣電馳八百里牛千里駿等爲人役莫相疑
旅壁見錢亮功徐學人唱和詩戲次其韻
年來漸喜識生涯讀罷楞嚴讀法華共道子綦初喪偶
豈知靈運久忘家行依古佛賢千劫笑閱人情鬼一車
寄謝杏林雙燕子維摩别自有天花
蒙陰縣南十五里早飯豆花棚下
荒溪曲折凡三渡草屋欹斜只半間不負一餐留客坐
豆花棚下看蒙山
黃河厓大水斷路由董樹口晚投苦水舖
黃河故道久揚塵驚見狂瀾限鬲津已是泥塗又陰雨
載濡馬首况車輪野航待渡如湏友村落初經屢問人
可但平原成畏路此來何處不逡廵
初入束鹿境
衡水橋邊路西來小邑偏人家多瓦屋沙陸少閒田露
白收棉後秋紅攴棗天鄰封紛水旱容易得豐年
八月十五日鹿城對月偶閱欒城集有中秋次
韻子瞻夜字韻二詩即次其韻一示兒建一寄
德尹潤木信庵諸弟
陸川城中連日雨草橋霽色宐今夜滹沱南徙故道存
疑有蛟龍伏潭下(城南草橋之下瀦水成潭相傳爲滹沱故道)水面團團月
東吐城頭灔灔河西瀉空庭置酒荇藻間古栢高槐互
相亞廿年塵坌今已&KR1205;此夕淸凉天所借吏曹初散不
聞呼好客能來何用謝人言僻縣少公事我愛閒居似
村舍不教僮僕課雞豚聊與兒孫給棃蔗一杯對飲要
無愧九折驅車終可怕平生慣被醉尉嗔但恨未逢劉
四罵
曾聞海賈海上言萬里陰晴同此夜可憐南北各相望
片月東升日西下少年狂飲不論命欲卷黃河向身瀉
今來滿盞輒不勝甘讓人豪退居亞感時紀物行自歎
裘敝囊空復誰借忽見關榆葉互凋懸知庭桂花應謝
淸光過眼如流汞故國回頭眞傳舍豈無白酒配黃雞
苦憶紅菱兼紫蔗壯年離别初不覺此日羈遲老尤怕
何當歸作玩世翁肯以文章供怒罵
習射吟
朔野秋早寒枯楊北風横朝來見獵喜欲試角弓硬分
棚無舊侶努力行復更稍辨良窳材粗諳燥濕性兒童
視游戲君子覘德行嚆矢壯先聲雕翎鼓後勁持盈詎
非力入彀終有命一勝何足矜相形乃知病從禽遇多
詭反已鵠必正枝小道亦存年衰心少競聊爲習射吟
庶比良友諍
重陽日一畝園登高同德尹作
一笑相從亦偶然勞生誰料再遊燕黃花濁酒憐佳節
老樹空庭感昔年對榻翻牽連夜夢登高獨欠故山緣
只應鴻雁如兄弟不忍分飛便各天
敬業堂詩集卷二十八
