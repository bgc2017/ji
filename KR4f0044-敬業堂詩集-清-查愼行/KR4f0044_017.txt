敬業堂詩集卷十七
海寧查愼行悔餘
冗寄集(起癸酉四月盡十二月)
不到自怡園三年矣相國明公聞余至都復下榻
見招時唐實君亦以謁選北來樂數晨夕未幾實
君因人遠遊余旋應秋賦倖舉京兆遂爾滯留自
夏歷冬大約園居之日多城居之日少東坡詩語
似爲余設也
次韻答愷功二首
移牀來對好溪山只作漁樵共往還癖愛文人知業慧
未抛卷帙趁官閒雲垂高幕藤花紫雨放新梢笋籜斑
若向此中微領會詩情原在寂寥間
樹底泉聲竹外山淸暉娛客竟忘還魚無羡意鈎宜直
碁少爭心局自閒春去蘋洲風澹澹雨來花徑土斑斑
畫圖光景分明記又掃攤書屋半間(時將移寓自怡園)
對雨戲效白樂天體四首
兩岸沙沈樹千帆浪拍天長風吹不斷獨鳥去無邊白
酒標旗濕紅鱗出網鮮此時如對雨最好是江船
忽聽笙歌起烟波何處尋四圍山漸澹一角日初沈捲
幔通荷氣停橈隔柳陰此時如對雨最好是湖心
一片秧針綠村村罷踏車黃梅多放鴨(鄉人以芒種買新鴨名黃梅鴨)
翠剡盡鳴蛙種水牽菱蔓開門落楝花此時如對雨最
好是農家
竹色涼窗戶泉聲落珮環不知靑嶂合長在白雲間篛
籠分茶早㯶衫挂壁閒此時如對雨最好是深山
唐實君作憎蠅詩可補歐陽賦所未備僕不復
鬭竒戲廣其意得五十韻
吾觀大化内鼓物同洪罏介羽及昆蟲種類何各殊摉
羅到瑣碎終非磊落儒聊爲更僕數庶用資揶揄飛者
爲蜻蜓穴者爲蟪蛄在戶爲蠨蛸在簷爲蜘蛛微明耿
熠燿背殼潛螔蝓薄翅扇蛺蝶細腰祝蒲盧螻或鳴於
泥蚓或歌於塗絡緯織作巧糞蜣轉丸愚螳螂怒當輪
蟋蟀勇負嵎堆積走負板腥羶集元駒與人了無害聽
彼繁有徒蠼螋險如蜮玄蜂大如壺鉤卷(音拳)蠍刃利針
聚蚊雷麤刺蚝有瘁肌蠆尾有噆膚昏昏蝨在褌趯趯
蚤躍襦偪人雖咄咄懷毒終區區惟蠅獨可憎其來胡
爲乎汝於耳目前本不關有無汝狀極醜惡儡傀粧頭
顱赤幘同一冠靑蒼别形軀兩翼六其足公然學讒夫
汝生本臭穢行與糞壤俱只合老厠圊何當闖氍毺無
端附驥尾馳騁遊莊衢無端入絹素點染損畫圖有時
集於瓜學士群睢盱有時止於棘詩人互嗟吁聲非雞
則鳴例與狗苟呼此特論大槪未足蔽厥辜客從長途
來翻漿汗流珠解衣覬少憩喘息猶未蘇汝何太相偪
伺隙窺門樞我眠晨未起汝偏攪牀敷我起頭未櫛汝
又環座隅我饑進盤餐汝貪善爲狙我閒弄筆硯汝飽
成墨猪汝腴我合瘦汝衆我則孤我欲廢飲食汝方混
庖廚汝于我何尤抵死相迫驅營營惑人聽有若操契
符貝錦抱萋斐不祥等狐烏懷中三寸璧點汚生瑕瑜
架上一卷書棄擲消樗蒲凡此皆汝罪誅之不勝誅逝
將避汝去行行復躊躕我力故難勝汝情諒應輸天下
正一家能毋懷此都乘炎且快意吾寧忍須臾
移榻自怡園雨後納涼
水轉橋迴路幾層此中眞可避炎蒸陰成繞屋三年樹
光吐疎籬半夜燈明月忽隨殘雨到微風已作早凉徵
野人慣領田園趣歸夢翻從借榻增
重過相國明公園亭四首
名園多在苑東偏不數樊川及輞川綺陌東西雲作障
畫橋南北草含烟鑿開丘壑藏魚鳥勾勒風光入管絃
何似贊皇行樂地手栽花木記平泉
毬場車埒互相通門徑寬閒五百弓但覺樓臺隨處湧
不知風月與人同紫駞臥草平沙外白馬穿花細雨中
一片近郊農牧地可容雞犬識新豐
莫漫閒居比洛濱猶從泉石見經綸栽花覘土知肥瘠
種樹因材識苦辛白傅龍門無俗客薛宣東閣有竒人
平生齒冷孫弘輩車廐誰論舊主賓(相國曾以唐實君文品上達宸聽)
熱客稀逄抵閉關陪遊吾亦愛投閒隙中野馬飛揚去
雨後溪雲斷續還隱几好風來北牖鈎簾落日在西山
壯心敢擬蘭成賦芳樹條新感再攀
浴罷與實君步入水磨作
長日愁經夏微涼晚似秋氣蘇風到面浴罷月當頭老
樹聽蝉立閒溪領鶴游飲牛兼洗馬何處辨淸流
晚食
且喜蚊蠅少林深几簟涼飛蛾輕性命殘燭有光芒帶
草侵衣潤藤花落酒香魚蝦供晚食風物近江鄉
雨窗遣興示愷功
小雨密復疎虛窗深更綠瀟瀟延靜聽窅窅盡遐矚抱
葉無一蝉隔林下雙鵠雞鳴覺村遠水響知石觸殘夢
有時醒幽情恍相續眼前領閒趣取適聊破俗華髮脱
新梳輕衫便晚浴早衰易壯嗜外垢非内辱思營五畝
園未遂半生欲此身本如寄繆算徒碌碌莵裘等蘧廬
豈必皆我屬不如且聽雨濁酒貰鄰曲醉鄉有天地避
此六月溽歸計待秋涼無裝何用束
鷹坊歌同實君愷功作
風林蕭蕭夏脱木坊以鷹名似牛屋其中最大名海靑
戴角森然異凡畜我初識名自遼史特産曾傳女眞獨
楛矢同來肅愼庭初時底貢猶臣服屢求難厭禍旋結
兩國興亡手翻覆天教此物雄海東自長窠雛成一族
康熙天子神聖姿駕馭英雄兵不黷每因纘武勤校
獵遠致竒毛比臣僕紫荆關外秋氣高狐兔寧容草間
伏腥風霍霍滿天地白日無光散原陸揚旜表貉出從
禽王用三驅力爭戮是時海靑更精悍臂出綠鞲調養
熟飜身一去高没雲注目秋空走馬逐蹄間十丈莾開
闊驀過林巒躍坑谷忽看天半挾天鵝奔電流星下投
速羽林徤兒拍手咲奏凱不煩遺矢鏃却來歛翮復依
人仍以黃絛掣雙足三時飼養一朝用如許恩波等休
沐奉先性在饑附人定遠功成飛食肉不知給俸視幾
品肥瘦論斤常量腹生牛乍割血猶紅小鳥一吹毛盡
秃見人作勢俄聳肩獨立有時還側目無端對此我心
惻相向移時額顰蹙獅兒噉虎魚食蝦吞噬成風傷末
俗生意漸微眞可嘆殺機欲動休輕觸以仁易暴古所
云恃猛爭強非汝福我願皇天仁百物常産鳳皇生鸑
鷟自然郊藪萃禎祥盛世多珍四靈畜
次實君溪邊步月韻
雨過園林暑氣偏繁星多上晚來天漸沈遠翠峰峰澹
初長繁陰樹樹圓螢火一星沿岸草蛙聲十里出山泉
新詩未必能諧俗解事人稀莫浪傳
大雨行
晚來怕熱喜聽雨臥看商羊獨足舞五更驚覺忽砰訇
搖動空城作雷鼓檐前急溜非一派併作飛濤湧堂廡
須臾暴漲床欲浮電火燒窗時一吐沈沙盡作十里坑
斫樹齊張萬人弩排墻&KR1089;瓦聲拉雜助以風威猛於虎
老翁折臂婦褁頭露立號咷到童豎城門兩日不敢開
濁浪如河勢難拒五行厥占屬灾異疾痛况欲加摩撫
老夫昨日得家書見說吳田槁禾黍北方苦潦南苦旱
天大要是生民主可能造化一轉移坐使兩邦歌樂土
送唐實君遊江西
猛雨撼城城欲動粘天黃潦如霾霿阜城門外一丈泥
馬濺花鬉四蹄壅問君此時有底急結束輕裝挾飛鞚
故人奉詔赴西江才子持衡推小宋(時宋念功編修典試江右實君與之)
(同行)舊開東閣交最契攬轡南行邀與共文章取士意已
輕科目成名俗猶重如君致身本高第頭白挽強方命
中可憐進士不得進(李太白詩君爲進士不得進)上積千薪苦沈壅
競傳枳棘爭集猴縦有梧桐偶棲鳳紛紜野馬巧乘隙
狼籍醯雞工覆罋侏儒飽死方朔饑曷不江湖且陶縦
我留輦下大可咲妄覬微名上鄉貢初聞逐客姑逡巡
旋悔爲儒被嘲弄吹竽鼓瑟兩難強貫蝨屠龍等無用
布衣有骨天所憐老大寧能逐儕衆惟君知我謂我眞
往往淸吟托閒諷郊園木牀連曲尺荷氣藤陰滿香衖
(二字出昌谷集)風光不礙冷澹遊日月正宜瀟灑送君今别我
忽徑去舍矢難追弦就控此邦山水要君詩豈獨飛雲
標畫棟匡廬舊有讀書地我昨留題滿巖洞待君再上
紫霄峰他日遊仙記同夢
姜西溟至都二首
三年一别兩蹉跎短策重聞酒市過白髮舊遊諸老散
靑雲同學少年多僦居那得高賢廡支俸聊隨博學科
幸是一氊留故物曾包老硯歷關河(姜於滄州被盜故云)
濩落生涯久自疑重來咲我亦胡爲曾從祖父承餘澤
只道科名似盛時逐客幸蒙寬後議憐才何敢望新知
不如蚤築畦風閣結伴歸畊未算遲
晚行裂帛湖上觀水勢
西山前夜雨暴漲聲辟易昨日與橋平今朝露水柵晚
來覘盈縮又减三五尺一條修尾蛇東向投遠碧菰蒲
盡偃仆上帶泥土迹我欲追躡之前行洑磐石初疑遇
壯士拔劎斫其脊徑開中巳拆首尾猶跳擲却坐石上
觀平心隨所適有如杯底影仰面意旋釋人生駭愕緣
多伺躁妄隙歸來虛室中靜見鼻端白
甕山麓尋那律丞相墓
裂帛湖東下馬行遥聞樵斧響丁丁盡髠草木非山罪
難向牛羊問墓名石椁千年誰不朽金椎一穴尚如生
我來忽堕無情淚土蝕殘碑恨未平(明末有人發冡見一頭加常人數倍)
(亟閉之後掘得碣石知爲公墓)
靑龍橋
甕山西北巴溝上指點平橋接碾莊自甃淸渠成石堨
盡迴流水入宮牆殘荷落瓣魚鱗活高柳飄絲鷺頂涼
不礙蹇驢行躄躠有人緩轡正思鄉
玉田觀早稻
灌園餘潤及平疇千畝從無旱潦憂總秸已供三壤賦
陂池新奉上林遊神絃報禜秋長早勾盾徵租歲倍收
别與豳風編月令築場時節火西流(官田早米例扵七月初十前貢新)
廢功德寺
瓦落空牆土盡崩雜耕猶剰兩三僧晨參栢子留禅偈
夜看松花照鬼燈駐蹕亭邊牛呞草(明宣宗西郊省歛駐蹕寺中)釣
魚臺畔鼠攀藤(寺前舊有元主賞花釣魚臺)木毬斗大今安用(木毬事見)
(帝京景物略今寺中猶供之)自古琳宮有廢興
呂公洞輪菴禪師蘭若
只道山窮水亦窮忽攀石蹬與雲通芙容殿底三重閣
楊柳橋南一面風老去文人多入道從來絶境必凌空
知君欲傲長江簿佛號曾呼禁苑中(絶頂有飛閣不可上即金章宗芙容)
(殿故址)
玉泉山
銷夏誰知别有灣孤雲一角截西山千家舊業鼃魚國
十里提封虎豹關欄楯離離金碧上歌鐘隱隱翠微間
淸泉自愛江湖去流出紅墻便不還(玉泉山舊爲金章宗避暑地故首句)
(云)
題相國永城李公所藏崔白徤翮鏖風圖
墨花一柄風翻荷一葉展仰正不頗傍添一葉作欹蓋
上有徤翮如天鵝初飛未高去水咫巳覺遠勢無江河
生綃八尺畫止此妙手落墨寧誇多流傳要是北宋物
幸免小印鈐宣和若教藏弆入秘閣靖康那得逃干戈
永城相國鄴侯裔牙籖三萬森駢羅故家世寶此其一
鑒賞精絶知匪訛華堂五月開示客几席瑟瑟生迴波
君不聞濠梁大圖徑三丈天女織絹鳳擲梭江天十里
尚無恙賴有好句傳東坡(東坡有題崔白大圖詩見集中白濠梁人故稱濠梁崔)
人間眞蹟久難恃閱世容易千年過我詩淺薄不足道
請公自賦鏖風歌
愷功將有塞外之行邀余重宿郊園賦此志别
今年夏多雨所向泥塗妨君家近水園一溪綠泱泱謂
宜着冗士磵戶延淸光豈惟洗塵埃直欲忘炎凉故人
督我嬾促我赴舉場明知計大謬聊逐槐花忙初秋束
書出臨行意廻遑僦居宣武門人海昏茫茫猶疑淸夜
夢流水繞我床昨朝急足來扣門語徬徨聞子有遠適
結束隨龍驤腰懸八札弓行逐楯梐郎可憐非汝好所
用違其長憶子從我遊翩翩富辭章十三見頭角已在
成人行今來猛績學下筆尤老蒼貫穿及韓蘇結撰卑
齊梁居然希作者恥與時頡頏玉之使有成遠到詎易
量重來忍言别戀戀林泉傍爲我掃庭除故榻仍在房
小雨灑籬落雜花間紅黃苦爲一宿留故意不可忘子
才百事能皇路今方將我衰萬念冷逝當返畊桑浮萍
寄波濤聚散原無常參辰渺河漢耿耿遥相望勖哉平
生言卒以初願償無爲愴離合萬里如一堂
早發良鄉至琉璃河騾背偶成
喚廻殘夢得淸晨詩境重開又一新淡到明河猶見月
洗來灰洞巳無塵(灰洞在良鄉之南)牛蹄應鐸行偏緩馬意驚
鞭策要頻慚媿琉璃橋下水鬢絲催換十年人
涿州道中書所見
折葦沈沙積潦餘高田成岸岸成渠胡良河上扶犂叟
網得萍根二寸魚
祁陽道中
一村榆柳一村鴉帶井沿籬路向斜野棗風輕時落實
木棉秋晚尚開花靑旗賣酒竿竿影紅袖騎驢幅幅紗
迥與近畿風景别田莊從此屬農家(八旗莊戶至淸苑而止)
晉州署中與陳六謙話舊
魯柝聞邾境本連兩邦爭說使君賢(晉州與深澤接壌)歌傳馴
雉民方樂舄化飛鳬吏亦仙却話舊遊如夢裏誰知岐
路判樽前難抛一寸西窗燭中有離居十六年
雨中重渡澬水
路僻泥深出店遲一鞭照影又淸澬敝裘自領新寒意
歸雁如尋九日期倚樹風聲尤䟦扈得烟柳色尚迷離
敢因遇雨嗟行役正是犂荒下麥時
大冉橋聞雁
殘荷老柳蕭蕭意秋在平橋水氣中年去年來一繩雁
殢人歸信是西風(時聞北闈榜發余名在二十)
重至京師和德尹看菊詩二首
野景貪從廟市收瓦盆高下蕊新抽風前最愛香盈袖
醉後還須插滿頭老圃别傳移種法故人來作看花遊
遲開自是關天意斟酌芳期在晚秋
一籬黃葉擁村莊嘆惜陶家徑久荒九日已過初泛酒
兩人相對忽思鄉古來佳節多風雨此後淸吟耐雪霜
落帽臺邊回白首心情不似少年狂
送卓次厚南歸
多才能自愛失意問誰堪不作憤時語轉深吾輩慙柳
條攀欲盡梅信到應探鄉思因君觸心隨候雁南
陸澹成侍講新葺書齋名懷鷗舫招同人雅集
分賦
江湖宛在小窗前便欲從君借榻眠夢作白鷗歸未得
鱸鄉亭外水如烟
題畫贈揚州王漢藻
一路垂楊記泊船北湖南埭水浮烟君家舊住茱萸沜
别築灣頭小輞川(揚州有茱萸灣故云)
德尹將南還次韵志别三首
數過初冬又一旬誰知咫尺有參辰到家歲月驚新曆
題壁詩篇記暮春雨雪暗侵搖落候冰霜偏老别離人
獨留眞覺無聊賴擬學揚雄賦逐貧
自笑逄時術未精人間無用是虛名家門似我慚爲長
才器如君合晚成别舘能無三宿戀歸途只要一冬晴
最憐今夜霜天月畫角吹殘布被輕
小榼三升貰凍醪也應與爾慰牢騷不因富貴思弹鋏
或有英雄辨捉刀風雨慣曾憐弱弟田廬忍便委兒曹
丁寧一語煩相誡畫虎休輕學伯高
大風出西直門至自怡園愷功方擁爐讀史
萬斛沙如萬斛潮捲空殘葉剰枯條到門日影龍蛇活
拔地風聲虎兕驕十里欲迷城北路一鞭重渡苑西橋
圍爐薄雪年時夢留取閒人話寂寥
題王令詒松南柳磯圖三首
自截筠竿八尺餘偶從沙際伴舂耡人間果有絲綸手
未必臨淵便羡魚
曾是春衣染汁新一官臨出又逡巡萬條楊柳風情在
猶戀當年手種人
三畝菱租割水田披圖閒惜好山川歸人預作明年計
欲借橋東放鴨船
洞庭秋望圖爲同年姜西溟題
我昨扁舟帆(去聲)湖水出没鷗群鳬隊裏西風吹偃萬梢
蘆斗柄插空將北指(庚午秋冬間余寓居洞庭東山)君時正作桑乾客
南北相望渺千里念君落第招君歸巳是明年三月尾
其秋我復遊廬阜走上雲頭振衣履海綿片片盪吾胸
竒絶生平乃有此洞庭直可盆盎貯七十二峰同撒米
有如天半立峨眉下視成都居井底君爲此圖母巳隘
細寫秋毫入側理男兒失路眞可憐澤畔行吟聊復爾
今來又赴京兆試失固其常得差喜與君同榜獲聯名
王後雖卑吾敢恥却披橫卷索新句一咲如臯方射雉
才名誤汝四十年决踵何堪比截趾至尊久已記名
姓虛向蘭臺署良史探支官俸月一&KR0809;揮灑傭書日千
紙須長及腹誰攬之髮白滿頭行老矣向來蹭蹬天有
意特與先生慰暮齒眼前同進俱少年感歎無端從此
始翻思舊狎漁樵伴故展烟波洗窗几不然此畫且善
藏勿更題詩乞餘子
座主侍讀徐公將南歸感恩述事六首
公竟飄然賦遂初輕裝如葉稱懸車自編永叔歸田錄
誰上何蕃伏闕書臘雪寒消傳盞後春颿夢穩挂冠餘
白頭别有千秋業或恐名山勝石渠
特簡初傳出禁林文章曾結主知深敢云得馬非初
意莫誤飛鴞是好音魚尾經燒憐短鬛桐材入㸑辨孤
琴恩牛怨李翻多事只要群公識此心
貫魚立鵠萬人看盡掩雲羅事最難那得高才皆入彀
每聞餘怒必衝冠向來淸議寧隨俗從此朱絃恐廢弹
不信滔滔將日下江湖無計障狂瀾
水底含沙豈有因何當舉國逐浮塵險經負羽沈舟會
勇作抽帆到岸人難挽頽風歸太古獨廻天意入陽春
漁樵一席誰爭得私第歸來尚角巾
虛舟飄瓦閱人情得失心恬氣自平駿骨孰緣千里重
鴻毛公視一官輕同朝盡諒憐才意聖代能全去國
名怪底靑衫添别淚十年門下舊諸生
絶無聊賴住京華年去空歌蘇幕遮枯樹忍攀前度柳
新霜誰護後栽花愁來客况渾如醉身在師恩豈有涯
嬴得陸公爲舉主儘容開口向人誇
毘陵楊靑村謁選得普安令王石谷爲作黔遊
圖索余題句兼以贈别
萬尖石筍高刺天日氣挾霧生黃烟盤江中截兩崖斷
高縆一道虹蜺懸尋橦裊裊度空際下有千斛蛟龍涎
普安孤城小扵斗險扼地勢當黔滇城頭置堠城下驛
官舍坐見行人肩楊君一官乃落此幸是熟路無迍邅
憶君年當十八九白面便已能談邊趨庭萬里不辭遠
直過瘴嶺隨飛鳶(辛酉夏秋靑村省其尊公秋屏憲副於貴西官署余時遊黔始與相識)
是時西南屬兵革郡邑疾苦方顚連爾來休養踰十載
瘠土已變桑麻田朝廷况下寬大詔積賦逋税新除
蠲君今乘傳又重到何異舄化雙鳬仙畊烟散人好事
者遠境寫入秋毫顚山川歷歷都在眼我愛此景非從
前小詩或可當别操待爾譜入琴堂絃
寒夜同王令詒魏水村顧書宣家可亭姪集楊
晚研庶常齋分韻得寫字
官閒門徑僻歲晏人事寡厭俗謝交游往還惟舊雅僦
居適相近踏凍免騎馬巷北召王猷巷南邀魏野顧生
住西弄寓舍喜新假我至每劇歡招呼臂同把北風吹
天晴城上烏啞啞寒光潑初月殘雪猶在瓦此時不作
達可惜白玉斝地菘翠成菹水族鮮製鮓盤餐媚鄉味
口似蟇頤哆隣沽雖稍甜轟飲亦聊且(晚研以不得佳釀故其詩有濁)
(酒甘同昵惡人之句)我生類知分即事有取舍疋如熊掌魚那得
兼二者十觴竟連釂塵面爲一赭主人負詩才劈紙給
揮灑敢辭押強韻數子賴陶冶吟從夜枕續臥聽街鼓
打所恨不善書當令阿買寫
僕舊有靑田凍石一枚歸晚研六年矣頃遇范
子方仲於京師范精於篆刻許爲我摹小印而
此間覓佳石不易得意欲晚研反我故物作詩
先之
鑿石雕蟲魚此舉誰作俑後來琢山骨價比大小珙匹
夫懷竒珍惴惴初抱恐連城旣入趙負曲敢虛擁和璧
竟歸秦陋邦手徒拱自兹嗜好捐萬事成闒茸殘編任
飽蠧退筆詎銘冡空憑咄咄書硯乏纖纖捧何當餘結
習往往吟肩聳好事偶分牋塗鴉每慚悚丹砂綴小印
紙尾毋巳冗范子故見嗤刓敝寶非種擲地作石聲從
旁乃慫恿當時巾笥蓄有若蛾化蛹去我今六年居然
戀新寵刻舟勞記劎觸物心猶竦昨日聊叩君機鋒鬭
針孔秘藏戒輕出防我或好勇攫之寧非顚徤者豈惟
董輸攻力易竭墨守計仍鞏不如且姑緩靜俟天倪動
竒巧出窮人詩端忽噴涌明朝走尺蹏待命不旋踵盟
渝息壌舊歸視汶田重在我猶在君報章行及奉
晚研見和前篇謂余有新蓄夀山小石援東坡
海石之例欲以此易彼重違其意割愛分贈二
枚再次韻速其踐諾舊石之歸有日矣來翰有
邀令詒水村書宣三子屬和之語兼以示之
假道蓋有由兵端實始俑君如早識此堅壁却吾珙逡
巡不入境下邑方惶恐奈何昧厥初納賂覬私擁靑田
吾重寶掌握失把拱豈無他山攻頑礦棄紛茸夀山快
新得餘子欲奪冡炯然珠玉光入掬似可捧圓者廉角
殺方者風骨聳昨偶出示人旁觀盡驚悚老夫喜省事
羅列稍嫌冗因憶巨璞完吾家有遺種作詩乞故物致
語極慫恿兩日縈我懷有若絲纏蛹君初非豪奪繼乃
絶矜寵故以文滑稽發端特高竦錙銖責施報計笇到
桑孔平生怯小敵今見大敵勇肻爲城下盟執筆恥南
董相持兩不决京索成臯鞏飛書奏竒功小利戒輕動
叩關索敝賦彼勢猶洶涌割愛忍須臾禮成門欲踵中
原有好會信義隣邦重後約勿更渝槃敦吾將奉
門神詩戲同實君愷功作四首
賺得兒童仰面看彯纓袨服最無端國門他日曾懸價
駔儈何人敢賣官丞相魚魚工擁笏將軍躍躍儼登壇
星奴結柳翻多事五鬼爭弹貢禹冠
揚眉氣色任充閭比較門風孰不如幾見華楹留故帖
偶繙新曆當除書閽能拒客非關汝錢可名神儘譲渠
久閱人情吾勿怪過時光景合交疎
虎豹森森列幾行誰教骯髒倚門旁通侯湯沐虛傳漢
(陳平封戶牖侯)進士科名尚冒唐(用鍾馗事)魚鑰同時司啟閉雀羅
終歲有炎凉相逄白日多魑魅乞與先生却掃方
扊扅歌裏撥寒灰歲酒逡巡酹一杯凡鳥有人題字去
冥鴻幾個挂冠回好官第宅多相望野老柴荆肻浪開
直與歸人占吉夢也煩呵護不祥來
敬業堂詩集卷十七
