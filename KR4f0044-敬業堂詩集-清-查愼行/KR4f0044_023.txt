敬業堂詩集卷二十三
海寧查愼行悔餘
得樹樓集(起丁丑正月盡十二月)
吾家自喪亂後僅存橫溪老屋與兩弟同居余所
棲在西北隅年深瓦落不足以庇風雨丁丑春大
兒倖舉南宮挈之還家爰即舊址改築小樓樓成
而老木數十章皆在几榻間因取少陵詩意顔曰
得樹
人日同孫松坪張漢瞻楊晚研宮友鹿錢亮功
方拱樞吳元朗蔣楊孫家德尹集王赤抒邸舍
分賦上元燈八首
四垂羅帶影飄飄一綫中懸愛細腰莫傍市門輕衒影
有人依樣要偷描
瓶口紅光忽吐蜺醉人相對舌如箕却因酒具名相似
記起花時鳥勸提(右葫蘆燈)
傴僂聊爲秉燭遊似曾閱世咲蜉蝣朱門光景番番換
幾輩相看到白頭
故䊺形容大可憐敢同南極指星躔誇人只有香山老
張丈前頭炫少年(右老人燈)
鱗鬛粧成畫不如竿頭擎出晩晴初九衢塵淨月如水
一隊人隨一隊魚
星橋鎻動沸波濤人海中間湧巨鰲多少書蟫曾飽死
譲他枵腹事焚膏(右魚燈)
一幅輕紗隔座深芸窗小立夜沈沈不爭六曲屏山好
虛費人間屈戍金
三尺孤光一片冰當筵珠翠照何曾眼昏巳少看花分
更隔看花霧一層(右屏風燈)
二月杪南歸涿州道中遇雪十八韻
頗訝今年雪方知此地寒春深猶漠漠野闊更漫漫咳
吐紛珠玉飛揚富羽翰近從煙際辨遠入霧中看鴻爪
輕留跡楊花滚作團風輪旋蟻磨車轍轉蜣丸銀海光
相耀瓊田暖未殘密防蟲戶啟細補鵲巢完淺草勾尖
没枯株萬木攢千家如畫裏雙塔指城端石滑經橋怯
沙平取徑難幾曾填窞井特爲顯峰巒席帽融冰濕征
衣燎火單茅茨雖易壓穴隙莫相鑽對爾吟慚郢催余
鬢比潘勿愁燈焰短直愛酒升寬朔候何當變泥塗不
肻乾明朝有竒計酪酊上歸鞍
連日車行泥淖中朝來僱短驢自固城至安肅
縣凡兩&KR1089;鞍即事有感
雪消春水發古道窪然低客行忽落此局促如雞栖兩
車同隻輪六馬併一蹄力盡甫脱險阬深復無蹊長恐
雪繼作有渰雲萋萋晨興天色佳日脚垂虹蜺跨驢橫
短策快比駿駃騠西南見郎山刻露出角圭寧知一往
氣世路偏多迷蹶跌豈及防康莊有排擠前行苟無失
遲速理亦齊還來車上坐且免衣沾泥
保定旅次閱邸抄得從弟東亭及兒建南宮捷
音口占志喜兼寄嘲老友姜西𬈑
邸報傳來樂事重一尊相屬慰浮蹤靑春三月客懷好
白髮半頭歸興濃子弟聯翩同榜羡家門成就老夫慵
探花却入少年隊試問髯姜可勝儂(時姜亦成進士)
渡三汊河聞前路泥乾喜而有作
三汊河畔水濺濺洗盡春泥上渡船從此騎驢似騎鶴
折條垂柳當歸鞭
晩抵安平縣
野曠天高落日紅近城烟氣忽如籠楊樁綠上鵶棲處
草意靑回馬跡中昔夢尚驚泥活活歸心還怕雨濛濛
衰遟自分邀天幸坎陷迴車路未窮
大風過深州城外
驚沙衮衮日黃黃不料東風爾許狂茅屋捲空留破柱
酒旗吹折剰荑楊幾家賣餅枯壕畔一老扶犂大道旁
爲話連年秋潦苦出車畿甸正輸糧
曉渡衡水橋風色甚寒小飲市樓
石古橋滑臨奔湍衡漳流濁同桑乾高樓下瞰岸千尺
美酒大書旗一竿帽絮蒙頭欲敗意魚羹入饌聊加餐
杏花全未有開信知是北來風色寒
棗強道中喜晴
斷雲開四望初日解重陰野氣浮天動烟光薄樹深疲
牛尋故跡老馬得歸心題徧旗亭壁何人識苦吟
客有稱高唐州爲緜駒里者戲成絶句
野語齊東最易訛緜駒遺俗近如何自從一變崑山調
不是吳兒不善歌
大道曲
荒鷄聲遟月落早行人出門看參昴一條大道飛古塵
歲歲何曾長春草我欲叠作山羊腸九折爭躋攀我思
鑿成水泅人出没波濤裏直教馬無四足車輪方此路
始應春草長
糓城山
東阿城東糓城趾傳是仙家舊鄉里圯橋老叟果何人
能致留侯跪進履兵書一卷旣不傳事往無徵正在此
秦皇凶暴蔑賢聖偶語詩書皆棄市布衣起自泗上亭
溲溺儒冠固其理此非可以正道說詭託陰符自兹始
竟參帷幄佐竒謀躡足時時還附耳大蛇中斷群雄滅
走狗旋烹舊臣死舞陽活自女嬃偷蕭相生遭獄吏恥
子房遠禍蓋有道直視侯封同敝屣神仙之說誠渺茫
有托而逃斯隱矣陋儒讀書寡深識異事人人徵太史
後來競指黃石公當日原無赤松子我爲此語豈好竒
石若有知呼可起
淸明後一日同戴田有弟東亭兒克建重游濟
寧南池
露氣霞光水洗鮮孤城深入鏡中天杏花風暖高樓笛
柳色烟濃隔浦船蠟屐半生凡幾兩靑袍一夢忽三年
壯心敢擬桓宣武直爲攀條也自憐
黃河打魚詞
桃花春漲衝新渠船船滿載黃河魚大魚恃強猶掉尾
小魚力薄唯噞水魚多價賤不論斤率以千頭換㪷米
河壖大潦秋不登今年兩税姑停徵但願田荒免逋賦
與官改籍充漁戶
大風渡黃河舟中與長源姪對局
柳絮春狂剪渡風片帆飛下急流中船頭已達長淮岸
一局殘棋劫未終
過揚州示崔性甫楊曉先兩同年
不到紅橋已八年有人柳下記停船楊郎落第崔郎病
縦使同遊越可憐
閏三月朔日蝕舟中遇雨紀事
丁丑閏三月日食法當旣明星晝當見從卯當至未白
晝如昏黃果然伊可畏舟行拚偃臥閉目聊自慰何來
打&KR0963;聲雨點驟如沸皇天閟垂象下土雲蓊霼似欲弭
此灾而爲不祥諱我聞日當食不食乃足貴豈有晦昧
晨又蒙霾霧氣將母陰太盛推驗得髣髴六師方犁庭
欃槍掃敵愾佇淸沙漠塵聲教朔南曁公卿滿臺閣賀
表辭不費五事占休徵竊疑非此謂天變雖偶然民勞
亦宜墍野人語無擇托興在薈蔚不敢學盧仝險艱殊
少味
初到家戲謝戚黨之見賀者
趁伴携兒出帝畿到家猶及換春衣遠煩親友來相賀
不道余仍下第歸
兒建赴殿試北上詩以示之
今年夏苦旱六月未徂暑兒子將北行衝炎逐徒旅留
之又不可遣去無多語汝名已倖成汝力正須努
天子方右文策名在當宁萬言應廷對有抱期畢吐煌煌
鐘虡懸叩擊諧律呂自從制科設得士凡幾許置汝于
其間太倉特一黍然而勿自薄儕輩盡翹楚同年百五
十若者指可數父事中有人(姜西𬈑吾癸酉同榜嚴寶仍吾同學老友也)雁
行敢兄序功名亦時至非可有意取造物吝虛名齒角
肯兼予吾宗兩太史(荆州兄聲山姪)並簉摶風羽盛事傳一時
借居隣韋杜雖云官禁近未免索米苦汝今往暫依愼
勿希華膴秋深决歸計且復返鄉土久甘南巷貧差勝
北門窭千薪尚壅積銓注十纔五從政雖多途不如科
目舉讀書想先輩旣進或慚沮豈必一第邀便思行綰
組閉門更力學合轍驗今古却出作選人於世冀小補
而翁百念灰自審莫若處諄諄向臨發庭誥述父祖吾
但當弄孫門戶全付汝
得樹樓初成以詩落之九首
百年計樹人十年計樹木辛勤荷先澤以有此老屋兵
火乃幸存曩基方改築勞生竟何得去此空馳逐誓收
湖海蹤歸掃一庭綠樓成名得樹外是非吾欲
五架初度材謂在百金内銖銖累木石所費奚啻倍貧
家舉事難輕發每追悔連朝責逋負工藝集群喙將爲
逃債臺一笑付聾瞶
列垣周四隅與樓勢廽環憑高無遠矚胡以開心顔竅
壁延綠陰少見天疑慳别添一小閣忽湧海外山豁然
百里目乃在圭竇間
貞白居三層元龍臥百尺神仙彼可致豪氣我非昔方
當狎斯人未許校什伯敢云去地遠稍與雞豚隔尚恐
鳥雀群移巢避生客
一榻雖已安終慚自爲計心長髮苦短力不及諸弟前
人締造艱親歷始知勩撫兹念堂構補葺當次第身在
吾敢辭茫茫配根蒂(用少陵四松詩中語)
設梯盡十級傴僂連脽凥日上能千回兒孫捷飛猱阿
翁貪靜坐嗔嚇時一遭形神旣未忘那免陟降勞習勞
亦不憚所戒舉趾高
卑濕苦舊棲老根連草蔓新來稍軒敞恰直樹之半雖
除螻蟻緣却被蜩螗亂朝眠與晝坐鳴䀨傍几案推窗
驚不去疎響或一斷喧寂兩聽之老夫化成見
夕陽轉庭西樹影來墻東龍蛇動戶牖始知天有風開
襟亟當之快若迯虛空人間正炎熱置我微涼中
竹垞工八分大字作擘窠爲余題歲月惜墨不費磨懸
之樓中央筆勢翻江河疑挾風雨至䬃然散高柯時時
臥其下所得良已多
樓上看雨
臥聞牀下殷輕雷起拓南忩八扇開墻缺雲流山影去
樹頭風截雨聲來一鳩逐婦移陰立雙燕將雛取勢回
我本無田還望歲略分餘潤到蒼苔
題周兼畫南唐小周后眞六首
人間姊妹工相妬遺恨茫茫豈有涯怊悵瑶光梅信晩
一枝潛進未開花
湘裙如水不擡風鳳咮携來倒挂紅色色丹靑無著處
泥金一縷在雙弓
月暗花明霧氣多盈盈羅襪步凌波外間誰管深宮事
偷唱新聲子夜歌
不須更减一分肌周昉繇來善貌肥如此丰姿如此畫
當初猶道未勝衣
開寶初元議禮遲待年承寵已多時在廷只有韓熙載
曾托元和諷諭詩
垂鬟分綹髮初長想是南朝時世粧指與俗工從未識
可憐絶筆付周郎(時兼惜已下世)
晚景
晚景蟲聲入空庭易夕陽鵲巢風更穩鶴骨露初涼病
葉非關螙秋花不取香物情閒處得吾轉惜流光
次韻答顧搢玉
失學負壯年東西逐烏兔蹉跎髮漸絲落拓衣仍布希
心躡前踵回首却故步歌筑混屠沽唱酬雜緇素歸來
稍稍悔事去種種悟庶望針砭加奚啻雪霜雨(去聲)雖蒙
同人憐或恐異已妬之子負高才於余枉佳句紛然蓬
麻中直拔千尺樹溫恭具眞性磊砢得竒趣何期天畔
鴻狎此沙頭鷺知音世不遭敢惜肝膽露鷄鳴風雨晦
旅舘燈燭暮明朝走相尋戶外有二屨由來意氣合詎
若邂逅遇君家門地高舊是雲間顧昂藏自殊衆標榜
不在互問途慚已經吾老乃迷路
雨夜過徐淮江二首
萍浮梗泛久西東每過南湖憶此翁斷港船通新漲水
空庭樹拔去年風五經自課佳兒讀半刺曾嫌俗客通
好是扣門能不拒一燈重對雨聲中
草堂南畔小池幽一片蘆聲蓼穗秋滿壁詩牋存殁泪
積年書疏往來郵閒追昨夢驚弹指老剰貧交幸到頭
未免對君還自媿桑榆晚景亟宜收
八月十六日同鄭春薦嚴定隅吳紫莓家潤木
湖頭小飲風雨大作泊舟湧金門外是蚤襆被
而出晚來興盡入城戲作一律邀諸子並和
及到繁華地翻成寂寞游烟波三百頃風雨一孤舟山
好偏宜澹湖空易作(音佐)秋却防漁父关襆被不曾留
種菜四章
晚豆尚沿籬秋瓜已除架畦丁惜地利菜子及時下功
力積纖毫滋培仰造化勾萌達新雨布綠密無罅一旬
可分蒔半畝不待借(用東坡事)旣足散其餘猶能乞(音氣)隣舍
灌漑旣已勤其長亦奮迅窠窠盡發洩生意不少吝連
朝風日晴秋蟥忽成陣洒灰得方法經驗始深信幸是
力能施何難手除疢黍苗被蟲食四野年不順老圃奪
天工忍饑聊免饉
晚菘雖弱植不怕霜雪加秋種春可𦵔盤餐佐貧家根
株諒無幾口腹豈有涯人間賣菜傭求益方紛拏禦冬
吾有計旨蓄良足誇
杜陵客西川種藝頗有園淸晨送菜把乃感地主恩兹
事吾不取恐爲貪夫援於世苟無求食力稍自尊英雄
亦如此無事且閉門
九日獨行園池上看木芙蓉
雨後罷登高杖藜惜腰脚園荒少秋菊無以慰寂莫兩
株木芙容紅白正聯萼忽然失明鏡萍漲水將涸坐使
雙婵娟影妍無處著空持好顔色脉脉自開落應得主
人憐新晴走赴約吾衰减情累於物何厚薄不忍廢重
陽逄花還命酌
友人齋中看菊
幽人如晚卉愛傍籬邊遊瓦盆薦茅齋高下凡千頭紅
紫豈不好黃花乃吾秋森然群豔中正色與目謀競賞
違衆嗜獨吟發孤愁泉明不可作孰與偕唱詶
喜又微姪自南昌歸
共客洪州幕回頭十五年未成宗炳臥各有尚平牽身
徤貧何礙吟深句必傳故鄉稀酒伴日日望歸船
傷庭前牡丹四首
别樣風光散綺羅豪家亭榭占春多天公直似相欺得
不爲茅齋剰一窠
兩行枯卉列東西綠上苔痕路不迷夜月魂歸吾望汝
半年猶護種花泥
自知未到忘情處幾度徘徊惜好枝不獨我憐人亦爾
空欄客過立移時
依稀一夢閱繁華草没庭荒野老家省却暮年多少事
灰心從此不栽花
觀刈早稻有感
襏襫相逄半壓肩刈禾爭趁老晴天蒹葭對岸遮隣屋
蚱蜢如風過别田地瘠不知豐歲樂民勞尤望長官賢
誰知疾苦無人問秋税新增戶口錢(吾邑戶籍十萬每丁歲輸力役之征)
(今年忽從田賦加派數百年舊制壞矣)
偕介菴叔訪菊步入鄰僧融然房
偶聽村家打稻聲夕陽影裏向西行一叢深樹擁精舍
兩板壞橋支斷浜靜對老僧通菊氣怕逄俗客問花名
只將我算東籬伴不要溪頭費送迎
家釀新成獨酌至醉
種秫始微收釀法遵舊譜逡巡竢其熟計日屈指數朝
來香滿城甘滑如潑乳開嘗親洗盞一飲一升許好客
期不來頽然自稱主黃農忽巳遠薄俗難久處寧知醉
鄉中風氣仍太古尊前可徑造有路胡勿取
秋感六首
蟋蟀鳴近牀蜩蝉閴無聲二蟲相代禅中已寒暑更大
哉造化理乃以微物呈人從此中老擾擾何多營天機
昧群動靜者觀我生
末俗愛盆山花草妃紅白看看耳目玩屈辱到松栢可
憐千丈材窘束不盈尺寓形難自主抱性終莫易亦復
耐歲寒蒼然傍几席對之還失咲未覺生意窄向非冰
雪姿雨露有夭折
菊蕊日以黃楓葉日以紅物情判老穉變態隨霜風霜
風故無私榮悴兩不同一般賞顔色曚叟隨盲童
西隣一老樹有藤縈繞之歲久腹漸空槎枒但枯枝借
藤以爲葉下蔭仍紛披藤如有矜色張王(去聲)方乘時㸑
薪伐不材斤斧旦夕施樹摧藤亦斷附麗終奚爲
世衰分誼薄適用取目前紈扇遇秋風一度一棄捐不
念昔當暑與人久周旋我有敝羊裘隨身二十年皮存
毛半附無補冬號寒明年與汝期五月拂釣竿
渡淮橘成枳一變性終失不聞返故土枳又化爲橘人
生百年中孰是保初質就衰水赴壑駐景戈挽日幾見
白頭翁鬢霜復如漆
送學菴弟入都
黃葉打茅簷北風如矢棘此時來叩戶問子有底急爲
言將别家結束赴京國可無酒一杯爲子煖行色匆匆
乃徑去有語惜不得子誠吾家駒頭角早岐嶷賦質負
高明秉心就沈默讀書十行下洞照窮梱閾經史及百
家貫穿歸組織時文雖小試落筆輙英特皇天不憐才
盛壯遭屈抑十年躓場屋知者爲太息昨遇曲阜公靑
雲加賞識拔之冠多士庶用示矜式虛名萬口傳子故
深自匿窮鄉尠生趣巷遇歌偪仄堂上有老親鬢絲白
變黑鑿坏豈得已彼屺傷遠陟幸托賢主人(時與陳實齋黃門同)
(行)解椎濟其嗇男兒志未遂放轍無南北不聞橫海鱣
蟠尾肻溝洫余方踏歸路投老尚迷惑子眞賢友生(東坡)
(詩豈徒爲我弟要是賢友生)朝夕宜在側奈何不能留又復奪有力
江河歲月晚追逐乏羽翼道逄南來鴻寄書慰相憶
送陳實齋給諫服闋還朝兼呈大司農澤州陳
公時吾邑賦役不均頗望當事者留意也
三年簪筆作名臣四紀還家爲老親(實齋前以終養乞歸)仕路卷
舒雖在我田間屬望更何人朝無遺闕書應少邑有更
張見頗眞爲語司徒仍舊制也教游惰識公旬
介菴叔惠菊花
宗老移花到家童掃地迎澆深經夏旱開晩及秋晴酒
復何人送詩從即事成濁醪留一醉珍重見君情
次兒武原歸舟又得菊數種
道遠宜兼土船輕不費擔好花來一一荒徑闢三三萬
事同兒戲餘香借客談瓦盆非俗物多取未爲貪
有携折足几來售者以百錢買之
折足用不適傾嚢計亦疎聊將安破硯或可配殘書棄
置終憐汝枝梧頗累余難憑非一几舊友比何如(宋人詩舊)
(友誰如几可憑)
園中西府海棠秋盡忽發花
萬木正搖落一枝春忽回縦饒花意好不稱此時開草
本名相托霜風艷恐摧天寒憐袖薄爲爾一低徊
客來
與世了無競并教棋局閒客來無一事籬下看南山
再偕介菴叔過村西僧舍看菊
憶昨披榛入經旬踏葉來秋花偏耐久名種或遟開天
意晴連月(自重九後不雨)人生夢幾回屢遊貪佛日原不爲啣
杯
冬曉語溪舟中
江鄉已牢落冬候更蕭條風葉鳴孤樹霜溪影一橋沿
塘收蠏籪遠市插魚標雀鼠何多耗年荒爾獨驕
陳傅巖給諫以種園圖索題二首
身在元龍百尺樓菴居那便署休休慣聽絲竹知魚樂
别築陂塘領鶴遊僮約屢申松菊徑水租新報芰荷洲
黃橙綠橘皆垂實歲計如農亦有秋
鴨舍鵝欄(閶門内橋名見吳郡志)地接聯鄰翁指點舊平泉(園爲申文)
(定公别業)橋通别業仍三徑樹到成陰已百年碁局且從閒
處布畫圖留與後來傳看君用意眞幽絶要使詩家賦
輞川
虞山張文貽乞節母于太君七十夀詩
妻無夫兒無父襁褓伶仃半生苦兒無父母有兒白頭
綽楔光門&KR0925;人言張子孝我謂子孝由母慈人言張母
賢我謂母賢非子世不知不見吾家節母苦節與張比
旌典不加坐無子今年生亦七十矣(家叔母葛太君十九稱未亡人去年)
(六十九苦節而殁)
歲寒雜感十首
斗室寬然著老夫欠伸纔罷又跏趺書能引睡聊遮眼
吟不求工似惜鬚古佛可燒同榾柮濁醪得煖勝醍醐
自從悟徹安心法儒墨同歸識一塗
萬里從戎記黑頭不成一事老林丘稍收芋栗宜充腹
不犯冰霜可廢裘橘柚洲前非楚澤鶺鴒沙外是涼州
最憐䟦扈飛揚氣歲晚因人尚遠游(聞德尹於十一月赴蘭州幕府)
文章鐘鼓付盲聾都入閒吟靜嘯中敗竹行疎猶響雪
枯桑葉盡自鳴風物情豹隱龍蛇蟄歲事星回日月窮
不信鄒生居黍谷能吹煖律挽天工
小閣簾開取向東寒天強半是西風瓷缾减水朝防凍
布被加緜夜代烘袖手輸贏迷黑白轉頭兒女換靑紅
自知於世全無用新署頭銜號長翁(宋陳造云物之無用者爲長故自號)
(江湖長翁)
力田制策巳殊科忽枉瑶箋到薜蘿得路君言猶若此
窮愁我况更如何(同年顧書宣見寄詩有病中趨死易貧裏養生難之句)行藏委
運談何易人鬼論交意太苛(虞山錢玉友寄詩有窮通判人鬼隔絶如陰陽之句)
傳語兩家多憤激向來結習費消磨
鑿開渾沌本無情萬竅從教怒不平巧笇誰能推雪片
頑空何自起風聲陰陽槖籥機相引水火丹爐勢必爭
眞宰茫茫竟誰是難憑齊物詰莊生
偷存子敬舊寒氊與汝相依已有年向老情懷偏戀舊
過時顔色敢爭妍嬾魚冰底頭頭㐲凍雀枝間箇箇拳
便學蟄蟲吾亦得屈伸何事乃關天
無聊且作杜門人肻逐鄉風鬥比隣俗儉稱家删饋歲
年衰無伴看迎春生涯豈可謀妻子鄙事何煩凟鬼神
但使黃金同土價齊奴巴婦一時貧
誰將正變溯源流今古何殊貉一丘稊米太倉雖見錄
遺珠滄海詎勝收斑窺半豹難爲管腋萃千狐始是裘
好與風騷搜累代他時文選續名樓(竹垞先生書來相約同選宋元明詩)
剝啄聲中歲偪除督催詩債甚追呼不徇俗好頭今白
自去名心膽更觕耐冷且來尋筆研消閒差覺勝摴蒱
此中甘苦何人識豈獨雕蟲悔壯夫
聞李辰山藏書多歸竹垞
嘆息詩人失李頎柘湖回首舊遊非自憐老友今無幾
且喜藏書得所歸萬卷又增三篋富千金直化兩蚨飛
平生謬託知交在悔不從渠借一瓻
近遊集(起戊寅正月至三月)
束廣微志狹九州爰作近遊之賦跡不越井里田
園事不離衣裳男女近則近矣於遊之義奚取乎
余自已未至今南北往還約計七萬里將收遊蹤
自遠而近兹集所以志也
戊寅元旦
屋頭初日靄春暉梅蕊看成豆粒肥扣齒焚香吾起早
敲門投刺客來稀舊梳白髮新逾短貧煉初心老肻違
苦覺鶴山聞道晩方知四十八年非(魏了翁詩四十八年成一非)
盛宜山新築瓣香菴於南湖之上雪中過之索
詩賦贈二首
三十年前舊酒徒天教晚節占南湖不辭太守分淸俸
便有游人指畫圖水鳥雲帆爭出没風簾雨檻對虛無
繞籬尚少成陰樹先種芭蕉一兩株
半間小閤一枝藤餘事行看次第增野色憑闌窗面面
遠烟浮樹塔層層不知雪裏參禪坐何似花時挾妓登
畢竟前言吾是戲近來詩派併傳僧
雨中同朱十表兄過宿徐淮江聽鶯齋
去城日已夕曲折尋枉渚水涸舟屢膠用篙廼舍櫓兩
人苦兀坐拄杖入村隖稍稍深竹間疎燈翳復吐此來
占不速況復往遇雨犬吠僮僕嗔開門揖賢主爇薪燎
我衣敲冰轢汝釡明朝迫人日節物良有取剪韭佐春
盤嘉肴竟踰五新年困酒食愛逐淸談侶一醉不得辭
重君風義古
糓日至當湖沈南疑招同孫嘯夫過陸瞻成耕
廬探梅分韵得豐字
殘冰消盡水光中短棹移灣港汊通小圃花經人日雨
(先一夕微雨)故人酒敵石尤風溪山興發長先到肴核年荒
勿太豐醉墨欹斜吾自笑草書未暇爲匆匆(是夕瞻成索書楹帖)
(凡三易紙乃成故云)
大風渡前山漾
川光蕩我前一碧開玻璃岸闊山斷續船輕浪參差但
聞捍索鳴心與閒雲馳萬木盡却走孤帆正窮追道場
屹不動白墖如卓錐平生汗澷遊老嬾意漸隳結念在
苕霅泛宅方自兹
重至湖州戲簡許舜功張桐軒兩學博
偶然乘興到西吳社日還尋舊飲徒不用恢諧歸割肉
上丁纔過定膰吾
座主淸溪徐公招同楊玉符編修談未菴文選
泛舟碧浪湖
蒲柳城南水一方三年重此泊吳航閒陪白社靑門客
愛入銀鷗雪鷺鄉帳下諸生看漸老甕頭吏部最能狂
烏巾美酒東風汎并作澄湖匹練光
雨中游飛英寺次東坡稀字韵
春陰覆城堞花淺游人稀愛此北郭幽晨征夕忘歸盤
旋上窣堵恣眼窮淸暉東風拂面寒細雨濕我衣客來
僧啓鑰客去僧掩扉跡在有迎送心空無是非
春分前一日余征吉學博招集杏花下
落盡苔枝春欲分杏花庭院又斜曛得錢沽酒即相覓
誰似能詩鄭廣文
登道場山次東坡先生舊韵
船廻浦溆淺徑轉村隖小不覺坡陀高騰身萬松杪菰
城陷井底白塔&KR1128;雲表浮氣盪一州湖波白渺渺天長
接遥翠目極靑未了漸上㐲虎關群峰忽環繞淸颸蓄
戶牖古殿深且窈&KR0890;絡引檻泉渟泓&KR1672;池沼長廊百餘
步旁入逾幽悄蒼鼠竄别枝投空攫啼鳥巋然翠微閤
中敞外見少野火不到山薈蔚復誰燎坐令杉桂材蒙
茸委蓬蓼飛蟲晝轟聚高蔓晴夭矯老僧守空庖恐作
山中殍軍持乞米出厭寂喜膠擾我來久徘徊愛此吟
風篠春深花淡淡日暮雲嬝嬝餘暉帶疎鐘詩境&KR1089;空
杳古今一大夢回首隔昏曉
二月十六夜自長水塘乘月放舟二鼓抵嘉興
城下
兩岸朧朧桃李花一天風露屬漁家小船卧聽櫂歌去
行到鴛湖月未斜
同竹垞表兄飲譚蘐城給諫南樓看海棠
我愛城南給事宅海棠兩樹紅交加墻頭過酒便留客
樓上點燈兼照花濯枝偏宜的皪雨倦眼似隔朦朧紗
徑須時赴二老約爛醉不問東西家
寒食鍾復周秀才家看海棠和鍾飛濤
一樹萬花稠花光盡入樓偶逢寒食賞偏憶少年游照
座驚紅豔傷春到白頭苦憐風雨惡燒燭爲君留
淸明日南湖泛舟
積雨初霽交淸明桃花杏花飄滿城城南水色綠於酒
鵝鴨一灘春草生
曾道扶學憲惠蜀中藥材
吾比多幽憂早衰坐善病豈無三年艾眞贗苦難證炮
炙投成方庸醫執其柄邇來讀本草稍稍諳藥性蜀山
美産多州邑若畫境靈苗倘易地厥品變邪正時俗但
徇名采眞復誰更先生校蜀士甲乙手親評開籠貯參
苓拔茅群有慶餘材搜草木良楛别明鏡萬里䆠游裝
錐刀肻相競大江五六月風壯波濤盛百束壓歸艖蛟
龍不敢橫分張荷見及行篋忽輝映從來苦口利義比
良友靜若待倉猝求誰爲緩急應於公感深意臭味殊
可敬
上巳雨中同竹垞及兒建再赴淮江招
三月三日東風寒徐尚書家春未殘半篙新水淥忍唾
兩樹碧桃紅耐看蛙黽幸未聒人耳蛤蜊大可充君盤
一番相過一冒雨咲口欲開爾許難
題沈南疑林屋山居圖卷子二首
莫釐峰下是查灣及記扁舟壓雪還一事至今留缺陷
不曾西到石公山
浮家泛宅事良難綰綬行將赴一官縦使買山爭得住
故應寫作畫圖看
自入春來往返嘉興湖州兩郡凡六十餘日糓
雨後還家花事盡矣
累月扁舟碧水潯歸來三徑已春深樓頭一帶槎牙樹
多爲黃鸝換綠陰
題又微姪載花圖小影
落魄江湖不計年風流别是一生緣桃根桃葉無顔色
廻避儂家載酒船
再題種菜圖二首
還君一首遂初賦和我三章學圃詩弹鋏思魚原失策
封侯食肉更何時
黃虀百罋亦前因腰腹如渠那稱貧也與萬羊同一飽
算來原自可驕人
題族孫恒弘看舞圖
可是相逢游冶場由來壯士愛紅粧試他舞袖長多少
虹暈輕巾是電光
敬業堂詩集卷二十三
