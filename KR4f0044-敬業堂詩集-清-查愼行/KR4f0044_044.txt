敬業堂詩集卷四十四
海寧查愼行悔餘
步陳集(𧺫乙未正月盡五月)
謝病歸來杜門七百日矣不得已而作閩游憶戊
寅春夏間偕朱丈竹垞南行今往還仍取此路東
坡詩云團團如磨牛步步踏陳跡用以名集聊當
解嘲
元日立春大雪
家居閱兩年連遇歲朝雪東風不解凍就我作冷節鄰
比莫往來應門乃虚設野人喜無事復此庭宇㓗薺麥
正靑靑蘭芽爲誰茁
二日喜晴
昨日既喜雪朝來復快晴開軒納東曦檐滴微有聲天
豈去我遠始和得人情呼兒具紙筆枕上詩已成
四日西園散步得三絶句
算是今年第一回草根殘雪尚堆堆春風氣力強於杖
扶𧺫衰翁踏凍來
三日爲期已過期晴光先動碧琉璃苔枝照影魚兒躍
及取冰開鷺未知
疎籬外繞翠檀欒梅橘中栽五畝寬抵得實封三百戶
頭銜自署老園官
人日赴榆村兄眞率會二首
七十三翁齒最先人言兄乃地行仙白頭兄弟肩相竝
不敢誇張說少年
容易開尊得故鄉况逢雪後好風光梅花消息廵檐近
絶勝題詩寄草堂
上元前二日芝田弟招集深寧齋席上次韻
杖履從遊地難忘直至今(余少日詩文極蒙伯父霍丘公賞識)風流前軰
盡結託晚年深照座紅燈入當杯白髮侵懷新兼感舊
愁和郢中吟
西阡老梅一本不知何人所植花時偶與諸兄
弟婆娑其下芝田有詩再次韻
千林一樹特標奇冰雪初消雨未滋問著不知誰手種
却來與我伴衰遲
送湯納時表弟赴吉水任三首
兩派江流百折灣全家擕入畫圖間桃花夾岸春旗影
直到廬陵不斷山
牧羊圈豕盡彈冠一第終輸本分官不負種花心力在
吉州抹麗贑州蘭
文江舊是人文藪歷宋經元迄有明此叚挽回湏老手
莫言邑宰事權輕
次韻答又微姪
平生持論笑孤高老去羞稱供奉曹幸有田園收影跡
敢從壇坫薄風騷披吟滿卷輸君富置酒當筵看客豪
莫道懸車年未及吾薪入㸑已勞勞(來詩有未老投閒聲價高之句故云)
庭前紅梅花時恰值春寒
側側餘寒薄薄粧疎花嫰蕊太郎當能禁臘底三番雪
翻怕春來十日霜
次韻答東亭弟滇南見懷二首
自笑原非炙輠髠一歸聊爾慰慙魂退飛事異冥鴻弋
俯啄心空澤雉樊伏臘鄉風隨戚黨耕桑活計委兒孫
只愁兄弟天南北却聽淸吟似峽猿
字如黑蟻筆頭髠天末書寬久病魂喜爾力能禁瘴癘
知余情頗戀丘樊一門最盛推同祖万里相望各有孫
若論桑榆收未晚莫因擇木感騰猿(用晉書李充傳中事)
江行六言雜詩十八首
魯公傳乞米帖元亮有饑驅詩不妨舉家食粥笑問此
去何之
人家泥浦漁浦驛路樟亭赤亭黃犢鳴邊草綠畫眉啼
處峰靑
船頭載餘杭酒枕上看富春圖老伴不離鵝鴨浮蹤又
落江湖
江流東射如箭帆勢西張若弓此去特邀天倖平生逆
水逆風
一兩竿颺酒旆四三點散漁燈朝來露蓑長溼月下風
檣不停
水色綠頭雄鴨舟形縮項鯿魚千點桃花拍岸春潮不
過桐廬
挂劍謝臯羽墓插竿嚴子陵壇身後哭餘兩友(此句屬謝)生
前笑擲一官(此句屬嚴)
乍合乍開煙靄一重一掩霏微紫鱗出網能躍翠鳥踏
波亂飛
桺暗春旗古戍梅殘橫笛孤城留取三分花事老夫待
要山行
村鷄喚曙非一野鶩眠沙必雙時有飛星過水忽看苦
霧吞江
蘭溪九廻腸曲瀔水一指掌平鵝卵石多瀨淺魚鱗雲
𧺫天晴
三百餘年婺學建文以後失傳重過四先生里白頭撫
卷愴然(余近抄宋元明初文集得金華前軰數家)
門前二月楊桺屋後千年豫章村步稀栽杏樹鄰船時
遞蘭香
碓牀多沉新漲牛馬不辨兩涯遥見一灘白鷺近前知
是浪花
春分過後微雪上已前頭嫩寒灘響吾愁減睡日長兒
勸加餐(時稚子隨行)
太末城南最好橘林密帶甘林歲歲經秋充賦直從禹
貢到今
長亭七十有四川路縈紆倍艱安穩煙波六宿卸帆已
到常山
一笈曾陪朱老浙西吟過江西誰憐磨牛陳跡自笑飛
鴻雪泥
發常山早雨午晴二首
七日江程上水難肩輿差比布帆安朝來更覺山行好
小雨纔過路便乾
麥畦菜壠黃兼綠李徑桃蹊白間紅著色春光誰畫得
常山西畔玉山東
西江櫂歌詞四首
西下鄱陽總順流波聲汨汨櫓聲柔玉山城外唱歌去
三十三灘是信州
千尺長橋亘水隈商船到此盡眠桅索錢幸自無關吏
滿載漳煙建紙來
黃牛引犢眠茅屋烏鬼隨人上竹牌共說此鄉魚米賤
就中最賤莫如柴
兩頭舠子月纖纖愁雨愁風日日兼過客飽餐江右飯
居人貴買浙西鹽(江西十三郡惟廣信食浙鹽)
樟樹鷺巢歌爲施渟如明府作
鉛山縣署南城㘭綠陰冬夏常相交豫章之材凡五樹
上有鷺鷥來結巢東風二月高禖祀燕子來時歲相遇
哺雛引子直經秋此是風標遺種處前者代嬗如高曾
後者相繼如雲仍雪衣飄然閱五世螽斯蟄蟄還繩繩
我讀東京循吏傳鴞變好音虎革面雀雛不探童子仁
疇昔傳聞今眼見施侯到官踰兩年政成三異羣稱賢
仁民及物物斯樂飛鳥依人人自憐此地昨曾經宼賊
安集哀鴻繄誰力老夫重過十八年煙火居然万家邑
佳辰召客開華筵葉鳬緱鶴同翩翾酒酣爲爾賦長句
侯乎侯乎豈非仙
渟如招遊蓮華洞四首
夾路泉聲響珮環去城三里即名山淸遊我正坐無事
難得君侯如我閒
一綫天光落眼前洞門深入忽中穿欲知覺路隨方樂
憑仗西來一指禪(洞壁有石如佛指)
興欲登高力已疲隨身可少杖扶持自憐濟勝全無具
蹞步寧忘一蹶時(時余渡澗失足故云)
兩家弟子生同異朱陸紛如聚訟來指點鵝湖榛莾路
講堂片席待重開(鵝湖山在縣北二十里君方議重修書院故及之)
雨中度分水關
獨立千年石回看百丈溪浮雲自南北健水各東西俗
吏憎書笈勞人信杖藜經過成熟路不怕鷓鴣啼
重遊武夷冲佑宮
十八年前夢披圖勝跡留万峯雲忽散九曲水仍流物
外戀淸境生涯回白頭短笻何負汝重作㡢亭遊
陳道士房見甌寧蔡鉉升明府留題作詩寄之
洞天三十六此洞自秦開羽士今寥落琳宮幾劫灰追
游成昨夢得句憶仙才百里溪山近雙鳬早晚來
建溪櫂歌詞十二章(并序)
朱子作武夷九曲櫂歌亦偶然寄興云爾其實九
曲水淺曾不容舟余廣其意作建溪櫂歌詞可使
艑郎唱艣而行俚語所不擇也
淸流(船名)尾大腹仍皤杉板船輕一擲梭順水無風行更
穏槳聲如雁櫓如鵝
石根一道水瀠洄眞有腸如九曲廻問渡亭前齊閣櫂
竹簰撐入武溪來
不團小鳳不團龍細色如今免上供見說田家愁水旱
好充茶戶莫爲農
西江估客建陽來不載蘭花與藥材點綴溪山眞不俗
麻沙村裏販書回
年年三月杜鵑啼紅白花開似錦溪只作澷山桃李看
不知中有海棠梨
松栢難逃野火灾忽教山色變成灰樵人比似猿猴捷
絶壁無梯負擔回
不爭白狗黃牛峽不數西江廿四灘天下無如建溪惡
水中刀劍是峯巒
北客南來飯好加川程三百少魚蝦建安腐乳甌寧酒
更有南鄉澤瀉花
連山苦竹賤如毛十節量成二丈高小泊南鴉南口子
船船多換幾張篙
靑天白日走雷霆黯澹危灘最有名掣電光中行十里
船頭一轉即延平
自從舟發崇安縣直到洪塘與海通若使一灘高一丈
㡢亭合在半天中
生小離家慣水行濤波雖惡片篷輕不須阿囝呼郎罷
但是同舟便有情
訪同年滿鳬山開府於三山官舍撫今懷昔賦
贈二章
宗臣久掌絲綸簿開府兼優政事科地是巖疆曾伏莾
公來鯨海不揚波刑淸訟簡神何暇望重官高氣轉和
坐使八閩風一變挽回誰識苦心多
曾陪京兆鹿鳴筵共賦長楊羽獵篇聯轡三回經出塞
下車一揖重同年當時霄漢依光近此日雲泥入望懸
不是先生能念舊肯扶衰病到階前
與劉海觀前軰話舊有感
三館當時數二劉後來誰不仰風流芝蘭臭味終相近
縞紵交情幸見收自別道山虚接武每從宦海閱沉舟
對君忍話京華事宿草鴒原痛未休(傷令兄若千先生也)
尋道山亭故址
芒鞋布襪記曾經誰識蓬池舊謫星雙眼參差收七墖
百年興廢閱孤亭雲煙繞閣山形秀浦漵通潮海氣腥
好在南豐碑一統苔紋因雨洗猶靑
九仙山平遠臺
跨鯉人遥片碣留居僧指點說丹丘平生不信神仙術
垂老宜爲寂寞遊千里帆檣來域外九霄風雨過城頭
劇憐野色亭西路好景多歸萬歲樓
鳬山先生邀遊城東湯泉
万壑千峯赴海疆却從海眼發温湯名同繡嶺寧愁汚
泒别曹溪自有香身外塵埃供洗滌人間炎熱變淸凉
依然沂水風雩意童冠中間着老狂(時幕友沈林二生三公子俱在座兒)
(楨亦侍行)
老友林同人贈㯶竹杖
海山産異竹厥萌不常有移君軒墀前適用非適口一
年長一寸寸寸累已久碧玉内堅剛㯶皮外粗醜尋丈
經百年居然竹中叟金鴉劚作杖鉅細纔可手下有根
生鬚上有葉垂箒故人憐我老分贈意良厚衰遲形影
孤配爾如得偶嘉惠胡敢忘命之曰執友
留别前軰鄭老先生
此遊眞到鄭公鄉許我重登佚老堂南極一星留碩果
兩朝羣望屬靈光登山不用頻擕杖好客猶能遠置莊
小吏相輕君勿怪浮雲閱盡是炎凉(先生時爲邑令所窘故云)
留別林同人
結交逢老軰再見倍相親開口問前事聞聲知故人(林年)
(將八十目已喪明)衣冠非宿昔眠食尚精神洪浦通潮海毋辭
惠訊頻(唐書地理志侯官西南有洪塘浦自石岊江東經甓凟至桺橋以通舟楫即今之洪山橋也)
住福州半月不及噉荔支而歸聞西禪寺老僧
癡賣尚無恙臨行口占寄之
果熟西禪寺朱(竹垞)吳(靑壇)記竝嘗分甘紅計顆漬蜜白盈
筐一飽事難料獨遊神易傷居僧應笑我空到荔支鄉
建寧遇同年張蒿陸張由詞舘改知松溪縣今
將移疾乞休詩以慰之
出宰松溪縣行踰報政期神淸知善病藥賤苦無醫難
得音書便翻成邂逅奇引年猶未及莫負聖明時
武夷精舍
早時蒙飬地晚節宦游途風雨一精舍溪山雙畫圖居
常鄰道院交不廢緇徒識者觀其達何曾累大儒
武夷采茶詞四首
荔支花落别南鄉龍眼花開過建陽行近瀾滄東渡口
滿山晴日焙茶香
時節初過榖雨天家家小竈𧺫新煙山中一月閒人少
不種沙田種石田
絶品從來不在多陰崖畢竟勝陽陂黃冠問我重來意
拄杖尋僧到竹窠(山茶産竹窠者爲上僧家所製遠勝道家)
手摘都籃澷自誇曾蒙八餅賜天家酒狂去後詩名
在(用許㟙題詩岩事)留與山人唱采茶
崇安梅容山明府貽武夷山志
芒鞋三度入名山衰白重遊分已慳今日圖經落吾手
巾箱擕得武夷還
朝發小漿村暮抵紫溪途中口號四首
引得層層樹杪泉高田瀉水及低田占城旱稻移秧蚤
四月村翁掠社錢
籃輿承蓋午風凉戲折山花插兩旁行處兒童齊拍手
白頭老子擁紅粧
丹崖碧樹迥干霄行盡巖關百里遥日暮紫溪橋畔望
鷺鷥如雪點靑苗
編茅樊竹作村莊樟樹花傳處處香澷說兩邦封壤接
狹鄉終不及寬鄉(寬鄉狹鄉出唐書食貨志)
鉛山道中
龜趺埋没泥沙底翁仲欹斜草棘間漸覺先朝餘澤遠
耕牛犂到費家山
重至南昌感舊
官步門前桺拂頭早年曾作豫章遊兩朝文物多經眼
千里江山復入舟宿草泪深懸榻地孤蹤分絶寄書郵
篋中一卷西征集更與何人共唱酬
登滕王閣
高凌碧落俯層瀾老眼重開一大觀笑閱星霜如隔世
(癸亥甲子間曾遊此閣今三十餘年矣)閒思今古幾憑欄帆移雲影千山
動湖納江流万頃寬(時江水暴漲丈餘沙洲皆没)校是詩翁無筆力
不留名姓避王韓
飲胡都閫德菴署中荷亭上二首
三十餘年話舊遊也曾投筆覓封侯邯鄲枕上夢初覺
一笑看成兩白頭(庚申辛酉余客黔陽幕府胡時以武科從軍)
桺外風來灑面凉雨餘三畝好池光借君酒盞勸君醉
莫負滿亭荷葉香(主人善飲故戲云)
端陽前二日遊北蘭寺四首時李暘谷挈榼小
飲列岫亭葉素我尊聞姪楨兒俱在座
北蘭寺在沙城北旁置孤亭縹緲間碧樹陰交三面暗
獨留一面對西山
彩旗畫鼓沸中流想像蛟龍晝出遊今日無人觀競渡
去年此地有沉舟(時當事嚴禁競渡)
若將世法苦相繩何地能容世外僧來往風流今已矣
居人猶說宋中丞(傷老僧淡雪也)
元氣茫茫散不收尊前聊記五人遊衰年未必能重到
更爲斜陽作少留
李壻暘谷追送於滕王閣下臨發歸舟二章留
別
去便經年隔來爲半月留那無兒女戀偏動別離愁落
日當高閣淸江帶小舟臨行一杯酒衰暮重回頭
淸德尚書後尤宜愛此身一村無兩姓(宗伯公世居吉水之谷村聚族)
(至二千人)八座有重親(壻雙親俱早世而祖母劉太夫人尚在飬)子出須斟酌吾
歸合隱淪相思還命駕後會豈無因
晩渡鄱陽湖夜泊瑞洪
黃梅連日雨濁浪入湖平沙桺&KR0699;邊没霞天鳥外晴岸
容移晚景風色緊歸程忽報帆飛渡前村戍火明
行經貴溪縣赴同年王辰幟之招即席分韻
花草瓊林語於今十二年君方行綰綬我已賦歸田邑
有延賓館門停載酒船慙非徐孺子此榻爲誰懸
廣信舟中望靈山
頑石四百里(自安仁至鉛山河口臨江石山狀如覆盎草木不生)兹焉秀獨鍾翠
屏三十六不數九芙蓉
五月二十六日到家驚聞兒建京師訃信傷慘
而作七首
去歲夏四月兒來告行期我時卧在床汝去故遲遲我
欲速汝出慰汝以好辭爲言吾雖衰歲月尚可支銓除
汝已及行且把一麾勿論地遠近三年望旋歸詎料凶
問來哀哉甫及朞(兒亡於四月九日)此語恍如昨此情痛難追
一家仕同朝出處分相謀父既罷官去子當偕歸休奈
何復遣行夙疾况未瘳致汝道路死非汝命不猶爲父
實不仁自傷還自尤嗟嗟悔已晚餘憾徹九幽
延陵喪長子其殮服以時反服有苴麻童僕或未知倚
頼者季父視汝猶視兒稍用慰老懷附身審所宜一棺
隔江河魂氣無不之庶幾先入夢報我歸來期
祖宗二百年庭誥閑有家自汝爲吾子勞少愛頗多粹
質本性生不煩追琢加豈惟弛扑教抑且忘叱呵自從
處庭幃迨試政事科所至靡失德後生可觀摩天若假
以年成就當如何嗚呼今已矣家運薄則那
兒初宰束鹿律已愼以淸天子實嘉乃綸褒爲我
榮(癸未七月余隨駕避暑口外一日上遣内侍傳諭云汝兒子在束鹿居官淸愼朕已知道時同直)
(諸君皆爲余稱慶)安溪賢相公謂汝性朴誠不讓古循吏行當
大家聲(今相國安溪李公時廵撫北直兒備員屬下極荷知愛嘗入南書房語余云郎君天性朴誠居)
(官廉㓗大有循吏之風所到未可量也)生邀君相知既没保令名恩深
一未報改秩俄殞生(兒由刑曹郎陞授鳳翔知府命下一月而没)頭銜亦何
用聊可書銘旌
兒生乃冡孫及見祖考妣祖没五十三兒齒十一矣兒
亡四十八少祖五年耳家世孰高年吾今踰六紀人間
愧爲父地下愧爲子孰與遊九京頽齡諒無幾
向涉釋氏書死生委達觀乃復爲兒軰白頭作悲酸有
情則有生生理斷故難親知苦相勸至痛非旁寬有時
強自排觸緒仍万端神傷不在外老泪無多彈
敬業堂詩集卷四十四
