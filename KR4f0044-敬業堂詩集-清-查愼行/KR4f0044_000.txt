原序
老友海昌陸先生辛齋嘗㩦其愛壻查夏重詞一卷見
示且曰此子名譽未成冀先生少假借之弁以數語其
時余官曹署冗俗碌碌未及爲也及余轉官司成則夏
重與其弟德尹後先入成均余乃得以一日之長臨之
德尹旋與友人入粤而夏重肄業橋門離經鼓篋魚魚
雅雅弱不勝衣近是黃叔度一流乃其詩若文則又滂
葩奡兀奔發卓犖蛟龍翔而虎鳳躍今之詩人或未之
能先也然且深情獨寫孤韻一往令人諷咏徘徊乍不
能巳蓋夏重旣辛齋玉潤且爲吾友勉齋黃門猶子仍
世通顯胚胎擩染昔人有云半千孫固應爾姚江黃晦
木先生常題目其詩比之劒南余謂以近體論劍南竒
創之才夏重或遜其雄夏重綿至之思劒南亦未之過
當與古人爭勝毫釐若五七言古體劒南不甚留意而
夏重麗藻絡繹宫商抗墜往往有陳後山元遺山風後
山凌厲峭直力追絶險遺山矜麗頓挫雅極波瀾吾未
敢謂夏重所詣便駕前賢然使起放翁後山遺山諸公
於今日夏重操蝥弧以陪敦槃亦未肯自安魯鄭之賦
也且夏重學有本根齗齗自愛子瞻曰一時文人如魯
直補之無巳文潛少游吾未嘗以師資自處皆以朋友
待之而吾乃以一日之長臨夏重乎顧屈指同學其才
可到昔賢者正復無幾蘇門諸君子與放翁後山遺山
皆名節自持凛凛有國士風蓋有重於詩文者而詩文
益重吾方處夏重於諸公之間正以其詩而又不敢限
之於詩也去冬余奉使南海夏重操長歌送行且以詩
集序見屬歸而夏重愼旃二集巳裒然成卷帙矣余旣
巳諾昨者之請重憶辛齋疇昔之言時巳臥病請假匆
匆戒道尫驢在側僕夫俶&KR0724;援筆以完宿約蓋於夏重
與夏重之詩皆有不能自巳於言者夏重其益勉之異
日相見其必有更進乎此者矣濟南王士禎序
巳未春余奉命撫黔陽而同邑查子夏重短衣挾策
自吳涉楚追及之於荆江夢渚之間其時疆場未啓豺
虎塞塗余提戈束馬自銅仁間道﨑嶇谿谷崖箐孤軍
轉戰一旅深入帳下健兒能從者不過數十人而夏重
獨忼慨與俱經年而後抵貴治相與仰視飛鳶俛蹈荆
棘烽火晝紅簫笳夜咽未嘗一日不同之也軍府初開
書檄㫄午調遣徵發將伯助余倉卒肆應又兩年始定
夏重則去余歸里往謁其觀察世父於鄱江焉夫以白
面書生年未及壯弱不勝衣骨稜稜出衣表乃能骯&KR1507;
自喜如此則巳齷齷豎儒異矣顧復戎旅之頃不廢吟
嘯握槊賦詩磨盾草檄軍中有傅修期旣隱若敵國兼
得陶寫歲月瘴雲如墨毒草搖風以賦咏當悲歌浣花
工部不履行間淮蔡軍諮羌無篇什庶几小益之戎&KR0724;
競傳劒南之詩句藻采橫飛綺思豔發抑又多焉何其
壯也今年夏重入游太學而余適膺召命歸佐夏官
因復留之邸舍夏重乃裒其行旅之詩梓之問世其豫
章之吟别爲一集題曰愼旃蓋取詩人行役之義且屬
余爲弁語夫詩人有言維予與汝往者貴竹之日余與
夏重眞同蛩駏回首蠻烟驚心駭魄歷歷如在目睫序
夏重之詩非余又誰屬也因爲纂述舊遊書之卷首若
夫齊紈未貴菱歌萬金夏重業巳狎主齊盟又無竢余
稱說矣同里楊雍建序
余賣藥海昌查子夏重屢有詩醻和尋其佳處眞有步
武分司追蹤劍南之堂奥者夫今人卒業兔園孰不以
風流自命左掞右摛東綆西繘都欲駁正李杜之瑕璺
元白之卑弱爲漢爲魏爲陶爲謝目空千古苟從㫄細
覈正如揚灰萬斛求半銖銅鐵且不可得况於金乎此
所以深歎於才難也夏重視彼猶孤鳳獨鶴翺翔於百
鳥雞羣中可謂橫絶一時者矣復能謙退以好善微特
不敢輕議古人抑有味乎水樂樵歌俱將引爲筆墨之
助此非取法淺陋也惟其知作者苦心一字一句莫不
有深意於其間若屬目麄浮矢口妄論眞耳食吠聲徒
作撼樹蚍蜉爾夏重是編自巳未至壬戌四年間水陸
萬里往來楚黔之什山川詭變與江浙殊絶苗蠻風俗
與鄕土迥判加以亂離兵革之慘饑荒焚掠之餘天寶
詩人所不及覩投荒遷客所未曾歷者聚歛筆端供其
驅使寧樊籬鷃雀可望其項背哉吾因是而更有慨焉
使夏重據龍山之田數頃桑柘茂&KR2250;池有魚園有果牛
宫豕栅靜謐於先人之舊廬兄弟相爲師友必沈酣經
史守先以傳後無疑也乃歷鹿舟車蹭蹬亭臯即耳目
之聰明足發其誕幻然於靑燈四庫不能無夢寐焉雖
然麻姑年少將見蓬萊揚塵不難返海外之逸書使歸
學宫摉龍宫之秘圖傳諸人間斯蠧粉陳言又奚足云
剡中老友黃宗炎篹
夏重自黔歸裒其三年往反道路之詩自題曰愼旃集
吾友黃晦木先生喜而序之爲獎許其所巳至而勉惜
其所未至晦木夏重尊人逸遠畏友僴然以古道自處
夏重旣拜而登之集矣今年余偶來燕臺夏重方客燕
未返其同學友人欲梓其集燕中乃過余而請曰小子
不幸早失怙恃舍其先人之廬奔走四方冀以續食晦
木先生所云青燈四庫杳然夢寐斯集所留與嶺猿瘴
鳥相爲和荅勞者易歌不自知其言之長也然而山川
登涉動魄驚心追思昨夢讀之而怦怦心悸不欲便付
摧燒姑應友人之請丈人亦有以終進之乎余應之曰
子之詩自附於陟岵詩人之義夫亦知詩人之根抵乎
夫陟岵之詩人疲勞困頓晨夕不遑而於父母兄弟三
致思焉忠孝悱惻之懷咏歎淫泆而不能自巳此固風
雅之本原而非流俗之咏唱也今之稱詩者挾持唐宋
頌酒爭長各爲門戸余竊以爲皆非也夫詩何分唐宋
亦别其雅俗而巳古之詩人其志潔其行芳自託於芝
蘭芳草而絶遠蕭艾故雖至坎壈失職郤曲於傾輈駭
駟之途而耿介特立終不移於穨俗以此求之陶彭澤
杜浣花之流操持卓犖磊砢傲兀凛凛皆有國士風故
其爲詩迥然自遠於俗即白分司諷諭閒適諸篇言近
指遠一唱三嘆眞得風人之遺與元亮子美同其根抵
而不知者妄謂之俗嗚呼耳食拘墟之徒又豈足與論
六義之旨趣乎夏重禀承庭訓濡染家學反覆四始之
際旣巳有年一旦遠涉江湖﨑嶇貴竹發而爲詩依然
陟岵之思晦木老友以爲上武分司而下追射的一言
爲智知其不輕借游揚也且晦木以父執登堂門庭無
恙牛宫豕栅橘圃魚陂俛仰流連乃更以靑燈四庫欲
廣夏重之意夫亦以先人手澤存於縹緗卷帙間冀使
無忘其根抵爾夏重勉之歲月易遷盛年不再計夏重
挾策遠遊之年正與余抱痾焚研之歲等雙丸轉轂余
巳素髮被領老大空悲了無可紀夏重詩巳見許前軰
春華之藻恃本根之不拔耳根之盛者其枝幹日益繁
愼旃之詩夏重之本末存焉無俟訪逸冊而搜秘圖益
保其陟岵之思而巳輙以此勉夏重且請更質諸晦木
冰叟陸嘉淑序
愼旃二集者吾友查子夏重遊豫章之詩也初查子自
巳未遊黔至壬戌而歸名其詩曰愼旃集今自癸亥遊
豫章至甲子而歸復名其詩曰愼旃二集蓋皆取孝子
行役不忘其親之義也嗟乎查子乎遊乎而欲愼旃乎
古昔盛時民有恒産士有常糈負耒橫經温清定省安
所事遊其偶有遊者不過賢勞王事耳故孝子行役而
得以愼旃自勉至春秋戰國之世而士以遊名朝秦暮
楚巳有不遑言愼者矣然孔子曰遊必有方孟子曰人
知之亦囂囂人不知亦囂囂則是遊亦未嘗不得愼也
天變人窮最困者莫如四民之首饑來驅我急何能擇
其尚能有方乎曳裾無門投筆安往其尚能囂囂乎於
此之時而欲愼旃難矣且夫查子之遊豫章也鄱陽之
險不若洞庭之惡也洪都之近不若鬼方之遠也六月
之暫不若數載之久也舊遊詞客往還唱和之樂不若
蠻獠宼賊戰爭殺戮之慘也較之遊黔之役又似可以
無愼而查子慕親之誠守身之孝每念不忘用名其集
余於是而歎陟岵詩人何代蔑有决不得以古今時地
限也世衰學喪風雅道淪言宋言唐言魏言漢紛紛聚
訟之徒類皆飲潘拾唾正如家僮路乞各張勢豪所有
以相矜詡而不自知其妻孥安在彼豈不聞虞廷言志
之說哉勢利薰溺情性銷亡隻句單詞譁世取寵自謂
言志而其實無志之可言也得查子愼旃之意而振之
登山臨水感時咏物吊往驚離無往而非不忘其親之
心所寓楊用修謂詩須有爲而作蓋自三百篇而降屈
大夫陶彭澤杜工部千古俱有同旨寧謂風雅一道不
可自此而復續乎彼區區以韓歐蘇陸之間儗之者猶
皮相矣余病留京邸因懷岵屺之望不欲受人牢籠間
或自鳴其酸苦遇塵堆糞壌之人輙秘不使見唯查子
與一二故交至始出與誦之暑退秋來襆被南返查子
過别索序此編長吟低諷慨然喜其與余有合也易曰
同聲相應余其能無言哉同學弟鄭梁題於燕京旅次
凡古今文章著作之事其深造獨詣名當時而傳後世
者類皆有驚才絶學而又加以不巳之好好之至者且
或有其癖焉昔杜元凱有左傳癖而少陵亦云爲人性
癖躭佳句好至於成癖則顓固之極通於神明變化生
而能事盡矣吾友查夏重先生天縦異才深沉好古於
書無所不闚而其生平所癖好者惟於詩於山水於友
朋而於進取榮利之塗泊如也昔人論文謂必得江山
之助以先生之才之學而天又故遲其遇俾其馳驅游
覽以盡吐其胸中之奇嘗挾策從軍至䍧牁夜郎之地
以及齊魯燕趙梁宋之區郵亭驛壁題詠殆遍往往傳
誦人口又嘗渡彭蠡過洞庭登匡廬之巔探峴山黃鶴
之勝所至必與賢豪長者相結往復詶唱詩益富而且
益奇癸未成進士簡入翰林即受天子特逹之知
授職以後比歲西廵扈蹕者再常在屬車豹尾之間涉
大都之河窮甌脫之境荒遐幽岨從來詩人之所未到
題詠之所不及盪胸駭目悉繪之於詩凡有所作皆呈
御覽未嘗不篇篇稱善也人皆謂先生遭逄盛世
將駸駸嚮用而先生常懷箕穎之志亟欲告歸當道鉅
公競挽留之不可年未及懸車已决然竟賦遂初矣旣
歸里門於世事一無干預而登臨詠歌之興未衰也乃
復南遊閩粤尋無諸之故墟訪尉佗之遺蹟而其詩益
豪蕩感激超神入化矣先生於詩文山水友朋之外餘
無所好蓋先生不獨以詩傳而其爲人高情逸韻尤夐
乎其不可及也昔予在京師與姜西𬈑趙蒙泉楊晚研
惠研谿湯西厓宫恕堂吳西齋諸君及先生弟姪德尹
聲山爲文酒之會每月必再會每會必分韻賦詩西𬈑
有酒所嘗謂諸君我軰大約人人有集然其詩或傳或
不傳今當牽連綴姓氏於集中百年以後幸有傳者則
附載之姓氏亦不冺没於後世矣予時笑以爲迂由今
觀之先生之集固已必傳無疑且不忘舊好予之姓氏
旣屢見於集中而又屬予爲序予固將滅没無聞而得
挂姓氏於先生集中不特如少陵之於阮生朱老東坡
之於杜伯升楊耆老符秀才而已也則予其亦有厚幸
也夫婁東同學弟唐孫華撰
敬業堂集卷五十目錄
餘波詞下
齊天樂(辛酉貴陽立春)瀟湘靜(楊耑木都下書來)
(知外舅陸先生巳南選喜而有作)
西河(春晴偕彭南陔吳鴈山登照壁山佛閣)
疎影(賦瓶梅影次張王田韻)
沁園春(寄祝朱止谿先生及吳太君八十雙壽)
曲遊春(清明黔陽城外作)
金縷曲(又何軒前芍藥一叢花時被風雨摧殘而)
(余所插瓶中雙蕊經旬始落一似有情相慰者)
(戲填此調)點絳唇(雷雨初過小軒睡)
(覺歸思忽生)二郎神(午日風雨殘酒薰)
(人竟成薄醉友人索余題扇填詞應之)
綺羅香(署庭七夕桂花盛放)
瑶華慢(賦難㙡)拜星月慢(中元夜對月)
瑣窗寒(中元後苦雨連旬薄寒中人已似吾鄉十)
(月天氣南方節候無凖如此)
夢横塘(得家信)水龍吟(賦霧淞)
臺城路(壬戍新年黔中見燕)
鷓鴣天(花朝晴出郭閒眺)
曲游春(白櫻桃下偶題)
唐多令(後園紅杏林檎二本今春忽枯惟李花獨)
(盛)驀山溪(又何軒前芍藥今)
(年忽發並頭一枝楊中丞屬賦)
臺城路(二月廿九日黔陽送春)
綠頭鴨(聽任小吏唱提水調其聲宛轉幽咽相傳)
(明沐國公鎮滇時宫人所歌者)
滿江紅(送楊劍川罷官歸雲間)
金縷曲(客窗初夏觸景思鄉)
淸平樂(初發貴陽)如夢令(平越道中遇雨)
無悶(黎峨阻兵漫題旅壁)
生查子(六月十五夜黎城坐月)
臨江仙(立秋後七日自㵲溪乘舟東下)
洞仙歌(過楠木洞舟人指點石上有沉香船云是)
(吕仙留蹟)臺城路(武陵換船自龍陽)
(至長沙)瀟湘夜雨(長沙水檻亭爲)
(趙雲岑副使作)百字令(曉發湘潭由靑草)
(湖出洞庭看月)臺城路(登岳陽樓)
長亭怨慢(壬戍九月十三日到家作)
摸魚子(涉園詶别魏禹平)
念奴嬌(贈别碧紋錄事)一萼紅(重過飛翠軒)
渡江雲(禾城荅華羲逸見貽原韻兼送其北行)
百字令(徐淮江别後寄調有書記狂遊之語次韻)
(荅之)解連環(紀夢)
解蹀躞(接德尹武昌信知春杪巳作嶺表之游)
芭蕉雨(本意)祝英臺近(賦蝶和韜荒兄)
(韻)離别難(寄書)
河傳(秋雨)綺羅香(紅葉用玉田舊韵)
新鴈過粧樓(賦菊用玉田舊韻)
江南好(虎丘送朱子容六丈入都癸亥二月)
霜葉飛(再得淮江書知弄珠别落人手余時將有)
(南昌之役旅懷殊耿耿也)
望江南(朝發景德鎮夜抵饒州舟中即事)
又又
四字令(阻風鄱陽湖)綺羅香(南州官舍風雨連)
(朝履安叔索題詞藁)金縷曲(彭蠡舟中讀外舅)
(陸先生與聲山姪鴈字唱和詩卷戲填此調)
邁陂塘(吳民則屬題秋浦歸帆圖用李分虎韻時)
(由吳興學博去任)點絳唇(紅花埠道中)
臺城路(京師送李分虎南歸兼懷令兄斯年武曾)
木蘭花慢(送曹升六舍人佐郡新安)
齊天樂(寄祝魏青城憲副七十壽)
酹江月(京城中元)一萼紅(積雨有懷竹垞時)
(移寓古藤書屋)解珮令(聯句送趙秋谷歸)
(益都)浣溪沙(聯句題張遠墨梅)
春風嬝娜(游絲同竹垞賦限蛇字)
百字令(為眞定梁相國壽)
前調(竹垞屬題歸耕圖次卷中原韻)
太平時(奉和聖製立春)
醉太平(甲申元夕西苑觀燈賜宴歸同揆愷功)
(院長賦)邁陂塘(高江村宫詹屬題)
(蔬香圖)百字令(樓敬思送盆菊賦)
(謝)菩薩蠻(錢蔗山給諫贈女)
(兒香一奩賦謝)疎影(同魏水村賦寓庭芭)
(蕉)金縷曲(寓庭雜蒔草花有)
(一種名秋牡丹者戲嘲之)
前調(盆池種藕有葉無花)
醉太平(丙戍元宵召赴暢春園西厰觀煙火)
長亭怨(咏揆院長家紅鸚䳇同孫松坪學士作)
行香子(月下過佟陶菴學士湖上寓樓時隨駕)
(至杭)减蘭(題湖舫丁亥秋作)
臨江仙(西湖秋泛)浪淘沙(錢塘觀潮)
洞仙歌(戊子正月望後竹垞表兄送余北行至南)
(湖而别)釵頭鳳(重渡揚子江)
探春慢(上巳偕楊晩研湯西崖周桐野沈磵房萬)
(柳堂褉飲)减蘭(賣花詞)
步蟾宫(碧雲寺僧房見盆桂而作)
桂枝香(辛卯十二月武英殿書局告竣停免内直)
(莖葉展舒蒼翠欲滴因種之瓷盆冬來彌茂本)
(草所云長松當即此種也)
點絳唇(乙未寒食鉛山道中遇雨)
瑞鶴仙(武夸山下看道院製茶)
沁園春(虎丘買水仙戲填一關)
前調(咏老少年德尹以詩索賦)
前調(蠟梅)東風第一枝(盆梅重放喜)
(而有作)一剪梅(瓶梅)
滿庭芳(半山舟中看桃花作)
金縷曲(聞潤木弟&KR1089;車傷臂填此寄訊)
梅花引(壬寅小除夜與德尹分賦)
紅娘子(永雙頭桃實戲次沈房仲原韵)
鵲橋仙(庭前香櫞一本秋杪有脊令來巢踰旬而)
(雛成適有所感漫填此闋)
蝶戀花(入冬風雨盆菊離披折供案頭經旬色猶)
(鮮好戲贈以詞)
敬業堂集卷五十目錄(終)
敬業堂詩集總目
第一卷
愼旃集上古今體詩八十五首
第二卷
愼旃集中古今體詩九十一首
第三卷
愼旃集下古今體詩七十七首
第四卷
遄歸集古今體詩九十一首
西江集古今體詩八十四首
第五卷
踰淮集古今體詩五十九首
第六卷
假館集上古今體詩六十四首
第七卷
假館集下古今體詩六十九首
第八卷
人海集古今體詩八十九首
第九卷
春帆集古今體詩六十六首
第十卷
獨吟集古今體詩七十六首
第十一卷
竿木集古今體詩五十五首
題壁集古今體詩六十首
第十二卷
橘社集古今體詩六十四首
第十三卷
勸酬集古今體詩九十三首
第十四卷
湓城集古今體詩九十一首
第十五卷
雲霧窟集古今體詩七十三首
第十六卷
客船集古今體詩二十九首
並轡集古今體詩四十三首
第十七卷
冗寄集古今體詩六十三首
第十八卷
白蘋集古今體詩三十五首
秋鳴集古今體詩五十二首
第十九卷
敝裘集古今體詩三十四首
酒人集古今體詩七十五首
第二十卷
游梁集古今體詩九十七首
第二十一卷
皖上集古今體詩六十一首
第二十二卷
中江集古今體詩七十三首
第二十三卷
得樹樓集古今體詩八十九首
近遊集古今體詩二十四首
第二十四卷
賓雲集古今體詩四十四首
第二十五卷
炎天冰雪集古今體詩三十五首
垂槖集古今體詩四十二首
第二十六卷
杖家集古今體詩六十五首
第二十七卷
過夏集古今體詩七十四首
第二十八卷
偷存集古今體詩十七首
繙經集古今體詩八十一首
第二十九卷
赴召集古今體詩九十七首
第三十卷
隨輦集古今體詩一百十四首
第三十一卷
直廬集古今體詩一百二十四首
第三十二卷
考牧集古今體詩一百四首
第三十三卷
甘雨集古今體詩四十三首
第三十四卷
西阡集古今體詩六十二首
迎鑾集古今體詩四十六首
第三十五卷
還朝集古今體詩八十首
第三十六卷
道院集古今體詩七十三首
第三十七卷
槐簃集上古今體詩九十八首
第三十八卷
槐簃集下古今體詩九十七首
第三十九卷
棗東集古今體詩一百八首
第四十卷
長告集古今體詩一百七十二首
第四十一卷
待放集古今體詩一百五十九首
第四十二卷
計日集古今體詩七十九首
第四十三卷
齒會集古今體詩一百二十八首
第四十四卷
步陳集古今體詩一百二首
第四十五卷
吾過集古今體詩六十四首
第四十六卷
夏課集古今體詩四十五首
望歲集古今體詩五十首
第四十七卷
粤游集上古今體詩八十四首
第四十八卷
粤游集下古今體詩一百五首
第四十九卷
餘波詞上長短調一百二十二首
第五十卷
餘波詞下長短調一百十一首
敬業堂集總目終
敬業堂詩集序
夏重之重于人與人之重夏重者豈獨以詩哉其
在家庭也愉婉承歡善繼其尊人逸遠先生之志
與諸弟一堂師友砥行立名至于義方垂訓慈而
彌嚴長若幼皆能自樹立倡隨之誼食貧相莊悼
亡一賦終其身不再娶其飭躬于内也如此其立
朝也著作承明出入
禁闥者十年
天子嘉其勤愼卿尹服其恬雅年甫六十四遽移疾還
家其於進退之際又如此則夏重之足重于人與
人之重夏重者固自有在不獨以詩也明矣即論
其詩亦恢之以學問深之以涵養且歷覽宇内之
名山巨川以逹其氣𥙿其神而擴其耳目之聞見
即物寫懷皆其忠孝友愛至性至情之所藴蓄而
流露初非規規焉爭能于聲律字句間也平生所
作不下萬首今手自刪定起巳未迄戊戌凡四十
八卷取隨
駕山莊時
御書賜額名曰敬業堂集乞余一言弁首藏諸家余與
夏重生同里重以昏姻晚又出余門下自其少時
伏處海濱迄三十歲以後游學京師歷仕歸田數
十年如一日世之知夏重者孰余若遂不辭而爲
之序佟陶菴先生夏重舉京兆時同年友也旣而
同直
內廷晨夕數年塤箎唱和儕輩皆一時之選而其伏
膺者惟夏重一人丙申冬出撫東粤夏重走訪之
臨别捐俸囑刻其詩以問世是夏重之見重于陶
菴與陶菴之重夏重者跡雖重其詩實不獨以詩
重也世之讀夏重詩者以衰朽或不足信請試質
之陶菴先生
康熙五十八年巳亥秋七月朔洛溪衰朽許汝霖
序
