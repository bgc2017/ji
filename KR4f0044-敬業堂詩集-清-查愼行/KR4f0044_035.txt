敬業堂詩集卷三十五
海寧查愼行悔餘
還朝集(起戊子正月盡五月)
家居一年展限巳滿州縣敦廹就道勢難逡廵一術士
語余曰君欲賦遂初其在壬癸之交乎余笑而頷
之旣至都仍内直昔楊誠齋自江西召還陸務觀
有相賀歸館之作今集中所載朝天續集此其時
也後五年從江東賦歸果若術士言則余之退休
亦不遠矣
立春後五日淸溪舟中大雪留别談未菴徐任
可十二韵
四野雲俄合孤舟凍始消東風鳴昨夜大雪灑今朝邂
逅成竒特斯須破寂寥連峯胥挺玉衆水畢趨苕委浪
疑鋪練投村誤斷橋微嫌經臘少偏愛入春饒亞白回
梅眼誇輕鬭柳腰近人何脈脈隨我太飄飄吟對知才
減寒禁待酒澆畫圖愁去國蹤跡咲還朝(時余將北上)莫
便欺蘭蕙終須别艾蕭溪山有迷路長恐失漁樵
聞少詹姪京邸訃音時余方束北裝先馳詩四
章哭之
忽馳家信入新春凶問初傳或未眞共訝緘封纔偪臘
不知屬纊巳經旬兩宫遣問無虚日一姓哀榮得幾
人屈指輀車定南下空將老泪灑征塵
早年同學晩同官永訣俄從小别拚(去年四月杪與聲山别於揚州)哭
有餘哀何日盡死無留憾古來難層霄路近瞻雙闕
淺土年深痛兩棺臯復有靈知不瞑側身天地荷
恩寬
家門先後忝科名臚唱同聽第四聲遲汝八年稱後軰
(丁丑春聲山從庶常授編修余授職在甲申冬月相距八年)長余一月禮先兄(余兩人皆)
(庚寅生而聲山長余一月上前奏帖及班次余皆在後故云)籍咸入社名相亞廣受
還鄕夢隔生從此孤蹤兼善病莵裘知復幾時營
推挽無端到不才王程何處不追陪每當宣喚慙臣
老(嘗蒙東宫召對以姪故呼愼行曰老查)特被恩頒恤爾衰(丙戌十月姪病不入)
(直上出人參一斤命愼行賫賜)七發同朝皆屬望三年一病竟摧頽
可憐烹鯉沈綿候猶寄音書促我來
過梅里爲竹垞先生留一日
鄭重還山約餘年凖擬同如何向岐路又復轉孤蓬過
酒衝筵雪維舟拍岸風我衰公早白告别敢怱怱
虎丘花信樓與馬素村别
樓頭樹色巳葱葱樓外烟光薄未融客况前遊前度夢
(去年二月泊舟樓下五日乃渡江)春程一雨一番風綠蕪望極空濛際
白髮痕深聚散中多感故人臨别意揮絃遥送倦飛鴻
丹陽即目
連檣㫄有小車行不斷伊鴉轣轆聲夾岸坡陁帶殘雪
麥苗靑上曲阿城
重過高旻寺留别湘雨長老
茱萸灣口記停船再叩禪扉已隔年四海僧皈康寶月
三生人說杜樊川閒投拄杖殘雲外倦倚征帆落照前
等是有山歸未得憐師還復望師憐
雪後晩抵儀眞
白沙一道走平川野有耕犂步有船万頃瓊田鋪宿麥
幾村茅屋起蒼烟新泥滑路逢初霽枯樹攀條感昔年
曾是阻風中酒地老來情緒倍依然(乙亥秋從六合發舟阻風于此)
江浦農家
江邑連年旱爲農詎免饑牛羊誰是牧雀鼠自能肥野
廢林廬在城蕪戶口稀眼看春社近倘與燕同歸
滁州看山
霧薄疎林晴曖曖雪消幽澗響潺潺曉來衝霧踏殘雪
愛看環滁面面山
欲遊瑯邪山尋醉翁亭不果
征輪兀兀鬢催斑誰遣勞薪不暫閒咫尺西亭行不到
又隨春雁度關山(土人呼淸流關爲關山)
淸流關
一綫飛流百丈淸洩雲歕雨落崢嶸時平久罷中原戌
地險猶沿五代名琴筑低昂因石勢風濤起滅付松聲
瓦銚茶熟行人渴只有閒僧𬋩送迎
磨盤山
勿論九折與千盤涉足誰如此路寬羊角旋風隨曲曲
磨牛陳跡轉團團連雲取棧紆終到峻坂廻車下最難
不是人間無捷徑漸鴻原自喜盤桓
池河驛
古驛千家聚鍾離北望孤河流近淮泗山&KR0899;盡荆塗客
飰論珠貴村醪計盞沽明朝貪早發前路入平蕪
臨淮縣渡河
暴漲衝橋斷孤城比石堅中流聲沸地别浦氣沈烟渴
虎憎關吏饑烏仰客船渡淮魚米賤隣壌接豐年
淮北道中
隔岸草㩥㩥人家綠映檐泥中逢驛騎樹杪展風帆暮
色遥天落春寒細雨攙故鄕行漸遠猶未換春衫
冐雨發皇莊入靈壁境泥淖甚深兢兢有失足
之慮車中口占
泥濘忽如許行行險且紆平生無闊步老去復長途不
少前車鑒誰爲將伯呼短笻吾賴汝緩急幸㩦扶
宿州村家有種栢作籬者戲嘲之
數椽曲木架茅茨雨打風翻大半欹多少荆榛寬束縛
屈將翠栢作樊籬
春寒
杏蕊稀疎菖葉短田家占候幾回過春光只似宦情冷
自渡江來風雨多
旅店食紅蓮米飯
見說太丘産紅蓮稻最良色疑新出水粒愛乍除芒(少陵)
(詩除芒子粒紅)淅罷鮮于染炊來軟更薌曾蒙天上賜(往年隨)
(駕口外官厨曾賜食)一飯愧私嘗
永城縣署與唐殿宣飲别
共作風塵吏聊追夙昔歡分㩦頻改歲相勸一加餐酒
綠禁愁淺燈紅欲别難老深兒女戀直似故鄕看(君之長子)
(余姪婿也余姪又爲君婿時皆在座)
道㫄官柳一樹獨枯
同根連理枝一樣被風吹莫問榮枯意春工兩不知
商丘道上戲作兼寄同年宋山言二首
吳人也自言蘇州嚴墓李氏子少依巨德禪師記莂
法名正華康熙庚申渡江北遊將赴五臺禮文殊瑞
像一夕經此坐道㫄臥鐘下諦視則李正華姓名在
焉恍然悟前生之爲行脚僧也兹地舊有佛廬明季
燬於兵火遂發願募化銖積寸累經二十餘年乃薙
草開林凡爲殿四重莊嚴像設廊廡周遭僧寮及庖
湢之所共六十餘間仍以餘金買常住田二頃飯南
北往來緇衆今寺成而年老矣余覩而異之爲詳記
始末并贈以詩
曾爲行脚此經行聚鐵依稀鑄姓名重向荒村投一宿
忽從古佛證前生斧斯荆棘還初地海湧樓臺現化城
用盡萬金殘債了結跏依舊聽鐘聲
伯牛岡在𣏌縣城東上有冉子廟地非孔道行
人罕有過而問者
垂鞭來問伯牛岡田叟扶犂過我㫄指點人烟最深處
一村新柳似鵝黃
重至陳留縣齋與許不噐話舊二首
小許移官去回頭十四年(乙亥秋許霜岩出宰兹邑邀余同來留此兩月)故人
今宦此古義兩殷然種樹添新蔭開池得美泉重來娛
老眼光景勝從前
不料衝煩邑衙齋乃爾閒簿書神不滯交友性相關却
餽安余素居貧諒汝艱一杯渾暖熱相顧慰衰顔(是日大風)
(寒甚)
大雪暮抵開封湯西崖前軰留飲學署二首
二月梁園雪春風特地寒行防街路滑到及酒升寬物
色符淸望交情稱冷官庭花經手植何惜借人看
一代文章伯中原桃李陰靑春聊作伴白髮莫相侵與
國培元氣於公識苦心人知讀書貴土價比黃金
徐大來太守送黃河水
汴俗多鹽井黃流遠不侵兩牛煩重載斛水抵兼金澹
泊知官味淸涼鑒客心飲河還自哂滿腹恐難禁
雪後發汴城
三日大梁住北風吹不休朝來開霽景擬上渡河舟此
地多賢主吾生感舊遊吹臺桃柳色臨老重回頭
渡黃河
地勢豁中州黃河掌上流岸低沙易涸天遠樹全浮梁
宋回頭失徐淮極目收身輕往來便自歎不如鷗
延津城北望太行山
河壖一小縣傳是廪延城野燒痕猶在沙田廢不耕民
謠思樂土客飯記荒程指點鹽車路千峰馬首晴
早過淇縣
高登橋下水湯湯朝涉河邊露氣涼(高登橋朝涉河皆在城南)行過
淇園天未曉一痕殘月杏花香
渡淇水
昨日渡衛源今朝涉淇水出山雖異派相望不百里遊
子中原來黃流混混耳忽然鑒毛髮顧影落淸泚風塵
有黧顔夫豈水汚爾從衰旋得白正坐不知止逝者方
如斯於何觀止理寓形忌太潔外垢庶可洗
鄴下雜咏四首
湯陰城外千楊柳密罩征鞍過相州中有一株柔可愛
勸人繫馬拂人頭
一賦何當敵兩京也知土木費經營濁漳確是無情物
流盡繁華只此聲
頑礫粗礓少硯材詞人陳跡散如灰兩家摶土殊多事
曾範三臺舊瓦來
一月寒禁幾信風初從河北聽靊霳老夫凖備看花眼
半日停鞭住鄴中(是夕雷雨)
雨後發豐樂鎮渡漳河
雷雨已過朝復暾早桃欲花烟滿村夢中似聞簷滴響
渡口微覺河流渾靑山濛濛作雲氣白浪滚滚留沙痕
滏陽北望三十里舊事過眼從誰論(曩與許霜岩過此有芰荷香裏到磁)
(州之句)
釃渠詩并序
磁州在漳滏二水閒大興蔣侯來知州事始至相度
地勢慨然思復西門豹史起之舊謀於州之士民咸
慮勞且費侯獨違群議毅然爲之釃滏陽河爲渠以
灌城南北渠之廣不過一丈深半之曲折通流建閘
以騐盈縮旱潦有備蓄洩以時行之十年開稻田數
万頃歲收數十萬斛初以爲不便者後皆帖帖謂侯
之惠愛斯人惟斷乃成也侯名擢字試可余未識其
人過其境聞父老之言有古循吏之風焉作詩以竢
采風者
一州頓復西門績南北釃流引滏河綠樹成陰茅屋少
淸渠夾鏡稻田多年深漸欲孳魚蟹利美兼宜植芰荷
他日誰裁溝洫志吾詩或可當絃歌
題邯鄲吕仙祠壁
百念全消一老夫神仙不信信浮屠直饒贈枕成何用
鼻息如雷夢已無
臨洺關
臨洺關前春水綠草色平鋪接沙麓戌人閒雜老農耕
拾得前朝戰場鏃
自褡褳店騎驢至沙河
遥遥沙河城皛皛堆㘭白驢耳露雙尖驢蹄深一尺
鴉拾粒行
牛前仰而犂鴉後俛以拾牛豈爲鴉耕鴉因牛得粒農
夫呞牛長苦饑不如鴉群飽食東西飛
渡泜水有感於張陳事
泜河直下常山郡誰遣當年竟不流此事終留交道恨
萬屍填塹兩人仇
上已趙州道中二首
幾日冰開合餘寒勒柳條(十日前中州已見杏花而邯鄲以北柳未全綠氣候之不)
(同如此)水濱遊女少閒殺趙州橋
平原留故里牢落幾人家客過誰澆酒僧來且喫茶
與張昆詒(時宰新樂)
惠好自兒童相看忽老翁以君三歲長與我兩心同書
畫性成癖絃歌聲可風桑榆須早計歸路免西東
定武道中
積雪春猶潦連朝釋凍痕鶯花何太晩榆柳不勝繁貰
酒中山市騎驢代北村秪愁風色惡回首太行昏
堯母泉在慶都城南源發于平地四時不涸環
城數十里間居民頗獲其利
禹貢遺風冀壌先帝鄉耕鑿故依然繞城半食蒲荷利
源在南鄕一眼泉(道㫄石碑稱堯母鄕第一泉)
保陽城西望落翮山
不斷羊腸麓東來万馬趨數峰銜落日此路出飛狐
狂風行
碧天杲杲日正中萬竅突發顚狂風塵沙滃勃晝冥晦
瓦礫旋轉隨枯蓬使人口吻不得張耳目成盲聾馬牛
來往紛憧憧問之不辨西與東是時三月初柳條舒綠
桃將紅胡爲噫此不平氣春行秋令母乃違天公我行
邂逅偶相值墨守未易當輸攻心如混沌一不鑿外感
欲入何由通適來日無影適去塵無蹤盡收衆籟入槖
籥仍以一寂還虚空
淸明前三日重直暢春園觀桃花二首
煖烟晴靄互交加散作高低遠近霞行盡人間冰雪路
又來天上看穠華
已逄蛺蝶未聞鶯閠歲春遲倍有情畢竟鳳城花信凖
早桃開候近淸明
同年王樓村招飲白丁香花下
我從鄉園來不看鄉園花輸君京洛住久客還成家一
株丁子香高卑趁檐牙曾經上番種旋發春來葩獨抱
冰雪姿亭亭遠塵沙良長醉其下酒美殽核嘉夕陽轉
庭西人影花交加我鬚已半白君鬢亦漸華自然法眼
淨(維摩經遠離塵埃得法眼淨)不被紅紫遮爲歡出邂逅所戒非窮
賖(後漢仲長統傳論楚楚衣服戒在窮賖)
閠三月朔與德尹同直內廷次東坡五月一日
轉對韵
冠壓華顚帶繞腰重來心跡負耕樵僦居未穩連宵夢
接武還同隻日朝上苑花開如見笑故人酒熟例相要
殘年果踐歸休約擊壌猶能頌帝堯
苑東移居與同年汪紫滄同寓𬗋滄有詩和荅
三首
近傍名園遠去郊無多屋宇半編茅春𧖟慣作同功繭
(癸未以後偕𬗋滄下榻自怡園)社燕來尋舊識巢景與征衫隨日換官
隨手板幾時抛卜隣絶勝淸漳宅蛩駏相依剰素交
茫茫人海此居停萬斛風埃兩葉萍草色階除晴不掃
槐陰門扇晝長扄同槽廐馬無蹏嚙典謁家僮互使令
怪底羣情皆帖妥多緣君與我忘形
西苑鶯花幾閱春憶初伴直只三人(暢春園向未有直廬癸未正月三日)
(余與聲山𬗋滄始奉召入直後遂爲例)何堪夢覺傷存殁或恐詩成泣鬼
神(時家聲山甫下世所居即其舊寓也)炳燭餘光銷晚境靑雲岐路失前
因搏沙放手終同散(東坡詩親友如搏沙放手旋復散)敢向蘧廬認主
賓
同年佟淵若學士遊西山歸出示見寄二絶句
次韵奉荅
浮嵐暖翠望難分忽枉新篇贈白雲賴是愛山同有癖
夢爲麋鹿也隨君
西山何似西湖好欲問知章借馬騎今日烟波重到眼
去年曾和卷中詩(去年春杪與淵若西湖唱和)
題顧桓吳江送别圖爲紀可亭學博賦
舟移碧草綠波岸人别曉風殘月時此景此圖誰會得
江郎賦筆柳郎詞
閠月十四日西苑送春二首
九十春光百五賖綠陰陰處雨斜斜多情裂帛湖頭水
長替東風掃落花
老去春遲願竟酬多添半月踏靑遊人間何處無歸路
也被宮鶯喚少留
閠三月二十一日蒙恩召入淵鑒齋乘舟至
瑞景軒蕊珠院露華樓徧觀各種牡丹恭紀四
首
宣喚欣承異數加高從銀漢泛紅槎行陪閬苑神仙侣
看徧春風穩重花穠淡何心隨造化丹靑難貌是韶華
(先一日傳示牡丹圖譜)栴檀别殿分明到只作華胥好夢誇
艷極眞宜過雨看枝頭肅肅尚朝寒盤盂向背開瓊扇
瓔珞高低現寶鬘白日光中雲五色明波濯處錦千端
天工頃刻呈新瑞點出靈砂九轉丹
萬卉千葩未覺稠掃宮老監記牙籌薌林不斷通三島
花海無邊際十洲佳氣茵蒕蒸作霧餘霞縹緲結成樓
蕊珠一本尤竒絶徑尺重臺兩並頭
瑶階釦砌望廻環映徹層層着色山御譜新標題品
外(花名凡九十餘種皆皇上新定)佳名微别淺深間心如草木春知
閏天並君王霽在顔一片爐烟成百和䄂中攜得國
香還
寓庭槐
庭隅雙槐樹手植知何人自我來此居婆娑忽經春初
看兔目綻漸布綠葉勻高處稍出墻密將遮比隣以兹
尋丈地無窮寓淸新千章豈不多取蔭及一身閱人如
傳舍脈脈還傷神
四月二日恩賜櫻桃恭紀十韵
燦燦華林種離離朱實香熟常先夏果貢不待炎方磊
砢初垂樹勻圓正滿筐珊瑚駢火齊沆&KR1197;和瓊漿露帶
枝頭潤盤登葉底涼鳥鵮珠愛赤蜂釀蜜羞黃(櫻桃一名櫻珠)
(一名崖蜜)昨憶西湖獻(去歲初夏上駐蹕西湖居民日進此果)今來上苑嘗賜
珍蒙見及飽食感非常配笋厨空勅探花宴屢張(唐時宰相)
(有櫻笋厨進士有櫻桃宴)分甘誰得似長侍聖人㫄
題孫書年松下淸齋圖(孫善山水近亦供奉畫苑)
自從月給官倉粟辜負園中鴨脚葵思作散仙猶未得
更思成佛問何時
西苑賜觀秧田恭紀十二韻
帝籍非千𤱔農祥視一畦初聞朱果熟旋見綠針齊料
節栽花地開釃灌稻溪自天知稼穡率土動䎫犂檻
外雲生岫簾前雨作泥膏腴隨廣狹脈絡就高低剡剡
浮金溆葱葱夾玉隄好風垂柳下斜日畫橋西多稌占
豐稔維魚兆罼圭甸師行不到勾盾典曾稽入侣金鸂
鶒歸尋木駃騠自慙輸布糓猶解勸耕啼
四月二十七日召入無逸齋看新竹恭紀十
二韻
地闢琅玕隖天通箭栝門烟霄連别苑雷雨過前軒䔩
䔩風開籜洄洄水注根移栽初尚淺培護久能繁惜筍
寧充饌抽梢盡出藩幾年成翠幕一徑轉蒼垠潤滳莓
苔砌高扶薜荔垣涼陰淸有氣新粉淨無痕直節人皆
見虚心道亦存律堪調鳳吹名豈愧龍孫好報平安信
休辜長飬恩親從天上看不羡白沙村
題王麟昭桐陰撫琴畫扇
暑殘涼早雨餘天人坐桐窗晝寂然百尺淸陰三尺水
秋聲先上七條絃
午日西苑直廬賦雨中榴花
小院盆榴樹花時帶雨鮮施朱何太赤似火獨能然白
髮違佳節丹心感盛年蒲葵方滿眼此本定誰憐
敬業堂詩集卷三十五
