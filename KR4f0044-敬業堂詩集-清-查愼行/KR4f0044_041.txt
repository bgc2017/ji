敬業堂詩集卷四十一
海寧查愼行悔餘
待放集(起癸巳正月盡六月)
移疾經年遲遲去國恭遇聖天子萬壽之期旣
隨班朝賀復申前請又三閱月始蒙恩允歸古
人以道去國者待放于郊得玦乃去春秋公羊傳
則謂大夫已去三年待放噫母乃太濡滯乎得玦
而去斯可矣
韓幹放馬圖次東坡題李伯時所藏韓幹馬七
言古詩韵(圖爲同年薄勺庭所藏絹本無欵孫少宰北海題其後謂是韓幹筆)
一如鶴啄長鬛垂一如狼顧尾撒絲其一昂頭立而嘶
欲前不前耳卓錐眼中空闊視八極跼步尺咫胡由馳
薄言坰者在坰野絡腦且脫黃金羈人間皂櫪或老病
天上閑廐誰權竒攻駒考牧兩無預造物一聽相雄雌
圉官大得閒放意觳觫遑問牛何之吁嗟乎隙中過景
越千載畫月畫骨空毛皮東川淸絲况寸裂縱復神駿
疇能知斯圖即謂曹覇可弟子未必賢于師
今年擬不作詩復爲友人牽率破戒口占自解
年來百事多頽廢何必於詩苦用心正爾苦心誰復識
堯夫自有打乖吟
院長湯西厓前軰出示與副相揆公贈荅詩索
余次和六首
皇華候騎走駪駪万里還朝倡和新何物堪持比詩
境冰壺玉鑑兩無塵
好士重聞六舘開中間一舘是翹材春風入座人人愛
只待先生下直回
第七車中博物餘承明顧問在星廬不知三篋三倉外
可有平生未見書
白楊巷與靑楊巷多少車前騶唱聲何似神仙雙學士
對騎官馬出郊行(時揆公以副相兼掌院故得並稱學士)
文壇宿望與資深吟徧西垣又苑林三十年來同調盡
却從少和識孤音(後漢書孔融傳贊越俗易驚孤音少和)
翽翽和鳴屬兩公卷阿風入雅音中枯桐入㸑還邀賞
草木終憐臭味同
題徐去矜侍御日南種菜圖
不費園官送渾疑老圃家苗民分匕箸童子劚烟霞飽
喫三年菜閒看四季花還朝無俗物堪作畫圖誇
癸巳仲春上丁文廟分獻紀事四首
森森老檜上參天路入橋門氣肅然齋宿忝隨丞相後
(先一日隨太倉相國省牲閱祭品)趨蹌獲在聖人前元音唱歎餘琴瑟
古器駢羅識几筵兩度春秋逓分獻一門兄弟儼差肩
(去秋丁祭家弟嗣瑮與分獻之列)
鷺縗翟羽互飛翔樂舞同時綴兩行道在羹墻榮北面
禮成盥薦屬東廂千秋世裔綿吳國(言子舊封吳矦其裔孫德堅去冬始)
(襲經博)十哲新躋列紫陽(朱子去春躋十哲配享廟堂以上兩賢余分獻之位在焉)到
此始知儒者貴遥遥今古幾升堂
自堂徂廡又趨階升降循環往復廽想像軒懸非一代
摩挲石鼓已三回(二十年前爲博士弟子十年前釋褐)頭銜分(去聲)出資郎
下班次猶煩博士陪(宋祥符中孫奭上言釋奠舊禮以祭酒司業博士三獻新禮以三公)
(近歲止命獻官三員兼挕請備差太尉太常光祿卿三獻詔可今至聖前則大學士行禮十哲分獻用翰林資)
(深者二員本監監丞博士二員猶隨分獻官後蓋參用宋時新舊禮也)絶勝恢諧飢曼倩
殿庭割肉早歸來
題名釋褐幾何時衰至人嫌拜起遲(奠斝時余拜起稍遲以致敬也導引)
(官遽相催廹故云)位定瞽宗寧敢譲(致齋所序坐分獻官在太常卿之上)事關籩
豆豈無司明朝尚舉分膰禮他日誰陳齒胄儀白首詞
臣稽掌故盛朝文物古爲師
二月二十日雷雨之後忽復嚴寒枕上口占
老子慵貪臥家童起報晴朝來冰復合昨夜蟄初驚寒
暖渾難定陰陽動必争庭花經手種榮悴也關情
後二日雪
欣欣逢歲閠靄靄及春陽早是經雷雨如何更雪霜天
心寧好殺物性自多傷草木如知候勾尖幸宛藏(出史記律書)
恭祝
皇上萬壽詩四章
鳳紀龍飛五十年周天景運正中天衆星拱極雲霄上
万國瞻光日月前難老祥徵仁者壽誕生聖在佛
之先欲知帝力占甿俗擊壌吹豳徧八埏
爐香馤馤護楓宸花甲循環曆象新玉燭万年三
月節鴻鈞一氣四時春闢門典曠收群士錫福
疇多及庶民黎老祝釐還自賀兒孫同作太平人
厚澤深仁物物霑算從動植到飛潛日晅風動恩威
並秉鉞垂衣創守兼久運乾行神倍王屢辭尊
號德彌謙太和宇宙無彊慶長願春隨閠歲添
極盛皇猷冠古今無涯聖學仰高深已隆咸五登
三業猶厪堯咨舜儆心天大固知難繪畫人歡争
欲效謳吟小臣拜手情尤切十載蒙恩在禁林
題石門勞鈞天日邊鼓篋圖二首
文賦行當擬陸機(鈞天年甫二十故引用少陵詩中事)暫從鼓篋别庭闈
同朝幾軰來相問五十年前父執稀(尊甫中丞公甲辰進士至是恰五十)
(年)
過庭家學本傳詩都講風流又一時三百諸生多避席
愛聽匡說解人頥
山野老人遠來祝萬壽者以千計目覩盛事
紀之以詩
長世人多壽親承異數加使年踰甲子問俗及桑麻跪
進觴停輦歸簪帽有花賜酺還賜杖好向後生誇
雨後過自怡園看海棠同院長作時余復請假
不記名園裏搴芳醉幾回偶逢新雨過又報海棠開此
地嗟春晩當時見手栽勿辭燒燭看爲是别花來(香山詩七)
(十三翁難再到今春來是别花來)
四月朔大雪
大雪灑庭柯春光九十過急催花落盡亂雜絮飛多燕
壘融還凍鶯吭噤不歌紛紛蜂與蝶争奈苦寒何
送同年海天植前軰視學雲南
八千餘里皇華使二十多年侍從臣舘閣文章天上草
門墻桃李日南春先聲到處苗風變公道傳來士氣伸
儘譲同官開府去好持冰鑑答楓宸
重過封氏園飲矮松下偕絅菴湘芷俠君潤木
作
刺䕷花外矮松前指點遊蹤廿四年枝亞平行妨翠鬛
杖端摩頂透靑天與誰作伴人先老閱世如流我獨憐
賣却朝衫充一醉免教歸欠酒家錢
再賦古松叠前韵
時聞松子落吾前小住方知日似年草色展開三丈地
濤聲捲起四垂天最宜物外閑相賞久在人間絶可憐
莫道如龍難畫得眞龍又值幾多錢(時潤木畫墨松㫄觀有譽樹爲龍者)
(故戲及之)
從刺䕷園步至陶然亭
未覺年衰腰脚頑意行隨步有躋攀雨餘天氣淸和候
城角人家墟墓間栢子庭空移白日荻苗水涸轉蒼灣
此來直與孤亭别貪得憑欄一晌閒
壽山田石硯屏歌副相揆公屬和
吾聞陽精之純韞爲璞白者曰璧黃者琮兼斯二美乃
在石天遣瓌寶生閩中壽山山前石戸農力田世世兼
飬蜂採花釀蜜自何代金漿玉髓相交融深埋土肉久
成骨亦如虎魄結自千年松想當欲出未出時其氣貫
斗如烟虹地示愛寶惜不得飛上君家几硯爲屏風質
良材富肌理豐廣袤徑尺加磨礱銀河中傾灧㶑水灌
頂倒擢崔嵬峰寒光通透月兩面高勢噴涌雲千重長
檠夜燒燭熖紅表裏映徹疑中空風林片石非爾比况
許下巖劣品矜芙蓉朝來得句傳詩筒語雖紀實工形
容平生嗜好一無癖而此特爲情愛鍾吁嗟乎人間尤
物蓋不乏目所未覩誰能窮公今獲石石遇公無心之
合欣遭逢深山邃谷只作几硯視要使天下稱良工
循例請封典有作
貤封有例徧簮裾院吏傳宣到敝廬一榻春生衰病後
九重恩逮罷官初絶無功狀虚縻祿自寫年勞削勘
書慙愧初階叨進級枉將章服混樵漁
自怡園曉起即事呈副相
朝來雲出岫昨日雨鳴溪杏子落如豆楊花膠作泥新
巢看燕乳舊耳聽鶯啼(去年四月公有曉起聞鶯詩屬和)詩境從閒得
何須苦覓題
獨坐紫藤花下
俗客何由到但聞蜂蝶喧低枝如見就長穗不勝繁稍
重雨欹架忽飛風滿園冗員無處著(東坡詩冗士無處著寄身范公園)
來借紫花墩
食新笋
朔野無修竹名園擅辟疆舊皮留虎豹(昌黎笋詩看皮虎豹存)新
角茁牛羊㵸取庖厨潔饞生匕筯香一餐眞過分(梅聖俞謝)
(韓持國貽笋詩今年得此謂過分)不似在他鄉
放船至因曠洲
露氣烟光潑眼靑蒹葭影裏見孤亭藕梢過港又生葉
柳絮逐波多化萍鶯語忽流何處去漁歌合向此間聽
老夫大有江湖興肯譲閒鷗占一汀
乞長假留别院長揆公二首
北道嚴裝日(院長將扈蹕赴口外)西窗剪燭時兩心多戀戀分手
故遲遲欵曲行藏計纏綿倡和詩桑榆收已晚後會恐
難期
示疾非無疾藏名亦有名難窮惟佛理易足是官情聚
散人誰免蹉跎我此行半生知已分投老荷相成
雨中發自怡園再呈院長
廻思風雨追隨地多在園居少在城草木因公皆可敬
(東坡詩醉翁行樂處草木皆可敬)禽魚與我豈無情編年集換新題目
署尾牋留舊姓名從此高吟應寡和更無人繼老門生
(附)院長作揆叙
一醉筵前各異程迢遥沙塞與江城欲攀征蓋終無
計苦挽歸航似不情風雨每思償宿願亭臺還請署
新名從今裂帛湖邊月長照離人白髮生
車中遇佟陶菴同年
三年不見故人詩一笑多成世外期君自愛閒求退早
我方移疾得歸遲萍蹤浮海相逢地柳絮隨風欲散時
莫怪下車還久立老來光景怕臨岐
吳寶崖以西苑龍棚詞百首新刻見貽兼索題
句四首
朝爲百賦暮千詩敏捷曾聞崔立之何似吳郎新樂府
一時紙價貴京師
好譜新聲付樂工半参商調半参宫二千八百驪龍顆
併入歌珠一串中
員嶠方壺咫尺移太平景物万年期丹靑繪出殊難肖
輸與文人絶妙詞(時少司馬宋堅齋奉旨繪圖)
他人才少爾才多珥筆差堪上馺娑可惜得官偏落第
不曾名占百篇科
端陽前二日薄勺庭招諸同年集王園芍藥花
下
綠陰十里豐臺路來趁名園芍藥期良會轉憐經歲少
(自去年以來久不舉同年之會)好花偏愛閠年遲江郎一夢才輸錦小
杜三生髩有絲珍重故人尊酒意將歸時節咏將離
酬别陶菴同年六首
出門衮衮怕風塵見面暌違動隔春形跡校疎情校密
可知俱是嬾朝人
入同珥筆出隨鑾幾載辛勤共跨鞍今日車中思馬
上皇恩直似五湖寬
歸期巳是一年淹辭禄能無缺乏嫌慙愧故人親致贐
拜嘉祗恐或傷廉
河梁錄别意如何眞有長歌續短歌不待吾言君自信
傳人一代本無多
段家橋外木蘭舟唱和曾同扈蹕遊却與歸人添别
恨獨吟怕上望湖樓
君才畢竟爲時用我老長甘與世辭(王右軍有辭世帖)聚散升
沈渾細事人生難得兩相知
題宋蘭暉潯陽送客圖
聊借琵琶寓苦吟多緣淪落望知音後來信有商人婦
直被香山賺到今
題程蒿亭持竽圖小照
巳遮西日向長安尚想臨流把一竿寄語能詩矦叔&KR1629;
求魚沮洳古來難
晚香長老六十乞詩
紅椒上人年六十世壽從頭數甲乙朝來隠几夢靑山
過我殷勤約歸日我今面皺眼昏花師亦瘦如枯木查
童時觀性依然在同閱恒河無算沙
陰雨連綿頗似江南黃梅天氣
乍陰乍晴鳩敓巢半濕半乾蚓出土南中五月熟梅天
北地應呼杏子雨
送蔣樹存出宰餘慶
憶昨領書局群英集金鑾蔣生預校讐臭味吾芝蘭趨
階或聯步會食恒同餐六時數晨夕三歲離暑寒書成
上御覽名姓列簡端聚散夫何常如沙孰能摶同儕
三十軰一一争彈冠我巳病乞身子行方得官不以出
處易儼然平生歡叩我蓬蓽門送迎諒蹣&KR1552;谷風有遺
棄責善人情難古義胡足論世途良可歎子今又遠别
迢逓赴花蠻黔俗我所諳雁戸雜猴㹪陰多晴日少霧
氣昏漫漫長吏雖難爲苗民豈眞頑賨輸况無幾期會
務使寬訟簡案牘稀地遐心跡閒時時弄筆墨哦咏于
其間亦足以自娛因之報平安好音望頻惠綿邈非關
山
乞歸候旨未得成行寓庭雜蒔草花用以遣
日吟成四首
歸心一以動如馬渴思騁乃復縶維之動中反吾静于
焉寓草木幽事閒稍領既栽須有溉生理視俄頃未免
擾隣家朝朝汲甘井
瓦盆列羣卉紅白非一種經旬排比開含意似矜寵閱
人成旦暮偷負力何勇取咲桐栢材十年方把拱
開亦勿德雨謝亦勿怨風榮枯兩適然了不關化工化
工倘徇物毋乃與物同所以老子懷痴頑若孩童
京師看花人汲汲需代匱主少十日情市多三倍利方
從擔頭買旋向墻角棄不念花有根初爲悅目地賞新
宜置舊何用發深喟
次日社集張匠門齋同人皆和余種花詩再叠
前韵四首
平生數交遊湖海浪馳騁邇來嗜好别取友亦取静與
君隣巷居跬步煩引領闊疎輙累月會合或食頃一咲
兩心同無波如古井
君鬚尚鬑鬑我髮已種種引諸同調末推許荷光寵栽
花坐無憀决去愧不勇焉能久欝欝而待宰木拱
草木茁苔穎好詩來淸風中有元氣存豈謂屬和工群
公富揮灑下筆無雷同挹彼山下泉爲余發蒙童
造物閱古今生生本無匱何論材不材固有利不利晩
容桑榆補蚤恐牙蘖棄願將種花心移作樹人地毋使
後來者仍滋慨然喟
題王石谷爲張超然畫旌節圖(王畫此圖九年始成)
張母早喪夫張子幼無父却將殁後榮報荅生前苦有
鹿不觸墳上松有鼠不穿壙中土天生異類猶多感孰
謂人情不如古王君作畫踰九年此事此圖皆足傳我
詩豈獨稱子孝亦使後來知母賢
去夏手植盆榴二本今年一枯一榮有感而作
庭下兩盆榴經春謂已萎其一雨忽生病夫眼雙洗枝
端抽綠葉葉底粲紅蕊蕊綻復吐花花殘旋結子依然
還舊觀(去聲)慰我岑寂裏生存日向榮死者爲薪矣有情
兼弔賀感歎爲賦此
院長貽嶺南椰子
椰子産番禺瓠垂大如斗其皮堅以靱既剥且難剖誰
致越王頭(齊民要術云椰子其俗謂之越王頭)不脛而北走微凹䧟兩目
鑿竅通一口轉側初有聲俄傾半升酒(東坡椰子冠詩半升僅漉淵明)
(酒)閒吟出旣醉義愧餉師友(梅聖俞謝李献甫餉椰子詩我獨愧先生饌致崇師)
(友)
林鹿原餉武夷茶
頭綱拜賜吾何有細色徒聞馬上誇何法商量好消渴
都籃分得大窠茶(梅聖俞新茶詩大窠有壯液所發必竒穎)
木本金銀花十四韵
本是沿籬蔓今成傍砌栽瘦根形促縮短梗狀堆豗鳥
爪拳筋立蛇皮換骨來忍冬經凛烈入夏應恢台長乳
層層發幽花對對開雛鶯飛閃爍小鶴舞毰毸蝶粉悠
揚墜蜂鬚颭灧廻金銀分老穉黃白變胚胎最好淸含
露尤宜薄戰雷痛須芟冗葉惜勿剪條枚就影移書案
留香泛酒杯資生無秘術入藥即良材病檢醫方熟閒
從物性推不貪能識氣衆眼漫相猜
庭西牽牛子新苗競發喜成十韵
手種牽牛子根株粒粒成勾尖看乍破兩葉喜先萌騐
長論分寸爲時閱晦明立苗防細弱插竹與扶檠遂有
纏綿意偏多附麗情疾風從偃仰猛雨賴支撐地力隨
肥瘠天機示發生幾時花逞艷連日蔓交縈寓目聊充
玩消閒亦強名料他秋爛漫我已赴歸程
和張日容嘲薜荔二十韵
薜荔爾何物纖微孰比方胡然纏宇下只合繚崖㫄跂
跂工緣壁離離巧羃墻性因柔善附地以瘠爲良松栢
寧勞施絲蘿故自張龍鱗移不易(宋史李彦發物供奉大類朱勔如龍鱗薜)
(荔一本輦致之費踰數萬)蛇蚹斷無傷及見縈根密俄驚引蔓狂嫩
莖繩絞繳大葉羽披猖山鬼依棲暗(佛典呼餓鬼爲薜荔)湘君結
託荒罔帷憐屈宋(九歌罔薜荔而爲帷)靡席咲班揚(甘泉賦靡薜荔而爲席)
雜蕙紉爲佩輸荷緝作裳搴枝頻颭影貫蘂罕聞香(離騷)
(貫薜荔之落蘂)好補靑藤楥休侵白玉堂移文累芳杜(北山移文豈可)
(使芳杜厚顔薜荔蒙耻)作賦混蓀萇(張衡南都賦草則薜荔蕙若薇蕪蓀萇)誰遣臨
書幌兼能罩筆牀有時經雨潤逐日領風凉梢自隣家
放陰留夏景長卷簾交竹翠曳杖點苔蒼大抵詩騷意
多從諷諭將勿嗤吟小草中有好篇章
晚香長老贈桃枝竹杖
六尺桃枝杖將歸荷見投健添居士足高出老僧頭與
鶴誰先到爲龍寧久留撥開塵土窟遲爾入山遊
同人集棗東書屋分賦二首
春偷桃杏妍夏竊芙蕖艷秋榮雜桂菊冬至亦時歛樂
子之無知多將四時占(月季花)
小小黃金花媚人如自獻聊陪今日賞適我他方願衆
醉敢獨醒不勞持盞勸(金盞花)
汪陛交郡丞屬題負米讀書圖時將赴任潮州
即以贈别
汪子客京華氣豪心悒怏高堂有母在恒結白雲想皇
天憐斯人得舉甫一上南宫輙唱第盛事快探掌早知
給舍官不及州邑長題輿行佐郡得禄猶逮飬潮海万
里程翩然捧檄往過家拜白髮喜氣春盎盎却憶負米
時悲喜異今曩平生讀書力篝火依績紡食報理必然
問言受如響丹靑非苟設風義行可廣題作贈行篇披
圖愜神賞
題故汶州太守潘君畫像
士當未遇時往往慕好爵及乎嬰世網又想田園樂田
園豈不好世網多被牽興罷乃徑歸斯人得非仙廿年
客京洛未識斯人面山光竹影中髣髴如相見
送同年劉大山應召赴行在三首
且喜南冠不到頭復趨幄殿侍宸旒恩威天大殊難
測去住身孤可自由沙澗草香知麝過林蹊月黑見螢
流識途老馬今閒放歷歷從君話舊遊
行行莫慮出關遥司馬臺東景色饒禾黍連塍無棄地
松杉夾岸有浮橋霜收野果丹砂實雨剪山蔬翡翠苗
一段閒情知不乏也應問荅到漁樵
弱羽廻翔又一時鎩禽來拂鳳皇池重回蓬島游仙夢
别擬山莊應制詩眼望靑冥行得路心憂白髮見無
期臨岐直是難爲别二十年來兩故知
畫义
我有古玉器褁諸片靑氊烱如一鈎月映出初三天纖
纖銳兩頭弓勢未扣弦下連徑寸靶中竅外規圜愛惜
徒手摩致用無由緣昨得桃竹杖肌理細且堅命工稍
斵削冠玉于其顚呼之曰畫义古製想當然東坡昔居
黃剰有掛壁錢持义日取百月費猶三千我今巳鐫俸
仰屋方高眠夫豈有餘資貫穿梁上懸义成等無用一
笑仍棄捐何如刻作鳩扶我歸農田
題王石谷山水四首
浮嵐暖翠望重重幾道淸泉出古松知有僧樓尋不到
似聞一杵隔雲鐘
水滙山環去復回林端無徑不梯苔石梁果與天台接
可許人間肉馬來
想當潑墨目無前董巨源流却井然天下溪山皆粉本
徒手摩致用無由緣昨得桃竹杖肌理細且堅命工稍
斵削冠玉于其顚呼之曰畫义古製想當然東坡昔居
黃剰有掛壁錢持义日取百月費猶三千我今巳鐫俸
仰屋方高眠夫豈有餘資貫穿梁上懸义成等無用一
笑仍棄捐何如刻作鳩扶我歸農田
題王石谷山水四首
浮嵐暖翠望重重幾道淸泉出古松知有僧樓尋不到
似聞一杵隔雲鐘
水滙山環去復回林端無徑不梯苔石梁果與天台接
可許人間肉馬來
想當潑墨目無前董巨源流却井然天下溪山皆粉本
空中結搆是雲烟
朱瑶晚軰今多少眞蹟尤須愛惜看見說山人年八十
白頭重畫此圖難
留别潤木即次弟送行原韵四首
誰能問舍更求田車自今懸室早懸久病我忘官爵好
同朝人羡弟兄賢魚隨水退先歸壑鴈逐雲飛尚各天
(時德尹嶺南未歸)若是登眞須拔宅良常何敢獨爲仙
幾夜連床聽雨聲却教離恨此中生貧思飽煖原竒福
老戀桑榆亦至情出處多岐非意料去留無累稍身輕
只愁五十平頭客婚宦何時了尚平(弟今年五十矣)
指點林廬眺望賖曉隨門鵲暮棲鴉桐爲先世成陰樹
(池上梧桐先君子手植二十年前巳合抱宋人稱韓子華兄弟爲桐樹韓家)桂是吾家及第
花(吾家廳事前銀桂五株自癸酉以來每逢科詔兄弟子姪軰有獲雋者必發金花一枝爲先兆歷歷不爽)
屋後籬疎須𥙷竹墻西地瘠想宜茶得歸巳乏躬耕力
種植書中課有加
事兄慙愧竟如師至性怡怡實在斯何日始酬偕隱願
向人羞乞買山資夢餘得句憐靈運膝下成名愛阿宜
(杜牧與姪阿宜詩連年掇科第若摘頷下髭時五姪克紹新舉京兆故云然)此外升沈皆分
定吾言雖淺要尋思
留别詩社諸同人次張匠門見送原韵
去住何關此一官衰年只别友朋難烟霄過眼看如霧
草木論心臭比蘭身在夢中誰獨覺事當局外每長歎
是間著我初無謂獅子林中一野干(禅宗語錄有野干隨逐獅子終不成)
(獅之語)
白頭白盡想巢南早署菴名未有菴朝跡已收雙屐在
歸裝猶累一僮擔高僧瓶缽原初約老圃桑麻豈腐談
多謝故交頻戀别尚容諧謔互相參
匠門以瓶蓮十二韵索和次荅
脉脉凌波質朝來帶露㩦出缾看蕊綻照眼得花齊長
飬仍資水淸幽更洗泥略教分向背初不競高低欲語
殊多態何愁自少啼艷將同洛浦愛豈獨濂溪有客尋
池上無魚戲葉西依稀能忍咲綽約好防迷顧影移秋
蝶分香夢夕鷖暑颸迎澹澹凉雨避凄凄立傍屏風鷺
談親麈尾犀涉江吾擬采先與報箋題
題吳寶崖茌山讀書圖即送其出宰茌平
無事飲犀首亡何飲袁絲飲之爲功固不細阮能罷哭
陶忘飢張芝李白大暢此中趣可以狂草可以詩逃名
混跡靡不取獨於從宦非其宜何况邑宰寄民社設遇
煩劇尤難爲吾黨吳生性躭酒其人磊砢而英竒今將
行作吏得縣古名茌有山衮衮東南陲有水霅霅西北
馳中間曠衍百餘里厨傳四走當衝逵似聞齊俗夙健
訟邦治邦法難兼施書生習氣要一變嗜好勿使㫄人
窺仕而優則學二者恒相資公餘讀書良有味絶勝千
鍾百榼痛飲誇淋漓勸君可止則徑止未能遽止請損
之贈行實關朋友義吾言雖戲庶可以箴規
諸君爲余作桃枝竹杖歌余亦自賦一首
勞不得及奔馬逸不得乘安車飛不能群衆鳥游不能
隊潛魚無端人趨我亦趨倉卒一蹶誰當扶七尺之杖
六尺軀聖恩寬大容田廬歸與歸與吾與爾俱杖國
雖不足杖鄕巳有餘
苦熱
不辭河朔飲酷暑竟難逃高屋同炊甑輕褣劇緼袍石
欄乾迸火松柱液流膏嗟爾巢棲者多應厭羽毛
題莊書田笠屐探梅圖
杜家亦有笠謝家亦有屐何必眉山翁區區擬其跡身
挾冰雪骨胸貯冰雪文但遇梅花開入山尋白雲白雲
舊在題詩處畫裏溪山能久住君今笠屐且閒抛借與
歸人作遊具
仇山村詩翰一卷乙丑秋於竹垞寓齋見之偕
故友魏禹平題名其後未幾此卷歸吾鄕高文
恪公又二十九年癸巳公之孫礪山㩦至京師
屬余題句存殁之感愴然于中聊附數言以志
歲月
四百餘年翰墨新流傳重是宋遺民論詩正爾空當代
展卷渾如遇故人世閱古今雙轉燭事關存殁一傷神
先公手澤依然在肻使桓厨贗亂眞
題鄭寒村爲魏仿韓畫棲鶴圖二首
鳬雛鴈子影參差簉羽群窺浴鳳池争及寥天秋一鶴
巢松獨占舊高枝
㩦將鄭老一幅畫來索查田七字題我是人間退飛鷁
相逢只愛說巖棲
題泰州宮氏春雨草堂圖
于野去山遥環城爲水滙草堂築其上春雨名猶在老
木皆十圍湖黿兀碨磊問君今幾世物色舊無改正賴
後多賢畫圖益精采鯉魴富罩汕蝦蜆蕃菹醢樵去唱
烏鹽漁來歌欸乃路迷葭菼岸舟出蒲蓮海我欲溯回
從蒼蒼隔煙靄
觀蜘蛛布網
小童持竹竿簷角除蛛絲既除旋復吐日事經營爲爾
網密以張爾腹恒苦飢羽蟲投一目所獲良已微並生
天壌間動者羅禍機兩皆置得失且復吟吾詩
洗象詞五首和顧俠君
畫鼓聲中緩步來紅旗影裏撇波開都人六月汗如濯
慣是一年看一回
俸料新加例有無尋常已飽大官芻被他三品閒鷗咲
出没成群聽象奴
兩齒觩然臂聳然老于槽櫪浴于川就中云有前朝者
曾見天家破賊年(相傳李自成僭號登極時象有流涕者入本朝馴服如故)
角壯浮深去復廻舊鞍重與拂炎埃也應三日同休沐
辛苦終年立仗來
衆裏觀場老比丘粗從三喻識沈浮兔迒馬跡紛紛渡
徹底輸他是截流
題俠君噉荔苐二圖
醴泉甘露吾不知人間絶品惟荔支惜哉遠落閩粤徼
爲候又與煩蒸期四月則太早七月則太遲佳者熟當
小暑時闌風伏雨交紛披炎官火傘赫赫曦飬成姑射
仙山肌冰丸雪片不受嚼化作凉液沁入人心脾我昔
遊閩遇歲稔日噉四百五十顆有竒爾來喉吻久枯澁
北果厭&KR0933;頻婆棃故人密漬或遠致四三五枚蒙見貽
色香味三了無取但覺一甘入頰膠如飴十年夢寐西
禪枝仙蹤縹緲胡可追顧侯好事乃過我閩産粤産兼
嘗之初嘗得火山名雖曰荔格實卑繼而得挂綠漸入
佳境方稱奇生綃半幅寫不足擬再乞畫還徵詩今君
已爲一組縻畫餅說食徒爾爲我歸大作口腹想嶺嶠
雖遠不過天南垂鷓鴣孔翠成羣飛老夫興發神與馳
齒牙缺落舌尚在淸泉涌穴䔩䔩先流頥
藏經匣歌(并序)
匣漆皮爲之無縫不可開相傳古羅漢寫藏經錮
其中長三寸許闊二寸許厚不盈寸正面畫佛像
一尊背及四㫄俱有梵書西域喇嘛僅識其半云
此大西天字也彼中奉爲法寶流入中國者七部
四部藏匣內三部藏佛腹中好事者啟視壞其一
今在人間者尚有六部此其一也佩之水火盗賊
不能傷魍魉魑魅不能害云中州李庶常牟山出
以見示成長短句一章
毘勒最初藏三百餘万言後人憶誦少從簡刪其繁餘
存三十八万四千字梵夾秘在菴羅園(大論云毘勒藏有三百二十万)
(言佛在世時所造後人憶誦力少不能廣誦撰爲三十八万四千言)四十二章經流入震
旦同河源六朝南北洎唐代高僧軰出如雲屯兩伊合
新舊(西方有新舊兩伊猶此土之篆隷)悉本經義爲譯翻後來廣增律
論部與經爲輔傳仍昆白馬詎勝䭾劫火安能燔云誰
收入方寸篋三藏奚翅千千番相傳阿羅漢恐是須陀
洹手摹梵天書流布于九垠中國凡七部一部已壞其
六存六部之中此其一佩此可以安神魂洵若彼所云
西江一口何難吞吾聞釋迦教率以譬喻論有如須彌
山納一芥子大海水吸玻黎盆細入無縫大則包乾坤
撮摶寶掌成胚渾世人自昧眞實諦暗鎖白日長昏昏
疑者以爲無空諸所有胡得焉信者以爲有實諸所無
非本元語言文字互膠擾證入不二于何門安得霹靂
手稽首兩足尊鑿開眞函破妄見是則名爲報佛恩
咏周尊彛十六韵(形方而墮兩耳四足中有古篆魯公作文王尊彛七字無)
(銘詞歲月可考)
三代多銘識圖從博古援世惟金石壽今覺鼎鐘繁(庾子)
(山文公侯復始鼎鐘逾繁)此物傳周噐何時入國門問名充象著索
價重瑶琨魯國年無紀姬公典幸存啟封從聖子近裔
屬文孫大祀新宮煥東藩古制敦(少陵詩宗卿古制敦)百籩偕簠
簋五獻設彛樽螭虎形差肖䕫跜勢若蹲比鉶安足穩
似鬲取唇反(叶平)上聳環堪貫中虚腹可捫規模因樸著
容受以升論黯黮苔封色依稀土蝕痕俯將輕漢爵前
欲嫓商尊俗巳無精鑒評難定一言會逢歐趙軰重與
考淵源
諸同年醵分餞行于陳秉之寓樓即席留别四
首
來迎華蓋出朱輪九陌炎歊万斛塵慙愧曲江諸舊好
綠槐陰下餞歸人
有約難隨座主行(許座師于一月前南歸余乞假之旨未下)秋風漸老碧
芹羹濟時心力輸公等只好江東作步兵
鵷鸞隊裏一沙鷗飲啄曾同十載遊今日分飛憐隻影
煙波滿眼又回頭
戸小先拚入醉鄕解衣盤礴自生凉定知此後同年會
故態猶能記老狂
自怡園二十一咏偕西厓前軰賦呈副相揆公
篔簹塢
游人裾上塵馬跡門前路一徑轉琅玕蒼然三里霧
雙竹廊
七松少傅宅五柳徵君屋輸此十步廊天生兩竿竹
桐華書屋
亭亭百尺枝下蔭一欄翠童子正開門桐花風滿地
蒼雪齋
碧玉方開籜量成六寸圍濯枝多雨露新粉欲沾衣
巢山亭
遠移三叠屏突兀凌空起勢壓小亭低前臨一潭水
荷塘
記得初移藕田田貼水荷香風隨櫂遠花校去年多
北湖
放眼際遥碧近身葉似舟鴛鴦最相戀驚起却回頭
隙光亭
一片平頗黎穿林光瑣碎閣欄如鳥巢隱隱柴其內
因曠洲
洲勢極空曠㫄分幾派江因添方丈室面面與開窗
邀月榭
月出東皎皎月落西茫茫有時夜無月倒影搖湖光
蘆港
春漲今年足蘆根上岸生人間正炎熱物外巳秋聲
柳沜
千株万株柳夾浦濃于黛忽度一聲鶯濛濛烟雨外
芡汊
芡是吾鄕實充盤憶水羞羡君池汊上兩處種雞頭(院長)
(城居在雞頭池上)
含漪堂
凉從何處來適與披襟遇風過水微波于中得佳句
釣魚臺
璜溪坐姜叟濠上遊莊周果若知魚樂不妨施直鈎
雙遂堂
心跡旣雙淸宦遊亦雙遂一事勝香山公頭白猶未
南橋
兩厓石齒齒一壑流濊濊橋北與橋南仙凡此分界
紅藥欄
手自栽紅藥旋開穩重花禁中吟未足歸到日西斜
靜鏡居
先生靜多妙跡顯心逾靜借問祖師禪無塵安有鏡
朱藤逕
十万寶瓔珞舉頭迷下上好咲王君夫紫絲開步障
野航
野趣隨所寓陸居同水宿偶以舫名齋已忘舟是屋
次荅廖若村同年贈別原韵二首
六人三載同書局出入群聯鴈一行(武英殿編輯韵府余與若村吳山掄)
(宋山言汪紫滄錢亮功六人皆癸未同年也)自比蟲魚辭蠧簡忽投珠玉滿
奚&KR0809;感深紈扇秋風篋夢散宫衣舊日香敢對離筵論
後會直緣情重不辭觴
此身無用且分飛却望晨霞阻夕霏竹簟暑風㩦枕去
蘆塘秋雨待船歸長留異日心期在莫謂同門出處非
(李頎詩在昔同門友如今出處非)好片泖湖烟水色願隨老鶴息塵機
(尊公先生余癸酉同年聞尚有弹冠之興故云)
送陳秋田赴叙州長寧宰
鈎棧連雲幾百盤漏天南去尚漫漫一身多累無長策
万里嚴程似左官小邑㩦家須約俸故人臨别勸加餐
輿圖盡處江山麗只作當時荔浦看(君前任荔浦自言山水極佳)
棗東書屋大雨聯句
炎歊釀昏夢猛雨發疲曳(郭雙村)𥙷天潛女媧射日恣后
羿(宫恕堂)銀界指河傾畢躔知月離(潤木)三光乍弛職九野
悉蒙翳(顧秀野)陰陽兩相賊水火時爲帝得非崑崙囚倏
受顓頊制(悔餘)暑路舞商羊朱波騰黑蜧(繆湘芷)酣鏖鉅鹿
戰奮助昆陽勢(汪退谷)電母掣䃸磹雷公拔精銳(張匠門)蛟
螭牙瓜活虎豹股栗斃急點繩脚粗密飛絲縷細(郭)簷
垂匹練下庭漲立談際(宫)奔渾赴溝渠淼莾連埤堄森
森竹箭直滚滚浮漚繼(潤木)大麓易以迷繁星恐不繫(顧)
巢飢有烏啄葉啞無蜩嘒是處長蓬蒿何人理蓀蕙(悔餘)
群淹窘跂息烝涉愁厲揭(繆)入市奡盪舟行泥禹乘橇
(汪)車輕難就熟馬怯失奔踶(張)滑澾喜兒童沾濡憐僕
&KR0674;(郭)盆荷卸浮瓣林果脫危蒂(宮)靑沈兔目槐翠刷龍
鱗薜(潤木)柳腰任自誇葵足寧煩衞(顧)醜石苔髮披枯槎
菌釘贅(悔餘)鸛鳴蟻封徙蚓弔蛙坎瘞(繆)陰穴咽暗啼高
翾惜華毳(汪)鷹鸇尚屈猛燕雀盍少憩(張)万里覘郊畿
八埏首幽薊(郭)遥傳地欲浮仰視天方懠(宮)涔涔衝塞
去岌岌排墻逮富粟慳賣珠貧薪劇剉桂(潤木)西北正愁
霖東南想連畷(顧)金隄儆楗帚薄産關種藝或者太浸
淫將毋成渗沴可無魚鱉患且免蝻蝗蔽農占覬有秋
王省實惟歲(悔餘)丞相調玉燭至尊執寶契(繆)旱澇互
乘除豐凶恒酌劑(汪)吾曹復何事良會况有例(張)雖非
酒爲池幸以瓦爲𬒮(郭)居人宅如泛過客駕頻稅(宮)何
勞禁足方自頌安心偈(潤木)詩社得陶潛飲徒偕蔣濟(顧)
遠坊輪蹄散深坐吟箋遞借驢罷朝謁躡屐寡參詣宴
樂需雲宜括&KR0809;坤象閉防虞沈竈事倉卒移床計(悔餘)零
瀝似啁哳傾倒敵懔悷(繆)閒齋一喧寂浮俗等塵㙪(汪)
盤餐省癡蠅墻堊剥牡蠣(張)嗟我孤影形愛君好兄弟
束帶已發狂解衣復成嚏筵㩦吹月琯䄂挾掃雲篲索
醉來已遲忘機止或泥(郭)流連永今夕唾涕棄一切從
教淸漏移莫問明星暳刻殘三寸燭哦出五言製手寫
類𧖟眠口占非獺祭(潤木)摧頽興易盡爛漫詞多綴瞥眼
過氛烟倒頭成夢䆿去將荷蓑笠歸及鼓舟枻老翁何
所求却立望秋霽(悔餘)
題潤木閉門采詩圖
子初僦居槐樹街尋常兩板何曾開開門偶爲買花出
一月上市凡三回長椿寺前紅紫衒木本價昂草本賤
買其賤者兼取多意在閉門觀物變煌煌自昔帝王都
眼中變幻何所無無情草木有榮悴况此假合成形軀
色塵未透初禪界昨者采詩今采畫坐消光景向閒曹
何日粗償焚劵債故園松菊荒荆榛花間夢斷如隔晨
當時看爾年最少已是半百平頭人我今念念成枯槁
輸爾圖中顔色好遲留且耐十年官六十歸來未爲老
牽牛作花十二韵索匠門諸子和
過雨簾襱潤微凉院落幽老翁開咲口小草拆花頭名
自雙星得時將大火流若非經閠月已是報初秋綽有
含風態其如見日愁霞朝房早歛露夕蕊重抽續續如
相替匆匆可自由及時催絡緯連類况蜉蝣豔極那能
久嬌多孰比柔且依行藥徑勿傍曝衣樓急景何顔駐
餘光瞥眼休似憐歸日近作計與勾留
旬來多雨聞廣寧門外泥深數尺歸期蹭蹬書
遣悶懷
天行當溽暑水勢汨郊原歸計尚難料世途安可論投
床聽暗雨倚杖望初暾賴有同心友衝泥一扣門(匠門单騎)
(見過)
寄祝劉蘧菴光祿七十壽
我昔皖上遊過君之里第南陵好山水風俗古不替君
時已挂冠鄭重敦夙契開園設几席話舊接襟𬒮次第
見諸郎森森盡蘭桂一别十八年回頭如隔世聞君今
七十精采溢顏際室有參語賢齊眉正同歲全家多道
氣此福天所卑飬壽得竒方烟霞閱淸閟假如在高位
已合懸車例何似白樂天林泉早爲計
有詔於金州衛立水師營即以海賊之新就
撫者充其弁伍草野迂儒無從獻末議漫紀十
六韵
詔設金州戍今爲要害城水軍嚴約束海寇戢縱横控
險非榆塞分屯異柳營渠魁推作帥丁壯籍爲兵甫脫
檻車困還加鞶帶榮戰船齊魯給餽餉薊遼并貰罪
恩良厚優降事不輕波濤通外國帶礪近陪京欲以招
餘黨因之息遠征睿謀虚聽受廷議集公卿實藉綢
繆計俄聞贊畫成聚蛇爲窟穴圈虎傍茨荆鷹眼終難
化狼心故自獰徙戎宜有論賞賊似無名世孰防牙蘖
人方恃太平區區誠過慮咲爾一鯫生
次和匠門雨中白蓮十二韵
玉井如船藕移來是白蓮花開元澹澹雨洗更娟娟出
浴全身潔離塵一鏡妍細珠留的皪活汞走勻圓太素
知無匹孤標儼得仙靈根超十地色界淨諸天影濯銀
河畔香淸羽扇邊質迷深自隱絲引誤相牽帶咲聊悠
爾(李群玉詩處世心悠爾)含悽莫泫然凌波愁浪惡傾蓋望雲穿
江浦舟遲泛湘臯佩合捐輸他冰雪咏孰與鬭便嬛
次韵匠門陰雨不止
兼旬雷失威入夜雨尤猛欠伸局腰脊靡騁瞻項領流
惡溝瀆盈居汙箕箒屏千門烟勃窣九陌路壅梗童出
怕淤泥婢炊愁濁井桁衣變黴&KR0627;襆被感单冷庭作沼
聚漚簷爲瀑垂綆誰歟請祈禱古者有修省澤馬兆何
祥坎輿戒多青淸吟召蜩&KR1578;怒呌禁蟈黽庶令沴氣消
徐俟曦光昞人胥出淪溺吾亦散憂耿世事疾轉圜天
心易翻餅勉㫋母多談行矣需少頃歸途指蝃蝀去意
隨舴艋此時咏君詩有味彌&KR1471;永
六月十四夜久雨忽霽小庭凉月如秋五更起
坐即事成咏
夜静窗微明雞鳴曙猶未攬衣步庭下簷溜初止沸斜
月在西南殘雲風掃旣銀河洗我目玉露淸我胃一凉
襲虚襟餘潤及群卉流光閱醉夢好景失聾瞶獨有無
寐人先知秋氣味
喜晴次匠門韵二首
正爾廵檐嘆伏陰忽開霽色見天心月將東出氣尤爽
火已西流炎不侵(後三日立秋)赤脚一雙休踏屐白絲半頂
喜抽簪呼童急掃階前地凖備高人策蹇尋
勿論熱熟與生疎(禪家有熱熟處求生疎語)閉戸多時出少車隔宿
傳詩邀客和歸期檢曆遣兒書徑鋪嫩蘚氊相似盆豔
秋花錦不如更貰迎凉一瓶酒此間何事可愁予
院長近以赤藤杖見贈合之前詩意蓋欲易我
畫义也作詩報之
昨以病乞假先鐫半年俸挂杖坐無錢棄杖辭寓諷實
則心愛之時時手摩弄貧家乏冗物一竹當兩用挂畫
乃名义隨身即爲從先生欲巧取猥以赤藤送此藤産
塞山年深蟠石縫細筋漸成骨直理透條綜堅如鐵鑄
成亦可扶躘蹱璧來田不往曲直何足訟平生車馬裘
義取朋友共於兹獨有恡貪得比藝種挾兩詎爲多失
一肯輕縱公廉忍見奪我寶彌增重幸賜雙杖銘俾得
終身誦
立秋前一夕匠門席上作
此會循環忽五年老於交誼倍依然何曾淸景辜風月
又聽商聲入管絃齒序慙余居客右詩成君肯譲誰先
眼前看是尋常事或有人從異日傳
立秋叠前韵用唐竇常詩作起句
算老重經癸已年况逢秋至轉凄然露瀼梧徑蕭蕭葉
雨上琴床緩緩絃(是日復雨)万事蹉跎羊視後一帆迢遞雁
争先候門知有兒孫在烏鵲連朝喜浪傳
是日繆湘芷㩦酒肴就余寓餞别偕匠門秀野
潤木三叠前韵
風雨相留欲判年足音蓬藋喜跫然情知老馬難回策
目送歸鴻又拊絃擘紙聯吟豪鬭健圍碁賭酒怯饒先
(時與匠門對局賭酒互有勝負)良辰一醉誰抛得生怕狂名被俗傳
次汪紫滄同年見送原韵四首
鱗思反壑羽投林知我誰能諒此心引疾敢云臣計早
得歸尤荷主恩深裝輕似葉行添杖筆秃如椎懶廢
吟只有故交忘不得每從别賦感登臨
新詩字字比驪珠懷䄂分光照座隅畫裏烟波鷗境界
燈前風雨鴈程途金蘭義重言多苦藥石功深病或蘇
却咲迂疎真不揣欲將農圃傲蓬壺
月華南畔浴堂邊形影相隨近十年雲步改遷尋丈地
霓裳吹散大羅天曾叨香案稱淸吏誤籍蓬池作謪仙
努力文章留報國尚餘殘局在芸編
不貪支俸給官薪分定榮枯付往因自信我爲當去客
劇憐君是未歸人一身只要貧長健万事休憑夢當眞
别後有書煩屢寄免教北望苦馳神
立秋後三日匠門家集棃園爲勝會再邀余入
座四叠前韵
夜似長年日小年逢場何忍獨醒然野王岸上停三弄
司馬江頭輟四絃月裏霓裳聽乍徹座中白髮感尤先
棃園法曲皆供奉或恐人間是别傳
道山亭在福州城内宋程公闢爲守時所建曾
南豐爲作記者也歲久傾圯林子鹿原得其故
址將築堂名以瓣香蓋取陳后山向來一瓣香
敬爲曾南豐之句屬友人繪圖來索詩
宋時道山亭剏自程太守南豐與作記膾炙人在口從
此此亭名遂爲曾氏有歴年經八百頽廢來已久鹿原
嗜古人尋碑攘榛藪擘窠三大字云出林希手其字今
倖存其人無足取大哉復古義義取别賢否築堂名瓣
香欲以妍蔽醜在昔陳與曾同時實師友子今生末世
獨立嘆無偶私淑夫豈徒行將奉箕箒庸非學問力即
事期不朽我昨遊三山探奇意多負銀袍者誰子曾解
讀碑否(劉後村福州道山亭詩城中楚楚銀袍子來讀曾碑有幾人)
警露軒鶴雛爲鹿原賦
吾聞鶴之性與露最相警軒以警露名借鶴用自省今
年果得鶴先後名寔併出㲉曾幾時風標巳閒静仰窺
俯有拾咫尺回素頸主人院落寬老樹蔭苔井雞群知
獨立瘦骨挾仙影未得戞然鳴奈兹秋夜永翀天會有
日羽翮在修整
題樓敬思夢洗三硯圖二首
曾於夢裏得三硯三館今來校秘書不信校書眞應夢
但抛心力注蟲魚
夢筆如江夢鳥羅微凹聚墨不争多文章豈必關神授
知有工夫在洗磨
次韵奉酬院長西厓前軰贈行之句
直從毛羽假翩翩(用南史蕭引傳中語)送我歸耕潁上田比校鵷
鸞宜落後簸揚糠粃愧居先東門古有廻車路西夕天
留飬拙年且喜歐陽爲學士蓬山領䄂得詩仙
(附)原作湯右曾
鵷鸞臺閣正聯翩忽賦歸與種秫田爲樂恐教兒軰
覺生天一任丈人先元和體有三千首謝朓才論二
百年我欲舉君還自代似君眞合領群仙
敬業堂詩集卷四十一
