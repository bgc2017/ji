敬業堂詩集卷四
海寧查愼行悔餘
遄歸集(起壬戌五月盡癸亥九月)
客楊中丞幕下且三年德尹以壬戌正月北游余
在黔聞之遂束裝遄返與季弟潤木局促里居甫
周一歲不及待仲歸又將出而丐於親舊矣合歸
途所作及家居詩共成一卷名曰遄歸集
發貴陽留別大中丞楊公三首
風波纔過又烽烟一路看山漸近滇浪跡南雲眞萬里
濫竽東郭忽三年孤熊䑛掌粗知分飛鳥依人正自憐
不覺對公成洒涕也應容我賦歸田
鄉社枌榆隔後塵交情翻借布衣親勒銘事大才難稱
絶代人稀見始眞寶匣異光刀剖玉銅盤高𦦨燭輝銀
他時重話西征績慚愧曾充幕下賓
紛紛桃李豔公門駑鈍如余尚服轅明鏡何私顔欲換
淸談無用蝨空捫人來江左名慚項詩和舂陵格紀元
束縛倘酬知巳分敢隨流俗說啣恩
高寨
綠蕨荒無際黃茅直到天秪因鄉路遠猶自惱啼鵑
度雲頂關
目極雲生處到來雲滿身時淸存畏路興盡有歸人馬
力疲堪惜禽言聽似眞往來經戰地白日起陰燐
將至淸平縣馬上作
石秀山漸佳城荒日將暮遥見孤烟生猶知有人住
晚宿龍里縣署
官舍周圍帶土墻盆池新漲接方塘歸人巳夢田廬好
只道蛙聲是水鄉
母豬洞觀瀑
蠻中六月交山路苦焚爇臥聞夜雨來快起尋乳穴入
洞微有聲足底響嗚咽出山忽震怒閃睒不容掣巖前
滙奔流人駭馬辟易來如曳組練一綫注飛白跌爲淵
潭深湛湛落澄碧石牙互參錯吞吐霹靂舌直從灣澴
底跳沫騰百尺慘慘天變容凛凛風作雪岡頭杜宇呌
萬竹劃然裂將歸得竒觀頓解肺肝渴
冷溪
溪渾三尺雨馬渡一汀烟徑轉長防虎沙平忽有田斷
雲依岫險亂草得花妍滿眼悲涼意新詩記不全
平越遇雷玉衡索留別之句口占贈之
依舊靑衫把一鞭紛紛白面看談邊冷官未了從軍志
岐路猶餘話別緣急雨淋浪茅店外亂山高下馬蹄前
得歸吾巳無餘恨只欠游蹤未到滇(雷滇人也)
黎峨城北福泉山張三丰禮斗亭尚存
淸池照影樹扶疎(亭前有浴仙池長生桂)晝靜廊空想步虛閱世
人來棋散後出山雲澹雨晴初窮塵滚滚孤亭在浩劫
茫茫百戰餘華表鶴歸應有泪舊時城郭半丘墟
題興隆衞聖母閣
隔斷荒城别一丘蝉聲寂歷鳥鈎輈忽來風雨疑無暑
如此林巒合有樓塵刹留僧還笇奕瘴鄉有路莫回頭
澹忘未必同靈運直爲淸暉作少留
寓樓晚坐
一聲淸磬出柴關庵主軍持乞米還暝色群群栖樹鳥
夕陽朵朵隔城山
偏橋田家行
結茅住山顚種田在山麓田荒費牛力僅得播種糓七
年際離亂饑饉死相屬稍思歲一稔生命絲或續師旅
比凱旋驕嘶百萬足黔山無水草何以充苜蓿成群走
阡陌泥淖没馬腹食葉躪其根螟&KR2888;等荼毒秣芻一朝
盡婦子終歲哭天下自昇平民生有蹐跼我爲老農語
物理視反覆來年期好收重看秧田綠
晚登偏橋玄都觀後閣
承平推舊鎮設險控西南水勢全趨楚山形尚帶黔壞
城乎似掌古觀廢成庵即事多興廢兵戈實厭談
重宿㵲陽中山寺贈紫橋長老
水色山光淨眼前下臨無地有蒼烟長虹自亘西來路
峭壁剛支北面天開士偶逢堪一咲舊游重到巳經年
亂離風景勞生夢可少秋堂借榻眠
舟發沙灣入沅州境
烟村紅日吐初晴野泊&KR1299;艚促早程秋水澄鮮魚味美
曉山葱蒨鳥言淸城連槃瓠形猶壯灘過鸕鷀怒未平
我是沅南留滯客舊游一一總關情
天星灘
明星的的吐飛湍石勢參差亂眼看莫擬乘槎到天外
偶從竒險博竒觀
神堂灣村家
布裙翩翩短幅高髻亭亭古粧坐看人成翁媪不知世
有姬姜
辰溪縣晚泊
夕陽孤塔表辰溪江面初寬地漸低從此一舟平似掌
萬峰回首夜郎西
瀘溪
傍穴纍纍架樹梢懸崖百丈俯江㘭小舟恰傍山根過
長恐風狂墮鳥巢
兩頭纖纖曲二首
兩頭纖纖&KR2349;子船送郎只到洞庭邊四時雪浪灘前石
白日雷霆枕底天
兩頭纖纖月上弦中秋屈指又今年歸路二三千里近
別家四十一回圓
晚過界亭
晚景融怡剪渡還鳬鷖隨我過前灣半江風色參差浪
臥聽猿啼夾岸山
桃源訪胡孔志不值
漢陽分袂巳多年聞說遊蹤久入燕歸路我經秦客峒
故人貧就廣文氊桑麻舊俗今誰主苜蓿荒齋醉少緣
秋雨暮帆惆悵在可堪回首洞庭烟
沅江縣治濱湖居民皆漁戶水盛時舉家乘舟
入湖秋冬水縮則結茅沿岸住
官舍無城傍水濱鵁鶄鵝鴨半居民疎燈幾點夜呼渡
老屋百家秋結隣岸曲蘆深長響雨船頭魚健欲驚人
饒他小縣輸漁課賦歛湖湘俗久貧
將之長沙留別沈將雲
武陵溪口手重揮獨向長沙未得歸憑寄家書傳客況
爲言弱羽又分飛
靑草湖
淼淼湖光天盡頭曚曈初日起蘆洲小船百折行難到
一片蒼雲白露秋
長沙舟次聞德尹入黔之信二首
去年此地君思我君到黔中我又歸世路茫茫誰料得
離人黯黯意多違兩萍湖海原難遇獨雁瀟湘正嬾飛
此夜夢回姜被冷殘燈疎雨倍依依
岐路匆匆過朗州(弟去常德纔五日而余至)菊花初約誤林丘音塵
京國書遲達詩草炎荒客善愁道路半年成萬里(德尹于正)
(月自故鄉入都今又來黔故云)江湖一信到孤舟跕鳶浪泊來何爲歸
去吾方羡少游
長沙喜遇彭南陔
鷺立蘆花淺水蠏肥稻壟新霜夢去故鄉秋好一尊閒
話瀟湘
長沙雜感四首
水遠山平極望賖湖南風物一長嗟屈原巳去終亡國
吳芮如存可世家湘竹舊痕啼夢雨薜蘿新鬼怨&KR0809;沙
孤城自繞殘陽岸風急秋淸急暮笳
觭角關山百戰過征南精銳竟如何牛羊隊逐移營盡
犀兕人傳棄甲多蜀虎連年勞悵望黔驢無技任譏訶
孟明一青功無敵別路今聽唱凱歌
窮年供億奈兵荒糓賤傷農力莫償地遠舟車還絡繹
時淸圖繪有流亡勞魚未必忘喣沫集鴈何當穩稻粱
十萬人家君勿問如今瘠土是三湘
卑濕南遷事可哀鬼神宣室召空回君臣如此猶嗟命
綘灌何人乃忌才史漢高文光照耀江山故宅客徘徊
治安敢擬長沙策直爲先生痛哭來
同南陔九畹遊嶽麓中途遇雨興盡而返
緗帙曾披北海碑南游雅與素心期好竒歴險人皆咲
冒雨尋山興又癡雙屐泥痕苔剝落一江帆影浪參差
衡山咫尺猶難到敢望雲開似退之
八月十四夜洞庭舟中風雨再寄德尹黔南
扁舟小泊最蒼涼那更回頭望夜郎浪跡久經烟瘴地
懷人今在水雲鄉燈紅極浦秋何際月黑寥天夜有光
滿眼江湖飛不到始憐羽短道途長
洞庭阻風歌
湘陰去岳陽湖面一日程雲從北來風色惡吾力敢與
吾命爭船頭紙錢撒白雨舟子酬神致私語老鴉啄肉
掠水飛廟祝鳴鐘月東吐大哉神霛本至公憑私詎可
祈感通不如繫船整篷索南北東西預難度明朝風便
從爾行莫使有風帆力弱
中秋夜洞庭對月歌
長風霾雲莾千里雲氣蓬蓬天冒水風收雲散波乍平
倒轉靑天作湖底初看落日沈波紅素月欲升天歛容
舟人回首盡東望吞吐故在馮夷宮須臾忽自波心上
鏡面橫開十餘丈月光浸水水浸天一派空明互廻盪
此時驪龍潛最深目炫不得銜珠吟巨魚無知作騰踔
鱗甲一動千黃金人間此境知難必快意翻從偶然得
遥聞漁父唱歌來始覺中秋是今夕
湘江舟晚
淸湘淸徹底人影淨征衫秋水漸歸汊遠舟惟見帆荒
洲無雁到落日被龍銜一樣天邊月今宵迥不凡
岳州
湖腹平吞爾許貪湖唇一噴勢難拑力爭全楚功誰最
䜟應孤城戶巳三客夢堠長還堠短夕陽山北又山南
太平設險非無意漁獵丸泥敢尚探(湖中盜賊充斥故云)
赤壁
一戰三分定英雄洵有神古今才不偶天地局長新故
壘秋吹角荒江晚問津祭風臺下路惆悵是歸人
夜宿簰洲驛
洞庭晨出險小驛宿兼程漁火遠村没雁沙殘月明萑
苻荒大澤賦歛窘餘生不敢論時事乾坤及罷兵
過湖口作
楚水吳烟一覽收新移鎖鑰控中流誰興桑孔緡錢利
盡算江湖大小舟山脚酒旗孤店晚縣南風色亂帆秋
詩囊壓擔琴扶膝關吏何妨咲薄游
登蕪湖浮圖
落帽家山記幾巡弟兄南北各傷神茱萸明日重陽酒
五處登高各一人(時家次谷在粤荆州在燕德尹在黔惟韜荒家居故云)
木末亭謁方文正景忠烈兩公祠
一姓興亡際忠臣尚力爭百年公論定兩字易名成山
雨晴蒸氣江雷怒作聲君看南渡後䧏表出書生
發儀眞
綠楊城郭碧蘿洲夾岸紅燈映酒樓爲愛吳船聽軟語
買帆連夜下眞州
欲登金山不果
也有登山興中流去不多眼中江路盡翻覺畏風波
梁溪秋晚
繞郭林塘淨晚烟放閒黃犢水平田吳霜未剪江南綠
猶有菱歌動敂舷
初到家得陳六謙書并見寄詩二章期余作北
遊馳聲以報
暌違不在久依依念儔侣與子惜分陰矧乃逓寒暑六
年五寄書故人在肺腑才華我何有藻賞終見許久要
期勿負感子心獨苦師門一回首過眼如風雨初約貧
漸渝旁觀惜毛羽靑衫行謁選此意吾諒汝昂藏七尺
軀行與衰老伍忩忩簿領下英氣恐少沮并州地苦寒
臘盡雪片舞蹇驢數十驛遠䆠等羈旅此邦經五季地
險全用武連延二千年往往警鞞鼓海內今連兵閩粤
接秦楚河東耕鑿安天道合存撫安邑古帝墟唐俗仍
樸魯官淸資俸薄折柬到鄉土也擬上羊腸得君作賢
主
哭王右朝四首
還家約略中秋後長路風波恨稍遲六日不詹君尚望
三年重到我成悲魂來蘋末蛟龍駭泪殺燈花枕席知
怪得吳江催噩夢喚廻孤帳雨飄絲(九月十二夜舟泊吳江夢中忽有人)
(大呼曰三日內汝當有竒禍一時驚寤明日到家遂聞兄重陽訃信)
卅載交親氣誼中蓋棺事了太匆匆擬從頽俗存家法
不願諸甥有舅風冰雪一枝憐菢鵲圖書四壁哽秋蟲
東山便是西州路欲學羊曇計轉窮
勿論死別與生離存殁心傷無盡期鮑叔有情貧敢諱
尚平多累出偏遲向來語笑猶堪憶從此肝腸好付誰
海角天南諸弟散訃音欲寄苦差池
未改頭銜屬望虛手題丹旐又躊躇携來萬里千行泪
檢得三年五度書(余出門以後兄凡五寄書)好事誰還評月旦餘生
吾久負居諸文壇詩社飛揚氣百念俱灰一慟餘
除夕與潤木分韻二首
曾爲茆堂乞少資不成覓地向西枝弟兄蹤跡團圞少
兒女心情指顧移扣角騎牛聊復爾設罝守兔定何爲
升沈此際知誰是欲悔身謀又自疑
燈花檐雨夜沈沈慰我淪飄得故林久別翻驚相對影
急裝誰諒倦游心時淸壯士才難盡俗薄貧交望苦深
稍喜來年春帶閏未應相對廢聯吟
不見外舅陸射山先生屈指六年今春奉謁里
門旋有吳行兼以送別二首(以下癸亥作)
髩霜髯雪走天涯拂袖歸來記歲華海內詩文無手敵
座中筋力許誰誇談深世態多經眼老喜遊蹤漸近家
五柳有情難繫别勿論鄕思米&KR0809;花
亂餘三徑長蓬蒿栗里田荒尚屬陶逸興人扶雙屐徤
名山天靳一星高春濃遠市紅燈月烟泛輕帆白鷺濤
怪底尊前還戀戀六年書疏阻江臯
重過聽鶯齋與徐淮江話舊
風雨高齋別幾春小池佳樹碧添鱗兩湖地主憐君在
三月鶯花笑客頻夢裏何曾忘對榻畫中只合著閒人
倦游莫訝歸心切知已無如穉子眞
三月晦日陳元亮家看海棠
一番陰雨花期盡難得君家尚有春路隔西川無好句
眼明南郭又芳辰濃雲薄霧憐香意翠袖紅紗絶代人
還有掛帆惆悵在滿湖烟水夢何因(與顯武别有約而未遂故云)
傳經堂歌卓次厚屬賦
後生學術無授受往往談天哆衍口春華秋實古難兼
氣節文章誰不朽塘西卓氏本望族遜國名臣侍郎後
天教一姓留典型幾輩蝉聯起諸叟西京篋衍探源委
北宋儒林辨誰某煌煌藜火燃太乙種種琅函發大酉
雕龍餘技矢穿楊石鼓舊文魚貫柳一經三世屬名家
兩字千秋推作手頗聞名儒後必大賢嗣文孫洵非偶
百年榱桷尚如新別築祠堂寬十畝巳看歌頌美輪奐
更蒔花竹貽長久藏經閤閟曉繙書族譜亭成夜呼酒
才名後先滿南國不比虛名指箕斗余家盈盈隔帶水
累世交情誼稱厚三十年前枯菀分家運迍邅遘陽九
鄴籖兵火蕩餘劫陶逕柴桑慚世守老成頓盡人所嘆
小子無承良自醜朅來塵壒逐游惰筆墨秪用供奔走
祖父遺書讀未成肯堂肯構夫何有詩成對君三太息
獨抱殘經莾回首
同淮冮登東湖弄珠樓
但令興到便移船我得同游亦偶然疎磬晚潮孤影墖
暖雲濃樹四垂天稱心圖畫&KR1088;欄外經眼亭臺落照前
却笑詩成無傑句驪龍依舊抱珠眠
過吳漢槎禾城寓樓
快事相看一笑眞忽傳絶域有歸人劫灰已掃文星燦
黨禁初寬士氣伸佳客偶逢如有約(時陳寄齋俞大文俱在座)盛名
長恐見無因廿年冰雪思鄉夢纔向田園過一春(漢槎將携)
(家入燕)
吳門喜晤梁藥亭
僕家海東君海南海道相距三千三有時憶君發遐想
直欲芒屩遊瓊儋故人(謂魏禹平)金閶傳好語知是久客猶
停驂買帆兩日風色順百花洲外波潭潭風塵在顔刺
銜䄂咲口一豁心俱甘披襟更覺有深致黃鬚綠鬢垂
鬖鬖名言霏微齒牙潔絶勝香味飄迦楠小儒窘步不
踰閾訓詁馴繞如衣蟫讀書已破十萬卷可使蹤跡無
窮探吳中此來凡兩度一一紗壁留精藍山塘四月天
氣好輕衫拂領來晴嵐家家綠陰囀黃鳥曷不載酒携
雙柑閉門却掃吟獨苦郢雪屬和何人堪平生美好百
不入正坐好古成竒貪知君力欲追正始三唐兩宋須
互參皮毛洗盡血性在願及有志深劘勘拙詩與君不
同調小言未可誇詹詹數篇見賞自京洛君愈䧏氣余
彌慚匆匆人事促輕別欲去暫止嗛淸談紅綿花開鷓
鴣呌歸夢定繞桄榔庵
聲山姪自都下歸相見閶門舟次出荆州兄手
札期余北游戲作一詩以答
春冰一騎蹴滹沱柳色蘇臺握手過鹵莾不須慚計拙
驅馳眞欲悔才多吟紅日晏誰同調變徵聲移急和歌
每遇南轅頻問訊長安米價近如何
同祝豹臣及家西&KR3003;叔飲韜荒兄齋
高樹柴門景又遷小堂南北綠遮天偶然不速來三客
如此相思閱五年居近人應疑卜晝路難吾轉愛歸田
楝花風急村橋暮欲散閒愁仗酒顚
養蠶行
去年收絲利倍三村中家家貪養蠶蠶多桑少葉騰貴
千錢一筐賣未甘溫風吹蠶蠶易老滿箔三眠上山早
蠶娘一月不梳頭嬾惰却輸辛苦好東家採得繭如脂
繰向檐前索索吹西家繭頭薄於紙一樣蠶桑兩樣絲
將絲換錢索官串無者價昂有者賤貧家衣食天所慳
別許居竒營巧䆠即今閩海尚興師争利人人學賈兒
聞道樓船皆市舶貿絲豈必盡蚩蚩
麥無秋行
三春雨多二麥荒臠卷盡萎田中央大麥莖長穗未起
小麥莖短葉早黃楝花風過繅車傍憶得年時麥上場
場乾日烈聲拍拍打麥作糜湯餅香腰鎌往刈纔盈尺
雉尾䙰褷藏不得驚人角角渡水鳴別向原頭草間活
可憐鴉鵲不知時群下荒疇覓餘粒我爲老農語鴉鵲
明年好收從爾食明年好收理則那只愁無種將奈何
西園書屋順治丙戌燬於火瓦礫之場長養茨
棘垂四十年比方有事扵墾闢旣惜地力且以
習僮僕之勤焉用東坡七首韻與潤木同作
池亭剩曩基長養藜與蒿中更四十載未盡茠刺勞貧
家供賦歛尺寸無所逃焉能守石田鬱鬱希陰膏益利
興由人棄捐成不毛旬來拾瓦礫積比頽垣高
赤日黧我顔白汗沾我背鉏荒如去病快得三年艾伊
昔締構初春秋想高會滄桑變時局草土少完塊誰歌
蟋蟀詩蹶蹶職思外南山方朝隮厥象占蔚薈百年雖
莫保三徑幸猶在給口荼蓼閒其甘等炙膾
生涯失習勞貴賤誰比數優游不堪事尚記前賢語主
人旣率先僮僕趾齊舉給餐稱勤惰功力積毫縷種豆
畦橫從種瓜架支拄所憂歲將旱六月竟無雨澮畝一
歉收何由載筐筥力惡不出身貨惡不出土尚恐機事
牽高人未全許
陶家有田園三徑忍就荒籬落缺粗補東西互相望叢
牙覆塊生一片蒼雲蒼地力久不效新萌必繁昌未飽
啄粟鳸先防踏蔬羊望腹聊忍饑先疇胡敢忘
土性旣有宜人情亦有適養材待椅桐孰若樹榛栗移
根尋丈內本向鄰家乞落實庶可期拙謀作乃逸舉贏
力不逮何敢議築室灌園豈無人戢影勿輕出此中足
生事吾計今已必
惡木次第除丁丁響斤斵析薪祈克荷生子願愚慤我
貧天所憐田舍免風雹(用北史王蒙傳事)隨爺課晨夕老圃庶
可學先公垂訓在遠蹟企商嶽黽勉奉前編偏傍敢駮
犖勿言世業盡五畝澤已渥兄弟且同居相容在蝸角
(用庾信小園賦中語)
仲子性好遊旅食辭南村叔子嬾甘寢鼻息鳴西垣我
介兩者間竒士羞王孫有時事游惰挾瑟隨雍門有時
賦歸來及見松菊存行者咏陟岡居者勸加飱營身各
有役出處且勿論若較杜樊川季強慚令昆(杜牧望故園賦云昆)
(令季強兮鄉黨附)
題朱子蓉六丈所藏張穆畫馬用黃山谷韻
綠楊風起驕不行低頭嚼環如有聲乾坤一線塵縦橫
肉中帶骨筆力透不比東郊詩咏瘦苦憶尋常棧間豆
靑絲漫絡高家驄龍眠妙手亦老翁誰能更貌桃花紅
送唐殿宣之浦江學博任
琴書壓擔曉風淸別路山行復澗行靑髩功名秦博士
白頭經義魯諸生月泉詩好篇篇秀寶掌峰竒面面晴
勿對空柈嗟苜蓿如今驥足是初程
同韜荒兄飲鄭春薦齋
雲巖醉別忽經春重向吳山問主人陶侃登堂還拜母
茅容爲具也留賓廻風却扇渾無暑急雨催詩若有神
鸚鵡莫誇才子賦鄭家名擅鷓鴣新(坐側有鸚鵡故戲及之)
七夕同鶴江孝績序仔集淮江聽鶯齋
紅蓼蒼葭水一方到門松桂已迎涼燈前岐路天南北
(時鶴江初從山右歸孝績又將遊江右)屋角雙星夜短長雅集幾回逢好
友離悰多半話他鄉當筵有客傷存殁不忍臨風發酒
狂(思右朝也)
次谷兄自粤西扶先伯父櫬歸里二首
萬里行何畏歸來始泫然亂離成子孝危苦得天憐泪
盡干戈外魂驚瘴癘邊路難經死地初不計生還
自古蒼梧道征人半舁棺獞猺啼赤子父老賵淸官竟
返天南魄翻疑夢裏看附書吾久望執手雜悲驩
彭南陔長沙寄書知其長郎越千已於去冬物
故一詩當哭兼以相慰
鵩賦長沙痛未窮短書緘泪寄西風隔年別酒征衣爛
幾日歸帆旅櫬同善病我曾憐久客未亡人又累衰翁
畏途盡室成何事頭白君應悔斷蓬
雨中過董靜思山居
十里沿洄暮靄昏熟衣天氣半淸溫菰蒲響雨烟沈浦
蘆荻廻船水到門躍網忽驚魚尾徤墜簷初見橘頭繁
好山偏阻登高屐笑指郎家半日村
題陳允文圯橋授書圖小影
戰鬭功輸運籌亞英雄勇退神仙舍誰招四皓出商山
我信留侯本儒者竒謨秘策乃天授老父一編事聊假
不然韜略世所知豈必傳從圯橋下陳生爾意非好竒
那將此景供圖寫志大何妨學賢聖時淸未許談王霸
披圖商略意何如傳習師門計有餘(余與允文俱出姚江先生之門)眼
前經術皆經濟莫問人間未見書
同人中秋集陳寄齋宅
南游我昨逢佳節兩度中秋瘴如墨去年對酒洞庭湖
萬頃平波鋪練雪電光一瞬等閒過倏忽還家又今夕
良朋折柬邀共醉憐我匆匆復行色晚來微雨過城西
影落人衣月東出明河一洗秋容淨海氣天光較然劃
街頭無人市聲歛相國門前月尤白門前看月堂上歌
白月紅燈互相射繡屏屈膝圍嬌面赴節紅牙夜深拍
沈沈簫管索索絲微動梁塵&KR1089;猶澁淸商一線徐引去
桂樹流颸葉初脫此時中庭月停午窈窕穿簾巧相覓
須臾腰鼓忽勾闌假面西涼群嘖嘖歡場冷落年數久
對此翻令感蕭瑟却憶江湖載酒時蘆花深岸聞吹笛
故人顔色就歸夢羽短途長莾飛越此來會合殆天幸
竿木逢場看跳擲徵歌自笑膽氣粗起舞偏驚耳輪熱
東南盤敦君眼見供帳如雲掃無迹獨留好景付我曹
莫向瑶臺話塵陌只愁客散月易斜人事蒼茫難料得
來年作客知何地此地來年召何客南枝棲鵲催五更
東野寒蛩號四壁殷勤酹月還一杯珍重淸光照離别
過曹希文齋
怪底移家忽入城小堂幽事頗關情琴牀近海潮添潤
茶榻分泉火就烹摩詰園亭依畫稾建安人物入詩評
也知習嬾便支戶不廢階除有送迎
有感戲寄韜荒兄
格新曾被老元偷此外何堪說唱詶但到西園應秉燭
不逢東野肯低頭故交牛耳成孤憤棄婦蛾眉托四愁
(指一邑子)博得美人開口笑暫時跛足也風流(兄以酒後傷足故戲及之)
去夏余自黔東下與德尹相左於辰沅道中今
德尹嶺外將歸余又有西江之役二詩留寄
薄遊蹤跡久沈吟凖擬歸飛息故林別去無端隨末俗
窮來何事愜初心書籖日過塵窺隙茶竈風廻響和琴
一笑飄然仍作客竹窗閒殺是淸陰
二頃田知戀洛陽眼中岐路等亡羊江風海雨愁頻結
桂樹荆花感又長草草歸程雙爪跡勞勞別夢五星霜
怪來出入如相避鄉國何時鴈作行
留別朱日觀祝豹臣朱與三陳寄齋王南屏家
西&KR3003;叔韜荒兄眉山姪二首
綠髩西風幾遍吹許巢貧過少年時(用方干詩中語)好官氣色
車裘壯獨客心情故舊疑近月江雲偏絢采未霜淮柳
尚搖絲名場此日誰高步消得樊川贈別詩
渭城歌酒最纏綿存殁關心一黯然落日故人長笛賦
(右朝殁已一年)曉星同調斷鴻天夢回露白移橙候路入秋紅
剝棗邊任是登高何地好靑帘那不憶羊川
西江集(起癸亥十月止甲子三月)
萬里歸來繼逢儉歲家憲副伯方攝西江臬篆邀
余入署自冬涉春周旋六閱月爲治遊學之裝到
家五日北行不欲浮沈鄉曲傷長者之惠也
將有南昌之行示兒建
我年二十九足不出鄉閭南舟阻錢塘北轅限姑胥循
循守矩矱尺寸敢少渝汝祖見背日戊午暮春初銜恤
在終天有生不如無實擬奉成訓終身依墓廬黽勉同
汝叔食蒿甘薺如此意難自保饑寒旋相驅初心忽中
變末俗誰諒余麻鞋走從軍凶服尚未除自傷越禮教
臨去還躊躇汝時年十二戀戀來牽袪汝母病在牀強
起縫衣襦爲我擇吉日勸我姑徐徐山林忍窮餓此事
古有諸奈何逐浪遊浪游計終迂我雖口不答含意鬱
未攄恐喪丈夫勇一笑起跨驢宼盜滿西南殺人棄土
苴書生爾何恃急往不暫須輕命踏危疆鹵莾拚羈孤
雖無司馬才肻戀終軍繻逅邂關西公憐才等璠璵留
我置幕府開誠使懷抒初來荆州城漸入西南隅蹉跎
戰爭地四載過隙駒憶自前年冬洞庭上雙魚吾叔又
捐舘訃音傳豈虛蠻燈黯淡花相對慘不舒天低嘯哀
猿月黑號訓狐開書忍再讀百感併集枯上念兩先靈
窀穸未歸居下念汝曹長失學猶從渠告歸策始决寧
獨懷樵漁中丞知我眞贈言借吹噓坐覺瘴癘掃淸風
拂長途檢點篋中裝百金頗有餘束書戒行李觸熱我
僕痡故人㵲陽守開舘留籃輿不惜分俸錢寄歸慰妻
孥命窮氣方傲却去同揮鋤行行百餘日始得還菰蘆
夜半叩柴扉犬吠雞群呼門前五株樹綠槐間黃榆亂
葉落我前忽驚秋又徂入門拜靈几血淚交糢糊舉頭
汝在旁依稀記形模汝弟急欲見喚起髮未梳見爺不
識面反走牽娘裾對之重泗涕存没傷心俱別離經喪
亂泛若浮海鳬得歸特天憐未歸敢自圖稍欣世業在
斷蓬復依株繞屋十畝園桑下可種蔬即此勤學圃貧
士有故吾都緣懶惰久力不任菑畬室人免交適官稅
多積逋倦羽又辭巢飄飄傃洪都仲氏久去家南北音
塵疎季子資性矯靑氊誤爲儒齷齪小兒曹欵叚下澤
車蟲蝦恣跳躍蝸涎活停瀦翻咲尺水艱蛟龍困泥塗
男兒誇富有豈在堆倉庾願汝勤孝弟餘事到讀書孝
弟乃本根根完花葉敷章句粗能通巳勝耕田夫煌煌
京兆後子孫雜賢愚五世澤未斬有生夫豈徒不聞王
僧虔鳳凰綴蠟珠峥嶸覘頭角少小志本殊十五號成
童何况十六與當時同隊者轉眼分龍豬眘母學汝父
風塵厭微軀厲人恐似巳取火夜看雛悔心用自警作
詩焉敢誣
輓吕晩村徵君
屠龍餘技到雕蟲賣藝文成事事工晚就人誰推入室
蚤衰君自合稱翁才今漸少衣冠外名果難逃出處中
身後有書休論價也應少作愧楊雄
黃晦木先生從魏靑城憲副乞買山資將卜居
河渚有詩十章志喜邀余同作欣然次韻亦如
先生之數
黃竹先生今夏黃自離商嶽走踉蹡靑錢易長苔莓路
畫藁頻移薜荔墻未就丹砂顔屢換欲尋白社願難償
身經開寶流離後那問西川舊草堂
覆巢事過儼他生回首風波噩夢驚碩果兩朝誰鬥健
白頭一意自孤行縦橫鈎黨淸流禍峭蒨風期月旦評
幾爲借柯憐病鶴羽毛如雪照人明
力圃雖艱勝力耘多時吟嶠望停雲未完婚嫁何多累
投老關河正失群菜把恩羞叨地主薦章名幸脫徵君
故人高義傾頽俗薄俸能爲卜築分
方丈蓬萊事不經收心風物到園亭紅蕖豔後蟬遺蜕
黃菊開時鴈拂翎感遇詩還工屬對垂簾卜屢騐竒零
少微越國眞高士移向吳天只一星
松木場遥路向西人言罨畫似西溪雨中綠樹雞豚栅
霜後黃雲秔秫畦琴筑鏗鏘聲落澗風花高下踏成蹊
憑君指點神先王可待游人爲品題
數折溪橋兩版門也須插槿植籬樊閒携翠竹紅藤杖
晴晒牛衣犢鼻褌耕讀新功兒解課漁樵故事客能援
名香老研隨身具目擊誰知道亦存
樂事從來出苦辛錯將勞尾比枯鱗眼空身世殘䃆劫
日漏軒窗過隙塵方外衣冠驚俗客夢中墳墓抵歸人
碧幢紅堵村村徧肻咲繁華不稱貧
釣臺何必盡桐江牀下人來拜老龐隱几湖山歸四壁
捲簾風雨到西窗花源舊隠今何代白鶴新居即此邦
已約隣翁勤斬竹與排蟹椵打魚樁
一痕龜墨食江郊從此深居遠市朝椰子冠從方士借
筍皮鞵赴老僧招定巢屋角晨依鵲挾彈林端夜逐鴞
馬跡車輪何處覓遁仙名籍在丹霄
槃澗時淸且寤歌欠伸光景底消磨年豐米糓登場賤
水闊魚蝦漏網多勿藥肻教眠食减不祥端賴鬼神呵
鷄豚預有登堂約慰我歸來興若何
武林哭萬充宗二首
武功十葉變儒風理學君家創甬東(謂尊甫履安先生)勳爵初
除緣國破饑寒不出勝途窮傳家同異參三禮(君所著有學禮)
(質疑)絶筆春秋闕兩公(近註春秋惟定哀未就耳)四十九年君勿負蓋
棺餘恨未成翁
忘年交誼許忘形君自殷殷見古情看竹欵門纔一宿
(去秋余自黔歸充宗同主一敬之見過一宿而別)篝燈襆被每孤城(充宗下榻海昌每入)
(城未嘗不快對也)無端泪落期難續(前一日人遠書來有與充宗揮泪而别之語)如
此人亡夢亦驚回首師門誰領袖慈湖風月可憐生
宿棃洲夫子武林寓舍即次先生丙辰九日同
遊舊韵二首
湖山憔悴哭新阡(謂萬充宗)何意蕭齋榻許連燈火夜長楓
葉雨杖藜秋老菊花天孤蹤汗漫三年外萬事荒唐一
笑前話到昆明殘劫罷又緣久別却凄然
徑路先須辨陌阡眼中榛莾正鈎連肻携芸蠧隨書局
任放醯鷄覆甕天出處心情三聘後滄桑人物兩朝前
先生高臥貧何礙流俗知音恐未然
富春道中
烏桕林中霜撒華千樹萬樹圍村家門前紅葉掃還落
白子著枝如白花寒雅成群啄不盡幾處飛出聲啞啞
荒灣敗葦江忽轉鴈陣欲落整復斜靑山正缺天一面
澹入無迹雲拖沙十年夢想富春渚指點圖畫空嗟呀
豈知去家纔百里足所未到如天涯人情貴遠每忽近
往往耳目遺煙霞他年卜居恐未穩此際覓句差堪誇
江山秀絶客懷俗母使擾擾同魚蝦
雨過桐廬
江勢西來灣復灣乍驚風物異鄉關百家小聚還成縣
三面無城却倚山帆影依依楓葉外灘聲汨汨碓牀間
雨蓑烟笠嚴陵近慚媿淸流照客顔
睦州
過城灘更急直下滙分流樹色銜雙墖山形豁一州炭
烟濃傍塢樵逕細通舟風日晴尤好初冬似晚秋
泊茶園
危樓高百尺水落岸如山村市尚開店檣燈別占灣喜
無塵點髩那用酒熏顔漁笛能相就飄飄壓浪還
淳安謁海忠介祠
桐鄉遺愛在民自不忘公一邑淸名著三朝直節同衣
冠瞻古貎爼豆感村翁此日流離意誰憐在野鴻
靑溪口號八首
裊裊荇帶風疎疎浪花雨吳客過淳安逢人少鄉語
隔水聞語聲空中應來肖行到響山潭人人發淸嘯
溪女不畫眉愛聽畫眉鳥夾岸一聲啼曉山靑未了
來船桅竿高去船櫓聲好上水厭灘多下水惜灘少
家住溪東西共飲門前水對面不聞聲長灘響十里(十里)
(長灘在界口司上)
漁家小兒女見郎嬌不避日莫並舟歸鸕鷀方晒翅
橋壞笮繫繩水淺牛可跨牛背渡溪人須眉綠如畫
屯溪船上客前度去裝茶娶得東村婦經年一到家
威平鎮舊名靑溪洞韓蘄王擒方臘處
舊日靑溪洞英雄一戰歸江關留故壘草木震餘威路
僻烽烟靜時平盜賊稀悲笳吹薄莫峭壁冷斜暉
入歙州界
靑山寒更高白日冬易暮篷腳影初斜濛濛入烟霧
鮎魚口中流一山俗名小普陀絶頂佛閣頗盡
結攬之勝
神山海外絶經過此地名傳小普陀兩岸樓臺疑蜃氣
中流日月隘鰲波桑田有劫終成幻松頂盤空老作窩
我是游人憐偶到鐘聲回首夕陽多
從屯溪坐竹筏至休寧縣
江路西來盡輕裝稱竹船人家新屋宇村落好山川沙
塌魚跳岸蘆荒鴈下田怕談兵火事猶記八年前
遊休寧城南落石臺
一片蒼雲護無端墮碧空離竒存石性刻畫憎人功(巖間)
(刻䂖多俚鄙語)只有朝陽到偏宜曲水通峭寒難久住酒醒忽
西風
過齊雲山麓
亂峰尊白嶽一水接靑溪雲自香爐出天盤石磴低勝
游憑指顧倦路失攀躋游子匆匆意征途只向西
晚至漁亭
小步聞名好到來頗覺煩鈴聲驢背米簰戶水窮村旅
食豐年便方言晚市喧黃茅山百折此路指祁門
祁門
二水走江湖下流極瀾翻濫觴不盈尺小縣同發源一
支下錢唐余家東海亹直從朝宗處&KR1574;洄到山根西流
入鄱陽鯨口谺然吞飄飄孤帆色帶雨辭烟屯水流自
相背客意難並論五丁誰能駈頑石劃輿坤鏟除恐不
勝徒費斧鑿痕浩浩江湖流一道疾於奔關梁近增税
亦如石塞津寧觸石磯怒莫逢關吏嗔君看商賈路辛
苦趨祁門
發猴潭出倒湖
䂖惡狀爭變波喧勢就低小舟輕畏路百折下危溪雪
意雅先覺寒光霧易迷似聞魚米賤巳過浙江西
浮梁縣
苦霧吞江去茫茫出遠津長程催短晷白骨散靑燐城
小初經亂民愚久疾貧琵琶臨老妓容易嫁商人
景德鎮觀御窑瓷器歌
浮梁縣西開畫棟御厰燒瓷供輦送江天漠漠生黑雲
百竈烟浮日光動初看兩眼炫靑紅夜入孤舟夢龍鳳
文成璀錯羽毛活勢徤開張牙爪弄畫彩新添寶石&KR2245;
異光欲走黃金汞頗聞中使出三年十斛缸成選難中
至尊服御崇節儉珍錯屢却遐方貢即看嗜好非異物
器象雖精本日用同時玉瓚注黃流古玩金魚配淸供
君不見宣成嘉萬舊官窯散落民間價自高博古圖成
曾進御猶容欵識倣前朝
登饒州鄱陽樓八韵
東北山根削西南地軸摧豫章帆不斷彭蠡鴈初廻再
見孤城闢翻憐往日災江湖銷戰伐荆棘妬亭臺旅望
天邊豁雄心亂後灰殺霜冬旭暖釀雪曉雲開欲去猶
延竚無聊柰獨來未除豪氣盡飄蕩媿詩才
曉渡鄱陽湖
三更我夢滕王閣東北風高響簷鐸覺來舟子巳開篷
澹月微痕天一角須臾湖面過如飛霜氣撲船人攬衣
蒼茫烟霧來時路水底紅輪吐半規也知此景殊不惡
失意翻令感牢落少文四壁有江山何苦年年事飄泊
送又微姪自豫章東歸兼示德尹
垂老雙親驗髩絲薄游仍欠草堂貲關河最左勞人計
猿鶴能寬閉戶期落拓生涯吾自笑滯留情事爾應知
從教物論分優劣點檢初心也旋疑
錢玉友自嶺南來
萬里歸裝一葉身何緣相見即相親世無元九知音少
客到東方自譽頻南北弟兄愁急雪關山蹤跡悔勞薪
權輿殂落皆天意(羽獵賦萬物權輿於內殂落於外)眼底休輕我輩人
玉友別後寄詩二首次韻奉答
會合洵有緣此會乃絶竒數言甫投分鼓勵兼箝錘同
調世少人高論宜卑之平生喜聞過指摘眞吾師啟我
腹笥草當君&KR0809;中錐刺骨實中病苦口俄含飴自笑狂
奴狂况抱癡叔癡(來詩内一首示聲山者故及之)全身受針砭豈獨論
文詞勉強學新粧未必盛副笄沈吟攬古鏡又恐嗤違
時
浪游無近遠同作風塵面相顧眼雙靑相期心一片勿
嫌去住乖各要眠食健布颿冰雪候風色五更戰靑燈
豫章城幾夜猶夢見書來感深愛金石矢不變因君激
壯志鎩羽敢辭倦(來書期余同作都門之行)
杜肇余侍郎巡海閩粤故人嚴子愿在其幕中
道出南昌詩以贈別
短裘夜犯章江雪快馬嘶風三十驛梅花催促使臣鞍
楊柳春旂看一色平生未識侍郎面才子翩翩杜陵客
與君昔別年月深約略歲書更六七余行絶徼偶生還
舌在逢人那堪說半生出處禍亂定萬事蹉跎謀算拙
喜聞田橫出海島旋見盧循免羈紲昔之滄海今桑田
萬戶春耕破甌脱如君此去眞壯遊幕府從容借籌畫
乾坤昇平我何樂差勝危彊事行役敝廬家世東海濱
禁網佃漁寬水國遲爾同歸作飽餐巨魚雪點吳鹽白
(時初開海禁)
喜陳允文自故鄉至
十日春風釋硯冰客邊詩句擬催徵愛題僧舍紗籠壁
恨事江城雪打燈壓擔書兼行李重飄蓬感爲故人增
西山晴色差堪望高閣何因載酒登
題聲山姪仗劒擁書圖
君不聞王喬厭世方盛年飄飄笙鶴緱山巔神仙尚須
致身蚤何况當貴如流泉爾生負竒學書劒三十頭顱
行可見毛錐秃穎刀善藏母乃多才累窮賤朅來汗漫
事遠游劔首一吷徧九州下澤車中羞識面跕鳶豈必
皆封侯歸來勌游凡幾日好酒好書兼好色明朝一笑
又出門惘惘都非可憐別時淸氣壯驕不得依舊收身
弄文墨有田不耕男巳長無米能炊婦非拙何緣此日
遂支扉難免他年聊捉鼻柳條風軟記騎馬木榻香淸
夢調瑟余亦東西南北人圖中光景增太息
元宵前一夕家觀察伯署齋小集次允文原韵
(以下甲子)
又作春燈宴他鄉共此筵盤分柑味美(時有以四會柑相餉者)月
傍燭花妍故態逢人發新愁被酒捐南州有懸榻我醉
且同眠
與劉北海(君與令季太史俱先大父門下士故篇中及之)
我䧏庚寅月建午襁褓含飴及見祖升沈未定矩矱移
荏冉今年三十五客塵南北浪奔走家學淵源迷步武
先子音容漸藐茫典型何處追王父小時猶記竊餘論
文集諸劉指堪數翰林風度杳莫即伯仲聲華憶明府
布帆夜下十八灘幾日春風到南浦頗聞人頌神明宰
章貢循聲比卓魯(劉時宰贑縣)一城烟樹起樓臺千里關河
靜鞞鼔官閒往往飛鳬出緱嶺軒軒見霞舉此時我作
豫章遊却怪知名緣獨沮即論世講屬前輩小子投謁
固其所懷中一刺署姓名雙屐逡巡阻春雨先生忘年
復忘分先枉高軒訪羇旅下車相揖亦有人此事今亡
乃聞古修名不立行可媿半臂重交義奚取謂余當有
祖父風不料頭顱尚如許長身三世求形似母乃籧戚
嗟仰俯入門一笑想欲狂注目含情兩無語
章江舟次送李斯年赴湖南幕府二首
同學紛紛起布衣文章聲價剩珠璣怪來五十高常侍
猶自隨人側翅飛
瀟湘歸櫂我匆匆重到如君又不同若對亂前談亂後
不知誰識李元忠
楚黃陶忠毅公以世胄協守寧前衞癸未城陷
公殉節焉事具合肥宗伯行略其冡子上辛出
公畫像索題用舊韵
已陷金城破玉門瓜沙河渭總啼痕捐軀幾輩曾當局
抵掌何人不大言五代鐵鎗傳畫像百年江月酹淸尊
李家降表尋常事話到書生惱夢魂
黃泥山村看桃同錢道耕倪上韓家兄子敬南
城友日姪聲山
春洲雲煖烟濛濛天勢四垂濃靄中一望千檣萬檣外
綠楊芳草交靑葱沿洄曲岸行數里小艇閣沙水忽窮
捨舟聯袂赴村落勝境引入桃花叢迷離景光耀平野
爛漫高燄燒晴空穠華似慳微雨著繁蕊欲拆朝陽烘
居民補綴好圖畫屋茅籬竹家家同沙灣汀瀅限南北
徑路曲折迷西東老人衣冠稱古貎往往負戴隨兒童
隔花姹婭自呼伴笑語巳斷迎迴風牛羊未歸隘巷靜
雞犬亂走柴門通武陵光景在人世但患放棹無漁翁
兩頭絃管百壺酒醉夢一醒風塵胸江村草堂我亦有
頗笑此景他鄉逢韶華經眼况偶到有意留戀終匆匆
章江夕陽催晚渡水面回看紅雲紅
新柳詞和允文二首
輕烟和雨着梢頭萬縷千條作態柔落得游人春興懶
遠遮鄉路近遮樓
桃花輕浪過花朝溪女提魚渡板橋一種紅腮多貫柳
阿誰先挽最長條
次韵酬別聲山姪
讀書恨不搜大酉結客每慚稱小友命窮共落磨蝎宫
木偶尋常嘲土偶身輕勌翼尚江湖力困常鱗等淵藪
蚤知去住兩牢落曷不杜門乃奔走章江二月春風顛
橫管孤吹折楊柳愁來襆被思决去貧戀家居恐難久
靑燈聽雨且鳴雞白眼看雲又蒼狗醉眠夜夜長加股
欲出朝朝還被肘行裝偶到急雪前歸棹纔移禁烟後
有生光景爾許過懷抱逢人詎堪剖酒尊一澆壘塊空
如刲魚鱉去乙丑山妻不須視儀舌俗子合訝哆衍口
子今高堂况白髮好去稱觴酌大斗天倫樂事古所難
鬱鬱猶能居此否
叠前韵詶別友日兄
弟生庚寅兄乙酉五歲肩隨稱棣友兒時嬉戲失同群
稍長衣冠就參偶雞豚近局接南北烟火深村望林藪
余游故知生理拙君亦何爲轉蓬走夜雨燈挑江上花
春風夢繞門前柳男兒有懷莾未遂僂指半生時巳久
未能扣角事騎牛抑且埋名作屠狗不爾合甘原憲分
鶉結從渠見襟肘誰令志氣自摧頽漫著征衣隨短後
君平季主世少人眼底升沈向誰剖頭盤呌噪抒狂憤
笑聽更籌移子丑忽然顧影還自憐氣塞神傷箝在口
豈應美好長貧賤定有光芒射牛斗勸君自信當益堅
適野不須謀可否
三叠前韵留別恭庵兄
黃雞白日移卯酉失學無端負師友名微自甘時所棄
命隻敢嗟吾不偶(出李廣傳注)惟兄諒我謂我眞野鳥心終
戀郊藪君家如圃大可憶甃石開池煩下走朅來搔首
動鄉思想像春天好花柳阿翁官高諸子秀世業平泉
必長久余也先疇漸抛棄熊虎何當子命狗從教久瘦
帶寬圍遑問長貧衣露肘低顔分出古人下尚冀鞭羊
視其後愛君玉樹臨風前老蚌明珠一雙剖杜陵兩男
養無益少長何堪集癸丑八百桑株十具牛經營無物
貽黃口願君綵衣侍歸駕莫謾折腰爲五斗某丘某水
記釣遊許我題詩草堂否
四叠前韵詶別允文
與君訂交從巳酉鄉社無多推益友文瀾一篇論警策
詩格千言誇對偶白眉三馬人所畏(北史馬子廉兄弟三人皆能文時有)
(三馬皆白眉之譽)昆友聯翩出才藪余時懷槧初出遊未免籍
湜汗且走蘭苕翡翠争秀句何異飄風嫋垂柳登場鹵
莾拙用長堅壁逡巡困持久契舟巳往莫求劔畫虎雖
成終類狗君今落筆更老成歛手薑芽看運肘但思上
第慰眼前肻顧虛名計身後精金百鍊行自惜璞玉一
圭猶待剖丁年行笈記癸辛甲族科名豔丁丑(謂允文從祖素)
(菴相國)未能飽飯便汝腹也學饑驅餬我口客中告別別
倍難濁酒直須傾一斗暫留幾日辦歸裝長說倦遊今
果否
同聲山姪過羅飯牛禮洲草堂別後賦寄用昌
黎寄盧仝韵
先生老向塵埃裏有志竟成高蹈矣衣冠巳與世人同
猶自芒鞋高屐齒竹溪(羅舊居地名)茶園寬十畝春雨分膏
給妻子淸風七椀生冠石(寧都冠石茶出飯牛手製者品在顧渚上)絶跡杜
門凡二紀買山定有賣山人窮乃辭鄉奚足恥舊莊唱
和傳裴迪亂國流離傷董祀巢由逃世事果難身未出
山名滿耳一聲長嘯落天半散作雲烟隨處士都無猿
鶴愧林巒絶少鷄豚餽鄰里獨携筆墨與人際堅臥有
時呼不起南州懸榻尋常下小技似可供驅使彼皆金
夫勢力求未許感恩况知巳豈惟落筆不輕易立品潔
身從此始淨明菴主石田翁前輩風期看未巳半生衣
食天故吝稍稍芻薪給騄駬硯田一片歲有秋食力聊
用代耘耔先生猶云吾負疚嬾惰無端釋良耜故人往
赴河陽幕本不希心榮膴仕先生療貧策又竒獨往孤
行竟誰恃禮洲草堂地淸絶見說賃春連圯址易堂人
物近無多把臂此來君準擬萍蹤怪底成相左雨雪殘
冬悵無似朝朝江口望歸帆百日奚童躎生趾春深沙
溆停烟榜有客忽傳君至止廿年馳想結深企欲致高
人我何以急呼阿咸(聲山)徑造門渴馬奔泉勢難俟先生
應門無五尺反鎖柴荆入村市歸來蕭寺忽相逢一臂
初交乃狂喜招呼雙屐過江閣草草杯槃有眞理乞君
畫稿幸不辭謂我頗可尋涯涘斯人不因筆墨重獨行
自足傳野史即從畫品論高下淸矯寧譲營丘李我詩
不工何足酬別後空慚寄雙鯉
芙容庵水亭
徑轉春陰午未移小亭如蓋俯漣漪柳邊風到鱗鱗活
鏡裏欄開面面宜欲去興狂呼酒伴重來緣淺看花時
此間著我眞塵俗何用多留疥壁詩
淸明風雨舟發南昌允文聲山追送於江干更
以數言留别
竹鷄啼苦催淸明滕王閣前春水生西山高入雲霧裏
雨勢下壓洪州城桃花杏花半狼籍岸柳自拂孤舟輕
連朝有約同買棹二子未果余徑行雲山欣欣赴歸路
烟樹漠漠愁離程布帆風急不肻住到家正及聽新鶯
康郎山功臣廟十四韵
疇昔驅除會英雄想像間驆移靑雀舫酒灑白茅灣鷹
隼摶空擊鯨鯢授首還波濤經虎尾矢石避龍顔一戰
西南定群公策力閒死方開國運生不點朝班紀信無
遺恨曹成本世官顯榮褒後裔茅土愴重頒奕葉將軍
樹(廟前古槐相傳明太祖破僞漢時封爲將軍)中流砥柱山炎風焚鐵劵石
馬嚼金環黃屋今無跡朱旗閃尚殷太平何事業要害
此江關廟貌瞻嚴肅時情易險艱興亡他日事淸泪獨
潺潺
餘干道中
新烟幾點散晴霞遠岸殘桃晒網家莎草一汀長帶鷺
湖田二月巳鳴蛙葱葱曉日銜山秀裊裊春風赴柳斜
自咲薄遊緣底事漲痕空記去年沙
昌江竹枝詞八首
浮梁縣西山漸平浮梁縣東水更淸濛濛天氣長如雨
臥聽前灣水碓聲
甆石硠硠轉轆轤舂砂淘&KR2245;有精粗年來御厰添窑戶
不種山田另起租
㯶櫚葉瘦芭蕉肥菜花半開桃李稀背山園圃蜜蜂出
近水人家燕子飛
糓雨前頭茶事新提筐少女摘來勻長成嫁作隣家婦
勝似風波盪槳人
船頭船尾不多高盡日争先走怒濤博得夜來春睡熟
一篷烟雨半枝篙
小兒灘頭水没磯幾點雨著行人衣草煙迎岸翠撲撲
牧笛未歸鵝鴨歸
一繩飛界兩山頭積石排樁抵截流驚起野鸕鷀箇個
五更風浪網初收
村殺山家唱四時本鄕歌好少人知愛他曲水如巴字
别與新詞譜竹枝
齊雲山六絶句
仄徑丹梯萬仞懸石楠擁蓋不知年不因鐵笛吹山裂
那得游人到洞天(右天門)
雨織龍梭香作涎四時不斷吐飛泉藕絲簾子玲瓏影
捲起晴雲别有天(右水簾洞)
兩峰獅象對峥嶸鐘鼓聲中玉座淸夜夜河魁瞻北關
羽衣天半坐吹笙(右眞武殿)
禹鼎神姦散九州誰教一柱峙丹丘白雲巳鎖塵寰斷
還有香烟在上頭(右香爐峰)
急歸悔不上匡廬辜負峰南大小孤怪事此來仍滿願
巳看五老又三姑(右五老三姑峰)
輕身直上挾天風雨外天都望或封安得近南長見日
與排三十六芙蓉(右紫霄崖)
武林寓樓與德尹夜話
迎面蛛絲落幾番每從遠信報平安各驚顔狀他鄉換
一落江湖戢影難犵鳥蠻花天萬里朔雲邊雪路千盤
六年蹤跡連牀話大似羌村夢夜闌
立夏前三日集汪寓昭願學堂兼留别姚天寰
顧九恒沈昭嗣陳廣陵章豈績馮文子嚴定隅
及家德尹時余將入燕二首
一櫂江城又隔年春雲春樹記尊前故鄉樂事留高會
獨客關心奈别筵興罷豔歌重按拍酒闌孤月正當天
年來事事輸人後齒序慚居六子先(同會十人余齒在第四)
綠酒紅燈促坐深無多同調况知音琢磨頗望成全璧
激烈何須到碎琴起舞自憐中夜影急觴難緩此時心
軟塵十丈騎驢去怕被人傳倚樹吟(出莊子注)
西水讌集留别姚夢虹宋受谷張王士張介山
邵翼雲金子由吳震一卓次厚九如
南路風濤北路塵歸艎纔泊復征輪三秋斷梗如遊跡
一座淸風抵故人壁壘降旗文戰罷乾坤攬轡客懷新
天涯珍重臨岐意只有貧交不諱貧
敬業堂詩集卷四
