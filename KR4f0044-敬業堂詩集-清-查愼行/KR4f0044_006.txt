敬業堂詩集卷六
海寧查愼行悔餘
假舘集上(起乙丑正月盡一年)
甲子秋闈被放將出都適黔撫楊公内擢少司馬
相留邸舍丙寅冬公以飬親告歸臨别檢點詩笈
得若干首蓋從公唱者無過數篇餘皆應詶雜作
分上下兩卷
乙丑元日立春
忽於此地逄元旦况復斯晨屬早春萬里關河雙眼雪
半年衣䄂六街塵閑門客少詩初就老硯冰堅墨未勻
擬遣家僮擇歸日曆頭愁換一行新
人日和朱大司空作
纔到春晴馬意驕金溝流水玉河橋東風吹綠鱗鱗活
倒捲餘寒上柳條
錢幼鯤將遊江右以詩留别和送一首
西江吾舊到爲爾唱驪駒山縣稀逄驛風帆健過湖別
離無善狀貧賤有長途草色春衫外飄零奈酒徒
鳳城新年詞八首
萬歲山前百戲陳内城排日作新春金錢多少纏頭費
半出朝元會裏人
綺羅珠翠極鮮新𥜗袴誰憐雪裏貧一樣昇平好時節
兩宮春帖進詞臣
杏黃韁配紫貂鞍天子親祠祈榖壇前隊不教傳警
蹕萬人齊傍馬頭看
纔了歌場便賣燈三條五劇一層層東華舊市名空在
靈祐宮前另結棚
雀翎風細逓傳呼三日君恩有賜酺飛放泊前騎馬
入文官班次執金吾
巧裁幡勝試新羅畫綵描金作閙蛾從此剪刀閒一月
閨中針線歲前多
添得樓中幾日忙簇新裙帕紫姑装一年休咎憑伊卜
拍手齊歌馬糞薌
繭紙輕敲作鼓聲啣環絡索鐵錚錚踏歌連臂同兒戲
何限年光付送迎
花朝前四日朱大司空招遊南莊同田荆巖編
修作
馬首年光柳色新郊原一榼去尋春題詩我是重來客
稱意花如舊識人靑嶂捲簾晴帶雪好風擡袖座除塵
公如早爲蒼生出絲竹陪遊得幾廵
石隖山莊爲王咸中賦即送其南歸
十載才名滿帝都明朝襆被竟歸吳重穿曲逕尋蒼隖
獨上高樓望太湖放艇有人春載酒打門無吏夜催租
眼前此境殊難得或恐桃源但畫圖
叠舊韻送研谿南歸三首
軟塵堆裏出都亭却指家山入畫屏算到淸明沙路盡
一鞭淮岸柳條靑
陌上重聽緩緩歌家如傳舍偶經過一身有母尤應惜
負米終如欲出何
辛苦京華二十春枉緣篝火勘窮塵有才如此吾猶惜
未必天終老是人
春分前一日再遊南莊
每從遊賞發詩端草色烟光漸滿欄興到不辭連日醉
春分猶剰幾朝寒晴邊苑路差宜馬低處花枝欲礙冠
二十四番風信在與公一度一來看
刑曹關內馬公出知杭州謹呈古體一首
名賢展經綸動與事權會何當量才地屑屑較儕軰明
公藴蓄竒出手世無對關中昨寇亂豕突掩不戒公時
在鄕閭倉卒發雄槩一呼集義勇指畫定向背登陴氣
勢壯強賊逡廵退守土非無人儒生握成敗上功得州
牧報績果稱最廻翔歷曹郎再使聲華沛蔚州老司寇
許予少置喙推公賢且能謂足壓當代昨來榷北關吾
杭扼要害流風揖士子積弊剔駔儈至今蔽芾棠勿剪
頌遺愛大廷崇吏治一例視中外此郡復煩公托付意
有在府治統九城東南江海滙連山際西北中畫吳越
界繁華昔或然疾苦今百倍婦女力𧖟桑丁男勤耜耒
先時辦公稅絲榖長早賣供億苦多門奸胥巧科派弱
同几上肉色有豐年菜况今兵燹餘水旱互瘵千里
水陸衝六年轉輸憊稍期甦喘息亟望爬瘡疥租從
廵幸蠲圖覬流亡繪公今乘傳出膏雨行當霈兒童騎
竹迎父老扶杖拜賤子本部民饑驅走邊塞歸耕自兹
决直欲從公邁
上已後二日同楊耑木出彰義門次日抵涿州
馬上口占
放慢遊韁信意行不教馬力困兼程草低天遠盧龍塞
柳暗烟濃涿鹿城遷次心情移客夢蹉跎鄕社負躬耕
杏花開過淸明節猶記横簫聽賣餳
奉陪朱大司空松林看杏花同吳楞香許時菴
王薜澱吳匪菴諸公分韻二首
偶逐肩輿出郭行蹇驢斜照一鞭橫平分節物歸僧舍
背指風沙帶帝城好鳥啼能添野趣晚花開及向春晴
作詩自取排吟興何必留題識姓名
煖烟濃靄互交加樹裏孤亭四面遮杏酪已調初改火
松濤忽瀉正烹茶内官老作茆菴主遠客閒看禁苑花
(果園巳屬内廷)多謝東風不相笑一枝歸壓帽簷斜
鳳阿山房詩爲侯大年題册
畫藁吟多手自芟桐花昨夜夢千巖羽毛大好君應惜
從此歸飛正不凡
送徐毅庵歸梅里
綠槐陰下一條街五度東風感計偕路盡始知村舍好
調孤肻與俗工諧雲開馬首重經嶽(毅菴歸途將登泰山)絮暖鮆
魚恰渡淮想到溪南好風日家人巳製笋皮鞵(毅菴不喜著鞾)
(故云)
送祝彦方落第南還
來何艸艸去匆匆帝里春殘悵别同歸燕吟成芳草外
跨驢人老落花中枉緣腰扇遮西日悔逐烏裘障北風
(駱賓王詩烏裘十往還)勸爾一杯須作逹畫眉何取入時工
次德尹見懷原韻二首
倦飛無力出風塵每對來書輙損神失路又成三歲别
賣文何補一家貧浮生泛梗仍孤影上苑攀花偶故人
多少五陵裘馬地等閒狼籍路傍春
爛醉旗亭得幾場鄕愁如海詎勝量花紅村社巢邊燕
草綠春陂雨後羊每送歸人因得句漸消竒氣不成狂
便思短策飄然去檢點征袍巳八霜
送楊耑木歸里兼寄朱日觀錢昭平朱與三王
子穎陳補思寄齋諸同學
悵斷河梁又一回留眞無策去徘徊咲能傾國時方妬
曲到知音調始哀别語感君如骨肉故人疑我竟塵埃
相逄爲話狂猶昔只是生疎酒伴來
端陽後一日同人集朱竹垞表兄齋分韻
愛君庭戸淸絶比似長松夏寒荷柄香含風幔櫻珠紅
吐冰盤間人不妨鬥酒樂事無如去官同是江湖倦翼
可憐萍聚長安
送郭臯旭歸平湖
屢卜行期又屢愆一官空憶廣文氊飽經世味貪歸路
老傍時名狎少年席帽白堆蓬鬢雪布帆靑入柘湖天
倦遊未必非良策万頃烟波待釣船
畢鐵嵐僉事將督學貴州枉問黔中風土短章
奉荅兼以送行
浪遊我昨趨黔境一線乾坤歎蹭蹬辱公就我來問塗
臨別能無片言贈此邦風物口能說筆墨形容反難罄
但從記憶得大凡一一舟車往堪證荒程杳邈六千里
冷署蒼涼十三郡荒山無樹茅紛披亂水分溪石綿亘
金𧖟閃閃夜放蠱苦霧濛濛晝埋穽經過密箐偶逄人
雙眼睢盱語難聽褁頭黑玀氊覆膝赤脚花苗裙及脛
呼同山鳥似有名籍隷官司緫無姓其中一二稍秀拔
略解詩書誦賢聖憑將流寓較土著有似蓬麻草中勁
卅年况復兩遘亂孑孑殘黎偶然剰此時收歛加冠巾
亟賴名賢計安定先生制萟傳海内櫽括家家奉龜鏡
昨年選曹得兩浙私爲鄕人喜稱慶(公赴銓選初除浙江學使巳而改授)
朝廷有意變成格使者移官膺後命勿輕荒徼愁遠
宦此去依然執文柄五丁力在山爲開尚闢𧖟叢作蹊
徑苗民雖頑亦人類向化何嘗絶天性從來教飬視人
事豈謂聲呼無響應幕中浦郎(傅功)况才士唱和溪山
好乘興公聞此語當囅然快束行裝倚鞭&KR4364;
送葛受箕赴建陽丞
南行風土近鄕關路轉三衢第幾灣簿領老除新佐貳
幔亭天與好溪山松間日影哦詩過花下文書判尾還
(葛工楷書)如此襟期原不俗宦途有味是蕭閒
喜外舅陸射山先生至都六月望後爲先生初
度同學數子置酒容園爲壽敬賦長句四首以
侑觴
幾遍芒鞋踏帝畿星埃頭上片雲飛漸除豪氣終違俗
纔卸行装便憶歸晚節尚餘文筆在舊遊併覺酒人稀
淸時肻擅徵君目收取聲名待拂衣
夜夜星明處士天靑山高臥奈無緣癸辛志每隨行笈
甲子詩多入紀年未定草堂天寶後就荒松徑義熙前
身爲甫里先生裔莫咲貧無一稜田(陸魯望詩我本曾無一稜田)
小别回頭又隔年重瞻鬚髩轉蒼然採芝園綺今無伴
善飯江湖老亦仙簾閣日長棋算劫荷陰人去鶴看船
過從最憶須雲閣老樹濃陰庇亂蟬
尊酒名園借榻餘眼中泉石自淸腴同來我亦辭巢燕
暫止人猶愛屋烏新沐頭輕從鬢秃穿花步穩倩藜扶
尚平此日差無累懷䄂親㩦五岳圖
送李蒙山回嘉禾任次外舅韻二首
敂弦歌罷水風涼碧野秋遲未剪霜報道今年官酒賤
公畦小稜&KR1045;花香
衣裘容易改寒暄來往無端閱使軒歸夢隨君到蘋末
白鷗飛處是田園
苦雨次少司馬楊以齋先生原韻二首
連旬暑雨不曾休邸舍焚香兀自愁猶勝万重烟瘴裏
五年三伏滯炎州
剝啄聲稀退食堂生衣十日透新涼閒中筆墨能添潤
一桁簾波潑硯光
柬朱竹垞表兄時移居古藤書屋
整娖牙籖萬卷餘誰言家具少于車僦居會向春明宅
好借君家善本書(宋次道居春明坊家多藏書皆校三五徧推爲善本士大夫喜讀書者多)
(居其側以便借抄當時春明宅子比他處僦直常高一倍)
詶别鄭寒村
闌風伏雨兼旬臥晴路一鈎新月破簾前暑退得新凉
門外泥深成塪坷此時有客過言別躄躠毛驢壓歸䭾
&KR0809;空隣酒賖不來醒眼相看但愁坐一篇削藁辱佳序
(寒村臨行爲余序愼旃二集)七字留詩慙屬和余才弇陋非爾敵強
以珠璣承咳唾甬東同學屈指論往往傳經接師座(余與)
(寒村俱出黃門)故人再與瀛洲選(謂介眉滄柱兩太史)一鄭滎陽尚摧挫
失群行李獨淹泊有價文章久傳播燕山此度六往來
未免征衫被塵涴干時少術非爾病當路無援是誰過
向來人盡棄所長遠到君能見其大古人可作廼殊代
同調相求凡幾箇勿將時命較窮通只許才名出寒餓
羡君有志成果决笑我無端逐游惰偶逄知己私自嘆
每送歸人輙相賀荆榛滿地羊觸藩日月周天蟻旋磨
故鄕樂事殊可憶欲往從之正無那秋風一騎不可留
八月江田熟香稬
范性華徵君屬題陳憐小影
小像沉香手自熏前期如夢却疑眞五湖忍負閒風月
爲少扁舟共載人
送聲山姪之湖口二首
自憐萍梗尚京華勸爾江湖飯好加南北豈堪頻送别
去留等是未還家遠書到眼秋垂泪(時聞韜荒兄長沙訃信)隻影
挑燈夜落花如許流光眞痛惜校量何計穩生涯
萬頃波心坐白鷗一天涼雨到扁舟三年廬阜虛前約
(往在南昌與聲山相約入匡廬度歲不果)兩度潯陽感舊遊帆葉依依重入
夢蘆花瑟瑟正交秋靑衫尚洒琵琶泣那得平銷我軰
愁
墮馬歌爲朱悔人賦用李茶陵集中韻
朱髯别家久不歸如鳥羽倦猶孤飛踵决曾穿雪中履
綫綻未𥙷秋來衣長安城中多第宅年少翩翩好裙屐
靑絲絡馬裝馬鞍騎出從誇新買得髯乎足不出戸庭
塵高十丈看橫行忽然欲詣良友酌正坐倚壁空缾罌
蹇驢力小不任重性命敢謂男兒輕牽來未識北馬性
借得大感東家情掀髯却上跨韀坐掣電流星一鞭過
此時逸足縦莫收造父㫄觀巧難佐跅&KR1375;駕馭良匪易
馬上人從馬前墮鏡中欲博齲齒咲賦裏偏憎插花賀
康莊大道城西阿失足何必皆坡陁有生所事非意料
未許輕薄相嘲訶當年頗怪王處仲曾爲伏櫪生悲歌
虎頭失計始投筆猿臂何物誇橫戈不如漢陰歸閉戶
安穩生涯信徒步未成矯矯鶴南飛那免煢煢兔西顧
夕陽牛背輸牧䜿夜雨蘆中負漁父故人乘車爾戴笠
此作參軍彼主簿天生爾以不羈才困躓風塵是誰誤
眼前只作墮馬看一跌無端豈終仆卬須肻赴舟子招
將伯誰爲輔車助我生鹵莽事奔走屈指&KR0706;﨑經畏路
尚逐他人肥馬塵浪遊此出凡三度似聞樊圃限狂夫
便合因君警晨暮
上少司成徐蘋村先生二首
數仞宮墻入望新鼓鐘相應在成均何期當路心猶折
如此憐才意始眞魚鬛欲騰燒後尾琴材偏賞㸑餘薪
百川東下何須問賴有狂瀾手障人
韓愈猶居博士員風流此外孰隨肩來參講幄三千士
及聽聲華四十年樂地不踰名教外人才都定咲談前
讀書射獵論初志直爲從公願執鞭
送周雪客赴太原藩幕兼訊安邑丞陳六謙
半年裙屐軟紅塵旅槖多緣好事貧手板老方除佐領
幕僚古亦屈才人巖關夜度荒雞月絶塞秋高一雁賓
投轄舊遊豪氣在莫將俗吏視陳遵
題張漢瞻望雲圖兼送其歸疁城
風流取相賞至性關感動我交天下賢孝友得張仲學
成家轉貧母在身愈重長因負米出屢缺晨昏奉天如
憐斯人不忍付寒凍但令邀一第薄少分半俸逋尾戀
慈烏竒毛刷雛鳳中情稍自慰白髮免尸饔如何舉子
場久抑禮部貢賣文給衣食頫首逐儕衆三年長安城
側足塵澒洞布衣慈母綫風裂秋來縫坐遣望雲心時
時結飛夢誰從筆墨下寫此肝腸痛披圖見君意我乃
有餘恫平生蓼莪詩廢置忍再誦菽水不逮親偷生復
奚用君今及歸飬此樂世罕共板輿隨春遊金經侍晨
諷好與劚雲根靈諼手親種
送汪㝢昭南歸
國家制科設取士數亦夥苟非得其人膴仕眞瑣瑣子
來試南宮命中弦激笴千言屬廷對一一明珠顆謂宜
遂騰上帽壓宮花朵群飛或刺天而子足猶褁束書欲
南下躑躅每未果草草薄遊裝昏昏短檠火半年仍旅
食今始買歸舸一涉仕宦途古人比韁鎖子方富年力
抱負况磊砢更讀十年書識老才亦頗井然見經濟歷
試靡不可得第未得官於遇非轗軻子如歎失意何地
更處我
送何雪神宰溧陽
嶺表才名久軼倫一官江界去逡廵五千里外飛鳬地
三十年來謁選人可有孟郊爲縣尉長容閔貢作州民
(謂宋梅知)鳴琴以外無公事花氣能銷簿領塵
周廣庵編修席上分賦秋蘆十六韻
秋入江湖闊天連葭菼荒懷人方渺渺極目但蒼蒼搖
落空洲畔參差枉渚傍拂莖看漸老抽笋記初長露壓
梢梢重聲添葉葉凉戰風廻折戟溜雨得沈槍寒水依
痕静殘暉弄影忙白疑先挾雪靑愛乍經霜暗浦菰交
暝沙田稻暎黃就橋迷蟹籪引路入漁莊錯莫招窮士
延緣阻一方寒蟬遺晚蛻遠雁落斜行觱篥悲辭漢琵
琶怨嫁商托根隨地有薄植過時傷織箔思𧖟事編簾
隔草堂刺船如有約吾興在滄浪
秋夜集古藤書屋時梁藥亭將歸南海聯句送
行(此首亦刻曝書亭集)
露葉倦未飄雲鴻遠相引(朱竹垞)星埃感蓬勃物候變凄
緊(湯西厓)慅慅八逹逵有客發修軫(悔餘)僕夫在郊坰稌
黍被隰畛(梁藥亭)柅車浮淪瀾舍櫂度嶾嶙(朱)雷殷風息
颶海大魚見鰵(湯)峽猿有時歸南雪終不霣(查)八九月
之交六千里而近(梁)懷居興雖洽判𬒮情詎忍(朱)置酒
靑藤陰入門走蛇蚓(湯)颼颼涼颸動灧灧纖月隱(查)山
杯深窪匏野䔩脆嚼菌(梁)迎寒笳卷葉戒夜鼓鳴簨(朱)
談鋒騁趫雄詩械破窒窘(湯)毫毛秋穎脫墨光古香吮
(查)臨當黯然别且復莞爾哂(梁)炎瘴固所便眠食勖惟
謹(朱)行看早梅墊到及蟄蟲蠢(湯)前期久勿忘鄕夢今
廼凖(查)穆如淸風篇持以示均尹(梁)
再送梁藥亭次大冶司農原韻
草低天遠見牛羊九月燕山早得霜去國一樽秋惜别
入時雙黛老羞長飛鴻與作書空字落葉輕如度嶺裝
一物差堪銷客况難抛鄕味是賓郎
王黃湄給諫屬題紅䄂烏絲圖二首
十級丹梯百媚城小欄高下得芳情美人一笑花齊放
爲報毫端鍊句成
橫幅看題幼婦辭箇中多識背時宜只除一事曾瞞却
諫草焚來不遣知
重陽後一日長椿寺讌集聯句(此首巳刻曝書亭集今附錄)
九日倏巳過(姜西𬈑)濕雲漫四郊森森長雨垂(朱竹垞)颯颯
虛檐捎病葉戀冷枝(梁藥亭)驚烏盤空巢晨興踐夙約(陸射)
(山)攬𬒮皆貧交勝引雙樹林(魏禹平)宛若深山㘭藤綰三
秋蛇(張漢瞻)槐舞千歲蛟頳柿迸露實(朱悔人)金英坼霜苞
紅的的吳萸(陳叔毅)碧茸茸秦芁瓦溝竄鼯鼪(湯西厓)戸網
牽蠨蛸蘚深贔屭伏(查悔餘)篆古蒲牢哮粥魚晝浩浩(俞大)
(文)墻雞午膠膠光景歘明晦(姜)眺覽窮橧樔新酎綠滿
斝(朱)晚菘黃充庖豈意靑豆房(梁)俄頃羅嘉肴鳴薑賸
紫蟹(陸)題糕餘彩貓子鵝新韭配(魏)鮮鯽枯荷包已見
雉膏登(張)况有兔首炰分曹玉鈎射(朱)角力骰盤抛急
觴易沈頓(陳)緩帶便爬抓一飲動一石(湯)載號或載呶
同聲唱者和(查)含意漆在膠五言乍妥貼(俞)十手爭傳
鈔雖乏韶濩音(姜)肻使下里殽合并洵匪易(朱)顧我中
心怓歸帆艤䑰䑠(梁)别騎籠鞦鞘邐迤陟荒岡(陸)邪許
搴長筊免泣卞和璞(魏)且誅宋玉茅&KR0708;縛不借履(張)泉
酌呺然匏㯽榔蕉椰荔(朱)都蔗菱菰茭雞頭祖竹萌(陳)
翠羽官梅梢熟知江鄕樂(湯)莫厭潮田磽招隱丘中琴
(查)勵志賁上爻豈必馬足塵(俞)逐逐營斗筲(姜)
送侯大年歸疁城
惠子春深跨白驢(惠元龍歸吳)季鷹秋晚憶蓴鱸(張漢瞻歸嘉定)窮
歸甌粤吟詩客(高雲客還閩)老奉龍舒飬母圖(方田伯返桐城)過闕
梁鴻仍感噫(梁藥亭歸嶺外)多才王勃尚江湖(王孟穀自楚入滇)君今
又掛南帆去寂莫黃公舊酒壚
顧培園宫贊寓齋燈下賞菊探韵限爲字
劈牋重和去秋詩葉底花前榻未移却對淸尊驚候晩
尚留名種愛開遲閒情特許㩦燈就畫藁猶煩蘸筆爲
莫話陶家三徑事年年此景負東籬
劉雨峯兼隱齋小集
四門稱博士五載住京華客醉新支俸庭開手種花塵
埃何處着書帙逐年加不道成兼隱官淸只似家
禹平南歸詩以志别
辛苦論交地追歡得幾回却忘吾久滯翻望爾重來才
恐隨年退眉還仗酒開知音眞有數流俗任相猜
燕臺歲寒雅集同王后張錢越江顧九恒彭椒
嵓吳萬子孫愷似王崑繩錢玉友徐子貞高遠
修孫子未王巖士陳叔毅湯西厓談未菴馮文
子俞大文家荆州作二首
一天殘雪冷晴暉高會金臺近巳稀我軰論交終落落
他鄕對酒倍依依蒼茫敢信前期在輕薄翻疑古道非
得路何人能折節向來同學儘輕肥
檐花檐雨夜沈沈猶憶年時載酒尋忽漫回頭成昨夢
每從失路撿初心殘棋吳越尊前壘短褐冰霜歲晚吟
同調尚留公等在敢憑餘子說知音
偶過史胄司編修齋賦贈
每從朝退得閒情深巷稀傳剝啄聲視草才矜編集富
簪花格愛學書成茁來玉樹枝枝秀賞到冰壺事事淸
怪得官淸能下士五年前是一諸生
敬業堂詩集卷六
