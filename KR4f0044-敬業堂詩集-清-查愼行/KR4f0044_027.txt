敬業堂詩集卷二十七
海寧查愼行悔餘
過夏集(盡庚辰一年)
三上南宮今復報罷家編修兄留余下榻暫緩歸
期唐時舉子落第者六月後不出謂之過夏故以
名集而秋冬道路之作幷附錄焉
三月三日同園修禊分韻得飬字(主人爲胡循齋觀察)
東風如故人隨我杖藜往紛紜閱花市過眼多塵坱小
憩得同園初欣天氣朗主人天下士愛客致羅網及閽
謁未入命僕駕先枉爛漫呼朋儕殷勤話疇曩一官棄
唾涕万事付豪爽大阮亦勝流投閒擕几杖(謂令叔翔菴)藥
欄桃李徑拱把手培飬先開委空枝密布無隙壤可憐
芙蓉杏作態媚幽賞那知白髮翁分絶探花想八年三
見黜得失同反掌當筵猶毷&KR2765;所見胡不廣此生竿木
場著屐知幾兩作詩記陳迹即景成俯仰(元方輿勝覧大興府海雲)
(寺有千葉杏二株名芙蓉杏張叔夏見之爲填三姝媚詞園中有此花故云)
題宋山言學詩圖二首
宗武學能傳杜老小坡才可繼眉山添他一卷中州集
知已無如父子間
從今不信廬陵語窮乃工詩豈定評看取風流宋公子
才名已占又科名
白丁香次韻三首
絶代人宜空谷幽幽香愛傍玉搔頭憑誰爲解梢梢結
減我東欄向夕愁(昌谷詩亂結丁香梢滿欄花向夕義山詩芭蕉不展丁香結同向春風各)
(自愁)
滿城風雨滿天風滿地狂花只取紅獨向枝頭賞冰雪
莫欺老眼太朦朧
粉墨何當點作圖畫家眞色自應殊依稀寒食梨花榭
月底看來澹欲無
愷功侍讀惠宣德紙走筆謝之二首
小印分明宣德年南唐西蜀價爭傳儂家自愛陳淸欵
不取金花五色牋(宣德貢牋有宣德五年造素馨紙印又有五色粉牋金花五色牋五色大)
(簾紙磁靑紙以陳淸欵爲第一)
九万山陰何敢望澄心百幅亦應難從今稍變歐梅例
一首詩湏博一番(歐陽以澄心紙百幅遺梅聖俞聖俞有詩故東坡有詩老囊空不一留百)
(番曾作百金收之句)
戲題陳叔毅桃葉渡江圖小照二首
三生一夢坐多情謫向江湖是酒星桃葉桃根雙姊妹
可堪隨汝作浮萍
詞賦江關漸白頭倩人扶上木蘭舟殷勤聽唱公無渡
不爲風波也合休
再次家荆州兄咏白丁香韻二首
誰教巧手作瓊英四出眞從六出爭一夜花光如積雪
誤他啼鳥報天明
買得初從廟市回朱朱白白費疑猜只憑狡獪花兒匠
偷取唐昌玉蕊來
上已後五日再過同園看花賦贈胡翔菴四首
結鄰眞喜近斜街步屧尋春又一回五日重來光景換
早花零落晚花開
山桃含笑海棠妍素奈香淸亦可憐小雨乍晴晴又雨
今年天是飬花天
不用枝頭挂小鈴一羣嬌鳥避楸枰綠陰滿地花光合
晝靜時聞落子聲
閱盡穠華到晩春客中吾是最閒身却愁有酒無錢買
長累貧官作主人
湯西厓編修寓庭丁香花下作三首
空庭三株樹手植知何人自我見此花已閱十五春居
停幾易主索醉不記廵今來枝逾繁出屋垂繽紛花豈
知我老我衰暗傷神稍欣舊交在白頭尚如新
自昔有土牆界庭分背向何年始撤去樹勢乃張王花
氣下廻廊葉陰通步障旁添一堆石小作攀躋狀遂令
賞花人高出万花上
主人舊善病客子新下第邂逅好花前流連詎失計天
公亦解事雲日薄虧蔽移床坐淸陰落蕊時墜髻無酒
不我酤拔釵向誰泥前言戲之耳一笑聊破涕(是日不設飲而)
(余與西厓俱喪偶故及之)
題同年汪東山南浦送行圖時余下第將歸
踏歌相送感汪倫潭水桃花記此春指點舊年風雪路
轉憐我是獨歸人(去冬與東山相遇司吾道中聯騎北上)
偕荆州兄過一莖庵飲香林亭下次韻四首
淺草曲徑通林深小亭伏春遊太雜沓摧折到花竹居
僧典守疎鳥雀不勝逐人間逆旅客憔悴無如僕約伴
來何遲悵焉空寓目庶將酒一斗散此愁千斛借問賞
殘紅何如對新綠
亭臺雖無多托致取澹漠尚書别業改(舊爲合肥宗伯公所葺)香
火付蘭若想當經營初手自種花藥不知幾賓客來此
共酬酢前塵墮空虚餘景就頽落向人如有訴俯仰憐一
病鶴
昔與竹垞翁來遊杖頻策花時不暇懶爛醉屢脫幘夕
陽到牆西樹影相枕籍我時齒尚壯詩酒越繩尺飲罷
興尤狂篇終疵互摘而今坐頽廢好友孰稱益頼有白
髮兄依依尚相惜追陪恐無幾出處途已畫
詩社幸見收名場應見斥魚熊古難兼較若辨黑白細
思百年内倏忽駒過隙蟻封看擾擾蟲語聽嘖嘖不如
兩相忘舉琖酹花魄退之言可廢此日胡足惜
再過西厓同元朗無功文子作
宿雨曉初霽不知春淺深落盡枝上花爲君留綠陰竹
廊靜脉脉葉幌虚沉沉此中有幽致何處來鳴禽
無功索題蒹葭書屋圖用東坡寄傲軒韻
長髯作蝟磔短髩未鶖秃如何葭葦場結此數間屋看
君用意殊瀟洒取遠俗浮名一雞肋小挫詎云辱夜枕
夢江湖晨餐辭輦轂升沉卜諸内奚待再三凟本非山
澤臞肥遯在上六平生讀書意貪得肯知足傳家十萬
籖直以腹笥蓄歸時展圖畫秋水堪釀綠荒灣一色蘆
老圃百年木相尋知有處把卷吾已熟
題錢朝采設色花
眼見春歸可奈何一枝花葉自婀娜問他没骨圖成後
破費胭脂得幾多
廉讓寓齋送春分韻得有字
小時逢春愛花桺逐伴年年開笑口年來年去春復春
不料侵尋成老醜來如東門遇游女去若河橋别良友
明知邂逅兩無端未免依違悵分手鏡中鬖鬖曰髮長
(上聲)門外衮衮紅塵走曹生也是不羈徒爲餞春歸召儕
偶朱櫻紫筍憶鄉味欲致僧廚無一有失路隨余學放
顚得錢頼爾能沽酒有情相對且沈醉万事蒼茫一回
首
與朱悔人京口一别十二年矣今春相見京師
讀其遊匡廬武當兩集喜而有作
丁夘橋西蒜山畔江聲怒走風帆戰兩萍一散十二秋
流落燕中復相見不怪年光逐飛電不怪靑袍尚貧賤
怪君頷下鬑鬑䰅點&KR0238;黥烏經百煉開箱示我兩卷詩
元氣入筆何淋漓始知巢父有仙骨豈比岑參空好奇
吾今老矣百事錯局促人間何處著髯兮肯賦歸去來
隨汝名山辦芒屩
同朱悔人劉大山魏禹平錢亮功馮文子方靈
臯吳山崙汪武曹諸子飲徐尚書碧山堂花下
分韻得曹字
謝公別墅近城濠載酒曾陪飲興豪不料故人還客此
猶能折柬致吾曹商量未定將歸燕(時南宮報罷諸子將次第南歸)搖
落何堪舊種桃併墮平生知已淚廿年塵土一靑袍
同悔人禹平雪坪崑繩文子武曹亮功集黃岡
王副相書齋雪坪有詩余繼和
三十年來培護深階除手植盡成陰可知今日憐才意
即是當時種樹心天近城南多雨露人從畫裏指山林
一春兩度陪公飲自愛婆娑入醉吟
三月晦日李寅谷招同人怡園雅集分韻得登
字
帝城逐人事節物有廢興晦日尋李封吾追杜少陵衰
賤衆所棄誰如几可憑惟有貧時交不作炭與冰與君
生同歲稍長以兄稱君弟(令弟若華余同年友也)即余弟鄉書昨
同徵麗正聊僦居暮景失飛騰君故得名早顔謝何足
輘七齡書擘窠前軰久服膺舉場三十載謂宜鯤化鵬
到今困韁鎻屈首似我能相國宛平公憐才異孫弘六
舘致一士翕然聲價增由來天下賢難以徽墨繩名園
卧榻側興到便許乘花時速朋曹欄檻俯對凭葱葱万
井煙高標見觚稜水光與樹色到眼皆鮮澄遂令塵土
胸振步疑飛昇欲去屢回顧恍然夢遊曾西鄰張司業
(謂寄亭)豪氣如陳登夜來致吾徒酒器雜斗升我飲僅小
戶當筵醉瞢瞢依稀人影外籬落移疎燈明知病酲餘
前悔後莫懲且復盡今日此歡恐難仍
方拱樞徐學人招集竹林僧房用昌黎短燈檠
歌韻各賦一首
靑天不如歸路長白日不如燈燭光淸談爲洗煩惱毒
快比灌頂醍醐凉城西古寺竹林側濃陰正落鄰僧床
我今巳是無家客芒鞋一雙輕策策故人也復念窮途
招向此間浮大白不辭醉倒花滿前我醉欲借精藍眠
醉中得詩尤縱恣夢入仙山吸空翠長安齷齪胡可居
直戀知交未能棄
吳西齋農部次前韻見貽結語云有才如此長
淪棄再疊韻答之
一年暮景晷綫長一日暮景桑榆光曷不收身及未死
打鐘掃地居淸凉(李義山云平居忽忽不樂尅意事佛方願打鐘掃地爲淸凉山行者)人
生去住各有志異夢何必非同床兒童候門望歸客已
報騎驢橫短策那堪寄食猶淹留看過銅街桺花白新
詩忽來慰眼前平沙草色荒千眠我坐無才翻自恣貧
女何當餙珠翠感君置我盧楊間世與君平方互棄
三疊前韻詶劉若千侍御
邍父戇父兼三長十年視草同明光次公淮海特簡出
不比請郡來西凉(令弟海觀去冬由編修簡任楊州太守)先生冰銜又繼
改行且眊筆登南床寄言鳳皇池上客万事何曾由預
策股肱耳目皆帝臣亦欲乘時少建白丈夫不退湏當
前誰能蠢蠢如𧖟眠渥洼之産本奇恣孔雀回頭失金
翠眼中衮衮見諸公不礙江湖有淪棄
四疊前韻答錢亮功
野鳬頸短鶴頸長鵂鶹晝暗螢夜光尺蠖自伸龍自蟄
火鼠自熱凉蟬凉狐狸跳梁蝨緣袴觸蠻爭國蟻鬭床
紛紛等是逆旅客瑣瑣都無善全策一枰䄂手姑置之
何暇爲渠分黑白君方高詠明燈前我亦醉吟冰雪眠
兩篇一意取自恣不拾零星路傍翠鐵槍半叚試相當
我用何妨時所棄
題梅雪坪小照
才名應不讓都官心在靑松白石間直是相看兩不厭
對君兼對敬亭山(梅宣城人故云)
西厓自編修改授刑垣三首
君本澹蕩人通籍久華密蓬山坐無事十日九移疾吾
嘗從之遊仡仡勤著述門無閒造請庭有好風日本分
分莫踰讀書初願畢俄聞改言路諫草煩史筆官雖號
拾遺衮職少缺失功名况時至建白非預必珍重千鈞
機寧爲鼷鼠發
臺省初授官半由庶吉士朝廷破成例簡畀出久次同
舘復同年六人遂居四和鳴自鸞鳳肯作鷹鸇鷙司空
城旦書儒者通大意方當覘經術夙抱豈初試
事外易持議引喙多激昂設身處局中唯阿無一長其
或好生風沽名事矜張快心挾盛氣一往不自量斟酌
二者間得失恒相當語默固有道因時蹈其常先生熟
古今兹理固細詳芻蕘述所見幸恕狂言狂
陳六謙出示漢唐以來諸石刻同張超然林吉
人朱北山項霜田家潤木分韻得氣字
吾黨陳髯老可畏書法縱橫今米芾平生致此蓋有由
嗜古津津飫餘味南遊北宦三十載所至窮探自娛慰
尊彛欵識拓商周篆&KR0674;銘詞藏漢魏源流了了溯河漢
淸濁離離判涇渭神專志篤物斯聚缾罄囊空窮肯諱
問君貪得毋已奢借客旁觀似無謂髯雖不畣亦自笑
𥙷綴叢殘寧有既老夫昨獲薛稷書宋搨唐碑傳果毅
(余近得果毅都尉李汪墓銘六謙極歎賞)手撫指畫弗忍釋累爾垂涎發深
喟君家墨妙堆古香片紙何堪追髣髴人間散軼知何
限架上搜羅嘆猶未不如各守不貪寶但遇金銀粗識
氣明窗小几零丁帖斜日空庭紅紫卉童子烹茶客未
歸松風正瀉濤聲沸
淮南宋射陵先生及陸太君八十雙壽詩
海上蓬山山外天老人高竝婺星懸鹿車對挽原偕隱
鳩杖同扶又十年綵袖兒曹雙白髩(謂穉恭孝廉)紫薇家世
一靑氊滄桑眼見尋常事我識淮南地是仙
爲楊次也題周兼畫
秋光澹扵水秋水澹扵人臙脂何處著一點在朱唇誰
識淺深意畫時良苦辛
題高㢲亭怡怡園
我愛高家好兄弟才名標格兩爭奇他年離别知不免
記取對床聽雨時
題江陰周氏女郎設色草花
野花最好是無名纖手親煩點染成吹得蜂腰比人瘦
東風輕薄可憐生
荆州兄移寓懶眠衚衕籬落林亭頗饒幽致留
余過夏歸計未成三章遣興并索西厓西齋共
和之
且喜金家住帝都未應回首憶江湖燕辭舊社三年主
鴉乳新巢四月雛旁舍幾楹通曲折輕紗一障隔糢糊
君看膝上王文度也愛將車入畫圖
位置槎枒犖确間庭除小步得躋攀心如井底無波水
雲肖城頭没骨山三徑未成聊寄跡一枝暫息好乘閒
難抛載酒聯吟伴或恐花時費往還
兩株嘉樹賦婆娑老愛流光靜裏過淡入茶煙新月上
濃交碁局綠陰多葉聲欹枕瀟瀟雨簾影搖窗瑟瑟波
莫遣詩成傳好事和章祗許共羊何
戲題禹鴻臚八瞽圖次韓慕廬先生原韻
萬竈燒松傾漆斛輕薄紛紛畫不足一翁高坐稱瞽師
七子團團列無目然雖無目耳未聾十事傳聞九捧腹
牛頭馬脯閙屠肆雌霓(入聲)雄虹爭捲握鼎彛眞贗兩詆
娸奩軸成虧互翻覆得之隋掌快呈珠失者周閑嗟喪
騄(用樊南集中語)何如混沌初不鑿大璞全眞方是玉可憐多
少不盲人白日光中衒螢燭(出晉書劉頌傳)
題西齋圖二首圖爲王石谷作
何計能寬索米愁一官倉庾也風流畫圖酷愛王摩詰
詩味澹如蘇密州(東坡集中西齋詩密州所作西𬈑以爲黃州非也)世事飽諳
殊少味人生閒處直湏偷某丘某水依稀似留向歸時
指釣游
買書分俸論千卷種樹成陰待十年借問膠西富桑棗
何如潁尾長風煙天生才士定多癖君與此圖皆可傳
獨有吾詩眞被&KR1062;更無一句敵坡仙
苦雨六章
暑雨不當怨旱澇各有時我無螻蟻營趨避將何之屋
漏苦見廹一床亦頻移昏昏醉夢間𧺫坐渾如癡亂蛙
強多事呌跳無停機
蛙黽日以親人跡日以疎他鄉惟兩弟彼此仍索居(德尹)
(寓米市潤木在椿樹衚衕)乾鵲不報晴扣門得家書苦言𧖟麥損正
值積澇餘寧知京洛間我亦幾爲魚誰能褁飯往好友
或念余(得家書)
我友鄰巷居隔絶異鄉縣六街發暴漲南北天塹限心
知騎驢危不及挂帆便衝泥欲過之邂逅不得間却歸
閉門坐猛雨聲連旦殘燈如溼螢耿耿棲几案燈明諒
何益吾老眼已暗(答西厓)
眼昏晝如夜拓窗候晴暉重雲有時開晨光乍熹微陽
烏方洗翅黯黮潜炎威矧乃燕雀曹羽短焉能飛江河
如可越與爾將同歸
黃水欲逆行淸淮助流惡司空非一禹出使半臺閣似
聞水鄉民汎汎鷗鳬若野人好奇計稍稍試疏㵸中庭
地勢窪猥以鄰爲壑下流靡所放鹵莽費開鑿天心吾
錯料靜待溝澮涸
皇天乃好雨一月月離畢太白方經天浮雲爲深匿星
躔暗中度休咎徵兩失井塌槐殞花墻傾棗垂實待兹
晴景換秋序向蕭瑟莫怪野夫詩候蟲同一律
立秋日喜霽同九恒早過西厓是夕再同九恒
西厓飲康飴寓用立秋二字各賦二首
呼羣𧺫我早赴約如請急逢君下直歸竟坐不暇揖檐
飛報晴鵲袖出苦雨什日薄風進凉林深氣流溼竹尾
亦翛然淸如小童立浮生知幾見佳節豈頻集官况尚
宐閒旅懷何汲汲蒓鱸殊有味歸去吾猶及(後二日余將出都)
去歲秋大雨湖洪發龍湫尋君湖上莊風燈颭漁舟得
官豈不好坐失家山遊居鄰湯給事邸舍相綢繆落魄
兩酒徒無端竝淹留汲井濯我足呼酒澆我喉舉頭見
秋河大火方西流流光遽如許不醉當何求
自中元前出都舟行無詩八月初三夜渡黃河
偶爾得句索同年徐貢瑶和
岸塌河身闊茫茫失舊灘遥天挂新月一棹下奔湍老
去才疑盡窮歸興易闌詩成聊撥觸堅壁莫旁觀
送女詞二首(九月十三日再入都作)
嫁女事瑣屑老翁非所知母在當汝憐母没行告誰遥
遥三千里閨閣從此離兄嫂送及門慰情多好辭勸之
勿令哭我淚反交頥
老來百念空久識身如寄胡爲未能割身外憐幼穉失
毋父向慈家貧滿餘媿長途挈之往既嫁直如棄皇天
勞吾生遣累當以次笑指五岳期猶需十年事(時无忌尚未聘)
秋杪重至王家營次楊次也壁間韻
十日征程滯故鄉大河西北又嚴&KR0724;千家轉徙留三戸
萬桺榮枯在一霜斷岸無橋頻待渡涸沙有犢尚犂荒
驚心八月歸舟路夜下萑苻百里黃
治河謠
六壩塞春水溢六壩開秋水來水深河大官方高卧(其一)
淮之土蒲茭蘆淮之民獱獺魚刈蘆作帚魚作飯努力
與官高築堰(其二)一石水五斗泥濁流下灌淸江低不望
黃河淸但願倒流直向崑崙西(其三)泗亦刷黃淮亦刷黃
淸流一綫河中央(其四)天生吾民水忍戕之以水治水惟
天子命之(其五)
即目
水落漁翁結網初只貪竭澤肯留餘鸕鷀鸂鶒且羣避
勿與此翁爭此魚
霜殺草
嚴霜能殺草冬日旋殺霜相殺無已時生理終不傷衰
氣赴積陰先機兆微陽君看勾萌意松栢同一岡
旅舍落一齒自嘲二首
毁理生時具太剛焉得完平生無大嚼到此亦凋殘舌
在柔何益唇亡想更寒長途憐弱女苦口勸加餐(沈石田齒)
(痛詩勸餐兒女不知難)
不爲窺鄰婦何曾玷薦賢春冰消最易病葉墮長先已
落誰復顧餘存寧久堅自慙輸老馬數齒減衰年
白楊
白楊生古墓墓古鴉亦老當風叫空巢敗葉棲衆草方
當托高蔭豈意守枯槁嗟彼種樹人悟機乃不蚤
德州道上咏霧淞花
霧隱孤城去轉遥曉程十里愛瓊瑶冰聲策策初疑葉
雪片離離盡綴條纖指亂垂絃下柱折釵爭墮舞時腰
最憐頃刻同開謝只費三竿日便消
景州董子祠
西風殘照廣川城董相祠邊感慨生官秩稍增秦博士
文章獨闢漢西京醇儒豈以科名重濁世無如經術輕
却笑武皇親制策牧羊牧豕盡公卿
大風商家林待渡
波濤動我前朔野何汪洋行行忽迷路欲渡川無梁老
馬徘徊鳴北風寒且僵輕冰拆沮洳澹日沉輝光平生
湖海遊汗漫殊未央禦窮不有命試以一葦杭隔河見
人家煙火靄漁莊苦辛脫彼岸樂踰還故鄉問途倉卒
間夷險豈有常明朝難逆料聊復索酒嘗
奉題阮亭先生倚杖圖
誰與先生貌一丘柴門以外即滄洲殘霞紅上鯉魚尾
遠水碧扵雄鴨頭風定垂垂綠楊影雨餘咽咽凉蟬秋
幾時眞褁幅巾去容我來隨杖履遊
除夕過西厓齋西厓與悔人赤抒方分韻賦詩
余以事先行續和一首
老來驚節序除夕倍相關官舍靜無事旅人猶未閒鏡
中無黑髮枕上有靑山頗怪京華道一年三往還(予今年正)
(月入都七月南歸十月再至)
敬業堂詩集卷二十七
