敬業堂詩集卷一
海寧查愼行悔餘
愼旃集上(盡巳未一年)
已未夏同邑楊以齋先生以副憲出撫黔陽招余
入幕時西南餘寇未殄警急烽烟傳聞不一而余
忽爲萬里之行其在陟岵之詩曰尚愼旃哉由來
無棄夫當行役之時不忘父母兄弟而終以危苦
之辭讀其詩者傷其志焉余不幸早失怙恃終遠
兄弟麻衣被體瞻望漣洏因取愼旃以命集自勵
也亦以慰予季也自巳未迄壬戌首尾三年凡如
干首釐爲三卷
遊燕不果乃作楚行
北道初停轍南轅未息戈一門初約變岐路獨行多不
是彈筝客誰爲擊楫歌也知田舍好壯志恐蹉跎
留别仲弟德尹二首
形影何當出處分君應憐我我憐君孤雲出岫寧無意
獨雁衝寒奈失群門戸全生終碌碌兵戈絶徼尚紛紛
虎頭分少封侯骨投筆聊從萬里軍
雞聲驚起對床眠纔說江關便黯然與爾未曾經遠别
得歸難定是何年渡江風物悲元亮懷土人情感仲宣
瓦屋三間門兩版頻煩爲我掃東偏
詶别盛鶴江徐淮江程禹聲次禹聲原韻
輕橈夾岸柳毶毶短笛長亭最不堪江路恰逄鴻雁北
山程遥指鷓鴣南異時對酒懷重五同調關心記兩三
此去湖湘烟水闊鷗波長自夢春潭
京口和韜荒兄
江樹江雲睥睨斜戌樓吹角又吹笳舳艫轉粟三千里
燈火沿流一萬家北府山川餘覇氣南徐風土雜驚沙
傷心蔓草斜陽岸獨對遥天數落鴉
曉發梁山
一鈎殘月吐仍銜薄霧濛濛著布帆行過天門天未曉
風來東北路西南
贈胡星卿先生胡之先東川侯海其子觀尚南
康公主
棨戟侯門奕葉光可能無意感滄桑草廬望重名賢宅
竹苑年深貴主莊滿地秋瓜仍爛漫渡江春燕只尋常
白頭一老鍾山下筋力猶看八十強
題王璞菴南北遊詩卷
我初未見聞君名十年懷抱一夕傾眼中指顧空豪英
乃欲以詩鳴不平蓬累時作蒼茫行江南江北無期程
流離滿前皆孩嬰道傍見之淚縦横爾生其間一蒼生
補救敢與乾坤爭俛今仰古氣孰攖長篇倚劒頃刻成
東將入海手掣鯨嘲弄花月非人情余從涉江來舊京
足所遊歷手勿停君詩直壓小謝城如以六國當秦兵
聳肩雒誦作大聲煌煌高燭燒長檠須臾街鼓報五更
紅日欲吐東方明
登金陵報恩寺墖二十四韻
不盡興亡恨浮圖試一登孤高眞得勢陡起絶無憑法
轉風輪翅光搖火樹燈地維標寶刹天闕界金繩碧落
開千里丹梯轉百層規模他日壯感慨至今仍禍自歸
藩啓兵從靖難稱比戈殘骨肉問罪假疑丞衮冕俄行
遜戎衣遂謁陵朝家同再造國事異中興此舉無名極
當時負媿曾兩京雄岳峙一塔鎮&KR1152;稜銖兩材俱稱纖毫
辨欲矜琉璃紛紺碧欄楯落鮮澄事本誇餘力基猶念
丕承監宮留太子給俸濫千僧原廟衣冠冷豐宫獻卜
增侈心崇梵竺神道託高曾世往疑經劫人來乍得朋
(同登者六人)雲烟爭變幻日月幾升縆絶頂盤旋上虛窗偪
仄凭近身棲怖鴿側背躡飛鵬勝境才何有高歌氣或
騰鍾山靑入望相對故崚嶒
金陵雜咏二十首(并序)
僕年三十始至舊京路近一千還同異域感生涯之
巳晚歎故事之無徵彼都人士憶南渡之風流故國
山河見北邙之陵寢四百八十寺烟雨猶新三万六
千場笙歌頓歇袁羊因而狂憤衞虎所以神傷况以
飄零再當搖落芳樹攀條泪盡臺城之妓金釵插髩
魂消綺閣之歌凡江干覽物之端皆遊子言愁之什
敢自信其可傳冀知音之勿罪云爾
沙漠眞人本至尊靑蛇罷祀出梧垣孝陵松栢猶樵牧
元廟何妨有淚痕
想像承平樂事留履綦陳迹也風流輕烟翠柳今何處
(明初妓館名)十六門如十六樓
洒掃他時屬内官鐘聲好句逼人寒御溝儘有流紅事
塵壁傷心是媚蘭
夜半傳呼聚寶門金蟾嚙鎖内城昏武皇大有南遷意
故遣鑾輿宿報恩
蒙溪石刻表南都形勢居然屹壯圖白馬靑絲他日事
倉皇曾補一毫無
妙選三家入後宮抱來馬上石榴紅胭脂不到長城外
何必明妃怨畫工
武定橋欄玉磬如泠泠七尺響淸虛蜀桐不發岐陽扣
等是崑岡劫火餘
宗伯奩清世不知菱花初照月臨池點粧巾帽俱新樣
不用喧傳鏡背詩
杏村玉樹接春華太史詩留典客家不許繡毬誇獨絶
鳳臺還有紫微花
薜鴨袁羊匕箸餘江鮮風味只如初年年八月隨潮上
柳貫紅腮燕子魚
粉竹香塵調不齊和來雁字鬥高低即從紅豆徵竒麗
便壓元人十四題
頓老琵琶擅教坊供筵法曲別歌章故須小技通文義
垂老知音付漫郎
雷雨隨絃四座驚秀之絶調自泠泠隔簾傳語催停板
頭白扶來制淚聽
昭文小楷法黃庭繡佛新詩玉琢成不及錦雲名句好
斷腸芳草斷腸鶯
一月花名簇錦筵舊家手帕亦因緣曾陪盒子春檠會
冷落飄燈四十年
鰲足盤龍氣象吞東華扶出尚驚魂書生小膽當前破
何取紛紛出大言
後村傲兀自竒才覓句曾過此地來春草不生山路白
樹陰濃罩雨花臺
臥遊宗炳已傷神畫社秦淮點染新怪得江山生色少
少岡老死更無人
鈔庫街頭第一坊遊人消渴試新嘗近來曲巷添茶社
誰記新都是濫觴
名士年來已可嗔騎驢腰扇怕逄人李昭竹骨王郎畫
難掩西風障扇塵
蕪湖關
昨日出龍江今晨抵蕪湖順風滿帆幅過關快須臾關
吏責報税截江大聲呼舟子不敢前棙柁轉轆轤余咲謂
關吏竒貨我則無聯吟三寸管壓浪百卷書船頭兩巾
箱船尾一酒壺此外更何物隨身長鬚奴吏前不我信
倒篋傾筐籚棄捐無一可相顧仍睢盱買酒例索錢廻
身若責逋有貨官盡征無貨吏横誅有無兩不免何以
慰長途
題余鴻客金陵覽古集
神傷叔寶髩初斑詩草年年手自刪莫問六朝興廢事
謝家名句有江山
曉出荻港
鞍馬習人勞舟杭令人惰所苦風濤爭孤&KR0963;坐掀簸般
師喜出險拍手咲相賀輕生涉江湖𬗟維神力荷詰朝
風日美百里悠揚過雲峰石鬥竒天勢江浮大望窮樹
攢薺機靜魚趁柁琉璃千萬頃一葉點不破倒影白日
深蛟龍鏡中臥江豚忽掉尾散作鱗箇箇豁然闢詩境
遠景開淡沲
銅陵太白樓同韜荒兄作二首
不盡長江萬古流吳天遼廓倚孤舟疾風捲雨過山去
虹氣晴開百尺樓
我昔曾從夢見之精靈長接百篇詩豈知流落才無用
猶羨宮娥捧硯時
遊兵營
苕苕指衡湘屈蟠路如蛇江天風月夜往往聞清笳尋
聲向曲岸燈光出蒹葭古哨聚遊兵汛地錯犬牙上下
十數里塘廻互周遮警急一舉烽夜行禁艑艖茅屋三
五間各自比建衙門前蔭垂柳屋後編籬笆恐爾本良
民賦歛逃科差居然長兒女戌久還成家炎荒屬未寧
羽檄方紛拏惜哉好身手宴坐銷精華何當鉦鼓息再
見戸口加
那刹磯弔黃忠節公
天道本好生無端殺機伏惻然遜國際罹此靖難酷天
下自一家諸臣義不辱侍中初出亡乞援向誰哭勢窮
繼以死初念固不欲漸漸那刹磯&KR0837;&KR0837;怒濤蹴嗚呼蒙
葬地乃在江魚腹賢哉翁夫人偷生不忍獨提㩦及二
女感激到婢僕舉家十三口同日死江曲眞難贖百身
竟用全九族當時故吏士過者不敢目藁葬同一墳(翁夫)
(人及二女合葬金陵塞洪橋北)招魂倘來復易名雖兩經(弘光南渡改謚文貞)廟
貌未嚴肅我思鑄遺像鎮此千山麓貧賤復何言詩成
淚盈掬
雨後渡攔江磯
片雨南來壓短&KR0963;廻看天北吐長虹風纔過處雲頭黑
霧忽消時日脚紅遠岸浮沈沙柳外危磯出没浪花中
扁舟一葉無根蔕咲擲吾生付柁工
小孤山
峨峨百里外烟鬟望歘矐峭颿兩日程始及抵山脚連
山亘兩岸千仞排垠堮不知渾沌來孤嶼孰開鑿初從
山背望上下勢相若兩崖忽中分老牛角紾昔向陰棲
鸕鷀石齒白磊硌其陽峰面銳鵬噣高卓卓青葱起美
蔭遠景翳林薄脊骨不貯土長根自蟠錯㫄觀倚崔嵬
遥勢借恢擴大哉造物竒咫尺形體各中腰神女祠紺
碧架飛閣藐焉冰雪姿玉貌坐端慤小雨夜歸梁晴雲
曉褰幕神威不在猛水怪自驚遻帖然率群醜俛首受
條約移舟試欲登夷險費斟酌聳肩郤步立窘若被束
縛攀躋雖未成夜枕夢已噩起來攬帶坐波軟風力弱
圓月光吐吞蛟龍恐驚攫
皖口
八卦依然列女墻一城斗大劃荆揚雨濃隔浦吳山盡
風澹空江楚水長官渡無人還繫艇客程有樹但垂楊
曾經百戰東南定鼓角殘兵又夕陽(殘兵鼓角夕陽中明初高季廸題安)
(慶城樓詩語也)
路灌溝阻風
行李先愁過吉陽&KR0841;苻何物尚披猖孤舟喜出兩關阻
一雨能生三日涼紈扇雲皴山入畫蘆花風起客思鄉
柴桑舊事吾猶記咫尺翻嫌路渺茫
過鄱陽湖口望大孤山次黃伐檀舊韻
江長如帶湖如襟廬山挈領高&KR0706;崟大孤欲束湖口住
石脚下插三千尋浪頭有時過滅頂嘘吸倒影影亦沈
康郎彭郎兩不妬微步但覺凌波深西江賈兒晚泊棹
東南月上明孤斟渚蘩汀芷近楚俗水味㳙㓗神居歆
群鷗飛盡亂鴉舞癭藤瘦棘森成陰天青沙白獻濃翠
恍悅余目怡余心船頭擊汰船尾臥末疾不受風霾滛
馬當之險幸巳脫一壺珍重攜千金
蘄州道中
設險憑全楚江防此地遷千家猶帶郭獨客偶停船天
闊星如墜江空月最先時危憂盗賊慘澹話當年
漢口
巨鎮水陸衝彈丸壓楚境南行控巴蜀西去連鄢郢人
言紛五方商賈富兼并紛紛&KR0674;名藩一一旗號整駢駢
驢尾接得得馬蹄騁俜俜人摩肩蹙蹙豚縮頸群雞呌
咿喔巨犬力頑獷魚蝦鯹就岸藥料香過嶺黃蒲包官
鹽青箬籠苦茗東西水關固上下樓閣迥市聲朝喧喧
烟色晝暝暝一氣十萬家焉能辨廬井兩江合流處相
峙足成鼎舟車此輻輳翻覺城郭冷黃沙撲面來却扇
不可屏稍喜漢江淸浣紗見人影
漢陽晴川閣
巳失當年鸚鵡洲晴川高閣劫灰留苦嫌過客多題壁
却咲神仙盡好樓(閣傍新創方士書院)粉堵日斜浮鄂渚蒲帆風
急下黃州山根一線分江漢不遣清流混濁流
題王方喬齋壁
半捲湘簾不滿鈎大江檻外日東流碧空過盡千帆影
一榻臥看黃鶴樓
安國寺東荷池上
蓮蓬味美差同藕荷葉香清似勝花懊惱休陰無一樹
閉門長日坐僧家
漢江舟夜
露宿風餐兩月餘入秋懷抱少應攄濃陰隔浦初疑霧
晚食投竿果得魚夏口帆來飛鳥外洞庭木落早涼初
楚天微雨瀟瀟夜漁火分光到檢書
漢川道中紀所見
沙岸百尺高水落岸容槁火雲蒸久旱旭日秋杲杲田
家候雞鳴趁伴起最早放閒惜牛力飽食眠秋草不念
婦子疲提攜及襁褓桔橰遠灌田俯仰困機巧单衣汗
沾背滿面塵不澡鑼鼓懸柳陰兒童事擊考金燥革亦
乾愁聲振林杪土音帶蠻猺過客不盡曉勞歌有詶荅
各自相媚好豐荒關天運轉瞬誰得保民愚亦可憐聊
用慰翁媪對之我抱慙饑驅空擾擾人言行路心擇食
苦不飽此意行巳堅毋爲亂懷抱
渡百里湖
湖面寬千頃湖流淺半篙遠帆如不動原樹競相高歲
巳占秋旱民猶望雨膏涸鱗如可活吾敢畏波濤
洪湖
漢江支流入洪口水勢舒緩地勢窪葑田中開畝千頃
緯經(去聲)一一露渚牙殘荷尚擎欹仄蓋紅蓼競吐殷鮮花
鷺鷥聳肩作人立意思閒暇窺魚蝦濱湖幾點暮烟起
曬網者漁三五家海篺半閒蘆架屋黃篾十丈水占涯
春漲生時隨斷梗秋潦退後依平沙東西北南隨所向
泛泛何異鷗鳬駕老漁顧我咲相荅客行要自同棲苴
我聞此言發狂咲片席飛渡蒼蒼葭
沔陽道中喜雨
一枕涼侵被朝來得晏眠江清收潦後風勁掛帆前宿
雨纔如露秋雲不近天可能㳙滳意蓬勃起枯田
初入小河
魚米由來富楚鄕入秋飽噉只尋常如今米價偏騰貴
賤買河魚不忍嘗
將至玉沙舟中述懷呈家季叔二首
村荒人少但寒雅夾岸蒹葭一道斜偶到不妨頻問俗
旣來何苦又思家愁經零露秋前草夢吐疎燈夜半花
抛却田園荒舊業并攜僮僕走天涯
勞苦官居巳六年人傳綠鬢改華顚眼明稍喜流亡復
城小曾蒙盗賊憐五斗粟容彭澤傲一厨酒愛步兵賢
定知情話無窮在幾夜篝燈記不全
玉沙即事二首
銀絲壓髻學盤頭少婦粧成不上樓客久語音通土俗
路長征戌阻炎州蘆中船去花搖雪柳外天低月吐鈎
淨洗胭脂湖水闊荷陰閒淡自清秋(郭外胭脂湖荷花絶盛)
絶少魚蝦入膳庖豚蹄隨意散塘㘭雞棲茅店鴉爭食
燕去蘧廬鼠嚙巢暗窟草深移蟋蟀晴絲露重綴蠨蛸
乍來寂莫荒江曲欲賦蕪城感慨交
初得家書
九十日來鄕夢斷三千里外客愁疎涼軒燈火清砧月
恼亂翻因一紙書
與韜荒兄竟陵分手兄至荆州余往監利滯留
且一月矣作詩以寄
長江多蛟龍噓吸通潮汐兩人行結束惘惘將奚適維
時夏苦旱千里火雲赤壓頭一扇&KR0963;炙背等煎廹而我
於其間狂吟快新獲兄詩工而遲顧我速以拙篇成必
傳示瑕纇互指&KR0933;我賞兄不疑兄頷我蹙額丹砂百煉
金點鐵隨手擲文從字怪發往往到擊節績學兄貫穿
懸河瀉胸膈陳言務掃蕩妙解生創闢文章竊願學下
語頗不擇兄爲啟其鑰竒正示體格經經而緯史較若
分黑白溯流止一源馳騁戒㫄隙有時雜游戲間亦事
博奕枯棋紙畫局低手兩笨伯毫末勢必爭怒容毛髮
磔推枰起相訽衾枕紛狼藉幸未投諸淵俛首旋拾摭
㫄觀但移晷一笑意巳釋我飲僅半升兄傾可一石村
沽必盡量醉語有終夕舟子訝未聞家奴慣不嚇漢陽
半月住又復事行役竟陵暫分袂謂作浹旬隔余去向
玉沙兄行指鶴澤萍蹤忽漂散踐約苦難責吾叔方南
征輸將任煩劇&KR0642;陵用兵地久滯佐籌畫西風吹客衣
稍欲換絺綌冷署啼寒螿庭柯響摵摵獨來閱中秋消
息斷咫尺豈如孤舟夜臥起同枕席正當盛壯時長駕
困短策依回投幕府此叚良可惜我年雖少兄本性奈
孤僻輪囷剰肝膽感憤腕徒搤妻孥敗人意兼顧終無
術鹵莽一出門何從算游跡歸與須早計惆悵分飛翮
從監利至荆州途中作
餘恨空傳割據還青天了了隔江山(對岸爲華容諸山)人來小
雨初晴後秋在垂楊未老間望遠易成千里隔時危敢
愛一身閒荆州亦是從軍地怪得參軍語帶蠻
初至荆州韜兄出岳家口留别絶句見示和一
首
竟陵小别無多日又向江陵把一樽此夕憑君談客况
已如三峽聽啼猿
呈大中丞楊公二首
烏㸑要荒路幾千牙門小駐且江邊(時駐節荆州)他年峴首
沈碑會不羡龍山落帽筵千古英雄皆史冊一時形勝
又山川從今覽眺猶多暇只在披圖聚米前
樓船直下擁旗旌絶勝貔貅十萬兵吳漢威名如敵國
魏公倚重抵長城䥫橋徼外先聲度銅柱天南赤手擎
若問封侯何事業征南原是一書生
重陽後六日奉陪中丞公登龍山落帽臺次原
韻
遠上坡陁碧水灣蒼然平楚夕陽間可無好事傳新句
恰有佳名似故山(余所居在龍山故云)霜氣銷來還綠樹狼烟起
處是烏蠻陪遊不少鄒從事此日風流媿再攀
荆州與楊語可别
一身萬里逐南征八口村居累不輕入幕稍酬賓主分
勸餐眞見弟兄情雨淸江舘啼猿夢天闊砧鄉去雁程
莫怪從軍還作賦仲宣樓畔尚徵兵
荆南秋盡野鶴群飛楊公有詩屬余並作
遠遊望滇黔萬里方汗漫中途得小憩朝爽快清盻野
鶴亦出遊聲聞自天半來從纖霓端倏過蘆花岸紛紛
排雁陳一一作魚貫或前如導引後者敢奔竄成群似
得朋獨往寧無伴感通在聲氣形影有聚散應防凡鳥
嗤未怕弋者篡那將閒人目送汝入霄漢豈無好爵縻
乘軒方好戰當年羊叔子坐鎮示閒晏可憐烟霞姿曾
作耳目翫氋氃驅對客妙舞恥輕炫故澤今重來華表
如再見(荆南有鶴澤相傳羊叔子飬鶴處)但令鎩雙&KR1452;警露報昏旦拾
粒仰稻粱野性恐不慣聳身托風馭毛骨庶可換我欲
從之游招手已難喚
荆人田芝來年老好事所居城南隅瓦屋三楹
小庭曲砌雜蒔花竹性喜蓄錦石貯以瓷盆清
泉涵之因狀命名乞余分咏余以其名不雅不
欲作詩重違其請賦一章以示意
風日媚冬暄行行歷郊陸登高三百步埤堄轉城曲墻
頭見鵲巢老樹出修竹叩門得小憩寄興抵巖谷白鬚
揖相迎一咲情已屬小庭容旋馬闢徑故蟠伏插籬竹
架格對面植花木隔簾霜氣淸老葉冬猶綠井然見位
置頗未嫌局促琴書了無塵几榻淨如浴清泉貯磁斗
浮面不盈匊纍纍錦石圓紋理細可矚紛紛誇示客手
點口品目寓形窮想像比喻借金玉余咲戲謂翁此事
取遠俗有生經喪亂竒貨手翻覆錦繡拆麟鳳珠璣裂
奩軸君家茅堂淸枅栱無改築收藏恃無恙彼好非此
蓄奈何清玩具反以穢名辱託名喪其實石意恐不欲
何如兩相忘碌碌復碌碌
初冬登南郡城樓
牢落城南賣餅家空傳形勝控三巴天寒落日千羣馬
葉盡疎林萬點鴉沙市人來穿故壘渚宫烟暝動悲笳
纍纍新冡荒郊徧還有遺骸半未遮
寒夜次潘岷源韵
一片西風作楚聲臥聞落葉打窗鳴不知十月江寒重
陟覺三更布被輕霜壓啼烏驚月上夜驕饑鼠闞燈明
還家夢繞江湖闊薄醉醒來句忽成
雪後
繚墻茅屋閉孤城寒壓&KR1007;厨火未生連日窮陰疑有雨
五更微雪徑成晴坐銷短晷經檐影閒聽隣家壓酒聲
天意似催梅信早望鄉孤客最關情
荆州雜詩六首
要害西南最乾坤百戰餘孤城還矢石陳跡遂丘墟白
日吹笳外枯風落木初暫來戎馬地慙愧得安居
三戸亡秦䜟孤軍覆楚師難消終古恨常動後人思形
勝今何用英雄事必竒挑燈繙史傳渾似覆枯碁
中山存後裔失路亦依劉大局分三國深心借一州圖
王須得勢割據豈同仇滿眼俱豚犬應思孫仲謀
梁元仍舊鎮此地屢稱兵禍福憑方士干戈盡弟兄戎
衣臨講殿詩句到廵城世亂文何用君王乃好名
枇杷門外路降表是前驅建業無王氣湘東只覇圖占
星憂客位給札咲家奴秋草荒郊徧元陵問有無
南郡風流地雄藩轂久推梨花前隊擁紅粉後車來馬
酒分麞飫狐裘逐兔回明明軍令在蜀道幾時開
洪武銅砲歌
荆州城頭古銅砲洪武元年戉申造土花剝蝕鏽微生
首尾摚撐任顚倒憶時僞漢方縦橫虎視江東勢輕剽
旄鉞鄱陽一戰收割耳淋漓行告廟荆湘指顧入圖版
駕幸武昌懾苗獠遂令守土頒火噐何異分藩鎮險要
邪許聲中走百夫巨材作架牛皮冐二百餘年烽燧冷
講武承平背時好何來寇賊忽披猖將士倉皇棄牙纛
可憐&KR1060;鞬等無用下策火攻恃騰趠底貢初曾致島夷
後來特賜紅夷號豈知將軍竟負國俯視焦原縦群盗
彼非吾産且勿論爾獨胡爲亦忘報萇弘碧血釁未足
鴟&KR0642;懸目慘無告嬴顛劉蹶誰惜之去者自悲來自咲
而今西南又轉戰形制雖存力難效我來見汝荆棘中
并與江山作憑弔金狄摩挲緫泪流有情爭忍長登眺
荆州護國寺古鼎歌
臨淮王氣日盪摩東吳西漢兩燭蛾天教禹鼎歸一統
掃蕩不再煩矰碆煌煌開基自建鄴豐沛大風時作歌
金枝玉葉出九塞帶礪錫誓如山河(名山藏分藩記遼王植洪武二十五)
(年自䘙改封成祖靖難後王自請移荆州)荆州要害古重鎮水合沱灃山岷
嶓親藩改封頒重噐汾陰寶氣移騰那遼宫北望四千
里輦致遠自清泥堝(遼東地名見遼史本紀)吳牛回首喘甫定辟
易罔象潛蛟鼉中容百石外菌蠢價重奚啻干鋗鍋白
日蓬蓬霱雲起清宵馤馤香烟和百餘年間封未絶嗣
王拱璧垂淚緺力營梵寺覬祈福丹碧插漢高嵬峨棧
齴層級叠階砌罘罳繪藻連重阿明珠百八綴瓔珞黃
金丈六&KR0724;韋䭾憑將此鼎配淸供位置端正平無頗千
林散花傳薝蔔七葉覆影依欏居人空巷競頂禮一
日萬手爭摩挱年深餘潤溢精采斑駁靑綠紋成螺厥
初賜額號護國豈意國步旋跌蹉西北忽傳盗群起轉
掠卬僰搖牂牁叢祠狐鳴妖廟火雄王雌覇紛么䯢公
然出陿入曠衍楚境㫄突其誰何鳬毛東浮蔽大海轅
塵南下驚纖蘿紅巾方見劇賊走白&KR2254;又報官軍過紅
蓮幕乏庾長史碧油幢引楊沙哥廟廷無人經略拙覆
餗折足遑知他北門吠犬失利苾南徼跕鳶悲伏波簡
書右方半塗改泮水左耳全欺訛中軍但思挺鹿豕列
陣孰肻領鸛鵝九州聚䥫鑄一字百金立木招群魔腰
間大弓肅肅羽掌上利劒霍霍磨濕梢積屍填巨壑洗
城漂血生盤渦烏飛白頭竄帝子馬挾紅粉啼宮娥魯
藏大盗竊寶玉武庫烈熖燔琱戈玉魚晨穿赤蟻穴金
虎夜落毛蟲窠神焦鬼爛逃后羿天驚石破愁皇媧王
坤驚聽或滲漏諾臯載紀從譏訶是時古鼎乃無恙疇
役丁甲來撝呵乾坤元黃蟻旋磨日月來往龍騰梭爾
來一瞬四十載渚宫巳長油油禾昆明土灰識燒劫銅
仙泪雨收滂沱城中故物僅留此坐閱人代成飛柯金
剛寶杵衞帝釋彫篆石碣敲頭陀殘僧近前爲指點詞
客好事空吟哦吁嗟兮滄桑變易等閒耳區區一物奚
足多
渡荆江
虎渡廻船日又曛旌旗高捲渡頭雲閒鷗意到忽飛去
斷雁聲多時一羣南入五溪江路盡西連三峽楚程分
亂離光景逄人問或有新詩當紀聞
白楊堤晩泊
客行公安界榛莽遥刺天百里皆戰場廢竈依頽垣豈
惟人蹤滅鴉鵲俱高鶱但聞水中鳬拍拍繞我船朝來
望灃陽稍稍見疎烟晚泊得墟落潬沙水洄沿天風鳴
枯楊衆鳥巢枝顛居民八九家其下自名村野火燒黃
茆瘦牛皮僅存姻親兒女舍相對籬無樊我前揖老父
欵曲使盡言云自南北爭兵火六七年初來尚易支㪷
米換佰錢去秋忽苦旱榖價十倍前朝市有推移世業
誓不遷况聞江南北兵荒遠袤延逋逃等無地旅仆誰
哀憐我感此語眞欷歔泪流泉有生際仳&KR0867;朝夕計孰
全悠悠逐徒御即事思田園
公安道中
折戟沈沙極望中勿論猿鶴與沙蟲一江路阻城猶在
萬竈灰飛壁已空便有閒情論戰伐誰能按壘識英雄
分明世事如償博細雨殘燈局就終
過龍陽縣
李衡洲畔水潭潭生計漂流最不堪抛却故園三百樹
來嘗霜橘洞庭南
晚泊安鄕縣六韵
布帆衝雪到小泊記荒程沙岸冬收潦湖光晚放晴百
家成小聚一縣得虛名路險行吟客天驕跋扈兵廢池
猶帶樹殘壘竟無城不到干戈地誰知荆棘生
渡洞庭湖四十韵
一氣吞全楚孤舟望不窮兩儀浮澹沲萬象入鴻濛冰
雪凝壺淨烟霞拂鏡融恍疑天四合長見日當中散作
魚鱗去虛憑鳥道通洪流年莫紀開坼力何雄險蓄波
濤勢陰防霧雨雺落帆分向背瞻斗辨西東皛皛趨靈
域泱泱表大風回車辭崦嵫仗劔倚崆峒絶境何由逹
狂飈偶一逢未成騎赤鯉直欲駕晴虹空曠曾張樂軒轅
想馭空鸞雛嬌嶰竹鳳咮引荆桐去約西王母行邀東
海童舞幽潛百怪恊律奏群工貝闕清於玉冰簾暖似
烘人閒常屬耳天外或呼嵩沈璧摛辭壯燔柴望祀豐
居然馮嶽瀆渺矣托神叢河伯憂方大蚩尤禍忽終長
鯨摧爪甲封豕殪豝豵不分驅秦鹿終成失楚弓紛紜
吹野馬變化到沙蟲貪說含珠睡乖從割耳聾蛟涎腥
蚌窟魚目闖龍宮往往狼爭肉紛紛雉離罿崩沙埋鎖
杙壞板拆艨艟短景西南䧟浮氛宇宙充客行愁渺渺
事往惜匆匆飄泊今無地吁嗟一倚&KR0963;向來拘眺聽渾
似出樊籠弔古夫何及傷時又不同九疑荒率指七澤
蕩明瞳易觸蒼茫句難消塊壘衷非才慙擊檝有識咲
從戎不作沾泥絮翻隨别蒂蓬文詞新畫虎爪跡舊飛
鴻壯志銷穨俗流年撫薄躬中流發長嘯誰負濟川功
臘梅和中丞公韵
一枝開異域獨秀殿群芳梔額黃添暈檀心蜜作香折
應傷歲暮力欲挽春陽待共梅花咲先期耐雪霜
武陵除夕
嶺徼溪山指後期楚天風物莾參差江船雨閙羹魚市
岸柳波柔飲馬池俗陋初逃兵火厄年荒眞覺酒醪糜
春光已作先庚報試看燈花爛漫時
敬業堂詩集卷一
