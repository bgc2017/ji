敬業堂詩集卷十一
海寧查愼行悔餘
竿木集(起已巳十月盡庚午二月)
飲酒得罪古亦有之好事生風㫄加指斥其擊而
去之者意雖不在蘇子美而子美亦不免焉禪家
有云竿木隨身逢場作戲聊用自解云爾非以解
客嘲也
送趙秋谷宮坊罷官歸益都四首(時秋谷與余同被吏議)
竿木逢場一咲成酒徒作計太憨生荆高市上重相見
搖手休呼舊姓名
劉魯封章指&KR0933;生滄浪大可濯塵纓肻言預會皆名士
誰似君家老叔平
君别蓬山作謪星我從霧谷擬潛形風波人海知多少
聚散何關兩葉萍
南北分飛悵各天輸他先我著歸鞭欲逃世網無多語
莫遣詩名萬口傳(秋谷贈余詩有與君南北馬牛風一嘆同逃世網中之句)
初冬拜朱大司空墓感賦
城南舊是陪遊地一片蒼凉野哭中宿草墓門黃葉雨
亂鴉祠宇白楊風餘生削跡誰知已往事傷心我負公
肻信九原還有路人間何處不途窮
竹垞招遊白雲觀同錢鷗舫王令貽魏水村嚴
寶仍吳震一分韻二首
沙晴冬候暖古觀晚蒼涼一徑踏殘葉半庭餘夕陽泥
封丹竈合石護醮壇方華表依稀似蓬萊是故鄕(得方字)
燕丘吾舊到逐伴記新春羽帳千年蜕虚堂四壁塵名
山遊已晚遺跡訪初眞欲𥙷儒仙傳欣逢好事人(得春字)
重宿傳經書屋與愷功話舊次唐實君留别四
首韵
再來欣接席昨去惜分襟兩度平安字三年聚散心夢
中追舊事愁裏廢孤吟豈意麻茶眼重窺翰墨林
絶域身曾到名駒小最能膽教更事壯詩喜逐年增畏
客門長閉看山閣偶登故知關性分愛近讀書燈
欵欵留吾住依依見汝情硯冰融墨淡爐火撥灰明淺
夜談難足流年感易成雞頭池上月白髮照初生
易作匆匆别華堂費夢思暗鐘隨杵斷殘燭得花遲穎
待囊錐脫斑從管豹窺出藍眞屬望慙媿我稱師
恒齋邀嘗桑落酒同竹垞賦二首
哆口長缾壓手杯隔簾鏘噐爲親開不愁更欠尋常債
每過朱家醉始回
石湖詩句也風流橘露松舫品最優五斗蒲桃眞濁味
肻將石室換凉州
同竹垞水村步入一莖菴登妙光閣
偶然聯客𬒮隨意叩禪關門徑忽新改居僧出未還一
尖城上塔幾點樹頭山此處宜看雪危梯約再攀
善果寺
高林鳴枯風院淨如潑水時有杖藜僧下階拾槐子
歸義寺(中有遼初石幢)
地作隣人業苔侵破廟堧兩三碑背字猶記會同年
冬菊聯句二十韻
猶剰籬邊朵幽香伴小齋(魏坤)祗緣開較晚眞與俗難諧
(愼行)憶植當松逕分苗傍秫稭(坤)一行頭並&KR0933;幾稜手親
排(愼行)未治鼃兼黽先防虎似豺(坤)栽培從老圃束縳向
斜街(愼行)擔喜連泥買僮嗔冐雨差(坤)素心邀我賞倦眼
爲君揩(愼行)白酒重陽過淸吟十月偕(坤)瘦窗圍竹几涼
路别㯶鞵(愼行)獵獵風捎幔紛紛月浸階(坤)稍應愁雪妬
幸不被塵埋(愼行)采可篘新釀簪宜綴冷釵(坤)葉經霜後
歛花比節前佳(愼行)小塔燈雙影低屏水一涯(坤)落隨騷
客賦淡入雅人懷(愼行)寒色方凝幹新芽已發荄(坤)過時
抛瓦缶留種記牙牌(愼行)按譜名空羡餐英願尚乖(坤)明
年須放早吾欲返荆𬗋(愼行)
吕灌園屬題小影二首
不知何處響潨潨峭削藤蘿側面峯喚起淸風荅淸嘯
濤聲飛上最高松
曾向山陰作寓公一笻歸借白頭翁跏趺消得幾多地
何必千岩万壑中
冬夜朱介垣給諫宅觀倒刺和竹垞兄絶句四
首
樺燭枝枝細吐烟曲屛影裏夜如年索郎美酒耆婆舞
醉倒蘇家藥玉船(時介垣新得此杯)
雙燕身輕拂地廻歌頭舞遍一回回問渠從小誰傳得
似按西涼坐部來
鐵撥檀槽急作聲六么輥上一牀箏忽驚雷雨簾前起
殘雪開窗月正晴
薄薄粧梳楚楚伶酒邊孤客對飄零紅筵大有開元曲
别樣傷心已怕聽
大司馬合肥李公見示遊盤山十律兼屬繼和
敬題二章於後
泉石曾關十載心勝遊往往礙朝篸也知去郭無多遠
所喜探幽不在深紫蓋自開蒼蘚路紅紗長護碧山吟
滿空何限松篁韻盡入鸞歌鳳舞音
不教騶唱駭山僧竹杖籃輿取次登老樹傲霜還帶葉
細泉迎暖未成冰盤來蹬道雲千叠遠處峯巒雪幾層
已失從遊吾自悔得披高咏興偏增
陸端轂索贈
五色邵平瓜一口韓康價古來高世士亦在長安下軟
塵堆裏記相逢歸夢時時寄短篷筆床茶竈何年具準
擬尋君笠澤東
讀張趾肇徐安序冬日感懷唱和詩次原韻二
首
窗隙飛塵日易斜忽披新句感尤加路難不爲登樓賦
才盡非關入夢花倚竹何心矜翠䄂聽歌有泪滳紅牙
斷蓬生事無聊極不獨君悲我亦嗟
小榻吟成膝自搖一燈照影共淪飄雪侵短鬢雙雙換
寒入深杯九九消得氣盆梅偏早綻向陽籬菊未全凋
相期並了殘年課添箇詩筒遣寂寥
奉送玉峯尚書徐公南歸五十韻
大儒出處途秉道貴得正行藏旣自斷進退詎關命我
公如星雲一出朝野慶臯䕫奮事功燕許&KR0570;詔令放之
彌六合鴻業豈易竟立朝二十年風節嚴且勁高文藉
討論大禮資援証以兹契聖情題扁字輝映交孚由一
德心愛非貌敬國家有元氣培飬在交儆儲材本報國
夾袋記名姓必若入收羅先須覈言行春秋兩校士冰
鑒中外瑩大匠洪陶鈞劔光出磨鋥别裁務去僞崇雅
自刪鄭豈不歎才難得人際斯盛煌煌起衰手草野議
敢横中流砥狂瀾公論翕然定官雖謝執法講每直崇
政休沐有常期歲時奉朝請從容大臣體恬退君子性
朝來忽拜疏辭切回天聽帝曰卿往哉疇爲執文柄
答云臣力憊感激泪交迸告歸遄俶裝首路春維孟
詔以書局隨還家就參訂牛腰一百車多與二酉競方
輿廣樂史續鑑改陳桱高館闢翹材名流撤徵聘(謂姜西𬈑)
(黃俞邰諸君)遇榮一時絶典曠千古夐樂天名位似司馬聲
華併鄴侯未足論矧可儗張邴平生釣游處父老喜相
迎太湖洵幽絶天水俱綠淨七十二烟鬟一一落明鏡
(公將開書局於洞庭山)八窗陳鼎彛四壁開畫㡧淸音絲間竹逸
響鐘荅磬鶯花晨赴社魚稻晚報禜暑衫便苧葛臘釀
雜賢聖著書閒有餘即事樂難罄小子學無成風塵困
䞴趟影慙舞䄂短顔譲時粧靚饑朔行自嘲寒郊語尤
硬迂疎頗知量鬭捷肻爭徑振翅無雲霄觸藩有機穽
蹉跎曩悔失鹵莾行恐更世自傾波濤吾方溷泥濘重
來仰翦拂鬱抱實怲怲公在士氣伸公歸士氣病從公
願于邁百感發孤咏(時相約同出都)
送許朔方之雲中
昔我未識子先與錢生(木菴)友亟言平生驩三許不去口
晹谷詩絶倫南交畫無偶朔方年最少藴蓄靡不有次
第獲論交前言果匪苟燕臺昨于役小許實先後(甲子夏與)
(玉友朔方同入都)茫茫人海中相左十八九移時一把臂欵曲
心互剖吁嗟輕薄兒覆雨數某某勤拳托末契所得良
已厚方知情親疎不係交暫久風塵有岐路南北莾分
手錢生走從軍余去扶病叟重來會合地驚顧各衰魗
慷慨倚和歌淋漓藉杯酒子仍靑兩鬢末座獨昂首也
復可憐生雙顴削而&KR0627;須臾雙耳熱擊筑間鼓缶疾風
掃河梁挽斷塞門柳前歡今偶續知有後期否故人諸
曹郎出作雲中守子行赴贊畫側翅義奚取行蹤等飛
蓬離緒如剪韭長亭七十五山勢西北走并州非故鄕
却立望南斗
題許霜岩畫扇
風前撩亂萬梢柳柳外夭斜一扇篷箇是儂家舊詩景
江湖回首畫圖中
鳴鶴亭詩爲關中張鳳舉賦四首
不織筠籠但築亭紅欄日日看梳翎人間只有張公子
合向天河伴翼星
隔窗長聽讀書聲識字多來品倍淸(金城衞氏鶴日飼以粥教之三年能)
(識字)應咲六郎才思劣羽衣刻木坐吹笙
飲啄依人不自持都緣骨瘦便稱竒雲霄儘有孤飛處
偏愛亭亭獨立時
丈八坡陀尺五天侯門如故客如仙憐他一片氋氃影
曾上羊公舊舞筵(鳳舉爲靖逆侯少子)
題沈客子寒郊調馬圖二首(以下庚午春初作)
潑墨揮毫事事能帶腰吟瘦沈吳興如何却向漁陽道
毡帽茸裘學按鷹
小益戎裝悔浪遊不成投筆取封侯殘年射虎非吾分
白石山南去飯牛
西城别墅十三咏新城王淸遠屬賦
雲氣朝出岩亭陰滃然接劃分一片影側展屏風叠浦
口有漁榔落帆如斷葉(石帆亭)
戢戢犀角雛斑斑鹿皮籜春來頻改路客過行長錯欲
斬又躊蹰萬竿殊不惡(竹徑)
秦封五大夫兩生獨不肻托根此得地雙幹鬭淸迥老
鸛暮歸巢殘陽在高頂(雙松書塢)
虎目逃斧斤輪囷誰惜汝薰蕕自然别靈蠢性所予材
與不材間槆兮知自處(大椿軒)
九子得其三五老失其二一峯復一峯峰峯不相似雖
非木假山可少老蘇記(三峯)
蝴蝶滿南園風輕草初剪林霏入烟霧古洞春猶淺好
去向龍岩築菴名碧蘚(小善卷洞)
廻溪轉灣澴滳翠如滳乳岸容兼水色遮斷橋西浦一
卷落床頭春深夜來雨(綠蘿書屋)
不離文字禪半偈亦已多何異百千萬烝沙散恒河蓮
華淸漏底晏坐夫云何(半偈閣)
蒼濤翻半空淸響一聲作頑仙不耐聽下有側頂鶴夜
深忽飛去簌簌衆星落(嘯臺)
鵲山出林郭高處割一拳坐令諸兒孫羅列丈人前對
之能下拜米顚豈非仙(石丈)
草外瑟瑟波波平兩三頃紅鱗尺半魚倒嚼桃花影西
堂夢初覺佳句時一警(春草池)
仙犬吠靈根鴉耡往堪劚曾隨康樂屐竟入麻源谷一
咲却歸來披圖作横幅(小華子岡)
耕犂起同晨牧笛行向晚小庭閒倚杖正值唱歌返杳
杳漸無聲去村知近遠(樵唱軒)
將出都門感懷述事上澤州冡宰陳公一百韻
當代中天治千秋一德期大賢多間出鴻業並昭垂夫
子金閨彦名家玉樹枝傅天飛鸑鷟拔水出蛟螭理學
源流泝文章談咲麾巍科仍早掇雅望迥標持館閣廻
翔地風雲獻納資居高懸藻鑑集益藉論思博物時無
亞多聞議必諮六曹兼掌故九列譲委蛇共指文星煥
寧關好爵縻綱維張有自津涘挹無涯溯厥流風遠恭
惟樹德滋晉陽丁末季濩澤徧瘡痍團結因鄕社招搖
視義旗千村同保障一姓獨登陴布置隨方略分明受
撫綏險憑雙堠設烟合万家炊寇至呼咸集歸窮戒勿
追宗人全鐵軸隣叟穩耕犂歲事重憂旱并民又阻飢
九重加軫念百族尚尫羸焚劵情相卹嗟來事可嗤甫
田憐士女世祿散京坻積貯崇朝盡陰功里老知當官
嗟覆餗扣戸仰由頥及見家餘慶方知善可爲潤沾千
里遠力賑一方疲地近瞻恒嶽川長入晉祠午園留獨
樂甲第拓前規好古兼金石搜竒及鼎彛異香黎峒結
秘色汝州磁畫㡧多裝軸書&KR0809;或借瓻筆馳中壘陣墨
洗右軍池弟子河汾盛宮墻魯國推名爭歸夾袋坐愛
傍紗帷手引烟霞上情均雨露施賢良承漢策雅頌叶
周詩至化行如此斯文儼在兹升庸朝有道羅致野
靡遺竊喜逢時泰翻成歎數竒異材胥奮發蹇足獨顚
危詎敢誇華胄聊因述鄙私婺源分末派海表發南支
大理貤封啓中丞畫戟移澤流京兆厚禍發黨人竒世
廟當中葉分宜位鼎司彈章辭激烈伏闕涕漣洏嚴譴
孤蹤逮流官絶域羈左垣言幸中東市魄終禠門子承
堂構文孫接履綦謝宗經鼎盛裴眷有中衰五葉傳淸
白全家際亂離兵戈屯井閈榛棘變堂基春誤尋巢燕
秋荒插菊籬先人旋遯跡壯志局茅茨比杜經天寶如
陶閱義熙流光傷易邁風木感先萎小子眞無似孤懷
忝自惟塤箎偕伯仲弓冶學裘箕蚤被儒冠誤長遭俗
目欺升沈渾莫定矩矱恐長隳蕭瑟囚山計荒唐揵戸
貲不成終冺没那得避&KR0706;﨑會有從軍役寧甘伏櫪悲
黔山峯矗矗楚水浪差差鉦鼓淵闐發簫笳斷續吹征
夫攀塞柳野客咏江蘺戎事從人問行間借馬騎瘴林
棲狒&KR1757;箐谷竄狐狸耳聽鵑啼血心驚觀築屍晝紅烽
乍舉月黑路偏欹短褐星埃入遐陬露布馳圖披新聚
米局按着殘棋横草名空挂封侯望本癡飄然辭幕府
逖矣走京師古有矜懷刺時方薄處錐姓名埋失路出
處謝端蓍徒步親頑僕低顔向細兒幾逢收駿骨深畏
妬蛾眉久抱違時性兼無媚俗姿泥深蹄躄躠風逆羽
䙰褷逐伴聽謌曲無聊托酒巵波瀾人海闊竿木戲場
隨照壁寧防蠍吹毛竟得疵任安書未荅朱穆論何疑
夢或驚沙蜮歸將友澤麋棄繻知昨失鑄鐵悔今遲不
謂逢韓愈猶煩說項斯感公寬禮數容我揖階墀未有
阿房賦徒懷北郭絲迂疎疑寸管許與到單詞峭置千
尋壁弘開八逹逵春陽蒙煦噢霽月睹光儀欵欵憐才
意依依戀别時㸑薪餘樸&KR0554;鍜竈仗鑪錘靉霴雲敷土
微茫海測蠡義高攀莫及身賤語終卑此去鞭重把何
年閣再窺鷗波殊浩蕩泛泛問何之
送徐道勇宰順德
萬里驅車路韓蘇蹟尚留往時愁謪䆠今日羡吟游邊
海夏無瘴看山朝有樓感君懸榻意謂我是詩流(時相約同)
(行余廹歸計不及赴)
酬别許暘谷
男兒有才人見之如眉在額指在掌蘭苕翡翠大海鯨
相去中間幾霄壌天資必從學力到拱把桐椅視培飬
方今儕軰盛稱詩萬口雷同和浮響或模漢魏或唐宋
分道揚鑣胡不廣何曾入室溯流源未免窺樊借依傍
我持此論嗤者衆同志吳中乃得兩惠生(元龍)格律最謹
嚴錢子(玉友)才情殊倜儻不知此外復誰敵晉楚居然互
雄長得君忽訝鼎足成一戰三分定擾攘君才自是詩
中虎盡遣風雲歸俛仰蜀江到澥一萬里岱岳登峰八
千丈有時分派蓄烟波間亦浮嵐滃林莾初看澹沲與
神會倏轉玲瓏非意想書評取瘦嘲杜陵畫品近肥关
周昉穠纖斟酌雅粧宜骨月停勻神駿賞愛君此境口
莫喻俗手安能事橅仿彼非識者勿浪傳若有知音必
弘奬余雖好吟久成癖所業未充終惝恍邇來屬藁輙
欲焚偪仄無端攖世網徒將字句供指&KR0933;豈有聲華出
標㮄此時披豁喜相從乍挹西山朝氣爽論卑引我爲
同調鳥爪時時發背癢君辭愈䧏我愈慙文繡餙犧母
乃枉皇天老眼不到地半世駈馳絆塵鞅三間草屋百
索田願本非奢力難強我今忍飢亦决去麋鹿山林合
長往閉門更讀書十年尚冀成章附吾黨故人倘記臨
别約鬭鴨欄邊好相訪數折溪橋蕩槳迎歌聲正出蘋
出都時邀姜西𬈑及余偕行兩人日有唱和旗亭
堠館汙壁書墻率多口占之作本不足存存之所
以記行跡也
早出彰儀門魏禹平談震方沈客子追送於十
里之外馬上留别二首
已着征衫上别韀道傍何意復停鞭人生聚散原難定
又算班荆一度緣
杏蕊開時柳葉新眼明差喜出紅塵京華回首無多戀
萬叠西山幾故人
長新店重别孫愷似王令詒嚴寶仍劉大山家
荆州兄三首
尚書書局出隨身供帳爭看祖道新觳觫車輕啣尾去
可憐我亦一歸人
壞壁尋詩又一回殘尊重洗别時杯不因此去添怊悵
輕跨征鞍自悔來
别期長短路連綿春淺漁陽二月天却檢曆頭同此日
驚心南北忽三年(前年南還去年北發今束裝出都俱二月二十一日亦一竒也)
良鄕次西𬈑韻
乍來灰洞喜無風馬足殘泥曉漸融料石岡邊春雨晚
廢田無麥草葱葱
琉璃河次湯西厓壁間韻
日痕紅曙露初晞草色迎人欲上衣頓覺水鄕風景好
一群野鴨踏波飛
寒食過涿州和西𬈑
柳色初濃凹字城胡良河上偪淸明故園三百長亭外
貪得花時一月晴
淸明新城道中
縣南風颭酒帘多澹澹新烟瑟瑟波一路人家齊上塜
紙錢飛過白溝河
白溝旅店見亡友鄭樊圃舊題愴然有感同西
𬈑作
一鞭重度瓦橋關落魄星埃鬢各斑忽見故人題壁在
轉憐爾我是生還
過趙北口晨餐得魚戲和西𬈑
淼淼波光漾碧虛中央一帶是民居綠楊影裏&KR0699;竿起
彈鋏人歸食有魚
任丘遇禹司賓尚基歸自閩南以蜜漬荔枝分
餉
易栗寧桃已厭嘗愛聽風味說南方費他陸賈千金槖
與致紅綃十八娘
商家林早發
村店荒荒殺漏遲喚回殘夢眼迷離曉星一箇明如月
及取朝陽未吐時
冉家橋
楊樁夾岸草抽芽一綫枯河萬斛沙記得去年鞭馬渡
滿渠春漲拍桃花
景州次西𬈑韻(時畿輔苦旱)
自從騎馬出春明滿眼流移愴客情此日畿南行向盡
喜逄田婦餉春耕
平原口占戲示西𬈑二首
碌碌因人事竟成當初原未識先生處&KR0809;脫穎渾閒事
何苦區區自請行
若將毛遂比夷門知已何人合感恩却咲能詩李長吉
信陵不繡繡平原
夜雨
倦枕更闌睡不成白揚葉戰雨來聲油燈欲滅尚未滅
睒電隔窗時一明
從十里望抵晏城
春塍雨潤少飛沙别取林㘭一道斜紅䄂倚門桃傍井
又緣迷路得看花
大淸橋
風柔自覺輕衫便山近微嫌濕翠多日暮大淸橋畔望
一叢春樹擁齊河
崮山
古驛東來路一灣萬枝翠栢護蒼顔不知斤斧迯何幸
大似吾鄕近海山
上已泰安道中和西𬈑
平山堂畔忽經年又是荒程上已天慙愧漿家供野味
樹頭小串摘榆錢
欲登岱不果戲柬周通守燕客
潮白三更開島嶼烟靑九點散齊州輸他監稅周簽判
日日肩輿到上頭
羊流店
峴首沉碑事渺茫空傳有淚墮㐮陽居人自重羊公里
未必英雄戀故鄕
新泰城南望蒙山
翠岱孤抽碧玉篸群山餘勢失嶃嶃晴雲忽斷東南角
又露東蒙一兩尖
發蒙陰至靑駞寺
桑邊棗下&KR0706;﨑路亂石堆堆數驛亭野草不知春意好
燒痕三月未全靑
渡沂水
白沙没髁水平腰舟子招人上小&KR0657;指似翠華南頓路
舊年此處有浮橋
三月初九日自郯城看桃李至紅花埠二首
枝枝能白復能紅光景年時約略同行過曹村貪小住
雙禽對語百花中
油菜花開十里黃一村蜂蝶閙斜陽明知尚隔江淮岸
風物看看近故鄕
官柳
種柳河干比伐檀黃流今已報安瀾可憐一路靑靑色
直到淮南緫屬官
大雨早發宿遷
&KR0837;洶波聲響濁流疾風吹雨渡潮溝眼前一事差強意
河北人家麥有秋
晚晴入桃源界和西𬈑
鳴鳩聲裏發孤城行到桃源落照明一色東風占兩候
曉程催雨暮催晴
渡河
沙雨晴來日氣和漲痕連岸落帆多春風吹過桃花信
啼鴂一聲人渡河
淮安上船
厭聽鈴聲愛入舟只應洗耳向淸流瓣香夜謁淮神廟
夢穩江南第一州
過喬石林侍讀縦棹園
一天風雨禁荼䕷紅藥空欄信尚遲只道淮東春已盡
鴨桃猶剰兩三枝
喬侍讀席上贈歌者六郎
欲顧曾無一字訛子絃徐引曼聲歌靑衫憔悴無如我
酒綠燈紅奈爾何
高郵舟中
蔣牙荻笋碧於天涸水瀕湖出葑田鷗鷺較多人較少
斷橋邊有賣魚船
揚州遇杜蒼略
龍眠(方邵村侍御)又繼黃岡殁(謂令兄饑鳳先生)江左風流跡已陳
今日聽君談往事如逄天寶舊宫人
王羲文閻復申招同西𬈑泛舟紅橋二首
誰家園子得春多繭栗梢頭花信過一曲紅欄隨棹轉
綠陰濃處忽笙歌
十里珠簾廿四橋百年花月履綦銷多情愛拂遊人面
尚有垂楊萬萬條
西𬈑談及竹西舊事戲調之
綠楊書畫記停船一夢揚州又十年見說伎樓渾冷落
髩絲誰惜杜樊川
阻風瓜洲望金山
狂飈高駕海舋開雪浪千堆倒捲廻霧氣欲吞吞不得
紺宮浮出小蓬萊
月下渡揚子江次西𬈑韵
妙高峰下曉鐘撞隔岸吳船正發幇風露一天人擁被
櫓枝搖夢過春江
虎丘後山人家
築岸開池别有津小橋低映碧鱗鱗河豚上後魚花賤
多少山根種水人
閶門卽事
穠花剛被樓遮却又見隣墻出好枝一種風光誰管領
金閶門外暮春時
吳江
鱸鄕亭畔麥垂芒水落潮田已半黃曲折支流通小港
家家門外有船坊
禾中田家
到耳初聞鴶鵴啼平疇小稜趁高低茅針已老桑芽嫩
時節人家正䈒泥
過梅里訪朱西畯
也知陟岵意仍違纔得還家換裌衣爲報而翁吟望久
白頭京國苦思歸(竹垞先生尚留燕)
題家保三兄小影
分無擁髻對伶玄赤脚歸仍侍玉川怪得披圖還一咲
破窗㸐燭看神仙
題西畯月波吹笛圖二首
苔樣蓑衣綠蓋&KR0963;輕篙閒插月明中水禽兩兩背船去
獨倚薲洲一笛風
一天雲細作魚鱗千頃頗黎瀉濕銀解聽鶴南飛曲好
不知誰是倚樓人
柘湖感舊和徐淮江
滿湖輕浪綠差差别樣風光兩度期揚柳半帆春載酒
薔薇一硯雨催詩未知此後花誰主可惜重來鬢已絲
早是驚心八年事夢闌燈炧不多時
齊門夜泊
扁舟蕩樣具區東使盡西南一日風到岸帆檣烟羃羃
隔河簾閣雨濛濛忽來人語蛙聲外亂颭燈光水氣中
也識去家今較近酒闌依舊感飄蓬
吳門喜遇田間先生
髮光如葆氣如虹崛強人間八十翁最喜塵埃經歲别
還看筋力舊時同文章有品傳方遠風雨藏山業未終
(藏山集先生未刻詩文也)指與一星人盡識少微今日客吳中
崑山劉改之先生墓和顧伊人
哀壑無人呌杜鵑馬鞍山麓古墳邊東齋路没荒榛雨
(東齋先生祠堂也今廢)北郭人犂斷碣烟湖海尚疑豪氣在姓名
翻藉布衣傳冬靑種後諸陵廢南渡君臣更可憐
題沈石田秋江待渡畫卷
皛皛波明蠏舍苕苕路轉漁灣落葉聲中問渡浮萍影
裏看山
題陸漢標墨菜圖
小圃朝來露未晞早菘靑脆晚菘肥老饕不要園官送
直擬從君攫畫歸
武林寓舍少司馬楊公以鮮茘分餉賦謝
綘&KR0809;移得洵仙才珍重瓊漿贈十枚不向紅塵馳驛到
却從碧海販鮮來色香尚覺熏肌好冰雪眞隨咲口開
只是野人慙過分恍疑身自雪峯回(范石湖集四明海州自福唐來順風)
(三數日至得荔子色香都未減大勝戎涪間所産曾有詩云鄞船荔子如新&KR0933;行脚何須更雪峯)
四殤詩
家貧望多男如農力菑畬將期秀而實焉得辭勤劬吾
家兄弟間盛事傳鄕閭仲氏艱舉子前年獲騶虞季子
善生兒爛漫引衆雛我兒稍長成次亦舞勺踰豈不顧
恩誼未免督責俱嬌穉尚無知愛憐併屬渠阿巢甫七
齡性慧早讀書近尤喜作字狼籍塗墨豬騶虞頭角好
秀眉淸兩矑學語無不能舌本驚老儒阿載方斷乳氣
壓群兒愚家僮聽指麾步步趨亦趨最小名阿午哇哇
聲已殊今年暮春杪我歸自燕都次第使來前琳琅玉
璠璵排成一行雁聚若同隊魚公然嫌姆抱見伯同爺
呼漸熟意轉親競前爭挽鬚無何捨之出我又東遊吳
五月到崑山梅雨蒸肌膚去家五十日頗怪一信無濕
螢照昏花雙眼交糢糊群來入我夢繞膝形蘧蘧明朝
急買舟冐暍返敝廬到門天已黑哭聲滿庭除驚問哭
何爲痘殤瘞泉壚一哀吾欲絶老泪沾襟裾自惟世業
荒寶此七丈夫半月奪其四嗚呼彼奚辜季子僅留一
芝焚蘭未枯仲氏一併亡竟失掌上珠矧乃客未返(時德)
(尹尚在都下)遠隔天北隅便擬報杏殤作書寄江湖又恐傷
汝父臨緘復躊躇中腸集百念沈痛肻暫攄家門百年
來夭閼代有諸曾王父早世我祖實少孤兩叔及先君
長短歲月徂短者纔十九長者五十餘同祖凡八人其
三已丘墟早衰我更甚所歷多﨑嶇浮生知幾年煎廹
非一途傷哉感存殁天意終何如
苦雨聮句
風噫作欠伸(顧圖河)天愁散咳唾羃羃繭絲微(愼行)捎捎箭
鏃大排櫩挂水簾(圖河)震瓦响雲磨隙景列缺馳(愼行)潛蹤
鬱儀過衣纓黝黴醭(圖河)屝履濺泥汚蝸嚵引長涎(愼行)黽
怒鼓群和嘬桉聚蠅饕(圖河)瘁肌飽蚉餓嘔噦減食单(愼行)
撲緣廢書課帖席惡膠粘(圖河)歷階防跌蹉遥岑罨如遁
(愼行)高浪騰誰簸方當戒舟杭(圖河)矧廼疲鞍䭾溝甽濘齊
腰(愼行)田塍淖没髁菭衣妥兩肩(圖河)烟殼背一箇栖畝占
來牟(愼行)分秧滯秔稬靑葱卓針立(圖河)黃萎垂芒臥造物
有暴殄(愼行)農功豈媮媠乾土盡翻沈(圖河)漏天難𥙷破餘
飛遠乍散(愼行)晚色晴微作暑濕旋復蒸(圖河)壯陰那肻挫
走章牋碧翁(愼行)苦雨毋受賀(圖河)
敬業堂詩集卷十一
