敬業堂詩集卷三十四
海寧查愼行悔餘
西阡集(起丙戌十月盡十二月)
凡詞臣請假葬親者例移吏部須六年俸滿方與彙
題余自癸未入館甲申授職通計前後歷俸未滿四
年丙戌秋杪隨駕歸自口外於直廬冐昧陳情叨
蒙聖恩俯允所請誠異數也回思先母見背已三
十五年先君棄飬已二十九年矣長恐溘先朝露負
土無期今乃得買地西阡歸營大事吾子若孫履斯
阡也當念貧家葬親之不易益感聖朝卹下之深
仁則兹集所留特涕泗之痕而已
恩賜白金二百兩恭紀十韵
竊祿淸華地霑恩湛露天朱提頒少府白鏹逮微員
優倍三年俸榮踰萬選錢貺非金穴比旨自玉堂宣
重馬歸時載空&KR0809;𥙷處穿春衣還質庫客座設靑氊暴
富隣翁問長貧㸑婢憐每持淸白誡長望子孫賢不敢
辜君惠行將置墓田孤生餘頂踵感涕爲光先(時先人尚)
(未營葬將以賜金買地)
乞假葬親南歸睿賜騾馬二匹恭紀二十韵
連騎東朝出輝煌照路岐來從蒺藜苑産自渥洼池
騾馬名雖别龍麟種並孳&KR0238;光明似鑑(騾色純黑)紫燄潤無
疵(馬色純紫)抖擻塵沙淨開張骨骼竒八蹄行互舉雙尾立
交垂共飲無踶齕同槽免縶維曹韓師畫理湛岳比妍
姿(東坡詩馬中湛岳有妍姿)天廐方登用房星忽下移聮翩驚異數
蕃錫荷恩私臣本駑駘質生逢特逹知昨來衣白
祫今去鞚靑絲屬有駈馳分眞當愛惜騎芻茭慙厚給
鞭策敢輕施每憶重經處寧忘徒步時雪深東郭履寒
勒㶚橋詩歸徑逡廵識㫄人指點疑力衰輸盛壯心在
冀追隨數齒殊多感齊衡轉自嗤長鳴同戀主臨發
又遲遲
將出都留别院長及同直諸公四首
有生長恐負君親白首淸班忝後塵蘭畹草生聊自
託鳳池鷗入亦相馴關門柳色三經夏苑路花光四及
春緫是恩波最寬處就中容得濫竽人
窀穸先人久未營隨身挈涕每縦横微官敢作歸田計
聖主能憐負土情篋有賜書裝不薄&KR0809;惟襆被累差
輕只慙駑鈍宜長放尚與驊騮逐隊行(去年九月皇上賜馬一疋今)
(年十月皇太子賜騾馬二疋院長亦曾惠馬故及之)
勿論解組與彈冠直爲天高仰報難情重繞朝新贈
策夢深星瀨舊投竿九重禁闥深嚴地七品年勞本
分官倘許衡茅專一壑猶能曝背話金鑾
得歸未掃舊巢痕(用東坡詩中意)去住心孤但自捫列宿回瞻
天北極单車獨赴國西門檀溪屋老將誰主栗里田蕪
尚有村長羡冥鴻在寥廓不曾輕受稻梁恩
與潤木别於彰儀門外
自我住京師五年裘換紵名成時巳晚恩重歸敢遽
子臣虞兩負方寸亂徐庶請急太匆匆痛深創寔鉅親
亡未克葬貧到傷心處追憶初喪時悲端非一緒汝時
尚角丱至性本天具今來強仕踰將伯寔堪助同歸苦
未得(時弟亦欲乞假而未遂)万事料難預送我出修門殷殷戒徒
御我行營大事家督難自恕饑凍固其常兒孫何足慮
來騎蹇驢來去駕柴車去風吹日杲杲飄散蘆花絮灑
淚各無言哀歌聊自叙
晚抵良鄉
近畿積雨後大道成塗泥舊時攔馬墻今作蓄水堤眼
中有岐徑涉足恒恐迷正賴孤塔高前行辨東西南來
者誰子賓從相排擠光輝溢路㫄簇簇千輪蹄倉卒爲
引避我車若雞栖
早過涿州
曙色朦朧十里橋城端雙塔聳岧嶤層冰欲裂風何横
濃日如熏霧忽消新闢河淤半蕪沒舊攀沙柳尚蕭條
出畿便是田園路南望三千未覺遥
五更發高碑店
久作京華客鄕程夢易迷分明茅店月猶誤早朝雞
食安肅菜
老夫居貧曾種菜露韭霜菘成替代朅來竊食大官厨
百罋黃虀剰餘債歸程晚經安肅縣一碧環城雪初蓋
流涎大似逢麯車頥朵腸鳴難久待頃筐雖乏園官送
求益何妨擔夫賣銀刀削葉土銼烹柔滑淸甘美無對
花猪肥羜真堪唾野飯村沽差足配家童相顧旁愕眙
不信主人心篤愛我願當官知此味朘剝毋爲里閭害
又願民間無此色春社祈年秋報賽菜畦不蟥田不蝗
過客盤餐聊一快
渡三义河沙滋唐三水合流於此
百里平陂際白沙滋唐兩泒滙三义樹頭小扇風旗影
舊識中羊(村名)賣酒家
重入束鹿境宿淸官店先寄兒建十二韵
上谷南來少戌墩(自張墩以南道㫄無堠)天寒日薄易黃昏重穿
野水平沙路又宿柴門老樹村地遠郊圻殊僻左人隨
歲月劇驚奔遠迎何敢煩丞尉(黃丞趙尉至此相迎)再到惟欣長
子孫顧我便能偕隱否問渠可有去思存(時兒建循例量移將離任)
(矣)一家飽暖踰初望百里絃歌盡國恩捧檄當時聊
自慰折腰今日且休論仰邀天幸年頻稔下頼民淳訟
少冤成就汝爲無過吏保全家是舊淸門雖無餘力營
三徑已忝廉名逹九閽酒盞久抛思共把燈花何喜
遽能繁明朝飲馬滹沱側好對淸流騐髩痕
乙亥秋與許霜巖同過深州忽忽十二年矣重
經此地題壁依然時許遠宦滇南口占寄之
飛鴻一散天南北指爪痕從壞壁留惆悵城南獨吟客
夕陽隨影過深州
饒陽道中作
我前冬日暖我後北風狂向背苟異宜一身判陰陽矧
乃别形體疾痛焉能詳造物豈不仁饑寒盈道傍目存
力匪逮惻惻中自傷
曉發河間黃昏抵大城縣
瀛海東來路漫漫百里長田荒薪比桂潦退鹻如霜牛
跡迷朝霧鴉聲散夕陽誰憐畿內地經眼有蒼涼
奉謁座主少宗伯許公於大城官署敬呈二律
一城斗大控河壖析木遥從天漢連永賴渠成傳万世
一咲那知是老翁
崮山栢
戢戢排行欲及千黃楊小厄故依然廿年野火荒山道
看爾幾成劫後仙
長淸山行
曉露趁殘更荒雞失次鳴嚴霜升井氣落木走風聲磵
道衝沙聚山牆叠石成大都生癭俗磊塊緫難平
泰安州題壁
少負狂名老好竒逢山興發尚淋漓如何十度城南宿
不敢輕題望岱詩
長至日山左道中即目書懷二十四韵
一線添歸日初陽放曉晴細泉冰底咽枯草燒餘萌土
瘠逢人問年衰換節驚滿前憐凍餒即事歎凄淸此地
初荒旱相傳半死生至尊憂獨切當事責差輕足陌
千緡給留漕万數盈不教移積粟專欲活殘甿碩鼠成
羣聚哀鴻四散鳴民貧寧樂禍官賑特空名受爵能無
愧增階竟冐榮牛羊難問種雞犬乍聞聲正使流亡復
懸知疾苦併如何經儉歲尚爾廢深耕垔餙郵亭麗修
治(平聲)道路平戌旗雙隻堠墟落短長程僅免追呼擾幾
同力役征辛勤偕婦女率作及兒嬰望幸心雖結安巢
計未成皇仁終見憫吏治亟宜更自咲犂鋤叟來隨
商旅行何曾受芻牧直是惜婺惸暖律回鄕夢寒灰付
宦情所祈年糓熟終老卧柴荆
羊太傅故里
班書源可考系出泰山羊世已經千載魂應戀故鄕功
名論際會氏族閱興亡峴首沈碑後何須感歎長
新泰城南望嶅山
孤峯截斷連山&KR0899;大似人間獨立人地湧雲根浮縹緲
(一名靑雲山)天生石骨瘦嶙峋仰瞻泰岱㫄無附平揖徂徠
近作隣不用多生閒草木免教榮落改冬春
旅店食雉兔作
頻歲叨陪獵秋田雉兔肥中官馳馬賜侍從掛鞍歸
北上何年再南烹此味稀經過慙野饋寂寞慰朝饑
蒙陰城東十餘里地名城子莊壬午初秋曾一
飯於此水旱之餘居民百餘家轉徙殆盡惟舊
時逆旅主人在耳感歎不已紀之以詩
敗茅頽壁兩三間百室漂流偶一還記得往年題句在
豆花棚下看蒙山
抱犢詞(桃墟道中見一老叟抱黃犢騎驢而行戲作)
東村牛旤秋不熟别向村西買黃犢買成抱上蹇驢騎
驢尾稀如翁鬢秃驢今䭾翁復䭾畜步步施鞭毋乃酷
人情厚薄從古然或加諸膝或墜淵
古明鏡詞(見道㫄醜婦而作)
人間有真色嬌者顔如蓮東家欲效之紅白調朱鉛衆
方賞塗抺羣謂醜者妍好女不自明詎藉㫄人憐妍媸
果若從人定何用團圞鑄明鏡
沂州出山
沙淺沙深突復㘭一行疎樹帶烟郊山經齊魯靑纔了
馬渡洸沂碧未膠小圃重樊因枳椇浮橋粗就賴蘆茭
經旬尚滯黃河北漸喜魚羹入客庖
淮北聞雁
風急霜淸欲渡淮數聲客夢驀驚回與誰好作江湖伴
(東坡詩我衰寄江湖老伴雜鵝鴨)憐汝亦從邊塞來殘月曉催千片落
長天寒曳一繩開蓮房菰米沈波後集澤群多亦可哀
(夏秋之交淮南北皆被水)
從宿遷登舟連夜渡河
勞筋貪暫息買棹聽漁歌漸與江淮近自然鴻雁多涸
沙無斷岸急浪有盤渦忽報晨冰合吾舟已渡河
黃河中流見月出口占一絶
誰謂河流濁吾疑徹底淸一眉殘月影鏡裏看初生
發淸江浦二首
南來步步遠風霾川路晨征一倍佳竹&KR1850;蒲帆渾不用
櫓聲如雁下長淮
編蘆縛荻聚成堆大舸多從江外來試問老堤堤畔柳
年年辛苦爲誰栽
重晤大司農徐浩軒先生於淮上二首
邊風朔雪灑重裘猶記鋒車一夕留却到淮陽冬候暖
滿窗紅日話中秋(中秋前先生復命至塞外于柳林口行帳中盤桓半日)
河堤本是司空職計相重乘使者軺舘閣人情久延竚
江湖粗了合還朝(先生以大司農兼翰林掌院教習庶常似不應久于外故云)
張運靑先生見餉食物遣人遠致于四十里外
以詩奉謝
見說官廚儉淮流孰與淸於公無媿色餉我見真情追
送煩郵使分嘗徧老兵道㫄傳異事此客勿相輕
寶應雨泊
冐雨衝泥取次行多年不聽滴篷聲此聲好是治聾藥
老耳孤燈分外淸
曉晴發寳應喜得順風先寄德尹揚州
安宜城外雨餘天晨旭初生血樣鮮湖似貫珠行不盡
(秦少游詩高郵西北多巨湖纍纍相連如貫珠)雲隨飛鳥勢争先離心各抱三
年外短夢難禁兩日前一事報渠差快意好風添送順
流船
掛帆行六十里將抵界首風勢轉狂小舟不敢
下閘戲成二絶
閘口狂風撼柁樓隄邊驚浪聚浮漚何妨暫作須臾住
只算荒灣遇石尤
石尤風緊人知避我獨逡廵避順風不謂有風行不得
掛帆何必急流中
高郵道中
北風吹折荒灘蘆四無頃畝純浸湖周遭三十六陂水
中置一城形覆盂(蔣之竒詩中間可以置戌城隱然高阜如覆盂)城頭角聲曉
如訴城外人家半漁戸我來正及積潦收但見飛鳬導
前路買魚射鴨值幾錢所愁米貴廚無烟水鄕作客大
不易嗟爾居民誠可憐
大雪夜泊瓜洲二首
茱萸灣北晨沽酒瓜字洲南夜泊船我自只如常日醉
人言風雪滿江天
歸途未免防冰雪一月晴和竟似春今日漁蓑堪入畫
天公原不薄歸人
雪後渡揚子江
廿里風程一霎間海門晴色帶潮還白頭浪裏参差影
看盡江南雪後山
舟過丹陽有感於范堯夫事漫成一律
郵籖朝過曲阿城又是江東第二程一刺投名羞俗態
十年爲客見人情當時已少郭元振故友誰如石曼卿
預遣家書刻歸日兒童不用遠相迎(是日遣老僕先歸)
三十年來舟過無錫未嘗再游惠山口占解嘲
來往如梭三十年不曾重酌德池泉他時終作法雲老
償取平生未了緣
膠山在無錫縣東四十里九域志云山南有梁
蕭侍郎故宅今無可考矣
蕭蕭雁鶩鳴枯蒲南朝侍郎宅有無膠山漸近惠山遠
中隔芙蓉一片湖
渡尚父湖晩抵虞山二首
烟村雨浦逓灣澴忽入澄湖杳藹間常愛大癡横幅好
不知粉本在虞山
長松高下蔭坡陀老柳參差蘸碧波咫尺吳門風景别
山塘十里稻堆多
過錢玉友河亭話舊二首時已收身奉佛但未
廢飲耳
團蒲㫄着一龕燈韁鎖中無杜伯升(事見東坡詩)長恐入門
遭痛棒對君吾是啞羊僧
不愛天花作道場万緣消盡酒難忘(白樂天有何處難忘酒詩)從今
方丈維摩室添瓣淸香祀杜康
與許暘谷時許初自山右歸
一咲還家未覺貧奉承堂上白頭親可憐我亦稱人子
負米歸來晚爲身(少陵詩負米晩爲身每食臉必泫)
西阡雜感五首
銜恤三十年今方卜城域有身彌自痛負土假人力
其二
兩山如玦抱一水縈紆注落葉滿西阡别家墳上樹
其三
坡陁非丈五馬鬛是新封小著樊籬護須防鹿觸松
其四
墓田故無多又占數間屋庶望子孫賢旣耕且還讀
其五
一門四兄弟去住難自主丙舍幸已成神傷對牀雨(時潤)
(木乞假未得)
除夕與德尹信菴守歲二首
驐雞篘酒餞殘年餽歲鄕風自昔傳不爲盤餐營口腹
老來情味合歸田
家貧未免思游宦及至成名累有官畢竟商量何計穩
白頭兄弟一堂難
迎鑾集(起丁亥正月盡一年)
丙戌偪臘抵家營先人葬事畢將於西阡築舍爲
休息計會天子閱河南廵在籍臣僚例應遠迎
明年正月買舟渡河隨鑾自淮陽抵江寧至蘇
杭五月初於高郵送駕再展六月之假乃復歸
里通計一年中息肩不過二百日懶不作詩僅得
如于首
園梅垂放而主人將出門口占一絶
冰雪禁繁蕊莓苔褁老枝吾閒猶未得不謂爾開遲
錢玉友有見寄長篇極論作詩之旨終以傳世
相期許兼承不朽之託連日阻風虎丘舟中無
事賦此奉詶
吾觀工畫人胸本藴丘壑雲烟資變幻山水赴脈絡又
聞國手碁惜子不輕落翻新布竒勢全局如一著良醫
去成見因病施方藥巧匠先量材運斤乃盤礴羿射無
詭遇騶琴有醳攫高僧厭苦空八棒解拘縛老仙出狡
獪九鎖啟槖籥惟詩亦云然衆美視斟酌神功須力到
佳境豈意度人皆信手成孰肻苦心作同心得錢子洞
見非隔膜惜哉方逃禪此道付糟粕偶然一吐露萬象
互醻酢足知精進幢隨事無退却投篇過推許不量余
所怍平生知已分夙昔愼唯諾寧待遲暮年重爲不朽
託君其益自愛藏藁手親削(玉友近編所作詩九卷名撫雲集)
夜泊京口
誰信勞生有路難山川猶作故鄕看風翻石壁連城動
潮滿江船出口寬細火一星疑遠市重裘二月尚春寒
東君不管梅花信任向高樓笛裏殘
奉和座主相國澤州公吳橋道中見寄之作敬
次原韵(時扈蹕南廵)
浮浮薊北烟曖曖江南樹聞公陪輦出延竚凡幾度早
梅已飄香繁杏亦修嫮惟占燕雀喜詎觸蛟蜃怒挂席
下淸淮馳情快前遇詩高有孤唱興愜無長路絮暖茱
萸灣風輕桃葉渡舊遊吟未足更向湖山去
院長揆公出都時亦有詩見寄淸江舟中出以
索和奉次原韻並簡唐東江考功
淸音天半落松杉吟傍仙舟響亦凡夜雨一篙平岸水
春蒲十幅渡河帆不辭醉咏花欹帽預擬題襟墨漬衫
爲報東江老居士速馳詩逓荅來函
揚州城外觀燈船和友人韻二首
琉璃一片暎珊瑚上有靑天下有湖岸岸樓臺開晝錦
船船絃索曳歌珠二分明月收光避千隊驪龍逐仗趨
不爲水嬉誇盛事萬人連夕樂堯衢
錦纜朱欄綵鷁群滿川春暖氣如熏倒窺銀海千枝𦦨
迸散金波五色雲雁齒初装虹有暈魚鱗不動水無紋
君王到處皆勤政猶自宵衣坐夜分
題湘雨禪師宙亭詩集後師乞余作序故落句
及之
九僧殁後名僧少今見詩中第十人傾倒盋&KR0809;千斛水
洗空衣祴七條塵秋田領鶴精神爽春谷聞蘭臭味親
不敢與師多作序欲離文字證前因
初登金山
齋鐘浴鼓平生夢垂老方成扈蹕遊忽聽潮聲分兩派
信知樹影在中流千檣雲霧浮孤墖三島樓臺聚一漚
終脫朝衫穿野衲卓菴閒地幸相留
淸明喜霽再登金山同院長作
片颿重過潤州城曙色東來海氣晴千點桃花一江水
妙高峰下作淸明
雨後隨駕發龍潭抵江寧
晨隨羽衛發龍潭雨氣初收日色暹驛路馬嘶泥滑滑
野田雉雊麥漸漸六朝烟柳攀&KR0699;岸三月風花賣酒帘
擊壌吹豳聲一槩尚煩停蹕問茆檐
隨駕謁明太祖孝陵恭紀十二韻
明祖山林在天家祀典昭千官隨虎旅萬乘駐鸞
鑣風雨東來近江關北睇遥石城蟠&KR0899;厚靈谷蓄泉饒
狐兔何曾窟松楸竟不凋運雖經鼎革詔特禁芻蕘
下馬坊猶聳祾恩殿忍燒遺民安率土聖主念前朝
本以仁除暴還同舜紹堯統傳心有契社廢廟無祧陵
戸煩增置神宫儼舊寮覇圖卑六代園寢任蕭條
院長見贈大篇過蒙推獎次韵奉酬
騷雅本正聲沿流乃盡變前賢不苟作寸錦勝匹練自
從篇什繁觀者目易眩公才擬日星有作万人見圭璋
旣特逹氣類必引薦賞奇神有交嗜善誨不倦手持大
圓鏡盡攝諸方彦高談折深源小智窮曼倩伊余好唫
咏宿昔弄柔翰駑駘百舍趨追驥不及半人言桃李春
自顧桑榆晏雄辭荷獎借照眼驚璀璨穆穆被淸風嘐
嘐發將旦和章如草木披拂聊供&KR2412;
自葑門至崑山舟中作
鯉魚橋外綵旗斜乙未亭邊鼓笛譁六十四涇烟水色
半隨鳳䑵泛桃花(鯉魚橋乙木亭皆在葑門外見丘與權築塘記六十四涇詳吳郡志)
(中)
立夏日吳山寓樓偕竹垞朱先生及鄭息廬馬
衎齋素村家德尹爲櫻筍之會竹垞有詩和荅
一首
夏木陰中夏日長小樓西面吸湖光簾櫳昨夜猶春雨
花事今年偶故鄕佳節重逄知幾度白頭一咲抵千場
朱櫻紫筍家園味容易山廚得飽嘗
雨中隨駕泛舟西湖次院長韵五首
看山曾向雨絲中靑苧竿頭弱柳風今日船從天上坐
亭臺不與昔年同
沿隄畫槳愛徐行但換橋坊不改名水墨圖中天一色
鷺鷥幾點去分明
澄波何處著纖埃寺面多從鏡裏開放鶴亭邊聊一憩
居僧猶記探梅來
搖曳垂楊淺水灣心隨魚鳥欲忘還裏湖行盡外湖出
又露西南兩角山
老去論詩敢自豪從公遊興尚陶陶䄂中㩦得西湖去
十幅吟箋勝薛濤
昭慶僧樓同年佟淵若學士步月見訪
滿川烟火氣熏蒸誰解敲門問老僧多謝同年能見訪
上樓初點佛前燈(是夕湖舫烟火最盛)
和淵若學士西湖雜咏四首
短牆高閣俯層瀾中有幽人洗眼看漫道放船隨處好
烟波終譲外湖寬(時淵若寓叚橋外)
雙鳩啼雨又連朝濕翠濛濛隔岸遥好片蘇公隄畔柳
暎人騎馬渡虹橋
賀監狂名老在無酒船一櫂未應孤心知不及閒鷗鷺
拂雨翹烟占此湖
四圍圖畫本天成三面雲山一面城多少才人吟不盡
尚留佳句待先生
雨中過南湖訪老友盛鶴江二首
幾稍新竹透籬根一片蒼苔印屐痕六七年來閒不出
感君爲我特開門
烟雨迷離又一春舊遊如夢亦如塵萬緣消盡詩名在
猶替南湖作主人
隨駕重至虎丘寓直仰蘇樓下
好片生公石重來似十洲爲逄僧話舊猶認仰蘇樓
聞兒建到家之信
爲貧而仕全家出末路何堪久别離書卷抛來飽魚蠧
田園荒後長榛茨急流自信差能退廉吏誰云不可爲
比似遷官還校喜燈花爲汝報歸期
吳門舟次喜遇潤木假歸
誰傳遠信自京華聞汝歸程漸有涯驟見尚疑俱作客
昨歸翻怪不同車半年冰雪愁爲減一飯江湖勸互加
錯料老夫詩是䜟白頭兄弟盡還家(予去年除夕詩有白頭兄弟一堂難)
(之句故云)
重酌惠山泉
千章老樹蔭渟泓不忝茶經第二名急借匏尊蠲久渴
旋敲石火試新烹僧無吝色從多汲客有餘甘爲一淸
挈得缾罌須穩載免教地主累張衡
奉謁侍讀秦公於寄暢園敬呈五章
石龍噴沫轉階除平碧中涵萬綠俱信是有源能不竭
㫄分一派給僧厨
合抱凌雲勢不孤名材得並豫章無平安上報天顔
喜此樹江南只一株(園中樟樹一本乃數百年物上嘗傳問此樹無恙故云)
山光水色盡沾恩風月兼留雨露痕(堂中有山光水色松風水月諸)
(額皆十餘年來筆屢次題賜者御)頭白村翁傳盛事鑾輿六度幸
名園
德門子弟嫓荀陳再見瓊枝玉樹新(謂洛生喬梓)却笑平泉
空作記世家難得是文人
韓公文體杜詩名謝傅家聲白宦情四海只今無執友
從遊應許老門生(辛酉先生典試江西廬陵彭公是科所得士愼行癸酉舉京兆又出彭公)
(門下例得稱門生)
麥秋
桑疇宜暖麥宜寒宵旰憂勤亦少寬親見江淮民樂
業淸和天氣好回鑾
邵伯埭送駕後歸舟即事二首
埭南埭北鮆魚肥斗野亭邊興不違說與故人應惜别
千帆送盡一帆歸
高寳中央地最低秧針浮水水浮畦霑沙雨足牛蹄健
萬頃湖田盡架犂
與德尹自揚州連舫渡江
梅花開後草堂前凖擬春來共醉眠此福兩人消不得
半年五上渡江船
入夏苦旱六月十五早偕鄕人禱雨烏龍井步
至菩提山眞如寺二首
淡月朦朧般若臺沈沈海岸蔽黃埃可憐我本無田者
足荒山乞雨來
臯蘇遺廟在巖阿(潛說友臨安志云鹽官縣東七十里有烏龍井廣四尺深七尺冬夏不竭)
(相傳臯蘇二將軍逐黃巢死於此因祠焉紹興十年歲旱禱雨即應勒賜濟福廟額在寺南六里)古井
年深不起波好笑兩三垂白叟便思泥首致滂沱
耳聾
五官初廢一萬竅爲收聲絲竹吾何與雷霆衆自驚少
聞差省事多笑豈無情社酒如堪治明年試聽鶯
十月十七日病起過鄰僧融然房看菊
閒僧仍種菊病叟偶還鄕物色憐寒蝶人情愛晚香開
遲經夏旱節爽似秋涼對此增怊悵吾家徑久荒
周濓溪先生家塾銅章一枚形製竒古其裔孫
歷世寳藏來索題句敬賦一章
道州崫起千年下聖學昭如揭日星遂使大儒承統系
猶留小噐覩儀刑摩挲繆篆蟲魚古洗剔銅花翡翠靑
不比還珠空寳櫝子孫長得護精靈
天寧詩僧文緯見過
夕陽影裏鴉投樹落葉聲中犬吠船久矣蓬門無剝啄
偶然葦岸有緣沿孤吟喜接金襴友一味能參玉版禪
(時以冬笋見餉)絶勝地爐煨芋在爲師飽喫送殘年
敬業堂詩集卷三十四
