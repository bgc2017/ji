敬業堂詩集卷十六
海寧查愼行悔餘
客船集(起壬申九月盡十二月)
樂天琵琶行自述遷謫之情託于送客而不著其
姓字未必果有其人也今余與恒齋别正值楓葉
蘆花之候恒齋官况不異左遷别後倘有詩見及
其母使人疑此客爲烏有子虛乎
留别恒齋太守次見送原韻
小住衙齋忽半年河梁只在一尊前重携風雨登山屐
又上江湖載酒船有此别離成我老無多才調感君憐
蘆花楓葉殘秋路不聽琵琶亦黯然
鎖江樓下再與恒齋别
聚散眞無奈行期已數更不緣歸路遠翻遣别愁生潮
到潯陽縮江過皖口平戍樓今夜月相送比君情
早發湖口縣
山色滿空城蒼烟帶曉晴舟人辨風信關吏候鷄鳴湖
勢三秋减江流九月淸半年經六度此度是歸程
初秋與恒齋住舟彭澤余有七月初三月五律
一章重經此地屈指六十日矣聚散之感愴然
入懷再作一詩附九江後信
小縣江天豁西南月吐鈎轉頭如昨日撫景忽殘秋路
改攀&KR0699;岸燈明隔浦舟烟波三宿夢猶自戀江州
舟過大雷岸二首
雲收霧散來時路竒險初欣過馬當風日晴和秋澹蕩
江山平遠樹微茫畫圖側畔移帆影明鏡中間耀眼光
合與詩家添好句不然辜負薄遊裝
荒洲夾岸沉漁蕝小市臨流颺酒旗去舫校多來舫少
遠山不動近山移鷗憐故侶行(音杭)相傍雁折斜風字亦
竒一事歸人獨惆悵匡廬西望已迷離
夜抵黃石磯
過盡魚&KR0699;蟹籪邊依稀村落在山前半江烟霧半江月
一隻夜深歸客船
撘魚詩(有序)
沿江捕魚者碇小船急流中截竹二尺許緡而不鈎
繫豕肉作餌兩人對把一竿隨放隨收鰷魚長二三
寸者應手而出稍緩則吞餌逝矣日可得數十斤名
曰撘魚曝乾加紅麯爲鮓鬻於寧國山中
昔讀魚具詩纖悉苦難曉今來江湖畔意外駭機巧竹
竿二尺長芳餌繫其杪曲鈎渾不用緡直影隨表濊濊
水聲中鱗鱗出白小有如拾蚌蛤一一向盆沼十不失
二三得心手馴擾自從罔罟設水族久莫保此法古未
傳吁嗟更誰造庖廚窮口腹物命例短夭有情爲惻然
放筯吾忍飽
早過大通驛
夙霧纔醒後朝陽未吐間翠烟遥辨市紅樹忽移灣風
軟一江水雲輕九子山畫家濃淡意斟酌在荆關
重登銅陵太白樓
千古竒才一謫仙當時寂寞後人傳誰憐我是題詩客
淪落江湖十四年(巳未夏余曾題詩樓上今尚存)
天門山
北望采石磯南望蕪湖關蒼茫𥙿溪口豁達天門山長
江萬里來近海勢逾寬到此一約束帖然成安瀾秋空
掃濃綠兩道蛾眉彎(亦名蛾眉山)弦月帶衆星盡歸吞吐間
亂帆不自整散落鷗鳬灘浮雲本無程日暮相與還我
行何處泊前路方漫漫
采石舟次喜遇介菴叔即送其游楚
半載家書斷逄君喜欲狂細微談近事安慰當還鄉别
夢吳船隔征途楚水長忍辜今夜酒明日况重陽
九日三山舟中有懷德尹近得家信聞弟已渡
淮
夾岸蘆花作絮飛鯉魚風急客添衣從來節物悲遊子
如此江山送落暉鄉路尚成千里隔别時原約半年歸
誰能料得貧家事去住無端與願違
重泊秦淮二首
袁家鵝鴨薛家羊不問當壚賣酒嬢懊惱一秋無菊看
楚人船上過重陽
市樓南北酒帘靑市上游人半醉醒何暇管他亡國事
更將閒泪洒新亭
金陵早發
東方大星射芒刺一片江光白如地去城未遠尚聞鐘
烟柳濛濛六朝寺
登燕子磯
廻欄步步轉雲汀若要登高更有亭淮岸柳條秋尚綠
孝陵松氣遠尤靑城啣日出排鴉陣天偪江低響雁翎
添得重來多少恨西風吹帽鬢星星(憶與韜荒兄洎舟觀劇屈指十三年矣)
同譚蘐城給諫飲朱十兄竹垞齋席上分賦
檣燈塔火照城闉僦屋依然近作鄰九陌並回三載夢
一官難救五湖貧飽經世故初心在畢竟交情老輩眞
慚媿爲歡煩二主買魚配酒餉歸人
題鄭春薦廬墓圖
舊來宰木已參天書帶重生丙舍前多少康成門下士
一時俱廢蓼莪篇
題朱北山西溪梅花圖卷
一篙寒水平杯綠松木場西凡幾曲春頭臘尾萬梢梅
照影横斜散冰玉花時一一爲我有别業西溪曾卜築
廿年不到漸疎蕪借與隣僧挂瓢宿上番大雪凍連月
聞道摧殘到松竹可憐老幹剰槎枒有似佳人在空谷
對君此畫增徤羡蟠蠖龍蛇歸尺幅欣然意到不留手
偶爾圖成聊寓目春烟欲動氣葱葱夜月斜穿光燭燭
略施朱粉紅間白力挽冰霜骨勝肉恍如幽夢向溪山
洗盡胸中筆端俗我今倦遊百事廢一壑能專良易足
相將同賦歸去來花氣浮缾酒應熟
再題霜林秋晚圖卷
長風入林瘦蛟舞萬葉低昂爭仰俯劈開玉峽飲晴虹
倒射霜空撒紅雨中間幾株尤耐霜濃者得綠淡得黃
興酣渲染出眞意絹素絢爛凝秋光瀟湘洞庭多變態
放筆知君與神會披圖莫作咫尺觀别有蒼茫在圖外
王令詒過村居小飲限韻各賦二首
十年出求友時輩方縱橫與君非苟交結托重老成所
以我諸弟事君亦如兄每聞君造廬一一皆歡迎且須
惜此意勿作匆匆行
湓城得家書送爾倍惆悵(初秋與令詒别於九江)吾舟未東下吾
弟方北嚮同時忽同歸(余到家半月德尹亦歸)事固未易量喜君
復見過此會出非望所嗟不盡歡隣喪舂不相(荆州兄方丁太)
(夫人艱故云)無計獨留君燈前北風漲
題陳言揚抱膝圖二首
使君與僕孰英雄寄托如何不約同此意沈吟應共惜
半生光景畫圖中
與君識面從兒穉不覺形容漸失眞同是庚寅吾獨老
始憐衣上十年塵(余與言揚皆庚寅生)
再題言揚看舞圖
舞袖雖長不自持歌喉縦好有誰知賞心或在人情外
看取停歌罷舞時
維揚談褅初亡兄韜荒壻也今來就婚投詩見
贈感賦一首
吾嫂持門戶吾兄肉已寒夢爲雲聚散愁見月團圞得
婿如君少爲甥似舅難十年存殁泪相對不禁弹
廉讓寄南燭子詩索和戲作一首
曹家二尺紅珊瑚霞光照耀開座隅季倫如意不敢擊
變作顆顆勻圓珠冰霜太寒雪太白可少丹砂點顔色
綠毛么鳳愛梳翎尾重身輕飛不得
斷硯歌寄和姜西溟
姜侯才高同屈宋往往彈冠譲王貢舉場老負十上名
史舘貧支廿年俸硯田一片羞自給略似良農勤蓻種
爲言此石初得時愛與端瓊稱伯仲(端瓊亦西溟藏硯)每因拂
拭誇朋友未許收藏付僕從平生不以文滑稽滴露研
硃事修綜窮經恥勿草太玄給札雄堪賦雲夢不知磨
耗幾挺墨書到成家筆方縦可憐尤物難久完識者何
希忌何衆秦城十五不輕易博浪一椎翻誤中有情那
免號癡絶足刖荆和抱深痛唾壺口缺琴尾焦咲此依
然配淸供作詩聊用解客嘲屬和無端邀我共我今所
見與君異嗜好心空色不動膠聯&KR0238;附終有痕(來詩有膠聯漆)
(附太堅緻之句)豈比天生本無縫勸君撥棄勿復道瓦礫寧當
較輕重君苗焚硯古有諸持此區區欲安用
並轡集(起癸酉正月盡三月)
余以新正束裝北上德尹初未有出門之約二月
杪忽相遇于淮上遂偕翁康飴嚴定隅並轡而北
通計一春所作無過三十餘章皆行役之詩也故
彙成一編
春夜飲曾濟蒼宅同徐淮江
春波門外如鈎月六里長街未上燈花徑初除三尺雪
雅人相對一壺冰窮愁老境尤貪酒樂事新年在得朋
從此兩湖添地主(余向寄徐淮江詩有兩湖地主惟君在之句)每逄高會約
徐陵
貽笏圖爲徐淮江賦次李武曾韻
徐家手版傳忠襄曾隨封事携皂&KR0809;牙花欲開天變候
雷雨白日摉谿堂堂中書籖三萬軸一一玳瑁琉璃裝
牀頭置笏床下拜髣髴排擊含風霜自從尚書殉社稷
對命無復王廷揚問君寶此竟安用謂是祖德貽縹緗
君家祖德非尋常日星皎皎懸孤光百年朝典存手澤
世閱兩代源流長公侯子孫必復舊瓜&KR1705;綿邈今方將
鳳雛已得韓冬郎七歲弄筆吟繞廊丈夫生兒有如此
(用少陵徐卿二子歌中句)對客那得能深藏塗鴉畫虎無不可但是
驥性終馴良乃翁與世不同調挾筴莫歎亡羊臧摩挲
老眼待他日爲汝持笏還端詳
吳門程汝諧乞詩爲節母孫太君夀
古人乞言重名義今人乞言重勢位數篇排比達官名
滿幅雷同錦屏字程生夀母乞我詩我名微賤世莫知
感生厚意惜不得但媿窮老無妍辭區區持贈一言耳
非此母不生此子我爲此語豈無徵試問南湖老居士
(汝諧出老友盛鶴江之門故落句及之)
再題東湖弄珠樓壁
滿湖新漲綠如油五度凭欄記此樓粉壁有詩僧代掃
靑衫無趣客重遊花邊舊事閒相觸醉裏風情老漸休
多謝柳條長短意尚含烟雨拂孤舟
鄧尉山看梅與譚蘐城都諫分韻
買帆下吳閶晨夕風雨對掀&KR0963;喜開霽决起逐儕輩明
波洗雙眸遥見峰染黛橋低榜稍進竹密步微礙紆徐
入&KR0975;墓梅信行已逮古幹無醜枝疎花有餘態寧知山
近遠漸覺路茫昧濃日散晨光千林同一槩蒸蒸氣浮
動靄靄香奔潰人聲絲竹聲多在白雲内居僧揖冠裳
游女曳環佩青紅小婭姹紛若魚同隊見花嬌不憐手
折鬢邊戴本爲冷澹遊喧沓性叵耐翻身暫引避穿徑
出荒穢前登馬家山高出萬花背境荒人罕到鑿石初
破塊自然愜幽趣眞景非粉繢僕本住山人無端走關
塞故園三百樹先植記好在有花不得看旣出每深悔
此來復何幸夙願償意外神交契新賞老戀割私愛俗
腸旣蠲除塵面一盥頮逝將營半畝斸地把耡耒君如
娛晚計共買花邊埭歸田事不難所要在勇退惜哉迫
行役各與初心偝解纜復踟躕淸遊幾時再
過葉已畦二棄草堂出新刻見示
叠成山勢鑿成窪位置柴門趁屋斜小築人皆稱得地
遠來吾不爲看花舊遊歷歷經心眼餘論津津溢齒牙
未敢對君談著述十年衣袖有塵沙
吳門勞在兹爲余作畫册
自題佳句寫雲烟不獨詩仙畫亦仙筆墨我緣人品重
聲名天許布衣傳家留林壑藏書屋(君爲洞庭西山人)春在江
湖采藥船老覺塵埃眞少味相逄猶話住山年
常熟過錢玉友河亭(時玉友亦將入都)
薜荔交陰覆短墻詩人居近苾芻房俄驚小别成三歲
直訝相逄在故鄉兒摘畦蔬供午饌婦藏斗酒佐春觴
秪愁旋被饑驅出未必家餘住夏糧
大石山房(西城樓閣爲虞山絶勝處)
又作西城半日留短笻筋力試山遊愛隨雲氣穿仙掌
笑插花枝上佛頭三面城根三面水一層樹杪一層樓
人情那得能知足好景多貪極目收
留守瞿相國春暉園
不知頽廢自何年一片傷心到目前戰後河山非故國
記中花石尚平泉烟埋平碧迷芳草血染春紅化杜鵑
狼籍南雲憑檻外愁看白日下虞淵
拂水山莊三首
名園未到巳神傷指點雲山入渺茫老屋尚支秋水閣
墓田新拆耦耕堂藤陰漠漠餘花紫梧徑離離夕照黃
猶有游人來買醉兩湖烟月屬隣莊
滄桑殘局等閒分野史亭邊日易曛異代文章歸紀述
盛時裙屐屬傳聞畫圖夢蝶尋紅豆書劫焚魚感絳雲
留取舊栽花木在罷官還說李司勲
松圓爲友河東婦集裏多編唱和詩生不並時憐我晚
死無他恨惜公遲崢嶸怪石苔封洞曲折虛廊水瀉池
惆悵柳圍今合抱攀條人去幾何時
瓜洲大觀樓張見陽郡丞屬題
柳梢城角影毵毵烟放桃紅水放藍到此忽驚身是客
捲簾江北望江南
秦郵舟中紀事
截斷湖光别作隄一條荒影亘虹蜺居民飽食黃河鯉
客飯愁添濁水泥不解天心何日轉若論地勢向來低
誰憐禹貢揚州域急挽東流更向西
魚溝看桃
一村桃間一村柳日氣射花紅撲鞍此事今年眞過分
江南江北兩回看
與德尹同坐騾車戲作二絶句索翁康貽嚴定
隅和
淮浦相逄事太竒小船同載蹇同騎與君便是同功繭
不許人間有路岐
抵足朝朝作臥遊欠伸一笑兩擡頭擊殘車壁殊多事
鼠穴前頭夢八騶
德尹詩有一龕恢恢之句用其意再作一首
别茅菴出已多年又結津梁道路緣添個蒲團相對坐
也如行脚也參禪
從㟃峿騎騾至紅花埠
㟃峿小驛勃姑啼路入徐州漸向西若要看花須趁早
防他一雨便成泥
雨阻紅花埠一日
衝風衝雨衝波浪瞥眼江湖十載餘肻信壯心銷便盡
一鞭泥滑怕騎驢
望蒙山同定隅德尹作
叠翠浮嵐不記重群山絡繹走蒼龍若論舉眼人人識
只有知名一兩峰
道傍見蜣蜋轉丸
不知何意轉成圓糞壌生涯大可憐翻似向人誇絶技
一丸突過馬蹄前
望岱
一朵雲扶一朵蓮蓮花頂上即靑天可能膚寸爲霖雨
今是乾封第幾年
至河間聞彭椒嵓量移之信留詩寄之
八載循良吏初遷本分官敢云從政易轉覺致身難客
路雖相左離愁此暫寬一春傳旅食今日爲加餐
次新城先生壁間韻
餅罏酒店兩三間塵壁題名記往還留得和詩人小住
綠楊簷角鳥關關
曉過趙北口
十里風埃過鄚州忽開雙眼見淸流綠楊影裏平橋路
數盡漁船數白鷗
題王赤抒籬豆畫卷二首
豆葉翻飜豆莢肥檐前䔩䔩草蟲飛故園秋意忽到眼
一陣野風吹客衣
沿籬手種兩三塍引蔓垂梢漸滿棚生被畫家偷樣去
帶花拗折一枝藤
送趙子晦之任延津二首
靑袍謁選十三年此去雙鳬便是仙滿眼簿書非俗物
太行山在印牀前
車笠相逄兩不猜湖湘分手又燕臺參軍一老今頭白
重與郎君贊畫來(謂彭南陔)
次韻酬唐實君喜余入都之作
吹得楊花作雪飛帝城春事巳全非桐經㸑後孤絃絶
䥫化魚來尺素稀東閣何期今再到故人長恐見無幾
(詩楚茨疏幾期也)白頭賸爾如新在縞帶猶堪博紵衣
(附)原作唐孫華
客散梁園墜雨飛尺書驚見是耶非鄰房燈火鳴雞
杳岐路雲山候雁稀飲酒人非攻子美改名君且學
劉幾長須扣戶吾遥識蚤晚將迎辦倒衣
初夏同叔毅定隅霜巖德尹坐一莖菴後香林
亭
一窖黃塵没馬蹄喜從塵外得招提出牆僧梵風吹斷
拂面花枝鳥壓低溝水欲流亭影去夕陽忽到柳陰西
浮萍落絮同飄散閒繞空廊覓舊題(巳巳秋與竹垞水村兩遊此)
淥水亭與唐實君話舊
鏡裏淸光落檻前水風涼偪鷺鷥肩菰蒲放鴨空灘雨
楊柳騎牛隔浦烟雙眼乍開疑入畫一尊相屬話歸田
江湖詞客今星散冷落池亭近十年
偶閱楊次也賣花詩戲次原韻五首
先從槐樹斜街過旋到慈仁寺裏來淺綠深紅春四季
跨驢騎馬月三回
分明已過早春時駘蕩風光不自持大抵人情誇爛漫
斷無人賞未開枝
帶來春色三分土吹過風頭一閧塵莫認園丁作園主
種花人是賣花人
白白朱朱漫作堆舊家亭舘記曾栽閱人最有花兒匠
及見園空長綠苔
草本經年易長成豐臺美種一時幷當初芍藥原名貴
莫以花多便見輕
次韻答實君
被褐時方輕垂綏古有戒匪材等樗櫟不熟譲稊稗感
君勿我棄假舘同瀟灑城隅積水潭浩汗&KR1672;衆派禾苗
綠油油窗戶明噲噲棄之爲馬廐放眼靡所屇庶幾東
閣中得士稱一快吁嗟及時事忿悁疑近隘各隨出處
緣並守廉隅界短檠光煜煜缺月東南挂對床連夜語
里耳竊聽怪非無蛙聒噪亦有鼠黠獪集泮本好音飛
鴞吾豈解孤生分衰賤舊業棄土蒯腰非長揖具况肻
望塵拜誰能將肺肝稸怒供裂眦釣鈎聽曲直碁局付
成敗似聞逐客議棖觸動機械(時臺中有條議國學生回本籍鄉試者)世
或指鷹鸇吾其避蜂蠆國家有大計草野腕徒搤言官
例毛舉通病詎能瘥公卿非不知相視各噤齘可憐文
廟栢祗用便馬疥騷除由廡下梁木孰支壞議難决一
朝吞吐苦不嘬將母國體傷識者爲深喟君詩雖有激
風義實誥誡布衣何足云道路未償債炎埃蔽赤日六
月迫行邁山田歸及耕書籍行當賣勞筋應自息倦羽
非人鎩得喪心巳空須彌堪納芥
(附)原作唐孫華
名士今幾人世方以爲戒良玉溷武夫嘉禾雜粃稗
君才固卓爾盛製富揮洒崇山俯培塿溟渤吞衆派
魯邦久卑邾淮陰豈伍噲長安踏槐花賓興期已屆
如君得數人制科誠一快吏議聞逐客斯舉亦已隘
如何辟雍中輒畫鴻溝界網羅失長鯨敝笱愁空挂
厲階誠有由壞事因鬼怪昔者夸毗子紛紛逞狡獪
伸喙餘三尺臨文無半解惡草等菉葹微材僅菅蒯
豈有鄉里交但下傖荒拜大德忘丘山小怨結睚眦
射羿弓旋彎會洹盟屢敗對譚語設穽默坐心藏械
螫手類蝮蛇噆肌甚蜂蠆奪利腦競盬爭門臂各搤
獧險成世風積疢何由瘥所以當塗人疾視久噤齘
驅使歸井閭淨若除癬疥高墉惡雀穿長堤緣螘壞
世遂嗤空名畫餅不足嘬因噎遂廢餐此事可一喟
君性本冲和三緘夙自誡流落坐詩窮羈棲負酒債
遇合會有時愼勿嗟行邁錦段久織成何處不可賣
虎氣有時騰鸞翮無長鎩一名轉瞬成行看拾地芥
題陳履仁登車圖小影
手拂雙花五鬛雲世家文采孰如君八騶四望尋常事
只要來空薊北群
題顧書宣畫册竹&KR1642;水仙二種
南去嘗雞㙡北來食松繖指與紅竹菇畫中添土産(雞㙡)
(産滇南松繖産勞山宜興山中有紅竹菇)
老根如蒜頭大葉如蒜苗欲抽一寸心待此冰雪消
敬業堂詩集卷十六
