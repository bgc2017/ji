敬業堂詩集卷十五
海寧查愼行悔餘
雲霧窟集(壬申八月)
二月杪抵九江即擬作匡廬之遊因循至秋仲恒
齋爲余聚半月糧遂策杖往自化城北登山南下
含鄱口循麓而歸凡十餘日得詩七十首身在雲
霧中仍恐未識廬山眞面目也
遊廬山道中寄恒齋太守
山行宜寂寞獨往翻躊躕一遇同遊人(謂王琴村)决起興有
餘頗累賢地主聚糧辦籃輿曉來風色好初日明烟墟
千巖排空來勢若掖以趨但聞空翠裏竹樹聲疎疎我
今心力衰事事不迨初預愁無傑句何以酧匡廬
經周濂溪先生廢祠
尼山大聖人重去父母邦人情非得已孰肻違故常先
生少而孤依舅居丹陽母殁即葬此後乃官南康官貧
久不歸遷柩於九江仁心重廬墓卜築匡山傍托名寓
濂溪中豈忘故鄉同時往還輩無若蘇與黃猶不諒此
意作詩徒誇揚我來千載後拜公謁祠堂荒畦被秋禾
四野烟茫茫湓城賢太守爲政持大綱度地面三峯種
蓮池中央煌煌謚告石舉廢今方將(時恒齋捐俸重創書院)願備
洒掃人幸勿揮門牆
太平宮
北風江上來吹瓦&KR1089;屋角牛羊入廢觀古木一鳥啄問
此宅何神其來已渺邈肇興自唐代廟貌逓樸斵(唐開元中)
(封廬山神爲采訪使者)上古神靈封每視三公爵東西南北中嵩
岱恒華霍廬山雖僻左不得列五岳傲然踞江湖氣象
頗卓犖無端加秩祀屈首受正朔山靈恐未甘孰與一
丘樂黃冠那解此意在崇榱桷昏昏入醉夢舉世呼不
覺神來風綽旛神去雲解駮下視九萬空紛紛蜩與鷽
東林寺
連山衮衮來陡起山門前頑空被偪塞失却東南天石
稜瘦筋露磵道枯綆懸不知何峯水流作溪橋泉入門
尋斷碑古蹟想白蓮同時十八人縳律如坐禅飲酒不
入社淵明豈非仙
題遠公影堂後冰壺泉
影落空堂不記年依然冰雪照蒼顔定嫌人世江湖濁
莫放清流更出山
宗雷禅師索贈
荔枝塔古名僧少誰是堂中十九賢好乞謝公池畔水
爲師重長一枝蓮
題東林方丈
浮嵐叠翠偪崔嵬三面周遮一面開我欲向西添小閣
盡邀九十九峯來(株嶺一帶在寺西若置一閣名九十九峯亦絶勝也)
三咲堂書阮亭先生題壁後先生題志云乙丑
新正四日同里阮亭王某奉命祭告南海過
東林三咲堂觀故友東癡先生題詩爲之憮然
詩載南海集中
聽雨軒中昨曾宿虎溪橋東今又過謝靈運屐去已久
蘇子瞻詩留不多兩袖攓雲獨惆悵一燈照壁猶吟哦
沙彌竊聽傳怪事大咲此客如風魔
西林寺贈魯宗上人
夕陽在西林孤塔支靑天中有六朝寺鬭古不鬭妍樹
頭一朵雲渡水俄爲烟老僧送客罷倚樹聽涼蝉
遺愛寺小憩
侍御遺蹤已久蕪盤盤樵路極縈紆萬竿蔵塢初迷寺
一筧分泉直到廚勝地乍來忘過客衰年漸欲信浮屠
木樨香裏逄僧話舊事三生記得無
香爐峯下尋香山草堂故阯
古寺折而南一峯矗香爐北有草堂阯荒榛穴鼪鼯白
公眞天人咲傲凌中區本挾烟霞性歷遊仕宦塗當其
卜築時意已忘羈孤人生營莵裘寧必皆故廬等是有
興廢此中别賢愚
上化城
懸崖多烈風石縫樹不長怪此獨雄拔枝枝蔽穹蒼路
轉倍蕭森古陰暗虛廊鳥巢不敢寄一一皆下翔我亦
難久留毛孔森開張翻思風雨會快受六月涼
由關門石步行十里登大林峰
此來爲遊遨忽廹失足慮中情一恇怯進退兩失據隤
雲如奔逃片片掠面去霞標尚天半欲到苦難遽松根
絡崩巖怒石虎蹲踞隨身賴竹杖將伯倘予助移時陟
層顚鸞鶴似可御眼前少行輩坐長丈人倨登頓方自
兹休矜最高處
講經臺次昌黎遊靑龍寺韻
城中望山如握管寸碧抽篸目光短罡風掣我絶頂來
地少雲多鋪滿滿一條江水拖細綫四面天形罩圓傘
鶴經枯樹或&KR1089;翎龍去空潭不貽卵何人結茆荒山顚
米罄齋廚㸑長斷豈惟米罄水亦竭兼值今年連月旱
秋陽炙背汗透衣客到苦催供茗盌老禅對客大嗢&KR1744;
指說兹遊太荒誕休誇筋力尚有餘應慮頽年行莫纂
(陸機賦傷頽年之莫纂)偶然饑渴所不免前路茫茫預難算資生
破寺例乞食此去深山漸無伴雨襟風帽好自擔垢脚
黧顔向誰澣奔馳不定覺客忙應接無端累我懶白頭
住山年六十投老安心就閒散芒鞋不踏戶外塵坐看
嶔﨑化平坦遠公殁後經臺廢世外名僧近尤罕談天
高論久寥寥一聽淸言眞欵欵此來得此吾有幸大似
冬寒變暄暖好竒歷險亦何爲語不在多微中窽浮情
一半爲芟除相别出門行步緩
推車嶺
奮身出絶險深入得平地玩情忘安危履險識難易憑
高試北望來路直如棄枯株盡僵仆樵採遠莫致野火
歲燒林虎狼何處避前山有厲禁僧律嚴於帥漸入翠
微天濛濛雜烟氣(自此至天池皆禁山矣)
大林寺冏上人茅齋
盤烟下層霄山骨微負土陰陰日光澹漠漠風氣古寶
樹壓橋低一溪環菜圃香山舊吟地花徑兼宿莾(白樂天曾)
(於此四月看桃花其地猶名花徑)廢寺亦荒涼半間用茅補孤淸耐久
坐客至何必主林靜無匿聲虛簷應樵斧
洪武御碑歌
昇仙臺前白玉碑柱石拏攫龍之而鴻文載在御製集
初不假手詞臣爲我來摩娑一再讀顚者蹤跡大可疑
憶昔元人失其鹿群雄角逐爭驅馳濠州布衣人未識
芒碭雲氣常隨之金陵一朝定九鼎六合不足煩鞭笞
是時楚兵最剽悍不自量力來交綏國家將興有先兆
天遣來告貞元期明明天眼識王氣故以險怪驚愚蚩
英君往往謀略秘計大不許尋常窺亦如田單破燕騎
神道設教尊軍師不然兹事乃近誕小數何足誇權竒
白旄一麾江漢靖軍前長揖從此辭留侯自伴赤松去
糓城空立黃石祠天池之山高巍巍竹林仙馭杳莫追
鶴歸倘記石華表世代巳逐滄桑移百年雨露在山澤
惟有松栢參天枝
循佛手崖觀竹林寺石刻至訪仙亭
何年鑿渾沌洞戸啟虛牝瞰空飛瓏&KR0785;萬古凝不隕泉
蒸濕氣成一一結芝&KR0818;其西勢陡絶難以尋丈準天窄
忽倒垂地豁平野盡寸人不點目寸樹如束笋遠視入
毫芒俯身廹窮窘傍崖嵌樓閣側背削蒼隼靑鸞十萬
隻掉尾掃欄楯竹林疑有無仙者蹟久冺短生寄長世
局蹐良足憫如何不自廣蟠蠖同螾蚓御風倘可行吾
意欲遠引
天池寺
西跨馬鞍脊東拊五老背廣袤四十里南北兩交會地
界畫雲霞岡形走杉檜架空營紺宇巨麗一山最佛皆
鑄金爲殿用鐵瓦蓋象筵及法供半出尚方賚琉璃百
盞燈光燭楚天外鳴鐘集萬指部牒領司會(音膾)當時曠
蕩恩池水亦霶霈神仙事渺茫崇餙母已太爾來漸凋
耗隙影過坱&KR1631;殘僧四五人被衲嬾結帶天池旱亦涸
蹬道入蔚薈獨客來登臨嗒焉發深慨窮陰蓄䆳谷瑟
瑟響秋籟
聖燈巖
見說文殊谷神燈照夜明山僧從未見高臥過三更
趙忠定公廢祠在天池塔傍
丞相塔前(塔爲韓侂胄所建故俗呼丞相塔)丞相祠千秋興廢偏同時
我來弔古一惆悵靑史賢奸僧不知
赮封寺瞻赤脚塔
自從蛟拔門前樹水氣猶腥一派泉萬瓦盡隨飛雨去
孤鐘空向廢堂懸(三年前寺傍起蛟以百數殿瓦悉爲所掣惟存屋柱而已)泥金塔
縫風吹裂映竹窗櫺日射穿不用琳宮更巍煥御碑原
自配群仙(赤脚僧天池四仙之一也)
下擲筆峰渡將軍河抵黃龍寺觀明慈聖太后
所賜紫衣經幢及元人十八羅漢畫像
危峰拔竒峭插漢秋崢嶸下走數千尺此身疑被阬溪
流寬且長潭影黝而淸飛泉濺我領過山猶水聲漸入
漸無蹊蒼松與雲平萬枝皆直上曲木何由萌入林見
精藍御扁題有明勅建自神母豁達開朱甍一道護蔵
碑蛟龍拱函經架裟垂頻婆錦繡揚旛旌新如手未觸
機上初織成元人留畫圖用意填丹靑年深彩色退神
氣逾發生劫火焚天池赮封亦頽傾黃龍獨無恙故物
猶充盈得非深山中呵禁趨百靈勿輕現光怪恐使神
鬼驚
金竹坪
水緩山舒一徑分叢篁戞翠晚氤氳秋陰非雨亦非霧
嵐氣似烟還似雲偃蓋松低從蘚蝕藏經函古費香熏
内官死後茅菴廢好事僧稀失舊聞(明萬曆中有太監劉姓結茅於此今)
(菴廢阯存)
太乙峰西麓有蘆林亦靜者之居也
誰將半幅江湖景移置千峰最上頭撥觸遊人動歸興
蘆花風裏屋如舟
自含鄱嶺下東行至蚱蜢嶺望大小漢陽諸峰
已近匡南道紆廻下嶺行路尋松鼠跡山占草蟲名曉
露沾衣重秋風信杖輕翠屏圍合處遥指仰天坪(在漢陽峰)
(上廬山最高處)
入九叠谷循觀山麻姑崖經屏風叠上一綫天
會日暮不及觀三叠泉而返
信書不如無身歷解其故好竒輕坦道冒險犯迷路廬
山載圖經絶勝因瀑布三叠尤稱雄此來期勇赴尋源
旣已得一壑經屢渡波濤所衝撞石滑不留步荒榛或
刺眼蛇蝮時挂樹雲屏橫我前陰瀨風逾怒偕行率興
盡深入獨無怖漸上一綫天團團失四顧日光所不到
勃窣但烟霧徘徊問樵夫道遠日已暮逡巡半塗廢老
懶坐自誤悮事豈可常一悔生百悟
晚至萬松坪二首
論谷量松不計株參天一片翠糢糊明朝五老峰頭望
又作蒼雲貼地鋪
此中舊有高人住(謂聞極上人)遲我來尋五六年畢竟著書
須擇地人間難得好林泉
五老峰觀海綿歌
峭帆昔上鄱陽船我與五老曾周旋兩塵相隔骨不仙
蹉跎負約十四年近來稍知厭世纏筋力大不如從前
扶行須杖坐要箯絶境敢與人爭先山神手握造化權
走入南極分炎躔鞭羊欲從後者鞭假以半日登高緣
風淸氣爽秋景妍芙蓉千丈開娟娟長江帶沙黃可憐
湖光淨洗顔色鮮背負碧落蓋地圓尺吳寸楚飛鳥邊
初看白縷生棲賢樹杪薄罥兜羅緜移時騰湧覆八埏
四傍六幕一氣連滔滔滚滚浩浩然渾沌何處分坤乾
近身扁石履一拳性命危寄不測淵陽烏&KR1452;撲光倏穿
饑蛟倒吸無留涎以山還山川自川五老依舊排蒼巔
來如幅巾褁華顚去如解衣袒兩肩酒星明明飛上天
人間那得留靑蓮此時此景幻莫傳頃刻變滅隨雲烟
靑蓮谷靑蓮寺
饑鷹入山猛如虎掠過松梢攫飛鼠林深谷暗人更稀
橋斷溪橫道多阻忽逄大石刻三字快若同遊獲徒侶
前行依舊路茫茫太白書堂在何許三間破屋佛委地
一帶頽垣草没礎獨來高咏廬山謠白日軒軒欲輕舉
屏風叠與五老對想像先生舊遊所石梁即是三叠泉
此景分明在詩語後來著書好穿鑿衆論紛爭吾不與
(太白廬山謠有屏風九叠雲錦張銀河倒掛三石梁之句元李洞言三石梁在開先寺西黎崱言在五老峰上)
(或云在簡寂觀及上霄紫霄二峰間桑喬廬山紀事則竟以爲無如竹林寺之幻境衆說紛然莫知所指今三)
(叠泉在九叠屏之左水勢三折而下如銀河之掛石梁與太白詩句正相脗合非此外别有三石梁也後人必)
(欲求其地以實之失之鑿矣)古仙不作誰正之悵望秋雲久延竚
徧遊鈐岡嶺下諸禅室
山僧住山久不道深山好山下每相逄山中跡如掃禅
居旣寂寂過客亦草草林荒鳥語斷葉落寒氣早物外
識閒情誰能耐枯槁
早發萬松坪
昨登五老峰足力鬭輕矯&KR1224;投茆舍宿睡美不知曉豈
惟廢鐘魚林寂少棲鳥起來見晨旭殘月猶雲表山谷
催早涼陰多晴恐少迨兹好天氣我興殊未了
呰口下山
匡南古道誰開闢懸溜垂絲通一脉劣容半足百八盤
直注雙眸五千尺靈區再上苦不易步步别山多可惜
舉頭却望昨所經似到蓬萊今被謪
從萬夀寺經百花園
草烟竹靄午霏霏行盡懸崖接翠微過夏客餐嘗筍去
隔林僧擔賣茶歸穠花繞砌晴添艷乳水流田土漸肥
自覺向南風候暖早秋時節尚生衣
淨成精舍懷天然澹歸二禅師時二公俱下世
矣
萬枝修竹一龕燈山外靑山又幾層有此林巒應著我
無多文物半依僧香前蠧辟繙經案缽底龍眠挂壁藤
紫桂巖前人不見秋風猶記别南能(往與澹公别於家黃門伯如圃中)
三峽橋
陟山須到顚尋水須到源我從泉源來送汝歸山根上
流九十九併力同作喧前行經玉淵盡爲潭所吞旣吞
不勝受含雪空中歕急峽跨飛橋約束遏其奔一條夭
矯龍中有跌斷痕挾此萬古怒轟轟爭一門遊人不敢
立足底防瀾翻松風吹細雨到寺將黃昏
棲賢寺阻雨示角子禅師
七尖峰埋烟一塢五老神情皆下俯攜來杖頂昨日雲
洒作燈前夜來雨石頭路滑不可行遊人早起祈天晴
禅翁勸我且喫飯同向空堂坐水聲
雨後再至玉淵潭觀水勢
着屐重來又一竒飛流十丈躍龍池不知雨點添多少
跳沬粗於白鷺鷥
白鶴觀舊有唐道士劉混成手植杉東坡先生
嘗獨遊聞碁聲於古松流水間即其處也
古觀荒荒冷翠交一渠新漲浸堂㘭雨眠亂草移蟲窟
風折枯枝帶鶴巢旛影不飄經院靜棋聲久散石牀抛
三山路僻人稀到頭白黃冠自結茆
白鹿洞書院紀事四首
古洞盤旋路欲封到門無樹不喬松陰森前後三重殿
突兀西南五老峰兵火縦教仇典籍蟲魚何敢蝕蛟龍
(書院中有御賜十三經二十一史及御書二額)雎陽岳麓全荒棄留得宮墻
儼辟雍(書院舊名廬山國子監)
九原可作心相許千古淵源只數公大事商量何草草
當時位置太匆匆祠荒勿復論分合道在終須辨異同
祀典也應煩早定莫令禮樂咲淹中
前賢餘澤最分明立法雖良視奉行幸爾流風綿歷代
猶從朔望集諸生學田籍去官支俸觀德亭荒士好名
此日終南非捷徑溪山何負讀書聲
松顚紅鶴早歸來卓爾山前半草萊題扁已更新歲月
看碑猶辨舊亭臺無端講院人人設何怪儒風日日頽
傳語後來須愼重此間容易着英才(萬曆已卯張江陵禁革書院先是常)
(有紅鶴百十巢於後山松杪其年忽去越三年仍來巢書院隨議復)
鹿眠場
山人陳迹久荒唐石洞新移近講堂町疃年年秋草没
兒童偏指鹿眠場(白鹿石洞明南康守王溱壘石爲之在彛倫堂後非故處也)
左翼山武侯祠
舊來忠節祠何處丞相新堂獨改營(洞中舊有忠節祠合祀武侯靖節今)
(祠廢靖節神位移入朱子門人之列)若是此中多序爵故應無地置淵明
循貫道溪南北觀朱文公題志諸石刻
我留鹿洞訪古蹟夜以繼日勤搜羅穹碑無數作林立
大半劖刻時人多蛇蟠蚓結互相雜頭目眩瞀猶摩挲
先生姓字如日月照耀宇宙開山河生平衣履皆可敬
矧乃手澤存巖阿溪邊巨石見題字小者徑尺大擘窠
自然運用合古法小技不算隷與科水淘土&KR1882;殺節角
元氣尚自盤蛟鼉誰能橅取置殿壁細辨點畫無差訛
嗚呼所見毋乃小金石非夀道不磨
次韻答白鹿洞生周扆臣並簡學博鄭子充副
講徐履靑
吾生苦失學悔往思補來一經未精通賦命多邅廻&KR0804;
顔扣名區洞戶呀然開登堂挾浮氣靜者恐見猜此來
爲求友庶幾遇竒才之子杜門處階前長蒼苔昔年充
國賓群彦多追陪脫身出京洛振步凌崔嵬爲儒務其
醇好勇知所裁士方處貧賤有識羞良媒詞章技尤卑
小草殊根荄讀書不聞道枯朽安足摧古來名師儒所
以重草萊
出白鹿洞經羅漢嶺下至王楊坂
蒼蒼轉一溪窅窅凡幾曲烟中見村落雞犬傍草屋阡
陌交橫從秔稻雨早熟謂言岡路盡豁眼得平陸涉澗
水急流吾行尚山麓循流溯此水來自棲賢谷想當暴
漲時發石拔老木兩傍設機碓日可轉百斛此法俗不
傳勞勞手舂粟
萬杉寺贈熙怡長老
慶雲峰麓萬杉寺拓地舊傳天聖中大書鑿石剰九字
(寺中石刻甚多悉爲僧所踣瘞今惟槐京包帚書龍虎嵐慶九字在寺後石上)古殿跨山連百
弓夕陽沈沈南去鳥秋氣䬃䬃西來風相逢不談戶外
事吾愛老僧雙耳聾
開先寺
平橋曲磵氣森森門鎻空堂晝轉深(時居僧以斫伐佛印手植松爲當事)
(所逐三門晝閉小吏司鎖鑰)鴨脚葉黃僧罷掃麝&KR0809;花紫客來尋(寺創)
(於南唐時山中有麝囊花色正紫中宗嘗植于移風殿名曰紫蓬萊)諸峰瀉瀑層層見萬
木聞蝉步步陰可惜不容吾借榻山南第一好禅林
李中主讀書臺
鶴鳴峰勢倚巑岏指點南唐舊石壇畫像影中松葉換
(黃山谷開先禅院記有南唐中主畫像及榻存焉)墨池涸後蘚花乾累朝題志
名空在衆口傳訛辨最難(俗傳昭明太子書堂者訛)珍重涪翁留片
碣雨淋日炙恐摧殘(石上刻山谷所書七佛偈)
王文成紀功碑
明朝制科號得士吾鄉前輩尤絶倫于公王公後先出
往往艱大投其身朝廷坐收養士報倉卒定變皆儒臣
正德已卯夏六月逆濠犯順江湖濱公然舉兵思向闕
三郡一閧生袄塵皖口駸駸勢將下留都岌岌恐震隣
是時海宇正淸晏武偹缺略久不振公方持節撫南贑
似可觀變徐邅迍同仇大義憤所切守土敢限越與秦
出師必待九重詔是謂以賊遺君親飛書插羽聲罪討
攻所不偹眞如神自從擣巢及執醜通計時日纔兼旬
軍門戎首已面縳天子靺鞈方南巡石頭城南獻馘罷
待命行及明年春周公東征尚䟦疐形跡詎可拘忠純
盈庭宵小古亦有忌者愈衆節愈伸初心祗期濟國事
豈必畫像圖麒麟兹山勒銘蓋有故深刻歲月題庚辰
紀功非夸乃紀實書法遒勁辭溫醇首從伐叛叙始末
繼舉神武歸丹宸天方嘉靖我邦國誰其紀者臣守仁
隨征官屬例得列惜哉名姓今俱湮讀書臺傍一片石
百四十字磨崖新逸事吾聞長老說弘治乙榜凡三人
後來立朝適共事數本前定非無因胡發其奸孫殉難
公乃一手回千鈞(弘治五年吾浙鄉榜公與胡公世寧孫公燧同舉其年場中見三巨人傳)
(爲異事及宸濠之變胡首發其奸孫以巡撫死難三人共此事亦一竒也)煌煌勳業本德性
出遇世會開經綸貭諸百世可無惑似此理學寧非眞
後來輕薄好詆毁撼樹不過欺愚民如公表見猶未免
此外何以加冠巾手磨碑碣發長嘯白日皎皎懸秋旻
題聰明泉傍石上
頑童潄淸甘我見謂可惜我旋被彼咲浣手向澄碧人
苦不自量無端分别多飲牛與洗耳相去能幾何
玉峽亭觀瀑
女媧煉石手年久漏微罅銀河忽垂天峰頂劈二華陰
寒透毛髮觀者初可怕從來所踞高一跌必就下龍歸
爭窟宅思以一戰覇雷霆震嚴冬冰雹凛炎夏衝成井
萬丈避去石三舍束身峭壁傍俯視若出跨相持勢難
合掉尾竟傾瀉來者競喧囂逝者已代謝風林延靜聽
漸遠似分汊繰繰絲車鳴决决糟床醡盡平震蕩心坐
以觀物化
萬竹亭
孤亭避玉峽一徑幽篁裏鑿斷籜龍根石槽方吐水
五乳峰下望黃巖瀑布
五峰融乳氣流濕一穴洩雲聲滿空落日正懸高樹杪
行人却在雨絲中
歸宗寺次潁濱先生舊韻
遥瞻孤塔近聞鐘又到金輪第一峰五老烟霞猶在眼
六朝風景獨留松(寺爲王右軍捨宅)鵝池細合簾泉派鸞水涼
分茗盌供歷徧名藍兹最古夕陽簾閣影重重
登右軍閣
右軍高閣俯碧渠古木漾影交扶疎廻廊灣澴得幽趣
高有飛鳥潛有魚此間臨池頗自可我腕有鬼不善書
作詩亦欲題壁去擲筆一笑成墨豬
鸞溪
二老風流路未迷靑松名與白蓮齊若將山水平情較
似覺鸞溪勝虎溪(元豐中周濂溪先生與眞淨文禅師於此結靑松社人以之比虎溪云)
寄題簡寂觀十四松
梁時碑記(梁沈璇有簡寂觀記)晉時松十四株如十四龍約汝重
來吾不負好留鱗甲待吟笻
從栗里渡柴桑橋至鹿子坂訪醉石觀靖節祠
陶公家柴桑地本接栗里高賢棲隱處土物覺淸美風
翻紫芋苗雨綻紅蓮米平坡樹簇簇枉渚波瀰瀰徘徊
山東南何處訪故阯逢人輙問姓覬遇陶氏子但見丱
角翁叱牛入烟裏先生在當日逃祿如脫屣至今山下
柳尚識折腰恥肻令後世名人人得輕指聞風感頑懦
即此可以起
圓通方丈與杲菴長老夜話
到門山壓樹冒石水衝橋古殿防頽塌閒房取寂寥齋
鐘秋後準燈盞夜深挑尋遍峰峰寺高僧不在遥
月下步入隣菴同杲公
尋山翻苦忙忽忽度長日徘徊撫良夜淸景殊未畢隣
僧閉門早避月不肻出客來扣柴門帶月入爾室空堂
琉璃暗古佛黑如漆不有好事人淸光爲誰溢
尋夜話亭一翁二季亭故阯皆不得戲示杲公
十里無端枉道來歐蘇陳蹟委蒿萊人間好事誰如我
博得圓通一宿廻
渡石澗橋欲遊石門精舍不果
客從山中來嵐氣濕巾帽北尋黃龍潭南送白水漕(五老)
(峰下澗名讀作去聲)石門路非遠一澗流浩浩翻以耳目前行蹤
未經蹈吾將賈餘勇直入窮閫奥謀及道旁人競以險
惡告或云林黯黮或云石驁或云䕫罔兩遇者恣凌
暴或云採樵叟壯年曾一到白頭每追悔相戒勿再造
或云天池僧亦曾宅崖隩荒寒難久住苫舍隨欹倒爾
來更誰繼竒險敢輕冒老夫爲躊躇獨聽奪群譟廻思
謝康樂鑿山每開道當時築精舍物力豈空耗不得從
之遊悵然違夙好
廬山雜咏四首
食豆兼食苗豆苗瘦如縷不聞豆花香惟帶豆葉苦(豆葉)
(菜)
老鴉銜茶子&KR1089;石久成樹何必百花園峰峰有雲霧(閴林)
(茶亦名雲霧茶)
誰遣冒松名而長三寸許山頭有蓬藋俯視猶傲汝(萬年)
(松)
山花合在山幽谷尋難見却笑紫蓬萊愛入移風殿(麝&KR0809;)
(花)
遊山歸錢越秀呂灌園出示見送詩戲答二首
一卷新詩吟不盡歸來只與未遊同野人胸次無宿物
好景仍在廬山中
千古才難洵不疑敢將輕薄入文辭眼空除是東坡老
咲得徐凝瀑布詩
自題廬山紀遊集後
半生讀書不得力浪走風塵嗟暮色名山五岳杳無期
此日匡廬面初識千秋物象逓顯晦幾輩閒人肻登陟
謫仙頭白倘歸來白石淸泉聞太息獨移瘦杖扣石鏡
雙眼快對晴空拭已知絶境少豺狼那怕荒蹊犯荆棘
鴉飛不到力有限龍起無時神莫測橋邊聽瀑雨淙淙
峰頂看雲松畟畟三秋忽變候寒暑半月略盡山南北
偶然興至或留題聊藉微吟豁胸臆詩成直述目所覩
老矣焉能事文餙仙靈幽秘苦雕劖雲霧蒼茫每深匿
忽逢生客一呈露可惜無才收不得歸途鹵莾方自嗤
遊况匆忙誰見逼人間涉歷多梗滯袛此一途猶未塞
皇天亦似憫汝窮恣爾窮探無吝嗇如何汲汲向城市
若赴嚴程拘漏刻他年終伴采芝翁臨别有言吾敢食
敬業堂詩集卷十五
