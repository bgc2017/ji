敬業堂詩集卷二十
海寧查愼行悔餘
遊梁集(起乙亥七月盡十二月)
中州名勝之區也同學許霜巖謁選得陳留宰邀
余偕行涉滹沱循太行東麓歷趙衞梁宋之郊按
程計之古蹟不少資其車騎供我吟眺亦足以豪
矣
將有中州之行七月七日姜西溟唐實君趙文
饒惠研谿楊耑木宮友鹿項霜田錢亮功湯西
厓馮文子楊次也陳元之家聲山餞飲於陳六
謙邸舍席間酬别
屋簷秋網拂蠨蛸弦月如弓挂一弰剪燭談深宜夕舘
看花人散憶春郊窮無好句供傳寫老不中書代解嘲
(實君見送詩有舍人官職是虛名之句)來本無名歸亦得只愁飲餞累貧
交
出都晚宿竇店戲示許大令霜巖
又是南程發軔初我今戴笠爾乘車衝泥早歇林間馬
積潦秋生戶外魚十度棘闈憐報罷一官花縣喜新除
屠龍妙手牛刀割餘技猶堪理簿書
涿州過渡
胡良河蔭靑葱柳督亢陂連宛轉城但覺林中無暑氣
不知風外有蟬聲喚廻塵夢秋初到誤墮吟鞭馬一驚
自笑年來詩境熟每從熟處欲求生
上谷城南旅宿見可亭姪題壁
客路逄連雨秋原洗鬱蒸人投曾宿店鼠瞰未吹燈一
榻夜涼入二更殘月升忽看題壁在爲爾掃秋蠅
早過慶都
棗林槐埂翠糢糊十里烟光接慶都堯母陵荒秋草徧
戴嵩新畫牧牛圖
定州口號
劃花小盌愛初燒秘色傳來閱四朝莫打磁鋩輕試玉
人間方貴定州窑
新樂有感
客路匆匆過定州鮮虞臺下小遟留輿圖西漢中山國
恩澤先朝外戚侯攴棗詩成歌樂土種瓜人去感新疇
眼前風物全非昔細草鳴駝一叚秋
晚渡滹沱
涼風蕭蕭響白荻老鸛啣魚作人立小船爭渡晚尤喧
濁浪兼泥秋更急中流仰看團團天太行突兀當我前
未知馬首向何處千里夕陽橫紫烟
麥飯亭
蒼皇那免嘆途窮大業幾隳小衂中名號未尊誰是賊
英雄有識獨從公兩河子弟收星散一飯君臣見始終
值得將軍依大樹不勞上殿更爭功
鉅鹿道中
要害畿南在必爭時危往往屢稱兵居人不重侯芭里
過客猶尋石勒城雲挾常山蛇尾動地連汾晉犬牙成
如今不用論形勝稌黍秋郊一望平
豫譲橋(首四句姜西溟舊作也辭意未盡爲足成之)
趙入宮臣厠中趙乘馬臣橋下區區欲報國士知可憐
一死何能爲君不見博浪一椎雖不中置身事外非無
用
邯鄲縣呂翁祠
幻妄浮生豈有涯何妨鼠穴駕牛車貧兒好作(音做)遊仙
夢怪事偏傳小說家(事出虞初志)古道蹇驢多北向空庭秋
日又西斜人間官賤黃金貴乞與燒成九轉砂
邯鄲懷古三首
口舌相如位上卿從教趙括喜談兵璧歸間道雖難奪
師出長平已被坑唇齒連衡如有約虎狼縦暴本無名
凄凉蔓草荒烟地民命無如戰國輕
美人一笑元無罪不殺難邀好士名趙勝何曾識毛遂
信陵差解重侯嬴符來袖裏圍方解錐脱嚢中事竟成
碌碌因人嗤若輩也如跛客強隨行
北道何期得鄧晨信都南望尚迷津群情正是思劉日
假號先歸賣卜人計定一軍終拔趙怨深三戶必亡秦
不妨暫作逡巡避龍準諸孫自有眞
自杜店至磁州與霜巖並馬行
一天風露野田秋曉路熹微辨馬頭槐柳陰中辭杜店
芰荷香裏到磁州鷄鳴巷陌烟初起鷺立陂塘水慢流
過此頓忘身是客與君題壁紀淸遊
渡漳河
夜聽邯鄲趙女歌起乘殘醉渡漳河天垂曠野名都壯
路入中原戰壘多細雨一蟬高岸柳西風匹馬故宮禾
灰飛瓦解尋常事誰管繁華委逝波
曹撡疑塚
分香賣履獨傷神歌吹聲中繐帳陳到底不知埋骨地
却教臺上望何人
鄴中咏古四首
洹水淸流見麗譙鄴中氣象太蕭條詞華不過誇三國
人物誰能算北朝冰井臺荒秋瑟瑟香姜閣廢雨飄飄
齊磚魏瓦人爭托想見當年土木妖(魏銅雀瓦色青内平印工人姓名皆)
(八分書以爲硯貯水數日不滲齊起鄴南城磚瓦皆以胡桃油油之當油處有細紋曰琴紋有白花曰錫花古)
(磚大者方四尺上有盤花鳥獸紋千秋萬歲字其紀年非天保則興和又有磚筒承簷溜者花紋年號皆同内)
(圓外方亦可爲硯按王荆公詩云陶甄往往成今手尚托虛名動後人則眞品在宋時巳不可得)
自從僭竊起當塗虎視中原氣總粗大抵奸雄皆好亂
居然割據亦稱都車中不少彈箏客案上頻繙聚米圖
十二渠成流澤遠至今土壌號膏腴
林慮(平聲)山色尚蒼蒼太尉登朝事可傷豈有公孤能翊
漢早知廢立總由梁勢成刻兔驕三輔禍始金蛇恨永
昌慚媿上書收葬吏猶傳郭亮配楊匡
錦衣别築相州堂使節移來自武康公獨勤勞兼將相
誰能事業更文章威名要取雄殊域䆠跡何嫌避故鄉
碑版兩朝尊顧命豈徒一記重歐陽
湯陰縣北村家
烟際露茅茨田家正午炊韭花秋逞味棗實晚垂枝放
犢靑蕪岸漚麻綠水池地偏稀客過籬落有人窺
入大名界紀冰雹之異
朝行渡黎陽四望如絶徼又如入霜野慘澹初經燒古
墓多白楊連根拔當道棗棃盡僵仆墮實滿泥淖村中
禾黍空天半烏鳶呌客心惨不樂經眼非意料道逄白
髮人下馬亟慰勞爲言前七日陰氣變晴昊疾風西北
來電雷乃前導須臾大雨雹奮擊恣凌暴爲拳爲芋魁
所向等飛礟居民屋瓦裂填塞及井竈行者不及防人
傷馬傾倒濬南滑之北廿里陷冰窖草木生其中焦原
同一燎含悽問隣舍旁有豐年稻邑長豈不知逡巡莫
以告我爲田父語天變非人造不聞平陽城一震跡如
掃殭尸十萬戶蔽野復誰弔朝廷憫災傷大下乞言詔
公卿滿臺閣相視無寸效被禍爾猶輕區區胡足較
滑縣
停鞭小立聽潺湲魏滑分河在此間(自洛以東百水皆會於此唐沈亞之)
(有魏滑分河錄)樹杪帆檣瓠子渡城西風雨大伾山野無秋草
年仍歉地近朝歌俗尚頑誰與牛羊典芻牧未應蒿目
委時艱
長垣道上戲示霜巖
前行忽引朱衣吏夾道爭看擁似蜂却咲相如緣底事
也隨車騎走臨卬
從蘭陽渡黃河入大梁境
馬頭半月看烟鬟行過燕關漸軹關今日中流回首望
黃河截斷太行山
閱陳留縣志雜題十絶句補其所不載
幡然臺外野雲黃畎畝餘風重此鄉不解後人偏好誕
每從田叟問空桑(伊尹生空桑語出呂氏春秋)
漢祖初來厭豎儒監門長揖互揶揄入關全賴敖倉粟
計出高陽一酒徒(&KR1073;食其陳留高陽人今縣有高陽堡即其故里)
割肉恢諧父老旁千秋銘記有中郎羡他社宰封侯地
不改當初戶牖鄉(蔡邕索昏庫上里社銘云惟斯庫里古陽武戶牖鄉陳平由此社宰佐高)
(帝定天下按史平初封戶牖侯故云)
殺雞自作高堂饌草具何妨對客供一飯成名眞有幸
天教季偉遇林宗
伯喈本意欲東奔失計何人與訟冤畢竟殺身緣一嘆
九原應悔出私門
分茅幾姓列王侯古郡相傳屬此州若以報施論漢魏
後先亡國兩陳留(漢獻帝從陳留王入承大統曹奐爲司馬所廢封陳留王)
假道穿渠到小黃(五代通錄李珽曰河南有外黃下黃漢書地里志陳留有外黃小黃縣五)
(代史改小黃爲下黃訛矣)赤松祠下月茫茫鎬池遺璧今還璧氣盡
人間十二郎(事見大業開河記)
北狩蒼黃宋兩君徵兵諸路咲紛紛平時誰畫元豐策
輕汰畿東捧日軍(宋都汴陳留爲畿輔要地舊設天武捧日等軍元豊中有詔裁减故靖康)
(之禍近無聲援)
養士恩深三百年倒戈迎賊怪爭先殘黎及記滄桑錄
死事人稀一尉傳(崇禎辛已十二月賊由㐮鄧北來汴南州縣望風迎降陳留署令某庸才)
(也不知所措典史邵大濟秦中人竭力拒守城陷不屈全家投井死)
濁浪高於師曠城(見陳留風俗傳)人隨廬舍盡東傾至今雨濕
天陰候過客猶聞鬼哭聲(崇禎壬午决朱家寨水入大梁浸淫及於陳留城内外水)
(深丈餘屋宇盡没邑無居人)
桐城王方日爲亡友蔣度臣刻詩集於汴中後
列同學姓名余兄弟與焉度臣之殁宜有哀辭
宿草之哭亦情所不能已也二首
不是無家柰别離蓋棺事了始歸期半生好客皆情累
一第成名亦數竒篋底有金貧肯惜人間無路老方知
最憐湖海元龍氣收拾光芒入小詩
廻思腹痛平生語謬托知音撫絶絃長恐雲烟隨散滅
忽驚珠玉已流傳九原可作應相慰同調無多又自憐
不覺餘哀生感激爲君展卷一澘然
和霜巖縣齋秋雨八首
陳留井邑荒風俗尚淳古官舍雜民居蕭蕭一環堵移
牀避屋漏正值秋來雨秋雨有時晴茅茨亦易補乘時
無鉅細百廢在一舉
許子天下才卑棲屈兹土到官已十日坐看魚生釡雖
稀傳事梆尚打排衙鼓我來况無事小住因賢主只合
向空齋攤書聽涼雨
昨日牒文來歡聲滿城郭黃河一丈减秋水漸歸壑回
頭梁宋郊禾黍正可穫豈有溝澮盈决防助流惡野人
殊過計倚杖候乾鵲
荒庭無竹樹草上墻頭生誰知一穴穿已帶秋蟲聲老
夫方隱几鼻息如雷鳴雨點忽到窗颯然歸夢驚此中
有佳句夢斷詩未成
我友趙十郎索居廩延城(趙子晦時宰延津去此二百餘里)河壖一小
邑長吏管送迎我思往相就所畏泥中行乃知行路難
中有躑躅情
殘暑去逡巡蠅聲猶未歇蒼蠅何足云壁有鈎尾蠍孤
燈明復暗被螫或倉卒土産多毒人吁嗟愼膚髮(陳留産全)
(蠍故云)
河流去城遠掘井不破塊常時瓢飲難汲自十里外官
庖惜民力水厄亦有戒天漿忽傾盆餘澤走滂沛瓶罌
旣滿貯茶味即沆&KR1197;絶勝調水符勞心防狡獪
木榻乘秋陰黴蒸入布被解衣背粘席轉輾出竒計爇
葦著瓦盆濛濛透霧氣苦遭烟炙眼聊免體被漬身居
燥濕間那得兩遂意
中秋喜晴
連晨苦雨悵淹留地近梁園客勌游夢裏無花誰勸酒
天邊得月且登樓城圍老柳吹笳夕露灑寒螿擊柝秋
却記去年今夜會滿堂絲竹醉湖州(憶去年鳳晨堂之集)
夷門行
秦師圍困邯鄲城趙人乞援如乞盟信陵重以姻婭故
坐視不救非人情三千私客赴急難致死一戰猶堪爭
今者無端傾國出不以君命俄專征宮中符竊嬖倖手
閫外力奪將軍兵鐵椎碎首彼何罪汝自徼幸貪功成
誰爲此策大紕繆公子幾陷無君名生平下士頗折節
慚媿虛左親相迎私恩不負負大義二者較量孰重輕
先王正道日陵替術士詭計方縦横不聞死事憫晉鄙
但見好客誇侯嬴史遷本意喜任俠公論久掩吾不平
千秋事往一感歎弔古聊作夷門行
汴梁雜詩八首
土岡起㐲向平蕪蕎麥花開佀雪鋪舊日樓臺埋井底
秋來風雨暗城隅鄒枚作客虛詞筆高李論交剰酒壚
(少陵與李供奉高常侍同時客遊梁宋間故其昔遊詩有往與高李輩論交入酒壚之句今城東南有三賢祠)
莫怪遊梁無一事已將名姓混屠沽
鞏洛東來地勢窪一條淸汴走長蛇覇圖難畫鴻溝界
恨事空椎博浪沙(博浪城在府北)衰草平原秋放牧西風古堞
暮棲鴉靈光一寺巍然在(大相國寺踞地最高壬午之禍獨不爲沙土所埋汴中樓)
(閣存者惟此而已)留取伽藍記夢華
削除七國獨存梁愛弟終因母后妨禁網初寬到賓客
人才一變起詞章平臺築後門常闢東苑成來志稍荒
但取虛懷能下士豪華原不累賢王
梁(朱)宋(趙)遺墟指汴京紛紛代禪事何輕也知光義難
爲弟不及朱三尚有兄將帥權傾皆易姓英雄時至適
成名千秋疑案陳橋驛一着黃袍遂罷兵
歲幣輸來不計緡無端齒冷爲亡唇偷生虎穴甘南渡
忍死牛車痛北巡翻覆兩家天假手興衰一劫局更新
幽蘭堂畔誰相惜只有從亡十九人
勝國分藩本屬周承平樂事數樊樓星連北極雄繁會
地是中原沃衍州樂府新聲翻百闋書堂名蹟勒雙鈎
最憐禍較江陵烈河伯摧殘甚鬱攸
螘穴將穿積勢成洪流直灌大梁城運移天險翻資盜
禍起庸夫好論兵(明季流賊圍汴推官黃澍倡議决朱家寨水以灌賊營賊覺而遠避開封)
(翻成巨浸矣)不信龍蛇皆沴氣可憐魚鱉盡蒼生滄桑變後
秦灰黑誰見黃河十里淸
新摽禹廟鎮河濱師曠臺邊迹已陳(吹臺今更名禹王臺)獨向蒼
茫時極目誰當搖落不傷神空倉雀鼠千村賦故壘牛
羊四戰塵老傍人間多閱歷漸無閒淚可沾巾
宋門别陳叔毅二首
同作大梁客情因去住殊(時叔毅舉家客汴城)累君爲地主餞我
赴歸途對酒狂猶昔謀身老漸迂未妨吟思苦頷下賴
多鬚
全家猶旅食别路阻淸遊(相約同登吹臺爲雨阻)近約尚難必歸
期可自由貯愁聽舊事挈涕洒神州(令伯元倩先生崇禎末爲開封司理)
莫作長流落風塵易白頭
陳留後圃習射示孫周人許繭爲
縣齋秋日長兀坐愁面壁異書如荆州欲借那易得後
園有棄地糞壌經馬櫪泓然見淸池老眼喜一滌初看
剪蓬艾次第拾瓦礫朝來箭道成百步盡所歷兩生頗
好事飯罷走相覓邀我日同來分朋控鳴鏑雖無皮畫
鵠縳草聊代的引滿試射之於中寓考績浮情或倖中
詭遇本無適古人一技精往往互砥激勿徒視游戲儼
若對強敵我昔方盛年從軍曾草檄風前餓鴟呌頭上
飛霹靂蹉跎萬念乖漸怕矛頭淅力衰安可強衆醜供
指摘自咲諒無成習勞猶運甓子今心膽壯作此太寂
寂斯言可類推凡百愼剖析
朱仙鎮岳忠武祠
平生感憤興亡際往往無端供裂眦晉之懷愍宋徽欽
失國偷生本同類兩家子弟又庸下南渡誰論復仇義
千秋乃有岳將軍欲雪斯慚出奮臂曾經讀史浮大白
况到提戈用武地一條衣帶指黃河倒捲狂瀾作餘勢
當時大業已垂成談咲收京俄頃事乞和語出金人口
二帝歸如反掌易南内何妨奉上皇中原未必虛神器
可憐計算不出此奸相逄君有深意朝廷不要兩宮還
那許疆場壞和議乾坤震蕩功百戰性命風波獄三字
湯陰故里虎林墳幾處經過頻洒淚豈如此地更悲涼
血褁征袍等閒棄二百年來崇廟貌(祠創于成化戊戍)兩行檜
栢千霄翠北風怒吼白日昏猶有英雄不平氣
與王方日
姚生寓舍晨排闥一咲驚君起著衣(余初識君於同年姚别峯寓中)半
面相逄雖草草兩心經别自依依倦游客况秋風冷末
路交情酒伴稀不料尚邀公子顧累他紅粉避燈輝(方日)
(夜過余寓適有女郎在座聞公子至避匿不出故戲及之)
汴中遇蔡遠士次韻留别三首
與君少小生同里嬾蔡知名二十年今日汴中初識面
鬢絲秋老菊花天
買蟹宵來倒客嚢(汴城無水味蟹尤難致一枚例索錢五十文)一燈相對話
蒼涼舊京風物吾猶記宋嫂魚羹薛嫂羊
馬嘶門巷客將還殘醉扶頭改别顔多感故人相送意
略煩秦女唱陽關(時有秦姬在座)
韓岡送同年張逸峰之安慶
去年下第傷坎坷君舘髯姜(西溟)兼客我順風三日不張
帆綠水名園停畫舸一攀楊柳辭春陌兩見榆槐更歲
火那知此地忽相逄客裏班荆當道左大梁城東秋野
闊片片飛鴻向空墮夜騎驏馬到韓岡我倚身強君亦
頗人間裙屐胡足道絲吐春𧖟自纏褁天津公子氣雄
豪長劒短衣無不可近聞西陲方有事廟算行將啟邊
鎻(時閱邸抄聞出師之報)吾曹猥以不羈身五寸垂緌等遊惰君
依官舍獲侍奉(時逸峰隨尊甫觀察公赴任安徽)我赴歸期尚難果殘
樽相屬且勿辭黃花正綻霜前朵
重陽日接胡茨村觀察書及見寄二律次韻奉
答
含語相逄兩未申匆匆悔作渡河人敢期交臂心相許
及捧來書意果眞白雪愛吟千遍熟黃花催換一番新
眼前事事俱難料不爲傷秋歎亦頻
一序何當重左思重煩傳語到臨岐(來書屬余作詩文序故云)可知
投劾休官地未是移床遠客時九日歸心憐我急十年
恨事識君遲不嫌寂莫遊梁跡點綴行裝賴好詩
將歸故里留别霜巖三首
百里衝煩邑河流接小黃鄕程貪漸近官味看初嘗家
本傳儒術名猶在舉場此情吾諒汝捧檄爲高堂
别後寬相憶君才百事能神明眞不忝藴藉若無憑世
苦需經濟官廉愼愛憎似聞田父語蓄眼見何曾
四海皆兄弟相關得幾人不愁官俸薄翻計客嚢貧却
饋非吾矯論交到爾眞平生知已意感動豈無神
答趙蒙泉别後見寄之作
趙壹豈窮人文章天下冠成名陷羅網識字召憂患平
生師友間慷慨赴急難一機駭初發二事將幷案隻手
探沸羹孱軀分糜爛欲知氣難奪正賴神不亂戴盆却
望天畫地詎宜犴洎乎冤得白重以讒被間幸免輸鬼
薪誰堪讀城旦先生鮮稸怒一咲春冰泮脱身梏拲中
去國等流竄疲驢入京洛旅食年頻換嚢中綠綺琴焦
尾實經㸑知音世不乏聽者每三歎捷徑有爭先陳人
尚魚貫空持魯褒論孰下干木判遇我夙懷傾招呼詩
酒伴貧交無強合失意多聚散老淚落河橋離愁渺雲
漢殘秋滯梁宋仰視南飛鴈寄我别來詩開函一腸斷
君心人盡諒蹤跡聊羈絆出語忌孤高時情伺譏訕
留别吳梅梁表兄
幾日重陽雨雨晴天忽寒北風醒别酒落葉打征鞍不
計授衣晚欲爲分袂難他鄉老兄弟情到勸加餐
大風晚至杞縣訪李明府不值
沙土晚濛濛孤城萬木中氣呑平野日聲壯渡河風結
伴隨陽鳥離程極轉蓬不須煩地主旅食報年豐
歸德道中二首
海鴈橋邊路向東霜消日氣午怡融木棉吐子如脂白
野柿垂條似火紅驢背人簪雙鬢菊牛蹄塵漲四輪風
旗亭一醉誰同伴獨把吟鞭過宋中
寒烟衰草入疎蕪雎水流同戰血枯他日江淮論保障
至今祠廟具規模城連耗土秋多鼠樹倚神叢社少狐
惆悵繁臺歌管歇角聲吹落孝王都
商丘周宜菴明府貽牡丹名種戲成四絶句
戚里名園結搆新千株遠致洛中春(燕中苑圃爭購此花今秋北去者以)
(商丘一縣計之巳至一千本)多情誰似河陽宰留取名花贈野人
珍重新寒九月初歸程作伴太憐渠渡江船上人爭看
桃葉桃根恐不如
瓦礫堆牆老圃家燒餘一片變桑麻問余臺榭今何處
也要移栽富貴花
包褁泥封護本根隔年分種自梁園得歸且作看花想
未必花時穩閉門
永城縣陳太丘祠
賢人處末流德器務廣大先生得此意名不黨籍挂庸
夫取同塵君子重遠害偶然出從政初不計殿最曾爲
兹邑長治道去其太豈必赫赫名當前互驚怪到今有
餘慕爼豆禮無殺我來謁公祠下馬肅瞻拜題詩警俗
吏似爲求名戒不見道旁碑去官碑輙壞
望碭山
萬乘東南巡本厭天子氣匹夫廼心動走向此中避雲
氣隨眞龍人誰跡劉季可憐秦皇愚不及呂后智英雄
論成敗孰者意料事秋色中原來蒼然入淮泗蜿蜓忽
橫亘一束千里勢豐沛袒右肩濠梁舒左臂古來雜王
覇要豈山所致吾將訴眞宰鏟爾作平地山色如死灰
嗚呼識天意
南宿州即事
符離城外騎驢女愛着紅裙愛插花十里迴車無避處
不辭相送到村家
汴中無魚今日至固鎮盤餐得此余方以爲喜
座有晉人乃至廢食云吾土有客水鄉者所親
必相戒勿食魚恐傷骨鯁也南北嗜好之不同
如此
各有鄕風兩不知區區口腹莫相疑看他葱薤堆盤處
是我攢眉廢箸時
臨淮曉渡飯於逆旅述老人所言
人影動浮橋淸流繞淮甸月光水面澹初日烟中見中
都地&KR0899;連風物南方變城灣鵝鴨閙客飯魚蠏便逆旅
八十翁自云本武弁前朝守陵戶賦役除本縣自從喪
亂來瓦落奉先殿天家王氣盡凍餓甘衰賤誓死不去
鄕依依豈他戀曾供洒掃職麥飯每私薦孟冬時享近
又欲往營奠言罷竟出門回頭淚如霰
過鳳陽城外二首
帳下居然識帝王千秋閭墓表滁陽時來將相皆同里
淚落英雄有故鄉芒碭天靑雲氣散江淮月白水聲涼
龍蛇變滅須臾事猶指山名號鳳皇
元老還朝起廢臣(宜興再相起馬士英爲鳳陽總督)二陵收氣避黃巾
忽聞淮泗聲援地已奉邯鄲假號人南渡半年輸弱晉
西來群盜甚苻秦靑絲白馬他年恨草木餘威在夀春
池河驛
古驛通橋水一灣數家烟火出榛菅人過濠上初逄雁
地近滁州飽看山小店靑帘疎雨後遥村紅樹夕陽間
跨鞍便作匆匆去誰信孤蹤是倦還
度磨盤山滁濠分界處
只在羊腸鳥道間不知行過兩州山千家大柳烟中驛
一綫淸流井底關樵斧樹稀行客倦茅亭茶熟老僧閒
路難馬力尤須惜莫遣鞭多比石頑
淸流關
低迷野氣中路斷遇崖嶮陡然拔千丈直上匪由漸行
子中州來巖關此爲險其西道尤惡石滑破馬膽步行
到關門一往生勇敢長風捲林薄敗葉撒雨點豁達眼
界開晶熒日光閃少休得古寺徐使神氣歛想當割據
初外戶晝長揜寧知暉鳳擒猿鳥就籠檻邇來幾易代
地僻設防减僧房同啟閉鎻鑰誰復檢經過亦偶然形
勝窮一覽
滁州
岡迴樹轉到城遥甃石纔通路一條細水流應落西磵
(韋左司有滁州西磵詩)好山靑不盡南譙名賢出守曾相繼異姓
封王又一朝爭說此邦風土好至今生計穩漁樵
舟發六合
馬煩車殆歷間關轉愛江程一日閒吳女布帆十二幅
畫船頭尾載花還
大霧自儀眞曉至京口
斗柄插秋江夜行指西東五更乍迷道水氣昏霾雺小
舟一葦如漂蕩雲海中焉能辨咫尺所向疑皆窮何物
導我前群飛賴南鴻稍知京口近忽報金山鐘旭日出
未高半天已先紅須臾掃無跡一望東南空但見旗脚
舒平流起微風畏途付噩夢回首猶忡忡
關吏行
大農按籍加關税小吏機乘搜瑣細吳中支港夜不行
水栅村橋晨尚閉歸人癡絶良可歎枯蒲帶土包牡丹
壓䭾䭾增騾價貴入船船重關津難有情對爾應惆悵
近日花綱多北上獨携此本到江南莫怪揶&KR2952;兩相向
舟中紀事
十月之交冬令行雷宜收聲乃發聲嬰兒晝啼天女咲
群蟄啟戶魚龍驚初聞吳中夏大水萬頃平疇長蒲葦
又聞蔚州七月霜盡殺稷菽秋無糧雖云地氣異南北
何至天道違陰陽野人未敢窺天意目擊口傳非一事
他年誰考五行書五行志災不志瑞
雨中發嘗熟回望虞山
錢生(玉友)約看吾谷楓輕裝短櫂來匆匆夕陽城西嵐氣
紫正值萬樹交靑紅天工似嫌秋太濃變態一洗歸空
濛湖波蒸雲作朝雨用意不在丹黃中大痴殁後無傳
派此叚溪山復誰畫老夫新句亦平平要與詩家除粉
繪
吳江田家行
高田去水一尺許低田下濕流沮洳半扉潦退尚留痕
兩足泥深難覓路土牆頽塌茅屋倒時見牽船岸上住
家家網得太湖魚米少魚多無換處朝廷聞下寬大詔
今歲江南免田賦野老猶供計畝租官倉自貸輸糧戶
田家田家爾最苦有鐵何煩鑄農具半生衣食在江湖
賣犢揚帆從此去
敬業堂詩集卷二十
