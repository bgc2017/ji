敬業堂詩集卷三十
海寧查愼行悔餘
隨輦集(起癸未五月杪盡十二月)
元時避暑灤京百官皆有公署今惟詞臣數人耳
癸未五月大駕將幸山莊先十日傳旨南書
房翰林六人俱著隨行六人者諭德(臣)昇編修(臣)
廷儀(臣)名世庶吉士(臣)灝(臣)愼行(臣)廷錫也(臣)壯
履自請隨班亦預焉始而行宮檢書旣而圍場觀
獵往返計百二十日每有所作輒呈御覽附以
入冬後詩共爲一卷
將隨駕往口外避暑蒙恩賜紗葛衣二襲
恭紀
垂柳陰中晝卷幃微軀宜稱襲恩輝行穿碧水丹山
路先賜含風叠雪衣(杜甫端午賜衣詩細葛含風軟香羅叠雪輕)凉逐冰
絲分繭舘香隨葛越出星機序更不用愁刀尺預算秋
深扈蹕歸
五月二十五日隨駕發暢春苑晚至湯山馬
上口占四首
雨餘沙磧淨無泥瓜蔓秧針綠滿畦共識君王愛民
意村村駐輦看扶犂
閒按輿圖考地名承平畿甸古長城(昌平山水記長城齊天保二年所築)
詞臣頻日承宣喚特許班隨豹尾行
軍装小隊走弓刀年少曾親鞍馬勞老去承恩還自
媿重蒙天上賜征袍
炎景當空日正長潺潺湯峪水如湯泉源萬斛皆天澤
化作人間六月凉
是日赴東宮召觀灑&KR0790;筆口授書法兼蒙
賜扇恭紀十六韻
天縱儲君聖英資曠古奇毓成龍鳳德學本帝王師
几硯無他玩宮庭偹幼儀就將猶勉勉敦敏倍孜孜
鶴禁時多暇鑾輿出每隨幾曾疎筆墨直是好文辭
羲畫傳家法堯章煥丕基書多呈御覽恩許侍臨
池訣發千秋秘工兼八法宜銀鉤光絢爛金薤象紛披
腕力由神運心源絶仰窺難窮惟贊嘆過望是榮施
寶箑承華重仁風被物慈述書徒續賦應教愧成詩
朝爽襟先挹秋凉袖早知驪珠長在握宸翰並昭垂
(一月前蒙皇上頒賜御書扇)
賦得綠樹陰濃夏日長(二十六日御試講官題臣亦擬作)
高倚層霄俯映池綠陰陰處日遲遲晴穿密葉蟬初翳
暑薄交柯鳥未知曲徑煙分蒼蘚潤重樓人靜畫簾垂
炎曦只隔深林外似戀淸幽不肯移
二十七日隨駕發湯山
凉殿東來御路平金輿八襲正徐行雲從萬叠峰頭出
風逐千群馬尾生甘澤袛應歌盛世醴泉何用草新銘
抽毫進牘慚臣職納鉢親隨第二程
懷柔道中遇雨是日駐蹕密雲
七渡河邊過綵斿坡坨高下入檀州午陰側帽消朱夏
細雨垂鞭似早秋地險一軍資障塞(開元要略云密雲燕之邊陲管障塞)
(軍五千)時淸三輔奉宸遊(音提)奚父老爭扶杖隔歲重
攀翠輦留(方輿紀要後漢曰傂奚魏皇始二年置密雲縣治提携城臣按續通典檀州密雲縣)
(卽漢奚縣舊治傂奚與夷音本相同魏書遂譌爲提携當以漢書爲證)
賜觀御書大學經傳恭紀二十韻
昭代文明啟吾皇政化隆熟精洙泗理大闡聖賢功
胞與周民物幾康謐始終一經神默契十傳語全融堯
典推明德湯盤視袚躬孝慈爲世則好惡與人同異說
抽毫進牘慚臣職納鉢親隨第二程
懷柔道中遇雨是日駐蹕密雲
七渡河邊過綵斿坡坨高下入檀州午陰側帽消朱夏
細雨垂鞭似早秋地險一軍資障塞(開元要略云密雲燕之邊陲管障塞)
(軍五千)時淸三輔奉宸遊(音提)奚父老爭扶杖隔歲重
攀翠輦留(方輿紀要後漢曰傂奚魏皇始二年置密雲縣治提携城臣按續通典檀州密雲縣)
(卽漢奚縣舊治傂奚與夷音本相同魏書遂譌爲提携當以漢書爲證)
賜觀御書大學經傳恭紀二十韻
昭代文明啟吾皇政化隆熟精洙泗理大闡聖賢功
胞與周民物幾康謐始終一經神默契十傳語全融堯
典推明德湯盤視袚躬孝慈爲世則好惡與人同異說
歸淵鑒群儒仰折衷欲令聲振鐸端賴筆抒虹心法
由誠正書源本貫通學難窮秘笈勤不輟行宮滌硯龍
窺沼揮毫鳳舞空淋漓雲氣外披拂柳陰中星斗天垂
象山泉帝發蒙教傳先胄子(前一日書成先賜東宮展閱)寵示
逮臣工偏黨消皇極維持長士風頒應徧&KR1274;序澤自被
西東&KR1078;藻光何煥王言義必充(卷終有御製䟦語)道宏該
創守力厚闢鴻濛羲畫傳同遠箕疇演並崇煌煌治平
業萬古照蒼穹
登密雲城樓
苐一封畿此要衝兩城宛轉合長墉風生溫谷油油黍
(黍谷在懷柔密雲二縣界)漲走潮河矯矯龍井底炊烟沉石匣天西
積雪射居庸(志稱居庸爲冷關積雪盛夏不消)八荒戶闥今同視笑說
秦關百二重
石匣營
巳廢金溝舘猶存石匣營濛濛空翠裏細雨濕霓旌
恩許扈蹕諸臣戴草笠
臺笠都人制黃冠野服姿直疑雲覆頂不怕雨催詩涼
燠俄能換陰晴兩自宜從臣齊戴德美蔭荷皇慈
過南天門初見邊墻明徐武寧所剙戚少保重
修者也
勝國留遺築危梯極望收萬峰乘障起一水入關流形
勢當全盛邊墻免歲修太平輸鎮將裘帶取封侯
柳林喜雨呈同僚
高柳垂陰漸近關(地在古北口南三里)炎蒸疑在有無間解衣脱
帽君恩重下馬分題客况閒枕底雷生南澗雨城頭
雲起别州山朝來擬草甘霖頌才短羞隨供奉班
六月初四日扈駕出古北口
太行蜿蜒二千里七十二㘭連首尾東趨遼碣西冷陘
留幹一門屹中壘(古北口一名留幹嶺見金史)巨靈擘石如擘雲雲
根俯插黃花軍烟氛突過掃無迹風雨欲來天半聞出
關彌望神州壤六飛淸暑頻來往高墉巳斷山不斷
無數芙蓉列仙掌川廽岡轉輦路長涼亭舊驛今村莊
(元時避暑沿路多涼亭賜東西涼亭軍士糧鈔見丈宗本紀帝獵北涼亭見趙世延傳明洪武二十七年置古)
(北口十四驛猶存東涼亭驛之名)禽魚共識天顔喜草木中含御
氣香小臣多年客燕代夢想何曾踰紫塞自詡遭逄老
更竒停鞭飲馬長城外
塞外山
已被雲遮百万層又從雲外見崚嶒翻緣山好添惆悵
未得峰峯策杖登
兩間房直廬作
隨班番直又晨興金鑰銜魚轉數層延閣日長無箇事
坐消淸簟一壺冰
初六日奉旨編輯歴代咏物詩恭紀四首
宣文小閣秘圖書(延閣圖書取次陳元周伯琦咏宣文閣詩句)雲霧窗中點
勘初聖主不曾遺小物莫輕爾雅注蟲魚
儷白駢靑句已陳篇章何處發淸新盡携中秘隨行笈
三篋何煩默記人
日日珍羞出大官雉羹魚糝水精盤丹鉛未是酬知地
聊與風人解伐檀
曾披圖籍考山川聖訓眞同象緯懸文選樓高重拜
命敢同輕薄議前賢
初伏日&KR0790;賜時果木瓜酒恭紀
帳殿爐烟合周廬霽景長人間正初伏塞外已新涼珍
果當筵賜芳醪洗盞嘗恩波承少海一勺詎能量
行過靑石梁
天豁新開嶺鸞旗曉向東古藤攀石度絶壁過雲通鳥
啄槐花雨蟬嘶槲葉風林巒行不盡長在畫圖中
駐蹕鞍子嶺連雨驟涼
複磴中涵金碧姿小靑山外蹕初移愛迎嵐翠晨趨直
貪傍燈明夜咏詩泉脉曲通行帳外雨聲渾似滴&KR0963;時
水晶宮殿淸涼國傳語人間總未知
賦夜光木
積水生神木俄登几案旁四時無改火五夜必騰光近
暎藜輝淡遥分桂魄涼頓教虛室白臨卷勝螢囊
御賜武彛芽茶恭紀
幔亭峰下御園旁(武彛山下有御茶園元時貢茶地名)貢入春山採焙鄉
曾向溪邊尋粟粒(蘇軾句武夷溪邊粟粒芽)却從行在賜頭綱雲蒸
雨潤成仙品器潔泉淸發異香珍重封題報京洛可知
消渴賴瓊漿
連日恩賜鮮魚恭紀
銀鬛金鱗照坐隅烹鮮連日賜行廚感踰學士蓬池
鱠(唐時學士賜食蓬池鮮鱠)味壓詩人丙穴腴(元虞集詩魚藏丙穴腴)素食餘
慚留七箸加餐遠信慰江湖笠簷蓑袂平生夢臣本烟
波一釣徒(陸龜蒙詩笠簷蓑袂有殘聲)
送勵南湖前輩奉旨歸省尊甫少司宼公病
槖筆經時共直廬何堪絶塞唱驪駒乍看請急情辭苦
特許還家恩遇殊客夢不離丹嶂遠鄉心已與白雲
俱最憐一掬酬恩淚并爲思親灑路隅
塞外蝴蝶(應東宮令)
羅浮仙種幾時來金粉天生不染埃忽見一雙同照影
始知隔水有花開
十六日五更隨駕發鞍子嶺行至三道梁天
始明
金壺虬箭響登登霽月流天景漸澄谷罨一重環翠幕
雲移雙仗識紅燈風輪暗激飛梁轉松頂遲看旭日升
滿篋纖絺長什襲此來何處有煩蒸
十八日駕幸釣臺召臣等隨行賜膳釣魚
恭紀七言絶句八首
插天碧嶂起芙蓉路轉潺潺又幾重百頃風潭雷雨過
萬魚啣尾候眞龍
高臺俯瞰樺榆溝指示灤河最上流記得銀絲鱠鮮鯽
欣從塞外識源頭(巳刻上御樓召臣等五人至臺下指臺下流水諭曰此灤河上流也)
魚藻池邊輦路平直隨仙仗到蓬瀛官廚初飫紅蓮
飯御饌仍分碧澗羹(午刻賜御饌紅蓮米飯柳根魚羹)
芳餌循環下釣筒絲緡長日侍靑宮烟蓑雨笠尋常
句慚愧猶蒙記憶中(午後奉旨翰林諸臣赴皇太子行幄釣魚臣前謝賜魚詩有臣)
(本烟波一釣徒之句東宮舉以示近侍并記以志愧)
山莊一帶並河壖人衆如魚盡力田要與周詩占吉夢
早開場圃待豐年
一條羅帶水拖藍只少漁舟着兩三滿眼丹靑輸畫手
鶯聲柳色佀江南
文鱗躍處起漣漪水族沾恩感聖時不是網罛施不
得爲留餘澤及鯤鮞
佳名原自柳根來(魚名柳根赤蓋柳根之色赤此魚好噉柳根故名)釣得仍將
柳貫鰓分賜詞臣三百尾插竿騎馬雨中回
賦得遠色有諸嶺限二蕭(應東宮令)
誰寫丹靑向碧霄參差入望勢徧遥烟光澹處疑無樹
日氣生時似湧潮飛鳥不能踰嶂外橫雲只許抺山腰
分明有路行難到知隔天台第幾橋
二十日行殿召對出至直廬内侍復傳諭
(臣)愼行云汝子在束鹿縣居官甚淸朕巳稔知
感恩述事恭紀二首
巳注金閨籍仍叨顧問榮&KR0790;容瞻肅穆天語聽分
明轉益臣心懼難窺聖學精行宮淸秘地不異侍延
英
穉子慚民社能忘䑛犢私未成期月治驚荷九重知
淸白原家法生成仰聖慈家書連夜發矢報勉捐糜
恭和御製立秋喜霽
聖主如天惠澤周與民同樂每先憂歸雲夜散簷頭雨
沃土人畊化外州野鶴報晴初戞戞良苗入望巳油油
詩成共識皇情豫白藏新占歲有秋
恩賜佛手柑恭紀
筠籠珍重貢炎方羅帕玲瓏照玉堂縹蔕經時猶帶綠
芳苞映日已全黃長隨錦荔迎涼到遠勝新橙透甲香
别與傳柑增掌故立秋時節賜山莊
磁瓶草花
澗草巖花摘小叢秘磁㪺水愛靑紅不教開落塵沙畔
只似栽培雨露中映壁數枝開曉日入簾雙蝶帶西風
誰將蟋蟀籬邊景移向灤河避暑宮
秋海棠
小紅低映綠忩紗昨歲開時正别家白髮滿頭還自笑
塞山六月看秋花
奉和御製穹覽寺七言絶句敬次上韻二
首
淸磬和泉隔岸聞蒼松翠虆散氤氲不知四面山重數
遥指爐烟是碧雲
寶翰留題昔未聞麝煤龍餅氣氤氲祝釐老監今頭白
特起香臺貯彩雲
陳潛齋前輩分餉柿子酒
小榼遥看走馬軍微風先爲送竒芬行廚洗盞湯初老
隔幔呼燈日漸曛尚想靑黃垂野徑忽驚紅綠眩微醺
(東坡詩醉眼眩紅綠)從今細雨殘更後每到醒時定憶君
七月初五日賜食蜜漬荔枝二首
嶺外未曾嘗小綠閩南猶記擘輕紅(石屏詩新來嘗小綠少陵詩輕紅擘)
(荔枝)而今拜賜來天上他日嘗新歎轉蓬
蠟封蜜漬味全融秋暑初廽却扇風領取一襟冰雪意
白銀盤映茘枝紅
蒙古貢馬
蒲梢不拒諸蕃貢印烙新加毛骨殊歛却霜蹄行駕鼓
爛如雲錦看成圖騊駼廐應房星上苜蓿園開瀚海隅
不比無羊歌考牧聖朝馬政在攻駒
七夕喀喇火屯雨後作
雕霧鷹風漲泬寥一天秋意頓蕭蕭彩虹截斷遼西雨
飛入銀河當鵲橋
賦野杏根
古根埋不爛搜剔豈能辭斑剝舊苔蘚槎牙新菌芝乾
坤無棄物研席得竒姿自有天然質何煩斧鑿爲
𥙿親王挽詩二首(奉旨作)
禮絶三公上親爲萬乘兄分忘敦棣萼䘏賜偹哀榮
傍邷愁雲結回鑾淚雨傾(時上駐蹕塞外聞王訃即日回都哭臨)桐陰
留畫像存殁感皇情(上常命畫工寫御容與王並坐桐陰下蓋取同老之義平居友)
(愛如此)
尚覺春秋富俄驚泉路長友于歸聖主文獻失賢王
海闊星沉象天空雁斷行舉朝哀挽切感動爲宸章
雙塔峰歌
灤河之水鳴淙淙晨光欲透草木蓊千巖浮動萬壑充
十里霧濕三花鬉陽烏展翅烟攄虹倒射石壁紛靑紅
中有兩峰&KR1199;不同向人騰躍比祝融厥初生時誰所礱
分而爲二疑霻霳自從巨斧開鴻濛勢欲復合難彌縫
小者爲霍大者宮前高後亞兒隨翁其顚石笋各卓空
如窣堵波&KR2421;圓穹其旁老松垂薤葱雨露已費千年功
初從南麓瞻崇隆恍然御氣乘罡風靑天一碧懸雙&KR0963;
仙舟出没波濤洪形隨徑轉日在東併作高柱孤巄嵷
首末稍歛中微豐異哉三竅何玲瓏下空一門拆崆峒
中央一綫星光通最上一穴磨靑銅團團皎月非朦朧
洞貫腹背豈羿弓誰與人力爭天工須臾位置移怱怱
左右互易驚愚矇漸行漸遠漸不窮回頭依舊藏霾雺
我思佛力大且雄舍利所在塔廟崇十方照耀開盲聾
僧伽興廢會有终豈如兹山嫓華嵩巍峩俯闢荆榛叢
綿亘古塞接蠮螉劫火不壞况兵戎地雖僻左秀獨衷
昔名未彰今始蒙吾皇盛德邁帝鴻盡攝六合歸牢
籠年年雅詩賦車攻山莊近在封域中已獲顧盻邀
重瞳何須秩祀偕三公小臣作歌達聖聪特與此石
慶遭逄
塞田雙穗嘉糓恭紀
屬車到處瑞徵竒嘉糓(俗呼小米子)欣看燕尾垂異畝比禾
皆九穗連畦如麥總雙岐澤流膏雨珠兼玉譜入豳風
畫亦詩從此康年豈勝紀太平天子是農師
蔣酉君爲汪紫滄畫菜索題
君昔養親惟小園白菘紫芥供晨昏君今已食大官餼
夢寐何曾忘此味秋來見菜應思鄉蔣家三徑吾求羊
玉堂雲霧看落筆中有故畦風露香
二十七日發熱河
耿耿疎星曉泠泠白露秋(是日白露節)老松經燒斷頑石隘
溪流草苫沿籬屋人騎渡水牛塞田霜氣晚七月已全
收(曩時塞外六月已寒黍稷少熟今年七月杪尚未作霜故莊田倍收)
八月初六日發唐山營初入蒙古界
興桓左界接遼陽千里中開雉兔場邊戶生涯資射獵
天家甌脱變畊桑風馳屬國東西尉化被諸蕃部落王
豐草長林皆禁籞遥看直北是龍荒
度汗鉄木兒嶺
一林槲葉一林楓半染靑黃半染紅只道平沙隨地闊
忽開絶境與天通冰霜氣候陽和裏金碧山川指顧中
緩轡不知林壑險殊榮孰與六人同(嶺路險仄特命侍衞導臣等前行)
初十日發擺波喀口
寒色馬㱥殑重裘怯不勝嚴霜如薄雪細水作輕冰蕃
部三千帳圍場百萬層遥看射生處旭日正東升
十一日駐蹕巴林桑斯臺上於附近山中
行圍賜臣等全鹿一隻恭紀
雉尾雞翹曉望分旌旗高捲萬山雲威加草木秋行令
禮重貙膢晝掩群從獸總歸司馬法回鑣如策凱旋
勳只慚未效三驅力拜賜長先七校軍
額勒蘇臺聞雁有懷德尹時聞弟乞假將出都
一聲哀響落秋旻列幕燈明夜向分倦枕何人還不寐
望鄉有客最先聞路長遼海霜前月天偪陰方雪後雲
附爾封書須早達人間兄弟有離群
十二日駕幸額勒蘇臺大獵召臣等觀圍
恭紀七言長歌一首
聖朝雄略彌宇宙四海爲家同在宥行宮直過大靑山
纘武年年寓巡守川原蕃膴少甌脱邊障淸寧罷𤇺堠
盡收種落當郊樊大展岡巒作靈囿涼秋八月商飈發
霜氣凝嚴冰未溜朝來下詔大合圍草淺林疎宜往
狩三千虎旅移前帳十萬龍&KR0750;出華廐竒毛箇箇五花
文表貉揚旜徧巖岫層層葉幄絢紅紫面面山屏圍錦
繡前行十里雪初晴千步場如築新就遥看數騎林西
麓畫裏依微人比豆雁行齒序列後先魚貫班聯隨長
幼綿綿翼翼遠不斷整整斜斜近相凑須臾旋繞山之
東觀者同時盡廽首舉鞭初可一二數錯落星文排列
宿長松冠嶺嶺插空人馬從空俄下走呼聲幾處震虛
谷驚起雕翎落飛狖此時已有鹿斯奔闌入圍場孤引
脰東跳西顧迷所向首鼠張皇等鼯鼬魚麗鸛翼頃刻
成變幻圓方詎能究陣圖本是丘井法旌立和門嚴介
胄合圍漸緊壌漸平匝布叢攢勢相繆不知鹿羣何處
來俟俟儦儦紛邂逅麏麚麞麝麋麖麑麅麆&KR2738;麠麜麎
麔希間偵伺前復却防内怔惶駭而驟渴舌長如飲澗
垂野心思突重圍透天威奮武臨咫尺頓轡齊鑣不
容竇神機獨握舉大綏衆志成城鹿爲鍭虹流電掣忽
飛鞚月滿弓開胥入彀逸足公然帶箭馳先聲所至隨
弦仆一人獲雋萬人歡群祝君王千萬壽大弨旋
䩨不盡發餘勇猶浮衮龍袖網開一面頌皇慈節
應騶虞叶仁獸雲收霧捲圍乍撤萬騎如風散晴晝小
試真同掃塞氛盈庖豈獨充飣餖觀兵耀德典彌崇行
賞班餘功孰𢡟竊聞上古有大甸秋獮相傳本由舊靑
丘自欲吞雲夢吉日先須卜庚戊漆沮甫草偶于畋悉
率從王惟左右今之徤兒千三百來自諸蕃踰尉候(大圍)
(共一千三百人皆出蒙古喀爾沁奥諸部落)期門將士但旁觀山立何曾技
輕奏此皆至尊善撫馭同軌歸誠車輻輳國家恩
澤浩如天蕃部寧非天所覆自然忭舞群用命王用三
駈此其又車攻寧數小雅材羽獵應嗤西漢陋矢詩槖
筆本臣職况著征衣隨短後雖慚無力效殳鋋盛事千
秋幸親覯
中秋節恩賜月餅時果恭紀
列幕周廬白似銀中天夜氣肅鉤陳皇衷尚感團圞
節(時因𥙿親王未卜葬停止筵宴)禮賜偏優侍從臣宮餅堆盤隨月彩
御園分果得時珍回思瓜豆田園味老去驚看節物新
是夜角火羅對月呈掌院揆公時奉使朝鮮初
還
年年别裏逄佳節今夕班荆又一竒玉兔銀蟾新賜
餅(是夕御賜大小月餅皆餙金彩宮殿爲蟾兔之形)錦嚢珠笈舊題詩烏桓露
警三更夢碧海槎回八月期記取勒蘇山下路霜花壓
帳話高麗
十六夜撒勒巴爾吉對月
十分月到今宵滿一半秋從昨日過(前一日秋分)路轉溪山
鳴鼓角天垂障塞繞星河不愁織女機絲濕自咲姮娥
白髮多殘醉易醒宮漏永靑綾無寐欲如何
十九日度生吉兔嶺
翠屏丹嶂四成圍見說前岡雉兔肥山下忽逄沮洳水
蘆花如雪馬頭飛
二十五日曉發舒庫里口
曈曈初日上天東一片秋光照耀同好是萬株紅葉滿
已經霜後未經風
二十六日扈蹕至興安嶺有旨命臣等登
絶頂遠眺恭紀七律四首
崇岡斗起杳難攀翠䍐華旌歲往還六合一家寧恃險
九邊三面總無關龍沙展勢提封外鳥道盤空霄漢間
詔許重登峰頂望始知高出萬層山
忽開眼界向層巔指掌圖成立馬前東走陪京山委浪
北踰瀚海地黏天牛羊白散千屯雪草木靑回萬竈烟
四十九藩齊望幸呼嵩聲徹半空傳
甲帳辰旗紫邏長極天晴色辨微茫黃榆不斷庭方路
白日能消冰雪光獵騎嘶風爭北向野鷹隨雁亦南翔
西山蒼靄遥相接直似登臨在帝鄕
輿圖遠闢古興安鳳舞龍廽氣鬱蟠半嶺出雲鋪大漠
喬松落葉倚高寒(嶺以北松皆落葉)丹靑不數東南秀俯仰方
知覆載寬萬里乾坤千里目欣從竒險得竒觀
大風下興安嶺
崇岡無樹朔風寒直下眞從井底看知是向南歸路近
亂飛黃葉打征鞍
二十八日駐蹕伊遜河源上親射石熊以
熊掌頒賜臣等恭紀長歌
千峰萬峰爭落木秋聲蕭蕭氣肅肅連朝纘武大掩群
殪盡山中雪斑鹿西風卷地餘怒號虎豹股栗豺狼逃
老熊何物敢自匿出林獨呌求其曹天威赫業揚雲
䍐搗穴直窮熊所舘公然人立向人啼正值琱弓彀初
滿皮毛與石孰比堅不聞射石石亦穿須臾三發三命
中搖尾大似求哀憐忽看趫捷如猿鳥騰上千年松樹
杪神機别以火器攻霹靂斜飛貫胣腦半空拗折靑珊
瑚松耶熊耶墮地俱皇心因材有生殺倔強那得逃
天誅雉飛兔走淸林莾重馬䭾來徧行賞驁性寧非恃
爪牙焚身至竟因蹯掌駞蹏鹿尾猩猩唇舊傳此味配
八珍大庖袛合供御饌榮施何幸加詞臣臣聞南山
之下渭水濱從禽搏獸空鋪陳賦家漫誇三十六終日
射侯原非眞豈如吾皇勇且仁除兇服猛胥躬親已
靖六合無&KR0655;塵山林兼使異獸馴他年珥管紀上瑞郊
藪行見遊麒麟
賜觀紫騮御馬恭紀十韻
御馬紫騮名牽來左右驚無疆全地道至徤配天行出
應房星瑞時逄朔漠淸風雲開萬里日月夾雙睛闊步
無谿塹深觀識性情馴良由駕馭神駿本生成往往從
蒐獮悠悠逐旆旌勢隨龍象蹴氣躡虎狼平按轡千林
肅回鑾六幕晴啣恩何以報戀主每長鳴
九月初三日東宮行圍召觀殺虎恭紀
連岡若環斷若玦猛虎一聲蒼石裂千狐百貉走且僵
獨踞巑岏爲窟穴儲君英武如吾君六鈞親挽古
朱聞年年侍輦出狩獵手搏奚止什伯群餘威所臨氣
先壓弓未離嚢箭猶插星流一點綠沈槍刺虎眞同捉
鵝鴨黑文白額光斑斕毛血映徹朱旗殷豐杠重馬挾
以至衝飈霍霍來陰山羽林奏刀技神速理解肌分同
破竹憐渠故是獸中雄特命留皮瘞其肉大哉利溥仁
人言麟趾原從聖澤論一片文茵常在御半丘白骨
更啣恩臣工侍觀咸動色殺物之中昭震德不知看
射向山南何似隨圍來塞北
初六日隨東宮射獵蒙賜全鹿野雉恭紀
十首
琱戈豹鞬導中央特許詞臣列兩旁昨日山中親射
虎近前指與舊圍場
林深谷邃轉坡坨黃葉聲中掣電過一箭攔回飛走路
隨身數騎尚嫌多
蒼鹿年深雪作斑洞胸飲羽突希間别教羽衞追風逐
天馬如龍又過山
射雉仍開八札弓離披彩羽&KR1089;晴空欲知官笴長多少
五寸雕翎帶血紅
英姿雄略似吾皇連日分圍獵澗岡赤豹黃羆皆進
御充庖一味不私嘗
一色明駝倒載來獵塵收處夕陽開翠屏萬仞紅雲外
别領旌旗小隊回
重輪長傍紫薇垣侍輦歸仍侍寢門每聽雞鳴親視
膳豫遊原不廢晨昏
德偹才全左右宜家傳眞得帝王師萬鈞腕力強於
弩朝射貔貅夜賦詩
割鮮分肉快何如馬後捎來拜賜餘今日塞垣親扈
蹕去年京洛正騎驢
平生未習穿楊技老去空存見獵心慚愧書生叨異數
酬恩無地感恩深
重九雪後汗鐵木嶺觀獵二首
銀麞縞鹿挺巑岏重展圍場勢更寬十萬羽林齊挾矢
只教六騎作旁觀
芼鱸虀蠏愛新霜每到登高必望鄉誰料烏桓山外路
萬峯踏雪過重陽(前二日大雪)
十二日上親射金錢豹恭紀十八韻
朔漠回鑾候君王罷獵時忽聞山下豹正逐草間麋
詎縦顔行杭還將餘勇施三駈爭效命七校復揚旗金
鏃霜花淬飛龍電影追應弦疑樹鵠拔箭已連骴直作
摧窮宼眞如殪伏雌右髃充上殺全質少微疵貍首斑
斑血猫睛䁡䁡眵鬚雄粗縮蝟爪利善藏錐自匿荆榛
窟初含霧雨姿氣曾吞虎兕力肯譲熊羆緩死俄無路
偷生詎有期但令供獮狩猶得壯威儀鎗桿風搖尾鞍
橋錦冐皮呈文留炳蔚取用及捐糜師武當關險兵韜
示象竒小臣慚獻頌何異管中窺
十四日駕發藍旂營乘舟網魚命臣等沿
河騎隨賜鮮鯉人各一尾恭紀
雪光皛皛山稜稜千山映雪朝日升灤河之水暖不冰
刳舟剡楫凌空去三丈黃龍帝親御川后前駈風伯
助峽形漸束波愈淸潛鱗帖帖何敢驚人聲不聞聞水
聲須臾船重皇情樂啣尾駢頭來繹絡八紘一張魚
載躍鰷鱨鰋鯉旨且多義不盡取收網羅滿渠新漲餘
天波詞臣拜恩已無算復賜紅鱗長尺半馬上携
歸萬人看
是日中途命侍衞射虎復召臣等同觀恭
紀
後殺豹先殺熊陰方凛凛生寒風先殺熊後殺虎積雪
皠皠暎強弩君王威德彌寰宇坐致遐方歌樂土闢
田築室藝稷黍猛獸寧容此偪處爾牙如鋸我鏃焚
林盪谷期盡殱溪東距溪西相望十餘里忽聞響應徹
山顚天語遥傳順風耳(西洋人所製)六飛所幸成坦途
冥頑何物乃負嵎期門壯士能手搏奉令何異天行誅
天生聖人能格物檮杌窮竒情狀悉耳端一缺戕一
人厥罪昭然何待詰自從殺此虎邊牧蕃雞豚自從殺
此虎莊戶長子孫黃熊赤豹同噬吞腥風掃盡無一存
小臣稸眼嗟未見談虎尋常色爲變此來快覩三害除
直似陪遊向畿甸
十七日度小靑山
去日蕉衫暑雨收歸時急雪灑重裘重經司馬臺南路
紅樹連山正晚秋
入古北口
金支影轉翠微間萬馬驕嘶並入關雉堞連雲軍角壯
虎牙憑險戍旗閒西風漸老河邊柳積雪回看塞外山
正是秋淸好時節六龍行狩扈南還
過牛欄山下二首
靑山缺處吐孤城行到牛欄路更平一片黃榆綠槐影
白狼河畔作秋聲
白酒黃花興未違一鞭新自塞垣歸短裘衝過重陽雪
又向京華換裌衣
十月初十早入直蒙恩賜帶數珠恭紀
星聯珠貫入承明(是日同直共七人)章服驚叨四品榮一串牟
尼呈五色同時裘餙粲三英循環豈易充臣數祝
聖惟當轉佛名長恐維鵜&KR1018;不稱也如老馬錫繁纓
房師汪東山先生請假奉太夫人南還留秋帆
圖卷子命題敬賦四絶句
秋興賦罷賦閒居首路爭看侍板輿此樂季鷹渾未識
區區歸計爲鱸魚
一聲天上聽臚傳小住蓬山巳四年來與鄊人重換眼
五湖别自有神仙
宦海茫茫詎有涯急流幾箇赴歸期霜前吾谷秋如錦
算是扁舟到岸時
一條淸况冷冰銜十幅西風穏布帆公去我留緣底事
擬因苦笋脱朝衫(用黃山谷語)
題劉禹峯水邊行樂圖小照二首
風酣綠浪紅蕖雨洗蒼苔碧梧萬口詩傳京洛半生夢
落江湖
菱租舊輸甓社魚計新收白田隔浦三間書屋過橋一
隻畫船
雪後下直口占
徐蹋禁中雪遠看城上山宮鴉巧相背晨出暮飛還
題許有介先生册子
事出先賢傳名從獨行敦眼看耆舊盡心慕典刑尊逸
品傳書畫餘風付子孫淋漓浮墨汁中有不亡存
賀張志尹前輩生子
鄧藝馮經孰擅場乃翁才藻世無雙祝兒他日無多語
七歲能文似曲江
賦得深屋喜爐溫(應八皇子教)
幾重簾幕幾重茵深掩紗忩淨少塵鴿炭燄紅寒漸减
鵲爐灰白煖初勻三冬不納冰霜氣一室能回天地春
應念五更騎馬出銅街巳有趁朝人
題元人風雨歸舟圖(應四皇子教)
遥山澹抺近山遮一棹飄然水一涯似有風聲隨雨到
忽疑雨勢受風斜白蘋洲畔年年客黃葉村邊處處家
身在畫中渾不覺却教人指畫圖誇
十二月初九大雪獨直南書房有懷陜西隨
駕諸君
雲海平鋪釦砌寬六花如絮點裘乾金猊坐擁玲瓏石
玉蝶爭飛宛轉欄雲護蓬萊長覺曉樹當溫室不知寒
此時最憶隨鑾客少室中條並轡看(前一日聞駕巳涖中州)
送楊遠卿之任武昌
去年訪君過維揚今年送君向武昌江湖不到塵土眼
遠夢夜落鳬魚鄕洲邊芳草城邊柳騎鶴仙人重出守
洞庭春水際瀟湘大别靑山横沔口烟花三月畫船開
王程不用&KR2272;鼓催到官好尋陶庾蹟歷郡正賴龔黃才
才多政簡無不可列戟凝香但安坐閒携賓從上南樓
倘有新詩應憶我
除夕前一日蒙恩賜羊鹿雉兔鮮魚鹿尾上
尊諸品恭紀二首
山海竒珍鼎味充上尊羅列歲時同斑龍肥羜光相耀
彩羽文鱗澤並豐頒賜例隨台輔後(自大學士張玉書陳廷敬以下)
(被賜者凡十三人臣與焉)謝恩多在直廬中一年濫竊官廚饌
素食能無愧國風
豐杠錦帕壓重重節假歸沾湛露濃雕爼味新調翠
釡玉泉香煖拆黃封鄉風未敢分僚友(蘇軾餽歲詩亦欲舉鄕風)家
祭先應薦祖宗却爲思親成感涕君羹歸遺(去聲)已無
從
敬業堂詩集卷三十
