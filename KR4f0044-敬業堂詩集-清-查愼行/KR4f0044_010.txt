敬業堂詩集卷十
海寧查愼行悔餘
獨吟集(起巳巳正月盡九月)
去夏到家外舅陸先生風攣漸減猶冀稍延歲月
也乃今二月竟爾不起余旣視含殮復徇故人之
招匆匆北上關山獨往觸緒悲來不禁涕泪之横
集也
外舅陸射山先生挽歌二章
公亡先友盡孤露感吾生别有無窮泪非關兒女情破
家緣結客玩世亦逃名不比陶元亮徒高處士聲
吳天春夜月偏犯少微星昨去扶衰病今來失典刑履
綦雖寂莫畫像儼精靈世乏中即筆誰爲有道銘
重過聽鶯齋留别徐淮江二首
一度相過一愴神尚書宅畔老松筠年時地主無多在
狼籍江關况酒人(傷程禹聲家韜荒也)
雁行啼過雨瀟瀟往事深燈又此宵記得小船秋港别
葦花遮斷賀家橋
虎丘
又作山塘一日留相逄往往說宸遊朱欄路轉千人
石黃瓦春開萬歲樓花柳時淸無隙地管絃興盡有廻
舟繁華何與閒僧事添炷香燈照白頭
吳門與惠研谿話舊
燕市歌狂散酒星勞勞三百五長亭桃花影裏抽帆路
流落江東剰兩萍
京口遇朱悔人
丁卯橋荒感再經勞人雙鬢各星星一帆北固烟初暝
二月南徐草未靑京洛夢回同斷梗江湖天闊但浮萍
春愁滿眼分襟路怕上旗邊舊酒亭
三月二日揚州作
鈔關門外綵層層三月烟花見未曾張得水嬉還望幸
船船絃索上紅燈(時傳大駕巳幸淮陽)
上巳過平山堂下
發軫維陽城苕苕入塵陌不逄湔裙女但見騎驢客平
山平似岸夾路植松栢堂空感良遊事往念前哲當時
手種柳搖落那禁折暫此駐征鞍一帘風向夕
晚宿大儀鎮
萬乘方南廵孔道車凑輻我行取紆折路僻馬不熟臨
岐徘徊鳴旅况愴孤獨廣陵繁麗地咫尺異風俗沙田
廢牛耕灌莾抽新綠人稀鳥巢少鴉鵲爭一木村童弛
樵擔古佛棲草屋杳杳望炊烟荒荒晚投宿
天長縣北郭外垂柳夾隄淸渠一道土人云即
汴河也
萬葉千梢映碧波一條虹影曳坡陀天長縣北聞人說
此是隋家古汴河
自盱眙北界沿洪澤湖西北行晚至高家堰
淮泗方合流洪湖際𬈑漠水所從來高其勢建瓴若長
堤亘首尾力敵萬鎖鑰近傳泗州城三板没郛郭澄波
見井竈了了魚蝦躍淮陽地尤卑東岸狂瀾劇十年費
國計万杵鳴槖槖排樁内甃石陡起堵墻削禹功紀告
成注海有疏瀹不聞當横流扼吭恣噴薄决口旣須塞
減水孰開鑿(自唐埂以上决口三十四減水&KR0309;六減水法始於宋回河之議蘇潁濱云回河雖罷)
(減水猶存是也)九道湮成河(洪澤以下向有成河九道)沙田梗流惡放之使
行地汗漫無歸着天下本一家揚州忍爲壑移亡及身
事丘墓傷淹泊可憐水鄕民不及鼃黽樂九重亟軫
念南幸求民莫河嶽盡懷柔淮神敢行虐天功即帝力
愚賤矧可度我來愛漣漪正值沙水涸一程滌煩懣淸
曠迥踰昨夕陽射湖東欲落尚未落忽然得新句放眼
向寥廓
黃河待渡
遠行疲長途春晝赴急景柅車柳陰下稍覺白日永黃
埃渡河來風氣變凄冷奔湍怒流濁拍岸高過頂千檣
万檣形倒視無一影沙崩人跡散月上波響靜衆涉卭
敢爭及兹放孤艇
澗橋
風色轉河壖春光滿淮甸阪被菜花黃籬窺野桃蒨朝
陽出疎樹蘆屋烟中見饌無登盤魚戶有啣泥燕從人
問前路巳近淸河縣
大霧新灘道中
陰霾忽交集一氣吞平沙如入大海中瀰漫四無涯前
行泛孤鶩後旅延修蛇似密忽巳疎稍開旋復遮大塊
任勃塞陽烏歛光華朦朧一鏡懸注視眼不花方當晻
靄際正氣難勝邪無何廣漠風披豁靑天霞君子視洞
逹毋令道里差
次日發沭陽渡小溝河大霧復作次前韻
昨日如細雨今晨同歕沙廣川横我前截岸作兩涯&KR1154;
如壯士劒當道分長蛇亂流苦無船林黑影被遮僕夫
牽馬渡闇闇迷春華路㫄玉瓏鬆結作野草花老農識
占候何笠歌汙邪連霧知大風暮雨看晴霞人事難預
測物理永不差
紅花埠至曹村四十里間桃李夾路
遥林春鳥啼客枕促晨起有村有園圃無處無桃李烟
氣薄花光迷濛四十里方當鞍馬倦忽值風日美欲去
轉躊蹰北行恐無此
大風
新月夜生暈朝來果作風初聞響騷騷停午聲蓬蓬砂
礫本附地簸蕩忽向空遥天失其靑皎日爲之紅憶昨
衝霧雨兀如醉夢中行當快掃除何復遮𬈑濛勃蹊向
六鑿無地置我躬有目欲使眯有耳欲使聾口鼻比山
澤呼吸恐不通五官心則靈獨覺非外蒙涉川畏波浪
遵陸愁霾雺男兒歎失意豈必皆途窮平生塵土緣鹵
莽焉知終去去洗垢濁還君憔悴容
寒食行
老鴉銜紙錢飛上白楊樹破廬誰氏子挈榼上冡去新
鬼土作堆堆平鬼亦故百年過鼎鼎孰者非朝露安知
今樓臺不是昔墟墓十年寒食節九度他鄕路看到野
棠棃荒山春又暮
淸明日蒙陰道上觀鞦韆戲作
隔墻聞笑聲人在花枝下花枝旋搖動傍有秋千架何
人挾飛仙天半飄裙衩瀏灕俄頓挫按抑還騰躤力怯
不自持身輕若無藉柳絲妬腰細捲起向空掛却下整
雲鬟神情自閒暇魯邦喜遊冶民俗廢桑柘已經上已
辰纔過百六夜新粧與靚服往往出茆舍鄕風隨俗有
客路關心乍未免憶江南家家好亭榭
新泰旅壁見故人周靑士題詩愴然繼和
歎息溪南老生涯詎忍論有詩題壞壁無計臥窮村去
作京華客歸招旅櫬魂乾坤吾哭汝塵土上啼痕
過西嶺數里許土岡微起道傍新立木㮄署古
新甫山五年前經此未嘗有也
南眺東蒙峰北瞻泰岱巔相望三百里徂徠處其間新
甫特土壌居然亦名山石老栢不生荒榛互綿延文人
好夸大後世事或然曼碩告寢成煌煌郊廟篇移風繼
周頌孔子經手刪不應閟宫什失實載簡編魯邦岩岫
多高峙爭孱顔今聞非昔指彼此揣度懸年往事易訛
况加附會牽我欲正此謬詩成恐難傳(王伯厚困學紀聞云魯頌徂徠)
(之松後漢注兗州博城縣有徂來山新甫之栢傳注不言所在惟後魏地形志魯郡汶陽縣有新甫山通典漢)
(汶陽故城在兗州泗水縣東南)
望岱
山形陡然來其勢乃易量孤根雖秀拔群岫或爭抗泰
岱四岳宗宇宙虞隘妨(去聲)大麓起沂州鱗鱗叠巒嶂客
程窮五日日日坡陀上不知去平地己是幾千丈漸覺
所歷高縦眼快前嚮昨經新泰郊突兀方示象將開意
忽會在遠神彌王霞氣舉之升隔天樹屏障龜蒙挾鳬
繹連絡走相傍徂徠亦兒孫未可儕軰行其他况培塿
倚伏同一狀今朝及山趾耳目嗒焉喪便思躡芒屩去
倚扶桑杖天門泬寥開万里詄蕩蕩仰瞻星漢逼下掃
雲海漲雞鳴日觀峰倒影出摩盪惜哉身未到祇用窮
想像秦松漢代栢盤攫倘無恙碑憶磨崖鑴亭思駐蹕
創賢君七十二踵事規橅壯如何太史文隠躍時近謗
誰陳封禪頌體格要有當游蹤觸覩記即事語敢放覽
眺存古懷終期慰遐暢
癭俗戲和次谷兄
晨辭泰安州午逹長淸境石欹行礙步土燥俗少井木
瓢酌山窪歲久必生癭醜形婦女甚戸戸裁闊領(東坡詩闊)
(領先裁覆癭衣)牛病垂老胡豕肥縮短頸苦開脹河豚餘怒鼓
蛙黽兒郎打銀釵亂髮時一整野花插偏髻陋質寧自
省
開山廟
磽确苦厭山出山愛蒼翠廻看靑蓮花一一吐烟際綿
連魯齊界豁逹燕趙氣黃塵有時開白日曬平地輪蹄
倚空闊所向莽無避蹭蹬身已經吾行方按轡
曉過平原
宿醉兼殘夢朦朧過幾村明星天一角紅日縣東門四
面柳陰合千家烟氣昏朝來好風色躍馬過平原
重宿德州有懷研谿西厓
德州城邊三月杪桃李家家傍淸沼繫船人見跨鞍人
一色春衫靑鬭草令君載酒遠見餉(去年春杪泊舟德平楊令君㩦酒相)
(過)侍史求詩近相惱風流學士田先生(雨來編修)騎馬來尋
苦不早城端角聲門欲閉話别匆匆語難了杯闌却記
惠與湯此地曾誇紅䄂好詞題裙帶付張態曲記油車
嫁蘇小每攜行卷跨向人不信裝&KR0809;易傾倒爾來好事
復誰繼只有征埃催我老春風兩鬢添幾絲又是去歲
看花時
河間道中
沙路條條似前行曉易迷牛鳴新店火月上阜城雞古
堠烽煙靜遥天樹木低數錢工姹女詩槖关空攜
與彭椒嵓(時宰河間縣)
别裏三年夢初疑作吏難衝繁畿輔地辛苦牧民官元
結詩仍好安仁鬢未殘合并無限喜爲爾一加餐
椒嵓座上喜晤王赤城兼讀集中見寄詩知與
余神交有年矣短章奉詶
故人知我來堠騎迎郊甸相逄車笠間尚作文酒讌後
堂出嘉賓齒序列筵䉵爲言老兄弟結契自少賤我初
熟君名想像得君面邂逅此會竒心期慰依戀酒酣出
新句唱和近成卷語妙非俗觀篇終有餘善長歌謬見
及卒讀訝深眷僕本田間人無端去鄕縣奔馳十年事
迅若釋絃箭挾瑟與彈筝隨時技羞變重來有何趣翼
塌孤飛燕猥蒙許與加力薄巳難踐從君生感激别淚
爲一泫
趙北口
燕南趙北際地是古易州兩淀亘一隄(隄南爲白洋淀北爲黑洋淀)
隄長若橋浮前年驅車過濘淖没我輈雨脚䬃䬃垂心
懷失足憂至今旅枕夢澁縮不敢投兹來喜春霽日色
和且柔晨餐具鮮鯽門有曬網舟飛沙隔岸來風削墮
浪頭俯見夾岸柳枝枝倒淸流人生各有營偶過難久
留愧此千頃綠一雙雪毛鷗
自雄縣至白溝河感遼宋舊事慨然作
已割燕雲十六州雄關形勢咲空留兩河地與中原䧟
三鎮兵誰一戰收細草鳴駞非故壘夕陽飲馬又中流
長江南北天難限一綫何煩指白溝
過涿州懷楊耑木
廟社樓桑跡僅留城南緩轡記同遊春風又送孤唫客
一背斜陽過涿州
三月晦日飲朱十表兄槐樹斜街新寓同梁藥
亭吳震一作三首
槐街舊與一峯隣(一峯喬石林侍讀舊寓堂名)酒甕重開爲洗塵最
喜今年春帶閠遲來猶作看花人
兩株桃樹手親移紅影紛紛落酒巵特與幽庭添曲折
秫稭㯶綫縳笆籬
古藤陰下三間屋爛醉狂吟又一時惆悵故人重會飲
小箋傳看洛中詩(是日得家德尹洛中所寄絶句)
豐臺看芍藥同家次谷兄陳元之甥四首
不用穿花坐竹兜蹇驢䭾客穩如舟垂楊十里綠陰合
中有一雙黃栗留
意外穠粧鬭眼新無端一咲爲迷津妬他誤馬隨車處
出色花枝不避人
紅艷群羣綺陌遊春風繭栗憶揚州十年一夢依稀似
老眼貪看分外羞
孟公愛客不尋常知我錢空買醉&KR0809;特遣白衣迎半路
一壺重發少年狂(時陳實齋遠致酒肴見餉)
次韻送梁藥亭庶常請假歸南海
但使官情澹何妨老耐貧忍抛同醉伴還對獨吟人草
色留書帶槐隂借比隣荔枝紅過嶺一騎是歸塵
夜聞孫愷似家絃索聲戲柬索和
歌頭酒尾愔愔夜懊惱燈光却被遮略似香風吹夢醒
一番芳事屬隣家
合肥大司馬李公席上聽楊老彈琴
臥遊堂北夜愔愔及記年時刻燭吟别後人誰憐廢瑟
㸑餘公自賞孤琴衆山圖畫聲相應一技工夫老更深
慙愧重來聽雅奏也應情感爲知音
朱恒齋招余下榻齋中書此示意
君家春草堂舊是讐書地手澤尚如新忍添遊子淚
移寓次譚蘐城給諫韵二首
貪得槐街近作隣(舊寓去竹垞最近)再遷吾意亦逡廵無端併
誤將雛燕一月蘧廬認主人
雁齒檐齊落井湄淸泉飛出起淪漪轆轤本爲澆花設
一折流成洗硯池
病夫孄惰朝貪睡最怕車輪撼竹床此地市聲來較遠
輕雷隱隱過隣墻
移寓後喜魏禹平早過
莞秸庭幽愛客來籬邊一徑恰新開曾經昨日爭棋處
拾得花陰墮子回
題蔡方麓修撰早朝圖二首
水精簾捲月如鈎侍史粧成盡下樓比似早朝還較早
不教君起看梳頭
花冠催曉漏聲微樺燭光中翠䄂圍未拂御爐香巳
透玉纖親捧上朝衣
暑中坐敬如西齋竟日
蕉心展卷放高葉藤蔓著花垂嫩梢笛簟一床書萬卷
紙窗南北綠陰交
西厓久患耳病詩以訊之
藥鐺烟氣散淸晨薄病風流又過春街鼔不傳眠較穩
砌花貪看眼長新對床尚憶聞雞伴一震翻憐失箸人
好與繙書報方法滿壺社酒乞比隣
喜雨對榻有懷西厓聯句二十六韵
觸熱來京師驕陽值乾暵(禹平)僑居隔隘巷欲出愁喘汗
(夏重)濡髮頭濯冰燎毛背炙炭(禹平)爍爍火帝輪赫赫炎官
繖(夏重)鳥焚顚木巢蠅嘬削瓜案(禹平)居人苦燖灼行者防
糜爛(夏重)側聆淸禁中一月儆宵旰(禹平)魯史陳舞雩周詩
誦雲漢(夏重)不傳避暑銘每厪當食嘆(禹平)吏無酷可烹禮
有典乃按(夏重)桐魚瘞壇圻金雞釋狴犴(禹平)天心倏已移
雲氣滃不散(夏重)電雷震&KR0658;&KR0658;溝水鳴灌灌(禹平)急來扣扉
聲拉雜屋壁捍(夏重)捲書君劇喜踏屐我奚憚(禹平)榴蕊紅
洗粧梧蔭翠流幹(夏重)潤拚沾幔濕密愛拓窗看(禹平)扠饞
魚登柈戶小杯舉觛(夏重)鬱襟快哉披短幘頽然岸(禹平)雖
當醉眼纈未許鼻息鼾(夏重)憶昔斜街西吾友客僧舘(禹平)
聯吟秋歷九聽雨夜過半(夏重)往事忽到心暗嗟流景換
(禹平)虛名三子曾失意二人但(夏重)預憂燭見跋冀聽響逹
旦(禹平)凌晨過東隣老樹恣所玩(夏重)
古銅筆洗聯句(狀如荷葉中有銀魚長半寸許三足皆作螺形)
土花蝕已徧(禹平)雅製近宣和(夏重)片葉翠遮硯(禹平)一珠圓
滳荷(夏重)露鱗沈白小(禹平)烟殼帶靑螺(夏重)欲遣詩塵滌(禹平)
濡毫墨幾多(夏重)
集槐樹斜街苦熱聯句(此首巳刻曝書亭集今附見)
苦熱今年甚幽州亦藴蒸(朱茂晭)久無甘雨降惟見火雲
升(姜宸英)際夜焦烟合經天杲日恒(徐善)高林枯白帶淺沜
露丹稜(王原)最怕衝灰洞何須堰戾陵(黃虞稷)河流金口膩
山翠畫眉層(朱彛尊)黑蜧潛難見商羊舞莫憑(萬斯同)新畬
荒黍稷遺種慮蟊螣(張遠)雩隊分行綴祠官典故徵(譚瑄)力
難驅旱魃咒乃試番僧(愼行)童女雙丫髻旂竿五色繒(李澄)
(中)新粧朱箔捲雜戲綠衣能(魏坤)虹霓群情望塵埃萬目
瞪(龔翔麟)疾雷無影響長轂但輷輘(釋淨憲)銷夏愁無策聮
吟喜得朋(湯右曾)盡諳微徑入不待小僮譍(朱儼)席帽人人
脫亭欄處處恁(鄭覲衮)劇談多野趣苛禮必深懲(錢光䕫)旅
跡頻年共鄕心觸緒增(茂晭)小航思劃槳精舍憶擔簦(宸英)
白剝烏頭芡靑牽紫角蓤(原)夕風嘶麥&KR1578;横港沒魚鷹
竹樹濃於畫笆籬密似&KR0699;(彛尊)千家花滿屋六月稻交塍
(右曾)自失江村樂翻憐毒暑仍(斯同)黃沙隨扇集白汗比漿
凝(遠)易漬牀牀簟空支院院棚擔稀珠市果價倍玉河
冰(愼行)槁落含香蕊攣拳裊格藤(善)暗窺蛛網縮乾拆燕
泥崩(翔麟)戸撒垂簾額瓶添汲井繩(儼)慵尋温水浴只想
冷硎登(瑄)三葛衣猶重雙絲履不勝撥書嫌走蠧懸拂
倦驅蠅(坤)祗覺挲拖便誰甘褦襶稱(覲衮)到門防客刺無
地曲吾肱(彛尊)亟買泉澆圃同貪草藉艿(茂晭)酒拚河朔飲
茶愛武夷秤(宸英)返照斜初歛微凉暮可乘(原)分曹爭射
覆四座百觚騰(愼行)
醧舫消夏分賦凉蓬
平鋪一面蓆高出四邊墻雨似停船聽風宜露頂涼片
陰停卓午返景入斜陽轉憶臨溪宅松毛透屋香
次韻奉送大司空翁公請假歸虞山二首
特賜冬卿上冡還履聲暫許撤朝班官情自領升沈外
物望同歸進退間圖畫重開供帳路雲山新署草堂顔
依稀文靖城南墅只隔蒼烟水一灣
布衣重上退賓堂多愧南豐一瓣香場屋感公憐被放
橋門回首憶分行如蓬旅跡仍難定似海恩門豈易量
不覺臨岐成雪涕車輪那得比廻腸(公爲國子祭酒余受知最深)
初秋同胡修予王令貽王文子林碧山程天石
家荆州小飲雙林寺荷亭上次韻
共喜聯鞍去精藍古堠邊斷橋花底鷺高岸柳陰蟬野
意迎涼爽秋容得雨鮮昔遊吾自記塵土夢三年(丁卯春與)
(時菴先生小憩於此)
題許壺山小影
共識丹徒一布衣曾將徤筆動宸扉如今却伴梳翎
鶴縦有烟霄已倦飛
牽牛花十二韻同竹垞兄賦
添得新秋意幽芳豔一庭開長先七夕名許拆雙星宿
露涼初洗朝陽夢乍醒籬頭從點綴竹尾借娉婷徑淺
疑妨帽窗疎愛拂櫺蜘蛛簷角網蟋蟀草邊亭垂處梢
梢碧分來朵朵靑有人篸綠鬢無分插花缾輕較春天
蝶微黏雨夜螢肖形嫌鼓子妬鳥啄金鈴榮落誰相惜
凉暄爾慣經寫生煩妙手渲染上圍屏
贈如臯許嘿公(許工篆刻)
曾摹一卷岐陽碣只作西周舊本看好古未妨生末世
成名終不藉微官(許曾宦閩中)眼中識字如君少老去知音
較昔難料合中原無手敵莫教旗鼔更登壇(嘿公向受知於合肥)
(龔尚書其贈詩有寄語揚州程穆倩中原旗鼔正相當之句)
雨中同竹垞兄過恒齋飲次竹垞韻
僦居長喜接京坊但約相過便對床數點忽飄花外雨
十分初透竹間凉詩貪老境甘如蔗醉覺香醪味似糖
還有持螯餘興在隔厨燈火聽鳴薑
西郊雜咏與竹垞水村分賦五首
三虎橋
狠石怒趁人風聲挾秋雨馬驚左右顧橋滑路難取誰
呼北平守三發三飲羽我欲從之游入山射眞虎
昌運宫
老鸛巢古枝虛廊交冷翠凄凉前代塚傳是張常侍煌
煌元老文苔蝕仆碑字賜域滿西山斯人或無愧
松林院
珍果充尚方嚴鐍守花木今年上供缺夏旱秋不熟僧
庖拾枯枿客飯烹野䔩莫怪鳥來稀疎林葉俱秃
摩訶菴
修竹如高人閒花比靜女移根入廟市束縛吾憐汝人
生屬有役物性便得所及此憩茆菴秋光媚孤旅
元福宫
出屋聞遠籟入門走長松粘天百頃濤下有掉尾龍長
飬紀何朝云自明武宗廻鞭促斜照紫翠凝西峯
次韻送卓履齋
等軰風流滿座傾不因入洛占時名半年旅跡萍漂斷
八月邊塵雨洗淸家遠窮交愁易别路難歸計羡先成
長橋兩岸蘆花雪畫裏扁舟一纜横
次韻送周林於歸梅里二首
結客曾經汗漫遊雁風吹落鬢絲秋誰憐豪氣除難盡
脫却征衫去叱牛
燕昭臺側酒壚傍别後親知半在亡(傷靑士分虎也)重向溪南
揮老淚十年孤客始還鄕
次韻送高念祖遊晉中
一天霜氣上征袍獨雁䙰褷愛羽毛惆悵黃花燕市酒
送君時節近登高
天寧寺觀塔燈聯句(同後一首亦刻曝書亭集)
秋風鳴枯槐斜日薄西崦(徐善)並馬入寺門客衣罥蘝
(朱茂晭)于焉展嘉覿一咲輟鉛槧(高佑釲)廵檐禮紺塔卓立
大且儼(朱彛尊)陳丹和暗粉古色剰渲染(魏坤)蹟仍開皇舊
函并舍利崦(愼行)一十三重檐檐檐風鐸颭(善)蟠楹蛟躨
跜負礎鬼瘠貶(茂晭)飛梯絶階級白石奪琬琰(佑釲)鎔金范
爲燈設砌架成广(彛尊)纍纍仄蜂房歷歷覆蟹厴(坤)怖鴿
棲難安一夫敢走險(愼行)綆缶挽膏油豆火發星𦦨(善)初
如螢尾炫忽若獸目睒(茂晭)或如爐杴炭或如竈炊栝(佑釲)
須臾繞扶欄散作四百點(彛尊)虛堂鑒纖毫老樹失掩冉
(坤)置身圓鏡中交光不可掩(愼行)氛烟看直上樓閣時一
閃(善)鼓鐘聲遠聞來者紛禳(茂晭)提㩦及童嬰羅拜雜
寺閹(佑釲)營營各有挾邀福得毋謟(彛尊)禮義苟不愆寸心
又何慊(坤)玩物隨所遭誰能束崖檢(愼行)宵分梵放歇漏
轉人散漸(善)茗椀坐屢遷松關啟還扂(茂晭)衰年疲倚徙
禪榻擁衾簟(佑釲)弦月墮側輪濕雲俄淰淰(彛尊)驟驚山雨
來昏夢豁囈魘(坤)晨興曯林端餘爝尚未歛(愼行)
九日雨阻天寧寺聯句
仁王塔祗樹林客九日期登臨(朱彛尊)木蕭蕭雨霪霪泥
滑滑愁人心(愼行)馬毛縮魚潦深行躑躅坐沈吟(魏坤)日月
逝年光侵去者昔來者今(徐善)别苦易思難任樽有酒且
酌斟(高佑釲)脱我帽披我襟折黃花試共簪(朱茂晭)
送次谷兄南歸次汪東川祭酒韻
暫來那得久淹留八十高堂已白頭布被一床空戀别
人門半刺肻輕投黃沙草接新霜路紅葉燈移古渡舟
算得過淮天氣好初冬風日尚如秋
送江補齋侍御廵鹺長蘆次禹平韻
析津脈絡聯神京白河南注駛且淸天開地坼三百里
樓櫓突𧺫高崢嶸晴烟晝騰氣靄靄刻漏夜下聲丁丁
雄關屹立當海口鯨呿鰲擲誰敢攖雲帆舊轉吳會粟
鎖鑰西北收專城洪波浩溔百萬頃坐令魚鮪無淰驚
設官豈徒重筦笇畿輔要借桓騘行我聞利藪俗爭騖
豪猾勢得撡重輕大賢當道積弊去不貴鷙猛惟廉平
燕雲趙魏逹齊魯管内九月催王程蘆花雪輕點别酒
柿葉霜染飄前旌此時送君乘傳出四境藹若春風生
鹽梅往往調鼎鼐竚待妙手歸和羹野人留眼望天際
法曜正傍台垣明
王孟榖重至都門
我亦騎驢客粗知行路難六年三見汝辛苦渡桑乾
敬業堂詩集卷十
