敬業堂詩集卷三
海寧查愼行悔餘
愼旃集下(起辛酉正月盡壬戍四月)
辛酉元宵月蝕
顧兔乘鸞事總乖暗塵誰鬭踏燈鞵但期來歲圓還再
肻照人間缺亦佳金筑舊聞荒野史玉川竒句抵齊諧
素娥似有刀環約漸放淸光入客懷
黔陽蹋燈詞五首
川主廟前喧笑來花蠻狡獪學裙釵馬鞭攔入北門去
閒殺新城普定街
不用彎環竹架棚長條宛轉曳紅繩月光人影蒙籠裏
一色花籃廿四燈
雄蜂雌蝶擁官衙先後輪番唱采茶忽轉歌頭翻四季
聲聲齊和牡丹花
龍尾龍頭五丈餘葺鱗鏤甲洗兵初班頭舊出霛官閣
鼓板中間領木魚
赤脚姎徒閙掃粧木梳籠髩去隨郎一年一度蘆笙會
又趕春山跳月場
滇南從軍行八首
漏臥㽛町接夜郎井蛙穴鼠只尋常開邊使者今頭白
他日嬰兒號竹王
旨下羊皮督責多前軍追電出牂牁城烏三匝重圍外
聽唱先鋒敕勒歌
捷書夜半刺閨還再發西山板楯蠻特賜龍家懸鵲印
土丞新綴總戎班
金馬關頭毒草春道傍掩鼔不驚塵受降老將幽燕種
半是當時獻鏡人
三道兵威轉戰餘革囊潛渡計何如肉屏盡向金沙路
可少姚樞裂帛書
朝家納粟重輸邊卜式才高逐貿遷不是湟中甌脫地
何勞封事策屯田
天地鴻濛儼再分别傳科斗出竒文就中機密無人識
惟見飛書入北軍
稱帝稱王意自憨投瓊一咲抵朱三桔橰烽火同兒戲
兩度燒營到博南
軍中行樂詞十首
旌旗小隊插竿竿&KR1227;篥聲中路百盤明日山頭移帳去
牛毛鵝毳滿兵欄
猩猩貼地坐鋪氊紅點酥油一樣鮮普洱團茶煎百沸
偏提分賜馬蹄前
斑鹿黃羊左右盂射堂割炙盡羶腴行厨可口烹鮮味
新㵸羹湯進鷓鴣
粤西白獺近來多項鎖金鈴跳碧波鷹犬技窮渾不用
旌門別唱打魚歌
果下名駒愛水西騎來&KR1058;鬣剪初齊戰場多少洮河種
骨立秋風向北嘶
臂鞲小鷂覓窠雛密箐深榛近却無駙馬手書馳驛到
羽毛四出比軍符
仲家苗弩末猶強機轉銅牙怒蹶張楛矢舊曾充武庫
特煩中使到炎荒
衙頭樵牧占官莊射虎歸來白日藏夜夜橫屍荆棘地
浪傳車騎出南塘
萬里京華十日通雲邊優詔下軍中錦袍貂帽征南將
拜賜從誇第一功
五千名籍&KR0674;西江乳臭居然擁節幢太尉一軍長不調
摴蒲蹴踘自雙雙
邸報二首
曾趨絶域拜毘盧降將還朝籍未除博得封侯須好語
太平天子是文殊
暴露揚灰罪未伸肻容武庫貯亡新專車長狄僑如骨
四出猶煩驛騎塵
即事二首
㸑婦粧成細馬䭾梨園立部曼聲多太常别有平蠻樂
不取金釵玉樹歌
幾處開疆議叙同綠旗歸去亦分功新加細鎧銜都督
寶頂朱纓隊隊紅
諸葛武侯祠
割據人才出眞從運數爭苦心扶季漢餘力到南征廟
古寒鴉集山高薄雪成渡瀘緣底事錯莫咲書生
自正月以後不得德尹消息用少陵遠懷舍弟
穎觀等一首六韵
聞汝辭人幕經時少寄書兵戈淹别日梅竹且村居池
草詩爭秀蠻燈歲逼除兩年期易爽十口計全疎殘雪
啣雙岫春冰破一渠依依游子夢長自繞林廬
白櫻桃花歌
空庭瘴消風日春櫻桃花頭繁且勻枝南枝北並時放
初月隔窗浮粉雲梨花無香李太俗别具幽豔存天眞
山胡飛來好毛羽字淸調熟啼聲頻金鈴風細驚不起
啄花如妬花含嚬有時一片近人墜酒面掠過香烟煴
故園開時記寒食年年讌賞遲芳辰依稀爲汝評品格
杏花顔色同鮮新眼前一樹白堆雪開及二月當初旬
近南巳得天氣早雅態更自離紅塵有情相對萬里外
一醉何必非前因明年花時定誰賞我是今歲吟詩人
得家信
吉禮除喪後悲驩意各眞他時憐弱穉此舉慰先人與
俗寧從儉傳家合稱貧一門㛰嫁畢兩姓恰朱陳(小妹去夏)
(歸朱季弟今春聘陳)
寒食看海棠
不見鞦韆架榆烟火又更轉防花咲客眞覺雨無情綺
句紅紗護微風翠幄迎萬山樵採盡憐汝獨傾城
偶遊東山寺
草長忽無路重來跡已陳寺貧僧乞食臺古佛蒙塵兵
火殘碑劫鶯花絶域春近南多戰壘愁殺獨游人
檳榔
不愁侵瘴癘開闢得竒功遠客熏顔醉蠻嬢論口紅香
廻金醴液淸潄玉川風萬里經相識誰憐庾信同(庾子山梹)
(榔詩莫言行萬里曾經相識來)
咂酒
蠻酒釣藤名乾糟滿甕城茅柴輸更薄挏酪較差淸暗
露懸壺滴幽泉借竹行殊方生計拙一醉費經營
送彭南陔赴長沙即次留别原韵二首
畫灰竒計决從戎入幕何妨許掾聾鄭俠圖曾傷目擊
陳琳檄可愈頭風嘉魚有味江東好老馬無群冀北空
車壁擊殘壺口缺白頭白盡雨聲中
湘中風物近何如太息羅含未定居竹閣語淸悲擁髻
芝田春秀夢廻車頻垂旅槖千金散獨泛歸舟一葉虛
劫火不燒周易壞乞(音氣)君枕秘發竒書(南陔臨行授余河洛易數)
三月十五夜夢遊南湖追憶舊好因寄淮江
夢趁歸心得故園鴛湖遊跡宛然存濃烟隔浦浮諸塔
春樹分行綠一村萬里烽烟遊已勌三年光景向誰論
往來最憶尚書墅柔櫓伊啞直到門
四月十六夜喜雨
夭苗小砦破春畊異俗差堪慰客情萬井雲烟扶小閣
四山雷雨動空城漏侵書榻移難定臥想園廬去未成
好是綠針浮水候陂塘徹夜有蛙鳴
黔陽即事口號三首
帳有炊烟戍有樓山無林木水無舟王瓜入市家家病
箐雨經梅日日秋苗婦短裙多赤脚𤏡僮尺布慣蒙頭
兵荒滿眼圖誰繪卉服先教逓速郵
土産丹砂及水銀若論&KR1684;賧自來貧蠻分烏白皆名鬼
㸑合東西略似人蒻葉分鹽沾鴂舌梹榔和血點猩唇
水西小馬新來貴買得偏誇內廐珍
役夫肩背幾曾停頳尾歌殘忍再聽劫過流亡初著籍
碑傳德政巳鐫銘羊腸鳥道千盤瘴馬背牛皮百鞘釘
正是西南需餉亟螳螂川路接蜻蜓
恭謁陽明書院
不遣先生成謫䆠誰將理學闢荒榛後來事業皆由此
異俗詩書遂有人複壁只今留絶徼劫灰終古怨亡秦
講堂亦與兵戈厄馬踏空階萬瓦塵
送秦望兄東歸
萬里相逢有弟兄羈孤無那送君行雨腥雙袖弓刀血
風靜諸山草木兵夢裏田園重到眼蠻中兒女自成聲
極南從古無秋雁歸去休輕議子卿
懷葉鄧林副使播州
重巒叠嶂鎖空壕蜀徼孤城近不毛佛現催晴秋閃閃
鬼車啼雨暮騷騷宦途載涉應知味鄉夢頻歸可惮勞
計日江南秋信好黃花酒熟待登高
得都勻汪明府子參書却寄
劒河秋漲轉山鳴桂象天低瘴壓城旅况難辭邊邑苦
蠻人能愛長官淸巖光夜放金𧖟蠱兵氣秋荒木箐耕
此際回頭家萬里可因捧檄慰毛生
送李子受往武陵並簡山學禅師
不是無家等罷官客中即次取粗安江淸城郭移帆過
戰定桑麻避地難落日孤鴻廻健翮西風老馬卸征鞍
鄴侯自具神仙骨燒芋差宜對嬾殘
楊大中丞夀讌詩八十韵
宇宙方多壘英雄必大儒兩朝懸碩望一代應貞符學
貫天人策才鎔造化爐淸名傳四世賦價儷三都暫應
郎官宿旋棲禁掖梧龍鱗批可畏虎齒探何虞銳氣眞
無敵虛名自不沽在廷推小諫有識服訏謨十載官難
調三遷秩稍渝納言班漢爵冏命入周書繼領霜臺豸
重聽柏府烏花驄行盡避赤棒或時須姻婭論權貴歡
傳溢路衢異時公望合一德舊臣孚再秉金銀管弘開
貢舉途風流歸吐納文義闢榛蕪桃李公門盛茶烟瑣
院晡徽猷眞藉甚經術故非迂撤帳傳衣鉢臨軒命僕
夫上情深眷注廷論協都俞鎖鑰西南重恩榮禮數
逾雕鞍紅叱撥宮宴玉盤盂朱芾加元老黃金賜內帑
不應煩侍從直爲寄彤玈赫赫千秋業明明萬里塗三
旌紛照耀單騎歷﨑嶇憶昨初開幕殘疆尚負嵎客塵
雙短鬢時事一長吁深箐蠻調象叢祠鬼托狐蒼茫生
膽勇警策戒衣繻大義攻鳴鼔先聲算獲俘壇場收老
將舟楫付烝徒轉粟時方亟屯田計似紆量沙俄積聚
編戶悉將輸剖斷才無滯沈深意每殊幾時休戰伐隨
處萃逃逋間道纔通蜀前軍已渡瀘焚巢移渥朴拔穴
徙於莵及見干戈息從教政化敷時危須震厲地瘠頼
支吾樓爲籌邊築弓因克敵呼經年煩草創即事具規
模俗陋雖難化苗頑亦可&KR3638;羈縻存體統指摘訝睢盱
發難相如檄留心鄭俠圖御囚仍有禮討罪每矜辜疾
苦逢人問瘡痍試手扶心銘關感動口惠詎驩娛春雨
膏曾徧秋風病卒瘏哀憐看賣劒痛切請蠲租澤雁勞
初集吳牛喘漸蘇陰功多被物憂國細傾壺世儘榮殊
遇公猶孫碩膚乞歸辭婉委優詔答勤劬法曜輝南
極皇威暢兩隅印金龜轉紐袍錦鶴呈珠側聽中興
傳誰云往事誣糓城傳指石鈴閣叶懸弧俯仰差無負
韶華好自愉長生花是桂異域酒名蘆野獵登麋鹿山
肴進鷓鴣黑頭光黼黻明目豔氍毺仙骨淸方貴豪家
習摠無風華矜少壯顧盻指須臾瘴癘披襟淨烟霞滿
腹腴西園催刻燭東郭濫吹竽賤子通家舊頻年幕府
趨孤蹤隨泛梗里耳厭皇荂自比依枝鵲誰憐伏櫪駒
㐮陽留叔子夏口滯元瑜鄉思年年共陪遊往往俱禮
優慚上客才短惜微軀知巳能容拙開懷必盡愚但令
親几舄何用苦牽拘古有輕投筆人今異執殳詩狂容
杜甫撡狹笑淳于感憤尋常失蹉跎歲月徂受知非泛
泛述報秪區區醉酒杯長潤啣毫墨未枯平淮碑好在
未敢憶江湖
九日同赤松上人登黔霛山最高頂四首
絶磴扳躋望巳窮忽穿鳥道入禅宮雲端方丈娑羅日
井底孤城&KR1227;篥風草木連天人骨白關山滿眼夕陽紅
興亡何與閒僧事一角枯棋萬劫空
空谷西風晝怒號山寒九月馬歸槽路危怪石驚將墜
天縦諸峰勢競高羅甸一軍深壁壘滇池千頃沸波濤
勞人何限登臨意不向糟丘覓二豪
諸將開邊振鼓鼙幾聞京觀築鯨鯢巴賨未脫金牛險
土貢長聞櫪馬嘶事異汶陽休許魯謀新曹沬恐輕齊
亂山中有豺狼穴曲突何人議水西
渡瀘溝畔闢新阡瘦棘荒苔半石田漸有疎烟生郭外
那無一雁到天邊蠻方對景憐佳節客路登高感去年
落帽臺孤風雨暗短裘長路又三千
十月二十二日接德尹長沙第二信驚聞三叔
父訃音旅中爲位而哭悲痛之餘得詩三章
荆南風雨沅南雪幾處追隨意最親乍喜遠遊依骨月
却愁别路沮音塵人來絶域原拚命事到傷心每怕眞
兩地存亡身萬里一襟啼血隔江濱
燈花剝落雨沈沈昨夜長沙有訃音薄䆠竟虛三徑計
首丘終負九原心老成頓盡天難問家運中衰勢不禁
好與精霛扶後起松楸先兆巳成陰
臯魚路盡獨悽然此意能生叔父憐豈謂縗麻辭故國
重將涕泪洒蠻天孤蹤黯澹成千里一信蹉跎到半年
也擬招魂歸未得瘴鄉誰與慰沈緜
得荆侯姪習安訃信拭泪寫此并寄尊人楷五
兄二首
手札頻開破旅愁訃音此夕黯然收眼枯倦枕孤燈淚
天偪哀猿萬壑秋憂患豈知緣識字男兒眞悔覓封侯
一棺難揜平生氣鬼火高于百尺樓
黔雨滇風近十年歸裝臨發尚遷延浮名誤汝今如許
異域生還洵偶然賸與孤兒留筆硯最憐少妾賣花鈿
倚閭別繫高堂望旅櫬何時到墓田
老僕東歸寄慰德尹兼示潤木
迢迢萬里途莾莾三歲隔離悰兼旅況雜沓難並釋欲
寬居者情聊紀獨行跡前年遠辭家荆南事挾策中丞
天下賢謁入容揖客賓徒車服盛中有麻衣雪偪臘踰
洞庭羽毛風瘮&KR3189;武陵一春住山水愛澄碧尋僧就閒
暇橫草應煩劇隨師赴辰沅跋涉隣殞摵麻陽三挂帆
銅仁雙著屐前軍㵲陽戰破竹勢深入偪臘抵貴陽孤
城如破驛荒署瓦僅存窗戶悉頽拆移時開敝篋稍稍
置硯席主人況巨才手自樹英烈蠟丸刺閨至文案日
幾尺岑范媿幕僚但坐看擘畫邇者西征將繼被中旨
責巳合兩粤師咽喉勢交搤滇城久未下攻守力云竭
師久必屯田其能懸釜鬲𤏡僮竄榛莾廢土曠牟麥即
事常躊躇察眉愴捐瘠那無一尊酒排遣就務隟蠻花
非時開犵鳥亂格磔窮愁託吟咏好語慰行役束縳得
蹉跎年華坐抛擲憶昨初來時針孔冒矢石髑髏委亂
草霧淞雜凝血馬驚忽騰躍人意一悽切亂離民命輕
鷄犬等狼籍僕夫掖我前慘慘度軍栅回思田園樂歲
晏情逾迫功名捷徑啟大府破常格我無卜式貲寸進
計斗石移文累好友初約背疇昔全生爲門戶識者應
見惜枵然旅槖垂念爾勤捆摭家門忝居長慙愧少擘
㩇子言嫂姪貧何忍分㳙滴不記少小時推梨恥割宅
開函見子意至性生感激族譜教方衰錙銖起墻䦧豈
知手足恩具邇異疎逖即此慰先霛庶幾免離析草堂
父書在千卷皆手澤西園梅竹林十畝錯塍陌得錢了
公稅餘用佐菽帛讀書兼治生生理恒苦窄吾方逐游
惰勉汝終苦說長鬚隨我久嬾惰亦成癖憐渠筋力衰
遣去情脉脉臨發寫此詩萬山猿呌夕
烏山戰象歌(并序)
歲六月前軍轉戰于烏木山陣獲三象遂以捷告驅
象北行道出貴陽觀者如堵僕爲作歌
烏山轉戰煩驍騎鴉鳴牙中風捲幟南人驅象迎我軍
鼓未成行氣中潰渠豪力盡投深箐竄鼠奔猿互顚躓
是時三象屹不動却立如山鼻垂地將軍獲象等獲俘
陣上懸金募生致須臾拔箭膝行入柱聳圓蹄一十二
槖駞珠玉壓背裝象也輕身受人制我聞內廐舊成群
食俸曾援三品例牙花雷雨偶一開何必焚身因挾賄
此行生死隨所置莫更回思戰場利君不見功成則騁
敗輙降世上男兒盡如是
送人赴黔西
羅甸西游影倍孤亂猿啼入贈行圖邊城事少餘詩興
幕府花開散酒徒北鴈久遲鄉信到南霜偏著客髯枯
封侯不是書生事投筆無端咲渡瀘
咏史八首
翻覆興亡閱兩朝老來劉濞氣逾驕十年賓客謀何密
四海漁鹽利頗饒西貢幾曾歸武庫南琛無復換文貂
徙薪可少長沙策一擲金甌險得梟
近說孤鶵死首丘特煩獻馘入皇州朝家舊識田橫面
飲器難寬智伯頭視葬敢容雙騎客爭功何與什方侯
天南從此無征戰上苑昆明罷習流
轆轤綆斷井應枯&KR1513;主休傷押不蘆粉麝餘香啣語燕
珮環新鬼泣啼烏殘粧掩鏡雙蛾短白骴埋沙尺土無
別有紅粧連騎入金盤銀燭揀明珠
析骸食肉一城空阿父空提五尺童旅火焚巢何自苦
齊書飛矢竟誰功大臣未必憐朱瑒故吏寧須問向雄
滿眼殘黎皆僕妾向來跧縮倚神叢
風急降旗舊折竿播州歸甲極凋殘一時管統援師盡
同日臧洪赴死難赤手何顔還抱馬白頭無望復登壇
大斤山下逢隋將猶作燉煌戍卒看
襲美官高並入秦他時聲望起紅巾豈應東市陳尸客
妄比南唐下第人記室有文慚勸進覇才無識咲輕身
鴻毛一燎全家盡豫譲橋荒鬼火新
勾漏龍門接壌間謾勞回首望刀環銷沈戰壘金沙闊
畫斷關河玉斧閒季布敢論亡命去田疇爭許奉書還
滿堂舊日三千客幾個聞鷄並出關
大廷一意注安危充國金城事不疑滇海有人聞鬼哭
棘門此外盡兒嬉古來成敗原關數天下英雄大可知
莫咲書生無眼力與君終局試論碁
黔陽元日喜晴(以下壬戍)
曙色晴光一片明亂峰銜雪照孤城未吹北笛梅先落
纔及東風柳便輕萬里烟霜廻綠髩十年兵甲誤蒼生
眼前可少豐年兆野老多時望太平
楊南城自鄢陵陞任劒川州牧道出黔陽因病
乞休比方養痾黔霛山寺高其勇退之意作詩
贈之
如此山深可耐寒鬢絲禅榻且盤桓日南郡較中州僻
天下官惟牧守難世路交情雙髩換春風歸信一帆安
君家舊住吳淞岸三泖烟波底樣寬
送友人入蜀
揚鞭倚劒出牂牁鈎棧盤雲幾驛過盜賊烽銷諸郡僻
英雄祠入亂山多卜居未穩寧論地行路雖難莫放歌
便擬題詩繼䕫後此邦風物比如何
水西行
烏蠻遺種稱羅鬼剽悍斷頭能掉尾傳從濟火年代深
世土居然屬宣慰我從里俗詢大槪復取興衰質諸史
中古荒茫不足論淵源請自先朝始洪武初年禍亂平
遠略傖荒來越巂是時奢香一巾幗躍馬金陵謁天子
承恩歸去立竒功一諾西南九驛通却咲五丁開不到
亂山高下隔𧖟叢二百餘年太平業世世分藩比臣妾
後來生聚啟規模四十八支互蟠結別開荆莾起臺殿
硐戶碉房高櫛櫛巳分王土作王臣旋練夷兵護夷穴
刴牛磔犬片言重聚蟻屯蜂一呼集布囊籠髮氊覆肩
負弩撡刀輕出没泰和功烈汾陽亞神廟中年平播賊
當時亦用水西兵驅使前行借餘力釀成殃禍啟禎朝
殺吏圍城氣漸驕深宮南顧鞭難及諸將西征功屢邀
土司如狼吏如鼠八捷餘威棄歸路內莊一夜隕河魁
明日三軍齊縞素眼中大創眞無幾可惜偷安旋就撫
閣鴉關外曉傳烽靄翠營南夜鳴鼔爾來桑海變須臾
此輩根株未盡除夷性陸梁還似故朝家謀略故非疎
經營特借強藩力辛苦開疆一載餘至今父老猶能說
墨守輸攻眞勁敵老窠地險石作城要陿不容雙騎入
銅牙毒矢斃濡縷竹柄長矛利鉤棘馬蹄過嶺捷于猱
革甲環身輕似葉連宵斫陣萬炬明散入深林曉無跡
蛇神蠱鬼助饕虐飛食人頭吐人血砦前路斷臨奔壑
失勢一摧千萬尺四山伐木斵作廂褁用牛皮冒生鐵
石椒懸絙下槌門雷斧轟天巨靈劈攀藤健兒氣力盡
拍手蠻娘咲投石重圍坐困又經時轉粟方愁乏良策
豈知存滅總關天渠首終成戲下懸萬嶺提封開四郡
一朝腥穢滌千年自此巖疆少蜂蠆餘威遠懾諸苗砦
空留徼外廓清功自踏人間僭亡罪此日重勞問罪師
烏飛三匝失棲枝忽傳耐德生還日趙氏中山尚有兒
烏蒙犄角稱甥舅曾是安坤舊婚媾也挈遺孤代乞哀
復歸故土希恩宥頗聞軍令競邀驩滿許閒田復見還
土貢紛紛呈鐵踣庚苴往往賜銀盤寄語封疆諸大吏
從前開闢談何易莫貪扯手納金錢此事孤雛有深意
輸糧禽賊爾何功王會圖成戎索同不見天心今厭亂
戰場新鬼盡英雄
中山尼
中山女尼顔似玉布襪靑鞋行彳亍白日潛形灌莾中
逢人不敢吞聲哭自言生長本名家阿父才名宋玉誇
千里飄飄隨遠䆠一家迢遰入三巴養成嬌女嬌無偶
掌上明珠唾隨口花前侍妾盡知書鏡裏新粧時學母
自從觀察去朝天官署淸凉遂可憐宼盜西南俄阻隔
彗氛狼鬛掃東川孤兒寡婦皆臣僕翠袖搴蘿行補屋
賣散平頭計漸貧嫁分紅粉身何獨飄零無賴到南遷
夫壻移家遠入滇幾夜新婚成永訣旋收戰骨葬江邊
早年淪落多關命石上三生眼前證便遣情緣着死灰
行依心月開圓鏡小鬟何意尚隨身宛轉靑絲手共分
金剪無聲雲委地寶釵有夢燕依人扶攜同向中山寺
改口人前喚師弟別與繙經起法名慶光舊是閨中婢
皓齒明眸兩比丘久拚生死等浮漚香燈繡佛前因在
從此相依擬白頭晨鐘暮鼔流光易荏苒今年三十二
骨月深恩且勿論滄桑時局關何事何當六詔又屯師
十月孤城乍解圍將軍奏凱功無敵悍卒摉牢勢不支
移巢拔穴驅人起但是有身無避理一朝蓄髮強同行
幾度剚刀猶不死歸程昨夜次徧橋哀角吹殘令寂寥
却喜道傍俄見棄草間趺坐度淸宵同行偶傍江東客
指點雲山曉來跡雙江暫擬尋同伴半路又驚逢邏卒
太守呼來淚未乾含啼一一語悲酸亂來莫說爲官好
兒女姻親那得完夢裏生還愁故里依稀記得莱陽是
己作昆明劫後人托根何必仍桑梓君不見列帳西來
珠翠圍忩忩粉鏡去如飛不知皂帽天涯住何似紅裙
馬上歸
班師行
滇池平滇水淸滇南曠蕩餘空城犬無夜吠鷄不鳴將
軍奉詔初拔營幾姓分旗徧行賞同時帳下添厮養何
取邊頭戶口繁十年生聚滋奸黨白頭翁媪啼且僵棄
擲不得收戎行翻身一仆委溝&KR0676;骨月滿眼紛飄揚紅
顔如花扶上馬坡高驚&KR1089;珊瑚把兒郎新嫁羽林軍山
下人逢執鞭者近前一隊飛塵起中有傷心泪偷洒朝
家本意重開邊劇賊初平近十年爾等纍纍皆鬼妾偷
生敢復祈哀憐即如滇城圍七月未能下戍卒壘頻高
書生箸誰借君不見禁旅一出西南通煌煌中旨褒
膚公參軍誇謀士誇勇逢時多少稱英雄綠旗只合就
裁汰那許尺寸貪天功從此歸成垂白叟賣刀買犢安
農畝猶及生兒際太平家家相賀持羊酒
和答彭南陔長沙除夕見寄原韵
薄遊依地主歸計幾時成老被妻孥累貧銜故舊情綠
尊消夜淺白髮競春生亂後飄飄跡能無感北征
黔南署中連接與三子穎右朝手書知德尹已
入燕歸計遂决先馳詩以寄
出門儔侣稀蒼莾七千里豈不念離群徒亂人意耳素
心十餘輩一散如潑水同源乃殊流所到隨坎止行人
半萍梗居者僅桑梓所恃氣誼敦尺書屢見慰開椷試
終讀感歎忽中起吾弟賦北征殘冬束行李嚴程霜雪
惡急往寧得巳雙親尚淺土舉念每顙泚幼弱兩三人
田廬詎堪委我來已天末欲去難遽爾鳥道阻且長戈
船塞江汜主人荷垂諒告別輙諾唯僮僕亦欣欣行期
屢屈指到家幸非遠計日及秋尾期子賦同歸開園召
