







　　欽定四庫全書

　　雙溪集巻四

　　明　杭淮　撰

　　五言律詩

　　送薛大使赴官浦江

　　爛漫春逾半飄飄帆掛初沙侵新栁暗雨裛小桃舒縣
僻官無事江深食有魚義門還說鄭風俗近何如

　　訪吕仲仁不遇見軒庭物色漫爾留題


　　兩叢風竹翠數㸃露英黄下馬不煩主開軒聊據牀烟
寒秋漠漠庭晩石蒼蒼啜茗悠然裏高城過夕陽

　　贈同寮劉世臣兄司訓玉山

　　伯仲名門彦文章濟世才月看西省照春傍玊山迴江
栁亂行色天風吹酒盃鶺鴒原上路飛急有餘哀

　　墨竹巻

　　誰為文與可墨妙在毫端雪繭不盈尺烟稍餘萬竿鷓
鴣春日暮湘水碧雲寒拂拭風塵眼臨池得飽看


　　正月十二日迎駕南郊二首

　　日耀金鑾轂風微五鳯樓千官隨珮玉萬騎擁貔貅春
濶天容净雲移綵仗稠萬方同發育歌舞聖明休

　　南郊冰雪霽翠輦日華新龍狎朱旗曉花臨白象春羯
胡趨走地朝野浹歡辰内樂從天引鵷聮上紫宸

　　送方文玉督漕江淮時方苦旱

　　漕輓實經國指揮懸使君晨車趨秣馬星拆聚防軍出
沒江雲白微茫海氣分艫銜萬艘雨高枕和歌聞


　　送徐石東僉憲湖南分題得瀟湘

　　瀟湘他日夢(石東甞夢官于此)今上合江亭天濶浮吳楚山青
入洞庭鷓鴣春𣺌𣺌斑竹雨㝠㝠舟檝雲中見依稀帝
子靈

　　又一首得涯字

　　省署人文逺荆襄玉節遲望高真斗避政簡速風移黄
鶴樓中笛湘妃竹裏祠逢君更何地雲白楚江涯

　　雨至次韻


　　喜色動清班仍看雨漫山昨朝霑馬上一日遍田間林
鳥亦刷羽砌花俱有顔飢荒盗賊起憂意滿鄉闗

　　吳遜之西臺遺恨得晴字

　　驄馬梁園曙白雲龍嶼晴無端瞻望眼却抱死生情日
黯猿俱哭江愁花獨明緬懐三釜養林燠笋冬生

　　即事

　　片雲西北來縹緲傍秋臺不雨曽何益暫隂還復開晩
風卑燕雀斜日静樽罍拯救吾曹急民飢實所哀


　　送俞國昌推官台州

　　盤鬱龍峰秀生才自不羣温良金玉質醖藉鳯麟文利
噐知無劇賢聲早見聞赤城臨海水旌節度春雲

　　輓同寮劉世臣母

　　夀年行近百女輩亦應稀誥疊夫君寵書成令子輝烟
雲愁夕隴花絮泣春闈獨有梁間燕年年挾子歸

　　利雲方丈再限韻送秦豫齋

　　㣲雷喧落日急雨灑幽龕竹洗青逾整花明緑半含山

樽縁斗北詞客自江南獨有闗河鴈秋隨萬里驂

　　送周進之决獄淮揚

　　清秋縁使節黄菊泛樓船海濶晨雲迥天空夜月懸佩
刀迎雪落崖木領春偏祝網湯仁大封章御席先

　　贈袁孟思二尹靖江

　　栁荘神異士今喜識𤣥孫儒雅應難得風流豈尚存沙
州為邑小丞尉亦官尊盡日哦松裏江春擁縣門

　　送陳文明分題得隆中書院


　　地連吳楚窟萬壑起隆中丞相還遺宅江花自晩風三
分功業在八陣鳥雲空落日停驂裏徘徊逝水東

　　懷徐石東

　　不見南州士城暄又放花徳温真璞玉氣合想蘭芽詩
好題何處江春上短槎闗心風俗緊豈只在民家

　　同於維翰繡衣食糟時魚因憶家

　　江上時魚美冬藏代所無絳糟承汁澤銀腹貯膏腴相
對綉衣斫何求畵省需衰年親齒缺思念挾東吳


　　燈花

　　獨宿臨江館燈花無夕無毎先人事卜豈與鵲聲符落
㸃剪還起弄輝吟不孤更長客睡少頼爾對牀俱

　　長至日江上二首

　　江上逢長至留連正憶家旌懸鴻鴈影興逐野梅花波
浪春風起帆檣落景斜吾徒方秉政有客問京華

　　江濶郡樓迥城暄山霧收樽壷迎日動舟楫自天浮旅
食頻春草虚名半白頭東西又南北浪跡愧沙鷗


　　江上登天寜閣用長至韻二首

　　江閣憑斜景漁人網未收鳥穿雲樹沒日隠浪花浮去
棹層城靣懸藤古殿頭東歸滯行色猶得近沙鷗

　　長江縁井邑愛爾老僧家雪壁春含樹金園天雨花山
雲寒淰淰風竹晩斜斜留得雙彤管悠悠領嵗華

　　送寮友趙介夫出守長沙二首

　　冉冉谷烟霽㝠㝠沙栁長同官聫五馬春日赴何鄉草
色萋鸚鵡江流𣺌漢陽牧民須長者君去有輝光


　　星沙洞庭府春色際天迴皂蓋花迎逺青琴月照來凄
凉賈傅井寂寞秘書臺弔古應多暇登臨雲霧開

　　台州道中

　　滉漾江湖白逶迤石徑斜雲容飄野絮楓實(闕)冬花白
屋無烟火清郊迫嵗華天恩希浩蕩雨露及農家(時望蠲租
之詔)

　　送白輔之大參赴閩同宿江上

　　寒屋風燈亂秋江夜雨鳴蹉跎驚節序去住感雲情聖

徳含𢎞大鈞天禮樂成丼棠期再頌召伯此南行

　　嵗暮阻風西興驛二首

　　密雲寒不巻虚閣暮憑依雪㸃迎風亂江花入酒微怒
波元自濶歸鴈不停飛𤣥髪與時變青春漸覺非

　　冉冉嵗云暮悠悠江逝東繫舟鹽海雪捲幔竹樓風日
月看飛鳥勲名任轉蓬梅花知自好開發故園叢
　(闕)　　登富春樓鍾少參元溥㩦酒至

　　繫舟沙岸栁看雨富春樓山近憑閳色江喧繞壑流飛

雲春片片叢竹晩悠悠美酒㩦佳節良(闕)

　　奉酬吳廷介中書遣子追送舟中

　　良朋思㑹晤短札送勤渠遣子浮溪出知君病(闕)餘雲
籖㩦藥裹風榻净琴書鄭谷人稀到幽懷豈自如

　　送吳中僧兼簡沈石田隠君

　　錫杕風塵表秋衣杞菊前親賢要製作念汝惜離筵山
暝雲移石江寒月滿川清風懷澗壑為我謝髙賢

　　元夕立春


　　今夕立春夕稀逢即上元光風萬戸動燈火九衢喧宫
菜青絲縷江梅白雪魂獨憐春事减銀鬢漸看繁

　　登望湖亭有懷舊逰

　　絶壁孤亭迥千峰落日曛雪明湖上鷺衣薄洞前雲往
嵗竹猶活出山泉乃分故人江海上寥落鴈書聞

　　君山寓有竹舊以短牆遮及其半今喜牆去竹出

　　愛汝西軒竹于今去短牆烟雲初出色冰雲漫生香漠
漠石俱晩蕭蕭月有光相看真静雅夜乆復移牀


　　送友歸秦中

　　客車傷早發曙色轉熹微風栁青絲弱宫花白雪稀春
山猿欲㫁社日燕同歸濁涇流向北常見五雲飛

　　又君山寓對竹

　　塵市稀逢竹翛然見此叢疎風含壁細晩翠落庭空燕
谷冰霜後湘江烟雨中但令人不俗相對興還同

　　送陶僉事習之赴閩三首

　　省郎通出入徳氣藹蘭蓀花至時同把詩吟得細論乘

春行問駕執手不成言邂逅知何地朋情漫雨樽

　　吾兄閩嶺表君去得相從樹色三千里烟花一萬重水
流傷去住地接想從容安得雙飛翼南隨玉女峯

　　送逺心俱切相㩦况所親席憐江草碧愁入苑花新匣
劒迴南斗衣羅照暮春早看鷹隼急凌厲向秋旻

　　書宗美周先生扇

　　緬懷童稚力醖藉討論功白髪行藏外青春夢寐中開
樽江雨濕看劒燭花紅玉珮隨秋草承恩鳯闕東


　　徐昌國席上賦别

　　暝色依宫樹浮雲薄暮鴉清樽留客裏白雪向人斜雅
度披江漢論文剪燭花來時應隔嵗雙闕共春華

　　陸子淵邵節夫同㩦酒過昌國席上復一首

　　雲生雙闕晩騎馬到君家霜果㩦奴赤秋燈㸃筆斜詩
談聽静夜客思動清笳明發秋江上離心亂渚花

　　元夕界亭驛

　　暝色催行騎孤亭亂嶺環地暝江草徧林濕野櫻斑燈

火逢元夕風烟宿楚山檐頭書巻在聊得慰愁顔

　　界亭山中

　　羸驂驅偃蹇石磴轉蜿蜒霧合千峰雨春融百折泉絳
葩濡冉冉翠篠裛姢姢亭午欲昏黒如聞虎豹前

　　度蒼山背二首

　　山水何險惡浮生訝此來霧昏霾日月谷應走風雷鑿
磴盤空出懸江繞壑哀聲聞有吳鳥相見莫相猜

　　縁崖苦力盡更堪髙頂來行人天上蟻怒水地中雷古

木蒼穹翳𤣥猿清晝哀手持戈㦸子對面忽驚猜

　　輓同年喬太守汝修

　　郡郭仍山水凄凉不見君山長空返鶴水白自多雲湖
海詩留滿巖廊績有聞惜才真不易少壮出羣人

　　奉酬張南園見贈二首

　　病足不出户招邀情更真天邉憐客子竹裏問庖人强
健青絲髪逍遥白葛巾十年思故舊話到不知頻

　　欲别不忍别相㩦還北堂解衣淹日午開閣進風凉江

漢孤篷客乾坤萬里觴相逢更何日東去嶺雲長

　　西行回度滇池

　　西行苦歴險落日放舟還海草微茫際沙鷗出沒間烟
青金馬寺天逺碧雞闗諸嶺雲端出如看震澤山

　　打牛坪驛(諸葛孔明迎春于此)

　　亭因臥龍舊猶載打牛坪耕戰紆經畧春秋幾送迎野
花空晩落碧嶂自雲生悵望三分蹟流傳後代名

　　山水小畵和韻


　　金碧披毫末江山入座中橋分沙岸水樹繞石林風已
覺滄洲逺還疑𤣥圃通生綃僅盈尺萬里對無窮

　　朝發洱海

　　微風動行幕朝氣海山分碧水虚揺日寒峰翠上雲聖
朝𢎞治理南極盡人文最是諸猺種猶來問采芹

　　曉發普安

　　眼界頗平豁諸峯若湧蓮自雲分個個裛雨各姢姢有
似雙虬舞或如孤鳯騫誰云苦適逺幽興滿行邊


　　鎮逺喜即舟

　　連山霧不開壑轉一溪迴洶洶奔湍下㝠㝠細雨来巫
山疑有峽灧澦不成堆撇旋㸔舟子乗流亦快哉

　　飲長沙楊長史本忠吏隠亭酒酣有作楊為舊同
僚

　　勲業藩封大乾坤吏隠并官髙綰章紱心逺獨柴荆花
蒨春移席(時春花爛漫)天虚江動城星沙一疎豁尊酒見平
生


　　襄陽習池

　　青山愛峴首春風還習池尚想山翁醉唯餘羊子碑巖
花落冉冉江栁垂絲絲亭臺斜日畔今古一長咨

　　新移竹出笋

　　移來根未穏即長二龍孫紫錦苞泥籜青苔迸雨痕凌
霄勢已起耐晩節應存呼僕更加土他年看滿園

　　滁山

　　雨霽愜山行天髙氣且清野花開未盡澗水落長鳴俯

仰乾坤跡蒼茫今古情不聞千載事留得醉翁名

　　瑯琊僧房小憩

　　日移千嶂碧雲覆一牕虚噓拂風颸午清凉夏景初林
深啼鳥衆巖静落花疎即此見明性何求幻化墟

　　新搆看山亭成

　　百尺憑虚檻新開坐見山清時無野戰司牧稱官間雨
意微茫外嵐光紫翠間樽前有雙鶴日暮與雲還

　　雨中登樓


　　節序黄梅候朝隂午不開浮雲暗山去急雨灑城來髙
艶紅葵濕低翔白鷺迴洗心亭咫尺烟靄擁層臺

　　致仕趙千兵山荘送客

　　秋熱苦未退風塵送客樽不知車馬路有此隱淪村池
净荷如拭林深鳥故喧茅茨青竹簟更出萬松根

　　正月六日與同寮飲山樓得看字

　　雲消諸嶺出興至一憑欄野水初迴綠春風尚覺寒草
痕滋雨濕竹色净雲團山到春來好應須日日看


　　輓陳太守實次邵二泉五首

　　民失賢太守如無父母哀從今問俗駕無復畵熊來白
日慘無色愁雲黯不開皇天何不憗奄使哲人摧

　　儀刑雖日逺惠政及人深田間多滯穗道不拾遺金仙
馭悲瑶鶴風軒冷玉琴萊公竹如在剪伐莫相侵

　　過江聞訃至涕淚失明賢寒雨颯枯栁悲風來逺天體
豐宜少疾祿盡豈亡年漢史求良吏須公合並傳

　　海内誅求盡吾邦頼有公循良從政簡拯救急民窮風

俗推行表天心感格中(禱雨輒應)悲哀仙馭逺欲見涕無從
豈弟古民牧於公今見之寛仁真若母清勵更堪師震
起闗西日龔為渤海時貧無斂身具一死有天知

　　鳯凰臺次唐人韻

　　荒臺千尺迥秋色一江分不見昔㳺鳯空餘東去雲草
芳還自歇名古至今聞六代興亡裏青天鴻鴈羣

　　送邊太常卿廷實上京

　　餞子司空宅髙天暑氣微栁颸輕薦席花露濕明衣作

客本無定憐君今逺違九天環珮裏日近五雲飛

　　秋日陪孫性夫飲環山樓押韻

　　忽喜君車過相㩦百尺臺已驚梧葉老應想鳯凰來
野曠移軒閣山環落酒盃荒園鎖秋草今日為君開

　　奉送李太宰巽庵入朝

　　賢名登御府台座逼天卿稷契風雲紀唐虞日月明持
衡鈞海内懸鑑徹秋清契合君臣際都俞魚水情


　　庶子泉

　　庶子泉澄徹移牀一照臨見絲悲白髪無物解清心擬
鏡元非大沉竿莫測深縁崖有蟹出豈亦聽微吟

　　題扇中畵

　　畵圗看亦好舒巻興悠然風幕侵江濶茅齋隠樹偏孤
篷如葉小終日在天邊更愛遥山色微茫沙際連

　　石菱溪宅看牡丹和韻

　　解帶小山側佳花正壓枝紫霞浮玉蕋曙色藹軒墀綺
席微風倚哀絃白日移洛陽春富貴猶憶醉歸時


　　清凉寺後亭留别諸公次韻三首

　　平生性懶拙喜得遂兹年海釣魚忘餌溪耕秫有田金
章看俊彦風翮在騰騫惜别且為醉尊前江色妍

　　羣公驚麗藻秀句及春傳江碧浮盃迥山青落帽偏花
開猶未盡野望且無邊回首沙中鴈分飛向逺天

　　丘壑今長往樽壷得暫同玉堦無浪跡滄海有孤篷世
治容吾拙身藏豈道窮山間歌舞地瑶草起春風

　　飲胡夢竹園池次韻朱御史鶴坡


　　三年遊魯汴今日喜重來曲徑開青竹新巖長綠苔搜
竒三渉洞眺逺一登臺雙鶴解迎客如人立小堦

　　徑轉孤亭出翼然巉石間野光團細竹雲氣薄層山凍
雪仍餘白寒梅已破斑同遊有詞客竟日未知還

　　奉和胡侍郎樾同贈别之作二首

　　扶顛須棟梁乆識子才長把酒臨江白離心恨栁黄海
鷗從結納秋隼望飛揚治世容疎放髙歌明月章

　　渡河今有梁南去水雲長堤草隨袍緑露花如菊黄風

和春澹沲雲白思悠揚執手難為别臨岐賦短章

　　池上小橋成

　　孤亭環碧水徑接板橋成風起人初度波涵影共清地
偏元野外官解覺身輕短屐憑欄裏籬東看月生

　　題邵用之東丘娱晩巻在南都作

　　荒林稍莽莽露菊滿黄金未遂東丘跡空懐萬里心籬
雲常帶白山鳥有遺音悵望人何在空堂薜荔深

　　和方寒溪見寄四首


　　淹滯髙人駕荒城渉夏春清秋初識靣千里舊交神沮
溺應忘世商山豈避人乾坤雙短屐富貴一輕塵

　　開緘䝉製作白髪喜生春漫說愁花鳥應知泣鬼神鷓
鴣題字手長笛倚樓人大雅音如作終應落後塵(寒溪論及
詩法)

　　日月雙青眼來觀湖海春覊孤非落寞貧乏愈精神白
玉本真性丹砂豈異人紛紛學仙者誰是離風塵(寒溪論及
仙)


　　邂逅小山側挽迴寒谷春納交雖恨晩一見即傾神雄
辯驚山鬼潜行逺市人青鞋祗自好不使汚黄塵

　　漢中副使丁近齋道經河南次韻贈别

　　憶别昔荆楚相逢今汴城光隂同逝水心目幾懸旌采
采黄花節依依白髪情何時更相㑹奔走愧虚名

　　奉和黄用明别駕見寄二首

　　回瞻壯年别已惜老翁成幾見花開落常憐月共清心
閒對秋水自潔洗長纓寄我相思句知君夙昔情


　　身老銀章棄堂開綠野成黄花明髪白藜杖拄溪清月
出照東壁風來吹我纓吟哦知不倦老去有餘情

　　西池

　　西池愜晩歩一徑曲通籬花觸衣前錦栁垂頭上絲地
幽無過客興至自成詩投老真無累吾心秪自知

　　泊舟毘陵舊驛追傷圻姪溺水死

　　泊船依古驛人語正黄昏自灑菰蒲泣誰招野水魂春
流虚燭影城樹暗風喧三十年前事傷心漫酒樽









　　雙溪集巻四

