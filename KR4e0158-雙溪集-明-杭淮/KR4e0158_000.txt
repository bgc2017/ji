







　　欽定四庫全書　　　　　集部六

　　雙溪集　　　　　　　　别集類五(明)

　　提要

　　(臣)等謹案雙溪集八巻明杭淮撰淮字東卿
宜興人𢎞治己未進士官至南京總督糧儲
右副都御史淮與兄濟並負詩名與李夢陽
徐禎卿王守仁陸深諸人相唱和其詩格清
體徤嚴整而婉約在𢎞治正徳之際不高談

古調亦不沿襲陳言頗諧中道此本乃其弟
洵所編為朱彞尊曝書亭舊藏巻末有彞尊
手題兩行稱康熈辛巳九月十九日竹垞老
人讀一過選入詩綜一十四首各詩内亦多
圈㸃甲乙之處葢其輯明詩綜時所評隲今
詩綜本内所録濟詩篇數並與自記相同中
如打牛坪詩三聯原本作碧嶂自雲生而彞
尊改作蔓草自春生王思槐過訪詩第三聯

原本作野竹過牆初挺秀而彞尊改作挺拔
亦間有所㸃定皆較原本為善且稱其詩遒
鍊如繭絲抽自梭腸似澀而有條理五言尤
擅長持論亦屬允愜云乾隆四十六年十月
恭校上

　　總纂官(臣)紀昀(臣)陸錫熊(臣)孫士毅

　　總　校　官　(臣)　陸　費　墀











