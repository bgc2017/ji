







　　欽定四庫全書

　　雙溪集巻五

　　明　杭淮　撰

　　七言絶句

　　李獻吉餉軍寜夏以東坡乍合水上萍忽散風中
雲為韻十絶

　　清晨送君隗臺下我馬秣分車載駕漢水西頭闗塞深
征衣蕭颯秋風乍


　　逺道青驄何蹴踏髙栁𤣥蟬苦嘈咂送君先憶見君時
薊門春日啼鶯合

　　觸人秋暑何瀰瀰逰子驅車涉千里悠悠旌拂華山雲
蕭蕭馬度涇川水

　　西塞山前列亭障劒氣凌雲意何壯漢家諸將收匈奴
功名早致麒麟上

　　晩披風露晨戴星飄颻旌旄臨朔庭秋空凌厲見孤鵠
滄海飄轉無雙萍


　　萬里邊陲輓輸卒青草原頭多白骨蕭何在漢速指揮
肯將蟻命輕毫忽

　　白馬郎官下霄漢三邊武臣色精悍要識吾皇敵愾心
不徒只作黄金散

　　征車兀兀馬充充西度秦城吐谷東萬里白沙寒照月
羣山隂壑夜吹風

　　塘南淺淡野蓮白塘北髙低秋蓼紅思君只在别君處
跨馬時來明月中


　　雙旌蒼茫雨忽動燈火髙城猶對君只恐晴時終難任
恨不十日不開雲

　　扇畵

　　縹緲晴嵐春嶼净㣲茫白水野橋連老人心跡風塵外
落日江湖杖履前

　　題扇

　　絺綌灑然秋暑薄琅玕碧色湘雲含伯夷千年首陽餓
至今清風能激貪


　　送錢水部士𢎞致仕還十絶

　　五十明經今始振致身青雲亦不遲黄金榜中三百輩
卓犖君才看濟時

　　其二

　　悠悠交情世上子如君髙誼古人求輕裘肥馬伊誰惜
覆雨翻雲豈肯謀

　　其三

　　白首官髙不得去何事乞身君早歸陶令門前五株栁

清風颯然吹葛衣

　　其四

　　漢廷千古稱疏廣皇國今朝見水曹不必東都問車馬
已從霄漢見鴻毛

　　其五

　　銀鱸重引江湖興金掖初分鴛鷺羣白水春帆瞻細雨
青天絶塞送孤雲

　　其六


　　東湖烟霧水㝠㝠虞山削出芙蓉青落日沙頭有鷗鳥
春來秋去幾迴醒

　　其七

　　張公洞深白石裂吳溪水燠青蘋香夢中風土亦不惡
他日與君俱故鄉

　　其八

　　君年掛冠六十始吾亦漸看成白頭何當手弄青絲縷
春日隨君上釣舟


　　其九

　　秦闗老人百五十(時京師見尹蓬頭)秘訣丹砂非浪傳使君相
逢棄官爵髙臥山中能引年

　　其十

　　聞君亦有跨竈子筆底文章巫峽開春天龍臥滄江逺
秋色人歌月殿來

　　新昌公館見梅

　　石佛山中歸臥遲疎燈寒蕋恰相宜不知東閣臨春興

何似揚州對雪時

　　無柰見梅清興動醉臨春竹坐題詩牕含萬里風吹雪
雲度三江月滿枝

　　登松門城時獲朝鮮人

　　民物熈熈四海春禮從中國見君臣朝鮮自古通正朔
只作梯航獻貢人

　　極目河山聖祖功春風海徼萬方同滄波白艕花開裏
萬堞羣山日照中


　　髙城旗影日悠揚江海風雲霽八荒天下車書今一統
殊方原不異冠裳

　　開化道中

　　溪上人家開竹扉熒熒溪葉净朝暉山間正月氣已煖
近水桃花欲上緋

　　封茶寄載卿口嘲

　　細摘春旗和月焙晨興封裹寄東曹秋清亦可助詩興
白舫青簾江月髙


　　九日和李少宰蒲汀見寄

　　去嵗滁山成獨飲今朝白下又重陽總教醉倒黄花側
客裏終傷非故鄉

　　百年佳節此重陽黄菊朝來已著霜白髪無情總相逼
誰能料理手中觴

　　秋雲錦石麗黄花金馬題詩到水涯北闕固應親舎在
南都亦是帝皇家

　　飲沐參將西園


　　參府開筵白日長院深留客到池塘水邊歌扇春雲液
竹裏冰漿玉椀光

　　又

　　(缺)　　妙耽文學開國風流豈(缺)　　　　　　令肅
西園多暇自栽花

　　又

　　城上輕雲團竹光城邊小池浮荇香将軍自只多文雅
日暮論詩殊未央


　　白巖山中

　　(缺)道山通雲日開風吹草樹異香迴巖扉稚子讙呼出
為道南夷貢象來

　　又

　　山邊小麥青分壠樹裏幽花笑隔溪不道山深春已暮
鶬鶊猶自向人啼

　　送史禹臣進表之京以渭北春天樹江東日暮雲
為韻十絶


　　使君意氣凌青霄白馬金鞍蒼玉佩琅玕照眼囂塵空
颯然清風動淇渭

　　山花㝠㝠綺席光野日皛皛行雲白星河動揺雙玉旌
天入江南與江北

　　結束腰環趨紫宸野花分塹照青春山銜落日詩筒碧
躍馬東行興有神

　　細雨江亭江可憐班生此去羡登仙清秋馬度蒼山月
雙鳯雲開紫極天


　　天上浮雲傷去住江間波流日東注君有長才美少年
及時早見功名樹

　　白蘋東覆滿清江舟檝天空度鳥雙千仞妙髙臺上石
清秋誰為俯雲瀧

　　遊子思家日千里不堪旌節又從東逢人訊問滇陽客
興在輕舠罨畵風

　　因君遥憶凌溪子(朱升之)寳應城髙舞衣日永夏紅蕖照
玉樽萬里風華動瑶瑟


　　肅肅錦筵花絮輕冥冥雨色滄江暮天南迴首蓬萊宫
紫氣金莖上承露

　　殿轉春風飄玉几旗薫晴旭動龍文此時遥憶鳴珂裏
日近蓬萊五色雲

　　觀激湍

　　積石連崖埋虎豹激湍飛雪吼雷霆羽林萬騎來何猛
蕩滌諸獠氣好乗

　　辰溪城邊見石二絶


　　愛此嶄巖怪石羣如船如屋臥江濆經行不管人南北
朝墓蒼然自出雲

　　蒼苔碧石麗江湍古木蒼藤長嵗年過眼豈無金馬客
相依只有釣魚船

　　元溪馬上懷竹溪周驛丞廣時以御史謫官四絶

　　白石茅茨萬竹隈青春書巻五車開五谿不道蠻烟裏
日月淹留濟世才

　　隔溪蠻雨送征鞍傾蓋何由遡急湍雲裏清風亭閴寂

春深惟見長琅玕

　　一室妻孥不自將蕭然巻帙傍脩篁夜郎地接雲山迥
子夜天開星斗光

　　茫然世事未堪論迴首蠻山多白雲寂寞商巖惟版築
中興夢卜有賢君

　　唐子畏小畵

　　秋林書屋帶遥山沙鳥溪雲共往還豈是今人常愛惜
故留名筆在人間


　　春日滁陽懷獻吉復用乍合水上萍忽散風中雲
為韻十絶

　　去年别君大河上北風吹寒天雪乍自從掛席向江東
常使髙情憶陶謝

　　社燕南來鴈北飛人生多離苦難合春風吹滿梁王臺
何由共載花間榼

　　昔同寒月逰梁園春月今看照江水南北月明何異同
自是人情有悲喜(獻吉送别時有江上校月同否之句故云)


　　我乆無書到中州君亦無使來江上南北浮雲日日行
與君千里常相望

　　别君兩見楊花落楊花落水作青萍萍生無根風不定
飄泊海中如散星

　　海日東升月西沉過眼流光苦飄忽相思千里不相見
日日鏡中生白髪

　　李白昔醉梁王臺玉笙吹歇歌聲散君今對君若不飲
空使春花大堤爛(獻吉戒酒故云)


　　兩兩海棠君屋東朱簾髙褰動春風不知月上花開裏
寳瑟清樽誰與同

　　平泉莊前美脩竹翛然綠葉出雲中遥想吹簫月明夜
威遲白鳯下崆峒

　　牕間(缺)　髙山石日日臥看生白雲十年不出輕軒冕
海内争髙太白文

　　棟塘衝凍看山戲簡

　　朔風寒號膚欲裂日暮看山猶未迴歐子亭前(缺)　竹

願君收拾畵圗來

　　醉翁亭待客

　　幽期有客乆不至漸看山中白日斜不有巖阿數枝竹
是誰相伴坐烟霞

　　客至坐抵暮

　　釀泉細細擎盃乆林壑雲寒暝色生信是醉翁非在酒
相逢山水自多情

　　奉和吳太宰白樓見示衙後桃花之作兼道予東

歸意

　　小吏將詩過北衙喜看懐䄂落瓊華玉堂自是(缺)清興
無柰夭桃更著花

　　自怪朝來不放衙綵毫無意領春華城中桃李雖無數
興在春風野外花

　　吏衙誰道是仙衙贏得風塵兩鬢華識得武陵源上路
不須隨水問桃花

　　李少宰蒲汀送蟹兼有詩奉和以酬


　　江蟹提攜紫鐵衣黄膏滿腹正霜肥玉堂學士風流劇
兼得新詩信手揮

　　江郭經霜正爾思青蒲束縛到堦墀聞詩先已知風味
不在持螯對酒時

　　吳中舍惟徳畵竹扇見遺酬兩絶句

　　新寫齊紈雙竹枝烟梢淋漓墨猶濕不須更見瀟湘真
已覺清風生習習

　　鳯池地接聫青瑣年少風流更出塵瀟洒虚心傳畵箑

毎於舒巻見風神

　　題海峯畵

　　畵内海勢亦雄哉萬里洪濤洶湧來蛟作鯨吞北風惡
孤峯天際只崔嵬

　　弔邃翁閣老觀其園池因念舊所為詩次韻哀之
八絶

　　開闢名園嵗已深手栽花樹却成林可傷今日臺池舊
要識當時待隱心


　　弔翁江郭登兹臺海色微茫雨不開春深愁殺閒花鳥
不見山中宰相來

　　池連滄海暗通山聞道常年早不乾已作商霖徧天下
只今休把一池看

　　花開花落自芳菲細雨巖姿弄夕暉惆悵遼東鶴一去
不知何日待來歸

　　三邊曽制敵人侵青海浮雲不作隂白首功髙不受賞
歸來唯愛我山林


　　股肱功成照麟閣流沙威振開燕然令公中外知名乆
身繫安危二十年

　　史書功業卒難移諸葛才名天下竒得失是非千載後
于今不必問人知

　　調元賛化是何人應手成風識郢斤今日朝廷問台鼎
味求和處却為真

　　桃花小畵

　　誰人㸃染夭桃姿上有雙鳥鳴高枝桃花不飛鳥不去

春風只自在軒墀

　　海棠小畵

　　美哉畵筆領春風寫出人間造化工啼鳥報春雙在户
海棠枝上又新紅

　　蓼莪歸湖上即事三絶

　　出寺吟行趂夕陽穿花入竹認前岡山人却恐遮人馬
不放藤輪出路傍

　　又


　　天地本無私萬物物情應不柰春何小桃纔髙不二尺
映日開花也自多

　　又

　　白李紅桃湖上稠村村如畵抱青洲也知花好無多日
可忍時時不出逰

　　小坐

　　野菜籬邊春日西麥花白白細分畦東風輕煖昆蟲活
新網蜘蛛向客低


　　桂枝畵

　　玉兎秋香似廣寒天風吹入綵毫端題詩巻贈青雲客
持與嫦娥帶笑看

　　姪孫朝端少有時名及校藝憲䑓連捷得雋毘陵
舟次因書扇以朂之

　　沙邊吏人催發舟不飲風前還少留壮年文章喜更進
萬里青雲須汝求

　　雙溪集巻五

