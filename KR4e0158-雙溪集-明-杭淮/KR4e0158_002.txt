







　　欽定四庫全書

　　雙溪集巻二

　　明　杭淮　撰

　　五言絶句

　　畵鷹

　　勁翮戈矛利秋空搏擊姿開軒圗畵裏燕雀莫深疑

　　扇景

　　野雲低度水江壁迥含風萬里滄洲興數聲漁笛中


　　春雲虚澗壑春月亞花枝愛殺山中相金籠不受覊

　　陪祀畢西湖途中雜興同獻吉賦五首

　　微茫沙際閣兀嵂水窮山望望郊原豁烟青白鳥還

　　雨氣村村麥溪流岸岸山况逢同志友春日詠歌還

　　沙際花紅白紆迴皂莢村田翁引稚子秉耒出郊門

　　擊馬榆河驛髙林春已豐司農經畧舊才足濟川功

　　逺尋山外寺數計水邊程未上平坡閣(寺名)白雲先眼明

　　雙池為楊敬止題


　　雨裛渚花净雲移石徑虚天機時動處水靣見逰魚

　　又

　　池頭素月出照見影雙圓風落梧桐静主人應未眠

　　又

　　牀低移樹近簾碧見雲開白鳥渾如雪雙飛鏡裏來

　　板橋八景和陳白沙韻

　　龍泉夏雨

　　洗天雨忽至颯沓風門開腥雲滿南郊知是龍泉來


　　笠澤烟波

　　一葉烟波艇如乗銀漢槎秋來萬里興浩蕩屬誰家

　　龜山夜月

　　太湖東畔月光滿龜山秋雲翳絶萬里幽人在高樓

　　陳灣疊嶂

　　諸峯出雲表裛雨姢姢新不知瞻望裏時有倚笻人

　　薛堰通津

　　帆檣聚堰口村市成寰區橋前春水長湖上雪消餘


　　亭山夕照

　　亭山鬱蒼翠雲霞接天台捲簾日西夕時有爽氣來

　　廟墩靈跡

　　荒墩靈尚在芳草年年生一身赴急難廟食誰能争

　　板橋書屋

　　五經飽腹笥身逹乃濟世道茍不可行甘作陳摶睡











　　雙溪集巻二

