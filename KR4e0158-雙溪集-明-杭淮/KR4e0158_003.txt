







　　欽定四庫全書

　　雙溪集巻三

　　明　杭淮　撰

　　五言排律

　　贈顧華玉赴官南都

　　鹿鳴同聽裏君獨美青年浩蕩詞源濶瀾翻筆勢懸聲
傳三殿曉宴錫曲江先省掖看通籍花封試著鞭小施
瞻氣槩大録擬夤縁文與鳯麟瑞姿同松竹妍南曹登

妙選庶尹列諸賢張相詞人首裴公藻鑑偏庭闈鄰漢
署雲物麗秦川向日丹葵切乗春彩服便河梁重把臂
潞水擬登仙得意江山外新詩早見傳

　　輓秦卑牧

　　江湖嗟病及鵩鳥上承塵寥落香山道凄凉吳水濵天
寒愁白鶴猿㫁怨青春髙義雲霄薄曠懐溟海鄰句傳
東野秀書入仲温神南國悲山斗荒原泣鳯麟竹寒空
墮月溪晩自含蘋一代風流盡百年詩禮陳地曹多令

子史閣有行人泉室雖幽閟龍光只自新

　　送施克和南還

　　韋布論交夙京師晤靣真髙風開北野清世應祥麟詩
律清哀玉襟懷烟照人闕庭初上計文運豈應屯錐處
囊終脫蛟須雨故神漢臣攄策後吕望感熊頻月殿留
丹桂雲程接紫宸蒼茫江舸發交錯祖盃陳樹色稀微
日葵榴荏苒春崆峒有長劒鋒啟雪霜新

　　故謝都憲同年廷桂父


　　盤鬱閩山秀聮翩俊乂升司徒當筮仕直氣早憑陵數
犯閹人懟何愁罪網膺盱江迎竹馬巫峽見秋鷹草莽
狐狸伏黌宫禮樂登妖巫成幻誕腐䑕竟何憑荒政青
州劇鈎筒廣漢仍冶銀争盗發箭鏃與時乗創裹猶前
擊民殘却所矜風聲番長遁羊豕白茅承盤錯芒無缺
陽和頌聿興才髙須濟世善合信無朋浩蕩風雲際安
危鼎鼐勝睽離黄閣迥蹴躡白雲層嵗序元無忒風流
孰與馮秋天月空皎塵匣劒横稜寂寞悲歌起吁嗟宿

士辸民心思伏臘祠像走茭菱寒木蕭蕭下愁雲莽莽
征老成賢佐想恩渥賁丘陵

　　王文熈席上見雪送别世恩

　　初冬白雪花試向鳯城斜寒色衝羸馬清宵問酒家捲
簾初見燭接翅已稀鴉欲别語還乆相看情轉賖鴈鴻
天北闕日月水西涯忍見君車發登樓雲漫沙

　　元日留石菱溪副使飲因即其韻

　　瑞應占雲物天開江上臺堦庭融積雪檜柏净浮埃共

喜霑新嵗先宜問野梅一冬寒苦劇今日氣旋迴振几
留寛帶行厨勅具盃遇懽須盡醉不飲尚能陪盤出無
珍味樽餘只舊醅風和來海岱霞錦接天台更道景星
見從東五曉開飛龍當九五大益象風雷牧養承冏使
無能愧櫟材迥瞻雙鳯闕雲裏屹崔嵬



　　雙溪集巻三

