







　　欽定四庫全書

　　雙溪集巻六

　　明　杭淮　撰

　　歌行辭

　　中秋雨鳳山席上和獻吉韻

　　十三看月城之西已有清光夜中發今宵騎馬向城南
雲癡雨結愁無月隂晴變旦夕世事安可料徘徊一樽
酒臨軒發清嘯烏鵲枝頭夢豈安仙人何處遊三山三

山渺兮不可及竹葉林深烟火濕

　　題士人魚畫

　　黑雲如屯震雷急疾風吹沙海水立赤鯉飛騰若有神
蛟龍信非池中物大者昻頭向天門小者鼓翼爭掀掀
丈夫遭時各有奮肯使黄馘終丘園

　　送楊恭甫父太常卿致仕

　　雲霄功業方鞅掌春山忽夢烟霞長封疏朝辭白玉除
束書暮上青簾舫飄颻孤鴻翼浩蕩白鷗波濯足彭蠡

湖放浪行且歌匡廬峰髙幾千文頂摩白日青霄上吁
嗟可望不可攀徒使清風能激頑

　　贈趙户部叔鳴

　　愧余論交忝管鮑君有長才更年少落筆雄辭神鬼驚
風雨夜中龍虎嘯李杜文章誰與儔千載豈易垂光休
苦心何必泥同調碧海鯨魚知自求指揮兼得廟堂理
駿足追風軼天駟他時功業須麒麟不獨聲名在文字
我初許身如雙玉皎皎肯使終毀櫝老大曽無尺寸補

齷齪虚慙食君粟茂陵消中日月移刮磨前輩心神
癡閉門斵輪亦已疲出門每使哲匠嗤聞雞拔劒夜
中起歎息草木恐同棄但使蹤跡無相違躑躅跛牂
願隨驥

　　題客部錢世恩井地爐

　　世有水火爐便溫酒也世恩則以銅鑄一大爐
象井地法分為九區中貯火置酒餘八區置殽
品水周於其下火盛水熱冬天可久坐無寒食

吏曹楊名甫見而竒之作長句余亦用韻奉贈

　　錢君作罏出新製赤銅脱冶巧且精一方周平僅盈尺
分明井地區畫成中有鐵斗貯炎火眼前突兀尤孤撑
憶昔周王治歧日分田制禄大小形此法一定遂帖耳
豪强不敢為縱横後來商鞅事兼併繼之秦楚七國爭
干戈擾擾無寧嵗斬伐人命如薪蒸良法美意蕩滅盡
士有狗盗為雞鳴公卿不得食田禄寂寥宗廟(缺)鉶羮
至今志士竊歎息糟粕簡册空遺馨何物之罏實象之

區區豈獨專炰烹吾知錢君廟堂理不事口舌徒為憎
致君澤民黙區㑹試將心志施鼎鐺器物雖小可制大
坐令四海傳風聲或云此法不可復君臣千載嘗論評
吁嗟尼父告朔意羊存猶得識重輕飛雪朱樓置高宴
賔客回頭有深情錦羮銀鱠不足具雲芽玉液波濤生
感君下筯恣一飽慙愧兼濟難為名君不見東南民力
竭冬寒菜色生茅衡

　　見竹


　　望湖亭高數枝竹雲葉經寒未抽緑風吹蕭蕭亦可人
對之不盡尊中淥此君本宜江淮地何人移向燕谷底
總為易地改顔色要是貞心終不死

　　送同年史禹臣之官南道

　　繡衣白面郎驄馬金鞍光翩然持斧向江左秋鷹試翮
雲霄長更有慈顔侍朝夕洲渚風生鱠銀白興高落日
動豪吟江上諸峯為君碧君誠美文才淵源滄溟開瑞
世鳳麟出鍾山毓竒塊信宜天子置之在耳目譬如車

行具輔輻君如不負諌諍姿與君别離心亦足

　　送沈仁甫决獄幽燕

　　朔風飄拂雲蒼莽草木黄落鴈翺翔天王肅殺順時令
玉節使君臨朔方青驄馬肥白玉珂翩然文彩宛清揚
兼有先聲破奸宄腰下佩刀明雪霜頻年歎息民無食
道路縱橫多盗賊赤子無知亦有情安可區區任三尺
歐公秉燭為求生仁聞昭然在簡䇿九重軫念祥刑書
皂囊早獻明光側


　　李獻吉瓊林圖歌

　　龍飛癸丑六載春起攀龍鱗三百人朝陽鳳凰集翽翽
高岡梧桐雲葉新宫花勝簇紅綾餅勅賜傳宣宴蘭省
罷酒樓前各上馬紫絲鞭拂曲江杏中有少年白面郎
藍袍玉勒城闕東道傍觀者如按堵云是關西李崆峒
崆峒山何雄峙東跨平凉西涇水河嶽降神亦不數五
百年來有一李李君之望兀嵂如雲中巔李君之才湧
躍如山下泉只今羅致明光前天子推轂方右賢便當

為霖雨九天傅巖聲光相後先區區高牙大纛之榮安
可憐

　　送馮廷伯僉憲廣東

　　鐵冠豸峩峩驄馬新鞴鞍軒軒風骨不可擬當蹄千里
雲霄寛酒壺合沓河之滸慷慨停歌日欲午朔風吹旗
雲莽莽落木映空原膴膴君才磊落不可覊眼中交㳺
亦所稀驅馳百粤嵗云暮令我對此心神飛百粤南歸
滄海深沸煎海水勝黄金猿猱獧狡性所習月寒遁臂

桄榔隂貨泉自是軍國利達人豈作刀錐計賈客風帆
雲海長炎方蒼茫亦兼濟

　　送陳戸部嘉言經理邊儲

　　使君銜命富經略春日褰旗出潼關潼關之西極沙漠
腥風萬里吹隂山天子日夜思備邉要使三邊晏無虞
寧夏猛將擁黄鉞白馬使臣持玉符敵情叵測要謹備
不貴攻戰貴堅守兵强馬壯邊廩實指揮上下須公手
即看奏凱蓬萊宫月明夜静無邉烽酒酣上馬意慷慨

三月塞上觀花紅君不見充國屯田十二事至今漢功
在青史

　　送錢士𢎞監稅杭州

　　江畔桞何青青花飛化作江心萍風吹波濤散無跡人
生去住亦何憑君去還復來春滿黄金臺不須對此意
愴惻高歌且覆燈前盃憶昔坡翁守杭地半在西湖了
公事君今豈是坡翁流瀟灑風情亦山水詩成想像寄
遐風雲樹渺渺江之東


　　哀同年鍾毓之父

　　扁舟寂寞愁南渚不見當時舊逰主清詩零落尚堪歌
水花春深空楚楚花落盡還復開主一去兮何時來寒
風蕭蕭白日摧清江細雨孤猿哀

　　送呉尚書忠節之孫鳳翔還宜興

　　君為吾鄉忠節之子孫醖藉風流殊不羣憶從尚書死
滇冦流落湖襄如綫存春來秋去復誰在衣窶食缺貧
到身太僕節義本天性(李應貞)辛苦持牒搜諸民吾師同

聲有楚相(王文冕)徧告官司給舟緡百年一日見故里田
廬何有但空村故老相持欲泣下幸今不作他鄉魂古
來忠節亦云罕一代吁嗟無數人巍然廟貌食滇土却
與待制齊榮尊(王待制亦死滇冦)天子思功録其後豈必君身
終賤貧君行且作買山計守義俟命期振芬尚書墳抛
應山縣春風寂寞吹荆榛君能數鼓瀟湘舵岸藻汀蘭
嵗嵗新

　　飲安慶江亭


　　江邊幸逢賢太守冬日江亭置春酒亭前長松不計年
蟠拏屈曲虬龍走同年更逢王喬流(丁時正在席)蕭颯仙颷
度巖牖日暮天風吹更急江勢洶湧波濤吼艨艟崩奔
欻西向陣馬臨江亦何有壯哉乾坤目力盡嵗晏蒼茫
苦客久何當風後西南至擊帆須臾過京口

　　題元余左丞忠公祠

　　當時鏖兵集慶路耿耿忠義有左丞荆揚賊栅蝟毛起
慄慄孤城誰足撑手提干戈自血戰六年展轉無援兵

誓不與賊同死生張許獨守睢陽城城陷身危世事去
天下之勢如土崩嗟哉公妻義不辱亦與諸兒同日阬
丈夫忠烈有如此皦皦上貫日月精海上五百猛士死
悲歌慷慨思田横秋深荒祠石漠漠猿哀落木雲冥冥
江流暮激石頭怒遺恨猶存戰伐聲嗚呼吾皇為公殺
賊亦足報公今廟食公須平

　　奉送劉司馬致仕歸東山草堂

　　憶昔東山草堂下明公高臥如南陽九重寤夢思故老

玉節使臣日相望翻然彈冠出澗壑道路聞者皆謳
歌安石當時使不出其如天下蒼生何去年諸部大入
塞縁邊烽火通甘州親與先皇定籌䇿一日坐使旌旗
收功多絶口不復道身老却思還故丘片㠶乘風下荆
襄萬里雲霄仰孤翼東山今朝有主人草堂物物生顔
色

　　明山草亭題贈王亞卿兼簡東山司馬

　　東山有草堂明山有草亭柴門紆廻閴相向洞庭掩映

秋冥冥主人歸來已白頭葛巾兩兩山花馨一日二疏
孰堪並但使聲光留漢廷緬仰高風不可攀雲霄回首
雙崖青渺然自此江湖逺憂君吾恐未忘情

　　惲民部功甫惠鮮笋銀魚

　　西曹暮歸城烏棲明星在門北風作嵗晏天涯感我情
相對妻兒苦不樂小女手持銀魚至兼有笋芽如犢角
云是地曹長官送此意年來重寥落三寸冰僵白雪蛆
數莖春苞紫泥籜南山風高滄海深冬月何由見珍錯

呼兒剥笋仍烹魚入口香醪甘似酪更長燭明一放歌
廻首少年事如昨

　　曹娥廟十韻

　　清晨整衣謁曹娥野廟向江風瑟瑟曹娥婉孌行及䈂
江浣寒姿映初日昔時父溺迎江神巨浪洪濤不可覔
哀號跳從黿鼉窟三日雙魂抱江出閨門孝義性所敦
甘死不愛青春質至今碑殘絶妙辭臘日村童走芬飶
荒庭漠漠雙桂晩石壁秋深紫苔密廟巫尚出宋恩封

花誥斷决光在室丈夫何以急君父萬古流芳豈徒卒
俛仰臨風欲感泣雲滿寒江雪峯崒

　　正月八日寄壽世卿家兄六十

　　兄覊甌閩已六載弟亦浙水三經春相望青天有明月
翺翔鴈影虛來賔兄年六司髮浩白而我蹉跎亦半百
吁嗟嵗月易抛擲安得持杯事朝夕憶從閹堅秉政時
跼蹐奉公天葢卑幾至反覆汚神器頼我天王亟誅夷
兄弟雖今不數見禮法從容亦胥燕馳驅勉竭駑鈍力

成功各保林泉願閩南地煖正月花旭日初升灔流霞
題詩千里遙相望雲白山青滄海涯

　　託呉僧乞石田畫

　　緬懷高人今白頭秋風未放滄江舸嘆息人間常見畫
白水丹山無不可有時更出雙梧桐柯如碧玉參青空
下有閒翁曳杖屨蕭然意氣來清風自是君身有仙骨
(此杜句狀君最得)放筆塵寰看超忽且知畫者乃餘事君有聲
名不汩没吾亦平生頗好畫逢人不愛千金求安得生

綃出東壁白雲為我生滄洲

　　哭同年姚子玉三章

　　憶昔看花曲江曲紫杏緋桃暗江麓轉頭零落秋風生
失却同袍姚子玉姚子玉今何之空林日暮無歸期荒
烟慘澹猿號悲

　　憶昔同登天子堂玉佩腰環齊結束南北空嗟三百人
脆折頎然姚子玉姚子玉今何鄉思君不來色惆悵隂
風颯沓生瑤章


　　憶昔兵曹聮數人褎然文章秀而縟雲霄千里期翺翔
車軸中摧姚子玉姚子玉何㝠寞魂招不來將焉託愁
雲漠漠江花落

　　送同年王載卿使廣東

　　憶昔荆溪花發時樓船泛雲日悠揚秉燭高歌大魚出
風湧三更殊未央倐忽轉盼已陳跡鞍馬共逐風塵客
都城對面亦須臾兼有簿書相促迫秋風嫋嫋生江湖
復送君登萬里途蒼茫五嶺炎荒地無使瘴癘侵肌膚


　　送盧伯居朝覲

　　憶昔看花曲江曲今日同逰滇水陽海内異姓有骨肉
徳業相勸爾我忘送君今作朝天行把臂躑躅令我傷
關山出門咫尺異聚散人生不可常寒風九月吹衣裳
白露團團秋菊黄更為後㑹知何地殷勤更送東門觴
三年天子朝明堂手疏黜陟敷明光只今海内誅求盡
西南更苦民痍瘡牧養由來重守令作合典則須賢良
憂時洛陽賈太傅早知琴瑟在更張


　　劉元瑞贈劒作短歌奉酬

　　故人遺我以寳劒出冶芒寒上衝斗炯如秋水涵晶光
揮霍臨軒鬼號走感君意氣呉季子慷慨及此同生友
加以㻫琫垂錦&KR0008;錯落應看百朋後珍重何求出上方
恐懼惟干佞臣首結束相隨萬里身磨礪肯使纎塵垢
變化蛟龍倐有神恍惚風雨生我肘吁嗟壯志白髮生
為君高歌一對酒

　　觀張南園畫作歌因索溪滸春雲圖


　　憶昨參戎之府觀公丹青圖已覺妙絶今所無公為海
内文章伯落筆自與他人殊隨龍雲氣忽飛動海天雨
脚吹堂隅崒嵂回頭絶島孤野橋分明斷岸紆更貌一
杖仙翁癯抱琴瀟洒清童俱吁嗟青雲客夐異稷契姿
早時拂衣臥南極無乃抱此胷中竒烟霞適與幽興㑹
髣髴坐我清溪湄(清溪指吾荆溪)鱣鮪發發春漲動漁舟兩兩
花枝敧清溪迢迢渺何所嵗晩天涯滯逰子願公為我
揮灑隨篋笥道路風塵長見此


　　見羅羅

　　野人形骸如木土出入防身負長弩白布裹額金耳環
腰下紅絲約雙股道傍私語如嗟咨山深少見漢官儀
由來人情一失撫不獨此輩為豺虎

　　望香爐山喜苖平作歌簡貴陽諸公

　　去年過清平苖冦滿山谷今年來清平苖已就殺戮嗟
哉狼子亦蠢爾爾亦有生何自覆天王至仁大一統乾
坤洪纎總包育香爐山高亦石耳靈異豈不厭腥毒苖

兒託以為性命豈知悖亂終不榖邇聞苖從未死時殺
氣先已盪山腹又聞官軍上攻夕巔崖霹靂飛迅速乃
知皇天亦震怒殺伐空中如破竹釡中遊魚無脱鱗穴
有聚蟻何逃族山清已喜出汚穢雲白遙瞻麗層矗行
人道路歌廻首從此偏橋罷輸粟諸將謀深不世功九
重顔開奠荒服此日天山早掛弓千載燕然有遺躅苖
今望山應蹙眉王法畏人休再瀆嗚呼王法畏人休再
瀆


　　賈太傅宅

　　千年故宅空形影古井荒苔只自深寂寂星沙繫舟晩
長楸五月寒蝉吟太傅才髙稷契姿漢室小康安足期
惜哉少年苦太急一為痛哭君臣疑

　　定王臺

　　昔聞運土自闗隴(長沙土不堪築故用陜土)飛輓沿邊應力窮辛苦
萬民易一樂百年却作千年功定王已矣江流東野花
寂寞空春風愛惜露臺十家產區區豈在遊觀中


　　鎮逺㑹同年劉少參振之念故鄉山水将卜隱居
因題以别

　　三河有靈山下有泃陽泉山髙嵯峨鬱而秀泉性溫燠
清且漣聞君念此将誅茅未去已覺心飄然雲霄赤驥
整初駕風飈急隼當秋天胡為早作宴遊計無乃愛此
山泉偏憶昔京都與君别囘首十年不相見今朝執手
巒山中覺我衰遲顏髮變浮雲生態自朝暮碧草餘葩
滿郊甸人生出處何必同鍾鼎山林各性願别君何地

更逢君把酒臨江心緒亂

　　奉送貴州周巡按子賢還朝

　　憶昨貴陽相見時朱榴花開光景遲言論侃侃見節操
邊城五月清霜飛海内相逢恨不早憂時毎見杜陵詩
夜郎西來有逆順苖獞亦知事鋤犂草中狐兎不足數
道上豺狼猶自肥去年天王狩東都不知何日還宫闕
南國地逺無消息滄海日暮窮愁思只今濟時須公等
袖中短疏安施為喜今簮筆朝天去坐見一日新朝儀

從此鸞輿罷遊幸九重端拱問瘡痍

　　醫俗亭為安慶石都閫作

　　聞道其亭臨江城亭前種竹十萬箇六月炎天冰雪生
隂森髣髴湘雲墮君閃朱旗北斗間寤寐不忘亭中卧
自言學得惺惺法虛心不受塵土汚吾聞善言君則取
持忠奉君不少挫豈謂有竹真可醫已覺世間凡俗破
吾生迂疎寡檢束亦思碱砭去多過直節虚中環我前
安得江亭一廻坐


　　書事

　　滁陽三月苦多雨田開麥苖半枯死聞道江南濕不妨
壠畝已熟如雲黄麥熟家家得飽飯内顧妻子亦得将
邇聞縣官明且賢顧憂民患得所先射殺南山白額虎
鄉村無擾人得眠江北水旱何頻仍惜哉其田無力耕

　　送王方伯拱之致政歸首山

　　君初讀書首山陽致身青雲澤天下(叶)黄金横帶荆襄
間常想晴雲在牕户一朝早掛東門冠冨貴功名亦何

為逢迎還作首山主白首從今願無違翻思昔日朝天
去荏苒于今三十年鄰翁野老欣候門看花釣水來夤
縁自昔箕潁有髙步君去嵩洛同襟期孤飛黄鵠雲霄
上冥冥萬里何由追

　　滁州榖日寄壽世卿家兄

　　去年在家稱兄夀今年却覊滁山阜自古人生多別離
骨肉豈能常聚首今年春交在臘前淑氣廻旋半月候
紫霞霏微繞山巔雜花相将映池口緬想髙筵白日張

玉簫鸞和鼓鼉吼飛觴合沓賔從俱兄弟之中獨予後
弟比兄年少十嵗白髮盈簮已成叟髙年毎憶事楊椿
拂衣未得同疏受望望家山三百里春迷江上黄金栁
百年轉盼能幾時不願肘後印如斗巳令兒曹闢西園
種竹十千塘半畝早晩上疏乞歸來嵗嵗春風共杯酒

　　古亭為卲昌言題

　　邵子結亭湖之滸不慕今人却慕古吁嗟古道豈異今
自是今人棄如土學古先在子之誠不然無乃為虚名

我姑語子以古道真如𤣥酒不和羮人情簡易自天性
力求吾心乃有定莫學東園桃李花紛紛却與春風競

　　天香玉兔圖

　　我昔折桂嵗在卯玉兔秋生廣寒闕屈指于今三十年
青鏡頭顱已如雪髙堂忽見畫兎出桂之下兔㸃白雪
毛桂發黄金英披拂絹素猶有情恍若耳邊聞鹿鳴

　　相思行寄中州和大齡

　　與君一別後兩見滁花開花開花落自春色思君髙卧

梁王臺梁王臺深三尺雪哀絲歌管縁雲切至今風流
空耳聞祇見臺高上新月明月照君心手彈緑綺琴夜
静聲激烈誰為聴君音罷琴對酒還復歌春風萬里吹
黃河相思相見知何地雪臺竹色今如何

　　送周中丞貞庵北行次韻

　　憶今五年不得見一見匆忙何即别金函將賀世室成
玉珮趨朝寸心熱闗山蒼茫嵗云暮癯形千里當冰雪
願君努力加餐飯馬上重裘慎朝發長安臘盡春色廻

喜氣風雲動城闕寵沐君恩拜舞餘緬想應歸二三月
瑯琊山深紫霞爛歐子亭高白石裂期君此時須少留
置酒花間候車轍

　　送竇舉人子雨入監

　　東風吹緑江楊栁黄金繖問子何所之遡道觀光館(此湛
甘泉講學之所)觀光館裏多春風魚躍鳶飛眼中滿願子著意
事討求無使馳心放雞犬憶子嘗從陽明遊微言應悉
大道本東望津涯日不息萬里滄溟豈應逺我方義戰

不能勝吁嗟㢠頭惜已晩

　　送馬參將治守備燕河

　　將軍勇鋭冨才略北方大盗不足平此日秋風灑金甲
送君北上燕河營燕河逼近飲馬窟犯邊輕我無備兵
古人重守不重戰此行須爾為長城

　　榖日寄夀澤西家兄用滁州韻

　　去嵗滁陽寄兄夀今日重在鍾山阜長江春色逐人來
萬里青天一廻首鴈影聨翩沙磧雲草緑凴將暄煖候

何當凌風一破浪擊帆須臾過京口愛兄久卧林泉幽
絶耳不聞朝鐘吼看花聴鳥只山間歩石有孫隨杖後
更喜諸弟俱白頭時時相邀醉鄰叟我獨官拘不得去
相望新年負同受况兼世路多風塵何似閒邊净花栁
彭澤當時懶折腰亦豈區區羞五斗但願兄筭等岡陵
庶乞身歸同畎畝客顔不柰春風吹長歌强對金陵酒

　　趣菊巻為楊博士致行題

　　趣菊仙翁冥寞久老圃黃花空復開雲結愁亭霜在野

不見當時白衣來逰子哀哀心獨苦江空日暮愁登臺
對花揮淚洒江水江水東流無日廻

　　送少司馬周貞庵入朝用去年為别韻

　　人生聚散如浮萍相見無幾又相别憶昨滁州當隆冬
今朝送君正苦熱赤日紅塵汗如雨可愛君心似冰雪
飄颻馬度秣陵闗佩劍鋒銛試硎發七月秋風稍涼冷
緬想鳴珂上金闕側聞套外氣頗驕征西羽書無六月
擇兵選將在精鋭更須慎守無滅裂漢文遣使諭單于

冠蓋相望道結轍

　　酬張平山梧鳳圖

　　張子墨妙今所無寒天寫贈髙岡圖梧桐萋萋鳳噦噦
海天紅日升渠渠鳳兮聯翩五綵色梧桐霄漢雙撑扶
眼前煥爛見此物吾恐草堂非所居憶昔周時大雅歌
梧桐比君鳳比士君道昭兮臣徳彰明良相須實相倚
只今遭逢聖明朝子之意匠無乃爾下堦舞蹈日月光
吾為作歌謝張子


　　題牛圖

　　昔聞龎公隱鹿門朝出帶書耕且耘今之畫圖無乃是
千載髙風猶襲人春草牛肥自安作夜歸息耕即穩卧
道傍駟馬擁旌旄孰知官髙憂乃大

　　夏山草堂為張郡守題

　　吾侯昔隱夏山阿緬想禹功施九州一朝奮迅青雲端
脱跡夏山為國謀吾邦得侯若父母竹馬南迎虎北走
春田有麥今得収冦盜臨江亦何有(時江上獲賊)吾侯自是

經濟才區區小邦安足覊禹蹟茫茫徧霖雨夏山不負
微時期草堂藏書春日静白雲覆戸花滿徑出處無勞
念故居功業方殷主明聖

　　題畫松

　　登堂忽訝生烟雲錯落長松偃東壁老榦半作虬龍形
枝葉長留嵗寒色古來畫者有韋偃近時廷章亦可師
但留一榦在人世已覺澗壑無餘姿更添白石相撑倚
日照蒼苔凈泥滓摩挲不覺毛髪寒五月髙堂朔風起


　　報捷圖為王希成題致期望之意

　　謝安方圍棋報有淝水捷髙堂對客不動容過檻寧知
屐齒折我觀畫圖如有情白首為君歌鹿鳴知君一戰
勝多士區區報書焉足驚

　　王用昭第見吾弟道卿飲惠泉詩感而用韻

　　我昔嘗飲惠山泉手持大斗酌寒潏今宵坐我水石居
聴雨烹茶想春月掛壁出我道卿詩猶似當時歌白雪
酒酣慷慨増悲歌溪水浮鐺自清洌一飲七椀魂神飛

未許惠泉風獨攝挑燈一放老夫狂夜深斗轉黄金闕

　　松厓巻為沈欽夫題

　　聞君讀書碧山厓萬松隂森覆茅屋示我徵君墨妙圖
(文徵明墨)不覺雲氣生虚谷此松云植爾祖手半作龍鱗上
苔緑爾伯詩篇尚在眼(伯沈豫軒)感慨為君三過讀知君結
搆繼前脩積學藏珍待徵儥清響颼颼風在林寒影蕭
蕭月生麓地僻山深人到稀時有猿猱伴幽獨梁棟已
具廊廟用輔弼終歸傅巖築爾家况多青雲士飛騰他

日於君卜

　　贈熊山人次鳳翁韻

　　昨勞相地南山來芒鞋踏遍長岡苔為言發龍自銅官
羣阜擁䕶如雲雷以手畫地指形勢造化混沌如一開
歎息人生亦易老秪求埋骨青山堆得保犁鋤不相及
冨貴於我何心哉地之靈異勿復道人生有命亦胚胎

　　人鵲相感篇為丁明府作

　　神羊有角能觸邪黄雀銜珠知報恩誰云鳥獸至愚物

善惡相感惟其人有鵲生子在樹巔羣兒不仁攫其子
母飛哀哀鳴向侯口不能言似求理侯因推之得鵲情
還索兒曹置樹間母子相安且相慰昨苦喪失今生還
嗟侯之仁能及物鵲亦有心識侯仁侯鵲相感有如此
況吾海内同胞民民有靈性異萬物感應之機昜而速
聖王有道出至治鳥獸率舞人民育

　　釣魚畫為姪壻萬𢎞徳上舍題

　　雲黑千山半明滅風號滄江凍飛雪孤舟漁翁把釣竿

坐擁寒蓑骨欲折若非逃名張志和必是避世嚴子陵
畫師不識若流趣何得寄此孤髙情馬銜白玉珂身上
黄金闕何如滄江一老漁白首無憂亦無蹶

　　張洞紀遊用姪壻萬𢎞徳上舍來韻

　　重遊名山三月暮雜花洞口春溟濛捫蘿累足入地底
逸思飄然凌太空舉頭顛崖若覆蓋瓊脂玉乳懸玲瓏
危臺百尺俯幽奥疑與𤣥圃滄溟通中有石笋起撑突
傍覺巨象駝蒙茸烟雲氤氲不出户時有石燕飛空中

蟠拏又如伏虎豹踴躍或似舞蛟龍千態萬状接不暇
吐舌駭此造化工眼無廬山瀑布泉暗滴石上時淙淙
把炬搜竒更深入日午重闗掩曈曨手撫石牀蹴丹田
恍聞玉女歌仙童丹田芝荒石牀冷至今修鍊留遺蹤
世上三十六洞天不知誰為似張公吾生足跡半天下
空聞海上有方蓬金銀宫闕拂紫烟緑牕玉樹生華風
弱水三千不可渡求仙却笑人匆匆不如騎鹿訪兹山
蒼崕咫尺非難從為語同袍二三子解脱還應早擊蒙

白日飛昇未足問靈襟已覺烟霞充憶昔遊時(缺)



















　　邊景昭畫雞

　　景昭翎毛稱最竒江南人家藏者稀今晨忽披田舍景
不覺春風白屋低雄雞啄啄呼食義伏雌依依哺雛慈
雛或戀母或趨食三三兩兩紛堦墀牡丹掩映石之左
日移花隂淑景遲眼中分明畜產蕃當時不知寫為誰
至今相傳作玩好愛者不惜千金資嗚呼朱門厭酒肉

那識民間五母雞

　　沈石田與吳心逺逰罨畫溪燈下作畫題詩為别
石田沒而文衡山添一舟貌二公於中今心逺亦
沒矣見畫興感次韻

　　石田逍遥心逺逸攜手共作清溪逰風吹栁條映沙白
水涵舟楫兼天浮畫中誰為石田老瀟洒綸巾敧白頭
心逺飄然若仙儔意氣已覺凌丹丘惜今二老不復作
空使感歎臨長流賴有衡山補遺墨清溪明月至今留


　　和允卿弟臘雪志喜歌

　　飛蝗育種自北陸于今江南亦可憂去年臘前無尺雪
化魚不得隨長流昨夜北風吹雲黑已覺民間動歡色
須臾密雪洒人來萬里江山變俱白氣埋七澤縮蛟窟
凍合千林無鳥巢一雪三日亦頗竒門掩閴無人跡交
惟有巖前竹倔强向我青青未蕭瑟清賞遡風時捲簾
細詠臨池幾呵筆盡道明年五穀熟不愁窮閻九室空
直北遙應接銀闕上宜獻瑞明光宫眼前有隼一何猛

側身寒空逐禽過嗟爾啾啾黄雀羣苦飢日暮愁無奈

　　飲中贈陳萬南

　　故人遺我尺素書中云元龍湖海士一見真如錫百朋
文彩翩然動江涘問年蹉跎已七十胡為偃蹇滯行李
騏驥昂霄待顧盼蛟龍失勢須雲雨南州下榻惜遲暮
傾蓋白頭忘客主寒宵清論若河懸剪燭酣歌拔劒舞
慷慨為君起擊節須知伏櫪志千里自古有才多轗軻
鄭䖍竄逐空老死天寒霜凍梅欲開且把金樽對君洗

送邵節夫副使往金騰兵備兼寄(缺)　　侍郎

　　聞君明發滇南騎郊原秋暑尚鬱煩衰年不(缺)走相餞
去時先問來時轅萬里逺道苦跋涉山髙水深慎加飱
香爐峰髙曉日赤碧雞風動(缺)花殷西行囘首浪滄水
休聴樹杪三聲猿知(缺)至時𤣥冬交炎荒無雪常春溫
僰人雜處風俗異情性亦知信義敦但使令明不驚擾
草中豺虎應星奔伏波竒勲桐柱標諸葛大名祠宇奠
丈夫志在撫四夷一身官髙何足論金齒張公吾故人

辭章落筆驚淵源休言絶域寡交友握手應知道義存
張公相見如相問道淮今亦卧丘園

　　寄沐參将崧

　　故人憶自滇南别忽忽已是十年餘鴈飛亦似限南北
不道十年無尺書將軍勇鋭冨韜畧有才偃屈空居諸
吁嗟壯志豈終歇對客猶自談穰苴公家老驥適棄野
臂韝蒼鷹常待呼丈夫功業各有時幸今南夷晏無虞
應知静處學不廢好客還似當時無春來秋去花滿户

尚想棋局臨方壺

　　邵正夫得子未及賀聞又有熊羆之兆用王用昭
韻為贈

　　吾聞仁者必有後六十無子心頗疑春來喜得㺯璋書
乃知生人各有期映簮白髪漸看滿出掌新珠尤覺竒
惜君明經老不遇發跡承家今在兹北郭溪明正花發
春風席上好題詩積善公侯生衮衮拭目徐卿看二兒

　　夀張運使元之八十


　　人生八十徒有年公今夀考徳且尊足跡不一踏城府
貞静唯甘老丘園子野詩鳴三影秀彥方鄉歸君子仁
自公傳經更絶倫濟濟蘭玉蕃兒孫拱辰願入潞公㑹
司馬不敢班後塵憶昔拜公少壯日至今慚負登龍門
青宵㝠㝠一鳥羽晩山悠悠多白雲願将一勺長生醴
為公傾倒瑤池春

　　題王澹軒潮行樂圖此生前所畫而今殁後見之
不能無感為長歌


　　往時舟楫一擊岸君即倒屣候我門延我上堂欵茶畢
輒請解衣逰北園舉網得魚勅華饌穿花入竹攜芳樽
一飲至醉必盡歡長笛短簫悲且繁今君㝠寞不復見
披拂愁看畫圖面儀形應不異當時使我臨風淚如霰
北園光景慘澹中誰倩丹青移素練水上杏花猶自紅
亭邊栁條却如線便當持酒酌向君君如有語語不聞
嗚呼世無百年人猶如弱草棲輕塵生前有酒不自樂
徒使花鳥悲青春感慨為君歌此曲座中聴者亦霑巾


　　贈華子從龍兼夀其父録事幕君

　　羡子青年美文章蚤歌鹿鳴發秋省秀拔自是金閨姿
髙岡碧梧麗朝景憶昨荆溪辱製作未由識面先交神
鏘金鳴玉動風雅眼前作者徒紛紛龍山秋髙氣相鮮
黄花日照衣斕斑録事髙年樂有子臨風一為歌南山

　　呉頥山憲副得子且復官用王用昭韻以贈

　　王生夢橘分贈君王卜有子君勿疑二陽初生春氣交
懸弧設矢來如期不須入室聞啼聲視父應知子之竒

况逢皇恩及門曰昭代鳳雛應在兹老我擬叨湯餅客
壯君兼賦宦逰詩慨然攬轡周八極内顧無憂今有兒

　　蔣平甫年近六十無子因其家蘭結子亦用前韻
賦以卜之

　　幽蘭結子古未聞君家有此却可疑君年六十尚無後
豈亦與子為禎期青青葉中特挺秀嶷嶷人間矜絶竒
草木靈怪亦何異天人感兆應在兹昭然已協熊羆吉
不須更頌斯干詩尚書門髙世澤逺早晩擬出麒麟兒


　　書齋遣悶和子良苦雨作

　　白頭春心苦未歇時辦出遊候花發老天何事料理人
江上隂雲日轇轕却怪雨聲徹夜聞秖恐晴時渉春末
南村北村看花伴咫尺相尋怯泥滑開牕忽見杏花紅
惜春過半如夢中賴有青雲客相慰往復奚奴詩句工

　　傷麥死復用前韻

　　雨脚入春無日歇寒勒花枝苦遲發夜來雨聲覺更甚
不眠憂心殷轇轕去年米賤太傷農人競錐刀重趨末

今春雨多乃傷麥民急征求困豪猾看花不愁花不紅
閭閻望哺嗷嗷中九重若省東南力應罷頻年土木工

　　畫山水

　　烟霞蒼茫忽在座半空樓閣浮青春不須更問畫者誰
對此頗覺滄洲真白鷺羣飛雪㸃亂緑江萬頃苔紋新
漁舟兩兩停不去桃花春雨迷江津更於松下貌二老
凉風蕭蕭白葛巾仰天一嘯觀日出避世豈是巢許倫
吾生亦有烟霞癖瀟洒筆端欣㑹神酒罷聊歌紫芝曲

谷口青山生白雲

　　軒岐問道圖

　　天地開鴻濛聖人立人極不有法制創詎垂後代則軒
轅鞭草入山中松下至人逢岐伯當時萬乗略勢分偶
坐而談日西夕百草温寒異性味大造隂陽有消息一
問一答意未閒參錯天人理無忒形生神發苦物累劃
然指授愚蒙擘巫咸扁鵲首入神華佗元珠繼相翼至
今民命實有賴解脱殀札超迷域何人寫此軒岐圖冠

裳蕭然出東壁雲斂羣山天為開水濶東溟月生白吁
嗟大道一語間天下萬世流恩澤

　　兵部劉巖卓母哀辭

　　秋風起兮木黄落鴈哀鳴兮度寥廓念芳魂兮暮何之
遊子腸㫁兮歸将焉託伊昔寒燈暮雨兮抱冰檗而孤
居紡績以為生兮持門户而漸拓嗟懿行之空存兮求
弗得而皇皇聿春來而秋去兮雜哀猿與怨鶴

　　放鶴亭辭(并小序)


　　放鶴亭者宋處士林和靖先生之所作也嵗久
傾圮莫考遺跡今續搆於孤山(缺)


















　　郊原日日春風生即看衛川花滿城看花泛水醉不已
拄杖時聴黄鳥鳴吾鄉亦有罨畫溪溪水照見遊魚清
未由濯足放歌去春去秋來空復情

　　送武康張尹欽遷官刑曺

　　錦樹黄花照江波西曹郎官白玉珂秋日東從武康縣
翻然逺上金鑾坡天子好仁不好殺慎持咎繇三尺法

大寒之候生冰澌須信天工在旋斡我亦嘗為西曹宫
秉燭治生求民寃抱病山中臥不出為君臨岐書贈言

　　觀張秀夫水墨葡萄畫

　　憶昔張騫使西域移得葡萄歸漢宫至今相傳徧海内
時至離離熟秋風秀夫好畫意瀟洒半醉臨軒掃秋墨
大宛三種兼白黄無乃獨得水晶黒瘦藤盤曲秋蛇驚
肥顆磊落龍珠瑩已知玉盤承可愛珍重金刀落忍輕
嘗聞釀酒自彼國我生頭白未由識一斗可以換凉州

漫對秋棚想真液

　　松泉為王汝學題

　　長松落落出澗谷白石烈烈常風寒上有飛泉半山落
風吹不斷銀河懸知君自是静者流苦心好松兼好泉
誅茅結屋崖之畔寄傲幽情日忘反四山無人江水清
顧影蕭蕭心獨逺我今亦已謝簮纓白頭願作山中伴

　　題吕高畫

　　有客手持澗壑圖云是吕紀之子吕高畫石壁千尋似

鐵立激湍巻雪奔其下上有懸松如老龍蜿蜿蜒蜒行
蒼穹不覺高堂起烟霧海天白日生長風吕紀昔在憲
宗朝指揮直入明光殿金盤賜予出金銀落筆天顔生
顧盼後來繼者無其人吕高之徒傳頗真兼有翎毛奪
造化不獨水石能精神回看雙鵲忽飛來錦羽翩翩儼
生活千巖無人静杳㝠㑹我幽情亦竒絶

　　題杏花圖一首

　　杏花一枝傍雙竹窈裊春姿映寒玉何人移取入生綃

更貌牕間四鴝鵒鴝鵒幽閒増性情穿竹弄花時自鳴
怪底飛花更如雪欲落不落隨風輕國初景昭擅翎毛
近時吕紀畫最好散落人間不易求細看此圖應亦少





　　雙溪集巻六


　　欽定四庫全書

　　雙溪集巻七

　　明　杭淮　撰

　　七言排律

　　送陳文明讞囚江南得雙字

　　國器青雲無等雙才源潘岳浩如江雲霄功葉方談笑
金石文章久擊撞雷漆陳膠元自合郢歌呉調不同腔
石渠髙閣風斯振伏氏傳經志乞降登社每憑徐孺榻

聽鷄時憶宋宗牕天王肅殺行秋令玉節迢遥度楚瀧
岸逮齊民傷凍餒刑平今日見淳厖風流剡曲懷賢戴
隱逸田間問老龐三尺糾人全任法一言㡬道足興邦
使君將命寸心赤落曰飄颻凌畵艭

　　送童憲副廷瑞致仕次友人韻

　　畵舫飄飄緑水前蓬瀛何處覔神仙風塵回首機先息
簮紱抛人體亦便鷗喜春江應可狎山憐落日故相鮮
季鷹飫食鱸魚鱠彭澤深耕秫米田布襪青鞋從此始

尋花問柳却情偏優游白髪渾忘世卧看飛雲倦鳥邊

　　復送顧華玉限韻限體

　　凉生六月薊門秋浩蕩河山景蒨舟渺渺雲兼江燕沒
姢姢烟傍渚花浮髙天灝氣開行色滄海文星徹舵樓
衣彩已凌淮水曲鷄聲猶憶鳳池頭嫖姚驥子膺長御
九萬鵬圖入壯逰天署清髙銓選府地靈盤薄帝王州
陽秋行見照千古勁筆須知回萬牛裴楷清通元自異
商衡眉目更誰収飄颻思逺風雲上振蕩詞雄金石投

籍籍麒麟黄閣㢠早看功業耀前脩







　　雙溪集巻七

