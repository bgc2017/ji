







　　欽定四庫全書

　　雙溪集巻一

　　明　杭淮　撰

　　五言古詩

　　送同年余邦臣奉使過家

　　使君承主恩平明適萬里玉節青春深濃花照江水手
持紫泥封當晝麗雲綺羽旂引葳㽔青鸞跨仙子飄然
從空來進此長坐履眉山鬱嵯峨華風為君起


　　送中舍徐徳章奉使過家

　　朝出城東門送子還故鄉故鄉多白雲登高重心傷風
生潞河渚那能共舟航纎纎蒲芽短青青栁條長栁條
不繫行蒲短空在傍平安千里音憑君逹髙堂

　　送馮民部顒奉使還廣東二首

　　親舍五嶺南晨雲白嵯峨瞻望不可即遊子傷如何便
乗西江節揚舲及春波烟花一萬重照耀衣裳羅十年
始還家離逺歡更多起舞感明聖終身荷恩波


　　男兒志功名逺逰棄墳墓春經郭隗臺芳草多零露側
承青春使得展荆榛路去時尚窮微歸來脫襦布黄麻
賁泉壤烏鳥思返哺春雨石門深光華滿楸樹

　　西山吕公洞

　　驚見吕公洞水邉駐春鞍側身入地底偪側頗碍冠導
燈如星明墮石訝劒攅魚貫縁曲折忽俯千丈湍却歩
不敢前下有龍結蟠腥風起昏黒颯爽肌骨寒翻思張
公勝焉得生羽翰五年客京華兹辰亦竒觀


　　送芮惟善尹興寧四首

　　送君出城郭行行上河梁為别豈不惡南北道路長𤣥
蟬咽髙栁碧草萋路傍青雲方着鞭鬢髪各已蒼相逢
更何時庶以盡兹觴

　　萬彚各有命人生亦何為忍心事干謁直恐傷性宜䇿
馬臨長衢白日照紫絲翻手作雲雨徒為世所嗤因君
念兹理庶幾永相期

　　跨馬何草草逺上興寜道興寜極蠻荒五嶺絶穹昊山

炎瘴癘煩霧深龍蛇矯涉逺多險艱願作千金保努力
勉功名樹立須在早

　　海邦不難治君性本剛明剛亦莫自用自用傷民情明
則須含𢎞含𢎞政乃成豈惜萬里别側聽在佳聲浩蕩
雲霄中相期自平生

　　周元弼謫判薊州臨岐道情

　　木葉脫已乆朔風蕩髙城寒日光景微浮雲蒼莽行别
離重南北柰此鳴騶聲相持一杯酒踟蹰獨含情采采

路傍菊經霜愈鮮明

　　張君錫謫判泗州

　　朔雲密不開寒菊澹無色物亦知人情依依向離席酒
行君莫辭道路阻南北摯誼夫何言人命各有極青天白
日心相期願無忒

　　復送世恩得鳥字

　　朔風吹客衣寒葉辭木杪晨發城東門君馬白騕褭南
北紛多岐聚散感鷗鳥蹤跡雖屢違毋使聲聞杳相望

江之涯素月出皎皎

　　送王文熈守制還家二首

　　春入燕闗道草色青已齊騕褭君馬白絡首南鄉嘶倉
皇攬衣裳起餞不可㩦别離亦已惡矧子在哀迷慘澹
春日暮淚落黄山溪

　　青袍藹多士君宜古人求交誼重金石詎為邊輻修權
門日如市干請君所羞男兒賦性命豈為衆楚咻臨岐
折楊栁庶以結綢繆


　　喪易寜自戚逾戚還傷神君子有中道願保千金身白
髪掩青鏡髙堂有慈親重死復重生之子良獨辛蒼茫
水東下執手聊具陳

　　送劉美之太守赴銅仁

　　園栁何青青江草萋以碧送子適萬里執手情脉脉嗟
彼雲中鴈翺翔依沙磧不為稻梁謀何以有南北努力
慎所之悠悠豈終隔

　　見李介庵巻因念其為人賦此詩


　　濯濯楊栁枝開花大江堤轉盼春風顛飄泊岸東西美
人隔江水誰當共襟期臨流和漁歌褰裳掇江蘺思之
不可即仰視白日馳𤣥髪日以變怵惕恒自持願將青
青栢遺君長相思

　　盱眙山行雜興三首

　　朝發盱眙山雲氣何冥冥落木蒼莽外薄市寒烟青朔
風吹征衣衣薄酒力醒驅馳山川暮鬢髪欲半星王命
有期程胡敢厭所經道逢寒泉水且復挹清泠


　　嶺茅白荒荒巖險徑逼仄細雨霑衣裳寒雲濕無力嵗
序日云徂遊子行未息何以散旅懐頼此寒湖色寒湖
碧沉沉照見飛鴻翼

　　山川揺落中嵗晏苦離别雲薄天氣晴庶以開鬱悒牛
羊散廣原枯桑寒風括野老出取蒸野婦行被褐悠悠
田間情亦足慰冬月

　　早發巢縣暮宿金城寺

　　烟靄市上青霜露草根白日出雞尚鳴墟落谿南北涉

野多寒風枯楊何蕭索山川莽迢逓嵗晏道路迫王事
苦未休慘澹逾郡國暮逢禪房幽且復舒枕席

　　送王陽明謫官龍塲驛

　　白日野中微浮霾結朝隂送子逺行役躑躅傷我心豈
無良朋儔不如子同音寂寞投窮荒誰能念浮沉願為
雙玉軫相隨麗瑶琴

　　結束雙佩刀倉皇視周行子行亦胡䘏而我獨徬徨龍
塲𦕈何許南極鳥蠻方水深有蛟龍山險多虎狼庶保

千金軀丼心永相望

　　送李獻吉致仕歸陜三首

　　秦谷有佳人皎皎絶代姿二十事夫君生死以為期一
朝失舊懽憔悴谷之隈(叶)心熱忍終棄行道毎遲遲谷
口多芳蘭采掇修其儀百年恩情在豈無合懽時

　　美人别我去各在天一方相見不可期秦川浩湯湯昔
别長不惡今别一何長采采芙蓉花照見君衣裳從之
不可得攬轡徒徬徨


　　美人遺我别手圗雙竹枝謂我覯無期遺以長相思所
思亦何有不忘者操持竹枝干雲霄濯濯君子姿願言
長披拂清風起軒墀

　　送曽侍御世亨按吾江南得竒字

　　沃土有嘉禾結子何纍纍初傷滛雨萎復苦亢陽隳極
目西原道秋風莽離離中有狐兎窟飽食何自肥華嶽
有鷙鳥愛爾毛骨竒何當一奮擊飄忽清郊陲

　　送邢侍御文甫按陜得終字


　　斧鉞下霄漢飄颻赴崆峒雲翳絶萬里隼急當秋空邉
城方多難烽火通闗中小民困輸輓大將無成功

　　天子西顧憂闔闢須羣公君更富才畧溟漲生秋風請
看清沙漠功業庶有終

　　八月十六夜飲王陽明館

　　素月殊未缺皎皎銀漢光照見庭中席浮盃宛清揚對
此輒復醉髙歌激清商時節忽已邁白露霑衣裳人生
有離别此樂不可常月高更起舞庶終清夜長


　　復過浪滄橋

　　西行毎濟此神魂欲驚飛下俯千尺濤橋柱浮傾敧捍
聮四鐵鏁嵗乆恐不持旁夾壁巉竦上與浮雲齊霾日
午氣昏掛藤猿臂垂下馬為斂足俯仰立嗟咨大江從
西來萬𣲖通番夷兩崖似束縛不敢為四馳天空木葉
下長風吹我衣蒼茫絶域晩躑躅逰子悲

　　聖人御皇極四海混一歸南海貢明珠西域來象犀渉
險亦何惡所嗟筋力微迢迢家萬里骨肉書來稀翹首

望北極雙闕紅雲隮無才綰章紱慙愧被恩私吳中秋
風起老盡北山薇

　　寄别瀾滄兵備林廷元二首

　　南阻瀾滄水北逾貴陽城惜哉不相見徘徊佇心情長
林朱葩耀候氣百鳥鳴緘辭千里道胡能慰平生

　　明月出皎皎行人發滄海海水清且長月明流光彩朱
絃不聞聲顔色日夜改江洲多芳蘭褰裳思君采

　　市上見皂鵰羽尾凋敝無神色怪而問人云其毛

可為箭翎故畜以取給因作詩哀之

　　牆角見皂鵰摧頽立殘雪毛尾雜泥滓翅垂骨欲折嗟
哉秋空物負此萬里質自覊虞羅中無由遂超越藉爾
利風翎能使射者决所以羽毛長日日見采掇象以齒
焚身翠以羽而㓕爾具克敵材寜辭雄姿鎩汩沒隨雞
羣憔悴送日月見人似依依俯首欲訴說有口不能宣
伊誰見憐恤冥冥望赤霄天池𣺌空濶抖擻秋風生此
志豈終輟


　　哀張少參徳暉

　　湖南憶同官契誼寔綢繆清襟照玉壷真氣横高秋一
朝棄官去不肯事茍求筋力雖尚強丼作老病休君歸
臥東海我為齊梁客一别不相見豈謂死生隔昨逢君
之子云已就窀穸惜哉無青芻一拜君墓側人生幻若
夢百嵗等蜉蝣舊逰感衰謝我今亦白頭落木滿高城
愁雲闇江洲為君寫哀辭淚下不可收

　　贈沈棟塘


　　荆溪一識靣今已三十年鬢毛各蒼白再見滁陽山持
贈雙竹枝自云手所寫開軒巻舒中颯若清風下三日
思渡江嵗暮不可留雪色范蠡舸天寒季子裘把臂飲
之酒愧乏瓊瑶酬

　　李煜畵鵪鶉

　　野風吹鵪鶉飛上南薫殿唐主好墨戲㸃染入素練披
拂鍾山雲至今生顧盼鳴啄似不驚熠熠錦毛燦當時
鬭戲餘意氣尚堪見不知深宫中乃有此清玩一日事

萬幾宴逰非所先至宋開寳中國祚乃失援嗚呼畵雖
工詎為君人羡

　　挽李獻吉四首用曹太守韻

　　憶昔與君别執手河之陽豈意死生隔千里愁雲長河
流向東注高林歇春芳相思贈行篇觸目唯琳瑯

　　李杜得詩聖迥出諸家前寂寞千載後身死名流傳悲
風動萬里長虹燭遥天楚魂不可招空有弔湘篇

　　回首梁王臺愁見飛雲高李白富才華文雅藹風騷郊

藪泣麒麟赤霄悲鳯毛名追千載上並駕應劉曹

　　花開復花落白髪悲青春鳯去遺脩竹琴張棲暗塵精
魂如不死上為列星辰思君不可見淚落滄江津

　　送宗伯容二尹武康

　　寳劍埋匣中十年試一割長風吹行騎送子中夜
發牧民如牧羊肥瘠乃在我君行佐武康庶幾賢
聲播武康在山中官衙對羣峰莫學崔斯立終朝
只哦松


　　題邵貞母巻

　　(闕)傳見節義每為心激烈節義非茍為蹈之自勇
决貞母當青年不幸夫蚤折保護一綫祚堅持寸
心鐵糊口事織紝應門苦單孑蘭香無春風栢老
飽冰雪間闗五十年終始視一轍上賴九重知旌
門有綽楔悠悠世上子伊誰丈夫傑截鼻曹令女
千載不磨滅

　　題月樓


　　髙坐敞雲樓山空月初上萬里凝清光照我毛髪爽矯
矯雙松樹影走蒼虬龍夜乆寂無語唯覺來天風

　　東湖為武康張尹題

　　自江逾北陸有水亦應小君居東湖上萬頃春浩𣺌汪
汪開胷襟潑潑見魚鳥自君宰武康烟波跡如掃君固
未㤀情窮逹各有道寒者身欲衣飢者願一飽願將東
湖水一勺潤枯槁

　　送劉倅世陽之官南部


　　語有千羊皮不如一狐腋君固諤諤士衆中見標格吁
嗟八閩英理一心静逸青瑣縁天門疏草日云積夫何
剔近侍猥以民事責朝廷失諌官郡邑得司直翩翩九
苞鳯矯矯離羣翼翻飛鍾陵岡復近朝陽色余今謝明
主歸臥三吳石種菊東籬下豈意學彭澤五月熟盧橘
薫風吹江國君行待夾輔援筆辭感激

　　送吳頥山提學河南二首

　　暮收桂水檝朝驅大河車一别何草草王命有簡書子

行秉文柄實擊風化初江空木葉下霜清菊花餘念子
不及餞回首空躊躇

　　之子髪尚𤣥况復美才猷一朝汩沒伸䇿馬逾梁州梁
州大賢鄉伊洛濬源流子行綰章紱所思在前脩况逢
聖明世吾道鳴伊周












　　雙溪集巻一

