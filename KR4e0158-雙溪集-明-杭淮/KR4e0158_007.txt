







　　欽定四庫全書

　　雙溪集巻八

　　明　杭淮　撰

　　七言律詩

　　奉送呉中允甯庵之官南都

　　知君應不重南遷興在萊衣白髪前雲度太行虚極目
帆開景蒨實登仙玉堂髙寒碧山對黄閣深嚴太極偏
須信文昌歸北府暫看秋夜照江夭


　　張氏園陪宴陳希白太守

　　西園五馬醉青春翠幄髙褰雲葉新列屋管絃何意味
傍簷松竹漫精神清池發發錦鱗躍落日姢姢海鶴馴
千載蘭亭感遺事坐移流水送杯頻

　　七月十五日陪祀山陵

　　豈為看山數解鞍五陵禋祀歳分官秋清萬壑松濤起
雲白千巖雨意殘神䕶龍宫森虎豹天垂象緯拜衣冠
隂山直北無沙漠中國朝廷萬祀安


　　陪祀還至西湖

　　勒馬西湖看晩波波浮寒綠上銀珂偶教蹤跡親魚鳥
莫把衣裳問芰荷巖洞參差諸佛閣夕天清逺一漁蓑
無端忽起江南思水國蘋花半黍禾

　　送鳳山户曹歸省

　　白雲虚聎鳳山居此日真登易路車朔漠巻阿無牧馬
司農邊徼有軍儲江花且拂青春佩海月先傳白鴈書
客子出門違定省寒風吹酒重踟蹰


　　秦豫齋移居監前奉寄

　　㡬日不見心茫然秋菊已過黄金錢雅韻有時自發響
茅龍對客如揮掾功名累人不自放梧竹入夢應相牽
初冬日短簿書急安得跨馬遷居前

　　金門待漏為徐黄門父作

　　東方錯落明星稀城闗縹緲紅雲飛鷄人忽鳴宫漏早
環珮時動春風微遙瞻日月移宫扇毎憶文章上衮衣
報答昇平殊未已鳳毛隨歩集黄扉


　　酬張大理君玉見寄

　　故人南去頻廻首歳晩秦淮雪正深已分梅花發春渚
㡬廻冠蓋出疎林簿書南北休相問江漢風流自不禁
珍重隋珠到金闕光芒中夜照虚襟

　　朝後和友韻

　　天闕紫雲浮曙光臘前春已動鵷行香爐烟繞翠華煖
旗綴風飄赤羽長退食侍臣爭緩佩登䑓太史漫書祥
作歌好入三王頌補衮須裁五色章


　　芙蓉燕贈大梁丘伯玉隱居

　　江北芙蓉非土性秋風故向野人饒夢醒霞綺只臨渚
日落春醅猶滿瓢不向荒烟悲暮景自甘白髪老清朝
也知愛菊陶元亮秪為微名懶折腰

　　送陳太僕明之徃滁

　　省中北斗司王舌海内麒麟驚世姿金石辭章成獨歩
雲霄功業未應期渥洼在漢龍駒出萬歳歸唐鳳苑宜
春滿瑯琊江日麗醉翁亭上好題詩


　　哀同寮胡允修

　　濫叨畵省初逢日玉椀冰壷夐出塵書著茂陵多病渴
詩鳴東野數驚人生時冨有匡君略死曰貧無買槨緡
冠蓋蕭條春色暮飛花迸淚滿江津

　　送范伴讀仲瞻之官衡府

　　漢分州郡多文學魏傳諸王始列員計上春卿應小試
官從今日亦榮遷竟陵西邸通詞客呉濞東山不鑄錢
暑雨城頭發雙佩朱葵爛漫照人妍


　　懷昭應宫簡劉美之長官

　　蒼松碧梧昭應宫中有層臺亦何雄白雲飄飄度山袂
髙棟灑灑含秋風下臨陂塘水廻洑西挹巒嶂烟冥濛
安得謝公短蠟屐與君蹴踏凌青空

　　送閔司冦弟歸烏程

　　迢逓星槎天闕曙聨翩鴈影薊門春韋賢在漢調元曰
巢父逢唐洗耳辰館閣紫荆人共逐池塘春草句還新
渺然雲斾江湖濶北斗應廻白首頻


　　酬儲光逺通州惠酒魚至

　　莽莽朔雲草木黄凄凄寒色催衣裳白馬風塵各拘繫
青天鴻鴈獨翺翔封泥春酒竹葉碧出氷鯉魚金色光
退食自公燒燭裏煑魚開酒為君嘗

　　至日陪祀山陵二首

　　消息青陽廻厚土微茫白雪霽寒村沙堤日射青驄馬
野屋雲移竹葉樽漢代衣冠連朔漠天山羽箭照乾坤
五陵王氣終天極西北羣峯擁地尊


　　龍翔鳳舞英靈窟萬壑千巖紫翠分天上玉臺寒積雪
空中金殿㢠浮雲百年青海無傳箭今日朝廷正右文
一奠新陽昭格裏松蘿香氣入氤氲

　　酬錢水部士𢎞歳暮移居見示

　　日短東城數拜難新居地接可交歡恰須坐起寒燈落
更道經過凍雪乾越繭封題詩律細隋珠開篋夜光寒
少陵門下將遺法翡翠蘭苕信莫安

　　輓同年傅汝源父


　　雲母屏空白首郎儒衡風雅尚歸唐青雲子弟聨豪雋
哀壑文章有耿光春㫁𤣥猿日慘澹雲廻碧草水瀰茫
緬懷谷口青芻束回首閩天鳥道長

　　寄題京口王秀才樂山樓

　　甕城紆廻樓閣雄青山無數上簾櫳有時白雲起飄忽
隔江細雨生冥濛琴書静接松杉潤城郭遙鄰澗谷東
何時江頭看落日一上題詩蒼翠中

　　午日望雨和韻


　　葵花榴萼訟庭春炎日蒼茫逓曉昏天上行雲不作雨
民間白麥已空村傳聞江淮更絶粒呻吟溝壑重招魂
佳辰罷衙一對酒歴歴衆星明閣門

　　送秦豫齋之官江西

　　書劒飄飄作宦逰錦帆風色動炎洲朝吟水國蘋花凈
夜傍闗山月影流誤許論心淹闕下那能並馬到江頭
南行若見劉夫子應踏爐峰看好秋

　　奉送儲太僕静夫典牧魯汴便道過家次韻二首


　　霜下黄花晩更榮野亭秋色照盃明風烟郭口爭憐客
鷗鷺江寒獨後盟浩蕩流沙神馬至蒼茫河洛傳車行
也知别後相思處郭隗臺髙春日鶯

　　玉節飄颻滄海上别遙休怪酒行頻大河落木雲衣薄
東閣梅花雪片新月皎青天唯見鴈烟寒白馬不煩塵
到家兼得仙翁慶麯米先廻海屋春

　　送陳文明别巻中有王文肅諸公之作不能無感

　　倉皇行李背髙城菊蕋寒雲十月程詩巻抛人渾靣在

玉堂遺墨總心驚風塵浩蕩孤飛翼雲漢蒼茫萬古情
聞道東湖春色好因君一日想南征

　　見雪奉和許給事啓中見寄

　　十月八日雪花動髙城雲氣兩迷茫亂紛逐馬臨丹闕
㓗白隨鷗到野塘喜接地曹兼水部(吉獻世恩同席)起看白晝
自昏黄題詩酌酒興堪縱歳稔不須憂太倉

　　長空白雪縈春絮宫闕参差入渺茫忽憶清風動江漢
須知幽興滿林塘梅衝凍蕋將分白蕉濕雲衣欲巻黄

沗竊聖朝無寸補擁裘髙坐食官倉

　　送潘司訓芳赴任桃源

　　縭辭藻思美青春官冷氊寒人不貧紅日行盤苜蓿長
洿池得雨蛟龍神桃源人文鬱已久泰山師道今來真
秋淮繞城碧於靛且對芳樽歌白蘋

　　宿巢縣僧房

　　斜日荒烟到石門風林寒葉上堦繁蒼茫展枕暮鐘出
啾唧爭枝叢雀喧驅馳山川復歳晩喜少冰雪仍冬暄

青蒲紫蟹出不意乘興杳然還對樽

　　㑹鄉同年席上見雪兼詠菊

　　仲冬官衙見微雪白菊有花還可憐依依對眼驚秋盡
片片隨風落酒邊客鬢年華俱浪轉人情物色漫相牽
相逢此夕是何夕廻首鴻泥各惘然

　　除夕直宿部中同張元徳刻韻賦

　　禁漏迢迢傳夜永椒盤相對燭花明省郎多病經秋骨
客鬢雙蓬萬里情凍葉庭深餘雪色哀鴻天濶帶春聲

鄉闗臘盡無消息廻首蒼茫北斗城

　　奉次省中諸閣老讀巻二首

　　縹緲翔雲紫閣隂忽傳仙樂自天音瞻依綵仗臨軒日
吐哺蒼生得雋心香麝春廻三殿合陛花風動五樓深
濟世文章須補衮許身不愧雙南金

　　海内文章連僻壤百年風俗變皇猷龍門重疊隨雲鯉
桃野逍遙息駕牛春閣宏開星宿動晝庭三接聖恩優
披圖稷契今連茹歌舞唐虞億萬休


　　奉懷李獻吉移居郭外

　　思君臘盡又春來河上春濤萬里廻不覺栁條已弄色
湏知棣萼久相開城中車馬應無數野外鷗羣不見猜
生理今開五車巻風塵虚抱出羣材

　　奉寄銅仁守劉美之因述所懷

　　銅仁風景近如何書札經年少見過府中春至杏花發
城下草深豺虎多日暮青山應獨醒詩成白雪自髙歌
漸看逺客如絲鬢未着春湖萬里蓑


　　懷黄明甫

　　萬里江亭春色來波紆洲渚雜花廻有時移舟醉不去
落日見山顔好開天上麟兒生玉角人間王母降瑶臺
百年聚散頻囬首一月題詩寄野梅

　　王貞婦祠(婦寧海人舉家歿于賊而婦以色全擄至清風嶺嚙指血題詩石璧投崖下死
有司祀之)

　　盤旋石磴清風嶺獨屋臨江貞婦祠悠悠水鶴自朝日
漠漠山烟空竹枝一死巔崖無冦盗垂名宇宙見男兒

血痕題處桃花發萬歳千春亨祀時

　　西湖僧閣和邵二泉諸公韻

　　紅塵入寺已知遥更有巖扉竹色驕秋水微茫來殿脚
白雲出沒自山腰百年歌舞西湖地落日風烟萬里橋
指㸃岳王墳上栢野人猶自說前朝

　　新修岳武穆祠

　　悵望秋風薦野蘋忠精祠宇肅瞻新寒烟白石荒山暮
枯木南枝萬古春志决幽燕終報漢眼中頗牧已無秦

金符十二如兒戲豈料安危繫若人

　　送陳汝和侍御還朝

　　青春玉節照江濆南北髙峯不作雲風入皂鵰千里骨
日懸驄馬五花文都亭蹤跡休相問破柱風流今尚聞
朝覲明明揚側陋須知冀北已空羣

　　新春飲西湖亭上

　　小亭悠然晩閴寂細雨鈎簾春已多石欄花發亂青蕋
沙岸雪消生緑波忽聞饒州冦猶發豈謂西湖船自過

怪底笙簫來海上風飄律呂入雲和

　　都元敬乞養親改官留都兵曹

　　不見而翁今七年白頭强健似神仙逢人再拜不扶杖
出郭看花還泛船司馬新遷過江上青春迎養小車便
送君自是惡懷抱菊蕋寒雲當别筵

　　獻吉卧病久不相見見時輒飲我酒且出示病中
之作奉和一首

　　眷戀馬卿消渇久蒼茫春事入江新藥罏白竹自為伴

草閣青朝虚待賔吹面春風不覺醉墮懷明月更堪珍
秦山渭水知多興爛漫苑花休照人

　　復送獻吉次韻

　　美人欲發車渺渺明星在門雙靷長已知出此風塵表
安得從之河水央梁苑新春行見月潼闗今日始還鄉
百年邂逅何由擬相對清樽各渺茫

　　臘月秦鳳山呂思泉招逰陳氏園亭時以體疲天
晩違此雅集明日思泉詩至追想和答


　　習家池館多風景有客來歌氷雪天棋局酒盃殊不惡
疎梅寒竹更相鮮病嗟筋力驅馳後興落江湖笑語邊
賴有髙情不相訝燈前還寄白雲篇

　　經呂梁蔣主事守謙留飲出示其父與翰林諸公
徃來簡札感而賦

　　萬夫洪頭看打船邀我狀元亭子間石根叢篁照盃盞
江漢春風吹客顔潼川太守風猶在省掖文章氣所闗
掩巻出門増感慨雲寒日暮呂梁山


　　新正二日發宜春次王陽明韻

　　宜陽山前莎草痕春泥釋釋水流渾客行逺道無停轂
人拜新年不出村三日暄蒸北風作清朝隂霾江氣昏
野館蕭條亦足頼梅花為我招吟魂

　　桃源山中

　　青崖逶迤綠不㫁新春人家烟火同山間溪流已覺煖
洞口桃花爭放紅昔聞秦人避亂此誤疑仙寰非世通
風景當時豈應别萬山今在馬蹄中


　　經盤江次劉元瑞韻

　　踰岡陟嶺兼多病臘盡春來不記程瘴水已知多客淚
窮山只是有人行綠崖晝霧愁俱黒觸馬春花眼一明
西蜀未知天下險老夫筋力盡南征

　　清華洞

　　萬壑西來見兹洞不知開闢是何年𤣥宫虚靈秘造化
白日洚洞生雲烟著脚重闗愁鬼魅舉頭一竅見青天
出門悵望來逰客石壁題詩尚儼然(傷范君山之亡)


　　春日永昌訪張南園見其子含舉人含秋暮來滇
别我上春官出示諸公所贈巻因用韻末簡

　　永昌三月醉君堂滇海君來落木蒼尚想閒翁憑几杖
溫然一笑即春陽范湖春色扁舟老漢苑文章兩省郎
萬里雲霄今刷羽翩然五色佇翺翔

　　飲含於昊天閣復用韻贈别

　　風急天清郡郭堂仲冬山木晩蒼蒼盃浮碧海移春色
樓倚千峯斂夕陽君行擬作金門客文彩先依玉署郎

北極廻看天萬里孤雲矯矯冥鴻翔

　　早發崇岡即所見

　　霧勢漫空亦何盛日上髙峯今却降皛皛晴嵐低萬壑
冥冥秋氣失三江石壁飛流自霄漢天闗擁樹如旌幢
終朝看山一廻首雲裏芙蓉猶自雙

　　過浪滄橋(橋名霽紅)

　　橋飛江崖霽虹出鐡鎖髙緣不記年急江轟雷鬬日夜
懸崖峭壁參雲烟木深如聞鬼魅泣石錯却訝蛟龍纒

不有簡書來絶域豈知天下有山川

　　興隆東坡書院和朱凌溪韻

　　欲於何處覓仙蹤悵望危欄俯碧穹石&KR2248;烟雲虚半壁
春深花鳥滿幽宫乾坤一繫西來馬劒佩聊乘萬里風
不必殊方問招隱蜀山原有小舟通(吾宜興蜀山亦有東坡書院)

　　京口楊十舍承嘉邀飲甘露寺次喬白巖司馬韻

　　虚危樓閣江之干細雨清秋作早寒粉堞屯雲松杪出
雙峯積翠坐中看長空浩蕩孤飛鳥萬古升沉一倚闌

差向山僧說蘭杜又聽鳴玉上長安

　　棟庵為黄朝用作

　　中山同事校文初卅載驅馳㑹靣疎沗竊看花成白首
棲遲種棟只安居風吟髙葉琴樽曉雲接長溪戸牖虚
何日扁舟掛冠去洮湖東畔訪幽墟

　　送虚亭許方伯致政還家

　　江郭虚亭息宴逰黄花無數照清秋功成四時亦有序
人昨少年今白頭水上鷗輕故泛泛山間雲白何悠悠

回首當時濟渡處風波滿地使人愁

　　辰溪山詠石

　　辰溪山間多美石盡日經行殊可憐髣髴蛟螭愁並出
忽看虎豹訝羣眠臨溪瑩滑朝含雨近竹蒼茫晩上烟
豈是風塵厭奔走一教醒眼到行邊

　　界亭山中雨

　　山行四月苦多雨豈是楚天巫峽鄰溪谷亂流愁度馬
隂風吹壑㫁行人浪蒼花蕋不禁濕夭矯青楓何劇新

日暮蒸雲應未已江雷殷殷送聲頻

　　浙上諸公招飲孤山次韻奉别

　　五年不到四賢堂門外疎松只自長日月重看此湖水
風塵深惜故人觴峰髙野鶴孤雲迵臘近江梅白雪香
風景總應憐舊客簡書先已赴滇陽

　　蘭谿道中

　　寒風簌簌春初袂江雨𡨕㝠日暮臺更愛好山行不盡
雙看白鳥去還來路岐南北皆君賜夷夏文章總運開

魏闕五雲舟萬里青天孤節首頻廻

　　王山見梅

　　青山郭口見梅花落日分明㡬樹斜迢逓風烟念鄉國
驅馳鬢髪感年華杖藜雪後為誰適道路看來可自嗟
不有世情空物態碧江疎影弄寒沙

　　贈錢太常貴

　　文雅初逢太常客朱炎再揖郢中儀風塵病裏常須藥
山水情多不廢詩惜别酒邊江為白倦逰天際鳥還遲

虎丘青春白石爛短棹相将攜所知

　　滄瀛阻風贈沈方伯仁甫致仕次韻

　　河上風塵暗不開停篙罷槳亦悠哉冰花散落隨江浦
春色相將到酒盃滄海浮雲看變幻盤渦飛鷺浴還來
古今得失尋常事吾獨憐君濟世才

　　鄭家口舟中别河間倅頴卿家兄

　　我行向南君向北弟兄分手難為情况是闗山皆客裏
不堪滄海又春生桞條纎纎已弄色鴻鴈兩兩時哀鳴

相看只有今宵月兩地隨舟各自明

　　春暮赴楚經呉登虎丘

　　邂逅入山春已暮留連聎逺日微曛琅玕風動千人石
樓閣天開萬頃雲春滿劒池龍出躍花飛講座鳥來聞
何時脱略風塵履經壑長穿麋鹿羣

　　輓趙表兄襄

　　(缺)　　　秋復春寂寥無復見斯人翻思帳下(缺)齋日
猶似花開對酒晨江海飛雲空逝水丘(缺)春色老荆榛

援毫為冩雍門曲蕭颯悲風生白蘋

　　東藩飲湖上尹亭次壁間韻

　　飛雲臺榭愜初登似隔紅塵一萬層湖上枯荷不可把
欄間細菊已堪凭暇時數好來題竹避俗何煩更問僧
罷酒放船紆晩郭寒沙碧石亂秋燈

　　春初飲悠然亭上簡同僚

　　悠然亭上坐春風落日清樽幸不空弱桞漸看低檻碧
夭桃似欲向人紅地分省寺通僚晩春入江湖引興同

總作淵明賦歸去南山亦已笑成翁

　　醉翁亭

　　想見醉翁亭自昔拜翁今及暮春逰姢姢野竹侵虚幌
片片飛花㸃石頭醉於山水亦嘯傲名在文章自不休
帳望千秋太守去瑯琊山碧釀泉流

　　琅琊感古

　　千載琅琊王去後至今瑯琊山擅名眼中城郭空形影
天下山川㡬變更明月溪頭花自落曉光亭上日長生

荒凉留得前朝寺時有逰人聽鳥鳴

　　龍里憲臺端午

　　榴花無數雨中開何處逢人問酒杯萬里心驚懸艾日
孤城客傍望鄉臺苖蠻女亦踏歌去都市人爭取醉回
但使三邊常晏樂不辭寂寞過山來

　　春日周陳王氏園亭

　　楊栁㣲風渡小橋波涵人影半虚揺水深(缺)　江湖大
地僻已知城市遥魚戲落花吹細沫(缺)含疎靄上青

霄主人㑹有幽居興命駕時來不用招

　　次周中丞邊太常逰雨花臺見寄

　　極知薄領清朝簡每憶雲臺野騎雙冠蓋青春飛白石
烟花百丈俯清江憐君俊逸詩無敵老我清狂意未降
何日春流一擊楫同逰髙拂雨花幢

　　寄林侍御釴父紫霞山人

　　緬想清風不可攀廿年髙卧紫霞山青春谷口芝應長
白日爐中丹㡬還雖無足跡踏城府已有文章鳴世間

繡衣特立當霄漢諌疏時聞抗帝顔

　　中秋對酒安山舟中

　　去歳兹辰繫滇海今宵對酒却安山仰看明月同關塞
歎息風塵老客顔露下髙天秋與白櫓揺寒水夜遲還
天王出狩臨西極萬里清光誰為攀

　　送張司空還蕭山

　　白首功成合身退片帆江上羡公歸官休於我無拘束
世上從他有是非醉倚春風歌短棹卧看雲月上閒扉

蕭山舊識藏書處投老于今信不違

　　泊舟采石

　　西來繫舟沙桞隂忽聞枝上蜩蟬吟客心日夜驚時改
春首驅馳復夏臨謫仙祠空殿突兀采石江上松隂森
當時騎鯨上天去此事有無傳至今

　　秋日渡河喜㑹李崆峒

　　思君今得渡河來河上秋濤霽色廻卄載離居洛陽市
春風憶别黄金臺季鷹江上鱸空羡陶令籬邊菊正開

明月樽中照白髪故人相對莫相猜

　　閲汴城(時正大水)

　　大梁城髙曉日赤千雉萬雉皆春風獨看旌斾行雲表
半覺樓臺出水中自昔黄河有遺患千年神禹無全功
須知保障吾曹事忍使民間杼軸空

　　晩歩後園奉次殷文濟韻

　　徐歩荒園信晩晴尚思昨日對君情杏花開盡無餘朶
鶯語聽來不息聲已惜春光過半去寧辭酒&KR0678;十分傾

罷衙若看還相過歇馬池頭看水生

　　中州遷南太僕正攜酒李獻吉莊酌别

　　仲冬曉出東城行落木空原霜露清暫脱簿書非所事
招攜朋舊却多情新搆草堂當野曠尚餘花蕋近牆明
于今已惜南州别不及春來聽早鶯

　　是日晩復攜酒後亭得園字

　　荒荒寒日下郊原惜别幽亭剰酒樽白髪孤舟今獨逺
新詩何日更同論啁啾羣雀暄争樹瀟洒叢篁寒趂門

去去江湖分南北春風回首憶名園

　　陶副使分司見桃花和獻吉韻

　　分司偶得見祧花倚檻含風自可誇怪底已飄千㸃亂
開遲猶及一枝斜漫將春色供文案豈有新詩領物華
徙倚髙城日欲晩海風吹落九天霞

　　次王少司冦存約冠山韻

　　衙罷重門掩不開傳呼小吏送詩來已知司冦風情逸
遥逐冠山春色廻梅蕋相將衝凍雪鶴毛行見長蒼苔

因君興入滄洲逺却憶任公舊釣臺(任公釣臺吾宜興地也)

　　二月晦桃花席上得微字

　　去年花開二月早今年開遲猶未稀眼中花好只如舊
鏡裏紅顔今覺非且拚綠酒樽常滿幸際清朝願不違
急管繁絲悲律呂飄風度水入霏微

　　是日酒罷興不盡更酌花底

　　落日餘樽仍爛漫穿林倚石重徘徊嬋娟細竹低紗帽
窈裊飛花落酒盃自驚白髪遷官裏又見春風兩度來

未得拂衣傷老大相逢桃李且顔開

　　九日柏子龍潭山和友韻

　　碧草叢篁麗客觴柏潭秋晩石蒼蒼長雲南下江流廻
諸嶺西來龍鳳翔去年遨逰汴水上今日重飲滁山陽
黄花悵望照白髪抱病令人思故鄉

　　聞邵尚書二泉失火賦以奉慰

　　何事乃遭回禄變驚聞初得太常書(太常邊廷實也)樓炎萬巻
誰云盡腹笥於公却有餘鶴歩頓教忘舊徑燕來翻喜

定新居(聞新屋將成)白頭留得尚書履應聽飛聲上玉除

　　飲悠然亭復用去年韻

　　正月再歌池上風雪融春水映晴空栁仍黄色相將動
花似去年猶未紅白首笑看朱紱在青春還許一樽同
清時司馬無繁政對酒何心學醉翁

　　次韻贈呉友丁壽卿

　　西來書劒凌秋色江上相逢一解鞍浙水春風思獨逺
滁山白髪幸同看髙車信有題橋志雄論眞如下坂丸

黄金臺髙貯賢俊去去休嗟行路難

　　豐樂亭次韻

　　蒼茫江漢坐秋清落日餘樽酒再行逺樹兼天浮海國
銀河如帯抱州城人家爭賽鷄豚社邊塞不聞鼙鼓聲
歐子文章猶在石髙亭一豁古今情

　　奉贈西青錢先生

　　凌駕洪濤勞逺訪攜將秋色過江城青鞋布襪無塵土
碧水丹山總性情㡬共躡雲尋壑去醉看騎馬覺身輕

簮纓沗竊今頭白常使横經憶後生

　　十日滁山留共觀潄泉眠石㡬盤桓黄花秋盡猶餘色
十月風髙已覺寒江舸飄然發何早家山雖近㑹應難
釣絲百尺春湖興焉得相從雲水寛

　　寄壽秦鳳山司徒六十次韻

　　遥慶君年思上日開筵切近鳳池頭髙天北斗頻回首
九月黄花正好秋盛世文章追兩漢中興功業在今周
麒麟黄閣圖應逺未許沙邊問白鷗


　　白下送西賔韓朝望歸浙

　　十月霜清白下山束書東上浙江船燈明秋夜傳經榻
菊蕋寒雲送别筵朱紱慚余成白首清才羡子美青年
秋鷹已刷排風翮凌厲行看向九天

　　奉送同年朱玉峯太宰還鄉

　　憶同攀桂向秋天轉盼于今三十年供奉三朝勞補衮
衣冠八座入蟬聨清晨江上舟初發黄菊樽前秋可憐
未得相從拂衣去風塵回首思茫然


　　飲胡祖貽西園得春字

　　霏霏花絮散餘春園鏁開時逢故人攜手同行脩竹裏
舉杯還照白頭新雲生虚壁疑成雨風動微波不起塵
乘興看山如有暇日來亭上不嫌頻

　　送黎仰止通政入朝

　　官舍葵榴侵别酒銀臺旌節入青霄浮雲滄海憐行跡
綵鷁炎江問早潮舟入三湘休聽雨珮(缺)雙闕候鳴朝
舍人獻納從容裏香轉春風玉殿遥


　　官塘道中有感

　　憶昔槐黄趨詔去今朝頭白解官歸蕭條門巷不如故
借問主人今亦非山映陂塘空水緑春深楊栁自花飛
廿年轉盼即今古迸淚臨風欲墮衣

　　贈李介庵次其自咏韻

　　安晩極知前輩少(安晩介庵父)流風仍見後人同介髙一代
休隨俗道在青氊得屢空短杖臨溪秋獨逺晴牕㸃易
意何窮廻思絳帳東樓日歎息今皆成老翁


　　胡夢竹園亭次周約庵中丞韻

　　樹裏澄波静不流坐深長夏轉看幽孤峯絶壁倚飛閣
落日輕霞明逺丘野外冠裳從我懶山中猿鶴為誰儔
主人留客不知暑揮翰清風百尺樓

　　春日陪鳳山司徒逰善權次韻三首

　　雨天載客清溪舸來聽春山寺裏鐘洞口浮雲濕仙袂
山深老檜卧虬龍寧知石上三生夢不願人間萬户封
謝公今有東山屐踏徧雲崖日萬重


　　洞中

　　忽忽重來今廿年追思徃昔事茫然紫芝猶帶青春色
日月常開小有天丹壁蒼崕愁絶倒瓊脂玉柱訝空懸
青騾欲覔神仙跡昏黑重闗不可攀

　　小水洞

　　洞坼烟霞别一天春隨酒盞落花前千層&KR2248;壁空懸石
百尺寒潭地湧泉仰看老樹垂雲雨恍惚神龍躍九淵
三十年來走塵土共君今日一惺然


　　芮從逺主西塾兩年歳暮辭去用其留别韻以贈
二首

　　臘盡郊扉雪色融疎梅已覺漏春風别攜此日江湖逺
惜爾忘年契誼同繾綣贈行聊短句交游為我謝諸公
春來莫問徴求使襪線元非補衮功(芮從逺有擬上黄金殿之句故云)
珍重君賢似孔融故家喬木有遺風吾心自省應無疚
古道誰云不可同推讓智謀甘獨拙豈因蓑笠傲三公
吾孫解事青雲葉他日寧㤀一漑功


　　奉次鳳翁元日見寄

　　白頭又領歳新朝自頌椒盤歌且謡門外唯多白鳥至
海東時見紅雲飄已覺江村無凍雪即看春色上寒條
湖南湖北青峯寺放杖還應託聖朝(時鳳山約逰華藏諸寺)

　　初聞製作本真禪(作爐僧名真)一落塵寰五十年呉(缺)巋然
存古朴湘紋猶自帶嬋姢豈應世上無珠玉自是山中
有宿縁細瀹龍團伴枯寂二泉應得並流傳

　　陪聶侍御飲滁山僧舍用壁間呂太常韻


　　壑轉林廻石徑微追陪驄馬到巖扉憶從歐老當時醉
始覺滁山天下稀落木風巖秋浙瀝寒雲菊蕋晩相依
樽攜竟日淹留興竹露熹微下夕暉

　　遊華藏

　　童稚知名今始逰寺門髙對三山幽波濤㝠㝠白日湧
石壁皛皛孤雲浮題詩昔日人何在醉墨空堂跡尚留
(邵半江詩字在壁)悵望白頭一灑淚江山千古自清秋

　　紫巖劉太宰見寄牛首山之作惜余未逰用韻道

情

　　南都故人别我久千里懸旌心日勞無路趨蹌(缺)佩裏
停雲迢逓星辰髙花巖自昔聞牛首僧屋緣居似鳥巢
安得同逰一攜手直從髙處看江濤

　　天髙牛首恣躋攀秀句封題紫翠間南國清朝無冗政
玉堂春日有餘閒看山躍馬總多興懶性出門常自難
此日因君重廻首天青雲白鳥飛還

　　經三衢鄉同年楊節推時明攜酒郊外押韻


　　迢逓河山惜逺逰樽攜野寺重淹留驅馳志業元相信
得喪乾坤可自謀沙際寒花仍照席江空落景半含樓
轉看月殿酣歌裏奔走風塵今白頭

　　奉和鳳山東園燕集見寄

　　山中梅蕋欲衝寒冠蓋東園憶舊懽池竹照人青送酒
江鱗出水素行盤㡬年丘壑違髙枕雙鬢流光惜轉丸
金闕封題將野逺司徒情興逐人寛

　　春初酬李蒲汀見寄


　　漸看苔色上堦除卧領春風到草廬習懶自知成性癖
無書却怪故人疎青春花好還應惜野水舟輕信所如
誰謂壯懷應不負于今髪白已無(缺)

　　(缺)　貴州徐中丞養齋見懷

　　堰(缺)　　照山赤溪上㫁虹吹雨晴百粤清秋瞻使(缺)
　知明月見君情久知德政風移速不問蠻夷志在行
且喜清平伐罪後香爐山色至今明

　　烏蠻千山控巫峽瘴雲多隂常少晴信義不㤀惟我事

言行雖異亦人情月髙瘴海羣氛静雲白秋邉一鴈行
有虞脩德三苗格今日天王本聖朝

　　客至園亭

　　東來乗舸自呉門長夏江村暑正煩一别兩年稀㑹靣
盡歡今日為開樽故人飯糲應無厭白首官髙何足論
池有逰魚岸有鳥悠然相對欲㤀言

　　壽周約庵中丞六十

　　由來忠盡説元公周室中興百代功獻納皂囊紆十疏

指揮黄鉞定三戎舉醆秋移金斗月釣絲春入五湖風
看君筋力猶強健補闕常須上衮龍

　　谷明府少岱迎母同至喜為賦

　　宜興豈似河陽縣桃李花開今滿城滄海潘輿非道逺
他鄉萊綵覺春生風從百里俄應動政逮三年信有成
事簡官清山繞郭鳴琴斫鱠有餘情

　　元日迎春谷明府設宴病不及赴口號奉簡

　　喜逢元日歳新改忽報東郊春又來花擁土牛喧曙鼔

笑迎竹馬上春臺桑田夙戒文公駕雲物先開宓子盃
多病馬卿違獻納興來自起折江梅

　　王中丞定齋詩送谷明府念及老夫和以奉酬

　　趨朝早發秋江舸念我遙傳臘月書攜手(缺)從河上别
掉頭今已七年餘䇿勲終見麒麟閣懶性唯甘水竹居
邑宰將詩共春至金門髙興起迂疎

　　酬張翰林水南亦因谷詩見及

　　春風日夜吹郊墟又見小桃紅欲舒白髪滄江秪髙卧

玉堂清興定何如題詩送客遥憐我多病經年闕致書
自是山林隔絶久夢魂不到承明廬

　　毘陵舟中餞鳳翁司空

　　北斗天旋舟好發九重春早望應深典刑自昔唯求舊
日月重熈正際今夏禹獨先溝洫計漢文終惜露臺金
江郭春風吹酒醆送君一為白頭吟

　　題南灣(并小序)

　　荘下圬施氏舊族也中衰而散落有以立者遷

圩之南灣業頗新且讀書事進取自號南灣因
為之賦

　　舟紆北渚轉風浪春入髙城幾徃還喬木眼中無故宅
行人溪上問南灣沙堤竹長縈新水書屋花開帯逺山
回首酆城寳劒氣中宵應出斗牛間

　　蓼莪山奉次澤西兄韻

　　五湖春色際天來沙鳥風帆逓徃廻笑日野花幽近竹
入雲風磴冷侵苔棲遲白首唯疎放報答青春有酒盃

好事山僧老不倦晩猶攜客上髙臺

　　龍池山中感舊

　　三十四春如一夢持盃强飲對芳辰憶昔賜霑歸省日
攀蘿曾侍白頭人(進士時同先君逰)兜率青山只自好龍池修
竹還如新悵望殘花照佛閣廻頭血淚迸青春

　　飲呉頥山憲副城南新樓次韻

　　愛汝溪上之髙樓五橋春日駐行舟簾開羣山却盡出
簷㢠白雲常為留玉壺分饌攜丹橘野客題詩廻白頭

致身且作鳴珂去他日與君停宴逰

　　龍池山上庵

　　龍池之山揷天髙逶迤石磴縁秋毫青霄削壁千尋立
僧屋如巢結搆牢複棧空中愁度鳥長松脚底訝翻濤
更欲髙尋捨身石雲寒日暮猿哀號

　　懋才朱子學以遷居詩見及用韻奉簡

　　聞道春來新卜居東城風物定何如應知社燕來看主
却訝銜泥非舊廬諸生之貧見原憲秦國取士思由余

想像清風動牕竹日長閉門惟讀書

　　谷少岱呉頥山夜集娯晩堂次韻同賦堂蓋先達
諸公宴逰之所

　　娯晩有堂城之隂多情清夜許追尋霄漢早看聨珮玉
風塵久已謝纓簮庭葉驚風山雨至春杯信手燭花深
舉頭畫壁空諸老猶憶當時醉裏吟

　　方君英舉人歸閩賦以别

　　斬蛟橋畔逢荆州令我一豁風塵眸疾看驥足當千里

神薄瓊枝瑩素秋孤帆十月思東下水落江寒正穩流
因憶君家丈人行曾聨鳴玉鳯池頭

　　賀谷明府生孫

　　髙岡梧桐日菶菶春來又見長孫枝山川孕靈亦不偶
徳政感人應在兹頭角峻嶒嶽骨起文章五色鳳毛竒
他日髙風有乃祖應知指是宜興兒

　　觀黄元敬新葺園池留飲亭上得開字(戊子臘月二十四日)

　　逶迤池上徑新開喜値春風七日廻(時立春已七日矣)竹合露

稍低近席波消雪色上浮杯作亭擬養千年鶴眺野還
崇百尺臺從此知君藏不出相尋待我拂衣來

　　癸巳暮秋復至元敬園亭惜不見主悵然有作復
用前韻

　　三徑幽紆只自開杖藜徐逐小池廻參差舊榭(缺)霜(缺)
　望無情對酒杯竹裏有亭還(缺)　　　落日重登臺
不堪吟罷一回首唯見白雲(缺)北來

　　雙溪集巻八

