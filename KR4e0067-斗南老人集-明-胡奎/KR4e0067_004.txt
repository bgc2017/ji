斗南老人集卷四
明胡奎撰
歌行
葛洪丹井
吾聞句漏仙翁之丹井乃在紫微之陽東山之頂仙翁
丹成去不歸但見一泓寒碧涵秋影當年仙翁鍊丹砂
呼吸沆瀣餐朝霞陶鎔日月精鍊冶紫河車玄液化白
雪真胎結黃芽一朝騎龍去翺翔太清家遺此百尺井
千古令人嗟轆轤無聲石苔紫子規啼老長松花我來
汲井凌絶頂夜半飛出黃金鴉直疑此水接東海上通
銀漢之靈槎靈槎迢迢貫明月漢使西回持絳節矯如
黃鵠摩晴空何待金丹蛻凡骨酌以丹井水載歌仙人
篇永言保之合自然勿因離别損顔色此水可以期長
年
松雲歌
我思仙人乃在玉塵金鼇之兩峰以松為巢雲作宫白
雲松下來夭矯如飛龍仙人騎雲與天通朝遊蓬萊暮
崆峒東分斷鼇足西擘三芙蓉興來醉潑金壺汁元氣
淋漓鬼神泣八窗虚明白日寒萬壑㟏岈翠濤濕昔年
曾畫匡廬山置我采藥山之間别來仿彿三十載杏花
落盡青春閒昨日相逢卧雲者因之欲訪長松下白雲
悠悠江海空瑶草金芝共誰把山中之人招不來琥珀
夜光生紫苔天寒茯苓儻可寄與子跨鶴登瑶臺
送周應常歸餘杭
大滌洞與華陽通中有許郭仙人蹤青山九鎖翠蛟舞
明月孤懸天柱峰雷淵子雙青瞳顔如丹砂髮如漆呼
吸沆瀣凌空濛手把五色金芙蓉翩然騎雲朝九重天
寒猿鶴久相待詔許飛佩還山中太乙真人坐蓮葉銀
漢無聲波帖帖滴露軒前夜氣清石函雲冷青瑶笈還
山二月春風來玉屏洞口桃花開寄謝山靈儻相許吹
笙弄月登蕭臺
題敬賜内侍桂巖道人李吉之天香深處手卷
吹君玉龍管酌我金螺桮聽我歌天香天香何處來廣
寒宫闕高崔嵬黃金布地瓊作臺吾不知當時老桂樹
是誰親手栽但見月圓則榮月缺則摧九十萬里顧兔
東西走不息歲歲花從天上開請君花下飲一笑舒君
懷百年此興能幾回霓裳歌羽衣舞足蹋虹橋上天府
天香吹人千萬古願持此香蘇下土
題敬賜内侍蘭谷道人蔣怡之詩卷
有美人兮山之阿牽白雲兮被女蘿抱鳳凰之綠綺濯
冰弦于絳河倚丹崖兮飲山渌采幽芳兮結纕服挹清
風于九畹彈廣陵之一曲思美人兮不可招何以報之
瑛瓊瑶含奇芬兮承湛露期永好兮同逍遥
題敬賜内侍鞠大亨梅花洞天詩卷
我聞羅浮古洞天縞衣玉骨皆神仙南枝北枝自冷煗
古月今月同清圓開元供奉酒一斗孤山先生詩幾聯
青鳥窗閒莫啼夢且容老子弄嬋娟
望廬山陰雨不果
平生愛寫廬山圖今朝始識廬山面山靈怪我來何遲
涌出白雲千萬片千片萬片雲重重咫尺隔斷香鑪峰
東南五老望不見倏忽下上隨飛龍虎谿三笑今何在
惠遠東鄰渺煙靄臨風大叫謫仙人九疊屏前定相待
若有人兮山之顛手翻銀河下青天金芝瑶艸儻可采
我亦跨鶴來林泉
寄題萬峰閣為越僧作
巍巍乎萬峰之閣兮乃在句踐之國梵王之家不知何
年始開闢但見層巒疊嶂涌出無數金蓮花想當大禹
疏鑿際神輸鬼運紛如麻銜石走精衞補天驅女媧星
聯棋布互參錯奇形詭狀何㠂岈踞者如虎豹蟠者如
龍蛇斷者如截肪峭者如削瓜穹然古佛頂螺髻青鬖
髿紛若越女鬟一一盤宫鴉又如祗王園中寶樹下諸
天旛盖雜遝相紛拏娑竭珠宫夜光白明月照海皆金
沙我聞勝景有如此恨不一往乘飊車上人山中來笑
語生煙霞中藏萬峰秀文采摛天葩風流遠接許詢輩
佳句往往傳中華昔聞支道林好騎神駿騧歴覽山水
窟逸思令人嗟我詩無根蔕政如焦穀芽安得從師極
登眺東遊雲門與若耶寄謝山靈勿相拒待我一飯餐
胡麻
過吕梁洪次韻
吕梁自從開闢來中有崩崖轉石之驚雷不知何年鬼
斧鑿一水怒觸龍門開故人張帆涉幽險月出船頭金
灧灧重瞳覇氣已丘墟百谷安流會江漢徐州城外山
重重戲馬臺上生悲風古來豪傑俱寂寞但見水光雲
影涵冲融還酹波神一桮酒三弄瓊簫吹龍友秋風吹
夢過江南總是離亭折楊柳蘆花霜白鴈秪更天雞啼
罷東方明櫂郎捩舵唱歌去衆中誰解吳歈聲人生壯
志在萬里大鵬簸蕩東溟水蓬萊石上有金鼇手把絲
綸共誰理
月中桂子
廣寒宫殿重重開天妃舞鏡登瑶臺婆娑飛輪上裵回
玉龍吐涎雲外來靈鷲峰高天不老琅玕無光琪樹小
赤城洞口如飛沙碧桃藏春不敢花直疑仙人紫霞會
靈風吹墮真珠佩猿童蹋雲掃空階天雞驚起雙喈喈
綵鸞瓏瓏呼不回
和嵩岳行
吾聞三十六峰青嶙峋仙翁價重連城珍金堂石室不
可到紫芝瑶草長清新自笑青春探靈祕望斷蓬萊五
雲氣不是丹丘紫鳳凰按圖空想千年瑞使君看山雙
眼青題詩曾寄山之靈吹笙每招王子晉采藥或遇安
期生錦袍舊是龍門客不怕山靈夜呵責有時笑接浮
丘公有時吹笙坐盤石醉騎黃鵠登天門濯足銀河清
絶羣鴻龍玉狗森左右大叫閶闔排青雲紫皇授以瑶
臺月照見迎風玉壺雪鶴夢寥寥蕙帳空幡然又與煙
霞别黃河一千年一清六龍在天當聖明河陽種得花
滿樹誰能解此春風情明當高附垂雲翼直上榑桑望
朝日肯信東方有小兒三偷阿母蟠桃實
立春雨中作
春雲陰陰春雨作今日迎春出東郭陌上青泥一尺深
雨打牛頭濕牛角兒童奔走看春歸拾得春牛頭上泥
阿翁大笑向兒道正應春頭種田好呼兒買酒祀田神
大字搏泥寫作春田鼠不生野無雀有租納官心即樂
題瞻雲軒
迢迢東流水悠悠思故里故里日夜思中情無已時中
情向誰言白雲在青天青天高無極相望不踰尺慈烏
知返哺越鳥知南巢異鄕非吾土瞻雲徒爾勞客從江
上來贈以春蠺絲願織春蠶絲裁為游子衣駕言服春
衣婆娑舞庭闈上以介眉壽下以㱃春酒
紫霞甕歌
媧娥補天摶五色化作崑崙一拳石神人巧斲秋水骨
玉臼敲丹碎蟾魄東方涌出玻瓈盆九氣凝結回鸞文
天吳海若不敢受中含萬斛梨花春瓊液流波散成綺
照見落花吹不起醉來大笑醯雞天吸盡長鯨百川水
春夜聽何山人彈琴製烏夜啼曲
梨花月白春冥冥城烏夜啼當二更白頭老翁識烏語
揮弦彈作烏啼聲初彈翩翩飛遶樹再彈啞啞棲不住
雌雄引子復回翔下上呼羣自來去高逼天門清露寒
牽牛蹋浪銀河乾低翻塞草黃雲晚秦女思家玉關遠
聯聯緜緜忽作行怳然無聲風滿堂老翁拂袖入門去
海日杲杲生東方
瓢巖歌送人之金華
高人愛瓢得瓢趣在山出山皆樂處十年不酌山中泉
濩落江湖隨所寓既不學洗耳翁棄之不耐聆松風又
不學懸壺老賣藥藏身以為寶朝騎華亭鶴暮蹋碧海
鯨身披紫綺裘手提力士鐺與瓢傾倒如弟兄興來喚
明月大瓢小瓢相與傾大瓢一飲累千觴小瓢百觴亦
不停明珠走盤落咳唾謔浪好似東方生兀然一醉卧
花下月落瓢空還復醒春江水綠花冥冥金華芙蓉天
上青持瓢若飲雙谿水我亦相從來濯纓
張鍊師祈雨歌以贈之
蓬萊仙人谷神子夜扣天關與天語玉壇三日走風霆
呼雲得雲雨得雨問之此是何人功不歸造化歸太空
鹽官令尹䘏民者方寸默與天心同我田有秋農有飯
但願今年租早辦龍瓢馬上倒天河喜雨作亭功更多
過益陽渡
别腸刺刺弓弦急展轉車輪不停息正爾天涯憶故鄉
一行過鴈煙中沒益陽渡頭白髮翁野店壓酒松花濃
上船露坐待明月月色正與家山同人生進寸還退尺
塞馬既亡仍復得洛陽年少謫長沙白也曾為夜郎客
徐卿徐卿吾故人寒谷偶被陽春恩此時應有還家夢
稚子壺觴正候門
鵲軒行
阿母昔年生子時靈鵲羣飛庭樹枝自從阿母生子後
一月一年來上樓人言鵲聲能送喜為報君家得賢子
十齡能讀書二十走馬青雲衢三十得官東海隅阿母
騎鸞上天去故巢幾度空山雨鵲聲猶繞庭前樹子今
遠遊天一方不見白頭在中堂但聞唼唼鳴朝陽唼唼
復唼唼風吹庭樹葉葉落枝頭還再生安得母來聞鵲
聲
碧玉連環歌
贈君芙蓉之寶帶佩以碧玉之連環寶帶纏緜合歡意
連環宛轉雙虯盤雙虯盤無斷絶團團比似青天月月
在青天缺復圓我環長圓不曾缺人生離别當奈何贈
爾一曲連環歌
送富陽李孝子
秦川之水東南流中有孝子一葉之扁舟借問舟行向
何處家在嚴陵灘畔住嚴陵灘畔棲鶴村阿母望兒長
倚門兒歸上堂母心喜寸草曷報春暉恩兒有青囊舊
時術自信他人傳不得得錢欲買冰上魚卜地翻䥴墓
前石兒今何所願願老嚴陵灘不願麒麟臥高塚但願
瓦棺葬母山之間千古萬古子母安如山
白雲歌
白雲在青天浩蕩凌高風丈夫志四海飄颻無定蹤君
從冠冕山中住雲亦無心隨所寓吳山越水接荆揚總
是當年棲息處九重蕩蕩天門開一朝乘風朝玉臺故
山猿鶴無驚猜從龍作雨還歸來
題畫
大山小山芙蓉開雲氣遠從天目來山中六月不知暑
雙松如龍嘯如雨磯頭水深三尺許水中石子清可數
石子可數易見魚高人把釣心焉如五湖風高浪如屋
何人同唱滄浪曲滄浪曲欸乃歌細雨有笠斜風有蓑
吾誰與歸張志和
漢武詞
通天樓閣排雲開仙掌露寒金作臺八月一日王母降
七龍九鳳相裵回手持玉桃獻天子此桃結實三千歲
東方小兒忩間笑此兒三偷入瑶島帝欲種核留人間
服之可使長朱顔茂陵秋草今何在回首雲霞渺瀛海
題望雲圖為越人作
湛湛越江水胡不一洗九曲之離腸英英越山雲胡不
化為五色之衣裳兒今食禄天一方隔江望雲如太行
中流一葦信可航父兮母兮不得將春風紅藥花正好
不如階下宜男草堂中之人長壽考此圖端比陳情表
題琴月樓
白玉可斲明月輪黃金莫鑄知音人子期一去不復見
惟有明月長相親有時月到彈琴處月不能言解琴趣
琴非有意招月來月亦無心與琴遇我琴寥寥太古音
月色皎皎清人心世上知音有如此鑄之何惜千黃金
吾聞山東李翰林金尊有月無鳴琴又聞柴桑陶靖節
素琴有酒無明月何如有琴有月有濁醪神交千載李
與陶遺世獨立何其高
題漁樵問話圖
江可漁山可樵山頭白雲手可招出門黃塵浩如海胡
不歸來共逍遥何人寫此漁樵子咫尺江山千萬里船
繫松根雙石頭山人伐木來相求相求未已還相問問
之不答心悠悠子陵何為而辭漢太公何為而歸周買
臣何為而晚遇屈原何為而遠遊持我修月斧操君濟
川舟天子不知名大臣不見收漁翁向樵還大笑今古
同生不同調富貴功名何足論與君盡醉長傾倒
題楮衾歌
任公子釣鼇龍伯宫爛爛五色雲飛出槫桑東海若天
吳失顔色河東美人織不得并刀剪斷紫霞綃八繭吳
蠶空自白仙人王子晉騎鶴來人間手卷錦鯨去東入
蓬萊山相逢會稽楮共聽西窗雨滿牀蝴蝶花片飛夢
中笑殺秦川女何人視草白玉堂青綾夜對官燭光豈
如蓬萊山人醉眠日丈五獨擁八天谿藤霜
築城歌
隋有鹽官城漢無鹽官城唐有鹽官城宋無鹽官城荒
城蕪沒知何代唯有東流水長在蓬萊清淺半桑田精
衞年年塞東海前年無城禦邊烽去年無城機杼空今
年長城高百尺誰其主者陳元龍重門鐵鎖黃金鑰刁
斗無聲夜停柝七星挂城明月低萬戸千門慘清角何
當四海車書同蒼生樂育康衢中明年開城看歌舞城
南城北春花紅
題白雲山舍為桑孝子作
欲知慈母心磊磊高山石欲知慈母操青青古巖柏阿
母生兒纔十年空山别鶴悲離弦兒今讀書母身健績
麻夜坐明鐙前父昔生兒願兒好兒心一寸春暉草母
在山中父在天結廬長在白雲邊
桃花馬
吾聞古有穆天子八駿西行日千里何年下浴瑶池泉
滿背落花飛不起月氐貢入光明宫天閑十二皆春風
東方小兒拍手笑曾識崑崙千歲紅白玉鑿蹄金絡腦
一點明霞落煙草征南將軍天上來時人稱是真龍媒
房星照地春如海會見論功朝玉臺
舟過采石擬弔謫仙風雨所阻弗遂
礮車雲興大風作收帆夜傍沙洲泊春陰遮斷蛾眉亭
不見蛾眉鏡中落欲弔開元李謫仙錦袍一去三千年
如何古時月不照今人船自從捉月上天去不知月落
歸何處月照人間無古今江流不斷天沈沈乾坤清氣
古亦少大雅遺音向誰道白也明朝知我來放出蛾眉
翠如掃
舟中醉歌示同舟友人
歌越調唱吳謳南風吹過黃蘆洲前船後船相逐起聯
聯翩翩鳥銜尾前船相開後船喜不用愁風更愁水采
石有酒江有魚買魚沽酒歌嗚嗚歌嗚嗚擊唾壺人間
此樂曾有無
題鐵柱觀
鬼斧鑿竅開洪濛平地涌出蛟人宫地脈上與星河通
一勺活水藏神龍想當鍛鍊昆吾鐵祝融嘘煙走列缺
穹然一柱閉靈穴萬劫天風吹不折旌陽上天去不還
安得化鶴來人間西南地折鎖連環永鎮王國安如山
題松竹軒
蒼髯丈人偃蹇而瑰奇此君高節能配之平生共持金
石操晚歲不改冰霜姿閩南劉侯好清古天風吹入洪
都府半空清籟奏笙竽九夏涼陰覆窗戸吾聞松根生
茯苓服之可以延遐齡又聞竹間棲綵鳳一鳴可以開
太平劉侯劉侯世所重大才會入明堂用不然截作任
公之釣竿金鼇一掣滄溟動
題徐隠君清樂堂
泉泠泠石鑿鑿在山泉清出山濁人生何如在家樂南
州高士不復作北岡有孫甘淡薄卜居長年老丘壑東
家買雞雞被縛安識昂昂九霄鶴我來南昌古城郭幾
度題詩寄江閣麻姑酒美魚可斫未登公堂同一噱先
遣飛廉寄寥廓
題義鵲圖
柬海有二鵲相逐潮頭飛一鵲忽墮水羽翼何紛披一
鵲回旋抉不起唶唶叫羣驚未已須臾二鵲東南來挾
之同入青雲裏嗟爾禽鳥尚同心何况朋類不如禽
送羅生之吏部
魯陽莫駐西飛日精衞莫填東逝波滄波無情白日短
奈此西飛東逝何南昌城東羅孝子捧檄還家二親喜
一夜江頭春水高片帆又逐南風起兒有宜男草種之
北堂前兒有崑崙桃介壽三千年朝盤鯉魚白如玉明
年兒歸當食禄白日可駐海可填兒心報恩同昊天
東汾書舍
吾聞天台之山四萬八千丈連岡叠嶂如游龍金鼇屹
立東海上東汾更在金鼇東開元謫仙好孫子宦游卜
得佳山水讀書聞有宋諸郎遺愛尚傳唐刺史古人不
復作悠悠令我思至今東汾月挂在珊瑚枝我來豫章
城邂逅龍門客示我東汾之畫圖丹霞翠霧仙凡隔安
得與子騎鯨魚拾得東海明月珠試問蓬萊花鳥使弱
水清淺今何如
題罔極詩卷
華蓋山頭白雲起孝子呼天淚如水夢隔庭闈四十年
心懷丘隴三千里白日短短雲無根有身莫報罔極恩
寒食梨花一桮酒幾家墳上見兒孫兒今食禄司成館
俯視長江流不斷長江不斷深復深何如孝子罔極心
題樵雲
請樵停斧柯聽我樵雲歌問樵住何所乃在山之阿朝
樵林下風暮樵谷中雨林風吹我衣谷雨沾我履何如
白雲深處棲采樵不離雲東西有手自操修月斧有足
能蹋登天梯山頭膚寸崇朝起從龍化作天瓢水一洗
八極黃埃空隨雲復歸巖壑裏若有人兮被女蘿扳崖
度嶺無風波世間萬事浮雲過樵雲樵雲奈爾何
贈揭學士孫和仲
劒江之水綠於酒夜夜清光射牛斗龍泉太阿飛上天
寶氣千年應不朽揭陽孫子玉無瑕云是前朝學士家
藏器待時須努力豈無雷煥與張華
次韻
祈連山頭落日低黃雲萬里天冥迷江南已見雁北向
塞上遥聞烏夜啼南北相望春夢杳可憐日月籠中鳥
霜高沙磧劒衣寒月墮穹廬角聲曉憶昨公館春茫茫
手援綠綺彈宫商得句共誇何水部知音多識蔡中郎
神交有道不可忘至今翰墨留餘香丈夫豈無一掬淚
不學兒女情徊徨黃河之水東入海别意更比河流長
河中鯉魚有書信時復幸寄瓊瑶章
壽容齋
鉛花洗空霜倒飛金鴉浴海迎朝曦蓬萊宫中青鳥使
銜得玉桃天上歸東海仙翁紫霞會碧落回風響環佩
伶倫玉琯吹鳳皇夜半九地回初陽羲和緩轡紅線長
羣仙年年飛羽觴六甲明年重建子六六周天自今始
題餘慶堂
請以漢谿水注我流霞觴奉君以瑶池千年之桃實贈
君以玉兔萬杵之玄霜春風花開餘慶堂鶴髮倒映青
銅光阿翁手種兩松樹黛色已見參天長子今宦游天
一方膝下思見斑衣裳豈無雙鯉魚路遠不可將但有
一寸心直與漢水流湯湯漢水東流入東海餘慶緜緜
鎮長在
巫山高
巫山高高入天峰頭一一相鉤連上有朝雲萬仞之飛
鳥下有暮雨三峽之啼猿有美人兮山之顛風裳月佩
秋娟娟懸崖歴澗不可見翠霧參差出宫殿須臾吹起
大王風朝雲飛散暮雨空依然十二青芙蓉
壽友人
丹丘仙人頭雪白玉宇高寒棲不得天目之陽多翠微
却跨黃鶴江南歸山田有秫澗有水鹿車同輓青山裏
龐公以安遺子孫足迹不蹋襄陽市少微之星白煌煌
直與南斗相低昂東方小兒骨未銳玉桃親見三千歲
安得左持桃右持觴祝公壽登公堂天台山高四萬八
千丈願公與山同久長
芝原為富春馮孝子作
大樹將軍之子孫何年葬父靈山根仙翁騎鶴去不返
但見紫芝燁燁生靈原叢叢一抔土上天應念兒心苦
千年石室發幽光得見靈芝如見父人言服之可長年
安得靈魄登飛仙芝生在地父在天鶴歸夜夜山之顛
題桂林榮遇圖
白髮劉郎江右住高堂大字書榮遇借問何因得此名
向人指點門前樹年年八月金粟開云是仙翁親手栽
異本定從天上得清芬應自月中來只今繫馬長安道
夢想故園秋色好匡廬青壓九江深翻笑淮南小山小
草木之生關盛衰百年培植當清時寄謝子孫毋剪伐
青雲留取最高枝
金谷園
金谷園中春蕩蕩四十里圍紅步障萬斛明珠換綠珠
纖歌半落青雲上刀擊珊瑚碎玉飛當時豪俠世所稀
撞鐘考鼓夜復晝二十四友相追隨一朝喋血河陽市
繁華總逐東流去鸚䳇明朝錯喚人棃花滿地愁如雨
王子喬
天上迢迢白玉京仙人吹笙學鳳鳴七月七日緱氏山
身騎白鶴來人間遨遊青天去不還
王子喬好神仙呼吸日月凌雲煙吹笙學鳴鳳遨遊太
清天翩然跨鶴來緱山七月七日遊其間空歌一曲綵
雲外長謝時人去不還
相逢狹斜行
相逢狹斜路借問遊何處男兒不戀家西上長安去大
車轔轔朝出關小車已沒雲中山安得兩輪生四角遠
遊不及還家樂
送人之京
夜聞秋雨聲朝發鹽官城大帆夾雙櫓長歌泝空明始
經語兒谿漸次鴛鴦浦手折芙蓉花含情向誰語吳江
渺煙樹七十二峰前三高祠下泊釃酒晚涼天望月垂
虹亭楓橋少延佇寒山夜鐘來鄉夢初回處鳥啼閶門
柳鹿走姑蘇臺笑指五湖水鴟夷安在哉且酌惠山泉
還過惠山曲煮茶問陸羽遺經有誰續風波不可渡竟
舞揚子津回車丹陽道白日無停輪長揖大茅君丹霞
滿空谷欲采松根苓況乃嚴程趣逶迆遵廣路浩蕩觀
龍河矯首丹鳳闕青雲鬱嵯峨賢臣四方來劇談堯舜
學鴻毛遇順風脩鱗縱巨壑夫子天機深常有飢溺心
擬獻金鏡錄行陳大寶箴拂拭鏡中霜登朝未云晚懷
寶固有時勿念關山遠願為瑚璉器為君登廟堂願為
松柏姿為君充棟梁西風吹苧衣執手情何極有使即
寄書無使長相憶
送人赴燕山
神仙中人不易得三花云是神仙術一花一葉著奇芳
說與世人俱不識阿翁生子子生孫南北醫傳良相門
一色杏花隨地種百年大樹至今存憶自六飛南渡後
玉帶金魚賜高手虢國曾聞扁鵲來上池何待桑公授
鹽官故家遺慶長壎篪迭奏含宫商東漢中郎知郭泰
長安女子識韓康仲也敲門來話别大帆直指燕山月
星漢遥通析木津關山正及梁園雪紫塞霜高鴈背寒
酒酣上馬駝裘單一七神樓須報捷早憑南使寄書還
題金罍半峰白雲圖
我酤酌金罍遥望金罍山半峰不可見乃在白雲間它
山豈無白雲白何言兹山有離色兒在天西母在東千
里看雲兩相憶吁嗟乎金之罍兮不可以挹酒漿安得
持之登北堂注以阿母流霞觴醉呼仙人魏伯陽授爾
寶訣長生方母子相看顔色好不勞望雲悲遠道
題漢水幽居
有地不可縮有山不可移如何孝子心日夜思漢谿漢
谿水深清見底中有鯉魚丹砂尾白頭慈母在高堂汲
水煮魚甘且旨兒心願如谿上泉母身願如泉中之青
天天蒼蒼兮泉涓涓天泉相依無極年
一勺泉
我池小於盆中有一勺泉泓淳若無底湛然見青天白
雲忽飛來下上相回旋引領意無限我心與之然粲粲
黃金鱗如藏九重淵數罟不相及縱心濯清漣千古濠
梁趣于以樂長年
劉氏殺虎行
劉平婦夫戍零陽夜逢虎婦操白刃向虎前寧與夫死
不與虎同天夫死虎口虎亦歸黃泉嗚呼劉平婦壯氣
烈烈垂千年
左顧龜
餘不侯放龜餘不谿上頭龜行盤跚向中流裵回三顧
謝餘不黃金本是無情物鱗爪感之思報德孚及豚魚
天弗違不然何得三鑄左顧龜
挂劒歌
延陵季子珊瑚鉤徐君見之心欲求千金之重價莫酬
季子以心結綢繆徐君在墓劒在腰解劒挂樹風蕭蕭
人生知已古亦少吁嗟延陵安可招
題山水次韻
我昨夢入丹霞城山中猿鶴夜不驚仙翁樓觀在咫尺
白玉作臺雲作屛中有一人眉宇好翳鳳驂鸞碧雲杪
臨風贈我瓊瑶辭朗若華星照秋昊平明起向畫圖邊
夢耶非耶心惘然安期先生渡瀛海一笑邂逅東南天
别來未覺紅顔老世間萬事邯鄲道安得同登四萬八
千丈之天台歷覽西華超東萊玉桃千歲儻可食好寄
麻姑書信回
題鴈圖
一鴈觸羅網羣鴻中夜驚彼物尚如此何況弟與兄蘆
花霜白天冥冥水寒月黑祗長更豈不聞玄圃昆侖有
琪樹鳳凰長棲最高處
題松石齋
撫長松坐盤石松頭白雲如繭白丹光夜夜穿樹林松
下千年生琥珀長鑱木柄古苔青定擬天寒斲茯苓一
曲瑶琴分半席月明細和風泠泠
為雲谷隠題謝周小兒卷後
登山莫采連城玉雲卿有子萬事足入海莫探明月珠
雲卿有子知讀書五男二女古亦少卿家得之如得寶
大者筋力強幼者顔色好問之何能得如是周郎家有
長生草雲卿食禄今八千探囊謝醫無一錢此文可比
柳州傳報以遠大非空言
贈魏將軍歌歸餘杭迎母
魏將軍乃在碧海之東隅身長七尺頗有須手提昆吾
鐵照耀蛟龍居丹心報明主日向轅門趨有家天柱下
白髮暮倚閭將軍起聞城上烏夜夜返哺鳴相呼木蘭
之舟藍筍輿遠迎阿母同懽娛西海有蟠桃東海有鯉
魚南海有珊瑚北海有明珠桃以延母千年之遐壽魚
以薦母百味之行廚珊瑚妝母之寶帶明珠繫母之羅
襦歌嗚嗚擊唾壺人間母子曾有此樂無嗚呼人間母
子曾有此樂無
望思圖
望雲雲在眼思雲雲在心在眼雲易見在心雲更深雲
棲向何處不離墓前樹兒心無時窮雲聚還復去思親
貌興言見親插與圈近望見白日遠望悲黃泉兒今在
遠道夢想樓居好還山會有時灑飯琦上草
送雲季昭
昔聞軒轅紀官以雲名今見錢塘雲卿之弟兄弟留江
南兄在北兩地共坐塞壇青先生豈是悠悠者氣高不
肯居人下黃河倒卷上青又開口何曾讓班馬平生交
義重如山汪意傾情不作難男子當圖匡濟事人生豈
歎别離問屈捐九年何草草杏花壇上青春好諸生隊
隊占籠頭多士翩翩騰鵠表先生與予交有道每一相
逢即傾倒負郭寧無二頃田恨身不向盥官老雲大子
聽戎歌買臣富貴年己過功名到手苦蹉跎洪濛開天
聖人作神龍出河&KR2190;出洛先生奇才玉在璞願如陽城
登太學天江水落秋冥&KR2261;送者既醉行者醒請從天上
看除目白鴈前頭須寄聲
題望思圖
蒼梧九炭勿言遠不隔孤兒望鄉眼洞庭七澤勿言深
不滿孝子思家心孝子改山何所有壠上烏啼白楊柳
十年歸夢夜宮銓千里它鄉寒食酒築得樓居近基傍
空山落日暮雲黃歲晏天寒賦歸去雪後北堂意艸長
春暉茫茫尺地老一望一思何日了桃花谿上飯胡麻
願母長年顔色好
代道士作
鍾嗚鐘考胡豉尊前試作胎仙舞金鼇背上三蓬萊碧
惠九見琪花開醉來人叶安期老袖中笑索如瓜策折
花送子青雲道别後長令顔色好
題湘妃和韻
白月無聲老蟾死九黠螺璟墮秋水哀絃五十繞青空
晚霞明減苗席紅淚痕夜泣幽皇中翠華南廵信不通
紙錢獵獵挂霜楓五色雲間回雨龍
十四日與友人月下共酌
好天艮夜不易得今宵月圓當二屯呼兒舉梧沼月飲
月落杯中寫瓊液桮行到手君莫停明朝未卜陰與晴
但願花前同見月夜夜長圓莫教闕
聽沈童子彈琴歌
沈童子玉雪顔年十四彈猗蘭手持三尺鳳凰尾南忩
一拂南風起明珠落落走瑛盤碧澗泠泠寫秋水近傳
一曲度關山變徵移商頃刻間落盡桐花三日雨令人
側耳竟忘還
燕中老人歌
桐花半落南忩雨三尺枯桐瘦蛟語燕山老人雪滿顛
尊前相見說當年向人解唱清平調玉碎崑崙鳳凰叫
一聲飛空過綵雲此曲不許人間聞爾當更為歌一闋
贈示西湖歌明月
題李生環玉軒
李公子來自西崑崙于闐河中白石子何年移植蒼山
根碧雲四合不見日入忩空翠凉紛紛得非伶倫氏采
之貢軒轅軒轅臺上調六琯吹得鳳凰五采相騰騫鳳
凰城中鳳之穴結巢下啄青琅玕李公子何翩翩伯也
如珪璋如璠璵何不披腹排天閽森然玉筍聯朝班不
然借我截為任公之釣竿一掣海水金鼇翻明年二月
春水渾我當挐舟扣卿門香風堂上振環佩春雨階前
羅子孫卿當贈我青瑶琨何以報之雲錦文卿家令弟
未相見寄謝此君須會面
鵲巢行贈博谿姚氏
姚家谿南有高樹雙鵲飛來復飛去年年結巢生好雛
雛大還來故巢住主翁朝出見鵲飛主翁暮歸見雛棲
鵲聲日報主家喜主翁不惜高樹枝樹大枝高鵲巢在
驟雨顛風終不改
送黃千戸還台州衞
天台山高入天此地自古多神仙穀城黃公好孫子豹
略龍韜有如此朝餐赤城之紫霞夕飲丹池之玉醴今
年分守鹽官城天風嫋嫋吹華旌星河萬里入東海島
嶼不聞刁斗聲方秋復上天台去即是桃花舊時路華
頂峰頭月正圓依然挂在珊瑚樹鹽官父老紛如雲出
城走送黃將軍鳴笳叠鼓動離思一路好山相送迎唱
吳歌勸吳酒十里一亭五里一堠天台山高入南斗將
軍之名同不朽
題蘇武還鄉圖
北風何烈烈孤臣持漢節蕭蕭匹馬鳴灑淚河梁别李
陵臺北望關山十九年中一日還歸拜茂陵松柏下鄉
人驚見鬢毛斑漢兵萬里窮沙漠遣使和戎慙衞霍留
得千年太史書中郎將在麒麟閣
送百戸張文勝之台州時營造城門
張將軍乃是留侯之子孫妙年壮氣凌青雲而翁奮迹
龍虎衞從戎萬里天南去將軍世禄襲竒勲分鎮夫差
射潮處身騎駿馬白雪毛手提三尺昆吾刀天吳海若
不敢動馮夷伐鼓回秋濤海昌城頭鳴夜柝海閶門是
將軍作我識平生一片心露寫金盤冰出壑昨日城門
開將軍躍馬來今言出門去駕言上天台天台山高四
萬八千丈明月挂在瓊臺上回光還照海昌城夜夜東
西兩相望
題沅陵朱指揮蒲萄瓜圖上有天歷之印
博望昔使西南夷蒲萄瓜實何離離傳來中國數千載
天歷畫師曾寫之沅陵將軍好事者此圖本自蒼梧野
大宛分種及燉煌何異按圖求駿馬吾聞蒲萄可釀酒
瓜瓞能延年方今王化被八埏將軍將軍今張騫
送彭仕貞歸漣川省親
岸芷兮汀蘭風蕭蕭兮露漙漙彼美人兮于焉盤桓山
川悠悠兮路漫漫嗟鴻鴈兮隔雲端又歌曰汀蘭兮
岸芷風蕭蕭兮露瀰瀰彼美人兮于焉棲止山川迢
迢兮路千里嗟鴻鴈兮隔雲水
送張皋百戸之京
張將軍真丈夫矯如沖霄决雲之快鵠捷如追風掣電
之神駒昔年倚劒醫無閭披甲上馬擒單于論功分鎮
東海隅紫氣直貫蛟人居前年手把金僕姑白日射殺
三於菟去年捕賊黃道湖綠林豪客一掃無張將軍才
且武奏鳴笳喧叠鼓杏花團雪風雨晴東風夾道吹高
旌我徒我旅馬前拜共愛將軍如父兄長安道上聽馬
聲願留將軍再守鹽官城
禱雨有感
去年六月天不雨農家到處憂禾黍縣公一念格天心
三尺甘霖蘇下土今年不雨夏徂秋縣公惻怛農心憂
西潭朝乞白龍水東井暮檄烏龍湫四山雲興龍出穴
一夜滂沱洗炎熱縣公有禄民有租喜雨亭成碑可揭
使天雨玉復雨珠飢不可食寒不襦我今歌詠豐年屢
大書特書不一書
夢遊廬山歌
我有紫霞想夢遊匡廬峰仙人凌絶頂手掉金芙蓉芙
蓉亭亭九天上叠嶂騰騰涌波浪五色雲中白鹿鳴三
更海底金雞唱懸崖瀑布從天來匹練倒界青天開高
人似是陸脩靜邀我石磴行莓苔九江秀色可攬結欲
跨長鯨捉明月望斷蓬萊青鳥書琪花落盡無人折飛
身上挹香鑪煙坐我九叠屏風前翻然拜手招五老一
笑彷彿三千年松風泠泠吹夢覺鶴背高寒露花落早
知此境隔塵凡只合棲神向丘壑何人寫此江上山雲
山與我心俱閒明當會碾飊輪去長謝時人竟不還
長平箭頭歌
戰長平四十萬人同日坑古苔蝕血銅花青千年金簳
摧白翎空遺黃金鏃不射秦時鹿西出咸陽門哀哀鬼
夜哭
題羅浮仙人便面圖
我有齊紈之扇面大如青天之玉盤中畫羅浮古仙子
風裳月佩如飛鸞十月江南花信早孔雀屏前春浩浩
願持此扇朝暮看一輪寶月長團團
貝宫夫人
海宫曈曈紫貝光瑶妃叫月歸龍堂金虯蜿蜒翼兩傍
手弄真珠白煌煌天寒北渚采瑶芳窈窕宛若驚鴻翔
湘南老竹泣娥皇二十五弦秋夜長
秋思
西山日沒東山紅白蟾夜浴天河東望舒逸駕碾晴空
銀牀風葉墮疎桐美人團扇辭漢宫流螢稍稍入房櫳
空閨搗練夜未終關山夢長啼早鴻
贈峽川僧
玉堂學士文章好夙昔與師交有道朝罷揮毫寫贈言
師也得之如得寶我亦前身支許流十年不見紫薇秋
白頭未了看山債安得杖藜同一遊
又
吾聞紫微山上應紫微星山中有僧寶趺坐香華亭臞
然玉立雙瞳青閱盡西方華藏經潮音動地天籟作海
上魚龍皆出聽靈鷲西來有黃鶴重重無盡開樓閣月
華先照妙高臺光明雲繞加沙角
題了菴道人魏
吾聞伯陽鍊丹金罍山丹成上天去不還芙蓉伏火絳
泥冷空有寶訣留人間神仙中人不易得今見其孫有
仙骨手把參同一卷書此書云是傳家物往年騎鶴上
玄都袖有龍虎真人之畫圖雲窗霧閣在咫尺萬里何
必尋方壺歸去西湖飲山淥一榻了然心自足琪花滿
地雨聲寒為爾高歌洞天曲
題王繼賢山浦樓詩卷
豐城客子王季友復有雲仍繼其後我來五載寓鍾陵
每想憑高摘星斗樓居宛在城之西中有百尺青雲梯
西山南浦望中見飛雲捲雨天暝迷滕王高閣今何在
唯有江山留勝槩昨夜神龍挾雨來洗出波斯萬螺黛
我欲笑拍洪崖肩飄然駕鴻凌紫煙俯視東溟一杯小
門外黃塵空擾擾
題王得賢槐陰堂詩卷
三槐何鬱鬱云是晉公栽自從栽槐後二郎登上台後
世佳孫子買地亦栽槐我願子孫多種德莫負當年王
相國
種葵
東園種葵葵葉長中有寸心傾太陽去年采葵花萼少
今年斫葵根本傷但得中天太陽在葵根縱傷心不改
采蘭
陟幽澗兮掇崇蘭葛藟藟兮路巑岏思美人兮淚汍瀾
心搖搖兮不能餐采芳兮寄遠望佳期兮日晚日云晚
兮霜露多蘭兮蘭兮奈若何
題馬圖
玉花騘氣如雲畫史只數曹將軍將軍畫骨不畫肉韓
幹畫肉神不足此圖與曹略相似逸氣雄姿有如此何
當掣斷青絲繮任渠蹴蹋天河水
題雪心上人畫梅
不見雪心人鐵心花更好雪心人寫鐵心花京路緇塵向
誰道夜深天女散花來縞衣飛下瓊瑶臺鐵心如石不
可轉雪心如玉渾無埃
送人之京
烏啼山頭日杲杲丁蘭井上桐英老徵書催起孝廉船
慈母倚門兒在道揚子江邊多鯉魚一日兩潮須寄書
五月臨平蕅花發臨風送别意躊躇
送張稅使
朝看長安花暮折長安柳柳條鵝色黃映我桮中酒君
車上天去我笠歸山中今朝一分手他日還相逢相逢
須下車相見須下馬有使過長安寄書虹橋下
小姑
漠漠山隔霧冥冥水涵天舟人起相報行過小姑前推
篷問姑姑不語不省姑年今幾許姑云獨立大江濱一
生不蹋名利塵媿爾東西南北人
送臨海張司訓
天台山高四萬八千丈我昔飛夢遊其間天雞二唱海
色動瓊臺銀闕高磛碞留侯之孫江海士磊落襟懷有
如此三年把釣掣金鼇文采珊瑚湛秋水子居東越我
句吳一朝邂逅青雲衢得魚賓館休彈鋏挾策王門且
曳裾二月江波綠如酒我亦張帆大江右洪崖山頂望
春晴一度相思一回首
贈别
正月二月春風來桃花李花猶未開故人酌我一桮酒
恰似漢水蒲萄醅邂逅關西好孫子磊落竒才有如此
况有能詩何水曹尊前談笑清風起揚子江頭春水生
一帆東指鹽官城明朝我亦南昌去長倚香鑪望晚晴
落星石
落星石何磊磊既不補青天又不填滄海屹立中流竟
何待銀河一水夜迢迢胡不上天横作橋
送萬玉潤往杭州
朝看玄都花暮折洪都柳笑拍洪崖肩醉酌麻姑酒槐
里堂上好弟兄去年相别鳳凰城却憐春草池塘夢飛
過南州孺子亭浩飲酣歌復相見白頭頓覺身強健此
地豈無新相知新知何如故交面伯也買牛歸力田仲
也又上東吳船我家正在南斗下卜築草堂滄海邊荷
葉圓時君定到一段離情向誰道稍待秋風白鴈來便
中先寄烏紗帽
梅竹軒
徐卿自是麒麟駒當軒種樹玉不如雪後疎花映脩竹
倚竹看花仍讀書縞衣仙人心似鐵翠袖天寒更清絶
歲晚能全金石交平生不改冰霜節邇來將跨葛陂龍
翻然直上珠崖峰與卿别後相思處好在黃昏明月中
題扇贈萬玉立
枇杷雨足風日清故人别我豫章城相思一日復相見
使我白髮生千莖章江碧樹三十里馬蹄蹴蹋青雲起
問誰此地最知心槐里堂中好兄弟
泮浦書堂
上山逐翠羽入海探明珠翠羽出南粤何如阿翁築堂
兒讀書翁昔有堂臨泮浦羣山如龍青入戸絃歌聲繞
五羊城直把番禺作鄒魯仙梯曾躡廣寒宫教鐸來振
東湖東昨者王門一相見襟懷磊落生秋風何當借我
端溪硯醉墨淋漓寫詩卷生男但學梁伯鸞翠羽明珠
何足羡
送鍾孟振服滿之京
豫章城中頭白烏結巢樹頭生好雛一朝雛飛上天去
夜夜思歸故巢樹故巢樹老何所依葬烏在山雛乃歸
雛歸啞啞不見母三年淚灑墳前土雛今振羽挾青雲
五色鳳凰同作羣上林有枝風日好雛兮上天當及早
贈峽川僧
山色谿聲語未終朝天又拜紫泥封薝蔔林中灑甘露
犀牛扇低揚清風我亦平生愛山野師今共結東林社
稍待枇杷春雪晴乘閒來借支郎馬
題夏珪畫
三日大醉喚不醒夢到九叠芙蓉屏兩崖中斷寫飛瀑
匹練界破青天青高人似是陶與陸坐聽松聲飲山渌
覺來忽向畫中看回首秋雲滿巖谷
送繼甫之京
爾祖文章妙天下前朝聲價高班馬黃金有像鑄莫成
白雪無絃和應寡我識若翁東海邊與子論交三十年
茅屋蕭蕭坐風雨布衣落落棲林泉九重詔下徵賢士
眼中之人得吾子鳳鳥及時當一鳴神駒墮地須千里
官船十月渡龍河有信還憑白鴈過聖德如天無遠近
除書早晚定如何
和朱彦倫教諭題山水障歌
蓬萊仙人居五城六鼇戴山波不驚吮豪池頭閻畫史
掃霧驅煙移翠屏城中無山愛山好凭軒迥出秋雲杪
似有青猿隔薜蘿直疑白鶴回穹昊此中逸興浩無邊
流水桃花心杳然括蒼先生偶相過想像石門之洞天
石門洞口松花老中有飛泉來一道丹崖拔地千仞高
玉筍凌空衆山抱軒轅騎龍登上台下視培塿皆蒿萊
從今慎勿念鄉里一日看畫須千回
揚子江阻風戲柬同舟諸友
金焦兩山青突兀人言下有蛟龍窟颶風吹浪打船頭
白日低昂天倒流安得列禦寇三清八極同遨遊
送王河泊
楚人歌竹枝吳人歌白苧寄言黃帽郎停舟向江渚江
渚清漣漪江風吹客衣三載一朝别寧無千里思子乘
道上車我戴山中笠它日若相逢還當下車揖雩陽好
山水三江接龍門願託雙鯉魚時時寄平安
望雲軒與太學生焦思齊賦
白雲何重重乃在蜀川之西芙蓉之峰太學儒生念慈
母望雲千里心忡忡朝望雲在西夕望雲在東白雲有
聚散此心無終窮兒昔在家時手種宜男草阿母倚堂
門看花顔色好兒今兩年不得還夢裏猶懷蜀道難秋
風吹夢渡江去飛繞太白峨眉間意匠經營勞畫史别
情深似巴江水丈夫當學狄司空讀書莫忘孝與忠
題文昌圖
星中之君號文昌開闢造化分玄黃脩髯玉立頎而長
黼黻雲漢昭天章駕風鞭霆遊八荒下視九點煙蒼蒼
我欲從之翺且翔翩然騎雲朝紫皇勾陳玄武森在傍
呈琅玕兮沐恩光是用作歌孝友張福我壽我期無疆
一天秋月為侯少府作
仙人高居鵲華峰手把五色金芙蓉驂鸞翳鳳朝九重
翩然出入蓬萊宫軒轅上天騎白龍羣臣泣抱烏號弓
八年鴻臚贊翊功帝命出佑天南東鳳城百雉盤脩虹
海水直與銀河通仙人披錦袍玉立冰壺中笑呼東方
白兔公周覧八極氛埃空廣寒三萬六千戸借問誰持
修月斧上界清虚隔風雨應知照見顛崖苦兒寒思母
衣兒飢思母哺莫向人間照歌舞為天作眼萬萬古
題蘭雪軒
魯連解世紛談笑却秦軍功成蹈東海千載揚清芬皎
皎天上雪可以比高潔英英谷中蘭可以喻清節開元
供奉李謫仙神交倜儻知仲連一歌清風灑蘭雪讀之
使我神飄然鳳凰山前隠居者水石軒忩亦瀟灑何時
酌我葡萄醅大笑長歌呼白也
望三茅山
吾聞句曲三洞天此地往往多神仙三茅兄弟鍊金液
何年駕鴻凌紫煙大峰小峰青可愛中峰更在丹霞外
似聞碧落度笙簫仿彿泠風振環佩停車一覧心神開
忽有白鶴從東來明當借我上天去手把芙蓉朝玉臺
鴛湖舟中玩月四月十五夜
團團三五月挂在鴛湖東方舟泛流光坐我青天中低
頭看月月在水倒影嫦娥呼不起三更露下苧袍涼怳
然濯足銀河裏城南斗酒真珠紅與月共醉蛟人宫醒
來月落不知處張帆且趁清明風
題梅花村民為嚴司征作
我昨夢入梅華邨清晨有客來扣門為言渝川一佳士
貌比玉雪清而温平生愛種羅浮樹仿彿羅浮洞中路
積雪擁門三尺深漁歌樵唱無尋處主翁杖策何逍遥
出門一色皆瓊瑶縞衣仙人夜相訪綠毛么鳳鳴交交
寄言渝川士何為自慕邨野人調羹不入商家鼎止渴
不給曹公軍蘿窗一榻延素月醉來自卧梨花雲我今
尚被微官縛夢中猶想邨中樂憑誰喚起何水曹歲晚
題詩寄東閣
梅月雙清歌為憲司經歴賦
羅浮仙人乃在瓊瑶臺炯然玉立無塵埃乾坤清氣不
常有白月飛上青天來常時見花不見月一色梨雲萬
株雪只今有月復有花幕府芙蓉共清徹吾聞揚州何
水曹東閣賦詩清興高又聞孤山林處士詩名清似西
湖水吁嗟今夜月曾照古時人古今同一趣花月長相
親冰為神兮玉為質鐵石心腸人不識會當弄影舞婆
娑花前重寫雙清歌
壽樂堂為潘上舍題
陳綺席進華觴聽我長歌壽樂之高堂堂中老人壽而
康金蘭玉樹森在傍世人但願生兒早兒未成人親已
老惟有潘家好弟兄親年未老兒長成綵衣朝朝舞花
影紅燭夜夜聞書聲進華觴陳綺席五福之中壽居一
明年兒當五鼎食人生此樂無終極
題具慶堂為趙參議作
日出大梁城照見黃河清黃河清見底四海歌昇平紫
垣星高黃道正積善之家有餘慶平原趙公忠孝門食
君之禄承君恩承君恩食君禄白髮高年膺五福堂前
大椿八千歲架上羣書三萬軸請以五色綫為補舜衣
裳普令天下人同登具慶堂愛日熙熙舒以長顛崖化
為仁壽域萬億蒼生賴蘇息
題清致軒
玉湖清冰清徹底銅盤甘露甘如醴一洗胸中萬斛塵
揮毫濯以薔薇水坐中賓客且勿喧聽我長歌清致之
高軒聞道幽居最清絶人物似是瀛洲仙五峰佳氣鬱
不散仰見華蓋當中天朝朝拄笏延爽氣空翠飛落軒
楹前自從負笈登太學借問不歸今幾年山猿野鶴豈
無夢綠蘿夜月秋娟娟萬先生何磊落在山泉清出山
濁手把芙蓉朝紫皇下上青雲騎一鶴會當四海澄其
源白日洗天風雨作
題雷節婦
鳳凰丹山穴雌雄兩相依鳳兮一去不復返孤凰繞樹
鳴聲悲堂前有五桂一一青瓊枝雛今文采生光輝飛
翔阿閣登天墀瑶池流玉漿玄圃産金芝孤凰形影自
相弔風雨故巢終不移
贈張將軍
張將軍乃是留侯之子孫英姿卓犖超凡羣帝令洗劔
滄海水東踰暘谷西崐崘捷如摶風之快鵠矯若運海
之遊鵾我願千萬年海水直與黃河清海為濠山為城
四境不聞金革聲
東旭軒
我昨夢見摩尼幢智幢道人忽相過笑指東方海日紅
怳如東旭軒中坐浮生擾擾大夢中幾度金雞啼向東
百年三萬六千日日出日沒皆虚空道人還家見東旭
爾軒何異吾家屋當窗寶樹唱天雞隨地金沙接暘谷
我今去蹋東華塵曙色蒼涼朝紫宸萬井轆轤霜滿袖
回頭却笑軒中人
豐城寶劒歌送李判簿之京
豐城雙劒如雙龍何年沈伏泥沙中騰輝夜夜射牛斗
紫氣化為千丈虹不逢張雷識奇寶至今甘與凡鐵同
太阿龍泉雌與雄玩之翕歘生雷風開元供奉佳孫子
磊落奇才有如此手提三尺陰山冰鸊鵜膏凝白鷴尾
一劒躍入延平津一劒飛騰如有神雙劒相離復相見
何況鄉里同心人我歌雙劒篇酌爾一桮酒會行高步
上星辰有待雲霄重回首
椿藼堂為憲史張彦文作
吾聞廣成子千二百歲居空同又聞麻姑仙三見清淺
蓬萊東此皆荒唐何足道不如靈椿與藼艸靈椿得夀
歲月長藼艸忘憂顔色好秀州孝子留侯孫園有靈椿
堂有藼歲歲花開黃鵠嘴慈親白髮倚堂門兒昔在家
時讀書秋樹根上堂問甘旨下堂候寒温兒今高步霜
臺表回望白雲心懆懆但令一日簡書稀歸著斑衣舞
晴昊豈不聞留侯曾進黃公履歲晚相從赤松子千載
雲仍有祖風移孝為忠照青史
題畫
遠公昔住廬山下一十八人同結社到寺聞鐘即皺眉
只有柴桑姓陶者不知何人寫此圖風致還似東林無
阿翁手持九節杖一童抱琴不受呼今人古人同一調
虎谿何必傳三笑題詩寄謝香鑪峰待我來躡金芙蓉
聽雨軒為夏節兄弟作
朝聽西窗雨暮聽西窗雨暮暮復朝朝弟兄同笑語雨
聲一夜隔天涯兄在它鄉弟在家千里情牽湘水竹三
年夢繞錦城花吁嗟人事何草草出門不如在家好在
家聽雨聲在牀出門聽雨聲在道原上不須悲脊令堂
下不須栽紫荆願言四海皆兄弟來向夏家聽雨聲
送别峰上人之京
我聞澄江淨如練優鉢曇花世稀見千載高安古道場
師來重把犀牛扇先皇在時常引見詔許談經明光殿
尚方雲錦賜袈裟甘露天廚分内膳翩然卓錫雞鳴峰
帝遺渡桮來向東神機鼓舌走飛電玉麈到手揚宗風
白雲在天無所住塔前雙檜為龍去一夜呼龍入鉢來
森然化作唐朝雨五色絲綸下九天師今又蹋大江船
山色谿聲何限意緫歸八萬四千言
題雲海
茲上人號雲海一脈曹谿鎮長在何年桮渡東海門拾
得海底珊瑚根上有六鼇峰玄靈結胚腪置之太華芙
蓉盆中有靈響含清温靈泉貯空碧倒影莓苔痕上人
臨流築高軒平地幻出祇陀園繙經灑以甘露言寶花
亂落青瑶琨我亦平生好禪者十載夢遊雙樹下正思
執熱濯清漣何由借我支郎馬
峴山樵隠歌為二令劉克和賦
劉侯襄陽人自言襄陽好樵居卜隠峴山陽漢水一江
流浩浩朝汲江上水暮樵山中雲拂石坐垂釣讀書行
負薪笑殺風流晉山簡習家池頭意蕭散小兒拍手唱
銅鞮馬上歸來不知晚更憶羊公墮淚碑英雄一代令
人思鳴笳叠鼓白日動千載以來如見之漢江之水蒲
萄綠日暮行歌大堤曲大堤女兒花滿頭把臂蹋歌歌
不足宦轍東西十五年前程如此隔三千夜來夢逐南
風去直到龐公舊宅前石田可耕山可屋瑶草金芝滿
丹谷功成它日賦歸來我亦相從學樵牧
贈醫士郜士清
丹井西頭山澤癯平生愛讀軒轅書石田有芝養白鶴
瑣闥無佩懸金魚前年别我朝天去藥籠參苓隨所寓
歸來卜築兩山間繞屋杏花春滿樹木蘭之楫沙棠舟
市上孰知韓伯休一水相望五十里峽雲江樹思悠悠
題望雲圖
我家望雲二千里君家只隔一江水北堂豈無藼草花
生男不得長在家願兒讀書忠與孝阿母看花長夀考
母昔在家時佩以宜男草母今生子後慈顔長不老樹
藼北堂下葉葉書帶長兒年日以盛母壽日以康兒有
崐崘桃壽母三千歲兒有紫霞觴勸母花前醉富春水
有金鯉魚富春山有油壁車有車可乘魚可膾歲歲看
花北堂背
送禢二令秩滿之京
我聞南州古南雄梅花庾嶺當春風乾坤旁薄毓神秀
乃有文章禢迪功三載作官東海邑頑夫能廉懦夫立
胥曹束手戒貪婪醜類革心俱辟易杏花二月春雨晴
東風嫋嫋吹華旌今年攷績之瑶京耄倪夾道相送迎
使君此行須奏最復見疲氓借河内
送百戸徐叔平之甘州
徐卿有子天馬駒從戎甘州十載餘白雲東望八千里
夜夜夢繞鴛鴦湖鴛鴦雙飛復雙宿湖中鯉魚白如玉
腰下能懸寶玦還水邊不用金錢卜左持張掖酒右進
涼蒲萄上堂舞萊衣暫脫戰時袍别家復向甘州去簡
書有程那久住雁落黃雲塞上蘆烏啼白月庭前樹吾
聞李牧今守邊邊庭四境俱晏然椎牛饗士開屯田星
河遠近同一天願卿父子長壽考壯士不須憂遠道
送人歸省還京
朝望南山雲夕望北山雲游子在遠道時時思見親憶
昔别家時父母年未老兒著五色衣上堂顔色好東市
買白苧西市買烏紗白苧製寬袍烏紗簮好花三年游
太學讀易司成館春暉一何長草心一何短陽城弟子
有何蕃優詔特許兒南還堂前靈鵲頻報喜飛傍宜男
花樹間父母聞兒歸黃色浮雙眉大兄聞弟歸出郭身
欲飛小弟見兄歸持觴細割黃金雞入門快意無不足
城中少年徒碌碌大江水落秋風生兒留三月還復行
九天閶闔五雲近張帆上拂牽牛星萬方冠冕朝玉京
老眼復見黃河清黃河清四海一願保千金軀比之雙
白璧
送黃鍊師還天台
吾聞天台山高四萬八千丈中有玉平之洞天丹霞赤
日照林壑此地往往多神仙神仙中人不易得黃公之
孫有仙骨放浪江湖四十年春風落盡柳花碧海邊樓
觀臨蓬萊何年飛舄從東來絲綸五色詔遺逸手把芙
蓉朝玉臺昔我題詩過方丈令我臨風倍惆悵不見遼
東一鶴歸步虚聲落青天上我有一掬淚不灑三十春
但哭市井交何曾哭仙人我知仙人長不死晝夜循環
亦如此
送道瀾上人還天界
道瀾上人好文采舌如波瀾性如海犀牛扇子破多時
留得千年公案在别峰禪老日邊來金襕照日天花開
皎如一片秋水鏡置在七寶青蓮臺室中弟子多聞道
見性無如道瀾早結社曾邀陶令過論詩每愛支郎好
飄然飛錫向何方第一禪林古道場且對黃花談般若
更留數日過重陽
贈觶僧會
天目之山自西來羣龍回繞青蓮臺千年翠氣鬱不散
化成樓閣重重開上人自是僧中寶黃鶴峰前坐來好
天風吹動雜花林山色谿聲談未了昨者鳳凰銜紫泥
潮音却渡海門西海門月照白毫相濁水倒影澄摩尼
我亦前身許玄度半生頗有烟霞趣夜來八萬四千言
笑對黃花獨無語
題雙松圖贈司虞趙子瑛
吾聞泰華山上有千尺之長松白雲英英出其顛天門
日觀遥相通三更雞鳴海水赤羲和攬轡騎飛龍松下
高人坐盤石金芝瑶草青茸茸三年釣鼇東海上奏最
去謁明光宫棟梁之材當大用大夫不讓秦時封贈君
此圖千里翫長見青青齊魯東
題太古子為分水縣佐蘇侯賦
八風不動地軸寧六合無塵天宇清聖人在位羅羣英
干櫓化為絃誦聲蘇侯紹芳德彌馨邂逅黌宫舒我情
笑談霏霏甘露灑意氣落落秋風生為言佐政分水城
樓船東下窺滄溟海門山水多奇異西通月窟東高麗
天雞夜半啼一聲璧采金光絢霞氣蓬萊更在天東隅
欲跨飊輪遊八區麻姑别去音信斷弱流清淺今何如
太阿躍出豐城獄斫斷三山巨鼇足九苞鳴鳳信有神
結巢宛在珠樹林雲窗霧閣應可到海若天吳安敢嗔
山可登兮水可臨嗟我白髮秋霜侵幸逢昭代寬且仁
梯航重譯輸南金自從天地一開闢凡有血氣皆尊親
我欲入海攀鯨鱗手探明珠弗顧身安得昌山雙玉琯
吹徹太古羲皇心羲皇之心萬萬古且酌百瓮蒲萄春
題貞婦胡氏貢姑
妾薄命向誰道生不學空中花死甘為墻下草墻下草
生不離家風中花泊天之涯爺娘早亡阿弟死膝下呱
呱遺一子婦守嫠居不二天形影相依心若水
送判府萬侯秩滿如京
南昌萬使君乃是東漢將軍之子孫家有槐里堂世稱
忠義門銳如豐城之寶劒矯若滄海之遊鵾一旦雄才
際昌運三年出佐東南郡寒谷陽春化日長玉壺夜月
清冰瑩鴈背霜高江水清雲帆曉發鳳凰城長安渡頭
喧叠鼓共輓官船留判府判府今年朝玉京心知萬億
蒼生苦建子之月梅花開臘後春前侯復來天上應頒
五色誥馬蹄重蹋長安道
題虞太守畫
昨夜夢入茅君山&KR0685;明飛落秋堂間一色芙蓉倚天碧
千巖萬壑何盤盤蓬萊宫中青鳥使忽寄數行雲錦字
玩之使我神飛揚排雲擬接泠風袂虞夫子瀛洲仙自
與山别來宦游南北今幾年金堂石室歲月久洞花谿
鳥仍依然采芝有田洗术有泉蘿月可席松風可絃山
中之樂不可極青壁有路何由緣會當攬轡清中原麟
符虎節朝九天西尋赤松子東揖魯仲連功成却賦歸
來篇寄謝三茅君此時我髮不再玄安得騎鸞下上相
周旋相周旋鍊金液摩挲老眼望時青更乞還丹生羽
翼
定水歌
定水定水何曾定活水源頭本清淨八風不動常自清
一片渾如大圓鏡老禪默坐古盤陀心如定水原無波
俯視長江一桮小朝潮夕汐相蕩摩無始以來皆定業
擾擾勞生千萬劫白頭它日挂冠歸重見一花開五葉
題望雲圖為太學生史孟彬作
兒昔望雲雲在天兒今望雲雲在泉雲在天邊見有日
雲在泉下歸何年兒心一寸春暉草阿母倚門兒在道
太學三年歸有程當時恨不還家早白楊日日多悲風
兒歸却掃墳上松千駟萬鍾兒不願但願名書忠孝傳
篆書歌送胡士敬游同安
洪濛開天聖人作神龍出河龜出洛自從造化一中分
鳥迹蟲魚混冥漠史籀篆刻周宣古李斯書傳和氏璞
漢魏以來千百年字體紛紜互參錯我從洪都詢古學
宗人邂逅滕王閣千金不售書滿槖燕尾蠶頭古釵脚
鉤如強弩點如石動為河流靜為嶽親王詔見墨池頭
繭紙鸞牋縱揮霍晴窗白晝風雨來蛟龍盤拏虎鳳躍
吾宗意氣何卓犖翩然如跨揚州鶴今春别我上同安
七星已挂蒼龍角蘭舟暫向章江泊篘酒笑傾銀鑿落
人生交游無厚薄快意相知且為樂吳歌一曲寫予懷
目送飛鴻起寥廓
中秋
絳河帖帖星不流玉露夜墮芙蓉洲仙家五城十二樓
怳然生我冰壺秋龍宫蓮花白浮浮須臾涌出豫章溝
舉觴喚月月少留月不解飲令人愁少年綠髮今白頭
六十九度經中秋
望夫石
朝望夫不歸夕望夫不歸化為山頭石夫歸定何時妾
身化石尚可轉妾心如鐵無人知
焦仲卿婦辭
黃鵠上青天雌雄相頡頏妾年十四五學繡金鴛鴦父
母養妾在洞房寸步何曾出中堂嫁作廬江焦氏婦低
眉不離老姑傍春月浴吳蠶秋風織流黃烹魚朝具饌
秉燭夜縫裳不知姑何意命妾别廬江梧桐不復生鳳
凰不得雙郎心如石不可轉妾如蒲葦不可斷妾家有
㬥兄一旦來相迎玉騘金絡馬軋軋車輪聲遣妾移所
天出門無少停㬥兄安能知妾情妾今無故來歸寧女
子足不踐二庭廬江之水清泠泠吁嗟乎焦仲卿
從軍行
千金買紫燕百金買龍泉燕紫嘶白日龍泉倚青天凌
晨出門去莫忘庭前樹樹上烏生三四雛年年結巢來
哺烏
北山行送人還富春
北山山下草堂開北山先生安在哉先生名與山不朽
何異魯望尊徂徠子孫世居北山下况爾更多英俊才
弟也能通學劍術兄復能起讀書臺邦家之基在今日
詩人所宜歌有萊赤松亭前采藥去黃公洞口看花來
棲鶴寥寥海天碧白雲南望心裵回
紫薇花下
我非紫薇郎愛種紫薇花紫薇亦愛詩人家今年試花
如絳霞清晨看花心自喜中夜裵回月明裏不隨紅日
上東廊影過八磚猶未起
寄宋山人
青鳥飛來東海隅銜得雲中雲錦書書中落落三百字
一字一顆鮫人珠三年不見蘭臺令别去亳州無好信
楚鴻日夜嘆離羣越鳥天寒棲不定近報卜居湖上頭
木蘭為檝桂為舟明朝會買官缾酒醉眼看山同一遊
梅窗為凱上人賦
凱上人南遊越王之古臺飛錫近自龍谿來雪晴戴笠
走相訪為報忩外梅花開大庾嶺頭春信早五葉一花
談未了曹谿香水接龍谿鐵石心腸向誰道鐵中有黃
金鑄出瑰竒磊落之貞心石中有白璧琢出崒律磛碞
之老骨何年移種龍谿旁影落袈裟月到窗維摩帳底
定初起天女散花春滿堂凱上人向何處來往虚空本
無住二千里外白頭翁三年不蹋西湖路山中猿鶴寄
書來我亦相期看花去
暮春病起
春日遲遲出暘谷桃花能紅柳條綠柳上倉庚催夢醒
花間胡蝶勸人行綠窗剪刀金兩股剪吳羅對花舞對
花舞為花歌百年懽樂能幾何但願長繩繫羲馭把酒
留春春莫去
題風木卷為丁孝子賦
風在天木在地暫時會合還離異木在地風在天風聲
不到九重泉丁蘭肖母曾刻木丁令化鶴歸何年我願
風聲長在耳世世人稱丁孝子縱使木高千萬尋不及
孤兒方寸心
題趙子昂畫西馬為禇奉祠作
前朝學士趙王孫畫馬傳得曹將軍此圖骨相何所致
萬里來自西崐崘玄雲覆身蹄削玉霧鬛風鬃電為目
珊瑚絡腦青絲繮遠戎牽來字天育雄姿矯矯當赤墀
神駿不許人間騎玉堂揮灑歲月久河南祠官今得之
吾皇仁化被八極騕褭驊騮數盈億日出日沒皆封疆
求駿何煩畫中索老我衰年髮已蒼惠養每思田子方
何幸生逢太&KR0685;日歸放華山春草長祠官藏之慎勿䙝
留取郢中歌白雪
送寧上人住玉谿
寧上人乃是妙喜之雲孫西江一口吸不盡又向玉谿
尋白雲玉谿澂澂清見底千年𣲖接曹谿水松風吹作
海潮音重重樓閣凌空起到寺欣逢大閏年寶花如雨
散諸天有約中秋月明夜待余來問木樨禪
贈庸信菴上人建盧大夫橋
昔聞盧大夫作橋長安市宛如青天虹墮影長河水一
朝乘風飛上天公無渡河公莫前老禪白雪垂兩肩金
錫擲地風泠然女媧鍊石不受鞭化為飛龍卧晴川我
來脚蹋金鼇背歗歌聲落青雲外相如題柱最多情好
結天風紫霞佩
分題得海門洪濤送友人之閩
朝登東海門遥望槫桑暾波濤浩無際推出黃金盆河
流九派來崐崘百川朝宗皆駿奔但見東南一花起匹
練界破青天痕魚龍乘時亦變化珠宫簸蕩珊瑚根初
如峨眉山西太古雪驚雷碾空地欲裂又如蓬萊巨鼇
十五頭涌起三山白銀闕中有仙人駕飊車遨遊玄圃
蹋瓊琚長風破浪在咫尺直跨鵬翼凌天衢凌天衢渡
南海麻姑儻有寄來書茘子船回早相待
莫望雲
莫望雲望雲雲漸遠故鄉雲在心它鄉雲在眼雲在它
鄉眼何如故鄉心雲近尚可望雲遠思轉深人生誰無
母子心良獨苦峨眉太白青入天不及家山一抔土
望雲亭
朝望雲在東夕望雲在西如何母與子各在天一涯關
中去家數千里夢繞西湖一桮水回看天際白雲飛片
片盡從東海起雲近尚可望雲遠思轉深關山夜月三
年笛萱草春暉一寸心劒閣縈回接雲棧太白峨眉青
在眼安得爾雲化為五色衣朝朝暮暮當庭闈朝朝暮
暮當庭闈不勞望雲懷遠歸
烏程謠
我家昔在烏程住三百年來不歸去聞說烏程令尹賢
移家欲種烏程田明朝去買烏程酒東白堂前種楊柳
柳上啼烏報五更排衙鼔動官馬鳴裹頭丁男應門戸
莫待日高高丈五
陽城耕雨歌
春雲陰陰釀春雨荷鋤朝出三家墅草滿南坡犢子肥
一蓑一笠雨中歸千頃水田飛白鳥雨足泥深稊稗少
大樹將軍好子孫輟耕隴上如龐老人間别有方寸心
此地可作商家霖先生硯田耕未了屋頭布榖鳴春曉
題鎮撫扇
將軍紫騮馬手輓青絲繮避暑向何處城南風閣涼夜
半金雞出暘谷東望槫桑西若木不須強弩射潮頭萬
里鯨鯢俱偃伏新裁白苧雪花明手持羽扇清風生壯
士吹笳月如晝臥聽城頭報更漏
贈燕山老妓歌
燕山老妓七十餘少小蘇門城下居自言生長太平日
蹋徧江南西子湖湖水湖山近城郭五步一樓十步閣
春風酒舫載瑶箏夜月歌臺卷珠箔東家胡蝶過西家
十里湖波泛落花蘇小門嘶五花馬段家橋碾七香車
早年傳得伊州曲翠舞珠歌滿華屋芍藥春明和玉簫
海棠夜醉添銀燭一曲清歌一束綾歌聲上遏流雲行
韓娥齒讓瓠犀白趙女眉妒春山青轉首繁華何草草
不道青春暗中老
悲白頭翁
白頭翁生長太&KR0685;世吳歌楚舞少年時老來猶說歡娛
地歡娛地良可悲洛陽牡丹無故主金谷海棠非昔時
千金買花豈不好回首池臺變芳草秋霜昨夜鏡中來
花枝照眼令人哀
題母子貓圖
大貓斑斑虎豹姿小貓白白如狻猊斑者是母白者兒
石苔晝卧春遲遲兒能跳踉母不知牡丹花前胡蝶飛
薄荷葉底酣晴暉小鬟谿頭買魚去月下敲盆呼爾歸
豈不聞東家韓盧知報主夜深防盜兼捕鼠
題楚江春曉圖
巴水雪消流浩浩三峽猿聲啼不了舟人挂帆南斗低
斑竹林深雞唱曉大船小船相逐來小船先待大船開
黃陵廟前風浪惡小船還依大船泊共禱龍神抛紙錢
珓杯凶惡聽巫言但祝遠人心地好烏紗巾上有青天
題茅山外史奔月巵歌
瑶池羿妃奔入月竊得丹砂鍊金骨何年躍入龍王宫
千丈虹光射銀闕茅山外史口懸河長鯨吸海翻白螺
夜半銅仙泣秋露化為萬斛黃金波空歌笑落瓊臺表
傲睨乾坤一桮小月中若許築糟臺我亦騎鸞天上來
題馬公肅墓池瑞蓮
種花莫種忘憂草馬家池頭花更好去年一柄生兩房
兒在潁川歸故鄉兒歸見花不見母一寸心如蓮菂苦
也知天與好兒孫戢戢青頭聯牖戸么荷恰似小兒拳
迎門索棗當母前勸兒食蓮須食蓼辛苦讀書知味少
願花並蒂年年開一度看花兒一來
題梅圖次胡龍臣韻
梁園賓客看花處錦障圍春花滿樹一朝池館彩雲空
可恨留春春不住豈若孤山雪後花年年開向老逋家
自信貞心同鐵石肯隨凡卉混塵沙明月半窗閒徙倚
展畫看詩思無已華表千年鶴不歸霜花滿地天如水
輓府幕陳友寬妻
棠梨花落春沈沈美人隔窗鳴素琴一彈離鸞之古調
再理别鶴之哀音百年夫婦願諧老豈信紅顔不常保
昔如南山連理枝今作秋風斷根草牽牛織女兩相望
一旦化為參與商願郎長開故篋笥念妾莫換新衣裳
延月軒
延月復延月延月上青天月本無私照流光入我軒八
詠樓中好孫子當時月照雙谿水不知千載落誰家只
今飛入華堂裏東家延月照綺羅雪兒起舞雪孃歌西
家延月照珠翠紅燭花偏錦袍醉何如清夜掃前除留
月照我琴與書
題子猷訪戴圖
燕山雪花大如掌沙磧瓊瑶深一丈萬里寒雲鳥不飛
驅車北渡河冰上豈識山陰有剡谿白月墮水風吹衣
子猷忽爾清興發夜半乘舟訪戴逵此時此興良不惡
一幅生綃亦奇作争似蘇卿秉節旄千年圖在麒麟閣
題望峽軒
雙峽何亭亭如弟復如兄紫薇劉郎去已遠山今猶有
紫薇名太學儒生未三十玉樹英英向人立堂上有親
今白頭晨昏定省嗟何及書往書來春復秋璧水竟作
三年留鳳凰臺上一回首千里雲生東海頭東海東頭
白雲起望峽之心何日已安得爾雲化為五色衣朝朝
暮暮當庭闈朝朝暮暮當庭闈不勞望雲思遠歸
龍尾山隠者歌
龍尾之山青蜿蟺何年躍出東南天夸娥不能為之員
祖龍不能為之鞭雷公電母相後先珠光璧采生重淵
中有幽人顔色好自采青芝拾瑶草大丹鍊就金芙蓉
世人得之如得寶我昨乘閒一訪君清晝柴扉封白雲
欲覓仙蹤不知處薜蘿涼月秋紛紛我無隋侯珠何以
報區區明當南還大庾嶺青鳥來時須寄書
贈峽川醫士郜員
紫薇山前鶴髮翁古心古貌古人同朝漱玉于葛洪之
丹井夕棲雲于顧況之青峰大丹鍊就金芙蓉神方傳
自娑竭宫白石可裂黃金可鎔有恒之心天地無窮
題姜潤華怡老堂圖
天目山來錢唐翩如丹霄五鳳下矯若碧海羣龍翔金
煇璧采照城郭中有姜家怡老之高堂有卜不應非熊
兆有手不釣磻谿璜堂中阿翁夀而康堂下佳兒聯雁
行盤行白玉鱠觴進青霞漿松花落雪高雲涼松根茯
苓如雪香左江右湖流湯湯願言夀比廣成子千二百
歲同其長
題三香圖
拾翠羽采明珠美人宛在滄洲居梅為兄礬為弟一笑
相逢大江水江水澄澄羅襪寒雙井詩人誰共看
秋風雙井芙蓉老太史當年被花惱揮毫曾賦水仙詩
礬弟梅兄竒絶倒三香之圖風骨清信知難弟復難兄
昨夜月明江水白出門一笑見高情
題張文顯梅月山齋詩卷
盈盈羅浮華皎皎羅浮月渺渺羅浮雲粲粲羅浮雪我
昔夢入羅浮天縞衣仙子神飄然綠毛么鳳隔花語别
來仿彿三千年子今贈我雲錦牋何以報之瓊瑶篇相
思一夜月如練歲寒長見春風面
題學釣軒
炎祚真人騎赤龍故人傲睨輕王公身披羊裘隠澤中
手弄一絲江上風客星夜臨紫極宫釣臺高並雲臺功
復有雲孫千載下讀書豈是煦煦者司征海上六年餘
古貌古心知者寡琴江東去水滔滔石上珊瑚明月高
拂衣别我且歸去持竿釣取黃金鼇
題杏林别墅圖
我聞于使君種杏碧山下它山豈無丹杏花不及家山
種來者高堂中有白髮親看花酌酒娱青春兒今去家
二千里作官只飲三衢水三衢水清漣漪年年杏花開
滿枝點綴五色斑斕衣阿翁䄂有金光草令人服之顔
色好别墅春風日日來花落花開長不老
秦駐山殺虎歌
秦駐山頭祖龍廟月黑天寒聞虎嘯將軍手挽烏角弓
平明入山尋虎蹤叢篁秀木鬱重重陰壑慘淡來悲風
山靈白晝驅虎出壮士跳踉與之敵雄牙利爪善搏人
大劒長鎗俱辟易我今三箭信有神勇氣不讓飛將軍
山中一朝除虎害四境掃蕩無妖紛封章奏徹彤庭上
聖主聞知頒内賞安得儲公數十人一時蘇息東南民
重題涌金門外殺虎歌
昔聞堯舜世大禹平水土虎豹犀象驅遠之萬億蒼生
皆按堵儲將軍雄且武一朝手輓烏號弓射殺南山白
頞虎白頞虎視耽耽朝遊城之北暮遊城之南不有將
軍一身膽縱此飛類民何堪豈不聞牛哀七日化為虎
獸面不知兄與父縛虎易知人難方今聖德天地寬但
願將軍鎮藩翰人不化虎四海皆清安
題槐陰書舍
天有三台地有三槐云是晉公親手栽三槐如雲復如
蓋果應二郎居鼎鼐時當景德祥符間柱石廊廟安如
山世澤傳來三百載復有孫子登朝班槐葉陰陰覆書
屋不數鄴侯三萬軸繡衣金節玉花騘行部歸看滿庭
綠春暉堂前烏夜啼結巢多在青雲枝青雲枝上烏啼
處它年留作甘棠樹
送憲司知事吳君攷績之京
江之水清且漣明如鏡直如弦青騘繫著江邊樹繡衣
攷績朝天去津人伐鼓送樓船十丈雲帆南斗邊鯨波
帖帖風不起使君之心有如水激濁揚清振綱紀萬歲
千秋報天子
送吳司幕秩滿之京
歌南薰調素琴人生會合無古今古人不愛暮夜金今
人豈無古人心河南吳公好孫子脩&KR1046;如漆心如水三
年贊畫簡書勞芙蓉幕下清風起調素琴歌南薰南陽
宗資今見君江花冥冥江水春百丈牽船登要津鳳凰
池上恩波重天官攷績承天寵冥鴻萬里决浮雲自古
有才當大用
題直翁胡重器詩卷
直莫如虞帝之琴弦曲莫如任公之釣鉤直弦可彈太
古調曲鉤謾掣金鼇頭人心取舍各有道曲鉤何如直
弦好在天勿作彎&KR0707;星在地當為指佞草直翁直翁聽
我歌出門紛紛岐路多我願萬斛舟不涉九曲河我願
千里足不馳九折坡翁今有子鳴朝珂履道坦坦平不
頗董狐之筆如操戈千秋萬古名弗磨翁當餘年養太
和子孫世居安樂窩
題航為俞叔銘作
野水兮幽幽野航兮悠悠動吾行兮浮浮靜吾止兮休
休逍遥兮中州浩蕩兮安流憑虚兮天遊沿月兮棹謳
彼坳堂之杯兮孰若以芥而為舟噫委身大造兮任吾
去留
題朱氏椿藼堂
吾聞漆園之木八千秋又聞北堂藼草能忘憂朱卿夫
婦俱白頭兒也貢入帝王州口傳天語出丹闕馬蹄蹋
徧閩山月兒心何以報春暉回望飛雲隔吳越左手擘
荔枝右手持㯽榔它山豈不好不如歸故鄉登朝見天
子沐浴承休光龍河雪消春水長願乞還家三釡養入
門堂上見椿藼靈柯銳葉俱無恙讀書椿樹下進酒藼
花傍更分白兔所搗之玄霜父兮母兮髮蒼蒼金蘭玉
樹照庭戸直與竇家五桂同芬芳
謝南康張少府惠帶
南康少府休官日三徑黃花有佳色寄來束帶水犀文
令我腰圍較寬窄烏紗高帽白苧衣繫來穉子道相宜
入手御鑪煙氣重知卿來自鳳凰池我亦平生愛疎散
可恨與卿相見晚秋來消瘦苦耽詩一日幾回移帶眼
湖魚白白湖蟹肥禾黍滿田黃雀飛秋水野航三十里
停雲西望思依依
集杜少陵詩句一首奉寄雲菴法師
台州地闊海溟溟南極老人自有星千崖無人萬壑靜
老身古寺風泠泠有時自發鐘磬響芝草琅玕日應長
昏黑應須到上頭安得仙人九節杖不見旻公三十年
清詩句句盡堪傳陶冶性靈存底物晴窗檢點白雲篇
題竹雪山房為王御史作
繡衣柱史鐵作冠平生愛種青琅玕山中歲晚讀書處
積雪滿庭生翠寒常時見竹不見雪竹雪雙清更竒絶
冰壺照徹此君心璞玉鐫成此君節平明四望巖壑間
矯如羣龍下瑶壇黃陵女兒騎白鳳風裳月佩鳴珊珊
怳然張樂洞庭野倒卷銀河向天寫九重閶闔參差開
八極空明不知夜是時繡衣朝紫皇下視九點煙茫茫
會當裁作十二琯坐使寒谷回春陽
有竹豈不佳有雪亦自好金聲來戸外玉氣出林表昔
聞王子猷夜訪戴安道當時有此君相見必傾倒千載
回舟興至今猶未了引領仰高風何由寫懷抱卓哉歲
寒姿貞白永相保
題李白觀廬山瀑布圖
我思仙人乃在南斗之下香鑪之峰手招五老白雲裏
掀&KR1046;玉立凌天風不知何年鬼斧鑿破混沌竅絶頂直
與銀河通上有奔崖噴壑之飛流下有横江飲澗之長
虹白波九道走東海流轉萬古無終窮仙人詞源亦如
此天然秋水生芙蓉開元召入黃金屋揮毫醉寫清&KR0685;
曲鳴鳳不棲阿閣巢青蠅翻汚連城玉金雞放赦夜郎
回生死託交鸚鵡桮人間斗酒醉不得此水可滌愁懷
開酒星在山頭酒泉在山下便當釀作蒲萄醅不費千
金之裘五花馬胡為夢落峨眉亭千年一去不復醒畫
中仿彿見顔色屋梁落月秋冥冥聞道騎鯨入瀛海神
遊汗漫知何在大鵬借我垂天雲八極三清會相待
題王仲序墨客詩卷
王郎酒酣當墨池五雲飛落天孫機河東美人織不得
仿彿八繭吳蠶絲親王召見蓬萊殿天門白日飛龍見
中官傳旨賜奚囊王郎佩服生輝光絳州陳玄最奇絶
落手麟膠三日香梁園賦客鄒枚老愛爾尊前一傾倒
揮毫為寫錦囊歌願爾千年贊王道
剪韭亭
剪韭復剪韭山園春雨肥昨日韭葉長今朝韭葉稀但
令勿傷根日夕生華滋有客過茅屋呼兒剪春綠一箸
盤餐惟所須何待高門行白玉寄言山中人灌畦當及
春人間此味良可珍此味不減秋風蓴
友人紙帳名卧雲求題
白雲劈繭春重重仙人卧雲如卧龍天風吹下太古雪
平地幻出瓊瑶宫白雲來來還復去何如一榻留雲住
胡蝶莊周兩不知誰能解此雲中趣小鬟折花香滿衣
霓裳夜半行雲歸周公夢回日丈五此樂人間今古稀
梨花散漫春雲煗一色瑶臺月華滿醉倚仙家十二樓
夜寒不上珊瑚鉤飛瓊隔花吹小鳳縞衣驚起羅浮夢
谿藤剪霜翻素濤翠禽啼煙紅日高世間萬事邯鄲道
人生不及卧雲好
題李仕廉雪谿詩卷
五載西江想東越興來欲蹋山陰雪眼明見此雪谿圖
怳若冰壺貯寒月山中之人不可招千崖萬壑皆瓊瑶
長空浩浩絶飛鳥深林何處尋漁樵謫仙有孫有佳趣
蓬萊移得三珠樹稍待明年春水生借我綸竿釣魚去
題馬文學之惠安教諭
鍧鳴鐘考朗鼓司馬先生教南土泉州宛在福州南榕
葉如雲茘枝甘一路春山當馬首下馬桮行椰子酒門
生出郭候谿傍翠盤鈿合進㯽榔蠻雲瘴雨喜無恙衿
佩青青趨絳帳
送黃將軍分鎮台城
渥洼之駒走千里雪花凝寒吹不起將軍仗劒出洪都
南來手挽天河水天河直與東海通槫桑虯枝挂彎弓
旌旗倒射海底日金鴉夜啼華頂峰彼州之人迎我侯
此州之人不可留順風吹帆疾如馬綠水蕩漾芙蓉秋
九日黃花一尊酒手把茱萸當楊柳將軍自有榖城書
勲業傳家垂不朽
謝何徵君惠麻鞵
仙人昔上蓬萊宫十年蹋徧京塵紅仙人今歸東海曲
麻鞵但遺雙白足白足麻鞵白似霜紫苔猶帶落花香
世人不識飛鳧舄千里煩君遠寄將昨向滄洲拾瑶草
雨過沙乾著來好此中不是若耶谿布襪何愁杜陵老
知君已謝鵷鷺班尋真來訪白雲間舊時猿鶴應相識
好在南山與北山
題李白觀泉圖
我所思兮在匡廬錦袍仙人玉不如香鑪五老半天上
旭日照耀金芙蕖仙人倒披雲錦袍浩氣直壓秋崖高
人間斗酒醉不得手挽銀河翻雪濤一朝召入金鑾殿
曾與龍顔醉中見誰知白玉點青蠅不顧昭陽忤飛燕
紫皇案前五色麟掉頭蹋徧名山春若非九天寫下千
尺水何以蕩滌胸中塵千年風骨何人畫仿彿屋梁明
月夜騎鯨東海若相逢大笑長歌呼白也
題芝谿送别圖
我聞袁安之子孫何年卜隠芝谿邨渭陽舅氏不可作
甥乃仗劒登期門芝谿之水清見底中有别情千萬里
鳴笳叠鼓送行舟東流有盡情無已芝谿水有雙鯉魚
芝谿水有明月珠明珠莫彈山頭雀雙鯉須傳海上書
送張河泊還鄉
清涼遠在南海隅青鳥銜寄雲中書開緘忍見數行字
阿母手封雙淚珠為言十載與兒别復報若翁今永决
五月兒從闕下還悵望南雲寸心折水有行舟陸有馬
無復升堂拜郎罷七月秋風起布帆兒歸笑指青山下
兒今無所願願母夀且康上堂進荔枝下堂食㯽榔㯽
榔可餐茘可擘玉立亭亭兒在側更種長松當墓前慈
烏結巢年復年
題岐山圖
朝望岐山雲夕望岐山雲岐山不可見但見非煙非霧
青氤氲上清真人好奇古有山不待夸娥負縮地回天
頃刻間蓬萊移得金鼇股吾聞留侯從赤松功成歸老
山之中千年復見好孫子出宰况近仙人宫仙人歗歌
碧雲裏采掇金芝餐玉髓也知吏隠亦清流兩年只飲
薌谿水只今見畫如見山安得置我靈臺間日日凴高
望雲氣會待岐陽鳴鳳還
殺虎歌贈葉將軍
朝射虎夕射虎吹鳴笳喧疉鼓去年田禾不得收牛羊
不敢放壠頭今年禾黍滿郊野猛虎無聲山月秋白髮
老翁卧茅屋教兒賣劒買黃犢到城明日謝將軍更向
轅門分虎肉
漁隠
青青蒲葉短臨平湖水滿嫋嫋柳絲長當門繫野航野
航穏於馬坐釣青山下魚我兩相忘無人知釣者百年
天地一漁蓑流水桃花意若何得魚換酒篷下醉自誦
一曲滄浪歌太公釣西周嚴光釣東漢古來豪傑人出
處關治亂
題山居夏夜讀書圖
素月兮流天松風兮奏絃澄夜氣兮泠然寓吾情兮簡
編探羲圖兮畫前游吾神兮太古之先
送馬貢士題春江送别圖
大山小山芙蓉開雲氣遠從天目來東風吹散鳳城雪
一夜江水青于苔借問舟行向何處馬卿明日朝天去
杏園花滿曲江春幽谷鶯遷上林樹方今玉堂皆鉅公
手把刀尺青雲中神龍出河龜出洛千載復見明良逢
馬卿此行當努力射策彤庭期第一龍門奪得錦袍歸
先遣雙魚寄消息
題春山小景圖
老夫愛畫入骨髓偶向高堂見山水不識何人寫此圖
怳然坐我春雲裏大山小山青入天嵐氣暝結香鑪煙
扁舟夜泊潯陽郭似是當年孟浩然阿翁手持九節杖
雙澗流泉玉琴響天風吹帶碧桃花瑶草金芝為誰長
南郭先生吾友于招我共讀山中書石田可耕水可釣
安得斯人與同調
謝杜醫士為葉百戸贈
浣花老翁好孫子家住鹽官忠義里幼讀神農黃帝書
青年賣藥居城市今夏括蒼葉守中卧病兼旬不能起
更醫至再復至三孰辨陰陽明表裏城中杜子有家學
分得桑君上池水捷如壮士當敵場百步穿楊誇一矢
昔也父母及諸弟倉皇驚怕走折趾今也怡然北堂下
笑舞萊衣具甘旨五月歸從白玉京瓊玖安能酬木李
觸熱敲門求我歌好雨洗秋涼入髓勗哉杜子須努力
積土為山自今始而翁天外如有聞化鶴歸來心亦喜
題羅小川山水圖奉和耆山真人詩韻
平生愛畫入骨髓出門萬里皆山川周南太史古轍迹
媿我白頭非壯年稚川父子有家法何異萬選青銅錢
每于江海見遺墨一紙千金人共憐匡廬秀出南斗傍
赤日倒射香鑪煙金光璧采絢林壑使我一覧神超然
天雞喈喈而喔喔火龍蜿蜿而蜒蜒東分蓬萊五鼇股
西擘太華三峰蓮乃知意匠奪天巧聲價肻讓它人先
瀛洲仙子何翩翩霧閣雲窗常晝眠直疑槫桑與若木
根盤暘谷通虞淵耆山真人好事者筆勢倒翻三峽泉
安期棗如瓜玉井藕如船何當為我蜕凡骨神游八極
齊喬佺
題賀節婦卷
秦烏啼啞啞少婦在邊姑在家婦從萬里拾夫骨恨身
不與夫同歿一兔百逐良可憐形影相依今十年鏡中
寧使斷綠髮頭上安可無青天夫入九泉無復見何日
登堂見姑面妾無錦字織回文妾無胡笳寫哀怨代妾
陳情范子勲放妾還家宋將軍妾年至死何以報願夫
再生姑不老
題張母徐氏貞節詩
由拳城外鴛鴦湖鴛鴦交頸依菰蒲雄歿雌存形影孤
矢死不學雙飛鳬良人贈妾明月珠嫁時繫在紅羅襦
夫今在地妾有雛賣珠日給堂上姑打門無吏夜索租
挑鐙有女寒辟纑女工紡績兒讀書妾死不慙泉下夫
題剡谿書屋
朝望青山雲夕望剡谿月我思剡谿人欲載剡谿雪笑
殺山陰王子猷一時興盡回扁舟早識山中有羊仲放
船也作東吳游羊家結屋谿南住正是好山環碧處門
前水漲柳花灣釣船一夜高于樹阿翁看山不下堂兩
兒翩翩如鳳凰大兒才力健射策登朝行小兒天姿高
十五工文章至今雙髻亭亭削寒玉玉帶蜿蜒走崖谷
讀書聲隔碧蘿間夜夜虹光照秋屋翁今歲晚江上歸
有約明年尋剡谿野航載山不載雪繫在屋東楊柳枝
題金夀堂
世間萬物皆可變唯有黃金能百鍊龔家慈母出鄧林
貞節可比千黃金黃金善祝慈母壽黃金莫鑄慈母心
孝子愛親如愛日百年一刻千金直大書金壽揭高堂
願母與日同其長
送戴伯聚還天台
戴先生住在龍山之下迂江之湄平生讀書忘渴飢三
旬九食寒無衣口掉三寸舌不顧人是非前年别華頂
來遊東海涯今年還天台去采黃金芝秋風蕭蕭吹苧
衣遥望宫前浮雲飛豈不聞蘇季子六國印百里奚五
羖皮人生出處各有時子當還山歌我詩
美妾換馬
妾重千金軀君愛千里足共憐逸足疾如飛誰念貞妾
美如玉妾今出門去無復侍華堂寸心何以報願作青
絲繮
題具慶堂
陳綺席進華觴聽我長歌具慶之高堂太學儒生忠孝
士矯首南雲幾千里堂上雙親八十餘堂下玉立三兄
弟東家積得金滿籯何如教子傳一經西家作官金絡
馬何如種藼北堂下陳綺席進華觴聽我長歌具慶之
高堂兒在遠道親歸故鄉兒業日以廣親年日以長它
年紫誥鸞回紙聖德如天無遠邇請看進士歐陽詹不
在親傍親亦喜
輓道士
有羽人兮在玄都白玉為佩青霞裾手掉五色金芙蕖
飄然騎雲游紫虚呼吸元氣洪濛初閱盡三洞天皇書
江風蕭蕭歲云徂寒月墮澗冰蟾孤玉棺千年葬龍且
嗟羽人兮不可呼
贈道士
我思仙人乃在三神山何年誤落塵網間浪遊江海不
歸去碧桃落盡春風閒春風閒瑶草綠來日燕辭巢歸
時鶯出谷黃金之闕白玉城手把芙蓉朝太清安得從
師入山去醉騎鸞背吹瑶笙
贈上清道士
天上仙人碧落卿冰弦入手風泠泠一彈山中别鶴操
再弄谷口樵歌聲是日同登玉虚閣碧窗片片桃花落
怳然坐我鳳麟洲瓊珥瑶環下寥廓師今復上耆山顛
洗耳更聽幽澗泉鈞天别有太古調此曲不許人間傳
題桂菊雙清圖
白帝司秋運金氣空山草木皆淒厲嗟爾桂樹青團團
直與佳菊凌霜寒貞姿孤潔同晚歲何異幽人逸士棲
巖巒我所思兮淮南之小山白石鑿井金為闌手招八
公鍊神丹驂鸞翳鳳遊其間側身西望柴桑里南山悠
然當面起處士兮歸來尊有酒兮甘且旨石磊磊兮葛
緜緜玄豹號林兮長鯨阻川折遺芳兮寄遠歌招隱兮
期長年
來鶴亭
鶴不來雲悠悠十年無書寄揚州仙人五城十二樓玉
簫聲斷瓊花秋黃埃四塞不可以久留安得從之上瀛
洲鶴不來雲悠悠
東檜軒圖
悟空塔前雙檜樹化龍已上諸天去犀牛扇子破多時
欲覓牛兒無覓處千年公案重于山還我牛兒竟不還
檜樹東邊結廬者亦欲置在犀牛間畫史安能知許事
此中真有西來意莫論檜東與檜西且復還我犀牛兒
題紅梅
東方風來吹碧雪羣妃醉蹋瑶池月中有仙人萼綠華
珠佩霓裳最清絶别來仿彿三千年綵雲夢隔蓬萊天
蓬萊宫中花鳥使幾見海水為桑田東家步障霞綃煗
不惜千金買池館春歸紅葉玉簫閒月冷海棠銀燭短
何如託根王君家不學人間兒女花昨日劉郎笑相贈
天台有約飯胡麻
還山吟送天台王徵君
巍巍乎天台之山四萬八千丈兮聯岡叠障緜亘乎東
南神鼇戴山儼不動但見螺髻涌出矗矗青瑶簪三更
雞鳴海水赤丹霞紫霧浮晴嵐上方鐘磬落天外白日
花飛優鉢曇嗟哉勝境可望不可即兮金堂石室何由
探神仙中人王子喬顔如丹砂髮毿毿偶從東海一相
見調笑共作煙霞談手持天孫五雲錦冰絲嫋嫋繅吳
蠶飄然别我復長往解纓去濯桃花潭天風吹散華頂
雪曹娥江水青于藍舵樓晚飯坐天上拂雲鳥翼張高
帆
夢天
夜飛八翼登天門濯髮明河披素雲玉琯雙回白鸞背
珠露泠然濕秋佩泰階煌煌明六符東方白榆長不枯
拾得天孫機下石何勞問卜過成都
題竹雪山房
吾聞王内史種竹在山陰人見此君節不知此君心昔
年讀書脩竹林積雪擁門三尺深一庭夜月瓊瑶色萬
壑天風環佩音我知此君最清絶歲晚相看面如鐵正
色比公頭上冠爽氣隨公手中節青驄蹋徧江南霜請
持玉節朝紫皇裁為鳳凰十二琯坐使寒谷回春陽
題望雲圖
葉先生住在四萬八千丈之天台霞氣直接東蓬萊天
雞三鳴海水赤春風幾度桃花開胡為家山看不足剪
得匡廬雲一幅春暉在青天寸草在黃土中有一寸心
何以報慈母關西余氏母在堂堂下宜男春日長九華
西浙宦游處白玉種此雙兒郎兒今長大過三十寸草
春暉報何及豈無魯陽戈為駐西飛烏豈無萬丈繩為
輓羲和車春暉在天草在地母子同躋太平世更願傳
家好子孫大書特書忠孝門
神石
有石有石在空坑宋朝文相避元兵單騎脱急無留行
石墮空坑如隕星追兵不及相乃生人言此石山之靈
天佑信國全忠貞重為告曰石兮石兮爾之生也甚奇
怪胡不鍛鍊五色上補青天青嗚呼共工一觸天柱折
孟姜一哭長城崩誰謂土石終無情至今鄉人號神石
奸雄過之當屏迹
義虎
有虎有虎在空山孝子夏貴廬其間呼天長號病不起
虎銜野鹿活孝子虎也日與孝子親相隨出入三十春
孝子起為宋大將專城總督淮西軍將軍一朝思納土
虎亦咆哮觸其怒虎死在地魂上天將軍掉尾求生全
重為告曰虎兮虎兮爾之生也甚雄偉殺身成仁有如
此胡不化為忠義士董狐之筆良可紀萬古千秋照青
史
題畫
露華凝寒玉蟾泣張生手潑金壺汁神鼇戴山海水立
白龍嘘雲元氣濕毫端妙奪造化功傍人云是米南宫
贈爾波斯螺萬斛寫我匡廬看飛瀑
題恬淡軒為儲都司作
淮之水出自桐柏山千盤萬折流入江河間將軍好文
兼好武清似流泉出山下手提長劒鎮雄藩馬前奔走
皆貔虎龍驤萬斛出海洋西略月窟東槫桑天弧夜半
射天狼鯨波帖帖青鏡光歸看山中恬淡水方寸澄清
亦如此方寸澂清亦如此萬歲千秋報天子
長安道
長安道上花紛紛紅霧漲天飛作塵東里雕甍燿白日
西街駿馬嘶青雲長安少年不知老鳳管龍笙春亦好
昨日牡丹何處花今朝鸚䳇誰家鳥韶華過眼易消磨
楊柳纖腰愁思多不見古來歌舞地夜深風雨泣銅駝
題來鶴軒為張僉憲作
張君持節洪之都左招洪崖右麻姑仙人騏驥不可馭
何以得此當庭除雪作衣裳丹作頂戛然長鳴延素頸
夜榻時聞竹下聲午階每弄花間影九重蕩蕩天門開
曾侍玉皇香案來乃知君身有仙骨地位清寒霜滿臺
只今籠之往何處為言攜向英山去我亦東歸尋故丘
結巢願託三珠樹
壽友人
寄我以中山玄兔之秋穎寄君以東海麻姑之錦書仙
翁一尺蒼虯鬚昨來海上騎鯨魚翱翔白龍宫簸弄明
月珠我欲酌以迎風含露之玉壺仙翁飄然夜回車别
來可望不可即綠水蕩漾秋芙蕖絳河彤雲流碧虚仰
見南極當天衢星宫之君曳霞裾揮手招我來斯須東
方小兒學仙術年年夢想蟠桃實櫂歌聲落蕅花洲今
歲玉桃偷不得諸郎一一青瓊枝謝家兄弟田家兒門
前紫荆花滿樹數月不見長相思阿翁白頭種丹杏賣
杏積榖防年飢諸郎稱觴杏陰裏芙蓉出鼎丹光起豈
不聞古來九世張公藝我願仙翁傳百世
題禮部郎中安公山行詩卷
安使君來自蓬萊東手持絳節凌天風水晶宫中好山
色七十二弁青芙蓉樹陰暫繋青驄馬行部咨詢到山
野傾筐紫蕨小兒拳出網白魚鮮可鮓浮玉山前一葉
舟黃帽隔谿歌櫂謳天上神仙思下土行當獻納鳳池
頭
題天台山人山水圖
天台之山四萬八千丈我昔飛夢登其顛三更雞鳴海
水赤白雲萬頃皆瓊田長松如龍倚絶壁飛瀑懸崖練
花白仙人邀我飯胡麻洞府高寒留不得却從天姥蹋
虹霓獨抱明河秋月歸别來此境不復到空谷夜夜青
猿啼丹丘有客持束絹使我玩之神不倦林巒暝色隔
煙蘿仿彿當年夢中見故山桃花今有無劉郎何不歸
仙都劉郎何不歸仙都莫向人間尋畫圖
題二喬翫月圖
皎皎天上月照見大江流江流去無已月色滿高樓喬
家二女在舒州凭高望月樓上頭金波灧灧綺疏夕玉
露盈盈羅襪秋自從嫁得英雄壻不知月落誰家去千
古山河影在天江水東流年復年
題七馬圖為張將軍作
七馬來自流沙西二十有八玉鑿蹄時平四海罷征戰
華山之陽春草肥一匹齕草兩匹洗刷臨清谿中有兩
匹絡青絲奚官傍立不敢騎明當進入天門下一一金
鞍蓋黃帕漢家不用千里才只許將軍看畫圖
送禢二令弟秉德還南雄迎父
買船何之之南雄洞庭木落生秋風大帆中流夾雙櫓
南望庾嶺青叢叢禢郎去家五千里白雲日日山頭起
浩蕩春暉一寸心深恩較比三湘水湘水有時盡此恩
何時忘上堂進甘旨下堂食㯽榔㯽榔可食魚可膾白
髮明年過吳會長安橋邊楊柳青馬上看花同一醉
題望峽軒
巍巍乎紫薇之山兮雙峰並峙乎西東上干織女之銀
浦下瞰蛟人之貝宫天雞三唱海日紅雲窗霧閣風玲
瓏俞家兄弟構華屋空翠飛落軒楹中堂上有親顔色
好長年服食金光草笑傾阿母九霞觴啖以安期玉文
棗三年仲子在成均回望天南多白雲每憑海鶴附書
至遥見兩峰如見親俞生俞生忠孝者行看赤車馳駟
馬前度劉郎未足誇重來還對紫薇花
贈太醫院使戴元禮
戴先生好神仙朝侍玉皇之香案暮游金華之洞天采
藥不上蓬萊船餐青霞鍊丹砂騎雲翱翔太清家九重
日月生光華千秋萬年樂無涯
禱雨歌贈楊鍊師
楊鍊師愛神仙乃在碧海之東偏仙人魏伯陽丹成上
青天靈符玉文洞玄玄鍊師得之寶其傳凝神專氣合
自然前年在袁州夏秋大旱不得雨山澤草木生炎煙
去年海若犯河伯秋潮漲沙龜坼田今年魃也肆惡如
火燒平原萬口嗷嗷不自活命如一髮千鈞懸鍊師不
笑亦不言仗劒一呼龍出淵手挽天河注長川雷公電
母相後先己巳及辛未一歲禱一雨遂令老穉飽飯歌
豐年楊鍊師通神明長身玉立方瞳青公田及私秋有
成功不自受歸冥冥靈風吹旗海氣鮏醉騎黃鶴吹瑶
笙請以海門山前龍眼千尺浪和我一曲空歌聲
代王奉祠贈别友人之京
春風吹江春雪晴茶官放船明日行奉祠過我索長句
把酒出餞鍾陵城沈郎有母華亭住三載思家不歸去
側身東望白雲飛長繞九龍峰頂樹今年報政上京華
還種北堂藼草花不學江州白司馬直將哀怨寄琵琶
媿我梁園老賓客與爾從來未相識稍待金芽入貢餘
紗帽籠頭共煎喫
送知縣陳仲信之建昌
朝游甘棠堤夕游甘棠堤堤上夜來雨秋風聞馬嘶借
問向何處駕言南康去香鑪生紫煙五老欠延佇山中
瀑布水散為九江流江流二千里還歸東海頭海中有
鯉魚好寄平安字手把釣鼇竿時時候書至
鐵箭辯
鳳凰山下通江門錢王鐵箭今尚存世傳當時有三箭
兩箭沈沙俱不見唯留一箭在江頭此箭不隨江水流
壮士摩挲撼其鏃根株下貫金鼇足出地曾無一尺高
定知作則捍波濤始豐先生真好辯直指是幢非是箭
雨淋日炙四百年孤星煌煌長在天
題東山清隠圖
南山莫采菊北山莫移文西山食薇終不飽聽我且歌
東山之白雲白雲宛在山之下卜得陂坑葬郎罷三年
返哺學慈烏千里按圖求駿馬關山漫漫霜露多谷口
秋風吹女蘿側身南望不歸去白髮倚門愁奈何東山
之圖不盈尺時見山頭白雲白山有荔枝江有魚兒在
天涯重相憶只今冠佩登鵷行誰種忘憂當此堂安得
仙人縮地訣日日稱觴慈母傍
寒食行
江南三月梨花雨寒食鄰家哭兒女阿爺戰死長兄存
二十年來别鄉土存無信息死無歸胡蝶春風淚滿衣
紙錢空挂枯楊樹存者不知埋骨處一百五日年年來
天外遊魂何不回
北邙山頭生白雲北邙山下多古墳借問誰家埋白骨
此中半是洛陽人陌頭夜夜銅駝哭塚上蕭蕭悲宰木
家貧無地葬遺骸忍見烏鳶啄人肉白日短短雲無根
翁仲百年當墓門花落春風一杯酒幾家寒食見兒孫
送丘朝宗還黃岩
百年三萬六千日先生行年今半百文章自守一氊寒
勲業頻看二毛白我持我酒為君歌四十九年東逝波
只今富貴須自致錦衣行晝毋蹉跎我生亦是東方朔
往往尊前恣懽謔得錢痛飲即忘形抵掌論交宛如昨
呼兒手折薔薇花山缾瀲灔送流霞處士星當霄漢上
異鄉吾土挹光華
題雪雀圖
老竹生棘間凍禽來上棲山空雪深相因依相因依歲
將暮朝陽别有鳳凰雛長在高岡碧梧樹
題三桂堂
吾聞戴家三兒翩翩如鴈行家有三桂之高堂堂中八
月風露涼三兒讀書三桂傍黃金月中樹白玉天上郎
人言教子有義方東家牡丹好池館何如三樹歲歲凌
秋霜
題琴軒
山高高水深深中有太古之徽音姚君手抱綠綺琴揮
我彈徹天地心絃中一曲南風調千載無人識其妙水
深深山高高此樂只許柴桑陶
題古木圖
蕭蕭疎疎木葉下歴歴落落霜樹高丹崖寒深老石裂
山風吹月清猿號當年畫史筆最好寫得乾坤秋氣老
圖中轉手奪天工始信黃金未為寶
題冰谿送别
冰為谿玉為山芙蓉幕府山水間夫君三載主畫諾云
是能詩謝康樂雅懷英英玉在璞清姿皎皎冰出壑玉
以比君德冰以清我心笑呼麻姑酒載歌長短吟春雷
送雨章江潯一夜水高三尺深君今報政朝天闕十幅
蒲帆挂明月冰谿迢迢東入浙白頭病起難為别因風
寄謝鮑參軍冰玉相期保明哲
題李將軍九虎圖
李將軍家有先世所藏之畫圖圖中大小九於菟一豹
馴狎與之俱丹崖翠谷行㩻䧢朝游長林夕負嵎馮婦
見之應下車將軍佩以黃金符爪牙捍禦洪崖都願為
麒麟與騶虞此圖傳家真不虚
贈人入浙
老夫暮倚襟江樓青山西來當屋頭白雲洗空涼雨過
明月不隨銀漢流槐里弟兄交有道季方更比元方好
敲門蹋月夜相過玉樹清風滿懷抱笑呼麻姑靑玉漿
仰天邀月月在觴須臾各飲數十月月復挂在天中央
伯也尊前重告别明日放舟東入浙我身願為帆上雲
我心願作桮中月雲隨帆去不相離月落桮中時見之
畫舫西湖載歌舞荷花楊柳總相思老我不歸今四夏
近聞湖上多清暇竹雪能臨内史書武唐解寫王維畫
故人東老最工詩興繞南枝與北枝若見諸賢煩問訊
梁園詞客待多時
次凱南清見寄詩韻
白雲出山無定姿白雲還山無定期乾坤清氣不常用
海内復見湯休詩昨夜大江深幾許彈舌沙中作龍語
碧桃紅杏滿湖開仿彿雲間散花女上人正自曹谿歸
星斗錯落環璿璣揮毫爛寫懷素草霹靂應手蛟龍飛
我今已遂三生夢石上因緣何足論明當載汲洪崖泉
煮茶談空共棲遯
奉張公子歌
戚里張公子古貌又古心面若一尺玉心如百鍊金碧
樹陰陰繞茅屋不惜黃金買書讀有時夢到羲皇前河
洛圖書看不足白晝呼童掃落花高閒真似野人家堂
上靈椿八千歲綵服裁為五色霞白頭邂逅洪都市令
我見之心即喜今人容貌古人心一曲長歌吾老矣
余辤老還家作中秋見月歌一章留别張公子
我行鍾陵道五見中秋月明月流中天既圓還復缺月
圓月缺可奈何今年照見病維摩舉頭見月發大笑白
髮較比來時多來時黑髮今盡白玉兔有丹醫不得百
年三萬六千朝願照年年好顔色張公子留侯孫臨風
共爾傾一樽今古乾坤有清氣此趣勿與它人論明當
載月東吳去挂在海門山頂樹唯有相思一寸心夜夜
莫忘看月處
題時習齋
天行九十有萬里日月循環若流水人之為學亦猶爾
夜以繼日恒不已譬諸行遠必自邇跬步千里自兹始
為以九仞一簣止半途而廢良可恥文江有士復質氏
人言是父生是子古來聖賢疾沒齒我其銘之吁老矣
斗南老人集卷四
