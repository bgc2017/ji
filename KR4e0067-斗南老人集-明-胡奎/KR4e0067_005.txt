斗南老人集卷五
明胡奎撰
七言絶句
簡員外張士諤
畫省題詩白晝閒春寒繫馬百花間船頭載得官缾酒
來看江南雪後山
題揚州翫月圖
好月多情不待招滿江風露夜迢迢分明記得揚州見
只欠瓊花與鳳簫
蔡河聞鴈
白鴈南來第一聲蔡州城畔最多情閨中此夜應聞得
不道郎行到汴京
題鉤勒竹
誰寫南唐金錯刀秋風葉葉動林皋湘靈昨夜雲中過
吹落丹山白鳳毛
題雙蠏圖
公子無腸玉作膏畢生偏稱左持螯畫中偶見十六跪
正及黃花秋興高
題紅梅
葛洪井畔是仙家鍊得芙蓉伏火砂玉骨年來都蛻盡
不須更服海東霞
題釣魚圖
萬里清波一鏡開白鷗分占石磯苔客星只在桐江上
若箇閒人釣得來
題桃花流水圖為劉山人作
一片飛花水上頭九盤十折澗中流胡麻飯熟千年後
卻笑詩人也姓劉
輓員外張士諤
二仙坊裏張員外頭白相逢只論詩今日過門君不見
小樓春雨燕歸遲
西子湖頭碧草春天留山水葬詩人老逋泉下應相見
為說梅花寫得真
題雪峰
湘妃廟前江水深鷓鴣夜啼斑竹林峰頭積雪高千丈
不隔思家一寸心
郎家住在雪峰前湘水湘雲若箇邊一片布帆儂會使
浪平風靜早回船
避暑圖
五月芙蓉水殿涼紅綃新製舞衣裳班姬不用題紈扇
咫尺階前玉樹霜
題雞冠
昂然綘幘倚東闌絶勝丹山五色翰想得飛鳴天上去
玉皇分賜紫霞冠
閏三月清明
今年又改清明火此地重看一月花多費酒錢三十日
儘留春色在詩家
題高士聽琴圖
一彈太古無絃調只有柴桑處士知回首蒼梧呌虞舜
南風何日到朱絲
東園晚興
雨晴階下看宜男自汲清泉漱晚酣隊隊雲收天一半
纖纖月在屋西南
題武夷圖
武夷何處覓仙蹤一一林巒紫翠重世祀乾魚真可笑
最高應是大王峰
題黃鶴山人畫竹
黃鶴仙人去不返可恨此君相見晚高堂六月生秋風
見畫令人意蕭散
漁舟夜月
水底青天洗玉盤一蓑風露夜生寒鷗波不動明如鏡
此處停舟最好看
聞樵笛
看罷仙人一局棋自將短笛晚來吹白雲遮斷無尋處
正是東山月上時
題繫馬圖
日日黃塵淹馬足誰能占得午隂涼天閑芻豆無多戀
好解青絲八尺韁
題蕨
一拳打得地皮穿握住東風不放拳直待杜鵑啼血後
展開鳳尾始朝天
題銀杏雙鳩圖
鴨脚葉青銀杏肥雙鳩和夢立多時日長庭院無人到
呼雨呼晴總不知
題枇杷山鵲圖
翠衿丹嘴雪為衣立在盧家雨後枝不是少年金彈子
一雙來往莫相疑
題梅花白頭公圖
誰寫羅浮夢裏雲飛來山鳥意相親傍人莫笑頭如雪
占得江南第一春
題桃花山鳥圖
楚楚山禽好羽衣小桃枝上立多時樹頭樹底無金彈
且向東風自在啼
夏日偶成
雲氣晚從簾外過雨聲涼傍竹邊來魚波小簟清如水
北牖南窗面面開
題紅梨花
玉容寂寞倚東闌偷得瑤池换骨丹昨夜酒酣銀燭短
綘綃和月護春寒
題紅梅為樞上人
散花天女玉娟娟飛落維摩丈室前可是嫣然通一笑
自緣醉裏學逃禪
題雲山圖
雨洗千峰栝樹青飛泉落澗晚泠泠仙家只在雲深處
長伴天邊處士星
若說揚州吳分野好山只數越中多括蒼洞口分明見
染出波斯萬斛蠃
秋夜
高柳疎疎集晚鴉柴門渾似野人家月明露重空階靜
時見芙蓉落一花
過陸龜蒙書院
太湖水落秋冥冥七十二峰相送迎扁舟遠訪天隨子
日落荒祠楓葉青
題太真教鸚䳇念心經
春寒夘酒睡初醒笑倚東窗小玉屏早悟眼前空是色
錯教鸚䳇念心經
題白鷴圖
我家白鷴白如雪朝步落花心自閒價重連城雙白璧
當時籠寄謫仙還
促織
月下如抛白玉梭千絲萬縷奈愁何佳人夜半停機杼
九曲回腸頭緒多
題吕仙摘耳圖
蓬萊清淺又生塵消息傳來總不真料得耳中無一物
先生真是避喧人
題紅梅為紫微山人作
玉顔老去怕風沙學得仙人服片霞丹井西頭曾一見
縞衣都染葛洪砂
題墨梅
一夜春寒雪作花綠毛么鳳隔窗紗朝來喚醒詩人夢
揀墨留題瘦影斜
玉堂仙人冰雪姿幾度月明勞夢思畫中相見好顔色
只有鐡心如舊時
疎花倒影淨無塵占得江南第一春玉骨近來何太瘦
應知飯顆是前身
謝杏林送酒
山缾春日送流霞不用青錢付酒家草閣暮寒成獨酌
醉邀明月上梨花
題漁舟圖
山下漁舟逐浪開江平風靜好歸來吳中儘有銀絲鱠
莫過瞿塘灧澦堆
題竹
昨夜美人驂彩鸞玉笙吹徹露華寒定應斫却月中桂
特地植此青琅玕
題天台李氏竹石圖
秋風昨夜起林皋拾得丹山翠鳳毛擬約仙人吹玉琯
九天環佩碧雲高
天台四萬八千丈中有琅玕石上生禹穴南來尋李白
丹霞翠雨滿秋城
題竹石圖
蓬萊石上珊瑚樹精衞銜將出海濤昨夜秋風動涼影
葉葉南唐金錯刀
題紅梅
西子湖頭快雪消當時曾見董嬌嬈只今畫裏渾相似
猶記春風第一橋
題馬圖
五花雲散玉連錢記得回朝下九天不用蓋鞍黃帕子
綘袍人立御門前
金河春水濯龍媒應是天門立仗回五朵花寒雲氣濕
紫衣太僕自騎來
題玉花驄畫
誰寫開元玉雪驄黃門待駕立春風南薰殿上承恩日
只說將軍畫最工
題鞵山
一鉤涼影度行雲彷彿湖波隔翠裙弓樣任教江月妒
足音那許世人聞
小姑曾此脫金蓮蹴踏風波不計年夜半星辰都在水
直疑平步上青天
隻履何年踏巨鼇生來渾不怕風濤問渠那得根株穏
只為從前著脚牢
秋江濯足圖
雨餘秋水漲滄浪孺子能來就晚涼寄語東華塵土客
馬蹄終日為誰忙
江上避暑圖
梅花道人厭煩熱自寫竹林河朔圖恰似峰頭玉井水
晚涼貯在清冰壺
秋思
金井烏啼一葉秋半規纖月挂銀鈎不知天上雙星會
今夜穿針懶下樓
出江
揚子江頭春霧消南風吹上午時潮白頭思家正無賴
隔水桃花人面嬌
黃帽阿郎歌棹謳手牽百丈上山頭上山艱難下山易
送得幾多名利舟
見新月思家有作
初三初四月如鈎照見江水向東流家人今夜應望月
不知郎在大江頭
初三初四月鈎彎郎在船頭望遠山月似蛾眉山似黛
如何不念鏡中鬟
懷李白
我憶開元李謫仙蛾眉亭倚大江邊當時苦被蛾眉妬
今日蛾眉更可憐
清明日憶鄉中諸友
今朝又改清明火一簇人家處處煙寄語故園桃李樹
看花載酒是何年
謝友人遠惠鮮鱭并采石酒
江心鮮鱭出銀濤箇箇長於金錯刀未書山隂裹鮓帖
先寄采石真珠醪
過小姑
雨後停舟望小姑翠鬟和影落晴湖南風吹作青銅鏡
倒浸中天月半梳
江上漫興
江上鯉魚吹白波舟人打槳唱吳歌斜風細雨家千里
輸與玄真一釣蓑
小桃花落雨毿毿桑葉青青試浴蠶好水好山魚米賤
人生只合老江南
大姑廟
大姑廟前江樹青老魚吹浪水雲腥神鴉啄食不飛去
過客賽神姑有靈
彭郎磯
彭郎磯頭湖水平天寒月黑鴈祗更白頭不作還家夢
臥聽風聲與水聲
答鐡柱觀道友
五色雲霞剪作衣長年養得鶴雛肥伐毛洗髓三千歲
相逐蓬萊頂上飛
南風泠泠吹我衣寫經換得白鵝肥山隂道士休相笑
來看蛟龍作雨飛
中散養生塵滿衣爬搔正想醴泉肥不見麻姑玉指爪
漫勞青鳥入雲飛
墨池新水長苔衣雨後來禽顆顆肥午榻茶煙應有約
鬢絲風颺落花飛
落星石
曾聞博望泛靈槎直到河東織女家載得支機一片石
至今遺迹在江沙
題清碧軒為臨安黃生作
濯清曾聞韓吏部棲碧長懷李謫仙欲識黃生清碧處
汪汪萬頃到臨川
題澄碧軒
澄碧軒中好賦詩天心水面少人知試看風月雙清處
正在波瀾未動時
憑虛百尺俯清漣淘淨泥沙始見泉一片湛然秋水鏡
無人知有鏡中天
江湖襟帶自天開日夜風濤滚滚來看到水天同一色
料應無處著纖埃
題幻菴禪師鏡空
大圓鏡智本來空不比尋常百鍊銅鏡有壞時空不壞
月輪長在太虛中
題扇賀胡鍊師生朝
南斗星邊望太霞蓬萊咫尺是仙家昌黎不識韓湘子
辜負尊前頃刻花
三素雲中禮玉虛琅風吹動紫霞裾月明自蘸秋河露
寫得天真一丈書
日出扶桑
榑桑若木是誰栽金柱紅盆出海來恰似寶陀山頂見
天雞啼上妙高臺
題紅梅為嵩上人作
玉骨生來不怕寒多應鍊就葛洪丹散花天女朝酣酒
只許維摩帳底看
題畫
一谿月色梨花白醉卧船窗夢未醒記得洞庭湖上過
夜涼吹笛喚龍聽
西塞山前一釣絲此情唯有白鷗知黃塵不上磯邊石
坐到風恬浪靜時
白龍潭上雨初過鴨嘴灘前秋水多安得仙人綠玉杖
月明來和紫芝歌
一重一崦小亭臺雨洗山容翠不開燕寢晝長鈴閣靜
青天飛下白雲來
築得茅堂遠世紛北山無及更移文一株松下茶煙起
直過前山化白雲
題閻仲彬畫
餘不谿上閻公子愛寫茅亭碧樹間一雨洗秋青不斷
傍人說是道場山
題山水扇面
雨洗嵩丘翠不乾遠分秋色畫中看也知東閣詩人意
只寫長松伴歲寒
雨過嵩陽玉女峰峰頭雲氣總隨龍至今一片青天月
挂在西谿石上松
一色芙蓉天上開何人鑿翠結樓臺輞川春色渾相似
寫入王維畫裏來
見螢火
東園雨過見流螢飛去飛來不暫停著樹偶沾垂葉露
上天渾學照泥星
題淵明像
彭澤之官八十日飄然即賦歸來辭人生出處各有道
鄉里小兒那得知
題谿山圖
昨夜苕谿春雨晴山從天目到臨平故人只在雲西住
綠樹當窗定長成
杉風吹髮苧衣涼琴許家童手自將黃帽棹郎頻指點
好山多在藕花鄉
題漁樵問答圖
郎住清江儂在山山風江月意俱閒相逢莫話塵中事
恐有秦人到此間
題山居圖
丁寧童子掃苔花有客看山定到家昨夜溪頭春水長
酒船來繫白漚沙
白石橋邊一徑斜碧雲深處是仙家雨晴知有詩人到
先遣山童掃落花
松風泠泠石齒齒坐看南山白雲起高人有約抱琴來
一曲樵歌月明裏
數日不踏青林間積雨滿徑苔花斑知音莫道無尋處
不在前山即後山
鑿翠牽蘿結小亭丹泉落澗作琴聲晚涼騎馬谿南去
更看前山幾朵青
萬方賢俊頌清河底事山翁隠薜蘿定有鶴書來過隴
從今莫唱紫芝歌
題趙太祖蹴踘圖
一氣洪濛運化鈞乾旋坤轉不停輪等閒蹴起東方日
却是當年大耳人
題綠隂垂釣圖
白鷗分席坐青苔一片涼隂掃不開莫道清漳音信遠
鯉魚時上釣絲來
題攜琴圖
松花落粉春晝閒童子抱琴朝出山明朝有意更相訪
莫遣白雲深掩關
題釣魚圖
三山空翠壓金鼇釣得珊瑚出海濤定有雙魚傳尺素
磯頭春水夜來高
枯木竹石圖
蓬萊石上珊瑚樹更向琅玕一處栽不是任公釣鼇手
如何移得世間來
題畫
白石磯頭春水生南山空翠太分明石南樹下無人到
坐看漁翁釣晚晴
雩陽十景
川江秋月
江如川字月如盤曾向龍門絶頂看三載思家東海上
二千里外亦團圓
三峽暮雲
西峽夕陽東峽紅白雲生峽正當中莫道無心作霖雨
等閒飛起便從龍
龍門夜雨
兩崖千仞自天開聞道當年手鑿來黑水翻江龍出峽
驚濤夜夜作春雷
雞嶂曉煙
暘谷金雞天上啼日高青嶂樹煙低從教截得山前路
一寸鄉心定不迷
青山瀑布
銀漢翻空作雪飛近山渾欲換秋衣月鈎斜挂真珠箔
不礙仙人跨鶴歸
紫陽甘泉
靈泉百尺接龍潭一日能酸一日甘笑我交情淡如水
從今不必論酸醎
烏石砂圖
烏石岡頭沙似雪古來名勝說雩都雨晴鳥迹分明見
畫史驚看十縣圖
羅巖曲水
濂溪祠在碧巖前下有流觴九曲泉前代風流遺墨在
山隂空費打碑錢
胡僧竹
西域僧來雙眼碧履聲敲碎玉娟娟觸機悟得無生法
始信虛心即是禪
梁山古檜
斗巖老檜自梁朝上有飛仙不可招擬借玉笙吹一曲
滿天涼月送王喬
楊子江中有作
江風吹浪葛衣單遙認金焦兩點山落日片帆歸鳥疾
直隨秋色到龍灣
喜何使君至雨中有作
去年正月出京華馬上看燈直到家今歲歸時春未半
滿城風雨又催花
江城春雨釀餘寒一尺青泥尚未乾無限故園桃李樹
好花留待使君看
襄陽童兒歌
高陽池水綠如苔日日襄陽太守來倒著接䍦扶上馬
日斜乘醉看花回
湘妃泣竹
湘竹斑斑楚水流湘娥夜泣楚雲秋直教積淚成江水
一滴春痕一滴愁
二喬觀書
自小看書在繡幃天生國色世應稀曾知醜婦無才貌
也向南陽嫁布衣
嫦娥奔月
豈是人間不可居飛身自跨玉蟾蜍祗緣天上無離别
織女牽牛莫笑渠
巫女行雲
楚雲如夢夢如雲雲夢相牽兩不分妾若是雲君是夢
雲當為妾夢為君
楊妃病齒
侍兒扶起倦看花不道春寒入齒牙獺髓縦能醫病頰
螙根先長在唐家
西施捧心
妾住西家本姓施越王嘗膽已多時至今獨抱心中苦
長向春宫鎖翠眉
虞姬伏劔
當時玉斗碎鴻門碧血空沾楚劔㾗滿地落花皆漢土
不知何處著春魂
文君當罏
苦樂相從不厭貧白頭甘守甕頭春茂陵原上多姝子
未必新人勝故人
昭君出塞
玉顔一别漢宫花鴈背霜寒萬里沙說與當時邊上將
鐃歌只合奏琵琶
綠珠墜樓
花飛金谷綵雲空玉笛吹殘步障風枉費明珠三百斛
荆釵那及嫁梁鴻
題畫扇
一月春隂不見山何人移入素紈間積金峰在空青外
千仞高寒不可攀
送孫府判之重慶
五月開船得順風巴江一水與天通此行應有還家夢
不隔巫山十二峰
一道巴江萬里開暮帆收雨過陽臺蜀中父老欣相報
前度皇華使者來
出都門有作
青龍山前日欲斜一雨水長没鷗沙青裙老嫗索錢去
遮口喚船來載車
丹陽郭外
茜裙女兒青髻鬟腰鐮刈麥夕陽間前溪水淺早歸去
墨雲將雨過前山
題兩翁對奕圖
綠蘿隂隂覆丹壑玉局仙翁自為樂山中對奕不知年
世上塵纓安可縛
題梅
曾過羅浮月下村綠毛么鳳立黃昏如何也作三生夢
飛繞梨花一片雲
題紅梅
散花天女笑春風醉倚維摩丈室中任爾山禽偷眼看
久知顔色本來空
祗王園裏有頻迦偶逐春風到我家本是一株無影樹
也隨明月作空花
夜來天女散天花笑倚春風貌似霞山鳥不須偷眼看
應無一片著袈娑
題白梅
誰寫江南雪後枝疎花冷蕊玉參差頻迦也管西來意
啼到青天月上時
雪壓南枝凍未消山禽和夢立寒梢分明一片黃昏月
留向禪牀伴寂寥
題子猷訪戴圖
未出門時想戴逵扁舟興盡復何之如何不學袁安臥
大雪干人也不宜
題蘭亭流觴四絶為鄭大尹賦
開元供奉侍鑾坡妙墨流傳辨永和定武化身千百億
只今刻石已無多
永興寺裏蘭亭帖千古高風不可攀却笑昭陵藏不得
又隨金盌出人間
前朝畫史李龍眠想像流觴曲水邊四十二人同列坐
茂林修竹尚依然
鄭公好畫比瓊琚收得山隂褉事圖不向昆明隨劫火
却從合浦得還珠
題雲山圖
半是秋隂半是晴數峰雲樹不分明怳然巫峽舟中見
只欠猿啼一兩聲
雪晴寄友
快雪晴時竹色勻江南又見一番春出門苦厭青泥滑
十日無由見故人
除夕過北寺
歲晚行過北寺前枇杷花落雨晴天長齋繡佛從今始
僧臘明朝又一年
歲朝萬象最宜春帖子題來醉墨新今夜枇杷花畔雨
又添情思到詩人
人日
自笑百年渾是醉不知今日始逢人朝來淨洗醒時眼
一一從頭看好春
臨安勝覽
臨安老父鬢如絲解說錢王納土時吳越江山留勝概
只今惟有表忠碑
錢王射潮潮倒流尚遺鐡箭在江頭人言此箭不可拔
永鎮東南第一州
六飛南渡大江來五月荷花水殿開白塔已荒前代寺
紫雲猶繞拜郊臺
葛嶺蒼蒼横暮雲旁人指點岳王墳看取墳前向東樹
也知生死不忘君
月殿雲窗倚碧霄江聲雷動海鮮橋如何敵騎屯營處
三日錢塘不見潮
南山北山雲氣浮東澗西澗水交流靈鷲飛來天竺夜
白猿啼老洞門秋
風篁嶺前煙翠深水樂洞中韶濩音分明一曲無絃調
洗盡人間萬古心
鳳凰池中十萬家鶯聲燕語度年華笙歌夜月家家酒
羅綺春風處處花
紅泥亭子赤欄橋二八女兒眉黛嬌手折荷花蓋頭去
瓜皮船不怕風潮
八月十八看潮生中有吳兒踏浪行青蓋紅旗誇涉險
泰山一擲羽毛輕
黃霧漲天紅日高千門萬戸競錐刀當罏少婦勸郎酒
自按琵琶金鳳槽
元唱白酬詩興豪吳山更比越山高無端月落潮平夜
相送玲瓏别意勞
湖上采蓮誰氏女南風吹起櫂歌聲勸郎莫向外湖去
外湖水濁裏湖清
小雨疎疎不作泥流鶯聲滿綠楊隄少年莫打黃金彈
留取慈烏在上啼
蘇小門前油壁車玉泉池上金鯉魚車能載酒魚可鱠
人生不樂將何如
坡翁通守臨安後又復能來綰郡符一段風流付晴雨
直將西子比西湖
最憶孤山處士家水邊林下見横斜天寒萬木俱搖落
鐡石心腸是此花
清暉軒
罨畫谿頭秋水肥倚闌日日看清暉藕花菱葉當窗見
鸂鶒鴛鴦作隊飛
輓僧
鹽官國師古道場犀扇無人再舉揚留得舊時公案在
只今拈起話頭長
犀牛扇子久塵埃扇破牛兒不見來憑仗禪林玉麈尾
宗風重振雨華臺
次復柬先生紀行之什
淳化
金城百雉護重關歴盡千山與萬山見說沈郎天上去
一車行李賜金還
陳墳
前朝孤塚已多年望帝何心託杜鵑石馬長嘶風雨夜
松花如雪滿山田
句容
落照明邊紫翠重停車松下坐從容何由借得瀛洲鶴
飛上茅君大小峰
土橋
四月風生白苧衣河豚吹浪荻芽肥白鷗自信閒於我
來往都忘海上機
白土
蓽門圭竇倚斜陽榆柳隂隂過屋長下馬試嘗新壓酒
楝花風落苧衣涼
丁莊
歸心有底太悤忙此地應非五柳莊野館抱衾謀一宿
水流花謝月蒼蒼
徐村
此是徐家第幾村千年老樹有盤根輪囷不入公輸手
樗散長蒙造化恩
練塘
山前流水護方塘山下孤村落日黃隊隊奚官來洗馬
如雲苜蓿滿沙場
散關
山花爛漫鳥間關白首不知行路艱道上兒童頻指點
先生天上載書還
丹陽
丹陽郭裏夜聞簫無限離情付柳條却憶故人千里外
山青月白思遙遙
奔牛
吕城春水與天連黃帽操舟百丈牽一片征帆如鳥疾
歸心更比鳥爭先
洛社
花滿長堤水滿河一帆風雨夜深過歸心不省春先去
洛社亭臺碧樹多
蘇州
船過閶門得順風此身如坐太虛中晚涼移向楓橋泊
人在西頭月在東
吳江
七十二峯青可憐白鷗飛處水如天旁人錯認玄真子
萬頃煙波一釣船
太湖
吳中女兒學畫眉日高打槳放船遲笑將湖水作明鏡
回首問郎宜不宜
平望
江上鱸魚三尺長漁翁撒網立斜陽到城買得真珠酒
笑倚蓬窗待月光
王涇
柳花谿上木蘭船只許閒鷗伴我眠乘月到家無百里
此時那有别情牽
秀州
繞城官柳碧於雲湖上人家兩處分一曲吳歈歌子夜
滿船涼月白紛紛
常州
毘陵春去欲鎖魂紅葉池臺幾處存買得一雙金剪子
夢隨蝴蝶到家園
煑茶圖
落花風颺煑茶煙水榭高閒即是仙想見杭州蘇太守
賦成龍井試春泉
題一天秋月詩卷為侯少府作
玉堂學士老東坡載酒西湖逸興多寄語文章侯少府
一天秋月夜如何
一天秋月夜方中時有南來水面風總是乾坤清意味
盡情付與覺非翁
一天月照鳳凰城鐘鼔遲遲報五更候吏不來公館靜
此時看得最分明
一天秋月湛冰壺千里家山入畫圖若向湧金門外看
西湖即是湧金湖
一天明月照清秋風露涼生紫綺裘若遣玲瓏歌一曲
千年重見白杭州
見新燕有感
東家昨日杏花開西舍今朝燕子來載酒莫辭花下醉
春風能得幾時回
立春
今朝試寫宜春帖拾得江南第一花秋水為神玉為骨
正疑春色在詩家
柳塘野艇
楊柳青青水一灣隔江數點雨餘山釣船好向谿南泊
莫待風波及早還
和靖觀梅
水㾗清淺雪初消望過湖邊第一橋處士不來花自發
空山鶴去晚蕭蕭
次詠軒雨夕見寄
城頭月黑烏棲夜童子敲門忽送詩醉眼近燈看數過
上牀吟到雨來時
次楊鐵笛漫興韻
紅泥亭子是誰家白石磯頭人浣紗好事提壺勸美酒
一聲飛上合歡花
湖上雨乾花片輕鐡笛新翻曲譜成西施鄭旦船尾臥
狂殺江南阮步兵
南山北山眉黛青日日載酒望湖亭買得湖船十樣錦
醉倒美人雙玉瓶
勸郎杯酒莫放乾與郎裁衣禦春寒明日郎湏過湖飲
花旗孑孑樹長竿
和小遊仙
白榆歴歴絳河東清露無聲墮碧空手把玉笙吹一曲
月臨南斗正當中
曾見天書赤玉文非煙非霧結氤氲羣仙不著飛霞佩
自製霓裳月色裙
櫻桃窗下夢青春蝴蝶翩翩是幻身山鳥一聲驚夢覺
始知身是夢中人
聽雪
虛室寒生一片雲不知窗外白紛紛陽春别有無絃調
只許詩人靜處聞
夢雪
夢跨仙家白玉鸞瑤臺高處太清寒不知誰把并州剪
剪得銀河一水乾
看雪
去年臘前不見雪今年子月見飛花憑誰說向林和靖
莫把梅花擅作家
過戚姬港作
戚姬山下卞家莊花滿林皋水滿塘昨日雞豚賽春社
丁男祈麥女祈桑
桑葉重重戴勝飛壠頭斜日荷鋤歸柴門不見催租吏
隔屋長聞織婦機
題挾彈圖
大堤春草碧茸茸馬上人彎落月弓寄語莫抛金彈子
任渠鶯囀百花風
宿淨上人房
八字橋邊一徑斜尋詩來到梵王家平明起看門前雪
一色都開簷蔔花
題朗上人聽松軒
一片潮音落太空禪餘多在月明中等閒聽到無聲處
不是長松不是風
題慶上人住雲棲
應無所住住雲中雲也何曾有定蹤夜半月明天似水
了無一點礙虛空
題柯丹丘竹
奎章閣下柯亭管學得雲間綵鳳鳴還逐軒皇上天去
夜涼吹過闔廬城
題賀公畫
百頃荷花一葉舟賀家湖上汎高秋南風吹散朝來雨
移得青山近屋頭
題閶門楊柳
閶門楊柳鬱金條恰似章臺舞女腰舞到秋來人不見
淡煙疎雨晚蕭蕭
望雨
一月不雨農心憂兩月不雨田無秋仰看北斗酌元氣
安得倒挽天河流
大田槁苗一尺長河水乾枯木葉黃似聞昨夜月離畢
明日甘霖來沛滂
立秋
六月望後見秋風金井先飄一葉桐便覺人間有涼意
三更月在絳河東
客中除夕
守歲天涯感物華朝盤誰復頌椒花滿城列炬明如晝
鐘鼔聲中夜不譁
題蘆鴈飛鳴宿食圖
草草書空不作行相呼相喚過衡陽蘆花月冷應無夢
啄盡寒沙一夜霜
路聞鷓鴣
苦竹岡頭一兩聲鉤輈格磔為誰鳴縦行不得湏行去
莫道離人不耐聽
春日書情
雨晴山徑淨無苔猶有閒人作伴來滿抱離情濃似酒
春風吹上小桃腮
鷓鴣啼處雨初收貪看青山不下樓縦使山高千萬丈
也應不隔異鄉愁
詩瘦非關病折磨野棠花落奈愁何沅陵江水深如海
不似徐卿别思多
思家千里日如年借得禪房靜處眠靈鵲有聲催夢醒
敲門人送買船錢
宿澧陵山村
蠶叢山下澧陵村猶有先農古意存千里閒愁添白髮
一鐙瘦影伴黃昏
當窗月出猿啼樹刮地風來虎到門賴得主翁多好事
地鑪燒竹晚移尊
沅水羅紋色正妍今朝風順好開船櫂郎莫說風波險
已許江神賽紙錢
渡江
日出江頭春雪消雙鬟蕩漾木蘭橈歌聲唱入武陵去
人面桃花一樣嬌
桃源即事
桃花源上看青春少婦與郎行負薪槲葉覆身花壓鬢
相逢不是避秦人
楊花
有意紛紛挽落暉無情衮衮傍人飛莫教化作浮萍草
流向天涯忘却歸
過鞵山
一彎弓影落晴湖不見湖邊大小姑大姑化石心不轉
小姑已嫁彭郎夫
春夜遇雨宿辰州古寺
春愁如海夜如年茶鼎分泉手自煎白髮老僧同聽雨
就牀相伴佛鐙眠
對月夜坐
天際涼風破夕隂松花滿甕共誰斟異鄉月色同千里
一紙家書抵萬金
宿田家
村北村南社鼓聲閒尋父老說昇平孤鐙也識離人意
落盡寒花却再生
夏日即事
雨深庭樹始鳴蟬小簟魚波午夢圓老鶴一聲修竹外
有人來候煑茶煙
枇杷子黃山杏肥海榴花發燕雛飛綠窗五月南風起
金剪新裁白苧衣
中秋見月
碧落無塵萬籟空月臨南斗正當中何由得似長生兔
萬古千秋夜夜同
觀日
夜半雞鳴海日紅六龍飛出五雲中曾從秦望山頭見
萬里青天踏彩虹
枯木竹石圖
三日颶風吹海濤蓬萊失却黃金鼇長竿釣得珊瑚樹
葉葉南唐金錯刀
題芍藥花下玉兔畫
老蟾不鎖明月宮飛落西河白兔公玉宇清寒不歸去
愛此日高花影重
題醉翁騎牛圖
白頭野老醉騎牛笑引兒孫百不憂安得東華塵似海
聽雞人立御橋頭
紫薇花下
天棘移來一尺長呼兒澆水傍南牆柔條盤作青羅蓋
借我山窗一夏涼
輓榮教諭
江風山月夢悠悠白髮三年在惠州詩骨梅花兩清絶
此身只合葬羅浮
辛夘科名海内傳談經不到伏生年明珠徑寸誰收得
流落天南海水邊
山巾野服鬢絲絲記得南窗病起時白玉蟾蜍銅雀硯
日長閒寫廟堂碑
大庾山高隔暮雲哀猿啼處月紛紛何由化作遼東鶴
一夕飛來祭酒墳
題梅花竹雀圖
竹外疎花雪半欹山禽偷眼立多時安知千仞高岡上
鳴鳳朝陽有好枝
題寒雀圖
不向雲霄振羽翰蕭條自托一枝安無心更飽秋田粟
任爾黃金作彈丸
題墨菊
别來幾度問秋風今日相看是夢中獨守太玄心不改
傲霜高節有誰同
題瀛洲學士圖
千年一度見河清看畫令人憶太平不是當年培養力
諸公那得共登瀛
鈴索無聲晝漏稀宫袍一色換朝衣院門不鎖松花落
知是鑾坡進講歸
苔錢
人迹來稀地自偏閒門無事度年年最憐十日空階雨
鑄得青青萬箇錢
題毛女
槲葉重重護玉肌蓮花峯下采金芝夜涼月出仙人掌
恰似秦宫照鏡時
送友人之亳州
雨中飲散楊梅酒門外水高三尺餘一路看山如畫裏
到時須寄亳州書
和靖觀梅
花前立鶴小如童天錫湖山屬此翁留得黃昏舊時月
至今長照水仙宫
吕望釣魚圖
磻谿手弄一絲秋夢入非熊雪滿頭釣得周家有何物
白魚躍入後王舟
題平遠圖
白白春雲著樹飛望中渾似米元暉數家屋近谿邊住
一片帆從日下歸
題松
丹井西頭只一箇香鑪側畔恰千株何當著我坐盤石
童子掃花閒讀書
題桃花畫眉
天台山下問劉郎玉女纖蛾畫得長望斷彩雲無信息
春風吹落鏡中央
洞庭吹笛圖
洞庭吹笛君山青龍作老翁來一聽夜深龍去笛聲絶
但見月白天冥冥
題鳴鶴山人谿山卷
鳴鶴仙人去不歸秋風涼到女蘿衣白雲也是無心物
長傍谿山好處飛
畫鷹
搏擊無心到草萊山雞野雉莫相猜昂然立在空青外
遮莫人呼不下來
金眸玉爪氣雄豪閒向秋風刷羽毛整頓鋒稜十二翮
碧天萬里海雲高
羽衣凌亂菊花明白石江頭立晚晴不待將軍臂韝上
紅絨絛掣紫金鈴
青天擲下决雲兒正是霜高俊捷時自有鵬雛充一飽
山雞野雉莫相疑
題洗馬圖
奚官半脱茜袍紅應是開元白髮翁老去不聞征戰事
閒來洗馬柳隂中
題三笑圖
一時行過虎谿頭何事千年笑未休山色水光無限思
至今人說晉風流
一時行過虎谿東笑倒廬山五老峰說與柴桑陶靖節
攢眉不必更聞鐘
題四皓圖
皓首龐眉本在山紫芝歌斷白雲間漢家可是無羅網
鴻鵠高飛自不還
雪竹
黃陵女兒玉一雙天寒灑淚落湘江蒼梧鳴鳳無消息
翠影參差雪滿窗
題竹下美人
天寒翠袖立盈盈中有貞心玉琢成明月滿天騎白鳳
有人傳是許飛瓊
紅竹
葛令丹砂九轉功夜來化作葛陂龍飛向蒼梧叶虞舜
赤霞晴射九疑峰
牧牛晝睡圖
草軟坡平午樹涼人牛此際兩相忘曾知亦有無眠者
馬上雞聲滿路霜
洗馬圖
青驄浴罷出金堤草軟沙乾散玉蹄明日早朝催立仗
晚涼牽過御溝西
題賈山人竹雀圖
翠竹叢邊棘刺多珍禽獨立意如何朝陽鳴鳳巢阿閣
五采何曾觸網羅
秋夜雨後待月
雨後涼雲度絳河秋聲偏著樹頭多呼兒快掃階前葉
整頓青天好月過
題四馬圖
聞說唐家五弟兄羈金絡玉出宫城自從一馬為龍去
輦路年年春草生
挾彈圖
公子翩翩出大堤紫騮踏碎落花泥少年莫打黃金彈
恐有慈烏樹上棲
桃花流水圖
參差煙霧隔樓臺千樹桃花洞裏開春色可憐關不住
又隨流水出山來
暮春東園雨後有作
十日春隂一日晴晚來又見照泥星西南風起三更後
吹落荼蘼雪滿庭
滿庭風落白荼䕷春色三分竟不知睡起北窗閒看竹
又添無數錦䙀兒
移竹
人言醉日可移竹我愛此君醒日多昨日雨中分數箇
不知醒醉復如何
山蕉葉畔偏宜竹借我南窗一夏涼八尺簟紋清似水
秋聲月色兩相當
汲井
長夏東園無好雨花根土脈不相和朝來試灌銅瓶水
也與花神助力多
掃地
林扉東向啓明開雨後呼兒掃綠苔整頓一方無别物
夜涼只許月明來
海棠黃鳥圖
誰寫嫣然玉一枝金衣公子立多時曾知斥鷃蓬蒿下
不識長安挾彈兒
題克已齋
何物名為克已齋須從偏處克將來等閒雲霧都消散
蕩蕩青天白日開
送雲季昭
東牆隔樹有書聲晚閣長歌坐月明一隊鄰家小兒子
夜涼分得案頭螢
道人自是東方朔分得西池玉色桃别後好傳青鳥信
大江誰道隔風濤
池草青青秋水深杏花壇上坐鳴琴日長自講先天易
說破羲皇萬古心
素王宫中多種竹每分涼影過西鄰多情只有雲夫子
九載彈琴看好春
别日情多會日稀嫩涼昨夜入秋衣除書遠近須相報
好付霜前白鴈歸
有感
洛陽無數牡丹開不惜黃金買地栽二十四人金谷友
更無一箇看花來
題太真梅邊玩月圖
浴罷華清整佩環蛾眉笑比月鈎彎梨園夜半吹羌笛
野鹿偷春過玉關
題桂菊圖
送酒白衣來栗里燒丹金井出淮南露花風葉俱寥落
見畫令人思不堪
輓寧州太守
有人相見御門前說道腰圍減昔年寄與燒丹句漏令
只今誰是地行仙
白髮秋風相别後三年不寄一書來書來却是他人字
放在牀頭不忍開
孟光曾共去時車千里魂歸不是家腸斷綺窗花自落
錯教鸚鵡喚琵琶
寧州太守近如何不道離家是輓歌昨日把詩看醉墨
伯牙絃斷淚偏多
雨中夏日書事
冬青花落雨涔涔一日舒晴十日隂也愛東園有生意
枇杷鑄得萬丸金
題水仙
洛浦仙人玉佩璫盈盈宛在水中央明珠翠羽芳洲上
欲贈佳期遠意長
題墨菊
晚節孤高也自竒此情惟有墨卿知夜來酒醒寒無佘
不覺玄霜落硯池
題竹
黃陵女兒佩明璫騎得雲間白鳳凰回首蒼梧渺何處
涼隂墮地月如霜
寒江萬里圖
萬里寒江一鏡開棹郎何處放舟來桃花春水明年長
浪靜風恬及早回
題攜琴訪友
兩翁何處訪知音澗水松風總是琴識得此中千古意
子期端合鑄黃金
重九
今年兩度黃花秋濁醪可漉仍可篘西風任爾吹烏帽
不管傍人笑白頭
題黃鶴山人畫松
黃鶴山頭白雲飛黃鶴仙人去不歸一箇長松深谷裏
秋風吹老女蘿衣
題宋徽廟桑燕圖
東風燕子尾毿毿繭館春明試浴蠶回首桑田都變海
故巢煙雨滿江南
題樂工湯子玉琵琶手卷
白髮大梁湯子玉偶於畫像見風流鵾絃一曲無人和
名落南州與北州
推手為琵却手琶東家蝴蝶又西家春風三十年前夢
飛繞梁王苑内花
梁王苑内歌明月西子臺前醉落花昨夜海棠添蠟燭
今朝鸚䳇喚琵琶
七尺烏藤手自扶東風吹雪上頭顱梨園傳得龍香撥
借問春愁撥得無
瓊花高髻有于娘一曲揚州獨擅場不有詞人龔子敬
無人知有賀新凉
題三笑圖
過谿三笑本無心豈意流傳直到今澗水松風都是笑
白雲依舊在東林
題回文梅花美人圖
花重妾心冰皎皎妾憐花貌玉盈盈鴉盤翠髻流雲濕
瘦影寒依夜月明
題回文脩竹美人圖
寒生翠袖迎風晚黛抹蛾眉妬月彎鸞影舞回秋水遠
問人何處九嶷山
初春
江南正月一尺雪南郭門前春水生柳條快染黃金色
待我放船溪上行
今年臘前不見雪開歲兩度白紛紛平明推戶看庭樹
一色梨花都是雲
急霰打窗鳴不止坐剪紅燭到三更莫笑煑茶無小妾
也知掃雪小童清
燈花巧綴蜻蜓眼定有何人明日來便借仙翁東郭履
谿南谿北看花開
輓知事陳仲信妻
無人不道孟光賢結髮相從十九年風雨梨花寒食夜
綠窗彈折鳳凰絃
芙蓉幕府在錢塘一曲哀歌欲斷腸白髮老姑堂上坐
何人洗手作羹湯
何尹宅牡丹
一闌千葉牡丹花移在能詩水部家候吏不來公館靜
未知春色屬誰家
牡丹花開蝴蝶飛牡丹花落蝴蝶稀河陽無數舊桃李
可恨看花人不歸
映水曲
江水澄澄照玉容恰如明鏡拭青銅今朝試抹雙眉黛
不覺銀釵落水中
過嘉興南湖
湖樹青青湖水流鴛鴦飛過木蘭舟最憐今夜初三月
照見行人過秀州
題雪峰詩卷
阿母一雙金剪刀為兒裁作上官袍春夢恰如湘水闊
春愁更比雪峰高
秋江送友之京
天清江樹碧毿毿千里秋風送去帆飲散廣文官舍酒
到京應是月初三
春曉聞鶯
春寒虛幌曙光低睍睆流鶯隔樹啼睡起捲簾尋不見
一聲却在杏花西
春日東園漫興
竹裏開門稍向東隔簾吹過杏花風青苔一徑無人迹
時有山禽啄晚紅
銅瓶汲水灌花根幽事關心懶出門檢點棠梨明日放
呼兒先擬具山尊
社雨晴時燕燕歸牡丹池館故巢非憐渠也愛吾廬好
日日銜泥下上飛
洛陽二月百花紅金谷春閒步障空何似詩家真富貴
薔薇花列錦屏風
長日南窗一卷書更憑何物稱閒居睡魔也自相欺得
茶鼎熏爐儘破除
得弟書
一度書來一寄衣千迴書到不如歸湖南蘆鴈知兄弟
水遠山長作隊飛
失鶴
鍊得丹砂頂漸紅養來馴狎不須籠桐隂立轉三更月
尚想聲回碧落風
題扇示俞生
荷葉圓時初見汝木犀落後便相疎秋聲只在庭前樹
分寸隂中好看書
贈道士
一曲瑤笙鶴背風仙衣初剪絳霞紅碧桃花落春如海
歸到天壇月正中
荷露
池上風荷碧玉盤朝來承得露華寒也知此物同欹器
早把明珠著眼看
竹風
一夜金聲與玉聲鈞天九奏本分明何當截作昭華琯
吹作虞廷彩鳳鳴
過甫里祠
秋水初生射鴨闌寺前紅葉樹斑斑洞庭吹散朝來雨
放出船頭一半山
過太湖
鴟夷湖上水如空十幅蒲帆得順風七十二鬟看不盡
捧心人在館娃宫
月夜聞角送友人别
月出城頭海氣涼角聲愁思兩茫茫故人又向明朝别
鐡鑄梅花亦斷腸
畫鷹
八月沙平海宇高角鷹新解綠絨絛曾從太華峰頭見
萬仞青雲刷羽毛
題太真鸚䳇圖
愛渠言語太分明放出金籠更好聽立在阿環羅袖上
自彈圓舌念心經
題鴈
雲暗蒼梧月影孤一行歸鴈落寒蘆十年四海懷兄弟
忍向燈前看畫圖
題望湖亭
鷗外清波鴈外山望湖亭下繫歸船夜深起坐占風信
龍在珠宫月在天
題梅竹
姑射仙人冰雪姿天寒翠袖立多時分明一片黃昏月
照見貞心只自知
我愛娟娟玉一枝歲寒不改雪霜姿如何也學春風面
定是今年醉日移
紅竹
蓬萊石上珊瑚樹曾見扶桑海水乾相逐葛陂龍化去
何年服得九還丹
荷花鸂鶒圖
西子湖頭荷葉圓一雙鸂鶒傍花眠寄語采花湖上女
花邊莫放木蘭船
桃花畫眉圖
人面花紅照水時春愁不遣别人知山禽也學張京兆
試畫朝來八字眉
仙人醉歸圖
金碧重重倚翠微玉笙吹徹綵雲飛醉來不借瑤池鶴
却跨青鸞月下歸
題柳塘野艇圖
楊柳絲絲拂釣磯野航一箇倚斜暉分明西塞山前見
只欠雙雙白鷺飛
雨後青山抹黛蛾漁舟渾不怕風波夕陽盪槳不歸去
為愛溪南柳色多
題海棠白頭公十二紅
一枝斜倚短牆東上有翩翩十二紅莫怪無情花裏鳥
白頭端的愛春風
太乙蓮舟
玉井芙蓉一葉秋絳河清淺向西流夜深自載青天月
不用吹燈閣上頭
題芙蓉圖
越王谿上秋風寒浣花女兒渡江干采得花中第一朵
恰似仙人掌上看
洛妃圖
美人贈我雙明璫何以報之雲錦裳望斷綵雲招不得
臨池為寫十三行
羅浮美人圖
翠禽啼處玉娟娟夢入梨雲别有天一夜清寒誰是伴
忽隨明月到窗前
桃花雙鳬
沙嘴春明刷羽衣水流花落澹忘機安知萬里河梁别
一箇南飛一北飛
紅梅
西湖湖頭第一花不隨凡卉媚韶華自憐玉骨清如許
服得朝來一片霞
日觀葡萄
上人愛書懷素草人言畫好書亦好臨池呼得墨龍歸
萬顆明珠落秋昊
題黃子久畫
黃公學畫如學仙老兔夜浴箕筲泉直欲移山超北海
不勞鍊石補青天
子美醉歸圖
萬里橋西一徑斜白頭亂後得還家經旬出飲向何處
黃四娘家看好花
劉伶荷鍤
先生自是醉鄉侯傲睨乾坤隘九州萬古青山埋不得
生前只合葬糟丘
吕望釣魚
白髮蕭蕭老渭川非熊夢入九重天安知一片溪邊石
釣得周家八百年
次詠軒雨夕見寄
巷北巷南纔咫尺一日不可廢言詩柴門誰道無供給
雪色荼縻半破時
清閟閣中倪處士硬黃繭紙舊題詩恰似仙人掌中露
消得文園病渴時
秫莊許酒不至
辛夷開遍又櫻桃不見山缾寄濁醪昨夜好風吹夢去
一谿春綠漲葡萄
得酒奉謝
靈鵲聲中午夢回長鬚分送大缾來棠梨花畔呼鸚䳇
誰道閒愁洗不開
寄何尹
越人不識燕山雪接得瑤花掌上看不是燒丹句漏令
如何禁得許多寒
薊門六月寄書回少女燈前信手開料得書中無别事
離懷只是想歸來
秋風吹鴈過灤河槖載行車索價多聖德如天無遠近
江南江北思如何
年過富貴鬢斑斑千里戎衣幾日還只有海門西畔月
秋風吹過鴈門關
織得回文錦字書臨流寄與北溟魚平安定有明年信
楝子花開四月初
公館蕭條早放衙牡丹今在别人家子期去後知音少
猶有離絃寄伯牙
十月蘆溝雪正深白狐一腋比千金地椒野韭沙羊軟
大甕葡萄取次斟
塞北悠悠望旆旌南冠還識曼胡纓題詩定作揚州夢
消受梅花一味清
中郎有女奏胡笳北度單于萬里沙十八拍中無限思
定傳新譜到天涯
受降城外雨蕭蕭聞說羌人欵聖朝李牧守邊今第一
鐃歌湏製漢家謠
次詠軒雨夕見寄
古銅鳩杖能扶醉小錦奚囊解貯詩雨館蕭條形共影
一鐙相待暮鐘時
種種愁來都是幻堂堂春去可無詩客中花事都狼籍
只有青松似舊時
聞潮
孤城鼔角夕陽紅十日江南起颶風倒挾潮聲天上響
只疑牀下是蛟宫
桃源圖
聞道仙源有路通桃花萬樹自春風楚人一炬咸陽火
不到金堂石室中
題明皇吹笛圖
天寶年中日正遲沈香亭上看花時梨園一曲新翻譜
白髮宫中摠不知
題葡萄畫扇
越中老僧禪定餘手撚百八摩尼珠撒向虛空供明月
夜半驚落銀蟾蜍
自遣
紅顔養得看看老白髮梳來種種多却喜算來無酒債
最難遣去是詩魔
二麥黃時氣似秋冬青花落雨纔收北窗暫假須臾睡
又聽鵓鳩啼樹頭
落盡飛花滿地紅無端三月雨聲中天心也與人心别
纔見東風又北風
即事
不短不長蓮漏點乍寒乍暖麥秋時病中正爾無消遣
閒看柴桑五字詩
枇杷一樹是誰栽多謝鄰翁送得來不是王孫金彈子
山禽偷眼莫相猜
花艷妖嬈偏怕雨柳腰纖弱不禁寒少年慣見無情思
何况如今病後看
餘寒猶殢越羅袍一夜門前春水高扶病強行庭樹下
笑看山鳥啄櫻桃
落梅風
二十四番花信風此風先到夀陽宫若教吹入羅浮洞
笑殺江南白髮翁
惜花
一片花辭舊日枝隨風飛去竟何之莫教狼籍凝蛛網
願託餘甘在蜜脾
感興
歲晚還家已暮春看花少却二三人城西宋老城南董
都作三生夢裏身
題東家牡丹
晴風煗日地無埃最大花頭最晚開留得舊時池館在
也應花待我歸來
寒食
七十四年歸老日一百五夜禁煙天却笑山厨無熱火
頻將冷酒醉花前
一百五日花候至阿母墳前多白雲蓋棺小弟猶未葬
淚灑松間斜日曛
辛夷花
望春一樹春前放花樣渾如紫兔毫肯借題詩三百管
洛陽紙價又增高
題白蓮
天然容色粉為腮插向君家玉鏡臺淡掃蛾眉看不厭
是誰收拾畫中來
宋徽宗雙鵲圖
一雙靈鵲語楂楂飛繞東闌一樹花朔雪南雲天萬里
不知傳喜到誰家
紙鳶
只憑一線上青天中有天機合自然莫待風高收不得
宫商别調不如前
暮春
病裏不知春去速纔逢寒食又清明何人作伴共閒話
無酒無花慰此生
月下聞鐘
二千餘里故鄉月一百八聲今夜鐘今夜故鄉鐘與月
天將聲色付詩翁
晚涼偶成
餘霞淡淡夕陽西碧樹隂中一鳥啼坐愛微涼無事惱
手持紈扇向人題
寄友
楝花風落夏云初日日臨流望遠途三十六鱗江上鯉
如何不寄一行書
新鑿池
聞道宫中新鑿池多種芙蓉楊柳枝近水芙蓉藏白鳥
當窗楊柳著黃鸝
忘憂花
人言萱草可忘憂憂不能忘已白頭若說此花能却老
不教慈母葬松楸
東園紫薇花
舊時曾種紫薇花五載歸來感物華石徑升堂苔色滿
曳裾坊口第三家
不出
多時斷酒不開尊竟日看花懶出門每有良朋來問訊
熏爐茶鼎略温存
病起
清晨病起怕臨池池水分明見鬢絲水不照心空照影
瘦容勿遣外人知
今晨試裹小烏巾束帶圍寬略稱身東舍西鄰走相慰
皆言林下一閒人
晏眠
金壺玉漏平分夜絳蠟銅盤欲曙天日出東方高丈五
更添丈五足高眠
勸飲
有客相過問所須經年不飲竟何如天生佳味扶衰老
陸有黃雞海有魚
答
從來好飲桮中物醒即高歌醉即眠寄謝多情天上月
病中辜負二三年
祝鵲
靈鵲簷前聲唼唼報喜當窗驚睡妾明日官家有赦書
暗起梳頭出門接
題慈谿永安寺
春來多是為詩忙老去懷山興味長見說寶峰東畔寺
鬢絲禪榻落花香
石洞龍歸雨氣涼階前立鶴過人長老僧定起日卓午
風散滿林薝蔔香
象外禪師坐月航迢迢東去水雲長秋高有約看山去
爛煑茯苓如雪香
白雲為衣山作牀足力苦短情偏長會須繡佛鐙前去
寒夜同燒清淨香
題張真人畫
仙人手潑金壺汁三十六峰嵐翠濕回香谷口白雲飛
歸鳥不知人意急
題行春圖
手挽青絲跨玉驄繡羅衣颺落花風應知田野經行處
盡在咨詢一念中
題孤山
昔年買櫂過西湖湖上青螺一點孤為問此山誰作伴
只留香影付林逋
書事
平生不書乞米帖今日不謝草堂貲寄語故人王錄事
癡兒索飯已多時
題昭君
妾無黃金買詞客妾無明珠賂畫師妾有一身能報主
六宫不用妬蛾眉
題太真
歲歲牡丹庭上開君王不為子孫栽只知解語花長好
不悟漁陽結禍胎
訪僧不遇
三月青桐已著花我來欲喫趙州茶應門童子長三尺
說道闍黎不在家
過太湖
逆風吹船船不開青山數點如煤炲小龍女兒隨母過
第四橋邊風雨來
宫詞次韻
五月南風水殿涼紫鸞聲度月中央珠簾碧簟清無夢
消受荷花一夜香
道士歸茅山
句曲仙人雙眼碧放浪江湖人不識乘雲歸謁大茅君
月滿空山夜吹笛
短短疎衣剪鶴翎日長唯誦蘂珠經山中别去須相憶
不寄黃精寄茯苓
題山水為潘簿作
落日樓臺紫翠間道人采藥不知還使君莫動歸田興
山上於今更有山
題石圖
一片春雲出岫飛長松猶挂女蘿衣蒼苔好護山中石
留待嚴陵坐釣磯
題孫奏差墓銘
蒼藤古木雨斑斑一鶴東飛去不還樵牧至今能指點
奏差墳在石帆山
題董文贈陳道士
廬山董奉千株杏太乙真人一葉蓮不有青藜杖頭火
人間那得白雲篇
題扇
青天月滿黃金餅碧海風生白雪翎紈扇晚涼清似水
秋聲却在兩松聽
贈莫山人
高人讀書下簾坐門外好山青一朵酌酒不知風雨來
滿林紅落楊家果
題竹
我家種竹南窗下慈母朝朝對此君今日臨風倍惆悵
題詩况在孟宗墳
訪戴圖
下篷聽雪不見山推篷見雪山更好此時興盡便回舟
何必相逢戴安道
伐木
忍聽慈烏返哺兒結巢飛在最高枝夜來不在高枝宿
啼到西山月落時
舟過臨平
柁樓移月過臨平此是朝天第一程急起推篷與山别
可憐夜半不分明
别友人
臨别上船歌竹枝莫忘今朝相會時春蠶作繭繅不盡
無限長絲與短絲
昨夜
雨聲昨夜送秋來萬里明河匹練開擬借仙人雙玉琯
月涼吹上鳳凰臺
送何山人還金華
白下門前歌雨晴護龍河畔買車行一雙車輪千萬轉
恰似思家千里情
越谿女兒能浣紗蕩舟自采白荷花采得荷花休待月
滿江風露早回家
官河水鳥鳴關關少婦與郎同日還車上綳兒方解語
到家不識婺州山
題宋高宗畫魚
玉殿春明樂有餘萬幾多暇畫神魚白溝池上無消息
好與君王寄尺書
題子美遊春圖
歸到成都萬里橋尋春問酒不須招揚鞭指點谿南路
黃四娘家花正嬌
戲贈徐博士
汲井洗魚魚尾鮮家童吹火突無煙木犀風落半窗雨
博士醉來方晝眠
索茯苓戲贈
詩骨從來似鶴形空廊無迹雨苔青人間别有長生術
不是黃精與茯苓
題馬圖
萬里西來白玉驄奚官牽浴浪花中傍人莫笑鋒稜骨
曾向沙場立戰功
龍駒新解紫游韁牽向金溝浴晚涼好用蓋鞍黃帕子
平明立仗待明光
桃花馬
曾聞八駿上崑崙越影超光世罕聞留得當時第一匹
滿身花影散春雲
見新燕
東家昨夜杏花開茅舍今朝燕子來但使結巢棲得穏
何須更覓好樓臺
寄陳大用
小雨疎疎夜放舟朝來白苧不勝秋出門却怪青泥滑
定是元龍不下樓
題雲林畫竹
第二泉頭玉一枝淡煙疎雨碧參差葛陂龍去無消息
惆悵雲林七字詩
題高士鼓琴
松下流泉石上琴泉聲松籟是知音世間箏笛非無耳
誰識先生太古心
題玄宗按樂圖
梨園小隊鬭娉婷一曲霓裳正好聽誰料開元太平曲
秋風吹入雨淋鈴
題明皇遊月宫圖
碧天萬丈綵虹秋羽隊傞傞舞未休玉宇高寒留不得
回光却照望京樓
漁樂圖
風漪水荇晚生涼魚我相忘逸興長為愛白鷗眠得穏
扣舷不敢和滄浪
桃花流水
一樹春紅倚釣磯水流花落鱖魚肥恰如西塞山前見
只欠雙雙白鷺飛
題梅花水仙
夢入羅浮小洞天翠禽啼處月娟娟何人能解明珠贈
只有凌波洛浦仙
題梅
雪後曾看半樹春素衣渾不染緇塵玉堂故舊無消息
惆悵寒煙野水濱
姑射仙人玉雪姿天寒瘦影立多時春風半面曾相識
一夜梨雲入夢思
題扇
繞屋黃金杏子肥仙家雞犬隔林扉潮頭推起龍宫月
拾得明珠徑寸歸
題三笑
虎谿原只在東林笑入長松落照隂誰信偶然同一笑
直教貽笑到如今
題二馬圖
前騎踏花春雨晴後騎渡水春波明此中不是鹽車坂
草軟沙乾自在行
題梅月圖
維摩室裏散花人寫得江南第一春本是一株無影樹
只教明月伴清真
曾向維摩帳底看散花天女不知寒黃昏瘦影誰同伴
只有青天白玉盤
題秋江送别
黃帽唱歌江水生遠山相送近山迎晚涼坐待船頭月
風順潮平正好行
天馬辭
萬里宛駒入漢家春雲團出五文花武皇空把黃金鑄
不見河圖出渥洼
題碧桃
海上仙人萼綠華玉顔不肯服丹砂春風一笑三千歲
長在瑤池阿母家
題碧桃青鳥圖
蓬萊鳥使羽衣青立向花梢側耳聽應是雙成吹笛罷
隔花晝誦蘂珠經
題梨花雙鵲圖
一株白雪東闌外正值清明暮雨時靈鵲定知家信到
向人傳喜立花枝
夢種德翁寄詩
秋前别去長相憶三夜分明夢見之手撚白鬚長一尺
不談老事只論詩
題蕉窗夜雨
碧窗數葉雨蕭蕭繡佛鐙前伴寂寥我亦靜中聽得慣
聲塵都向耳根消
題半窗梧影
本是一株無影樹尚留此影半窗前夜來定起無尋處
水在缾中月在天
題三香圖
明珠翠羽滿芳洲&KR0552;弟梅兄不可求江海風流今見畫
露花涼葉思悠悠
題睡貓圖
虎質斑斑臥石苔翻盆黠鼠亦驚猜日高花影渾如醉
應喫東家薄荷來
詠菊
去年地旱菊苗荒今年養得過人長珍重花神不愛寳
鑄就金錢萬箇黃
一株兩株紫綺袍十朵五朵勝緋桃太真睡起酒㾗淺
西子舞回山月高
東家分送玉玲瓏西家邀看狀元紅非關白髮被花惱
自是詩人興味同
九日年年不見花今年秋色在誰家山童踏雨走相報
分得仙人鶴頂砂
題紅桃白頭翁鳥
淺紅花片間深紅老眼看花似霧中我亦前身花裏鳥
頭顱如雪愛春風
一灣流水入天台曾有劉郎采藥來山鳥白頭緣底事
千年一度見花開
題盆池白石號崑崙積雪
盆池秋水碧涓涓中有崑崙雪一拳若待三年生玉子
便呼此地作藍田
石甃空明一鏡開直疑鼇首戴蓬萊此中不著任公釣
江海風波那得來
題萬玉圖為姚氏作
天妃夜剪銀河水散作江南萬玉花若向洛陽城裏賣
牡丹應不讓姚家
又為徐山人作
記得雪晴湖上見三花兩蘂半含春祗今滿樹紛如雪
總道徐卿寫得真
約友東園看花
故人近有看花約說道晴來雨也來昨夜藥闌東側畔
海棠一樹向陽開
角端
玉門關外靖邊塵此獸能言即諫臣不向水經圖㒺象
好從高閣畫麒麟
得雨
礮車雲起大風作一雨洗天三日秋江上晚隂吹不散
平明遮斷樹梢頭
題梅花山鳥圖
誰寫春風淡墨㾗羅浮石上舊精魂山禽也學三生夢
飛繞梨花一片雲
題山水
廬山千仞碧重重日暮何人訪遠公疑是柴桑陶處士
扶藜到寺莫聞鐘
夏夜有作
鶴背高寒露氣清明河斜轉月三更紫薇花畔題詩處
笑看癡兒拾亂螢
早朝
桃都夜半雞三唱六龍飛出青天上閶闔鐘聲報五更
千官齊簇蓬萊仗
寄峽川僧
紫薇山下白雲邊雨過南湖好放船滿壑松聲涼似水
我來同坐月中禪
題折枝桃花
劉郎去後綵雲空誰寫深紅間淺紅老我看花渾似霧
任他人面笑春風
題采芝圖
天上金雞放赦時未央前殿定朝儀不知此老緣何事
猶向山中采紫芝
夏夕
綘河清淺露華涼銀箭無聲漏點長明月却臨南斗過
紫薇分影上東廊
紫薇花上月纖纖一點流螢過畫檐織女渡河秋已到
夜涼不上水精簾
夏日書事
嫋嫋涼風度竹枝卷荷翻雨落盆池疎簾小簟清如水
正是南窗夢覺時
露坐庭中待月明翛然白苧晚涼生好風吹散西南雨
洗出天河萬點星
碧盌調冰飲蔗漿水仙借我一軒涼魚波小簟清無夢
風度荷花作藕香
秋夕
井梧一葉報秋風看到三更月正中星宿盡隨天左轉
河流直與海相通
題太乙張騫圖
太乙真人坐蓮葉大宛使者泛靈槎偶向天河一相見
直到牽牛織女家
題江山小景
何人手把并州剪剪得吳江萬頃秋蓴菜可羹魚可鱠
興來也欲上扁舟
題樸軒
祗園雙樹不可見臨濟一株今在兹昨夜青天指明月
玉盤挂在最高枝
題釣魚圖
并刀誰剪半江秋中有玄真一葉舟魚我相忘千載下
釣絲何事不曾收
扁舟放浪五湖間雨笠風蓑忘却還賴有吳興顔太守
浮家泛宅稱高閒
題杜子美遊春圖
拾遺歸隠浣花村日醉田家老瓦盆滿眼好山驢背穏
也勝朝扣富兒門
湖山秋霽
南山北山秋氣高碧天萬里總纖毫湧金門外看明月
風露涼生紫綺袍
江天暮景
羅刹江頭快雪晴好山多在鳳凰城繡衣行部歸來晚
不遣沙邊白鷺驚
題山翁對奕
長夏幽居隠翠巒兩翁對奕坐盤桓靜中黑白分明見
肯許傍人局外看
東園對竹
去年移竹比兒長今歲抽梢已過牆不待伶倫裁律管
自有天聲諧鳳凰
東海拾得青琅玕移向山窗生翠寒手把玉笙待明月
吹下青天雙白鸞
東園夜涼歌竹枝人影月色兩參差天高鶴背露花落
恰似玉郎清笑時
金聲玉聲相和鳴白月皎皎風泠泠軒皇張樂洞庭野
記得夢中曾一聽
玉立亭亭好弟昆清隂不礙月當門晚涼移席西池上
空翠霏霏落酒尊
即事
東方鴉鳴海日紅晨起灌花呼小童開門不省夜來雨
吹落滿地薔薇風
詠子規
富貴花深誰肯歸癡心啼到月華西秋風黃落千山葉
正好啼時却不啼
見螢火擬閨怨
不見郎歸照六經年年誤妾拾流螢何由飛上天河去
化作牽牛織女星
望夫石
山頭日日望郎歸江水悠悠信息稀若使一年能一見
便從天上作支機
山頭日日望郎來山下長江萬里開郎去不如潮有信
朝朝暮暮兩番回
雲作衣裳月作梳化為白石望征夫石頭有轉心無轉
不省郎歸得見無
閨怨
繡得鴛鴦錦一雙停針不語倚南窗良人昨夜開船去
恨殺門前有大江
浣紗女
苧蘿山下白蘋花西家女兒來浣紗清江白石深見底
不省何宫是館娃
織婦詞
聞郎前月過淮河妾在空閨夜織羅腸似亂絲千萬結
恨郎來往不如梭
漁鐙
一點疎鐙一葉舟夜深移過荻花洲如何不作金蓮炬
却向煙波照白頭
寄柴野愚
野愚釣者近如何占得溪山雨一蓑茶竈筆牀天上坐
往來渾不怕風波
野愚釣者近何如不寄雲中錦字書誰信兩潮東海上
老夫日日候雙魚
題王仲序筠窗詩卷
我識山隂王子猷平生好與竹交游夜來醉臥西窗雨
一枕涼生葉葉秋
幾箇琅玕石上生當窗宜雨復宜晴何當截作昭華琯
吹出虞廷綵鳳聲
到家
巷中犬吠樹鳴雞桑柘隂隂繞舍低恰似一雙新燕子
舊巢銜補落花泥
長至
太史朝書雲五色野人晝臥日三竿東家分送黃精酒
消受梅花一夜寒
除夕
五年為客在洪都紅燭花前酒滿壺今日還家筋力倦
笑看兒女進屠蘇
斗南老人集卷五
