斗南老人集卷二
明胡奎撰
古樂府
前有千萬年
前有千萬年不知是何物後有千萬年變化安可測河
中龍馬未生時誰辨東西與南北混沌死七竅生崐崘
水源直到海千流萬派何由清但見兩輪日月東西走
不息人言火精與水銀鍛冶紅顔凍棃色消磨綠髮如
星星人生得意且為樂何用空名留汗青
有所思
脉脉有所思泠泠寄哀弦弦聲久已絶思君聆我彈君
情與妾意憂樂轉指間幸隨南風調流響九嶷山
落葉隨風飛欲歸在何時人生千里不得會空向天涯
歌所思黃陵女兒泣湘月蒼梧鳴鳳千年别彈折秋風
五十弦妾貌如花命如葉青猿夜啼三峽長望美人兮
良可傷回鴈峰前有來使願寄一書還故鄉
所思向何方所思今有所食蓼不知辛食蘗不知苦惟
有所思愁殺人蓼蘗不能如苦辛
長相思
長相思千萬里相思如車下輪相思如江中水江中之
水朝暮流車下之輪何日休胡不斫車輪塞江水車不
能行水不流世上相思何時已
長相思路遙遙相思如大江水相思如楊柳條楊柳條
長尚可剪大江水流不可斷長相思深復深平原莫繡
五色綫子期莫鑄雙南金人生知已古亦少相思之心
向誰道
長相思江悠悠洞庭木落三湘秋夢中不識别時路九
嶷雲黯蒼梧樹翠華南去不復還雙娥灑淚愁空山五
十哀弦雛鳳語鷓鴣啼處斑斑雨長相思思轉深請以
白玉璞琢出相思心三湘之水東入海相思之心終不
改
三年不見郎萬里夢他鄉江水直到海寸心如許長
思君恩
君恩深似海君德浩如天歲歲流紅日山呼億萬年
千里思
五里復十里一日不見心縈紆何況千里别十年五年
不得書君如天上雲我如水中泥雲在青霄泥在水相
思千里不相知
静夜思
出門月色白如霜静夜所思思斷腸有美人兮天一方
碧雲迢迢河漢長河漢長不可越但有一寸心含情託
明月明月照人心不移静夜所思誰得知
思歸引
寄聲託明月為我照家鄉十年不得歸今夕在路傍路
傍楊柳樹猶記來時路越鳥戀南巢燕鴻懷北度去來
南北無了期人生莫作楊花飛
長歌引
短歌歌不足長歌斷復續六龍之車海上來千秋萬古
無停轂碾雪推霜入鏡中坐見綠髮如飛蓬滿堂窈窕
春花紅長歌一曲歌未終西陵隴樹生秋風
秋夢引
井烏啼月銀牀冷轆轤聲斷青絲綆美人夢逐綵雲飛
鸚䳇隔窗呼不醒小鬟臨鏡雙盤鴉熏籠火暖篆煙斜
一寸芳心化胡蝶飛來自采芙蓉花
走馬引
千金買駿骨五花散春雲章臺楊柳陌醉蹋落花春烽
煙四邊静寶玦腰間冷寄謝少年人男兒當惜身
估客樂
今日采石酒明日廣陵花大帆隨處泊終歲不思家
宫中樂
初日上蓬萊平明玉殿開春風雙鳳琯吹下世間來
綠水曲
綠水何盈盈方舟出蘭渚美人臨清流相期拾翠羽翠
羽不可拾春波蕩人心人心如綠水誰能知淺深
江南曲
江上水生蒲葉短白沙晴卧鳬鷖暖木蘭舟上紫雲娘
笑入荷花羞見郎
水痕漸綠蒲芽短雪消沙浦雙鳬煖一夜鵝黃著柳枝
春愁暗逐春潮滿江上蒲帆鳥翼張船頭槌鼓出回塘
吳中女兒不解飲呼酒隔簾催勸郎并州剪刀金兩股
不剪人間别離苦
湘雲剪舞衣楚月裁歌扇蕩舟蓮葉深羞與郎相見
江上曲
春江水深蒲葉短雙鳬交頸晴沙暖青裙女兒木蘭舟
白苧歌回花滿頭
郎乘木蘭舟說道長干去長干好女兒留郎再三住郎
留豈不好妾思令人老郎心生蒺藜不如女蘿草妾有
一掬淚灑向大江流願為西北風吹轉郎船頭
蒲葉何短短潮來江水滿豈無金錯刀割水水不斷
山下蘼蕪草江邊杜若花采芳思寄遠游子隔天涯
江臯曲
日暮清江上臨流采白蘋微波將遠意寄與弄珠人
春江曲
清江水深蒲葉短野鳬雙浴春波煖吳宫女兒白苧歌
一曲春風吹不斷
春波曲
新婦磯頭雨小姑山下雲無情江上水總是别離痕
金井曲
井上青絲綆年深石有痕石痕猶不滅況是感君恩
大堤曲
朝看堤上花暮折堤上柳相送大堤人同傾大堤酒酒
酣蹋歌去留郎堤上住翻翻白馬蹄草綠無尋處
大道曲
將軍紫羅襦燕坐城南陌手撥紫檀槽市中人不識
横塘曲
妾家横塘口門前種楊柳春風吹舞腰勸飲桃花酒
垂楊千萬縷下蘸横塘水何事織離愁春風吹不起
塘上誰家女紅裳白雪衣采菱愁日晚相待月明時
妾家住横塘郎過須下馬手把珊瑚鞭挂在垂楊下
涼州曲
曾聞一斗酒換得凉州牧寄語遠征人莫唱涼州曲
越城曲
嘗膽不知苦捧心徒自顰年年江水碧愁殺浣紗人
城傍曲
烏啼城上頭枕戈明月下十年不得歸願放華陽馬
城門曲
城頭烏夜啼月落少城西夜半傳軍令天明祭大旗
湖中曲
外湖湖水濁裏湖湖水清妾不愛濁水長向裏湖行手
折芙蓉花佳期碧雲遠臨水照蛾眉盈盈愁日晚日晚
當奈何湖中蓮刺多回舟蕩槳去莫唱采蓮歌
天河曲
天河之水向西流雙星夜夜當南樓機中細織雲錦字
美人不來生遠愁日夕河邊待靈鵲玉宇高寒露花落
愁心飛繞金井闌轆轤牽斷青絲索靈槎一去秋冥冥
白榆千年那得青天上回波還入海東西相望心不改
七夕曲
妾在河東郎在西妾秉機杼郎扶犁夫田秋來不收榖
妾織錦雲空滿軸一年一度寄郎衣妾抱苦辛郎不知
今宵河畔一相見風露無聲烏鵲飛烏鵲飛來莫飛去
借爾河東白榆樹樹頭結巢生子孫不愁填河河水渾
百年三萬六千日今日誰云逢七七人言織女嫁牽牛
靈鵲作橋天上頭妾是河東天帝女郎司天田妾機杼
年年不敢悞秋期願田有黍機有絲絲能煖人黍能飽
妾亦何心頻賜巧
夜夜曲
夜夜望明月初若蛾眉彎夜夜望明月今如白玉盤玉
盤有時缺蛾眉愁萬結月照閨中人如何有離别
夜長曲
金虯無聲銀箭緩清夜何長晝何短七星斜挂少城西
羣烏叫月霜花滿銅盤煖蠟絳紗明胡蝶夢寒龜甲屏
三尺牀頭白鷼尾五更又逐雞聲起
寒夜曲
絳河凍合白如霜北斗挂樹天蒼蒼美人裁衣金剪冷
夢入梨雲吹不醒玉關迢迢南燕飛燈花喜報行人歸
行人不歸花自落月滿城頭夜吹角
玉河回天凍光白流雲作冰飛不得銅龍嘶寒漏聲澁
七星離離挂城北美人羅襪妒鉛霜蘭煙喚香歸洞房
何人一笛關山月吹落梅花滿城雪
銅龍嘶寒漏聲澁夜半氍毹霜氣入凍蠟凝膏不作花
地鑪火煖麒麟泣酸風射入如箭急燕律吹春竟何及
平明起視三足烏紅盆刷羽冰花濕
寒夜曲懷二子
城頭烏啼寒夜長北斗挂樹天蒼蒼展轉不寐意徬徨
我思二子如鳳凰大兒讀書不下堂小兒寫字能成行
我欲挾子翺且翔手揮鳴絃發清商側身西望千仞岡
令人懷思不能忘
采蓮曲
湖中女兒眉黛秋采蓮日日唱吳謳何如生長玉井水
同擢仙人一葉舟
昨日采蓮花今日采蓮子賤妾比紅衣寧教抱香死
溪上采芙蓉蘭舟蕩晚風葉如郎意薄花似妾顔紅采
花莫臨水水深清見底水有見底時郎心隔千里一去
不思家秋風吹若耶只愁霜露重妾貌不如花
折荷曲
折荷莫折莖中有千萬絲秋風吹不斷總是長相思
結楊柳曲
千結江上柳萬結離人心千結與萬結何如結衣襟結
襟尚可解結心終不改初結明月環再結同心帶帶以
結綢繆環以結歡愛
花遊曲
東闌杏花雨嫋嫋寒食煙相期洛陽陌鬭草賭金錢白
玉裝車軸珊瑚作馬鞭章臺年少子走馬綠楊邊
檳榔曲
與郎相别時檳榔高過屋妾有回文錦字詩為郎翻作
檳榔曲綠窗沈沈春晝閒金盤鈿合羅兩鬟苦心一寸
誰解識中含血淚紅斑斑昨夢郎歸采蔞葉丹髓凝春
霞滿頰願封珠唾寄蠻牋郎若見時還念妾
綠珠曲
郎有百斛珠妾有一寸心寧甘墜樓死花落故園深
田家曲
門前一雨秧田綠柘葉重重覆茅屋今歲籬傍筍最多
南風一夜吹成竹趁煖吳蠶已上山繅車聲動水車閒
幸喜村深無虎過柴門終夜不曾關
蒿里曲
蒿里曲春草綠人生百年如轉燭石家美人雙翠蛾尊
前妙舞揚清歌一朝豔骨化黃土富貴浮雲可奈何
出塞曲
將軍烏角弓壯士遠從戎劒倚燕雲白旗翻漢日紅雪
窖數行淚天山三箭弓鐃歌應有曲報捷未央宫
登樓曲
今夜憑高望青天月色多入窗風露冷開戶看星河
迎客曲
陳綺席進華觴主人臨軒客上堂綺席陳瑤觴進清歌
緩舞情無盡
攜手曲
攜手復攜手攜手杏花前白玉裝車軸黃金鑄馬鞭容
華易消歇流光若逝川寄言貴遊子歡娛當少年
擣衣曲
去年擣衣郎有書今年擣衣郎在途手懸雙杵不敢下
只恐夢驚堂上姑
寄遠曲
美人别後關山長買絲繡得金鴛鴦鴛鴦交頸不飛去
與郎縫作征衣裳長長搓綫莫教短短綫恐郎情易斷
衣成更寫數行書書中淚是蛟人珠
懊惱曲
懊惱復懊惱懊惱無人知阿婆不嫁女夜夜守空閨
吟嘆曲
王子喬好神仙吹玉笙上青天七月七日緱山顛青鸞
白鶴相後先安得金丹蜕凡骨我亦從之凌紫煙
雙鳬曲
江上春生蒲葉短雙鳬晝卧晴沙暖一聲欸乃釣船歸
錦翼斑斑相逐飛
雞鳴曲
晨雞初鳴當夜半少婦出房愁思亂晨雞再鳴月入帷
少婦出門郎馬嘶晨雞三鳴月在道道上馬嘶聲漸杳
馬嘶漸杳雞亂鳴桃燈泣淚天未明後夜聞雞北窗下
夢裏雞聲候郎馬
一鳴六龍海波赤再鳴暘谷東方白三鳴閶闔參差開
紫雲飛繞金銀臺天街夜夜雞鳴早珂佩朝回霜滿道
綺疏花影晏眠人夢裏雞聲不知曉
晨雞初鳴月在堂少婦挑燈開洞房晨雞再鳴月在樹
門前馬嘶郎欲去城西月落雞三鳴出戶不聞郎馬聲
馬聲已遠雞聲静回首不知郎遠近寄語晨雞休浪啼
啼時願郎歸馬嘶
烏棲曲
今夜烏棲向何處啞啞飛繞深宫樹宫中美人醉不醒
空勞爾烏啼到明
烏啼曲
秦烏啞啞啼復啼夜夜不離庭樹枝妾聽烏啼識烏意
明日官家赦書至
城烏曲
烏啼城上樹飛來復飛去烏去有時來郎今在何處
月出女墻頭烏啼碧樹秋啞啞聲不斷啼月過西樓
别鶴曲
縞素作衣丹作頂夜夜月明看舞影今朝童子起開籠
不聞戛戛回天風緱山仙人吹鳳琯八極無塵綵雲斷
何由振羽當我前借騎一隻蓬萊天
驄馬曲
御史驄青連錢嘶風刷電朝九天昨日街頭人避馬今
朝喋血車輪下後夜雞鳴聞曙鐘繡衣又復騎青驄
迎龍曲
朝迎龍暮迎龍旱火燒天龍在宫縣官投牒石潭中山
南山北鼓逢逢蜿蜒躍入楊枝水山雲一縷隨龍起龍
未離山雨到城城中三日不得晴明朝打鼓送龍去願
龍十日行一雨種田有水刈麥乾年年謝龍神亦歡
送龍曲
迎龍來送龍去翠霧紅雲擁龍馭家家買紙謝龍神甘
雨應期龍有靈明珠之宫紫貝闕碧潭無聲湛秋月願
龍在山雲在天歲歲謝龍歌有年
烏棲曲
城頭月明烏夜棲棲到天明啼復啼底事夜棲朝復去
不識朝陽鳳凰樹
迎龍詞
鼉鼓逢逢龍在王宫電虩虩雲重重啟貝闕精誠通驅
五雷招八風
送龍詞
龍之來兮蜿蜒龍之去兮連蜷沛神澤兮沃秋田雲為
車兮電為鞭陳玉醴進瓊筵感神惠兮不可言願五風
兮十雨綏萬邦兮屢豐年
白鸚鵡詞
白鸚鵡隴西來金籠馴養無人開綺窗談舌學人語字
字分明如處女一朝持入沈香亭玉環自教蜜多經解
聽月殿霓裳曲慣識梨園羯鼓聲無端羽化沖霄去葬
在碧桃花落處隴頭迢遰隴雲深無復重棲舊時樹
山鷓鴣詞
勸郎莫過洞庭湖湘妃廟前啼鷓鴣可恨九嶷山隔斷
翠華無處問蒼梧
江上有山復有山鷓鴣啼處雨斑斑一聲兩聲行不得
南船北船朝暮還
精衛詞
精衛精衛飛且鳴千年填海海不平世傳此是炎帝女
不知何年填海水海山石爛海水枯是時精衛安得無
如何精衛鳥只填東海水海水尚可填人心浩無底
鮫人詞
并刀翻水凝不流碧綃如煙張素秋蛟人夜織魚鱗屋
月色澄澄湛寒綠賣綃來從城市居主翁不識明月珠
明珠贈君世無價明年有綃復來賣
蠶簇詞
拜蠶室祭神桑吳蠶在箔神在堂願神佑蠶風日好取
繭倍多蠶縷長十日天隂未開箔蠶吐絲遲繭還薄地
鑪火煖借春回再禱神蠶須急作繅車易轉繭易抽長
絲滿桁晴不收新婦登堂向姑道今歲衣姑絲不少
神樹詞
田家種田無五行屋西神樹生有靈年年祭樹卜水旱
祈雨即雨晴須晴雞豚拜掃無閒日烏鵲羣飛來啄食
剪紙作錢挂樹枝祝田有來蠶有絲收麥上場神得食
繅絲納官神得衣
田家詞
邨巷深深棗花落少婦繅絲催織作上堂正恐阿婆瞋
不憤田頭叫姑惡大兒翻壠牽疲牛小兒作軍邊上頭
今年雨多麥穗黑較比上年無半收白頭不願識官府
但願有租應門戶
漁父詞
家住琴江江上頭拓卦洲前春水流桂枝檝木蘭舟終
日忘魚不下鉤
儂是煙波一釣徒持竿東海拂珊瑚女兒港番君湖浪
静風恬過小孤
黃梅嶺下是儂家白石磯邊把釣車友麋鹿侣魚蝦不
在山顛即水涯
大江西去是廬山雲白山青罨畫間彭蠡澤海門關莫
待風波及早還
白石磯頭春水流朝朝暮暮伴沙鷗山渺渺水悠悠笑
殺磻谿下直鉤
磻溪野老髮垂肩釣得周家八百年魚換酒不論錢醒
即長歌醉即眠
仙人詞
金鼇背上蘂珠宫千歲桃花幾度紅曾見茂陵松柏下
銅仙清淚落秋風
秋胡詞
陌頭桑葉春隂隂少婦采桑多苦心朝來出門日已晏
蠶飢葉稀姑未飯少年騎馬桑間來黃金不博笑顔開
但令人似秋胡婦世上黃金不如土
吳女詞
吳中女兒絶可憐裁得春衫稱少年身未嫁夫無處著
至今留在母牀邊
二八吳女兒畫槳搖春煖貪看雙鴛鴦采蔆歸日晚
征婦詞
妾身願如弓上弦萬里隨郎長在邊郎身莫如弦上箭
一去無還不相見堂上阿婆今白頭妾守空閨郎遠遊
請郎看取門前樹上有慈烏不飛去
去婦詞
出戶心悄悄中情向誰道吞聲不敢啼又恐傍人笑妾
有嫁時鏡請郎留自照鏡裏見新人還思舊人貌
東山生兔絲西山生蒺藜二物不相偶美惡人自知妾
有堂上姑妾有懷中兒生兒未及長姑老將何依妾今
别夫去裴回向何處他日黃泉相見時墓前莫種相思
樹
妾去何足惜妾留不自安高堂有老姑孰知飢與寒妾
昔念有家妾今如風花何如千尺松而不附女蘿哀哀
别姑去淚下不能語姑若念妾時看取牀頭女
老婦歎鏡詞
妾有團團古時鏡在匣渾如月端正朝朝持向玉臺前
秋水芙蓉兩相映自從十五畫脩蛾白髮相看塵漸多
繡得合歡雙寶帶今朝攜上街頭賣滿城新鏡照新人
此鏡無人定高價
妾有團團嫁時鏡比似青天月端正少年錦帶繡芙蓉
照妾顔色如花紅妾今對鏡頭如雪辜負青天端正月
明鏡詞
我有古時鏡照君玉雪顔湛然如止水終古無波瀾世
人但照面照心不自見照面不照心妍媸竟何辨所以
百鍊精鬼神無遁情願為千里月遠近逐君行
照鏡詞
顔看鏡中紅髮看鏡中白如何一寸心鏡中看不得
照鏡詞贈鑷工潘郎
潘郎買得揚州鏡團團比似揚州月持向揚州住十年
旦暮照人頭上雪明月樓前問月人瓊花觀裏賞花春
回頭不覺紅顔改對面應嗟白髮新男兒立功當及早
莫向潘郎鏡中老
白苧詞
剪冰綃縫雪縷館娃宫人越溪女回風吹雪長袖舉玉
階繽紛落花舞白月墮地星河高流雲卷空翻翠濤宫
門魚鑰夜迢迢
綠窗櫻桃花亂飛美人當窗縫舞衣纖歌窈窕揚蛾眉
鸞停鵠立佩陸離館娃宫深更漏稀北斗斜挂宫門西
觚稜漸明烏人啼
浣紗女兒顔如花一朝進入吳王家吳王宫中歌白苧
水殿芙蓉不知暑翔鸞舞鵠雪滿堂回風吹花響屧廊
宫門烏啼更漏長曈曈旭日生榑桑
焦尾詞
龍門千尺桐化為㸑下焦不遇蔡中郎大音終寂寥所
以九苞鳳千年鳴一朝
團扇詞
明月有時缺團扇空自圓月缺終還滿扇圓仍棄捐不
如秋水鏡長挂玉臺前
團扇團如白玉盤玉盤比似月團團早知玉樹秋風近
不把閒愁寫素紈
香風詞
洛陽萬花如錦機春風吹上繡羅衣日高走馬章臺路
蛺蝶一雙相逐飛
春夜詞
大江春水流湯湯中有萬斛之龍驤南北二斗相低昂
泰階六符白煌煌牽牛織女遙相望欲渡不渡河無梁
我思美人天一方展轉不寐愁何長
遊春詞
杏雨不沾泥流鶯恰恰啼彎弓馳紫陌躍馬過金堤
乞巧詞
平生甘抱拙何用天孫巧不知柳柳州年年乞多少
天孫今夜渡天河人言天上巧最多妾今抱拙不求巧
願賜拙多寧巧少東家巧女如鳳凰羅襦繡得金鴛鴦
少年嫁夫先得巧明珠論斗金盈箱妾守空閨甘寂寞
苦心不戀東家樂却笑天孫長别離縱使巧多徒爾為
唐宫行樂詞
明日内家遊上苑許教鬭草賭金釵怕人先記花名字
隔夜潛偷玉篆牌
華清賜浴晚涼回水殿芙蓉徹夜開碧盌調冰消酒渴
金盤又進荔枝來
調笑詞
楊柳楊柳一夜綠如春酒今朝起送歸人關山千里暮
春暮春暮春春暮目斷天涯煙樹
胡蝶胡蝶飛繞碧桃千葉今朝走覓南鄰明日天涯暮
春暮春暮春春暮花落蝶歸何處
刺促詞
刺促何刺促夜泊長江曲同是遠遊人何須論遲速
刺促復刺促刺促向誰道青青高山樹不如牆下草
宛轉詞
宛宛轉轉車下輪紅紅綠綠百花春紛紛汨汨馬蹄塵
寂寂寞寞閨中人
宛宛轉轉機上絲紅紅綠綠繡為衣紛紛汨汨胡蝶飛
寂寂寞寞人别離
宛宛轉轉弦上音紅紅綠綠隴西禽紛紛汨汨愁人心
寂寂寞寞春閨深
采蔆詞
江水明于鏡江波皺如縠采蔆溪上頭愛此溪水綠昨
日采蔆去蔆多滿載歸今日采蔆去葉多蔆角稀采蔆
不采葉空回木蘭檝蔆刺牽人衣江空正愁妾
采蓮詞
秋風昨夜起花落翠房深欲識妾心苦試嘗蓮子心
浮萍詞
半隨波浪半黏沙漂泊東西不戀家莫怪生來無定迹
只緣根本是楊花
新柳詞
纖腰嫋嫋春風前十五女兒真可憐天氣困人眉不展
也隨蠶事學三眠
柳花詞
迎得春來又送歸被他撩亂撲征衣莫教十字街頭種
花到開時四散飛
隨風為白雪入水化青萍無限離人意長亭又短亭
上天如白雲入水化萍葉雲萍無定蹤如何不愁妾
盈盈牆下桃花落子留樹薄命似楊花隨風不知處
朝撲綺羅衣夕委黃塵道不知長江上化作浮萍草
楊柳詞
揚子江邊楊柳條風前學舞鬭纖腰來往遊人攀折少
也勝種在灞陵橋
嫋嫋翠腰柔春來舞到秋郎行莫回顧中有斷腸愁
一縷一縷愁千絲千絲苦寧見章臺春莫逢灞陵雨
柳枝詞
一送離人折一枝長條折盡短條衰飛花自是浮萍草
莫向尊前怨别離
門前楊柳欲藏鴉可恨蕭郎不在家妾有蛾眉如柳葉
郎今蹤跡似楊花
舊日吳王百尺臺萬株楊柳是誰栽閶門城外春隂裏
多少將軍繋馬來
楊柳枝詞
郎聽妾歌楊柳枝明年二月望郎歸柳眉如妾鏡中黛
柳色比郎身上衣
竹枝詞
谿北谿南春雪消谿水一夜忽平橋明朝艇子載書畫
繋在屋前楊柳條
屋前柳色鵝兒黃鵝兒隊隊在林塘柳色似鵝鵝似酒
春來自是斷人腸
博谿舟中賦竹枝二首
東谿月出西谿隂谿上蕩舟谿水深郎今唱歌向何處
白鳥灣頭高樹林
白鳥灣頭高樹林十年相約到如今攏船不怕風波急
儂有竹篙知淺深
西湖竹枝詞
荷葉蓋頭花拂衣今夜采蓮當早歸昨日小孤回棹晚
鴛鴦驚過裏湖飛
儂家住在瑪瑙坡與郎湖上采么荷儂比蓮心心最苦
郎如藕絲絲更多
妾是藕條郎似荷勸郎聽唱竹枝歌藕條抱節絲難斷
荷葉留心苦更多
妾是浮萍郎似花花隨風去落天涯浮萍只戀池中水
花性飄揚不戀家
妾是荷花郎是萍萍隨波浪任飄零荷心不離泥中藕
花謝明年葉再青
郎是天河妾是星與郎相見最分明河流只向西南去
抛妾東邊渡不成
西子湖邊楊柳花隨風隨雨落天涯莫教飛入湖中去
化作浮萍不戀家
湖中荷葉綠田田恰似人間子母錢若能買得春愁斷
儂亦移家傍水邊
過浦賦竹枝詞
通浦灞前春雨晴大船小船南北行憑仗篙師一問訊
歸帆已到秀州城
雪後江南春到時鵝黃已染楊柳枝東風不解離别意
一日惱人千萬絲
次韻王繼學灤河竹枝詞
灤河嘴頭積雪多山下石子青盤陀儂在江南望江北
恰如織女隔天河
百兩宫車碾雪泥山前二月春草齊去年羽書星火急
婦女上馬小兒啼
灤河杏花如雪勻小雨三日不生塵罏頭少婦勸郎酌
花如人面草如茵
去年大旱氣不蘇道傍行泣婦與姑不似江南連月雨
夜夜夜啼山鷓鴣
灤陽河畔女如雲生長不識江南春大字青帘賣官酒
莫辭注玉更傾銀
山前馬嘶苜蓿花山下蔴茹勝蕨芽細肋沙羊割紅玉
不識雪水夜煎茶
白翎雙飛秋草黃雲沙萬里接天長番僧箇箇楊梅帽
日暮聞鐘來上方
天上金根回六龍年年田舍及秋舂白頭父老出門拜
漢官威儀今載逢
薊門關外故人居十年不見音問疎昨日江頭見來雁
寄得灤河一紙書
李陵臺西避暑宫穹廬月白夜生風吳儂解唱竹枝曲
此調不與江南同
題梅效竹枝體
儂家向南雪一株春後春前常見渠瘦影從教比郎瘦
孤山終不似儂孤
過太湖竹枝歌
第四橋頭楓葉青白龍吹雨浪花鯹過橋買酒待月出
今夜夜宿垂虹亭
青帬女兒雙髻螺唱得吳宫子夜歌酒醒月明眠不得
秋風吹落洞庭波
西山日落東山黃儂唱竹枝行晚涼十幅蒲帆弓樣滿
南風吹過白龍堂
薤露歌
薤上露何離離人生不滿百歡樂當及時東方三足烏
啼老榑桑枝古來聖與賢一去無還期薤上露令人悲
薤上露何瀼瀼蓬萊變清淺海水漂枯桑有生會俱盡
寧論弱與強空餘三尺土千年閟幽光薤上露令人傷
薤上露何漙漙朝日上隴頭葉上露易乾烏啼松樹間
相送入空山白骨委黃壤親朋各自還薤上露令人歎
雲歌
五色承朝日暉暉黼黻衣朝隨黃鶴去暮逐玉龍飛欲
知棲息處長是戀金扉
白日歌
燭龍燭龍爾何速三繩莫繋烏三足魯陽之弋徒爾為
安得長挂榑桑枝
東榑桑西若木中有赤龍口銜燭東馳西走無停轂人
生何為苦不足
子夜歌
試問銅壺水今宵幾許深漏長如妾淚水淺是郎心
吳宫子夜四時歌
御柳裊金絲宫鶯拂柘衣簾隂隨日轉漏點出花遲
雨過太湖上芙蓉水殿開綵舟邀月上玉盌送冰來
玉宇夜沈沈天河似海深下階齊拜月纖手學穿針
城上七星低宫鴉繞樹啼朔風吹不入自有辟寒犀
美人歌竹枝胡蝶傍花飛白日東窗静金刀剪苧衣
雨過湖波綠荷花水殿開隔花人似玉船上買冰來
秋風昨夜起吹月到房櫳夢入關山去江楓樹樹紅
一尺街頭雪朝來沒馬蹄狐裘不覺煖更有辟寒犀
襄陽歌
襄陽太守白接䍦襄陽兒唱白銅鞮今朝載酒向何處
言往習家池上去醉春日歌春風馬上歸花正紅
吳歌
第四橋邊楓葉秋青裙少婦木蘭舟月明打槳唱歌去
驚起蘆花雙白鷗
商歌
白日粲粲南山阿長夜漫漫愁奈何停車夜宿郭門外
悲風烈烈聞商歌歌云不遭舜與堯單衣短布風蕭蕭
人生卑微何可忽後車載之相齊國
吳人歌
江悠悠輓使舟吳人歌歌鄧侯江水東流去不返鄧侯
鄧侯舟莫輓
東鄰美女歌
機上鳳凰梭盈盈抹兩蛾謝鯤雙齒折猶不廢鸞歌
廉叔度歌
成都太守廉叔度三年守城人案堵桑葉隂隂歌滿路
不歌一襦歌五袴
范史雲歌
三日不食釜生魚五日不食甑生塵丈夫未遇甘賤貧
嗚呼豈無人間范史雲
五噫歌梁鴻
瞻彼洛京兮噫宫闕連城兮噫非我故鄉兮噫鹿車轔
轔兮噫歸全其身兮噫
獨漉歌
獨漉獨漉水深沒足水中有泥不見玉世上人心易翻
覆
扊扅歌
停趙舞罷秦聲妾歌扊扅君試聽五羖皮西入秦妾烹
伏雌君遠行君今富貴忘賤貧
燃蠟不如炊扊扅炰鳳不如烹伏雌太官之羊不如五
羖皮妾彈秦筝君不知吁嗟乎百里奚
驪駒歌
朝出北郭門驪駒在路傍路傍秋草短江月白如霜歌
驪駒唱吳歈千里萬里道三年兩年書願為金絡隨君
馬願為雙輪逐君車
河之水清泱泱津吏伐鼓聲鏜鏜主當渡河吏乃醉女
娟操舟贖父罪持檝中流發櫂歌津吏酒醒女渡河鴛
鴦雙飛可奈何
黃鵠歌
太液池水清涓涓金衣菊裳下九天建章宫中生紫煙
鳳凰來儀羽翩翩至德廣被千萬年
鳳凰操
鳳凰兮銜圖殷道衰兮周德之符岐山兮蒼蒼五色爛
兮朝陽殷日短兮周日長千秋萬歲兮于彼翺翔
别鶴操
别鶴翩翩結褵五年吁嗟乎欲移我所天中夜倚戶心
悁悁妾心直如琴上弦為君一彈别鶴篇
精衛操
石磊磊海茫茫白石不可爛海塵何日黃嗟哉精衛爾
勿傷昨日麻姑過東海蓬萊弱水又生桑
越裳操
有雉有雉來于越裳文王之德孚于萬方遠人其歸家
國永昌
襄陵操
登彼會稽兮洪水滔滔嗟我黔首兮百萬嗷嗷腁胝兮
乘橇過門不入兮使我心勞
塗山操
有白者狐九尾差差時哉時哉應彼昌期水土底平告
功錫圭坤德承乾維王之基
箕山操
箕之山兮潁之陽箕之人兮濯滄浪彼何人兮牽牛吾
洗耳兮徜徉
湘靈操
湘之水兮潺潺湘之竹兮斑斑湘之女兮綠雲間望重
華兮不復還九嶷兮蒼蒼青猨啼兮夜何長折瓊芳兮
寄遠鼓瑤瑟兮心倀倀
湘之水清泱泱二妃夜泣青篔簹斑斑清淚流不盡五
十哀弦瑤瑟冷鷓鴣啼處數峰青一夜月明悲洞庭
八公操
淮南王好神仙朝餐金盤之玉屑夕鍊寶鼎之神丹騎
龍下上超天關超天關馭天風山前桂樹青叢叢人間
白日西復東安得從之招八公
淮山蒼蒼淮水黃桂樹叢生山之陽丹砂成金夀命長
身騎飛龍恣翺翔千秋萬古樂未央
石婦操
山頭白石高數尺人言貞婦化為石貞婦化石不回頭
俯視千年江水流江水流不可斷行人歸白石爛
傷殷操
麥漸漸黍油油昔日殷墟今日周吞聲不語淚交流玉
桮象箸兮何以解憂
思親操
兒陶于河有烏傞傞兒漁于澤有烏翼翼彼烏返哺歴
山之下歸哉歸哉慰我父母
履霜操
晨履霜兮河之上考不顧兮兒見放兒飢而寒兮蓐食
而荷衣䜛口鑠金兮考胡不知吁嗟命之窮兮于河之
湄
采薇歌
西山有薇薄言采之周人有粟弗療我飢寧薇而甘兮
毋粟而慙兮維首陽之巖巖兮
崩城操
一哭長城崩誰言土無情至今城下水猶聞嗚咽聲吾
皇萬古基太平婦女不哭城不傾城不傾四海寧
以妾眼中淚灑向城下土城崩見夫骨始知妾心苦
君道篇
夸娥莫移山精衛莫填海天作高山與海深黃河一清
聖人在聖人有道津梁通千門萬戶皆春風豈不聞越
裳重譯貢白雉萬國歸之若流水
美女篇
有女顔如花生長越王家浣紗白石上何曾知館娃高
臺凌青天朝歌暮復絃宫人裁白苧只知長少年日月
無停車流光迅於電春風吹落花不到黃金殿
寶劍篇
牀頭有古劒白虹夜流輝炯然三尺雪化作青蛇飛豈
無千金直待價將安歸挂向徐君墓時聞鬼母啼
明珠篇
煌煌明月珠乃在龍頷下下沈無底谷得之世無價或
人不愛寶彈雀千仞岡得失何足較所嗟無夜光
君道篇
君道天廣大王言出如綸雨露及草木萬物皆陽春九
重坐南面四海奉一人禹稷猶已溺唐虞視同仁華蓋
當中天列星環北辰
月漉漉篇
月漉漉銀塘曲兔影蘸金波龍綃皺文縠越女浣紗歸
雙蛾濕秋影移舟明鏡中露下菱花冷
白馬篇
房星夜墜秋河碧夭矯雄姿龍八尺何年飛下九重天
自(闕)人間騎不得置之天上白玉闌長鳴直欲趨天關
瑤池碧桃千萬片回風吹雪春斑斑不學開元照夜白
西入褒斜走荆棘願逐軒轅凌紫霞遠遊常在太清家
黃鵠行
東海有黃鵠兩雛何翩翩朝戲滄海上暮棲瓊樹顛一
朝挾其雛裴回上青天一雛歸故巢一雛委身草莽間
黃鵠哀鳴向他山側身東望何時還他山豈無匹鳳凰
五色翰渴有醴水飢有琅玕黃鵠不願同飲啄得歸東
海心即樂
野田黃雀行
黃雀啄啄野田間飢鷹側目下空山黃雀投虞羅低摧
傷羽翰少年拔劒捎羅網黃雀高入青雲上回首裴徊謝
少年虞羅勿令張野田
日出入行
海東之山曰桃都上有三足黃金烏三更烏啼海色動
六龍飛出榑桑隅浴暘谷經天衢羲和攬轡無停車吾
不知東西相去幾萬里夜入咸池朝復起紫雲紅霧天
蒼蒼為天作眼明四方臣願陛下八萬四千歲日出日
沒皆封疆
月初生行
月初生二八蛾眉初畫成漸如弓弦復如鏡一月兩回
虧復盈弓弦不射天外信明鏡不照人間情馬上行行
屢回首一鈎空挂他鄉柳
北風行
北風蕭蕭寒墮指悲笳一聲淚如水丈夫生出玉門關
回首家鄉數千里
苦熱行
江南五六月無地尋清涼東家少年不怕暑玉盌冰花
調蔗漿平頭奴子面如玉紈扇驅風入脩竹安知躍馬
走紅塵畏途炎蒸愁殺人
冬暖行
冬日何短短昨日苦寒今日暖不見門前桃李花一時
向暖舒春葩花前一雙黃蛺蝶東家飛過還西家明朝
嚴霜凋百草蛺蝶不來花又老
少年行
越羅春衫繡鳳凰黃金壓轡青絲繮張緒風流騁年少
走馬章臺遊獵場鬭雞五坊白日晚夜宿倡樓不知返
白日西飛海倒流紅顔少年春復秋
白馬紫游繮行過洛陽道不顧落花飛只道青春好
日日青樓醉章臺蹋月歸秋風昨夜起又試越羅衣
壯士行
千金寶刀百金馬稱是人間驍勇者射虎曾過南山前
斬蛟復入長橋下何不生出玉門關為君談笑斬樓蘭
漢家得此英雄將塞上琵琶怨莫彈
從軍行
萬里燕山道花開不見春閨中兒在腹何日替爺身
狹邪行
朝行狹邪路暮行狹邪路誰道不容車雙輪竟朝暮路
狹尚可過人心易風波相逢不相識如隔萬里河驚飇
吹落葉寒衣在故篋莫抱齊門竽且彈馮生鋏虎嘯風
出山龍升雲上天狹邪勿云狹王道自平平
薊門行
天上白雪飛將軍朝獵圍大野地椒短草深狐兔肥健
兒先報捷生縛樓蘭歸
步出夏門行
步出夏門言登泰山道逢赤松方瞳玉顔飛霞為佩明
月為環授我寶訣惠我大丹回視東海黃塵蔽天驂麟
翳鳳逍遙永年
采桑行
結髮五日與郎别妾顔如花命如葉桑間五見戴勝飛
高堂姑老郎不歸郎歸有黃金妾心終不移若欲知妾
心沂水清瀰瀰
宛轉行
宛轉復宛轉一日千萬思宛轉如琴上弦宛轉如機上
絲機中别愁安可織弦中别愁彈不得關河迢迢隔遠
天歸路直如琴上弦人間安得并州剪剪斷琴弦與機
絲别情庶有窮盡時
宛轉復宛轉宛轉如水中波宛轉復宛轉宛轉如機上
梭水波流恨去不返機梭織愁可奈河人生託交在知
已何論千里與萬里長沙尚謫賈少年東海誰招魯連子
豐城雙劒埋泥沙斗間紫氣騰光華當時張雷不識寶
千年繡澁生苔花我歌宛轉行使君傾耳聽聖人在位
黃河清腰金佩玉皆俊英莫戀山中紫芝好丈夫立功
當及早
宛轉行寄高徵君
宛轉復宛轉日沒還上天宛轉復宛轉月破還再圓天
道諒如此人情當復然與君雖未遇何用數芳年不見
黃河水朝朝入東海東海有時枯思君鎮相待
相逢行
使君馳五馬賤妾在桑隂縱有黃金餅何曾換妾心
長歌行
長歌如繭絲繅之不能斷絲斷尚可續歌長安可短短
歌續長歌歌長可奈何願學青松樹千年附女蘿
豔歌行
堂前燕尾差差遠行兄弟不如歸一朝流宕在他縣故
衣未補新衣綻主婦敬愛客為補故衣裳夫壻入門來
斜昐情内傷請卿勿斜盼門有池水清泱泱水中白石
郎自見妾心如石不可轉
怨歌行效庾信體
白白機頭素絲製作吳宫舞衣纖羅不受塵汚細縠常
避風吹館娃夜深月色長洲春老花枝秋風樹頭相待
隨例承恩幾時
長門怨
燕體徒自輕蛾眉易生妒妾有千黃金不買長門賦
玉階怨
露下瑤階冷流螢濕不飛長門今夜月特地上秋衣
秋閨怨
郎作征車妾作輪關山遠近得隨君自從别去秋容減
絡臂真珠小幾分
金井怨
露下青桐葉滴滴銀牀裏妾淚不曾乾多于井中水
春怨
昨夜春寒冷如水夢入關山數千里蕭郎近報在凉州
一寸心馳邊上頭
獨處愁
脉脉背孤鐙迢迢數長漏下階不見人空帷月如晝
白頭吟
雙魚生水中朝暮不相離鴛鴦在河滸同出復同歸茂
陵多姝子新花非故枝請看膝上琴是妾手中絲琴心
有時改妾心終不移
妾乘油壁車郎騎青驄馬願作雙車輪隨郎馬蹄下
成都不可住郎題橋上柱臨卭道上花是妾當罏處
門前溝中水日夕東西流上有雙鴛鴦交頸同白頭
隴水吟
隴頭水鳴嗚咽朝洗秦人骨暮流漢人血秦骨化黃土
漢血歸黃泉水流如人聲夜哭長城邊
轆轤吟
一轉一回腸再轉腸應斷不愁井水深只恐郎恩短
百舌吟
衆鳥皆一舌爾鳥百舌聲關關青春白日鳴花間綠窗
佳人怨離别脉脉閒愁向誰說東家鸚鵡鎖金籠讓爾
百舌當春風
絡緯吟
唧唧始臨楹嫋嫋復移樹露葉驚虚織風條勞暗度盈
盈窗間女皎皎機中素姑寒未得衣先催了官賦
唧唧復唧唧絡緯啼東壁如何終夜鳴辛苦勞虛織貧
家素絲未了官堂上老姑衣正寒嗟爾年年催嬾婦露
績風繅竟何補願妾長勤姑有衣買絲納官先上機
秋夜吟
玉盤墮地天如水露重流螢飛不起頭白老烏城上啼
七星斜挂城樓西行人起視河漢低門前蕭蕭班馬嘶
十八衛娘羞畫眉笑指鐙花占遠歸
秋夜長漏聲緩館娃宫中愁日短十圍畫燭照吳臺花
落半天紅纂纂綵雲凝歌吹不斷蹋月雙回小龍管鵶
啼金井東方明寶鴨煙籠綺疏煖
望月吟
明明三五月二八還復缺他鄉見月團何如在家懽在
家桮酒煖在路衣裳寒淚隨天河水流向海東邊海東
有弱流轉首為桑田哀哀精衛鳥冤苦相交煎含情訴
明月願月長在天雲來月暫晦雲去月依然瑤琴彈别
鶴會待知音傳
花下吟贈友
昨日桃花開今朝李花落開落自有時紅顔不如昨手
提青絲白玉壺得錢何惜花下沽今日有花明日無
貧女吟
妾年十五處洞房自小何曾出中堂去歲秋田不收榖
今年春月無蠶桑長兄從軍在遠道製衣常恐天寒早
但得不離慈母傍玉顔何惜春花老東鄰少女花滿頭
日日歌舞倡家樓無端嫁作商人婦却抱琵琶彈别愁
貧女歎
妾年八九齡始知男女别十三學女工穿針向秋月十
五繡得雙鴛鴦自小不離慈母傍有髻不簮金雀釵有
耳不懸明月璫朝朝畫眉臨古井愛渠百尺波瀾静水
底桃花不見春愁心亂若青絲綆東家女兒花滿頭問
妾不嫁心焉求鸚鵡願依丹桂老蟪蛄安識青松秋乾
坤無情白日短寂寞空閨綠苔滿何當約取許飛瓊月
明夜夜吹瓊琯
越女歎
越王城頭箭如雨妾是溪邊浣紗女虜妾軍中兩見春
好花開謝春無主將軍重色不重人賤妾如花豈愛身
妾豈不知身可惜落葉隨風歸不得妾豈不知節可全
白璧一碎何時完妾今但有雙淚血流向曹娥江上月
巴陵女子辭
青楓嶺頭月照見巴陵女兒血血書石上痕不消祠前
古木風蕭蕭
木蘭辭
纂纂墻下棗人生不如在家好木蘭夜織流黃機窗間
絡緯啼復啼平明軍帖疾如羽阿爺無男止生女木蘭
下機換戎裝燈前不灑淚千行髻捐金雀釵耳脱明珠
璫左持白羽箭右輓青絲繮一朝姓字上軍籍軍中不
知是女郎祁連山前秋草白馬上單于吹篳篥霜花如
錢風格格萬里黃雲度沙磧木蘭在邊十二年論功還
謁九重天九重敕賜尚書誥木蘭感恩不敢言乞身朝
出金門去還家猶記庭前樹入門先解戰時衣明朝復
上流黃機木蘭忠孝有如此世上男兒安得知雄雉聲
角角雌雉嘴啄啄兩雉上天飛誰能辨我是雄雌
平戎辭
旌旗捲盡渡黃河春滿皇州雨露多直過李陵臺北畔
番人皆唱漢鐃歌
望春辭
起登高閣望春來淺白深紅次第開憑仗東風須耐久
莫教容易墮塵埃
捉搦辭
華隂山頭井水深女兒照影不照心影可照心莫宣欲
知妾心井底天
白苧辭
館娃宫中春日長新裁白苧白如霜纖塵不動響屧廊
美人起舞雙鸞翔芙蓉水殿夜生凉飄颻回雪紛滿堂
雞人唱籌宫漏淺烏啼金井桐隂轉
繋馬辭
翩翩白鼻騧繋在門前樹莫學楊白花隨風渡江去
白鷺辭
白鷺白且鮮羽翼何翩翩朝飛楓葉雨暮宿蘆花烟一
雙潛鱗在密藻安知照影苔磯邊嗟爾鷺兮外潔其色
内娠厥凶胡不翔遠海搏高風尺澤之魚不足充爾腹
慎勿見羈虞網中
古謠
一東一西天上星一聚一散水中萍一來一去道傍人
一顛一倒花下巾
一東一西參與商一聚一散鴛與鴦一來一去馬上郎
一顛一倒九回腸
天上謠
碧雲團蓋凝瑤光龍漢五氣浮蒼蒼絳宫參差十二級
鶴背高寒露華濕白榆歴歴東井傍帝子夜織天文章
河西牽牛不服箱靈鵲影斷秋無梁一水盈盈河漢長
白河雲片龍鱗光六符夜明七斗芒天門無階不可度
夢蹋玉虹朝紫皇三更露落黃姑渚鸞背吹笙載秦女
東方神人呼赤龍彷彿觚稜絳霞曙
天上謠(夢中作)
夢飛八翼登天門紫霞紅霧通朝暾星河夜寒銀浪白
河東拾得支機石絳節朝回貫月槎瓊樓縹緲太清家
虞廷九奏鈞天曲鳳池波煖鵷雛浴
白雲謠
白雲英英在崑丘人間白日如水流穆王八駿去不返
碧桃花落三千秋茂陵劉郎不知死阿母曾分七桃子
露華夜半泣銅仙白雲英英空在天
女媧補天謠
不周山崩天柱折帝遣媧娥補天裂穹然一蓋青團團
東南天漏補不完徒令杞國憂日夜摧心肝嗚呼世無
仲山甫衮職之闕誰為補
天冥冥地冥冥媧娥鍛鍊天地精手摶五色雲上補青
天青青天青如石天柱不傾天漏塞黃道星辰明歴歴
於萬斯年建皇極
城中謠
螺髻高一尺蛾眉廣半額王言出如絲渙汗收不得
築堤謠
朝鑿西山石暮填東海水西山石可盡海水浩無底水
犀莫射潮祖龍莫驅石海水尚可填人心填不得哀哀
精衛鳥東飛復西飛填得海波淺愁殺弄潮兒
甘棠謠
甘棠堤上水平溪野人掘河新築堤春風杏花三十里
長城道邊聞馬嘶使君考績朝天去沙堤惟見棠梨樹
兒童騎竹待公還父老攀轅願公住公今到京勿久留
驄馬重來堤上頭鹽官戶口三十萬寒則思衣飢則飯
我今試作甘棠歌父兮母兮可奈何
老父謠送南昌康侯考績如京師
我行南昌道相逢白頭老白頭甘老南昌邨一生不識
府縣門去年賣劍買黃犢今年納租租易足白頭種柳
縣門前願留康侯住數年侯今報政金門下待侯重來
繋驄馬
田婦謠
大婦采鳬茨中婦汲湖水少婦晨烹雙鯉魚日上阿婆
猶未起長兄築城行不歸西到錢唐百餘里妾家種田
三十春輸租不勞官吏瞋去年輸官曾賣屋今年輸官
應賣身昨日使君騎白馬過妾門前楸樹下出門長跪
謝使君喜得今年徵斂罷生兒不願太官羊願妾身安
婆夀長
禳田
坎坎鼓祀田祖新酒在盂豚在簠阿翁呼孫兒饁婦拜
跪祈神降田所願神再三聽祝語五日一風十日雨穰
穰滿家多黍稌往來野田無雀鼠出入道路無豺虎丁
男在家應門戶先祈一半輸官府神今有食農有土常
年力作甘辛苦春秋報神神莫負
傷田家
低田水深愁沒稻高隴地乾多稗草地勢由來苦不平
農家辛苦何時了低田車水出下塘高隴翻江朝夕忙
秋來雨多禾耳黑縣吏索租催上倉東家借米依程限
剜却心頭醫得眼寧教借米倍還人莫遣打門官吏瞋
張京兆
搖搖珂佩堤上歸朝回無事但畫眉鶯啼落花晝不飛
美人照鏡愁春閨
卓文君
郎乘車妾御馬東郭門前綠楊下郎乘馬妾御車長安
道邊花滿株馬翩翩車軋軋二月上林花正發
杞良妻
一哭長城裂再哭長城崩長城窟中水夜夜聞啼聲哀
哀雙淚血灑向城上月長城若不傾何由見夫骨
自君之出矣
自君之出矣我琴不曾彈弦中哀與樂只在轉指間
自君之出矣蛾眉向誰畫思君如明鏡挂在東窗下
自君之出矣夜夜卜燈花思君如車輪何時碾到家
自君之出矣一望一回頭思君如轆轤展轉何時休
公無渡河
公無渡河河流如雪山出門滔天行路難公不聽妾語
被髮徉狂向何許公今渡河妾無主妾彈箜篌淚如雨
公無渡河水有黿鼉公今欲渡妾當奈何公無渡河水
有蛟龍公今欲渡妾安所從陸則有車水則有舟公今
溺流妾彈箜篌
妾安所居
賤妾安所居所居在中堂女子不出門肯離慈母傍十
三學織素繡得金鴛鴦十五嫁夫壻佩以雙明璫一朝
復一朝芙蓉照秋鏡自倚顔如花不識郎心性嫁雞逐
雞飛郎情與妾違願為松栢樹長附女蘿衣
賤妾安所居所居在空閨女子不出門顔色無人知一
朝嫁夫壻未幾生别離流水逝不返浮雲無定姿妾居
非無所妾心良獨苦願如松上蘿不離樹根土
妾薄命
妾薄命何足嗟妾願如墻下草不願學風中花風花漂
泊無定所墻下草生長在家
銅雀妓
高高銅雀臺望望西陵墓翠輦不歸來空幃愁日暮花
落不返柯水流無回波月初與十五歌舞奈君何
高臺悲風生望望西陵道昨日宫中花今朝墓前草
小垂手
朗月生瑤海華星度絳河美人小垂手廣袖舞傞傞歌
闌明燭短舞罷落花多平旦臨鸞鏡脩眉抹翠蛾
沐浴子
沐髮惡蒙塵振衣貴自潔何以清我心長空有明月
望夫石
妾心化石石不轉妾身化石石不移身心與石若可轉
千里萬里夫當歸
望鄉臺
一登還一望一望復惆悵鄉關望不見淚落荒臺上
長安道
長安道長安道上多芳草一株楊柳驛門前朝迎官馬
暮迎船來船去馬無閒日人笑人歌年復年
長安道南北東西塵浩浩車輪朝碾長安花馬蹄暮蹋
長安草黃金白璧如丘山買官未得不肯還不及終軍
年最少棄繻生出玉門關
上留田
上留田上有白日與青天人言弟死兄不葬他人野祭
孤墳前一雁入繒繳羣雁鳴聲哀如何骨肉親棄之委
蒿萊淮南徒聞歌尺布田家無復栽荆樹上留田良可
憐
巫山高
巫山高青入天丹崖翠谷相鉤連中有玉妃凌紫烟凌
紫烟過楚宫葯房蕙幄春融融瓊臺銀闕與天通朝雲
暮雨無終窮
登高丘望遠海
登高丘望遠海崑崙桃花千歲紅阿母蛾眉青不改金
鼇戴出三蓬萊徐家樓船安在哉鯨濤無梁不可渡坐
見淺淺浮黃埃
關山月
關山月昨夜團圓今夜缺他鄉月與故鄉同何苦征夫
久離别有客南來報捷音為說良人戍桂林若使仙家
能縮地便須一刻比千金
明明天上月照妾綺窗間夢隨明月去不省在關山關
山月若知人意送妾良人及早還
薤上露
薤上露朝日晞昨日相見今日違力拔山氣如虎朝日
晞薤上露
見新月
下階拜新月比妾鏡中眉郎在天涯見莫忘初畫時
上山采蘼蕪
上山采蘼蕪本是王孫草王孫去不歸妾顔為誰好磨
磚作明鏡照妾不見容年年湘水上灑淚向春風
江南可采蓮
江南可采蓮中有木蘭船妾愁蓮菂苦郎愛露珠圓珠
圓不長好菂苦向誰道願為泥中藕潔身恒自保
折楊柳
一折一斷腸再折再回首平生故人淚併落尊中酒
折楊柳送人之京
江頭折楊柳一枝贈一人去年枝欲盡今年枝又新折
柳莫折短短條容易斷如何離别情苦被春風管折柳
當折長長條為馬鞭上林春色好相約鳳池邊
江邊柳
朝送木蘭船暮迎征馬鞭非關離别苦生長在江邊
雙桐生
雙桐生古井井上桐花落妾心如轆轤繋在青絲索
芳樹
青青道傍樹飛花委道傍不戀道傍土一夕隨風翔高
飛上青天低飛入流水花性自飄揚孰謂因風起
東海有珊瑚
東海有珊瑚乃在龍伯宫託根蓬萊石丹霞絢晴虹鐵
網求之無底谷一朝置在黃金屋石家富兒不識珍如
意一擊同飛塵豈如閬苑蟠桃樹一花一實三千春
秋夜長
秋夜長秋月光月色照見羅衣裳美人盈盈立秋霜瓊
樓玉宇遙相望明河迢迢鵲無梁天高海闊思茫茫思
茫茫秋夜長
擬一日復一日
一日復一日一朝復一朝欲識去來心錢唐江上潮潮
去不待送潮來不待招潮來復潮去使我心搖搖
擬一日白一髮
一日白一髮況在九年間請持蟠龍鏡照子冰雪顔髮
白何足惜故人難再得有使即寄書無使長相憶
久别離
近别三日尚思家久别萬里令人嗟他鄉春色豈不好
那如故園桃杏花故園桃杏去時種花落花開誰與共
桃杏今年已過墻良人何事不思鄉久别離愁斷腸
遠别離
遠别離天有參商之二星東西相隔數萬里中有一帶
天河横天河水流直到海織女牽牛兩相待早知離别
如參商不用靈鵲為河梁寧為參商不相識庶免鬱鬱
愁中腸河可填海可塞别離之恨無終極
遠如期
去時愁遠别别久竟忘歸五見門前樹秋風落葉飛落
葉縈愁思紛紛若亂絲仙家能縮地莫使阻歸期
去時期一載不道又三秋待得郎回日松花滿隴頭
遠將歸
一日白一髮一年三百莖在家梳頭霜滿鏡何況遠歸
千里程去時道遠歸漸近人生誰不戀鄉井昨夜青燈
寒結花遠人明日當還家
朝聞靈鵲語夕見青燈花空閨占吉夢遠客將還家
行路難
出門登山無太行出門涉水無瞿唐太行羊腸九折坂
誰道車輪去不返瞿唐虎鬚千丈淵誰道此中能覆船
惟有人心不可測當面波瀾與荆棘我欲剪荆棘平波
瀾出門莫歌行路難
車遙遙
鴉啼金井東方白起送關山遠行客前車軋軋後車催
莫問東西與南北天上日月無停輪有淚不灑車中塵
黃塵如海車如水出門遙遙千萬里相思日夜聽車聲
歸時還待鴉啼起
車遙遙上青天門前路直如弦茫茫名利途誰斲車輪
圓安得兩輪生四角朝朝相見心即樂
車遙遙送人之京
車遙遙雲路長車輪不生角馬蹄安得方英英冠玉車
中郎欲行不行官道傍我轅西行無鳥道我轍北上無
羊腸平明起拂車上霜金雞叫日升榑桑避塵有巾雨
有蓋無疾無驅鎮相待
雨霖鈴
雨霖鈴鈴聲雜雨隨車行鳥道西來與天平不聞華清
環佩聲白髮梨園吹觱篥望京樓上空相憶惟有張徽
識此情御前曾教雨霖鈴
秦羅敷
昔有邯鄲女豔色世無如手提青絲籠采桑城南隅頭
上金雀釵耳傍明月珠素手挽柔條風吹繡羅襦使君
馳五馬冠蓋麗且都桑間問彼姝云是秦羅敷裴回日
將夕命妾載後車長跪謝使君妾有堂上姑剖竹節乃
直裂松心不枯使君善自愛妾志終弗渝
五雜組
五雜組故園花去復還返哺鴉不獲已遠思家
五雜組身上衣去復還梭上機不獲已久思歸
五雜組園中花去復還道上車不得已久思家
五雜組金縷羅往復還機上梭不得已阻關河
五雜組斑斕衣往復還烏哺兒不得已久思歸
染絲上春機
吳蠶八繭繅長絲玉纖染雲上春機大姑愛織榴花色
小姑愛織梨花白小姑回頭語大姑梨花潔白不受汙
大姑榴花故自好以色娛人豈長保
兩頭纖纖
兩頭纖纖梭上機半白半黑枰上棋腷腷膊膊啄木兒
磊磊落落曙星稀
兩頭纖纖月初生半白半黑天未明腷腷膊膊斷腸聲
磊磊落落東方星
莫洗紅
莫洗紅洗紅紅漸少郎愛新紅鮮妾憐舊紅好少婦回
看機上絲笑言還勝未紅時
將進酒
彈鵾弦調鳳琯玉醅灧灧流霞煖東方風來吹落花隨
風漂泊天之涯去年花謝今年發今朝人醉明朝别明
朝别去可奈何且盡花前金叵羅
四座且勿喧聽我歌長謠百年三萬六千夜百年三萬
六千朝三萬六千朝與夜幾度花開與花謝桮行到手
請勿辭金盡牀頭莫論價不見洛陽城裏人化為北邙
山下塵今朝共飲碧玉醑明日更漉烏紗巾
將進酒酒進君莫停我有長歌君試聽地有酒泉天有
酒星不持寸鐵直破愁城將進酒酒進君莫止我有長
歌君側耳白日西飛滄波東逝古來達人皆止於此將
進酒請君聽我歌我欲長繩繋白日精衛填滄波滄波
不可填白日不可繋進酒當君莫辭醉
辭歡伯
彼歡伯兮何仇吾將汝兮解憂汝何為兮我尤眵吾之
睫兮翳吾之眸我思汝由汝莫我留我不汝謀我目其
瘳
提葫蘆
碧酒白玉壺金錢花下沽無情花間鳥更喚提葫蘆提
壺勸人但飲酒百歲稱觴為君夀
悲銅駝
悲銅駝洛陽桃李春風多千乘萬騎陌上過流光衮衮
東逝波銅盤露冷銅仙去忍見銅駝埋棘處
野田雀
野田雀鳴啾啾啄我黍何時休我黍半輸官我黍半養
家爾雀羣飛無網羅我黍日減雀日多野田雀奈爾何
艾如張
野田黃雀朝暮飛碧雲茫茫艾葉肥少年張羅雀不知
誤觸毛羽鳴聲悲鳳凰翺翔千仞岡五色文采鳴朝陽
託巢蓬萊白玉樹此生安識艾如張
東山有鳳西山有麟張羅于野其心匪仁天池之鵬扶
搖直上翼如垂雲安畏爾網
婆餅焦(鳥名)
婆餅焦阿婆有餅教妾燒妾燒餅焦婆不食上堂見婆
無顔色不學姑惡死怨姑深林日夕鳴相呼但願麥黃
婆有餅年年喚婆欲婆醒
姑惡詞
姑惡叫青春聲聲惱殺人啼時休近戸妾恐老姑瞋
雪中烏
雪中烏雪中烏城頭積雪白糢糊天寒失其巢啞啞無
宇居巢中有雛尾畢逋雛不見母母憶雛雪中烏孤復
孤
瓊州烏
瓊州烏夜夜夜啼瓊樹枝一朝雄死遺孤雌為母在秦
川日望天南啼復啼如何母與子同天不同棲雛今海
南去勿戀瓊州樹秦川故巢不相依母挾子早來歸東
海燕燕待子飛
烏生八九子
烏生八九子朝棲城上樹暮飲城下水母昔翩翩引子
飛子今啄啄哺母飢子多不愁哺母食夜夜來巢城樹
枝
烏夜啼
烏夜啼城上頭城中少婦彈箜篌起聞烏啼生遠愁烏
不能言解烏意願烏啼時赦書至
雉朝飛
雉朝飛鳴復止飢食野田粟渴飲野田水繡頸斑斑相
逐飛何人感之犢牧子聖人在位歌關雎吁嗟雉兮今
何如
胡蝶舞
東家西家胡蝶飛東家花落胡蝶稀西家明年花又放
胡蝶還從花下歸東家還向西家道眼底青春為誰好
人生行樂須及時莫遣花前胡蝶少
孤鴈翔送馬山人歸潁川
孤鴈翔潁之陽秦淮十月天雨霜人生豈無兄與弟獨
夜哀鳴楚江水潁之陽孤鴈翔爾何為乎不作行明年
寄書到東海日日沙頭鎮相待
鵲失巢
雙鵲結巢庭樹枝雌雄飲啄長相依東方風來知太歲
樹高巢重身多累引雛樹問高下飛長見鳴鳩好羽儀
豈意爾鳩鳴聒聒白書相期即相奪鵲失巢良可悲高
岡鳳凰知不知
鳩逐婦
朝呼晴暮呼雨晴即相求雨相離相求何喜離何怒離
合如關喜怒中青天長願日輪紅不見鴛鴦河水上一
生交頸無惆悵
屋頭桑子紅纂纂一雙飲啄桑隂煖繡頸斑斑相頡頏
此時不道恩情短春雲淡蕩生朝隂爾雄聒聒啼高林
豈意相呼即相逐可憐同宿不同心嗟爾孤雌向何處
裴回(闕)忍他枝去早識長情不見疑託巢棲傍朝陽樹
桑葉隂隂日當午桑下聲聲鳩逐婦喜即相呼怒即離
輕薄恩情付晴雨恨爾不見雙鴛鴦一雙頭白在回塘
銜泥燕
銜泥燕尾毿毿昨日銜泥在城北今日銜泥在城南城
南華屋故巢改城北故巢無復在裴回不敢離舊棲主
翁一别何時歸
君馬黃
君馬黃臣馬白君馬在德臣馬力華山之陽春草長臣
今矍鑠馬力強不願相遇王良與伯樂但願老歸田子
方
題貓捕雀圖
強之食弱之肉飛者安知行者逐紛紛眼底人貓多雀
兮雀兮可奈何
古樂府
妾有青銅鏡置君白玉臺無鹽與西子都入此中來
郎采芙蓉花儂采芙蓉葉葉綠比郎衣花紅似儂頰
古意
皎皎蟠龍鏡娟娟秋月暉粲粲東窗女盈盈桃李姿婉
婉惜芳年脉脉處香閨昔如璞中玉今如琴上絲玉質
恒自愛琴心終不移
郎如川上水妾似水中天流水何曾定青天不離川
妾手不停織郎車不停輪長憐機上絲長寄車中人
擬唐人十二月樂章并閏月
正月
青陽蕩蕩天門開太乙神君天上回翠旗青仗出蓬萊
金花疉鼔鳴春雷黃河冰裂魚龍喜煖綠鱗鱗鳳池水
麴塵吹黃上宫柳明日朝天稱萬夀
二月
日照曲江津千葉宫桃紅笑人梨園羯鼓趣花神綵絲
五色繡青春金堤軟碧草如茵美人蹋歌停素雲蛺蝶
飛上榴花裙翠袖扶春海棠醉絳蠟通宵照花睡
三月
洛陽牡丹頳玉盤宫城落絮春漫漫千輪萬轂晝馳道
一日看花心未了黃金買春恐春老錦帳圍天覺天小
撞鐘槌鼔白日晏漢宫傳燭千枝爛南園草綠送春歸
花落鶯啼綵雲散
四月
稚子斑斑穿碧草吳蠶繅雪車聲早内園中使進櫻桃
單羅玉色試宫袍碧殿南薰生五弦高槐夾道團晴煙
金溝荷葉綠田田
五月
明月裁團扇榴花照舞衣吳娃木蘭檝日暮采蓮歸龍
綃圍水榭湘簟魚波動郎餐九節蒲妾食九子粽
六月
裁紅綃曳白苧館娃宫中催避暑夜凉水殿芙蓉開矯
如驚鴻下瑤臺隔花玉盌調冰來
七月
碧落散金氣明河白浮浮鵲鳴知露重螢過學星流紈
扇朝辭寵羅衾夜抱愁暑退長生殿凉歸乞巧樓月明
吹玉琯開戶望牽牛
八月
城頭夜傳柝露脚月中飛羌笛卷葉吹候雁向南歸缸
花泣紅淚染絲上寒機莎雞且勿啼妾製邊人衣
九月
桂影離離畫闌曲露重銅盤泣寒玉轆轤軋軋轉金井
美人手怯青絲綆鯉魚風高浪花白湘浦芙蓉失顔色
七星挂樹長琅玕玉階羅襪生春寒
十月
冰蟾蹋雲烏夜啼銀汞洗空霜倒飛蠟花巧綴蜻蜓眼
銅龍無聲停漏板白天凍合玉河乾金井裁衣素手寒
北風吹夢度關山
十一月
綠毛倒挂梨花雲辟寒犀煖蕙幃春玉妃剪水空中墮
熏籠不斷沈香火宫中五色添長綫旭日曈曈上瑤殿
十二月
匝地凍雲飛不起翡翠寒欺合歡被何人吹律待春陽
三百六旬今復始
閏月
桃之都三足烏三年烏生三十雛東方燭龍夜回車氣
朔推遷盈復虛緹室重吹鳳凰琯雌雄十二春聲煖
斗南老人集卷二
