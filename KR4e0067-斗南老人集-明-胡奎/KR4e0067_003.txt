斗南老人集卷三
明胡奎撰
五言律詩
垂虹亭晚泊
泊舟垂虹亭水氣秋冥冥氾濫露浮白依微天倒青鐘
聲臨水度漁唱隔林聽頼得知心友因傾雙玉缾
池上
池上坐來久風荷雜雨聲林虛容鳥度水動見魚行意
愜理無忤神閒苧亦清裵回不知晚有待月華生
秋日喜雨
驚雷初動地甘雨最知時石有交飛燕田無再坼龜稻
花齊覆水荷葉亂翻池早賽雞豚社秋成信有期
秋後三日得雨
立秋三日後好雨應時來豈但農心悦頻消旱魃災風
雷生白晝河漢洗黃埃擬撰豐年頌慙無冠世才
登大悲閣
日照紺園秋登臨閣上頭雲隨飛鳥没天入大江流華
盖瞻雙閣金沙見十洲龍王宫裏月夜夜白蓮浮
過揚子江
雨過大江秋蒼茫一葉舟鄉心隨去鳥旅夢學眠鷗水
與天同色雲兼月共流誰家歌楚調令我不勝愁
出揚子江
出江風力便買紙賽龍君篷響渾疑雨帆高不礙雲地
維從古險天塹此中分漸近金山寺疎鐘水上聞
春日東園即事
旭日上林扉餘寒入苧衣傍闌移芍藥編竹引薔薇野
興同誰領閒身與世違多情雙燕子重覓故巢歸
東園雨晴即事
兼旬積雨聲旭日弄初晴花上野禽語竹間萱草生煑
茶尋活火臨水濯煩纓門巷無車轍陶然少俗情
移芍藥
去冬移芍藥日日待花開屈指到三月傍闌看幾回露
花滋繭栗春色滿池臺不學魏家紫兒孫無地栽
輓郭子振
閣淚強裁詩臨風詠白圭憑棺猶有僕属纊竟無兒只
道歸全璧安知夢一炊我來松樹下哭到月明時
輓曲江友人
羅刹江邊賦慈恩塔上名杏園春寂寞槐國夢分明酒
進桮留影詩傳畫有聲哲人今已矣無復見升平
送百戶徐叔之甘州
烏啼城上頭白髮夢甘州自是勞行役非關好遠遊邊
雲隨雁落河水帶冰流萬里無烽燧功歸定遠侯
送人歸黃巖
黃山高徵士白首解窮經里巷聞弦誦兒童識姓名芸
忩山氣暝竹簟水紋清更有佳孫子芝田産玉英
送人還越
閒居多種竹開徑接羊求老去便孤嘯詩來遣百憂鵝
羣翻墨沼兔穎滌冰甌每有登臨興凭闌望越州
題畫
小雨落桐英羣峰出晚晴樹藏茅屋小溪漲野橋平童
去因沽酒船回不到城此中真可隱亦足慰吾生
春思
脉脉動春思臨鸞嬾畫眉喚人閒鬭草分子共敲棋舞
倦羅衫重歌長玉漏遲纖腰如弱柳渾不似當時
食新鮓
海鱭出銀濤長於金錯刀未書裹鮓帖先壓真珠槽一
笑出竒味數桮慚老饕醉歸詩有興坐剪燭花高
寄震龍門和尚
最憶龍門老高情似遠公胸藏千畝竹手植萬株松林
晚牀留虎谿凉盋引龍玄關須一扣莫遣白雲封
安平池子上不到十餘年石老三生夢茶枯一味禪澗
泉通屋下山雨落尊前我亦除煩惱還來了勝緣
山臨此地平不改舊時青雙塔雲中見孤鐘雨外聽苔
深松有甲笋長竹添丁料得無多事觀心即是經
送雲季昭
夫子才名重丹山出鳳毛九年三閏月千載一蟠桃閶
闔青雲近蓬萊紫氣高單羅秋水色裁作上官袍
輓友人妻李氏
結褵從少艾屬纊在今朝寳月空鸞鏡銀河斷鵲橋湘
靈安可弔楚些若為招閒却黃金剪誰縫白苧袍
送陳知縣之建昌
三年登太學一日宰南康白鴈連淮遠青山入楚長燈
前慈母線花下故人觴儻有南來使因風寄數行
秋夜懷友
朗月生瑶浦流雲度絳河微凉通海氣清籟落空歌過
鴈分明見飛螢即漸多有懷人不至孤影倚松蘿
冬夜有懷
柴門掩晴雪戶外無俗駕悠悠懷故人寂寂坐終夜凍
雲歸遠浦朗月生虛榭古意寄冰弦何由共清話
輓一臂和尚
山頂白雲層重來不見僧人多收舍利誰與續傳燈謾
說三番呪徒聞最上乘裵回雙樹下何處覓南能
幽棲二十年足不到山前麈尾風生海軍持月浸泉字
留懷素草社散遠公蓮無復論三昧唯應上五天
舟中懷友人
白頭人已老同約不同游寒食他鄉酒春波各自舟見
燈思越語聞櫓待吳謳安得須叟見令人散百憂
夜泊長江上何人笑語同月依臨浦樹雲逐渡江風短
髮明燈下浮生大夢中却憐河漢水咫尺不相通
舟中
舟行一水間同泊大江灣白見初生月青憐已過山有
家形老夢無酒慰愁顔仰覩雲霄上冥鴻不可攀
過小姑
靈峰倚玄穹古殿繐帷冷雲霞冠陽岡雷電蓄隂嶺凭
高鬼神會直下魚龍静王事有嚴程無由登絶頂
美妾換馬
掩淚整花鈿當階卸錦韉徒誇珠絡臂不及玉連錢一
笑千金直長鳴萬里天明妃青塜草遺恨寄嬋娟
題張真人畫
生絹纔一幅云是上清來過雨晴猶濕歸雲晚不開神
龍回洞府老鶴識樓臺擬著芒鞋去躋攀紫翠堆
初夏
快雨知春盡鳴禽覺夏初日高槐影直風細竹聲疎簾
静惟留燕池清足養魚閒居無雜事點檢篋中書
送馬公肅之潁川
讀禮三年後張帆十月初千金司馬賦八法右軍書遠
道無來使空山有故廬持竿東海上只釣北來魚
題永思堂
愛日情無已終天志可哀每於堂上見多是夢中來冰
鯉空朝饌寒烏静夜臺十年餘手澤不敢向人開
送崇德縣簿之京
谿明秋水凉百丈出回塘帆影衝南斗鐘聲别上方三
年傳美譽千里沐清光想見迴艫日青袍雨露香
春山烟雨
春雨不作泥春林布穀啼山頭煙羃樹谿上水平堤翳
翳巖花重蕭蕭澗竹低平明看野色騎馬過湖西
舟中積雨
一雨復一雨渡江重渡江風雷自動盪水石相衝撞月
影忽堕地雨聲猶在忩閒愁千萬斛安得酒盈缸
舟次番湖風順雨晴柬同舟李紀善
潮落大江開春流碧似苔沙明分島嶼山遠出樓臺白
日千帆過青天一鳥來同舟李供奉真有濟川才
題青山讀書圖
咫尺出林下翛然一草亭雲歸天姥白山落鏡湖青月
色當忩見秋聲隔樹聽柁樓如有約來寫換鵝經
城東獲野鹿
城東四月交野鹿走林拗本是歸靈囿何因出近郊生
無青澗飲死有白茅包猨鶴同驚怨&KR0687;&KR0687;失故巢
五言排律
五月一日千秋節
鳳歷紀初元龍飛御九天賢王開大國宗社鎮長年
東井回羲馭南風入舜弦階蓂晴散雨宫樹曉凝烟
樂奏彤庭上班齊紫殿前鳴珂穿柳過清漏隔花
傳律應蕤賓節星當翼軫躔菖蒲浮玉醴葵萼
照瓊筵自媿龍鍾老叨陪雁序聯願言安社稷餘
慶福綿綿
送褚項民之京
閶闔青天上蓬萊紫氣中六符隨斗轉一水與天通子
抱才華去人稱翰墨工按圖真得駿戱技匪雕蟲𣲖接
河南遠羣超冀北空壺分官酒碧衣映苑花紅歲月淹
行李江湖念轉篷暫辭金馬直歸拜白頭翁祿養嗟何
及交情恨莫窮兒心徒耿耿王事且匆匆解䌫潮初起
停桮曲未終秋聲今夕共月色異鄉同伐木歌鳴鳥揮
弦送去鴻忩閒辟螙草池冷換鵝籠慎勿誇燕石須令
得楚弓詩成何限恨吟徧木犀風
送雲季昭
有美雲夫子河間好弟兄多才諳世事一見遂交情竒
論諸生服雄談四座驚夜吟催燭換晨講候鐘鳴鑿井
思泉及為山待簣成圖探河馬秘書贊洛龜靈禮重春
秋祀名高月旦評歷經三閏月天轉九周星遠近皆知
化西南喜得朋廣文延鄭老同舍識袁宏春郭花邊酒
秋忩雨外鐙字臨懷素草詩寄剡溪藤蹋月多尋友看
雲或訪僧襟期恒坦坦履踐必兢兢相見嗟何晚先生
自此升治安須賈誼授業望陽城祖道歌初發炎天暑
尚蒸片帆懸碧落斗酒醉金陵阿閣思巢鳳天池擬化
鵬壯懷今若此離思祗難勝晝漏趨青瑣秋河近玉繩
榜看題後墨壺出賜來冰太乙珠聯緯蓬萊翠作層河
清還獻頌旭日在觚稜
患眼偶述
幽居氣鬱蒸病眼偶相仍翳翳如迷霧熒熒若亂星無
愁眵滿睫不泣淚交膺晨起羞看日宵眠怕見燈金篦
那可刮銀海若為澄爽憶銅盤露寒思玉井冰但令心
似水寧望酒如澠歡伯從今斷仙方信莫憑披襟從放
浪散髮任鬅鬙白葛巾休裹烏皮几暫凭坐須臨水竹
行必倚山藤即遣三尸去非關五色瞢宗之元自白阮
籍本來青才匪張司業詩慚杜少陵揮毫聊自慰持以
謝良朋
擬呈無為真人二十韻
上界金為闕蓬萊玉作城日行黃道正星列泰階平堯
帝尊巢父軒皇候廣成真符傳世久公衮賜衣榮屢遣
皇華使遙迎碧落卿竹宫祠太乙桂殿禮通明班出三
台立身先百辟行琅函宣蕊笈瓊醴進霞觥河應千年
潤嵩呼萬歲聲飊車回絳節霜匣祕蒼精鳬墜雲中舄
鸞吹月下笙山林皆動色猨鳥亦知名枸杞山籬晚芙
蓉野岸晴極知詩有思誰謂道無情草聖超懷素傳家
過伯英書籖森戢戢琴石立庚庚梵氣開三景玄風被
八紘鴻猷資化育鯨海望澄清曼倩偷桃者安期采藥
生金丹如可賜凡骨灑然輕
柬知縣陳善方
有美東曹彦科名四海傳長身片玉立高論大河懸慷
慨千人俊驅馳萬里天賀蘭西入夏渤海北通燕劍拂
邊霜重弓開壠月圓文章韜虎豹羽翮鎩鷹鸇太華雲
隨袂長城雪擁韉黃河秋汨汨黑水夜濺濺旅夢雙胡
蝶鄉心五杜鵑倦彈賓館鋏饑囓漢臣氊寒谷空吹律
焦桐忽斷弦淚乾慈母綫囊澁水衡錢遂感王門召惟
應國士憐所蒙稽古力幸免枕戈眠講殿陳韜略經帷
侍簡編名從西域播詩到外夷傳天地重開闢人材肯
棄捐詞林翔鸑鷟學海起蜿蜒飛動關元氣涵濡及遠
邊青雲瞻象魏紫氣應龍泉士論爭推擇王言益勉㫋
龍香濡露穎風藻濕雲牋杕杜勞還役蒲萄賜别筵玉
關歸定遠銀漢送張騫君命不俟駕祖生先著鞭我知
清白吏人迓孝廉船大藥丹初就盤根節愈堅郎星吳
分野宦轍漢山川蘭秀仍藏谷珠明必媚淵有家供滫
瀡無夢屬櫜鞬潘縣花無數莊椿壽八千炙分黃雀美
鱠切白魚鮮忠孝原如此升沉合自然錦衣行白晝采
服稱華年下榻懷徐孺銜桮笑鄭虔羣黎勞撫字多士
荷陶甄暑雨清炎瘴秋禾滿大田紅收鸚鵡粒青爇鷓
鴣煙自笑雷鳴缶深慙雪滿顛續貂吾豈敢聊以致拳
拳
上虞太守
有美金閨彦才名海内多古稱清白吏今尚孝廉科日
照黃金節風鳴白玉珂弦歌傳魯頌書法擅虞戈燕寢
嚴兵衛賓筵設禮羅清尊開北海烏舫載東坡欲拜車
塵下其如鶴髮何未隨童子馬先辱右軍鵝學比雷鳴
缶文慙鳳擲梭願公施化雨留意育菁莪
雲門樂
八風開槖籥一氣運鴻濛黃屋尊堯德玄圭錫禹功干
羽三苖格車書萬國同醴泉從地出甘澤與天通電繞
星樞北春回夀域中雲門齊奏曲彤管紀時雍
明月篇
湛湛復盈盈當秋徹夜清直疑天有塹却訝水無聲隱
約箕邊起依微斗外横氣浮華盖動光映泰階平東去
遙通海西流澹挂城擬乘蓮一葉萬里泝空明
聖壽無疆詞
至德乾坤大重華日月光羅圖今有兆寳歷永無疆瑞
鳳來丹穴神芝散玉房九重春蕩蕩萬國海茫茫玄圃
安期棗瑤池阿母觴小臣歌盛世何幸際明良
太平樂
玉帛來王會山河拱帝京日行王道正星列泰階平人
醉笙歌地山圍錦繡城宫花留舞燕御柳著啼鶯蠻獠
全歸化羌胡已罷兵願言封禪稿虎拜頌河清
樂未央
天臨丹鳳闕日上翠雲裘社稷安如堵君王百不憂䧿
鳴宫掖曙雞唱禁城秋白玉裝車軸黃金絡馬頭鈞天
聆廣樂丹扆儼垂旒此樂真無極洪恩被九州
朝宗引
海郡同歌舞神人共贊堯有天皆入貢無地不來朝玉
燭調元氣璇璣運斗杓六龍高扈駕五鳳夾吹簫瑞應
清河頌歡騰擊壤謠翔南聲教遠干羽格三苖
百獸舞
飛動關元氣音聲感至和石當蘷擊拊琴協舜賡歌海
内文麟出朝端振鷺多蹌蹌隨列仗肅肅動鳴珂玄圃
生朱草丹山産玉禾萬方無一事多士集鑾坡
沐恩波
綵鳳銜圖日金雞放赦時恩波寬似海天語出如絲雨
露垂丹扆風雲會玉墀沾濡涵宇宙渙汗被華夷金鏡
千秋錄瑤池萬壽巵朝陽有靈鵲長占上林枝
蒼龍闕
鴻龍排絳闕象魏闢金扉太乙昭黃道勾陳直紫微蜿
蜒扶日上夭矯挾雲飛望拜千官集柔懷萬國歸春班
隨仗入午漏隔花稀願奏虞廷樂長瞻黼黻衣
鳳凰城
旭日麗金城祥雲護玉京九重雙闕近五采百花明縹
緲瞻飛盖葳蕤見折旌瓊林生竹實粉蝶墜桐英阿閣
思重見岐山待一鳴伶倫裁律吕九奏協天聲
何本先以天香茶見惠奉賦一首
金粟與金芽都收陸羽家候雷春采葉和月夜分花煗
焙筠籠火凉敲玉臼砂比圭方不琢如璧瑩無瑕餅制
龍團小書封白絹斜竒芬疑入麝古字學盤蛇清可輕
肌骨甘須沃齒牙喚醒蟾窟夢直欲佩飛霞
題雪齋
簌簌復翛翛寒齋坐寂寥瓦鳴知雜霰林重想封條白
向虛中見聲從静處消忩雞驚曙早廏馬覺寒驕送酒
當檐舞隨風入戶飄埽門思往見猶恐碎瓊瑤
送僧遊補陀
上人飛錫處來去即虛空金沙隨地涌碧海與天通凴
高惟鳥道直下是龍宫瀑飛寒澗雨松挾夜濤風度嶺
三山鶴横天萬里虹望中秋色遠浩氣入無窮
題秋江别意圖送人之還南雄
在山泉水清出山泉水渾三山通震澤九委派崑崙晚
樹依城郭秋潮出海門張帆臨月窟繫䌫倚雲根大庾
黃梅嶺長亭綠酒尊風塵嗟遠道雨露荷深恩
送判府萬侯秩滿如京
漢運興黃祚真人御赤龍將軍雄武略槐里建侯封奕
世功何厚諸孫秀所鍾冥鴻翔大海秋隼立高峰佐郡
勞三載承恩入九重臨風何所贈江上采芙蓉
賦僧言補陀
僧言海上來曾上妙高臺瑞相天浮月潮音地殷雷沙
如金粟布山似碧蓮開雨帶龍鮏過雲隨鶴影回幽探
還得寳徑渡不須桮我有登臨興南遊識善財
送鍾孟振服滿之京
宣城禢太守相見内門前為問洪都士言登孝子船張
帆當五月讀禮又三年梅子經旬雨蓬萊咫尺天賢哉
鍾子耳寂甚伯牙弦自歎初傾盖那堪在别筵青雲從
此去丹鳳覩争先出餞慙衰老題詩在燭邊
呈卞博士
華頂仙人宅瀛洲學士家乾坤鍾間氣江海抱清華禮
樂稽三代文章擅五車泰山高莫極滄海浩無涯夜視
明光草朝看上苑花九霞分内醖八餅試春茶職掌絲
綸重恩承雨露嘉調高知寡和言大實非誇自笑鹽車
驥真如坎井鼃會須逢伯樂振鬛向風沙
送歲貢生酆叔宏
聖代開文運春官選俊英時當王正月歲貢魯諸生辛
苦三冬學扶搖萬里程懷才期大用努力在茲行閶闔
彤雲曉蓬萊快雪晴掖梧多集鳳宫柳早聞鶯好寄龍
河信須題鴈塔名子今遊太學師必見陽城良璞無三
獻洪鐘待一鳴相知如見問煩道别來情
題長江雪霽圖
雪壓秦山白雲横隴樹黃二儀分上下一水入滄茫勢
接龍門遠寒通鳥道長石猶含凍色林未動晨光歴歴
槎頭釣蕭蕭馬上郎若非韓吏部定是孟襄陽漢水魚
偏美郫筒酒正香何當凌汗漫萬里共翺翔
題張氏家譜為硤川張嗣成賦
彼美留侯裔傳芳直到今千年遺譜在萬水一源深剖
石方知玉淘沙始見金簪纓聯世胄閥閱冠儒林吳郡
名猶著車谿迹可尋幽光仍耿耿流景自駸駸霜露孤
猨淚乾坤寸草心紫薇山下路佳氣鬱森森
七言律詩
望紫金山
萬年佳氣擁蟠龍秀拔神京第一峯五色雲中金翡翠
九重天上玉芙蓉幸陪周士歌豐鎬敢效封人祝華嵩
明旦聞雞趨鳳闕丹霞承日色曈曨
三月二日侍燕
春明侍燕三公府正是龍飛第一年内膳八珍分翠釡
上尊九醖出瓊筵簫韶樂奏祥雲外葵藿心馳化日邊
白首承恩何以報願言宗社福緜緜
三月二日陛辭欽蒙賜賚
賢王開國大江西侍從朝辭白玉墀曙色飛回雙闕鳳
春聲唱徹五門雞煙霏縹緲凝丹扆天語從容降紫泥
慚愧微臣蒙賜賚姓名親向御前題
扈王駕出都城
三月三日天宇晴千官扈從出瑤京桃花水動黃龍舫
柳絮風揚翠羽旌寳歷萬年宗社固金城百雉瘴塵清
白頭奔走慙何後載筆題詩紀遠行
從祀南郊次韻
從官鵠立不知寒先敕飛廉掃玉壇星拱帝居雲澹蕩
日賓暘谷雨闌珊禮嚴郊祀天人格恩及臣鄰遠近歡
最羡能詩陳奉祀龍旗影裏簉朝班
次韻觀駕入洪武門
遙望觚稜曙色明浮空御氣滿金城象輿前導臨雙闕
鳳盖中居集五兵廣樂鈞天雲外奏靈旗太乙日邊行
茲晨飲福頒春宴百郡同霑雨露榮
登玉皇閣
玉女開關掃白雲非煙非霧結絪緼蓬萊晴擁金銀氣
閶闔晨朝黼黻文歴歴白榆天上見珊珊瓊珮日邊聞
空歌一曲無人和驚起松頭鸛鶴羣
賜胙次何尹韻
九天日月繪旂常冠盖如雲擁帝鄉價重黃金求駿馬
盤行白玉賜羔羊宫壺敕許千官禄朝佩恩霑兩袖香
禮樂光華今復見載歌雅頌美成康
又用賜胙韻喜何尹還邑
杜陵行處非尋常朝回日醉蓬萊鄉也知揚州跨一鶴
絶勝仙家騎五羊雪消江水暮帆健花發驛亭春酒香
歸來滿縣種桃李長與野人歌歲康
送尚書貢先生入閩
敬亭山下秋雲飛錢唐江頭風露微三更南斗海底出
八月白鴻天際歸椰子㯽榔南去遠茘枝龍眼北來稀
明年漕運歸來日好為君王補衮衣
雪中玉堂夜直次黃清老韻
銀河剪水漸霏微供奉承恩直禁闈琪樹有花春不老
玉堂無月夜生輝寒催光禄分官酒煗覺歸春入賜衣
鈴索聲沈宫漏静巴歌誰共和金徽
題上清真人送貴谿縣尹詩卷
上清之宫仙所都此邦曾剖使君符種來棠樹勿剪伐
别去桃花還有無碧落空歌龍作篆丹山文采鳳銜圖
何當更換金丹祕長使藏身白玉壺
送進士會試之京
十載螢忩不憚勞少年文雅涉風騷已聞蟾窟分丹桂
又向龍門釣六鼇一片布帆天上近九重金闕日邊高
文場戰罷承恩日更賦新詩奪錦袍
送俞員外歸省如京
積雪擁門三尺餘好春來自玉階除郎官近拜回鸞誥
父老争迎駟馬車生菜翠盤朝具饌高花紅燭夜看書
出門便是雲泥隔日日江頭候鯉魚
禱雨有感
天壇昨夜秋如水袖裏青蛇作電飛海水立時風乍起
畢星臨處月初離仙人誰挾飛霞佩太守還題喜雨詩
不用胡麻炊作飯大田有粟可充飢
海上炎氛十丈紅仙人曾此有神功雲隨鸞鶴飛丹篆
雨挾蛟龍出貝宫星漢水流天上下稻畦香動𤱔南東
白頭野老歌仁惠擊壤清時祝歲豐
題蘇武牧羊圖
十九年中仗節旄祁連山下夢勞勞一行書寄邊鴻遠
萬里心懸漢月高沙磧塵隨歸日騎河梁淚灑别時袍
畫中偶識麒麐像忍見秋霜點鬢毛
和張貞居寄倪雲林韻
昔聞公孫渾脱舞今見書法有張顛君能高歌白雲調
我欲笑拍洪崖肩玉笙皓鶴久無信青李來禽真可憐
洞庭春水碧於酒細雨綠蓑須放船
題大悲閣
寳閣凌空十丈高倚闌南望際鯨濤天花散處皆金地
海月生時見玉毫夜氣澄清龍在窟秋聲蕭爽鶴鳴臯
丹梯咫尺諸天近香霧霏霏濕苧袍
壽張河泊
三山紫翠壓金鼇琪樹英英長鳳毛正月江南春意早
明河天上使星高王喬應下雙飛舄方朔曾偷兩度桃
醉把流霞喚鸚䳇風吹花氣滿宫袍
春日即事
草堂長日無車馬雨後空階長綠苔已見梅花當戶放
更移藼草近忩栽引雛沙燕時高下作伴江鷗自往來
物色於人俱適意詩篇吟罷共誰裁
鏡中梅
日上綺忩啼翠禽臨鸞點額曉寒侵一泓自照春風面
百鍊方知鐵石心白玉臺前憐影瘦黃金礦内覺情深
錦囊收拾餘音去月落空閨何處尋
滴翠軒
武隆山下望晴暉嵐氣濛濛翠欲飛龍帶晚雲歸夜榻
鶴翻朝露濕秋衣石窪承溜泠泠瀉水樂懸崖點點稀
恰似匡廬招五老屏風九疊護霏微
遊葆真觀
百尺飛樓接帝青非烟非霧入冥冥雲間雞唱朝迎日
海底蛟眠夜見星函谷有關瞻紫氣蓬萊無地問丹經
道人肉重不騎鶴一曲空歌醉復醒
黃鶴一去不復返紫陽有孫能學仙蓬萊如隔三千里
萍水相望四十年煉就大丹金作鼎種來靈草玉為田
無端四月枇杷雨不共青鐙一醉眠
蓬萊東畔是仙家旭日蒼凉絢紫霞門外黃塵皆海水
忩間青鳥識桃花閒尋墨沼來題竹擬借丹鑪學鍊砂
千歲安期吾有約他年同喫棗如瓜
苦熱
溽暑經旬嬾出門風亭水榭亦昏昏徒聞露下黃姑渚
漫想冰生玉女盆筠簟不教眠得穩蔗漿猶覺飲來温
故人病起應相憶何日從容共晚尊
寄樞上人
上人年少解言詩應是前身本姓支多病養成丘壑志
學書臨得廟堂碑蘿忩翳翳雲封屋繭紙重重墨滿池
想得山中三日雨煑茶煙起落花時
次韻
黃花翠竹帶清谿方外詩名惠遠齊鐵鉢夜分鯨海月
袈裟晴汚燕巢泥三生石上今重見百丈峰頭擬共躋
聞道御前宣教旨天花如雨散龍墀
支許論詩已有年還同食蜜味中邊題名正喜芭蕉寫
入定從教薜茘纏暮雨疎鐘高閣外秋雲短錫故山前
相過只說無生話似覺浮生絶世緣
柬直方居士
髯翁經夏稀相見絶愛清容似我兄好采紫芝娱晚景
更栽紅杏待春耕長安女子應知姓廬阜仙人早得名
從此草堂三日雨相過莫厭綠苔生
自笑讀書長閉戶每逢清友即同遊柴門可是妨人掃
斗酒還能與婦謀任爾雨晴來看竹從渠雪夜竟回舟
風流此意誰能識頼有忘機海上鷗
墨池昨夜水生波換得山隂道士鵝盖世文章今有幾
傳家書譜已無多休糧服得霞千片握髮盤成雪兩螺
擬借白雲分半榻醒時言笑醉時歌
鶴背東來不待招雲裳霞佩思飄飄語言已覺無煙火
襟度還能振泬寥近海玉樓天不遠當階珠樹雪初銷
此中别有箕山趣莫為風聲即棄瓢
采蓮女
小小蘭舟櫂晚凉雙雙新浴錦鴛鴦舞回葉底春無力
笑入花間水亦香妾恨恰如蓮菂苦郎情應佀藕絲長
娉婷却笑東家女換得明珠論斗量
鞵山
一葉青蓮墮碧波美人不見奈愁何天邊有月羞弓樣
水底無塵汚襪羅五老著來雲氣濕小姑行處露花多
足音未許人間識蹴蹋風濤幾度過
曾憶蘭舟問二姑何年隻履墮晴湖滿江波浪流不去
小龍女兒穿得無只許足音聞谷口不教蹤迹混泥途
至今想見凌波襪隔水盈盈不受呼
送徐千戶之甘州
春寒初試越羅袍不惜千余買寳刀馬援槖中無薏苡
張騫槎上有蒲萄崑崙西去黃河遠函谷東來紫氣高
何事相逢又相别隴雲邊月夢勞勞
春日東園即事
小園今日春意動風目正東來草堂萱草漸抽書帶綠
柳條都酸麴塵黃鳥聲近屋啼偏好雨點沾衣濕不妨
穉子下階頻指點去年種竹已過墻
東園檢點舊生涯春色多情到我家穀雨前頭移菊本
清明時節看梨花但求北郭多收秫何待東門更種瓜
今夜月明吹玉苗笑呼兒女進流霞
寄東岡賈徵君
三月三日雨晴初東望東岡無鯉魚杜陵愛酒自多債
太傳治安還有書洛中牡丹少閒地江上燕子識吾廬
木蘭丹擢桃花水頗怪近來蹤迹珠
東園春日
檢點小園無别事清晨汲水自澆花薔薇碧引風前蔓
芍藥紅抽雨後芽可是野情忘世故正緣春色属詩家
山僧野老時相遇分送菩提寺裏茶
寄硤山人
碣石巖前有隱君草堂分得半間雲兩湖月色當窗見
萬壑秋聲隔樹聞墨沼寒通丹井水銀牀暗護紫苔紋
此身迥出烟霞表長倚青霄看鶴羣
除夕憶京中小弟
明朝歲事又更新應簉鵷行拜紫宸鳷鵲觀前還見雪
脊令原上况逢春花占蠟炬憐今夕酒進屠蘇少一人
池草夢中深念汝寄來詩句莫辭頻
雙孔笛
混沌誰分濁與清鑿開空翠太分明有聲本自無聲出
二氣還從一氣生碧海水寒龍並語瑤臺月白鳳諧鳴
依稀黃鶴樓中聽吹落梅花雪滿城
過貢秘書墓
只今學士總奔波不似先生葬薜蘿眼見蓬萊成海水
身騎箕尾上星河開元供奉江南少天禄詞臣地下多
回首敬亭秋色遠山青雲白奈愁何
西翠樓為郭醫作
北郭仙人十二樓好山多在屋西頭凉隂晚送忩前雨
爽氣朝迎笏外秋翡翠半簾分太華鳳凰雙琯下崑丘
安期定有如瓜棗我欲相尋海上遊
輓高處士
阿翁手種春松樹預卜佳城已十年將老便尋身後計
有兒能守墓傍田晚凉就竹安茶具春水當花放酒船
如此風流今絶少一回西望一澘然
憶昨相尋高處士回舟醉蹋蕅花風三年别夢來谿上
一箇閒身在墓中故老只今俱寂寞浮生方信是虛空
哀歌寫罷緘雙淚秋葉離離夕照紅
失鶴
仙人騏驥誰能馭鍊得丹砂頂漸紅不見將軍來射石
却瞋童子慣開籠夢閒一曲滄洲月聲斷三山碧落風
從此竹林無伴侣洞簫吹徹綵雲空
賦惠山泉送張徵君之無錫
往年曾識惠山人遺我靈泉一味真水品評來稱第一
茶經著就已千春也知陸羽曾分汲信有梁鴻共卜鄰
此去茅齋休煑雪山缾還許寄來頻
題倪元鎮畫
往年曾訪天隨子煙樹微茫過太湖雪色寒鱸臨水買
翠毛春鳥隔林呼只今圖畫渾相似如此家山住得無
皎皎白駒空谷裏令人搔首憶潛夫
立春雨
今朝占得正東風春在江南好雨中六琯氣從温室候
八方雲與泰山通調和草色相將綠沾灑花枝取次紅
茅舍一瓢生菜酒自題春帖紀年豐
過吳江
江上凉生白苧袍荻花楓葉晚蕭騷長虹飲澗天在水
怒雷劈山風送濤地勢混茫通九澤風流今古屬二豪
收帆暫向楓灣泊喚索吳姬壓小槽
第四橋頭夕照紅收帆買紙謝龍公酒從今夜賖明月
船待來朝借順風樹色蒼茫晴雨外江光明滅有無中
今來古往東流水無限閒情逐去鴻
和友人韻
西望東岡首重回菩提山在白雲堆烏衣燕去無華屋
碧眼僧來有劫灰往事茫茫何足較流年衮衮莫相催
梨花又過清明節載酒無由得暫陪
和黃應奉巧夕書懷
涼雲如練坐來收此夜家家望女牛列宿總隨天北轉
明河不共海東流銅龍漏轉三更月白鴈聲傳兩地秋
笑卜蛛絲憑遠信有人相憶鳳凰樓
夜坐翫月
紫薇花滿月團團今夜三更最好看碧海飛來銀作闕
青雲高處玉為盤蛟龍應有含珠淚兔臼寧無換骨丹
獨據胡牀吹短笛苧袍風露不勝寒
江上
三湘南去别情多不唱吳歌唱楚歌夜雨滴乾斑竹淚
春風吹老白蘋波瑶琴誰和巴人曲錦字空勞織女梭
却喜沅陵酒價賤愁來猶得遣詩魔
九日和應先生韻
白髮秋深莫浪悲有酒且醉高陽池百年知幾從古少
一日不見令人思醉來子細看萸佩興劇風流歌柘枝
洪範橋西浣花老得錢相覓肯教遲
悼斷臂禪師
禪機山頭一臂禪幽居長在白雲邊已超世網三千刧
不出山門二十年壊衲朝陽松下石春茶活火竹根泉
法身畢竟無來去隻履還應到五天
遊雞鳴寺
夜半雞鳴海日紅憑虛涌出梵王宫紺園樹色朝含雨
寳塔鈴聲晝撼風飛錫神僧西域至散花天女上方通
曾聞翠輦登臨處御墨留題紫翠中
送杜弘道之㐮陽
西閣餘寒入毳袍一尊送别思勞勞路逢寒食花偏好
船壓春江水正高漢女隄邊歌芍藥習家池上醉蒲萄
穀城令尹如相問為說劉郎又種桃
寄宋紀善
錦里先生两鬢絲曳裾天府際昌時經筵虎豹分重席
墨沼龍蛇見大旗白雪久傳梁苑賦清朝新覩漢官儀
揮弦頼有知音在欲把黃金鑄子期
和賈徵君韻
不見故人今半年寄我好詩情緒牽朱弦泠泠有古調
玉樹濯濯當春妍前身可是韓京兆此地曾逢賈浪仙
夢繞鐘聲寺前月推敲兩字至今傳
憶昨放舟相見時繫䌫宅前楊柳絲别來晴雲碧冉冉
看過秋葉紅離離茶煎雪水同誰喫書到柴門有夢知
晴日半忩初睡起水仙花畔和君詩
想見南忩日上時硬黃繭紙寫烏絲兔敲玉臼丹應就
蛇避金尊影已離司馬時多文字渴伯休誰遣姓名知
流年又及春盤菜一度停雲一賦詩
次郭先生韻
南郭先生久不來草堂日日向南開筍已長成高過竹
花都狼籍半為苔渴心誰慰病司馬詩債先償麴秀才
聞道放舟苕水上看山自倒白螺桮
次復柬先生紀行之什
丹鳳銜圖振羽儀六龍扶馭躍天池紫垣月轉通明殿
黃道星環太乙旗寳鼎香烟穿柳細金壺漏點出花遲
相如詞賦真無敵行見成都駟馬馳
清朝文軌萬方同人在金甌覆槖中五色絲綸頒鳳闕
千年珠貝出龍宫碧桃紅杏當霄見若木榑桑與海通
寄謝紫薇山下客窮經慎勿歎頭童
未明司鑰啓晨閽冠盖如雲謁九門百谷水歸東海大
八方星拱北辰尊雞鳴紫禁宫花合馬度金河御柳繁
此日儒冠蒙錫賚白頭歌詠荷洪恩
晨興七寳山有作
晨起登高望八荒金霞承日上榑桑潮頭白處騰蛟鱷
天目青來舞鳳凰萬井人家煙漠漠諸天覺路海茫茫
長齋繡佛心如水消得梅花昨夜霜
題瞻雲圖
望望高雲不可攀鄉心都在畫圖間門前白處皆苕水
屋上青來是弁山食禄正思三釡養買舟未省幾時還
狄公勲業遺千載莫待馮唐鬢髮斑
送楊判簿攷績如京
我識關西好子孫河源九派出崑崙半生華髮頻看鏡
秋夜黃金不到門一曲離歌心事遠三年政績口碑存
無端又向明朝别手把茱萸泛綠尊
送黃將軍分鎮台城
夜半雞鳴海日晴將軍東指亞夫營山臨華頂天逾近
星應台垣地最靈總道張騫曾泛海况逢黃石共談兵
冬來若有長安使只寄黃精與茯苓
海昌八詠
海門洪濤
一花初起白龍堆萬騎長驅石壁開碧海有山都是雪
青天無雨只聞雷秋高鴻鵠排雲去夜静蛟龍出穴來
借問乘槎向何處五雲咫尺是蓬萊
五祠古檜
靈祠雙檜鬱䓤葱秀色渾如在魯東竽籟半空來鳳吹
波濤中夜撼蛟宫碧雲團盖天門近翠霧當忩日觀通
會有神明扶正直竒材真與棟梁同
紫峽秋雲
兩峽亭亭拱翠微白雲漠漠澹秋暉飛騰碧落從龍去
點綴青松待鶴歸夜度鐘聲來梵閣朝浮嵐氣濕僧衣
會須化作商家雨可是無心出岫飛
顧況書臺
紫微之峰林壑幽顧況臺前曾一遊千年古寺白雲外
一箇長松丹井頭僧借繙經凉月夜童來掃葉夕陽秋
明朝别後登臨處惟有書聲雜澗流
葛洪丹井
聞道仙人句漏令燒丹此地學長生林光每散金銀氣
石髓猶含日月精仙藥九還為白雪靈泉一勺勝金莖
不須更借三山鶴便碾飊輪上玉京
安國禪燈
白頭僧說唐朝寺舍利猶存率堵波師子座空無所住
犀牛扇破竟如何燈懸海月慈光近鐸振天風棾唄多
最愛平原好孫子時來坐石看曼陀
張許雙廟
睢陽太守清源令衮冕巍巍共一祠節重長淮堅守日
功高靈武中興時汗青不冺忠臣傳太白長懸大將旗
聖代春秋嚴祀典祠臣鵠立見光儀
虹橋夜月
渴虹飲澗不曾收化作飛梁卧碧流銀漢水分天上下
白蓮花出海東頭鶴歸華表吹笙夜龍獻明珠解佩秋
載酒長安三十里醉呼鸚鵡更停舟
寄峽川楊司征
我愛關西好孫子紫微山水足遨遊千家樹色雙峰曉
萬壑鐘聲六寺秋漁唱樵歌通檇李龍光劔氣属揚州
老夫儘有登臨興載酒能來倚暮樓
立春
申年春自申時到萬物申申總向榮南畆已沾三日雨
東皇能賜一朝晴歷頒夏正乾坤大斗指寅方海宇清
白髮野人瞻氣象五雲高處泰階平
題玉繡毬花
蕊珠宫女夜回鸞一色流蘇玉作團琪樹想從天上見
瓊花曾向月中看當場蹴起三春暮信手圍來二尺寬
却怪朝來萬蝴蝶隨風飛舞碧闌干
蕊珠宫女夜回鸞玉琢流蘇滿畫闌偏稱彩絲懸晝影
錯教羅襪立春寒翠雲欲墜風扶起粉蝶交飛雪作團
却笑美人驚墮馬瓊花不數廣陵看
遊峽山寺
山氣英英結紫霞上方臺殿布金沙曾尋竺國俱胝石
因識唐朝顧况家龍獻珠來天欲雨鶴隨丹去井無砂
兩年不到題詩處想得枇杷又著花
枇杷著花當仲冬紫薇郎在紫薇峰一尊明月南湖櫂
兩峽清霜六寺鐘茶具入林還傍竹經臺坐石更看松
此時何限登臨興滿抱風流屬賀公
雨後看山罨畫同揮毫不數米南宫半生丘壑藏來久
一叚煙霞寫得工絶頂鳥飛空界外右肩僧袒夕陽中
懸知意匠經營苦東望停雲思不窮
送富天源長老
二月雪消春水肥慧雲上人明日歸杏花飛送官河櫂
木蘭染成田相衣東海蛟龍長聽法南湖魚鳥静忘機
何時共話三生石坐聽鐘聲出翠微
題如舟齋
凭虛渾似倚蓬忩况有鱸魚酒滿缸月色半帆經采石
雨聲千里憶湘江闌干影外皆春水欸乃聲中是楚腔
借問何人分席坐忘機惟譲白鷗雙
讀張外史詩
海内詩人久寂寥静中披卷即神交函關紫氣長懷李
句曲青山本姓茅快雨送晴來竹下淡雲流月過林梢
令威若返遼東鶴定擬雲松共結巢
遊東陳村
一灣晴綠轉谿蘋載酒誰家探好春此地久無看竹處
他山猶有種桃人泥添燕子巢邊雨雪點梨花陌上塵
安得移家同卜隱兒孫婚嫁學朱陳
病起
病起科頭傍藥闌關關幽鳥語春寒看詩頓覺今朝健
載酒能忘舊日懽苔受落花當戶外筍添新竹過簷端
白龍渾上當年月曾泊扁舟看玉盤
賦石井送吳税使還鄉
頭白烏啼井上桐桐花落盡夜來風愁見還鄉吳季子
恨無縮地馬仙翁轆轤聲裏腸應斷天柱峰頭思不窮
試把丹泉分一掬慈顔猶得駐春紅
輓趙子竒
春襟鬱鬱向誰開别後那知竟不回載酒長憐千里隔
看花又少一人來論交有道嗟何及述德無人更可哀
留得平生數行淚秋風灑向菊花桮
遊天禧寺
梵王宫在帝城南一錫秋飛入翠嵐出寺已過潮十八
到京還近月初三祗園地布金沙滿香積厨分玉露甘
若見黃花潭般若憑歸傳語老瞿曇
秋夕玩月
今夜秋高月正中白蓮浮出海龍宫地臨玄圃三山近
潮與銀河一水通白玉桮盛仙掌露黃金花散木犀風
等閒飛步天壇上直欲憑凌萬丈虹
賦石蠏泉送僧游南山
上人卓錫風篁嶺應看山中石蠏泉沙晚試聽蒲葉雨
水凉况近菊花天暗通雪竇金膏滑清漱雲根玉髓堅
寄語無腸好公子待余來候煮茶煙
久雨書事
三月積雨苦淙淙茶鼎熏爐坐北忩墻花半庭渾是雪
溝水一夜忽如江醉推愁去粗能解睡遣魔來不可降
誰似閒居真伴侣白鷗來往自雙雙
雨中答友人
春城雨脚密復疎把釣欲訪東谿漁白酒尚能謀一醉
青泥政恐汚長裾鵲鳴花塢來詩卷蝸上苔階學篆書
寳鴨沈煙消永日此懷端合為君攄
答謝友人
小東門外野人家昨夜青鐙定結花一片碧雲空在望
半規明月可能賖杖扶紫玉過眉瘦巾裹烏紗墊角斜
明日更須來看竹山缾汲水自煎茶
盤餐麤糲笑貧家頼有東園繭栗花野水白鷗情自狎
海天黃鵠志應賖直須放浪超形外更復留連到日斜
向晚期看洛神賦十三行畔坐分茶
寄賈彦德
鳳凰岡頭多碧梧潁川之人安好無十年不寄一書札
兩地相思今故吾淮雲羃羃暮天遠楚水茫茫秋鴈孤
想得臨池有佳趣軟黃繭紙寫官奴
輓愚丘老翁
十年不見愚丘老千里相望潁水頭挂劒荒凉吳樹晚
封書斷絶楚鴻秋長沙不復歸宣室先友空懷記柳州
一掬天涯數行淚臨風灑向大江流
和友人家字韻
陶令得錢付酒家杜陵有地只栽花古稱曠達誰能及
人賣癡獃我得賖半醉半醒風韻在初三初四月鉤斜
足音若許來空谷竹外彈琴竹裏茶
次顧友常見寄前韻
丹井西頭顧况家子規啼處落松花憐余抱疾煙霞久
與子論交歲月賖海燕雨深茅屋小江魚潮上石帆斜
有懷只許詩傳信相見唯應酒當茶
就韻賦林莊為惟敬作
數椽茅屋譲西家屋裏琴書屋外花白酒且尋彭澤醉
青山未許輞川賖鷗邊雨舫春潮急牛背烟蓑夕照斜
擬約班荆同話舊蒸梨炊黍坐分茶
出東郭訪賈惟敬不遇用韻
出郭行尋野老家桑條生葚楝生花别來似有三秋隔
到此曾無二里賖白鳥隨人頻往返黃茅盖屋半欹斜
遙知去汲烏龍井細歠菩提寺裏茶
讀張蜕菴先生詩集用韻
仙翁委蛻太清家彤管長留五色花詩到黍離風已變
鶴歸華表夢應賖泠泠清廟弦聲古濯濯銅盤露脚斜
讀罷令人清徹骨底須學士鳳團茶
賈先生以熏香見惠用韻
甲煎分惠及詩家芳烈渾如百和花雲母石頭熏得薄
麻姑書尾寄來賖雨忩煗逼琴弦燥風榻晴看篆縷斜
一日所須消一餅從教白絹莫封茶
送友人之丹丘
存心堂上丹丘老笑語煙霞自不凡洗藥每臨青玉澗
讀書長傍白雲巖南州冠冕稱高士大阮文章重阿咸
安得麻姑借一鶴時令過海送詩緘
次觶上人韻
上人白毫應壽昌寄来草聖逼鍾王蓮花漏點禪心静
蕉葉雨聲詩夢長出海神龍還問法上堂侍者慣燒香
南州八月尚煩熱渴想一杯甘露凉
拜祖師墓和韻
木桮東渡海門濤鳴鶴翩翩在九臯舍利夜光童子塔
袈裟秋影祖師袍三生石在因緣舊兩峽山來氣勢高
今古一鐙傳不盡白雲飛處夢勞勞
東園晚興
平頭奴子揮紈扇一餉微凉坐晚晴歸鳥界天疎復密
殘虹交日斷猶明莎雞欲向階前語螢火多從井畔生
月下癡兒閒弄影不知風露已三更
送何尹男從戎
白頭水部在戎行榮辱升沈得此郎萬里蒼黃問家室
三年辛苦寄衣裳暮投野店雞聲月朝度關河鴈背霜
别去壯年須努力衛青功業有輝光
觀海雨阻
五鼓既作雞三鳴披衣起坐候朝晴無端東海秋潮信
又作西忩夜雨聲紅想霞生暘谷樹青憐山近越王城
會須明日償高興隨意看雲稱野情
秋江聞雨
秋夜夜長雨復作虛閣蕭條詩夢清蕉葉半忩敲漸密
燭花一寸落還生不愁屋漏無乾處正喜年豐有頌聲
問訊丹丘廣文老朝來病骨也須輕
寄友人
秋隂閣雨冪林梢野舫乘閒出遠郊井就烏龍評水品
山尋白鶴借雲巢煮茶榻共高僧坐問字門容弟子敲
想得東家好清事竹間松下具行庖
東里先生眉最白南州高士眼終青蓬萊弱水三清淺
胡蝶莊周一夢醒今日好書封禪草他年還築聘君亭
看山樓外秋無際誰識天邊處士星
送人回餘杭
小閣熏鑪散午煙論詩愛爾最清妍夜燈三宿無他夢
春水明朝各自船茶到山中分榖雨酒從地上品丹泉
此行若過棲真洞寄語仙翁葛稚川
謝惠桂花
金佛寺中金粟子黃金布地即金沙兔公邀月來香國
龍女凌風散寳花撚處從教迦葉笑寄來絶勝趙州茶
老夫鼻觀根塵斷遮莫秋風到我家
送知縣陳仲信之建昌
太學儒生三載别建昌令尹九江行中流鵝鸛秋帆健
五色麒麟畫錦榮日照香鑪生曙色河翻瀑布落秋聲
清朝樂育菁莪意復見弦歌在武城
望海
元氣洪濛混太虛天吳簸蕩撼坤輿千年木石勞精衛
百谷波流會尾閭月下明珠蛟女泣雲中飛觀羽人居
秋風吹老珊瑚樹不見麻姑錦字書
寄何山人
白髮梁園能賦客近聞卜隱在林塘茶分陸羽評來水
藥按桐君著後方雨雜澗聲通墨沼風吹花片落琴牀
春來佳趣同誰領擬約詩人坐竹房
寄幽湖友人
幽湖之水清且幽三十年前曾一遊山中伐木歌黃鳥
海上忘機想白鷗别去襟期同契闊寄來書信莫沉浮
白沙翠竹依然在擬櫂空明一鏡秋
寄高徵士
金水河邊承詔日丹陽郭外買舟時還家咫尺無書問
抱被尋常有夢知高適平生孟諸野杜陵人日草堂詩
烏巾且漉黃花酒莫遣秋霜上鬢絲
寒食感懷
江柳絲絲散碧煙異鄉佳節思緜緜空梁燕子驚三月
疎雨棃花又一年魯酒可消官舍冷宫袍初試越羅鮮
栝山雲樹無多路空把閒情託杜鵑
輓大無外
上方鐘鼔寂無聲又報茶毗一箇僧丈室不留居士榻
隣房空施藥師鐙身離火宅三千刧手輓牛車第一乘
清夢定過湖上寺梅花月色澹如冰
輓沈孟雲居士
我識東陽鶴髮翁每將五采繪虛空浮沉夢落沙鷗外
得失機藏塞馬中幻境因緣今日了他生笑語幾時同
無端聞訃初三夜哭上青天月半弓
即事
静中得句共誰論數日長吟嬾出門卷幔不教妨燕子
掃花長恐損苔㾗小園避地無車馬高竹過墻有子孫
莫笑閒居無伴侣興來傾倒是山尊
題多景樓
十載前登多景樓樓中景物最清幽大江入海走其下
白日麗天行上頭去雁一聲歸楚信征帆十幅過淮舟
老夫登眺情何限又為題詩得少留
次韻
客裏流年衮衮馳鳥聲如語復如悲破除午夢憑茶鼎
鏖戰春愁是酒旗下榻定留徐孺坐敲門還問子雲竒
人生何處無知已和得回仙七字詩
築得春城似錦官東南烽火喜平安花前起舞還提劔
李下行歌莫正冠鉛澒晝開蒼术火羅衣朝試杏花寒
鳴笳鼉鼔軍中樂應念高堂菽水懽
歸來
貧居側近曳裾坊老病歸來葺草堂芍藥玉盤花更大
枇杷金彈子能黃每移棋局多依竹自理琴弦不下牀
稺子扶持日卓午下階先占樹隂凉
暮春病起
病起不知春已歸餘寒猶滯越羅衣倉庚只向愁中語
胡蝶多從夢裏飛閒繞曲闌看芍藥更添修竹架薔薇
故人知我逢迎嬾頗覺詩筩近日稀
招飲答謝
綠隂門巷麥秋天欲訪高齋拜不前詩史少陵元姓杜
文章司馬舊名遷竹間只許安茶具花外何煩櫂酒船
昨日山庖分盛饌笑看兒女舞回旋
題雪谿船
愛爾雪谿船最好櫂歌聲近野鷗磯人如天上春來坐
興比山隂夜半歸當席最宜明月出持杯長見落花飛
往年記得曾相過醉後寒生白苧衣
輓友人妻
白首飛蓬感歲華不隨句漏飯丹砂一函埋骨知何地
千里看雲不是家南國春風懷茘子東闌暮雨泣梨花
傳家有女能全孝屬纊無兒可嘆嗟
送禇二令
大江八月鯉魚風興在烟波浩蕩中雨露自天通百粤
山川何處是南雄晚凉歇馬榕隂綠朝日行盤茘子紅
袖有相如封禪稿會須獻納未央宫
壽郭文伯
蓬萊宫殿壓金鼇南極星明紫氣高太傅諸郎瓊作樹
開元供奉錦為袍逢人惟種林間杏待我來偷海上桃
西翠樓前今夜月玉笙誰伴醉春醪
送人之惠安教諭
春朝射策鳳凰池一日聲華四海知駟馬橋頭題柱日
三鱣堂上校文時晚凉移席臨蕉葉朝日行盤擘茘枝
别去應須各努力粤雲吳樹總相思
柬高上人物表
手揮玉麈坐談空一月不知花信風遠公高志在物表
蘇晉長齋多醉中方池種蓮春水綠虛室坐觀夜燈紅
懸知定起了無事煮茶賦詩誰與同
題玉川草堂
古有玉川家洛陽今有玉川開草堂周公夢回日丈五
諫議書來天一方野鶴當階似人立春筍過壁比兒長
先生閉門無一事花雨茶煙繞石牀
送南昌玄妙吳大節鍊師編書之上清
青天白雲如白龍送爾上謁蓬萊宫誰言肉重不騎鶴
我識神清能御風丹篆雲霞從地出玉壇星斗與天通
芸忩駒影良可惜清夜好分官燭紅
仙人宫闕五雲交羽佩翩翩起白茅月下方諸凝墨沼
風前脉望出書巢丹臺石室名先到玉檢金編手自鈔
想得山中寒食近青精作飲具山庖
清白軒為都昌縣丞邵譲題
楊震當年畏四知君能清白更無私涵空水色原澄淨
映雪梅花不受緇百里謳歌欣政化千家絃誦聽唔咿
他時秩滿登天府民有甘棠去後思
送玘大璞還山
放生池頭朝雨晴上人買舟明日行飛錫還山雙屐遠
渡桮到岸一鷗輕湖西猿鶴心先喜海上蛟龍夢不驚
無限送春詩思在盡情都付子規聲
送恬上人兼柬奎方舟
飛來峰頂袈裟影正在長松落照間正月不歸當二月
出山未久又還山午階花落茶煙澹春院苔生杏雨斑
問訊維摩無恙否幾時能伴白雲閒
輓慶雲山&KR0688;師
白雲飛影度前峰去上諸天第幾重林下經閒春卧鹿
谿邊鉢冷夜歸龍傳燈誰續生前火大藥難留病後容
積雨長廊苔色滿更無人聽講時鐘
望海觴咏
太常博士金閨彦也愛長齋繡佛前放浪形骸當九日
康強筋力稱餘年臨池寫字鵝翻雪隔竹煎茶鶴避煙
昨日登高東海上時人稱是地行仙
海國凉生白苧袍年年此日愛登高不妨更落西風帽
想象同持左手螯雨過一江澄晚色空清萬里見秋毫
凭闌望遠誰能賦只有元龍氣最豪
賀人生日
蓬萊佳氣接雲高此日初筵集俊髦二十四人金谷友
三千餘歲玉池桃禎祥自昔符麟紱文采於今見鳳毛
一笑後天同介壽薔薇花畔醉春醪
種竹
屋前種得萬篔簹醉日移來傍短墻不礙月華晴照夜
最宜雨氣晚生凉此君對酒年年好稺子當階箇箇長
手把玉笙吹一曲蹌然如有鳳來翔
題處静軒
聞道仙家多種橘此中佳趣有誰知波瀾不起千年井
日月長閒一局棋總道蘇耽能養母也知商皓是吾師
寄聲華盖峰頭月静極還應有動時
處静軒中好賦詩熏爐茶鼎最相宜夢回啼鳥日高處
坐久落花風定時賣藥仙人多種杏爛柯樵者亦看棋
援琴試鼔無絃調流水高山只自知
和郭文伯惠筆韻
兔穎應從月窟收寄來筠管自湖州題詩每媿鍾王帖
載酒長懷李郭舟鱸出四鰓蓴菜雨蠏分八跪稻花秋
十年不飲吳江水安得相從訪舊遊
題畫
空青點染入秋毫不用并州快剪刀太華三峰從地出
蓬萊千仞倚天高重重澗壑藏雲氣菶菶梧桐集鳳毛
寄語山中騎馬客清時莫種武陵桃
題海雪軒
馬家亭子海雲邊一室空明萬里天閬苑東來花滿樹
崑崙西去玉為田珠宫凍合龍鱗濕斗帳寒生鶴夢圓
坐釣珊瑚枝上月子猷那肯便回船
題琴軒
借問軒中何所有一琴佳趣少人知但能白首歸元亮
何必黃金鑄子期幽澗水聲風静處碧忩蘿影月明時
好尋太古無絃調更賦巴人白雪詞
望雨
一月不雨農心憂兩月不雨田無秋南山空聞雷電作
北斗不輓星河流赤龍枯死洞中燕白日叫乾桑下鳩
昨夜欣聞月離畢照泥星出屋東頭
送友人之蜀川
山上于今復有山親闈宛在白雲間江帆直上五千里
秋水初生十八灘謝豹叫雲魂魄苦楚娥啼竹淚㾗斑
相思若有平安信寄與明年春鴈還
送人還南雄
秋風吹老白蘋花八月歸船定到家重見彭籛生盛代
也勝賈誼謫長沙雲帆入楚輕于鳥江水通巴曲似蛇
諸蹇登堂拜郎罷吳音越語共謳啞
送張將軍之京
綵旗嫋嫋動春城千里朝天上玉京諸將論功稱李牧
小兒學語識花卿彎弓曾射南山虎立馬還聽上苑鶯
江上梨花一桮酒題詩相送若為情
題涵碧軒圖
雲影天光湛碧虛何年卜築傍西湖可憐故老歸泉壌
只許兒孫見畫圖秋鴈白邊漁艇小晚山青處草堂孤
却思舊日懽娱地花滿樓船酒滿壺
題秋江别意圖
五色綸絲下九關使君指日向南還雲帆直上五千里
江水初生十八灘媿我安能從驥尾如公正合在鵷班
到家已是登高節把菊悠然在看山
寄貢尚書姪
三十年前老秘書故家文獻近何如諸孫總抱連城璧
遺稿誰收合浦珠荒塜有人來下馬秋風無樹可棲烏
嗣宗子姪唯公在何日相過致束芻
吳雲越鳥思悠悠每憶高人住沃洲詩法好追元刺史
風流還繼白杭州釣船荷雨孤鐙夜禪榻茶煙兩鬢秋
莫戀賀家湖一曲行看玉帛賁林丘
寄嚴州張同知
近聞别駕朝天去船過長安問野人聲價已知當代重
交情還似向來真月明江上魚龍喜日落山中虎豹馴
肯借嚴陵灘畔石持竿來共白鷗鄰
贈醫士長律十首
上池
吾聞上池世莫識扁鵲傳來信有神飲水不過三十日
隔垣能見一方人若非沆瀣流金液定是崑崙漱玉津
自笑煙霞多病渴願分一勺洗埃塵
丹竈
海上仙人有葛洪騎雲八極杳無蹤十年䑛鼎來雞犬
九轉丹成變虎龍玉髓豈無金液鍊絳泥猶有紫苔封
只今誰得長生術獨有南州鶴髮翁
杏林
匡廬西望太霞邊種杏仙翁不計年花塢日高聞虎嘯
芝田雲煗借龍眠活人何惜千金藥積榖全勝萬頃田
回首紫薇山下路萬株團雪照晴天
菊潭
南陽谷口菊花潭百尺清泉一味甘老去最宜延上壽
晚來猶可漱餘酣金英汎濫和雲濕玉液泓渟與海涵
擬約柴桑陶處士烏巾漉酒共清談
龍藏
昔年聞有孫思邈曾遇神龍授異方一夕珠宫開海藏
千金寳訣啓天章波濤浩蕩秋無際雲漢昭回夜有光
往往到城騎一虎山童時復佩青囊
兔臼
羿后何年奔入月至今擣藥兔長生一泓鉛澒丹鎔就
雙杵雲英玉琢成金粟樹邊秋有影素娥臺畔夜無聲
玄霜肯駐人間景我亦乘橋出太清
芝田
聞說蓬萊海上洲石田瑤草不知秋安期慣采千年藥
徐市曾乘萬里舟丹鳳啄時清露下玄龍耕處翠煙浮
何當服食尋仙侣直碾飊輪八極遊
橘井
鑿井仙翁夲姓蘇后皇嘉樹翠紛敷一泓碧甃涵雲母
萬顆金丸鑄木奴德洽人心終有濟泉通海眼不曾枯
我今亦抱文園病脩綆何由轉轆轤
蛇珠
隋侯當日見蜿蜒徑寸明珠射目前孚及豚魚應有自
恩沾鱗爪豈虛傳夜光何啻千金直罔象徒探九仞淵
聞道鮫人曾泣淚豈容魚目笑真圓
雀環
雀也當年知報德至今聞者亦驚猜銜將白玉連環去
化作黃衣使者來不是撫摩全羽翼安能翔舞出蒿萊
金丸年少那知此楊寳隂功位上台
題竹西小隠
拔劔王郎歌莫哀竹西今見畫圖開好尋東閣題詩去
更約平山載酒來何處玉簫遺曲譜誰家紅藥有池臺
十年一覺揚州夢頭白慙無杜牧才
次韻
風生長夏不鳴條好雨知時沃翠苖龍女卷雲歸晚洞
鮫人推月上秋潮靈槎正近黃姑渚仙馭初回絳節朝
藻翰寄來蘇病骨夜凉神思亦迢遙
舟至大勝關
大勝關前津吏迎南風獵獵動高旌魚龍水底寒無夢
雞犬山中夜不驚在德豈論天塹險開邦正喜地圖平
一鉤月挂西南樹卧聽篙師欸乃聲
過焦磯
中流砥柱壓金鼇上有神宫結構牢豪傑已隨三國盡
精靈猶占一山高雞鳴海樹朝迎日豚挾江風夜涌濤
沿月櫂歌祠下過采蘋無計奠春醪
番湖舟中
番君湖上雨晴天水氣冥冥生白煙賀老無人惟酒舫
中郎有女識琴弦故園桃李春如海遠道風波夜似年
笑指洪都無百里今宵須並木蘭船
左蠡
彭蠡之湖深復深月黑夜泊天沉沉波濤時時鬼神會
風雨往往蛟龍吟神禹䟽鑿自開闢篙師往來無古今
千金一壺何足論險易只憑方寸心
題鐡柱觀
何年鐡鎖貫神鼇勢壓西南一柱高星象上通吳分野
石犀長鎮海波濤百靈呵護天樞祕八索綱維地軸牢
誰信旌陽千載後玄都重見種仙桃
贈鐡柱熊道紀
鶴髮仙翁養大還紫霞為佩玉為冠琅函有篆丹書古
鐡柱無塵寳劍寒鳳闕恩從天上賜龍宫方向月中看
我來欲問長生術一曲空歌月滿壇
次徐指揮韻
賢王開國樹旌幢上將西來鎮大江天上麒麟今有幾
斗間龍劍本成雙歌回金縷風生席讀罷青編月到忩
頼有麻姑酒價賤興來何惜玉為缸
松花餅
黃雲掃盡挂猿梢不待嵩陽道士教琥珀鑿崖分石蜜
醍醐團雪出山庖寳方應似龍宫得金屑何煩兔臼敲
我亦明年尋惠遠采花同訪謫仙巢
鄔子茶
鄔子岡頭紫筍生寄來蓓蕾見高情茶經漫學盧仝賦
水品長懷陸羽評雪乳滿甌消午夢風濤一榻起秋聲
興來便欲逃禪去繡佛燈前坐到明
柬僧綱住上人
紺園臺殿鬱重重雲去雲來不離峰鶴影每隨天外錫
潮音長和月明鐘一詩何足酬支遁三笑于今識遠公
昨日分茶謝相訪絶勝白絹寄斜封
午榻春煙試石茶老禪定起具袈裟花飛丈室天垂雨
日出東湖地涌沙香積有厨分乳酪藏真無帖掃龍蛇
夢中猶記相逢處徐孺亭前一徑斜
過南昌縣學柬顔司訓
徐孺宅前湖水東隔谿遙見素王宫當階樹影風簾碧
近浦書聲雨燭紅寳劍每瞻南斗氣羅衣初試舞雩風
多情頼有顔夫子相見無言意已通
答顔司訓見寄次韻
神仙中人不易得高士亭前相見時碧色湖波春浩浩
綠隂門巷晝遲遲閒臨醉草池皆墨老擁臯比鬢已絲
海内知音今有幾黃金端合鑄鍾期
林谿
谿上青林林下谿南州卜隱草堂低水生酒舫高過屋
花落樵徑净無泥鄰翁把釣得春鯉童子煮茶聞午雞
白頭也欲採芝去好在洪崖丹井西
寄杭州侯少府
小樓聽雨客京華一月春隂勒杏花泥没長途官馬滑
風吹深巷酒旗斜青雲北闕初承詔白首西江正念家
寄謝錢唐秋月色好分光采照天涯
贈道士
道士誦徹蘂珠經雲裳月佩風泠泠養生自鍊千歲藥
勸客每傾雙玉缾松間清籟作琴響竹下嫩凉催酒醒
知子能彈廣陵散更約月明來一聽
題張文顯凝清軒詩卷
凝清軒中好賦詩盡收清氣入詩脾千古萬古不常有
一人兩人今始知竹裏煎茶風動處琴邊放鶴月來時
更歌孺子滄浪曲著我臨流照鬢絲
新春有作
軒轅吹律鳳凰臺春滿乾坤絶點埃一夜星隨天左轉
八方風自日東來草㾗向煗安排動花信迎陽次第開
白髮野人瞻氣象却從雲采望蓬萊
蒼雪堆
種得琅玕三百箇當忩飛翠不曾乾潤浮石榻常疑雨
清逼田衣故作寒開徑何煩童子掃敲門只許故人看
若為消得南州熱借我吹笙坐碧壇
京中七夕
天近蓬萊暑漸凉滿城月色白于霜遙憐此夜雙星會
只隔明河一水長靈鵲有橋通碧落綵鸞無字到家鄉
定知慈母青鐙下暗卜蛛絲坐北堂
七夕書懷
月臨南斗夜生凉見月令人憶故鄉碧海青鸞空有信
銀河烏鵲竟無梁二千里外雙星會十二時中九曲腸
自笑白頭甘守拙錯將工巧擅文章
題金粟軒
阿翁手種黃金粟聞說靈根出廣寒此樹想從天上得
何年移傍屋前看故山丘壠多喬木若箇兒孫見牡丹
好在百年無剪伐露花凉葉自團團
題漢水幽居
張公江海每思歸看畫令人說漢谿清夢每經渝水北
白雲多在仰山西脱䙀稚筍年年長返哺慈烏夜夜啼
最憶春明花爛漫版輿隨處蹋青泥
題聽雪&KR0810;
天寒虛室夜蕭蕭談坐蒲團轉寂寥著樹似兼風葉墮
窺簾應雜雨花飄色從白處分明見聲入空中即漸消
明日庭前詢侍者不知若箇立齊腰
月食
四月十五二更初海上涌出白蟾蜍圓于止水懸金鏡
闕若清冰碎玉壺黑處山河還復正明邊桂樹不曾枯
中庭額塌泥沙拜蟣蝨微臣本姓盧
敬賜内侍竹谿道人蔣康之詩卷
昔聞蔣詡開三徑今見此君臨一谿月色倒流天上下
秋聲多在屋東西路從翡翠巢邊過詩向琅玕節下題
好約仙人吹鳳琯高閒長共碧雲棲
和友人紀行之作
燕山雪花大如手飛繞天家十二闌白戰詩成貂帽濕
黃封酒醒毳袍單巴人誰和陽春曲學士應分小月團
年少相如最能賦梁園宴罷日三竿
送吳孝廉分題得石井
白石井頭桐始花山瓢春水當流霞仙人縮地今無術
孝子看雲正念家聲轉轆轤腸欲斷夢回天柱路應賖
好分一勺高堂上駐景還同葛令砂
輓祭酒胡儼母徐恭人
蕭峽何年輓鹿車恭人懿德滿京華瀧岡表出歐陽氏
太學文傳祭酒家夜月琴牀悲别鶴秋風宰樹感慈鴉
梁園一掬宗人淚灑向北堂藼草花
贈庸信菴上人建盧大夫橋
大夫橋頭波浪闊行人那得渡浮杯騎將碧海鯨魚去
移得青天螮蝀來野曠最宜呼月出水高應不礙帆開
豈無一片三生石著我談空坐碧苔
寄奉祠李光
與公契闊已多時媿我耽詩老更癡失馬翁歸還自得
亡金郎在不須疑曾從塞北多竒約重向江南話所思
一曲陽春真寡和瓊瑤何以謝相知
七言排律
早朝詩次韻
千官聽徹午門鐘咫尺蓬萊有路通山色漸分宫樹碧
日華微映御袍紅九成樂奏龍光近萬歲聲傳虎拜同
湛露潤浮天上下卿雲晴繞殿西東舍人書詔臨丹扆内
侍傳宣出紫宫冉冉鑪烟凝几席重重花影轉簾櫳時
當元首賡歌際春在康衢化育中已覩文章資黼黻更
思旒纊蔽明聰豈無良牧如龔遂應有儒臣得馬融想
見朝回封事少上林吟徧百花風
送李山人還富春
北山佳氣翠冥冥南渡衣冠識地靈龍穴雲歸晴作雨
蚌潭珠出夜如星承聞先世傳遺澤復見諸孫守一經
空谷白駒何皎皎前朝宰木尚青青騎鯨仙去長懷李
化鶴人歸或姓丁進履好探黃石洞吹笙還過赤松亭
正期歲晚尋瑤草應許天寒寄茯苓他日鳴騶來入谷
待余重勒草堂銘
題李草堂墓誌
螺川東去水冥冥落日烏啼宰樹青三徑就荒陶令老
衆人皆醉屈原醒錦袍仙去空懷李華表歸來或姓丁
遺墨尚存封禪稿高風誰築聘君亭如公我亦悲先哲
有子天教得寧馨百世幽光應不冺草堂長近少微星
送歲貢生
九重宫闕倚天開丁夘年中貢士來晴雪半消鳷鵲觀
春風先到鳳凰臺成都司馬真能賦太學何蕃信有才
仙仗趨朝聯鷺序神珠照乘出蛟胎熖光二丈應燒杏
離思重歌當折梅忠孝致身須努力泰階平處是三台
閏月九日擬邀秫莊清友
今年九日兩登高小雨生寒著苧袍擬約故人將進酒
空懷吏部左持螯治安有策長沙賈投老無錢處士陶
萬頃滄波鷗在渚九天清露鶴鳴臯安排節物饒佳况
斷送生涯藉濁醪心悦故交真有託足聞空谷可能逃
多才豈愧凌雲賦清論須焚繼晷膏朝日團團行苜蓿
秋花采采勝緋桃盤餐未必兼熊掌文采于今見鳳毛
竒絶千年金莫鑄歌長一曲繭頻繅鷓鴣香煗鑪堪爇
鸚鵡桮深手共操漫道太行多覆轍從教滄海足驚濤
蕭蕭短髮慙烏帽秩秩初筵叙燕毛學圃一經甘寂寂
詞源三峽任滔滔可容行李催歸櫂須看真珠壓小槽
古往今來同酩酊風流端合属吾曹
送上竺隱箕山法師
五天竺國前朝寺八十三年出世僧月下眼能看細字
雲中手不拄枯藤天厨甘露朝朝飯丈室生花夜夜鐙
鹿苑證成無上覺牛車說破最初乘春深又送花間鳥
湖水都消雪後冰明日遠山遙在望上方臺殿翠層層
送靈隱明性菴禪師
西還隻履已多年一派曹谿有正傳涌出上方為寳所
飛來小朵落青天獻珠龍去長聽法合掌狐來或問禪
麈尾暫停雲外錫袈裟又上月中船松華餅試清明後
石鼎茶分穀雨前無計可留支遁馬有詩須寄薛濤牋
斗南老人集卷三
