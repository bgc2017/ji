王忠文集卷十四
明王禕撰
擬
元列傳二首
許衡字仲平懷慶河内人也金大安己巳生於河南之
新鄭七八歲受學鄉師授之書輒不㤀嘗問其師曰讀
書將何為師曰應舉取科第爾曰如此而已乎師大竒
之因謝曰吾不能為若師矣十餘歲時有異人欵門謂
其父母曰此兒骨清而神全他日必名冠天下人間富
貴不足道也歲大祲民飢易子而食而衡聞人有書即
往借觀之其父危之每與俱往人咸厭其迂稍長舅氏
為縣典史衡從授吏事參摭名義考求立法之原而是
時徭戍繁迫民不堪命衡因不忍見即不復詣縣而決
意求學矣父母知世亂欲使習知占驗之術為避難計
因從占候之家得見尚書疏義悉手抄之由是刻意墳
典攷求帝王為治之本聖賢為學之要一言一行必質
諸經雖當亂離之際人亦稍有從游者歲壬辰北徙渡
河隠居大名尋復遷居于魏時竇默有異能亦居魏最
知敬衡每相過從則終日危坐出入經傳以及諸子百
氏釋老醫卜兵刑貨殖水利算數之類靡不研究姚樞
時方以道學自任傳伊洛之學於南士趙仁甫衡往蘇
門求之得易程氏傳春秋胡氏傳書蔡氏傳詩朱氏傳
與論語孟子集註大學中庸章句或間小學之書讀之
深有所契皆手鈔以歸聚學者謂之曰昔所授受殊為
未然今始聞進學之叙若必欲相從當悉棄前日所學
從事於小學洒掃應對為入德之基不然當求他師衆
皆曰唯則取向所授受簡冊悉焚之使無大小皆自小
學入諸生敬畏持守惟謹而衡亦篤志厲行以身先之
隆寒盛暑皆不廢也謂吾自傳伊洛之學心與理融終
夜以思手舞足蹈有不知其所以然者歲庚戌復留蘇
門與樞居相比以便講習明年樞赴召衡乃獨居蘇門
講學至是年四十有三而任道之意始篤矣歲甲寅世
祖居潜藩遣使聘衡而廉希憲方宣撫關中奏授衡京
兆提學力辭不受不能強也中統元年世祖既正位宸
極即詔徵衡至上京上問其所學對曰學孔子問所長
曰虛名無實誤達聖聰耳上嘉其實自是侍上左右多
所陳納二年復詣上京平章王文統方秉政深忌姚樞
竇默輩獨謂衡素無因緣弗憚也至是默力排文統學
術之非必至誤國文統乃始疑衡隂黨之五月除樞太
子太師默太子太傅衡太子太保外若尊之内實使之
疏默以與文統勢相軋欲依東宫以避禍衡執不可曰
禍福不足計也道為重耳且近代師傅太子相見之禮
師傅西位東向太子東位西向今能從否不然是師道
自我而廢也乃相與懷麻詣闕下控辭數日始得請改
授樞大司農默翰林侍講學士衡國子祭酒衡既拜命
復以疾辭九月得告南還仍奉旨教授懷孟路子弟明
年復召赴闕至則假館道院凡權貴相延致悉謝不往
而姚竇二人者則日相過從劇論竟日乃罷中書左丞
張文謙最稱好賢樂善以古道為己任自初見衡即請
執弟子禮衡拒之乃止每衡之出處必為反覆導達上
下之意時其進退久速而調護之至元改元復辭歸懷
州六月卜築將遷居忽迅雷起中堂電火滿屋家人驚
仆衡正色危坐弗為動二年十月召詣闕首陳雷震事
不宜見上不許有旨入議中書省事以疾辭丞相安圖
素慕衡名德即其舍候謁退謂左右曰若輩自謂與許
先生相遠幾何蓋十百而千萬者也是豈繒繳之可及
者邪三年上在衡州後山召衡諭曰王以道為惡竇漢
卿言之而卿獨不言孔子之道豈其若是省中事雖嘗
以命卿而卿猶未悉朕意今復用面命其尚為朕黽勉
從事以毋負所學安圖尚幼苦未更事卿謹輔導之嘉
謨嘉猷先告安圖以達於朕朕將親擇焉衡對曰聖人
之道至大且遠而學者所得有淺有深臣平生雖讀其
書所得甚淺今既蒙特命敢不罄竭所知言之所不知
者亦不敢強也安圖聰明有持守告以古人語言無不
領解臣苟有所知當即告之但慮中有間之者則難行
耳臣入省之日淺淺見如此惟陛下明察自是數訪問
治道每見必以太平責之衡乃陳時政五事其一曰立
國規模前代建國北方奄有中夏者如魏如遼如金能
遵用漢法故享國長久文治可觀今國家當行漢法事
在不疑然萬世國俗累朝勲貴一旦使之下從臣僕之
謀改從亡國之俗其勢甚難非三十年不能成功齊一
吾民使之富實興學校練甲兵隨時損益裁為定制如
臣等輩皆足以任此在陛下篤信而固守之耳不襍小
人不營小利不責近效不惑浮言庶幾可得天下之心
成至治之效矣其二曰中書大要仕者宜頒俸祿使資
奉養未仕者宜定條式俾就銓叙則可無失職之怨外
設監司糾察汚濫内由吏部考覈資歴則逾分之求漸
可息矣再任三任抑高而舉下則人才爵祿可得而差
次矣至於貴家世襲品官任子軀良戸口之制皆宜早
定若夫得行與不得行在上之委任者何如而能行與
不能行則在執政得人與不得人耳其三曰為君難踐
言防欺任賢去邪得民心順天道六者為君難之道也
舉其要則修德任賢愛民三者而已此之謂治本治本
立則紀綱可布法度可行治功可成矣其四曰農桑學
校今國家徒知斂財之巧而不知生財之由不惟不知
生財而斂財之酷又害於生財也徒知防人之欺而不
知養人之善欲其不欺非衣食以養其生禮義以養其
心不可也徒患法令之不行不思法令無可行之地上
多賢才皆思為公下多富民皆知自愛則令自行禁自
止誠能優重農民勿使擾害盡驅游惰之民歸諸南畮
歲課種樹懇諭而篤行之十年已後當倉盈庫積非今
日比自兩郡下及州縣皆設學自皇子以至庶人之子
弟皆從事於學日明父子君臣之大倫與洒掃應對以
及治國平天下之道十年以後上知所以御下下知所
以事上上下相成亦復非今日比矣其五曰慎微上悉
嘉納之衡每有奏對上常令善譯者譯其言以進或譯
言不能逮其意上輒自更定之居亾何辭有疾不復入
省求還家養疾詔許之四年冬仍召至闕居久之六年
奉詔與左丞張文謙贊善王恂同議官制乃歴考古今
設官分職之本沿革之由與夫上下統屬之序其權攝
增置行之有弊者皆所不取自省部臺院監司郡縣内
外百司聯屬控制之體統后妃儲藩隆殺之等差悉圖
為定制以聞七年正月拜中書左丞入見奏事畢辭於
上前曰臣之所為辭者有三一則臣一介書生遽當大
任非勲非舊不足以服内外之望二則無德無才不能
辦國家之大事三則臣之所學迂遠與陛下聖謨神算
不能脗合陛下直以虚名誤加采擢臣若不自度量冒
當聖恩必旋致悔咎上曰此事出自朕意卿無復多讓
衡辭之再三上命左右扶之出左右掖之曰有旨令先
生出矣出至門復還奏曰陛下令臣出當出省耶上曰
出殿門耳後連日义懇辭皆不允是時尚書省立丞相
阿哈瑪特專權恣為威福衡乃摭其蠧國害民等事具奏
之阿哈瑪特欲以其子典兵柄衡持不可以謂國家大權
兵民財三者父位尚書典民與財而子又典兵權太重
所宜慎上曰卿慮阿哈瑪特反耶衡曰阿哈瑪特不反而有
反之道焉自古奸臣未有不由權重而反者上以語阿
哈瑪特阿哈瑪特詰衡曰公何以言吾反衡曰吾言前世反
者皆由權重耳君即不反何故由此道耶阿哈瑪特由是
深銜之或語衡先生寢處無所防設有横逆奈何衡曰
聖天子在上寧有是設有之亦命也吾何暇他計哉居
歲餘力以疾辭上令舉人為代衡奏曰用人者天子之
柄不斷自宸衷則啟人臣覬覦之漸臣不敢奉詔八年
四月除集賢院大學士兼國子祭酒方衡在中書時嘗
奉旨教蒙古生四人後增七人至是有詔京師及四方
願受學者俱得預其列即南城樞密舊院以為學而國
學之建於是始衡自開學家事悉以諉其子賓客至皆
謝不接謂學中若復應接人事諸生學業必有所妨人
或見怒謗止一己訓誨學者此上命不敢慢也衡以為
蒙古生質朴未散視聽專一培養數年足為國用而是
時年已六十有二病日益臻乃奏召舊弟子散居四方
者王梓韓思永蘇郁耶律有尚孫安高凝姚燧及弟&KR0008;
劉季偉品端善劉安中白楝皆驛致館下為伴讀使與
之礱磨浸潤以相成或問衡曰先生何不博選時俊而
獨用門生也曰我但教人而己非用人也衡教授諸生
凡講解經傳懇欵周詳苟未領解則引證設諭必使通
曉乃己自算數字畫及投壺習射拜跪揖遜進退應對
之節靡不俱習諸生或有疑問則為之喜見顔面因語
之曰書中無疑能以為有疑有疑能使之無疑學斯有
得矣衡嘗言敬敷五教在寬君子以教思無窮容保民
無疆則為教者固當存心寬容也今國學大體雖務嚴
密而其中節目須且寬緩大槩人品千萬不齊遽難以
強之學記自一年離經辨志至九年知類通達強立而
不反始終節次不可苟且致故教人不止因其才又當
隨其學之所至而漸進之蓋教人與用人不同用人用
其所長而教人教其所短也其待諸生恩同父子義若
君臣因其所明而開牖之時其動息而張弛之慎其萌
蘖而防範之故皆日漸月漬不自知其變日新月盛不
自知其化凡從之學者悉為成材卒皆為世用矣十年
諸生廩餼不繼稍稍引去而又權臣屢毁漢法四月召
至上京議事面請還鄉里上命廷臣議其去留姚樞謂
衡之出處關世道之汙隆今日直當以聖賢之事待之
則合辭奏之曰國學之建三年于兹教法嚴謹諸生問
學有進今衡控辭實以年老疾多而上世數喪未葬此
人子之孝道宜賜允從乃得旨而歸既歸簡絶人事平
居課童僕事畊墾而已十三年七月脩授時歴廷議以
衡精通歴理詔起衡領其事十五年三月除集賢大學
士兼領太史院事至是上眷愈隆每北還即問衡起居
状病則賜杖給藥十七年春歷成入奏皆跪奏事上令
衡起賜坐勞問久之秋疾益進有旨令南歸除其子師
可懷孟路總管以便侍養十八年春疾甚醫者診之曰
偏陽謂之疾今六脉皆平先生其瘳乎衡曰久病而脈
平者不治吾殆且不起矣遂不服藥頃之稍間適當時
祭奠獻如禮既徹曳杖于門曰余心怦怦然瞑目久之
曰死生何異乎乃歌昔賢所為歌歌畢奄然而逝俄而
雷電晦暝大風拔木城中士民無老稚皆往哭其門朝
野之人識與不識莫不哀傷以為斯道斯民其不幸乎
衡嘗語其子曰我平生虚名所累死後慎毋立碑但書
許衡之墓四字使子孫識其處足矣至是從治命葬而
無碑既葬四方學者有不遠數千里來哭墓下者蒲人
王楫衰絰赴葬司賓者辭曰門人衰禮歟楫曰吾師也
藝術之師歟賓主之師歟吾猶懼乎報之無從吾將以
媿夫王通氏之門人耳衡天資弘毅卓然有守當艱難
窮阨之時其操益堅聞一善言見一善行不啻飢渴之
得飲食而於榮名世利畏之若探湯終始表裏一本於
誠敬故天下信之無異辭聞君命未嘗不即起然卒亦
未嘗枉尺而直尋每入奏對以格君心為己任氣象雍
容言雖切直而無忤也出入禁中衞士輒舉手加額曰
是欲堯舜吾君民者也逮其晚年義精仁熟道出羣物
之表身備四時之氣胸中浩然純乎天理而動静語默
周旋出入之頃無非至教天下之士聞之者知敬望之
者知畏親之者知愛遠之者知慕而視其進退仕止為
朝廷之輕重其身任斯道之寄如此翰林承旨王磐德
望蓋世少所許可然獨敬禮衡每與語輒曰先生神明
也磐老矣無能為役也及聞訃歎曰斯道其不幸矣朝
廷設賜諡先生非文正無為易名者衡嘗以魯名其齋
上自朝廷下逮遐陬異域皆稱之曰魯齋先生而不復
稱其官其所著書曰小學大義曰讀易私言曰孟子標
題曰四箴說中庸說門人集其說曰語錄衡薨年七十
三制贈榮祿大夫司徒諡曰文正皇慶三年詔從祀孔
子廟廷
臣禕曰聖賢相傳之道自孟軻既沒無所傳受至宋而
程顥程頥氏兄弟者出乃有以續其不傳之緒及朱熹
氏作而其傳復續矣元興許衡繼起則又續所傳於朱
氏者也當其被遇世祖純乎儒者之道諸公所不及而
世祖聖明天縱深知儒術之大思有以作人而用之乃
首建國學而衡自中書罷政為之師衡之教學一本於
聖賢之為道攝禮樂之微權以通其用掇忠孝之大綱
以立其本於是彬彬然悉為成材而數十年間號稱名
卿賢大夫者多其門人矣嗚呼使聖賢之學大被於斯
世而至于今學術以正而人心以一者伊誰之功也是
其繼往聖開來學功殆不在朱氏下况乎程氏朱氏未
嘗得君以行其道而衡則蓋遇聖君居相位而有以堯
舜其君民矣嗚呼盛哉
郭守敬字若思順德邢臺人也生有異質不為兒童戱
祖榮號鴛水翁通五經精於算數水利之學時劉秉忠
張文謙張易王恂皆同學州西紫金山而秉忠與翁為
同志友以故守敬就學秉忠所秉忠學通天人守敬學
之悉得其旨要而又兼承家學之懿故其所造有異於
尋常年十五六時得石本蓮花漏圖即能凖其式為之
又得尚書璇璣圖規竹為之尤極其精順德城北有石
橋歲久為泥潦所游没無能知者守敬輒審其地形而
求得之人以為神中統三年文謙為中書左丞薦守敬
習水利且精制度有巧思徵詣闕召對稱旨乃面陳水
利六事其一中都舊漕河東至通州權以玉泉水引入
行舟歲可省僦車錢六萬緍通州以南於蘭榆河口徑
直開引由蒙村跳梁務至揚州還河以避浮雞&KR1927;盤淺
風浪遠轉之患其二順德達活泉開入城中分為三渠
引入城東可灌溉其地其三德順澧河東至古任城失
其故道沒民田千三百餘頃此水開修成河其田即可
畊種其河自小王村經滹沱合入御河通行舟楫其四
磁州東北滏漳二水合流處開引由滏陽邯鄲洺州永
年下經雞澤合入澧河其間可溉田三千餘頃其五懷
孟沁河雖已灌溉尚有漏堰餘水東與舟河餘水相合
開引東流至武陟縣北合入御河其間溉田亦可一千
餘頃其六黃河自孟州西開引少分一渠經由新舊孟
州中間順河古岸下至溫縣南復入大河其間亦可溉
田二千餘頃上覽其奏喜曰成吾國家之務者其斯人
乎即授提舉諸路河渠明年加授銀符副河渠使至元
元年從文謙行省西夏興復瀕河諸渠先是西夏瀕河
五州皆有古渠在中興州者一名唐來長四百里一名
漢延長袤二百五十里其餘四州又有正渠十長袤各
二百里支渠大小六十八計溉田可九萬餘頃兵亂之
後廢壞淤淺守敬為行視因故道而濬導之更立閘堰
役不踰時而諸渠皆通利夏人德之為立生祠於渠上
二年遷都水少監入奏言臣向自中興還順河而下四
晝夜至東勝可通漕運及見查泊兀郎海古渠甚多皆
可修理又言金時自燕京之西麻峪村分引盧溝東流
穿西山而出是謂金口其水自金口以東燕京以北可
溉田利甚博兵興以來典守者懼有所失因以大石塞
之今若按視故道使水得通流上可以致西山之利下
可以廣京畿之漕納其議行之又言當於金口西預開
減水口西南還大河令其深廣以防漲水突入之患衆
皆服其識十二年丞相巴延總師南伐宋議立水站詔
守敬行視所便自陵州至大名又自濟州至沛縣又南
至吕梁又自東平至綱城又自東平清河逾黃河故道
至與御河相接又自衛州御河至東平又自東平西南
水泊至御河乃得濟州大名東平泗汶與御河相通形
勢為圖奏之悉如其言十三年都水監併入中書工部
除工部郎中是歲改修新歷立局以庀事先是秉忠言
大明歷自遼金承用二百餘年浸以後天宜在所立改
未及用其議而秉忠沒至是江南平天下混一上思其
言遂舉行之詔守敬與恂率南北日官分掌測驗而文
謙易領其事前中書左丞許衡亦參領焉守敬乃言歷
之本在於測驗而測驗之器莫先於儀表今司天渾儀
宋皇祐中汴原所造與此處天度不符比量南北二極
差約四度表石年深亦復欹側宜盡攷其失更置之及
擇高塏之所造木為重棚創簡儀高表用相比覆又以
為天樞附極而動昔人嘗展管望之未得其的作候極
儀極辰既得天體斯正作渾天象象雖形似莫適所用
作&KR0785;瓏儀以表之矩方測天之正圓莫若以圓求圓作
仰儀古有經緯結而不動是之作立運儀日有中道月
有九行合而作證理儀表高景虚其象非真作景符月
雖有明測景則難作闚凡歷法之驗在於交會作日食
月食儀天有赤道輪以當之兩極低昂標以指之作星
晷定時儀其器凡十有三又作正方按丸表懸正儀凡
四等為四方行測者所用又作仰規覆矩圓異方渾蓋
圖月出入永短圖凡五等與上諸儀互相參攷十六年
改局為太史院以恂為太史令守敬同知太史院事乃
進所造儀表式於榻前指陳理致一一周悉自朝及夕
上不為倦因奏唐開元間僧一行令南宫說測景天下
其可攷者今十三處今疆宇比唐尤廣必多方測驗而
後日月交會分數時刻之不同晝夜長短之不同日月
星辰去天高下之不同可得周知上可其奏乃置監候
官十四人分道而出先從南北取直立表以測景南海
北極出地二十五度夏至景在表南長一尺一寸六分
晝五十四刻夜四十六刻衡嶽北極出地二十五度夏
至日在表端無影晝五十六刻夜四十四刻岳臺北極
出地三十五度夏至景長一尺四寸八分晝六十刻夜
四十刻和林北極出地四十五度夏至景長三尺二寸
四分晝六十四刻夜三十六刻陶拉北極出地五十五
度夏至景長五尺一分晝七十刻夜三十刻北海北極
出地六十五度夏至景長六尺七寸八分晝八十二刻
夜一十八刻繼又測驗上都北極出地四十三度少北
京北極出地四十二度強益都北極出地三十七度少
登州北極出地三十八度少高麗北極出地三十八度
少西京北極出地四十度少太原北極出地三十八度
少安西府北極出地三十四度半強興元北極出地三
十三度半強成都北極出地三十一度半強西凉州北
極出地四十度強東平北極出地三十五度太大名北
極出地三十六度南京北極出地三十四度太強陽成
北極出地三十四度太弱揚州北極出地三十三度鄂
州北極出地三十一度半吉州北極出地二十三度半
雷州北極出地二十度太璚州北極出地十九度太十
七年新歷成守敬與諸太史同上奏曰帝王之事莫重
於歷自黃帝迎日推策帝堯以閏月定四時成歲舜在
璇璣玉衡以齊七政爰及三代歷無定法周秦之間閏
餘乖次至漢造三統歷百三十年而是非始定東漢造
四分歷七十餘年而儀式方備又百三十一年劉洪造
乾象歷始悟月行有遲疾又百八十年姜岌造三紀甲
子歷始悟以月食衝檢月宿度所在又五十七年何承
天造元嘉歷始悟以朔望及弦皆定大小餘又六十五
年祖沖之造大明歷始悟太陽有歲差之數極星去不
動處一度餘又五十二年張子信始悟日月交道有表
裏五星有遲疾留逆又三十三年劉焯造皇極歷始悟
日行有盈縮又三十五年傅仁均造成寅元歷頗采舊
儀始用定朔又四十六年李淳風造麟德歷以古歷章
蔀元首分度不齊始為總法用進朔以避晦晨月見又
六十三年僧一行造大衍歷始以朔有四大三小定九
服交食之異又九十四年徐昂造宣明歷始悟日食有
氣刻時三差又二百三十六年姚舜輔造紀元歷始悟
食甚泛餘差數以上計千一百八十二年歷經七十改
其創法者十三家自是又百七十四年惟我聖朝統一
六合肇造區夏專命臣等改治新歷臣等用創造簡儀
高表憑測到實數所攷正者凡七事一曰冬至自丙子
年立冬後依每日測到晷影逐日取對冬至前後日差
同者為凖得丁丑年冬至在戊戌日夜半後八刻半又
定丁丑夏至得在庚子日夜半後七十刻又定戊寅冬
至在癸卯日夜半後三十三刻己夘冬至在戊申日夜
半後五十七刻半庚辰冬至在癸丑日夜半後八十一
刻半凡減大明歷十八刻遠近相符前後應凖二曰歲
餘自鐂宋大明歷以來凡測景驗氣得冬至時刻真數
者有六用以相距各得其時合用歲餘今攷定四年相
符不差仍自宋大明壬寅年距至今日八百一十年每
歲合得三百六十五日二十四刻二十五分其二十五
分為今歷歲餘合用之數三曰日躔用至元丁丑四月
丁酉望月食既推求日躔得冬至日躔赤道箕宿十度
黃道箕九度有畸仍憑每日測到太陽躔度或憑星測
月或憑月測日或徑憑星度測日立術凖算起自丁丑
正月至乙卯十二月凡三年共得一百三十四事皆躔
於箕與月食相符四曰月離自丁丑至今每日測到逐
時太隂行度推算變從黃道求入轉極遲極疾并平行
處前後凡十三轉計五十一事内除不的者外有三十
事得大明歷入轉後天又因考驗交食加大明歷三十
刻與天道合五曰日交自丁丑五月以來憑每日測到
太陰去極度數比擬黃道去極度得月道交於黃道共
得八事仍依日食法度推求皆有食分得入交時刻與
大明歷所差不多六曰二十八宿距度蓋自漢太初以
來距度不同互有損益大明歷則於度下餘分附以太
半少皆私意牽就未嘗實測其數今新儀皆細刻周天
度分每度為三十六分以距線代管窺宿度餘分並以
實測不以私意牽就七曰日出入晝夜刻大明歷日出
入晝夜刻皆據汴京為凖其刻數與大都不同今更以
本方北極出地高下黃道出入内外度立法推求每日
日出入晝夜刻得夏至極長日出寅正二刻日入戌初
二刻晝六十二刻夜三十八刻冬至極短日出辰初二
刻日入申正二刻晝三十八刻夜六十二刻永為定式
所創法者凡五事一曰太陽盈縮用四正定氣立為升
降限依立招差求得每日行分初末極差積度比古為
密一曰月行遲疾古歷皆用二十八限今以萬分日之
八百二十分為一限凡析為三百三十六限依垜疉格
差求得轉分進退其遲疾度數逐時不同蓋前所未有
三曰黃赤道差舊法以一百一度相滅相乘今依算術
勾股弧矢方圓斜直所容求到度率積差差率與天道
實為脗合四曰黃赤道内外度據絫年實測内外極度
二十三度九十分以圓容方直矢接勾股為法求每日
去極與所測相符五曰白道交周舊法黃道推變白道
以斜求斜今用立渾比量得月與赤道正交距春秋二
正黃赤道正交一十四度六十六分擬以為法推逐月
每交二十八宿度分於理為盡是歲有詔頒行新歷賜
名授時於是歷雖已頒而推步之式立成之數猶未有
成書會太史卒守敬乃比次篇類整齊分秒裁為推步
七卷立成二卷歷議擬稿三卷轉神選擇二卷上中下
三歷注式十二卷二十二年陞太史令遂奏上其書又
為時候箋注二卷修改源流一卷儀象法式二卷二至
晷景考二十卷五行細行考五十卷古今交食考一卷
新測二十八舍雜座諸星八宿去極一卷新測無名諸
星一卷月離考一卷並藏之官二十八年有言漕事利
便者或謂灤河自永定挽舟踰嶺而上可至上都或謂
瀘溝自麻峪可達尋麻林上命守敬裁度之其言灤河
者至中道不可行而言瀘溝者亦以石阻舟不可通皆
罷守敬乃别陳水利十有一事其一言京城運糧河不
用一畮泉舊源别引白浮泉水西折而南經瓮山泊自
西水門入城環匯於積水潭復東折而南出南水門合
入舊運河每十里一置閘北至通州凡為閘七距閘里
所止重置斗門互為堤閼以過舟止水上覽其奏甚喜
有旨令速行乃復置都水監命守敬領之庀事於二十
九年春明年秋告成賜名通惠河役興之日上命丞相
以下皆親操畚鍤為侣而守敬指授之其建閘處往往
地中得舊置磚木人謂非偶然先是通州至京城陸運
糧歲若干萬石方秋霖雨驢畜死者不可勝計及是舟
運既通公私便之是秋上自上京還過積水潭見舳艫
蔽水大悅特賜守敬錢萬二千五百緍仍以舊職兼提
調通惠河漕運事守敬又欲於澄清閘稍東引水與北
壩河接置閘麗正門西流舟楫得環城往來事不果行
三十一年拜昭文館大學士知太史院事大德二年成
宗用廷臣言開鐵幡竿渠召守敬至上都議守敬言山
水頻年暴溢渠堰非廣五十步不可而執政者吝於工
費縮其廣三之一明年上北狩會大雨山水下注渠不
能容漂没人畜廬帳幾犯行殿上謂宰臣曰郭太史神
人也使用其言豈有此耶守敬以年老絫請謝事不允
七年詔内外官年及七十並聽致事獨守敬以先朝舊
臣朝政賴以施為不許其請其後凡翰林太史官不致
仕蓋自守敬始守敬以純德實學為世師法其學所最
長者曰天象衍數水利事功初守敬之在西夏也嘗溯
窮河源又自孟門以東循黃河故道縱廣數百里間皆
為測量地平或可以分殺河勢或可以灌溉土田具有
圖誌又嘗以海面較京師與汴梁地形高下之差謂汴
梁之水去海甚遠而流峻急京師之水去海甚近而流舒
緩其言皆信而有徵古歴天周與歲周小餘同於日度
四分之一漢魏以來漸覺不齊而破分之論起守敬乃
用百年為率小餘之下增損各一以之上推往古下驗
方來無不脗合乃積年日法寫分換(闕)之說皆所不用
其所為歷測驗既精設法詳具今且九十年無分毫差
者舊儀悉多蔽礙且距齒有度刻而無細分以管望星
漸外則所見漸展尤難取的守敬所為儀但用天常赤
道四游三環三距設四游於赤道之上而附直距於四
游之外與雙環兩間同結環距端測日月星則以兩線
相望取其正中所當之刻之度之分之秒至為切密八
尺之表夏至景長尺有五寸千里為差一寸其說見於
周官周髀唐一行雖嘗疑之而未之有改守敬乃為表
比古制加五倍上施横梁每日中以符竅夾測横梁之
景折取中數視舊法但取表端之景者加審矣又嘗造
七寶燈漏每大明會置殿中其中鐘鼔皆應時自鳴又
造櫃香漏及屏風香漏行漏以備郊廟行幸所用又起
靈臺水渾運渾天漏大小機輪二十有五皆刻木為衝
牙轉相撥擊上為渾象點畫周天星度日月二環斜絡
其上象則如天左旋環則各依行度退而右轉又欲依
張平子為地動儀及候氣密室皆究極其妙而未就也
王恂以學自負者也每詣守敬見其匠制輒深嘆服之
許衡學為世師語及守敬則以手加額曰天祐我元故
生斯人也延祐三年卒年八十六
臣禕曰自古國家之興相與鞏丕基而宏大業者固資
龐臣碩輔之力而又必有博識特見之君子通天人之
學而明於術數事功者出其間以致夫彌綸之用然後
一代之治可得而成焉觀乎世祖之世若鐂秉忠竇默
王恂郭守敬是已守敬視諸人雖稍後其尤稱宏博而
傑特者乎夫自金宋以來學者務攻辭章以譁世而取
重鮮有措諸實用者況乎天象術數水利事功之故當
世不講久矣而守敬獨能任其絶學精神心術之所及
度越古人遠甚用能成一代之制而示百王之法元之
為國於是繼古帝而無媿矣嗚呼賢才之生天實使之
夫豈偶然哉
元儒林傳
金履祥字吉父婺之蘭溪人其先有在宋紹興間以孝
行聞者父疾禱於天乞以身代而父疾亦尋愈喪母廬
于墓左夜見天光下燭五采爛然人以為孝感郡上其
事改其鄉曰純孝云履祥之將震也其父適以事留城
邑夜夢家塾壁間畫虎甚文也已而真虎復升屋大吼
既寤語人曰維熊維羆男子之祥吾其得男也耶歸而
子已生因以祥名之履祥生有異姿年十六從學郡闉
補博士弟子員居二年試中補太學生既乃自悔其非
屛舉子業不事取尚書熟讀而精究之年十九知嚮濂
洛之學於是鄉先生何文定公基王文憲公柏其學得
朱熹氏之傳乃介其友王相登文憲之門受業焉初見
請問為學之方文憲曰居敬以持其志立志以定其本
又問讀書之目曰自四書始既又因文憲以及文定之
門自是游從二氏間講貫益密造詣益精凡天官地志
禮樂刑政田乘兵謀隂陽律歷之類悉研究其微以充
極於用而於四書五經尤大有發明謂古書有注必有
疏朱氏於論語孟子製集註多因門人之問有所更定
其問所不及者容有未備也及其於事物名數或以為
非要而略之乃皆為之修補附益成一家言曰論孟攷
證朱氏於大學既為章句又作或問而後之學者尚有
疑焉乃隨其章第衍為疏義以暢其支申其指義以統
其會早歲嘗註尚書章釋句解既成書矣一日有悟盡
斥衆說獨推本父師之意正句畫段提其章旨與其義
理之微事為之槩考正字文之誤表諸四闌之外曰尚
書表註小戴禮樂記鄭玄目錄謂十一篇雖合而略有
分焉孔氏正義謂劉向校書得樂記二十三篇今樂記
斷取十一篇餘者十二篇名猶在而記無所錄矣正義
直以樂本樂論樂施樂言樂禮樂情樂化樂象賓牟賈
師乙魏文侯分十一篇而每篇中又各自為章總三十
四章履祥以為疑反覆玩繹見其十一篇者節目整然
而正義所分固猶未盡乃為之一加段畫而指義顯白
無復可疑矣司馬氏資治通鑑取法春秋繫年著代劉
恕作外紀以記前事顧其說不本於經而信百家之說
是非繆於聖人不足傳信且自帝堯以前不經夫子之
所定固野而無質夫子因魯史以作春秋王朝列國之
事非有玉帛之使則魯史不得書聖人筆削亦何由而
見況左氏所記㦯闕或誣凡若此類皆不得以壁經為
辭乃用邵氏皇極經世胡氏皇王大紀之例損益折衷
一以尚書為主下及詩禮春秋旁采舊史諸子表年繫
事復加訓釋斷自唐堯以下接于通鑑勒為一書曰通
鑑前編凡十有八卷舉要二卷既成授門人許謙曰二
帝三王之盛其徽言懿行宜後王所當法戰國申韓之
術其苛法亂政亦後王所當戒自周威烈王二十三年
以後司馬氏既已論次而春秋以前迄無編年之書則
是編固不可以莫之著也既復自志其書曰荀悦漢紀
申鑒之書志在獻替而遭值建安之季王仲淹續經之
作疾病而聞江都之變泫然流涕曰生民厭亂久矣天
其或啓堯舜之運而吾不與焉則命也此吾述作之微
意也履祥負其絶稟濟以精識於凡載籍悉加點勘平
居涵濡於義理以踐修為先務事事物物咸致其體驗
之功何氏之所示曰審察克治王氏之所示曰涵養充
拓服之終身常若有不及者家故貧中歲依二氏為重
文定卒於咸淳戊辰履祥以謂治喪之禮四方所觀瞻
則效攷按禮制而為之議曰為師服者弔服加麻心喪
三年古之制也布襴俗服也今之服緦功以上者用之
生絹鈎領之衫俗今之服緦麻者亦用之服今緦麻之
服是不得同喪父無服之重也疑衰古士之弔服也其
服亡矣白布深衣古庶人之弔服也其制今猶存焉然
古之士今之官也今之士其未仕者古之庶人也宜用
古庶人之服而以深衣為弔服昔朱子之服門人用細
麻深衣而布緣矣然凡布皆麻古以三十升麻為麻冕
之布以十五升麻為深衣之布深衣之麻自司馬氏朱
氏皆云用極細布則深衣布用苧代麻久矣其緣則孤
子純以素是喪父既除之服也孔門喪夫子若喪父而
無服則以喪父服除之服為若喪父無服之服其純用
素可也其冠則庶人之弔素委貌失其制矣以白巾代
之而加絰于冠可也加麻之絰緦服之絰也今用緦麻
而小可也加麻之帶緦服之帶也今用細苧可也所謂
疑衰擬于衰者也文憲乃與治喪者首遵用之而履祥
因復考深衣之制為之外傳及文憲没履祥率門人制
服如初鄉人乃始知師弟子之義繫於常倫之重如此
履祥夙有經世大志嘗出游杭都諸公貴人爭相引重
因進牽制搗虚之策輒弗售謝歸及既阽危乃思其言
而以迪功郎臾館編校起之則已不及于用矣宋既改
物遂潛晦不燿異居教授間出講道郡城受業者恒數
十百人學者不敢字之因其所居在仁山之下稱之曰
仁山先生大德七年卒年七十二元統二年列祠學官
侑食何王二氏至正七年賜諡曰文安
許謙字益之婺之金華人九世祖延壽宋刑部尚書六
世祖寔學于胡文昭公瑗號稱能以師法終始者元豐
間居吳之笠澤尋又徙婺遂占籍焉父觥淳祐丁未進
士卒官宣教郎主管三省樞密院架閣文字無子以從
父兄之子為子即謙也謙甫能言母陶授以孝經論語
入耳輒不忘五歲莊重如成人既長遭國亡而家亦破
自力於學借書於人以四部分讀之所涉向博而有疑
無所從質聞鄉先生金履祥深明道學之要其學得於
王柏氏何基氏而何氏學於黃文肅公幹黃氏之學朱
氏之學也乃委已而學焉於是履祥年已七十而謙三
十有一矣請不拘常序就弟子列履祥告之曰吾儒之
學理一而分殊理不患其不一所難者分殊耳又曰聖
人之道中而已矣謙由是致其辨於分之殊而要其歸
於理之一每事每物求夫中者而用之蓋自其登金氏
之門即以聖賢之學為己任師弟子間口授指畫盡得
其相傳之奥閱四年而金氏没謙乃益加充闡自得者
為多於書無所不觀窮探聖微有不可通即不敢強於
儒先之說所未安者亦不敢苟同也其讀四書集註章
句有叢說敷繹義理惟務平實其言曰聖賢之心具在
四書而四書之義備於朱子顧其立言辭約而義廣讀
者或得其粗不能悉究其義或以一曲之致自異而初
不知未離其範圍世之詆訾貿亂務為新竒者其弊正
坐此耳讀詩集傳有名物鈔正其音釋攷其名物度數
以補先儒之未備仍存其逸義旁搜遠索而以己意終
之讀書集傳有叢說時與蔡氏不能盡合每誦其師之
言曰自我言之則為忠臣自它人言之則為讒賊要歸
於是而已讀春秋三禮有溫故管窺春秋大義凡數十
百條皆傳註所未發於三禮則參伍攷訂求聖人制作
之意順天地之理酌古今之宜使通于上下皆可遵用
中歲以還於易尤深仰觀俯察益有見於隂陽往來升降
消長闔闢之故謂伏羲之經廣大悉備文王周公孔子
之辭乃其傳注六爻之義特發凡舉例耳又嘗句讀九
經儀禮三傳於其宏綱要旨錯簡衍文悉别以鉛黃朱
墨意有所明則表見之嘗謂士之為經苟句讀有不明
則義理滋晦其事若小所失蓋甚大也其於史有治忽
幾微倣史家年經國緯之法起太皥氏訖宋元祐元年
秋九月尚書左僕射司馬光卒備其世數總其年歲原
其興亡著其善惡且謂光卒則宋之治不可復興誠一
代理亂之幾故附於續經書孔子卒之義以致其意焉
書成以示其友張樞為言運祚之延促豈必推之天命
猶有人事焉漢世儒者言災異之興消復之術皆欲近
修人事天人之際精祲相盪善惡吉凶之應其猶影響
有國者不可不仁民蓋以此也凡其為書俱已行世其
述作大旨具見序引文多不盡載謙于天文地理典章
制度食貨刑法字學音韻醫經數術靡不該貫一事一
物可為博聞多識之助者必謹志之而異端之說必洞
究其蘊奥其教學者以五性人倫為本以開明心術變
化氣質為先以為己為立心之要以分辨義利為處事
之制至誠諄切内外殫盡為學者師四十年門人殆千
餘人遠而幽冀齊魯近而荆揚吳越皆百舍重趼唯恐
後之部使者數列其行義于朝郡舉茂才又舉遺逸以
應詔皆固辭江淛鄉闈嘗請持文衡亦辭不就然雖身
在草萊而心存當世大德丁未熒惑入南斗向已而行
菑應在吳越是歲大祲謙憂之貌加瘠或謂曰先生豈
食不足耶而貌瘠甚何也荅曰今公私匱乏道殣相望
吾食寧獨飽耶迨其晚年身任正學之重海内多士視
其安否以為斯道之隆替焉後至元三年卒年六十八
門人以義制服者若干人交友來會葬者若干人因其
自號以題其表曰白雲先生許公之墓郡府祠之于學
宫至正七年賜諡曰文懿部使者及御史復建言宜專
立祠事乃即郡城東作祠祀何氏王氏金氏及謙曰四
賢書院二子元亨皆篤學世其家
論曰堯舜禹湯文武周公相傳之道至孔子乃集其大
成宋周程氏者作復續斯道之統而道南之學由楊時
氏一再傳為羅從彦氏李侗氏至朱熹氏又集其大成
者也然孔門羣弟子唯曾氏之傳得其宗曾氏以其所
傳傳之子思子思以傳之孟子一出於正焉朱氏之徒
亦衆矣得其宗者惟黃榦氏榦傳何基氏基傳王柏氏
柏之傳為履祥為謙其授受之淵源如御一車以行大
逵如執一籥以節衆音推原統緒必以四氏為朱學之
世適亦何其一出於正粹然如此也程氏之道至朱氏
而始明朱氏之道至金氏許氏而益尊用使百年以來
學者有所宗鄉不為異說所遷而道術必出于一可謂
有功于斯道者矣大抵儒者之功莫大于為經經者斯
道之所載焉者也有功于經即其所以有功于斯道也
金氏許氏之為經其為力至矣其於斯道謂之有功非
耶
操
古琴操(并序)
春秋時晉大夫有從事于外而不得養其母者作皇天
操
皇天至仁冒下土兮林林總總各獲其所兮我獨何為
不得以養其母兮育我鞠我亦已太苦兮養之弗時我
何為者兮自我徂征離此膝下兮有食孰以食疾痛其
孰摩撫兮我之念母心焉如縷兮母之念子亦豈寧處
兮皇天之毒我其終我祜兮
右皇天操凡十韻
戰國時楚臣有忠其君而被竄逐者作江漢操
江漢滔滔注于東只豈惟江漢百川朝宗只臣之事君
所盡者忠只臣忠之藎見謂為狂只我君聖明如日正
中只豈弗臣察其或未遑只抑臣實有罪盍友諸躬只
自今以往矢益竭衷只臣雖身遠臣心上通只臣心之
通君終臣容只謂臣不信江漢其同只
右江漢操凡十一韻
越操二首(并序)
越人周君之居有曰蓮花方丈者鉅公駿人既多為之
賦咏吾友胡仲申氏又用楚音作越歌二章以貽之夫
越之山水勝矣秦望雲門姑置勿論即郡城言之卧龍
之山隠然中踞其外則鑑湖之水散而為陂渠雲樹烟
波與闤闠相暎帶淛東諸郡莫或及之故晉江左以還
衣冠之流於焉畢止及宋南渡以後鐘鼎之家尤盛于
兹於是其流風遺響今皆不可復見而山光水色今古
不殊攬者蓋不能無慨然之思矣予聞卧龍一名種山
越大夫文種事越王勾踐既滅吳成功而勾踐賜之死
其墓在山上故山以得名鑑湖周回三百十里唐玄宗
嘗以一曲賜賀知章知章棄官徒步歸鄉里為道士有
請故也周君之居前直種山下俯鑑湖其讀書寫畫之
餘最好鼓琴予因為種山鑑湖二操遺周君仲申之歌
音韻幽遠庶幾郢人之寡和者故不敢復襲用其意云
仇我者吳覆我家邦君之辱矣臣死則當臣敢愛也以
有宗祀以身嘗吳庶雪君恥吳既沼矣越則弗沼豈臣
之功君實有道功成之難君不臣全今君死臣臣其敢冤
右種山操
湖水悠悠有澄其波中洲何有有蒲有荷維荷有華載
静以芳其葉洒洒可以為裳維波之澄實同我心返我
初服以濯我纓彼世之濁孰止乎足世不我知反以我為獨
右鑑湖操
來歸操(并序)
士君子遭世亂離其能保身而全名者鮮矣此出處所
為難也東漢之季管幼安避地遼東二十年及天下既
定乃始來歸晉當義熙末不能國矣陶元亮用是托督
郵之故以行而歸去來辭作焉嗚呼二子豈所謂能保
身而全名者耶溧水劉君有道之士也往歲避兵攜家
寓浙東淪落久之因為縉雲郡博士今干戈既戢乃棄
官奉母復歸乎故鄉迹其出處之迹殆合乎二子矣予
竊嘉之為作來歸操以述其志云
溧之水有魴有鮪溧之土有秫有䄫我胡不歸兮以釣
以耔奉我老兮有母撫我稚兮有子我今其歸兮于溧
之涘我思古人兮處世之否惟求其志兮豈必乎仕古
人何為兮庶吾其企來歸之樂兮樂其有已
瓊響操(并序)
瓊響者古琴名宋内府故物也其腹題云慶歷五年臣
道士衛中正奉聖旨斵崇寧四年臣馬熙先奉聖旨重
修宋既納土是琴亦入貢于元世祖皇帝用以賜其臣
廉恒陽王王殁而家廢杭人徐氏以重購得之今復歸
于嘉興濮氏金華王禕為作瓊響操因以貽濮氏其辭
曰
鈞天奏兮帝所玉交振兮思眑眑其愁予託餘聲兮遺
下土帝有命兮淫哇不得使為伍海天冥冥兮月在宇
感幽微兮鸞鳳舉紛百靈兮屛營而來扈至音兮焉窮
千齡兮萬古
烏傷操(并序)
般陽王德茂葬其親嚴州烏龍山之陽而築廬墓左以
居焉大夫士咸為取蓼莪之義以賦詩蓋嘉其能孝也
嗚呼王君誠能孝者歟昔吾烏傷當秦時有顏氏者葬
其親而躬負土焉羣烏畢集銜土以助之烏吻皆傷也
因名縣烏傷予其縣人雖習知顏氏事而行不能無愧
故聞德茂之能孝而心為之惕然爰作烏傷操其辭曰
生我者天天實罔極只哀哀人子曷報厥德只既壤而
樹匪躬則劬只有相維烏其尾畢逋只我親我喪烏亦
何與只曾是銜土吻血不顧只烏豈有知有以致之只
哀哀人子如何弗思只
王忠文集卷十四
