王忠文集卷一
明王褘撰
賦
思親賦
天台陳君敬初幼孤事母盡孝壯歲遠遊所寓之室因
名曰白雲著思親也吾内翰黃先生既為作白雲之辭
同門友王褘復造斯賦焉賦曰仰蒼旻之冥漠運玄
化之渾淪何賦授之殊致或偏頗而不均撫予身之薄
祐慨此生之多屯豈造物之見靳將受命之匪辰歲越
在乎稚齡倏棄捐乎嚴君曾志學之未逮已過庭而無
聞寄眇眇之弱植托微微之孤根灑血淚於枯柏結哀
號於愁雲痛蓼莪之既深幸菽水之可樂調旨甘於&KR0949;
瀡糝餘粒於藜藿躃積雪而筍生斵層冰而鱗躍奉慈
訓之温恭承懿範之柔恪雖㒺極之莫㤀固終養之有
托急景不息芳年易徂曷致三釡曷賁重墟恐令名之
不振使先猷之弗舒奉堂上之明命離膝下之深娛廼
辭故里廼遊名區薦紳是從冠盖為徒摛麗藻於淮浙
覲清光於皇都朗節矯以遐奮蜚聲韡其旁敷嗟功名
之蹭蹬慨日月之居諸處違離以自適與憂憤而長俱
盼丘園之雨寂睠桑梓之雲腴烝嘗邈其弗逮温凊倏
其久䟽豈初服之難返念夙素之已渝感風樹以浩歎
閔燧穀而長吁至若青陽布和縟景騰美風揚柔飈日
轉華晷雖行樂而何歡恨承顔之非邇朱明啟節南薰
奏琴果散嘉實樹聫芳隂枕炎蒸其孰理襟邑鬱而莫
任瀼露宵零嚴霜晨被坂遠萎蘭隰空摧穟雁哀哀以
翔霄葉蕭蕭而隕地怵此日之苦思激往年之餘涕玄
冥臨御重隂涸寒蕭條徼塞搖落鄉關日韜光而弗耀
川積凍而成乾伊天意之猶慘豈物情之能歡矧予懷
之含瘁固觸景而增酸撫四時之推移靡一息之停緩
年既迫於喜懼日宜較乎長短指白雲之在望緬丹丘
之未遠遡歸風而效誠藉流月以寄欵倘微榮之可養
固遠游之焉敢閔干禄以辭親曾為吏而踰險在往哲
其猶然可吾儕之不勉誓至恩之少酬期餘生之無忝
持寸草之微心報春暉於未晚獺設祭以報本烏反哺
而效慈彼蠢蠢之細物亦靈明而有知察妙理以彌戚
曠大觀而遐思悵意長而語短聊擥翰以陳詞
葯房賦
浦陽鄭仲舒讀書之室曰葯房友人王禕為之賦蓋美
其好尚之修潔又以寓吾思慕之意云辭曰夫何美
人之練要兮謇好修以為常既昭質之弗虧兮又姱節
之孔彰爰托物以自表兮曰清修之是將滋幽蘭而樹
蕙兮蘭為佩而蕙為纕褰薜荔以為衣兮集芙蓉以為
裳既所服之孔修兮粲芬芬其文章所處欲其芳華兮
又申之以葯房何斯房之結構兮獨以葯而為之薦芳
馨之菲菲兮絢繁飾以陸離文杏煥以成梁兮琢辛夷
而為楣橑木蘭之差差兮梲文藻其紛披繚䟽牖以杜
衡兮扈素壁以江蘺桂樹鬱其當軒兮隂團團而成帷
敶百草為庭實兮肆把玩乎瓊枝襲芸編以緫緫兮縆
空桑之朱絲餐繁英與落蘃兮飲沆瀣以自怡澹逍遥
以容與兮聊棲遲而偃仰撫榮華之未艾兮睠兹葯以
自况維葯之澤兮所以示昭質之匪飾也維葯之馨兮
所以表姱節之不忒也朝夕處乎斯房兮信修潔之不
忘苟所好之絶俗兮人不知其何傷方世俗之溷濁兮
糅薰蕕而莫質蕭艾蔽乎中野兮葹菉薆其盈室彼惡
榝果何物兮亦雜然而充幃衆舍是而尚非兮孰於芳
其能祗何美人之耿介兮乃獨為此度也夫豈傲世以
自異兮亦惟好修之故也委厥美以自棄兮固非其心
之所安也使矯名而無實兮又胡若是拳拳也顧予生
之侘傺兮曾靡求乎安處塊獨守此敝廬兮蓬蒿紛其
環堵雖凝塵之滿席兮情晏然猶沖豫外物一無所徇
兮曰惟德之為馨冀和順之積中兮致英華之外形徒
潔修以自表兮媿非予之所能既好尚有不同兮又孰
揆予之中情幸美人之嬋娟兮夙與予其目成欲相仍
乎斯房兮恐莫堅乎芳盟命靈氛為予筳篿兮靈氛告
予以吉占曰外好雖不同兮實中情之可堅聞斯語以
邑鬱兮恐佳期之遲莫思美人而未見兮悵盤桓而延
竚將何物以結言兮恨衆芳之已萎采芳洲之杜若兮
聊遺予之所思願相從而相羊兮終歲晏以為期慮誓
言之未固兮結微情以成詞
詠歸亭賦(為沈仲說作)
夫何若人之耿介兮志與俗其背馳絶紛華之外騖兮
壹沖澹以自怡守忠信以佩服兮被道義之光煇豈修
禊之徒事兮將聖賢以為師睠笠澤之沃野兮實若人
之所居豈藏修之無所兮有厦屋之渠渠廓閒田以開
圃兮俯平川而結廬木參參以繞舍兮水湯湯而循除
爰有亭其新搆兮謝雕甍與綺䟽既琴瑟之在前兮亦
左圖而右書來良朋於遠方兮聊於焉而樂娛揭亭名
曰詠歸兮示聖門以為徒仰聖門之多賢兮各負材而
懷器求藝能之孔多兮由剛勇而尚義彼願試於為國
兮蓋同科於政事赤循循以謙讓兮嘗適齊以通使彼
小相之願為兮亦量能以自計迹三子之所志兮徇功
名而規規何點爾之曠達兮獨從容以無為謂我服之
既成兮屬暮春之芳期集冠者及童子兮浴沂水之戲
嬉遂風凉乎舞雩兮同詠歌而乃歸唯所志之若斯兮
斯脫略乎物累弗舍己以從人兮殆春融而蟬蛻侔氣
象於堯舜兮同化工乎天地宜有契於聖心兮亟嘆賞
而興喟念去今踰千載兮孰此志之能承何若人之耿
介兮乃感慕以作興亦見道其庶幾兮匪惟飾乎修名
繼寥寥之絶響兮長詠歌於兹亭日遲遲以載陽兮雲
油油以成雨鳥和鳴以在樹兮魚群躍以在渚任衆情
之變化兮嘉萬彙之樂所撫物我之各適兮肆安居而
逸處彼世俗之溷陿兮囿利名為網羅衆群趨以競進
兮紛遑遑其謂何苟返求乎初服兮亦所得之已多余
倀倀之無類兮誓蹈道之弗頗微若人吾誰與依兮願
從游以靡他
四言詩
義烏括田詩(并序)
至正十年浙東部使者言民役不均繇民田有不實廼
俾屬郡括其實以賦役且命有田者隨其田之所在而
受役真定范侯公琇遂被檄來蒞其事于義烏義烏婺
屬縣而侯實仕衢為錄事衢婺異郡而檄侯者慎重其
事非其人不以諉之也侯蒞事精敏凢所行科條具有
繩墨以故令既下而事易集法既定而民不争竣事還
衢縣民相與言曰侯之來部使者之命也雖然所以易
弊革奸引公示正使吾富者不敢私其逸而貧者得以
遂其安者侯之惠也侯之惠在吾義烏曷有窮已吾黨
之士苟喑無詩以誦其事將何以表吾感思之意善於
辭者盍聲為詩於是王禕為之詩曰
維縣義烏有腴其田畇畇原隰有陌有阡田則民有稅
入于官歲取幾何石萬三千民之繇役視稅寡多維民
之媮虚實以訛富累千百役僅一加貧或斗升顧同其
科官有臬司視民孔明曰兹富貧弗均弗平宜括其實
使無遁情役以稅差稅由籍徵維事之殷匪才莫支孰
以才稱范侯在衢臬司檄侯侯莫敢違義烏之事俾侯
來尸侯來尸之躬其勞勤凢民有田俾其自陳里胥載
覈徂隰徂畛且稽故籍質其偽真鈎隠弗遺增崇弗逾
既括而實廼籍廼圖圖籍既完弗繆弗汙按籍以役庳
高用敷豪民大家繇兼役重單夫窶人獲免於傭富既
弗病貧將終豐民情載愉頌聲渢渢頌聲伊何民役孔
均匪役之均惟侯之恩侯恩曷忘膏澤我身我身之餘
施及子孫願侯毋行侯行不留豈惟我人人皆徯侯侯
其行矣莫維侯舟我歌我詩以相民謳
婺州新城詩(并序)
婺濱谿為城城重築於宋宣和間國朝以來圮壞弗葺
久矣至正十二年中原俶擾南方繹騷江浙省臣豫備
不虞非城郭不可下其事于列郡俾各完其故城浙東
憲司實治於婺屬郡守亟遵行之然役鉅費殷捴其事
者非才猷之優著不足以堪其任乃以諉處州青田縣
尹葉侯侯至則合郡守與州縣之長吏定為要束揣厚
薄略基址使富民皆來受役庶民則輸錢致助焉城成
其周一千四百八十丈高二尋有二尺而廣如之自春
三月庀事至秋七月而遂訖工蓋侯材裕識周濟之以
威而本之以仁恕故捴是大役事既集而民不病成功
速而績可永於久婺之民乃相與告禕曰維是婺城葉
侯之宣力至矣今侯且去而其績之在吾婺將與城相
始終子盍作為頌歌推美誦勤以道侯於無窮乎於是
禕不敢辭而為之詩詩曰
頟頟婺城十里其周昔圮今崇伊誰云謀謀夫雖多材
則匪優憲司有命捴於葉侯侯來自括其政有捷乃頒
役要乃定土法乃稽民籍第其乙甲庶民畢來遐邇爰
發取土于隍取石于岡築之登登鼛鼓載揚侯來戾止
督我巡功載劬厥躬食息靡遑自春徂秋為日凢百功
以告成不緩不亟雉堞雲連樓櫓山植既壯既嚴勢乃
雒雒方役之興民訛孔騰侯曰爾民爾毋卒争凡今之
為圖爾于寧爾寧爾居其潰于成城既成矣民則具喜
我有室家我有父子昔危莫保今獲攸止匪侯我恩疇
克臻此維古有言民心靡堅可與樂成慮始則難維侯
不疑事以卒完維侯不欺民以卒安至堅者金不朽者
石金石可毁孰載侯績維侯之績有永無斁作此頌詩
用播鄉國
存存齋為沈仲說賦
理有太極至全而純厥分動静曰為陽隂化育之妙運
行無垠維帝降衷賦于下人凡人之生其稟匪殊匪厚
于聖匪薄于愚是謂成性至善弗渝存而又存乃其本
初道由此出義由此立存之之功彌久不息維其不息
與聖合德與天為一天之牖民亦孔之明如何愚人自
戕其成幸兹哲人日夕戰兢尚克敬哉以無忝爾所生
五言古詩
家居二首
家居華川上及此三百齡老桂蔽後堂長槐列前庭槐
隂夏散綠桂花冬留青重惟根本茂枝葉藉以榮吾先
久種德嘉種乃休徵撫躬良自愛遺蔭庶其承
東隣職胥吏西隣業屠沽酒炙日狼籍錢財肆求需口
體既華飽自謂樂有餘寧知生死間身與糞壤俱鄙人
有遠志屢空非所虞閉門卧風雨窮年理詩書所憂道
未至不得成名譽修名倘樹立千載以為圖
寄贈申屠教諭
學官本閑曹博士非冗職人存政斯舉道在時乃適卓
哉申屠君令聞重珪璧耻隨茂才名羞蹈隐士跡前年
擢鄉書比者承省檄束帶主歙庠横經擁師席想見百
里間文風變疇昔大音姑小鳴淺蓄那淺測區區抱歆
慕所恨未良覿願言執麟經與子相扣擊他年老韓門
敢用追湜籍
贈别高進道赴廣西憲府
舉酒且勿飲請君聽我歌我歌亦激烈君行莫蹉跎聖
主御宸極治道臻泰和文章布海隅玉帛來岩阿人生
遘新會鮮不自濯磨痛哭上賈策笑談决韓科經濟一
以展功名良亦多維君瑚璉噐貴重含光華持以薦清
廟孰云或偏頗蕭條歲年晏坐使玄髮皤終然棠溪精
百鍊非有他憲府新辟掾簡書起媕娿及兹復自傲恐
爾時已過由來九翮鳥猶值一目羅勿謂行路難且對
雙眉蛾桂林歛烟瘴炎海恬風波道塗雖云遠行邁須
逶迤為君陳此詞比贈珊瑚柯
次韻孫道士思仙
我本仙中人所友皆飛仙飛仙亦何為逍遥度遐年飈
輪朝蓬島羽駕夕蘃淵周游無停蹤八極及九泉口咀
三危露手弄五色烟自從墮塵世不復肩期佺念之恍
如夢使我心茫然何當返初服淩虚恣孤鶱
贈别李千戶
丈夫生世間雖死期不朽寧令七尺軀泯沒百年後聖
主居九重太平日云久勾陳肅羽衛列象應星斗柰何
折衝具往往猶掣肘豢養空復勤驪黃紛牝牡徭蠻昔
梗化淮盜近興醜竒策殊不聞深恩詎堪負桓桓李將
軍仗節海隅守鐵甲縈綠縢金符綰朱紐平生韜略書
披繹長在手智勇未及宣青萍夜常吼先生制夷夏武
備殊不苟先事防不虞威聲讋飛走馬援革褁尸王羆
箭如首一懷報國志爵禄隨亦厚雙瓶送君别行旆依
官柳贈言豈徒為醉擊秦聲缶
常熟西郊
稻禾歛嘉實蘭蕙摧孤芳華滋日已歇遊子多慨慷林
臯集鳥雀畎畝散牛羊物情各有適心與歸雲翔
金德元西園宴集得第字
旭日散微暄喬林動清吹雖忻氣候佳頗覺衆芳悴朋
簪得稍盍客屐隨所憩華年嗟易徂嘉會况難值開尊
引清觴有酒須盡醉情真略儀飭理會忘物議維予二
三子夙宿諧深契豈無西掖才未擢南宫第淹時姑陸
沉誰云果忘世獨憐飄泊蹤萍蓬渺根蔕未知今日懽
明年復何地
鎮江望京峴山有作
艤舟大江口矯首峴京山山色近目睫洩雲護層巒吾
鄉忠簡公丘隴在其間嗚呼靖康亂九鼎紛播遷建炎
既南狩國事已艱難公方任社禝百戰心力殫神州將
全璧抗䟽請迴鸞大誼表日月衷言披膽肝誰歟獨何
心忍使棄中原星殞孔明死王業遂偏安惟留忠誠節
宇宙垂不刊遺墳托兹土孰敢樵牧干客途有程期無
由拜荆菅遺武幸可蹈英風杳難攀天昏白日落淒然
洒清澘
登黃樓
昔讀黃樓賦頗疑過鋪張今晨獲登覽始覺詞致長緬
懷澶淵決彭城預為防千年文章守恩德在此鄉只今
河為患居人極災傷誰為任民社乃獨循故常山川今
如昔游子多慨慷長風城上來飛雨濕我裳摩挲舊碑
刻欲去重徬徨
贈别昝德明歸省
嗟我逼貧賤束書來京師長懷出門日含悽拜親闈恐
傷慈愛情忍淚不敢揮飄零靡所慰時拂身上衣今晨
與君别令我慘不怡念君富文采烱若珊瑚枝成君未
卒業如何遽言歸謂言非有他重此定省違雖無毛義
檄故有陽城規燕郊涼風動淮甸白雲飛還家造膝下
再拜獻酒巵綵衣舞且飲此樂孰與夷人生適意少處
世多暌離東門送子行薄言歌我辭
十一月七日出南城别陳三檢討
窮冬朔風怒冰霰滿城闉淩晨策我馬言送同心人為
問將安之南轅返江津關河歲已晏胡不少逡巡才高
世所疾時昌命逾屯鸚鵡偶作賦畢方亦遭文天地亦
云廣寧不容子身子窮非我憂道在志須伸所憂犯霜
雪此行多若辛平生離别淚為子一沾巾相期有後日
去矣復何論
至正庚寅二月十六日同韓秀才發都門南歸
并懷陳檢討
渫雲散連隂旭日照畿甸百卉皆華滋青年倏流轉駕
言驅我車南還涉江漢帝鄉非不樂他適豈所願平生
抱區區期結明主眷天關九重深先容孰吾援低佪
出都門顧闕情戀戀行矣徒自傷懷哉又誰怨朋友幸
知已祖道紛繾綣枉被軒冕崇飭此韋布賤隕穫思故
人風流逐時彦出處有素期離合足深歎仰惟聖有訓
學道貴無倦繼兹益自修敢待玄髮變
贈别張舜俞
東南夥租賦富庶稱三吳吳田苦卑下浩渺平江湖菑
害動連歲官府仍徵需紆餘脂膏地坐見民力枯維時
都水司軄任在開䟽朝家重民命務使疲瘠蘇選官皆
名卿興利多良圖張君實令噐家世習文儒三載為列
掾豈惟承簿書定膺贊畫間利澤能施敷春風二三月
行李赴皇都謂將謁天官序績待新除驅車指河朔
還涉徐濟墟洪河久為患黔黎幾成魚比聞用羣議極
力事防虞兵民十數萬官吏千百俱累月始就緒國費
寧無虛雖云幸平復焉知久何如水利子所習識見元
非迂餘策湏上獻庶以禆廟謨鄙人處畎畝夙昔懷區
區世故屬可歎贈言匪勤渠
贈别彭仲愈分得水字
平生喜求友結托盡名士英游非不多落落鮮知已夫
君文章伯問學富經史大器湏晚成至寳不輕市相逢
吳會間論議發蒙鄙未會神先交遽别情曷已蕭條歲
云徂飛雪遍千里江寒蟄魚龍路遠積烟水離異未足
嗟合并寧可擬獨懷同門朋為我謝屠子
友怡齋為東陽蔣伯康賦
鴻鴈動成序脊令長在原物情各有知人獨無弟昆弟
昆本一氣至愛心所根世媮俗云薄天性幾不存伐樹
亦何恤䦧牆或為冤昭哉聖有訓有耳如無聞東陽望
蔣氏詩禮遺子孫昆弟篤友愛怡怡若春温我觀友怡
訓為爾陳此言匪為蔣氏歌庶使薄俗敦
吳門贈凌秀才
我家華川上君住蘭江濱百里通一水搃是金華人自
我與君别三載幽燕住及此會吳門朱顔各如故同為
異鄉客誼重情依依東風足擕手君何復言歸歸去金
華山日看好山色紫翠集芙蓉綠草眠白石若逢牧羊
子為我寄深情莫令猿鶴怨行矣尋初盟
感興四首
清夜耿不寐仰看天象移天非有形體實乃列宿為列
宿附天轉五星自參差日月復自行晝夜互東西三者
不相謀各各無停機坐使歲年邁令人嗟老衰
婦工務蠶桑農力勤稼穡人理此其本庶用給衣食丈
夫生事疏壯大轉窮阨積學復積文將以代耕織藝成
無所售撫卷空太息千載尚可期豈憂寒饑逼
秋風戰庭樹落葉如敗兵觸目感時艱油然百憂生四
方晏安久一旦災禍興干戈半天下積骸比丘陵天子
仁如堯夙宵念蒼生無乃訏謨者法度徒紛更致兹豈
無由何時復承平嫠婦不䘏緯智士若為情
女貧適人難士窮事人易堂堂七尺軀道義非不貴孰
知一失身禄爵反為累由來食人食有死心弗替出門
慎其隨大易著深義所以古達人隠約居亂世我懷管
幼安高風邈難繼
飲横城蔣氏别墅
春華被衆卉巨細皆敷榮牡丹既舒葩荼䕷亦含英撫
物惜芳景開筵暢塵縈時從石邊坐或復池上行繁花
轉侵袖垂條動鈎纓心會言屢㤀理惬感忽生游魚何
洋洋鳴禽自嚶嚶悠哉行樂意契彼禽魚情
偶作
人言青雲路欲登元有梯古來功名士極力事攀躋我
身亦兩足我馬亦四蹄如何十年走猶復迷東西乃知
既得意青雲偶追隨寄語山中人好同白雲棲
贈徐生
丈夫貴問學有學身乃尊聖賢炳謨訓方冊幸具存求
之非有他所在用力勤譬如山下水其出初有源盈科
方浩浩遂作波濤翻又如玉在璞莫辨珉與璠雕琢既
成器孚尹爛焞焞人身本一物不學復奚論學成自見
用不必事趍奔上焉為國華下以大其門我觀膏粱子
志氣亦軒軒尋芳紫陌曉買笑青樓昏年少誠足樂面
墻將何言徐生英俊姿家世襲衣冠結髮事書史終年
不窺園螢囊暑夕照蠧簡霜晨繙及兹種植立豈不培
本根一朝功名至看爾高飛鶱我言厚勸子願子心毋
諼
錢唐贈别姚卿
仲春若淫雨彌月不停滴時時雷電交俄復飛霰積渫
雲甫開霽陽精仍剥蝕二氣豈錯行人心轉惶惑維時
錢唐上屬子有行役謂言將何之去作金華客已脫郡
曹羈姑從憲府辟金華實吾鄉比歲羅困厄前年理城
隍軍需更徵索斯民竭脂髓誅求殊未極凶荒乃相繼
斗粟無所糴紛紛田間農往往溝中瘠只今隣境間從
横猶盜賊相望警烽燧道路動榛棘誰歟司民命豈不
懷怵惕不然遭數乖振救果無策風憲耳目司號令易
闔闢况君有長材足以資贊畫行聞疲瘵甿旋被撫摩
力往哉勿躊躇及物事須亟冥冥江花紅杳杳關樹黑
歌我危苦辭壯子行邁色功名貴自致奮發須有激獨
憐飄泊蹤仰羨冥飛翼
十二月二十一日同堵無傲朱伯言郭公葵過
西湖至南屏山明日予將渡江東歸賦此留别
北風有餘淒衆卉無留芬寥寥湖山際清游接歡欣嗟
我二三子平生歴多辛天道諒非遠如何久邅迍幸兹
稍憩息頗覺㤀趍奔感今長慨積道舊鬱懷伸世情日
已變友誼古所敦歲晏各自愛毋徒惜臨分
陳元禮太常以使事至錢唐三月十七日堵無
傲陳君從朱伯言陶中立韓與玉諸公西湖同泛
分韻得氣字
錢唐積雨餘景物散春媚時暉被原隰遠映皇華使良
晤惬久暌新情諧曩契朋儔集芳宴舉酒迭相慰念昔
天子都與君久留滯夜眠每連牀晨出時並轡愛深均
骨肉往往佩高誼别離未多年升沉遽殊勢頌臺司禮
樂子職亦云貴况乃銜君命光采增意氣鶱騰誠足多
會合初不易清歌送窈窕畫舫蕩空翠庶洽平生歡聊
盡今日醉持觴且徘徊臨風復歔欷
陳元禮奉詔徵彭處士於崇安却歸永嘉省親
還京師撫事感時因集杜少陵詩四十韻奉贈
南風作秋聲蒼茫雲霧浮客子中夜發烏啼滿城頭長
嘯宇宙間維時遭艱虞兵戈滿邊徼中原有驅除天未
厭戎馬積屍草木腥原野轉蕭瑟青山猶哭聲紆餘膏
脂地連雲列戰格園廬但蒿藜何由似平昔貴人豈不
仁不似問瘡痍萬里煩供給上官督有司誅求何多門
出師亦多門借問大將誰不獨卿相尊羣盜何淹留慘
淡壯士志激烈思時康銷兵鑄農器聖心頗虚竚經緯
固密勿豈在多殺傷實欲邦國活子負經濟才久在王
侯間文彩珊瑚鈎正直朱絲絃帝曰大布衣使者來顔
闔實籍長久計時議歸前列詔從三殿出嚴程到湏早
征塗乃侵星挂席窮海島名賢慎出處終媿巢與由未
達善一身潛魚不䘖鈎故鄉有弟妹家貧仰母慈倚門
固有望遠道素書稀家鄉既盪盡游子去日長人事多
錯迕不如早還鄉翳翳桑榆日白日照執袂超然歡笑
同相對如夢寐堂上會親戚久念與存㤀三日共一筵
一舉累十觴無乃太匆忙今年又北歸浩蕩想幽薊公
家有程期世故莽相仍豈無濟時策賢豪贊經綸天
子正前席勿為新婚念平生感意氣努力輸肝膽騫騰
坐可致鄙人奉末眷别離已五年逍遥展良覿不敢墜
周旋送子清秋暮含悽向寥廓不得相追隨居然成濩
落艱難媿深情生别常惻惻有使即寄書慰我深相憶
贈别陳希文北上
自予别京華荏苒經五載蕭條山林蹤時論寧復采命
蹇嗟事違藝微轉身怠空懷戀闕心鈞天夢猶每兹晨
送君行感慨覺殊倍羨君英邁姿早歲志湖海俊辭何
鏗鏗偉氣真磊磊平生經濟策欲以獻君宰屬時搆艱
難四郊尚多壘趙國仰魯連燕昭師郭隗是事古則然
于今豈無待君行勿躊躇玄髮容易改壯士須特達鄙
人愧庸猥昔年舊交游零落知誰在音書久間闊迂慢
豈予罪雲泥既遼絶道路仍&KR1041;峞臨岐離别淚那忍為
君灑
贈陳憲史之福建
夫君英妙姿家世聯仕籍弱齡濟烏臺所掌在文墨致
身已青雲騰譽如白璧序勞合優遷隨牒更遠役七閩
處南陲憲府堂堂闢君往試所長俯就列曹軄相逢錢
唐濱秋風動行色嗟兹遘時艱天地滿兵革嗚呼凋瘵
甿何乃際斯戹生者困科差死者墮鋒鏑貴人豈不仁
胡不懷慘惻我觀得意者及是翻取適旌旗出廣路百
步人辟易假威濟誅求生事徼玉帛高堂日置酒秉燭
燕賓客芳除紅錦藉珍饍青紗羃嬌歌絶豔舞女婦擁
前席垂酣不上馬歡樂未知極寧思公餗傾便受素餐
責維時風紀司厥軄務紏擊矧今慎掄選充位皆名德
願君勉贊襄要使去淫慝及物攄至情匡時展良策顧
予狂者流撫事常感激平生賈生志臨别長太息
紫雲山房為王景周賦
華房敞虚明繡櫳聫綺䟽皓月粲瓊戶迴飈揚流蘇其
中棲祥雲淡蕩紛紆餘非卿亦非矞紫色燦以敷亭亭
忽為蓋藹藹或成圖縹縹映白鶴依依覆丹爐房中居
者誰高標列仙臞春晨禮太乙秋夕朝玄虚非無長年
術亦有養生書逍遥度人世與天以為徒何當寄幽蹤
謝此紅塵區
贈别黃仲恭同知之官餘姚
錦衣映朝日道路促征鞍舜江水如鑑待君照容顔還
從得意處應念作官難
七月八日同季高渡江東歸述懷分得龕字
蚤年志湖海嘉遯非所甘驅車燕趙北弭節吳越南季
子誇遠適虞卿勞負儋謂將風翮翔詎能轍鱗淹蹉跎
歲云壯頗覺世事諳致君術豈謬枉己意己慙乃知兔
株守殊勝虎穴探遭時兵革興江淮戰方酣日夜羽書
急列城俱戒嚴况兹錢唐俗險惡人何堪千錢購斗粟
累日食無鹽吾徒事文翰不解從戎驂客囊更羞澁愧
乏黃金兼歸歟豈不樂何待霜露沾長揖别英游明發
張雲帆同行藉佳彦高誼中心䘖依依共蔬食靄靄接
叢談長路頓藍輿凉颸浮葛衫原田畢新穫村釀如蜜
甜顧惟出處意幸子同酸鹹子家峴山陽第宅深潭潭
藏書故可讀一一懸牙籖稍須襆吾被相從坐山龕世
故易翻覆人情劇寒炎殷勤亦何屬寳爾筆鋒銛
舟中口號
挽舟上逆水欲進不得前丈夫得意日何異下灘船
秋夜雙溪上對月懷故人
秋氣日以肅秋夜日以長蕭然清溪上對此明月光月
雖照我身豈能知我心我心亦何為所思在所欽嗟君
玉雪姿與我同心期此月若照君君能不予思
感懷示城中一二同志
飛飈滌煩鬱散策步廣庭明月流素采照我六尺形稍
欣羣動息忽覺衆感并結髮事文翰夙志在功名庶將
為國華亦復致親榮所望則已淺况乃不得成屬時遽
右武四海干戈興賈誼策豈迂劉蕡第弗登悠悠年運
徂促促世故嬰伏枕勌中夜撫躬慨平生垂名有千載
享壽無百齡嗟哉身外事孰重孰為輕惟當托名山理
此羣聖經後聖倘可俟吾言庶其徵
九月廿三日同德基宿城西王莊敏公故宅有
作
長塘散寒菱老屋蔭喬木百年文獻家同此清夜宿食
非為盤飡意在窺簡牘弄翰既紛紜抽辭亦芳馥論深
理何玄情浹誼彌篤前修未寥寥勖哉繼遺躅
貢憲使持節閩中過蘭溪有詩留别次韻
風榘儀禁署詞華照儒林暫持閩部節寧㤀魏闕心薰
風蘭江上弭檝舒煩衿念此違離遽徒令馳戀深頗聞
議環召當宁有俞音行膺紫泥詔旋獻丹扆箴不才託
末契終當侍華簮
十一月五日重登南溪蔣氏懷遠亭
石逕融積霜桐簷散霏烟良辰擕佳友登覽思悠然青
山如故人歴歴揖我前獨憐亭前松歲晚含清妍昔至
始過膝今來已齊肩撫物動深慨人生無百年浮華易
衰謝流序倏徂遷不朽㦯可託吾將企前賢
乙未歲家居不出偶讀淵明詩因集其句為一
首曰歸田園
丈夫志四海驅役無停息榮華難久居歲月相催逼縱
浪大化中人生不滿百時駛不可稽前塗漸就窄吾生
行歸休營已良有極念念動中懷行行向不惑守拙歸
園田貧居安稼穡司田眷有秋苗生滿阡陌幽蘭生前
庭灌木荒余宅閉門不復出何嘗失顯默時還讀我書
抗言譚在昔窮通靡攸慮我心固匪石濁酒聊可恃素
衿不可易懷此貞秀姿諒哉宜霜柏
贈别王季野判官入閩兼柬其弟季畊照磨
維王望閩中載德今奕世堂堂忠愍公致身當宋季道
學承紫陽名位埒真魏忠愍實猶子全閩屬制置天兵
既南征奉籍來附隸世皇重嘉歎仍託七閩寄嗟哉
日本役遺忠更昭晰是生清獻公犖犖公輔器髫年擢
縣宰弱歲膺閫貳敭歴參大藩率用儒飭吏廉名貴華
皓重望壓同異英英羣公子金昆聫玉季維君美無度
梧竹含標致詞華丹鳳毛宦業皂鵰翅譬如崑山玉不
琢自純粹又如古干將芒采不可閟自餘諸伯仲家業
俱善繼僑居吳中久門閥擅崇貴良田與美宅先帝
之所賜忽時遭艱危干戈遍天地吳城甲江左曾是一
朝棄嗟君脫虎口老幼得擕累錢唐及金華亦是少安
憩世塗仍多虞更作入閩計喜兹新命攽拔擢南劒倅
南劍介閩關忠愍所嘗治詎期未百年乃覩拜廳事頗
聞故里間丘壟多蕪廢晝錦人所誇行矣毋濡滯念昔
陪英游十載托深契時方樂承平南吳北燕薊春嬉並
游鞭夜宴接歌袂時時發吟咏倡和㤀夢寐兹樂豈復
得臨風起歔欷黃塵障赤日驛道千里逝願言寳爾軀
遠大自今始慷慨丈夫懷悽惻兒女淚贈篇覺詞繁庶
用為君慰
采芙蓉次韻答友人
秋江芙蓉花豈不顔色好日夕霜露侵其柰容易老花
老不自知猶謂色無改愛花惟愛色莫恨人不采涉江
采芙蓉莫采芙蓉蕊蕊開猶耐久留以映秋水妾家江
水南君住江水北采花以寄君聊慰相思憶
哭蔣季高
丁酉七月初予作會稽客有人東陽來蹐戶遺書尺訃
音季高氏死矣就窀穸初聞意渾迷旋叩氣愈塞此事
豈有無此理誠叵測嗟嗟吾季高稟賦甚殊特短小精
悍姿英邁不可抑沉潛理義窟畢志究經籍緒餘乃外
發文辭舒藴積粲然春葩敷湧若秋濤激翺翔薦紳間
聲譽比圭璧淵源本家傳法度由師得庶培遠大業用
趾綿衍澤人望嗟則然天道慨何極華年未三十夭奪
無乃亟譬如千里駒竟斃鹽車厄又如荆山璞砉碎樵
斧擊此冤孰從訴此痛果難息念昔與子交寒暑將十
易子少吾所畏我長子所敵大誼相切劘微辭共探剔
異姓諧弟昆深交契金石杖屨華川晨燈火南溪夕從
容見古道歲晏期靡忒薰風端陽節别子雙峴側臨岐
亦何言彼此慎愛惜豈期兩月别遽作千古隔雲深山
水遥日落關塞黑夢中欲見子精爽無處覓風塵屬浩
蕩天地方逼仄會歸執杯酒酹子泉下魄遡風一長慟
洒淚滿胸臆
送宣十判官之平陽
疾風卷原野寒氣襲重裳送君兹晨别之官適平陽羡
君卓犖才本是青雲器英華映詞林相府早從事得官
髮已白無乃與願違庶推夙昔志出身匡時危不觀今
公卿徒然享豐禄視民如仇讐旋亦覆公餗維温實名
郡平陽温屬州其州經甲兵井邑成荒丘匪君才有餘
曷往濟危急諒哉忠厚心及是湏澤物君行到州境正
及霜柑時豈惟有嘉政定復多新詩惜君念君行臨别
情繾綣願言益自勖修已在無倦
至正戊戌三月卜居青岩與同志分得行字
窮年困廛市愛此山中行出郊步稍遠入林懷已清天
地正逼仄歲月方崢嶸卜居樂深境斂迹逃浮榮久矣
采薇曲非歟浣花名肥遁豈初志冥棲亦真情竚諧桂
松契敢負猿鶴盟沉兹雙澗水可以濯吾纓歲晏倘可
託於焉寄平生
偕宋景濂戴叔能陪蔡士安韓思學游月泉書
院得矣字
良晨盍華簮出郊餘二里精廬尋月泉散策稍游止吾
邦宋鉅儒厥有吕夫子淵源自濂洛述作偕經史維時
考亭翁志合道尤似律吕相倡宣規矩互模擬傳緒斯
有歸正學固如此兹土昔過化百世崇明祀餘思猶藹
然盛德非遠矣後生抱區區結髮蹈先軌今游雖云樂
車馬謝繁靡望遠登高丘臨幽玩清泚仰惟古人意豈
敢肆娛憙仙華翠如削引領足頻跂
次韻奉答林彦文參謀
西風戒郊原百穀歛嘉秀屬兹樂豐登乃爾亂離遘使
節辱東臨敝邑素云陋驚心劇盜逼觸目編甿疚匪資
經營功世故孰匡捄鄙生非時湏閉戶守迍逗遯迹懷
樊英著書擬劉晝布衣倘非窮吾將謝文繡
次韻友人山居秋日就述鄙懷八首
月出東嶺光風來西樹聲秋景倏然異令人心意驚君
子有所藴不時終不鳴獨怜青鏡中白髮日夜生
白髮容易生况復聞秋砧觸物動深感感此歲月深子
期詎堪鑄舉世誰知音取琴為君彈請彈梁甫吟
梁甫不可追何由繼華躅永懷古達人未易食人粟寧
將七尺軀甘爾隠屠牧誰持明月珠却向窮途哭
明珠有照乘其熖百尺長如何汙塗泥世人不得將終
然有時出奪月爭夜光至寳非可私獻之天子傍
憶昔天子都三載竟忘歸謂將拾功名所志非輕肥翻
然忽自悔自售古所譏歸來山中居坐看雙輪飛
山居亦何樂所樂在泉石盤桓撫松桂兹樂豈易得白
雲如飛鴻過眼時歴歴俯仰天地間孤蹤寄幽僻
幽僻青岩中結屋開荒畦羣山列左右雙澗鳴東西蕭
然守岑寂環堵蓬蒿齊兵戈徧天地吾將託冥棲
天下兵未息何當騁予懷富貴非可待少壯豈重來百
年亦偶爾千載真悠哉惟應抱遺經獨立山岩隈
鳳林鄉乃王氏初遷之地子孫散處既久至正
戊戌兵戈擾攘余至鳳林訪諸宗族為避地
之計因賦詩見意示子姓云
鳳林縣南鄙山僻田衍腴維婺望王氏吾祖始所居子
孫既散處往往鄉相都綿延四百載餘裔猶紛敷懸知
本根茂枝葉自扶疎我家縣隅北去此兩舍塗避地乃
此來屬時正艱虞所來為宗族豈以勢利趍羣從相温
存恩意何厪渠謂言貸我粟亦復假我廬而我懶生事
俯仰缺所需未應造物者困此七尺軀蠖屈本求伸兔
藏非過圖重維首丘義詎敢昧厥初尚思朝陽鳴瑞世
諧貞符
襍詩十首
古人不可見古月還至今每因古時月得見古人心月
即有圓缺心非有存沒將心與月比光明祗如一
一日復一日一月復一月坐看明鏡中顔色曉夜别日
夜不我與少壯能幾時寸隂倘不惜後悔將安追
天地最鉅物人身實至微身焉不自尊曷以配兩儀仰
惟古聖賢充實有光輝因憐蠢蠢徒鳥獸安須麋
讀書雖窮經學道在窮仁經通乃知至仁得斯成人束
髮吾有志辛苦今十春朝聞可夕死誰當負斯文
燈殘花猶結木爛菌方采物既就凋零秀氣終有在惟
人最靈明慎勿輕自待堂堂七尺軀不朽可千載
腐草幻熠燿光燄終不遐雀入水為蛤乃更混泥沙根
器本如此變化亦復爾不聞北溟鯤一舉三千里
鳳皇無竹食無以充朝飢麒麟遇畋夫乃比麕與麋君
子負道德不遇將奚為所以魯中叟終身竟栖栖
人情本多欲外物相牽攻富貴恨不早功名恨難崇孰
知二物者轉盻春華空君看燈上蛾何以保其終
南園種藜莧北苑藝瓜薑食蔬豈不美淡薄味孔長如
何元相國胡椒積盈倉終然襪塞口徒死可憐傷
山枯因産玉川竭緣孕珠珠玉到人間禍胎不可除脫
粟足為飯裂布足為襦吾寧謝華好朴素以為娛
雜賦七首
大化莽冥冥曜靈無停候往古復來今吾往渺何究無
始在我前無窮在我後其間僅閱世曾不百年久百年
亦頃刻彭聃詎云壽悲哉浮休身不及道傍堠不學劉
伯倫陶然付杯酒
窈窕青樓人二八多嬌艷朝朝明鏡中芙蓉嫓生面春
花紅艷殘綠葉秋容變白髮日夜生衰莫如轉盼所以
學仙人形神每精鍊吸景制頽齡長生凢骨換
萬物何總總錯糅兩儀間人身亦一物於何較媸妍古
人有不朽身後貴名傳鴻勲勒惇史奥學在崇編託兹
以名世庶用垂不刊孰知竹帛壽不似金石堅夙予秉
微尚外慕俱棄捐獨持方寸心千載明月懸
驅車適秦京策馬來燕國所見何堂堂莫非侯與伯甲
第金張家乙觀王謝宅旌節出廣衢百步人辟易威權
自其口氣焰何烜赫安知公餗傾反掌遂狼藉魯連彼
何人肆志寧自適
梧桐生巖陽下俯清澗潯柯葉雨露滋鳳凰宿其隂禀
材一何良裁作綠綺琴被以弦朱絲綴以徽黃金澹然
三尺中實涵太古心唐虞世已遠末代崇哇淫匪無南
風曲欲鼓孰知音
終朝飲醇酒舉杯易成醉終日讀古書撫卷不成寐義
理亦何深歲月一何駛功名實外物山林乃無事昨夜
西山雲秋雨生爽氣笑指二尺檠終當勿相棄
門前兩松樹千尺何青青白雲枝間宿縹緲姿態生驚
飈來吹拂復作笙竽聲物情豈有適偶爾相合并須臾
遂分散彼此各無情因之感世故超然欲忘形
夜坐擬古二首
新月如弓彎流星如箭長惜哉弓不弦况乃箭無鋩借
問羽林軍何以射天狼
織女居河西河東住牽牛奈此一水隔數會曾無由精
衛勿填海為我填河流
三韻三篇
巨鳥有六翮大魚有重鬐回翔棲鄧林噴薄遊天池終
焉觸罔罟性命不自持
曲曲溪水流東折復西轉潭底一何深灘面一何淺人
心亦復然何從測夷險
青天青如石衆星粲光芒牽牛望織女廐駟馭王良誰
其挽弧矢為我射天狼
次韻劉先生古詩十首
元氣播羣彙雨露均沾濡洪纖各生成孰為乘與除物
形自有偏造化無遺餘大道亦如是聖域同所徂譬如
挹樽酒置彼四達衢飲者隨爾量初何間親疎人身參
三才盍思居廣居
我居固云廣我力敢不勤結髮爰有事外物視浮雲分
隂深所惜矻矻窮朝曛孰謂參也魯一貫乃獨聞望道
吾未見憂來心如熏彼哉夸毗子方將樹功勲
勲名既以高禍患隨以至軒冕等桎梏古來同此事象
齒及翠毛兹身適為累咄哉若而人生死如夢醉古人
吾焉從欲往無兩翅
有翅亦安之且學斥鷃雛栖遲一室間究觀古人書誰
云古人遠朝夕同我居其言有若此其心定何如見心
不見面令人發長吁
人心如人面觀人所宜慎古人心坦夷改過豈嘗吝今
人心險艱筆鋒作刀刃古今人不同光景同一瞬置此
勿多談且復談世運
世運有汙隆代謝由一氣人身囿其中草木共榮悴奈
何桃李花顔色圖久媚所以特達人每灑英雄淚百年
未足憑千載當可覬
所覬身後名遺芬比猗蘭身焉匪金石詎傲霜雪寒不
朽苟有託年歲任其闌朝聞夕可死用力非無端心至
力靡逮撫膺徒慨嘆
慨嘆將何為願言啟茅塞先生括蒼彦長髯漆光黑平
生守勁節枉直較尋尺著書三萬言石室豈寥寂還擕
青黎杖來作朱履客不才託末契承訓庶朝夕
朝夕操鉛刀而以親龍淵銳鈍固遼絶物類幸相連斯
文如一綫蕭條今可憐孰其任兹事迴瀾漲百川念之
心皇皇中宵不能眠
不眠亦何如如醉不能醒幡然披衣起仰視青天青驚
飈戒高林疎雨過廣庭秋意殊可攬河漢方西傾徘徊
復徘徊誰歟領兹情
性初余同門友也至正初定交錢唐及兹兩紀
中間出處離合之不同有足慨者頃辱以先
師黃文獻公所贈詩見示感今念昔撫卷泫
然因用次韻追和雖辭不能工而師生之誼
庶幾見之矣
憶昔與子游我齒始踰冠子年頗少我已復飽經傳白
璧信少雙明珠合同穿吾師文獻公清慎寡推薦而獨
敬愛子揄揚儕衆彦庶將托斯文豈特誇詞翰緬思韓
公門至者凢骨換其時籍湜輩抱璞爭自獻何言百世
下徽猷乃重見寥寥古道遠忽忽陳迹幻我時事遠遊
歴攬天下半三年客幽燕坐使黃金散却歸巖穴底還
覓青精飯惟子負竒才年長氣逾悍不受世鞅羇歸釣
東海岸誓終究遺經世累忘貴賤鮫鱷者何為騰兇起
清旦誰云屠龍手祗解挾書卷揮劍剸其鬐腥雨灑流
汗終然雖裂眥竟爾成解腕遠害圖全身有足奔走健
自兹十年來宇内皆麋爛我猶跧故園子乃處遐甸蹤
跡無由聞頗類弦離箭及是重盍簮各詫經喪亂故業
共討論殊覺賢否判子才雲錦機組織五色線待詔金
鑾坡講經白虎觀此事誠所優吾將迫衰晏遡風一泫
然徒有情綣綣
王忠文集卷一
