王忠文集卷二
明王禕撰
五言古詩
國賓黃先生之官義烏主簿因賦詩奉贈義烏
乃㒒鄉邑故為語不覺其過多然眷眷之情
溢于辭矣
黃君古君子制行粹且夷恂恂美儀榘藹藹贍文辭峩
冠映長鬛大布以為衣去歲應辟舉来自旴江湄久為
金陵客旅食困鹽虀層樓斷春夢新亭傷夕暉邂逅展
良晤游從獲委蛇苦乏尊中物清茶瀹新磁朝家方需
賢用以備羽儀如君真典刑朝著合先躋今兹得一官
其軄在勾稽道明雖怏簿母乃秩猶庳吾聞君子心愛
民仁所推苟不務澤物卿相亦奚為烏傷古漢縣土壤
非膏腴我實此邑民習俗固昔知君今蒞其邑為爾略
陳之昔當暴秦世孝子曰顔宜親喪負土葬哀感羣烏
飛㗸土来致助吻傷血流滋邑由是得名遺塜故纍纍
凄凉千載下林風撼餘悲建炎宋南度中原戎馬馳時
維宗忠簡獨建勤王師汴京既恢復渡河將有期回鑾
二十䟽瀝血以陳詞神州未全璧訃表砉緘哀遂隳中
天業南北成分離至今讀遺事令人雙淚揮忠孝實大
節至行出天彛吾邑乃兼有簡册耿光輝餘習之所被
其民良易治可施禮義化難用威詐驅奈何邇年来其
力不勝疲誅求苦無藝大小含創痍須憑長民者煦嫗
勤撫綏苟復事敲朴愈使其心乖至公民不病至誠民
不欺以故昔循吏務先恩惠施所居其民富所去民見
思願君勉自奮前哲諒堪追華川十里澤近在縣郭西
曩當歲大比吉䜟驗清漪暑雨芙蕖渚春風楊柳堤仙
官聯梵宇烟樹蒼參差吾師文獻公其傍有新祠妥靈
設虚室麗牲植豐碑頗聞闕主守荒草滿階墀煩君下
車後為我薦一巵蘋藻幸可擷豈必牲肴肥先廬在縣
北棟宇就傾頽老桂當北堂高槐蔭前扉頃者處州軍
肆暴如狼羆毁我西南軒以作軍營圍吾母颯垂白獨
在其中居不知風雨夕何以庇其軀煩君下車日語我
弟與兒雖然力綿薄家事要維持稍須加繕葺先業不
可隳憶我里居日親友常提携覓句輒裵回尋杯每淋
漓只今亂離後在者知有誰仲實忠簡裔篤學號醇儒
開門授章句後生所歸依仲玉類許丞庠序頼綱維優
游里閈間年已向艾耆德元負才氣少也不可羈援經
復據史歷歷談是非酒酣即狂歌襟度無畛畦左足久
蹩躠想更容顔衰惜哉承平世遺此磊落姿近聞處村
僻轉與世情違高氏好兄弟和氣溢塤箎仲顯最卓犖
處物善隨時往者築新城趨事不敢遲比予遘家難尉
書遠相貽殷勤見高誼使我重相懷仲祥乃難弟倜倘
絶猜疑時時暢鬱抱即物賦新題亦遭官軍惡狼藉桃
李蹊定應稼軒下仍可肆娛嬉漢英成均彦語話甘如
飴一自去京華力耕理東菑平生經濟具蕭條嗟已而
國器意跌宕篆法效秦斯酒禁近嚴甚無從啜其醨山
田秋芋紫自足供午炊國章我所畏為文時出奇詞鋒
動横厲穎脱囊中錐也從青岩隠依山結茅茨凢此數
君子吾邑稱白眉可以咨政務可以談玄微煩君相見
頃為我道區區自我去鄉里三載于今兹學殖反荒落
宦業亦何禆惟贏髭與鬢星星摠成絲未續歸田賦空
誦陟岵詩今晨送君别令我慘不怡奈此臂不羽不得
從君歸山川豈遼邈夢魂無相隨新寒入絺綌别袂風
披披抗手秦淮上我歌多嘆噫情真覺辭費後會以
為資
贈别宋先生東歸
憶從夫子游歲月今兩紀義維師友兼道實賢哲儗及
兹客江東三載接棲止辯理鍾扣筳論文車合軌晨昏
奉周旋骨肉同彼此琴音子期知劍氣張華指斯文已
云墜高誼庶兹倚君今荷君恩予告旋田里雖云抱微
疢寧無動深喜高堂有嚴君候門多稚子初筵諧笑談
中饋具甘旨以兹自怡愉亦足㤀藥餌返岫曯飛雲歸
海觀流水物理諒皆然人情詎能已綢繆念往昔契闊
慨今始愴焉惕中腸臨書淚盈紙
允載章生歸括蒼賦詩四十韻贈别
自我来金陵閱歷經六載取友日滋多雲萍摠湖海誰
其最知心生也情藹藹若翁中丞公高誼尤慷慨其量
淵汪洋其器山&KR1041;峞起家本詩書致位今鼎鼐眎余猶
弟兄往往過期待古人不可見頼有若人在生能繼翁
志愛我曷嘗怠寂寥旅邸中過從不嫌每晨游輒交申
夜語恒到亥繼晷焚膏油列饌羞脯醢哦詩即成諧索
紙不為賄生也姿甚良為學如築壘基固益加崇力勇
那嬰痗窮經鈎隐微臨文絢光彩摛藻掞英華春空雲
靉靆求教生實渴待問予則餒譬如處暗室何從視高
塏又如枯竹笻安足扶&KR0146;㞂坐此真可慚生猶不予猥
居然膠在漆逾久好逾倍兹焉舍我去契闊將無乃故
山栝蒼蒼笋蕨春可采臨清挹潺湲摘鮮收蓓蕾歸哉
誠足誇類戰獲旋凱新憂固服期具慶須舞綵父書讀
仍勤聖轍遵母殆卒業究遠圖失學徒後悔君子惜寸
陰玄髮容易改我方墯疎庸長路媿駑駘區區二三策
不足獻君宰投閑未蒙恩冐進祗增罪此心獨生知盍
亦匡不逮臨别傾巨觥聊用澆磊磊寧無别離淚不效
兒女洒宣室行召賈燕臺正需隗重来儻有期話言勿
余紿江花思澷澷贈别乏蘭茝短歌寫真情庶當珠一
琲
南康郡齋
承恩紆郡紱服軄效官箴秩厚幸粗給力孱非所任雖
忻民訟簡恒恐吏議侵殘氓既摩撫宿蠧亦搜尋此邦
乃名郡經變已年深荆榛猛獸處瓦礫悲蟲吟道院存
故號公庭蔽荒陰前瞻彭蠡澤後揖匡廬岑緬懷昔朱
子遺愛在人心往軌儻可踵吾將自兹今
南康書事十首
五花出青穹宛若金芙蓉日射光燦爛雲生氣鴻濛誰
其凌絶頂笙鶴駕長風
山前雨瀑流勢欲翻崒嵂銀河九天傾玉峽雙龍出六
月幽壑間陰風動蕭瑟
飛橋架絶澗怒湍若雷音直比三峽險豈特千丈深頗
聞陰雨夜下有潛蚪吟
言尋白鹿洞欲訪紫陽翁一溪浸山月萬壑號松風前
哲不可及悵望將焉從
臨湖作幽亭湖光淨如鏡仰觀雲翼翔俯覽淵鱗泳景
會樂自生悠然孰吾競
郡廨新落成繁木蔭階戺稍忻吏牘希粗覺民事理簷
雀不相猜羣飲硯池水
晨興畢公事坐憩六老堂堂前松桂疎堂後桃李芳親
手為培植留以此甘棠
居齋未為陋煖翠名吾軒嵐氣沾細簟花光照清尊廬
山真面目相對每㤀言
山園一畝許種竹復栽蔬摘蔬作朝饌對菊供晚娱澹
泊固有味無酒當何如
古人樂吏隠所貴性有適著述本吾事催科豈其軄咄
哉彭澤翁惆悵為形役
三月十六夜枕上作
微醉苦易醒多愁不成寐雨露故園思關山游子淚明
發復何如言歸尚濡滯
長安雜詩十首
自昔天子宅雄麗稱長安右瞻控隴蜀左顧俯河關清
渭北據水太白南聯山其間八百里陸海莽平川神臯
奠天府風氣固以完周家本仁厚國統最綿綿漢唐能
樹德亦復祚胤延秦隋秉虐政二世即傾顛在德不在
險古語諒弗諼嗟兹異代後遺迹已茫然宫殿皆劫灰城
市盡荒阡迤邐隴首坂縈紆樂游園老樹帶落日平蕪被
寒烟憑高一覽古千載在目前盛衰有天運興廢復何言
我行咸陽野但見多墳塋大者王與侯小者猶公卿隧
前無碑碣莫得知姓名想當在世日貴富臻顯榮賞罰
自其口語出神鬼驚焉知百歲後泯然無所稱纍纍一
抔土僅與螘垤并聖否共堙沒後人為傷情
秦王併六國漢武開西方兵威如雷電滅戮皆暴強功
成無所欲但欲年夀長樓船往東海仙劑求扶桑金盤
出雲表沆瀣承天漿盼睞蓬莱藥舕䑙瑤池觴終然乖
所覬日夕徒遑遑欲火既已熾反使情内傷神仙不可
得夀齡亦尋常我聞古神聖與天同運行服食享太和
呼吸調陰陽躋世為夀域斯民咸樂康優游道為軆凋
落後三光曾是弗能效安得命無疆坡陁驪山下零落
茂陵旁至今行路者佇立為徬徨
崔嵬終南山形埶甚磅礴西来挾崆峒東亘聫華嶽長
雲覆重巒紫翠入寥廓杞梓產深林龍蛇蟄幽壑淑靈
之所鍾宜有異人作如何千載間蹤跡轉蕭索姬旦不
復生三代已云邈復来王佐才勞我思景略
渭水何湜湜涇水雜泥淤其源各異出其末乃同趨清
濁既以混終然成合汚人生實異此禀性同厥初所習
日益遠竟爾分賢愚安得涇渭水清濁永相殊
昔在元世祖分地王關中潛藩富才彦一一皆䕫龍
誰歟任儒學先正推許公沾濡布教雨鼔舞振文風
後来踵其軌厥稱蕭與同發揮聖賢道張生皇王功出
處雖異致德義非殊宗至今關輔間教思藹無窮前哲
日云遠悵望吾焉從
羣經載聖道昭揭如日星秦火一何烈燒燔滅其形漢
儒事掇拾區區補殘零雖然有遺闕其功亦已宏唐世
尚文學君臣益留情琬琰刻文字後先十三經謂兹金
石堅不與竹帛并自從東都後此刻最為精羅列黌舍
内奎壁映晶瑩我言金與石有時亦銷崩有形必有弊
斯理詎難徵安知聖人道所託非所憑天地其終始猗
歟罔能名
長安王覇都中更九朝業城夷池亦陻復孰窺浩劫舊
物奚所存獨有慈恩塔高標穹昊摩壮阯坤倪壓緬懷
唐盛時士子重科甲石間所題名先後紛襍遝歲月曾
幾何聲光俱濌濌吾將登絶頂俯仰凌六合天風從東
來凉意客懷愜
步出城東門穹然見丹墻不知何王宫金碧猶煒煌云
是元帝子分茅鎮此疆傳世僅三葉嗣胤今滅亡深宫
閟珍菓迴溝亂垂楊撫物足流盼感時忽凝傷自古有
興廢天道非茫茫
人生百年中窮通無定迹譬如風前花榮謝亦頃刻當
時牧羊竪尊貴今誰敵顦顇種瓜翁乃是封侯客丈夫
苟得時糞土成拱璧一朝恩寵衰黃金失顔色古昔諒
皆然今我何嘆息
五月余還至渭南適克正博士為丞於兹欵遇
有加意義兼至因用賦詩以道舊并以留别
曩余客南京結交盡名友文采競聯翩氣義互纏糾子
也時所需翻然起江右譬如豐城藏紫氣映牛斗神物
一朝伸光價孰能扣五年教成均後學資善誘紛紛貴
游子成材鬱先後交契豈不多於余誼尤厚誓偕古尊
罍共棄俗盆缶世情略外緣古道堅素守艱難共嗟咨
疑惑同析剖黌齋夜燈若輦路晨轡偶蹉跎歲年深顔
面俱老醜我從去年秋將指事西走今春予亦出丞哉
實為負豈期清渭濱乃此獲携手始晤含悲辭稍坐開
笑口既懸徐孺榻且酌陶潛酒問勞益情傾談諧仍意
掫延留甚殷勤未厭浹旬久會合烏可常别離諒非苟
炎埃滿征涂我馬不堪趣明當復東邁行止庶無咎上
以奉明君下以慰慈母平生功名心蕭條亦何有惟是
故意長欲報乏瓊玖英英華陽雲勞我重回首
五言律
立春日次韻答友人
獻歲新開統初頒鳳歷春文章千載事宇宙百年人對
酒聊同醉看花要識真平生二三策微賤向誰陳
簡分水明惟一監縣
分水百家邑民安俗事閑驅雞聊作吏騎馬稱看山劍
倚萍花冷詩題杮葉斑秋風一杯酒及此慰朱顔
次韻答友人二首
憶賦遠遊曲長為異土人簫聲淮甸月柳色帝城春玄
髮故粘漆素衣空染塵歸来林壑底聊復養吾真
古今千載短天地一身貧述作須垂遠功名要及新無
心去書癖有酒酧花神自謂平生志無慚食肉人
吳江别蓮上人
飄零有若此離别復如何情劇酒杯少愁添詩句多荒
村黃葉樹極浦白鷗波回首相携處秋風瑪瑙玻
吳中客懷二首
獨對一壺酒自斟還自吟句從閑裏得愁到醉邊尋擬
廢班超茟猶懷季子金故廬湖水上誰似暫幽沉
日暮凉風急蕭然一旅身酒邊歌草草畫底喚真真亂
㝱因多想閑愁不為貧苦為懷土意此際更傷人
送人之官永嘉
送客闔閭城初秋宿雨晴潮平船早發山險馬遲行吳
越鄉關近甌閩貢賦輕兹游勞撫字聽爾藹仁聲
次韻荅德元金友二首
納納乾坤内紛紛萬事牽文星猶似漆兵氣正如烟轉
覺心憂世其如命在天同君暢懷抱一醉杏花邊
愛聽筝聲曲貪看錦上花青年去如失白髮坐来加政
復憐身世無徒戀物華勸君堅晚節湖畔臥烟霞
丁酉五月六日吴善卿宴諸公越城外唐氏别
墅分得輕字
亭舘鑑湖曲開軒水氣清戰袍當暑換舞袖傍筵迎受
雨枇杷熟欺風翡翠輕杯行敢辭醉不負主人情
送管教諭之官遂昌
聞說遂昌縣青山繞郭多民居時間樹學舍只依坡春
雨香芹藻秋風冷薜蘿遙知講經暇高興託弦歌
贈别汪先輩歸永嘉
憐君負才藝命與壮心違回首已華髮半生猶布衣山
空芳草歇海闊蟄龍稀歲晚東陽道含凄賦式微
吴門懷友人
三月長洲苑重来意惘然江南春似海客底日如年舊
約今何處新題定幾篇相望不得見獨立最堪憐
越上别陳子雋
十載論交久相親若弟兄同為天上客復此越中行暑
雨田苗秀斜陽驛樹明分携亦常事此别各關情
法濟精舍分題賦會稽山
東浙佳山水兹山勢孰儔朝儀曾會禹祀典尚因周作
鎮誇吳越分纏屬斗牛登高攬今古千載思悠悠
沛縣
茫茫瞻曠野稍稍見孤城沙鳥樹頭沒夕陽波面明歌
風懷往跡戴斗咲兹行遙見京華道猶須半月程
濮上懷友人
天末孤雲去城頭落日沉蒼黃游子意寥落古人心已
覺河山異空驚歲月深由来桑濮地千載有餘音
懷鄭仲舒兄弟
自歎成何事知心更杳然交游惟二妙别久又三年夜
月琴聲古晨霜筆意專京華俊游地有日接周旋
陪善卿樞密諸公看潮得流字
八月濤江上風高萬里秋珊瑚歸鐵網琬琰落銀鈎談
笑真能事追尋盡勝流憑誰挽強弩百箭射潮頭
九日同劉敬思黃彦美登蕭然山
身世真如寄登臨得及時地高風起急天迥日沉遲綠
鬢欺紗帽黃花照酒巵不知陶靖節歸去亦何為
贈别何德原南歸
東風纔解凍又復送君歸客久交游廣才多志願違惜
無毛義徼故有老莱衣莫遂終南隠令人候少微
錢唐贈黃子中還江西
逆旅暫携手東風拂面塵乾坤戎馬日江海别離人歸
路鄱陽外羇愁浙水濱歸哉倍珍重行勿負蒲輪
雨一首
野水已吞岸人家多閉門田疇成巨澤市井訝荒村曉
冷衣仍夾愁迷鏡似昏滄洲無限思獨立共誰論
鄭本初還吴門有詩留别
暌離嗟已極飄泊定何如不廢陰鏗句空懷樂毅書故
鄉飛劍外征路禁鐘餘寄語吳中友毋嗔問訊疎
傷季高
氣化嗟何極英靈杳莫求共期文作冡誰遣玉為樓燈
火微茫夜風塵澒洞秋平生交友意魂夢結悲愁
同許一秀才宿山舘
山家偶同宿觧后覺情多世故政如此人生能幾何凉
風侵白苧暮雨濕青蘿且盡今宵酒乘酣發浩歌
秋日山中二首
撫物情何極經秋景未窮禾根生晚綠樹杪變新紅城
壘風塵隔川原雨露同家家熟醅酒得似醉鄉翁
山曲東西塢原高上下田牛羊歸薄莫禽鳥樂豐年避
世龐公老思農季子賢欲為畊鑿計出處媿茫然
春日繡湖上與德元同行二首
十里華川上年來足勝游雨花林下寺風柳驛邊樓漠
漠芙蓉浦依依杜若洲平生身外事未許付浮鷗
相擕偶出郭縱目路忘賖山色初晴好湖波積雨加春
農浮酒興人壯惜年華世事猶多故芳辰重嘆嗟
自嘆
自嘆何為者謀生事事艱才庸心力苦憂極鬢毛班天
下兵方息人中我獨閑遺經倘終抱已分老空山
春日過吴子善故居
風雨分林夜蕭條十載前故廬仍綠樹精魄已黃泉妻
子今難托詩文後日傳不堪生死意為爾久凄然
過淞泖中
入夜初過泖蒼茫興杳然大星懸樹杪新月出帆前野
酒聊供醉漁歌屢惱眠歸歟繡川上欲辦釣魚船
題溪山風月樓
城南遺跡舊復此搆新樓山色風餘淨溪聲月下幽華
裾時共接紅粉任遲留寄語登臨者無詩莫謾游
送許時用歸越
舊擢庚寅第新題甲子篇老來諸事廢歸去此身全烟
樹藏溪舘霜禾被石田鑑湖求一曲吾計尚茫然
寄欒使君
别我又三月思君如一年信來知近候事劇絶新篇夜
雨青燈外秋風白雁前陽城書下考此事恐虚傳
郡齋偶賦
宦況真蕭索虚齋足晝眠思親懷愛日閱史記疑年白
髮生愁裏黃花立醉邊風流陶靖節輸爾早歸田
臨漳雜詩十首
漳水南邊郡閩鄉到此窮地偏冬少雪海近夜多風百
粤山川屬三吳景物同昔賢遺化在千載紫陽翁
此地多烟瘴時清喜漸除阻山猶盜賊並海盡鹽魚田
稻春秋種園薑伏臘需不才叨郡寄廩禄頗嬴餘
奢競仍民俗纖華亦土工杯盤簫鼔裏燈火綺羅中茉
莉頭圍白梹榔口沬紅良宵上元節紈扇已搖風
近歲兵戎後民風亦稍衰蕃船收港少畬酒入城遲綠
暗桄榔樹青懸橄欖枝薰風荔子熟舊數老楊妃
可是閩南徼陽多氣候先麥收正月盡茶摘上元前綠
筍供春饌黃蕉入夏筵南方吾所適久值亦相便
文物如鄒魯斯言信不虚科名唐進士道學宋元儒祠
宇依山曲遺書布海隅風流今孰繼林子亦其徒(進士周莊)
(物先儒陳淳北溪林子名唐臣字元凱)
是處方言别漳南覺更強兒童皆喚囝男女摠稱郎不
雨猶穿屐因暄盡佩香人人牙齒紫盡為嚼梹榔
山秀英靈聚溪清爽氣開水晶凝石髓月彩耀珠胎珉
紫裁為硯犀花解作杯最憐沙上草顔色在根荄
試上南樓望羇愁覺易消雨溪遙合港大海暗通潮白
露垂青野丹霞映碧霄夢神曾獻吉日莫不堪招
郡署經年久吾來為一新重門森畫戟别駕儼朱輪榕
葉軒陰晚梅花閣氣春祗憐去國遠為政愧能循
陳州舟中述懷
去國已兼旬飄零歎此身虚名天所靳薄宦命常屯承
詔驚逾隴修書幸獲麟扁舟風雨惡愁絶宛丘津
臨洮書事
此郡臨邊塞時平不戒嚴民居蕃漢雜僧語梵唐兼翠
石磨堪研鹹泉食當鹽秦城何處是日暮動遐瞻
正月十日臨洮會宗明尚書克讓王傳
憶昔同朝日仙班及屢陪一從離禁禦便以墮蓬萊人
向客中老春從天上來邊城且擕手母負酒盈杯
重到蘭州
重到蘭州境吟魂覺暗消驛城遲倦馬春氣動重貂塞
雪昏藏虜河冰凍解橋將軍誰得佀一一漢嫖姚
臨洮留别如晦同知鄉兄
來往客臨洮途窮幸見招故交真耐久歸路不辭遙别
去逾山嶽憂來勝海潮朝簮倘容謝晚歲共漁樵
客鞏昌次韻答崔黃二公見寄二首
離家今九月蹤跡似蓬飄河北重驅騎洮西更渡橋思
親嫌夢短報國覺心遙歸路須先後終期共造朝
可奈歸心切渾如水向東命屯宜暫屈道在豈終窮天
意時時别人情處處同前塗擬相候行李敢匆匆
寧遠縣中書事一首
舊縣開新廨高城接短垣水聲爭入渭山勢遠連村雨
韭供春饌春桃照晚尊故人情意厚暫此駐歸轅
秦州道中書所見簡袁同知
入得秦州境川原生意多春田無曠土雪水有深波鵑
韻兼鸚鵡驢綱帶馲駝州侯有佳政五袴競聞歌
秦州
水積從天降山連與蜀通遺碑李廣宅廢寺隗囂宫度
隴遲迴際游秦感慨中長憐少陵老曾此嘆途窮
隴州
度關情浩蕩關樹似相迎花謝胡桃結雛飛鸚鵡鳴汧
聲晴入郭隴色晚侵城行役吾真勌聊淹數日程
贈别高彦清憲郎
相見即相别其如念子何汧雲隨晚騎隴樹照春羅仕
志青霄遠高吟白雪多重逢定何地闕下聽鳴珂
久不得家信
家鄉消息斷屈指已逾年憂極渾如醉更深轉不眠梧
桐驚夜雨薏苡怯秋天浩蕩滄洲興終期理釣船
澠池道中
九月忽又莫吾行祇自傷秋兼人共老愁與路俱長野
果迎霜赤園花帶雪黃故人相慰藉日晚引壺觴
十月一日得南京音信喜而有作
有使天邊至傳來消息真至尊煩軫念當宁重垂詢老
矣丹心在歸歟白髮新賜環今可待江上早梅春
伯貞長司自京西還臨洮與余重會關西且致
余家信賦詩二首贈别并述鄙懷
邊境古熙州長城據上游渭從同宂出洮入大河流佐
郡蓮依幕還京雪滿裘聞君欲歸養寧得久淹留
家信經年隔君來慰我心平安唯兩字珍重直千金東
望京師近西將歲月深無端歸興切夜夜夢家村
排律附
奉贈王尚書入朝
聖代臻熙運皇衷憶舊臣弛張時有待拔擢命維新魯
國崇勲後王家重望人暫持田使節旋總夏官鈞亞相
登庸近中朝獻納頻兵謀方倥偬衮職要彌綸髮白緣
憂國心丹敢愛身遙知趨覲日花柳禁城春
奉贈強仲賢之官廣東帥府
百粤連交廣雄開大府權撫綏誠有托殺伐果難專嶺
海風塵肅乾坤雨露偏仍尊藩外閫重選幕中賢碩畫
煩襄贊皇威要布宣文星南斗避漢節朔風旋劍采鷿
鵜血賦辭鸚鵡篇宦游非遠役從此更高騫
贈章子端憲史遷江東并呈周憲使
章子吳興彦多才遂壮圖藍田元産璞滄海不遺珠事
業雲霄展年華翰墨紆苑花春躍馬臺栢夜聞烏辨物
能懸鑑為圜肯破觚從容陪憲節慨慷握兵符近日聞
江左連城作盜區逆徒千國紀妙略合時須況是周夫
子真如漢大夫繡衣仍直指鐡甲每先驅佇見收奇烈
誰猶翫細娱敬亭山色好勝賞未容孤
雪夜與友人同賦四十韻
碧宇凝瑤雪璇霄散彩蟾清華交燦爛勁氣稍沉潛漏
凍更偏永堂虚夜正嚴徘徊雲母帳綽約水晶簾鶴夢
疑還覺蝸㾗眩莫覘近林生薄曙傍水奪初暹遠近迷
鴛瓦高低濕草苫乾坤同一色海岳混羣瞻轉訝膚生
素因疑首變黔無端瓊屑屑有底玉纖纖積處逡巡厚
消時次第漸應期三白見觸物六花黏沙際漁收艇街
頭酒宿帘青樓嬌管歇瑣闥禁鈴恬&KR1239;火殘雞舌泓冰
折兔尖囊琴栖寶匣臺鏡掩芳奩茶椀醒仍索樽醪醉
稍厭沈腰吟後瘦潘鬢暗中添阮籍今青眼孫權故紫
髯高懷期曠世俗態鄙趨炎題出尋腔和䦰藏覓䜟拈
消閑清事迭肆謔笑聲兼坐久情逾浹歡濃睡未忺錦
䄄温翠被緗帙冷牙籖日杮含脂膩霜柑剖密甜擁爐
容少憩促席絶微嫌靄靄深衷露霏霏賸馥霑町畦應
遂略崖岸竟忘謙病怪當隅鵩難思上釣鮎且須聯石
鼎未用嘆衣鎌有客歌如玉何人詠撒鹽剡舟懷返棹
關馬憶征韂牢落梁園賦凄凉渭水占秉忠蘇節在克
敵蔡師殱焦祖稱高士袁僵舉孝廉世徒誇盛麗誰復
䘏閭閻門有仙人氅家無孝子縑平安傳竹屋粧點向
梅簷興逸真何適才疎乏我砭摛辭聊紀述文彩媿江
淹
同游鍾山分得塵字
名境居近甸勝遊屬芳辰寳珠佛塔現珍葩御園春曾
是布金地乃復劫火塵迹陳情所感理契意爰臻探奥
窮䆗窱曯遐極嶙峋躋攀稍畢景俯仰殊傷神吾將謝
往業庶以儕前人
簡性初
念爾仍多病天寒近若何或疑詩作祟莫訝藥為魔帶
緩知腰瘦巾深怯鬢皤雪聲燈外聽香氣枕邊過客至
還題鳳書成即換鵝寂寥鸚鵡賦慷慨扊扅歌夢記青
綾直春回絳帳多尋芳倘能出南陌共鳴珂
贈别葛孟桓
情逐白雲飛匆匆賦式微故山皆可隠今子獨能歸曉
日芙蓉佩凉風薜荔衣丹房窺火候琴屋理金徽度嶺
疑山長經秋喜秫肥鶴書如赴隴莫遣壮心違
庚戌七月十五日離南京作
秉筆侍鑾坡兩載嘗禁臠既紬金鐀藏亦掌絲綸演渙
汗慙敷揚直書媿褒貶才疎軄匪任性僻迹如嬾方期
竭鄙能忽爾蒙嚴遣左遷責己輕西邁程頗遠得災或
無妄止謗在不辨洪造本至仁薄命信多蹇渡江心搖
搖戀闕情宛宛行矣復何言賜環諒非晚
余至汧陽辱彦博明府孟昭贊府相留連日有
郊行之樂同賦近詩八韻為别
客路勌驅馳郊游稍息機正緣尋淡泊豈是覓芳菲堤
樹迎行旆簷花撲舞衣曲聲渾覺輭酒力尚嫌微歲月
驚春盡功名歎志違寫情汧水去矯首隴雲飛坐席醺
仍促回鞭晚不揮人生多聚散明日遂東歸
七月十日新安縣同權令沈子讓校官張可舉
張子隣登縣東雞鳴臺述懷十韻
早秋未阻暑亭午忽凝陰旅居坐局束勝餞思登臨幸
獲陪衆彦駕言陟幽岑出關僅百武攀磴無十尋稍已
騁遐目遂兹舒鬱襟乾坤正納納歲月何駸駸斯文付
重託吾力愳難任道在已逾困命玄天可諶終應守素
志誓勿枉初心浩歎真有激微言聊自箴
七言古
憶昔
憶昔當年二十七一旦辭家赴京邑翠眉新婦白頭親
相送出門雙淚泣亦知離别難為情志期年少早成名
囊中束書無長物欲以文藝干公卿公卿門前盛冠盖
棨戟未陳人已待穎脱且讓毛生能瑟工敢卜齊王愛
三年鞾帽東華塵驅馳鞍馬多苦辛謾嬴虛譽落羣
口結托誰是知心人為驚歲月匆匆去翻然南歸理吾
素季子寧無妻嫂慚長卿本乏家財顧歸來故山今兩年
男兒未遂坐長歎功名何物倘可待湏留綠髩與朱顔
十一月十日宿陳敬初館中臨别有作
歲十一月當嚴冬江湖水落潜蛟龍蕭條長途客旅散
而我買棹過吳淞兹行豈為饑餓逼念子高誼來相從
托交同門已十載蒙被教益開愚惷時時彼此互有激
譬持寸筳撞巨鐘姑蘇臺前攬秋色麗正門外尋春容
中間欣戚每相繫要復終始猶駏蛩一自去春與子别
旌旗滿眼紛縱横及兹相見恍如夢中夜論議披心胷
君言祿爵非所願但願擊壤歌時雍却因文章著不朽
韜晦養粹甘為農顧我所願頗異子謂欲與世相奔衝
黃金鑄印錦懸綬時至未敢辭侯封丈夫出處雖二致
非係愚哲由乖逢得意觖望亦常事所貴自寳如璜琮
計長較短語輙久坐聽曙鼓聲鼕鼕人生會合良不易
奈此物役相牽攻君留仍泛越來水我去猶對金華峰
區區離别不足惜且復醉子雙尊醲郊翺自附湜籍輩
此事遠矣須追蹤
贈别毛景淵
毛君落落人中英能以六物推人生失明雖歎卜子夏
有術未讓嚴君平眼前紛華付冥漠胷中造化通微精
時復開口論世事言議激烈非縱横錢塘六月暑如炙
一見使我囂煩清謂我生辰吉無咎亦或有日成功名
而予壯志日已倦頗覺與世如忘情詠歌太平本我事
蕭條此意將誰明重山密林長在夢幾欲歸去終銷聲
逆旅别子乏投贈白璧非重言非輕但期珍重勉自愛
與子會結滄洲盟
贈别干生
北風吹寒木葉稀之子訪我林間扉山空歲晏將何之
且復夷猶湖水湄若翁起身自書詩一官甫就鬢已絲
與我託交自京師羨子正及青春時朱顔綠鬢玉雪姿
名駒汗血不可羈一日千里誰能追相逢一杯聊共持
酒邊喚取雙蛾眉清歌慢舞華燈移人生行樂復奚為
酒酣我有慷慨辭子勿聽之慘不怡只今艱難值時危
戎馬滿地干戈揮褰旗射馬功或奇朝廷便有爵賞施
況復竹帛聲名垂子弓甚良又善馳胡不早奮乘時機
丈夫要作遠大期願子努力無遲疑往哉壯志不可違
黃金為印錦為衣看子他年得意歸
題高房山畫
風流一代房山老胷中丘壑藴天巧有時意匠稍經營
萬叠雲山筆端掃嗚呼斯人往矣不可攀畫圖千載遺
人間
長歌一首寄壽子進家兄五十
戊申之歲暮春初二月四日天氣舒我兄行年五十旦
今日初度喜樂胥東風吹綠盈桑榆藹藹佳瑞充門閭
堂上拜母答勞劬兒姪婦女聯裳裾親朋雜遝亦來趍
獻壽既畢坐亭廬筵前清酒列百壺賸刲鵝雞剥羊猪
俗樂次第鳴琶竽年當冨貴非可誣此樂之外復何如
惜哉仲弟留京都不及奉觴同笑呼朝來起望東天隅
再拜祝兄不敢諛願兄壽年八十餘種田有秋倍獲租
登山足樵水足漁奉我慈母永無虞子孫識字作農夫
莫羨繫紫并紆朱想兄今日甚歡娱還曾念及弟也無
弟也十載走官塗備嘗苦澹忘甘腴年來霜雪生眉鬚
頗覺厭佩腰間魚便欲挂冠遂懸車行問君王乞鑑湖
長歌式微賦歸歟與兄共讀先人書
二月望在鞏昌客館夜夢歸里中與金十二
丈傅九文學同游高五處士别業既覺有感
而賦
東風觧凍春二月東還隴西駐吾轍中宵好月入窗明
孤館殊花應時發慷慨既罷倚醉眠夢裏迢迢返東浙
我家住在縣烏傷奕世衣冠紹先烈青岩之下華川湄
古木修篁蔭門閱里中朋友不數人總角交游到華髮
金丈雖老文益昌傅子方強氣難遏縣南高叟故所居
别墅新營最幽絶大田多稼廩不虚華屋有軒席常設
自余便道過家時三載于今成闊别今日何日乃盍簮
固應舊好三生結竹林籐簟坐崢嶸橘逕梅蹊行蹩躠
篇章雜遝詩句哦盤饌紛紜酒杯啜既誇答客語仍狂
頗憐哭子言猶噎儼然相對如平生抵掌論心盡懽悦
寒鐘驚覺頓無聊一點青燈自明滅倍思故隠只山中
却嘆浮蹤向天末嗟我文章非古人虚名在世真叨竊
一從螭陛到鑾坡久侍青光入金闕每多杜甫能自期
許身欲比稷與卨政圖事主盡愚䟱豈意謀身轉迂拙
肅將使指往西垂迢遰河山重䟦涉嚴風裂面沙眯眸
冰髯霜鬢莖莖折瘦馬衝寒不自禁狐帽貂裘仍狗襪
得非定遠泛星槎無乃中郎持漢節道塗梗塞竟莫通
使事須還遂中輟歸報吾君扣九重天顔只尺容趨謁
儻矜弱質賜恩光便向明時乞骸骨慈母手線猶滿衣
先人遺書故盈篋鑑湖一曲非所望家山自可采薇蕨
律詩
讀書有感
束髮躭書便下帷編芸簡蠧費繙披文從東漢言辭陋
詩到西崑體氣衰千載未知誰獨立昔人何事苦争馳
願言獨抱遺經䆒刊落紛華與道期
清明日訪景元隠居
接席生徒静不譁先生燕坐岸巾紗清明門外新垂柳
寂寞籬邊舊種花争云問字揚雄宅或是飯牛顔闔家
長安道上紅塵客得似閑居閱歲華
西湖
波光一碧淨無瑕楊柳芙蓉紫翠加岸岸樓臺圍綺麗
船船歌管載繁華蘇堤北去岳王塜葛嶺西來賈相家
富貴功名總如夢孤松歲歲自梅花
有懷陳三秀才
丹穴翩翩紫鳳雛幾年文彩照江湖觀光上國吳公子
屏跡南園楚大夫自古荆山無棄玉只今滄海有遺珠
秋風定卜重相見出處悠悠得細圖
留别前人
百里春帆到海隅不堪回首拂征裾少年未慣長為客
有便須煩數寄書言子弦歌遺化在吳王城塹劫灰餘
英游從此成䟱闊後夜懷君月上初
贈别楊巡檢之官嵊縣
西陵渡口發征鞍去旆蕭蕭二月寒雲淡蘼蕪連驛路
雪晴鸂䳵落沙灘客懷儘向尊前遣山色宜多馬上看
莫向剡溪懷舊事從來高士寄微官
贈術者林易東
傾盖凉風落日邊多情談命復談玄山林誰是青雲器
湖海還尋白社緣楊子才高終老守賈生年少更超遷
窮通自古真由分此語從人莫浪傳
次韻高仲原錢唐寒食
又見錢唐節禁烟極目風光殊索然芳草自生兵後地
畫船猶醉雨餘天甲乙樓臺非舊觀東南富貴復何年
客中無限登臨意都付歸鴉落雁邊
登姑蘇臺有感
故壘蕭然起暮塵憑高何處弔忠臣山連吳越東南近
天入江湖上下均歲月多因催髮變文章未足濟身貧
悠然今古無窮恨落日商歌暗損神
東歸留别吳中一二同志
明發閶門早問津梅花有意似留人誰憐孤舘青燈夜
遙憶高堂白髮親對酒論文期隔歲到家獻夀及新春
石田茅屋猶無恙飄泊江關媿此身
贈虞幼悅并簡塗仲宣還江西
京華一别六經春浙上重逢若易分多喜聖君深念國
盡煩儒士遠從軍青油幕冷三更月晝錦衣裁五色雲
壮歲功名須樹立媿無長策助斯文
柬陳徵君
匣裏干將席上珍中吳人物見斯人才名籍籍今誰敵
世議悠悠若未伸近喜邱園俱束帛可能江漢&KR0870;垂綸
太玄自是精微學却笑揚雄反誤身
過濟州城南
蒼茫烟火雜風沙商舘民廬一萬家橋上朱闌人繫馬
門前綠樹日蔵鴉州名近為災年改土俗猶將俠氣加
闕里崇崇空在望客程相促又登車
餞吳伯尚之江西
一生臺閣綴清班磊落文章重泰山特總憲綱膺帝眷
兼持戎律靖時艱威聲漢將靈旗出宦業韓公晝錦還
應是功名身退後更推家學繼修刪
桐廬舟中
瀟洒溪山夢此邦輕風細雨過桐江川迴幾訝船無路
林缺時看屋有牎野果青包垂箇箇水禽白羽去雙雙
到家正是重陽節新釀村醅正滿缸
次侍講先生游方巖韻
靈迹初開不記年危峰如削路如懸曾聞匹馬臨池飲
恐有群羊化石眠風引珮聲来上界雨連香氣落中天
昌黎亦有衡山謁今古清游豈浪然
通州有作
此生蹤跡付飄蓬幾度憑高眼欲空芳草合時初北上
白雲飛處正南中清朝物論聞多采蚤歲辭華恨未工
矯首神京天咫尺明朝喜拜玉堂翁
至漷州夢陳敬初有作
我行已到漷州城想子河南尚駐程千里相期終誤約
一宵入夢始關情容顔喜見月梁照才思多疑春草生
何日登臨共擕手秋風還滿白雲京
贈别晉秀才
逆旅論交未一年匆匆為别覺凄然官河去棹多春水
故里歸畊有石田名姓不從當世顯文章可得後人傳
多才還射君門策遲子重来住日邊
贈别周季長舍人赴淮西帥幕
昔時紫綬侍雲霄今日春風換綠袍閫幕共誇從事重
朝班猶憶舍人高衣冠望族如麟趾伯仲文名比鳳毛
回首京華寧久别看君平步列東曹
贈别馬謙叔憲史
自是南方氣候遲羅衫十月尚相宜何人繡水䘖杯日
不似金陵攬轡時天地風塵三尺劍江湖歲月一篇詩
只今已是功名晚況待星星兩髩絲
次韻韓與玉上都道中阻雨見寄
北度居庸去路修平郊如海夏如秋賦高合擬揚雄獻
年少誰當賈誼憂黑雨漫山渾未歇赤城何處定遲留
不知鞍馬驅馳苦得似慵夫晝臥不
陪樞密高公鎮撫吳公宴于亭山席上賦
樓船歸路望蓬萊十里荷花映醉腮小幟大旗斜日照
短簫長笛遠天迴將軍自是王孫貴坐客慚非處士才
分付沙頭雙白鷺忘機彼此莫相猜
留别京師諸同志
帝都冠蓋盡才賢兩載追隨得後先珠履食魚春日上
褐衣騎馬朔風前蘇公去蜀八千里韓子客京三十年
從古辛勤有名譽慚予早賦式微篇
贈韓執中赴京師
迢逓吴帆入御河都城又見鬱嵯峨去天尺五九重近
行路三千一月多治世未煩陳上策高才自可擢巍科
春風曉日橋門外同舍相迎振珮珂
常熟舟中
一自歸来東海涯每依北斗望京華才疎謾結交游廣
身遠時驚夢寐賖風雨扁舟今若此功名壯志倍堪嗟
故人只在虞山下同看寒梅雪後花
偕游任氏蕭然山堂和高則誠璧間韻
暑雨凉風七月盡蕭然山上看飛雲海水江水咫尺合
吳山越山圖畫分干戈滿目正崇武筆硯隨身誰賣文
幸得風流二三子清吟劇飲到斜曛
陪黃先生至東陽謁胡先生有詩次韻
壮游回首各成翁猶憶當年共際逢二老往來看鶴髮
十年先後對鼇峰由來元白名相並歸去䟽楊跡更重
莫道山林足忘世只今海内仰儒示
又
今代文名屬兩翁況兼出處每相逢秋風官馬濼陽道
春日肩輿峴首峰酒盞未空渾覺醉羅衣初試已嫌重
多應杖屨從容地前輩風流得共宗
吳江客中冬至日
十年奔走竟何為轉覺謀生事事非時序每驚愁裏換
家山長向夢中歸吳江歲晚寒波積楚塞天邊鴻鴈稀
酒後登樓倍惆悵緇塵猶滿舊征衣
次韻答蕭山友人
長憶蕭然山下縣去秋為客日招邀夕陽玄度飛輪塔
曉雨文通夢筆橋搜檢蟲魚窮爾雅咏歌草木續離騷
舊游回首成凋謝莫遣音書似路遙
陪侍講常侍二先生宴趙氏家園次常侍韻
翠峴峰前畫水邊相擕勝地似平泉容臺先生形似鶴
禁林學士性如弦政喜典刑存故老從教談笑挾飛仙
良辰勝集何能繼他日應須話往年
述懷柬王季野判官
自負平生意氣高飛揚無力可徒勞未能董子陳三策
已歎潘郎鬢二毛癸巳流年冬至節庚寅初度楚臣騷
一巵且復同君夀坐對梅花映錦袍
次韻答金德元見寄
蹉跎三十未成名況復時危事足驚歲月逼人渾似夢
江湖浪跡若為情已知干祿無他術可信為儒誤此生
多謝知心能念我歸歟獻歲對持觥
次韻朱一中新正試筆
甲午元正逢甲子也知人事合天時頒春喜見新年歷
問竹猶看舊日枝香散屏圍烟陣陣雪消簷溜雨絲絲
承平氣象今行見定復重歌既醉詩
錢唐贈别陳秉彛歸天台約九月来吾邑故末
及之
寥落春城物色荒況堪寒雨薄衣裳時危離别心渾醉
路遠懷思夢倍長賈誼論高仍見屈禰衡才俊莫教狂
秋風肯負華川約為子開尊舉十觴
送僧至杭
上人乘興到杭州飛錫逍遙物外游結社有人邀惠遠
題詩是處謁湯休山深月白猿聲夜湖闊風高木葉秋
若訪炬公天竺裏草堂應作數宵留
送貢有煇上舍還宣城并寄其兄有行有初
南湖水落雁初來公子仙舟此日迴梓里又誇新閥閱
雲林猶映舊樓臺青春牀上傳家笏白髮堂前獻夀杯
多是弟兄相倡和暮雲詩句為予裁
京城春夜漫興
金水橋頭輦路分深沉庭院柳如雲春来天上渾無迹
月到花間似有㾗酒思瞢騰欹枕臥鸎聲軟媚隔窗聞
千金欲買長門賦誰似相如善屬文
次韻答周尊師
行李西來自豫章東風拂面柳絲黃壺中日月青銅鏡
方外神仙白羽裳老子藏書嘗作史太玄執戟謾為郎
十年亂後重相見頗覺形神欲兩忘
書季高卷後
金華溪上發仙舟越水吳山漫意留老去才名天上望
重來道路夢中游敢向同門附籍湜幸從異代師韓歐
俯仰乾坤今是昔憑將詩句托風流
與德元國章解后光明溪上
眼見兵連婺女城吾邦騷亂若為情已應䘏緯無他策
要復窮經了此生少室山人空索價杜陵野老欲吞聲
荒村避地相來往日暮班荆蓋共傾
排律附
文窗十二韻為仲温憲郎賦
中州勝槩說彭城戲馬臺前俯大坰汴水北交河水混
淮山南入楚山青百年故老遺文氣今代奇才尚德馨
喬木依依臨巷陌世家隠隠見門屏未妨仲蔚蓬生堵
政喜濂溪草滿庭雨案芸香春辟蠧風檐竹暗夜藏螢
圖書留意年華蚤燈火關心夢寐醒劉向謾登天祿閣
揚雄自著太玄經常時下榻來今雨幾載驅車從使星
浙水東西遷逸足青雲上下振修翎才名要使囊穿穎
宦業懸知刃發硎媿我遠遊殊已倦過從何日話飄零
王季畊奉命徵吳謀武於江浙還賦長律以贈
公子英姿汗血駒一朝千里尚徐徐近膺妙柬隨銀棨
旋被俞音降玉除討叛載攽丞相鈛徵才遂遣使臣車
皇華燁燁馳英蕩束帛戔戔賁草廬滿地干戈今若此
至尊宵旰定何如已應智勇俱收錄行使奸妖盡洗袪
錐入囊中誰穎脱瑟登門下恐音虚劉蕡自有經綸策
賈誼寧無痛哭書落落客懷真慷慨悠悠世故足欷歔
廟堂到日煩多語儒術由來未闊疎
贈林先生
誰似君家閥閱高宅前喬木勢凌霄一門科目連三代
十世儒名冠兩朝仍羡先生膺碩望坐令後進仰餘標
少微垂象光輝映皇極推玄禮數超江左豈容安石臥
淮南曾赴小山招明時冠帶俱為用此日弓旌重見邀
家學發揮疑刃剖廟謨參贊譬羹調春風談笑青油幕
曉日追隨碧羽翹鸚鵡洲邊新汗漫鳳皇臺上久逍遙
却回故國頒周祀猶夢鈞天舞聖韶雲路功勲方烜赫
山林蹤跡未蕭條瓣香麗水祈靈貺疋馬蒼山觸暑熇
近喜三苗繩繫頸共誇六國印懸腰歸來晝錦諸親在
老去秋霜兩髩饒懷土未妨淹使節觀風也復采民謠
青田為語劉夫子莫使亡羊付寂寥
王忠文集卷二
