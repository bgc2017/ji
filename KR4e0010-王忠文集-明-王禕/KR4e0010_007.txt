王忠文集卷七
明王禕撰
序
送胡仲淵參謀序
至正十五年二月有詔命江浙行省參知政事恩寧普
公鎮禦饒城公幕下有文武士曰胡君仲淵實預在行
君之學本於仁義禮樂而於天文兵法術數技藝靡不
精通蓋有用之材而其志慨然欲以功名自見者也先
是温之戍卒殺其守帥據城以叛時公以浙東元帥往
討之訪得君龍泉山中而問策焉君以謂温城險而賊
守固可以計取不可以力攻公一用其謀畫賊果就擒
故温城之平公之功君之策也及是公有饒城之命復
倚君參謀軍事而饒處江湖之會最為江浙屏蔽自數
年來鞠為盜區斯民生業蕩析殆盡今遺孽尚在軍旅
仍戒嚴殺戮撫綏之際誠主帥所宜慎以公之明决而
君以沉機邃略濟之吾知寇不足平民不足安矣是以
君子既多公能求士為國且益望君必將為知己盡相
與以有成也君嘗為禕言今天下之弊極矣南北用武
未有休息而將帥之權不相統一朝廷之賞罰不能明
信此殆不容言矣至於軍卒之單寡而無所於調發錢
糧虚匱而無所於徵需變而通之則有其術夫軍旅錢
糧皆民出也而今日之民其困已甚誠使常徭横歛悉
不復以病民止令民有田者苗米十石出一人為兵而
就食之以一郡計之米二十萬石當得精壯二萬人軍
無遠戌之勞官無養軍之費而二十萬之糧固在也又
減而訃之當亦不脱糧十五萬兵一萬五千行之數年
可使所在兵強而財富矣其操識持論異於尋常大抵
此類而固亦未遂於施用也嗚呼自我世祖皇帝平
定天下建不拔之基以開長治久安之道規模宏遠矣
其制度綱紀之法後世所宜憑藉夫何僅及百年而天
下遽已日入於敝若或不可支持甚而理財制兵之術
既窮皆坐視而不䘏是豈事變終不可為乎抑亦任當
世之責者未之思焉耳宋儒有言管仲復生商鞅不死
天下乃可得而治其言雖失於有激然而一張一弛文
武之道意者變通之術誠不可以非其人以任之諸葛
孔明王景略之流不世出此有識之士之所為深慨也
今天子在位日久圖治日切方舉羣策以收太平之
功士之懷竒見而欲立功名者寧能不見於施設而有
不盡用之歎耶匪朝伊夕參政公行大用君之所自見
必又有大於今日者矣於其行禕故道夫人之所望於
君者序以為贈焉
送貢公守平江序
上在宥二十有三載寤寐治道圖修太平重念天下黎
元比歲失軄興師討罪久無成功乃更登庸舊臣屬以
政柄於是綱紀荐飭衆正並進始擢南士有時望者為
各道廉訪使而吾宣城貢公被命涖閩中居亡何遽召
為禮部尚書而廷議以平江闕守任難其人俄復用公
守平江或者以謂憲使膺耳目之司尚書處喉舌之地
其權位為既要而顧又為守於一郡於物論若有未愜
者禕竊以為不然今日郡守之選重矣而平江為江南
大郡其守視他郡為尤重以故朝廷恒選剛嚴碩博之
材諳人情而䘏民隱者託之以郡寄所以尊大藩重外
庸也惟公以文儒名家為士林之冠冕歴官中外所至
政績輙暴著頃為都水庸田使實治平江其民之利病
蓋所稔知朝廷視邦選侯其用公為守也固宜公之宏
材無施不可亦奚彼此之計乎嗚呼惟我祖宗統一
宇内百年於兹重熙累洽式臻承平四方無虞烟火萬
里可謂盛矣夫何四三年間海内鼎沸河之南北淮之
東西戎馬輮踏已無完區而大江以南列城殘毁生靈
塗炭亦靡有息肩之所世故之艱難於是殆有不忍言
者幸而平江以地利人和之故隱然為南方之保鄣然
餫饟之給比諸郡率十七八百需供億動以萬計而其
民亦已不勝夫凋瘵今公為郡以父母其民寧不有以
輯綏撫摩之以阜其財以結其心乎嗟乎財者民之心
也不取諸民無以給國用取之無藝無以得民心品調
消息之間公得無其術哉是故一城之完朝廷免一城
之憂一民之安國家頼一民之力公也任郡寄之重上
體宵旰思治之勤而布宣其及下之仁不久政成天
子且亟用之當大任矣邇者濟南韓公鏞守鄱陽南陽
成公遵守武昌皆即其官召入參預大政庶幾漢世郡
守入為三公之意朝廷今日之用公意其在此豈非天
下士大夫之所望者乎顧禕草澤之人而有當世之志
於公之行因區區一言之公平日知禕為最厚將以其
言為不佞矣夫
少微倡和集序
處以星名州其地多處士而隋時處士星嘗見處士星
蓋少微也其為州在浙東最左僻其土俗簡以質其田
賦薄以寡自昔易為然其四境大抵山谷溪洞形勢險
絶豪猾群黨因據為窟穴往往嘯聚嘑亂相攻剽賊殺
而其為害比歲尤甚於時號難治矣至正乙未冬沿海
萬戸柳城石末公持閫帥之節來鎮是州亦既除去奸
宄而撫其善良復其疆土而振其弛壊明年春江浙提
學青田劉公奉行中書之命實來相與輯綏之又明年
秋政通人和州以無事先是詔建樞密行院於江浙行
中書丞相兼領院事至是丞相乃承制以石末公為判
官劉公為經歴即是州分院涖治焉於是石末公以元
勲世臣文武兩全夙負重望而劉公起家進士雄文直
節冠冕士林及諸僚佐賓屬皆鴻生畯夫極一時之選
東南人物於斯為盛矣惟其志同而道合故其雖當多
事之際發號施令日不暇給而攬事觸物輙為詩歌更
唱迭和殆無虚日長句短韻衆製並作藹乎律吕之相
應粲乎經緯之相比情之所至肆筆成章譬猶天機自
動天籟自鳴有不可遏者兩年之間摠之凡三百餘篇
名曰少微倡和集詩作於是州州以星名故亦因星以
名集也禕得而讀之竊歎其愛君憂國傷世閔俗之情
見於言辭者何其惓惓哉昔之論者有謂非能言之為
貴而不能不言之為貴少微諸詩其不能不言而言之
者乎夫其宏音麗采盪山川而賁草木題詠所及燁有
榮耀誠可謂是州之遭而百年之盛事與韓愈氏荆潭
之什曾子固氏齊州之作後先配美人之所知也若其
微意奥旨之所存有以繫人心關政理明王化而為世
道勸者憂深思遠有古風人之義則固非夫人之所知
而君子必能審之矣序而傳之將不有慨然而興感者
哉
送朱仲桓序
予往歲客吳時與朱君子安游而善子安儒者而業於
醫四方大夫士莫不與之游然於予情尤親是時其子
仲桓甚少好讀書數從予問學有相觀而善之意焉别
去五六年世道益多故予亦歸隱金華山不復出於是
與仲桓父子聲迹不相聞久矣今年夏予偶游會稽邂
逅仲桓驗其學益進氣益充志益彊而齒尚少也竊心
喜之仲桓間嘗泫然為予言去年之春避難而來囏難
險阻實所備嘗然流離顛沛中非其人固弗與交授舘
教生徒用束修之入為衣食而常有餘推其餘以周人
之急亦未嘗不足也獨念吾親在吳中音問久疎引領
西望不勝白雲之思焉今幸疆圉日靖兵事且解嚴吾
將還吳中為吾親之省子其不有以告我乎予因為之
言曰士生今時欲以所學自見亦何其難也夫周公孔
子之教仁義禮樂之道所以為家國天下之具者儒者
之學也今苟有其學矣而時方右武惟智名勇功之為
尚其孰從而用之故夫知信乎古而不知合乎世知志
乎道而不知同乎俗者儒者之學大抵皆然而今孰從
而用之也嗟乎學何負於人人適自負之非人則負之
豈時使之然哉雖然時有汙隆而君子為學不可因時
而作輟予蓋竊望仲桓之益進於學也豈特有望於仲
桓進之以不止而庶幾於古道者固予之志而不敢以
不自勉者也不合乎世不同乎俗而時不吾用吾何與
知焉予平生交友留吳中居多仲桓見之幸為吾謝曰
故人王禕將長往窮山中無復有求於世矣苟有求我
者君其問諸山靈
送孫實夫序
士之處遠方而求用於今之世者其進亦難矣朝廷清
明倖門不啓往歲方且汰省官吏諸冗員而比年以來
天下用兵雖賞功入粟之爵稍濫自非履戰陣脱性命
於萬死及有雄貲鉅財足應令者名軄亦未異以戾契
致夫其大者既不可以倖得則為其小者不過試吏於
列郡而已然為郡府吏者積勞累考僅出為州縣幕軄
其能卓然自奮厲通材圓機能趍時合變者乃得擢用
憲漕諸司歴掾宣閫上行中書考滿及格始類名銓曹
予所得官而其能至是者蓋亦無幾耳然則事進取於
今世者豈不誠難矣哉若吾孫君實夫所謂通材圓機
足以趍時合變者也實夫初見推擇給事浙東憲府最
受知憲副伯嘉訥公顧大者既不可得乃甘小者之是
就因用憲府舉試吏於越郡而越之郡長則玖拾公也
吾觀近時持憲節而能䘏大軆者莫如伯嘉訥公握郡
符而能勤小物者莫如玖拾公二公之賢皆可謂無媿
於國家之倚任者也傳言事其大夫之賢者夫得其賢
大夫以為所事因其所長導吾之所短即吾之所有以
輔其所不及則上下相與而無間矣實夫誠以事憲副
者推以事其賢郡長夫焉有不獲者乎予嘗以謂士凡
見用者雖所居之地有崇庳所守之軄有優劇而已之
所以立者宜無不同也何者本之以誠而先之以不欺
持之以廉而濟之以無倦立乎己者其果有易此者乎
苟出於此將無往而不獲乎上而况事其大夫之賢者
乎人徒知實夫之善於趍時合變由其通材圓機之適
於用而孰知其所以立者蓋未嘗不出於此也吾知其
自是必見擢用逸上捷出歴藩閫而登省垣譬猶拾級
而升非足為難豈吾之所謂難者固實夫之所不難也
耶實夫臨川人留吾邦者久與予相識將十餘年故予
不能不言於其行越中多名士其鄕先達夏先生叔通
郡博士杜先生彦通者予嘗辱與游焉實夫暇日過從
以予言視之其必以予為能知實夫者矣
鳴道集說序
古者立言之君子皆卓然有所自見其學術不苟同於
衆人而惟道之是合故其言足以自成一家有托以不
朽是故聖人没道術為天下裂諸子者出言人人殊然
要其指歸未始不合乎道夫苟合於道矣而其言有不
傳者未之有也嗟乎君子之立言難矣若屏山先生李
公者其庶幾古之立言者乎先生諱之純字純甫弘州
人金章宗承安間進士仕至尚書右司都事資識英邁
天下書無不讀其於莊周列禦寇左氏戰國策為尤長
文亦略能似之三十歲後徧觀佛書既而取道學諸家
之書讀之一旦有會於其心乃合三家為一取先儒之
說箋其不相合者著為成書所謂鳴道集說也觀其為
說前無古人誠卓然有所自見學術不苟同於衆人而
惟道之是合者也遺山元公嘗以中原豪傑稱之謂其
庶幾古者立言之君子豈不信乎嗟乎立言之難久矣
世之學者知守經以篤信而不知會通以求道故有以
一人之見而决千載之是非者鮮不群疑而衆駭之先
生是書其雄辨閎論以一人之見决千載之是非者往
往而是予故竊論其大旨著于篇端使覽者得詳焉
浦陽戴先生詩序
昔日浦陽之言詩者二家焉曰仙華先生方公韶卿烏
蜀先生柳公道傳方公之詩幽雅而圓潔柳公之詩宏
麗而典則大抵皆取法盛唐而各成一家言用能俱有
重名於當世然方公隱者其詩傳之者鮮而柳公嘗待
制翰林天下莫不膾炙其言辭於是二公不可作矣繼
其學而昌於詩者又得吾戴叔能先生焉叔能之詩質
而敷簡而密優柔而不廹沖澹而不携庶幾上追漢魏
之遺音其復自成一家者歟蓋柳公學於方公而叔能
師事柳公為最久淵源之懿信不可誣禕嘗讀其詩而
為之言曰三百篇而下莫古於漢魏莫盛於盛唐齊梁
晚唐有弗論矣今而浦陽之詩實有之叔能之詩其傳
也必矣嗚呼世有知言者其以吾言為足徵也哉
漢七略序
七略漢侍中奉車都尉劉歆所作自秦人無道燔滅典
籍文章蕩然漢興改秦之轍大收篇籍除挾書之律開
獻書之路孝武時又建藏書之策置寫書之官外有太
史太常博士之藏内有延閣廣内秘室之府下及諸子
傳說皆充入焉至於成帝復遣謁者陳農求遺書於天
下典籍既以大備乃詔光祿大夫劉向校經傳諸子賦
步兵校尉任宏校兵書太史令尹咸校數術侍毉李柱
國校方技每一書已向輙條其篇目撮其旨意錄而奏
之會向卒哀帝乃詔其子歆續父前業於是剖判藝文
摠百家之緒種别而為七略故有輯略有六藝略有諸
子略有詩賦略有兵書略有數術略有方技略及班固
因之為藝文志而於其間頗出入不同其存者蓋六略
而輯略不復可考載籍之興尚矣自聖人之經賢者之
傳名人魁士之述作以及諸子九流百氏衆技之雜出
誠有終年不能窮其旨累世不能究其業者是可謂廣
且博矣然而求之未嘗無其要也求之之要分其類例
而已矣類例之不分學術之所為不明也蓋書者所以
載乎學術者也有專門之書則有專門之學而學術之
異言人人殊自非大雅宏博之士為之簿判而區别之
撫末而探其本遡流而極其源以分其類例之所屬則
載籍之廣何自而求之此劉氏七略之書所為有功於
載籍也所謂輯略者會稡衆說掇拾精義以究大道之
變者也括囊大典統一聖真詳傳註之羽翼破後人之
附會是為六藝之略兼舉儒墨推明道德列名法農雜
之流著隂陽縱横之術是為諸子略備道揚風諭雅正
侈麗之詞是為詩賦略具權謀形勢隂陽巧技之利是
為兵書略歷象五行形像占驗蓍龜夢卜之法則術數
審焉砭劑脉絡寒温佐使神仙性命之說則方技詳焉
類例之分較若畫一使凡學者一開卷間得以攬乎載
籍之梗槩而審夫學術之所存無復博而寡要之患此
其為功夫豈可少哉蓋向歆父子為漢宗室號稱博極
羣書而世膺文儒之任載籍之充乎内府者受詔悉加
校理亦既參合同異别白偽真刪其重複正其脱誤無
復魯魚亥豕之譌然猶慮其類例不可不分而七略是
作門離戸别條同貫共稽其本旨明著於篇俾不勝異
之說莫能相亂而古人學術之所存如指諸其掌謂之
有功於載籍豈非然哉故嘗論之十二野所以分天之
綱者也其要在明乎纏度而已九州所以分地之紀者
也其要在明乎疆界而已七略所以分書之次自非明
其類例烏能得其要厥後王儉之七志阮孝緒之七錄
率皆因乎七略之遺而劉氏之功於是為不可廢矣大
凡序六藝為九種諸子十種詩賦五種數術六種兵書
方技皆四種而藝文志所存六略三十八種凡五百九
十六家萬三千二百六十九卷云
唐五禮序
唐五禮者非唐始有是禮也自三皇五帝至於三代五
禮之名未之有改及唐而損益之定為一代之制雖謂
之唐五禮可也若昔伏羲造儷皮作瑟而嘉禮興神農
播種制飲食致敬鬼神而吉禮興黃帝與蚩尤戰而軍
禮興九牧倡教而賓禮興葬于中野而凶禮興五禮之
名於是乎兆唐虞修䞇類帝以為吉禮遏密八音以為
凶禮征于有苖以為軍禮羣后四朝以為賓禮釐降嬪
虞以為嘉禮五禮之文用厥以具沿夏歴商而成周五
禮之文蓋禮儀三百威儀三千粲然大備矣故曰自三
皇五帝以至三代五禮之名未之有改也三代而下歴
秦漢魏晉以及于隋儀章制度莫唐為盛矣初太宗既
定天下踐帝位即詔禮官學士修改五禮舊義房玄齡
魏徵等乃定著吉禮六十一篇賓禮四篇軍禮十二篇
嘉禮四十二篇凶禮六篇國䘏五篇摠百三十篇為百
卷貞觀七年頒示天下是為貞觀禮高宗以貞觀禮節
文未盡重修正之顯慶三年禮成為百三十卷是為顯
慶禮而是時許敬宗李義甫用事其取舍皆依違不中
節學者不便尋廢不用唯依貞觀禮為定及其後復顯
慶禮行事禮司益無所憑玄宗開元十四年集賢院學
士張說奏唐之五禮儀注雖兩經增修而其間頗不合
者莫或折衷宜詔學士官講求斟酌古今定著而頒行
之乃令徐堅李銳施敬本等同加檢校刪之功不就說
卒蕭嵩繼其軄復奏令王仲丘續為之二十年九月禮
成是為開元禮一曰吉禮其儀五十五二曰嘉禮其儀
五十三曰賓禮其儀六四曰軍禮其儀二十三五曰凶
禮其儀十八摠百五十有二勒成百五十卷終唐之世
迄遵行焉曰貞觀曰顯慶曰開元摠而言之所謂唐五
禮也夫禮先王以承天之道以理人之情者也是故設
其器備其物定其數立其文以待其有事者凡皆因天
道以為節原人情以為制推而示之天下國家故可得
而正也然其器其物其數其文儀章制度歴世未嘗相
同而所以制禮之意本末先後未有不同焉者也蓋上
世之居也土處而已其葬埋也為溝而已至於中古為
之宫室不以土處為不可更也為之棺槨不以為溝為
不可易也又其後也更采椽之質而兩觀是設也易瓦
棺之素而文梓是攻也夫聖人者豈好為相反哉其所
為相反者乃所以相成所謂因天道原人情而為之節
制也故五禮者自三皇五帝以至三代下更秦漢魏晉
以及于隋其間或因或革未嘗有同而制禮之意無不
同也大抵古今之變不同儀章制度不能久而無弊及
其既弊則必損益之以求其當審其宜而後可行是以
禮之用在乎適時之變而其本在乎因天道原人情本
末先後求合乎先王之意也故禮之本所以合理也不
可不同禮之用所以適變也不必盡同此聖人制禮之
意也唐之為禮其器其物其數其文儀章制度雖不能
一一以合先王之迹然百代之損益三變而著明折乎
古今酌乎文質求其當審其宜以為一代之制者其本
末先後固不可謂不盡合乎先王之意而議之也是用
為之序論以著其說庶議禮之家得以慎所擇焉五禮
之目舊以吉凶軍賓嘉為次而唐以嘉賓次吉軍凶次
賓其義類相從終始無黷為尤足據依矣
劉氏族譜序
劉氏在康山為望族世居縣南八十里之三臺系出漢
中山靖王之後有諱衍者仕晉為水衡都尉封關内侯
曰登仕齊為右丞相曰明仕隋為東郡太守曰德威仕
唐為大理少卿德威之後曰玢曰鋹皆仕南唐李氏隨
煜自金陵遷洪都再徙鄱陽玢居南源之虎墩鋹居西
源之龍灣二族皆繁衍簮纓詩禮為郡邑之冠鋹後曰
孟鎮者克紹先烈有聲於時譜牒之述亦嘗修葺厥孫
宏堂復為贅婿於樓裏謝氏因居三臺之下生子禄明
禄明生玉玉生金翁金翁生用一用二金翁乃予所交
者然雖潛耀弗仕其所以振起士風汲汲於家譜之修
誠為劉氏之賢子孫矣間以劉氏得姓之由始徙傳緒
之詳列為譜圖持以示禕而請序嗟夫古有大宗小宗
之法自宗法廢而有譜牒以維持世族蓋俾夫為之後
者知其本之所自出而有尊尊之義焉詳其支之所由
分而有親親之道焉尊尊親親之意盡而譜法備矣今
觀劉氏之族遠矣其譜所載幹支䟽暢綱網聮絡昭穆
次序秩然而不紊親疎遠近昭然而可考孟鎮聿修於
前金翁維新於後可謂知所務矣為劉氏之子孫者覩
是譜則知家世之源流思祖宗之盛烈以嗣以續綿綿
延延引而弗替矣
贈熊君序
士之出於三代之時者何其幸也蓋其養也有井牧以
為之田其處也有比閭以為之居其教也有塾之左右
師以為之師其學也有仁義禮樂德行以為之教及其
藝成而可仕也鄉里推其賢者能者而賓興之以達於
王朝論定而使之官上之人蓋汲汲以求之而為士者
固未始有求於其上之心是則士之出於其時者其心
為甚安其力為甚易也自世斁道散四民失其業而莫
士為尤甚田非有井牧之分也居非有比閭之連也師
非有左師右師之軄而教非有仁義禮樂德行之素也
至於仕則又在上者操爵禄以誘其下在下者懷智術
以要其上上下之間皆非誠心以相與故為士者恒産
恒心之既無則往往窮困顛踣之不暇而其能自卓立
以表見於世者無幾焉嗚呼士之不幸而出於三代之
後者其成之之難有如此而况頃年以來㝢内多故爭
尋常以盡其民未有休息也則為士於今日者宜其窮
困顛踣視昔有加其心甚勞而力甚囏也是豈勢使之
然不得不至是歟臨川熊君負其才藝而年方盛古所
謂譽髦之士也使其獲出於三代之時吾知上之人將
有以求之矣而今也君曾不急於自見漠乎無求于上
之心來游江左居無幾何即幡然而歸其鄉其不謂之
賢歟歐陽子有言後世之所謂賢其可貴於三代之士
遠矣豈非信然歟抑吾聞之小雅之詩曰菁菁者莪在
彼中沚既見君子我心則喜賢者之所在固夫人之所
同好也又曰皎皎白駒在彼空谷生芻一束其人如玉
賢者之不留其以繫於人之思也乃若是然則熊君之
來而遂去也吾安得不為之慨然也哉
送胡先生序
尚論吾婺學術之懿宋南渡以還東萊吕成公龍川陳
文毅公說齋大著唐公同時並興吕公以聖賢之學自
任上繼道統之重唐公之學蓋深究帝王經世之大誼
而陳公復明乎皇帝王霸之略而有志於事功者也即
其所自立者觀之雖不能苟同然其為道皆著於文也
其文皆所以載道也文義道學曷有異乎哉有元以來
仁山金文安公以其傳於北山何文定公魯齋王文憲
公者傳之白雲許文懿公實以道學名其家而司丞永
康胡公待制浦陽柳公侍講烏傷黃公以及禮部蘭溪
吳公翰林東陽張公則以文章家知名雖若門戸異趨
而本其立言之要道皆著於文文皆載乎道固未始有
不同焉者淵乎粹哉皆可謂聖賢之為學者矣以故八
十年間踵武相望悉為世大儒海内咸所宗師夫何後
生晚進顧乃因其所不同而疑其所為同言道學者以
窮研訓詁為極致言文章者以修飭辭語為能事各立
標榜互相排抵而不究夫統宗會元之歸於是諸公之
志日微而學術之弊遂有不可勝言者矣故禕與仲申
胡先生每論及此未嘗不太息焉蓋慨夫鄕學之淵源
不可不勉於繼承也嗟乎先生其可謂能繼承者乎先
生資器卓絶自許公柳公而下皆及師友之博考精思
封殖深固其言明潔雋健善自馳騁用以雄文奥學著
聞東南然素無仕進意今宰臣雅重其名遣使聘之而
重煩以政乃授三衢郡文學禕竊告之曰師道之不立
久矣况比年以來海㝢多故惟干戈是尋而禮樂俎豆
之事廢不復講然碩果不食君子無終窮之道主教一
郡雖其軄非顯榮而斯道之作興係焉昔文定公之教
授湖學也分經義治事諸科以教弟子凡出其門者皆
為成材東都言師道者莫於斯為盛文定於先生為遠
祖其所以教湖學者先生於衢將不以為己任乎嗟乎
繼鄉學之懿而任師道之重吾之望於先生於是為至
先生其以為然否乎
盛修齡詩集
新昌盛君修齡詩若干卷金華王禕為其序曰詩至於
唐盛矣然其能自名家者其為辭各不同蓋發於情以
為詩情之所發人人不同則見於詩固亦不得而苟同
也是故王維之幽雅杜牧之俊邁張籍之古淡孟郊之
悲苦賈島之清邃温庭筠之富豔李長吉之竒詭元白
之平易典則韋柳之温麗靖深蓋其所以為辭者即其
情之寓也而今世之為詩者大抵習乎其辭而不本於
其情故辭雖工而情則非有若吾修齡之詩其有得温
麗靖深之情者歟予嘗評其詩譬如芙蕖出水汙泥不
染而姿態婉然如春鸎出谷音韻圓媆而自諧律吕儗
諸唐人其韋柳之流矣至其力追古作又如紫霞琴譜
雖時變新調而古意終在有得乎漢魏之音為多是可
謂情辭俱至足以自名其家者也修齡早推擇為郡吏
後乃以進士起家調奉化州判官辟江浙行中書省掾
除福建行中書省管勾遷檢校官又除儒學提舉不赴
隱居龍泉山中葛巾野服自放於烟霞泉石間邈焉不
與世接富貴一不累其志若將終身焉嗟乎讀其詩必
也論其人有不知其人觀其詩可知也不知其詩者苟
徵予言其亦可知也夫
郁離子序
郁離子若干卷青田劉先生所著也六經以後諸子者
出其立言皆將以明夫道也而其為言人人殊蓋其患
在於求勝求勝則尚竒尚竒則立異夫聖人之道不可
以異求也愈異則愈不竒愈竒則愈不勝故諸子者門
分戸列各立標凖奮其私智騖其臆說為書日繁而能
不詭於道術者幾希宜其傳于後世者恒鮮而泯滅不
聞者不可勝道也先生是書雖寓言居多然其於天地
隂陽性命道德世運政治禮樂法度之際詳矣揆之聖
人之道蓋所謂不悖焉者固不特言語之工而已此其
有不傳者歟先生名基字伯温治春秋以進士起家仕
稍不顯而狷介之名素著遭世大亂益韜晦不苟出雖
出不苟就也用是人尊信之以為有道之君子云
匡山詩序
穹壌閒扶輿清淑之氣鍾而為名山凡其幽遐瑰詭閎
壯之觀皆天作而地藏之故造物者恒秘而不輕以遺
人人之離世樂道者或從而得之既抉幽攄閟以據其
形境之勝又莫不託之題咏以寫景致而宣物情蓋山
因人而名人因文以傳此自昔之所同而今匡山之詩
所為作也匡在龍泉西南百餘里最為峻險或曰山之
形四起而中窊狀類乎筐故名匡或曰以其山似匡廬
因名匡山也縣人張三益先生實居之先是山深蔽翳
於荆棘人迹所罕及先生得之乃始有以發其形境之
勝焉山多古松既據其絶勝處結菴曰看松菴西南有
深淵中潜蛟龍雲氣所常出又為亭其上曰烟雲萬頃
菴西南山益高上入霄漢遠近數百里可俯視又為亭
曰唯天在上菴東北林樾幽邃當夏亦寒又為亭曰清
高菴正南地夷曠而明迥東西山諸峯皆若拱揖者又
為亭曰環中於是匡山幽遐瑰詭閎壯之觀天作而地
藏者至是攬拾無遺矣太史宋公嘗為之記先生復屬
一時之鴻畯各按題以賦詩秀語竒辭層出踵繼其多
至若干首即而讀之非唯匡山之所為勝從可槩見而
先生之高標逸操亦固託之以永傳也蓋處為郡山川
最清峻而龍泉隸處為屬縣重嶺複嶂尤為險絶其地
上直少微故世有隱者如近代周啓明管師復軰皆肥
遯其間餘風遺韻邈然不可及已先生韞德韞器雅志
丘壑將以古隱者自期夙昔晦迹於兹山若將終身焉
今雖不果於離世復出為世用而其樂道之心今昔無
間意其諷詠諸人之詩一展卷間巖姿壑態應接不暇
如身在山上而嘯傲雲烟之表洞視千載遐矚八紘胸
中油然之樂人蓋有不能知之者矣是則諸詩之作雖
以儗諸靈運石壁精舍等什亦復何媿故予為之序俾
傳焉
羅鄂州小集後序
羅鄂州小集故為書十卷鄂人嘗以刻板其州新安鄭
氏家亦有刻本歲久皆廢軼今其存者五卷其七世孫
宣明力搜訪之復得雜文若干首附于五卷之末而郡
人趙汸氏新喻趙壎氏皆為訂其譌舛乃重刻板以傳
屬予序其後羅公諱願字端艮新安人也幼穎悟強記
絶人比長落筆動萬言若不經思者既乃悚焉自悔力
探精索或數月不妄作一語刊落世俗陳腐之習悉取
法於秦漢蓋其學號稱宏博而其文雄深典雅幾於古
矣公蚤以蔭補官紹興末調臨安府新城縣監稅又監
饒州景德鎮税尋監南嶽廟非其志也乾道二年擢進
士第歴知饒州番陽縣不上予祠主管台州崇道觀八
年除通判贛州攝其守事以簡易為治贛人化之部使
者列其治行以聞淳熙六年知南劍州陛辭奏䟽其言
剴切深中時弊孝宗嘉納之從臣又交薦其才改知鄂
州既至郡上䟽言鄂自古用武之地下流陽羅堡尤險
要城壘皆不可不治民饑以田質榖而本息不侔宜為
立其中制強盜法當死而貰之者諸州所配隸其數不
實當究其數以絶姦宄瀕湖曠土新舊佃種者皆有弊
覈其實而定著之則租税可易集民間臧獲多邊鄙良
民姦人誘略以來宜聽其自言官而官出之其政事若
此類多所施設而尤以勸學劭農為先久之績用大著
藹然有循吏風適天旱禱雨立日中得暴疾而卒年四
十有九十一年七月也鄂人懷其德圖其象靈竹寺祠
焉初公父汝楫政和二年進士官至御史中丞吏部尚
書兼侍讀以龍圖閣學士提舉太平興國宫以卒立朝
有風槩為時名卿及公又以文學世其家公兄弟六人
兄顥籲並通判福州頡通判䕫州頌知郢州弟頎通判
蘄州亦皆以文學名而其後子孫復彬彬然多可稱道
者故論新安之世家未有盛於羅氏者也公平生所為
文甚多此所謂小集特存十一於千百朱徽公蓋嘗深
服其文有經緯而亦惜其傳之不能多也嗚呼公之於
文觀其所自致誠足以自名其家而卓然有立於不朽
矣列諸儒林文苑之間無足多者而史闕其傳後生晚
出幾無所於考非可嘆哉余故序其書特述其履官行
事并其家世淵源之懿蓋以補史氏之闕使讀其書者
因得知其人焉公所著别有爾雅翼若干卷新安志若
干卷行于世
陳氏族譜圖序
宣城陳氏世為其郡衣冠家有仕南唐為刑部尚書者
諱初明自昇來遷而宣城之有陳氏自尚書始至宋紹
興間敷文閣待制諱天麟仕既光顯而其族益盛蓋自
尚書而下及今十有六世子孫蕃衍其間以才學自見
者殆不可悉數故有族譜以紀世次而荐經喪亂簡篇
散軼十四世孫敏懼愈久且益墜乃裒輯成編復為圖
以著明之既成屬余序序曰古有大宗小宗之法聖人
所以叙天倫繫人心明教原敦政本者也漢魏以降宗
法廢而門地盛於是譜牒之學興焉族之有譜其猶宗
法之遺意歟宋世言族譜者二家曰廬陵歐陽氏眉山
蘇氏而二家之法厥各不同歐陽氏則世經人緯取法
於史氏之年表蘇氏則系聯𣲖屬如禮家所為宗圖者
及論其所為同則皆使人均重其本之所自出有尊尊
之義焉各詳其支之所由分有親親之道焉尊尊親親
之意盡而譜法備矣是故宗法既廢之後聖人叙天倫
繫人心明教原敦政本之遺意猶粲然於族譜見之君
子之有志於存禮者其忍復置而弗講乎陳氏之族遠
矣其所為逾遠而可考者以有譜存焉耳今敏既因其
舊悉加詮次而又重為之圖蓋合歐陽氏蘇氏之法而
兼有之爰自頃歲天下多故士大夫家莫不苟簡以廢
禮而敏獨於此加之意焉其可謂知禮也已敏字季明
前鄉貢進士以文學知名今時云
孝行詩序
宋之季年滁陽有篤行君子曰范君諱酉新字孟東學
者因其别號稱之曰青山先生仕嘗贊閫幕教郡庠雖
不顯融而純德懿行當世儒者皆尊慕之其設教於鄉
閭也患後生小子淩虚厲空而不省乎孝弟之實乃為
詩三十篇極言父母孕育鞠養教誨之劬勞與人子之
所以孝弟乎其親者情切而理明義正而實備質而不
失於俚詳而不流於煩讀之使人孝弟之心油然而生
誠可謂有補於世教者也三百篇之詩其言人之大倫
至矣自當時閭閻女婦皆能習而知其義而後世雖老
師宿儒猶不能通焉者則以去古逾遠弗達其辭故也
先生此三十篇者其於辭可謂達矣廣而傳之有弗習
而通之者乎昔者子朱子之為小學書也蓋嘗欲取近
代之詩有關於世教者類而列之然弗果也嗚呼先生
之詩其殆成朱子所欲為者歟先生之孫常嘗守姑孰
將刻板以惠學者以余辱託斯文之雅俾為序其首故
余為掇其大旨而書之
章氏兄弟字序
龍泉章三益先生以書來謂余曰吾同母兄弟凡三人
焉伯氏有子曰存仁仲氏有子曰存質皆幸冠而成人
朋友之間字存仁曰允恕字存質曰允忠既教之矣惟
是製字之義不宜無說子尚有以重教之也蓋嘗聞之
天以是理賦諸人人禀之以為性謂之仁故仁乃理之
具於心者理具於心而推之以及乎人物者恕也恕者
以己及物之謂也是以聖人之教人必強恕而行為求
仁之先務是恕固仁之所以推也天以是氣畀諸人人
受之為形而質凝焉質固一於樸者然而且已趍於文
矣故其所以為質者忠也忠者渾然誠確之謂也是以
三代之為治有尚忠者矣而後繼之以尚質則忠固質
之所為本也從是論之仁非恕則莫之推是恕者仁之
用也質非忠則莫之本是忠者質之先也是則存仁之
字允恕存質之字允忠揆諸名義固可謂有合而稱情
者也抑余聞之君子之製字也所以尊其名也名之所
為尊將望之以成人之道也故君子之志於成人者因
其所為名字者而反求之亦可以造其至矣然則於仁
也力於恕以為入德之方於質也本於忠以為立誠之
要各從其類而致其至焉豈非聖賢之為學者歟䟽其
說以貽之并以眎先生何如也
贈郭士中序
余客昇取友於其土得郭君士中士中六人家故多貲
而尚義十年間避兵乃徙昇其兄士言嘗為國子生好
學善持論前年以兵死豫章余不及識之而士中辱與
余定交日相過從講說經史疑義或取古今文挈長較
短如是以為常久之聆其言觀其行不見其非吾愛也
乙巳冬中忽為余言將溯大江而至武昌由武昌泛重
湖而抵長沙行且有日願得一言以識别余聞之憮然
若自失噫自余頃歲憂患之餘閉門聞風雨聲心輙怦
怦然出門適康莊亦若躡羊腸蹈虎尾兢愓不自持蓋
其志氣選耎久矣故聞士中之行冐嚴冬涉遠道雖壯
其遊而竊不勝其媿也而士中顧乃徵余言其將奚所
云耶然追念余三十許時驅馳於吳越楚宋齊魯燕趙
之郊䟦涉山川蒙犯霜露不以為難其好遊視今士中
尤甚士中少余十數歲政余好遊之年也則其操舟趣
駕為是二三千里之行宜乎無難是亦志氣之盛使之
然也雖然余聞之昔人之好遊非徒遊也昔之好遊者
無如司馬子長其足迹殆且半天下而其所歴攬山川
之形勝悉用資以為文其得於大江長淮洞庭彭蠡則
為文奔放浩漫淵深而渟滀得於龍門劍閣九疑蒼梧
則為文嶄絶峭峻紆鬱而幽深泛沅湘弔忠魂則其文
感憤而悲激過大梁涉豐沛觀爭戰之墟則其文沈雄
而淩厲講業齊魯鄉射鄒嶧想聖人之遺風瞻泰嶽之
尊安則其文典重温雅有正人君子之儀焉是其所以
竒於文者庸非以游故耶若子長者其長於游者耶今
士中之游計其所歴固不能子長之十一意其歴攬所
及而資以為文者亦必將有得焉殆非徒游而已也士
中他日歸以其文相眎吾見渾雄竒崛而變態横生者
未必不因兹游之故則士中之長於游也寧獨有媿於
昔人也哉
送紹興守張侯序
聖天子以神武取天下海内為一天下大定重念比年
以來民生失職思有以惠綏之以謂近民之官莫切於
郡縣故守令之選每加慎焉比遣使者行浙東郡縣問
民所疾苦至金華金華父老告使者言數年前吾邑有
主簿張君愛民甚吾民至今思之不能忘朝廷倘嘉惠
吾民願得張君復來為金華使者還以其民言聞上為
之嘉嘆即命以張某為郡守守金華於是張侯去金
華再遷官方為侍儀使朝夕在上左右會紹興闕守
中書省臣奏命張某守紹興為宜有旨從之張侯行在
朝僚友咸屬余為言以贈之以余金華人為能知張侯
也嗚呼自兵興以來天下凋郡弊縣比比而是民生不
遂久矣惟是浙東西民被兵少生齒故繁庶然徵需科
歛之荐加其民之困亦已甚矣雖郡縣政軆有不同而
均之為民牧愛民之心宜無不同今張侯之為越即前
日金華之愛民者推而行之越之民有不從其惠者幾
希余忝職太史氏竊知皇上所以慎選守牧之意故特
為張侯言之侯行矣他日政成其必無負聖天子見用
之意而以循吏著稱史冊者其必張侯矣余不敏尚能
執筆以竢
周易演說序
周易演說京兆石君伯元之所著也石君之言曰聖人
之作易也立象以盡意設卦以盡情偽繫辭焉以盡言
變而通之以盡利鼓之舞之以盡神必如是故天下後
世之人悉能知而行之在天則道器之變通也在人則
日用之事業也此聖人所以為生民立命者也自漢以
下易道無傳諸儒之傳註百有餘家然考象辭者咸泥
於術數談義理者或淪於空虚以故聖人設卦觀象贊
辭而明吉凶以為開物成務之用者其本旨因晦而不
明夫易道不可以傳註求求易道於傳註則其道為愈
不明矣於是諸儒之說悉棄弗省間獨取河洛二圖以
玩索之一旦恍然若心領其義而神會其旨者遂乃筆
而為書每卦有說其引物指事也為甚近其析理陳義
也為甚著大抵專以明象為要取之有所從推之有所
用非苟為空言而已至於河圖洛書之數重卦變卦揲
卦之法又為十有二圖以發揮其要指摠名之曰周易
演說其言皆出於自得之妙而未嘗有所蹈襲者焉余
嘗以謂君子之為言不必取異於人亦不必務同於人
也求與人異是驕己以勝夫人也求人之己同是強人
之隨乎己也要皆失之偏而不能適乎至當之歸今石
君之於易非故與人為異同也推其所自得者以為言
以求夫至當之適故不能無異同焉耳雖其所以合乎
聖人者非人所能知苟非其自信之篤烏能及是哉抑
余論之易至程子為傳始一於言理及朱子本義又專
於卜筮其道蓋已甚明後世言易者殆無以尚之矣演
說之書石君以為繼程子而作然非惟諸儒之傳註有
所不取而於程子朱子之說有不合焉亦不恤也嗟乎
石君其誠篤於自信者乎君在異時常舉鄉貢進士為
陜西第一已而隠不仕關輔之學未能或之先而今亦
老矣蓋其學受於賈仲元氏而賈氏學於蕭貞敏公同
文貞公一出於正者也石君以余能相知也出其所為
演說者屬為序余不得辭世之不知君者因余言而求
之則其為書固可得而知也
王氏迂論序
聖賢之道所以致用於世也禮樂典章制度名物蓋實
致用之具而聖賢精神心術之所寓故在學者尤不可
以不講是故致用在乎經邦經邦在乎立事立事在乎
師古師古在乎隨時苟不參古今之宜窮始終之要則
何以涉事濟變而彌綸天下之務哉秦漢以來儒者之
學或泥於訓詁或淪於辭章或滛於清虚或滯於功利
其於聖賢致用之道能通焉者鮮矣至於宋而有永嘉
經制之學焉蓋自鄭景望氏薛士龍氏以及陳君舉氏
葉正則氏先後迭起其於井牧卒乘郊丘廟社章服軄
官刑法之類靡不博考而精討本末源流粲然明白條
分縷析可舉而行當其時吾金華唐與正氏帝王經世
之術永康陳同父氏古今事功之說與之並出新安朱
子皆所推嘆然於永嘉諸君子之學獨深許之豈不以
經制之講固聖賢之所以為道者歟近時有鄭天趣先
生者永嘉人也其於鄉學能備究之縉雲王熙陽氏蚤
歲嘗從先生游聞見之際所得者既多乃復即羣經諸
史百家之書而大肆其力焉推其所得著而為書有書
海通辨三禮纂要左氏鉤玄摠若干卷凡廬井車服禘
祫泉幣之屬禮樂典章之所繫者皆為之論議其事之
本原大抵兼取杜氏通典鄭氏通志馬氏通考等書而
其為論則務以發前儒之所未發條理明順聯如貫珠
考覈精詳審如中鵠既乃掇其所為論别成一書若干
卷曰迂論嗚呼經制之學世不復講久矣今吾熙陽乃
獨肆力於此豈非有志於致用者歟世有觀會通以行
典禮者吾知於熙陽之書其必有所徵矣熙陽學博而
才贍頃用内翰臨川危公薦入翰林為太史屬尋奉使
安南還擢工部員外郎辭不拜補外調澠池縣丞其他
所著有交山文集若干卷行於世余與熙陽交久且契
其學問之所至頗能知之故因序其所謂迂論者使傳
焉
黃子邕詩集序
旴江黃子邕氏善為詩其詩有曰醉㝱藁者皆古樂府
歌行五言古軆摠若干卷其辭簡質平實壹本於漢魏
而絶去近代聲律之弊殆幾於古矣嗟乎若子邕者豈
非其意欲追古之作者以為並然可不謂為今世之能
言者歟予嘗論之三百篇之詩其作者非一人亦非一
時之所作而其為言大抵指事立義明而易知引物連
類近而易見未嘗有艱深矯飾之語而天道之顯晦人
事之治否世變之隆汚物理之盛衰無不著焉此詩之
軆所以為有繫也後世之言詩者不知出此往往惟衒
其才藻而漫衍華縟竒詭浮靡之是尚較妍蚩工拙於
辭語間而不顧其大軆之所繫江左以來迄于唐宋其
習皆然是其為弊固亦非一日矣今子邕乃能斥漫衍
以為簡屛華縟以為質黜竒詭以為平祛浮靡以為實
讀其辭知其於天道人事世變物理之際詳矣等而上
之詎止於漢魏而已哉故予以謂子邕之詩殆幾於古
今世能言之士如子邕者蓋不可多得也子邕嘗北游
遭世叔季其言不見用其志鬱鬱不得遂頼今天子
明聖盡收前代遺才而甄錄之故子邕遂擢官於禮部
會朝廷方務稽古禮文之事討論潤色出於子邕者居
多蓋子邕之學不特善於詩而已予故論其詩并及其
平生之槩使讀之者因得以悉其人而又以見予於子
邕之詩能知其意之所在與其學之所至非苟焉相好
而已也
送鄭仲宗序
上之三年夏詔徵江西諸郡縣民凡稱大家者悉赴闕
既集闕下則造之於廷而親訓諭之凡天地隂陽性命
仁義古今治亂盛衰紀綱法度賦税供給風俗政治得
失之故諄諄焉累數千百言又恐其或遺忘而不能詳
也則刻而為書以摹本分賜之乃六月十三日庚午上
御奉天門翰林臣宋濂臣詹同臣王禕及起居注臣
陳敬奏事畢賜坐從容問曰卿等知朕所以訓諭斯民
之意乎臣禕謹對曰自古帝王皆身兼君師之任君以
治民師以教民三代而下為人主者知為治而不知為
教今陛下主天下為治之道已備而又集凡民而訓諭
之耳提面命不啻嚴師之於弟子此政古昔帝王教
民之意也又問卿等亦嘗見鄉人有論否乎臣濂對
曰臣鄉人浦江義門鄭氏實來受訓諭為臣言陛下教
之之旨甚至今還且將以所賜書重刻而摹之使其鄉
里之民家有是書以廣宣聖意矣越數日仲宗來請
别且求言以為贈仲宗即所謂義門鄭氏者夫仲宗之
來既承聖天子之丁寧告戒至詳且悉天下之言宜
莫有加之者矣而顧又求言於禕何耶禕也聞之三代
之民人有士君子之行豈必皆待上之人匡直輔翼而
振德之哉蓋其性質本善而又薰陶漸磨之素至故一
鼓舞之間莫不興起於為善而比屋可封之俗成矣今
仲宗之家十葉聚食藹然有仁義之風庶幾一家之三
代今又昭受聖訓而且圖使鄉里之民同興於仁讓上
下相成如此豈非三代之君民者與夫紀述上德而推
揚之以風厲乎四方者史臣之軄也禕故具志其事書
以告仲宗若仲宗才學之懿行役之勤則凡賦詩者當
能稱誦之兹不復道
王忠文集卷七
