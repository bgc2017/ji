王忠文集卷二十二
明王禕撰
傳
友琴生傳
友琴生姓朱氏字原良金華人也六世祖漢上先生震
以善易名至生克紹世業篤志讀書然不屑為章句學
而藝文之事咸精其能自三代秦漢六朝隋唐五季金
宋以迄於今凡鐘鼎敦彛鬲卣壘尊玩用服御之器金
鏤石刻繆章鳥篆楷隸之文圖畫之属悉能究其本末
鑒其真贗今世以好古博雅稱者深所推服以故士大
夫樂與之遊而善其所居室蕭然絶塵不留他長物惟
置琴其中曰古人吾所尚友也雖然古人遠矣琴者古
人性情之所寓吾視之猶古人焉耳其不足為吾友乎
因自號曰友琴生又嘗語人曰昔歐陽子號六一居士
謂一琴一壺一碁金石遺文一千卷書一萬卷與已為
六也夫身至貴也混五物而俱六是失己也琴至古也
儕五物而各一是失物也要之皆非也今吾獨取琴而
友視之友德之義不庶幾歟於是人咸謂生為善取友
云
論曰昔先師朱徽公有琴名雪夜賓嘗勒銘其腹以遺
丞相王魯公其辭曰養君中和之正性禁爾忿欲之邪
心乾坤無私物有則我獨與子鈎其深至哉言乎言琴
之用者無以加於是矣原良魯公里中子也以琴為友
其能服膺徽公之言者耶
喻夫人傳
喻夫人者諱德常字可貞當塗人也喻縣大姓也家素
饒於貲父汝政仕嘗管財賦有五女子夫人長且賢甚
愛之慎擇所宜歸者於是同里陶先生安方以文學名
乃以夫人歸焉先生風檢清邃平居惟篤志問學著書
以為業而夫人善理家事無鉅細皆井井有條用是先
生得不以猥務𤨏故嬰其心日致力於文藝所造益深
矣夫人雅不愛華飾歲時歸寧四女弟皆適巨室服御
競侈靡夫人素粧靜儀處其間意澹如也先生既領鄉
薦親戚里黨皆來賀夫人曾不以為喜及下第歸夫人
亦無有不悦之色或問之夫人曰乖逢得失是有命焉奚
必置欣戚其間也暨先生居宰垣躋政路禄俸之入充
足矣而夫人奉身益廉處家益簡薄唯承祭祀延賓客
則必致其豐常戒家人曰夫君有儉德今幸顯榮吾所
以相之者敢不愈加謹乎初夫人逮事其姑徐徐性嚴
重夫人事之備極恭巽鷄鳴盥櫛畢即詣前候起居已
乃具甘旨以進左右承順每事必得其驩心徐以夫人
事之至也每語人曰昔吾事吾舅姑謂我盡婦道臨終
祝曰新婦事我善我且死無以為新婦報願新婦有子
婦亦如新婦善事我也舅言今其驗矣先生適他往而
姑属疾夫人親鬻藥晝夜扶掖衣久不解帶及卒哀毁
過情而治喪無違禮暨從宦金陵請其母與俱母辭曰
吾甚戀鄉土今遠行恐以骸骨累汝也夫人謂時亂田
野非所安力請以行未幾其族殱於兵而母獨得以天
年終養生送死於禮尤無闕二子晟昱既授經延名師
教之先生夙夜在公無休暇義方之訓出於夫人居多
夫人秉志袛柔察理明亮而閑習於禮法閨門之内肅
然有容蓋其在父母家稱賢女相其夫稱賢婦而教子
稱賢母先生自窮居以至顯達凡所與遊皆當世名人
莫不知其有資於内助而夫人之為賢也夫人卒年四
十有七賢而不夀咸嗟悼之
贊曰配偶福之原也是故君子重之孔子刪詩殷雷雞
鳴之篇與關雎葛覃並列於國風者以其能儆戒相成
勸以義也嗚呼室家能義以為勸儆戒以相成此固配
偶所為賢家之所由昌歟以予所聞若喻夫人者蓋有
之矣其羣行之懿足以輔教而導世故具著之于篇
熊孝子傳
熊孝子者名仁瞻唐洪州海昏縣人也性至孝仕為左
衛府參軍袁州宜春縣丞喪母奉柩而歸卜宅兆於縣
西之歸義鄉而其地岡阜峻險喪轝莫能致也仁瞻念
非水道不可達誓傾家訾掘地為川以通江方庀工俄
而天大雨水自墓旁近地湧出成川與江流接舟以得
達而窀穸之事遂矣既葬結廬墓側居六年有慈烏來
巢共稱異焉於是江西觀察使路嗣恭列其孝友以聞
大歴十年秋勅旌表其門閭仁瞻後再調江州司戶又
遷越州蕭山縣令卒官年七十有三世因名其川曰孝
子港橋曰孝感橋所居里門曰孝錫坊海昏至宋改建
昌隸南康軍淳熙六年新安朱熹守南康首命有司依
准勅令護其墓且遣使祭之其文曰熹假守兹土攷諸
圖經以求此邦前賢潛德隠行之實於建昌得陳大中
大夫司馬嵩從事中郎司馬延義以及熊君皆以孝德
聞而熊君精誠所感獨致涌水成川之應私心竊敬仰
焉乃復以其事請于朝有旨洊加旌表既而嘉禾陸德
輿來為守聞而嘆曰熊孝子事前守朱文公之所表章
也吾其敢不成其志則大書有唐熊氏旌表門閭八字
勒諸石俾縣令鄭作承新作其里門厥後為守令者咸
護視之惟謹莫或能廢也孝子子孫相繼緜延至于今
十一世矣
太史氏曰余家烏傷縣縣人有顔氏者秦人也蓋葬其
親而躬負土焉羣烏銜土來助烏吻皆傷故漢即其地
縣且名之至唐又改名義烏表孝行也及余得建昌熊
孝子事至慈烏來巢與吾顔氏事頗相類為之於邑久
之因竊嘆曰至哉孝乎一念之烈其感物固如是夫傳
曰孝弟之至通於神明信哉
蘇君小傳
蘇君名友龍字伯䕫婺之金華人其先眉之眉山人也
眉山蘇氏其顯自文公及其二子文忠文定始文定之
長子遲以工部侍郎徽猷閣待制守婺有惠政移知處
州婺民告于朝乞還守婺乃復以吏部侍郎帶前職知
婺州卒贈少傅葬蘭谿之紫岩鄉因家金華而子孫遂
為婺州人矣少傅生龍圖閣直學士廣南東路經略使
贈少保簡少保生江東提刑秘閣修撰大理卿諤大理
二子吏部郎中江西提刑林金溪知縣鬱吏部生顯謨
閣待制知撫州熙撫州生兩淮轉運司幹辦公事圭運
幹生淮安主簿鎮金溪以吏部次子温州通判照為子
生嘉禾縣令在嘉禾生泉谷處士鎬處士德祐太學生
也宋亡歸隠于家至元中諸生就徵皆拜官處士獨不
起以文學風誼名重當世生六子君為次而淮安無嗣
因命君後淮安君生十載而孤母夫人潘鞠而教之俾
有成立君亦重自奮厲積學砥行籍然有名聲乃見推
擇試吏以選得從事閩中憲府遷廣東憲府掾又掾閩
中宣閫遂由行宣政院辟江浙行中書省掾用累考及
格調紹興路蕭山縣尹又除紹興總管府經歴不上階
自承事郎轉文林郎行樞密院照磨遂陞朝列大夫浙
行省左右司都事君在閩廣時憲使有以廉介為同列
所搆者御史劾之章未至同列即命君奪其印言綱紀
不可紊章未至印不可奪而憲使亦摭同列罪狀有左
驗欲逮繫之君復言持憲度而自相詆毁非所宜憲使
聽之俱賴以免連江縣有唐縣令孔戣所鑿湖溉田五
萬畝戣又置並湖田百畝令民永以租入治湖隄歲久
事廢君白上官徵累歲逋租治之並湖之田賴以有成
又歸學田之奪於豪民者以贍士士論稱之廣東宣憲
二府歲科南海番禺兩縣田出錢以給宴饗曰分田錢
吏因侵漁無度以為常民不堪甚君白除之民大稱慶
朝廷歲給諸郡新鈔而憲府監諸郡燒舊鈔如法舊憲
使為廣東守者獨不為燒積十五年司鈔者不得代君
奮然建議燒之鈔庫官率妻子羅拜以去汀寇逼漳州
君往督漳為守禦計吏欲籍民為兵君曰我為安民來
奈何擾民也閱軍籍得放逸者二千使率以為備城守
既固進兵擊之獲其首亂者他將略為己功君不以為
言其在浙省實掌漕事江浙歲運粮三百萬石給京師
而漕官悉恃勢凌州郡強取贏無錫州獨不與則誣其
糧惡不宜上供以激怒宰臣宰臣怒欲加罪本州君慨
然曰吾為掾而使上官用法失平是負掾矣白遣官驗
視得實事乃解海寇作亂行省發官粟募民船載軍往
捕之船未盡發而寇降遂議徵前所募粟君以船已為
官募而官不用則責不在船戶且其既發則食粟殆盡
而復徵之是陷之罪也不若止徵船之未發者宰臣韙
其言其在蕭山適歲祲發常平倉廪以賑民同列或泥
常執不可君曰以官粟活民何不可者盡發賑之民得
活者數萬計縣無社稷壇而風伯雨師壇前令售釋氏
為浮圖君曰吾任民社之寄此而不䘏何以令為乃度
地置壇壝具准令式吏胥或執官府短長為民害咸置
之於理訟牒有及婦女者必斥去之居二年政績大著
郡府常以旁近州獄諉之讞諸暨守奉命賜老人帛慢
不親以授里胥因匿之事覺檄君按之君究其實守得
無贓罪而定罪如本條州人有東西鄰爭斫風所拔大
木者州罪東鄰東鄰不直詣府訟府以其事下君往其
地詢之則木乃南鄰無主木也乃遂以前罪罪西鄰而
木入于官其他所行事若此類甚衆會處州盜發君奉
文告招撫之既平而樞密分院治于處君留樞属因留
處者久及遷職都司則時已不可為因謝事而歸徜徉
家林或漫游金陵日以書史自娛情之所觸輒聲於詩
不屑事雕刻為工也初文公歸葬於蜀文忠文定俱葬
汝之郟城子孫阻遠不克時展省而婺之有蘇氏自少
傅始而文忠之孫給事中嶠亦嘗守婺處士乃率族人
為祠宇合祀之且表坊門曰景蘇君念烝嘗之事久或
不能繼議各割田摠其歲入以為資族人皆從之間嘗
至京師將留官于朝庶幾得將指使由陜西道漢中以
入蜀展謁先塋訪族人以通譜牒然後出歸峽經襄陽
抵河南以拜二蘇公之墓而後歸而適時已多故志弗
克遂年亦且己老矣每言及輒慨然君歴官法當推恩
父母不可得尤以為憾誓不辱其先因自號曰栗齋言
謹且畏以自志也君今年七十有二康健如五六十歲
人生六子其第三子伯衡至正癸夘鄉進士有文學最
知名
左史王褘曰蘇氏之所從來遠矣唐世自趙入蜀隠約
數世至宋之盛而文公父子者出及其自蜀居婺則光
顯又累世當元之盛而君以生蓋上下不啻五百餘年
矣昔文公與二子至京也翰林歐陽脩薦之以故名大
顯以其父子皆知名故時稱文公為老蘇余聞伯衡舉
進士赴禮部君與俱行是時歐陽玄在翰林亦亟稱揚
之而一時復以昔時稱文公者為君稱至今以為美談
也語曰莫為之先雖美而弗彰莫為之後雖盛而弗傳
豈謂是耶嗟乎蘇氏之澤蓋未艾也
瑯瑘山人傳
瑯瑘山人者姓范名常其字子權滁州人也滁為城環
以平岡漫阜而瑯瑘山獨巍然峙於西南去城可七八
里范君世家滁瑯瑘山人所為號也初君之大父酉新
有學行當宋季仕不大顯學者稱之曰青山先生至君
復能世其學隠居不求知於時而時亦無能知之者今
天子起兵淮右也首得滁君即杖策謁軍門上知滁人
之賢者獨范君與語意合留置幕下有所疑即以問君
君每以實對輒稱旨而羣雄角立天下勢未定上命君
為辭以禱上帝有奉天征討慮弗合於天心等語深契
上心既而上渡江取姑孰君以帥閫都事贊軍政留姑
孰又移毗陵及維揚會姑孰闕守遂命君守姑孰以簡
易寬厚為政居三年民親愛之既去久思之猶不忘洪
武建元上既即天子位銳意於稽古禮文命君為翰林
直學士制禮作樂之事多委之尋以病謝事去歲餘上
念舊臣在者如君無幾有旨徵詣闕俾仍任前職君頓
首謝曰陛下之眷臣至矣臣雖老且病敢不竭力以事
陛下上每宴閑命儒臣列坐賦詩以為樂君輒操觚揮
翰先成以獻上笑曰老范之詩質朴而無華不亦類其
為人者乎尋遷起居注起居注者古左右司之職記人
君之言動者也於是其任益親密矣君適有足疾數在
告上即傳旨令其善自愛又賜以安車俾其出入勿與
衆人同時人榮之或問范君曰山人隠者之稱也今君
朝夕在天子左右為侍從臣奈何用隠者之稱為稱乎
君囅然應之曰子豈知人哉人之志固各有在者吾今
雖忝列從臣抑鄉土之念誰能忘之顧吾犬馬之齒且
益衰暮他日天子倘矜憐之則首邱之願可終遂矣是
則山人之稱固吾所以志也而奚不可哉於是或者乃
知其意所在云
太史氏曰余適滁登瑯瑘山愛其林壑深美因問滁父
老以山所從得名或曰晉武帝平吳瑯瑘王伷出滁中
故山因名瑯瑘也或曰晉元帝之為瑯瑘王也蓋嘗避
地居此山用是得名以余論之伷雖出滁中未嘗駐此
山山何故因而名當元帝時中國亂元帝將渡江故避
居此後既稱帝江表人故即其故號為山名耳山上石
墨遺迹尚存此其尤可驗者也及余考地理書見其所
載各不同而李清臣言瑯瑘名甲天下予故因論次范
君事具著之于篇
趙賢母傳
賢母趙夫人徽姓葉氏婺之金華人也父曰謹翁用儒
學起家以承務郎温州路同知瑞安州事致仕夫人幼
承家學習聞詩禮之訓懿聲淑譽早見稱婣戚間年及
筓歸趙氏為嗣滋字子潤之配趙氏宋秦悼王之後也
世有属籍宋亡家日以微夫人為趙氏婦逮事其舅姑
克盡婦道舅姑有不悅輒惶懼跼蹐若無所容其身者
而子潤純厚人也業醫常急於濟人未嘗與人較財利
用是其家益匱夫人處之恒裕如營甘旨為養曲盡其
道舅姑不知家之為貧也舅姑之喪以貧故窀穸之事
久未克舉夫人言及輒泫然流涕不懌動竟日亡何而子
潤死夫人治喪無違禮哀毁如不欲生子潤之死夫人
年四十有七矣有子四人曰古愚古怡古恒古忱而幼
者猶在襁褓中夫人承其夫遺命以教子為先務躬績紡
以易食以長以育其子亦不知家之貧也且日早作治
家事督諸子就學夜必焚燭課誦讀至夜分不寐以為
常平昔所聞嘉言善行每懇懇與諸子言之唯恐其不
有成也由是諸子皆重自奮厲植業砥行有聞于鄉邦
而古怡尤勇於為義以善士稱於是趙氏自其高曾以
下未葬者凡七喪夫人常為古怡言若等藉祖宗之靈
克有成立而先世遺魄猶未入土吾與若等情事之未
伸天地間罪人也古怡乃奔走經營購得吉壤於北山
夫容峰之原舉諸喪盡葬焉夫人曰若等今能成吾志
吾無媿為趙家婦即死可以見祖宗地下矣夫人得年
六十而卒既卒而古怡兄弟益相敦睦家産日豐裕嘗
異㸑而食矣古怡曰不可兄弟一體耳有無不可異也
乃復合食而同居焉鄉人曰趙氏之尚義其賢母之教
乎夫人卒今且餘十年鄉人之稱賢母者必曰趙氏趙
氏云四子者古恒已卒四女皆適士族孫男四孫女四
皆尚幼
左史王禕曰余聞長老言金華趙氏宋宗室異時嘗貴
盛矣國亡家遂衰趙氏不絶如綫有節婦徐者實能再
造其家而趙氏以有蓋再世而又得賢母焉是何趙氏
閨門之多賢也傳曰配偶福之原也家之有福有不原
於斯者乎余觀賢母善教其子若無甚難行者然夷考
其行雖詩書所載何加焉以其可以軌世範俗也故具
著之于篇
字說
宋瓉字說
吾友宋君景濓之令子瓚將冠以書來告曰願吾子之
教之也予既禮辭不獲則為製其字曰仲圭而序其說
曰天下之器無不適於用也而用於宗廟之中者為貴
宗廟之器均之為貴也吾獨以瓚為尤貴焉是故祭莫
先於祼也既祼以求神乃迎牲而畢事而所謂祼者實
用鬱鬯之酒瓚以注之也詩曰瑟彼玉瓚黃流在中是
也以故六尊六彝凡以酌齊酒兩敦四璉六瑚八簋凡
以盛黍稷而莫瓚為尤貴矣然人徒知其黃金勺青金
外朱中龍首華美而有容而不知圭以為之柄所為貴
者在此而不在彼也稽之於禮有圭瓚璋瓚之别而典
瑞蓋曰祼圭有瓚春秋外傳亦以瓚為鬯圭是則祼之
用資乎瓚而瓚之實重乎圭也吾故於宗廟之器辨其
用與其實知瓚之為尤貴也吾故配名於瓚而字之以
圭也雖然瓚之用以為尤貴可也而尤未免於可器也
局於可器則雖以夷吾之仁子貢之達而其用有窮吾
未見其可也必也充之至於不可器斯其為成德之君
子矣詩不云乎豈弟君子福禄攸降吾之期于爾瓚者
不其在此歟
金存字說
孟子曰人之所以異於禽獸者幾希庶民去之君子存
之予嘗疑其言為過論夫人之與禽獸相去遠矣天地
之塞吾其體帥吾其氣仁義禮智以為之性君臣父子
夫婦長幼朋友以為之教而推其用至於位天地育萬
物而後已視夫羽毛鱗介羣羣焉而生逐逐焉而死者
相去顧不甚遠矣乎而以所謂存與不存即以人與禽
獸相去為不遠不亦過乎及吾久而思之徵之於人驗
之於己然後知孟子之言天下之至論也何也天之卑
我以形而使我以心馭也亦曰存其所以為人之道焉
爾存之之道奈何全夫仁義禮智之性而由乎君臣父
子夫婦長幼朋友之教而已仁義禮智之性全於中君
臣父子夫婦長幼朋友之教由於外而後吾身可與天
地並立而無媿斯其盡為人之道焉苟弗能然則亦自
遏其躬而已爾自遏其躬者非天之與我者有歉也吾
則自致之也是則名雖為人實何異於禽獸哉其猶異
於禽獸焉者圓首方趾而已爾被褐食粟而已爾吾故
曰孟子此言天下之至論也吾友金德元之長子其名
曰存而朋友復字之曰思存吾故推孟子之說以告之
嗚呼存與不存間不容髮而相去之遠若此思存其尚
知所警哉
戴琦字說
錢唐戴君德剛命其嗣子之名曰琦既冠其執友高則
誠先生製其字曰景韓而其師胡龍臣先生属予紬繹
其字之之義予惟古人命名製字或因乎物或因乎事
旨各不同因乎物者孔鯉之類也因乎事者鄭寤生之
類也至于後世復有因其人以為名字者仲淹者王通
之字范希文慕其人以之為名焉亮者諸葛孔明之名
陶潛慕其人以之為字焉是故名之以紀其生字之以
尊其名者古今之所重固不可苟焉而已也今夫琦美
玉之别稱而宋有大儒君子曰魏國忠獻韓公實嘗以
為名公當東都盛時光輔三朝咸有一德其豐功偉烈
雖伊尹周公無以尚之今戴生因其名以為名豈不以
謂舜何人也予何人也有為者亦若是韓何人哉希之
則是故居之而不讓歟雖然慕其人而名其名將必傚
其人而稱其名詩不云乎高山仰止景行行止後人而
不先哲之是傚而欲其德之成業之就吾未之見也高
先生之以景韓字生也所以教生尊其尊賢其賢之意
亦既至矣生其敬承之生質美而好學夫苟充其志而
而資之以無倦強其力而致之以不止毋以先哲爲不
可及而日圖企及之則其所成就何可量也生其尚敬
承之哉
續喜聞過說
人不能以無過也人而至於堯舜可謂至矣而猶或不
能以無過焉况其學焉而未至者乎是故聖人未嘗以
有故絶人而每以改過望其人蓋其忠恕之至也故嘗
論之君子之過也非有意為之也非有意於為過故有
過必思於速改然而君子之欲改過也其必先於知過
己有過不能以自知也其必先於聞過過之在己常人
所惡聞惡聞己過則人孰肯以告之人之肯以其過告
之者由己之喜於聞過也是故喜聞過則必樂於知過
樂於知過則必不憚於改過過而能改則寡過矣過而
能寡則可以至於無過矣無過非聖人不能也聖如堯
舜而猶謂其不能以無過蓋甚言無過之不易能也嗚
呼由聞過而知過由知過而改過由改過而寡過由寡
過而無過此聖賢學問始終之序歟吾觀聖門弟子亦
衆矣三千之徒四科之目孰非學聖人之道者其於過
行過言宜若鮮矣而喜聞過者惟仲由不貳過者惟顔
子其故何哉蓋仲由以勇顔子以仁惟勇也故喜聞於
過而有過則快於速改惟仁也故其於私欲能止之於
始萌絶之於未形不貳之於言行也不貳過則寡過之
謂矣若仲由者雖未至於寡過夫既喜於聞過苟力行
之於寡過乎何有嗚呼學者不有志於聖賢則已苟有
志焉而庶幾自立於無過之地其必自仲由之喜聞過
始矣溧水劉君彦肅有志於學者也所居之室題其額
曰喜聞過曰吾朝夕以自厲也京口俞先生既演繹其
義以為說他日彦肅且復徵予言予因論其大要發先
生之所未及豈獨復於君庶亦以自厲云爾作續喜聞
過說
行狀
南稜先生行述
公諱炎澤字威仲姓王氏學者因其别號尊稱之曰南
稜先生維王氏世為太原之邦人五季時有仕為節度
使曰彦超者自會稽避地家于婺之義烏其後遂為義
烏人所居鄉曰鳳林族大以衍世稱鳳林王氏公十世
祖固登皇祐五年進士第卒官恩陽令宋三百年義烏
第進士者自恩陽始八世祖從用七世祖悅贈宣奉大
夫二子曰永年曰喬年永年紹聖元年進士仕京師為
國子博士嘗定居於濟南終中大夫知福州文安縣開
國男贈正議大夫是生通判嘉興府贈金紫光禄大夫
鑄從政郎嚴州司法參軍儔喬年不仕是生承奉郎濤
光禄府君之子寧提舉廣東常平茶鹽贈中散大夫寅
歴知宜連藤柳峽饒江七州積階朝請大夫承奉府君
之子寓江東轉運司幹辦公事餘以賞延入官通朝籍
剖郡符者不可悉數運幹府君則公之高祖也曾祖誠
祖衛道奕世載德弗顯于時考濟景定二年應薦為國
子免解進士妣葉氏軍器監丞䕫路轉運判官蓁之孫
女通齋先生由庚之女也公生於寶祐癸丑自幼岐嶷
不凡稍長治舉子業有聲鄉邦既乃肆力於聖賢之學
蓋自恩陽府君受業安定胡先生之門厥後累世皆顓
門為儒淵源之傳既有所本而通齋為王大父學於徐
文清公僑文清考定朱子門人也其風聲氣習之所傳
感發尤多矣公當運去物改之後窮居約處操行益堅
殊無仕進意開門授徒戶外之屨至無所容久之部使
者薦其行義乃起為東陽常山兩縣儒學教諭遷石峽
書院山長所至皆以善教養得士譽居石峽歲餘即棄
官而歸於是年已幾七十矣優游家林日以經史自娛
祁寒盛暑手不釋卷然常苦嗽疾至順壬申八月十三
日竟以不起享年八十公性端慤狀貌偉然言論磊落
如震雷驚霆傾豁洞達而見諸行事平直正大又如青
天白日無所隠蔽人莫不畏伏而敬信之於書無所不
讀唯求通其大義為學者講說不支離穿鑿以為精其
文質直簡暢而理勝為主詩歌則思冲澹而氣渾厚緣
情托物一以寓之雅不屑事雕刻藻繪以為工也所著
摠二十卷曰南稜類稿藏于家初進士府君無嗣為之
嗣者不克紹其業更選於族人得公以為子田廬俾公
盡有之公固辭曰夫為人後者貴能紹先業耳田廬非
所計也而田廬或不均先業未有不因以墮者進士府
君賢其言卒成其志族黨素以是多之公娶傅氏先三
十年卒子男二人長良玉浙江鄉貢副榜進士為衢州
常山縣儒學教諭次良珉女三人適傅保許俊傅亨孫
男四人裕禕補初皆業儒女一人適俞有慶公卒後其
年十月日葬于縣南崇德鄉湖陽山先塋之次以傅氏
祔嗚呼公葬既久而懸繂之石猶無文以刻流風餘範
日就湮沒禕實懼焉是用疏其平生梗槩及世系里貫
年夀卒葬之詳如右尚維有道德能文章者論次而褒
顯之不朽之託庶幾有在云爾
謝君章行述
君章姓謝氏諱煥君章其字贑之寧都人祖諱復新父
諱仁居皆隠德弗仕君章少好學長通儒術而長於詩
志倜儻尚氣節與人交不務為苟合論議不肯詘人下
年二十有三挾所有遊京師京師賢士大夫皆樂與之
交居頃之一旦告所與游者曰吾無故而心忽悸得無
吾親或有故乎即徑歸至家母果死君章服喪盡哀
既免喪建昌府經歴清江彭君某聞君章名遣幣馬
迎之為其子師翰林待制京兆杜公本嘗過彭君與君
章話甚合盛稱道之未幾彭君死君章不遠數百里護
其喪以還既而里居鬱鬱不樂乃復遊京師名譽益聞
諸公間戶部司討達爾瑪君慕君章之賢親執弟子禮
居數歲意倦游又徑歸屏居故廬若將終身焉今國子
助教大梁黃君昭為令於廣之新會有政聲君章以事
蹐其邑一見即相契惜君章之才不得試乃資而勸之
又復遊京師至是達官要人多有知君章矣大都留守
判官段君定僧首闢館延君章君章與段君處凡七年
段君所以為君章地者甚至既以名力薦于殿中侍御
史額森呼圖克君而集賢直學士始興麥公文貴復列其學
行薦于丞相太平公於是丞相方銳意收用天下人才
額森呼圖克君以丞相子又樂推轂士父子間得君章喜
甚亟欲甄錄之會麥公有疾君章感其知己躬親鬻藥
若子弟然因染病反就寓舍遽不起至正九年二月四
日也行年四十有一段君為具衣衾買棺以歛殯于文
明門外是歲六月其子高生適從君章之友南豐張君
烜來京師將奉柩以歸而貧無以為資段君為出重賻
而黃君復來謁選乃與張君及四明倪君鉦共經紀之
蓋倪君久交君章與張君皆勇於為義者高生賴之故
克歸葬于其鄉君章娶黃氏子男二人長即高生次賢
生君章之游京師也嘗有諸王召見君章君章見之引
巵酒為夀王坐飲不為禮君章復引進酒曰王宗室重
臣視一介布衣不翅草芥嚮之不禮於僕固宜然布衣
以分則賤以道則尊故與王公實敵禮然則王雖尊不
宜於僕不為禮也今王誠能致禮於僕則尊賢下士之
名王有之矣王歎賞其言為避席以飲授經郎臨川危
君素嘗偕君章謁時貴危君謙退固讓不敢坐上坐君
章笑曰吾布衣也貴賤之際無所嫌敢坐諸君右遂坐
上坐無所詘蓋君章平日豪俠自負類如此人用是多
之然亦因是無所就以至於死亦可哀也已予因述其
行而著於篇使世之人如有如君章而不得遂其志者
其皆全矣夫善於文者當必有所發揚使君章託以為
不朽矣
趙君行狀
君諱必璇字仲寶姓趙氏九世祖曰宋周恭肅王元儼
建炎初其子孫隨躡南渡有官至開府贈少保者譜軼
其諱始來居蘭溪子孫遂為今蘭溪州人高祖諱不棄
通奉大夫太乙宫使曾祖諱善素武經郎主管建康府
崇禧觀祖諱汝鐈通春秋學授迪功郎充國史院檢閱
累任州縣以練習法令中其選轉從政郎潭州司法參
軍自司法而上既遠有屬籍且世以文章起家簮紱蟬
聯極鄉閭之榮盛考諱崇晉承宋學淵源之懿鬱為醇
儒未及仕而國事已非乃隱德不耀有子三人君其次
也君性警敏而量寬弘局度凝重循循退讓有古人風
讀經史能通大義善於辭令終日言論亹亹不倦而談
辯捷出如珠貫矢發皆中倫理其分剖是非商確成敗
又如燭照數計而龜卜莫或有遺聽者靡不厭服自幼
為祖母徐夫人所鍾愛夫人年踰八十猶康疆無恙君
致養唯謹嘗寢疾便穢手自浣滌奏圃常抱擕之夫人
感其志行朝夕以籲天而語人必嘉嘆不已及夫人與
考君相繼殁君服喪哀毁窀穸之事力經紀之不以煩
諸父昆弟後家日饒裕歲時祭祀未嘗不追慕流涕痛
親之不待而奉養之不逮也君年壯盛時尚氣節為人
排難解紛不遺餘力親戚里黨聚訟方殷君一言之頃
能使之忿釋怨消由是有搆爭者往往不直于官而唯
君言是直同里蕭氏伯仲於君為内外兄弟以分財不
均致訟賄賂盛行互結勢援君中立不阿左右救援卒
全其家來仕是州者賴君明達政體熟諳物情有疑事
必從君詢訪而南行臺侍御史洛陽秦公江西廉訪使
范陽張公與君交尤深君至晚歲乃專事沈默務為含
容與物無忤人有忤君者亦不以介意無賢不肖皆得
其驩心大飢貸細民粟適歲大祲無所償次年有秋咸
倍息徵之君歎曰比歲民阻饑得免於流亡者十不二
三今雖小稔忍即重困之乎凡貸於君者盡原其息為
粟九百石大盜逼境居民逃避山谷間無賴之徒託名
團結因事摽掠事定皆抵罪君凡所至必諭之禍福相
率相化得遠於罪戾者甚衆君平居撫族姻有惠接賓
客有禮慶弔之儀不廢於閭左鄉黨益以是多之其故
第在州南更即舊阯以建新宇將終老其間自號曰松
坡人因以松坡處士稱之焉初君少遭多難每以不及
力學為恨常謂今逢時休明家幸給足苟不篤於教子
何以迓續先世之遺緒哉於是米鹽細故皆身任其勞
而使其子良恭專意於為學受業鄉先生禮部郎中吳
公之門鉅儒鴻生如同郡待制柳公修撰張公博士胡
公及待制京兆杜公著作永喜李公道由是州即訪館
舍以欵延之良恭益用是磨礱浸灌克成立以文學知
名于時矣至正乙未之春君始感𠻳疾久醫弗效起居
如常時一日忽語家人曰吾其逝矣即起盥手足整衣
冠正身而坐問日早暮衆以夜漏方下為對君曰不及
眀矣良恭在旁雨泣告之曰死生之理如晝夜然吾年
幾七袠死亦何憾然吾家詩書之澤垂三百年汝能以
文學亢吾宗不啻足矣毋徒以泣為語訖氣息奄奄家
人號呼良久復張目正視揮手止之翛然而逝七月己
丑也享年六十有九君娶徐氏婦道母儀各盡其至子
男一人即良恭女三人長適朱淳次早夭次適龔泰孫
男二人友直友諒女四人長適潘倚餘在室君為人操
履端慤存心制行要以不欺為本有恩於人而無德色
有善於己而不自表暴故識與不識服其長者然其德
充乎器智適於材誠使推其所有出為世用則其事功
之建當有大過人者顧乃韜光自閟晦迹弗彰其所有
者僅著於一鄉而不及庸顯於當世此知君者之所為
憾至其死生之際不惑如此則雖知君者固亦莫能究
其所造也嗚呼若君者誠可謂純明篤實之君子矣良
恭將以丁酉二月壬申奉柩葬于州南銅山鄉塢口之
原謂其友王禕曰吾不肖不能立身行道以顯揚先人
之令名而先人又生無爵位不登名於史册大懼泯没
無所託以傳于後然墓宜有銘阡宜有表用以昭揭其
潛晦惟是志業行誼及世系里貫年夀卒葬之詳子尚
為我序次而書之吾將有請於當世有道德能文之君
子采擇而論撰焉禕不敢辭乃為具疏其實如右
江夫人行述
夫人姓江氏諱愛世居於燕譜牒墜軼序系莫詳年十
有七歸温之永嘉陳氏為贈中順大夫同僉通政院事
騎都尉追封潁川郡伯諱芹之配初國兵南伐通政府
君之父自中為宋大都督府行軍司馬提兵拒守汾水
關執節以死伯父宜中為宋右丞相兼樞密使悼宗社
之淪覆棄官浮海去不返通政府君與其兄葭弟萍俱
幼育于外家婺之蘭溪楊氏世祖皇帝既取宋命物色
丞相子弟之留江南者楊氏乃以通政府君兄弟歸於
京師葭先卒萍寖長賜名年扎克策喇實事成宗為榮祿
大夫宣政使武宗尤眷遇之特拜銀青光禄大夫大司
徒仍以宣政使兼延慶使佩三珠虎符領土蕃宣慰使
仁宗臨御之初司徒以官一品推恩三代於是曾祖景
彥贈中奉大夫秘書卿護軍追封永嘉郡公諡安惠祖
春贈資德大夫集賢學士上護軍追封永嘉郡公諡恭
僖曾祖母王氏祖母楊氏並追封永嘉郡夫人司馬府
君贈銀青榮禄大夫大司徒上柱國追封温國公諡康
順母楊氏封温國太夫人初通政府君與司徒同侍上
左右俱被恩寵猶未及仕奉詔至蘭溪追復故業而不
幸遽以疾卒夫人所生子曰阿爾孟格早以門功入備宿
衛受知于今由奉直大夫大都留守司判官陞朝列大
夫副留守乃援著令命府君以今階官勲爵而夫人從
封潁川郡太君夫人幼秀慧能通孝經論語孟子諸書
大義事府君極恭謹府君既没治喪無違禮撫其孤既
慈且嚴每謂陳氏故相門不可使廢學至鬻簪珥為貲
延師以教之治家有法親䟽無間言平居留意於梵典
日誦金剛諸經既婺居以靡他自誓因斷髮為比邱尼
事聞宫掖賜名淨行俾祝釐内祠歲給衣糧及侍從者
五人至正八年十一月疾作明年五月疾革遂以其月
某日終于京師安富坊之寓舍夀六十有三子男一人
即阿爾孟格女一人曰娟亦為比邱尼居禁院司徒之子
曰達幼孤夫人鞠之如己子至是同阿爾孟格奉柩南還
而已又明年二月日附葬于蘭溪某鄉某原之兆先是
夫人屬疾宫中問勞甚厚及至葬上命賜賻楮幣為緡
者五千中宫所賜半之惟夫人生有淑德嬪于名閱遭
值家難而能曲盡婦道陳氏之不墜夫人實為有功不
宜無辭以昭示于後嗣謹用纂述其梗槩使立言君子
得詳焉
元中憲大夫僉庸田司事致仕王公行狀
公諱文彪字君采姓王氏系出太原其先祁人也唐末
有諱彦超者官為節度使因避地居婺之義烏所居鄉
曰鳳林子孫蕃衍世稱鳳林王氏宋初有自鳳林徙居
金華郡城者五世而生本贈太師追封魯國公魯國生登
政和二年進士奉議郎知湘隂縣贈太師追封魏國公
魏國生四子師醇鄉貢進士贈奉議郎師心政和八年
進士累遷給事中兼侍讀權吏部尚書除顯謨閣直學
士知紹興府充兩浙東路安撫使爵東陽郡開國侯贈
特進諡莊敏師古亦鄉貢進士師德宣議郎贈太師追
封楚國公莊敏生四子其第四子為福建轉運司幹辦
公事汾實與丞相魯國文定公淮為從兄弟幹辦生二
子其次子杓通判嚴州實與魯齋先生文憲公柏為三
從兄弟通判公之曾大父也大父偕父庠皇贈從仕郎
建德路分水縣尹母郭氏封恭人自通判仕嚴因家焉
其後遂為嚴之建德人公資性穎粹幼篤學能通經史
大義年十六以選掌郡學錢穀尋見推擇補郡府吏繼
遷杭蘇二郡杭守王仲温名卿也器公為人以遠大期
之遇以賓禮大德丁未杭城飢公理賑事所活數萬人
用薦者陞浙西憲府掾會有例憲掾南人不得用復吏
紹興貢舉法行就試不合又吏處州陞浙江行省理問
所令史延祐庚申出為掾福建帥府用年勞上名中書
泰定丁夘授從仕郎温州路瑞安州判官役法久弊公
詢諸土俗咸謂義役為可行即為第其富貧均賦之民
大稱便大府因諉公賦旁州平陽役不閱月而畢其民
稱便如瑞安二州役法皆久而不廢杭之鹽官海岸崩
行省檄諸州遣官修治之公被役董其役不踰期而事
集宰臣察其廉能辟行省掾吏其所掌多重獄每抱其
獄稟堂上有所疑議無不立决者别曹事務常兼領之
投牒求仕者資其造就尤多元統甲戌除承務郎處州
路總管府經歴贊佐守貳鈐束吏属大小政務趨辦以
期舉無缺失者其年朝廷遣官錄囚行郡國公為平反
冤獄得免死者十九人莫不稱其明允後至元庚辰遷
贑州路摠管府推官刑獄無重輕必究心為窮竟平反
者尤多凡經其讞議人自以不冤贑所属二州八縣其
民好鬭而健訟往往貧者殺子女以誣巨室富者養窮
人為親属殺以害仇家相習成風為害滋甚公下令嚴
禁之有犯者無論情輕重悉坐死三年之間民用不敢
犯習俗丕變於是朝廷重更守令之選部使者交章舉
公堪其任至正丙戌除天臨路湘鄉州知州換階奉議
大夫湘鄉界在大湖之表而臨於桐溪其民頑悍素號
難治公至則一用禮義化之作為教條約民與共守又
刻小學規程之書使家習而戶喻學校久廢乃集俊秀
子弟延名儒為之師使肄業學中又新作禮殿置雅樂
聲名文物觀聽聿新州故别有義學學田五百畮豪民
占其田而屋亦壞公為追積年之逋租而勸好義者更
新之置師弟子員其體如州學士風翕然田政久不理
大家與吏胥並緣為奸利詭匿其税額以避徭役而受
役者多閭左之民公為括其實俾自陳毋有隠即有隱
没田入官既得其實乃定著于籍用為賦役之差富貧
以均民心悅服所在荒田募民有能耕墾者三年租税
勿有所與而境内無曠土塘池陂堰修築以時水旱不
復能為菑矣先是隸夫邏卒持文書行村落間需求貨
賄雞犬不得寧又民有冤詣官欲自訴者奸胥輒把持
之或嗾無賴之徒誣人以非罪公灼知其情痛繩以法
且禁在官之人悉不得下鄉凡以訟至庭中者是非曲
直立為辨决鈎深索隠動中其肻綮而原情制罪一本
乎寬恕民有鄧辛者以造偽鈔繫獄公鞫之初無左驗
也破械釋之有胡正者告其姪不率教撻之因縊死驗
視之其死非縊實正踢中其腎致死也當正以本罪有
譚公保者二歲而孤家産不貲盡占於叔父公諭以理
即以還公保有唐用者以養女嫁陳福為贅婿因勒福
為奴福不服則誣以他罪公問之得實俾福引妻歸本
家有豪胥以女許嫁王必忠既乃悔之歲久不成婚必
忠以訴公命以中人家禮納其幣當日即成婚豪民陳
清素武斷鄉曲握持官府事家貲累鉅萬復衆募奸人
偽造鈔其家久輒殺其人以滅口隂結大官為勢援所
為不法人莫敢誰何公發其罪惡父子皆坐死仍籍其
家而還其所占田土于民大抵公之聽訟斷獄無問事
輕重當避嫌苟得其情片言以决一日坐廳事有牛突
入膝跪而淚墮公語之曰若有冤乎苟有冤若第往乃
令人踵之往牛至屠家而止得私屠牛者痛懲之以已
貲贖其牛而申嚴私宰之令咸謂公有神明之政矣會
鄰郡武岡寶慶猺獠反朝廷連歲用兵討之軍旅使客
皆道經是州公督運粮餉十餘萬石營辦軍器亦以鉅
萬計州非驛道無傳置且舟楫不通轉輸供億之費悉
資於民公賦之有方不擾而事集不足捐以俸錢三千
緍佽助之故民雖勞而不怨大軍之討賊也不能習知
山川之巖險以故持久無成功公募凡敢勇諳武藝習
知谿洞形勢者助官軍戰數有功復令大家集民兵阨
塞之處戍守之民恃以為安著令民有鰥寡孤獨者居
以養濟院而院廢甚公既重為飭治又新作捕盗司及
賓館迎恩亭而神祠佛刹所當理者亦為之新又定勝
廣濟虞塘三石橋悉繕完之其役尤鉅由公使民義故
民樂於趨事而赴功土俗拘隂陽家說親死或三四世
不葬公與民約限六十日皆就葬不葬者以不孝論宿
柩得入土者餘二千有客使其州㨹櫝不能葬者則為
擇地以瘞之賜高年帛必手選厚繒面授之俾受實惠
焉公在湘鄉三年信義既明威惠並著教洽化孚變為
禮讓之俗倡優屏迹道無行丐之人兇頑之徒更相教
戒習為善良曰吾苟為不善何面目見王公耶龔珏有
隠德仇演有孝行皆表聞于朝雨暘風火有禱即應又
數有芝草之瑞入其境民情舒以和有熙熙之風焉於
是治行於湖南諸郡最以年七十致其事士民相與告
大府願留公毋行日千餘鏹属於道塗憲帥二府咸止
公必竢乃可去公為之勉留明年庚寅力辭而歸民庶
攀留填塞路道號泣而别相率立公生祠三十餘所又
編大夫士所頌歌鍥于梓為甘棠集列人民所慕思鐫
于石為遺愛碑公既東歸日徜徉於家林適時多艱行
省承制起公攝建德路總管府治中敦迫就職不容辭
避而有攝郡守者方專權自用勢不相下則搆危言以
中公賴省臣辨其誣事遂解而公竟以疾卒于杭之寓
舍朝廷除公中憲大夫僉庸田司事致仕命下而公不
及待矣公生于至元戊寅二月十九日卒于至正癸巳
正月十七日享年七十有六以其月二十七日歸葬建
德縣西青山之原公狀貌魁梧衣冠偉然剛正之氣動
形於辭色遇人待物一以誠敬無少間節操廉介門無
私謁在湘鄉時有二官塘漁利歸于州守公曰官利乃
可私用邪斥去不受故談者謂其如朱絲之直玉壺之
清家居奉祭祀悉遵朱氏家禮事其母備極孝道教其
子皆有學有文公元配方氏封恭人子男五人淵用止
善建中夀康尚雄女五人適姚至能吳昇齊唐卿姚昂
朱元澤馬元達孫男十四人穡稠穆秉廩積穀穎穥穉
秩穟穜程女九人惟公生于文獻之家夙以材自見拾
級而陞爰有禄仕能名異績所至著聞晚乃專任民社
之寄克以所學施於有政觀其化民成俗本乎禮義以
為治雖古循吏如文翁之治蜀韓延夀之治渤海何以
尚之公殁且葬而世系官代治行之詳未及有所登載
建中以告禕曰先人之所不朽者維文字是託失今弗
圖恐遂湮没豈無他人以惟子也属禕不敢辭乃摭其
實具書之庸竢述作之家採擇而論次焉
故參軍縉雲郡伯胡公行述
公諱深字仲淵姓胡氏系出漢安定宋初有諱棟者自
潤之丹陽遷處之龍泉因家焉棟生璠璠生文虎文虎
生竦竦生晟晟生滂滂生衢州錄事參軍松年松年生
鄉貢進士應辰應辰生温州樂清縣令㻑㻑生江南西
路兵馬都監見大則公之曾祖也祖諱堂妣李氏考諱
鉦仕元為征東行中書省左右司員外郎妣趙氏公生
有竒質讀書過目即成誦員外府君早歲宦游京師公
甫十歲而季夫人與趙夫人相繼没公侍大父撫幼弟
艱難刻厲以自植立而學業益以進下筆為文數百言
可立就弱冠游京師適員外府君仕高麗乃往候焉居
久之員外府君捐館舍而繼母實生弟海年尚幼公泣
謂海曰天禍我家我父棄諸孤萬里外今我奉匶南還
爾其留此以事母他日我當復迎吾母與爾矣舟行一
日泊大崕下夜夢父老語之曰此崕且崩宜急避驚覺
趨移舟俄傾大風雨至崖果崩墮水聲如萬雷霆人謂
此其孝感所致云既歸葬遂廬于墓左悉取諸子百氏
天官地志兵謀醫藥術數卜筮佛老之書而研究之然
於醫尤精常曰窮而在下者不能及物唯醫可能濟人
耳乃建藥肆市中有以疾病來告者輒與之藥弗與計
直也至正壬辰江淮俶擾盜賊蔓延閩浙間由建之浦
城松溪入龍泉公嘆曰浙水東地氣白矣生民無所賴
禍將及矣乃集鄉民共為守禦計而結寨於湖山於是
處州境内民相挻為盜江浙行省調萬戶舒穆嚕宜孫
戍處州辟公參謀其軍事一見懽如平生舒穆嚕公喜曰
吾事濟矣胡公籌策今無與比區區小醜不足平也即
檄属縣募壯士為軍十日間得數千軍于竹口傳檄賊
中曰爾等皆良民因詿誤故為亂棄仗即仍為良民耳
賊中傳相謂曰胡君長者其不欺我盍歸之盡燬器械
相率肉袒來請罪公一綏之以恩餘寇次第而平歲甲
午二月舒穆嚕公還臨海公亦歸隠於湖山三月温州戍
卒韓虎陳安國殺主帥據城叛行省命宣慰使恩寧普
討之道由處州辟公計事公與語意合軍事請公參謀
之公曰除暴所以救民今温城叛者止一二人若破其
城玉石不分如平民何此宜以計取不可以力攻也乃
遣辨士入城說其黨曰韓虎陳安國悖逆亂常今王師
致討大兵四集旦夕即攻城雖金湯無不破者若等胡
為為賊守自取作韲粉耶今將軍念若等未忍即加兵
若等能去逆效順悉從原宥苟稔惡不悛城一破悔無
及矣其黨聞語已咸相向泣曰吾屬自度皆旦暮鬼耳
今乃蒙將軍開生路敢不惟命六月果殺韓虎等以城
降温城濱海民以漁為業是時城閉者三月民貧甚公
即請發粟賑之事有不便者皆為之更除驩聲載道曰
吾民早得見胡君豈至顛沛如是耶恩寧普公欲列公
功以聞於朝公謝曰幸遇明公為知己得效寸尺志願
足矣何以功為既而恩寧普公以行省參政總兵番昜
復辟公與俱行軍務無巨細悉諉之信任之者益至歲
丙子六月青田潘惟賢華仲賢聚衆為亂聲言攻龍泉
縣長吏聞風遁賊遂焚縣治公之師曰王先生毅與門
弟子集義兵擊退之縣長吏及里中惡少年疾其功因
害王先生公時在番昜聞之馳而歸語同門友曰昔毛
術能為師復仇吾徒顧不能耶乃引兵執害王先生者
盡殱之遂從事于青田而麗水之浮雲泉溪賊並起歲
丁酉春縉雲之黃村松陽之白岩遂昌之大社無籍之
民盡為賊勢連結不可遏行省丞相喀喇公承制以舒穆
嚕公為行樞密院判官分院鎮處州既至即假公本院
行軍都事統兵以討亂九月攻泉溪賊寨拔之十一月
又平浮雲歲戊戌正月白岩賊來降五月縉雲賊亦平
八月移師攻遂昌賊酋周天覺方友元傾其巢穴出迎
敵公望見笑曰此非天授我乎使賊堅守窟穴未易即
殄滅今日之來送死必矣乃分部諸校以正兵與接戰
以奇兵左右翼夾擊之别遣游軍入山搜其伏匿比戰
賊三面受擊大敗斬首數千級生擒八百人獲方友元
梟之乘勝直擣大社周天覺降乃班師歲己亥秋以兵
討青田賊黨金德安誅潘惟賢兄弟以降於是處之境
内諸賊悉平矣先是國兵取浙東衢婺既下獨處州為
舒穆嚕公所守不肯降是歲冬今上皇帝遣僉樞密院事
胡公大海由間道取處州舒穆嚕公出戰敗北大軍遂入
城而分兵取属縣未附者公時以假元帥統龍泉慶元
松陽遂昌四縣兵欲閉關為拒守計四縣士民咸請于
公願内附以全民命且曰公治兵十年勤勞亦至矣而
朝廷未聞有一命之錫國家則負公公何負於國哉公
知時事已去不得已挺身見胡公而四縣因得不受兵
上素聞公名驛召至南京待以殊禮居無何擢中書省
左司員外郎上日與公議論天下事公有言上未嘗不
稱善也歲庚子秋命公相龍灣虎口形勢築二城以衛
京師工不煩而事以集歲辛丑秋有旨命公還處州招
集舊所部將校士卒以從征西歲壬寅春從上平江西
命公以親軍指揮領兵守吉安會浙東苗軍叛婺守將
既被害而慶城亦為其所據上命公以所部軍馳還復
處城比至城已復即除公浙東行中書省左右司郎中
摠制處州軍民事時山寇乘苗之亂往往竊發公隨方
招捕凡首惡者盡誅之於是守兵猶單寡公募之得勝
卒萬餘人軍需糧餉雖取給於民而民素受其惠咸樂
輸之無敢後時江西俱食浙東鹽而有司十分抽其二
商賈絶少公請二十分取一從之販者乃通軍用以給
歲癸夘春諸暨守將謝再興以城叛兵犯東陽平章李
公擊却之公引兵去赴援因建議以謂諸暨浙東藩障
諸暨不守則衢婺不支矣乃度地距諸暨五十里五指
岩下别築一城不旬日而成樓櫓壕栅靡不畢備上聞
諸暨叛遣使議别為城守計使者至城已完上嘆賞不
已已而浙西將李貞大舉入寇兵號六十萬頓城下城
堅不可攻迺引去上念公立城之功遣名馬賜之青田
之廬茨地接閩境人素懭悍恃其地險惡屢叛屢服至
是乘我師在外復為寇公還引兵直抵其地二十年逋
誅之徒悉就殄滅人咸快之歲甲辰秋温州方明善取
平陽時平陽已為我所有公出偏師復之并復瑞安所
侵地而親領大軍攻温州明善窘蹙乃與其叔國珍議
納歲貢銀三萬兩有旨俾班師公乃入覲上欲遂柄用
之公以邊境未寧願還守外以自效時上既即王位乃
除公王府參軍仍總制處州等翼陛辭上諭之曰俟閩
浙俱平當還汝中書矣歲乙巳春福建陳有定來寇邊
公率師往征之遂取建之浦城既而建之崇安建陽二
縣亦俱下上遣使賜以所御名馬將士賞勞有差建之
守將阮德柔以兵四萬屯錦江實出我師後公還兵擊
之破其二栅有定大恐盡率精銳來圍我營公突陣與
决戰馬蹶因被執有定既得公甚相禮待公因具道主
上神聖四海歸心羣雄樂為之用且援竇融歸漢故事
以撼之有定初無害公意會元使至督迫之公遂遇害
于福州得年五十有二訃聞上痛悼不已遣使即其家
祭之命中書議加恤典追封縉雲郡伯有爵而無階官
職勲者有司之制未備也公天資穎拔智識絶人其於
藝術弗學則已學之無弗精詣者性倜儻好施予賢士
大夫有貧乏者傾槖以餽之弗吝也其守鄉郡凡五載
馭民一以寬厚用兵十餘年未嘗僇一卒恩惠在人甚
多故其没也聞者無不流涕鄉人為立祠以祀之公先
配項氏先五年卒生二子長曰禎今為宣武將軍僉處
州衛指揮司事次曰杞女一人適同里章存厚繼室楊
氏故中書左司郎中元杲之妹也公既没之二年禎等
乃刻木為象具衣冠以葬實附于圍原先塋之次會國
兵既取閩俘有定至京上命禎臠其肉以祭公禕辱與
公交二十年知其為人學贍而才裕慨然有志於功名
者也遭時叔季未及有所樹立及既結知眞主庶幾有
以自見於事功矣而昊天不弔不及竟其才之用以究
其志之所欲為豈非其命也夫公當定諡於奉常立傳
於國史而勒銘於神道然行狀久未克為於是楨來以
為請誼不得辭謹為攟摭其平生大凡而寔書之雖於
公之穎識淵度無能有所發揮庶幾無愧辭者矣
王忠文集卷二十二
