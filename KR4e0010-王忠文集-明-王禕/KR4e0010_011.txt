王忠文集卷十一
眀王禕撰
記
文丞相畫像記
右宋丞相文信公畫像公諱天祥字履善廬陵人年二
十以寶祐丙辰擢進士第一咸淳壬申三十有六即致
其事不仕德祐元年起知贑州時國事已蹙其歲乙亥
帥義師勤王至臨安眀年丙子拜右丞相於是宋氏已
不國矣又二年戊寅公在潮州被虜以北留燕四年卒
以不屈死至元十九年壬午歲也嗚呼自古人臣秉忠
執節以身死國者有之矣然未有盛於公者也觀其從
容蹈道忼慨就義天地可易而志不改金石可變而操
愈堅其視死如歸誠有非苟然者人孰無死惟死得其
所故雖死而不冺公之死有繫於三綱五常為甚重是
可謂能處死矣豈非死得其所者歟嗚呼宋氏有國一
用科目以取士當其盛時以道德文章功烈顯融於世
者多矣及其亡也非是得一人焉如公者以忠義大節
為之殿三百餘年作人之效不遂終於寥寥乎是則公
之所為死其繫於天下國家固為尤重而不輕所謂死
有重於泰山者一也自予少時讀公吟嘯集及北行日
歷具悉其不屈狀後又得其本傳伏讀之知公為益詳
未嘗不感憤歎息以為忠義大節近世以来無有如公
之盛者及来吳中復得識公遺像覩其面目嚴冷生氣
肅然向之感憤歎息者於是尤拳拳焉昔歐陽子記王
彦章畫像備致希慕之意且謂其所不冺者不繫乎畫
之存不存嗟乎彦章固為死節矣揆之於公猶有可議
者使歐陽子得公死事論次之則其希慕又當何如也
嗚呼畫像之存公之不冺雖不繫於此抑百世之下拜
公之像有不感憤歎息而希慕焉者尚為有人心也哉
畫像為鄧某所造今藏袁泰氏家云
慈溪縣學記
慈溪有學始於宋慶歷間劉君在中林君肇相繼為令
因舊制重作孔子廟復治其四旁為學舍講堂設師弟
子以興於學後更廢弛屢經繕治二百四十餘年入國
朝元貞丙申廟學俱以菑毁為政者嘗一新之又六十
年當至正甲午而陳君麟来尹兹邑覩其規制褊陋屋
室蠧壞愀然嘆曰學政之廢興長民者之責也我其敢
不以為己任者聘番陽徐勉會稽錢宰兩先生為弟子
師將盡撤棟宇之舊而新是圖值時囏虞疆圉多故方
務訓輯師旅以禦外患既而威惠並著境内晏安乃遂
大興土木捐已俸為衆倡僚佐士民皆相率出錢致助
莫敢後於是禮殿以及兩廡重門悉易新搆而講藝之
堂棲士之廬先賢之祠校官之舍至於庖湢庫庾各以
序為峻其垣墻端其術道内外規制舉稱其度無或不
新焉者其位置大抵仍舊而崇高宏廣鞏固礱密非復
昔比矣始事於丙申之某月訖工於丁酉之某月役成
君既帥士者行舍菜禮教諭崔植以謂賢侯作興之功
不宜無所紀述書来属禕書其成績盖古者惟有學而
無廟後世或有廟而無學廟學兼備莫於今為盛自京
師達於郡邑海隅徼塞四方萬里之外春秋祭奠蕆事
惟謹而弦誦之聲洋洋盈耳藹乎三代之遺風焉夫何
比年以来宇内兵興儒服爼豆之事往往而廢獨慈溪
得賢師帥如吾陳君本彊而用裕文事武備設施有方
不以干戈廢禮樂而學政之修如此古之學不惟祭祀
鄉射養老勞農尊賢使能攷藝選言之事即是焉講而
出兵受成論獄訊囚之故無不由之君之於慈溪其庶
幾復古之意者矣是故魯修泮宫詩人頌之有曰穆穆
魯侯敬明其德又曰濟濟多士克廣德心上下之間相
成以德而逆道之人卒化於善故又曰既作泮宫淮夷
攸服贊美之辭必舉乎德而土木之功略不復道可以
知所本矣今賢侯之德嘉惠乎斯文已厚士之游息於
斯者日新其德以稱夫興學之意將見其效之所極無
不順服於德化魯人之頌其不復作於今哉昔慶歴之
記臨川王荆公實為之凡先王立學之原教學之法論
之為詳顧禕末學何敢措辭然念與君交有素誼不得
苟譲輙序次其歲月使刻諸麗牲之石君字文昭永嘉
人起家甲午乙科進士初筮即製邑慈溪治行為淅東
最云
漢南北軍記
南北軍漢制也漢受眀命撫方夏乃西顧卜宅作都長
安城闕宫室光眀神麗固足以備國制而昭皇威隆上
都而觀萬國矣重惟天子之都宜有重兵所以壯根本
而嚴衛翼者庶其在此蓋上天之象以羽林為天軍黃
帝之聖以兵師為營衛王者規天法聖則爪牙之衛詎
可缺諸高皇帝以神武之資躬提三尺紏集義旅洒埽
宇内天戈所麾蓬孛消釋五年馬上蝨鞮鍪而汗介胄
縛嬰斬羽天下既混為一任罷之兵佚諸農畮巴渝北
貉無勤遠人卧鼓包戈將與天下元元相安於無事矣
然而強宗豪姓盤互關東而材官騎士𣪚在郡國必虎
符羽檄召而後来帝室皇居苟無武卒銳士以衛翼之
殆非所以防未然而窒不軌此南北軍之所為置也南
軍所以衛宫城者也主之者衛尉其属有南北宫二衛
士左右二都候南屯公軍蒼龍玄武北屯朱雀東眀朔
平八司馬凡衛士二千四百六十九人然衛尉主兵殿
外而主兵殿門内則為光祿勲其属有左右五官中郎
將虎賁羽林郎左右監凡衛士三千四百六十一人北
軍所以衛京城也主之者中尉其属有中壘越騎步兵
長水射聲屯騎胡騎虎賁八屯校尉而胡騎不常置惟
中壘射聲虎賁屯騎在城中餘屯則皆留城外總凡軍
士三千五百三十六人而胡騎虎賁所領士數無所考
大抵衛尉主南軍以衛宫城實居乎内中尉主北軍以
衛京城實居乎外相為表裏其勢常相均然亦使之自
相為制焉以史考之北軍在外而或兼乎南軍南軍在
内而常重乎北軍何也國有大故則北軍亦環宫而屯
故五校嘗入為宿衛之兵是北軍或兼乎南軍也吴漢
之薨發北軍五校輕車介士以送葬而不易於發南軍
是南軍常重乎北軍也豈其兼乎南軍者在外之兵多
重乎北軍者在内之兵精故歟然古者内兵不外出以
根本之當壯衛翼之當嚴也漢初猶存古意南北二軍
未嘗出雖嘗出矣而其出未嘗遠高帝十一年發中尉
卒軍㶚上文帝三年發中尉材官軍長安故曰雖出而
未嘗遠也至於武帝始以衛尉擊南粤宣帝又以羽林
佽飛諸兵擊諸羌厥後自眀帝至順帝南軍遠出者二
北軍遠出者六而高帝建軍之本意於是廢矣竊嘗論
之天下形勝惟地與兵漢都長安阻河山之險左殽右
蜀太華涇渭表裏襟帶金城千里隠然天府之國矣而
南北二軍負城環宫路佖而營列棋峙而星布平居無
事則虎視耽耽四征不庭則如火烈烈戎心奸膽戰栗
駭落孰敢弗率以干我天威可謂兵形地勢兩兼得之
於以鎮安四方鞏固萬代永永無斁高帝之貽燕於厥
子孫者神謀聖略何其宏遠也是用著其建軍之本意
以詔後世若乃官名之更革損益先後不同士卒之調
遣增減始終有異己詳於簡牘者兹不復書
唐兩省記
人君居至尊之位其職無他在乎任相而已若稽古昔
黃帝命六相舜舉十六相而相之名始立湯之左右用
伊虺周之左右用周召而相之員始定盖相者所以寅
亮帝載緝熙皇極佐天子而統大政者也人君非相焉
是頼其孰相與共理天下乎唐有天下稽古建官置門
下中書兩省以為左右相之所治而門下有侍中中書
有令則所謂左右相也然而初無定名亦無常員或曰
同中書門下平章政事則無定名也侍中及令其人不
常置而尚書左右僕射亦宰相職則無常員也雖其定
名常員先後不同而其佐天子以統大政者職任惟均
其事權固無與比隆者矣惟門下有省昉於晉中書有
省肇於魏齊嘗以門下為黃門隋或以中書為内省而
唐自高祖太宗之世門下中書式遵往制至高宗龍朔
元年始改門下為東臺中書為西臺武后光宅元年改
門下為鑾臺中書為鳳閣玄宗開元元年又改門下為
黃門省中書為紫薇省尋皆輙復舊盖門下中書在宣
政殿之東西而尚書在外謂之南省故門下中書總稱
北省又别稱門下為左省為東省中書為右省為西省
而復通謂之兩省焉是故門下為職所以取旨而出納
乎帝命中書為職所以造命而黼黻乎皇猷至凡軍國
之事實參而總之故下之通乎上者其制有六曰奏抄
曰日奏弹曰露布曰議曰表曰狀門下皆審署申覆施
行焉王言之制有七曰册書曰制書曰慰勞制書曰發
曰勑曰勑旨曰論事勑書曰勑牒中書皆審署申覆而
施行焉於是天子之布政任官詔旨命令之出首經兩
省其或令焉而非其法任焉而非其人門下取旨既随
時而駁正中書造命或因事而封繳彌綸潤飾使無缺
失上下相成而治本立矣兹其所以弼庶務而度百僚
叶羣工而釐萬邦也歟抑嘗論之兩省之建固均為天
子之相而事權所秉初不相同其於軍國之事雖參總
之亦未嘗合而為一也故事政事堂在東省宰相議政
之所在自中宗永淳二年裴炎以中書令執政事乃遷
之於西省則兩省事權至是已合為一非復祖宗之舊
矣豈非其沿襲之弊哉今按兩省皆三品門下有侍中
二人黃門侍郎二人給事中四人左𣪚騎常侍二人諫
議大夫四人典儀二人起居郎左補闕左拾遺各二人
城門郎四人符寶郎四人弘文舘校書一人中書有令
二人侍郎二人舍人六人右𣪚騎常侍起居舍人右補
闕右拾遺各二人通事舍人十六人自餘兩省小吏各
有差其詳則六典之書具焉謹著其略以為記
清寧堂記
清寧堂赤松山道士俞君元吉之居也初俞君之師故
藏唐李陽冰所書天清地寧四大篆奎章閣侍書學士
虞公集翰林待制柳公貫皆為之題識亦既勒諸石矣
於是俞公復與其徒陳君一山搆堂寶積觀之西南偏
而因用清寧為堂名陳君雅辱與某遊爰来徵文以為
記某聞之老子之所謂道者一而已一者道之本原所
謂道生一也所謂有物混成先天地生也故其言曰天
得一以清地得一以寧夫天人見其穹然而覆也地人
見其塊然而載也而孰知天之能覆以清故也地之能
載以寧故也天之所為清地之所為寧孰主張是孰綱
維是夫其為之宰者亦曰道而已矣天非道以為之宰
其能覆焉而不崩乎地非道以為之宰其能載焉而不
傾乎不崩則清不傾則寧其清其寧者自然之體也自
然者道之極致即本原之謂也究其本原則道固在天
地之先矣道體本清寧烏有天地得之而廼弗清寧故
夫天無以清地無以寧者由天地之失其道也一失其
道天地尚不能久而况於人乎故其又言曰侯王得一
以為天下正夫侯王之能制天下萬物之動而正之者
亦不過本於道而已耳嗚呼老子得一之論不其為五
千言中之要旨歟抑吾又聞之儒者之說盖以天地位
為致中和之極功而非天下之至誠不能與於斯意者
老子之旨將不外於是外於是以為道固非余之所知
矣陳君質粹而性敏學道甚早道德之書既習而通之
顧余身為形役方務與世相馳騁而與道益相反道之
為道未之有得也其將何辭以復於君他日或者與君
從游於方之外内聖外王之學尚當相與商確之以各
究其所得君其亦必有以教我乎哉
漳浦縣孔子新廟記
洪武二年正月庚申漳浦縣新作孔子廟成縣大夫張
侯以書来請曰願有記也始侯將為廟以其事言郡府
禕適忝郡佐許為之記及是廟成而禕廹於召命將還
京師因辭其請侯復使来言曰廟成而記之執事嘗墜
言矣願無卒辭辭既不獲乃為書其成績以為記按郡
志漳為州始於唐垂拱二年實治漳浦縣後以其地有
瘴癘州移治龍溪而漳浦為縣如故其縣之有學則自
宋慶歷四年始盖自漢以来孔子有廟不出闕里唐制
天下州縣始皆立廟祀孔子然漳浦之有學雖始於宋
而其學之有廟固始於唐矣國家既定天下廟學兼備
悉遵近代之制洪武改元漳既入職方朝廷慎簡賢才
以牧遠人而吾張侯被選宰漳浦既至用故事謁孔子
廟見其棟撓柱折頹弊已甚慨然嘆曰事有急於此者
乎即圖簡材募工而重作之以十一月庀事僅兩月而
廟已成列楹一十有八以間計者三其崇三十有二尺
廣五十有五尺而深如廣之數輪奐具美規制聿加既
又治其門廡修其墻垣於是始稱其為聖之居而講經
之堂肄業之舍與庖湢之属皆易其舊使之新而學制
咸備矣廼二月丁卯侯率僚属及為士者行舍菜之禮
又俾民之子弟游於學而延名儒為之師凡可以崇教
道而敦俗化者侯無不究心也盖漳浦為縣介乎閩廣
之交其境阻山而負海姦宄所出沒其俗悍其民易以
動嶺海之間厥為巖邑故必得長民者舉聖人之道以
導之使之復其仁義禮智之性而眀乎君臣父子夫婦
長幼朋友之倫然後俗易以化而政易以成也侯通經
博古夙以文學名其為漳浦勤於政理而尤汲汲惟學
是興可謂知為政之本矣所可書者詎止工役之勤而
已哉是役也廟之費為最重故禕舉其重者特書之使
刻諸牲石用以志漳浦之學其興自張侯始侯名理字
玉文番陽人由徽之黟縣令以承事郎再調来漳浦佐
其事者丞金華陳堯民典史錢唐方好文也
學詩齋詩記
寧海鍾君舜舉名其居曰學詩其言曰昔者吾嘗聞諸
夫子矣不學詩無以言惟學詩也可以興觀羣怨邇之
事父遠之事君而又多識於鳥獸草木之名故吾早歲
授經於父師而詩是學亦既用其章句之說以取科第
矣既而思之詩非徒事乎章句而已也詩以理情性是
故聖人有優柔敦厚之教焉求止乎禮義之中而不失
其所感之正情性之道斯得矣若此者吾將終身從事
焉而不敢以或怠此吾齋之所為名也他曰君持部使
者節蒞閩中余適被召自閩南還胥會焉具以其言為
告余因筆以為記而復為之言曰詩道其微矣乎以情
性言詩非余所能知自章句言之則余竊有疑矣蓋二
南大小雅周頌周公之所定變風變雅魯商二頌孔子
之所取而并周公所定者合三百五篇尚矣自今觀之
二南以關雎配鵲巢葛覃配采蘩卷耳配草蟲樛木配
江汜螽斯配小星夭桃配標梅兔罝配羔羊芣苡配采
蘋漢廣配行露汝墳配殷雷麟趾配騶虞各十一篇整
然相合信其為房中之樂而甘棠後人思召伯者也何
彼穠矣王風也野有死麕淫詩也此三詩者胡為而厠
其間而又成王之頌廼有康王以後之詩今謂二南周
頌果為周公之所定其可乎秦火詩書同禍書殘闕甚
而詩獨無一篇之失然素絢唐棣貍首轡柔諸詩既已
散逸而已放之鄭聲乃反獲存劉歆以謂詩始出時一
人不能獨盡其義或為雅或為頌相合而成不足則以
世俗之流傳管絃之濫在者足之不復辨其非故變雅
之中或有類乎正雅而又六月變小雅之始民勞變大
雅之始廼與正雅同其篇什豳風非變也廼繫於十三
國之末焉烏在其為各得所也然則今之三百篇謂皆
孔子所刪之舊可乎不可也盖自漢以来學詩者悉本
於鄭氏訓詁譜序惟鄭說之從人有耳目肺腸不敢以
自信也及宋朱子之傳出而鄭學乃遂廢朱子所謂本
之二南以求其端參之列國以盡其變正之於雅以大
其規和之於頌以要其旨者學詩之要無以易此矣世
之習其讀者固得有所據依而其可疑如向之所云者
學者以為朱子之所未嘗言不敢以為言也昔者吾鄊
先正王文憲公盖嘗欲修正之而卒亦不果豈非詩道
之微於是為己甚乎禕之無似竊亦有意於此而力則
不能逮以吾鍾君之好學故願相與商確之若夫情性
之所感有得於章句之表者君尚亦有以語我也哉
楊氏墓記
楊氏在吾烏傷為望族世居縣南四十里之赤岸宋南
渡以来擢巍科躋膴仕者踵武相繼迨今二百年而子
孫彬彬世其先業號稱衣冠家有曰芾字仲章其尤卓
然能以儒學自名者也芾間為余言曰昔我高祖諱焯
嘉定甲戌進士仕至南雄府中奉大夫累贈通議大夫
妣碩人吕氏黃氏宜人胡氏曾祖諱埴由世澤入官仕
知肇慶府奉直大夫金華縣開國男妣宜人錢氏兩世
墳墓俱在雙林鄉蜀墅塘之南南雄府君與吕氏同穴
而黃氏胡氏别壙祔其左少南則肇慶府君與錢氏之
藏在焉兆域相望不出百武為山約二十餘畮疆界可
考也我先祖將仕府君之沒也先人藐在幼齡為所親
者竊契劵盗鬻里中富人陳氏而楊氏兆域子孫莫之
保矣先人在時願出己資贖之而不可得盖齎志以沒
芾長幸有知痛心疾首誓畢先志頃歲償以元值廼始
復歸我楊氏先人之志庶幾以酬而吾他日亦可以見
祖宗九京矣厥既加之封樹約宗族昆弟歲時修拜祭
之禮然恐我後人或不知其故也妄意吾子惠之一言
刻諸墓隧俾後不敢忘余竊聞之祖宗之於子孫一體
之分其精神血氣相為流通者也墳墓者祖宗體魄之
所託夫苟子孫不能以保守則亦奚取乎一體分哉楊
氏二世之墓自卜吉於斯僅百餘年而又占於他姓者
數十載為子孫者固宜知所感憤况子孫之賢有如芾
者寧能不以為己責乎今也故壌既復堂封如舊死者
有靈斯即安於地下而子子孫孫歲時皆来顧瞻松楸
孝弟之心其必油然而生矣先儒有言不忘乎先塋孝
之大者也芾於是乎能孝矣志其事於石豈特以眎楊
氏之子孫凡天下之知有祖宗者尚因楊氏之有儆也
福建轉運鹽使司題名記
國家底定南服廼洪武元年三月詔即福建置轉運使
司以總鹽政重國課也於是濠梁楊公楨吳公某並以
器能昭被簡擢楊公為使吳公同知其司事越二年二
公謂凡官府皆有題名乃謀礱石書而刻之伻来俾余
為之記盖福建所隸者八州人物繁阜煑海之利昔稱
易辦然比歲兵興之餘戸口既耗而課額倍增人以為
病惟二公能究其利原革其弊蠧以故績用優著大課
告集其可謂稱吾聖天子所任屬者矣是故題名之建
即姓名以識賢否因歲月而稽黜陟勸懲之義於是乎
在今兹所書自二公始而虛其左以竢来者云
友怡堂記
禮部黃君子邕謂余曰昔我曾大父年六十有三而我
大父以生曾大父盖年九十四而沒大父承其堂構惟
謹實生三子長則吾先子泰和府君次則吾叔父克眀
甫克己甫也盱之新城吾黃氏世居之南對簫曲諸峰
巖姿壑態近在目睫有亭舘園池之適焉吾二叔父雅
敦友愛之義故克眀甫所居之堂扁曰友怡所以志也
今也二叔父年俱及艾而吾暌違之曰久盖叔父之視
吾猶子而吾視之猶父耳子尚徼惠斯文之好為文以
記斯堂庶幾有以道吾叔父之志而慰其心乎余聞之
兄弟之相好出於天衷之所降民彜之所秉非自外至
者也詩曰因心則友心者天衷民彜之所具謂之因心
則盖與生而俱生矣而豈自外至哉是故夫子之言曰
惟孝友于兄弟施於有政是亦為政奚其為為政又曰
兄弟怡怡此其言兄弟之情至矣自世道日降政龐俗
裂而後䦧墻之誚興君子未嘗不深歎於斯焉今克眀
甫兄弟之友愛如此雖其能由乎聖賢之教抑亦天性
固然有非勉焉者歟傳曰一家仁一國興仁一家譲一
國興譲有如克眀甫之友愛將見其由一鄉以及一國
莫不化之又豈特為黃氏一家之善而已哉余是用推
其說以復子邕而致諸克眀甫請揭諸壁間以為記若
夫棣鄂之歌荆樹之曲則羣公與子邕游者當為之賦
兹不復云
崆峒山房記
崆峒山在贑郡城南二十里按寰宇記一名崆山山多
林木果實一郡資之雖名崆山而出物倍於他山也山
之勢巍峩巃嵸而其支岡有比出者章貢二水夹之以
馳属於郡治故堪輿家謂崆山乃郡治地脉之母云劉
君宗弼世家郡城西十里其曾大父蒼崖先生廼遷於
城中孝義里嘗建精舍曰登雲聚書其中集師友與子
弟而講學焉逮其大父伯父皆世以儒學名至宗弼益
以其學自奮擢至正辛夘進士第有元贑人之第進士
實自宗弼始宗弼之居南望崆峒近在目睫故讀書之
室因名曰崆峒山房及出而仕今昭代歴官成均由博
士為司業尋持浙江部使者節所至即以向之名書室
者為所居之扁焉曰吾以志鄉土之思也間嘗俾余為
之記余竊聞之君子之為學學乎聖賢之道者也聖賢
之道成己成物而已矣是故不有以成己則無以立其
本不有以成物則無以措諸用窮理盡性以至於命者
成己之道也及推而至天地位萬物育則成物之道也
然自一己以對天下本末雖殊而非二致由下學而底
上達精粗雖異而皆一理故曾子之說自格物致知以
至於治國平天下子思之言自本諸身以至於建諸天
地百世以俟聖人而不悖不惑孟子之論自可欲之善
有諸己之信以至於不可知之神大抵先後雖有叙始
終則無間知之矣而必至之以不止體立矣而用必有
以行之聖賢之道如是而已矣今吾宗弼之所學固聖
賢之所為道也方其學之於家也其所受於父師者豈
復有外於此哉今也出而用世殆即前日之所學者推
之成己成物之效庶幾其可驗矣乎余也於聖賢之道
亦固夙有志焉者也自與宗弼定交京師且六年相與
議論盖亦數矣今復舉余所聞以為言者誠以為學之
道貴乎講貫舉其指要而復言之固所示相好之厚也
若夫崆峒之竒勝巖姿壑態朝夕四時之變足以資人
之玩賞則世之工於文辭者當能抽秘騁妍而為之咏
歌非余之所能知矣
鷃適軒記
禕嘗讀列禦寇莊周書知夫人生天地間自形自色自
生自殺自贏自嗇自窮自達一出於天之自然誠有不
可以人力為者故古之至人所以和其天倪全其天器
而至於無為者不過安乎天分休乎天君以自適其適
而已自適其適者順其天之自然也天下之物曾足為
吾累乎盍亦觀夫斥鷃者乎其飛也騰躍而上不過數
仞而彼則自以為飛之至焉大鵬翺翔於天池不慕之
而強其力之所不能鷽鳩畢志於榆枌不鄙之以優為
而不為何也彼以得性為至盡分為極自適其適而他
不知所以然也然則人生天地間求所以自適其適者
其可斥鷃有弗若乎今夫世之人不能無累於物而囿
於物不知自形自色自生自殺自贏自嗇自窮自達者
皆一定而不可以人力為方且以有涯之生極無涯之
欲心術内動機械外張狂顛困躓日夜務與天敵而奮
不知止是豈惟視斥鷃之自適為有媿固與蛣蜣之轉
丸蝜蝂之緣險無異矣不亦悲乎泰甫貢先生世居宣
城南湖上號衣冠家其宴閒之軒扁曰鷃適盖先生博
學高見道充而氣和久淹外服不以疏遠戚其意入官
王朝不以榮寵嬰其心政事文章舉足以名世矣而未
嘗自有其有也故人以謂是殆庶幾自適其適而物不
能以累之者也然則先生之名斯軒固將托以自見歟
雖然禕聞至人以太虛為家以無何有為鄉視所居所
處皆蘧廬也而先生猶不能忘情於斯軒何耶他日先
生屏迹於太虛之家而税駕於無何有之鄉顧禕畸人
庸詎知造物者之不有以遂我得乘成以随先生耶姑
記其說以竢
歸全精舍記
吳郡袁君既葬其先府君於吳縣胥臺鄉穹窿山職塢
之原而請銘於内翰黃公尋直墓右結廬一區為歲時
拜祭會聚之所扁曰歸全精舍属余記之嗚呼人之有
身父母全而生之則必全而歸之盖歸而至於全而後
為人之道盡矣是故人子之身父母之身也父母分其
血氣以生我而我稟其血氣而身以生是人子之與父
母其血氣盖相為流通也故曰身也者父母之遺體也
然則奉父母之遺體而弗知敬愛之以全其歸者其尚
得謂之孝矣乎烹熟羶薌嘗而薦之非孝也温清定省
左右以安之非孝也養也養也者奉父母之體而非所
以敬愛父母之遺體也君子之所謂孝也者其惟不虧
其體不辱其身歸而能全乎故昔之以孝稱者盖頃步
而弗敢弗敬愛其身也道而不徑舟而不游不敢以先
父母之遺體行殆而有虧其體者乎惡言不出諸口忿
言不返於身不敢以羞貽父母之遺體而有辱其身者
乎不虧其體不辱其身若曾子之臨終而啓手足而後
知免者斯其謂之全而歸之者乎嗚呼歸而至於全而
後為人之道盡而後始可以為孝矣吾聞府君力本尚
義以善稱其鄉迹其始終盖無媿於歸而能全者也既
終且葬而以歸全名其墓右之廬者君所以彰府君之
孝於無窮也然則歲時而拜祭焉拜祭而會聚焉君之
至於斯也履秋霜春雨之降而感時序之流易悽愴怵
惕之心油然而生念府君之孝而不可復作則所以敬
愛其身而體府君之孝以為孝者得不重自勉乎嗚呼
孝子不匱吾尚於君望之府君之名諱里貫與平生大
槩已具於誌者兹不著君好學有文行信其名可立其
字云
婺州路總管府推官廳記
國朝各路置總管府其官属自達嚕噶齊總管以至推
官皆聯銜署書而刑獄之政則推官專任之故府治之
旁推官别有廳事以為詳讞之所謹其職嚴其體也婺
州為路以来其府治當大德庚子改作於總管夏公若
水元統甲戌更新於經歴元君思忠而推官廳居其東
偏規制褊陋歲久弗理日廢以壞至正乙未之春推官
張君彌遠始至即圖致力而重建焉謀諸同列蕭君國
用既以為當白於達嚕噶齊塔尼巴公總管陳公以實
莫不以為宜而資用無所於出陳公乃為之經畫得錢
五千三百四十緡爰購材僦工撤其舊而一新之其正
宇為屋以間計者三高廣皆有加於舊左右門廡悉就
整飭崇其階戺峻其垣墻内外墍塗煥然畢備庀工於
六月己巳再閱月而落成等威有禁限之防事情無宣
洩之患所謂詳讞之所者於是為始稱矣其搆興之歲
月咸謂不可無紀俾禕書之以示後来夫推官之職在
乎持法以求民之平者也然而職於持法而不能使民
不犯法能盡撫字之道而使之不犯法者其郡守乎今
陳公為守威行愛立務以清淨化民欲民相安於無事
而張君斷獄處决平亭濟以剛眀本以仁恕未嘗竒請
他比以為察以故其民尤頼之夫能有以使之不犯法
而或麗乎法者又能使之得其平上下相成如此民其
有不治者乎斯宇之建所可書者固不特搆興之顛末
而已也是役也判官巴延君經歴王君弼知事錢君淳
並贊助之而司吏張守信始終任程督之勞云
甘泉寺佛殿記
分水縣北二百步有山曰玉華山之南有寺曰甘泉案
圖志山嘗出泉玉色而甘故名玉華寺居山阯瞰泉上
亦因名甘泉晉天福三年縣令錢滔所建也中更廢壞
其故基多為嶽祠民居所侵占歴歲滋久莫可考已今
至正十二年大盗竊據縣治主僧普潤猶守義不屈寺
為其所燬百年棟宇鞠為瓦礫之區寇退潤與其徒正
印圖復其舊有志而力不能為也眀年春縣大夫高昌
君實来謂兹祝釐之所不宜不即起其廢乃捐俸貲為
倡好事者頗佽助之遂簡材庀工新作其佛殿為三楹
間重檐阿於四周規制宏壯而藻繪塗墍之功畢備焉
凡用工徒若干緍錢若干十四年十月某甲子其成之
年月日也盖分水地僻而賦薄其人勤生而嗇施大抵
其土所産不過茶炭紙漆絲枲之属多山少田粟米無
以周一歲之食恒仰糴他境而執業隷編甿者則皆能
自食其力無懈人然習尚簡樸不事華飾大家有畜悉
閟吝不發而比歲科繇殊極計其所畜亦僅足以供上
之徵歛而或且弗能給其俗如此其於施何如也顧兹
宇之建潤既不善飛竒鈎貨以病民而人之好施者復
鮮非得縣大夫為之倡則其成亦豈若是亟乎君名莽
賚布哈字惟一以廕補官主休寧簿擢江浙行省掾乃
来宰分水朞年政成三皇孔子廟諸神祠燬於寇者皆
新之惠愛及民固多有古循吏風殿成即介其縣文學
馮宗禮来請記君與予雅相好且分水予嘗至焉故畀
之記因道其土俗及君政績使刻以示縣人云
壽菊堂記
江東肅政廉訪司經歴寧夏吳君名所居之堂曰壽菊
以奉其母太夫人於是太夫人實生四百有八十甲子
而九月八日乃其初度之辰賓客咸會舉觴為夀或有
言者曰善乎君之名斯堂也花卉之属爭妍競秀鮮不
朝榮而夕悴而惟菊也早植晚發之盛衰不與衆卉同
霜露既降草木黃落其花始開開而未嘗落落而未嘗
零操孤高而質幽烈故昔人有晚節之稱焉是則凡卉
之能夀者宜莫如菊即夀菊而名堂不猶莊周氏取喻
於大椿者乎或又有言曰菊非特能夀而已也而且能
致人之夀焉盖其稟氣之正中和所萃服之者有長久
之益故昔人以為輔體延年莫斯為貴而南陽之菊潭
飲其水者上夀至百二三十其中亦百有餘歲物之能
致人夀者其有過於菊哉衛之詩人嘗託興於萱草之
忘憂今君以菊能致夀而有取焉殆猶詩人之意云爾
或復作而言曰噫菊惡能致夀也致夀有道非假乎菊
也是故人子之善飬者内有以悦其心外有以寧其身
此致夀之道也記禮者曰中孝用勞尊仁安義可謂用
勞矣夫公卿大夫尊重於仁安行於義而無勞倦焉令
名所由成也令名之成所以悦乎親之心也又曰烹熟
羶薌嘗而薦之温凊定省左右以安之夫飲食寢處之
間孝子弗敬謹於是則無以為孝也故飲食寝處之適
所以寧乎親之身也心悦而身寧致夀之道不在兹乎
維君起家進士方以文武忠孝建立大節以揚名當時
而祿又足以為奉飬之資所謂内以悦其心外以寧其
身者盖以兩盡以故太夫人春秋既高而愈益康強則
所以致其夀者固有在矣菊云乎哉於是衆皆以其言
為然則属筆於禕使書之禕不敢辭因次第客語書以
為夀菊堂記
杭州仙林寺戒壇記
杭州仙林大慈恩普濟教寺有萬善戒壇普為四衆傳
授三聚淨戒之所也寺盖宋紹興末洪濟大師智卿所
剏戒壇在佛殿後隆興初賜寺額為仙林壇曰隆興萬
善淳祐間加寺額為仙林慈恩普濟壇曰淳祐萬善大
乘至至元中祐岩法師榮公以前代宿德昭被光寵奉
帝師命復加今寺額而為壇主至正三年寺厄於災壇
亦就毁其年妙智通悟眀解大師就公来領寺事以興
廢起墜為己任久之始克裒衆施建大佛殿繼又罄已
資率耆舊僧建三門兩廡及選佛選僧二堂惟戒壇未
及興建而為費最鉅盖戒律之宣諸天龍神人及衆人
之所畢集非有崇棟廣霤穹座邃筵則無以致其嚴肅
不嚴不肅則無以聳人天之觀聽而一其皈嚮之誠郡
人頋君天祐父子者嘗與就公論道而有契焉慨然樂
為之造就乃捐金穀購木石卜吉而庀工為殿以間計
者一前後為二棟列楹十有六其崇九十有九尺去其
崇三之一以為廣增其廣四之二以為修而壇居乎中
壇高九尺有竒飛榱步檐外稱其度綵幢寶盖内極莊
嚴始事於十一年正月日至眀年十月日而訖工塑繪
像設者頋君之配舒氏而上下瓦甓則其子婦戴氏佽
助焉竊聞我佛如来以一大事出現於世普為衆生設
方便力成就佛果菩提是故弘敷軌範式示開遮詳布
科條用垂汲引律之所戒教由以行學徒有所攝持常
人有所趨向故得以去惡而就善超凡而入聖或智或
劣皆證大乘若正若依悉成佛道後世律師教主代佛
宣說將集四衆必有壇場此戒壇所為建也今就公務
隆祖道載揚宗風圓機應人能無留礙而頋君宿植德
本雅慕真乘於世有為一無吝惜宜乎兹壇之建以壞
為成有所不難而亦有非偶然而然者財法二施等無
差别此豈有漏之因人天之小善而已乎就公名智就
别號道翁越之新昌石氏子以卜年被旨護持寺事頋
君字祐之錢唐人
紹興讞獄記
至正四年夏宣城貢公由應奉翰林文字出為紹興總
管府推官郡之有推官職專詳讞刑獄而紹興為郡所
轄州二縣六地大民衆獄訟號稱繁劇故居職者每難
其人及公為之則固有異於人人者矣山隂白洋港有
大船飄近岸鹽夫史甲二十人取鹵海濱見其無主因
取其篙櫓而船中有二死人有徐乙者聞而往視之怪
其無他物而有死人稱為史等所劫史傭作冨民高丙
家事遂連高史等既誣服高亦被逮不置公密求博詢
則里中沈丁載物抵杭回漁者張網海中因盗其網中
魚為漁者所殺史等未嘗殺人以奪物高亦弗知情其
冤皆白游徼徐裕以廵鹽為名橫行村落一日遇諸曁
商奪其所賫錢撲殺之投其尸於水走告縣曰我獲私
鹽犯人畏罪赴水死矣官驗視以有傷疑之會赦遂以
疑獄釋公追鞫覆案具得裕所以殺人狀復俾待報民
有阮福者溺水死指以與謝甲鹽船遇因致其溺公考
問左驗致其溺者乃趙乙也坐趙而釋謝徐德元告其
弟姪以毆傷獄既成公知其誣繼而里民累數十狀發
德元所為不法事公簿責德元恃強橫武斷鄉曲持官
府短長及是又以非罪排擠其骨肉釋其弟姪而坐德
元徐長二訴其弟為郭甲郭乙所殺真殺之者實乙而
豪民鄭丙與甲為仇家故嗾徐使連甲公既釋甲即以
其罪罪鄭杭民黃生有田在縣境而近僧寺歲来收租
與寺僧交僧召黃及其傔二人飲酒酣其一人謔侮僧
其一人責之不服則擊以他物誤中其腦以死僧懼移
其屍寺外執黃以訴謂其故殺人相脇欲要貨賄公揣
知其由出黃於獄縣長官鞫繫董連二十三人持軍器
謀泛海為盗公廉問得實所謂軍器大半皆農具且他
無為盗顯跡乃當連等五人私持軍器之罪餘置不問
楊茂獲海賊三十人不分首從將悉處以死公以省錄
其為首者止八人餘皆詿誤並釋免之諸暨民葛壹素
亡頼客有過其里買栗者貪其財紿之曰某山栗多得
利可倍我俱爾往客從之至山深無人處以斧斫死之
既而其子来迹父所在復紿之曰而父在某山中與俱
往又殺之久之其妻訴於州不受則訴於公公命吏詣
葛所居里推究之盡得其故執葛繫死於獄仍磔其尸
黃聲遠偽造鈔既自首與之同造者黃甲也甲坐繫十
餘歲於法有罪而自首者免其罪與自首者同罪而有
親者比自首公審甲與聲遠乃有服從兄弟即釋之何
成訴其子因黃保至其家徵租驚懼致死具獄上公按
之則其子死以病而黃與何有隙以故誣黃抵何以罪
餘姚孫國賓以求盗獲姚甲造偽鈔受賕而釋之執高
乙魯丙赴有司誣其同造偽高嘗與姚行用實非自造
孫既捨姚因以加諸高而魯與高不相識孫以事銜之
輙并連魯公疑高等覆造不合以孫鞫之辭屈情見即
釋魯而當高以本罪姚遂處死孫亦就法會稽袁寶與
所親二人泛海遇劇盗李麻千在海上懼而從之至潮
陽麻千率衆請自新官給袁等信劵使歸既歸而拘之
仍以盗論公以謂袁等在潮陽既以自新復加之罪則
失信於民貸使復業陳興恃冨豪搆結廵司以被盗為
緣誣平民王氏執其妻燒錢灼殘其體公痛懲之蕭山
吴宣差父子怙勢為暴鄉民被其害甚張文有墳山強
據之文訴於官反枉文以誣告公直其事吳父子皆伏
辜嵊縣張氏婦訴鄰人張甲以刅傷之盖張氏始通於
張甲既又與冨民裘乙通以是致爭互持刅相傷也悉
置於律上虞縣胥徵湖田之逋租愚民聚衆毆死之根
連株逮係緤百餘人公窮竟之得首罪者一人以死論
為從者十人以減死論縱九十餘人郡地瀕海惟鹽最
為民病有余大郎者私鬻盗鬻招集亡命之徒動以千
百所至強人受買莫敢誰何或發其罪公命督捕之繩
以法徙置他郡先是凡以私鬻盗鬻而䴡於法者多連
及無辜所司為之傳致並緣為姦利公下令事覺止坐
犯人不得轉相連逮平反者前後亡慮百餘事其凡刑
名之事無大小必記於籍立限勾稽吏曹無敢竒請他
比以舞文法間有非便文者公一以自任不以累其属
意之所向萬夫莫回事之所疑片言以决故能庭無滯
訟獄無冤囚豪強慹服善良頼以為安公在官四十三
月去之日郡民家為位焚香以拜父老攀留填塞道路
馬不得前追餞數十里涕泣而别囚之居囹圄者聞公
去亦皆慟哭不已嗚呼是區區者誰實使之盖公儒者
誠以本之恕以推之剛斷以濟之公正以持之故其原
心定罪探意立誠一皆合乎春秋之義以及有是也漢
儒以經義决疑獄世之論者頋以為闊疎然則儒者之
用果可與傳爰書惟法令是師者同日語哉公於紹興
所讞獄事其蹟之著者不可勝數今姑存十一於千百
著之於篇將使世之為吏者有所取則焉爾他善政已
具遺愛碑者兹不復書公名師泰字泰甫由國子生釋
褐授泰和州判官擢江浙行中書掾史入為應奉於翰
林乃調推官紹興由推官復召入翰林為應奉尋遷宣
文閣授經郎今除翰林待制云
王忠文集卷十一
