王忠文集卷二十
明王禕撰
雜著
九誦(并序)
余癸夘之歲荐嬰禍患哀感并劇情有所不任撫事觸
物輒形於聲蓋彷彿乎離騷之作而其情猶巷伯蓼莪
之義焉爾先是庚寅之春去國而歸戊戌之冬避兵以
走中間悲苦之詞往往而在合而次第之得九篇取九
章惜誦之語題之曰九誦
撫予年之方壯兮翩吾好夫遠遊匪騖外以矜名兮固
齷齪之為羞泛淛河以西渡兮憩錢唐之故都即太伯
之遺迹兮復宿留乎中吳淩大江以北上兮亦徘徊乎
梁楚望岱宗之巍巍兮道吾經乎鄒魯至燕雲且焉息
止兮曰帝京吾所企覩河山之宏壯兮望城闕之瑋麗
君門邃乎穆穆兮嚴虎豹以守關哀有懷將上訴兮爰
瀝膽以披肝恐吾君之怠荒兮用紐娛以為玩盈成或
廢乎持守兮將噬臍而徒嘆何九重之阻隔兮乃壅遏
乎上聞謂登天猶有階兮曾此語之不可信抱予懷之
邑鬱兮潛涕淚之浪浪中情誠乎愛君兮豈予心之可
懲瞻魏闕以㣶徊兮心欲去仍夷猶犬馬猶戀主兮盍
少忍而遲留卞所獻豈非璞兮乃三獻而三刖嗟進忠
而離尤兮固曷訾乎往哲留三年亦既久兮君終不察
予中情書有字且磨滅兮每病哭以拊膺進既不獲乎
吾君兮惟退修吾初服不吾知其亦已兮敢怨懟而隕
穫出國門以南邁兮赤子忍離乎慈親涕淚墮而莫遏
兮長矯首乎蒼旻念吾君本聖明兮初不遺於小物惟
先容弗吾道兮固吾之所為訕亦初服之既返兮粤義
命之是安盻丘壑以長往兮時賡歌乎考槃庶默名而
晦節兮期歲晏以無斁惟初心之耿耿兮恍夢寐以驚
惕處畎畮不忘君兮在古人以皆然詎獨善以自足兮
固求志之為賢
右遠遊
仰皇天之亭毒兮粤冒下以至仁紛含靈雖萬彙兮誕
賦予之實均惟夫人之有生兮獨衣冠乎厥身固天衷
之能全兮秉至善以粹純胡有之乃弗保兮衆違天以
自棄褫神靈為淫䙝兮窒虛明為蕪穢肆惡念之一興
兮若颷馳而焱熾錯枉直以逆施兮甘遘菑而遭盩撫
吾躬以自愛兮寧衆人之敢同飭禮均以自衞兮修義
矩以為容冀寡過而鮮尤兮惟聖賢之是從吾豈戾衆
以自異兮庶將蹈夫大中嗟日月不吾與兮年冉冉以
如失雖此志之不昧兮寧羣行之無軼慮檢身以靡逮
兮跋前賢而莫及惟夙夜以戰兢兮動魄愴而魂怵善
非由外鑠我兮惡非本内錮孰為善而不成兮孰為惡
而不倍顔氏子之求仁兮盗跖恣睢而強暴較得失於
千載兮果孰好而孰惡顧予志之耿介兮孑孑焉不與
人同心曾敢蘄乎人知兮予惟天之是諶冀皇天之純
命兮俾予善之獲信保貞吉而無咎兮弗顛躋以沈淪
苟予志之變常兮予行之或悖夸毗隳乎紊守兮貪婪
肆以為害致愆積以自稔兮固獲罪而何悔抑豈予所
弗敢兮亦神明之弗貸指皇天以為正兮望白日之晶
光洞昭昭其在上兮倘鑒予之衷誠誓夫善之必為兮
式克全於令名紛外物胡足䘏兮庶無忝乎所生
右皇天
夫何世運之推移兮時理亂之靡常承平曾不百年兮
遽已失於小康砉干戈其並起兮鼎四海之沸騰哀民生
之多艱兮寧性命之可憑氛祲障以四塞兮妖孽猖獗
而贔屭天吳罔象何憑陵兮魑魅伯強紛然而為戾太
白千載以晝煜兮熒惑又孛以怒芒搶攙旬始狀醜而
情悖兮况有旄頭與天狼乾象錯以垂變兮乖氣逆而
成沴豈夫時之偶然兮抑所致之有自何殺人以為嬉
兮又食人以為甘既剜腦以剔髓兮復刳腸而刺肝白
骨積而為山兮流血紅而成河家十室而九空兮曾殘
民之幾何人烟蕭條亘千里兮日夕起乎悲風良田鞠
為蒿萊兮穴狐兔而横縱何羣黎之荼毒兮一乃至於
斯也非天其孰使然兮衆夢夢其莫知也尚天心之悔
禍兮愍斯人之遺類矧天道亦既周兮今喪亂且一紀
惟亂極則復治兮殆夫數之必然仰蒼蒼為長慟兮哽
咽嗚以何言亂曰登彼大墳以望遠兮哀世之否喪亂
展轉兮鳳麟長逝梟獍産兮長鎩大刀僇人如剗兮人
類幾何悉殲以殄兮城邑丘墟烟火鮮兮哀今之人其
孰能免兮瞻仰昊天涕泗泫兮曷保其軀尚力為善兮
右世運
哀吾不及古之人兮胡乃遘兹亂離亦宇宙之云廣兮
身皇皇其何之念離羣而索居兮心竊嗜此幽獨空山
閴乎無人兮所友狎乎麋鹿既築土以環堵兮復誅茆
而葺廬詠先王之遺風兮有左琴而右書庶將樂而忘
世兮雖三聘不為起何此志不終遂兮遽斯世之屯否
干戈蔽乎中野兮紛殺人如刈麻襍虎狼以哮呀兮肆
攫爪而搖牙嗟竄避之無所兮曾皇䘏乎厥居恒聲潛
而形匿兮駭神喪而魄飛奉二親之垂白兮復提攜吾
妻子及中夜以遯奔兮悼行邁之靡靡欲巢林以恃險
兮既蛇虺之螫毒欲航淵而憑深兮又蛟鱷之逞酷康
莊返為畏途兮鄉邑變為異域臨岐路以慟哭兮阻千
里於只尺夜九起以橅榻兮晝三卜而命龜懼性命之
弗保兮心戰慄而危疑念吾身之七尺兮中天地以為
人承先祖之庥廕兮蒙造物之陶甄庶有立於功言兮
稍自見於身後雖千載不敢期兮吾寧儕草木以同朽
苟溘先乎犬馬兮或横罹乎鋒鏑譬草間之枯螢兮雖
有生曾何益負此懼尤憂鬱兮況吾不知謀所從時仲
冬方凜洌兮號曠野之朔風冰皚皚而層生兮雪皓皓
以遐積御敝緼以為衣兮雖重襲猶絺綌夜迢迢而未
旦兮矯吾望乎北斗斗杓懸若可攬兮將余哀之欲叩
邈漫漫之不可量兮莽芒芒之不可知愁絓結愈難解
兮情&KR1941;懯而不能支步㣶徊而蜷局兮行徬徨以蹉跎
亦生死之不可必兮知天命之謂何
右哀古人
皇綱忽其遂㢮兮今歴載猶莫振昔烟火以萬里兮今
瓜剖而豆分何吾生之不淑兮乃亨屯而離蹇冀性命
之苟全兮庶沈晦以獲免將詭姓以遁身兮懼非義之
所安不直道以自見兮又曷濟乎艱難惟視年之益邁
兮急朝夕之甘旨嗟儋石之無儲兮將曷具乎滫瀡古
固有不擇禄兮非徒仕以為急粤為貧與為養兮固聖
訓之可執竊升斗之區區兮繆見推于當今雖簿書之
云猥兮吾猶懼夫力之不任居腆顔以忍恥兮揆初心
徒自悔況左牽而右掣兮覺氣沮而神憒足蒙羈而莫
騁兮翮被鎩而莫翔驅泛駕使服犂兮揮瓚槃以代觴
才猷不適乎所用兮衆咸以為不然擿忠直以為譎兮
指迂疏以為姦人心不同如其面兮本夷險之叵測謂
人亦與吾心同兮非予之所為惑宜妬疾之交搆兮肆
謗讟之並興致萋斐成貝錦兮紛巧言其如簧無兄而
盗嫂兮娶孤女而撾婦翁世烏有是事兮皆人口之興
戎不疑之盗金兮劉寬之隠牛惟疑似之不可明兮故
姤辱所由招何騰謗之孔易兮局致辨之獨難衆口可
以鑠金兮吾至今乃知其信然驅吾車於九衢兮突太
行以硉矹鼓吾栧於平川兮翻灧澦以蕩潏菑有出於
無妄兮毁有生於求全在賢哲所不免兮吾亦焉敢以
為冤惟反躬而自責兮有順兮而無媿我命不其在天
兮固賴此以為恃
右皇綱
處維繁以累旬兮心鬱結以惶懼晝彷徨以候晦兮夜
展轉而逹曙豈不知戛戛之無益兮奈何乎憂來而莫
祛浩&KR1043;淚而靡遏兮類山崩而海潴昔姬文囚羑里兮
宣尼削跡於陳域揭中天之日月兮浮雲孰為之掩匿
鐘離南冠卒反楚兮蒯通據鼎而客齊張蒼韓信且伏
斧鑕兮終將相之能躋賈生既斥復召宣室兮倪寬擯
死為大夫仲舒更生為儒宗兮俱嘗下獄以當誅嗟梁
獄之上書兮終骯髒以自活彼史遷雖宫刑兮亦竒禍
之終脱何先哲之踵武兮負瓌瑋以豪雋非才智之絶
出兮曷超卓以自奮顧淟涊且&KR4252;怯兮嗟力綿而技庸
徒慷慨以扼腕兮寧昔人之敢同為掾而受汚辱兮亦
為親之故也觀過乃知仁兮吾敢改乎此度也先民嘗
有言兮孰無施而有報吾亦安知其他兮惟撫躬而嗟
悼少歌曰目吾睹此戎葵兮受南薰而孕榮敷綠葉之
蕤蕤兮綴丹葩之盈盈葉障雨以衞足兮葩向陽而心
傾既智計能自保兮又表暴乎忠貞何卉物之甚微兮
乃獨懷此粹靈近圓扉以託恨兮豈非所而苟生固造
化之偏鍾兮亦雨露之均承悼吾德之不類兮因觸物
而傷情倡曰被仁襲義服聖謨兮循規蹈矩道是趨兮
撫躬覈志本何尤兮致讒召謗抑豈無由兮蛇虺毒人
彼不自知兮唯不善避毒是用罹兮鬱結紆軫此情曷
伸兮匪天則高盍不聞兮亂曰已矣乎莫我知兮何我
生之不辰吾既不及乎古人兮夫又何怨乎今之人
右戎葵
賴神祗之嘉惠兮俯洞微而燭幽固正直之是與兮用
特孚此庇庥蹀虎尾亦險艱兮苟幸脱乎害菑庶志復
而氣完兮獲少遂乎吾私何罪逆之既深兮或沈迷而
弗悟不自㡳於隕滅兮禍顧延乎所怙念頃歲之奔走
兮阻膝下之愉怡食甘旨之既缺兮居温凊之復違撫
崦嵫之迫景兮心遑遑以驚懼何終養之靡逮兮乃遽
罹兹大故承訃音之遠來兮五内割而分崩痛極吾不
知所為兮如醉夢之弗能醒病不及以嘗藥兮斂不得
以柎棺不孝之罪上通天兮雖殛死復何言猶殘息之
支綴兮忍未及於即死恐徒死且無補兮非所望為人
子世豈有無父之國兮予獨何為而不天非天之獨我
讐兮由吾行之有愆哀昊天之罔極兮將曷圖以為報
立身揚名以顯親兮固聖哲之謂孝苟能比以自見兮
庶前罪之可贖吾猶懼後來之不可期兮終自棄於禽
犢仰皇天以呼號兮瀝哀衷以為誓豈涕淚之能竭兮
尚有血以相繼
右崦嵫
瞻望烏傷吾故鄉兮千里阻隔路茫茫兮若昔嬴秦禮
義亡兮彝倫攸斁瀆綱常兮有顔氏子烏其名兮詩書
靡習一黎甿兮獨孝之能盡至行昭彰兮呼號躃踴執
親之喪兮乃卜宅兆以埋以葬兮躬負厥土用反壤兮
一念之至格穹蒼兮畢逋者烏紛回翔兮銜土而助成
高岡兮厥吻流血集哀聲兮悲風滿林日色黃兮維行
之至名乃長兮邑以是名曰烏傷兮千載之下我生是
邦兮耳目所及亦云詳兮胡行之悖不能彼同兮豈性
之蔽學弗充兮恭惟百行孝為宗兮曾是之弗致不愧
爾躬兮興言及此痛割肺腸兮陟彼岵矣日月以望兮
白雲天末渺飛揚兮蓼莪之思頃刻能忘兮維是哀衷
遠莫將兮已不得自由中心曷明兮靖言思之不如無
生兮
右瞻烏傷
悵太息以攬涕兮邈吾觀乎大荒登高丘以躑躅兮復
上陟乎高岡欲登天而無梯兮欲涉海而無航穆眇眇
以無垠兮杳漫漫而莫窮囿八極於指顧兮等千古於
斯須遡長風之振蕩兮睇隂雲之冥迷情遙遙以遐邁
兮神惘惘而不自持憂與憂其相接兮夫孰知予之孔
悲緬大化之茫茫兮中一身之甚細苟修名之不立兮
曷自配於天地曰惟忠與孝兮固大節所攸繫或於斯
弗自致兮比蟻螘以何異日與月其居諸兮歲忽忽以
云逝恐没齒以無聞兮故吾之所為懼念予志之耿耿
兮夙有志於邦國雖業術之已迂兮夫豈不知蹇蹇之
為直進既被謗以逝穴兮退惟反躬而自責不絀已以
徇人兮寧枉尋而直尺死非所固可恥兮尚在我之弗
失何家禍之旋集兮乃重遘兹閔凶哀嚴訓之在耳兮
遽莫睹乎儀容恨奉養之乖違兮痛終天以何窮惟即
死乃其所兮孰從訴此哀恫顧憂患之相仍兮哉魄隕
而志銷投淚以掩涕兮心曾不知夫所操庶忍死圖有
就兮不遂終乎寥寥怨往昔之已矣兮諒來者之可冀
每一念輒悐悐兮慮造物之不吾濟撫予躬以自悼兮
恒兢兢以騫騫或如阽於火竁兮或如墮於水淵不火
而情自熱兮不冰而膽自寒嗟任重而道遠兮固之死
而始安言有盡而意長兮獨嗟吁而永嘆
文評
於乎以余觀乎有元一代之文其亦可謂盛矣當至元
大德之間時則抑城姚文公之文振其始及至正以後
時則廬陵歐陽文公之文殿其終即兩文公之文而觀
之則一代文章之盛槩可見矣蓋嘗評之姚公之文如
泰山之雲觸石而起層出疊見蓊鬱靉靆而震雷掣電
助其威聲曾不崇朝雨及天下萬物被其潤澤者莫不
昭蘇而發育焉歐陽之文如滄溟之濤浩瀚無際長風
四至而洶湧山立天吳罔象蛟龍之屬因舞其間及乎
風止浪息百怪沈冥則巨艘大舶一息千里矣嗟乎二
公之文若是豈非一代之雄於文者乎宜其節惠易名
皆特諡為文千載公議孰得而誣之是故唐三百年得
諡為文者惟韓子為合理若李翺權德輿則不足言矣
宋三百年得諡為文者惟王荆公朱徽公為稱情若楊
億蘇洵則有可議者矣獨有元百年之間姚歐相望而
兩文之諡始終有作吾無間然矣謂之為盛豈非然哉
歐陽公之孫字公輔好學而有文裒集公之遺文為若
干卷將圖之不朽庶幾世其家業而不隕者矣公輔今
擢僉陜西按察司事將行徵予言為别予固有志於文
者也因舉所嘗評兩公之文者書諸簡以為贈世有知
言者其必謂余言為有徵也哉
文原
天地之間物之至著而至久者其文乎蓋其著也與天
地同其化其久也與天地同其運故文者天地焉相為
用者也是何也曰道之所由託也道與文不相離妙而
不可見之謂道形而可見者之謂文道非文道無自而
明文非道文不足以行也是故文與道非二物也道與
天地並文其有不同於天地者乎載籍以來六經之文
至矣凡其為文皆所以載夫道也隂陽之變化載於易
帝王之政事載於書人之情性草木鳥獸之名物載於
詩君臣華夷之名分人事之善惡載於春秋尊卑貴賤
之等級以節文乎天理者則禮載焉聲容之美以建天
地之和者則樂載焉此其為道實至著至久與天地同
化而同運者而皆託於文以見則其為文固亦至著而
至久無或不同於天地矣嗚呼此固聖人之文也歟然
而經非聖人不能作而聖人不世作也後世作者豈遂
不足以言文乎曰非然也道在天地間萬古一日無或
敝也世有作者舍聖人則無所為學其為文也苟以載
夫道雖未至於聖人之文其必不謬於聖人者矣三代
而下漢有董子其文曰三策焉唐有韓子其文曰原道
焉至宋則周子有太極圖說張子有西銘程子有易春
秋序歐陽子有本論蓋其立言皆幾於經矣等而上之
亦何愧於聖人之文乎故曰為文苟以載夫道雖未至
於聖人之文固可謂不謬於聖人者也由是論之文不
載道不足以為文凡世之以雕章繪句為務競華藻而
逞妍巧者曾不翅淫聲冶色之悦人其不眩耳目而蠱
心志者幾希此則文之為敝而有志乎學聖人者之所
不屑道也旴江王君伯昭其志於為文而學聖人者乎
余嘗與之論文而有契遂定交焉君間屬予記其恒山
書舍未果而言别因書所嘗與伯昭論者作文原以為
贈用以志吾二人者其所論文非苟然而遂已也君之
伯氏玄翰甫博學尤工文嚮辱與予遊而九原已不作
矣不得以今所論從質之抑亦可慨也夫
述騷
承穹祇之嘉惠兮藉先祖之休澤幸投身於衿裾兮獲
衣被乎儒服念詩書之傳家兮緜十世之無斁逮予躬
而弗振兮將隕墜乎先德撫年歲之冉冉兮既強壯而
無立懼任重而力揚兮恒朝厲而夕惕朝吾蒐乎書林
兮夕藝苑吾芸菑希孔氏之絶迹兮效董生之下帷既
因訓以究義兮亦纂言以成辭慨載籍之茫茫兮自恣
覽而遐思&KR1140;六藝之淵源兮探百家之藩籬惟至道之
孔粤兮吾將皓首以為期
粤道不可名言兮矧有形之可索紛鳶魚之上下兮眇
川流之無息能目擊而心悟兮斯潛體而默識嗟一貫
之微旨兮舍曾子其孰得維亞聖之於卓爾兮猶嘆夫
前後之難測噫吾徒之冥愚兮孰無求而有獲苟朝聞
而無媿兮固夕死吾不惑
昔君子之自貴兮託幽蘭以為况謂昭質之弗虧兮又
姱節之足尚何世厖而俗汚兮混薰蕕以同狀以蒿艾
為芬芳兮誣蕙蘭之凋喪亦人情之不古兮又奚怨而
惆悵
伊邃古之世兮俗泰和而雍熙秉玉燭以昭朗兮煦陽
和於四時豢四靈以為畜兮涵醴泉以為池羣耕食而
鑿飲兮何帝力之能知人生斯世兮樂融融而怡怡後
億載吾始生兮生不逄時世已丁乎叔季兮予心胡能
以不悲
仰圓穹之蒼蒼兮亦所覆之甚廣何厄運之相仍兮遍
兵戎於土壤梟獍馳騖以縱横兮天狼亘空而煇焜骨
山積而血河流兮塞妖氛於蒼莽睠幅員之溽濁兮吾
舉足其焉往
君門九重邃以遠兮虎豹恣以當關吾嘗呌閶闔以叩
閽兮將瀝素以披丹衆莫召為先容兮匪吾君之不吾
前攜所有而南邁兮返初服乎丘園鬱吾志之不伸兮
敢怨懟而忘愆
吾壯既不有禄仕兮念親髮之種種愛日薄乎崦嵫兮
心能喜而猶恐嗟三釡之不可逮兮曷漏泉之光寵庶
承歡於滕下兮聊菽水以為奉
人孰不有親兮予獨無以養乎親人孰不有君兮予又
弗得乎君君進吾不敢以自售兮恨吾不能以自存形
憔悴而無聊兮情傺侘而氣鬱堙豈造物之不吾與兮
將受命之匪辰惟蹈道之弗頗兮固吾之所以為信
名璞産乎荆山兮質粹美而含輝雖三獻而弗售兮誠
吾心之無疑天下之至寶兮為天下而重之彼世俗之
莫識兮夫於我其何悲
昔孔孟之自處兮冀已道之必行周流于列國兮何汲
汲而皇皇亦所就之弗苟兮寧老死而不為傷粤義命
之是安兮弗舍已而人從雖一身之終詘兮固百世之
耿光
吾觀時人之生世兮初何異於羣物夫將求異其間兮
貴修名之能立念千載之悠長兮哀百年之促急苟樹
立之不早兮身與名而俱殁
惟聖賢所自立兮其致各不同太上立德兮其次有立
功德弗昭而功弗建兮乃立言以為宗悼予德之弗類
兮功又弗能以顯融歲月儵其惂邁兮懼式遏乎吾躬
昔孔孟之不遇兮託空言於無窮幸斯文之未喪兮舍
聖賢其誰從
叢錄
古人之讀書凡其有會於心者則筆而記之志有得示
無忘也向予讀書青巖山中遇有所見輒鈔以為書謂
之叢錄既乃删其膚近煩碎者為貪常嗜瑣之戒而有
關於經史百氏之大要者則存之聊以示諸子姓云
易自伏羲始畫八卦因而重之為六十四卦(重卦王弼以為伏羲)
(鄭玄以為神農孫盛以為禹司馬遷以為文王)當時蓋有圖而無書也後聖因
之作連山作歸藏作周易皆本於伏羲之圖而取用各
不同三易既亡其二惟周易獨存周易經上下二篇文
王周公作彖象係辭上下文言說卦序卦雜卦為傳十
篇孔子作秦焚書易以卜筮故存漢志易十二篇經二
傳十也初商瞿受易於孔子五傳而為田何漢世易分
三家自田何始田氏易十二篇有章句其後楊何施酬
孟嘉梁丘賀之徒所學皆祖田氏楊何先出武帝時已
立博士施孟梁丘至宣帝時皆立博士而易有施孟梁
丘之學矣是時復有焦贛費直二家之易焦氏之易無
師授專述隂陽災異之術焦傳之京房元帝時京易亦
立學官費氏亦無所授又無章句其初惟傳民間厥後
鄭康成等皆傳費氏易於是費氏興而田焦之學息矣
蓋自費氏始以彖象文言雜入卦中而古十二篇之易
遂亡然猶止以彖象係于本卦之末未為淆亂正經至
魏王弼乃以彖象分附各爻之下而經始與傳雜是古
經始變於費氏而卒亂於王弼也弼注上下經高談理
致以莊老之意為解而晉韓康伯注繫辭說卦等篇其
說亦本於王弼疎略而無據唐孔穎逹為正義則又徒
事訓詁而不足以言道其他言易者雖衆鮮復有名家
者至宋而邵子程子之易出焉夫自周秦以來伏羲之
圖鮮或傳授而淪落於方技家孔子於繫辭說卦固嘗
言之學者不察也邵子實始得而發揮之蓋邵子得之
李挺之挺之得之穆伯長伯長得之陳希夷所謂先天
之學也自先天之學明人知有伏羲之易而學易者不
斷自文王周公始矣(成曰易有畫卦重卦其義不同隂陽竒耦積成三畫而分為八卦故)
(曰太極生兩儀兩儀生四象四象生八卦此伏羲先天之易也八卦之三畫既已成列復重以本卦之三畫而)
(有上下二體既又相錯相盪而互成六十四卦此文王後天之易也重卦乃八卦之上加以八卦非三畫之上)
(遞加一竒一耦以為六畫邵子先天圖以乾夬至剥坤為六十四卦自然之序與易經所序不同故觀八卦生)
(而為六十四卦則先天圖之義為精觀八卦重而為六十四卦則繋辭說卦之義為明邵子之極數知來其妙)
(在於加一倍法而畫卦重卦之義固不得苟同也)程子謂易道自秦而下無傳
者其為傳主於體用一源顯微無間而隨時變易以從
道蓋世之考象辭者既泥於術數談義理者又淪於空
寂其因時立教以承三聖不同於法而同於道者惟程
子之書而已先儒之論謂包羲之象文王之辭皆依於
卜筮而孔子之贊則一於義理為教為法不同而道無
不同自秦漢以來皆不足以言易蓋惟邵子之易本於
數程子之易本於理為得先天後天之祕而理數二者
要未始相離也若朱子本義之作則專主於卜筮以謂
易之為書廣大悉備包涵萬理其實則古者卜筮之書
不必專說理與數亦未嘗滯於一端聖人復起不能易
其說也然由魏晉至今世所行者唯費氏王氏易及東
萊吕氏始用晁氏之說更考定之悉存古十二篇之舊
謂之古易而朱子因之是又可謂深有功於易者矣
書有古文今文之異今文二十八篇漢伏生所口授者
也古文二十五篇晉梅賾所奏上者也秦焚書時伏生
為博士與孔子之後子襄(孔騰或作孔鮒)皆壁藏之其後兵起
流亡漢定生求其書亡數十篇獨得二十八篇堯典臯
陶謨禹貢甘誓湯誓盤庚高宗肜日西伯戡黎微子牧
誓洪範金縢大誥康誥酒誥梓材召誥洛誥多方多士
立政無逸君奭顧命吕刑文侯之命費誓秦誓是也後
人偽加泰誓一篇故史云二十九篇孝文時求能治尚
書者召生年已九十餘不能行詔太常遣掌故鼉錯往
受之生年老言不可曉使其女傳言而又方言不同錯
所不知者十二三略以意屬讀而已其書以隸寫之隸
者漢世通行之字故謂之今文也武帝時孔騰之書始
出孔壁百篇皆在而半已磨滅又皆科斗文字故謂之
古文惠孫安國以隸古定得五十八篇為四十六卷(同序)
(者同卷異序者異卷同序者如太甲盤庚說命泰誓皆三篇共序凡十二篇為四卷又大禹臯陶謨益稷康誥)
(酒誥梓材亦各三篇共序凡六篇為二卷外四十篇篇各有序為四十卷通共序六卷為四十六卷也)為
之作傳會國有巫蠱事訖不以聞其傳遂泯而張霸偽
作舜典汨作九共九篇大禹謨益稷五子之歌允征湯
誥咸有一德典寶伊訓肆倫原命武成旅獒冏命二十
四篇除九共九篇共卷為十六卷蓋亦略見百篇之叙
故以伏生二十八篇者復出舜典益稷盤庚三篇康王
之誥及泰誓共為三十四篇而偽作此二十四篇十六
卷目為古文以求合孔氏五十八篇四十六卷之數然
漢儒所治不過伏氏書及偽泰誓共二十九篇張霸偽
古文辭義蕪鄙無足取重於世而終漢世所傳皆霸偽
本劉向班固劉歆賈逵馬融鄭元以及王肅鄭服杜預
之流又皆不見真古文亦誤以此為古文之書也至晉
元帝時豫章太守梅頤始上古文尚書二十五篇稱為
孔氏壁中所藏者晉書云鄭沖授之蘇愉愉授之柳柳
之内兄皇甫湜從柳得之以授臧曹而曹以授之頤頤
遂奏上施行焉二十五篇者大禹謨五子之歌胤征仲
虺之誥湯誥伊訓太甲三篇咸有一德說命三篇泰誓
三篇武成旅獒微子之命蔡仲之命周官君陳畢命君
牙冏命也梅氏書既出復析伏生書二十八篇為二十
三(即復出舜典益稷盤庚三篇康王之命)雜之通為五十八篇并序一篇
凡五十九篇有孔安國傳及序世遂以為真孔壁所藏
也唐初諸儒為之疏義自是漢世大小夏侯氏歐陽氏
所傳二十九篇者廢不復行惟此孔傳五十八篇獨行
於世矣自今觀之今文多艱澁而古文反平易先儒嘗
深疑之今文雖間有闕誤顛倒然辭義古奥其為上古
之書無疑古文平緩卑弱殊不類先漢以前文字而孔
傳特魏晉間人假託安國為名耳宋蔡沈氏集傳於每
篇各疏古文今文有無既為明白而近時吳澄氏又分
今文二十八篇古文二十五篇者各自為書不相淆雜
於是尤足以釋後世之疑矣又按唐藝文志有今文尚
書十二卷注云元宗詔集賢學士衞包改古文從今文
蓋漢之所謂古文者科斗文字今文者隸書也唐之所
謂古文者隸書而今文則唐世通行之楷書此又漢唐
古文今文之異也
詩三百篇始定於周公再定於孔子二南及大小雅周
頌周公之所定也幽厲之後風雅俱變孔子於諸國之
風則删其淫邪者於公卿大夫之作則取其可為訓戒
者東遷之後王國列為國風既又得商頌魯頌等篇合
周公之所定者為三百篇秦火詩書同禍書最殘缺而
詩獨無一篇之失者亦以其託於諷詠不徒載於竹帛
故也然素絢唐棣貍首轡柔先正諸詩既皆缺逸而已
放之鄭聲乃反獲存其將仲子蔓草諸篇不知用之祀
何鬼神享何賓客何事之可諷何禮義之可正劉歆言
詩始出時一人不能獨盡其義或為雅或為頌相合而
成不足則以世俗之流傳管絃之濫在者足之而不辨
其非故變雅之中或有類於正雅之音而成王之頌且
有康王以後之詩蓋今之國風雅頌非復孔子所删之
舊矣至於二南以關雎配鵲巢以葛覃配采繁以卷耳
配草蟲以樛木配江沱以螽斯配小星以桃夭配摽梅
以兔罝配羔羊以芣苡配采蘋以漢廣配行露以汝墳
配殷雷以麟趾配騶虞各十一篇整然相合其為周公
所定無疑若甘棠後人思召伯也何彼穠矣王風也野
有死麕淫詩也此三詩乃皆列於二南然則雖二南亦
非復周公之所定者矣漢世言詩者四家魯詩起於申
公而盛於韋賢齊詩起於轅固而盛於匡衡韓詩起於
韓嬰而盛於王吉三家並立學官毛詩起於毛公最後
顯(大毛公亨為訓誥河間獻王獻之以小毛公萇為博士)其後盛於徐敖而言毛
詩者本之徐氏至平帝時始立學官四家之詩經同而
說異後漢又黜毛氏而立齊魯韓氏學至於馬融鄭衆
鄭康成賈逵之徒乃皆發明毛公馬融賈逵鄭衆作傳
鄭康成為箋又為譜圖於是毛氏學遂盛而三家浸微
魏晉之詩齊魯之詩廢絶韓詩雖存而益微今毛學與
鄭氏箋譜並行世之言詩者非毛鄭之學不學也初詩
序自為一編毛公始以分寘諸篇之首乃若詩人所命
之題而詩之因序以作者經之本旨不復可考其序或
以為出於孔子及弟子之知詩者作或曰子夏作或曰
大序子夏作小序子夏毛公合作東漢儒林傳曰衞宏
作毛詩序王肅曰子夏所序今之毛詩是也隋經籍志
曰毛詩子夏所創毛公及衞宏又加潤益韓愈又以為
詩序非子夏所著王安石則以為詩人所自製或曰太
史采詩之時已序其美刺之意於篇端自美刺而下意
者講師之說或出於子夏或出於毛公與衞宏之徒非
出一人之手故其辭往往重復云唐以來儒者皆莫覺
其為失儒顧有覺之者然莫能去也至朱子始深斥其
失而去之足以洗千載之謬矣朱子集傳其訓詁亦用
毛鄭而叶韻則本吳才老之說其釋諸經自謂於詩獨
無遺憾朱子之傳行而毛鄭之說廢矣當時東萊吕氏
有讀詩記最為精密朱子實兼取之而朱子門人輔氏
有童子問其說復多補朱傳之未備者焉
春秋正經漢藝文志雖有之而自漢以來經文皆雜於
左氏公羊穀梁三傳之中既明異同復有增損苟遂信
其為聖人所修之文可不可也自今考之盟于蔑左氏
以為蔑而公羊穀梁以為昧築郿左氏以為郿而公羊
穀梁以為微會于厥憖左氏以為厥憖而公羊穀梁以
為屈銀又如尹氏之為君氏如雨之為而雨其異同有
如此公羊穀梁於襄公二十一年皆書孔子生而左氏
則不書左氏於獲麟之後復引經以至于六年仲尼卒
而公羊穀梁則無之其增損有如此由是言之則正經
之在三傳者皆不足信姑取其可信者則左氏為優何
也公羊穀梁皆以其傳麗于正經納經於傳中無所分
别而左氏則經自為經傳自為傳至杜預乃分經之年
相附則正經之在左傳者猶為可信也然而聖人筆削
之本文後世亦不復見矣且漢世傳春秋者五家鄒氏
無師夾氏無書既先亡而初立博士惟公羊宣帝世復
立榖梁至平帝時乃立左氏三傳之有功於聖經固也
然而其得失亦相半左氏詳於事公羊明於例榖梁精
於義此其所為得也左氏之誣公羊之亂穀梁之鑿此
其所為失也至其互相牴牾使聖人修經之旨因以不
明則古今學者之通患也晉劉寔撰三傳條例劉兆取
三家之異合而通之取周官調人之義作春秋調人而
汜毓又合三傳撰春秋釋疑韋表微又著三傳總例以
通理經趣凡若此類不一而足至唐啖助趙匡陸淳始
考三傳短長信經以駁傳以聖人書法纂而為例得其
義者十七八自漢以來言春秋者未之能過也宋世言
春秋者亡慮數百家惟程子之傳有以明聖人經世之
大法武夷胡氏之傳又於尊王賤霸内夏外夷恤患復
讎之大義深致意焉他若泰山孫氏(闕)氏專以書
法論襃貶襄陵許氏永嘉陳氏專以書法論世變而清
江劉氏傳權衡意林三書臨海葉以傳獻考三書尤為
精密皆卓然名家者也獨朱氏之論春秋有曰據事直
書而善惡自見於是為得聖人修經之本心而前儒賞
罰之說稍廢樸鄉吕氏或問實主其義今世學春秋者
咸宗之
禮以儀禮為經禮記為傳儀禮者周公作三代聖人法
制之所存故孔子有學禮之言禮記有讀禮之文禮記
之作出自孔氏蓋孔子既没七十二子之徒共撰所聞
為記或錄舊禮之文或錄變禮所由或兼記體履或雜
序得失乃儀禮之傳疏也秦焚書禮廢最甚漢興高堂
生得儀禮十七篇以授瑕丘蕭奮奮授東海孟卿卿授
后蒼蒼授大戴德小戴聖是為今文鄭康成為之注至
武帝時魯恭王壞孔子宅得古經五十六卷於壁中(一說)
(出魯淹中淹中里名)河間獻王得而上之其字皆篆是為古文其
十七篇與儀禮正同(二戴及劉氏别錄所傳十七篇次第各不同尊卑吉凶先後次序惟)
(别錄為優故鄭氏用之)餘三十九篇藏在秘府謂之逸禮哀帝初
劉歆欲以逸禮列之學官而諸博士不肯置對竟不得
立唐初猶存而諸儒不以為意遂至於亡(漢隋志皆稱古經唐志乃)
(始稱儀禮)若禮記之見於漢者其初百三十一篇劉向校定
得二百餘篇號大戴禮戴聖又删為四十六篇號小戴
禮(止四十三篇曲禮檀弓雜記分上下故為四十六篇)馬融增以月令明堂位樂
記三篇總四十九篇鄭康成為之注今世所行者惟儀
禮十七篇小戴禮記四十九篇而大戴禮存者四十三
篇不大行初漢世言禮者盛於后蒼有曲臺記故嘗立
后蒼禮博士及二戴出而禮尤備大戴以授徐良小戴
以授橋仁楊榮於是大戴有徐氏之學小戴有橋楊之
學而宣帝時大小戴皆立之學官厥後諸儒如盧植王
肅孫炎馬融之流皆有功於禮而鄭氏為盛矣自晉宋
至周隋傳禮學者為多其為義疏者南有賀循庾蔚崔
靈恩沈重宣皇甫侃北有&KR0008;道明李業興李寶鼎侯聰
熊安至唐魏徵以小戴綜彙不倫更作類禮二十篇開
元中詔元行沖與諸儒為疏將立之學官而張說沮之
當時疏儀禮者賈公彦等疏禮記者孔穎逹諸儒也及
宋朱子與東萊吕子商訂欲取禮記中有關於儀禮者
附之經其不繫儀禮者仍别為記不果晚乃作儀禮經
傳通解以儀禮為綱分王朝邦國等類而以禮記分隸
於其間蓋未成之書而喪祭二禮又其門人黃氏楊氏
所續也近時吳氏澄獨疑其經傳混殽為朱子未定之
槁於是重加纂次以十七篇者並依鄭氏次第為正經
取戴記鄭注中有經篇者離之為逸經(逸經八篇其二取之小戴記投)
(壺奔喪也其三取之大戴記公冠者侯遷廟諸侯釁廟也其三取之鄭氏注中&KR0034;禘明堂王居明堂也)禮
各有義則經之傳也以戴氏所存兼劉氏所補者合之
為傳(傳十篇戴記中冠義昏義鄉飲酒義射義燕義聘義乃周末漢初人作以釋經而戴氏抄以入記正)
(為儀禮之傳乃依經禮篇次萃為一編射義一篇迭陳天子諸侯卿大夫士之射釐為卿射義大射義二篇士)
(相見義公食大夫義則用清江劉原父所補惟覲義闕取大戴記朝事一篇以備之共為十篇於是儀禮之經)
(自一至十各有傳矣)正經居首逸經次之傳終焉其外仍以歸諸
戴氏之記(小戴記存者三十六篇亦重加序次曰通禮者九曲禮内則少儀玉藻通記大小儀文而)
(緇衣附焉月令王制專記國家制度而文王世子明堂位附焉曰喪記十有一喪大記雜記喪服小記服問擅)
(弓曾子問六篇記喪而大傳閒傳問喪三年問喪服四制五篇則喪之義也曰祭禮者四祭法一篇記祭而郊)
(特牲祭義祭統三篇則祭之義也曰通倫者十有二禮運禮器經解一類哀公問仲尼燕居孔子閒居一類坊)
(記表記一類緇衣一類儒行自為一類學記樂記其文雅馴則以終之)朱子所輯及黃氏
喪禮楊氏祭禮亦去其重復名之曰朱氏記與二戴記
為三焉
周禮周公作或謂之周官蓋即其設位言之則曰周官
即其制作言之則曰周禮也自周之衰諸侯將踰法度
惡其害已皆滅去其典籍而秦用商君其政與周官相
反始皇疾惡焚燒之獨悉漢興高堂生首言儀禮而周
禮之出最後武帝時河間獻王得而獻之入于祕府(或謂)
(有李氏上周官五篇于武帝)當世儒者莫得見焉成帝時劉歆校理
祕書見之以為周公致太平之迹始得列序著于錄略
而五官皆有殘缺冬官又亡乃以考工記足之(或曰司空官屬)
(錯散於五官之中實未嘗亡俞庭椿有復古編於五官中摘其羡者以補冬官而削去考工記)考工記
者前世能識古制者所作也王莽時歆取以足之厥後
杜子春賈徽及子逵鄭興及子衆與馬融等皆傳周禮
為之訓詁而鄭康成為之注然自周禮之出當世儒者
多疑之林孝存以為末世瀆亂不經之書何休以為六國
隂謀之書獨康成知為聖法作論難以排衆說故周禮
之出始於劉歆而成於康成也魏晉以來干寶王邵之
徒有為義疏者有為論評者以及禮帖禮鈔之類莫可
勝數至唐賈公彦撰疏二十卷今惟鄭注賈疏行焉然
自周禮之出當世云云至文中子云云今即其書考之
其中誠亦有可疑者六鄉六遂共十五萬家官吏乃至
二萬三千人十五萬家之所入幾何而足以給二萬三
千之官吏乎以地官計之公卿大夫士通用三十萬人
而府史胥徒又所不預則其衆多又益甚焉至若太史
内史掌六典八法八則八柄之貳宜屬天官乃屬之春
官大小行人司儀掌客宜屬春官乃屬之秋官宰夫掌
臣民之復逆矣則大僕小臣御僕之掌復逆宜屬天官
而乃屬夏官宰夫掌治朝之位矣則司士正朝儀之位
宜屬天官乃屬夏官地官掌邦畿之事造都邑建社稷
設封疆既悉掌之而掌固掌疆司險候人又見於夏官
天官掌財賦之事自太府至掌皮既悉領之而泉府廪
人倉人又見於地官若此等類未易悉數此其官職之
煩冗殽雜實為可疑學者詳之而已至文中子乃謂如
有用我執此以往而唐太宗謂為真聖作宋横渠張子
又極尊信而王荆公且推行之獨五峰胡氏則深所擯
抑朱子蓋嘗折衷其說由周公立下規模未及用也趙
汝騰氏又謂惟王建國以為民極數語乃周公作洛後
所為然不可考矣若程子所謂有關雎麟趾之意然後
可以行周官之法度則推本而論之者也
中庸古有二篇見漢藝文志而在禮記中者一篇而已
朱子為章句因其一篇者分為三十三章而古所謂二
篇者後世不可見矣今宜因朱子所定以第一章至第
二十章為上篇以第二十一章至三十三章為下篇上
篇以中庸為綱領其下諸章推言智仁勇皆以明中庸
之義也下篇以誠明為綱領其後諸章詳言天道人道
皆以著誠明之道也如是則既不失古今之體又不悖
朱子之旨魯齋王氏蓋主此說云
大學在禮記中通為一篇朱子始分為經傳以明德新
民止善為三綱領以格物致知誠意正心修身齊家治
國平天下為八條目可謂規模宏大工夫詳密矣惟其
間格物致知傳朱子以為亡而補之旨意固已完矣然
亦孰知其未嘗亡也今即其書求之有曰所謂致知在
格物者知止而後有定定而後能靜靜而後能安安而
後能慮慮而後能得物有本末事有終始知所先後則
近道矣此謂知本子曰聽訟吾猶人也必也使無訟乎
無情者不得盡其辭大畏民志此謂知本此謂知之至
也此十七言者足為格物致知一傳蓋錯簡在他所則
為美語而取以為傳則極其精切朱子勇於補而不勇
於移何耶且三綱領八條目之外安有所謂本末乃别
為之傳耶董丞相槐及車玉峰氏葉西澗氏皆著論以
辨其非是使朱子復生將必以其言為然也
緯書漢儒以為孔子所演七經之緯凡三十六篇易緯
稽覽圖乾鑿度坤靈圖通卦驗是類謀辨終備書緯璇
璣鈐考靈曜刑德放帝命驗運期授詩緯推度災紀歴
樞含神霧禮緯含文嘉稽命徵斗威儀樂緯動聲儀稽
耀嘉叶圖徵孝經緯援神契鈎命訣春秋緯演孔圖元
命包文耀鈎運斗樞感精將合誠圖考異郵保乾圖漢
含孳佑助期握誠圖潜潭已說題辭(此三十五篇又太平御覽有論語摘)
(輔象撰孝䜟嘗帝後期禮稽命耀春秋命歴序孝經左方契成始拒)及河圖九篇洛書六
篇又别有三十篇與七緯各八十一篇而尚書中候論
語䜟又不與焉大抵緯書之說以謂孔子既叙六經以
明天人之道知後世不能稽同其意故别立緯䜟以遺
來世其書出於漢哀平之世蓋夏賀良之徒為之以為
有經則有緯故曰緯書其言誕謾詭譎不可致詰是時
王莽好符命將以此濟其簒逆而公孫述效之至光武
亦以赤伏自累篤好而推崇焉當世儒者習為内學賈
逵以此論左氏學曹襃以此定漢禮樂大儒如鄭元軰
專以䜟言經而何休之徒又不足言矣然惟桓譚張衡
力非之而不能回也先是孔安國毛公以來皆相承以
祅妄亂中庸之典因魯恭王河間獻王所得古文參而
考之以成其義謂之古學而世儒惑於䜟緯反非毁之
至魏王肅推引古學王弼杜預從而明之自是古學稍
立而䜟緯之學浸微逮宋大明中始禁䜟緯之書及隋
末遣使搜天下書籍與䜟緯相涉者悉焚之唐以來其
學遂熄矣然考之唐志猶存九部四十八卷而孔穎逹
作九經正義往往援引緯書之說宋歐陽公嘗欲删而
去之以絶偽妄使學者不為其所亂惑然後經義純一
其言不果行迨鶴山魏氏作九經要義始加黜削而其
言絶焉(今易緯乾鑿度猶存)
佛氏之學其未入中國也世尊大弟子阿難陀多聞摠
持有大智慧結集世尊所說為修多羅藏而諸尊者或
後或先各闡化源優波羅集為四部律謂之毗尼金剛
薩埵於毗盧遮那前親授瑜珈五部謂之祕密章句無
著天親頻升知足天宫咨參慈氏相與造論發明大乘
謂之唯識宗旨西竺龍勝以所得毗羅之法弘其綱要
謂之中觀論燉煌杜法順深入華嚴不思議境大宣玄
旨謂之華嚴法界觀此其大略也自漢永平二年佛法
始入中國厥後離為異宗曰教曰禪曰律凡三焉魏嘉
平初曇柯羅始持僧祇戒本至洛陽曇無德曇諦等繼
之立羯磨法唐南山澄照律師道宣作疏以明之四分
律遂大行是為南山之宗薩埵以瑜珈授龍猛猛授龍
智智授金剛智唐開元中智來中國大建曼荼羅法事
大智道氤大慧一行及不空三藏咸師尊之是為瑜珈
之宗唐貞觀三年三藏玄奘往西域諸國會戒賢於那
蘭陀寺因授唯識宗旨以歸授慈恩基基乃網羅舊說
廣製疏論是為慈恩之宗梁陳之間北齊惠聞因讀中
觀論悟旨遂遙禮龍勝為師開空假中三觀止觀法門
以法華宗旨授慧思思授天台國師智顗其說乃大備
顗授灌頂頂授智威智威授惠威惠威授元朗元朗授
湛然是為天台之宗隋末順以法界觀授智儼儼授賢
首法藏至清涼國統國師澄觀追宗其學著華嚴疏論
數百萬言圭峰宗密繼之而其化廣被是為賢首之宗
瑜珈久亡南山亦僅存其行於今者唯慈恩天台賢首
而天台為尤盛此則世之所謂教也世尊大法自迦葉
二十八傳至菩提逹摩乃弘教外别傳之旨謂不立文
字可以見性而成佛逹摩傳慧可可傳僧璨璨傳道信
信傳宏忍忍傳曹溪大鑒禪師慧能而其法始盛能二
弟子懷讓行思皆深入其閫奥讓傳道一一之學江西
宗之其傳為懷海海傳希運運傳臨濟慧照大師義元
元立三玄門以策厲學徒是為臨濟之宗海之旁出為
潙山大圓禪師靈佑佑傳仰山智通大師慧寂父唱子
和微妙玄機不可湊泊是為潙仰之宗思傳希遷遷之
學湖南宗之其傳為道悟悟傳崇信信傳宣鑑鑑傳義
存義存傳雲門匡真大師文偃偃之語言如青天震雷
聞者掩耳是為雲門之宗元沙師備實偃之同門友其
傳為桂琛琛傳法眼大師文益益雖依華嚴六相唱明
宗旨而迥然獨立不涉凡情是為法眼之宗遷之旁出
為藥山惟儼儼以寶鏡三昧五位顯訣三種滲漏傳曇
晟晟傳洞山悟本大師良价价傳曹山元證大師本寂
而復大振是為曹洞之宗法眼再傳至延夀流入高勾
驪仰山三傳至芭蕉徹石晉開運中亦亡弗繼雲門曹
洞雖僅存然不絶如綫惟臨濟一宗大用大機震蕩無
際久盛於今此則世之所謂禪也律學均以南山為宗
真悟智圓律師允堪著會正記等文實出六十家釋義
之外是為會正之宗至大智律師元照復别以法華開
顯圓意作資持記乃與會正之說不能有同是為資持
之宗二宗今雖並存而學者多遵資持之教此則世之
所謂律也大扺佛之為道本無二門自去聖既邈源遠
而流益分於是師異指殊各建戶庭互相矛盾禪則譏
教為滯於名相教則譏禪為溺於空寂若律之為用雖
禪教所共持而取舍各不同至於為教禪之學者又各
立異以取勝一彼一此不相出入自教宗言之慈恩立
三教天台則分四教賢首則又為五教自禪宗言之慧
能與神秀同受法於弘忍能則為頓宗秀則為漸宗道
一神會同出於能道一則密契心印神會則復於知解
其不同如此至若天台教宗之一也而四明知禮孤山
智圓性善性惡之說如冰炭之不相投臨濟禪宗之一
也而或以棒或以喝至横川拱則復以聲偈其示人之
要如枘鑿之不相合支𣲖乖錯論說紛紜殆不得而悉
數也
老子之道本於清靜無為以無為為體以無為而無不
為為用道德經五千餘言其要旨不越是矣先漢以來
文帝之為君曹參之為臣常用其道以為治而民以寧
一則其道固可措之國家天下者也自其學一變而為
神仙方技之術再變而為米巫祭酒之教乃遂流為異
端矣然而神仙方技之術又有二焉曰鍊養也曰服食
也此二者今全真之教是矣米巫祭酒之教亦有二焉
曰符籙也曰科教也此二者今正一之教是矣鍊養之
事黃帝之書雖頗及之而皆後人依倣而託之者及赤
松子魏伯陽者出實始為之宗至於盧生李少君欒大
之徒則又變鍊養為服食其為術愈偏矣符籙之事黃
老之書所未嘗道張道陵寇謙之等實創為其法及杜
光庭與林凌素輩則又變符籙為經典科教其為事益
陋矣然嘗論之鍊養之說歐陽子嘗删正黃庭經朱子
嘗改注參同契二公大儒皆不以其說為非山林獨善
之士用以養生全年固未為得罪於名教科教之說鄙
陋不經庸黃冠資是為逐食之具為世患蠧亦未甚鉅
也獨服食符籙二說本邪僻繆妄而凡惑之者鮮不罹
禍欒大李少君于吉張津之流以此殺身柳泌趙歸真
之徒以此禍人而卒自嬰其僇張角孫恩吕用之輩遂
以此敗人天下國家而不顧矣今也鍊養服食其術具
傳而全真之教兼而用之全真之名昉於金世有南北
二宗之分南宗先性北宗先命近時又有真大道教有
七祖康禪之教其說又自相乖異至於符籙科教具有
其書正一之家實掌其業而今正一又有天師宗師分
掌南北教事而江南龍虎閣皂茅山三宗符籙又各不
同先儒有云道家之說雜而多端其信然矣又謂其書
皆昉於漢桓帝之時今其經典以為天師永夀年間受
於老君是也世傳太平經最古且多今不復存然其所
言興國廣嗣之術殆不過房中鄙䙝之談若大同等經
大率六朝以來文士之所造雖文采可觀而往往淺陋
無甚高論朱子謂佛學偷得老子好處後來道家只偷
得佛家不好處執是說以求之道家之本末可論矣
堪輿家之說原於古隂陽家者流古人建都邑立家室
固未有不擇地者而擇地以葬其術則本於晉郭璞所
著葬書二十篇多後人增以謬妄之說蔡元定嘗去其
十二而存其八後世言地理之術者此其祖矣自近世
大儒考亭朱子以及蔡氏莫不尊信其術以謂奪神功
回天命致力於人力之所不及莫此為驗是固有不可
廢者矣後世之為其術者分為二宗一曰宗廟之法始
於閩中其源甚遠至宋王伋乃大行其為說主於星卦
陽山陽向隂山隂向不相乖錯純取五星八卦以定生
尅之理其學浙間傳之而今用之者甚鮮一曰江西之
法肇於贑人楊筠松曾文迪及賴大有謝世南輩尤精
其學其為說主於形勢原其所起即其所止以定位向
專指龍穴沙水之相配而他拘忌在所不論其學盛行
於今大江以南無不遵之者二宗之說雖不能相同然
皆本於郭氏者也業其術者參其異而會其同斯得之
矣
醫家之書自内經而下藏於有司者一百七十九家二
百九部一千二百五十九卷而後出雜著者不與焉内
經謂為黃帝之書雖先秦之士依倣而託之其言質奥
而義弘深實醫家之宗旨殆猶吾儒之六經乎秦越人
八十一難經繼作蓋舉黃帝岐伯之要旨而推明之亞
於内經者也漢張仲景本内經難經之旨著金匱玉函
經及傷寒諸論其論六氣之所傷最為詳備晉王叔和
纂岐伯華佗等書為脈經叙隂陽内外辨三部九候分
人迎氣口條陳十二經洎三焦五臟六腑之病尤為精
密二氏之書誠千古不刊之典也厥後巢元方著病源
候論王砅撰天元玉策要皆有所祖述然元方言風寒
二濕而不著濕熱之說砅推五運六氣之變而患在滯
而不通此其失也至唐孫思邈出以絶人之識篤濟物
之仁其列千金方翼所以發前言啓後學有功於醫道
深矣當時王燾有外臺祕要所言方證符證灼灸甚詳
然謂鍼能殺生人而不能起死人則一偏之論也及宋
錢乙龐安時許叔微迭興龐則囿於凖繩尺寸之中許
則務在出竒而應變其術皆本於仲景惟錢深造仲景
之閫奥建為五藏之方各隨所宜用謂肝有相火則有
瀉而無補腎為真水則有補而無瀉可謂啓内經之祕
惜其遺書散亡出於閻孝忠之所集者非乙之本真也
若大觀間陳師文裴元宗輩所製二百九十七方則欲
以一定之方而應無窮之病識者固知其昧於變通之
道矣金氏之有中原也張潔古劉守真張子和李明之
四人者作醫道於是乎中興潔古方新病不能相値治
疾一切不以方故其書不傳其學則明之深得之明之
推内外二傷尤先於治脾土其為法專於補其所著脾
胃論誠根本之言也子和以吐汗下三發風寒暑濕火
燥六門為醫之關鍵其劑多峻厲其為法主於攻守真
論風火之病以内經病機氣宜十九條者為病原式曲
盡精微其治法則與子和相出入者也張氏一再傳其
後無聞李氏弟子多在中州獨劉氏傳之荆山浮圖師
師至江南傳之宋中人羅知悌而南方之醫皆宗之矣
及近時天下之言醫者非劉氏之學弗道也劉李之法
雖攻補不同會而通之隨証而用之不存其人乎
王忠文集卷二十
