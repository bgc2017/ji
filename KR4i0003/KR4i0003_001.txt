詩品卷一
梁鍾嶸撰
氣之動物物之感人故搖蕩性情形諸歌詠照燭
三才暉麗萬有靈祇待之以致饗幽微藉之以昭
告動天地感鬼神莫近於詩昔南風之詞卿雲之
頌厥義夐矣夏歌曰鬱陶乎予心楚謠曰名余曰
正則雖詩體未全然是五言之濫觴也逮漢李陵
始著五言之目矣古詩眇邈人世難詳推其文體
固是炎漢之製非衰周之倡也自王楊枚馬之徒
詞賦競爽而吟咏靡聞從李都尉迄班婕妤將百
年間有婦人焉一人而已詩人之風頓以缺喪東
京二百載中惟有班固詠史質木無文降及建安
曹公父子篤好斯文平原兄弟鬱為文棟劉楨王
粲為其羽翼次有攀龍托鳳自致於屬車者蓋將
百計彬彬之盛大備於時矣是後陵遲衰微迄於
有晉太康中三張二陸兩潘一左勃爾復興踵武
前王風流未沫亦文章之中興也永嘉時貴黃老
稍尚虚談于時篇什理過其辭淡乎寡味爰及江
表微波尚傳孫綽許詢桓庾諸公詩皆平典似道
德論建安風力盡矣先是郭景純用雋上之才變
創其體劉越石仗清剛之氣贊成厥美然彼衆我
寡未能動俗逮義熙中謝益壽斐然繼作元嘉中
有謝靈運才高詞盛富艷難蹤固已含跨劉郭陵
轢潘左故知陳思為建安之傑公幹仲宣為輔陸
機為太康之英安仁景陽為輔謝客為元嘉之雄
顔延年為輔斯皆五言之冠冕文詞之命世也夫
四言文約意廣取效風騷便可多得每苦文繁而
意少故世罕習焉五言居文詞之要是衆作之有
滋味者也故云會於流俗豈不以指事造形窮情
寫物最為詳切者邪故詩有三義焉一曰興二曰
比三曰賦文已盡而義有餘興也因物喻志比也
直書其事寓言寫物賦也弘斯三義酌而用之幹
之以風力潤之以丹彩使味之者無極聞之者動
心是詩之至也若專用比興則患在意深意深則
詞躓若但用賦體則患在意浮意浮則文散體成
流移文無止泊有蕪漫之累矣若乃春風春鳥秋
月秋蟬夏雲暑雨冬月祁寒斯四候之感諸詩者
也嘉會寄詩以親離羣託詩以怨至於楚臣去境
漢妾辭宫或骨横朔野或魂逐飛蓬或負戈外戍
殺氣雄邊塞客衣單孀閨淚盡文士有解佩出朝
一去忘返女有揚娥入寵再盻傾國凡斯種種感
蕩心靈非陳詩何以展其義非長歌何以騁其情
故曰詩可以羣可以怨使窮賤易安幽居靡悶莫
尚於詩矣故詞人作者罔不愛好今之士俗斯風
熾矣纔能勝衣甫就小學必甘心而馳騖焉於是
庸音雜體人各為容至使膏腴子弟耻文不逮終
朝點綴分夜呻吟獨觀謂為警策衆覩終淪平鈍
次有輕薄之徒笑曹劉為古拙謂鮑昭羲皇上人
謝朓今古獨步而師鮑昭終不及日中市朝滿學
謝朓劣得黃鳥度金枝徒自棄於高聽無涉於文
流矣觀王公搢紳之士每博論之餘何嘗不以詩
為口實隨其嗜慾商㩁不同淄澠竝汎朱紫相奪
喧議競起凖的無依近彭城劉士章俊賞之士疾
其淆亂欲為當世詩品口陳標榜其文未遂感而
作焉昔九品論人七略裁士校以賓實誠多未值
至若詩之為技較爾可知以類推之殆均博奕方
今皇帝資生知之上才體沉鬱之幽思文麗日月
賞究天人昔在貴游已為稱首況八紘既奄風靡
雲蒸抱玉者聯肩握珠者踵武以瞰漢魏而不顧
吞晉宋於胸中諒非農歌轅議敢致流别嶸之今
錄庶周旋於閭里均之於談笑爾
古詩其體源出於國風陸機所擬十四首文温以麗意
悲而遠驚心動魄可謂幾乎一字千金其外去者日
已疎四十五首雖多哀怨頗為總雜舊疑是建安中
曹王所製客從遠方來橘柚垂華實亦為驚絶矣人
代冥滅而清音獨遠悲夫
漢都尉李陵詩其源出於楚辭文多悽怨者之流陵名
家子有殊才生命不諧聲頽身喪使陵不遭辛苦其
文亦何能至此
漢婕妤班姬詩其源出於李陵團扇短章辭旨清捷怨
深文綺得匹婦之致侏儒一節可以知其工矣
魏陳思王植詩其源出於國風骨氣竒高詞彩華茂情
兼雅怨體被文質粲溢今古卓爾不羣嗟乎陳思之
於文章也譬人倫之有周孔鱗羽之有龍鳳音樂之
有琴笙女工之有黼黻俾爾懷鉛吮墨者抱篇章而
景慕暎餘暉以自燭故孔氏之門如用詩則公幹升
堂思王入室景陽潘陸自可坐於廊廡之間矣
魏文學劉楨詩其源出於古詩仗氣愛竒動多振絶真
骨淩霜高風跨俗但氣過其文雕潤恨少然自陳思
己下楨稱獨步
魏侍中王粲詩其源出於李陵發愀愴之詞文秀而質
羸在曹劉間别構一體方陳思不足比魏文有餘
晉步兵阮籍詩其源出於小雅無雕虫之功而詠懷之
作可以陶性靈發幽思言在耳目之内情寄八荒之
表洋洋乎會於風雅使人忘其鄙近自致遠大頗多
感慨之詞厥旨淵放歸趣難求顔延註解能言其志
晉平原相陸機詩其源出於陳思才高辭贍舉體華美
氣少於公幹文劣於仲宣尚規矩不貴綺錯有傷直
致之竒然其咀嚼英華厭飫膏澤文章之淵泉也張
公歎其大才信矣
晉黃門郎潘岳詩其源出於仲宣翰林歎其翩翩然如
翔禽之有羽毛衣服之有綃縠猶淺於陸機謝混云
潘詩爛若舒錦無處不佳陸文如披沙簡金往往見
寶嶸謂益壽輕華故以潘為勝翰林篤論故歎陸為
深余嘗言陸才如海潘才如江
晉黃門郎張協詩其源出於王粲文體華淨少病累又
巧構形似之言雄於潘岳靡於太沖風流調達實曠
代之高手詞彩葱蒨音韻鏗鏘使人味之亹亹不倦
晉記室左思詩其源出於公幹文典以怨頗為精切得
諷諭之致雖野於陸機而深於潘岳謝康樂常言左
太沖詩潘安仁詩古今難比
宋臨川太守謝靈運詩其源出於陳思雜有景陽之體
故尚巧似而逸蕩過之頗以繁蕪為累嶸謂若人興
多才高博寓目輒書内無乏思外無遺物其繁富宜
哉然名章迥句處處間起麗典新聲絡繹奔會譬猶
青松之拔灌木白玉之暎塵沙未足貶其高潔也初
錢塘杜明師夜夢東南有人來入其館是夕即靈運
生於會稽旬日而謝玄亡其家以子孫難得送靈運
於杜治養之十五方還都故名客兒(治音稚奉道之之家靖室也)
詩品卷一
