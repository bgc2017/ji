抑菴文後集卷十五明王直撰
序
贈給事中李景陽序
景陽名春無為州人正統丙辰予考試禮部所進士也
景陽既登第後三年遂拜兵科給事中當時士大夫皆
譽之以為勤敏詳慎不忝於其職予聞而私自喜然恨
未及識之既而景陽特過予予察其詞氣乃温厚和平
其進退周旋則恭讓而有禮心益喜之盖念士之早逹
者多少年負竒氣於俊爽奮厲或有餘景陽之持其身
脩其職如此豈非賢哉而予所進亦可謂得人焉耳矣
景陽在位既三年吏部以稱職聞上俾復任其同列之
賢又皆為喜相率來求予文贈之豈謂予於景陽有斯
文之契而其相好相勉之情皆欲於予言發邪是固君
子之道也古君子之於人無不欲其入於善况乎篤僚
友之好邪是故相輔以仁相規以義因其已至而勉其
未至必底夫德之成業之脩而後已而為僚友者必虛
心以受之謙已以下之亹亹焉求所以副其意而踐夫
君子之實由是在位皆君子而德行昭於當時功業垂
於後世矣其不然者非媢嫉以相惡則佞諛以相悦成
其咎遂其非卒淪胥以陷焉此後之人之失也今諸公
喜景陽之復任而欲贈以言則無媢嫉之心可知而豈
肯徒相悦哉盖以古君子之道待景陽而亦景陽之所
宜自勵也夫給事中當樞機之任最為華近今之大臣
多取於其間景陽為之三年已能有所立由是而加勉
焉自言行而充之以極夫德業之盛則爵禄之進安得
不至於遠大哉予既重景陽又以諸公之請故為文贈
之景陽當必有取也
贈胡克寧歸毘陵序
昔者仲山甫適齊尹吉甫作詩送之行者之有贈言此
其可見者也後之君子乃謂仁者贈人以言夫豈必仁
者哉苟篤於相好而遽欲相别所以寫慕戀之懷致殷
勤之意勉其德勵其行或相規於正相期於久必因言
以發之凡有情者皆然也豈獨仁者而後然哉毘陵胡
克寧禮部尚書胡公之弟也今年来省公於北京極恭
愛之誠盡天倫之樂而予輩始得交焉聽其言察其行
盖能秉禮而蹈義者予心重之欲常與之處而不厭也
未幾感時序之昜而興丘壠之思則請於公將復歸毘
陵凡官于禮部而厚於克寧者皆依依有不忍别之色
乃相率求贈言於予嗟夫予豈敢竊仁者之號哉然幸
與克寧有一日之雅殷勤慕戀而欲勉德礪行亦君子
之志也又豈敢愛於言邪夫所謂士大夫者豈徒以名
哉必有其德有其行然後能稱其名况簮纓之胄則於
立德砥行當何如其用心也胡氏自文恭公以来世為
名家今尚書公又以清德重望顯于時而克寧為之弟
守其性之常而不陷於流俗之謬今自遠而来来而遽
歸皆緣於孝弟而他無所累焉不辱其先不忝其兄豈
不賢於人遠哉然予之望於克寧不止是由孝弟而充
之以仁民愛物至於仁義不可勝用然後為德之成故
為序以贈之亦欲使貴游子弟之放僻邪侈者觀之庶
乎有警矣
送李太守序
庾嶺江西廣東之限也南安南雄二府在其下盖江西
之地盡於南安而入廣者則自南雄始焉二郡之民皆
不多然皆在要地凡朝廷逹官顯人有事於廣東及使
海外諸國廣之仕者如京師與夫諸夷之奉職貢效臣
順者未有不由於此其送往迎来水浮陸走居處飲食
之勞費皆取給於民雖輕重厚薄載諸令然有力之豪
與無知而凶悖者往往自縱於禮法之外民既竭力以
應之矣而又有賦稅之供徵斂之撓至其仰事俯育樂
生送死宗族鄉黨慶弔饋遺之酬應盖鮮有能自遂者
此其情之易知者也故夫二郡必得賢守而治之仁足
以惠民義足以應事禮足以待君子智足以馭小人然
後能不愆于度民庶乎其遂矣今南雄以缺守聞上命
大臣舉賢而任之工科給事中李景升適考績在吏部
衆謂莫宜於景升即列名薦之上即以為南雄知府景升南
城人其在禁近既九年凡大政令大設施慶賞之所加
威刑之所及接於耳目者多矣况有春秋之學俊敏之
才哉斂而施於一郡之間其惠民其應事其處君子小
人之各盡其道盖恢恢乎有餘矣民之得遂其情可必
也然嘗聞之春秋者聖人褒善罰惡之書也君子讀之
必勉其所褒之實而去其所以致罰者然後能以施諸
人蓋聖人之道未有不先自治而能治人者也景升之
才之學如此則今之賢守豈有過於景升哉同列之賢
以贈行序屬予故序以送之
贈况知府序
蘇州知府况侯伯律之在位九年矣其守正其識眀其
臨事敏而公強者擾而馴之弱者則矜而撫焉一郡之
人懷其德畏其威無不敬且愛者賦稅力役科徵調發
惟侯令皆歡趍之無敢後是以功立而名顯論者以為
前之為太守者莫能加也既滿赴北京郡人挽而留之
不能得倀倀焉如失怙恃訴于監察御史者凡二萬餘
人請必留侯以慰民望御史以聞上悅而從之吏部言
其績最當陞職正三品上重違民志俾食三品禄而還
之蘇州蘇州之人之在京師者無貴賤愚良皆大喜曰
侯之歸民之幸也夫天生斯民必立君以治之君不能
以獨治必任牧守以治焉故夫守者民命所繫也君子
之欲行道以澤民多樂為之蓋其職於民為近凡民有
不得其所皆易逹於已已欲加惠於民亦易以逹焉非
若廟堂之高邈乎其不可及也漢世循吏於郡守最稱
黃霸千有餘年人之誦之不衰當時居廟堂者非一人
然多冺滅而無聞其名績如霸之久而不忘者蓋少豈
非實德之在人者有所不及歟由是論之廟堂之與列
郡不足異也顧所立何如耳今况侯所立已偉矣或以
比黃霸予以為二郡之俗既殊事之繁簡亦異而其治
皆卓然出儕輩不必要其盡同然况侯之重臨與霸則
同也人之敬愛服從已久矣其治效當又勝於昔况侯
終惠其民而不渝乎初則名績之傳於後世亦豈有已
哉蘇之仕者既喜侯之歸又以為侯當大用因民之乞
留而遂尼之慮或有不慊焉相率求予文以贈行予故
為言如此以致其意云
贈王給事中序
給事中秦官也以其有事於殿中故曰給事中自漢以
来皆以名儒國戚處之雖員之多少品秩之高下或不
同而居要地執事樞則同也我國家既設六部以總天
下之政於是而置六科給事中以司其出納凡命令之
宣布内外之奏請或有違戾欺蔽者皆審覆而駁正之
其任至重也非恭慎眀敏者莫能稱是以有司之選授
必以賢而多於教官焉取之蓋以學聖賢之道能慎脩
於已而盡心於所事故也寧陽王賢字惟善嘗以詩經
領鄉薦得鄢陵訓導而於翰林檢討許彬道中為姻家
今年考績来京師予自道中所識之察其言行蓋恂恂
儒者也會給事中缺吏部方擇人得惟善奏授戸科給
事中人皆為惟善榮之予視其意蓋益謙其言益若不
能於是而知惟善之能於其職也夫以學校之官一旦
去卑位職華要為天子所倚任據其勢又足以為所欲
為自常情而觀有不快然喜且幸邪而惟善得之乃慊
慊若不足此其志豈淺薄者可比哉其能慎脩於已而
盡心於所事可知矣彼侈然而自放者烏足論也夫自
公卿大夫以至牛羊倉廩百司之執事其位雖異然慎
則榮不慎則辱古今無以異也况乎職親地禁之臣乎
則予於惟善安得不深嘉之哉孔子曰以約失之者鮮
矣惟善日篤不渝則豈獨舉斯職而已其進於福禄榮
名將未艾也惟善之友刑科給事中貫銓等皆嘉惟善
而欲其進於遠大也相率求予文為贈予故書此以贈
之
永嘉集序
永嘉集者張先生則眀所著也先生始家平陽自少研
窮經史欲以見於世元末游學至姑蘇以兵亂道梗遂
家常熟常熟學者爭師之舉為州學訓導未幾轉淮安
路學教授天下大亂乃棄官歸日與諸生講聖賢之道
大肆力於文章國朝受命四海寧一洪武庚戌始設科
取士先生領鄕薦在高等會試禮部而朝廷急於用人
遣使者賫勅命至家授膚施知縣時兵荒之後閭里蕭
然先生招輯流亡勸課農桑撫循勞来出於至誠由是
邑以完復既三年用績最陞臨江府同知有善政及人
既没人猶思之事具前侍儀使廬陵周仲方所為傳蓋
先生學問眀正而操行淳潔故所立如此平生詩文甚
多經亂不存其子規收拾於散軼之餘得若干篇皆姑
蘇時所作既彙次成帙因大理寺正嚴君志道求予序
之予謂先生之學將以行之也不幸而不得行於是託
於文章以自見使先生早遇聖明以所學施於用其功
業有以及人則文章未必如是之美也自古賢人君子
於文章事業往往患其難兼如漢賈誼董仲舒黃霸龔
遂其人誠偉矣然皆不能兩得而先生兼有之豈非難哉
先生之詩取法唐人皆清遠有思致所謂古文必本於
經傳其義正其辭確蓋鑿鑿乎有用之言也後之君子
讀其文章而考其事業則先生之賢可知矣故為序其
首簡
崇恩堂詩序
兵科給事中李蕃彦實名其堂曰崇恩之堂士大夫皆
歌詠之而以求予序蓋其父季賓累為學官今典教单
縣彦實由漢中府學訓導擢今官自謂父子受恩厚矣
當圖報於無窮此堂所以名而詩所由作也昔仁宗皇
帝在位時詔中外言得失彦實上章𢾗千言皆本於道
切於政一時士大夫皆以為難得由是遂進用於朝彦
實之受知於上上之擢用彦實者誠所謂非常之遇也
夫為士者幼而學之壯而行之然而言之而不見聽聽
之而不見用者蓋多矣於是有沉鬱於下僚老棄於深
山窮谷之間者此仕之所以難也若彦實者豈非幸哉
况父子皆有位於時又豈非幸之大者哉宜其感恩而
圖報也雖然君猶天也天之恩不可報不負其所以生
斯可矣國家承平五六十年凡人之得遂其生長者皆
上之恩也况於為士大夫者哉又况蒙爵禄之榮者哉
深恩大德雖不能報然盡其職之當為者而無愧焉則
庶幾少報萬一焉耳彦實名堂如此予知其為有志者
也故為序其詩以俟
送參議饒君序
饒君晞字克明建昌之南城人其為廣西參議久矣予
未之識也而予友郭公緒嘗為廣西按察僉事得代改
貴州間問廣西藩憲之賢者公緒為予言克明寬厚簡
静謹於自持有恤下之心無慕外之意凡其所行必當
於理與人交尤盡誠蓋久而不變廣西藩憲多賢者皆
與之相好而克眀以同出於江西也其相好加焉予聞
而心重之今年公緒克眀相繼皆以考績来京師予因
得識焉聽其言察其行蓋信如前之所云者克明其誠
賢於人者也予嘗謂夫布政司所以統治府州縣其下
之為吏民多矣惟有德量之君子然後能從容馴擾懲
其強悍而撫其善柔使皆安於治化之中其或有事逮
乎下則亦為之審其緩急之宜制其輕重之節不撓之
以私而待之以仁則人必樂於趍事而易以成功此君
子之道也彼因淺薄之識施苛暴之政不循其常分惟
溺於所欲束縳馳驟以困其下人又自以為能而莫之
省顧斯人也往往見其初而已其能有終者鮮也克眀
為人如此非所謂君子者乎今之待藩憲大臣厚矣凡
三年任職者皆賜之誥命滿九年則封贈其親而加秩焉
克眀今已受賜矣於榮親加秩可待也亦循其前之所
為而又勉焉斯可矣譬若登山然循崖而上苟不己未
有不造其極者特患其怠而止耳勉而不已衆之所望
於克眀也宦成而怠克明豈為是哉建昌士大夫之仕
于朝者求予言贈其歸予故序其說如此以贈之
送李子貞序
宣德四年三月永寧宣撫司儒學教授李亨子貞致仕
歸元城其素相與厚者光禄卿郝君郁等求予文贈之
其言曰子貞始為大名府學弟子辛巳歲饑民流太宗
皇帝舉兵靖難擇有才能者以安撫之衆以子貞薦遂
被命往凡安輯大名廣平順德流民二萬餘口事畢復
歸學於大名及太宗皇帝入正大統追憶前所任之人
皆擢用之徵子貞至京師賜之楮幣而以為教諭歷荏
平利津二縣滿九年陞教授皆能以所學教諸生宣德
二年以事至京師會有事於交趾猶以子貞前所能者
任之俾随工部尚書黃公往撫民既還憫其老不欲煩
以政俾致仕而歸子貞履歷蓋如此予觀自古有志之
人遇興隆之運莫不奮其才能以自效或馳騁於談說
之間或奔走於戰鬭之頃及其事定也則必矜夸見所
長以邀功名取爵位惟恐其或後子貞可謂遇矣其所
成立豈不足以當一城一邑之功哉而乃恬然退處若
未嘗有所為者及其被徵而来亦泊然自足随其命之
所得而安於一教官至其遠外而歸又能知止足之分
而曠然以休致為樂此豈躁進嗜利者可比哉子貞其
賢於人者也然予聞之古之君子致仕而歸朝夕坐里
門以教鄉人子弟使事親必孝事長必敬治家必儉以
勤持身必守禮而畏法其他言行皆一本於理則一鄉
之風俗淳人才美矣是以孔子貴乎魯有君子也子貞
之歸其尚務乎此相與共樂太平之世而歌詠仁聖之
德澤豈不美哉故為序以贈之
送劉守良歸省序
禾川劉守良為太學生三年援例謁告歸其鄉蓋守良
有母在堂雖老而康強不衰守良念定省之曠而音問
之稀闊也於是告歸省焉與之處者嘉其志皆作詩送
之而求予序予謂國家之待士厚矣内而京師外而府
州縣皆立學其學於外者業成則貢入太學而教之既三
年則又有歸省之令焉豈非以為教之以仁義將使措
之天下以漸摩斯民然而遺其親則其本有不立矣是
以著於令如此待士之意豈不誠厚矣哉昔者唐太宗
之世大興學校增廣生員可謂盛矣然其所以教者誦
習先王之遺言而已仁義之實蓋未之聞也迨陽城為
司業慨然有省親之問於是諸生始歸養其親則前乎
此者可知矣及其後也卓然能有立者何蕃而已耳教
之可以不豫哉我國家待士既厚士之所以自待亦當
何如其至也王子墊問孟子曰士何事曰尚志曰何謂
尚志曰仁義而已矣仁義者大人之事也士未得大人
之位而所居所由必在於仁義則大人之事備矣今太
學諸生皆將有公卿大夫之任其亦加意於仁義也哉
仁義之實始於事親從兄推而極之至於不可勝用堯
舜之道不過如此守良禾川之賢者而予同郡人也故
相與期而勉焉今之省親者多自恃以逞其私而皆悖
於仁義此則小人之尤者非大人之事士之所當務也
而其後之所立亦可知矣予知守良不為是也聊因序
其詩而道之
送樊給事中詩序
國家采山澤之利以資用既以内臣領之尤必擇近臣
之賢者往莅焉所以撫綏其人而加之德也其意厚矣
戶科給事中樊君伯炯之莅雲南銀場也凡受役於其
所者勞佚必以節飲食必以時居處必有所庇疾痛病
苦必有醫藥而無失所者蓋能推上之德以及人是以
人親愛之樂於趍事而克有成功斯其所謂賢也今年
歸奏事京師少長不忍其去至於泣下當路者知其賢
言於上俾再往焉伯炯不能辭也將行春坊諭德周君
崇述與夫凡厚伯炯者皆作詩送之而俾予序予謂天
下之事以人而興苟得其人則事之至難者皆易為之
不然事未可興而僨敗及焉是何也豈非持已當以誠
而待人當以恕故邪彼詭欺存於内狠戾行於外而欲
人之亹亹忘倦以從吾所欲為盖難矣是故有為之君子
其所以處者誠不苟也傳曰至誠而不動者未之有也
又曰有一言而可以終身行之者其恕乎由是觀之則
凡臨事而僨敗治人而人不從者皆悖乎此而以詭欺
狠戾之私行之也聖賢之言萬世不可易矣伯炯世居
進賢北山其先世皆有德義伯炯與兄伯静相繼舉進
士有名其受於父兄師友者皆此道也故所立如此雲
南之人既賴之矣今再往也其益篤乎此而已盡已之
心而體人之心施之各當而行之無倦則人之樂從其
功當倍於昔雖然此特小試者耳他日居大位臨大事
率是而不變則又將有大此者焉予與伯静同年而知
伯炯為深故以是序其詩亦伯炯之所樂聞也歟
送陳教授詩序
國家建學育才以開文眀之運於今七十餘年公卿大
夫百執事之選皆由是出也歷歲滋久居學校者或非
其人而教法有忘其舊者矣聖天子在位厲精為治脩
舉舊章以為學校治之本也詔有司擇諸生而去其無
良者慎簡師儒以教之冀得真才實學之士以興太平
於是天下曉然知上意所在而必夫教之成予嘗論之
天之降才於人固將使有為也而人亦當自勉以徇之
不然為棄天故古之人有力於為學貧者至燃薪聚
螢斷虀畫粥勤苦而不厭卒有以名世而傳後此豈上
之人所使哉以為天之所畀者不可棄也故如是今餼
廩以養之堂宇以居之賜之書籍與之儒師榮其身復
其家使得專意於學以徇夫天之所畀者而冀一用焉
宜其學行有加於古人矣然而偷惰苟且役役於末務
其能愜乎人心者誠寡是不惟棄天實有負乎上之所
待者矣抑豈獨弟子之過哉師道之不立使然也今幸
遇聖眀振起而作新之得人之盛復於是見矣泰和陳
先生公餘端厚而該通與予為世姻而又與同年生相
好莫逆也其始為高安溧陽訓導又教諭棗陽皆能以
師道自任其成就學者蓋多矣今陞為台州教授台州
文獻之邦也其為弟子者必良而公餘為之師又良上
下相得而教道有成可知矣予嘗歎夫世之為師弟子
如前所云者人多以為厲已不予愛予不為易也今公餘
之去台州復相與道之公餘誠善教諸生願學尚益思
夫天之所畀上之所待者而益盡心焉豈不尤良也哉
諸生賦菁莪之詩予願歌棫樸以和焉公餘將行自學
士以下皆賦詩送之而予則書其說以為序公餘其亦
以為然乎哉
送劉訓導詩序
泰和劉經字順常今祥符教諭順先之弟也順先初與
予遊鄉校被薦試禮部得分教太平開封二學又陞教
祥符順先經學既明而懇懇善教諸生頼以有成者多矣
順常往來省其兄新鄭之縣大夫知順常學行遂舉以
為縣學訓導送之吏部比其類以聞上命六部都察院
及翰林六科近侍之臣羣試于禁中順常文在高等遂
授職以去予與順先相善於順常之行有不能已於言
夫訓導之位誠卑矣然非牛羊倉廩之職可比也盖天
下之治本於人而人之所以成其才由於師譬之為方
圓平直必以規矩凖繩規矩凖繩不極其法之良而以
為方圓平直將不勝其謬矣師者賢才之規矩凖繩也
其任豈不重哉國家建學育才以圖治其得人嘗盛矣
於其久也不能無弊聖天子在位振起而作新之嚴擇
諸生而去其無良者慎簡師儒以教焉誠以師者才之
所由成也故昔之舉訓導者試於翰林則已矣今至以
逹官近臣羣試之羣試之者示重之也順常於此時而
居師儒之位可不思自重乎言而非禮非所以自重也
行而非義非所以自重也身既不能以禮義自重則為
弟子者將何所取法而為才哉誦憶前輩之陳言雖若
愈於已者將以興道致治則難矣勉哉順常其務以師
道自重而有以副慎簡之意則善也順常之去士大夫
知其兄弟者皆作詩送之予則書所欲言以為序順常
過祥符尚諗諸其兄以為何如也
送羅賓畿詩序
泰和羅賓畿今少傅兵部尚書兼華盖殿大學士楊先
生之母弟也先生在朝廷賓畿不見者盖久今年来省
侍於北京留𢾗月矣將復歸泰和知賓畿者皆作詩贈
行謂予同邑最相知宜為序賓畿宋荏平主簿伯受之
後伯受在當時以孝顯至賓畿之尊府子理先生仕至
德安府同知其文學儀範至今為學者所稱慕賓畿端
謹而儉勤能安於其分無外慕之意凡所以供給朝夕
寒暑冠婚賓祭之用皆以精力自致其在鄉里恂恂然
審理而後言度義而後動一時豪邁之人嚚然而訟襍
然而趍者賓畿不與也予嘗謂賓畿家世之舊父兄之
貴勢他人不能及也不以此馳騁當世而乃退然若無能
者其不及者反挾以自高傲然不知分之當守蹈藉長
者轥轢善柔甚者凌駕有司以逞其所欲此其故何哉
盖禮義廉恥之教行則詭欺薄惡之習廢其不然者反
是則此之所以廉而約而彼之蕩而肆者無怪其然也
賓畿可謂賢於人而無愧於父兄矣要在勉其終而已
賓畿之友彭君晚成者予表叔也其家衣冠之盛鄉族
亦罕比亦能安於其分其循理服義勤儉以自足廉退
而不苟皆賓畿同由是相與為莫逆予深敬此二人故
因序其詩而牽聯書之使人知賓畿之能賢於人雖夲
於父兄朋友亦有助焉賓畿歸見予諸子幸有以教之
且以予言使之法也詩凡若干首皆係於下方云
姓源珠璣序
姓源珠璣江隂楊信民所著也信民博洽多聞嘗為日
照知縣太宗皇帝在位時修永樂大典徵天下文學之士
集館閣信民與焉因得觀中秘書其所見益廣既老而
歸乃於暇日輯錄前人行事之迹得二千餘條各附於
其姓而以音韻統之又分類八十一别著目錄使欲觀
者得因是而求焉其嘉惠學者之意厚矣縣之賢者徐
為鋟梓以傳將使窮鄉下邑之士病於無書者得是而
觀之亦足以資其見聞發其志趣其意豈不尤厚矣乎
因其姪兵部郎中持以求予序夫人之生莫不皆有才
有才固將以有為也故自生民以来至於今其行事之
迹見於天下而載於經傳史記百家之書蓋浩瀚如烟
海欲䆒而知之豈不難哉必有博雅之士徧采而類記
之然後得以一覽而無餘然天下之事無窮而天下之
理則一彼事之善者皆理之所是也事之惡者皆理之
所非也徧采而類記之固可以觀矣然不眀天下之理
則無以深燭其是非於夫善之可法惡之可戒者或至
於迷謬而失正故曰理者制事之本也信民之為是書
雖不能盡前人之事亦不可謂少矣其意豈徒以資人
之聞見哉亦將以為法戒也人將以為法戒要在慎擇
之而已慎擇之而不失非深眀天下之理不能也果深
眀天下之理斯足以泛應曲當於前人行事之迹雖或
不能盡知奚慊哉故予為序其書如此亦厚於學者之
意也
贈劉侍講詩序
侍講劉君永清字汝弼官翰林者二十餘年矣其為人
端厚而周慎介直而䟽通其言行必循理而蹈義凡與
之游者莫不重之以為汝弼之賢固宜在天子左右然
今之豪傑類以儒為迂使汝弼得任政以展其素藴其
功業當不在人後可使久居文墨間邪會有詔求賢予
即上章薦之時汝弼已為脩撰九年僅得陞一階為侍
講其他所舉者皆不次而陞人皆為汝弼惜之而汝弼
自若也予則私嘆曰以汝弼之賢循次而陞已當在侍
講之列而何待於舉哉而予乃強舉之然不知有司果
觀於舉者乎抑觀於所舉者乎若觀於舉者則予之謬
乃所以累汝弼也誠以所舉者觀之則吾汝弼之才行
豈可少哉若果以為迂也則今之郎官御史者多擢自
進士均之為進士也豈為彼者獨不迂而為此者乃迂
邪必不然矣其以汝弼不可以去侍近故邪汝弼之當
重任遲速自有命邪况侍講之職非在外之崇秩可比
然則汝弼之澹然自若者固知命自重之君子矣而予
乃云云豈非淺哉於是而愧其言今年汝弼自念去墳
墓久矣乃援例得歸省予輩相與飲餞於朝集之舍而
作詩以送之因復自念汝弼長予𢾗歲其髮既頒白矣
今去鄉久而歸鄉人之愛汝弼者豈能盡知侍講之貴
且重哉蓋必有深惜之而同予之所歎者故書其說以
為序所以曉其鄉人使知汝弼之賢乃在此也詩凡十
二首皆系於下方云
序飛仙圖
右飛仙圖相傳為郭忠恕畫連江令劉君仲戬所藏也
忠恕業儒而游於藝善畫樓觀木石皆極精妙今觀此
圖室屋制度人物意態逶迤曲折參差起伏横縱隠顯
蓋曲盡其趣時所謂神仙者超然高舉於空濛寥廓中
其氣韻如此信非忠恕不能作也世言忠恕師關仝然
仝於山水為最勝人物非其所長每求胡翼為作之蓋
翼之畫於人物車馬樓臺山水備極其妙忠恕所到其
亦有得於翼也與忠恕高邁絶俗性雖喜畫然不苟為
人作意所欲為即欣然命筆姿態横生蓋取自適而已
此亦其所自適者歟最嗜酒岐下富人子每飲以醇酎
因致匹素求畫忠恕為作童子放紙鳶引線𢾗丈滿其
匹富人子以為戲已絶之不知一筆數丈直而不撓正
其妙處非拙工所能也嘗聞宋戚文秀作清濟灌河圖
一筆五丈貫其中又常州佛寺壁有徐友畫水亦名清
濟灌河其中一筆至四十丈筆法如此自昔以為難惜
富人子不知此也予嘗謂書與畫同皆須人品高故有
仙風道骨者則超詣不凡忠恕是也初宋太宗徵至京
師命館内侍竇神興舍忠恕美鬚髯一日忽盡去之神
興問故答曰聊以效顰神興大怒坐縱酒肆言貶登州
至臨清謂送者曰吾逝矣掊道旁土為小穴以面俯窺
而卒人謂其尸解啓棺改葬惟衣履在焉果然宜其畫
之不可及也豈必得於師而後然哉仲戬求予一言以
啟士大夫之賦咏故為著其說以弁諸首云
贈吳助教序
伯昂名顒長洲人其始為縣教諭以績最當陞教授今皇
帝初正位東宮妙柬宮臣職輔導伯昂遂被選拔為右
春坊右司諫時予備員侍近亦蒙恩進右春坊右庶子
兼翰林侍讀學士遂與伯昂為同僚日侍上臨政及進
講經史伯昂皆克盡心思不忝其職閒暇退坐春坊皆
于于然以德義相上其意氣無間也及上登大寳凡宮
臣之有兼職者皆仍舊其餘則以次陞遷於是伯昂得助
教國子之南京一時僚友皆東西散去不復相聚如曩
時予心固有不能釋然者然獨為伯昂喜之蓋司諫雖
清切而助教實崇重何者道之所係也天下之士萃於
大學辟集群材於班郢之門雖無不可用者然方員平
直豈能盡中法度哉㮣以規矩凖繩揆量而礱斵之然
後棟梁榱桷長短小大無不適於用是豈一人所能哉
衆工之力也故太學之士所以成其德逹其才者祭酒
司業總之而分教者實任焉及其教既成其人皆宜於
公卿大夫百執事之選其道之行即師道行也豈不甚
重矣乎故予為伯昂喜之然伯昂豈但可以任教事而
已昔昌黎韓子嘗為助教博士矣其後為京尹為侍郎
其文章德業赫然為斯文之光伯昂尚將有遇哉伯昂
再考績来北京將謁告省墓歸長洲今洗馬藺先生等
皆舊為同僚屬予文贈之予故為道舊如此且以致予
期望之意也
贈伍縣丞序
崇岡名鳳永豐人其始被薦為丞於江陵以憂去服除
改海陽刑部主事陳蚪淵潜重鄉邑之誼請予文贈之
予謂崇岡嘗為丞矣於丞之職宜無不知者而何待於
予言然念與崇岡居同郡崇岡苟有善及人人將稱之
如孔子之於子賤則凡同郡者庶乎有耀矣予何可愛
一言况重之以淵潜之請乎夫丞佐令者也得百里之
地而治之豈止出賦稅力役以供公上哉養民其本也
曷為養之寒使有衣饑使有食勞役則使之安窮苦困
抑則使之得其所如是而已矣民既有養又從而教之
孝弟之心生禮義之俗成則所以供公上者有不待勸
督而能此令丞之職也古之君子以父母視之蓋惟有
子民之心然後能深體其情而施其所宜施苟深體其
情而施其所宜施民其有失所者乎民無失所者有不愛
戴之如父母者乎愛戴之如父母矣於其所令有不誠
服而悅從者乎故凡為縣者患無父母之心焉耳苟存
是心則其效有必致矣然而反乎此者有矣酷刑暴斂
以逞其私辟之以狼將羊此豈朝廷命官養民之意與
為民父母之道哉民之遇此亦可慨其不幸矣崇岡永
豐故家所謂有子民之心者也而海陽潮州屬邑有昌
黎韓子之遺風故其民知學而易治以崇岡之所存而
臨易治之民其效必有如予前之所云而無若予之所嘆
者崇岡尚勉之予庶幾誠有耀也遂書以為贈其行
送楊脩撰致仕序
建安楊先生夀夫以春秋之學有名於四方久矣其始
為建安縣學訓導滿九年當去諸生乞留之遂陞為建
安教諭以内艱服闋之京師諸生又恐失之則又乞留
得仍為教諭受其指教以有成者蓋多矣今少師廬陵
楊公雅知先生嘗曰是宜在館閣備顧問任纂述其可
以久居外哉宣德七年言於上徵拜翰林編脩敬恭朝
夕以舉其職凡有所為皆愜人心允衆望及脩宣廟實
錄考据詳明義精而詞確同輩皆推譲之書成受白金
文綺之賜超拜翰林脩譔而先生年已七十矣即上章乞
致仕自師保而下皆惜其去強留之先生曰吾年至當
去老而貪得聖人之所戒也上亦嘉其志許焉於是忻
然束書就道凡與先生厚者皆祖餞東門外獨予以病
不果行則私竊歎曰君子之學固欲仕以行之然而古
之大賢蓋有擯而不仕者幸而仕矣又有齟齬不得以
行其道者仕而得行道矣其能進退以義而無愧者蓋
少也先生遭遇聖明嚮用儒術元老大臣孜孜以進賢
為務是以身顯而道行身顯道行而能知止足之分不
悖聖人之戒此先生之所以高也豈常情可及哉雖然
先生之年財七十其去伏生尚遠也今致仕而歸鄉之
俊秀得先生為之師祛其蔽而勉其不逮學成行脩皆
足以為世用其道行即先生之道行矣予既喜先生之
歸而又喜建安之士之可以有成也先生門人吏部郎
中張珂鳴玉聞而善焉請書以為贈故書之先生其必
有取於予言矣
新喻西田習氏族譜序
新喻於唐屬袁州白梅習氏相傳為晉習鑿齒之後蓋
其里有鑿齒祠分宜之棗木山有鑿齒墓墓去白梅十
餘里萬載書堂山乃鑿齒授徒處舊有書堂後因以為
祠其蹟可考如此見石門梁先生譜序中鑿齒本㐮陽
人以博學洽聞名重海内嘗為桓温從事出守滎陽既
而以足疾廢符堅陷㐮陽喜得鑿齒載之去俄以疾放
歸其居於袁者不知自何時豈樂於去秦而㐮陽陷為
異域是以引避而居於此邪然歸不久而卒今有其墓
當是此時来居而史不及載白梅之族為其後裔無疑
今居西田者則宋宣和間析自白梅者也詩書相傳久
而益盛表然為鄉邑之望洪武中均謙處士愍舊譜之
不傳也乃旁稽博考作譜以示後至今六十餘年子孫
日蕃翰林侍讀嘉言重脩之而請予為序自古受姓命
氏皆有爵者之子孫其傳之久近視其德本深則末茂
源遠則流長理固然也鑿齒初見重於桓温然知温有
異志每隂抑之由是忤意而出其持心之正執德之固
君子哉若人是足以開善慶之源况詩書之澤又足以
充益而引長之習氏之子孫安得不久且盛哉譜所以
收族而仁義之道行焉仁以篤其恩義以正其分秩然
尊卑疏戚之倫藹然孝弟敬愛之施惟讀書知道者能
之習氏子孫而欲紹續於既往流衍於方来其必以讀
書為本乎如是則雖百世有耀也
贈劉通判序
劉鐔至剛懷寧人初由邑庠生升太學選入中書書武
臣誥命以勤慎著名既三年當得官時有言往歲細民
有轉徙他邑久而不歸者請設官專撫之使無失所大
臣奏用其言於是至剛得辰州通判至剛在邑庠時予
往來過懷寧識焉自謂其先居番昜清塘里與予皆江
西人故特厚予而予亦甚重之及是行也可無一言以
為贈邪夫懷土者人之常情蓋墳墓之藏親戚之依田
廬之資皆其所戀慕而不可棄者非甚不得已孰忍舍
而去哉今舍而去之其不得已可知也朝廷之於民厚
矣知其饑則發倉廩慮其勞則省力役閔其觸法也則
寬刑憐其逋賦也則罷徵去弊興利蓋惓惓焉真所謂
如天之仁也然人猶輕去其鄕豈無故哉有司以宣上
德安下民為職而使之如此無乃於道有未盡邪今之
守令皆舉賢而任之宜有能勞来安定之者而又有以
命至剛輩此天子篤意於民也至剛之去與今在位之
賢深思而熟講之推明朝廷之德意盡舉其所以利民
者而行之以誠持之以敬民之歸之將不待勸而自来
矣詩所謂民之父母在乎好民之所好惡民之所惡好
其所好而與之惡其所惡而去之父母愛子之道然也
如是民亦愛之如父母安有舍去而不顧者哉予知其
效有必至矣故以是贈行至剛勿視予言為迂也
翰墨林詩序
宣宗皇帝在位時永嘉謝君庭循以善畫侍左右最蒙
恩寵官至錦衣千戶庭循通儒書喜吟詩端厚清慎每
退然自處未嘗以色驕人而亦不妄與人接上益愛之
萬幾之暇娛情寫物或發於吟咏則用以賜焉雲章日
華光彩煥耀庭循寳之尊閣於書室之中而所蓄晉唐
以来法書名畫皆在燕閒之際焚香而閱焉儼乎天容
之在上王謝荆關輩之風神氣韻亦恍然其相接也庭
循心獨樂此蓋不知金玉之為貴山海之藏之為富因
名其室曰米家船少師廬陵楊公以翰墨林易之而為
之記京師士大夫皆為賦詩庭循乃以序屬予昔之君
子蓋有寓意於書畫者矣而龍章奎畫未之有得也幸
而有得矣而於古今名筆或不能蓄而有也蓋人之所
好不可得兼豈清玩之適亦造物者之所靳邪庭循遭
遇聖明既受非常之賜而其所蓄之妙且富又如此雖
造物者獨厚於庭循亦自有以致之則謂之翰墨林而
賦詠於諸公豈過哉或謂宸翰之重而使衆人得厠焉
無乃非其倫邪予謂林非一木之所成也文梓之良特
立於霄漢之表而杉松檜栢同受氣以生者皆附焉然
後蔚然而成林秀色可以悦目清聲可以娛耳隂之茂
密可以解煩燠而暢鬱堙小大之材隨取各足豈以比
附之繁為嫌哉楊公名之庭循樂而玩之意盖謂是也
因書以弁其首
贈李知縣致仕詩序
永樂壬辰予同考禮部會試士凡易卷皆屬予得三衢
李庠宏文而進之遂成進士以去而予未識也久之宏
文自清流知縣來京師始一見癯然儒者也聽其言察
其行蓋所謂安靜之吏悃愊無華者予重之今年宏文
乃以老病乞致仕其年蓋六十矣翰林編脩賴世隆清
流人也過予道其善而惜其去曰李侯之為令勤於學
問精於吏事尤敬禮師儒作興學校學宮縣廨皆久燬
侯次第復新之暇則與賓客娛意山水之間而發於吟
咏時生方讀書於家未有仕進意所以奬勵成就而至
於此者侯之力也今以老病去侯之志得矣而吾縣人
蓋有不能釋然者况生也邪於是求諸公之詩以贈行
願得先生一言弁諸首則其歸有光矣予縻於職務不暇
作而世隆求不已念今朝廷清明恩意孚洽閭里之人
皆安於無事此易所謂泰也賢才彙征皆思效用於當
時蓋以為于食有福故有老而猶奮病而猶力者宏文
年未甚高病未甚害而决然引去以求免於曠官之譏
竊禄之嫌豈不賢於人遠哉昔希夷欲援錢若水使學
仙而麻衣道者以為不可曰此急流勇退人也其後若
水官至樞密年四十二即致仕去然則急流勇退之人
蓋神仙之次者也宏文豈若人也歟予年及六十耳目
筋力皆不迨前時其始也進宏文今又作文以贈其去
然猶貪戀聖明瘝官苟禄視宏文寧不愧邪故因序其
詩而自訟焉
送王主事詩序
刑部主事吉水王佐功載以勤慎著聞於士大夫久矣
朝廷推恩封其父為刑部主事母亦封為太安人皆賜
之勅命功載念去親之久也乃請告歸省焉同列之賢
皆作詩贈行而請予序之予與功載居同郡而泰和與
吉水相邇也然予来北京又十五年每欲一歸而縻於
職務輒不果故於人之歸省也心切慕焉而亦不能不
慊於内又安能為言以贈之况功載同郡之人其概於
予心為尤切則將何辭以塞請哉雖然諸公之詩於祖
離道舊之情備矣所以侈上賜而榮其親者亦至矣而
其意亦有在於言語之外者是宜見於予文則予雖欲
嘿可已邪夫君子之仕固將以為親榮而非善於其職
不得也然善於其職亦分之當然而已豈足異哉今既
貴其身而又顯其親及往省也則又必賜賚而遣之上
之恩極隆矣盡已當然之分而獲乎隆然之施其可但
已邪且君子之志固欲其道之大行不以小成自足也
彼以小成自足而用其所得者以為父母榮衣服之美
輿馬之華意氣之雄高赫然驚駭乎閭巷而於敬長慈
幼睦族善隣之行或闕焉又其甚至有不可勝言者而
君子鄙之上之所施豈以為是哉如是而果可以為父
母榮哉功載讀書學聖賢之道必深明乎此不以小成
自足而冀其道之大行以顯於其親蓋其志也而亦諸
公期待之意也予既同郡而相愛加厚焉故發其意以
為贈行詩序
凝翠樓詩序
松江殷志學居北京之澄清坊適當通衢廣市之中凡
尊官貴人騶呼出入相屬而往来富商巨賈挾貲以貿
鬻者足相躡於路豐堂邃館長筵廣席歡笑之譁相聞
也其車馬之盛裘服之麗意氣之雄高與夫川陸所産
百貨之珍飲食玩好諸物之竒燕姬趙女聲音容色之
姝妙苟可以眩目爽口而蕩惑乎心意者無不有也故
凡聚廬托處者往往隨俗變化以自陷於物欲之途而
失其天理之正予見亦多矣志學則異乎是於前之所
云者皆不以動心而獨好山厭闤闠之隔閡崇墉峻宇
之蔽障不足以見山也乃作樓居巋然出於羣屋之上
於是京師西北諸山飛碧浮黛可盡攬而得之志學日
與客登而燕焉其心甚樂也吏部郎中程南雲題其榜
曰凝翠之樓士大夫又為之賦詩而請予序夫山隐者
之所好也故好山者必遠於城市而自託於郊野之外
寂寞之濱然後能盡夫登臨覧觀之樂古之人皆然也
志學有好山之心而縻於官府不能一日去城市乃因
高而盡得之其智力之所營足以遂其心之所好賢於
常情遠哉予往年居金城坊於觀山為便一時名公多
比屋以居而亦皆同其好公事之暇或開軒以望或出
城以遊自謂兼有此樂世莫能及者既而皆東徙於營
職為便也而弗便於山諸公善畫者多託之毫素以足
予所欲然寅而出酉而歸亦罕得自適焉於志學凝翠
之樓不能不慊然也孔子曰仁者樂山以其安於義理
不為外物之所移有似乎山故好之今予雖遠於山而
心則不敢忘是也志學亦同然乎哉予與志學隣也有
暇當一登斯樓而為志學賦之
蕭順承恕字序
蕭順承恕少傅楊先生之壻也今年省侍来北京而以
名字之義請於予曰願有教也夫順者不逆也和也惟
不逆故和此之謂順順而字曰承恕蓋承以奉為義恕
者推已及人之謂也於恕而能奉以周旋凡見於事者
無往而不恕則其所行亦無有不順矣昔者子貢學於
夫子問可以終身行之者夫子以恕告之然則恕之一
言君子不可一日違者也先儒謂學如心為恕蓋推已
以及人使其人之心皆如已之心是乃恕之事也子之
父師以是命也盖以君子待子矣夫為君子者莫不有
所欲有所惡足其衣食安其居處而得以孝親弟長慈
幼其所欲也饑寒之相仍勞苦之不勝加之以非禮臨
之以非義其所惡也推已之心以度乎人心知其有同
然者則施其所欲而去其所惡必使無不遂焉此禮所
謂逹順大學所謂絜矩也豈但可以齊其家哉治國平
天下皆此道也今之人蓋有異乎此者矣專於為已而
忽於為人凡人之貲産所以為養生送死者皆其所欲
也而已則奪之饑寒勞苦暴横之侵加皆其所惡也而
已則施之已以逆施人以逆應於是有禍其身敗其家
者此小人之行不恕之效也嗟乎承恕子之父師以君
子待子子可不以君子待其身哉然人有失其義而以
寬假為恕者由是已有過而昧於自責謂之恕已人有
過而薄於責人謂之恕人猶可也恕已而稔惡焉而欲
免於禍敗不可得也予欲承恕常求已之過而治之使
其心光明正大而能公以及人則將為古之君子無愧
矣承恕勉之
送許舍人序
昔太宗皇帝即位之初銳意文學之事既擇士俾進學
矣又徵天下能書者集館閣盡出古人名帖使學之期
必與之並而許君鳴鶴在焉許君少學王右軍俊逸不
羣由是復大進上每以暇日閱試賞勸之許君必占高
等予時亦在進學者之列日與許君同往来君性素剛
介不苟合遇人之善者即懽然相親見不善者輒面斥
其所為以故人亦惮之而最與予為莫逆君又能詩得
唐人家法皆清遠有思致人之求者相續也君既為中
書舍人詔從諸學士直翰林夙夜不懈凡制勅之尤密
者皆預執筆退則澹然若罔聞知未嘗漏其所為其祗
慎如此故任職益久而人益以為賢今天子在位之二
年許君自省墓復就官頃之有足疾不能朝更數醫
弗效乃具以聞上憫之俾歸治於鄕疾已則復任焉將
行士大夫皆賦詩以贈道其離别之情而美其閒曠之
樂嗟夫予知許君蓋有不樂也君自始逹至於今祗事
三聖將三十年恩遇之隆他莫能及盖將終身以圖報
今以疾去非其志也古之賢者感一飯而必償况乎許君
篤於君臣之義而豈忍須臾忘哉離别之情則信有矣閒
曠之樂不樂也雖然君子之圖報或以力或以言許君
雖弗良於行手固能書口固能言也今天下太平民物
阜殷和氣充而頌聲作以其接於見聞者咏歌而謹書
之俟觀風者得之以獻於天子而列於樂官後世得以
考見治道之盛是亦所以為報也予家泰和距吉水不
二百里而予之去墳墓亦久矣兹將請而歸省焉歸則
必過許君醉飽之餘取而歌詠之樂其在此乎倘許君
之足瘳矣遂相與歸朝而終事焉而亦豈非幸哉故為
序其詩以俟
孝友堂詩序
翰林學士沈先生以孝友名其表姪何謙之堂而求侍
讀李君時勉爲之記又求學士大夫歌咏之既成卷矣
而屬予序嗟夫先生其可謂愛人以德之君子哉夫居
室之揭名蓋古人銘器之義取其接於耳目之常而致
警於朝夕之間以自益也然世之命名者或矜其所能
或侈其所有或表其利逹以自快或託於閒曠以自高
能知務德蓋鮮矣謙之父子世業醫其所濟也不少杏
林橘井皆醫家美事也先生不以是名其堂而取謙之
善於父母兄弟以爲名而寓其加勉之意非愛人以德
之君子哉夫孝友之道孩提之童知而能之然而壯夫
有不能者私欲害之也私欲勝而天理微則其形於借
耰取帚紾臂䦧牆之謬亦勢之所必至故古之爲教必
自此始有子所謂君子務本本立而道生者此也予嘗
觀之君陳張仲皆周之大賢其見於事業多矣而詩書
乃以孝友稱焉非以孝友爲脩身之本而脩身爲齊家
治國平天下之本歟本之不立而能推極其所至難矣
此爲士者所當勉也謙之孝於親友於兄弟固有可稱
者然因其所至而勉其所未至豈非先生期望之意哉抑
予聞之孝友者仁之事而醫者仁之術也謙雖未逹以
其施於父母兄弟者而推之使凡爲父母兄弟而有求
於我者皆得盡其孝友之道是亦所以爲政矣推而極
之君陳張仲可企而及也在乎勉之而已故因序其詩
而道之
送文選郎中鄭公詩序
南城鄭公守中以其子文選郎中文實之貴亦封爲文
選郎中文實既謁告奉勅歸南城備其儀物以榮公者
無不至公感上恩之厚復與文實偕至京師謝於闕下留
數月車駕行邊大敗敵人於塞外盡收其人畜以歸公
又得從公卿百執事入賀抃舞呼萬歲自公之来凡再
入覲在廷之臣見公父子前後進趨衣冠偉然而謹於
禮度莫不稱譽以爲榮公退而自喜曰吾幸生熙洽之
世而膺名爵之隆父子之間顯榮至矣今之来也又得
覩太平之盛而交一時之賢豪是足以盈吾志吾其歸
哉吾黨之士得交公父子思欲久處以爲懽而遽有不
可留之歎乃分題賦詩以贈行而俾予序其首予謂封
贈之典雖朝廷舊章然三四十年以来其及於人蓋鮮
仁宗皇帝廓天地之仁凡羣臣任職者皆推及其親然
父子俱享其榮如鄭氏者尤鮮夫豈偶然者哉盖天也
天之所佑者善而已人惟有善積於已然後能獲乎天
若公父子蓋善之積於已者也故其得於天如此非詩
所謂求福不回者乎雖然予知公之所得者不止是也
夫善人皆有之人能勉而行之斯亦可以得於天矣今
公之歸鄕邑之人豈無歆動其心冀亦如公者而皆勉
善焉是公之善有以成之也能成人之善斯其善也廣
矣則天之佑之而進於福禄榮名有已哉詩所謂如川
之方至有以副諸公作詩之意也必矣故因序其詩而
道之
贈醫士王立善序
醫之為術仁術也自炎帝而有藥至黃帝而有書迨商
伊尹而湯液之論始備繼是而作者皆聖人之徒也夫
人囿於六氣之中故不能無病病而無醫藥以濟之則
夭枉而死者多矣聖人與天地同其心者也天地之生
人仁也聖人使之全其生亦仁也然則爲此者其亦體
夫聖人之心而已是以古之君子應人之求視其疾痛
不啻在已察之用其誠治之盡其道於利有無不校也
後之為此者或異乎是假仁者之術以濟其不仁之心
往往因病之緩急以要利若賈豎然不遂所欲輒棄去
不復顧視人之危亡一不以屬意聖人垂世立教以濟
萬民而斯人者獨以乘危徼利豈非賊仁者乎雖然此
特鄙陋者之所爲耳若夫逹識之士則必以聖人為心
故予於京師有得焉予在翰林蓋久齒日向衰而病日
加益每求名能醫者而治之凡與予處而免予於苦者
皆能體聖人之心而厚於仁不為利疚者也心甚重之
以為京師賢者之所聚其人當不止此今又得立善焉
立善王氏山隂人世業醫而亦通儒書選入太醫院有
能名今年兵科都給事徐君初家之病者凡數人他醫
莫能愈乃求治於立善立善旦暮視甚勤投以良劑皆
愈徐君酧以幣郤之至再曰吾豈爲利者哉徐君德之
不置乃因其同僚戴君弁求予言贈焉予未識立善而
二君信厚人也其言當不誣則立善盖逹識之士能體
聖人之心而厚於人者矣聖人濟物之仁欲施之無窮
使皆為立善輩善推而行之人無不遂其生者則聖人
之心得矣彼賊仁者果惡用是哉孔子謂醫者貴有恒
心立善慎無變其初也予素樂道人善故為贈言而不
辭又推本於聖人如此所以示重立善且使其同志者
見焉益知所慎重而賊仁者視之庶幾或有瘳乎
送張教諭序
張先生日孜自休寧教諭考績来京師休寧諸生不忍
其去相與言於徽州府請留之府為逹於吏部吏部按
舊例不許留改授英德教諭予始聞諸生乞留心爲之
喜今去英德而予喜加焉蓋世之為教官非若為治之
易於得人也必有以治其心淑其身而後人慕之然而
偷者則依阿苟且以自容貪者則刻薄聚斂以自足於
夫所以治其心淑其身者皆漠然不知務諸生不見其
可法而慢易之心生於是有欲去之而不能及既去而
遂忘之者彼於其去而眷眷焉欲留之非甚相敬不能
也今休寧諸生皆願留先生如此則先生之教可知矣
故為之喜也然君子之教常患施之不廣也豈專於一
哉今去英德移其所以教休寧者而施之使英德諸生
皆有以治其心淑其身而不為庸人之歸豈非君子樂
育之志哉故予益為先生喜也先生通書經嘗受業蕭
先生尚仁之門而先世亦嘗以儒業顯於宋其傳於家
與得於師者富矣英德之諸生予知其必有成也英德
韶屬邑唐相張九齡之鄉張公學聖賢之道其精忠大
節足以照耀千古為後輩者宜景仰而師法之他日仕
於時誠無愧於張公亦足矣舍近而求遠非所謂善學
也先生將行其嘗從受業者進士楊顥希章求予言贈
之予故道予意如此既以贈先生且以爲諸生勉也
莊子觀泉圖詩序
莊子觀泉圖者廬陵胡元旦氏之所藏也莊子蒙人嘗
為蒙漆園吏偃傲自放意不累於物其著書立言皆本
於老子之道然大抵皆寓言也楚王聞其賢欲以為相
莊子取喻於犧牛卒不就其為人如此而超然自得於
山水之間蓋宜也夫水智者樂也莊子之智蓋有不可
測者元旦玩此其亦有所慕者歟夫泉出於山平而流
坎而止盈而復進滔滔汨汨不至于海不已順其勢之
自然而已矣智者之於事隨其是非曲直輕重大小而
應之不疾也不徐也不翕翕為同不矯矯爲異也亦順
其理之自然而已矣此所以為大智也孟子曰所惡於
智者為其鑿也如智者若禹之行水而行其無事則智
亦大矣此天下之名言也然用智而行水者蓋少矣莊
子觀泉之意其然乎其不然乎予不能知也而予之所
見者如此元旦智者也試相與言之而為元旦賦詩者
其亦有取於予言也乎姑書以爲莊子觀泉圖詩序
贈彭同府赴任序
廣南去北京萬餘里國朝為置守倅一以中州之治治
之蓋欲使其民皆習於禮義而安於衣食不以遠而薄
之也予嘗自謂天之生人皆賦以常性雖其氣禀或不
齊然於父子之親夫婦之義長幼之序朋友之交蓋莫
不同至於好逸而惡勞好生而惡死好給足而惡窮匱
亦其心之所同也何遠邇之間哉天子知其然而慮有
不能然者於是擇守倅而付之又慮不諳土俗也於其
世族大家擇一人為衆所望者俾通判一郡欲其同寅
恊恭以施宜民之政而民皆獲其所同然者上之仁天
之仁也為守倅者豈須異道哉深體之力行之不以遠
而怠焉大山長谷之中戴髮含齒之類皆欣欣然無不
遂之欲則為賢守倅無疑矣昔之任是者人孰不願為
賢然以地之遐遠而易其心志者蓋有也偃然自放不
復知蹈仁義至於虐視其民若無與於己者天子明見
萬里之外故鮮克有終者此常人之情而君子之所深
嘅也彭俊士英故泰和儒家而與予家通婚婣其先嘗
有顯者士英以明經領鄕薦遂入太學歷事兵部有能
名天子用為廣南府同知使之施仁以及民士英以詩
書之胄膺科目之榮一蹵而躋五品之列其為幸大矣
予固以賢大夫期之敢以常人待之哉士英亦以古之
賢者自期而以常人之事為戒其福禄之進蓋未有窮
也故為序以贈其行
抑菴文後集卷十五
