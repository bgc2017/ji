抑菴文後集卷十明王直撰
序
文溪曾氏族譜序
予泰和多故家文溪曾氏其一也其先居金陵有延構
者避五季之亂始徙焉世至彌高又徙城西汝南坊衣
冠文物之盛至於今累世矣在宋之時温甫先生博學篤
行而極孝於親親没廬墓有慈烏隨集之異四子安辭
安止安中安強皆以科第入官安止初得第即奏請回
授其父時雖不許而士論高之安中以直言忤宰相置
名黨籍安強孝行似其親而功業尤為當時所推重有
元盛時懷可先生復以文行表鄕邑及其亂也傳道先
生以紹興路照磨居家率鄉兵禦鄰寇兵敗罵賊而死
源友先生以身扞賊刃全其母於危亡之際其所立卓
然有過人者此予幼所聞者也其後乃得見九韶先生
之子伯高源友先生之子東銘其從子性存之三君者
皆所謂端厚君子也伯高君之子椿齡同余遊好學如
饑渴之於飲食其文行有足尚者與予相繼登第入翰
林不幸早卒而其弟鶴齡遂舉進士第一入為脩撰曾
氏之賢前後相望如此何其盛哉予嘗觀之貞松産乎
原野由一寸之萌以至於大百圍歴千歲拂日月而干
雲霓其材可以充棟梁備榱桷其精液之淪為茯苓為
琥珀可以濟於用何也必據夫土田之腴水泉之潤其
所滋殖者厚故也故家大族祖宗之德立詩書之澤長
故其子孫有所憑藉是宜賢才之多而傳緒之遠曾氏
之盛其此之謂矣然則盛衰之致豈非係於人乎哉盖
積於前者既厚而後之善繼者亦無窮則其盛也可以
久長而不敗若倫理之不明恩誼之不篤下陵而上替
内肆而外侮其能悠久盛大者少矣曾氏之祖宗修其
孝弟忠信之行而詩書禮樂以文之故鶴齡之兄弟與
其族人之子弟皆得食其餘矣自是而後其善繼之哉
鶴齡有母年八十而孝敬之心日篤不忘撫其兄之子
不異於已子其操行又如此誠足以愧鄙夫警流俗使
其一族之人皆若是其厚焉則其後世子孫之盛可量
哉鶴齡以家譜求余言故為之序如此既信其己然而
又期其效於將然者也
送王縣丞赴新會序
予友王起霖以薦舉來京師得新會縣丞以去同邑之
仕於朝者禮曹郎中獨孤君樂善刑部員外郎劉君伯
塤謂予皆有鄉曲之好宜為文贈焉蓋起霖之族居泰
和雍江距縣城四十里而多以儒為業故其賢者若今
國子博士復原前象山教諭效先岳池教諭敬先德慶
州學訓導伯徽桂平知縣嗣先及起霖皆與予游而起
霖尤爽朗䟽逹負才氣欲自見於時工於為詩援筆數
百言可立就挾其所能遊諸公間諸公多譽之由是遂
出佐一縣夫學於已者固將以施於用也古之君子既
學矣而患不得時得其時而無以施於用君子恥之且
位不必崇也而貴於有立能立矣則卑可尊賤可貴不
然亦惡能免扵辱哉是以君子寧自卑而脩之非好卑
也欲其稱之易也職既脩名既立矣則人將推而上之
惟恐其不就焉雖欲辭尊可得哉行遠自邇登高自卑
君子之道也然丞之佐縣非可以卑秩視也盖百里之
民所以飢食渴飲仰事俯育無困苦愁恨不平之歎者
縣令丞撫之也令果賢而為之丞者又賢然後能恊扵
職而成養民之功若不能皆賢則操縱緩急之間或立
異以求逞焉民將不勝其害矣新會廣之望縣也其民
之易治盖自古已然起霖往矣視其令何如令果賢也
其施扵民皆宜也起霖協比而成其功可也若猶有未
也則當盡誠以動之順理以輔焉必使其政宜扵民而
民無不得其所者則起霖為能扵其職矣毋自異也毋
自卑也盡其道而已矣則他日之居高位享厚禄也孰
禦哉予慮夫人之卑視起霖與起霖之以卑而自怠也
故為文如此以贈之
贈參議蕭君考績還浙江詩序
蕭君字孟常吾郡萬安故家萬安與予泰和境相接二
邑之士多以交好相往来蕭君質直好義與人交篤於
愛敬人亦無不愛敬蕭君者自取進士為監察御史表
然有名於當時凡其言行必謹於禮法其存心尤忠厚
未嘗巧詆深文而亦未嘗釋有罪以故人益賢之為御
史滿九年以績最拜參議浙江地大人衆事益劇君以
祗愼佐其長凡所施必使功成而民不擾予嘗聞其以
事蒞諸邑尤懇懇以愛民為心民知其然皆相率從教
而事無不治既三年績大著上其課於吏部益有名當
還浙江吾黨之士素與善者皆賦詩送之予謂朝廷之
設布政司以統諸郡縣盖欲宣上德以及民非徒使民
給賦稅力役而己也果能誠心以愛民則民亦當誠心
以應之而何事之不治哉予昔家居時嘗見有臨吾邑
者能誠心愛民不勞而事治者多矣其間或急於立事
以求名則往往苛責以取辦事未必速成而民已受困
由是益知民可以誠感而不可威廹矣今天下布政司
十有四而浙江為首官於是者予知莆田黃君南昌熊
君與予蕭君其他必皆一時之傑也其能宣上德以及
民而誠心以得民事功之盛當亦莫之能先者此盖浙
人之幸也古者内執政有缺則選於藩翰之賢者今之
制猶古也諸君由是而益進焉豈非朋友之所望哉故
書以為蕭君贈行詩序且諗於諸君以為何如也
贈蕭知州之任序
建昌蕭君雲舉自徐州同知以績最超拜和州知州其
鄕友文選郎中鄭君文實徵予言贈焉予性素迂且才
下其言何足以為贈哉予聞蕭君初為合浦丞合浦守
將最暴横凡仕者過其軍門必邀使下馬步趨鄕民入
城又縱士卒為害莫敢誰何蕭君以禮法折之氣反出
其上守將愧謝盡改其所為而民亦得免害及佐徐州
有某指揮者先以事在徐虐民如豺虎彼盖有所挾也
蕭君始至歎曰害有甚於此者乎即具以聞朝廷為罪
某指揮後凡以事至者聞蕭君持法守正皆自戢而民
得安業太宗皇帝征沙漠大發民轉粟以給軍蕭君率
州民千餘以行撫之素有恩而民皆樂從又具藥物自
隨有患者即予藥命車載之民親之如父母事不勞而
治蕭君名益大著予聞如此常相與譽歎其賢以為世
之仕州縣能除暴安民如蕭君者誠少則今之去和州
將談笑而治之矣果何取於予言哉然予聞之古之君
子得志則澤加於民使蕭君為他官雖無所不可然壓
於其長未能如志則澤有不及於民豈若專一州使受
惠者鼓舞而歌詠之哉故予為蕭君喜而亦為和人賀
也大凡仕者身安功立可傳於後世則善矣他非所計
也蕭君不渝其志使豈弟之政成足以繼龔遂黃覇而
垂譽於久豈不美哉此盖朋友願望之意也故書此以
贈其行
送周僉事赴湖廣詩序
周君泰亨與予皆江西人其為御史久矣予未之識也
然往往聞其賢於人盖泰亨嘗出按福建湖廣貴州其
人未聞異論者去年天子大新庶政甄别淑慝以為御
史之職所以肅羣僚貞百度尤不可不愼扵是更用其
長使澄汰别白其不善者罷黜之一時是非善惡無隐
情而扵泰亨又未聞有間然者夫久扵其職出入中外
且十年其蒞事既多而人之竢之者亦衆矣然卒無缺
失非誠賢扵人能如是哉予雖未識之然以其皆江西
也而心為喜今年以秩滿超拜湖廣按察僉事湖廣泰
亨之所嘗蒞也吏民固有熟其威名而記其行事者予
知泰亨可不令而從不勞而治矣而其同列之賢乃以
贈行之詩属予序予謂泰亨與其同列既皆賢扵人其
言當非愚者所及則予為序其詩將何言哉然嘗論之
朝廷之飭厲風憲者固將使飭厲有司也而御史按察
司之職等耳夫民之饑飽勞佚憂悲愉樂皆係扵有司
當是任者固有心在愛民而柔和迂緩者矣有才足以
應猝而苛刻剛暴者矣適然臨之任其意見以為治抑
揚進退之間有弗暇察吏之不得其當民有不與其戚
者乎昔者仲山甫之徂齊也尹吉甫作詩送之曰維仲
山甫柔亦不茹剛亦不吐者是則前所云者其茹與吐
將不戾耶夫難明而易惑者事也惟審理以燭之則亦
烏能惑哉故仲山甫之所以賢者惟柔嘉維則而古訓
是式也豈誣也哉今諸公賦詩以送泰亨蓋亦本於此
故予引其詩而道之泰亨之去與凡同僚諸君子叶德
一心以鉏姦植良摧惡佑善使斯民皆安樂於太平之
世則其功既成將不與仲山甫等乎此予與諸公屬望
之意也詩凡若干首
送陸郎中序
嘉興陸貞正叔之官主容二十餘年矣其始自主事為
員外郎暨陞郎中皆能勤於事愼於己其於四方之朝
貢與夫朝廷所以待之之禮遠近䟽數輕重隆殺之宜
不待稽諸典籍盖無所不知而處之無有不當其與人
交平居雖若淡然而緩急之際則又有可尚者故自尚
書以下皆愛重之予友獨孤樂善嘗為精膳主事與正
叔處盖久故能知其行之詳而數為道之如此會朝廷
嘉恩羣臣凡任職者皆封贈其親而正叔之失怙恃久
矣於是追贈其父為奉政大夫禮部主客郎中母氏贈
宜人錫之誥命爛然雲漢昭回之光賁飾乎幽壤其榮
幸可知矣正叔既拜賜遂援例告歸修祀焉故樂善来
求予言為贈予謂為人子者莫不欲顯榮其親故凡仕
者敬恭朝夕以自效皆圖為親榮也我太祖高皇帝稽
古為治知人情之若是也故為封贈之典以勸勵之然
能得之者盖寡矣而著令具在盖以垂法於萬世仁矣
哉其用心也太宗皇帝嘗行之其先得者任事之大臣
與左右侍近之臣十數人而己當時仕者莫不跂踵而
望日月以冀方將徧舉而逮及之而鼎湖之駕往矣此
羣臣之不幸所以哀思於無窮也仁宗皇帝隆繼述之
孝施漙博之仁特詔吏部舉而行之其在職久者皆以
次歸省其親親没亦歸省其墓而又皆有楮幣之賜焉
今上聖明一遵成憲厚澤深恩覃被幽顯使為子者皆
遂其顯親之心而為父母者皆得以食其子之報皇仁
如天盖千載之良遇也雖然制不云乎吾以勸忠然則
蒙是賜者其可不思所以報哉移孝為忠士君子之道
也正叔練逹而明爽其知此也審矣故因樂善之言遂
歴道夫恩典之難得而以為榮且勉為忠孝而盡所以
報者如此以為正叔贈行序
送鄭府丞歸省序
浦江鄭氏以義聞天下久矣朝廷每出其才俊而用之
亦以義也永樂二年予取進士入翰林識前監察御史
叔恭端厚周慎温然君子也未幾叔美亦被徵入館閣
為典籍為檢討雍容謙退恂恂儒者之風予皆重之因
竊自嘆以為故家大族祖宗之德立詩書之澤長宜其
子孫之多賢也其後二君相繼致仕去而季用官京師
洪熙元年遂自監察御史擢詹事府丞同事今皇帝於
東宫朝夕相與周旋聽其言觀其行不見其非予愛也
會朝廷加恩臣下而以季用所任官封其父又封其母
為安人錫之勅命且賜鈔千緡俾歸省焉扵時其父母
皆七十餘而皆康強無恙凡與季用好者皆歎羡以為
榮相率賦詩送之方封贈之命下也朝之士大夫皆動
色相慶而父母俱存者其歡慶加焉盖天下之為父母
者莫不願其子之才而為子者亦莫不欲顯榮其親交
相願而不能皆遂者盖多矣遭遇皇上聖仁如天使如
吾季用者得致其樂扵一堂之間父母兄弟蒼顔白髮
而命服輝暎煌煌如也豈非至榮幸也哉孟子曰父母
俱存兄弟無故一樂也說者以為繋於天有不可必得
然則季用之得扵天者厚矣予聞季用祖母黃早寡守
節不二期不辱義門而季用之尊府所以事之者又極
其孝敬天之所以加厚者以是也則季用之續休趾美
可已耶今上之施仁至矣其所以報者義而已推其所
服行扵家者而盡心扵國焉則扵其家益有耀矣豈惟
有得扵天鄭氏之義顯扵天下其有既也哉故書此以
為贈行詩序
送梁知府赴任清化序
交趾舊屬中國為郡縣自秦漢已然其後往往竊據遂
為異域然貢獻不絶於中國至我朝其大酋悖亂弑其
長民無所訴太宗文皇帝不忍棄出師往撫定焉因其
舊為郡縣擇守令以化誨之簡節䟽目剗弊建利使皆
樂生興事而無失所者其仁愛斯民與民之被其澤也
久矣夫如是也而豈有羊狠豕突一旦之患哉此其無
有宜矣然而大山長谷之間乃或乘間竊發以駭人民
驚聚落此其故何哉朝廷撫之厚矣而為民者盖亦好
生而惡死也喜逸而厭勞也欲安而畏危也奈何自棄
其身於不善意者上之德有未䆒下之情有未逹者乎
夫宣上德而達下情者守令之職也況地去京師萬餘
里其倚望於守令為尤切使上之德不壅而下逮下之
情不壅而上聞有所未至守令論列而䟽導之民有不
遂其欲不獲其利者乎無也夫既遂其欲獲其利矣而
復有乘間竊發以駭人民驚聚落者乎無也令居其間
而視德有未䆒情有未通者漠然不一動其心以論列
䟽導焉使上有深仁而不及下下有抑志而不得聞乎
上是謂不遂其欲不獲其利矣則乘間竊發以駭人民
驚聚落亦其勢之不能無也此予所以病夫守令焉廬
陵梁逢吉始為監察御史當王師南征時君已在其間
留交阯凡幾年其扵上下之情盖知之熟矣今以勞績
擢清化知府清化之人盖有弗克自靖者也梁君之去
視前之為守令者其職如何果能盡職則民亦安於其
所矣今既弗克自靖其不能盡職可知也如是則梁君
所以論列䟽導達下情而宣上德其可緩耶相交而成
泰誠有望於梁君矣梁君清愼篤實有慈祥豈弟之心
者也故相與言之如此其尚以為然乎哉
送鍾知府赴肇慶序
予友鍾君子勤為中書舍人秩滿授肇慶知府將之官
則告予曰吾與子交好三十年今當遠去子能無言於
吾行耶盖予始遊鄕校時鍾君為前軰而實厚予相與
同講論者三年而君去入太學又二年君與勞史事擢
為中書舍人明年予取進士入翰林遂與君同居京師
出入侍從二十餘年而君得陞擢以去當時同學而仕
凡七八人今惟有君與禮曹郎中獨孤君暨予而君乃
遽去朋友之誼固當有以贈君者況辱命邪君之為中
書舍人也久矣從容於清華嚴密之地其所執筆而書
者皆朝廷之謨訓所以布德政勸勵有位大經大法在
焉其熟扵耳目積扵心思者如此其施扵用宜若輕舟
之遇順風輕車之馳峻坂浩乎其無難矣故今領一郡
士大夫皆為喜盖幸其道之行也若予者其喜幸加焉
夫有地千餘里為之民多矣所以致其戚忻節其勞逸
察其饑寒而衣食之者太守也其任重矣忻戚之有宜
勞逸之有節衣食之不失其時是之謂賢太守也然豈
有他道哉仁而已矣夫民之所以戚且勞而窘於衣食
者不行仁故也仁之所以不行者心有所蔽也苟無所
蔽而發當扵理焉民其有困扵憂戚弊扵勞役飢寒顛
踣之不勝者乎無也為治之道莫有加於此矣君闓敏
詳練達於為政其於朝廷之德意盖知之熟其能行仁
以惠斯民而無所難如予前之云也審矣而予復以此
言進者非以為厲也所以厚於君而欲勉其業至於遠
且大焉者也君其亦有以處我哉
壽周子勉序
吉水周君子勉以前丙申歲生至於今乙已年己七十
矣十月二十九日則其生之日也其子若孫將以是日
大具酒殽盛賓客以慶之從子崇述為春坊諭德兼翰
林侍讀告予曰吾先人兄弟五人惟吾叔在吾視之猶
父也慶壽之日吾弟長史孟簡中書舍人崇厚皆適予
告歸得執杯酒致祝頌之意而吾乃不得遂焉因求諸
公賦詩使持歸歌以為壽子為我序之予謂人之壽考
係於天然惟於君子也宜盖洪範五福壽富康寧而皆
夲於攸好德君子德修於身儀於人故能致壽考康寧
之福而享其子孫之養不衰此豈尋常之故哉然既有
得於天而時乃不遇焉徵呼發召以苦其外饑寒憂疾以
撓其中則盖有自厭其生者矣兔爰之詩是也我國家
聖聖相承仁育天下天下之人安於無事者五六十年
為君子者修其孝弟忠信以享其福於悠久況如周君
承世德之隆而為望於其族也哉其壽考而康寧也宜
矣昔者詩人之頌君子也盖曰樂只君子遐不眉壽又
曰樂只君子遐不黃耉則今諸公之詩所以祝願於君
者亦豈苟然哉抑聞之古之君子之老於其鄉則族之
子弟與鄕之子弟聽其言觀其行而皆篤於禮義厚於
風俗盖其德之感人者深也今故家大族前軰老長之
存者鮮矣聰明俊偉之才比比有也而謂篤於禮義厚
於風俗君子不無慊然者矣而周氏有君在焉則必有
以善其鄕族之人可知矣詩不云乎樂只君子保艾爾
後願終為君誦之豈徒祝其黃耉眉壽而已哉故書以
為慶壽詩序
送黃指揮序
永樂六年朝廷擇帥臣之老成而有才略者俾分鎮重
地於是前密雲中衛指揮使黃公瑄實受命鎮淮安淮
安南北之衝舟車之會也公瑄鎮之十餘年凡淮安居
民與天下之人之往来於其地者皆安之今皇帝即位
以仁逮下閔公瑄年老不欲煩以政而公瑄亦以疾告
於是令其子鍾襲職而公瑄得致仕乃請歸鎮江以老
焉盖公瑄之尊府事太祖皇帝積功為千戸守鎮江有
恩於其人及其後也太祖憐之俾食全俸養老於鎮江
而公瑄之兄公瑾為密雲後衛指揮僉事亦歸老於其
地今公瑄又繼之一門三世為官前後五人而三人者
相繼致仕以老於鎮江何其榮哉予嘗論之自古豪傑
之士有卓立之志而抱過人之才者嘗患不逢其時以
建功業而傳之不朽及其得時以逞功成名立矣乃或
不能謹其終而挂於吏議或遂轉遷流寓而無以為歸
者皆有之矣今公瑄父子兄弟逢國家興隆之運得以
才武自奮躬履行陣衝冐矢石以成功名享爵禄比其
老也又得從容安逸以自樂於富貴之餘而閱太平之
盛此其福豈常人能及哉於是可見朝廷保養功臣之
大德而公瑄父子兄弟之忠謹亦可知矣夫功成身退
不辱其先者孝也奉法循理不失臣職者忠也公瑄歸
矣尚益脩其忠孝之道以教其子孫忠孝相傳於無窮
則黃氏福禄榮名之傳於後者豈有窮哉公瑄將行鎮
江人士何彦徵等在京師相率求予文送之夫以諸人
之惓惓如此益以見黃公之宜於其人而人愛之也故
為序以贈其行
懷忠堂詩序
懷忠堂者鹽井中衛千戸毛鍾宗器所居之堂也宗器
合肥人以材武入官其忠君愛國之心盖未嘗忘也於
是以名其堂士夫夫從而歌詠之今年来京師因余郡人
戴(闕)持以求予序予未識宗器而嘉其志故不能愛於
言夫忠者臣道之大端盡其職所當然而不顧其私之
謂也自古為君者必以此望其臣而為臣者亦當以此
事君然而賢否有異也賢者固能盡職而忘私矣彼溺
於私而隳其職之所當然者皆不賢者也是以為史者
書之以為法戒千百歲而下使人起敬起慕必孜孜奉
國不二其心者也其不然者小則譏切之大則貶絶之
矣則夫為人臣者何可以忘忠也哉宗器所以名堂者
如此盖期至於古之賢者而後已與漢宣帝時趙充國
為將擊先零守便宜從事人或難之充國曰是何言之
不忠也又曰諸君便文自營耳非為公家忠計也又曰
明主可為忠言卒能定疆場利國家盡忠不二以守其
職是以功業顯於當時名聲垂於後世雖麟閣之廢久
矣然忠義氣節傳之百世而彌新若是者非宗器之所
當取法也歟夫爵位功名之於人也譬若行路然自卑
以及高自近以及遠今宗器既列官五品矣而懷忠不
已焉則何充國之不可及哉而斯堂與詩將亦傳之無
窮矣故為序而不辭
送李同知歸安丘序
聖天子即位以来其所以治天下者不用他道惟仁而
已故下詔蠲租賦免征徭恤困窮禮耆艾察群吏之賢
否訪政事之便不便者次苐罷行以利民而天下欣然
以喜又詔内外之臣凡年老病困不能任職者皆許自
陳於是昔之耄疾不得自便者稍稍遂引去恩至渥也
長沙同知李侯以考績来京師既老且病矣乃以情聞
於朝得賜歸安丘將行過予告曰吉為御史縣令擢佐
一府可謂榮幸矣當勉力圖報而廹於老病不獲如志
荷皇上矜憐賜歸田里聖仁如天以吉之衰終無以自
效矣子宜贈一言使吉之子孫觀之知感荷於無窮也
盖侯嘗為令敝邑能勤扵為政寬而不縱嚴而不殘由
是小民樂業而豪猾畏威自歛事以辦治一邑稱焉及
陞佐長沙或往来京師弊邑之人無賢愚貴賤聞侯所
在必致禮焉侯亦視之如所親藹然有恩以相接皆不
以久而變其相慕悦如此豈聲音笑貌之所能為哉盖
必有道矣則侯之去直何可愛於言乎夫君子之仕止
進退雖以義為質然尤貴於得時合於義矣而時不得
以自遂焉猶為不幸也周之中世士大夫之在位者盡
心於其職至於劬瘁而上不見知故其詩曰盡瘁以仕
寧莫我有又曰豈不懷歸畏此罪罟百世之下誦其詩
者為之低徊嘆息以傷悼其不幸則當時之事可知矣
今侯遇聖明之時其以老疾而求退者義也上憐而從
之使得以自遂者仁也君行仁臣行義豈非唐虞三代
之盛世者乎故直為序其說以贈之不特使侯之子孫
感荷於無窮盖欲使百世之下誦此言者有以知今時
之為盛也
送劉御史詩序
劉君字維芳四明人其為監察御史有年矣始予見其
貌温而氣清心固竒之其後聞於彭君百鍊而得其為
人盖能明於義利之辨嚴於善惡之分嘗出按徽州徽
州之人為善者皆敬而仰之為不善者則畏而歛焉其
為人如此予於是敬之以心而非特以貌竒之也夫義
利之不辨於人久矣義之所可或矯而否焉義之所否
或激而可焉使為善者無所恃而怠為不善者無所憚
而縱此學道之君子之所深嗟而痛惜者也則有如維
芳者予安得不敬且重哉予又聞維芳故儒家其尊府
嘗為令於杞有治績維芳之卓然自立者盖求不辱乎
其親嗟夫維芳可謂能孝者矣夫能孝於其親則必思
善其身思善其身則必思善其行以貽親之令名此所
謂立身行道以顯父母者則予於維芳所以敬而重之
者豈但已耶維芳既善於職會朝廷舉封贈之典以嘉
惠群臣遂以監察御史贈其父而母亦贈孺人皆賜之
勅命維芳傷其親之不見也思以獲於上者而致告焉
於是請告而歸嗟夫上之所以逮下者仁也下之所以
當自盡者義也未有義而後其君者君子惟篤於義而
已矣維芳將行其同列之賢陳君憲求諸士大夫作詩
送之請予言為序陳君維芳郡人也嘗廵按江西亦能
明於義利佑善而摧惡予之所深敬者也於四眀而有
若二人焉則予雖無言可得邪故書其為人之可敬者
以為贈行詩序使人知是詩非徒作者也若夫為親戚
之榮鄉邑之光則諸公之詩備矣此不著
送劉中書序
宣德元年八月中書舍人劉君長謙援例得請於朝將
歸其鄉有事扵家廟凡交游之賢鄉邑之舊皆賦詩送
之而屬予序長謙在中書最久而以清慎勤敏見稱朝
廷舉封贈之典以嘉惠任職之臣而長謙之父母已不
幸久矣扵是以中書舍人贈其父而贈母為孺人錫之
勅命長謙荷君恩之不遺傷其親之不待思以其獲扵
上者而致告焉此其請歸之意也而予扵長謙盖不能
無所感矣夫天下之為父母者莫不願其子之才而為
子者亦莫不願顯貴其親交相願而不相逮者盖多也
初封贈之命下也士大夫之幸及其親者皆動色相慶
其不幸者則皆抱疾扵無窮予與長謙皆然也今長謙
捧勅而歸脩其告祀之禮以榮其親扵既沒之後松楸
桑梓皆被雲漢昭回之光而予方預脩兩朝實錄矻矻
旦暮之間以自效而不敢顧其私夫同有戚扵其心而
其迹乃爾異也則扵長謙之行雖欲無感可得邪然朝
廷之恩不但已也予之欲盡其情扵吾親者將不可冀
邪雖然竊有慮也盖慮夫人之或閉其途也夫朝廷之
予告盖亦以遠近為期而凡往者多懷自便之心脫有
不然則所以閉其途者將不在斯人矣乎則人亦豈忘
扵斯人也哉且上之所以推恩扵羣臣者仁也臣之所
當盡者義也未有義而後其君者長謙守禮而尚義非
有若予之所慮者也而予扵長謙誼不薄故為之序如
此長謙其亦有取也夫
送羅都事復職序
延平羅輝為江西都指揮司都事既三年考績来京師
吏部以為稱言扵上俾復其職扵是其鄉之前軰戶部
侍郎陳公伯高屬予文贈之陳公之言曰輝為太學生
得今職其質美而氣和識通而才敏其在江西也上官
愛其能凡在下之人亦無有怨惡者而右春坊大學士
兼翰林侍講學士王公時彦亦為予言曩以省親過江
西識輝其從容閑雅周旋勤慎予雖未之識以二公之
言觀之則可知其賢於人矣予欲已於言其可得乎夫
都指揮者古連帥之職也一道之軍政皆屬焉其任重
矣故國家必以勳舊大臣處之經歴都事乃其幕僚所
以治文書而贊助行事者也亦云要且劇矣為之長者
既勳舊大臣又多武人不熟文字惟主畫諾而已故事
一委於幕僚凡操縱有失其宜緩急有爽其度善惡懲
勸有不得其道者當事之臣與司紏之吏皆略於其長
而致察於幕僚故經歴都事非誠有才能者不能於其
職盖可謂難也而其能者則其屬之衛所隊帥伍長皆
奔走之無不如志是亦可謂榮矣以輝之賢於人如此
則於都事之職盖必有其榮而無其難可知矣夫今之
制皆唐虞之舊也三載考績三考黜陟幽明而天下之
治功盛矣士也無其才則已苟有才而幸見用焉則何
有乎沉鬱之患哉今輝始考績己見稱於士大夫由是
而益謹於理益敏於事不以其所已能者自多而以其
所未至者自勉則他日所就豈尋常可及哉故為序以
贈其行
送鄭知縣序
鄭侯煥文永嘉人始自監察御史為予泰和令寬厚而
不苛雍容而有禮予邑之人皆無怨惡之者既九年考
績於吏部以最當陞然無缺可擬也俾為寧縣令食六
品禄侯將行其鄕友監察御史等求予言為贈憶侯初
去泰和時深以難治為憂予聞之述其風俗之美詩書
禮樂之盛山川景物登臨覽觀之樂為文以贈之侯未
能深信至於今久矣而人未嘗有違言事未嘗有玷累
於侯者然後信泰和之人之易治也江西自昔稱文獻
之邦而泰和為盛人所以誣為難治者盖曰訟夫訟以
公言為文事有不協於公者相與公言之而已使事皆
當乎理之公也則訟惡乎興仕者不患其不公而以訟
為患是豈善為政也哉且吾邑之俗最重仕者雖倉廩
驛傳征稅之卑無不敬焉而况於府縣之為父母者乎
況藩臬之尊御史之重者乎使其行而公也其敬禮加
甚焉豈敢有一言非詆之者其風俗之美如此惟吾邑
仕者之臨乎他邦也其所行公矣君子小人皆以為宜
矣獨豪猾之徒以為不便於已思有以中傷之如犬之
搏狼之噬肆其惡以求勝而不顧可否雖御史之重不
免焉其視藩憲府縣可知矣倉廩驛傳征稅之卑又可
知矣此其治之之難易豈不較然明甚矣哉故予益信
吾邑之俗之為美而亦侯之所喜而思者也今去治寧
寧為南昌属邑其地僻其産饒其民俗大抵與泰和同
也則侯之成治功益易矣他日累其績而進扵膴仕其
可量也哉侯當益信予言之不妄故序以贈之
送蕭子敬序
蕭君子敬吾邑之良也始自鴻臚序班授高州府照磨
既而以累見謫仁宗皇帝在東宫時知其故及即位特
貰免焉而子敬以病退伏田里既二年始克謝恩来京
師扵是仁宗皇帝賓天已一年矣今皇帝聖明在位圖
用舊人有司以子敬病不任事俾歸老焉將行過予言
曰吾居京師四十年束帶執笏而進於顯榮者亦二十
年矣今以病歸得優游於閒曠之地而自放於山水之
間誠可謂幸矣子其無言以贈行邪予與子敬既同邑
且同朝久誠不可以無言然亦將何言哉憶永樂之初
朝廷清明四夷賓貢而脩典禮彌文之盛子敬在鴻臚
習於儀節贊相執事雍容進退以近天子道德之光其
志氣盖偉然也今年始六十而以病去則於其志豈不
尤快然也哉古者君子之仕也盖亦將以行其志也然
而至扵盡瘁而上不知察者此其世可知矣今子敬之
得以自遂也於上之恩澤其可忘哉子敬居縣南四十
里良田沃壤繞其廬有種魚之池有藝蔬之圃異乎無
以為歸者也賓客之往来相與掇芳擊鮮釃酒而酌之
醉飽之餘續康衢之謠咏天保之詩以歌太平之盛而
祝天子福禄於萬年此亦子敬之志也予雖未老然亦
衰且病矣况乎當寬大之朝垂惻隐之實而可以駑弱
之質久玷士大夫之末哉則予乞身而歸以從子敬游
而申其祝頌之志亦可冀而待矣姑書以贈其行
送王知縣赴萊蕪序
吾邑王紱用儀以進士得萊蕪知縣當之官有愛之者
皆曰用儀質清而氣和志端而材美宜為郎官御史朝
夕在朝廷而乃僕僕走千餘里以自試於一縣何耶予
應之曰君子之仕以為民也自公卿大夫至於藩臬之
大臣所以佐天子行政於天下其職雖不同而利國利
民之意則同也然其位尊而去民也遠雖能善其政而
不能親致之民故民之被其澤也難矣惟令於民為最
親得因上之所行以施其惠雖甚劇且勞也苟以至誠
惻怛之心而委曲圖之民無不受其澤者此令所以為
民父母也今之公卿大夫無臨下邑者惟郎官御史或
以事至焉然其勢隆赫其好惡以道者盖鮮民往往望
而畏之故事之操縱緩急必皆决於令而民一於令是
聽是以為令者苟無至誠惻怛之心則已其有至誠惻
怛之心以利民而民親之則雖公卿大夫藩臬之大臣
孰敢不為禮郎官御史何加焉此君子有志扵民者所
以樂得之也古之仕者不為縣令不得顯於朝故縣令
之賢者多入為卿佐為大夫或至三公封侯者而今之
由縣令顯者尤比比也用儀始仕即為縣盖發軔扵此
矣先之以范史雲之清而以至誠惻怛之心施惠於其
民他日政成安知其不入為卿佐為大夫或遂進而上
之皆不可知也豈但郎官御史而已哉視用儀之勉與
不勉耳用儀聞之曰此紱之志也其敢不勉扵是衆皆
喜用儀之必有成也相率賦詩送之而予書其說以為
序
送劉主事歸省序
仁宗皇帝之初即位也大正庶官以新天下之治詔群
臣之任職者皆封其親又令以次歸省且各賜鈔而遣
之於是龍泉劉斆仲文為刑部主事蒙以其官贈其父
而封母為安人錫之勅命宣德元年正月仲文援例請
告歸省士大夫相知者皆賦詩贈之而請予序予謂仲
文顯於親榮於鄕其志得矣予何以增益仲文哉姑相
與道夫受恩之厚而期以盡心焉可也昔太宗皇帝在
位時嘗命頒誥勅矣在廷之臣莫不鼓舞讃嘆盖喜及
其親而非止榮其身然方次第行之未徧也仁宗皇帝
繼志述事霈然隆恩均及小大眞所謂其仁如天矣今
皇帝嗣統一遵成憲慶澤之施愈益隆厚三聖一心嘉
念羣臣者如此盖以勸忠與孝也夫君子之於是道當
如火之必熱如冰之必寒有不待勸也而況有所勸者
乎然則吾黨之士其何以報稱也哉是故持已必敬蒞
事必勤持法必公臨財必廉待物必恕一言一行無不
由於理焉則庶乎其可也夫忠者孝之推也孝於親者
必忠於君然於忠有未盡則足以辱親可不愼哉仲文
歸矣拜其親於堂上母子之間命服輝暎百里之邑盖
無有能及之者仲文處之益思所以報上而盡其心則
他日之所至將豈止為一家一邑之榮而已也予與仲
文同郡其居京師又嘗同里其情盖厚也故相與期之
如此遂書以為贈行詩序
瑞蓮詩序
瑞蓮詩若干首士大夫為少保永嘉黃公作也公謝病
歸就閑曠以自適處於椒岡壽徵菴盖其尊府静菴先
生壽藏之前之室也公既完墻宇治封樹菴前有池則
種蓮其中庚戌之夏花盛開有同茄並蔕者鄉人聚觀
皆欣嘆曰此黃氏之祥也於是繪為圖而歌詠作矣公
使直序其首直聞之祥者人感而天應之者也語曰作
善降之百祥又曰和氣致祥盖和氣者善所感祥者和
氣之發也公忠於朝廷而孝於親其感於天也久矣永
樂中公在京師堂前之菊有聯芳而並榮者静菴先生
壽藏之初營也甘露零其上當是時人固知其為福之
兆矣公由是歴三朝官一品而當弼亮之任德業聞望
天下敬而仰之静菴先生以公貴亦蒙恩封少保年九
十餘尚康強無恙公歸而父子怡然俱享盛福是豈特
愈於今之人雖古之人亦少有及者得於天也至矣及
是而蓮又表瑞焉蓮花之君子也盖曰黃氏之福乃君
子之德所致非偶然者天於黃氏何其篤厚明顯如此
哉公今纔七十雖有微恙而精神不衰漢之胡廣年己
八十猶在三公位史稱其心力克壮練逹治體公年少
於廣而精練過之今國家圖任舊人豈能終老於外哉
爵禄之盛尚當於他日見之矣瑞不徒作也因僣序其
詩以俟
送王司務歸省序
省親之令仁政之大者也太祖皇帝時仕者有特命以
行矣未著為令也著為令則始於仁宗皇帝今歴三聖
而行之不變深恩厚澤隆洽於庶僚而及於天下於乎
盛哉予嘗求之古矣周之武王聖王也四牡之詩曰將
母来諗盖探其情而勞之耳非誠有是事也及乎後世
陟岵鴇羽北山諸詩作皆興念其親而不得養焉則其
政可知矣漢唐暨宋省親著令未之有聞也而於今見
之聖朝德政之施盖三代以来之所無者誠所謂如天
之仁也夫委質為臣而不顧其親者義也體念羣臣而
使得及其親者仁也下以義事上上以仁逮下上下交
而為泰此治道之所以隆也錢塘王庭孟揚始自郡庠
領鄕薦遂入太學擢授兵部司務司務九品官耳而其
任則不輕盖一部之政凡官書出入皆司務省之稽緩
則程督之有違繆則紏正焉盖舘轄之任也其不輕而
重也較然矣非精勤通敏而廉公愼密者不能誠能舉
其職則往往去為達官亦著令然也孟揚之在兵部予
聞其名久矣而未與處也然每五日則見諸為司務上
其事於朝而多孟揚陳奏其詞氣清亮而容止詳雅盖
己知其為人而凡以職役相蒞者亦多能道其善孟揚
所謂精勤通敏廉公愼密者歟其去而為逹官不遠矣
孟揚父用敬嘗為池州教授以卒而母夫人在堂至是
請告歸省母而展教授君之墓其同僚李克莊請予文
為贈予故為序天子之仁與孟揚之善以送之使人知
聖朝有超軼前代之美且知孟揚之為人非苟然者亦
使其母聞之而有以自樂也
送成司訓赴淛江考試序
國家設科目取士以興太平之治其来久矣每三歲則
令諸布政司合郡縣之士試之取其中者而進之禮部
任去取之責非通今博古至公且明者莫能也故為有
司為最難盖士之致用以學問為夲必求通於經而鑒
得失於史然後能充其才以逹之於用有司者有其具
又明以擇之公以决之斯足以得人而無迷繆之譏其
所繋重矣而惟自好之君子安乎内不惑乎外乃能知
其重而加愼焉不然而云無失者盖鮮矣然是舉也主
於布政司而臨以按察司與凡風憲之在其地者是皆
欲得人而進之協德一心以成其事固善矣苟或異乎
是任其勢之所可為小則侵其官大則撓其權使不得
自任焉則為有司者豈不尤難也哉予聞此多矣未嘗
不慨然嘆息而興慕於安乎内不惑乎外與夫協德一
心之君子也今年當取士淛江布政司求有司之賢者
得順天府學訓導成先生規具書幣請焉先生欲辭不
可乃促装就道同列余先生觀等皆喜其有此行也求
予文為贈嗟夫成先生彼之所以請子者盖知子之通
經博古而公且明也盖知子之自好安乎内不惑乎外
而能重且慎也然則子之任此不難也而為布政司與
按察司者予知其皆君子也協德一心以成其事有得
人之譽而無迷繆之譏可必也子其行哉予盖俟子矣
是為序
送商參政序
國家以土宇之廣生民之衆未易徧治也乃設各布政
司置使以治之而以參政參議佐焉廣東號大藩地連
山海之間所統郡若縣盖八九十其民衆可知矣而去
朝廷為最遠有所欲惡不能自達呴育撫摩使得其所
惟於布政司乎望也今之為使者予未能知若參政商
公則予知之久矣呴育撫摩其民而使之得所者盖其
素志也然以予計之布政司之於民亦遠矣雖有善政
必下之郡若縣而後及於民郡縣吏皆賢則民庶幾受
其澤不然布政司雖欲利民而民不受其澤矣故郡縣
吏不可不察也布政司則察郡守與其僚為守者則察
縣令佐察之者欲皆得賢而已矣然大賢之生不數數
見也取其賢於衆人斯可矣此善於彼斯可矣若必得
大賢而任之予見其難也漢之文翁黃覇魯恭卓茂人
皆知其賢也求其比者盖無幾然天下之守令未嘗缺
焉亦取其賢於衆人而已此善於彼而己苟為守者未
能如古人而以古人望令佐所謂無諸已而求諸人未
見其能恕也嗟夫喜圓而惡方好佞而忌剛任喜怒之
私失是非之常為守如此者盖有矣未可謂無也今聖
明在上務擇吏以養民而取舍之任則付之布政司商
公欲知令佐之賢不賢則必詢諸守而行之以公予慮
有如前之所云者致惑焉故欲為商公言之商公今考
績而歸太學正陶先生永成求贈言於予予不能辭故
書以為贈商公其有取乎哉商公名惠字元廸金華人
贈李縣丞詩序
吉水李德固為分水縣丞三年考績来京師詣子告曰
縣丞八品官耳而與民社之寄吾為之無過人者惟潔
廉自持以公勤蒞事分水之人頗安之而為吾上者亦
莫之惡焉予然後知居官臨民不在多術也惟廉潔公
勤斯可矣吾將奉以終身焉始德固在京師予知其侃
侃自信善議論臧否人物不間䟽戚皆無所回隠未嘗
不嘆夫行之難也今德固往佐縣而所為如此是不惟
明於知人而又能愼於處己豈常情所可及哉夫公勤
廉潔君子所宜務也位不計崇卑必用是而後舉其職
不然皆苟道也是不欲為君子者也然而世之欲為君
子者盖少故有始而務此者矣未及期月而卒渝焉始
之務此者盗名也未及期月而渝焉者素志然也此小
人之尤者也爵位之貴而小人之尤者處之不亦忝乎
哉其於任之之意與民所以仰賴之心何如也德固既
能此又將奉以終身誠能之不謂之君子其可哉抑予
既嘉德固而又喜為其上者盖德固能此而為其上者
莫之惡焉莫之惡者愛之也非亦務此則安知其可愛
哉此予所以喜也於乎人之好惡失其正者多矣舉其
所知者為德固誦焉有羅儀範者德固邑人也為肇慶
府照磨亦能務此而尤加謹焉所不能者軟媚而已奉
其長之命有事於瘴鄕雖疽發於背亦不辭擕二隸負
米以行相與共食二隸厭苦之然卒竟其事而歸若此
者不一也京師大人君子皆知而愛之惟其長惡焉卒
廹使謝病去所遇如此豈非命耶孔子曰不獲乎上民
不可得而治矣德固能獲乎上以惠利其民盖可謂幸
也德固慎終如始則獲乎上者豈止是而已哉因其歸
也故序以勉之凡以詩贈者皆列於其下方云
送劉經歴序
吾邑多大家服詩書循禮義者所在皆然而縣之西鄙
則稱劉氏當其盛時土田之富室屋之華池臺園囿之
勝賓客之多衣冠文物之美燕游吟詠笑談之樂表然
有譽於當時然未嘗矜持以自高刻薄以自殖一鄉之
人皆安之盖詩書禮義之習勝流風餘韻足以善其後
故今之為子孫者皆知以詩書禮義為務而不愧於前
人前四十年予與夲静遊鄕校夲静質而文愿而恭簡
而不肆和而不同孜孜矻矻以讀書窮理凡世俗之所
好者未嘗一動其心盖亦其族之良者也業成陞太學
出而用之得海南衛經歴軍帥皆武人不知書其所行
鮮不違於理違於理則入於法夲静維持贊相必使事
得其宜而下蒙其惠於是所至有名皆曰劉經歴君子
人也吾邑之仕者多也盖嘗聞其所為苟有善則欣然
喜以為與有耀也夲静譽望如此非獨無愧於前人而
亦有光於鄉邑況又予同門友乎則予之喜可知矣今
年以内艱服闋来京師其年纔六十一即以老病不能
任事懇辭於吏部吏部以聞許之此又與貪位苟禄者
異矣予滋為之喜然亦不能無愧且慕也盖予少夲静
數歲而濫官三十年今亦老且病矣猶縻於職務不能
去視夲静之超然自得安能不愧且慕哉嘗愛夲静之
里臨水而背山田既衍沃而風俗淳和夲静兄彦相於
予為姻家而予姊夫楊公子行與其弟子誠子珮居處
相望其他故家大族亦多與予善欲買田居之未遂也
夲静幸與諸公謀所以處予者他日乞身而歸杖屨相
從逍遥東阡西陌間飲酒賦詩以頌君德之盛不亦美
哉故於其行序以送之而併道予意以俟
贈醫士李思訥序
姑蘇李思訥以醫名京師久矣往年予友劉士拯得傷
寒病勢甚危更數醫莫能愈人以思訥為言遂往求之
思訥投劑而病去士拯貲謝不受乃求予文贈之曰思
訥不特醫可重也其謙恭詳慎尤有足多者予喜而贈
以言其後予息病瘡疹亦致思訥而病已不可為然觀
其言動誠如士拯所云者心亦重之往往為人道其善
不見者三年矣今年少師吏部尚書蹇公有疾在中脘
間一發輒痛楚不勝他醫投藥或暫己已而復作終不
愈宗伯毘陵胡公言思訥於公即召致之思訥治藥服
之病良愈公亦重之因酧以幣思訥亦固辭曰斯道也
生受教於先人兹效用左右得無差失幸矣且公為國
家大臣福禄未艾固有隂相默佑之者生敢貪以為功
哉於是公益重其為人屬予作文以彰之予不能以複
出辭且念人之有善固不嫌於屢書也予嘗論之古聖
人之為醫所以濟人非以為利也其心之仁盖與天地
同量故以醫為業者必當思聖人之心惡可以利賊之
哉且仁義未嘗不利也苟貪利之心熾則行仁之心冺
於是有譸張捭闔自以為功能而釣利無厭者夷考其
實卒亦未見焉是皆仁之賊君子之所惡也公今之元
老朝夕天子左右以圖議政事其所繋重矣有疾而思
訥愈之其為功也偉矣然而退然若無與者其賢於斯
人遠矣哉思訥宜無變其志古之名醫載在史冊多矣
其心之厚於仁者皆所宜法華陀雖高而矜肆取咎非
所願學也思訥勉之使他日有傳焉
送劉教諭赴宜賓序
吾邑劉通李顯以永樂丙午鄉貢進士為瀘溪縣學教
諭遭外艱去今年起復來京師得典教宜賓宜賓漢𤏡
道縣犍為郡治在焉梁初定夷獠改犍為戎州歴代因
之宋政和中通判蘇時言於朝曰今文教大同遠近若
一而此縣與州猶以戎𤏡為名則是鄙夷其人請改之
於是改戎州為叙州𤏡道縣為宜賓縣國朝升州為府
仍置治宜賓則宜賓固大邑也季顯將行或有病其遠
者予曰君子之仕貴乎教之立道之行不以遠近為慮
也宜賓介兩川之間其山水竒秀而風俗朴美是以其
人多說詩書尚文藝盖自昔已然況於今日聖化之盛
哉則其教易立其道易行可知矣若以宜賓為遠則今
之州縣固有在宜賓之外越千百里者豈不尤遠乎使
季顯之教不立而道不行則雖在鄕黨州閭奚貴哉予
欲季顯務其道謹其所以教而無負於委任遠非所慮
也且吾聞之在宋之時縣之人有廖翰者以孝義聞於
世其子琮與眉山蘇氏同年取進士官於朝有廉退之
節其後豫章黃太史謫居於此而與廖氏父子遊太史
孝友忠信文學議論百世之士也其流風餘韻足以使
人起敬起慕故宜賓之賢才至於今不絶也季顯以聖
人之道體諸身日與諸生講誦而服行之而又舉廖黃
諸公之近而可知者加勉焉使諸生之學行無愧於前
賢斯無愧於聖人則季顯之教立道行亦無負於朝廷
興學育才之意矣若以遠而自怠則非予之所望也季
顯聞之拜曰先生之教是也通請服膺焉於是書以畀
之
贈陳從道詩序
從道蘇州常熟人永樂中以醫薦入太醫院今年既七
十援例乞歸其鄕朝廷許之蘇之仕者夏㫤仲昭等喜
其志之遂也析唐人詩聞說故鄉香稻熟片帆歸去就
鱸魚二句為韻賦詩以贈之復來告予曰從道讀儒書
而兼善醫術又以貲富聞一鄉好禮樂義鄕人重之其
所居最幽勝有田園池沼之饒花卉竹樹之美作南墅
草堂放鶴軒露香亭於其中賓客有過門者必相與傾
倒為歡今從道雖老其風流勝概猶在也則於其歸豈
不樂哉諸公贈行之詩宜有序敢請於先生予謂古之
君子重去其鄉果不得已而去然豈終能忘之哉是故
有幽而楚奏顯而越吟者則人之情可知矣禮曰大夫
七十而致事又曰七十曰老而傳又曰五十不從力政
六十不與服戎七十不與賓客之事盖使之安於鄉里
而從容以樂也然昔之人有去其鄉而委身於國其用
舍進退非已之所能必於是有盡瘁事國不已於行如
小雅北山之所嘆者豈非以其時哉今天子在位聖仁
如天知老者之欲安也詔仕者七十許致事凡在官使
者皆如之於是山砠水涯幽雅閑曠之地始有冠帶而
居杖履而遊逐雲月之去來玩魚鳥之翔泳者此太平
之盛觀也從道何幸親遇聖明之世哉予嘗聞之常熟
濱大江連巨海陂池湖蕩聯亘乎四境其地皆膏腴常
稔之田盖蘇州之優饒冠兩淛而常熟又為諸邑之冠
其人既富而好文其燕娛遊賞之樂他處所不及而水
陸所産鮮肥甘脆之物又足以資其美四方之士留連
於此者不絶也以從道之曠懷雅度其為樂可既耶抑
豈能忘所自耶酣暢之際必有咏歌以頌聖德足以繼
康衢之謠者宜謹錄之使他日有考也
贈宋知縣赴泰和序(代李學士作)
宋侯名懋字時勉江隂人素以才行稱於鄉監察御史
陳耘舉以應求賢之詔既至京師諸大臣羣試之以為
能授宛平縣丞宛平京邑也其事最為繁劇侯介然自
重不可干以私凡其所行必度於理理之所可即行之
其不可者雖強之弗從也予聞於縣人久矣今年改泰
和知縣泰和於安福為鄰邑其山水清秀原田衍沃民
以戸計者凡三萬於養生送死之具不他求而有也其
人習詩書尚文藝誦讀之聲相聞不獨城郭為然也雖
深山窮谷亦往往有之其學問有成者多出為時用下
士小民皆能知道理畏法度賦税力役以供公上者未
嘗後諸邑其或有所論訴賢令丞以理諭之酌其情之
輕重而加懲勸焉多不終訟而罷其俗之美如此故自
昔號為易治予嘗聞之昔江隂徐侯來為縣親君子遠
小人其愛民如子無酷刑無暴歛若姦豪有干法者則
嚴治之不貸也是以小大之民各得其所至今五十年
猶傳誦不衰後之繼者各以其才為治苟有善及人人
皆思之然於思徐侯也為深則人之情可見矣太史公
曰奉職循理亦足以為治何必威嚴哉今之為縣者多
矣其循理以治民者未必勝於肆威以厲民者之衆也
魯恭卓茂之不繼而屈突盖齊元振是效為之民者果
幸也果不幸耶宋侯之治必度於理意不止於徐侯其
將為漢之循良也與今之泰和泰和之幸也上有循理
為治之賢下有明理思治之民泰和之治將不為中牟
密縣也乎侯將行縣之仕者求予言贈之盖以卓魯望
侯也侯尚思副其所望哉而其土俗民情亦侯之所宜
知故書以為贈行序
楊𨗳叔簡字序
少傅西昌楊公冠其中子𨗳而字之曰叔簡予忝為賓
則既以命之矣叔簡又請其義於予乃告之曰𨗳者擇
也簡者分别之謂學莫大於擇善顔子之所以為賢亦
曰擇善而已謂之擇則固有所分别矣子之尊公以是
命子豈欲假借以稱道也哉其望子至矣夫人之生莫
不有是善然不能純是善者氣稟拘之也是故君子必
當審其所以發善者由之不善者改焉天下之事莫不
有其理然不能純乎理者物欲害之也是故君子必謹
其所趨是者從之不是者違焉内擇諸心外擇諸事分
别嚴而取舍正人倫日用之間必皆盡善斯可謂之君
子而朋友者君子進善之資也盖擇之或未精行之或
未當非朋友匡正之益而欲不悖於道難矣然而有損
友焉逢迎阿附以陷於邪僻不可不擇也子讀書以明
善擇善以飭身又求益友自輔而不怠以止焉則子之
為君子也無愧矣傳曰顔何人哉希之則是子必勉之
叔簡拜曰先生之教是也導敢不勉予嘉其志而願其
成因書以為贈
鄭氏族譜序
鄭氏於泰和為大家其先夲滎陽人宋端明殿學士㲄
之子新通判吉州遂家泰和羊馬巷新後四世有叔文
者徙居雲亭鄕之五塘莊其居今雙溪則不詳所以徙
自新之後雖無仕者然其子孫蕃衍盛大以貲産稱一
鄕國朝洪武中宗顯始由邑庠生出為武陵典史再主
濟陽新安二縣簿廷賓亦以才選今為祥符遞運大使
而廷重亦遊太學駸駸且嚮用三人者盖今鄭氏之顯
者也然鄭氏之所以見重於鄕邑者非自兹始予聞邑
中父老言鄭氏之前軰長者多惇厚質直其所言所行
必夲於為善詭欺薄惡之習無有也其世積如此則其
子孫之盛固宜矣予家距鄭氏二十里昔居家時或有
事於其鄕而一過焉見其垂白之老者一二人其言猶
有惇厚質直之遺風於是竊嘆故家大族之所以維持
封植者固自有夲也盖由世之豪爽雄傑者而觀之惇
厚質直誠若有不慊於意者然所以涵養夲原而暢達
其支流者盖在此而不在彼矣故予有慕於鄭氏也古
者世家大族必有宗法以聯其支後世宗法廢其所以
正倫理篤恩誼者以譜牒在也故宗顯修其譜牒為甚
詳盖自始祖至於今秩然有序而不可紊其用心勤矣
予交宗顯最久其易直之行廉潔之操予所甚敬也故
因其求而序其譜且推明其先世所以致夫子孫之盛
有夲者如此盖欲以勉其後人庶幾引而不替也
抑菴文後集卷十
