北郭集卷之九
七言絶句吳郡徐賁幼文著
江邊秋柳
畫船憶得渡江濱柳色風光爛漫春今日霜條看漸短
也知不是爲行人
陸雲
入洛徒聞擅美談諸王正尔恨相&KR0742;獨憐蔡克頻垂淚
難洗當時孟玖䜛
婕妤怨
釋罪猶能得賜金弃捐誠不是君心重来莫負秋風扇
若在昭陽怨更深
春懷次韻楊署令
長把新詩花下吟看花誰念少年心今朝獨到西園裏
杏色桃花懊惱深
柳條處處綠毿毿只在離亭便不堪幾度看花并送客
暖風晴雨到江南
有約看杏花荅高季迪
雨阻花期可便休明朝也合爲春遊閑行若待天晴去
只恐花飛人又愁
九月八日菊同高季迪賦
黃菊移来雨後新含香歛色待芳晨今朝相對誰憐我
明日来看賸有人
瓶中插黃白紅菊花
淺白深紅間淡黃重陽巳過尚聮芳莫因顔色分花品
同是秋風一樣香
咏芙蓉送朱仲垣歸越
雨晴送客柳塘西野水芙蓉滿大堤一路看花何處好
楼船直到若耶溪
次韻荅王七隅
處處斜陽木葉飛秋風偏在路人衣相逄莫問離家日
燕子初来今又歸
舟中聞歌呈張文學
水郭春寒雨渺茫歌聲何短意何長隣舟多少南行客
若个聽来不斷腸
閑行(一作題張静居畫)
草香樵侄多晴蝶桑老人家有夏蚕信道綠隂時節好
閑從山北過山南
綠樹黃鸝處處山偶從溪上看雲還人生未許全無事
纔得登臨便是閑
夜坐
夜静謳聲隔浦聽西岩孤絶障秋冥扁舟獨坐湖天闊
疊疊風漪淡淡星
詠三蟲
龍舟一去汴河東空吐餘光表寸衷此夜不堪秋寂寞
景陽宫闕又西風右螢
花𨳩心事已蹉跎每怨春多恨轉多頼布黃花相慰藉
不知風雨又如何右蝶
愁斷齊奴一寸心誰知青女怨猶深長吟莫戀宫前柳
黃葉秋風自不禁右蝉
野亭讀書圖
書聲流水共冷冷落木寒山路隔汀不是秋来易傷感
夕陽風景似新亭
水仙梅花
每憶松林月下人却随遊女漢江濱陳王若作羅浮夢
不獨當時賦洛神
菊竹梅竹
綠竹黃花共一叢楚江日照自秋風屈原放逐娥皇杳
千古離愁此日同
梅花澹澹自𨳩殘水國春遲雪未乾不有竹枝相倚並
如何禁得許多寒
畫馬
拳毛零落暗塵埃何似春風立仗回當日外番初進奉
不知傳敕賜誰来
親曾調馬動天顔看遍東風十二閑今日寫真圖畫裏
一双龍駿在人間
立仗歸来出御堤圉官為觧錦障泥春流芳草無人渡
得向東風自在嘶
雨後慰池上芙蓉
池上新晴偶獨過芙蓉寂寞照寒波相看莫厭秋情薄
若在春風怨更多
雨舘有述
滿磯秋葉草堂閑窅窅飛鴻淡淡山風雨不堪空對酒
家童偏喜得魚還
贈陳相士電岩
驢背西風兩鬢寒老懷頻藉酒杯寬道傍亦有新豊客
醉裏逄人莫易看
送客至東遷精舍次董著作韻
竹邊僧舍柳邊池誰道秋風此別離今夕扁舟聞鴈處
一燈應讀卷中詩
題亡友葉梓素所作山水(椘材)
任昉臺前記別離闔閭城外哭君時今朝孤舘看圖畫
萬水千山不盡思
石屏
白鶴山中采石歸綺雲翠雨滿春衣補天千古無遺法
我𣣔因君問女希
烟柳
烟中柳色重還輕髣髴時聞百囀鶯看處不湏重悵恨
若教含雨更傷情
壷中緋碧桃花碧謝以梨花𥙷之賦以慰緋桃
准擬春深相並開如何先自委蒼苔憑君不用多愁怨
又有梨花作伴来
晚尋王隅隱居
君住湖南水竹深夕陽孤棹此相尋子規啼散門前柳
漠漠春光淡淡隂
雨中
看花長是惱離心欲看無花思更深惆悵西園桃杏樹
花開多半在春隂
午日西菴雨中對榴花
麥寒已過又梅寒此日端陽獨倚欄誰道榴花能照眼
斜風小雨不禁看
折花背立二美人圖
女伴今朝出較遲獨来園裏候多時對花可是無言說
懊恨春風許自知
綉罷春衫出閣遲辛夷花下立多時内園且是無人到
不省含羞怕見誰
和楊署令襍詩
微𦦨還憑腐草生拂幃透隙似含情竹風池上雖多見
不及房中照獨明右寢齋螢火
圓網纔虧𥙷又完幾迴費力繞簷端只愁明日風和雨
未信當空住得安右蜘蛛𥙷網
荅楊署令送菜
隙地知君手自栽紺芽紅甲雨中𨳩閑居我亦淸齋久
肯折新葵為送来
回文次孟載韻
秋風晚静水花紅葉落閑階滿院空楼映月低人寂寂
愁多怕見獨飛鴻
兵婦歸七日夫卒乃抱骨赴水逸其姓名因為
之賦
托身未穏忽成空恩愛都来七日中不遣此身随骨去
人間水底更誰同
題張来儀懷友詩後
亂前草草别相知亂後風光不盡思惟我與君今日見
不堪来讀卷中詩
重讀潯陽懷友詩衆中多是我相知秋風落木鄕園外
可有人能爲我思
荅高季迪酒醒聞雨
高城月黑罷鳴笳寢舍風多燭易斜醉裏歸来忘夜半
雨中驚不似山家
江郭多隂暑到遲夜涼孤枕怯疎帷聽風聽雨尋常慣
不佀今朝醉醒時
荅張来儀見慰喪子順哥(至正丁未八月廿二)
每憶當年夢臼炊如今又賦杏傷詩衆中獨有君相念
知得君曾有此悲
訪柱上人
經院深深久護烟雨中藥草午凉天古香室裏人重到
恰似秋風五日前
次韻感偶(三首)
新浴蘭湯重理粧珮聲隱約碧羅裳尋常不為春風妬
誰信相逄也斷腸
意中已觧眼中憐誰道從前不有緣可惜花時正風雨
相逄只為在楼前
翠䄂寒禁夢裏秋玉容不觧舊風流誰知獨客深無意
珍重蕭娘莫浪愁
六月見榴花
絳英綠葉閗炎光豔色無多出女墻欲借一枝来照眼
看時恨不在端陽
折蓮子呈孟載
落盡紅衣見綠房折来猶帶水雲香柔絲零落芳心苦
未及秋風已斷腸
棄瓢卧雪(二圖)
曾謝人間軒冕榮一瓢何足累高情已知喧寂相忘久
棄擲元非為有聲
空林有雪人猶卧破屋無烟門未開多少洛陽城裏客
如何縣令獨能来
慰吴允堅喪妾
腸斷琵琶曲裏聲綠雲天遠不勝情歸家玉板休輕觸
鸚鵡能呼舊日名
登東臯亭荅季迪
夕陽亭上共題詩却憶西行獨咏時不但寒雲與寒水
楚天無物不成思
東丘蘭若枇杷花
梅未含英菊罷花眼中無物属詩家忽来僧舍聞香住
却見花𨳩是枇杷
登白蓮寺閣和彦正季迪見懷
遠煩二子念離深江閣斜陽每對吟豈料詩中千里客
也能来此共登臨
贈杜彦正兒端端
新詩誦得客聽歡體弱尊前學拜難眉目清妍宛如畫
佳名只合呌端端
見端端有感因呈彦正
貧賤憐君總不知膝前且得弄佳兒我来一見偏傷感
千里還官看有誰
江上偶見
潮滿江沙起鷺鷥雪花淡淡乍寒時紅衣女子摇船去
唱得新聲似竹枝
贈高季迪幼女定兒
紅衣穿小與身宜對鏡嬌痴學畫眉憐愛莫教看作女
慰人猶勝似無兒
夜卧聞隣家酒聲呈季迪
雨響槽床滴夜長重門雖閉四隣香近来不是忘醒酒
也學東家吏部郎
同季迪宿丁至剛南軒
疎樹寒蕉綠繞池夜凉雨到便先知我家路遠君家近
能不開懷在此時
黃德讓病後苦吟因賦詩以釋之
不廢詩篇病後身思花懷月亦勞神憑君暫歇行吟興
藥具方書正可親
過寧真道觀
處處園亭閉不開殘筠荒樹總堪哀閑時好在誰家坐
只向寧真觀裏来
聽歌
纔得聽歌便淚垂眼前不似舊聽時青春多半遭離亂
白髮能消幾度悲
西岩漁翁圖
雲水平生一釣綸扁舟来往楚江濱自燒綠竹炊新飯
誰道烟消不見人
寒食前三日適桐里見梨花
清江行盡有人家汩汩春流漲煖沙已自深忘寒食節
無因此地見梨花
聞鳩
看花幾日喜春晴布谷無端喚雨鳴何處聽来最傷感
荒村樹裏兩三聲
東軒芍藥盛𨳩兩日雨阻未得觀及往零落因
惋惜賦之
看栽紅藥向東闌及到𨳩時未暇觀今日雨晴重過此
淺紅深紫巳凋殘
春暮見山茶有感
宫粉凝脂竹外栽繁華曾見雪中𨳩一枝自有相憐意
留向春深待我来
次韻看花(四首)
數點飛花覆短莎風光初暖巳勝羅連朝不向東園去
紅漸稀疎綠漸多
一枝香雪倚東闌𨳩過清明半巳殘若到東風無幾日
凋零也作盛時看
柳葉齊舒荻笋長陌頭無復踏春陽強將花瓣都收拾
嬴得羅衣幾日香
花随風信應時𨳩珍重東君巧剪裁今日看花人賸有
綠隂惟我獨能来
口號
年豐今巳見秋成到處時聞打稲聲怪底田家秋社裏
賽神猶自卜昇平
圓明寺會宿次韻別吳校書
經榻多餘為我分閑身且得伴孤雲此来巳覺心無事
淸夜論詩况有君
寄方山人彛
南圃灌園看暁汲東湖𨳩地課春耕一從投刺歸来後
嬴得身閑處處行
題謫仙像
鼙鼓聲来巳亂離錦袍脫却恨歸遲秋風江上長吟裏
不唱清平古調詞
採藥
香术新參葉長齊雨時来斸破春畦歸来閑向泉頭坐
洗淨山中兩足泥
題吕山人所藏馬孝常周履道荆南唱和集後
故友空悲生死異名州曾托亂離頻因君重讀荊南集
已憶溪山又憶人(時履道没于兵)
送王守敬還淮南
長淮路遠思君久得見還歸更不堪未盡平生山水興
到家應是憶江南
月明聽胡琴
檀板朱絃出砑聲停杯齊聽月當楹分明自是凉州曲
不觧何人最有情
中秋夜對月有詠(四首)
擬將詩酒賞良時久不吟詩思若遲無酒已辜今夜月
如何容得更無詩
吟詩無伴自無情滿院凉風月正明畢竟無詩空懊惱
只將身繞桂花行
幾欲高眠畏夜寒又思月色起来看及来看月翻多感
不佀眠時意少安
雲漢微明夕雨餘行吟獨自遶階除今宵若與常年比
月色人心緫不如
過王伯時宅
里巷新翻亂後移喜君住處有軒池重来已是三年後
竹樹依然似舊時
寄高偶仲
見說海虞峯畔住禅房鐘磬隔林聞遥知潭影山光裏
能觧題詩獨有君
九日過寧真道觀
數叢黃菊遍庭皐不見南山首重搔日暮忽来真觀坐
却從畫裏寄登高
為閧元道士題倪雲林畫
聞說山翁去採真山中草木幾回春𨳩元堂上重来客
猶是當年問道人
十一月一日始見菊花
草草重陽去不知今朝始見菊花枝莫言籬落秋風老
但得来看未是遲
題楊𥙷之十梅
萼綠仙姝粉黛妍静臨寒碧照婵娟冰肌亦是鮫房種
不獨凌波有洛仙右水
瘦木成隂顫晚風幾随寒月上簾櫳横斜何處看偏好
只在清溪淺水中右影
新花的皪更玲瓏學弄芳妍小磵中凍蝶寒蜂謾相妬
今年纔得試春風右嫰
六出争如五出嘉天孫姑射閗矝夸總然玉質都相似
若論生香合讓花右雪
酒&KR0827;山家夢裏逄美人别去月明中醉遺綠帶無人拾
吹上花稍颺暁風右煙
小店荒籬任意𨳩亂依叢棘半蒼苔春時料有何人折
多是匆匆驛使来右野
分得湘江數葉秋偶因翠羽寄羅浮相看莫說當年夢
二女多情自觧愁右竹
或随流水或随風一片西飛一片東何似得沾香額上
豔粧猶說夀陽宫右落
青丸顆顆葉間藏雨綻微酸刺齒香愛護莫教風擺落
墻頭留取擲裴郎右實
滿樹肥来綻雨紅齒牙偏賤囁嚅翁詎惟堪止軍前渴
金鼎調元大有功右酸
題倪雲林竹(六首)
憶君我有淚淋漓正似湘江雨後枝記得秋聲夜同聽
消閒舘裡對床時
江鄉處處憶陪遊見寫湘雲數葉秋今日仙魂乘鶴去
猶存遺墨動人愁
春江誰唱竹枝歌春雨䔥蕭傍竹多欲借琪園一竿玉
桃花磯下釣寒波
出海琅玕翠色新娟娟春雨洗芳塵夢廻影落虛窗月
却怪毫端寫未真
綺窗晝寂自焚香十日春隂不下堂幾度吟成微醉後
興来拈茟寫修篁
不見高人倪幼霞流傳遺墨尚清華鳳毛零落湘江水
春雨新梢整復斜
雲林画
久納樵翁共結隣青山如待早歸人屋西有箇苑亭子
飽听松風起澗濱
霅翁海棠
一枝寫出玉容嬌桃李漫山恨未消惆悵東闌明月夜
半酣西子貌難描
北郭集卷之九
