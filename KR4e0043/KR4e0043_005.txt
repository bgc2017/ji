北郭集卷之五
五言律吴郡徐賁幼文著
題田家
田家無別業朝夕理東菑敢說農功苦惟憂稼事遲牧
歸牛飽後祭散犬迎時更得輕徭役豐年樂有期
宿王判簿宅送徐孟岳
来往頻吳越扁舟只載書言從交後浹情恐別時疎凉
意蓮塘静宵光竹牗虚懸知待明發柝盡是愁初
寄金子肅
春色邊城暮君如客况何傷心離母久失意傍人多慰
乏花時酒悲因月夜歌有家歸未得非是隔關河
題杏林圖贈陳子京
茅山無四隣紅杏萬株春收榖還憑虎㘽花賸有人學
仙離世久訪病出山頻我獨懷芳躅君能繼後塵
東城道中與王守敬張思廉同賦
水郭秋風後尋詩客共過晚鴻將集渚風葉盡随波野
客便詩思潭魚識棹歌前山青數點不似亂雲多
同高記室訪虎丘蟾苞二上人
林下曾相見重来記往年咲談俱是法去住本無緣山
溜泉通脉簾隂竹護烟暫忘人世事得此共棲禪
送唐處敬赴嘉興
莫謾唱陽關愁多湖上山春風催去艇酒色觧離顔路
出三江外程淹一日間官亭車馬散俱是送君還
次韻荅楊孟載池閣晚坐(四首)
獨坐面萍池微凉汎碧漪意緣多病懶詩是苦吟遲孤
柳風難定叢篁雨不欹蕭閑此中趣未信鬢如絲
晚凉池閣静藹藹綠隂交野燕將新子墻桑發舊苞藥
房因雨閉茶臼待晴敲誰念孤吟客繩床坐岸㘭
閣晚飈初歇池萍水不漪衆禽鳴未定獨鶴宿常遲無
悶杯仍酌多眠枕屡欹黃梅時節裏常是雨絲絲
習静消微恙驚時念故交花殘紅剰萼蕉長綠成苞茶
噐晚猶設歌壷醒不敲遥知凉思足行樂到林㘭
荅宋仲温見過不遇之作
樵蹤空枉問值此掩重扉餘雪寒猶在初陽暁尚微鄰
遥雞獨唱厨静雀群飛愧乏應門者留君待我歸
次韻高季迪期遊雲岩雨阻之作
身勢兩無妨閑情獨未忘相期移酒艇同宿過僧房節
物寧長好園花巳罷芳亂山烟雨外欲望失蒼蒼
秀野軒
何處問幽尋軒居湖上林竹隂看坐釣苔迹想行吟嶂
日斜明牗渚風凉到琴相過有隣叟應只話閑心
和高二啓聞隣家琵琶之作
花暗短垣春琵琶度隔隣促絃知改調停撥佀要人得
見情應眷遥聽思已親摧藏曲中怨何事話能真
喜高記室了上人見過
晨起掃閑齋凉風葉滿階吟邀隣友和坐喜野僧偕雨
意宜深竹庭隂得古槐淸樽常自滿能不寫幽懷
送易架閣
何處唱離歌前湖一棹過日斜山似近水落渚偏多寒
意歸沙柳秋風到浦荷不知今夜夢還隔幾烟波
送王團練赴邊
遠塞頻經擾重煩團練行堠兵傳虜信關吏說邊情月
黑深防檄風高屡按營羽書聞近息喜復見秋成
丁未年人日
人日轉寒深春城澹澹隂殘梅仍故色啼鳥换新音曆
喜逄時看詩多感物吟愁来渾是醉誰道酒能禁
飲櫻桃花下次韻饒參政
西園風雨過今日始知春對酒皆閑客逄花即故人悲
歡情各異醒醉量難均忽洒樽前泪愁多易滿巾
賦得收榖虎贈葛太醫
紅杏子初&KR0827;黃斑性久馴卧看收榖器行識間醫人逐
少非營利藏多得贍貧近聞勾漏縣花似董林春
聞高季迪病眼因寄
芳時聞病目幾日卧齋房有女能修藥多人為送方晝
吟還不廢夜誦定相妨每到看花處思君詎可忘
贈古心上人
已斷鄕山念聊随雲水緣時時惟禮佛處處即安禪半
偈心曾契三衣体自便遥知明月夜趺坐降諸天
待杜二寅不至
春水路西東思君悵望中落花湖上雨歸鳥柳間風雲
影疑飛盖歌聲認短蓬蕭條一杯酒此夕向誰同
送李山人還越
舊宅鑑湖隂東歸慰遠心風帆沙樹杳驛路水雲深䄂
有題詩卷囊多賣卜金翩然自来往應不負山林
吕山人客圓明精舍有贈
遠與山家别来依佛殿居寄齋頻施米作供賸藏𬞞禪
處容分榻經餘許看書暫随僧結夏出市也應疎
荅余左司
南城悵違别北里念周旋賭墅春同奕聽江雨對眠詩
情空日日花事自年年何處思君切牙營鼓角邊
綠水園燕集
客集金閨彦筵張綠水園池隂夏荷滿日正午葵繁和
曲均歡意摛詞涉道言欲還惜餘興更為坐前軒
同唐文學肅王校書行訪衍略二上人留宿真
慶精舍得聞字
僧院城南僻禪林夜見分觀心方有悟演法佀無聞燈
影欺微月簾隂護宿雲偶因来問竹况得此逢君
雨後過桃花塢
林晚帶城隂斜光里巷深過時思燕賞感物廢行吟暫
出畦間蝶將棲柳外禽亂離雖有恨能到亦娱心
詠隣家桃花
綺樹隔園隣墻隂得見春豔香還可挹芳質未容親頼
有情勾蝶羞無語向人靈源纔咫尺不用覓通津
謔柳
裊裊復垂垂千絲更萬絲枝殘離別處花落豔陽時泣
雨愁多眼縈烟誤學眉龍池看更好洛水種偏宜
經廢永定寺寄謝元功
路轉廢垣邊依依市井連院荒晴見蝶僧出午無烟古
佛存唐像殘碑記宋年自悲人境異此地更蕭然
與高季迪宿丁志剛宅次韻
貶遠歸方喜交深見愈親戀詩留兩日醉酒記三人竹
密梢禁雨梅高蕊應春論心元有素不用再相陳
夜投白蓮寺(在甫里)
飲別東家叟行投西寺僧無風收閣幔有月罷廊燈竹
夜聲偏集池寒色似凝無端值詩景淸興覺逾增
黃山人家次韻荅陳秀才
相逢坐上客俱是此鄕人重見兵前面能全竄後身月
遲疑夜短風乍覺寒新為訴窮途事都忘語意頻
題張来儀畫次韻高季迪
萬水更千岑朝晴又暮隂猨聲風出樹虎跡雪團林酒
具遊曾遍詩材思更深相看畫中客不異共行吟
和陶文學月夜泛湖之作
水色浩無涯乘舟學泛槎澄河天合影遠浪月浮花夜
暗丹楓浦秋明白鷺沙歡情尤未巳還復過隣家
送宋天章歸南康葬親
道路經千里風塵過十年遺阡寒草外故墅夕陽邊去
買臨江艇歸求負郭田遥知葬親處双鶴吊秋烟
題王嘉主簿毋夫人李氏墓銘後
早歲傳貞節名家出令儀萱堂宜享夀蒿里怱成悲子
哭雷鳴夜人看露降時西亭墓前樹争為護新枝
過東園有感
閑步林中屧来敲竹下門雲隂平亂堞烟景聚荒園近
晚䖝逾切當秋菊自繁誰能忘感慨到此不銷魂
與金文中朱仲義宋仲温過李士明鍊師雨阻
留宿探韻得孤字師有酒瓢如鶴形因扁居曰
鶴瓢山房
齋房留坐久寒雨灑庭隅筵促蘭香近池空桂影孤酒
瓢憐似鶴蠟屐恨非鳬雖阻還家興清言亦可娛
寄衍書記
聞道歸来日空山獨寄禅施經村口市澣衲石根泉竹
色林扉掩雲深草閣連秋風苦相憶空托下方緣
對鏡
把鏡怱成悲衰顔獨對時風塵空老我勲業竟煩誰乍
見如曾識頻看却又疑黃冠初欲試短髮可相宜
雨中過陳秀才宅
一逕来東崦茅堂竹映扉鶯聲寒尙少樵響午猶稀苔
雨漫棋局蘿風入桁衣愛君能賞静纔到便忘歸
兵後過睪亭山
睪亭西去遠一過一凄然鴈宿蘆中月人歸草際烟漁
家多近水戎壘半侵田尚喜餘民在停舟問昔年
題關氏廢園
園景正蕭然那當雨後天花臺曾置酒蓮港却通船水
涸橋仍搆畦荒路漸連如何遊賞日不在未兵年
晏起
高卧齋房静悠悠鷄唱殘空明窗易曉日出帳仍寒謝
事容身懶甘貧任路難不妨教晏起幸得此時安
中秋
圓月秋方皎凉天夜愈澄杯憐娼女勸楼看美人登皓
氣浮金界遥光轉玉繩綵鸞招不下簫管竟無憑
同衍師訪席有道分韻得尋字又得無字(二首)
邂逅空門友仙家得共尋石苔經屐破冰溜落溪深雲
過松分影林寒鶴避隂何煩謝人世心静只山林
村深一逕遠幽鳥喜相呼心與天光淨身兼鶴影孤雨
苔随地有木葉過霜無為問蓬壷客何年種白榆
過妙智院臨西澗望海虞諸山得塵字
来問東林社行吟西澗濱水痕秋更淺山色雨如新落
木無棲鳥扁舟有去人欲因尋石室深愧客衣塵
喜王介休過次韻
喜尔頻来往敲門每夕曛逥風偏入幕高樹徧留雲激
石灘聲轉投沙鴈字分自慚疎懶性不是厭塵氛
同黃本中山人衍略二釋子會宿桐里寳師房
小艇泊江潯同来宿𣑽林雨香茶榻近烟影竹垣深幸
得芳時見寧辭醉後吟歡娱當此夕亦足慰離心
題全山幽居
君家住横塘繞屋盡垂楊遥山多雨意平野足風光蟄
後童尋笋蚕時婦採桑閑中無别事應只類醫方
虞文學村居
行盡沙村路林塘得隱居竹光琴席上蓮氣酒杯餘露
重時聞鸐風平或見魚會當明月夜相與步前除
藥圃
高樹草堂隂林蹊繞澗潯三稜收夏草五葉認春參畦
上風香襍泉頭土脉深應知扣門者多是病家尋
蝶
化從微蠹出生與衆蜂忙冐雨仍調舞因風得恣狂獨
憐花下影避識酒邊香失意驚羅扇含情戀繡床
賦得洗藥贈張性之提舉
携將一藥筐浣濯向廽塘根澁泥難淨苗新爪易傷曝
時猶帶濕浸處尚流香聞尔勤脩製多應按古方
遊靈鷲寺(在吳城)
香林竹樹疎靈鷲古僧居淨几陳齋器名凾貯𣑽書&KR0697;
觀諸相外幽詠六時餘每到成清坐塵根亦自除
約李伯章宿浩師房不赴明日因寄
舊有通家好都来老大時喜當蕭寺見恨阻夜窗期城
陡星河逼陂乾草樹衰無因慰懷抱聊尔為題詩
姚生家菊窗
黃花近間白疊疊獻秋妍佳色虚櫺映寒香小牗傳交
芳同結綺並巧闘連錢来往母煩問相看自可憐
喜許孝廉見過賦此以謝
每負尋君約翻令載酒過青山閑對客白髮醉宜歌棹
響蘆間亂禽聲桂裏多無端趣歸去今暝柰愁何
次韻如律侍者
蚤悟空門學迷津得濟涯逄人談淨業邀伴結長齋瓶
古泉滋瑩杯香茗味佳定知趺坐外别自有吟懷
次韻頥浩知客
禅關臨九市喧寂此中分寳石棲嵐影珠林帶夕曛花
間時禮塔鶴上每招雲空界多詩景幽吟盡属君
寄贈李道士
學仙不離世遠地搆齋房簷蔓為衣桁山瓢當酒觴飯
甘麻有味漿&KR0827;桂多香一自相違後雲墟望更長
李逸人同川藥隱
小墅離村遠門當水竹𨳩芷蒲皆藥草雲鳥盡詩材春
雨躬耕去斜陽訪病回花藏溪上路只許酒船来
宴王允同雅會堂用外舅韻
東風奏絃筦𨳩宴錦堂深酒氣酣春色桐香落午隂花
殘惟駐萼鶯老尚調音感此頻懷舊因傷久别心
題春江雲舍
舍遠深藏樹沙虚暗宿雲春江孤艇度村逕幾家分出
澗泉皆雨當門草是芸花時重作約載酒此逄君
題逸人陋居
小逕入幽林齋房住更深廢垣花蔓葛荒圃草迷參藏
帖存家業修方寓道心幾回舟過處柳下記相尋
夜坐池上有詠
新凉滿綠波窗戶雨纔過岸響聞蒲葦池香識芰荷隔
雲星現少承月露凝多夜静誰能到詩成只自哦
問謀佺二上人病
出世歸来早蕭然一古僧色身因病惱道念與年增花
塔留孤錫松房置七燈遥知幽詠處野色望中凝
巳断遊方念天寒獨閉房禅期多疾廢經誦老年忘几
上惟香貝龕前有藥嚢鄕人皆敬愛無不餽新方
北郭集卷之五
