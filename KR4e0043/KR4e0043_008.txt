北郭集卷之八
五言絶句吳郡徐賁幼文著
題坦率子畫
林屋閟烟蘿歸樵已罷歌獨吟斜日裏誰復此相過
送吕庸南
雪色上征衣雲沙鴈自飛去家千萬里只觧送人歸
萱草
翠葉春初觧香苞暁尚含東風生百草何尔獨宜男
次衍師韻
偶因故人留不遂林下期遥知看月處為我立多時
送王七隅入郭
江雲載客愁江色未分曙君若回首時莫忘別離處
懷王介休
花落又花𨳩思君酒一杯故山千萬點長向夕陽来
題畫别董仲惪
鳥啼溪上雨風碎竹間雲明日東湖上看山又憶君
客夜
客舍卧常早茶餘人各歸獨有榻前燭猶能照觧衣
新月出易沒殘葉墜還鳴客中自無寐元不為秋聲
庚戌歲元日立春
首祚欣茲踐新年喜併回簇絲分細菜剪勝學蟠梅
宜春新燕帖正旦頌椒花樂遇重熙日東風改歲華
元宵遇雨
萬燈明不夜鼓吹匝鰲山一雨妬城郭人回盡赧顔
題畫
嶼鳥鳴孤影汀蘋淡素香暁来江上樹葉葉是新霜
隔浦秋鴻小當江夕照空扁舟不覺重却載荻花風
路入桃源近門藏竹戸深孤雲同隱迹老鶴識閑心
六言絶句
徐山人畊漁軒
荷鍤隴頭春雨鳴榔浦口黃昏誰道南陽渭水不佀桐
江鹿門
題畫
樵林夜鳴楓葉僧扉寒掩烟蘿夢裏秋山十二不知何
處雲多
竹外閑扉半掩沙邊小逕斜通流水連朝春雨飛花昨
夜東風
偶過隣家看竹因来僧寺弹琴寒日山川易晚歸時門
掩松隂
雨後山青雲白林深路轉溪逥野客艤舟相待家僮沽
酒方来
春江送别圖送松江王尹
行李一琴一鶴扁舟千水千山空醉驛亭官酒春風不
觧離顔
草色東西客路江聲早晚春潮别後思君何處鳴禽疎
雨蘭苕
寫意
看山看水獨坐聽風聽雨高眠客去客来日日花𨳩花
落年年
咏情
燕子樓頭初月桃花門外春風腸斷琵琶絃裏愁多懊
惱歌中
記夢
夢裏綠隂幽草畫中春水人家昨夜紗窗細雨銀燈獨
照梨花
送别沈德虔
江聲千里萬里客路長亭短亭後夜相思何處盧花明
月沙汀
墨梅
月落山空人静夢斷碧窗烟冷暗香何處銷沉留得一
梢寒影
素質却嫌脂粉蛾眉淡掃玄霜翰墨玉堂曾侍硯池猶
染餘香
北郭集卷之八
