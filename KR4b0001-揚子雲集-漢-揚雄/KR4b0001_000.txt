御製題揚雄甘泉賦事
甘泉獻賦風(去聲)楓宸更著劇秦與美新設果出腸明日
死投身天禄又何人
新論謂揚雄作甘泉賦始成夢腸出收而納之明日
遂卒夫雄獻賦當成帝時其後歷哀平孺子而莽始
簒此劇秦美新所為作也若賦成而死安得有投
身天禄之事乎出腸之夢盖不過言其作賦鏤肝研
練之苦耳新論務竒遂至紀載失實且雄之獻賦不
過同美新求媚之意而一稱諷遂自託于正人然則
美新亦可云諷乎莽大夫揚雄死烏能逃正史之誅
哉
揚子雲集别集類一(漢)
提要
(臣)等謹案揚子雲集六卷漢揚雄撰雄集漢
藝文志隋經籍志唐藝文志皆著錄五卷其
本久佚宋譚愈始取漢書及古文苑所載四
十餘篇仍輯為五卷已非舊本明萬歷中遂
州鄭樸又取所撰太玄法言方言三書及類
書所引蜀王本紀琴清英諸條與諸文賦合
編之釐為六卷而以逸篇之目附卷末即此
本也雄所撰諸箴古文苑及中興書目皆二
十四篇惟晁公武讀書志稱二十八篇多司
空尚書博士太常四篇是集復益以太官令
太史令為三十篇考後漢書班固傳注引雄
尚書箴太平御覽引雄太官令太史令二箴
則樸之所增未為無據然考漢書胡廣傳稱
雄作十二州箴二十五官箴其九箴亡則漢
世止二十八篇劉勰文心雕龍稱卿尹州牧
二十五篇則又亡其三不應其後復出且古
文苑載司空等四箴明注崔子玉瑗之名則
藝文類聚諸書或屬誤引未可遽定為雄作
也是書之首又冠以雄始末辨一篇乃焦竑
筆乘之文謂漢書載雄仕莽作符命投閣年
七十一天鳳五年卒考雄至京見成帝年四
十餘自成帝建始改元至天鳳五年計五十
有二歲以五十二合四十餘已近百年則與
年七十一者又相牴牾又考雄至京大司馬
王音竒其文而音薨於永始初年則雄来必
在永始之前謂雄為延於莽年者妄也云云
近人多祖其說為雄訟枉案文選任昉所作
王文憲公集序家牒字下李善注引劉歆七
略曰考子雲家牒以甘露元年生漢書成帝
紀載行幸甘泉行幸長楊宫並在元延元年
已酉上距宣帝甘露元年戊辰正四十二年
與四十餘歲之數合其後元延凡五年綏和
凡二年哀帝建平凡四年元夀凡二年平帝
元始凡五年孺子嬰凡三年王莽始建國凡
五年積至莽天鳳五年正得七十一年與七
十一卒之數亦合其為仕莽十年毫無疑義
竑不考祠甘泉獵長楊之歲而以成帝即位
之建始元年起算悖謬殊甚惟王音卒歲實
與雄傳不合然音字為根字之誤宋祁固已
言之其文載今本漢書注中竑豈未之見歟
乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
揚子雲集原序
鄭樸曰嗚呼自莽大夫之言信而子雲罪案不可解矣
邇者解以泰和胡正甫闡以秣陵焦弱侯投閣之悲美
新之詬一經湔袚便成名儒此余彙集意也客有獻疑
者曰請徵之班固與顔之推固典引云揚雄美新典而
無實之推文章篇云劇秦美新妄投于閣二子去雄未
遠寧俟宋乎余曰固也夫正甫之證子雲也以其仕與
殁之年秊且相左他可知耳而更例以宰我子貢則論
人于史者之衡也其有浮焉千里一士有如比肩春秋
傳信法亦傳疑居子雲于疑而存秦漢以來一有行之
文人抗節之儒者客過信邪過疑耶子雲嘗恥雕蟲矣
故去而為法玄為訓纂學士大夫軼所稱雕蟲而上之
凡幾唾其疑與信半之事而靦然遜其不必置疑之文
夷考其行或將忍劇漢歟又奚但劇也故子雲之可傳
不必以美新投閣掩也而矧其詆焉者乎此余彙集意
也若其擬論擬易之非僭也擬者不僭僭者不擬猶列
眉然不具論論其世如此萬歷乙未九月朔
揚子雲集序
揚雄字子雲蜀郡成都人其先出自有周伯僑者以支
庶初食采於晉之揚因氏焉不知伯僑周何別也揚在
河汾之間周衰而揚氏或稱侯號曰揚侯會晉六卿爭
權韓魏趙興而范中行知伯弊當是時偪揚侯揚侯逃
於楚巫山因家焉楚漢之興也揚氏遡江上處巴江州
而揚季官至廬江太守漢元鼎間避讎復遡江上處㟭
山之陽曰郫有田二㙻有宅一區世世以農桑為業自
季至雄五世而傳一子故雄亡他揚於蜀雄少而好學
不為章句訓詁通而已博覽無所不見為人簡易佚蕩
口吃不能劇譚默而好深湛之思清靜亡為少嗜欲不
汲汲於富貴不戚戚於貧賤不修廉隅以徼名當世家
産不過十金乏無儋石之儲晏如也自有大度非聖哲
之書不好也非其意雖富貴不事也顧嘗好辭賦先是
蜀有司馬相如作賦甚弘麗温雅雄心壯之每作賦常
擬之以為式又怪屈原文過相如至不容作離騷自投
江而死悲其文讀之未嘗不流涕也以為君子得時則
大行不得時則龍蛇遇不遇命也何必湛身哉乃作書
往往摭離騷文而反之自岷山投諸江流以弔屈原名
曰反離騷又旁離騷作重一篇名曰廣騷又旁惜誦以
下至懷沙一卷名曰畔牢愁又是時趙昭儀方大幸每
上甘泉常法從在屬車間豹尾中故雄聊盛言車騎之
衆參麗之駕非所以感動天地逆釐三神又言屏玉女
郤虙妃以微戒齊肅之事賦成奏之天子異焉其三月
將祭后土上乃帥羣臣横大河湊汾陰既祭行遊介山
回安邑顧龍門覽鹽池登歷觀陟西岳以望八荒迹殷
周之虚眇然以思唐虞之風雄以為臨川羨魚不如歸
而結網還上河東賦以勸十二月羽獵雄從作校獵賦
以風明年上將大誇胡人以多禽獸秋命右扶風發民
入南山西自襃斜東至弘農南敺漢中張羅㒺罝罘捕
熊羆豪豬虎豹狖玃狐兔麋鹿載以檻車輸長楊射熊
館以罔為周阹縱禽獸其中令胡人手搏之自取其獲
上親臨觀焉是時農民不得收斂雄從至射熊館還上長
楊賦聊因筆墨成文章故藉翰林以為主人子墨為客
卿以風哀帝時丁傅董賢用事諸附離之者或起家至
二千石時雄方草太玄有以自守泊如也或嘲雄以玄尚
白而雄解之號曰解嘲雄以為賦者將以風也必推類
而言極麗靡之辭閎侈鉅衍競於使人不能加也既乃
歸之於正然覽者已過矣往時武帝好神仙相如上大
人賦欲以風帝反縹縹有凌雲之志繇是言之賦勸而
不止明矣又頗似俳優淳于髠優孟之徒非法度所存
賢人君子詩賦之正也於是輟不復為而大潭思渾天
參摹而四分之極於八十一旁則三摹九据極之七百
二十九贊亦自然之道也故觀易者見其卦而名之
觀玄者數其畫而定之玄首四重者非卦也數也其用
自天元推一晝一夜陰陽數度律歷之紀九九大運與
天終始故玄三方九州二十七部八十一家二百四十
三表七百二十九贊分為三卷曰一二三與泰初歷相
應亦有顓頊之歷焉&KR2616;之以三筴開之以休咎絣之以
象類播之以人事文之以五行擬之以道德仁義禮知
無主無名要合五經苟非其事文不虛生為其泰㬅漶
而不可知故有首衝錯測攡瑩數文掜圖告十一篇皆
以解剝玄體離散其文章句尚不存焉玄文多故不著
觀之者難知學之者難成客有難玄太深衆人之不好
也雄解之號曰解難雄見諸子各以其知舛馳大抵詆
訾聖人即為怪迂析辯詭辭以撓世事雖小辯終破大
道而惑衆使溺於所聞而不自知其非也及太史公記
六國歷楚漢訖麟趾不與聖人同是非頗謬於經故人
時有問雄者常用法應之譔為十三卷象論語號曰法
言
揚子雲集始末辯(焦氏筆乘)
子雲古以比孟荀自宋人始訾議之介甫子固皆有辯
然其劇秦美新之作未有以解也近泰和胡正甫辯證
甚悉吠聲者當無所置喙矣正甫之言曰往予閱揚雄
仕莽投閣劇秦美新而綱目書莽大夫怪雄以彼其才
而媚莽心竊鄙之後見程叔子取其美厥靈根之語愕
曰雄乃有是語乎又韓退之邵堯夫司馬君實諸君子
咸稱引其說往往怵予心已乃取法言讀之其紬六經
翊孔顔義甚深又嘗高餓顯下祿隱雖不韙屈原而屢
斥公孫弘之容且曰如詘道信身雖天下不可為也予
則嘆曰世之論雄其然豈其然乎終無以决於心最後
讀雄傳稱雄有大度自守泊如仕成帝哀平間未言仕
莽獨其贊謂雄仕莽作符命投閣年七十一天鳳五年
卒予考雄至京見成帝年四十餘矣自成帝建始改元
至天鳳五年計五十有二歲以五十二合四十餘已近
百年則與所謂年七十一者又相牴牾矣又考雄至京
大司馬王音奇其文而音薨永始初年則雄來必在永
始之前無疑然則謂雄為延於莽年者妄也其云媚莽
妄可知矣蓋予懷此久矣今年春按部郫縣而雄郫人
也讀其邑志得於鄉人簡公紹芳辯證尤悉簡引桓譚
新語曰雄作甘泉賦一首夢腸出收而内之明日遂卒
而祠甘泉在永始四年雄卒永始四年去莽簒尚遠而
劇秦美新或出於谷子雲以予校之莽自平帝元始間
始號安漢公今法言稱漢公且云漢興二百一十載爰
自高帝至平帝末蓋其數矣而謂雄卒永始亦未必然
計雄之終或在平帝末則其年正七十餘矣因雄歷成
哀平故稱三世不徙官若復仕莽詎止三世哉繇是知
雄决無仕莽投閣美新之事而簡公謂班孟堅早世曹
大家輩傳失其實豈不然哉當平帝末莽已有都四海
代漢室之形矣而雄猶稱漢道如日中天力不能回莽
而假法言以諷切之雄之意至矣雄其媚莽者乎諒乎
叔子之言曰閣百尺未必能投曰然則史不足信乎曰
太史公記子貢宰我一以為游說一以為叛亂是亦足
信乎而孔子主癰疽百里奚自鬻身在當時之言比比
也何獨雄哉予悲守道君子蒙誣逮千載故因簡公之
言而畢其說
