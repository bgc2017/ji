揚子雲集卷一
漢揚雄撰
明鄭樸編
法言
學行篇
天降生民倥侗顓蒙恣于情性聦明不開訓諸理譔學
行學行之上也言之次也教人又其次也咸无焉為衆
人或曰人羨久生將以學也可謂好學已乎曰未之好
也學不羨天之道不在仲尼乎仲尼駕說者也不在兹
儒乎如將復駕其所說則莫若使諸儒金口而木舌或
曰學無益也如質何曰未之思矣夫有刀者礲諸有玉
者錯諸不礲不錯焉攸用礲而錯諸質在其中矣否則
輟螟&KR1598;之子殪而逢蜾蠃祝之曰類我類我久則肖之
矣速哉七十子之肖仲尼也學以治之思以精之朋友
以磨之名譽以崇之不倦以終之可謂好學也已矣孔
子習周公者也顔淵習孔子者也羿逄蒙分其弓良捨
其策般投其斧而習諸孰曰非也或曰此名也彼名也
處一焉而已矣曰川有瀆山有嶽高而且大者衆人所
不能踰也或問世言鑄金金可鑄歟曰吾聞覿君子者
問鑄人不問鑄金或曰人可鑄歟曰孔子鑄顔淵矣或
人踧爾曰旨哉問鑄金得鑄人學者所以修性也視聽
言貌思性所有也學則正否則邪師哉師哉桐子之命
也務學不如務求師師者人之模範也模不模範不範為
害不少矣一閧之市不勝異意焉一卷之書不勝異說焉
一閧之市必立之平一卷之書必立之師習乎習以習
非之勝是也況習是之勝非乎於戲學者審其是而已
矣或曰焉知是而習之曰視日月而知衆星之蔑也仰
聖人而知衆說之小也學之為王者事其已久矣堯舜
禹湯文武汲汲仲尼皇皇其已久矣或問進曰水或曰
為其不捨晝夜歟曰有是哉滿而後漸者其水乎或問
鴻漸曰非其往不往非其居不居漸猶水乎請問木漸
曰止於下而漸於上者其木也哉亦猶水而已矣吾未
見好斧藻其德若斧藻其楶者歟鳥獸觸其情者也衆
人則異乎賢人則異衆人矣聖人則異賢人矣禮義之
作有以矣夫人而不學雖無憂如禽何學者所以求為
君子也求而不得者有矣夫未有不求而得之者也睎
驥之馬亦驥之乘也睎顔之人亦顔之徒也或曰顔徒
易乎睎之則是曰昔顔常睎夫子矣正考甫常睎尹吉
甫矣公子奚斯常睎正考甫矣如不欲睎則已矣如欲
睎孰禦焉或曰書與經同而世不尚治之可乎曰可或
人啞爾笑曰須以發策决科曰大人之學為道也小人
之學為利也子為道乎為利乎或曰耕不穫獵不饗耕
獵乎曰耕道而得道獵德而得德是穫饗也吾不覩參
辰之相比也是以君子貴遷善遷善也者聖人之徒歟
百川學海而至於海丘陵學山而不至於山是故惡夫
畫也頻頻之黨甚於&KR2207;斯亦賊夫糧食而已矣朋而不
心面朋也友而不心面友也或謂子之治産不如丹圭
之富曰吾聞先生相與言則以仁與義市井相與言則
以財與利如其富如其義或曰先生生無以養死無以
葬如之何曰以其所以養養之至也以其所以葬葬
之至也或曰猗頓之富以為孝不亦至乎顔其餒矣曰
彼以其麊顔以其精彼以其回顔以其貞顔其劣乎顔
其劣乎或曰使我紆朱懷金其樂不可量也曰紆朱懷
金之樂不如顔氏子之樂顔氏子之樂也内紆朱懷金之
樂也外或曰請問屢空之内曰顔不孔雖得天下不足
以為樂然亦有苦乎曰顔苦孔之卓也或人瞿然曰兹
苦也祗其所以為樂也歟曰有教立道無心仲尼有學
術業無心顔淵或曰立道仲尼不可為思矣術業顔淵
不可為力矣曰未之思也孰禦焉
吾子篇
降周迄孔成于王道然後誕章乖離諸子圖徽譔吾子
或問吾子少而好賦曰然童子雕蟲篆刻俄而曰壯夫
不為也或曰賦可以諷乎曰諷則已不已吾恐不免於
勸也或曰霧縠之組麗曰女工之蠧矣劒客論曰劒可
以愛身曰狴犴使人多禮乎或問景差唐勒宋玉枚乘
之賦也益乎曰必也淫淫則奈何曰詩人之賦麗以則
辭人之賦麗以淫如孔氏之門用賦也則賈誼升堂相
如入室矣如其不用何或問蒼繩紅紫曰明視問鄭衛
之似曰聰聽或曰朱曠不世如之何曰亦精之而已矣
或問交五聲十二律也或雅或鄭何也曰中正則雅多
哇則鄭請問本曰黃鍾以生之中正以平之確乎鄭衛
不能入也或曰女有色書亦有色乎曰有女惡華丹之亂
窈窕也書惡淫辭之淈法度也或問屈原智乎曰如玉
如瑩爰變丹青如其智如其智或曰君子尚辭乎曰君
子事之為尚事勝辭則伉辭勝事則賦事辭稱則經足
言足容德之藻矣或問公孫龍詭辭數萬以為法法歟
曰斷木為棋捖革為鞠亦皆有法焉不合乎先王之法
者君子不法也觀書者譬諸觀山及水升東嶽而知衆
山之峛崺也況介丘乎浮滄海而知江河之惡沱也況
枯澤乎捨舟航而濟乎瀆者末矣捨五經而濟乎道者
末矣弃常珍而嗜乎異饌者惡覩其識味也委大聖而
好乎諸子者惡覩其識道也山徑之蹊不可勝由矣向
牆之戶不可勝入矣曰惡由入曰孔氏孔氏者戶也曰
子戶乎曰戶哉戶哉吾獨有不戶者矣或欲學蒼頡史
篇曰史乎史乎愈於妄闕也或曰有人焉自姓孔而字
仲尼入其室升其堂伏其几襲其裳則可謂仲尼乎曰
其文是也其質非也敢問質曰羊質而虎皮見草而說
見豺而戰忘其皮之虎也聖人虎别其文炳也君子豹
别其文蔚也辯人貍别其文萃也貍變則豹豹變則虎
好書而不要諸仲尼書肆也好說而不見諸仲尼說鈴
也君子言也無擇聽也無淫擇則亂淫則辟述正道而
稍邪侈者有矣未有述邪侈而稍正也孔子之道其較
且易也或曰童而習之白紛如也何其較且易曰謂其
不姦姦不詐詐也如姦姦而詐詐雖有耳目焉得而正
諸多聞則守之以約多見則守之以卓寡聞則無約也
寡見則無卓也緣衣三百色如之何矣紵絮三千寒如
之何矣君子之道有四易簡而易用也要而易守也炳
而易見也法而易言也震風凌雨然後知夏屋之為帡
幪也虐政虐世然後知聖人之為郛郭也古者楊墨塞
路孟子辭而闢之廓如也後之塞路者有矣竊自比於
孟子或曰人各是其所是而非其所非將誰使正之曰
萬物紛錯則懸諸天衆言淆亂則折諸聖或曰惡覩乎
聖而折諸曰在則人亡則書其統一也
修身篇
事有本真陳施於意動不克咸本諸身譔修身修身以
為弓矯思以為矢立義以為的奠而後發發必中矣人
之性也善惡混修其善則為善人修其惡則為惡人氣
也者所適善惡之馬也歟或曰孔子之事多矣不用則
亦勤且憂乎曰聖人樂天知命樂天則不勤知命則不
憂或問銘曰銘哉銘哉有意於慎也聖人之辭可為也
使人信之所不可為也是以君子彊學而力行珍其貨
而後市修其身而後交善其謀而後動成道也君子之
所慎言禮書上交不謟下交不驕則可以有為矣或曰
君子自守奚其交曰天地交萬物生人道交功勲成奚
其守好大而不為大不大矣好高而不為高不高矣仰
天庭而不知天下之居卑也哉公儀子董仲舒之才之
邵也使見善不明用心不剛儔克爾或問仁義禮智信
之用曰仁宅也義路也禮服也智燭也信符也處宅由
路正服明燭執符君子不動動斯得矣有意哉孟子曰
夫有意而不至者有矣未有無意而至者也或問治巳
曰治已以仲尼或曰治已以仲尼仲尼奚寡也曰率馬
以驥不亦可乎或曰田甫田者莠喬喬思遠人者心忉
忉曰日有光月有明三年不目日視必盲三年不目月
精必矇熒魂曠枯糟莩曠沈擿埴索塗冥行而已矣或
問何如斯謂之人曰取四重去四輕則可謂之人曰何
謂四重曰重言重行重貌重好言重則有法行重則有
德貌重則有威好重則有觀敢問四輕曰言輕則招憂
行輕則招辜貌輕則招辱好輕則招淫禮多儀或曰日
昃不食肉肉必乾日昃不飲酒酒必酸賓主百拜而酒
三行不已華乎曰實無華則野華無實則史華實副則
禮山雌之肥其意得乎或曰回之簞瓢臞如之何曰明
明在上百官牛羊亦山雌也闇闇在上簞瓢捽茹亦山
雌也何其臞千鈞之輕烏獲力也簞瓢之樂顔氏德也
或問犂牛之鞹與玄騂之鞹有以異乎曰同然則何以
不犂也曰將致孝乎鬼神不敢以其犂也如刲羊刺豕
罷賓犒師惡在犂不犂也有德者好問聖人或曰魯人
鮮德奚其好問仲尼也曰魯未能好問仲尼故也如其
好問仲尼則魯作東周矣或問人有倚孔子之牆絃鄭
衛之聲誦韓莊之書則引諸門乎曰在夷貉則引之倚門
牆則麾之惜乎衣未成而轉為裳也聖人耳不順乎非
口不隸乎善賢者耳擇口擇衆人無擇焉或問衆人曰
富貴生賢者曰義聖人曰神觀乎賢人則見衆人觀乎
聖人則見賢人觀乎天地則見聖人天下有三好衆人
好己從賢人好己正聖人好已師天下有三檢衆人用
家檢賢人用國檢聖人用天下檢天下有三門由於情
欲入自禽門由於禮義入自人門由於獨智入自聖門
或問士何如斯可以褆身曰其為中也弘深其為外也
肅括則可以禔身矣君子微慎厥德悔吝不至何元憞
之有上士之耳訓乎德下士之耳訓乎巳言不慙行不
恥者孔子憚焉
問道篇
芒芒大道昔在聖考過則失中不及則不至不可姦罔
譔問道或問道曰道也者通也無不通也或曰可以適
佗歟曰適堯舜文王者為正道非堯舜文王者為佗道
君子正而不佗或問道曰道若塗若川車航混混不捨晝
夜或曰焉得直道而由諸曰塗雖曲而通諸夏則由諸
川雖曲而通諸海則由諸或曰事雖曲而通諸聖則由
諸乎道德仁義禮譬諸身乎夫道以導之德以得之仁
以人之義以宜之禮以體之天也合則渾離則散一人
而兼統四體者其身全乎或問德表曰莫知作上作下
請問莫知曰行禮於彼而得民於此奚其知或曰孰若
無禮而德曰禮體也人而無禮焉以為德或問天曰吾
於天歟見無為之為矣或問彫刻衆形者匪天歟曰以
其不彫刻也如物刻而彫之焉得力而給諸老子之言
道德吾有取焉耳及搥提仁義絶滅禮學吾無取焉耳
吾焉開明哉惟聖人為可以開明佗則苓開發大哉聖
人言之至也開之廓然見四海閉之闇然不覩牆之裏
聖人之言似於水火或問水火曰水測之而益深窮之
而益遠火用之而彌明宿之而彌壯允治天下不待禮
文與五教則吾以黃帝堯舜為疣贅或曰太上無法而
治法非所以為治也曰鴻荒之世聖人惡之是以法始
乎伏犧而成乎堯匪伏匪堯禮義哨哨聖人不取也或
問八荒之禮禮也樂也孰是曰殷之以中國或曰孰為
中國曰五政之所加七賦之所養中於天地者為中國
過此而往人也哉聖人之治天下也礙諸以禮樂無則
禽異則貉吾見諸子之小禮樂也不見聖人之小禮樂
也孰有書不由筆言不由舌吾見天常為帝王之筆舌
也智也者知也夫智用不用益不益則不贅虧矣深於
器械舟車宫室之為則禮由已或問大聲曰非雷非霆
隠隠谹谹久而愈盈尸諸聖或問道有因無因乎曰可
則因否則革或問無為曰奚為哉在昔虞夏襲堯之爵
行堯之道法度彰禮樂著垂拱而視天民之阜也無為
矣紹桀之後纂紂之餘法度廢禮樂虧安坐而視天民
之死無為乎或曰太古塗民耳目惟其見也聞也見則
難蔽聞則難塞曰天之肇降生民使其目見耳聞是以
視之禮聽之樂如視不禮聽不樂雖有民焉得而塗諸
或問新敝曰新則襲之敝則損益之或問太古德懷不
禮懷嬰兒慕駒犢從焉以禮曰嬰犢乎嬰犢母懷不父
懷母懷愛也父懷敬也獨母而不父未若父母之懿也
狙詐之家曰狙詐之計不戰而屈人兵堯舜也曰不戰
而屈人兵堯舜也霑項漸襟堯舜乎衒玉而賈石者其
狙詐乎或問狙詐與亡孰愈曰亡愈或曰子將六師則
誰使曰御得其道則天下狙詐咸作使御失其道則天
下狙詐咸作敵故有天下者審其御而已矣或問威震諸侯須於
征歟狙詐之力也如其亡曰威震諸侯須於狙詐可也未若威震
諸侯而不須狙詐也或曰無狙詐將何以征乎曰縱不得
不征不有司馬法乎何必狙詐乎申韓之術不仁之至
矣若何牛羊之用人也若牛羊用人則狐貍螻螾不膢
臘也歟或曰刀不利筆不銛而獨加諸砥不亦可乎曰
人砥則秦尚矣或曰刑名非道邪何自然矣曰何必刑
名圍碁擊劒反自眩刑亦皆自然也由其大者作正道
由其小者作姦道或曰申韓之法非法歟曰法者謂唐
虞成周之法也如申韓如申韓莊周申韓不乖寡聖人
而漸諸篇則顔氏之子閔氏之孫其如台或曰莊周有
取乎曰少欲鄒衍有取乎曰自持至周罔君臣之義衍
無知於天地之間雖隣不覿也
問神篇
神心惚怳經緯萬方事繫諸道德仁義禮譔問神或問
神曰心請聞之曰潜天而天潜地而地天地神明而不
測者也心之潜也猶將測之况於人乎况於事倫乎敢
問潜心於聖曰昔仲尼潜心於文王矣達之顔淵亦潜
心於仲尼矣未達一間耳神在所潜而已矣天神天明
照知四方天精天粹萬物作類人心其神矣乎操則存
捨則亡能常操而存者其惟聖人乎聖人存神索至成
天下之大順致天下之大利和同天人之際使之無間
者也龍蟠於泥蚖其肆矣蚖哉蚖哉惡覩龍之志也歟
或曰龍必欲飛天乎曰時飛則飛時潜則潜既飛且潜
食其不妄形其不可得而制也歟曰聖人不制則何為
乎羑里曰龍以不制為龍聖人以不手為聖人或曰經
可損益歟曰易始八卦而文王六十四其益可知也詩
書禮春秋或因或作而成於仲尼乎其益可知也故夫
道非天然應時而造者損益可知也或曰易損其一雖
惷知闕焉至書之不備過半矣而習者不知惜乎書序
之不如易也曰彼數也可數焉故也如書序雖孔子亦
末如之何矣昔之說書者序以百而酒誥之篇俄空焉
今亡夫虞夏之書渾渾爾商書灝灝爾周書噩噩爾下
周者其書誰乎或問聖人之經不可使易知歟曰不可
天俄而可度則其覆物也淺矣地俄而可測則其載物
也薄矣大哉天地之為萬物郭五經之為衆說郛或問
聖人之作事不能昭若日月乎何後世之訔訔也曰瞽
曠能默瞽曠不能齊不齊之耳狄牙能喊狄牙不能齊
不齊之口君子之言幽必有驗乎明遠必有驗乎近大
必有驗乎小微必有驗乎著無驗而言之謂妄君子妄
乎不妄言不能達其心書不能達其言難矣哉惟聖人
得言之解得書之體白日以照之江河以滌之浩浩乎
其莫之禦也面目之辭相適捈中心之所欲通諸人之
㗲㗲者莫如言彌綸天下之事記久明遠著古昔之㖧
㖧傳千里之忞忞者莫如書故言心聲也書心畫也聲
畫形君子小人見矣聲畫者君子小人之所以動情乎
聖人之辭渾渾若川順則便逆則否者其惟川乎或曰
仲尼聖者歟何不能居世也曾范蔡之不若曰聖人者
范蔡乎若范蔡其如聖何或曰淮南太史公者其多知
歟曷其雜也曰雜乎雜人病以多知為雜惟聖人為不
雜書不經非書也言不經非言也言書不經多多贅矣
或曰述而不作玄何以作曰其事則述其書則作育而
不苗者吾家之童烏乎九齡而與我玄文或曰玄何為
曰為仁義曰孰不為仁孰不為義曰勿雜也而已矣或
問經之艱易曰存亡或人不諭曰其人存則易亡則艱
延陵季子之於樂也其庶矣乎如樂弛雖札末如之何
矣如周之禮樂庶事之備也每可以為不難矣如秦之
禮樂庶事之不備也每可以為難矣衣而不裳未知其
可也裳而不衣未知其可也衣裳其順矣乎或問文曰
訓問武曰克未達曰事得其序之謂訓勝已之私之謂
克為之而行動之而光者其德乎或曰知德者鮮何其
光曰我知為之不我知亦為之厥光大矣必我知而為
之光亦小矣或曰君子病没世而無名盍勢諸名卿可
幾也曰君子德名為幾梁齊趙楚之君非不富且貴也
惡乎成名谷口鄭子真不屈其志而耕乎巖石之下名
震於京師豈其卿豈其卿或問人曰難知也曰焉難曰
太山之與螘垤江河之與行潦非難也大聖之與大佞
難也嗚呼能參以似者為無難或問鄒莊有取乎曰德
則取愆則否何謂德愆曰言天地人經德也否愆也
問明篇
明哲煌煌旁燭無疆遜於不虞以保天命譔問明或問
明曰微或曰微何如其明也曰微而見之明其誖(布内切)
乎聰明其至矣乎不聰實無耳也不明實無目也敢問
大聰明曰眩眩乎惟天為聰惟天為明夫能高其目而
下其耳者匪天也夫或問小每知之可謂師乎曰是何
師歟是何師歟天下小事為不少矣每知之是謂師乎
師之貴也知大知也小知之師亦賤矣孟子疾過我門
而不入我室或曰亦有疾乎曰摭我華而不食我實或
謂仲尼事彌其年蓋天勞諸病矣夫曰天非獨勞仲尼
亦自勞也天病乎哉天樂天聖樂聖或問鳥有鳳獸有
麟鳥獸皆可鳳麟乎曰羣鳥之於鳳也羣獸之於麟也
形性豈羣人之於聖乎或曰甚矣聖道無益於庸也聖
讀而庸行盍去諸曰甚矣子之不達也聖讀而庸行猶
有聞焉去之阬也阬秦者非斯乎投諸火或問人何尚
曰尚智曰多以智殺身者何其尚曰昔臯陶以其智為
帝謨殺身者遠矣箕子以其智為武王陳洪範殺身者
遠矣仲尼聖人也或劣諸子貢子貢辭而精之然後廓
如也於戲觀書者違子貢雖多亦何以為慎哉成湯丕
承也文王淵懿也或問丕承曰由小致大不亦丕乎革
夏以天不亦承乎淵懿曰重易六爻不亦淵乎浸以光
大不亦懿乎或問命曰命者天之命也非人為也人為
不為命請問人為曰可以存亡可以死生非命也命不
可避也或曰顔氏之子冉氏之孫曰以其無避也若立
巖牆之下動而徵病行而招死命乎命乎吉人凶其吉
凶人吉其凶辰乎辰曷來之遲去之速也君子競諸&KR1585;
言敗俗&KR1585;好敗則姑息敗德君子謹於言慎於好亟於
時吾不見震風之能動聾瞶也或問君子在治曰若鳳
在亂曰若鳳或人不諭曰未之思矣曰治則見亂則隠
鴻飛冥冥弋人何篡焉鷦明遴集食其絜者矣鳳鳥蹌
蹌匪堯之庭亨龍潜升其貞利乎或曰龍何可以貞利
而亨曰時未可而潜不亦貞乎可而升不亦利乎潜升
在已用之以時不亦亨乎或問活身曰明哲或曰童蒙
則活何乃明哲乎曰君子所貴亦越用明保慎其身也
如庸行翳路衝衝而活君子不貴也楚兩龔之絜其清
矣乎蜀莊沈冥蜀莊之才之珍也不作苟見不治苟得
久幽而不改其操雖隋和何以加諸舉兹以旃不亦寶
乎吾珍莊也居難為也不慕由即夷矣何毚欲之有或
問堯將譲天下於許由由恥有諸曰好大者為之也顧
由無求於世而已矣允哲堯儃舜之重則不輕於由矣
好大累克巢父灑耳不亦宜乎靈場之威宜夜矣乎朱
鳥翾翾歸其肆矣或曰奚取於朱鳥哉曰時來則來時
往則往能來能往者朱鳥之謂歟或問韓非作說難之
書而卒死乎說難敢問何反也曰說難蓋其所以死乎
曰何也曰君子以禮動以義止合則進否則退確乎不
憂其不合也夫說人而憂其不合則亦無所不至矣或
曰說之不合非憂邪曰說不由道憂也由道而不合非
憂也或問哲曰旁明厥思問行曰旁通厥德
寡見篇
假(遐)言周於天地贊於神明幽弘横廣絶於邇言譔寡
見吾寡見人之好假者也邇文之視邇言之聽假則偭
焉或曰曷若兹之甚也先王之道滿門曰不得已也得
已則已矣得已而不已者寡哉好盡其心於聖人之道
者君子也人亦有好盡其心矣未必聖人之道也多聞
見而識乎正道者至識也多聞見而識乎邪道者迷識
也如賢人謀之美也詘人而從道如小人謀之不美也
詘道以從人或問五經有辯乎曰惟五經為辯說天者
莫辯乎易說事者莫辯乎書說體者莫辯乎禮說志者
莫辯乎詩說理者莫辯乎春秋捨斯辯亦小矣春木之
芚兮援我手之鶉兮去之五百歲其人若存兮或曰譊
譊者天下皆訟也奚其存曰曼是為也天下之亡聖也
久矣呱呱之子各識其親譊譊之學各習其師精而精
之是在其中矣或曰良玉不彫美言不文何謂也曰玉
不彫璵璠不作器言不文典謨不作經或問司馬子長
有言曰五經不如老子之約也當年不能極其變終身
不能究其業曰若是則周公惑孔子賊古者之學耕且
養三年通一經今之學也非獨為之華藻也又從而繡
其鞶帨惡在老不老也或曰學者之說可約邪曰可約
解科或曰君子聽聲乎曰君子惟正之聽荒乎淫佛(佛違)
(也)乎正沈而樂者君子弗聽也或問侍君子以博乎曰
侍坐則聽言有酒則觀禮焉事博乎或曰不有博奕者
乎曰為之猶賢於巳爾侍君子者賢於已乎君子不可
得而侍也侍君子晦斯光窒斯通亡斯有辱斯榮敗斯
成如之何賢於已也鷦明沖天不在六翮乎拔而傳尸
鳩其累矣夫雷震乎天風薄乎山雲徂乎方雨流乎淵
其事矣乎魏武侯與吴起浮於西河寶河山之固起曰
在德不在固曰美哉言乎使起之兵每如斯則太公何
以加諸或問周寶九鼎寶乎曰器寶也器寶待人而後
寶齊桓晉文已下至於秦兼其無觀已或曰秦無觀奚
其兼曰所謂觀觀德也如觀兵開闢以來未有秦也或
問魯用儒而削何也曰魯不用儒也昔在姬公用於周
而四海皇皇奠枕於京孔子用於魯齊人章章歸其侵
疆魯不用真儒故也如用真儒無敵於天下安得削浩
浩之海濟樓航之力也航人無楫如航何或曰奔壘之
車沈流之航可乎曰否或曰焉用智曰用智於未奔沈
大寒而後索衣裘不亦晩乎乘國者其如乘航乎航安
則人斯安矣惠以厚下民忘其死忠以衛上君念其賞
自後者人先之自下者人高之誠哉是言也或曰弘羊
搉利而國用足盍搉諸曰譬諸父子為人父而搉其子
縱利如子何卜式之云不亦匡乎或曰因秦之法清而
行之亦可以致平乎曰譬諸琴瑟鄭衛調俾夔因之亦
不可以致簫韶矣或問處秦之世抱周之書益乎曰舉
世寒貂狐不亦燠乎或曰炎之以火沃之以湯燠亦燠
矣曰燠哉燠哉時亦有寒者矣非其時而望之非其道
而行之亦不可以至矣秦之有司負秦之法度秦之法
度負聖人之法度秦弘違天地之道而天地違秦亦弘
矣
五百篇
聖人聰明淵懿繼天測靈冠乎羣倫經諸範譔五百或
問五百歲而聖人出有諸曰堯舜禹君臣也而並文武
周公父子也而處湯孔子數百歲而生因往以推來雖
千一不可知也聖人有以擬天地而參諸身乎或問聖
人有詘乎曰有曰焉詘乎曰仲尼於南子所不欲見也
於陽虎所不欲敬也見所不見敬所不敬不詘如何或
曰衛靈公問陳則何以不詘曰詘身將以信道也如詘
道而信身雖天下不可為也聖人重其道而輕其禄衆
人輕其道而重其禄聖人曰於道行歟衆人曰於禄殖
歟昔者齊魯有大臣史失其名曰如何其大也曰叔孫
通欲制君臣之儀徵先生於齊魯所不能致者二人曰
若是則仲尼之開跡諸侯也非邪曰仲尼開跡將以自
用也如委已而從人雖有規矩準繩焉得而用之或問
孔子之時諸侯有知其聖者歟曰知之曰知之則曷為
不用曰不能曰知聖而不能用也可得聞乎曰用之則
宜從之從之則棄其所習逆其所順彊其所劣捐其所
能衝衝如也非天下之至德孰能用之或問孔子知其
道之不用也則載而惡乎之曰之後世君子曰賈如是
不亦鈍乎曰衆人愈利而後鈍聖人愈鈍而後利關百
聖而不慙蔽天地而不恥能言之類莫能加也貴無敵
富無倫利孰大焉或曰孔子之道不可小歟曰小則敗
聖如何曰若是則何為去乎曰愛日曰愛日而去何也
曰由羣婢之故也不聽政諫而不用雉噫者吾於觀庸
邪無為飽食安坐而懕觀也由此觀之夫子之日亦愛
矣或曰君子愛日乎曰君子仕則欲行其義居則欲彰
其道事不懕教不倦焉得日或問其有繼周者雖百世
可知也秦已繼周矣不待夏禮而治者其不驗乎曰聖
人之言天也天妄乎繼周者未欲泰平也如欲泰平也
捨之而用佗道亦無由至矣赫赫乎日出之光羣目之
用也渾渾乎聖人之道羣心之用也或問天地簡易而
聖人法之何五經之支離曰支離蓋其所以為簡易也
已簡已易焉支焉離或曰聖人無益於庸也曰世人之
益者倉廩也取之如單仲尼神明也小以成小大以成
大雖山川丘陵草木鳥獸裕如也如不用也神明亦末
如之何矣或問聖人占天乎曰占天也若此則史也何
異曰史以天占人聖人以人占天或問星有甘石何如
曰在德不在星德隆則晷星星隆則晷德也或問大人
曰無事於小為大人請問小曰事非禮義為小聖人之
言遠如天賢人之言近如地瓏&KR0785;其聲者其質玉乎聖
人矢口而成言肆筆而成書言可聞而不可殫書可觀
而不可盡周之人多行秦之人多病行有之也病曼之
也周之士也貴秦之士也賤周之士也肆秦之士也拘
月未望則載魄於西既望則終魄於東其遡於日乎彤
弓黸矢不為有矣聆德前世清視在下鑑莫近於斯矣
或問何如動而見畏曰畏人何如動而見侮曰侮人夫
見畏與見侮無不由已或問禮難以彊世曰難故彊世
如夷俟倨肆羈角之哺果而啗之奚其彊或性或彊及
其名一也見弓之張兮弛而不失其良兮或曰何謂也
曰擏之而已矣川有防器有範見禮教之至也經營然
後知幹楨之克立也莊楊蕩而不法墨晏儉而廢禮申
韓險而無化鄒衍迂而不信聖人之材天地也次山陵
川泉也次鳥獸草木也
先知篇
立政鼓衆動化天下莫尚於中和中和之發在哲民情
譔先知先知其幾於神乎敢問先知曰不知知其道者
其如視忽渺緜作炳先甲一日易後甲一日難或問何
以治國曰立政曰何以立政曰政之本身也身立則政
立矣或問為政有幾曰思斁或問思斁曰昔在周公征
於東方四國是王召伯述職蔽芾甘棠其思矣夫齊桓
公欲徑陳陳不果内執袁濤塗其斁矣夫嗚呼從政者
審其思斁而已矣或問何思何斁曰老人老孤人孤病
者養死者葬男子畝婦人桑之謂思若汗人老屈人孤
病者獨死者逋田畝荒杼軸空之謂斁為政日新或人
曰敢問日新曰使之利其仁樂其義厲之以名引之以美
使之陶陶然之謂日新或問民所勤曰民有三勤曰何
哉所謂三勤曰政善而吏惡一勤也吏善而政惡二勤
也政吏駢惡三勤也禽獸食人之食土木衣人之帛穀
人不足於晝絲人不足於夜之謂惡政聖人文質者也
車服以彰之藻色以明之聲音以揚之詩書以光之籩
豆不陳玉帛不分琴瑟不鏗鐘鼓不眃吾則無以見聖
人矣或曰以往聖人之法治將來譬猶膠柱而調瑟有
諸曰有之曰聖君少而庸君多如獨守仲尼之道是漆
也曰聖人之法未嘗不關盛衰焉昔者堯有天下舉大
綱命禹夏殷周屬其子不膠者卓矣唐虞象刑惟明夏
后肉辟三千不膠者卓矣堯親九族協和萬國湯武桓
桓征伐四克由是言之不膠者卓矣禮樂征伐自天子
所出春秋之時齊晉實予不膠者卓矣或曰人君不可
不學律令曰君子為國張其綱紀謹其教化導之以仁
則下不相賊蒞之以廉則下不相盜臨之以正則下不
相詐修之以禮義則下多德譲此君子所當學也如有
犯法則司獄在或苦亂曰綱紀曰惡在於綱紀曰大作
綱小作紀如綱不綱紀不紀雖有羅網惡得一目而正
諸或曰齊得夷吾而霸仲尼曰小器請問大器曰大器
其猶規矩準䋲乎先自治而後治人之謂大器或曰正
國何先曰躬工人績或曰為政先殺後教曰嗚呼天先
秋而後春乎將先春而後秋乎吾見玄駒之步雉之晨
雊也化其可以已矣哉民可使覿德不可使覿刑覿德
則純覿刑則亂象龍之致雨也難矣哉曰龍乎龍乎或
問政核曰真偽真偽則政核如真不真偽不偽則政事
不核鼓舞萬物者其雷風乎鼓舞萬民者其號令乎雷
不一風不再聖人樂天陶成天下之化使人有士君子
之器者也故不遁於世不離於羣遁離者是聖人乎雌
之不才其卵&KR1409;矣君之不才其民野矣或曰載使子草
律曰吾不如弘恭草奏曰吾不如陳湯曰何為曰必也
律不犯奏不剡甄陶天下者其在和乎剛則甈柔則坯
龍之潜亢不獲其中矣是以過中則惕不及中則躍其
近於中乎聖人之道譬猶日之中矣不及則末過則昃
什一天下之正也多則桀寡則貉井田之田田也肉刑
之刑刑也田也者與衆田之刑也者與衆棄之法無限
則庶人田侯田處侯宅食侯食服侯服人亦多不足矣
為國不迪其法而望其效譬諸算乎
重黎篇
仲尼以來國君將相卿士名臣參差不齊一槩諸聖譔
重黎或問南正重司天北正黎司地今何僚也曰近羲
近和孰重孰黎曰羲近重和近黎或問黃帝終始曰託
也昔者姒氏治水土而巫步多禹扁鵲盧人也而醫多
盧夫欲讎偽者必假真禹乎盧乎終始乎或問渾天曰
落下閎營之鮮於妄人度之耿中丞象之幾幾乎莫之
能違也請問蓋天曰蓋哉蓋哉應難未幾也或問趙世
多神何也曰神怪茫茫若存若亡聖人曼云或問子胥
種蠡孰賢曰胥也俾吴作亂破楚入郢鞭尸藉館皆不
由德謀越諫齊不式不能去卒眼之種蠡不彊諫而山
棲俾其君詘社稷之靈而童僕又終弊吴賢皆不足邵
也至蠡策種而遁肥矣哉或問陳勝吴廣曰亂曰不若
是則秦不亡曰亡秦乎恐秦未亡而先亡矣或問六國
並其已久矣一病一瘳迄始皇三載而咸時激地保人
事乎曰具請問事曰孝公以下彊兵力農以蠶食六國
事也保曰東溝大河南阻高山西采雍梁北鹵涇垠便
則申否則蟠保也激曰始皇方斧將相方刀六國方木
將相方肉激也或問秦伯列為侯衛卒吞天下而赧曾
無以制乎曰天子制公侯伯子男也庸節節莫差於僣
僣莫僣於祭祭莫重於地地莫重於天則襄文宣靈其
兆也昔者襄公始僣西畤以祭白帝文宣靈宗興鄜密
上下用事四帝而天王不匡反致文武胙是以四疆之
内各以其力來侵攘肌及骨赧獨何以制秦乎或問嬴
政二十六載天下擅秦秦十五載而楚楚五載而漢五
十載之際而天下三嬗天邪人邪曰具周建子弟列名
城班五爵流之十二當時雖欲漢得乎六國蚩蚩為嬴
弱姬卒之屏營嬴擅其政故天下擅秦秦失其猷罷侯
置守守失其微天下孤暌項氏暴彊改宰侯王故天下
擅楚擅楚之月有漢剏業山南發跡三秦追項山東故
天下擅漢天也人曰兼才尚權右計左數動謹於時人
也天不人不因人不天不成或問楚敗垓下方死曰天
也諒乎曰漢屈羣策羣策屈羣力楚憞羣策而自屈其
力屈人者克自屈者負天曷故焉或問秦楚既為天典
命矣秦縊灞上楚分江西興廢何速也曰天胙光德而
隕民忒昔在有熊高陽高辛唐虞三代咸有顯德故天
胙之為神明主且著在天庭是生民之願也厥饗國久
長若秦楚彊䦧震撲胎(當作跆徒來切踻也)藉三正播其虐於黎
苗子弟且欲喪之况於民乎况於鬼神乎廢未速也或
問仲尼大聖則天曷不胙曰無土然則舜禹有土乎曰
舜以堯作土禹以舜作土或問聖人表裏曰威儀文辭
表也德行忠信裏也或問義帝初矯劉龕南陽項救河
北二方分崩一離一合設秦得人如何曰人無為秦也
喪其靈久矣韓信黥布皆劒立南面稱孤卒窮時戮無
乃勿乎或曰勿則無名如何曰名者謂令名也忠不終
而躬逆焉攸令或問淳于越曰伎曲請問曰始皇方虎
挒而梟磔噬士猶腊肉也越興亢眉終無撓辭可謂伎
矣仕無妄之國食無妄之粟分無妄之橈自令之間而
不違可謂曲矣或問茅焦歷井幹之死使始皇奉虚左
之乘蔡生(案漢書云韓生)欲安項咸陽不能移又亨之或者未
辯歟曰生捨其木侯(當作沐猴)而謂人木侯亨不亦宜乎焦
逆訐而順守之雖辯劘虎牙矣或問甘羅之悟吕不韋
張辟彊之覺平勃皆以十二齡茂良乎曰才也茂良不
必父祖或問酈食其說陳留下敖倉說齊罷歷下軍何
辯也韓信襲齊以身脂鼎何訥也曰夫辯也者自辯也
如辯人幾矣或問蒯通抵韓信不能下又狂之曰方遭
信閉如其抵曰巇可抵乎曰賢者司禮小人司巇况拊
鍵乎或問李斯盡忠胡亥極刑忠乎曰斯以留客至作
相用狂人之言從浮大海立趙高之邪說廢沙丘之正
阿意督責焉用忠霍光始元之初擁少帝之微摧燕上
官之鋒處興廢之分堂堂乎忠難矣哉至顯不終矣或
問馮唐面文帝得廉頗李牧不能用也諒乎曰彼將有
激也親屈帝尊以信亞夫之軍至頗牧曷不用哉德曰
罪不孥宫不女館不新陵不墳或問交曰仁問餘耳曰
光初竇灌曰凶終或問信曰不食其言請人曰晉荀息
趙程嬰公孫杵臼秦大夫鑿穆公之側問義曰事得其
宜之謂義或問季布忍焉可為曰能者為之明哲不為
也或曰當布之急雖明哲如之何曰明哲不終項仕如
終焉攸避或問賢曰為人所不能請人曰顔淵黔婁四
皓韋玄成問長者曰藺相如伸秦而屈廉頗欒布之不
塗朱家之不德直不疑之不校韓安國之通使或問臣
之自得曰石太僕之對金將軍之謹張衛將軍之善慎
邴大夫之不伐善請問臣之自失曰李貳師之執二田
祈連之濫帥韓馮翊之愬蕭趙京兆之犯魏或問持滿
曰㧖欹(㧖於革反)揚王孫倮葬以矯世曰矯世以禮倮乎如
矯世則葛溝尚矣或問周官曰立事左氏曰品藻大史
遷曰實錄
淵騫篇
仲尼之後迄於漢道德行顔閔股肱蕭曹爰及名將尊
卑之條稱述品藻譔淵騫或問淵騫之徒惡乎在曰在
寢或曰淵騫曷不寢曰攀龍鱗附鳳翼巽以揚之勃勃
乎其不可及乎如其寢如其寢七十子之於仲尼也日
聞所不聞見所不見文章亦不足為矣君子絶德小人
絶力或問絶德曰舜以孝禹以功臯陶以謨非絶德邪
力秦悼武烏獲任鄙扛鼎抃牛非絶力邪或問勇曰軻
也曰何軻也曰軻也者謂孟軻也若荆軻君子盜諸請
問孟軻之勇曰勇於義而果於德不以貧富貴賤死生
動其心於勇也其庶乎魯仲連偒(古蕩字)而不剬(古制字)藺
相如剬而不偒或問鄒陽曰未信而分疑忼辭免罿(昌鍾)
(切)幾矣哉或問信陵平原孟嘗春申益乎曰上失其政
姦臣竊國命何其益乎樗里子之智也使知國如知葬
則吾以疾為蓍龜周之慎赧以成周而西傾秦之惠文
昭㐮以西山而東并孰愈曰周也羊秦也狼然則狼愈
歟曰羊狼一也或曰蒙恬忠而被誅忠奚可為也曰塹
山堙谷起臨洮擊遼水力不足而屍有餘忠不足相也
或問吕不韋其智矣乎以人易貨曰誰謂不韋智者歟
以國易宗吕不韋之盜穿窬之雄乎穿窬也者吾見擔
石矣未見雒陽也秦將白起不仁奚用為也長平之戰
四十萬人死蚩尤之亂不過於此矣原野厭人之肉川
谷流人之血將不仁奚用為翦曰始皇方獵六國而翦
牙欸或問要離非義者歟不以家辭國曰離也火妻灰
子以反於慶忌實蛛蝥(音矛)之靡也焉可謂之義也政也
為嚴氏犯韓刺相俠累曼面為姊實壯士之靡也焉可
謂之義也軻也為丹奉於期之首燕督亢之圖入不測
之秦實刺客之靡也焉可謂之義也或問儀秦學乎鬼
谷術而習乎縱横言安中國者各十餘年是夫曰詐人
也聖人惡諸曰孔子讀而儀秦行何如也曰甚矣鳳鳴
而鷙翰也曰然則子貢不為歟曰亂而不解子貢恥諸
說而不富貴儀秦恥諸或曰儀秦其才矣乎跡不蹈已
曰昔在任人帝曰難之亦才矣才乎才非吾徒之才也
美行東園公綺里季夏黃公角里先生言辭婁敬陸賈
執正王陵申屠嘉折節周昌汲黯守儒袁固申公災異
董相夏侯勝京房或問蕭曹曰蕭也規曹也隨滕灌樊
酈曰俠介叔孫通曰槧人也袁盎曰忠不足而談有餘
眺錯曰愚酷吏曰虎哉虎哉角而翼者也貨殖曰蚊曰
血國三千使將疏飲水褐博没齒然也或問循吏曰吏
也游俠曰竊國靈也佞幸曰不料而已或問近世社稷
之臣曰若張子房之智陳平之無悮絳侯勃之果霍將
軍之勇終之以禮樂則可謂社稷之臣矣或問公孫弘
董仲舒孰邇曰仲舒欲為而不可得弘容而已矣或問
近世名卿曰若張廷尉之平雋京兆之見尹扶風之絜
王子貢之介斯名卿矣將曰若條侯之守長平冠軍之
征伐博陸之持重可謂名將矣請問古曰鼓之以道德
征之以仁義輿尸血刃皆所不為也張騫蘇武之奉使
也執節没身不屈王命雖古之膚使其猶劣諸世稱東
方生之盛也言不純師行不純表其流風遺書蔑如也
或曰隠者也曰昔之隠者吾聞其語矣又聞其行矣或
曰隠道多端曰固也聖言聖行不逢其時聖人隠也賢
言賢行不逢其時賢者隠也談言談行不逢其時談者
隠也昔者箕子之漆其身也狂接輿之被其髮也欲去
而恐罹害者也箕子之洪範接輿之歌鳳也哉或問東
方生名過實者何也曰應諧不窮正諫穢德應諧似優
不窮似哲正諫似直穢德似隠請問名曰詼達惡比曰
非夷齊而是柳下惠戒其子以尚容首陽為拙柱下為
工飽食安坐以仕易農依隠玩世詭時不逢其滑稽之
雄乎或問柳下惠非朝隠者歟曰君子謂之不恭古者
高餓顯下禄隠妄譽仁之賊也妄毁義之賊也賊仁近
鄉原賊義近鄉訕或問子蜀人也請人曰有李仲元者
人也其為人也奈何曰不屈其意不累其身曰是夷惠
之徒歟曰不夷不惠可否之間也如是則奚名之不彰
也曰無仲尼則西山之餓夫與東國之絀臣惡乎聞曰
王陽貢禹遇仲尼乎曰明星皓皓華藻之力也歟曰若
是則奚為不自高曰皓皓者已也引而高之者天也子
欲自高邪仲元世之師也見其貌者肅如也聞其言者
愀如也觀其行者穆如也但聞以德詘人矣未聞以德
詘於人也仲元畏人也或曰育賁曰育賁也人畏其力
而侮其德請條曰非正不視非正不聽非正不言非正
不行夫能正其視聽言行者昔吾先師之所畏也如視
不視聽不聽言不言行不行雖有育賁其猶侮諸
君子篇
君子純終領聞蠢迪撿押旁開聖則譔君子或問君子
言則成文動則成德何以也曰以其弸中而彪外也般
之揮斤羿之激矢君子不言言必有中也不行行必有
稱也或問君子之柔剛曰君子於仁也柔於義也剛或
問航不漿衝不薺有諸曰有之或曰大器固不周於小
乎曰斯械也君子不械或問孟子知言之要知德之奥
曰非苟知之亦允蹈之或曰子小諸子孟子非諸子乎
曰諸子者以其知異於孔子者也孟子異乎不異或曰
荀卿非數家之書侻(佗括切可也)也至於子思孟軻詭哉曰
吾於荀卿歟見同門而異戶也惟聖人為不異牛玄騂
白睟(粹同)而角其升諸廟乎是以君子全德或問君子似
玉曰純淪温潤柔而堅玩(作刓)而廉隊乎其不可形也或
問仲尼之術周而不泰大而不小用之猶牛鼠也曰仲
尼之道猶四瀆也經營中國終入大海他人之道者西
北之流也綱紀夷貉或入於沱或淪於漢淮南說之用
不如太史公之用也太史公聖人將有取焉淮南鮮取
焉爾必也儒乎乍出乍入淮南也文麗用寡長卿也多
愛不忍子長也仲尼多愛愛義也子長多愛愛奇也或
曰甚矣傳書之不果也曰不果則不果矣人以巫鼓或
問聖人之言炳若丹青有諸曰吁是何言歟丹青初則
炳久則渝渝乎哉或曰聖人之道若天天則有常矣奚
聖人之多變也曰聖人固多變子游子夏得其書矣未
得其所以書也宰我子貢得其言矣未得其所以言也
顔淵閔子得其行矣未得其所以行也聖人之書言行
天也天其少變乎或曰聖人自恣歟何言之多端也曰
子未覩禹之行水歟一東一北行之無礙也君子之行
獨無礙乎如何直往也水避礙則通於海君子避礙則
通於理君子好人之好而忘已之好小人好已之好而
忘人之好或曰子於天下則誰與曰與夫進者乎或曰
貪夫位也慕夫禄也何其與曰此貪也非進也夫進也
者進於道慕於德殷之以仁義進而進退而退日孳孳
而不知勌者也或曰進退則聞命矣請問退進曰昔乎
顔淵以退為進天下鮮儷焉或曰若此則何小於必退
也曰必進易儷也必退易儷也進以禮退以義難儷也
或曰人有齊死生同貧富等貴賤何如曰作此者其有
懼乎信死生齊貧富同貴賤等則吾以聖人為囂囂通
天地人曰儒通天地而不通人曰伎人必先作然後人
名之先求然後人與之人必其自愛也然後人愛諸人
必其自敬也然後人敬諸自愛仁之至也自敬禮之至
也未有不自愛敬而人愛敬之者也或問龍龜鴻鵠不
亦壽乎曰壽曰人可壽乎曰物以其性人以其仁或問
人言仙者有諸乎曰吁吾聞伏羲神農殁黃帝堯舜殂
落而死文王畢孔子魯城之北獨子愛其死乎非人之
所及也仙亦無益子之彙矣或曰聖人不師仙厥術異
也聖人之於天下恥一物之不知仙人之於天下恥一
日之不生曰生乎生乎名生而實死也或曰世無仙則
焉得斯語曰語乎者非囂囂也歟惟囂囂能使無為有
或問仙之實曰無以為也有與無非問也問也者忠孝
之問也忠臣孝子偟乎不偟或問壽可益乎曰德曰回
牛之行德矣曷壽之不益也曰德故爾如回之殘牛之
賊也焉得爾曰殘賊或壽曰彼妄也君子不妄有生者
必有死有始者必有終自然之道也君子忠人况已乎
小人欺已况人乎
孝至篇
孝莫大於寧親寧親莫大於寧神寧神莫大於四表之
歡心譔孝至孝至矣一言而該聖人不加焉父母子之
天地歟無天何生無地何形天地裕於萬物萬物裕於
天地裕父母之裕不裕矣事父母自知不足者其舜乎
不可得而久者事親之謂也孝子愛日孝子有祭乎有
齋乎夫能存亡形屬荒絶者惟齋乎故孝子之於齋見
父母之存也是以祭不賓人而不祭豺獺乎或曰死生
盡禮可謂能子乎曰石奮石建父子之美也無是父無
是子無是子無是父或曰必也兩乎曰與堯無子舜無
父不如堯父舜子也子有含菽緼絮而致滋美其親將
以求孝也人曰偽如之何曰假儒衣書服而讀之三月
不歸孰曰非儒也或曰何以處偽曰有人則作之無人
則輟之之謂偽觀人者審其作輟而已矣不為名之名
其至矣為名之名其次也或問忠言嘉謨曰言合稷契
之謂忠謨合臯陶之謂嘉或曰邵如之何曰亦勖之而
已庳則秦儀鞅斯亦忠嘉矣堯舜之道皇兮夏殷周之
道將兮而以延其光兮或曰何謂也曰堯舜以其讓夏
以其功殷周以其伐或曰食如螘衣如華朱輪駟馬金
朱煌煌無已泰乎曰由其德舜禹受天下不為泰不由
其德五兩之綸半通之銅亦泰矣天下之通道五所以
行之者一曰勉或曰力有扛洪鼎揭華旗智德亦有之
乎曰百人矣德諧頑嚚讓萬國知情天地形不測百人
乎或問君曰明光問臣曰若禔敢問何謂也曰君子在
上則明而光其下在下則順而安其上或曰聖人事異
乎曰聖人德之為事異亞之故常修德者本也見異而
修德者末也本末不修而存者未之有也天地之得斯
民也斯民之得一人也一人之得心矣吾聞諸傳老則
戒之在得年彌高而德彌卲者是孔子之徒歟或問德
有始而無終與有終而無始也孰寧曰寧先病而後瘳
乎寧先瘳而後病乎或問大曰小問遠曰邇未達曰天
下為大治之在道不亦小乎四海為遠治之在心不亦
邇乎或問俊哲洪秀曰知哲聖人之謂俊秀穎德行之
謂洪君子動則擬諸事事則擬諸禮或問羣言之長羣
行之宗曰羣言之長德言也羣行之宗德行也或問泰
和曰其在唐虞成周乎觀書及詩温温乎其和可知也
周康之時頌聲作乎下關雎作乎上習治也齊桓之時
緼而春秋美邵陵習亂也故習治則傷始亂也習亂則
好始治也漢德其可謂允懷矣黃支之南大夏之西東
鞮北女來貢其珍漢德其可謂允懷矣世鮮焉芒芒聖
德遠人咸慕上也武義璜璜兵征四方次也宗夷猾夏
蠢迪王人屈國喪師無次也麟之儀儀鳳之師師其至
矣乎螭虎桓桓鷹隼䎒䎒(暴也)未至也或曰訩訩北夷被
我純繢帶我金犀珍膳寧鍸不亦享乎曰昔在高文武
實為兵主今稽首來臣稱為北藩是為宗廟之神社稷
之靈也可不享乎龍堆以西大漠以北鳥夷獸夷郡勞
王師漢家不為也朱厓之絶捐之之力也否則介鱗易
我衣裳君人者務在殷民阜財明道信義致帝者之用
成天地之化使粒食之民粲也晏也享於鬼神不亦饗
乎天道勞功或問勞功曰日一曰勞考載曰功或曰君
逸臣勞何天之勞曰於事則逸於道則勞周公以來未
有漢公之懿也勤勞則過於阿衡漢興二百一十載而
中天其庶矣乎辟廱以本之校學以教之禮樂以容之
輿服以表之復其井刑勉人役唐矣夫
揚子雲集卷一
