梁文紀卷六明梅鼎祚編
任昉(字彦昇樂安博昌人仕齊中書侍郎入梁歴新安太守)
武帝追封永陽王詔
亡兄德履冲粹識業深通徽聲善譽風流籍甚道長世
短清塵緬邈感惟既往永慕慟心可追封永陽郡王
追封丞相長沙王詔
夫褒崇明器率由舊章光昭德祀永世作則亡兄道被
如仁功深微管懸諸日月久而彌新故能拯龜玉於巳
毁導涸源於將塞今理運惟新賢戚並建感惟永遠觸
目崩心可追封長沙郡王
追封衡陽王桂陽王詔
亡弟暢風標秀物器體淹弘朱方之役盡勤王事策出
無方物惟不賞亡弟融業行清簡風度閑綽蚤優名輩
夙廣令聞朕應天紹命君臨萬㝢祚啟郇滕感興魯衛
事往運来永懷傷切暢可追封衡陽郡王融可桂陽郡
王
封臨川安興建安等三王詔
神州帝城冠冕列岳渚官樊鄧形勝是歸居中作衛翼
宣戎重隆兹寵號實允舊章並非親勿居惟賢斯授宏
朕之介弟早富德譽董一蕃政絹是嘉庸國禮家情瞻
寄隆重季風穎儁邁誠業摽簡任居蕃翰政以化成偉
體韻淹穆神㝢凝正經綸夷險參贊王業
初封諸功臣詔
草昧權輿事深締構康俗成務義在庇民自非羣才並
軌文武宣翼將何以啟兹景祚弘此帝圖或運籌帷帳
經啟王業或攻城略野殉義忘生或腹心爪牙折衝禦
侮忠勤茂德夷險一致並宜建國開宇蕃屏王室山河
之誓永永無窮
求薦士詔
夫進賢茂賞蔽善明罰前王盛則咸必由之朕纂統鴻
業寅畏大寶思求俊異協贊雍熙歴聽九功物色輿皂
而白駒盈谷萇楚未刈是以臨朝永歎日昃伊佇便可
博詢卿士各舉所知將量才授能擢以不次庶同則哲
之明稱朕急賢之旨
齊宣德皇后臨朝答梁王令
承固兹謙抑未膺大典敬復雅旨良有憮然夫至寂難
原言象所絶教思有律感通斯在所以異人者神明同
人者用舍王誕兹上睿對越天行德冠二儀化周羣動
生民以来一人而巳但達節弘道每濡跡於中庸神照
惟幾不抑心於鑚仰范宣既讓其下取則況聖圖睿範
歌思是歸廉約雖弘慶賞遂替誠賢者悦義長難進之
風不肖者矜功沮竭力之效勸沮之間所差巳遠王何
得不暫紆雅尚尤答天人使朕夜艾以安早朝有預今
遣率兹百辟申薦誠欵萬致一塗煩言可略
宣德皇后令
宣德皇后敬問具位夫功在不賞故庸勲之典盖闕施
侔造物則謝德之途巳寡要不得不強為之名使荃宰
有寄公實天生德齊聖廣淵不改參辰而九星仰止不
易日月而二儀貞觀在昔晦明隠鱗戢翼博通羣籍而
讓齒乎一卷之師劒氣淩雲而屈迹於萬夫之下辯析
天口而似不能言文擅雕龍而成輒削稾爰在弱冠首
應弓旌客遊梁朝則聲華藉甚薦名宰府則延譽自高
隆昌季年勤王始著建武維新締構斯在功隆賞薄嘉
庸莫疇一馬之田介山之志愈厲六百之秩大樹之號
斯存及擁旄司部代馬不敢南牧推轂樊鄧胡塵罕當
夕起惟彼狡童窮凶極虐衣冠冺絶禮樂崩喪既而鞠
旅誓衆言謀王室白羽一麾黃鳥底定甲既鱗下車亦
瓦裂致天之屆拱揖羣后豐功厚利無得而稱是以祥
光總至休氣四塞五老游河飛星入昴而地狹乎四履
勢卑乎九伯帝有恧焉輶軒萃止今遣某位某甲等率
兹百辟人致其誠庶匪席之旨不遠而復
重敦勸梁王令
朕聞匹夫好仁義在摩踵君子行道達斯兼濟未有盡
器窮神藴徽章乎天植高奠中樽覩傾壘而弗極惟王
德冠往初功無與二四時等契兩曜齊明擬度天行取
賦乾健而運距艱季道極百王援義而起一戎大定羅
山革草罔不率從用使商庭産&KR0034;周闕樹梓傾宮既
散鹿臺靡蓄盛德大業巍巍若此日者事岐之號爰發
帝言殊物備禮率由寡昧雖復雲竿載路清蹕啟行昭
德報功未臻其極而高揖天休遠存克讓俾予未亡興
慚日昃今遣率兹百辟人致誠請庶有感睿心霈然降
志
為齊竟陵王世子臨會稽郡教
富室兼并前史共蠧大姓侵威往哲攸疾而權豪之族
擅割林池勢富之家專利山海至乃水稱峻巖嚴我君
后崇墉增仞内通神明出符大順火炎崑岡神嶽崩潰
蘭艾同燼玉石俱碎哲人遭命哀有餘慨
天監三年策秀才文三首
問秀才朕長驅樊鄧直指商郊因藉時来乘此歷運當
扆永念猶懷慙德何者百王之敝齊季斯甚衣冠禮樂
掃地無餘斲雕刓方經綸草昧採三王之禮冠履麤分
因六代之樂宮判始辨而百度草創倉廩未實若終畆
不税則國用靡資百姓不足則惻隠深慮每時入芻槀
歲課田租愀焉疚懷如憐赤子今欲使朕無滿堂之念
民有家給之饒漸登九年之蓄稍去關市之征子大夫
當此三道利用賓王斯理何從佇聞良說
問朕本自諸生弱齡有志閉戶自精開卷獨得九流七
略頗常觀覽六藝百家庶非牆面雖一日萬機早朝晏
罷聽覽之暇三餘靡失上之化下草偃風從惟此虚寡
弗能動俗昔紫衣賤服猶化齊風長纓鄙好且變鄒俗
雖德慙往賢業優前事且夫縉紳道行禄利然也朕傾
心駿骨非懼真龍輜軿青紫如拾地芥而惰游廢業十
室而九鳴鳥蔑聞子衿不作弘奬之路斯既然矣猶其
寂寞應有良規
問朕立諫鼓設謗木於兹三年矣比雖輻輳闕下多非
政要日伏青蒲罕能切直將齊季多諱風流遂往將謂
朕空然慕古虚受弗弘然自君臨萬㝢介在民上何嘗
以一言失旨轉徙朔方睚眦有違論輸左校而使直臣
杜口忠讜路絶將恐弘長之道别有未周悉意以陳極
言無隠
到大司馬記室牋(高祖為大司馬錄尚書事)
(高祖克京邑霸府初開以昉為驃騎記室參軍始高祖與昉過竟陵王西邸從容謂昉曰)
(我登三府當以卿為記室昉亦戲高祖曰我若登三事當以卿為騎兵謂高祖善騎也至)
(是故引昉符昔言焉昉奉牋)
記室參軍事任昉死罪死罪伏承以今月令辰肅膺典
冊德顯功高光副四海含生之倫庇身有地况昉受教
君子將二十年咳唾為恩盼睞成飾小人懷惠顧知死
所昔承嘉宴屬有緒言提挈之旨形乎善謔豈謂多幸
斯言不渝雖情謬先覺而迹淪驕餌湯沐具而非弔大
厦構而相賀明公道冠二儀勲超遂古將使伊周奉轡
桓文扶轂神功無紀作物何稱府朝初建俊賢翹首維
此魚目唐突璠璵顧巳循涯實知塵忝千載一逢再造
難答雖則隕越且知非報不勝荷戴屏營之至謹詣廳
奉白牋謝聞死罪死罪(文選宴含生梁書作天生嘉宴作清賀作驩翹作驤璠璵作)
(璵璠)
梁國府僚勸進牋
(齊中興二年正月策梁高祖相國梁公加九錫高祖固辭府僚勸進公不許藝文類聚)
(載云任昉為百辟勸進牋文選載重請箋云任昉按丘遲傳高祖平京邑霸府開引為驃)
(騎主簿時勸進梁王及殊禮皆遲文也)
伏承嘉命顯至佇策明公逡巡盛禮斯實謙尊之旨未
窮遠大之致何者嗣君棄常自絶宗社國命民生翦為
仇讎折棟崩榱壓焉自及卿士懷脯斮之痛黔首懼比
屋之誅明公亮格天之功拯水火之切再躔日月重綴
參辰反龜玉於塗泥濟斯民於阬岸使夫匹婦童兒羞
言伊吕鄉校里塾恥談五霸而位卑乎阿衡地狹於曲
阜慶賞之道尚其未洽夫大寶公器非要非距至公至
平當仁誰讓明公宜祗奉天人允膺大禮無使後予之
歌同為胥怨兼濟之仁翻為獨善(梁書童民生梁書作人主兒書作二兒)
(今從藝文類聚)
府僚重請牋
(二月府僚重請於是始受)
近以朝命藴隆冒奏丹誠奉被還令未蒙虚受搢紳顒
顒深所未達盖聞受金於府通人之弘致高蹈海隅匹
夫之小節是以履乘石而周公不以為疑贈玉璜而太
公不以為讓況世哲繼軌先德在民經綸草昧深歎微
管加以朱方之役荆河是依班師振旅大造王室雖復
累跡救宋重胝存楚居今觀古曾何足云而惑甚盜鐘
功疑不賞皇天后土不勝其酷是以玉馬駿奔表微子
之去金版出地告龍逢之怨明公據鞍輟哭厲三軍之
志獨居掩涕激義士之心故能使海若登祇罄圖效祉
山戎孤竹束馬景從伐罪弔民匡時靜亂匪叨天功實
勤濡足且明公本自諸生取樂名教道風素論坐鎮雅
俗不習孫吳遘兹神武驅盡誅之氓濟必封之俗龜玉
不毁誰之功與獨為君子將使伊周何地某等不達通變
實有愚誠不任悾欵棘心重謁伏願特膺典策式副民
望(文選臺藴隆梁書作藴策藝文作藴崇世書作代王室作閣跡作繭怨作冤民並作人匡時作一匡)
答何胤書
得書知便遠追疎董超然高蹈雖朝旨殷勤而輕棹巳
遠供餞莫申瞻言增慨善保嘉猷比致音息懷人望古
潸悵久之(藝文類聚昭舊作為昭明太子答胤然明自有與胤書)
與江革書(革字休映濟陽考城人齊尚書駕部郎入梁歴度支尚書)
(建安王子真為雍州刺史表求管記以革為征北記室参軍與弟觀少長共居苦求同行)
(乃以觀行參軍兼記室時沈約任昉並相賞重昉與革書南史作沈約任昉與革書)
此段雍府妙選英才文房之職總卿昆季可謂馭二龍
於長途騁騏驥於千里(梁書革此段南史作比聞長江革傳除東中郎武陵王史)
(會稽郡丞門生故吏並齎持緣道迎候革曰我通不受餉不容獨當故人筐篚按此亦口語耳尺牘載作辭餽)
(餉書非附訂於此)
與沈約書
(范雲字彦龍南鄉武陰人歴尚書右僕射天監二年卒昉時為義興太守與約書)
范僕射遂不救疾范侯淳孝睦友在家必聞直道正色
立朝斯著一金之俸必徧親倫鍾庾之秩散之故舊佐
命興王心力俱盡謀猷忠允諒誠匪躬破産而字死友
之孤開門而延故人之殯則惟其常無得而稱矣器用
車馬無改平生之素憑論欵對不易布素之交若斯人
者豈云易遇昉將莅此邦務在遄邁雖解駕流連再貽
欵顧將乖之際不忍告别無益離悲祗增今恨永念平
生忽焉疇曩追尋笑緒皆成悲端(梁典)
弔樂永世書
永世孝友之至發自天真皎潔之操曾非矯飾意有所
固白刃不移理有所托淄澠自辨餘息雖存視陰無幾
終始之托方寄祁侯豈謂樂生反先朝露以理遣滯鄙
識未曉以事尋悲哀楚交至松檟可拱悲緒無窮
為王金紫謝齊武帝示皇太子律序啟(文惠太子長懋)
臣聞化澄上業草纓垂典教清中世艾服懲刑自禮失
宗周俗反炎漢張馮導其迹賈杜浚其流仲舒之得情
孔子之博約故以義該往哲盡美前王而年世浸遠篇
牘訛誤朽編落簡見誣前淑侮文擅議取弊後昆立不
倚衡遂均鴻毛之殞傷足居憂忘貽髮膚之痛豈所以
臨河永歎含育最靈者也伏惟陛下施博天地澤深禹
湯温舒之策優游虚授衛展之議寧失弗經削秋荼之
法解凝脂之網(並藝文類聚)
上蕭太傅固辭奪禮啟
(昉為尚書殿中郎父憂去職齊明帝作相起為驃騎記室再三固辭帝見其辭切不能奪)
昉啟近啟歸訴庶諒窮欵奉被還旨未垂哀察悼心失
圖泣血待旦昉於品庶示均鎔造干禄祈榮更為自拔
虧教廢禮豈關視聽所不忍言具陳兹啟往来末宦禄
不代耕飢寒無甘旨之資限役廢晨昏之半膝下之歡
巳同過隙几筵之慕幾何可憑且奠酹不親如在安寄
晨暮寂寥閴若無主所守既無别禮窮咽豈及多喻明
公功格區宇感通有塗若霈然降臨賜寢嚴命是知孝
治所被爰至無心錫類所及匪徒教義不任崩迫之情
謹以啟事陳聞謹啟(文選)
求為劉瓛立館啟(瓛見齊)
昔在魏中爰及晉始書貴虚玄人悦陶縦瑚璉廢泗上
之容樽俎恣林下之適春干秋羽委曠而弗陳西序東
膠寂寥而誰仰所以金雞忘曉玉羊失馭神器毁於獯
戎寶歷遷於干越豈不悲歟劉瓛澡身浴德修行明經
賤珪璧於光陰竟松筠於歲晚貧不隕穫其心窮不二
三其操而困無居止浮寓親游垣棟傾替窐衢墊側有
朋自遠無用栖憑皆負笈擔簦櫛風沐露瓛之器學無
謝前修輒欲與之周旋開館招屈臣第西偏官有閒地
北拒晉山南望通邑雖曰人境實少浮喧廣輪裁盈數
畆布以施立黌塾薄藝桑麻粗創茨宇(藝文類聚)
為卞彬謝修卞忠貞墓啟(彬字士蔚濟陰冤句人齊綏建太守)
(卞壺永嘉中為右將軍領右衛蘇峻稱兵六軍敗績壺赴賊二子眕盱隨從俱為賊所害)
臣彬啟伏見詔書并鄭義泰宣敕當賜修理臣亡高祖
晉故驃騎大將軍建興忠貞公壼墳塋臣門緒不昌天
道所昧忠搆身危孝積家禍名教同悲隠淪惆悵而年
世貿遷孤裔淪塞遂使碑表蕪滅丘樹荒毁狐兔成穴
童牧哀歌感慨自哀日月纏迫陛下弘宣教義非求效
於方今壼餘烈不泯固陳力於異世但加等之渥近闕
於晉典樵蘇之刑遠流於皇代臣亦何人敢謝斯幸不
任悲荷之至謹奉啟以聞謹啟
為齊明帝讓宣城郡公第一表(明帝既廢鬱林王立海陵始錄)
(尚書事封宣城郡公時昉為太子步兵使具表草讓帝愠其辭斥於建武之世位不過列)
(校)
臣鸞言被臺司召以臣為侍中中書監驃騎大將軍開府
儀同三司揚州刺史錄尚書事封宣城郡開國公食邑
三千戶加兵五千人臣本庸才知力淺短太祖高皇帝
篤猶子之愛降家人之慈世祖武皇帝情等布衣寄深
同氣武皇大漸實奉話言雖自見之明庸近所蔽愚夫
一至偏識量已實不忍自固於綴衣之辰拒違於玉几
之側遂荷顧託導揚末命雖嗣君棄常獲罪宣德王室
不造職臣之由何者親則東牟任惟博陸徒懷子孟社
稷之對何救昌邑諍臣之譏四海之議於何逃責且陵
土未乾訓誓在耳家國之事一至於斯非臣之尤誰任
其咎將何以肅拜高寢虔奉武園悼心失圖泣血待旦
寧容復徼榮於家恥宴安於國危驃騎上將之元勲神
州儀刑之列岳尚書古稱司會中書實管王言且虚飾
寵章委成禦侮臣知不惬物誰謂宜但命輕鴻毛責重
山岳存沒同歸毁譽一貫辭一官不減身累增一職已
黷朝經便當自同體國不為飾讓至於功均一匡賞同
千室光宅近甸奄有全邦隕越為期不敢聞命亦願曲
留降鑒即垂順許鉅平之懇誠必固永昌之丹慊獲申
乃知君臣之道綽有餘裕苟曰易照敢守難奪故可庶
心弘議酌己親物者矣不勝荷懼屏營之誠謹附某官
某甲奉表以聞(偏識梁書作偶識不造作之亂古稱作是稱君臣作君子)
為范尚書讓吏部封侯第一表
臣雲言被尚書召以臣為散騎常侍吏部尚書封霄城
縣開國侯食邑千戶奉命震驚心顔無措臣雲頓首頓
首死罪死罪臣素門凡流輪翮無取進謝中庸退慚狂
狷固常鑚厲求學而一經不治篆刻為文而三冬靡就
負書燕魏空殫菽粟躡屩齊楚徒知貧賤既而分虎出
守以囊被見嗤持斧作牧以薏苡興謗赭衣為虜見獄
吏之尊除名為民知井臼之逸百年上夀既曰徒然如
其誠說亦以過半亂離斯瘼欲以安歸閉門荒苑再離
寒暑兼以東皋數畆控帶朝夕關外一區悵望鍾阜雖
室無趙女而門多好事禄微賜金而歡同娛老折芰燔
枯此焉自足陛下應期萬世接統千祀三千景附八百
不謀臣釁等離心功慚同德泥首在顏輿棺未毁締構
草昧敢叨天功獄訟謳歌示同民志而隆器大名一朝
總集顧已反躬何以臻此政當以接閈白水列宅舊豐
忘捨講之尤存諸公之費俯拾青紫豈待明經臣雲頓
首頓首死罪死罪夫銓衡之重關諸隆替遠惟則哲在
帝猶難漢魏以降達識繼軌雅俗所歸唯稱許郭拔十
得五尚曰比肩其餘得失未聞偶察童幼天機暫發顧
無足算在魏則毛玠公方居晉則山濤識量以臣況之
一何遼落齊季陵遲官方淆亂鴻都不綱西園成市金
章有盈笥之談華貂深不足之歎草創惟始義存改作
恭己南面責成斯在豈宜妄加寵私以乏王事附蟬之
飾空成寵章求之公私授受交失近世侯者功緒參差
或足食關中或成軍河内或制勝帷幄或門人加親或
與時抑揚或隠若敵國或策定禁中或功成野戰或盛
德如卓茂或師道如桓榮或四姓侍祠巳無足紀五侯
外戚且非舊章而臣之所附唯在恩澤既義異酬庸實
榮乖儒者雖小人貪幸豈獨無心臣本自諸生家承素
業門無富貴易農而仕乃祖玄平道風秀世爰在中興
儀刑多士位裁元凱任止牧伯高祖少連夙乘高尚所
富者義所乏者時薄宦東朝謝病下邑先志不忘愚臣
是庶且去歲冬初國學之老博士耳今兹首夏將亞冢
司雖千秋之一月九遷荀爽之十旬遠至方之微臣未
為速達臣雖無識唯利是視至於虧名損實為國為身
知其不可不敢妄冒陛下不棄菅蒯愛同絲麻倘平生
之言猶在聽覽宿心素志無復貳辭矜臣所乞特迴寵
命則彝章載穆微物知免臣今在假不容詣省不任荷
懼之至謹奉表以聞
為蕭揚州作薦士表(齊始安王為揚州刺史士齊明帝建武初有詔舉)
(遙光表薦暕除驃騎從事中郎僧孺除尚書儀曹郎此表梁書分在二傳)
臣聞求賢暫勞垂拱永逸方之疏壤取類導川伏惟陛
下道隠旒纊信充符璽六飛同塵五讓高世白駒空谷
振鷺在庭猶懼隠鱗卜築藏器屠保物色關下委裘河
上非取製於一狐諒求味於兼采而五聲倦響九工是
詢寝議廟堂借聽輿皂臣位任隆重義兼家邦實欲使
名實不違徼倖路絶世門上品猶當格以清談英俊下
僚不可限以位貌竊見祕書丞琅邪王暕年二十一字
思晦七葉重光海内冠冕神清氣茂允迪中和叔寶理
遣之談彦輔名教之樂故以暉映先達領袖後進居無
塵雜家有賜書辭賦清新屬言玄遠室邇人曠物疎道親
養素丘園台階虚位庠序公朝萬夫傾望豈徒荀令可
想李公不忘而巳哉前晉安郡侯官令王僧孺年三十
五字僧孺理尚棲約思致恬敏既筆耕為養亦傭書成
學至乃集螢映雪編蒲緝柳先言往行人物雅俗甘泉
遺儀南宮故事畫地成圖抵掌可述豈直鼮鼠有必對
之辯竹書無落簡之繆暕坐鎮雅俗弘益巳多僧孺訪
對不休質疑斯在並東序之祕寶瑚璉之茂器誠言以
人廢而才實世資臨表悚戰猶懼未允不任下情(世門梁書)
(作勢門傾望作傾首不忘作不亡集螢作照螢)
為褚諮議蓁讓代兄襲封表一
一昨被司徒符印稱詔旨許臣兄賁所請以臣紹封
南康郡公臣世屬啟聖運偶時来尚德疇庸先錫土宇
臣賁載世承家兄居長德而量已夙退内事園蔬以臣
行達幽明早酷荼苦賁天倫冥至友愛淳深非直引瘠
推温故能逃迹讓位鞠育提養以及人次事死讓生尚
均脱履取信十室本若錙銖乃遠謬推恩近霑庸薄能
以國讓弘義有歸匹夫難奪守以弗二昔武始迫家臣
之策陵陽感鮑子之言張以誠請丁為理屈且大宗絶
緒命臣出纉傍統稟承在昔理絶終天永懷情事觸感
崩裂伏惟陛下俯權孤門哀榮之重爰奪臣一至之輕
察其丹欵特賜停絶至公允穆微臣克幸
為褚諮議蓁讓代兄襲封表二
近冒披欵庶蒙哀亮奉被還詔未垂矜允伏讀周遑罔
寘心誠臣本凡劣身名不限標一善不足以驗風流存
小讓不足以弘進止若乃富埒千駟貴有邦家二者之
来不期而至中人猶且趦趄凡近固宜勉勖直以門緒
有歸長德無二若使賁高延陵之風忘子臧之節是廢
德舉豈曰能賢陛下留心孤門特深追遠故臣窮必呼
天憑威咫尺賁嬰疾沈固公私廢禮逢不世之恩遂良
巳之志確然難奪有理存焉臣既承先旨出纉傍統受
命有資反身何奉敘心感悼免義迫窮誠賁息霽年將
志學禮及趨拜且私門世適二三攸序若天眷無巳必
降殊私乞臣霽奉膺珪社伏願陛下聖慈曲垂矜慎如
蒙哀允施重含育
為范始興作求立太宰碑表
臣雲言原夫存樹風猷沒著徽烈既絶故老之口必資不
刊之書而藏諸名山則陵谷遷貿府之延閣則青編落
簡然則配天之迹存於泗水之上素王之道紀於沂川
之側由是崇師之義擬迹於西河尊主之情致之於堯
㝢故精廬妄啟必窮鐫勒之盛君長一城亦盡刊刻之
美況乎甄陶周召孕育伊顔故太宰竟陵文宣王臣某
與存與亡則義形社稷嚴天配帝則周公其人體國端
朝出藩入守進思必告之道退無苟利之專五教以倫
百揆時序若夫一言一行盛德之風琴書藝業述作之
茂道非兼濟事止樂善亦無得而稱焉人之云亡忽移
歲序鴟鴞東徙松檟成行六府臣僚三藩士女人蓄油
素家懷鉛筆瞻彼景山徒然望慕昔晉氏初禁立碑魏
舒之亡亦從班列而阮略既泯故首冒嚴科為之者竟免
刑戮置之者反蒙嘉歎至於道被如仁功參微管本宜
在常均之外故太宰淵丞相嶷親賢並軌即為成規乞
依二公前例賜許刊立寧容使長想九原樵蘇罔識其
禁駐蹕長陵輶軒不知所適臣里閭孤賤才無可甄值
齊網之弘弛賓客之禁策名委質忽焉二紀慮先犬馬
厚恩不答而敝惟毁盖未蓐螻蟻珠襦玉匣遽飾幽泉
陛下弘奬名教不隔微物使臣得駿奔南浦長號北陵
既曲逢前施實仰覬後澤倘驗杜預山頂之言庶存馬
駿必拜之感臨表悲懼言不自宣
為皇太子求一日一入朝表
臣聞内豎告安姬昌怡色鳴雞戒旦周發冠履或以涼
燠之候晨昏異宜膳羞之和鼎餁殊節一辰三朝稱情猶
簡終日承顔在理斯惬且長夀之對撫循無巳馳道未
窮顧懷不輟豈直下動天性固亦上結慈衷自頃半旬
乃朝遂為通制事踰信次義乖晨省一日萬機不敢三
塵御省每旦改宿特乞一至寢門
為吏部謝表
郎官之重千金非譬爰在前世實光選造清通為首終
遂弗居深識為度累薦無獲承之攝官顧知其望方今
皇朝御宇昇長咸亨涇渭縉紳無謬衡石抑揚庶品亦
候能官顧巳循涯孰用秪荷唯知死所未識所報
為王思遠讓侍中表
行則六尺之内陪接天光語則親璽申命誠信區宇獻
可替否出納惟幾敷奏於聲華之上進讓於玉堂之
下金遷七貴之茂王粲二公之孫雖復仲尉孤緒元卿
末裔未有不階民譽妄承典私者也
為梁公請刊改律令表
臣聞淳源既遠天討是因畫衣象服以致刑措草纓艾
&KR1302;民不能犯及淳德下衰運距澆季湯刑禹政不足禁
姦九法三章無以息訟所以赭衣塞路圄犴成市凝脂
巳疎秋茶未苦姦吏為市生殺並用可為慟哭豈徒一
緒夫肖貌天地稟靈川岳受體愛敬髮膚為重流矢影
風顧有憂色而當妄加刳斮金木為伍且夫刻木不對
畫地不入畏避若是而動貽非命王道為虧良在於此
法開二門為政之蠧生殺多緒誰其適從
為蕭侍中拜襲封表
詔書拜臣襲封竟陵郡王臣以凡庸素乏才植皇朝尚
德詔爵惟賢遂復出修職貢入頒卿士但有道之守海
外重扄蕃籬近甸無勞擊柝仰閱舊章俯增私感報國
承家豈云萬一
奏彈曹景宗
御史中丞臣任昉稽首言臣聞將軍死綏咫步無却顧
望避敵逗撓有刑至乃趙母深識乞不為坐魏主著令
抵罪巳輕是知敗軍之將身死家戮爰自古昔明罰在
斯臣昉頓首頓首死罪死罪竊尋獯獫侵軼暫擾疆陲
王師薄伐所向風靡是以淮徐獻捷河兖凱歸東關無
一戰之勞塗中罕千金之費而司部懸隔斜臨寇境故
使狡虜憑陵淹移歲月故司州刺史蔡道恭率厲義勇
奮不顧命全城守死自冬徂秋猶轉戰無窮亟摧醜虜
方之居延則陵降而恭守比之疎勒則耿存而蔡亡若
使郢部救兵微接聲援則單于之首又懸北闕豈直受
降可築涉安啟土而巳哉實由郢州刺史臣景宗受命
致討不時言邁故使蝟結蟻聚水草有依方復按甲盤
桓緩救資敵遂令孤城窮守力屈凶威雖然猶應固守
三關更謀進取而退師延頸自貽虧衂疆場侵駭職是
之由不有嚴刑誅賞安寘景宗即主臣謹案使持節都
督郢司二州諸軍事左將軍郢州刺史湘西縣開國侯
臣景宗擢自行間遘兹多幸指縦非擬獲獸何勤賞茂
通侯榮高列將負擔裁弛鐘鼎遽列和戎莫效二八巳
陳自頂至踵功歸造化潤草塗原豈獲自己且道恭云
逝城守累旬景宗之存一朝棄甲生曹死蔡優劣若是
惟此人斯有靦面目昔漢光命將坐知千里魏武置法
案以從事故能出必以律錙銖無爽伏惟聖武英挺略
不世出料敵制變萬里無差奉而行之實弘廟算惟此
庸固理絶言提自胡騎縦逸久患諸夏聖朝乃顧將一
車書慜彼司氓致辱非所早朝永歎載懷矜惻致兹虧
喪何所逃罪宜正刑書肅明典憲臣謹以劾請以見事
免景宗所居官下太常削爵土收付廷尉法獄治罪其
軍佐職僚偏裨將帥絓諸應及咎者别攝治書侍御史
隨違續奏臣謹奉白簡以聞
奏彈劉整
御史中丞臣任昉稽首言臣聞馬援奉嫂不冠不入汜
毓字孤家無常子是以義士節夫聞之有立千載美談
斯為稱首臣昉頓首頓首死罪死罪謹案齊故西陽内
史劉寅妻范詣臺訴列稱出適劉氏二十許年劉氏喪
亡撫養孤弱叔郎整恒欲傷害侵奪分前奴教子當伯
並巳入衆又以錢婢姊妹弟温仍留奴自使又奪寅息
逡婢綠草私貨得錢並不分逡寅第二庶息師利去歲
十月往整田上經十二日整便責范米六斗哺食米未
展送忽至戶前隔箔攘拳大罵突進房中屏風上取車
帷凖米去二月九日夜婢采音偷車欄甲杖龍牽范問
失物之意便打息逡整及母并奴婢等六人來至范屋
中高聲大罵婢采音舉手查范臂求攝檢如訴狀輒攝
整父舊使奴海蛤到臺辯問列稱整亡父興道先為零
陵郡得奴婢四人分財以奴教子乞大息寅寅亡後第
二弟整仍奪教子云應入衆整便留自使婢姊及弟各
准錢五千文不分逡其奴當伯先是衆奴兄弟未分財
之前整兄寅以當伯貼錢七千共衆作田寅罷西陽郡
還雖未别火食寅以私錢七千贖當伯仍使上廣州去
後寅喪亡整兄弟後分奴婢唯餘婢綠草入衆整復云
寅未分財贖當伯又應屬衆整意貪得當伯推綠草與
逡整規當伯還整擬欲自取婢當伯遂經七年不返擬已死
亡不迴更奪取綠草貨得錢七千整兄弟及姊共分此
錢又不分逡寅妻范云當伯是亡夫私贖應屬息逡當
伯天監二年從廣州還至整復奪取云應充衆准顧借
上廣州四年夫直今在整處使進責整婢采音劉整兄
寅第二息師利去年十二月十二日忽往整墅停住十
二日整就兄妻范求米六斗哺食范未得還整怒仍自
進范所住屏風上取車帷為質范送米六斗整則納受
范今年二月九日夜失車欄子夾杖龍牽等范及息逡
道是采音所偷整聞聲仍打逡范喚問何意打我兒整
母子爾時便同出中庭隔箔與范相罵婢采音及奴教
子楚玉法志等四人於時在整母子左右整語采音其
道汝偷車校具汝何不進裏罵之既進爭口舉手誤查
范臂車欄夾杖龍牽實非采音所偷進責寅妻范奴苟
奴列孃去二月九日夜失車欄夾杖龍牽疑是整婢
采音所偷苟奴與郎逡往津陽門糴米遇見采音在津
陽門賣車欄龍牽苟奴登時欲捉取逡語苟奴巳爾不
須復取苟奴隠僻少時伺視人買龍牽售五千錢苟奴
仍隨逡歸宅不見度錢並如采音苟奴等列狀粗與范
訴相應重覈當伯教子列稱被奪今在整處使悉與
海蛤列不異以事訴法令史潘僧尚議整若輒略兄子
逡分前婢貨賣及奴教子等私使若無官令輒收付近獄
測治諸所連逮絓應洗之源委之獄官悉以法制從事
如法所稱整即主臣謹案新除中軍參軍臣劉整閭閻
闒茸名教所絶直以前代外戚仕因紈袴惡積釁稔親
舊側目理絶通問而妄肆醜辭終夕不寐而謬加大杖
薛包分財取其老弱高鳳自穢爭訟寡嫂未見孟嘗之
深心唯效文通之偽迹昔人睦親衣無常主整之撫姪
食有故人何其不能折契鍾庾而襜帷交質人之無情
一何至此實教義所不容紳冕所共棄臣等參議請以
見事免整所除官輒勒外收付廷尉法獄治罪諸所連
逮應洗之源委之獄官悉以法制從事婢采音不欵偷
車欄龍牽請付獄測實其宗長及地界職司初無糾舉
及諸連逮請不足申盡臣昉誠惶誠恐頓首頓首死罪
以聞
奏彈范縝(事詳前武帝璽書下昉奏上詔聞)
臣聞息夫歴詆漢有正刑白褒一奏晉以明罰況乎附
下訕上毁譽自口者哉風聞尚書左丞臣范縝自晉安
還語人云我不詣餘人惟詣王亮不餉餘人惟餉王亮
輒收縝白從左右萬休到臺辯問與風聞符同又今月
十日御餞梁州刺史臣珍國宴私既洽羣臣並已謁退
時詔留侍中臣昂等十人訪以政道縝不答所問而横
議沸騰遂貶裁司徒臣胐褒舉庶人王亮臣於時預奉
恩留肩隨並立耳目所接差非風聞竊尋王有遊豫親
御軒陛義深推轂情均湛露酒闌宴罷當扆正立記事
在前記言在後軫早朝之念深求瘼之情而縝言不遜
妄陳褒貶傷濟濟之風缺側席之望不有嚴裁憲准將
頽縝即主臣謹案尚書左丞臣范縝衣冠緒餘言行舛
駮誇諧里落諠詬周行曲學謏聞未知去代弄口鳴舌
祗足飾非乃者義師近次縝丁罹艱棘曾不呼門墨縗
景附頗同先覺實奉龍顧而今黨協疊餘翻為矛楯人
而無恒成兹姦詖日者飲至策勲功微賞厚出守名邦
入司管轄苞篚罔遺而假稱折轅衣裙所弊讒激失所
許與私廢廷辱民宗自居樞憲糾奏寂寞顧望縦容無
至公之議惡直醜正有私訐之談宜寘之徽纆肅正國
典臣等參議請以見事免縝所居官輒勒外收付廷尉
法獄治罪應諸連逮委之獄官以法制從事縝位應黃
紙臣輒奉白簡
奏彈蕭穎達(武帝有詔原之)
臣聞貧觀所取窮視不為在於布衣窮居介然之行尚
可以激貪厲俗惇此薄夫況乎伐冰之家爭雞豚之利
衣繡之士受賈人之服風聞征虜將軍臣蕭穎達啟乞
魚軍税輒攝穎達宅督彭難當到臺辯問列稱尋生魚
典税先本是鄧僧琰啟乞限訖今年五月十四日主人
蕭穎達於時謂非新立仍啟乞接代僧琰即蒙降許登
税與史法論一年收直五十萬如其列狀則與風聞符
同穎達即主臣謹案征虜將軍太子左衛率作唐縣開
國侯臣穎達備位大臣大臣預聞執憲私謁亟陳至公
寂寞屠中之志異乎鮑肆之求魚餐之資不俟潛有之
數遂復申兹文二追彼十一風體若兹準繩斯在陛下
弘惜勲良每為曲法臣當官執憲敢不直繩臣等參議
請以見事免穎達所居官以侯還第
請祀郊廟備六代樂奏
據魏王肅議周禮賓客皆作備樂況天地宗廟事之大
者周官以下六律六呂五聲八音六舞大合樂致鬼神
以和邦國請依王肅祀祭郊廟備六代樂
王文憲集序
公諱儉字仲寶琅邪臨沂人也其先自秦至宋國史家
牒詳焉晉中興以来六世名德為海内冠冕古語云仁
人之利天道運行故呂虔歸其佩刀郭璞誓以淮水若
離翦之止殺吉駿之誠感盖有助焉公之生也誕受命
世體三才之茂踐得一之幾信乃昴宿垂芒德精降祉
有一於此蔚為帝師況乃淵角殊祥山庭異表望衢罕
窺其術觀海莫際其瀾宏覽載籍博遊才義若乃金版
玉匱之書海上名山之旨沈鬱澹雅之思離堅合異之
談莫不總制清衷遞為心極斯固通人之所包非虚明
之絶境不可窮者其惟神用者乎然檢鏡所歸人倫以
表雲屋天構匠者何工自函洛不守憲章中輟賀生達
禮之宗蔡公儒林之雅闕典未補大備兹日至乃齒危
髮禿之老含經味道之生莫不北面人宗自同資敬性
託夷遠少屏塵雜自非可以弘奬風流增益標勝未嘗
留心也期歲而孤叔父司空簡穆公早所器異年始志
學家門禮訓折衷於公孝友之性豈伊橋梓夷雅之體
無待韋弦汝郁之幼挺淳至黃琬之早標聰察曾何足
尚年六歲襲封豫寧侯拜日家人以公尚幼弗之先告
既襲珪組對揚王命因便感咽若不自勝初宋明帝居
藩與公母武康公主素不協及即位有詔毁發舊塋投
棄棺柩公以死固請誓不遵奉表啟酸切義感人神太
宗聞而悲之遂無以奪也初拜祕書郎遷太子舍人以
選尚公主拜駙馬都尉元徽初遷祕書丞於是采公曾
之中經刊弘度之四部依劉歆七略更撰七志盖嘗賦
詩云稷契匡虞夏伊呂翼商周自是始有應務之迹生
民屬心矣時司徒袁粲有高世之度脱落塵俗見公弱
齡便望風推服歎曰衣冠禮樂盡在是矣時粲位亞台
司公年始弱冠年勢不侔公與之抗禮因贈粲詩要以
歲暮之期申以止足之戒粲答詩云老夫亦何寄之子
照青襟服闋拜司徒右長史出為義興太守風化之美
奏課為最還除給事黃門侍郎旬日遷尚書吏部郎參
選昔毛玠之清公李重之識會兼之者公也俄遷侍中
以愍侯始終之職固辭不拜補太尉右長史時聖武定
業肇基王命寤寐風雲實資人傑是以宸居膺列宿之
表圖緯著王佐之符俄遷左長史齊臺既建以公為尚
書右僕射右吏部時年二十八宋末艱虞百王澆季禮
紊舊宗樂傾恒軌自朝章國紀典彝備物奏議符策文
辭表記素意所不蓄前古所未行皆取定俄頃神無滯
用太祖受命以佐命之功封南昌縣開國公食邑二千
戶建元二年遷尚書左僕射領選如故自營邰分司盧
欽兼掌譽望所歸允集兹日尋表解選詔加侍中又授
太子詹事侍中僕射如故固辭侍中改授散騎常侍餘
如故太祖崩遺詔以公為侍中尚書令鎮國將軍永明
元年進號衛將軍二年以本官領丹陽尹六輔殊風五
方異俗公不謀聲訓而楚夏移情故能使解劍拜仇歸
田息訟前郡尹温太真劉真長或功銘鼎彝或德標素
尚臭味風雲千載無爽親加弔祭表薦孤遺遠協神期
用彰世祀時簡穆公薨以撫養之恩特深恒慕表求解
職有詔不許國學初興華夷慕義經師人表允兹望實
復官領國子祭酒三年解丹陽尹領太子少傅餘悉如
故挂服捐駒前良取則臥輒棄子後予胥怨皇太子夙
挺天姿俯同人範師友之義穆若金蘭又領本州大中
正頃之解職四年以本號開府儀同三司餘悉如故謙
光愈遠大典未申六年又申前命七年固辭選任帝所
重違詔加中書監猶參掌事長輿追專車之恨公曾甘
鳳池之失夫奔競之途有自来矣以難知之性協易失
之情必使無訟事深弘誘公提衡惟允一紀於兹拔竒
取異興微繼絶望側階而容賢候景風而式典春秋三十
有八七年五月三日薨於建康官舍皇朝軫慟儲鉉傷
情有識銜悲行路掩泣豈直舂者不相工女寢機而巳
哉故痛深衣冠悲纏教義豈非功深砥礪道邁舟航沒
世遺愛古之益友追贈太尉侍中中書監如故給節加
羽葆鼓吹增班劍六十人諡曰文憲禮也公在物斯厚
居身以約玩好絶於耳目布素表於造次室無姬姜門
多長者立言必雅未嘗顯其所長持論從容未嘗言人
所短弘長風流許與氣類雖單門後進必加善誘勖以
丹霄之價弘以青冥之期公銓品人倫各盡其用居厚
者不矜其多處薄者不怨其少窮涯而反盈量知歸皇
朝以治定制禮功成作樂思我民譽緝熙帝圖雖張曹
爭論於漢朝荀摯競爽於晉世無以仰模淵旨取則後
昆每荒服請罪遠夷慕義宣威授旨實寄宏略理積則
神無忤往事感則悦情斯来無是己之心事隔於容諂
罕愛憎之情理絶於毁譽造理常若可干臨事每不可
奪約己不以廉物弘量不以容非攻乎異端歸之正義
公生自華宗世務簡隔至於軍國遠圖刑政大典既道
在廊廟則理擅民宗若乃明練庶務鑒達治體懸然天
得不謀成心求之載籍翰牘所未紀訊之遺老耳目所
不接至若文案自環主者百數皆深文為吏積習成奸
畜筆削之刑懷輕重之意公乘理照物動必研幾當時
嗟服若有神道豈非希世之儁民璉瑚之宏器昉行無
異能得奉名節迄將一紀一言之譽東陵侔於西山一
盼之榮鄭璞踰於周寳士感知己懷此何極出入禮闈朝
夕舊館瞻棟宇而興慕撫身名而悼恩公自幼及長述
作不倦固以理窮言行事該軍國豈直彫章縟采而巳
哉若乃統體必善綴賞無地雖楚趙羣才漢魏衆作曾
何足云昉嘗以筆札見知思以薄技效德是用綴絹遺
文永貽世範為如干卷所撰古今集記今書七志為一
家之言不列於集集錄如左
齊明帝諡議
以為窮神之迹無繼於成名教思所宗言歸於有攝
是以則天為大義盡於翼善武功受命理貫於斯文伏
惟功高五讓道冠三極愛敬始於揚名孝饗終乎嚴配
寥廓大度誕君人之符閨庭小節應軌物之訓歴試允
諧納揆時序貽厥之寄義均負圖榱棟惟新壓焉將及
於是承制宣德定策公卿登嗣后於西鍾反獨夫於侯
服既而主幼時艱仍離屯蹇應當璧之祥注息肩之願
立德以長紹開中興擬度天行取則乾健日昃罷朝幽
枉必達官曹寂寞圄犴空虚虎門肆義大足協律巖廊
有縉紳之談鄉塾無横議之士既富而教弘此孝治遂
使家蕩子野有栖畆寘天下於掌握覽八荒於戶牖寵
微金穴之家恩絶椒風之館天應民和祥符總暨故能
上變雲物下漏深泉若乃青丘丹稜之國黃銀紫玉之
瑞幽符遠萃詢德報功方將馳道日觀清宫鳴澤為而
不恃高揖成功百川所以朝宗參辰於焉取正豈所謂
中衢均奠懸衡共軌者歟(家蕩子句當作家無蕩子)
王貴嬪哀策文
游衣戒節轜車命服永去椒華長辭嘉福笥緘遺組筵
委塵鞠將命啟期實惟嘉數珮空響其何節姆下堂其
誰傅殯宫既毁祖饋斯撤爰命史臣宣美来裔坤載既
厚内德云助軒五有弘姬十斯豫誕咨邦淑選自良家
爰登六列象服委蛇青絇丹繶辰衣素紗肅雍婦職僉
曰俞佳贊景望舒方娠明兩心前軌慶軒中增朗與括
不愆胐魄無爽式陪蠒觀有事蠶宮降輿訪道基我王
風宣禮撤豆緝樂房中居貴能降在盈思沖仁者必夀
彼蒼者穹如何不淑萬化齊終薦車告途殯穸既辨黼
翣璀以陸離帷幌紛其舒卷出桂宮而北行經未央以
西轉池紼顧而徐前服馬嘶而不踐霜霏微而初被野
空籠而始彫促虞泉於薤露撫悲翁於短簫母以子貴
義弘前哲申襄齊削以從疑革麻縓之輕殺達副君之
天至賦白華之無缺庶清廟之微微非夀原之未翳
丞相長沙宣武王碑
玉映藍田金鉉之望巳集木秀鄧林輪轅之用先表值
戎寇貪婪羈縻失道憑陵雉堞逼迫濠湟都護之威既
弛副尉之策巳謝斧松晨析易子朝餐乞師援絶飛書
路阻公内定不戰之竒外騁必勝之略神功倏忽有同
拾遺南下牧馬既寢折膠之術北遯燕然將空漠南之
地加以廣平簡惠信賞必罰增資就賦夷歌成章
桓宣城碑
君器量高濬神氣披朗商略雅俗隠括真偽擢竒取異
不軌常流固以準的當時擬議郭許矣處身立朝不峻
功名俯仰顯默之際優游可否之間迹卑而道不汙身
屈而志不屑矣銘曰於穆我后稟兹純爽虚豁高暢蕭
條邁上風任外舒卓鑒内朗神棲沖慎形同俯仰將登
槐棘宏振綱網令儀早徂德音永饗
劉先生夫人墓誌銘
既稱萊婦亦曰鴻妻復有令德一與之齊實佐君子簮
蒿杖藜欣欣負戴在冀之畦居室有行亟聞義讓稟訓
丹陽弘風丞相藉甚二門風流遠尚肇允才淑閫德斯
諒蕪沒鄭鄉寂寥楊冢參差孔樹毫末成拱暫啟荒埏
長扄幽隴夫貴妻尊匪爵而重
撫軍桂陽王墓誌銘
於昭帝緒擅美前王綠圖丹紀金簡玉筐世載台鼎地
居魯衛沛易且傳楚詩將說桐圭誰戲甘棠何憩
齊竟陵文宣王行狀
公道亞生知照隣幾庶孝始人倫忠為令德公實體之
非毁譽所至天才博贍學綜該明至若曲臺之禮九師
之易樂分龍趙詩析齊韓陳農所未究河間所未輯有
一於此罔不兼綜者歟昔沛獻訪對於雲臺東平齊聲
於掦史淮南取貴於食時陳思見稱於七步方斯蔑如
也初沈攸之跋扈上流稱亂陜服宋鎮西晉熙王南中
郎邵陵王並鎮盆口世祖毗贊兩藩而任總西伐公時
從在軍鎮西府版寧朔將軍軍主南中郎版補行參軍
署法曹於時景燭雲火風馳羽檄謀出股肱任切書記
遷左軍邵陵王主簿記室參軍既允焚林之求實兼儀
刑之寄刀筆不足宣功風體所以弘益除邵陵王友又
為安南邵陵王長史束夏形勝關河重複選衆而舉敦
悦斯在除使持節都督會稽東陽臨海永嘉新安五郡
諸軍事輔國將軍會稽太守太祖受命廣樹藩屏公以
高昭武穆惟戚惟賢封聞喜縣開國公食邑千戶又以
奏課連最進號冠軍將軍越人之巫覩正風而化俗篁
竹之酋感義讓而失險邪叟忘其西昃龍丘狭其東皋
會武穆皇后崩公星言奔波泣血千里水漿不入於口
者至自禹穴逮衣裳外除心哀内疚禮屈於厭降事迫
於權奪而茹慼肌膚沈痛創鉅故知鐘鼓非樂云之本
縗麤非隆殺之要改授征虜將軍丹陽尹良家入徙戚
里内屬政非一軌俗備五方公内樹寬明外施簡惠神
皋載穆轂下以清武皇帝嗣位進封竟陵郡王食邑如千
戶復授使持節都督南徐兖二州諸軍事鎮北將軍南
徐州刺史遷使持節侍中都督南兖徐北兖青冀五州
諸軍事征北將軍南兖州刺史兗徐接壤素漸河潤未
及下車仁聲先洽玉關靖柝北門寢扄朝旨以董司岳
牧敷興邦教方任雖重比此為輕徵護軍將軍兼司徒
侍中如故又授車騎將軍兼司徒侍中如故即授司徒
侍中又如故上穆三能下敷五典闢玄闈以闡化寢鳴
鐘以體國翼亮孝治緝熙中教奪金恥訟蹊田自嘿不
雕其朴用晦其明聲化之有倫繄公是賴庠序肇興儀
刑國胄師氏之選允歸人範以本官領國子祭酒固辭
不拜八座初啟以公補尚書令式是敷奏百揆時序夫
國家之道互為公私君親之義遞為隠犯公二極一致
愛敬同歸亮誠進規謀猷弘遠矣又授使持節都督揚
州諸軍事揚州刺史本官悉如故舊惟淮海今則神牧
編戶殷阜氓俗滋繁不言之化若門到戶說矣頃之解
尚書令改授中書監餘悉如故獻納樞機絲綸允緝武
皇晏駕寄深負圖公仰惟國典勉遵遺託俯僻天倫踊
絶於地居處之節復如居武穆之憂聖主嗣興地居旦
奭有詔策授太傅領司徒餘悉如故坐而論道動以觀
德地尊禮絶親賢莫二又詔加公入朝不趨讃拜不名
劍履上殿蕭傅之賢曹馬之親兼之者公也復以申威
重道增崇德統進督南徐州諸軍事餘悉如故並表疏累
上身沒讓存天不憖遺梁岳頽峻某年某月日薨春秋
三十有五詔給温明祕器斂以袞章備九命之禮遣大
鴻臚監護喪事朝夕奠祭大官供給禮也故以慟極津
門感充長樂豈徒舂人不相傾廛罷肆而巳哉乃下詔
曰褒崇庸德前王之令典追遠尊戚沿情之所隆故使
持節都督揚州諸軍事中書監太傅領司徒揚州刺史
竟陵王新除進督南徐州體睿履正神監淵邈道冠民
宗具瞻惟允肇自弱齡孝友光備爰及贊契協升景業
燮和台曜五教克宣敷奏朝端百揆惟穆寄重先顧任
均負圖諒以齊徽二南同符往哲方憑保祐永翼雍熙
天不憖遺奄見薨落哀慕抽割震動於厥心今先遠戒
期龜謀襲吉茂崇嘉制式弘風猷可追崇假黃鉞侍中
都督中外諸軍事太宰領大將軍揚州牧綠綟綬具九
錫服命之禮使持節中書監王如故給九旒鑾輅黃屋
左纛輼輬車前後部羽葆鼓吹挽歌二部虎賁班劍百
人葬禮一依晉安平獻王孚故事公道識虚遠表裏融
通淵然萬頃直上千仞僕妾不覩其喜愠近侍莫見其
傾弛他人之善若己有之民之不臧公實貽恥誘接恂
恂降以顔色方於事上好下規已而廉於殖財施人不
倦帝子儲季令行禁止國網天憲寘諸掌握未嘗鞠人
於輕刑錮人於重議人有不及内恕諸己非意相干每
為理屈任天下之重體生民之俊華衮與緼&KR0008;同歸山
藻與蓬茨俱逸良田廣宅符仲長之言邙山洛水協應
叟之志丘園東國錙銖軒冕乃依林構宇傍巖拓架清
猨與壺人爭旦緹幕與素瀨交輝置之虚室人野何辨
高人何點躡屩于鍾阿徵士劉虯獻書於衡嶽贈以古
人之服弘以度外之禮屈以好士之風申其趨王之意
乃知大春屈己於五王君大降節於憲后致之有由也
其卉木之竒泉石之美公所製山居四時序言之巳詳
文皇帝養德東朝同符作者爰造九言實該百行遵衿
褵於未萌申烱戒於兹日非直旦暮千載故乃萬世一
時也命公註解衛將軍王儉綴而序之山宇初構超然
獨往顧而言曰死者可歸與誰入室尚想前良俾若神
對乃命畫工圖之軒牖既而緬屬賢英傍思才淑匹婦
之操亦有取焉有客遊梁朝者從容而進曰未見好德
愚竊惑焉即命刊削投杖不暇公以為出言自口驥騄
不追聽受一謬差以千里所造箴銘積成卷軸門階戶
席寓物垂訓先是震於外寢匠者以為不祥將加治葺
公曰此天譴也無所改修以記吾過且令戒懼不怠從
諫如順流虚己若不足至於言窮藥石若味滋旨信必
由中貌無外悦貴而好禮怡寄典墳雖牽以物役孜孜
無怠乃撰四部要略淨住子並勒成一家懸諸日月弘
洙泗之風闡伽維之化大漸彌留話言盈耳黜殯之請
至誠懇惻豈古人所謂立言於世沒而不朽者歟易名
之典請遵前例謹狀
齊司空曲江行状
公稟靈景宿擅氣中和一簣初登東嶽之功可鑒埏埴
在器瑚璉之姿先表豈惟荆南有聖童之目襄城著孔
甫之稱而巳哉故以羽儀宗家冠盖後進路叔之一日
千里北海之稱美共治方斯蔑如也志學之年徧治經
紀登隆十載網羅百氏藻斲贍逸蔚為詞宗延賈誼而
升堂攜相如而入室加以翰牘精辯發言有章持論從
容辭無矜尚自河洛丘虚歴載二百俾我逢掖遂淪左
袵晉宋所以遺恨宗祖是用顧懷公自荷方任志在剋
復將欲使功遂之日身退有所爰乃卜居金陵營帶林
壑用辭聊城之賞以為疏韓之館人謝運往遂輟遠圖
梁文紀卷六
