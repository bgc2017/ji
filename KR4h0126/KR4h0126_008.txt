梁文紀卷八明梅鼎祚編
沈約
武帝集序
文思安安欽明所以光宅日月光華南風所以興詠日
角之主出自諸生銳頂之君少明古學漢高宋武雖闕
章句歌大風以還沛好清談於暮年夫成天地之大功
膺樂推之寳運未或不文武兼資能事斯畢者也我皇
誕縱自天生知在御清明内發疏通外典爰始貴游篤
志經術究淹中之雅旨盡曲臺之奥義莫不因流極源
披條振藻若前疑往滯舊學罕通而超然直詣妙拔終
古善發談端精於持論置壘難踰摧鋒莫擬有同成誦
無假&KR0877;毫興絶節於高唱振清辭於蘭畹至於春風秋
月送别望歸皇王高宴心期促賞莫不超挺睿興濬發
神衷及登庸歷試辭翰繁蔚牋記風動表議雲飛雕蟲
小藝無累大道懷君人之大德有事君之小心為下奉
上形於辭旨雖密奏忠規遺藁必削而國謨藩政存者
猶多逮乎俯應歸運仰修乾錄載筆握簡各有司存如
綸之旨時或染翰暨於設虡靈囿愷樂在鎬鹿鳴四牡
皇華棠棣之歌伐木采薇出車杕杜之讌皆詠志摛藻
廣命羣臣上與日月争光下與鍾石比韻事同觀海義
等窺天觀之而不測遊之而不知者矣竊惟左史記言
右史記事君舉必書無論大小況乎感而後思思而後
積積而後滿滿而後言若斯而已哉謹因亊立名隨源
編次
棋品序
奕之時義大矣哉體希微之趣&KR0877;竒正之情静則合道
動必適變若夫入神造極之靈經武緯文之德故可與
和樂等妙上藝齊工支公以為手談王生謂之坐隠是
以漢魏名賢高品間出晉宋盛士逸思争流雖復理生
於數研求之所不能涉義出乎幾爻象未之或盡聖上
聽朝之餘因日之暇廻景紆情降臨小道以為凝神之
性難限入玄之致不窮今撰錄名氏隨品詳書俾粹理
深情永垂芳于來葉
辯聖論
聖人盖人中之&KR0877;明德盡照精粹凝玄者或三聖竝時
或千載寂蔑聖人遺情忘已常以兼濟為念若不登九
五之位則其道不行非以黃屋玉璽為尊貴也文王造
周而未集武王集之而未成周公雖無王錄而父兄二
聖之烈不可以不終若不表示聖功制禮作樂則太平
之業不著二聖之美不彰孔子當無錄之運值自晦之
時而云河不出圖洛不出書吾已矣夫欲以聖德示天
下垂来世當仲尼在世之時世人不言為聖人也伐樹
削迹于七十君而不一值或以為東家丘或以為喪家
犬若不高歎鳳鳥稱夢周公樂正雅頌各得其所則當
世安知其聖人乎
七賢論
嵇生是上智之人值无妄之日神才高傑故為世道所
莫容風邈挺特蔭映於天下言理吐論一時所莫能參
屬馬氏執國欲以智計傾皇祚誅鋤勝已靡或有遺玄
伯太初之徒竝出嵇生之流咸已就戮嵇審於此時非
自免之運若登朝進仕映邁當時則受禍之速過于旋
踵自非霓裳羽帶無用自全故始以餌术黃精終於假
塗託化阮公才噐宏廣亦非衰世所容但容貌風神不
及叔夜求免世難如為有塗若率其恒儀同物俯仰邁
羣獨秀亦不為二馬所安故毁行廢禮以穢其德崎嶇
人世僅然後全仲容年齒不懸風力粗可慕李文風尚
景而行之彼嵇阮二生志存保已既託其迹宜慢其形
慢形之具非酒莫可故引滿終日陶瓦盡年酒之為用
非可獨酌宜須用侶然後成歡劉伶酒性既深子期又
是飲客山王二公悦風而至相與莫逆把臂高林徒得
其遊放于野澤銜杯舉樽之致寰中妙趣固冥然不睹
矣自嵇阮之外山向五人止是風流噐度不為世匠所
駭且人本&KR0877;情情性宜有所託慰悦當年蕭散懷抱非
五人之與其誰與哉
齊武帝諡議
臣聞天德平分而四時之名或異聖功一揆而皇王之
稱不同盖跡因事隨名由義立堯臣禹佐咸率兹典伏
惟盡寂窮微&KR0877;神獨照德茂始裳之主道冠初耜之君
&KR0877;精靈於五緯駕貞明於三象初九勿用英氣凌雲負
揭日月仰揚霄漢龍姿鳳采煥若麗天登庸在試盛績
雲舉雖屈景潢汙降情尺木而拯世濟民浚發懷抱昔
成湯百家仁被比屋文王十里化先寡妻前聖後賢重
規沓矩震雄圖于九江播靈威於夏汭旌旆未麾鯨鯢
自殞弗勞羌僰之長無待六事之人義等伐謀功高善
陣建有國之符成定鼎之業會朝清明事資於牧野受
命作周非止於西伯視饍寝門孝德光被守噐宗祧元
良載遠孠大寳以君百辟敷景化以致隆平守在四夷
威行海内囹圄寂寞禮讓交興八柄馭下九官咸事臨
朝凝默尊嚴若神風行日烜無思不暢至仁與造化争
流靈威與雷霆齊軌上貫蒼昊下洞深泉春無凄風夏
無苦雨時若罔愆多稔如積三革不累五刃不砥庠塾
大啓儒雅雲集訓閱得宜蒐狩有序丹徼青丘之野跂
踵反舌之民浮深駕阻廻首革面北夷畏力獻琛内欵
不藉終軍之使無假絶漠之威嘉祥霧合祕瑞泉涌史
不輟文簡無虚日方當垂七曜之旗駕八龍之乘望禮
中嶽肆覲羣后造化不仁穆卜愆應慕切遺弓哀同遏
密晦朔不居殯宫將啟勒兹大名宜盡徽極
齊明帝諡議
臣聞君德靡二辟王之名不一聖功無爽堯禹之稱或
殊兼以拯世寧亂致平未必同道崇墠增祧嘉號不可
相襲伏惟自天誕睿英聖在躬皇矣之符夙著蒸哉之
謠早集賓門納揆天平地成自南自北無思不韙在屬
負圖導揚末命值孠主狂凶人倫道盡宗社帖危瞻烏
靡託國難立長亂極治形四海樂推三靈以眷東向而
讓天下功高代入流涕而膺寳位如就重負日昃劬勞
躬親庶事撫辜納隍之念義同於罪已振民厚下之情
無廢於終食聰明神武逖聽邇聞萬目被張紘綱靡漏
御轡不迷寧藉聽於襄野大川可濟不待備於舟檝峥
嶸之下澤靡不懷寥廓之上明無不燭包以宇宙潤以
風雨霜露所交人跡所至百姓仰之而不知其始萬物
用之而罔識其終上庠廢業忽焉已久三載弗為淪弛
將及臨朝引領思隆雅訓貴遊胥萃俊造成羣方將驅
世反本既仁且夀告成東嶽高宴汾陽造化不仁厭世
云及放勲之慕不追負鄉之思空遠殯宫將撤輴軫難
留英聲茂實於是乎在
德皇后諡議(高祖為雍州刺史后郗氏殂及踐阼追崇為皇后有司議諡吏部尚)
(書約議)
表號垂名義昭不朽先皇后應祥月德比載坤靈柔範
隂化儀刑自遠俔天作合義先造舟而神猷夙掩所隔
升運宜式遵景行用昭大典謹按諡法忠和純備曰德
貴而好禮曰德宜崇曰德皇后
齊司徒安陸昭王碑
公諱緬字景業南蘭陵人也稷契身佐唐虞有大功於
天地商武姬文所以膺圖受籙蕭曹扶翼漢祖滅秦項
以寧亂魏氏時乘于前皇齊握符于後靈源與積石争
流神基與極天比峻祖宣皇帝雄材盛烈名盖當時考
景皇帝含道居貞卷懷前代公含辰象之秀德體河嶽
之上靈氣蘊風雲身負日月立行可模置言成範英華
外發清明内昭天經地義之德因心必盡簡久遠大之
方率由斯至挹其源者游泳而莫測懷其道者日用而
不知昭昭若三辰之麗于天滔滔猶四瀆之紀于地六
幽允洽一德無爽萬物仰之而彌高千里不言而斯應
若夫彈冠出仕之日登庸涖事之年軍麾命服之序監
督方部之數斯固國史之所詳今可得而略也水德方
衰天命未改太祖龍躍俟時作鎮淮泗如仁夕惕之志
中夜九廻龕世拯亂之情獨用懷抱深圖密慮衆莫能
窺公陪奉朝夕從容左右盖同王子洛濱之歲實惟辟
疆内侍之年起予聖懷發言中旨始以文學游梁俄而
入掌綸誥蘭桂有芬清暉自遠帝出乎震日衣青光方
軌茅社俾侯安陸受瑞析珪遂荒雲野式掌儲命帝難
其人公以宗室羽儀允膺嘉選協隆三善仰敷四德博
望之苑載暉龍樓之門以峻獻替帷扆實掌喉唇奉待
漏之書銜如絲之旨前暉後光非止恒授公以密戚上
賢俄而奉職出納惟允劎璽增華伊昔帝唐九官咸事
熊豹臨戭納言是司自此迄今其任無爽爰自近侍式
贊權衡而皇情眷眷慮深求瘼姑蘇奥壤任切關河都
會殷負提封百萬全趙之祇服叢臺方此為劣臨淄之
揮汗成雨曾何足稱乃鴻鶱舊吳作守東楚弘義讓以
勖君子振平惠以字小人撫同上德綏用中典疑獄得
情而弗喜宿訟兩讓而同歸雖春申之大啟封疆鄧攸
之緝熙氓庶不能尚也夏首藩要任重推轂衿帶中流
地殷江漢南接衡巫風雲之路千里西通鄾鄧水陸之
塗三七是惟形勝閫外莫先建麾作牧明德攸在乃暴
以秋陽威以夏日澤無不漸螻蟻之穴靡遺明無不察
容光之微必照由近而被遠自巳而及物惠與八風俱
翔德與五材並運遠無不懷邇無不肅邑居不聞夜吠
之犬牧人不覩晨飲之羊譽表六條功最萬里還居近
侍兼饗戎秩侯府寄隆儲端任顯東西兩晉兹選特難
羊琇願言而匪獲謝琰功高而後至升降二宫令績斯
俟禁旅尊嚴主噐彌固禹穴神臯地埓分陜江左以來
常遞斯任東渚鉅海南望秦稽淵藪斯萃雚蒲攸在貨
殖之民千金比屋郛鄽之内雲屋萬家刑政繁舛舊難
詳一南山羣盜未足云多渤海亂繩方斯易理公下車
敷化風動神行誠恕既孚鉤距靡用不待赭汗之權而
奸渠必翦無假里端之藉而惡子咸誅被以哀矜孚以
信順南陽葦杖未足比其仁潁川時雨無以豐其澤公
攬轡升車牧州典郡感達民祗非待期月老安少懷塗
歌里詠莫不歡若親戚芬若椒蘭麾旆每反行悲道泣
攀車卧轍之戀争塗忘遠去思一借之情愈久彌結方
城漢池南顧莫重千里北指崤潼平塗不過七百西接
嶢武關路曾不盈千蠻陬夷徼重山萬里小則俘民略
畜大則攻城剽邑晉宋迄今有切民患烽鼓相望歲時
不息椎埋穿掘之黨阡陌成羣慠法侮吏之人曾莫禁
禦累藩咸受其弊歷政所不能裁加以戎羯窺窬伺我
邊隙北風未起馬首便以南向塞草未衰嚴城於焉早
閉永明八載疆埸大駭天子乃心北眷聽朝不怡揚旆
漢南非公莫可於是驅馬原隰卷甲遄征威令首塗仁
風載路軌躅清晏車徒不擾牛酒日至壺漿塞陌失義
犬羊其来久矣徵賦嚴切唯利是求首鼠疆界災蠧彌
廣公扇以廉風孚以誠德盡任棠置水之情弘郭伋待
期之信金如粟而弗覩馬如羊而靡入雛雉必懷豚魚
不爽由是傾巢舉落望德如歸椎髻髽首日拜門闕卉
服滿塗夷歌成韻禮義既敷威刑具舉彊民獷俗反志
遷情風塵不起囹圄寂寞富商野次宿秉停菑蝝蝗不
起豺虎遠跡北狄愳威關塞謐静偵諜不敢東窺駝馬
不敢南牧方欲振策燕趙席卷秦代陪龍駕於伊洛侍
紫盖於咸陽而遘疾彌留倏焉大漸耕夫釋耒桑婦下
機參請門衢竝走羣望維永明九年夏五月三十日辛
酉薨春秋三十有七城府颯然庶僚如霣男女老幼大
臨街衢接響傳聲不踰時而達于四境夷羣戎落幽遠
必至望城拊膺震動郛邑竝求入奉靈櫬藩司抑而弗
許雖鄧訓致劈面之哀羊公深罷市之慕對而為言遠
有慙德神駕東還號送踰境奉觴奠以望靈仰蒼天而
自訴震響成雷盈塗咽水公臨危審正載貽話言楚囊
之請雖幾而彌固衛魚之心身亡而意結二宫軫慟遐
邇同哀追贈侍中領衛將軍給鼔吹一部諡曰昭侯時
皇上納麓在辰登庸伊始允副朝端兼掌屯衛聞凶哀
震感絶移時因遘沈痾緜留氣序世祖日夜憂懷備盡
寬譬勉膳禁哭中使相望上雖外順皇旨内殷私痛獨
居不御酒肉坐卧泣涕霑衣若此移年癯瘠改貌天倫
之愛振古莫儔及俯膺天眷入纂絶業分命懿親台牧
並建對繁弱以流涕望曲阜而含悲改贈司徒因諡為
郡王禮也惟公少而英明長而弘潤風標秀舉清暉映
世學徧書部特善玄言鞶帨之麗篆籕之則窮六義於
懷抱究八體於毫端奕思之微秋儲無以競巧取睽之
妙流睇未足稱竒至公以奉上鳴謙以接下撫僚庶盡
聖德之容交士林忘公侯之貴虚懷博納幽關洞開宴
語談笑情瀾不竭譽滿天下德冠生民盖百代之儀表
千年之領袖曾不憖留梁摧奄及豈唯僑終蹇謝興謠
輟相而已哉見我僚舊均哀共戚怨天德之無厚痛棠
隂之不留思所以克播遺塵敝之穹壤乃刊石圖徽寄
情銘頌其辭曰
天命玄鳥降而生商是開金運祚始玉筐三仁去國五
曜入房亦白其馬侯服周王本枝派別因菜命氏涉徐
而東義均梁徙自兹以降懷青拖紫崇基巖巖長瀾瀰
瀰惟聖造物龍飛天步載鼎載革有除有布高皇赫矣
仰膺乾顧景皇蒸哉實啟洪祚喬嶽峻峙命世興賢應
期誕德絕後光前機以成務覺在民先位非大寳爵乃
上天爰始濯纓清猷濬發升降文陛逶迤魏闕惠露霑
吳仁風扇越涉夏踰漢政成朞月用簡必從日新為盛
在上哀矜臨下莊敬草木不夭昆蟲得性我有芳蘭民
胥攸詠羣夷蠢蠢巖别嶂分傾山盡落其從如雲挈妻
荷子負戴成羣廻首請吏曾何足云昔聞天道仁罔不
遂彼蒼如何興山止簣四牡方馳六龍頓轡斯民曷仰
邦國殄瘁齊隕晏平行哭致禮趙殂昌國列邦揮涕況
我君斯皇之介弟哀感徒庶慟興雲陛階毁留攅川汎
歸軸競羞野奠争攀去轂遵渚號追臨渡望哭無絶終
古惟蘭與菊塗由帝渚朱軒靡駕東首塋園即宫長夜
逝川無待黃金難化鍾石徒刊芳猷永謝
齊丞相豫章文憲王碑
世載冠冕之暉家開配天之業洪源邁於委水雲峰冠
於削成公自天攸縱非待河岳道亞生知德備蔵往摩
赤霄而理翰望閶闔以上馳廻風飇於襟褎宅山川於
懷抱爰初弱冠蔵器俟時康莊廣闢飾禮賢之館杞梓
備收罄滋蘭之畹既駕朱驂又敷衮職升降軒陛率由
孝敬謙以備物貴以在身再握勵已三吐忘勌公德惟
民望位冠朝首儀表瑰雄風神秀傑每至三元首旦華
裔在庭執玉端闈冠冕百辟外夷震聳猶單于之懼王
商羣后瞻慕若衆星之俯日月雖復以周公之親居周
公之任道格皇天光被四海而小善靡失輶德必從譬
由畎澮匪讓所以森致江河土壤同歸故能鬱成嵩岱
保翼三善弘正九伐銘彼太常懸諸日月銘曰
大德風邁具美雲從事貴愈貶禮峻彌恭且有厚命車
服以庸羽儀列辟冠冕羣龍周室多祜漢有餘慶奕奕
皇族於斯為盛公之綏之終和且敬是惟宗國庶邦作
詠
齊太尉王儉碑
瞻旦奭而齊軫䡍夔龍而長騖百辟翹首譬列宿之仰
望舒千里結轍若派流之宗江漢及宋道盛運鼎命將
改而曕烏所集未知適歸公高卧閒宇獨咤虚室眷龍
顔以託夢詠日角以興言佇傅巖之下懷滋水之上慨
深板蕩念在濡足霸君亦慮屬一匡情降三顧卜匪熊
羆唯人是與公深覩興廢妙識人英察榮光於河渚攀
龍翼於雲漢傾方寸以奉國忘七尺以事君殊文共會
異軫同歸堆案盈几充庭滿室隨方引應斷決如流辭
不輟響紙無停筆精明外朗神彩傍映矖矚接其光景
風雲溢乎帷席嚻喧總至大薄相填齊鑣共軫並而不雜
銘曰(鬱起後有闕)
王公赫矣世載經綸四彼三傑六兹五臣德參世命道
亞如仁屣步金門濯纓蘭疇激水上征培風鬱起
齊太尉文憲王公墓誌銘
德被九官功包十亂帝圖必舉皇猷偕煥斯謂國楨是
惟民幹翺翔禮園優游文館祕義煙涵瓌辭雨散揆路
揚輝台庭改觀方翊隆平燮兹天網福履每愆降年多
爽微言永謝庶僚誰長鐃吹罷音松風代響
齊太尉徐公墓誌銘
公美風儀善言笑愛重琴碁流連泉石拓宇東郊曖然
閒素榮貴之来無槩懷抱任居端揆萬務同歸簿領盈
前囂塵滿席直舉枉錯虚来實反天道不仁與善愆應
太常卿任昉墓誌銘
天才俊逸文雅弘備心為學府詞同錦肆含華振藻鬱
焉高致川谿望歸巖阿待闕幽光忽斷窮燈黯滅爾有
令聞蘭薰無絶
尚書右僕射范雲墓誌銘
合契興王匪勞物色乘風鬱起化成龍翼乃作喉脣帝
猷必舉乃作銓衡彛倫攸敘北京岨峻東川廻薄藴吾
名臣終天靡作
長沙宣武王墓誌銘
山嶽鎮地日月麗天鄰幾者庶亞極稱賢峩峩哲人實
惟天縱德基内美功成日用亦既東轅實拯朝難迅鋒
雷駭霜戈電斷震主必危功高不賞哀動上霄痛銘玄
壤聖武爰發後恥申冤大禮空備幽駕莫援
司徒謝朏墓誌銘
嶽神昔降和氣今鍾以彼天爵欎為人龍崇基往峻世
德今重漢車作傳靈位攸待我君應符非公莫宰華衮
既襲輕蘿自改形雖廟堂心猶江海經邦已備皇情廻
屬素騑輟御玄雲罷曲
齊臨川王行状
公遵玄源於陵壑稟黃中之正氣其性逸其神凝端華
表美弱齒弘貴著乎將立雲虚景暖岳秀川渟蘭桂不
踰其質珪璋未究其美幼而悦學業茂從師洽貫書場
該綜文圃清暉秘譽燭野光朝
齊司空柳世隆行状
公稟靈華嶽幼挺珪璋清襟素履發乎齠丱及長風質
洞遠儀止鮮華動容合矩吐言被律時沈攸之狼據陜
西氣陵物上而太祖登庸作宰天歷在躬攸之播封豕
之情總全荆之力兕甲十萬鐵馬千羣水陸長騖志窺
皇邑公抗威川涘勇略紛紜顯晦有方出沒無緒攸之
乃反旆亘圍親受矢石增櫓乘埤嚴衝駕雉雲輣俯闕
地穴斜通半蔵晚餐負戶晨汲公乃綏衆以武應敵以
竒靈鋒電耀威策雲舉事切三版之危氣損九天之就
殘寇外老逆黨内離焚舟委甲掬指宵遯公風標秀徹
噐範弘潤茂乎辭彩雅善鼓琴摛純蔡之高芬纂鍾嵇
之妙曲雖嬰拂世務而素業無改臨姑蘇而想八桂登
衡山而望九疑七紆邦組三臨蕩甸五職瑞扇一司百
揆故可以齊衡八凱方駕五臣
齊朝丹徒故宫頌
聖祖神傑堯蹤漢烈岳峻雄圖天張武節墜命既升霸
略將騁清渭走烽濁河獻警恃峭劍關憑深桂嶺彛章
委闕禮樂沉河拯壓傾構引溺危波盡物稱瑞窮靈委
和玄精翼日丹羽巢阿
雪贊
火競乃上炎隂矯亦下潤獨有凝雨姿貞晼而無殉排
雲寧自高晞光本非恡委谷不辭深因巖豈知峻潔貌
雖同賞英心共誰振
高士贊
余之所謂高士者悠悠皆是請試言之聖人蒞天下則
賢人贊輔卨益臯陶是也自中智以下莫有不學以從
政佐國安民者也易曰聖人之大寳曰位非學則不得
也學所以行其志孝悌慈仁信義是也雖誦先王之典
謨而不行其志聖人之大寳亦不可得也要須學行兼
有然後取之悠悠之徒莫不攘袂而議進取怒目而争
權利悦愚諂闇苟得忘廉若斯人者豈入國士之塗動
衣冠之盼藉此而登高位未或有也贊曰
亦有哲人獨執高志避世避言不友不事恥從汙禄靡
惑守餌心安藜藿口絶炮胾取足落毛寧懷組織如金
在沙顯然自異猶玉在泥湼而不緇身標遠迹名重前
記有美高尚處知若無劣哉羣品事静心驅苟能立志
争此匹夫進忘隕穫退守恬愉曰仁與義其逕不迂為
之則至非物所拘宦成名立陟彼高衢
銷聲贊
寂矣栖魂非海非樊若人焉往斯理空存天標已曖絶
羽孤鶱堯逢豈讓札值奚言
齊明帝哀策文
龍菆既徹備物已陳殯宫無夜夕燎終晨號環輬幄攀
標應路容衛弗改軒檻如故望東川而不追仰昊天而
自訴列聖同軌諡法樹聲爰詔掌牘式播遺英其辭曰
五曜在天遞作民主赫矣高帝蒸哉孠武多難固業殷
憂啟聖時惟我皇功符受命爰始濡足坐運機深鵬逝
風舉龍動雲隂之郢南泝御豫西臨體兹大德懷此小
心賓于四門四門穆穆納于百揆百揆肅肅德浸堇荼
仁被比屋何遠何邇無思不服孠君喪道不式典謨神
噐業業事等瞻烏民懷真主后来其蘇皇天眷命授以
籙圖臨朝凝晬昧旦丕顯斟酌前王擇其令典不言斯
應不行斯踐路臺靡營離宫弗宴眷言膠塾弘啟上庠
軌儀四代祖述三王德暉内動英華外揚禮行罇俎義
及幽荒仰庶天德降年永久北極齊光南山獻夀滄溟
奄竭嵩岱皆朽沴非昊穹惟余之咎攀龍詎幾大隧玄
玄厭世崇陛即宫下泉殯階已遽素幕高鶱端闈洞啟
脣紼徐前背朱闕以南轉乘翠龍而東度經原野之荒
涼屬西成之云暮伐金鼔以清道揚悲笳而啓路極厚
地而不追終蒼天而永慕蒼梧晦遠眘徽不泯紀事寂
寞龜書可循哲王違世克播遺塵猗歟萬古輝光日新
賽蒋山廟文
我皇體天御宇望日表尊備樂變乎笙鏞鬱禮華於俎
豆邇無不懷遠無不肅鳥革玄素之容草移丹綠之状
泉露改味日月重光仰惟大王年踰二百世兼四代揚
玉桴布瑤席秦楚梁趙之巫把瓊茅而延佇燕衛宋鄭
之音結流風而成曲九疑之来蔽日三山之駕若雲
脩竹彈甘蕉文
渭川長兼淇園貞幹臣脩竹稽首臣聞芟夷藴崇農夫
之善法無使滋蔓翦惡之良圖未有蠧苗害稼不加窮
伐者也切尋蘇臺前甘蕉一叢宿漸雲露荏苒歲月擢
本盈尋垂蔭含丈階緣寵渥銓衡百卉而與奪乖爽高
下在心每叨天功以為已力風聞籍聽非復一塗猶謂
愛憎異說所以挂乎嚴網今月某日有臺西階澤蘭萱
草到園同訴自稱雖慙杞梓頗異蒿蓬陽景所臨由来
無隔今月某日巫岫斂雲秦樓開照乾光弘普罔幽不
矚而甘蕉攅莖布影獨見鄣蔽雖處臺隅遂同幽谷臣
謂偏辭難信敢察以情登攝甘蕉左近杜若江蘺依源
辨覆兩草各處異列同欵既有證據羌非風聞切尋甘
蕉出自藥草本無芬馥之香柯條之任非有松柏後凋
之心盖闕葵藿傾陽之識憑藉慶會稽絶倫等而得人
之譽靡即稱平之聲寂寞遂使言樹之草忘憂之用莫
施無絶之芳當門之弊斯在防賢敗政孰過於此而不
除戮憲章安用請以見事徙根翦葉斥出臺外庶懲彼
將来謝此衆屈
冠子祝文
蠲兹令日元服肇加成德既舉童心自化行之則至無
謂道賒敦以秋實食以春華無恥下問乃致高車子孫
千億廣樹厥家
連珠(二首)
臣聞烈風雖震不斷蔓草之根朽壤誠微遂霣崇山之
峭是以一夫不經威於赫怒千乘或致亡於巧笑(經一作佳)
(或作必)
臣聞鳴籟受響非有志於要風涓流長邁寧厝心於歸
海是以萬竅怒號不叩而咸應百川是納用卑而為宰
(百文苑作平)
梁文紀卷八
