遜志齋集卷之八
中順大夫浙江按察司副使奉勅提督學校雲間范惟一編輯
奉政大夫浙江按察司僉事奉勅整飾兵備南昌唐堯臣校訂
中順大夫浙江台州府知府事前刑部郎中東吳王可大校刊
雜著
考祥文
孰爲祥乎匪物由人子孝臣順父正君仁是之謂祥
數者咸備雖星殞地裂不足以爲殃苟尖其道上下
易軄尊卑乖序雖芝生宫寢麟鳳在郊於祥何取世
之人弗思求祥於物不知巳之躬有祥攸出爲善于
家祥實基之不勉巳而循物禍之所隨
戒妖文
人知物之妖而不知人之妖知人之妖而不知妖自
巳招山崩川竭雖爲可畏嬖庸賢遁尤爲可懼牝晨
羝乳人以爲異斁倫敗俗其禍尤著嗟乎今之人樂
妖爲祥行如跖蹻喜色揚揚哲夫旁觀股栗心掉彼
謂無憂酣喜譁笑天縱汝爲妖吾則莫知苟自人興
汝寧不思
誚伯牙文
世傳伯牙事陋矣張文潜爲賦哀之其辭信美而其
義尤陋也余讀而鄙之爲文誚伯牙且正張子之陋
其辭曰戰國之士好夸嗜毗恒詭實以求合不顧人
之是非於斯時也求自重而違世者嗟吾舍子而稱
誰然於子有憾焉蓋惜子爲藝也善而爲識也卑君
子之學自得而已苟余中之有樂遑恤世之愠喜感
子期之見知遂絶絃於旣死悲乎陋哉子之志也知
子一人不知舉世使夫人能識子則何名爲絶藝俚
歌巷語嬰孩啓齒惟其不知乃爲至貴子之不幸子
期是值忘子之惡舉子之愛俾爾望於人也過深而
得於天者不至子誠有以自適天地日月草木庶類
舉目欣然皆識子意苟爲不得雖子期接踵譽言盈
耳亦何預於吾子且夫全於天者不求合於人志乎
遠者不取效于邇嗟伯牙乎爾曷不以萬物爲一身
以太虛爲知巳等毀譽於浮說而游心乎冲漠之鄉
下迨乎無窮上泝乎無始以與無耳者聽無言者語
奚爲栖栖焉隘狷而可鄙此藝之所以爲小技而予
固不足與聞乎此也耶
吊茂陵文
祗明祀而言旋兮指槐里以西征停策憩于道旁兮
覩高丘之崢嶸即故老而訊之兮惟漢武皇之茂陵
整冠裳而疾趨兮蹐遺廟以屏營凄風起于叢棘兮
鼪鼯嘯于幽塋慨雄心之靡托兮悲㬅志之無成惟
君皇之御極兮遘炎靈之方熾陋堯禹爲未足遵兮
卑祖武而弗肯繼内瘠民以自殖兮外震威乎遐裔
騁車轍于八荒兮候神人于海澨建千門與萬戶兮
殫土木之奢麗希軒轅之騰化兮永傲倪乎斯世何
盛業之易墮兮洪謨欝而難宣雖暫弱于戎胡兮生
民疲弊而不痊竒禍機于巫蠱兮妃㣧丁毒而㗸冤
諒逞心於屠滅兮抑天道之致然闢土疆之宏廓兮
曾玄官之莫固赫兵革之繁庶兮委守衛于草露城
闕之崇敞兮求斷礎而無所後宫之韶冶兮僅或傳
其塚墓像祈連以旌武兮想壯魄之巳腐嗚呼哀哉
形必有盡兮孰不有亡匪君皇之獨然兮尚奚爲隱
憫而廻遑惟祈生之巳甚兮或妖誑而過望謂長年
而卒老死兮斯足垂戒于昏荒明固有所不逹兮智
固有所短偉才略之英邁兮哲與愚其相半頼表聖
而黜邪兮兼善悔而能斷雖人恫而財竭兮終克免
乎危亂悼往者之無知兮尚來者之可諫感盛衰之
相襲兮仰昊天而永歎
籲天文
維洪武十四年歲在&KR0605;酉六月乙卯朔下土臣某謹
稽首昧死言維天生人厥質匪恒君之惟后淑之惟
師匪后無以厚生匪師無以惇理位有隆卑其任惟
鈞天降疪民不靖乃生越二紀兹甫受師后之功孰
廸彛訓俾弗沉迷時惟臣師實宣若皇命肇小大遐
邇民咸若德蹈則庶邦底寧忠順徵嘉不自引伐亦
旣致厥事心罔或弗念帝室肆仲子元孫顯被寵命
咸率履攸行弗越謂后惟天惟父惟天下烝民主曷
敢不祗順曁躬曁嗣人曷敢弗伏思錫繼忠孝于將
來時飲歠曰斯我后之德時逸燕息曰斯我后之惠
遠臣耆艾童弱戴后德允若臨視栗栗肫肫罔有違
乎昭憲誠亶䔍宜聞于天天曷不易諶乃裁降之大
戾恫戕厥家播流于西邑耆臣黃髮邦之寶龜灼知
幾先邦之水火灼資民庸邦之粟帛民頼以生今曷
使匪辜踐艱荒民罔不大惻曰曷自遺耉成人繼自
今民何鑒何式何頼以永存如父母罹凶灾罔豫矧
臣承導愛愛德施弘章肇閔閔心隱痛若弗能生
念凢民師猶父母父母疾眚子籲祈於天天必閔應
臣自兹始祗陳厥由臣有壽年禄慶在天未逮臣身
願輸弗享以延師之脩齡啓帝心俾師克復故里居
建乃家勿墜庶海内民有仰邦國有望臣死罔悔惟
天鑒民誠誕敷休命匪臣蒙嘉徵將兆民是頼臣聞
曰民雖卑誠靡不格天天雖尊惟誠之從嗚呼皇天
其尚閔兹臣小子未有知惟天其惠綏休命
告風伯文
舟楫所資惟風與水二者皆得一日千里其或不然
水戾風違只尺莫進如受縶維今赴京師舍車從汴
河決梁陳茫無畔岸所冀清風送我于南風乃逆施
不可以忱篙人艣工流汗成雨白浪湧騰抑退軒舉
歲當大比群士畢來天府奉詔俾擇其才時有常期
勢不容後風苟尼之果誰之咎帝御九州事天敬神
凡爾百靈孰匪帝臣邦國大事在乎取士不能體國
亦神之耻咨爾風伯幸停怒威亟北其旋翼舟以飛
三日之間逹于畿甸我期不愆神亦罔怨百靈洋洋
儼乎在前豈吾之私帝命是虔
里社祈晴文
民之窮亦甚矣樹藝畜牧之所得將以厚其家而吏
實奪之旣奪于吏不敢怨怒而庶幾償前之失者望
今歲之有秋也而神復罰之嘉榖垂熟被乎原隰淫
雨暴風旬月繼作盡撲而捋之今雖已無可柰然遺
粒委穗不當風水衝者猶有百十之可冀神曷不亟
訴于帝而遏之吏貪肆而昏冥視民之窮而不恤民
以其不足罪固莫之罪也神聦明而仁閔何乃效吏
之爲而不思拯且活之民雖蠢愚不能媚順子神然
春秋報謝以荅神貺者苟歲之豐未嘗敢怠使其靡
所得食則神亦有不利焉天胡爲而不察之民之命
懸于神非若吏之暫而居忽而代者之不相屬也隱
而不言民則有罪知而不恤其可與否神尚决之敢
告
告佑順侯文
古之人以守鄉邦爲榮者豈以父兄宗族親戚友朋
之所在一旦出人所不意傲然官府之上賞罰予奪
千里之内爲之榮哉吾生乎斯長乎斯飲食乎斯學
問交游莫非斯郡之人則知其風俗之盛衰究其民
人之苦樂莫吾若也幸而得民牧之寄除其所苦副
其所樂革吾平日之所甚惡施吾平日之所欲爲使
一郡之民皆與被吾澤斯其所以爲榮也雖然守之
任有常歲人之禍福不齊有及終歲者焉有二歲者
焉百一之中或至於三年則又徙而他之矣雖欲盡
其心智殫其材力不可得也今君侯以康之人生
雖不得守鄉郡没而爲神受帝明命合享廟食於數
百里之内朝廷褒幽德錄利功錫爵爲侯冕旒被裳
秉桓圭坐乎殿堂之上鄉郡之長老子弟奉幡弊具
牲酒備樂歌拜跪祼伏乎階圯之下無間深山窮谷
望望而有之今二三百年矣君侯之榮勝於守鄉郡
者豈不遠哉然榮之大者其責任亦大不可不思也
某天台之書生愚不足以知鬼神之故以所見者料
之上帝不猶人主乎君侯不猶守令乎今有守令受
人主之爵禄而不治民事又見小民之急而受其貨
財酒食旣巳得之而漫弗省其所苦小民不赴而訴
之則人主且察而誅之矣今當六月而天不雨禾黍
焦然欲死小民無所控語持牲醪禱乎君侯之廟者
相繼也君侯端坐而享之未嘗有所或拒又不告之
帝乞㳙滴之水以潤下土在他人不悉生民之苦者
猶不當爾况君侯父母之邦乎君侯不能辭其責也
審矣然而守令若此則上有人察之下有人訴之上
帝之憂閔下民豈有任不軄者而不怒其怒與否固
不可知然而小民亦不訴者以無所訴而遂止是小
民至愚而不知禮也惟禮年榖不順成變置其社稷
土榖之主有功於萬世一不順成且得而變之况君
侯乎君侯不可自恃也明矣夫禮夭之經也人奉天
經以行則猶天之爲也未見其不可也人謂神乃帝
所命人不得而變是不然帝無所私其好惡視乎人
人之好也帝亦好之人之惡也帝亦惡之向以此郡
之人懷君侯之德故帝以命君侯帝之命君侯者以
君侯能澤一郡之民而知其利害也今君侯有民而
不恤受民之祀而不辭帝苟聞之責君侯豈其難哉
君侯若此非特此郡之人可廢君侯也君侯之厲民
不仁也受祀不義也以此二者有能率民數君侯而
墟其廟廢其祀是天之所甚予也况君侯天下之偉
男子以生民爲心之日久矣其忍視民之窮困而不
救乎君侯其勿謂某不爲也某腰下有三尺劒欲爲
四海除患救害每見民之憂苦輒作蛟龍鳴思擇其
尤者而少試之君侯幸無忽倘三日不雨當先拆君
侯之廟投之於水恐君侯或蔽於左右近習而不知
故先以告君侯其深念之無悔
覈咎賦
敷言而兮秉吾志以陳辭質尼父以爲理兮要
子輿而無私爰抗志以邁往兮火中以爲期匪道
術吾弗懷兮匪聖哲吾弗師朝旣遊於貝闕兮夕又
息乎瑶之圃睹珍瓌之溢目兮胡獨猶豫而不取
豈味惡乎斯類兮恐心淫於可喜寧不美夫琛璧兮
匹夫懷之而禍巳策余馬乎會稽兮探神禹之秘穴
悼道文之湮喪兮之惟輟北吾濟乎大江兮
抗吕梁之驚濤衝風擊以溧潏兮虬螭號進只尺其
莫遂兮忽回薄如羽毛繂絙設而奚施兮慘恒沮以
煩勞豈好遠而負重兮將弘毅以作聖苟斯道其可
望兮雖瀕死吾何病朝一飡而忘味兮夕假寐而不
安若芒刺之窒吭兮旣决去而能言踵四瀆而東鶩
兮挹山川之龐淑岱宗屹乎北屏兮鳬與嶧其聮矗
兩觀芨其如塌兮欽明刑之震肅跽舍萌于杏壇兮
盻隹植之森若蹟雖存而世久兮欲咨詢而未能魯
周公其已衰兮文獻泯滅而誰徵倚壤垣而大息兮
問吾生之已暮俾覿聖而友賢兮豈不顧乎此度
喟揭復乎盛時兮固宜冥趨而步昔子輿之有言
兮謂凢民乃有俟豪傑謇其時出兮微文王猶興起
余雖不及古之人兮幸賦予之靡異帝旣命之以至
純兮親又廸之以遠志曰聖言具在兮爛日炳而大
示能潜心於求索兮敬典敬其致何有積而不增
兮孰云行而不至恭昭訓而自省兮震雷霆其若驚
從洋洋之江海兮蹈疑澌之始冰遌微入於中流兮
舟檝而兮執汝操之弭貞神安余
以兮昭明而光大兮曾不
越夫一語無嶢嶢以爲大兮無以爲頗無矯矯
以爲直兮無營營以爲阿詭而弗卑兮正而弗亢無
易合而難知兮有難近而可尚剛毅聖之所取兮柔
彼務私而苟悅兮知其中之匪仁道乃貴
乎有名兮所處衆忌而莫辭兮同群猾
之攸懷斯言之不能忘兮吾意之未堅始敬
而不怠兮兹少逢悠楊蛾眉之姣好兮衆女
怨其殊特繫孤鳳於雞鶩兮與之兢食屈姱麗
於文辭兮黨人譛而放黜賈正言而兮椎魯
惡而遠斥頥蹈道而則聖兮邪交謗爲鬼蜮立言
而輔經兮憸鄙訾其悖德自古昔而有然兮矧菲薄
之極愚彼設而坎宑兮懵不顧而徑趨鳶帖翼而下
搏兮孤鶵以爲狼妥尾而伏伺兮犢衝突以爲侶
禍恒隱於不測兮謗恒發於不疑悼不智而受侮兮
何彼人之足尤覽先哲之好脩兮微而不揚方
進鬻而其所爲相兮趙堯果代乎周昌語終而降
拜兮美郭奉之善誘縱賢於同類兮夫豈足爲師
友以倒屣而見&KR1662;兮弘知枯之將貴脩虛挹於周英
兮曰非敢抱朗明之精誠兮又重之以無
在此曹無損兮其見如先後之胥接兮固代
謝之恒理擠俊而訕哲兮而何耻繄人厥有
之命兮豈毀譽之能移諒勞心而何益兮哀德
於人兮毀與皆可師譽
兮毀昔忠人謂何兮明&KR0579;戚於細故神
不於兮乎九土前三秋而無始兮
後百世而無終起何異蜉蚍與蠛蠓
馴麒麟以駕軛兮繫兮鼓元氣
而凌鴻濛吾將視天閴兮
責於外物兮期企乎(多缺誤)
静學齋賦
惟昊穹之玄默兮備恒道以示日月煥其錯行兮紛
布展肆一呼而一吸兮爲發育與揫歛群物
從而榮悴兮隂陽其舒慘大莫踰於嶽瀆兮小莫
至於昆蟲顯何遇而弗兮隱何感之弗通且深
廣兮夫何術而能極静静乃動之根兮
五氣上喿行而妄動兮庶類之營庶類之營化
其無成矧同人一心兮應外觸乎紏紛
匪澄明而靜一乃如絲而如棼者聖師之無憲猶
日潤指昊天以示人兮欲無言而默運猶
賜之善辨兮謂辨予謂未知顔氏顔氏如愚兮亟楊
言其庶幾嘉木訥之近仁兮佞之爲而潜
思兮弘猷之在兹維周氏後作兮興紹千載之遺統
揭道奥爲圖書兮曰主靜以制動何明者之通逹兮
瞽者從而遠之道昭昭其孔彰兮昩者棄而材之得
失兮恐利口之深詭雖榮盛而切兮何異
螻蟻余少志乎行道兮獨慕乎前脩有虞信莫京兮
餘可以以爲逑摽禮樂以爲檝兮施仁義以爲舟濟
澷之洪波兮冥斯民於樂丘忽有悔其不然兮
知余台之未至欲以静而爲學兮庶来者之可冀且
潜心於冲漠兮夕重之以乾乾攝衆衆而靡形兮中
扁湛其若淵交至而弗勞兮如水&KR0636;而鏡受未至吾
弗迎兮旣往吾弗咎懷明德之在已兮耻流俗之狂
獧若默而行正兮惡夫餙貌與多言示狙猿以
周禮兮競呌噪以固歎知我之無人兮嗟斯道之
難遇何朱氏之好脩兮先之中情敢靜學之嘉
名兮銘齋居而服膺賢聖匪降自兮脩道以立成
尚慎終以弗怠庶言之可徵(多缺誤)
憫知賦哀葉廷振
塊居幽而處獨兮藐昧陋而遘屯視冥芒而無覿兮
聽矘昏>而無聞疲精思於編簡兮馳志慮於遺文悼
往古之莫吾與兮愧當今之莫吾親夙吾秉兹姱志
兮泏宇内而求友旣高采兮亦微容而寡受
紛瓌琦之豈無兮逞珍麗之叢揉驟而俄踦兮或始
揚葩而遽朽棼芸芸之易逝兮莾悠悠其何之恍晤
言之猶新兮倏墓草之巳滋睇昊天而太息兮俯長
川而增悲望斯人之不淑兮慨吾道之將微惟
之靈霄兮美之子之挺秀質顓醇篤敏兮父師申之
以告詔博載籍之淵粹兮騁俊力於文囿鈎群言而
交貫兮迥孤舉而奏應薦書於辟雍兮再而再進
却曰吾慮道之未脩兮行吾志之靡獲衆喧闐以衒
鬻兮兢攘竊而不怍苟得之以爲宜兮失怨悱而不
釋快庸目之矇眊兮機詐陳而自賢蘇腐檪以爲芳
兮譽沉檀而斥龍涎進龜實豆兮毀擣珍爲穢膻獻
蒯枲以爲領兮謂錦纈可苴履舞山鷄以效祥兮威
鳳羞而羽旣自欺以惑世兮世亦安之而不顧孰
若子之誠一兮於名而實冨在往歲之孟春兮歛
舒舒而來翔䋲吾以儀則以文章
醉稱觴以孰
寐兮恭
眩惑矣九州之廣大兮固三
代之疆何賢哲之寥兮不逮古之多士天旣生
而偃之兮人莫窺其太始將忌能而嫉智兮天與人
其同致昔洙泗之啔聖兮異才森其並出大或僈於
造邦兮小猶易夫千室使僅得其一二兮真足極斯
世之遺失嗟呼不及古之人兮又無友孰自律受形
氣於大化兮知終盡之有期生有益之爲美兮何壽
夭之足議松柏薪於空山兮與朝又何異生有樂
而可耻兮死有厄而足貴吾矌觀乎宇宙兮等萬古
於一漚揆庶彙之消長兮審二氣之所由山有圯而
合兮川有壅而爲丘化昭明於腐兮鑠覆載而不
少留彼天地山川且有澌滅兮矧天人復誰重日
佩美兮襲芳宛可慕兮難忘竭逝去兮何爲生不永
兮使人悲庸多壽兮哲夭般兮誰究誰考遊太
初兮返其真愚風霆兮挾星辰帝視下兮察其仁異
才降矣後復(多缺悞)
友筠軒賦
惟青青之玉立俯漪漪之軒搆憩樂矣之幽情處蔚
然之深秀蒼雪洒乎凉颷綠隂蔽乎清晝春之時也
暖律乍起和氣方制對穆穆之龍孫列斑斑之鵷行
風節持以雅素體質直而端莊其夏色也南薰觧籜
丹鳳來儀香馥纍纍而貝簇密葉重重而翠圍笙簧
弭乎節奏珮玉鳴乎參差䀝佳麗以襃雄㩀靜便而
伏雌若一塵不到之際萬事脫羈之辰渭川致乎斯
景黃崗寓乎此身風徐來而韶合雨初歇而香勻至
若色侵書帙凉溢芳樽日穿漏以噀金水環廻而嗽
銀座擁碧筒之杯地敷翡翠之䄄或彈棋而雅歌或
觧衣而脫巾或焚香而啜茗或聮句而鼎真固平生
以足樂雖百罰而弗醺越若秋之與冬金氣肅兮萬
木凋玄冥降兮群隂驍履霜兮冰將至擁枯拉朽兮
焉逃禀抗雪之英姿徤凌雲之高標或強董宣之項
或折陶潜之腰或簇白雲之調或作重華之韶旣不
婉以不麗亦弗矜而弗驕世上有玉堂之貴此豈無
甕牖之安乃緩步以當車復謝崇而慕閑彼將聽晨
雞而拜楓陛此獨咀明霞而扃柴關忘情於漢庭之
寵避世於商陽之山至於侶魚蝦而友麋鹿豈復對
隆凖而瞻龍顔采玉芝於蒼烟之表洗兩耳於清溪
之湾然而清則清矣未有得兹軒之真樂者也辭曰
清清兮歲寒之心温温兮琅琳之音君子居之兮實
獲我心正俟命兮履薄臨深君子處兮慨古傷今古
人汨汨兮誰争子所𬞞一噐兮酒一觴樂以忘憂兮
歲月長羌彼五陵豪冨兮乃積乃倉朝重白璧兮莫
手粃糠松花飯兮荷葉衣瞶兩耳兮遠是與非朝其
遊兮莫而歸安得從子兮其樂有餘
鄭氏四子加冠祝辭
浦陽義門鄭氏十世之長仲德父以禮冠其從子杓
及諸孫燧爚燿而以字爲属余惟冠禮之不行也二
千年矣舉曠古久弛之禮而行之夫豈爲耳目之美
哉亦曰以古君子成人之道望乎子若孫爾上以古
道望其身而不能以君子自望謂之愛身不可也余
欲四子者爲君子故因字以勉其德杓之爲用惟絲
是理字曰叔理欲其精敏不懈以周乎事燧以改火
民用是資字曰允資欲其致用于世而不爽於宜爚
爲光明明不進乎上則不能遠字以允進使進乎善
燿者輝之著苟充其内則其輝也益遐而㫼允充是
字俾篤實其中而致其昭也大余於四子蓋各有望
焉不爲無意也四子也豈可不勉以違父師之志乎
祝辭曰加爾元服維兹令辰匪飾其外貴乎成人昔
未有知德或未備人曰童子宜有不至旣峩爾弁而
童厥心人謂之何責望也深一言之善終身行之今
字告汝維名是徵杓之爲噐絲用以理觧纇析紛莫
切乎此以理字杓其義孔章用之於身旣要而詳天
下庶事紜綸舛錯如絲之棼不可控索急之則亂綏
之則艱無爲則弛有爲則煩曷以治之其要甚寡知
要則爲優於天下人心之明與天地參何遠弗該何
微弗涵養之以敬以澄其内制之於義以應乎外肫
肫其誠允烈其光如揭日月以燭四方以理庶事靡
有滯失孰能致然大本旣立由身而家自家而推有
以應物何適非宜曷以惎爾聖賢之事勿謂難能與
汝不異生民所資菽粟爲甚苟微水火曷以烹飪
火之爲用與菽粟同(此落二句)古者用燧以寓政機榆柞
桑槐各資其時字曰允資於義其可望爾致用比德
于火酒醴牲牢或可暫違一日匪燧民實阻飢凡此
生民孰資以立蓋有君子進其不及養之俾生導之
俾成植其彛常牖其天明致用之功與燧無異何能
濟物是在材智爾欲爲燧惟德之脩有以資民民咸
汝求人之有心孰不思善惟其無學所思不遠學以
爲本䔍行培之仁居義途勿怠于爲政飾于家洽比
閭里曁躋于位惠澤彌溥率履弗越斯謂允資貴成
厥躬賢者自期惟古有訓冠爲禮始曷始于玆備
服致美玄端而袒人必尤之佩而不冠則爽于儀致
飾于外惟備之務盍思厥德寧有未具爾生名胄有
伉其門曷以永家在爾後昆爚爲爾名光明是勉眀
不上進所及不遠字以允進以遠爲明匪字之美尚
躬于行曰之方升其輝耿耿愈進而崇無物不炳譬
諸爲善其始甚微日進月升譽聞赫熹恒人之身望
爲聖賢其功之難有如升天進而向上靡有弗至謂
吾豈敢斯爲自棄天賦明命曷有不完久蔽而昏盍
識其端人怠以嬉獨奮于學學功旣進乃亦有獲衆
怯於善獨勇于爲善集于身進德之基勿怠其易勿
畏其難勿移于昏惑於人言日有孜孜惟道是信緝
熙于光明斯爲允進古制名字以號其身匪欲務
美以夸於人後之命名取義甚備能思而行猶古之
意爾名爲燿燿爲輝光曷以字之允充孔臧惟天之
運厥章爛然日月迭行星辰照宣天胡致斯陽體充
實積中旣久光華外溢地厚而廣克配乎天實弸乎
中至文發焉其在聖哲煥其有章秩秩而隂煌煌而
陽視于其身威儀甚都發爲辭令爲世大謨豈欲其
然外施厥美道德内充不能自止至足而流至美而
發雲蒸雨潤靡不暢逹今爾何學稱兹嘉名苟能充
之何德弗成出言則思聖哲是效舉足則思前武是
蹈於親而孝而弟而兄自卑而尊無不敢承曰聖若
兹我猶未及夫豈非人敢不汲汲仁覆天下智周萬
彙吾獨何爲而有未至知之使明踐之使弘反求諸
心使及于誠涵蓄旣深遵養旣美光耀旁燭孰之能
禦世不知道習陋安卑聞師古人不訕則疑慎勿類
斯勇往獨覺允擴充之匪聖焉學
釋思辭
翰林待制華川王公子充奉使雲南十年而未復其
冡子綬作思親之堂以寓其望慕之意而少子紳復
爲賦以自閔其志切其辭悲讀之可以流涕也夫父
子之恩天性也豈有紀極哉孰不樂乎字養承事於
安泰之時而有不獲者命也命非自我出者君子盡
其所能爲而已矣其如天何哉余悼二子之志推其
故以釋之始發乎情而終歸諸命以冀其定焉辭曰
悵獨往兮何所天廣地遐兮道囏且阻鯨鰐㩀川兮
陸有兕虎蠻之人兮不可處君不歸兮將安與我思
君兮我心勞苦楓櫧葉暗兮霧杳冥毒氣漲天兮蝯
狖又鳴蠻之人兮鳥獸嚘嚶被髮兮倮行血爲飲兮
齒頰頳君之處兮誰爲朋冠裳兮佩玉乘文駟兮蔭
華屋俊彦兮汝從倡汝和兮往余復愉樂兮恬康尊
盛兮朗融曷不歸兮蠻夷之中彼豈汝悅兮此寧不
子容我思君兮意安窮翕翕兮俟俟汝閭兮汝里食
有黍稻飲有醴有豚兮有羜繳有鶉兮罟有鯉有子
爲養兮羞服温旨望不還兮悲莫止崇堂兮䆳室陳
罍兮肆几便心兮佚體眉壽兮樂愷君胡爲兮去此
我之思兮如水孰不安兮故鄉逖獨處兮蠻㐬謂誰
兮使然皇有詔兮孔明天穹兮在上命在人兮昭章
貴我兮賤我疇能違兮天常旣知命兮何悲聖不遇
兮矢言居夷秉至美之在余胡不可兮懌怡由余兮
季札夷之産兮&KR1078;哲諒何所之無士兮道焉往而不
合菅蒯可以爲服草木實可以爲粻舍故鄉可無思
兮皇之恩不可忘恃聖明之大德兮終擴闢此殊方
操吾節以來臨兮縱遲暮兮何傷
文會䟽
伏以道術之分九流儒者實禮樂之宗主浙水之東
七郡金華乃文獻之淵林在天纏爲婺女之墟於墳
籍資賢人之聚自宋南渡有吕東來繼以何王金許
真知實踐而承正學之傳復生胡柳黃吳偉論雄辭
以鳴當代之盛遂使山海之域居然鄒魯之風天實
啓之世有作者惟我朝創業垂統之初載得華川潜
溪之两公或以誠䔍博大鎮朝廷或以忠節剛方聞
夷夏修九十三年之元史爲百千億載之成書雖盛
衰榮辱所遇難齊而道德文章俱垂不朽繼其後者
夫豈易哉恭惟仲縉先生推其學則潜溪之門人論
其家則華川之愛子耳濡目染於斯道斯文之懿不
出於戸庭而得之心觧力行於厥父厥師之傳能紹
其箕裘之業矣是以名播萬里來覩王國之光經授
諸生聿佐郡庠之教夫成都自文翁興學不乏楊馬
三蘇之才况賢王尚文巳成周召二南之政教化行
而風俗美固曰本於人君師道立而善人多是所望
於吾子尚念淳熙乾道之大統皆振民育德之宏規
夫何近代以來徒爲謀利之具慨想一時之群彦鮮
不随波而逐流苟非振古之英賢孰克任重而道遠
本六經而敷五教慎無負於孔孟在天之靈備九德
而配八元庶有待於唐虞致君之士謹䟽
建祖祠移族人䟽
舉觴而酹先酒蓋思麯蘖之初秉耒必祀神農尚推
粒食之始况夫人之眇質皆先祖之遺休堂構積累
世之勞疆畛有無窮之利儻食焉而不察反二者之
不如是以宗廟爲先著諸經禮有田則祭具列聖謨
苟存仁義之心敢忽祖宗之祀余家爰自前宋以至
于今上下三百餘年繼承一十五世雖絶續盛衰之
互見而東西前後之分宗凡此比屋之人孰非初祖
之㣧然支分派别本源旣遠而益疎世易人亡祠祭
僅存而無統或苟簡而不循乎禮或怠惰而不當乎
時盂飯杯羔曷寓如存之敬桑樞甕牖莫棲來格之
神兹欲創建新祠合祀群祖四時仲月有田者各伸
報本之誠一姓亡親無後者咸享祔食之祭明同祖
之同體嚴事死如事生上以萃高曾祖考之靈下以
洽兄弟子姪之志燕毛序齒佇觀睦族之歡鳩財僝
工請盡奉先之道在我宗屬各單厥衷無或乖違以
忝吾祖
府學生陳縝葉琰王梅齡
臨海縣學生李臨卿戴濬之
黃巖縣學生孫思光牟汝鈞校對
遜志齋集卷之八終
