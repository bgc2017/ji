遜志齋集卷之二十三
中順大夫浙江按察司副使奉勅提督學校雲間范惟一編輯
奉政大夫浙江按察司僉事奉勅整飾兵備南昌唐堯臣校訂
中順大夫浙江台州府知府事前刑部郎中東吳王可大校刊
古詩
蜀府敬慎齋
天降大命孔神而明巍巍天位匪德莫承赫赫聖皇
天實子之奄宅九有丕冐四夷百辟是臨兆民是使
何遠弗綏何悍弗靡德威所加孰不震驚尚篤祗慎
以奉天明矧惟哲王有此大國天子之祐之寵之錫
君于西土厥壤汪汪喬岷大江式固其疆有臣有民
有隣有輔外有戎羌于徼于圉匪格以誠孰克潜孚
匪治以仁疲羸曷蘇教之禦之以恩以禮攘之訓之
威武豈弟天有顯任舉集王躬惟克敬慎廼寧家邦
惟聖天子肇基百世衆建藩輔以匡來裔厥或罔恭
民亦罔從厥或弗慎下孰敢信惟王廸德懋昭大猷
日宣聖學以祗天休愔愔于思䕫䕫于守穆穆語言
不驚左右視乎在服有秩有倫視乎在廷紀法具陳
視乎禁衛動有矩律視乎郊圻靡有怠逸云孰致之
敬慎使然惟克敬慎廼罔有愆惟爾今王天子攸倚
四國攸喜下民攸恃王于齋宫吉士祁祁教言徐徐
温其有儀蹮蹮黃髮忠嘉啓告直辭靡撓不怒以笑
古昔格王永有烈光彼或慢肆福禄靡常王躭稽古
天下取則宜其邦國稽古惟王邦國以康㣧嗣用昌
天佑大明藩輔多賢宜于民人於千萬年
讀書齋
翼翼高齋秩秩群經推辭繹義必敬必誠持心惟虛
是受是承立志惟篤是毅是弘恢廓其量可吞滄溟
奮作其勇若捍都城求之勿易思之勿更取之欲博
約之欲精聖言何疑不疑不明聖道何正不正不平
融會其殊操植其恒朝斯夕斯期乎有成外怯不足
小德微能内有若無盎溢缶盈惟仁之居惟義之貞
霽月之眀止水之澄天君明泰我縱我横道無不得
理無不形冨貴敝屣子女酷刑難玷汚辱寧過㓗清
大之天下小之家庭是經是緯是章是程聖讀庸行
馬牛冠纓博覽孔殷書匱是銘允矣君子夜寐夙興
惟誠惟勇有權有衡聖訓赫臨于几于楹聖經是讀
聖德是行
四月一日蒙賜宴浣花新建草堂感恩懷古偶
作
靈雨過瑶階朝陽麗金殿吾王講藝餘特賜群儒宴
玆惟杜子宅遺址當郊甸盛代仰前脩高堂歘重建
葺茅昭舊迹拓地增新觀棟宇極崇華&KR0585;甍&KR0770;雕煥
两楹陳綺席僊體兼珍膳列坐無俗賓䘖恩共酬勸
花溪浮砌淨雪嶺當窗見覽物獨興懷古人如對面
追思天寶後宇内疲征戰徒抱稷契心莫覩唐虞禪
薄游經險阻放意娛篇翰使獲遭聖明寧令老貧賤
人生鮮遇合自昔共嗟惋並世或棄捐千秋有相羡
吾曹獨何幸淺技蒙深眷難報國士知空爲昔賢歎
江山鍾粹美天地存幽贊佇俟英俊興重看盛文獻
(臣)近述基命錄粗載三代帝王寬厚之政以寓
忠愛之私幸徹&KR0790;覽過蒙賜詩寵褒詞高旨遠
復增慚荷謹依韻略陳情以謝萬一云
明哲昔御世虚心禮賢臣令名昭簡策千秋播清芬
賢王啓大藩懿德貞且純英姿邁前烈高志企古人
聖學自得師曠代莫與鄰睿謨粲可述善政難具陳
况復抱雄才著作妙入神下筆百川湧潤澤義與仁
陋儒亦何幸趨召奉絲綸恩言寵賜褒猥謂堪致君
仰惟文獻國濟濟申白賓圖治超太古餘光能見分
讙歌擬雅頌烜赫繼丘墳
齋殿觀書恭侍間燕且承賜文嘉勞無任感服
謹賦詩一首以抒下情
無爲運王化虛靜契天心神情旣昭朗外誘安能侵
齋居閱道妙端拱肅冠襟超然萬彙表儼若上帝臨
竹素粲盈前群言恣窺尋遐思自知要博采仍鈎深
嗜古忘飢渴好善踰球琳冥觀會衆理抗志珍分隂
俯仰周乾坤瞬息貫古今人爵巳莫並天貴誰能任
賑窶散倉粟贖人捐府金政教洽四境蒼生歌德音
文昭聖明喜誠格鬼神歆陋儒荷寵光避席瞻旒簮
垂歡惠顔色灑翰嘉忠忱瀚海茫無涯豈復資蹄涔
譬彼一簣土寧𥙷泰華岑受恩徒徬徨憂懷欝欽欽
鴻勲希旦奭令名仰回參日新崇大業濟世同舟霖
(臣)仰德之深非言可喻謹次淵明九日詩韻叙
謝萬一
至人憲天德虚心體群生自爲代工計豈爲濟衆名
惟王間世才欽聖奉天明端居澹無欲四海流仁聲
耄倪競稽首願王壽千齡如彼岷峨高不騫復不傾
小臣最陋劣夙受顧盻榮孤恩愧眀義念舊勞&KR0790;情
臨風拭病目思見德化成
癸酉歲京府徵考試繼奉蜀王殿下命述事
少時輕離别志氣誇壯強及玆未莫年巳復多感傷
念昔之蜀都執經侍賢王放懷禮法地取樂文翰場
耆俊滿大廷濟濟會冠裳出言有同趣講藝靡乖方
惟王帝室英聦逹世莫當精誠洞千古一目連十行
道大才更雄氣温色彌莊勞心撫庶政虛巳思虞唐
封内數十州德聲藹洋洋皇天降嘉貺百糓屢豐穰
盛美不自居檢身循典章凝情觀衆妙博問取所長
自慚魯鈍學三歲承寵光避席玉座側設醴金殿旁
睿哲能兼容闕失專覆蔵采陟等葑菲比珍匪琳琅
近者迎属車拜辭褒水陽情真賜色咲感激銘肺腸
喜遇大比秋齋官含晝凉寸情擬披豁古訓思對揚
雖乏㳙埃𥙷忠貞誓無忘豈知事難必曩願弗獲償
徵書京國來迅若晨風翔謬忝較文軄守臣啓儲皇
儲皇新德(一作聽)政出令聞八荒戒飾况丁寧庸薄實
恐惶經旬廢寢食嘔欬病在床王人俄繼至幣自藩
閫將強起扶杖迎坐語两徬徨報國固臣節效信亦
士常趨召違天朝懼非義所臧王心秉忠孝處事明
且詳微衷倘見察庶或貸死亡赫赫我大明幅員同
夏商仁恩洽宇宙帝業熾以昌九有如一家内外咸
樂康取士皆爲國何嘗限封疆蜀道平若砥漢水淺
可航胡爲不能往矯首徒慨慷白日流光輝葵藿隨
低昂願王崇眀德以慰葵藿望
休日奉陪蜀府諸公宴集
居閑嘆時邁閱世知才短頻爲觀國遊每覺歸期緩
群公盡耆英過從恨殊晚他鄉親故稀骨肉不在眼
非資談咏歡孰使離情展大藩仰仁哲政化崇寬簡
長日自優游玆辰况休澣牲醪出珍賜果𬞞隨物産
一觴偶相酬萬慮皆可遣貴同周士肆狂笑晉人孏
語樂天趣深心清市塵遠新秋欣巳至毒暑行將斷
靈雨席上來微凉座中滿明時古難遇良會世所罕
各勉存令猷垂聲繼伊管
蜀府遇夏旹教諭次韻叙德言懷
周道昔淪喪鳳鳥收其聲紛紛徇世士各以智術鳴
仲舒起西都蜀漢有孔明下帷談正誼濡走濟群生
二子苟遇時惠澤被孤惸惜其遭逢謬不見禮樂興
邇來一千年文獻鮮有徵豈無輔相貴未免利禄嬰
鄙夫何所知浪竊當世名致君事莫及好古心徒傾
身疲道路長興入江山清偶隨群臣後獲見百代英
神姿儼淵肅雄論極醇精德政尚寬和西土臻治平
福善固天理願治本民情昔嘆賢豪稀今見德位并
寄言同袍子拭目王化行
閒居感懷十七首
鳴鳩知天雨乾鵲知天風螅蟀最無知亦悲年運窮
云何當世上憒憒温飽中變故如波濤浮沉安所終
鳳隨天風下暮息梧桐枝群鴟得腐鼠咲汝長苦飢
舉頭望八荒默與千秋期一飽亮易得所存終不移
乘時功易立處下事少成君看蕭曺才豈若魯两生
賢豪志大業舉措流俗驚循循刀筆間固足爲公卿
賢有四海志家無一金貲言高力不足舉世爭笑之
不如冨俠子錢刀散孤婺閭閻稱行義赫赫名聲垂
竊竊衆所憂不踰衣食間孰知温飽外可憂非一端
賤憂道難行貴憂名不完誰能斷棄此自樂如孔顔
無專本無尤無作自無愧心超萬化表跡混人群内
卑卑流俗語懶問亦懶對有時或出門獨撫霜中檜
庭前两古檜封植今百年女蘿欺衰朽揚翹冠其巔
弱荣蒲柳脆鉅幹金石堅得時不自料歲晚良可憐
我非今世人空懷今世憂所憂諒無他慨想禹九州
商君以爲秦周公以爲周哀哉萬年後誰爲斯民謀
士無及物智每喜華其廬我居豈不敝於道巳有餘
明取容吾身奥取蔵吾書奚湏嘆其陋不見阿房初
秦人奮戎狄𧖟食舉八荒自言功德大傳叙萬世長
鮑魚臭未絶赤龍歘飛翔巍巍且莫保瑣瑣安可量
習俗日頽壞疇能塞其源自從井牧廢開此爭&KR1025;門
救弊豈無術得君古難言田間一巵酒跽酹蒼梧魂
道喪學術敝士心日汗卑躋扳得斗禄寧使節行墮
古人安分義卿相有不爲栖栖糞土中困處固其宜
俗士不知道喜以異自雄安知名世者固與常人同
聖賢盡其常縱浪禮義中何湏騖神變惝怳驚群聾
内有丘山重外有秋毫輕於心不自得誰免慕荣名
少賤事干謁尊貴樂驕盈焉知陋巷士塵芥視簮纓
利欲烈炎火虐𦦨起縱横區區一子輿死以口舌爭
豈不念迂遠安能負平生皇皇斯湏困炳炳萬世明
胡貊咲紈綺吳越賤堅車群庸方囂囂固謂智士愚
刀筆計得失絲粟較盈虧誰云周公聖對此慚不如
池魚不知海越鳥不思燕蚯蚓覇一穴神龍輕九天
小大萬相殊豈惟物性然君子勿歎息彼誠可哀憐
次王仲縉感懷韻十首兼呈張廷壁
哲后踐貞軌簡策有餘馥彼或趨卑汙流惡寧有足
明逹知所師鑑古以自燭惟王實天縱虛心湛無欲
學道期濟人爲善靡徼福群書不去手萬理瞭在目
鄙臣守鉛槧恩光蒙遠瞩穆如首夏風煦若陽春旭
才微媿寵厚跡賤慚愛篤報德諒無階錫嘏徒有祝
東京多節士我懷管幼安騰身風塵表寵禄寧肯于
子魚不相諒高位屢超遷腐鼠欲見汚聞之媿心顔
皜皜由夷姿迥出两漢前彼哉阿世者變滅同飛煙
榮華神所戲貧賤節斯完此道匪難知胡爲人不然
禍生旣有胎福茂詎無根玄理諒不爽群動何紜紜
商周數百載積累基至仁胤嗣豈皆賢所藉先澤存
後王昧經遠謀慮止其身於道或隅合秉心殊未純
永懷極盛時民物熙陽春孟氏好斥覇惡彼能亂真
隆中有一士卓然古天民長嘯六合間草昧思經綸
寸心如白日可破萬古昏所遇雖不諧餘輝尚燉燉
使逢高光主禮樂寧沉湮惜其遺書亡大志人罕聞
如何徇利子於道不知真卑卑章句中徼禄求潤身
可貴不在位可賤不在貧無取一時好當作千載人
翠鳥質微細乃以羽自戕犀象獸之雄每因齒角亡
物生無巨小適用反相傷犬羊死柔弱虎豹死暴強
彭聃死於壽夭者死於殤萬生誰長存所貴德譽光
古來志節士立身有大方孰云蕭艾藂果勝蘭蕙芳
封倫論治道盛詆習俗漓鄭公若砥柱坐障狂瀾馳
嗟此古遺直磊落胸中竒遭逢英明君計畫得小施
劉蕡豈不偉結舌竟如癡浚恒寧獨然天運固若斯
熖熖趨愈下滔滔竟何之萬事吾不識聊以善自持
始見澤腹堅又聞谷風至炎熇復能幾木葉忽巳墜
四序不少停景物日夜異思之熱中腸不遑食與寐
支離如病鶴顧影獨長唳黃雀飽稻梁咲爾垂两趐
野性拙生理大化無停機緼袍汗沃若絺綌風凄其
壯士千載心豈憂食與衣由來浮海志不是軒冕姿
人生尚聞道冨貴復奚爲賢有陋巷樂聖有西山飢
朵頥多所失苦節未可非
保身戒無疾制治憂小康苟操敬慎心何必求扁倉
依依桃李花安知有嚴霜松竹淡自守歲晚凌衆芳
小人徒媕婀志士多慨慷我生豈不貴萬物備天常
天常旣無虧貧賤果何傷
榮華衆所慕志得虞咎愆賤貧可無憂復爲飢凍纏
有能外两途逍遙循自然苟不悟斯道中心何由宣
曰予素寡昧未逹性命原勵玆不息操夙夜靡遑安
奮庸有伊周處約有騫淵敬承聖哲訓庶慰遲暮年
追次朱子春懷詩韻
聞鍾理短髮徐步啓荆扉不知夜雨過園林頓芳菲
江山靜妙顔雲日淡清輝殘梅落欲盡幽池水㾗肥
始見新歲來景物忽如玆徒爲逝川嘆未遂滄州期
及時貴取樂莫遣青春歸
舟中呈同召葉夷仲林公輔楊大中陳元豐(一作采)
本乏適時用誤爲當世知進身媿蹇拙退處乃其宜
何意承寵光使車忽來玆靡靡踰南國秩秩錫多儀
嚴程不可稽王命自有期親愛俱在眼弗獲顧我私
聖猷同山嶽微忠劣毫絲黽勉諒何𥙷徒興千載思
上巳約友登南樓
生意忽滿眼不知春淺深良朋曠嘉會濁酒難孤斟
迢迢城上樓高朗宜遠臨曷不一舉趾縱望淵與岑
逍遙群動表舒豁萬古心古人巳寂寞繼者應在今
藴真有至樂外慕非所欽疇昔舞雩詠千秋虞氏琴
窮逹各有適宇宙流遺音景風生穆清佳趣溢魚禽
願言領衆妙無爲欝冲襟
次韻
春色與漢水相看兩俱深誰能當此時有酒不共斟
城端聳華構賓友皆來臨東瞻太白雪西望峩嵋岑
縱觀八紘内洞見天地心千年等旦暮豈識古與今
尚友懷賢豪妄意鮮所欽慷慨隆中嘯窈眇河汾琴
其人儼不忘思欲嗣徽音觴多意不盡譁咲驚飛禽
清風似相知數數吹余襟
再次前韻
昔時喜飲酒舉白不辭深及玆中歲來巳復畏人斟
後生多所忽豈識老會臨志士惜景光登麓巳知岑
每聞前世事頗見古人心逝者良不息將來誰嗣今
百年當有成泯滅寧足欽每憐伯牙陋鍾死破其琴
自得苟堪傳何必求知音俯觀水中鯈仰&KR2412;雲際禽
真樂不吾隱欣然豁煩襟
送鄭叔貞之成都
謝公江海人雅量極宏廓中年别親友猶謂懷抱惡
况我𥚹廹士志意早衰弱辟如遶指金詎耐膏火爍
豈無骨肉親相望天一角两生萬里至講道慰寂寞
探竒忘舊悲觀妙有新樂寧知事多忤重使嘆離索
林也前歲歸重來忘曩約鄭子今復去南行踰巘崿
成都壯麗地江水帶郛郭山窺子美堂雲護孔明栢
壯遊豈不佳觀國資所學國僚盡耆俊政簡恒燕醵
日開百金筵坐有四方客擒毫歌盛美文彩紛烜赫
卓爾樂邦風巍乎王者宅王誠天人秀令德顔閔若
神機盡經緯大度藴才略心融群聖言穎銃智獨覺
坐收千古秘萬理隨綜錯尚友師徽猷姚姒靡間隔
勵精施惠政民物沾德澤至化通幽明餘恩及飛躍
小心事天子放意躭簡策道積不自盈怡怡躬吐握
知名久佇望前席啓東閣立談盡歡娛至理無適莫
從容倘垂問占對慎酧酢爲言寡朋儔舊業愈荒落
疑經待同勘蕪史期共削相湏左右肱理勢不可各
王仁極深廣夙昔受殊渥嚢餘舊賜錢篋有新頒帛
身爲微軄絆感歎顔面怍使子能輸忠寧不副所托
金門盛才彦德星耀井絡翽翽白鳳群豈復少一鶴
惟玆山南郡士氣陋且薄古心莫與論積疢誰爲藥
願子早告歸離憂變歡噱四科洙泗道五等成周爵
真知苟内充外物奚湏度旱麓清照人漢水淺可濯
懷哉春服成重繼咏歸作
又送叔貞之成都
空名誑當世自誤還勞人鄭子復爲誰䟦涉窮冬春
去年赴上國風雪迷江津徒步從我行面黑手足皴
今玆有徵命欲往志靡伸子復之成都代余陳所因
念子遠遊學三年别慈親敝衣犯緇垢斷裂莫爲紉
蜀道幸坦平王化甚惠仁歴覽快心目庶足忘苦&KR0605;
諸葛政猶在少陵詩有神浩蕩觀大江穹秀瞻峨岷
心胸藴竒偉撫事氣益振丈夫平生懷豈惟安其身
况可廣咨訪大邦多縉紳恨我不得俱惟恐孤主恩
見王再三謝念此疎遠臣
偶爾遣意奉呈同學諸君子及示叔貞秀才
累物擾靈府澹然無所爲家貧自鮮營萬事俱不知
日禄餘一斗粗給菜與麋秫田亦易畊有酒供四時
門多儒雅客暇則斟酌之相對靡俗言共談止詩書
遐情或深契歡咲同解頥孰謂千古遠其人如在玆
於心有至樂天地亦可遺未知軒裳貴詎識勢位卑
彼美要路仕賢勞耀輕肥窮通各有適寧論是與非
送謝生因奉寄𡵨陽公
帝子謹王度大藩臻治平文風播南土四國揚休聲
上公國懿親令德惟邦禎奉恩自夙昔脩貢表貞誠
名馬西域來玉勒懸珠纓金門足麒麟特受顧盻荣
王昨駐中都貂蟬藹盈庭公來必燕語禮接同友生
異質况天挺至尊愛彌甥勲賢冠當世夷夏欽盛名
繼美實在玆聞望良匪輕近因師傳重愈見德業成
曆數傳萬年蒼生仰皇明豈徒本攴盛股肱在公卿
海内雖巳康民俗猶未寧鄙夫抱深念思覩禮樂興
願公善匡輔報主以忠貞載光史臣籍永邁宗戚英
靈雨洗南麓漢光晚來盈臨流送回使懷古動遐情
發褒城過七盤嶺宿獨架橋閣上
名爲不祥噐斯理昔未覺及玆困奔走始嘆立論確
險哉七盤山羊腸凌巘崿三年八往返顛頓髮早白
此行當盛夏溽暑逞餘虐晝伏避蚉䖟宵征越林薄
危橋帶褒水俯瞰波流惡鑿石勞衆工緣崖搆飛閣
下扶千柱壯上倚浮雲弱怒雷地㡳鳴懸瀑崖際落
山中郵傳少過客資凄泊勞者務苟安寧思非所托
更闌急雨至洪濤相噴薄鬼神助晦冥天地混磅礴
病身倦輾轉酣寢絶疑愕晨興霄景澄林壑還可樂
有生大化中萬變相綜錯所遇聽自然何處匪安宅
歴聘魯中叟詠歸沂上客勞逸命分殊順俟安敢擇
過溁陽
露濕塵不起曉行秋氣清遙(作瑶)天星未沒野草䖝亂
鳴途中何所見多見古軍營斷溝無新(作流)水荒隴存
古城爲問戰者誰其人總豪英當時誇氣勢畢命恣
紛爭但恨智力殫詎思時世更寂寞千載後艱勞竟
何成身亡事即巳得失存空名善者或稱嘆惡者受
譏評因之念首陽西顧清風生感此默自嘆白日車
前明
過寧陵縣學
師道古所重義與君父同自從東漢來節行著高風
繫理或訴冤死請代以躬收葬與撫孤懇惻貫蒼穹
聖賢垂大法勉孝兼勸忠豈聞訟其師擠寘囹圄中
執憲者何心此軰忍見容不惟紊人紀實斁上帝衷
至理有相關斯乃教化宗扶持罔失墜允藉參贊功
末俗日悍驕童稚忘敬恭滔滔未有艾𦦨𦦨安所從
我行聞怪事竊嘆徒傷恫誰操黜陟柄幸爲懲頑兇
葺書齋舊門扇
安貧未必爾才拙本無能謬隨縉紳後誤以好道稱
朅來忝一官行役歲屢仍風雪走沮洳舊路充炎蒸
山南舊草堂居處不得恒前人遺搆築一椽無暇增
䨇扇昔所闢蠧版同春冰三年忘葺理啓闔繫以繩
友生每謂予朴陋良可憎曷不稍脩治費少力易勝
人生跡如寄外物豈湏憑聖哲有廣居所貴心志弘
雄都多甲第華榱暎雕甍位崇德義薄鬼神見侵凌
顧我田野人貧賤分所應庇身何必好取足容曲肱
所冀對康時尊酒延佳朋春風日滿座凉雨宵同燈
順理覬暮息養恬神慮澄庶幾謹素節弗畔顔與曾
感橙樹有作(有序)
秋林道旁有橙樹處荆棘中不知幾何年矣
會增置驛舍芟夷堂基斧斤幾及遇識者知
其爲菓實之美也獲免築室旣成正值窗牖
間結實纍纍然可愛過而見焉感而爲之賦
詩
橙生蜀山裏蕪没荆棘場荆棘忽剪除孤根虞見傷
幸遇識者顧扶植不忍戕築室適在玆窗牖正相當
花垂素雪盛葉茂青雲張方秋氣盛肅原野飛早霜
衆木不復荣百草巳罷芳纍纍枝間實爛爛半青黃
摘置樽爼間几席有餘(作輝)光豈惟巴人羡南服亦罕
嘗嵬峩帝王宫異味來萬方何以觧煩渴甘酪間蔗
漿此物倘前陳玉食倍馨香可令積疢蠲坐見人情
康惜無先容者旰彼途路長遇世良有會處巳貴安
常歲寒善自保用舍随行蔵
栽柏
迂拙乖世用每藴無窮思取效非目前遠與千載期
翠栢信良材成長計功遲玆晨&KR1263;煙雨移動盈尺姿
清廟嚴㓗地聖靈會于斯豈無𣏌柳軰不足當階墀
殷社夙所尚古制非徒爲先師實殷人植此理固宜
但恐枝幹弱不耐風霜欺培護苟無失終見盛大時
三年過人長十年齊桶榱百年必合抱根深柯葉滋
青霄泊鸞鳳厚土蟠蛟螭豈特傲寒暑將堪閱興衰
所托况得所永免斤斧危旣膺顧盻榮復與剪伐辭
寥寥百世後神物相扶持何必爲棟梁廼見材氣施
流光若飛翰時代易推移行看好古士追說種者誰
我生素多病中歲早孱羸待爲鶴髮翁見汝凌雲枝
志士用心者濩落爲世嗤何如群兒巧插槿紛成籬
新栽栢爲瓠蔓所纏令諸生披觧以遂生意有
作
青青庭前栢䄬植芳春時旣承雨露潤歘見雲霄姿
盛夏乏人工眼中蕪穢滋瓠壺引長蔓左右纏蔽之
晨興試行觀沉思喟然悲微物凌善類勝負關盛衰
巨葉覆其顛濃隂密如帷自非爲披拆恐使嘉樹萎
呼童操短鎌芟彼草與茨瓠蔓亦徐觧扶持向藩籬
植物共有生荣枯两無知貞脆本天質生成仗人爲
仰惟玄造心發育靡偏私於焉别臧否可以人理推
漢昭任博陸不受群邪欺符堅逐仇騰景略事業施
用賢必遠佞果斷貴無疑嗟余何爲者捿屑名位卑
觸物徒有懷於時竟奚禆栢也材氣良取效嘗患遲
衆人重口腹愛瓠固其宜紛紛俄頃計落落千載期
浩歌向蒼穹此意知者誰
喜脩德汝器二君子偕嘉猷秀才至
宛宛心所慕盈盈日興思今辰果何祥舉目皆在玆
經時抱沉瘵杜門謝親知狷獨莫與徒有懷欲從誰
聊求古人志遠與後世期放情簡冊間庶以靜自怡
此意信似拙衆方背而馳非子秉冲襟疇能無棄遺
敝廬面落日炎暑每相欺清談偶有適四座生凉颸
久乏經世具孰正生民彛深衷欝未宣流光迅難追
嘅餘喜胥會豈以慰我私相期樹斯道與國隆丕基
又
孟春期過我仲夏始來翔只尺同里居會合猶莫常
何况涉遠道各據天一方言歸雖有期心思詎能忘
我如失群鶴歛翮鷄騖場時逢凉飈發仰首睇穹蒼
子若随陽鴈高舉隘八荒知時識天叙豈慕稻與粱
哲兄冨文學簮筆侍賢王愛國心事苦念親夢魂長
朝退寢室靜閱書焚妙香賓僚各雨散思子不在旁
子去義所安講道信有望山河壯都會圖譜有餘芳
吊古考隆替撫時推興亡賈傳論過秦杜生賦阿房
千秋繼竒偉亦足宣慨慷顧惟河洛間神丘欝相當
遠思百聖烈近想群賢臧載瞻伊水濱二龍宣重光
和貞各詣極崇眇交揮揚後來閩衡傑闡述爛昭章
匪是啓靈秘正途巳微茫願子奮遐躅整策趨康莊
明明吾所懷暨暨宜力將幽獨靜自憫内視德甚凉
方忻麗澤益垂析情增傷遟子即來旋𬗟跡鴛鷺行
墜緒俟並緝他𡵨冀同攘重開萬古昏再覩斯民昌
深期實在玆抱瘵語莫詳行當重執手母使熱中腸
次鄭好義見貽韻(五首)
鄭子好古學天機靜而深冲然舞雩詠中有咸韶音
茅舍帶流水琴書閟清隂遊魚戲晴波好鳥鳴遠林
那得一咲樂洗此千古心
赤驥困皂櫪垂頭避駑駘王良振長轡蹴踏風雲開
古來功名際何代無竒才當其未遇時誰免蒙塵埃
丈夫亮有命勿使心顔頽
少時見白日意謂手可扳仰天邈無階狂走徒頳顔
尺綆愧深汲寸管無全斑聖途千萬里用力恒苦艱
安得驂飛龍倏爾升天關
幼安老丘壑千載想高情鄙哉華子魚軒冕良可輕
功名世不少孰與節義并至樂有天貴苟得非吾荣
臨風發長歎欲爲智者評
山中一樽酒慰此離别腸清夜步廣庭大星吐寒芒
向來負竒氣舉目空四方栖遟盛年至留滯天南荒
君看升帝閑不必真乘黃
乙丑中秋在石鏡精舍同士友翫月後二日家
兄寄示會飲分韻諸詩覽之悵然歎不得與因
奉次來韻兼東鄭君好義(四首)
我來南山中正見秋月圓我家豈無此兄弟况滿前
胡爲輕别離顧影清輝寒頼有座上客共結無窮歡
愁端旋消釋言笑各開顔寄謝兄與弟明年相對看
秋霽月正好山谷氣逾清風&KR0585;敞虛牖愛此萬里明
嘉賓自遠至樂飲暢高情雄談振林谷頓令懷抱傾
叢桂困荆棘時來吐芳馨物生尚有待吾意詎無成
且終良宵會難值衆美并酒酣發長嘯似聞鸞鶴聲
惟恐日易出顧影遶庭行
開樽酌月華酒味清且醺吐氣長風生吹滅天際雲
此身與宇宙誰主復誰賓有生道爲貴萬事何足論
苦節慕夷齊延年稱羡門僊凡兩冥漠奸雄猶啖吞
山棲未爲隱頗喜離俗氛固窮固非潔用世豈吾仁
昏昏坐平旦兀兀行薄暮豈乏往來人幽懷寡清晤
辭源湮曩濬理窟增舊錮幸子有佳期欣然寫衷素
玄談相應發妙理獨超悟頗憚尊酌煩易覺光景度
詘身違道遠高世遭衆惡勉矣循大中心期永無斁
題山水
昔隱林壑中不知林壑美今來在城闕見之心輙喜
楓林新受霜茅茨隔秋水安得呼扁舟遨遊五湖裏
楊柳渡
殘月堕瑶天凉風在高樹人行野色分鳥囀巖光曙
川平愜幽眺境勝遺塵慮日出小舟橫依依楊柳渡
宿夾江寺
囱開覺山近院凉知雨足淡月透疎櫺流螢度深竹
心空慮仍澹神清夢難熟起坐佛燈前閒抽易書讀
二䖝吟
翾翾暮光螢燭舉競飛附没身煙熖間至死終不悟
日月衆所瞻嗟汝不一顧雖有向明心所從良巳誤
喧喧秋後蚊白日噆我肌我雖病無力掃撲亦易爲
憐汝营一飽未得死及之且復縱遣去天運自有時
郭西精舍士友同宿
淹懷終歲思幸際清宵會情深新喜集語愜孤愁退
離居積頑鄙處下多尢悔倦翮謝騫騰羈蹤損貞介
含悲靜自嘅抱獨招群怪非子不我遺斯心復誰頼
天寒四野寂雲歛疎星大霜葉響枯條水灘咽鳴瀨
振衣逞玄覽妙趣超塵壒靜泝一氣先虛涵萬象外
林泉皆道情縻組本天械擺落巳遺榮過從敢辭憊
祛疑冀閎論立懦佇明誡頽風倘可還勖德期無懈
追次文公先生歲莫燕集韻(二首)
靈臺湛無爲一念寂不起外物紛相交飛揚千萬里
哲人善操養淵澄復山峙所期天爵脩詎以貧賤耻
豈無華軒客膏粱飫頑鄙道義竟無聞放浪徒自喜
滔滔從俗化悄悄爲誰美知言世所難感歎何時巳
賢豪居廟堂四海爲興起時乎有不遇淳風化閭里
用爲江河流處作喬嶽峙所逢異通塞内省無欣耻
紛紛夸毗軰患失誠足鄙屈身營所欲易愠復易喜
人生貴聞道外物豈真美千載簞瓢生令聞傳不巳
歲除祭先奉懷家兄次文公先生病中呈諸友
韻
日月行不息我亦少安居違家今幾何忽復五載餘
微官悞人事觧令親者疎每思别時語不見空中書
及玆歲將闌感嘆正躊躇祀先具薄奠撫巳懷厥初
觴酒豈云乏獨酌悶難祛寧當解組去御子花間車
遊石鏡山訪親友會集諸公回途有作
世道久凋喪斯文難合并駕言山中遊來與子同盟
高齋在深谷側徑防險行白日亦蕭散惟聞絃誦聲
開筵動芳酌與客張華燈持杯恣歡謔聮床如弟兄
凌晨起盥櫛披襟瞰前楹霜林凋綺葉秋花吐竒英
百靈競紛集萬象森羅迎佳趣心巳領新詩誰與評
良會不可常俗慮仍相縈登途數回首暫别難爲情
廻溪屢曲渡清流堪濯纓離離莫雲合矯矯孤鴈鳴
乘高望遙火彷彿識巖扄勞生幸脫鞅至道思服膺
從君來借榻棲隱謝浮名
再次石鏡精舍會集韻(三首)
風日淡秋晚欣此佳會并賢豪昔同調泉石非舊盟
秪應念違别忽作山中行雄談爲絶倒空谷騰歡聲
論詩涉風雅深夜張華燈義交無老少情親如弟兄
齋中二三子侍立環两楹把酒起爲壽禮秩交相迎
丈人名文章落紙誠世英珊瑚與玉樹對之敢譏評
乃知高世人不爲塵俗縈秋空白雲散悠然暢遐情
嗟予尚稚劣夙心會簮纓沉潜守編簡愁對寒䖝鳴
豈知金石韵鏗鏘振林坰重玆領秀句願言當服膺
匪徼一時譽終期千古名
野性淡無嗜不求四美并喜玆二三友同結歲寒盟
願言道義交豈慕青雲行山深寡轍跡地僻無囂聲
曲几列遺編疎籬翳寒燈凝神對賢哲况共弟與兄
幽蘭藹北牖脩竹羅前楹忽聞長者車倒屣欣趨迎
貌匪山澤癯器乃邦國英揚論徹幽邃萬彙隨品評
風雲時動盪川岳互廻縈磊落賢俊姿慷慨今古情
不耽好爵貴飄然解簮纓至今懷令望江海傳詩鳴
竒懷寄竹帛安居守林坰小子來問道仰德思服膺
從玆勉素業不媿知巳名
太古日巳遠轉覺浮僞并不聞金蘭契豈願同盤盟
浮雲無定態流水難西行滔滔勢利間豈識韶濩聲
翻思機巧徒明滅風前燈閉門絶聞見所親惟父兄
丈人忽來過雅淡振軒楹山禽競喧呼童稺亦歡迎
清詩多古調妙論超時英冨貴苟不累貧賤孰能縈
群賢共舒睡萬物属品評星斗羅竒襟風雲動高情
瞿瞿世儀表濟濟古冠纓孰知枳棘間尚有鸞鳳鳴
鯫生寡交接遊息在村坰偶玆觀美德夙興當服膺
幸托龍門賞終期崇令名
病眼喜郡守見過
目疾不飲酒昏昏心意煩忽聞郡守至出戸強開顔
况覩温粹姿復聆豈弟言乃知盛名世属任多才賢
神歡坐忘疲欲起屢相援筍𬞞雨餘美細酌林花間
風煖落英過日斜歸鳥喧苦云事填委未暇蘇痌癏
高位不易居斯民良亦難一夫或凍餒仁者爲悲酸
腐儒實無能教士慚素飡臨觴願有祝早使群黎安
題信可時經歴熨帛圖
聖主恩如天賜帛一萬匹承之錦繡叚重之踰金璧
西風摧刀尺將爲君子衣熨貼旣勻調粲粲光陸離
防胡猶未巳行役何當歸爲君重着絮此地饒寒威
奉懷太史公用盡字韵
隆替存恒期含生會當盡獨遭誣枉搆旣往有餘愍
哀彼草昧初遺黎困戈盾英雄逞割據未暇分牡牝
公來作蓍龜王略見封畛上爲宗社鎮下爲邦國凖
旂常揭日月鍾罄羅簴簨諷諫陸賈多制作張華敏
格天誠密運恤物涕潜隕氣回窮冬温力導大川引
竭忠軄調護垂老辭疾疢謂可樂桑榆相從拾芝&KR0818;
安知事乖謬玄造獨何忍顛頓萬里行流離闔門殞
所餘巳無幾猶受飢凍窘自顧受深知無能效賙賑
是非属公議不以窮逹泯終古仰大名昭回配箕軫
紛紛榮辱論百世同一哂三嘆秋風前目送高飛隼
鄰父携酒相飲
夷惠俱可慕清和合天真汨予流俗中豈暇思古人
抱拙耻爲佞遇物展殷勤雖無失巳尤事過每自嗔
隣翁偶相訪延坐列主賓爲言秫田登願我嘗其新
巨榼傾濁醪鷄黍雜前陳持杯強勸飲禮率意態親
顧予寡德業無以給北隣何階及爾軰愧此風俗淳
酒酣述往事所歴多苦&KR0605;却憶全盛時無言指蒼旻
世運有隆替玄造豈不仁父老且少安汝本三代民
九重敦政教萬幾盡經綸行當被嘉澤鼓舞歌聖神
二禽咏
鵲噪未足喜鴉鳴未湏憂天道神且遠微物徒喧啾
翰音善司晨不免供肴羞鸛鶴至高潔所識惟林丘
鴻鵠隘八荒但爲稻粱謀文彩羡孔鸞繒繳或暗投
况彼鴉與鵲志非衆鳥儔質陋羽翮短雲霄非所遊
性貪嗜飲啄逐逐不自休飢則搖口吻向人如有求
何能洞先幾兆與天心侔禍福有定命所致各有由
人理固坦夷鬼神良昧幽苟中存仁義自可無愆尤
何湏浪悲喜爲禽鳥誑譸來夤慰韓愈惡聲感黃州
好怪失所守二子非英流吾方友千古遠法孔與周
考祥視素履樂道以夷猶
敬次張南軒贈朱文公韻送董公
昔忝國士薦觀光帝王州強言酬顧問流汗對冕旒
有詔試文章下筆心懷羞退朝東閤下獲與夫子遊
夫子燕薊來氣貌何休休至尊重純德特爲儲王留
出入朝两宫寵恩正綢繆予時報聞罷歸飯田間牛
升沉本命分出處非人謀安知十載後握手梁山幽
虫鳴月耿耿鴈度風颼颼話舊若夢中一咲忘百憂
况玆林泉窟足以寓冥搜仰看岷峨峯俯視江漢流
敬慎以爲楫忠貞以爲輈居夷聖所欲勿憚道阻脩
題童賢母卷後
南山有喬木柯葉敷重隂匪惟雨露滋土膄根本深
童氏秉孝義兄弟同一心構獲良足多先澤久浸淫
卓哉賢母行鄉邦迭嗟欽婦道盡恭睦庭訓肅規箴
救殍麾廩粟收宗散籝金生業隨日增善積祥慶尋
繩繩螽斯應玉立蘭芽森玄理諒靡僣令德斯鑒臨
垂𥙿旣有始濟美宜自今永言引弗替百世流徽音
應教恭賦靜妙軒
世故役群動方寸如旋蓬孰知神妙理乃在玄默中
至人本無爲清明常在躬百念寂不起湛然與天通
庶政或前陳聽斷每從容化原有餘地善應無留蹤
齋居樂康時爐熏颺微風忘言對縹帙端拱師黃農
玆惟文獻邦冨庶古莫同載敷嘉靖治會見躋時雍
宋五公
李文靖公
李公安平相雅識極淵永惓惓閔無告扣陛日有請
格君古不易慮國存要領紛然土木興始悟先幾炳
王文貞公
盛德每多容平世喜迂怪公操鎮靜量不幸當其會
神書祀河嶽王府窮賞賚昭昭知過心寵禄有餘悔
寇忠愍公
寇公社稷臣識遠才亦果張皇澶淵狩佞幸慚計左
青衫老作吏赤子淚交堕宏謨雖不終亦足振媮惰
范文正公
布衣憂社稷此義古亦然桓桓高平志致主二帝前
時屯道難合謗息名愈全繼明有良胤千載陋韋賢
司馬温公
傾否難永圖拯溺有遺巧肫肫反正力誠節(作足)動穹
昊群邪競回遹善政恣紛擾廢興豈人謀千秋仰元
老
訊瘧
尊生道不足衛生亦無由微痾忽相侵坐爲肢體憂
凝冰集寒氣挾纊思重裘虐𦦨繼踵然絺綌不願留
隂陽各用事對處天一陬如何两相值追逐同仇讐
弱質受摧沮有似中暍牛有耳不解聦有目等無眸
舌不辯&KR0605;甘鼻不别薰蕕耳目口鼻官焦然共懷愁
謂此果誰致試與天君籌吾觀今之人紛紜劇蚍蜉
日趍紅塵市夜醉笙歌樓緣情喪恒性縱欲戕天猷
告之養壽命大怒不頷頭云胡反無疾徤捷如猱猴
方子頗好道少以禮自脩觀其居家庭未嘗暫嬉遊
旦食不暇飽夕夢孔與周生疾豈有端天君亦知否
天君聞之笑汝言理誠優子病殆天意皆非汝愆尤
惟天生俊哲蓋爲萬世謀大欲扶三綱次欲叙九疇
安能閉關卧縮首鳴啾啾孔孟處衰世奔走摧輪輈
寧不懷宴安此道難中休天令所賦授與古豈不侔
恐其不自強降疾警惰媮方子暫遘疾身疲面無膏
忍見萬赤子病者半九州子能憂斯民厥疾當自瘳
苟徒念一身壽考吾所羞耳受口以告目鼻涕泗流
方子豁爾窹百體頓和柔再拜紀嘉言可以垂千秋
次脩德雜詩韻(三首)
通衢夷且直舉世所共知求端迷往轍顛躓終無歸
逹人解至理秉心若明曦敬恭視盤鑑齋莊整裳衣
昭昭奉一德暨暨滅衆私爲仁諒玆在彼狂胡弗思
制變易爲失所貴謹未然本心秉靈德洞鑒蚩與妍
譬彼逹海流出自山下泉積久諒益深雲濤鼔風煙
始學誠巳誤𥙷過幸有年力微道尚遠感此徒煩悁
神龍卧深澤不若抱甕滋白日閟重隂不如寸燭輝
賢豪初未遇但覺吾道非紛紛當途子權勢衆所歸
两生困蓬藋屠販建旌麾斯事自古然今人安足悲
初冬雨中獨坐
吾廬混人群來往劇鼃黽頗欣夜雨來頓使蹤跡屏
滔滔流水障悄悄耳目靜風囱試展書佳趣倏巳領
平生煙霞癖夙昔慕箕穎抗懷軒冕上雅志星日炳
寧知堕俗流汩沒未獲逞竒懷獨不忘幽念時自省
豪雄外身名曠士賤鍾鼎欲語嗟莫同長歌碧林瞑
雜詩四首贈林嘉猷
伊周不治經董賈不言文宏謨塞宇宙高論追典墳
如何末代士操&KR1152;動成群但要言辭好不顧心志分
至道豈難行彛倫人共聞勉哉不遠復恭默事天君
循循勇不逮額額善或虧古人患才難可以當世推
自吾行四方所見多有之豈乏俊爽流未足慰我思
聖道充天地其微入毫絲非精莫能察非敏莫能爲
致用貴不頗篤守在不移由來賢哲事皆本純粹資
顧予亦陋劣前徽亦能追仰止二三友有過頻相規
操行一不慎坐取終身憂發言一不思或爲萬世羞
過小莫吝改進德勿厭脩誰能百無爲自致孔與周
載籍彌九有群言劇毫毛棄置患術疎窮探畏心勞
何由領其要可使道藝高聖學亂百家黍稷雜莠蒿
良農善别識培漑復芸薅取大成吾身致用同伊臯
彼哉溝澮魚豈足連九鰲
次韻贈國亮經歴
君侯昔筮仕匹馬之幽并先子守東藩始結鄰壌盟
寧知十載後握手山中行鬢髮白欲盡韜光復潛聲
話舊若夢覺痛飲張華燈尚欣古義敦愛余均父兄
雨洗秋色淨群山擁前楹山鳥喜客來飛鳴似相迎
𬗟思天下士公是世外英流俗何所知紛紛好議評
莫邪雖在土龍氣上廻萦自非水鑑識誰知江海情
談詩較李杜起舞笑絶纓大音久閴寥厭聽寒蟲鳴
麟鳳居空谷何由在郊坰處世媿郭泰通家慚李膺
巖棲倘有約相與棄榮名
雜詩四首
相如妙文辭高處無與敵多財爲身累終老汙名蹟
人生取予際千載觀令德苟冨何足論喪節良可惜
好名未知道古人有揚雄著書欲傳世不暇脩厥躬
聖言德之餘屈伸與天同哀哉大節廢豈足稱固窮
賈生信英才蚤識當世事身逢致治期遇主亦天意
道高固難合流俗工&KR0945;忌一死尚足多千秋想竒氣
幡幡市井人出納量錙銖積財至千萬侈然夸有餘
華堂占廣陌列肆遍通衢朝餐聚俠客莫飲羅名姝
一朝與法遇家破及妻孥金玉歸縣官不能贖其軀
郭解旣夷滅季倫亦門誅安知子原憲窮巷歌唐虞
脩德以詩寄次韻
藜羔淡無和腐粟舂難圓羞將饋俗賓歡笑置子前
子豈乏粱肉對之每欣然云胡恐費我來往動經年
子行信勞止吾道良足憐深期挹嘉話不必枉華牋
抱痁百日卧欲言無與朋敦敦守一床鬢脫影如僧
豈惟形容悴智識無由增視此不棄捐子心一何弘
細人忘名軋俗士爲利懵孰能使余慕君子固有恒
營營苟得者忍以利易生徇欲遂忘反捐軀匪其情
古人崇仁義講切極粹精於斯弗自得猩狖垂紳纓
貴有不足懷賤有不足輕景公徒千駟子真豈其卿
再和并簡林嘉猷
夜光自有輝不因磨礪圓騏驥自致遠不以鞭策前
古來知道者天質固使然師友發其微成德在早年
余少稍有慕今也反自憐子誠肯間我嘉言著來牋
十年窮取友四海幾得朋豈惟得吾徒旁及老與僧
自昔得王子勃欝氣爲增子才信巳毅愧我德未弘
所患涉道淺未免臨事懵何由與子隣講習日可恒
温温我所愛處子有林生匪惟質柔嘉迥出遺世情
從我南山遊&KR1263;雪煑黃精共悲狙喜怒靜閱猴冠纓
生也尚審思勿言韋布輕巍巍孔孟業豈以爲公卿
送一宗和尚次蜀王詩韻(有序)
成都大慈禪師欽公一宗與余皆天台人雖
所趨殊途而相見萬里之外有足樂者今將
暫還故山謹次賢王殿下賜草堂長老詩韻
以寓别情里中故人有相問者幸爲謝之
浮雲出山中浩蕩随去來來非有所係去亦忘所之
若人釋門秀矯矯孤鶴姿林泉三十年喜譽如波馳
平生西方學所藴未及施一朝忽乘興來謁&KR2144;峨師
微笑坐談空傾城走群緇遂令好事者懶問子雲竒
清香焚柏子細雨洒楊枝相逢話鄉曲塵尾不暇麾
越蜀萬里途各處天之陲胡爲偶至此欲語忘其辭
歴歴世間事星星鬢中絲迢遙無所嬰老大秪自知
巴江復舉棹故廬訪遺基散懷天台月濯足楢溪漪
我亦倦遊客歸耕有深期身在華山陽夢繞大海湄
徘徊將何說秪恐負明時
家兄寄中秋會飲詩因分韻述懷以荅
時過不自惜長年轉多憂壯心若湍水湧激不少休
念昔童稚日此身百無愁良霄見明月喜躍如有求
大母方壽康諸祖未白頭開筵羅廣庭𬞞果間殽鱐
先公奉觴起叔父迭獻酬玉立四五人文采皆琳璆
酒行聞雅歌鹿鳴和呦呦豈無辨難言禮義皆先猷
脫略輕萬事高視曠九州每卑楚漢業或誤良平謀
奮䄂時抵掌舉筯借前籌座間二季父豪俊邈無儔
慷慨頗蠭起自許公與侯酒罷寧復眠長吟倚危樓
夜闌得秀句叩戸來相投我時被鍾愛兄弟共譁咻
席賓欲亡酒輙笑牽衣留轉眼二十年存亡两悠悠
庭闈音容絶門戸變故稠巢壊鶴上天雷行龍脫湫
惟餘老仲父衰鬢對清秋今歲月最好我適南山遊
含情面尊爼感歎蓋有由伯氏欲相寬新詩遞來郵
發函清淚堕紙濕不可收永思舊所見一往如川流
于今會飢歡頗似昔日否我家勢運謬難與時人侔
譬彼百年屋不足施雕鎪願伯善扶持重使楹棟脩
庶免傾壓虞百口蒙庇庥我愚更懶惰樸學愧前脩
術疎何所成言高每難讐空懷濟物志夢寐談孔周
歲華易爲度自哂等浮漚長恐墜遺業上貽先人羞
伯也幸閔我正救愆與尤復爲戒諸弟敦睦無相猶
道德在詩書爲生視田疇天倫苟足樂外物皆懸肬
骨肉豈異人風波同一舟持家尚禮讓處衆貴和柔
堂構倘樹立&KR0922;𣏌加丹髹重還當時盛豈特才藝優
世欲登虞唐吾將老林丘終期友愛樂黃髮叙綢繆
深衷久有懷對月偶歌謳歌竟視天宇寒光衝斗牛
寄好義
同鄉不相見動涉秋去春何意忽來翔會合當玆辰
雄談有遠趣文采驚世人譬彼随和質衆目咸知珍
陋俗乏竒士懷抱欝未伸每思伊葛流磊落展經綸
志大固難售心孤邈誰親君來起我意頗覺氣爲振
炳炳千古事悠悠三代民舉首視大荒汗顔慚此身
深衷非一端欲語未及陳胡爲復求去重使别恨新
夙負江海情耻爲兒女仁賢豪日衰謝感歎易悲&KR0605;
凉風吹碧海月露洗高旻酒至且持飲言歸何所嗔
送友人之雲南教官
地遠會面難情深嗟别速今衝微雨去欲向誰家宿
山城碧雲裏茆舍清溪曲莫厭官寂寥終期化夷俗
巾山晨望柬錢克温
月落江水明疎鍾發林杪濛濛山氣合歴歴川光曉
妙靜玄化機縱意群動表悠然悟真趣忽覺天地小
是身本無累萬事相紛擾願釋經世情於兹共幽討
閒居偶題
雨歇階草淨鳥鳴叢竹中偶無輪鞅過遂與山林同
晞髮庭際日振衣松下風自非捐世故誰得此相從
勉學詩(二十四首)
殘燈結成花枯木化爲菌凋零如此物秀氣終未盡
人心最靈智自棄獨何忍聖門本弘大梯磴多接引
曾高愚魯資直觧配顔閔流年急如箭髮白難再鬒
及時不努力老大成蠢蠢
樹木生有枝子弟教及時七年異男女八歲分尊卑
二五學書計逢人多禮儀二五學射御四五加冠緌
今來謾不省古道當如玆欲作高高臺爲爾寬作基
欲求深深井爲爾遠爲期不聞鄒孟學還自爼豆嬉
人材日衰少善保膝下兒
兒童聚嬉戲不離父母傍父母顧盻之百憂爲爾忘
惟此慈愛心比同春日光陽和透地脉草木俱芬芳
兒身巳長大能不念往常愉色與婉容傾心奉高當
嗟哉力何短父母恩甚長
上堂拜父母甘旨手自供入廟羅豆籩祀我祖與宗
死者魂魄安生者恩義隆一門無二志謦欬生春風
豈惟薰閭里上聞天九重祥雲及膏雨滋我庭下松
孰云唐虞遠不得身遭逢由來豪傑士世世皆時雍
藹藹桑&KR0922;樹遲遲杖履音未瞻父母顔巳起恭敬心
樹木手所植杖履身所任此物猶足重况彼鍾愛深
父愛我亦愛不間獸與禽六親同骨肉何以能相侵
莫驅屋上烏烏有反哺誠莫烹池中鴈鴈行如弟兄
流觀飛走倫轉見天地情人生處骨肉胡不心自平
田家一聚散草木爲枯荣我願三春日垂光照紫荆
同根而並蔕藹藹共生成
妻賢少夫禍子孝寬父心不知何人語相傳猶至今
室家两相好如鼔瑟與琴二親豈不驩花木羅春隂
雖云一樽酒共酌還共斟物情動相失安用儲千金
家睽在婦德彖繫有遺音
内則記孝養檀弓著哀思寥寥三代音於此猶見之
我欲繪作圖豈乏丹青師丹青狀形體性情那可爲
冬夏適温凊芳鮮在盤匜二親未飲食如子渴與飢
奈何報木心限以百歲期飛鳥失其巢尚且鳴聲悲
創鉅痛亦深衰麻交涕洟聖王爲制禮進退随天時
千人萬人心一人心可知
譙人夏侯氏有女志獨高夫家盡蕩滅節義終持操
荣華昔共享禍患今同遭妾身偶生存志巳埋黃蒿
親戚勿訝我人類異羽毛引刀斷耳鼻見義不見刀
至厚莫如地桑田變波濤真金不畏火見此女兒曹
結交湏結心取士湏取德古交金不鍊古士麟五色
如何當世人作事多傾側甘言轉相媚内險不可測
青青好禾稼生此螟與螣堂堂美少年化爲狐與蜮
人心天機在利欲日夜昏好苗莫助長惡木先除根
斧斤一時緩惡木何由斷莫畏根株深所憂筋力短
吉人語何少凶人語何多多言亦反覆簡默終無他
可磨白圭玷言玷不可磨有口號談天有辨誇縣河
心原一巳放觸物生偏頗悠悠百年内荣辱當如何
驅車入東洛策馬上西京所遇何表表莫非公與卿
旌旄出廣路百步辟人行前駈與後擁不絶如雷轟
人生處困阨孰不思寵荣此途良足樂此任苦不輕
丈夫誓許國身作萬里城永懷鼎足戒母使公餗傾
五行各異氣萬物無全材聲當配匏竹味即調鹽梅
何噐不適用有根當復培山中多松柏城中多第宅
孟嘗千金裘一狐難取白
田单拜齊將即墨乘孤危群心傚死闘燕士不敢攴
一朝寵禄盛惜身思自持人敵竟不下大寇空若箕
功名每如此樹立終陵夷國家匪憂危寵爾將何爲
動懷首鼠計退與災禍期向非魯連子身死節亦虧
鸞凰寡儔匹玉樹少枝柯貴人在高位骨肉苦無多
輕車駕駟馬妙舞隋清歌獨樂不如衆中心欲如何
東家借一軸西家求一梭織成十丈幕周我堂之阿
至親隔咫尺舉首如山河
人生四海内同作兄弟看一夫向隅泣滿座爲無歡
豈我無衣裳念爾飢且寒豈我無粱肉爲爾不能飱
群生本一原有此惻隱端胡爲自汩沒功利日相殘
辟如同母兒給之豆與簞奪彼以與此終非心所安
飲馬長城窟窟中水無多秋風動百草水面亦生波
長城備外侮室内起干戈非關絶地脉乃是傷人和
不見豐水上靈臺欝嵳峩前有大雅詩後有秦民歌
鍤塗得苦水流毒如江河
黃河西北來云自崑崙坵經行非一山回薄半九州
上有不測源下有無盡流萬化同此機不知幾春秋
分明天地心不爲淺狹謀癡人用小計顛倒若無求
安得申韓氏化爲古伊周
布帛文被體粟菽味充飢常人未識察往往爭好竒
貪竒不願寶刻成無當巵大鈞播萬類瑣細各有宜
得時易長養失叙徒施爲哀哉楊朱淚滴向他路𡵨
正途亦甚坦舍此將安之
蜘蛛觧布網蛣蜣能轉圜萬物各有役何人得安然
周公貴爲相仰思夜不眠仲尼大聖人易書三絶編
孰謂我有耳不聞古所傳一聞敢自堕勇志如奔泉
好龍非真龍藻繪等兒戲懼虎思虎傷聲容凛然異
六經豈虛文中有無盡意一從河出圖光景不可閟
皎皎如日星悠悠在天地青編積几閣翻閱何容易
曾參之一唯已往難再值
勸爾一杯酒君行莫匆匆君心雖欲速道路久乃通
東可窺大壑西能越空同不憂歲月晚但憂筋力窮
三年刻片楮九年成一弓制作雖云難爲藝則巳工
小事可喻大願言置胸中
離離園中樹花開動無數或紅如丹朱或白如瑩素
今日正自佳眀晨不如故易盛還易衰浮華眼前度
物情何參差天地均雨露南山有松栢壽並金石固
臨海縣知縣黃誥
黃巖縣知縣張師善
台州府儒學教授尚芳
訓導李深
黃巖縣儒學教諭文程
府學生陳縝葉琰王梅齡
臨海縣學生李臨卿戴濬之
黃巖縣學生孫思光牟汝鈞校對
遜志齋集卷之二十三
