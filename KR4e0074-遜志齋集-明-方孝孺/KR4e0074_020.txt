遜志齋集卷之二十
中順大夫浙江按察司副使奉勅提督學校雲間范惟一編輯
奉政大夫浙江按察司僉事奉勅整飾兵備南昌唐堯臣校訂
中順大夫浙江台州府知府事前刑部郎中東吳王可大校刊
祭文誄哀辭
祭太史公八首
丁巳之春公歸金華六月載途公歸于家公曰美哉
子來孔時斯文有傳非子誰宜我觀海内亦有作者
非言之難知道者寡古人爲學惟道是明繄我望子
豈以文名拜公之言服公之德從公三年忘寢與食
公曰卓哉才噐之竒加以歲年吾且畏之孰俾師友
傳之子孫意欲甥我以承其門歸告祖母祖母不可
吾老娶婦欲其事我道路阻邈其歸無期且貴非偶
汝固以辭此言未聞公家遘難聞之涕泣夜不能旦
百口徙蜀與戎羌隣重走金華謀公弟昆欲往省公
中以故止祖母速歸得娶閭里遟之三載黽勉以從
死生莫知以此負公公之爲教必本禮義違親絶俗
固非公意公今薨矣我存何如所肯忘公有如江河
公之道德未白于世公之文章幾與公逝思公體貌
尚寓于䕫哀公子孫桑梓是懷闡之雪之俾大以光
導之扶之使之大行告于天王返葬以禮脫其羈縻
使復閭里或周其囏或開其昏凡力可爲不忘公恩
第愚不肖弗敏爲學天容地負懷公奥博忠義大節
道德大原庶幾努力法古聖賢公之望我盖將在此
天未可期心則巳矢公神在天亦我之思我辭告公
寧不我知
嗚呼九鼎大吕不足炊糜陳于郊廟可鎮華夷麒麟
騶虞不能服駕出于山藪可瑞天下盛德之士邦家
所毗潜功隱澤不見施爲方其在時衆或未識厭世
而去智者痛惜嗟吾先生全德邁倫盡性蹈道卓然
天民文傳海内世謂止此遺其梁肉貴其糠粃先生
所存我何敢知使享眉壽人必頼之今也既亡民實
無禄寥寥聖道疇引疇續昔始懸車學者滿門意謂
小子可屬斯文歲月幾何忽十三年鈍拙無成實愧
干天薄宦山南地隣西蜀遺孤萬里傷我心目身拘
職業詎曰能來獲奠一觴豈非天哉道之廢興允匪
人爲曷以爲報不負所期
士不知道以勢爲榮天貴不存寵辱易驚卓哉先生
洞鍳千古駕雲乘風與造物伍聖主庸之掌制玉
堂匪公之華邦家之光羣言䜛之置于巴蜀匪公之
尤民之無禄正襟談笑瞑目仲眉浩然無愧處險若
夷貴賤去來靡貳靡忒孰能與偕忠信之積惟公忠
信海内所稀謗與身亡德爲世師顧余小子寡聞不
肖茲粗有知實公之教繫官山南今且八年公墓在
䕫欲往莫前友生南歸舟過墓下遣致一奠省視松
檟大江滔滔惟海是宗我心所懷曷有其窮嗚呼哀
哉尚享
嗚呼我年十五始誦公文厥後五年登公之門公實
天人遊戲世俗粃糠死生談笑榮辱利禄刑禍不入
於懷獨憂斯道未見英才聞人一能欣喜動色晚遇
小子自賀有得致政蘿山舘置于家細柝密微大包
幽遐庸言極論莫匪正學翼孟宗韓沿洙遵洛簞瓢
陋室若飫萬鍾訓物刑家惟孝惟忠天作竒殃去鄕
往蜀萬里西行怡然瞑目當始戒途告我以書勉以
道學爲君子儒慟哭山中忽復十年思公之心上通
乎天一官蜀口盖亦天意承乏校文私情幸遂公墓
于䕫拜謁靡遑孀孤滿目興我慨傷收恤教飬後死
之責禄薄刀微有願未獲公之屬望夫豈爲身將纉
斯道以開後人雖愚無能志尚未巳報公之德庶或
在此大江流東卒與海通公神在天曷日其逄
公之量可以包天下而天下不能容公之一身公之
識可以鑑一世而舉世不能知公之爲人道可以陶
冶造化而不獲終於正寢德可以涵濡萬類而不獲
盖其後昆其所有者皆衆人之所難勉而未嘗自以
爲足其所遇者皆衆人之所難處則快然委命而不
置乎戚欣此公之所以跨越前古拔彙超倫控宇宙
而獨立後天地而長存者乎世烏足以知之徒傳誦
其雄文執其詞者惑其意得其似者失其真彼好慕
者且若此又何怪乎臧倉與叔孫宜夫公之厭斯世
而不居甘遠跡於峨岷盖將弔重華於九疑唁屈子
於江濱而不忍汙乎流俗之埃塵也然則公固以死
生榮辱爲夢幻得失毀譽爲浮雲六合之内孰非其
第宅薦紳之士皆若其曾玄尚何窮逹之足云乎吾
獨悲嘆而不止者上以憂乎斯道下以憫乎斯民愧
受恩而未報懼來者之無聞嗚呼哀哉公其舍此而
安之豈其與形俱逝與物同泯乎吾猶彷彿見公騎
風馭氣鞭日月而叱星辰遨遊乎崑崙之野出入乎
無窮之門是盖處乎世者止七十有二年而不死者
不知其幾千萬春其遇乎人者雖若艱危而可痛而
樂乎天者不可數計而具陳而吾猶噭噭哭于山巔
與水濆是皆公之所笑而奚能酬教育之厚恩嗚呼
哀哉列泰華以爲殽注滄海以爲尊吾知公之不我
顧而庶幾可以報公者習其所聞以求不負乎明訓
行其所得以冀有益於黎元酹皇天與后土尚同鑒
乎斯言
嗚呼務遇合者或貴顯以終身而爲天下之所惡負
大名者多困阨於一時而爲後世之所慕盖利與善
不可得而兼而公論必久而後定故也考乎公之平
生道德冠縉紳而位與衆人同列文章燿夷夏而家
無百金之富卒之速䜛遇斥奔走顛沛而死於道路
孰不尤聲譽之不祥而取造物之怪怒哉然身既沒
而人主之知愈深家既破而子孫之守益固是以親
王之賢覽遺文而歎息懷舊學而眷顧詢形容於圖
像想儀矩於趨步巳賜賚乎孤婺復閔悼其墳墓爲
王謀者惜公厭世之太早爲公悲者恨王至蜀之遲
暮也夫盛衰禍福之理聖賢有所不能違惟其既死
而猶存愈遠而見思茲君子所以異乎衆人不啻若
麒麟之於狐兔也某學道無聞受業有素仰德容之
如在嗟歲華之易度兩瞻岷峨濫跡鵷鷺愛緣丈人
之烏術等千金之瓠惟嘉殽與清醑皆賜物而匪沽
上以昭乎厚恩下以寓乎衷愫
鳳飛赤霄百鳥朝之或集于枯鷃雀嘲之蛟龍天遊
雷雨九土一或泥蟠蛙蚓獻侮古之賢豪身居廟堂
耄倪稽首望其餘光一朝失勢遭䜛遇斥羣兒樂禍
謗毀山積惟太史公間世之英國之蓍龜人之典刑
洪武初載光膺天寵名聞夷夏内外風動衣冠如雲
趨拜于門有得一言寳若璵璠不幸西遷瞑目江澨
麟踣而亡羣犬交吠物之見怪以異於常衆人不知
吾道乃光頼茲賢王誠明濬哲興懷先正追悼黃髮
意欲起公論過規失每觀遺文軫䘏煢獨惟君知臣
惟賢知德王言既出䜛妬自息公之名績終古不磨
鬼燐紛紛如日月何小子無能蚤承教育不鄙其愚
千載是託歲月遄邁忽二十年志大無成懼辱公門
俗論之悲夫豈待辨九原聞之當笑其𥚹青城矗天
羣僊所都公神不亡其在茲乎
祭太史公遷葬文
嗚呼盛衰得喪之際孰非天哉榮辱出於一時者雖
有幸與不幸而是非之公原於天道者終不可以勢
屈而利回當變故之初興先生恬然委順於長江之
涘荒城之隈雖樵童與牧婦亦爲掩涕而徘徊意謂
平生之德業將與禄位而俱頽孰知雲收雨霽星斗
之光有若洪瀾怒濤擊撞鼓盪而不能損砥柱之崔
嵬今則文辭大行於天下而聖主爲之追念子孫篤
守其遺緒而賢王爲之興哀賜之粟帛而遺孤有頼
慕其風采而尚疑其遊戲於瀛洲與蓬莱伸於既屈
之餘也尚若此而况千載之後公論既定其卓絶光
著又何如哉然則先生於天可以無憾而吾徒小子
所以惓惓如有失者恐上無以衛翼於斯道而下無
以啓迪於將來茲者自蜀告歸爲位一奠吾之不見
先生也久矣庶幾翩然下臨掀然微笑猶彷彿想像
乎盛德與雄才嗚呼哀哉尚享
祭胡仲申先生
上下百載四方萬里心所敬者數人而巳惟數人中
少逹多窮或困其始或艱其終謂天使然天實何故
賢者奚爲爲天所惡謂爲偶爾智力可圖孰云君子
不及鄙夫人之所重天之所輕其所至靳宜與禍并
汲水千隣終世不怒試攘珠玉挺劔相顧造化之機
變怪詭竒恒以示物使物莫窺儒者多言抉發幽秘
陵轢鬼神譏切天地人之至情忌人揣摩矧造化者
寧不譴呵是以賢哲多困不逢百無所能乃宜公卿
富貴一時電滅漚起有以自立百世不死較其所獲
多寡可量肯舍八珍而取糟糠嗟若先生其又何悲
不競斯湏千載是貽命不榮身禄不逮嗣人以爲報
道不在此其中所畜月朗日温著爲文章追配古人
風雲之變江海之深玄酒大羹粹壁精金惟所欲言
無不如意聲名赫奕昭灼當世曠視宇宙奚古奚今
有盡者身無窮者心凡人所難深探獨得余復何嗟
爲天下惜斯道不振文弊質凋環目顧之一何寥寥
茲巳可憾聞者嘆咨况在不肖嘗辱見知違闊幾何
墓草巳宿音容儀度宛在耳目後先相禪若晝夜然
敢謂寡陋不圖其傳巳死而生愈遠彌燿叙奠矢辭
知巳是報
重告胡先生墓
宋元之隆天下大同薦紳碩儒皆人中龍我生後矣
見之無從所不恨者以識二公二公之德各致其崇
先生以介太史以容容如江海百川所宗介如山嶽
峭拔穹窿如粟於飢如裘於冬人被其利莫知其功
往者太史致政而東先生來見皤然兩翁東人聚觀
曰我父兄西人嘆言邦國未空顧登壽考顧履顯融
内鎮國家外服狄戎用爲禎祥以誇無窮云胡皇天
降此荐凶太史入蜀先生亦終百年而成一日而失
嗟今之人死生無日道微教析孰闡孰一風俗變壊
孰救其疾其頽孰扶其潰孰窒有邪有詖孰正孰黜
有慕乎善孰爲引掖太史之行我巳失色先生之神
天充地塞何能泯滅爲坏土抑舒而爲風鬱而爲魄
蒸爲雨露盪爲霹靂誰謂冥冥而不赫赫有戾乎理
尊榮安逸人或不誅先生是殛蹈道行義屈伏困阨
先生上訴福佑是錫不合於人天之所德不遇一時
後世取則長山蒼蒼鎮此南國嗚呼先生與之無極
祭戴先生
斯道與宋俱遷南東文獻卓然婺爲之宗各尊所聞
以紹大統風行日舒山立海湧有元之衰耆老淪亡
惟四先生揚其末光懿文太史事明天子長山華
川内外鼎峙惟九靈公遠跡自蔵嬉遊物表不耀其
章辟諸寳器致用先毀顧瞻四傑喪其三矣幸公尚
存爲學者師孰是寡佑一老不遺自昔聖賢莫不有
死死有所傳禍福同軌公之表著自不可磨視彼區
區何足少多前有千祀後有萬世百年之間盖不必
計人囿大化如冰在川成壞斯湏安可控搏有盡之
形歸諸造物其無盡者終古不沒得失之理公巳無
疑我獨何悲傷道之微星辰在上河嶽在下孰扶其
衰尚俟來者
祭王文節公
嗚呼天之於人無久不報之善人之於世無終不定
之天當事變之紛綸禍福險夷倒施而錯出若不可
以數推而理度及夫徐觀其後而究其所止殃慶之
應未嘗不曲當其實而無毫髮之偏辟之飄風暴雨
挾雷電而驟至遇之者駭愕眩惑以爲無復見乎白
日矣瞬息之間軒豁開朗大而山嶽江河細而鷃雀
䖝魚莫不各復其常而觀光采之爛然嗟乎先生負
剛徤之氣藴該博之學抱作者之宏才而遭太祖
之用賢固宜得位行道以復先生久墜之典致四海
於平治拯萬世之顛連何期䜛夫奸竪謀孽間搆卒
俾蒼黃奔走于西南萬里之滇𤏡百不一試而身竟
死於犬羊戎虜之腥羶當斯之時非惟親戚鄉黨痛
其不幸凡聞先生之名而知其事者靡不疑天道之
叵信爲之悼屈而&KR0742;冤及今皇之繼統施大惠於
八埏凡英偉竒傑之士無不招致于庶位而恨弗能
起先生於九原於是先生之子方以才受薦擢官太
學而先生乎生大節因得陳于殿陛而逹于旒扆之
前于以有學士之贈于以有文節之謚褒崇閔悼極
其華顯自有國之初文臣之沒者不知其幾而咸莫
能比肩豈不以抑之久也發必盛屈之甚者伸必長
而天道之徵於人者雖有遲速疾久之異而随其所
積以爲報則如符節之合而罔愆吾由是知天之可
恃善之可必人患不力於爲善而不患爲善之無傳
嗟乎先生之生也崇位重禄之榮高車駟馬之飾雖
不及當時之權貴然身沒之後彼皆澌盡腐滅而無
遺而節行之傳昭乎若星斗之揭浩乎若江河之流
姓名之著又儼若超世而登僊乃知䜛佞之排先生
也乃所以成先生之美戎虜之賊先生也適以表其
志節之全彼恣雎於一時此光曜乎萬年而先生又
何憾焉某等或從遊於夙昔或尚友于簡編情不能
自巳而託諸一奠奠不能哀而復告以茲言
祭鄭仲舒太常
嗚呼世之仕者恒以困州縣沉下僚爲憾而公之所
歴講殿禁林學省頌臺衆人望之若高舉而登僊
仕而通顯莫不虞危機之及以善退爲難而公當廢
興之運優游解組取樂林泉昆弟賓客雍容談笑者
十有七年老者每患乎無所養死者每患乎無所傳
而公之家田禄室廬之美詩書禮樂之富足以娛意
而便體公之身道德行業之懿文章字畫之工足以
垂世而稱賢於衆人之所憾者無一有於人情之所
願者無不全年踰七十考終于寢是盖古人之所或
見而今世之所未聞者也聞公之喪宜可無恨矣胡
爲乎而使予失聲而頓足洒淚而呼天乎盖斯民之
生不能以自立必有君子以爲之望斯道之微不能
以無弊苟非賢者則莫振其衰而扶其顛自宋之亡
大統中絶顧瞻金華有光蟬聮吾儕小于不幸而弗
獲見其盛時矣所得見者五六人焉曰宋曰胡曰范
曰葉此數公者皆百世之士而公出乎其間與之頡
頏往復上下辨論若星斗之並明金石之相宣豈非
當今之美觀哉往歲不淑而葉公卒胡公逝既而宋
公薨于蜀范公奄去而不可援亦巳甚矣不可言矣
夫豈知公亦遽厭人世而歸於九泉乎嗚呼自今以
往蚩蚩之衆何所效而爲善茫茫之緒誰爲之繼而
尚延乎然則貴而歸考而沒於公之生雖可願而四
三君子爭先而歸逝其於天下寧非甚可哀憐乎况
孝孺之於諸公或親接其教或早受其知或陪几杖
以周旋而釣游於麟溪之滸眺望於芝山之顛促席
飛觴會一時之英傑揮■作賦掃千古之遺篇公之
處我爲最久而待我尤拳拳也乖别而歸公執我手
我視公頽以爲公精強雅徤當享百年之壽而余之
求師取友考萬古之得失舍公門無所息肩違公之
日淺而見公之歲尚綿綿也夫孰知至今六年而不
一會余既憂苦百惟而公翩然决去忍不少湏見我
以盤桓乎嗚呼當今之人知我者豈無有才者盖鮮
宜生而死宜福而禍奪功名於少壮抱空志而煩冤
者相環也予獨哀公而不止得非以愛敬而偏乎盖
古道日散而天下無全人浮淺以爲通而輕銳以爲
儇也狼戾以爲能而刻深以圖一巳之安也求如公
之諍重而有守和平而有量居之如山發之如淵犯
弗忤而怒不遷者豈非鸞鳳之於鴟鳶乎德可儀一
世而與衆人同盡何以庇我黎民子孫乎是則吾之
哀公者非特爲游從之好談諧之樂盖一以閔吾之
道而傷其將墜一以誄公之德以告公之曾玄公其
以爲然乎
祭吳樗菴先生
余生孤艱蚤失先人何所恃頼以淑吾身惟茲先友
皆時之彦不予棄遺納我於善十餘年間逝者如雲
四顧興嗟幸公尚存誰實無良忍速公死堂堂民望
于今盡矣惟公之生玉質金聲儼如列僊温粹而清
㩀席談笑羣言咸廢尤善爲詩尚友百世酒酣意適
奮筆吟哦睥睨曹劉謂不足多玄思妙語神搆鬼設
獨得于心大呼擊節洞視天下嘆莫巳知人之不知
豈特其詩仕非其志未老而退彼敢欺天謂公附勢
曷不與辨以死目明義弗受辱視死反輕人之有終
理所必至孰能久生閱世自肆古昔所傳惟僊能然
超乎物表不履憂患公昔慕願與僊爲儔死而有知
必從之遊人之有生憂䜛畏毀公之至樂廼自今始
羣愚競利一老不容使果有僊孰不喜公爲公之計
死未爲失况享高年踰六望七昔我先人五十而終
以公觀之所得巳豐吾心之哀匪私所愛哀彼流俗
淪胥以敗此獨爲善衆視若仇彼爲不善覆謂良謀
善不勝惡人事之變是非榮辱身後乃見公雖云死
不死者長寧若小人溘焉而亡念昔造門公迎以笑
豈知今也哭公以吊巳矣我公人邪天邪悠悠此哀
爲誰言邪嗚呼哀哉尚享
祭葉夷仲主事
嗚呼天禍斯道一至於斯竒才偉士溘死無遺我自
結髮出遊天下所交所事皆名世者曾未十年零落
西東哀計日聞寰海爲空嗟嗟夫子博辨俊傑妙齡
挺秀揚聲楚越束書上馬翶翔燕京䄂出文章諸公
駭驚國不可爲智者所畏退處兵間初匪其志天戈
南麾𬈑波不揚手持龍節萬里海邦蠻王島侯祗命
震悚南金大貝稽首来奉帝嘉勞績俾佐一州入
宰畿縣奏課最優遠郡不治陟判其政引嫌告歸寓
跡觴詠當宁興歎在廷乏才近臣交薦邦憲是陪刀
筆章程衆趨刻覈顰蹙坐曹謂匪吾軄羣士大比兩
司文衡宸眷方隆縉紳所榮云何不淑遽厭人世年
齒豈多五十而逝昔我先公與公最驩我爲童穉輙
觀公文謂公名人非我敢見乃辱愛知不我愚賤譽
我勉我待以友朋再薦而起實忝同徵舟行千里連
床接膝飛觴賦詩樂意横溢公留我歸有喜有悲我
以家禍重之京師公篤道義不避嫌謗小人所怯公
氣益壮契闊還里干今四年嘗歸覲父一見即旋示
我以文論當世士來者莫知存者無幾意公未老士
譽所宗璧雍玉堂贊德紀功孰知此别終天莫覩忍
不少留俾發蒙瞽人邪天邪誰識其因人理多辟天
豈亦然凡天之生莫不有盡惟有足傳雖亡不泯才
之難兼古昔所疑或工於文拙於猷爲或訥於言或
昧於守人之所病公實備有使得高位以大其行何
適不宜止以文鳴公文之尤自可傳世一時冥冥終
古㫼㫼彼庸狡者快意目前較其所得穢若鴟鳶事
久跡明公可無憾我悲吾道爲天所厭既窮吾身又
奪其儔顧瞻四方誰與從遊始聞公喪我病方甚不
能趨哭淚滴衾枕歲且周矣哀不弭忘纍纍諸孤若
在我旁貧不能振仰愧平昔文以告哀情何有極嗚
呼哀哉尚享
祭郭士淵
寧海爲縣上下千年才士衆多實難爲賢至於近世
諸老盡殁天啓其端俊傑乃出嗟嗟吾子蚤有譽聞
在庠序間巳驚其羣昔被薦書翶翔太學抗䟽殿庭
觀者膽落欲收其功先挫其鋩歛而不施其聲愈揚
在歲巳未余從太史至於京師閱天下士孰不奮筆
自儗韓歐我程其文莫如子優辭采粲然辨峭暢逹
波濤之壮鷹集之决太史好士無所不容獨竒子才
稱之羣公坐受子拜以示親愛銘子先墓使永不墜
嘗爲我言當世多才斯文可傳莫盛於台予鮮朋友
亦喜得子坐談千古大笑起舞意氣之盛自謂無儔
仰首視天曠視九州子繼居憂予亦還里往來問難
情義益美遊並予轂息聯予床凡予所聞無或閟蔵
予之金華子將赴闕自期即歸當與子别予留子去
不相聞知思子無悲謂見有期孰云吾子而竟止此
不與子面乃聞子死子方未死我在郡城人或訛言
予不之聽或言吾子近頗嗜飲予曰不然子慎而審
孰是不慎以殞厥身孰是不思殱此良人嗟嗟吾子
子果死耶胡不子留俾文邦家况子之才可以用世
非若文人僅名一藝吾意望子卓爾大成立言行道
烜赫聲名天胡不然置子于毒困于䜛搆身死名辱
衆人無知謗謂子狂紛紛矇瞽烏識否臧微生好直
匡章不孝苟微孔孟是非曷較子之言行予實知之
一時毀譽何足喜悲賢哲不幸古亦多有身後名彰
終著不朽顧瞻文獻耿耿余懷爲斯道慟非予之私
祭許士脩
嗚呼士之自立各有所成考德要終乃可定名子之
持身㓗廉粹美珠完玉瑩不見纖滓去聖千載視之
若存上探其心潜與討論細入絲毫大絡宇宙豁然
洞視弦發矢透洩其珍竒以謳以嬉濯人肺腸俾蛻
汚卑凡厥所能無不可喜自視若虚益進不止我自
識子至今七年每見輙驚常異於前愛子敬子謂子
可望爲哲爲賢以淑吾黨命不可信道不可期不俟
大成而中奪之業雖未究志則巳白人實不幸非子
之怍我圖其行惟世之英何以名子賢者之清使子
有位大行所學辟如江漢蕩滌汚濁不發其光卒歛
而蔵天果何爲安可揣量豈謂斯世爲可厭斁清都
玉房招子遊息抑謂世故勞神憊形俾子來歸翶翔
帝庭垂紳簮筆侍帝左右吾見子壽孰謂子天彼昏
無知畏死樂生疲瘁其身與憂患并天實佚子非子
之禍曷知其然子昔告我子之將逝有卓其言幽明
之故鬼神之原從容談笑不變顔色吾復何尤子道
已得所足恨者同志日微有善孰進疇格予非吾寔
無能子望我厚謂將附子以托不朽子今死矣予復
何爲天苟相予不負子知子喪在堂予處堊室情不
可制禮不敢出惟昔曾子嘗吊子張敢取斯義奠子
一觴子不嗜飲觴豈予舉侑以斯言永訣終古嗚呼
哀哉尚享
祭宋仲珩
嗚呼死生一塗禍福一門欲知得失視其所存違道
而生與死何異孰爲不亡死而無愧惟予仲珩俯仰
不慙求之當今曾不二三况有文章才藝之美能知
子名蠻夷婦女子壽雖短所傳甚長儼乎若存不見
其亡世豈無人尊榮壽考死無足稱猶賤而天鄙夫
無知右彼左此可謂麒麟不若狐鼠古之論人志行
是觀吾於所遇匪人由天天之使然聖智莫易豈其
不能時有順逆仲由醢死宰予族夷衮衣大圭爲百
世師田恒孔悝盗國欺世一時卿相千古狗彘子之
獲譴或搆以罪子則巳矣彼亦何在乃知小人徒爾
紛紛毒機既發反中厥身戕善疾能百鬼所殛灼刺
鞭箠俾爲虺蜮子之端直當爲明神駕風乘雲麾斥
無垠浩然自得何所不可下視斯世汨沒膏火子當
哀之吾敢子悲交友淪喪將誰與依自聞子亡心疑
未决不見來歸乃抱子骨仰天驚號胸膂欲裂乖仁
負義羞愧天日子家太史視我如子難不能救貶不
能侍天實知之我爲何人尚有可勉以贖前愆撫孤
教子使不失所傳道立名耀于終古我雖不肖誓不
敗忘施重山嶽報微毫芒成否在天匪謂必能苟有
所立斯言可徵子大夫人墓于蘿山吾欲拊之俟太
史還從兄不可歸骨金華尚寧其居子故所家親友
祖奠告以吾言匪特子知天實與聞
祭王博士
嗚呼人之有生何足恃邪始少壮之美好忽衰病之
侵加曾未幾時而俯仰瞬息之間形骸已随乎物化
棺槨倏掩乎泥沙又俄而過焉但見寒烟夕照宰木
喧噪乎殘鴉盖生世之不足控持類如此雖聖賢豪
傑其德業勛名可以參天而二地知術政事可以宰
制乎衆庶而安定乎邦家及其終也未始能違乎斯
理而吾徒於仲縉又何爲屢嘆而深嗟嗟嗟仲縉子
之去我而死一何速邪憶初見子於烏傷山中妙年
白晳宛如處子操筆吐辭浩然源泉之初發燁若桃
李之方葩當時碩儒巨公莫不稱美愛惜謂翰林君
之有子而嘆其持節萬里未返乎荒遐後十餘年名
聞四逹賢王遣使聘致于藩國因得覩岷峨之竒峭
凌江漢之洶湧求先君奉使之所衰麻哭踊招徠魂
爽于滇池之涯是時年踰三十毅然有志於古道而
入覲王門出教郡學雄文美譽旁流溢乎卭巴及今
又將十年矣新天子即位召爲博士遂入辭垣編
摩先朝之實錄文日以肆學日以盛而士之敬慕推
許者亦日以多自意當聖德顯融之時太平之期可
望而至庶幾與子嬉遊於翰墨之林漸涵乎禮義之
域蒼顔黃髮同歸里閈以婆娑何期一疾僅融數日
重入子室男哭袒而女號髽嗚呼履仁有必壽之徵
積善有茀禄之報以子之先人死於忠國而子有令
德足以承其遺澤遽奪以死兩者不得享一焉其理
則謂之那豈蒼蒼者不能司禍福之柄而天道或過
差乎將英才異人天之所靳天既生之復欲收之左
右以爲光華乎抑所禀者有定分人之不能兼備猶
天與之角翊者去其齒牙乎以子之淑明温厚而壽
止踰四十位止登八品何至若是乖也雖然吾觀於
世得於天者多則遇於人者必薄厚取於世俗之所
貴者其去道也必賖子之所有者辟之球琳琬琰周
鼎商彛大貝與丹砂世人欲竊取其錙銖而不可得
而子并包並蓄揮揚簸弄接駟而連車所取者不巳
過乎貪而所得者不亦奢乎如是而又望位高而禄
侈天之於人其孰能皆然則其可以不尤乎天而自
釋况有男可嗣其學而復有孫矣食也稼穡而秔稻
衣也樹藝而絲麻數世享之而有餘以子爲富且貴
夫孰以爲夸吾所憾者欲蹈道而無𥙷將聞過而莫
子加四海之内章逄之流豈乏其人疇能如子助我
以中正而指吾之疵瑕過子之門腹腸紏痛而不能
巳奉一觴而長慟知吾心之謂何
祭鄒博士
士生于世或榮其身而名則辱或顯于始而困于終
不惟由乎學行之臧否亦係乎遭遇之窮通惟先生
之早歲既對策大庭而慕乎論政之賈誼及年七十
有六復蒙聖明被薦而起儼若議禮之申公拜爲
博士而俾同修金匱石室之書聖主之待老成可
謂厚矣何一疾踰半載而竟不起縉紳之士欲挽留
而無從昔與先生同試南宫之多士或淪喪於兵革
或搆罹於凶求其壮而仕仕而壽壽而顯融文詞傳
於海内姓名著於辟雍有禄以考其終有子以承其
祭者盖惟先生一人而莫能與同况乎天子憫念
耆臣賜棺以華其歛賜舟而致於家此皆士君子之
竒遇而先生巳得之矣復何有所傷恫然俊傑之生
成才也難而才之可以名世者尤鮮數十年之所稱
慕一旦而失之其何能無介然於心胸筆硯之相親
笑談之相接今則無所望矣聊叙哀而酌酒一以慰
先生於𬈑漠一以寫吾心之冲冲
祭趙希顔
天道至神爲萬化原凡得喪與禍福孰能揣較乎其
間故堯舜之聖而不能必賢於胤子湯文之德而夏
臺羑里亦不能遠引而苟全孔孟之困於陳蔡而棄
於齊梁短於臧倉而毀於叔孫夫一聖一賢豈其才
智尚有所不足固亦安於天命之自然予之默識乎
斯理也久矣今獨喟然有感於希顔嗟吾希顔文學
之郡足以冠西蜀數十州之士譽聞之著非庸俗所
能附麗而攀援上而逹乎賢王之聽次亦屢見禮于
名侯與大藩衆力推而競挽數稱疾而考槃晚爲予
而一出不終歲而求還異憣然而荐至豈竟死乎空
山嘗熟聆乎緒論盖深欲以智自脫乎險艱今則巳
酬平昔之志願德雖不施於天下而幸身名之粗完
夫豈希顔之智足以取此兮抑亦天道之佑而偶逄
其安夫屈伸倚伏之機予不足以識之所能知者守
道以保身則易抵巇以徼福則難嗟吾希顔既有得
於此矣其於死生之際尚何遺憾乎人寰彼憸狡之
蚩蚩急營利而自殘始穣奪於毫毛卒顛隮於穽淵
以彼較得失於此分賢否優劣曾何待於名言予獨
區區不能忘情於一奠者交游之素師友之義聊寓
哀於此文
祭童伯禮
嗚呼我傷時人以利勝恩珍貴錙銖芥視天倫孰如
吾子愛友弟昆同煬合蔵矢死靡分衆皆蚩蚩適巳
忘物既充厥家他人遑恤孰如吾子克廣仁術惠于
艱煢掊取則弗人厚于躬薄于奉先貴爲公卿寢薦
豆籩孰如吾子祠廟是虔歲時烝嘗其儀秩然鄙夫
蓄財吝嗇自封三牲私室賓庖靡供孰如吾子待士
敬恭冠盖盈門曾無怠容彼氓寡知謂學無益騁私
角慧詆慢耆德吾子懲之聞善必式寳愛訓言如金
如璧惟篤孝弟以弘惠仁虚心屈體于賢于賓觀于
其庭長幼振振嗟我鄕閭疇與爲隣予昔卧病杜門
避咎子招我遊欣然爲起雲林有廬其下流水謂將
與子黃髮燕喜宦學于秦不見七年每以書來慰我
憂悁祝子壽考以遲我旋云胡不留永閟九泉荒荒
我里士習日陋誰能易之力不能救松栢之萎荆棘
之茂追爾之亡我心孔疚秀目長身玉雪其顔夢寢
見之儼乎其存馳觴往奠不接笑言序德告哀以慰
子孫
祭外舅鄭公
嗚呼昔年蒙恩教授于梁詔歸故鄕携家以行淅水
漢川相去萬里妻弱子幼欲往誰倚公實慨然曰我
與俱我女我甥疇忍棄諸道路半年鬚髮爲白暨予
至官靡有安宅三歲奔走于蜀于秦挈挈西東以秋
以春公屢言歸志輙不遂女曰我父去我無遽甥曰
我翁慎母我棄公性孝友和惠而慈豈不顧家事與
願違南望涕泣三易寒暑念父憶弟寢食獨語謂余
今歲歸省舊廬豈知一旦送公喪車不肖無能鄉閭
寡偶荷公知愛期望甚厚姻親之故義不忍離我實
負公俾死及之豈無子孫亦有宗族公獨于遠云誰
在目然公爲人知命逹生怨天尤人夫豈其情何况
此邦文武僚吏莫不愛公助公葬祭棺美墓安送者
如雲令終無憾云誰能臻心所最痛公未耄老方期
事養樂公壽考少失先子欲孝靡能庶幾事公以展
我誠此心巳矣我復何怙茫茫九州孰踰此苦今當
出葬再見無期天乎有靈寧知我悲
祭從兄希聲(代家兄作)
嗚呼同祖兄弟三父人人我年嚴長其次惟汝聰慧
祥順自少特殊識事有才迥出流軰謂宜福禄以大
厥家天不可知乃使汝天汝妻汝子皆先汝亡死而
有知痛恨何極我之先君實汝伯父罷官謫役汝偶
在旁勞勩扶持不形言色今之子弟如汝者誰汝之
操行莫此爲美先君云亡十有一年今祖汝喪重我
哀苦送柩臨穴病不能行酹汝一觴永與汝訣嗚呼
哀哉尚享
東陽葛府君誄(有序)
東陽爲婺上邑葛氏又爲東陽貴族在宋理宗時太
師端獻公洪以儒術參知政事而其弟諒獨不大顯
後贈朝奉郎君子謂其有遺德焉越四世而處士實
生諱碞字夢賢其氣端而和其道方而直其學以仁
義忠信爲本處士生而不獲有一命之爵年六十又
五而終門人咸哀傷以爲天不可知或曰不然天與
人恒相勝而不能相兼受於天過厚者其於人也必
薄得於人太盛者無得於天者也兼而全之者數百
歲不一遇焉孔子孟子皆受於天也多故奔走窮中
國而卒不獲有公侯之位彼貴富榮極者惟無得
於天故終身逸樂而無憂若伊尹周公德爲聖人位
爲輔相有生民以來未之數見也夫人之於萬物鮮
也人而得其清明淑粹者又鮮也天下無一日而無
主而聖人更數十世無一焉爲公侯者比肩而賢者
累百世無一焉爵禄滿行多如蝟毛而善人舉世
無幾焉豈非天之所重在此而不在彼耶今處士基
上世之餘德而天卑以仁義忠信之全受天之爵則
巳厚矣奚謂天不可知乎使處士生而鍾邪戾之氣
操詭随之行秉凶暴之德雖都大位秪爲細人耳其
生也孰懷之其死也孰哀之其重輕奚待校耶於是
其門人咸曰某曰處士受於天者信厚矣
然有一憾焉使處士之善得施被其德沾其澤者豈
其微哉而不少試以死此民之不幸亦處士之不幸
也古之悼不幸者有誄節惠易名者有謚處士之守
道弗貳不亦靖乎誠篤無僞不亦懿乎請以靖懿易
名而誄之可也其門人皆曰然乃誄以辭其辭曰葛
氏蔓延江淮之間歴歲二千不大而綿稚川避世吏
隱以賢厥胤孔碩吳寧是遷吳寧有葛積久而殷侃
侃太師秉國之鈞不悍以剛不懦以仁非爽于儀允
矣大臣爰有良工太師之季人奮以趨獨戢以避嗜
道若飴畏利猶虺世蓄不施以篤厥裔於淑處士天
賦之英師聖友賢佩凖蹈繩内誠而方外柔而明趍
善遺榮梁肉羣經羣經紛如辭奥義鴻衆說交羅喧
蛙聚螽導其指歸百川之東開塞以通實虚以充孰
謂韋布綺綉之華孰謂藜糗鍾鼎奚加維義之安維
道之奢萬物匪富錙銖猶多鄉有士子視之也則有
善斯程懷愆斯革人恃有師天奪何亟壽匪弗崇爵
則靡錫嗚呼哀哉彼末之康文駟錦衣彼得之京位
則孔巍既掊以肥又禄而尸獨閼其逄俾澤弗施天
之降哀有繁其彙或昏以嚚或駁以戾戾雖纓裳德
則弗類疇若處士天爵之備聖有尼父位不公卿賢
維子輿困於縱横厚取於天人奚可損不得于人斯
道乃明嗟嗟處士處困而亨弗怍於衷弗愧于生諸
生纍纍如喪父兄不顯其躬而榮厥名我傷匪他傷
此下民水涸于淵苗槁于田能爲者人不能者天自
昔巳然將誰之愆古有昭則易名以謚揆行伊靖考
德孔懿薦茲嘉號以永弗墜我思徽猷是以陳誄
鄭府君哀辭
洪武丁巳秋九月十日浦陽義門八世之長鄭府君
年七十有二卒于家卒之明日其鄉之耋老子弟相
携而來哭如失父母而哀三日舉邑之縉紳士大夫
皆來哭如哭親戚而哀十日之内凢數百里之中聞
府君之名者皆走來吊其容戚戚然如哭朋友嗚嗚
相泣而不忍去則各來告于某曰哀之而哭不若哀
之以辭爲其可以久而傳也吾今之哭非不哀也聲
巳絶而遂巳矣雖欲求之不可得巳故昔之人往往
宣之於辭因其辭而著其哀雖相去千里相後千載
讀其辭其哀宛然也子曷爲我圖之某曰雖然昔人
之爲辭以哀死者其人或有天下望被其
澤不幸而蚤死有文章不能致通顯而遂貧困以死
或死於逆旅之舍而父母不知或非其罪而横罹夭
析或宗祀之重繫其一身既死而無子孫以承之葬
埋之不時祭享之無主其姓名泯沒而不傳是誠可
哀也故從而爲辭以道情情悲言後而意愈
深使人讀之而不能成聲歌之而泣淚沾襟今府君
則不然雖未嘗澤被天下而孝友爲一家之政雖不
致通顯而彰大其家義聲聞乎四方家之
内外合屏氣曲躬立兩序惟府君言是從禮焉
而禮具樂焉而樂具而倚笑談其惟所欲而
陳乎前是不可謂之貧困也年登乎七十壽終乎正
寢子孫林立乎䟽幕之下葬以時而祭有主家有範
而墓有銘夫若是可謂之至幸矣聞其事者且將羡
慕之不暇而何不幸之可哀乎客曰雖然以府君之
身言之固無可憾也人之哀之者豈特哀其身哉哀
吾民之不幸也夫府君者邑之善士也吾邑而得善
士飢有所賙而寒有所恤難有所赴而學有所師其
有益於民大矣吾民之不幸而府君以卒豈得無哀
乎若止哀其身則一人之私耳而豈吾之哀府君者
乎某於是無以誥之也因思今年之夏拜府君於地
華軒下府君不以其穉賤肅而置之賓位所以遇某
者甚厚府君之卒嘗趨而哭哭而哀矣感府君之獨
禮我也而不知府君之遇夫人舉若是其厚而人之
哀府君者皆若是之深也嗚呼善人之有功於民也
如此哉於府君而不哀以辭將爲誰而哀乎况某之
不文而敢惜乎府君諱渭字伯陽云其辭曰人之生
死兮萬有不齊五福具享兮亦復何悲身雖無悲兮
人則爾思人思何爲兮喪厥表儀以義名門兮十世
于茲漸仁習禮兮穆而生尸之兮以和勝威動
一誠物兮不順大孰兮小孰不畏以趨
兮不慢以欺言惟忠信兮左矩右規家法孔儼兮鄉
邦是推爾紛我解兮我賙爾飢父老有兮子弟有
師嗚呼人兮胡不順頣善人之亡兮衆庶疇依奔
慟兮遐邇畢來曷爲而然兮懿德致之德可感人兮
亘古如斯嗟今之人兮胡寧不爲(多脫悞)
鄭生祐哀辭
台寧海有衣冠之族曰鄭氏顯于宋之季世功德被
千民而名不大著於天下後百年有孫曰祐生而其
質碩厚端秀氣銳而才良好強記多藝能年十四五
壮偉如成人挽疆御悍超捷竒俊雖老將莫不咨賞
之其父豪士善相人每出遊于外歸諦視其姿状輙
嘆曰舉莫如是兒矣縉紳先生過而見者亦異之咸
謂必能振其宗使充其才氣將必卓然有所立而竟
以疾天死死時年甫十有七其生也非惟其親戚交
友愛之凡見之者亦與親戚交友同其愛其死也非
惟其父母昆弟哀之凡識之者無不哀其不幸而哭
之失聲世常疑天人之道好違而難合人之所愛者
天必艱其生所甚愛者生之艱也爲尤甚焉至於鳳
鳥麒麟珍瑋禎異之物愛之者彌衆則或曠四海歴
千載而不一生而凡爲人所憎疾厭苦者不植而自
長不育而自蕃若恒有以相之其於人也嚚童惡子
狠戾恣睢以病乎人雖其父母亦以其速死爲幸者
則壮盛而無疾貴富而得志稍有才質爲世所愛慕
者輙遇禍患不獲與庸衆人等豈天之愛惡與衆人
異趣哉是未可知也或謂人之愛斯人也必欲常見
之暫離而不見則思天之於人也亦然聞其美也則
愛之愛之甚則不欲去乎左右故嚚且惡者多存乎
固而俊哲之生也恒難其全是則天之愛人者乃所
以禍之豈理也哉若鄭氏子才質之美爲人所竒愛
而竟不永年推之於理莫知所由致也豈天者固有
所難知而美好術智端爲致禍之具耶使美好術智
者不夭折而底于成其福乎斯世也大矣然則鄭氏
子之可哀寧獨其家與其身也哉凡有志於斯世者
皆宜悼其不幸也余與之有連而不識其爲人既聞
而哀之復重之以辭且以慰其父云氣渾判兮挺英
特姿鸞麟兮貔虎力綽秀姣兮燁若神巧言笑兮肅
而温未加弁兮突脩鉅衆咸慕兮莫敢侮嗟靈淑兮
天所讐子美好兮死誰尤既聰逹兮又慧哲超幾先
兮燭眇忽覘簡策兮目電光心不屬兮久無忘學之
篤兮藝孔有弦強兮轡良馳馬叱咤兮矢交飛殱糜
豕兮載歸萬夫駭兮力不格古有儗兮今焉索天所
喜兮才藝精詔子歸兮難久生彼嚚昏兮稔姦慝身
老死兮人孰戚子不幸兮少恢竒躬夭折兮令世悲
死非鮮兮貴不柄天可壽兮奚以老嗟子死兮勿尤
天天茫茫兮曷憎憐來奚爲兮去疇往英靈滅兮將
安放前千祀兮後無窮賢不遇兮古所同
吳氏二賢母哀辭
永興吳君荃母林年二十二夫亡亡一月生君甫彌
月大父繼沒大母胡與林晝夜苦誓保持遺孤強暴
欲脅娶林林負兒與姑迯稍長鬻簮珥資其就學學
垂成而林卒胡督之益力於是吳君爲知名士吳氏
宗頼以弗墜予謂託孤寄命丈夫所難而二母能之
因爲辭以宣其哀辭曰木則有枝兮婦則有夫嗟我
二婦兮獨何孤夫兮謂何兮子猶在腹爲雌爲雄兮
吾將誰卜子之生兮幸非女朝哭夫兮暮抱兒乳夫
有知兮無知相兒兮上纉遺緒夫雖死兮舅在堂子
生彌月兮舅亦云亡姑哭舅兮又哭子撫厥孫兮涕
泗其滂我二婦兮何爲守空幃兮夜凄凄凉風慘兮
中人蟋蟀鳴兮兒夜啼撫枕兮太息起繞牀兮淚沽
臆夫死有言兮耳猶聞吾兒不育兮吳鬼安食婦辟
纑兮姑抱兒吾兒雖微兮吾夫在茲孰謂余兮茶蓼
余甘之兮如飴彼何心兮狐鼠乘餘孤兮謀覆吾祀
跳梁瞰室兮嘯衆以呼謂余煢兮將焉與處山之石
兮巍巍海之水兮靡有涯水可竭兮石可移身寧死
兮節不可虧襁吾兒兮我負來何難兮去何阻夫有
神兮願爲虎身寄虎腹兮免人余侮諒一死兮何難
志未伸兮魂魄靡安姑壽康兮子苟能養瞑余目兮
從夫九泉我姻兮我婭憫余孤兮余舍昔妾媵兮如
雲今隻影兮燈夜汲澗兮手龜抱薪兮棘裂我衣首
如蓬兮誰理未亡人兮何有容儀䄂簮兮脫珥揭羅
𥜗兮裂文綺粥之兮爲誰式教兮我兒嗟我兒兮勿
怠荒爾祖爾父兮厥聞孔彰我不死兮爲爾之故爾
能立兮爾父不亡夙出兮暮歸不眠兮逹旦勿謂母
貧兮儋石無儲吾兄讀書兮我寧不飯兒踐兮母言
焚膏繼晷兮以歲以年年忽及兮加冠文之聲兮爛
然婦於姑兮相與吳之先公兮庶幾無餒感昔兮念
今一悲兮一喜兒奉觴兮綵衣翩願壽兮如彼南山
將竭力兮終養母忽逝兮不還姑撫婦兮泣嗚嗚曷
不爾兮死無衰孱兮不死爾盛年兮罹此毒痡孫悲
號兮奉大母有孫存兮大母無苦大母無子兮孫無
父孫多材兮善奉甘旨嗟二母兮亦孔之難誓死撫
孤兮身死志完引千鈞兮一髮以手障兮驚瀾二母
死兮不死有子甚文兮善在國史國史旌銘兮五色
有煒下爥泉扄兮上薄星紀彼何人兮豔婦夫屍在
牀兮笑言詡詡傾人宗兮殞人祀地下逄之兮顙汗
猶泚嗚呼哀哉家有歸兮國有臣婦死以姑兮臣死
以君胡獨二母兮吳祀是存嗚呼胡獨二母兮吳祀
是存
臨海縣知縣黃誥
黃巖縣知縣張師善
台州府儒學教授尚芳
訓導李深
黃巖縣儒學教諭文程
府學生陳縝葉琰王梅齡
臨海縣學生李臨卿戴濬之
黃巖縣學生孫思光牟汝鈞校對
遜志齋集卷之二十終
