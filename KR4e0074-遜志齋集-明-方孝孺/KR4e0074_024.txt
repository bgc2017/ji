遜志齋集卷之二十四
中順大夫浙江按察司副使奉勅提督學校雲間范惟一編輯
奉政大夫浙江按察司僉事奉勅整飾兵備南昌唐堯臣校訂
中順大夫浙江台州府知府事前刑部郎中東吳王可大校刊
蜀王殿下賜行厨酒膳奉謝
天門傳詔飛金符帝子發春朝帝都萬里巴江引軸
轤朝離瞿塘莫荆巫牙旗羽扇照江湖馮夷操楫龍
伯扶威振海若驚天吳衮衣登朝玉陛趨至尊撫問
情欝紆奏還大國天語俞却從周秦行坦途乘傳西
來試馳驅日行三百尚未晡親藩留宴窮歡娛秦民
擁路觀金轝口稱盛德目睢盱共說賢王世所無南
入荆門喜氣蘇蜀邦密邇忘﨑嶇山花爛漫雲糢糊
綠樹淸江如畫圖漢中小臣章句儒早向王門曾曳
裾是日來迎拜路隅按轡遙看咲且呼暮抵行宫侍
直爐華燈照夜舖氍毺從容前席講典謨玄談蟬聮
如貫珠上探千古周八區鄙誚荣辱聖爲徒更闌喜
極行玉壺叩頭舉白紅生膚侍臣奉教恩意殊大官
美醖貯行厨特賜歸飲不用沽上尊珍味甘且腴受
之無功辭有辜心感王恩厚矣乎獻諸祖禰頒妻孥
招致朋僚洗罍&KR1152;共飲相歡同賜酺平生飲水兼茹
𬞞秪將鉛槧代耕鋤近爲校教食民租尸居靜閱年
歲徂世人視之等泥途頼逢聖主意氣孚討論聖猷
師古初經綸萬理髮在梳小臣學術本麄疎志廣年
荒才更迂量同溟海肯納汙欲致衆駿先收駑願王
道德爲世模摩撫疲癃恤鰥孤南漸瀘戎北羌胡陽
和發生無朽枯育民興賢語不誣行致孔明與夷吾
共康國政秉事樞保釐西土佐唐虞不數𧖟叢及魚
鳬吾王端拱化日舒從此感恩非一夫
歌風臺
歌風臺下春水黃歌風臺上春草碧黃河之水日夜
流碧草年年自春色漢祖當時爲帝王龍泉三尺飛
秋霜五年馬上得天下富貴樂在歸故鄕臺前老人
争拜跪柱杖麻衣見天子龍顔自喜還自傷一半随
龍半随鬼翻思昔日亭長時一心捧檄日夜馳耶今
宇宙過四海一榻之外誰撑持却令猛士鎮寰宇安
得長年在鄉里可憐創業垂統君后使乾機付諸呂
淮隂少年韓將軍金戈鐡馬立戰勲蔵弓烹狗太逼
迫觧衣推食何殷勤致令英雄遭婦手血濺紅裙當
斬首蕭何下獄子房歸左右功臣皆掣肘還鄉悲唱
大風歌向來老將今無多咸陽宫闕親眼見不忍荆
棘埋銅駝臺前老人淚如雨爲言不獨漢高祖古來
世事無不然稍稍功成忘險阻荒祠古廟名歌臺前
人巳盡今人哀感激悲歌下臺去斷碑春雨生莓苔
潼關
潼關將軍才且武五千士卒徤於虎朝廷養汝爲阿
誰盗賊公行如不覩昨日官車將到關西風放顛塵
滿天錢囊衣篋繫車後歘來掣去同鷹鸇南望京師
五千里僮僕所資餘有幾離家漸遠親故稀向我長
號淚如雨嗟嗟僮僕汝莫愁聖人在上治九州會看
海内皆冨足關不湏防無盗偷
淮隂
淮隂城頭落日黃淮隂城下秋草荒古城西繞淮水
長猶如背冰陣堂堂當時大將功無雙㒹嬴蹴項勇
莫當丈夫何乃爲假王至今遺恨令人傷漂母一飯
千金償觧衣推食那敢忘相君之背貴莫量蒯生此
語無忠良慎弗出口遭吾撞歌風帝子歸故鄉思得
勇士守四方胡爲鳥盡良弓蔵
題嚴子陵
敬賢當遠色治國湏齊家如何廢郭后寵此隂麗華
糟糠之妻尚如此貧賤之交奚足倚羊裘老子早見
機獨向桐江釣煙水
赤璧
東夏口西武昌赤璧峭絶當中央奸雄將軍氣蓋世
敗卒零落慚周郞得鱸魚沽美酒孰若黃州蘇子瞻
謫向江湖動星斗噫吁戲曹公氣勢蘇子文章人物
銷鑠塵跡荒凉惟有江水千古萬古空流長
吊李白
君不見唐朝李白特逹士其人雖亡神不死聲名流
落天地間千載高風有誰似我今誦詩篇亂髮飄蕭
寒若非胸中湖海闊定有九曲蛟龍蟠却憶金鑾殿
上見天子玉山巳頽扶不起脫靴力士秪羞顔捧硯
楊妃勞玉指當時豪俠應一人豈愛冨貴留其身歸
來長安弄明月從此不復朝金闕酒家有酒頻典衣
日日醉倒身忘歸詩成不𬋩鬼神泣筆下自有煙雲
飛丈夫襟懷真磊落將口談天日月薄泰山高兮高
可夷滄海深兮深可涸惟有李白天才奪造化世人
孰得窺其作我言李白古無雙至今采石生輝光嗟
哉石崇空豪冨終當埋沒聲不揚黃金白璧不足貴
但願男兒有筆如長杠
題李白觀瀑布圖
天寶之亂唐巳亡中興幸有汾陽王孤軍疋馬跨河
北手扶紅日照萬方凌煙功臣世爭羡李侯先識英
雄面沉香亭北對蛾眉眼中巳見漁陽亂故令邊將
儲虎臣爲君談咲淸胡塵朝廷策勛當第一珪組不
敢縻天人西遊夜郎探月窟南浮萬里窮楚越雲山
勝地有匡廬銀河掛空洒飛雪醉中信馬踏清秋白
眼望天天爲愁全閨老奴汚吾足更欲坐濯淸溪流
英風逸氣掀宇宙千載人間寧復有夢魂飛度南斗
傍咲酹廬山一巵酒雲松可巢今在無九江落照連
蒼梧欲從李侯呌虞舜盡傾江水洗寰區
題李白對月飲圖
明月出高樹上懸青天中下有萬頃之長江揚波泛
彩清若空江風吹人色凄凛此時對月誰能寢十千
斗酒何足論舉杯宜就花前飲花前飲酒無與儔酒
酣意氣輕王侯仰招行雲不可得但見月與河漢俱
西流僊人伐桂樹玉女倚瓊樓顧盻暫相悅棄去終
莫留昨日巳浩浩今日復悠悠人生如飛光及時不
飲空白頭君不見月中玉兔搗靈藥不能醫此萬古
愁何如醉卧長不醒天地與我同虛舟混混六合間
浩然何所求
徽宗花鳥圖
宣仁升遐司馬死宋祚當時已中否豈知禍亂猶未
休更立端王作天子簡書四出捷星馳重見熙豐舊
設施太室旣崇&KR0878;國祀朝堂新刊黨人碑廷臣往往
多鉗口四海禎祥無不有萬金寶蔵造池臺千里樓
船載花柳君臣自詫文德修不數唐漢追商周陳鍾
考鼓按雅樂厲甲揚戈昧遠謀宫中從容萬機暇酣
飲逸遊忘晝夜御輦時過宰相家微行或飲倡樓下
宣和殿内玉屏風綺席金爐處處同詔遣内官宣畫
史時拈象筆極形容神機密運回天巧萬歲齊呼盡
稱好玉礲裝軸錦裁題墨署花書朱篆寶心怡意適
藝愈良自道丹青過百王盡將兵籍副邊將還信奸
臣斥俊良契丹滅後金人喜猶剖王封賞閹竪露布
初騰紫陌塵天驕巳渡黃河水汴京鎻鑰一時開雉
扇鸞輿去不回圖書萬卷入沙漠奎璧無光天爲哀
秪今俯仰三百載南北興亡幾更改廢陵巳發社無
基尺素誰家尚收在吾知此畫非人爲當有神物常
呵摩故留花鳥在人世要俾後來懲戒之古來君德
在仁義小技雖工何足計不見昭陵一藝無偉績鴻
名照天地
錢氏家山圖
錢君望鄉勞夢思陳君奮筆爲寫之毫端歘吸驅鬼
物風霆捲地山川移紫雲峯高當面立獅子灘聲轉
山急翠竹搖風市塵遠青楓夾路樵歌入山脚盤廻
到石門桑榆深映數家村百年丘壠澤未泯中古衣
冠今尚存高堂老人年八十皓首紅顔瞳點漆柴門
拄杖望兒還坐聽庭烏心若失錢君一見增喟傷此
身如在淮水傍摩挲門戸欲歸去細看無路堕渺茫
乃知陳子善戲劇故假丹青惱胸臆世間萬事無不
然畫地作餅安可食陳子亦是憶家客不特戲人兼
自釋沙際扁舟巳上檣何當共載歸故鄉
題南屏對雪圖
昔年歲莫京國還&KR0712;舟夜宿南屏山山風吹雲天欲
壓夜半大雪埋江關淸晨倚樓望吳越六合玉花飄
未絶恍疑江水駕山來萬頃銀濤湧城闕山僧好事
喜客留置酒開筵樓上頭玉堂僊人宋夫子紅顔白
髮青貂裘坐談今古如指掌共看雲收月華上寒輝
素彩相蕩摩碧海瓊臺迭蕭爽酒酣擊節心目開慷
慨弔古思英才荒祠古栢岳王墓廢湖殘柳蘇公堤
一時嘉會難再得僊人上天塵世窄王子何年繪此
圖正貌南屏舊遊迹吾知王也竒崛人新詩妙墨俱
絶倫偶然揮洒豈無意神授髣髴存天真世間今古
同飛電回首人豪都不見空有羅山石室書夜夜虹
光射霄漢
江山萬里圖
我昔奉勅辭金闕西下巴川持使節僊槎二月出龍
河萬里春風掉晴雪吳江茫茫入杳冥棹歌初過峨
眉亭錦袍不見李供奉白雲遮斷三山青烟蕪漲綠
知何地白鳥雙雙没淮樹片帆風滿疾如飛矯首驚
看坼流去大孤小孤橫雪波匡廬五老青嵳峩九江
秀色嘆竒絶半空飛瀑懸銀河推蓬竟日閑吟倚瞬
息舟移洞庭水君山如黛壓中流十二煙鬟鏡光裏
好山遠自峨眉來瀟湘練明天際開疑峯九點落空
翠重華孤墳安在哉武昌地轉多遺迹隔岸鳥鳴瞻
赤壁烟熖旌旗魏武兵綸巾羽扇周郞策扶醉曾登
黃鶴樓漢陽城對鸚鵡洲即從鄂渚櫂明月沂流直
上窺荆州夷陵山勢多重疊楚樹蠻雲遠相接欲向
䕫城入錦城還於巴峽穿巫峽神女峰前路欲迷瞿
塘灔澦聞猿啼五溪越盡見雲嶺但見鳥道青天低
萬里橋西看立馬足迹經遊半天下愧無草檄擬相
如咲擲槖金輕陸賈今年詔許臨丹丘夢中往往驚
羈愁江山誰寫入圖畫眼中歴歴如經遊岸巾一覧
發長嘯滿襟爽氣高堂秋
題王叔明墨竹爲鄭叔度賦
吳下王蒙藝且文吳興趙公之外孫黃塵飄蕩今白
髮典刑遠矣風流存華亭米芾稱善畫每觀蒙畫必
歎詫謂言妙處逼古人世俗相傳倍增價昔年夜到
南屏山高堂素壁五月寒壁間舉目見修竹煙雨冥
漠蛟龍蟠呼童秉燭久不寐細看醉墨王蒙字固知
蒙也好天趣畫師豈解知其意分枝綴葉人所知要
外枝葉求神竒天機貴足不貴似此事不可傳諸師
麟溪鄭君好竒士愛畫猶能賞其趣嗚呼世間作者
非不多鄭君甚少可奈何
失硯嘆
吾家石硯玄玉色來自扶桑海中國盪摩日月露光
精吞吐波濤含潤澤天生竒質爲世用海王龍伯不
敢匿少時得之方外人四座傳翫皆歎息二十年來
親翰墨北走洙泗西梁益錢塘會稽屢遊歴鬼神呵
護同珙璧水怪山精皆辟易佐我爲文寫胸臆上探
玄化與爲敵宣暢民彛輔皇極雲雨布濩飛霹靂倏
忽變遷靡定迹謬致聲名驚四方招謗速侮不煖席
其間損益两相𥙷硯也於余良盡軄豈知萬事不可
料昔者相親今不得潼關群盗何大劇竊瞰行人俟
昏黑金錢雖失不足歎此硯使我深痛惜我非玩物
有偏愛又非昧理苦蔽惑直傷美噐不遇主有似賢
才受驅迫真卿奉使䧟叛臣蘇武持節幽異域忠肝
義膽貫天地豈忍包羞汙凶逆孔子春秋至謹嚴細
事不肯登簡策大弓寶玉二物耳特書盗竊懲亂賊
我誅鼠軰恨無力著作有心禆六籍何時見汝生羽
翼奮飛重來侍吾側不然變化爲星辰照臨下土常
烜赫外物聚散如置奕胡爲念汝長戚戚君不見自
我得之失無憾不如蕭公差逹識
扇
寒藤隂&KR0676;懸風霜刳皮擣骨收溪光銀漢半邊秋月
白璚臺一幅春雲香青旗翠纛湘潭竹寶刀纖纖破
寒玉束來十二碧琅玕鳳骨凝香冷盈掬吁嗟造化
由天功乃知製作歸良工膠漆投情作鸞偶卷舒懷
袖生淸風清風飄飄可人意忽覺聲名滿天地南州
溽暑恩愛多只恐凉飈入庭樹
紅酒歌
田家八月秋秫黃肩滿檐金穰穰西成萬室喜登
場斗酒勞慶年豐祥天台山人傳秘方釀成九醖丹
霞漿紫檀槽頭秋點長綘囊醡壓甘露凉猩紅顆滴
真珠光蓼花色比桃花強薦新設席請客嘗風吹桂
花滿屋香饌出肥鷄一筯肪橙䂨蟹鱠雙螯霜不湏
琥珀琉璃觥不須太白力士鐺我愛真率田家郞磁
甌瓦盆&KR0902;木觴爛漫爲我澆吟腸新詩吐出雲錦章
醉來興發恣豪狂高歌起舞當斜陽出門一咲爾汝
忘大江東去煙茫茫
食羊虎肉
白額咆哮振山谷老羝見之驚且伏一朝強弱两不
存此肉都歸野人腹腹中惟恐相啖吞急呼美酒爲
觧紛酒酣一醉更懷古千載英雄羝與虎
蕨箕行
並海飢民千百數携鋤上山&KR1263;山土蕨根巳盡&KR1263;不
休力絶筋疲未言苦屋頭五日無炊煙十步九却行
不前全家性命係朝莫弱子假息阿母眠昨日&KR1263;蕨
僅盈斗今日蕨根不滿手但憑&KR1263;蕨保餘生再拜青
山感恩厚青山青山爾勿猜明朝未死携鋤來
海米行
海邊有草名海米大非蓬蒿小非薺婦女携籃晝作
群採掇仍於海中洗歸來滌釡燒松枝煑米爲飯充
朝飢莫辭苦澁不下咽性命聊假湏臾時皇天不仁
我當死况乃催科急如矢來牟擬作日月期欲保餘
生更徯爾嗚呼棄止不復陳椎牛酣酒何爲人
遊峨嵋
楚客求丹梯泝流三峽踰五溪浙僧訪佛祖一錫凌
空向西土江左儒生尋謫仙相逢共上峨嵋巔峨嵋
山高氣磅礴萬朵蓮開青插天天高地遠望無極海
東日出扶桑赤氣衝衲衣舉光摇角巾明眼底汪洋
巨鰲動耳邊髣髴天鷄鳴龍宫對月窟曾聞謫仙遊
霞光凝不散履迹今尚留千崖崩摧勢欲堕羽流緇
侣參差坐七寶巖留供佛燈萬松竈起燒火風霆蕩
潏雲樹糢糊虎豹接跡猿猱闘呼星漢當頭手可摘
靈芝甘露無時無雲漏日兮光一線金蓮白象兮紛
紛而來見萬籟動兮天樂和仙之人兮夜經過忽神
驚而目眩豈事幻而說頗覩謫仙而無有杳鳳管與
鸞車塵心未斷懷鄉土青鞋復踏來時路行行回首
語青山石室無鎻門無關重來有日當躋攀肻效赼
趄囁嚅徼名勢坐令塵土凋朱顔
題萬間室
少陵老翁餓瀕死意欲大庇天下人一椽茆屋不足
蔽風雨安得萬間之厦蓋覆四海赤子同欣欣言狂
意廣不量力至今世俗聞者交咲嗔侯城小儒愚獨
甚不敢嗔咲謂公之意厚且真古來致亂皆有因大
臣固位謹持禄其計止爲安一身高車大纛耀侈冨
子女玉帛驕里隣安危得失百不知更僣膏腴便利
田宅遺子孫生靈窮苦堕溝瀆寒士困悴無衣紳彼
也珍羞綺席歌舞燕樂窮朝昏老翁哀痛實爲此熟
視鄙夫憸子辟之犬鼠加冠巾曰我得志有不爲嫉
邪憤世欲救其弊忘賤貧至今巳閱八百歲知翁之
意世獨少蹈翁所惡常紛紛侯城子爲是懼人受天
地中何以不與禽獸草木爲等倫一心運萬化五性
涵義仁下𥙷后土所不能上贊皇天之闕爕調寒暑
撫五辰大禹䟽百川伊周綜理禮樂政教與世爲陶
鈞孔子孟軻不得位著書明道亦與治水拯世之功
均吾爲孔子徒忍汩流俗同沉淪故題一室曰萬間
坐覺宇宙亭毒氣勢皆前陳身賤不敢論政教誓將
修復孔業爲世開昏嚚室中左右列古書亦有諸史
所筆志義之士忠良臣關有子厚洛有伯淳群公近
出皆鳳麟美哉子厚西銘之說何諄諄吾恐當時亦
感悲歎意故立此論可與日月同光新爲君不知此
無以建皇極爲臣不知此無以康兆民願寫此書千
萬卷洗濯鄙胸與私智使知林林之衆皆吾共出而
同娠視之不至越與秦盡變呻吟愁歎之俗若去寒
沍逢陽春小儒不惜獨困處此室作爲雅頌歌聖神
再見中國大治同周殷
滄州趣爲台城趙生孝禮題
少年負竒志味道輕神僊縛虎千仞崖斬蛟萬里川
東指扶桑西月窟以手捫天問天闕醉中欲奪羲和
鞭驅策六龍下溟渤歲華忽復晩竒功竟無成恥作
楚狂人甘爲魯諸生俯首蓬屋中被褐勘六經憂多
髮白早觸事萬感盈擬從安期軰採藥遊蓬瀛蓬瀛
群僊别來久聞知掉頭還拍手世上憂勞早巳知身
後功名復何有棄我如敝屣不肯相攀援登高發長
嘯目送白鶴歸三山我友王子喬示予海嶠圖孤峯
拔出數千尺丹光雲彩交糢糊下臨無地上極無天
漚波浩蕩望不極恍若巨鰲掀舞勢與元氣同回旋
金銀宫闕隱倒景翠綃綘節在眼前對此愜心賞便
欲乘風與俱往恨乏同心人臨𡵨獨惆悵趙生天資
妙訪我東海頭淸談雄辨有僊趣坐覺毛骨寒颼颼
生方讀書取青紫我巳屏跡棲林丘他年謝事倘相
會與爾共作蓬瀛遊
許氏龜巖行
寧海許子名續字士成年踰三十事母以孝稱士成
六歲失嚴父母氏褓抱避亂慈溪城于時鯨鯢奮擲
東海沸紅塵滿天波血腥流離異鄉幾寒暑慈母守
義志節如霜明盗平歸來閭里驚母能愛子復善教
紡績衣食使入庠序拜揖從先生所學在大倫耻以
文藝鳴家居近市母不樂又爲迎至龜巖之下養且
耕兒壯母髮白諸孫長大能扶王母行士成歲時奉
觴爲母壽蹁躚拜舞同孩嬰食有黍稻殽有牲母氏
感舊涕泣難爲情士成念母守節苦身賤莫逹天子
廷每爲鄕閭道母事辭旨悽咽弗忍聽縣令不之察
郡守不爲聞朝家有命誰能旌悲哉士成之恨何由
平嗟嗟今之人豈無高車大馬垂華纓推恩及父母
丘壠沾光榮立身奉法不能謹雖有恩寵無由承身
死汙辱增宗族愧醜父不願以爲子弟不碩以爲兄
孰若士成隱居不仕行修于家馳令名龜巖土厚且
沃龜巖水甘且清龜巖之人誰與許子京許子之賢
母所令鄉人祝許氏母子年百齡母爲人婦法子爲
事親之凖䋲嘉爾母子孝且貞龜岩之高與天俱不
傾樂哉士成配岩永久流芳聲
蜀道易(有序)
昔唐李白作蜀道難以譏刺蜀帥之酷虐&KR0847;
後韋臯治蜀陸暢反其名作蜀道易以美之
今其詞不傳皐雖惠於蜀民頗以專橫爲朝
廷所患暢之詞工否未可知推其意蓋不過
媚臯云爾非實事也伏惟今天子以大聖
御極殿下以睿哲之資爲蜀神民主臨國以
來施惠政崇文教大賚臣僚及於兵吏内外
同聲稱頌喜悅天下言仁義忠孝者推焉西
方萬里之外水浮陸走無有寇盗商賈駢集
如赴鄕閭蜀道之易於斯爲至矣臣才雖不
敢望白而所遇之時白不敢望臣也因奉教
作蜀道易一篇以述聖上及賢王之德名雖
襲暢而詞無溢美頗謂過之其詩曰
美矣哉西蜀之道何今易而昔難陸有重巖峻嶺萬
仞鑱天之劒閣水有砅雷掣電懸流怒吼之江關自
昔相戒不敢至胡爲乎今人操舟抺馬夕往而朝還
大聖建皇極王道坦坦如絃直西有雕題金齒之夷
北有氊裘椎䯻之貊東南大海際天地島居洲聚千
萬國莫不奉琛執䞇效朝貢春秋使者來接迹何况
川蜀處華夏賢王於此開夀域播以仁風沾以義澤
家和人𥙿櫜兵歛革豺狼變化作騶虞蛇虺消蔵同
蜥蜴鑿山焚荒穢略水剷崖石帆檣屝履任所往宛
若宇宙重開闢美哉蜀道之易有如此四方行旅絡
繹來遊西覽德成都萬室比屋如雲桑麻蔽原野鷄
犬聲相聞文翁之化孔眀之仁嚴鄭之節楊馬之文
遺風漸被比鄒魯士行賢哲方回參方今况有賢聖
君大開學舘(作校)論典墳坐令政化希華勛徵賢一詔
到巖穴咄爾四方之士孰不爭先而駿奔王道有通
塞蜀道無古今至險不在山與水只在國政并人心
六朝五季時王路嗟陸沉遂令三代民盡爲獸與禽
當時豈惟蜀道難八荒之内皆晦隂戎夷雜寇盗干
戈密如林今逢天子聖賢王之德世所欽文教洽飛
動風俗無邪淫孱夫弱婦懷千金悍吏熟視不敢侵
蜀道之易諒在此咄爾四方來者不憚山高江水深
爲玉泉山人題
天池直接扶桑東百川委會來無窮两崖爲門障海
口大江中流潮汐通豐山橫鶩東奔放浪嚙沙崖穿
玲瓏翠鳳飛來白銀闕金鰲湧出金蓮宫天台赤城
此磅礴間氣往往生英雄鴻儒碩士世不乏神靈秀
異天所鍾玉泉山人獨嗜古食貧力土專而工結廬
椒江望蓬島坐看海氣浮青紅含嚼英華嗽芳潤吐
納光景噓長虹群僊窈窕羅几席洪波浩瀚涵心胸
蕞爾一鄉不滿意邈焉四海將奚從日披黃卷對賢
聖上並周孔齊羲農國風雅頌導于正典謨訓誥操
&KR0847;中權謀智術競趨利玄談淸議咸歸空濓洛崛起
樹名教千載道學開盲聾仁義行師佐伊呂禮樂出
治登䕫龍拯救生民布仁化此心烱烱今昔同食息
夢寐若見之上下議論相磨礱論交豈止一世士直
追三代還淳風屈伸去就隨所遇仕止進退皆從容
某山某水吾釣遊歸來舊隱巢雲松
次河南府梅花堂韻
前年停車汴水陽鄭公延我政事堂是時梁園花亂
發遊蜂乳燕春滿墻綠酒浮觴面玉白綉衣耀座腰
金黃豈知造化不容物俊傑俄爲土中骨重來訪舊
無一存冠蓋年華两飄忽堂中遺跡傷人意粉圖素
壁銀鈎麗道廣常懷濟物心數竒竟負匡君志文章
爛漫空自苦政術廉平索誰繼官僚薦書嗟我遲妻
子思家歸未遂感此臨風涕淚垂出門上道風塵翳
西行境内五百里到處逢人稱善治洛陽城中迎歲
新正思昔日梁園春河南忽過張少府意氣還同鄭
老真蠟梅盈庭花瑶璨銀燭照夜光璘珣登高訪古
隘八極勸酒咲談驚四隣我被虚名浪羈束奔走皇
皇炊不熟明朝又渡瀍水西行李再經燒棧北丈夫
會合當有時各展忠貞報王國
東河驛值雪次茅長史白戰體韻
東河氣高地常冷越客入山愁目瞑蹇馿破帽闖驛
門敝屋疎籬耿燈影更闌藉草始一寐夜半雪來初
未省窗眀恍訝烏繞樹身倦宛同蛙伏井鷄鳴起看
眼生花睡熟山童呼不醒積深巳覺擁藍關勢遠直
疑沾庾嶺穿簷入隙如有求塞戸填階豈湏請瓦溝
早滴爲炊煙水面難消因泛梗樂事偏宜壯士獵淸
氣先入詩家茗平舖道路混險夷蓋覆乾坤掩瑕眚
空山難行無客到高卧閉門終日靜春來一月尚嚴
凝天上何人調九鼎半生對雪走四方竒絶愛此林
壑景長松壓重龍虎怒巨石羅陳整北風末勢
更飄揚斜照餘輝愈光烱南望殊憐京闕遙西顧頗
覺歸途永未湏玩物遽憂患有形易化皆幻境明朝
隂翳盡掃除天際諸峰翠相並乘興伸眉且一咲人
生飢寒非不幸莫將詩句效蘇公淮隂詎肯儕噲等
愛日堂
白日麗青天朝出扶桑莫虞淵堂上有親雪滿巔坐
看白日心茫然長䋲不可繋急景如流川羲和羲和
停爾鞭高堂一日如千年
寄貧
朝飡漿一盂莫食𬞞一盤胸中六經粲星斗筆底萬
卷馳波瀾人咲先生窮不恥先生嘆人愚可鄙終朝
醉飽百不知何異腥羶飫螻蟻世上群兒昧重輕每
是螻蟻非先生縱令先生窮至老猶與日月爭光明
覧以德用中二友和東坡喜雨之作
席前衿佩多如雨危坐談經亦良苦講堂日晏未朝
飡舌倦唇焦面生土小齋退食聞扣門倒屣起迎咽
還吐知是两賢送詩至咲却杜康麾陸羽錢也駿馬
氣莫當陳也奔泉勢難禦元祐詩壇不易登俱欲升
堂啓其戸文章由來關政教道術何曾間今古每憐
陋儒不自量詆訶前人竟奚補浪與唐宋較優劣有
如癡兒侮厥母蘇公風骨真天人駭視四海手摩撫
二南洋溢騶虞出九韶鏗鏘鳳凰舞列僊得道行御
風漢相閑居老食乳神竒變化脫邊幅怒罵嘻&KR1077;皆
新語眼中不復見此翁雲月江山澹難主我狂自少
喜翰墨辟若惰農服田畝嘆彼么麽星辰出望公光
𦦨日當午二公豪徤敢扳附蓄積穰穰冨倉庾大篇
属和意有餘坐覺詩名動城府當今聖朝任英俊雅
頌再作聲教普吾衰才薄子勉&KR0999;振起斯文繼前武
渡淮後寄宗文先軰及諸士友
長淮風顛浪雷吼爭渡千人喧渡口蹇馿破帽衆所
輕行李甘心落人後臨淮先生交義深視我重比雙
南金席前弟子總英俊相携擁餞淮之隂就中孫玘
藝且勇奮袖登舟氣增重扶顛禦侮况有人病身幸
免波濤恐掛帆長嘯煙霧開主人謝客緣城回孫也
追隨不憚險艱危可仗真竒才世俗結交看勢利有
勢相依無即棄賤貧如我豈足憐脫落凢情見真意
賢豪邂逅何所無排難多由竒丈夫古人事業望公
等欲輔國步須捐軀
次鄭好義紀夢韻(有引)
昨承寄示紀夢長句諷詠之餘不勝感歎因
用增至二十五韻以道鄙懷答雅意尚正
教之
竒材偉人世不作太息斯文付冥漠承君忽枉紀夢
篇喜極長吟淚交落雄辭璀錯迸星斗險語铿訇飛
電雹念我雖知意氣真感君復使情懷惡憶昔與子
在京師玉堂老僊侍幃幄冠蓋追趍禁闥深朝廷尊
寵禮數渥聲名如雷動天地震起蟄䖝伸屈蠖國有
蓍龜民有師水之海瀆山之嶽升堂執業集英彦寶
帶朱衣雜南朔朽材浪跡偏見憐绳墨匡持重礱斵
子時好脩美文藝淸談劇辨相娛樂公於多士雖並
收視我與君尤不薄龍驥咸歸伯樂廐天球本出荆
山璞要爲國家樹基址属望吾人興禮樂安知垂老
萬里行直泝岷江踰劍閣死生契闊恩義乖音書隔
絶道路邈索居卧病東海上舊德棄捐徒歎怍夢中
見公疑尚存雅度高風儼如昨公之神明在宇宙陟
降照臨焉可度或乘鸞鳳驂麒麟或奏韶夏陳羽籥
鈞天淸都足豪俊講道論文恣歡謔應悲我軰混世
塵俛首顰眉語咿喔獨念靈櫕客西土明詺未許歸
故宅昔蒙召見欲奏論造次自疑難感格聖君霈
澤覃萬方寧使遺骸葬夷貊子文無後善人懼馬遷
有書心事白所憂陋拙忝知巳昭雪孤忠負前諾公
心豈不望後人入夢語子意甚確子兄文章極醇雅
典國製作名烜赫爲銘功行播遐邇可配史傳垂簡
策子將繼踵綰章綬便當任此千古託如吾自料乏
時才空言駭世徒宏廓水北山南結茅宇弟唱兄酬
老耕穫著書倘可寓王制未死尚期眀聖學與子他
年擬見公公歸應化遼東鶴
寄脩德
平生識字不滿百浪竊聲名有慚色反觀身世每自
鄙何以使子心莫逆前月馳書許訪我恐我無錢厭
賓客惠書問疾繼踵來爲賀更生重悽惻我力不能
事耕稼性又不耐營官軄承明辭歸茹藜糗侯封鼎
食誰願易今年瘧鬼忽侵凌寒熱交爭類勍敵垂頭
伏枕二十旬腰腹枵羸面如腊嗌乾恃粥不善飯下
牀湏扶還按壁向來意氣隘九州頃步顛躓真可惜
所忻元兄督家政甔石無儲免憂戚抱書欹卧困即
眠見客暫起飢輙食萬事盡抛思慮表一身豈䘏飢
寒迫古來賢豪例窮苦屠兒販豎千金殖皇天予奪
有深意衆生淺闇何由識君來不湏念我貧厭飫仁
義非外得薄田近穫十斛麥炊之作糜可朝夕溪南
磐石廣數仞墻頭新筍高百尺竹間讀書石上卧青
雲爲蓋苔當席頗聞海上有巨鰲鼔舞洪濤氣腥黑
請君持竿亟一掣膾肉作脯如山積盡俾黔黎飽君
德與君大嚼醉千日免使窮愁惱胷臆
送劉士端歸括蒼
憶昔高皇定華夏海内遘屯龍戰野幃幄謀謨三
數公君家中丞最瀟洒軸轤十萬搗虚來帆檣蔽空
聲吼雷從容决策掃強寇手扶日月滄溟開盗犯洪
都突彭蠡砲石星流湖水沸御舟閣河諸將譁神箭
穿顱逆酋斃是時中丞謀略精指揮英傑江南平掀
髯撫掌談世事天子稱善群臣驚寰區混一定勲賞
鐡劵金符頒土壤中丞獨擅翊贊功賜號每爲諸伯
長青田宰木三十年高皇僊馭亦賓天國初故老
尚誰在幾人事業圖凌煙忽見聞孫三歎息秀目疎
髯遺像逼擬樹豐碑墓道邊欲請天朝重褒錫至尊
含咲問近臣先帝功臣今有孫胡為拂衣入山去旰
食未敢干君恩海内只今無盗賊幽州興兵惱邦國
廟堂謀議豈無人我懷中丞淚沾臆嗚呼志士古所
稀留侯武卿今是誰九原招公倘可作爲觧四海蒼
生危
題王節婦
妾入君門知有夫夫雖不幸夫子孤人生必死死即
巳大義一失將安圖爾有金如山我有心匪石頭髮
可斷頭可得以死報夫奚所惜幽哉猗蘭芳在彼澗
水湄荆棘非不繁永終保令姿千秋萬載苟可滅白
日成塵海成血
楊節婦
良人贈我明月珠永託團圞誓無違豈期生子髮未
髫竟以王事捐其軀妾身旣作楊家婦撫此孤兒事
堅守明月之珠深自蔵千金不落他人手青絲髮斷
今復長妾心直與珠爭光推門鬻市卒不售死將地
下還阿郎玉堂學士文章伯爲發幽貞播金石千載
少以曹家妻凛凛遺風可相敵
題許節婦傅
渭水不可濁豈與常流俱節婦不可辱自與常婦殊
節婦之節良可書書出大手名斯垂嗚呼竒花異卉
人難植瑞麥嘉禾不可常種得
寫懷
子&KR1169;聲裏吳𧖟熟星繭纍纍照人目踏車已作春雷
鳴我獨無人冷機軸繭老蛾飛爭奈何愁端零亂如
絲多故人一去不復返徒有血淚如春波新婚巳盟
未諧耦青鳥傳音在春後青春會少離别多心事殷
勤向誰剖君不見古井淵源百尺深欲汲未得勞人
心井深百尺君莫恨但恨䋲索無千尋
聞鵑
不如歸去不如歸去一聲動我愁二聲傷我慮三聲
思逐白雲飛四聲夢繞荆花樹五聲落月照疎櫺想
見當年弄機杼六聲泣血濺花枝恐汚階前蘭茁紫
七八九聲不忍聞起坐無言淚如雨憶昔在家未遠
遊每聽鵑聲無點愁今日身在金陵上始信鵑聲能
白頭
律詩
懿文皇太子輓詩十章
盛德聞中夏黎民望彼蒼少留臨宇宙未必媿成康
宗社千年恨山陵後世光神遊思下土經國意難忘
文華端國本潛澤被寰區雲繞星辰劍春回造化爐
變通周典禮寬太漢&KR1169;模厭世嗟何早蒼生恨欲枯
監國禆皇政憂勞二十年龍樓方愛日鶴馭遽賓天
巳失群生望空餘萬世傳長江一掬淚流恨繞虞淵
相宅圖方獻還宫疾遽侵鼎龜懸寶命笙鶴動哀音
誰紹三皇治徒傾四海心關中諸父老猶望翠華臨
三朝兼庶政仁孝感嬰孩萬歲千秋志經天緯地才
未登宸極定忍見泰山頽聖子承皇業能舒四海哀
懿文光典冊善美過昭明曆數歸元子哀榮慰聖情
神靈遊帝所陵寢鎮天京公論當時定千秋有頌聲
虹光流渚日五馬渡江年聖質中興運天倫位正傳
德隆尊未極仁與壽難全餘慶垂中古皇家世有賢
淵默師成憲端嚴信若神承天行日月與世作陽春
銳意思寬政温顔訪老臣至今江海士猶想属車塵
六龍猶未御萬物巳昭蘇使處尊崇位應無凍餒夫
不知天上樂還憶世間無八極遨遊暇踟蹰顧帝都
斥土開瑶殿因山近翠微神輿離鶴禁天淚濕龍衣
日月還丹闕風雲送六飛太平皇業固清廟詠光輝
右十詩蓋以寫臣子之至情而寓攀號迫切
之意未嘗敢以示人今以記事靈殿適舍弟
以諸生來見感泣乃書以與之然辭之卑陋
而事之隆重身之疎寡而道之崇高宜其不
足以形容之也
大行皇帝輓詩
&KR0790;哲君天下恢弘德化新宵衣啚治道側席致賢臣
王氣金臺曉仁風玉宇春忽朝雲晏駕率土淚沾巾
謝蜀王撫問賜藥六首(有序)
(臣)伏承&KR0790;恩撫問兼賜良藥及臯比講席拜
受之餘無任感荷敬次滕訓導所寄詩韻粗
述瞻仰之誠辭句蕪拙乞垂宥察而正教之
幸甚
超悟天人際從容禮法中豪端錦江水麈尾雪山風
善共東平樂才看冀北空感恩慚獨厚箋䟽許頻通
壤地三千里絃歌五十城廷多漢長者座有宋耆英
立事多師古行仁不近名願存無逸戒佇見治功成
聽政憂民切虚心待士虔典章皆有㩀談笑總堪傳
夜月初筵酒春風廣厦氊小臣懷德處每憶白駒篇
大名傳海宇盛德冠時人文字天垂象姿顔嶽降神
仁施邦域遠年與憲章新願沐恩波闊花溪理釣緡
賢王思賤士欲爲制頽齡藥授還丹祕功存本草經
駐顔嗤鑷白閱歲比冬青倘遂飛昇去長依傳說星
服猛本王政賜皮書閣中林泉眼如電文采座生風
似可講周易寧湏喚小空深思避賢者玄理未能通
應召赴京道上有作(三首)
搖落秋冬際蒼茫鄞越間青山欹枕過白鳥背人還
問俗鄕音異消愁酒價慳虚名果何物不使病夫閑
官程催歲暮百尺可停牽煙浦高低樹晩江來去船
青山過越少滄海帶吳偏所遇無親舊懷人興眇然
客路喜暄暖初冬天始寒近京風俗異逆浪水程艱
人語吳音雜漁歌楚調酸畏途非好友懷抱若爲寬
病中述懷(二首)
卧病知爲國尤湏謹未形盛強多過計安逸每傷生
爕理宜脩政醫治乃用兵但令元氣固四海樂昇平
故交憐抱病意厚數相過憂患人難免方書俗易訛
衞生功莫就醫國理如何但喜心無恙斯民疾更多
送盧信道漢中點兵
喜子東南秀照人眉宇清早探經濟學巳負老成名
治世難忘武邊城要足兵關河雖䟦涉歴覽快平生
題萬間室
一室纔函丈何緣號萬間靜中存太極圖裏看人寰
舒卷心無外經綸意自閑誰能同此樂魚鳥亦歡顔
題曲徑
曲徑潛通市高墉遠背村醉眠忘作客靜讀懶開門
古學嗟中絶群經續巳繁平生刪述意深恐負乾坤
次韻奉寄好義(四首)
真齋至出見寄詩甚慰懸渴諷詠不能巳因
借韻述懷邑中還同宿偶作一首今并錄上
初旭濕霜痕溪流緩復奔路因頻到熟心待舊交論
山勢隨村曲窑煙接海昏知君多善教所至俗還敦
聞說幽居僻僊鬟翠崦南陽坡饒美木曲澗會澄潭
問俗何方古蔵名此地堪深期帶經往清夜擁爐譚
野性便時棄虚名耻世聞目緣多慮暗志爲好竒分
傍日翻書卷臨池寫練裙思君同雅興搔首誦停雲
混俗非真隱深居學避囂看雲山映竹坐石水通潮
道勝貧何病神完趣獨超遺經對千古意頗似聞韶
草没階前石雲連戸外山位居人下拙身在病中閑
出處多難事逢迎有瘦顔仰看雙白鶴暮向遠林還
歲暮寄王脩德先生(二首)
杪歲(垂垂)盡寒花悄悄繁律回春有信冰動水生痕
樸學慚經濟窮居廢討論都將百年意一咲付乾坤
長嘯茅齋窄淸談酒盞空天寒爐擅寵歲惡甑無功
計拙居鳩上身癯訝鶴同燈花咲愁絶故向夜窗紅
承宜隱友兄同還精舍賦短律五首爲别
風檻臨溪敞幽人稱隱居高松偏宿鷺濁水最多魚
隣父邀嘗酒鄕豪咲著書時艱知巳少來往莫教疎
携友踏溪沙同尋隱者家雨多知損麥土暖喜宜瓜
身願明時棄文慚世俗誇旅懷難一咲撥遣付流霞
於世吾何補論心子最知呌閽他日恨感事百年悲
地主能投轄天閑幸脫羈談經深夜坐凉月在清池
情深難遽别送遠却同歸衣濕洒塵雨路經垂釣磯
山童迎客慣國士似君稀且復聽雄辨前賢賴發微
千載康成學群賢惜異時典章秦火盡禮樂漢書疑
聚訟吾何敢承家子莫辭從來參筆削萬一補民彛
次韻荅錢文學(二首)
幽亭斜日在佳興與君同屐潤催詩雨衣凉醒酒風
鵝群穿草白蜂足帶花紅愁散身殊徤全寬雲夢胸
雲山留客住尊酒頼君同照影林端月淸心水面風
醉書詩草里咲剪燭花紅不是聽雄辨難消磊磈胸
題畫(二首)
得意攴郞畫分明是米家亂雲浮雜樹遠渡卧枯槎
白屋孤舟迥丹崖一徑斜何時共漁叟洞口訪桃花
曲折成千里雲山儼一鄕林疎茅屋見水落釣舟蔵
世路羊腸外僊家鳥道傍此身何處着箕穎意難忘
寄童伯禮(二首)
俗薄吾深厭家肥子孰過孝慈諸弟共才俊一門多
處世難同衆居鄕本貴和古來脩禮讓盗賊尚投戈
黍肉屢來饋寸心殊自憐傷廉增我過尚德貴君賢
握臂知身瘦捐書待病痊每懷徐孺子衰世道能全
催菊
蚤帶春泥種頻添沃壤培如何九日至不見一枝開
時過花何補天寒客懶來便湏連夜發莫負掌中杯
代菊荅
生意本天得無人亦自芳但能娛晚節何必媚重陽
服食多延壽風霜獨擅場秪應夷皓軰心迹可相忘
過北山翁
避世慚無術忘年賴有翁山中九日後花下一尊同
江迥宜秋色林疎怯晚風放懷甘取醉舍此更誰從
送鄭履順(二首)
病卧思親友幾人能見過天寒念我至風義覺君多
取士周三物論才魯四科相期曾閔上歲月莫蹉跎
學是千秋事文非一藝卑古來傳道術誰免假言辭
魯史三王政周官百世規知君美才氣慎勿負深期
峨眉縣曉發次韻
渡水籃輿穏穿林草徑微勝遊方外得樂事世間稀
風過欹僧笠雲來掛道衣山靈應待久好去莫相違
謝群公送别
賤士何湏送群公不世情聽鷄朝謁後並馬出郊行
心戀金門遠身依玉樹榮愁來今夜月两地向誰眀
道中遇盧先生
先生獨無慮作客竟忘歸謾把詩書閱寧知世事非
秋風吹落鴈江樹隱斜暉少立橋邊路相思恨久違
春和(五首)
幽人遊澗谷芳譽動京華暫食高山蕨終簮上苑花
醉歌辭激烈老態影欹斜願得萬間厦轉爲寒士家
山深諸蔵殖海廣百川歸材蓄廊廟噐文張錦繡機
魚龍將遠化鳬鶴漫齊飛爲愛賢名久人間萬事非
慨余徒就老羡子早馳名幽谷遷鶯語九臯孤鶴聲
課蒙聊給膳教子力勤耕身世相忘久山猿總不驚
念子身宜隱憂時志復存騰章吐■語索句發竒言
燕雀爭栖閙豺狼闘食喧寧知陶靖節適意向田園
鄭生瑚璉噐曾住此林丘死骨今埋土新阡誰樹楸
百年愁莫遣一夢樂誠優惟念雙親老無能爲爾謀
寄處州教授蘇平仲先生(四首)
懷舊輕千里無書遠七年論心思盡地會面極升天
名重連城價文雄萬斛泉何時絮巵酒紀德浦陽阡
舊習深知誤虛名久自羞故人猶比數文苑昔同遊
婺女遺言絶胡公學制優料君施善教才俊滿南州
蘿山同業士存沒两無聞未盡人間用寧脩地下文
劉郞應屏跡鄭谷自清芬搔首看征鴈天寒遠索群
昔過東陽縣知君近始來留詩徒属和無計復邀回
賴有梁園客同傾杜酒杯死生星散後感舊復憐才
二十九日(三首)
揮淚劬勞日持觴孝義門敢承千古託恐負二親恩
善頌慚諸彦傷懷望九原寂寥生意盡空愧此身存
野人哀感日天子戊辰年巳負懸弧意空吟陟岵篇
病身難報國歉歲欲求田築室依先隴將心訴九泉
就木悲賢傑持家頼哲兄三人嗟莫並一世竟何成
毀壁千秋痛看雲此日情遙憐小兒子念我倚欄楹
遣病(十首)
冬瘧春仍壯身羸氣覺虚脗乾秪食粥眼眩廢觀書
行步兒童咲形容老病如平生千古意獨在悶難舒
病痁當歲晏冬去病猶存氣弱翻多汗心虚苦畏喧
此生應有命萬事可忘言向晚移書卷微吟卧負暄
底用憂微疾人多悔久生危機非畎畝高枕豈公卿
千古斯文託群經此日情廢興天命在得酒且湏傾
急雨張燈夜匡床伏枕時食貧宜客少身病願春遲
道豈斯文著才非聖世遺用心耕鑿外榮辱竟何施
久病諸人問深居四壁牢故交貽善藥姻婭饋醇醪
閑厭虚名絆貧知古道高時來稍暄暖斟酌减綈袍
二月風猶勁寒生滄海波呻吟知夜永羸憊損天和
行覺冬衣重眠妨夜食多百年強壯日排悶付高歌
出戸迎人倦投床散帙迷牽衣嗔穉子煑藥愧山妻
葛令尋勾漏梅生入會稽病思方術士亦似咀雲泥
春風已两月閉戸不相知百舌強言事衆芳空滿枝
官途多世難卧病亦天時應有簮纓者低頭羡我爲
飲酒留杯底攤書礙枕旁人扶脩冠櫛客勸罷文章
糓雨催田父花時到海棠病夫渾不較流轉任春光
病久身渾憊醫疎術易窮囊空宜勿藥跡滯尚飄蓬
禮樂周秦後乾坤槖籥中數行憂國淚江海與俱東
童景純來(二首)
千古劬勞恨三冬瘧癘餘故交猶記憶尊酒問何如
拜倩人扶答文教子代書何時减藥餌一咲百憂除
欹枕雨聲歇竹間聞鳥鳴病惟愁是伴閑與懶相成
堕地驚兹日終天負所生一杯魚菽祭悲感淚縱横
贈鮑民瞻
學道懶言文君文思不群雪消三峽水波漲一川雲
出處存爻彖經綸在典墳莫名詞苑傳湏立濟時勲
哭吳樗庵先生五十韻
夫子嗟淪喪鄉閭頓寂寥百年遺老盡一代典刑銷
在昔朝廷盛諸儒學業饒著書磨歲月抗論切雲霄
獨步才偏壯清時俗未澆翟門人競集鄭驛客嘗邀
冠蓋來千里牲牢具一朝柳營嘶騕褭茗椀捧妖嬈
家釀傳荷葉溪鮮貫柳條醉猶親簡策樂不爲簞瓢
晚節趨王命顰眉逐使軺將軍開幕府畫諾任賓僚
燕薊藩翰重兵戎節制遙宣威增國勢褫魄遯天驕
絶漠清烽火前驅奏鼔簫歸田心戀戀解組思飄飄
松菊猶堪理桑榆幸未彫散金思效廣擊壤願歌堯
紗帽長蒙首銀章懶束腰吟哦今李杜吐納古松喬
勝會無虚日清談或屢宵小心親里閈避咎狎漁樵
名美偏招謗年高未免謠闘牛嗔孔雀孤鶴畏鴟鴞
媚灶慚何枉懷沙恨莫消事隨東逝水迹斷舊題橋
素櫬還家慘緦麻聚哭囂可憐嬰世網本不負天朝
盛德知誰繼冤魂謾擬招園林春黯淡風雨暮飄颻
致遠悲良驥搏空憶皂鵰聞喪皆頓足知巳自垂髫
秀句時稱賞華筵必辱要吟成珠滿紙坐久斗回杓
適意魚依藻搜竒翠映苕劇談衾每共痛飲燭頻燒
髮爲工詩白心緣慮患焦豈知埋玉樹常想報瓊瑶
劍許何當掛琴存久不調巳同麟斃魯空待鶴歸遼
官忍題朱旐家聞賣黑貂徑荒泥蚓出池廢雨蛙跳
隆替天難問災祥理匪昭聖賢從古歎憂患幾人超
女在難同蔡身危不類眺知音俄頃失抱疾轉無聊
蜀魄三更月胥江萬古潮誰能名季札應解訴臯陶
痛絶生芻奠哀傷壞木嗂空齋暮聞笛揮淚向風飈
次危紀善五十韵倍成千字獻蜀王(有序)
(臣)幸侍燕間叨陪論講於道德之奥雖未敢
窺然不可謂不知其一二近閱危紀善五十
韻排律詩因次其韻意有未盡輙復增加&KR0847;
數倍之成一千字上進蓋以紀事實而昭聖
世之盛美非欲效詞人墨客以靡麗爲工也
伏惟賜覽觀焉
曆數歸真主皇威定八荒奉天頒正朔截海統封疆
建國遵姚姒貽謀鄙晉唐德星臨井絡全蜀仰賢王
白日開金殿紅雲綻繡裳輿圖文獻域城闕武擔陽
地秀多才彦田腴足稻梁十年藩輔重萬里幅員長
南土通滇𤏡東陲帶沔湘周封元過楚禹貢舊稱梁
盛德超中古高名冠四方擎天爲柱石瑞世比鸞凰
禦衆樞機簡臨朝禮貌莊正冠居便座决事處齋房
實踐循&KR1169;矩精思入混茫小臣名盡記直士諫無妨
該博尢知要英眀匪過剛群書陪几席前哲儼羔墻
旦奭宜方駕間平合侍傍事神孚肹蠁欽聖祝穹蒼
講學心無逸憂民意不忘陳經黃閤老問俗白髯郞
不洩親毛穎知微却杜康青雲隨鶴駕紫綬列鵷行
漢代&KR1169;模大周官法制詳懿親思魯衞洪業重高光
師古人爲鑑存心禮自防不知千乘貴惟恐一夫傷
餓殍虞填壑流民閔䧟羌冰縑贖賤穎玉粒飫飢腸
但欲賙黎庶寧辭罄積倉分曹具饘粥隨處集羸尫
有嗿群聲沸相携蹇步蹡胥靡無橫夭盗賊耻相攘
恩出蠲租令歡騰施藥坊嬰孩頒糓養胔骼賜棺蔵
故老偏優禮先賢盡表章中興想劉葛佐運念關張
擬植千尋栢還栽八百桑廟堂新䆳宇劍履列長廊
杜屋重輪奐花溪頓煒煌齊名圖至白接武配蘇黃
善政俱脩舉仁聲遠播揚校人馴柙虎膳宰縱河魴
要使天心順寧教物命戕至誠通造化惠澤及飛翔
淵懿真堪述謙恭莫肯當崇儒先五教建極重三綱
開舘延耆艾隆師錫篚筐衣冠儀秩秩絃誦韻洋洋
執業諸生衆求書使者忙九流分插架萬卷載連檣
樂善人心悅無爲國本強虛懷臻聖域騁步領文場
揮翰銀鈎活摛辭玉佩鏘鼎彛皆國噐蘭桂本天香
觀妙言逾冨研精食靡遑日惟親孔孟性不惑姬姜
軫念窮邊地垂情徤卒糧撫身無凍餒遇敵必騰驤
觧語疎鸚鵡長鳴歎驌驦劭農興耒耜寬法絶桁楊
當代真希遇前王或未嘗泰山高莫並瀛海浩難航
麟趾耽經史龍衣佩瑀璜咲談温玉色追琢燦金相
肅挹尊賢傅端居喚小璫已能通魯語正可齒虞庠
玉樹連枝秀瓊葩奕葉芳骨竒瞻日角泒近識天潢
舉措存寬厚蒐羅必俊良聚賢頻設醴寶訓舊明堂
末學逢昭代平生服令望承顔初見日屈指九經霜
術類千金帚榮過七寶牀敢期蓮作炬每飲蔗爲漿
身賤思疑病言高點類狂汗顔趍紫闥馳夢落滄浪
心怯恩波闊人誇寵數彰賜衣頻跼踳前席屢徬徨
授簡安能賦開筵特命觴偶同華屋燕徒飽大官羊
雅句褒彌重微軀感莫量聮篇舒錦綺一字重琳琅
憶昔憂居堊陳情訴陟岡奎文昭孝行宰木發光芒
寵異兼存殁風聲别否臧望林掄𣏌梓占斗拔干將
知巳恩偏渥希賢德甚凉何由酬覆載深幸覿顒昂
喜見皇家盛從知世運昌弓戈蔵府庫道德固金湯
政教依仁宅詢謀遠智囊朝廷存鎮重夷狄敢飛揚
誠可回天地心能恊雨暘群生蒙長養百谷屢豊穰
人傑生臯摰邦基過夏商九重延祚胤百世受禎祥
磐石安宗社山河拱帝鄉孤忠深佇望恭巳贊吾皇
人日從蜀王登萬歲山
鰲首高臨紫極開五雲長日擁蓬萊嵩呼曾獻君王
壽人日今從帝子來寶仗鳴鞭金騕褭石牀御坐錦
莓苔才華愧匪朝陽鳳飛蓋華隆喜共陪
宿峰頂次濟定韻
層崖削壁跨千重坐鎮西南勢獨雄元氣昆侖磅礡
外祥光隱見有無中珠瓔寶佛留全相金碧樓臺倚
半空縱是蓬萊并弱水清虚難與此相同
登歸雲寺閣
棲身丹壑總忘歸水閣頻登趣不稀雨脚斜侵耕叟
笠苔花青匝定僧衣山餘積雪寒猶壯巖堕流星曉
更飛卜築何當居此地玉堂金馬任相違
木皮嶺
自慚非佛亦非僊也宿丹崖綠樹巔曉汲衣翻草頭
露午炊竈起木皮煙日離滄海三竿遠天厭烏紗五
尺連蝢覺眼前無俗物片雲飛過鳥爭喧
山中對景書懷
烏靴脫却換青鞋踏徧名山愜素懷虎嘯石頭風萬
壑鶴眠松頂月千厓雲開面面峰如削谷轉行行樹
似排湖海故交零落盡煙霞清趣幾人偕
宿新津寶花寺
百丈岡頭佛寺開晩凉按轡陟崔嵬落花亂逐溪流
瀉歸鳥低衝馬箭回雲外老僧鋤筍蕨樹根童子掃
莓苔景清愛借禪房宿不爲參玄聽講來
送吳主簿
關西短簿衆稱賢太華峯前坐五年心爲嫉邪曾奏
事家因好客不留錢霜寒茅屋鷄聲蚤月落江城鴈
影翩此去京華遇鄉使好將嘉政萬人傳
次韻贈方員巖山人
到處清泉可洗心禪機一指用功深任教東住復西
住不改鄕音與梵音見客喜爲青眼顧能詩懶效白
頭吟近來識面峨眉上蘿月松雲得共尋
次韻兄調弟希政并柬鄭叔度(二首)
百年喬木隂當戸五畝幽居水映茅好古喜尋遺老
問避喧懶與貴人交從兄受學慚蘇轍與弟分財咲
薛包孝友傳家得無愧聚蚊免使退之嘲
鄕閭儒術許誰加弟唱兄酬興未賖經濟有心慚薄
德安居無事任貧家日高甕牖蜂穿紙潮落江汀鴈
聚沙却嘆離居趨侍日時來相對卜燈花
挽徐節婦
大節寥寥不可聞晩從吾郡始知真百年禮樂無男
子一日干戈有婦人波冷曺娥沉白骨雨荒剡嶺洗
紅塵爭如烈熖三千丈高照青編萬古春
贈韓敏道先生赴召
先生樂道慕前人又被書徵覲紫宸詩卷巳隨官棹
月布衣還染属車塵文章共喜遭逢晚禮樂應知入
問頻登眺鳳臺多制作郵筒珍重寄河濱
次韻留别陳季明先生(二首)
太丘美政漢稱賢高節英風四海傳垂白雲孫今幾
葉汗青甲子巳千年盍簮重見星垂象落筆猶驚地
湧泉耻以文章爲世用懶將辭色向人妍
每懷海上三秋别來借山中一榻眠妙論久容親講
席深杯相勸惜離筵時淸共喜閑身徤情重翻令别
意綿他日朝廷訪遺老吹嘘擬進白雲篇
絶句
枯木圖寄許士修
春到巳多時幽禽尚未知上林無限好何事立枯枝
虎圖
踴躍谷生風崢嶸百獸中豈知王者瑞足不履生虫
題山水(二首)
欲向匡廬隱出門知路難江山竒絶處多在畫圖看
離家今幾載衣𬒮染京塵不敢看圖畫青山恐咲人
題曺娥江
娥以孝而死江因娥得名至今潮上落猶帶哭爺聲
題竹月圖送太學生歸省
黃金臺上月照爾憶親情歸去供甘旨春林笋正生
病中除夕(四首)
數漏掩殘曆中宵氣候殊獨憐愁共病不與歲同除
三十知未老巳難同少年功名謝時軰心事愧前賢
里巷占新歲皆云勝舊年幾回新歲過萬事只如前
良醫難治病學道不能行瘧疾何湏患吾心病未輕
題畫
茅屋東嶼西嶼白雲前山後山爲報溪頭流水落花
休出人間
牧牛圖
谷口驚湍雨歇柳隂芳草春還試問太平樂事夕陽
牛背青山
奉試靈芝甘露論
漢家圖治策賢良董子昌言日月光自咲腐儒千載
後却勞聖主試文章
書事
伏枕三旬不整冠夢魂時復對金鑾忽聞盛事披衣
坐今日朝廷立諫官
二月十四日書事(二首)
斧扆臨軒几硯閑春風和氣滿龍顔細聽天語揮毫
久携得香煙两袖還
風軟&KR0686;庭尚薄寒御爐香繞玉闌干黃門忽報文淵
閣天子看書召講官
試院偶題(三首)
柳影波光鎻院深一塵不到市聲沉多情惟有雙靈
鵲時到庭前送好音
三代賓興法尚存每因取士嘆斯文近來眼病無聊
甚豈復能空冀北群
橋門冠蓋藹如雲才氣爭先總出群自愧腐儒無一
藝強顔來此較斯文
次韻謝蜀王六首(有序)
敬蒙&KR0790;恩賜以篇什誦味感愧次韻六首以謝
恩命許辭金殿直歸裝仍賜石渠書欲知懷德無窮
意長望星辰想属車
志是子淵方是廣才如曾點始爲狂自慚末學何爲
者孤負恩言髩欲蒼
幸瞻天下難逢德又讀人間未見書魂夢何嘗違禁
闥深恩安敢忘巾車
德尊待士真忘勢位下憂民每悔狂明日岷峨應漸
遠莫雲回首看青蒼
全德巳看承道統雄才更復主詩盟欲知聖敬心無
息顧諟參前與倚衡
德勝東平弟與兄共誇樂國似蓬瀛近聞傳令安黎
庶歡動山南十萬兵
侍世子奉獻蜀王十首(有序)
(臣)謬以疎庸獲侍世子殿下硯席竊覩𡵨
嶷之姿英偉之識度越于人萬萬誠宗社之
慶欲述鄙言陳民事人情物理之槩少效忠
懇以廣聦眀恨未果爲先作絶句十首以進
伏惟益懋典學以副下情不勝至願
賢君德業本天成猶待脩心道益明喜見儲王親筆
硯更湏講學近儒臣
昧爽先求問寢衣三朝日日禮無遺古來世子能敦
孝惟有文王最可師
祖訓昭昭日月新由來治國本天倫令名要使傳千
載仁政湏教及萬民
炫日輝霞錦價高製成稱體小龍袍試看黼黻文章
美湏念𧖟桑杼軸勞
金匙磲盌綘紗籠玉瑩珠圓顆顆同願采豳風歌七
月要知稼穡重三農
農事艱難古所憐一生幾度遇豐年若非聖世輕租
稅逐末何人肯力田
九經治國本脩身身正方能鑒别人辯佞要知駑異
驥任賢莫指玉爲珉
君王待士古來無令德高名滿八區濟美喜看賢世
子巳能端拱禮諸儒
去歲開倉賑餓夫今年下令活無辜東平謾說能爲
善未識當時有此無
稅薄刑淸見盛時民安田里俗熙熙欲求上古無爲
治仁孝君王自足師
謝蜀王賜果十首(有序)
屢承佳果之賜偶爾成句并述所見以寄下
情謹錄進上伏惟宥察
涪州丹荔擅時稱翠篚來庭色尚新獻罷未曾登玉
案先教頒賜與群臣
翠籠擎出殿門東受賜群臣喜色同却咲開元恩未
廣秪將異味悅深宫
尚食頻供素膳回金壺僊醖不曾開君王嗜道渾忘
味佳果何勞遠貢來
無才慚曳殿門裾珍味頻嘗玉饌餘解道側生風味
好惜非梁苑馬相如
九重勤儉恤民勞錫貢深思道路遥異味竒珍俱詔
罷皇明家法勝前朝
病身趨召歴千山又見江城荔子丹竊食無功心有
愧賜歸分與衆人看
園官愛果勝黃金一樹生成一樹心味美巳知堪適
口當思培植用功深
利欲頽波挽不回幾人沉溺壞靈臺要明聖道無窮
意湏仗賢王不世才
道術衰微幾百年陋儒無力愧皇天已看位是真王
貴湏使心承往聖賢
新製蒲鞭賜理官丁寧用法效劉寬好生要使民無
犯示辱如寬也不難
無題(三首)
宫臣傳教造安車駕出金門賜舊儒優老免親藩國
政入朝唯讀帝王書
山南桃李競春光食實年年在異鄕應被旁人暗相
咲閑官那得許多忙
伯兄海上思相見幼子山南憶别離两地關心歸未
得夜看雲漢立多時
遠違闕庭(二首)
戀闕思家两繫情君王恩重屢留行欲知去國遲遲
意三日秪趨一日程
形如槁木榮枯泯心似虚舟去住忘底事别情猶不
奈只因懷德慕賢王
遊峨眉山紀行(十首)
一鶴相隨復一瓢山巔水澨足逍遙秪因戀闕情無
限回首忘過萬里橋
西蜀雲山處處竒最竒人說在峨眉想應踏遍千崖
月露滴松梢鶴夢時
出郭凉風入抱清亂山遮馬似相迎寧知待召登瀛
客忽作看雲聽水行
王憐塵土辱凡肌命入雲山茹紫芝只恐同袍不相
識誤猜禮佛到峨眉
客久賢王两賜衣不知春到巳春歸清朝試出都門
看留得殘紅一片飛
山頭月出天初露江面風生水欲波正是勝遊新得
意片雲相引入岷峨
朝辭宫闕莫田家江白山清两岸沙卧犬不驚籬落
靜麥風簷底響繰車
孤舟湖口一名僧咫尺鄕山識未曾今去峨眉同覽
勝躋扳湏上百千層
名山佳處孰同遊白髮緇衣四五流青眼古銘鄕士
彦燈前夜夜話台州
學僊無骨佛無緣甘着儒冠坐一氊入社敢同陶靖
節不湏三咲虎溪前
入山後覽定水仰山二上人并吳講師次予發
成都絶句韻因復次韻述事言懷
落日斜眀掛樹瓢下方城郭去人遙青山過雨僧深
定門外雲封獨木橋
羽客禅僧也好竒對人覓句幾攅眉林端新月初高
夜葉底殘紅落盡時
倚澗人家近更清吠風驚犬走還迎衲衣鶴氅從章
甫落日看山一字行
山南夫子待多時庭外松花落磵芝夜半夢回聞鼓
響覺來顙泚冷沾眉
澗底白頭僧浣衣雲間童子負薪歸幽栖更羡投林
鳥半巳尋巢半巳飛
千尋古木巳無柯萬丈深淵不起波此日勝遊他日
記落花時節到中峨
東海西頭是我家門前花徑接鷗沙三年别後(一作却)
徒多恨敢道詩書讀五車
山行十日只逢僧盡道蒙恩報未曾共上峨眉望宫
闕祥雲五色繞三層
奉詔名山作勝遊壯懷如水不停流今朝獨坐峨眉
頂一覽端能隘九州
榻借禪那豈夙緣坐來渾似舊家氊祗應心事慚蘇
晉不觧長齋綉佛前
次韻寫懷送叔貞之成都十七首(有序)
乙亥新春出城東偶作十七詩同遊諸友從
而和之因亦次韻以寫所懷會叔貞之成都
書以識别詩中所云司戸孫者即叔貞也
道濟群生心尚歉知周萬物禮逾勤能爲世上難行
事始是人中寡過人
盛世豈無謀國者漢家長憶冨民侯榮名史策尋常
事公論江河萬古流
漢高嫚士千餘載不見師臣與友臣解使時君謙德
重孔明而下两三人
下士立身涇渭渾胸中耿耿是非存子雲美新最可
賤著作猶尊李仲元
密葉叢篁噪晚鴉荒村百里两三家疲民采拾供租
稅猶恐傍人議榷茶
多才久要錢文學長日詩筒衮衮來俊思雪消三峽
長好懷春到百花開
伯尚庭前傾竹葉用中宅畔看梅花天教二子相爲
樂來往風流也足誇
每懷樗散鄭司戸喜看𣏌梓作孫枝氣清似得江山
助才異休令匠石疑
胡生挾策行千里足繭衣穿不肯回斯道要爲終古
計丈夫寧避俗人猜
江山萬里無黃耳雨露三年憶紫荆日暮出門聞鴈
過忍聽雲畔索群聲
一念無爲付道耕百邪還聽歛心兵本原能與天同
體三代功名始可成
浩蕩乾坤爛漫春天將樂意付窮人迥無臭味堪誇
世縱有爭心豈觧嗔
烏石岡頭白苧衣幾回醉伴夕陽歸山中兄弟遙相
憶未必天心與我違
我與東風作主賓忍教負却太平春一觴一咏酬佳
景也未輸他世上人
梅逕桃蹊遶蓽門半依城市半通村春風一見如相
識莫逆於心两不言
魚在深淵鳥在山乾坤無物不相關野亭日午攴頥
坐閑看雲天一鶴還
食罷移床坐小亭細看群蟻奪餘腥倦來莞爾成微
咲宇宙茫茫幾廢興
感舊(九首)
雄文不見林公輔病眼荒荒何處開將相亦輸天上
樂多情莫向世間來
杯酒論心有幾人天台張穀舊相親近來詩句多竒
語書比蔵真更絶倫
精通八法楊文遇暗誦五經陳用中揮翰天庭應獨
步忍飢村巷欲成翁
翰苑暫歸盧太史銓曺巳失鄭郞中名高金殿龍頭
選夢憶蒼山馬鬛封
林鄭爲文學我家波瀾議論闊無涯两年不見何時
到望斷嶓江八月槎
博陵博士才華盛漢上畸人道術卑欲寄一書無鴈
過相期千古只心知
立言温粹懷陳采肆筆縱橫憶鮑岡若使韓門加接
引未容籍湜獨升堂
王郞遠逐雲中戍許子俄爲地下郞重訪舊人尋舊
迹嶺雲溪月總堪傷
多病深知志術荒中年苦復厭文章欲圖天地相終
始肯與時人較短長
别母舅哭外舅鄭公(三首)
昔奉安車共入關擬於此路復南還今朝獨向江東
去淚洒西風草樹斑
女甥携抱遠相從骨肉情深反負公南鄭江頭三尺
塚夕陽衰草萬山中
竹帛相期古道深結婚端不爲多金自慚非是竒男
子恐負侯高擇婿心
中秋對月(二首)
雙櫓鳴江水不波雲山無數拂船過夜深把酒問明
月月色與愁誰較多
南鄭荒墳草木寒東甌舊宅桂花丹九秋最好今宵
月又向孤舟獨自看
題漢中三寺佛放光
三寺神燈古有名我來惟見月華清非關佛日今消
歇應避文星不敢明
蜀相像
羽扇綸巾一卧龍誓匡寶祚剪奸雄圖開八陣神機
外國定三分掌握中
買臣妻墓
青草池邊一故丘千年埋骨不埋羞丁寧嘱付人間
婦自古糟糠合到頭
二喬觀書
深閨睡起讀兵書窈窕丰姿若个誰千古周南風化
本晚凉何不誦關雎
王節婦
两月孤兒百里墳一燈風雨幾黃昏可憐玉帳豪華
客不識金沙節義門
鄭義門
丹詔旌門巳拜嘉千年盛典實堪誇史臣何用春秋
筆天子親書孝義門
彭山道中
煙鳥歸林巳夕陽野人相引度高岡馬頭一片青山
影經過絺衣似水凉
夜度桑洲驛
山路彎彎石甃平碧天凉露下三更無端一夜西風
惡吹着新愁上紫荆
客至
竹裏烹茶費屢呼携壺沽酒遶村無同飡麥飯無難
色風槩知非淺丈夫
聞盧原質表兄廷試探花郎授編脩喜而寄之
奉天殿上榜初開共賀江南得秀才好是青蘿居士
說近來文運属天台
送義烏龔叔安給事歸省(二首)
鷄舌同含侍紫宸朝回東閣每相親片帆忽逐西風
去鴛鷺行中少一人
繡湖煙雨正宜秋之子還家喜得遊忠孝堂前舊明
月相隨重到鳳池頭
談詩(五首)
舉世皆宗李杜詩不知李杜更宗誰能探風雅無窮
意始是乾坤絶妙詞
前宋文章配两周盛時詩律亦無儔今人未識崑崙
派却咲黃河是濁流
發揮道德乃成文枝葉何曾離本根末俗競工繁縟
體千秋精意與誰論
天曆諸公製作新力排舊習祖唐人粗豪未脫風沙
氣難詆熙豐作後塵
萬古乾坤此道存前無端緒後無垠手操北斗調元
氣散作桑麻雨露恩
覽陳先生見和諸詩戲題
孔璋揮翰檄曺公烈日秋霜格力雄白髮雲孫千載
後新詩尚可愈頭風
道者扇
競利爭名不暫休紛紛盡逐水東流道人心事如松
栢閱盡尋常草木秋
題山水隱者(先生六歲時作)
棟宇參差逼翠微路通猶恐世人知等閑識得東風
面卧看白雲初起時
題山水
霜落江南木葉丹滔天波浪一舟還何人得似林中
叟目送浮雲過遠山
脩德惠枯木圖次韻(有序)
脩德先生寄惠枯木小幅并以詩留别病中
不能追從謹次韻奉答(四首)
遠别出門愁見難燕山越水路盤盤將心付與天邊
月两地清宵一樣看
月明樹影落晴波寫寄山房古意多巳分此身同槁
木歲寒相對老巖阿
百年禮樂愧前賢濂洛微言久不傳待子歸來同講
習細炊麥飯飲寒泉
至道無聞昧力行神交千載獨周程直教俯仰渾無
愧始是堂堂世上英
見梅
寒梅凍後放幽姿何事今年花較遲昨日途中春意
到溪頭纔見两三枝
畫梅
微雪初消月半池籬邊遙見两三枝清香傳得天心
在未許尋常草木知
竹
不禁俗物敗人意忽見幽篁眼爲明記得舊遊天上
夢連昌宫外聽秋聲
題東坡畫竹
内翰何年寫畫圖眼中驚見鳳毛孤一枝潤帶江南
雨遂使眉山草木枯
斑竹圖
湘君泣盡淚痕乾翠袖蕭蕭倚暮寒却憶洞庭爲客
處滿湖風月泛舟看
墨菊(二首)
解印歸來鬢巳斑故園松菊可怡顔祗緣三徑荒凉
久特寫秋花仔細看
分根昔日向東籬種近羲之洗硯池幾度偶澆池上
水花開朵朵墨淋漓
題菊
順流舟楫日邊回古木軒囱水際開萬里西風數行
鴈送將秋色過江來
馬
一日曾騎越與燕鼓車随後意茫然圉人何必相羈
絆亦未乘龍去上天
聞燕
曉夢驚回燕語巢牎前紅日在花梢心思佩玉朝天
日待漏金門鼔尚敲
百雀圖
曲巷高簷避網羅朝來飽啄隴頭禾但令四海長豐
稔不厭人間鼠雀多
羲之籠鵝圖
内史清真江海情每將高誼動朝廷平生却被能書
誤更爲鵝群寫道經
荷花渚禽
絶世丰姿不受塵丹霞爲質玉爲神渚禽莫怪開時
晚一洗尋常草木春
鸚鵡
幽禽兀自囀佳音玉立雕籠萬里心只爲從前解言
語半生不得在山林
立春偶題(二首)
萬事悠悠白髮生強顔閱盡靜中聲效忠無計歸無
路深媿淵眀與孔眀
百念蹉跎總未成世途深恐誤平生中宵擁被依牆
坐默數隣鷄報五更
臨海縣知縣黃誥
黃巖縣知縣張師善
台州府儒學教授尚芳
訓導李深
黃巖縣儒學教諭文程
府學生陳縝葉琰王梅齡
臨海縣學生李臨卿戴濬之
黃巖縣學生孫思光牟汝鈞校對
