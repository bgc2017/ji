修辭鑑衡卷二
元王構編
文
余近作示客云刺美風化緩而不廹謂之風采摭事物
摛華布體謂之賦推明政治正言得失謂之雅形容盛
德揚厲休功謂之頌幽憂憤悱寓之比興謂之騷感觸
事物託於文章謂之辭程事較功考實定名謂之銘援
古刺今箴戒得失謂之箴紆徐抑揚永言謂之歌非鼓
非鐘徒歌謂之謠步驟馳騁斐然成章謂之行品秩先
後序而推之謂之引聲音雜比高下長短謂之曲吁嗟
慨歌悲憂深思謂之吟吟詠情性合而言志謂之詩蘇
李而上高簡古澹謂之古沈宋而下法律精切謂之律
此詩之衆體也帝王之言出法度以制人者謂之制絲
綸之語若日月之垂照者謂之詔制與詔同詔亦制也
道其常而作彛憲者謂之典陳其謀而成嘉猷者謂之
謨順其理而廸之者謂之訓屬其人而告之者謂之誥
即師衆而申之者謂之誓因官使而命之者謂之命出於
上者謂之教行之下者謂之令持而戒之者勅也言而
諭之者宣也諮而揚之者贊也登而崇之者冊也言其
倫而析之者論也度其宜而揆之者議也别嫌疑而明
之者辯也正是非而著之者說也記者記其事也紀者
紀其實也書者纘而述焉者也策者條而對焉者也傳
者傳而信者也序者緒而陳者也碑者披列事功而載
之金石也碣者揭示操行而立之墓隧也誄者累其素
履而質之鬼神也誌者識其行藏而謹其終始也檄者
激發人心而諭之禍福也移者自近移遠使之周知也
表者布人子之心致君父之前也牋者修儲后之問伸
宮閫之儀也簡者質言之而略也啓者文言之而詳也
狀者言之公上也牒者用之官府也捷書不緘插羽而
傳之者露布也尺牘無封指事而陳之者劄子也青黃
黼黻經緯以相成者總謂之文也此文之異名客有問
古今體制之不一者勞於應答乃著之篇以示焉(珊瑚鈎詩)
(話)
古文有三等
余以古文為三等周為上七國次之漢為下周之文雅
七國之文壯偉其失騁漢之文華贍其失緩東漢而下
無取焉(後山詩話)
六經之文易曉
夫文傳道而明心也古聖人不得已而為之而又欲句
之難通義之難曉必不然矣請以六經明之詩三百篇
皆儷其句皆叶其音可以播管絃薦宗廟(闕)熟也
書者上古之書二帝三王之世之文也言古文者無出
乎此則曰惠廸吉從逆凶又曰德日新萬邦惟懷志自
滿九族乃離在禮儒行夫子之文也則曰衣冠中動作
謹大遜如慢小遜如偽在樂記則曰鼓無當於五聲五聲
不得不和水無當於五色五色不得不章春秋則全以
屬辭比事為教不可備引焉在易則曰乾道成男坤道
成女日月運行一寒一暑夫豈句之難通義之難曉耶
今為文而舍六經又何法焉若第取其書所謂弔由靈
易所謂朋合簪者摹其語而謂之古亦文之弊(小畜文集)
論語之文
論語文字簡淡不厭非左氏所可及(呂居仁童蒙訓)
孟子之文
百里奚自鬻於秦一章最見抑揚反覆處(呂氏童蒙訓)
林文節公言以釜甑爨以鐡耕乎他人書此不知幾百
言也黃端冕(纓)云輕暖不足於體亦不減此(步里客談)
孟子之文語約而意盡不為巉刻斬絶之言而其鋒不
可犯(蘇明允上歐公書)
毛詩之文
張文潛云詩三百篇雖云婦人女子小夫賤隸所為要
之非深於文章者不能作如七月在野至入我牀下於
七月以下皆不道破直至十月方言蟋蟀非深於文章
者能為之耶(呂氏童蒙訓)
檀弓之文
檀弓云南宮縚之妻之姑之喪三之字不能去其一進使
者而問故夫子之所以問使者使者所以答夫子一進
字足矣豐不餘一言約不失一辭(呂氏童蒙訓)
檀弓與左氏紀太子申生事詳略不同讀左氏然後知
檀弓之高遠也(同上)
往年嘗請問於東坡先生作文法荅云但熟讀檀弓當
得之既而取讀數百遍然後知後世人作文不及古人
之病(山谷)
春秋之文
為文必學春秋然後言語有法近世學者多以春秋為
深隱不可學盖不知春秋者也且聖人之言曷嘗務為
奇險求後世之不可曉趙啖曰春秋明白如日月簡易
如天地
左氏之文
文章不分明指切而從容委曲辭不廹切而意已獨至
惟左傳為然當時諸國往來之辭與當時君臣相告相
誚之語盖可見矣亦是當時聖人餘澤未遠涵養自别
故詞氣不廹如此非後世專學言語者也(呂氏童蒙訓)
左氏之文語有盡而意無窮如獻子辭梗陽人一叚所
謂一唱三嘆有遺音者也如此等處皆是學文之本不
可不深思也(吕氏童蒙訓)
莊子左傳
讀莊子令人意思寬大敢作讀左傳使人入法度不敢
容易此二書不可偏廢近讀東坡魯直文亦類此(呂氏童蒙)
(訓)
列子
列子氣平文緩非莊子步驟所能到(呂氏童蒙訓)
孫子
孫子十三篇論戰守次第與山川險易長短小大之狀
皆曲盡其妙摧高發隱使物無遁情此尤文章妙處
韓非子
韓非諸書皆說盡事情(呂氏童蒙訓)
史記
史記其意深遠則其言愈緩其事繁碎則其言愈簡此
特春秋之意(李方叔文集)
兩漢之文
漢高祖紀詔令雄健孝文紀詔令温潤去先秦古書不
遠後世不能及至孝武紀詔令始事文采文亦寖衰矣
(童蒙訓)
西漢自王褒以下文字專事詞藻不復簡古而谷永等
書雜引經傳無復已見而古學遠矣此學者所宜深戒
(童蒙訓)
班固叙事詳密有次第專學左氏如叙霍氏上官相失
之由正學左氏記秦穆晉惠相失處也(童蒙訓)
張茂先稱左思三都賦使讀之者盡而有餘久而更新
此最是作文字好處未知左思果能爾耶(步里客談)
韓文公之文
韓子之文如長江大河渾浩流轉魚黿蛟龍萬怪惶惑
而抑遏掩蔽不使自露而人望見其淵然之光蒼然之
色亦自畏避不敢迫視(蘇明允上歐公書)
柳子厚之文
東坡在嶺外特喜子厚文朝夕不去手與陶淵明並稱
二友及北歸與濟明書乃痛詆子厚時令斷刑四維貞
符諸篇至以為小人無忌憚(老學菴記)
徐敦立侍郎紹興末嘗為予言柳子厚非國語之作正
由平日法國語為文章看得熟故多見其疵病(老學菴記)
歐陽公文
文章紆餘委曲說盡事理惟歐陽公得之(童蒙訓)
歐公之文紆餘委備往復百折而條達疎暢無所間斷
氣盡語極急言竭論而容與閒易無艱難勞苦之態(蘇明)
(允上歐公書)
歐公每為文既成必自竄易至有不留本初一字者其
為文章則書而傅之屋壁出入觀省之至于尺牘單簡
亦必立藁其精審如此每一篇出士大夫皆傳寫諷誦
惟覩其渾然天成莫究斧鑿之痕也(呂氏家塾記)
張子韶云歐公文粹如金玉東坡之文浩如河漢盛矣
哉(横浦日新)
東坡之文
老坡作文工於命意必超然獨立於衆人之上如趙清
獻碑世間稱冶郡者曰寬立朝者曰直蓋已大矣欲進
於二者又有說焉故曰其於治郡不專於寬時出猛政
嚴而不殘其在朝廷不專於直為國愛人掩其疵病如
吾家蜀公堅臥不起人知其高而不稱其用則為碑銘
曰世皆謂公貴身賤名孰知其功侔聖人之清然後知
其有功於世也又曰君實之用出而時施如彼水火寧
除渴飢公雖不用亦相其行如彼山川出雲相望然後
知其表裏廢一不可也此皆非世人所能到者平日得
意到處多如此其源蓋出於莊子故其論劉伶莊子阮
千里閻立本皆於世人意外别出眼目其平日取捨文
章多以此為法(潛溪詩眼)
王文公居鍾山有客自黃州來公曰東坡近日有何作
對曰東坡宿臨臯亭醉夢中而起作寳相藏記千餘言
才點定一兩字而已有墨本適留舟中公遣健步往取
而至時月出東方林影在地公展讀於風簷喜見鬚眉
曰子瞻人中龍也然有一字未穩客請願聞之公曰日
勝日負不若日勝日貧耳東坡聞之撫掌大笑以公為
知言(冷齋夜話)
東坡晩年叙事文字多法柳子厚而豪邁之氣非柳所
能及也(童蒙訓)
曾子固文
近世文字如曾子固諸序尤須詳味(童蒙訓)
曾子固荅李㳂書最見抑揚反覆處(童蒙訓)
曾子固文章紆餘委曲說盡事情加之字字有法度無
遺恨矣(童蒙訓)
秦少游文
文章有首有尾無一言亂說觀少游五十策可見(同前)
李格非論文
李格非善論文章嘗曰諸葛孔明出師表劉伶酒德頌
陶淵明歸去來辭李令伯乞養親表皆沛然如肺肝中
流出殊不見斧鑿痕是數君子在後漢之末兩晉之間
初未嘗欲以文章名世而其詞意超邁如此是知文章
以氣為主氣以誠為主(冷齋夜話)
文有三多
陳後山云永叔謂為文有三多看多做多商量多也(後山)
(詩話)
東坡云頃歲孫莘老識文忠公乘間以文字問之云無
他術惟勤讀書而多為之自工世人患作文字少又懶讀
書每一篇出即求過人如此少有至者疵病不必待人
指摘多作自能見之此公以其嘗試過告人故尤有味
(三蘇文)
為文當從三易
沈隱侯曰古今為文當從三易易見事一也易見字二
也易讀誦三也邢子才嘗曰沈侯文章用事不使人覺
若胸臆語深以此服之杜工部作詩類多故實不似用
事者是皆得作者之奥樊宗師為文澁不可讀亦自名
家才不逮宗師者固不可效其體劉勰文心雕龍論之
至矣
學文有自來
東坡教人讀戰國策學說利害讀賈誼鼂錯趙充國疏
學論事讀莊子論理性讀韓柳知作文體面(李方叔文集)
議論文字須以董仲舒劉向為主禮記周禮及新序說
苑之類皆當貫穿熟考(山谷)
詞氣或不逮初造意時此病只是讀書未精博耳長袖
善舞多錢善賈不虛語也(山谷與王觀復書)
作文有悟入處
作文必要悟入處悟入必自工夫中來非僥倖可得如
老蘇之於文魯直之於詩盡此理矣(童蒙訓)
林文節子中言讀孟子而悟文章法嘗云以釜甑爨以
鐵耕乎他人書此不知當幾百言也(步里客談餘見前)
老蘇嘗自言升裏轉斗裏量因聞此遂悟文章妙處(童蒙)
(訓)
東坡三馬贊振鬣長鳴萬馬皆瘖此皆記不傳之妙學
文者能涵泳此等語自然有入處(童蒙訓)
文章足以見人貴賤
小說載盧擕貌陋常以文章謁韋宙韋氏子弟多肆輕
侮宙語之曰盧雖人物不揚然觀其文章有首尾異日
必貴後竟如其言本朝夏英公亦嘗以文章謁盛文肅
公文肅公曰子文章有館閣氣象異日必顯後亦如其
言(皇朝類苑)
草野臺閣之文
余嘗䆒之文章雖各出於心術而實有兩等有山林草
野之文有朝廷臺閣之文山林草野之文其氣枯槁憔
悴乃道不得行著書立言之所尚也朝廷臺閣之文其
氣温潤豐縟乃得行其道代言華國者之所尚也故本
朝楊大年宋宣獻宋莒公胡武平所撰制詔皆婉美淳
厚過於前世燕許常楊遠甚而其為人亦各類其文章
王安國常語余曰文章格調須是官樣豈安國所言官
樣亦謂有館閣氣耶今世樂藝亦有兩般格調若教坊
格調則婉美風流外道格調則粗野嘲哳至於村歌社
舞則又甚焉兹亦與文章相類(皇朝類苑)
文章有三等
文有三等上焉藏鋒不露讀之自有滋味中焉步驟馳
騁飛沙走石下焉用意庸常專事造語(䴡澤文說)
文要先定凡例
凡為文章皆須凡例先定如張安道作蘇明允墓表或
曰蘇君或曰先生或曰明允言歐陽永叔或名或字凡
例不先定致輕重不等(步里客談)
為文先識主客
凡為文須有主客先識主客然後成文字如今作文多
是先立已意然後以巳說佐之此是不知主客也須是
先立已意然後以故事佐吾說方可(蒲氏漫齋語錄)
為文不可蹈襲
文章必自名家然後可傳不朽若體規畫圓凖方作矩
終為人之臣僕古人譏屋下架屋信然陸機曰謝朝華
於已披啓夕秀於未振韓愈曰惟陳言之務去此乃為
文之要(宋子京筆記)
文不可拘一體
歐陽公云作文之體初欲奔馳久當撙節使簡重嚴正
或時放肆以自舒勿為一體則盡善矣(廬陵文集)
文要紆餘有首尾
鼓氣以勢壯為美勢不可以不息不息則流宕而忘返
亦猶絲竹繁奏必有希聲窈眇聽者悅聞如川流迅激
必有洄洑逶迤觀者不厭(䴡澤文說)
過換處不可忽
看文字須要看他過換及過接處(䴡澤文說)
文字用意為上
文章貴曲折斡旋(麗澤文說)
孟子中百里奚自鬻於秦一章與韓退之論思元賓而
不見見元賓之所與者猶吾元賓也及曾子固答李㳂
書最見抑揚反覆處如此等類皆宜詳讀(童蒙訓)
東坡在儋耳時葛延之自江陵擔簦萬里絶海往見留
一月坡嘗誨以作文之法曰儋州雖百家聚州人所須
取之市而足然不可徒得也必有一物以攝之然後為
已用所謂一物者錢是也作文亦然天下之事散在經
子史中不可徒使必得一物以攝之然後為巳用所謂
一物者意是也不得錢不可以取物不得意不可以用
事此文字之要也(韻語陽秋)
文字不必多用事只用意便得(䴡澤文說)
古語云大匠不示人以樸盖恐人見斧鑿痕迹也黃魯
直於相國寺得宋子京唐史藁一冊歸而熟讀之自是
文章日健此無他見其竄易句字與初造意時不同而
識其用意處(曲洧舊聞)
山谷謂王立之若欲作楚詞追配古人直須熟讀楚詞
觀古人用意曲折處講學之然後下筆譬如巧女文繡妙
一世若欲作錦必得錦機乃成錦爾(南昌文集)
文字一意貴在叚數多(䴡澤文說)
人言歐公五代史其間議論多感歎又多設疑盖感歎
則動人設疑則意廣此作文之法也(張横浦日新)
東坡云意盡而言止者天下之至言也然而言止而意
不盡尤為極至如禮記左傳可見(童蒙訓)
文要說盡事情
呂居仁云文章須要說盡事情如韓非諸書大略可見
至一唱三嘆有遺音非有所養不能也(童蒙訓)
文字要布置
范元實云古人文章必謹布置如老杜贈韋見素詩云
紈袴不餓死儒冠多誤身此一篇立意也故令靜聽而
陳之自甫昔少年日至再使風俗淳皆儒冠事業也自
此意竟蕭條至蹭蹬無縱鱗言誤身如此也則舉意而
文備固已有是詩矣然必言所以見韋者於是有厚愧
真知之句所以真知者謂傳誦其詩也然宰相職在進
賢不當徒愛人而已士固不能無望故曰竊效貢公喜
難甘原憲貧果無益則去之可也故曰焉能心怏怏止
是走踆踆必入海而去秦也其於去也人情必有遲遲
不忍之意故曰尚憐終南山回首清渭濱所知不可以
不别故曰常擬報一飯况懷辭大臣夫如是則相忘江
湖之外雖見素亦不可得而見矣故曰白鷗没浩蕩萬
里誰能馴終焉此詩前賢錄為壓卷為其布置最得正
體如官府甲第廳堂房室各有定處不亂也韓文公原
道與書之堯典盖如此其他雖謂之變體可也(古今詩話)
文章平淡
凡文字少小時須令氣象崢嶸采色絢爛漸老漸熟乃
造平淡其實不是平淡乃絢爛之極也(東坡集)
文不當好奇
寧拙毋巧寧朴毋華寧粗毋弱寧僻毋俗詩文皆然(後山)
(詩話)
南朝劉勰嘗論文章之難云意翻空而易奇文證實而
難工此語亦是沈謝輩為儒林宗主時好作奇語故後
生之論如此好作奇語自是文章一病但當以理得而
辭順文章自然出羣拔萃觀杜子美到䕫州後詩韓退
之自潮州還後文章皆不煩繩削而自合矣文章盖自
建安以來好作奇語故其氣象衰苶其病至今猶在惟
陳伯玉韓退之李習之近世歐陽永叔王介甫蘇子瞻
秦少游乃無此病耳(山谷與王觀復書)
莊荀皆文士而有名者其說劍成相諸篇與屈騷何異
揚子雲之文好奇而卒不能奇也故思苦而詞艱善為
文者因事以出奇江河之行順下而已至觸山赴谷風
搏物激然後盡天下之變子雲惟好奇故不能奇也(後山)
(詩話)
文要用人所不能用
某少讀貨殖傳見所謂人棄我取人取我與遂悟為學
法盖為學能知人所不能知為文能用人所不能用斯
為善矣(節孝先生語)
作文他人所詳者我略他人所略者我詳若用言語必
不得已只與點過(䴡澤文說)
起語上重下輕為文之病
凡為文上句重下句輕則或為上句壓倒晝錦堂記云
仕宦而至將相富貴而歸故鄉下云此人情之所榮而
今昔之所同也非此兩句莫能承上句六一居士集序
云言有大而非夸此雖只一句而體勢則甚重下乃云
賢者信之衆人疑焉非用兩句亦載上句不起韓退之
與人書泥水馬弱不敢出不果鞠躬親問而以書若無
而以書三字則上重甚矣此為文之法也(唐子西語錄)
結語
結文字須要精神不要閒言語(䴡澤文說)
愚按韓文公獲麟解結云麟之所以為麟者以德不
以形若麟之出不待聖人則謂之不祥也亦宜又送
浮屠文暢師序結云余既重柳請又嘉浮屠能喜文
詞於是乎言歐公縱囚論結是以堯舜三王之治必
本於人情不立異以為高不逆情以干譽皆此法也
下字倒用有力
下字有倒用語格力勝者如吉日兮辰良必我也為漢
患者(步里客談)
春秋書曰吳子謁伐楚門于巢卒公羊傳曰入巢之門
而卒也仲山甫城歸于謝詩則曰謝于城歸隱盗所得
器左氏傳則曰盜所隱器此一例法也尚書厥篚玄纖
縞纖字不在玄上又曰雲土夢作乂土字不在夢下亦
例法也(文則)
錯綜成文
韓退之羅池廟碑銘有春與猿吟兮秋鶴與飛如楚詞
吉日兮辰良蕙殽烝兮蘭藉奠桂酒兮椒漿盖欲相錯
成文則語勢矯健耳(沈存中筆談)
檢尋出處
楊文公凡為文章所用故事常令子姪諸生檢討出處
每叚用小片紙錄之既成則粘綴所錄而蓄之時人謂
之衲被(呂氏家塾記)
文章日進
宋子京云余每見所作文章憎之必欲燒棄堯臣喜曰
公之文進矣(廬陵文集)
繁簡
文有以繁為貴者若檀弓石祁子沐浴佩玉莊子之大
塊噫氣用者字韓子送孟東野用鳴字上宰相書至今
稱周公之德其下又有不衰二字凡此類則以繁為貴
也文有以簡為貴者若舜典至於南岳如岱禮西岳如
初孟子獻子之友五人其三人則予忘之史記事在某
人傳凡此類則又以簡為貴也但繁而不厭其多簡而
不遺其意乃為善也
為文養氣
韓退之荅李翺老泉上歐陽公書最見為文養氣之妙
(童蒙訓)
作史
劉元城與僕論作史之法先生曰新唐書叙事好簡略
其辭故其事多欝而不明此作史之弊也且文章豈有
繁簡也意必欲其多則冗長而不足讀必欲其簡則僻
澁令人不喜讀假令新唐書載卓文君事不過止曰少
嘗竊卓氏以逃如此而巳班固載此事乃近五百字讀
之不覺有繁也且文君之事亦何補於天下後世哉然
作史之法不得不如是故可謂之文如風行水上出於
自然也若不出於自然而有意於繁簡則失之矣唐書
進表云其事則增於前其文則省於舊且新唐書所以
不及兩漢文章者其病正在此兩句也又反以為工何
哉然新舊唐史各有長短未易優劣也(元城先生語錄)
四六
四六之工在於剪裁若全句對全句亦何以見工四六
以經語對經語史語對史語詩語對詩語方妥帖(四六談塵)
太祖郊祀陶穀作赦文不以籩豆有楚對黍稷非馨而
曰豆籩陳有楚之儀黍稷奉惟馨之薦近世王初寮在
翰苑作寳籙宮青詞云上天之載無聲下民之虐匪降
時人許其裁剪(同上)
靖康間劉觀中遠作百官賀徽廟還京表云漢殿上皇
本是野田之叟唐朝肅帝又非揖遜之君何㮚文縝時
為中書侍郎索筆塗之用此二事别作一聫云擁篲郤
行陋未央之過禮執鞚前引笑靈武之曲恭文縝以四
六知名其謝召還表云兩曾參之是非浮言猶在一王
尊之賢佞更世乃明(同上)
夏英公父官於河北景德中契丹犯河北遂没于陳後
公為舍人丁母憂起復奉使契丹公辭不行其表云父
没王事身丁母憂義不戴天難下穹廬之拜禮當枕塊
忍聞禁韎之音當時以為四六對偶最精絶者(歸田錄)
修辭鑑衡卷二
