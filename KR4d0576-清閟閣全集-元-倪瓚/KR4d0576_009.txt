清閟閣全集卷九
元倪瓚撰
樂府
小桃紅
陸莊風景又蕭條堪歎還堪笑世事茫茫更誰料訪漁
樵後庭玉樹當時調可憐商女不知亡國吹向紫鸞
簫
一江秋水淡寒煙水影明如練眼底離愁數行雁寫晴
天白(一作綠)蘋紅蓼參差見吳歌蕩槳一聲哀怨驚起
鷺鷗眠
五湖煙水未歸身天地雙蓬髩白酒新篘會隣近主酬
賓百年世事興亡運青山數點漁舟一葉聊且避風
塵
踏莎行
春渚芹蒲秋郊梨棗西風沃野收紅稻簷前炙背媚晴
陽天涯轉瞬凄芳草魯望漁村陶朱烟島高風峻節
如今掃黃雞啄黍濁醪香開門迎笑東隣老
鷓鴣天
笠澤沿洄十五年親知情義日堪憐偷兒三顧吾何有
俗士羣譏自省愆聊復爾豈其然田翁輕慢牧童顛
乃知造物深相與急使江湖棹去船
江城子
滿城風雨近重陽溼秋光暗横塘蕭瑟汀蒲岸柳送凄
凉親舊登高前日夢松菊徑也應荒堪將何物比愁
長綠泱泱遶秋江流到天涯盤屈九回腸烟外青薲飛
白鳥歸路阻思微茫
蝶戀花
夜永愁人偏起早客髩蕭蕭鏡裏看枯槁雨葉鋪庭風
為掃閒門寂寞生秋草行路難行悲遠道說著客行
真箇令人惱久客還家貧亦好無家謾自傷懷抱
清平樂(在荆溪作)
汀煙溪樹總是傷心處望斷溪流東北注夢逐孤雲歸
去山花野鳥初春漁郎樵叟南津誰識摧頽老子醉
人推罵從嗔
凭欄人(贈吳國良)
客有吳郎吹洞簫明月沉江春霧曉湘靈不可招水雲
中環珮搖
人月圓
傷心莫問前朝事重上越王臺鷓鴣啼處東風草綠殘
照花開悵然孤嘯青山故國喬木蒼苔當時明月依
依素影何處飛来
驚回一枕當年夢漁唱起南津畫屏雲嶂池塘春草無
限消魂舊家應在梧桐覆井楊桺藏門閒身空老孤
篷聽雨燈火江村
太常引(傷逝)
門前楊桺密藏鴉春事到桐華敲火試新茶想月珮雲
衣故家苔生雨館塵凝錦瑟寂寞聽鳴蛙芳草際天
涯蝶栩栩春暉夢華
殿前歡
搵啼紅杏花消息雨聲中十年一覺揚州夢春水如空
雁波寒寫去蹤離愁重南浦行雲送冰弦玉柱彈怨
東風
水仙子
東風花外小紅樓南浦山横眉黛愁春寒不管花枝瘦
無情水自流簷間燕語嬌柔驚回幽夢難尋舊遊落
日簾鈎
吹簫聲斷更登樓獨自凭欄獨自愁斜陽綠慘紅消瘦
長江天際流百般嬌千種温柔金縷曲新聲低按碧
油車名園共遊絳綃裙羅襪如鈎
折桂令(擬張鳴善)
草茫茫秦漢陵闕世代興亡却便似月影圓缺山人室
堆案圖書當窗松桂滿地薇蕨侯門深何須刺謁白
雲閒自可怡悅到如今世事難說天地間不見一箇英
雄不見一箇豪傑
又(辛亥過陸莊)
片帆輕水遠山長鴻雁將来菊蕊初黃碧海鯨鯢蘭苕
翡翠風露鴛鴦問音信何人蔕當想情懷舊日風光
楊桺池塘隨處凋零無限思量
水仙子(因觀花間集作)
香腮玉膩髩蟬輕翡翠釵梁碧燕横新妝懶步紅芳逕
小重山雲(一作空)畫屏繡簾風煖春醒烟草粘飛絮蛛
絲□落英無限傷情
江城子(感舊)
窗前翠影溼芭蕉雨瀟瀟思無聊夢入故(一作鄕)園山水
碧迢迢依舊當年行樂地香徑杳綠苔饒沉香火底
坐吹簫憶妖嬈想風標同步芙蓉花畔赤欄橋漁唱一
聲驚夢覺無覓處不堪招
桺梢青(贈妓小璚英)
樓上玉笙吹徹露冷飛璚珮玦黛淺含顰香殘棲夢
子規啼月揚州往事荒涼有多少愁縈思結燕語空
梁鷗盟寒渚畫欄飄雪
南鄕子(東林橋雨篷夢歸)
篷上雨潺潺篷底幽人夢故山磵戶林扉元不閉蕭閒
只有飛雲可往還波冷玉珊珊一壑松風引珮環咏
得池塘春草句更闌行盡千峰半霎間
太常引(夀彝齋)
桺隂濯足水侵磯香度野薔薇芳草綠萋萋問何事王
孫未歸一壺濁酒一聲清唱簾幕燕雙飛風暖試輕
衣介眉夀遥瞻翠微
鵲橋仙
富豪休恃英雄休使一旦繁華如洗鵲巢何事借鳩居
數載主三易矣東家烟起西家烟起無復碧翬朱啓
我来重宿半間雲舊製唯餘此耳
憶秦娥
(昨日嘗賦憶秦娥一首以介石齋前木樨盛開俾具一巵酒無使花神笑人寂寞蓋以風雨傷)
(懷耳兹重改呈又作一首共寫呈君今却不可默默也)
扶疎玉蟾宫樹影闌干曲闌干曲一襟香露幾枝金粟
姮娥鏡裏秋雲綠無端風雨聲相續聲相續不須澄
霽為酤醽醁
參差玉笙聲暮起瑶臺曲瑶臺曲輕風香浸夜涼肌粟
黃雲巧綴飛霞綠清吟未斷秋霖續秋霖續恐孤花
意倒尊中醁
如夢令
削跡松陵華㝢藏密白雲深處造物已安排萬事何須
先慮歸去歸去海鶴山猿同住
贊
釋迦牟尼佛贊
稽首無上具足尊無人我衆生夀者千偈瀾翻了無說
拈花傳燈長不夜無淨居士寳雲菴懶瓉述
鶴林周玄初像贊
棲真紫虚之上館宴景致道之玄宫劒影拂三珠樹之
朗月佩聲鏘七星檜之靈風導之紫鸞笙從以白玉童
變化隐顯如左元放其召致鬼物似齊少翁嘘陽吸隂
以贊育元化封山召雲以役使社公琴三疊兮百神欣
悅舞胎仙於絳霄寥廓中者耶
金粟道人小像贊
謂其有意於榮進與詠歌彈琴誦古人之書謂其闊略
於世故與能廓充先世之業昌大其門閭逍遥戶庭名
聞京師忽自逸於塵氛之外駕扁舟於五湖性印朗月
身同太虚非欲會玄覺於一致而貫通於儒者耶
立菴像贊
貌侵而骨立色敷而内腴斯遯世之士列仙之臞隨時
以守其分守獨以樂其迂寓乎外或頹然淨名方丈之
室或悠然莊周冥漠之區及其探於中則身處仁行蹈
義師慕乎聖哲而弗殊玄冠野服蕭散紆徐是殆所謂
逃於禪游於老而據於儒者乎
鶴溪先生像贊
家庭教子佩學詩學禮之言巗穴置身有憂國憂民之
色是知克仁而夀能文而德也
趙士瞻小像贊
處乎寂寞之濱乃有悅豫之色將儕於列仙癯於山澤
我知之矣豈登山臨水以忘歸貧賤不足為其憂富貴
不足為其懌者非耶
陳天倪處士像贊
其介特孤峭非松瀑之甥而能然歟其好學能文蓋嘗
從遊於草廬棲遲衡門之下鼓瑟動操之間令衆山響
與之俱童冠風雩以閒咏逮乎暮春之初
王季野像贊
粹然春温者猶有若翁素履之德容也凛乎秋清者得
乎湘纍楚騷之遺風也與時上下人莫知其所存乎中
也匪以吾義吾將曷從也喬木鶯鳴雲山鶴飛輕薄紛
紛吾何是非登山臨水聊逍遥以忘歸
德常張先生像贊
(錢唐王生思善畫德常時年四十二矣德常高情虚夷意度閒雅顧非顧長康之邱壑置身曹)
(將軍之凌烟潤色又那緣得其氣韻耶王生蓋亦見其善者幾耳今日因過德常草堂出此圖)
(求贊且欲作樹石其旁乃先綴數語像上樹石俟它日補為之)
誦詩讀書佩先師之格言登山臨水得曠士之樂全非
仕非隠其幾其天雲不雨而常潤玉雖工而匪鐫其據
於儒依於老逃於禪者歟
題跋
題唐張長史春草帖
右唐張長史春草帖鋒穎纖悉可尋其源而麻紙松煤
古意溢目真是為唐人法書之冠晉跡不可復見得見
此跡亦希世之珍乎顔平原書家之集大成者猶言杜
詩韓文張法亦出於此也因與袁君子英獲觀陳彦廉
氏賞歎竟日壬子人日題
題唐懷素酒狂帖
癸丑八月廿一日觀於耕漁軒時積雨初霽殘暑猶熾
王季耕自其山居折桂花一枝以石罌注水插花著几
格間戶庭閴寂香氣郁然展玩此卷久之如在世外也
題東坡村醪帖
坡翁此卷筆意比徐季海尤覺天真爛漫也癸丑中秋
同王季耕觀於徐良夫之耕漁軒
題黃子久畫
本朝畫山林水石高尚書之氣韻閒逸趙榮禄之筆墨
峻拔黃子久之逸邁王叔明之秀潤清新其品第固自
有甲乙之分然皆予歛袵無間言者外此則非予所知
矣此卷雖非黃傑思要亦自有一種風氣也至正十二
年三月七日與明道尊師謁張先生出此示余遂得縱
觀東海倪瓚題
跋陳惟寅作關侯論
三國之君其才智雖互有短長其實皆命世之雄也將
帥如關侯軰亦何可多得哉惟寅博學能文識古今治
亂之體人物才智之短長感事傷時故為之慷慨著論
如此
題天香深處卷後
周遜學讀書養親孜孜嗜古學行隠居而急義昔董生
下帷不窺園揚子校書不以仕進為念周君有其志焉
自宋道國公濓溪先生之裔有八世伯祖寓建寧之浦
城登紹聖四年乙未科仕至吏部尚書德業昭著五子
皆進士榮顯於朝所居有仙桂堂天香亭天雨清芬樓
戶庭之間桂樹紛列秋風扇凉香氣遠逹高祖始来居
吳祖紫華先生仕隠樂道每求活人於死地隂功及物
奕奕然向顯異矣年六十六微示疾十許日對客坐語
如常時及午正容歛衣翛然而逝葬常熟虞仲山下後
二十七年冢為盜所發往易棺歛膚體如生遍生髭髮
爪甲皆長寸餘因改葬吳縣道山之原見者莫不歎異
遜學長身玉立勤儉自持遇人有禮節而純篤能盡力
於孝養卓然穎出乎流俗矣左丞相伯温甫深期其必
紹隆乎祖德也既名其端居之室曰傳桂又曰天香深
處周公其善夫取喻矣匪芳之馨惟德之馨繩其祖父
光遠以有耀非子其誰哉若夫山毓秀而石韞玉川容
媚而蚌蔵珠空谷蘭芳幽林芝孕德盛而業充又何患
人之不知也已七月廿三日倪瓚書於卷後
題紫華周公碑傳行狀後
紫華上卿游心恬淡之園濯神清泠之渚仕雖不顯利
澤甚溥遇真仙故晚得尸解上道是學道之士非祖宗
流慶骨神合仙精修冥契何由仙靈降室哉觀陶貞白
冥通記庶知之耳因讀上卿碑及傳為之慨然久之壬
子九月二十日倪瓚書
跋蔡君謨墨蹟
蔡公書法真有唐人風粹然如琢玉米老雖追蹤晉人
絕軌其氣象怒張如子路未見夫子時難與比倫也辛
亥三月九日
跋趙松雪詩稿
趙榮禄高情散朗殆似晉宋間人故其文章翰墨如珊
瑚玉樹自足照映清時雖寸縑尺楮散落人間莫不以
為寳也今人工詩文字畫非不能粉澤妍媚山雞野鶩
文彩亦爾斕斑若其神韻則與孔翠殊致此無他固在
人品何如耳此卷張德常得之榮禄之子仲穆盧山甫
二月廿日見過田舍㩦以示僕因題至正二年壬午歲
也
題陳惟允畫荆溪圖
東坡先生嘗曰一入荆溪便覺意思豁然欲買田其間
種橘作小亭名以楚頌卒不遂其志杜樊川作水榭正
當荆溪之上其遺址僧結菴以居至今歴歴可考見蓋
荆溪山水之勝善權離墨銅官諸山岡隴之起伏雲霞
之吞吐具區滙於其左苕霅引於其前凡仙佛之所宫
高人逸流之所宅殆不可以計數也覺軒王先生韞真
潛德於其間修天爵以恒貴去人欲以求仁垂子若孫
皆循循雅飭弗違先生志也其曾孫允同静而有志簡
而能文與予為姻契故予知其義方之訓有自来矣河
之始逹也涓涓不止才濫觴焉楩楠松栢千尺之材出
於萌蘖之微由其源沈而本深耳允同命予友陳君惟
允繪為荆溪圖以示不忘鄉都之意他日指圖而歎曰
某樹也吾祖之所封植也某丘也吾父之所游登也寧
無愓然有感於中乎若允同之一舉足話言而不敢忘
其祖若父者非教之有素而能然哉吾固知其中多隠
君子既樂善於一世又能使其將来之未艾蓋亦山川
之鍾秀粹美而致然乎歲己亥五月十三日東海生倪
瓚漫書
題師子林圖
予與趙君善長以意商確作師子林圖真得荆關遺意
非王蒙所夢見也四海名公宜寳之懶瓚記
題張貞居書卷
貞居真人詩文字畫皆為本朝道品第一雖獲片楮隻
字猶為世人寳藏况彦廉所得若是之富且妙邪舒卷
累日欣慨交心噫師友淪没古道寂寥今之才士方高
自標致子方憂古之君子終陸沉耳吾知前人好修不
以為賢於流俗而遂已不患人之不知栗里翁志不得
遂飲酒賦詩但自陶寫而已豈求傳哉壬子初月八日
題
題宣伯炯書
本朝書法之妙若趙榮禄虞奎章之篆隸行草無不如
意范清江張貞居之楷法清勁絶俗鮮于奉常巙相國
之草聖圓活姿媚迨元戎周左丞之篆籀古雅亦何讓
前人哉宣君伯炯正書法度森嚴得法於薛子立氏而
或過之伯炯已矣工字學者智未及此也
跋畫
至正辛丑十二月廿四日德常明公自吳城將還嘉定
道出甫里棙柁相就語俯仰十霜恍若隔世為留信宿
夜闌更秉燭相對如夢寐者甚似為僕發也明日微雪
作寒戶無来迹獨與明公逍遥渚際隔江遥望天平靈
巗諸山在荒煙遠靄中濃纖出没依約如畫渚上疎林
枯桺似我容髮蕭蕭可憐生不能滿百其所以異於草
木者獨情好耳年逾五十日覺死生忙能不為之撫舊
事而縱遠情乎眀公復命畫江濱寂寞之意并書相與
乖離感慨之情德常今為嘉定二府於民有惠政即昔
日之良常山人也朱陽館主蕭閒仙卿倪瓚言
跋畫竹
以中每愛余畫竹余之竹聊以寫胸中逸氣耳豈復較
其似與非葉之繁與疎枝之斜與直哉或塗抹久之它
人視以為麻為蘆僕亦不能強辨為竹真没奈覽者何
但不知以中視為何物耳
跋環慶王氏所藏趙榮禄六帖
右趙榮禄與覺軒先生手簡共六紙有以知交誼之深
家世之舊也先生學行純正為宋琅琊王仲寳之後仕
至蘭谿州判官今獲觀於其孫光大之彝齋老成典刑
不可復見矣尚賴翰墨文章有以想其風流哉時庚子
二月十日倪瓚題
跋畫卷後
余與宗普道兄别十有六年矣忽邂逅吳下杯酒陳情
不能相舍老杜所謂夜闌更秉燭相對如夢寐者諷詠
斯語相與愴然人生良會不易而况艱虞契闊若此者
乎以十餘載而僅一面則人生果能幾會邪悲慨未有
若此言也明日道兄將歸錢塘余亦鼓柁煙波之外因
寫圖賦詩以寓别後戀戀不盡之情云爾至正十四年
二月十二日倪瓚葑門客樓書是日昔刺正卿陸季和
願思恭同集
題畫卷
無錫王容溪先生嘗賦如夢令云林上一溪春水林下
數峰嵐翠中有隠居人茆屋數間而已無事無事石上
坐看雲起高房山嘗繪之為圖貞居詩云歌此芙蓉窈
窕章山隂茅宇日凄涼不是筆端天與巧落割雲山與
侍郎今亡已夫余戲用其意為圖贈仲冕辛亥春倪瓚
附王梧溪跋
予謝病將還鄉壠道謁梁侍郎顧先生祠就宿寳雲
禪舍是夕王仲冕相與論心久之而去明日過仲冕
見先友倪幼霞畫且獲觀王容溪張貞居二公詩詞
適仲冕徵賦苽村亦為長短句一闋衰憊之餘一時
清興殊灑然也簷聳數株松子邨遶一灣菰米鷗
外迥聞雞望望雲山烟水多此多此酒進玉盤雙鯉
梧溪老人王逢時年六十有五
題畫
正月十四日舟過吳江第四橋大風浪中貯水一瓢而
去乃賦小詩曰松陵第四橋前水風急猶須貯一瓢敲
火煮茶歌白苧怒濤翻雪小停橈是夜泊舟吳江城外
人家水月皓然與希言清咏久之明日題壁詩曰人家
近住江城外月色波光上下天風景自佳時俗異泊舟
閒詠白雲篇十五日與希言謁三高祠望江上諸山為
寫隔江山色圖并賦詩贈别白鷗飛處夕陽明山色隔
江眉黛横試看三高祠下水悠悠中有别離情十九日
雨畱陶篷戲寫遠樹石岫并錄三詩用發一笑倪瓚
附吳澹雲詩跋
曾過吳江訪隠淪三高祠下賦詩頻屋梁落月原非
夢野水疎篁是寫真富貴行窩空舊業太平風韻憶
斯人長疑祗在鷗波上破衲焚香理釣緍
雲林高士清才雅望嘗遯世吳中變名易服嘗駕一
小舟出東市門以沉烟㶿馥波上為物色所得區區
親承道德者十年德原先生亦以文墨見愛今皆逝
去憗遺殘齒七十有七矣文禎特示圖咏恍若對面
以成三歎不知存没為間惡得無慨也洪武壬午春
花朝日華亭澹雲吳哲識
題畫
至正五年三月八日玄素先生来林下瓚乃賦詩曰吳
淞江水春暎空浪波沄沄霞影紅畊田鑿井居其左令
我長懷甫里翁夢見維舟江畔桺剝啄敲門散杯酒整
冠起接平生歡石逕蘭芳重㩦手雨後共行林下正見
惠山先生命瓚寫之畫訖因書此詩於上張外史陳先
生見之必大笑也倪瓚記
附用韻題畫上詩陳方
佳樹隂森欲礙空畫成夜落燈花紅絶憐帶經自鋤
者未忍竟别天隨翁汾湖春雲散高柳湖水微茫綠
於酒翁歸天末見青山臨風莫負揮絃手
題荆溪清遠圖
荆溪吳國良工製墨善吹簫好與賢士大夫遊張貞居
每館寓其家艤舟籬傍興盡便返故國良得貞居翰墨
為多今年夏予以事至郡中泊舟文忠祠後國良便從
溪上具小舟相就語為援簫作三五弄慰予寂寞并以
新製桐花煙墨為贈予嘉其思致近古遂寫荆溪清遠
圖以遺之實至正十年四月廿一日也東海倪生記
畫龍門獨步圖(載秣陵盛時奉城山總錄)
雲林逸人為復菴長老寫龍門獨步恩公昔住太平日
林下相逢壊色袍行到龍門無脚力右肩褊袒喫櫻桃
此詩乃張伯雨外史訪斷江恩公所作者也余嘗與外
史有師友之義乙巳歲余訪復菴留山中者數日復菴
誦此詩不輟口余既寫圖遂書於其上云
題畫
夏圭所作千巗競秀圖巖岫縈廻層見叠出林木樓觀
深邃清遠亦非庸工俗吏所能造也蓋李唐者其源亦
出於荆范之間夏圭馬遠輩又法李唐故其形模若此
便如馬和之人物犬馬未嘗不知祖吳生而師龍眠耳
錢塘詹仲華以端石一華邦憲墨半丸古玉璏一易此
卷至正四年十二月廿四日倪瓚記
題仙山圖
仙山圖陳君惟允所畫秀潤清遠深得趙榮祿筆意其
人已矣今不可復得辛亥十二月二日瓚
重覽紫華周公碑傳
癸丑七月廿九日重覽若夫楊高龔三君子之著述顔
真卿詩語之隠微余雖不識上卿於心見上卿政績在
人隂功及物又能進修上道其尸解而遊仙復何疑哉
瓚又題
題周遜學府君遺翰後
周遜學氏之先大父制機府君之手書猶足以想見前
人風流也遜學寳藏以傳之子孫孝思豈有窮哉壬子
九月十三日獲覩於眀善齋之西軒
題王畊雲所藏墨蹟
畊雲所藏子山平章仲舉承旨暨兄季野員外三公遺
墨一卷癸丑八月六日来訪畊雲於鳳岡山室出此相
示以娛樂俾予評之余謂子山之書風流沓拖如王謝
家子弟無一點寒陋氣可與鮮于奉常相照暎也仲舉
書絶去險陋似褚河南其為樂章亞於遺山先生季野
書骨肉豐美有虞永興意度詩詞亦伉爽不凡余之所
見若此不知畊雲然余言耶
載妮古錄
高房山清節雅尚有馬先生亦其國人遂號彦敬蓋司
馬慕藺之意也倪元鎮言
題王右軍楷書帖(載文氏停雲館帖)
陶隠君與梁武論書表云右軍名蹟合有數首黃庭曹
娥畫贊樂毅論是已當時臨榻偽寫已多况今日乎此
刻尤有筆意真可寳也倪瓚為公采題
書次韻惟寅高士姑蘇錢塘懷古六詩跋(載文氏停雲館帖)
惟寅徵君古所謂獨行士也安貧志道居吳市二十年
蓋若一日真外混光塵中分涇渭而確乎不為外物移
其守余獨深知其人他人有不得而知之者也賦詩翰
墨特其餘事耳去年秋偕叔明友兄訪余江渚出此六
詩相示諷詠之餘因同叔明用韻各和成章今年余病
㿃下疾幾半載惟寅凡兩来問余十一月一日覺體中
稍佳惟寅命余寫出遂復書此至正廿二年壬寅歲倪
瓚記
清閟閣全集卷九
