清閟閣全集卷一
元倪瓚撰
四言詩
至正十年十月廿三日余以事來荆溪重居寺主
邀余寓其寺之東院凡四閱月待遇如一日余
將歸迺命大覺懺除垢業使悉清淨乃為寫寺
南山畫己因畫說偈
我行域中求理勝最遺其愛憎出乎内外去來作(一作住)
止夫豈有礙依桑或宿御風亦邁雲行水流遊戲自在
乃幻巗居現於室内照胸中山歴歴不昧如波底月光
燭盼睞如鏡中燈是火非詒根塵未淨自相翳晦耳目
所移有若盲瞶心想之微蟻穴堤壞辴然一笑了此幻
界
義興異夢篇
辛夘之歲寅月壬戌我寢未興戶闔於室爰夢鬼物黯
淡慘慄或禽而角或獸而&KR2181;䕫足駿奔豕形人立往來
離合飛搏跳擲紛攘千態怪技百出予茲泊然抱沖守
一廓如太虛雲斂無迹晨雞既鳴冠櫛斯畢涉庭而詠
已化奚恤春風惟振亮月在席凋瘁何損榮華匪益獨
以圓悟境無順逆愚夫說夢轉墮迷惑滔滔天下病者
良極傒我大雄拯此羣溺
至正乙未素衣詩
(素衣内自省也督輸官租羈縶憂憤思棄田廬斂裳宵遁焉)
素衣湼兮在彼公庭載傷迫隘中心怔營彼苛者虎胡
恤爾氓視氓如豵寧辟尤詬禮以自持省焉内疚雖曰
先業念毋盪失守而不遷致此幽鬱身辱親殆孝違義
屈蔚蔚荒塗行邁靡通雝雝鳴鳳世莫之逢夕風凄薄
曷其有旦吁嗟民生實罹百患先師遺訓豈或敢忘簞
瓢稱賢樂道無殃予獨何為悽其悲傷空谷有芝窈窕
且廓爰宅希静菽水和樂載弋載釣我心不怍安以致
養寤寐忘憂修我初服息焉優游
徐良夫耕漁軒
鄧山之下其水舒舒林廬田圃君子攸居載耕載漁爰
讀我書唐虞緬邈愴矣其悲棲遲衡門聊得我娛敬慎
誠篤德罔三二四勿是克(一作事)三益來(一作斯)萃彼溺於
利我以吾義彼自暴棄我以仁智匪今之同惟古是嗜
虚邪逍遥隱約斯世
題畫
義興之山維水瀰瀰載遊載咏操觚挾几聊樂一日百
歲奚俟
五言古詩
春日雲林齋居
池泉春漲深徑苔夕隂滿諷詠紫霞篇馳情華陽館晴
嵐拂書幌飛花浮茗盌階下松粉黃窗間雲氣暖石梁
蘿蔦垂翳翳行蹤斷非與世相違冥棲久忘返
次韻懷張外史
緬懷蕭閒館乃在華陽天焚(一作燒)香坐幽(一作當陽)谷濯纓
向清泉真靈浮空至樓觀與雲連彈琴明月下飄飄舞
胎仙
雨中寄孟集
英英西山雲翳翳終日雨清池散圜文空林絶行屦野
性夙所賦好懷誰共語燒香對長松相與成賓主
聽袁子方彈琴
蕙帳凝夕清高堂流月明芳琴發綺席列坐散煩纓迴
翔别鵠意縹緲孤鸞鳴一寫冰霜操掩抑寄餘情
贈天寧福上人
荆溪霜落後銅官日出初自櫛頭上髮更理篋中書上
人從定起咏言方繞除邂逅發微笑幻身同太虚
十二月十七日過與之洛澗山居留宿忽大雪作
及明起視戶外巖岫如玉琢削竹樹壓倒徑無
行跡飄瞥竟日至暮未已雪深尺餘因賦詩留
别
世途縈荏苒歲晏不知歸密雪竹林夜挑燈共掩扉蕭
條塵慮淨諷咏玄言微遇此巖中賞心事悵多違
别張天民
鳴雁將北歸徘徊舊棲處江湖春水多欲去仍回顧稻
粱豈余謀繒繳非所慮猶為氣機使暄冷逐來去寥寥
天宇寬彼此同一寓風萍無定蹤易散聊為聚君看網
中魚在疚猶相喣
夜泊芙蓉洲寄張鍊師
芙蓉猶滿渚疎桐已隕霜泊舟菰蒲中吳山隱微陽因
懷静默士竹林閟玄房煮茗汲寒磵燒丹生夜光憶與
鄭郯輩閒咏步修廊時子有所適顧瞻重徜徉庭下生
苔蘚牖間繙詩章奕勢鄭老勝酒榼郯生將雅歌雜詼
諧列坐飛羽觴子歸日已晚棗栗亦傾筐揮手輒謝别
暮宿荒城傍遲明趍所期待子鄭公堂晨往遂至昏企
望徒倀倀乃嗟仙真馭固非世所望惻惻理歸棹泛泛
秋浦長還尋甫里陸更醉山隂王素冠斯馳贈喜知終
未忘余茲將遠適旅泊猶彷徨微風動虚碧初月照石
梁曠望對清景賦詩託陳郎茯苓思同煮夜雨共匡牀
蕭閒道館聽袁南宮彈琴是日風雨蕭然有感而
作
玉琴轉清亮風雨更飄颻疎桐蔭高館朱槿耀芳條生
物曷可遏撫事發長謠弱齡陪清讌櫛髮想垂髫相見
日以老離居夢且遥秋江渺雲水去鶴影搖搖
送高太守之秦郵
秦漢置牧守猶古之侯伯封建而郡縣仁政固不易漢
宣知所本留意二千石慎哉高侯車願循古轍迹
蕭閒館夜坐
隱几忽不寐竹露下泠泠清燈澹斜月薄惟張寒廳躁
煩息中動希静無外聆窅然玄虚際詎知有身形
和吳寅夫對雨見懷
溽雲變隂晦零雨隨風濤的皪集蓮池飄颻灑蘭臯朱
絲緩瑶瑟綠錢生寶刀撫事增慨慷端居倦遊遨處世
每慙柳懷人徒詠陶脆質愛靈藥閒情宣弱毫
次陶蓬韻送葉參謀歸金華
手把玉芙蓉青天騎白龍出入人間世飛鴻踏雪蹤瑶
草粲可拾羣峰森玉立璧月掛天南離離星斗濕君昔
在山時玉韞山有輝因同白雲出更與白雲歸白雲無
定處豈只山中住河漢共縈紆經天復東注金華牧羊
人游戲不生嗔笑拂巗前石行看海底塵手調白羽箭
陋彼磨銅硯一語不投機歸歟寧再見士豈始隗乎全
趙匪相如項王疑亞父竟爾龍為魚擾擾何時已百年
聊寄耳良也報仇歸言從赤松子去山今幾年還山大
學仙天台司馬宅雲氣近相連
偶成
積雨不為休蕭條使人愁哀吟四壁静病卧百蟲秋開
門望原野江湖漭交流誰能載美酒為我散煩憂
次曹都水韻二首
杜陵布衣翁許身稷禹行賦詩原正始感事多哀傷煌
煌萬丈焰岌岌數仞墻君能仰餘輝假日尚(一作高)升堂
弛擔息荒途日暮將安之挾彈狂遊子鬭雞輕薄兒衆
方巴人唱獨歌陽春詩天門何嚴邃綠窗隱罘罳
贈錢羽士
鍊師好神仙望拜金母臺亹亹應玄運煌煌秀靈荄天
風流瓊響夕露調玉杯鳳棲池上竹雨添階下苔時見
兩青鳥碧海傳書來感此忽自笑飄然遺氛埃
送甘允北上
翔鴻縱高姿流水去不息枉道别友生揚舲望京國婉
孌前途憩蕭條餘景匿神京衣冠會左右金陽宅驅馬
流星繁垂軒春霧集嘉子玉質朗早通金閨籍行逢明
主顧入補詞臣職束帶向晨趍陪讌終日昃芳年易為
晚所願崇令德英英白雲飛渺渺青山隔秋風應節起
萬里思親客遲子返舊居銜杯數相覿
雙寺精舍新秋追和戎昱長安秋夕
秋暑晚差凉茗餘眠獨蚤清風振庭柯寒蛩吟露草晨
興面流水西望吳門道不知人事劇但見青山好
寄段吉甫
昔者段干木踰垣避其君冥翳巖穴間清風扇炎氛德
綿百世下吉甫賢且文神鸞養竒采芳芷結幽芬回視
當世士雞鶩正紛紜區區事夸敓子獨介不羣舍瑟作
而嘆此道誰復云
送章鍊師并寄鄭有道
良覿忽云阻桐花今亦繁落日滿洲渚揚舲念孤鶱因
懷息機叟藴真從灌園晨埽石上雲佇子接清言
玄文館讀書(有引)
(余友玄中真師在錫之東郭門立静舍名玄文館幽潔敞朗可以閒處至順壬申歲六月余寓)
(是兼旬謝絶塵事游心澹泊清晨櫛沐竟終日與古書古人相對形忘道接翛然自得也且西)
(神山下有泉味甚甘冽與常水異館去山不出五里故得昕夕取泉以資茗荈余讀書研道之)
(暇時飲水自樂焉乃賦詩記事)
真館何沉沉寥廓神明居陽庭肅宏敞丹林鬱扶疎睠
言茲遊息脱屣榮利區檐榱初日麗池臺涼雨餘焚香
破幽寂飲水聊舒徐潛心觀道妙諷咏古人書懷澄神
自適意愜理無遺誰云黃唐遠泊然天地初迴首撫八
荒紛攘蚍蜉如願從逍遥遊何許崑崙墟
述懷
讀書衡茅下秋深黃葉多原上見遠山被褐起行歌依
依墟里間農叟荷蓧過華林散清月寒水澹無波遐哉
棲遁情身外豈有它人生行樂耳富貴將如何
蛛絲網落花
落花綴蛛網蜀錦一規紅既映綺疏外復照碧池中含
悽戀餘景散魄曳微風昔人問榮穢詎識本俱空
冬日窗上水影
日池浮湛澹霞牖上縈迴敷腴三素雲照耀青蓮臺高
流輝自下含漪斂復開尸坐以默觀静極自春回
雪泉為王光大賦
高齋面絶壁林密徑難尋風落松上雪零亂幽澗隂皓
潔映鶴氅清圓和瑶琴閒咏以自樂聊用忘華簪
丙子歲十月八日夜泊閶門將還溪上有懷友仁
陸徵君
明發辭吳會移舟夜淹泊空宇垂繁星微雲暝前郭沈
沈抱冲素悄悄傷離索歸埽松徑苔遲君踐幽約
聽袁員外彈琴(有引)
(至正四年十一月袁員外來林下為留兼旬臘月十七日快雷初霽庭無來跡與僕静坐因取)
(琴鼓之古音蕭寥如茂松之勁風春壑之流冰員外時年八十有二顔貌筋力未如四五十許)
(人為言甫弱冠遭逢盛明初宰當塗過九華山道逢神人與棗食之後數數見夢寐間若冥感)
(玄遇者員外韜耀蘊真仕禄以自給不為人所知豈郭恕先之流歟為賦五言以贈)
郎官調綠綺谷雪賞初晴兩忘絃與手流泉松吹聲問
言踰八十云嘗見河清掛帆望九華神人歘相迎啖以
海上棗歡愛若平生玄遇寧復得惜哉遺姓名
早春對雨寄懷張外史
林卧苦泥雨憂來不可絶掀帷望天際春風吹木末飛
蘿散成霧細草綠如髮念子獨高世南山修隱訣取瑟
和流泉操瓢酌明月神安形不凋跡高行自潔思之不
可見饑渴何由歇願為鸞鵠翔南遊拂松雪
懷常州學博強行之
君在西溪上年年楊柳春提壺坐柳下邀我見情真青
葉已垂帶白花還覆蘋别來今見柳思爾采芳芹
戊寅十二月丹丘柯博士過林下有賦次韻答之
積雪被長坂卧疴守中林山川雖云阻舟楫肯見尋傾
蓋何必舊相知亦已深驚風飄枯條清池冒重隂聯翩
雙黃鵠飛鳴綠水潯顧望思鬱紆徘徊發悲吟願言齊
羽&KR2181;金石固其心歡樂胡由替白髮(一作黃)期滿簪
己夘正月十八日與申屠彦德遊虎丘得客字
余適偶入城本是山中客舟經二王宅弔古覽陳迹松
隂始亭午嵐氣忽斂夕欲去仍徘徊題詩滿苔石
送友仁之京師
春風吹蘭茝佳人將遠遊遠遊何當還神京鬱雲浮睠
言英邁志飛轡不可留豈無金閨彦與子結綢繆河山
風氣雄江水日夜流遥瞻雲中雁庶以慰離憂
啄木
何處啄木鳥飛止於喬林微形亦以勞終日聞其音所
願木向茂不使螙日侵吁嗟人之徒曾不如鳥心
江隂袁仲徵作軒名篔林日夕嘯咏其下至正十
二年二月廿四日訪余南蘭陵寓舍徵僕賦詩
遂走筆應請然不能盡道軒中清事也
風生篔簹谷雲迷渭水原蕭蕭春雨後翳翳清隂繁憶
昔文使君燒笋具盤飡彭城詩適至大笑飯為噴風流
成異代寂寞今誰論夫君暨陽隱字徵其姓袁二仲接
倈遊子猷時到門冠同薩縣製坐對宜城尊翠羽共棲
杔鳳雛亦孤鶱載誦偃竹記忽若聞清言邈哉古人跡
尚友不可諼
杜真人聽松軒
計籌白石頂聞有丹丘生和玉飲晨露褰林飡絳英止
鶴眠松警螢火照書明為善得仙道翛然不近名
擬隂常侍一首寄劉秘監趙員外
幽并游俠地都城百雉連河漢瞻疑近雲鳬信是仙樓
分霞欲曙花將月共妍摛毫傾藻思獻賦足為傳還知
跨烏鵲夜宿綵雲邊
玉壺中插瑞香水仙梅花戲咏
寒梅標素豔幽卉弄妍姿團團紫綺樹共耀青陽時折
英欲遺遠但恐傷華滋置之玉壺冰芳馨消歇遲
秋夜賦
清漏下數刻疎鐘仍獨聞零露漙夕影端居澄俗氛恬
淡斯寡欲榮名非所欣樂矣咏王風忘年棲白雲
述懷
嗟余幼失怙教養自大兄勵志務為學守義思居貞閉
戶讀書史出門求友生放筆作詞賦覽時多論評白眼
視俗物清言屈時英貴富烏足道所思垂令名大兄忽
捐館母氏繼淪傾慟哭肺肝裂練祥寒暑并釣耕奉生
母公私日侵凌黽勉二十載人事浩縱橫輸租膏血盡
役官憂病嬰抑鬱事汙俗紛攘心獨驚罄折拜胥吏戴
星候公庭昔日春草暉今如雪中萌寧不思引去緬焉
起深情實恐貽親憂夫何遠道行遺業忍即棄吞聲還
力耕非為螻蟻計興已浮滄溟雲霾龍蛇噬不復辨渭
涇邈邈巖澗阿靈芝煜紫莖有志而弗遂悲歌歲崢嶸
冶長在縲絏仲尼猶亟稱嵇康肆宏放刑僇固其徵被
褐以懷玉天爵非外榮賤辱行豈玷表暴徒自矜蘭生
蕭艾中未嘗損芳馨
泊舟
泊舟嘉樹下開牖碧江潯慨然念黃落景憩惜清隂多
暇觀魚鳥容與一登臨蛻跡塵喧久欲寡天機深
寄王光大
春服始輕體嘉樹欲垂隂夫椒結秀色江流涵碧深晴
絲正高下好鳥亦嚶吟豈無伐木詩怡此風雩心
次韻酬友人
處世若過客踽踽行道孤願友吉德士邈焉如鳳雛人
而無恒心未易為醫巫往者不可作玉匣埋珠襦枳棘
何榛榛上有鴟梟呼維桐鸞棲止來匪應時需卓犖千
里馬壯氣塞九衢駑駘豈其偶齷齪當鹽車龍可豢而
致魚鮪固充厨未聞商山翁受廛税以租俗人難與言
長吟野踟蹰青松在澗壑坐閱霜柳枯所嗟鄭亂雅復
惡紫奪朱至道安可言多金豈禎符忽為躄躠者憔悴
悲路隅簞瓢咏王風耿耿心勤劬
次韻姑蘇錢塘懷古六首
西子承吳寵餘蹤見古臺空遺昔時月無復昔人來臺
邊越兵路幾見起兵埃
釀酒劒池水玉壺清若無揮杯送落月山鬼共歌呼松
間燈如漆白骨漫寒蕪
耕鑿古隧穿乃吳桓王墓金雁隨泠風黃腸畢呈露物
情(一作悲歌)異今昔踟蹰緩歸步
仙人悲世換宴景在清都寒暑自來往英雄生釣屠錢
塘江畔柳風雨夜啼烏
江山國破後弔古一經行輦路苔花碧御溝菰葉生古
跡今寧有新城江上横
南山靈石澗翠壁掩松關張君已厭世乘螭遂不還蘿
磴餘幽躅今復誰躋攀
贈惟寅
隱几方熟睡故人來扣扉一笑無言說清坐澹忘機衣
上松蘿雨袖中南磵薇知爾山中來山中無是非三十
不娶妻四十不出仕逍遥巖岫間翳名以自肆何曾問
理亂豈復陳美刺高懷如漢隂終老無機事
送惟寅
春江煙靄綠遠樹明晴旭歸雁影斜斜鳴聲斷復續陳
君掛帆去似與雁相逐水際白雲度山中甘雨足安得
從耦耕柴門藝松菊去去且入城懷抱向誰傾姚公有
古道虚夷多遠情俾爾遂高隱狂歌樂幽貞
至正二十三年正月廿日余與諸友集於貞松白
雪軒其地林石竒勝窗牖明潔且主人好文尚
古有文武材款坐設肴醴相與嘯咏以小謝雲
中辨江樹分韻各賦得辨字
境静塵慮清雨餘山光變池館閟虚閒琴酌申繾綣蔚
哉春木榮憩我飛翮倦石間有題字苔蝕已難辨
對春樹
端坐對春樹影落身上衣美人手所成紉縫願無違步
庭悲往躅瞻景惜餘暉芳襟沾露濕蘭珮委風微凝思
自的的染澤尚依依晨雞催夢短夜鵲逐魂飛歡愛自
茲畢憔悴損容輝
送致用游閩
韓衆禹穴來語我長生訣偶坐聽春雨雨止即言别乃
知茅君山貞居相往還山經許寄我依依師友間貞居
登真久識子十年後掣箱出遺文猶作蛟鼉吼子去遊
七閩漁浦桃花春白鷗飛送爾停橈採綠蘋幔亭幾日
到言笑邈無因憑將棹歌去歌向武夷君
送馬生
送子淮南行繫舟江岸柳翠影舞晴煙落我杯中酒舉
杯向落日春水浮天碧時見白鷗飛雪光翻綺席應笑
披羊裘獨釣江邊石
寄楊廉夫
吳松江水春汀洲多綠蘋彈琴吹鐵篴中有古衣巾我
欲載美酒長歌東問津漁舟狎鷗鳥花下訪秦人
寄李隱者
南汀新月色照見水中蘋便欲乘清影緣源訪隱淪君
住鈿山湖綠酒松花春夢披寒雪去疑是剡溪濱
寄韓介石
江上雨雲歇夕陽歌吹濛朱絃彈綠綺令我憶韓終魚
戲弱藻下鳥飛明鏡中夢乘清浦月直過霅溪東
次韻呈張德常
陶公興寓酒杜老愁亦酌豪傑千載人處世何磊落吐
詞蔚忠義安貧務簡約嗟哉嚇腐鳶邈矣鳴臯鶴
朱火
朱火日方永凉風拂琴絲麋鹿遊臺苑燕雀悲火帷蕩
然京輔地無復漢官儀衆芳日蕪穢隂凝方自茲
寄穹窿主者
山雲淡縱橫幽鳥跂上下寂寥非世欣自足怡静者平
生卧遊趣屋壁何勞寫(一作畫)還期煮茯苓地爐同夜話
題原道西溪草堂
春水孤邨迥荆溪罨畫西晚日鳴榔起山雨竹雞啼櫻
桃花已落䕷蕪綠未齊酒船尋賀監蚤晚到幽棲
煮石山房
汲澗煮白石雲棲南磵隈敲石發新火荆薪藉餘灰坐
候升降理静觀寒燠媒遂忘石鼎沸乍疑山雨來丹成
同此術鶴化詎能猜我亦飡金液清淺笑蓬萊
出郭
我初來城郭新綠餘薔薇今我既出郭秋蓮落紅衣郊
居豈為是市隱勿云非去去將何從西山行路微塵坌
夸毘海游潛四月餘賦歸亦無家塊處蝸牛廬身世一
逆旅成虧分疾徐反已内自觀此心同太虚
聽錢文則彈琴
牛鳴野窌中雞登山木上黃鍾雜姑洗舂容以清亮别
鵠暮鳴飛流水春演漾愛爾絃手忘令我形神暢憶昔
擅能事宋袁余所向錢君生獨後超軼絶塵鞅操琴晚
聞道月斧揮天匠杳如清廟瑟朱絃聽歎唱古道久寂
寥古音亦淪喪促軫淚沾纓歌詩重悲悵
贈王仲和
荒城夜風雨草木曉離披桂馥逗虚牖苔文滋硯池弄
翰聊寄逸永日以自怡且盡一日樂明朝非所知
酬張德機見贈
嘉藻枉我前令人意也消展咏當庭(一作前)除清隂起凉
飇出何去巗穴隱何逃市朝仙師赤城霞旦旦存神標
贈張士行
雲門有逸客非仕亦非隱玉井千尺泉此士難汲引結
交雲林叟不顧俗嘲哂我拙唯任真子德常戒謹相知
既有素力學仰顔閔久别見容色英資固天稟欲疎不
能忘欲䙝不可近
贈友生
春林積雨晴汀(一作江)渚煙波綠谷鳥語綿蠻澗泉聲斷
續蘿徑無來蹤空山聞伐木時援清琴坐還同白雲宿
九日過彦行和韻二首
蕩舟煙景晚舉杯當素秋黃花忽在眼白髮乃滿頭臨
流發悲嘆援琴歌楚調罷席更淹留明月波間照何事
鹿皮翁逃名隱屠釣
九日喜初晴登高向何處山色見微茫波光淡容與鼓
枻逐輕鷗看雲覓新句適值無懷民相對澄神慮
對酒
題詩石壁上把酒長松間遠水白雲度晴天孤鶴還虚
亭暎苔竹聊此息躋攀坐久日已暮春鳥聲關關
贈野處民
水聲轉屋西山翠浮屋東牀前苔滋雨門外松吟風怡
然無世(一作外)慮心廣神為充曲肱以飲水至樂在其中
擊壤歌往古寧知事王公
靈鶴辭
陶公職仙署子良亦冥通所修楊許業存思在祝融周
卿宅丹元末胤仰仙宗神明接祈禱虚夷恒恪恭飛霞
煥玉檢流響徹金宮白鶴翔香烟僊僊載泠風舞影綠
雲上命侣青田中晨去瑶草春暮歸海塵濛真靈忽降
室羽車儼浮空步虚酌明水逶迤清夜終
陸德中祈雨有感
辟榖清虚久晨窗飡絳霞濯神咸池水宴景丹元家憂
國悲民瘼旱郊起雷車枯魚出涸轍槁苗生稻花我住
清江渚種芹遶江沙忽乘蓮葉舟贈我仙掌茶擬訪安
期生為覓棗如瓜
卧病
旱憂命觴斝抱疾忽經旬止酒卻腥腐端居謝喧塵麄
穢除内滯清虚以怡神江雲載飛雨飄飄灑衣巾矯首
詠玄虚精思候仙真道園遊恬淡心兵息狂狺泠然風
濤静鼓枻銀河津戒哉貪饕子病源果何因
清閟閣全集卷一
