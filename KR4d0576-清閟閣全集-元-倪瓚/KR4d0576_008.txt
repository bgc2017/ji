清閟閣全集卷八
元倪瓚撰
七言絶句
題畫贈原道
雪後園林梅已花西風吹起雁行斜溪山寂寂無人跡
好問林逋處士家
清明後題
野棠花落又清明楊柳青青人耦耕春物闌珊成底事
半江疎雨暮潮平
次韻呈錢思復
春泥滑滑暮霞明苔滿石田那可耕眼底紛挐詩可遣
胷中崒嵂酒能平
次韻再呈
目斷青山白鳥明姑蘇城下有人耕越来溪水流遺恨
嗚咽聲中似不平
次韻答王彝齋見贈
客居北渚靜窺臨霜藻蕭蕭雪滿簪玉石在山聊混璞
金蘭惟子久同心
春日
桐葉題詩憶君處望春惆悵夕陽沉憂来蝶夢飛烟草
黃髮蕭蕭曾不簪
送友還毘陵
有道楊公此駐車遺言百世惑能袪道鄉忠義埋黃壤
牛斗龍光尚煜如
睡起
睡起晴雲滿澗阿牛羊日夕下南(一作平)坡浮生(一作雲)富
貴真無用政似紛紛蟻一柯
戲贈大雲
不問羊車與鹿車無三無二一乘耶何勞贊歎并言說
心悟方能轉法華
環綠軒
環綠軒中古逸民瑟琴圖史硯為隣欲知此地多生意
試看窗前草色新
題竹
三家市上沽村酒亥夜明燈初自酉官奴把燭我所無
幽篁亂寫非風桺
順逆
順逆推移莫愛嗔白雲終不染緇塵世情如火心如水
屋裏須教有主人
别陸氏女
去住情悰兩可哀天公與我已安排前途恐有寬閒地
未信狂夫事事乖
寄人
秋光明可截并刀一隼横空厲羽毛猶憶南汀携手處
斷雲殘日下亭臯
寄韓伯清
何處田廬業可租金堂玉室夢全無為謀蔬藥樵漁地
好在何山碧落湖
言意
村氓報本妙蓮華供佛燒香汲井花獨有橋東白石叟
依然傾酒食蝦䗫
題畫(此幅在燕京萬歷乙未金陵朱太史公父朱衣見錄)
琪樹琅玕五老巔春風瑶草不知年遠公結社勤修習
亭下開池種白蓮
(壬子四月八日雲林生記時余既為竹亭上人畫竹樹小山并賦贈絶句在江渚蝸牛廬)
題大癡畫
山木蒼蒼飛瀑流白雲深處卧青牛大癡胷次多邱壑
貌得松亭一片秋
(黃翁子久雖不能夢見房山鷗波要亦非近世畫手可及此卷尤為得意者甲寅春倪瓚題)
靜寄軒詩三首
靜寄軒中無垢氛研苔滋墨氣如雲匣藏數鈕秦朝印
白玉蟠螭小印文
獨行應如魯獨居心同柳下孰云迂從教隣女衣沾溼
試問高人安穏無
身似梅花樹下僧茶烟輕颺髩鬅鬙神清又似孤山鶴
瘦骨伶仃絶愛憎
爲仲章寫竹石
沈君好古嗜清淡竒石幽篁心所欣為寫雲林齋下景
月明春露溼衣巾
次韻呈張師道
我愛張君真樂易樵談農語接懽欣每思靈石山前住
六尺藤牀一幅巾
用陳子貞韻題畫
仙居乃在惠山東悟者方知色是空却坐西巖雙樹下
玉笙雲裏度清風
題李遵道畫
我識黃巖李使君墨池詞氣靄如雲莫言但得丹青譽
曾有人書白練裙
題畫
今日披圖感慨深與君對酒若為斟重居寺裏松杉合
劫火兵灰已不禁
海鷗何事(一作處)更相疑野老如今久息機旅泊一篷南
渚上雲濤煙樹影依微
近代舒王不數人曾哦雪竹與霜筠雲林野思生幽夢
睡起濡毫一寫真
要識清虚甘寂寞何如快活地中仙千巖萬壑松窗裏
爛醉吟哦石上眠
青山
夕陽渡口見青山誰識其中有此閒我本為樵北山北
賣薪持斧到人間
寄友
密雪晴時照日初東窗竹影寫扶疎緣知江渚張高士
衲被温敦偃仰餘
十六日雨晴
道畊豈患粥材罄德獵何憂肉食無底事甘飡希厚味
曲肱飲水色敷腴
拜石圖為王文靜題
米顛嗜古命宜輕玄寶厓珍禍患并盥沐閱書私太尉
可憐諂佞小人情
清文絶俗盛名譽不記坡翁奬拔初得筆無如蔡元度
却言蘇軾劣於書
畫竹
蟠虬舞鳳寒雲冷挟以明蟾光炯炯世人只解說洋州
小坡筆力能扛鼎
野店枯槎何處煙千花羞澀不成妍竹枝嫋嫋春風惡
卧看歸鴻水拍天
題黃子久畫
白鷗飛處碧山明思入雲松第幾層能畫大癡黃老子
與人無愛亦無憎
懷吕君
三年不見吕高士清夜時時夢見之安得長風生羽翼
與君濯髮向咸池
聽琴
久淫鄭衛亂吾耳忽復古初之雅音我思古人禁忿欲
用此養正而鈎深
贈別姚子章都事
不見高人十五年相看兩髩各皤然舞袖醉僛明月下
歸心飛度白鷗前
雨窗排悶
俗患不侵忍辱鎧道力可勝紛華兵明月無心含萬象
浮雲初不汚圓澄
雨聲蕭瑟似秋塘淡泊紅蕖滿意香火宅任渠生熱惱
汪汪法海自清涼
感懷
百年苦樂孰深知何可旬月無我詩從渠推罵與争席
不廢鷦鷯巢一枝
題畫
吳松江水似荆溪只欠山光落酒巵古木幽篁無限思
西風吹鬢影絲絲
醉後調張德機
博士今宵不用誇竹枝嫋嫋趁風斜莫煩更把官奴燭
且與狂吟野老家
西家飲酒不盡歡東家燈下坐團欒我儂自有一壺酒
不怕先生酒量寬
醉醒宜城竹葉春竹枝空畫損精神詩成不厭乾喉吻
誰道傷多酒入唇
允同日夕能求畫靳酒藏茶更惜香獨有館中張博士
誇余弄翰不尋常
白石先生古貌古心輕財而重義有相見既晚之
恨令人寐寤不能忘但幽居默如潛逃則殊令
人憒憒耳昨暮辱醉中詞翰讀之灑然也因次
韻希一笑
空宇寥寥秋燕巢笑談誰與共遊遨南隣雖有幽貞士
默默深潛如避逃
深感分嘗酒數罌醋雞聞勝駝蹄羹轟轟烈烈男兒事
莫使磨跎過此生
連雨
三月雨聲連四月五湖舟楫住南湖春愁黯黯如中酒
捲地狂風撼不蘇
松雪馬圖為原道題
渥洼龍種思翩翩来自元貞大德年今日鷗波遺墨在
展圖題咏一悽然
題畫竹
本朝畫竹高趙李慚愧後来無寸長下筆能形蕭散趣
要須胷次有篔簹
雨後池塘竹色新鈎簾翠霧溼衣巾為君寫出團欒影
便覺清風爽逼人(一作喜比他鄕見似人)
題畫贈伯亮
逢著鄉人朱伯亮朱絃披拂共南薰研池雨過添新漲
特為濡毫寫墨君
謝筆
陶泓思渴待陳玄對楮先生意未宣何似中書二君至
明窗脫帽一欣然
高尚書畫竹
石室風流繼老蘇黃華父子亦敷腴吳興筆法鍾山裔
只有高髯不讓渠
警時
羔羊跪乳猶有別林烏返哺能無違彼哉微物具至理
感爾太息淚沾衣
己酉元日題徐氏南園壁
九日塵汚一日清南園池水濯冠纓卑卑燕雀難喻大
自擬摶(一作展培)風九萬程
六日題
寄居丘氏小偷閒盡室逃亡夜向闌縣吏捉人空里巷
挈家如出鬼門關
贈别
七月七日一杯酒吾友王君將遠遊况有辭家張處士
逍遥江渚狎輕鷗
張外史素不善畫醉墨戲寫張洞竒石頗有一種
逸韻德明裝潢成卷走筆為賦
書畫不論工與拙顔公米帖豈圖傳君看外史寫竒石
醉墨依稀似米顛
松雪馬圖
舊寫天閑八尺龍鷗波濡墨水晶宫紛紛世俗争模倣
兒子門生亦秃翁
贈潘仁仲
良相良醫意活人得仁要亦在求仁能調脾肺心肝腎
不出酸醎甘苦辛
庚戌冬舟過泖西寫竹石小幅贈仲端友契
野處翁居泖水西風梢霜葉思凄迷它時再鼔春波綠
花落軒窗野鳥啼
送徐仲清還毘陵
昔年守義抗天兵季子遺風尚足徵牧守荒淫嗟末代
荒墟榛棘竟誰懲
題墨萱
落盡幽花出一枝愛宜男草近清池水仙唯數彝齋趙
夏卉芳妍爾更竒
贈沈掾
蕭蕭白髮沈休文問舍求田江水濆此夕一杯成酩酊
淋漓醉墨氣如雲
題王叔眀巖居高士圖
臨池學書(一作筆精墨妙)王右軍澄懷觀道(一作卧遊)宗少文王侯
筆力能扛鼎五百年来無此君
李伯時畫
飛仙遊騎龍眠畫貌得形模也自竒句曲真人能鑒定
不須言下更題詩
題畫贈單君
單君子逹荆溪住不到荆溪已十秋古木幽篁苔石路
每經行處思悠悠
贈伯清
市上休疑張伯清藥無二價駐(一作制)頽齡何當掃雪居
幽谷與我松根採茯苓
贈故人孫
喬木叢篁倚苔石故家遺業總成灰二喬憶嫁周公瑾
尚有枝孫氣不衰
題彦貞屋壁
壬子五月廿七日吕君隠所余又来輕舟短棹向何處
只傍清波不染埃
題畫贈盧山甫
盧君絶似米顛子品畫評詩也自佳我畫亦憎寒具汚
手為装緝掛高齋
題畫
絶憶丹陽蔡天啓秋深淡墨意縱横陳君筆力能扛鼎
可見前賢畏後生
戲筆
枕幃椰席便安舒借我飛裙意有餘㪅借裙拖三百石
高秋還子有佳書
題周遜學天根月窟軒
手攀月窟躡天根已識乾坤即此身安樂窩中方寸地
浩然三十六宫春
正月四日夜風雨拙逸齋賦
荒烟漠漠古長洲倦客悲吟歎滯留風雨打窗歸夢短
一樽聊作醉鄉遊
為蒙菴題吳仲圭竹枝便面
十年害眼今年較障眼前緣始暫離紈扇篋蔵無棄置
三收吳叟碧筠枝
竹樹小閣
竹影縱横寫月明青苔石下聽鳴筝我来彷彿三生路
琪樹秋風夢亦驚
題畫贈均玉
笠澤汀前竹樹稠白頭垂釣荻花秋有時乘興入城府
獨放扁舟任去留
西湖竹枝詞
愁水愁風人不歸昨夜水没釣魚磯踏盡蓮根苦無藕
著多桺絮不成衣
桐樹原栽金井西月明照見影離離不比蘇公堤上柳
烏鴉飛去鷓鴣啼
題日本僧畫
五老西来第幾峰道人定起對長松掛帆東海還歸去
貌得香爐雲氣濃
題畫
何處青山落照邊隔林零亂走寒泉山如十月江南草
閒倚荒村泊釣船
題竹
舟過甫里夕陽微相見故人潘仲輝爲寫石壇青鳳尾
不知雲落已沾衣
題畫竹贈西溪處士
雪葉霜枝耐歲寒櫛風沐雨不成歡百年強健且行樂
留取清溪作釣竿
題鄭所南蘭
秋風蘭蕙化為茅南國凄凉氣已消只有所南心不改
淚泉和墨寫離騷
己酉十月八日訪伯凝文學寫圖以贈
江水清空霜葉稀竹深依約有窗扉留連竟日忘羈思
閒與休文詠落暉
寄良常
不到荆溪二十年舊冬十月擬同船夏秋好遣漁童至
定去靈常古洞前
四月訪衡齋高士
不来新里四經年首夏清和又繫船笋脯松醪三日醉
西山在望已醒然
題芭蕉士女
鳳釵斜壓鬢雲低望斷羊車意欲迷幾葉芭蕉共憔悴
秋聲近在玉階西
歲庚子十一月廿日邂逅雲岡道師於長洲邑東
之衍慶院以此紙命寫竹石并賦詩而紙筆皆
不佳漫爾作此愧不能工道師憫世憂國以道
德為己任汩汩城邑之中不以為苦不肯自超
於風埃之表也故末句諷之
天妃廟裏曾遊處怪石藂篁滿綠苔今日江潮重回首
卜居南嶺白雲隈
四月廿日過江渚茅屋雜興四絶句錄呈雲浦明
公以代對面
百年風雨幾興亡睡起西山尚夕陽四月維舟向茆屋
一庭春草獨焚香
燕子低回掠地飛海鷗来去水侵扉中流雲度他山影
落日帆從何處歸
燕雀生成喜近人家殘屋破去踆踆可人惟有閒庭草
蓬戶朱門一樣春
姑蘇城郭草茫茫城外腥風舊戰場花落空垣車馬絶
獨餘梁燕說興亡
畫竹
苦憶能詩梁上人明窗竹几淨無塵為君戲寫檀欒影
多入湘江野水濱
題畫
落月團團照屋梁能仁寺裏白雲鄉只今却笑庵中叟
竹樹小山凝雪霜
幽篁古木姑餘畫贈與松陵沈仲良今夜泊舟依古柳
一篷疎雨夢瀟湘
蘭亭
辨說蘭亭猶聚訟精良此刻更何疑辯才囑付昭陵後
玉匣為塵世祚移
古木竹石
劒光出匣耿秋蓮磨礪崢嶸濯澗泉又是一番風雨過
青楓月下竹娟娟
題張遜鈎勒竹
霜松雪竹當時見筆底猶存歲晏姿文采百年成異物
西風吹淚髩絲絲
髯張用意鐵鈎鎻書法不凡詩亦工清苦何憂貧到骨
筆端時有古人風
題畫
服食清虚帶瘦容菖蒲花發紫茸茸滌煩磯上營茆屋
千仞巗巒一箇松
畫竹次鄭元祐韻
曾向清湘斬釣竿蒼蒼烟景暮江寒遠山一脉西来意
付與高人面壁看
筠石喬松
蕭蕭風雨麥秋寒把筆臨摹強自寬尚賴俞君相慰藉
松肪笋脯勸加飡
己酉二月廿一日為清明日風雨凄然舟泊東林
西滸步過伯璇徵君高齋焚香瀹茗出示燕文
貴秋山蕭寺圖展玩良久因寫是日所賦絶句
其上
野棠花落過清明春事匆匆夢裏驚倚棹微吟沙際路
半江煙雨暮潮生
壬寅仲冬寫竹枝贈潘友復賦詩其上
赤壁磯頭萬里秋月明寒竹思悠悠二喬消息今何似
尚憶風流人姓周
辛亥秋寫竹梢并詩奉贈次宋徵士
今朝姚合吟詩句道我休糧帶瘦容寫贈湘江青鳳尾
相期往宿最高峰
至正三年癸未歲八月望日進道過余林下為言
僦居蘇州城東有水竹之勝因想像圖此并賦
詩其上
僦得城東二畝居水光竹色照琴書晨起開軒驚宿鳥
詩成洗硯没游魚
樹石
已過上已與清明風雨數朝今日晴脩竹春柯苔石畔
一杯聊為故人傾
辛亥春寫松亭圖并詩贈德嘉高士
華亭郭裏陳高士三泖九峰時一遊欲結松亭看雲氣
更招鳴鶴友浮丘
從善道契過笠澤以士雍高士此紙求寫竹枝畫
已并賦
隱士河隂半畝宫澱山湖裏泊煙篷秋来鱸鱠蓴羹美
亦欲東乘萬里風
至正十三年二月晦日為公遠茂才寫古木竹石
幷賦
甫里宅邊曾繫舟滄江白鳥思悠悠憶得岸南雙樹子
雨餘青竹上牽牛
四月十七日寫筠石春樹并詩以贈叔平道契
芝室丹房苔石清荒筠春樹影縱横他時夜雨尋幽約
筍脯芹羞酒滿罌
乙未歲四月廿日過仲寶隱君宅因賦題松泉畫
幀
澗雨松風解宿酲虎頭宅裏坐忘形清歌擊筑聊永日
更倒君家雙玉瓶
題衛明絃洛神圖
凌波微步襪生塵誰見當時窈窕身能賦已輸曹子建
善圖惟數衛山人
辛亥二月廿九日留華亭南里潘君以仁宅因懷
去年此日與心遠同在餘不溪開玄仙館
蕭蕭風竹和幽吟二月江村春雨深東去山中此時節
隔溪桃李正隂隂
寫晴梢并詩贈日章貞士
雨後空庭秋月明一枝窗影墨縱横沈君雅有臨池興
蕭灑濡毫意自清
國寶照磨有平野軒在揚州城郭中今寓吳十許
年矣至正丙午九月十一日在開元寺為寫此
圖幷詩以贈
雪筠霜木影差差平野風煙望遠時回首十年吳苑夢
揚州依約髩成絲
昨日承蔬笋不托之供獲清言永日別後與元舉
叔陽㩦琴過普陀精舍相與盤礴林影水光中
而令子来始知從者散步韓墅橋急遣一介往
候則從者興盡已返矣經宿不面旦来雷雨大
作想惟動靜輕安昨見尊爼間韭芥萵菜之屬
秀色粲然今日得雨必是苗芽怒長更佳也况
蒙許送久伺不見至戲作小詩促之
韭芥抽苗鋪翠玉曉經雷雨更敷腴莫嗔措大眼孔小
乞取先生一餉餘
七日訪徐良輔十三日至七寶泉上及暮舟還畊
雲軒
來看城西十月山桂花風起碧巗間扁舟夜過溪東宿
七寶泉頭日暮還
桂樹窗間卧看雲風吹花落紫綸巾偶来山廨餌蒼术
又向江波采白蘋
中秋月下歡飲
鳴鳳岡頭秋月明一樽能為故人傾月林滿地青蘋影
琪樹飄香露氣清
中秋夜月明勝常年良夫與景和㩦酒至畊雲軒
酣飲及二更乃就寢十六日夜隂雲半天宇月
光或隱或見十七日夜月已不如中秋月色朗
澈十八日暮雨作至十九日不止因賦
八月山居秋廓廓西風逗冷侵疎箔鳥銜青影暮飛還
細雨空庭桂花落
題坦率子畫
何處溪山好卜居武夷不住即匡廬蓬萊兜率元非遠
雲錦箱中貝葉書
寫竹枝贈成之隠君
鐵嘯樓前江雨晴一枝脩竹近檐楹酒酣更待纖纖月
噴薄簫聲似玉笙
寫竹石贈錢自銘
瑶芳樓下曾留宿因見明琅舊日圖錢起能詩多逸思
為渠吟嘯不能孤
貞居道士往常熟山中訪王君章高士予因寫梧
竹秀石奉仲素孝廉
青桐隂下一株石廻棹来看雪未消展圖彷彿雲林影
肻向燈前玩楚腰
題朱澤民小景
朱君詩畫今稱絶片紙斷縑人寶藏小筆松巗聊爾爾
道寧格律晚堂堂
題畫
澗道流泉曲曲通白雲窗牖護簾櫳汀花如雪歸舟晚
南渚幽人未易逢
題趙彦徵小畫
文敏公孫清且賢陶泓楮穎過年年子由命也成葅醢
坐對鷗波一惘然
登天平
天平爛漫遊三日林下狂吟石上眠浩蕩春風芳草綠
梅花雪滿白雲泉
病中九日懷山園三首
江村九月木樨風不與山園景物同還憶澗西行采菊
茱萸交綴入杯紅
病骨崚嶒山影瘦敦敦擁褐坐忘言當年親舊㩦壺處
應有寒泉滿石尊
登高多在九龍山湖水蒼茫白鳥還醉拂松蘿臨石溜
黃花楓葉暮斑斑
題曹幼文雪林圖
窪盈軒在雪林齋啜茗幽吟見雅懷一閱舊圖如隔世
世奚遺我老形骸
自題畫
山郭幽居正向陽喬林古木鬱蒼蒼剡藤百幅誰能置
為掃虬枝蔽日長
附錄次韻尚左生
雲林雨過踏春陽澗水濺濺老樹蒼不是硯坳雲作
陣疎篁空自拂簷長
江渚茅屋雜興四絶奉寄雲浦理問兼似良夫隠
士
我自無心何慢勤愛憎加我亦從人青山不改如如體
雪後陽生依舊春
五月隂風特地寒闔閭浦口怯衣單饑啼野哭浮村落
我本無愁也廢飡
虞趙虹光貫壁奎碧梧端合鳳来棲春泥滑滑江天永
更著荒榛呌竹雞
眼底繁華一旦空寥寥南北馬牛風鴻飛不與人間事
山自白雲江自東
題高彦敬山水圖
房山清影浸湖波綠玉蒼烟冷蕩磨寶墨珍圖人世滿
山中照見百東坡
中秋偕徐良夫飲畊雲山居
酒渴茶甌沁露凉石牀雲卧冷侵裳團團碧樹懸金粟
月午風清夢寐香
烟雨中過石湖三絶
煙雨山前度石湖一奩秋影玉平鋪何須更剪松江水
好染空青畫作圖
姑蘇城外短長橋烟雨空濛又晚潮載酒曾經此行樂
醉乘江月卧吹簫
愁不能醒已白頭滄江波上狎輕鷗鷗情與老初無染
一葉輕軀總是愁
懷畊漁大隱
山谷真堪埋百憂月窗桂樹思綢繆荷花浦口見山色
寄書汝亦憶儂不
八月廿一日出鳳岡
江上來尋西郭山山人留我白雲間風飄雲去他山雨
雲本無心亦未閒
寫竹梢寄畊雲
一枝秋玉㢠吟風寫入吳箋意逾工遠寄碧山王錄事
獨行何用哭途窮
采薇
采薇巗岫宿層雲廹隘悲為世俗鄰郿塢銅山竟何似
金留未必不戕身
阿房宫
阿房遺址碧山垠葅醢生民又幾秦積恨不消秋草綠
行人指點話悲辛
訪古道首座因見吕志學詩篇
我愛學公名古道於今古道久寥寥淨名室裏無塵事
一見令人意也消
不見吕髯幾十年想應兩髩也皤然何當共住維摩室
剪燭哦詩聽雨眠
寫畫贈馬彦敬
(高房山尚書清節雅尚為本朝名臣諱克恭字彦敬馬先生亦其國人亦字彦敬蓋司馬慕藺)
(之意也今既為作山居圖又詩以贈之)
清節尚書高彦敬馬翁同字亦懷貞漢庭詞賦相如最
司馬依依慕藺情
題顧定之竹(上有王常宗詩)
顧畫王詩兩竒絶風霜凜凜香清節獅子林中古佛心
允矣無生亦無滅
連雨
二月雨聲連四月三江舟楫住吴江春愁不醒如中酒
浪著狂風撼客窗
畫溪山春霽圖
水影山光翠蕩磨春風波上聽漁歌垂垂烟柳籠南岸
好著輕舟一釣蓑
次潘瓠齋韻題丹丘墨竹
柯公自比米顛子文采照耀青瑯玕只今耆舊凋零盡
剩得潘君瘦影寒
附錄瓠齋原韻
丹丘寫竹師老可能寫倒影青琅玕張之草堂雪色
壁壊葉瀟瀟烟雨寒
追和蘇文忠公墨跡卷中詩韻
脉脉遠山螺翠横盈盈秋水眼波明西北風帆江路永
片雲不度若為情
窗裏晚山眉翠重汀前秋水眼波明白鷗飛處尋歸路
眇眇新愁故國情
雨挾江湖來浦口霜凋木葉見山尖寒波曾照飛鴻影
髭雪朝朝與恨添
風雨翻江夢裏驚忽思仙馭絳霄翎世間那得麻姑爪
癢處爬搔憶蔡經
湖邊窗戶倚青紅此日應非舊日同太守與賓行樂地
斷碑荒蘚卧秋風
奎章閣下掌絲綸清淺蓬萊又幾春三十六宫秋寂寂
金盤冷露泣仙人
蔡公閔嶠雙龍璧蘇子儋州萬里船何似歸田虞閣老
醉吟清浦月娟娟
嗜酒狂吟秃髩翁華陽壇館百花風晚年傳得登真訣
歸卧南山澗谷中(右二首又追和虞奎章韻)
(右蘇文忠公真跡一卷公之書縱横邪直雖率意而成無不如意深賞識其妙者惟涪翁一人圓活)
(遒媚或似顔魯公或似徐季海蓋其才德文章溢而為此故絪緼鬱勃之氣映日奕奕耳若陸柬之)
(孫虔禮周越王著非不善書置之顔魯公楊少師蘇文忠公之列則如神巫之見壺丘子矣癸丑八)
(月八日倪瓉)
附蘇文忠公墨蹟卷中詩
蔡君謨夢中作
天際烏雲含雨重樓前紅日照山明嵩陽居士今何
在青眼看人萬里情
陳述古閣中君謨書壁上詩
綽約新嬌生眼底侵尋舊事上眉尖問君別後愁多
少得似春潮夜夜添
無名氏和壁上韻
長垂玉筯殘粧臉肯為金釵露指尖萬斛閒愁何日
盡一分真態更難添
杭州營妓周韶求落籍作時韶有服衣白
隴上巢空歲月驚忍看回首自梳翎開籠若放雪衣
女長念觀音般若經
營妓胡楚送周韶落籍作
淡妝輕素鶴翎紅移入朱欄便不同應笑西園舊桃
李強勻顔色待東風
營妓龍靚送周韶落籍作
桃花流水本無塵一落人間幾度春解佩暫酧交甫
意濯纓還作武陵人
題東坡書卷後絶句四首蜀人虞集
只今誰是錢塘守頗解湖中宿畫船曉起鬭茶龍井
上花開陌上載嬋娟
老却眉山長帽翁茶烟輕颺髩絲風錦囊舊賜龍團
在誰為分泉落月中
三生石上舊精魂邂逅相逢莫重論縱有繡囊留別
恨已無明鏡著啼痕
能言學得妙蓮華嬴得春風對客誇乞食衲衣渾未
老為題靈塔向金沙
次前韻九首丹丘柯九思
山中覆鹿拾蕉葉眼底生花二月明不道人生從夢
寐詩新猶話夢中情
綠窗度曲初含笑銀甲弹筝不露尖人生莫待頭如
雪華屋春宵酒屢添
雲中初下勢如驚白鳳蹁躚雪色翎多少舊遊歌舞
地不堪回首又重經
桃花扇底露唇紅不復梳妝與衆同一曲山香春去
也荼䕷無語謝春風
一顆摩尼不染塵瑶池玄圃度千春昭陽殿裏雲深
處誰是當年解佩人
三月旌旗幸玉泉牙檣錦纜御龍船千官車騎如雲
湧楊柳梢頭月色娟
長憶眉山鶴髮翁舊時阿閣贊皇風如今流落那堪
說黼黻文章似夢中
鼓瑟湘靈欲斷魂洞庭波浪不堪論遥知舊賜宫袍
錦雙袖龍鍾總淚痕
興聖宫中坐落花詩成應制每相誇廬山面目秋來
好自杖青藜步白沙
又吴郡張雨
日將公事湖中了醉入重城列炬明自古大藩財賦
地古人偏得賦閒情
謝女嬌吟雪比鹽北臺馬耳見雙尖衲衣政索歌姬
笑不道春寒繡被添
寫韻軒中塵不驚與誰同躡鳳凰翎采鸞可惜情緣
重只合清齋寫道經
釵頭新綠荔枝紅那與江珧色味同聞道端明新進
譜一時殿閣起薰風
香辟春寒玉辟塵流蘇斗帳醉和春一雙明月都無
價寂寞人間第二人
江南在處烟波好浪迹先生不上船近就闔閭城外
宿可憐霜月夜娟娟
青城樵者一衰翁寫罷烏絲滿袖風消得玉堂金研
匣至今傳入畫圖中
聽碾龍團怯醉魂分茶故事待誰論纖纖玉椀親曾
見祇有春衫舊淚痕
白公種竹蘇公柳談笑功名後世誇依舊葑雲三萬
丈斷橋誰與築堤沙
又義興馬治
東閣小書詩夢破後堂殘醉燭花明春風客散茶香
在寂寞人間萬古情
紅入兩顴春意滿翠籠雙袖曉寒尖雖知别後情難
識也覺愁中醉易添
彩筆詩成舉坐驚素衣新剪鳳凰翎多情應是蓮花
女留得銀筝金字經
透海丹砂一粟紅前身宜與後身同袖中只換神仙
骨塵業何由到素風
滄海桑田復幾塵東風惟見落花春須知剰水殘山
外冰雪肌膚别有人
蜀人文采相先後多在西湖載酒船腸斷至今湖上
桺空殘眉翠簇連娟
三百年来此兩翁詩人情性道人風醉中還似毘邪
老花雨紛紛一笑中
梅花香冷返冰魂往事茫茫迹未論寶劍已隨龍化
去誰憐水上刻舟痕
賦就仙人萼綠華金聲玉色衆中誇歸来世上空塵
土雲白江清月滿沙
王雲浦示余米元章詩卷次韻辛亥八月望
喟然嘆也宜吾與不利虞兮柰若何鴻雁不来風嫋嫋
庭前樹子落桫欏
吳松江只蒲萄綠金井峰仍縹緲青說與弋人何慕我
高飛鴻鵠杳冥冥
大姚湖水白生煙長物都除絶世緣笙鶴不為歸鶴怨
玉仙真是勝丁仙
附錄原韻
廣文當日官雖冷可奈才名振世何他日君家須炙
手而今聊復雀堪羅
老年尚喜管城子㪅愛好山江上青武林秋高曉欲
雨正若此畫雲冥冥
三茅别有洞中天我欲山居屏世緣累行積功多蛻
舉玉宸欣有地行仙
紹興戊午季春書於大姚五湖田舍元暉
寫春山嵐靄贈仲章沈君至正九年三月一日
露草雨苔青不乾牀頭澗水夏生寒傳經長史揮毫處
只作當時舊宅看(南澗實張君舊業故云)
附錄次韻張雨
元鎮此幅又入巨然之室謂二米所不迨也
秀色雲林墨未乾一峯天柱倚蒼寒玉人只隔輕煙
靄三尺圖中正面看
又鄭元祐
九龍峰上雨雲乾影落棲神澗水寒不是天機飛墨
妙何由寫入畫圖看
陳母莊氏節義(義士陳寶生之母)
抗節誰稱斷臂嫠皇天空谷照貞姿何人得似馮丞相
易主班迎獨任之
附次韻吕楨
貞節誰如恤緯嫠凛然松柏歲寒姿姓名今日輝編
簡班史文章復見之
題甕牖圖
賜也貨殖憲也貧憲貧非病衣已鶉未若簞瓢顔氏子
陋巷所樂皆天真
畫竹石一幅水墨
採蓮涇上漣漪綠苔竹幽篁依古木遇著幽人周傑翁
邀余把酒清池曲
(余邂逅仲傑隐君於採蓮涇上戲寫此圖并賦詩為贈至正癸卯五月廿二日倪瓚)
附錄和韻詩跋
卧食黃精鬚髩綠情似萬花身似木忽然市上肆墨
兵濁酒一巵歌一曲
樵介和雲林翁近村子
雲林先生瞳色綠江村老叟相如木畫情却寄倪夫
子不問鏡湖纔一曲
熙僧持此將去近村又復題此
山瓢倒瀉瀟湘綠道人過似段干木踰垣不舍酒在
尊歸来醉按無絃曲
珊瑚紅映琳瑯綠也知不是凡花木雲林無復見幽
人人世空傳採芝曲
天香秋染新袍綠叙别尊前歌伐木登樓目送渡江
人十二欄干倚雲曲
天全公為友人顧贑州子崇善上舍題
淇水仙人新掛綠足躡雲根登若木此去金鑾獨對
時誰能和得陽春曲
右山隂駱巽題
隐君重價如結綠蘿屋蕭然倚喬木藍輿不到五侯
家只在夫椒與勾曲
悵望雲林消故綠無人更識雞登木天寒歲暮抱琴
来為君重奏相思曲
右彭城劉珏題
白雲下映空潭綠周翁宅畔多喬木清暉自是能娛
人目送秋鴻彈古曲
芙蓉山下苔痕綠一代清風吹墓木畫裏題詩和者
多誰言此是巴人曲
雲林子以詩畫妙一時然性狷甚非當其意不與
彼周仲傑者何人乃辱與之不吝而使至今和其
詩者尚知有傑焉其亦老杜之黃四娘長公之林
行婆也耶予友顧崇善雅好畫其藏此意在雲林
耳亦豈以傑故哉時成化己丑之歲季秋十有七
日吳生寬初寓南都之珍珠橋書樓對紫金山爽
氣試王古用筆
淇園過雨驚潑綠老節凌雲依古木春雷一夜長孫
枝載和虞廷九成曲
吾鄉顧氏自入國朝祖孫三代皆以辰年登第世
謂之三辰進士信竒遇矣故是詩云云雖然由崇
善而上則三辰進士由崇善而下其數尚不止此
且不必其皆以辰也吳瑄
玉椀濃分荔枝綠醉毫還寫山中木老材無用不足
論根到九泉那肻曲
姑蘇臺下䕷蕪綠清閟閣前狐嘯木於今畫裏見清
泠何待貞元供奉曲
右清癡馬愈和題
九龍山前春草綠老眼何人識喬木清風聊寄剡溪
藤吳人盡和陽春曲
東市高生髮猶綠犧尊自古災嘉木朱絃玉軫尚依
然誰寄廣陵散一曲
倪雲林畫高太史詩皆百世前竒寶也進士顧崇
善徵題乃賦二首一以思雲林一以傷太史云華
亭張弼
雲林水墨非青綠幻出天然美筠木饒高二老融心
神一唱三歎歌清曲
錯刀劈出淇園綠籀文寫就靈槎木倪迂逸筆妙天
機賞鑑令人慰心曲
鄉貢進士顧崇善持此軸求題余閱之乃中吳先
進諸公詩畫也創之者倪公元鎮詩而和之者高
公季廸饒公介之其上所書則饒公筆也三公皆
名人世難得其真跡今併得之是誠三絶崇善舊
從余遊余每愛其篤學有儁才且好蓄古書畫雖
然崇善有大抱負者建功立業在彼不在此也成
化乙酉十月望教授臨川黎擴大量跋
贈宋仲温
江水欣逢宋仲温蕭條古道向君論我居笠澤已十載
看竹惟君我欵門
答謝參軍
謝公好義今猶初不可親褻不能疎松陵父老猶德爾
援若功多自不居
寄德常别駕
廩食精豐養士多村童野老亦謳歌可無振厲新科格
選試能平定不頗
題大癡畫
大癡畫格超凡俗只尺關河千里遥惟有高人趙榮禄
賞伊幽意近清標
清閟閣全集卷八
