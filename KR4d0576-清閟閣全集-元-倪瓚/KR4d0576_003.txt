清閟閣全集卷三
元倪瓚撰
五言律詩
積雨
積雨生朝菌微風墮碧蓮鵝池汲書水鶴帳理琴絃屐
躡苔衣破窗承樹影圓空林無與語長夏曲肱眠
春日客懷
白鶴煙霧遠滄洲雲海寬䕷蕪細雨濕桃李春風寒沉
憂鬱不解離緒沓無端還憶郊園集琴醖共清歡
與張貞居雲林堂宴集分得春字
青苔網庭除曠然無俗塵依微樵徑接曲密農圃隣鳴
禽已變夏疎花尚駐春坐對盈樽酒欣從心所親
秋日寄謝參軍
岧嶤太華隱婉孌東山情學本猶龍老詩工阮步兵心
期流水遠世事浮雲輕公府饒才彦琅琅玉雪明
次韻寄王長史
示病維摩室端居無俗情清齋久絶飲白首不論兵露
壁蛩吟切風林鶴骨輕何時同(一作王)内史清咏向蟾(一作)
(相見眼增)眀
賦雪舟
一舸星河渚空明玉氣浮懷仙李太白訪逵王子猷月
色(一作明)如可掇曙光疑欲流銀屛雲母幛夢為笙鶴遊
寄王道士宗晉
王君舊隱地聞更結茅茨鶴氅春裁苧鵝羣雪泛池時
歌綠水曲不負碧山期夜雨生芳(一作春)草令人起夢思
題張德常良常草堂二首
一室良常洞幽深古大茅風瓢元自寂畦甕不知勞獨
出逢騎虎初來學種桃還應白雲裏遲子共遊遨
翠壁鄰丹竈青楓背草堂琴書聊卒歲麋鹿自成行疊
澗(一作澗水)流杯滑飛花入座香寧無問津者及此繫舟航
悼項山清上人
幽曠山中樂飄颻物外蹤梵餘閒憩石定起獨哦松花
落春衣静雲垂澗戶重依依種蓮處林暝只聞鐘
垂虹亭
虛閣春城外澄湖暮雨邊飛雲忽入戶去鳥欲窮天林
屋青西暎吳松碧左連登臨感時物快吸酒如川
稽山草堂為韓致因賦
稽山讀書處應近賀公湖磵月懸蘿鏡汀花落酒壺賣
藥入城市扁舟在菰蒲逃名向深僻君豈伯休徒
俞子中見過
積雨衆芳歇新晴生綠隂獨眠方不愜多子復相尋鳴
鹿在春野啼鶯聞遠林余懷良已罄咏嘯罷清琴
邀張彦高
清風入庭戶野客意悠哉一與佳人别階前生綠苔參
差松影亂(一作鬱鬱松隂晚)寂歴(一作悄悄)竹扉開我有盈樽酒懸
榻待君來
用韻重寄
山齋秋聽雨高卧興悠哉鹿飲荒池水蝸耕石逕苔寶
瑟芳塵滿臨尊詎忍開長吟我有待躡屩子能來
贈蕳上人
初公經閣裏復遇蕳禪師好飲茅君酒狂吟杜牧詩錢
唐江上去楊柳花飛時帆影青山隔依依夢見之
題張氏藂竹軒
高軒自虚曠幽竹亦藂生苔石寒依玉風泉夜奏笙治
冠輕可着醖酒綠因名好折青鸞尾仙壇埽月明
遊善權洞(載宜興縣志)
來窺善權洞一上李公樓水玦巖前引雲旌松際浮然
燈長不夜垂釣只虚舟欲讀吳朝刻真成冒雪遊
野眺寄友(一作賦平野)
見話幽人屋荒城落日邊川原(一作途)漫浩浩煙樹靄芊
芊野稻初收碧江魚上釣鮮何當剩沽酒直到爾門前
寄徐仲清
巖谷採靈藥蕭條棲遁情白雲簷下宿海鶴階前鳴燕
俎登春菌晨飱脯竹萌詩憑五瀉水好過蘭陵城
贈劉道益并似陸明本
作賦雲間陸能詩鄴下劉悲秋多遠思捩柁作清遊竹
冷侵衣屨窗虚見女牛燈前一杯酒漂泊更維舟
賦德機徵君荆南精舍圖
結廬溪水南勝處慊(一作事足)幽探夏果足山雨春衣染夕
嵐石欹招鶴磴門俯射蛟潭日日縈歸夢蕭條雪滿簪
次唐綦毋潛宿龍興寺韻寄方厓
無家何處歸南渚有禪扉湘簟間秋水風(一作池)蓮墮粉
(一作羽)衣硯池滋黯黯竹露淨微微社(一作秋)燕情如客攙
君去槳飛
贈謝長源
公子太傅裔好於湖上居卷簾微雨裏岸幘晚風餘古
刻秦斯篆玄經許掾書何當尋好事鼓枻及秋初
贈墨生
巗谷春風起桐花落澗紅隔水輕烟發收煤石竈中豹
囊秘玄玉鵝池生白虹湯生法潘谷千載事還同
雲槎軒
己比溝中斷空思海上浮隨雲秋汎汎貫月夜悠悠無
路通河漢憑誰問女牛漂搖非有待吾道付滄洲
悼朱高士
秋日高人逝微霜蕙草摧鵝羣空碧沼鶴影自層臺應
御泠風出疑隨密霧來杉松暮蕭瑟撫事有餘哀
贈道益
昔者劉高士匡山曾結廬插籬培杞菊充棟著圖書鶴
影秋雲外蛩吟夜雨餘茂深繩祖武息景在林居
送徐元度還江西
悠悠西江水綿綿江上山借問離羣鶴孤飛幾時還白
雪亦忌潔青雲安可攀時時王子晉吹笙向人間
題元朴上人壁
蕭條江上寺迢遞白雲橫坐待高僧久時聞落葉聲鴟
夷懷往躅(一作事)張翰有餘情獨掉扁舟去門前潮未生
贈沈文舉
波光浮草閣苔色上春衣楊柳鶯啼暗櫻桃鳥啄稀榮
名非所慕登覽竟忘歸泖水宜修禊重來坐釣磯
七月十四日對雨
雨簷驚瀉瀑江漲忽通渠古砌羅秋草荒畦綴晚蔬稍
開雲表月還掩篋中書欲話幽貞意忘言已久如
寄虞子賢
天闊海漫漫崑山望眼寬桃源迷晉世松樹受秦官雨
蘚鹿迒(一作迹)遍霜梧鸞影寒封題數行字聊爾問(一作問竹)
平安
徐伯樞歸耘軒作
歸耘向何處近在東膠山白雲宿虚牖釣艇當荒灣彈
琴送落月濯纓弄潺湲寸田勿稂莠所願勤治芟
贈張韓二君
張仲情何厚韓康誼亦深賦詩論宿好聚首契初心阮
籍惟須酒陶潛不解琴與君忘爾汝蕭散鶴鳴隂
次韻酬彝齋見詒二首
秋氣入幽居階前樹影疎筋骸渾懶惰服食轉清虚薄
晚魚潛渚新晴溜繞除茯苓期共煮悵望苦吟餘
荆溪丘壑遠暇日得躋攀野客時相過高人意自閒敲
門看脩竹卜宅近青山勝事今寧有幽吟一解顔
暮春期潘徵君不至
風林驚宿雨澗戶落殘花芳月忽已晚幽期良恐賖黃
鸝念求友鸚鵡呼煮茶猶候犢車至心親寧憚遐
義興王子明以竹菌餽余口占謝之
竹下拾煙菌筠籃初送將亭亭似三秀楚楚異衆芳猶
帶雨露氣更懷泉石鄉此日山中客笋蕨得新嘗
贈公遠
霜葉落欲盡晚山看更青躡將沙際屐坐久水邊亭俛
仰已如夢漂搖同汎萍稻粱非所戀黃鵠思冥冥
對雨懷張貞居
戶庭來遊絶園林飛雨滋芳氣初襲蕙圜文復散池裁
書恐沾濕聽(一作對)溜謾懷思清溪已可汎方舟幸及兹
附次元鎮見懷韻張天雨
玄句何蕭蕭咀味生華滋換着空頂幘把卷適臨池
憐君柔緩情起我淹留思丘園歲將晏幽期方自茲
送僧
聞說四明道山川似若耶去依阿育墖還宿梵王家野
市(一作望井)封殘雪江船聚晚沙光公強健否持底作生涯
贈王光大
荆溪王隱士相見每從容借地仍栽竹巢雲獨傍松青
苔盤石淨嘉樹綠隂重約我同棲遁嵩高第幾峯
聽雨
樓上看春雨玉笙悲遠天辛夷紅染(一作點)筆芳草綠搖
煙冉冉侵書幌冥冥濕釣船新愁嫌點滴元不到鷗邊
送李徵君遊荆溪因寄王司丞
何處尋狂客故人王子猷花落庭前樹風吹溪上舟紫
笋生春雨綠蘋滿芳洲心隨酒船發悵望不能休
五雲書室
幽深隱者宅迢遞少微山賀公鏡湖曲李白棹歌還雨
几研苔碧風軒江竹斑韓衆近何似晏景白雲間
雨霽呈德常
積雨琴絲緩㳂階蘚碧滋泥途方汨没茅屋且棲遲酒
向隣家貰杯從野老持便應繇(一作從)此去海上候安期
答明卿
林靄去鶴唳孤煙原上邨稧澗綠雲滿換幘晴景暄處
和斯遺隘抱冲自寡言君亦固窮節衆溺何當援
張天民溪亭
罨畫溪亭月當窗影更妍朱絃彈綠水細柳舞春烟杜
牧何年宅山僧棲夜禪張公一杯酒獨醉羲皇前
雨几
雨几唯生睡邨醪不解愁泥塗深溺象身世眇浮漚徑
草紛披濕林扉慘淡秋何人富春渚五月披羊裘
寄張景昭
煙渚落日後風林清嘯餘輕舟下天際高人遺素書笋
脯炊菰米松醪薦菊葅子有林壑趣江海一迂疎
荒邨
踽踽荒邨客悠悠遠遁情竹梧秋雨碧荷芰晚波明穴
鼠能人拱池鵝類鶴鳴蕭條阮遥集幾屐了餘生
答光大
空谷枉嘉藻幽吟當素(一作廪)秋詩鏗清廟瑟書聳屈盧
矛學業余多愧才華子獨優飛鸞天外羽斯世邈難儔
寄東白上人
楓林散霞綺湖水淡秋烟忽憶白(一作北)麻漾初春掉酒
船羽客借鱠具高僧醉棲禪何時來甫里痛飲菊花前
酬雲浦
尋真狎隱淪息景絶風塵屈子能安義陶公每任真山
中宜餌术江上憶羹蓴亦欲從棲遯柴車為爾巾
題丘氏壁
我愛丘君宅蕭然隱者風石邊蒙細篠井上植高桐墨
沼鵝羣白雲窗藥蕊紅咏歌當上已修禊樂融融
桂花
桂花留晚色簾影淡秋光靡靡風還落菲菲夜未央玉
繩低缺月金鴨罷焚香忽起故園想泠然歸夢長
寄章心遠
江海章高士相違已半年青山雲冉冉白鶴影翩翩坐
看神鼇下行吟秋水邊何當拾瑶草遲子華峰(一作山)巔
賦雪蓬
手把玉麈尾身披素綺裘梨花縈夜月柳絮入虚舟不
作饑鳶咏其如載酒遊因懷剡溪興烟水暮悠悠
輓張德常
孝弟由天性清貞有祖風宦遊江郭遠歸隱曲林通嗜
古真成癖歌詩信已工有才悲賈傅荏苒百年中
畫寄王雲浦
蕭散賢公子衡門似水清花間青鳥過砌下綠苔生山
色排簷入江波照眼明開圖想幽境欲為寫閒情
高進道水竹居
我愛高隱士移家水竹邊白雲行鏡裏翠雨落階前獨
坐敷書席相過趁釣船何當重來此為醉酒如川
寄王叔眀
能詩何水部愛石米南宮允爾(一作矣)英才最居然外祖
風釣絲煙霧外船影畫圖中他日千金積陶朱術偶同
秋日贈張茂實
久客東海上秋風吹練裙放言愛莊叟笑癖如陸雲采
藥清晨出哦詩静夜聞滄浪可濯足吾與爾為羣
期友人不至
山寺擁爐夜風吹如怒濤獨吟何水部還思王騎曹曠
達余所羨阻别心增勞來兹慰幽寂輕舟幸即操
義興吳國良用桐烟製墨將遊吳中求售賦詩以
速其行
生住荆溪上桐花收夕烟墨成羣玉秘囊售百金傳孰
謂奚珪勝徒稱潘谷仙老松端媿汝法已入玄玄(一作桐法)
(更清妍)
題方厓墨蘭
蕭散重居寺春風蕙草生幽林蒼蘚地綠葉紫璚莖早
悟聞思入終由幻化成虚空描不盡明月照敷榮
為唐景玉畫丘壑圖因題
丹經留玉斧真籙佩青童蛻跡氛埃外怡情巗穴中吹
笙緱嶺月理詠舞雩風欲畫玄洲趣揮毫清興同
題風竹圖贈于静遠
故人于静遠訪我到南湖作黍蔬親瀹開筵酒屢沽臨
流同嘯咏剪燭尚歌呼長夜清無寐還為風竹圖
題畫
甫里林居静江湖遠浸山漁舟衝雨出巢鶴帶雲還漉
酒松肪滑敷茵楮雪閒春風一來過似泊武陵灣
為文舉畫泖山圖因題
華亭西畔路來訪舊時蹤月浸半江水蓮開九朵峯酒
杯時可把林叟或相從興盡泠然去雲濤起壑松
畫竹寄王彝齋
荆南山色裏翠竹密緣溪冉冉春煙薄冥冥暮雨迷夢
長蝴蝶化行遠鷓鴣啼舊日栽桃李清隂自滿蹊
題李遵道山居圖
披圖慘不樂日暮渺余思坐石看雲處空齋對榻時世
途悲荏苒墨氣尚淋漓惆悵騎鯨客於今豈有之
贈王生蒙泉
曉鏡拂秋水晴簷度白雲青春去浩浩艷蕊落紛紛道
在形神豫心由瞭眊分君其慎語默世事豈余聞
畫江天晚色贈志學
不見呂君久題詩懷不忘風聲渾落葉山影半斜陽獨
鶴來遲暮孤帆出渺茫為圖秋色去留寄讀書堂
題山隂丘壑圖寄趙士瞻
吾愛趙徵士清才能逸羣昔營山隂宅今在吳松濆月
牖自理詠春羹偏美芹遠懷松上鶴寫寄嶺頭雲
八月十五夜湖上翫月
平湖秋似練寒月白於銀泫泫衣上露青青水裏蘋歡
言一杯酒聊樂百年身兹夕對澄景況值高懷人
三月四日邂逅德方郎官九成掾史於荆溪之上
相從及旬而别因九成徵余畫并賦詩以贈
剡掾學阮掾宛然西晉風百年聊復爾三語將無同載
酒來溪上看山入剡中孤帆逐雲影烟雨滿春空
題漁樵友卷
釣水復樵山逃名宇宙間一篙春水淨半畝落花閒鷗
鳥時親狎松雲共往還厭聞塵世事緬邈不相關
題畫贈王仲和(有引)
(南湖陸玄素高士幽居今王仲和居之水木清華戶庭幽邃余嘗寓其家四年蕭然忘世慮也)
(仲和以此幀索畫竹石畫已并詩其上以寫惓惓之懷玄素仲和外舅也故尤感余故人之思)
(乙巳初月十七日)
曾住南湖宅於今已十年叢筠還自翳喬木故依然雨
雜鳴渠溜雲連煮术烟何時重相過爛醉得佳眠
過惠山
重過湛公宅因嘗陸子泉佛香松葉裏僧飯石巗前市
駿唯憐馬池荒憶種蓮清心有妙契塵事久終捐
送宗天章歸廬山
屛風第九疊歸伴鶴巢松五老峰前路東林寺裏鐘宗
雷憂入社陶謝莽遺蹤我亦名山隱他年何處逢
題畫贈張玄度(有引)
(玄度好文學工詞翰藹然如虹之氣真江南澤中千里駒也十二月十四日侍乃翁訪僕江渚)
(相與話舊踟蹰深動故園之感因想像喬木佳石翳沒於荒筠草蔓之中遂寫此意并賦詩以)
(贈焉)
蕭條江渚上舟檝晚相過卷幔吟青嶂臨流寫白鵝壯
心千里馬歸夢五湖波園石荒筠翳風前怳浩歌
奉寄剡九成
州府今為掾風埃多厚顔香芹渾滿澗去鶴未巢山思
逐春雲亂心隨野水閒章君應話我樗散碧巗間
寄張德常
卜宅近溪西雲煙咫尺迷晝眠同野鶴晨起候林雞舊
種松三徑春栽菊滿畦來禽與青李囊致不封題
送王叔明
連榻卧聽雨劇談清更真少年英邁氣求子不多人仕
禄豈云貴貝琛非所珍當希陋巷者樂道不知貧
寫秋林遠岫圖贈約齋因題
五言韋刺史此地數曾遊無復綠隂静空悲紅樹秋市
聲晨浩浩雲影暮悠悠徵士冲襟勝邀余共茗甌
賦謝王彝齋
不面纔經宿題書細作行心親情戀戀事往意茫茫酒
榼浮松蕊羊腔截玉肪歌詩報佳貺期此共徜徉
三芳圖
丹桂月光落猗蘭琴調清獨憐秋鶴瘦相對夜江橫芳
烈誰先後才華孰重輕道心安有染無物惱閒情
題墨(一作題墨竹)贈李文遠
義興李文遠墨法似潘衡麋角膠偏勝桐花烟更清紫
雲腴泛泛玄璧理庚庚安得龍香劑霜枝寫月明
題畫贈九成
吳山春雨淨江渚暮潮平解䌫欣初霽開帆已到城剡
君有高趣樽酒慰閒情醉吐真丘壑毫端一笑成
畫竹寄張天民
良常南洞口聞有埽塵齋竹影春當戶泉聲夜遶階自
矜霜兔健安有魯魚乖截得青鸞尾因風寄好懷
贈陸隱君
甫里高人後風流有裔孫愛山仍愛畫留饌復留樽每
看雲眠石因尋竹款門今朝嵐翠濕應是雨翻盆
寓法藏禪寺(載宜興縣志)
風雨入城府禪扉三日留清齋聊弄翰曉浴更梳頭石
鉢香烟細經幢樹影稠移舟未褰霽少泊聽鳴鳩
浦城春色圖寫贈遜學
七閩嵐翠合山色浦城高春靄浮青壁晴曛醉碧桃吟
猿儔木客飛瀑亂松濤夢入千峰裏雲霄一羽毛
聞鶯送别鄭徵士
春日陽關道鶯聲滿上林來從金谷曉飛度玉樓隂柳
嫰難分色歌停稍辨音明朝空解語人去落花深
新涼戲呈甘白
閒静幽人宅蕭條樂圃亭炎暑浹旬劇遠山當戶青涼
生猶病瘥愁解如酒醒卧看風篁影落月滿階庭
贈郭本齋
高人郭本齋輕舟東渡淮賣藥不二價向人多好懷世
方憂暍死我豈與時乖欲覓金光草相期弱水涯
畫贈耕雲
戢枻泊清陂禪居獨下帷軒扉雨寥落草木晚離披野
老無機事江鷗更不疑虚舟身世遠萍葉任飄吹
贈陳維寅(有䟦)
(十二月九日夜與維寅友契篝燈清話而門外北風號寒霜月滿地窗戶閴寂樹影零亂吾二)
(人或語或默寤寐千載世間榮辱悠悠之話不以汚吾齒舌也人言我迂謬今固自若素履本)
(如此豈以人言易吾操哉維寅言歸因賦詩并書此為贈慎勿以示顯貴者必大笑以為謬語)
(也十三日瓚書於蝸牛廬中歲壬寅)
陳君有古道夜話赴幽期翳翳燈吐焰寥寥月入帷冰
凘醨酒味霜氣折琴絲明月吳門道寒汀獨爾思
六月六日盧氏客樓對雨一首呈維寅
無家隨地客小閣看雲眠涉夏雨寒甚似秋風颯然舞
鸞悲鏡影飛雁落箏絃好轉船頭去江湖萬里天
題郭天錫畫(并序)
(天錫掾郎與予交最久死别忽忽二十餘載念之悵恨如何可言錫山弓河上玄元道館錫麓)
(玄丘精舍其畫壁最多今或為軍旅之居或為狐兔之窟頹垣遺址風景亦異雖予之故鄉乃)
(若異鄉矣不歸吾土亦已十年因勝伯徵君攜此卷相示為之展玩感慨并叙述其疇昔相與)
(之所以然者其中有不能自已也捉筆淒然久之至正二十三年歲在癸夘十二月十日夜笠)
(澤蝸牛廬中)
郭髯余所愛詩畫總名家水際三义路毫端五色霞米
顛船每泊陶令酒能賖猶憶相過處清吟夜煮茶
十一月一日燈下戲寫竹石霜柯并題
久客令人厭為生只自憐每書空咄咄聊偃腹便便野
竹寒煙外霜柯夕照邊五湖風月迥好在轉漁船
惟允契友工為詩歌而圍棋鼓琴無一不造其妙
雖游名公卿間無意於仕進故寫竹枝奉贈又
賦此詩
岷江陳秀士棲隱闔閭城覓句仍工畫看山不愛名棋
枰消永日琴調寄閒情摩捋鬚髯美春苗紫過纓
寄友
吳淞江上宅青翠映丹楓欲覓幽人去遥憐雅好同珍
圖藏顧陸蓮社憶雷宗聞道秋風夜清琴寫澗松
八月廿日為叔平畫紫芝山房圖并賦
山房臨碧海奕奕紫芝榮雲上飛鳬舄月中聞鳳笙术
烟生石竈竹雪灑茆楹誰見陳高士希夷善養生
有立徵君名其齋曰端居室讀書學道咏歌先王
之遺風扵其中為之題贈
五畝幽人宅端居思泬寥圖書充棟積心跡去人遥卷
慢松風入當階蘭雪飄善求顔子意陋巷樂簞瓢
徐良夫耕漁軒
(僕來軒中自七日至此凡四日矣風雨乍晴神情開朗又與耕雲耕漁笑言娛樂如行玉山中)
(文采自足照映人也喜而賦此詩)
溪水東西合山家高下居琴書忘産業蹤跡隱樵漁積
雨客留宿新晴人趁墟厭喧來洗耳清泚遶前除
至正癸亥秋七月三日乘雨至西園因寫此圖賦
詩以紀勝遊
卜宅清溪上烹茶秋樹根書堂微雨霽石榻古苔痕松
葉飄琴薦荷香罩酒罇邵公敦古道幽尚竟誰論
宿樂圃林居
(予來城郭而暑氣熾甚偶憩甘白先生之樂圃林居不覺數日相與蔭茂樹臨清池誦羲文之)
(象爻彈有虞之南風遂以永日忽忽已淹留久如閒成此詩以寓笑樂耳甲寅六月十六日)
暮投齋館静城郭似山林落月半牀影凉風孤鶴音汀
雲縈遠夢桐露濕清琴喧卑静塵慮蕭瑟動長吟
為耕雲賦山居
高木垂帷密清池拭鏡明蟲書葉字古風織浪紋輕悄
悄悲秋意悠悠惜别情古人雖已矣得失未須驚
示友人
子處窮愁際我居憂患中貪饕如鬼國喜怒屬狙公莫
笑淮隂俛誰同鮑叔風雪汀留雁迹飛舞任西東
題梅花道人墨菜詩卷
肉食固多鄙菜烹元自癯曉畦含露氣夜鼎煮雲腴春
醪時一進林筍與之俱游戲入三昧披圖聊我娛
孤雲用王叔明韻
煙浦寒汀雨吳山楚水春絶無凝滯跡本是不羈人鸛
鶴同棲息蛟龍任屈伸自嗟猶有累斯世有吾身
五言絶句
題臨水蘭
蘭生幽谷中倒影還自照無人作妍㬉春風發微笑
和趙魏公張外史詠玄洲十景
菌山
奕奕三素雲團團如車蓋下有採芝仙游神與天會
羅姑洞
玉晨啓玄扉靈篇㖟飛仙鍊景返洞宮保真億萬年
霞駕海
混淪青瑶流煥爛雲錦光飛軿駕神君宛在旬山陽
鶴臺
胎仙集丹臺真宰降玄居翕忽神飈散燒香禮太虚
桐葉源
密葉蔭方壇珍林寄深谷華源遠莫窮時有幽人宿
玄洲精舍
步虚朝東華高嘯追遠遊玄館㖟妙道逍遥宴神州
紫軒
虚林想遺躅壇館廢仍存落葉藏丹竈清晨雲氣温
隱居松
蒼雲乘白鶴傳說手栽松山室清眠夜千巖聞勁風
玉像龕
玉標明霞秀靈炁混合成流光映金宮雲旆招萬靈
題自畫二首
東海有病夫自云繆且迂書壁寫絹楮豈其狂之餘
青林藏曲密遠水間微茫飛鷺浴鳬處人家半夕陽
夜作古木怪石因題
夜遊西園渚初月光炯炯徙倚巖石下愛此林木影
雨竹
雨過瀟湘渚風生渭水波暮窗揮醉墨翠霧濕煙蘿
二月廿二日潘子素王叔明來訪臨别為寫水傍
樹林圖
積雨開新霽汀洲生綠蘋臨流望遠岫歸思忽如雲
寫竹枝為子中陳君
子中高世士脱帽著黃冠久勵冰霜操虚心共歲寒
題鶴
海月生殘夜遼天入暮秋安期應有待清唳起玄洲
題畫鶴
白鶴何僊僊翠石亦岌岌風日媚幽芳春禽飛相及
題王叔明小畫
餘不溪上路不到已三年范蠡扁舟小披圖思惘然
題夏圭紈扇圖
孰識琴中趣山峩水深深馬史妙於畫無言會古音
題畫三首
筆峰雖小劣景物亦清新蕭瑟風林晚江湖有逸民
杳杳碧山岑森森灌木隂幽亭足清眺臨風聊鼓琴
江城秋雨後竹石曉蒼蒼聊以規摹此留看宿鳳凰
荆溪(載宜興縣志)
荆溪清遠地水秀石幽貞誰識懷歸者終期憒憒情
題秋亭曉色圖
園林夏雨歇旭日照蒼苔誰見竹亭裏孤坐興悠哉
寄友
風雨暮蕭蕭高人共寂寥何時截湘玉踏月夜吹簫
菜圃
食菜雖云美荼苦薺自甘獨勝高陽徒羶葷自飫酣
春江獨釣圖
春洲菰蔣綠江水似空虚望山以高咏釣志(一作意釣)不在
魚
墨竹
明月臨虚(一作書)幌疎篁舞翠鸞獨吟苔石上霜葉媚天
寒
題畫與溥泉
息景憩烟霞澄懷卧丘壑久遲蘇仙君莫驚松上鶴
題畫二首
荆溪山水勝不到十年餘蔣氏遺基上寒藤學草書
雨過黃陵廟風生湘水波當時卸帆處苔石倚喬柯
畫竹為景周寫
脩竹種丹房亭亭枝葉茂青寧忽自生拾取延人夀
題畫贈彦貞二首
翠竹並竒石蒼蒼留古柯眀窗坐相對試問興如何
遠山清欲滴疎林淡生煙春潮晚來急維定渡頭船
贈宋仲温
宋君天下士畫竹能鼓琴來我北渚下相從論古心
題秋林圖(一作陳則題雲林畫林亭遠岫)
雲開見山高木落知風勁亭下不逢人夕陽澹秋影
六言絶句
田舍二首
山鳥下窺窗牖春風時過柴門避世何須鄭谷作書已
絶巨源
映水五株楊柳當窗一樹櫻桃灑埽石間蘿月吟哦琴
裏松濤
畫竹
珍重黃華父子遺風得似洋州松雪於今寞寞房山去
後休休
為曾高士畫湖山舊隱
厭聽殘春風雨捲簾坐看青山波上鷗浮天遠林間鶴
帶雲還
題畫八首
雨過黃陵廟下雲生玉女井邊野雉雊鳴斜日鷓鴣啼
破林烟
官畫溪頭喚渡銅罨山下尋僧水榭汀橋曲曲風林雲
磴層層
高柳喬柯小閣水光山色衡門未老作閒居賦無錢對
北海樽
舟泊溪流曲曲鳥啼烟樹重重獨思白鶴遺址好居五
老雲峰
孝侯廟前雨過罨畫溪頭日曛舊迹如今夢裏春風愁
亂行雲
月下參差雙玉燈前蕭散孤鴻寄興只消毫楮寫懷不
用絲桐
竹上誰彈清淚如鉛春雨斑斑滿眼湘江波浪望窮白
鳥飛還
高樹長松共晚蒼筠野石同貞珍重王家公子翩翩白
鶴神清
南邨草堂
雲溶溶兮履渚波剡剡兮侵扉觀魚泳而自樂狎鷗馴
以不飛
雲溪佳處
誰覓雲溪佳處渚花汀竹迷藏去鶴原邊倚杖浮鷗波
上鳴榔
已酉八月廿六日謾題
田父聊同爾汝狂夫從問如何昔日揮金豪俠今朝苦
行頭佗
題竹
黃陵廟前雨過邯鄲谷口風生愛殺山人清致縱橫淡
寫秋聲
我愛焦君味道筆端點綴清新規模虎兒早歲未窺北
苑入神
題溪山雪霽圖贈以中張君
水影山容黯淡雲林翠(一作細)篠蕭疎誰見重居寺裏雪
晴沙際吟餘
贈潘仁仲
瓶内花簪白鶴庭中池養金魚馴虎只憑丹竈活人惟
留素書
燕乳
燕乳雛成竟去鸞悲影隻難雙借問榮歸故里何如高
卧北窗
壬子十一月五日余遇牧軒於吳門客邸求寫贈
安素高士并賦
石潤苔痕雨過竹隂樹影雲深聞道安素齋裏能容狂
客孤吟
至正癸夘九月望日畫贈勝伯徵君并題
江渚暮潮初落風林霜葉渾稀倚杖柴門閴寂懷人山
色依微
東吳十詠
望洞庭
一望洞庭秋水相看(一作逢)南浦孤篷江干有興騷客閒
居久約漁翁
泛石湖
遥接太湖惘然尚留赤壁圖景越來溪水東西香雪寒
梅飄影
遊靈巖寺
此山勝景玄賞舊遊今日皆非籃輿林間烟暝爛柯谷
口忘歸
登姑胥山
吳王館娃西子兩情斷送長流麋鹿淚沾荒草故人汗
漫重遊
泊橫塘
山寺微茫深渡寒煙蒼莽橫塘杖梢自挑村酒船頭猶
夢漁郎
懷甫里
笻行依依故里石刊翰墨糢糊龐公力田二頃拾遺扁
舟五湖
過盤門
將軍南過吳國魚龍跳下江潮無限吁嗟陳(一作神)跡怕
聞凄凉洞簫
過獨墅
短棹微風窈窕片帆落日橫斜舍傍誰開酒肆牛疲知
是田家
過車坊漾
蕩舟滄波萬頃搖櫓白鷗渚傍不知新月東起回頭過
盡東方
歸闔閭浦
極目煙江盡頭屈指搖城渡口世人不理曲肱自餉黃
雞白酒
題良常草堂圖
(和靖處士嘗賦詩曰山水未深魚鳥少此生猶擬再移居只應天竺溪流上獨木為橋小結廬)
(以中之大父鶴溪先生自金壇移居荆溪因以中相過話處士舊詩戲為圖此)
結屋正臨流水開門巧對長松為待神芝三秀移居華
岳西峰
至正戊戌八月便過岷翁出趙宗漢鴈山高隱圖
索題遂作短句聊博一笑
傑閣突兀雲外細路委曲烟中對嶺臨谿未遠度阡越
陌難通
清閟閣全集卷三
