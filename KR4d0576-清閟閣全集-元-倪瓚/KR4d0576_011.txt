清閟閣全集卷十一
外紀上
雲林遺事(五則)
高逸
署名曰東海倪瓚或曰懶瓚變姓名曰奚玄朗字曰元
鎮或曰玄暎别號五曰荆蠻民淨名居士朱陽館主蕭
閒卿雲林子雲林多用以題詩畫故尤著
雲林有清閟閣雲林堂清閟閣尤勝客非佳流不得入
嘗有夷人道經無錫聞瓚名欲見之以沈香百斤為䞇
紿云適往惠山翼日載至又云出探梅花夷人以傾慕
不得一見徘徊其家瓚密令人開雲林堂使登焉堂前
植碧梧四周列奇石東設古玉器西設古鼎尊罍法書
名畫夷人方驚顧間謂其家人曰聞有清閟閣能一觀
否家人曰此閣非人所易入且吾主已出不可得也其
人望閣再拜而去
張士誠弟士信聞元鎮善畫使人持絹縑侑以幣求其
筆元鎮怒曰予生不能為王門畫師即裂其絹而却其
幣一日士信與諸文士遊太湖聞漁舟中有異香此必
有異人急傍舟近之乃元鎮也士信見之大怒欲手刅
之諸文士力為勸免命左右重加箠辱當撻時噤不發
聲後有人問之曰君被士信窘辱而一聲不發何也元
鎮曰出聲便俗
茆山羽士張伯雨時來謁舟甫至聞報即使二童子邀
於水次及中途又遣二童子迎候及門又遣二童子出
肅雲林久之始出禮意甚恭伯雨以其久不出有難色
詢知沐浴更衣為敬已設遂與定交
元鎮晚年流落泊然居貧有富人厚幣贄謁乃笑曰若
亦知有我乎遂受其幣富人出扇索書元鎮不悅裂其
幣散坐客且謝富人曰吾畫不可以貨取也其人慚退
元鎮素好飲茶在惠山中用核桃松子肉和真粉成小
塊如石狀置茶中名曰清泉白石茶有趙行恕者宋宗
室也慕元鎮清致訪之坐定童子供茶行恕連啖如常
元鎮艴然曰吾以子為王孫故出此品乃略不知風味
真俗物也自是絶交
雲林遺像在人間者甚多大抵皆形似上有張伯雨題
讚雲林古衣冠坐一連牀據梧几握筆伸紙搜吟於景
象之外几上設酒尊一硯山香鼎各一牀倚畫屏籍以
錦茵置詩卷盈束一蒼頭持長柄麈拂立几側一女冠
左持古銅洗右持㪺水器及巾帨之具
元鎮交惟張伯雨陸静遠虞伯勝及覺軒王氏父子金
壇張氏兄弟吳城陳惟宣惟允周正道陳叔方周南老
其他非所知也
詩畫
元鎮詩名傳聞館閣間晚年益肆力吟事走筆信口或
有似唐人為文不蹈襲前人軌轍書逼黃庭畫法入巨
然之室二米有所不逮也陶南邨謂其晚年率略似出
二手殆非知言
雲林徵君以雅潔為人所慕片紙流落亦多珍藏况與
其人之先世者乎此中秋夜一詩及厠纂故體皆寫遺
其鄉鄒惟高者其裔孫元饒以其家故物保之尤謹予
嘗愛雲林詩能脫去元人穠麗之氣而得乎陶柳之法
然世之知之者尚少特以其隠處山林之下耳
雲林子當元末不與陳敬初輩食張氏禄避地雲間以
全其身盖鴻飛冥冥不麗於魚網者也此竹石圖作於
亂定之後乃國朝建元洪武之歲而雲林為書甲子其
意欲效陶靖節耶然不知雲林出處與靖節同否范齋
先生俾予題識因以質之弘治四年七月廿五日延陵
吳寬書
元鎮好僧寺一住必旬日篝燈木榻蕭然晏坐時操紙
筆作竹石小景客求必與一時好事者購之價至數十
金壯年有巨幅雅宜山圖甚為當世所珍元鎮又有雅
宜山竹枝詩二首云雅宜山舊名娜如山盖虞道園所
命名然未若娜如之名近古也
趙松雪孟頫梅道人吳鎮仲圭大癡老人黃公望子久
黃鶴山樵王蒙叔明元四大家也高彦敬倪元鎮方方
壺品之逸者也盛懋錢選其次也松雪尚工人物樓臺
花樹描寫精絶至彦敬等直寫意取氣韻而已今時人
極重之宋體為之一變彦敬似老米父子而别有韻子
久師董源晚稍變之最為清遠叔明師王維穠郁深至
元鎮極簡雅似嫩而蒼或謂宋人易摹元人難摹元人
猶可學獨元鎮不可學也余心始不以為然而未有以
奪之弇州山人王世貞題
潔癖
元鎮既散其田而稅未及推入國朝催科者坌集元鎮
逃去潛於蘆葦中爇龍涎香竟蹤跡得之故柯九思詩
云夜雨推篷寫松石焚香何處獨題詩
光福徐達左構養賢樓於鄧尉山中一時名士多集於
此雲林為尤數焉嘗使童子入山擔七寳泉以前桶煎
茶後桶濯足人不解其意或問之曰前者無觸故用煎
茶後者或為泄氣所穢故以為濯足之用
嘗眷趙買兒留宿别院疑其不潔俾之浴既具寢且捫
且嗅復俾浴不已竟夕不交而罷趙談於人每為絶倒
溷厠以高樓為之下設木格中實鵝毛凡便下則鵝毛
起覆之童子俟其旁輒易去不聞有穢氣也
嘗留客夜榻恐有所穢時出聽之一夕聞有咳𠻳聲侵
晨令家僮遍覓無所得童慮捶楚偽言窗外梧桐葉有
唾痕者元鎮遂令剪棄十餘里外盖宿露所凝訛指為
唾以紿之耳
楊廉夫耽好聲色一日與元鎮會飲友人家廉夫脫妓
鞋置酒杯其中使坐客傳飲名曰鞋杯元鎮素有潔疾
見之大怒翻案而起連呼齷齪而去
元鎮嘗入城訪周南老必先使人投刺南老禮遇特厚
凡燕室柱礎之間必先洗滌然後延坐
元鎮母疾延吳門葛可久治療以所乘白馬載之馬乃
元鎮所極愛者可久素憎其癖疾雨中往途中上下故
以泥汚馬入抵其家元鎮見馬被汚心已不悅迎入書
室復故亂其文博之具元鎮大惡拜其母曰兒欲母速
起故忍之耳兒疾雖死不願其醫矣馬洗數日乃止
元鎮嘗寓其姻鄒氏鄒氏塾師陳子章有婿曰金宣伯
一日來訪鄒翁元鎮聞宣伯儒者倒屣迎之見其容貌
麤率大怒掌其頰宣伯不勝愧憤不見主人而去鄒翁
出頗怪之元鎮曰宣伯面目可憎語言無味不足以當
吾之雅是以斥之也
同郡有富室池舘芙蓉盛開邀雲林飲庖人出饌拂衣
起不可止主人驚愕叩其所以曰庖人多髯髯多者不
潔吾何留焉坐客相顧哄然
閣前置梧石日令人洗拭及苔蘚盈庭不容人跡綠蓐
可愛每遇墜葉輒令童子以針綴杖頭挑出不使點壊
游寓
蹤跡多在松陵笠澤間陸莊有蝸牛廬則其嘗棲止處
荆溪善權離墨銅官其遊甚數嘗避兵泖上有出泖詩
老年遊歴江湖多寓琳宫梵刹有懷歸詩云他鄉未若
還家樂綠樹年年呌杜鵑洪武甲寅還鄉時已無家寓姻
親鄒惟高家是歲中秋鄒氏開宴賞月元鎮以脾疾戒
飲凄然不樂乃賦詩有云紅蠡捲碧應無分白髮悲秋
不自支之句不久竟以是疾卒於鄒氏
飲食
蜜釀蝤蛑初用鹽水略煮才色變便撈起劈開留全殼
螯脚出肉股刴作小塊先將上件排在殼内以蜜少許
入雞蛋内攪勻澆遍次以膏腴鋪雞蛋上蒸之雞蛋才
乾凝便啖不可蒸過橙虀醋供
煮蟹法用生薑紫蘇橘皮鹽同煮才大沸透便翻再一
大沸透便啖凡煮蟹旋煮旋啖則佳以一人為率秖可
煮二隻啖已再煮擣橙虀醋供
黃雀饅頭法用黃雀以腦及翅葱椒鹽同刴碎餡腹中
以發酵麵裹之作小長卷兩頭令平圓上籠蒸之或蒸
後如糟饅頭法糟過香油煠之尢妙
雪盫菜用春菜心少留葉每棵作二段入碗内以乳餅
厚切片盖滿菜上以花椒末於手心揉碎糝上椒不須
多以醇酒入鹽少許澆滿碗中上籠蒸菜熟爛啖之
熟灌藕用絶好真粉入蜜及麝少許灌藕内從大頭灌
入用油紙包扎煮藕熟切片啖之
蓮花茶就池沼中早飯前日初出時擇取蓮花蕊略破
者以手指撥開入茶滿其中用麻絲縛扎定經一宿明
早摘蓮花取茶紙包曬如此三次錫罐盛扎口收藏
糟饅頭用細餡饅頭逐箇用細黃草布包裹或用全幅
布先鋪糟在大盤内用布擁上稀排饅頭其上再以布
覆之用糟厚盖布上糟一宿取出香油煠之冬日可留
半月則旋火炙之
燒鵝洗肉淨以鹽椒葱酒多擦腹内外用酒蜜塗之入
鍋内竹棒閣起鍋内用水一盞酒一盞盖鍋用濕紙封
縫乾則以水潤之用大草把一箇燒不用撥動候過再
燒草把一箇住火飯頃以手候鍋盖冷開盖翻鵝再盖
以濕紙仍前封縫再燒草把一箇候鍋盖冷即熟入鍋
時以腹向上後翻則以腹向下
煮决明法先淨洗入酒瓶内以清茶水貯瓶滿礱糠火
煨一番取出換水浸之切用
元處士雲林倪先生旅葬墓誌銘
長樂王賓撰
雲林姓倪諱瓚字元鎮所居雲林故號雲林先生其家
常州無錫富家至正初兵未動鬻其家田産不事富家
事事作詩人竊笑其為戅兵動諸富家剽剥廢田産人
始賞其有見性好潔盥頮易水數十次冠服著時數十
次拂振齋閣前後樹石常洗拭見俗士避去如恐凂從
王文友讀書文友死殮葬不計所費一如其所親友張
伯雨後伯雨至其家會鬻田産得錢千百緡念伯雨老
不再至推與不留一緡盛年詩名在館閣晚當至正末
飄流中作詩益自喜其詩信口率與唐人語合年七十
四旅葬江陰習里子二孟羽季民孟羽早卒女三其詩
散逸人咸惜之銘曰
捐所憂心何求吁嗟乎其為安所由身何投吁嗟乎其
時蠲所修名何留吁嗟乎其詩
元處士雲林先生墓誌銘
拙逸老人周南老撰
雲林倪瓚字元鎮元處士也處士之志業未及展於時
而有可以傳於世誦其詩知其為處士而已盖自詩法
既變而以清新尚莫克究古雅處士之詩不求工而自
理致冲淡蕭散尤負氣節見於國朝風雅而與虞范諸
先輩埒今板行於世故弗論若處士之世系固不可無
述也按倪之先漢御史寬之裔也十世祖碩仕西夏宋
景祐使中朝留不遣徙居淮甸占籍都梁為時著姓建
炎初五世祖益挈其家渡江而南至常州無錫僑梅里
之祗陀愛其地勝俗淳遂定居焉厥後族屬寖盛貲雄
於鄉高祖伋曾大父淞皆厚德長者隠而弗耀大父椿
父炳勤於治生不墜益隆母蔣氏而處士嚴出也生而
俊爽稍長強學好修性雅潔敦行孝弟而克恭於兄相
其樹立率子弟以田廬生産悉有程度有餘財未嘗資
以為俚俗紛華事其師鞏昌王仁輔老而無嗣奉養以
終其身殁為制服執喪而葬焉若宦遊其鄉客死不能
歸櫬者則割山地以安厝之見義則為不以兒婦人語
解尊官顯人樂與之交於宗族故舊煦煦有恩尤善周
人之急神情朗朗如秋月之瑩意氣靄靄如春陽之和
刮磨豪習未嘗有紈綺子弟態談辨絶人亹亹不倦好
客之名聞於四方名傅碩師方外大老咸知愛重所居
有閣名清閟幽迥絶塵中有書數千卷悉手所校定經
史諸子釋老岐黃記勝之書盡日成誦古鼎彝名琴陳
列左右松桂蘭竹香菊之屬敷紆繚繞而其外則喬木
脩篁蔚然深秀故自號雲林每雨止風收杖屨自隨逍
遥容與詠歌以娛望之者識其為世外人客至輒笑語
留連竟夕乃已平生無他好玩惟嗜蓄古法書名畫持
以售者歸其直累百金無所靳雅趣吟興每發揮於縑
素間蒼勁妍潤尤得清致奉幣贄求之者無虚日晚益
務恬退棄散無所積屏慮釋累黃冠野服浮游湖山間
以遂肥遯丰采愈高不為謟曲以事上官足跡不涉貴
人之門與世浮沈恥於衒暴清而不汚將依隠焉世氛
頗淨復往來城市混跡編氓沈晦免禍介石之操皦然
不渝年既老而耳益聰目益明飲啖步履不異壯時氣
貌充然其所養可知矣處士所著有稿句曲張天雨錢
塘俞和愛之為書成帙藏於家洪武甲寅十一月十一
日甲子以疾卒享年七十有四娶蔣氏先處士七年卒
子二長孟羽字騰霄號碧落次季民字國珍號耕逸又
號蓬居女三長適徐瑗次適陸頤幼為母舅蔣氏女孫
男女若干人既以某年某月日奉柩葬於無錫芙蓉山
祖塋之下而刻石識歲月且遵治命來徵銘余辱游於
處士甚久處士來吳嘗主余家山肴野蓛促席道故舊
間規其所偏未嘗愠見或吟詩作畫縱步徜徉今年秋
仲留詩為别而孰知遂成永訣乎余少處士七歲而將
衰行將與草木俱腐何足以任其託乎雖然詎可恝然
亡言乎輒舉其概為銘以畀之聊以紓余哀云耳銘曰
受才之美有其時曷賈弗售卒不施依隠玩世與時違
安常處順全吾歸嗇不使禄昌載詩寢言歌之其聲希
没而不朽惟在兹
雲林倪先生墓表張端著
姑蘇知府何良篆額
雲林諱瓚字元鎮清姿玉立冲淡淳雅得之天然多讀
書禮樂制度靡不究索所作詩畫自成一家瀟灑穎脫
若非出於人為者至正間與歐虞范揭諸老詩鳴埒聯
屬姓名板行於世日晏坐清閟閣於世累泊如也或作
溪山小景人得之如拱璧家故饒於貲不以富為事有
潔癖所建雲林堂逍閒仙亭朱陽賓館雪鶴洞海岳翁
書畫軒齋閣前植雜色花卉下以白乳甃其隙時加汛
濯花葉墮下則以長竿黏取之恐人足侵汚也出入則
以書畫舫筆牀茶竈自隨清閟閣藉以青氊設紵履百
兩客至易之始入雪鶴洞以白氊鋪之几案則覆以碧
雲箋見俗士索錢則置錢於遠所索者自取之恐觸其
衣也一盥頮易水數十次冠服數十次振拂一日棄田
宅曰天下多事矣吾將遨遊以玩世自是往來五湖三
泖間二十餘年多居琳宫梵宇人望之若古仙異人後
歸鬻田産厚葬從學師王文友所交張伯雨後至其家
念老不再至千百緡推與之不留一緡其輕財恢量如
此
明統志
元倪瓚無錫人博學好古工詩畫家故饒貲一旦舍去
曰天下多事矣乃往來五湖三泖間人望之若仙去
錫山志
元倪瓚字元鎮先字泰宇伯父煥績學礪行元辟桂陽
主簿不就父炳性清約不妄交安居自得澹如也瓚清
姿玉立有潔癖好讀書禮樂制度靡不究索為詩雅淡
有理致日坐清閟閣不涉世故間作溪山小景人得之
如拱璧家故饒貲一日棄田宅去往來五湖三泖間二
十餘年多居琳宫梵宇人望之若古仙異人其師鞏昌
王文友老而無嗣瓚奉養以終其身殁為殮葬瓚號雲
林有詩集年七十有四卒子二曰孟羽曰季民
晉陵崇祀先賢傳
元處士倪雲林先生名瓚字元鎮無錫人清姿玉立好
讀書禮樂制度靡不究索為詩雅淡日坐清閣不涉世
故家故饒貲知天下將亂一日棄田宅去孤舟蓑笠載
竹牀茶竈飄遙五湖三泖間多居琳宫梵宇人望之若
古仙異人偽吳張士誠招之不往其弟士信致幣及絹
百匹冀得一畫先生裂其絹而立返其幣一日士信偕
諸文士游湖聞異香縷縷出自菰蘆中搜得先生箠之
幾死終不開口一時文士在士信左右者力救得免人
問曰何以無一言曰開口便俗從此超然遠遯不罹其
難亂平還里隠居不仕并日而食有富人厚為餽遺徐
出扇索書艴然曰吾書何可貨取也富人慚而退則亟
以所遺散諸客晚益喜作詩評者謂在陶韋岑劉之間
論曰處士棄田宅近俠裂絹近節自全近智亂平不仕
近獨行要自天性伉爽出之非有貴於節俠智與獨行
而為之者也
倪雲林先生小傳
瓚字元鎮無錫人其先以貲雄一郡元鎮不事生産強
學好修所居有閣名清閟藏書數千卷手自勘定鼎彝
名琴陳列左右松篁蘭菊敷紆繚繞性好潔盥頮易水
冠服振拂日以數十計齋居前後樹石頻煩洗拭見俗
士避去如恐凂至正初天下無事忽盡鬻其家産得錢
盡推與知舊人皆竊笑及兵興富家盡被剽掠元鎮扁
舟箬笠往來湖泖間人始服其前識也洪武七年元鎮
七十有四始還鄉里寓其姻鄒惟高家遂死鄒氏楊鐵
厓云元鎮詩材力似腐而風致近古句曲張天雨錢塘
俞和為繕寫其藁於家長樂王賓志其旅葬吳人周南
老志其墓皆曰元處士雲林先生云
題贈雲林高士(載錫山志)虞集
鮑謝才情世不多手封詩卷寄江波宅邊東海鯨魚窟
好著輕舟一釣蓑
次韻謝别元鎮張天雨
平生好遊意於世未數數誰能長隠几局促守南郭君
家雲林幽夢寐所棲泊顧余衰白久一見當叱齶鳳雛
世未識夙昔有成約白衣造齋閣清童觸鈴索浪迹何
由拘進退惟野鶴向來濟勝具不借猶可著他山好泉
水揮弄還自酌時禽集芳藂文魚躍陰壑到處一巵酒
風軒看花落野蓛間侯鯖提攜出絲絡生意亦云厚未
厭此客惡外人那得知孤雲豈無托不見塜纍纍安用
綬若若期之采真遊取味在藜藿
飲元鎮玄文館
親知貴浹密屢此良燕會堂陛自崇廣促席歸卧内說
詩盛使氣屈節高李輩更端輒笑謔知節已霑醉玲瓏
雨花飄蕭屑風竹碎政使韓伯休移牀夜相對
次元鎮遊虎丘韻
振履稍踐危援藤遂支滑尚餘金玉氣山川相暎發沼
吳不滿眼軒中樹如髮花覆闔閭城石繞生公塔適與
幽人攜及兹暮春月坐久得忘言移䩳蔭清樾
雪中用元鎮見懷韻
郊邑乍飄瞥林岫皓已盈陽簷凍羽墜陰壁素苔生擁
衣一再起挈壺時復傾高卧足自了饑寒逼人情
為元鎮題所藏趙松雪著色便面
誰寫面屏松石岡斷煙平楚間微茫障塵不借蒲葵影
弄翰同歸粉墨嚢驢背書生猶洛下鷗波亭子只山陽
憑君更倩盧鴻一滿把清風畫草堂
蝶戀花(清明日去梁溪元鎮買舟追送未至戱題所坐船窗)
雨舘幽人朝睡美好趁春晴茶竈隨行李九朵芙蓉青
似洗天河一夜增新水相送殷勤煩至禮燕子無情
不管帆檣起錯恨分風三十里清明小住為佳耳
訪元鎮不遇楊維楨
霜滿船篷月滿天飄零孤客未成眠居山久慕陶弘景
蹈海深慚魯仲連萬里乾坤清似水一窗燈火夜如年
白頭未遂終焉計猶欠蘇門二頃田
寄雲林
祗陀山下問幽居新長青松七八株見說近前丞相怒
歸來自寫草堂圖
迂父於人久絶交文章出口未全膠權門喜怒徂三四
何用揚雄賦解嘲
同倪雲林王伯純飲散過大姚江
大姚江頭風乍稀小陸宅前人獨歸霜楓紅於大藥染
沙鳥白似孤雲飛持螯把酒一生足食蛤踞龜千劫非
雪灘水落獨無恙留借老夫為釣磯
謝元鎮惠古製筝
神絃泣斷三千年秦聲錚錚十三絃莫憑小姜寫哀烈
中有長城窟水鳴嗚咽長城將軍製猶昨何處孤桐有
遺斵祗陀丈人聰五音律應黃鐘度協朔道人十五吹
叢簫挑心起舞玉女腰丈人好事持寄似琴臺一夜啼
春嬌拂丹絃促冰柱請君更張為君鼓迴風一陣散瓊
花玉雁飛來鳳皇語君不見功名盛極謝東山髯伊柱
上淚斑斑
寄雲林四絶句鄭元祐
雲飛仍是舊雲林尚想燈前酒盞深留得經霜梅蕊在
暗香來處尚堪尋
燖雞湯鼎大蘇公命與妖蟇白月同萬里清光復舊日
桂香仍滿一輪中
寒星在罶虎當蹊豶首牂羊不療饑鼻息吹笙耳如鋸
裴旻空向北朝歸
經鋤齋外梅花月曾照幽人紙帳眠回首三年幾圓缺
塵埃堆垜白雲篇
懷雲林
覽古樓高桂影寒飛觴不厭接清歡天香落盡黃金粟
軟語何由接夜闌
次雲林韻高啓
雲林已白頭猶有晉風流愛寫滄州趣閒來玄館遊茶
煙秋淡淡竹雨暮翛翛欲向南池水長留清翰舟
寄倪隠君
名落人間四十年綠蓑細雨自江天寒池蕉雪詩人畫
午榻茶煙病叟禪四面荒山高閣外兩株疎柳舊莊前
相思不及鷗飛去空恨風波滯酒船
次雲林見寄韻
老來詩陣尚堂堂過宿曾留讓大牀病驥可堪迷遠道
孤松只合在高岡蕭蕭髩影驚寒色渺渺雲山歛夕光
莫道欲歸無好處便尋勾漏與華陽
草滿當年食客堂一身投老寄僧牀秋風吟怨哀蘭浦
暮雨行愁苦竹岡任俠豈能諧薄俗養和且為駐頽光
酒錢十萬今誰送獨嗅黃花對夕陽
訪雲林留飲華幼武
軒窗玉潔無塵迹梧竹風高夏日清池上綠陰分野色
花間黃鳥帶春聲移尊近水延餘醉寫畫留人欵别情
一出山莊路何限客衣慈母意難平
答雲林閔雨見寄
十日不見天宇青城上雲氣如愁生擬移茅屋近山住
頗訝漁舟平地行巫峽漏天常是雨楚江沃壤獨宜晴
羲和六龍馭白日借問孰處揚光晶
過元鎮林居陳惟允
高齋閴寂傍湖渚地僻林幽來者稀綠陰當戶子規呌
草色滿簾蝴蝶飛主人久得棲遁趣過客暫息風塵機
春來水深可把釣况有苔石臨柴扉
登樓有懷元鎮
清晨獨倚樓秋色淨如洗山青雲弄姿江白風初起心
隨沙鳥閒目送征帆駛對景每懷人相看隔千里
寄雲林
高人只在南湖住來踏扁舟往見之詩到每驚陶謝句
别來空負范張期花明曉日啼黃鳥谷暖春風長紫芝
此日幽居想無事水光山色隔簾帷
寄倪元鎮謝應方
詩中有畫畫中詩輞川先生伯仲之襟懷不著一事惱
姓名只恐多人知竹籜裁冠晨沐髮蓮蓬洗硯晚臨池
數年同飲吳江水明月清風有所思
倪元鎮過婁江寓舍因偕智愚隠游姜公墩得如
字
秋暑鼓餘勇懷抱方焚如故人江上來風雨與之俱遂
令沸湯鼎化為寒露壺幽尋陟崇丘飄飄素霞裾同遊
得名緇吟嘯興不孤大樹倚高盖小酌懽有餘三江五
湖上羣峰開畫圖獨憐我鄉土烟塵尚糢糊安知艱虞
世得此暇日娛一笑百慮忘松風奏笙竽
寄雲林包英
不待兵戈即遠移吳松江上住多時從容只為知幾早
阻絶應知會面遲甪里正堪商谷隠龐公未赴鹿門期
山林搖落空相對每切停雲一賦詩
又王逢
笠澤雨晴煙霧除放船適逢倪隠居黃河泰華意氣若
金薤琳瑯書畫如路浮箬葉湛春酒水落桃花炊鱖魚
莫嫌忘形禮法在難得合併憂患餘
又胡奎
昔聞公孫渾脫舞今見書法有張顛君能高歌白雪調
我欲笑拍洪厓肩玉堂皓鶴久無信青李來禽真可憐
洞庭春水碧於酒細雨綠蓑須放船
又沈秋田
隠迹懷東老詩狂慕浪仙百壺千日醖雙槳五湖船載
籍通芸閣征輪歇葑田鄉評有月旦未覺虎頭賢
又夢觀
禪榻清談屢有期茶烟想見鬢絲垂春風水榭停蘭槳
夜雨和山寫竹枝甲煎沈香都入夢新蒲細柳總堪悲
鸊鵜飛處重相憶擬和樊川五字詩
又周彝(悅道)
九月江南屬授衣樂遊猶自不言歸波清笠澤鱸魚上
霜冷蘇臺旅雁飛圖畫已留吳郡滿綈袍還歎故人稀
高軒夜寂驚寒雨風振幽篁獨掩扉
又王嘏(伯純)
赤水丹山隔兩塵麻姑書信莫辭頻久知鴻寳飛騰術
獨許青雲磊落人賓戱能消春晝永茗香聊試石泉新
東風回首松陵道重擬攜書與卜隣
對雪懷倪雲林陸宣(後改號天游)
徘徊急雪隨風舞次第疎梅繞路開身世飄零愁作客
道途艱阻老相催倪寬久矣無書札阮籍何妨醉酒杯
歲莫天寒人事盡江邨牢落更堪哀
崇丘贈元鎮陳基
丘崇崇兮下有流水樹森森兮匪櫟伊梓彼櫟孳兮且
壽梓棄為薪兮於材何有造物孔仁兮將誰歸咎
題元鎮笠澤齋居秦約
春流帶江郭雅致屬蕭齋魚鳥會心處圖書引興佳游
雲生曲几飛絮落空階笠澤高風在非君孰與偕
松陵留别倪元鎮高士
佳賓已散千金盡小畫兼題五字奇邂逅松陵慨今昔
酒壺茶椀髩如絲
送楊義甫訪雲林子王冕
父子翩翩孰與儔雲林清氣逼高秋牙籖耀日書充屋
彩筆凌煙畫滿樓既是有樽開北海豈云無榻下南州
相逢一笑如知已不必人間萬戶侯
懷雲林雲溪
白石兮齒齒碧流兮潺潺古桂兮條達孤峰兮巉巗春
已去兮花落雨將歇兮雲間慨山人兮不返嗟夕鳥兮
知還彼冥鴻兮遠舉渺高峰兮難攀
寄雲林焦伯誠
孤松秀挺挺桂樹綠團團我欲歌招隠疇能賦考槃美
人杳何許遺佩藹芳蘭雲歛遙岑碧空江生暮寒
題雲林先生小像張真人
才之英德之精坐松石儼像形噫安得斯人兮復生
題清閟閣二首陳方(子貞)
門前灌木春啼鳥屋畔長松夜宿雲剪得蒲苗青似髮
燒殘香篆白成文偶同杜老惟躭句遂訝顔淵不茹葷
境勝固應天所惜品題瀟灑最憐君
湘簾半捲雲當戶野鶴一聲風滿林纔立簟紋波細細
又疑墻影雪隂隂竹搖棐几常開帙花落藜牀獨抱琴
不謂世間能得此恍然飛屩駐仙岑
題雲林堂劉邦輔
永和遺墨付行雲天地逍遙七十春惟有雲林舊時月
至今猶照昔年人
輓雲林先生夏雪洲
幾年旅櫬暨陽東今日遷歸古隴中秘閣雲林成姓氏
畫圖詩卷播高風舉杯欲酹情何切掛劍長吁墓已空
回首芙蓉山下路禁烟時節雨濛濛
題雲林墓(載錫山志)韓奕
一壟與田平青青薺麥生耕犂他日慮掛劍故人情詩
畫名空在山林夢亦清不堪寒食節落日杜鶻聲
題雲林先生顧正誼(仲方)
元鎮高潔士世外托幽襟棄捐千金産獨抱五湖心笑
傲烟霞際逍遙松桂陰峨峨青閟閣古鼎燦成林牀頭
荀勖尺窗下孫登琴好潔終成癖耽書自為淫剪桐因
唾染洗馬為泥侵畫竹寫逸氣冷然冠古今予意在山
水蹤跡每相尋異代堪同調與爾結知音
清閟閣全集卷十一
