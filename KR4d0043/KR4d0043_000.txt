金氏文集别集類二(宋)
提要
(臣)等謹案金氏文集二卷宋金君卿撰君卿
字正叔浮梁人江西通志載君卿登慶歷進
士累官知臨川權江西提刑入為度支郎中
洪邁夷堅志載君卿讀書浮梁山一條稱其
策高科歷郡守部使者積代至度支郎中與
通志相合然亦不詳其事迹考曾鞏元豐類
稿有衛尉寺丞致仕金君墓誌銘一篇乃為
君卿父温叟而作稱温叟四子君著君佐君
卿君佑皆舉進士君卿以皇祐二年官秘書
丞五年官太常博士得以褒崇其親其敘述
頗詳又稱君卿方以材自起於貧賤欲以其
所為為天下慨然有志則其人亦非碌碌者
也宋史藝文志載金君卿集十卷江西通志
作十五卷考永樂大典載是集有富臨原序
一篇稱臨川江明仲求遺稿編成十五卷號
金氏文集則宋志稱十卷者悞矣原本久佚
今掇拾永樂大典所載僅得十之一二然北
宋文集傳者日稀此本尤世所罕見殘珪碎
璧彌少彌珍謹以類編次分為上下二卷集
中所作有文彦博韓琦生日詩范仲淹移鎮
杭州次韻詩和毆陽修潁州西湖及芍藥二
詩是君卿所與遊者皆一代端人正士故詩
文皆清醇雅飾猶有古風陳災事貢舉諸疏
剴切詳明尤為有禆世用又如和介甫寄安
豐張無儀一首即用臨川集中安豐張令修
芍陂之韻而据君卿詩知張字為公儀為李
璧注所未引又和曾子固直言謫官者一首
檢元豐類藁無其原唱知此篇為鞏所自刪
均可互資考証富臨序稱君卿長于易嘗著
易說易箋今並不存猶有傳易之家一篇具
載傳授本末疑即易說前所載之叙錄今既
無可考姑並附於集末焉乾隆四十六年三月
恭校
總纂官(臣)紀昀(臣)陸錫熊(臣)孫士毅
總校官(臣)陸費墀
原序
金氏文集故尚書度支郎中金公之文也公諱君卿字
正叔少穎悟善屬文康定中文正范公出守鄱陽延致
門館議論縱横聞望卓著踰冠舉進士登甲科治五經
尤長於易嘗撰易說易箋自謂可以起諸儒之膏肓清
輔嗣之耳目者矣仁宗時公以便親調官江左最為疎
遠屢上封章極言利病即毁其奏藳故今傳者十無一
二也知制誥曾子固嘗誌先府君諫議墓以為公能以
才自起於貧賤欲以所為為天下慨然有志者也至和
中公上封事乞建國根本此人所未敢言者公不畏逆
鱗之怒而引文景光明故事以言之此足見公之志也
公所至之地興修學校教導諸生自公之暇常為詩篇
言詞絢美文格清新有韓柳之風焉故所進仁宗輓詞
五篇翰苑中編為卷首所作賦詩尤為藻麗文正公嘗
榜公賦於郡庠以為格式詳議法律皆主平恕銘誄傳
序公正不欺時人稱公有良史之才也神宗更立法度
以底於治故公受命出使皆兼數職奉行制詔綽有條
理熙寧中降勅書奬諭曰爾使於遠方盡瘁乃事推我
新令為天下先此又足見其匡君澤物之用心也公以
憂勤成疾享年不永噫倘使公遭遇其時居卿相之任
則澄清天下未易量也臨川江君明仲學出於公而不
忘公善誘之力求公遺稿十得其一編成十五卷號金
氏文集以臨嘗參佐於公實知公之所存惠然見借誦
讀再四如覿其顔采命筆為序庶幾垂信於後世俾觀
公之文即知公之所存也遠矣公之登科入仕治已化
民備於墓碑今吏部侍郎彭公器資之所作也載於集
後元祐六年五月日序富臨撰
