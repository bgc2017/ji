五百家注昌黎文集卷三十二
宋魏仲舉編
碑誌銘
唐故司徒兼侍中中書令贈太尉許國公神道
碑銘
(韓曰韓弘新史有傳多本碑詞傳間有誤處當以碑為正盖淮西之役弘為行營都統公)
(為行軍司馬其知弘非一日也今本止云許公神道碑銘)
韓姬姓以國氏(任曰世本曰曲沃桓叔成師之子曰韓萬萬子求伯求伯子子輿子輿子厥遂)
(以韓為氏故云嚴曰唐韻云韓姓出自唐叔虞之後曲沃桓叔之子萬食邑於韓因以為氏代為晉卿後分晉)
(為國韓為秦滅復以國為氏出潁川後避王莽之亂居南陽)其先有自潁川徙陽夏
者(夏音賈)其地於今為陳之太康(祝曰秦滅韓以其地為潁川郡陽夏隋改為太)
(康)太康之韓(補注新舊史皆言弘滑州匡城人)其稱盖久然自公始大
著公諱弘公之父曰海為人魁偉沉塞以武勇游仕許
汴之間寡言自可不與人校(一作交)衆推以為鉅人長者
官至遊擊將軍贈太師娶鄉邑劉氏女生公(補注海二子弘充)
是為齊國夫人夫人之兄曰司徒玄佐有功建中貞元
之間為宣武軍帥有汴宋亳潁四州之地(孫曰建中二年正月以宋)
(州刺史劉玄佐為汴宋亳潁節度使)兵士十萬人公少依舅氏讀書習騎
射事親孝謹偘偘自將(祝曰偘偘和樂貌三輔皇圖偘偘誾誾口旱切一作侃侃)
不縱為子弟華靡遨放事出入敬恭軍中皆目之嘗一
抵京師就明經試退曰此不足發名成業復去從舅氏
學將兵數百人悉識其材鄙怯勇指付必堪其事司徒
歎竒之士卒屬心(屬之欲切)諸老將自以為不及(將下一有皆字)司
徒卒(孫曰貞元六年三月玄佐卒)去為宋南城將(孫曰玄佐卒年四月以其子士寧代)
(為使九年十二月軍亂逐士寧以副使李萬榮為使弘出為宋州南城將)比六七歲汴軍連
亂不定(孫曰貞元十二年七月萬榮病其子迺自稱兵馬使軍亂逐迺以董晉為節度使十五年二月)
(晉卒以行軍司馬陸長源為使軍亂殺長源以宋州刺史劉逸淮為使)貞元十五年劉逸
淮死(孫曰九月逸淮卒)軍中皆曰此軍司徒所樹必擇其骨肉
而為士卒所慕頼者付之今見在人莫如韓甥且其功
最大而材又俊即柄授之而請命於天子天子以為然
遂自大理評事拜工部尚書代逸淮為宣武軍節度使
(樊曰弘事逸淮為都知兵馬使逸淮死汴軍懷玄佐之惠以弘長厚共請為留後環監軍請表其事朝廷許之)
(自試大理評事檢校工部尚書充宣武軍節度副大使知節度事)悉有其舅司徒之兵
與地衆果大悦便之當此時陳許帥曲環死(韓曰貞元十五年八)
(月陳許節度曲環卒)而吳少誠反自將圍許求援於逸淮啗之以
陳歸汴使數輩在館公悉驅出斬之選卒三千人會諸
軍擊少誠許下(孫曰貞元十五年九月少誠圍許初少誠密與逸淮謀因曲環卒襲陳許會逸)
(淮卒其使數輩在傳舍弘喜獲節鉞即斬其人以聞立出軍三千助禁軍共討少誠敗之)少誠失勢
以走河南無事公曰自吾舅殁五亂於汴者吾苖&KR1573;而
髮櫛之幾盡(樊曰淮南子聖人之用兵也櫛髮&KR1573;苗所去者少而所利者多舊注&KR1573;除田草也)
(&KR1573;呼豪切)然不揃刈(揃滅也與翦同不下或有一字)不足令震駭(一作駴音駭祝)
(曰周禮鼓皆駴注疾雷擊鼓曰駴)命劉鍔以其卒三百人待命于門數
之以數與於亂自以為功并斬之以徇血流波道(樊曰汴州)
(自士寧之後軍益驕恣又長源遇害頗輕主帥弘視事數月皆知其人有郎將劉鍔者兇卒之魁也弘欲大振)
(威望貞元十六年三月弘引短兵於牙門召鍔與其黨三百數其罪斬之血流道中)自是訖公之
朝京師二十一年莫敢有讙呶叫號於城郭者(祝曰讙譁也詩)
(以謹惛呶注惛呶猶讙譁也讙音歡呶尼交切)李師古詐言起事(詐一作作)屯兵
于曹以嚇滑帥(嚇虚訶切)且告假道公使謂曰汝能越吾界
而為盜邪有以相待無為空言滑師告急公使謂曰吾
在此公安無恐(一無安字)或告曰翦棘夷道兵且至矣請備
之公曰兵來不除道也不為之應師古詐窮變索遷延
旋軍(孫曰貞元二十一年正月德宗崩順宗即位東平諸師李師古發兵屯西境以脅滑州時告哀使未至)
(道義成牙將有自長安還得遺詔者節度李元索以師古鄰道遣使密示之師古欲乘國喪侵噬鄰境乃集將)
(士謂曰聖上萬福而元素忽傳遺詔是反也遂杖元素使者發兵屯曹州且告假道於汴及聞順宗即位乃罷)
(兵)少誠以牛皮鞵材遺師古(鞵與鞋同戶佳切)師古以鹽資少
誠潜過公界覺皆留輸之庫曰此於法不得以私相餽
田弘正之開魏博(孫曰元和七年十月以田弘正為魏博節度使)李師道(孫曰元和)
(元年閠六月東平帥李師古卒其弟師道代之)使來告曰我代與田氏約相保
援今弘正非其族又首變兩河事亦公之所惡我將與
成德合軍討之敢告公謂其使曰我不知利害知奉詔
行事耳若兵北過河我即以兵取曹師道懼不敢動弘
正以濟(一無濟字)誅吳元濟也命公都統諸軍(孫曰元和十年二月山南)
(東道節度嚴綬為賊所襲退守唐州汴州當兩河賊之衝要朝廷慮弘有異志欲以兵柄授之而令李光顔烏)
(重裔實當旗鼓九月以弘充淮西行營都統使)曰無自行以遏北寇公請使子
公武以兵萬三千人會討蔡下(樊曰弘為都統實不離理所令其子公武率兵)
(三千隸光顔軍弘雖居統帥隂為逗遶之計每聞捷至輙不怡)歸財與糧以濟諸軍卒
擒蔡姦於是以公為侍中而以公武為鄜坊丹延節度
使(孫曰元和十二年十一月錄平淮西功加弘檢校司徒兼侍中封許國公罷都統公武檢校左散騎常侍)
(充節度使)師道之誅公以兵東下進圍考城克之遂進迫曹
曹寇乞降(樊曰元濟既平弘懼元和十三年九月自將兵擊李師道圍曹州十四年正月拔考城殺)
(三千餘人)鄆部既平公曰吾無事於此其朝京師天子曰大
臣不可以暑行其秋之待公曰君為仁臣為恭可矣遂
行既至獻馬三千匹絹七千匹(一作絹五千匹一作絹三千匹一作絹五十萬)
(匹)他錦紈綺纈又三萬金銀器千(樊曰元和十四年二月李師道誅收復河)
(南十二州弘大懼因請入朝七月携汴之牙校千人入覲宴賜加等弘獻馬三千絹五千雜繒三萬金銀器千)
而汴之庫廐錢以貫數者尚餘百萬絹亦合百餘萬匹
馬七千糧三百萬斛兵械多至不可數初公有汴承五
亂之後掠賞之餘且斂且給無宿儲至是公私充塞至
於露積不垣冊拜司徒兼中書令(孫曰弘三上章堅辭戎務願留京師奉朝)
(請八月守司徒兼中書令)進見上殿拜跪給扶贊元老經體不治細
微天子敬之元和十五年今天子即位公為冢宰(韓曰元和)
(十五年正月穆宗即位以弘攝冢宰)又除河中節度使(韓曰元和十五年六月以本官為河)
(中尹河中晉絳節度觀察等使)在鎮三年以疾乞歸復拜司徒中書令
(韓曰長慶三年請罷戎鎮三表從之十月依前守司徒兼中書令)病不能朝以長慶二
年十二月三日薨於永崇里第年八十(補注新舊史皆云年五十八)
罷朝三日贈太尉賜之布粟(韓曰弘卒賻絹二千疋布七百端米粟千石)其
葬物有司官給之京兆尹監護明年七月某日葬於萬
年縣少陵原京城東南三十里楚國夫人翟氏祔子男
二人長曰肅元某官次曰公武某官肅元早殁公之將
薨公武暴病先卒(孫曰是歲閏十月公武卒)公哀傷之月餘遂薨無
子以公武子孫紹宗為主後汴之南則蔡北則鄆二寇
患公居間為巳不利卑身佞辭(卑一作畢)求與公好薦女請
昏使日月既至不可得則飛謀釣謗(釣一作鈎)以間染我(染一)
(作諜)公先事候情壞其機牙姦不得發王誅以成最功定
次孰與高下公子公武與公一時俱授弓鉞處藩為將
疆土相望公武以母憂去鎮公母弟充自金吾代將渭
北(孫曰元和十二年十一月以公武為渭北鄜坊節度使十四年十一月以母憂去官十五年正月以弘弟)
(充代公武鎮渭北)公以司徒中書令治蒲于時弟充自鄭滑節
度(一有使字)平宣武之亂以司空居汴(樊曰長慶二年七月汴州逐節度李愿立)
(牙將李界為留後充自義成節度徙鎮宣武八月汴州監軍斬界降充入汴州詔加充檢校司空)自唐
以來莫與為比公之為治嚴不為煩止除害本不多教
條與人必信吏得其職賦入無所漏失人安樂之在所
以富公與人有軫域(軫一作畛)不為戲狎人得一笑語重於金
帛之賜其罪殺人不發聲色問法何如不自為輕重故
無敢犯者其銘曰
在貞元世汴兵五猘(祝曰猘狂犬也自劉玄佐死汴州五亂猘居例切)將得其
人衆乃一愒(祝曰愒息也與憩同詩不尚愒焉愒丘例切)其人為誰韓姓許
公磔其梟狼(磔陟格切)養以雨風桑榖奮張厥壤大豐貞元元
孫(韓曰貞元皇帝之孫憲宗)命王我宇公為臣宗處得地所(一作處處得所)
河流兩壖(祝曰壖江河邊地前漢坐侵廟壖為宫壖而緣切)盜連為羣雄唱雌
和首尾一身公居其間為帝督姦察其嚬呻與其睨眴
(祝曰睨眴眩也又目動貌淮南子視焉無眴孫曰邪視也睨音詣眴音苟)左顧失視右顧
而跽(巨几切)蔡先鄆鉏三年而墟槁乾四呼終莫敢濡常
山幽都(補注常山成德軍幽都幽州也)孰陪孰扶(陪一作信一作悖)天施不畱
(施一作地)其討不逋許公預焉其賚何如悠悠四方既廣既
長無有外事朝廷之治許公來朝車馬干戈相乎將乎
(補注言官兼將相也)威儀之多將則是矣相則三公釋師十萬歸
居廟堂上之宅憂(補注上謂穆宗)公讓太宰養安蒲坂(孫曰元和十五)
(年六月出鎮河中)萬邦絶等有弟有子提兵守藩一時三侯人
莫敢扳(祝曰扳引也春秋傳扳引而立之與攀同又音班)生莫與榮殁莫與令
刻文此碑以鴻厥慶(補注鴻大也)
柳子厚墓誌銘
(韓曰公元和十五年九月二十二日始自袁州召還此誌作於袁州公之誌子厚詳矣其祭文)
(推許尤厚劉夢得祭子厚文曰退之承命改牧宜陽勒石垂後屬于伊人其後序其集曰子厚)
(之喪昌黎韓退之誌其墓且以書來弔曰哀哉若人之不淑吾嘗評其文雄深雅健似司馬子)
(長崔蔡不足多也安定皇甫湜於文章少推許亦以退之之言為然凡子厚之名氏與仕與年)
(暨行巳之大方有退之之誌若祭文在夢得與子厚俱以文推及誌其墓夢得則屬于公而不)
(敢當公之文在當時為儕輩所服如此)
子厚諱宗元七世祖慶(孫曰慶字更興河東解人)為拓跋魏侍中封
濟陰公(孫曰慶仕周為宜州刺史封平齊縣公)曾伯祖奭(樊曰慶子則則子奭字子燕)
為唐宰相與褚遂良韓瑗俱得罪武后死高宗時(孫曰永徽)
(二年正月以奭同中書門下三品五年六月罷相貶象州刺史為許敬宗等所搆就州殺之高一作中)
皇考諱鎮(韓曰則弟旦字匡德周中書侍郎旦子楷濟房蘭廊四州刺史楷子子夏徐州長史子夏)
(子從裕滄州淸池令從裕子察躬湖州德淸令察躬子鎮)以事母棄太常博士求為
縣令江南(孫曰鎮丁母憂服除吏部命為太常博士鎮曰有尊老孤弱在吳願為宣城令從之)其
後以不能媚權貴失御史(樊曰肅宗平賊鎮上書言事擢左衛率府兵曹佐郭子儀)
(朔方府三遷殿中侍御史以事觸竇參貶蕞州司馬)權貴人死乃復拜侍御史號
為剛直所游皆當世名人(樊曰宗元作先友記鎮所厚者六十六人且曰先君之所)
(與友凡天下之善士舉集焉)子厚少精敏無不通達逮其父時雖少
年已自成人能取進士第(樊曰貞元九年登第年二十一德宗問曰得無以朝士子)
(冐進者乎有司以聞上曰是故抗姦臣竇參者邪吾知其不為子求舉矣)嶄然見頭角(祝曰選嶄)
(絶峯殊狀注險峻貌楚辭何山石之嶄岩注石高貌嶄士咸切又士減切)衆謂柳氏有子
矣其後以博學宏詞授校書郎(孫曰貞元十四年中此科以將士郎守集賢殿)
(正字)藍田尉雋傑廉悍議論證據古今出入經史百子踔
厲風發(韓曰前漢非有踔絶之能注高遠也踔敕角切)率常屈其座人名聲
大振一時皆慕與之交諸公要人争欲令出我門下交
口薦譽之貞元十九年拜監察御史(孫曰為監察御史裏行)王叔
文韋執誼用事拜尚書禮部員外郎(祝曰順宗即位叔文執誼用事尤竒)
(待宗元與呂温引納禁近與計事擢禮部員外郎)且將大用遇叔文等敗例出
為刺史未至又例貶永州司馬(樊曰永貞元年八月憲宗即位貶叔文渝州司)
(戶參軍九月宗元與同輩七人皆坐王叔文黨同貶宗元邵州刺史十一月道貶永州司馬)居閒益
自刻苦務記覽為詞章汎濫停蓄為深博無涯涘(祝曰宗元)
(既罹竄逐涉履蠻瘴﨑嶇堙厄蘊騷人之欎悼寫情叙事動必以文為騷文十數篇覽者為之悽惻)而自
肆於山林之間元和中(補注元和九年冬)嘗例召至京師又偕
出為刺史而子厚得柳州(樊曰元和十年三月以永州司馬柳宗元為柳州刺史)
既至歎曰是豈不足為政耶因其土俗為設教禁州人
順頼其俗以男女質錢約不時贖子本相侔則没為奴
婢(則下一有許字)子厚與設方計悉令贖歸其尤貧力不能者
令書其傭足相當則使歸其質觀察使下其法於他州
比一歲免而歸者且千人衡湘以南為進士者皆以子
厚為師其經承子厚口講指畫為文詞者悉有法度可
觀(補注東坡至廣州寄二子詩云莫學柳儀曹詩書教蠻獠事本於此)其召至京師而復
為刺史也中山劉夢得禹錫亦在遣中當詣播州子厚
泣曰播州非人所居而夢得親在堂吾不忍夢得之窮
無辭以白其大人且萬無母子俱往理請於朝將拜疏
願以柳易播雖重得罪不恨遇有以夢得事白上者夢
得於是改刺連州(樊曰叔文之黨坐謫官者凡十年不量移至是執政有憐其才者欲漸進)
(之悉召至京師諫官言不可上與宰相武元衡亦惡之悉以為遠州刺史宗元得柳州禹錫得播州詔下宗元)
(謂所親曰禹錫有母年高今為郡蠻方西南絶域往返萬里如何與母偕行如母子異方便為永訣吾與為執)
(友胡忍見其若是即草奏願以柳易播會御史中丞裴度亦奏曰禹錫誠有罪然母老其子為死别良可傷上)
(曰為人子尤當自謹勿貽親憂此重可責度曰陛下方侍太后不宜有此言上良久曰朕所責人子者耳然不)
(欲傷其親心謂左右曰度愛我終切明日改禹錫連州)嗚呼士窮乃見節義今夫
平居里巷相慕悦酒食游戲相徵逐詡詡強笑語(韓曰詡詡)
(人語也虛甫切)以相取下握手出肺肝相示指天日涕泣誓生
死不相背負真若可信一旦臨小利害僅如毛髮比反
眼若不相識落陷穽不一引手救反擠之又下石焉者
皆是也此宜禽獸無知所不忍為而其人自視以為得
計聞子厚之風亦可少愧矣子厚前時少年勇於為人不
自貴重顧藉謂功業可立就故坐廢退既退又無相知
有氣力得位者推挽故卒厄於窮裔(邊也音曳)材不為世用
(一有而字)道不行於時也使子厚在臺省時自持其身已能
如司馬刺史時亦自不斥斥時有人力能舉之(能一作解)且
必復用不窮然子厚斥不久窮不極雖有出於人其文
學辭章(一作意)必不能自以力傳於後(力字下一有必致二字一作致必二字)
如今無疑也雖使子厚得所願為將相於一時以彼易
此孰得孰失必有能辨之者子厚以元和十四年十月
五日卒年四十七以五十年秋七月十日歸葬萬年先
人墓側子厚有子男二人長曰周六始四歲季曰周七
子厚卒乃生(任曰咸通四年右常侍蕭倣知舉試謙光賦澄心如水詩中第者二十五人柳告第)
(三人韓綰第八人告即子厚之子字用益綰即退之之孫)女子三人皆幼其得歸葬
也費皆出觀察使(費一作資)河東裴君行立(孫曰元和十二年行立為桂管)
(觀察使)行立有節槩重然諾與子厚結交子厚亦為之盡
竟頼其力葬子厚於萬年之墓者舅弟廬遵遵涿人性
謹順學問不厭自子厚之斥遵從而家逮其死不去既
往葬子厚又將經紀其家庶幾有始終者(終下一有焉字)銘曰
是惟子厚之室既固既安以利其嗣人
唐故昭武校尉守左金吾衛將軍李公墓誌銘
(韓曰李道古曹成王臯之子新史附臯傳後道古巧于官便佞傾下遊公卿間嘗與博奕為不)
(勝厚進所償嗜利者多得其歡心故少盜美名詳見於傳而誌皆略之祭統曰銘之義稱美而)
(不稱惡此墓誌銘也所以有褒無貶)
公諱道古字某曹成王子(孫曰成王三子象古道古復古公嘗銘曹成王臯碑)其
先王明以大宗子王曹絶輙復封五世而至成王王諱臯
有功建中貞元間以多才能能行賞誅為名至今追數
當時(數所矩切)内外文武大臣成王必在其間公以進士舉
及第(補注貞元五年登第)獻文輿三十卷拜校書郎集賢學士四
遷至宗正丞憲宗即位選擢宗室遷尚書司門員外郎
以選為利隨唐睦州刺史遷少宗正(宗一作室非)元和九年
以御史中丞持節鎮黔中(孫曰貞元八年十月自宗正少卿出為黔中觀察使)十
一年來朝遷鎮鄂州(樊曰貞元十一年鄂岳觀察使柳公綽為飛譛上聞會道古自黔中)
(來朝即以為鄂岳沔蘄安黃團練觀察使代公綽道古倍道入其營公綽惶懼出財&KR1269;皆被奪)以鄂岳
道兵會平淮西(樊曰貞元十二年二月道古攻申州破其郛進圍中城守卒夜駈女子登而譟)
(發懸以出道古衆亂多死於賊李聽守安州未嘗敗道古誣逐之又以度支錢饋權倖故賜不給其下怨怒戰)
(不甚力雖再入申不能下)以功加御史大夫十三年徵拜宗正轉左
金吾(轉一作遷)上即位以先朝嘗信妄人柳賁(賁一作泌下同)能燒
水銀為不死藥薦之賁以故起閭閻氓為刺史不效貶
循州司馬(樊曰憲宗晚好神仙詔求方士道古在鄂岳以貪暴聞恐獲罪乃求自媚貞元十三年因)
(皇甫鎛薦山人柳泌云能合長生藥十月詔泌居興唐觀煉藥十一月以泌權知台州刺史憲宗餌其藥不效)
(十五年正月帝崩杖殺柳泌貶鎛斥道古為循州司馬)其年九月三日以疾卒于
貶所(樊曰道古終以服丹歐血死)年五十三長慶元年詔曰左降而
死者還其官以葬(韓曰長慶元年正月穆宗祀圓丘赦天下)遂以其年九月
一日葬於東都某縣(一本無其年九月一日葬七字)公三娶元配韋氏
諱修修生子紘紘為進士舉(一作學)女貢嫁崔氏夫人隋雍
州牧勛公(勛音云)叔裕五世孫(祝曰叔裕字孝寬京兆杜陵人周大象二年十一月)
(卒贈雍州牧)父士佺(且緣切)蓬山令次配崔氏諱葯(祝曰白芷其葉謂之)
(葯葯乙角切又音約)生綽紹綰女會嫁鄭氏季毗夫人父昭嘗
為京兆尹(孫曰大歷三年五月昭自左散騎常侍為尹)今夫人韋氏無子父
光憲光禄卿其葬用古今禮以元配韋氏夫人祔而葬
次配崔氏夫人於其域異墓公宗室子而貴富能學問
以中科取名善自傾下以交豪傑身死賣宅以葬銘曰
太支於今(補注太支一作本支非太謂太宗也見曹成王誌)其尚有封(尚一作上)當
公弟兄未續又亡其遷于南年及始衰雖黜不復(雖一作誰)
而以喪歸海豐瀰瀰萬里于畿(祝曰言自循州歸葬京都)載其始終
以哀表之
唐故朝散大夫尚書庫部郎中鄭君墓誌銘
(韓曰公在江陵與鄭羣同官詩有鄭羣贈簟即其人至是銘之)
公諱羣字弘之世為滎陽人其祖於元魏時有假封襄
城公者(樊曰鄭偉字子直西魏大統中封襄城郡公)子孫因稱以自别君其
後也(一無上四字)曾祖匡時晉州霍邑令祖千尋彭州九隴
丞父迪鄂州唐年令娶河南獨孤氏女生二子君其季
也(一有君字)以進士(樊曰貞元四年羣登進士第)選吏部考功所試判為
上等(補注試判謂試書判)授正字自鄠縣尉(祝曰鄠縣屬京兆府)拜監察御
史佐鄂岳使裴均(祝曰均字君齊河東聞喜人)均之為江陵(孫曰貞元十九)
(年五月均自荆南行軍司馬為本軍節度使)以殿中侍御史佐其軍(樊曰公時亦為)
(江陵法曹與羣同官)均之徵也(孫曰元和三年四月召均為尚書左僕射之一作戶)遷虞
部員外郎均鎮襄陽(孫曰九月加均同平章事為山南東道節度使)復以君為
襄府左司馬刑部員外郎副其支度使事(補注為支度副使)均
卒李夷簡代之(孫曰元和六年四月以夷簡代均鎮襄陽五月均卒)因以故職畱
君歲餘拜復州刺史方遷祠部郎中會衢州無刺史選
人願行者宰相即以君應詔治衢五年復入為庫部郎
中行及楊州遇疾月餘以長慶元年八月二十四日卒
春秋六十即以其年十一月二十二日從葬於鄭州廣
武原先人之墓次君天性和樂居家事人與待交遊初
持一心未嘗變節有所緩急曲直薄厚疎數也(數音朔)不為
翕翕熱(補注詩翕翕訿訿世說謝安在東山兄弟已有富貴者集翕家門傾動人物此謂權門有炙手)
(可熱之勢而羣不為也熱一作然)亦不為崖岸斬絶之行俸祿入門與
其所過逢吹笙彈筝飲酒舞歌詼調醉呼(詼音恢)連日夜
不厭費盡不顧問(一無上五字一云盡費不復顧問)或分挈以去一無
所愛惜不為後日毫髮計留也遇其空無時客至清坐
相看(一作對)竟日不能設食客主各自引退亦不為辭謝
與之遊者自少及老未嘗見其言色有若憂歎者豈列
禦寇莊周等所謂近於道者耶其治官守身又極謹慎
不挂於過差去官而人民思之身死而親故無所怨議
哭之皆哀又可尚也初娶吏部侍郎京兆韋肇女(韓曰肇京)
(兆人大歷中為中書舍人累上疏言得失為元載所惡左遷京兆少尹載卒除吏部侍郎卒)生二女
一男長女嫁京兆韋詞(孫曰詞字致用詞一作嗣宗非)次嫁蘭陵蕭
儧(子管切一本作讃)後娶河南少尹趙郡李則女生一女二男
其餘男二人女一人(一或作四)皆幼嗣子退思韋氏生也銘
曰
再鳴以文進塗闢(孫曰再鳴謂進士及書判拔萃也)佐三府治藹厥蹟
(補注三府謂鄂岳江陵襄府蹟音迹)郎官郡守愈著白洞然渾樸絶瑕
謫(渾胡本切樸一作璞)甲子一終反玄宅(韓曰甲子一終即誌所謂春秋六十是也)
唐故朝散大夫越州刺史薛公墓誌銘
(韓曰薛戎元稹作神道碑而公誌其墓)
公諱戎字元夫(補注河中寶鼎人)其上祖懿為晉安西將軍實
始居河東(樊曰懿避寇汾隂)公之四世祖嗣汾陰公(樊曰汾陰河中縣也)
(開元十年獲寶鼎改名寶鼎縣)諱德儒為隋襄城郡書佐以卒(祝曰德儒父道)
(實隋禮部尚書)襄城有子二人皆貴(孫曰德儒二子寶積寶胤寶積楊州大都督府長史)
(寶允邠州刺史樊曰德儒隋濟北司馬生二子寶積潤州刺史寶胤少府少監)其後皆蕃以大
而其季尤盛官至邠州刺史邠州諱寶胤有子九人皆
有名位(樊曰寶允子九人續純絢綰繪紘縉絳縑純秦州都督絢好畤令綰濟源令繪祠部郎中紘華)
(州刺史縉和州刺史縑金部員外郎見世系表)其最季諱謙(作謙誤當作縑)為河南令
以卒(孫曰贈給事中)河南有子四人其長諱同卒官湖州長史
贈刑部尚書尚書娶吳郡陸景融女有子五人(補注五子人丹)
(戎放朗)皆有名蹟其達者四人(樊曰人溫州刺史丹廬州刺史戎浙東觀察使放江)
(西觀察使)公於倫次為中子仁孝慈愛忠厚而好學不應徵
舉沉浮閭巷間不以事自累為貴(孫曰戎少有學術不求聞達居於毗陵之)
(陽羨山年四十餘不易其操陽羨即常州)常州刺史李衡遷江西觀察使日
(一無日字)曰州客至多莫賢元夫吾得與之俱足矣即署公
府中職公不辭讓(韓曰李衡為常州刺史能以禮下戎貞元八年二月衡自湖南移鎮江西)
(辟為從事使者三返乃應)年四十餘始脱褐衣為吏衡遷給事中齊
映自桂州(桂一作睦)以故相代衡為江西(故一作宰)公因留佐映
治(孫曰貞元八年六月以桂管觀察使故相齊映代衡鎮江西召衡為給事中映表戎留之)映卒(孫曰)
(貞元十一年七月映卒戎復歸陽羨)湖南使李巽福建使柳冕交表奏公
自佐詔以公與冕(孫曰貞元十一年三月以柳冕為福建觀察使表戎為判官)在冕
府累遷殿中侍御史(遷下一有至字)冕使公攝泉州冕文書所
條下有不可者公輙正之冕惡其異於巳懷之未發也
(祝曰戎攝泉州刺史事時貞元中寵重方鎮方鎮喜自用不用朝廷法戎在郡遵朝廷令不從冕所自用者冕)
(惡之)遇馬揔以鄭滑府佐忤中貴人貶為泉州别駕冕意
欲除揔附上意為事使公按置其罪公歎曰公乃以是
待我我始不願仕者正為此耳不許冕遂大怒囚公於
浮屠寺而致揔獄事聞遠近值冕亦病且死不得已俱
釋之(孫曰馬揔佐鄭滑府監軍薛盈珍欲奪節度使姚南仲政南仲不從由是有隙揔以南仲道直盈珍)
(怒誣奏揔貶泉州别駕冕欲除揔以附盈珍使戎按置其罪戎曰以是待我耶我始不願仕正謂此爾不肯從)
(還白其事冕怒據按引戎入戎叱引者曰見賓客乃爾乎由東廂進冕度未可屈揖而去置戎於佛寺環兵脅)
(辱之累月戎終不屈淮南節度杜佑聞之以書責冕會冕病戎遂得脱辭職自放江湖間)冕死後使
至奏公自副(樊曰冕卒閻濟美代冕使福建備聞其事奏戎為團練副使)又副使事
於浙東府(樊曰濟美使浙東戎又副之)轉侍御史元和四年徵拜尚
書刑部員外郎(樊曰給事中穆質有直氣愛戎稱於朝因拜刑部員外郎)遷河南令
(樊曰吐&KR0691;承璀討鎮州所過吏迎迓畏不及治道前駈惟戎境内按故無所治迓留守卒犯令者縳置獄留守)
(怒遣將略出之不與)歷衢湖常三州刺史(孫曰遷衢州刺史初到視前刺史所為皆便俗)
(戎忻然無所改不周月而政就移刺湖州其最患人者荻塘河水瀦淤逼塞不能負舟戎濬之百餘里)所
至以廉貞寬大為稱朝廷嘉之元和十二年正月二十
二日拜越州刺史兼御史中丞浙東觀察使至則悉除
去煩弊(樊曰正月以戎帥浙東所部州觸酒禁者罪當死橘未貢先鬻者死戎㢮其禁)儉出薄
入以致和富部刺史得自為治(補注部刺史謂部中刺史)無所牽制
四境之内竟歲無一事公篤於恩義盡用其祿以周親
舊之急有餘頒施之内外親無疎遠皆家歸之疾病去
官長慶元年九月庚申至於蘇州以病卒春秋七十五
(孫曰天寶六年)奏至天子為之罷朝贈左散騎常侍使臨弔祭
之士大夫多相弔者(大夫一作人字)以其年(其一作明)十一月庚申
葬于河南偃師先人之兆次以韋氏夫人祔公儿再娶
先夫人京兆韋氏後夫人趙郡李氏皆先卒子男二人
曰沂曰洽長生九歲而幼七歲矣女四人皆已嫁愈既
與公諸昆弟善又嘗代公令河南(樊曰公嘗令河南與薛為代)公之
葬也故公弟集賢殿學士尚書刑部侍郎放(樊曰放字達夫貞元)
(七年登第戎死時為尚書刑部侍郎後終江西觀察刑部一作兵部)屬余以銘其文曰
薛氏近世莫盛公門公倫五人咸有顯聞公之初志不
累以事僶俛以隨亦貴於位無怨無惡中以自貴不能
百年曷足謂壽公宜有後有二稚子其祐成之公食廟
祀
五百家注昌黎文集卷三十二
