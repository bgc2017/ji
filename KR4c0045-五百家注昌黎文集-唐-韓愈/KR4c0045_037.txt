五百家注昌黎文集卷三十七
宋魏仲舉編
狀
故金紫光禄大夫檢校尚書左僕射同中書門下
平章事兼汴州刺史充宣武軍節度副大使知節
度事管内度支營田汴宋亳穎等州觀察處置等
使上柱國隴西郡開國公贈太傅董公行狀
曾祖仁琬皇任梁州博士
祖大禮皇贈左散騎常侍
父伯良皇任開州新浦縣主簿皇贈尚書左僕
射
(韓曰公嘗從晉於汴州為觀察推官故知晉行治甚詳唐史晉傳皆取公行狀為之其增)
(修者不一二爾樊曰司馬溫公考異以為公作晉行狀必楊美盖惡叙其為相時事止於)
(此則其循默充位可知然其重謹亦可稱也補注談藪云董晉行狀書李懷光事大似左)
(氏)
公諱晉字混成河中虞鄉萬歲里人少以明經上第宣
皇帝居原州(孫曰至德元載十月肅宗幸原州宣一作先)公在原州宰相以
公善為文任翰林之選既以聞召見拜秘書省校書郎
(孫曰晉上書行在拜校書郎)入翰林為學士(樊曰翰林侍制)三年出入左右
天子以為謹愿賜緋魚袋累升為衛尉寺丞出翰林以
疾辭拜汾州司馬崔圓為揚州詔以公為圓節度判官
攝殿中侍御史(孫曰貞元二年二月以前汾州刺史崔圓為淮南節度使奏晉以本官攝御史)
(充判官)以軍事如京師朝天子識之拜殿中侍御史内供
奉(孫曰尋歸臺授本官)由殿中為侍御史入尚書省為主客員外
郎由主客為祠部郎中先皇帝時兵部侍郎李涵如迴
紇(祝曰迴紇古匈奴號紇下沒切)立可敦詔公兼侍御史賜紫金魚
袋為涵判官(孫曰大曆四年五月以僕固懷恩女為崇徽公主下嫁回紇可汗令兵部侍郎李涵)
(往冊命奏晉為判官)迴紇之人來曰唐之復土疆假迴紇力焉(假一)
(作取)約我為市馬馬既入而歸我賄不足我於使人卒取
之(卒一作乎)涵懼不敢對視公公為之言曰我之復土疆爾
信有力焉吾非無馬而與爾為市(一無而字)為爾賜不既多
乎爾之馬歲五至(一無五字)吾數皮而歸資(數上聲一無吾字)邊吏
請致詰也天子念爾有勞故下詔禁侵犯諸戎畏我大
國之爾與也莫敢校焉爾之父子寧而畜馬蕃者非我
誰使之於是其衆皆環公拜既又相率南面序拜皆舉
兩手曰不敢有意大國自迴紇歸拜司勲郎中未嘗言
迴紇之事遷秘書少監歷太府太常二寺亞卿(補注謂為太常)
(少卿也)為左金吾衛將軍今上即位(孫曰大曆十四年五月德宗即位)以
大行皇帝山陵出財賦拜太府卿由太府為左散騎常
侍兼御史中丞知臺事三司擢才俊有威風始公為金
吾未盡一月拜太府九日又為中丞朝夕入議事於是
宰相請以公為華州刺史拜華州刺史潼關防禦鎮國
軍使朱泚之亂加兼御史大夫(孫曰建中四年以晉代孫宿為華州刺史又兼)
(御史中丞潼關防禦鎮國軍久之加兼御史大夫一本無兼字)詔至於上所又拜國
子祭酒(孫曰是歲十月朱泚反使凶黨仇敬何望之浸逼華州晉棄州走行在改國子祭酒)兼御
史大夫宣慰恒州(孫曰十二月以晉為國子祭酒河北宣慰使)於是朱滔自
范陽以回紇之師助亂人心大恐公既至恒州恒州即
日奉詔出兵與滔戰大破走之還至河中李懷光反上
如梁州(孫曰興元元年三月李懷光反車駕幸梁州)懷光所率皆朔方兵公
知其謀與朱泚合也患之造懷光言曰公之功天下無
以與敵公之過未有聞於人某至上所言公之情上寬
明將無不赦宥焉乃能為朱泚臣乎彼為臣而背其君
苟得志於公何有且公既為太尉矣彼雖寵公何以加
此彼不能事君能以臣事公乎公能事彼而有不能事
君乎彼知天下之怒朝夕戮死者也故求其同罪而與
之比(一無故字)公何所利焉公之敵彼有餘力不如明告之
絶而起兵襲取之清宫而迎天子庶人服而請罪有司
(一作於有司)雖有大過猶將揜焉如公則誰敢議語已懷光
拜曰天賜公活懷光之命喜且泣公亦泣則又語於將
卒如語懷光者將卒呼曰天賜公活吾三軍之命拜且
泣公亦泣故懷光卒不與朱泚當是時懷光幾不反公
氣仁語若不能出口及當事乃更疎亮捷給其詞忠其
容貌溫然故有言於人無不信之明年上復京師(孫曰貞元)
(戊戌收京師)拜左金吾衛大將軍由大金吾為尚書左丞(孫曰)
(貞元二年七月以晉為尚書左丞)又為太常卿(孫曰時尚書右丞元琇判度支使為韓滉所擠)
(貶黜晉罪滉之黨見宰相極言非罪舉朝稱之復拜太常卿)由太常拜門下侍郎平
章事(孫曰五年正月以晉為門下侍郎平章事)在宰相位凢五年所奏於上
前者皆二帝三王之道由秦漢已降未嘗言退歸未嘗
言所言於上者於人子弟有私問者公曰宰相所職繫
天下天下安危宰相之能與否可見欲知宰相之能與
否如此視之其可凢所謀議於上前者不足道也故其
事卒不聞(樊曰時政事決在竇參晉但奉詔書唯喏而巳八年參以其弟給事中申為吏部侍郎諷)
(晉以聞帝正色曰無乃參迫卿為之耶晉不敢隠因問參以過失晉具奏之旬日參貶官晉皇恐上疏固辭位)
以疾病辭於上前者不已(一作記)退以表辭者八方許之
拜禮部尚書(樊曰九年五月罷相改禮部尚書)制曰事上盡大臣之節
又曰一心奉公於是天下知公之有言於上也初公為
宰相時五月朔會朝天子在位公卿百執事在庭侍中
贊百寮賀中書侍郎平章事竇參攝中書令當傳詔辭
疾作不能事凢將大朝會當事者既受命皆先日習儀
于時未有詔公卿相顧公逡巡進北面言曰攝中書令
臣某病不能事臣請代某事於是南面宣致詔詞事已
復位進退甚詳為禮部四年拜兵部尚書(樊曰十二年以晉守兵部)
(尚書充東都留守判東都尚書省東都畿汝州防禦使)入謝上語移時晏復有入
謝者上喜曰董某疾且損矣出語人曰董公且復相既
二日拜東都留守判東都尚書省事充東都畿汝州防
禦使兼御史大夫仍為兵部尚書由留守未盡五月拜
檢校尚書左僕射同中書門下平章事汴州刺史宣武
軍節度副大使知節度事管内支度營田汴宋亳穎等
州觀察處置等使(樊曰七月以晉鎮汴州)汴自大歷來多兵事劉
玄佐益其師至十萬玄佐死子士寧代之(孫曰貞元八年三月宣武)
(帥劉玄佐卒其壻及親兵擁玄佐子士寧為留後劫監軍使孟介以請於朝庚午以士寧為宣武軍節度使)
畋遊無度(一本無畋遊二字度作畿)其將李萬榮乘其畋也逐之(孫曰)
(九年十二月士寧率衆二萬畋於近郊都知兵馬使李萬榮晨入使府分兵閉城不納士寧以五百騎逃歸京)
(師壬戌以萬榮為留後)萬榮為節度使一年其將韓惟清張彦林
作亂求殺萬榮不克(孫曰十年四月宣武軍亂萬榮討平之先是宣武親兵三百人素驕)
(慢萬榮遣詣京西防秋親兵怨之大將韓惟清張彦林誘親兵作亂攻萬榮萬榮擊破之親兵掠而潰萬榮悉)
(誅亂者妻子數千人十一年五月詔以萬榮為節度使)三年萬榮病風昏不知事
其子乃復欲為士寧之故監軍使俱文珍與其將鄧惟
恭執之歸京師(孫曰十二年六月萬榮病風昏不知事其子迺自為兵馬使殺諸將伊婁說張)
(丕等都虞侯鄧惟恭與監軍俱文珍執迺送京師)而萬榮死(孫曰七月以晉鎮汴州以萬榮為太)
(子少保貶迺虔州司馬丙申萬榮卒)詔未至惟恭權軍事公既受命遂行
劉宗經韋弘景韓愈實從不以兵衛及鄭州逆者不至
鄭州人為公懼或勸公止以待有自汴州出者言於公
曰不可入公不對遂行宿圃田明日食中牟逆者至宿
八角明日惟恭與諸將至遂逆以入郛三軍緣道讙聲
庶人壯者呼老者泣婦人啼遂入以告(樊曰惟恭既執迺遂權軍事自)
(謂當代萬榮不遣人迎晉晉既受詔即與傔從十餘人赴鎮不用兵衛至圃田惟恭以晉來之速不及謀晉去)
(城十餘里惟恭乃率諸將出迎)初玄佐死吳湊代之及鞏聞亂歸(樊曰初玄)
(佐死以陜&KR0593;觀察使吳湊代之行至汜水而還)士寧萬榮皆自為而後命軍士
將以為常故惟恭亦有志以公之速也不及謀遂出逆
既而私其人觀公之所為以告曰公無為惟恭喜知公
之無害已也委心焉進見公者退皆曰公仁人也聞公
言者皆曰公仁人也環以相告故大和(孫曰惟恭之逆晉晉命惟恭勿)
(下馬氣色甚和惟恭差自安既入仍委惟恭以兵政)初(一無初字)玄佐遇軍士厚士寧
懼(一有不字)復加厚焉至萬榮如士寧志及韓張亂又加厚
以懷之至于惟恭每加厚焉故士寧卒驕不能禦則置
腹心之士幕于公庭廡下挾弓執劒以湏日出而入前
者去日入而出後者至寒暑時至則加勞賜酒肉公至
之明日皆罷之(孫曰初玄佐增汴州兵至十萬遇之厚萬榮惟恭每加厚焉嘗介勇士伏幕下)
(早暮番休晉一罷之)貞元十二年七月也八月上命汝州刺史陸
長源為御史大夫行軍司馬楊凝自左司郎中為檢校
吏部郎中觀察判官杜倫自前殿中侍御史為檢校工
部員外郎節度判官孟叔度自殿中侍御史為檢校金
部員外郎支度營田判官(孫曰朝廷以晉仁柔多可恐不能集事八月以汝州刺史)
(陸長源為晉行軍司馬晉謙恭簡儉每事因循故亂兵粗安長源性剛刻多更張舊事晉初皆許之案成則命)
(且罷以財賦委叔度叔度為人佻侻軍中惡之)職事修(一作既修)人民化(一作俗人變化)嘉
禾生白鵲集蒼烏來巢(烏一作鳥)嘉瓜同蔕聯實四方至者
歸以告其帥小大威懷有所疑輙使來問有交惡者公
與平之累請朝不許及有疾又請之且曰人心易動軍
旅多虞及臣之生計不先定至于他日事或難期猶不
許十五年二月三日薨于位上三日罷朝贈太傅使吏
部員外郎楊於陵來祭弔其子贈布帛米有加公之將
薨也命其子三日斂既斂而行於行之四日汴州亂(孫曰)
(乙酉以長源為宣武軍節度使是日兵亂殺長源叔度丘穎等)故君子以公為知人公
之薨也汴州人歌之曰濁流洋洋有闢其郛闐道讙呼
公來之初今公之歸公在喪車又歌曰公既來止東人
以完今公殁矣其誰與安(其一作人)始為華州亦有惠愛人
思之公居處恭無妾媵不飲酒不謟笑好惡無所偏與
人交泊如也未嘗言兵有問者曰吾志於教化享年七
十六階累升為金紫光祿大夫勲累升為上柱國爵累
升為隴西郡開國公娶南陽張氏夫人後娶京兆韋氏
夫人皆先公終四子全道全湲全素全澥全道全素皆
上所賜名全道為秘書省著作郎全湲為秘書省秘書
郎全素為大理評事(一無為大理評事五字)全澥為太常寺太祝
(洪曰按董府君墓誌云公諱溪字惟深隴西公第二子則湲當作溪又云其季弟澥問名於太史氏韓愈並無)
(全字此云全道全素皆上所賜名則全湲全澥誤矣補注按溪誌全湲全澥之名上作溪澥豈全湲後名溪而)
(全澥後去全名澥耶樊曰按宰相世系表全道殿中少監湲商州刺史全素太子中舍人澥太常寺太祝其名)
(當從溪墓誌及世系表)皆善士有學行謹具歷官行事狀伏請牒
考功(一無伏字)并牒太常議所諡牒史館請垂偏錄謹狀(一作)
(狀上)
貞元十五年五月十八日故吏前汴宋亳穎等州
觀察推官將仕郎試秘書省校書郎韓愈狀
與汝州盧郎中論薦侯喜狀
(韓曰盧郎中名虔時為汝州刺史名氏見于侯喜所作汝州復黃波記公既已薦喜于盧)
(汝州十八年陸傪佐主司權德輿又薦于陸傪後一年喜登第誠可謂知已矣)
進士侯喜(一本有者字無下句右字)右其人為文甚古(孫曰喜之文章學西漢而)
(為也)立志甚堅行止取捨有士君子之操家貧親老無援
於朝在舉埸十餘年竟無遇愈常慕其才而恨其屈與
之還往歲月已多嘗欲薦之於有司(有一作主)言之於上位
名卑官賤其路無由觀其所為文未嘗不掩卷而歎去
年愈從調選(樊曰此謂貞元十六年去徐來洛永官京師)本欲攜持同行適
遇其人自有家難迍邅坎軻又廢一年及春末自京還
怪其久絶無消息五月初至此(樊曰此謂十七年自京還洛五月初與喜相會)
(於洛也)自言為閣下所知辭氣激揚面有矜色曰侯喜死
不恨矣喜辭親入關羇旅道路見王公大人數百(大一作貴)
未嘗有如盧公之知我也比者分將委棄泥塗老死草
野今胷中之氣勃勃然復有仕進之路矣愈感其言賀
之以酒謂之曰盧公天下之賢刺史也未聞有所推引
盖難其人而重其事今子鬱為選首其言死不恨固宜
也古所謂知已者正如此耳身在貧賤為天下所不知
獨見遇於大賢乃可貴耳若自有名聲又託形勢此乃
為市道之事又何足貴乎子之遇知於盧公真所謂知
已者也士之修身立節而竟不遇知巳前古已來不可
勝數或日接膝而不相知或異世而相慕以其遭逢之
難故曰士為知已者死(孫曰司馬遷荅任安書士為知已者死女為悦已者容)不
其然乎不其然乎(一本止有一句)閣下既已知侯生而愈復以
侯生言於閣下者非為侯生謀也感知已之難遇大閣
下之德而憐侯生之心故因其行而獻於左右焉謹狀
論今年權停舉選狀
(樊曰按登科記貞元二十年卒停舉是公雖有此疏而上不從也)
右臣伏見今月十日敕今年諸色舉選宜權停者(樊曰舊史)
(德宗紀貞元十九年自正月至五月不雨七月敕以關輔饑罷二十年吏部選禮部貢舉孫曰宰臣杜佑所請)
(也)道路相傳皆云以歲之旱陛下憐憫京師之人慮其
乏食故權停舉選以絶其來者所以省費而足食也臣
伏思之竊以謂十口之家(謂一作為)益之以二人於食未有
所費今京師之人不啻百萬都計舉者不過五七千人
并其僮僕畜馬不當京師百分之一以十口之家計之
誠未為有所損益又今年雖旱去歲大豐商賈之家必
有儲蓄舉選者皆齎持資用以有易無未見其弊今若
暫停舉選或恐所害實深一則遠近驚惶二則人士失
業臣聞古之求雨之詞曰人失職歟(樊曰春秋威五年公羊傳曰大雩者)
(何旱祭也何休注云君親之南郊以六事謝過自責曰政不一與民失職與云云公語盖出此其以民為人則)
(避太宗諱也)然則人之失職足以致旱今緣旱而停舉選是
使人失職而召災也臣又聞君者陽也臣者陰也獨陽
為旱獨陰為水今者陛下聖明在上雖堯舜無以加之
而羣臣之賢不及於古又不能盡心於國與陛下同心
助陛下為理有君無臣是以久旱以臣之愚以為宜求
純信之士骨鯁之臣憂國如家忘身奉上者超其爵位
置在左右如殷高宗之用傅說周文王之舉太公齊桓
公之拔寗戚漢武帝之取公孫弘清閒之餘時賜召問
必能輔宣主化銷殄旱災臣難非朝官(樊曰公時為四門博士未為御)
(史故云)月受俸錢歲受禄粟苟有所知不敢不言謹詣光
順門奉狀以聞伏聽聖旨
御史臺上論天旱人饑狀
(孫曰正元十七年正月不雨至于秋七月是年冬公為御史上此疏)
右臣伏以今年已來京畿諸縣夏逢亢旱秋又早霜田
種所收十不存一陛下恩踰慈母仁過春陽租賦之間
例皆蠲免所徵至少所放至多上恩雖弘下困猶甚至
聞有棄子逐妻(至聞一作其聞)以求口食拆屋代樹(屋一作室)以納
税錢寒餒道塗(餒一作餧)斃踣溝壑有者皆巳輸納無者徒
被追徵臣愚以為此皆羣臣之所未言陛下之所未知
者也臣竊見陛下憐念黎元同於赤子或犯法當戮猶
且寬而宥之況此無辜之人豈有知而不救又京師者
四方之腹心國家之根本其百姓(百一作有)實宜倍加憂恤
今瑞雪頻降來年必豐急之則得少而人傷緩之則事
存而利遠伏乞特敕京兆府應今年税錢及草粟等在
百姓腹内(一本腹作復非是洪曰唐史德宗十四年詔諸州府應貞元八年至十一年兩税及㩁酒)
(錢在百姓腹内者並除放)徵未得者並且停徵容至來年蠶麥庶得
少有存立臣至陋至愚無所知識受恩思效有見輙言
無任懇欵慙懼之至謹錄奏聞謹奏(韓曰公既上此疏專政者惡之十二)
(月奏貶連州陽山縣令神道碑具載此事)
請復國子監生徒狀
(韓曰貞元十九年公為四門館博士時奏請)
國子監應三館學生等(祝曰三館者國子館太學館四門館一本生作士字)准
六典(孫曰唐六典三十卷開元十年起居舍人陸堅被詔撰玄宗手寫六條曰理典教典禮典政典刑典)
(事典至二十六年書成)國子館學生三百人皆取文武三品以上
及國公子孫從三品以上曾孫補充太學館學生五百
人皆取五品以上及郡縣公子孫從三品以上曾孫補
充四門館學生五百人皆取七品以上及侯伯子男子
補充右國家典章崇重庠序近日趨競未復本源至
使公卿子孫恥遊太學工商凢冗或處上庠今聖道大
明儒風復振恐湏革正以贊鴻猷今請國子館並依六
典其太學館量許取常參官八品已上子弟充其四門
館亦量許取無&KR1269;廕有才業人充如有&KR1269;廕不補學生
應舉者請禮部不在收試限其新補人有冒廕者請牒
送法司科罪緣今年舉期已近伏請去上都五百里内
特許非時收補其五百里外且任鄉貢至來年春一時
收補其厨粮度支先給二百七十四人今請凖新補人
數量加支給謹具如前伏聽處分(樊曰按選舉志所言三館學生皆無狀合)
(惟四門館八百人以庶人之俊異者為之豈公所謂量許取無&KR1269;廕而有才業人充者歟疑朝廷從公之請而)
(誌逸之也)
唐故贈絳州刺史馬府君行狀(注詳本篇)
君諱彙(一作某)字某其先為嬴姓當周之衰處晉為趙氏
(孫曰其先本嬴姓伯益之後伯益生大廉大廉四世孫中衍中衍四世孫仲潏仲潏生飛廉飛廉子季勝為趙)
(氏季勝十世孫叔帶去周事晉叔帶五世孫夙)晉亡而趙氏為諸侯(孫曰夙九世孫浣自)
(立為諸侯是為趙獻侯)其後益大與齊楚韓魏燕為六國俱稱王
其别子趙奢當趙時破秦軍閼與有功號馬服君子孫
由是以馬為氏(孫曰浣四世孫武靈王與六國俱稱王武靈王子惠文王二十九年使别子趙)
(奢擊秦大破秦軍閼與下賜奢號馬服君子孫以馬為氏)梁有安州刺史侍中贈太
尉岫岫生喬卿任襄州主簿國亂去官不仕喬卿生君
才隋末為蒯令燕王藝師之以有幽都之衆(孫曰羅藝字子世京)
(兆雲陽人隋大業十二年十二月舉兵自稱幽州總管)武德初朝京師拜武侯大
將軍(孫曰唐武德二年十月藝奉表歸國詔封為燕郡王賜姓李氏六年二月藝請入朝)封南陽
郡公卒葬大梁新里趙郡李華刻碑頌之君才生珉為
玉鈴衛倉曹參軍事贈尚書左僕射生季龍為嵐州刺
史贈司空(孫曰季龍舉孫吳倜儻善兵法科仕至嵐州刺史幽州經略軍使)清河崔元
翰銘其德於碑在新里司空生燧為司徒侍中北平王
贈太傅諡莊武(孫曰燧字洵美貞元十一年八月卒)莊武之勲勞在策書
君其長子也(樊曰燧二子長即彙次曰暢)少舉明經司徒公作藩太
原(樊曰大歷十四年閏五月以燧為河東節度使)授河南府參軍建中四年司
徒公使將武人子弟才力之士三百人朝行在扞衛(孫曰)
(建中四年十一月燧至太原遣彙及大將之子與俱來壁於中渭橋)獻御服用物弓夾煑
器幄幕奔走危難上喜其勤超拜太常丞賜章服遷少
府少監太僕少卿司徒公之薨也刺臂出血書佛經千
餘言期以報德廬墓側值松栢終喪又拜太僕少卿疾
病一年貞元十八年七月二十五日終于家凢年四十
有五其弟少府監暢上印綬求追贈(一作賜)贈絳州刺史
布帛百匹君在家行孝友待賓客朋友有信義其守官
恭慎舉職其朝獻奉父命不避難其居喪有過人行初
司徒公娶河南元氏封潁川郡夫人贈許國夫人許國
薨少府始孩顧託以其姪為繼室是為陳國夫人夫人
無子(一無夫人二字)愛君與少府如已生其薨也君與少府喪
之猶實生已親負土封其墓夫人滎陽鄭氏王屋縣令
況之女有賢行侍君疾愈年不下堂食菜飲水藥物必
自擇將進輙先嘗方書本草恒置左右子男二人赦前
左衛倉曹參軍敡右清道率府胄曹參軍女子二人在
室雖皆幼侍疾居喪如成人愈既世通家(韓曰公嘗誌殿中少監馬)
(君繼祖墓言始余初冠應進士貢在京師以故人稚弟拜北平王於馬前王問而憐之召二子使為之主焉二)
(子彙暢也今故云世通家繼祖暢之子也)詳聞其世系事業今葬有期日從
少府請掇其大者為行狀託立言之君子而圖其不朽
焉(樊曰左傳襄公二十四年穆叔曰豹聞之太上有立德其次有立功其次有立言雖久不廢此之謂不朽)
復讎狀
(韓曰事之首末已具載本篇舊史書於憲宗書紀刑法志新史書於孝友張琇傳按新史所)
(自太宗時至是復讎者凢七人原之者三不原者四梁悅其一也大抵殺人者死國有常)
(典而貸死者出於一時之特敕公此議欲令凡事發具其事下尚書省集議酌宜而行禮)
(刑兩不失矣一本題有并序二字)
元和六年九月七日富平縣人梁悦(孫曰富平屬京兆)為父報
仇殺人(樊曰悦殺秦果)自投於縣請罪敕云復仇殺人固有彛
典(固一作自)以其伸冤請罪視死如歸自詣公門發於天性
志在徇節本無求生寧失不經特從減死宜決杖一百
配流循州(孫曰是月戊戌敕悦杖一百流循州)由是有此議右伏奉今
月五日敕(奉一作覩)復讎據禮經則義不同天(祝曰禮記父母之讎不與)
(共戴天)徵法令則殺人者死禮法二事皆王教之大端有
此異同必&KR1269;論辯宜令都省集議聞奏者朝議郎行尚
書職方員外郎上騎都尉韓愈議曰伏以子復父讎見
於春秋(孫曰定四年公羊傳父不受誅子復讎可也)見於禮記(樊曰禮檀弓子夏問於孔)
(子曰居父母之讎如之何夫子曰寢苫枕干不仕弗與共天下也遇諸市朝不反兵而闘)又見周官
(韓曰周官調人凢殺人而義者令勿讎讎之則死)又見諸子史不可勝數未有
非而罪之者也最宜詳於律而律無其條非闕文也蓋
以為不許復讎則傷孝子之心而乖先王之訓許復讎則
人將倚法專殺無以禁止其端矣夫律雖本於聖人然
執而行之者有司也經之所明者制有司者也丁寧其
義於經而深没其文於律者其意將使法吏一斷於法
而經術之士得引經而議也周官曰凢殺人而義者令
勿讎讎之則死義宜也明殺人而不得其宜者子得復
讎也此百姓之相讎者也公羊傳曰父不受誅子復讎
可也不受誅者罪不當誅也誅者上施於下之辭非百
姓之相殺也又周官曰凢報仇讎者書於士殺之無罪
言將復讎必先言於官則無罪也今陛下垂意典章思
立定制惜有司之守憐孝子之心示不自專訪議羣下
臣愚以為復讎之名雖同而其事各異或百姓相讎如
周官所稱可議於今者或為官吏所誅如公羊所稱不
可行於今者又周官所稱將復讎先告於士則無罪者
若孤稚羸弱抱微志而伺敵人之便恐不能自言於官
未可以為斷於今也然則殺之與赦不可一例宜定其
制曰凡有復父讎者事發具其事申下尚書省尚書省
集議奏聞酌其宜而處之(樊曰舊史云梁悦為父復讎殺秦果特敕免死愈獻議執)
(奏之按此議云殺之與赦不可一例宜定其制曰凡有復父讎者尚書省集議奏聞酌其宜而處之則不可謂)
(之執奏矣)則經律無失其指矣(一無律字)謹議
錢重物輕狀
(孫曰唐史食貨志云自建中定兩税而物輕錢重民以為患至是四十年當時為絹二疋)
(半者為八疋大率加倍豪家大商積錢以逐輕重故農日困末業日增穆宗亦以貨輕錢)
(重民困而不充詔百官議革其弊公於是作此議樊曰時戶部侍郎楊於陵議曰今宜使)
(天下兩税㩁酒鹽利上供及留州送使錢悉輸以布帛糓粟云云此狀大率與於陵議合)
右臣伏凖御史臺牒凖中書門下帖奉進止錢重物輕
為弊頗甚詳求適變可以便人所貴緍貨通行里閭寬
息宜令百寮隨所見作利害狀者臣愚以為錢重物輕
救之之法有四一曰在物土貢(孫曰物土貢者謂其隨所有之物以為貢賦不)
(專責之以錢也)夫五榖布帛農人之所能出也工人之所能為
也人不能鑄錢而使之賣布帛榖米以輸錢於官是以
物愈賤錢愈貴也(一本錢上有而字)今使出布之鄉租賦悉以
布出緜絲百貨之鄉租賦悉以綿絲百貨去京百里悉
出草三百里以粟五百里之内及河渭可漕入願以草
粟租賦悉以聽之則人益豐錢益輕榖米布帛益重二
曰在塞其隙無使之洩禁人無得以銅為器皿(祝曰四者飲食)
(之器)禁鑄銅為浮屠佛像鐘磬者蓄銅過若干斤者鑄錢
以為他物者皆罪死不赦禁錢不得出五嶺五嶺買賣
一以銀盜以錢出嶺及違令以買賣者皆死五嶺舊錢
聽人載出如此則錢必輕矣三曰更其文貴之(孫曰更其文謂)
(改其錢文)使一當五而新舊兼用之凢鑄錢千其費亦千今
鑄一而得五是費錢千而得錢五千可立多也四曰扶
其病(祝曰扶助也一作助)使法必立凢法始立必有病今使人各
輸其土物以為租賦則州縣無見錢州縣無見錢而糓
米布帛未重則用不足而官吏之禄俸月減其舊三之
一各置鑄錢使新錢一當五者以給之輕重平乃止四
法用錢必輕榖米布帛必重百姓必均矣謹錄奏聞伏
聽敕旨謹奏
五百家注昌黎文集卷三十七
