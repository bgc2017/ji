五百家注昌黎文集卷十九
宋魏仲舉編
書序
與鄭餘慶相公書
(韓曰時鄭相節制興元公誌孟東野墓云興元尹以幣如孟氏賻且來商家事即此書致謝之意)
再奉示問皆緣孟家事(樊曰元和九年三月以鄭餘慶為興元尹餘慶辟孟郊參謀郊)
(挈其妻行至閿鄉暴卒郊字東野)辭旨惻惻憂慮深遠竊有以見大人
君子篤於仁義終始不倦伏讀感欷(音希)不知所喻舊與
孟往還數人昨已共致百千已來尋已至東都計供葬
事外尚有餘資今裴押衙所送二百七十千足以益業
為遺孀永久之賴(樊曰是年十月葬郊其費皆出鄭相及東野舊往還者以其餘財贍給其)
(家郊無子妻鄭氏)孟氏兄弟(孫曰郊二弟酆郢)在江東未至先與相識
亦甚循善所慮材幹不足任事鄭氏兄弟(樊曰東野之妻兄弟也)
惟最小者在東都固如所示不可依仗孟之深友(一作孟氏)
(之深友)太子舍人樊宗師比持服(孫曰宗師居母喪)在東都今已
外除經營孟家事不啻如已前後人所與及裴押衙所
送錢物並委樊舍人主之(嚴曰墓誌云十月庚子樊子合凡贈賻而葬之以餘財付)
(其家供祀樊名宗師字紹述)營致生業必能不失利宜候孟氏兄弟
到分付成事庶可静守無大闕敗伏望不至遠憂續具
一一咨報不宣愈再拜
與袁滋相公書
(孫曰滋字德深蔡州朗山人時為節度使帶平章事故公云相公也公前書薦樊於鄭今)
(又薦於袁後狀薦于朝皆見集中云)
伏聞賓位尚有闕員(孫曰元和九年九月滋自山南東道節度使徙荆南)幸蒙不
以常輩知遇恒不自知愚且賤思有論薦竊見朝議郎
前太子舍人樊宗師(樊曰宗師字紹述時居母喪持服在東都除服公薦之於滋韓曰本)
(傳不載宗師為太子舍人墓誌亦不載或略之耳)孝友聰明家故饒財身居長
嫡(孫曰貞元十四年九月宗師父山南東道節度使澤卒)悉推與諸弟(孫曰宗師弟宗懿宗)
(憲)諸弟皆優贍有餘而宗師妻子常寒露飢餒宗師怡
然處之無有難色(孫曰宗師家饒財悉散施姻舊賓客妻子告不給宗師笑而不答)窮
究經史章通句解至於隂陽軍法聲律悉皆研極原本
又善為文章詞句刻深獨追古作者為徒不顧世俗輕
重通微曉事可與晤語(與一作以)又習於吏職識時知變非
如儒生文士止有偏長退勇守專未為宰物者所識年
近五十遑遑勉勉思有所試閤下儻引而致之密加識
察有少不如所言愈為欺罔大君子便宜得棄絶之罪
於門下誠不忍竒寳横棄道側而閤下篋櫝尚有闕少
不滿之處猶足更容輒冒言之退增汗懾(韓曰說文云懾失氣也質)
(涉切)謹狀
與鄂州柳公綽中丞書
(韓曰公綽始自御史中丞出為湖南觀察使後徙鄂岳孫曰元和八年十月以公綽為御)
(史中丞充鄂岳沔蘄安黃觀察使)
淮右殘孽(嚴曰資治通鑑云元和九年閏八月吴少陽卒其子元濟自領軍務十年春縱兵侵掠騷)
(動東畿命顔武等十六道兵進討其後師久未有功五月上遣中丞裴度詣行營察用兵形勢退之與鄂州柳)
(中丞二書計已與裴中丞相見行營事宜不惜示及則此書蓋在十年也孽歐本作賊)尚守巢穴
(一作窟)環寇之師殆且十萬瞋目語難(孫曰莊子曼胡之纓短後之衣瞋目)
(而語難)自以為武人不肯循法度頡頏作氣勢(頡奚結切頏胡江切)
竊爵位自尊大者肩相摩地相屬也(屬連也之六切)不聞有一
人援桴鼓(祝曰桴鼓槌也左氏右援桴而鼓陸德明釋文引字林云擊鼓柄也桴與枹同一作浮)
誓衆而前者但日令走馬來求賞給(日一作月)助寇為聲勢
而已閤下書生也詩書禮樂是習仁義是修法度是束
一旦去文就武鼓三軍而進之(三一作六)陳師鞠旅(孫曰詩征人伐)
(鼓陳師鞠旅注云二千五百人為師五百人為旅鞠告也)親與為辛苦慷慨感激同
食下卒將二州之牧以壯士氣(樊曰元和十年詔公綽以兵五千隸安州刺史)
(李聽討吴元濟公綽曰朝廷謂吾書生不知兵邪請自行許之引兵渡江抵安州聽以軍禮迎謁公綽謂曰以)
(公世將曉兵吾且欲署職以兵法從事聽曰唯命以都知兵馬使中軍先鋒行營都虞候三牒受之選卒六千)
(屬聽戒其部將曰行營事一決都將聽被恩畏威遂盡力當時服其知權士卒家有疾病公綽厚給之人皆感)
(喜故每戰皆捷)斬所乘馬以祭踶死之士(祝曰踶蹋也莊子怒則分背相踶通俗文)
(云小蹋謂之踶樊曰公綽所乘馬躡殺圉人公綽命殺馬以祭或曰圍人不自備耳良馬可惜公綽曰材良性)
(駑必殺之補注柳氏叙訓及新舊唐史並以殺馬為公綽為襄陽節度使時事司馬温公考異正引公此書證)
(之云乃鄂岳時事叙訓舊傳誤新史承之亦誤踶徒計徒兮二切一作蹄)雖古名將何以
加兹此由天資忠孝鬱於中而大作於外動皆中於機
會以取勝於當世而為戎臣師豈常習於威暴之事而
樂其鬭戰之危也哉愈誠怯弱不適於用聽於下風竊
自增氣誇於中朝稠人廣衆會集之中所以羞武夫之
顔令議者知將國兵而為人之司命者(孫曰孫子將者人之司命)不
在彼而在此也臨敵重慎誡輕出入良用自愛以副見
慕之徒之心(歐本無之徒二字)而果為國立大功也幸甚幸甚
不宣愈再拜
又一首
愈愚不能量事勢可否比常念淮右以靡弊困頓三州
之地(孫曰彰義節度使管申光蔡三州)蚊蚋蟻蟲之聚感兇竪煦濡飲
食之惠(孫曰兇竪吴元濟也其父少陽死時元濟年二十二莊子云魚相煦以濕相濡以沬煦音詡)
提童子之手坐之堂上奉以為帥出死力以抗逆明詔
戰天下之兵乘機逐利四出侵暴屠燒縣邑賊殺不辜
環其地數千里莫不被其毒洛汝襄荆許潁淮江為之
騷然(孫曰元濟叛引兵屠舞陽焚葉縣攻掠魯山襄城汝許州及翟陽人多逃伏山谷間其為駈剽者千)
(餘里關東大恐)丞相公卿大夫勞於國議握兵之將熊羆貙虎
之士(祝曰列子帥熊羆狼豹貙虎為前駈韓曰貙獸名說文貙獌似狸者貙春居切)畏懦䠞
蹜(韓曰䠞蹜足迫也上子六切下所六切)莫肯仗戈為士卒前行者獨閤
下能奮然率先揚兵界上將二州之守親出入行陣(行戶)
(郎切)與士卒均辛苦生其氣勢見將軍之鋒穎凛然有向
敵之意用儒雅文字章句之業取先天下武夫關其口
而奪之氣(關一作閉)愚初聞時方食不覺棄匕箸起立(蜀志劉備)
(為豫州牧從曹公還許曹公從容謂曰今天下英雄唯使君與操耳本初之徒不足數也先主方食失匕箸)
豈以為閤下真能引孤軍單進與死寇角逐爭一旦僥
倖之利哉就令如是亦不足貴其所以服人心在行事
適機宜而風采可畏愛故也是以前狀輒述鄙誠眷惠
手翰還答益增欣悚(益字一作實一作伏)夫一衆人心力耳目使
所至如時雨(嚴曰荀子云仁人之兵所存者神所過者化若時雨之降莫不喜悦)三代用
師不出是道閤下果能充其言繼之以無倦得形便之
地甲兵足用雖國家故所失地旬歲可坐而得(歲一作序)況
此小寇安足置齒牙間勉而卒之以俟其至幸甚幸甚
夫遠徵軍士行者有羇旅别離之思居者有怨曠騷動
之憂本軍有餽餉煩費之難地主多姑息形迹之患急
之則怨緩之則不用命浮寄孤懸形勢銷弱又與賊不
相諳委臨敵恐駭難以有功若召募(嚴曰退之論淮西事宜狀首言諸道)
(發兵或二三千人與賊不相諳委難便前進今聞陳許安唐汝夀等州與賊界連接處村落百姓悉有兵器小)
(小俘劫皆能自防識賊淺深護惜鄉里比來未有處分猶願自備衣粮以討寇賊若今召募立可成軍若要添)
(兵自可取足賊平之後易使歸農與此書所言之意正同)土人必得豪勇與賊相熟
知其氣力所極無望風之驚愛護鄉里勇於自戰徵兵
滿萬不如召募數千(樊曰公此議詳見論淮西事宜狀)閤下以為如何
儻可上聞行之可否(一無可字)計已與裴中丞相見行營事
宜不惜時賜示及(樊曰憲宗元和十年五月遣御史中丞裴度視淮西行營觀用兵形勢還)
(奏攻取策多合上旨時鎮州節度王承宗淄青節度李師道謀緩蔡兵遣盜刺殺宰相武元衡又刺度傷首而)
(免議者欲罷度安二鎮上怒曰若罷是賊計行遂拜度為相以主東兵其後討蔡不利羣臣請罷兵獨公與度)
(意合獻淮西事宜宰相不便公降為右庶子十二年八月公卒從度于蔡十月執元濟淮西遂平公綽則被讒)
(十一年為李道古代還矣平蔡之功不與也惜夫)幸甚不宣愈再拜
答魏博田弘正僕射書
(韓曰弘正初名興為魏博節度田季安兵馬使季安卒子懷諫立委政家奴衆脅弘正使)
(主軍務於是弘正與之約圖魏博貝衛澶相之地籍其人以獻于朝憲宗嘉之詔嗣立為)
(節度使元和七年也八年賜今名)
季冬極寒伏惟僕射(樊曰元和九年弘正拜檢校尚書右僕射本傳略之見李吉甫傳)
尊體動止萬福(動止一作起居)即日愈蒙恩改職事(樊曰按憲宗實錄元)
(和九年公以考工郎中知制誥)不任感懼使至奉十一月十二日示問
(嚴曰此荅田弘正書言奉十一月十二日示問又言頃者又蒙不以鄙薄令撰廟碑今以碑攷之云元和八年)
(則此書亦在八年冬矣)欣慰殊深贊善十一郎行(孫曰弘正子布肇犫卓牟章)
已曾附狀伏計尋上達愈雖未獲拜識嘗承僕射眷私
猥辱薦聞(韓曰猥并雜也鄔梅切)待之上介事雖不允受賜實多
頃者又蒙不以文字鄙薄令譔廟碑(樊曰元和八年十一月公以比部郎)
(中史館修撰奉詔為弘正作先廟碑)見遇殊常荷德尤切安有書問稍簡
遂敢自疎比所與楊書記書蓋緣久闕附狀(一有求字)因問
(一作閒)粗述下情忽奉累紙示問辭意重疊捧讀再三但
增慙悚僕射公忠賢德為内外所宗位望益尊謙巽滋
甚謬承知遇欣荷實深伏望照察恨以官守拜奉末由
無任馳戀謹因使迴奉狀不宣謹狀
與華州李尚書書
(補注李尚書名絳或作李實尚書者非是嚴曰李尚書即李絳耳絳退之同年進士以元)
(和六年冬同平章事九年春罷為禮部尚書十年春檢校戶部尚書出為華州刺史潼關)
(防禦鎮國軍使書云乍離闕庭則此書在十年也)
日來(一作比來)不審尊體動止何似乍離闕庭(孫曰元和十年以禮部尚)
(書李絳為華州刺史潼關防禦鎮國軍使)伏計培增戀慕愈於久故游從之
中伏蒙恩奬知待最深最厚(韓曰絳與公同年故相好如此嚴曰絳為相擢退之)
(為太史故云於久故遊從之中蒙知待最深最厚)無有比者(一作倫)懦弱昏塞不
能奮勵出竒少答所遇拜辭之後竊念旬朔不即獲侍
言笑東望隕涕有兒女之感獨宿直舍(樊曰公時以考工郎中知制誥)
無可告語展轉歔欷不能自禁華州雖實百郡之首重
於藩維然閤下居之則為失所愚以為苟慮有所及宜
密以上聞不宜以疎外自待接過客俗子絶口不掛時
事務為深崇以拒止嫉妬之口親近藥物方書動作步
趨以致和宣滯為國自愛副鄙陋拳拳之心幸甚幸甚
謹奉狀不宣愈再拜
答友人論京尹不臺參書
(韓曰長慶三年六月以公為京兆尹兼御史大夫敕放臺參後不得為例一本題作京尹)
(不臺參荅友人書)
所示情眷之至不勝悚荷臺參實奏云容桂觀察使帶
中丞(一無使字)尚不臺參京尹郡國之首所管神州赤縣官
帶大夫豈得却不如事須臺參聖恩以為然便令宣與
李紳不用臺參亦是何典故赤令尚與中丞分道而行
何況京尹(洪曰按魏氏春秋云故事御史中丞與洛陽令相遇則分路而行以事主多逐捕不欲稽)
(留然非唐制也順宗實錄云故事尹與御史相遇尹下道避尹尚避御史豈有不臺參之理當時敕放臺參後)
(不為例則知故事須臺參也唐本事須臺參下云亦是何典故赤令尚與中丞分道而行何況京尹聖恩以)
(為然便令宣與李紳不用臺參今本顛倒不可讀當從唐本)夫人見近事習耳目所
熟(一無夫字)稍殊異即怪之其於道理有何所傷聖君使行
即是故事自古豈有定制也(樊曰時宰相惡御史中丞李紳欲逐之特詔公不臺)
(參以激紳紳果劾奏公公以詔自解文刺紛然宰相以臺府不協遂罷公為兵部侍郎而出紳為江西觀察使)
(紳朝辭泣訴帝復留紳為兵部侍郎公復為吏部按貞元十八年公為四門博士時薦士十人於陸傪李紳在)
(焉紳昧其平昔之薦而劾公公既不言而世亦未有辨之者又謂公蹙紳以附逄吉獨王黃州答丁晉公書以)
(謂曲在紳蓋公論也)停推巡(孫曰謂巡推官也)緣府中褊迫是實若别差
人即是妄說豈有此事小人言不可信類如此亦在大
賢斟酌而斷之流言止於智者(孫曰荀子流丸止於甌史流言止於智者)正
謂此耳客多不及自修報伏惟照察
送陸歙州傪序(并詩)
貞元十八年二月十八日祠部員外郎陸君出刺歙州
(孫曰陸傪字公佐吴郡人貞元十六年召為祠部員外郎十八年執事者上言其才請為劇曹會東方守臣表)
(二千石之缺上乃以傪為歙州刺史)朝廷夙夜之賢(孫曰詩三事大夫莫肯夙夜)都邑
游從之良(從一作居)齎咨涕洟(孫曰易革卦之辭齎咨嗟歎之聲自目曰涕自鼻曰洟)
(齎將西切)咸以為不當去歙大州也刺史尊官也由郎官而
往者前後相望也當今賦出於天下江南居十九宣使
之所察(孫曰宣歙池三州觀察使治宣州)歙為富州宰臣之所薦聞天
子之所選用其不輕而重也較然矣如是而齎咨涕洟
以為不當去者陸君之道行乎朝廷則天下望其賜刺
一州則專而不能或謂先一州而後天下(或一作咸)豈吾君
與吾相之心哉於是昌黎韓愈道願留者之心而泄其
思(泄攄也)作詩曰
我衣之華兮(華一作美)我佩之光(一有兮字)陸君之去兮誰與翺
翔(一有兮字)斂此大惠兮施于一州今其去矣(矣一作兮)胡不為
留(為去聲)我作此詩歌於逵道(孫曰逵大道也爾雅九達謂之逵)無疾其
驅天子有詔(黃曰是歲四月二十八日傪未至州卒于道)
送孟東野序
(孫曰東野名郊貞元十二年登第間四年調昇州溧陽尉)
大凡物不得其平則鳴草木之無聲風撓之鳴水之無
聲風蕩之鳴其躍也或激之其趨也或梗之其沸也或
炙之金石之無聲或擊之鳴人之為言也亦然有不得
已者而後言其歌也有思有哭也有懷凡出乎口而為
聲者(為一作有)其皆有弗平者乎樂也者鬱於中而泄於外
者也擇其善鳴者而假之鳴金石絲竹匏土革木八者
物之善鳴者也維天之於時也亦然擇其善鳴者而假
之鳴是故以鳥鳴春(一作以鳥獸鳴春)以雷鳴夏以蟲鳴秋以
風鳴冬四時之相推敓(祝曰推敚強取也廣韻引古周書敚攘矯虔敚古奪字一作奪)
其必有不得其平者乎其於人也亦然人聲之精者為
言文辭之於言又其精也尤擇其善鳴者而假之鳴其
在於唐虞(一無於字)咎陶禹(咎或作臯)其善鳴者也而假之以鳴
夔弗能以文辭鳴又自假於韶以鳴夏之時五子以其
歌鳴伊尹鳴殷周公鳴周凡載於詩書六藝皆鳴之善
者也周之衰孔子之徒鳴之其聲大而遠傳曰天將以
夫子為木鐸(嚴曰古者有文事振木鐸武事振金鐸天將以夫子為木鐸言使之振文教於天下)
(也楊子雲所謂金口而木舌是也)其弗信矣乎其末也莊周以其荒唐
之辭鳴於楚(歐本無於楚二字嚴曰莊子疏云荒唐廣大也夫荒者大而不治兔絲别名兔絲無)
(根以況言之無根也莊子著書三十三篇其道以老耼為宗蓋有意乎救道德之本至若盜跖漁父雖若詆訾)
(孔子然其終篇論古之道術乃自厠於諸子之列而孔子不與焉則其尊吾聖人也至矣)楚大國也
其亡也以屈原鳴(屈九勿切)臧孫辰(孫曰臧文仲名辰魯大夫)孟軻荀卿
以道鳴者也楊朱墨翟管夷吾晏嬰老耼申不害(孫曰申不)
(害韓昭侯相有書六篇)韓非眘到(祝曰眘到在申韓前申韓稱之有書四十六篇眘古慎字)田
駢(孫曰駢齊人著書二十五篇居稷下號大口駢駢蒲眠切)鄒衍(孫曰衍居稷下著書四十九篇)
(號談天衍)尸佼(祝曰佼魯人商君師之鞅死入蜀著書二十篇號尸子死因葬蜀佼古爻切又音絞)
孫武(嚴曰武吴人著書十三篇言兵法)張儀蘇秦之屬皆以其術鳴秦
之興李斯鳴之漢之時司馬遷相如揚雄最其善鳴者
也其下魏晉氏鳴者不及於古然未嘗絶也就其善鳴
者其聲清以淳(洪曰舊本淳字作浮當從舊本)其節數以急其辭淫以
哀其志弛以肆其為言也亂雜而無章(補注章法度也)將天醜
其德莫之顧邪何為乎不鳴其善鳴者也唐之有天下
陳子昂(樊曰子昂梓州射洪人)蘇源明(孫曰源明字弱夫京兆武功人肅宗時官秘書少監)
元結李白杜甫李觀皆以其所能鳴(樊曰文章之盛三代以還無出漢唐)
(而漢四百年司馬相如為之唱唐三百年子昂為之唱公於文章少所推可而每論漢唐未嘗不以二人為稱)
(首)其存而在下者孟郊東野東野始以其詩鳴(一無東野二字)
其高出魏晉(一作晉魏)不懈而及於古其他浸淫乎漢氏矣
從吾遊者李翺張籍其尤也三子者之鳴信善鳴矣抑
不知天將和其聲而使鳴國家之盛邪將窮餓其身思
愁其心腸而使自鳴其不幸邪三子者之命則懸乎天
矣其在上也奚以喜其在下也奚以悲東野之役於江
南也(嚴曰蓋為溧陽尉時也)有若不懌者然(一作不釋然者)故吾道其命
於天者以解之
送許郢州志雍序
(韓曰志雍安陸人貞元九年登第十八年刺郢州時于頔節制山南郢為屬邑頔斂民方)
(急故韓公因志雍行序以規之)
愈嘗以書自通於于公頔(孫曰頔字允元貞元十四年九月為山南東道節度使)
(頔音迪)累數百言其大要也(一無也字)言先達之士得人而託
之則道德彰而名聞流後進之士得人而託之則事業
顯而爵位通下有矜乎能上有矜乎位雖恒相求而不
相遇(一作而喜不相遇)于公不以其言為不可復書曰足下之
言是也于公身居方伯之尊蓄不世出之材(一無出字)而能
與卑鄙庸陋相應答如影響是非忠乎君而樂乎善以
國家之務為已任者乎愈雖不敢私其大恩抑不可不
謂之知已恒矜而誦之情已至而事不從(孫曰事不從者謂不能卒)
(言之也)小人之所不為也故於使君之行道刺史之事以
為于公贈凡天下之事成於自同而敗於自異為刺史
者恒私於其民不以實應乎府(孫曰府謂觀察府)為觀察使者
恒急於其賦而不以情信乎州(一有縣字縣一作繇)是刺史不安
其官觀察使不得其政財已竭而斂不休人已窮而賦
愈急其不去為盜也亦幸矣誠使刺史不私於其民觀
察使不急於其賦刺史曰吾州之民天下之民也惠不
可以獨厚觀察使亦曰某州之民天下之民也斂不可
以獨急如是而政不均令不行者未之有也其前之言
者于公既已信而行之矣(既一作即)今之言者其有不信乎
縣之於州猶州之於府也有以事乎上有以臨乎下同
則成異則敗者皆然也非使君之賢其誰能信之(信一作從)
愈於使君非燕遊一朝之好也故其贈行不以頌而以
規(一有也字)
送竇平從事序
(韓曰竇平貞元五年登第)
踰甌閩而南皆百越之地(孫曰甌今温州閩今泉州皆古百越之地越一作粤)
於天文其次星紀(孫曰次謂十二次自南斗十二度至須女七度為星紀於辰為丑吴越之)
(分野)其星牽牛(孫曰漢地理志越地牽牛婺女之分野)連山(嚴曰連州西南百五十里有黃)
(連嶺隋文因此名州)隔其隂鉅海敵其陽(補注隂陽言南北也敵一作歊非或作敞)
是皆島夷卉服之民(孫曰島夷卉服禹貢之文海曲謂之島卉服草服葛越之類皆一)
(作維夷一作居)風氣之殊著自古昔唐之有天下號令之所加
無異於遠近民俗既遷風氣亦隨雪霜時降癘疫不興
(疫一作疾)瀕海之饒(瀕水涯毗賓切)固加於初是以人之於南海者
(之於一作之之)如東西州焉皇帝臨御天下二十有二年(洪曰德宗大歷)
(十四年即位至貞元十六年凡二十二年)詔工部侍郎趙植為廣州刺史(孫曰)
(貞元十七年以工部侍郎趙植充嶺南節度使)盡牧南海之民(牧一作收)署從事扶
風竇平(孫曰平扶風平陵人貞元五年登第)平以文辭進於是行也(是一作其)
其族人殿中侍御牟(樊曰牟字貽周貞元二年登第)合東都交遊之能
文者(孫曰牟為東都留守判官時公自徐州休居于洛)二十有八人賦詩以贈
之於是昌黎韓愈嘉趙南海之能得人壯從事之答於
知已不憚行於遠也(趙云不憚我於行遠也)又樂貽周之愛其族
叔父能合文辭以寵榮之作送竇從事少府平序
上巳日燕太學聽彈琴詩序
(孫曰鄭國之俗三月上已於溱洧水上執蘭招䰟自魏以後但用三日不用上已韓曰時)
(公為四門博士作此序)
與衆樂之之謂樂樂而不失其節(舊本節字作正)又樂之尤也
(尤一作光)四方無鬭争金革之聲京師之人既庶且豐天子
念致理之艱難樂安居之閒暇肇置三令節(洪曰舊史云貞元四)
(年九月詔正月晦日三月三日九月九日三節日宜任文武百僚選勝地追賞為樂五年正月詔以二月一日)
(為中和節代正月晦日備三令節數此序在貞元壬午癸未間公為四門博士其云肇置三令節蓋謂德宗朝)
(始置耳一本止云肇置令節非)詔公卿羣有司至于其日率厥官屬
飲酒以樂所以同其休宣其和感其心成其文者也三
月初吉實惟其時司業武公少儀(韓曰少儀大歴二年登第)於是摠
太學儒官三十有六人列燕于祭酒之堂罇俎既陳肴
羞惟時醆斝序行(醆阻限切斝古馬切舊本序行作有序)獻酬有容歌風
雅之古辭斥夷狄之新聲褒衣巍冠愉愉如也(趙本作與與如)
(也)有一儒生魁然其形抱琴而來歷階而升坐于罇俎
之南鼓有虞氏之南風(樊曰按家語孔子云昔者舜彈五絃琴造南風之詩詩曰南風)
(之薰兮可以解吾民之愠兮南風之時兮可以阜吾民之財兮孫曰禮記舜作五絃之琴以歌南風)賡之
以文王宣父之操(樊曰史記孔子學琴於師襄子曰丘得其為人黯然而黑幾然而長眼如)
(望羊心如王四國非文王其誰能為此也師襄子避席曰師蓋云文王操也其曰宣父操按琴操如將歸猗蘭龜)
(山皆孔子所作也孫曰琴操者謂困阨而不失其操也賡續也)優游夷愉廣厚高明追
三代之遺音想舞雩之詠歎(孫曰舞雩請雨之壇在沂水之側嚴曰論語云風乎)
(舞雩詠而歸今闕里宣聖廟西南一里有壇曰雩周圍八十步高二丈臨沂水即浴乎沂風乎舞雩之地也)
及暮而退皆充然若有所得也武公於是作歌詩以美
之命屬官咸作之命四門博士昌黎韓愈序之
送齊曎下第序
(樊曰按序云齊生之兄為時名相出藩于鎮謂齊映也以世系考之映兄弟六人昭旼映)
(曍照煦無有曎者豈曎後改名曍或煦耶諸本或作齊曍或作齊曙)
古之所謂公無私者其取捨進退無擇於親疎遠邇惟
其宜可焉其下之視上也亦惟視其舉黜之當否不以
親疎遠邇疑乎其上之人也(一無之人二字一無之人也三字)故上之
人行志擇誼坦乎其無憂於下也下之人尅已慎行確
乎其無惑於上也是故為君不勞而為臣甚易見一善
焉可得詳而舉也(一無詳字)見一不善焉可得明而去也(去口)
(舉切一無明字)及道之衰上下交疑於是乎舉讎舉子之事載
之傳中而稱美之謂之忠(集注襄三年左氏晉祁奚請老晉侯問嗣焉稱解狐其讎)
(也將立之而卒又問焉對曰午也可午祁奚子也於是羊舌職死矣晉侯曰孰可以代之對曰赤也可於是使)
(祁午為中軍尉羊舌赤佐之君子謂祁奚能舉善矣稱其讎不為諂立其子不為比舉其偏不為黨其後范宣)
(子殺羊舌虎叔向虎之兄也囚之叔向曰祁大夫外舉不弃讐内舉不失親其獨遺我乎於是祁奚聞之見宣)
(子而免之祁奚不見叔向而歸叔向亦不告免焉)見一善焉若親與邇不敢舉
也見一不善焉若疎與遠不敢去也衆人之所同好焉
矯而黜之乃公也衆人之所同惡焉激而舉之乃忠也
於是乎有違心之行有怫志之言(祝曰怫鬱也莊子謂已諛人則怫然作色)
(怫音弗)有内媿之心若是者(是一作然)俗所謂良有司也膚受
之訴不行於君(孫曰膚受者如膚受塵垢久之乃見)巧言之誣不起於人
矣嗚呼今之君天下者不亦勞乎為有司者不亦難乎
(難一作艱)為人向道者(向一作嚮)不亦勤乎是故端居而念焉(焉一)
(作之)非君人者之過也則曰有司焉則非有司之過也則
曰今舉天下人焉則非今舉天下人之過也蓋其漸有
因其本有根生於私其親(一作生於私其所親)成於私其身以已
之不直而謂人皆然其植之也固久其除之也實難非
百年必世(孫曰論語必世而後仁)不可得而化也非知命不惑不
可得而改也已矣乎其終能復古乎若高陽齊生者其
起予者乎齊生之兄為時名相出藩于鎮(韓曰貞元二年正月齊映)
(拜相明年正月貶䕫州徙衡州久之為桂管江西兩觀察使十一年七月卒一無鎮字)南朝之碩
臣皆其舊交齊生舉進士有司用是連枉齊生齊生不
以云乃曰我之未至也有司豈枉我哉(豈一作其)我將利吾
器而俟其時耳抱負其業東歸於家吾觀於人有不得
志則非其上者衆矣亦莫計其身之短長也若齊生者
既不得志矣(一云既至矣一云既屈矣)而曰我未至也不以閔於有
司(孫曰禮記儒有不累長上不閔有司注閔病也)其不亦鮮乎哉吾用是知齊
生後日誠良有司也能復古者也公無私者也知命不
惑者也(樊曰按登科記映大歷五年昭貞元十年曍十一年煦元和二年踵登進士第而曎亡焉)
送陳密序
太學生陳密請於余曰密承訓於先生今將歸覲其親
(覲一作拜)不得朝夕見願先生賜之言密將以為戒密來太
學舉明經者累年不獲其選是弗利於是科也今將易
業而三禮是習(樊曰唐制取士有明經科而明經之别有五經有三經有二經有三禮有三傳)
(有史科凡禮記春秋左氏傳為大經詩周禮儀禮為中經易尚書春秋公羊傳為小經孫曰三禮科貞元五)
(年二月置)願先生之張之也密將以為鄉榮余媿乎其言遺
之言曰子之業信習矣其儀容信合於禮矣抑吾所見
者外也夫外不足以信内子誦其文則思其義習其儀
則行其道則將謂子君子也爵禄之來也不可辭矣科
寧有利不利邪
送李愿歸盤谷序
(樊曰貞元十七年作時公年三十四脱汴徐之亂來居洛方且求官京師欝於中而見於)
(外故其辭如此東坡云歐陽公言晉無文章唯陶淵明歸去來一篇而巳余亦謂唐無文)
(章惟韓退之送李愿歸盤谷序一篇而已平生欲效此作一篇每執筆輒罷因自笑曰不)
(若且放教退之獨步補注此序孟州濟原有石本其間異同當以石本為正今文注其下)
太行之陽有盤谷(孫曰太行山名在懷州陽南也盤谷地名在孟州濟原縣)盤谷之
間泉甘而土肥草木叢茂居民鮮少或曰謂其環兩山
之間故曰盤或曰是谷也宅幽而勢阻(宅處也)隱者之所
盤旋友人李愿居之愿之言曰人之稱大丈夫者我知
之矣利澤施於人(於一作干)名聲昭于時坐于廟朝進退百
官而佐天子出令其在外則樹旗旄(孫曰旄旗類以髦牛尾注於竿首故)
(因以為名)羅弓矢武夫前呵從者塞塗供給之人各執其物
(物謂各操持者)夾道而疾馳喜有賞怒有刑才畯滿前(畯今本作俊)
道古今而譽盛德(而今本作以)入耳而不煩曲眉豐頰清聲
而便體(便安也毗連切)秀外而惠中飄輕裾(裾領也)翳長袖粉白
黛綠者列屋而閒居妬寵而負恃爭妍而取憐大丈夫
之遇知於天子(今本作主上)用力於當世者之為也(今本作之所為)
(也)吾非惡此而逃之是有命焉不可幸而致也窮居而
野處升高而遠望(今作望遠)坐茂樹以終日濯清泉以自潔
採於山美可茹(茹食也)釣於水鮮可食(孫曰老子治大國若烹小鮮鮮小魚)
起居無時惟適所安(今本作之安)與其譽於前(一作與其有譽於前)孰
若無毁於其後與其樂於身(一作與其有樂於身)孰若無憂於其心
車服不維(維縶也)刀鋸不加理亂不知黜陟不聞大丈夫
不遇於時者之所為也我則行之伺候於公卿之門奔
走於形勢之途足將進而趑趄(韓曰趑趄行不進貌孫曰趑趄踧踖也上七)
(思切下七余切)口將言而囁嚅(祝曰楚詞喜囁嚅而妄作注囁嚅小語謀私貌廣韻作多言非)
(孫曰囁嚅不敢出口也上之舌切又而舌切下女居切又音如)處汚穢而不羞觸刑辟
而誅戮僥倖於萬一老死而後止者其於為人賢不肖
何如也昌黎韓愈聞其言而壯之與之酒而為之歌曰
盤之中維子之宫盤之土(一作下)維子之稼(一作可稼可穡一作可稼)
(可食)盤之泉可濯可湘(祝曰釋文湘烹也采蘋于以湘之可湘一作而沿一作可沿一作)
(可遊)盤之阻(阻屈折也)誰爭子所窈而深廓其有容(窈於兆切)繚而
曲如往而復嗟盤之樂兮樂且無央(今本作殃)虎豹遠跡兮
蛟龍遁藏鬼神守護兮呵禁不祥(孫曰不祥謂魑魅之屬禁一作禦)飲
且食兮(且一作則)夀而康(一作既夀而康)無不足兮奚所望(音忘)膏吾
車兮(膏音告)秣吾馬從子于盤兮終吾生以徜徉(韓曰徜徉徘徊)
(也孫曰博雅云徜徉戲蕩也上辰羊切音常下余章切音羊)
唐人跋盤谷序後
隴西李愿隱者也不干譽以求達每韜光而自晦跡
寄人世心游(闕)清樂人智於(闕)之間信古今一時也
昌黎韓愈知名之士高愿之賢故叙而送之于(闕)縣
大夫博陵崔俠披其文稽其實是用命工勒石于谷
之西偏以旌不朽云唐貞元辛已歲建丑月渤海高
從(闕一字樊曰按貞元十七年歲在辛已歐陽公集古錄云當時退之官尚未顯其道未為當時所)
(宗師故但云知名士然當時送愿者為不少而獨刻此序蓋其文章已重於時也)
五百家注昌黎文集卷十九
