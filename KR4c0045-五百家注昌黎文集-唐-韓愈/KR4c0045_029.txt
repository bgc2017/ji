五百家注昌黎文集卷二十九
宋魏仲舉編
誌銘
唐故朝散大夫商州刺史除名徙封州董府君墓誌銘
(韓曰公詩有送董溪壻陸暢云我實門下士力薄蚋與蚊受恩不即報永負湘中墳謂溪流封州死湘中)
(也至是歸葬公誌其墓云)
公諱溪字惟深丞相贈太師隴西恭惠公第二子(樊曰隴西)
(公董晉也生四子全道全湲全素全澥溪即全湲也)十九歲明兩經獲第有司沈
厚精敏未嘗有子弟之過賓接門下推舉人士(舉一作與)侍
側無虛口退而見其人淡若與之無情者太師賢而愛
之父子間自為知已諸子雖賢莫敢望之太師累踐大
官臻宰相致平治終始以禮號稱名臣晨昏之助蓋有
賴云太師之平汴州年考益高(樊曰貞元十二年七月晉師汴州時年七十二)
挈持維綱鋤削荒纇(祝曰纇絲節淮南子明月之珠不能無纇音耒一作頑)納之
太和而已其囊篋細碎無所遺漏繄公之功上介尚書
左僕射陸公長源(孫曰長源字泳之是歲八月自前汝州刺史為宣武行軍司馬)齒差
太師標望絶人聞其所為每稱舉以戒其子楊凝孟叔
度以材德顯名朝廷及來佐幕府(樊曰凝自左司郎中為檢校吏部郎中觀)
(察判官叔度自殿中侍御史為檢校金部員外郎度支判官佐或作往非是)詣門請交屏棄
所挾為太師薨(補注貞元十五年二月晉卒)始以祕書郎選參軍(選一)
(作遷)京兆府法曹日伏階下與大尹争是非大尹屢黜已
見歲中奏為司錄參軍與一府政(與音預)以能拜尚書度
支員外郎遷倉部郎中萬年令兵誅恒州(補注恒州成德軍)改
度支郎中攝御史中丞為糧料使(樊曰元和四年十月以神策軍中尉吐突)
(承璀為鎮州行營招討處置使征王承宗以溪及于臯謨為東道行營糧料使)兵罷(樊曰元和五年七月)
(赦承宗)遷商州刺史糧料吏有忿争相牽告者事及於公
因徵下御史獄(因一作固又一作顯)公不與吏辯一皆引伏受垢
除名徙封州死湘中(樊曰二年糧料吏有忿争相告言五月溪臯謨皆坐贓數千緍敕貸)
(死流臯謨春州溪封州行至潭州並遣中使賜死權德輿傳亦云董溪于臯謨以運糧使盗軍資流嶺南憲宗)
(悔其輕詔中使半道殺也之誌苐云死湘中諱之)年若干明年立皇太子有赦令
(孫曰元和七年七月立遂王宥為太子大赦天下)許歸葬其子居中始奉喪歸
元和八年十一月甲寅葬于河南河南縣萬安山下太
師墓左夫人鄭氏祔公凡再娶皆鄭氏女生六子四男
二女長曰全正惠而早死次曰居中好學善為詩張籍
稱之次曰從直次曰居敬尚小長女嫁吳郡陸暢(嚴曰退之)
(有送暢歸江南詩云迎婦丞相府誇映秀士羣)其季女後夫人之子公之母弟
全素孝慈友弟公坐事棄同官令歸公歿比葬三年哭
泣如始喪者大臣高其行白為太子舍人將葬中舍人
與其季弟澥(戸買切)問銘於太史氏韓愈(韓曰元和八年正月公為比部)
(郎中史館修撰)愈則為之銘辭曰
物以久弊或以轢毁(補注轢車所踐也力的切)考致要歸孰有彼此
(補注言物之終於一致同歸也)由我者吾不我者夭斯而以然其誰使
然
貞曜先生墓誌銘
(韓曰先生孟郊也湖州武康人以詩名唐人謂孟詩韓筆故公誌及銘皆以詩稱之)
唐元和九年歲在甲午八月乙亥貞曜先生孟氏卒無
子其配鄭氏以告愈走泣哭(孫曰當作愈赴位哭謂為位以祭而哭也)且召
張籍會哭明日使以錢如東都供葬事諸嘗與往來者
咸來哭弔韓氏遂以書告興元尹故相餘慶(樊曰元和元年三月)
(以故相鄭餘慶為山南西道節度使)閏月(補注是歲閏八月)樊宗師來弔(補注來弔弔公)
(也)告葬期(祝曰時宗師自太子舍人持母喪在東都)徵銘於愈愈哭曰嗚呼
吾尚忍銘吾友也夫興元尹(一作人)以幣如孟氏賻(孫曰餘慶)
(給錢數萬葬送贍給其家賻助也所以贈終賻符遇切)且來商家事(補注家事謂孟郊家事公)
(集有與鄭餘慶書云再奉示問皆緣孟家事又云樊宗師在東都經營孟家事不啻如已其言大抵與此誌合)
樊子使來速銘曰不則無以掩諸幽乃序而銘之先生
諱郊字東野父庭玢(音彬)娶裴氏女而選為崑山尉(補注選謂)
(走部選也)生先生及二季酆郢而卒先生生六七年(補注天寶十年)
(郊生)端序則見(一作則有一作有法)長而愈騫涵而揉之(一作足)内外
完好色夷氣清可畏而親及其為詩劌目鉥心(祝曰劌利傷也)
(老子廉而不劌鈢長針也說文綦鍼也劌居衛切鉥時橘切又音述)物迎鏤解(物一作刃)鉤
章棘句搯擢胃腎(祝曰搯捾也刮也廣韻引周書師乃搯捾音滔或作搯非是)神施
鬼設間見層出唯其大翫於辭而與世採掇(一作末摋一作末摋)
人皆劫劫我獨有餘有以後時開先生者(開一作聞)曰吾既
儕而與之矣(儕一作擠)其猶足存耶年幾五十始以尊夫人
之命來集京師從進士試既得即去(樊曰貞元十二年吕渭知舉郊登第)
(年五十四)間四年又命來選為溧陽尉(溧音栗又下一有以字)迎侍溧
上(孫曰溧陽有投金瀨平陵城林薄蒙翳下有積水郊間往坐水旁徘回賦詩而曹務多廢令白府以假尉)
(代之分其半俸)去尉二年而故相鄭公尹河南奏為水陸運從
事(孫曰元和元年十一月以鄭餘慶為河南尹水陸轉運使李翺分司洛中與郊善薦之餘慶以為判官)
試協律郎親拜其母於門内母卒五年而鄭公以節領
興元軍(孫曰元和九年三月以餘慶為興元尹)奏為其軍參謀(樊曰郊有詩謝餘慶)
(云國老出為將紅旗入青山再招門下生結束余病孱自笑騎馬醜強從驅馳間傾傾摩天路裊裊鏡下顔文)
(魄既飛越官情誰等閒羨他白面少多是清朝班惜命非所報慎行誠獨難悠悠去住心兩說何能刪)試
大理評事挈其妻行之興元次子閿鄉(閿音文注見大理評事王君墓)
(誌)暴疾卒年六十四買棺以斂以二人輿歸酆郢皆在
江南(補注酆郢家湖州武康縣湖屬江南)十月庚申樊子合凡贈賻(補注樊宗)
(師也)而葬之洛陽東其先人墓左以餘財附其家而供祀
(一云而俟)將葬張籍曰先生揭德振華於古有光(一無古有光三字)
賢者故事有易名況士哉如曰貞曜先生則姓名字行
有載不從講說而明(從一作待)皆曰然遂用之初先生所與
俱學同姓簡(補注簡字幾道)於世次為叔父(一有執字)由給事中觀
察浙東(孫曰元和九年九月簡自給事中為浙東觀察使)曰生吾不能舉(舉一作學)
死吾知恤其家銘曰
於戲貞曜維出不訾維持不猗(集注訾凡數義集韻云思也毁也思不稱意也)
(惟前漢書訾讀與貲同顔師古注多財也若曰不貲則貧也猗亦二義詩那云猗歟歎辭也節南山云有實其)
(猗鄭氏注倚也若曰不猗則無所倚也東野以貧出仕而中立不倚卒至於無所施為止用昌其詩銘意如是)
(而已一本作維執不倚維出不訾)維卒不施以昌其詩(其一作有樊曰蘇子瞻嘗舉)
(此以問王定國當昌其身耶昌其詩也來詩下語不契作詩荅之有云昌身如飽腹飽盡還復饑昌詩如膏面)
(為人作容姿不如昌其氣鬱鬱老不衰雖云老不衰却懷安所之不如昌其志志一氣自隨養之塞天地孟軻)
(不吾欺公謂東野昌其詩而東坡乃云不如昌其志蓋蘇嘗讀東野詩有未足當韓豪之句不為所取也)
唐故秘書少監贈絳州刺史獨孤府君墓誌銘
(韓曰獨孤郁有傳事多出此誌)
君諱郁字古風河南人(補注河南洛陽人)常州刺史贈禮部侍
郎憲公諱及之第二子(樊曰及字至之代宗時官常州刺史二子朗郁)憲公躬
孝踐行篤實而辯於文勸飭指誨以進後生(樊曰及喜鍳拔後進)
(如梁肅高参崔元翰陳京唐次齊坑皆師事之性孝友其為文章明善惡長於論議韓曰舊史公傳大歷貞元)
(間文士多尚古學效揚雄董仲舒之述作而獨孤及梁肅最稱淵奥愈從其徒游銳意鑚仰欲自振於一代)
名聲垂延紹德惟克君生之年憲公歿世(祝曰大歷十二年四月二)
(十九日卒年五十三時郁始二歲)與其兄朗(補注朗即用晦)畜於伯父氏(祝曰郁始)
(生而孤與朗育於伯父汜)始微有知則好學問咨禀教飭不煩提諭
月開日益卓然早成年二十四登進士第(祝曰貞元十二年郁與朗)
(同來舉進士時郁年二十二十四年郁登第)時故相太常權公掌出詔文(孫曰)
(時權德輿為中書舍人知制誥詔文一作文誥)望臨一時登君於門歸以其
子(歸一作妻)選授協律郎朋遊益附(一作朋友益附)華問彌大元和
元年對詔策拜右拾遺(孫曰元和元年四月應材識兼茂明於體用科中第三辛酉為)
(左拾遺)二年兼職史館(孫曰兼史館修撰)四年遷右補闕詔中貴
人承璀(七罪切)將兵誅王承宗河北君奏疏諫召見問狀
有言動聽(孫曰元和四年十月以神策中尉吐突承璀為河中等道行營兵馬招討處置等使討王)
(承宗郁與度支使李元素鹽鐵使李鄘京兆尹許孟容御史中丞李夷簡給事中吕元膺穆質等極言其權太)
(重上不得已削承璀四道兵馬使改處置為宣慰)其後上將有所相不可於衆
君與起居舍人李約交章指摘事以不行五年遷起居
郎為翰林學士愈被親信有所補助權公既相君以嫌
自列(孫曰元和五年九月德輿同平章事郁以嫌自列守本官起居郎)改尚書考功員
外郎復史館職(樊曰郁以德輿故辭翰苑憲宗曰德輿乃有此佳壻因詔宰相高選世族故杜)
(琮尚岐陽公主然帝猶謂不如德輿之得郁也因拜為考功員外郎充史館修撰判院事)七年以考
功知制誥入謝因賜五品服八年遷駕部郎中職如初
權公去相復入翰林(孫曰元和八年德輿罷相十月復以郁為翰林學士)九年以
疾罷尋遷秘書少監(孫曰元和九年以疾辭内職十月改秘書少監)即閒居于
郊(補注謂屏居鄠縣)十年正月病遂殆甲午輿歸卒於其家年
四十男子二人長曰某早死(補注長男前一歲未成童卒)次曰天官
始十歲(樊曰傳云子庠字賢府喪父始十歲此云天官豈小字耶孫曰天官元和元年生後名悔)有
至性聞呼父官與聞弔客至輒號泣以絶女子一人夫
人天水權氏贈太子太保貞孝公臯之承孫故相今太
常德輿之女(孫曰是歲十月權氏亦卒年三十一)胤慶配良是似是宜(似一)
(作公)四月已酉其兄右拾遺朗以喪東葬河南壽安之甘
泉鄉冢塋憲公墓側(冢一作家)將以五月壬申窆(補注窆下棺也彼驗)
(切)謂愈曰子知吾弟久敢屬以銘銘曰
於乎古風襮順而裏方(陳曰襮領也衣表也詩繡衣朱襮謂衣領之在外者襮布谷)
(切又音博)不耀其章其剛不傷戴美世命(戴一作載)而年再不贏
惟後之成
唐故尚書虞部員外郎張府君墓誌銘
(韓曰張府君卒葬年月日誌皆不書以公祭文考之公時為考功郎中知制誥在京師季)
(友歸葬長安公於是祭之且誌其墓元和十年也)
尚書虞部員外郎安定張君諱季友(嚴曰季友乃退之同年進士)字
孝權年五十四病卒東都明年兄子塗與其弟庾掞等
護柩歸葬長安縣馬額原夫人北海唐氏之封前事塗
進韓氏門伏哭庭下(一有曰字)叔父且死幾於不能言矣張
目而言曰吾不可無告韓君别藏而不得韓君記猶不
葬也塗為書致吾意(吾一作君)已而自署其末與封敢告以
請愈既與為禮(補注為禮謂為位以哭)發書云云其末有複語千
萬永訣八字名月日與封皆孝權迹孝權與余同年進
士(樊曰貞元八年中進士第第八與公同年)其上世有暠者(暠古老切)當宇文時
為車騎大將軍鄜城太守卒葬河北諡曰忠公至孝權
間五世矣孝權大父諱孝先太子通事舍人父諱庭光
贈綏州刺史綏州之卒孝權蓋尚小母曰太原縣君縣
君卒既葬孝權守墓樹松柏三年而後歸選為河南文
學去官徐州使拜章(孫曰貞元十六年六月以張建封之子愔為徐州團練使)請為
判官授協律郎孝權始不痛絶詔下大悔即詐稱疾不
言三年元和初徐使死(孫曰元和元年十一月權卒)孝權疾即日已試
判入高等授鄠縣尉(鄠胡古切)明年(孫曰元和四年)故相趙宗儒鎮
荆南以孝權為判官拜監察御史經二年拜真御史明
年分司東臺轉殿中(韓曰轉殿中侍御史)按皇甫氏子母病不侍
走京師求試職宰相怒曰吾故皇甫氏御史助所善相
戲法侮我皇甫媪何疾(祝曰媪母老稱也漢書常從王媪負貰酒音&KR0008;)銜未決
皇甫母病果死得觧遷留司虞部員外郎(補注謂分司東都也)孝
權為人孝謹與人語恐傷之而時嶷嶷有立(嶷魚立切)與孝
權游者極衆而獨以其死累余可尚也已是為銘(它本注云)
(銘亡)
唐故檢校尚書左僕射右龍武統軍劉公墓誌
銘
(韓曰公既為劉統軍作此誌又為作碑銘碑銘見前二十七卷)
公諱昌裔字光後本彭城人曾大父諱承慶朔州刺史
大父巨敖好讀老子莊周書為太原晉陽令再世官北
方樂其土俗遂著籍太原之陽曲曰自我為此邑人可
也何必彭城父訟贈右散騎常侍公少好學問始為兒
童時重遲不戲(遲音穉)恒若有所思念計畫及壯自試以
開吐蕃說于邊將不售(歐本無于字别本作于字)入三蜀從道士游
久之蜀人苦楊琳寇掠(孫曰楊子琳蜀人初為瀘南賊帥有詔招撫使屯守瀘州時崔)
(寧為西川兵馬使專殺節度使郭英乂子琳表請討寧帝遣宰臣杜鴻漸出鎮成都宣恩詔慰鴻漸乃表讓劔)
(南節度與寧以子琳為瀘州刺史和解之寧入朝留弟寬守成都子琳聞寧出乘間走入成都寬與子琳戰復)
(成都子琳還走瀘州招聚亡命㳂江東下聲言入朝涪州守捉使王守仙伏兵黃革峽子琳悉擒之遂殺夔州)
(别駕張忠而據其城洪曰按代宗紀大歷三年七月瀘州刺史楊子琳反陷城都楊琳即子琳也詳見崔寧傳)
(新史昌裔傳云楊惠琳亂昌裔說之按惠琳居靈夏叛在憲宗初年新史誤也)公單船往說琳
感欷雖不即降約其徒不得為虐琳降(孫曰子琳入夔州以城守遣使)
(請罪帝以子琳本謀近忠乃以為成州刺史又移授灃州刺史)公常隨琳不去琳死脱
身亡沈浮河朔之間建中中曲環招起之(樊曰按新傳曲環方攻濮)
(州裘為判官)為環檄李納(韓曰建中二年七月平盧淄青節度使李正巳卒子納自稱留後)
指摘切刻納悔恐動心恒魏皆疑惑氣懈(孫曰恒謂成德節度使李)
(惟岳魏謂魏博節度使田悦)環封奏其本德宗稱焉環之會下濮州
戰白塔救寧陵襄邑(祝曰二縣並屬宋州)繫李希烈陳州城下(樊曰)
(興元元年閏十月李希烈遣將翟崇暉悉衆圍陳州宋亳節度使劉洽遣隴右幽州節度使曲環將兵三萬救)
(之十一月敗崇暉於州西擒之以獻)公常在軍間環領陳許軍公因為陳
許從事以前後功勞累遷檢校兵部郎中御史中丞營
田副使吳少誠乘環喪引兵叩城留後上官說咨公以
城守所以能擒誅叛將(擒一作檢)為抗拒令敵人不得其便
圍解拜陳州刺史(樊曰環卒上官說知後務吳少誠引兵薄城說欲遁去昌裔指曰受詔而)
(守死其職也況士馬足支賊若堅壁不戰七日賊氣必衰我以全制之可也說許諾賊攻堞堞不得修昌裔密)
(造飛棚聯柵即募突將千人鑿城以出擊賊走之北還柵已立守陴遂安兵馬使安寧國謀應賊昌裔以計斬)
(之及斬其麾下千人賊聞解去以功擢說陳許節度使昌裔陳州刺史)韓全義敗引軍走
陳州求入保公自城上揖謝全義曰公受命詣蔡何為
來陳公無恐賊必不敢至我城下明日領騎步十餘抵
全義營全義驚喜迎拜歎息殊不敢以不見舍望公改
授陳許軍司馬上官說死拜金紫光禄大夫檢校工部
尚書代說為節度使命界上吏不得犯蔡州人曰俱天
子人奚為相傷少誠吏有來犯者捕得縛送曰妄稱彼
人公宜自治之少誠慙其軍(樊曰公誌李郱亦曰尹慙其庭中人漢袁盎為吳相)
(告歸道逢丞相申屠嘉下車拜謁丞相從車下謝盎還愧其吏公所謂慙其軍慙其庭中人語出此耳)亦
禁界上暴者兩界耕桑交跡吏不呵問封彭城郡開國
公就拜尚書右僕射元和七年得疾視政不時八年五
月湧水出他界過其地防穿不補沒邑屋流殺居人拜
疏請去職即罪詔還京師(樊曰始昌裔代說為節度也憲宗惡其自立欲召之而重)
(生變宰相李吉甫曰陛下乘人心愁苦可召也遂以韓臯代之至長樂驛知帝意因稱風眩卧第歲中卒史與)
(誌少異誌為之諱耶)即其日與使者俱西大熱旦暮馳不息疾大
發左右手轡止之公不肯曰吾恐不得生謝天子上益
遣使者勞門勅無亟行至則不得朝矣天子以為恭即
其家拜檢校左僕射右龍武軍統軍知軍事十一月某
日甲子薨年六十二上為之一日不視朝贈潞州大都
督命郎中弔其家明年九月某日甲子葬河南某縣某
鄉某原公不好音聲不大為居宅於諸帥中獨然夫人
邠國夫人武功蘇氏子四人嗣子光禄主簿縱學於樊
宗師士大夫多稱之長子元一朴直忠厚便弓馬(便一作使)
為淮南軍衙門將次子景陽景長皆舉進士葬得日相
與選使者哭拜階上使來乞銘銘曰
提將之符尸我一方配古侯公維德不爽(祝曰楚詞厲而不爽些注)
(楚人謂羹敗曰爽爽平聲)我銘不亡後人之慶(洪曰爽慶皆當叶韻爽讀若霜慶讀)
(若羌反離騷云慶天悴而喪榮沈存中云古人諧聲如慶字多與章字叶韻孝孫有慶萬壽無疆黍稷稻梁農)
(夫之慶是也集韻並收入平聲)
五百家注昌黎文集卷二十九
