五百家注昌黎文集卷三十三
宋魏仲舉編
墓誌銘
楚國夫人墓誌銘
(韓曰夫人許國公韓弘妻也夫人之葬公武尚執喪不變許國亦以是年十二月薨則公武已)
(先死矣許國之誌詳焉)
楚國夫人姓翟氏故檢校御史大夫宋州刺史良佐之
女今司徒(一無今字)兼中書令許國公之妻(樊曰許國公韓弘也)前鄜
州節度使散騎常侍兼御史大夫公武之母夫人在家
以孝友聰明為父母所偏愛選所宜歸以適韓氏韓氏
族大且貴父太尉劉公之甥(孫曰劉玄佐之甥一本父作又)内外尊
顯夫人入門上下莫不贊賀事皇姑齊國太夫人(祝曰太夫)
(人弘母劉氏也玄佐之妹)肅恭誠至奉養不怠皇姑以夫人能盡婦
道稱之六親其事夫義以順其教子愛以公司徒公曰
我之能守貴富不危溢者楚國有助焉耳大夫領梁偏
師卒就蔡功受節居藩為邦家令人父母之教然也(孫曰)
(元和十年九月以宣武軍節度使韓弘為淮西行營都十統弘遣其子公武領宣武兵萬三千人會李光顔討蔡)
(二年冬蔡州平十一月以公武為鄜坊丹延節度使)夫人以元和十四年十一月
一日薨于鄜之公府春秋若干大夫委節去位奉喪以
居東都詔再起之辭以羸毁不任即命又加諭勉固守
不變天子嗟歎之(孫曰公武執喪不變元和十五年正月以弘弟充代公武為節度使)長
慶二年三月某日葬夫人于洛陽北山夫人生二子長
曰肅元為太子司議郎以卒贈尚書主客郎中其次大
夫公武也銘曰
翟氏之先盖出宗周(韓曰元和姓纂云翟黃帝之後代居翟地後為晉所滅)璜顯
於魏以佐文侯(韓曰史記魏文侯謂李克曰家貧則思良妻國亂則思良相今所置非魏成則)
(翟璜卒以成為相翟璜佐魏文侯所進者西河之守西門豹樂羊李克屈侯鮒等五人文侯皆臣之)高陵
相漢(樊曰成帝永始二年十一月以翟方進為丞相封高陵侯綏和二年二月罷)義以家酬
(韓曰王莽居攝元年九月方進子東郡太守義舉兵誅莽凡二月兵敗死莽發方進及先祖冢在汝南者焚棺)
(夷三族誅及種嗣)遷于南陽始自郎苖逮魏晉宋代不絶史以
至夫人太守之子司徒之妻大夫之母公居河東(孫曰河東)
(言汴河也弘在宣武凡二十一年元和十四年秋自宣武入朝願留京師八月拜司徒兼中書令其冬妻翟氏)
(卒於鄜州公一作父)子在鄜畤(孫曰鄜坊丹延節度治鄜州史記秦文公夢黃蛇自天下屬地)
(其口止於鄜衍文公問史敦敦曰此上帝之徵君其祠之於是作鄜畤祭白帝今之鄜州蓋取名於此)為
王屏翰有壤千里公曰姑止以承我祀子曰母兮莫我
撫巳文駟雕軒往來有煒莫尊於母莫榮於妻從古迄
今孰盛與夷(祝曰夷等也)用昭厥裔篆此銘詩
唐故國子司業竇公墓誌銘
(韓曰公嘗有送竇平從事序云其族人殿中侍御史牟合東都之交遊能文者賦詩以贈之必)
(此司業公也惟序稱殿中侍御史而誌不載若可疑焉然誌言兩佐東都留守則序所謂合東)
(都之交遊即謂司業明矣)
國子司業竇公諱牟字某(程曰字貽周京兆金城人)六代祖敬遠嘗
封西河公(一有至公之三字)大父同昌司馬比四世(一作代)仍襲
爵名(樊曰敬遠孫善衡左衛將軍善衡子懷亶洪州都督懷亶子胤同昌郡司馬皆襲封西河公同昌郡)
(扶州)同昌諱胤生皇考諱叔向官至左拾遺溧水令(樊曰叔向)
(字遺直以詩自名與常衮善大歷十二年四月衮平章事用叔向為左拾遺内供奉十四年閏五月衮貶河南)
(少尹叔向出為漂水令溧音栗)贈工部尚書於大歷初名能為詩文
及公為文亦最長於詩(樊曰叔向五子常牟羣庠鞏皆工詞章為聯珠集行於時義取)
(昆弟若五星然羣新史有傳牟等附焉)孝愛謹厚(一作孝謹厚重)舉進士登第(孫曰)
(貞元二年進士)佐六府五公八遷至檢校郎中(檢校下一有虞部二字)元
和五年真拜尚書虞部郎中轉洛陽令都官郎中澤州
刺史以至司業年七十四(補注牟生於天寶八年)長慶二年二月
丙寅以疾卒其年八月某日葬河南偃師光公尚書之
兆次(任曰周禮冢人掌公墓之地辨其兆域兆塋域也)初公善事繼母家居未
出學問於江東尚幼也名聲詞章行于京師人遟其至
(遟音穉)及公就進士且試其輩皆曰莫先竇生于時公舅
袁高為給事中(李曰高字公頥滄州東光人曾祖恕已南陽郡王恕巳子建康淮陽太守建康)
(子高貞元初為給事中)方有重名愛且賢公然實未嘗有以干有
司公一舉成名而東遇其黨必曰非我之才維吾舅之
私其佐昭義軍也遇其將死(孫曰貞元二十年六月昭義軍節度使李長榮卒)
公權代領以定其危後將盧從史(孫曰貞元二十年八月以昭義兵馬使盧)
(從史為節度使)重公不遣奏進官職公視從史益驕不遜偽疾
經年轝歸東都(祝曰轝舁車也呂氏春秋下轝命封夏后之後於把前漢皇后轝駕轝字音)
(預)從史卒敗死(孫曰元和五年六月從史為其都知兵馬使烏重裔所縛送京師貶驩州司馬)
(卒)公不以覺微避去為賢告人公始佐崔大夫縱留守
東都(樊曰貞元二年九月以吏部侍郎崔縱為東都留守奏牟為府巡官)後佐留守司徒
餘慶(樊曰元和五年六月以河南尹鄭餘慶為東都留守奏牟為府判官)歷六府五公(韓曰)
(牟初為東都留守巡官歷河陽昭義從事再為留守判官)文武細麤不同自始及終
於公無所悔望有彼此言(一有者字)六府從事幾且百人有
愿姦易險賢不肖不同公一接以和與信卒莫與公有怨
嫌者其為郎官令守慎法寬惠不刻教誨於國學也嚴
以有禮扶善遏過(遏一作蓋)益明上下之分以躬先之恂恂
愷悌得師之道公一兄三弟常羣庠鞏(音拱)常進士(補注常字)
(中行大歷十四年進士)水部員外郎朗□江撫四州刺史羣以處
士徵(孫曰羣字丹列以處士隠居毗陵貞元十六年十月吏部侍郎韋夏卿為京兆尹薦羣徵拜左拾遺)
自吏部郎中拜御史中丞(樊曰元和二年正月以武元衡同平章事舉羣代已為御)
(史中丞)出帥黔容以卒(孫曰元和三年十月貶黔中觀察使八年四月遷容管經略使九年)
(召還至衡州卒)庠三佐大府(樊曰庠字胄卿貞元二十一年五月韓臯出鎮武昌奏庠為推官元)
(和三年二月臯移鎮浙西以庠為副使又為宣歙副使)自奉先令為登州刺史鞏
亦進士(韓曰鞏字友封元和二年登第)以御史佐淄青府(孫曰元和十四年三月以)
(薛平為平盧淄青節度使表鞏自副)皆有才名公子三人長曰周餘好善
學文(一作好學善文)能謹謹致孝述父之志曲而不黷次曰某
少曰某皆以進士貢女子三人愈少公十九歲(補注公大歷三)
(年生至是年五十五故云少公十九歲少或作以非)以童子得見於今四十年始
以師視公(視一作事)而終以兄事焉公待我一以朋友不以
幼壯先後致異公可謂篤厚文行君子矣其銘曰
后緍竇逃閔腹子(祝曰哀元年左氏昔有過澆滅夏后相后緍方孕逃出自竇歸于有仍)
夏以再家竇為氏(祝曰后緍生少康克復舊物少康二子曰杼曰龍龍留居有仍遂為竇氏)
聖愕旋河犢引比(樊曰龍六十九世孫為鳴犢史記云孔子不得用於衛將西見趙簡子至)
(于河聞竇鳴犢舜華之死臨河而嘆曰美哉水洋洋乎丘之不濟此命也夫鳴犢舜華晉國之賢大夫也簡子)
(未得志之時須此兩人而後從政及其已得志殺之丘聞之也刳胎殺夭則麒麟不至竭澤而漁則蛟龍不游)
(鳥獸之於不義尚知辟之而況丘哉旋河謂至河而旋也引比引以為比犢作牘非)相嬰撥漢
納孔軌(樊曰鳴犢七世孫世世子嬰字王孫家觀津漢武帝建元六年六月為丞相軌法也言撥去亂)
(政納之於法韓曰竇太后從兄子嬰相武帝太后好黃老而嬰務隆推儒術貶道家言此云撥漢納孔軌盖謂)
(嬰撥漢家黃老之習而納之孔子之道左氏所謂納於軌物前漢叙傳所謂伏周孔之軌躅也撥一作發)
(作發)後去觀津(觀音貫)而家平陵(韓曰世弟扈扈子充徙居清河充子廣國字少君孝)
(文皇后之弟廣國子誼誼子賞宣帝時以吏二千石徙扶風平陵)遥遥厥緒(樊曰何昌㝢為吏部)
(有姓閔者求官自曰子騫後昌㝢笑曰遥遥華胃遥遥字出此)夫子是承我敬其人我
懷其德作詩孔哀質于幽刻(一作石)
唐故正議大夫尚書左丞孔公墓誌銘
(補注孔戣新舊史皆有傳)
孔子之後三十八世有孫曰戣(孫曰孔子後三十五世曰務本為東光令務本)
(子如珪海州司戶如珪子岑父著作佐郎巢父給事中岑父五子載戡戣戢戵)字君嚴事唐為
尚書左丞(孫曰長慶二年以戣為尚書左丞)年七十三三上書去官(孫曰)
(長慶三年戣累表請老)天子以為禮部尚書禄之終身而不敢煩
以政(樊曰詔戣以禮部尚書致仕優詔褒美仍令所司歲致羊酒如漢禮徵士故事)吏部侍郎
韓愈常賢其能謂曰公尚壯上三留奚去之果曰吾敢
要吾君年至(一本無至字)一宜去(洪曰盖取龔勝邴漢俱乞骸骨詔曰古者有司年至則致)
(事今大夫年至矣補注禮大夫七十而致仕或作宜去無一字)吾為左丞不能進退
郎官(一作中)唯相之為二宜去愈又曰古之老於鄉者將
自佚非自苦閭井田宅具在親戚之不仕與倦而歸者
不在東阡在北陌(補注曰南北曰阡東西曰陌)可杖屨來往也今異
於是公誰與居且公雖貴而無留資何恃而歸曰吾負
二宜去尚奚顧子言愈面歎曰公於是乎賢遠於人明
日奏疏曰臣與孔戣同在南省數與相見(數音朔數與下本有孔戣)
(二字)戣為人守節清苦議論正平年纔七十筋力耳目未
覺衰老憂國忘家用意至到如戣輩在朝不過三數人
陛下不宜苟順其求不留自助也不報明年長慶四年
正月巳未公年七十四告薨於家贈兵部尚書公始以
進士(補注建中元年戣第進士)佐三府(孫曰貞元十六年四月以鄭滑節度行軍司馬盧羣為本)
(軍節度使表戣為判官九月羣卒總攝留務監軍楊志謙雅自肆衆皆恐戣邀志謙至府與對榻卧起示不疑)
(志謙嚴憚不敢動)官至殿中侍御史元和元年以大理正徵累
遷江州刺史諫議大夫事有害於正者無所不言(樊曰戣為)
(諫議時中人劉希光受賕二十萬緍抵死吐&KR0691;承璀坐厚善逐為淮南監軍太子舍人李涉知憲宗意投匭上)
(言承璀有功不可棄戣劾奏涉結近幸營罔上聽有詔斥涉峽州司馬)加皇太子侍讀(孫曰)
(元和六年十月以戣為皇太子諸王侍讀)改給事中言京兆尹阿縱罪人詔
奪京兆尹三月之俸(韓曰戣為給事中江西觀察使李少和坐贓獄寢不下博陵崔易簡殺從)
(父兄鞠狀具京兆尹左右三翻其情戣慷慨論正貶少和殺易簡奪尹三月俸一本無此句尹字)權知
尚書右丞明年拜左丞(一無上三字)改華州刺史(孫曰元和九年六月)
(以戣為刺史潼關防禦鎮國軍使)明年歲貢海蟲淡菜蛤蚶(祝曰蛤蜯蛤也說文)
(蜃屬有三皆生於海千歲化為蛤秦謂之牡厲一曰百歲燕所化魁蛤一名復累老服翼所化蚶蚌屬爾雅曰)
(魁陸本草云狀如海蛤員而厚外横從其理五味自充庖作羞蛤音閤蚶呼甘切)可食之屬(一無)
(可食二字)自海抵京師道路水陸遞夫積功歲為四十三萬
六千人奏疏罷之下邽令笞外按小兒(邽音圭外按一作按外)繫
御史獄公上疏理之詔釋下邽令而以華州刺史為大
理卿(孫曰元和十年二月以李絳代戣為華州以戣為大理卿而以一作而自又作行自一無刺史二)
(字)十二年自國子祭酒拜御史大夫嶺南節度等使(樊曰)
(元和十二年七月嶺南節度使崔詠卒帝謂裴度曰嘗論罷蚶菜者誰歟今安在是可為朕求之度以戣對庚)
(戌以戣為節度使)約以取足(任曰戣剛正清儉請刺史俸料之外絶其取索)境内諸州
負錢至二百萬悉放不收(韓曰戣既至免屬州逋負十八萬緍米八萬斛黃金税歲)
(八百兩)蕃舶之至泊步有下碇之税(韓曰步水岸渡處碇錘舟石與矴同碇)
(丁定切)始至有閱貨之燕犀珠磊落賄及僕隸(賄一作財)公皆
罷之絶海之商有死于吾地者官藏其貨滿三月無妻
子之請者盡沒有之(或無有字)公曰海道以年計往復何日
月之拘苟有驗者悉推與之無筭遠近厚守宰俸而嚴
其法(韓曰先是屬刺史俸率三萬又不時給皆取部中自衣食戣至倍其俸約不得為貪暴稍以法繩之)
嶺南以口為貨其荒阻處父子相傳為奴(傳一作縳)公一禁
之有隨公之吏得無名兒蓄不言官有訟者(訟一作告)公召
殺之山谷諸黃世自聚為豪觀吏厚薄緩急或叛或從
(張曰自貞元中黃洞諸蠻叛久不平)容桂二管利其虜掠請合兵討之(孫曰)
(元和十四年容管經略使楊旻桂管觀察使裴行立欲徼幸立功争請討上從之)冀一有功有
所指取當時天子以武定淮西河南北用事者以破諸
黃為類(一作願)向意助之公屢言遠人急之則惜性命相
屯聚為寇緩之則自相怨恨焉況此禽獸耳(一作自相怨恨而散)
(此禽獸耳一作自相怨恨而散焉比禽獸耳)但可自計利害不足與論是非
天子入先言遂歛兵江西岳鄂湖南嶺南會容桂之吏
以討之被霧露毒相枕藉死百無一還安南乘勢殺都
護李象古(孫曰元和十四年十月安南軍亂殺都護李象古并家屬部曲皆遇害)桂將裴
行立容將楊旻皆無功數月自死(孫曰十五年七月行立旻相繼卒數月)
(一作數日)嶺南囂然祠部歲下廣州祭南海廟廟入海口為
州者皆憚之不自奉事常稱疾命從事自代唯公歲自
常行官吏刻石為詞美之(詞一作詩嚴曰事見本集南海神廟碑云元和十二年詔)
(用魯國孔公為廣州刺史又云至州之明年即十三年又云明年祀歸即十四年又云明年其時公又固往即)
(十五年也按退之以十四年貶潮州冬至袁州則十五年巳移袁州矣舊史云戣每受詔自犯風波而往愈在)
(潮州作詩美之其說盖誤)十五年遷尚書吏部侍郎(補注十五年九月遷拜)公
之北歸不載南物奴婢之籍不增一人長慶元年改右
散騎常侍二年而為尚書左丞曾祖諱務本滄州東光
令祖諱如珪海州司戶參軍贈尚書工部郎中皇考諱
岑父秘書省著作佐郎贈尚書左僕射公夫人京兆韋
氏父种大理評事有四子長曰溫質四門博士遵孺遵
憲遵裕(史作溫裕)皆明經女子長嫁中書舍人平陽路隋(祝曰)
(隋後官至宰相唐史有傳)其季者幼公之昆弟五人載戡戢戵(樊曰以世)
(系表考之巢父生載戣戡戢戵威戣給事中生溫質溫孺溫憲溫裕戡昭義節度判官戢庫部員外郎以傳考)
(之溫裕仕為天平節度使戢京兆尹與表不同誌謂戣兄弟五人而表又有威誌云遵孺遵憲遵裕傳云遵孺)
(温裕表又悉以遵為溫當考戵音衢)公於次為第二公之薨戢自湖南
入為少府監(孫曰長慶元年正月戢自湖南觀察又為少府監)其年八月甲申
戢與公子葬公於河南河隂廣武原(祝曰河隂縣名屬河南)先公
僕射墓之左銘曰
孔世三十八(韓曰一本云孔世三十八三十蘇合切說文作卉俗作卅又一本云孔子世三十八)
(前之說則省字後之說則加字皆非文意孔世三十八於理自暢拘字之偶非古也)吾見其孫白
而長身(白一作自)寡笑與言其尚類也(一作耶)莫與之倫(祝曰倫比)
(也一本作莫之與倫左傳所謂莫之與京也)德則多有請考於文
唐故江南西道觀察使中大夫洪州刺史兼御史
中丞贈左散騎常侍太原王公墓誌銘
(補注邵氏聞見錄曰孔子作經使後世讀易者如無春秋讀書者如無詩其法固不知也獨韓)
(退之作王仲舒碑又作誌蘇子瞻作司馬君實行狀又作碑其事同其詞各異庶幾知之矣碑)
(見三十一卷一本無中大夫洪州刺史兼御史中丞)
公諱仲舒字弘中(孫曰井州祈人)少孤奉其母居江南游學有
名(孫曰仲舒少客江南與梁肅楊憑游有文稱)貞元十年(嚴曰按王弘中碑云貞元初策拜左)
(拾遺與陽城合遏裴延齡不得為相墓誌則曰貞元十年以賢良方正拜左拾遺按陸䞇之貶在十一年春而)
(陽城傳云裴延齡䜛毁陸䞇等坐貶黜城率拾遺王仲舒數人守延英上疏則墓誌云十年是矣)以賢
良方正拜左拾遺改右補闕禮部考功吏部三員外郎
貶連州司戶參軍改□州司馬佐江陵使改祠部員外
郎復除吏部員外遷職方郎中知詔誥出為硤州刺史
遷廬州未至丁母憂服缺改婺州蘇州刺史(改一作除)徵拜
中書舍人既至謂人曰吾老不樂與少年治文書(樂一作宜)
得一道有地六七郡為之三年貧可富亂可治身安功
立無愧於國家可也日日語人丞相間問語驗即除江
南西道觀察使兼御史中丞(仲舒履歷事跡並見三十一卷碑注)至則奏
罷搉酒錢九十萬(十或作千)以其利丐貧民(丐一作與)又罷軍吏
官債五千萬悉焚簿文書(一無文字)又出庫錢二千萬以丐
貧民遭旱不能供税者禁浮屠(禁一作學)及老子為僧道士
不得於吾界内因出野(出一作山)去浮屠老子象(去一作立)以其
誑丐漁利奪經人之産(經一作編)在官四年數其蓄積錢餘
於庫米餘於廩朝廷選公卿於外將徵以為左丞吏部
巳用薛尚書代之矣(孫曰長慶三年十一月以尚書左丞薛放代仲舒鎮江西)長慶
三年十一月十七日未命而薨年六十二天子為之罷
朝贈左散騎常侍遠近相弔以四年二月某日葬于河
南某縣先塋之側公之為拾遺朝退天子謂宰相曰第
幾人非王某邪是時公方與陽城更疏論裴延齡詐妄
士大夫重之為考功吏部郎也下莫敢有欺犯之者非
其人雖與同列未嘗比數收拾故遭讒而貶及知制誥
(知一作在)盡力直友人之屈(樊曰友人盖楊憑憑尹京兆日御史中丞李夷簡劾憑江西姦)
(贓貶臨賀尉云屈一作冤)不以權臣為意又被讒而出元和初婺
州大旱人餓死戶口亡十七八(一無口字)公居五年(一無公字)完
富如初按劾羣吏奏其贓罪州部清整加賜金紫其在
蘇州治稱第一公所至輙先求人利害廢置所宜閉閤
草奏又具為科條與人吏約事備悉一旦張下民莫不
抃叫喜悦或初若小煩旬歲皆稱其便公所為文章無
世俗氣其所樹立殆不可學曾祖(一有諱字)玄暕(音簡)比部員
外郎祖諱景肅丹陽太守考諱某(一作政)襄鄧等州防禦
使鄂州採訪使贈工部尚書(工一作吏)公先妣渤海李氏贈
渤海郡太君公娶其舅女有子男七人初哲貞弘泰復
洄初進士及第哲文學俱善其餘幼也長女壻劉仁師
高陵令(孫曰仁師字行輿彭城人武德名臣刑部尚書德威之五世孫大歷中詩人商之猶子劉禹錫)
(嘗為仁師撰高陵遺愛碑)次女壻李行修(孫曰元和四年行修登第一作行循)尚書
刑部員外郎銘曰
氣銳而堅(一作大)又剛以嚴(又一作乂)哲人之常(哲一作若)愛人盡
巳不倦以止(止一作正)乃吏之方與其友處順若婦女何德
之光墓之有石我最其迹(最一作撮)萬世之藏
唐故殿中少監馬君墓誌(此篇後闕)
君諱繼祖(樊曰繼祖始生德宗賜名退而笑曰是有二義謂之索繫組事見國史補)司徒贈
太師北平莊武王之孫(補注王名燧字間美)少府監贈太子少傅
諱暢之子(樊曰燧二子彙暢暢娶盧氏生二子長敖次繼祖集注按傳燧贈太傅此云贈太師暢贈)
(工部尚書公元和九年為其夫人作墓誌亦云贈工部尚書此云贈太子太傅豈其後累贈至此耶)生四
歲以門功拜太子舍人積三十四年五轉而至殿中少
監年三十七以卒有男八人女二人始余初冠(孫曰貞元三年)
(公年二十)應進士舉在京師窮不能自存以故人稚弟(樊曰貞元)
(三年平涼之盟馬燧預議韓弇時以殿中侍御史為判官死焉其年罷兵燧奉朝請京師弇公之兄也)拜
北平王於馬前王問而憐之因得見於安邑里第王軫
其寒飢(補注軫悼閔也)賜食與衣(祝曰表記君子問人之寒則衣之問人之飢則食之食)
(音嗣衣去聲)召二子使為之主其季遇我特厚少府監贈太
子少𫝊者也姆抱幼子立側(祝曰姆女師也儀禮姆纚笄宵衣在其右注姆婦人)
(年五十無子出而不復嫁能以婦道教人者若今時乳母矣姆莫捕切又莫豆切)眉眼如畫髮
漆黑肌肉玉雪可憐(洪曰可憐舊作可念按姤記云王丞相於青疎臺中觀有兩三兒騎)
(羊皆端正可念黃魯直亦嘗用玉雪可念語)殿中君也當是時見王於北亭
猶高山深林(一有鉅谷二字)龍虎變化不測傑魁人也(補注謂莊武王)
(燧燧身長六尺二寸)退見少傅翠竹碧梧鸞鵠停峙(孫曰謂猶鸞鵠停於竹梧)
(之上)能守其業者也(補注少傅暢)幼子娟好静秀瑶環瑜珥蘭
茁其芽(祝曰茁草初生貌詩彼茁者葭□茁鄒滑切又側劣切)稱其家兒也後四
年吾成進士(樊曰公貞元八年登第)去而東游哭北平王於客舍
(樊曰十一年五月公東歸河陽八月燧卒)後十五六年吾為尚書都官郎分
司東都而少傅卒哭之(樊曰元和五年暢卒自貞元十一年至是凡十六年而下一)
(有分府二字)又十餘年至今哭少監焉(孫曰長慶初年繼祖卒)嗚呼吾
未耄老自始至今未四十年而哭其祖子孫三世于人
世何如也人欲久不死而觀居此世者何也(一作即)
五百家注昌黎文集卷三十三
