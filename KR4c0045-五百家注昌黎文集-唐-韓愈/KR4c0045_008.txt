五百家注昌黎文集卷八
宋魏仲舉編
聯句
城南聯句一百五十韻
(城南長安城南或曰聯句古無此法自退之始洪曰上則唐虞賡歌下則漢武栢梁皆聯)
(句之所起樊曰劉貢父云東野與退之聯句宏壯辯博似若不出一手王深父云退之容)
(有潤色補注吕氏童蒙訓徐師川問山谷曰人言東野聯句即非平日所作恐是退之)
(有所潤色山谷云退之安能潤色東野若東野潤色退之却有此理)
竹影金鏁碎(郊沈存中云竹影金鏁碎乃日光非竹影也洪曰謂日光在其中不必道破若曰日影金鏁碎)
(則不可也餘見注下)泉聲玉淙琤(韓曰陸士衡有詩云山溜何泠泠飛泉潄鳴玉樊曰荆公詩云風泉隔屋)
(撞哀玉竹月緣階貼碎金語本出此孫曰金鏁碎者言日映竹間其影滿地如金之鏁碎玉淙琤者亦言泉聲如玉聲耳)
(淙水聲琤玉聲淙方宗士江二切琤楚更反)瑠璃翦木葉(愈孫曰言木葉之碧如剪瑠璃為之)翡翠
開園英(孫曰園花之開如翡翠也說文云翡赤鳥翠青鳥出交州興古縣)流滑隨仄步(郊)搜
尋得深行遥岑出寸碧(愈孫曰遥岑遠山也寸碧者言遠望之其碧纔寸許耳)遠目增
雙明乾穟紛拄地(郊孫曰穟與穗同說文曰禾成秀人所取者乾穟滯穗也紛拄地者言紛紜滿地也)
(穟音遂拄冡庾反紛字一作粉趙本作絲)化蟲枯挶莖(祝曰說文云挶戟也韓曰持也或作挶木名非)
(是孫曰化蟲蟲之變化者如蟬蟻之類枯挶莖者言化蟲巳枯尚挶持於草木之莖也挶居玉反)木腐或垂
耳(愈韓曰言木腐栮生也朝野簽載唐俚語云秋雨甲子木頭垂耳孫曰耳木上芝菌也其狀如耳故名之)草珠競
駢睛(韓曰選露垂於草其狀如珠言草實如珠也駢並也睛目睛駢蒲眠反)浮虛有新斸
(郊韓曰斸斫也斸陟玉反)摧扤饒孤撑(扤音兀撑抽庚切)囚飛黏網動(愈孫)
(曰囚飛者為蛛網所囚又欲飛去故網動也囚一作蟲)盗啅接彈驚(祝曰啅衆口也杜詩啾啾)
(黃雀啅集韻啅鳥食也接彈驚者言彈丸相接故驚也啅音卓盗一作雀)脱實自開坼(郊孫)
(曰實果也)牽柔誰繞縈(孫曰柔蔓草)禮鼠拱而立(愈韓曰詩相鼠有體人而無禮)
(胡不遄死孫曰鼠拱而立若有禮者拱歛手也補注陸機云河東有大鼠能人立交前二足於頸上跳舞善鳴)
騃牛躅且鳴(孫曰騃狂也躅躑躅也騃牛駭反躅直六反騃一作駭)蔬甲喜臨社
(郊孫曰蔬甲菜甲也時乃八月故云喜臨社喜一作嘉)田毛樂寬征(孫曰田所生者謂之毛周)
(禮宅不毛者有里布是也寬征薄賦也)露螢不自煖(愈)凍蝶尚思輕(孫曰蝶巳)
(凍矣尚欲飛也)宿羽有先曉(郊孫曰宿羽宿鳥也先曉者未曉而飛也)食鱗時半横
(孫曰食鱗魚之食者半横水中洪曰又曰此句及下句云楚膩鱣鮪亂羣鮮沸池羹庖霜膾玄鯽魚口星浮沒)
(通波牣鱗介是皆說魚意不相犯鱗一作鮮)菱翻紫角利(愈孫曰紫角菱角之紫也利銛利也)
(翻一作繁)荷折碧圓傾(樊曰荆公又放此對作句云紫角逓出沒碧筒時卷舒)楚膩鱣
鮪亂(郊孫曰水有鱣鮪如楚人之食也詩鱣鮪發發祝曰鱣江東所謂黃魚鮪鮥也鱣知連反鮪羽癸)
(反)獠羞螺蠏并(孫曰水有螺蠏若獠羞然羞食也祝曰獠西南夷别名獠張絞反又盧浩反)
桑蠖見虚指(愈孫曰蠖桑上蟲名虛指言空有跡耳祝曰蠖屈伸蟲也易尺蠖之屈以求信也)
(蠖烏郭反)穴狸聞鬭獰(孫曰狸鬭於穴中其聲獰惡也獰尼庚反)逗翳翅相築
(郊孫曰逗止也逗翳者言烏止於林隂翼翅相觸也)擺幽尾交搒(孫曰擺幽謂擺於幽辟如蛇之)
(類搒擊也搒薄庚反)蔓涎角出縮(愈洪曰謂蝸牛也孫曰蔓涎言蝸牛延於蔓上)樹啄
頭敲鏗(韓曰謂啄木鳥孫曰敲鏗啄木聲鏗丘更反)脩箭裊金餌(郊孫曰脩箭脩竹也)
(言脩竹之垂如長竿垂餌)羣鮮沸池羹(孫曰鮮小魚也羣魚在池若沸羹然)岸殼坼玄
兆(愈孫曰岸殼言岸有蟲殼如坼玄兆兆象也)野麰漸豐萌(麰麥音牟)瑶煙羃䟽
島(郊祝曰羃以巾覆物周禮羃人掌供巾羃孫曰瑶煙白煙羃覆也羃莫狄反瑶音由)沙篆印
廻平(孫曰沙篆鳥跡之在沙者如篆回平言回曲之平處洪曰華山有青柯平種藥平張道陵二十四化)
(有平陽化北平化因地平處以為名也)瘁肌遭蚝刺(愈祝曰瘁病也詩僕夫况瘁蚝玉篇毛虫)
(也瘁秦醉反蚝七吏反刺七亦反)啾耳聞雞生(孫曰啾耳言䀨耳也啾即由反)竒慮
恣廻轉(郊)遐睎縱逄迎(睎音希)巔林戢遠睫(愈祝曰睫目毛也列子察)
(其眉睫之間孫曰巔林言山上有林木故其先見也戢歛也睫音接)縹氣夷空情(祝曰縹青)
(黃色孫曰夷樂也縹夫沼反)歸跡歸不得(郊)捨心捨還爭靈麻撮狗
虱(愈洪曰博雅云狗虱胡麻也孫曰靈麻今胡麻狀如狗虱本草云一名狗虱)村稚啼禽猩
(孫曰村稚村野稚子其聲如猩猩之啼山海經云猩猩似小兒樊曰爾雅猩猩小而好啼注云人面豕身能言)
(語聲似小兒啼此曰禽猩者禮記所云猩猩能言不離禽獸也)紅皺曬簷瓦(郊洪曰紅皺說者曰)
(乾棗樊曰或云荔子也孫曰果實紅而皺者)黃團擊門衡(洪曰黃團瓜蔞也一曰匏瓜樊曰或)
(云括樓爾雅果臝之寔曰括樓注云今齊人號曰天瓜孫曰黃團橘柚之物衡門上木詩衡門之下可以栖遲)
(注衡門横木為門)得雋蠅虎健(愈雋與俊同言豪俊祝曰智過千人曰雋孫曰左氏得雋曰克)
(韓曰崔豹古今注蠅豹即蠅虎雋一作擕非是)相殘雀豹趟(孫曰雀豹雀之鷙者以其勇健故云)
(雀豹祝曰趟跳躍見玉篇䞴趟踉党也趟音棖)束枯樵指秃(郊)刈熟擔肩赬(赬赤)
(音檉)澁旋皮卷臠(愈祝曰旋廣韻遶也卷臠皮皺貎莊子乃始臠卷傖囊注不舒放之容旋隨)
(戀反卷音捲臠力兖反)苦開腹膨脝(膨脝腹脹貌孫伯野云此二句與上二句意思相属澁旋)
(轉肩也苦開力苦作氣也膨音彭脝音亨)機舂潺湲力(郊韓曰機舂杵臼也杜預作連機水)
(碓由此洛下榖米豐賤潺湲水聲祝曰楚辭川谷徑復流潺湲潺士山反又士連反湲音員又士頑反)吹
簸飄颻精(韓曰吹簸蓋簸之揚之糠粃在前之謂也莊子云鼓筴播精精米也簸音播)賽饌
木盤蔟(愈孫曰賽饌祭食蔟聚也一本作倚閣峯巒蔟)靸妖藤索絣(孫曰靸小兒履藤索)
(絣者以藤索為之祝曰絣振繩墨也前漢絣之以象類樊曰此句與其下䠞繩覲娥婺疑為今之鞦韆韓曰已)
(上泛言城南景物之盛靸悉合切絣北萌切靸妖一作妖靸絣一作拼又一作併)荒學五六卷
(郊)古藏四三塋(孫曰塋墓域也韓曰公逸詩有飲城南道邊古墓上即謂此類四三塋一作三)
(四塋)里儒拳足拜(愈)土怪閃眸偵(韓曰家語季桓子穿井得土缶問孔子孔子曰)
(土之怪者羵羊缶也孫曰閃眸瞬目也偵候也偵丑貞切)蹄道補復破(郊孫曰蹄道謂牛馬)
(所蹴處補注孟子獸蹄鳥跡之道)絲窠掃還成(孫曰絲窠蛛網之類)暮堂蝙蝠沸
(愈蝙蝠見上山石詩注蝙音邊蝠音福)破竈蛜蝛盈(蛜蝛見上送區弘詩注蛜於夷切蝛於)
(非切)追此訊前主(郊主作生)答云皆冡卿(孫曰冡卿上卿)敗壁剥寒月
(愈孫曰月自敗壁而入如剥破之狀)折篁嘯遺笙(孫曰風吹折竹其聲如笙補注筆墨間錄云徐)
(師川喜誦岳陽樓别竇司直詩時當冬之孟隙竅縮寒漲猶疑帝軒轅張樂就空曠復喜誦南山詩掛一念萬)
(漏聯句敗壁剥寒月折篁嘯遺笙師川偉人好尚可記)桂熏霏霏在(郊孫曰桂熏桂香也霏霏)
(香氣在一作煙)綦跡微微呈(祝曰禮記偪屨着綦屨繫也前漢思君方屨綦注綦履下餙也孫曰)
(綦跡履文蓋直刺其文以為飾呈一作星)劔石猶竦檻(愈孫曰劍石者石刻削如劍竦高貌檻欄)
(檻說文云櫳也)獸材尚挐楹(孫曰獸材謂柱上刻為獸形挐牽引也楹柱也挐女書切一作女)
(加切)寶唾拾未盡(郊孫曰寶唾言寶碎如唾也)玉啼墮猶鎗(孫曰玉啼言玉碎如)
(淚也鎗玉聲祝曰鎗鍾聲漢武故事鎗鎗有聲鎗楚耕切)牎綃疑閟艷(愈孫曰牎綃牎紗閟)
(藏也艷美色也言窗綃中所疑閟藏佳人也)粧燭巳銷檠(孫曰檠燭臺也)綠髮抽珉
甃(郊孫曰綠髮綠苔也柚珉甃言生於珉甃之上也甃井甃珉石之次玉者珉甃美言之也)青膚聳
瑶楨(孫曰青膚青皮也聳高也瑶楨美幹也韓曰綠髮細草青膚苔蘇楨說文剛木也楨知京切)白
蛾飛舞地(愈孫曰蛾飛蟲也飛於向來歌舞之地也)幽蠧落書棚(樊曰棚博雅云閤也)
(祝曰說文棧也孫曰蠧書蟲棚書架韓曰巳上言郊墟宅墅之古廢棚薄庚切又薄萌切)惟昔集
嘉詠(郊孫曰言昔之人於此酬唱也)吐芳類鳴嚶(孫曰吐芳謂吐出佳句詩伐木丁丁鳥鳴)
(嚶嚶鳴嚶者言如鳥聲相和也)窺竒摘海異(愈孫曰海異海中異物)恣韻激天鯨
(孫曰恣韻縱韻也激天鯨激天上鯨鯢也鯨鯢騰躍故云天鯨也鯨音擎)腸胃繞萬象(郊孫)
(曰繞萬象謂思慮之廣)精神驅五兵(韓曰周禮司兵掌五兵疏戈殳戟遒矛夷矛謂之五兵孫)
(曰驅五兵言精神之俊傑也五兵五丁)蜀雄李杜拔(愈孫曰謂杜甫李白拔起也韓曰李白有)
(杜陵等詩杜甫有贈韋贊善皆城南詩也)嶽力雷車轟(韓曰莊子惡聞雷車之聲轟呼宏切)
大句斡元造(郊孫曰斡轉也元造元化祝曰選大儀斡運斡鳥括切又音管)高言軋
霄崢(孫曰霄崢山之切雲者祝曰軋轢也崢初耕切峥一作琤者非)芒端轉寒燠(愈孫)
(曰芒端筆端也轉寒燠言筆端有神能變寒暑也)神助溢杯觥(韓曰謝靈運得池塘生春草之)
(句曰此語神助非吾語也杯一作杯)巨細各乘運(愈孫曰巨細百物也言皆乘運而奮起)湍
湋亦騰聲(孫曰湍急水湋不流水言皆有聲也韓曰已上言昔人吟詠之工湍他端切湋音韋)
菱花咀粉蘂(郊孫曰粉蘂蘂之粉者咀咀嚼也)削縷穿珠櫻(孫曰珠櫻櫻桃如珠)
綺語洗晴雪(愈孫曰綺語美言也語言温美足以洗晴雪也)嬌辭哢鶵鶯(孫曰辭曲)
(辭弄鳴也哢鶵鶯者言如鶵鶯之鳴)酣歌新弁珥(郊祝曰弁冕也珥瑱也列子設笄珥珥音餌)
繁價流金瓊(瓊玉也)菡蓞寫紅調(郊韓曰爾雅荷芙蕖其花菡蓞其實蓮)萎
蕤綴藍瑛(韓曰萎蕤草垂實也瑛玉光孫曰萎蕤繁盛貌藍瑛謂藍田玉祝曰選齊玉璫與璧瑛)
(萎於為切蕤如佳切瑛音英)庖霜膾玄鯽(愈孫曰鯽魚名庖霜者以鯽為膾其白如霜也)淅
玉炊香梗(孫曰孟子去齊接淅而行詩釋之叟叟毛註云釋淅米也淅謂淘也淅一作浙)朝饌
已百態(郊孫曰百態百種也)春醪又千名(孫曰詩為此春酒後人因以春為酒名唐有抛)
(青春之類是也)哀匏缺蹙景(愈孫曰哀匏謂匏聲哀苦匏瓠也以為笙竽缺猶减也一作蹙缺景)
冽唱凝餘晶(孫曰冽唱清唱凝猶遏也餘晶日之光也冽音列晶音旌)解魄不自
主(郊孫曰解魄謂䰟魄解散)痺肌坐空瞠(集注痺脚冷濕病素問冬善病痺氣不至也瞠直視)
(貌莊子回瞠若乎其後痺卑利切又音庇瞠丑庚切)扳援賤蹊絶(愈孫曰賤蹊絶謂賤者不)
(得扳援而至也祝曰楚辭往者不可扳援注不可扳引而及扳音攀又音班援于元切)炫燿仙選
更叢巧競採笑(郊孫曰叢集也採一作取)駢鮮互探嬰(孫曰駢聚也鮮新也探他)
(南切)桑變忽蕪蔓(愈孫曰言桑樹變化却生蕪蔓也蕪蔓蔦蘿之属)樟裁浪登丁
(孫曰樟木名樟裁者言裁斲木其聲登丁然丁中莖切)霞鬭詎能極(郊孫曰霞鬭者謂雲霞相)
(合也極一作拯)風期誰復賡(孫曰賡續也)臯區扶帝壤(愈孫曰臯神臯也)瓌
藴郁天京(孫曰天京京師壊公回切)祥色被文彦(郊)良材插杉檉
(孫曰杉檉二木名釋木云檉河柳祝曰爾雅檉河柳也注今河旁赤色小楊詩其檉其椐檉丑成切)隱
伏饒氣象(愈孫曰饒多也)興潜示堆坑擘華露神物(郊孫曰華謂華山也)
(薛綜西京賦注云華山首陽本一山河水過之西行河神巨靈以手擘開其上以足蹈離其下中分為兩河因)
(通流神物巨靈也擘薄厄切華胡化切)擁終儲地禎(韓曰終終南山孫曰儲蓄也禎祥也)訏
謨壯締始(愈韓曰詩訏謨定命注訏大也孫曰訏謨謀議締結也)輔弼登階清(孫曰)
(階泰階弼一作拂)坌秀恣填塞(郊韓曰坌塵也坌蒲悶切)呀靈滀渟澄(祝曰)
(渟水止也史記决渟水致之海孫曰渟澄水清定也呀虚加切潘敕六切渟逹丁切澄直庚切)益大
連漢魏(愈孫曰益愈也)肈初邁周嬴(孫曰肈始也嬴秦也祝曰史記昔周邑我先秦嬴於)
(後卒獲為諸侯嬴余輕切)積照涵德鏡(郊)傳經儷金籝(祝曰儷偶也揚子天)
(下鮮儷焉孫曰漢書韋賢父子皆以明經歴位宰相故鄒魯諺曰遺子黃金滿籝不如一經籝竹器受三四升)
(者補注籝笭也籝音盈)食家行鼎鼐(愈孫曰食家謂食其家也鼎鼐貴者所用詩鼐鼎及鼒爾)
(雅鼎絶大謂之鼐鼐乃大切)寵族飫弓旌(孫曰寵族寵其一族也飫飽也寵一作龍)弈制
盡從賜(郊孫曰制制度也)殊私得逾程(孫曰逾過程法也)飛橋上架漢
(愈孫曰漢天河)繚岸俯窺瀛(韓曰瀛海繚力小切)瀟碧遠輸委(郊韓曰瀟碧竹)
(也)湖嵌費攜擎(韓曰湖嵌石也嵌口銜切攜戶圭切)萄苜從大漢(愈孫曰萄)
(蒲萄苜苜蓿漢武帝遣李廣利伐大宛采葡萄苜蓿種歸種於离宫館旁韓曰萄音陶苜音目漢一作漠苜)
(一作首非是)楓櫧至南荆(孫曰楓櫧南方二木名楓脂可為香櫧葉冬不枯祝曰選沙棠櫟櫧)
(華楓椊櫨韓曰櫧音諸一作儲非是)嘉植鮮危朽(郊孫曰鮮少也)膏埋易滋榮
懸長巧紐翠(愈孫曰組結也)象曲善攅珩(孫曰攅聚珩玉也攅音瓉)魚口
星浮沒(郊孫曰星浮沒言魚吐沬其狀如此)馬毛錦斑騂(孫曰騂赤也)五方亂
風土(愈韓曰禮記五方之民各有性也)百種分鋤耕葩孽相妬出(郊孫曰葩)
(花也孽牙也)菲茸共舒晴(舒開也)類招臻倜詭(愈祝曰相如封禪書云竒物譎)
(詭倜儻窮變倜倜儻也詭詐也倜他歷切或作執由切詭過委切)翼萃伏衿纓危望跨
飛動(郊孫曰危望登高而望也)冥升躡豋閎(竹育切)春游轢靃靡(愈孫曰春)
(游謂春時出遊轢踐也靃靡草木敷華貌祝曰靃靡草木弱貌楚辭蘋草靃靡韓曰靃草隨風貌樊曰靃飛聲也)
(轢音歷靃音髓一音霍)彩伴䬃嫈嫇(祝曰廣韻嫈嫇新婦貌嫈音榮又嫇音萌)遺燦
飄的皪(郊韓曰選珠翠的皪的皪白狀皪音歷)淑顔洞精誠嬌應如在寤
(愈孫曰寤謂寤寐應平聲)頽意若含酲(孫曰酲酒病也)鵷毳翔衣帶(郊孫曰鵷毳者)
(鴛鷺之羽以餙其衣帶毳細毛也韓曰詩大車檻檻毳衣如茨)鵝肪截珮璜(祝曰肪脂也王逸少)
(玉部論白如截肪韓曰選魏文帝與鍾大理書玉白如截肪孫曰玉書云白如截肪黑如純漆赤如雞冠黃如)
(蒸栗璜半璧也周禮以玄璜禮北方是也肪音方又音房璜胡觥切)文昇相照灼(愈孫曰文)
(謂文士也)武勝屠攙搶(祝曰爾雅彗星為攙搶注亦謂之孛言其形孛孛似掃彗孫曰屠戮也攙)
(搶以喻寇亂攙音讒搶楚庚切)割錦不醻價(郊一本無郊字)構雲有高營(孫曰構雲)
(謂結屋於高處)通波牣鱗介(愈孫曰通波大波也牣滿也鱗魚介龜鱉也韓曰詩於牣魚躍牣)
(音刃牣字一本作仞又一作認)疏畹富蕭蘅(孫曰疏寬也三十畆為畹楚辭曰予既滋蘭之九畹)
(兮蕭蘅皆香草詩采蕭及菽蕭蒿類蘭杜衡其大者曰杜若也畹音宛)買養馴孔翠(郊孫曰馴)
(習熟也孔孔雀翠翡翠爾雅曰翠鷸也)遠苞樹蕉栟(孫曰苞裹也書曰厥包橘柚錫貢是也樹)
(種也蕉栟皆菓名廣志曰芭蕉一名芭苴出交趾椶一名栟櫚其子可食祝曰選栟櫚枸榔栟音并)鴻
頭排刺芡(愈補注芡說文云雞頭也方言曰南楚謂之雞頭北燕謂之䓈青徐淮泗之間謂之芡又)
(云雞頭或謂之鴈頭今公云鴻頭鴻即鴈也芡巨險切)鵠㲉攅瓌橙(孫曰瓌橙香橙也其大如)
(鵠㲉攅聚也洪曰㲉卵也納凉聯句亦云盤肴饋禽㲉今皆作殼誤矣韓曰已上言土地人物富華之盛㲉)
(苦角切又口木切橙除庚切)騖廣雜良牧(郊孫曰騖馳騖也)蒙休頼先盟(孫曰)
(先盟先世之盟)罷旄奉環衛(愈孫曰環衛天子守衛也)守封踐忠貞(孫曰守封守其)
(封疆)戰服脱明介(郊孫曰介甲也)朝冠飄彩紘(祝曰紘冠卷也周禮玉笄朱紘注以)
(朱組為紘也紘音宏)爵勲逮僮隸(愈韓曰公集中遊城南詩有題于賓客注盖于頔為太子)
(賓客亦居于此故此篇言及勲爵逮僮隸等語皆取諸此也)簪笏自懷繃(孫曰懷抱也繃束也)
(謂今襁褓中祝曰繃束兒衣也墨子禹葬會稽桐棺三寸葛以繃束繃比萌切)乳下笑嶷嶷
(郊孫曰笑美也嶷嶷有所識别貌詩克岐克嶷嶷魚力切)椒蕃泣喤喤(孫曰詩椒聊之實蕃)
(衍盈升椒蕃者言子孫之多如椒之蕃茂韓曰喤喤小兒啼聲詩其泣喤喤喤音宏)貌鑑清溢
匣(愈孫曰貌鑑者其貌有光可以鑑也)眸光寒發硎(孫曰眸光目光硎砥石也韓曰莊子刀刃)
(若新發於硎硎音刑)館儒養經史(郊)綴戚觴孫甥考鐘饋肴核
(愈孫曰考擊也肴何交切核音翮)戛鼓侑牢牲(侑音又)飛膳自北下(郊)函
珍極東烹如瓜煮大卵(愈)比線茹芳菁(孫曰茹食也菁蔓菁)海嶽
錯口腹(郊孫曰錯交錯也書曰海物惟錯)燕趙錫媌娙(孫曰選燕趙多佳人美者顔如)
(玉媌娙美婦人也祝曰說文媌目裏好也方言自關而東河濟之間謂好為媌列子簡鄭衛之處子娥媌靡曼)
(者娙身長好貌秦晉謂好曰娙娥帝堯之女舜妻娥皇字娥娙媌莫交切娙胡丁切又五耕切)一笑
釋仇恨(愈)百金交弟兄貨至貊戎市(郊孫曰貊戎皆蠻夷名周禮職方氏)
(掌四夷九貊貊者東夷之種即九夷也言貨自戎狄而至洪曰貊北方國戎西夷)呼傳鸜鵒令
(孫曰鸜鵒鳥名出夷狄中穴居令使也鸜鵒令者令鸜鵒傳呼也韓曰鸚鵡鸜鵒皆能言鳥一本作鸚鵒令)
順居無鬼瞰(愈孫曰順居平居也瞰視也韓曰前漢揚雄傳高明之家鬼瞰其室瞰音闞)抑
横免官評(孫曰官評官謗也韓曰已上言門地簮纓之家)殺候肆陵剪(郊孫曰殺候肅)
(殺之候謂秋時也)籠原匝罝紭(孫曰籠包籠原郊原匝周匝罝紭皆網也祝曰紭網綱選狼跋)
(乎紭中樊曰按集韻紭一作紘前既押朝冠彩紘矣此云紭疑其字誤匝作荅切罝音嗟紭音宏)羽空
顛雉鷃(愈孫曰羽空謂禽鳥被箭羽毛空滿顛墜也雉鷃鳥名鷃即莊子所云斥鷃也鷃鳥間切羽)
(一作雨)血路迸狐麖(孫曰血路血盈路也麖獸名一角牛尾其狀似麋祝曰麖大鹿選屠麖麋)
(麖音京)折足去踸踔(郊孫曰踸踔行不正貌鳥獸折足故行不正也莊子□謂蚿曰吾以一足)
(趻踔而行趻踔與踸踔同韓曰莊子注踸踔跳擲也踸勅甚切上聲踔直角切)蹙鬐怒䰃鬤
(孫曰鬐鬣也䰃鬤鬐張貌言魚中釣其怒如此祝曰鬤廣韻云亂髮貌鬐渠祗切䰃音彭鬤音儜)躍犬
疾翥鳥(愈韓曰翥飛舉貌孫曰疾翥鳥謂疾於飛鳥也翥章恕切)呀鷹甚飢䖟(音肓)
算蹄記功賞(郊孫曰算蹄謂數其所獲也樊曰子虚上林賦云射麋脚麟顔師古云持引其脚也)
(所謂算蹄者如此)裂眦相摚掁(樊曰上林賦云弓不虚發中必决眦摚距也掁揬也孫曰摚掁)
(相摚柱也摚音掁裂&KR0008;一作裂&KR2097;又一作裂脇相摚一作擒&KR0034;又一作擒盪)猛斃牛馬樂(愈孫)
(曰猛斃謂猛獸斃也)妖殘梟鵅惸(孫曰妖殘謂妖鳥殘滅故梟鵅惸獨也韓曰梟音堅堯切鵅音)
(格鵅者鳥&KR1410;妖鳥也一本作鴿鴿非妖鳥)窟窮尚嗔視(郊孫曰窟窮窮其窟穴也)箭出方
驚抨(祝曰抨彈也抨普耕切)連箱載已實(愈孫曰連箱連車也)礙轍棄仍贏
(孫曰棄擲也轍車轍)喘覷鋒刃點(郊孫曰點擊也)困衝株枿盲(孫曰枿樹枝枿五)
(葛切)掃淨豁曠曠(愈孫曰曠曠廣大也)騁遥略苹苹(韓曰苹苹草聚生選馳苹苹)
(苹音平)饞扠飽活臠(郊孫曰扠取也活臠生肉祝曰扠玉篇横扠也饞鉏咸切扠楚牙切臠)
(力兖切)惡嚼㗘腥鯖(祝曰㗘說文云噍貌鯖廣韻云煮魚煎食曰五侯鯖韓曰已上言射獵之)
(盛㗘音博鯖音征)歲律及郊至(愈孫曰律十二月律謂黃鍾大呂之屬及郊至十一月也)古
音命韶韺(孫曰樂緯云帝嚳樂曰六英舜曰簫韶韺音英)旗旆流日月(郊孫曰周)
(禮日月為常流日月謂畫日月於旗上若流行也)帳廬扶棟甍(孫曰帳廬以帳為廬甍亦棟也)
(祝曰左氏猶援廟桷動於甍甍莫耕切)磊落奠鴻璧(愈孫曰磊落大貌鴻璧大璧也周禮以蒼)
(璧禮天是也)參差席香藑(祝曰爾雅葍藑茅注藑葍一種花有赤者為藑楚辭索藑茅以莛蓴)
(注靈草也孫曰香藑香茅席鋪也藑音瓊)玄祗祉兆姓(郊孫曰玄祗地示也祉福也)黑
秬饛豐盛(祝曰黑秬黑黍詩有稻有秬饛盛食滿貌詩有饛簋飱孫曰黑秬黑黍也可以為酒書曰)
(秬鬯二卣即謂以黑黍為酒也饛滿貌盛粢盛補注左傳潔粢豐盛秬音巨饛音蒙)慶流蠲瘥
癘(愈孫曰慶流赦也元和二年正月辛卯祀圓丘大赦天下瘥癘皆病也蠲謂免其徭役祝曰瘥癘病也詩)
(天方薦瘥瘥才何切)威暢捐䡴輣(孫曰捐去也䡴輣兵車詩臨衝閑閑衝即謂䡴輣也韓曰)
(後漢䡴輣撞城注䡴撞車也輣樓車也䡴尺容切輣音彭)靈燔望高冏(郊孫曰靈燔燔柴也)
(高冏虚空也冏戸鼎切)龍駕聞敲䬝(孫曰敲䬝駕相擊聲䬝暴風也䬝音横一本作䬖樊曰)
(集韻無䬖字疑為敲&KR0146;)是惟禮之盛(愈)永用表其宏德孕厚生植
(郊孫曰孕育也生植動植)恩熙完刖剠(孫曰熙暢也刖剠皆刑名刖謂刖足剠謂黥面韓曰已上)
(言行郊祀之禮剠與黥同)宅土盡華族(愈孫曰宅居也書降丘宅土華夏也)運田間強
甿(祝曰甿說文云田民也周禮以疆予任甿注變民言甿異外内也甿猶懵無知貎又注彊予謂民有餘力)
(復予之田若餘夫然甿謨耕切)蔭廋森嶺檜(郊)啄場翽祥䳟(孫曰場場圃也)
(翽翽飛聲詩鳳凰于飛翽翽其羽是也䳟鳥名揚子焦明遴集食其潔者矣祝曰䳡䳟似鳳南方神鳥楚辭䳡)
(明開路兮注智鳥也韓曰䳟博雅云鳳也䳟音明今本作鵬字誤)畦肥翦韭薤(愈畦壠也)陶
固收盆甖(孫曰陶坯陶固牢固)利養積餘健(郊)孝思事嚴祊(孫曰詩永)
(言孝思孝思惟則又祝祭于祊祊廟門旁也祊補彭切)掘雲破嵽嵲(愈韓曰嵽嵲山小而不安)
(貌孫曰山高貌嵽嵲音迭齧)採月漉坳泓(祝曰坳地不平處莊子覆柸木於坳堂之上樊曰坳)
(地窊下也泓下深貌坳於交及)寺砌上明鏡(郊孫曰砌石也石光明如鏡)僧盂敲
曉鉦(祝曰鉦鐃也似鈴而無舌詩征人伐鼓孫曰僧盂如曉鉦也鉦音征)泥像對騁怪
(愈孫曰泥像塑像也騁怪謂鬼神竒怪之狀)鐵鐘孤舂鍠(孫曰舂撞也記曰待其舂容然後盡)
(其聲鍠鐘聲祝曰後漢鍠鍠鎗鎗注鍾鼓之聲鍠音横)癭頸閙鳩鴿(郊祝曰癭頸瘤也莊子甕)
(㼜大癭孫曰癭頸大頸其頸如癭也鳩鴿二鳥名樊曰癭頸疾鳩鴿頸羽如綉乃其病耳癭於郢切)蜿
垣亂蛷蠑(樊曰蜿龍貌垣墻也洪曰蜿垣謂蜿蜒於墻垣之間雜蛷蠑也蛷多足蟲蠑蜥蝪癭頸蜿)
(垣皆雙聲祝曰爾雅蠑螈蜥蝪蜿于丸切蛷音求蠑音榮垣今本多誤作坦)葚黑老蠶蠋(愈孫)
(曰葚桑子詩食我桑葚韓曰蠋桑䖝似蠶詩蜎蜎者蠋葚時證切蠋音燭又殊玉切)麥黃韻鸝
鶊(孫曰韻鳴也鸝鶊二鳥名鸝黃鸝鶊倉庚詩有鳴蒼庚韓曰已上言民居寺宇之美鶊音庚)韶曙
遲勝賞(郊孫曰韶妍也洪曰曙曉也遲待也遲持二切今本作曙為暑非是)賢明戒先
庚(韓曰易先庚三日後庚三日注申命令謂之庚孫曰先庚三日謂丁後庚三日謂癸也明一作朋)馳
門填偪仄(愈偪仄字與逼側同)競墅輾砯砰(孫曰墅田廬也祝曰輾水輾也選輾流霜)
(砯水擊石聲選砅巖鼓作砰聲如雷列子砰然若聞雷霆之聲墅承與切輾語箭切又音展砯披冰切砰普)
(耕切)醉結紅滿杏(郊醉結一本作碎縮)稠凝碧浮餳(孫曰餳飴也韓曰方言云乾餹)
(也祝曰說文云飴和饊者餳徐盈切)䠞繩覲娥婺(愈孫曰䠞蹋也娥婺美女䠞子六切一)
(作蹴)鬭草擷璣珵(孫曰擷採也璣珠珵玉祝曰楚辭豈珵美之能當注美玉也擷胡結切珵音)
(呈擷一作拮)粉汗澤廣額(郊孫曰澤漬也)金星墮連瓔(孫曰金星寶黶也瓔瓔珞)
(婦人項餙瓔於盈切)鼻偷困淑郁(愈孫曰淑郁香氣)眼剽強盯&KR2001;(祝曰前漢)
(數十人行剽注劫也&KR2001;玉篇視貌剽匹妙切盯音振&KR2001;音萌)是節飽顔色(郊孫曰是節是時也)
兹疆稱都城(孫曰兹疆謂城南土疆也都城京城)書饒罄魚繭(愈孫曰饒富饒也書)
(富饒罄盡魚繭魚繭紙以魚網繭絲為之故云韓曰魚繭皆紙也國史補云紙之好者有魚子紙晉王羲之用)
(蠶繭紙)紀盛播琴箏(孫曰播琴箏謂播之於樂府韓曰已上言里人遊行之樂)奚必事
遠覿(郊)無端逐羈傖(孫曰傖人楚人别名謂謫陽山江陵時也祝曰晉史吳人謂中州人)
(曰傖傖助庚切)將身親魍魅(愈孫曰魍魍魎魅魑魅宣三年左氏螭魅魍魎莫能逄之魅怪)
(物魍魎水神說文云魍魎山川之精物也)浮跡侶鷗鶄(孫曰鷗鷗鳥鶄交鶄二物皆水鳥故云浮)
(跡侣鷗鶄也侶徒侶也祝曰爾雅鳽鵁鶄注似鳬脚高毛冠江東人飬之以壓水災鶄音精)腥味空
奠屈(郊孫曰腥味猶言薄祭也屈屈原也)夭年徒羡彭(孫曰自言已夭年徒羡彭聃也夭一)
(作天)驚魂見蜿蚓(愈孫曰蜿蚓南方最多故驚魂也)觸嗅值蝦蟛(孫曰蝦蝦蟇蟛)
(蟛蜞也蟛蜞似蟹而小)幸得履中氣(郊孫曰中氣中和之氣)忝從拂天棖(孫曰)
(天根天門也棖門兩旁木言自遷責得歸朝廷也韓曰禮記士介拂棖棖徐庚切)歸私暫休暇
(愈曰歸私謂歸其私第)驅昵出庠黌(祝曰黌學舍也晉史鄉有庠序黌校之儀孫曰昵親昵也)
(元和元年六月公自江陵法曹召為國子博士故云韓曰已上言其出為陽山令召為國子博士也黌音横)
(昵一作明樊曰昵當作柅止輪木也今作昵字誤柅少履切)鮮意竦輕暢(郊孫曰鮮新也)連
輝照瓊瑩(孫曰連輝照瓊瑩猶言連璧也瓊瑩皆玉名詩尚之以瓊瑩乎而瑩音營)陶暄
逐風乙(愈樊曰爾雅燕燕鳦也許氏說文乙玄鳥也齊魯謂之乙或從鳥鳦烏轄切餘見下注)躍
視舞晴蜻(孫曰蜻蜻蜓也樊曰蜻蜻如蟬而小風乙晴蜻或作乙乙蜻蜻以爾雅考之亦通補注筆)
(墨間錄云以方言考之蜻蜻為是)足勝自多詣(郊孫曰勝竒勝)心貪敵無勍(孫曰)
(勍強力也祝曰左氏勍敵之人勍渠京切)始知樂名教(愈孫曰晉書王澄胡母輔之等任放)
(為達或至祼軆樂廣聞而笑曰名教内自有樂地何必乃爾)何用苦拘儜(孫曰拘儜拘束也儜)
(困弱貌祝曰儜回也晉史不簡蚩儜儜尼耕切)畢景任詩趣(郊孫曰畢景盡日韓曰以公之)
(語參以前賢之言其吟詠紀載城南之景可謂盡矣孟郊終之曰畢景任詩趣即此意云)焉能守䃘
䃘(愈祝曰論語焉能為有孫曰論語硜硜然小人哉硜與䃘同硜硜小謹之貌焉於乾切)
會合聯句
(樊曰公召為國子博士與張籍張徹孟郊會京師而有此詩故郊有京遊步方振謫夢意)
(猶恟等語徹有馬辭虎豹怒舟出蛟鼉恐之句皆叙公南還意而公詩則云念難湏勤追)
(悔昜勿輕踵其義一也韓曰黃魯直嘗云退之會合聯句四君子皆佳士意氣相入雜之)
(成文世之文章之士少聯句蓋筆力不能相追或成四公子棋耳)
離别言無期會合意彌重(籍)病添兒女戀(孫曰兒女戀有兒女之悲)
(也)老喪丈夫勇(愈)劔心知未謝(孫曰劍心猛氣也謝一作死)詩思猶
孤聳(郊聳高也)愁去劇箭飛(孫曰劇甚也)讙來若泉涌(徹)析言多
新貫(孫曰析開析也貫事也析一作折)攄抱無昔壅(籍孫曰攄發露也)念難須
勤追悔易勿輕踵(愈踵踐也)吟巴山犖嵤(巴巴蜀也祝曰嵤廣韻云山峻貌)
(嵤音宏孫曰嵤即嶸字犖呂角切犖嵤一本作卓嶨嶨說文云山多大石也音學)說楚波堆壟
(郊)馬辭虎豹怒舟出蛟鼉恐(徹孫曰辭出皆言得脱也蛟鼉水獸)狂鯨時
孤軒(孫曰鯨鯤鯨大魚也軒起也)幽狖雜百種(愈孫曰狖獸名狀如猿狖音柚)瘴
衣常腥膩蠻器多疎冗(籍孫曰疎冗不堪也)剥苔弔斑林(孫曰苔竹上青)
(衣也斑林斑竹林也博物志曰洞庭之山帝之二女居之涕下揮竹竹盡班洪曰魏道輔云湘中斑竹方生時)
(每點上有苔錢封之甚固士人斫竹以草壌洗去之則紫暈襴斑可愛李德裕斑竹管賦云憂瑶瑟兮苔更侵)
(亦謂此也補注苕溪漁隱曰斑竹惟清湘間有未嘗每點上有苔錢封之若廣右藤梧之間别有一種斑竹色)
(不甚佳間有苔蘚封之亦非盡有也)角飯餌沉塜(愈孫曰角飯角黍也續齊諧記曰屈原五月五)
(日投汨羅而死楚人哀之至此日以竹筒貯米投水祭之屈原沈於江中故云沉塜)忽爾銜遠命
歸歟舞新寵(郊孫曰謂公歸為國子博士歟一作還)鬼窟脱幽妖天居覿
清拱(愈孫曰天居帝居也清拱垂拱也拱一作栱)京遊步方振(振起也)謫夢意
猶恟(籍祝曰恟說文云恐也恟許拱切)詩書誇舊知酒食接新奉(愈孫曰新)
(奉謂初奉其酒食也)嘉言寫清越(孫曰禮記君子比德於玉叩之其聲清越以長蓋以嘉言比玉)
(也)瘉病失肬腫(郊祝曰瘉病瘳也肬贅疣荀子今學曾未如肬贅注肬贅結病也腫大也瘉)
(以注切肬與疣同音尤)夏陰偶高庇宵魂接虛擁(愈魂一作魄)雪絃寂
寂聽(孫曰雪絃謂琴有陽春白雪之歌雪一作雲)茗盌纖纖捧(郊孫曰纖纖謂美婦之手)
(盌音椀)馳輝燭浮螢(孫曰燭浮螢言螢飛如燭也)幽響泄潜蛬(愈孫曰蛬蟲名)
(爾雅蟋蟀曰蛬注云今之促織蛬音拱)詩老獨何心(孫曰詩老謂公也)江疾有餘
尰(郊祝曰尰足病詩既微且尰尰音腫)我家本瀍榖(樊曰書禹貢伊洛瀍澗入于河伊出)
(陸渾山洛出冡領山瀍出榖城山澗出黽池山四水皆入河瀍水名在河南榖城也)有地介皋鞏
(祝曰史記韓獻成皋鞏韓曰皋鞏皆河南地名今河南有鞏縣有成皋)休跡憶沉冥(韓曰揚子)
(蜀莊沉冥孫曰沉冥猶言隱淪也)峨冠慙闟&KR0008;(愈洪曰此四句下今本注曰郊唐本注曰愈按)
(退之家在洛陽則唐本為是樊曰公贈崔立之詩云舊籍在東都誌女拏墓云歸骨河陽韓氏墓則公河南人)
(故云我家本瀍榖有地介臯鞏今諸本作郊句非是郊湖州武康人也祝曰闟&KR0008;不肖也劣也楚辭雜斑駮與)
(闟茸前漢司馬遷云在闟茸之中皆以&KR0008;為茸按集韻茸通作&KR0008;闟音榻&KR0008;音冗闟宇或作傝&KR0008;字或作&KR0008;)
升朝高轡逸(孫曰高轡逸者以馬為喻)振物羣聽悚徒言濯幽泌(孫曰)
(詩泌之洋洋可以樂飢注泌泉水也泌音秘又薄必切徒一作待)誰與薙荒茸(籍韓曰周禮薙)
(人掌殺草以鈎鎌廹地芟之薙除草也祝曰荒茸草穢貌選翳薈菶茸薙音替又音雉茸音冗)朝紳
鬱青綠(孫曰紳綬也青綠謂青綬綠綬)馬飾曜珪珙(孫曰馬飾馬上文飾謂銜轡之屬珪)
(珙以為飾也珙璧也珙音拱)國讎未銷鑠我志蕩邛隴(郊孫曰時劉闢亂蜀王師)
(出征故云蕩卭隴也蕩平也)君才誠倜儻(祝曰倜儻卓異也選竒偉倜儻倜他歴切)時
論方洶溶(孫曰洶溶不定貌祝曰魏王粲浮淮賦滂沛洶溶洶許拱切又音凶溶音勇)格言
多彪蔚(孫曰格言至言也彪蔚文彩貌蔚音欝)懸解無梏拲(孫曰莊子古者謂帝之懸)
(解韓曰周禮上罪梏拲而桎注拲者兩手共一木桎梏者兩手各一木又云在手曰梏在足曰桎以荆公周禮)
(解義考之謂梏在脰桎在足拲在手左氏傳子蕩以弓梏華弱于朝則梏在脰明矣明梏者著其罪於梏猶明)
(刑也當以荆公之說為是梏古沃切拲音拱)張生得淵源寒色拔山冡堅如
撞羣金(孫曰羣金羣鐘也)眇若抽獨蛹(愈祝曰蛹蠶化為之孫曰蛹言徵而不絶也)
(蛹音勇)伊余何所擬跛鼈詎能踊(韓曰荀子&KR0008;步不休跛鼈千里踴躍也)塊
然墮岳石飄爾罥巢氄(郊韓曰罥綱也氄鳥獸細毛也書鳥獸氄毛孫曰此聯甚言其)
(危也罥音畎氄音冗)龍旆垂天衛(孫曰龍旆謂畫龍於旆天衛羽衛也)雲韶凝禁
甬(孫曰雲韶韶樂禁甬甬道天子之居也韓曰甬道也前漢築甬道而輸粟甬音勇)君乎眠安
然(乎一作胡)朝鼓聲洶洶(愈孫曰洶洶鼔聲一本作匈匈)
鬭雞聯句
(韓曰公與東野聯句詞意雄渾極其情態間以人才為喻兩皆傑作真歐陽文忠所謂韓)
(孟於文詞兩雄力相當者也樊曰至若爭觀雲填道助叫波飜海則公詩之豪而一噴一)
(醒然再接再厲乃則東野工處)
大雞昂然來(昂軒昂也)小雞竦而待(愈竦敬也)崢嶸顛盛氣(孫曰禮記)
(玉藻曰盛氣顛實揚休注云顛讀為闐揚讀為陽盛身中之氣使之闐滿如陽氣之休物也顛音田)洗
刷凝鮮彩(郊孫曰彩光彩)高行若矜豪側睨如伺殆(愈孫曰側睨邪視伺)
(殆伺其危殆也睨音詣)精光目相射(射食亦切)劔戟心獨在(郊蔡本劍字作歛)
既取冠為胄(孫曰雞有冠如人戴胄說文云胄兜鍪)復以距為鐓(孫曰鐓鍪柄下)
(鐏禮記進矛戟者前其鐓是也鉅其呂切鐓音隊鐓一作鎩)天時得清寒(見下注)地利
挾爽塏(愈孫曰孟子天時不如地利地利不如人和言天時則得清寒地利則挾爽塏也昭三年左氏)
(齊景公欲更晏子之宅曰子之宅近市湫隘囂塵請更諸爽塏塏音愷挾一作狹又作扶)磔毛各
噤㾕(孫曰磔裂也噤忍也說文云噤口閉㾕寒病磔陟格切㾕音荏洪曰㾕一作痒一作瘁皆誤香奩)
(集云噤㾕余寒酒半醒亦誤作痒)怒癭爭碨磊(祝曰碨石貌選礫碨磥而相摩韓曰碨磊不平)
(貌碨烏罪切磊魯猥切)俄膺忽爾低(孫曰膺當也詩戎狄是膺)植立瞥而改(郊孫)
(曰瞥亦忽也瞥匹蔑切)腷膊戰聲喧(孫曰腷膞相擊聲韓曰古詩腷腷膊膞雞初鳴腷音愎)
(膊音粕)繽翻落羽皠(孫曰繽翻羽飛貌皠白色祝曰廣韻云皠霜雪白狀繽匹賓切皠取猥)
(切)中休事未决小挫勢益陪(愈孫曰小挫小敗也)妬腸務生敵(孫曰)
(務生敵謂常有敵人之心也敵字一本作欺一作敲)賦性專相醢(醢肉羹音海)裂血失
鳴聲啄殷甚飢餒(郊韓曰殷赤黑色殷烏閑切)對起何急驚隨旋試
巧紿(孫曰隨旋謂隨其旋轉紿詐也祝曰紿欺也榖梁惡公子之紿列子子昔紿若紿音待)毒手
飽李陽(樊曰晉石勒與李陽鄰居歲常争麻池相歐擊勒既即偽位召陽酣謔引陽臂笑曰孤昔日厭)
(卿老拳卿亦飽孤毒手杜子美義鶻行所謂巨顙折老拳亦此事也)神槌困朱亥(愈樊曰魏朱亥)
(為侯嬴薦於魏公子公子親數存之及公子行至鄴矯魏王令代晉鄙晉鄙合符疑之亥䄂四十斤鉄椎椎殺)
(晉鄙椎即槌字此云神槌者晉祖納謂梅鍾雅曰假有神錐必有神槌槌一作鎚)惻心我以仁
(孫曰惻心惻隱之心謂不忍也)碎首爾何罪獨勝事有然旁驚汗流浼
(郊孫曰浼汗汚也)知雄欣動顔(孫曰老子知其雄守其雌雄者謂勝也)怯負愁看
賄(孫曰負敗也賄謂其所博之財也看一作肩)争觀雲填道助叫波翻海(愈)
争爪深難解(爭一作剚插刃也剚側吏切)嗔睛時未怠一噴一醒然
(樊曰此東野妙處今鬭雞以水噴之神氣如醒)再接再礪乃(郊樊曰再接所謂接戰也莊子曰是)
(其所以乃公用乃字出此孫曰書礪乃鋒刃礪磨也一本作再礪再鍛乃)頭垂碎丹砂翼搨
拖錦綵(孫曰搨折也綵繒綵拖託何切綵此宰切)連軒尚賈餘(孫曰連軒猶軒昂也)
(成二年左氏齊高固桀石以投人曰欲勇者賈予餘勇韓曰賈買也賈音古)清厲比歸凱(愈孫)
(曰清厲鳴聲也周禮樂師凡軍大獻奏凱歌凱戰勝之樂)選俊感收毛(樊曰趙使平原君合從於)
(楚約與食客門下有勇力文武備者二十人偕得十九人餘無可取者有毛遂者前自贊於平原君卒與毛遂)
(偕定從而歸)受恩慙始隗(樊曰史記郭隗謂燕昭王曰王欲致士先從隗始况賢於隗者豈遠)
(千里於是昭王為隗築宫而師事之洪曰熙寧間東府成車駕臨幸介甫詩云功謝蕭規慙漢第恩從隗始詫)
(燕臺或疑蕭何功第一郭隗事無恩字介甫以退之聯句為對隗五罪切)英心甘鬭死義
肉耻庖宰君看鬭雞篇短韻亦可採(郊亦字一本作言又一作有)
納凉聯句
(韓曰此篇叙久謫新召還為學官本末甚詳)
遞嘯取遥風(孫曰遞嘯所以呼風也)微微近秋朔(郊孫曰秋朔七月旦)金柔
氣尚低(孫曰秋属金初秋故金尚柔)火老候愈濁(愈孫曰夏属火季夏故火已老)熙
熙炎光流(孫曰熙熙日盛貌炎光日光也)竦竦高雲擢(愈孫曰竦竦高貌也高雲火雲)
(也)閃紅驚蚴虬(孫曰閃紅電光也電光之閃有若蚴虬蚴虬龍類祝曰蚴虬龍貌楚辭蒼龍蚴)
(虬於左驂蚴音憂又於紏切虬音求)凝赤聳山岳(孫曰凝聚也赤氣之聚如山岳也)目
林恐焚燒(孫曰目林謂目望林木恐其為日所焚燒也)耳井憶瀺灂(孫曰耳井聽井)
(也瀺灂水聲樊曰水落貌前漢瀺灂霣墜瀺士咸切又士減切灂才弱切又食角切)仰懼失交
泰(孫曰易天地交泰失交泰謂隂陽之失度也)非時結冰雹(孫曰隂陽失度則有冰雹之灾)
(今熱甚恐致冰雹故云)化鄧渴且多(韓曰列子夸父逐日影於隅谷之際渴欲得飲赴飲河渭)
(河渭不足將北走飲大澤未至道渴而死弃其杖尸膏肉所浸化為鄧林)奔河誠已慤(見上注)
暍道者誰子(祝曰字林暍傷暑也莊子暍者反冰乎冷風孫曰帝王世紀曰禹扇暍暍傷暑也韓)
(曰淮南子武王蔭暍人於樾下左擁而右扇之暍音謁)叩商者何樂(祝曰叩擊也韓曰列子師)
(襄彈琴當春而叩商絃以召南呂凉風忽至草木成實)浩矣得滂沱(見下注)感然鳴
鸑鷟(孫曰滂沱大雨也言若得滂沱之雨則瑞應當至鸑鷟應鳴也鸑鷟鳳屬國語周之興也鸑鷟鳴于)
(歧山鸑音岳鷟士角切)佳願苟未從前心空緬邈(孫曰緬邈遠也)清砌千
廻坐冷環再三握煩懷却星星(孫曰煩懷煩促之懷星星一作醒醒)高意
還卓卓(郊)龍沉極煑鱗(洪曰用左氏醢龍事)牛喘甚焚角(補注用田單火)
(牛意)蟬煩鳴轉喝(祝曰喝悲嘶前漢聲流喝陳張正見秋蟬喝柳詩長楊流喝盡喝於邁切)
烏躁飢不啄晝蠅食案繁宵蚋肌血渥單絺厭已褫(韓曰)
(當暑袗絺綌孫曰詩絺兮綌兮凄其以風絺葛也精曰絺粗曰綌禠撤衣也易或錫之鞶帶終朝三禠之是也)
(褫敕里切又池耳切)長䈉倦還捉(孫曰方言扇自關而東謂之䈉自關而西謂之扇祝曰䈉)
(扇也選云屏輕箑字一作䈉䈉音霎一本作箑音捷)幸兹得佳朋於此蔭華桷
(孫曰華桷巨室也)清熒文簟施(孫曰清熒瑩淨也)淡澉甘瓜濯(孫曰淡澉薄味)
(濯浸也韓曰選淡澉手足注澹澉猶洗滌也淡與澹同澉音敢)大壁曠凝淨(孫曰大壁華屋)
(中大壁也)古書竒駮犖(孫曰古畫即前所云壁上古畫駮犖竒怪貌駮北角切犖呂角切盡一)
(作書)凄如羾寒門(孫曰凄冷也羾至也揚雄甘泉賦曰登椽欒而羾天門屈原遠遊賦曰逴絶恨)
(乎寒門王逸注云寒門北極之門羾音貢它本一作羽又一作淜)皓若攅玉璞(攅聚也)掃
寬延鮮飈(孫曰掃寬延鮮飈掃寬閒之處以延清風也)汲冷漬香穱(韓曰穱稻田種)
(麥孫曰穱麥飯穱音卓)篚實&KR0933;林珍(孫曰篚箱也詩又寔幣帛筐篚以將其厚意林珍珍果也)
盤肴饋禽㲉(㲉今本作殼非是已辨於城南聯句)空堂喜淹留貧饌羞齷
齪(愈孫曰齷齪菲薄也齷音渥齪側角切)殷勤相勸勉左右皆礱斵(孫曰礱斵)
(謂磨礲也即下言賈勇事皆一作加)賈勇發霜硎(孫曰左氏齊高固入晉師桀石以投人曰欲勇)
(者賈余餘勇賈買也莊子庖丁屠牛十九年而刀刃若新發於硎硎砥石音刑)争前曜冰槊
(孫曰風俗通云矛長丈八者謂之槊發霜硎曜冰槊皆以禦熱槊音朔)微然草根響先被
詩情覺感衰悲舊改(孫曰舊改謂容貌改前也)工異逞新貌(孫曰貌容貌也)
(貌音邈)誰言擯朋老(孫曰擯朋謂擯弃於朋友而又加之以老也)猶自將心學
危簷不敢憑朽机懼傾撲(撲弼角切)青雲路難近黃鶴足仍
鋜(韓曰西京雜記黃鶴下太一池金為衣兮菊為裳鋜玉篇云鎖足也鋜士角切)未能飲淵
泉(孫曰淵泉深泉)立滯叫芳葯(郊韓曰本草楚人謂白芷為葯祝曰楚辭辛夷楣兮葯房葯)
(音渥)與子昔睽離嗟余苦屯剥(孫曰睽離屯剥四卦名睽離離别屯剥險難也)直
道敗邪徑(韓曰語直道而事人馬往而不三黜孫曰漢書五行志邪徑敗良田讒口亂善人)拙
謀傷巧諑(韓曰書予亦拙謀作乃逸楚辭謠諑謂余以善滛注諑猶譛也方言諑愬也楚以南謂之)
(諑樊曰雅云諑責也䛼也諑音琢)炎湖度氛氲(孫曰此謂貞元十九年遷謫時也炎湖洞庭氛)
(氲湖上熱氣也祝曰氛氲氣貌選分氣氛氲氛敷文切氲於云切)熱石行犖硞(孫曰犖硞石多)
(貌祝曰硞說文石聲犖力角切硞音確)痟飢夏尤甚(祝曰痟渴病也前漢司馬相如病痟然亦)
(有食痟痟音霄)瘧渴秋更數(祝曰瘧寒熱病也素問夏傷於暑秋必痎瘧孫曰周禮春時有)
(痟首疾秋有瘧寒疾瘧逆約切數一音朔)君顔不可覿君手無由搦(搦持也韓)
(曰後漢撫弦搦矢搦女角切)今來沐新恩(孫曰元和元年六月召為國子博士)庶見返
鴻朴(孫曰鴻朴謂鴻荒之世伏羲神農時也)儒庠恣游息(韓曰禮學記君子之於學也藏)
(焉修焉游焉息焉孫曰游息者優游於庠序也)聖籍飽商搉(祝曰商略也孫曰㩁揚㩁謂評議也)
(韓曰選商摧萬俗㩁音角)危行無低回(補注語曰邦有道危言危行危行謂直道而行也)
正言免咿喔(祝曰咿喔強顔貌孫曰楚詞屈原卜居曰將喔咿嚅唲以事婦人乎注強笑噱也)
(咿音尹喔音渥)車馬獲同驅酒醪欣共欶(祝曰廣韻欶口㬛樊曰說文欶吮也欶)
(音朔)惟憂棄菅蒯(韓曰成公九年左氏傳曰雖有絲麻無棄菅蒯樊曰菅茅也蒯草也又雨中聯)
(句云穿空細丘垤照日陋菅蒯亦公語也孫曰菅蒯公以自喻菅音姦蒯苦怪切)敢望侍帷幄
(樊曰前漢馮奉世傳馮參以嚴見憚終不得親近侍帷幄)此志且何如希君為追琢
(愈詩追琢其章注云追雕也金曰雕玉曰琢追音堆)
秋雨聯句
(樊曰按詩云儒宮煙火濕此公為學官在京師時也又云因思征蜀士蓋憲宗元和初命)
(高崇文討劉闢時故也)
萬木聲號呼百川氣交會(郊孫曰交會謂百川會合為一)庭翻樹離合
牖變景明藹(愈孫曰牖窗也藹暗也)潨瀉殊未終(韓曰潨水會也說文小水入大)
(水祝曰詩鳬鷖在潨潨職戎切又在冬切)飛浮亦云泰(郊孫曰飛浮雨勢泰甚也)牽懷
到空山(孫曰牽懷謂懷念空山欲避水也)屬聽邇驚瀨(愈孫曰屬近也瀨湍也屬之)
(欲切瀨音頼)簷垂白練直(練一作繭又一作龍)渠漲清湘大(郊孫曰渠水忽漲如)
(瀟湘之大也)甘津澤祥禾(孫曰澤潤澤祥禾嘉木也禾一作木)服潤肥荒艾(愈荒)
(艾荒草也)主人吟有歡客子歌無奈(郊孫曰客子&KR0034;旅)侵陽日沉玄
(孫曰侵陽謂侵害陽氣也玄幽也)剥節風搜兊(愈孫曰兊澤也)坱圠遊峽暄(祝曰)
(前漢賈誼鵩賦大鈞播物坱圠無垠注其氣坱圠非有限齊也坱烏朗切圠音軋)颼飀卧江汰
(郊祝曰颼飀謂高風也隋盧思道納凉賦動颼飀於翠帳颼飀音蒐流汰音太)微飄來枕前
高灑自天外(愈)蛬穴何迫窄(韓曰蛬蟋蟀也蛬音拱)蟬林掃鳴噦
(郊補注噦車鸞聲詩鸞聲噦噦孫曰掃鳴噦謂無聲也噦呼外切林一作枝)園菊茂新芳逕
蘭銷晚馤(愈祝曰玉篇馤香也馤音藹)地鏡時昏曉(孫曰地鏡地之積水)池星
競漂沛(郊孫曰池星池中苹藻之屬漂沛漂流也)讙呶尋一聲(祝曰讙呶喧號也詩載號)
(載呶讙呼官切呶尼交切)灌注咽羣籟(愈韓曰莊子有天籟地籟人籟孫曰籟衆竅也咽塞)
(也)儒宫煙火濕(見題注)市舍煎熬忲(郊祝曰忲奢也選云心侈體忲孫曰忲甚)
(也忲音太)卧冷空避門衣寒屢循帶(愈洪曰循今本作修誤也)水怒已
倒流(韓曰海賦吹嘘則百川倒流)陰繁恐凝害(郊凝結也)憂虞思舟檝(孫曰)
(思舟檝欲免為魚也韓曰易堯舜氏作刳木為舟剡木為檝以濟不通)感禹勤畎澮(愈孫曰書)
(禹濬畎澮距川孔安國云一畝之間廣尺深尺曰畎百畝之間廣二尋深二仞曰澮)懷襄信可畏
(韓曰書湯湯洪水方割蕩蕩懷山㐮陵注云懷包㐮上也)疎决須有頼(郊韓曰孟子禹疏九河决)
(汝漢孫曰頼藉也疎一作疏)筮命或馮蓍卜情將問蔡(愈孫曰蓍為筮龜為卜語)
(曰臧文仲居蔡蔡大龜也長尺有二寸本出蔡地因以為名韓曰古者謂龜為蔡家語臧文仲有守龜焉名曰)
(蔡蔡倉大切)庭商忽驚舞(孫曰庭商商羊也家語曰齊有一足鳥集於公朝孔子曰此鳥名商)
(羊非祥也昔童謠曰天將大雨商羊鼔舞今齊有之其應至矣已而果雨補注正作&KR2795;鴹)墉禜亦親
酹(郊樊曰禮記雩禜祭水旱也孫曰墉城墉也禜祭名左氏曰日月星辰之神則雪霜風雨之不時於是乎)
(禜之山川之神則水旱癘疫之不時於是乎禜之禜音禜又音詠酹盧對切)氣醨稍疎映(孫曰)
(氣醨謂雲氣稍薄也氣一本作氛)雺亂還擁薈(集注爾雅天氣下地不應曰雺注言蒙昧也詩)
(薈兮蔚兮注雲興貌謂雲霧擁塞也雺音謀又音茂又音蒙又莫貢武賦二切薈烏外切雺一作&KR2004;)陰
旌時摎流(孫曰陰旌亦謂雲氣如旌旗之狀摎流飄轉貌祝曰前漢望崑崙以摎流顔師古曰摎流)
(猶周流也摎音流)帝鼓鎮訇磕(孫曰帝鼔天帝之鼓謂雷霆也訇磕雷聲祝曰大聲也選訇磕)
(㗦嘈訇呼庚切與轟同磕苦蓋切)棗圃落青璣(孫曰棗未熟而落如青璣也璣珠之不圓者)
瓜畦爛文貝(孫曰瓜爛於畦其色青黃如文貝也說文云貝海中介蟲)貧薪不燭竈
富粟空填廥(愈祝曰廥芻槀藏也史記天子遣使者虚郡國倉廥廥音鱠)秦俗動言
利(見下注)魯儒欲何丐(孫曰秦俗謂長安也魯儒郊自謂也時郊與公俱在長安故云)深
路倒羸驂(見下注倒都老切羸倫為切驂音參)弱塗擁行軑(孫曰深路弱塗皆謂)
(濘淖也軑車轄擁礙也祝曰楚詞齊玉軑而並馳梁簡文帝賽神詩玉軑朝行動也軑音大)毛羽皆
遭凍籬簁不能翽(孫曰籬簁薄羽翽謂飛聲也詩翽翽其羽韓曰籬藩籬簁竹器翽飛聲也)
(籬簁安能飛哉樊曰籬簁不能翽字當作&KR1490;褷張衡西都賦云被毛羽之&KR1490;褷則可云不能翽矣簁所宜切)
(翽呼外切&KR1490;所炎切傱史宜切)翻浪洗虚空傾濤敗藏蓋(郊孫曰藏盖謂屋宇也漢)
(書民無蓋藏是也)吾人猶在陳(韓曰論語衛靈公問陳於孔子明日遂行在陳絶粮補注以郊)
(旅人故云)僮僕誠自鄶(孫曰㐮二十九年左氏吳季札來聘請觀周樂自鄶以下無譏焉杜預曰)
(以其微也洪曰言吾人猶絶粮僮僕無足言者鄶音澮)因思征蜀士未免濕戎旆
(孫曰時蜀寇劉闢猶未授首)安得發商飈(孫曰商飈謂秋風也飈畢遥切)廓然吹宿
靄(孫曰宿靄停雲也)白日懸大野幽泥化輕壒(樊曰壒塵也祝曰後漢軼埃壒)
(之混濁壒音藹)戰場暫一乾賊肉行可膾(愈孫曰賊謂劉闢也)搜心思
有效抽策期稱最(孫曰策謀策最第一)豈惟慮收穫亦已救顛沛
(郊祝曰顛沛仆也論語顛沛必於是孫曰顛沛猶狼狽也沛音貝)禽情初嘯儔(孫曰嘯儔謂嘯)
(呼其儔侶也)礎色微收霈(祝曰礎負楹右孫曰霈礎石上潤濕之氣韓曰淮南子山雲蒸柱礎)
(潤礎音楚)庶幾諧我願遂止無已太(愈孫曰已太太甚也詩無已太康職思其)
(憂)
征蜀聯句
(樊曰憲宗紀永貞元年八月劍南西川節度使韋臯卒行軍司馬劉闢自稱留後元和元)
(年正月長城使高崇文為左神策行營節度使討闢九月崇文克成都擒闢以獻此征蜀)
(聯句所由作也韓曰篇末獻馘郊告等語與元和聖德詩所叙言異而意同其相先後作)
(歟)
日王忿違慠(洪曰日往日也左氏日衛不睦故取其地慠與傲同日一作曰非)有命事
誅拔(孫曰誅拔即謂遣崇文之師)蜀險豁關防(孫曰豁開也蜀險豁關防者言關防皆失)
(其險也)秦師縱横猾(愈孫曰秦師王旅謂關中之兵也崇文將步騎五千皆長安禁旅故云秦)
(師横猾縱横桀猾也)風旗帀地揚(孫曰風旗旗飄揚也帀作荅切)雷鼓轟天殺
(孫曰雷鼔鼓聲如雷轟天震動也)竹兵彼皴脆(孫曰蜀人以竹為弓矢故云竹兵皴脆不牢貌)
(樊曰皴說文細皮起也皴音逡)鐵刃我鎗䶪(郊祝曰鎗利刃貌䶪齒利也鎗初庚切䶪音)
(察刃一作刀)刑神咤犛旄(孫曰犛旄者以犛牛尾為旄旄亦旌旗之屬咤驚咤祝曰犛牛尾可)
(為旄史記殺一犛牛以為爼豆牢具咤陟駕切犛音茅又音釐)陰燄颭犀札(韓曰颭風吹也)
(孫曰犀札以犀為札札甲也祝曰左氏徹七札焉洪曰說者謂此聮盡雕刻之工而語仍壯颭職琰切)翻
霓紛偃蹇(孫曰翻霓謂旌旗動如虹霓也偃蹇卷舒貌樊曰司馬大人賦掉指撟以偃蹇注偃蹇委)
(曲貌)塞野傾坱圠(愈孫曰謂兵衆塞野勢欲傾側也坱圠動摇類樊曰賈誼鵩賦坱圠無垠注非)
(有限齊坱音盎圠音偃傾又一作鴻)生獰競掣跌(韓曰掣牽也跌蕩也孫曰獰惡也生而惡)
(者競相掣跌掣謂牽掣跌謂跌墮也祝曰掣牽也易其牛掣是也獰尼耕切掣昌列充世二切跌徒結切)
癡突爭填軋(孫曰癡突謂癡弱者突出爭相填軋也軋轢也)渴鬭信豗呶(韓曰豗擊)
(也呶喧呶也孫曰渴鬭謂渴於戰鬭言其勇也豗呶相擊聲豗音灰呶音鐃)噉姦何噢嗗(郊祝)
(曰廣韻噢咿悲也噢飲聲孫曰姦賊黨噢嗗噉囓聲噢於六切嗗烏八切)更呼相簸蕩(補注)
(呼呌聲簸揚也簸音播)交斫雙缺齾(樊曰齾缺齒也齾牛轄切)火發激鋩腥
(孫曰火發謂火攻鋩腥鋩刃腥臭)血飄騰足滑(愈)飛猱無整陣(孫曰猱以喻軍)
(士之壯無整陣言敵不得自整其陣也揉奴刀切)翩鶻有邪戛(孫曰翩飛貌鶻鷙鳥邪戞邪擊)
(也鶻亦以喻軍士戞戶八切)江倒沸鯨鯢(見下注)山搖潰&KR1236;猰(郊孫曰江倒山)
(摇以喻蜀兵之敗鯨鯢&KR1236;猰喻蜀兵潰散也祝曰&KR1236;與貙同爾雅貙獌似貍猰與䝟同爾雅䝟貐類貙虎爪食)
(人迅走&KR1236;敕俱切猰於黠切)中離分二三(見下注)外變迷七八(孫曰言蜀師敗)
(其或分為二三或散為七八不可禁也)逆頸盡徽索(孫曰逆頸逆人之頸徽亦索也)仇頭
恣髠鬝(孫曰仇頭亦謂仇人之首髠鬝謂秃去其髮鬝格八切)怒鬚猶鬇鬡(祝曰鬇鬡)
(玉篇云髮亂樊曰城南聮句云蹙鬐怒䰃鬤亦公語也鬡通作鬤鬇音崢鬡音獰)斷臂仍&KR2367;&KR0008;
(愈祝曰&KR2367;&KR0008;勁有力貌&KR2367;蒲八切&KR0008;格八切&KR0008;字一從&KR2524;)石潜設竒伏(孫曰石潜謂蜀兵雖)
(敗尚有潜於石間者韓曰兵法有竒道伏道)穴覷騁精察(孫曰亦謂蜀師覷於穴隙欲乘王師)
(之釁精一作幽)中矢類妖㺑(孫曰妖㺑狂犬言中矢者奔走狀如狂犬也韓曰㺑犬容頭進也)
(㺑所監切又音森)跳鋒狀驚豽(孫曰跳避也狀似豽獸名祝曰豽似狸蒼黑無前足善捕鼠後)
(漢有貂豽鼲子注豽猴属豽與豽同汝滑切或曰當作豽跳一作&KR0008;)蹋翻聚林嶺(孫曰聚於)
(林嶺之中蹴蹋欲翻也)斗起成埃圿(郊孫曰斗起忽起圿塵埃祝曰玉篇垢圿也圿音戞)
旆亡多空杠(韓曰杠旌旗干也孫曰旗旆亡失上有空竿也杠音江)軸折鮮聯轄
(孫曰軸車軸轄軸頭鐵樊曰鍵也轄胡瞎切)剟膚浹瘡痍(孫曰剟刺也浹滿也祝曰剟削也說)
(文刊也吳越春秋無削剟之秋剟音輟又音掇)敗面碎剠㓤(韓曰剠墨刑也㓤剥也剠與)
(黥同㓤音劼)渾奔肆狂勷(孫曰渾奔全奔也狂勷遽走貌勷音穰狂一作劻劻曲王切)健
竄脫趫黠(韓曰趫善走也又舉足也祝曰捷也選捷趫夫之敏手趫音喬)巖鉤踔狙
猿(祝曰踔廣韻云猿跳餘見下注踔知教切)水漉雜鱣螖(祝曰鱣大魚螖蟛螖也玉篇云)
(似蟹而小孫曰蜀兵敗皆投於山嵒水石之間故或鉤之於嵒則踔狙猿漉之於水則雜鱣螖也螖音滑)
投奅閙䃔䃧(祝曰奅與礮同廣韻軍戰石也䃔䃧奅石聲奅音砲䃔音穹䃧音隆)填湟
&KR2236;㑻傄(愈集注隍城池水㑻傄無憚也又玉篇健也&KR2236;烏皆切亦作挨㑻莫八切傄呼八切湟字一)
(作隍&KR2236;字一作傶傶宗禄切)強睛死不閉獷眼困逾䎵(祝曰獷犬也說文犬不可)
(附也選狙獷而不臻孫曰獷眼毒䎵惡視也獷古猛切䎵莫八切)爇堞熇歊熺(祝曰堞城上垣)
(左氏及堞而絶之熇熱也前漢陽風吸習而熇熇孫曰爇堞燒城也熇火熾貌歊氣出貌熺亦爇也爇如劣)
(切堞音牒熇呼木切又音壑歊許嬌切熺音僖)抉門呀拗䦪(孫曰抉排也左氏傳縣門發郰人紇)
(抉之以出門者是也韓曰拗䦪門聲抉於决切呀虚加切拗於絞切䦪乙轄切)天刀封未坼
(孫曰天刀天子所封之劍)酋膽懾前揠(祝曰揠拔草心也孟子助苖之長者揠苖者也孫曰前揠)
(前時敗北為王師所揠)跧梁排郁縮(祝曰跧屈伏貌選狡兔跧伏於拊側孫曰跧梁謂跧伏於)
(梁上排逐捕也郁縮恐懼歛縮貌跧莊緣切排一作非)闖竇揳窋窡(集注闖馬出門貌又窺也)
(竇穴也揳擊摶也窋說文物在穴中窡穴中見也闖丑禁切揳音戞又音屑窋竹律切窋丁刮切又丁滑切)
廹脅聞雜驅(孫曰雜驅謂牛馬同驅逐也)咿呦呌&KR0034;&KR1896;(郊孫曰咿呦哭聲祝曰&KR1896;)
(屈也呦音幽&KR1896;五滑切&KR1896;一作&KR0008;又作&KR1960;&KR1960;五刮切與刖同謂斷足也)窮區指清夷(孫曰窮區)
(窮困之區域以謂賊境也指頥指夷平夷也)兇部坐彫鎩(祝曰鎩長刃矛也前漢鉏耰棘矜不)
(敵於鉤戟長鎩孫曰兇部兇賊之部黨彫鎩剪除也鎩音殺)卭文裁裴斖(孫曰卭蜀地名文織)
(之有文者盖錦綺之類斐斖文章貌斖音尾)巴艷收婠妠(孫曰巴亦蜀地巴艷蜀之美女婠妠)
(小兒肥貌婠於八切妠女刮切)推肥牛呼牟(韓曰古樂府烹羊宰肥牛後漢征蘇茂推牛饗)
(士士氣自倍孫曰推肥推擇其肥者牟說文曰牛鳴也補注筆墨間錄云子厚牛賦曰牟然而鳴黃鍾滿脰)
(牟音侔)載實駝鳴&KR1387;(祝曰&KR1387;廣韻云駱駝鳴也孫曰實重也&KR1387;駝聲補注筆墨間錄云荆公云)
(槖垂鈴棧駝鳴&KR1387;節擁棠郊虎視耽用此事也&KR1387;乙轄切)聖靈閔頑嚚(孫曰頑嚚不悛貌書)
(曰瞽子父頑母嚚韓曰僖公二十四年左氏心不則德義之經為頑口不道忠信之言為嚚)燾養均
草蔡(燾覆也祝曰玉篇䕓草有毒用殺魚䕓音察)下書遏雄唬(孫曰下書降詔也遏止也)
(雄唬將帥唬虎聲遏雄唬無令多殺也唬呼交切)解罪弔攣瞎(愈孫曰解釋也攣手足病瞎目)
(病攣力全切瞎許轄切)戰血時銷洗劔霜夜清刮(孫曰劍霜言劍刃白如霜也)
漢棧罷囂闐(孫曰漢棧漢中棧道也往時用兵喧囂闐塞今則罷也棧士諫切囂虚驕切闐音)
(田)獠江息澎汃(孫曰獠江蜀江澎汃湍聲祝曰獠江西極之水選砏汃輣軋獠張絞切澎音)
(彭汾普八切)始去杏飛蜂(孫曰正月出師故云杏飛蜂)及歸柳嘶蚻(孫曰)
(十月息師故云柳嘶&KR1578;祝曰爾雅&KR1578;蜻蜻似蟬而小洪曰記時之語工矣詩昔我往矣楊柳依依今我來斯雨)
(雪霏霏&KR1578;音扎)廟獻繁馘級(孫曰廟獻獻於廟社繁多馘截耳級首也級本等級秦法斬首)
(一賜爵一級後世因謂斬首為級是歲十二月戊子闢至長安獻太廟郊社故云馘古獲切)樂聲洞
椌楬(郊祝曰洞逹也禮記聖人作為鞉鼔椌楬柷敔也椌苦江切楬苦瞎切)臺圖煥丹玄
(孫曰臺圖謂圖畫於靈臺煥明玄黑也言畫將帥之像於臺上也樊曰謂如後漢二十八將圖形於靈臺也)
郊告儼匏稭(集注郊告告天於南郊儼祗肅貌匏以為器稭以為席皆事天之物貴質素也禮記)
(莞簟之安而藁鞂之設前漢其席藁稭稭鞂字同說文禾藁去其皮祭天以為席稭音戞)念齒慰
黴黧(祝曰黴黧垢腐貌楚辭顔黴黧以沮敗孫曰齒歲也黴黧面黑也念其歲老有黴黧者則慰安之)
(黴音眉黧音梨)視傷悼瘢痆(祝曰痆廣韻云瘡痛孫曰悼閔也瘢痆瘡㾗瘢音盤痆女黠切)
休輸任訛寢(孫曰休罷輸轉輸也詩或降于阿或飲于池或寢或訛訛動也言轉輸已罷歸馬放)
(牛任其訛寢而已)報力厚麩鞂(孫曰報力報其轉輸之力厚之以麩鞂樊曰麩說文云小麥屑)
(皮也鞂解見上麩音夫鞂音戞)戍寒絶朝乘(乘備也戍一作戎)刁暗歇霄詧
(樊曰刁軍中刁斗也朝炊夜擊刁一作刃此兩句一本在澎汃下)公歡鐘晨撞(孫曰公歡公宴)
(也)室晏絲曉扴(孫曰絲琴瑟扴擊也或曰刮也扴音戞室宴本誤作晏)杯盂酬酒
醪(孫曰酬報醪濁酒也)箱篋饋巾帓(帓帶也祝曰玉篇帓帶帓莫轄切)小臣昧戎
經(孫曰小臣公自謂戎經兵略也)維用贊勲劼(愈孫曰勲功也劼勤也祝曰劼用力又固也慎)
(也勤也書女劼毖商獻臣劼桔八切)
同宿聯句
(韓曰此詩召為國子博士後與東野同宿而作故叙南遷召還始末甚詳)
自從别君來遠出遭巧譛(愈孫曰遠出謂得罪謫陽山令)斑斑落春淚
(孫曰斑斑淚落貌謂感春而墮淚也)浩浩浮秋浸(郊孫曰浩浩水貌秋浸秋潦莊子大浸稽天而)
(不溺)毛竒覩象犀(孫曰毛蟲之竒則覩象犀覩一作觀)羽怪見鵩鴆(愈孫曰羽族之)
(怪者則見鵩鴆鵩一名鴞不祥鳥也鴆大如鴞紫綠色頸長七八尺食蝮蛇以其毛瀝飲食中則殺人祝曰前)
(漢賈誼為長沙王傅有鵩飛入誼舍楚辭吾令鴆為媒注鴆運曰也羽可殺人鵩音服鴆直禁切)朝行
多危棧(孫曰危棧閣道棧一作&KR0008;)夜卧饒驚枕(郊孫曰驚枕怪惡夜鳴也)生榮今
分踰(孫曰生榮謂生還而榮已踰分矣)死棄昔情任(愈孫曰往者棄之於死情未嘗不安)
(任謂安也)鵷行參綺陌(孫曰鵷鷺之行謂周行也參間厠也綺陌言阡陌相錯如綺綉然阡陌道)
(塗也南北曰阡東西曰陌鵷音冤)雞唱聞清禁(郊孫曰雞唱雞人之唱周禮雞人大祭祀夜呼)
(旦以嘂百官凡國之大賓客會同軍旅喪紀亦如之呼旦則此雞唱是也項羽夜聞漢軍四面皆楚歌應劭曰)
(楚歌鷄鳴歌也則古今已來皆然清禁清切之禁謂省中也)山晴指高標(高標絶頂)槐密
騖長蔭(愈孫曰騖謂馳逐鶩音務)直辭一以薦(薦進也)巧舌千皆&KR2313;
(郊祝曰廣韻&KR2313;牛舌下病也孫曰&KR2313;閉口也&KR2313;巨禁切)匡鼎惟說詩(樊曰前漢匡衡好學諸儒)
(為之語曰無說詩匡鼎來匡說詩解人頥注云鼎當也方也孫曰張晏云衡少時字鼎長乃易字稚圭)桓
譚不讀䜟(愈樊曰後漢桓譚為給事中光武有詔會議靈臺所處謂譚曰吾欲䜟决之何如譚默然)
(良久曰臣不讀䜟帝問其故譚極言䜟非經帝怒曰譚非聖無法將下斬之叩頭良久得解)逸韻何
嘈嗷(孫曰韻聲韻嘈嗷大聲貌嘈音曹嗷音敖)高名俟沽賃(郊孫曰沽賃賣也論語有)
(美玉於斯求善價而沽諸賃傭賃)紛葩歡屢填(孫曰紛葩紛紜也)曠亮憂早滲
(愈孫曰曠亮開豁也早滲言忘其憂如物滲漏也滲所禁切)為君開酒腸顛倒舞相
飲(郊飲去聲)曦光霽曙物(孫曰曦光日光曙朝時也)景曜鑠宵祲(愈孫曰曜光鑠)
(銷也祲祥氣祲音浸)儒門雖大啓姦首不敢闖(韓曰闖馬出門貌孫曰窺也)
(闖丑禁切)義泉雖至近盗索不敢沁(樊曰沁水出上黨孫曰不敢汲也沁七鴆切)
清琴試一揮白鶴呌相喑(孫曰揮彈也喑鳴相應也樊曰宋齊謂兒泣不止曰喑祝)
(曰廣韻喑長詠也喑於禁切一本作相呌吟吟去聲)欲知心同樂雙繭抽作絍
(郊孫曰言二人同心相樂如雙繭作絍絲也祝曰絍織也後漢女得織袵袵汝鴆切)
莎柵聯句
(韓曰按河南志莎柵谷水在永寕縣西三十里出莎嶺東流入昌谷莎柵蓋在東都也公)
(與東野各一聯遂及斷腸之意必二公有所深感不得而詳矣)
冰溪時咽絶(孫曰冰溪言水溪如冰咽絶斷續聲也)風櫪方軒舉(愈孫曰櫪木名)
(亦作櫟風櫪言為風所吹軒舉飄揚也)此處不斷腸定知無斷處(郊韓曰蔡琰胡)
(笳曲日東月西兮徒相望不得相隨兮空斷腸選魏文帝燕歌行念君客遊思斷腸)
雨中寄孟刑部幾道聯句
(集注孟簡字幾道德州平昌人以新舊傳考之未嘗為刑部史豈逸之耶新傳言其為倉)
(部員外以不附王叔文徙它曹或者它曹即刑部也)
秋潦淹轍跡(孫曰潦雨水也音老淹一作無)高居限參拜(愈孫曰高居避水高處限)
(隔也)耿耿蓄良思(韓曰耿耿不安貎詩耿耿不寐良思深思也)遥遥仰嘉話(郊遥)
(遙遠也話下快切)一晨長隔歲百步還殊界(愈孫曰言與孟相去百步尚若殊疆)
(界也還一作遠)商聽饒清聳(孫曰秋於五行為商商聽謂聽秋聲也饒多也商一作高)閟懷
空抑噫(郊孫曰閟閉也抑噫嘆息貌噫烏介切閟一作悶)美君知道腴(韓曰選班固荅)
(賓戲委命供已味道之腴注腴膏也)逸步謝天械(愈孫曰逸步高逸也天械爵位冠冕之属)吟
馨鑠紛雜(孫曰吟馨吟味馨香也鑠消也紛雜雜亂也馨一作聲)抱照瑩疑怪(郊瑩)
(亦照也)撞宏聲不掉(孫曰撞宏擊鐘也宏大也不掉不振也掉徒弔切)輸邈瀾逾
殺(愈孫曰輸邈謂輸瀉遠邈也殺猛疾也言雨聲亂川漲如此也)簷瀉碎江喧(孫曰簷瀉謂簷)
(間雨瀉如碎江喧噪也噪江衆流也)街流淺溪邁(郊孫曰街流如淺溪之行邁行也)念初
相遭逄幸免因媒介(介紹也)祛煩類决癰(孫曰祛除也决癰潰瘡)愜
興劇爬疥(孫曰愜快也爬搔也爬音把)研文較幽玄(孫曰研研窮謂論文也幽玄幽)
(深也)呼博騁雄快(孫曰博博塞騁恣也)今君軺方馳(祝曰說文軺小車也廣韻使車)
(也史記乃乘軺車之洛陽軺音摇又音韶方一作車)伊我羽已鎩(孫曰伊惟也鎩翦翮也樊)
(曰集韻長矛曰鎩一曰羽傷也公山陽縣齋有懷云鍛羽時方禇盖謂貞元十九年冬自御史出為陽山至是)
(召入故云韓曰選顔延之詠嵇康云鸞翮有時鎩鎩所拜切巳一作毛)温存感深惠琢切
奉明戒(愈韓曰詩如切如磋如琢如磨琢切規戒也)迨兹更凝情(凝結也)暫阻
若嬰瘵(孫曰嬰被瘵疾也祝曰瘵病詩無自瘵焉瘵側介切)欲知相從盡靈珀
拾纖芥(韓曰靈珀琥珀也虞翻曰琥珀拾芥樊曰靈珀拾纖芥謂無所遺也今本拾作捨非是珀音)
(拍)欲知相益多(益多一作從益)神藥銷宿憊(孫曰宿憊久疾祝曰憊病也易有疾)
(憊也憊蒲拜切)德符仙山岸(符同也)永立難欹壊氣涵秋天河
(孫曰涵泳也天河天漢也)有朗無驚湃(郊孫曰朗明湃澎湃大水聲也湃普拜切)祥鳳
遺蒿鷃(孫曰蒿鷃鷃之在蓬蒿者郭璞云今鷃雀祝曰鷃與鴳同)雲韶掩夷靺(韓曰雲門)
(黃帝之樂韶舜樂靺東夷樂孫曰周禮鞮鞻氏掌四夷之樂注東方曰靺南方曰任西方曰株离北方曰禁也)
(靺莫拜切又亡逹切與韎同)争名求鵠徒(孫曰求鵠如射之志鵠也)騰口甚蟬喝
(韓曰易騰口說也喝蟬嘶聲喝於邁切)未來聲已赫(孫曰赫赫名盛貌)始鼓敵前
敗(孫曰鼔擊鼔左氏傳曰一鼔作氣再而衰始鼔初鼔也前先也)鬭場再鳴先(孫曰㐮二十一)
(年左氏齊莊公朝指殖綽郭最曰是寡人之雄也州綽曰君以為雄誰敢不雄然臣不敏平陰之役先二子鳴)
(杜預注云比於雞鬭勝而先鳴今言再鳴先者蓋取此事)遐路一飛届(届至也)東野繼
竒躅(孫曰孟郊字東野繼竒躅謂繼幾道之跡也祝曰躅軌也前漢伏周孔之軌躅躅厨玉切)脩
綸懸衆犗(樊曰莊子任公子為大鈎巨緇五十犗以為餌投竿東海旦旦而釣犗騋牛也孫曰修長)
(綸釣緍衆犗衆牛也犗音戒)穿空細丘垤(孫曰孟子太山之於丘垤垤螘塜也餘並見下注)
照日陋菅蒯(愈孫曰左氏雖有絲麻無棄菅蒯菅蒯茅属可以為布丘垤菅蒯公以自喻也)小
生何足道(小生郊自謂也)積慎如觸蠆(祝曰詩卷髮如蠆注螫蟲也左氏蜂蠆有毒)
(蠆田邁切)愔愔抱所諾(祝曰愔愔安静貌左氏曰祈招之愔愔左思曰靡靡愔愔安静也愔揖)
(淫切)翼翼自伸誡(孫曰詩云惟此文王小心翼翼翼翼恭敬貌也)聖書空甚讀(甚一)
(作勘)盗食敢求嘬(韓曰列子爰旌目餓於道狐父之盗下壺餐而餔之爰旌目既能視曰汝非盗)
(耶吾義不食子之食也禮記無嘬炙嘬謂一舉盡臠嘬楚夬切)惟當騎欵段(樊曰後漢馬援)
(從弟少游曰士生一世但取衣食裁足乘下澤車御欵段馬足矣)豈望覿珪玠(孫曰玠大珪也)
(詩以其介圭入覲于王介與玠通)弱操愧筠杉微芳比蕭薤(孫曰詩采蕭及菽蕭)
(蒿也)何以驗高明柔中有剛夬(郊韓曰易夬决也剛决柔也孫曰夬卦五陽而决一)
(陰)
遠遊聯句
(樊曰遠遊送東野之江南也公有送東野序云東野之役於江南此所謂遠遊者亦其時)
(歟聯句凡四十韻東野二十公十九李習之一習之詩見于世者此而已大率詩非其所)
(長也補注劉貢父云唐時文人李習之不能為詩聯句云云殊無可取)
别腸車輪轉一日一萬周(郊)離思春冰泮(韓曰思念也杜詩樹攪離)
(思花冥冥左傳泮然冰釋孫曰詩士如歸妻迨冰未泮泮散也思息似切)瀾漫不可收(愈瀾)
(漫渙散貌)馳光忽以迫(孫曰馳光光景飛馳也迫晚暮也)飛轡誰能留(郊孫曰飛)
(轡日御也)前之詎灼灼(孫曰之適也前之謂前時所適詎豈也之一作取)此去信悠
悠(李翺)楚客宿江上夜魂棲浪頭(棲一作捷非是)曉日生遠岸水
芳綴孤舟(孫曰水芳水上芳草蓮芡之属綴結也)村館泊好木野蔬拾薪
柔(孫曰詩有柔桑柔荑謂初生柔弱也蔬菜也)獨含悽悽别中結鬱鬱愁(韓曰)
(楚詞九歎憂心展轉愁鬱鬱兮)人憶舊行樂(孫曰漢楊惲人生行樂耳憶舊一作意憶)鳥吟
新得儔(郊孫曰儔儔侶新一作忻)靈瑟時窅窅(孫曰楚詞遠遊云使湘靈鼓瑟兮令海若)
(舞馮夷靈瑟謂湘靈之瑟窅窅深貌窅音窈)霠猿夜啾啾(孫曰霠雲覆日也霠猿謂猿在雲間)
(也樊曰楚詞山鬼云猿啾啾兮狖夜鳴)憤濤氣尚盛(韓曰謂屈原投汨羅而死孫曰吴越春秋)
(子胥伏劍而死吳王取其尸投之江中尸乃隨流揚波成濤激岸隨潮來往)恨竹淚空幽(孫曰)
(博物志云舜死蒼梧二妃從之不及淚下染竹竹為之斑幽幽深也)長懷絶無已多感良
自尤(孫曰良誠也尤咎也)即路涉獻歲(即就也韓曰楚詞招魂傳献歲發春兮汩吾南征注)
(云獻歲歲始來進也)歸期眇凉秋(眇遠也)兩歡日牢落(孫曰兩歡兩人之歡謂韓)
(孟也)孤悲坐綢繆(愈孫曰綢繆猶纏綿詩曰綢繆束薪是也)觀怪忽蕩漾(孫曰怪蛟)
(龍之属蕩漾大水貌)叩竒獨冥搜(孫曰冥搜謂搜求於冥莫也)海鯨吞明月(孫曰)
(裴氏廣州記鯨鯢目即明月珠故鯨鯢死不見有目睛吞明月即謂鯨鯢目也)浪島沒大漚(孫曰)
(浪島謂浪凌島上如大漚之沒也)我有一寸鈎欲釣千丈流良知忽然
遠(良知親知也)壯志鬱無抽(郊孫曰鬱結也抽展也)魍魅暫出沒(孫曰魍魍)
(魎說文云山川之精物魅魑魅老物精也)蛟螭互蟠蟉(祝曰蛟螭龍属蟠蟉蟠結之狀史記驂赤)
(螭青虯之&KR1894;蟉蜿蜒蟉力幽切)昌言拜舜禹(孫曰書禹拜昌言注云昌當也韓曰舜葬於蒼)
(梧之野禹崩於會稽皆在江南故得拜其昌言也)舉颿凌斗牛(祝曰選樓舡舉颿而過肆注舉)
(颿者挂席用風力也補注斗牛吳楚分野也颿與帆同音凡)懷糈餽賢屈(祝曰離騷巫咸將夕)
(降兮懷椒糈而要之糈精米所以享神樊曰續齊諧記屈原五月五日自没汨羅而死楚人哀之每至此日以)
(竹筒貯米投水祭之餽賢屈原也糈音所一作精)乘桴追聖丘(韓曰論語孔子曰道不行乘桴)
(浮于海從我者其由歟孫曰說文桴編木以渡也聖丘孔丘也)飄然天外步(孫曰天外步謂遊於)
(天外自適之貌)豈肯區中囚(愈區中區域之中也)楚些待誰弔(孫曰楚些宋玉招魂)
(也些語助待誰弔謂誰人弔我也祝曰楚詞何為四方些些蘇箇切)賈辭緘恨投(孫曰賈誼)
(謫為長沙王太傅意不自得及渡湘水為賦以弔屈原賈詞謂此賦也緘恨謂緘封其恨以投湘水也)翳
明不可曉(孫曰翳明謂掩翳其明也)祕魂安所求(孫曰祕隱祕祕魂即謂屈原魂也)
氣毒放逐域(孫曰放逐域謂斥逐之處)蓼雜芳菲疇(孫曰詩荼蓼朽止蓼辛菜也芳)
(菲花開貌疇田疇)當春忽凄凉不枯亦颼飀(颼飀風聲颼所鳩切飀力鳩切)
貊謠衆猥誶(孫曰貊謠夷歌詩云其追其貊貊北方國名猥誶歌聲祝曰誶告也言也罵也國語)
(誶申胥前漢母取箕箒立而誶語貊莫白切誶音卒誶一作欵)巴語相咿㗀(孫曰巴語巴人)
(之語咿㗀不明貌)默誓去外俗(外俗遠俗)嘉願還中洲(孫曰中州謂中原也爾雅)
(水中可居曰洲)江生行既樂(孫曰江生水微漲也韓曰江生猶言生於水之意)躬輦自
相勠(孫曰躬輦自推車勠并力也祝曰選非余之所勠樊曰水生行可樂則躬輦為勞矣勠音留)飲
醇趣明代(孫曰醇謂醇德以酒為喻故云飲醇明代盛世也)味腥謝荒陬(郊孫曰腥)
(楚越之食陬隅也)馳深鼔利檝(孫曰馳深謂涉深水鼔鳴也檝所以刺舟檝音接)趨險
驚飛輶(飛輶飛車也輶音由)繫石沉靳尚(樊曰按楚詞上官大夫靳尚楚之讒臣譛)
(屈原於懷王者餘見下注)開弓射鴅吺(孫曰史記鴅吺即驩兜字古文尚書亦作驩兜為鴅吺堯)
(放之於崇山靳尚鴅吺皆在南方恐其為鬼為祟故欲沈射之也韓曰集韻云鴅吺四凶之一今通作驩兜)
路暗執屏翳(樊曰司馬長卿大人賦時若曖曖將混濁兮召屏翳誅風伯刑雨師應劭曰屏翳天神)
(使也祝曰風俗通屏翳為雨師山海經屏翳在海東時人謂之雨師孫曰楚詞屏號起雨何以興之王逸注曰)
(屏屏翳雨師也將雨路暗故欲執屏翳戮之屏步丁切)波驚戮陽侯(樊曰揚雄反離騷云陵陽)
(侯之素波兮豈吾纍之獨見許應邵曰陽侯古之諸侯有罪自投江其神為大波又博物志陽關侯溺水因為)
(海神)廣泛信縹眇(孫曰廣泛泛舟)高行恣浮游(孫曰高行山行)外患蕭蕭
去中悒稍稍瘳(悒憂悒悒音邑)振衣造雲闕(孫曰史記新浴者必振衣振舉)
(也闕魏闕甚言其高故曰雲闕)跪坐陳清猷(猷謀猷也)德風變讒巧和氣銷
戈矛(和一作仁)名聲照四海淑問無時休(孫曰詩淑問如臯陶淑問美譽也時)
(一作肯)歸哉孟夫子君去無夷猶(愈韓曰晉左思吳都賦輕禽狡獸周章夷猶夷)
(猶猶豫也孫曰楚詞君不行兮夷猶去一作興)
晚秋郾城夜會李正封聯句上王中丞盧院長
(集注郾城始隸溵州長慶元年州廢以郾城属許州元和十二年七月以裴度守門下侍)
(郎同平章事使持節蔡州諸軍事蔡州刺史充彰義軍節度申光蔡觀察處置等使仍充)
(淮西宣慰處置使以韓愈兼御史中丞充彰義軍行軍司馬以李正封兼侍御史為判官)
(從度出征詔以郾城為行蔡州治所此篇公與正封作於郾城凡百韻東野死後公所與)
(聯句者惟此可見耳洪氏云舊本從軍古云樂四句下注云正封上中丞中丞即退之羈)
(客方寂歴下四句注云愈奉院長院長即正封也其稱王盧繆矣郾音偃)
從軍古云樂(樊曰王仲宣詩從軍有苦樂但問所從誰)談笑青油幕(孫曰廣雅帷幕)
(帳也沈約宋書云劉瑀與顔峻書曰朱修之三代叛兵一朝居青油幕下作謝宣明面向人青油幕謂將幕也)
(以青油縑為之)燈明夜觀碁(觀寺觀觀音貫)月暗秋城柝(正封上中丞孫曰柝者擊)
(木以警衆易曰重門擊柝以待暴客是也此二句即上言從軍之樂也)羈客方寂歷(羈客旅客)
(寂歷愁寂)驚烏時落泊(孫曰落泊失水也)語闌壯氣衰(闌希也)酒醒寒
砧作(愈奉院長)遇主貴陳力(韓曰論語陳力就列謂陳其才力也)夷凶匪兼弱
(孫曰夷平也書兼弱攻昧兼包也)百牢犒輿師(孫曰左傳哀七年公會吳于鄫吳來徵百牢牢)
(牛羊犒餉也成二年韓厥謂齊侯無令輿師陷入君地輿師衆卒也)千戸購首惡(正封孫曰千戸)
(謂千戶侯也以財求物曰購首惡元惡)平生耻論兵末暮不輕諾(孫曰末暮晚年)
(輕諾輕許老子曰輕諾必寡信)徒然感恩義(孫曰感恩義謂為度所辟也)誰復論勲
爵(愈孫曰勲謂官如柱國輕車都尉之類是也隋唐以為勲)多士被霑汚(孫曰多士賊中將士)
小夷施毒蠚(孫曰小夷元濟祝曰蠚螫也痛也前漢不若蠭䘍之致蠚蠚丑略切又音壑)何
當鑄鉅鉟(韓曰鉅大也剛也鉟戈刃也孫曰鉅鉟兵器鑄鉅鉟謂銷為農器也鉅音巨鉟音丕一)
(本作劍戟)相與歸臺閣(正封)室婦歎鳴鸛(樊曰詩鸛鳴于垤婦歎于室孫曰鸛水鳥)
(將陰雨則長鳴而喜行役者於陰雨尤苦婦念之則歎於室也)家人祝喜鵲(韓曰西京雜記乾鵲)
(噪而行人至孫曰祝喜鵲者望其歸也)終朝考蓍龜(孫曰考蓍龜者以卜歸期也)何日
親蒸礿(愈補注詩礿祠蒸嘗周禮春祠夏礿冬蒸秋嘗四者皆祭名孫曰此二句亦室婦家人望夫之)
(意礿音藥)間使斷津梁(孫曰間使諜也津梁橋度也間音諫)潜軍索林薄
(補注潜軍伏兵也林薄山林草野也西京賦爾乃蕩川瀆簸林薄索所格切)紅塵羽書靖(孫曰)
(羽書羽檄也檄者以木簡為書有急事則插雞羽其上謂之羽檄紅塵羽書靖者謂羽書稀少紅塵不起也韓)
(曰謂無邊警也選紅塵四合煙雲相連)大水沙囊涸(正封樊曰楚龍且與韓信夾濰水陣信乃)
(夜令人為萬餘囊盛沙以壅水祝曰涸水竭也孟子其涸也可立而待也涸下各切)銘山子所
工(孫曰東漢永元中車騎將軍竇憲大破匈奴登燕然山刻石勒功紀漢盛德令班固作銘銘山即謂此意)
(以正封比班固也)插羽余何怍(見上注)未足煩刀爼(樊曰史記沛公軍灞上來)
(見項王至鴻門樊噲曰人方為刀爼我為魚肉)秪應輸管鑰(愈樊曰國語越王勾踐使大夫種行)
(成於吳曰請委管鑰属國家以身隨之孫曰言賊不足以煩刀爼誅夷但當輸送其管鑰而已輸送也)雨
矢逐天狼(韓曰漢李廣廣為圓陣外向矢下如雨楚詞舉長矢兮射天狼天狼星名以喻貪殘孫曰)
(天狼星在東井東南為野將主侵掠)電矛驅海若(孫曰電矛者謂矛戟如電韓曰老□海神曰海)
(若)靈誅固無縱(孫曰靈誅天誅)力戰誰敢却(正封)峨峨雲梯翔(孫曰)
(峨峨高貌雲梯言高於雲翔飛翔事見下注)赫赫火箭著(孫曰火箭箭上施火著及也韓曰諸)
(葛亮攻郝照於陳倉以雲梯衝軍臨城中照以火箭射之乃燒之著直略切)連空隳雉堞(孫曰)
(隱元年左傳都城不過百雉注云方丈曰堵三堵曰雉一雉之墻長三丈高一丈也堞城上女墻隳壊也韓曰)
(選蕪城賦板築雉堞之殷隳許規切)照夜焚城郭(愈洪曰此四句舊注曰愈今本脱之)軍
門宣一令廟筭建三略(孫曰兵法有黃石公三略三略者謂上中下三略也韓曰選石)
(仲容與孫皓書廟勝之筭應變無窮三國名臣序贊三略既陳覇業已基注先主與龐統謀襲劉璋統言上中)
(下三計先主用之果執二將定成都)雷鼓揭千鎗(韓曰文子雷霆之聲可以象鍾鼓孫曰鎗鼎属)
(軍中所擊之器也揭舉也鎗楚庚切一作槍)浮橋交萬筰(正封韓曰魏志鄧艾伐蜀先作浮橋)
(補注筰竹索西南夷尋之以渡水筰音昨一作莋誤)蹂野馬雲騰(孫曰蹂踐也雲騰者言馬)
(奔驟如雲飛騰也)映原旗火爍(孫曰原亦野也旗火爍者言旌旗飄揚如火閃爍也)疲氓
墜將拯殘膚狂可縳(愈)摧鋒若貙兕(孫曰摧鋒者摧折敵人之鋒貙兕猛)
(獸貙狀似貍兕似水牛貙敕居切)超乘如猱玃(韓曰左氏秦師過周北門超乘者三百乘孫曰)
(超乘者所以示勇玃說文云大母猿也祝曰前漢捕熊羆豪猪虎豹狖玃乘石證切玃音攫)逄掖服
翻慙(孫曰禮記孔子曰丘居魯衣逄掖之衣逄大也逄掖儒者之服)漫胡纓可愕(正封祝曰)
(莊子垂曼胡之纓韓曰魏都賦三属之甲縵胡之纓注武士纓名也漫莫干切或作曼音同)星殞聞
雊雉(孫曰星殞者賊敗亡之兆星殞于地雉皆鳴雊雊鳴也樊曰封禪書秦文公作鄜畤後獲若石云于)
(陳倉北阪城祠之其神來常以夜光輝若流星從東南來集于祠城則若雉夜鳴雊古亘切)師興隨
唳鶴(韓曰符堅既敗于淝水聞風聲鶴唳以為晉師之至)虎豹貪犬羊鷹鸇讋鳥
雀(愈孫曰鷹鸇皆鷙鳥鸇詩人所謂晨風者也讋怖韓曰鸇鷂属左氏如鷹鸇之逐鳥雀鸇諸延切讋之)
(涉切一作逐)燒陂除積聚灌壘失依託憑軾諭昏迷(孫曰左氏僖二)
(十八年傳楚子玉請戰于晉曰君憑軾而觀之軾車前木也韓曰漢書酈食其凴軾下齊七十二城)執殳
征暴虐(正封孫曰詩伯也執殳為王前驅殳兵器長丈二而無刃)倉空戰卒飢月黑
探兵錯(探他南切黑一作暗)兇徒更蹈藉(孫曰蹈謂兵敗而退相凌踐也藉慈夜切)
逆族相啗嚼(愈)舳艫亘淮泗(韓曰漢武帝南廵自潯陽浮江舳艫千里孫曰舳者)
(舡後持柁處艫者舡前刺櫂處亘連也淮泗二水名)旆旌連夏鄂(孫曰夏夏口鄂鄂渚二句皆言)
(徵兵之多也)大野縱氐羌(韓曰氐羌天水夷名孫曰縱氐羌者言有夷狄之助詩曰自彼氐羌)
(莫敢不來王氐西羌名也)長河浴騮駱(正封孫曰騮駱馬名詩有駵有駱赤身黑鬛曰駱駵與)
(騮同)東西競角逐(孫曰角者與之相角左氏晉人角之戎人掎之是也)遠近施矰繳
(孫曰矰繳者謂結絲於矢繳生絲縷也補注顔師古曰繳弋射其矢為矰矰音增繳音勺)人怨童
聚謠天殃鬼行瘧(愈)漢刑支郡黜(孫曰晁錯諸侯罪過削其支郡支郡在國)
(之四邊者補注如楚王削東海趙王削常山是也)周制閒田削(孫曰禮記名山大澤不以封其)
(餘以為附庸閒田孟子一不朝則貶其爵再不朝則削其地補注周制諸侯有功者閒田以禄之有削地者歸)
(之閒田)侯社退無功(孫曰諸侯自為立社曰侯社侯社謂諸侯之社也樊曰孟子諸侯危社稷)
(則變置)鬼薪懲不恪(正封孫曰漢惠帝紀曰上造以上及内外公孫耳孫有罪當刑皆論為鬼)
(薪鬼薪者主取薪以給宗廟不恪不敬也樊曰前漢劉輔為諫大夫以上書下獄减死罪一等論為鬼薪終於)
(家韓曰晉書傅玄傳退虚鄙以懲不恪)余雖司斧鑕(孫曰公為行軍司馬主刑罰故云司斧鑕)
(鑕亦斧類鑕音至)情本尚丘壑且待獻俘囚(俘軍所獲也韓曰左傳獻俘授馘詩)
(在泮獻囚)終當返耕穫(愈孫曰易不耕穫不菑&KR0034;穫刈也)藁街陳鈇鉞(孫曰藁街)
(漢時長安街名蠻夷邸在其中誅罪人於此鈇莖斫刀也樊曰陳陽傳斬郅支首及名王以下宜縣頭稾街蠻)
(夷邸間韓曰魏都賦藁街之邸不能及又丘希範與陳伯之書繫頭蠻邸懸首藁街鈇風無切)桃塞
興錢鎛(樊曰書武成放牛於桃林之野桃塞謂此詩痔乃錢鎛注錢銚鎛鎒也祝曰錢鎛田器錢子)
(輦切一本作剗)地理畫封疆天文掃寥廓(正封)天子憫瘡痍(韓曰漢書)
(季布曰今瘡痍未瘳)將軍禁鹵掠(韓曰後漢馮異謂父城長曰諸將多暴横獨劉將軍所到不虜)
(掠劉將軍世祖也世祖為破虜大將軍賊數挑戰堅營自守有出鹵掠者輒擊取之鹵與虜同)策勲
封龍額(孫曰前漢韓說以校尉擊匈奴封龍額侯史或作龍頟)歸騎獵麟脚(愈洪曰子)
(虛賦射麋格麟師古云或作脚言持引其脚故也)詰誅敬王怒(孫曰詩王赫斯怒爰整其旅)
給復哀人瘼(祝曰前漢民産子復注云不役使也孫曰給復謂免其徭役瘼病也復音福)澤
髮解兜鍪(孫曰兵罷因解兜鍪故澤髮澤洗也兜鍪胄也鍪莫侯切)&KR0755;顔傾鑿落
(正封孫曰因傾鑿落故酡顔鑿落酒盞酡面赤也祝曰酡面赭楚詞美人既醉朱顔酡鑿落飲器樂天詩銀含)
(鑿落盞金屑琵琶槽酡音佗)存安惟恐晚洗雪不論昨暮鳥已安巢
春蠶看滿箔(愈)聲明動朝闕光寵耀京洛旁午降絲綸
(韓曰旁午縱横至也史有冠盖旁午吏卒旁午絲綸詔令也禮記王言如絲其出如綸)中堅擁鼓
鐸(正封孫曰漢光武與王尋戰衝其中堅中堅謂大將居中以堅銳自輔故云中堅此言裴度凱旋擁鼓鐸)
(而歸也)密坐列珠翠高門塗粉雘(孫曰書惟其塗丹雘雘赤也雘屋郭切)跋
朝賀書飛(孫曰跋朝猶言舉朝也)塞路歸鞍躍(愈)魏闕横雲漢(韓曰)
(周禮乃縣治象之法于象魏鄭司農云象魏闕也孫曰莊子身在江海之上心居魏闕之下魏闕者謂雉門之)
(外兩觀闕高魏魏然故云魏闕横雲漢以言其高也)秦關束巖㟧(孫曰秦關謂關中㟧山峯也)
(㟧音咢)拜迎羅櫜鞬(孫曰左傳晉重耳曰右属櫜鞬櫜弓服鞬矢服鞬居言切)問遺
結囊橐(正封孫曰詩于橐于囊橐囊之無底者)江淮永清晏宇宙重開拓
(韓曰拓推也苗泰交廣記漢武帝元鼎中開拓土境拓撻各切)是日號昇平此年名
作噩(愈孫曰爾雅太歲在酉日作噩元和二年歲在丁酉噩音咢)洪赦方下救(洪大也救)
(一作䆒)武飈亦旁魄(補注旁魄廣被也封禅書曰旁魄四塞魄他各切)南據定蠻
陬(蠻陬蠻方)北攫空朔漠(正封攫攘也韓曰西漢衛霍渡漠征匈奴匈奴遠遁漠漠南無王庭)
(也又後漢竇憲一舉空朔庭)儒生怯教化武士猛刺斫(韓曰孫登呼楊駮曰刺刺)
(斫斫刺七亦切)吾相兩優游(孫曰吾相度也)他人雙落莫(愈)印從負
鼎佩(孫曰史記伊尹欲干湯而無由乃為有莘氏媵臣負鼎爼以滋味說湯)門為登壇鑿
(孫曰淮南子凡國有難君自宫中召將詔之鑿凶門而出樊曰高祖設壇場具禮拜韓信為大將)再入
更深嚴(孫曰度以宰相出征今復入宰相故云再入深一作顯)九遷彌謇諤(正封韓曰)
(車千秋自園寢郎論戾太子事一日超九級至大鴻臚孫曰選任彦升代范雲讓表云千秋之一日九遷荀爽)
(之十旬遠至方之微臣未為速達謇諤者謂鯁正也易曰王臣蹇蹇是也)賓筵盡狐趙(孫曰昭十)
(七年左氏曰晉文公有士五人謂狐偃趙衰顛頡魏武司空季子也詩賓之初筵左右秩秩賓筵謂幕僚)導
騎多衛霍(韓曰衛霍謂衛青霍去病也)國史擅芬芳(孫曰擅芬芳謂專有美名於國)
(史也)宮娃分綽約(愈集注宮娃宮女也服虔風俗通曰楚人謂美色為娃選幸于館之宫娃分賜)
(也綽約柔弱貌莊子肌膚若冰雪綽約若處子娃於佳切)丹掖列鴛鷺(孫曰丹掖謂以丹而)
(塗門也正門之旁小門號為掖門韓曰古詩厠跡鴛鷺行謂侍從也)洪鑪衣狐狢(孫曰語狐狢之)
(厚以居以其皮為衣也)摛文揮月毫(孫曰摛舒也月毫月中兔毫也)講劔淬霜鍔
(正封孫曰淬者滅火之器鍔鋒也補注前王褒傳清水淬其鋒越砥歛其咢淬七内反)命衣備藻
火(孫曰命衣天子所命之衣書予欲觀古人之象日月星辰山龍華蟲作繪宗彛藻火粉米黼黻絺綉藻水)
(草備藻火謂盡于衣上也)賜樂兼拊搏(孫曰書戞擊鳴球搏拊琴瑟注搏拊形如鼓以韋為之實)
(之以糠擊以節樂拊音撫搏音博)兩廂鋪氍毺(廂廡也氍毺聲類曰毛席也風俗通云織毛褥)
(謂之氍毺廣韻作氍毹氍音衢毺山于切)五鼎調芍藥(愈孫曰主父偃曰生不五鼎食死即)
(五鼎烹五鼎者謂列五鼎而食祝曰前漢芍藥之和具而後御之注諸家之說皆未當芍藥草名其根主和藏)
(又辟毒氣故合之於蘭桂以助諸食因呼五味之和為芍藥樊曰集韻云芍藥調和五味也)帶垂蒼
玉佩(韓曰記大夫佩水蒼玉而緇組綬孫曰晉公卿禮秩曰尚書令僕射中書監令皆佩水蒼玉水蒼玉)
(者玉名其色如水蒼也珮一作佩)轡蹙黃金絡(韓曰選鮑明遠詩驄馬金絡頭錦帶佩吳鈎)
誘接謂登龍(孫曰後漢李膺以名聲自高士有被其容接者名為登龍門)趨馳狀傾
藿(正封樊曰淮南子葵藿傾心向日孫曰曹植表云若葵藿之傾葉太陽雖不為回光然向之者誠也)青
娥翳長䄂(韓曰青娥言眉也宋南平王白紵舞曲佳人舉䄂曜青娥翳蔽也)紅頰吹鳴
籥(孫曰籥樂器郭璞云籥如笛三孔而短小)儻不忍辛勤何由恣讙謔(愈)惟
當早富貴豈得慙寂寞但擲雇笑金(雇笑買笑)仍祈却老藥
(正封)殁廟配罇斝(樊曰歿廟謂配食廟庭)生堂合毊鑮(祝曰爾雅大磬謂之毊大)
(鍾謂之鏞注亦名鑮毊音喬䥬音博)安行庇松篁高卧枕菅蒻(愈孫曰菅蒻所)
(以為蓆菅草蒻蒲也菅音官又賈顔切蒻如灼切)洗沐恣蘭芷(孫曰楚詞浴蘭湯兮沐芳華采)
(衣兮若英蘭芷取其芳也)割烹厭脾臄(祝曰詩嘉肴脾臚說文臄口上也韓曰取脾腎寘腸炙之)
(曰臄)喜顔非忸怩(孫曰孟子欎陶思君繭忸怩忸怩愧貌韓曰書顔厚有忸怩)逹志無
殞濩(正封孫曰禮記不殞濩於貧賤殞濩失志貌)詼諧酒席展慷慨戎裝著
(著陟略切)斬馬祭旄纛(孫曰旄纛者以旄牛尾大如斗繫馬軛上謂之旄纛師行則用之)包
羔禮芒屩(愈祝曰芒屩草履也史記虞卿躡屩擔簦屩音脚)山多離隱豹(韓曰陶荅)
(妻曰南山有玄豹隱霧雨十日不下食)野有求伸蠖(孫曰易尺蠖之屈以求伸也蠖䖝名蠖)
(烏廓切)推選閱羣材薦延搜一鶚(正封韓曰後漢孔融薦禰衡有曰鷙鳥累百不)
(如一鶚此舉鄒陽上書之言也)左右供諂譽親交獻諛噱(祝曰笑不止說文大笑也)
(選嗢噱終日噱其虐)名聲載揄揚權勢實薰灼(愈)道舊生感激
(樊曰漢高紀道故舊為笑樂)當歌發醻酢羣孫輕綺紈下客豐醴酪
(正封)窮天貢賝異(韓曰賝寶也詩憬彼淮夷來獻其琛琛與賝同丑林切)帀海賜酺
醵(祝曰酺祭名醵會飲周禮春秋祭酺亦如之禮記周禮其猶醵與孫曰漢律三人以上無故羣飲罰金四)
(兩須有詔今乃許大酺酺醵會聚酒也酺音蒲又音步醵其脚切)作樂鼓還搥從禽弓
始彍(愈祝曰彍說文云弩滿也淮南子疾如彍弩彍音廓從一作縱)取讙移日飲求
勝通宵博五白氣争呼(韓曰楚詞招䰟有成梟而牟呼五白住五白五木也劉裕與劉)
(毅樗蒲裕厲聲叱五木即成盧杜詩馮陵大呌呼五白孫曰五白博齒)六竒心運度(正封漢陳)
(平六出竒計晉史云漢高舍陳平之汚行而取六竒之妙筭)恩澤誠布濩(祝曰布濩布露也前)
(漢布濩閎澤樊曰封禪頌非惟濡之我布濩之濩音護)嚚頑已蕭勺(樊曰左傳口不道忠信之)
(言為嚚心不則德義之經為頑又武王克商分魯公以商民六族中有蕭氏長勺氏短勺氏祝曰前漢蕭勺羣)
(慝注蕭舜樂勺周樂孫曰蕭勺即銷鑠也勺音酌)告成上云亭(韓曰封禪書管仲曰無懷虙羲)
(神農炎帝顓頊帝嚳堯舜湯封泰山禪云云黃帝封泰山禪亭亭云亭二山名也)考古垂矩彠
(愈韓曰彠度也淮南子知矩彠之所)前堂清夜吹東第良晨酌池蓮折秋
房院竹飜夏籜(正封)五狩朝恒岱三畋宿楊柞農書乍討
論馬法長懸格(愈)雪下收新息陽生過京索爾牛時寢
訛我僕或歌咢(正封)帝載彌天地臣辭劣螢爝為詩安能
詳庶用存糠粕(愈)
五百家注昌黎文集卷八
