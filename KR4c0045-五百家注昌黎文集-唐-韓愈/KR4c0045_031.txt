五百家注昌黎文集卷三十一
宋魏仲舉編
碑
南海神廟碑
(集注泚碑有石刻其首云使持節袁州諸軍事守袁州刺史韓愈撰使持節循州諸軍事)
(守循州刺史陳諫書并篆額其後云元和十五年十月一日建歐陽公云昌黎集類多訛)
(舛惟南海碑不舛者以石刻人家多有故也石刻與刊本異者今注于下補注蘇内翰嘗)
(移書楊康公使遷廟文登因古廟而新之楊不從故蘇詩云退之仙人也游戲於斯文笑)
(談出竒偉鼓舞南海神趙本作南海東廟碑)
海於天地間為物最鉅自三代聖王莫不祀事考於傳
記而南海神次最貴在北東西三神河伯之上號為祝
融(樊曰按太公伏符隂謀曰武王伐紂都洛邑天大陰寒雨雪十餘日甲子朝五車騎山王門之外欲謁武)
(王武王曰諸神各有名乎師尚父曰南海神名祝融北海名玄冥東海名勾芒西海名蓐牧河伯名馮修使謁)
(者各以名召之神皆警而見武王曰何以教之神曰天伐商立周謹來受命各奉其使武王曰予歲時亦無廢)
(禮焉洪曰世人或謂退之因祝融為火正遂以為南海神不知有所據也)天寶中天子以為
古爵莫貴於公侯故海岳之祀犧幣之數放而依之所
以致崇極於大神今王亦爵也而禮海岳尚循公侯之
事虛王儀而不用非致崇極之意也由是冊尊南海為
廣利王(孫曰天寶十載正月封東海廣德王南海廣利王西海廣潤王北海廣澤王冊詔也)祝號
祭式與次俱升(孫曰武德貞觀之制四海年别一祭各以五郊迎氣日祭之祀官以當界都督)
(刺史充至是封王分命卿監十三人取三月十七日一時備禮兼冊祭其祭儀具開元禮)因其故廟
易而新之在今廣州治之東海道八十里扶胥之口黃
木之灣(祝曰扶胥黃木地名)常以立夏氣至命廣州刺史行事祠
下事訖驛聞而刺史常節度五嶺諸軍仍觀察其郡邑
(孫曰唐制嶺南為五府而嶺南節度使觀察四府事)於南方事無所不統地大以遠
(以一作而)故常選用重人既貴而富且不習海事又當祀時
(祀一作祝)海常多大風將往皆憂戚既進觀顧怖悸故常以
疾為辭(石本作解)而委事於其副其來巳久故明宫齋廬上
雨旁風無所蓋障牲酒瘠酸(一作牲瘠酒酸)取具臨時水陸之
品狼籍邊豆薦祼興俯(補注祼灌也以酒灌於地謂之祼)不中儀式吏
滋不恭神不顧享盲風怪雨(祝曰盲疾也月令盲風至)發作無節人
蒙其害元和十二年始詔用前尚書右丞國子祭酒魯
國孔公為廣州刺史兼御史大夫以殿南服(孫曰天寶十二載七)
(月以孔戣為嶺南節度使殿定也詩殿天子之邦樊曰按戣傳先是准詔禱南海神多令從事代祠戣每受詔)
(自犯風波而往韓愈在潮州作詩以美之傳所謂詩豈公此作耶殿丁練切)公正直方嚴中
心樂易祗慎所職治人以明事神以誠内外單盡(祝曰單亦)
(盡也詩單厥心)不為表襮(孫曰表襮衣領也襮蒲報切又音博)至州之明年將
夏(補注謂將立夏)祝冊自京師至(孫曰冊謂祝板書王命作冊逸祝冊祝冊者祝讀此冊)
吏以時告公乃齋祓視冊(祝曰齋袚謂齋潔祓甫勿切)誓羣有司曰
冊有皇帝名乃上所自署(一作乃上著署)具其文曰(具一作且)嗣天
子某謹遣某官某敬祭(樊曰唐制岳瀆以上祝版御署附中使送往)其恭且
嚴如是敢有不承明日吾將宿廟下以供晨事(補注事祀事也)
(質明行禮故曰晨事)明日吏以風雨白不聽於是州府文武吏士
凡百數交謁更諫(更作平聲)皆揖而退(孫曰謂揖而退之不從其言)公遂
陞舟風雨少㢮櫂夫奏功(補注櫂夫舟人奏功效力也)雲陰解駮日
光穿漏波伏不興省牲之夕(孫曰謂祭之前一日省牲視滌濯也)載陽載
隂將事之夜天地開除月星明穊(祝曰穊稠也喻益期牋云其節以竹)
(而穊孫曰穊略也謂略見也穊音既)五鼓既作牽牛正中(祝曰牽牛星名一名河鼓)
(月令季春之月旦牽牛中)公乃盛服執笏以入即事文武賓屬俯首
聽位各執其職牲肥酒香樽爵淨潔降登有數神具醉
飽(祝曰詩神具醉止具或作其者非)海之百靈祕怪恍惚畢出蜿蜿蜒
蜒(祝曰龍貌也選狀蜿蜿以蝹蝹史記驂赤螭青虯之&KR1894;蟉蜿蜒補注歐陽公集古錄曰集本云蜿蜿蜒蜒)
(而碑云蜿蜿蛇蛇小異當以碑為正蜿音鴛蜒音延)來享飲食(享一作慕)闔廟旋艫
(祝曰舳艫也前漢舳艫千里孫曰謂祭畢而歸艫舟後持船處艫音盧)祥飈送颿(韓曰謂暴風吹)
(船進也飈畢遥切颿扶嚴切與帆同)旗纛旄麾(纛音道)飛揚晻藹(祝曰晻日無光)
(藹木繁茂也選芳風晻藹晻音掩藹於蓋切)鐃鼓嘲轟(孫曰鐃似鈴而無舌有柄周禮以金鐃止)
(鼓是也鐃尼交切)高管噭譟(舊注噭吼也譟羣呼煩擾也噭吉弔切譟桑到切)武夫奮
棹工師唱和穹龜長魚踊躍後先乾端坤倪(孫曰謂天地開霽皆)
(見端倪)軒豁呈露祀之之歲風災熄滅人厭魚蟹五榖胥
熟明年祀歸又廣廟宫而大之治其庭壇改作東西兩
序齋庖之房百用具修明年其時公又固往不懈益虔
歲仍大和耋艾歌詠始公之至盡除他名之税(孫曰初時蕃舶)
(之至泊岸有下碇之税始至有閱貨之宴犀珠錯落賄及僕隸戣皆罷之)罷衣食於官之可
去者四方之使不以資交以身為帥燕享有時賞與以
節(以一作有)公藏私蓄上下與足於是免屬州負逋之緡錢
十有八萬(韓曰境内負錢至二百萬戣悉放不收石本作二十有四萬)米八萬二千
斛(石本八字作三)賦金之州耗金一歲八百困不能償皆以正
之(石本作丐字)加四面守長之俸(石本四面作西南)誅其尤無良不
聽令者由是皆自重慎法人士之落南不能歸者與流
徙之胄百二十八族用其才良而廩其無告者其女子
可嫁者與之錢財令無失時(一作所)刑德並流方地數千
里不識盜賊山行海宿不擇處所事神治人(一有其字)可謂
備至矣(石本作至耳矣)咸願刻廟石以著厥美而繫以詩乃作
詩曰
南海之墟(一作陰)祝融之宅即祀于旁帝命南伯(孫曰謂南方邦)
(伯也)吏惰不躬正自今公明用享錫祐我家邦(石本祐作右)惟
明天子惟慎厥使我公在官神人致喜海嶺之陬既足
既濡胡不均弘俾執事樞公行勿遲公無遽歸匪我私
公神人具依
處州孔子廟碑
(韓曰碑記不載年月日第云朝散大夫國子祭酒賜紫金魚袋韓愈撰公為祭酒在元和十五)
(年)
自天子至郡邑守長通得祀(補注通皆也)而遍天下者唯社
稷與孔子焉然而社祭土稷祭榖勾龍與棄乃其佐享
非其專主(祝曰禮記厲山氏子曰柱能植百榖夏之衰能也周棄繼之故祀以為稷共工氏子曰后土)
(平九州故祀以為社)又其位所不屋而壇(孫曰禮記天子大社必受霜露風雨以達天地)
(之氣喪國之社屋之是不屋而壇也)豈如孔子用王者事(一作禮)巍然當座
以門人為配(洪曰杜牧云稱夫子之尊莫如韓吏部蓋公作此碑云社稷不屋而壇孔子用王者)
(事巍然當坐以門人為配也張文潛曰廟貌之設起於後世如祭天地亦不屋而壇耳孫曰開元二十七年八)
(月追諡孔子文宣王南面而坐以顔子配享)自天子而下北面拜跪薦祭進
退誠敬禮如親弟子者句龍棄以功孔子以德固自有
次第哉自古多有以功德得其位者(德一作績)不得常祀句
龍棄孔子皆不得位而得常祀然其祀事皆無如孔子
之盛所謂生民以來(民一作人)未有如夫子者其賢過於堯
舜遠者此其效與(補注邵太史曰歐陽公平生尊用韓退之於其學無少異然退之處州孔)
(子廟碑云云永叔作榖城縣夫子廟記乃云后之人徒見官為立祠而州縣莫不祭之夫子之尊由此為盛甚)
(者乃謂生雖不得位而沒有所享以為夫子榮謂有德之報雖堯舜莫若何其謬論者歟是歐陽以退之為謬)
(矣雖然韓與歐其尊夫子之心則一也嚴曰孟子之文杜牧之云自古稱夫子者多矣稱夫子之德莫如孟子)
(稱夫子之尊莫如韓吏部)郡邑皆有孔子廟或不能修事雖設博士
弟子或役於有司名存實亡失其所業獨處州刺史鄴
侯李繁至官(補注繁鄴侯泌之子鄴音業)能以為先既新作孔子廟
又命工(命一作令)改為顔回至子夏十人像(補注改謂新之)其餘六
十二子(孫曰孔子弟子受業身通者七十七人今為顔子等十人像則其餘當有六十七人今云六十)
(二子未詳)及後大儒公羊高左丘明孟軻荀況伏生毛公韓
生董生高堂生揚雄鄭玄等數十人(孫曰貞觀二十一年詔左丘明公羊)
(高毛萇鄭玄伏勝高堂生等二十二人春秋行釋奠之禮而無孟軻荀況韓生董生揚雄等伏生即伏勝毛公)
(即毛萇韓生名嬰董生名仲舒高堂生能言禮見漢儒林傳)皆圖之壁選博士弟子
必皆其人設講堂(一作又為置講堂)教之行禮肄習其中又為
置本錢廩米令可繼處以守廟成躬率吏及博士弟子
入學行釋奠禮(奠一作菜歐陽公曰釋奠釋菜祭之略者也古者士之見師以菜為摰故始入)
(學者必釋菜以禮其先師其學官四時之祭乃皆釋菜釋奠有樂無尸而釋菜無樂則又其略也故其禮亡焉)
(而今釋奠幸存然亦無樂又不徧舉於四時獨春秋行事而已)耆老嘆嗟其子弟皆興
於學鄴侯尚文其於古記無不貫達故其為政知所先
後可歌也已乃作詩曰
惟此廟學鄴侯所作厥初庳下(庳音卑又音婢)神不以宇先師
所處(石本先作生)亦窘寒暑乃新斯宫神降其獻講讀有常
不誡用勸揭揭元哲(舊注曰揭高舉也揭居謁切又音桀又音羯)有師之尊
羣聖嚴嚴大法以存像圖孔肖(補注孔肖甚似也)咸在斯堂以
瞻以儀俾不或忘後之君子無廢成美琢詞碑石以贊
攸始
孔子廟碑隂杜牧撰
天不生夫子於春秋後世當何如曰不春秋如也荀
卿祖夫子李斯事荀一日宰天下盡誘夫子之徒與
書坑而焚之曰徒能亂人不若刑名獄吏治世之賢
也彼商鞅者能耕能戰能行其法基秦為強曰彼仁
義虱官也可以置之(補注置之言不用也)自董仲舒劉向皆言
司馬遷良史也而遷以儒分之為九曰博而寡要勞
而無功不如道家者流也自有天地以來人無有不
死者海上迂怪之士特出言曰黃帝鍊丹砂為黃金
以餌之晝日乘龍上天誠得其藥可如黃帝以燕昭
王之賢破強齊幾於霸秦始皇漢武帝之雄材滅六
國闢四夷蓋非凡主也皆甘其說耗天下捐骨肉而
不辭至死而不悟莫尊於天地莫嚴於宗廟社稷梁
武帝起為梁國者以筍脯麵牲為薦祀之禮曰佛之
教牲不可殺以天子之尊捨身為其奴散髮布地親
命其徒踐之有天地日月為之主隂陽鬼神為之佐夫
子巍然統而辨之復引堯舜禹湯文武周公為之助
則其徒不為劣其治不為僻彼四君二臣不為無知
一旦不信背而之他乃族滅之儻不生夫子紛紜冥
昧百家鬭起是已所是非巳所非天子隨其時而宗
之誰敢非之縱有非之者欲何所依据而為其辭是
楊墨駢慎已降百家之徒廟貌而血食十年一變法
百年一改教横斜高下不知止泊彼後世者弑父弑
君奚啻倍于春秋若不生夫子知其必不春秋若也
韓吏部夫子廟碑曰天下通祀唯社稷與夫子社稷
壇而不屋取異代為配未若夫子巍然當座用王者
禮以門人為配自天子至於庶人親北面而師之夫
子以德社稷以功功德固有次第因引孟子自生民
以來未有如夫子者也自古稱夫子者多矣稱夫子
之德莫如孟子稱夫子之尊莫如韓吏部故書其碑
隂云
柳州羅池廟碑
(韓曰羅池神子厚也其碑石本首云尚書吏部侍郎賜紫金魚袋韓愈撰中書舍人史館修撰)
(賜紫金魚袋沈傳師書其後云朝議郎桂管觀察使試太常寺協律郎上柱國陳曾篆額長慶)
(元年正月十一日桂管都防禦先鋒兵馬使朝散大夫試左衛長史孫季雄建立補注歐陽集)
(古錄云羅池碑後題云長慶元年正月建按穆宗實錄長慶二年二月傳師為中書舍人史館)
(修撰九月愈遷吏部時愈未為吏部沈亦未為舍人當是長慶二年則二君官正與此碑同其)
(書元年正月盖傳模者誤樊曰按舊史公傳云南人妄以柳宗元為羅池神而愈撰碑以實之)
(盖以是罪公而新史書其事於子厚傳無所褒貶元祐七年六月詔賜唐柳州刺史羅池神廟)
(為靈文之廟以郡人言其雨暘應祈故也田表聖書其碑隂云柳子厚終於柳州以精多魄強)
(為羅池之神昌黎韓退之叙其事而銘之碑矣大意謂子厚宏深之量昭明之識當為星辰為)
(嶽瀆胡為在柳州之陋為神其所以推尊甚大蘇内翰記潮州廟云在天為星辰在地為河岳)
(幽則為鬼神明則復為人其斯之謂歟石敏若曰世以公此文為語怪非也士有抱負不克施)
(遭流落以死為明祌烈鬼巍峩廟食理也李衛公竄海上死矣其精魄凜然尚能使犬鼠餘黨)
(破膽於夢中不然退之豈矯誣柳州以求異乎晁氏曰此非銘羅池神之文弔宗元之文也邵)
(氏曰楚辭文章屈原一人耳宋玉尚不得其髣髴惟退之羅池碑可方駕以出朱廷玉評云予)
(讀韓文柳州廟碑釋然有得於用意至微之處春秋之稱微而顯志而晦婉而成章公於此文)
(獨言柳人祭神而不及子厚之出處言柳民詠歌仁政敬如父母尊為鬼神雍容紆徐而刺譏)
(詆訶之文不形于一辭而言外之意推之而不可窮非深得於春秋曷至是或以招海賈為過)
(之亦率爾哉說詳列於正文下)
羅池廟者故刺史柳侯廟也柳侯為州(韓曰元和十年三月以永)
(州司馬柳宗元為柳州刺史)不鄙夷其民(祝曰謂不鄙之以為夷柳州古百粤之地故云)動
以禮法三年民各自矜奮曰(石本無曰字)兹土雖遠京師吾
等亦天氓今天幸惠仁侯若不化服我則非人於是老
少相教語莫違侯令凡有所為於其鄉閭及於其家皆
曰吾侯聞之得無不可於意否莫不忖度而後從事凡
令之期民勸趨之無有後先必以其時於是民業有經
(經常也)公無負租流逋四歸樂生興事宅有新屋步有新
船(集注步刊本改作涉非任昉述異記云水際謂之步吳人賣瓜於江畔因名瓜步吳江中有魚步龜步湘)
(中有靈妃步吳楚間謂浦為步語訛耳吳處厚青湘雜記云韓退之羅池廟碑言步有新船盖嶺南謂水津為)
(步故罾步即漁者施罾處船步即衆人度舡處楊州瓜步洪州觀步閩中謂水涯為溪步子厚永州鐡爐步志)
(云江之滸凡舟可縻而上下者曰步)池園潔修猪牛雞鴨(石本牛作羊)肥大蕃
息子嚴父詔婦順夫指嫁娶葬送各有條法出相弟長
入相慈孝先時民貧以男女相質久不得贖盡沒為隸
我侯之至案國之故(石本作之經故)以傭除本悉奪歸之(孫曰柳州)
(之俗以男女質錢約不時贖子本相侔則沒為奴婢宗元為設方計悉令贖歸其尤貧力不能者令書其傭足)
(相當則使歸其質觀察使下其法於它州比一歲免而歸者且千人傭賃直也)大修孔子廟(孫曰)
(宗元至之歲文宣王廟壊宗元取初終亞三官衣布完而新之自文其碑)城郭道巷(石本作巷道)
皆治使端正樹以名木柳民既皆悅喜常與其部將(石本)
(常作嘗)魏忠謝寧歐陽翼飲酒驛亭謂曰吾棄於時而寄
於此與若等好也明年吾將死死而為神後三年為廟
祀我及期而死(補注元和十四年十月宗元卒)三年孟秋辛夘(補注長慶三年)
(七月辛夘)侯降于州之後堂歐陽翼等見而拜之其夕夢翼
而告曰館我於羅池其月丙辰廟成大祭過客李儀醉
酒慢侮堂上得疾扶出廟門即死明年春魏忠歐陽翼
使謝寧來京師請書其事于石余謂柳侯生能澤其民
死能驚動禍福之以食其土可謂靈也已作迎享送神
詩以遺柳民俾歌以祀焉而并刻之(孫曰宗元既沒柳人懷之託言降于)
(州之堂有慢者輙死廟于羅池公因碑以實之)柳侯河東人諱宗元字子厚賢
而有文章嘗位於朝光顯矣已而擯不用其辭曰
荔子丹兮蕉黃(孫曰蕉芭蕉也味如蒲萄子長數寸一作蕉葉黃一作蕉子黃)雜肴
蔬分進侯堂(朱廷玉曰此一對言旨味不同名物異品羅列而進以觀一時之嗜好亦如爵祿名)
(位險易多塗可以驗人決擇去取也)侯之舡兮兩旗度中流兮風泊之待
侯不來兮不知我悲(朱廷玉曰湖湘土人云柳人迎神其俗以一舡兩旗置木馬偶人於)
(舟作樂而導之登岸而趨於廟然後知公之託意創辭其旨深矣公意若曰兩旗飄飄初無一定而舡在中流)
(為回風所泊進止蕩漾靡所底戾我止于岸待之不來雖欲共載而俱不可得已此我心之悲而侯莫之知也)
侯乘駒兮入廟慰我民兮不嚬以笑(朱廷玉曰乘駒木為聊車也公意曰)
(馬少為駒異於壯老言侯少年仕而蚤達入廟者進而在朝為天子廷臣也此與秦穆公始用孟明同意君子)
(見用於世必老而更事以天下為憂而子厚未更事變樂仕進之榮而不知禹稷之心以生人飢溺為憂是以)
(不知蹙額而不頻以笑也嚬亦作顰笑一作咲)鵝之山兮柳之水(孫曰鵝字疑當作峩)
(按子厚柳州山水記云峩山在野中無麓峩水出焉東流入于潯水)桂樹團團兮白石齒
齒侯朝出遊兮暮來歸春與猿吟兮秋鶴與飛(朱廷王曰桂樹)
(團團木茂也白石齒齒石險也木茂翳空則絶昭回之光石險齧足則蹈危途之畏春猿秋鶴則非同類之匹)
(言侯朝出游于朝廷之上暮流落于幽險之鄉交非其類莫之與歸此與山鬼子處幽篁兮終不見天路險艱)
(兮獨後來同意樊曰歐陽文忠云春與猿吟兮秋鶴與飛凝碑之誤於是沈氏存中筆談云古人多用此格如)
(楚詞吉日兮辰良又蕙肴蒸兮蘭藉奠桂酒兮椒漿相錯成文則語徤矣)北方之人兮為侯
是非千秋萬歲兮侯無我違(朱廷玉曰北方中國也楚越居南方則中國為北當)
(叔文執誼用事侯坐黨與南遷中朝黜涉南人無與焉而侯之在柳以惠愛見稱故欲其廟食此土世世奉祠)
(者柳人之志也公意曰北方之是非則公議去取不可奪也嗟侯之生不得與我偕行其道卒厄窮裔千秋萬)
(歲此道彌著質之鬼神猶不能違侯惡得而違之此禮所謂百世以俟聖人而不惑而孟子亦曰聖人復起不)
(易吾言者也)福我兮夀我(福上一有願字)驅厲鬼兮山之左(樊曰子厚龍城)
(錄羅池比役者得白石上有刻畫云龍城柳神所守驅厲鬼山左首福土氓制九醜補注厲鬼惡鬼也)下無苦濕兮
高無乾秔稌充羨兮(祝曰說文秔稻屬也前漢又有秔稻梨栗桑麻竹箭之饒孫曰稌亦)
(稻也沛國呼稻曰稌羨多貌秔音庚稌徒古切又音土)蛇蛟結蟠(孫曰言秔稌之穗如蛇蛟也)
我民報事兮無怠其始自今兮(舊本作如自今始兮一本作始自今兮)欽
于世世(朱廷玉曰此志柳侯見德邦人死而獲廟祀之報以足一篇之詞也)
黃陵廟碑
(曾子開曰湘水出全瀟水出道二水至永合而為一以入洞庭黃陵廟在瀟湘之尾洞庭之口)
(孫曰廟在潭州之湘隂縣北八十里或云在岳州韓曰碑有石本首題云通議大夫守尚書兵)
(部侍郎上柱國賜紫金魚袋韓愈撰正議大夫守潭州刺史兼御史中丞湖南都團練觀察安)
(撫使上柱國賜紫金魚袋沈傳師書今本多誤據歐陽公集古錄云當以碑為正今刊于正文)
湘旁有廟曰黃陵(祝曰湘旁謂湘水之旁補注筆墨間錄云黃陵廟碑首言湘旁即龜策傳言)
(江旁老人也)自前古立以祠堯之二女舜二妃者庭有古碑
(一無古字石本作石)斷裂分散在地其文剥缺考圖記言漢荆州
牧劉表景升之立(韓曰表字景升東漢末為荆州刺史之字一本作所)題曰(一無)
(題字)湘夫人碑今驗其文乃晉太康九年又其額曰(其下一有)
(題字)虞帝二妃之碑(帝一作舜)非景升立者秦博士對始皇帝
云湘君者堯之二女舜妃者也(孫曰事見史記秦始皇二十七年)劉向
鄭玄(石本玄作康成)亦皆以二妃為湘君(孫曰劉向列女傳云二妃死於江湘之間)
(俗謂之湘君)而離騷九歌既有湘君又有湘夫人王逸之解
以湘君者自其水神(其一作為)而謂湘夫人乃二妃也從舜
南征三苖不返(石本作及)道死沅湘之間(祝曰說文沅湘水出牂牁楚辭濟沅)
(湘以南征樊曰屈原九歌有湘君湘夫人二篇湘君篇云君不行兮夷猶蹇誰留兮中洲王逸注云湘君所在)
(左沅湘右大江包洞庭之波方數百里則逸以湘君為湘水之神矣湘夫人篇云帝子降兮北渚目眇眇兮愁)
(予逸注云堯二女娥皇女英隨舜不返沒於湘水之渚因為湘夫人沅音元)山海經曰洞庭
之山(嚴曰即巴陵湖中君山也)帝之二女居之郭璞疑二女者(石本璞作)
(樸)帝舜之后不當降小君為其夫人(補注歐陽集古錄云黃陵碑以家本)
(校之不同者二十餘事如家本言降小君為夫人而碑云降小君之類皆當以碑為正也)因以二女
為天帝之女(樊曰郭璞注云帝之二女處江為神即列仙傳江妃二女也禮五岳比三公四瀆比)
(諸侯今湘川不及四瀆無秩於命祀而二女帝舜之后配神祗無緣當復下降小水而為夫人也小水即謂湘)
(川)以予考之璞與王逸俱失也堯之長女娥皇為舜正
妃故曰君其二女女英自宜降曰夫人也(孫曰列女傳云有虞氏二)
(妃者堯之二女長曰娥皇次曰女英)故九歌詞謂娥皇為君謂女英為帝
子(石本無為字)各以其盛者推言之也禮有小君(石本有君母字)明
其正自得稱君也(祝曰春秋葬我小君諸侯之夫人皆稱小君)書曰舜陟方
乃死傳謂舜升道南方以死(樊曰孔安國注云方道也舜即位五十年升道南方)
(巡狩死于蒼梧之野石本升作昇一本傳作孔安國)或又曰舜死葬蒼梧(嚴曰蒼梧)
(即零陵之九疑山也)二妃從之不及溺死沅湘之間(一無死字)余謂竹
書紀年(孫曰紀年書名晉太康元年汲郡人發冢得之起夏殷至魏哀王二十年以竹簡寫之故謂之)
(竹書)帝王之沒皆曰陟陟昇也謂昇天也書曰殷禮陟配
天(補注尚書君奭之文)言以道終其德協天也書紀舜之没云陟
者與竹書周書同文也(補注周書即上所謂君奭篇)其下言方乃死者
所以釋陟為死也地之勢東南下如言舜南巡而死宜
言下方不得言陟方也(得一作當)以此謂舜死葬蒼梧(一有之野)
(二字)於時二妃從之不及而溺死者(石本無死字)皆不可信二
妃既曰以謀語舜脱舜之厄成舜之聖(程曰劉向列女傳云瞽瞍使舜)
(塗廩二妃曰往哉時惟其藏汝時其焚汝鵲汝衣裳鳥工往又使舜浚井二女曰往哉時亦惟其藏汝時其掩)
(汝之往汝去汝衣裳龍工往鳥謂習飛鳥之巧龍謂知水泉脉理)堯死而舜有天下為
天子二妃之力宜常為神(常一作當)食民之祭今之渡湘江
者(石本湘作湖)莫敢不進禮廟下(莫一作其)元和十四年春余以
言事得罪黜為潮州刺史其地於漢南海之揭陽(祝曰漢地)
(理志南海郡有揭陽縣至唐為潮州石本揭作楬音竭)厲毒所聚(祝曰厲鬼也左氏云其何厲之)
(有又一本云南海之隅陽厲百毒所聚)懼不得脱死過廟而禱之其冬移
袁州刺史(孫曰元和十五年十月以赦令量移袁州石本移作為)明年九月拜國
子祭酒(孫曰元和十五年九月自袁州召為國子祭酒)使以私錢十萬抵岳州
願易廟之圯桷腐瓦(圯一作毁桷一作墉)於州刺史王堪(石本無州字)
長慶元年刺史張愉自京師往余與愉故善(石本無余字)謂
曰丐我以碑石(丐一作與)載二妃廟事且令後世知有子名
愉曰諾既至州報曰碑謹具(謹一作巳)遂篆其事(一云碑其迹謹篆其)
(事一云碑其遂謹篆其事)俾刻之(此後舊有將修廟祭神文一首與二十三卷内祭湘夫人文同故不)
(復出)
唐故江南西道觀察使中大夫洪州刺史兼御史
中丞上柱國賜紫金魚袋贈左散騎常侍太原王
公神道碑銘
(韓曰王仲舒為連州司戶公令連之陽山仲舒觀察江西公為袁州刺史公既為作燕喜亭記)
(修滕王閣記又誌其墓今又書碑新史並取公碑誌作傳今本止云太原王公神道碑銘)
王氏皆王者之後(孫曰王氏凡二十一望皆王者之後)在太原者為姬姓
(孫曰周靈王太子晉以直諫廢為庶人時人號曰王家因以為氏)春秋時王子成父敗
狄有功(補注桓十六年左氏鄋滿侵齊王子成父獲其君曰榮如)因賜氏厥後世居
太原至東漢隱士烈(孫曰烈字彦芳東漢有傳)博士徵不就居祁縣
(孫曰後漢徵君霸始居太原霸子殷别居祁縣)因號所居鄉為君子鄉(一無鄉字)公
其君子鄉人也魏晉涉隋世有名人國朝大王父玄暕
(暕古限切音柬)歷御史屬三院(韓曰三院謂侍御史殿中侍御史監察御史)止尚書
郎(孫曰玄暕終比部員外郎)生景肅守三郡(韓曰最後為丹陽太守)終傅凉王
生政襄鄧等州防禦使鄂州採訪使贈吏部尚書公尚
書之弟某子公諱仲舒字弘中少孤奉母夫人家江南
讀書著文其譽藹鬱當時名公皆折官位輩行(下浪切)願
為交貞元初射策拜左拾遺(樊曰貞元十年十二月仲舒中賢良方正直言極諫)
(科起拜拾遺)與陽城合(一有道字)遏裴延齡不得為相德宗初怏
怏無柰久嘉之(樊曰是時陸䞇為相上待之厚裴延齡曰短䞇於上十二月䞇罷為太子賓客)
(貞元十一年春旱延齡奏言䞇失勢怨望四月䞇貶中州别駕且欲相延齡諫議大夫陽城率仲舒歸登等守)
(延英門上疏論延齡姦佞䞇無罪上意乃解)其後入閤德宗顧列謂宰相曰
第幾人必王某也果然月餘特改補闕(改下一有右字)遷禮部
考功吏部三員外郎在禮部奏議詳雅省中伏其能在
考功吏部提約明故吏無以欺同列有恃恩自得者衆
皆媚承公嫉其為人不直視由此貶連州司戶(孫曰貞元十九)
(年王叔文用事有左補闕張正一上書得召見正一與仲舒相親善叔文之黨疑正一言巳陰事令韋執誼反)
(譛正一於上前九月正一坐遠竄弘中自吏部員外郎責連州司戶)移夔州司馬又移荆
南因佐其節度為參謀(韓曰為荆南節度裴均參謀)得五品服放跡
在外積四年元和初收拾俊賢徵拜吏部員外郎未幾
為職方郎中知制誥(孫曰元和四年自職方郎中知制誥)友人得罪斥逐
後其家親知過門縮頸不敢視公獨省問為計度論議
直其冤由是出為硤州刺史(孫曰元和四年七月御史中丞李夷簡彈京兆尹楊)
(憑前師江西時贜罪貶憑臨賀尉仲舒宣言於朝曰夷簡掎摭憑坐罪貶硤州硤徒夾切)轉廬州
未至丁母夫人憂服除又為婺州時疫旱甚人死亡且
盡公至多方救活天遂雨疫定比數年里閭完復制使
出巡人填道迎頌公德(頌一作顯)事具聞就加金紫轉蘇州
變其屋居以絶其火延堤松江路害絶阻滯秋夏賦調
自為書與人以期吏無及門而集化成(化一作政)為天下守
之最天子曰王某之文可思最宜為誥有古風豈可久
以吏事役之復拜中書舍人(韓曰穆宗即位召拜)既至京師儕流
無在者視同列皆邈然少年益自悲而謂人曰豈可復
治筆硯於其間哉上若未棄臣宜用所長在外久周知
俗之利病俾治之當不自愧宰相以聞遂得觀察江南
西道(樊曰弘中為蘇州召為中書舍人實元和十五年六月也公嘗誌其墓云既至謂人曰吾老不樂與)
(少年治文書得一道有地六七郡為之三年貧可富亂可治身安功立無愧於國家可也日日語人丞相聞問)
(語驗即除江南西道觀察使兼御史中丞此一事耳誌與碑兩書之語不相襲足以見公立言之法孫曰元和)
(十五年六月除江西觀察使)奏罷㩁酤錢九千萬(千一作十)軍息之無已
掌吏壞産猶不釋囚(一有之字)公至脱械不問(樊曰初江西㩁酒利多他)
(州十八民私釀歲抵死不絶榖數斛易斗酒仲舒罷㩁酤錢九千萬吏坐失官息五十萬悉産不能償仲舒焚)
(簿書脱械不問)人遭水旱賦窘公曰我且減宴樂絶他用錢可
乎(一作可足乎)遂以代罷軍之息錢(樊曰水旱民賦不入仲舒嘆曰我當減此燕樂)
(他用可乎為出錢二十萬代之)禁浮屠誑誘壞其舍以葺公宇三年法
大成錢餘於庫粟餘於廩人享於田廬歌謠於道途天
子復思且徵以代虛吏部左丞位以待之(一作待處之一作以處之)
長慶三年十一月十七日薨於洪州年六十二(六或作五)上
哀慟輟朝贈左散騎常侍某日歸葬於某處(孫曰長慶四年二月)
(葬於河南)既以公之德刻而藏之墓矣子初(韓曰仲舒七子初哲貞弘泰復)
(洄)又請詩以揭之詞曰
生人之治本乎斯文有事其末而忘其源切近昧陋道
由是堙有志其本而泥古陳當用而迃乖戾不伸較是
二者其過也均有美王公志儒之本達士之經秩秩而
積涵涵而停鞾而華英(舊本作鞾而華英今本作韡而華英孫曰鞾字疑作&KR0008;&KR0008;花盛)
(貌于鬼切)不矜不盈孰播其馨(一作聲)孰發其明介然而居士
友以傾敷文帝階擢列侍從以忠遠名有直有諷辯遏
堅懇巨邪不用(補注巨邪謂裴延齡)秀出班行乃動帝目(祝曰即公上所)
(謂仲舒入閣帝顧同列謂宰相曰第幾人必王某也果然)帝省竭心恩顧日渥翔于
郎署鶱于禁密發帝之令(孫曰謂自職方郎中知制誥)簡古而蔚不
比于權以直友冤敲撼挫揠竟遭斥奔(孫曰謂貶硤州刺史)久淹
于外歷守大藩(孫曰自硤州徙婺蘇二州)所至極思必悉利病萎枯
以膏燠暍以醒(暍一作腸)坦之敞之必絶其徑浚之澄之使
安其泳帝思其文復命掌誥(孫曰謂穆宗復召為中書舍人)公潜謂人
此職宜少豈無彫郡庸以自效上籍其實俾統于洪逋
滯攸除姦訛革風袪蔽于目釋負于躬方乎所部禁絶
浮屠風雨順易秔稻盈疇人得其所乃恬乃謳化成有
代(孫曰朝廷將以尚書左丞薛放代之會仲舒卒)思以息勞虛位而俟(補注即公上所)
(云虛吏部左丞位以待上)奄忽滔滔維德維績志於斯石日遠彌高
五百家注昌黎文集卷三十一
