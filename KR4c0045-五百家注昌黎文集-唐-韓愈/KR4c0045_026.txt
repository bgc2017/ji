五百家注昌黎文集卷二十六
宋魏仲舉編
碑銘
唐故贈朝散大夫司勲員外郎孔君墓誌銘
(韓曰孔君名戡孔子三十六世孫時與公偕分司東都卒公作此銘今夲止題孔君墓誌銘)
昭義節度盧從史(樊曰昭義軍潞州也在河東今為昭德軍孫曰貞元二十年八月以盧從)
(史為昭義節度使)有賢佐曰孔君諱戡字君勝(樊曰從史表戡為掌書記)從
史為不法君隂爭不從則於會肆言以折之從史羞面
頸發赤(頸一作顔)抑首吐氣(吐一作伏)不敢出一語以對立為君
更令改章辭者(立一作之)前後累數十坐則與從史說古今
君臣父子道順則受成福逆輙危辱誅死且曰公當為
彼不得為此從史常聳聽喘汗(孫曰從史稍得志益驕與王承宗田緒隂相連)
(結欲效河朔亊以固其位戡每秉筆至不軌之言極言其不可從史怒)居五六歲益驕有
悖語君爭無改悔色(一作無改悔意色)則悉引從事空一府往
争之從史雖羞退益甚君泣語其徒曰吾所為止於是
不能以有加矣遂以疾辭去卧東都之城東酒食伎樂
之燕不與當是時天下以為賢論士之宜在天子左右
者唯皆曰(一無唯字)孔君云云會左相李公鎮揚州(孫曰元和三年)
(九月以宰相李吉甫為淮南節度使)首奏起君君猶高卧不應(猶一作獨)從史
讀詔曰是故舍我而從人耶即誣奏君前在軍有某事
上曰吾知之矣奏三上乃除君衛尉丞分司東都詔始
下門下給事中吕元膺封還詔書上使謂吕君曰吾豈
不知戡也行用之矣(孫曰貞元中藩帥誣奏從事者皆不驗理便行降黜及戡詔下元)
(膺執之上令慰諭元膺方下詔書)明年元和五年正月將浴臨汝之湯
泉壬子至其縣食遂卒年五十七公卿大夫士相弔於
朝(樊曰白樂天為拾遺以詩哭之曰洛陽誰不死戡死聞長安我是知戡者聞之涕泫然戡佐山東軍非義)
(不可干拂衣向西來其道直如絃從事得如此人人以為難人言明明代合置在朝端或望居諫司有事戡必)
(言或望居憲府有邪戡必弹惜哉兩不諧沒齒為閒官竟不得一日謇謇立君前形骸隨衆人斂葬北邙山平)
(生剛腸内直氣歸其間賢者為生民死生懸在天謂天不愛人胡為生其賢謂天果愛民胡為奪其年茫茫元)
(化中誰執如此權)處士相弔於家君卒之九十六日詔縛從史
送闕下數以違命流于日南(樊曰從史丁父憂獻計誅王承宗由是奪服復領澤)
(潞因詔討賊而勒兵逗留隂與承宗連憲宗用裴垍謀敕神策中尉吐突承璀圖之初承璀與對壘從史時過)
(其營飲博至是承璀伏壯士幕下伺其來與語士突起捽持出帳後縛納車中從者驚亂大將烏重裔部勒其)
(衆叱曰天子有詔衆乃定此誌不著重裔事而見於烏氏廟碑孫曰元和五年四月鎮州行營招討使吐突承)
(璀縛從史送京師貶驩州司馬補注歐文忠書從史禱聰明山記曰閱從史官屬題名見孔戡與烏重裔俱列)
(于後而退之記戡事云戡屢諫不聽卒為重裔所縛嗚呼禍福成敗之理甚明先事而言則罕見從事至而言)
(則不及自古敗亂未始不由此)遂詔贈君尚書司勲員外郎蓋用常欲
以命君者信其志(祝曰信讀作伸易屈伸相感而利生焉)其年八月甲申
從葬河南府河隂縣之廣武原君於為義若嗜欲勇不
顧前後於利與禄則畏避退處如怯夫然始舉進士第
(一作及第)自金吾衛錄事為大理評事佐昭義軍軍帥帥死
(孫曰貞元二十年六月昭義節度使李長榮卒一本不疊帥字)從史軍諸將代為帥
請君曰從史起此軍行伍中凡在幕府唯公無分寸私
公苟留唯公之所欲為君不得已(君一作居)留一歲再奏自
監察御史至殿中侍御史從史初聽用其言得不敗後
不聽信惡益聞君棄去遂敗祖如圭皇海州司戶贈工
部員外郎父岑(孫曰如圭二子岑父巢父今云岑誤)皇著作郎贈駕部員
外郎君始娶弘農楊氏女卒又娶其舅宋州刺史京兆
韋屺女皆有婦道凡生一男四女皆幼前夫人從葬舅
姑兆次卜人曰今兹歲未可以祔從卜人言不祔君母
兄戣(音逵)尚書兵部員外郎母弟戢(字方舉)殿中侍御史以
文行稱朝廷將葬以韋夫人之弟前進士楚材之狀(樊曰)
(楚材元和二年登第)授愈曰請為銘銘曰
允義孔君兹維其藏更千萬年無敢壊傷
唐故中散大夫河南尹杜君墓誌銘
(韓曰杜君名兼史有傳公與兼皆嘗佐張建封于徐州至是兼死河南尹而公為都官員)
(外郎為銘)
杜氏自戴侯畿始分戴侯之子恕為幽州刺史今居京
兆諸杜其後也(孫曰畿字伯侯京兆杜陵人魏河東太守豐樂戴侯有三子恕理寬恕字務伯)
(弘農太守幽州刺史)其季寬孝廉郎中寬後三世曼為河東太守
葬其父洹水(孫曰寬字務叔舉孝廉為郎中曾孫曼仕石趙為從事中郎河東太守韓曰洹水出)
(汲郡隆慮縣洹胡端切)其後世皆從葬洹水之陽及正倫(孫曰曼玄孫君)
(賜君賜子景字宣明州府交辟不就景子裕字慶延仕齊樂陵令四子正玄正藏正儀正倫)為太宗
宰相(孫曰高宗顯慶元年三月以正倫同中書門下三品三年十一月罷今云太宗誤也)猶封襄
陽公(孫曰顯慶二年九月封襄陽郡公)太宗始詔葬京兆襄陽公無子
以兄正藏子志静後(孫曰正藏字為善子志静出嗣正倫為安福令嗣封襄陽公)遂
嗣襄陽公生僑為懷州長史棄官老沁水上為富家卒
葬懷州武陟長史生損為左司郎中卒贈大理少卿大
理生廙(音異又余力切一作大理少卿生廙)為鄭州錄事參軍死思明
亂贈吏部郎中公諱兼字某(補注兼字處弘)郎中第三子(孫曰廙三)
(子曾左金吾兵曹參軍冀太學博士少即兼也)舉進士第(韓曰建中元年兼第進士)司徒北
平王燧戰河北掌書記累官至監察御史其後佐泗州
軍(孫曰貞元四年十一月張建封為徐泗濠節度使表佐其府一本無州字)遂至濠州刺
史(孫曰兼積勞至濠州刺史兼性浮險尚豪侈德宗既厭兵大抵刺史重代易至歷年不徙兼探帝意謀自)
(固即修武備募召勁兵三千帝以為才遂横恣集注本傳載兼刺濠州日誣劾韋賞陸楚二人以罪殺之而子)
(厚杜兼對乃取其在濠州能擯鍾離令之䜛今二事誌皆不載豈以其善不足以掩惡故略之耶抑誌與傳異)
(故叙其族出歷官卒之年月日與夫生娶而已也)徐泗州軍亂以兵防淮道不
絶有功(韓曰貞元十六年五月建封卒上以兼為濠州留後建封之疾亟也兼隂圖代之自州疾驅至)
(府幕僚李藩與同列入問建封疾出見之位曰僕射疾危如此公宜在州防遏今棄州來此欲何為宜速去不)
(然當奏兼遂徑歸)加御史中丞賜紫衣金魚兵甲三千人入為
刑部郎中(一作刑部尚書孫曰元和中拜)以能官拜蘇州刺史既辭行
上書曰李錡且反(錡其綺切又魚倚切)必且奏族臣上固愛其才
書奏即除吏部郎(一有中字)遂為給事中出為商州刺史金
商防禦使改河南少尹行大尹事半歲拜大尹元和四
年十一月二十二日無疾暴薨年六十明年二月甲午
從葬懷州夫人常山郡君張氏彭州刺史贈禮部侍郎
蔇之女(蔇音既)生子男三人柔立為天長主簿詞立為壽
州參軍誼立為順宗挽郎女一人將葬公之母兄太學
博士冀與公之夫人及子男女謀曰葬宜有銘凡與我
弟游而有文章者誰乎遂來請銘銘曰
杜氏大家世有顯人承繼綿綿以及公身始為進士乃
篤朋友及作大官克施克守纂辭奮筆渙若不思公牒
盈前笑語指麾禄以給求食以曾同不畜不收庫廐虛
空事在于人(在于一作不在)日遠日忘何以傳之刻此銘章
唐故銀青光禄大夫左散騎常侍致仕陽平路
公神道碑文
(韓曰按石本其首云朝議郎守國子博士上騎都尉韓愈撰銀青光禄大夫守吏部尚書)
(上柱國滎陽縣開國侯鄭餘慶書將仕郎右拾遺内供奉賜緋魚袋陳岵篆額其後云元)
(和七年歲次壬辰十月丙子朔十五日庚寅建云此可以補刊本之闕字有異同今附于)
(下一本題云陽平路公神道碑文)
惟路氏遠有世序(石本世並作代下同)自隋尚書兵部侍郎諱充
(一作兖石本作衮)四世而至冀公(諱曰充封聞鄉公充子文昇平愛秦三州刺史封宜城縣)
(公昇子元悊揄次令元悊子大一太原令)冀公諱嗣恭以小邑蕭關令(一有問字)
發聞開元受錫更名(樊曰嗣恭其初名劔客以世蔭為鄴尉席豫黜陟河朔表為蕭關令)
(徙神烏姑臧二縣考績上上為天下最玄宗以為可嗣漢魯恭因賜今名字懿範石本錫作賜)書于
太史治行靈州(韓曰永泰元年閏十月嗣恭由戶部侍郎為朔方節度使嗣恭披荆棘立軍府)
(軍令大行石本治作始字)終功南邦(樊曰大歷七年正月以嗣恭為江西觀察使八年九月循)
(州刺史哥舒晃反殺嶺南節度使吕崇貴十月以嗣恭兼嶺南節度往征之十一月克廣州斬晃)享有
丕祉紹開厥家官至兵部尚書封冀國公(補注以平嶺南功轉檢校)
(兵部尚書)薨贈尚書右僕射(補注建初中卒)公諱應字從衆(石本公作司空)
冀公之嫡子(補注嗣恭二子恕應)用大臣子謹飭擢至侍御史著
作郎遷虔州(孫曰貞元初以應為虔州刺史詔嗣父封石本遷作選)割隷雩都作
縣安遠(孫曰貞元四年八月應分雩都縣置安遠縣石本隷作餘)以利民屬(石本民並)
(作人下同)鑿敗灘石(灘一作灌)以平贛梗(孫曰贛虔州水名應鑿其梗險以通舟道祝曰)
(贛縣名屬豫章章貢二水合流因其處立縣遂以為名即今之贛州贛右暗切又音感)陶甓而城
(祝曰甓瓦甓也詩中唐有甓蒲歷切)罷民屢築詔嗣冀封又加尚書屯田
郎中進服色(樊曰李泌為相言於上曰臣曩為元載所嫉謫江西嗣恭與載厚臣常畏之曾與其)
(子應並驅馬齧其脛臣皇恐不自安應閟不言勉起見父臣嘗愧其長者帝即日加應檢校屯田郎中加金紫)
遂臨于温築堤岳城横陽界中二邑得上田(一作苗)除水
害拜尚書兵部郎中兼御史中丞淮南軍司馬改刺廬
州又甓其城民不歲苦入為尚書職方郎中兼御史中
丞佐鹽鐵使使江東有功用半歲歷常州遷至宣歙池
觀察使進封襄陽郡王(孫曰永貞元年十二月自常州除觀察使王一作公或無王)
(字)至則出倉米下其估半以廪餓人聞劉闢誅行軍千
五百人於蜀李錡將反以聞(補注元和二年十月錡據潤州反)置鄉兵
萬二千人錡反命將期以卒救湖常坐牢江東心(石本坐作)
(至)錡以無助敗縛(樊曰應發鄉兵救湖常二州以故錡不能拔石本無縛字)作響
山亭營軍于左右權丞相善之鑱其說響山石(祝曰響山宣州)
(山名元和二年十月亭成三年五月權德輿為記其事鑱刻也鑱鋤江切)居宣五年以疾
去位(孫曰元和五年以右庶子盧坦代為觀察使)校其倉得石者五十萬餘
府得錢千者八十萬公之為州逢水旱喜賤出與民歲
熟以其得收常有贏利(贏一作餘)故在所民不病饑而官府
畜積元和六年天子憫公疾不可煩以職即其處拜左
散騎常侍以其禄居(一有其字)歲九月望薨于東都正平里
第年六十七明年葬京兆萬年少陵原夫人滎陽鄭氏
祔既而其子臨漢縣男貫與其弟賞貞謀曰宜有刻也
告於叔父御史大夫鄜坊丹延觀察使恕(孫曰元和三年以左金吾)
(大將軍路恕為鄜坊丹延節度使)因其族弟進士羣以來請銘遂以其
事銘曰
冀公之封維艱就功襄陽繼大啟慶自躬于虔洎温厥
緒既作以及職方遂都邦伯朝夕民事下完上實師于
其鄉(祝曰謂在宣州置鄉兵)鄰寇逼屈營軍響山牆屋修施褒功
刻表(石本功作嘉)丞相之辭受代而家叙疏及邇病不能廷
食禄卒齒凡世大家維艱其保既顯既碩(石本作願)戒于終
咎伊我襄陽克慎以有延畀後丞(石本作承)莫不率守有墓
于原維樹有經(石本作在經)以告無期博士是銘(韓曰公時為國子博)
(士一作傳世是銘)
烏石廟碑銘
(韓曰烏重胤之父也許孟容亦為作神道碑)
元和五年天子曰盧從史始立議用師於恒(樊曰元和五年三月)
(成德節度使王士真卒其子承宗自為留後上欲革河北世襲之弊從史時為昭義節度使遭父喪因左軍中)
(尉吐突氶璀說上請發本軍討承宗由是復起從史委其成功十月詔削奪承宗官爵以承璀為招討宣慰使)
(命恒州四面藩鎮各進兵共討)乃隂與寇連夸謾兇驕出不遜言其執
以來(樊曰從史首建伐承宗之謀及朝廷興師從史逼留不進隂與承宗通謀又高芻粟之賈以販度支)
(諷朝廷求平章事上患之承璀將神策兵與之對壘從史往往過其營博戲宰相裴垍言於上曰從史且必為)
(亂今聞其與承璀對壘視承璀如嬰兒往來殊不設備今失不取後難圖也上許之)其四月中貴
人承璀(七罪切)即誘而縛之其下皆甲以出操兵趨譁牙
門都將烏公重胤當軍門叱曰天子有命從者有賞敢
違者斬於是士皆斂兵還營卒致從史京師(孫曰從史性貪承璀)
(盛陳竒玩視其所欲以遺之從史益喜相狎昵元和五年四月氶璀與行營兵馬使李聽謀召從史博伏壯士)
(幕下突出擒縛之内車中馳詣京師從史營中士卒皆甲以出操兵趨譁重胤當軍門叱之皆斂兵還部伍會)
(夜車疾驅未明已出境)壬辰詔用烏公為銀青光禄大夫河陽軍
節度使兼御史大夫封張掖郡開國公(韓曰重胤自昭義都知兵馬使)
(路州左司馬拜銀青光禄大夫懷州刺史河陽三城懷州節度使兼御史大夫)居三年河陽稱
治詔贈其父工部尚書且曰以其廟享(其下一有師字)即以其
年營廟于京師崇化里軍佐竊議曰先公既位常伯(補注)
(謂工部尚書也)而先夫人無加命號名差卑於配不宜語聞詔
贈先夫人劉氏沛國太夫人八年八月廟成三室同宇
祀(宇一作牢)自左領府君而下作主于第乙巳升于廟烏氏
著于春秋譜於世本(劉曰世本十五卷錄黃帝以來帝王諸侯洎卿大夫系氏名號)列
于姓苑在莒者存(劉曰昭二十三年左氏莒子庚輿虐而好劔烏存率國人逐之)在齊
者有餘有枝鳴皆為大夫(劉曰襄二十四年左氏齊人城郟之歲其夏齊烏餘以廪)
(丘奔晉昭二十一年冬十月齊烏枝鳴戌宋一本云在齊有餘枝鳴者為大夫)秦有獲為大
官(劉曰史記秦武王時力士任鄙烏獲皆為大官)其後世之江南者家鄱陽處
北者家張掖(樊曰烏氏後魏烏洛侯之裔國邑在漢東二千餘里貞觀初貢獻内屬代為功臣因)
(官徙地今為張掖人)或入夷狄為君長唐初察為左武衛大將軍
實張掖人其子曰令望為左領軍衛大將軍孫曰蒙為
中郎將是生贈尚書諱承洽字某(樊曰新傳云名承玼字德潤廟碑云諱承)
(洽疑刊寫者誤當作承玼據温公考異以新傳為正玼音此)烏氏自莒齊秦大夫以
來皆以材力顯及武德已來始以武功為名將家開元
中尚書管平盧先鋒軍屢破奚契丹(樊曰北狄有五一契丹二奚三室韋)
(四黑水五渤海)從戰捺禄(捺奴葛切)走可突于(樊曰開元十八年契丹相可突于弑其主)
(邵固因寇平盧軍承玼為平盧先鋒使破之於捺禄山一本作走可汗于讀連下文渤海上為一句非是)
渤海上至馬都山吏民逃徙失業(樊曰或謂破走可汗于渤海上追之至馬)
(都山吏民逃徙失業蓋因可突于入寇而然止是一事今按許孟容作烏承洽神道碑云渤海王武藝出海濱)
(至馬都山屠陷城邑公以本營士馬防遏要害則是捺禄走可突于而馬都山拒武藝二事不同或者之論過)
(矣新史據孟容神道碑及公廟碑而作司馬温公考異以新史為誤恐考異未見孟容碑刻耳)尚書領
所部兵塞其道壍原累石(累一作壘)綿四百里深高皆三丈
寇不得進民還其居歲罷運錢三千餘萬黑水室韋(祝曰)
(黑水室韋二國名黑水即靺鞨)以騎五千來屬麾下邊威益張其後與
耿仁智謀說史思明降(孫曰至德二載安慶緒兵敗走保鄴郡史思明判官耿仁智說)
(思明歸唐思明然之以所部十三郡及兵八萬來降十二月以思明為歸義王范陽節度使)思明復
叛(一無上句降字及此句思明字)尚書與兄承謀殺之事發族夷尚書
獨走免李光弼以聞詔拜冠軍將軍守右威衛將軍檢
校殿中監封昌化郡王左領軍使(孫曰思明既降李光弼以思明終當叛亂)
(而承玼兄承恩為思明所親信隂使圖之諸將以白思明思明未察會承恩入京師上使内侍李思敬與之俱)
(至范陽思明館承恩相府中帷其牀伏二人於牀下夜中承恩密謂其子曰吾受命除此逆臣當以吾為節度)
(使二人於牀下大呼而出乾元元年六月思明榜殺承恩連坐者二百餘人承玼奔太原光弼表為昌化郡王)
(充石嶺軍使右嶺一作石嶺)積粟厲兵出入耕戰以疾去職貞元十
一年二月丁巳薨于華隂告平里年若干即葬于其地
二子大夫為長(補注大夫重裔)季曰重元為某官銘曰
烏氏在唐有家于初左武左領二祖紹居中郎少卑屬
于尚書不償其勞乃相大夫授我戎節制有疆墟(制有一作)
(有其)備禮登壇以有宗廟作廟天都以致其孝右祖左孫
爰享其報云誰無子孰其無孫克對無羞乃惟有人念
昔平盧為艱為瘁大夫承之危不棄義四方其平士有
迨息來覲來齋以饋黍稷
唐故河東節度觀察使滎陽鄭公神道碑文
(一本上無唐字一本下無文字)
河東節度使贈尚書右僕射鄭公葬在滎陽索上(祝曰今鄭)
(州滎陽有索水即漢高帝與項羽戰於京索者也)元和八年六月庚子(六一作三)太
史尚書比部郎中護軍韓愈刻其墓碑曰司馬氏遷江
南有鄭豁者仕慕容垂國為其太子少保(韓曰豁字君明魏將作大)
(匠五世孫仕垂為太常少卿)其孫簡(補注豁子温燕太子詹事生三子曄號比祖恬號中祖簡號南)
(祖)當拓拔魏為滎陽太守後簡者號其族為南祖之鄭
入唐有為利之景谷令者曰嘉範(補注簡生季騧騧子昞昞四世孫嘉範)於
公為曾祖是生撫俗為泗之徐城令徐城生公之父曰
洪卒官涼州戶曹參軍(州一作之)公諱儋(丁談切)少依母家隴
西李氏舉止異凡兒其舅吏部侍郎李卿曰必其能再
立鄭氏(李一作季曰必其一作謂其必)稍長能自謀學明左氏春秋以
進士選為太原參軍事(樊曰大歷四年登第)對直言策(孫曰建中三年中軍)
(謀越衆科)拜京兆高陵尉考府之進士能第上下以實不姦
樊僕射澤以襄陽兵戰淮西公以參謀留府能任後事
(孫曰興元元年正月以樊澤為山南東道節度使澤奏儋為參軍貞元二年二月澤與淮西李希烈將杜文朝)
(戰破之)戶曹殯于涼涼地入西戎(孫曰至德後河西州縣皆為吐蕃所陷)自
景谷徐城三世皆未還滎陽葬公解官舉五喪為三墓
葬索東徐城墓無表公能使幼長感心求不置(求不一作來求)
(二字)以得舊人指告其處其後為大理丞太常博士遷起
居郎尚書司封吏部二郎中能官舉其名德宗晚節儲
將於其軍以公為河東軍司馬能以無心處嫌間(嫌間一作)
(乎間)卒用有就(一無卒字)貞元十六年將說死即詔授司馬節
節度河東軍(樊曰考之史說蓋李說也字巖甫馬燧節度太原辟為少尹遷汾州刺史李自良代)
(燧復為少尹自良卒詔授說行軍司馬節度留後尋權檢校禮部尚書節度使而嚴綬傳云河東節度李說病)
(軍司馬鄭儋總其政說卒代為節度時德宗姑息方鎮若帥死即用軍司馬代之至是擢綬為河東司馬明年)
(儋卒即檢校工部尚書代其使)除其官為工部尚書太原尹兼御史大
夫北都留守(孫曰貞元十六年十月河東節度使李說卒儋自本軍行軍司馬除檢校工部尚書)
(充太原尹北都留守河東節度使)公之為司馬用寬廉平正得吏士心
及升大師(一作帥)持是道不變部將有因貴人求要職者
公不用用老而有功無勢而遠者削四隣之交賄省誇
嬉之大燕(誇一作姱)講校民事施罷不俟日用能以十月成
政氓征就寬(氓一作民又一作賦)軍給以饒十七年疾廢朝夕八
月庚戌薨享年六十一天子為之不臨朝者三日贈尚
書右僕射即以其年十月辛卯葬索上疾比薨毉問交
道比葬弔贈賜使者相及凡河東之軍士與太原之吏
民及旁九郡(補注河東節度府管汾遼沁嵐石忻代憲凡九州)百邑之鰥寡外
夷狄之統於府者聞公之薨皆哭曰吾其如何公與賓
客朋遊(與一作為)飲酒必極醉投壺博奕窮日夜若樂而不
厭者平居簾閣據几終日不知有人别自號白雲翁名
人魁士(祝曰吕氏春秋云疾學而不能為魁士名人者未之有也)鮮不與善好樂後
進及門接引皆有恩意始娶范陽盧氏女生仁本仁約
仁載皆有文行二季舉進士皆早死仁本為後子獨存
不樂舉選年三十餘始佐河陽軍後娶趙郡李氏生三
女(三或作二)二夫人凡三男五女長女嫁遼東李繁繁亦名
臣子(韓曰繁遼東襄平人德宗宰相泌之子)有才學遺命二夫人各别為
墓不合葬系曰
士常患勢卑不能推功德及人嘗患勢貧無以奉所欲
得若鄭公者勤一生以得其位而曾不得須臾有焉雖
然觀其所既立其可知已嗚呼哀哉
魏博節度觀察使沂國公先廟碑銘(并序)
朝議郎守尚書比部郎中史館修撰護軍韓
愈奉敕撰
(歐陽公曰自天聖以來學者多讀韓文而患集本舛訛惟予家本更校時人共傳號為善)
(本及後集錄古文得韓文之刻石如羅池黃陵廟碑之類以校予家集本舛謬猶多若田)
(弘正碑則尤甚蓋由諸本不同往往妄加改易今以碑校印本初未必誤多為校讎者妄)
(改易之乃知文字之傳久而轉失其真者多矣則校讎之際决於取舍不可不謹也今各)
(參注于下韓曰石刻後題云朝議大夫安定胡証書并篆額京兆府廨有此碑)
元和八年十月壬子上命丞相元衡(補注元和八年三月武元衡相)丞
相吉甫(補注元和六年正月李吉甫相)丞相絳(補注元和七年十二月李絳相)召太史
尚書比部郎中韓愈(補注元和八年正月公除此官)至政事堂傳詔曰
田弘正始有廟京師朕惟弘正先祖父厥心靡不嚮帝
室訖不得施乃以教付厥子惟弘正銜訓嗣事(銜或作方石本)
(嗣事一作事嗣)乃朝夕不怠(乃一作于又一作耐石本無乃字)以能迎天之休
顯有丕功維父子繼忠厚(樊曰弘正父廷玠大歷中為滄州刺史横海軍使恒州李)
(寶臣幽州朱滔聯兵攻擊欲兼其土字庭玠固守卒能保全朝廷嘉之遷洺州改湘州建中初田悦領魏博節)
(度使志圖凶逆召廷玠為副蓋悦父承嗣與廷玠為從昆弟也及悦姦謀敗露廷玠曰爾藉伯父遺業可守朝)
(廷法度坐享富貴何苦與恒鄆同為叛臣若狂志不悛可先殺我乃謝病不出三年憤欝而卒)予維寵
嘉之是以命汝愈銘欽哉惟時臣愈承命悸恐明日詣
東上閤門拜疏辭謝不報退伏念昔者魯僖公能遵其
祖伯禽之烈周天子實命其史臣克(石本臣下有曰字)作為駉
駜泮閟之詩(駉古熒切駜皮筆切)使聲于其廟以假魯靈今天子
嘉田侯能服父訓不違用康靜我國家(石本静作靖)蓋寵銘
之所以休寧田氏之祖考而臣適執筆隸太史奉明命
其可以辭謹按魏博節度使銀青光禄大夫檢校工部
尚書兼魏博大都督府長史御史大夫沂國公田弘正
(孫曰元和七年十月以弘正為銀青光禄大夫檢校工部尚書魏州大督府長史兼御史大夫上柱國沂國公)
(充魏博等州節度觀察處置支度營田等使弘正字安道)北平盧龍人(一有也字)故為魏
博諸將(孫曰弘正始名興季安時為衙内兵馬使石本博作州它本作沂)忠孝畏慎田
季安卒(孫曰季安高祖璟平州人官都水使者璟二子守義延惲延惲安東都護府司馬守義二子承)
(嗣廷琳承嗣子緒緒子季安季安子懷諫廷琳子悦延惲子廷玠元和七年八月季安卒)其子幼弱
用故事代父人吏不附迎弘正於其家使領軍事(樊曰季安)
(卒懷諫自知軍務時年十一以弘正為都知兵馬使懷諫幼弱軍政皆決於家僮蔣士則數以愛憎移易諸將)
(諸將憤怒咸曰兵馬使吾帥也即詣其家迎之弘正拒之不可)弘正籍其軍之衆與六
州之人還之朝廷悉除河北故事比諸州(樊曰弘正度不免即令於)
(軍曰能聽命否皆曰唯公命因曰吾欲守天子法舉六州版籍請吏于朝苟天子未命敢有請吾旗節者死殺)
(人及掠人者死皆曰諾遂到府殺士則圖魏博相具衛澶之地籍其人以獻不敢署僚屬以待王官十月監軍)
(以聞憲宗嘉之詔檢校工部尚書充節度使石本州作軍)故得用為帥已而復贈
其父故滄州刺史兵部尚書母夫人鄭氏梁國太夫人
得立廟祭三代曾祖都水使者府君祭初室祖安東司
馬贈襄州刺史府君祭二室兵部府君祭東室其銘曰
唐繼古帝海外受制洽于太寧(石本洽作狎)燕盜以驚羣黨
相維河北失平號登元和大聖載營風揮日舒咸順指
令嶪嶪魏土(祝曰嶪嶪山高也選狀嵬峩以岌嶪嶪音業)嬰兒戲兵(補注嬰兒謂懷)
(諫)吏戎愁毒莫保腰領(石本作頸)人曰田侯其德可倚呌譟
奔趨乘門請起田侯攝事奉我王明(石本作天明舊本作文明)束縛
弓戈考校度程堤壃籍戶(祝曰壃界也與疆同史記出壃乃免石本堤作提)來
復邦經帝欽良臣曰維錫予嗟我六州始復故初告慶
宗廟(石本内作于宗)降以命書(石本降以作以降)旌節有韜豹屋神旗
槖兜戟纛以長魏師田侯稽首臣愚不肖迨兹有成祖
考之教帝曰俞哉維汝忠孝予思乃父作秩夏卿(孫曰詔贈)
(其父兵部侍郎)嫓德娠賢梁國是榮(祝曰嫓配也言梁國配兵部之德娠孕也左氏后緍)
(方娠娠賢謂生田弘正也嫓匹詣切娠之刃切又音身)田侯作廟相方視址見于
蓍龜祖考咸喜暨暨田侯(祝曰暨暨果毅也禮戎容暨暨暨音忌)兩有文
武訖其外庸可作丞輔(孫曰訖其外庸謂外庸之訖則當入為輔相石本丞一作承)
咨汝田侯勿亟勿遲覲嚮式時(石本嚮作饗)爾祖之思(石本爾祖)
(作祖考它本之字作爾)
五百家注昌黎文集卷二十六
