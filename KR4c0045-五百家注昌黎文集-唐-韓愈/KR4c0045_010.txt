五百家注昌黎文集卷十
宋魏仲舉編
律詩
送李尚書赴襄陽八韻(得長字)
(孫曰李遜字友道荆州石首人元和十年十月分山南東道為兩節度使以遜檢校工部尚書)
(為襄州刺史充襄復郢均房節度使以右羽林將軍高霞寓為唐州刺史充唐隨鄧節度使遜)
(赴襄陽廷臣送者三十餘人分韻賦詩太常卿許孟容為之序韓曰按遜本傳遷戶部侍郎為)
(山南東道節度使又按襄州石本題名銜云檢校工部尚書李遜時遜盖自尚書而出史略之)
帝憂南國切(孫曰詩召伯之教明于南國南國謂南方之國)改命付忠良(孫曰先是)
(山南東道節度使嚴綬討吳元濟無功罷為太子少保乃以遜為節度故云改命忠良謂遜也)壤畫星
搖動(孫曰壤畫謂分畫其土壤為兩節度也九州之地皆有分星因壤畫故分星搖動也)旗分獸
簸揚(孫曰周禮熊虎為旗分賜也旗分謂分賜之以旌旗獸即熊虎之屬簸音播)五營兵轉
肅(孫曰後漢張奐率五營士圍竇武武自殺五營士謂禁旅韓曰五營謂遜所部五州)千里地還
方(韓曰孟子海内之地方千里者九)控帶荆門遠飄浮漢水長賜書寬
屬郡戰馬隔隣疆縱獵雷霆迅觀碁玉石忙風流峴首
客(峴山名在襄陽樊曰晉羊叔子登峴山從事鄒湛曰公名當與此山俱峴首客謂湛也峴胡典切)花
豔大堤倡(大堤地名在襄陽韓曰宋隋王誕為襄陽郡聞諸女歌因為詞曰朝發襄陽城暮至大堤)
(曲大堤諸女兒花豔驚郎目)富貴由身致誰教不自強
和席八十二韻
(樊曰席八或以為席謙非也當是席□按諱行錄席□行八貞元十年進士劉公嘉話云)
(韓十八初貶席十八舍人為詞嘉話以席八為席十八唯元微之和樂天詩有云尋傷掌)
(誥殂其下箋云去年聞席八殁而范攄雲谿友議記劉夢得語云與吕化光論制誥而鄙)
(席舍人□是以知席八為席□也明矣公以元和十一年與之同掌誥故有倚市吹竽之)
(句十二年□卒)
綘闕銀河曙(絳闕丹闕)東風右掖春(韓曰應劭漢官儀中書為右曹稱西掖孫曰正)
(門之兩旁曰掖)官隨名共美花與思俱新綺陌朝遊間(孫曰綺謂阡陌)
(如綺繡也南北曰阡東西曰陌阡陌謂徑路也間礙也)綾衾夜直頻(孫曰漢官典職儀曰尚書)
(郎入直供青綾白綾被直宿直也韓曰又漢内臣卧青綾被)横門開日月高閣切星
辰(切近也)庭變寒前草天銷霽後塵溝聲通苑急柳色
壓城勻綸綍謀猷盛(孫曰禮記王言如綸其出如綍綸絲綸綍大索綸音倫綍音弗)
丹青步武親芳菲舍斧藻(孫曰揚子吾未見斧藻其德若斧藻其楶者斧藻文飾也)
光景暢形神傍砌看紅藥(樊曰謝眺中書省詩云紅藥當階翻紅藥芍藥也席八為)
(舍人故公有此句)巡池詠白蘋(孫曰柳惲為吳興太守有江南曲云汀洲採白蘋日落江南春)
(詩意以席比柳惲也)多情懷酒伴(懷一作怯)餘事作詩人倚市難藏拙
(韓曰漢書刺繡文不如倚市門市字一本作玉)吹竽久混真(樊曰韓子齊宣王使人吹竽必三百)
(人南郭先生不知竽者而濫于三百人中以吹竽食禄後王即位曰寡人之好竽欲一一吹之南郭先生乃逃)
坐慙空自老江海未還身(孫曰自倚市以下公自喻也)
和武相公早春聞鶯
(孫曰相公名元衡元和二年十月自門下平章事出為西川節度使樊曰元衡以元和八)
(年三月自西川節度使拜相公此篇與所和孔雀皆元衡拜相後追和其鎮蜀時作)
早晚飛來入錦城(錦城成都)誰人教解百般鳴春風紅樹驚
眠處似妬歌童作豔聲
太安池
(韓曰唐長安有大安宫有大安亭而大安池未嘗載見豈安樂公主所鑿定昆池耶安樂)
(公主中宗女景龍中請昆明為私沼中宗不予主怒自鑿定昆池延袤數里詩所謂當年)
(欲占春者以此耳)
公主當年欲占春(當年一作年常)故將臺榭壓城闉(音因)欲知前
面花多少(補注少字一本作處筆墨間錄云令狐澄本作多少字勝處字十倍矣)直到南
山不屬人
晚春
誰收春色將歸去(將歸去一本作歸將去)慢綠妖紅半不存(妖一作夭)
榆莢只能隨柳絮等閒撩亂走空園
大行皇太后挽歌詞(三首)
(孫曰韋昭云大行者不反之辭天子皇后崩未有諡故稱大行皇太后姓王氏憲宗之母)
(順宗之后)
一紀尊名正(樊曰順宗在東宫冊王氏為良娣及即位將立為后會病棘而止憲宗永貞元年八)
(月受禪立為太上皇后元和元年五月尊為皇太后十一年三月崩永貞元年歲在丁酉至是丙申十二年矣)
(故云一紀尊名正也)三時孝養榮(孫曰禮記文王之為世子朝于王季日三雞初鳴日中及暮此)
(謂三時也養移亮切)高居朝聖主(孫曰朝聖主謂為聖主所朝也)厚德載羣生
(孫曰易坤厚載物羣生物也)武帳虚中禁玄堂掩太平(韓曰齊謝眺敬皇后哀冊)
(文曰翠帟舒阜玄堂啟扉玄堂山陵)秋天笳鼓歇(孫曰十一年八月葬豐陵諡莊憲秋天謂此八)
(月也笳音加)松柏徧山鳴
威儀備吉凶文物雜軍容配地行新祭(孫曰漢光武中元元年上文帝)
(母薄太后曰高皇后配食地)因山託故封(孫曰漢文帝先治霸陵因其山不起墳皇后合葬豐)
(陵故云故封)鳳飛終不反(孫曰列仙傳簫史教秦穆公女弄玉吹簫作鳳聲鳳鳳來止其屋一)
(旦皆隨鳳凰飛去)劔化會相從(孫曰晉雷煥為酆城令掘獄得雙劔送一與張華自留其一華)
(曰此干將也莫邪安在天生神物終當合耳華誅失劔所在煥死其子華持劔經延平津忽于腰間躍出墮水)
(化為兩龍各長數丈張公終合之論此其騐乎補注王介甫曰此非君臣所宜言近于黷也樊曰莊憲後順宗)
(崩公故云謂近乎黷非也)無復臨長樂(孫曰叔孫通傳惠帝東朝長樂宫長樂漢時皇太后所居)
(宫名)空聞曉暮鐘(曉暮鐘一本作報曉鐘)
追攀萬國來警衛百神陪(警猶警蹕也)畫翣登秋殿(韓曰世本云周)
(制以王后夫人車服輦車有翣即集雉羽為扇以障風塵也孫曰禮喪服大記黼翣二黻翣二畫翣二注云漢)
(制以木為筐廣三尺高二尺四方兩角高衣以布畫者畫雲氣其餘各如其象柄長五尺車行使人持之而)
(從既窆樹于壙中翣所甲切)容衣入夜臺(孫曰容衣葬服喪大記飾棺君龍帷三池振容注云)
(青質五色畫之于絞繒而垂之以為振容容衣盖謂此也韓曰選陸士衡挽歌送子長夜臺夜臺謂閉墓無復)
(見明也)雲隨仙馭遠風助聖情哀只有朝陵日粧奩一暫
開(奩鏡奩也孫曰漢明帝謁原陵見太后鏡奩中物感動悲涕令易脂澤裝具左右皆泣奩與匳同音廉)
廣宣上人頻見過
(集注廣宣蜀僧有詩名元和中住長安安國寺白樂天所云廣宣上人詔許居安國寺紅)
(樓院以詩供奉是也宣有詩號紅樓集唐藝文志又有宣與令狐楚唱和一卷劉夢得集)
(中亦有因呈廣宣上人二詩其在中都與公數往來無足怪也)
三百六旬長擾擾(韓曰書三百有六旬有六日以閏月定四時成歲)不衝風雨
即塵埃久為朝士無禆補(禆音卑為字一作慙)空愧高僧數往來
(數音朔)學道窮年何所得吟詩竟日未能迴天寒古寺遊
人少紅葉窗前有幾堆
閒遊二首
(樊曰公時自中書舍人降右庶子)
雨後來更好繞池徧青青柳花閒度竹菱葉亂穿萍(菱字)
(一作茭亂字一作故)獨坐殊未厭孤斟詎能醒(音星)持竿至日暮幽
詠欲誰聽
茲遊苦不數再到遂經旬(到一作至經一作兼)萍盖汙池淨藤籠
老樹新林鸎鳴訝客(鸎一作烏)岸竹長遮隣子雲祇自守(樊曰)
(楊子雲傳安帝時丁傳董賢用事諸附麗之者皆為三公或起家至二千石雄方草太元有以自守洎如也)
奚事九衢塵(韓曰三輔舊事長安城中八街九陌)
酬馬侍郎寄酒
(孫曰馬侍郎名摠字會元扶風人樊曰以子厚曹溪大鑒碑考之摠以元和八年廉問嶺)
(南十年冬尚留鎮其召入為刑部侍郎則十一年也明年兼御史大夫副裴度宣慰淮西)
一壺情所寄四句意能多秋到無詩酒其如月色何
和侯協律詠筍
(樊曰侯協律喜也或云公意專以譏時相自得時方張王至蛇虺首掀掀大抵言其挾勢)
(植黨苞藏姦慝之狀如此豈李逢吉之謂耶是時裴度欲討蔡逢吉引其黨令狐楚蕭俛)
(等沮之公亦坐忤宰相意自中書舍人降右庶子)
竹亭人不到新筍滿前軒乍出真堪賞初多未覺煩成
行齊婢僕環立比兒孫驗長常攜尺愁乾屢側盆對吟
忘膳飲偶坐變朝昏(偶坐偶對)滯雨膏腴濕驕陽氣侯温得
時方張王(祝曰張王興盛貌左氏隋張必弃小國太元經用事者王張音帳王音旺)挾勢
欲騰騫(騫一作鶱)見角牛羊没看皮虎豹存攅生猶有隙(攅音)
(㠝)散布忽無垠詎可持籌算誰能以理言(以一作無者非)縱横
公占地羅列暗連根狂劇時穿壁羣強幾觸藩(孫曰易大壯羝)
(羊觸藩藩籬也)深潛如避逐遠去若追奔始訝妨人路還驚入
藥園萌芽防寖大覆載莫偏恩已復侵危砌非徒出短
垣身寧虞瓦礫(音歷)計擬掩蘭蓀且歎高無數庸知上幾
番短長終不校先後竟誰論外恨苞藏密(孫曰包藏籜也)中仍
節目繁暫須迴步履要取助盤餐穰穰疑翻地(穰如兩切)森
森競塞門戈矛頭戢戢(戢戢多貌)蛇虺首掀掀(音軒)婦懦咨聊
揀兒癡謁盡髠侯生來慰意(一作我)詩句讀驚魂屬和才
將竭呻吟至欲暾(孫曰呻吟誦詠也暾日出貌暾他昆切)
過鴻溝
(韓曰漢高帝四年項羽與漢中分天下割鴻溝以西為漢東為楚羽解而東歸漢王欲西)
(歸張良陳平諫乃止樊曰應劭注鴻溝在滎陽東二十里此詩公從裴晉公平蔡入汴過)
(鴻溝作也此下皆隨晉公伐蔡詩)
龍疲虎困割川原(孫曰龍虎以喻劉項川原即謂鴻溝也)億萬蒼生性命
存誰勸君王迴馬首(孫曰勸謂良平所勸見題注)真成一擲賭乾坤
送張侍郎
(孫曰元和十二年張賈初自兵部侍郎出為華州刺史侍郎又一本作侍御)
司徒東鎮馳書謁(孫曰元和十年正月加宣武節度使韓弘為司徒九月以為淮西行營兵)
(馬都綂東鎮謂弘也持書謂已持書往謁弘也)丞相西來走馬迎(孫曰元和十二年七月以)
(宰相裴度為淮西宣慰處置等使走馬迎謂巳走馬迎度也)兩府元臣今轉密(孫曰元大)
(也兩府即謂弘度)一方逋寇不難平
贈刑部馬侍郎
(韓曰摠本傳元和四年為安南都護八年徙桂管觀察使入為刑部侍郎十二年裴晉公)
(平蔡奏總為副詩故及之)
紅旗照海壓南荒(孫曰摠為嶺南節度尋召為刑部侍郎故云壓南荒也)徵入中
臺作侍郎(韓曰漢官尚書為中臺御史為憲臺謁者為外臺中臺一作臺中非也)暫從相
公平小寇(樊曰晉公微時遊洛一日策蹇上天津橋有二老人語曰蔡州何時得平忽見公愕然曰)
(須待此人為將僕聞其語以告公曰見我龍鍾故相戲耳事見唐康駢劇談錄蔡州終待公後平天津老人亦)
(異矣)便歸天闕致時康
和裴相公東征塗經女几山下作
(樊曰女几山在河南府福昌縣三十四里白樂天云晉公出討淮西過女几山下題詩云)
(待平賊壘報天子莫指仙山示武夫而公此詩和云敢請相公平賊後暫攜諸吏上峥嶸)
(其年果如所言)
旗穿曉日雲霞集(一作雜)山倚秋空劔戟明(洪曰一士人云以我之旗)
(況彼雲霞以彼之山況我劔戟詩家謂之迴鸞舞鳳格)敢請相公平賊後暫攜諸
吏上峥嶸
郾城晚飲贈副使馬侍郎馮宿李宗閔二員外
(孫曰元和十二年四月吳元濟郾城守將鄧懷金以城來降七月以宰相裴度為淮西宣)
(慰使以刑部侍郎馬摠兼御史大夫充副使以郾城為行蔡州公以右庶子兼御史大夫)
(充彰義軍行軍司馬司勲員外郎李正封都官員外郎馮宿禮部員外郎李宗閔皆兼侍)
(御史為判官書記郾音偃又一本侍郎字下有及字)
城上赤雲呈勝氣眉間黃色見歸期(韓曰蔡未平數月前吳武陵自峽石)
(望東南氣如旗鼔矛盾皆顛倒横斜少選黃白氣出西北盤蜿相交武陵告公曰今西北王師所在氣黃白喜)
(象也敗氣為賊日直木舉其盈數不閱六十日賊必亡矣見新傳)幕中無事惟須飲即
是連鑣向闕時(韓曰說文云鑣馬銜也鑣補驕切)
别留後馬侍郎
(韓曰蔡平裴度留摠蔡州知彰義軍節度使留後公此詩所以别也)
為文無出相如右(樊曰相如司馬相如漢武帝擢居左右時淮南王安善為文詞帝甚尊重)
(之每為報書及賜常召相如等視草乃遣)謀帥難居郤縠先(孫曰僖二十七年左氏晉文公)
(作三軍謀元帥趙衰曰郤縠可臣亟聞其言矣說禮樂而敦詩書郤音隙縠音斛)歸去雪銷溱
洧動(補注溱洧二水名溱在河南洧在鄭動流也)西來旌旆拂晴天(孫曰言摠行亦)
(召歸故云其西來)
同李二十八夜次襄城
(孫曰李二十八名正封次舍也襄城汝州縣名)
周楚仍連接川原乍屈盤雲垂天不暖塵漲雪猶乾印
綬歸台室旌旗别將壇(樊曰印綬歸台室謂裴度復入為宰相旌旗别將壇謂馬摠留)
(蔡為留後)欲知迎候盛騎火萬星攅
同李二十八員外從裴相公野宿西界
(樊曰公與李正封從晉公十一月二十八日自蔡入朝十二月十六日至自蔡則知殘年)
(過襄城矣落句可見)
四面星辰著地明(著直略切)散燒烟火宿天兵不關破賊須
歸奏自趁新年賀太平
過襄城(見前詩注)
郾城辭罷過襄城(樊曰郾城屬許州晉公行蔡州治所襄城則汝州也郾音偃)潁水
嵩山刮眼明(孫曰潁水嵩山皆在洛陽界)已去蔡州三百里家人不
用遠來迎
宿神龜招李二十八馮十七
(樊曰汝州有神龜驛臺按九域志開皇初建李謂正封馮謂宿也一本馮十七作馮八)
荒山野水照斜暉啄雪寒鵶趁始飛夜宿驛亭愁不睡
幸來相就盖征衣
次峽石
(韓曰峽石峽州縣名去潼關為近故可隱約見之)
數日方離雪今朝又出山試憑高處望隱約見潼關
和李二十八司勲連昌宫
(樊曰李正封也連昌宫在河南壽安縣之二十九里按志高宗顯慶三年置然詩落句云)
(云疑為明皇所作而元微之連昌宫辭大槩亦詠明皇帝或云開元中曾葺之耳公從晉)
(公平淮西回過壽安而作一本題云和李司勲過連昌宫)
夾道疎槐出老根高甍巨桷壓山原(甍莫耕切)宫前遺老來
相問今是開元幾葉孫
次潼關先寄張十二閣老使君
(孫曰潼關在華州華隂縣界張閣老即謂華州刺史也公嘗有送張為華州詩補注國史)
(補云兩省相呼為閣老)
荆山已去華山來(孫曰史記黃帝鑄鼎荆山下荆山在漢馮翊懷德縣華山太華也在華陰)
(縣東樊曰荆山在襄之南漳此云與華山相次則河南之荆山也按志在壽安縣南三十五里)日照潼
關四面開(照一作出面一作扇)刺史莫辭迎候遠相公親破蔡州
迴(親一作新李公彦云當作新)
次潼關上都統相公
(孫曰元和十年正月加宣武軍節度使韓弘守司徒九月以弘為淮西行營兵馬都綂)
暫辭堂印執兵權(孫曰執兵權即謂為都統也)盡管諸軍破賊年冠
盖相望催入相待將功德格皇天(補注書曰在太甲時則有若伊尹格于皇)
(天)
桃林夜賀晉公
(樊曰桃林書武成所謂放牛于桃林之野舊為陜州縣名天寶初改為靈寶縣)
西來騎火照山紅夜宿桃林臘月中手把命珪兼相印
一時重疊賞元功(孫曰元和十二年十二月以彰義軍節度淮西宣慰處置使門下侍郎平)
(章事裴度可本官賜上柱國晉國公食邑三百戶韓曰除命在十二月壬戌其年十二月丙辰朔則壬戌其月)
(七日也度以其月十六日方至自蔡則前所除命盖在公未入朝之前故公此詩夜賀晉公于桃林也)
送李員外院長分司東都
(李員外正封樊曰從裴相出征凡三員外李正封馮宿李宗閔及還宿遷比部郎中宗閔)
(遷駕部郎中知制誥獨正封至是猶曰李員外正封無傳不能詳也)
去年秋露下羇旅逐東征(祝曰羇旅旅寓也周禮以甸聚待羇旅孫曰謂十二年八)
(月征吳元濟時羇許宜切)今歲春光動驅馳别上京(孫曰謂十三年春季分司)
(東都上京京師也)飲中相顧色送後獨歸情兩地無千里(孫曰兩地)
(謂東京)因風數寄聲
晉公自蔡州入覲塗中重拜台司以詩示幕中
賓客愈因和之
(一本題云晉公破賊回重拜台司以詩示幕中賓客愈奉和)
南伐旋師太華東(樊曰桃林在太華之東謂桃林也華胡化切)天書夜到冊
元功將軍舊壓三司貴(孫曰將軍謂淮西宣慰使三司所謂三公也)相國新
兼五等崇(韓曰書列爵惟五注五等之爵公侯伯子男也度封晉國公故云)鴛鷺欲歸
仙仗裏(孫曰鴛鷺謂幕中諸僚)熊羆還入禁中營(韓曰書夫子尚桓桓如虎如貔)
(如熊如羆孫曰度東征以神策軍三百人衞從熊羆謂此禁旅也)長慚典午非材識(孫曰)
(典司午馬也公為行軍司馬故云典午譙周以蜀降時晉文王為魏相下書辟周周曰典午忽兮月酉没兮典)
(午謂司馬月酉八月也八月文王果崩識字一本作職)得就閒官即至公
獨釣四首
(樊曰二章云坐厭親刑柄為刑部侍郎時作釣字一本作酌)
侯家林館勝(孫曰候家謂公侯之家)偶入得垂竿曲樹行藤角平
池散芡盤(芡音儉)羽沈知食快(一作駛)緡細覺牽難(緡釣絲)聊
取夸兒女榆條擊從鞍
一逕向池斜池塘野草花雨多添柳耳水長減蒲芽坐
厭親刑柄(親刑見題注坐厭一作厭坐)偷來傍釣車太平公事少吏
隱詎相賖(韓曰選王康琚反招䰟詩小隱隱林藪大隱隱朝市伯夷竄首陽老𣆀伏柱史皆言吏隱)
(也詎豈也賖放也)
獨往南塘上秋晨景氣醒露排四岸草風約半池萍(約偃)
(也)鳥下見人寂魚來聞餌馨所嗟無可召不得倒吾缾
秋半百物變溪魚去不來風能坼芡觜露亦染梨顋(一本)
(風能作風稜露亦作露液魯直所改云)遠岫重疊出寒花散亂開所期終
莫至日暮與誰迴
枯樹
老樹無枝葉風霜不復侵腹穿人可過皮剥蟻還尋寄
託惟朝菌(孫曰莊子朝菌不知晦朔朝菌大芝也天陰則生糞土見日則死菌巨隕切)依投
絶暮禽猶堪持改火(樊曰論語鑚燧改火馬融曰周書令有改火之文春取榆柳之火夏)
(取棗杏之火季夏取桑柘之火秋取柞槱之火冬取檀槐之火一年之中鑚火各異木故曰改火也)未肯
但空心
元日酬蔡州馬十二尚書去年蔡州元日見寄
之什
(孫曰元和十二年十二月以蔡州留後馬摠檢校工部尚書蔡州刺史充彰義軍節度使)
(十三年元日有詩寄公五月以摠為許州刺史忠義軍節度使陳許溵蔡觀察等使十四)
(年元日公以此詩酬之)
元日新詩巳去年蔡州遥寄荷相憐今朝縱有誰人領
自是三冬不敢眠(冬一作峯)
同侯十一詠燈花
(祝曰侯喜字叔起行十一或曰此詩極似少陵)
今夕知何夕(韓曰詩綢繆云今夕何夕見此良人)花然錦帳中自能當雪
暖那肯待春紅囊裏排金粟(囊字一本作黃又一作屋或曰黃裏事出漢書黃屋)
(注天子居以黃繒為盖裏云云)釵頭綴玉蟲更煩將喜事(孫曰西京雜記曰目瞤得)
(酒食燈花得錢財韓曰杜詩燈花何太喜)來報主人翁
祖席(得前字)
(樊曰世傳此二詩公為王涯作涯字廣津元和初其甥皇甫湜對策忤宰相涯因是貶虢)
(州司馬徙為袁州詩云宜春即謂袁州也)
祖席洛橋邊(孫曰公時分司東都故云洛橋邊也)親交共黯然(孫曰江淹别賦黯然)
(銷䰟惟别而已)野晴山蔟蔟霜曉菊鮮鮮書寄相思處杯銜
欲别前(孫曰銜杯𠻳醪)淮南知不薄(韓曰漢武帝召汲黯為淮南太守黯不受印綬上曰)
(君薄淮陽耶吾今召君矣南字一作陽)終願早迴船
又(得秋字一云傷秋)
淮南悲木落(孫曰楚詞悲哉秋之為氣也蕭瑟兮草木摇落而變衰淮南謂淮南王安也此本宋)
(玉之詞今云淮南恐誤)今我亦傷秋(今一作而)況與故人别那堪羈宦
愁(韓曰選陸士衡赴洛詩羈旅遠遊宦)榮華今異路風雨苦同憂莫以宜
春遠江山多勝遊(樊曰此詩公自題其後云兩詩何處好就中何處佳何處惡)
送鄭尚書赴南海(得來字)
(祝曰鄭尚書名權序在集)
番禺軍府盛(祝曰番禺廣州屬縣前漢尉陀所都咸會番禺注即今之廣州樊曰舊唐史志南海)
(即漢番禺縣武德四年置廣州番山州東三百步禺山在北一里番音潘禺音愚)欲說暫停杯
盖海旂幢出連天觀閣開衙時龍戶集(韓曰南部新書長安有龍戶見)
(水色則知有龍或引出但鰍魚而巳)上日馬人來(韓曰後漢馬援討尋邑蠻以不能還者數十人)
(留于象林南界所鑄銅柱下南蠻呼為馬留人見新史南蠻傳)風静鶢鶋去(祝曰鶢鶋海鳥左氏)
(祀爰居選海鳥鶢鶋避風而至樊曰國語海鳥曰鶢鶋止于魯東門之外三日展禽曰今茲海其有災乎夫廣)
(川之鳥獸常避其災也是歲也海多大風鶢音爰鶋音居)官廉蚌蛤迴(樊曰東漢孟嘗為合)
(浦太守郡不産穀實而海多珠寶先時守宰貪稔珠徙交趾嘗到官易前弊珠復還)貨通師子國
(韓曰師子國在南海中斜袤二千餘里國史補云師子國船最大梯而上下數丈皆積寶貨云云)樂奏
越王臺(樊曰越王南越王趙它也它初行南海尉事漢十一年立為南越王孫曰臺在州城西北三四)
(里越字一作武)事事皆殊異無嫌屈大才
答道士寄樹雞
(祝曰樹雞木耳之大者)
軟濕青黃狀可猜欲烹還喚木盤迴煩君自入華陽洞
(韓曰茅君内傳大天之内有玄中之洞六十三所第八曲向山之洞曰金壇華陽之天)直割乖龍
左耳來(樊曰乖龍左耳取譬也)
左遷至藍關示姪孫湘
(集注漢時依上古法朝列以右為尊故謂降秩為左遷藍關即秦之嶢關在今藍田縣湘)
(字北渚按酉陽雜俎云韓侍郎有疎從子姪自江淮來年少狂率韓責之謝曰某有一藝)
(因指階前牡丹曰要此花青紫黃赤唯命韓試之乃掘窠治根七日花發色白黃歷緣每)
(朵有一聯詩字色紫乃公出關時詩雲横秦嶺家何在雪擁藍關馬不前韓大驚異後辭)
(歸江淮終不願仕青瑣高議云湘公姪落魄不羈公勉之學乃笑作詩有能開頃刻花之)
(句公曰汝能奪造化開花乎湘遂聚土覆盆良久曰花巳發矣舉盆乃碧花二朵葉間有)
(小金字乃詩一聯云雲横秦嶺家何在雪擁藍關馬不前公未曉詩意湘曰事久方驗公)
(後貶潮陽途有一人冒雪而來乃湘也湘曰憶向花上之句乎公詢地名即藍關嗟嘆命)
(筆續成全篇乃此詩也二說互不同公逸詩有徐州贈族姪云自言有竒術探妙知天工)
(意若指此東坡有冬日牡丹詩云使君要見藍關詠須請韓郎為染根則是亦引用酉陽)
(雜俎事筆墨間錄云公此詩仁且有禮非志仁義者不能也)
一封朝奏九重天夕貶潮州路八千(孫曰元和十四年公為刑部侍郎上)
(表極諫佛骨事帝大怒將扺死持示宰相崔羣裴度羣度力言愈忠願少寬假以來諫諍帝稍解乃謫潮州刺)
(史州字一本作陽)欲為聖明除弊事(欲一作本)豈將衰朽計殘年(一本)
(作豈于衰暮計殘年又一本作惜殘年)雲横秦嶺家何在雪擁藍關馬不
前(見題注)知汝遠來應有意好收吾骨瘴江邊(韓曰左傳秦使蹇叔)
(之子伐晉蹇叔哭而送之曰晉人禦師必于殽殽有二陵必死是間余收爾骨焉)
武關西逢配流吐蕃
(孫曰唐志武關在商州商洛縣之東樊曰公謫潮州自藍田入商洛于武關西見作)
嗟爾戎人莫慘然湖南地近保生全(地近一作近地)我今罪重
無歸望直去長安路八千
次鄧州界
潮陽南去倍長沙(樊曰漢賈誼為長沙王太傅長沙潭州在唐隸江南西道而潮陽在嶺南)
(距長安八千里故曰倍云)戀闕那堪又憶家心訝愁來惟貯火(惟一作誰)
眼知别後自添花商顔暮雪逢人少(商顔商州樊曰前漢溝洫志引洛水)
(至商顔下注商山之顔譬人之顔額也)鄧鄙春泥見驛賖(鄧鄧州鄙邊也賖遠也韓曰威)
(公九年楚子使道朔將巴客聘于鄧鄧南鄙鄾人攻而奪之幣)早晚王師收海嶽(孫曰時征)
(東平李師道至二月賊平)普將雷雨發萌芽
題臨瀧寺
(樊曰臨瀧潮州縣名唐武德四年置貞觀之八年省志云孫曰東南人謂湍為瀧瀧音雙)
不覺離家已五千仍將衰病入瀧船潮陽未到人先說
(人先說一作先聞說)海氣昏昏水拍天(水一作浪)
晚次宣溪辱韶州張使君惠書叙别酬以二
章
(補注筆墨間錄云潮州以後詩最哀深次宣溪絶句等詩絶有味)
韶州南去接宣溪(洪曰韶州今本作潮州非是)雲水蒼茫日向西客
淚數行先自落(先一作元)鷓鴣休傍耳邊啼(孫曰鷓鴣鳥名似雉而南飛)
兼金安足比清文(孫曰孟子餽兼金百鎰兼金美金韓曰選王僧達荅顔延年詩誦以運周)
(旋匣以代兼全注兼金最好金也安字一作那)白首相隨愧使君俱是嶺南巡
管内(孫曰潮韶二州皆屬嶺南節度)莫欺荒僻斷知聞
題秀禪師房
橋夾水松行百步竹牀莞席到僧家(祝曰莞草叢生水中圓可以織席孫)
(曰詩下莞上簟莞九還切牀一作林洪曰非是)暫拳一手支頥卧(頥一作頭)還把
漁竿下晚沙(晚一作釣)
將至韶州先寄張使君借圖經
(洪曰此詩及下至韶州留别詩皆自潮移袁道中作)
曲江山水聞來久(孫曰曲江韶州縣名)恐不知名訪倍難願借圖
經將入界亦逢佳處便開看
過始興江口感懷
(孫曰韶州始興郡大歷十四年四月起居舍人韓會以罪貶韶州刺史公隨會而遷時年)
(十歲至是貶潮州道過始興所謂感懷也)
憶作兒童随伯氏(孫曰伯氏謂會也詩曰伯氏吹塤樊曰公復志賦云當歲行之未復兮從)
(伯氏以南遷即此也)南來今只一身存目前百口還相逐舊事無
人可共論
韶州留别張使君
(孫曰公量移袁州故云留别)
來往再逢梅柳新(孫曰元和十四年正月公以論佛骨貶潮州三月至潮州十月量移袁州)
(十五年正月至袁州其往來云上下于韶皆梅柳新時也故)别離一醉綺羅春久欽江
摠文才妙(韓曰陳後主欲以江摠為太子詹事孔奐曰摠文華之人太子何藉于摠孫曰摠字摠持)
(以喻張也)自歎虞翻骨相屯(樊曰虞翻仕吳為騎都尉數犯顔諫諍孫權不悦從徙丹陽涇)
(縣後又徙交州嘗云自恨疏節骨體不媚犯上獲罪當長沒海隅孫曰翻字仲翔以喻已也)鳴笛急
吹催落日(催一作争)清歌緩送感行人(清一作嬌)巳知奏課當徵
拜(孫曰課治狀也)那復淹留詠白蘋(白蘋事見和席八詩注)
量移袁州張韶州端公先以詩相賀因酬之
(韓曰此量移命初下之時相贈答也)
明時遠逐事何如遇赦移官罪未除(韓曰公至潮州以表哀謝帝謂宰臣)
(曰昨得愈表因思其所諫大是愛我然愈為人臣不當言人主事佛七月羣臣上尊號大赦天下乃量移為袁)
(州刺史)北望詎令隨塞雁(孫曰左太冲蜀都賦晨鳬旦至候雁銜蘆本落南翔冰泮北徂)
(鴻雁之屬九月而南正月而北故公自言不如此塞雁得北向也樊曰蘇武使匈奴留匈奴中漢求武等匈奴)
(詭言武死漢使復至常惠教之言天子射上林中得雁足有繫帛書言武等在某澤中使如其言責單于單于)
(謝曰實在于是武得還)南遷纔免葬江魚(韓曰屈原被讒王怒而遷之原至江濱曰寧赴)
(長流而葬江魚腹中乃作懷沙之賦負石投汨羅而死)將經貴郡煩留客先惠高
文謝起予(孫曰語曰起予者商也始可與言詩已矣起發也言子夏能發明已意)暫欲繫
船韶石下(孫曰韶石在韶州西江縣靈屯嶺高百仞廣圓五里兩石對峙相去一里小大略等似雙)
(闕上有虞舜廟樊曰郡國志云舜登此奏韶樂繫船一本作寄船)上賓虞舜整冠裾
次石頭驛寄江西王十中丞閣老
(孫曰元和十四年六月以中書舍人王仲舒為御史中丞洪州刺史江南西道觀察使時)
(公來赴袁州樊曰袁隸江南西道公自袁還朝行次石頭而作是詩按水經注贛水西岸)
(有盤石謂之石頭在豫章郡北豫章郡洪州也)
憑高迴馬首(一本作試回首)一望豫章城人由戀德泣(由一作猶)馬
亦别羣鳴寒日夕始照風江遠漸平(風江一作楓江又一作江風)默
然都不語應識此時情
題西林寺故蕭二郎中舊堂公有女為尼在江
州
(孫曰蕭郎中名存字伯誠穎士之子與公兄會厚善公自少為存所知及自袁州還過存)
(廬山故居而存諸子皆前死有一女為尼公為經紀其家西林即江州廬山寺也江州一)
(作女州)
中郎有女能傳業(韓曰蔡中郎邕女名琰字文姬興平中天下喪亂為胡騎所獲曹操痛邕)
(無嗣以金贖之因問曰聞夫人家先多墳籍猶能記憶否曰昔亡父賜書四千卷流離塗炭罔有存者今所誦)
(憶裁四百餘篇于是繕寫送之文無遺誤)伯道無兒可保家(樊曰鄧攸字伯道為河南太守)
(永嘉末以石勒之亂負妻而逃擔其兒及其弟子綏恐不能兩全乃謂其妻曰吾弟早亡惟有一息理不可絶)
(乃自棄其兒而逃曰幸而得存後當有子過江仕終尚書右僕射卒以無嗣時人義而哀之曰天道無知使鄧)
(伯道無兒)偶到匡山曾住處(孫曰廬山亦名匡山)幾行衰淚落烟霞(補注)
(趙璘因話錄所載公詩與此略異今錄于此遊廬山過蕭金部山居中郎有女能傳業伯道無人可主家今日)
(匡山過舊隱空將衰淚到烟霞)
自袁州除官還京行次安陸先寄隨州周員
外
(樊曰諸本以隨州為循州誤矣循與潮相鄰皆在廣南安陸則安州也安州去隨纔九十)
(又與隨皆隸湖北次安陸而寄隨州則道里為便若自袁還京至安州而先寄詩循州則)
(道里何逆也公詩曰行行指漢東左傳云漢東之國隋為大此非隨而何周員外謂君巢)
(也循又一作復亦非)
行行指漢東暫喜笑言同雨雪離江上蒹葭出夢中(孫曰)
(宣四年左氏鬭伯比從其母畜于䢵淫于䢵子之女生子文焉䢵夫人使棄諸夢中夢澤名在安陸東南)面
猶含瘴色眼已見華風歲暮難相值酣歌未可終
題廣昌館
(樊曰館在今隋州棗陽縣南)
白水龍飛已幾春(樊曰王莾惡劉氏以錢文有金刀故改為貨帛或以貨泉字文為白水真)
(人光武南陽白水人也張衡東京賦我世祖乃龍飛白水)偶逢遺跡問耕人(孫曰光武之高)
(祖舂陵節侯買夲封在今永州元帝時徙南陽仍號舂陵在今隨州逢字一作尋遺字一作蹤)丘墳發
掘當官道(孫曰當官道言無所畏忌也道字蔡夲作路)何處南陽有近親(韓曰)
(建武十五年詔下州縣撿覈田舍光武見陳留吏牘上有書視之云潁川弘農可問河南南陽不可問帝詰吏)
(不能對顯宗為東海公在幄後言曰河南帝城多近臣南陽帝鄉多近親)
又寄周隨州員外(周隨州見上注)
陸孟丘楊久作塵(孫曰貞元中公佐戎汴州陸長源孟叔度丘穎楊凝及公與周皆在幕中)
(至是陸孟丘楊四人者死矣)同時存者更誰人(樊曰元和四年公分司東都有送李正字)
(歸湖南序云于時太傅府之士惟愈與河南司錄周君獨存其外則李氏父子相與為四人至作此詩時又一)
(星終矣李氏父子存否莫詳因此詩而知其存者獨公與周耳)金丹别後知傳得乞取
刀圭救病身(孫曰周好金丹服餌之術柳子厚集中有答周君巢論餌藥久壽書是也樊曰公詩)
(及此而或者遂謂公晚年惑金石藥且引樂天思舊詩云退之服硫黃一病訖不痊公卒以長慶四年其三年)
(誌李于墓方且歷疏以藥敗者六七以為世誡今乃不取此為正而徒云爾邪)
醉中留别襄州李相公
(樊曰李謂逢吉也舊史元和九年拜中書舍人十一年拜相尋出為劍南東川節度使穆)
(宗即位移襄州刺史山南東道節度使公自袁召還過襄陽作也留别一作上别)
濁水汙泥清路塵(孫曰曹子建詩君若清路塵妾若濁水泥浮沈各異勢會合念何時濁水)
(汙泥公以自喻清路塵以喻逢吉也)還曾同制掌絲綸(韓曰公元和十一年正月為中書舍)
(人而逢吉以其年二月自舍人拜相故云唐曰据送襄陽李尚書詩石本名銜云中書舍人李逢吉考工郎中)
(知制誥韓愈)眼穿長訝雙魚斷(韓曰選客從遠方來遺我雙鯉魚呼兒烹鯉魚中有尺素)
(書雙魚書也)耳熱何辭數爵頻(樊曰楊揮書云酒後耳熱仰天拊缶而呼烏烏)銀燭未
銷窗送曙(銷一作殘)金釵半醉坐添春(補注許彦周云退之詩酩酊馬上知為誰又云)
(金釵半醉坐添春乃知賦梅花不獨宋廣平)知公不久歸鈞軸(孫曰逢吉果以長慶二年)
(三月入為兵部尚書尋再當國)應許閒官寄病身
去歲自刑部侍郎貶潮州刺史乘驛之官其後
家亦譴逐小女道死瘞之層峯驛之山下今
過其墓留題驛梁
(孫曰去歲謂十四年也是歲正月公自刑侍貶潮州二月至商州層峯驛女拏卒年十二)
(葬南山下今自袁州召還過墓一本題上有題驛梁三字下無留題驛梁四字)
數條藤束木皮棺草殯荒山白骨寒驚恐入心身已病
扶舁㳂路衆知難(舁音余)繞墳不暇號三帀(樊曰禮記延陵季子適齊)
(于其反也其長子死葬于贏博之間既封左袒右還其封且號者三帀音作答切)設祭惟聞飯
一盤(韓曰荆楚歲時記孫楚祭子推文黍飯一盤醴酪二盂清泉甘水充君之厨)致汝無辜
由我罪百年慚痛淚闌干(闌干淚多貌)
賀張十八秘書得裴司空馬
(樊曰張籍有謝裴寄馬詩裴亦有詩答籍李絳元稹白居易劉禹錫張賈皆有詩賀之公)
(亦有此作孔子曰齊景公有馬千駟死之日民無得而稱焉籍得一馬而諸公争為之詠)
(若此誠以其人耶張裴詩附于後孫曰賀字當作和)
司空遠寄養初成(孫曰元和十四年四月以裴度為河東節度使十五年九月以度守司空)
(遠寄謂自河東寄籍)毛色桃花眼鏡明(孫曰爾雅馬黃白雜毛曰駓注云今桃花馬也顔延)
(之赭白馬賦曰雙瞳夾鏡兩權協月眼鏡言兩眼如鏡也)落日已曾交轡語春風還
擬並鞍行長令奴僕知飢渴須著賢良待性情(孫曰謂此良馬)
(當以賢良之性待之)旦夕公歸伸拜謝(孫曰詩是以有衮衣兮無以我公歸兮公歸者謂度)
(將自河東歸赴朝廷也)免勞去騎逐雙旌
謝裴司空寄馬詩張籍
綠耳新駒駿得名司空遠自寄書生乍離華廏移蹄
澀初到貧家舉眼驚(洪曰此聯劉貢父云詩人之詞微而顯亦少其比)每被
閒人來借問多尋古寺獨騎行長思歲旦沙堤上得
從鳴騶傍火城
答張籍詩裴度
滿城馳逐皆來馬古寺閒行獨與君代步本慚非逸
足緣情何幸枉高文若逢佳麗從將換莫共駑駘角
出羣飛鞚著鞭能顧我當時王粲亦從軍
杏園送張徹侍御
(集注徹娶禮部侍郎韓雲卿之孫汴州開封尉俞之女杏園在長安城南曲江之西時徹)
(以殿中侍御史佐張洪靖于幽州長慶元年也侍御一本作侍郎非是)
東風花樹下送爾出京城久抱傷春意新添惜别情歸
來身已病(孫曰歸來謂歸自潮州)相見眼還明更遣將詩酒誰家
逐後生(孫曰更遣謂更令我將此詩酒于何處逐後生也)
雨中寄張博士籍侯主簿喜
(孫曰元和十五年九月公自潮州召為國子祭酒以籍為博士喜為主簿長慶元年公既)
(有此詩而籍亦有和篇惟喜之詩不傳矣今附籍詩于後)
放朝還不報夜半蹋泥歸(祝曰樂天時亦和公此詩末云仍聞放朝夜設出到街頭)
(街頭正謂此也)雨慣曾無節雷頻自失威見牆生菌徧(孫曰菌芝屬今)
(之牆壁上生者)憂麥作蛾飛歲晚偏蕭索誰當救晉饑(韓曰左氏僖十)
(三年晉薦饑乞糴于秦)
酬韓祭酒雨中見寄張籍
雨中愁不出陰黑盡連宵屋溼惟添漏泥深未放朝
無芻憐馬瘦少食信兒嬌聞道韓夫子還同此寂寥
兵部張侍郎酬馬尚書祗召塗中見寄開緘之
日馬已再領鄆州奉和
(樊曰張侍郎賈也馬尚書摠也長慶初劉總上幽鎮地詔總代刑部尚書馬摠為天平軍)
(節度使而召摠還將大用之會總卒穆宗以鄆人附賴摠詔復還鎮遷檢校刑部尚書一)
(本題作和張侍郎酬馬尚書)
來朝當路日承詔改轅時(並見題注)再領須句國(樊曰須句鄆之東平)
(也左傳僖公二十一年邾人滅須句杜預注須句在東平須昌縣西北言摠再領鄆州句音劬)仍遷
少昊司(韓曰月令秋之三月其帝少昊盖秋主刑而摠加檢校刑部尚書故云)暖風抽宿
麥清雨卷歸旗(孫曰歸謂歸天平也補注石林詩話云蔡天啟言嘗與張文潜論韓柳五字警)
(句文潜舉退之暖風抽宿麥清雨卷歸旗子厚壁空殘月曙門掩候蟲秋皆集中第一)賴寄新珠
玉(寄一作有)長吟慰我思
早春與張博士籍遊楊尚書林亭寄第三
閣老兼呈白馮二閣老
(韓曰時白居易以主客郎中知制誥馮宿以比部郎中知制誥楊綰傳故事中書舍人年)
(久者為閣老公此詩樂天有和篇今附于後一本題中無博士二字又無寄第三閣老兼)
(六字)
牆下春渠入禁溝(一作流)渠冰初破滿渠浮鳳池近日長
先暖(韓曰荀勖自中書遷尚書令曰奪我鳳凰池孫曰近日以喻近君也)流到池時更不
流(蔡本作更見不)
和韓侍郎題楊舍人林池見寄白居易
渠水暗流春解凍風吹日炙不成凝鳳池冷暖君諳
在二月因何更有冰
奉使常山次太原呈副使吳郎中
(樊曰長慶元年七月成德軍大將王廷湊殺其節度田洪正以反三年二月詔雪廷湊罪)
(復以為節度使以公為兵部侍郎宣慰其軍途次太原作此詩常山鎮州也即成德所治)
(吳郎中名丹時以駕部郎中為宣慰副使唐子西曰公孫弘以董仲舒相膠西梁冀以張)
(綱守廣陵李逢吉以韓愈使鎮州盧杞以顔魯公使李希烈其用意正相類然考之史公)
(出使鎮在二月而逢吉三月始召為兵部尚書六月始代裴度為相子西云爾何也抑豈)
(逢吉險邪遂以公此行為其所中歟君子惡居下流天下之惡皆歸焉此之謂也)
朗朗聞街鼓(朗朗鼔聲)晨起似朝時翻翻走驛馬春盡是歸
期地失嘉禾處(韓曰書唐叔得禾異畆同穎獻諸天子王命唐叔歸周公于東周公既得命禾)
(旅天子之命作嘉禾太原即唐叔之國也)風存蟋蟀辭(孫曰晉國風有蟋蟀詩刺昭公之儉唐國)
(後改為晉故公詩引之辭字一作詩)暮齒良多感無事涕垂頥
壽陽驛題絶句
(韓曰壽陽太原屬邑)
風光欲動别長安春半邊城特地寒不見園花兼巷柳
馬頭惟有月團團
鎮州初歸
别來楊柳街頭樹擺撼春風祇欲飛(擺撼一作搖弄)還有小園
桃李在留花不發待郎歸(集注唐語林云退之二侍妾名柳枝絳桃初使王庭湊至)
(壽陽驛絶句云不見園花兼巷柳盖寄意二姝逮歸柳枝遁去故鎮州初歸詩云云也補注邵氏聞見錄云孫)
(子陽為予言近時壽陽驛發地得二詩石唐人跋云退之有倩桃風柳二妓歸途聞風柳已去故云云後張籍)
(祭退之詩云乃出二侍女非此二人耶)
同張水部籍遊曲江寄白二十二舍人
(樊曰張籍自國子博士遷水曹外郎白居易自主客郎為中書舍人按長安曲江在城南)
(昇道坊以其有流水屈曲謂之曲江司馬相如賦云臨曲江之愷州即其所也劇談云池)
(本秦時愷州唐開元中疏鑿為勝境居易和篇見此詩後世傳韓白無往來之詩非也)
漠漠輕隂晚自開青春白日映樓臺曲江水滿花千樹
有底忙時不肯來
酬韓侍郎張博士雨後遊曲江見寄
白居易
小園新種紅櫻樹閒繞花行便當遊何必更隨鞍馬
隊衝泥踏雨曲江頭
宣政衙賜百官櫻桃詩張籍
仙果人間都未有今朝忽見下天門捧盤小吏初宣
敇當殿羣臣共拜恩日色遥分廊下坐露芽纔出禁
中園每年種此偏先熟願得千春奉至尊
和水部張員外宣政衙賜百官櫻桃詩
(洪曰一本題作和張水部敕賜櫻桃詩)
漢家舊種明光殿(韓曰洛陽宫殿簿曰漢有明光殿徽音殿又曰顯揚殿前櫻桃六株徽音)
(殿前乾元殿前並三株)炎帝還書本草經(孫曰神農本草云櫻桃味甘主調中益脾胃令)
(人好顔色)豈似滿朝承雨露共看傳賜出青冥香隨翠籠擎
初重(一作到)色照銀盤瀉未停(後漢明帝月夜晏羣臣以赤瑛盤賜櫻桃月下視之)
(盤與桃同色)食罷自知無所報空然慚汗仰皇扄
早春呈水部張十八員外二首
天街小雨潤如酥草色遥看近却無最是一年春好處
絶勝烟柳滿皇都(烟一作花)
莫道官忙身老大即無年少逐春心憑君先到江頭看
柳色如今深未深(今一作金)
送桂州嚴大夫
(孫曰長慶二年四月以嚴謩為御史大夫充桂州觀察使公與白居易張籍皆有詩送其)
(行)
蒼蒼森八桂兹地在湘南(樊曰山海經云桂林八樹在賁隅東注云今番禺也桂林)
(郡因取此以為名居易詩云桂林無瘴氣柏署有清風籍詩云有地多生桂無時不養蠶皆謂此八字一作樹)
(在字一作近一本又作森森八月桂兹樹在湘南)江作青羅帶(補注東坡云退之詩江作青羅)
(帶子厚詩海上羣山似劔鋩子瞻為之對曰繫懣豈無羅帶水割愁還有劔鋩山)山如碧玉篸
(祝曰篸釵篸也梁劉孝威詩金篸臨鬢斜篸與簮同祖舍切)戶多輸翠羽(孫曰翠羽翡翠之羽)
(也)家自種黃甘遠勝登仙去飛鸞不暇驂(祝曰驂駕也暇字一本作)
(假)
奉酬天平馬十二僕射見寄
(孫曰元和十四年三月以馬摠為鄆曹濮等州觀察使十五年七月名其軍為天平軍就)
(加檢校尚書左僕射一本題作奉酬天平馬十二僕射暇日言懷見寄之作)
天平篇什外政事亦無雙威令加徐土儒風被魯邦(樊曰)
(劉夢得天平軍節度使廳壁記惟鄆在春秋為須句之國涉漢為濟東盖禹貢兖州之域宣精在上奎為文宿)
(畫野在下魯為儒邦而曰威令加徐土者禹貢海岱及淮惟徐州而前漢以徐隸臨淮則徐亦魯也徐土魯邦)
(字盖出詩常武閟宫之什云)清為公論重寬得士心降歲晏偏相憶
長謠坐北窗
奉使鎮州行次承天行營奉酬裴司空相公
(孫曰長慶元年七月鎮州衙將王庭湊反自稱留後八月以河東節度使裴度為幽鎮兩)
(道招撫使十月以度為鎮州四面行營都招討使二年二月詔雪庭湊罪以公為宣慰使)
(承天行營節度屯兵處也韓曰公之宣諭鎮州是行也衆皆危之元稹言于穆宗曰韓愈)
(可惜上悔馳詔令毋徑入公卒至賊營麾其衆責之庭湊聽命出牛元翼之圍東坡為公)
(作潮州廟記所謂勇奪三軍之帥者以此)
竄逐三年海上歸(孫曰元和十四年謫潮州十五年召還此云竄逐三年者久之也)逢
公復此著征衣旋吟佳句還鞭馬恨不身先去鳥飛
鎮州路上謹酬裴司空相公重見寄
(注見前篇題下謹酬一本作奉酬)
銜命山東撫亂師(樊曰張籍祭公詩云再使平山東不言謀所臧再使盖謂從伐蔡與此使)
(鎮州也自太行而東皆曰山東猶浙江以南皆曰江南也)日馳三百自嫌遲風霜滿
面無人識何處如今更有詩
和僕射裴相公感恩言志
(孫曰度守司徒淮南節度使同中書門下平章事為李逢吉所間罷為左僕射樊曰裴詩)
(張籍亦有和篇題曰和裴僕射移官言志詩有功成歸聖主位重委羣司之句云)
文武成功後居為百辟師林園窮勝事鐘鼔樂清時(補注)
(詩話云慶歷中西師未解晏元獻為樞密使會大雪置酒西園歐陽永叔賦詩云須憐鐵甲冷徹骨四十餘萬)
(屯邊兵晏曰昔韓愈亦能作言語赴裴度會但云園林窮勝事鐘鼔樂清時不曾如此作閙)擺落遺
高論雕鐫出小詩自然無不可范蠡爾其誰(韓曰史記范蠡事越)
(王句踐既與深謀滅吳報會稽之恥句踐既伯蠡稱大將軍以為大名之下難久居為書辭句踐請從會稽之)
(遊乃與其徒乘舟浮海以行出齊與大夫種書言越王為人長鵛鳥喙可與共患難不可與共樂子何不去)
(其字一本作為)
和僕射裴相公迴朝見寄
(韓曰二詩皆長慶二年作張籍集有酬裴僕射朝回寄韓吏部詩其末云惟應有吏部詩)
(酒每相同謂此韓為吏部在二年四月度罷相為左僕射在六月前詩引范蠡事後詩云)
(公今始暫閒皆罷相時意)
盡瘁年將久(補注詩或盡瘁事國)公今始暫閒事隨憂共減詩與
酒俱還放意機衡外收身矢石間秋臺風日迥正好看
前山
和李相公題蕭家林亭
(樊曰李相公逢吉也蕭氏在唐最盛瑀嵩華復俛寘倣遇凡八葉宰相嵩第在城南布政)
(坊寘第在城南永樂坊見長安志餘無所見)
山公自是林園主(孫曰襄陽記山簡字季倫晉永嘉中為襄陽守峴山南習郁有佳園池簡)
(每臨此池輒大醉而歸名之曰高陽池時有童兒歌曰山公何所往來至高陽池日夕倒載歸酩酊無所知)
歎惜前賢造作時巖洞幽深門盡鎖不因丞相幾人
知
杜相公太清宫十六韻紀事陳誠上李相公因
和
(孫曰杜相公元穎也長慶元年二月拜相李相公逢吉長慶二年六月拜相太清宫玄元)
(皇帝廟也天寶元年正月陳王府參軍田同秀上言玄元降于丹鳳之通衢于是置玄元)
(廟于大寕坊三年改為太清宫每歲十月有事以為常此詩謂長慶二年十月也)
耒耜興姬國(韓曰謂后稷教民稼穡而有天下孫曰后稷以農事開國故云耒耜興姬國也姬周)
(姓)輴欙建夏家(孫曰尸子曰行塗以輴行險以欙輴亦曰毳毳者謂以板置泥上以通行路也)
(欙亦曰梮梮木器也如今轝牀人轝以行也輴欙者盖禹治水所乘之四載也樊曰書益稷載禹曰予乘四載)
(孔子謂水乘舟陸乘車泥乘輴山乘欙輴丑倫切史記漢書並作橇音蕝欙力追切史記作橋漢書作梮音)
(九足切)在功誠可尚于道詎為華(詎豈也樊曰言夏周之祖以功而興詎若唐李)
(氏之先出自玄元于道為華也)象帝威容大(孫曰老子吾不知其誰之子象帝之先此言象帝者)
(即指玄元也)仙宗寶歷賖(賖遠也)衞門羅戟槊(孫曰衞防衞羅列也槊與矟同)
圖壁雜龍蛇(圖畫也)禮樂追尊盛乾坤降福遐四真皆齒
列(樊曰天寶元年親享玄元皇帝于新廟以莊子為南華真人文子為通玄真人列子為冲虛真人庚桑子)
(為洞虛真人是為四真也)二聖亦肩差(樊曰初太清宫成命工于太白山採白石為玄元真像衮)
(冕之服當扆南面玄宗肅宗真容侍立左右皆朱衣朝服)陽月時之首(孫曰爾雅十月謂之陽十)
(月為冬時之首)陰泉氣未牙(牙萌牙也)殿筵鋪水碧(孫曰水碧水玉也碧玉名)庭
炬坼金葩紫極觀忘倦青詞奏不譁噌吰宫夜闢(祝曰噌吰)
(鐘聲相如曰聲噌吰而似鐘二字音錚宏)嘈囐鼓晨撾(祝曰嘈囐鼓聲張衡東都賦奏嚴鼔)
(之嘈囐撾擊也後漢禰衡為漁陽摻撾嘈才高切囐才曷切撾陟瓜切)褻味陳奚取(韓曰禮不)
(敢用常褻味而貴多品所以交于神明之義也味一作服)名香薦孔嘉(孔甚也)垂祥紛
可錄(紛多貌錄一作綠)俾壽浩無涯(孫曰詩俾爾壽而昌)貴相山瞻峻(孫曰)
(貴相貴近之相謂杜也詩崧高維嶽峻極于天維嶽降神生甫及申)清文玉絶瑕(孫曰瑕玉病也)
代工聲問遠(孫曰書天工人其代之工官也)攝事敬恭加(孫曰攝事謂有事于太清)
(宮杜為宰相攝祀事也韓曰新舊志唐初貞觀禮冬至祀昊天上帝于南郊正月祈穀于南郊孟夏雩于南郊)
(明皇定開元禮天寶初遂合祭天地于南郊時神仙道家之說興乃建玄元廟二月辛夘親享玄元廟甲午親)
(享太廟丙申有事于南郊其後遂攝祭南郊薦獻太清宮薦享太廟)皎潔當天月葳蕤捧
日霞(孫曰天日以喻君月霞以喻杜攝事在人主之側)唱妍酬匪麗(匪一作亦)俛仰但
稱嗟
五百家注昌黎文集卷十
