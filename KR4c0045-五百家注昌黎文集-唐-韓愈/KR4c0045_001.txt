五百家注昌黎文集卷一
宋魏仲舉編
賦古詩琴操
感二鳥賦(并序)
(集注公年二十五登進士第時德宗貞元八年至十一年公二十八尚未得仕故是年正)
(月二月三月連上宰相三書宰相趙憬賈耽盧邁皆庸人不能用五月戊辰東歸自潼關)
(出息于河之隂遇有獻白鳥白鸜鵒者感而賦之公進學解云春秋謹嚴左氏浮誇易竒)
(而法詩正而葩下逮莊騷太史所錄子雲相如同工異曲先生之於文可謂閎其中而肆)
(其外矣今其詞賦見於集者四大抵多取騷意此篇蘇子美亦謂其悲激頓挫有騷人之)
(思疑其年壯氣銳欲發其藻章以耀于世蘇語雖少貶然進學解所云不虛矣)
貞元十一年(洪慶善年譜曰按公以大歷三年生至今二十八歲序言自七歲至今二十二年則是二十八)
(歲矣又畫記云貞元甲戌余在京師云云明年出京師至河陽甲戌十年也則是十一年無疑作五年十五年者皆非)
五月戊辰愈東歸(孫曰東歸河陽)癸酉自潼關出(潼關在華隂祝曰左氏以守桃林之)
(塞注桃林在洪農縣東潼關潼音同)息于河之隂時始去京師(補注公羊威九年傳曰京)
(大也師衆也天子之居必以衆大之辭言之)有不遇時之歎行見有籠白烏白鸜
鵒而西去者(樊曰舊史德宗紀貞元十一年六月河陽獻白烏)號於道(號呼也)曰某土
之守某官(孫曰某土州名祝曰諸侯為天子守土曰守書五玉載一巡守是也守音狩一作某土之守臣某禮)
(藻諸侯之於天子曰某土之守臣某)使使者進於天子(祝曰使者將命者也論語使者出下使字疏)
(吏切)東西行者皆避路莫敢正目焉(補注莫敢正目謂不敢仰視也)因竊自悲
幸生天下無事時承先人之遺業(孫曰公父仲卿最知名)不識干戈耒
耜攻守耕穫之勤讀書著文自七歲至今凡二十二年
其行已不敢有愧於道其間居(祝曰間暇也禮記孔子間居音閑)思念
前古當今之故亦僅志其一二大者焉選舉於有司(一有)
(下字)與百千人偕進偕退曾不得名於薦書(嚴有翼曰謂應博學宏辭)
(科試也公三上宰相書云三選於吏部卒無成者是也)齒下士于朝(補注王制孟子皆曰下士)
(禄足以代耕)以仰望天子之光明今是鳥也惟以羽毛之異
(羽上一有其字)非有道德智謀承顧問贊教化者乃反得蒙採
擢薦進(得下一有皆字)光耀如此可以人而不如鳥乎(樊曰禮記大學)
(可以人而不如鳥乎以字一本作為姚鉉本無此八字)故為賦以自悼且明夫遭
時者雖小善必達不遭時者累善無所容焉(補注累善猶衆善也)
其辭曰
吾何歸乎吾將既行而後思誠不足以自存苟有食其
從之出國門而東騖(祝曰騖馳也楚辭歷廣漠兮馳騖選云化龍東騖音務)觸白
日之隆景(韓曰選左太冲詩皓天舒白日靈景耀神州孫曰言時盛暑也)時返顧以流
涕(韓曰騷云忽反顧以流涕兮)念西路之差永(孫曰西路京師所在路一作洛)過潼
關而坐息窺黃流之奔猛(孫曰黃流黃河補注物理論曰河色黃赤象川之流蓋濁)
(也博物志云崑崙出五色雲氣五色流水東南流黃水入中國為河)感二鳥之無知方蒙
恩而入幸(韓曰禰衡鸚鵡賦云矧禽鳥之微物能馴擾以安處眷西路而長懷望故鄉而延佇)惟
進退之殊異(孫曰進謂二鳥退謂已也)增余懷之耿耿彼中心之何
嘉(一作其何憙祝曰憙悦也前漢天子心獨憙憙許吏切)徒外飾焉是逞(焉一作而字)
舍生命之湮阨(祝曰阨限也礙也孟子阨竆而不憫阨音厄後同)曾二鳥之不
如汩東西與南北(祝曰說文汩水流也楚辭汩余若將不及注去貌疾若流水汩音聿又)
(音骨)亘十年以不居(韓曰楚辭汩徂往而不歸亘一作恒以不居一作而下居蔡曰按公祭老)
(成文云吾年十九始來京城歐陽哀辭云貞元三年余始至京師舉進士荅崔立之書云年二十時詣州縣求)
(舉然則公於貞元二年後方舉進士也自貞元二年丙寅至十一年乙亥凡十年矣)辱飽食其有
數(其一作兮)况策名於薦書(補注李陵贈蘇武詩不如及清時策名於天衢策一作榮)時
所好之為賢(蔡曰好音去聲後可以意求之)庸有謂余之非愚(庸寧也)昔
殷之高宗得良弼於宵寐(補注書說命高宗夢得說史記高宗夜夢得聖人名曰說)
(求之野得於傅巖中)孰左右者為之先(孫曰鄒陽曰蟠木根柢輪囷竒離而為萬乘噐者以)
(左右先為之容也一有容字)信天同而神比(蔡曰比毗至切輔也)及時運之未
來或兩求而莫致雖家到而戸說(韓曰騷云衆不可以戶說晉庾亮曰天下)
(之人何可門到戶說說一作曉)秖以招尤而速累(嚴有翼曰累力偽切)蓋上天之
生余亦有期於下地(孫曰期謂欲立功名於世蔡曰書金縢篇用能定爾子孫于下地)
盍求配於古人(蔡曰盍音闔何不也)獨怊悵於無位(祝曰楚辭怊悵而自悲注)
(恨貎孫曰言有其志而無其位不能有為也怊音超)雖得之而不能(一作孤)乃鬼
神之所戲幸年歲之未暮庶無羡於斯類(樊曰歐陽文忠讀李習之)
(幽懷賦以謂翺一時有道而能文者莫若韓愈愈嘗有賦矣不過羡二鳥之光榮歎一飽之無時爾是心使光)
(榮而飽則不復云矣若翺獨不然其賦曰衆囂囂而雜處兮咸歎老而嗟卑視余心之不然兮慮行道之猶非)
(怪神堯以一旅取天下兮後世子孫不能以天下取河北以為憂嗚呼使當時君子皆易其歎老嗟卑之心為)
(翺所憂之心唐之天下豈有亂與亡哉歐陽子之論善矣雖然公不云乎文章之作常發於羈旅草野至王公)
(貴人氣得志滿非性能而好之則不暇以為感二鳥賦蓋所謂發於羈旅草野者使其光榮而飽憂天下之心)
(孰謂公一曰忘耶)
復志賦(并序)
(樊曰公貞元八年擢進士第十一年猶未得仕東歸十二年始佐汴州明年又辭以疾詳)
(夫出處此賦不待講而明矣其句法步驟離騷往往相似補注晁無咎嘗取此賦於變騷)
(而系之曰蓋愈自傷幼學既壯而弗獲思復其志以晉知已欲去未可云)
愈既從隴西公平汴州(隴西公董晉也韓曰晉拜尚書左僕射汴州刺史受命遂行公)
(及劉宗經韋弘景實從之辟公為汴州觀察推官孫曰貞元十二年七月以東都留守董晉為宣武軍節度使)
(平鄧惟恭李廼之亂辟公為其府推官詳見晉行狀中)其明年七月有負薪之疾
(樊曰負薪賤者之稱禮記問庶人之子長曰能負薪矣幼曰未能負薪也又君使士射不能則辭以疾曰某有)
(負薪之憂鄭氏注憂亦作疾孫曰公羊注云大夫病曰犬馬士病曰負薪公病作此賦故云)退休于居
作復志賦其辭曰
居悒悒之無解兮(祝曰悒憂悒說文云不安也選云良增悒悒孫曰無解者無以自解也)
(悒音邑解一作辭)獨長思而永歎(祝曰永歎長息也詩况也永歎樊曰騷云心鬱鬱之憂思)
(兮獨永歎乎增傷歎音灘)豈朝食之不飽兮寧冬裘之不完昔余
之既有知兮(補注既有知謂稍長也)誠坎軻而艱難(祝曰坎軻不平易貌喻不)
(得志選坎軻多苦辛軻枯我切坎或作轗)當歲行之未復兮從伯氏以南
遷(孫曰歲行十二年而一復大歴十二年公從兄會南遷韶州時年十歲故云歲行未復也伯氏兄稱詩伯)
(氏吹塤仲氏吹箎)凌大江之驚波兮過洞庭之漫漫(蔡曰按唐地理志洞)
(庭在岳州巴陵縣郭璞注山海經云洞庭地穴湖水廣圓五百餘里日月若出沒於其中祝曰漫漫大水貌選)
(歸海流漫漫漫謨官切)至曲江而乃息兮(蔡曰唐地理志韶州治曲江縣)逾南紀
之連山(韓曰唐一行以天下山河之象存乎兩戒分南北紀韶在南紀之外焉孫曰詩滔滔江漢南國)
(之紀南紀猶言南方也逾南紀之連山謂盡南方之山言遠也補注南紀字杜詩多用如南紀風濤壯南紀阻)
(歸楫相國生南紀之類)嗟日月其幾何兮(孫曰言至韶未幾也)携孤嫠而北
旋(補注携挈也孤謂孤兒嫠謂寡婦左氏傳云莒子殺其夫已為嫠婦孫曰謂會卒於韶州公從嫂婦葬河)
(陽携戶圭切嫠音釐蔡曰旋以宣切還也)值中原之有事兮將就食於江
之南(樊曰公遭值梁崇義李希烈朱泚之亂中原騷然乃避地江南孫曰公嘗居宣城一作江南無之)
(字蔡曰建中二年成德魏博山南平盧節度相繼稱亂三年王武俊李希烈反四年涇原姚令言犯京師德宗)
(幸奉天朱泚犯奉天興元元年李懷光反如梁州貞元元年公以中原多故避地江左祭嫂鄭夫人云既克反)
(葬遭時艱難百口偕行避地江濆正謂此也)始專專於講習兮非古訓為無
所用其心(古一作詁)窺前靈之逸迹兮(靈一作修)超孤舉而幽尋
既識路又疾驅兮孰知余力之不任(堪也音壬)考古人之所
佩兮閱時俗之所服(韓曰騷云謇吾法夫前修兮非世俗之所服孫曰服亦佩也考古之)
(所佩與時之所服言當世之士不及古人遠矣惟巳可庶幾古人也)忽忘身而不肖兮(樊曰)
(騷云忽忘身之貧賤而一作之非是)謂青紫其可拾(韓曰夏侯勝謂諸生曰經術苟明取)
(青紫如俯拾地芥耳補注梁劉孝標辨命論曰視韓彭之豹變謂鷙猛致人爵見張桓之朱紱謂明經拾青紫)
(豈知有力者運之而趍乎公此語事本夏侯勝傳而意取劉孝標論)自知者為明兮(孫曰老子)
(知人者知自知者明為明一作不明)故吾之所以為惑(唐曰言自知者為明而吾不能自知)
(故惑也吾下一有志字)擇吉日余西征兮(韓曰騷云歷吉日乎吾將行)亦既造
夫京師(孫曰京師在西故云西征公貞元二年自宣城至京師既一作冀)君之門不可
逕而入兮(逕一作徑)遂從試於有司惟名利之都府兮(孫曰言京)
(師特名利之都會也補注史記張儀傳曰争名者於朝争利者於市今三川周室天下之朝市也此用其意)
羌衆人之所馳(韓曰羌乃也騷云羌衆人之所仇羌驅羊切作差非所馳一作所恃一作四)
(馳)競乘時而射勢兮(補注班彪曰乘時射利商人之功此借用其語以譏世也一本作)
(射利兮又一作附勢兮)紛變化其難推全純愚以靖處兮(靖一作自)將
與彼而異宜(孫曰彼謂乘時射勢之人)欲奔走以及事兮顧初心而
自非朝馳騖乎書林兮夕翺翔乎藝苑(韓曰楊雄長楊賦云并包書林)
(劇秦美新云發祕府覧書林遥集乎文雅之囿翺翔乎禮樂之場班固賓戲云真婆娑乎藝術之場休息乎篇)
(籍之囿樊曰騷云朝馳騖乎江臯夕弭節乎北渚)諒却步以圖前兮(蔡曰却去約切退也)
(家語儒行篇是猶郤步而欲求及前人不可得也前漢劉向傳猶郤行而求及前人也)不浸近而
逾遠(樊曰騷云不□近兮愈疏)哀白日之不與吾謀兮至今十年其
猶初(韓曰騷云至今九年而不復)豈不登名於一科兮(補注貞元八年公登第)
曾不補其遺餘(遺一作逋)進既不獲其志願兮退將遁而窮
居(樊曰騷云進不入以離尤兮退將復修吾初服)排國門而東出兮(孫曰貞元十一年公)
(東歸)嗟余行之舒舒(嗟一作慨)時憑高以廻顧兮涕泣下而交
如(蔡曰易大有卦厥孚交如)戾洛師而悵望兮(孫曰戾止也詩我客戾止洛師洛陽也)
(戾音荔)聊浮遊以躊躇(祝曰莊子聖人躊躇以興事注從容也韓曰騷云聊浮遊以逍遥)
(躊音疇躇音除)假火龜以視兆兮(火一作大)求幽貞之所廬(補注幽貞隱者)
(易幽人貞吉廬寄也曹植節遊賦曰非吾人之所廬韓曰顔延年拜陵廟詩幼壯困孤介未暮謝幽貞樊曰騷)
(云求榘矱之所同)甘潛伏以老死兮不顯著其名譽(祝曰譽美稱也易括)
(囊無咎無譽音歟)非夫子之洵美兮(樊曰夫子謂董晉也孫曰詩洵美且都洵信也)吾
何為乎浚之都(樊曰浚之都汴州也祝曰詩在浚之都浚音竣蔡曰公貞元二年丙寅始自)
(江南入京師十一年乙亥春三上宰相書不遇夏東歸秋至洛陽十三年丙子秋從董晉入汴州晉辟署試校)
(書郎為汴宋濠穎泗州觀察推官凡十餘年矣故上云至今十年其猶初)小人之懷惠兮(蔡曰)
(論語里仁篇文)猶知獻其至愚固余異於牛馬兮(固一作顧)寧止乎
飲水而求芻伏門下而默默兮竟歲年以康娛(竟一作卒)時
乘間以獲進兮(蔡曰乘間下音閑暇也又居莧切空隙也楚辭九章篇願乘間而自察)顔
垂歡而愉愉仰盛德以安窮兮又何忠之能輸(韓曰騷云又何)
(芳之能秪)昔余之約吾心兮誰無施而有獲(樊曰騷云孰無施而有報兮孰)
(不實而有獲)嫉貪佞之洿濁兮(祝曰說文洿濁水不流孟子數罟不入洿池洿注胡切)
曰吾其既勞而後食(蔡曰禮記儒行篇先勞而後禄不亦易禄乎)懲此志之
不修兮愛此言之不可忘(韓曰騷云證此言之不可聊)情怊悵以自
失兮(蔡曰楚辭七諫篇情怊悵而自悲)心無歸而茫茫(而一作之者非)苟不内
得其如斯兮孰與不食而高翔抱關之阨陋兮(韓曰孟子抱關)
(擊拆注抱關擊拆監門之職也祝曰阨與隘同音左氏所過又阨一作厄)有肆志之陽陽
(補注詩君子陽陽注陽陽無所用其心也或曰當作揚揚言抱關擊拆士之賤者猶揚揚自得如晏子之御擁)
(大蓋策駟馬意氣揚揚也事見史記)伊尹之樂於畎畝兮(補注孟子曰伊尹耕於有莘之)
(野湯使人以幣聘之曰我豈若處畎畝之中由是以樂堯舜之道哉)焉富貴之能當(祝曰焉何)
(也詩焉得諼草音於虔切)恐誓言之不固兮(孫曰誓言即上所云嫉貪佞之洿濁兮曰吾其)
(既勞而後食也樊曰騷云恐導言之不固)斯自誦以成章(誦一作訟)往者不可復
兮(者下一有之字)冀來今之可望(韓曰騷云往者不可及兮來者不可待祝曰望相望也詩)
(萬民所望音忘)
閔已賦
(補注公嘗佐董晉于汴未幾晉薨尋佐張建封于徐建封又薨罷去居洛此其所以賦閔)
(已也其辭云恒未安而既危指此晁無咎嘗取此賦於續楚詞而系之曰愈才高數黜官)
(頗自傷其不遇故云就水草以休息兮恒未安而既危君子有失其所兮小人有得其時)
(蓋思古人靜俟之義以自堅其志終之於無悶云)
余悲不及古之人兮伊時勢而則然(韓曰楚辭哀時命章云哀時命之不)
(及古人兮夫何予生之不遭時一本無而字)獨閔閔其曷已兮(補注曰左傳王使富辛與)
(石張如晉請城成周曰閔閔焉如農夫之望歲注云閔憂貎一作悶悶)憑文章以自宣昔
顔氏之庶幾兮(孫曰易顔氏之子其殆庶幾乎)在隱約而平寬(韓曰楚辭居處)
(愁以隱約兮注謂隱身守約也補注選魏文帝典論云文王幽而演易不以隱約而不務)固哲人之
細事兮夫子乃嗟嘆其賢(孫曰論語子曰賢哉回也一簞食一瓢飲在陋巷人不堪)
(其憂回也不改其樂)惡飲食乎陋巷兮(惡烏各切)亦足以頤神而保年
有至聖而為之依歸兮又何苦不自得於艱難(集注蘇内翰為)
(膠西守孔宗翰作顔樂亭詩其序有曰昔夫子以簞食瓢飲賢顔子而韓子乃以為哲人之細事何哉蘇子曰)
(古之觀人也必於其小焉觀之其大者容有偽焉人能碎千金之璧不能無失聲於破釡能搏猛虎不能無變)
(色於蜂蠆孰知簞食瓢飲之為哲人大事乎司馬温公又曰子曕論韓愈以在隱約而平寬為哲人之細事以)
(為君子於人必於其小觀焉光謂韓子以三書秪宰相求官與于襄陽書求朝夕芻米僕賃之資又好悦人以)
(誌詔而受其金其戚戚於貧賤如此烏知顔子之所為哉司馬蘇氏之論當矣雖然退之嘗荅李習之書曰孔)
(子稱顔回一簞食一瓢飲人不堪其憂回也不改其樂彼人者有聖者為之依歸而又有簞食瓢飲足以不死其不憂而)
(樂也豈不易哉若僕無所依歸無簞食瓢飲無所取資則餓而死不亦難乎而此賦又云爾蓋閔已之不若也東坡温國)
(獨謂其不然要為顔子言之爾)曰余昏昏其無類兮(孫曰類謂朋類曰一作粤)望夫人
其已還(蔡曰夫音符語辭補注謂望顏子也還一作遠)行舟楫而不識四方兮涉大
水之漫漫(孫曰以水為喻也言無所依歸若涉大水不知所從)勤祖先之所貽兮勉汲
汲於前修之言(韓曰騷云不量鑿而正枘兮固前修以𦵔醢注前修前世修名之人也)雖舉足
以蹈道兮(補注蹈通字本穀梁傳云蹈道則未也)哀與我者為誰(與許也)衆皆捨
而已用兮忽自惑其是非下土茫茫其廣大兮余豈不
知其可懷(豈或作壹)就水草以休息兮恒未安而既危(孫曰汴徐)
(二府皆遭亂以去故云)久拳拳其何故兮亦天命之所宜(所一作本)惟
否泰之相極兮(惟字作憶者非)咸一得而一違君子有失其所
兮小人有得其時聊固守以靜俟兮誠不及古之人兮
其焉悲(焉於虔切人下一無兮字)
别知賦送楊儀之
(韓曰公以御史言旱饑得罪黜為連之陽山令連在唐屬湖南道時楊儀之以湖南支使)
(來公為此賦以别之集中又有序送焉蔡曰按唐書宰相世系儀之者楊凝之子時儀之)
(伯父憑以御史中丞為湖南觀察使儀之為府中從事以使事至陽山公與之相見迨歸)
(使府也作序送之又作此賦時貞元二十年也)
余取友於天下(蔡曰孟子離婁篇尹公之他端人也其取友必端矣)將歲行之兩
周(孫曰周謂十二年蔡曰公自興元元年甲子以中原多故避地江南至貞元十九年癸未凡二十年矣故)
(云兩周)下何深之不即上何高之不求紛擾擾而既多(趙本)
(作伊紛擾而既多)咸喜能而好修(蔡曰好音去聲楚辭騷經紛吾既有此内美兮又重之以)
(修能余獨好修以為常汝何博謇而好修苟中情其好修皆言好自修潔也)寧安顯而獨裕
顧阨窮而共愁(窮一作塞)惟知心而難得斯百一而為收(百一)
(或作一旦)歲癸未而遷逐(蔡曰貞元十九年歲在癸未公時年三十六歲以御史言事冬貶連)
(州陽山縣令)侣蟲蛇於海陬(祝曰陬版隅也前漢吳奔壁東南陬將侯切)遇夫人
之來使(蔡曰夫音符語辭使去聲將命者唐曰儀之楊憑客憑時觀察湖南而儀之為支使連為湖南)
(屬州陽山為連屬縣故來)闢公館以羅羞索微言於亂志(蔡曰前漢藝文志昔)
(仲尼沒而微言絶注微妙之言耳孫曰公自謂遷謫志思憂亂也)發孤笑於羣憂物何
深而不考理何隱而不抽(理一作情一作事)始參差以異序(蔡曰)
(參差上楚簮切下楚宜切又楚佳切不齊也)卒瀾漫而同流(祝曰瀾漫大水也上即肝切下)
(莫半切瀾一作㦨非)何此歡之不可恃遂駕馬以廻輈(祝曰輈車轅也詩五)
(楘梁輈補注文意謂儀之訖事而反輈張流切遂一作卒)山磝磝其相軋(祝曰爾雅山多)
(小石曰磝孫曰磝山高貌五交切)樹蓊蓊其相摎(祝曰蓊蓊木茂也前漢觀衆木之蓊薆摎)
(絞也儀禮殤之經者不摎垂注不絞其帶之垂者補注杜詩古木巃嵸枝相摎蓊音翁又烏孔切摎居由切)
雨浪浪其不止(祝曰浪浪流貌楚辭霑余襟之浪浪並音琅)雲浩浩其常浮
(補注江淹别賦云風蕭蕭而異響雲漫漫兮竒色公此頗效其體二其字趙本並作而)知來者不
可以數(孫曰來者謂儀之蔡曰楚辭哀時命篇倈者不可與期韓曰淵明歸去來詞知來者之可追祝)
(曰數頻也論語朋友數斯疎矣數音朔者下一有之以字一作比)哀去此以無由(孫曰公自)
(言何由可以去此)倚郭郛而掩涕空盡日以遲留
元和聖德詩(并序)
(樊曰憲宗新舊紀永貞元年八月即位其月劔南西川節度使韋臯卒行軍司馬劉闢自)
(稱留後元和元年正月長武城使高崇文為左神策行營節度使討闢三月崇文克梓州)
(六月及闢戰鹿頭柵敗之九月克成都十月闢伏誅二年正月已丑朝獻于太清宫庚寅)
(朝享於太廟辛卯祀昊天上帝於郊丘還宫大赦天下此詩正與舊紀合憲宗平夏平江)
(東平澤潞平蔡平淄青而平蜀平蔡之功尤卓卓在人耳目者以公此詩及平淮西碑學)
(者爭誦之習且熟故也補注穆伯長曰韓元和聖德詩平淮西碑柳雅章之類皆辭嚴)
(義偉制作如經能崒然聳唐德於盛漢之表筆墨間錄云此序乃司馬遷之文非相如文)
(也蔡曰憲宗元和元年夏六月公自陽山令召還權知國子博士冬十月會擒劉闢其明)
(年春正月分教東都生乃賦是詩以獻)
臣愈頓首再拜言曰臣伏見皇帝陛下即位以來誅流
姦臣朝廷清明無有欺蔽(孫曰永貞元年八月庚子憲宗即位壬寅貶右散騎常侍)
(王伾為開州司馬前戶部侍郎度支鹽鐵轉運使王叔文為渝州司戶九月貶韓泰等為諸州刺史十一月貶)
(中書侍郎平章事韋執誼為崖州司戶誅流姦臣謂此也)外斬楊惠琳劉闢以收夏
蜀(孫曰永貞元年八月夏綏銀節度韓全義入朝以其甥楊惠琳知留後宰相杜黃裳以全義出征無功驕)
(蹇不遜十一月以全義為太子少保致仕以右驍騎將軍李□為節度使惠琳勒兵拒之元和元年三月詔河)
(東天德等軍合擊惠琳辛已夏州兵馬使張承金斬惠琳以降此謂收夏也收蜀事見題注)東定青
徐積年之叛(孫曰元和元年閏六月平盧節度使李師古卒弟師道總軍務久之而朝命不至或)
(請出兵掠四境高沐止之請輸兩税行鹽法遣使相繼奉表詣京師八月詔以師道為平盧留後此謂定青也)
(貞元十六年五月徐帥張建封卒子愔自為留後朝廷命杜佑討之不克元和元年愔有疾上表請代十一月)
(召愔為工部尚書此定徐也)海内怖駭(祝曰怖駭惶懼也選諭巴蜀檄單于怖駭怖普故切駭)
(侯楷切)不敢違越郊天告廟(見題注)神靈歡喜風雨明晦(蔡曰)
(左氏傳昭公一年天有六氣隂陽風雨晦明也)無不從順太平之期適當今日
臣蒙被恩澤日與羣臣序立紫宸殿下(韓曰順宗時朝羣臣於紫宸門)
(一本作殿陛下)親望穆穆之光(孫曰禮記天子穆穆諸侯皇皇穆穆威儀多貌)况其
職業(况一作而)又在以經籍教導國子(補注元和元年六月公自江陵召入為國)
(子博士)誠宜率先作歌詩以稱道盛德不可以辭語淺薄
不足以自效為解(洪慶善辯證曰此序云不足以自效為解或以解為辭警動百姓耳目或)
(以警為驚詩曰血人于牙或以人為入之類皆流俗妄改)輙依古作四言元和聖德
詩一篇凡千有二十四字指事實錄(揚子重黎篇太史遷曰實錄)具
載明天子文武神聖以警動百姓耳目傳示無極其詩
曰
皇帝即祚(補注祚位也谷永傳曰陛下踐至尊之祚為天下主)物無違拒曰暘而
暘曰雨而雨(蔡曰尚書洪範篇八庶徵曰雨曰暘曰肅時雨若曰乂時暘若)維是元年
有盗在夏欲覆其州以踵近武(孫曰踵繼也武迹也韓曰先是德宗建中間李)
(希烈朱泚等反至是楊惠琳劉闢繼踵而起焉趙本近作其)皇帝曰嘻(孫曰噫嘻歎辭嘻許其)
(切)豈不在我負鄙為艱(孫曰負恃邊鄙也)縱則不可出師征之
其衆十旅(孫曰五百人為旅十旅二萬五千人)軍其城下告以福禍腹敗
枝披不敢保聚擲首陴外(陴城上女墻祝曰左氏衛人登陴音脾)降幡夜
豎(祝曰降伏也詩我心則降孫曰謂承金斬惠琳也豎立也降戶江切)疆外之險莫過
蜀土韋臯去鎮劉闢守後血人于牙不肯吐口(韓曰傳言闢嘗)
(病見闢疾者必以手行入其口闢輙裂食之其狼惡之狀如此)開庫啗士(祝曰說文㗖食也史記往)
(說秦將㗖以利徒濫切又徒敢切)曰隨所取汝張汝弓(補注詩吉日既張我弓既挾我)
(矢)汝伐汝鼓(孫曰春秋傳云伐鼓于社伐擊也補注詩采芑伐鼓淵淵振旅闐闐一本伐作擊)
汝為表書求我帥汝(韓曰傳言闢守後務諷諸將徼旄節)事始上聞在列
咸怒皇帝曰然嗟遠士女苟附而安則且付與讀命於
庭(讀一作續)出節少府(補注唐百官志云符寶郎凡命將遣使皆賜旌節旌以顓賞節以顓殺蔡)
(曰按唐志少府監掌供百官儀物)朝發京師夕至其部(孫曰闢既自為留後上初嗣位)
(未能討是歲十二月以闢為西川節度副使知節度事)闢喜謂黨汝振而伍蜀可
全有此不當受(孫曰闢既得旌節志益驕求兼三川上不許)萬牛臠䏑(祝曰臠切)
(也莊子不敢食一臠䏑與炙同廣韻引周書始燔肉為炙又禮記母嘬炙臠力轉切䏑之夜切或曰即胾字)
(側吏切)萬甕行酒以錦纏股以紅帕首(廣韻帕額首飾也補注實錄曰禹會)
(塗山之夕大風雷震有甲步卒千餘人其不被甲者以紅綃帕抹其額自此遂為軍容之服帕音麥)有
恇其兇(恇怯也音匡一作脅)有餌其誘(補注黃石公記曰芳餌之下必有懸魚重賞之下必)
(有死夫詩意取此)其出穰穰(祝曰詩降福穰穰注衆也如羊切)隊以萬數(祝曰數計)
(也周禮各數其閶之衆寡所矩切)遂劫東川遂據城阻(孫曰上既不許闢三川元和元)
(年正月闢遂發兵圍東川節度使李康於梓州欲以同幕盧文若為東川節度使因䧟梓州降李康)皇帝
曰嗟其又可許爰命崇文分卒禁禦(孫曰初上欲討闢而重於用兵宰相)
(杜黃裳薦神策軍使高崇文可用元和元年正月命崇文將步騎五千為前軍神策京師行營兵馬使李元奕)
(將步騎二千為次軍與山南西道節度嚴礪同討闢甲午崇文出斜谷元奕出駱谷同趍梓州三月克之)有
安其驅無暴我野日行三十(孫曰賈捐之傳云吉行五十里師行三十里)徐
辟其右(辟毗亦切本亦作壁壁壘也)闢黨聚謀鹿頭是守(孫曰六月闢城鹿頭)
(關連八柵屯兵萬餘人以拒崇文崇文擊敗之闢置柵於關東萬勝堆崇文遣騎將高霞寓攻奪之下瞰關城)
(凡八戰皆捷韓曰鹿頭山南距成都百五十里)崇文奉詔進退規矩(規一作合)戰不
貪殺擒不濫數四方節度整兵頓馬上章乞討俟命起
坐皇帝曰嘉(一作嘻)無汝煩苦荆并洎梁(孫曰荆謂荆南節度使裴均并)
(謂河東節度使嚴綏梁謂山南西道節度使嚴礪也)在國門戸(韓曰晉史西陵國之西門言其要害)
(也)出師三千各選爾醜(補注醜類也)四軍齊作(孫曰四軍即謂荆并梁及)
(崇文之師也)殷其如阜(祝曰詩殷其雷注殷轟聲也孫曰殷安也詩如崗如阜釋名土山曰阜殷)
(音隱殷其一作其殷趙作殷殷)或拔其角(拔一作披)或脱其距(祝曰距雞距史記投石超)
(距距其吕切)長驅洋洋無有齟齬(祝曰前漢齟者齒不正也說文齟齬不相值也選或)
(齟齬而不安上牀吕切又壯所切下音語)八月壬午闢棄城走載妻與妾包
裹稚乳是日崇文(孫曰壬午八月二十二日)入處其宇分散逐捕搜
原剔藪闢窮見窘無地自處俯視大江不見洲渚遂自
顛倒若杵投臼取之江中(孫曰九月崇文克成都闢與盧文若帥數十騎西奔吐蕃)
(高霞寓等追之及於羊灌田闢赴江不死擒之崇文遂入自城都)枷脰械手(祝曰脰項也周禮大)
(體短脰音豆)婦女纍纍(祝曰纍索也禮記纍纍乎端如貫珠纍力追切)啼哭拜叩來
獻闕下以告廟社周示城市(韓曰新史闢走自投水不能死騎將&KR1073;定進擒之檻)
(車送京師獻廟社徇于市)咸使觀覩解脱攣索(祝曰攣係也易有孚攣如力全切)夾
以砧斧婉婉弱子(婉順也音宛)赤立傴僂(傴僂曲躬貌祝曰莊子一命而傴再)
(命而僂傴於武切僂音縷)牽頭曳足先斷腰膂次及其徒體骸撑
拄(韓曰傳云斬于城西南獨柳樹下子超郎等九人與部將崔綱以次誅祝曰說文撑□拄也拄從旁指也)
(古樂府死人骸骨相撑拄上抽庚切下冢庾切)末乃取闢駭汗如雨(一作瀉)揮
刀紛紜爭切膾脯(樊曰此詩蘇黃門獨謂不然且曰此特憲宗命崇文誅一劉闢爾其言闢)
(棄城走爭切膾脯何其𤨏屑之甚謂之造語工則可謂之得雅體未也詩載文王伐崇武王伐紂固自有體退)
(之獨不到此邪亦其少年所為文也按公時年四十不可謂少大抵德不足則夸憲宗功烈固偉比文武則有)
(間矣王荆公嘗論詩曰周頌之詞約約所以為嚴盛德故也魯頌之詞侈侈所以為夸德不足故也是詩也其)
(亦魯頌之謂歟一本切字作)優賞將吏扶珪綴組帛堆其家粟塞
其庾(一作倉庾)哀憐陣殁廪給孤寡贈官封墓周匝宏溥(祝曰)
(周匝徧也選屯衛周匝匝作荅切)經戰伐地寬免租簿施令酬功急疾
如火(韓曰十月減劔南東西川山南西道今歲賦釋脅從將吏葬陣亡者廩其家五歲賜文武官勲爵)
天地中間莫不順序魏幽恒青東盡海浦南至徐蔡(孫曰)
(魏謂魏博節度幽謂幽州盧龍節度恒謂成德軍節度青謂淄青平盧節度徐謂武寧軍節度蔡謂彰義軍節)
(度)區外殊族(孫曰區外方外也殊族諸裔也蔡曰按唐地理志魏州魏郡今大名府幽州范陽郡)
(今燕山府鎮州常山郡今真定府青州北海郡也魏則田季安幽則劉濟恒則王士真青則李師道徐則張愔)
(蔡則吳少誠此皆一時□鎮之國也)烜威赫德(祝曰烜赫光明也詩赫兮烜兮烜許遠切趙作恒)
(威報德)踧踖蹈舞(補注踧踖恭敬貌論語踧踖如也詩曰手之舞之足之蹈之謂舉手而舞身動)
(足而蹈地也)掉棄兵革(掉擲也徒弔切)私習簋簠(孫曰簋簠禮噐簋受㪷二升内圓而)
(外方以竹為之)來請來覲(孫曰請亦覲也漢時諸侯奉朝請是也)十百其耦(耦謂朋類)
(韓曰詩十千維耦趙作其數)皇帝曰吁伯父叔舅(孫曰謂當時藩鎮諸帥也禮記天子)
(之吏天子同姓謂之伯父異姓謂之伯舅九州之牧天子同姓謂之叔父異姓謂之叔舅)各安爾位
訓厥甿畮(祝曰周禮不易之地家百畮與畝同)正月元日初見宗祖(元和二年)
(詳見題注)躬執百禮登降拜俯薦饗新宫(孫曰新宫順宗室一作饗于閟宫)
視瞻梁梠(梠楣也祝曰桷端連綿木名選㮰梠緣邊孫曰說文云梠者楣也梠音吕)慼見容
色淚落入爼侍祠之臣助我惻楚乃以上辛(補注哀元年穀梁傳)
(曰郊自正月至于三月郊之時也我以十二月下辛卜正月上辛如不從則以正月下辛卜二月上辛如不從)
(則以二月下辛卜三月上辛如不從則不郊矣禮記郊特牲郊之用辛也注云用辛日者凡為人君當齋戒自)
(新耳)於郊用牡(孫曰是月辛卯有事於南郊牡牛也)除于國南(孫曰除治也周禮祭天於)
(圓丘在國之南)鱗筍毛簴(孫曰筍簴所以垂鐘磬也横曰筍飾以鱗屬植曰簴飾以羸屬祝曰周禮)
(梓人為筍簴筍思尹切亦作簨簴國許切又音巨)廬幕周施開揭磊砢(祝曰說文揭高)
(舉也詩西柄之揭磊砢石縱横貌選金玉磊砢揭音羯又桀揭二音磊音傀砢魯可切)獸盾騰挐
(孫曰盾以木為之而畫龍文相合載之以蔽馬祝曰用以蔽身詩龍盾之合挐說文云牽引也楚辭殽亂兮紛)
(拏盾順允切拏女加切)圓壇帖妥(韓曰禮圓丘象天圓丘即圓壇也補注賀循上郊壇制度曰漢)
(舊儀南郊圓壇八陛於宫南七里)天兵四羅(韓曰長楊賦天兵四臨幽都先如注稱天者重其威)
(也)旗常妸娜(孫曰周禮交龍為旗日月為常補注妸娜美貎曹植曰華容妸娜上哥可切下即)
(可切旗一作旂)駕龍十二(孫曰周禮馬八尺以上為龍天子之駕馬十有二閑)魚魚雅雅
(韓曰雅雅字見晉史劉惔傳洛中雅雅有三嘏魚魚字未詳要亦車駕整肅之意)宵昇于丘(韓曰)
(圓丘也)奠璧獻斝(孫曰奠薦也斝玉爵也禮記夏后氏以醆商以斝周以爵)衆樂驚作
轟豗融冶(祝曰轟羣車聲選轟轟闐闐豗相擊也選磊匌匌而相豗孫曰融冶樂聲轟呼宏切豗)
(音灰)柴燄噓呵(韓曰柴燔柴嘘呵火氣)高靈下墮(孫曰高靈謂天神之有靈者)羣
星從坐(從才用切)錯落侈哆(錯落縱横分布貎韓曰西都賦隋侯明月錯落其間祝曰說文)
(哆張口也詩哆兮侈兮注大貌哆丁可切又昌者切)日君月妃(韓曰禮記君之與后猶日之與)
(月補注前漢李尋傳日者衆陽之宗輝光所燭萬物同晷人君之表也唐楊烱渾天儀賦月也者羣隂之紀上)
(天之使異姓之王侯妃之事)煥赫婐㛂(祝曰婐㛂身弱好貌樂府珠佩婐㛂戲金闕孫曰煥赫謂)
(日君婐㛂謂月妃婐烏果切㛂趙本五果切)瀆鬼濛鴻(孫曰瀆四瀆之神濛鴻廣大貎祝曰選濛)
(鴻沆茫上莫孔切下胡孔切)嶽祗嶪峩(孫曰嶽祗四嶽之神嶪峩山高貎祝曰後漢增槃嶪峩)
(嶪音業峩音我)飫羶燎薌(孫曰飫厭也羶羊臭燎焚也薌穀氣祝曰禮既奠然後&KR2130;蕭合羶薌一)
(作飫沃羶薌薌又一作香)産祥降嘏(孫曰嘏福也詩天錫公純嘏)鳳凰應奏舒翼
自拊(孫曰書蕭韶九成鳳凰來儀應奏應樂章而至也舒展也拊擊也蔡曰帝王世紀帝嚳擊磬鳳凰舒)
(翼而舞)赤鱗黃龍(孫曰赤鱗黃龍皆王者之瑞漢宣帝時黃龍見廣漢郡因是改元黃龍是也)
逶陀結紏(孫曰逶陀結紏容與之貌逶於為切陀徒河切逶一作委又一作頽陀與迤通用)卿
士庶人黃童白叟踊躍嘆呀(呀張口貌祝曰選含利呀呀虚加切又音牙)失
喜噎嘔(噎嘔食窒而吐也祝曰噎食塞也詩中心如噎嘔吐也左氏吾伏弢嘔血噎一結切嘔烏后切)
乾清坤夷境落褰舉帝車廻來日正當午幸丹鳳門大
赦天下(孫曰南郊禮畢是日幸丹鳳門大赦天下)滌濯剗磢(韓曰剗削也平也詩勿剗勿敗)
(磢瓦石洗物祝曰選飛澇相磢剗楚簡切磢初兩切又此兩切剗一作刺磢一作摤)磨滅瑕垢
(磨滌也)續功臣嗣拔賢任耇(補注耇謂老成舊德之人書曰今冲子嗣則無遺壽耇)
孩養無告仁滂施厚(孫曰大赦賜文武官勲爵文宣公二王後三恪公主諸王一子官高)
(栗帛羊酒加版授施字從去聲)皇帝神聖通達先古(一作今古一作通今達古)聽聰
視明(補注書視遠惟明聽德惟聰一作視聽聰明)一似堯禹(洪曰蓋取禮記一似重有憂者)
(魯直云退之文老杜詩無一字無來處後人讀書少故謂韓杜自作此語耳)生知法式動得
理所天錫皇帝為天下主并包畜養無異細鉅(異别異)億
載萬年(孫曰十萬為億)敢有違者皇帝儉勤盥濯陶瓦(孫曰盥濯以陶)
(瓦之噐言其儉也韓曰禮記噐用陶匏)斥遣浮華好此綈紵(補注綈厚繒也漢文帝身)
(衣弋綈紵布也綈音題)敕戒四方侈則有咎天錫皇帝多麥與黍
無召水旱耗于雀鼠(耗于一作無耗)億載萬年有富無窶(韓曰詩終)
(窶且貧窶亦貧也羣羽切一作富有貧窶)皇帝正直别白善否擅命而狂
既翦既去(去除也祝曰周禮去其滛怠與其竒衺之民丘吕切)盡逐羣姦靡有遺
侣(注已見上)天錫皇帝龐臣碩輔博問遐觀以置左右(補注商書)
(置諸左右趙云作左右非上已有左右字)億載萬年無敢余侮(余一作有)皇帝大
孝慈祥悌友怡怡愉愉奉太皇后(孫曰憲宗母昭憲皇太后王氏)浹于
族親濡及九有天錫皇帝與天齊夀登兹太平無怠永
久億載萬年為父為母博士臣愈職是訓詁(孫曰職主也爾雅有)
(釋詁釋訓釋詁者釋古今之異辭釋訓者辨物之形貎訓詁即歌詩也)作為歌詩以配吉
甫(韓曰詩之嵩高烝民韓奕江漢皆尹吉甫美宣王作公今為此詩亦以吉甫自比也)
琴操十首(并序)
(韓曰按琴操十有二公取其十如下所作是也惟水仙懷陵操乃伯牙所作公削之為之)
(詞者十事各注于下唐子西云琴操非古詩非騷詞惟退之為得體退之琴操柳子厚不)
(能作也孫曰風俗通云凡琴曲憂愁而作命之曰操操者言困阨窮廹猶不失其操也)
將歸操孔子之趙聞殺竇鳴犢作
(孫曰史記孔子將西見趙簡子至河聞竇鳴犢舜華之死臨河歎曰美哉水洋洋乎丘之)
(不濟此命也夫子貢曰敢問何謂也孔子曰竇鳴犢舜華國之賢大夫也簡子未得志之)
(時須此兩人而後從政丘聞之也刳胎殺夭則麒麟不至竭澤而漁則蛟龍不遊何則君)
(子諱傷其類也鳥獸之於不義尚知避之而况丘乎乃還孔叢子曰孔子既還乃為操曰)
(翺翔子衛復我舊居從吾所好其樂只且策蔡曰按竇鳴犢孔叢子作鳴犢竇犫戰國)
(作鳴犢鐸犫新序作犢犫鐸鳴或又作鳴鐸竇犫諸說不同未知孰是)
狄之水兮(唐曰狄水名古琴操云狄水深兮風揚波船楫顛倒更相加歸來歸來胡為斯一本作)
(狄水深兮一作秋之水兮作秋恐誤)其色幽幽我將濟兮不得其由涉其
淺兮石囓我足(祝曰囓噬也禮記母囓骨五結切)乘其深兮龍入我舟
我濟而悔兮將安歸尤歸乎歸乎無與石鬭兮無應龍
求
猗蘭操孔子傷不逄時作
(韓曰猗蘭操者孔子所作也孔子歷聘諸侯莫能用自衛反魯隱谷之中見香蘭獨茂喟)
(然嘆曰夫蘭為王者香今乃獨茂與衆草為伍乃止車援琴鼓之自傷不逄時託辭於香)
(蘭云見古琴操孫曰古琴操云習習谷風以其所隂以雨之子于歸遠送于野何彼蒼天不得)
(逍遥九州無有定處世人闇蔽不知賢者年紀逝邁一身將老)
蘭之猗猗(孫曰猗猗蘭盛貌蔡曰班固西都賦蘭茝發色曄曄猗猗)揚揚其香(孫曰揚揚)
(香之遠聞也)不採而佩(韓曰左傳蘭有國香人服媚之楚詞紉秋蘭以為佩佩言以之而為服飾)
(也)於蘭何傷(補注文子曰蘭芷不為莫服而不芳君子行道不為莫知而止此公所謂不採而佩)
(何傷於蘭之意也)今天之旋其曷為然我行四方以日以年雪
霜貿貿(韓曰貿交易也祝曰禮記貿貿然來孫曰繁多貎貿音茂)薺麥之茂(孫曰麥秋生夏)
(死薺冬生中夏死韓曰西京雜記曰建亥之月隂氣之極薺麥始生由陽升也)子如不傷我不
爾覯(孫曰言我如薺麥之茂當雪霜之時不改其操子如見傷而用我可也子如不傷我無自貶以見子)
(之義覯見也)薺麥之茂薺麥之有(孫曰能傲雪霜薺麥之固有)君子之傷
君子之守(補注君子居可傷之時而不易其所守亦猶薺麥之有也)
龜山操孔子以季桓子受齊女樂諫不從望龜
山而作
(龜山魯山也詩奄有龜蒙在泰山博縣孫曰魯定公十四年齊選國中女子八十人以遺)
(魯季桓子受之樊曰史記季氏受齊樂三日不聽政郊又不致燔爼於大夫孔子時為大)
(司寇遂行宿于屯而師已送曰夫子則非罪孔子曰吾歌可夫歌曰彼婦之口可以出走)
(彼婦之謁可以死敗蓋優哉游哉維以卒歲師已反季子曰孔子亦何言師已以實告季)
(子喟然嘆曰夫子罪我以羣婢也韓曰古琴操云予欲望魯兮龜山蔽之手無斧柯奈龜)
(山何孔子退而望魯魯有龜山蔽之譬季氏於龜山託勢位於斧柯言季氏之專政猶龜)
(山之蔽魯也)
龜之氣兮不能雲雨(補注春秋元命苞曰山者氣之包含所含精藏雲故觸石布山言龜)
(山不能然也一作為雨)龜之枿兮(祝曰枿伐木之餘前漢三枿之起李廵曰槁木之餘枿牙各)
(切亦作孽)不中梁柱(中丁仲切)龜之大兮秪以奄魯(奄謂覆也)知將隳
兮(祝曰隳毁也老子或載或隳補注將隳蓋取左氏仲尼將隳三都隳許規切)哀莫余伍(孫曰)
(言魯將隳壊哀而憐之者莫余若也)周公有鬼兮嗟歸余輔(洪曰蓋言周公如有神其)
(使余歸輔其君也舊本皆同今本云周公有思兮嗟余歸輔恐非)
越裳操周公作
(集注越裳在交趾國之南孫曰韓詩外傳曰周成王之時越裳氏重九鐸而至獻白雉於)
(周公曰吾受命國之黃髮言曰久矣天不迅雷疾雨也海不波溢三年于兹矣意者中國)
(有聖人乎曷往朝之於是乃來韓本注引後漢南蠻志事同而文少異古琴操曰於戲嗟)
(嗟非旦之力乃文王之德)
雨之施物以孳(補注孳謂孳萌施疾利切孳子思切)我何意於彼為(彼為周也)
自周之先其艱其勤以有疆宇私我後人(孫曰私猶遺也)我祖
在上四方在下厥臨孔威(孔甚也)敢戲以侮孰荒于門孰
治于田四海既均(海一作方)越裳是臣(孫曰言豈有荒于門而能治于田者乎故)
(必四海既均而後越裳是臣也)
拘幽操文王羑里作
(羑里在河内蕩隂縣亦作牖里祝曰紂拘文王處莊子曰文王居羑里孫曰史記周文王)
(篤仁敬老禮下賢者崇侯虎譛之於紂曰將不利於帝紂囚文王於羑里琴錄曰文王見)
(拘羑里憂愁無聊援琴而鼓之號曰幽拘操詞曰殷道溷溷浸濁煩兮朱紫相合不别分)
(兮迷亂聲色信讒言兮炎炎之虐使我愆兮幽閉牢穽由其言兮遘我四人憂動勤兮羑)
(音酉)
目揜揜兮(揜覆也音掩)其凝其盲(蔡曰盲眉耕切目無童子)耳肅肅兮聽
不聞聲朝不日出兮夜不見月與星有知無知兮為死
為生(孫曰皆言幽囚之際耳目無所聞見不知為死為生也)嗚呼(蔡曰嗚呼上如字下荒胡切嘆)
(辭也字或作烏虖或作於虖又作於戲音義皆同)臣罪當誅兮天王聖明(補注伊川)
(曰退之作琴操有曰臣罪當誅兮天王聖明道文王意中事前後之人道不到此徐仲車言退之拘幽操謂文)
(王囚羑里作乃云臣罪當誅兮天王聖明可謂知文王之用心矣凱風七子之母猶不能安其室而云母氏聖)
(善我無令人重自責也)
岐山操周公為太王作
(祝曰岐山在岐州今有岐山縣詩居岐之陽太王古公亶父也樊曰孟子太王居豳狄人)
(侵之事之以皮幣不得免焉云云乃屬其耆老而告之曰狄人之所欲者吾土地也我將)
(去之去豳踰梁山邑子岐山之下居焉此岐山操而曰周公為太王作思乃祖也)
我家于豳自我先公(蔡曰豳悲巾切地名公謂慶節也史記周本紀后稷卒子不窋立夏)
(后政衰去稷不務以失其官而犇戎狄之間不窋卒子鞠立卒子公劉立雖在戎狄之間復修后稷之業民頼)
(其慶懷之而歸卒子慶節立國于豳鄭玄詩譜云豳者公劉所徙戎狄之地名今屬扶風栒邑孔穎達云漢地)
(理志右扶風栒邑縣有豳鄉詩公劉所邑是漢時屬扶風栒邑杜預云豳在新平漆縣東北今邠州是也邠與)
(豳同一作我豳于家)伊我承緒敢有不同今狄之人將土我疆民
為我戰誰使死傷彼歧有岨(岨石山載土祝曰楚詞高丘之岨岨七余切孫曰合)
(作阻謂險阻也)我往獨處人莫余追(一作莫爾余追)無思我悲(蔡曰按詩言我)
(者皆追指古亶父即太王也周本紀慶節卒八世至古公亶父立復修后稷公劉之業積德行義國人戴之薰)
(育戎狄攻之欲得地與民民皆怒欲戰古公曰今戎狄所為攻戰以吾地與民民之在我與其在彼何異民欲)
(以我故戰子不忍為乃去豳止於岐下豳人復歸之於是古公乃貶戎狄之俗營築而邑居之民皆歌頌其德)
(焉)
履霜操尹吉甫子無罪為後母譛而見逐自傷
作
(樊曰履霜操者尹吉甫之子伯竒所作也吉甫聽其後妻之言逐之伯竒編水荷而衣採)
(楟花而食清朝履霜而自傷無罪見放逐乃援琴而鼓之見樂府古題解孫曰其詞曰朝)
(履霜兮採晨寒考不明其心兮信讒言孤恩别離兮摧肺肝何辜皇天兮遭斯愆痛歿不)
(同兮恩有徧誰流顧兮知此冤曲終投河而死補注家語曰曾參遣妻告其子曰高宗以)
(後妻殺孝已尹吉甫以後妻殺伯竒伯竒尹吉甫之子事後母至孝而後母譛之伯竒乃)
(亡走山林說苑王國子竒事與此正同必有一誤)
父兮兒寒母兮兒飢兒罪當笞(蔡曰前漢車千秋傳子弄父兵法罪當笞)逐
兒何為兒在中野(蔡曰野恊音墅郊外也)以宿以處四無人聲誰
與兒語兒寒何衣兒飢何食兒行于野履霜以足母生
衆兒有母憐之獨無母憐兒寧不悲(蔡曰尹伯竒吉甫之長子也吉甫繼)
(室生子曰伯封欲立之乃紿吉甫曰伯竒好妾若不信君登樓觀之乃育蜂領中顧伯竒曰蜂螫我為我掇之)
(吉甫望見以妻之言為然乃放伯竒伯竒清朝履霜踐車自傷無罪見逐父子離别於是援琴而歌)
雉朝飛操牧犢子七十無妻見雉雙飛感之而
作
(樊曰吳兢樂府古題解云舊說齊宣王時木犢子所作也木犢子年七十無妻出薪於野)
(見雉雌雄相隨意動心怨乃仰天嘆曰聖王在上恩及草木鳥獸而我獨不獲因援琴而)
(歌以自傷其聲中絶魏武帝宫人有盧女者隂叔之妹七歲入漢宫學鼓琴能傳此曲若)
(梁簡文帝晨光照妾機但詠雉而已孫曰崔豹古今注牧犢子齊宣王時人五十無妻出)
(薪於野見雉雌雄相逐而飛乃作詞曰雉朝飛兮鳴相和雌雄羣遊於山阿我獨何命兮)
(未有家時將暮兮可奈何嗟嗟暮兮可奈何)
雉之飛于朝日羣雌孤雄意氣横出(嚴曰横下孟切一無氣字)當東
而西當啄而飛隨飛隨啄羣雌粥粥(集注粥粥雉鳴聲又退懼貎記曰粥)
(粥若無能之六切或謂粥當作□音祝說文呼雞重言之杜詩誰話□雞翁)嗟我雖人曾不
如彼雉雞生身七十年無一妾與妃
别鵠操商陵穆子娶妻五年無子父母欲其改
娶其妻聞之中夜悲嘯穆子感之而作
(韓曰舊說商陵穆子所作也見吳兢古題解孫曰崔豹古今注曰商陵穆子娶妻五年無)
(子父兄欲其改娶妻聞之中夜起倚戶而悲嘯穆子聞之愴然而悲乃援琴而歌為别鶴)
(操亦曰别鵠操詞曰將乖比翼隔天端山川悠遠路漫漫攬衾不寐食忘飱後遂為夫妻)
(鵠胡督切一本題云别鶴操)
雄鵠銜枝來雌鵠啄泥歸巢成不生子大義當乖離江
漢水之大鵠身烏之微更無相逄日安可相隨飛(安一作且)
殘形操曾子夢見一狸不見其首作
(孫曰殘形操事出琴錄其詳未聞曾子一作魯子)
有獸維猩兮我夢得之其身孔明兮(孔甚也)而頭不知(蔡曰)
(按大周正樂記曾子鼓琴崔子立戶外而聽之曲終入曰善哉鼓琴乎身已成矣而惜未得其首也曾子曰吾)
(畫卧夢見一狸但見其身不見其頭起而為之絃歌也)吉凶何為兮覺坐而思巫
咸上天兮(韓曰離騷巫咸將夕降兮懷椒糈而要之注巫咸古神巫也當商中宗時降下張衡思玄)
(賦抨巫咸使占夢)識者其誰
南山詩
(樊曰按長安志終南山在萬年縣南五十里東自藍田縣界石鱉谷以谷水與長安縣為)
(界東西四十里禹貢曰終南惇物孔注終南山名詩曰終南何有毛注周之名山左傳曰)
(荆山中南九州之險也杜注終南在始平武功縣南漢書太一山又為終南山五經要義)
(曰太一一名終南山在扶風武功縣則終南太一不得為一山蓋終南南山之總名太一)
(其山之别號爾關中記終南山一名中南山言在天之中居都之南也又曰終南太一左)
(右三十里内名福地東方朔曰終南山天下之大阻也其山多玉石金銀銅鐵豫章檀柘)
(異物之類不可勝原此百工取給萬姓所仰足也志所紀終南盡矣公所賦即此凡百有)
(二韻元和初自江陵法曹召為國子博士作洪曰此詩似上林子虚賦才力小者不可到)
(也補注潜溪詩眼云孫莘老嘗謂老杜北征勝退之南山詩王平甫以謂南山勝北征終)
(不能相服時山谷尚少乃曰若論工巧則北征不及南山若書一代之事以與國風雅頌)
(相為表裏則北征不可無而南山雖不作未害也二公之論遂定)
吾聞京城南(孫曰長安城南)兹維羣山囿(孫曰囿園圃言羣山聚此)東西兩
際海(蔡曰福地記終南山東接驪山太華西連太白隴山北去長安八十里南入楚塞連屬東西數百里)
巨細難悉究山經及地志(蔡曰謂山海經地理志也)茫昧非受授團
辭試提挈掛一念萬漏(孫曰團集也山經地志既茫昧不詳欲團集其辭而試挈提之)
(又恐掛一漏萬也)欲休諒不能粗叙所經覯(補注覯見也詩亦既覯止言姑叙其)
(經行覯見者爾粗徂古切略也)常昇崇丘望(孫曰崇丘高山)戢戢見相凑(孫曰)
(登高山以望衆小山見其戢戢相輻凑也)晴明出稜角(補注公秋懷詩云南山見高稜稜魯登)
(切)縷脉碎分繡(孫曰縷絲脉脉也言衆山之狀相錯如繡)蒸嵐相澒洞(孫曰蒸出)
(為嵐嵐山氣澒洞相渾合之狀補注韓曰杜詩風塵相澒洞淮南子曰未有天地之時鴻濛澒洞莫知其門)
(澒胡孔切魯直作鴻)表裏忽通透無風自飄簸(祝曰簸揚米也詩不可以簸揚簸音)
(播又音跛)融液煦柔茂横雲時平凝點點露數岫(樊曰說文岫山穴也)
天宇浮脩眉(孫曰言遠山横如脩眉也韓曰選洛神賦脩眉聯娟注脩長也西京雜記文君佼好)
(眉色如望遠山補注趙飛燕外傳云合德為薄眉號遠山黛合德飛燕妹名宇一作空)濃綠畫新
就孤撑有巉絶(祝曰巉峻貎絶巖險也杜詩巉絶華岳赤補注南史劉孝標廣絶交論太行孟)
(門豈云巉絶巉仕檻仕衫二切)海浴褰鵬噣(噣喙也祝曰鳥口也史記中行人面鳥噣音晝)
(補注已上總叙南山大概)春陽潜沮洳(祝曰沮洳䧟濕地詩彼汾沮洳孫曰沮洳猶言潤澤也)
(沮子魚切洳音如又一音皆去聲)濯濯深吐秀(一作吐深秀)巖巒雖嵂崒(嵂崒)
(山峻也祝曰史記隆崇嵂崒韓曰杜詩高岳前嵂崒嵂音律崒昨沒切又慈䘏切)輭弱類含酎
(祝曰後漢安車輭輪輭柔也禮記天子飲酎用禮樂注酎之言醇也謂重釀之酒也輭與軟同而兖切酎音宙)
夏炎百木盛蔭鬱增埋覆(孫曰言草木茂盛埋覆衆山也)神靈日歊歔
(祝曰歊熱氣說文歊歊氣出貌歔欷也老子或歔或吹孫曰言山谷鳴吼如神靈也歊居驕切歔休居切)
雲氣爭結構(韓曰選左太冲招隱詩嵒穴無結構)秋霜喜刻轢(祝曰轢車所踐也周)
(禮大馭犯軷注既祭之以車轢之吕氏春秋云陵轢諸侯音歷一作鑠非是)磔卓立癯瘦(磔裂)
(也祝曰開也張也爾雅祭風曰磔注磔□以止風禮記大難旁磔癯瘠也選癯瘠改貎孫曰言草木皆落山卓)
(然獨立也磔陟格切癯音劬)參差相疊重剛耿陵宇宙冬行雖幽墨
(俗本作黑)冰雪工琢鏤新㬢照危峩(祝曰㬢日光也選隆暑方赫㬢㬢音希)億
丈恒高袤(袤廣也祝曰長也東西曰廣南北曰袤前漢延袤百丈莫候切恒一作亘)明昏無
停態頃刻異狀候(補注已上叙四時變態)西南雄太白(孫曰太白山名在鳳)
(翔郿縣韓曰在武功縣諺所謂武功太白去天三百是也補注柳子厚云雍州西南界于梁其山太白其地多)
(寒)突起莫間簉(祝曰簉倅也齊也雜也左氏僖子使助薳氏之簉注簉副倅也補注嵇康曰承)
(間簉之簉初救切)藩都配德運(孫曰言太白山為帝都藩垣唐土德太白在西南坤位故云配)
(德運)分宅占丁戊(孫曰丁戊亦謂西南)逍遥越地位(逍遥谷名地亦作坤)詆訐
陷乾竇(祝曰詆呵也史記舞文巧詆竇穴也孫曰言太白非特占西南坤位而已又侵及西北乾位故)
(云陷乾竇也詆音邸)空虚寒兢兢風氣較搜潄朱維方曉日隂
霰縱騰糅(祝曰霰雨雪雜也詩先集維霰糅即謂雜糅儀禮無物則以白羽與朱羽揉霰先見切)
(糅女救切)昆明大池北(孫曰昆明池在長安西南周回四十里漢武元符二年作以習水戰)去
覿偶晴晝緜聯窮俯視倒側困清漚(祝曰漚久漬也詩可以漚麻漚烏)
(候切)微瀾動水面踊躍躁猱狖(祝曰猱猴屬詩無教猱升木狖鼠屬善旋一云獸名)
(似猿楚詞猿狖雜處兮虎豹嘷猱奴刀切狖音柚躁一作蹂)驚呼惜破碎仰喜呀不
仆(祝曰說文仆倒也爾雅疐仆也注頓躓倒仆音敷救切又匹候切補注以上言南山方隅連亘之所)前
尋經杜墅(孫曰杜墅即杜陵也本周之杜伯國在長安萬年縣東南韓曰舊史憲宗紀宰相杜佑與)
(同列宴於樊川别墅即此也祝曰墅田廬也晉史圍棋賭别墅墅神與切一本作社墅非)坌蔽畢
原陋(祝曰坌塵也後漢益氣坌涌孫曰畢原周文武葬處在今咸陽縣西北或曰文王子封於畢此其地)
(也坌唐曰蒲悶切)﨑嶇上軒昂(﨑音祈嶇音區)始得觀覽富行行將遂
窮(補注謝惠連詩行行道轉遠又古詩行行重行行二字上夏良切下戶庚切或謂皆如字)嶺陸煩
互走(祝曰走疾趍也孟子獸之走壙也音奏)勃然思坼裂(坼丑格切)擁掩難恕
宥巨靈與夸娥(孫曰郭綠生述征記曰華山對河東首陽山黃河流于二山之間古語云此本)
(一山當河河水過之而曲行河神巨靈以手擘開其上以足蹈離其下中分為兩以通河流今睹手迹于華岳)
(上而脚迹在首陽山下韓曰西京賦巨靈贔屓高掌遠蹠樊曰列子北山愚公欲平太行王屋二山帝感其誠)
(命夸娥氏二子負二山一厝朔東一厝雍南自此冀之南漢之東無隴斷焉夸苦瓜切)遠賈期必
售(祝曰售賣物出手詩賈用不售賈音古售承呪切)還疑造物意固護蓄精祐
力雖能排斡(祝曰斡轉也楚辭斡維焉繫斡烏括切又音管)雷電怯呵詬(祝曰)
(詬怒也耻也罵也禮記以儒相詬病詬呼漏切)攀緣脱手足(注並見上)蹭蹬抵積甃
(祝曰蹭蹬失道也選蹭蹬窮波注失勢貌蹭七鄧切蹬音鄧)茫如試矯首(補注茫如即茫然也)
堛塞生怐愗(祝曰堛土塊爾雅云塊堛也塞填塞怐愗愚也楚詞宋玉九辨云直怐瞀而自若孫)
(曰怐愗愁怨貌寇茂二音樊曰按集韻通作□霧鄙吝心不明也)威容喪蕭爽近新迷
遠舊拘官計日月欲進不可又因緣窺其湫(祝曰前漢湫淵祠朝)
(那梁鎮曰湫者龍之所居韓曰南山有炭谷湫公下有題炭谷湫祠詩即謂此湫也湫音秋)凝湛閉
隂嘼(洪曰嘼畜産也公秋懷詩云其下澄湫水有蛟寒可罾即此也孫曰禮運龍以為嘼謂湫中蛟也)
(嘼音嗅亦作畜又一作獸樊曰作獸者非是)魚蝦可俯掇(丁括切)神物安敢寇
林柯有脱葉欲墮鳥驚救(樊曰其湫如鏡面葉落恐其汚即鳥銜去蓋其神物之靈)
(如此公題炭谷湫祠堂所謂魚鼈蒙擁護者此也)爭銜彎環飛投棄急哺鷇(韓曰)
(鳥生須哺曰鷇自食曰雛祝曰爾雅生哺鷇生噣雛鷇音寇)旋歸道廻睨(祝曰睨視也禮記睨)
(而視之音詣)遠枿壯復奏(遠一作達)吁嗟信竒怪峙質能化貿(祝曰)
(貿易也音茂)前年遭譴謫(孫曰謂貞元十九年十二月自監察御史謫連州陽山令)探
歷得邂逅(補注詩曰邂逅相遇韓曰此言其出為陽山過藍田縣所經見也)初從藍田
入(補注藍田縣名今在雍州有關)顧眄勞頸脰(補注脰項也公羊傳云絶其脰脰音豆)時
天晦大雪(唐曰公兩謫南方皆由藍關又皆遇冰雪其謫陽山以十二月江陵途中寄三學士詩云)
(商山冬季月冰凍絶行輈其謫潮州雖以正月然亦遇雪藍田驛詩云雪擁藍關馬不前是也)淚目苦
矇瞀(祝曰瞀目不明莊子予適有瞀病注風眩冐亂瞀音茂)峻塗拖長冰直上若
懸溜褰衣步推馬(推他回切)顛蹶退且復(祝曰顛仰倒也蹶失脚也莊子為顛)
(為蹶注顛倒蹶敗復返也又也禮記言偃復問顛音都年切蹶音厥復扶富切)蒼黃忘遐睎
(祝曰睎視也揚子如不欲睎則已孫曰遐睎遠望忘遐睎言不能遠望也睎音希)所矚纔左
右(祝曰矚亦視也選西矚興遊歎矚音燭)杉篁咤蒲蘇(祝曰咤噴也禮記無咤食陟駕切)
杲耀攅介胄(祝曰攅聚也楚詞匍匐兮叢攅音㠝)專心憶平道脱險逾避
臭(補注吕氏春秋曰人有大臭者其親戚兄弟皆無能與居者)昨來逄清霽宿願忻
所副(所一作始)崢嶸躋冢頂(崢嶸山峻也馮衍曰觀壺日之崢嶸祝曰楚詞下崢嶸而無地)
(崢助耕切嶸音宏)倏閃雜鼯鼬(鼯鼬蟲似鼠者祝曰爾雅云鼯鼬夷由注謂之飛生又曰鼬鼠)
(注鼬似鼯赤黃色大尾啖鼠鼯音吾鼬音又)前低劃開闊(祝曰錐刀曰劃前漢劃崇墉音畫又)
(忽麥切)瀾漫推衆皺(瀾蜀本皆作爛皺韓本作&KR0008;&KR0008;石蟇也&KR0008;平遘切)或連若相
從或蹙若相闘或妥若弭伏(祝曰妥安也詩以妥以宥注安坐也吐火切)或
竦若驚雊或散若瓦解(韓曰前漢匈奴傳其困敗瓦解雲散矣解胡賣切)或赴
若輻湊(韓曰選輻奏同奔言如車輻之輳車轂也輻一作輪)或翩若船遊或决若
馬驟或背若相惡或向若相佑或亂若抽筍或嵲若炷
灸(祝曰嵲山小而不安貌選&KR0706;巇屹嵲灸灼也嵲五結切灸音疚)或錯若繪畫或繚
若篆籀(祝曰繚繞也楚詞佩繽紛以繚轉韓曰史籀周宣王時太史名造大篆以故有籀文選云篆籀)
(之則繚音力少切籀音宙)或羅若星離(補注選鮑明遠舞鶴賦忽星離而雲罷)或蓊
若雲逗(祝曰蓊鬱也選納歸雲之鬱蓊逗遛止也前漢廷尉王恢逗遛當斬蓊烏孔切逗音豆)或
浮若波濤或碎若鋤耨或如賁育倫(韓曰夏育孟奔秦之勇力者祝曰楊)
(子曰或曰賁育注夏育孟奔皆衛人賁音奔)暏勝勇前購(孫曰購以財而求也)先強勢
已出後鈍嗔䛠譳(䛠譳不能言也祝曰玉篇䛠譳詁誽也詀誽言不正也上音闘下音耨)
或如帝王尊叢集朝賤幼雖親不䙝狎雖遠不悖謬(補注)
(晁說之語錄云韓文公詩號狀軆謂鋪叙而無含蓄也若雖親不□狎雖遠不悖謬該於理多矣)或如
臨食案肴核分飣餖(祝曰詩殽核維旅注殽豆實也核加籩也餖玉篇云貯食也肴何)
(交切核音翮飣力定切餖字音豆)又如遊九原(孫曰禮記趙文子與叔譽觀乎九原九原晉卿)
(大夫葬處)墳墓包槨柩或纍若盆甖或揭若登豆(孫曰爾雅木豆謂之)
(豆瓦豆謂之登揭音訐又桀朅二音登豆一本作㽅梪)或覆若曝鱉或頽若寢獸
(頽一作頑寢一作偃)或蜿若藏龍(祝曰蟠蜿龍貌楚詞駕八龍之碗婉又曰龍屈兮蜿蟤蜿一)
(丸切)或翼若摶鷲(祝曰鷲鳥名山海經云景山多鷲黑色多力補注陸機云鵙鳩目上骨露幽人)
(謂之鷲鷲音就)或齊若友朋或差若先後(洪曰友朋一作隨迎蓋不知先後之)
(義妄改之耳前漢志云見神於先後宛若注云兄弟妻關中呼為先後祝曰方言先後猶娣姒補注先後導從)
(也詩予曰有先後先蘇見切後音候)或迸若流落或顧若宿留(祝曰宿留有所)
(須待也史記宿留之數日無所見又武帝宿留海上宿音秀留音霤)或戾若仇讎或密
若婚媾(蔡曰左傳隠十年如舊昏媾注婦之父曰昏重昏曰媾)或儼若峩冠或飜
若舞袖或屹若戰陣(祝曰屹山貎選屹山峙以紆鬱魚乙切)或圍若蒐狩
(孫曰蒐狩獵名爾雅春獵為蒐夏為苖秋為獮冬為狩蒐疎鳩切)或靡然東注(補注隋地理志)
(曰大河之流波瀾東注)或偃然北首(祝曰首嚮也楚詞登崑崙而北首音狩)或如火
熺煙(熺熾也祝曰選耀蓽屋而熺洞房音僖孫曰與熹同一本作熖煙)或若氣饙餾(祝曰)
(饙餾蒸飯爾雅饙餾稔也注&KR2542;飯為饙饙熟為餾上音分又扶文切下音溜)或行而不輟或
遺而不收(祝曰收獲也易井收勿幕音狩)或斜而不倚或㢮而不彀(補注)
(彀張弓也)或赤若秃鬝(祝曰鬝說文云鬢秃也孫曰頭瘡鬝容八切又丘閑切)或燻若
柴槱(祝曰槱積火以燎詩薪之槱之槱余救切)或如龜拆兆(孫曰鑚龜之象謂之兆)
或如卦分繇(韓曰繇占辭左傳姜氏問繇音宙)或前横若剥(蔡曰易剥䷖坤下艮)
(上彖曰剥剥也)或後斷若姤(蔡曰姤䷫巽下乾上彖曰姤遇也)延延離又屬(孫曰)
(屬續也之欲切)夬夬叛還遘(遘遇也)喁喁魚闖萍(祝曰喁喁魚口也吳越春秋云)
(天下喁喁闖馬出門貎公羊開之則闖然注出頭貎喁音顒闖丑禁切)落落月經宿(祝曰宿列)
(星也莊子日月星宿音秀)誾誾樹牆垣巘巘架庫廐(祝曰巘山形如甑詩陟則在巘)
(魚偃切)參參削劔戟(祝曰參參不齊貌詩參差荇萊參楚簮切)煥煥銜瑩琇
(祝曰詩充耳琇瑩注美石也瑩音營琇音秀)敷敷花披萼闟闟屋摧霤(祝曰霤屋)
(簷也又屋水流也禮記其祀中霤闟音翕霤力救切)悠悠舒而安兀兀狂以狃
(祝曰狃習也前漢姦有所隱則狃而寖廣女救切)超超出猶奔蠢蠢駭不懋(補注)
(已上並叙其經歷所見之狀)大哉立天地經紀肖營腠(孫曰肖象也謂象營衛腠)
(理腠音輳)厥初孰開張僶俛誰勸侑(祝曰僶俛猶俯仰也侑勸食周禮以樂侑食僶)
(武盡切侑音宥僶俛一作俛仰)創兹朴而巧勠力忍勞疚得非施斧斤
無乃假詛呪鴻荒竟無傳功大莫酬僦(祝曰僦賃也前漢或不償其僦)
(費即就切莫一作豈)嘗聞於祠官(蔡曰史記高祖紀二年令祠官祀天地四方上帝山川以時祠)
(之封禪書高祖令長安置祠祝而南山巫祠南山秦中)芬苾降歆齅(祝曰芬苾馨香氣也詩苾)
(苾芬芬又苾芬孝祀孫曰歆齅謂神享之也苾蒲必切齅許救切與嗅同)斐然作歌詩惟用
贊報酭(孫曰言作歌詩以贊助報酭之曲酭亦報也音又韓曰是詩凡百有二韻始總叙四時之變次)
(叙南山連亘之所止其末則叙其經歷之所見焉)
謝自然詩
(集注曰果州謝真人上昇在州城西門外金泉山貞元十一年十一月十二日白晝輕舉)
(州人盡見時郡守李堅以狀聞且為之傳上賜詔褒諭有曰所部之中靈仙表異元風益)
(振至道彌彰今此郡石刻在焉公生平力主吾道斥佛老排異端故其詩意有所不取)
果州南充縣寒女謝自然(孫曰寒女貧女也韓曰選郭泰機荅傅咸詩寒女雖巧妙)
(不得秉杼機)童騃無所識(祝曰騃癡也前漢内實騃不曉政事騃語駭切)但聞有神
仙輕生學其術乃在金泉山(見題注)繁華榮慕絶父母慈
愛捐(捐棄也)凝心感魑魅(補注左傳投諸四裔以禦魑魅注魑山神獸形魅說文作鬽云)
(老物精也離抽知切魅明秘切)慌惚難具言(祝曰慌惚髣髴貌禮記以其慌惚以與神明交)
(慌呼晃切惚呼骨切)一朝坐空室雲霧生其間如聆笙竽韻來
自冥冥天白日變幽晦蕭蕭風景寒簷楹氣明滅五色
光屬聯觀者徒傾駭躑躅詎敢前(祝曰躑躅不進貌楚詞待天明兮立躑躅)
(韓曰鮑昭行路難云吞聲躑躅不敢言上直炙切下厨玉切)湏臾自輕舉飄若風中
煙茫茫八紘大(祝曰淮南子九州之外有八夤八夤之外有八紘祝曰列子八紘九野之水注八極)
(也紘音宏)影響無由緣里胥上其事(補注里胥里吏也)郡守驚且
觀(補注郡守即李堅也觀一作歡)驅車領官吏甿俗爭相先入門無所
見冠屨同蜕蟬(祝曰蜕去皮也楚詞濟江海兮蜕蟬韓曰夏侯湛作東方朔畫贊曰蟬蜕龍變)
(棄俗登仙音税)皆云神仙事灼灼信可傳余聞古夏后象物知
神姦山林人可入魍魎莫逄旃(樊曰左傳宣公三年楚子問鼎之大小輕重王)
(孫滿對曰在德不在鼎昔夏之方有德也云云鑄鼎象物而為之備使民知神姦故民入川澤山林螭魅魍魎)
(莫能逄之此曰莫逄旃旃之也韓曰選西京賦螭魅魍魎莫能逄旃)逶迤不復振(孫曰言此事不)
(復振起也)後世恣欺謾幽明紛雜亂人鬼更相殘秦皇雖篤
好漢武洪其源(孫曰秦始皇漢武帝皆好神仙使人入海求蓬萊方丈洪大也)自從二
主來此禍竟連連(補注莊駢拇篇又溪連連如膠漆纏紏連結也竟一作競)木石生
怪變狐狸騁妖患(祝曰患字義與去聲同見楚詞屢離憂而逄患音還一作妍)莫能
保性命安得更長延人生處萬類知識最為賢柰何不
自信反欲從物遷(補注書君陳曰惟民生厚因物有遷此言為異物所遷耳)往者不
可悔孤䰟抱深冤來者猶可誡余言豈虚文人生有常
理男女各有倫(蔡曰倫匹也孟子男女居室人之大倫也)寒衣及飢食在紡
績耕耘(韓曰選陶潜詩但願桑麻成蚕月得紡績紡一作蚕)下以保子孫上以奉
君親苟異於此道皆為棄其身噫乎彼寒女永託異物
羣感傷遂成詠昧者宜書紳(孫曰語子張書諸紳紳大帶也)
秋懷詩十一首
(樊曰秋懷詩十一首文選詩體也唐人最重文選學公以六經之文為諸儒唱文選弗論)
(也獨於李郱墓誌之曰能暗記論語尚書毛詩左氏文選而公詩如自許連城價傍砌看)
(紅藥眼穿長訝雙魚斷之句皆取諸文選故此詩往往有其軆韓曰此詩多自感其趍尚)
(不與世合故未章有避語穽觸心兵之句斷又以霜菊自歎可見一時直道之不容也)
窗前兩好樹衆葉光薿薿(祝曰詩黍稷薿薿文選庭前有佳樹綠葉發華滋薿)
(音擬)秋風一披拂策策鳴不已微燈照空牀夜半偏入耳
愁憂無端來感歎成坐起天明視顔色與故不相似羲
和驅日月(孫曰羲和日月御也主運行日月韓曰當作驅白日廣雅云羲和日御也又杜詩云羲和)
(鞭白日蔡曰按張揖廣雅日御曰羲和山海經東南海之外甘水之間有羲和之國有女子名曰羲和是生十)
(日常浴日於甘淵郭璞注云蓋天地始生主日者也淮南子爰止羲和爰息文螭是謂懸車注云日乘車駕以)
(文龍羲和御之日至此而薄於虞淵羲和至此而廻)疾急不可恃浮生每多塗(每一)
(作雖)趨死惟一軌胡為浪自苦得酒且歡喜
白露下百草(樊曰宋玉九辯云皇天平分四時兮竊獨悲此廪秋白露既下百草兮奄離披此梧)
(楸)蕭蘭共憔悴(孫曰蕭蘭二草名以喻君子憔一作凋)青青四墻下已復
生滿地(孫曰青青衆草貎以喻小人補注後山詩墻根霜下草又作一番新意本於此)寒蟬暫
寂寞蟋蟀鳴自恣(韓曰楚詞九辯蟬寂寞而無聲又云蟋蟀嗚此西堂皆宋玉悲秋之詞也)
運行無窮期禀受氣苦異適時各得所松栢不必貴(孫曰)
(言君子不必見貴自歎傷之詞也)
彼時何卒卒(祝曰卒忽也孟子卒然問曰云云音蒼沒切蔡曰前漢司馬相如傳卒卒無湏臾之)
(間顔師古曰卒卒促遽之意也)我志何曼曼(祝曰曼長也音萬)犀首空好飲(樊曰)
(史記犀首者魏人也名衍姓公孫氏司馬彪曰犀首魏官名楚使陳軫使秦過梁見之曰公何好飲也曰無事)
(也)廉頗尚能飯(樊曰廉頗趙將以讒奔魏其後趙王使使者視頗尚可用否頗為之一飯斗米)
(肉十斤被甲上馬以示可用使者還報曰廉將軍雖老尚善飯)學堂日無事驅馬適所
願茫茫出門路欲去聊自歎(一作勸)歸還閱書史(一作簡書)文
字浩千萬塵跡竟難尋(難一作誰)賤嗜非貴獻(韓曰負日之暄而欲獻君)
(食芹之美而欲進御貴賤固有差矣詩意大抵以其所嗜不與時偶也)丈夫意有在女子
乃多怨
秋氣日惻惻秋空日凌凌上無枝上蜩(祝曰蜩大蟬也詩五月鳴蜩音)
(條)下無盤中蠅豈不感時節耳目無所憎清曉卷書坐
南山見高稜其下澄湫水(祝曰即公南山詩因緣窺其湫炭谷湫也)有蛟寒
可&KR0699;(祝曰&KR0699;魚網也莊子鈎餌網罟&KR0699;笱之知多音曾)惜哉不得往豈謂吾無
能
離離掛空悲慼慼抱虛警露啼秋樹高(啼一作滴又一作泫)蟲弔
寒夜永歛退就新懦趨營悼前猛歸愚識夷塗汲古得
脩綆(祝曰綆繩也左氏具綆缶注汲索韓曰荀子短綆不可以汲深井之泉音梗)名浮猶有
耻(浮過也韓曰禮記先王恥名之浮於行也)味薄真自幸(韓曰國語厚味腊毒)庶幾遺
悔尤即此是幽屏(韓曰幽屏隱僻之處祝曰選張衡曰雜插幽屏屏必郢初葛立方曰此)
(則陶潜歸去來辭覺今是昔非之意似有所悟也)
今晨不成起端坐盡日景蟲鳴室幽幽月照窗冏冏(韓曰)
(冏冏窗牖明也孫曰秋月明貎孫綽曰冏冏秋月明冏居永切)喪懷若迷方(韓曰列子秦人)
(逄氏子有迷罔之疾天地四方寒暑無不倒錯者若一作苦)浮念劇含梗(古杏切)塵埃
慵伺候文字浪馳騁尚須勉其頑王事有朝請(樊曰前漢吳王)
(濞使人為秋請孟康日律春日朝秋日請)
秋夜不可晨(補注選陸士衡挽歌詩云大暮安可晨晨明也)秋日苦易暗我無汲
汲志何以有此憾寒雞空在棲缺月煩屢瞰(祝曰楚詞馮崑崙以瞰霧)
(露注瞰視也瞰占濫切)有琴具徽絃(祝曰徽䋲也前漢高張急徽韓曰晉陶潜傳蓄素琴一張徽絃)
(不具徽吁韋切)再鼓聽愈淡古聲久埋滅無由見真濫(濫偽也韓曰禮記古)
(樂和正以廣新樂姦聲以濫)低心逐時趨苦勉秪能暫有如乘風船一
縱不可纜(祝曰纜用以維舟選繫纜臨江樓音濫)不如覷文字(祝曰覷伺視也說文拘覷)
(未致密也補注後山詩云早年著眼覷文字蓋倣公語覷七慮切)丹鉛事點勘(韓曰選范始興立太)
(宰碑表人蓄油素家懷鉛筆注鉛粉筆也所以理書也蔡曰王充論衡揚雄采集異國殊語常把三寸弱翰齎油素)
(四尺以問其異語以鉛摘之於槧)豈必求贏餘所要石與甔(甔小甖也孫曰揚雄家無)
(甔石之儲晏如也祝曰甖也齊東北海岱之間謂之甔列子狀若甔甀都濫切韓曰甔通作儋蒯通傳守儋石之禄)
(者闕卿相之位補注魏書華歆清貧家無儋石之儲南史桓玄聞劉毅起兵曰毅家無儋石之儲)
卷卷落地葉隨風走前軒鳴聲若有意顛倒相追奔空
堂黃昏暮我坐默不言童子自外至吹燈當我前問我
我不應饋我我不餐退坐西壁下讀詩盡數編(詩一作書編一)
(作篇)作者非今士相去時已千其言有感觸使我復悽酸
顧謂汝童子置書且安眠丈夫屬有念事業無窮年
霜風侵梧桐衆葉著樹乾空階一片下琤若摧琅玕(祝曰)
(逸論語云琤玉聲也楚耕士耕二切)謂是夜氣滅(韓曰陵陽子明經冬飲沆瀣者北方夜半氣也)
望舒霣其圑(孫曰淮南子月御曰望舒韓曰離騷前望舒使先驅霣墜也公羊夜中星霣如雨補)
(注張載曰望舒四五團聞葉聲琤然誤謂望舒之霣其團也霣于敏切)青冥無依倚飛轍
危難安驚起出戶視倚楹久汍瀾(韓曰選歐陽堅石詩揮筆涕汍瀾注涕流)
(貌也汍音丸瀾音闌)憂愁費晷景日月如跳丸(祝曰跳躍也莊子東西跳梁韓)
(曰杜牧之詩日月兩跳丸取此意也)迷復不計遠(孫曰易不遠復無祗悔又曰迷復凶有灾眚言)
(迷而能復不計遠近也)為君駐塵鞍
暮暗來客去羣囂各收聲(孫曰羣囂羣動也)悠悠偃宵寂斖斖
抱秋明(祝曰斖斖進也美也前漢兒生斖斖音尾)世累忽進慮外憂遂侵誠
彊懷張不滿弱念缺易盈(易一作已)詰屈避語穽冥茫觸心
兵敗虞千金棄(蔡曰莊子林回棄千金之璧負赤子而趨或曰為其布與赤子之布寡矣為其)
(累與赤子之累多矣棄千金之璧負赤子而趨何也林回曰彼以利合此以天屬也夫以利合者廹窮禍患害)
(相棄也以天屬者廹窮禍患害相收也)得比寸草榮知耻足為勇(蔡曰禮記中庸)
(篇知耻近乎勇)晏然誰汝令
鮮鮮霜中菊既晚何用好揚揚弄芳蝶(揚揚一作陽陽)爾生還
不早(補注東坡詩云勿訝昌黎公恨爾生不早謂此語也)運窮兩值遇婉孌死相
保(祝曰詩婉兮孌兮注婉少貌孌好貌上音宛下力兖切)西風蟄龍蛇(韓曰易龍蛇之蟄以)
(存身也)衆木日凋槁由來命分爾泯滅豈足道(葛立方曰此則似有)
(不遇時之歎也)
赴江陵途中寄贈王二十補闕李十一拾遺李
二十六員外三學士
(集注王二十補闕名涯字廣津李十一拾遺名建字杓直李二十六員外名程字表臣見)
(傳及諱行錄此詩公自陽山令徙掾江陵而作)
孤臣昔放逐泣血追愆尤(追思也)汗漫不省識(祝曰淮南子徙倚于)
(汗漫之宇注汗漫無生形又曰吾與汗漫期于九垓之外注汗漫不可知之也汗音捍漫音幔)怳如
乘桴浮(孫曰論語乘桴浮于海說文曰桴編木以渡怳許往切)或自疑上疏上疏
豈其由是年京師旱田畝少所收上憐民無食兵賦半
已休(兵一作征)有司恤經費未免煩徵求富者既云急貧者
固已流傳聞閭里間赤子棄渠溝持男易㪷粟掉臂莫
肯酬(補注掉振也摇也史記馮讙曰朝趍市者平旦側肩爭門而入日暮之後掉臂而不顧所期忘其中)
(掉徒弔切)我時出衢路餓者何其稠親逄道死者佇立久
咿嚘(祝曰歎也選含哀懊咿太元經正厲嚘鳴補注嚘氣逆也老子終日號而不嚘咿音伊嚘音憂佇)
(立一作停馬)歸舍不能食有如魚掛鈎適會除御史誠當得
言秋拜疏移閤門為忠寧自謀上陳人疾苦無令絶其
喉下言畿甸内(言一作令)根本理宜優積雪驗豐熟幸寬待
蠶麰(孫曰貞元十九年自正月不雨至于七月關中大飢人死相枕藉會公除監察御史上疏乞敕京兆)
(府應今年税錢及草粟等在百姓腹内徵未得者並宜停徵容至來年蚕麥庶得少存立執政惡之坐貶陽山)
(令疏見集中祝曰麰麥也孟子麰麥播種而耰之麰音牟)天子惻然感司空歎綢
繆(韓曰是年三月杜佑檢校司空同中書門下平章事詩綢繆束薪注猶纏綿也綢直留切繆亡侯切)
謂言即施設乃反遷炎洲(唐曰遷炎洲謂貶陽山也舊史言公自監察御史上章數)
(千言極論宫市德宗怒貶連州陽山令量移江陵府法曹參軍新史亦云上疏論宫市今詩自序其得罪之由)
(大抵言京師旱飢未嘗言宮市也唯皇甫持正神道碑云關中旱飢先生列言天下根本專政者惡之出為陽)
(山令正與詩意合持正當時從公遊者知公之不以論宫市而出審矣)同官盡才俊偏善
柳與劉(孫曰時柳宗元劉禹錫皆為御史)或慮語言洩傳之落冤讎二
子不宜爾將疑斷還不(補注蔡寬夫詩話云退之陽山之貶以詩考之亦為王叔文韋)
(執誼等所排耳子厚禹錫於退之最善然至是不能無疑故云同官盡才俊偏善柳與劉云云苕溪漁隱曰余)
(閱洪慶善年譜然後知寬夫為誤年譜云貞元十九年公與張署李方叔上疏言關中民急為幸臣所䜛幸臣)
(者李實也祝曰不者未定之辭前漢知捕兒不方鳩切)中使臨門遣頃刻不得留
病妹卧牀褥(孫曰謂女拏也)分知隔明幽悲啼乞就别百請不
頷頭(祝曰頷點頭也後漢操頷之戶感切又五感切)弱妻抱稚子出拜忘慙羞
僶俛不廻顧行行詣連州朝為青雲士(蔡曰史記伯夷傳非附青雲之)
(士安能施於後世哉)暮作白首囚商山季冬月冰凍絶行輈(輈車也)
春風洞庭浪(孫曰公祭張署文云夜宿南山同卧一席又洞庭漫汗粘天無壁南山即上言商山)
(也)出没驚孤舟逾嶺到所任(樊曰以二十年春到陽山也)低顔奉君
侯(孫曰君侯謂連州刺史)酸寒何足道隨事生瘡疣(祝曰疣贅也結病也莊子)
(附贅垂疣孫曰瘡疣言罪戾疣音尤)遠地觸塗異(塗一作事)吏民似猨猴生獰
知忿很(祝曰獰惡也李賀猛虎行乳孫哺子教得生獰很戾也書厥心疾很獰尼耕切很下墾切知)
(一作多)辭舌紛嘲啁(祝曰啁噍鳥聲禮記小者至於燕雀猶有啁噍之湏焉此云嘲啁言不明)
(也嘲陟交切啁張留切)白日屋簷下雙鳴闘鵂鶹(祝曰鳥名少美長醜江東呼為)
(鵋䳢嶺表錄異鵂鶹即鴟也孫曰訓狐也鵂音休鶹音留)有蛇類兩首(孫曰賈誼新書孫叔)
(敖為兒出遊歸而不食母問之對曰今旦見兩頭蛇恐死矣)有蟲羣飛游(蟲一作蠱)窮冬
或搖扇盛夏或重裘颶起最可畏(集注曰嶺南錄異云嶺嶠夏秋雄風曰颶)
(發日午至夜半止仆屋僵樹甚者颺屋瓦若飛蝶累年一發或歲再二南粤志云風起人心恐懼或曰風來四)
(面俱足耳番禺雜編云彼人云風未至三日不聞雞犬之聲如有所憂懼也房千里投荒雜錄云南方諸郡皆)
(有颶風以其四面風俱至也公此詩有是句又縣齋有懷曰雷威固已加颶勢仍相借瀧吏詩颶風有時作贈)
(元十八詩峽山逄颶風皆言其可畏也颶音貝)訇哮簸陵丘(祝曰訇訇大聲選聲訇&KR0008;其若)
(振哮豕驚聲越絶書聲若哮虎孫曰風吼聲也訇呼宏切哮虚交切)雷霆助光怪氣象
難比侔癘疫忽潜遘十家無一瘳(補注瘳愈也書厥疾弗瘳)猜嫌動
置毒對桉輙懷愁前日遇恩赦(孫曰貞元二十一年正月乙巳順宗即位二月)
(甲子大赦天下公量移江陵椽)私心喜還憂(補注集又有詩云伾文未揃崖州熾雖得赦宥常愁)
(猜意與此類)果然又羈縶(祝曰縶繫馬也詩縶之維之縶陟立切)不得歸鋤耰
此府雄且大(孫曰江陵)騰凌盡戈矛棲棲法曹掾(孫曰棲棲猶言皇皇)
(微生畝曰丘何為是栖栖者與棲栖同)何處事卑陬(祝曰卑下也莊子子貢卑陬失色陬將)
(侯切)生平企仁義所學皆孔周早知大理官不列三后儔
(韓曰東漢楊賜為廷尉自以世非法家書曰乃命三后恤功于民伯夷禹稷三君耳士臯陶不在焉蓋吝之也)
(補注筆墨間錄曰此等語可謂怨誹而不亂矣)何况親犴獄(祝曰犴亦獄也漢書義曰鄉亭獄曰)
(犴楊子狴犴使人多禮乎孫曰詩宜岸宜獄犴與岸同)敲搒發姦偷(祝曰敲搒笞打也前漢搒)
(箠㿊於炮烙發摘也敲丘交切搒音彭)懸知失事勢(一云事勢乖)恐自罹罝罘
(罝罘兔網祝曰禮記田獵罝罘羅網畢翳罝音嗟罘音浮)湘水清且急凉風日脩
脩胡為首歸路(首向也音式救切)旅泊尚夷猶(韓曰楚詞君不行兮夷猶注猶)
(豫也補注左思曰周章夷猶)昨者京使至嗣皇傳冕旒(孫曰貞元二十一年八月)
(順宗内禪憲宗即位也)赫然下明詔首罪誅共兜(孫曰八月壬寅貶王伾開州司)
(馬王叔文渝州司戶二人之罪如共工驩有從兜也補注首罪謂罪之魁者按律罪有首)復聞顛夭輩
(韓曰謂當時杜黃裳鄭餘慶之徒為相如太顛閎夭為周文王之佐也)峩冠進鴻疇(孫曰鴻大)
(也疇謀也鴻疇謂國論)班行再肅穆璜佩鳴琅璆(孫曰周禮以玄璜禮北方璜半)
(壁也書厥貢惟璆琳琅玕祝曰爾雅西南之美者有崑崙墟之璆琳琅玕焉注璆琳美玉名琅玕狀似珠也)
(琅音琅球音求)佇繼貞觀烈(補注貞觀烈謂太宗之烈)邊封脱兜鍪(祝曰封邊境也)
(兜鍪說文云首鎧又書曰惟甲胄起戎注胄兜鍪也上當侯切下音牟)三賢推侍從(補注三賢)
(即涯建程也)卓犖傾枚鄒(祝曰卓犖特達也又超絶貎選聖枚賢卓犖左思曰卓犖觀羣書枚謂)
(乘鄒謂鄒陽犖吕角切)高議參造化清文煥皇猷(煥發也)同心輔齊
聖(韓曰書聰明齊聖又曰克齊聖廣淵齊通達也)致理同毛輶(孫曰理治也唐人避高宗諱故)
(治字皆作理韓曰詩德輶如毛祝曰爾雅云輶輕也音由)小雅詠鳴鹿食萍貴呦呦
(孫曰詩呦呦鹿鳴食野之苹苹萍也鹿得萍草則呦呦而相呼)遺風邈不嗣豈憶常同
裯(孫曰詩抱衾與裯注云裯襌被也同禂者取詩同袍之義韓曰裯被也晉祖逖劉琨共被同寢樊曰公於)
(三賢有同裯之舊故望之以鹿鳴之風也禂音疇或作儔非是)失志早衰換前期擬蜉
蝣(祝曰蜉蝣渠略也生糞土中朝生暮死詩蜉蝣掘閱孫曰言前期不可知有如蜉蝣忽然死矣上音浮下)
(音游)自從齒牙缺始慕舌為柔(集注淮南子曰老子學商容見舌而知柔注云商容)
(吐舌示老子老子知舌柔齒剛劉向說苑常摐有疾老子往問焉張其口而示老子曰吾舌存乎老子曰然吾)
(齒存乎老子曰亡子知之乎老子曰舌之存也豈非以其柔乎夫齒之亡也豈非以其剛乎曰嘻是已嚴有翼)
(曰老萊子謂子思子曰子不見夫齒乎雖堅剛卒盡相摩舌雖柔終以不弊)因疾鼻又塞漸
能等薰蕕(祝曰薰香草蕕臭草左氏一薰一蕕十年尚猶有臭孫曰喻不分善惡也蕕夷周切)
深思罷官去畢命依松楸(孫曰松楸舊隴也)空懷焉能果但見
歲已遒(遒盡也)商湯閔禽獸解網祝蛛蝥(韓曰賈誼新書湯見設網者四)
(面乃去其三面祝曰蛛蝥作網欲左左欲右右吾受其犯命者士民聞之曰德及禽獸而况我乎蛛蝥蜘蛛也)
(蝥音矛)雷煥掘寶劔冤氣銷斗牛(唐曰晉書吳之未滅也斗牛之間常有紫氣張)
(華以雷煥為豐城令使尋之煥至縣握獄屋基入地四丈餘得一石函中有雙劔並有題刻一曰龍泉一日太)
(阿其夕斗牛間氣不復見)兹道誠可尚誰能借前籌(韓曰張良傳臣請借前箸籌之)
殷勤謝友朋明月非暗投(孫曰鄒陽書曰明月之珠夜光之璧以暗投人於道衆莫)
(不按劔相眄者無因而至前也樊曰公意以湯譬憲宗以劔譬已以借前籌屬三賢者明月之珠非投暗矣)
暮行河堤上
暮行河堤上四顧不見人衰草際黃雲(際連也)感歎愁我
神夜歸孤舟卧展轉空及晨(韓曰潘安仁懷舊賦云宵展轉而不寐驟長歎以達)
(晨)謀計竟何就嗟嗟世與身
夜歌
(樊曰此歌及前暮行河堤上詩皆作於德宗正元中時彊藩悍將可為朝廷憂公方歎計)
(謀之未就雖欲憂之非所力也)
靜夜有清光閒堂仍獨息念身幸無恨志氣方自得樂
哉何所憂所憂非我力
重雲一首李觀疾贈之
(韓曰觀字元賓隴西人與公同舉貞元八年進士以十年死於京師當其疾時以詩贈云)
天行失其度(孫曰天行天運也)隂氣來干陽重雲閉白日(韓曰選補)
(亡詩黮黮重雲古詩浮雲蔽白日或作重雲閉日夜非是)炎燠成寒凉小人但咨怨
(孫曰書夏署雨小民惟曰怨咨冬祁寒小民亦惟曰怨咨)君子惟憂傷(孫曰小民但知怨咨而已)
(君子則憂政事之失干隂陽之和或至於亂也言觀憂傷以致成疾耳)飲食為減少身體
豈寧康此志誠足貴懼非職所當(職一作識)藜羹尚如此(韓曰)
(莊子藜羹不糝)肉食安可嘗(韓曰左氏肉食者鄙未能遠謀蔡曰史記蔡澤傳吾持梁躍馬食肉)
(富貴四十三年足矣)窮冬百草死幽桂乃芬芳且况天地間大運
自有常勸君善飲食鸞鳳本高翔(孫曰以鸞鳳比觀也)
江漢一首荅孟郊
(唐曰孟郊集有贈韓郎中二首其一云何以結交契贈君高山石何以保真堅贈君青松)
(色貧交過此外無可相彩飾聞君首鼠詩吟之淚空滴又一云碩鼠既穿墉又囓機上絲)
(穿墉有餘土囓絲無餘衣朝吟枯桑柘暮泣空杼機豈是無巧妙絲斷將何施衆人尚肥)
(華志士多飢羸願君保此節天意當察微唐人諸詩和意不和韻此篇豈公所荅者耶)
江漢雖云廣(韓曰詩漢之廣矣江之永矣又誰謂河廣一葦杭之)乘舟渡無艱流
沙信難行(韓曰書疏流沙當是西境最遠者也)馬足常往還凄風結衝波
狐裘能禦寒(補注吕氏春秋衛靈公鑿池苑春曰天寒恐傷民公曰寒哉春曰君衣狐□坐熊席)
(四陬有火是以不寒)終宵處幽室華燭光爛爛(補注禮記譬猶終夜有求於幽室之)
(中非燭何見祝曰廣韻爛火熟又明也爛音闌義與去聲同)苟能行忠信可以居夷
蠻(孫曰江漢流沙衝波幽室四者皆以喻忠信則無往而不可也孔子曰言忠信行篤敬雖蠻貊之邦行矣)
嗟余與夫子此義每所敦何為復見贈繾綣在不諼(祝曰)
(繾綣不相離貎詩以謹繾綣左氏繾綣從公注不離散也諼忘也詩永矢弗諼繾音遣綣古遠切諼許元切)
長安交遊者贈孟郊
(樊曰長安交遊者馬厭穀出門其意大率相類皆公未得志之所為也)
長安交遊者貧富各有徒親朋相遇時亦各有以娛陋
室有文史高門有笙竽何能辨榮悴且欲分賢愚(葛立方曰)
(公此詩蓋言貧者文史之樂賢於富者笙竽之樂也)
岐山下
(集注岐山鳳翔也公嘗至鳳翔謁節度使邢君牙今集有上邢君牙尚書書蓋公至岐下)
(而有所賦也一本析為二章自丹穴五色羽而下為别篇)
誰謂我有耳不聞鳳凰鳴(補注書曰我則鳴鳥不聞注云鳴鳳不得聞也)朅來
岐山下(祝曰朅去也前漢回車朅來朅丘桀切又去謁切)日暮邊鴻驚丹穴五
色羽其名為鳳凰(樊曰山海經丹穴之山有鳥狀如鶴五色而文名曰鳳是鳥也見則天下)
(大安寧)昔周有盛德此鳥鳴高岡(韓曰詩卷阿鳳皇鳴矣于彼高岡孫曰周語曰)
(周之興也鸑鷟嗚于岐山)和聲隨祥風窈窕相飄揚(祝曰窈窕深貎莊子窈然空然)
(一作窅窅相飄揚)聞者亦何事但知時俗康自從姬旦死千載
閟其光(樊曰即杜子美鳳凰臺詩所謂西伯今寂寞鳳聲亦悠悠也)吾君亦勤理遟
爾一來翔(祝曰遟待也易遟歸有時又漢書側席遟士音治)
五百家注昌黎文集卷一
