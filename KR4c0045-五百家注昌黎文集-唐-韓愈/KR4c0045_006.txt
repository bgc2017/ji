五百家注昌黎文集卷六
宋魏仲舉編
古詩
符讀書城南
(樊曰符公之子城南公别墅所在孟東野詩有喜符郎詩有天縱有遊城南韓氏莊之作)
(張籍詩有子符奉其言有飬疾城南莊之語按公墓誌及登科記公子曰昶登進士第在)
(長慶四年此云符則疑為昶之小字也元和十一年秋作)
木之就規矩在梓匠輪輿(孫曰梓匠輪輿皆木工也韓曰孟子盡心梓匠輪輿能與)
(人規矩不能使人巧)人之能為人由腹有詩書詩書勤乃有不勤
腹空虚欲知學之力賢愚同一初由其不能學所入遂
異閭(閭門也)兩家各生子提孩巧相如(巧一作兩)少長聚嬉戲
(李公彦云少多少之少祝曰前漢及太子少長知妃色又東夷傳兒能騎牛引弓射鳥鼠少長則射狐兔注少)
(長言漸大也少書沼切長展兩切)不殊同隊魚(補注山谷次韻高子勉有云忽作飛黃去頓超)
(同隊魚皆用公語也)年至十二三頭角稍相疎二十漸乖張清溝
映汚渠三十骨骼成(集註說文禽獸骨曰骼此云骨骼為一龍一猪而言也杜工部瘦馬)
(行骨骼硉兀如堵墻禮記掩骼埋胔骼音格)乃一龍一豬飛黃騰蹋去(孫曰淮南)
(子黃帝時飛黃服皂飛黃神馬也韓曰詩乘彼乘黃選張景陽七命整頓雲輅驂飛黃)不能顧蟾
蜍(童曰蟾蜍蝦蟇也上之廉切下常如切)一為馬前卒鞭背生蟲蛆(祝曰蛆蟲)
(在肉中後漢至乃軆生蟲蛆蛆七余切一作背上生蟲蛆)一為公與相潭潭府中
居(補注上舍陸唐老曰退之不絶吟六蓺之文不停披百家之編招諸生立館舍勉勵其行業之未至而深)
(戒其責望於有司此豈有利心於吾道者佛骨一疏議論奮激曾不以去就禍福回其操原道一書累千百言)
(攘斥異端用力殆與孟軻氏等退之所學所行亦無愧矣惟符讀書城南一詩乃微見其有戾於向之所得者)
(駭目潭潭之居揜鼻蟲蛆之背切切然餌其幼子以富貴利達之美此豈故韓愈哉)問之何因爾
學與不學歟金璧雖重寶費用難貯儲學問藏之身身
在則有餘(則一作即)君子與小人不繫父母且(韓曰詩巧言悠悠昊天曰)
(父母且且語助也且子魚切)不見公與相起身自犂鋤不見三公後
寒飢出無驢(樊曰荀子雖王公大夫之子孫也不能屬於禮義則歸之庶人庶人之子孫也積文學正)
(身行能屬於禮義則歸之卿相士大夫)文章豈不貴經訓乃菑畬(祝曰易不菑畬)
(爾雅田一歲曰菑三歲曰畬孫曰菑畬耕也言文章當以經訓為本韓曰以經訓為菑畬則班超所謂筆耕也)
(補注呂原明雜紀云杜子美詩云文章一小技於道未為尊文章者載道之器安得謂之小技顧所用如何耳)
(韓退之詩曰文章豈不貴經訓乃菑畬此說有可取焉菑畬音淄予)潢潦無根源(潢積水潦)
(暴疾之水祝曰左氏潢汙行潦之水潢胡光切潦音老)朝滿夕已除(朝曰孟子曰苟為無本七)
(八月之間雨集溝澮皆盈其涸也可立而待也)人不通古今(一作今古)馬牛而襟裾
(襟裾衣也樊曰孟子飽食煖衣逸居而無教則近於禽獸前漢韓生曰人謂楚人沐猴而冠公此聯義則孟子)
(句法則韓生也)行身陷不義况望多名譽(音歟)時秋積雨霽(一作闋)
新凉入郊墟(郊壚郊野也祝曰說文墟大丘也左氏有莘之墟禮記墟墓之間墟丘於切)燈
火稍可親簡編可卷舒豈不旦夕念為爾惜居諸(孫曰居諸)
(謂日月詩日居月諸)恩義有相奪(孫曰恩以愛之義以教之兩者不並立故曰相奪也)作詩
勸躊躇(孫曰躊躇猶豫不決貌樊曰魯直嘗書此詩跋其後曰或謂韓公當開後生以性命之學不當)
(誘之以富貴榮顯涪翁曰熙寧元豐間大儒之過也又何學焉孔子曰齊景公有馬千駟死之日民無得而稱)
(焉伯夷叔齊餓于首陽之下民到于今稱之韓公之言其於勸奬之功異趍而同歸也云)
示爽
(韓曰求之譜系公諸子姪皆無名爽者有姪孫湘者字北渚老成長子登長慶三年進士)
(第終大理丞爽豈湘小字耶)
宣城去京國(孫曰宣城宣州)里數逾三千念汝欲别我解裝具
盤筵(孫曰解裝典衣)日昏不能散起坐相引牽(孫曰相牽挽也)冬夜豈
不長達旦燈燭然座中悉親故誰肯捨汝眠念汝將一
身西來曾幾年(孫曰西來來京師也)科名掩衆俊(韓曰言爽來京師登第也科名)
(一作名科)州考居吏前(孫曰考謂考課居吏前最課也)今從府公召(韓曰疑爽第後)
(從宣歙觀察使辟為府從事)府公又時賢時軰千百人孰不謂汝妍
(妍美也)此來江南近(孫曰宣城在江之南公有别業在宣城此一作汝)里閭故依
然昔日同戲兒看汝立路邊人生但如此(但一作得)其實亦
可憐吾老世味薄因循致留連強顔班行内(韓曰公時知制誥故)
(云行伍也行胡郎切)何實非罪愆才短難自立懼終莫洗湔(湔沾也)
(音箋)臨分不汝誑有路即歸田(孫曰歸謂歸宣城也韓曰陶淵明歸去來詞田園將)
(蕪胡不歸)
人日城南登高
(孫曰東方朔占書歲正月一日占雞二日占狗三日占猪四日占羊五日占牛六日占馬)
(七日占人樊曰荆楚歲時記正月七日為人日董勛問禮俗正月一日為雞二日為狗三)
(日為猪四日為羊五日為牛六日為馬七日為人韓曰城南公别墅所在以故親交子姪)
(來為人日之集也)
初正候纔兆(兆萌也)涉七氣已弄(孫曰七謂七日氣謂陽氣)靄靄野浮
陽(孫曰靄靄陽氣貌)暉暉水披凍(披散也)聖朝身不廢佳節古所
用親交既許來子姪亦可從盤蔬冬春雜罇酒清濁共
令徵前事為(韓曰劉貢父云唐人飲酒喜以令為罰今人以絲管歌謳為令即白傅所謂醉翻襴)
(衫抛小令是也其舉故事物色為令即公所謂令徵前事為是也徵舉也令去聲)觴詠新詩送
(補注羲之記蘭亭云一觴一詠)扶杖陵圯址(集注扶挾也圯毁也覆也址基址史記石閭在太山)
(下址太玄經豐牆峭址址之市切或作阯者非阯交阯也)刺船犯枯葑(韓曰莊子漁父言吾去子)
(矣乃刺船而去祝曰葑菰根江東有葑田梁庾肩吾詩黑米生菰葑刺七亦切葑方用切)戀池羣
鴨廻釋嶠孤雲縱(祝曰釋離也嶠山銳而高也列子岱輿員嶠嶠渠廟切)人生本
坦蕩(韓曰論語君子坦蕩蕩)誰使妄倥偬(倥偬困貌祝曰楚辭愁倥偬於山陸注倥偬猶)
(困苦也控粽二音)直指桃李闌(孫曰闌榭也)尋幽寧止重(重再也一作屢游寧)
(止重)
病鴟
(唐曰說文䲭鳶也鳥之貪惡者其性好攫而善飛公意盖有所譏也韓曰必有人焉如鴟)
(鳥之惡忽墮水溝公既救其死命復作詩誡之云耳)
屋東惡水溝(孫曰惡水濁水也左氏傳有汾澮以流其惡)有鴟墮鳴悲青泥
淹兩翅(韓曰周庾信游仙詩青泥美熟芝淹漬也於廉切一本作揜)拍拍不得離(孫曰)
(拍拍欲飛貌)羣童叫相召瓦礫爭先之(祝曰釋名小石曰礫楚辭瓦礫進寶兮捐)
(弃隨和礫音歷)計校生平事殺却理亦宜奪攘不愧耻飽滿盤
天嬉晴日占光景高風送追隨(送一作恣隨一作飛)擬凌鸞鳳羣
(擬一作遂鸞一作紫)肯顧鴻鵠卑(一作鵠鴈卑孫曰自奪攘不愧耻以下皆前所云計校平生事)
(者也此以譏小人之得位凌侮君子者)今者運命窮遭逄巧丸兒中汝要
害處汝能不得施於吾乃何有不忍乘其危救汝將死
命(救字一作丐一作與)浴以清水池朝餐輟魚肉瞑宿防狐狸自
知無以致蒙德久猶疑飽入深竹叢飢來傍階基諒無
責報心固以聽所為昨日有氣力飛跳弄藩籬今晨忽
徑去曾不報我知(樊曰後漢楊寶嘗至華隂山見一黃雀為鴟鴞所博墜於木下為螻蟻所)
(困寶取歸食之百餘日毛羽成放去一夕讀書未卧有黃衣童再拜曰我西王母使者荷君仁愛拯救今來拜)
(謝因以白環四枚與寶曰令君子孫潔白位登三事當如此環其後震秉賜彪四世三公病䲭其亦異夫黃雀)
(之報矣)僥倖非汝福天衢汝休窺(孫曰天衢天路也以喻高顯之位韓曰易何天)
(之衢亨)京城事彈射豎子豈易欺(豈一作不)勿諱泥坑辱泥坑
乃良規
華山女
(洪曰記夢云安能從汝巢神仙謝自然云童騃無所識誰氏子云不從而誅未晚耳桃源)
(云神仙有無何茫茫退之倔強如此然此詩頗假借不知何故如洗粧拭面着冠帔白咽)
(紅頰長眉青即知女道士也韓曰詩雖記當時所見然意盖指一時佛老之盛排斥之意)
(寓於詩云)
街東街西講佛經撞鐘吹螺閙宮庭(孫曰鐘螺佛家樂器螺落戈切)
廣張罪福資誘脅(資助也)聽衆狎恰排浮萍(狎恰一作恰似)黃衣
道士亦講說(韓曰論語黃衣狐裘禮記黃冠黃衣而祭息田夫也野夫黃冠黃冠草服也)座
下寥落如明星華山女兒家奉道欲驅異教歸仙靈洗
粧拭面着冠帔(着陟略切)白咽紅頰長眉青遂來陞座演真
訣(祝曰史記文王居羑里演周易演敷演也真訣仙經演以淺切)觀門不許人開扄不
知誰人暗相報訇然振動如雷霆(張曰訇大聲訇呼宏切)掃除衆
寺人跡絶(孫曰此言聽佛經者皆輻湊至觀爭聽華山女之講)驊騮塞路連輜軿
(驊騮良馬名輜軿衣車也前後有蔽韓曰以自隱蔽之車後漢輜軿曜日菑萍二音)觀中人滿坐
觀外後至無地無由聽抽釵脫釧解環珮堆金疊玉光
晶熒(祝曰熒光也選煌煌熒熒晶亦光也熒音螢晶音精)天門貴人傳詔召(孫曰天門)
(謂宮掖貴人謂黃門也)六宮願識師顔形(孫曰禮記天子后立六宮注天子六寢六宫在)
(後)玉皇頷首許歸去(孫曰玉皇天帝)乘龍駕鶴來青冥(孫曰青冥雲霄)
豪家少年豈知道來繞百帀脚不停雲䆫霧閣事恍惚
(韓曰太白詩歸來桃花嵒得憩雲䆫眠)重重翠幔深金屏仙梯難攀俗緣
重浪憑青鳥通丁寧(樊曰漢武帝故事七月七日上於承華殿齊正中忽有一青鳥從西)
(方來集上問東方朔朔曰此西王母欲來有頃王母至有三青鳥如烏夾侍王母旁詩意盖取此青鳥一作三)
(鳥一作三島)
讀皇甫湜公安園池詩書其後
(樊曰公集有和湜陸渾山火及書公安園池詩後今考持正集二詩皆亡其它詩亦未嘗)
(有一傳世者偶然逸耶抑皆不足以傳世也劉貢父云持正不能詩掎摭糞壌間公所以)
(譏之豈或然歟韓曰湜嘗為陸渾尉仕至工部郎中分司東都留守裴度辟為判官此詩)
(當在陸渾尉後為郎中前作)
晉人目二子其猶吹一吷(樊曰莊子惠子曰吹劔首者吷而已堯舜人之所譽也道)
(堯舜於戴晉人之前譬猶一吷也注疏戴晉人梁之賢者姓戴字晉人吷小聲道堯舜於晉人之前譬之吹劔)
(環其聲小不足聞也吷音血)區區自其下(樊曰謂自堯舜而下者)顧肯掛牙舌
春秋書王法不誅其人身(孫曰春秋書王法以存天下之至公不獨誅其人之身而)
(已王法謂誅賞之法)爾雅注蟲魚定非磊落人湜也困公安(公安縣属)
(江陵)不自閒其閒窮年枉智思掎摭糞壤間(孫曰糞壌謂園池掎摭謂)
(拾掇也掎舉綺切)糞壤多汚穢豈有臧不臧(韓曰詩謀臧不從不臧覆用洪曰此)
(數句今本脱其閒間糞壌多不臧八字盖謂今本但作不自閒窮年枉智思掎摭糞壌汚穢豈有臧也脱誤甚)
(矣當以此本為正)誠不如兩忘(韓曰莊子與其譽堯而非桀也不如兩忘而化於道)但以
一槩量(孫曰一槩一等也平斗斛者曰㮣)我有一池水蒲葦生其間蟲
魚沸相嚼(嚼囓也嚼才雀切)日夜不得閒我初往觀之其後益
不觀觀之亂我意不如不觀完用將濟諸人捨得業孔
顔百年能幾時君子不可閒(孫曰得用將以濟人為心不得用將以孔顔為業百)
(年能幾時安可自廢也補注公雙鳥詩押二州字二秋字二頭字此日足可措押二光字二更字李花押二花)
(字示爽押二然字猛虎行押二為字瀧吏押二濃字書皇甫湜公安園池詩押二閒字和盧郎中送盤谷子押)
(二行字故孔毅夫詩話云退之好押狹韻累句以示工而不知重疊用韻之為病然苕溪漁隱則曰退之好重)
(疊用韻以盡已意不恤其為病也)
路旁堠
(封堠也樊曰元和十四年春出為潮州作詩中可見子厚元和十年自永州召赴闕其寄)
(零陵親故詩亦有岸旁古堠應無數次第行看别路遥之句堠音后)
堆堆路旁堠(堆堆一作坼坼)一雙復一隻迎我出秦關(孫曰謂藍田關)
送我入楚澤(孫曰謂潮州)千以高山遮萬以遠水隔(孫曰千萬皆言)
(堠也)吾君勤聽治照與日月敵臣愚幸可哀臣罪庶可釋
何當迎送歸緣路高歷歷
食曲河驛
(韓曰驛在商鄧之間公之潮州自藍田關入商陵將過鄧州而作故其下有過南陽之什)
(樊曰按河南志驛在偃師縣東十道志云以洛水之曲為名此詩公將過鄧而作偃師去)
(鄧遠殆商鄧間别有曲河驛歟)
晨及曲河驛悽然自傷情羣烏巢庭樹(烏一作鳥)乳雀飛簷
楹(孫曰言烏雀皆得其所而我獨遠行不如也)而我抱重罪孑孑萬里程親
戚頓乖角(孫曰乖角謂離别也)圖史棄縱横下負朋義重(朋一作明)上
孤朝命榮殺身諒無補(韓曰論語有殺身以成仁)何以荅生成
過南陽
(韓曰南陽鄧州公赴潮州日作)
南陽郭門外桑下麥青青行子去未已(孫曰行子公自謂也)春鳩
鳴不停秦商邈既遠(孫曰秦商謂秦山商山)湖海浩將經(孫曰浩大也言)
(湖海之大將經行也)孰忍生以慼(一作蹙)吾其寄餘齡
瀧吏
(樊曰元和十四年赴潮州作)
南行逾六旬始下昌樂瀧(昌樂瀧溪名孫曰後漢桂陽太守周昕字君光開此濞合)
(其水桂陽人便之為立廟刻石今猶存焉樊曰歐陽文忠公云韶州樂昌縣西武溪驚湍激石流數百里其俗)
(謂水湍浚為瀧退之詩云云即此也劉仲章前為樂昌令余初以韓集云昌樂瀧誤改從樂昌仲章曰不然縣)
(名樂昌而瀧名昌樂韓集不誤也乃知古人傳疑而憚於更改者以此瀧閭江切又音雙)險惡不
可狀(一本作昌樂瀧險惡)船石相舂撞(孫曰舂撞船與石相擊貎)往問瀧頭吏
潮州尚幾里行當何時到土風復何似瀧吏垂手笑(補注)
(東坡詩云瀧吏無言只笑儂)官何問之愚譬官居京邑(一作譬官牧郡邑一作譬)
(如官居北)何由知東吳(東吳一作京都)東吳遊宦鄉官知自有由潮
州底處所有罪乃竄流儂幸無負犯(韓曰吳人稱我曰儂音農)何由
到而知官今行自到那遽妄問為不虞卒見困汗出愧
且駭吏曰聊戲官儂嘗使往罷(祝曰罷遣有罪罷部買切)嶺南大
抵同官去道苦遼下此三千里有州始名潮惡溪瘴毒
聚(孫曰惡溪潮州水名)雷電常洶洶(洶洶木鳴聲祝曰楚辭聽波聲之洶洶洶音胷)鱷
魚大於船(孫曰鱷魚名大者凡數丈玄黃蒼白厥類惟錯似龍無角似蛇有足夘生山谷間其夘無)
(數大率為鱷魚者十止二三焉餘即為黿為龜也鱷魚善食人狎于水者每每罹害居民畜産亦輙尾去鱷)
(五各切)牙眼怖殺儂州南十數里有海無天地颶風有時
作(孫曰颶風名海南有之颶其遇切)掀簸真差事(孫曰差事竒怪也掀音軒差昌化切)
聖人於天下於物無不容比聞此州囚亦有生還儂官
無嫌此州固罪人所徙(一云官嫌此州惡固人之所徙)官當明時來(明一)
(作此)事不待說委官不自謹慎宜即引分往胡為此水邊
神色久戃慌(祝曰戃慌失意貌楚辭心戃慌而不我與上他朗切下胡晃切)旊大缾
甖小(孫曰旊瓶甖皆瓦器韓曰周官旊人為簋旊音方祝曰方言靈桂之郊謂之旊注今江東通名大)
(甕為㼚㼚音岡字從亢宜從方言缾一作瓴瓴甕似瓶者音零甖缶也甖音鸎)所任自有宜
官何不自量滿溢以取斯工農雖小人事業各有守不
知官在朝有益國家不得無虱其間(樊曰此句世多引阮籍大人先生論)
(所謂君子之處域内何以異虱之處禈中為解非也按商君書二十六篇大抵以仁義禮樂為虱官如曰農商)
(官三者天下之常官也農闢地商致物官法民三官者生虱官者六曰歲曰食曰玩曰好曰志曰行六者有必)
(削是也杜牧之常書其語於處州孔子廟碑隂曰彼商鞅者能耕能戰能行其法基秦之強曰彼仁義虱官也)
(可以置之公之所謂虱其間盖出此然牧之所引不見于商子盖漢藝文志商子有二十九篇今所傳纔二十)
(六篇牧之之語其出於亡篇矣洪曰今本作風其間誤)不武亦不文仁義飾其躬
(一作姦)巧姦敗羣倫(姦一作躬)叩頭謝吏言始慙今更羞歷官
二十餘國恩並未醻凡吏之所訶嗟實頗有之不即金
木誅(孫曰莊子列禦寇篇為外刑者金與木也注金謂刀鋸斧鉞木謂捶□桎梏)敢不識恩
私潮州雖云遠惟思不可過(恩一作惡)於身實巳多敢不持
自賀
贈元十八協律六首
(韓曰元十八于詩不見其名柳子厚集有送元十八山人南遊序亦不著其名惟白樂天)
(游大林寺序有河南元集虚者疑即其人一作贈别元十八協律六首)
知識久去眼(去一作絶)吾行其既遠瞢瞢莫訾省(祝曰瞢目不明也左)
(氏亦無懵焉孫曰莫訾省者無所省錄也漢書膠西子王端遂為無訾省是也瞢莫東眉登母亘三切訾音紫)
(省一作毁)默默但寢飯子兮何為者(孫曰謂元十八)冠珮立憲憲(洪曰)
(詩云顯顯令德禮記引詩作憲憲退之亦豈以憲為顯耶憲音顯)何氏之從學蘭蕙巳
滿畹(孫曰騷余既滋蘭之九畹兮又樹蕙之百畆蘭蕙滿畹者以喻其仁義之富也畹音宛)於何
翫其光以至歲向晚(孫曰翫習也翫其光者猶言韜光也歲向晚言將老也於何韜光以)
(至于老乎)時治尚和同(孫曰老子和其光同其塵時治一作治惟)無俟於謇謇
(孫曰謇諤也易王臣謇謇韓曰楚辭余固知謇謇之為患注忠正貌音蹇)或師絶學賢不以
藝自輓(祝曰周禮輦車組輓注人輓之以行荀子禮者政之輓孫曰絶學謂老子也楊子老子之言道)
(德吾有取焉爾及搥提仁義絶滅禮學吾無取焉爾輓牽引也言師老子之賢務為隱約不以才藝自推輓也)
(輓音挽)子兮獨如何能自媚婉娩(孫曰媚好貌婉於阮切娩無遠切一本作)
(媚婉婉)金石出聲音(孫曰莊子曾子居衛緼袍無表曳縰而歌商頌聲滿天地若出金石)宮
室發關楗(祝曰楗拒門木老子善閉者無關楗而不可開孫曰陳楚間謂鑰為楗發關楗者言能造)
(入閫域也楗巨偃切與鍵同)何人識章甫(章甫商冠名韓曰儒行丘少居魯衣逢掖之衣長居)
(宋冠章甫之冠)而知駿蹄踠(祝曰踠馬足蹉跌選踠足欎怒孫曰言無人識章甫并知此駿蹄也)
(章甫駿蹄皆以喻元十八踠於阮切)惜乎吾無居不得留息偃(孫曰詩或息偃)
(在牀公言吾無居室不得留元與之同息偃也)臨當背面時(孫曰公祭張署文亦云解手背面面)
(一作南非)裁詩示繾綣(孫曰繾綣猶綢繆也不離散貌繾音遣綣苦遠切)
英英桂林伯(樊曰裴行立元和十二年以御史中丞為桂管觀察使伯侯伯也)實維文
武特遠勞從事賢(孫曰從事幕僚韓曰即謂元協律也)來弔逐臣色(孫曰逐臣)
(公自謂也)南裔多山海(孫曰南裔南方)道里屢紆直(孫曰紆曲也屢紆直謂或曲或)
(直者非)風波無程期所憂動不測子往誠艱難(孫曰元十八時亦遷)
(謫往字一作行難字一作險)我去未窮極臨别且無言(臨一作遠)有淚不
可拭
吾友柳子厚其人藝且賢吾未識子時已覧贈子篇(樊曰)
(子厚集有送元十八山人南遊序其後在南方送僧浩初序又云退之寓書罪予且曰見送元先生序云云則)
(知子厚此篇果嘗為公言所覧至此始識其人也)寤寐想風彩(補注漢書霍光傳天下想聞其)
(風彩)於今已三年不意流竄路兼旬同食眠所聞昔已多
所得今過前如何又須别使我抱悁悁(韓曰悁悁忿也憂也孫曰愁寂)
(貌悁於緣切)
勢要情所重排斥則埃塵(孫曰居勢要者俗情所重及一旦排斥則視如塵埃矣)
骨肉未免然况又四海人(孫曰榮辱之際骨肉尚如此而况它人乎言此者推桂林)
(伯獨不然也)嶷嶷桂林伯(孫曰嶷嶷獨立貌祝曰詩克岐克嶷注其貌嶷嶷然史記其德嶷嶷)
(嶷魚力切)矯矯義勇身(韓曰詩矯矯武臣注矯矯武貌矯居夭切)生平所未
識待我踰交親遺我數幅書繼以藥物珍藥物防瘴癘
書勸飬精神不知四罪地(孫曰書四罪而天下咸服堯放驩兜于崇山今公亦謫南)
(方故云)豈有再起辰(韓曰公言貶斥無再起之望)窮途致感激(韓曰晉阮籍嘗)
(率意獨駕遇途窮輙哭而反韓曰公於子厚誌中言行立有節槩重然諾公與之素不識將赴貶所而行立乃)
(俾其從事來問勞且後遺以書藥誠有節槩矣此公所以窮途致感激也)肝膽還輪囷(韓曰前漢)
(鄒陽傳蟠木根抵輪囷離竒輪囷屈曲貌孫曰踴躍貌囷去輪切)
讀書患不多思義患不明患足以不學(孫曰足以不學謂可以不學也自謂可以)
(不學君子以為患以字一作巳)既學患不行子今四美具實大華亦榮(亦一作不)
王官不可闕(官一作宫非)未宜後諸生嗟我擯南海無由助飛鳴
寄書龍城守(唐曰地理志柳州龍城郡軍事守謂柳子厚)君驥何時秣(樊曰一種)
(小說曰好事集載柳宗元得韓愈所寄詩先以薔薇露盥手薰王蕤香然後發讀曰大雅之文正當如是觀公)
(此作其二人相與蓋可見矣)峽山逢颶風(峽山山名颶海風名見第一卷將赴江陵途中寄贈)
(翰林三學士詩注颶音具)雷電助撞捽(撞捽相擊也祝曰手捽也莊子齊人之井飲者相捽)
(也撞宅江切捽昨没切)乘潮簸扶胥(孫曰簸簸蕩也扶胥地名在廣州東南補注南海神廟碑)
(曰扶胥之口黃木之灣)近岸指一髮兩巖雖云牢木石互飛發屯
門雖云高(屯門地名)亦映波浪没(樊曰蘇叔黨颶賦曰排戶破牖隕瓦散屋礧擊巨石)
(揉拔喬木勢飜渤澥響振坤軸云云所狀颶風大率不出公此詩也)余罪不足惜子生未
宜忽胡為不忍别感謝情至骨(韓曰老杜詩巳訴徵求貧到骨)
初南食貽元十八協律
(樊曰元和十四年抵潮州後作也)
鱟實如惠文(樊曰鱟魚類按山海經鱟形如惠文十二足似蟹雌負雄而行漁必兩得又酉陽雜)
(俎鱟過海輙相負於背高尺餘如帆俗呼鱟帆其殼可為冠又吳錄地理志云交趾有鱟形如惠文冠青黑色)
(十二足似蟹長五寸腹中有子如麻取以作醬尤美又嶺表錄異云鱟眼在背上口在腹下惠文冠也漢張敞)
(傳秦時獄法吏冠柱後惠文注法冠也洪曰惠文冠名一本作車文今廣韻引山海經注亦作車文又釋音云)
(郭璞云鱟形如車文未詳祝曰選乘鱟黿鼉注鱟形如惠文廣韻所引山海經注非是鱟音候)骨眼
相負行蠔相粘為山(韓曰蝝魚屬嶺表錄異云蠔即牡礪也初生海邊如拳石四面漸長)
(高一二丈者巉岩如山每一房内蠔肉一片隨其所生前後小大不等每潮來諸蠔皆開房伺蟲蟻入即合之)
(蠔音豪)百十各自生蒲魚尾如蛇(孫曰蒲魚未詳其狀或曰&KR2424;魚也今廣州曰蒲)
(魚)口眼不相營蛤即是蝦蟇(祝曰本草注云青蛙鼃蛉長脚蠼子皆蝦蟇之類樊)
(曰嶺表錄異蛤蚧首如蝦蟇背有鱗如蚕子土黃色身短尾長自呼蛤蚧蛤音閤)同實浪異名
章舉馬甲柱(章舉魚名孫曰釋音云章舉有八脚身上有肉如臼亦曰章魚酉陽雜爼云每月三)
(八日則多馬甲柱亦魚名洪曰即今之江瑶柱)鬭以怪自呈其餘數十種莫不
可歎驚我來禦魑魅(孫曰魑魅鬼物左氏傳云流四凶族投諸四裔以禦魑魅公言其貶)
(斥也)自宜味南烹調以鹹與酸(以一作之)芼以椒與橙(韓曰芼擇也詩)
(左右芼之孫曰芼亦調也補注張協曰煇以秋橙芼音冐橙除庾切)腥臊始發越咀吞
面汗騂(祝曰咀謂咀嚼騂牲赤色禮記牲用騂孫曰此謂初南食時其腥臊之氣發越於外咀吞之則)
(面汗且騂也咀在呂切騂思營切)惟蛇舊所識實憚口眼獰(獰惡也獰尼庚切)
開籠聽其去鬱屈尚不平賣爾非我罪不屠豈非情不
祈靈珠報(孫曰搜神記隋侯行見有大蛇傷者救而活之其後蛇啣珠以報淮南子所謂隋侯之珠)
(者是也)幸無嫌怨并聊歌以記之又以告同行
宿曾江口示姪孫湘(二首)
(孫曰湘字北渚老成之子公兄弇之孫元和十四年公赴潮州作樊曰水經及注無有所)
(謂曾江口者而公其年有過始興江口感懷之什始興韶州也水經始興水利水南注東)
(江東江又西注于北江謂之東江口此豈非公所宿地耶故其詩曰三江滅無口其誰識)
(涯圻暮宿投民村高處水半扉其後蘇詩有云我行都是退之詩真有人家水半扉正謂)
(此也)
雲昏水奔流天水漭相圍(漭廣也平也祝曰選注五湖以漫漭漭大水貌相圍謂天)
(水之相接也)三江滅無口(孫曰謂曾江有三江合流今混為一不見江口)其誰識涯
圻(孫曰涯圻岸也)暮宿投民村高處水半扉犬雞俱上屋不復
走與飛篙舟入其家(祝曰篙進船竿淮南子以篙測江篙音高)瞑聞屋中
唏(孫曰唏啼也或曰笑也唏音琋)問知歲常然(知一作之)哀此為生微海
風吹寒晴波揚衆星輝仰視北斗高不知路所歸
舟行亡故道屈曲高林間林間無所有奔流但潺潺(但一)
(作且)嗟我亦拙謀致身落南蠻茫然失所詣無路何能還
答柳柳州食蝦蟇
(樊曰公為潮州子厚為柳州元和十四年也梅聖俞詩有曰子厚謫柳州而猶食蝦蟇)
蝦蟇雖水居水特變形貌(水字一本作末)強號為蛙蛤(凢蛙蛤皆似蝦)
(蟇其背青綠色者俗謂之青蛙黃文者謂之金線蛙黑色者號為蛤亦名水雞蛙烏瓜切)於實無
所校(一作效一作較)雖然兩股長(然一作云)其奈背脊皰(祝曰皰玉篇云面皮)
(生氣也皰匹貎切一作脊&KR0008;皰)跳躑雖云高意不離濘淖(祝曰左氏晉戎馬還)
(濘而已又有淖於前濘淖泥也佞閙二音)鳴聲相呼和(胡過切)無理秪取閙
周公所不堪灑灰垂典教(樊曰周官蟈氏掌去鼃黽焚牡鞠以灰灑之則死灑與洒)
(同)我棄愁海濱恒願眠不覺(覺睡起也古孝切)叵堪朋類多(集注)
(叵不可也朋類其儔侶也叵普火切一作頗非)沸耳作驚爆(爆火裂祝曰神異經畏爆竹聲)
(爆音豹)端能敗笙磬(一作磬鐘)仍工亂學校(孫曰言其聲煩多能聒笙磬亂學校)
(也工一作又)雖蒙句踐禮(孫曰韓子越王伐吳欲人之輕死出見怒鼃乃為之軾從者曰奚敬)
(於此王曰為其有氣故也)竟不聞報效大戰元鼎年(孫曰漢武帝紀元鼎五年秋鼃)
(蝦蟇鬭)孰強孰敗撓(孫曰撓亦敗也祝曰木曲易揀撓本末弱也撓音閙)居然當
鼎味豈不辱釣罩(祝曰罩竹籠取魚也詩烝然罩罩罩陟教切)余初不下喉
近亦能稍稍(補注東坡嘗用公此事作詩云稍近蝦蟇緣習俗祝曰稍說文云出物有漸也稍)
(所教切)嘗懼染蠻夷平生性不樂(祝曰樂欲也禮記有所好樂補注張牧為猘犬)
(所傷醫云宜食蝦蟇牧甚難之樂五教切一本作失平生好樂)而君復何為甘食比
豢豹(豢飬也)獵較務同俗(祝曰孟子魯人獵較孔子亦獵較注獵較者田獵相較奪禽獸)
(得之以祭時俗所尚以為吉祥孫曰魯俗如此孔子亦為之故云同俗較音角)全身斯為孝
(孫曰禮曰父母全而生之子全而歸之可謂孝矣詩意謂甘食蝦蟇以全其生也)哀哉思慮深
未見許廻櫂(祝曰楚辭桂櫂兮蘭枻櫂楫也與棹同樊曰子厚以其年十月夢奠柳州卒不生還)
(矣)
别趙子
(趙子名德韓曰公為潮州刺史時攝海陽尉督州學生徒者東坡所謂潮人初未知學公)
(命趙德為之師即其人也公自潮移袁詩以别之德潮人公欲與俱而不可耳)
我遷於揭陽(集註揭陽漢縣属南海郡至唐為潮州治廣州記云大庾始安臨賀桂陽揭陽爲五)
(嶺韋昭音曰揭其逝切師古曰揭音竭)君先揭陽居揭陽去京華其里萬
有餘不謂小郭中有子可與娛心平而行高兩通詩與
書婆娑海水南(孫曰詩市也婆娑婆娑嬉遊貎韓曰晉陶侃爲荆州刺史將歸顧謂王衍曰老)
(子婆娑正坐諸君軰)簸弄明月珠(孫曰廣記云鯨鯢目即明月珠詩意謂其懷寶自樂也)及
我遷宜春(孫曰元和十四年七月已丑憲宗上尊號大赦天下十二月二十四日公自潮州量移袁)
(州郡即宜春郡也)意欲攜以俱擺頭笑不可我豈不足歟又奚
為於此(一作北)往來以紛如(孫曰奚為奚事也言我居此固足矣奚事更於此往來紛)
(紛乎)海中諸山中幽子頗不無(孫曰幽子隱士)相期風濤觀已久
不可渝(孫曰相期者德自言與幽子相期往觀風濤也此言已久不可中變從公而往渝變也韓曰丹)
(青初則炳久則渝)又嘗疑龍蝦(孫曰字當作鰕鰕胡加切爾雅曰鯢大者謂之鰕)果誰
雄牙鬚蚌蠃魚鱉蟲(祝曰易為蠃為蚌蠃蚌蜃蛤属蚌步頂切蠃盧戈切與螺同)瞿
瞿以狙狙(祝曰詩狂夫瞿瞿注無守貌瞿音衢又音屨)識一以忘十(以一作已)大
同細自殊欲一窮究之時歲屢謝除(孫曰德又言嘗聞龍蝦蚌蠃魚鼈蟲)
(大小不同欲一往而窮究之歲時屢謝終未能往言今當往也)今子南且北(孫曰子謂公也)豈
非亦有圖人心未嘗同(韓曰左傳人心之不同如其面焉)不可一理驅
(一作區)各宜從所勝(一作務)未用分賢愚(孫曰德言公去已留未可分别賢否)
(也)
除官赴闕至江州寄鄂岳李大夫
(李大夫程也字表臣樊曰公元和十五年九月公自袁州召拜國子祭酒行次盆城作此)
(詩寄之公嘗與表臣同為御史及鄭餘慶為詳定使公又與表臣俱為之副反覆詩語疑)
(若與表臣嘗有隙至是因詩謝之故舊無大故則不棄此公所以思之且請改事也)
盆城去鄂渚(孫曰潯陽記盆水出青盆山因以為名帶山雙流而右灌潯陽北流入江今在江州)
(離騷經曰乘鄂渚而久顧鄂渚今鄂州)風便一日耳不枉故人書無因帆
江水(洪曰帆去聲船使風也今本作汎非是)故人辭禮闈(辭一作闢)旌節鎮江
圻(樊曰舊史程元和十三年四月拜禮部侍郎六月出為鄂州刺史鄂岳觀察使程自禮闈出鎮明矣而新)
(傳獨言歷御史中丞鄂岳觀察使盖逸之也)而我竄逐者龍鍾初得歸(龍鍾見上)
(醉留東野詩注)别來已三歲望望長迢遞咫尺不相聞(不一作何)平
生那可計我齒落且盡君髮白幾何(君一作公)年皆過半百
(孫曰公是歲年五十三)來日苦無多少年樂新知衰暮思故友(衰一)
(作歲)譬如親骨肉寧免相可否(樊曰骨肉猶不免可否况公剛直其率能合乎譬如)
(假如也)我昔實愚惷(祝曰惷愚也前漢越人愚戇輕薄惷陟降切一本作戇)不能降
色辭子犯亦有言臣猶自知之(樊曰子犯晉公子重耳舅也公子亡外子犯從)
(之反國及河子犯以璧授公子曰臣負羈絏從君廵於天下臣之罪多矣臣猶知之而况君乎)公其務
貰過(祝曰貰賖也貸也前漢數蒙聖恩得見貝赦貰音射又音世)我亦請改事(補注左氏)
(宣十二年傳鄭伯逆楚之辭曰使改事君夷於九縣君之惠也孤之願也)桑榆儻可收(韓曰漢光)
(武勞馮異日始雖垂翅回谿終能奮翼黽池可謂失之東隅收之桑榆)願寄相思字(孫曰古詩)
(客從遠方來遺我一書札上言長相思下言久離别)
南山有高樹行贈李宗閔
(孫曰宗閔字損之鄭王元懿之後韓曰據詩意鳳凰謂裴度挾丸子謂李德裕李紳元稹)
(也據宗閔傳裴度伐蔡引為彰義觀察判官蔡平知制誥長慶初錢徽典貢舉宗閔託所)
(親於徽李德裕李紳元稹共白徽取士不以實坐貶劔州刺史俄復為中書舍人由是嫌)
(怨顯結縉紳之禍四十餘年不解此詩及下篇盖長慶初作也此詩當是宗閔初貶公為)
(祭酒時作後篇當是宗閔復入後作也詳詩意可見新史云宗閔初為裴度引用及度薦)
(李德裕可為宰相宗閔遂與為怨韓愈作南山猛虎行據度薦德裕在公歿後五年史誤)
(矣補注苕溪漁隱詩話云退之宗閔俱裴晉公征淮西時幕客也退之作南山有高樹及)
(猛虎行贈宗閔皆略盡其終身所為然退之無恙時宗閔纔為中書舍人所為尚未暴自)
(錢徽貶後牛李之憾始結至其為相則退之死久矣遂有封川之行所謂前汝下視鳥各)
(議汝瑕疵烏鵲從噪之虎不知所歸者何其明騐也)
南山有高樹花葉何蓑蓑(孫曰字合作蓑蓑蓑蓑盛貌蓑素回切)上有鳳
凰巢鳳凰乳且棲四旁多長枝羣鳥所託依黃鵠據其
高衆鳥棲其卑(棲一作接)不知何山鳥羽毛有光輝飛飛擇
所處正得衆所希(孫曰言未嘗見此鳥也)上承鳳凰恩自期永不
衰中與黃鵠羣不自隱其私(自一作日)下視衆鳥羣汝徒竟
何為不知挾丸子(並見題)心默有所規(一作窺)彈汝枝葉間
汝翅不覺摧或言由黃鵠黃鵠豈有之慎勿猜衆鳥(猜一)
(作疑)衆鳥不足猜無人語鳳凰汝屈安得知黃鵠得汝去
婆娑弄毛衣(孫曰得汝去猶言因汝去也黃鵠因汝去乃敢自喜婆娑然弄其毛衣以譬小人既)
(逐君子乃相慶也)前汝下視鳥各議汝瑕疵(補注左傳不汝瑕疵)汝豈無
朋匹(孫曰朋黨小人之黨)有口莫肯開汝落蒿艾間幾時復能飛
哀哀故山友(孫曰故山友謂平時故舊也一作哀哉故山犮)中夜思汝悲路遠
翅翎短不能持汝歸(能一作得)
猛虎行贈李宗閔
(孫曰猛虎行云飢不從猛虎食暮不從野雀棲野雀安無巢遊子為誰驕此詩且取古猛虎行)
(名篇不必以篇中意義也餘見前詩題注)
猛虎雖云惡亦各有匹儕羣行深谷間百獸望風低身
食黃熊父(韓曰黃熊瑞獸也文王囚羑里散宜生得黃熊以獻紂免西伯之難)子食赤豹
麛(韓曰楚辭乘赤豹兮從文貍麛鹿子孫曰上言黃熊父則赤豹麛盖豹子也麛莫兮切)擇肉於
熊羆(一作豹)肯視兔與貍正晝當谷眠眼有百步威自矜
無當對氣性縱以乖朝怒殺其子暮還食其妃(食一作餐)匹
儕四散走猛虎還孤棲狐鳴門四旁(四一作兩)出逐猴入居
(猴一作猚)烏鵲從噪之(一本以下句為先上句為後)虎不知所歸誰云猛
虎惡中路正悲啼豹來銜其尾熊來攫其頥(攫持也攫音矍)
猛虎死不辭但慙前所為虎兕無助死(兕一作坐)况如汝細
微(孫曰汝謂宗閔如一作知)故當結以信親當結以私親故且不保
人誰信汝為
五百家注昌黎文集卷六
