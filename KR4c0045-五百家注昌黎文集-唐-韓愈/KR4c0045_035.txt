五百家注昌黎文集卷三十五
宋魏仲舉撰
墓誌
盧渾墓誌銘
(韓曰渾河南法曹參軍第二子而公妻弟也然有銘無誌焉)
前汝父母右汝弟兄(一作後有弟兄)汝從之居視汝如生汝遷
於居兮日月之良汝居孔固兮後無有殃如不信兮視
此銘章
虢州司戶韓府君墓誌銘(注訐本篇)
安定桓王五世孫叡素為桂州刺史(嚴曰新史云弓高侯頽當裔孫尋後)
(漢隴西太守世居潁川生司空稜其後居徙安定武安後魏有常山太守武安成侯耆徙居九門生茂尚書令)
(征南大將軍安定桓王二子備均均生晙晙生仁泰仁泰生叡素樊曰唐史世系表及李太白武昌宰韓君去)
(思碑並云叡素桂州長史皇甫持正誌公墓及神道碑俱同而此云刺史其字誤矣)化行南方有
子四人最季曰紳卿文而能官嘗為楊州錄事參軍(集注)
(桂州四子仲卿少卿雲卿紳卿也李太白碑亦言桂州君四子名諱長少皆與此誌合獨世系表云桂州君七)
(子無少卿而有晉卿季卿子卿升卿表以晉卿為長而碑以仲卿為元子表作升卿最季而誌作紳卿誌又云)
(嘗為楊州錄事參軍而表云京兆府司錄參軍公仙卿之子而紳卿姪也寧冇叙其家世而故誤耶當以誌為)
(正)事故宰相崔圓(孫曰上元元年二月以崔圓為楊州大都督府長史淮南節度使)圓
狎愛州民丁某至顧省其家後大衙會日司錄君趨以
前大言曰請舉公過公與小民狎至其家害於政圓驚
謝曰錄事言是圓實過乃自署罰五十萬錢由是遷涇
陽令破豪家水碾(奴箭切)利民田頃凡百萬君諱岌桂州
君之孫司錄君之子亦以能官名少而竒壯而強老而
通以元和元年六月十四日卒年五十七娶京兆田氏
男曰家女曰都皆幼初君樂虢之土田山水求掾其州
去官猶家之既卒因以其年九月某日葬於州北十里
崔長史墓西銘曰
凡兆于兹唯其家之材蓋歸有時(洪曰疑有闕文)
四門博士周況妻韓氏墓誌銘
(韓曰此誌及張徹誌皆以韓俞為開封尉唐宰相表以為令史誤也)
四門博士周況妻韓氏諱好好尚書禮部郎中諱雲卿
之孫開封尉諱俞之女俞妻趙氏生二女(樊曰二女長即况妻次嫁)
(張徹)三男(樊曰三男無競啓餘州來並世系表)開封卓越豪縱不治資業喜
酒色狗馬趙氏卒十一年而開封亦卒開封從父弟愈
(孫曰公父仲卿即雲卿之兄也一本無弟字)於時為博士乞教東都生以收
其孥於開封界中教畜之而歸其長女於周氏况(樊曰元和)
(元年况中進士第是歲公以好好適况)况進士家世儒者曾祖諱延潭州
長沙令祖諱晦常州參軍父諱良甫左驍衛兵曹參軍
况立名行人士譽之韓氏嫁九年生一男一女年二十
七以疾卒(孫曰貞元六年好好生至是元和十一年卒年二十七)葬長安城南鳳
栖原其從父愈(一作其從父弟愈)於時為中書舍人(孫曰是歲正月公為)
(中書舍人五月降為右庶子)為銘曰
夫喪少婦子失壯母歸咎無處
韓滂墓誌銘
(樊曰世系表老成二子湘大理丞滂寶雞丞按此誌云滂年十九死盖未嘗仕也表復誤矣)
滂韓氏子其先仕魏號安定桓王(孫曰王名茂滂九世祖也)滂父老
成(孫曰老成公兄介之子)厚謹以文為韓氏良子弟未仕而死有
二子(祝曰湘滂)滂其季也其祖諱介為人孝友一命率府軍
佐以卒二子百川老成老成為伯父起居舍人後(祝曰舍人)
(名會)起居有德行言詞為世軌式(軌一作範)滂既兄弟二人而
率府長子百川死無嗣其叔祖愈命滂歸後其祖滂清
明遜悌以敏讀書作文(作一作倍)功力兼人為文詞一旦竒
偉驟長不類舊常吾曰爾得無假人耶退大喜謂其兄
湘曰某違翁且踰年懼無以為見今翁言乃然可以為
賀羣輩來見皆曰滂之大進不唯於文詞於為人亦然
既數月(一作日)得疾以卒年十九矣(孫曰滂貞元十八年生)吾與妻
(孫曰公妻高平君盧氏)哭之傷心三日而斂既斂七日權葬宜春
郭南里(孫曰宜春袁州滂從公量移袁州刺史元和十五年卒一本作郭南一里)嗚呼其
可惜也巳銘曰
天固生之耶(一作天固生耶一作天生之耶)偶自生耶天殺之耶其偶
自死耶莫不歸於死壽何少多銘以送汝其悲奈何
女拏壙銘
(韓曰公貶潮州孥道死商南層峯驛瘞之山下至是尹京兆乃發其喪歸葬于河陽世墓之次)
女拏(音如又女加切)韓愈退之第四女也惠而早死愈之少為
秋官(孫曰元和十二年十二月公為刑部侍郎)言佛夷鬼其法亂治梁武事
之卒有侯景之敗可一掃刮絶去不宜使爛漫天子謂
其言不祥斥之潮州南海揭陽之地(孫曰十四年正月公上佛骨表坐貶)
(潮州其地在漢南海之揭陽)愈既行有司以罪人家不可畱京師迫
遣之女拏年十二在病(一作病在席)既驚痛與其父訣又輿
致(又一作父)走道撼頓失食飲節死于商南層峯驛即瘞道
南山下五年愈為京兆(孫曰長慶三年六月公為京兆尹)始令子弟與
其姆易棺衾歸女拏之骨於河南之河陽韓氏墓而葬
之女拏死當元和之十四年二月二日其發而歸在長
慶三年十月之四日其葬在十一月之十一日銘曰
汝宗葬于是(孫曰韓氏之先皆葬河陽)汝安歸之惟永寧
河南緱氏主簿唐充妻盧氏墓誌銘
夫人盧氏諱某蘭陵太守景柔八世孫(孫曰景柔為蘭陵太守南州刺)
(史景柔子元幹)父貽卒河南法曹法曹娶上黨苖氏太師晉卿
兄女(孫曰晉卿兄如蘭之女詳見苗夫人誌)生三女三男夫人最長法曹
卒苖夫人嫁之唐氏充充明經宰相休憬曾姪孫(孫曰長慶)
(三年七月以休憬同平章事四年八月罷神龍元年四月復相二年三月罷景龍三年十二月復相景雲元年)
(七月復罷)出郄氏外王父昂中書舍人夫人年若干嫁唐氏
凡生男與女九人年四十二元和四年正月二十二日
卒其年四月十五日葬河南府河南縣之大石山下銘
曰
夫人本宗世族之後率其先猷令德是茂爰歸得家(爰一)
(作奚歸一作其)九子一母婉婉有儀柔静以和命不侔身兹其
奈何刻銘墓石以告觀者
乳母墓銘
(樊曰唐志義服有為乳母報者其服腮麻韓曰葬乳母且為之銘自公始)
乳母李氏徐州人號正真為韓氏家乳其兒愈(為于偽切)愈
生未再周月孤失怙恃(孫曰大歷三年公生五年而公父仲卿卒此云未再周月孤失)
(怙恃未詳嚴曰退之祭嫂鄭夫人云我生不辰三歲而孤此言未再周月孤失怙恃是雖入三歲而未及兩周)
(也)李氏憐不忍棄去視保益謹遂老韓氏及見其所乳
兒愈舉進士第(韓曰公第在貞元八年)歷佐汴徐軍入朝為御史
國子博士尚書都官員外郎河南令娶婦生二男五女
時節受慶賀愈輙率婦孫列拜進壽年六十四元和六
年三月十八日病卒三日葬河南縣北十五里愈率婦
孫視窆封(祝曰窆下棺也窆彼驗切)且刻其語于石(語一作誌)納諸墓
為銘(一有矣字)
五百家注昌黎文集卷三十五
