學言稿卷二
元吴當撰
五言古詩
四月朔都門别友
昨日送春歸今朝送君去君去幾時来春歸向何處都
門柳千行晴空正飛絮祇恐尊酒空離情渺無據
拂雲堂
脩竹臨綠水高堂散清隂猗猗歲寒操皎皎君子心不
承春陽媚已覺秋露深仰止雲漢上高節慎所任
鳳岡隠居
鳳凰千仞岡中有隠者廬流水繞屋下青山當座隅鄰
曲不在多聊可共耕鋤種菊秋露重斸花春雨餘
松下揮鳴絃涼風滿庭除振衣紅塵表濯纓清水渠虛
名果何益此樂將焉如伊人幸同姓行矣巾吾車
送劉山人遠遊
初夏風日清芳華盡披委蕭蕭野人居綠樹净如洗繁
隂在庭戶晴雲隔忩紙劉君負絶藝幽討亦戾止平生一
緉屐歴歴幾千里南袖嶺嶠煙東拂扶桑水空齋坐終
日論議頗亹亹言立罔迷真浩瀚况無已羣流會一原衆
轍不殊軌昆侖倚西極黃河走其底嵩華與恒岱鬱鬱土
中峙休氣蓄靈光自惜伯玉址結交燕趙豪躍馬長楊
裏堂堂百年身兹遊更竒偉酌酒澆壮懷奮步從此始
送曾冲衍自甥館歸省
慨我林壑姿高思凌雲煙清秋到城邑兼旬得留連耆
舊頗凋謝新知多少年曾君金川彦胤胄本蝉聫華婣
照高閱玉樹来鸞鵷自小涉書史已能綴詩篇相值闤
闠間被服華且鮮間亦能我即辭氣自温妍而翁富文
學傳家有淵源十年不相見使我心悁悁竒骨出名駒風
采固超然爾邑危處士其人萟且賢詞高連城價字重
青瑶鐫汝能早入室累歲相周旋吾聞古人學忠信盖
所先彜倫本日用昭著無幽玄本幹既有立華實自芬
蕃願言勤孝弟餘力及藝文友道貴責善我歌匪虛言
同諸彦泛舟遊
移舟蕩綠水櫂擊来清風山樹接天碧汀花向日紅圭
璋益良朋羣簪得相從窈窕楊柳外逶迤墟里東微雨
灑芳郊流水度晴虹漁歌日暮起清響紫煙中
九日江樓分韻賦采字
江上秋風多客裏時序改嘉菊空滿目幽香為誰采江
樓對西山物㬌頗瀟洒山雲寒冉冉汀樹晴藹藹何以
慰今朝濁醪向鄰買野饌在盤飡棃栗雜醯醢睠茲二
三友被服盛蘭茝舉琖送飛鴻翩翩望滄海
賦靈碧石山子
卷石重拱璧致之果何從隠几當翠微娟娟秀芙蓉艮
嶽玄霧温香鑪紫煙重五老不可見令我憶鼇峰
送吾安之令渤海縣
奉詔出高闕驅車向長河長河正奔崩大野仍横戈宵
衣動深憂頻歲秋無禾今君宰渤海敷政當如何上以
暢皇惠下以拯民疴清宫執道要直氣排洄波東郊散
壺榼月戶鳴機梭境内雞犬静壟頭牛馬多遊人若雲
環窶室皆春和遄歸贊天緯報最無蹉跎
汪氏桃谿先業
種桃作春華插柳被澗阿飛梁度窈窕峭壁纏煙蘿遊
息各有地簡編足吟哦宜有遯世者看雲時一過先廬
倚丘墳歲晏傷如何
送丑時中安陸知府
烝庶日凋敝久貽宵旰憂中原有鬭格陋室仍誅求又
聞大河奔無復桑田收羣情自嗸嗸時論空悠悠下詔
選朝士傳聲典方州及茲數年来令牧頗清修皇帝威
信布膏澤亦下流用副民社寄庶答廊廟謀君才已歴
試儒術素所優寒露承冰壺黃鍾播天球楚郢古名邦
㕓市接車舟人多尚遊販野有良田疇坐令書牒稀行
見瘡痍瘳香凝棨戟静雨洽桑麻稠問俗在撫摩敷政
尚懷柔三年屢豐穰五袴成歌謳最書舉勞績歸来奏
宸旒
送李伯微山東廉使賦華不注峯
華峰秀亭亭縹緲風雨會湖光納空翠元氣蓄冥昧雲
来泰山顛日出方丈外孤根奠地軸萬木動天籟危攀
望不極高致君應最使節無滯留都人仰旌旆
送趙大本西臺御史得一字
關陕古雄都四塞若天室聖人物土貢沃壤稱第一皇
威極西郵聲教無遠昵崇臺攬紀綱郡國底寧謐趙君
金閨彦楚楚冰玉質出身翰墨場已執太史筆朝峩惠
文冠夕策長亭馹弭節都門道供帳集簮韠朔風吹秦
隴嶽色寒崒嵂涇渭揚濁清河水相蕩潏皇皇霜簡動
肅肅綉衣出丈夫報國心重在理仁術矧茲聖明時布
衣靡闕失胡為守牧宰往往敗繩律飢渴劇飫饕民隠
詎遑恤豈無循良才衆醜成妬嫉遂令白黑撓懲勸恒
過實周詢待摩撫伺察到微密於焉振風采勿使廢彀
率遄歸報明廷煙柳動春日
西嶼書堂
高堂在西嶼積水宜清秋飛梁接廣衍松竹何翛翛草
色洲渚净書聲庭戶幽美人水蒼佩公子木蘭舟及茲
且容與樂哉以忘憂
横州新城
守國設險阨由来固金湯天下已一家四海無封疆邊
夷失摩撫虛邑奔豺狼横州兩江上妖氛日相望烈烈
四野焚哀哀萬民瘡倪君列半刺為政古循良及茲幸
輯睦庶以安蒼黃兵威尚形勢邦本資隄防版築不辭
勞恩波浩難量神功實天相良甓發地蔵遂令千年間
集此百雉強坐見雲鳥陴居然山水鄕嵳峩超樓櫓迢
逓蟠池隍落日笳鼓壮寒風旌旆揚㕓區表井里公館
臨康莊藹藹聞士譽熙熙浹時康從茲慎備禦奚用多
闘傷長松在澗底至寶委道傍鸞棲自枳棘鵷路空翺
翔誰持太史書為貢白玉堂
謝靈運小像
達人不偶俗窮乃託遐蹤海上采石華山頭接雲松曠
情凌霄外長笑紫烟重白駒不可縶矯若人中龍世詖
道已微君子固有窮多才竟為累寡立復誰從淒涼貝
錦詩千載仍忡忡
蘭石竹樹圖
光風被叢蘭秀氣何綢繆竹樹露已深蕭蕭苔石幽亦
有紉佩者襭芳在中洲含情欲誰寄湘水何悠悠
淵明圖
窈窕墟里烟﨑嶇撫遐蹤松菊在三徑歸来事春農乘
化樂天命千古垂高風
菊泉軒
種菊秋水上泉甘花更妍掇英挹朝露牽蘿媚清漣衡
門幽且閒淪跡托貞堅濁酒有深趣樂哉以忘年
送立道
清笳動城闕落葉響空井羈客增遠懷繁霜集寒景依
依塞鴻度杳杳江路永昨夜夢滄洲朝來理烟艇
送無悦上人歸高句驪
折蘆渡海水諸方記遐蹤東窮會稽嶺南登祝融峰赤
城霞綺多香爐紫煙重平生幾緉屐伴此九節笻昨者
来闕下祗園憶相逢燕坐永夜燈翻經清曙鐘一徹了
空寂真際何從容法雲散天華珠光起神龍上人既東
歸正法信有宗亦欲乘桴行同心幸相從
雲林圖
吾邦宅冲奥盤礴元氣會嵳峩臨川山遐眺八極外日
月有耿光萬象破冥昧雲林隔滄洲秀色翼華盖巖桂
芳未歇青霞宜有待願息軒冕游睠茲歲年改
寄題周煉師雲臺真館
亭亭雲臺山重阜隠深廓神宫闢龍虎秀色今緜邈真
館依青林澗水傍虛閣種竹春霧重刊松晴雪落高敞
自無為幽曠各有託時見白雲閒為雨出城郭豈知有
道者元化在機握相從赤松遊不為慕靈藥愧我煩世
慮睠然仰冥漠考槃能自引隨遇有真樂園綺如可期
共爾戒歸鶴
賦謙齋
為山鬱穹窿廼處厚地中君子有令德遜志息微躬種
菊春雨洽紉蘭秋露濃齋居玩易象素履慎初終
賦淵明歸来圖送致仕者
蒼蒼廬山陽渺渺彭蠡東依依柴桑里矯矯靖節翁聊
為三徑資出宰古縣中折腰未為辱自睠菊與松幡然
賦歸来高眠北&KR1141;風素琴既無絃尊酒亦屢空籃輿入
净社植杖隨春農逍遥有真樂疇能繼其蹤君生千載
後出處慎初終解印返故山棲此環堵宫作圖勵薄俗
相與傳無窮
送胡宗悦官長沙
五夜霜露集秋風起城頭出門送行客對酒總離憂紅
樹接郊甸白蘋滿汀洲南望長沙雲湘水寒悠悠
委羽山潘氏隠居
天台幾千仞秀色浮蒼穹下有委羽山迢迢赤城東晴
湍激飛瀑靈鵲巢長松睠彼遺世士誅茅白雲通築室
倚飛霞開軒待清風種菊充餱糧插槿當垣墉孤高性
所玩夷曠思無窮擊壤節酣歌據石撫絲桐迕俗幸無
累寡欲不期豐誰刊蒋詡逕庶躡羊求蹤予將息塵鞍
賞心冀能同
高氏新構大行書院
嵳峩大行東陵麓正延廣池河發芳滋耕鑿樂膏壤之
子慎素履義路思獨往&KR1274;宫宅幽貞神宇肅弘敞空翠
在庭戶嘉木日以長薦豆不違矩奠席歘来享童冠列
春服歌絃發清響古學貴得師景行屬高仰車馬遠可
致山水良足賞焉得掛朝衣為爾息塵鞅
琴鶴雙清亭(并序)
馬君九霄作亭豫章城居之東北隅以貯琴書其祖
御史大夫覃國公始居于斯及今仕扵斯者三世矣
覃國貴而能貧太常易名清獻與宋賢趙公同諡清
獻凡仕所至惟琴鶴相隨九霄遂以琴鶴雙清名亭
云
結亭絶囂塵窈窕北堂東新竹雨滿林老樹雲半空開
軒納歸鶴據石理絲桐昔賢尚高潔以此隨行蹤爾祖
罄遐思堅貞副深衷錫諡既有尚素心諒能同水木託
本源芳潤信無窮大雅繼宏響遺書滿庭中工歌贊前
勛述德寧有終何時戒仙馭撫席聆仙風
送桂道士
桂子懷武夷翩翩向東粤褰雲采石華著屐踏海月我
昔留豫章爾祖尤清狂高居太古樓呼酒時飛觴一别
上京國屢獻匡時策桃李漫成蹊秋風改顔色持節擁
貔貅干戈徧南州誓將掃氛祲少紓黃屋憂流雲翳太
清謫宦向江城憶聽西山雨對酒寫離情羨子神仙器
去擊滄浪枻不辭行路難獨鶴思凌厲青山九曲溪每
曲可幽棲日暮棹歌裏劔光起虹霓仰挹浮丘袂頫流
賈生涕真隠倘相逢為述煙霞志
叢桂軒九日書懷
桂樹得秋雨清芬散餘葩嘉節百感集寒菊不見花塵
爵幸未虛鄕山久無家悠悠任天運兀兀展物華仲尼
不復夢夷齊何怨嗟豈無西山薇亦有東陵瓜貞心諒
誰同良友各天涯張鶱使絶域能駕尋河槎陶潜願躬
耕早命歸田車我獨傷局促愛茲絶紛譁方期煮白石
對君引流霞
燈夕
千山動殘寒萬里有積雪雲影互往還江光乍明滅居
人燈火寂城堞笳鼓歇憂端感時序取酒消憤結
送李黼脩譔以旱請禱代祀嵩衡淮海
帝命脩羣祀天香播八埏春秋王正月歴數史逾年雲
漢憂時切皇華遣使賢鰲頭金榜客鶴背玉堂仙授節
来三殿傳宣下九天百年周禮樂萬國禹山川冠冕移
班序車書際幅員淮流桐栢導岳影外方連望秩嚴稽
典相誠遠致虔過家娛采服聚德煥奎躔紫氣浮燕薊
青郊接澗瀍雜花旍茷茷芳草馬翩翩魚佩横雕玉鮫
綃細織涎暮雲低楚樹春水漲吳舡瀚海飛龍外衡陽
落鴈邊祠官羅鼎爼庭石麗牲牷降祼先眀齊登歌間
宿縣合蕭馨黍稷沈璧達淵泉圭幣黃金藉文章琬琰
鐫幽靈瞻肹嚮純嘏錫綿延麻麥千郊雨弦歌萬里煙
底今民物阜無復歲時愆問俗禆皇政封章進御筵大
夫勤奉職汗竹紀長篇
天歷初元京師之變大興軍旅中外皇皇遄聞順
附誅放姦臣朝廷清眀海宇寧一皇帝神聖郊天
告廟躬行典禮酧功報力恩澤周溥大宥滌濯仁
施滂沛百官稱慶賓筵秩秩進賢去邪皆繇睿斷
太平之運適符扵今草野愚臣謹摭所聞著為歌
詠以稱述盛德愧辭語蕪謭不足備太史之採傳
示久遠云爾共八十韻
社禝初聞變朝廷欲託孤羣情迎代邸至德辟勾吴大
業中興主方輿混一圖威聲通海岱神采動江湖郵傳
三千里舟車百萬夫共知尊帝統猶或竊兵符政體蕭
曹輔權綱耿賈扶天機開武略相國發雄謨未足煩游
刃惟宜破大軱先鋒初出銳全陣已摧枯義正師無敵
城降戒不屠乾坤司化育民物盡昭蘇頌禱千官集朝
宗萬國孚勲庸榮閥閱社土賜茅蒩隠惻綸音切優嘉
寵數殊酬功頒府蔵怜死恤妻孥始覺埃坌静遄聞沛
澤敷近圻仍給復内郡悉蠲租宥自深仁施情矜舊染
洿㕓征隨剗滌縲絏遽懽呼玉燭調蒼律陽和轉碧蕪
祥開山出甕瑞應火流烏會合寧非數休禎信不誣淳
風還揖讓彛訓協都俞公器巖廊備卿材柱石須合袪
登衮衮覽德下于于裹甲寧論武紬書半用儒步聫青
瑣闥坐列錦氍毹金馬天門邃銅駝御路迂考耆視禘
礿報事享郊雩牢醴周彜鼎粢盛夏璉瑚祀皆稽典禮
誠豈薦潢汙宗社金為室庭碑玉琢趺樂縣通夕展扆
席鄕南鋪舞羽虞韶奏包茅楚匭輸祼將流秬鬯箧實
瘞璜瑜拜俯冠裳肅周旋組綬紆嘉生光宇宙純嘏接
方隅使者香奩出祠官驛騎徂兆壇尊嶽瀆列畤及豳
鄜治即隂陽正時應水旱無紛紜脩貢篚容易棄關繻
價重連城璧雄夸照乘珠祥麟郊藪獸神駿渥洼駒航
海期王會通城樂賜酺異材徵楚晉良鍜産錕鋙戶版
三年計農田九榖需經邦平賦斂充府别精粗勢邁唐
中葉功高漢兩都皇猷垂後則祖憲重前模接跡風雲
會迎恩雨露衢春旂標禁衛曉箭逓宫壺班序崇鴛鷺
華裾賤貉㺄閣中羣玉署殿外執金吾饌啓黃羊圈香
浮白獸爐宫腰齊窈窕官甕雜醍醐鮮膾銀絲脆駝峯
翠釡腴芳饈調芍藥珍鼎薦淳毋優戱停絲竹殊音備
越胡柳塘朝瀲灔花塢夕糢糊酬酢頻傾倒綢繆極燕
娛時方登俊乂人自屏姦諛濟濟星辰履茫茫造化樞
詞場尊賈馬藝苑薄楊盧大雅風仍樸羣黎俗不渝栖
巖思矯首報國誓捐軀丕顯傳千載重光耀八區封功
登泰華銘刻到衡巫可謂巍巍矣真能郁郁乎丘園思
孔孟耕釣慕唐虞立德期深造從心矩弗踰承家思紹
述篤學謹須臾忠欲繩芳躅身惟養碩膚簡編時講受
菽水日懽愉氣鬱豐城劍風留渤海桴夕歌樵澗谷晨
耒稼泥塗不效微生直難從荷蕢逋陳詩堪作頌擬賦
漫操觚衆已趨時進吾猶待價沽攄忠遭盛際諏吉奮
長途
予有京師之役十月三日諸君子祖餞章江門行
舟阻南征軍士未發對景書懷以答厚意
城郭寒空&KR1199;舟航晚㬌移故人從此别對酒忍相離漠
漠孤燈遠依依去棹遲碧天新月夕紅樹亂雲時燈火
漁家市鉦鐃虎士旗近聞炎海變頗覺羽書馳雲鳥初
成陣戈船不失期萬方真混一獨立尚愚癡不殺遵神
武深仁仰聖慈朝廷方有道雨露自無私歷數千年會
冠裳萬國儀元勲雖若蝟道脈僅如絲社禝斯民寄經
綸實爾資春袍金錯鳳朝佩玉横螭未抗匡時疏寧論
喻蜀辭轉輸何惻惻刀劍漫差差自信無遺算誰知有
我師物情何惨切治道尚磷緇疏懶忘身拙蒼茫望國
思祇慚巖穴陋豈是廟廊姿公等俱稱傑吾徒漫欲為
龍紋塵未拂豹隠霧初披菽粟心猶淡松筠晚更宜訏
謨求稷契禮樂講臯䕫祖訓須垂後皇猷慎所持未能
期共逹何以報先施踏雪燕臺上看雲野水湄致君心
慘慘望遠目&KR1353;&KR1353;奎壁中台動摉羅四海遺回春端可
待蔵器又何疑穎穎囊錐脱温温璞玉竒盍簮求舊德
傾盖結新知白雪終難和青山且自頤臨分勿洒淚努
力各相規
浦江鄭氏義門
故國衣冠地名家孝義門同居今九葉襲德又諸孫時
薦嚴宗祏晨參列弟昆周旋俱典則辭氣總清温里閈
尊儒素閨門戒婦言承顔惟豈弟服禮自朝昏籍甚羣
公譽猗歟薄俗敦鄰飢賙粟布客至餽牢飱置驛遺風
舊傳經古意存夜燈書滿屋秋氣稻連村褒奏歸廷議
桓楹表國恩後人方食報逸翮藹高鶱從此公侯復終
期福祉蕃五雲来嶽鳳六月起溟鵾
送丁太初温州蒙古字學正
國字崇當代人才起妙年風雲千里駿日月九重天翰
苑司掄選中書屬次銓光榮毛義檄奮發祖生鞭學廣
儒宫制書傳弟子員宦情依冷椽官舍擁寒氊筮仕無
踰此如君更穎然永嘉今壮辟多藝夙稱賢咨訪兼留
意英髦孰接肩舊家疑寂寞遺簡想流傳必使聲華盛
應知學業全高情何特達勝日共周旋薦豆登霜柚充
庖載海鮮洞簫吹月下玉樹立風前已兆魚龍化何嫌
雨露偏羣公争薦進拭目去翩翩
題丁縣令禱雨記後
丙子歲旱邑宰丁侯躬迎仙臨川山又起龍湫乃得
大雨學士虞公為書蘇公喜雨亭記復序其事以遺
之
方夏時苗盛恒陽歲事愆皇皇良宰念秩秩禱祠虔牲
幣修羣祀旌幢擁列仙幽穿青澗底危陟白雲顛清廟
神来只瑶臺夜肅然月生丹井露霧濕石爐烟肸蠁期
真貺精誠徹邈玄蛟龍盤窟宅圭璧逹淵泉甘澍隨車
至靈飈卷旆旋為霖因往日行潦及前川吏治能無愧
農功屢有年弦歌春藹藹民物思綿綿已覺謳吟溢惟
令翰墨傳昔賢曾志喜太史續雄篇
趨京道逢劉簿賦詩贈之
好山青擁縣咫尺野人居佐政紆才傑承流畏簡書仙
鳬飛向日瑞鶴遠隨車家自簪纓盛心猶玉雪如丰姿
瞻豈弟馬跡歴﨑嶇光接郎官宿聲傳禁直臚茅茨馴
燕雀山澤老樵漁傾盖論交晚維舟上國初廣輸河潤
遠沾溉晉波餘對酒春生坐調琴月滿除雲開龍影動
江闊鴈行疏别後能相憶裁書為起予
守凍徐州臘月八日大雪與貳守秦侯及同館生
聫句侯許擕酒共賞違期不至遂拾餘韻以賦殘
雪凡聫句已用者置不取
故國徐城壮崇臺楚騎驍豪華雖寂寂名物尚翹翹游
士賓王日羣農祭臘朝凍流膠舴艋寒木寄鷦鷯三尺
冬堪瑞經旬氣未銷太平還有象㬌色苦相撩發耀因
眀月凝威借怒飈深蔵尋隠曲厚積上嶕嶢隂瓦千塍
玉珍甆六合窰中規仍毁璧鋈槁尚敷鐐向日潜生魄
迎曛頗沃焦危峰眀帶縞疎柳弱垂髫甸壤疑翻鹵堂
皇訝長硝丱銀堅出冶灰蜃盛塗□委壑終含垢流澌
始覺熇時和調玉燭陽律長葭蕭秋思抽梁賦民情慕
角招休徵自有瑞純嘏貴能徼同樂期重賞賡歌視不
佻履穿東郭倩舃賜尚方喬旅館時操翰華裾每駐鑣
飲傾金錯落醉拂錦妖嬈逸思翀霄鶴羈情在鞲鵰危
言能有采庶不愧芻蕘
河西李氏孝義旌門
邦人推厚德天語表高門自昔干戈集于今孝友敦振
振生八世蟄蟄又諸孫世已朱輪貴顔如白玉温承家
深雨露制行謹朝昏粟麥千夫膳牛羊幾處村聫翩来
汗馬奮激起溟鵾家法常如此官資詎足論一經遺教
在百忍古風存棣萼榮春服荆花覆酒尊羽儀鴻有序
兵衛虎連屯盛事垂編簡聲華徹禁閽恩波通弱水和
氣接崑崙薄俗嗟淪靡陳詩示後昆
彭城守春旱禱雨
恒陽徵僣忒雲漢閔時勞大野黃塵動中街白日高窮
黎憂惻惻良牧思忉忉禮秩祠羣望官聫領衆曹雩壇
登祝史俎實載牲牢肸蠁通幽閟精誠絶慢慆王春方
介祉神化豈屯膏靈雨隨車騎隂風卷旆旄麥禾朝娓
娓松檜夜騷騷甘澤經三日渾流失九臯涓涓通隴畝
衮衮向波濤陋巷荒鼃黽衡門擁艾蒿雜花紅似錦細
草綠於袍已識天無妄寧論地不毛秋成看栗栗民食
免嗸嗸帝德廻衷眷輿情解鬱陶巫歌迎賽肉社鼓送
香醪豈弟皇恩暢循良盛世遭書年應紀異作頌更興
褒亦有垂綸客臨流為洒毫
送翟御史僉山北憲
北京開臬府持節肅羣工寵甚郎官幕威仍御史驄承
恩方踖踖辭闕去匆匆紫氣榆關外朱轓瀚海東霜寒
翻鷙鳥雲影送冥鴻觀省窮遼水從容問國風宸衷推
惻隠廟議動昭融已覺皇威布常令主澤通邊烽無野
戰物色屢年豐善政應除弊貞心獨秉忠祀朝依碣石
賓日候王宫處處謳歌起家家樂事同勲名宜立致簪
紱會登崇更草匡時疏慇懃達帝聰
六月二十日奉迎皇太子寳章龔左司賦詩遂次
其韻
萬世尊皇極重光啓帝猷草儀周典禮特筆魯春秋鶴
駕高門出龍章别殿收承祧稱主器監國贊成謀旭㬌
前星煥春宫御氣浮輦前新蔟仗花外不聞騶甲觀三
千里霓旍五色斿珊珊蒼玉佩穆穆翠雲裘定命迎仙
荚禎符錫範疇龍媒初效力鴈序總停輈宿雨猶涵潤
涼風颯似秋九重思繼述四海念懷柔自昔經綸密應
知德業優朝宗脩貢篚畫一接康侯燀赫張天步從容
仰冕旒穆生存醴久疏傅錫金稠問學虛前席登瀛列
舊游國惟隆本幹時已播恩休亦有樗材散寧無匠石
求濡毫雖儗頌健筆愧難儔
上命師相輔導青宫又次前韻
黃閣資賢輔青宫贊聖猷潜龍淵肅肅儀鳳羽秋秋秘
殿黃金額仙居白玉樓台階基化運后德順嘉謀昭代
功無敵高名世不浮衣冠陪後騎貔虎擁前騶庶事猶
懸鑑羣公若綴斿醉傳鸚鵡醆寒賜鷫鸘裘宿漕風連
海新田雨滿疇捷書時插羽使者日乘輈閥閱經綸地
眀良際會秋聖情歸錫賚天語出温柔固識王章在深
惟相業優河山留誓劵茅土冠君侯越騎瞻戎服徐邦
識廟旒法從三尺謹恩及萬方稠薄藝嘗簮筆微班得
從游未能酬夙志何以報鴻休鍾鼎非吾願山林亦易
求寸衷徒耿耿期與古人儔
&KR0605;巳秋初歸田有期喜而成詠因感今懷昔賦成
一百五十韻
河山神禹績幽冀帝堯都畿甸三千里(今畿古幽冀并三州)干城
百萬夫天戈隨所指地軸待人扶跡啓龍廷遠兵臨虎
塞孤(國初取燕雪夜入虎北口)羣雄歸覇主四傑翊基圖炎緒賓暘
谷寒金撫鍜鑪中原方板蕩庶類劃昭蘇九壤邦家賦
三農黍稷租戶封登歲版物貢應時需漕轉河倉腐煙
輸甸竈餔經綸開世室混合盡寰區弼亮求耕釣英賢
起販屠有橋題墨柱載道棄關繻濟濟皇多士雍雍國
碩儒師行湯誓訓謨協舜都俞一德遵神武多方囿化
樞星辰天北極文物地東隅孺子誰堪託交鄰信已渝
禍機生肘腋剝喪切肌膚内潰離荆楚先聲震越吴築
臺方拜將破竹已長驅談笑收圖籍輪囷發蔵帑義夫
思感激烈士涕沾濡旌旆滄溟棹衣冠島嶼郛哭秦無
復報蹈海竟何辜曾記忠臣傳空存内秘厨始因三統
正巳作萬邦孚重譯而来獻脩程不憚劬建邦強本幹
分社列茅蒩綬冕朝儀集梯航貢篚輸殿開金幕席地
隠錦氍毹率土尊元會靈杓直孟陬垂旒容穆穆鳴玉
色愉愉瑞擬龜陳範祥開象載瑜鳳旂飛黻繪虎帳插
彤玈晝接初張宴春城大賜酺舞行分羽翿樂奏引笙
竽御酒擎鸚鵡宫腰蹋鷓鴣繡簾香噴霧紅袖臉凝酥
寵錫公無詖皇心愛不姑從容周典禮宏遠漢規模勲
業誠高矣文章亦煥乎堪輿全所畀開闢古来無奕世
歸前烈丕承仰聖謨設科仍較藝獻頌競操觚第列金
張密恩從衛霍殊錫符盟劵赤納陛戟門朱優戱時聞
鼓珍庖日薦腴花嬌金屋貯葧熟翠眉須擅制由先徹
承謀又故吾豪胥真首禍接迹合羣諛豺遘多嚵嚼蠅
營善囁嚅程書違尺度黷貨較錙銖鼎餗頃筐載宫墻
糞土杇紛紛聫組綬瑣瑣進葭莩編戶渝名籍樞兵竄
隸奴賦輸年削弱魑魅暗揶揄廊廟輕千慮鋤耰起一
呼蟻穿終潰决蠱食莫支吾伏莽狺狺犬鳴祠處處狐
邑荒煙寂歴野戰血糢糊國步何顛躓奸謀敢覬覦風
塵朝漠漠笳管夜嗚嗚烽燧飛燕薊冰澌帶易滹樓前
朱汗馬城上白頭烏奚啻生疵癘疇能洗毒痡賜書從
慰藉哀詔漫於戱悵望鴻飛闊追扳驥足駑射天悲濺
血浮海勇乘桴迷復行多眚顛頣口卒瘏人才今鹵莽
世道日榛蕪憶昔丘園賁懷賢歲月徂紫微華盖坐黃
道泰階符喬嶽宗衡岱深源達泗洙作人宜棫樸為政
敏蒲盧國已稱多造時方見大巫共稽䕫樂律獨詠魯
風雩石室紬書盛賓筵&KR0688;席敷百年悲宰木一束奠生
芻子敬家氊在元成世業俱六經懸日月百刻謹朝晡
力學為師古專門亦授徒許身期稷禹憂世慕唐虞自
忝龍門客人稱鳳穴雛讓推吳季札忠擬鬭於莵官政
年方盛成均矩不踰於焉思繼紹不敢離須臾粉署青
絲直華堂瑞錦鋪清時叨著作極力事描摹述德安能
伋知非竊比蘧蒼茫懷野服容易接亨衢清廟資梁棟
微材愧欂櫨立螭簮白筆冠豸伏青蒲折檻心常壮牽
裾氣不麄家聲幸未墜朝論轉相揄魚槖垂腰重駝章
結綬紆乘輿時警蹕瑣闥曉追趨賜食分羔雉連茵雜
豹貙上林巢鸑鷟太液散鷗鳬春色紅雲島寒光白玉
壺暑清長夏簟露浥冷秋菰宫樹惟栽柳仙家亦種榆
步陪宗伯履筵列侍中襦服禮期無玷論兵實自迂承
恩辭殿陛列騎出闉闍上日羣公餞皇華六轡諏宣威
揚繡節伐叛賜金鈇霜氣横埤堄湖光應屬鏤由来懷
德地今日不臣誅否泰機潜伏乾坤亂已憮侯王神所
賚僣竊爾何愚優詔從寬大傷心獻馘俘轅門存簡翰
斥候遣戈殳小腆原原附渠魁寸寸刳臨危親决戰鼔
勇誓捐軀分閫多違命争權始搆誣漫遭摇毒蠆豈望
報恩珠誰謂青蠅集能令白璧汚山昏鶚啄屋江暗鴈
啣蘆暫鎩扶摇翮真成局促駒藩臣隳戎備野老獨驚
吁蔽日来幡幟長風送舳艫閉關方吝賞破的已摧枯
舉目郊原竄傳聲將相逋與誰矜閥閱無復顧妻孥殷
&KR1168;憐崩角豳歌美跋胡居然魚漏網拙甚雉罹罦戴笠
山頭杜持旄海上蘇悽悽冰肺腑颯颯雪頭顱䕫蜀詩
千首嵩陽飯一盂滿盤朝苜蓿幾見歲屠蘇義路成孤
往名韁詎可拘民情眉可察羈思口空餬枕石身長病
餐霞體任臞秋原傷蔓草夙志棄桑弧未築揚雄宅猶
乘范蠡湖感時思顧遇望遠意踟蹰故里荒松菊良田
秀堇荼輿臺夸負乘衿佩困泥塗林黑煙蔵豹山
空雨笑鼯仰天瞻大介無地哭窮途茅屋尋常夢梅花
八九株敗垣牽薜荔流水插秔稌野䔩從人饌村醪不
用沽春風徐步屧秋影鑑髭鬚麋鹿忘猜隙漁樵結友
于獨招華表鶴親釣錦江鱸溪月眀如昨山花色似姝
經丘通窈窕尋壑歴﨑嶇真似陶彭澤歸来足自娛
歸舟江漲(壬寅三月)
乾坤誰草昧城郭自戎衣白髮頻年病滄江此日歸長
途經戰闘久雨滯芳菲雲水浮天起風帆逆浪飛尋盟
鷗泛泛尺素鴈依依汨没聲名在艱危故舊稀及春營
野事諏吉到荆扉紅杏家家酒青山處處薇節旄寒更
落遯跡氣常肥不洒前憂泪惟全杜德機
次韻歸途示友
仙舟楊柳渚遊子芰荷衣劍引龍光動檣隨燕語歸鶯
花春冉冉煙草暮菲菲北極樞常運南風檄屢飛曹瞞
空有挟劉表竟誰依高臥風流遠諸生候問稀久無滄
海夢自掩白雲扉遺事曾編竹幽情獨采薇乘時生
蠧孽遂欲飫膏肥泉石無乖願風塵早息機
吳原廟龍津亭
豫章城西四十里吳原山有風雨二池其深莫測四
時不竭盖有龍居之邦人作廟祀焉張九齡開元中
為邦督以旱禱祠輒應作詩紀其事貞元中兵部侍
郎權德輿為撰祠記皆見郡志國初祠廢郡人京棫
傅從畊復祠祠前作亭四楹名曰龍津今祠燬而亭
存傅之孫以誠為黃冠師比遊西山見亭扁廼大父
所書攷其歲月八十五年矣予賦詩識其感慨云
龍德為天用神功發地靈風行千里雨氣合兩池星肹
蠁通幽閟昭融接混冥朝廷崇祀典郡國載圖經闔闢
乾坤大高深海嶽寧祈禳端有自黍稷肅惟馨古廟丹
青畫威顔土木形紅塵生澒洞碧瓦見飄零野甸寒蕪
白高原老樹青江山餘勝概黨術有津亭望遠雲三島
凭虛屋四楹衣冠存古制翰墨表儀形珠浦光仍復綃
人織未停遠孫来拜俯遺事繫瞻聽志已期增飾誰能
與勒銘南陽吾獨臥西嶺亦高扃不作南巖夢難招楚
澤醒題詩寄寥廓感慨在郊坰
再和康武一百五十韻
兹承雅製鋪張匡山之㬌憐予飄泊而見招深見高
誼然吾家華盖臨川二山間二山江南之名山也至
元中先子常辟地臨川山隂布水谷著書凡五載然
後歸後之人以其地為觀距吾隠居四十里每憚其
峻絶僅即其麓而止而華盖之近則數造焉自為吏
不獲造亦二十餘年矣今聞匡山之勝雖它景故樂
也况予舊隠而先子之舊遊者耶因韻成章用述吾
思且識吾愧謹寄呈左右以答厚意以成後約云
臨川真隐處華盖古仙都拔地幾千仞當關惟一夫堪
輿方鎮立開闢鬼神扶秀色金蓮並夝天玉笋孤龜疇
標分野鼇極奠輿圖蜕跡仍留洞遺丹尚在爐夀星南
斗&KR1199;氛瘴北風蘇澗草俱靈藥畬田亦國租土宜兼沮
洳物貢備供需石乳晨堪采霞漿夕待餔昔時存廟殿
大谷有廛區福祉民依德齊民市絶屠多方真合統九
逹不傳繻世業因成俗山居半是儒代祠天使下賜號
帝音俞六宗分壇兆三辰運道樞休嘉垂胤祚純嘏浃
邊隅大化能無詖羣情孰敢渝空花光奪眼寒粟凍生
膚建禮師從蜀逃名卒在吴詩傳山鬼詠酒噀澤龍驅玄
璧加神幣香奩發御帑菲菲空翠撲灔灔露華濡架壑
虛撑屋懸崖儼甃郛四方牲制疈百物禮稱辜圓煇
昇朝氣天燈映夜厨便蕃真貺集容易惠心孚禳禬邦
家謹躋攀守牧劬登歌絲間竹縮酌館承葅象物委蛇
致精誠懇欵輸周旋瞻肹蠁拜俯藉氍毹震電驚巖隙
暾陽眺海陬洋洋羣望秩穆穆萬靈愉雲幹銅池秀瑶
花雪色瑜高居朝綘節大纛擁弓玈雅頌農迎臘春秋
黨醵酺萍甘分楚實松響效齊竽隂谷蔵猿蜼陽坡呌
鷓鴣遠嵐濃似黛小雨潤如酥羽札傳青鳥鸞書降紫
姑卑高歸育發陶冶出鈞模神化茫茫爾文章郁郁乎
坤維終古在國事近来無不有氓為祟烏知廟失謨妖
塵徒澒洞秋色自稜觚和順英華暢生成品彙殊葉重
光點漆果熟豔施朱春盡薇尤脆秋来蕨更腴衣冠驚
俶擾物色静相須專壑深連幹趨朝一遠吾官聫陪俊
傑史筆削姦諛陳誼惟忠蹇摛詞豈囁嚅太阿初失柄
關石竟迷銖所限千尋抺空憐一簣圬烽煙歴江海玉
樹倚葭莩舊業餘兵燹新詩示獠奴昭融生掩抑罔兩
肆揶揄逸志終難降高飛不易呼含情問桑&KR0922;忍淚盻
楸梧廢邑號豺虎荒墟穴鼠狐歸心寒怵慄望眼老糢
糊佌佌争淪没蚩蚩竊覬覦戰場猶鬭格暴氣獨喑嗚
盆子空懷沛王郎不渡滹久傳河上騎應逐幕中烏潦
倒憐身病艱危念主痡風雲增契闊綸綍息於戱己覺
歸遲暮何由策蹇駑塵侵蓬島樹浪蹴海津桴問俗情
懷惡營巢手足劬閭閻忘揖讓松菊盡荒蕪帝業元無
外先朝事己徂萬邦歸顯烈一德閟隂符道統承周旦
儒聲謁魯洙詞華高漢魏翰墨劣王盧大雅兼商頌悲
歌出楚巫祝傳多福告祠報有年雩允廸重華協祗承
四海敷大賓朝玉帛厚往及薪芻間出生人傑由来盛
際俱降神資屏翰立德繼申甫不識真王佐猶知大聖
徒經存遺禮樂書正古唐虞戶屨来朋樂家氊付衆雛
宅中思卜洛丘首欲營莵耋齒能無倦從心自不踰業
弘天廣大熙緝道須臾帝制頻繁掌皇文特達鋪應期
俱述作好古豈臨摹命世人推孟時言使託蘧悠悠懷
道跡坦坦履高衢清廟朱絃瑟明堂藻繪櫨窮年遺寝
榻終日坐團蒲大匠宜規矩羣材合細麄縉紳蘄薦達
懸鑑發褒揄楚楚長裾曳鏘鏘弱組紆經筵重席講家
禮過庭趨旭序班鵷鷺星垣列虎貙共瞻儀世鳳暫出
上方鳬芍藥分珍饌伊蒲送玉厨好賢旋授粲調鼎或
宜菰車馬隂隂柳星辰歴歴榆成均馨羽籥公子錦衣
襦鼓鐸眀彜教章逢化腐迂一朝違觀闕孤棹别城闍
幾見宣麻召頻来駟馬諏遊山時着屐刊徑曉持鈇袤
障揚旌旆平岡按屬鏤亭臺迎客賞榛□命童誅氣合
天無際秋眀勢更虛孤高来爽豁阻塞肖昏愚培埴還
依麓牽連若獻嵎周廻青屏翳羅立碧戈殳幾度凌巇
嶮誰能與剗刳敝廬千載契高臥百年軀候氣常聞異
嘉禎詎可誣白虹開楚璞眀月并隋珠早已高時望鄕
無舊染汚出門平陟巘臨水密編蘆差榖雝雝鴈場苖
皎皎駒遺榮恒淡薄勇退衆驚吁采服從齠齓青帆共
舳艫鶴歸華表遠龍去石池枯今似秦人贅長憐楚客
逋無家懷里巷有恨哭妻孥抔土阨山怪歸魂依舶胡
區區近骨月稍稍脱罿罦遺恨賢王李甘心屬國蘇扶
藜勞脛脰覽鏡愧頭顱春麥黃雲杵秋秔白雪盂比鄕
仍枳棘何處又屠蘇夙契留深眷羈懷耿自拘草冠心
寡累藜糝口堪餬勝地蒙招隠高情欲養臞衰年常伏
枕新月屢張弧名阜同千里扁舟異五湖望雲情繾綣
觸暑足躊躇霜脆深泥芋飴甘沃壤荼誠能結茅屋不
復夢軒塗水國寒生燐烟村夜聽鼯兩山元共姓一致
豈殊途桃是玄都種榿宜錦里株瓜紅秋熟速甕白歲
收徐久已安時棄何須待賈沽御冬存短褐傳信頼長
鬚快覿期追琢嘉言别易于尋盟言鷗鷺餘事託蓴鱸
發興成酬唱忘形效醜姝天逵瞻窅窕賢路慨﨑嶇但
遂煙霞志青山任所娛
康宗武和廉介
昨承惠教長律雍容爾雅雖衰世之志而有治世之
音三復歌歎第以韻拘難和謹效唐人用韻而不能
次拙亦甚矣耑錄奉呈伏乞垂教幸甚
鰲極分羣類鴻靈奠八區人文疏地秘吾道斡天樞羲
畫龍圖衍蒼書鳥跡紆力田初識耒伐叛肇彎弧穆穆
隆皇治雍雍闡帝符比封侯稷契執藝總斨殳熙洽均
黎庶光華薄海隅百王宗令德一視效宏橅河洛滔滔
水邦畿坦坦途征苗開誓命載亳徯来蘇垂統將千禩
偕行慨獨夫鳴岐争覩鳳流屋喜瞻烏文德重華並聲
名二代踰耄荒尋遇滿板蕩適遭胡地啓耄王裔天開
素主徒象尼神已降銘鼎口先餬禮樂昭雲漢春秋凛
鉞鈇遲回思徇鐸浩蕩欲浮桴窈窈詩書囿巍巍道德
陬奠楹雙涕淚錫誄一於戱魯道淪衰薄秦坑肆毒痡
叔孫儀鹵莽伏氏語含糊六藝多狼籍羣言竟囁嚅隋
儒輕儗議晉帖巧臨摹湘水迷荃芷梧臺雜瑾瑜書林
秋淅瀝義圃晚荒蕪京洛乾坤闢周程劒佩俱道存康
節邵學衍紫陽朱地望崇鄒魯淵源接泗洙耕莘伊尹
聘出晝孟軻迂寂寞遺經笥凄凉大冶爐輝輝山藴玉
藹藹澤蔵珠一統真元會羣生德澤濡梯航千里貢玉
帛萬邦趨繡繪衣裳被章程典册敷席重丹扆座土列
白茅蒩盛德躋平世頻年賜大酺倦扶笻竹杖寒擁罽
賓毹
歲晏
空江歲年晏暮色冰霜劇鴻飛何冥冥幾月度砂磧孤
臣欲灑血萬里書一尺君王彀琱弓幸向上林射
學言稿卷二
