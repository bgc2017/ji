學言稿卷一
元吴當撰
四言詩
明良詩
御史明良賜都稜特穆爾開府為字乃東平文忠王
拜珠丞相之子忠宣王安丞相之孫也
於赫皇祖肇基朔土惟時忠襄實佐神武
天戈攸指罔不率俾忠武之才雄特瑰偉
逮乎忠宣相我世皇式開治平統一萬方
猗與文忠禮樂是式克贊英廟以匡以翼
碩碩元勲後先四王維君之明維臣之良
侃侃開府尚德象賢承厥父祖佛時仔肩
惟皇之念翰墨是錫倅爾嘉名休光有奕
雲漢於昭發耀天藻垂美無疆永以為珤
翼翼厥明終始典學陳善責難世臣攸託
以道事君汝翼汝為股肱左右庶底緝熙
明良之逢有典有則世篤忠貞式報天德
右十一章章四句
恒德齋為開府明良公作
於穆天命恒久不已往禪来續與道為體
惟聖有德率性之常不二不雜悠久無疆
君子是則勉勉不息終始弗渝夙夜無斁
赫赫元勲昔佐皇祖配德惟一永錫胤祚
侃侃聞孫靖共在位式謹爾常以贊天子
佩舃雍雍退食自公肅慎齋居用省厥躬
協于克一責難將美徵其化成萬國咸理
惟巽而動勿承以羞億萬斯年於昭匹休
右八章章四句
極高明亭詩為曾以敬作
春木載榮朝陽孔曦悠悠白雲華盖之西
爰有新亭翼翼中峙式究爾寕君子攸止
其止維何朝弦莫歌道其問學弗辟弗頗
斯道之著皎焉日星發育峻極斂之靈扃
彌綸六合&KR1199;絶寥廓周知旁行卓彼先覺
如俯層臺洞視靡遺如持懸鑑罔有蔽虧
知崇效天禮卑法地成性之存内外交致
萬物畢偹一貫斯全參乎有唯思也是傳
予忝承學子實名裔自顧無聞祇用生愧
惟博反約實基三省敢曰尚友願以自警
右十章章四句
慶原堂詩為萍鄕劉氏作
惟楚萍鄕邑里有堂繄昔劉氏肇基于唐
雄虎之臺鬱鬱丘土其伏未耀本幹深固
子孫多賢冠佩蝉聫積善儲和泝流而源
福慶之實既堅既栗&KR0929;&KR0929;靈芝毓秀于室
歴宋而元流慶未已袒免同居表德閭里
山冡之遷有霆有雷尚復多祉源源其来
奕奕君子實居後麓既休既寧以踵芳躅
繩繩厥承忠厚之教庶其紹之以食斯報
太史有記邦人足徵式勖来嗣勒詩爾楹
右九章章四句
咸陽王功德詩
在昔皇祖有赫神武維忠宣王傑出西土
佐命而興来受圭組憲宗伐蜀往補戎伍
於穆世皇天戈載揚親拔雲南用逷蠻方
滇之宗臣乃悖紀綱復叛不順襲盜以狂
天子曰嘻孰稱予使爰命忠惠以綏以撫
諭之恩信滌汝煩苦簡節疏目咸得理所
廼疆廼理奠爾城邑市有居貨屋有陶甓
我田我池秔稌黍稷訓厥士女汙俗斯革
既庶既富建學立教籩豆鼓鐘於樂孔廟
詩書歌絃孰則孰傚折其狂猘篤爾忠孝
步不出國侯幽侯深部曲聫繹干戈若林
久而彌孚嚮義駸駸錫貢無已大賂南金
天祚皇國克生偉人歴年孔多以福遠民
遠民之安克順克正惟王之賢天子之聖
元臣云亡遠民孔哀風馬雲車曷往曷来
新廟既作執事有恪王其享茲用配諸葛
錫爵啓封皇則悼之嗣德象賢天實報之
詵詵孫子有引無替太史作詩式昭永世
右十八章章四句
性樂堂詩
繄厥成性浩然其天靈明洞徹溥博淵泉萬物畢偹衆
善具全反身而誠樂莫大焉
惟爾學者夙夜有恪循端致曲實充實擴昭兹本善以
踵先覺觀其會通亦底克樂
翼翼高堂攸介攸寧天光丕容匪間顯冥灼之當為勇
往是程其則不遠勒詩在楹
右三章章八句
集義齋詩為太行高氏作
瞻彼嘉木太行之隂盤盤幽谷侃侃素心
緬焉興懷古道是式惟心之宜至當有則
我其擴之制事不違用達萬變審乎先幾
灼知勇為廼積廼充無間微顯集于厥躬
浩然之生實匪助長天地之塞吾體同量
肅爾齋居永端於初必有事焉昭昭聖謨
右六章章四句
致亭詩
致亭大宗伯兖人王公之所搆也公字致道又
以致名其亭大夫君子咸取古訓繹其義辭既
悉矣予不得襲言焉故賦以美之且自勖也
瞻彼繹山緜緜其麓爰有君子樂爾貞卜有倬斯亭蔭
此嘉木悠悠永歌衍衍春服
先民有覺昧茲寡聞我其致之匪學曷敦問辨言析反
思其存煥若融徹大明初暾
顧瞻周行玄邈奚緒曷其致之惟聖有矩我車既堅我
馬孔阜無遠弗至式榖爾御
潏彼川流晝夜斯逝遡遡無端原原無已於惟緝熙不
雜不二我是用希夙夜敬止
既種既耨廪積孔殷既狩既獵鼎餗具陳秩秩大猷俛
焉日新勖爾尚友予亦何人
右五章章八句
脩省齋詩
惟皇降衷弗忚弗虧習遠情肆始淪以隳
有卓君子勵行自修夙夜惕若反躬是求
孰去孰存惟日内省百鏬勿遺靡伺靡騁
脩省之始尤慎在獨勇絶其萌庶制爾欲
於赫斯臨昭昭幽深毋苟自欺其敢弗欽
矧兹眀威曷敢戱豫戰兢自持主一無二
燕居觀象恒若洊雷益慎益戒萬善具来
審之靡疚式底于完信立願達克承克安
吾儕小人貪欲内錮甘心物欲有寐有寤
為之由己曷自暴棄嗚呼靈臺幸勖爾志
右十章章四句
夀寧堂詩為冀寧耿氏作
於昭秉彜有本有支立愛惟親萬善是基
衎衎令子報德慈母菀兹堂構有翼其宇
魚軒戾止兄弟具在執禮循循百福攸介
旨甘孔時春酒載筵天錫純嘏眉夀永年
哺烏在林遺我好音起處攸寧式慰母心
琴瑟静好以雅以南式歌且舞朱衣華簪
既曰夀只實在寧只夙夜凊温庶其敬止
敦孝移忠永錫不匱矢詩孔揚以勖来裔
右八章章四句
學言稿卷一
