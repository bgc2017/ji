學言稿卷三
元吳當撰
七言古詩
眀皇教笛歌
綠楊煙裊春晝長沉香亭北萬花香君王製得清平曲
教與花前吹鳳凰玉靨生霞春夢起閒愁不上蛾眉裏
欲使嬌聲發綘唇為調新譜傳纖指絶世曾聞玉樹歌
調成新曲更情多人間吹作無窮怨白日深宫奈樂何
曲中更奏霓裳舞誰信漁陽有鼙鼓驪山宫樹起秋風
腸斷香消馬嵬土
贈太虚子長歌
昔遇太虚子飄飄在灤京東風吹雪添河冰宫樹五月
無流鶯君隨掛席窮彭蠡予亦函香窺海水誰料宫袍
又縛身却騎黃鶴上星辰峩峩瀛洲客盡是謫仙人從
此相逢金闕下詩酒清狂轉瀟洒揚雄閉戶草玄經白
髮秋来漫盈把矯首望太清妙運無時停窅爾元化樞
歴歴日與星游塵雜氛起尋丈容光擾擾紛成象所以
太古仙倒景霄漢上知君深居勘大還呼吸沆瀣怡芳
顔朝衣早掛松蘿間坐邀王子晉吹笙紫雲間令人可
望不可攀
逹彦脩秘監號雲松隠者又自作圖邀予賦之
香罏雲氣半空赤千尺長松倚青碧謫仙去矣秀色留
誰與孤雲共棲息蓬莱高人業嗜古身在道山天咫尺
為君先約彭澤翁五老峰前候飛舃
題燕人雪溪圖
朔風驚沙大地裂水腹凍堅飛積雪誰識山隂放棹時
疎竹寒梅映清冽鑑湖一曲綠生衣蕭蕭白髮苦思歸
憐君歲晏如相訪江上漁蓑在釣磯
送吳景尹游嵩岱兼寄尚元素劉道源
尹也我同姓論交每忘年閉戶讀詩書所勖在古先男
兒生時蓬矢六壮歲何為守窮谷昨者張帆向順風千
里長淮春水綠我聞君行不忍别楊柳新條未堪折君
今别我歸何時思君惟對芙蓉月芙蓉山月四時圓擘
崖飛瀑寫哀弦君登嵩岱望海日我正獨坐對月聽潺
湲太室山人尚處士昔年宦學来南楚劉郎好古也自
賢為訪于今讀書所緣雲更有最高峰雲間倘遇采芝
翁殷勤幸道余心忡江南春風花正紅有酒滿醆澆君
胸酒醆有盡别意無終窮
美趙侯祈禱
徐關古郡雄東國河上孤城高岌岌長波激浪兩流合
遠黛凝煙衆峰立當時豪傑雖已矣功利至今存覇習
自從聖代百年来稍有弦歌事沿襲趙侯作牧駕朝驂
紫綬銀章光熠熠塵上彤管書牒稀春滿青郊民俗輯
今年恒隂若為沴滿耳秋聲風雨急驚雷怒電白日飛
擁樹連村黑雲濕曠野悲號麋鹿羣寒潭翻動蛟龍蟄
波濤滚滚迷岡阜禾黍離離失原隰天高地厚呌不聞
老農祗抱鋤犁泣我侯輸誠籲彼蒼奠幣陳牲勞汲汲
乾端坤倪豁呈露霧散煙收倏呼吸麗日昭回晝景舒
祥飈蕩拂滛威翕于今報祀禮無違長願豐穰民乃粒
萬井桑麻接境多四方冠盖如雲集侯家自是國楨幹
在昔聲華藹都邑矢詩為載爾農謠卷阿更續生民什
詩莊
雅大中采四方名士詩數萬篇名其居曰詩莊
詩人自昔身多窮云是身窮詩乃工太白飄零一杯酒
杜陵茅屋隨秋風君莊采菽不盈掬僅有新詩千萬幅
飢来一字不堪煮猶是逢人索珠玉年少執戟稱衛郎
軟裘快馬雙明璫驅馳玉事出奉詔西拂弱水東扶桑
龍光南去衝牛斗含香曾到扶胥口雲邊曉掛洞庭颿
花時夜醉長沙酒人間曾見墨淋漓當時采筆生光輝
千金散盡不自惜囊中惟喜有新詩嗟予豈是能吟者
秋月春花渾漫寫故園菊松已荒蕪兩鬢蕭蕭雪盈把
君不見相如作賦家四壁子雲草玄宅一區君莊風月固
有餘不知身世貧何如
段應奉湖山舊隠
臨平湖邊秋閣小古木幽篁通窅窕雲間返照落漁帆
江上餘霞送飛鳥蒹葭蒼蒼月滿磯何日西風一棹歸
詩成沽酒切鱸膾坐見山水涵清輝
南徐守李士寧勸農之日朝廷遣使召為大興府
尹郡人為圖其事求予賦詩以記
晴川遲日明花柳酒帘樂器村村有承平官府勸農来
竹馬齊迎賢太守自從太守到南徐春衣有帛食有魚
男耕女織不用勸連岡斷壠皆新畬今年又見祠田祖
牢醴香肥雜歌舞烏犍受策自扶犂東風霎霎吹靈雨
柔桑枝上囀黃鸝樹下父老相支擕官曹抱甕貯濃酒
移饌芳亭隨所宜老農得飲增歡喜起聽訓言書滿紙
朝廷無以我公歸坐使風移民俗媺我公歸去民何從
作圖頼與奏天聰常遣太守如我公我民至老歌年豐
潘子華畫上京花鳥
灤陽三月雪正飛隴樹四月青紅稀白翎啄沙黃草薄
阿藍短翅寒相依南薰吹水振羣蟄滿川花草濃雲濕
穹廬露冷牛馬肥蒺藜沙上西風急潘侯妙筆留神都
金蓮紫菊誰家無江南鶯花春冉冉誰寫當年蛺蝶圖
栖鵲圖
江空月冷霜如水雙鵲梢頭飛不起錢侯寫生苦逼真
淡墨蕭疎妙難似君不見上林高樹拂雲齊託巢生子
總相宜願爾朝朝来報喜春風長在萬年枝
野航亭為陳晉賦
山人築居青澗傍數間矮屋如舟航清風𥻘𥻘白石爛
滿目野水凝秋光浴水鳬鷺閒来去憑欄總是滄洲趣
竹間涼月白紛紛更似蘆花最深處高情閱世猶虛舟
久矣委心從去留秋風不待歸張翰夜雪每疑来子猷
兒童忽報前川漲雲霧軒忩九天上故園夢斷酒初醒
落日遥聞采蓮唱西安城邊芳草多亂汀横渚盡煙波
紉蘭為佩寄遠道又恐閒門無客過迢遞江南望江北
住久豈知身是客多情我自愛桐鄕自信鷗盟寒不得
亦有扁舟彭蠡賓别却槎頭今幾春眀朝便合投簮笏
向子亭邊與卜鄰
徐州贈同邸客
臨川山人来作客萬里擕書上京國朔風吹起黃河冰
河上行舟帶寒色窮冬雪花三尺深客忩抱膝惟長吟
夜聞解鞍有同邸晨即市酒開囊金舉杯殷勤相為語
家在單州閭巷裏庭闈有親七十餘闔家穉耋數百指
上堂稱夀春熙熙下堂服勞日濟濟門戶有子譍晨昏
盤飱任婦承甘旨東風吹綠牛羊肥良田自足供鋤犁
夹溪桃李炫晴晝映階萱草迎春輝共知吾邦是樂土
男勤耕桑女織組貿遷有貨居㕓市歲時無事煩官府
家人老大不出門長兒近日遊荆楚阿嬸愛孫如至珤
盡室悲驚為愁苦予情觸此更皇皇遠出求之来侍旁
賢愚不足掛懷抱夙夕忍此慈心傷我聞斯言亦感激
秉彜至德各有常爾能慈孝出天性篤行自足為義方
責善恐違賢聖訓至誠可貫金石剛琴瑟在御良燕喜
塤箎迭奏成鴈行庭前綵服列三世人生至樂樂未央
酒酣為子歌慷慨持贈可比黃金璫嗟予霜露興慘愴
蓼莪三復劬勞章
湖西羅受可作梅月圖贈予北行賦此報之
青山湖上去白雲湖上住草屋八九間梅花兩三樹年
年許客看花開花下擕琴載酒来對花把酒喚鶴舞酒
酣落月尚啣杯黃昏疎影横斜好更取生絹拈筆掃高
情能畫勝能吟風雪荒寒憶郊島我来不值花開時騎
馬獨從湖外歸上陽密露春如海祗有東家蝴蝶飛
九江丁祀聞鼓吹感懷
上丁脩祀又春分鼓吹聲傳旅夜魂世路荆榛迷聖域
沱江煙草怨王孫空憐宇内干戈滿無復河間禮樂存
上國風雲清廟閟中天日月素王尊春秋攝獻元臣重
爵秩追崇祝號敦束帛承筐先俎豆牢牲升鼎從羔豚
公侯顯相千金幣犧象宗彜九醖樽玉磬編鐘歌大吕
朱弦疏越奏雲門諸生襟佩趨鵷序百辟冠裳謹駿奔
翠積宫庭寒肅肅光生花樹曉焞焞秦坑灰燼遺經墜
王業陵遲古道昏霄翮倚風留退鷁轍鱗隨水化冥鵾
八音䕫律何由正六典周官詎易論自嘆白頭思紹述
謾垂青簡照乾坤
學言稿卷三
