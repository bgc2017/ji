學言稿卷六
元吳當撰
五言絶句
題古木
銕石皆生色冰霜有歲華春雷龍啓蟄星漢客乘槎
天台玉漢橋道院八詠
玉谿橋
玉溪浮采鷁金鎖貫晴虹自是知津者能成利涉功
積果堂
幾樹棗如瓜千年桃始華渠通滄海水門倚赤城霞
十二區
揀地循環種名花取次開蔵春何待塢按律且啣杯
梅竹莊
天香生玉樹雲影動琅玕對酒驚春事開門識歲寒
緝雲亭
琴罷月生渚鶴歸松滿坡葺亭無尸牖應是白雲多
招隱亭
書從北闕上文自北山移樵牧俱生怨耕鋤已過時
淵泉亭
秀出千黛螺飛来半空雪天光净渟渟秋聲来淅淅
外墅
山光分遠近雲氣異朝晡過客俱能賦開軒即是圖
秋山山景圖
茅屋倚秋樹山樓延夕曛流来橋下水半是洞中雲
漉酒圖
頭上巾堪脱尊中酒不空衡門松菊在歸臥北忩風
畫龍
天用莫如龍淵潜閟神功一朝起平陸八表皆雷風
梅月忩
曾到西湖上聞香不見梅推忩窺月色竹外一枝開
七言絶句
青山絶處樓扁
中天隠隠碧芙蓉樓閣深蔵苐幾重松葉滿山行迹少
樵夫聽得講時鐘
赤壁賦畫圖
水落江潭月滿汀秋光一色漾空青長歌窈窕吹簫者
祗許飛来白鶴聽
水芙蓉
綘綃新製舞衣裳翠盖亭亭度晚香祇恐君王恩易改
夜深風露不勝涼
畫紅梅
西湖月淡彩雲飛睡臉生霞酒力微誰道玉樓寒起粟
臙脂却染素娥衣
王繼學賦柳枝詞十首書于省壁至正十有三年
扈蹕灤陽左司諸公同追次其韻
灤陽楊柳長新枝無奈春寒力不支燕子歸来風漸軟
却似宫腰學舞時
曉来嵐氣不成霜雲染煙籠萬縷長醉歸誰敢争馳道
盡與君王控馬韁
樹繞離宫草共青樹底旌旗朝露零宫娥起伺羊車過
林梢斜月照華星
宫柳添来幾百株誰復天邊種白榆馬上貴人通國字
時折新條作筆書
神京高寒春力微晴絮飛時花尚稀忽憶錢塘斜日岸
簫鼓畫船扶醉歸
隴頭春深未識花酒帘動處是誰家郎来莫折門前柳
昨夜東風初長芽
新賜金鞍選日騎玉釵斜插兩鬟垂長條拂着珍珠帽
只許東風細細吹
江頭樵牧昔年逢結茅臨竹更依松柳條繫得漁船住
長日醉眠誰問儂
綠隂芳草思凄凄六宫傳蠟煖烟迷沙堤不種隋家樹
誰憶曲中烏夜啼
貂帽駝裘休嘆儂從官車騎莫從容柳花飛盡雪花起
纔見西風又似冬
潘子華畫上都花鳥
冰泮東風鳥力微暖雲將雨濕芳菲不知天上寒多少
誰剪春羅作舞衣
觀弈圖
仙人棋局静忘機松下靈芝似玉肥樵客歸時柯已爛
雲間誰製芰荷衣
聞桂道人
八月天香滿界飄廣寒宫外影蕭蕭不從玉兔求殘藥
却與雲山伴寂寥
掀篷圖
清江楊丞天下竒每能拈筆寫横枝暗香疎影黃昏後
曾憶掀篷對月時
送人歸清江省親
遠樹驚寒線在衣西風吹雪作花飛清江碧嶂秋光裏
不為鱸魚也合歸
大駕南歸至龍虎臺迎候者皆于昌平胄監歲館
舊縣何氏至正九年八月監丞吳當獨来館人持
祭酒司業舊題索賦
當關龍虎擁層臺此地年年翠輦廻八月千官瞻候日
舊陪詞館小臣来
爾家門巷自清幽新闢軒忩許客留北望居庸天咫尺
白雲紅樹倚高秋
贈淮安屯府從事
長淮木落正紛紛從事銜書逐鴈羣八月江寒魚似玉
列屯秋净稻如雲
挾彈圖
平沙淺草雨初乾時見飛花到馬鞍花樹止留巢鳳鳥
王孫何處試金丸
雲林亭
幽亭古木净蕭蕭江月雲山遠莫招昨夜西風吹夢去
共誰相對說漁樵
宣和䳺鶉
九重拈筆寫清秋草底微禽亦見收回首故宫花石外
離離禾黍不勝憂
孫氏孝義
倚廬常近墓人家種樹留巢返哺鵶門外桑麻春幾頃
東風開遍紫荆花
擕琴圖
偶因秋興擕琴去古木蒼藤何處村行過溪橋山路合
白雲千畝不知門
蔡氏蔵先世誥勅
無復前朝舊典型百年文物盡凋零蔡家孫子風流在
愛惜黃麻似六經
息齋竹月
蒼龍翻石濕雲交鳴玉參差出鳳巢翠黛曉涼香袖薄
一鈎纖月在林梢
贈墨工侯務本次虞學士韻
御床玄璧進龍香奎閣當年詫豫章此日侯家新製作
采烟凝液總仙方
忩下雲英透紙香白頭慚愧戀文章玉堂天上成春夢
珍賜何時出尚方
畫鶴
雲漢寥寥雪羽毛海風吹月倚秋高石田瑶草俱情思
時見臨池一吮毫
覓盆梅
病中猶未見梅花何日堯夫駕小車為覓小盆分少樹
東風如到野人家
竹枝詞和歌韻自扈蹕上都自沙嶺至灤京所作
沙嶺風清宿雨多白雲如雪夜陂陀澗泉十里九曲折
北向天邊作御河
雨過平沙不染泥綵索凌風御帳齊宫臣報道曉寒淺
有箇黃鸝深樹啼
宫車調得馬蹄勻細草輕風不動塵織成翠羽垂珠幕
縷就黃金結繡茵
露下穹廬暑氣蘇臥看織女映黃姑山泉響似江南雨
林下不聞啼鷓鴣
馬羣彌野草連雲當年玉帳度秋春迎日捷書頻送喜
内間賜與出金銀
羽獵長年從翠華麋鹿生茸草茁芽射得黃羊充内饍
更喜江南新貢茶
果熟冰盤進御黃秘殿揮毫對日長元臣補衮應無闕
新賜宫衣自上方
殿頭雲氣盡成龍水晶簾影散高春阿母傳杯池上宴
帝子吹簫月下逢
霓旌移仗蘂珠宫雲母屏門不隔風花外侍臣成久立
聽得新歌樂意同
青宫受寶朝賀日次韻
百年文物際重熙麗日祥雲晝刻遲上相傳宣催草詔
看君落筆玉堂時
殿外霓旌漾曉暉爐煙浮動衮龍衣璚樓貝闕天中起
五色雲霞在翠微
天樂聲中舞序陳千官花外駐車輪春宫初試黃麾仗
寶盖珠幡隊隊新
綠樹重重秘殿隂畫堂甲觀九重深青宫昨夜初承詔
丹扆今朝又進箴
日出蒼龍紫霧開金門宣赦近臣来書條字字皆寬大
萬姓懽聲動地雷
大安高閣正當中龍虎旌旗衛兩宫近日春坊誰輔𨗳
相君班序冠三公
禁直周廬接上台銀河秋傍紫垣来為郎莫笑馮唐老
立馬金門待曉開(時以禮部郎中在上宫)
宫臣侍側近爐熏衣上龍乘五繡雲鳴玉鏘金俱鼎食
早思偃武與修文
殿閣薰風奏舜絃大眀宫樹不凝烟聖人恭默惟思治
日歷憑誰細細編
深宫無處不開花玉燭調陽運帝車不是人間春易老
風光長只在天家
自然亭
盤結松蘿覆頂青雲山四面作幃屏秋風棋局無人看
夜月琴聲有鶴聽
九月十日出城
病耄猶知發出狂臥嗔惡少強移床丈夫死義無悲淚
市上傍觀為兩行
出湖
鴻鴈聲低日己晡扁舟渺渺出平湖何時却為鱸魚膾
寫作寒江獨釣圖
十六日舁床入城
舟子舁床入市廛病軀仰面看青天不知城郭還何似
聽得行人嘆昔年
謾成
豫章城裏聽秋風却向匡廬去住冬白髮數行非俗骨
青山千仞有雲松
十洲麒鳳落江湖遺老相逢說舊都春日瓊林看錫宴
天門金榜聽傳臚
昔年策士奏題名西内傳宣御仗迎金織承筐懷舊賜
白頭何以荅昇平
戰骨生塵塞草長將軍己拜右賢王節旄落盡蘇卿老
渤海沙飛尚牧羊
霜月横空鴈不眠夜寒邊燧尚傳煙傷心江上垂綸客
不為鱸魚繫釣船
雜詠
江頭雄鎖控東西長嘆忠臣效節時滿目山川天險在
不將版臿慮安危
忠臣(謂太守李黼)
萬里江淮接楚舒連雲樓櫓見儲胥睢陽不獨張廵死
汗簡應留太史書
憲使儲布哈守楚元帥余闕守舒
萬方海宇一封疆郡邑胥豪玩憲章寂寞荒城今第宅
家家故牘滿新墻
敗葦蕭蕭故壘秋江山如畫一漁舟怪来不起臨濠興
病久愁深淚易流
廬嶽層層聳碧空仙巖佛塔白雲通幾多樓閣青紅地
盡在寒烟野蔓中
詠懷
昔賢講道秩賓筵五老香爐藹紫烟前代衣冠今寂寂
故溪風月自年年
先子講道濓溪書院今四十餘年
關雎麟趾久無聲誰共周官識治平獨抱遺經身己老
空山落月夢魂驚
江頭風月夜蕭蕭旅館寒燈共寂寥三月病来忘肉味
九天清夜聽簫韶
春雨黃精似玉肥東風漠漠紫山薇飢来白石還堪煮
自嘆時人服食稀
柳外郊墟舊戰場寒蕪秋燐暮雲黃漸看三月鶯花裡
陌上新苗隴上桑
先忌日
雲谷煙村事事非鳬飛不到鴈来稀楸梧幾個人千里
不獨今朝淚滿衣
觀大眀殿圖
大眀宫闕五雲端簮筆趨朝老從官白髮十年江海外
人間寫作畫圖看
讀史
周業凌遲伯失宗紛紛功利起衡從時君不識真王佐
卿禄寧辭十萬鍾
牛酒争迎暴已除沛中屠販漫高車鴻溝更舉真籌策
圮上功成一卷書
受命趨關定約時鄛翁多算竟何為可憐空碎鴻門玉
天下雄雌亦易知
滅仇報主已成功還定三秦衆策同西楚能存韓社禝
赤松無迹到關中
四海為家辨本支大封同姓奠邦基留侯漫使儲君固
遺毒無端及愛兒
女禍幾令社禝危安劉一語已先知良平無術強根本
功在諸君左袒時
盖世功名意氣雄楚齊國大勢難容從容進退知天道
一邑封留事赤松
先漢雄詞後世無子雲學業冠西都大醇難掩終身玷
直筆凄涼莽大夫
草罷玄經雪滿頭美新興頌不深謀千年遺恨曾投閣
金谷何人肯墜樓
桐江波上有漁蓑東漢流風節義多大器已移名獨在
猶將公論作干戈
九夷辟地識遺賢白帽端居木榻穿卓行至今推有道
建安詞藻漫流傳
天自西傾水自東三分割據識英雄仲謀有子曹郎在
盖世功名僅漢中
一方僻險控孫曹兵術相疑治道高尚父鷹揚身未死
詎應典午得稱豪
六朝才氣苦厭厭歸去辭高義獨嚴憂世樂天真有道
千年處士晉陶潛
禮樂
束帛難招魯兩生奉常綿蕞亂縱横滿朝將相輕年少
治道難因禮樂行
倫紀無章古道昏哇聲亂耳詎堪論千年不覩真儒效
空憶河間禮樂存
連旬大雪
瘦骨稜層病未安江天風雪夜漫漫布衾銕石渾無寐
難得梅花入夢看
平施翠壑與丹崖風磴雲門處處埋直待東風花盡發
却尋布韈踏青鞋
可嘆
忠義曾書宋兩都一時直筆共描摹萬方順逆蒼天在
遺臭難稱莽大夫
漢水生波郡邑墟空傳楚魄葬江魚前年節鉞秋江上
滿紙祈哀逐客書
碧桃紅杏豔陽天禮聘相期舉按賢腸斷關河時聽鴈
琵琶却在賣茶船
謾題
上林高處鳳凰栖羽翮垂雲五色輝黃竹雪深梧影落
山雞臨水炤毛衣
日出扶桑海不驚曾將巨釣掣鯢鯨一蓑回首秋江上
臥聽蘭苕翡翠鳴
香爐峰色白巉巉黃獨無苖雪滿鑱燕子經年江上別
東風回首聽呢喃
五老峯
五老峯前雪未消烟嵐染處夕陽撓沽来尊酒尋梅樹
釣得江魚上柳條
立春日感舊
南樓譙鼓北樓鐘樓外泥牛綵仗叢黃道泰階春浩蕩
蒼龍觀闕曉曈曨
麒麟烟樹鳳凰毛列侍趨朝禮獨勞中使傳宣排内宴
御園春動樂聲高
春盤生菜翠如絲内賜金旛映白髭前度桃花何處去
故園花草不勝思
照眼榴花酒入唇愁顔衰鬢又逢春御溝冰泮河魚美
惆悵江波有釣綸
春思
虎迹煙村少室墟羊腸塵路太行車上林應射春歸羽
江海纍臣有帛書
除夕
幾年別却帝城儺種樹書傳郭槖駝華盖芙蓉秋色裡
釣竿猶伴舊時蓑
與同館戲續前韻
東驅海若百年儺尚度龍沙幾兩駝春雨莘郊留負耒
秋風渭水起漁蓑
燕歌趙舞國人儺塞下牛羊塞上駝煙草隨營飛獵騎
氊城無地掛耕蓑
紫髯都護氣降儺姬妾氊車槖載駝馬挏濃扵燕市酒
貂裘多似野人蓑
金目横戈夜進儺錦幪負轂曉鳴駝燈前盡理朝天佩
林下誰縫釣雪蓑
儀鳳青娥雜戲儺肉峯翠釡薦珍駝碧桃天上雲千樹
白髮江頭雪一蓑
未踏猖狂舉世儺長安紫陌望銅駝陶公門外猶存菊
嚴子灘前不解蓑
塵眼争看楚俗儺書燈獨對漢時駝歌聲無復漁家傲
處處金章換綠蓑
赤子妖成綘幘儺皇都塵接紫關駝故人風雪誰聯騎
野老江湖獨擁蓑
蠻隸横過絶類儺海艘任載豈煩駝杜鵑花外春連屋
布谷聲中雨一蓑
夢登書閣
匡盧晴雪自㠝岏萬里清江一棹寒自笑老来情思別
九天樓閣夢中看
詠歸
看雲不用買山錢帶雨宜翻種秫田白髮數莖非故態
青山何日是歸年
荷花香裏白鷗飛綠樹濃隂拂石磯一枕清風長夏簟
雲邊何日釣船歸
稻畦黃處樹多紅山色嵐光紫翠通茅屋數間流水外
一絲何日對秋風
蒼松翠竹映溪沙溪上寒梅樹樹花十月甕頭春酒熟
杖藜何日到山家
講儀
山城馬足動紅塵雜沓晨趨服色新綿蕞草儀誰所具
傷心半是大廷臣
長生院作夀
蓬莱雲氣合從龍腸斷關山幾萬重水落城空山未曉
長生院裏鼓逢逢
天秩民彝不可磨傷心蟻穴與蜂窠無端紫綬紅塵裏
猶說先朝第幾科
李節婦田氏
仙李移根雨露邊青春江漢共風煙千年事往蟠桃熟
黃竹歌傳阿母筵
綠鬢飛蓬四歲兒寒機對月夜眠遲碧梧翠竹春雲合
斜日慈烏返哺時
江上鶯花滿目春冰霜皎皎百年身自從破鏡留孤影
錦瑟無聲落燕塵
朋酒升堂着舞衣忘憂草色動春暉貽謀曾授三遷教
斷縷猶存舊織機
廉恥風移士節隳壼儀猶足正民彝世情無限傷心地
惆悵琵琶掩面時
中秋對月口號
古木昏鴉接翅飛扶桑顧兔倍光輝廣寒夢到嫦娥殿
新剪紅霓製舞衣
静聽新人笑語聲天寒翠袖若為情舉頭不辨山河影
坐看兒童闘眼眀
豫章城頭百尺樓三年眀鏡炤人愁五老峯前秋色裡
寸心折盡大刀頭
歸舟湖中夢至上都
歸舟日日向南風積雨初收浪拍空夢入龍岡清暑地
夜涼萬斛水晶宫
八月二十四日
丑夜城頭烈炬紅數聲笳起戍樓空江山如舊豪華去
無食無衣一病翁
宣聖廟
百年如見魯靈光一炬堪憐瓦礫場秋水滿池門獨在
古槐依舊帶斜陽
丑月六日見廹趨昇抗論力争復縶于小舟龍開
河口累夕驚風怒濤中六日夜至十有二日大雪
沍凍病臥賦此
長夜漫漫雪一篷有衾如銕臥如弓窖中猶擁胡姬暖
未信當年屬國窮
曾憶黃河守凍船魚肥肉美酒如泉半生辛苦成何事
衰病飢寒雪裏眠
朱磯除夕
駭浪驚風動楚天鄕心羈思漫年年鱸魚不受寒江釣
今夜朱磯雪滿船
即事
繁華一夕怨西風金鴈鈿蟬鏡影空咫尺關山春夢裏
桃花又向別人紅
衡山春遊圖
鴈書不到祝融峯悵望蒼梧駐六龍尚欲暮年專一壑
白雲深處寄行蹤
學言稿卷六
