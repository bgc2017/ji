學言稿卷五
元吳當撰
七言律詩
徐氏園亭
河山錦繡帝城中更闢名園在屋東滿地綠隂三月雨
數聲黃鳥百花風軒楹有席漁樵對樽酒多情父老同
逸興已無朝市夢相逢往往說年豐
送陳廷佐高州路教授
江州義門天下傳君今分教島雲邊百蠻俎豆先王學
列坐弦歌弟子員鸚鵡園林春似海秭歸(縣名屈原之鄕)風雨
夜如年宦情莫嘆微班冷禄米分時蚌蛤田
送歸彦温河西憲使
陽關東出接西涼皂盖朱轓隴路長五郡人煙無堡塞
千村部落有牛羊休屠(音朽除匈奴王號)庭遠曾歸漢都尉城
荒尚護羌四海輿圖真渾一祗將聲教答時康
送蘇伯脩由禮部侍郎赴淮東憲使
東曹禮樂竦朝端忽奏皇華遣豸冠五色文章金匱富
九天風露玉壺寒江頭畫舫迎潮去海上青山立馬看
二十四橋春似錦飛花不到使君鞍
看雲亭為慈谿匡上人賦
盤結松蘿四壁空静看雲影坐從容風清時送歸巖鶴
雨散常依在鉢龍野水帶潮微辨樹山光斂暮只聞鐘
杖藜欲去分禪榻知隔慈谿苐幾重
玉雪坡為周學士賦
曾識羅浮山下樹蒼茫白石共煙蘿幾年種玉雲千尺
鎮日花開雪一坡酒熟谷中春事早詩成湖上月眀多
青綾夜向金鑾直疎影黃昏奈爾何
丘參軍妻守節
紫髯不見舊參軍桓表旌門墨色新雲雨幾時同穴夢
冰霜百歲未亡身香奩有淚迷鸞影錦瑟無聲落燕塵
萱草堂前今種柏翰林留記寫精神
保定王氏母九十得賜帛鄕人合燕為夀
皇家賜帛出郊圻王母光榮九十時仙露釀成千日酒
春風来自萬年枝舊頒官誥從兒貴新製恩袍與體宜
已是八荒開夀域城南咫尺接天墀
送畢氏子韶州訪翁李知事
蜑雨收嵐海氣涼隴船迎浪粤山長杜鵑亂呌楊梅熟
鸚鵡低飛荔子香籌幕望雲依北極琴臺延月對東床
宫岩石乳肥于玉服食應須遠寄將
賦梅竹軒寄太史楊公
湖上開軒接浪波映階梅竹更婆娑潤留翠黛春雲合
寒入冰綃夜月多嘉實可供調鼎餗長竿終自伴漁蓑
清風三徑人如玉越水吳山奈爾何
送劉成德之京師
玉谿楊柳綠依依新着丹袍陟帝畿江上馬蹄春蹀躞
日邊龍角曉依微禁墀香近神仙佩御苑花開錦繡圍
亦欲乘槎問星使祗愁老却故山薇
題桐木韓氏族譜
韓家相業當時重盛德名昆集鳳池章珮並縣金錯落
宣麻同拜玉淋漓梧桐春雨江南夢松柏秋風海内悲
孫子尚餘宗譜在更傳遺事後人知
楊公眀徐志可貽詩次韻荅之
几杖曾陪上玉京幾回聽漏酒初醒琳瑯春盍朝天佩
雲母時開迎御屏銀甕賜餘蓮子白金魚恩重荔枝青
不才猶欲承先澤樗散何堪辱在庭
南州榻在長留客北海樽空未易醒臺館四時如錦繡
雲霞長日作帷屏桃成秋實千年碧橘待霜肥萬顆青
聞說臨池多逸興籠鵝時與換黃庭
宋蘄之廣濟簿尉黃剛中脩水人也至元天兵渡
江中十九矢而死妻劉被掠子甫十歲既長求其
母凡十年知已沒入官迎駕哀訴得旨使為母子
如初
臨危百箭忠臣血流落孤蹤孝子心霜露年年秋草碧
關河處處暮雲深仰天已覺恩如海愛日常懷淚滿襟
繼述好留青史傳凄涼更賦白頭吟
環青堂
黔南泉石盡煙霞幽夐偏宜隠者家四坐春山有秋色
一川流水見桃花樵歌窈窕穿雲去眉黛嬋娟對日斜
更說官閒松菊在芒鞋應許踏輕莎
翰林上直次周伯温韻
宫庭白日静相宜鈴索無聲謾自譏雲近簾櫳秋影薄
香飄殿閣晚風微典謨事業千年册黼黻文章五色機
每嘆小臣懷補報寸衷何計逹宵衣
金鴨香分石鼎茶日長宫署寂無譁庭前草樹皆生意
壁上丹青有歲華禁直夜涼初賜被講筵秋近又宣麻
神光鬱鬱衝牛斗河漢層隂莫漫遮
史院秋祀三朝神御殿用鄭編脩韻
銀燭金蓮禁署深香飄秘殿碧沉沉鼎湖弓劍千年在
黼座衣冠五夜臨簾外雨雲飛野鳥殿中燎火起巢禽
悲絲急管俱增感誰識朱顔白髮心
彦脩秘監作亭階前栽竹一箇名一竿亭咸為賦詩
公子孤標絶世竒亭前栽竹静相宜蒼龍垂影雲千尺
翠袖臨風玉一枝特操不隨春色改高情只許歲寒知
江頭留得扁舟在何日從君獨釣時
送達天山融州大守
五馬翩翩渡五溪玉融更在桂林西連山晴黛分巖洞
列戍昏煙疊鼓鼙隴上梅花無雁過庭前榕葉有鶯啼使
君自是金閨彦暫為分憂及遠黎
宜春盤龍寺
巖峯三十六盤通塔殿高低翠谷中傳法有宗僧業白
安身無語佛燈紅松杉種得雲千本泉瀑飛来雪半空
最喜老龍泓下臥肯將霖雨致年豐
蓬軒
幽居軒檻越江邊鴻㕍鳬鷖在目前春漲還如天上坐
雪時渾是剡中船一枝梅月寒堪畫幾樹松濤夜不眠
總把平生湖海興斫魚釃酒賦詩篇
史館上直次王應奉韻
玉堂高迥不宜冬古木廻廊浩蕩風華盖紫微天咫尺
泰階黃道日當中捷書迅急時聞奏退食從容每自公
衰晚腐儒何補報祗須制作示無窮
送逯善上海道萬戶
帥符新拜紫髯翁國饟深賢轉漕功海水八荒浮地軸
雲帆萬斛動天風東吳民力今時困中土軍儲昔自充
報政歸朝參大議經邦事業属豪雄
筠庭
老屋城南倚翠屏蕭蕭脩竹滿前庭筍因夜雨侵苔長
枝共春雲覆檻青深處石閒留客坐隔林鶯囀撫杯聽
故人詩句應題徧藜杖何時一叩扃
次韻寄福建魏廉使
御溝冰泮水初流繡斧朱幡上綵舟北極關河真壮觀
南州風物總離憂花明苑樹鶯聲曉楓落吳江鴈影秋
眷注定知宣室召歸來應得從春遊
浮雲道院
道院孤高古翠微滿間山氣静霏霏曉隨白鶴迎風出
春共蒼龍作雨歸浮世紛華空在目閒情舒卷自忘機
無端却上蓬莱住五色成章向日飛
雞山隠居
自是山深好隠居白雲千畝在庭除鳬飛每候仙人舃
酒熟時停長者車春盡草根俱是藥秋来柿葉總堪書
舊家猿鶴多生怨久欲從君卜里閭
代祀過信州蒼巖貳守貽詩次韻以謝
羣飛凡羽見孤凰胸臆皆成五色章奕世公侯存故國
先朝相業踵遺芳銀筝自度新調曲金鴨時焚舊賜香
慚愧相逢即相别江東雲樹寸心長
上都秋日登眺
客裏年光似水流滿城砧杵動羈憂沙頭白露牛羊夕
塞上黃雲鴻鴈秋千里關河通王氣兩都宫闕壮神州
多情不用悲摇落更為斜陽獨倚樓
環翠樓
碧梧翠竹倚孱顔故築層樓與客攀劔氣每留星漢上
山光只在雨簾間娟娟曉日開眉黛藹藹春雲擁髻鬟
便欲買舟江海去杖藜應許叩巖關
鰲峰石
鰲峰石在玉堂前近與蓬莱御閣連積潤出雲秋漠漠
孤根承露夜娟娟土花剥盡生光怪海嶠移来閱歲年
艮嶽遺墟歸草莽金題猶識舊時鐫
上官氏南樓
層軒百尺倚高秋蕭爽渾如庾亮樓雲影每依簾側畔
溪聲只在樹東頭仙人巖石通霄漢太乙藜燈直斗牛
總道登臨多雅興何時借鶴試相求
東安陳氏慕親堂
城外雲連郭隗臺草堂寂寞傍墳開碑銘有字人常讀
宰樹成行手自栽雊雉春迎寒食出哺烏晴逐夕陽来
百年霜露無窮思擊筑酬歌總是哀
坦眀堂
東南佳麗獨錢塘君向青郊結草堂幾曲雲山分野色
滿池秋水納天光松隂落處琴書潤柳絮飛来枕簟涼
衮衮京華塵土夢好因鱸鱠踏吳航
戴宣使以差出建康因得過家
楊柳新條拂酒杯都門望望百花開元臣建國羅羣彦
使者宣勞出上台雲路漸看華盖逼鄕關初見錦衣回
此行不為鱸魚鱠莫待秋風擊棹来
李氏義聚堂
錦里堂成聚弟兄門門雍睦見儀型桑麻繞屋春千畝
風雨連床夜六經折去荆花依舊紫種来慈竹鎮長青
貽謀更有無窮感時向尊前賦鶺鴒
蕭閒外舍次許可用承旨韻
東郊結屋川光近内相題詩墨色新庭草常留青鹿臥
渚雲惟許白鷗鄰傍簾種竹秋聲近帶石移花夕露勻
野馬塵埃渾不到蕭然門巷自家春
順存堂
龍泉江上卜幽居題扁當楣學士書堂下白花吹采鳳
忩間錦瑟詠關雎猗蘭有態春雲近棣萼多情晝日舒
朋酒升堂家慶在相看不樂更何如
至日和仲寶大學士韻
御扆當陽扇影回樂聲齊起殿前雷行天黃道常依日
報國丹心未許灰金錫衮衣歸黼黻瓊樓玉宇尚崔嵬
謝安再為蒼生起調化真宜法斗魁
墨梅
粲粲冰肌雪未暾蕭蕭疎影寫黃昏情深西子湖邊樹
夢入羅浮月下村萬斛春光歸筆力一枝雲氣沁香魂
清江寂寞楊丞遠無限風流此日存
黃隠士相過次韻
吾家華盖鬱嵯峨數畝蓬茅長薜蘿愧我菲才宜隠退
知君有道幸相過風清杖屨迎嵐出春盡犂鋤帶雨歌
架上有書尊有酒相逢不樂又如何
和虞先生夀京師賈姑詩韻
慈顔九袠鬢如鵶世族前朝宰相家天近縣官時賜帛
春深孫子日扶車麻姑酒是長生藥阿母桃應幾度花
學士詩成無限思五千里外望京華
送陳道士奉香歸四眀
暖煙芳草路迢迢又送天香下九霄洞口桃花春欲笑
山頭桂樹晚難招麻姑酒榼蔵丹室徐福樓船駕海潮
何日乘桴遠相問詎應無地老漁樵
聽雨堂
兄弟多情有别離昔年惆悵大蘇詩青山聽雨相思處
白日看雲獨坐時慈竹繞簷春瑟瑟梧桐當戶夜遲遲
投簮未覺歸来晚盡散嚢金對酒巵
強仲賢赴廣東師帥幕
元戎分閫握兵符籌晝須君答廟謨千里車来天北極
五羊城在海東隅香雲荔子丹砂顆清露芙蓉錦繡圖
早立勲名重邦國莫令妖氣傍江湖
九日燕南禁酒簡趙子威僉憲
又與黃花負夙期天南霜露滿人衣酒尊有禁逢佳節
紗帽無情對落暉俯聽秋聲從樹起仰看雲影送鴻飛
登臨不用增惆悵咫尺承恩上紫微
燕南龍興寺閣晚眺
倚天樓閣貯金仙層棟猶題趙宋年混一南方今宇宙
英雄百戰舊山川魚龍水落秋江外芻牧人歸夕照邊
總為悲歌生慷慨憑闌極目思凄然
關西道士求賦雪巢
一間素壁倚秋風却擬巢林雪半空鍊得身形清似鶴
望来劔氣白于虹洞簫窅窕留雲住牖戶綢繆許月通
更識船如天上坐孤飛只合剡溪中
上巳日次韻
憶昨追隨苑外車風光九市見紛奢幷兒玉帶雙龍佩
燕女金袍五鳳花天樂聲高仙仗肅宸旌影動禁林賖
當時講席尊諸老人到于今喜誦夸
歐陽建寅赴松江廵檢
京華久客宦情微身到江南即是歸虎士刺船迎邏鼓
鮫人停杼望雲扉蒹葭夜月風連海秔稌春雲水繞圍
自笑白頭猶戀闕何時五馬借光輝
次趙伯友韻
白髮衰翁怜病久青春遊子嘆歸遲感君曾奏匡衡疏
懷國長吟杜甫詩蒼海魚龍仍衮衮孤城花柳自熙熙
千年遺恨同誰語百世高情與爾期
百年道脈細於絲長夜漫漫待旦遲先進常從周禮樂
專門仍授漢書詩微躬獨步思繩武大介重光仰緝熙
已忍凄涼成病久寸誠惟與古人期
遊西湖承天寺贈月潭上人
中天臺閣禁城西春日遊人出御堤滿地落花馴鹿臥
千條弱柳亂鶯啼忩涵水影金鏞净旛倚晴雲綘節齊
最喜上人能愛客乘船仍約酒頻擕
宋樞密權公葬婺源之麓八世孫居都昌者作樓
以望其丘隴于千里之外名曰寓思虞學士嘗為
賦詩今樓已廢矣九世孫緝来求余詩賦此
異鄕丘隴近蓬莱層構當年望眼開千里江山遺刻在
百年霜露遠孫来已無化鶴歸華表空有饑烏下碧苔
寂寞孝思何所寓斷雲衰草兩堪哀
九日紫極宫次戴懋和韻
老去杯慳易勸酬年年揮淚望神州鳳凰城闕金湯在
龍虎亭臺翠輦遊牛斗寒光通紫極蓬莱弱水隔玄洲
烏紗不受西風急高閣凭江倚素秋
憶昨追遊禁苑寒隴頭紅葉醉中看青蒲曾伏麒麟殿
白髮能勝獬豸冠天上玉堂惟有夢田間瓦缶竟無懽
殊方久病悲摇落笑啜茱萸強自寬
次韻寄康宗武
一自承恩乞鑑湖幾回清夢謁神都蒲萄天馬窮邊徼
秔稻雲帆轉越吳暘谷吠晨驚蜀犬神祠鳴夜詫城狐
隆中高臥空籌策萬里雲霄羽翮孤
燕處會靈宫次姜步惪韻
江上煙嵐接地隂仙家庭宇自雲林玉堂金馬成塵夢
草服黃冠稱野心滄海魚龍秋水落瑶臺風露夜寒深
肯從世外尋丹訣何事人間嘆陸沉
移床(九月十日)
伏枕移床入小舟江頭漁父問何由風濤接棹魚龍冷
煙草迷津鴈鶩秋往事幾年誰内顧狂瀾百折自東流
草玄不守揚雄宅垂白空添宋玉愁
九江冬至日
愁坐孤城對日長葭灰動處識微陽八方雲物瞻新候
幾樹梅花憶故鄕黃道春回天北陸紫煙時想殿中央
頻年鳳歷催頒朔曾插金貂侍玉皇
次韻示從學
東度關山馬跡長南浮江海鴈隨陽丹書玉篆發天語
金節繡衣辭帝鄕放臣泣血竟何益羈客哀吟殊未央
故園雲谷雜豺虎寒木何枝依鳳凰
高昌喜山近仁在江州為太常院使禮部尚書新
其堂構各有名扁為賦三題餘未暇也
江上小堂仍種竹渾如一棹住江間芙蓉秋水三千頃
翠黛春雲十二鬟鳳管制来新譜在漁竿留得釣絲閒
牧羊庭遠寒無樹裘馬輕肥客未還(右筠艭)
冥鶤化翮向南飛棲息安危各有時秋入梧桐晴影薄
寒通牖戶曉光遲青山是處瞻龍氣紫閣何年覩鳳儀
自嘆蓬莱常五色上林曾宿最高枝(右雲巢)
飛花如席拂廬低不辨行蹤徑已迷竟夕有書分戶映
幾年無榻見巖棲秦關擁道難容馬漢節禁寒尚牧羝
曾憶釣蓑歸舊隠洞天高與白雲齊(右雪洞)
九江雜詠書懷
百年頭上着烏紗一日江邊踏釣槎病似相如空有賦
貧於杜甫更無家漁竿處處蒹葭月樵笛村村躑躅花
舊業已隨兵燹盡青門儗學邵平瓜
天地無情淚眼枯故園松菊久荒蕪秋風茅屋從誰葺
春日村醪只自沽萬里關河迷宇宙孤舟煙雨滿江湖
渥洼老骨空相顧雲漢高飛不易呼
冬至後九日
繡窗添線琯浮灰玉燭迎陽晷影廻鴈度關河隨朔氣
龍依江海蟄神雷漸開柳眼窺春色未放梅腮送酒杯
藥裹書籖隨處有鄕心歲事漫相催
次韻寄友
暘谷東飛陸海灰靈杓北顧帝車廻波濤寒湧江間月
草木春移地底雷九奏鈞天猶夢樂十洲弱水不勝杯
山樓笳鼓時時急晏歲冰霜日日催
幾年野燒着寒灰此日樓船向海廻萬疊雲烟秋似黛
一江風浪夜如雷歌殘玉樹浮空棹夢入金莖渴露杯
想待上林花未發春光應得鼓聲催
立春日
年年此日客殊方誰擬今年住九江花鳥春愁詩漫興
乾坤元氣酒難降鄕心華盖雲千里病目匡廬雪一忩
到處青山薇可食老来何必淚雙雙
除夕有感
漁竿長在楚天涯龍節虚隨漢使槎世路風塵迷杞棘
故園煙雨憶桑麻兩行淚對椒盤酒一樹春生蠟炬花
人事鄕書俱寂寞不堪江上鼓頻撾
華盖芙蓉翠倚天高堂綵服憶長年家人共守迎春酒
童穉争分壓歲錢香霧煖浮金鴨動蠟虹夝隔綘紗然
鶴書一去無消息白髮滄江對雪眠
辛丑元日夜坐試筆
扶桑曉色壓春雲江上香鑪留夕曛坐来白日有佳興
雪後青山無垢氛蟄龍三冬成久臥鳴鳥百年今不聞
遺經獨在共誰語太乙吹藜来夜分
贈聶克敬兼簡宗武
歲晏匡廬積雪深高松老鶴苦能禁海塵杳杳生春態
江水沄沄流夕隂無事庾樓留客賦向来梁甫為誰吟
漁樵舊侣如相問鷗鷺寒盟尚可尋
夜月
處處關山淚眼眀悲笳又送斷腸聲芙蓉水冷秋無際
烏鵲枝寒夜屢驚黃道帝車還北極紫垣天駟接南瀛
多情不用悲摇落萬里江波月夕清
七夕大風
江頭風急客衣凉瓜果誰家月滿堂五色在天曾補衮
七㐮報日不成章機絲停杼空成緒星漢乘槎竟杳茫
自嘆紅顔今白髮人間養拙更何鄕
次韻荅權緯
江湖波浪接鵾溟牛斗光寒動客星蘭芷風暄誰結佩
芙蓉水冷自揚舲周官禮樂先王度漢代文章後世型
衰病獨憐頭盡白故人相見眼終青
賦樊氏茅屋
聞君茅屋住樊川水影山光接几筵花徑約来尋酒伴
柴門繫着釣魚船晴簷興在從誰賦秋樹高風只自編
亦有數椽華盖下杖藜何日白雲邊
贈劉懋觀寫真
蕭蕭霜鬢隔風塵却有劉郎為寫真金馬玉堂成昔夢
蒼松白鶴伴閒身傷心南土衣冠少極目中天日月新
更許蘇卿老歸國便應黃閣畫麒麟
送人之西澗山長
巍巍宫廟澗之西松檜蕭森夹殿齊白屋衣冠存伏臘
青雲步武見階梯江湖夜月寒驚棹桃李春隂雨滿蹊
昭代急賢無枉路未應重席嘆羈栖
老士安治書為使江東時嘗構參雲亭在京師屬
賦之
參雲亭在宛溪頭持斧仙翁昔所遊日月星辰天北極
山川草木地南洲門前車騎秋来好竹上題詩醉後留
回首江村烟樹闊至今猶憶舊風流
玉堂公宴次周學士韻
扈蹕新隨帝輦廻賓筵秩秩玉堂開禁廬下直辭天仗
内使傳宣送御醅舞女分行花影動歌工閒奏鼓聲催
衰年感遇慚無補頼有諸公濟世才
馮氏蔵書堂
喬木依堂數畝隂買書不惜散黃金簡編總許儒生讀
碑帖還從墨客臨芸閣牙籖晴睒睒練囊螢火夜沉沉
只今許下多賢士始信君侯惠澤深
鄧汝貞買妾得子南歸雲林
雲林三十六峯齊獨振京塵向舊栖天上桃花新結子
水邊楊柳已生稊濁醪對客秋三徑啼鳥催人雨一犁
亦欲投簮江上去為君移棹過金谿
贈日本詩僧
偶来金闕信相從笑指扶桑浴日紅處處寫詩揚海嶼
時時飛錫振天風歸雲每共經函在行槖常因酒醆空
吾道獲麟惟掩涕乘桴相問有誰同
次韻荅康宗武胡伯文
百年勲業鬢星星又聽流鶯綠滿庭茶與仙人分石鼎
酒從豪客索銀瓶一犁春雨蘇公圃半曲湖光孺子亭
更肯煙霞空寂寞未應塵土嘆飄零
留巖峯寺
扁舟飄泊苦西東此日棲遲野寺中嵐氣常疑廬嶽雨
秋聲還似大江風輞川花木圖猶在杜曲茅茨賦未工
人事蕭條鄕土近幾時回首白雲通
巖谷風多秋葉飄一徑荒草涼蕭蕭已無幽芳媚野色
惟有老樹存高標青山冉冉列鬟黛白日往往逢漁樵
仰天長嘆竟何補荷蓧長歌誰可招
次韻寄鄕友
傷心一視天無外病目長懷日再中獵騎合袪雲夢澤
樓船直駕海潮風二儀高下悲人力萬類枯榮識化工
衰晚祗慚何報補艱危终不擬窮通
風塵冉冉似蓬飄猶有衡門擁艾蕭錦里幾家紅葉樹
華峯千仞碧雲標曉因童子坡頭牧夕約鄰翁谷底樵
秋月春花隨地有歸来莫待楚辭招
南溪精舍
前代遺墟瀏水上南溪棟宇見新題開山種藥雲千本
傍舍移秧雨一犁白鶴時從簷下宿黃鶯只在竹間啼
尚方近覺聲華起却向金門聽曉雞
挽余忠宣公
沔陽舟楫勢如飛安慶孤城屹不支諸葛智謀天地閟
杲卿忠義鬼神知縱然身活到今日未必人生無死期
一片精忠元不改男兒到此是男兒
學言稿卷五
