禪月集卷第一
浙江東道婺州蘭溪縣和安寺西岳賜紫蜀國禪月大師貫休述
樂府古題雜言三十首
善哉行(古曲傷無知音)
有美一人兮婉如青陽識曲别音兮令姿煌煌繡袂
捧琴兮登君子堂如彼萱草花兮使我憂亡欲贈之
以紫玉尺白銀璫久不見之兮湘水茫茫
讀離騷經
湘江濱湘江濱蘭紅芷白波如銀終須一去呼湘君
問湘神雲中君不知何以交靈均我恐湘江之魚兮
死後盡爲人曾食靈均之肉兮箇箇爲忠臣又想靈
均之骨兮終不曲千年波底色如玉誰能入水少取
得香沐函題貢上國貢上圍即全勝和璞懸黎垂棘
結綠
陽春曲(江東廣明初作)
爲口莫學阮嗣宗不言是非非至公爲手須似朱雲
軰折檻英風至今在男兒結髮事君親須斆前賢多
慷慨歴數雍熙房與杜魏公姚公宋開府宋開府盡
向天上仙宫閑處坐何不却辭上帝下下土忍見蒼
生苦苦苦
白雪曲
列鼎佩金章淚眼看風枝却思食藜藿身作屠沽兒
負米無遠近所希升斗歸爲人無貴賤莫學鷄狗肥
斯言如不忘别更無光輝斯言如或忘即安用爲人爲
上留田
父不父兄不兄上留田蝥蠈生徒陟崗淚崢嶸我欲
使諸凡鳥雀盡變爲鶺鴒我欲使諸凡草木盡變爲
田荆隣人歌隣人歌古風清清風生
胡無人
霍嫖姚趙充國天子將之平朔漠肉胡之肉燼胡帳
幄千里萬里唯留胡之空殼邊風蕭蕭榆葉初落殺
氣畫赤枯骨夜哭將軍旣立殊勲遂有胡無人曲我
聞之天子冨有四海德被無垠但令一物得所八表
來賓亦何必令彼胡無人
野田黃雀行
高樹風多吹爾巢落深蒿葉暖宜爾衣薄莫近鴞類
蛛蝄亦惡飲野田之清水食野田之黃粟深花中睡
㝅土裏浴如此即全勝啄太倉之糓而更穿人屋
臨高臺
凉風吹遠念使我昇高臺寧知數片雲不是舊山來
故人天一涯久客殊未廻鴈來不得書空寄聲哀哀
𣏌梁妻
秦之無道兮四海枯築長城兮遮北胡築人築土一
萬里𣏌梁貞婦啼嗚嗚上無父兮中無夫下無子兮
孤復孤一號城崩塞色苦再號𣏌梁骨出土疲魂飢
魄相逐歸陌上少年莫相非
蒿里曲
兔不遟烏更急但恐穆王八駿著鞭不及所以蒿里
墳出蕺蕺氣凌雲天龍騰鳳集盡爲風消土喫狐掇
蟻拾黃金不啼玉不泣白楊騷屑刮風愁月折碑石
人莽穢榛沒牛羊窸窣時見牧童兒弄枯骨
夜夜曲
蟪蛄切切風騷騷芙蓉噴香蟾蜍高孤燈耿耿征婦
勞更深撲落金錯刀
行路難
君不見山高海深人不測古往今来轉青碧淺近輕
浮莫與交地卑只解生荆棘誰道黃金如糞土張耳
陳餘斷消息行路難行路難君自看
擬古離别
離恨如旨酒古今飲皆醉只恐長江水盡是兒女淚
伊余非此輩送人空把臂他日再相逢清風動天地
戰城南二首
萬里桑乾傍茫茫古蕃壤將軍貌憔悴撫劔悲年長
胡兵尚凌逼久住亦非強邯鄲少年輩箇箇有伎俩
拖槍半夜去雪片大如掌
磧中有隂兵戰馬時驚蹶輕猛李陵心摧殘蘇武節
黃金鎻子甲風吹色如鐵十載不封侯茫茫向誰說
少年行三首
錦衣鮮華手擎鶻閑行氣貌多輕忽稼穡艱難緫不
知五帝三皇是何物
自拳五色毬迸入他人宅却捉蒼頭奴玉鞭打一百
面白如削玉猖狂曲江曲馬上黃金鞍適来新賭得
夢遊仙四首
夢到海中山入箇白銀宅逢見一道士稱是李八伯
三四仙女兒身著瑟瑟衣手把明月珠打落金色梨
車渠地無塵行至瑶池濱森森椿樹下白龍來嗅人
宫殿崢嶸籠紫氣金渠玉砂五色水守閽仙婢相倚
睡偷摘蟠桃幾倒地
輕薄篇二首
繡林錦野春態相壓誰家少年馬蹄蹋蹋闘雞走狗
夜不歸一擲賭却如花妾唯云不顚不狂其名不彰
悲夫
木落蕭蕭蛩鳴唧唧不覺朱蔫臉紅霜劫鬢&KR0238;世途
多事泣向秋日方今少壯不努力老大徒傷悲如何
長安道
憧憧合合八表一轍黃塵霧合車馬火熱名湯風雨
利輾霜雪千車萬䭾半宿關月上有堯禹下有䕫卨
紫氣銀輪兮常覆金闕仙掌捧日兮濁河澄澈愚將
草木兮有言有言與華封人兮不别不别
洛陽塵
昔時昔時洛城人今作茫茫洛城塵我聞富有石季
倫樓臺五色千星辰樂如天樂日夜聞錦姝繡妾何
紛紛真珠簾中姑射神人文金線玉香成暮雲孫秀
若不殺晉室應更貧伊水削行路塚石花磷磷蒼茫
金谷園牛羊齕荆榛飛鳥好羽毛疑是綠珠身
富貴曲二首
有金張族驕奢相續瓊厨玉堂雕牆繡轂紈綺雜雜
鍾鼓合合美人如白牡丹花半日只舞得一曲樂不
樂足不足爭教他愛山青水綠
如神若仙似蘭同雪樂戒於極胡不知輟只欲更綴
上落花恨不能把住明月太山肉盡東海酒竭佳人
醉唱敲玉釵折寧知耘田車水翁日日日炙背欲裂
禪月集卷第一
