跳擲諸峯險徊翔萬里空爭將金鎻鎻郍把玉籠籠
印缺香崩火䆫疎蝎喫風永懷今巳矣吟坐雪濛濛
和韋相公話婺州陳事
昔事堪惆悵譚玄愛白牛(法華經中以白牛喻大乘)千埸花下醉一
片夢中遊耕避初平石燒殘沈約樓無因更重到且
副濟川舟
禪月集卷第十三
禪月集卷第十四
五言律詩三十二首
遇五天僧入五臺(五首)
十萬里到此辛勤詎可論唯云吾上祖見買給孤園
一月行沙磧三更到鐵門白頭鄕思在廻首一銷魂
雪嶺頂危坐乾坤四顧低河横于闐北日落月支西
水石香多白猿猱老不啼空餘忍辱草相對色萋萋
遠禮清凉寺尋真似善才身心無所得日月不將來
白疊還圖像滄溟亦泛杯唐人亦何幸處處覺花開
塗足油應盡乾陁帔半隳辟支迦狀貌刹利帝家兒
結印魔應哭遊心聖不知深嗟頭已白不得遠相隨
送迎經幾國多化帝王心電激青蓮目環垂紫磨金
眉根霜入細梵夾蠧難侵必似陁波利他年不可尋
經普化禪師影院
大一今何處登堂似昔時曾蒙金印印得異野干兒
影束龍神在門荒桐竹衰誰云續僧史别位著吾師
秋寄李頻使君(二首)
爲郎須塞詔當路亦驅驅貴不因人得清還似句無
燒煙連野白山藥拶階枯想得徵黃詔如今巳在途
務簡趣難陪清吟坐綠苔葉和秋蟻落僧帶野香來
留客朝嘗酒憂民夜畫灰終期冒風雪江上見宗靁
上東林和尚
讓紫歸青壁高名四海聞雖然無一事得不是要君
道秪傳伊字詩多笑碧雲應憐門下客餘力亦爲文
江邊道士
獨住大江濱不知何代人藥爐生紫氣肌肉似紅銀
酒釅竹屋爛符收山鬼仁何妨將我去一看武陵春
送僧之湖外
去旨趣非常春風爾莫狂唯擎一鐡鉢舊亦講金剛
午飯孤煙裏宵禪大石傍羡師終不及湘浪渌茫茫
懷謬獨一
常憶蘭陵子瓌竒皴渴才忘還如我苦時不爲伊來
岳霞猱擲雪湖月浪翻杯未聞霑寸禄此事亦堪哀
送廬山納僧
擎錫下崆㟅清高世少雙凍天方篩雪别我去何邦
燒遶赤烏亥雲漫白蚌江路人争得識空仰鬢眉痝
寄西山胡汾吳樵
帶經鋤壠者何止手腁胝覓句句句好慙余䈥力衰
雲堆臨案冷鹿隊過門遟相憶空廻首江頭日暮時
休粮僧
不食更何憂自由中自由身輕嫌納重天旱爲人愁
忌器誰將去生臺蟻不遊會須傳此術相去老山丘
送杜使君朝覲
借寇借不得清聲徹帝聦坐來千里泰歸去一囊空
遺愛封疆熟攀轅草木同路遥山不少江静思無窮
花軻衝雲濕朱衣照浪紅援毫两岸燒欹枕滿旗風
道罕將人合心唯與聖通從兹林下客應代天功
送人之嶺外
見說還南去迢迢有侣無時危須早轉親老莫他圖
小店蛇羹黑空山象糞枯三閭遺廟在為我一嗚呼
題弘式和尚院兼呈杜使君
二雅兼二密愔愔秪自怡臘高雲屐朽貌古畫師疑
壍蟻緣金錫爐煙惹雪眉仍聞有新作秖是寄丘遟
湖頭别墅三首
梨棗鳥啾啾高歌苦自由人誰知此意舊業在湖頭
飢鼠掀菱殼新蟬避栗皱不知滄海上戈甲幾時休
桑柘參桐竹隂隂一逕苔更無他事出秪有納僧來
壍蟻争生食䆫經卷燒灰可憐門外路日日起塵埃
南北如仙境東西似畫圖園飛青啄木簷挂白蜘蛛
鄰叟教修墢牛童與納租寄言來往客不用問榮枯
三峽聞猿
歴歴數聲猿寥寥渡白煙應栖多月樹況是下霜天
萬里客危坐千山境悄然更深仍不住使我欲移舡
聞知聞赴成都辟請
文翁還化蜀弈幕列鴛鸞飲水臨人易燒山覓士難
錦機花正合梭蕈火初乾知已相思否如何借羽翰
韙淮南惠照寺律師院
儀冠凝寒玉端居似沃洲學徒梧有鳳律藏目無牛
茗滑香黏齒鍾清雪滴樓還須結西社來往悉諸侯
秋末長興寺作
荒寺古江濱莓苔地絶塵長廊飛亂葉寒雨更無人
栗不和皱落僧多到骨貧行行行未得孤坐更誰親
寄杭州靈隠寺宋震使君
罷郡歸侵夏仍聞靈隱居僧房謝眺語寺額葛洪書
(昔道士葛洪與靈隱寺書額了去至今在)月樹猕猴睡山池&KR1341;蓞疎吾皇愛清
静莫便結吾廬
送人歸夏口
鴈鴈葉紛紛行行豈易聞千山與萬水何處更逢君
貌不長如玉人生秖似雲儻經三祖寺一爲禮龕墳
送新羅僧歸本國
忘身求至教求得却東歸離岸乘空去終年無所依
月衝隂火出帆拶大鵬飛想得還鄕後多應著紫衣
避寇入銀山
草芋穿銀峽﨑嶇路未諳旁山無店戍永日遶溪潭
燒地生毛蕨人家煑僞蚕翻如歸舊隱步步入煙嵐
聞友人駕前及弟
見心知命好一别隔煙波世亂無全士君方掇大科
早隨鑾輅轉莫戀蜀山多必貢安時策忠言奈尔何
避地毗陵上王慥使君(時黃賊䧟東陽公避地於浙右)
至理至昭昭心通即不遥聖威無遠近吾道太孤標
辛苦蘇甿俗端貞荅盛朝氣高吞海岳貧甚似漁樵
庾亮風流澹劉寬政事超清須遭貴逼隠巳被誰招
栗塢修禪寺仙香寄石橋風雷廵稼穡蟲鳥合歌謠
視事私終殺憂民態亦凋道高无不及恩甚固難銷
大寇山難隔孤城數合燒烽煙終日起湯沐用心憔
勇義排千陣誅鋤擬一朝誓盟違日月(時賊偽降盟書終背)旌
旆過寒潮古驛江雲入荒宫海雨飄仙松添瘦碧天
驥减豐臕似在陳兼衛終爲宋與姚已觀雲似鹿即
報首皆梟盡願廻清鏡重希在此條應憐千万戸禱
祝向唐堯
送崔尚書朝覲
至理契穹昊方生甫與申一麾歌政正三相賀仁人
叵似盧懷慎全如邵信臣澄渟消宿蠧煦愛劇陽春
對客煙花拆焚香渥澤新徵黃還有自(令弟相公號當公遂避賢路也)
挽鄧住無因峽水全輸潔巫娥却訝神宋均顔未老
劉寵骨應貧大醉辝王翦含香望紫宸三峯初有雪
万里正無塵伊昔林中社多招席上珍終期仙掌下
香火一相親
禪月集卷第十四
