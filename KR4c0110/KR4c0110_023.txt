蟬聲引出石中蛩寂寞門扄葉數重誰道思山心不
切等閑畫出两三峯
招友人宿
銀地無塵金菊開紫梨紅棗墮莓苔一泓秋水一輪
月今夜故人來不來
禪月集卷第二十二
禪月集卷第二十三
七言律詩二十七首
山居詩(并序)
序曰愚咸通四五年中於鍾陵作山居詩二十四章
放筆藳被人將去厥後或有散書於屋壁或吟詠於
人口一首两首時時聞之皆多字句舛錯洎乾符辛
丑歲避寇於山寺偶全獲其本風調野俗格力低燭
豈可聞於大雅君子一日抽毫改之或留之除之修
之補之却成二十四首亦斐然也蝕木也槩山謳之
例也或作者氣合始爲一朗吟之可也
休話諠譁事事難山翁只合住深山數聲清磬是非
外一箇閑人天地間綠圃空階雲冉冉異禽靈草水
潺潺無人與向群儒說巖桂枝高亦好攀
難是言休便即休清吟孤坐碧溪頭三間苑屋無人
到十里松門獨自遊明月清風宗炳社夕陽秋色庾
公樓修心未到無心地萬種千般逐水流
好鳥聲長睡眼開好茶擎乳坐莓苔不聞榮辱成番
盡只見羆熊作隊來詩理從前欺白雪道情終遣似
嬰孩猶來此事知音少不是真風去不廻
萬境忘機是道華碧芙蓉裏日空斜幽深有逕通仙
窟寂寞無人落異花掣電浮雲真好喻如龍似鳳不
湏誇君看江上英雄塚只有松根與栢槎
鞭後從他素髮兼湧清奔碧冷侵簾高竒章句無人
愛淡泊身心舉世嫌白石橋高吟不足紅霞影暖卧
無猒居山别有非山意莫錯將余比宋纖
鳥外塵中四十秋亦曾高挹漢諸侯如斯摽致雖清
拙大丈夫兒合自由紫术黃菁苗蕺蕺錦囊香麝語
啾啾終湏心到曹溪叟千歲儲根雪滿頭
慵甚嵆康竟不廻何妨方寸似寒灰山精日作童兒
出仙者時將玉器來筠箒掃花驚睡鹿地爐燒樹帶
枯苔不行朝市多時也許史金張安在哉
心心心不住希夷石屋巉嵒白髮垂養竹不除當路
笋愛松留得礙人枝焚香開卷霞生砌卷箔冥心月
在池多少故人頭盡白不知今日又何之
龍藏琅函遍九垓霜鍾金鼓振瓊臺堪嗟一句無人
得遂使吾師特地來無角鐵牛眠少室生兒石女老
黃梅今人轉憶龐居士天上人間不可陪
五岳煙霞連不斷三山洞穴去應通石䆫欹枕疎疎
雨水碓無人浩浩風童子念經深竹裏猕猴拾虱夕
陽中因思往事抛心力六七年來楚水東
塵埃中更有埃塵時復雙眉十爲嚬頼有年光飛似
箭是何心地亦稱人回賢參孝時時說蜂蠆狼貪日
日新天意剛容此徒在不堪惆悵不堪陳
翠竇煙巖畫不成桂香瀑沫雜芳馨撥霞掃雪和雲
母掘石移松得茯苓好鳥似花窺玉磬嫰苔如水没
金缾從他人笑從他笑地覆天飜也只寕
騰騰兀兀步遟遟兆朕消磨只自知龍猛金膏雖未
作孫登土窟且相宜薜蘿山帔偏能橡栗年粮亦
粗支已得真人好消息人間天上更無疑
嵐嫩風輕似碧紗雪樓金像隔煙霞葛苞玉粉生香
壠菌蔟銀釘滿淨槎舉世只知嗟逝水無人微解悟
空花可怜擾擾塵埃裏雙鬢如銀事似麻
千巖萬壑路傾欹杉檜濛濛獨掩扉&KR1263;藥童穿溪罅
去採花蜂冐燒煙歸閑行放意尋流水静坐支頥到
落暉長憶南泉好言語如斯癡鈍者還稀(南泉大師云學道之)
(人癡鈍者難得)
一庵冥目在穹冥菌枕松床癬陣青乳鹿暗行檉逕
雪瀑泉微濺石樓經閑行不覺過天井長嘯深能動
岳靈應恐無人知此意非凢非聖獨醒醒
慵刻芙蓉傳永漏休誇麗藻鄙湯休且爲小囤盛紅
粟别有珍禽勝白鷗拾栗遠尋深澗底弄猿多在小
峯頭不能更出塵中也百練剛爲遶指柔
業薪心火日燒煎浪死虛生自古然陸氏稱龍終妄
矣漢家得鹿更空焉白衣居士深深說青眼胡僧遠
遠傳剛地無人知此意不堪惆悵落花前
露滴紅蘭玉滿畦閑拖象屣到峯西但令心似蓮華
潔何必身將槁木齊古壍細香紅樹老半峯殘雪白
猿啼雖然不是桃花洞春至桃花亦滿溪
自休自了自安排常願居山事偶諧僧採樹衣臨絶
壑(金華山出樹衣僧多採爲䔫菜極美也)狖爭山果落空階閑檐茶噐緣青
嶂静納禪袍坐綠崖虛作新詩反招隱出來多與此
心乖
石爐金鼎紅蕖嫰香閣茶棚綠巘齊塢燒崩騰奔澗
鼠巖花狼藉鬭山雞蒙莊環外知音少阮籍途窮旨
趣低應有世人來覓我水重山疊幾層迷
自古浮華能幾幾逝波終日去滔滔漢王廢苑生秋
草吴主荒宫入夜濤滿屋黃金機不息一頭白髮氣
猶高豈知知足金仙子霞外天香滿毳袍
如愚何止直如絃只合深藏碧嶂前但見山中常有
雪不知世上是何年野人愛向庵前笑赤玃頻來納
畔眠只者逍遥好知已何須更問洞中天
支公放鶴情相似范泰論交趣不同有念盡爲煩惱
錫無機方稱水精宫香焚薝蔔諸峯曉珠搯金剛萬
象空若問山資言不及恒河沙劫用無窮
再逢虛中道士三首
