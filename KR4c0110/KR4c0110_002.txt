禪月集卷第二
古風雜言二十首
一雨火雲盡古意九首
一雨火雲盡閉門心冥冥蘭花與芙蓉滿院同芳馨
佳人天一涯好鳥何嚶鳴我有雙白璧不羡於虞卿
我有徑寸珠別是天地精玩之室生白蕭灑身安輕
只應天上人見我雙眼明
陽烏爍萬物
陽烏爍萬物草木懷春恩茫茫塵土飛培㙲名利根
我本事蓑笠幼知天子尊學爲毛氏詩亦多直致言
不慕需臑類附勢同崩奔唯尋桃李蹊去去長者門
美人如遊龍
美人如遊龍被服金鴛鴦手把古刀尺在彼白玉堂
文章深掣曳珂珮鳴丁當好風吹桃花片片落銀牀
何妨學羽翰遠逐朱鳥翔
乾坤有清氣
乾坤有清氣散入詩人脾聖賢遺清風不在惡木枝
千人萬人中一人两人知憶在東溪日花開葉落時
幾擬以黃金鑄作鍾子期
莫輕白雲白
莫輕白雲白不與風雨會莫見守羊兒或是初平軰
人生非日月光輝豈長在一榮與一辱今古常相對
君不見于公門子孫好冠盖
古交如真金
古交如真金百練色不回今交如暴流倏忽生塵埃
我願君子氣散爲青松栽我恐荆棘花只爲小人開
傷心復傷心吟上高高臺
常思謝康樂
常思謝康樂文章有神力是何清風清凛然似相識
一種爲頑嚚得作翻經石一種爲枯槁得作登山屐
永嘉爲郡後山水添鮮碧何當學羽翰一去觀遺跡
常思李太白
常思李太白仙筆驅造化玄宗致之七寳牀虎殿龍
樓無不可一朝力士脫靴後玉上青蠅生一箇紫皇
案前五色麟忽然掣斷黃金鎻五湖大浪如銀山滿
舡載酒槌鼓過賀老成異物㒹狂誰敢和寕知江邊
墳不是猶醉卧
憶在山中時
憶在山中時丹桂花葳蕤紅泉浸瑶草日夕生華滋
箬屋開地爐翠墻掛藤衣看經竹䆫邊白猿三四枝
東峯有老人眼碧頭骨竒種薤煑白石旨趣如嬰兒
月上來打門月落方始歸授我微妙訣恬淡無所爲
别來六七年只恐白日飛
酷吏詞
霰雨灂灂風吼如斸有叟有叟暮投我宿吁嘆自語
云太苛酷如何如何掠脂斡肉吳姬唱一曲等閑破
紅束韓娥唱一曲錦段鮮照屋寕知一曲两曲歌曾
使千人萬人哭不唯哭亦白其頭飢其族所以祥風
不來和氣不復蝗乎賊乎東西南北
還舉人歌行卷
厚於鐵圍山上鐵薄似雙成仙體纈蜀機鳳鶵動蹷
躠珊瑚枝枝撑着月王凱家中藏難掘顔回飢僕愁
天雪古松直筆雷不折雪衣女啄蟠桃缺佩入龍宫
步遲遲繡簾銀殿何參差即不知驪龍失珠知不知
陳宫詞
𬗟想當時宫闕盛荒宴椒房懱堯聖玉樹花歌百花
裏珊瑚䆫中海日迸大臣來朝酒未醒酒醒忠諫多
不聽陳宫因此成野田耕人犂破宫人鏡
擬齊梁酬所知見贈二首
静只焚香坐詠懷悲歲闌佳人忽有贈滿手紅琅玕
不獨耀肌魄將行爲羽翰酬如上青天風雪空漫漫
美如仙鼎金清如仙手琴孫登嘯一聲縹緲不可尋
但覺神洋洋如入三昩林釋手復在手古意深復深
慙無英瓊瑶何以酬知音
經古戰埸
茫茫凶荒迥如天設駐馬四顧氣候迃結秋空峥嶸
黃日將没多少行人白日見物莫道路高低盡是戰
骨莫見地碧赤盡是征血昔人昔人旣能忠盡於力
身䴢戈戟脂其風膏其域今人何不繩其塍植其食
而使空曠年年常貯愁煙使我至此不能無言
村行遇獵
獵師紛紛走榛卉女亦相隨把弓矢南北東西盡殺
心斷燒殘雲在圍裏鶻拂荒田兔成血竿打黃茅雉
驚起傷嗟箇輩亦是人一生將此關身已我聞天地
大德之曰生又聞萬事皆天意皆天意何遣此人又
如此猶更願天公一丈雪深山麋鹿盡凍死
漁家
赤蘆蓋屋低壓恰沙漲柴門水痕疊黃雞青犬花濛
籠漁女漁兒掃風葉有叟相逢帶秋醉自拔船樁色
無媿前山脚下得魚多惡浪堆中盡頭睡但得忘筌
心自樂肯羡前賢釣清渭終湏畫取掛秋堂與爾爲
隣有深意
田家作
田舍老翁無可作晝甑蒸梨香漠漠只向階前曝背
眠赤桑大葉時時落古壍侵門桃竹密倉囤峨峨欲
遮日自云孫子解耕耘四五年來腹多實我聞此語
心自悲世上悠悠豈得知稼而不穡徒爾爲
江邊祠
松森森江渾渾江邊古祠空閉門精靈應醉社日酒
白亀咬斷菖蒲根花殘冷紅宿雨滴土龍甲濕鬼眼
赤天符早晚下空碧昨夜前村行霹靂
苦熱寄赤松道者
天雲如燒人如炙天地爐中更何適蟬喘雷乾冰井
融些子清風有何益守羊真人&KR2157;之役高吟招隱倚
碧壁紫氣紅煙鮮的的磵茗園瓜麴塵色驕冷奢凉
合相憶
偶作二首
新詩一千首古錦初下機除月與鬼神别未有人知
子期去不返浩浩良可悲不知天地間知音復是誰
門前數枝路路路車馬鳴名埃與利塵千里萬里行
只見青山高豈見青山平朱門勢峨峨冠盖何光明
黃鳥在花裏青蟬奪其聲爾生非金玉豈常貴復貞
寄言之子心可以歸無形
春晚書山家屋壁二首
柴門寂寂黍飯馨山家煙火春雨晴庭花濛濛水泠
泠小兒啼索樹上鳴
&KR2455;香塘黑蒲森森鴛鴦鸂䳵如家禽前崗後壠桑柘
深東隣西舍無相侵𧖟娘洗爾前溪渌牧童吹笛和
牛浴山翁留我宿又宿笑指西坡瓜豆熟
春晚閑居寄陳嵩伯
春霖閉門久春色聚庭木一夢辭舊山四隣有新哭
菰蒲生白水風篁擢纖玉爲憶湖上翁花時獨冥目
長持經僧
嘮嘮長夜坐嘮嘮長早起杉森森不見人聲續續如
流水樅金琤玉吐宫嚥徵頭低草木手合神鬼日消
三两黃金爭得止(佛言常持經者可日食三两金)而槁木朽枝一食而已
傷嗟浮世之人善事不曾入耳
茫茫曲
茫茫復茫茫滿眼皆埃塵莫言白髮多莖莖是愁筋
未逹苦雕僞及逹多不仁淺深與高低盡能生荆榛
茫茫也大愁殺人
古鏡詞上劉侍郎
至寳不自寳照古還照今仙人手腁胝寥泬秋沈沈
不是十二面不是百練金若非八彩眉不可輒照臨
即歸玉案頭爲君整冠簮即居吾君手照出天下心
恭聞太宗朝此鏡當宸襟六合懸清光萬里無塵侵
此鏡今又出天地還得一
送姜道士歸南岳
松品落落雪格索索眼有三角頭峭五岳若不居岳
此處難著藥僮貌蠻名鄙彼胡蘆酒滿擔劣起萬里
