進力皆單至理雖亡一臣時亦說三不知門下客誰
上晏嬰驂
禪月集卷第十八
夀春節進祝聖(七首)
千載降祥
九天宫上聖降世動昭回萬彙須亭毓羣仙送下來
承乾當否極庶事盡康哉秪有羲軒比其餘不可陪
文有武備
武宿與文星常如掌上擎孫吳機不動周邵事多行
旰食爐煙細宵衣隟月明還聞夔進曲吹出太階平
從諫如流
及霤龍鱗動君臣道義深萬年軒后鏡一片漢高心
北狄皆輸欵南夷盡貢琛從兹千萬歲枝葉玉森森
搜揚草澤
侯時兼待價垂棘出塵埃庂席三旌切移山萬里來
煙霞衣上落閶闔雪中開夀酒今朝進無非出世才
守在四夷
天將興大蜀有道遂君臨四塞同諸子三邊共一心
門婆香似雪廻鶻馬如林曾讀前王傳巍巍觀古今
大興三教
曈曈懸佛日天俁動雲韶逢掖諸生集麟洲羽客朝
非煙生玉砌御柳吐金條擊壌翁知否吾皇即帝堯
山呼萬歲
聲教無爲日山呼萬歲聲隆隆如谷嚮合合似靁鳴
翠拔爲天柱根槃倚鳳城恭惟千萬歲歲歲致昇平
早秋夜坐
微涼砧滿城林下石牀平髮豈無端白詩須出世清
隣僧同樹影砌月浸蛩聲獨自更深坐無人知此情
早起
夜坐還早起寂寥多病身神清尋夢在香極覺花新
樹露繁於雨溪雲動似人又知何處客軋軋轉征輪
秋晚野步
閑步不覺遠蕭蕭木落初詩情抛閫域江影動襟裾
閣北鴻行出霞西雨脚疎金峯秋更好乞取復何如
晚望
曠望危橋上微吟落照前煙霞濃浸海川岳闊連天
白鳥格不俗孤雲熊可憐終期將爾輩歸去舊江邊
寄翰林六學士
顔冉商參甲鸞皇密勿才簾垂仙鳥下吟次聖人來
寳輦千官捧宫花九色開何時重一見爲我話蓬萊
贈造微禪師院
薝蔔氣雍雍門深聖澤重七絲奔小蟹五字逼雕龍
藥轉紅金鼎茶開紫閣封圭峯争去得卿相日憧憧
南海晚望
海上聊一望舶帆天際飛狂蠻莫挂甲聖主正垂衣
風惡巨魚出山昏群獠歸無人知此意吟到月騰輝
寄廬山大願和尚
石上桂成叢師菴在桂中皆云習鑿齒未可扣真風
雪洗香爐碧霞藏瀑布紅何時甘露偈一寄剡山東
懷薛尚書兼呈東陽王使君
得力未得力高吟夏又殘二毛非自出萬事到詩難
蟬見木葉落靁將雨氣寒何妨搥琢後更獻至公看
上馮使君水精數珠
泠泠瀑滴清貫串有規程將諷觀空偈全勝照乘明
龍神多共惜金玉比終輕願在玄輝手常資物外情
送明覺大師兼寄鄭舍人
去去楞伽子春深道路長鳥啼青嶂嶮花落紫衣香
此去非餘事還歸内道埸憑師將老倒一說向榮陽
廬山尋靈紀不遇
久别稀相見深山道益孤葉全離大朴君尚在新吳
鍾嗄聲飄驛山頑氣噴湖留詩如和得一望寄前途
題曹溪祖師堂
皎潔曹溪月嵳峩七寳林空傳智藥記豈見祖禪心
信衣非紵麻白雪無知音大哉雙峯溪萬古清沉沉
懷匡山道侣
常憶將吾友穿雲過瀑西有碑皆讀徹無處不相攜
檉桂株株濕猿猱箇箇啼等閑成遠别䆫月又如珪
懷盧延讓(時延讓新及第)
冥搜忍飢凍嗟爾不能休幾歎不得力到頭還到頭
姓名歸紫府妻子在滄洲又是蟬聲也如今何處遊
春晚訪鏡湖方千
幽居湖北濱相訪值殘春路遠諸峯雨村多擉鼈人
蒸花初釀酒漁艇劣容身莫訝頻來此伊余亦隠倫
秋過相思寺
見說相思寺今來似有期瘴鄕終有出天意固難欺
畫雨先花島秋雲挂戍旗故人多在蜀不去更何之
禪月詩集卷第十八
