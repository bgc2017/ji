大蜀國龍樓待詔明因辯果功德大
師祥驎殿首座引駕内供奉講唱大
師道門子使選鍊挍授文章應制大
師两街僧錄封司空太僕卿雲南八
國鎮國大師左右街龍華道埸對御
講讃大師兼禪月大師食邑八千
戶賜紫大沙門貫休
禪月眞堂無爲楊傑
童子依師蘭水濱聲名眞是碧雲人
定中傳得阿羅漢十六身中第幾身
嚴韻上和濟陽江衍
缾鉢違離瀫水濱知心曾有幾多人
無爲一見分明識指點堂頭是後身
見兜率寺舊功德再成一絶句
一去鄕閭八易秊生還幸見舊因緣
却嗟勝事今難作自喜當時信力堅
禪月集序(舊西岳集)
翰林學士中書舍人上柱國賜紫金魚袋吴融述
夫詩之作善善則頌美之惡惡則風刺之苟不能本
此二道雖甚美猶土木偶不主於氣血何所尚哉自
風雅之道息爲五七字詩者皆率拘以句度屬對焉
旣有所拘則演情叙事不盡矣且歌與詩其道一也
然詩之所拘悉無之足得放意取非常語非常意又
盡則爲善矣國朝能爲歌爲詩者不少獨李太白爲
稱首蓋氣骨高舉不失頌美風刺之道焉厥後白樂
天諷諫五十篇亦一時之竒逸極言昔張爲作詩圖
五層以白氏爲廣德大教化主不錯矣至後李長吉
以降皆以刻削峭拔飛動文彩爲第一流有下筆不
在洞房蛾眉神仙詭怪之間則擲之不顧邇來相斆
學者靡㬅浸淫困不知變嗚呼亦風俗使然也然君子
萌一意出一言亦當有益於事矧極思屬詞得不動關
於教化沙門貫休本江南人幼得苦空理落髮於東陽
金華山機神穎秀雅善歌詩晚歲止于荆門龍興寺
余謫官南行因造其室每譚論未嘗不了於理性自
旦而往日入忘歸邈然浩然使我不知放逐之慼此外商
㩁二雅酬唱循還越三日不相往來恨疎矣如此者凡
朞有半上人之作多以理勝復能創新意其語往往
得景物於混茫自然之際然其旨歸必合於道太白
白樂天旣殁可嗣其美者非上人而誰丙辰余蒙恩詔
歸與上人别袖出歌詩草一本曰西岳集以爲贐矣切
慮將來作者或未深知故題序於卷之首時巳未歲
嘉平月之三日
