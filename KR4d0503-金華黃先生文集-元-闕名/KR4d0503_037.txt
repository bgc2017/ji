金華黃先生文集卷第三十七續藁三十四
臨川危素編次番昜劉耳校正
墓誌銘
青田縣尉鄭君墓誌銘
青田縣尉鄭君旣殁且葬三十有七年其子太和乃以書來曰
先君子之葬已久冡上之石未有刻文四子惟大和最長而獨
後死大和年今八十恐一旦溘先朝露無以見先人於地下謹
奉狀以請幸而卑之銘死且無憾夫終者人所易忽遠者人所
易忘大和於其親能無所忽忘如此厚之至也其何敢辭按狀
鄭氏之先家睦州宋元符中有徙婺之浦江者兄弟三人其季
曰淮為鄕之善士人稱其所居里曰仁義里淮之子曰煦曰熙
曰照照之子曰綺明春秋榖梁學綺之子曰聞聞之子曰運運
之子曰政則君之父也君諱德璋字子振少通敏長益自樹立
居家著雍睦之行勤身率下盡力於生業能使貲過其舊未始
以冨而不由禮晨興必具冠服詣祠堂展謁退坐一室隨事鉅
細處之咸中肯綮夜則秉燭呼子弟誦孝悌故實倣象山陸氏
製訓辭百餘言每月旦望令子弟一人讀之家人悉拜而聽焉
咸淳末國勢日蹙愚民幸變往往歗儔侶依山林投間竊發人
罹其毒散走避匿空村無煙火動數十里君以計誘致倡亂者
縛送有司集同里作砦柵以防其餘黨之奔突人乃獲安常平
使者王公霖龍行部嘉其捍衞鄕井之功以聞于朝會處之青
田大盗數起即以君爲青田尉君度時事不可爲辭不赴至元
間江南新附兵燹之餘居人乏食頼君以活者甚衆君素以剛
直與物多忤里胥或誣䧟以不測之罪當會逮楊州君兄德珪
抱君哭曰彼所欲害者我也無預爾事我往折以片言則姦狀
白矣爾去其如彼何言訖詭以他故出就吏君垂泣而追之至
楊州兄已死仰天號慟絶而復蘇者數四負其柩歸葬廬于墓
者再朞兄子文嗣幼病僂不良于行鞠之逾於巳子且為娶於
名族君雖老語及楊州事猶為之嗚咽不已君廣顙豊下身長
七尺餘風神峻整性尤方嚴子弟聞其謦欬皆歛手正容步履
不敢肆也晚忽喪明六年而終君之寢疾也大和方效官使于
鄱陽亟歸則殆將屬纊大和輟泣問齊家之道君張目厲聲曰
母聽婦言乃暝大德乙已九月七日也享年六十有一眀年二
月二日大和等遵治命奉柩葬于家南二百步東明山娶黃氏
子男四人長即大和某官次攵泰次文厚次攵轟女一人適嚴
權孫男九人銳欽鑾鍾鉉銖鉅鎡銘女三人適洪興黃譽金華
張志道曾孫男二十二人源深漢泳洵渙淵湜洪瀛淇濬渶淂
澧洧漴洤瀱沂&KR1343;瀦女九人適周宣張善應洪廉洪蓮義烏王
剛金華應隆韓觀其二許適洪亨東陽蔣嘉亨玄孫男三人棣
楨棫初君之高祖始合其族同居而共食傳之再世纉承惟謹
逮君復考舊規擴而大之文嗣及大和兄弟又能率群子姓脩
其業而不墜有司為請于中書而旌表之號曰義門嗟夫世之
仁人君子推其親親之心以及於民物者固多矣有如君家代
不乏人迓續其遺休於無窮者幾希銘以彰君之德亦以勖其
嗣人云爾銘曰
鄭以國氏支分于睦來家浦陽大合其族惟君家教曰孝與悌
軫夫顛連雖死弗辟君材則多宜有位序排患釋難而卒無取
洸洸義聲撼于州邑有伉其門子孫蟄蟄孰云君子其澤五世
勿替引之是在来裔
糓城縣尉蔣君墓誌銘
故將仕佐郎襄陽路糓城縣尉蔣君諱吉相字迪卿其先以國
為氏代有聞人系序可見者唐吏部員外郎曰則則之子曰勲
仕吴越為其檢校司空兼御史大夫始家于婺之東陽勲三子
其仲曰承郢承郢之子曰駟由駟八世至君之曾大父諱穎又
卜居縣南之横城大父諱天廙宋紹熙中𥙷迪功郎父諱沐特
逹多材智推先志立義塾延時之鉅儒尚書侍讀方公逢辰以
為之師後進頼其淑艾率為佳士里人孫秘丞德之時宰賈魏
公佀道客也嫉其得士譽譛扵賈復使人怵以禍福俾獻其所
蓄珍玩之物弗為動則中以飛語坐徙廬陵賈以誤國獲罪去
乃得自便逮
世祖皇帝綂一海内簡拔南士可官使者江東宣慰使左丞廉
公以其名聞授進義副尉南康路建昌縣主簿年巳踰六十謝
病而歸終身不復出君幼警敏年十一罹寇難能以計免宗黨
咸竒之曁成人循循雅飾晦迹林泉間以溪逸自號示無仕進
意會廉公之婿平章政事孔公宣慰浙東廉公念主簿公不置
属之訪其子若孫孔公一見君深加噐重居館下未幾而孔公
拜湖廣行中書省左丞尋被召遂與俱北上時廉公已捐館舍
孔公以見
成宗皇帝有旨令備宿衞君驅馳兩亰侍上起居服
御以恭謹數被稱奬孔公欲命以官而廷議有不合弗果用君
將南歸值
仁宗皇帝入定内難正位東宫因留事焉時初置利用監擢君
為其知事特下令卑承事階而執政疑非舊法乃已亡何以使
事乘傳至閩中感瘴癘成疾還過蘭溪去家僅二百里移疾而
歸疾稍間將遂退休以就閑適上旣登極春坊寮属並以恩超
遷有單祓者君為知事時所任佐史也亦得儀封尉君巳陞朝
官品在第八乃止調君糓城尉階不過初品人皆以銓曹失其
平謂君盍自陳君曰此上命也敢計其崇庳耶即日就道
其縣長官故給事於省闥未嘗獲與君齒一旦為寮而君頋位
其下恒不自安事無大小必咨扵君兵燹後民多非土著往往
輕生而喜闘其不能自業起而為盗者尤衆舊以主簿兼警曹
政旣不專人益以慢至是設尉君首為之鎮之以静紏之以嚴
俗為變而盗亦衰息民有訴仇家縱火者君呼其鄰訊之曰火
自内出乎抑自外入也皆曰自外入耳乃逮其仇屏箠楚以情
詰之則惶恐具服其察理之明感物之誠又如此部使者聞之
欲辟置幕下君語人曰尉雖卑官猶得以伸吾志柰何持文書
俯仰偵伺為其所不欲哉固辭弗就君讀書不屑屑於章句而
能通其大義處事之中節殆非偶然主簿公夫人曰劉氏而君
戴氏出也以咸淳十年十有一月辛巳生君於廬陵寓舍故主
簿公以州名命君甫閱月而戴氏死旅殯廬陵餘四十年君每
語及之輙泫然泣下糓城書滿代者不至謀於故人金同曰奉
遷改葬是有著令吾將由漢入江汎湖以逹廬陵子其護吾家
㳂江東下同曰舟行千里風濤不測我不能獨任斯責其俱歸
而陸走衢信以往可也君如其言民聞其去皆遮道請留委曲
勞遣久之乃羅拜而别君旣抵家將治行而前所患瘴癘之疾
復作情愈迫切飲食寢處惕焉靡寧疾竟不可為以至治元年
正月丁酉卒於家享年四十有八臨終無他語惟戒其子玄曰
汝能返葬吾生母吾死瞑目矣君先娶施氏宋國子博士郁之
孫女逾年而出再娶朱氏故上虞縣尹文魁之女子男一人玄
也女四人長適道州路緫管府推官李𥙿次適同邑胡珣浦江
趙友淳金華許元孫男四人允同允興允亨允昇女四人先是
玄以泰定四年正月丙辰葬君仁壽鄕戴初里水齧其墓乃以
至元二年十有二月乙酉改葬于乘聦鄕御史里夏山之陽虚
其右以爲朱夫人之壽蔵作祠堂於墓前百步以生母戴氏慈
母曾氏祔食其别室仍卜地墓旁造竁穴俟戴氏之柩旣返而
並瘞焉其改葬後七年玄始奉君婿李𥙿所爲狀以銘来屬竊
觀君服勤先朝遭逢之際亦盛矣而不得在顯位及隨牒
外𥙷俛首下僚尋常資級猶可序進而遽止於是小試之效雖
班班可覩盖未足展其平生素藴之萬一也殁又無以振之於
幽可乎庸弗讓而爲之銘俾刻焉銘曰
士之用舍恒係其逢乘時捷出或取顯融嶷嶷蔣君鱗攀翼附
不自奮飛獨行其素雨露所濡蔚乎良材孰尸繩墨奪爲桷榱
有隕自天豈不謂命嗇不使年莫俟其定夏山欎紆清淑所鍾
兆兹新卜以寧君躬尚俾嗣人飲其福澤龍光是承賁于松栢
武義縣尉蕭君墓誌銘
元統元年冬十有二月甲戌新婺州路武義縣尉蘭溪蕭君以
疾卒于京師年五十有二君二子鑑鉉俱留杭京師距杭四千
里凡再閱月問始通霜露草莾號走靡及君弟致祥時爲太尉
府長史具衣衾棺物以歛於是太尉來歸&KR0608;士大夫知君者咸
弔哭而相其遣奠輓引之事二子旣迎君柩南還而卜地于蘭
溪某鄕某原將以某年某月某日葬奉臨海項君炯所為狀屬
溍序而銘之按蕭氏由建安徙婺之蘭溪者曰迪功府君譜失
其名逮君六世矣曾大父曰果宋承信郎監臨江軍古城酒稅
務大父曰化龍仕國朝為登仕郎兩淛都轉運鹽使司龍
頭場鹽司丞父曰玉奉訓大夫紹興路緫管府判官母何氏某
官某之女君諱資字深之自為兒童時巳嶷然如成人貌和而
内有守事父母無子弟之過與人交重然諾特不喜拘曲士亦
未嘗輕議人是非家故饒於貲承之以儉勤罔有廢缺然其待
鄕鄰以恩細人之家有逋租弗能償往往棄不責平居不溺意
珍異之玩惟以古書籍法帖來售則厚直取之所蔵書僅萬卷
日誦率數千言下籌徧至百乃止而釐家務少間復挾册莊誦
雖祁寒暑雨弗輟教子必延名師非聖賢格言大訓不令接於
心目獨嗜為近體詩遇勝日美景翛然意得輙於詩發之有雙
溪小藁二卷藏于家君娶范氏奉議大夫泉府少卿宇之女子
男二人長鑑次鉉女四人長適張堂次適莫維賢餘未行孫男
四人溥浩演沔女一人初君少壯時耻為物役不汲汲於禄仕
閉關却掃若將終焉或為君言前人所藴積以封殖乎祚胤者
不可使揜遏而弗耀君乃幡然而起以門蔭自陳持文書詣京
師赴吏部銓溍方竊食詞林官曹多暇日與君游欵洽甚亡何
而溍以憂去間一歲聞君得調近地命下而君已不及待嗚呼
悲夫微二子之請尚將以區區之文寓吾情銘固不得苟辭也
銘曰
行乎遲遲三年而飛名乎我隨如取如携繅籍旣施乃隕璧圭
泉䟽壤夷考卜在兹前人之菑後其收之
饒州路儒學教授許君墓誌銘
君諱熹字華甫婺之東陽人宋宣和中睦寇竊發八世祖瓊聚
民丁衞鄕井被州將命赴援有功得官尋以城中兵食不繼力
戰而死里人至今廟祭焉大父諱元凱父諱文昌號空雲處士
無子弟文奎實生君年十五育以為巳子處士兄弟素嚴毅君
左右侍養各盡其道先意承志咸得其懽心於同産弟兩人交
愛尤篤先世之田廬一無所較公上徵求百役之須皆身任其
費子姪化之靡有間言異時處士兄弟從鄕先生石公游有雋
聲後二十年復遣君兄弟受業石公之門君幼警敏旣長務以
静專自持同門中推為高弟用舉者試憲府例當𥙷縣教官隨
牒赴儒臺初筮得浦江會朝廷欲重師儒之選俾職教一
縣者悉改調於外省君觧職以名剡上俄又命更其法從宣閫
署置同時捧檄而至者一百四十人皆以次𥙷授序遷間以舉
子業自奮君獨恬於進取有司強以充賦試不合輙棄場屋家
食者久之始分教於武義再調處之麗水丁本生親憂服除或
謂稍增加所歴月日則當陞君不可遂復調台之天台用累考
充湖之東湖書院山長在武義取豪民所據山塘歸于學在天
台預鄕薦者三人輟官俸斥私錢禮遣之募好事者捐田以助
養士東湖創於里之大家事多綿蕝亦勸之割田附益焉秩滿
調饒州路儒學教授拜命而卒臨終戒其子曰爾等入當善事
而母出當善事而叔父扶植吾門戶使勿墜他則平日誨爾熟
矣言訖而逝重紀至元之元年十二月二十一日也享年六十
有一六年十月四日葬所居西北二里某鄕某原娶劉氏子男
二人曰怡曰愉女二人壻曰王濟川蔣世安孫男四人女四人
君貌癯而志俶儻自奉殊儉薄而客至館糓必豊贐必厚産不
踰中人而輕財急義族姻里黨老而無依幼而孤者衣食之未
嫁者擇士族歸之歲饑鄰里不能自活者賑䘏之故其善日積
而家日耗殁後囊無餘貲廪無餘蓄久乃克葬諸孤旣誌歲月
納壙中仍蹐門請予銘以揭于墓道予幸獲執弟子禮於石公
與君爲同門知君爲深庸摭誌所述參以予所知序而銘之按
東陽許氏出晉孝子孜孝子史有列傳其子孫至近世愈蕃衍
居邑中者爲西南兩族而君之先别居近郊之梅峴邑居之族
掇世科踐朝著若以延賞入官者數十百年相望不絶而君之
先獨不大顯雖能捍大患以死勤事後之人未有食其報者君
生今聖時而以文學起家人謂其將致身華要又邅廽而不
進甫霑一命竟不及禄其不可哀也夫銘以慰君亦以告于嗣
人庶有知其委祉之自而思亢其宗者銘曰
九軌之涂衆方疾驅長裾佩玉行之徐徐與物委蛇世或謂迂
銖稱寸量月計有餘成之匪亟得而莫居載其榮光歸賁幽墟
善積于家穰穰所儲有謹其承其發必舒鸞翔鵠翥亢其門閭
惟銘有徵永世不渝
丹陽縣尹致仕薛君墓誌銘
君諱觀字處静姓薛氏家于慶元之鄞縣聚族千指同居合食
者五世號為義門宋淳熙紹熙間里中數十百家再燬于火而
先廬獨存人以為積善之報曾大父濂弗仕大父起之待𥙷太
學生父辰伯入皇朝以君故贈承事郎紹興路同知餘姚
州事母某氏贈宜人君讀書善強記為文未嘗起草不妄交流
俗而喜接引後軰生事雖儉簿親黨無依者必周䘏之雅無意
於仕進自國家著取士令且十年足不踐場屋至治癸亥
有司迫使就試遂名賢書同里上春官者三人其兩人並以進
士教國子而君以特科分教平江之常熟州閭巷之人莫不以
為榮秩滿遷杭州杭實東南一都會士風尤盛君為學官所講
皆道德仁義之說金糓出納第持其大綱而理田土之冐没完
屋室之弊壊亦未始不盡心焉用累考𥙷將仕郎主常德之沅
江縣簿沅江俗淳古官府事殊稀簡尉偶缺郡俾君通攝之在
官三載盗賊日益衰少君不自以為功每謂吾求無媿其職足
矣援禮引年授承事郎鎮江路丹陽縣尹致仕君旣得謝而歸
日與賢大夫士從容觴詠間絶口不及世事人見其耳聦目眀
方期以上壽俄感足疾以至元六年九月十七日卒于家享年
七十有六娶楊氏封宜人先五年卒子男一人憲女一人適楊
天祺孫男一人永年女一人未行至正元年某月某日憲遵治
命奉柩葬于其縣翔鳳鄕之原前事逾重江抵予西湖寓舍以
銘為請始予識君于鄞見其循循雅飭知為篤厚長者惜其韜
晦之久逮出而小試已迫於老之將至而無所用其材為可憾
也庸因其請而銘之曰
有待者時不鳴不飛翔而後集覧兹德輝其機則張所發也微
不震以轟卒不大施鼓缶而歌式全其歸掩石幽竁昭以銘詩
許村場鹽司管勾謝君墓誌銘
故兩浙都轉運鹽使司許村場鹽司管勾謝君旣殁且葬其子
資深以狀來謁銘始予識君於京師長身美髯氣充而志銳諸
公貴人為其知已者多欲引拔之然竟無所遇合隨牒調𥙷而
去以死嗚呼悲夫君諱瑞字信翁惟謝氏遠有世序其家于杭
於潜天目山之陽莫詳始所以徙曾祖敦祖宣皆有隱德父輔
中歲慕黃老氏建道院白鶴溪上自號鶴溪處士其卒時年八
十五矣援筆大書十有六言端坐而化人疑其仙去云至順間
朝廷募民入粟賑關陜之饑處士素樂施與亟俾君輸米伍伯
石有司用例授以官非君父子始望也君初由横浦場鹽司管
勾改吉安路永新州升鄕寨廵檢升鄕在萬山中群盗所出没
君不憚警捕之勞民頼以安到官甫三閱月俄有處士之憂服
除乃得許村許村苦海水為害課比不登而私販又數為官府
之累任令丞者畏吏議多自引去君旣就職曰此理財之一事
耳以公滅私何事不可為是雖拘於法吾用法外意為之可也
未幾而課日增羡姦民亦無所售其私亭戶有交訟者則委曲
諭遣之事益以簡旣書滿受代未及歸而屬疾以至元五年秋
七月丙子終于海寧州時和鄕長壽庵之寓舍享年五十有七
庚辰返柩于家六年春正月癸酉葬于雲谷里沈村下塢之原
娶阮氏子男三人長即資深平江等處財賦提舉司吏目次庭
芝次庭珪女三人適孫璹滕初徐煥孫男七人鏞鏜銓鉷鍈鑑
鎮女三人皆幼君事親孝初處士以父有危疾刲股和藥以進
疾隨愈其後處士亦得疾危甚君刲股和藥如處士之奉其父
而處士竟無恙治家有法閨門肅然遣其子受學於時之名師
遂至于成人性質直不喜以機巧御物人有忤巳初若不能平
終亦不含怒蓄怨也資深之來謁銘君兄石實狀其行予未及
為之銘而君兄亦卒嗚呼不又可悲也夫銘曰
謂不有時兮孰振而起之謂不有命兮孰遏而止之百年之積
兮一朝而啓之不卒其施兮竟孰使之後有興者兮尚克嗣之
建德錄事劉君墓誌銘
君諱環翁姓劉氏其先自婺之金華徙台之寧海居縣東北之
閬風山曾大父暠宋文林郎昭慶軍節度判官大父應球宋迪
功郎慶元府慈谿縣主簿父珪年十六入太學遂家于杭仕
皇朝為進義校尉寧海縣東奥等處海船上百戶母陸氏君生
三年而不能言旣成童敏悟絶人讀書至忘寢食母懼其以勞
致疾禁弗與燈燭君竊篝火閉䆫隙坐必至四鼓年踰弱冠出
從名師受春秋學取元綂元年鄕薦會科舉事廢執其業不少
懈若有待者逮
今天子更新庶政科舉復行遂以至正四年再薦于鄕登五年
進士第授將仕郎建德錄事有在君弟子列而與君為同年生
者曰文宣死於疫君經紀其喪事無所避因染疾遷寓門人廉
氏家而卒五月某日也得年四十有三君初娶費氏前若干年
卒後娶頋氏合卺甫五日而君應薦北上費氏之媵方娠而未
生也君卒之日手自為書奉束帛為母壽第言旦夕南歸未幾
而廉氏家以其書與君柩俱至費氏媵之子邵祖生已兩月君
不及知矣母與仲兄饒翁哀慟幾絶時進義府君殁巳若干年
猶旅殯于杭饒翁乃啓其殯并君之柩返于寧海卜以某年某
月某日葬某鄕某原且以狀來謁銘予筮仕寧海聞閬風山中
有兩先生曰劉公某曰舒公岳祥並以文章大家師表一時心
甚嚮往之而兩先生之不可作已久曁辱交於君乃知君扵劉
公為從曾孫舒公之子叔獻則君所從受業也木水本源有自
來哉君為人介㓗不阿然不喜臧否人物與之游者莫窺其涯
涘其訓諸生扵杭學具有師法識者多以遠大期之際逢聖時
賢才彙進而君獨遽止於是可哀也已始進義府君有子年十
二而夭臨終言我死當復為劉氏子後十年見夢扵父母曰我
至矣果再得子八歲而又夭後二年復見夢於父母曰父母撫
我厚豈忍捨去已而生君遂取昔人識環事名之曰環而字之
曰環翁其再薦也適感異夢乃以字為名曰環翁云銘曰
不有時兮孰甄而拔之不有命兮孰夭而閼之得於彼而喪於
此兮孰予而孰奪之母倚門而啼兮兒&KR0561;&KR0561;而泣靈之歸兮何
嗟及兒勉學兮天不忘往必復兮後其昌
徽州路儒學教授陸君墓誌銘
君諱德原字静遠姓陸氏平江長洲之甫里人甫里實唐處士
天隨子故居君盖其後也曾大父邁大父文明父應祥母周氏
君少知學治别室延宿儒與居與游左右書數千卷常乘間披
閱之家在民數中稱多貲自視欿然不敢與有力者争其豪侈
恒惴惴焉以不克保前人之遺業為懼已而同郡貲相埒者稍
稍傾散惟君獨完然能尚義而好禮遇歉歲細人之家頼以全
活甚衆舘四方賓客無虚日莫不滿意而去訃音所及或不遠
千里往&KR0608;之永嘉林寬以文學知名君與之年相若以兄事之
時從問古今體詩寬死無以歛厚䘏其家而為嫁其女寬弟某
死復為買棺以葬君每見浮屠老子之居金碧亂人目而儒宫
往往就摧毀慨念世俗訹於福報之說而不知聖人道德仁義
之澤被於無窮也故於學校之事尤致意焉族有田千畒當得
君曰吾衣食幸有餘又私此田不可剏義塾以田歸之遣重幣
迎儒先生為時所信重如陸君文圭龔君璛柳君貫者以為之
師戶屨至無所容筆劄飲膳之物惟所須而具刻古靈陳公製
時立志已不凡言不妄發為人謀必以忠不以家有餘貲而華
其冠服教子治家一以勤儉外舅陸公父執也君嘗從之學
為吏事察君材可用以女歸焉君贅其家執子婿禮理家事惟
謹家旣日豐乃出而異居婦家所當與者略不以屑其意人以
為難君生於前至元十四年十月庚申卒扵後至元二年十月
丙子享年六十以三年八月甲申葬長洲縣陳公鄕先墓之左
妻陸氏子男一人曰右則杜氏出也好學而能文久游都邑用
薦者當得官以祖母在無他兄弟固辭士論以此多之女三人
長適海門縣尉吕濤先卒次適施友次亦杜氏出未行君葬後
五年右以狀來請銘予觀古之仕者行其志而已所志苟不在
是雖貴且冨弗取也幸而獲從其志之所適雖卑官下僚猶將
安焉君庶幾能行古之道者是宜銘乃摭狀所述而銘諸銘曰
惟古之人仕不擇禄有非其志不遠而復猗歟沈君或久或速
惟志之求其得常足惡盈好謙神之式糓委祉嗣人叶此吉卜
嘉議大夫僉宣徽院事致仕孫公墓誌銘
至正七年秋肇慶路緫管雩都孫公以疾請謝事制授嘉
議大夫僉宣徽院事致仕命下而公以九月十日卒于肇慶其
孤勝安壽山旣返柩于雩都以八年某月某日葬某鄕某原乃
以鄕貢進士唐旂之狀北走京師介翰林國史院編脩官王君
大本謁予為之銘王君辱與子為僚友其所稱道可信不誣予
不敢拒也按狀公諱伯顔字元晉姓孫氏其先自太原徙居青
齊間唐鳳翔少尹鍠生刑部侍郎揆中書侍郎拙刑部史有列
傳中書避地南遷家于虔之虔化虔今為贑州路而虔化為雩
都縣雩都之有孫氏自中書始中書之子誗以材武為某官其
四世孫長孺宋進士以太子中舍知潯州中舍之孫立節登進
士甲科以不肯為條例司屬官忤王荆公及為桂州節度判官
力抗經制使謝麟而活大小使臣十二人於死蘇文忠公為作
剛說者也其二子曰勰曰勴皆從文忠游勰亦起進士以某官
知岳州於公為一世祖高祖諱延休晦迹弗仕曾祖諱德誠皇
贈松江府知府祖諱興禮皇贈德安府知府階官皆中順大夫
勲皆上騎都尉爵皆追封樂安郡伯曾祖妣李氏祖妣曾氏並
樂安郡君考諱正臣皇贈秘書少監累加同知淮東道宣慰使
司事副都元帥階自朝散大夫至中大夫勲自上騎都尉至輕
車都尉爵自樂安郡侯進封郡公妣陳氏自樂安郡君進封郡
夫人公少開敏尤精於譯語大德初年甫十五遊京師得備扈
從泰定中侍元帥公入覲於咸寧殿有旨命中書錄用之
公辭不敢當尋辞監脩國史譯史天曆初還自上京改辟大司
農司譯史
今天子重紀至元之四年用累考𥙷官授承務郎京畿運粮同
提舉禁綱吏之侵欺𥙷壩夫之逃亡舊法運舟五歲一易請展
為十歲以紓民力役徒受直必親給之宰相以為能至正三年
奏除朝列大夫廣東市舶都提舉琛貝山積一毫不以自汚部
使者及帥臣交章薦其材任牧守拜中大夫肇慶路緫管兼勸
農事下車之始痛戢黠胥悍卒之舞法病民及科取追呼之煩
擾嚴求盗之法而時出法外意諭使自新民所食鹽歲為價十
五萬緡率令民先期輸官公命先給鹽而後責其價至於興學
校舉遺逸皆世俗之所謂不急公獨盡心焉伯父良臣撫州萬
戶府經歴叔父毅臣肇慶路緫管府推官輔臣德慶路緫管夢
臣朐山縣尹信臣新會縣尹兄寳孫僉慶遠安撫司事弟鼎之
子赫斯廣西宣慰司照磨一門冠盖後先相望於千里之内人
以為榮而毅臣前在肇慶有聲公之至也郡人莫不胥慶焉廣
東分閫闕官檄公攝其事所控制兩路三州皆要害之地公鎮
之以静民夷帖服居數月而疾作遂不起享年六十有四公垂
屬纊惟壽山在側戒以務學脩身孝親敬長語不及他勝安來
省公疾中道聞訃逮其至公已不及見矣公娶卜氏累封樂安
郡夫人後公九月卒子男二人勝安壽山也女四人孫男一人
女一人公性簡質居家孝友與人交重然諾喜獎拔後進周人
之急其發為政事皆自脩於家者推之惟有其(才)有其時而設
施未竟士論惜焉餘慶所鍾後將復振卑之以銘使刻以俟焉
銘曰
惟公之先家有世科用而弗䆒儲祉則多克生才彦纂其遺緒
際今昭代咸有官序公位三品有社有民施于有政利澤在人
盍疇其庸俾踐朝著年未及謝胡奪之遽公則逝矣不亡者存
承休襲美在其後昆無往不復惟天可必惟銘可徵刻志幽室
都功德使司都事華君墓誌銘
故都功德使司都事華君之子幼武旣介予友陳君謙求銘其
大父府君之墓尋復以書來曰先君之殁三十有五年而冡上
之石未有刻文今方改卜奉遷不有以識之懼歲月寖久後人
不知兆次之變易或致扵湮昧曩者幸獲私於執事而託吾祖
之不朽兹不敢以他屬也是用有請而不嫌其瀆惟矜而卑之
銘予衰年多感不欲銘其父又銘其子而陳君歴援前賢銘人
父子者為比不容卒辭君諱埜僊一名鉉字子舉其先自汴徙
常之無錫曾大父諱詮宋將仕郎大父諱友聞仕
皇朝為無錫州稅務提領父諱璞以入粟振荒當𥙷官辭不受
尋用薦者特授進義校尉晉寧冀寧等處打捕屯田都緫管府
緫管又辭不拜予所為作銘者也母王氏君自為兒時即不凡
旣長慷慨尚氣節處事剛果明决一無所撓意所欲往人莫能
回華氏故大家宗族鄕黨率務以貲相長雄君獨不肯苟徇世
好而有志以功名自奮出與逹官貴人酬酢未嘗以少且賤自
處而有所退縮見者無不噐重之君大父亦欲成其志俾北遊
京師君即日具舟檝徑行去其家數千里無少頋戀至京師未
幾以才受知於月者罕脫脫罕兩院使因共推轂得備宿衞輦
真吃刺思司徒時為都功德使尤見禮遇奏授使司都事
至大某年某月也朝廷之制由布衣進用者𣪚階下所居
官二等都事官七品當冠以八品文階而銓曹靳弗與近臣有
欲為之請而弗果言君亦不以為歉都功德使所掌祝釐禬禳
皆朝廷重事每入對
上前都事輙載筆以從書其奏目及所得聖語雖在庶僚
而日近清光士林中以為榮居亡何俄患體熱而欬李梁
公領太醫亦雅知君屬其院官親為診視治療後三日病良巳
還白梁公言其病巳去者七分餘三分則其一猶可為其二使
俞扁復生亦無如之何也已宜聽其亟歸君於是謁告就醫江
南抵家接親舊相問勞如平時殊無所苦居五閱月而病再作
氣逆臚脹遂以皇慶元年九月八日卒於家得年二十有六夫
人陳氏誓不他適而保其遺孤後二十年有司乃以上聞而表
其門閭名之曰旌節里子男一人即幼武時甫六歲陳夫人念
嗣續之重在其一身撫育訓誨甚至幼武亦不敢恃愛而縱弛
恒以其期望者思無負所託訖能有立至於成人女二人婿曰
鄧德章鄒德遠孫男四人女三人始君以其卒之月某日葬于
所居梅里之冷村而君弟鎮鏐及妹先後相繼死並厝一垣内
墓位不與禮合隂陽家尤以爲忌至是乃得善地於其西北若
干里羅村之原以至正某年某月某日改葬焉予觀士之有其
才有其志而不有其命泯滅無聞者多矣君雖未壯而卒弗克
䆒於設施而化行其家靡他之節無媿前古引而勿替嗣世有
人潜德幽光久而彌著尚何憾乎予不及識君而陳君之言可
徵不誣銘諸石章庶以慰君於泉下云爾銘曰
君先汴人後南徙或仕弗顯或弗仕逮君有作承委祉生逢盛
時又才美君家系出宋公子孰無望公復其始入通朝籍何壯
偉以疾賜告遽不起三年一飛未渠巳繅藉甫陳璧乃毁旣葬
而遷無違禮君其永寧芘後嗣揚君英聲垂千祀為之銘者太
史氏
乾寧軍民安撫司文昌縣尹王君墓誌銘
君諱文鍔字勝逹姓王氏撫之臨川人宋丞相荆國文公安石
之弟太子右贊善大夫安上生承奉郎贈朝散大夫旂有子曰
右朝散大夫直秘閣梲葬其母刘氏於郡城東百里鍾山之下
山旁有池曰上池心甚樂之嘗曰昔荆國葬先太師楚公於金
陵之鍾山因卜居其處今吾親墓所在山名適同吾其老於此
乎遂築别墅携其子瑀而居焉瑀官石城尉自瑀而下六世皆
不顯七世孫曰元亨自號冕峯君之曾大父也為人素厚重歲
饑出粟取直與衆人無異而隂以錢寘粟中與之其好善而不
欲近名如此大父曰天經有隂德父曰慶來少從淳安令曾公
子良遊以材略自負江南新附群盗竊發里中大家為所剽掠
郡委以招捕不旬日悉剪平之及卒曾公為銘其墓母黃氏奉
其姑至孝姑病瞽日抱持盥&KR0808;閱二十五年無少懈儒學提舉
姚公雲表其墓曰孝婦而為之銘三子君最長生而警敏丱歲
謁父執觀察判官徐公龍貴跽而問曰為人何以自立徐公大
竒之自是益自刻厲讀書為學穎出儕軰間時列郡役民為平
凖庫吏以不習官府事宜多致破産争納賂祈免逮役及君家
君曰姑為之旣而用君言定令以吏充筦庫而役不及民人以
為便父病革頋三子曰年長者不足慮所憂者幼子耳君曰當
竭力願無以為念後卒訓掖之為善士兄弟同室而居事母盡
禮初度集客不遠數百里母喪弔者數郡畢至林氏姊早寡作
屋居之而以女妻其孤甥初君之曾大父作義塾號明珠書院
部使者聞而嘉之得其所著六義約說俾郡守上于省部而以
君為瑞之高安縣學教諭遷吉安之龍溪書院山長吉號多士
教官殊不易為君至士論翕服以累考上銓部借授廣之南海
縣黃鼎砦廵檢到官兩月盗起鄰境奉帥閫檄率弓兵民義泛
海直抵其巢穴盗聞君來相頋曰王廵檢不貪且能撫治不可
與抗羅拜於海島而去未幾海北寇起帥閫檄君部軍粮數千
石或謂君海道不測盍以計免君毅然曰食其禄安敢怠其事
即日遂行三日至金星灘雲霧晝晦風濤大作舟多漂散從者
皆泣下君語之曰母懼今日之事國事也海神享國家之
典祀其不相國家之戎事乎為詩投之風即止諸舟亦來集人
以為異比至海北而大軍移屯海南又令以粮往赴之踰月而
逹分省官獎其勞欲用為帥府掾辭不就歸構新居扁其樓以
海嶠曰吾於海上艱險備嘗之矣幸而少休可遂忘之耶尋調
攸州儒學教授學廪素薄君為之規措而教養之具得無乏絶
除乹寧軍民安撫司文昌縣尹階將仕郎乾寧故海南之瓊管
道險且遠或謂君可無行君不答奮然就道在官歲餘令行禁
止日以無事慨然曰吾冐瘴癘涉鯨波而從事於斯者無他庶
幾效一日之忠爾今老矣雖久何為即觧印綬去父老遮留不
得旣行而道病至家乃愈飲啖步趍如五六十歲人日與親朋
酌酒賦詩嘯歌為樂凢七年而終至正六年閏十月十六日也
享年七十有七娶李氏子男三人長宗震吉安路儒學教授次
欽未仕次佐用君廕當𥙷官未命女四人長適林明次適劉晉
順倪森皆前卒次適夏元英孫男六人女五人曾孫男三人女
四人宗震等旣卜以某年某月某日奉君柩葬于饒州安仁縣
某鄕方塘之原前葬俾佐奉曾君堅之狀來謁銘狀稱君平居
議論亹亹主於建功業亢宗族慷慨卓立無柔懦趑趄之態年
過七袠氣不少衰有馬援班超之風焉予弱不自振未老納禄
曁蒙恩復出竟以殘年餘力無所可用乞身而歸方有媿
於君之老而益壯安能以材驅氣駕出竒語揚英光乎焉以佐
不遠千里踰江湖而來序而銘之姑以慰其孝思云爾銘曰
遠矣王氏望于臨川保其世業與時周旋君材則豐又克有志
不卑其官樂職嗜事返乎初服肇正師模有命自天製邑海隅
竭蹷以趍老而益壯一日之忠無忘報上虚舟不繫勇退急流
某丘某水卒歲優游方塘之原石堅土厚銘昭其藏式示永久
承務郎建德路建德縣尹致仕徐君墓誌銘
君諱沂之字聖與其先家于汴七世祖徽言宋右科進士積官
武功大夫忠州㓨史宣和間金人犯邊荖知晉寧軍主管嵐石
路安撫司公事力戰而死贈彰化軍節度使賜謚忠壯建炎南
渡子孫自汴徙衢更以文學自見君曾大父致明大父德英俱
未及仕而殁父環起進士為修職郎揚州司戸參軍母沈氏君
幼知學稍長善屬文國朝統一宇内治具甫新未遑以科
舉取士杜門自守餘二十年時方尚文法吏事郡長二有愛其
材敏者挽使任簿書大德壬寅始赴浙東憲府辟為書吏累遷
浙西江東十年之間徧歴三道所至以廉介自將贊其使者務
持大體遇事一决於理不為苛刻以抉擿細微人稱為平其在
浙西歲適大侵被行臺檄分賑湖松江兩郡設策以勸分豪民
閉遏不奉命者悉繩以法不數日得米數萬斛不足則發官倉
以繼之事訖乃聞臺府嘉其得權宜而不責其為專擅所活以
萬數用累考上名中書皇慶癸丑授將仕佐郎温州路緫管府
提控案牘兼照磨承發架閣庫管勾䟽剔蠧敝小大庶政寖就
條理會使節按臨其從吏乃君故所識拔恃契分通殷勤覬為
其聚賕君正色拒之其人深以為憾假僉塩丁事嗾郡吏巧為
攀緣搆陷以快其忿君不自明引垢誣伏事聞于臺俾御史覆
按無驗劾罷其人而事遂白延祐戊午調兩浙都轉運塩使司
仁和場塩司管勾亭戶多強梗不受要束姦民又習為私販犯
法者衆君不急於威刑惟以理化之其風乃變歲課旣登平民
亦免株連之患公私咸以為便泰定甲子遷將仕郎延平路將
樂縣主簿所掌獄之重囚數十旦夕檢視其飲食醫藥戒獄卒
不得縱虐之而尹素貪暴數加法外之刑囚聞君詣郡府白晝
反獄欲殺尹而逃旣就執皆曰吾徒罪極無復望生苦尹之酷
不得速死而&KR2227;倖生之心然恐為主簿累故俟其出而後發聞
者無不大息焉居二歲俄浩然有歸志曰吾年垂七袠諸子亦
巳見頭角曷若歸佚吾老乎即日引年請納禄而去遂以承務
郎建德路建德縣尹致仕命下而卒天曆巳巳正月二十有七
日也享年七十有四臨終神氣不亂却藥謝醫翛然而逝娶王
氏子男三人長辰孫以茂異𥙷儒學官今為承事郎兩浙都轉
運鹽使司曹娥場鹽司令次任由翰林書寫授從仕郎澧州路
安鄕縣尹次孺杭州路錢塘縣尉女三人長適前進士承直郎
潮州路緫管府知事孔濤先聖五十三代孫也次適汪應辰次
適陳光祖皆同郡宦族孫男十人女五人君早失怙恃奉兄姊
甚謹外姑[婺-矛+牙]居無子君以贅婿事之五十年如一日後以九十
之壽終於將樂歛之以禮不遠千里返柩而葬歲時别為位祭
焉君於用舍行藏未嘗以淹速為計較居家不殖貲産惟篤於
教子旁舍種竹數百个號曰竹所左圖右書焚香宴坐客至則
與之徜徉其間優游以卒歲辰孫等旣卜宅兆扵某縣某鄕某
原以其年某月某日襄大事後二十年任從予在史館乃以銘
為請予不敢以衰朽固辭銘曰
藏器於身所待者時觀其會通與時推移亦旣有逢不取顯位
一命而上皆可行志位則不顯績用孔多其止時止鼓缶而歌
貽慶嗣人及見其進接軫華涂交翔並奮積善有報難必者天
夫獨胡為能得其全惟源之長其流乃遠昭以銘詩樹此碑板
承直郎慶元路緫管府判官致仕王君墓誌銘
君姓王氏諱奎字宿之其先台州人君始徙家慶元而占籍焉
曾大父諱某父諱崇義贈承事郎慶元路同知奉化州事母葉
氏贈宜人君初以才見推擇為吏於郡府又以廉能見察舉為
浙東西福建三道憲司書吏凡歴四考迺赴吏部銓授將仕佐
郎婺州路緫管府提控案牘兼照磨承發架閣庫管勾浙東帥
閫辟為令史調將仕郎建德路緫管府知事陞承事郎延平路
緫管府經歴引年告老遂以承直郎慶元路緫管府判官致仕
君六歲而孤事母孝每以早失所怙弗獲承顔而禄不及養為
歉居常忽忽不樂曁積官七品用例推恩乃詢諸宗属在尊行
而高年者審其像命工以意圖之而加以命服如其官秩歲時
祭享伸如在之敬焉嘗卜地為樂丘虚其中穴以藏父母之衣
冠命諸子他日以已祔其旁君之致孝於親無所不用其情如
此君素倜儻家務悉資内助一無所問愛其子而能教之性端
慤不輕喜怒議論依於寬厚不以訐為直待人以和而無崖岸
明白坦夷終始如一無不心服焉君居憲幕佐其使者鎮之以
静不事矯激沽名為郡僚彌縫闕失必盡其誠民被惠尤深廉
慎自持奉巳甚嗇宦塗䟦涉五十寒暑南轅北轍備殫其勞晚
乃得謝而歸終其天年出處之際可以無憾矣君生於宋寳祐
元年十月六日卒於今元統二年四月十日享年八十有二娶
周氏封宜人子男三人長某承直郎嘉興路同知崇德州事次
次明俊次明德太常禮儀院某署太祝明俊明德皆周宜人出
也女二人長適陳德泉次早卒孫男七人女九人諸孤遵治命
以至元二年十一月十七日奉君柩葬于鄞縣西史山莊之原
即君所自卜也予納交於君最久君與予别十有七年而殁又
十有七年而予與明德相見於京師明德踵予門而言曰先人
之墓迨今無銘者盖未有所属也知先人莫子若敢請予不得
辭銘曰
嗚呼王君處為孝子出為廉吏人無間言官無乏事不求赫赫
之名以震耀于一世時止則止優游卒歲餘慶實多宜有開於
來裔
真定路緫管府逹魯花赤致仕道家奴嘉議公墓誌銘
公諱道家奴蒙古人父闊端母不顔忽都公生有美質異於常
兒至元十四年甫十歲即入見
世祖皇帝愛其謹厚留備宿衛尋用為御位下必闍赤以
材智見稱儕軰間叛王乃顔稱兵東鄙上躬行天討公從
屬車冐矢石而前抵黑龍江戰數有功未幾復扈駕親征海都
凱旋已久而賞典未行公謙退不伐還就宿衛之列絶口不自
言元貞元年中尚卿也里失班秃魯䓁以功狀聞于
成宗皇帝有旨特授從仕郎資成庫副使大德三年遷承事郎
左藏庫副使七年遷承務郎右藏庫大使至大元年制授
承直郎左藏庫堤點皇慶元年陞奉直大夫出為大同路朔州
逹魯花赤兼管本州諸軍奥魯勸農事至治元年轉朝列大夫
入為豐潤署令泰定四年仍舊階同知晉寧路緫管府事
今上皇帝元統元年轉中順大夫同知道州路緫管府事公任
筦庫克勤其職出納惟允治民多惠愛不自表襮以為名而所
至政聲籍甚部使者數薦進之未及召用遽引年請納禄以嘉
議大夫真定路緫管府逹魯花赤致仕居歲餘遂不起公生於
前至元五年七月二十八日卒於後至元五年十一月二十一
日享年七十有二以其年某月某日葬于京城文明門外東石
村之原公夫人曰奴倫氏次當兒次滿堂子男一人曰普顔女
三人適阿塔罕拜住宣徽院判官七十堅孫男三人曰阿牙赤
曰觀音奴曰太帖木兒女二人曾孫男二人先是公旣謝事普
顔用公廕為承務郎同知汾州事遷承直郎諸路寳鈔提舉後
公八年卒至正七年十月十二日也得年僅五十有二以其年
十二月某日祔葬公墓之左阿牙赤盖提舉君長子於公為適
孫以冡上之石未有刻文請于翰林學士承旨岳柱榮禄公俾
溍為之銘溍幸獲執筆從榮禄公之後誼不得辭第媿衰朽無
能贊揚萬一姑以誌其歲月云爾銘曰
人材之生必于昌時公以弱齡昭受
主知入持文墨出履行陣功成不居耻於自進天監在下
曾莫遐遺試以劇職無適不宜旣疇民庸盍踐朝著乃遽引年
納禄而去公則逝矣高風凛然亦旣有子胡嗇不年尚其聞孫
引而不替謁辭圖堅式告來裔
從仕郎紹興路諸暨州判官致仕蔣府君墓誌銘
君諱葵字昌南姓蔣氏先世成都人高大父源登宋元豊進士
第知汝陽縣因家新息曾大父誠大父椿父庚贈從仕郎杭州
路臨安縣尹母王氏追封宜人君生質穎敏劬書力學性至孝
蚤歲嘗為童子師講授邑里以供菽水之勞承顔奉飬懽藹如
也至元丁亥江淮行省以儒辟君為吏兩浙轉運司兩浙塩頟
數浩繁歲調官分辦文書旁午為奸莫之能防君為上其狀
中書請刻分司印四降而用之大德間塩法失治諸吏繫扵獄
属君籌畫君以善利導人不迫不優而事巳集上官優禮焉考
滿調温之平陽州幕官其俗嚚訟君唯守律令吏不得欺每治
死獄必反覆究其情而求活之比歲丁未杭州大饑江浙行省
檄君賑之民賴以生者不可勝數未幾再調松江府又請降八
品知事印今所用者是也廟學壞重倄之禮樂器悉完之其後
復長平陽州幕平陽人聞君來争趋迎百里外州之塩課無蓻
累貧民君為視民田多寡以定其賦委里正掌之民利其便學
舍為海潮墮癈歲久弗治君以儒者田計畒勸諭遂以更完士
譽其美至刻石紀焉天曆戊辰謁選中書論資當贊㐮一郡
吏部以缺少奏授君湖州路安吉縣務稅課大使居二年扵
是君亦老矣遂告老以從仕郎紹興路諸暨州判官致仕卜居
錢唐湖上一時名公如聊城周馳錢唐仇遠南陽鄧文原臨海
陳恕可皆與君為高交友㐮羊山水飲酒賦詩以逸老志自號
曰竹齋平生沉毅未嘗妄言咲毀譽用舍一無所動其心所居
僅庇風雨郭外無尺寸之田家無餘資處之𥙿如也教子弟嚴
與朋友信葬親故之不能葬者四人嫁外氏兄姨孤遺女三人
以後至元四年三月廿有六日卒于正寢享年七十有七娶錢
唐夏氏封宜人先九年卒子二人曰宏由君廕補官今為某官
曰完都水庸田司書吏孫一人士權興化路儒學正其年四月
八日與宜人合葬錢唐縣履泰鄕佛衙塢口之原葬後八年宏
䓁涉濤江走金華山中持翰林編倄官陳君繹曾狀請銘嗚呼
若君之為其可不謂之賢乎哉溍嘗觀世之為吏者操刀筆要
利以肥其身以厚其子孫君一佐轉運三為劇郡幕而其子孫
歉然守貧家若未嘗仕者其扵為人之賢不肖可知也銘曰
廉以潔其身曾不如世之人以豊盈貪以汚其身曾不如君以
儒行成吁嗟乎君是以為太史之銘
屏山處士王君墓誌銘
剡有隠君子曰王君諱琰字汝圭至正十三年二月十六日以
疾卒葬之二年其内弟前進士諸暨州判官許君汝霖為状其
行代致其諸孤之言來請銘按王氏出姬姓晉室之東始興文
獻公負時重望十二世孫綝綝五世孫璵璵孫搏皆為唐相吴
越時璵五世孫承慶始避地來剡其孫濰遂定居剡之東林世
以儒為業在宋時貢于鄕舉于成均者踵相繼迨君之曾大父
廷皎大父洪父資之皆潜晦弗仕世篤孝友闢家塾以教諸子
族人故鄉里莫不稱王氏為望宗焉君幼穎悟能博記下筆不
凡鄕先生奇之謂其大父曰此兒佳器當必有成君受教扵大
父能自奮為文敏捷以氣為主同軰推服會國家科舉法行
君出試有司稍不合輒慨然曰名䆠之競孰若岩壑之逸乎遂
絶意仕進擇所居静曠隙地面山築堂題曰屏山因以自號内
翰虞公為書之堂左為齋貯書萬餘卷扁曰訓經岡峦竹樹深
秀翛然隐者之居焉君每且上堂候温凊甘旨退則坐齋中閱
經史盡卷乃巳生産家事悉任奴隸井有條序嘗曰理家猶理
國失其術則綱目紊矣兄弟無間言族姓蕃盛處之如一家羣
從勤學者奬掖之遠游者資助之皆冀其成諸子稍長為聘名
師同里隣邑聞風争來&KR0556;學君喜曰此吾之所以淑夫人者耶
遠邇朋友時節必來會君為具款延相與講經義評古今人物
賢否政治得失倡和為樂而不肖無賴者至不敢安其境其為
人所愛畏如此性尤好施予樂周人之急遭歲侵大雪使諸子
探饑者密以粟賑之且戒勿令人知以小惠干譽非我志也東
林士友規建精舍為隷業之所而力有不給將捐帑割田助成
之聞于官乞書院額以圖久永忽感異疾賫志以殁君子惜之
享年五十有九方無恙時樂清隠林丘之勝預為壽蔵及疾革
敕諸子曰吾平生不信僧道巫覡我且死勿以此為我累一遵
士禮治喪事汝曺能以詩書承家不墜先業吾死且瞑目矣語
畢而逝諸孤以卒之歲五月十八日奉柩以葬治命也君娶章
氏有淑德君為義事贊助居多子男三人可大直大方大孫男
六人如心中心宅心啓心澄心俊心女一人所為詩有雙清藁
若干卷君資器沉重寡言咲貌服閒㓗望之如世外人而眀智
足以察微圓機善扵應變其才盖可用扵世者頋乃惟志韜晦
終無怨尤其所自處固亦何憾而和君者則不能不為之深惜
焉嗚呼夷考其行雖古有道之君子何以尚之是宜為銘銘曰
繄夫降才豊嗇不齊才既豊矣時或莫為猗處士君生逢
眀時又有其才孔完孔宜胡不顯庸乃遏弗施乃韜其腴乃閟
其輝不激以亢不淪以卑惟楽其全素履坦夷有藴必彂子孫
之貽後欲知君眎茲銘詩
金華黃先生文集卷第三十七
