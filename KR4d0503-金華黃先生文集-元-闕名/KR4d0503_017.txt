金華黃先生文集卷苐十七續藁十四
序臨川危素編次番昜劉耳校正
錢氏科名錄序
溍觀宋中興登科記未嘗不爲之掩卷太息也嗟夫彼爲舉子
業者營營汲汲積其晝夜之勤至於獲自進於有司而升於天
子之廷固千萬人所共嘆羡其光榮而以爲不可企及者也今
去之遠者不二百年數其氏名而泯沒無聞者已什七八幸而
以材能致通顯有績用可考見傳子若孫鮮不失其業者若夫
大賢君子所以垂世而不朽又非必恃科目以爲存也是不亦
可深長思乎通川錢氏四世九十年間第進士者二人特奏名
一人貢禮部者十有四人待𥙷太學生者十有二人迨
國朝著取士令有名以道字子原者首應詔名賢書何昔之
泯滅無聞者衆而錢氏之世彌久益振也意其積累以致此必
有出乎科目之外者矣豈非古所謂君子之澤哉子原之伯祖
籍田令與溍之曾大父戶部府君俱淳祐庚戍進士故子原以
錢氏科名錄示溍使為之序而溍頋謂科目有不足獨恃者其
有望也夫其亦以自警也夫
徐氏詠史詩後序
孟子曰王者之迹熄而詩亡詩亡然後春秋作盖古昔盛時之
為詩薦於郊廟則有以見其盛德陳於朝廷則有以知其政之
廢興施於邦國鄕人則出於上而被扵下者又有以為教及其
衰也先王之政教號令雖不行而流風遺俗有未盡泯是以風
雅之變往往陳古以刺今至於王澤竭盡而無餘其詩始不足
以使人創艾而興起故曰詩亡聖人不得巳因魯史作春秋褒
善貶惡以示勸戒是則詩巳亡而其可使人創艾興起者頼春
秋而猶存也後之君子有作其文則史其義則於春秋無取焉
仁人志士覧其事而有槩扵心莫不為之發憤壹欝嗟歎而詠
歌之然㦯因一人或因一事以為言若王仲宣曹子建之於三
良張景陽之扵二疎謝宣遠之於張子房虞子陽之扵霍將軍
是巳惟左太冲所賦頗及戰國秦漢事未有窮搜極討上下古
今備究其得失而無遺者唐之詩人間有興懷陳迹章聮句續
至於累百而止頋其言多卑近徒以資兒童之口耳於名教何
預乎蘭谿徐公夙有聞家庭所傳儒先道德性命之說而尤精
於史學凡司馬氏資治通鑑所紀君臣事實可以寓褒貶而存
勸戒者人為一詩揔若干首大義炳然一本乎聖經之旨誠有
功於名教者也春秋作於詩之旣亡而詩之能使人創艾興起
者乃復見扵春秋絶筆千百年之後豈非先民性情之正有
不亡者存詩與春秋固可迭相為用乎公殁巳久仲子津始出
其詩求許先生謙張君樞為序以傳不鄙謂溍盍爲後序溍竊
觀先師朱子感興之作挈提前史之要領為言至約而有關於
名教甚大朱子嘗謂學不可徒博亦不可徑約今之學者不由
公之博何以入朱子之約乎是用志諸末簡以諗于同志其亦
以為然否公諱銞字秉國其父兄師友源流之懿見於前序者
此不具
六藝類要後序
先王之教内施於國子外被於萬民其教之者有三德三行六
德六行之别而均教以六藝為法至詳且密為事至煩且勞而
人生其時無弗學焉後世經殘教弛專門之士有不能知其名
物而通其意者矣况夫貴游子弟與凡民哉幸其遺法散見于
經傳而雜出于他書後生小子雖以殊時異制不得身習其事
猶可誦其言而粗窺其彷彿先儒朱子懼寖遠且益墜爰纂輯
而彙次之以詔于方来其凡目存於小學之書而其宏綱大義
微文小節悉著扵儀禮經傳通觧朱子自序禮之通行者及鄕
射大射已略見諸篇樂經亡逸遺聲久絶而書數日用所須不
可不講取周禮鄭註太史公淮南子前後漢志杜氏通典為鐘
律篇取唐開元十二詩譜為詩樂篇取許氏說文解字序說及
九章筭經為書數篇廢不可考者惟御法而巳然其書作扵朱
子之晚年喪祭二禮旣以屬之門人嘗欲請于朝以鐘律别為
一書而奏不果上大射而下俱未脫藁書數則闕而弗具朱子
之有志而未遂者能無望後之君子起而成之乎此六藝類要
之書所為作也溍竊觀其所述五禮之義六樂之歌舞五射之
法五御之節六書之品九數之計壹本諸經而参稽乎傳註史
氏百家之說推尋其端緒以廣先儒之未備折衷其牴牾以啓
先儒之未發有功於新學固多矣豈徒足為好古博雅之一助
哉顧今之為士者類皆慕遠大而忽細微穿穴性命窮高極深
而不察夫制度文為無非聖人精神心術之所寓道之與器未
始相離也眀先王之所以教而成朱子所欲為之志不在是書
乎書凡六卷臨江周氏剛善父述有翰林揭公㬅碩頋與溍之
同年王君師魯所為序溍獨遡其源流之自以為是書實繼先
儒而作庶幾同志之士共謹其傳焉
陸氏蔵書目錄序
吳郡陸君居闤闠中四壁之外輙與賈區直君殊不以為溷一
榻簫然環以古今書凡若干卷自經史傳記下至權謀數術汜
勝虞初旁行敷落百家衆技之文櫛比而鱗次入其室如登群
玉之府而探蓬莱道家之名山焉忘其為居之隘也君旣苐其
篇帙部分類别為之目錄以便覽者且屬予使序之夫稲粱稷
黍魚肉果𬞞人所資以為飬生之具不可一日缺者也得之足
以飽而不足以極天下之味言珍異之味至豹胎猩脣封熊之
蹯可以為美矣而非可常致以給朝夕之須彼水草小蟲蜩范
蚳蝸野果之實人所易致而未必皆知好其味也世盖有嗜書
若嗜飲食者頋所嗜之不同而有不可得兼耳君其兼而取之
者耶倚相之所讀今也夫人而讀之韓宣子之所見今也夫人
而見之延陵季子之所觀今也夫人而觀之世之不可缺者君
固不敢專而有也蘭臺之所不掌金匱之所不蔵世莫之致與
夫可致而莫之好焉者君亦未始以為我之得私也然則君之
志曷嘗不欲與世同其嗜乎此目錄之所由作也抑予聞之老
子曰五味令人口爽好竒之士苟游扵君而獲其所嗜焉染指
而出足矣尚無以秦人之炙易吾之炙也哉
鄭氏義門詩序
浦陽鄭氏聚族而居者八世有司為請于中書而旌表之號曰
義門且復其家力役之征俾無有所與今集賢直學士揭公實
為之記一時聞人往往賦詩以美之謂子與鄭氏居同郡知鄭
氏者宜莫予若因屬予以序予家距鄭氏不兩舍而近納交鄭
氏父兄子弟間歲行已再周其知之固深矣集賢公之所稱述
豈有媿辭乎抑予聞之古有合族之道非士庶人所得行而親
親之仁無貴賤一也合族莫重於立宗立宗之法或五世而遷
或百世而不遷五世而遷聖人不以為失於薄百世而不遷聖
人不以為過於厚遷以辨其異不遷以統其同二者盖並行而
不相悖也若夫數百千指聚居而食雖古公侯之家皆所無有
而後世士庶人之家乃或有之可不謂難矣哉是宜史不絶書
而上之人所以褒嘉之者遂著於令逮至我朝史臣序禮
典為目三十有二而旌表居其一然則凡可以勸親親者又聖
人之所不廢也兹非所謂禮以義起者耶鄭氏於古人合族之
道夫亦有取其義云爾褒嘉所及有司既奉著令從事而未克
上其狀于太史氏予輙弗辭而次苐其詩本諸作者之意系於
末簡庸俟夫陳詩以觀民風者焉
送吳良貴詩序
異時浦陽方先生館同里吳氏栝吳先生善父粤謝先生臯父
咸在焉三先生隱者以風節行誼為人所尊師後進之士争親
炙之而良貴有聞於私淑為多方是時學者未有場屋之累得
以古道相切磋論文析理窮極根柢間出其緒餘更唱迭和於
風月寂寥之鄕亦足以陶寫其性靈三先生杖屦所臨一言一
咲無非教也元貞丙申予幸獲執弟子禮見方先生僊華山之
下退又辱與良貴游俛仰之間垂四十年先生已不可作一時
之人物星離雲散或随牒遠方與時浮湛或以名字著聞入通
朝籍或浩然獨往於重山密林不復與世接而予亦老於州縣
聲迹邈焉不相及久矣今年秋迺聞良貴將主教於稽山朋舊
皆為詩以送之嗟夫良貴䆠家也祖父俱仕而未大顯不能母
望良貴以其所就之實少自見於世良貴頋獨逡廵遠引恬處
下列瞠若諸公之後年踰五十猶為所謂山長者焉名不上於
三銓秩不滿於百石豈其祖父之所望哉雖然良貴之得於三
先生者非干禄之學也惟不必於仕故崇臺䆳館不以為慕惟
不必於不仕故寒齋冷廡不以為厭其出處之際慮之審矣吾
黨無所復進其愛助之言姑為之詩以志其離合不亦可乎自
方先生之子壽甫而下詩凡若干篇道其故舊以為之序庶幾
作者之意也
送應教諭詩序
古之為師友者非徒有所嚴憚切磋其相與之際至親且樂也
盖夫人之少也既游扵黨庠術序而其以賢能興於鄕也必還
使長而治之逮夫老而不仕則又朝夕坐於閭塾而為之師以
教其子弟歲時射飲讀法之事莫不相與從容揖譲升降酬酢
奔走出入乎其間士生斯時自少而至壮且老固未有久去乎
學者雖以公侯之貴任君師之重為士者不敢以其尊而弗親
之也故其詩曰無小無大從公于邁又曰載色載咲匪怒伊教
由是言之則其師友之親且樂何如哉是以及其衰也詩人猶
歌之曰縦我不往子寕不来盖師廢民散而流風遺俗有未泯
也古者學校之盛非後世所及者豈獨其道之隆法之密乎盖
亦相接以粲然之文相愛以驩然之恩薰陶鼓舞優游而厭飫
之有以興起其良心而成就其德性焉𡭗今之士既不必群居
於學主教事者又皆以資格序遷而不能久於其軄不幸有如
荀卿所謂子游氏之賤儒且將盻盻焉疾視其長上尚安望其
親且樂耶黃岩應君署吾邑教官以秩滿當受代邑之人士咸
惜其去相率賦詩以道其離合之思大萹短章亹亹而不巳非
其親且樂至於久而不厭何以得此歟予故諸生也忝被官使
不得從先生長者之後日與應君相周旋以寓其親且樂之情
竊喜應君之得扵其人者為不易又以見夫土風士俗視它邑
為猶近扵古也乃為本諸詩人之旨以序作者之意且志予愧
云
送鄭生序
今之官于學校者自職教一縣䓁而至扵胄監之長貳咸有師
道焉胄監位尊而秩厚非鴻德駿望莫能居之若夫縣教官率
選署扵閫外累其月至九十始得上名銓曺𥙷郡文學而與醫
卜執技者齒滿六歲乃得預流内銓其閱歴之勤且久如此老
生宿學旣無所事乎其間有志之士苟資以自進固不得俟乎
強而仕矣盖古之為師必取之仕焉而巳者而今也一以諉之
未及強仕之人不亦任之輕而責之重乎餘姚鄭生妙年好脩
再試于有司輙不合方退而軄教于剡是特資以為進而非的
然以師道自處也雖然吾懼夫人之以師求子也抑子聞之古
者學官不必自為師國學之政緫於大司樂而論說扵東序者
有大司成焉司樂弗專也鄕學之政緫扵大司徒而朝夕坐扵
閭塾者有父師焉有少師焉司徒弗親也說者曰父師少師皆
仕焉而巳者又曰父師司成司成豈亦仕焉而已者耶是故官
有軄而師無軄官以法師以道也吾子誠不以今之法廢古之
道剡之鄕先生仕焉而巳者宜為子起矣它日剡父老舉以相
告曰吾剡之得師自鄭君始頋不韙歟生之行有日凡朋從咸
以詩送之而屬予以序故予為道其軄分之宜為者以告焉
送汪生序
始予旣知學頗思自拔扵流俗而患夫窮鄕下邑塊焉獨處無
從考質以祛所惑聞錢唐古會府號稱衣冠之聚宿儒遺老猶
有存者則■粮笥書踰濤江而西幸而有所接識然以違親越
鄕不能久與居與游間獲聆緒言之一二終未至盡大觀而無
憾也每誦昌黎韓氏所志歐陽詹何蕃事未嘗不有槩扵予心
嗟乎詹以求道而去其親蕃以其親故不得安居以卒其業此
兩人者雖若各行其志夫亦有所不得已焉爾為士而生於師
廢民散之後何其不幸歟四眀汪生少從其父䆠游西州而及
諸公之門揚秋濤於學海攬夕秀扵詞林有日矣今方奉晨昏
于信之玉山信固名郡異時東南文獻多在焉其學者又往往
先經術而後文藝屬兹昌辰崇雅而黜浮三歲大比褎然前列
必信之士也入則有色養之歡出則有師資之益歛其華而就
其實在此行矣是盖詹與蕃所欲而不可得者矧如予之孤陋
能無所歆羡乎惟生知自慶幸而期無愧扵詹與蕃則予所望
也輙抒鄙懷以為臨别贈言之首云
送王雲卿教授詩序
昔朱文公與張宣公吕成公生同時且同以聖人之道為已任
而傳洛學者獨推朱氏為大宗文憲王公則朱學之世嫡也吕
氏王氏皆以故宰相家為吾邦之望王氏之族尤大以衍其不
奪於冨貴卓然有所樹立以表見于世者固不乏人而文憲訖
能自任以斯道之重不亦豪傑之士哉溍生也後不得及其門
而事之間嘗獲升玉齋之堂而接其聲光辭氣未始不爽然自
失山川搖落而百年之喬木欝乎蒼蒼過而息焉猶為之低佪
而不忍去魯多君子流澤未艾也玉齋之子是為雲卿與其群
從俱以材見用扵時而雲卿得睦之文學掾睦學盖吕公過化
之地乃今朝廷右文興治朱氏之書方盛行雲卿又以文憲
諸孫𥙷吕公故處睦之人士得不有求異聞於雲卿者乎抑吕
公之居睦學張公實領郡寄吕公自謂莫逆而無間也
皇上盛德眀䛇有司慎擇守令以嘉惠黎庶安知今之二千石
非張公其人歟以家庭淑艾之私為賢師帥承流宣化之助雲
卿所宜盡心也雲卿行凡朋游咸以詩送之溍不佞輒本其父
兄師友源流之懿而道其不可不以古人自任者為之序若夫
土風之美雲山江水觀游之樂厥有篇什兹不復云
送冨州陳教授詩序
浦陽陳彦正教授冨州里友方夀甫合同志之士為歌詩以餞
之徵予言序其首盖君子之仕也將以行其志焉爾法守之所
拘吏議之所迫位彌下則事彌多静牽動違鰓鰓然左右頋望
能求其志之必行者幾何人哉獨官于學校者責任雖重而得
以優游事外無所拘迫若可以行其志矣夫何今之所謂稱其
軄者率以崇土木謹簿書為上務其次則妄自菲薄指所居之
地為閑曺冷局計其歲月而去之曰吾姑藉以求一資半級而
已是宜有志之士所不屑為也彦正可謂有志之士非乎彦正
之先大夫當宋季年隠于五泄山之旁徜徉自適於穹巖䆳壑
間初未有仕進意會天兵南伐遣偏師徇浙東遂以布衣杖
策軍門得官而老佐一州竟不克大展其志彦正敬承家學且
與故内翰柳道傳居同里數從之游善為右詩文試藝鄕闈一
不中輒束書而歸若將終身焉有司強以儒學官起彦正於家
彦正乃欣然為之出用累考序遷冨州彦正不遠千里㳂湖泝
江而去豈非以是庶幾可行其志耶方今承乎寖久
主上持守盈成日與宰執侍從近臣講行稽古禮文之事聲教
所曁罔間朔南而况豫章之地靈人傑夙見稱扵前賢冨為支
郡俊秀林立彦正因其材而封殖之使上焉者可以為國家
之用下焉者不失為鄕之善人頋不偉歟彦正其毋以閑曺冷
局為不堪而自墮其志可也若夫完舊益新量入為出特餘事
𡭗庸因序詩而併道其所願扵彦正者如此云
送慈溪沈教諭詩序
斳沈君久遊金華部使者薦其材于宣閫署慈溪縣學教諭其
行也金華之鄕先生士友咸為賦詩而屬予序之昔者河南二
程子歿門人各尊其所聞各行其所知人自為學至考亭朱子
出而集其大成程子之道頼以復眀然學術之散未有甚扵此
時者永嘉之經制永康之事功姑寘勿論臨川陸氏與朱子並
以性理為學而其為說莫適相通雖鵝湖之會終不能挈而合
之也言陸氏之學者以慈溪楊文元公鄞袁正獻公父子為巨
擘士生其鄕知有陸氏而巳宗正少卿黃公亦慈溪人始以朱
子之學倡於其間而務以躬行為本其大意謂陸氏以蕳易自
高而以支離病朱子是徒見其窮探極討為說之詳似乎支離
而不知眞脩實踐所守之約固未嘗不蕳易也使宗卿與文元
生同時寧不足發鵝湖所未决之餘論乎國朝承平日久治
教休眀建學立師設科取士悉主扵朱子之說至是而鄞慈溪
之士於朱子之書莫不家傳人誦之沈君在金華嘗許先生
益之之門而卒業於吳君正傳其所受實朱子之學今去而涖
教事又適在文元宗卿之鄕邑夫學術之分合重事也為師儒
者所宜盡心焉故予扵其行舉以告之乃若山水游觀之樂交
朋離别之思巳具于篇什作者之意不待序而可見也
送徐彦禮赴冀州尹序
上即
帝位之十有五年並相勲賢更新庶政念民者國之本長吏實
民命所繫而承宣撫字或未克悉舉其職由其選輕也乃妙柬
廷臣之清方詳敏練逹於民事者卑以郡寄仍召對于便殿
親臨諭遣之群臣苟預在行莫不俯伏就列頓首受命懼無以
稱塞上意則相率詣政事堂聽所以教宰執大臣旣為敷繹
聖訓且告以利害有須興除宜亟以聞而見扵施行不至徒為
虚文臺司尋導旨扵部使者俾奬勵之以俟其成效言事之
官又建白勿諉以煩碎之務使得專心扵職分之所當為責任
之重前所無有也以天下之廣郡邑之衆未盡得人以充其選
故所臨遣■十有■人皆首及於要地而兵部郎中徐君彦禮
得河北之冀州古者郎官出宰百里冀領五縣最為名郡而尹
為尊官視百里之宰不愈重哉彦禮奮自儒科待詔詞林編摩
史舘博涉於古今而究觀其治亂盛衰之故矧嘗蕳在眷知擢
居六察扵民生之休戚吏治之得失靡不周知授之以政固無
施而不可黃覇漢丞相也史家以其材長於治民特寘之循吏
之列而為立傳彦禮其勿為汲黯之扵淮陽而為黃覇之扵穎
川它日秉史筆者誠能以彦禮之氏名列于循吏則黃覇詎得
而專美乎彦禮行有日僚友及士之工於文者咸賦詩以送之
夫詩之有雅以言王政之所由廢興政有小大之殊故雅有小
大之别仲山甫徂齊而尹吉甫送以烝民之詩序詩者不曰送
仲山甫而曰美宣王且以其詩入于大雅盖宣王之任賢使能
致周室中興乃王者之大政尹吉甫之詩非獨以慰仲山甫之
永懷而巳
今天子臨御日久無幽不燭鍳内重外輕之弊而為官擇人甚
盛舉也播為詠歌鋪張聖德以配烝民有不容已者矣豈直
私扵彦禮而慰其永懷之心耶庸本昔人序詩之義而題諸篇
端如此
送王仲楚序
王生仲楚以名父之子被服儒術受知當路而從事扵省闥用
例出為閩閫列曺掾將行朋舊咸贈以詩屬予序之閩在周為
七聚漢嘗徙其民扵江淮吴亦以處遷謫之人隋蕭銑唐王潮
又皆割㩀其地宋平諸國陳洪進最後服自昔號稱難治我
國家定鼎于燕閩之去朝廷益以遠故常選用文武材智之
臣授以八郡兵民之枋俾建牙分閫以涖焉所以輯衆庶弭奸
強也比歲大盗竊發荐爲東南之憂山區海聚愚民無知其觸
法抵禁固勢使之然向令任承流宣化之寄者能聽於無聲視
於無形而逆折其萌芽豈遽至是哉頼
天子聖眀將士用命鼠軰就戮氛祲肅清誕降德音與之更
始然欲爲久安長治之策則險驅默化俾之日遷善遠罪而同
躋扵仁夀之域宜有其術矣賢主帥方開誠布公集思廣益非
識時務之俊傑孰能陳其一得之慮乎掾曺秩雖卑列郡以政
交扵大府悉由之關白得以文墨議論持而不可而贊其可爲
責至重而不輕也書所謂儆戒必扵無虞之時易所謂思患豫
防亦在旣濟之後仲楚服膺過庭之訓講此熟矣夫儒術者豈
徒可爲文法吏事之緣飾而巳哉諸公旣寫其離索之懷道其
愛助之意庸述予所望於仲楚者扵篇端如此云
送趙堯臣序
仍紀至元之二年予方備員國學上舍生眞定趙凱尭臣私試
合格循舊比待年以就公試眀年以其名列上于集賢轉逹中
書旣終場而未及釋褐臺府用御史建言計奏被旨命監學
官雜舉公試終場之士材任諸道憲吏者凡所舉三十有三人
而堯臣得淮西堯臣之父時䆠游于浙右以便道来覲省俄有
母憂今年冬服徐浙右部使者起尭臣扵家俾赴淮西幕會予
承乏儒司寓舍與堯臣相距數百步而近堯臣行有日過予言
所以别且曰儒家者流之說固嘗從先生長者聞其一二矣文
法吏事未之習也矧兹風憲之司大體所係甚重幸有以教之
予東南鄙人風憲之體非所敢知所能知者事上必忠待下必
恕而已忠非悻直之謂也發於心而無自欺則上之信任益專
矣恕非寬縦之謂也求扵心而得其同則下之情偽可盡矣信
任專則志易行情偽盡則政易治是道也自朝廷至于有司
百執事之人無不宜然居風憲者其何獨不然忠恕之義予與
尭臣所夙講也昔之所學今之所行安有二道哉輙因尭臣之
請重以是告之遂書于諸公贈言之篇端以為序堯臣毋苟謂
此老生之常談而忽之也
送索御史詩序
至順紀元之冬今監察御史索公以史舘掌固久次進職編摩
而溍忝繇常調供奉詞林簉屬史氏與公為同僚命同日下眀
年夏又同扈蹕上亰公自處清約介焉特立若不可犯中實
樂易色温而氣夷然亦未嘗見其苟扵言笑深切敬畏之無何
而公用辟舉入臺後十有年遂持部使者節分按浙河之東
溍方勌游不俟引年預請納禄而歸實受㕓扵屬郡辱公臨况
者再握手道舊故殊欵洽今年春公以御史召赴闕士之見
知於公者相率賦詩以道其繾綣之意俾溍序于篇端盖古者
臺諫異官御史主分察六司百僚廵按郡縣而糺其過失凡刑
獄功賞選𥙷出納朝儀祭祀燕會之事咸涖焉若夫侍從贊相
規諫諷諭則諫官之職也我朝不設諫官而臺諫之任悉歸
于御史今之視昔其責不巳重乎以陽公城之行誼范公仲淹
之材且賢而為諫官韓退之歐陽永叔猶疑其失職或著論以
譏之或貽書以誚之逮其上䟽伏閤力争國家大事皆人所難
言乃卒以諫顯然後知其始所以不言者不欲徒為細碎姑以
塞責也於是退之永叔又從而推述稱揚之豈非要其終而服
其識大體乎方今治化休明羣臣遵法澤及黎庶海宇乂安固
非有闕政之可議
主上不自神聖每懷兢業虚心采納片善弗遺念公久扵馳驅
而熟於當世之務擢寘左右寄以耳目竊計公之從容獻替苟
涉扵國家大事必能極陳人之所難言至於本正而末治綱
舉而目張振風紀飭憲度以舉其職業直易易耳使退之永叔
復生何以致其愛助乎它日聞朝廷有骨鯁之臣
天子有從諫如流之美溍雖衰退無從載筆立公下風而頌歌
眀良相逢之盛猶可與田夫野老蹈詠太平於甽畮之中也庸
因序詩而并及其屬望之私焉
送揚知州序
諸曁古望縣也國朝以其戶口殷大易縣為州仕焉者往往
憚其俗險而不易治務出聲威以臨之恩意日益衰薄愚民無
知苦吏急而不自安始有懷疑飾詐投隙而起者本其所以致
此由御之乖其方非人性然異時之賢守有爲之樹碑者有爲
之立祠者好德之心曷嘗一日亡况是州之人或出而以材顯
㦯處而以尚義稱其學者又能讀書爲文辭取進士俗豈盡不
美治之豈誠不易哉特患夫爲政者莫知以平易近民耳楊侯
其知以平易近民者歟侯仕于亰師最久𥙷外得汝州政成又
徙諸暨其治汝如在亰師治諸暨如在汝不以地之遠近俗之
厚薄變其志居之三歲未始鄙夷其民一切除去苛嬈而與之
相安於無事不致疑扵形迹之間而人自不欺向所謂愚而無
知者亦靡然從其化盖平易近民之效也孔子曰子欲善而民
善矣詎不信夫侯以秩滿將還亰師僚吏士民咸惜其不可留
凡工文者共為詩送之而屬予以序予嘗忝佐是州侯至而予
已去不得與侯從容周旋以挹其餘風姑以所知序之如此它
可稱述而予不及知者此不具
送八元凱序
班固為漢儒林傳紀經術之士登載甚悉序稱公卿大夫士吏
彬彬多文學之士西亰人材衆盛盖可想見至所傳循吏不過
六人文翁通春秋而以郡縣吏見察舉朱邑起嗇夫黃覇入錢
糓得官皆其後乃舉賢良始以眀經進而終列於循吏者龔遂
召信臣而巳何文學之士衆盛如彼而其為循吏止若是耶粤
自先朝著貢舉令廣延茂士充于列位其以材猷陪廟論以
節槩持風紀以雄文碩學藻飾皇度而模範國人者漢之公卿
大夫不得專美也偏州下邑居官可紀無愧古循吏者吾元凱
浦江之政殆庶幾焉元凱由胄監生擢進士第二人為郎秘省
再轉而長是邑清白之德形于造次不自表以為名其治務蕳
易遇人有恩而人莫敢䙝用法不至峻急刻深而姦豪讋伏或
自愧悔歸于善良暇日則修庠序之事化其民以文雅是可謂
有古循吏風否歟夫以西亰人材之衆盛由眀經進而列于循
吏者僅兩人此兩人者皆二千石得專制郡事千數百年之下
文法滋密民俗寖媮而元凱能以一邑行其志又難矣元凱為
浦江滿三歲而去浦江之隠君子曰方樗夀甫者予友也善為
詩而不苟出獨扵元凱之行率士人賦詩以送之且以書俾予
序其首予觀元凱固不止百里材矧今眀良相逢一旦疇其
民庸而圖任之則元凱之所施當有大於兹邑者雖然黃覇三
公也班固以其材長於治民特寘之循吏之列輒因序詩併著
元凱之為人以俟它日傳循吏者采擇焉
送李子貞序
始予忝繇進士起而署督運吏數檥舟鄞江上李君子貞時為
儒學官方從容揖諸生升降酬酢扵爼豆間頋予冒不測之險
躬執賤事日夜與持籌小吏較其錙銖暇日過予輒為之太息
不巳後予以秩滿受代去而子貞随牒遠方為廵官括蒼山中
進則降氣卑色以偵同其上官退則與邏卒同其甘苦扵重山
密林煙火寂寥之境予聞之又未嘗不為子貞太息也今年秋
相見亰師則子貞已改調婺郡文學予亦承乏教國子于上庠
旣與之握手道舊故以相慰藉子貞行有日謂予盍以一言志
其别未任人之道必其才與事稱是以習而安焉然人之十品
有萬不齊非有司所能周知也為士而不得守其職業豈獨予
與子貞然哉
今天子眀聖慎簡輔弼侍從之臣以秉鉤持衡俾吾徒獲返其
初服甚幸若夫指道德性命之言為吏議所不急而惟以簿書
出納為問此則儒者自失其職業而非有司之過也子貞閱歴
之久識量絶人必能舉其職業而不以是瑣瑣者自累矣予故
婺之諸生也它日歸而從先生長者游于鄕校觀人才之秀出
而樂夫教之成其為慰幸又奚止向之所云而已耶是用弗譲
而志其歲月以俟
送饒安道序
天子之學以教國之貴游子弟而田里之秀民亦得用舉者受
業其間餐餞固不以煩縣官而滿百人輒止後至而久次者必
員有闕乃得𥙷其處此今之定制也予以非才忝預教事饒君
安道自臨川携其子而来旣俾奉贄堂上以弟子禮見頋以限
扵常員未及執經就列與諸生齒安道告予將與俱歸家食以
需次願得一言爲别嗟夫古之秀士升于司徒升于學者皆近
在王畿六鄕六遂之中今也乃使之挈挈然亟往亟返五千里
不啻何以能無銷沮其志氣乎大學之法當其可之謂時是故
人生十三而學樂誦詩舞勺十五而舞象學射御二十而學禮
舞大夏今也乃使之曠日以俟遠者或十年近者猶四三年何
以開發其聦眀而能蚤有知乎國家施教導民之初意宜不
若是予所爲太息而末如之何也予聞安道通古醫經而精其
術其在亰師未始少出以自售徒爲其子来耳計其復来予必
已代去而不得與其子卒成師弟子之禮安可無以識其别乎
魯人之詩曰無小無大從公于邁鄭人之詩曰一日不見如三
月兮盖未有拒人於五千里外而持以十年之久者雖然此諸
侯之學也况
天子之學乎幸而有能陳詩以諷于上用古之道變今之法則
安道父子之来予猶及旦夕待也庸識其所望者於群公贈言
之篇端以俟焉
送吳生歸黃巖詩序
予觀今之有遠行者無不俯伏伺候以求贈言於先生長者之
門得之必動色以喜不得必悵然自失觖望而去古亦有是哉
老子云冨貴者贈人以財仁人者贈人以言則夫贈言者古有
之矣其爲言也豈苟焉而巳乎施之扵身則可以成其材而就
其實措之扵事則可以酬酢萬變而不窮述之扵書則可以惠
幸乎来者傳曰仁人之言其利溥哉故惟仁者爲能贈人以言
若夫借齒牙之餘論為之道地使一介䟽賤有所引重以取名
譽扵當時而用瑣材薄技躋攀分寸者亦得侈為榮遇以夸示
乎庸人孺子此皆古所無有而今有之非古之人不能為是言
也有德必有言頋其所言者在彼而不在此耳今也求而得之
則喜求之不得則觖望而去果何為者耶惟吳生則不然其為
人好脩且有文言若不能出諸口與人交乃煦煦有恩意而未
嘗欲人之譽巳也其来亰師受知扵侍從近臣而以名聞于
天子遂獲齒扵國之貴游子弟及較其藝又數出衆人之右觧
褐將有日矣未嘗欲以為閭里之榮也今方去而省其親扵東
南五千里鉅海之上懼夫離群索居無所恃以為善也故欲聞
一言扵先生長者以自壯其求之也亦異乎人之求之者矣庸
以其意題辭篇端庶幾有樂告以仁人之言者焉至於感時物
之變遷念川塗之脩阻苟可託以慰其永懷者亦君子之所不
廢也
送徐生歸吳中序
始予留錢唐辱與予游者厪十數人欲相率推矛爲之師予謝
不可則皆曰諾而徐生本中以予與其父有雅故猶執契家子
之禮不廢其後十數人者往往取鄕薦或連中甲科㦯遂魁天
下士獨徐生試有司輒不合抱其所著書三十卷来亰師宰相
有知其人者爲言于上乃得與國子齒予方以非才叨長學
官徐生用故事執贄升堂與予爲師弟子之禮予不容卒辭也
亡何徐生謁告歸吳中省其母求予言以識别予將何言哉予
聞古之爲師者言行而身化之道在我矣視夫不與道合者約
之使歸扵道焉爾是以善學者必就正於有道善教者不徒勦
取前人之成說而瀆告之也苟惟勦取前人之成說而瀆告之
則粗通於句讀者無不可以爲師而予向也與徐生爲師弟子
之禮久矣奚俟今日乎盖今之爲師者曰我之資歴當爲是官
彼固不得以道責扵我也爲弟子者曰彼之品秩宜爲是官我
固不敢以道望扵彼也夫如是則徐生雖與予爲師弟子之禮
非果以予爲能言行而身化之也而予亦安能言之哉然予觀
徐生所著書類多出扵前人之成說無待予勦取而瀆告之也
徐生能不專以資口耳而務躬行焉固非外是而它有所謂道
在夫勉之而已尚何言之求哉扵其行也姑書此以塞其意昔
之同游者今或仕于亰師或官于吴中徐生試以是訊之其以
爲然乎否乎
送高承之詩序
古之世其家業而不隕者非傳珪&KR0670;組之謂也氣澤之僅存風
聲之未泯是有頼焉時万承平衣冠鼎盛孰不知自振飭以久
有其光榮逮夫運去物改故家喬木幾何不與海桑俱化而晚
生後出如芝蘭之在階庭不以雨露之弗及而輟其萌芽求之
扵今固不多得也臨卭高氏兄弟當宋之季大參以文學顯沔
州以忠節著其歸後魏氏者是為文靖公道德議論世所師尊
而沔州之子又起世科躋政路百年之門戶嘗烜赫矣有名繼
忠字承之者於沔州為曾孫生乎異代之後懷其材不苟自售
而與時浮沉扵韋布之間頋獨惓惓焉家世源流之舊凡遺文
故實片辭隻字蔵護惟謹盖承之之欲世其家業者有不在彼
而在此也頃予與承之相見鄞江上聞承之將出而遊于亰師
王公貴人誠為之知已則高氏之衣冠蟬聮奕葉當復自承之
始豈直保其氣澤續其風聲而巳承之行有日朋從皆為賦詩
而徵予言為之序愛莫助之詩人之旨也勿替引之承之勉乎
哉
金華黃先生文集卷苐十七
