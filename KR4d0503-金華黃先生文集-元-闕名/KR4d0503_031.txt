金華黃先生文集卷苐三十一
墓誌銘臨川危素編次番昜劉耳校正
江浙行中書省左右司都事劉君墓誌銘
君姓劉氏諱濟字仲源河間肅寕人大父法静父元皆弗仕至
君始以東江場同管勾遷昌國正監管勾入御史臺爲宣使肅
政廉訪司立選授江南浙两道管勾承發架閣兼照磨以照磨
劾其使貪縱不法事聞使坐斥去君亦以秩滿調婺州路司獄
有余甲者以貧自鬻為人奴勢家子慕甲妻美弗能得會其主
病死金華道上因誣甲殺主而奪其妻吏旣傅致成獄君直其
冤破械出之蘭溪民王乙為怨家所殺乙親戚两人將訴其事
怨家懼更属吏捕治两人謂乙私其妻實共殺乙頼君言徙其
獄旁郡两人得不死他以事株連若鍜鍊無得而久繫者君悉
爲剖析所活十有四人所縱遣八十餘人永康大姓以睚眦之
怨歐人至死有司弗敢詰反抵告者罪君求得其情乃收案殺
人者宣慰使而下以受賕曲法敗者五十餘人用舉者後入江
南諸道行御史臺爲令史丁父憂服除授湖州路緫管府經㦄
於是
天子方用言者悉徙江浙行中書省郎中以下他官更取材望
𥙷其處君以選擢左右司都事且追用平反超陞承德郎到官
明日而卒延祐元年七月二日也得年五十有五其孤汝珪䓁
將奉柩歸肅寕以某年某月某日葬縣東安仁鄕長城之原泣
謂溍子辱游於先人最久宜知先人盍有述溍婺人也幸能道
君爲獄官時事他宜傳者詎止是邪史稱于公爲郡决曹决獄
平今所見獨孝婦不殺姑一事而太守莫能聽至令抱具哭而
去然則君亦足以不朽矣謹次而為之銘君娶曺氏次林氏子
男三人汝珪汝楫汝弼女三人長適同郡韓梓道餘在室孫男
若干人女若干人銘曰
孰降之材而奪其施孰授之器而易其宜百畸一逢孰終尼之
維善無小維官無卑考事列辭式昭厥垂
深州知州致仕劉公墓誌銘
公姓劉氏諱守讓字謙甫其先由大父立而上世為汴人金末
父信避地眞定因家焉故今為冀州南官縣人母李氏有五男
子公其季也公年甫踰弱冠入秘書監為奏差尋又入御史臺
為殿中司知班久之擢浙東海右道肅政廉訪司管勾承發架
閣庫兼照磨時方新使名以正憲度將指者皆名卿參佐悉取
材望公妙年首膺其選深自砥厲以求報稱間有慮囚攝使事
行郡邑懲姦貪省冤滯接引善類所至輙有聲居七年乃代去
調婺州路緫管府知事俄復入江南諸道行御史臺為令史調
霍州靈石縣尹未上丁内艱服闋改慶元路平凖行用庫提領
秩滿以奉訓大夫真定路深州知州致仕至順二年十二月十
五日以疾卒于鄞之寓舍得壽七十有五公長髯秀眉容止言
論閑雅不迫有古君子風善属文尤喜為歌詩以其自號扁所
居室曰本齋琴樽圖史羅列左右退食則宴息其中客至與談
中原文獻之舊娓娓不倦性廉退不急於進取每詣亰師輙自
赴吏部銓俛首常調殊無難色其任筦庫也分帥閫乘廉車者
皆公故䓁夷見公必與均禮公執其分守滋益恭仕既久而家
愈落殁之日頼故舊致&KR0608;禭乃克以歛其清約如此娶鄭氏張
氏皆先卒子男五人長元以公廕為晉寕路石樓縣尉次貞祐
某某女三人長適管軍百戶孫毅次未行次適孫某孫男三人
女一人初公母氏卒于建鄴葬城西之清凉山元䓁將以某年
某月某日奉公柩葬其左貞来俾溍為之銘始公佐憲府溍因
公行部以諸生禮見公未嘗以凡子遇我自是周旋公父子間
殆四十年銘非溍其誰為之雖不文不敢辭也公家世之詳約
齋劉公實誌之此不著銘曰
人孰不仕易失者時嘆老嗟卑百喙一辭猗與劉公蚤有令聞
素乎其位無喜無愠澤及後人惟德之苻我銘孔昭以厲鄙夫
福州路緫管贈嘉議大夫太府卿上輕車都尉追封天水
郡侯謚景惠趙公墓誌銘
公姓趙氏諱執中字景賢世為趙州晉寕縣人祖謙趙州都目
父珣將仕郎亳州萬戶府經歴至元初太尉河南武定王為征
南都元帥合蒙古漢軍擊襄陽公時年未弱冠以推擇為吏隷
河南統軍司從築白河口鹿門新城元帥察公材可用因寘之
幕府公雖主治文書不專以鈎摭趣辨為務日與士卒同冐矢
石未嘗辭難凡軍中大計亦往往由公關說用久次陞提控案
牘歷行中書樞密两府掾太師淮安忠武王以右丞相行中書
省事復署公為属時襄陽已下丞相緫諸軍水陸並進公與在
行從諸將轉戰而前旣渡江取鄂州丞相提舟師順流而下俾
公從平章政事椘國武定公分治省事移書諭降荆湖諸州軍
十三年春丞相至臨安以宋版圖来上計功行賞公自行省令
史拜中順大夫壽昌府知府行同知真州路緫管府事久之用
例觧所佩金符句容武毅王時在樞密丞相言公於渡江有勞
且嘗蒙上恩備官使宜因其舊軄序進之武毅以聞扵是得
不以有司常法限其資級改朝列大夫同知泉州路緫管府事
用薦者以朝散大夫爲南雄路緫管除中順大夫福建䓁路都
轉運塩使秩滿以少中大夫為福州路緫管至大二年九月某
日&KR0816;扵官享年七十公之在泉州也盗起安溪掠大洋川據石
&KR0777;頭勢張甚守將莫知所為公單騎直抵其處群盗大驚公徐
曉以禍福則相與羅拜願貸死公因撫定之後皆為良民盖公
久居兵間聲望巳著故能使之讋伏如此其以省檄閱漳州金
糓也得羡錢五千緡米萬石其爲轉運也患富商交埸吏受塩
不以法命以竹器如法實塩而傚福之南臺列倉于漳泉興化
以貯之持引就受塩者無容其弊歲得羡塩五千九百引其
善理財又如此惜夫久在外服其政迹有非談者所能悉知也
夫人王氏劉氏皆先公&KR0816;子男七人長曰鉉以公廕入仕今為
承務郎婺州路東陽縣尹孫男七人鉉䓁旣以四年十月某日
奉公暨夫人之柩合葬晉寕孫材先塋之次後若干年始得請
扵朝贈公嘉議大夫太府卿上輕車都尉追封天水郡侯謚景
惠仍贈夫人天水郡夫人爰以書来願得銘昭揭墓道溍惟人
材之生必于興運匪特將相重臣两有文武其僚吏亦一時之
選也千載之下尚論其世知有伊吕䔥曺而已其能因事附見
扵策書者幾何人哉然則公之事固不可無述也乃弗辭而銘
之銘曰
嗚呼趙公受材孔良歛藏不耀出其豪芒貔貅百萬長鎩鉤戟
公扵其間持以文墨豈無悍強畏此蕳書飈騰電擊靡亟靡徐
江流湯湯其險莫測投鞭而往歸數爾獲孰發而蹤其功也人
公罔敢知國有元臣元臣之賢
天子之聖曰汝遺汝初命公材則多無適不宜魚符龍節
未䆒厥施尚其嗣人克圖不朽馳書謁辭式告永久
亞中大夫漢陽知府致仕盧公墓誌銘
公諱克治字仲敬姓盧氏其先由范陽徙河隂徙滑之胙城曾
祖諱某祖諱鉉皆不仕考諱璉嘗佐開州軍事因家焉故又爲
開州人公少負志氣稍長知讀書慨然思自奮拔扵功名至元
十三年從軍取准旬有劳入淮東都元帥府爲令史厥明年
國家底定南服論次功賞授承務郎漢陽府判官時郡邑新附
人心匃匃上德撫慰綏集之者公之力居多換從仕郎龍㒷
路総𬋩府經歴用察官及部使者薦擢江西行尚書中書两省
左右司都事以材敏見知扵參知政事東平徐公亡何以事乘
傳入
奏亰師遷江浙行中書省左右司都事扵是徐公方持部使者
節涖浙右亟剡上乞署公臺職未報而公去爲两浙都轉運塩
副使東南財計莫重扵塩筴先是恒以歲賦减耗爲憂公規措
有法自當筭外得羡塩八萬九百引以最聞除知平江常熟州
下車牒訴坌集公談笑立决吏畏服如神有以強盗坐繫者公
探其獄以爲此愚民無知囙客舟漂抵㫄近地而利其菽粟耳
非有首事合謀受分之驗不可悉寘之死僚佐疑不决後竟如
公言獲减免者三十有九人歲饑諭大家使賑其不能自食者
民用無轉徙旣又以爲利未復則旱涝之患不可去乃行視許
浦福山諸水之故道湮廢不治者十有六募民浚導之如其舊
爲水門以時其蓄泄之宜而閉縦之凡役工一百一十四萬所
食米以石計者三萬四千四百塩以斤計者一萬九千九百官
無毫未之費而民得其利不以為病也田里旣以無事乃大治
學舍凡廟像噐服之不如法者易而新之田租之冐沒者理而
復歸之其所以嘉惠是州者閱五載如一日會
朝廷以沒入朱張家財物悉歸
中宫擇可任出内之寄者或言前簿錄朱張家時公嘗被檄與
聞其事乃命公綰銀章為江浙䓁處財賦都総𬋩以涖焉常熟
之人皆重惜其法相率為生祠且請于前史官聊城周君作文
以記之有司具實以聞除知建康漂水州其治如在常熟引年
以知漢陽府致仕累階亞中大夫公素薄扵荣利旣謝事居吴
中一室翛然曰與賓客以觴詠相誤樂至治三年十二月二十
六日以疾卒得壽七十有四夫人李氏與公生同歲先十二年
卒以泰定某年某月某日合葬開之濮陽縣黃斌原子男四人
長曰恉奉議大夫晉寕路路州知州兼𬋩夲州諸軍奥魯勸農
事次忱蚤卒次惺次悅女三人長適福建都轉運塩使司奏差
劉徵餘未行孫男二人保僧閏僧女二人俱幼公所為詩曰琴
川集者若干卷曰錢唐集者若干卷並藏扵家惟盧氏望范陽
號稱官族其别於開有任參知政事追封范陽郡公謚文昭者
曰克柔公之伯兄也文昭之子景今江隂州尹亘以文章家知
名終扵翰林待制而公又有潞州以為之子方㒷而未艾一也
是不可無使来者知積累之自潞州以公行實来徵銘謹序而
銘之銘曰
奕奕盧宗世有顯人繇公兄弟弗墜益振公之受材孔敏且𥙿
載而四馳以往用譽胡旣遇矣不究于施曰予其休退也委蛇
勾吴之墟言游之里遺愛在人匪遠伊迩人孰不仕孰完扵公
始卒無疵而以豐終公不三事公則有子揚詩墓門垂示無止
正奉大夫江浙等處行中書省參知政事王公墓誌銘
至正元年十有一月日江浙等處行中書省參知政事王
公薨于平江里第諸孤以二年正月日襄大事扵吴縣長
洲鄕陽山金井塢奉知宿州葉大中之狀以授溍曰墓宜有銘
君其執筆母譲謹按公諱都中字元俞姓氏其先河東人始居
江左者曰融四世至晉丞相等又十二世至隋温麻令懷鐸唐
廢温麻置長溪其子務琨襲長溪令囙家焉遂為其縣人長
溪令福寧州也又十三世至宋贈太子太保戬太保生贈太子
太傳椿扵公為高祖曾祖諱萬全以進士起未及改官而卒累
贈太師追封魏國公曾祖妣林氏信衛國夫人祖諱方大贈少
保今以公貴贈大夫上輕車都尉追封太原郡
侯祖妣穎川郡夫人陳氏今追封郡夫人府君魏公
第四子其第五子忠文公伯大勉齋黃氏高第第子以直道事
宋理宗至參知政事為時名臣考諱積翕用忠文公奏𥙷官累
遷知南劔州加兵部尚書除寳章閣學士福建制置使知州如
故扵是宋主巳奉表納土而福建猶未下乃夜抵福州以八郡
圖籍上于行省至元十三年十二月也行省承制昜以新官旣
入覲
世祖皇帝扵上亰乃降金虎符授中奉大夫刑部尚書福建道
宣慰使兼提刑按察使尋真除部尚書拜正奉大夫參知政
事行中書省事將之官江西俄為國信使宣諭日夲初抵其
境郊迎甚設請遂以詔書未至而遇害于海上事聞賜
謚敬愍侯後二十八年
仁宗皇帝以公有請贈榮禄大夫平章政事上柱國追封閩國
公改謚忠愍妣安人陳氏林氏皆前卒葉氏今封閩國太夫人
張氏實公之母痛忠愍殁于國事哀毀如不欲生断髮爲比丘
尼公生三歲即以恩授從仕郎南劔路順昌縣尹至是甫七歲
從葉大夫跣哭赴訴于闕下
世祖皇帝爲之震悼給驛劵㑭南還敕行省爲窮治其事仍賜
以平江田八千畒宅一區囙定居于平江而著籍焉上念忠
愍不置有旨視故所居官下二等錄用其子忠愍之子七人
惟公獨存乃授公少中大夫平江路総𬋩府治中公時年十有
七僚吏見其年少頗昜之公持之以静遇事剖析洞中肯綮皆
&KR0787;眙不敢欺崑山有詭昜官田事覺而八年不决者公披故櫝
而洞見底裏其人乃伏辜吴江有違拒有司築隄護田之令而
歸過扵衆人者公詢知其故皆置不問其人乃無所逃罪奮稅
官酒錢多取扵下戸而富家或不與公始建議悉以田之多寡
為則人服其公學舍久壞不治而郡守缺公曰聖人之道人所
共由何獨守得為乎乃首募大家合錢新其禮殿士論美之秩
滿除浙東道宣慰副使婺之金華有歐殺人者吏受賕以為病
死公摘属吏覆按得其情獄具縣長吏而下皆以贓敗張省四
者居餘姚海濱恣為不法擅制一方吏無敢涉其地公痛繩以
法衆皆大驚且稱快焉昌國在東南鉅海中颶風激海水漂人
民廬舍公不憚其險親注賑救之先是官府應辦率賦民以錢
使以子夲相生謂之規畫所賦錢不過數緍而取其麪至數百
斤豬羊至數十頭公命入其息而用市佑償其直以紓民力是
時經制未立公患吏昜扵舞文彙集條畫斷例為八十帙㑭有
所遵守而無以容其姦部者裒公政績列薦于朝未報而遷荆
湖北道宣慰副使歲適大侵公躬履山磵以拯其饑靡憚勤苦
江陵沔陽荆門之民頼以全活者數十萬江出三峽至江陵勢
益舒緩水環城而流自宣慰使劉禋南湖而丹楫不通民
去城十里始得粟米薪芻公為濬之使復其故仍鑿新河與之
接人以為便
武宗皇帝詔更鈔法行銅錢而鼓鑄之法廢已久宰相以公今
之通才宜無所不知乃奏除公江淮泉貨監公以銅不足為憂
詢知饒之德興有膽水可浸鐵為泥以火鍊之悉成美銅如其
法行之得銅數十萬斤凡天下為監者六惟江淮所鑄錢號最
精未幾而錢復廢不用改郴州路総𬋩郴居楚上流洞蠻徭獠
往耒民間人憚其強猾莫敢與相貿昜公煦之以恩懾之以威
乃皆悅服而相安焉患夫依阻山林乘時陸梁則芟薙其草樹
使無所蔽障出沒民漸染其俗而喜争一不慊意輒起而相讎
公大治學舍作罇爵簠簋笙磬琴瑟之屬俾其人識先生禮樂
之噐命立鄕校而使受業其間者以月之旦望来會延宿儒以
義理開曉之俗習為之丕變山郡可耕之土殊少民多艱食時
方貯軄田米于官倉缺官攴請者數千石公悉糶以濟其乏同
列利扵賤糴㦯為異議公不為動民頼以生先是受納秋粮石
加五斗公始平其概量民皆負餘米謳歌而去征商之制有住
稅而無過稅公命務官耴之必法而行旅皆欲出扵其途使客
注来食飲所須官有規畫之名歲所賦錢不過百五十緡公以
北湖龍泉塘流杯池俱官産募民藝稻蓄魚且即其下流造水
磨屑麥為麫歲所得百倍扵官所賦錢厨傳旣豐民亦少蘇三
川貫郡城中古語云三川塞闔郡菑公覩其壅扵客土謀䟽導
之而作陂扵其西障水使勿泄人不勸而自奮橋梁壞則繕葺
今一新民不病扵役有訴其祖父之墳為豪家所拠者吏莫敢
問公至乃直其事而歸其墳有訟其繼子為盗者已傅致成獄
公愀然曰父扵子而論為盗旣巳虧恩况未必有其實乎乃親
鞠之果得真盗而其父子如初鄰州茶陵富民覃時中死無子
惟一小妻及其贅壻妻誣其壻拜屍成㛰藏隱玉杯夜明珠䓁
株連八百餘人奉使宣撫移其獄以諉公窮探而得其情乃正
其罪州長吏而下計其贓至十一萬五千餘緍人以神明遷正
議大夫饒州路緫𬋩年饑米價翔踊公以官倉之米定其價為
三䓁言扵行省以為須糶以下等價民乃可得食未報又扵下
等價减十之二使民就糴時宰怒公專擅公曰饒去杭幾二千
里比議定注還非半月不可人七日不食則死安能忍死以待
乎其民亦相與言曰公為我軰而减米價果加罪扵公我軰當
粥妻子代公償時宰聞而為之釋然郡以土産貢金視人戶貲
産為高下歲久貧富不常貧者多仍奮額富者一無所增公鉤
&KR0690;得其實而不使人知之獨以已意為文書令德興丞彭庭玉
徑逹于行省宰執都司成訝公不用公文庭玉曰総𬋩寧不知
此頋其事涉衆議難扵齊一故爾乃報如公言而金課以均包
銀之法戶不過二两同僚瞰公之出立局籍民數多或徵其十
倍少亦倍扵元科公旣還命一以詔書從事民所輸無過二
两者未幾包銀罷中書責有司奉行太峻而謂公能卹其民特
以名聞鄱陽官蕩舊聽農家耴草以糞田豪戶擅其利必納錢
乃得之河泊之課歲為錢五萬餘緍
朝廷旣捐以予貧民聽其採捕而豪戶亦拠為巳有使不得被
上賜公痛懲而禁絶之人懷公惠共立石以頌美焉里正主首
同役扵官第物力有高下之不同其奮俗事悉耴具扵主首而
里正坐視其成公始命驗田之多寡而均其役郡所綂州縣地
大且遠民以所差吏卒為苦公為立印簿令社長書其乞耴之
物與凡所為之事月一上之由是鄕落間無復呌囂墮突之患
餘干州以經理田粮官吏相與為欺吏懼公燭其姦首賊至十
餘萬緡州長吏而下皆以罪免東湖者鄱君將梅鋗故壘所在
也學官僧寺争欲得之公謂此官地俾歸于官而捐俸貲買菱
芡魚鱉之屬納其中耴孳息以給使客之厨傳公之為郡所至
政平訟理而扵米鹽碎務靡不周盡類如此父老或以两𡵨之
麥六穗之禾為獻公曰此聖世之嘉瑞非臣下所敢當遂以聞
于
朝部使者方交章舉之而公以内憂去郡民生為立祠而以麥
禾之瑞鑱于祠記之石服闋除两浙都轉運塩使未上擢海北
海南道肅政廉訪使中書以
國計莫重扵鹽筴復奏如前除塩亭竈戶三年一比附推排
世祖皇帝奮制也任事者恐歛怨久不舉行公曰為臣子者使
皆避謫何以集事乃請于行省徧歷三十四場驗其物力之高
以損益之役旣平而課亦足公私便之
朝廷給降工夲錢遭貪官汙吏掊克之餘人戶所獲無幾公始
建白擇有司官詣場給散以絶其蠧弊耴草扵沙塗以為藽者
奮例責以輸租公力言而薄其征常時遣吏卒下場視令丞如
奴隷公以信牌代差人而人亦無敢違者私煑盗販之塩夲出
扵官場公謂不宜獨加軍民官以透漏之罪乃嚴為之禁督責
所属官吏事至立决不逞之徙攀援以構䧟平民者無所用其
姦行省左丞相脫歡荅刺罕薦公材任閫帥未報而臺臣奏
擢公福建閩海道肅廉訪使公方以激濁揚清為巳任俄陞中
奉大夫就除福建道宣慰使都元帥福州三湖之水溉民田萬
五千畒閘壞而豪民擅其利公首修復而還其舊汀漳與谿洞
接境故立屯種田死徙旣多因廢不理公建言乞如舊制且耕
且戍以綏静一方改浙東道宣慰使都元帥天曆初被省檄整
點七路軍馬境内晏然徙廣東道宣慰使都元帥凡三昜鎮皆
佩元降金虎符廣海之間民夷雜處反側不常公為文以諭之
使勿囙事以結仇縦毒以報怨苟能謹租賦以奉公上畏法令
以保室家然後與爾軰相安相樂共處此土公恩威素著聞者
皆敬畏莫敢犯两淮鹽法久而益壊
今上皇帝即位之某年謀擇人極其弊而無以昜公乃命公以
正奉大夫行戶部尚書两淮都轉運鹽使遣中書省掾賫襲衣
法酒至吴中諭上旨起公扵家公涖事伊始參酌前所扵两
浙者次第施行焉創通州狼山牐引海水入楊州漕河以通江
淮築句容陳公雷塘三河濬真州硃金沙以行運船請每歲住
煎鹽十萬引而以流管羡鹽足其數鹽法旣修特旨賜以名酒
精縑白金五十两寵數彌渥尋拜公河南江北等處中書省參
知政事行次宿遷以疾作南歸扵是
天子亦閔公之老詔即其家拜江浙等處行中書省參知政
事公感上眷力疾&KR0556;遒日親藥餌猶覬少蘇以圖𥙷報夫何
疾勢日甚還吴下未幾而以訃聞公元配周氏參知政事文英
之女先二十三年卒追封太原郡夫人繼室■氏子男八人長
曰畛以公廕當補官未命次曰㽧巳卒田畦以國學生為江浙
等處行中書省宣使曰畇浙東道宣慰使司都元帥府奏差曰
㽘曰畋曰畸亦卒曰畹女三人適周殷鄧孫男
七人祐祺禎禧禮禋䄎女五人公天性純篤夙負大志每念未
及成童巳登仕籍常思自效無負國恩旣失所怙羈孤萬里煢
煢孑立先友燕石丞公楠一見知為令噐深加奬掖而策勵之
年幾弱冠為郡别駕若老扵政事者曁倅大閫典名藩承宣撫
字籍甚能稱古之良吏莫能過也若夫理財之事固非所素習
而公才諝通敏不局一噐悏恢餘刃無迹可窺至扵文武二柄
風紀一司尤
國家所倚重公三佩兵符两持憲節雖在軄日淺未䆒扵設施
而大綱小紀皆已僃具晩參大政頋遇益隆人方徯公盡攄宿
蕰入陪廟論以大庇乎斯人天胡奪之遽耶公居官謙沖退託
若無一能扵小夫下吏接之恒歉然若不及而處事剛决意之
所向子弟至親公卿至貴莫能回也公事親孝忠愍之夫人凡
公所逮事者皆為執三年之喪張夫人寢疾躬治粥藥衣不觧
帶者十旬及其旣沒偶以山丹花置几筵間花謝結實如桃而
色正白盖孝感所致祭工魁彦咸為賦白華之萹公清白之操
得扵家傳敭歷四十餘年故所賜田宅不增一疃不昜一椽廩
禄多以周其宗族&KR0666;黨周夫人所遺匳田悉賣以自給公髫齓
時留亰師聞魯齋許公以道學淑後進即知敬慕故中年尤致
力扵根夲之學扁其宴息之室曰本齋云所為詩清醇而不事
纖麗有小山堂藁三卷蔵扵家始公卧疾西湖上溍入候安否
公頋謂溍曰吾平生無它長惟孝扵親忠扵君爾度此疾必不
起只此為永訣能使吾不朽者惟子是溍對曰公年未及謝
天子方嚮用公百神所相旦夕且勿藥矣公頷之而不復言公
之薨也溍方縻扵官守無從匍匐往赴矢哀以辭用存掛劒之
誼而公家以銘来屬溍雖庸陋衰落不敢以不文為觧銘曰
顯允王公展也全人惟忠惟孝萃于厥身其孝斯何世有令德
逮乎忠愍捐軀徇國遘兹鞠訩䘖哀籲
天赫其龍光賁于重泉其忠斯何幼承世澤夙㒷夜寐岡敢不
力乃佐鄕郡乃居閫垣爰宅乃牧来旬来宣
帝念下民觀風遣使山鑄海熬夫亦王事繡衣茸纛弗究厥施
靖共正直昭受
王知乃隮政路參秉鈞軸坐鎮南邦暫淹外服
上方仄席庶遄公歸遠猷未告喪其蓍龜史氏庀文考次功伐
系之以銘式彰遺烈
奉議大夫御史臺都事李公墓誌銘
公諱拱辰字廷弼姓李氏世爲磁州人其先居邯鄲曾祖儀仕
皇朝爲滏陽令囙家焉祖彀以駙馬都尉忒木台分封磁爲
其人匠局提領父著世其官剛果敏逹爲衆工所嚴憚積勞陞
某官進秩七品後以公貴贈承德郎母張氏封恭人有子三人
公其長也幼聦慧甫成童能自力扵學旣襲父軄歎曰是可以
行吾所學耶輒弃去游亰師
成宗時以善譯語得僃宿衞大德三年秋授承事郎高郵府判
官高郵初爲路隷淮東宣慰司後改散府隷楊州路而宣慰司
役屬之如故吏民咸以爲病公白于奉使宣撫謂復宣慰司便
囙㑭公驛聞中書奏可之揚為會府歲所需藁秸阻扵牐埭
而經涉重湖遇水涸冰堅尤苦扵負荷公言通泰如臯諸州縣
水運為昜且所入巳足用請盡免焉會福院所設營田提舉司
厲民最甚用公言罷去而責成扵有民力以紓甓社䓁三十六
湖隄僅如綫間有衝决則道路絶而禾稼灾公先事為備脩除
以時而民不知有役吏胥冗濫則汰斥之暇日則率僚屬入學
聽講有餘力則倡衆繕完公宇使一新去之日如始至焉至大
元年秋遷紹興路新昌縣尹歲饑道殣相望公稽貧民之數老
弱者賑給之少壮者俾富家收而傭之疾疫啫救療之所全活
甚衆患經界之不正則覈其实而圖其地形書其保甲編次鱗
集印分两劵間官報其左戶執其右鬻産則劵随之隠沒詭併
云弊無所容而賦役以均邑夫郡遠而舟檝不通民疲扵輸粮
公請以土産布代其入餘為邑儲手書訓飭之辭俾人知遷善
遠罪土俗惑扵隂陽拘忌親死至數十年不葬公下令不葬其
親者不孝論不旬日而葬者以千數有所追乎必循奮法遣牌
為信民以不擾有闘争悉送耆長使質其是非而戒諭焉或諉
以鄰境不决之獄凡所平反無不服其明允官府旣曰以無事
乃大脩孔子廟而新其學舍至扵縣𪠘驛亭川梁逵路有廢必
舉人誦其政以為創縣以来四百年間未之有也皇慶二年春
陞承直郎湖州路歸安縣尹邑附扵郡事多掣肘公守法不阿
有爭家財而骨肉相戕者諭以天理感悟而去有以死獄誣平
民者折以片言遂服其辜亰師貴近有指邑民之妻為其逃婢
者中使督捕甚急公不為遣卒歸其夫每歲二稅先期至者輒
勞以羊酒人皆知勸莫敢自後前是圭田多荒責里胥代輸其
租公屏吏卒步入阡陌間視地之肥瘠定為歲入之數募有力
者使墾種之有旨經理田土奉行者率務增加以為功公不
苟随聽民自占主者以所增田僅百五十頃議倍加其賦公曰
吾官可棄民不可病也卒從公言仍其奮省臺交章舉公廉能
延祐四年夏除承德郎中書戶部司計六年夏擢監察御史扵
是
仁宗臨御日久天下巳安巳治而不自神聖樂聞讜言時適有
結交權貴人假藥術以媒進者躐遷翰林學士承旨公曰承旨
任親地密處諸學士上彼何脩而得此將何以贊書命待頋問
乎同列相視噤不敢出一語公獨奮然奏劾之上初不以為
忤會内府市薪炭司出納者侵官尅民私其錢十萬餘緡公彂
其奸章再上未報觧印綅徑去群憸囙得投其隙誣奏以所按
不實召致詰問頼近臣力救而止
上尋悟是年冬即以公僉福建閩海道肅政廉訪司事仍進三
官為奉議大夫以外艱不赴七年冬復拜監察御史
英宗在儲邸夙聞公名至治二年春特除公御史臺都事公持
文墨議論以正憲度人服其知大體未幾以内憂去遂卒于家
泰定元年三月二日也享年五十有七其年六月十八日祔葬
于北庸鄕之先塋公持身嚴恪而待人謙和處族&KR0666;里黨各盡
其道樂稱人之善苟有過必面折之周人之急一無所靳居清
要而不忘丘壑自號平墅以見其志平生嗜社工部詩顔太師
書亦意氣之所合不特愛其辭翰之美而巳歷官三十年家無
留貲治一府二縣興利除&KR0675;靡有遺力所至咸為樹碑以紀遺
愛其立乎臺端抗言無隠眞君之遺直哉公葬二十有四年而
墓隧之石未有刻文其子益懼愈久且墜逸奉本省煦磨官劉
金曁同知磁州事張公術所為状㑭溍序次而為之銘溍竊觀
公在
朝廷上下之際相成如此誠千載之一時謹摭状所述序其行
治之詳而著其大節扵銘詩用昭示乎方来非徒以見公之賢
盖將以明
先帝之聖德扵無窮也公娶安氏追封滏陽縣君㒷國忠敏公
之孫人匠局某官𥙿之女以至順二年五月九日卒其年六月
十九日合葬焉子男一人即益也用公廕入官由永嘉縣主簿
辟江淛行省掾史擢夲省檢校官累階承事郎女三人長適馮
思敬次適监察御史董搏霄次未行卒孫男四人女四人銘曰
陽為君子其德必剛惟有其時績用乃揚侃侃李公蚤膺殊遇
旣疇民庸遂踐朝著来居
帝㫄耳目之司摧奸擊疆脫略細微危言正色匪躬之故不可
則止奉身而去當宁寤歎式遄其歸公去復来衆正所依百壬
歛避豈公之力休休有容繄
帝之德上方用心乃不有年拱未清風生氣凛然人亦有言
君仁臣直勒銘兹碑敢告凢百
前承務郎王公墓誌銘
公諱昌世字昭甫姓王氏其先汴人宋武經大夫保信軍承宣
使安道公高祖也建炎初扈蹕南渡乾道間始定居于鄞曾祖
諱睎亮朝散大夫祖諱撝嘉定癸未進士任朝請大夫尚書吏
部郎中兼國史院編修官實錄院檢討官兼崇政殿說書贈正
奉大夫考諱應麟淳祐辛丑進士仕至朝請大夫礼部尚書兼
絡事中兼直學士院兼同修國史實錄院同修撰兼侍讀妣鄭
氏李氏以贈舒氏以封並為碩人公幼端粹齠齓時已仡然有
巨人之志不屑與群兒狎長益純慤視責游華靡事漠如也用
尚書公恩𥙷承務郎未及禄而宗社巳墟尚書公杜門不出朝
夕坐堂上耴經史諸書觧論辨公甫十歲帖帖聽受無倦自
是扵先賢名理之言群公經制之說至世變之推移治道之體
綂古今礼典之困革殊聞異見靡不究悉尚書公所著述公蒐
輯考訂贊助為多蓄書萬餘卷燬于火露抄雪纂至忘寢食書
以復完為文一發扵夲實世俗風情月狀語皆所不道尤精扵
易筮占吉凶之驗知前知亦其誠之所致云
國朝承平旣久故家子弟以攀附致顯融者不可選紀尚書公
名重當世諸公謂宜錄其嗣人以表盛德薦章交上公力辞曰
士之大節嗣守為難敬身所以敬親肥遯所以無不利矧以介
直之資與世寡諧倘得讀文書求已志以畢此生足矣不願乎
外也公性孝友舒碩人卧病十年粥薬必親調治不觧帶動逾
月逮其旣殁哀毀過制歲時家祭尤致其謹姊貧無所歸挾其
幼稺相依者二十年歲饑米斗十千給䟽属猶數口家素儉薄
中分先疇之半以卑族人尚有怨疾不已而為計傾之者公静
以處變訖保其遺緒有伐墓木者禁不可則捐厚貲以塞其欲
有私粥其田及稱貸而弗償者一無所問有竊其物而捕得者
公曰彼迫扵飢苦乃𡭗吾不忍寘以法竟舍之公平居不自表
襮與人交無鈎距重然諾亦不苟為阿附人被患難救之必力
邑有訟連坐者衆巳誣报而莫敢自言公為言之卒直其冤有
遇盗而加罪㫄人者公謂曰汝欲得而物耳吾与汝脩之巳而
果得真盗人服其長者公老益康強俄一夕感微疾將愈值舒
碩人諱日力疾行事疾復作遂以泰定四年三月九日卒享年
六十有一卒之日人咸爲之盡傷流涕曰厚德君子亡矣娶楊
氏朝議大夫知肈慶府珏之孫女子男二人厚孫寕孫女一人
適楊祖厚孫男三人陞同孫隲女一人嘗戒二子曰務學以實
勿事虚文持身以誠勿循詭道母以貧忘古禮母以卑墜家声
二子奉以周旋訖能有立公晩自稱静學居士有文集二十卷
名静學藁蔵於家公之葬以天曆元年十二月九日墓在鄞縣
陽堂鄕同&KR1245;先塋之側其葬也宣閫都司曹公愚以先世之雅
故狀公行甚具而未及著于石章於是厚孫馳書於溍以銘爲
屬溍竊惟宋季文學侍從之臣言博物洽聞者必曰厚齋先生
厚齋尚書公别號也尚書公於書無不讀記誦絶人且練習臺
閣故事有不知必問焉暮年深自晦匿不與世接而東南學者
以為宋三百年文獻所存莫不翕然宗之尚書公殁幸公克謹
其傳遺文逸事有足徵者上方稽古圖治用言者建白收
召諸儒撰定三史使命旁午蒐羅前聞而公之不起巳久此尤
四方士大夫所共歎息痛悼者也銘其可無作乎溍晩陋不足
以知公序而詩之姑以慰其嗣人云爾銘曰
二代之禮世遠莫徵嗚呼後王尚有老成文獻所存公實敬承
右文稽古際今休明論撰之司史臣是&KR0574;孰無望公以時飛鳴
抱噐歸周旅于天廷贊于筆削作為一經公則已逝曰吾
其寕有謹其蔵有伏必興惟文有冡昭以兹銘
信州路緫𬋩府判官謝公墓誌銘
公諱晟孫字唐鄕姓謝氏宋丞相太師魯惠正王四世孫也其
先占籍台之臨海後以魯王孫女作配于穆陵賜第錢塘因家
焉曾祖諱渠伯朝奉大夫贈太師追封衛王謚恭簡祖諱奕昌
少保保寕軍節度使祁國公贈太師追封魏王謚莊憲考諱塈
兵部侍郎換保寕軍節度使贈開府儀同三司謚懿敏妣魏氏
通義郡夫人公幼聦慧稍長能自檢飭刮摩綺紈之習而自齒
於韋布咸淳間用世澤入官至太社令德祐初差通判安吉州
除軍器少監累階朝散郎入
國朝用近臣薦授承務郎信州路緫𬋩府判官公拜
命即辞不赴閻公復為翰長徐公琰為中執法二公皆中州大
老慎許可㦯㪯公可直詞林㦯㪯公可优憲府其見引重如此
而公終不以仕進屑其意扁所居堂曰退樂蓄書數千卷日以
教子為務公性素樂昜善與人交尊官大人来江南者若馬公
紹董公文用高公克恭李公衎無不慕而與之游公為商略古
今間語及承平故事亹亹不倦遇風日清美輒與勝流韻士酣
嬉扵水光山色間祈為詩直以寫其胸中之趣不苟事藻飾求
媚俗也公既無累於物益自厚以尊其生百年之耆舊凋落殆
盡而公巋然獨存耄期之歲童顔不衰知之者爱其有老成之
典刑不知者疑其神仙中人也家適燬于灾公一不問惟恨弗
克保先世之遺書故物因感微疾以至正二年七月二十四日
卒享年八十有六娶趙氏諱由禕宋觀文殿學士太師忠惠公
與籌之孫女封恭人先四十入年卒子男六人長菜老用公恩
為福州路連江縣名聞鄕廵檢次池武昌路儒學教授未上而
有公憂次沆為伯父昇孫後次汶蚤卒次泌為季父曇孫後次
浩女三人長適奉訓大夫䓁處海運副千戶孟本封烏程
縣君已卒次適太中大夫南安路緫𬋩管淐祖封平昌郡夫人
次適婁壁宋参知政事機之孫也孫男三人栻杓與權女二人
適閔惟德陸從龍曾孫男三人玄齡玄寳玄輝女一人初趙恭
人葬湖州德清縣永和鄕方山之原至是菜老䓁以其年十二
月某日奉公柩合葬方山遵治命也諸孫中杓尤為公所鐘爱
未始頃刻玄左右年甫三十有三公卒後十有七日亦卒即公
墓旁祔&KR0830;焉公與溍之先人生同歲溍每造公未嘗廢子弟礼
而公譲不肯當以溍為忘年友父次子池緣疇昔之雅故致書
及状来徵銘於溍謹俻著状所述而考次公平生出處大略得
其時行時止從容去就之際可無媿於古君子者播諸銘詩用
昭示于不杇千載之下寕不有尚論其世而知其人者乎銘曰
謝公恂恂昔之王孫際
今興運共惟
帝臣有命自
天公拜稽首礼進義退不居其有樂以忘憂泳游聖時既夀而
康卒全其歸委祉于家燕及嗣續文献之傳夫豈不足論撰初
終有銘幽墟最公平生孰宜特書士之大節莫先出處發其幽
潜式示永古
閩清縣主簿張君墓誌銘
君諱暨字叔器其先隴西秦州人宋太師循忠烈王佐高宗建
中興之業為南渡先將苐一有傳在太史氏於君為七世祖由
忠烈而下皆僑寓于杭因著籍焉曾大父諱沆承直郎大父諱
杓忠翊郎父諱炳承節郎母郭氏君少孤母甚鐘爱之既長事
母克盡子道母殁十餘年值諱日猶哭之慟其孝心純至天性
然也君生於華閥而未嘗習為豪侈自奉甚簡薄無異韋布之
士讀書不徒挹其膏馥以為資身取寵之具務通大義而已
國兵取宋唆都右轄公留鎮南土知君才可用力薦于
朝授福州路閩清縣主簿以親老固辞不獲乃受而不赴故苐
燬于灾結廬耴足芘風雨率子弟及家僮闢地以事種蒔桑竹
成隂而𬞞茹果蓏分畦就列竒卉珍木有華無实者悉命去之
平生與親朋里黨相往還無問貧冨貴賤處之如一暇日挾客
訪前賢遺蹟於湖山間遇勝處輙引滿獻酬咏歌以為楽而忘
其老晩益康彊人謂必登上夀屬疾僅浃旬而遂不可為以至
正四年十月十八日卒于家享年八十以其年十一月十二日
祔葬于仁和縣大雲鄕洛山承直公墓之次娶劉氏太師鄜武
僖王五世孫女先十六年卒至是合葬焉武僖与忠烈並稱四
將者也子男一人曰鎰孫男二人映暐女二人曾孫女二人君
之葬也鎰既誌歲月納于壙後二年始以状来謁銘自昔世代
遷革故家子弟席其祖父之舊以耴顯融扵時者固有之其奉
身而退甘老朽於山林至於名字冺滅無聞者亦多矣君雖遺
榮弗居深自韜晦無所見於設施後之人乃能汲汲焉圖其不
朽如此殁而不亡尚何憾乎銘曰
時則可仕乃高尚其志楽以忘憂如素乎冨貴用能保其故家
而為全人於聖世揭于墓門曰公侯之子孫有復其始在
𡭗嗣人
鄕貢進士項君墓誌銘
至元二十年秋九月庚申宋台州鄕貢進士項君良才卒葬以
二十六年春三月丙申後二十一年君之子鼎亦卒又二十一
年是為至順二年鼎之子炯始以状徵銘於金華黃溍銘曰
台之項氏所祖莫詳丹徒尉斯肇見有唐斯仙居人會昌進士
其鳴以詩著稱史氏斯後曰勝实七葉孫勝之子祐當宋寳元
復自永嘉徙于臨海卜居章安幾三百載佑後三葉曰處士璣
為君曾祖不耀於時負土葬親廬墓三紀商公飛卿傳于私史
祖惠父駰克謹其承惠夲胡氏處士之甥君初名珪昜以今諱
曰公望者始冠之字君少學詩事胡公良惠之從子作守莆陽
晩所執業時之師表白雲先生金氏安道君善說詩不務苟同
曰以二南始乎國凬中少王風錯於鄭衛著周興衰厥有溦意
檜曹之末至豳而終否泰剥𣸪循環不窮継是有作斯為雅頌
孔子之衰周公不夢哦彼黍離我心之憂如醉如噎曷能興周
小戎駟鐡凮槩雄偉周之為秦噫乎悕矣君性寬厚而無脂韋
亦不面斥人之是非握手屏處懇言所以聞者謝服去非求是
鄕鄰有訟必質於君忿䦧之銷由君片言郡二千石王公華甫
洎揚公棟咸加推許王公在郡政多便宜經界義倉悉君任之
郡民新附人或献計請括莪倉以給餉饋桴鼓甫息瘡痍未瘳
家無圭撮積負山丘符移趣辦吏卒旁午君為代輸竭其貲聚
舍北一里大山崇崇火光如射洪發其中䧟者百家死者數百
或䧟不死身交木石君捐私槖以募壮夫排木抉石活者十餘
祭其死者用浮屠法譌言不驚人鬼帖帖君處親舊有施予恩
下逮輿隷莫不訢訢堂有雙桂處士手植王公卿月扁字徑尺
君弟英才與君齊名並薦于鄕雙桂之徵君既預薦而不及禄
終於布衣壽六十六墓在縣東保樂西鄕安仁鳳山先塋之旁
君娶于翟子泰蚤世継室以張有子男二其長即鼎以孝友聞
對策鄕校力詆權臣胡公在朝博士著作教授王宫時君舊學
鼎以公故𥙷官迪功凖遣臬臺浙水之東次曰大有幼居侍側
從君避兵為游卒淂卒欲剚君以身蔽焉卒駭而心竟獲两全
其女有三婿曰王牧程萃黃愷率皆士族孫男六人炯以文称
次則道唯道中道成成歸釋氏不列于次又次道心士寕其季
女則有五婿亦名門曾孫男十其女七人炯曰六歲吾祖以没
豐貌整容猶記恍怫坐南窗下大樹如山授炯古詩置炯膝間
母曰小兒勿勤長者吾祖曰嘻茲吾孫也言巳哽塞炯懵莫知
先人以告乃知其悲嗚呼吾祖望炯非淺没五十年不有論撰
杜甫之沒餘四十年頼孫嗣業求銘以傳炯实闒茸不自底厲
挈挈道路與嗣業類輒援前比乞為銘章尚俾吾祖没而不亡
銘杜甫者丞相元稹溍何人斯敢告不敏炯拜且泣曰無固辞
庸掇其語播兹聲詩為言則俚而近於質刻諸方珉永賁幽室
金華黃先生文集卷苐三十一
曩在都门從友人許借讀黃文獻公集十卷乃明仙居
張儉存禮刪本病其去取失當而附筆記碑状謚
議於第七卷末尤刺不倫兹扵吴門黃孝廉蕘
圃齋見元槧金華黃先生集不全本紙墨精善
始快然莫逆扵心也攷宋景濂撰公行状述所著
書有日損齋初藁三卷續藁三十卷義烏志七
卷筆記一卷此偏排次自卷一至卷三十一初藁
三續藁一至卄八雖日損齋之名其為一書无
疑但闕續藁十一至十八卄九至三十耳貢泰序
稱和藁臨川危素編次續藁門人王生宋生徧
次所云王宋二生即子充景濂也而每卷首但列臨
川危素名蓋太樸在元李負重名王宋皆後進不敢与
抗行也行状云續藁三十卷今貢序云卄八卷盖作偽者
洗改痕迹宛然卄八必三十之譌并和續藁為三十三卷
耳癸丑九月十有五日竹汀居士錢大昕識
