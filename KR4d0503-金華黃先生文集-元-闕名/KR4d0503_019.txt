金華黃先生文集卷苐十九續藁十六
序臨川危素編次番昜劉耳校正
教苑清規後序
天台教苑清規舊嘗刻寘上天竺山之白雲堂後燬弗存今圓
覺住山慶公懼久將廢墜乃取故所蔵本重加詮次正其舛訛
𥙷其闕軼而参考乎禪律之異同捐巳槖復刻焉昔者竊聞之
儒以禮立仁義離禮扵仁義不可言儒佛以律持定慧離律扵
定慧不可言佛故雖佛以一切種智攝三界必先用戒菩薩以
六波羅密化四生不能捨律盖自中土有佛法以来僧多居於
律寺至百丈始别立禪居此清規之所由作也且古今殊時人
情亦異帝王制禮不能無所損益佛氏之爲法其何獨不然律
儀如聖人之有經禮雖非後世所便習而未嘗不傳扵今清規
如先儒之有家禮雖皆一時所訂定而未嘗不本扵古百丈創
為清規以輔律而行天台大師兼善毗尼其後人亦因叢林之
日用而折中之以匡持其教今所謂教苑清規也歴歲滋久諸
方所守百丈遺法巳互有不同山家宜有不能與之盡合者若
夫通其變而以時措之其致一也慶公方究心净業而能垂意
扵威儀節文之細如此内外交相飬之功可謂兩盡之矣非来
者所宜取法歟是用不揆其凡陋而為之序系諸篇末云爾
珪上人詩集序
予識珪師扵南湖時師方以苐一座尸教事學徒常數十百人
予間從旁聽其談性具之旨娓娓千萬言珠貫而縷觧固已心
竊異之而未知其兼善乎世諦文字也它日師示予以所為詩
如干篇且徵予序其首予為之玩諷累日其風容色澤恬緩而
豐暢眀金綷羽出媚林谷非若夫空株敗枿歘生之芝瞥過人
目而已盖師之先君子曰碧峯李君當宋之季嘗鼓其辭鋒三
簉于春官而伯氏文叟亦用文墨角逐踵武取鄕薦膏潤所被
華葉沃如也豈師之去父兄雖旣久而習氣有未忘耶予聞衡
台之書冨埒冊府業之者必章剖句析以極其趣又必括之於
一心導之扵萬行以要其歸非有強力敏智沒世不能卒其學
自夫殊宗異派不得以兼通而奚暇搖豪擲簡放浪乎水情雲
態間哉寓無碍辯扵世諦語言師之為能則多矣雖然夫工射
者之控弦注羽未始不志乎巴蛇九日而穿楊貫蝨要亦同盡
其彀是故解牛之為技飬生之為道一也師之為詩技歟道歟
予不得而辨也而安能序作者之意乎姑寘予言篇端覧之者
無規規焉扵詩乎求之可也
會上人詩集序
為浮屠學至言語道斷而止扵詩何取乎然在其教中一切法
皆佛法世諦文字固與實相不相違背也是以昔之高人上士
遊戲乎山光水影之間以陶寫其性靈者比比有之而於今為
尤盛就予所識而言若元菴會上人又其卓然者矣始予侍坐
扵南陽仇先生而語為詩先生稱今之詩僧必曰元菴後十數
歲與上人相見鳳凰山下獲觀吳興趙公所書上人詩如千首
予嘗評其人峭然獨立如霜松雪栢而其發於清辭秀句如青
田露寒白鶴一鳴也今年秋客南屏乃得因蜀郡虞公所序上
人詩集如千卷而觀其平生所存之槩益知上人之呻吟嘯呼
以簸弄萬物扵烟雲寂寥之鄕者直其寓耳上人契心印扵佛
心慧禪師而薾然退處下列衣壊食色瓦鐵廽睨夫猊床白拂
高談人天之表有不以屑其意者其度越流軰獨詩云乎哉頋
予適遊乎方之内於上人之道未能盡大觀而無憾也凡古今
為詩之變虞公旣備論之是用推本其所以為詩者在此而不
在彼後之續高僧集者或有考焉
覺隠文集序
覺隠道原師遊學扵永康胡先生而得法扵徑山佛鑑和尚凡
所撰著志在乎衛道而未嘗徒作自其同袍至于章甫逢掖之
士莫不有味其言高君士眀始以其文與天隠至公之牧潜藁
咲隠訢公之蒲室藁會稡成編號三隠集刻而傳之木巖植公
以為序牧潜蒲室者皆當世文章鉅工而覺隠未之有序爰屬
予題辭其篇端夫三隠之文鼎立天壌間非可優劣予何人敢
以鄙陋之言自附扵大人君子之末乎然竊觀師之論文命意
必欲其合乎道遣辭必欲其順乎理故其比事連類託物引喻
娓娓千百言咸有𥙷扵世教而扵儒釋氏同異之辨尤致意焉
盖世出世間為法不同為教亦異而扵此乎扵彼乎受其教者
均是人也萬人一心萬心一理則道豈有二㦲譬如人有所適
飛橈鼓楫無慕乎車之安駢衡方軌無羡乎舟之利所趨之途
不能不異所造之地則同因其所造之地同而疑其所橾之器
可以互用遂指虞姁工倕之所作為車奚仲吉光之所造為舟
則過矣非逹人大觀孰能會其異而要其同乎天隠嘗謂三學
浮屠各私其教為兒戲之争市井之閧咲隠亦謂禪者之說與
止觀同今之縦傲自得者澷不知為何事而曰吾祖云吾祖云
是猶同中之異耳儒釋氏之徒各私其教縦傲自得者抑又異
中之異也師獨汲汲焉務挈而合之以求夫異中之同其為衛
道之功不旣大乎師寘身寂寥枯槁之鄕而其才思飈馳水涌
外發難遏所為歌詩率皆清麗峻拔可喜覧者多愛其辭之工
而未必識其意之所寓今不暇論姑序其有關扵教道者俟世
之善知識詳焉師名本誠道原字也族某氏嘉興人
紀夢詩序
自先王夢祲之法不傳後世史家所記夢之竒驗可徵不誣者
固多而人莫不有夢不必皆可驗於事也重紀至元之元年春
予忝以非材備員國子學官其年秋挍文上亰夜夢觀新進士
上謝恩表褎然出班前立者諸生遜都思其氏拜术其名眀善
其字者也子旣竣事而歸則聞眀善已預在亰薦名旣以上于
春官而科舉事遽廢予頗疑夢之不足徵眀善退自有司歸就
弟子列尋以憂去服闋而来私試數占首選時予猶居國學其
夢如初私試之法以入學之先後貢十人而止眀善適在十人
之外方待年而未及釋褐予益疑夢之不足徵及予請外南還
而中書用臺臣之請計奏被上旨復以科舉取天下士予亦
復夢如初至正改紀之年也是歲眀善果再薦扵亰師二年春
以正奏名入對大廷遂爲進士苐一予夢扵是始驗其兆見扵
科舉將廢之初其應在扵科舉復興之後天者素定久矣夫豈
人力也哉盖古者卜以三兆筮以三易必参之以三夢夏曰致
殷曰觭周曰咸陟其術皆亡粗可考者獨周有占夢之官所掌
六夢一曰正二曰噩三曰思四曰窹五曰喜六曰懼而六夢之
占有二其善而吉則以獻而歸美于上其惡而凶則贈送而去
之予向之所夢以爲噩歟則眀善族系之貴學殖之冨溷以一
第不足驚愕也以爲思歟則六舘之士數百人予所思者不止
明善也以為寤歟則眀善之氏名非予覺時所嘗道也以為喜
與懼歟則予扵眀善未嘗喜其得而懼其失也無所感動而自
夢殆正夢歟兆見扵科舉之將廢而夢固不惡應在扵科舉之
復興則夢可謂吉矣時之文人才士內交扵眀善者聞予言往
往為詩以紀之好事因會稡成卷求予志于卷首以實其說予
聞詩言牧人之夢其占以魚爲豐年旐旟為人衆釋之者謂此
即所獻之吉夢也矧今
聖神在上文運方新其事有大扵牧人之所夢者頋予䟽賤不
得如古之牧人獻其吉夢而歸美焉若夫諸公嗟嘆之不足而
永歌之則小雅詩人之意也雖然廢興得失之故固出扵天者
之素定苟未能脩其在人而徒欲取必扵在天可乎孟子曰命
也有性焉此予與眀善之所夙講不敢以瀆告之也
贈余生詩序
昔西山蔡氏善言地理先師朱子深有取焉而朱子之門不必
人人皆西山也盖地理術者之事以儒者而兼通其說特博聞
多學之一端耳曷嘗以是為學者所急乎後生小子群居終日
視記誦詞章為不足為而獨以不知地理為耻探竒勦說憑虚
造言人自為家務以取勝俗習所尚相師成風抑又西山時所
未有也觀其論辯馳騁出人意表誠若可喜是以孝子慈孫甘
受其欺而曾不悟反疑術者未覩此秘往往委已以聽焉甚者
變置百年之丘壟使先世體魄不得寧扵地下有人心者所不
忍言予之病此久矣故先人之葬凡擇地一付之術者士友或
来咎予不學地理而輕信人言且為圖說以見告其圖則一岡
一阜悉加以醜穢之名其說則旁引曲譬抑楊開闔詭怪莫測
每更端必助以嗟㦲悲夫可爲太息流涕䓁語大抵皆埸屋中
譁世之浮詞予固已厭其強聒逮今十有五年其說訖無所驗
而術者之言可徵不誣予扵是益信地理果非學者所急欲擇
地但當擇術者而已蘭谿余生今之所謂術者而樂交扵吾徒
持所得贈言若干篇求予爲之序予方懼書生以游談亂其術
余生乃不自以其術爲可恃欲藉諸公之餘論以收名定價扵
一時豈亦未能免俗乎余生誠能益進扵其術而無速扵自售
俟有如西山者出徐起而就正焉彼沾沾動其喙者將自息矣
余生之術不患其不行也鄙野之言不足序作者之意同志之
士倘有槩扵心乎
平宋錄序
平宋錄者紀淮安忠武王平宋之功也王廟在杭城燬扵災監
察御史言王宣勞戮力弼成正統功莫大焉宜令有司復其祠
宇仰副國家崇報之意御史臺上于中書省以聞已被
旨可其奏而江浙行中書省亦以為言乃命中順大夫本投下
諸色緫管府逹魯花赤普化乘傳而南與行省官同涖其役廟
之告成也行省旣請胙王以大國錫銘扵石章且俾儒司刻平
宋錄于杭學以侈其傳按錄之舊文與
敕賜王廟碑開國元勲佐命大臣碑
皇朝經世大典所序五戰間有不能盡同二碑大典皆史家承
䛇撰著今悉取正焉它書有可證㩀則增入有當參訂則附註
餘無所考者並存其舊以俟史官之裁擇王世胄之懿官伐之
隆德器之宏勲烈之茂則有制詞及碑文在謹以冠予篇端兹
不敢贅述也
李節婦詩序
節婦馮氏名易安大名南樂人山東東西道提刑按察使開之
孫湖州錄事汝弼之子武寧縣尹李君如忠之繼室也李氏故
爲金之䆠家今占籍東平汶上高祖曰仲略山東路按察使曾
祖曰景雲御史中丞祖曰先永昌令父曰定國朝至元間從
下江南因寄居扵越君初娶探馬赤氏有子曰某生十年而探
馬赤氏卒錄事君時仕越之筦庫以節婦歸焉僅再朞君遽以
疾卒大德某年四月某甲子也君垂歿時語節婦曰吾已矣爾
其柰何節婦引刀斷髮誓靡它方是時節婦年二十有七其子
二人任甫一歲伏方娠後兩月始生汶上之族及探馬赤氏之
家聞君死多留貲合内外屬南来悉取其所蓄聚而携其子任
以去節婦一聽其所爲弗與較四壁蕭然室惟兩柩而已閭巷
之人莫不哀之節婦有姨母事山隂尉李君良佐頼其力奉柩
葬城東北蕺山下錄事君念無以資衣食將嫁之節婦瓜其面
流血以死自誓錄事君知不可奪為飬女求贅婿以周給之盖其
嫠居者十有九年二子旣克有成立乃以泰定元年春遷李君
曁探馬赤氏之柩返葬汶上先塋之次中書平章政事王公實
為之銘扵是南北聲問阻絶巳久宗&KR0666;里黨意其必巳更適人
或疑為死矣聞其来皆大驚太息至泣下節婦俾任留奉丘隴
而與伏来越上以存江南之祀一時名人多為賦詩属予以序
予惟方今德教流洽俗化淳美女婦能以義自守而見褒表者
無地無之其遭值變故始也能居人之所不堪終也能伸已之
所欲為若馮氏者幾何人㦲庸直書其事于卷首俾覧者知其
賢與它見褒表者固不侔也贊美之辭則篇什存焉
義烏志序
義烏自秦為縣歴漢唐訖五季見扵前史與它圖記者或緫序
一州一郡或略舉一事一物其詳靡得而周知宋元豐舊志出
扵縣令校書郎鄭安平而所紀下及南渡以後非必其本書咸
淳續志出扵溍之族曾祖漕貢進士應龢手藁具在而别本互
有異同盖方纂輯而未經裁定亦非其成書矧自
國朝統一函夏縣地入於職方巳七十有八年官府之建置人
材之登用風俗之趍嚮戸口之名數貢賦之品目悉無所登載
可不謂闕典歟為政者迫扵簿書期會米鹽碎務未遑有所咨
訪也今縣大夫操約馭詳而事無不理爰以暇目詢山川形勢
地之所生語言土俗博古久遠之事得元豐咸淳二書屬溍重
加詮次以傳溍衰朽荒疎無能為役乃俾王生禕朱生濂合二
書而參之郡乘刪其繁冗訂其舛誤法當𥙷書則引類相從而
增入之附以辯證釐為七卷仍以圖冠于卷首溍旣辱視其成
因為之序會兩生並赴秋闈遂俾傅生藻相與校正歸于執事
者而刻焉見大夫逹魯花赤儒林郎亦璘真畏兀而人尹承直
郎周思泰許州㐮城人
貢侍郎文集序
延祐初元故内翰貢文靖公較藝江浙鄕闈溍以非才誤蒙薦
送忝綴末科公旣入居文學侍從之列而溍隨牒遠方浮湛州
縣晚乃登畿將以門生禮見則公捐舘舍已久猶幸與公仲子
侍郎公託契家之好而締文字交侍郎由供奉翰林外𥙷而復
以元官召累陞次對溍適自退休備員勸講同官為寮日相欵
洽屬有史事罔敢不親其職業辰入酉出無須臾間扵侍郎之
高文大冊長篇短章雖時獲窺豹一斑嘗鼎一臠終未能盡大
觀而無憾也溍以老得謝歸卧林麓侍郎方峻躋臺省出駕使
車相望日益以遠諸生有辱侍郎謂之進而旅扵門下之士者
彙次其文集爲若干卷持以示溍始遂其快覩而厭飫其雋永
之味焉昔之論文者盖曰文之體有二有山林草野之文有朝
廷臺閣之文夫立言者或㩀理或指事或緣情無非發扵本實
有是實斯有是文其所處之地不同則其爲言不得不異烏有
一定之體乎侍郎蚤從文靖公至亰師而與英俊並游扵成均
逮釋褐授官而踐敡中外在朝廷臺閣之日常多故其藴蓄之
素施扵䛇令則務深醇謹重以導宣德意而孚衆聽施扵
史傳則務詳贍精覈以推叙功伐而尊國埶施扵論奏則務
坦易質直以别白是非邪正利病得失而不過爲矯激他歌詩
雜著贊頌碑銘記序之屬非有其實不苟飾空言以曲徇時人
之求至扵䆠轍所經名區勝地大山長谿穹林䆳壑風嵐泉石
幽遐竒絶之槩有以動其逸興而形扵賦詠與畸人静者互爲
倡荅率皆清虚蕳遠可喜亦非窮鄕下土草野寒生危苦之詞
可同日語也盖其爲文初不膠扵一定之體安知其孰爲臺閣
孰爲山林也耶東坡先生曰吾文如萬斛泉源不擇地皆可出
在平地雖一日千里無難及與石山曲折随物賦形不可知也
所可知者常行扵所當行常止扵不可不止如是而已欲知侍
郎之文請以先生之言觀之至正十又五年秋八月甲子黃溍
序
族譜圖序
古者圖譜有局掌於史官局廢而士大夫家自爲譜言氏族者
㦯謂黃氏嬴姓陸終氏之後或謂黃氏出扵帝高陽者自栢翳
賜姓嬴而其後有江黃諸國為楚所滅子孫之仕楚者有黃歇
出扵金天氏者自臺駘封汾川而其後有沈姒蓐黃諸國為晉
所滅子孫之仕晉者有黃淵皆以國為氏或又謂嬴之得姓始
扵栢翳祖臯陶而本金天可盡㩀乎漢尚書令香太尉瓊父子
江夏人唐之江夏曁會稽零陵巴西東郡江陵洛陽晉安八郡
各有黃氏而今也同望江夏何以别乎官失其守而譜學墜絶
乃欲旁引曲證而推及扵千載之上固難矣惟婺之黃氏由金
華徙越之剡洪之分寧豐城信之弋陽江陵之監利為五大族
而溍之九世祖八世祖仍居婺之浦江舊譜以為自分寕来歸
而郡志所載黃氏墓在浦江者見扵開元十道圖則浦江之有
黃氏已久似未可以舊譜為信要之其言必有所本無從考質
也七世祖始徙義烏族日蕃衍系序之承傳支屬之分異斯可
得而詳焉六世祖隱居弗仕用薦者當授官未命而没五世祖
亦隠弗仕逮我高祖乃以子貴累膺贈典其以進士登于科者
我曾祖一人而已先祖先考在異時俱嘗𥙷官而不及禄溍際
今盛世叨備官使而獲推恩扵二代頋以鄙劣無似弗克負荷
駸尋暮景懼一旦殞滅以為大憾安可無使後人知夫源流之
自而思亢其宗乎昔太史公庭堅自序本出扵金華而其譜止
及扵分寧七世以上皆略弗著盖慎之也庸敢竊取斯義斷自
九世祖而下丘隴之尚完祭享之不廢者為之圖若譜遠不可
知疑不能眀者悉闕焉凡為圖譜之法親者宜詳䟽者宜略為
子孫者各詳其親則其所略者自可互見今不以親䟽為間而
有所㦯遺者恐諸房子孫不必人人能有其圖譜而扵所親各
致其詳也来者當思𥙷其所未備而無厭其傷扵繁哉
後序
溍作族譜旣闕其所疑與其所不知舊譜所無者亦不敢妄有
增加然尚有當考訂者我七世祖妣宗氏觀文殿學士忠蕳公
澤之女弟忠蕳之子直秘閣穎誌其墓孫男五人其二人曰公
顯公煥今見扵譜者孫男七人惟上三人與誌合其下有無咎
少亮潜之楊祖而無公顯公煥誌乃當時所作必無謬誤非名
之更易則譜之脫遺也浦江之花橋有黃將軍廟在我九世祖
墓之旁將軍名仁環鄕先生倪朴為立傳載其捍衛鄕井之功
甚悉子孫至今不絶同里細人之家皆黃姓而散處于邑中者
多士族疑上世必同所自出歲久而失其世次譜所以不及也
義烏之蘆砦有紹熙四年進士名耕字子野仕至郡通守按登
科記於我曾祖爲諸父行不知何以亦不入扵譜也抑嘗觀太
史公庭堅自序其先金華人七世以上失其譜而豐城譜乃扵
其七世之上又遡求得其四世且謂其先由秀而婺由婺而洪
越之新昌有庭堅同年進士某推序昭穆知爲兄弟而進士之
從曾孫禮部尚書度乃謂黃氏居江浙者大抵出扵建之浦城
其先由建而婺由婺而越二說尤異併識于此以待咨訪焉
說
唐生字說
東陽唐生名圭而其爲字者不與名配求予有以易之予旣字
之曰公謹甫且告之曰玉之爲物也至貴爲器也不一而莫重
扵圭是以古之用扵朝聘者執之如不克焉謹之至也夫蔽眀
而有璪充耳而有瑱佩而有珩璜琚瑀起量也而有駔琮發兵
也而有牙璋固皆服用之所貴若其為國之重器則有圭焉九
寸而為桓七寸而為信為躬者天子之命諸侯之守也命尊而
守嚴能勿謹乎傳曰玉不琢不成器生盖幾扵成矣故予獨告
之以其持之而無失墜焉者曰謹而已嗚呼其懋敬之
李生字說
中山李生弘道之字曰仲能為之說以繹其義者三人矣而未
足以厭其欲復来徵予言夫冠而字古也冠禮廢不舉而字之
配名者不廢今也在禮始冠三加皆有祝字之辭一而巳一字
而三說焉今之又今也雖然生之名若字得無取諸吾聖人所
謂人能弘道者㦲舜何人予何人禹稷顔回同道人也道也果
且有古今乎哉道未始與世推移而人不必皆聖智皆賢有德
患夫有能有不能耳生其勉之姑以名字自守而行乎吾聖人
之言無務以多聞為也
鄭生字說
若昔所記聖人心學之要不曰中乎尭之一言至約也舜益以
三言則巳詳焉孔子贊易復因三百八十四爻以眀夫用其中
者至矣盡矣蔑以加矣廣信鄭生元吉之字曰得中盖有取扵
離之六二生之父若師剖析爻象為之訓辭諄諄數百言冨矣
㦲而生不以為足將求予申言之嗚呼道可受而不可傳如以
言則生所聞扵父師皆鍼石也默識而自得焉雖三聖人之言
猶筌罤也無易由言無曰苟矣予竊用以自警高山仰止景行
行止生其勉之
蒲察仲敏字說
仲敏名志學徵予序其為字者序曰昔者孔子與顔淵言仁顔
淵曰回雖不敏請事斯語矣與曾子言孝曾子曰参不敏何足
以知之而孔子之自道則曰我非生而知之者好古敏以求之
者也賢者不自以為敏故如恐弗及聖人固無事於敏猶勉焉
孳孳由是觀之進學之功孰先扵敏乎六經之言學始扵說命
說之言曰務時敏為學之貴乎敏自古而然矣雖然學以為政
也孔子盖曰人道敏政地道敏樹則敏者又所以從政歟仲敏
之講學有年矣可以出而從政矣予旣知其敏扵學抑有望其
敏扵政序其字因以勖之
啓
謝鄕試主司徐照磨啓
三月十三日蒙恩賜同進士出身者祗命以還撫躬無措載循
忝胃亶有寅緣竊以詩詠思皇侈成周之多士史稱間出彰大
漢之異材垂照来今蔚為盛際然必鄕書上獻乃登天府之名
計吏與偕方署太常之籍凡皆重乎其始進是故擇焉而愈精
昔在熙朝率由兹道矧右文而興治若先烈以敷猷蒐曠典扵
三紀之餘徕羣英扵千里之外戔戔束帛殆幾跫然而有聞于
干纓冠孰甘瞠若以自後棘連闈而並樹袍何白以太紛惟薦
送之定員實抑損扵舊制加以文非故習蕩無榘度之可稽業
有專攻競出管闚之餘見飾辨麗者或乖雅馴之體獵幽眇者
或昩精祲之原乃欲定去取扵一日之間而使論安危扵九重
之上其所繫者大矣豈不確乎難㦲自非精鍳裁以持衡攬英
䧺而入彀妍蚩並照細大不遺則何以闢賢路之初程承天光
之下燭肆時盛舉屬我宗工宜搜傑異之材佇副詳延之意如
溍者器資窳陋術業疎蕪簉迹英躔猥玷譽髦之造睎光華旦
謬充跅弛之求敢期小技之曲迂亦借大方之品目忘其瑕垢
不俟三獻而遽收出諸泥塗輒與十朋而前列辱采甄之及此
頋庸謭其奚堪粤陪方物之陳荐入春官之考綸言俯被雍容
衢室之諏櫝奏森羅煥爛上方之札盍少禆扵末議庶無負扵
殊知夫何鼓巳至扵再三威實臨扵咫尺厪終條對靡中題評
挟以先登徒愧大宫之士存而勿去偶同矍圃之賓叨綴第以
為榮省流恩之有自兹盖某官先生導揚德意砥礪文風假華
衮之寵褒曲乘薦藉致黈旒之過聽獲預井容溍敢不勉企前
脩益圖後效鞭駑附驥豈十駕之難追磨鈍為銛尚一割之可
用上酬亨遇次荅隆私激烈情深鋪棻語淺
賀周縣丞啓
策名昕陛贊邑海壖榮命載行輿言胥慶惟古有詳延之禮肆
時多間出之材扵皇昌辰聿新曠典文場初啓類霑優渥之恩
英彀重張果極俊髦之選科目見謂得士州縣豈徒勞人盖將
任以事功必先飬其譽望某官卓乎懿行允矣令儀獨抱遺經
詞章固為餘技究觀當世設施匪事空言粤策儁扵鄕闈逮旅
陳扵方物褒然高舉藉甚能稱可緣再鼓而少衰仍與十朋而
前列用膺妙柬式副旁求日&KR0628;彤庭旣親承扵大對天臨黼座
宜密近扵清光侈是際逢胡然引却姑一登扵選部不再轉而
為丞庶出緒餘稍甦疲瘵佇聽疇庸之美亟觀圖任之新某猥
以陳人覿兹盛事雲霄直上詎為儒者之榮膏澤下流尚慰斯
人之望聊攄悃愊少助忻愉
通李州判啓
晉登上第臨佐偏州偶緣臭味之同遂託雲仍之雅輒憑書問
庸俟車音共惟某官流慶仙源飛英學海故家舊物陋𣏌宋之
莫徵大冊高文卑眺董之所對科目之士扵斯為盛州縣之職
夫豈徒勞竚展材猷力禆治化風行草偃里無弭筆之民川泳
雲飛座有彈冠之客載新觀聽允頼作成屬當視籕之期敢後
典籖之詗溍衰遲漫迹惕息素餐忝冒謂何久自慙扵掦粃瞻
承伊邇幸毋爽扵及瓜拱俟晤言悉攄下悃
公文
陳乞依舊致仕咨文
伏念溍誤玷科名叨塵官使幸獲逃扵瘝曠每思戒扵滿盈所
以不待引年自請納禄一歸田里五閱星霜夫何姓名猶存乎
齒錄之餘造化曲盡乎陶鈞之妙遂令朽質仍預清流起從外
監之散員入就禁林之儤直北扉視草東觀紬書扈蹕上亰談
經内府躐躋勸講之職參陪侍從之班庸謭奚堪僥逾特甚方
陳免牘俄俾賜環專使在門
大君有命靡得以循墻而避是用不俟駕而行揣微分以淩競
感深衷而激烈趑趄故步黽勉汗顔孰知旣去而復来寧非以
退而為進不圖控籲曷逭譏評而况蒲柳易零桑榆巳迫隕越
是懼𥙷報無由敢祈叩扵洪鈞碩保全扵末路尚惟矜察轉以
上聞
代浙東憲使請立耶律文正公書院公牒
竊謂人能弘道學必有師仰惟碩德之間生實繼先儒之正統
流風未遠世澤猶存不有專祠曷彰遺烈伏見故昭文舘大學
士兼國子祭酒贈資德大夫河南江北等處行中書省右丞上
護軍追封漆水郡公謚文正耶律公前代賢王之貴胄
本朝上相之諸孫負深沉不器之資懷耿介拔俗之志爰親師
而取友用脩巳而治人粤若
世祖之時咸宗許氏之學克嗣其業允屬扵公卓居軰行之先
式膺付託之重一貫忠恕之妙獨傳扵曾参三千弟子之徒同
師扵有若凡升堂而入室必蹈矩而循規一從國學之建官三
爲祭酒以設教啓前賢之藴奥示後學之楷模青青子忴覩時
髦之傑出戔戔束帛承天寵之褒嘉逮請老而懸車復興歎
扵當守特馳乘傳加錫上罇高朗令終旣䟽封而告第華皓一
節已定謚而易名孰知鄕國之舊居尚缺禮祠之精舍當職久
司風紀博采輿言謂後人苟獲瞻其儀刑雖異世亦將知所觀
感宜立書院而脩其祀事仍置山長以領其生員庶幾人材之
作興可備國家之任使誠非小補是用申明
金華黃先生文集卷苐十九
