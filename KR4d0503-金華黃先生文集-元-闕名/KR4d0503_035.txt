金華黃先生文集卷苐三十五續藁三十二
臨川危素編次番易劉耳校正
墓誌銘
延福太監張公墓誌銘
故延福太監張公世業儒而兼善乎道家之言洞逹乎死生之
變其無恙時嘗自製棺槨題曰繭隱欲效陶元亮自為挽詩杜
牧之自作墓誌而弗果公既殁且葬平生所與交皆一時名人
其家不敢屬以銘者懼非公初意也後二十四年公之子世華
以為不可使公終泯泯而無聞乃奉狀以銘来謁按狀公諱觀
字觀道其先家扵淮南宋渡江之初六世祖思道由通州航海
抵平江之福山港入居扵横涇遂占籍今之常熟州高祖彦竒
晦迹不耀曾祖朝請郎仲有子九人俱能自植立祖迪功郎孝
德家始大父太學内舍生士元再領監舉未第而國除乃隱不
仕母金氏至元丙子又自常熟徙居杭州時公甫五歲父母鍾
愛甚至延名師教之公天資明銳加以勤敏師逸而功倍既長
工為攵尤長扵歌詩不肯蹈襲陳言游戲翰墨得古人筆意善
鼓琴嘗親斵琴數十張咸臻其妙性好古而習於世務扵吏事
譯語無所不通父母殁事繼母如所生綜理家政公私應酬各
適其宜貲既曰豊兄弟子姪之貧乏者周之女子不能婚嫁者
資之死無以治喪者給之平居薄滋味戒家人無故勿殺能飲
酒而惡沉酗四方賓客之至無虚曰樽罍之設備禮而已大德
乙巳出游亰師用薦者入宿衛扵中宫扈從往来两都靡憚其
勞至大戊申中政院奏授承德郎同知江浙財賦都緫管
府事巳酉秋八月就職僅及再朞倦扵繁劇移疾辭退延祐乙
卯太常禮儀使司徒田公強起之奏除夲院判官不就丁
巳宣政院奏為斷事官命下陞其階奉訓大夫不容復辭戊午
入朝集賢大學士陳公引見被旨特授延福太監陞
其階太中大夫公深以滿盈為戒乞免進秩執政嘉其廉讓奏
允所請俾仍舊階在官垂及三載中政院復奏除内正卿不拜
即日扁舟南歸其别業在常熟遇春和景明秋高氣清與名人
勝士徜徉田野間或小憩緇廬焚香看畫啜茶賦詩若與世相
忘公扵醫藥卜筮風鑒地形皆研䆒其術惟修煉服餌長生久
視之法嗜若飢渴湖海羽流競進所長得璇璣混合之道每夕
露香飛神朝謁彌久益虔雷霆諸階秘文隱書悉造玄要嘯命
風雲立應如響先是嘗寄籍三茅山之元符萬寧宫泰定甲子
上清宗壇四十五代宗師劉公欲舉以自代累致書趣之還山
公方厭人間事為佚老計辭不赴丙寅春析田業付諸子丁卯
秋示微疾遺命井井有條戊辰七月二十八日黎明終扵某鄕
祖塋之西菴其年十一月某日葬富陽縣春明村石門天柱山
父母墓次遵治命也公自號湖山有湖山小藁二卷横溪唱和
集三卷皆刻梓以傳元配閻氏集軍節度使某之女前公十七
年卒無子繼室陸氏公子男七人世華陸氏出也女六人孫男
十人女六人嗟夫市朝之人入而不出山林之士往而不返之
二者皆過也而况賢愚貴賤同寓形扵宇内能無憑生怛化者
幾何人哉公於進退存亡之際皆可以無憾是宜銘也巳銘曰
柱下之史&KR0238;園之吏盖不必於不仕而不都于顯位卓哉張公
智圓行方搏扶搖而直上依日月之未光人方瞻其羽儀歘遠
翥而高翔公之自處不老不莊曰予之先有從游赤松之子房
委蛻兹丘其封若堂欲知其人眡此石章
中大夫延平路緫管韓公墓誌銘
公諱國賓字君玉姓韓氏世居蔡之信陽其先以材武仕宋曾
祖諱斌忠訓郎祖諱伯榮以武功大夫緫軍襄樊考諱興祖覩
國步日蹙曆數有歸遂隱不仕公身長七尺美須髯多藝能尢
善騎射不屑為文字之學而善談論古今事至元十一年丞相
伯顔平章政事阿术奉詔南伐師次鄂州都綂制程公鵬
飛舉本軍来歸公以將家子隷其麾下戰數有功十三年署管
軍緫把尋以兵屬黃招討世䧺先是大軍度梅嶺下廣東十四
城公皆預在行未幾閩軍耒逼廣州公從世䧺守梅嶺戰屢捷
獲其隊長遂攻破南䧺韶州率舟師次清遠峡斷浮梁以遏其
衝旣平廣州而兵復起公與之戰扵烏泥沙灣木綿三山屢捷
進略循州降其守將十四年還駐隆興世䧺從參知政事也的
迷失收興國蘄黃公以偏師出戰生擒三人軍次黃州公去城
十五里而舍兵始交公直前嬰其鋒流矢貫右臂裹創力戰黃
黃州平十五年從世䧺入覲賜銀符眞除忠顯校尉管軍緫把
仍賜金織文衣以旌其功十六年程公為行省參知政事公從
之討五谿諸蠻馳傳入奏邊事還領諸翼拔突軍四百五十人
夜焚息林砦遷索羅砦之民使去巖險而無所憑特進諭桐木
砦其砦主負两銅鼓来降朝廷方議旌擢會靖州犵狑犵獠
葛蠻肆其猖獗有旨命程公往討尋復止之俾擇人諭之
使降公請行諸峒果皆嚮化遂罷遣諸軍命程公以平章政事
行中書省事調公權岳之臨湘縣公旣視事務農重糓興舉學
校廬館舟梁葺治以時二十四年遷忠翊校尉處之麗水縣尹
鄰邑青田有嘯聚搆亂者郡將署公為都鎮撫緫麗水青田縉
雲龍泉松陽五縣民義捕治之公立部伍㩀要害遣别騎前進
追奔五十里而以所部兵繼之手射二十一人其九人皆斃生
擒十三人斬首伍伯級餘衆聚于沙谿公手縛其二人以獻遂
直往擣之獲其首亂者六人諭其民叁阡伍伯戶使皆復業未
幾台州妖民反以婺之東陽玉山為巢穴旣就擒伏誅羣盗相
挻而起者猶未盡殄處與婺為鄰郡縉雲尤被其害公以民義
會官軍逐捕之手刃五人射五人皆斃斬首一百級又與其黨
遇於西巖追斬三十餘人姦軌肅清而政平訟理見稱廉能大
德二年陞武略將軍知台之黃巖州自州抵郡城運河皆瀕海
通潮汐故有牐以時其蓄洩歲久不治公下車會大霖雨水閼
不行乃命考其故道為牐十有四凡三年而訖功民以為便同
知州事朱公叔麒故宋朝士也為立石紀其績人至今傳誦之
環州署皆河水堙塞巳久遂多火灾公命䟽浚之豪右多不樂
公弗頋渠成而火害息凡平冤獄者三所活數十人公在麗水
十年黃巖七年所至咸有去思形於歌謠部使者舉治行為諸
州縣最至大七年除懷遠大將軍漳州路緫管延祐亢年遷定
遠大將軍南劒路緫管南劒改延平換中大夫為延平路緫管
年老去官卧病山隂谿上以信陽之滸泉自號示不忘鄕土也
七年冬十一月二十有七日卒於安寧里之私第享年六十有
七以某年某月某日葬某鄕某原元配汪氏先三十八年卒繼
室沈氏後九年卒劉氏丁氏又繼之子男三人長衆家奴汪氏
出早卒次人傑沈氏出用公廕為從仕郎两淛都轉運鹽使司
雙穗場鹽司丞次玄劉氏出亦卒女七人長未笄而卒次適知
黃巖州劉晉亨次適王怡之次適同知東平緫管府事王雲次
適海運千戶王振鵬次適黃榮祖次適天台縣尹秦徹徹篤孫
男二人夢生留生孫女五人公殁三十年其家始奉孫壻江淛
行中書省掾甘立之狀来謁銘盖嘗歴觀前史所記為循吏者
非必其有戰伐之勞為良將者非必有撫字之責公獨負其脩
能惟上所使孔子所謂君子不器者公殆其人乎是可銘
也銘曰
天之降材各有其施惟材之多無適不宜公生將家逢時思奮
被堅執銳出履行陣皇靈所加四方攸同乃授以政疇其
民庸拾級而升克有位序由公之材兩有文武公起列校再剖
郡符宜有成績登于冊書作為銘章姑備闕逸惟石可泐公名
不殁
眀威將軍管軍上千戶所逹魯花赤遜都臺公墓誌銘
公諱脫帖穆耳字可與系出蒙古遜都臺氏其先有事
太祖皇帝為開國元勲者曰赤老温名在國史公高祖也
曾祖納圖兒御位下必闍赤繼領衛兵取遼破金屢策携
功後攻西夏而殁於王事祖察刺從
上親征西域以功為業里城子逹魯花赤又從
太宗皇帝於潜邸經略中原立功尤多
太宗即位錫金符改授隨州軍民逹魯花赤父忽訥襲前軄以
隨州孤絶涖治南陽府之昆陽愛鄰境郟縣風土淳美因家焉
至元十三年
世祖皇帝命相臣緫兵伐宋公以管軍萬戶實預在行渡江後
加金虎符為湖廣等處行樞密院判官南土旣平兵寢不用累
持憲節終於江西湖東道肅政廉訪使以長子式列烏臺貴贈
江東建康道肅政廉訪使又以公貴贈通議大夫僉樞密院事
上輕車都尉追封陳留郡侯謚景桓母博羅真封汝寧郡太夫
人公以勲舊家子蚤備宿衛大德十年用臺臣薦佩金符為武
德將軍蘄縣萬戶府東平等處管軍上千戶所逹魯花赤延祐
二年遷宣武將軍泰定三年轉明威將軍分城坐鎮自明而越
前後三十餘年以老致其事公性至孝陳留府君之為湖南憲
長有德於民其殁也相與繪像而祠焉公不遠數千里求遺像
以歸事之如生存搢紳先生皆以詩文美之公於人有善稱歎
不容口有不善則為之不懌終日至戟手怒罵之其善善惡惡
亦天性然也宋南渡初越人蔡定父年七十餘以事繫獄法當
贖而吏持不可請以身代又不報乃自沉於府河以死郡守為
出其父且給槥以葬嗣為郡者立廟卧龍山之麓請勑額號愍
孝歲久廟廢而居民侵其地官不之省公攝萬戶府事慨然曰
孝子不祀人奚以勸會使者行部亟以為言使者頋謂守令曰
承宣風厲郡縣責也若等寧無恧乎即日使歸其侵地廟以復
完國朝取宋之兵至天台民婦王氏為軍士所得自誓不
辱至剡之清風嶺齧指出血題詩石上投崖而死公移文有同
為立廟迄今不廢剡有隱士吴君與公友善嘗謂吾死得附葬
於二戴無憾矣逮其旣卒貧不能喪公輟俸貲倡鄕人葬于書
院之側其好義又如此公為人廉介質直不喜紛華講閱之暇
日與賢士大夫游清言雅論亹亹不倦懸車之後養高城南闢
齋閤懸弓劒著壁間聚古今圖書布列左右延名師教其子每
遇風日清美輙緩轡郊外徜徉竟日或幅巾藜杖命家童抱琴
自隨散步閭巷間稚耋迎笑扶擁而娭亦不拒也禮部侍郎泰
不花出守越作新學校行鄕飲酒禮迎致公居僎輔公升降拜
起不愆于儀人皆望而敬之公生於至元二年正月三日卒於
至正四年十二月二十八日享年八十有四夫人哈魯氏封陳
留郡君高氏朱氏俱范陽郡君子男五人長大都以武德將軍
襲職東平等處上千戶所逹魯花赤次哈刺未仕次月魯不花
元綂元年進士累遷承事郎南陽府穰縣逹魯花赤兼本縣諸
軍奥魯勸農事次篤列圖至正五年進士授將仕郎衡州路衡
陽縣丞次完澤不花方治舉子業女四人長適宣武將軍莘縣
翼上千戶齊伯顔察兒次適朵兒伯䚟次蚤卒次適國子學生
忽都逹爾孫男七人諸孤遵治命奉柩歸郟縣卜以至正六年
某月某日葬先塋之次示不忘本也以溍於公父子間有一日
之雅奉鄕貢進士趙俶所為狀來徵銘溍竊惟自昔帝王之興
必有命世之材為之股肱心膂披攘經營光啓鴻業功在社禝
澤在生民故天之報施也往往使後人保其禄位以承太平君
子無為之治其德厚者其流光豈不然哉而况公以陳留府君
為之父武德及穰縣衡陽為之子公居其間優游自適享有上
壽其存其殁皆可無憾頋溍之鄙陋衰朽無以贊揚萬一庸悉
取狀所述為之序而銘之銘曰
國家之興必有世臣由本而支彌久益振時方承平垂衣當宁
息馬投戈以文易武靖共爾位弗震弗驚禮義干櫓舒舒扞城
賓客在前圖書左右載懸吾車長歌擊缶我弓我治世適是承
爾仲爾季人遺一經發藻儒林踵武相接趍而過庭珪重組疊
生榮死哀雖殁不亡式克有譽為前人光瞻言故丘返柩而祔
念兹厥初祁連之墓
武略將軍海道漕運副萬戶曹公墓誌銘
曹氏之先出於宋名將冀國武惠王彬南渡時由汴徙吴今居
平江常熟州之禄莊里者號福山曹氏最為望宗聚族二百餘
人仕國朝多顯者而公之曾大父昌大父通俱晦迹弗耀
父文富始以公故贈武德將軍平江等處海運千戶驍騎尉追
封長洲縣子母王氏追封長洲縣君公諱某天資剛直動必由
禮事親善色養以孝謹稱服用尚儉素戒子孫以為法治家井
井有條積而能散私帑不蓄羡財聞人有善喜形於色不啻出
於已里中俊秀貧不能就學者必周給之不喜暴人之惡有小
過必委曲化導使知自悔鄕人有不能制其儇子者公呼之來
前喻以人心天理其子感悟卒為善人公每謂人生於世但當
設心坦夷仰不愧俯不怍足矣奚必泥古人之陳迹事事求合
乎識者以為名言秊踰弱冠猶未有䆠逹之意會
朝廷創開海道以通漕運首以材選而服勞其事大德四年■
制授金符敦武校尉海道運糧千戶秩滿授元降金符遷嘉定
等處海運副千戶公律己以廉處事有法所部之人咸畏而愛
之嘗開洋而遇風濤大作舟人震駭公神色自若徐喻之曰委
質為臣當心身而徇國進思盡忠天必佑之衆莫不服其量大
府或以事咨詢於衆多俟公言而後定至大三年超授金符武
略將軍海道漕運都萬戶府副萬戶公數以漕事往來南北而
深察其利害視事伊始凡所興除公私咸以為便四年夏部海
艘八百所漕米以石計者百七十四萬八千六百四十有九晝
旗宵折號令肅然舳艫相銜首尾不絶旬日之間已逹海口舊
傳海道有神司之人恃以無恐公蠲㓗致禱感應如響有相之
道焉玉音㢡諭宴勞錫予視常歲有加人以為榮而公雅
志恬退旣受代即屏居丘園優游自適幾若與世相忘同列有
惜其去者言於當路乞挽留之至治二年有旨起公為平江
等處海運香糯所千戶三年夏督運至亰師賞賚尤渥
廷議復用公為萬戶未命而公遽以疾卒泰定元年四月某日
也享年六十以其年某月某日葬于福山塘之西丘公垂屬纊
命割上腴之田一百九十有八畒築精舍擇方外之人主之俾
以歲入供晨香夕燈汛掃百須之費頋語諸子曰吾不以身後
事累汝也夫人蘇氏封長州縣君以禮自持克配君子嘗發私
笈造輿梁以濟行者成公之志也子男八人長文華將仕佐郎
平江路崑山州稅課大使贈奉訓大夫徽州路婺源州知州飛
騎尉追封吴縣男次思聦將仕佐郎两浙都轉運&KR1069;使司永嘉
場塩司丞次思温徵事郎温州路稅課提領次思恭不仕次思
賢將仕佐郎平江路長洲縣尉次思忠次文英次思問皆未仕
女四人孫男二十人文華長子珪襲公職佩金符爲忠翊校尉
平江等處海運香糯所副千戶次也仙由里哈温必闍赤累仙
從仕郎宣政院崇教所知事餘皆未仕曾孫男三十人初武德
府君早世王夫人躬靡他之誓教育其三子訖有成立長郎公
次良玉承務郎冀寧等處稻田同提舉無子公命以思賢爲之
後次濟滿從仕郎常州路宜興州判官贈集賢脩撰承直郎公
殁二十有六年而珪来亰師以銘爲請盖公先三世皆厚施而
不食其報故公遭逢聖代克承天寵久欎必發乃理之常
雖所用未䆒而諸子嗣有名位適孫遂世其官餘慶所及未
其止推本積累之自而昭示于後人所以使之引而勿替也銘
其可無作乎銘曰
海於兩間爲物最鉅孰能以力與爲勝負有偉曹公孔敏且武
出長萬夫訓齊行伍風檣浪檝若鵬斯舉精忱所格百靈呵扈
天吴冈象莫敢予侮千艘並集灌輸天府克有成續徹聞當中
傳宣宴勞秩秩樽爼筐篚之將便蕃錫予公不自矜翩其遠翥
鋒車召還不留不處爲官擇人諉以印組上方用公還領
故部公忽巳仙返于帝所有子承考咸躋官簿惟時聞孫大纂
遺諸從事賢勞無忝爾祖如漢世官氏以倉庾福山之西匪堂
伊斧史官勒銘垂輝千古
亞中大夫同知湖州路緫管府事張公墓誌銘
公諱光祖字載熙姓張氏晉寧路霍州霍邑縣人其先金之䆠
族高祖諱桂管軍萬戶曾祖諱儀管軍千戶祖諱元義金亡隱
居弗仕父諱衍入皇朝任朝列大夫同知福建等處都轉
運鹽使司事贈朝散大夫同知晉寧路緫管府事騎追尉追封
清河郡伯母劉氏追封清河郡君金氏封清河郡太君公金夫
人所生幼聦惠稍長刻志於學而扵文法吏事無所不知用父
廕𥙷將仕郎提領建德在城稅務幸法遵職綽著能聲遷登仕
郎主紹興之上虞縣簿上虞素號難治公以介㓗自持而馭姦
胥悍卒以嚴上官甚敬異之除兩浙都運鹽使司清泉場監運
循資轉從仕郎調京畿慶豊倉使用例陞承直郎運舟多覆溺
之虞亰倉有折閱之患人皆避不肯為其為之者亦鮮能逭於
吏議公材諝甚優而謀慮尤深遠處之𥙿如更以此受知當路
而見識拔佩金符為松江嘉定等處海運千戶陟階奉議大夫
在官五年涉鉅海至京師者四所轉漕米以石計者緫若干萬
竣事皆有宴犒錫賚寵數殊渥上嘗命公凾香祀天妃于
成山公不憚險遠躬詣其處禮成而退祥飈泠然拜朝散大夫
杭州路海寧州知州兼勸農事知渠堰事公撫民有恩政不苛
嬈而善發擿姦㐲人不能欺有寡婦訴其夫為人所殺罪人旣
得而莫知其屍所在公齋戒禱于神而得之官河水中時方莫
春經旬猶不至腐敗人以為公精誠所感盖公之䆒心於獄訟
類如此即其一事餘可推而知也涖治未幾官府日益無事乃
大興學校以淑多士三皇有廟而無田以祭則輟俸貲倡衆為
置田若干畒部使者舉公六事俱備政績最於諸州擢同知湖
州路緫管府事進五官為亞中大夫未上俄感末疾閱數日疾
稍間語諸子曰吾去家數千里而䆠游於大江之南屢欲展省
先世丘隴竟不可得吾百歲後汝曹宜即吾僑居之所為卜地
以葬庶他日便於祭享也無何疾復作遂以至正六年閏十月
三日終于平江之寓舍享年六十有二公娶程氏河東山西道
都元帥授急戰之孫女前八年卒追封清河郡君繼狄氏平江
路緫管致仕某之女封清河郡君子男六人長中用公恩授從
仕郎建昌路南城縣丞次肅次恭次毅皆程氏出次溥化次僧
家奴女二人長適浙東道宣慰司都元帥府譯史董德次早卒
孫男一人女一人俱幼公天性孝悌尤篤於教子金夫人年踰
八袠身愈康強事無巨細皆禀命而行初度之旦必擊鮮擣珍
集僚友親朋稱觴為壽盡歡而止異母弟光嗣以鞏昌都緫帥
府知事乞休致中書擬授承務郎奉元路同知寧州事未命而
卒公哀悼不已視其子震如巳子焉中等遵治命以七年正月
三日奉公曁程夫人之柩合葬于吴縣安寧鄕萬安山之東而
以書來徵銘始公督運清泉予亦備員石堰休暇輙相過從以
相勞苦已而予先受代去及公守海寧予適承乏儒司因得見
公道間闊公少八歲予以早衰不俟引年預乞謝事而歸公方
嚮用不謂遽先我而遊其何忍執筆而銘諸雖然不可無以抒
吾哀而塞其孤之請也銘曰
天之降材有萬不齊孰完於公無適不宜碎曹猥局視險若夷
從事獨賢退食委蛇晚專一城年未及衰恢恢游刃厥問四馳
華途方啓遽止於斯公材則多卒不大施垂休委祉嗣人之貽
承之匪易勖以銘詩
雅州知州錢公墓誌銘
公諱文煜字光遠姓錢氏吴越忠獻王之若干世曰進由嘉興
徙無錫又三世曰梓乃定居新安谿上其子曰宗起於公為高
祖曾祖諱成祖諱志寧父諱𥙿以質直好義稱國兵取常州元
帥府授以官避不就晚受知于翰林學士承旨覃懷許公其卒
也許公為表其墓而銘之母陸氏有子四人公其適長也幼警
悟不習為童兒之戲稍長率諸弟佐其父以儉簿致充𥙿父殁
分財均不以適庶為别治喪能求賢有禮者相其事内盡其心
而人不以為過於戚外盡其物而人不以為傷於侈送客數郡
畢至皆歎息焉公為人精悍有膽略臨事無所回撓人有急難
赴之恐後有餘粟樂以振人之窮貸則减其息糶則損其直病
與藥寒與衣以為常歲饑則為粥濟餓者為糗餌給流移者其
殍死者則出錢募人舁致屏處聚而瘞之平居涉獵書傳善論
古今事當否成敗幾微曲折如指諸掌或有所詢謀援引裁决
言必中的與人語恒依於禮法族姻里黨有忿抑不能平則隨
事直之無不厭服而去然不善自表襮恂恂卑讓未始以辭色
加人故尤為人所愛重公卿大臣咸知其材許公初由中司位
丞弼招之至輦下將署以右軄公曰所不遠千里而來者為知
已耳仕非吾本志也辭歸未幾許公卒欲用之力薦于
朝以為承事郎知雅州雅州扵蜀為極邊而居西南夷之衝號
為要地郡符殊不輕卑命下人以為榮而公訖辭不赴自是杜
門謝所還往暇日則徜徉山水間優游以自適属疾僅一日即
夷然而逝公生於宋咸淳八年正月三十日卒於今至元三年
八月二十九日享年六十有六以四年十二月某日葬于其州
開化鄕軍帳山南塢之兊岡距先塋三百步而近娶李氏先十
有九年卒合葬焉子男七人長師顔克承其家者也次師曾蚤
卒次師中温州路蒙古字學正次某田州路蒙古字學教授次
師正次師義次師禮女三人婿曰吴旻曹大亨華宗亨孫男八
人女五人曾孫男一人女一人公葬後三年是為至正元年師
中以嘉興縣尹虞君志道之書来曰志道與公同里閈而公之
女弟實歸于我知公為最深謹具其世出行事卒葬之歲月如
石幸序而銘諸溍竊觀世所謂砥行立名之士未嘗不欲忘貴
遺冨至誘以高位重餌而不失其所守者鮮矣公為善而不近
名視尊官厚禄若不足以動其意其賢於人哉雖微虞君之言
銘固不可辭也銘曰
錢故王族世有顯人後隱弗仕逮處士居公初起家真二千石
有而不居仍晦其迹泊焉以休匪佚吾私視我停蓄及所設施
積善在躬惟家之慶用之鄕人是亦為政乘化而終不亡者在
有豊其委其承詵詵五品之石龜趺螭首薦兹刻辭式示永久
汴梁稻田提舉周公墓誌銘
湏臾以休致之餘承乏詞林周君伯琦適自七閩憲府召還擢
居次對緣僚友之契以狀屬予銘其從父提舉公之墓誼不得
辭按狀公諱應星字辰翁姓周氏上世由鄭徙廬陵又徙饒州
鄱陽縣之板橋里仕宋以儒起家曾祖考諱邦采迪功郎祖考
諱灼鄕貢進士考諱墍宣教郎宣教公之弟諱垕入皇朝贈翰
林待制奉議大夫驍騎尉追封鄱陽縣子公所生父也至元十
二年國兵南伐次饒州饒之守臣執節以死民無所依翰林公
挈家逾城而出以自保公甫七歲倉猝之際為邏兵所得亟出
懷中銀桮賂之旣以自免又能跡翰林公所在匍匐就侍舉家
畢焉稍長檏茂恬静不妄言笑屹如成人讀書務通大義工扵
竿櫝而善心計宣教公夫婦殁於鋒鏑而無子公兄弟四人次
居第二翰林公命爲之後公承其家而脩其祀事唯謹比弱冠
翰林公年已七袠伯兄又多病家事皆身任之翰林公喜賓客
好施與當江南新附之初官府征歛繁雜公入奉嚴親不違其
志出膺門戶無失其節人稱爲能翰林公捐館未幾而伯兄亦
卒公於喪葬各盡其禮每謂人生出處自有定分兄弟皆父母
遺體苟有能顯其親者何必出於巳乎服闕後二弟並游亰師
公獨留綜家務凡十餘年使二弟無後頋而卒成其官業者公
之力也由是公之孝友聞于一時延祐某年用徽政大臣薦授
汴梁稻田提舉辭不赴公旣遺榮弗居日從事乎生産作業家
益以充自處甚約而宗族鄕黨以困乏有請者必使滿其所欲
稱貸而不能償者一無所問挾方技數術而來謁者無虚曰平
居好治屋室園池樹橘數百株時與士友相羊其間因自號橘
中居士閭里少年或恃氣以陵之忍不與較人望而知爲善人
長者至正二年九月某日以疾卒于家享年七十有四卜以某
年某月某日葬于都昌縣某鄕之黃荆山公初娶方氏繼江氏
子男三人自誠伯強伯明女三人適張汝揖朱業黃文紀孫男
孫男五人女二人公二弟仲曰應奎早備宿衛終於饒州路緫
管府治中季曰應極由東宫說書歴翰林集賢两院待制丐外
卒官同知池州路緫管府事累贈翰林直學士亞中大夫輕車
都尉追封鄱陽郡侯伯琦其子也今爲亞中大夫崇文少監同
檢校書籍事兼經筵參贊官云銘曰
衆正之路人所同歸苟非其招吾行遅遅前人之遺其積孔有
難進易退賈用弗售雨露所濡花萼聮輝尚慰予懷風木之悲
有隕自天下賁幽室榮耀實多奚必我出惟示後人鑒觀于兹
克恊乃心勿替引之
松江嘉定等處海運千戶楊君墓誌銘
楊氏之先世有顯人宋之盛時有自閩而越而吴居澉浦者累
世以材武取貴仕入國朝仕益顯最號鉅族今以占籍為
嘉興人君諱樞字伯機贈中憲大夫松江府知府上騎都尉追
封弘農郡伯春之曾孫福建道安撫使贈懷遠大將軍池州路
緫管輕車都尉追封弘農郡侯發之孫嘉議大夫杭州路緫管
致仕梓之第二子母陸氏所生母徐氏陸以封徐以贈並為弘
農郡夫人徐夫人温之䆠家女生君甫數歲而殁陸夫人撫君
不啻如巳出君幼警敏長而喜學一不以他嗜好接于心目刮
摩豪習謹厚自將未嘗有綺紈子弟態其處家雖米鹽細務皆
有法㒒隷軰無敢以其年少而易之諸公貴人多稱其能大德
五年君年甫十九致用院俾以官本船浮海至西洋遇親王合
贊所遣使臣那懷等如京師遂載之以來那懷等
朝貢事畢請仍以君護送西還丞相哈刺哈孫荅刺罕如其請
奏授君忠顯校尉海運副千戶佩金符與俱行以八年發亰師
十一年乃至其登陸處曰忽魯模思云是役也君往來長風巨
浪中歴五星霜凡舟檝糗糧物器之湏一出於君不以煩有司
旣又用私錢市其土物白馬黑犬琥珀蒲萄酒蕃鹽之屬以進
平章政事察那等引見宸慶殿而退方議旌擢以酬其勞而君
以前在海上感瘴毒疾作而歸至大二年也閱七寒暑疾乃間
尋丁陸夫人憂家食者二十載益練逹於世故絶圭角破崖岸
因自號默默道人泰定四年始用薦者起家爲昭信校尉常熟
江隂等處海運副千戶居官以廉介稱被省檄給慶紹温台漕
輓之直力剗宿蠧掊尅之弊絶無所容天曆二年部運抵直沽
倉適疾復作在告滿百日歸就醫于杭之私𪠘疾愈劇不可爲
俄陞松江嘉定等處海運千戶命下君巳卒至順二年八月十
四日其卒之日也享年四十有九娶劉氏南渡名將大師鄜王
光世之裔前四年卒贈嘉興縣君初君有三子俱未齒而夭奉
父命以弟之子元德爲之子後乃有子曰元誠君卒時元誠生
二年矣元德卜以元統二年正月某日襄祔事于泊櫓山先塋
東百步與嘉興縣君兆合君從父兄朝列大夫同知集慶路緫
管府事清孫實誌其壙而墓道之石未有所刻元德以狀来謁
銘乃序而銘之序所不能悉者誌文可互見也君平生所賦詩
有遺藁蔵於家銘曰
弗私于佚維時之逢弗疚于用維才之通有伉其門堂&KR0799;則崇
其播其穫乃嗇不豊尚其嗣人勿替益隆琢石以竢表兹幽宮
上都新軍管軍千戶夾谷公墓誌銘
公姓夾谷氏諱明安荅而别名思齊字齊卿其先當金之季年
奮迹行陣靡有定居由大同徙南陽之郟縣又徙真定而占籍
於趙州後復為郟縣人曾大父諱留乞受知
太宗皇帝入覲于西京以萬戶奉詔僉軍彰德諸郡得八
千人隷麾下數立戰功尋出戍隨州以隨州孤絶餽餫弗繼移
駐郟縣剪荆棘立城堡規模粗具俄遷戍潁州出竒禦敵人頼
以安從攻安豊壽春無為親冐矢石一無所憚
世祖皇帝嗣登大寶召入扈從賜壐書俾持以宣諭有能
率衆来歸者當酬以爵禄欽承上旨輸忠效勤績用彌著
用丞相史忠武王薦特降金符授盖州三頃合不哥民戶逹魯
花赤改知懿州換金虎符歴懿州平灤淄莱三路緫管終於淄
莱積階昭勇大將軍大父諱唐兀以材自見於
憲宗皇帝時從攻鄂州還戍潁州逮
世祖皇帝命將出師大舉南伐復預在行旣渡江取鄂又北收
司空山野人原天堂諸山寨計功行賞授武略將軍上都等路
新軍萬戶府管軍千戶從其萬戶分鎮杭州卒扵官父諱秃滿
以忠翊校尉襲管軍千戶職沒贈武略將軍飛騎尉追封范陽
縣男母胡氏鄭氏俱追封范陽縣君用覃恩也公鄭氏出幼有
異質娟秀慧朗可愛稍長習尚文雅雖在營壘間容止進退儼
如承平閥閱子弟然倜儻尚氣不為崖岸與人無宿諾有過必
面折不少貸有德必報聞其急必勇赴之由是四方豪儁之士
多樂與之交平居無事習韜略之書不敢輙廢或獵于近郊射
則中禽則獲歸而祖割以奉甘旨克盡其歡父殁當嗣襲捧薦
櫝京師公卿大臣竒其器識不以武人子遇之被命以忠
翊校尉為管軍千戶覃恩進忠顯校尉公事主帥以恭待同僚
以和遇卒伍以嚴各適其宜閱武之際扵衆中獨美風姿光采
照人櫜鞬帕首馳驟捷出列校咸指目焉其治家内外截然無
嘻嘻之失歸自京師生事稍落以勤儉率先家人樹藝畜牧貨
殖皆井井有條致養於偏親惟所須而具闔門食指數百無不
充足闢故廬使極高爽日與賓客徜徉其中愛其弟思齊尤篤
同居三十年不忍使遠去弟有子巳成人乃處以錢唐西鄕别
業凡先世故物悉推與之公在官旣久一日語諸子曰吾荷
國家之寵靈保祖父之遺緒未能圖報萬一爾曹有以成吾志
而佚吾老使得優游卒歲不亦可乎即日移文丐退主帥及同
僚挽留不可則上其事于行中書省以聞于朝乃俾其長
子瑛襲見職浙西部使者交章舉公季未及謝材幹膂力皆有
過人宜别加陞擢公悉辭避焉居三歲以子早世傷悼不巳
因致微疾即却藥弗御沐浴更衣而逝公生於至元丙戍九月
二十五日卒於至正甲申十一月二日享年五十有九娶史氏
忠武王之孫元氏縣尹某之女封范陽縣君子男四人長即瑛
今為忠翊校尉管軍千戶次琦用淄莱府君廕當得官未調次
即珩先公一月卒次璋女三人長適永新州知州李公之子煥
次許適管軍千戶趙嗣宗次許適錦州知州王公之子某孫男
二人尚幼公大父之殯久在郟縣而父母俱殁于杭將扶護而
往以昭穆序葬頋職守有嚴懼展省之弗時乃買地於錢唐之
東馬塍遣子琦迎大父之喪與父母同兆域以葬且築室為歲
時饋祀之所公卒之月二十有三日瑛等遂奉柩祔葬其右遵
治命也初范陽府君當四海合一之後田里人安邊鄙不聳得
以暇日與先生長者游讀書手不釋卷公耳濡目染益自力扵
學延師教子各專一經諸子欲稍出所長以售於有司公止之
曰爾曹甫向學遽與寒畯角其勝負寧不自揆乎於是諸子愈
自激勵文采彬彬士林稱焉公旣葬瑛等以狀来謁銘乃摭狀
所𫐠序而銘之曰
天造草昧必資群䧺四方砥平士無伐功繄公之先生逢興運
兩世一時懷材並奮再傳及公際兹文明分符列鎮坐嘯名城
蹈詠泰和歡騰組練圖書左右嘉賓衎衎教行于家承之有人
蔚乎豹變遂振於文賈勇專場䄡䄡儒服公曰母庸家有世禄
印龜在綰未老而傳長歌擊缶以終天年兆啓新阡有封若斧
公其無憾歸形此土
贈奉議大夫名路滑州知州驍騎尉追封白馬縣子王府
君墓誌銘
故贈奉議大夫大名路滑州知州驍騎尉追封白馬縣子王府
君以至元庚寅八月二十四日卒于宣城之寓舍享年六十有
八即宣城郭外西南岡下治地以葬而府君元配劉氏前十有
四年卒安厝開州已久繼室張氏後二十有五年卒尚旅殯于
揚州至元後丁丑府君之子大有始並遷其柩合葬于府君之
墓自為文刻石以誌焉初大有為江南湖北道肅政廉訪司知
事援著令乞推恩其父母贈府君承務郎大名路同知滑州事
大有張氏出也故張氏與府君同被命為恭人及大有遷平江
路緫管府推官而劉氏恭人之命亦下大有旣陞五品乃加府
君以今官階勲爵而劉氏張氏並追封白馬縣君大有使来諗
于溍曰誌所以昭世系謹歲月已納諸幽堂惟是先人劬躬樹
德以承其先以啓其後者宜有辭揭于墓之原以示子孫頋猶
闕焉敢以為請按王氏之先實金之宗室完顔氏世居磁州有
諱遠者為金統軍使府君之父也自統君而上遭亂失其譜莫
得而詳府君諱思孝字移忠幼警悟年方羇非脫身兵間東至
大名居開之濮陽仍易姓王氏子孫至今因之稍長喜讀書能
属文自處甚簡簿是時國家新取中原海宇未一殊無仕
進意洎天下旣平朝野無事可以出而仕而府君則旣老矣惟
資其子使為學庶幾他日能自振拔而大用首以材見推擇尋
入江東按察司為書吏廉訪司立更留以為奏差府君委蛇就
養久之乃以壽終府君有子男四人長即大用次珪次大有也
今為奉議大夫廬州路六安州知州兼勸農事次大慶女一人
婿曰會稽縣主簿郭郁孫男九人輔輗轍輅黼黻某某某輔福
宣慰司元帥府令史轍江東廉訪司書吏女五人適湖南宣慰
司經歴秦從政紹興路司吏馬良中興蒙古字學正李三德餘
未行於是大用珪大慶輔輅俱已卒咸從葬焉盖金之將亡大
家貴族違親戚去墳墓散之四方而其後泯沒無聞者多矣府
君旣有以自全而不墜其宗又能教其子至於成立以備官使
晚乃卒食其報豈偶然哉矧今大有歴官所至有聲其在湖北
平反辰沅常潤諸死獄人尤以為明允臺府屢薦稱之其顯融
未艾府君之宜見褒崇者不止若今所書而已雖不克親於其
身措諸事業平生之氣尚何憾乎序而銘之俾後世知完顔氏
之為王氏王氏之在宣城皆始於府君也銘曰
完顔之支别為王氏遠迹于南由府君始惟時府君有韞弗施
一其初終靡間險夷保厥嗣人使有禄位貤恩所加草木衣被
其升在上神遊故墟降形在下兆兹坤隅中為同穴昭穆左右
勒辭紀實式示爾後
管軍下百戶贈敦武校尉孫君墓誌銘
君諱政其先河間人徙德州之德平祖斌當
國家肇造之初知金將亡挺身来歸于皇太弟從白荅里
罕取濱棣等州由德州軍民鎮撫佩金符克其州防禦使兼管
濱棣軍民尋易金虎符陞都元帥久之例觧所佩虎符用白荅
里罕奏被上命換朝列大夫仍任防禦使兼德州管軍元
帥德既隷東平行臺嚴公強以為德平安德兩縣令居數歲乃
謝去父顯始占軍籍署管軍正百戶從其萬戶軍蘄縣調屬他
將從掠泗州擊襄陽破安豊還守楊州復從攻孛羅湖蘆觜寨
孟家洲司空山皆有功所獲閫艦一拔其大將旗二其擊襄陽
也太尉河南王實爲征南都元帥屢奬異焉後遷戍杭州遂致
其事行中書省以便宜俾君襲父軄從其萬戶府逹魯花赤討
叛賊扵建寧之政和與賊相拒分水嶺擊走之追至石門赤山
賊勢益張君直前與之鏖戰奪斬馬刀二移鎮慶元有司驗其
所管軍定爲下百戶至元二十六年奉敕爲真階進義副
尉復從討叛賊於台之寧海至奉化與賊遇俘其七人得鎧仗
十有四賊衆夜来劫營君急擊之得鎧仗十乘勝逐北至寧海
生擒其偽國師等四人以前在政和感瘴氣成目疾去官大德
五年七月也至治三年八月二十一日卒于家享年六十有一
其月二十四日葬基山鄕用覃恩贈敦武校尉妻侯氏贈宜人
子男三長毅以世襲為管軍下百戶次衡次某已卒女五長適
管軍百戶高某次適李某次適國子生鎻住次適高某次適管
軍百戶張某孫男二文禮文義女四俱未行毅之外舅深州使
君劉公溍父執也故深州之子貞為之求銘其墓惟孫氏自防
禦公際風雲之會以功名自致君父子又皆親冒矢石以著其
勞餘澤所被未有止也不可無使後人知木水本源之自輙因
銘君推及其先世而併誌之銘曰
孫氏之先世有伐功匪由門地而致顯融賞延于君復以材奮
被堅執銳再履行陣君之所試泰山毫芒鸞鳳在郊鷹隼莫揚
爾子爾孫垂紳正笏眡此石章永永無忽
金華黃先生文集卷三十五
