金華黃先生文集卷第三十八續藁三十五
墓誌銘臨川危素編次番昜劉耳校正
嘉議大夫武昌路緫管致仕張公墓誌銘
故嘉議大夫武昌路緫管致仕晉寧張公以重紀至元之元年
三月九日終于里第壽七十有八某年某月某日葬臨汾縣七
里之原公之子九成以公嗣子九思所次行狀來言于溍曰九
成之先累世咸有仕禄而局於時與位弗克大顯逮我先君遭
逢盛際乃以材自致踐敭中外餘五十年然不自表襮謹持文
法參贊謀議未嘗出以語人布宣德化惠綏黎元有隂被其賜
而不知者事之可見僅僅一二而休稱美譽形于薦剡甚具窆
石未有刻文無以昭示来葉幸為我序而銘之按狀所述公諱
德榮字顯卿姓張氏世爲晉寧人祖諱林仕金季積戰多至萬
戶戍葛壁寨引兵援蔡州軍敗見執㐲節而死父諱義入
皇朝任汀州路武平縣尹公既貴累贈其祖亜中大夫同知河
東山西道宣慰使司事輕車都尉並追封清河郡侯祖妣楊氏
以贈妣李氏以封俱爲清河郡夫人公少嗜書能通其大義尤
習於國家故事慨然有志以功業自期年踰弱冠入福建
平海等處行中書省爲令史由福建遷湖廣從其省官征兩江
叛蠻有功授承事郎本省檢校官事有未當必鉤摭而釐正之
丁外艱用御史中丞魏公初薦起復尋陞承務郎左右司都事
紀綱列曹事無不舉轉承直郎出爲寧國路宣城縣尹大江以
南宣城素號繁劇戶籍田賦視州邑皆數陪人多憚其不易爲
公盡心按職鋤剔其蠧弊而拊摩其凋瘵民有殺其兄子而託
言死於盗者官爲索盗數月不得公始至閱其牘曰此必叔殺
之而妻與其謀訊之果伏乃叔報其妻且利其財而殺之也人
以爲神明歲適大侵道殣相望連數百里公振廩勸分境内獨
無害父老相傳爲口實部使者舉公五事備又舉公治行爲諸
邑最臺府亦交章論薦之擢朝列大夫陕西等處行中書省左
右司員外郎彌綸庶務多所禆益終南山僧作亂伏誅愚民多
以詿誤當坐公驗其辭而探得其情免死者若干人召入除中
憲大夫僉殊祥院事將嚮用矣上方勵精圖治思得良二
千石俾牧遠入乃輟公以行拜亜中大夫信州路緫管公因其
俗而理之政尚廉平而遇事無所回撓有勢家子調属邑令交
權要爲奸利莫敢孰何公一繩之以法令以罪去吏民悅服聲
望翕然部使者言公材任清要不宜久淹外服未報而公遽援
禮引年遂有武昌之命公旣納禄而歸縱情物外夷猶自適凡
若干年而逝娶關氏前卒繼侯氏亦以贈若封俱為清河郡夫
人子男五人長九陽早卒次九思用公恩𥙷官今為承務郎袁
州路同知萍鄕州事次九逹次即九成浙東海右道肅政廉訪
司書吏次九臯女三人長次皆適刀氏幼適某氏孫男若干人
女若干人公位三品宜賜謚扵奉常立傳扵太史其可托以不
朽者不專繫乎銘然非是無以表封樹志陵谷孝子仁人之用
心不亦遠乎銘曰
繄公之先奮于伐功嗣世而興載疇民庸厥施未光寧不有俟
公克承之以有顯仕乃選其勞乃升都司乃踐朝著出秉郡麾
薦書交馳㳯洋華問鴻漸于陸盤桓不進幡然遠引邈乎高風
旣壽而康遂以考終公之所履恩威兼備泰山豪芒存於軼序
綿綿厥紹則熾而昌惟德之符久而彌彰矢辭鑚石昭揭墓道
後公千年不尚有考
奉議大夫餘姚州知州致仕范公墓誌銘
公諱文忠字煥章姓范氏七世而上皆家于姑蘇宋之中葉避
地東徙故今為慶元之定海人曾祖公捷迪功郎監清泉鹽場
祖仲宏太學生父泰之入皇朝以公貴贈承務郎嘉興路
同知崇德州事母俞氏黃氏並贈恭人公黃氏出也幼失所怙
兄弟十二人又俱早夭與妹相依以生母氏撫育備至稍長入
則&KR0556;學出則膺門戶事天性純篤事母能盡子道妹先扵公五
年而逝躬治其喪靡所弗周從父禹錫隠居授徒公嘗受業焉
其殁也三子相繼而亡為卜善地以葬教其遺孤至於成人而
授之以室遣其孤女五人皆歸于名門有挾閫帥之勢謀陻三
湖為田瘠人以肥已者衆莫敢言公獨奮然以陳于省臺而湖
得不廢人蒙其利大德十一年民飢為盗海瀕遐遠為害尤甚
公手縛其渠魁十有四歸于有司餘黨竄伏閭里恬然功狀已
上而未報俄有母憂服除中書乃以賞典奏用公為慈溪
縣鳴鶴廵檢至大四年也公始至即捐私錢購民地立官署申
眀法令而去其煩苛無頼之徒冐鹽禁以䧟良民者為之屏息
有盗殺一僧而取其衣盂之貲以去山蹊幽阻盗無迹可尋公
設計捕得之人以為神陞主徽之歙縣簿同僚及郡邑官屬多
以賄敗公獨無所頋以材取知憲府有疑事輙諉焉遷主吉安
之廬陵縣簿廬陵習俗譁徤喜争素號難治縣民蕭甲與其子
殺人以誣怨家劉乙公親涖檢視而窮䆒其獄遂寘殺人者于
法而籍其家受誣者以免豪右無不讋服先是被郡檄市紅藍
於江陵者率高其佑而利其畸嬴公承命而往痛絶前弊平給
其直之外得羡錢猶六萬餘緡悉還于官以廉能見稱扵時調
平江之吴江州判官郡守患賦役之不均專屬以推收事公謂
是不可欲速必同輸粮之日吏胥咸在而拘檢之乃謂得其實
後訖如其言而賦役以平嘉定知州管洤祖詣中書訴郡守踏
灾田多虚冐指公爲黨省臺被上旨鞠問公先衆人力爲
辨白得直而洤祖竟以誣罔坐禁錮桐里廵檢獲竊盗十有一
并贓仗送州公察其冤而釋之後果得真盗人乃服其眀允婺
源靈順神祠遇瞿曇氏降生之日四方之人往往凾香致誠富
商大賈因人所聚以爲市行省檄公榷其征稅時
朝廷方重迎賽之禁以貨至者殊少公既一無所私課入反加
於前擢延平之沙縣尹下車未幾造義倉以備凶荒築社壇以
謹祈報崇儒學以興禮讓豫章羅先生之裔孫受㕓邑下建書
院以奉祠事公欣然如其請而助成之士莫不知勸公在官四
載以年登七袠禮當納禄投牒徑去有識之士共歎其賢至家
甫一歲忽感微疾戒諸子曰吾仕而未顯幸不墜前人之遺訓
汝軰亦宜深體吾意吾所以名吾亭曰存耕者可不念哉旣而
却藥謝醫夷然瞑目而化至正五年八月十一日也享年七十
有一階止承務郎六年夏有制授奉議大夫紹興路餘姚州知
州致仕而公不及拜矣娶翁氏封恭人次沈氏高氏子男九人
長一民江淛等處行中書省檢校書吏次惟善元善逹善止善
擇善復善師善處善俱未仕女三人適沈德純桑存善楊伯生
孫男四人女四人一民等旣遵治命以某年某月某日奉柩葬
于某鄕桃花谷先塋之側且以公妹婿沈與道之狀來謁銘按
狀所述公之治行多今人所難能雖所試者小未足盡展其■
然進退之際始卒無疪備福考終可以無憾是宜得銘乃序而
銘之銘曰
范望扵吳自文正公支于海邦仕弗顯融積久必發逮于公躬
取彼凶渠克有儁功乃著官簿乃疇民庸禮進義退邈焉高風
有隕自天命秩則隆不居其有尚飾乎終蕃蕃子孫餘慶所鍾
式敬爾承保兹丘封
江淛官醫提舉張公墓誌銘
故成全郎江浙等處官醫提舉張公諱去非婺之東陽人世祖
亮與宋政和中舉八行賜號冲素處士曰志行者實兄弟行殁
葬縣南乘騘鄕木掘嶺荷塘西原子孫因家于荆浦父諱潤以
脩德尚義為鄕善士母頋氏有子五人公其季也少警敏有大
志旣葬而隐扵醫其為術深超徑詣精驗如神然不專扵為人
巳疾尤善以太素脉言人吉凶貴賤壽夭率皆竒中公自號實
堂人罕用為其稱而直以藝配其姓稱之曰張太素云至元二
十有六年大盗竊發扵鄰郡蹂踐縣境尚書左丞史公弼宣慰
淛東督諸軍討捕之一夕氣填膺逆上結塞脹滿寢食併廢公
授以匕劑立愈因留置幕下及移屯永康縉雲皆預在行將卒
道病與藥輙效事平計功行賞當得官公謝非其本志不就乃
署公本郡官醫提領史公入朝或詢以江南名醫必首及
公且貽書招致之大德五年公至京師而史公由僉樞拜平章
政事行省江西後二年召還樞庭見公歡喜陛對亟薦公于
上李叔固丞相時領太醫奏用公為尚醫奉御食五品禄明年
扈從上亰阿忽都楚王疾劇有旨命公往視之王旣平復
入謝上嘉奬焉又明年王被命廵朔漠廽次和寕王孫明
安帖木兒有竒疾衆醫莫知所為遣府僚孫司馬者詣
闕請輟公以來公以體氣漸衰不任遠役懇辭上再三勉
諭出尚方襲衣重裘安車善馬資之以行仍勑有司厚贍其家
公旣至施之鍼焫投之湯液閱月而疾良已王為之刲羊刑馬
大會宗戚餞公南還且遺以交鈔五千緡白金百兩内謁者張
哥司徒復言于上及東朝加賜交鈔五千緡文綺四
端以旌之由是聲動朝野太醫剡上其名于中書以聞擢江西
等處官醫提舉階成全郎某年也公過家上冡即抵官下居三
歲職事修舉省臺交譽之以秩滿去官僚屬皆泣拜而别公性
温厚家食之日待鄕鄰有恩意以疾來告者赴其急無難色方
將優游扵一丘一壑以怡神引年而江浙之命下矣到官數月
俄拂衣而歸遂以天曆元年三月二十有四日卒扵家享年八
十有三重紀至元■某年十二月某日葬荆浦之北原元配何
氏繼室馬氏皆前卒至是合祔焉子男二人長安道何氏出終
扵杭州路醫學教授次至道馬氏出前昌國州醫學教授俱能
襲父業以醫名女一人適厲某孫男六人女二人曾孫男五人
女二人公之葬已久而墓上之石未刻扵是至道以狀來取文
爲銘且曰先人在亰師時志道與先兄留治家事凡先人所游
從與治療之曲折言人禍福之徵應皆莫能知其詳所可知者
僅若是而止先兄因赴銓謁參知政事張公某公言昔若尚少
求而父切脉即知吾後當居政路不自意沗竊至此而父可謂
精於其術者也今豈可復得哉由公之言而推其所不及知闕
軼固多矣獨先人自序太素脉訣出於蜀之青城山王卧仙翁
而歙人張子元子發嘗校其書傳至楊上善而予得之始奏請
以行于世其端緒之相承可槩見也昔劉歆序七略醫經之言
人血脉經絡隂陽表裏者黃帝扁鵲白氏内外經及旁篇七家
而已盖太素之書猶秘而未出故無得而述焉庸備著公所序
扵銘文之首庶史官傳方伎者有考云爾銘曰
太素之學古有别傳卓哉張公窮幽極玄爰取諸身以知來物
活人之功抑其仁術
帝謂斯人醫師之良卑以制書歸榮故鄕幡然勇退遂考
終命前知孔灼順受其正公則遠矣公書具存潜發明微在爾
子孫謁文訂實推述原委薦諸石章用禆信史
江浙官醫堤舉葛公墓誌銘
父諱應雷字震父世爲平江人其先仕宋季而未顯宣義郎思
恭扵公為大父進義校尉從豫扵公為父公少從季父某受周
禮為舉子業國朝取宋場屋事廢公無仕進意若將終身
焉初進義府君業儒而扵九流百家靡所不通尤工扵醫公旣
不得以文學自見退而取家庭所聞靈樞素問諸書之說研窮
精覈見世之言醫者執方拘論而莫䆒其源委多與古法背馳
扵是推五運六氣之標本察隂陽升降之左右以定五蔵六府
之虚實以合經絡血氣之流注而知疾病之候死生之期其處
方劑施砭&KR0778;率與他醫異以此名動一時浙西提刑按察司判
官李公某中州名醫也嘗自診視其父疾復以咨决扵公聞公
言父子相頋駭愕曰南方何以有此耶則盡出所藏劉守真張
㓗古之書與公討論所見無不脗合江南言劉張之學自知始
公所著書大旨以為醫當視時盛衰劉守真張子和軰值金人
強盛民悍氣剛故多用宣洩之法及其衰也兵革之餘飢饉相
仍民勞志困故張㓗古李明之軰多加𥙷益之功至若宋之季
年醫者大抵務守護元氣而不識攻伐之機能飬病而不能治
病失在不知通其變也書凡二十卷名之曰醫學會同摘古語
扁其齋曰恒盖用術貴扵通變立志則不可無恒也四方士大
夫聞公名奉幣馬迎致之無虚日延譽益廣大德十年用薦者
𥙷平江路醫學教授治廟宇闢土田教育其弟子員後多爲良
醫尋用省臺交舉擢江浙等處官醫副提舉遂爲其提舉階自
醫愈郎陞成全郎延祐五年也公前後在官十年其學大行扵
東南至治二年丁母憂而歸居喪過扵哀毁如不欲生竟以三
年春正月十八日卒于家享年六十娶盧氏宋某官銊之孫女
子男二人長震孫先五年卒次乾孫女一人適胡就矩亦已卒
孫男四人公資禀和粹識量明逹外嚴而内寬事親孝而友愛
其弟鄕鄰有急拯救之如恐不及人以長者稱焉乹孫旣以泰
定元年春二月二十八日奉柩葬于吴縣志德鄕望野墩先墓
之次後十有三年始以故宋進士顔先生堯煥所爲公行狀屬
予爲之銘予觀前史傳扁鵲倉公華佗皆歴言其已試之效先
生狀公行皆略弗著惟論次其所以爲術之本可謂善序事者
也是用悉取而備陳之公雖寓迹方技而未嘗廢詩禮之傳遭
時承平復以經術網羅天下士獨周禮爲無所用乃俾乾孫學
爲詩以應有司之求乹孫篤扵學而敏扵文庶幾能成公之初
志者銘曰
猗葛公抱一經訖不試以術鳴
帝有命公是膺樂其職不近名尚有子蜚儒英際
聖時伏必興貤茂恩耀泉扃發其兆在兹銘
朝列大夫杭州路緫管府治中致仕范府君墓誌銘
府君諱景文字煥卿姓范氏其先京兆藍田人高祖諱昂霄金
大安中進士歴官同知静難軍節度使兼邠州觀察使終扵正
議大夫吏部郎中入國朝徙居真定以儒占籍曾祖諱元
泰從仕郎解州判官妣張氏封宜人祖諱天祐汀州路緫管府
經歴贈奉議大夫真定路趙州知州驍騎尉追封元氏縣子妣
李氏封元氏縣君考諱忠朝請大夫僉江南浙西道肅政廉訪
司事妣白氏樞密院判官某之孫女封高平郡太君府君生長
官家多所見聞而有志扵學人知為遠大之器至大戊申集賢
以茂材異等薦于中書署真定路儒學正未赴皇慶壬子辟廉
訪司掌書司官分按嘉興建德鎮静不苛而風采凛然府君之
捭益居多延祐乙卯入江南行御史臺為察院書吏臺官有貴
倨不法者衆皆側目而莫敢言府君獨奮不頋白于御史大夫
明數其罪劾而去之同列咸敬憚焉從御史分廵湖廣黜憲長
之徇私敗政者一人郡縣長吏之貪虐者悉望風觧印綬去所
至宣布教條更新弊政御史頼其贊助交章舉之已未行宣政
院辟充令史錢唐两大刹因争地致訟有司莫能直事聞于
朝遣宣政院狗兒參議公涖治焉府君為具其始末而辨其是
非事遂决用參議公薦入為宣政院掾史至治壬戍授將仕郎
杭州路臨安縣主簿行中書省奉詔擇廉幹官分督未絶
事府君首膺是選至江東定期限之遠近而責其稽違量事情
之輕重而求其平允民無不畏服旣還復俾監辦杭城稅課甫
三閱月𥙷其元虧二十餘萬緡增羡一十餘萬緡丞相脫歡
刺罕公嘉其能泰定甲子辟充本省掾史尋升提控天曆已巳
遷從仕郎松江府知事奉省檄監收秋粮且俾監裝海運積出
餘粮若干石用參知政事胡公薦擢承事郎江西行中書省理
問所知事未上本省辟充掾史尋升堤控御史刷磨諸曹案牘
無可指摘知出扵府君與闔院御史交章舉之至元戊寅除承
直郎平江路緫管府推官平江劇郡多大家素號難治屬州豪
民有誣平人為盗厚賂官吏而抵其罪者事覺為物色得其真
盗而昭雪焉府君治尚嚴明而本扵仁恕平心易氣察辭燭理
凡所鞠問悉得其情由是獄無冤滯見謂稱職至正壬午遷承
德郎湖州路緫管府推官引疾祈閑遂以朝列大夫杭州路緫
管府治中致仕癸未十月二十四日竟以疾卒于平江寓舍享
年五十有九真定先塋遠在數千里外自曾祖以下俱葬于平
江路長洲縣武丘鄕白蓮橋之北原諸孤以是年十二月廿八
日奉府君柩祔葬焉君持身廉介不妄取予而撫宗族孤幼助
其婚嫁一無所靳有詩文若干卷曰覆部集當代名公序其篇
首咸稱許焉娶李氏封某郡君子男二人長公琇從仕郎衢州
錄事次公琰慶元緫管府吏女五人長適曹州曹榮祖次適懷
慶錄事宣德劉大用次適鹿邑縣尉衞輝田秉仁次早卒次適
東廉訪司書吏廣平牛師說孫男七人女三人府君葬巳久公
琇以銘來屬謹摭狀所述序而銘之銘曰
天之降材必于名門用而不匱如水有源府君之先世有仕禄
逮兹五葉是似是續直道而行蹇蹇匪躬剛而不折綽有父風
邅逥外服隨牒平進名曹劇職恢恢游刃小試之效泰山豪芒
未老而傳奄其淪亡家聲不墜由子克肖咨爾來昆是則是傚
奉議大夫同知諸路金玉人匠緫管府事傳公墓誌銘
故奉議大夫同知諸路金玉人匠緫管府事傳公旣卒且葬三
十有六年而冡上之石未有刻辭公之孫亨貞皆嘗從予遊及
予承乏居國學又適在苐子列而亨取上京鄕薦苐一予所與
聞也緣斯文之雅故將其父命以隐君嚴威之狀来謁銘按狀
諱進字仲與其先燕人祖曰德父曰榮祖當金之季始去燕居
雲中晦迹弗耀而獨稍出其藝以自見彼遇
憲宗於和林錫金符長其同列六十人以備宿衛
世祖建國開平驛致其家屬因占籍焉公生而穎異氣貌甚偉
孝友出於天性與人交以信有士君子之風至元二十五年
世祖選用世勞以為金銀噐盒提舉久次當改調而儕軰中無
以易公大德三年官將仕郎八年官承事郎凡再陟其階俾居
舊職十一年乃遷奉訓大夫諸路金玉人匠府副緫管尋以至
大四年陞奉議大夫同知府事公服勤三朝每制噐以進
無不稱旨賞賚優渥不可勝計仍特為降璽書存護其家實異
恩也至於裁抑竒巧崇尚質素又未嘗不寓執藝以諫之意識
者賢之皇慶元年正月十九日以疾卒于官享年六十有一
世祖之定都于燕也公慨然曰燕故吾土祖父魂魄能無思乎
吾歸其時矣乃卜居今京城積慶里而奉祖父曁母吴氏之柩
葬城西十里樊村漆園之原公卒遂葬其墓次夫人陶氏宣德
人有懿行善理其家後公二十三年卒元統二年三月二十日
也其年四月四日合葬焉子男一人曰賢佐
仁宗欲使疇其先業特授承事郎陽山瑪瑙提舉今以累遷為
行諸路金玉人匠緫管積階嘉議大夫孫男三人亨以鄕貢擢
第為將仕郎太常禮儀院太祝貞以國子釋褐為從仕郎章佩
監知事庸國子學生曾孫男二人女二人盖金之將亡中原雲
擾衣冠世族強者戮弱者俘為自全之計者或乘時崛起争相
長䧺而使人莫能犯或自混扵雜流而取容一時然恃其力而
以暴陵人有仁心者所不忍為惟百工之事有以利用而無害
於義故君子寧屑為之公後雖藉是有位序而恒若以為歉嘗
語人曰吾家再世遭時艱虞而隠於一藝豈往而不返者耶今
天下一家死生相保而吾祖父乃不及見承平之盛賫志以殁
子孫誠知之必有能自拔以昌吾門者矣扵是陶夫人亦力贊
公以教子為務嘉議公之官于金玉行府也留錢唐久之故所
知位丞相出臨江淛略勢分而與居與游視疇昔無異從容宴
語未嘗輙及其私慎重如此得於家庭者可知矣亨與貞又皆
生盛時蒙菁莪豐芭之餘澤而以儒起家公至是復何憾哉序
而銘之庶以慰公於治下云爾銘曰
九官濟濟疇若子工帝曰咨垂實先䕫龍降及中古為民者四
人思擇術貴德賤藝惟公父子靡適弗通出此入彼與時汙隆
曰予之先家有詩禮夫豈世官倉庾為氏亦旣有時有子有孫
迄用一經守為顓門兆兹幽虚尾箕之野列星之英後有興者
奉訓大夫武昌路諸色人匠提舉&KR0238;君墓誌銘
君姓&KR0238;氏諱榮祖字仲華古有&KR0238;氏而孔子弟子&KR0238;雕開之後
亦或為漆君盖其裔也曾大父世昌居江之瑞昌大父文興徙
興國之永興又徙太平之當塗而占籍黃池父永成宋將仕郎
君仕皇朝歴黃池建康杭州三織染局副使稍遷武昌路
造作副提舉遂為武昌路諸色人匠提舉初階進義副尉用先
賢子孫改將仕佐郎累陞奉訓大夫年踰六袠輒致仕而去君
少敏於學敦行孝悌將仕君殁負土成墳松栢皆手植與兄弟
分財均兄及弟前卒經紀其家事無遺力若未始異居者尤喜
周人之急歲饑則為發粟病則與藥死則與棺里有叢冡積久
暴露為聚而化之如浮屠法鄕鄰多頼焉居官所至克脩其職
業執藝事者咸精其能其在建康以貢輸詣京師者再皆蒙
恩錫賚甚厚人以為榮惜其所處非要地品級已優而績用未
顯也異時將仕君遊青山之保和菴以為兹謝公玄暉舊宅不
宜使久廢不治買田二十畒卑其徒至君又益以田四十有五
畒而祠將仕君於廡下里人羅君記之將仕君封樹在新埂去
家僅一里所君謀於兄弟割田若干畒以給歲時汛掃之湏前
進士汪君記之瑞蓮生墓前方池中前進士夏君記之興國先
隴隣於雙泉寺君捐錢千二百五十緡爲興茶利其徒創置祠
宇守視墓域惟謹故集賢直學士貢公記之君嘗延羽流爲將
仕君蔵醮事感八鶴来下述黃籙儀因著其靈應之實今天師
張公玄教大宗師吴公序之故翰林學士承旨姚文公之使江
東也愛君沈静寡言進退閑雅爲製其號曰可心其爲一時鉅
公引重如此君之才雖不大見扵世觀其所與而其人可知也
同里廣教寺法堂久未建君歸自武昌慨然以營造爲已任閱
兩寒暑而堂成用錢以緍計者若干一出於巳仍施田百畒以
資他日繕葺之費住持僧德遠以瞿曇氏示現之日爲登堂說
法緇白四衆咸會君忽頋謂其子興宗曰吾事已畢將行矣明
日竟以疾不起聞者歎異焉君生於前至元辛未二月十一日
卒於後至元丙子四月九日得年六十有六明年丁丑八月十
日葬新埂將仕君墓之左娶史氏次索氏子男一興宗也廕授
寧國路織染局使女一嫁故相吴許公之玄孫鍇孫男一女六
其葬也興宗不遠四千里俾以狀来乞銘乃按狀所載序而銘
之銘曰
繄君之先惟&KR0238;雕氏受業聖門而不苟仕君扵所祖匪襲其迹
仕不擇禄由由自得孰遄其歸年未及謝展也逹生委順而化
仕而能止没宜有後刻辭石章式示永久
江浙行中書省左右司員外郎致任陳君墓誌銘
君諱遘字謹之姓陳氏其先自婺之東陽徙台之臨海曾祖諱
夢蕳某官祖諱仍某官父諱孚入
國朝以
世祖皇帝由翰林國史院編脩官授禮部郎中副吏部尚書梁
公曾使安南陛辭賜五品服佩金符以行旣至詰其世子
陳日燇以不廷之罪且却其重贄辭直而壯日燇震讋願遣陪
臣入貢使還稱旨拜翰林待制兼國史院編脩官
上方欲寘之要地而公遽請外歴建德衢台三路緫管府治中
積階奉直大夫政績之詳具如楚國程文憲公鉅夫所為碑銘
母頋氏封臨海縣君待制公殁時君年甫十四執喪如成人弱
冠用廕補台州錄事判官台實鄕郡人以其年少頗靳之君延
見父老舊故情文備至或干以私輙不復與之接臨事無微不
察吏莫敢侮奸民為之歛避乃皆歎服曰勿齋有子矣勿齋待
制公自號也秩滿遷將仕郎常州路緫管府知事冨家史氏築
大圩環小民田其中強委錢貸之覬子本相侔而有其田民不
肯受則因治田與之閧毆傷其七人縣吏受賕反欲加以罪民
訟其冤君白郡長貳召吏責之乃釋被誣者而致史于法民間
祖賦許自輸而禁團結舊制也豪民多冐禁而利其贏餘君申
眀之則相率行賄賂假權勢沮撓焉君不為動禁之愈厲公私
咸以為便居二年以母疾棄官歸養民挽留不能止乃樹碑以
頌去思凡為碑者五其遺愛在人多矣君旣抵膝下而母竟以
疾弗起居哀毀如不欲生服除猶無意於仕家食者十年調集
慶路江寕縣主簿不赴改慶元路緫管府知事慶元為浙東帥
閫治所事至繁夥有自臺端來居帥座者奴視司属人畏其氣
𦦨凡所諭指意多曲法以阿之君檢飭吏櫝使無間隙可入有
私託則據法以對度不可屈乃為之霽其威嚴郡長貳每事必
資君而後决君於民之冤者直之吏當次𥙷而貧無貲者循其
資序而用之或来謝輒弗納曰我奉法耳非有恩於汝也郡學
有沙田在海島石衕山中土豪擅魚蟹之利歲輸緡錢八千而
恒負其半君奉憲府令徵理之盡取其錢以具祭噐諸生立石
以紀焉所受圭租平其斗甬而令民自操槩無他官倍取及左
右侵牟之弊莫不負其餘粮而去居四年擢江浙䓁處儒學副
提舉進階文林郎杭俗素華靡士子習於浮薄君擇宿儒有學
行者為之師以作新之省曹書佐多起於閭閻不觧文義俾君
試驗君從容對曰此軰若知文義當自為士肯傭書耶業已命
試取文意不背可也頼君言而獲并容者甚衆居無何俄病渴
引飲動一二升閱數月病作瘍醫不能為遂移疾請納禄授承
直郎江浙䓁處行中書省左右司員外郎致仕命下而君不及
待矣君卒於至正四年八月五日享年四十有九以九年八月
十八日葬所居太平鄕後嶺之原娶葉氏尚書右丞南陽郡文
簡公李之孫知賀州朝列大夫同之女封恭人子男三人長曰
樜某書院山長後君四年卒次曰集衢州路龍游縣靈山廵檢
次曰楧左翼屯田萬戶府儒學教授女三人長適處州路石門
書院山長四明袁曅翰林侍讀學士郡文清公桷之孫次
適將仕郎太常禮儀院太祝藁城董守緝翰林學士承旨趙國
忠穆公文用之孫次適建寕錄事判官同郡周士潚集賢待制
仁榮之子孫男三人女若干人君幼聦敏日誦數百言非歲能
属文中年䆠游所至晝接賓客夜考經史訖能承其家學君丰
神凝整外剛方而内和易每謂居官處事求中扵理何至過為
深刻耶故其馭吏使不可犯而已涖民則思有以便安之喜周
人之急而不自表見鮮有知之者待制公有別業君重加繕葺
扁其室曰慎獨而游息其中歲時集宗人徘徊竟日以示終身
之慕焉初奎章諸老交薦君擬奏辟以為属而君適有内艱
浙東部使者或舉君可居館閣或舉君堪任風憲或又以君應
守令之選朝廷旣處君扵儒臺而時宰又雅知君甚禮重之
今天子方妙東儒臣纂脩三史遂以君名剡上冀國董忠粛公
守簡時方緫裁史事及為中執法力官君廉慎而明逹宜署臺
職旦夕且向用而君逝矣識與不識咸悼惜之曰近世閥閱子
弟率以縦逸墜其家聲君少而孤未壯而仕乃能卓然自立如
此千百人中一兩人耳而止是乎君葬後五年楧以君甥婿黃
池稅課副使楊孝原之狀来謁銘載念君與予同時筮仕扵台
之司縣别後音問邈不相遏及予忝預聞學政去官間一歲而
君継至竟莫能叙契闊詎謂君遽先予死衰朽餘齡動增感愴
何忍執筆而銘諸專价蹐門靡容固拒書辭繁猥不知所裁銘
曰
台之陳氏故為望宗揚英振華肇自先公在
世祖時朝多俊彦穎出其間茂膺上眷鋪張
帝業潤色皇猷揉彼蠻方敬承天休功成弗居盤桓
外服委祉於君以有世禄劇曹上幕罔憚其勤乃陟儒臺乃柄
斯文人皆望君入對召節發舒素藴光昭遺烈胡嗇不年而遏
其施尚克有子圖永其垂不以予耄俾專述作鄙言匪腴聊慰
冥漠
上海縣主簿吳君墓誌銘
君諱福孫字子善姓吳氏其先有為宋執政者曰正肅公育自
建之浦城徙汴之新鄭南渡初有自汴之新鄭徒武義者曰克
立建君世矣父東又自婺徙家于杭故今為杭州人母施氏
君生而俊爽稍長強學好脩元貞元年用浙西憲使東平徐公
察舉補嘉興路儒學錄遷寧國路儒學正江東憲司治寧國涿
郡盧公臨按之暇略其勢分而與之游數以詩篇相倡答君旣
書再考例當序進絶口不自言前代名流及時之雅望若戴先
生率初仇先生仁近胡先生汲仲鄧先生善之咸加愛重莫不
折行軰與之均禮魏國趙文敏公待之尤親密文敏以善書名
天下慕而效之者往往逼真然罕有若君能得其早年楷法之
妙者君兼工扵篆籕文敏極稱許之皇慶二年詔起文敏
入侍講扵集賢輓君俱行中朝賢士大夫禮遇甚至君泊然未
嘗有所造請至治二年乃以教官借授潮州路潮陽縣青洋山
廵檢遐荒之地縣長貳久缺君攝縣事獲強盗之捕誅者八人
脫平民被誣為盗者若干人而獲其真盗者若干人廣東憲府
有疑獄多以諉焉未幾移疾而歸至順二年赴選集扵京師某
月某日
天子坐奎章閣阿榮大學士以其所作小楷書數萬字上進因
得召見巙巙學士方侍書扵閣中前奏曰臣濫得能書名如吳
福孫所書雖臣亦有所弗及上頷之命侍臣引金鍾酌酒
以賜將用為閣職有沮之者而止
今上皇帝至元元年調常州路儒學教授君氣岸素高又在師
儒之位不肯為謟曲以事上官竟坐是去改調嘉興路澉浦務
稅課大使君承命欣然就職殊不以為歉也晚益務恬退足迹
不涉逹官貴人之門日與方外大老玄覽王真人及名公之歸
休弗仕者湖南帥于公有卿道州守徐公叔清翰林次對劉公
時中徜徉湖山間不復以仕禄為意至正六年銓曹考其資歷
當升授將仕佐郎松江府上海縣主簿到官之始歲遍大旱有
禱立應遂為豊年理民田為豪強所據久而不歸者諭止婚姻
之訟積數歲不决者他利害有當興除方次弟舉行俄奉省檄
詣温台兩郡臨給&KR1069;場工本七年秋執事扵鄕闈甫撤棘復俾
馳傳督閩中稅賦以疾還上海八年正月十三日卒扵所居之
𪠘舍享年六十有九以某年某月某日返葬錢唐縣欽賢鄕西
漠花塢先墓之西娶唐氏宋朝請大夫天麟之孫女前五年卒
合葬焉子男一人肅女一人適宜興岳枋早卒孫男一人繼善
君明敏出於天性豪邁不羈談辨絶人娓娓不倦好客之名聞
于四方自儒釋老氏至於岐黃汜勝之書無不讀嗜古彛器法
書名畫其書篆施扵金石為尤宜奉贄幣求之者無虚日禮部
尚書太不花嘗為扁其所居曰清容軒因自號清客野叟所著
有清容軒手鈔若干卷樂善齋集若干卷古文韵選若干卷古
印史一卷蔵於家君入仕時年甫十有六至四十有三始被初
命及出佐一縣已六十有七矣間一歲遂不起士患不遇君可
謂有所遇否乎後来者居上而君僅止於斯天乎人乎肅以状
来謁銘謹摭其所述附以平昔所知者序而銘之銘曰
先發而後至進難而退易不汲汲於富貴類依隱以玩世欝欝
而不衰者浩然之氣俯無怍兮仰無愧不贏於躬兮来者之卑
之始就職君謂數之為術至矣而未始外扵理舍理而言數非
所以為訓乃為諸生發揮先儒性理之說聽者無不悅服棟宇
之摧剥及祭噐之敝壊者捐俸資而新之學廪則擇人以司其
出納而一無所問秩滿當主教列郡旣上名中書未調而君属
疾臨終戒其子勿為惡兄弟宜相友愛勿有所争語不及他家
人以藥進君曰母苦我俄問日早暮家人曰日將中矣遂奄然
而逝至正八年某月某日也享年五十有八以其年某月某日
葬某鄕某原娶張氏有子男一人曰日新播州儒學正女一人
適余珽再娶周氏有子男一人曰又新女二人長適大都路雜
造局照磨吳顯已卒次適汪簡孫男七人女二人君舉止莊重
織量渊深自少嶷然有成人之風同里知黃巖州張君與紹甚
噐重之故以女歸焉君平居孝友弱冠綜理家務謹守成法父
沒無改於其道父所建義塾祠郡王於其中始居貴溪者也君
敬承先志益買田以共祠事翰林侍講學士揭公記之弟死其
孤甫五歲教育之如已子處宗族鄕黨所施恩愛禮讓各適其
當與人交若淡簿而推誠相與雖久不衰不喜言人過失待人
無疾聲厲色驕慢之氣而人自敬莫不推其長者徭役之不給
者助之紛争之不决者觧之人貧及歲饑則散財發粟以周之
有作屋而侵其地者據其山以葬者竊取其林木以為材者皆
忍不與較其寬厚如此君之葬也其諸父中為國史院檢閱官
適與予同在史局代為日新等奉常德路緫管張公熙祖之狀
來謁銘予不得辭銘曰
惟數與理未始相離流而為術昧者𡵨之卓哉倪君不梏扵數
消長成敗灼知其故物理之微驗諸一身其行其止與時屈信
秋江黃君墓誌銘
君姓黃氏諱一清字清夫徽之休寧人初李韓公以中書平章
政事知貢舉某用門生禮拜公里第君在焉别去二十有五年
而君之子晉踵門泣且言君巳没持黃竹廵檢程君之状以銘
為請按状君曾大父拱大父振遠並能施惠其里中見謂長者
父元珪蚤卒母吳氏守節自誓内事舅姑外資諸子使為學君
亦痛自飭勵期無愧於古人年逾四十始遊京師久之無所知
名洎李公以舊學相仁宗賢才彙進而君以母老不忍去母
告之曰汝父夙有志四方而今已矣汝其忘之乎君乃幡然復
入京師謁李公君古貌長身鬚髯如戟寬衣高冠容止簡率又
作吳語左右多目笑之公望見大驚異即下執其手延之上座
時公門下皆名人顯士而君以布衣居其間恒與公亢禮坐客
莫出其右隱然名動京師君以秋江自號而李公自號秋谷遺
君詩有君釣秋江月我耕秋谷雲逃名君笑我伴食我慚君之
句朝野傳誦滿口内翰趙文敏公既寫以爲圖且謂不宜使清
時有遺才力薦之當路諸公以君深於易通隂陽家言欲用爲
杭州教授君笑曰吾以布衣締交相國榮孰大焉持此足以復
吾親矣竟辭歸築山房摘李公詩語爲扁名以見志公欣然遣
以錢助之宣徽王公奉使江東過君山房因圖其隱居十景以
去其爲當世所重如此君嘗以母病籲天願減已年益母夀夜
夢人語之曰有老嫗来當得藥明日果有老嫗来授以啖蜜法
而無從得蜜君往乞諸旁近村民家還遇虎君駭曰我死不足
惜如母何虎熟視逡廵而去集賢大學士陳公言是家母爲節
婦子為孝子宜旌表以風四方事下有司署其家及里門皆曰
節孝國朝徽人得旌表者自君母子始其後君有母之喪走京
師乞銘於閣學虞公以葬張蔡公時當國問士於韓公式以君
對且要與俱詣公恨相見之晚即欲擢寘館閣君以葬母辭公
知不可奪則為詩以送之終喪復至京師遍謝前為銘及哀挽
者趙魯公在中書素善君卒欲用之集賢亦舉君為儒學提舉
君歎曰吾親在且不仕今尚須禄仕耶遂去入玉蓮山中構精
舍將老焉故人完顔君守贛奉幣馬迎致郡齋居歲餘俄思歸
艤舟未發適值始生之日飲而歡抵暮疾作旦起奄然而逝至
元三年八月九日也享年七十有五贛守為具衣衾買棺以歛
而二子從行者奉柩以還卜某年某月某日葬藍田山之原娶
張氏前十三年卒子男五人曰俊淮安屯田副提舉亦已卒曰
晉有家學今為徽州教授曰紹為仲氏一鶚後曰勝曰芳女二
人長適行金玉緫管府知事汪洪次適俞榮孫男五人女三人
君性疎曠好客不厭處鄉隣有恩不喜言人短而常推禍福成
敗之幾開人為善其在京師所主皆朝廷重臣每有所諮訪未
嘗出以語人所薦士亦不以為已德累朝元老臺閣名公至於
卑官下僚新進之士無不與之交其死也無不悲之某竊觀昔
人去就之際出者或未能無累於物處者或專務使影響昧昧
不聞於人此二者皆過也若夫進不徇人退不絶物如君者盖
鮮矣而某安足以知之姑摭状所述為之銘以紓其嗣人之哀
思云爾銘曰
士之懷才難得者時逢時之来患莫已知亦既有時又有知已
胡有不為而止於此處非吾介出非吾通自信不疑卒蹈厥中
發揚在上其藏在下銘以昭之用慰来者
養齋蔣君墓誌銘
杭為東南一都會其民率多藝善貨殖市區相属如鱗次意必
有若昔之大隱者寓迹以自混於其間以予所聞蔣君殆其人
乎君既死且葬其子元龍介前進士汴梁段君以状来謁銘予
雖不及識君而君予所知也銘固不得辭君名景世為杭人蔣
氏故宦族而君之先獨弗仕至君遂學為醫然不專以其技自
用恒蓄善藥為丹齊湯餌以售於人取嵇叔夜養生論所引神
農氏語以養齋扁其藥室其製藥也自山澤来致其物者必以
色味參諸圖經非其地崖及采暴之時弗苟取也銖分之等擣
治爁炙合和之宜必本諸方書小失其度輒弃去弗苟用也言
醫者冀得善藥輔其術教病家求藥必之養齋自達官顯士閭
巷小夫至於旁州比縣之人無不知求藥於養齋者故其室無
留藥日役數十人藥猶不給或持錢蹐其門累日乃得藥不以
爲愠杭之業於藥者千百不啻莫敢與之齒也凡學於君者多
良醫而食於君者皆良工云盖世之知君如此君之修於家者
世未必盡知之也君平生自奉無輕裘肥馬而於親交里黨之
乏絶賙恤之無少靳其拊人以恩而於子弟家僮之微過每對
尊客斥責之使知愧以自厲元龍爲人恂恂有父風家庭之教
也天師太玄子嘗爲君書養齋兩大字而前太常博士東陽柳
君記之以爲君養於内者有其本其言良信此予所以意其必
有隱德也君生於宋寶祐三年九月一日卒於今天曆三年四
月九日夀七十有六其年六月十六日葬西湖上南山之仙芝
塢娶管氏子男一人元龍也孫男二人女一人銘曰
漢有韓康唐有宋清猗歟蔣君卑不近清之利高不近康之名
庶幾古之中行者耶
松溪縣丞王君墓誌銘
君諱嚴字敬之姓王氏處之麗水人旣殁且葬其女孫之婿葉
渭以狀来謁銘予之鄙陋固無所辱命焉其来也不憚六百里
重岡復嶺之遠躡蹻走風雨中浹旬乃抵予舍下其望予厚矣
誼不得辭按狀王氏系出江左今占籍麗水之雲和鄕者或䧺
於貲或登朝致通顯最為鉅族宋迪功郎時中君五世祖也曾
大父儀大父珪父克寬俱晦德弗耀君少負儁材善記覽以能
賦有聲場屋間咸淳末名賢書上春官未第而德祐失國君與
伯兄挺並用福建宣慰使李公玨薦𥙷官挺為福州路閩清縣
尹而君為建寧路㳂溪縣丞自以不能随俗俯仰命下拜
而不赴君性孝友平居無疾聲厲色而治家肅然有條不嗜酒
而好客務盡其歡乃巳遇後進之士以禮有所問難輙口占答
之未嘗以肥田廣宅侈於自奉而樂周族姻里黨之急細人之
家無以為養生送死之具者多頼焉歲凶發粟必下其直越中
之飢流民相率而至悉以君為依歸所居旁曰梅柳市當甌閩
往来之衝行者苦其地險惡君為作石路千餘尺人以為便浮
圖老子之宫有廢不治亦卑以錢使一新之其嗇巳𥙿物見於
前進士葉君現所為積善堂記部使者分按屬縣聞君風誼咸
為賦詩或就見而存問焉君晚中末疾逾年稍間巳而疾復作
子若孫以藥進却之曰生寄也死歸也吾年旣耄可歸矣夫閱
數日夷然而逝君生於宋寶祐六年八月己丑卒扵今至正二
年七月戊戌享年八十有五葬以四年二月丙午墓在其家北
十里天堂之原娶梅氏蚤卒遂不復娶以閩清之仲子邦彦嗣
女二人適潘璹梁祖壽孫男三人勲烈炫女一人壻即葉渭為
邦彦来謁銘者也曾孫男五人女二人始君冠而以敬為字因
以為齋居之名觀君於死生之際瞭然無所惑亂殆有得扵先
儒所謂常惺惺法乎是可無媿扵名其齋者矣銘曰
士患無時亦旣有逢盤桓弗進卒逸其躬利澤在人所施必豐
奚必有位乃為顯融戰兢自持以成其終刻文孔昭表兹堂封
金華黃先生文集卷苐三十八
