金華黃先生文集卷第三十三續藁三十
墓誌銘
江浙儒學副提舉致仕龔先生墓誌銘
先生諱璛字子敬姓龔氏宋鄉貢進士贈太中大夫諱炳之曾
孫秘閣脩撰太常少卿贈通議大夫諱基先之孫中奉大夫直
寳謨閣司農卿諱潗之子曾祖妣周氏祖妣葛氏並贈碩人妣
周氏贈宜人初太中府君以避兵自高郵徙鎮江卒葬城西五
州山子孫因占籍為鎮江人迨先生以宦遊久留平江又家焉
先生少聡敏稍長能屬文德祐内附士大夫居班行者例遣北
上司農府君以列卿在遣中行至莘縣不食而卒先生悲不自
勝暨成人呼其弟理語之曰國亾家破吾兄弟又少孤不能以
力振起門戶獨不可學為儒無辱先訓乎由是共刻意扵學日
以微辭奥義自相叩擊其文字交視莫公崙俞公德鄰為丈人
行而與戴公表元仇公遠故公長孺盛公彪為忘年友聲譽籍
甚人稱其兄弟曰楚兩龔以比漢之兩龔云東平徐公持淛右
憲節聞先生名辟寘幕下尋舉教官歷平江之和静學道兩書
院山長以累考當赴吏部銓大名高公時參預外省先生以書
論役法之弊公得書喜曰子有用之材持文書来我為子取教
授先生謝曰執政大臣以進賢退不肖為職天下士如某者能
一一力致哉誠推是心寒畯之啈公聞其言愈敬異之御史周
公馳鄭公雲翼交薦先生宜在館閣皆不報用例調寧國路儒
學教授秩滿遷主信之上饒簿以所生母蔣氏憂不赴服除授
袁之宜春丞其階再轉俱將仕郎先生咲曰五十年猶故吾耶盖
異時以門蔭𥙷官亦將仕郎也在官歲餘移疾上休致之請
遂以從仕郎江浙等處儒學副提舉致仕命下先生巳卒扵宜
春其卒以至順二年十一月十七日享年六十有六臨終猶強
飯正襟危坐命筆作三皇廟記俄投筆謂家人曰汝輩且去吾
將少休頃之氣息奄奄而逝先生家事素薄客至不問有無倒壷
命飲與之談前代事實娓娓不倦至為諸生論說豪分縷析必使厭
所欲乃巳兩持鄕闈文衡號明有司門生弟子彬彬以材自見
稱之者不以官而曰先生云其在和静復侵田若干畝在寧國
徵逋租為錢十二萬五千緡刻春秋大學等十九書以惠學者
而宜春之政役均訟平部使者以為能數諉以事頋以涖治之
日淺其所藴蓄有未悉展也娶周氏知江州德化縣方叔之女
子男一曰魯女二適陳方夏景行孫男二曰宣曰宜女二俱幼
魯以其年十二月返柩扵鎮江明年五月十六日葬五州山先
墓東南若干步奉先生子壻陳方状来謁銘状稱先生材識足
以超軼古人而忠厚不自巳之情未忍斬然遽變其先世承傳
之舊故其為言卓偉殊絶自成一家然亦未始不從容乎規矩
繩墨中晚年學益醇鋒鍔都盡其進修之實或未易淺言也嗚
呼苟非方從先生之久且親孰能知之若是歟先生所著詩文
魯既彙次成若干卷因先生自名其齋者目之曰存悔齋槀云
銘曰
龔初来南以士升太常司農遂世卿今孰嗣者宜春丞既仕弗
進用文鳴立言成家樹風聲擺落凡近趨高明有来侁侁揚其
英一鑑亡矣疇依承陳辭相哀垂百齡刻諸方珉告玄扃
袁通甫墓誌銘
吳之隱君子曰袁君諱易字通甫其先當宋有起進士為京朝
朝官者曰仲賢始家于汴仲賢之後曰亰西提刑珦於君為五
世祖南渡時卒葬于吴因家焉故今為平江人曾大父曰璡樂
其地衍沃買田築室長洲之蛟龍浦躬畊而食以布衣終大父
曰祐之承節郎監廬州都稅務父曰樞國史實錄院檢閱文字
皆仕而未顯至君復不樂仕進東平徐公持部使者節聞君名
延見與語大悅將薦之于朝君力謝不可徐公益賢之巳而
行中書省署君石洞山長君乃欣然往就軄既歸卒隱弗仕即
所居西偏為堂曰静春壅水成池周于四隅池上累石如山芰
荷蒲葦竹梅松桂蘭菊香草之属敷舒繚繞而其外則左江右
湖禽魚飛泳於烟波莾蒼間堂中有書萬卷悉君手所校定客
至輒歛卷與縦飲劇談留連竟夕廼巳君丰姿秀朗每雨止凬
收挟小舟以茟牀茶竈古玩噐自随逍遥容與扣舷而歌望之
者識其爲世外人君少敏於斈藴積之素一彂於詩未始高談
性命以師道自任至其在石洞推明雙峯之說上及於考亭多
諸生昔所未聞莫不敬服焉君所爲詩有静春堂集八卷龔氏
子敬爲之序謂近半山而漁陽鮮于公稱其閑遠清麗稍加精
密少陵不難到其爲一時名人推重如此吴興趙公嘗耴汝南
先賢傳所記漢司徒袁公卧雪事寫爲圖以遺君且曰予作此
圖正以通甫好脩之士使之景慕其高節爾則君之人品固不
問可知君母趙氏濮安懿王八世孫女妻奚氏子男四人長震
次泰次晉皆張出次騘陳出女五人長許適金大聲未行而卒
次適顧天麟仲振孫顧正許德明孫男三人孫女二人俱幼君
卒以大德十年十一月二十六日得年四十有五其年十二月
二十四日葬長洲東吴鄕赭墩先墓之次後二十有八年是爲
元綂二年於是君長子震巳死泰及晉實始伐石以状来謁銘
泰好學而有文稱其家者也銘曰
居之熙熙行之施施世非我遺我有不為寤言歌之其声也希
昭昭其垂表以刻辞
楊仲弘墓誌銘
仲弘既卒之明年溍往哭焉其友婿蔣堂代致八歲孤選之言
曰先人之&KR0830;非先生莫宜為銘此先人治命也敢奉以請惟先
生哀而許之溍不敢不諾也初溍與仲弘不相識輒以書締文
字交凡五年始識仲弘後十有一年乃與仲弘同舉進士又八
年而仲弘死矣嗚呼其忍執筆而銘諸仲弘諱載姓揚氏其先
建州浦城人上距宋翰林學士文公凡十一世曾祖有雍祖祐
之皆有隱德父起潜𥙷京學諸生囙家于杭故又為杭州人仲
弘少孤事母季氏尽孝而有礼年幾四十不仕田理問用之得
其文薦之行中書舉茂材異䓁不行周御史景遠強之至京師
俄以母丧玄賈戶部國英數言其材能于
朝遂以布衣召入擢翰林國史院編脩官與脩
武宗實錄書成褒賜甚厚居亡何調管領係官海舡萬戶府照
磨兼提控案牘於是
仁宗在御方以科目耴天下士仲弘首應詔登延祐二年
進士乙科用有官恩例視第一人授承務郎饒州路同知浮梁
州事秩滿遷儒林郎寕國路緫𬋩府推官未上以至治三年八
月十五日卒得年五十有三泰定某年某月某日葬杭州錢塘
縣某鄕某原娶瞿氏子男三人長即選也次遵次迪俱幼仲弘
平居性和昜然於論議臧否未嘗有從皆當世偉
人吴興趙公在翰林尤爱重之亟稱其所爲文由是仲弘名益
聞諸公間盖仲弘於書無所不讀而其文壹以氣爲主毫端亹
亹從横鉅細無不如其意之所欲出譬如長凬怒䑺一瞬于里
至於碕岸之縈折舷欹柁側亦未始有所留碍也凡所譔著未
及詮次以行而人多傳誦之溍嘗評其文博而敏直而不肆仲
弘亦謂溍曰子之文氣有未充者也然巳密矣溍每歎服其言
今巳矣無与共論斯事矣嗚呼而尚忍銘諸姑述其概以慰吾
亡友於地下云𡭗銘曰
嗚呼仲弘而止於斯孰昌其氣之死不衰優優其辞不屈不枝
有寕一宫文冡在兹過者必式考予銘詩
張弘道墓誌銘
弘道既沒于杭其子正蒙奉柩還山隂而狀其世序官閥来求
銘以葬予與道弘同對大廷同校文江西又同校文江淅
未卒事而弘道移疾丐休致玄卧翔鵉佛舍竟不起悲夫尚忍
銘諸雖然知弘道者莫予若也銘非予將誰属弘道諱士元姓
張氏弘道字也弘道生䆠家而自其少時不習貴游子弟嬉戲
事稍長從鄕先生黃君受毛氏詩為舉子業場屋事廢士之志
于禄仕者率投牒求察舉𥙷儒學官弘道恬然不以動其意左
簞右瓢幾四十年會有詔行貢舉法有司乃起弘道使就
試遂以延祐二年賜同進士出身歷將仕郎慶元路鄞縣丞從
事郎池州路貴池縣尹承事郎太平路緫𬋩府經歷用致仕授
承直郎同知鉛山州事命下弘道巳卒其卒以天曆二年
十月二十日夀六十有四葬以至順某年某月其日墓在承務
鄕某山之原弘道為人内秀朗而外䃼疎所學務平实其居官
以樂易称未始求赫赫名眩流俗嘗平反貴池殺人獄亦不自
以為功也由是吏弗忍欺而民思之却使者考其績交章以聞
事格不下代弘道為鄞貴池者皆弘道初持江浙文衡時進士
人尤以為盛事云弘道世越人高祖澤宋孝宗龍飛進士由侍
御史諫議大夫至兵部尚書後以寳謨閣直學士食柌禄其行
事見高公似孫所為碑文曾祖璧通直郎簽書武安軍節度判
官廳公事祖厚之承直郎温州樂清縣尉父續古將仕郎入
國朝以弘道官七品贈從仕郎處州路慶元縣尹母趙氏知西
外宗正事少師不邌之曾孫女妻胡氏太府卿直敷文閣太初
之孫女今以贈若封並為宜人子男一人正蒙也當以廕得官
未調予聞弘道垂屬纊猶力疾坐語精爽殊不乱其所存必有
過人者然則予之知弘道抑末矣銘曰
樹之旣同有穫而弗充不贏于躬獨以嗇終後其豐
承德郎中興路石首縣尹曹公墓誌銘
公諱敏中字子訥姓曹氏衢之龍游人曾祖日新祖克已父心
易精於昜學今以公貴贈承直郎衢州路緫管府判官母俞氏
贈恭人公幼慈祥謹言行以尚書&KR0825;門用察舉𥙷儒學官歷龍
泉永嘉两縣教諭會有詔行貢舉法首耴江浙行省鄕薦
登延祐二年進士第二甲被上旨賜進士出身授承事郎
慶元路同知奉化州事公處事詳練而不為矯激暇日未嘗廢
書使者行部甚加敬焉秩滿調本路定海縣尹到官之明年春
多雨而夏苦旱麥爛苗槁歲大饑公竭力拯之人頼以生縣民
包買食塩三倍於元會計之數行省以公所言下于轉運司减
其虚增之額一千七百七十餘引民力以寬丁内艱服除起為
承直郎寕國路緫管府推官凢所鞠問無不得其平而繫囚免
寒暑燥濕疾病之苦歲適大旱民乏食郡守謂公曰寕國一縣
饑民九萬六千命懸於旦夕聞子在定海救荒有法敢以諉子
幸母以軄掌拘也公聞命即行還報曰義倉徒為文具而勸賑
未必能周徧非得官倉之粟不可郡以公言上于行省為發水
陽倉米二萬石付公往賑之部使者大喜會宣城縣民亦以乏
食告乃彂錢給驛命公亟行母緩所活饑民六萬六千秩滿遷
承德郎中興路石首縣尹未上元統二年三月某日以疾卒於
家享年七十以至元元年九月二十七日葬于靈山鄕麻溪之
原公娶鄭氏贈恭人子男二人長曰康次曰寕女二人適何某
黃某孫男四人長宗瑞用公廕入官今為處之龍泉尉女五人
曾孫男四人女一人宗瑞不遠數百里以書抵溍曰先大父葬
巳久而冡上之石未有刻文敢以為請溍載念疇昔江浙所貢
南士同對於大廷者八人公与吴郡干公褎然前列溍亦以非
才忝預末綴及筮仕皆在海濱州縣壤地相接而溍玄公治境
尤密迩數囙事過公獲奉咲言曾歲月之幾何而星離雲散■
之八人者惟干公與溍獨存干公以休致進官八座而公終于
百里宰其嗣子又不耴世禄幸其孫能自刻厲有遺澤公殁不
亡也溍以後死屢嘗銘吾同年之墓雖衰杇荒落何敢扵公斳
一言乎興懷存殁茅增感創而巳銘曰
予之也厚兮耴之也廉既翔而集兮不飛而潜素乎其位兮飬
之以恬能謙必豫兮有後之占石刻可徵兮靈山巖巖
茶陵州判官許君墓誌銘
茶陵州判官許君既卒其友危君素曾君堅奉書若状来徵銘
以葬嗚呼溍於君同年生也安敢以不敏辞君諱晉孫字伯昭
其先汳人宋南渡後徙建昌曾祖通某州團練使祖開進義校
尉父炎仕國朝為欎林州儒學教授母車氏君弱冠游亰
師或介以謁趙文敏公又囙文敏徧游大人先生之門以薦者
被旨𥙷國子斈生一時名師儒皆大竒之博士姚公尤器
重焉會有詔設科耴士君首以諸生擢延祐二年進士苐
上方好儒進士當得官者悉命卑便近地以寵榮其初遇君用
是得建昌之南城縣丞天燈寺僧甲與乙有私怨欲殺之既操
刀入其室值乙將㸑捧所次米而出驚仆于地奴走救得脫甲
即以刀自刺連呼殺人且訴于縣獄巳具君閱其牘曰捧米復
能手殺人耶卒直之太平山中有竊浮圖氏四果之名以為教
者文衣高坐日臨其徒泉南廣東慕而趍之者金帛填委所聚
男女恒數百千人不法之状暴聞于官而吏置弗問君謂是將
詿誤吾民爲大姦亟列上于郡杖其首百其風遂衰凢君之處
事精敏而剛果多此類藍田鄕民訟争屋新城縣民訟争山皆
久不决郡併以新城事諉君聞君决事平或以屋歸其主或以
山交相譲其能使民化服又如此郡守初怒君不阿數摧沮之
君奉所受命書詣府曰上下相承以礼而巳某不善事上
官則有罪乞免玄府僚既諭止君守亦愧悔而加礼焉尋以南
城例不淂置丞改贑州錄事其治如在南城時包銀令下君鉤
校物力之厚薄以應令民用不優紋錦局吏竄毀匠籍而牽聮
追呼濫及民伍君白干郡發架閣旧籍証之其弊以絶
君之政不便於巳詣部使者誣以他事郡長貳素知君率
以玄就明之部使者大驚訊之果誣也秩滿調湖州路長興州
判官未上丁車夫人憂居喪壹用古禮服除殊無仕進意有司
以聞乃以茶陵州判官起君於家行及境病暍歸居久之復以
病疫而卒至順三年六月六日也得年四十有五階止承事郎
葬以某年某月某日墓在南城某鄕某原君性介特而群居踆
踆卑讓待儕軰如父兄與人言不苟為容悅然亦不以訐為直
其在南城官𪠘去家近日步出視事後雖居它官因不蓄馬市
薪菜自烹飪而食略無難色權貴人有遺以美衣數襲者受而
弗服也君筮仕後始學于内翰臨川吴公每以及門晚為憾其
為文無曼辭詭辯而多骨鯁之言詩尚醖藉未病前一月夢為
詩云至道難聞歲年晚聖賢不作後世亂詰旦語人曰吾詩辭
意甚悲殆不類平生作及曾君求遺藁其家所夢詩在焉嗚呼
其可哀也巳君妻南豐趙氏有子一人曰章初君之季弟鼎孫
卒後一歲趙夫人卒又一歲君遂卒甫四日仲弟益孫亦卒不
兩月而欎林府君卒今存者惟一子嗚呼是不又可哀也夫銘
曰
將聖之門政學殊科兼取其長君材則多殃慶非類報施何以
未定者天君尚有子
將仕佐郎台州路儒學教授致仕程先生墓誌銘
先生諱端禮字敬叔姓程氏其先遠有世序而譜牒莫詳所可
見者漢有海西令曾唐有太子左衛率府胄曹參軍某其自鄱
陽徙家于鄞則由胄曹之大父珍始故今為慶元之鄞縣人㦄
五代至宋仕者恒弗絶曾祖振父承務郎平江府百萬倉司門
祖在孫通直郎知平江府常熟縣事父立鄕貢進士入
皇朝贈從仕郎郊仕署丞母王氏徐氏並封宜人先生徐氏出
也初用舉者爲廣德之建平池之建德兩縣儒學教諭歴信之
稼軒建康之江東兩書院山長用累考及格上名中書授鉛山
州儒學教授秩滿遂以將仕佐郎台州路儒學教授致仕其在
建平興舉廢墜諸生之貧者必周給之縣尹王君起宗日率僚
友聽其論說且築室赤巖上命其子楚鼇受業焉楚鼇後出入
臺閣卒爲時之名人繼王君爲其縣者復倡好事之家爲買書
萬卷覆以傑閣永康胡先生長孺記之其在建德增學舍以居
其徒盡復民所占田其始至也有田三百畒比受代而去有田
一千畒稼軒前賢遺迹多爲人所據悉按其籍奪而歸之江東
新卑院額有司奉臺府之命選辟先生以闡教事學者翕然知
所宗仰
文宗在潜邸遣近侍子弟来學賜以金幣牢醲禮遇甚至扵鉛
山則新其廟學豪家築室侵入仞墻内地久莫能正先生白于
部使者命毀其室乃懼而請以腴田二十畒昜之鵝湖書院之
旁有道觀先生偶至其處有驢跑堂前隙地驅去復来默卜之
曰地下果有物驢當復至巳而驢果来跑益力乃訪觀主求發
之得石碣十餘刻群賢像因為作群賢堂先是平章政事趙凉
公及王御史理嘗舉先生可教國子趙御史承禧舉先生可提
舉儒學俱不報先生歸後郡守王侯元恭踵門禮請先生為學
者師帥閫及旁郡講行鄕飲酒禮皆俟先生討論而後定郡故
有宋丞相史越王所置義廩以助仕族儒家昏喪之不給自先
生為之督視貧者始實受其惠先生素所厚一二逹官魁士相
繼凋謝先生若有所不樂一日拏舟遊東湖諸生載酒追及之
飲于中流酒半酣指所卜葬地曰若豈知我之歸扵斯不及也
耶學問之道具在聖經賢傳吾嘗述之矣真知实踐則存乎其
人尚懋之哉諸生爲之黯然各捧觴爲夀而歸自是多以病不
出久之病加劇客有將上亰師者過而言别相与論宋季事娓
娓不倦既正冠送客顔色忽變痰氣作毉者以丹剤進先生却
之曰不敢服也目巳暝而頭微偏門人樂良進曰先生頭容稍
偏矣復張目端坐而逝至正五年夏六月甲子也享年七十有
五以六年某月某甲子葬陽堂鄕之陶奥娶潘氏潘爲建平望
族先生主教事時慕其賢而以女歸之卒因葬于建平至是奉
遷而合祔焉子男一人衍女四人孫男一人循理女三人盖宋
季之士率務以記誦詞章爲資身耴寵之具而言道學者亦莫
盛於此時四明之斈祖陸氏而宗楊袁其言朱子之學者自黃
氏震史氏蒙卿始朱子之傳則自㬊氏淵大陽先生某小陽先
生某以至于史氏而先生承之黃氏主於躬行而史氏務明體
以達用先生素有志於當世惜其仕不大顯故平生藴蓄未克
䆒扵設施而私淑諸人者不為無功於名教也故礼部郎中韓
公居仁嘗斈於小陽先生其仕扵先生之鄕與先生論議無不
脗合行省屢聘先生較文鄕闈先生以為國朝設科初意
專耴朱子貢舉私議今多違之吾往宜不合力辞不往其源流
本末可槩見也先生色莊而氣夷善誘學者使之日改月化而
仲氏太史公端學克謹師法學者嚴惮之人以比河南程氏两
夫子云先生所著有進學規程若干卷國子監以頒于郡縣學
使以為學法有畏齋文集若干卷蔵于家先生葬後二年門人
徐仁䓁若干人相與謀俾同門生樂良奉宣文閣授經郎危素
之状来謁銘溍幸嘗辱交於先生徵於状無不合乃併以平昔
所知者論次而銘之銘曰
大道孔夷聖賢同趍政厖俗裂師異指殊真儒有作乃發其蔀
先生之傳遠有端緒左規右矩蹈夫大中居之以寬休休有容
道之將行夫豈弗仕委蛇進退時行時止志局於位厥施未豊
惟其教思垂于無窮門人謁辞論譔遺德卑于方来永有矜式
南稜先生墓誌銘
先生姓王氏諱炎澤字威仲斈者因其别号尊之曰南稜先生
其先系出太原五季時自會稽徙婺之義烏者彦超官至節度
使其遠孫固蚤游安定胡公之門登皇祐五年進士第宋三百
縣人耴科第自固始卒官思陽令右正言知制誥李公清臣銘
其墓固諸孫從用生說贈宣奉大夫工部尚書郭公三益表其
墓說生永年喬年登紹聖元年進士第嘗仕于京師而僑居扵
濟南後復居義烏而占籍焉終於中大夫知福州文安縣開國
男贈正議大夫子鑄通判嘉興府贈金紫光禄大夫鑄從仕郎
嚴州司法𠫭軍娶陳忠粛公子直祕閣正彙之女其沒也正彙
誌其墓鑄子寕提舉廣東常平茶塩贈中散大夫寅歴知宜連
藤柳峡饒江七州積階朝請大夫喬年子濤承奉郎濤子㝢江
東轉運司幹官其世序官閥見於譜牒知此餘以賞延入官十
有一人有通朝籍剖郡符者不可悉舉運幹則先生之高祖也
曾祖諱誠祖諱衛道並潜晦弗耀考諱済以景定二年應薦為
國子免觧進士妣葉氏軍噐監丞䕫路轉運判官蓁之孫女通
齋隱君由庚之女先生少嗜書稍長治㪯子業穎出儕軰間運
去物改而場屋事廢囙淂專意探索聖賢之微旨家庭所受既
有其素而通齋為外大父又從徐文清公傳考亭朱子之學凬
声氣習之所存感發尤多而操行愈堅窮居約處開門授徒絶
口不言仕進久之乃用部使者察㪯起爲東陽常山两縣教諭
迁石峡書院山長所至以善教飬得士譽在石峡歲餘即弃官
而歸徜徉於家林逾十寒暑至順三年八月十三日以末疾卒
享年八十其年十月十日葬縣南崇德鄕湖陽山先墓之次先
生氣䫉充偉而襟度疎暢待人一本於誠言論磊落無所隱蔽
莫不敬服焉爲諸生講說務推明其大義不事支離穿鑿文簡
質而生於理詩極渾厚而間出竒語不屑以雕飾求工也有南
稜類藁二十卷初考君無子嘗鞠其族子而弗克家𣸪選於族
人得先生以爲子俾尽有其田廬之不均先業未有不囙以墮
者也考君賢其言卒成其志而均給焉族黨以是多之娶傅氏
前三十年卒先生之葬实同兆域子男二人長良玉常山縣儒
學教諭次良珉女三人適傳保許文俊傳復享孫男四人𥙿禕
𥙷初曾孫男女三人良玉葬先生殆將两紀乃来諗於溍曰先
人家居教授前後及門數十百人而無顯者不杇之託非子其
誰頋以子方效官於中外未遑有請子既淂謝而退失今弗圖
懼流凬遺範日就堙没謹命次男禕䟽其行实以俟采摭而論
譔焉溍竊惟吾里衣冠望族莫先於王氏文献之相仍亦莫久
於王氏先生引而弗替卑付有人見其進未見其止豈必身都
高位而後爲能世其家也哉溍自緫角忝預弟子列今也髮種
種矣唴逝者之如斯愧前聞之荒落言不能文而義不敢辞銘
曰
婺女之墟孝子之里以儒起家肇自王氏世科世禄恒不乏人
重珪疊組萃于一門是似是續蟬聮十葉𣸪抱遺經脩其世業
忠墜益振如木有本如水有源教施扵鄕佩衿済済
道之將行乃止不仕尚克有子而又有孫餘潤所蒙有材彬彬
趾美于前垂休於後嗚呼先生是謂不杇
葉審言墓誌銘
至元元貞間部使者振㪯學校悉延致前代遺老以主教事一
時英俊之士咸立下風惟審言夙負材望以弱冠之年与之並
登于師席衆皆羡慕焉審言頋獨恬於進耴筮仕垂四十年猶
俛首常調随牒遠方後耒居上者不知其幾及審言以六品官
致其事而竟不得從容享一日之安嗚呼悲夫審言姓葉氏諱
謹翁審言字也世為婺之金華人曾大父大冶縣主簿邽受業
吕成公之門以所得扵成公者授徐文清公僑文清後為朱文
公門人高第而扵大冶君執弟子禮没身不衰大父榮發深自
韜晦罕与物接父霖始復以家斈私淑其里人故端明殿學士
王公埜知南康軍葉公閶咸敬礼焉仕皇朝卒官將仕佐郎婺
州路蘭溪州儒斈教授致仕母曹氏有賢行審言性明達而蚤
有知於書無不讀由家傳之端緒泝儒先之源委卓然自立諸
老無不樂与之遊舉教官歷浦江義烏两縣教諭升衢之明正
書院山長丁外艱服除上名銓部借授處之縉雲縣官政鄕廵
檢丁内艱服除遷吉安之吉水州學教授秩滿調泉之晉江縣
主簿階將仕郎同僚有与之不合者力搆䧟之部使者雖莫能
察而心竊疑焉不及竟其事而玄後使者得審言受誣状而不
欲自為異同乃貰其罪而觧其軄頃之仍旧階改調婺州路司
獄在官五年以老請謝事授承務郎温州路同知瑞安州事致
仕命下審言巳以疾不起審言事親孝父子自為師友念母老
不可一日去左右所至必侍奉以行仲弟無依贍之終身平居
寡欲治家有法吉凶慶吊一遵成公家範曰吾有所受之也貲
産素簿而室廬再厄扵災至無一椽以庇風雨僑寓說齋精舍
久之乃得老屋數楹僻在東郭外教子之暇日以種蒔為事暮
年徙居城西北隅間得微禄不足自給處之晏如時從明舊飲
酒賦詩陶然自適昜簀之日有書數卷田數畒而巳審言所居
齋室扁曰四勿自號贅翁歸自泉南又自號曲全道人所為詩
文和昜平實無纖麗之態有四勿齋槀若干卷曲全集若干卷
藏扵家審言生扵宋咸淳八年四月十六日卒於今至正六年
十月十日年七十有五娶蘇氏文定公世孫女後三年卒以
某年某月某日合葬扵金華縣赤松鄕羅家橋之原子男三人
長敬之處州路慶元縣榮慶鄕廵檢前卒次復之未任次泰之
廕𥙷江淛行中書省廣濟庫子女七人其五適同郡嚴弘道趙
嗣滋杜宏喻德順潘繼善其二以疾在室孫男一人囝女二人
其一適浦江張㮒其一尚幼審言所交皆四方名士里居之曰
最所友善者許文懿公謙翰林待制柳公貫太常博士胡君助
禮部郎中吴君師道翰林脩撰張君樞而溍亦幸獲陪諸公之
末至是諸公多巳凋謝惟胡君與溍獨存故泰之求胡君爲之
狀而屬溍以銘嗚呼悲夫載念溍之少也從先生長者詠歌
先王之道扵寬閑寂寞之鄕將以是終其身審言力挽之出而
䆠遊不遂晩通朝籍以親老請外遂納禄而歸審言適己掛冠
往見之雙溪上渥手道舊故殊欵洽别去甫一月而審言逝矣
又一月而溍蒙恩錫召欲伸繐帷之一慟而不可得銘固不敢
以諉扵它人也嗚呼悲夫審言分教兩縣所至以教養爲務興
壞起廢之功尤多其在明正書院復道流冐占之田二百餘畒
吉水號多士教官良不昜為審言處之有道由是士論厭服審
言為廵官則能使盗息而民安為獄官則能使囚徒不失其所
誠可謂得其職而審言之所以不朽者不&KR0825;在是也兹不詳述
焉銘曰
有作而興載揚其英胡不奮飛徐徐吾行黽勉從事靡愛其力
執虚若盈戰兢夕惕不疑扵人蹈夫危機困而能亨罔間險夷
皇仁在上天日照臨朱紱之来于光有耀鼔缶而歌式全吾歸
孰昭其昧曰有刻辭
黃彦實墓誌銘
彦實諱叔英明慈溪黃氏年五十有五以泰定四年九月某日
卒于鄞明年九月庚申葬餘姚之竹山溍異時與彦實游彦實
言今天下文章鉅工知我者惟伯長伯長必先我死我死子其
銘我伯長故翰林侍講學士袁文清公也溍藐焉晚出扵文清
無能為役彦實乃欲以之承其乏耶而孰知溍之哭文清僅踰
月又哭彦實邪溍雖不敏彦實之言詎可忘耶初
朝廷旣新貢舉法而場屋事久廢老生宿學多己物故後進之
士無所依承則相率之彦實受弟子業凢彦實所指授取科名
預薦書者相望否者亦且去而𥙷儒學官人皆為彦實喜而彦
實顧不能少自貶以就有司之繩尺訖無所遇合以死人又莫
不深悲之其知彦實者若是而已至扵彦實之所存知之者未
必盡也彦實之先大夫文㓗先生宋寳祐丙辰文天祥榜進士
負材能尚氣節而甚䆳扵經術所著書世多有之盖先生之學
壹以躬行為本故其在朝著見謂忠鯁而分符握節所主舉其
軄業凮采凛然先生三子俱克紹其家斈而彦实最少介然特
立不務為苟同尤酷肖焉文清称彦实少游故都見世所称知
名人率脂韋自保祕惋恨無可与語酒酣氣雄謂海宇方宴安
休明宜耴天下事置念慮以入計畫否則搜抉險幽浩然為万
里游遇不遇命也未幾泝采石上漢江而游荆㐮歴觀用武關
要荒榛廢壘猶有能言昔時得失益慷慨自振而所見公卿大
夫與夫布衣之士則皆与昔交游者無大異於是治其居曰戇
庵閉門讀書益不妄交嗟乎彦实之扵天下獨以文清為知已
而文清之言如此彦实所存固可槩見矣彼以是瑣瑣者為彦
实置欣戚焉何哉彦实嘗為晉陵宣城蕪湖三斈教諭又為和
靖采石两院山長間以茂異遣詣中書弗果行彦实殊不以小
試為辱亦不以不大用為詘也彦实於經史百氏之書過目輙
成誦為文雋拔偉麗意氣奔放若不可禦而要其歸弗畔於道
有戇庵暇筆三卷詩文雜著緫二十卷蔵于家彦实之曾大父
曰世堯大父曰奉議郎一鶚父曰朝奉大夫宗正少卿震文㓗
盖門人私謚云母趙氏封安人而彦实沈出也娶岑氏先卒再
娶王氏子男一曰祖德女二長嫁岺可久而夭次未行銘曰■
物之不齊雜糅錯出悪妍喜&KR1126;干古一律德人天游不物於物
尚無有已孰為淂失惟是浩然之死不沒磊落峥嶸軒昂突兀
發其遺編猶見髣髴寫以石章用告幽室
錢翼之墓誌銘
翼之姓錢氏諱良右世為平江人曾大父世昌大父恪父宗慶
俱未仕而大父用其仲子台州路緫管府判官宗顯恩贈承事
郎鎮江路丹陽縣尹翼而不凢長益闓敏徐文貞公持淅西部
使者節台州君處其幕下翼之因得侍公左右公見其言談舉
止謹飭有禮大竒之台州君同幕多名流公語之曰錢生濟濟
有儒者意度令親簡編必成令噐翼之亦感励自力於斈公所
為詩文必出以示翼之其耴重如此翼之既游文貞之門至於
前代遺老若并陽周先生淮隂龔先生當世宗工若剡源戴先
生隆山牟先生永康胡先生翼之無不接其緒論中州雅望若
薊丘李公漁陽鮮于公暨一時賢雋之士亦皆折行軰与翼之
交故其聞見最為詳博而吴興趙公巴西鄧公遇翼之尤厚數
引拔之翼之殊無仕進意至大中行尚書省署翼之吴縣儒學
教諭翼之欣然就軄巳代去輒不復出間居三十年安貧守約
未始有求於人一室蕭然坐客常滿詠歌酣嬉無虛日里中子
弟耒就斈亦弗拒也御史聊城周公舉翼之宜在館閣未報而
中書連被
上旨擇工於書者俾書農桑輯要大學衍義有司悉起翼之以
應令竣事薦章交上亦不報浮光王公与翼之生同歲居同里
公由戶部尚書參預河南江北行省事念故人之存者独翼之
將力援之於朝而翼之素志丘壑至是亦既老矣翼之性
夷曠与人交無町畦䔍於故旧往来尺牘裒輯装治惟謹時出
以示人曰吾非以此衒其識人之多特於其間有情辞諄切關
於世教者不可廢耳然不喜於苟同人有不善㦯面斥之以其
行孚於人不以為異也大參金源王公嘗問翼之曰錢氏起五
季有吴越子弟多在東南且世有顯人君豈其裔耶翼之曰此
無從稽也盖某之先有甓壚沽酒者每見故書紙輒手拾聚而
焚之曰吾子孫其有興於文學者乎公聞翼之言深服其質直
翼之晚自號江村民人囙以江村先生稱之至正四年五月八
日以疾卒扵家享年六十有七疾巳革猶正巾危坐秉筆作弟
姪書頃之而逝初室徐氏廣德縣尉逢吉之女無子継室丘氏
宋龍圖閣學士贈特進岳之曾孫承奉郎稷之女子男一人曰
逵女二人長適張元善前卒次適吴某孫男某女三人皆幼逵
既以其月十有八日奉柩葬吴縣靈岩鄕黃山徐涇先墓之次
而刻石誌其歲月且遵治命以状来徵銘予辱游於翼之父子
間甚久别玄十年而翼之遽不可作其以銘見屬望予厚矣逵
又好學有文能嗣其世業而汲汲焉用意於不杇事予何敢辞
翼之有詩文雜著若干卷奎章閣侍書學士虞公巳為之序以
故弗論翼之於古篆隷真行小草無不精絶豪家貴人往往傳
蔵以為珍玩或有所挟而強使為之雖奉以百金弗顧也人多
以是敬服之而罕有論其出處之大致者序而銘之庶幾来世
有以知其人也銘曰
由學而升不近乎名既仕而止不失乎已蔵之若虚以浮湛扵
里閭優游卒歲匪依隱而玩世惟以求夫志欲知其人視此刻
文
金華黃先生文集卷三十三
