金華黃先生文集卷第二十八續藁二十五
碑
勅賜康里氏先塋碑
康里氏三葉疏王封者六人踐相位者四人咸有石章以紀勲
德而其塋域在京城和義門之外者頋未有以表于封樹至正
八年冬十一月十有二日皇帝御眀仁殿中書宰臣用今
大司農達世貼睦邇之請以聞詔臣某為之銘以達世貼睦邇
素善書有旨就令書丹別勅平章政事議中書省事姚庸篆其
額以賜焉臣溍忝以非才待罪太史氏職在論撰不敢控辭康
里古高車國也我
太祖皇帝親征而略其地其國之近屬有二孤子曰曲律曰牙
牙其母古麻里氏賢而有識以二子寘禇中負以槖駞而来朝
則
太祖已賓天乃以二子獻於
太宗曰此吾國之遺胤也不可為人所得而辱於奴隷敢以来
歸幸它日為天子使上憐而撫育之暨
憲宗御極二子既長召入宿衛領昔寶赤遂扈從伐宋母廽康
里而復来值
憲宗陟方諸將皆北還二子獨後禱于神祠若有稱好者再問
而知為吉兆比至家則二子亦至矣
世祖皇帝入正大統疇其勞績給以土田人戶俾居興和天城
之大羅鎮母後以牙牙子貴追封雲中郡夫人牙牙贈宣忠翊
德開治功臣開府儀同三司上柱國追封雲中王謚配忽
都台氏封邢國夫人繼桓答氏封康國太夫人丞相順寧忠烈
王阿沙不花丞相和寧忠獻王亦納脫脫皆雲中王之子
丞相冀寧文忠王鐵木兒達識則和寧忠獻王之子也順寧忠
烈王年十四入侍
世祖以占對詳眀特見親幸令門者勿納以試之遂由水竇而
入上嘉其志乃命聽其出入無禁嘗早朝露未晞洗行而
前上望見尤歎異焉使掌門衛以察非常久之以西手千
戶領昔寶赤從
成宗北征與海都戰數有功入為大宗正府也可札魯忽赤浙
西豪民朱清張瑄以海運取顯官有罪抵死王奉旨簿錄
其家一無所私詔賜王宅一區鈔萬五千緡命兼兩兵馬指揮
司達魯花赤姦軌不作輦下肅清
武宗即皇帝位拜中書平章政事軍國大事並聽裁決尋
加特進太尉依前平章政事有盗内府金者王退朝適與之遇
訝其倉惶失措詰之果得黃金五十兩白金百兩上命以金
賜王而誅盗王辭曰盗誠當誅金非臣所宜得請入金贖盗罪
上為貸其死有旨出内府鈔十五萬緡賞蹴踘者王力持不
可訖弗予一日入侍扵五花殿覩上玉色而進薄滋味寡
嗜欲之戒上嘉其忠忱命進酒王曰陛下既納臣言而
復以酒進是臣言不足取信也上為罷酒進中書右丞相
行御史大夫尋復為平章政事加錄軍國重事兼廣武康里衛
親軍都指揮使封康國公遷知樞密院事薨享年四十有七贈
純誠一德正憲保大功臣太師開府儀同三司上柱國中書右
丞相追封順寧王謚忠烈配達海的斤氏追封順寧王夫人索
羅真氏别哥倫氏並封順寧王太夫人和寧忠獻王少從其
兄斡秃蠻獵於燕南斡秃蠻使獻所獲
世祖皇帝見其骨氣沈雄步履莊重即命入宿衞暨
武宗撫軍朔方王在行間與諸將大敗海都軍于杭海手斮一
士之首連背胛以獻
武宗壯之兵之始交也
武宗銳欲策馬出戰王執其轡力諫上怒揮鞭抶其手不
退上不得巳而後止與諸將朵兒荅哈語及之朵兒荅哈
曰太子在軍中如身有首如衣有領脫有不虞衆安所附脫脫
之進諫可謂忠矣上深然之
成宗大漸丞相哈刺哈孫荅刺罕稱疾卧直廬中王適以使事
至京師乃俾馳告
武宗以國恤且勸進安西王乘間入朝窺伺神噐旣而
仁宗奉太母至自懷孟忠烈諜知姦黨謀偽賀千秋節而
舉事亟白于
仁宗先二日而發内難悉平
武宗聞太母詢所宜立於隂陽家遣王還察事機時
太母以
武宗遲廽不至已命忠烈往道宗室諸王貴戚元勲推戴之誠
忠烈至野馬川上見之甚喜行次旺古察而王繼至趣使
疾驅與之共載聞王致太母及
仁宗之語乃大感悟釋然無疑暨忠烈還報
仁宗即日命駕奉迎于上都
武宗皇帝正位宸極尊
太母為皇太后立
仁宗為皇太子三宫恊和而無間言王兄弟之力也先是
武宗嘗命王同知樞密院問曾視事否王對曰今正殿未御宗
親未見德音未下而扈從之臣攙取名位失四方之觀瞻寕不
上累聖德是以未敢祗事上嘉歎不已知樞密院只
兒哈忽侍上於潜邸嘗有不遜語將寘于法王諫曰
陛下新即位大信未立而輙行誅戮知者以爲彼自有罪不知
者以為報仇恐人人自危况只兒哈忽習於先朝故興今固不
可少也上乃宥之上亰大冥故事命一近臣敷宣王度以
為告戒王薦只兒哈忽令具其言以進果稱旨上歎曰博
𡭗术博尔忽前朝人傑脫脫乃今世人傑也即以所進之言授
王及諸王大臣被宴服就列王即席陳西北諸藩始離終合之
由去逆效順之義聽者莫不傾服王自同知樞密院事中書平
章政事拜御史大夫遷南臺御史大夫召拜錄軍國重事中書
左丞相知無不言言無不行人以賢相稱之尚書省立以王為
右丞相王辭曰爵賞者帝王所以用人也今爵及比德賞及罔
功緩急之際何所倚頼乎中書所掌錢粮工役選法刑獄十有
二事若從臣言恪遵舊制則臣願與諸賢黽勉從事不然用臣
何𥙷上乃為下令俾濫受宣敕者赴所属繳納僥倖之路
旣塞奔競之風頓衰中臺有贓罰鈔五百万緡王請出以賑孤
寡老疾諸窮而無告者莫不舉手加額宗王南忽里部人告其
謀為不軌王辨其誣抵告者罪宗王牙忽秃徵其舊民於齊王
八不沙部中鄰境諸王欲奉齊王攻牙忽秃齊王懼奔牙忽秃
以避之遂告齊王反王簿問得實釋齊王徙諸王于嶺南邊將
脫火赤請以新軍益宗王丑漢廷議俾王往給其資裝王言時
方寧謐不宜挑變生事辭不行遂遣丞相秃忽魯平章政事也
先帖木兒往給之事幾以激變尋復為中書左丞相
仁宗眷之彌䔍欲使均役于外拜江浙行中書省左丞相下車
伊始進父老問以利病咸謂杭城故有便河逹于江滸湮廢而
久若䟽鑿以通舟檝物價必平僚佐或難之王曰吾陛辭之日
密旨許以便宜行事民以為便行之可也俄有旨禁勿興
土功王曰敬天莫先勤民民蒙其利則灾沴自弭土功何尤不
一月而訖工人至今便之王以疑似召赴闕杭民數萬號慟遮
道不得前旣至頼
仁宗察其無他厚賜而遣之還鎮王至杭未幾遷江西行中書
省左丞相
英宗嗣位召拜御史大夫帖赤隂忌之奏改南臺御史大夫復
嗾言者劾其擅離聀守將徙之雲南會帖赤伏誅乃觧王家居
不出者五年泰定四年二月二日薨享年五十有六王階至開
府儀同三司勲上柱國爵爲馮國公兼官爲集賢使仁虞使中
都留守司逹魯花赤開寧路緫管府逹魯花赤領崇福司回回
司天臺中衞廣武衞親軍都指揮使贈推誠全德守義佐運功
臣太師中書左丞相階勲皆如故追封和寕王謚忠獻配也先
氏封馮國夫人
武宗又妻以畏兀氏月魯忽圖
仁獻章聖皇后之同乳也封薊國太夫人冀寕文忠王以大臣
子事
明宗於潜邸宏才雅量好學下士夙負公輔之望㦄事累
朝由同知都護府事為工刑两部侍郎擢監察御史遷秘書卿
除禮部尚書遂參議中書省事擢西臺侍御史未行留為奎章
閣侍書學士除大都留守遷同知樞密院事上旣緫攬權
綱用脫脫爲中書右丞相王爲右丞以更新庶政科舉之廢也
王在參議府争之不得訖不署其奏牘至是力為上言前
代科舉得人之盛遂復行焉金山大雪上遣王及知樞密院衆
家奴齎鈔一千萬緡衣表裏各二萬匹往周給之王被命即行
雖皸瘃無所憚拜中書平章政事每入直上爲御宣文閣
詢以治道往往至夜分乃退上親祠南郊王言熙事慶成宜均
惠于下詔賜民明年田租之半嶺北地寒不宜稼歲飢賑
以鈔無從糴王請轉亰倉米百萬石貯和寕由是備先具而民
不告病两浙閩廣塩額累增而課愈虧王請歲减十萬引以紓
亭戸之力中政近臣謀發蕃舶規取息王言與商賈争利恐遠
夷得以窺中國事遂巳日夲海商百餘人遇風漂入高麗表請
没入其人於有司以為奴王以爲
天子一視同仁四方皆吾赤子豈可乘人之險以為利宜資其
還上從之日本果上表稱謝無何日夲有僧告其國遣人
至京師刺探國事王曰刺探者在敵國固有之今六合一家何
以刺探為果有其人正可令覩中國之盛歸告其國人使知嚮
慕旁觀稱歎曰真天朝宰相之言也拜御史大夫務以静重持
大體不為苛娔以立聲威建言近歲大臣獲罪重者族滅輕者
猶籍其妻孥祖宗聖訓父子罪不相及請除其法上
從之遂著為令飢民集於輦下奏出贓罰鈔糴米萬石即近郊
寺觀為糜以哺之所活不可數計居歲餘復為平章政事進位
次於端揆大駕時廵留鎮大都舊法細民糴於官倉出印
劵月給之者其直斗三百文謂之紅貼米賦籌而給之盡三月
止者其直斗五百文謂之散籌米豪民貪夫得買其籌貼為利
玉請别發米二十萬石遣官坐市肆使人持五十文即得米一
升姦弊遂絶民蒙其惠乞觧政柄不允拜錄軍國重事中書左
丞相領經筵事王入則告上以帝王之道出則正紀綱脩
法度奏立内外通調之制朝臣外𥙷許得陛辭上親臨遣
責以成效郡邑賢能吏亦次苐甄拔分海漕米四十萬石置㳂
河諸倉以備凶荒先是朝廷患僧徒擁厚貲事兼并抑使
與齊民均受役于官柄國者右之法遂中變王奏復其舊延登
故老俾預大議旁求遺逸待以不次之擢加孔子後嗣襲者秩
二品歲一再詣國庠進諸生而奬勵之使士咸知勸王天性忠
直學術正大剸裁庶務片言立决重輕予奪各適其宜上
嘗問為治何先王對曰莫先於法祖宗上因稱王文統為
竒才而有不同時之歎王前奏曰
世祖皇帝行仁義而文統輔以功利此所以為
世祖之罪人也使文統復生於今猶當遠之何足關聖念
乎盖王於書無不讀尤喜聞儒先性理之說而明於義之辨相
業之隆實基於此從幸上亰還入政事堂甫一日暴得危疾
上命近臣挾名醫狎至疾巳不可為以至正七年九月十八日
薨享年四十有六葬以其月二十六日上命有司護其葬
仍給&KR0608;鈔二十五萬緡两宫皇后及太子致&KR0608;有差階至
開府儀同三司勲至上柱國兼官為昔寶赤右手左阿速親軍
宣忠斡羅思親軍都指揮使司逹魯花赤提調留守司武衞太
醫院廣惠司寕徽寺事贈開誠濟美同德翊衞功臣太師中書
右丞相階勲皆如故追封冀寕王謚文忠配曲出氏追封冀寕
王夫人執政大臣言相位不可久虛上曰鐡木兒逹識有
兼人之才後難爲繼朕當徐思之金山礼尼别使者入見
上頋謂知樞密院阿吉刺曰鐡木兒逹識籌邊事皆與朕意合
斯人豈可復得哉因俛首太息不已按康里氏世譜雲中王之
配邢國夫人生四子曰孛别舍兒曰和者吉贈推忠宣力保德
佐運秉義功臣太保開府儀同三司上柱國追封榮王謚忠武
曰不别遥授甘粛省右丞曰斡秃蠻繼康國太夫人生二子一
女二子則忠烈忠獻两王也忠烈子男二長海亦兒順寕府逹
魯花赤次伯嘉納前尹京時平反海商被誣為盗者所活一百
十六人累遷中政院使女一也里八思密失適上都兵馬都指
揮使亦思馬因封雲中郡君孫男一託和直女二忠獻子男九
長覇都仁虞都緫管府逹魯花赤贈禮部尚書次即冀寕文忠
王次玉樞虎兒吐華同知樞密院事次逹世貼睦邇嘗以平章
政事行省首行視忠獻所浚杭城便河而除治之父老多忠獻
之遺民無不感泣入爲大司農拜銀青榮禄大夫湖廣䓁處行
中書省平章政事次哈荅不花次阿魯輝帖木兒皆早卒次脫
烈太府太監次哈逹帖木兒太都副留守次汪家閭同僉資政
院事女八長哈逹忽都魯適衞王闊慱次帖木偏適侍禮郎不
花次亦老寒適集賢大學士兼内史豊國公怯烈該次伯忽都
魯適大宗正府也可札魯忽赤卓思丹朵兒只次乞刺沈挫適
諸王蠻子次脫脫倫適中書刑部侍郎保保脫脫倫卒次保僧
繼之次不魯罕忽里早卒盖忠獻九子惟文忠及湖廣行省平
章政事薊國太夫人出也孫男十女七文忠之男二長拔都兒
襲領昔寶赤次天保奴女三長别的斤適中政院判官三閭次
完者提斤適衛王子吉刺失八次的斤玉樞虎兒吐華之男一
細鄰女■逹世貼睦邇之男一瓦咱刺失理女一招童脫烈之
男二長壽安次某哈逹帖木兒之男二長萬次某女■汪家閭
之男一博羅帖木兒曾孫男■女■拔都兒之男二長秃魯仁
虞都緫管府逹魯花赤次完者帖木兒海口屯儲侍衞親軍都
指揮使始忠獻嘗建書院于順寕宣平宮家㽵之别墅賜額景
賢後即其中爲忠獻文忠两祠堂春秋有事扵先聖先師則侑
食焉忠烈忠獻两王異母之子孫惟榮忠武王之子燕不憐燕
八思提别不花伯撒里爲最顯燕不憐卒官遼陽行省平章政
事太保興國公贈推誠效節佐運翊亮功臣太師開府儀同三
司上柱國追封興寕王謚忠襄燕八思提大司農别不花嶺北
行省平章政事伯撒里由御史大夫累遷江浙行省左丞相餘
皆至大官莫得而殫紀也臣溍欽惟
太祖皇帝肇基朔漠
世祖皇帝統一方夏溥天率土共惟帝臣傑出其間而膺
國家之重任者固非一族有若康里氏之先老母弱子不絶如
綫祖宗所以長育成就之以詒燕于後人者天實佑之豈
偶然哉一門三相豊功茂烈未易以茟舌擬諸形容今獨取其
關於宗社之安危民生之休戚者序次而顯詩之乃若今
大司農之尊君親上好賢樂善發其素藴紹休前人珪傳祖襲
方興未艾屢書不一書是在後之秉史茟者銘曰
山川出雲膚寸之微緜緜瓜瓞天實培之猗康里氏家有賢母
保其遺孤克開厥後有相之道俾熾而昌蟬聮奕葉四相六王
相業之傳由忠烈始惟王忠獻厥績愈偉被堅執銳出從撫軍
佩玉瓊琚入侍巖宸塤箎伯仲股肱左右奔走後先獻替可否
陽九之戹國有危疑民心靡止孰為龜筮桓桓忠烈乃心帝室
明炳幾先不俟終日繼以忠獻載驅載馳風騰雲躍夾日以飛
大憝廓清德音布濩九廟尊安三宫悅豫
天子有命忠獻是膺乃位該輔以秉國成百度惟貞六服承德
寕有一夫不被其澤
帝睠南服爰資保釐克勤小物靡有遐遺秉其忠貞夷險一節
高朗令終休有餘烈積慶儲祉卑于文忠世濟其美乘時奮庸
紬書金匱談經氊厦尭舜其君貴王賤覇咨詢故老延登逸民
量能授任内外惟均懷柔遠人務全國體威行惠孚無間遠邇
垂紳正笏泰山四維天胡弗憗當宁興思大事之書厥有
顯冊史臣奉詔表此幽穸
翰林學士承旨致仕脫脫公先塋碑
國朝之制官登七品始推恩於二親位極一品乃追榮于三代
觀夫世數之遠邇品級之崇卑則前人積累之功有可得而徵
者矣傳所謂德厚者其流光德薄者其流卑詎不信哉重紀至
元之五年某月有制翰林學士承旨脫脫曾祖默而吉台
贈中奉大夫江浙䓁處行中書省參知政事謢軍追封范陽郡
公曾祖母哈敦追封范陽郡夫人祖吾都兒贈資善大夫江西
䓁處行中書省右丞上護軍追封范陽郡公祖母夾谷氏追封
范陽郡夫人父故任忠顯校尉平江路吳縣逹魯花赤帖古迭
兒贈榮禄大夫河南江北等處行中書省平章政事柱國追封
冀國公母朵羅以氏臧氏俱追封冀國夫人煌煌命書下飾泉
壤而碑石未建君賜弗彰至正十年夏四月
天子坐興聖殿東便殿翰林學士承旨臣哈刺八都兒臣拜拜
以爲言得旨命翰林侍講學士臣溍爲之銘宣徽使臣三
旦八書其文集賢侍講學士臣期頥篆其額俾刻焉臣謹按脫
脫公系出蒙古默而吉台氏世居范陽金季中原俶擾先世两
郡公皆晦迹弗耀而能以善及人有隂被其惠而不自知者垂
休委祉逮於冀國仕皇朝歷昌平寕陵穣吴四縣逹魯花
赤䆠轍所届政譽翕然而未足以展其素藴巳試之效特泰山
之毫芒耳是以脫脫公起而承之由某縣逹魯花赤爲大都路
兵馬都指揮使擢大宗正府郎中出爲江西䓁處行中書省左
右司郎中累遷潭州路逹魯花赤邵武路緫管召拜吏部尚書
尋由治書侍御史升侍御史進御史中丞領侍儀司事出爲陕
西諸道行御史臺御史大夫召拜翰林學士承旨知制誥兼脩
國史奎章閣學士院大學士其在中臺則入侍經筵其在翰苑
則緫裁三史傳燕見之際禮遇甚優至正元年告老祈閑遂以
翰林學士承旨致仕上每念之不置特拜平章政事議樞
密院事提調屯田事九年以疾固辭乃復以翰林學士承旨致
仕仍舊階榮禄大夫而食其禄娶逹逹爾氏繼李氏俱封冀國
夫人子男一人安僧早世女一人宣徽使三旦八即其婿也孫
男一人張保某官女一人適憲使泰不花之子阿納實理其范
陽縣某鄕某原三世大墓所在也盖木有本水必有源本深則
末荗源長則流遠善慶所鍾䔍生顯人為時名卿為國元
老豈非蓄也久而發也不亟故其所成就昭融烜赫自有不可
揜者歟記曰顯揚先祖所以崇孝也身比焉順也釋之者以為
身比焉謂自著名於下也庸敢竊取斯義備述脫脫公歷官之
詳使後人知天寵之所加其來有自銘
實之大者其聲必宏發也有時乃震以轟猗两郡公生于季世
蔵鋒歛鍔百不一試有偉冀國逢時之昌志局于位所施未光
篤生龐碩以材自奮鴻漸于陸循循而進踐敡中外駿望日彰
乃秉銓衡乃持憲綱乃長詞林乃專史局談經氊厦從容啓渥
有命自天賁于幽墟時之旣至匪亟匪徐史臣奉
詔推原夲始播諸頌歌揚耀千祀
答禄乃蠻氏先塋碑
異時乃蠻在諸部中最為盛強有别號答禄者子孫因以為氏
是為荅禄乃蠻其先曰曲出禄者乃蠻部主太陽可汗之弟也
有子三人伯仲皆逸其名季曰敞温我
太祖皇帝受命龍興曲出禄亡其所部敞温奔契丹契丹以女
妻之是為太夫人耶律氏以歲乙丑生随穎䓁處征鎮萬戶抄
思公北俗以草青紀歲故莫詳其月日契丹滅而敞温亦卒公
年甫十有二耶律夫人與乳母徒步負之以避難晝伏宵行備
殫其勞道遇河水乳母先下探其淺深及肩而返俄有敗車之
板自上流泛泛而来乃取而坐公于上乳母引其前耶律夫人
擁其後以濟遂来歸于
太祖三皇后得旨留侍左右
太宗時公年二十有五始出從軍
睿宗以皇弟帥師破代石二州公先登有功及鴈門之戰與金
人相拒於河上公為前鋒&KR0881;河馬䧟失利以靴大拔足而出倉
黃跣走幾為所獲翌日整兵復戰大敗之乃下令軍中皆改製
大靴不如令者必繩以法公每出戰以長槍一主擊刺短槍一
代盾捍矢短兵接則手舞二劍奮擊而前所向風靡歲王辰徒
睿宗大破金兵於鈞州三峯山盡殱其衆金人自是不復能軍
睿宗表其功于
太宗賜以湯隂縣黃招撫䓁一百十七戶公曰民無罪也力辭
不受乃更賜以它有罪者魏使臣䓁三人及其妻孥五十餘口
大名城中宅一區黃金飾具帶酒壷杯盂各一仍命世領湯隂
之戶收其差稅以供上用有旨遣忽都虎留乞與公
三人並以奉御為萬戶發西京大名真定河間䓁諸州郡軍四
千六十餘人占籍征行每千人領以官一員及鎮守随州招集
人戶仍以忽都虎兼夲州逹魯花赤又以保定府行唐縣邸琮
充緫押副之丁酉七月也後移鎮穎州進攻安豊城將拔以疾
歸大名戊申正月十八日卒于賜第之正寢年四十有四夫人
張氏康里氏張夫人代州石門良家子年十五避兵與父母相
失公得之以進于三皇后賜名安坦察其秀慧遂以妻公
且諭之曰此女必能成汝家也無子育庶子教化的爲已子早
卒教化的生拜的迷失亦卒而康里夫人以已丑春正月六日
生台州路逹魯花赤别的因公自襁褓時留三皇后所張
夫人歎曰吾夫有功於國而吾無子誰當襲其職者幸别的因
在道里雖遠吾何憚焉乃具金帛戒車馬身自往迎之六年之
間凡三往返且因近侍以請乃得旨而携公以歸於是康
里夫人卒已久張夫人每訓公曰人有三成人知畏懼成人知
羞耻成人知艱難成人否則禽獸而巳公之深自飭厲至于有
立者張夫人之教也張夫人生扵乙亥八月二十八日以至元
二十一年十一月十一日卒年七十先是
憲宗在御
世祖居潜邸甲寅自黑水承制諭察罕於開州命公襲父
職遂以公爲副萬戶與留乞䓁征鎮随穎䓁處丙辰冬又自孛
魯哈覩諭征鎮諸軍禀受公䓁號令戊午春諸王塔察兒自亦
運納諭公䓁守邊勿慢軍機公遵守惟謹士伍粛然中統元年
世祖即皇帝位有旨諭留乞忙古䚟两萬戶及所統千戶百戶
悉聽公言議約束至是委任益專四年春河南統軍司召留乞
與公赴行在忙古䚟留穎州十一月公入朝公身長七尺六寸
美鬚髯肩豊多力善舞刀尤精騎射軍士咸畏服之
世祖密敕相士潜出于後捫其脅公爲不動上亟稱之曰
壮士問相士何如對曰其人大脅非極貴之相上愕然即
日降金符命為壽穎二州屯田府逹魯花赤與緫𬋩李継昌同
議公事累遷陳州唐州信陽府逹魯花赤皆佩金符樂陳州土
俗之美因家焉遷常德路緫𬋩府副逹魯花赤歷沔陽安豊两
府逹魯花赤升池州台州两路緫𬋩府逹魯花赤兼管内勸農
事官自武略將軍五轉至昭勇大將軍公在壽穎屯田府二州
土地多荒有虎夜食民妻民訴于公公為立檻設機縛羖羔置
其中以致虎羔思乳鳴不絶聲夜半虎果至機發而虎在檻射
之矢再發皆中左右継至虎巳斃詰旦緫𬋩李継昌聞之乃舉
酒為公壽居民大悅自是二州無虎患信陽山中亦多虎公至
未幾將出獵左右以多虎諫公不聽比出以鞍&KR2103;置于鞍上左
右問故公笑曰吾有以也遂令燔山虎果出宜前搏公馬公以
&KR2103;擿虎虎搏&KR2103;㩀地而吼人馬皆辟易失措公神色不變旋馬
傍虎射之中其脅虎立斃左右環視良久曳歸剖而視之矢正
貫其心咸以爲神射公在常德新附人李明秀同知府事見公
苐三子燕真不花貌魁梧善騎射有父風請妻以其女公&KR0861;許
之旣而明秀以公事行境内且將歸視其家邀燕真不花俱行
公密語之曰南人新附未可恃也緩急當自爲計明秀至家召
親戚故舊酣宴燕真不花察其有反謀而不敢言至暮罷酒明
秀出二紅巾一以與燕真不花一以與其奴二人陽受之而退
夜二鼓伺其衆皆就睡燕真不花謂其奴曰可以去矣乃共取
鞍馬弓矢竊其關而遁四鼓後追者至燕真不花與其奴疾馳
各彎弓後向而不發追者稍却黎明至府白其事發兵討之不
下公請自往招之明秀見公單騎来不設備公誘以自新明秀
素服公之誠遂與公俱来公以聞于朝而誅之餘黨悉平
公之官池州也道出穎上穎近荆山野豕時出害稼民聞公至
迎候以告公曰吾嘗射虎未嘗射豕也姑試射之衆随公行十
餘里見豕在田鳴鐃逐之驚出公横馬射之豕被創怒奔八九
里乃斃衆共分其肉凡三百餘斤以百斤爲献公不取燕真不
花在侍傍公令度曲歌其事大德某年公始至台州未久遽以
老疾辭歸安豐至大二年六月十日卒年八十一公之至孝出
於天性盖北俗喪禮極蕳無衰麻哭踊之節葬則刳木爲棺不
封不樹飲酒食肉無所禁見新月即釋服迨公居張夫人之喪
始悉用中國禮踰年乃從吉公平生節儉務夲俸禄給衣食之
餘盡以買田園馬牛農具大名安豐陳穎之田幾二萬畒家僮
幾二百人歸休之日輙課其耕作子孫頼焉夫人梁氏大名貴
族自爲處子時好誦釋氏書老益康徤五步之外明見地上遺
針生於丁酉二月二日以天曆二年十月十日卒年九十有四
梁夫人生子男四人長不花奉訓大夫僉嶺南廣西道粛政廉
訪司事居官廉介而寬簡人罕見其喜怒前公卒次曩加䚟一
名文圭䔍學而尚志卒贈承事郎秘書監著作佐郎次即燕真
不花亦前卒次延壽彰德等處長官司逹魯花赤巳卒女三人
長適中奉大夫浙東道宣慰使阿哈八失次適輝州逹魯花赤
荅失蠻次適芍陂屯田萬戶鐡竒庶子男一人掇落䚟女一人
皆居幼而早卒孫男七人長阿馬秃彰德䓁處長官司逹魯花
赤次脫脫興濟縣逹魯花赤巳卒次豬狗亦卒次孛蘭溪用公
廕為寕國路宣城縣逹魯花赤次守恭天曆三年進士今曺州
判官次守禮泰定四年進士今武州逹魯花赤次完哲准東道
宣慰使司奏差女八人長早卒次適真州判官張行簡次適武
鄕縣主簿閔安逹兒次三人皆適名族次適集賢侍講學士中
奉大夫兼國子祭酒前進士趙期頥次適唐兀康埜仙曾孫男
若干人長脫因襄陽縣主簿次火你赤次與權至正二年進士
今秘書監管勾餘尚幼女若干人玄孫男若干人女若干人初
耶律夫人反抄思公張夫人俱葬大名而别的因公以其卒之
年九月三日葬汴梁扶溝縣郭西南之阜原梁夫人之卒也孛
蘭溪旣奉柩權厝于扶溝先墓之次遂謀於族人曰先世葬大
名者八十三年矣其葬不如禮奈何咸曰曷遷於此乎孛蘭溪
以為然乃自大名奉遷三喪以天曆三年四月二十八日改葬
于扶溝與别的因公同兆域梁夫人祔焉其易服而歛也見抄
思公之骨極大左臂自肩逹于指節連錯瑩白如玉下棺之際
有大風棬沙自北来至壙而散亦異矣孛蘭溪將樹碑以表于
墓隧巳礱石而未及刻後二十年乃使其子與權奉趙集賢之
状屬溍以銘状稱乃蠻之破滅也其本支幾無類矣耶律夫人
煢煢然挈孤子歴艱險終以全其後可悲也巳隨穎府君奮身
戎行披冐鋒鍉鴈門三峯功伐特盛方將大其門而壽齡弗永
惜哉台州府君招降叛逆如呼小兒馳射猛獸以除民害何其
雄偉也官止於郡而不大顯相士之言信矣向微張夫人之
力何以自致於此乎父子之智勇兼人克有勲業婦姑之貞烈
尚義卒昌其家可無傳於後耶溍竊觀司馬子長所記多竒節
偉行非常可喜之功惟夫雄文善壮其說是以後之覽者為之
激烈慕歎而不巳集賢荅禄氏子婿故述其家世為詳至所謂
竒偉非常可喜之事茟力之宏肆蔚贍亦足以稱之非溍所能
加損也謹備著之以為序而為銘以系焉銘曰
草昧之初群雄並馳旣興而仆孰扶孰持猗荅禄氏綿綿墜緒
將絶而續由两賢母匪母獨賢惟天佑之保其遺胤際于昌期
委質輸忠先登賈勇以敗為勝不戁不竦旣戡大敵遂長萬夫
征行鎮戍靡有定居名城垂拔將星遽隕襲紫傳龜継述惟謹
父則有子君實知臣試以劇務俾職留屯載疇其庸授以民社
兵衛晝閑農抃于野叛人跳梁呼之來前翦其兇渠餘黨帖然
惡獸縦横殘民害物發無不中若貫蟣蝨時逾三紀七剖部苻
久淹外服訖懸其車寓跡田園其樂也獨膂力未衍云何不淑
積慶所鍾子孫振振接踵儒科易武以文退食委蛇鳴珂曳組
視此石章無念爾祖
濟南高氏先塋碑
國朝之制官七品以上咸得馳贈其先所以廣孝而勸忠也觀
夫世數之異等級之殊而其積累之薄厚可得而徵焉泰定元
年冬濟南高公以亞中大夫鎮江路緫𬋩致仕品苐三有司援
典故以聞被旨追贈二代信乎其德&KR0779;流光者矣按高氏
世居棣州無棣縣之辛禮村殁因葬其地盖其先出於齊公子
高以名為氏譜諜墜逸系緒莫詳今所居則猶故齊地也公之
曾祖考曰滄洲塩山縣主簿諱輪祖考曰滄洲孔目官諱憲今
贈中順大夫同知某路緫管府事騎都尉追封渤海郡伯祖妣
李氏渤海郡君考曰宣武將軍管軍緫領諱璋今贈亞中大夫
某路緫管輕車都尉追封渤海郡侯妣趙氏王氏並渤海郡夫
人由塩山府君而下三世俱有仕籍而志局于位&KR0847;施未光貽
慶垂祉鍾于後人公實承之也公名仁字壽之少以材推擇為
吏會天兵南伐署招討司提控案牘歴萬戶府知事辟湖廣行
中書省掾從征安南討两江群蠻有勞受知丞相順德忠獻王
因携以入覲旣丞相改涖江浙行中書省又奏以為
檢校官尋遷左右司都事時同僚多以酒榷塩筴之利自汙簿
問其事者以公厲獨清之操更見識拔剡上擢中書工部主事
俄復入江浙行中書省為左右司員外郎除江西行中書省理
問官治蒙山銀賦之病民者捕寕都土豪之亡命者興利去害
績用尤著廷議以公踐敭滋久將疇其民庸授吴江州知州下
車未幾訟蕳役均田里無事乃大飭三皇孔子廟去之日州人
相與立石以紀遺愛部使者以最聞授嘉興路揔管府治中時
列郡方作祠奉帝師凡庀材用召匠傭一出於民力公獨諭浮
屠氏之籍於白雲宗者俾任其役官無一粟之耗民無半餉之
勞而祠事以備部使者復以最聞先是公數奉省檄行勞近郡
以丹陽金壇故有公田虛額請悉蠲之而取他羡田𥙷其入又
以松江東鄕水利久廢田不宜稲請去故所賦米而用土産菽
粟代其輸事皆施行两郡之人莫不便之年甫七十即乞謝事
不俟報而歸吴門别業居焉至是遂休致之請應追錫之命而
公之妻楊氏贈渤海郡夫人劉氏封渤海郡夫人公虔奉
制書永懷明發展省墓下祭告如禮退自惟念宜有以昭
上恩紀世德乃俾来徵銘溍聞古之為銘者必斟酌先祖之美
而自著其名焉所以示後世法也謹叙次高氏之世家名爵與
公之志行官業而銘以繫之銘曰
顯顯高氏齊文之昭代祀則緜莫守其祧不有厚德孰復乎始
蟬聮三葉躋于膴仕胡卒不耀不震以轟儲厥義方嗣人之承
展也嗣人是續是似服勤中外時踰四紀乃濟其美乃揚其名
罔有失墜以荷寵靈煌煌
天書下賁玄宅發其幽潜昭融烜赫辛禮之原巋然豐碑琢而
銘諸以代鼎彝百世之下視此遺刻維孝維忠永胤無極
金華黃先生文集卷苐二十八
