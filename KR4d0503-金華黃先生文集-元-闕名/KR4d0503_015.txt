金華黃先生文集卷第十五續藁十二
記
麗水縣善政記
法出乎朝廷承而行之者有司也至扵法久弊生姦吏乘之下
蒙其害而上不察則承而行之者有未善也法不可遽變而弊
可以漸除能發其姦而去其泰甚斯為良有司也巳昔人謂寬
之一分則民受一分之賜豈非然哉厥今東南為民病者莫甚
於鹽筴始則亭戸患其耗而不登次則商旅患其滯而不通及
均敷科買之法行而編民之家無貧冨莫不受其患况夫吏得
肆其姦則民之不堪益甚矣松江府判官致仕王君仲達被省
檄執事于秋闈過予西湖上為予言曰吾所居麗水縣之民歲
當食塩以引計者六千三百三十有七姦吏暗减它縣額而来
抑配焉增加引數至九千一百三十有七頼吾長官賢眀以闔
郡丁口通計之而白于上官去其所增加者為引二千八百由
是民獲少蘇盖吾長官之善政不一而足惟兹事民受其賜最
厚幸為我記之予自筮仕以来佐治瀕海州縣目擊塩事之病
民頋以政非已出末如之何麗水之政不亦予之所樂聞者乎
輒弗辭而為之記以遺仲逹俾歸而與其父老刻諸庶幾嗣為
政者有所据依而播其惠於無窮也其長官名某今以承務郎
為縣之逹魯花赤云
蘇御史治獄記
至順二年冬十有一月趙郡蘇公天爵由翰林為御史南臺時
方用中書奏遣官審覆論報天下獄囚三年春正月公甫就職
即分涖湖北湖北所統地大以遠其西南諸郡民獠錯居俗素
獷悍喜闘争獄事為最繁公不憚山谿之阻瘴毒之所侵加徧
履其地雖盛暑猶夜篝燈閱文書無少勌囚有言其冤狀者公
曰憲司歲再至不言何也囚皆曰前此慮囚者應故事耳聞公
至當受刑故不得不言公為之太息事無鉅細必盡心焉辰之
沅陵民文甲無子育其甥雷乙後乃生兩子而出乙乙伺兩子
行賣茶即舟中取析薪之斧並斮殺之既沈斧水中而血漬其
衣跡故在事覺乙具服部使者頋以為三年之疑獄而釋之公
曰是事二年半耳不殺人何以衣有血汚何以知斧在水中且
其居去殺人處甚近何謂疑獄遂復寘于理有龍光祖者買官
得同知某州事用例奪官家居其子及家奴言胡孫谿有吾家
故所請射官地而宋某来畊其上今宋已死宜募佃者光祖從
其言而宋之子乙来争此地光祖以牛米鹽遺洞蠻使與佃人
夜持兵圍宋所居盡縛其家人以去佃人指乙兄甲謂洞蠻曰
不殺此人恐走出洞事洩遂射殺之而散賣其妻子扵諸洞甲
旣死乙竟脫歸訴其事吏受賕止以占田坐其佃人寘光祖不
問公曰殺人而坐以占田可乎廼諭洞蠻悉出宋家人而正殺
人者罪沅之麻陽民張甲彭乙争漑田水交惡張以禾方熟夜
往視之彭適過其處張因殺之而誣以盗禾取其家竹䉂實禾
為驗吏以為所殺者真盗也將貰其罪公曰彼盗汝禾用手取
之耶抑用鎌也曰用鎌耳公問鎌安在不能對乃論如法有黃
天發者兄子四人仲獨冨而其季性剛愎與諸兄數有争且陵
侮天發仲欲殺季乃告于天發而以錢與謝某者使共殺之季
妻發其事仲謂天發曰兄殺弟則罪重叔承之則罪不至死叔
婦子某能衣食之天發許諾尋就逮自言實出錢與龔某者使
殺之龔盖仲之舅而其妻則謝之母也仲吏如其言文到成
獄公疑有冤訊之果然廼以始謀者為罪首常德之桃源民盧
中莫乙汪丙同出求傭工於人甲誤堕水死甲弟之為僧者欲
私甲妻不得訴甲妻與乙通而殺其夫乙不能自眀言實與丙
同擊之至死慮其復甦斷首棄草間而棄尸與仗扵譚某家溝
中吏往視之果得髑髏而尸與仗皆無有公曰尸與仗縦存今
已八年未有不腐者呼譚問之則甲未死時其囙已瞽而謬云
曾見一尸為水所漂去公知其誣語吏曰此廼疑獄且不止三
年也卒釋之楊乙者始娶而得悶風疾其妻惡之逃歸父母家
乙往追取其聘財婦翁以訴于官事未决而乙於屠者燕甲家
見其妻因與甲闘歐旣去而至屠者燕丙家責所貸又與丙闘
歐而去中路病發死其母知無它而恐官以前事来索之故極
以聞吏不察廼捕繫兩屠者治殺人事公問其母得乙風狀
兩屠者頼以免印社子者問同里民家女爲妻未及娶而周某
者耻與爲婭婿止婦翁使勿嫁社子恨周而殺之楊惠孫黃文
德皆里中大家故有怨社子本受傭惠孫所又適僦文德屋以
居文德因嗾社子援楊父子造謀使殺周惠孫彊服而不能言
其故初言周捕其子姦事而殺之次言周通其妾而殺之後徙
其獄龍陽則又言過洞庭遇風禱于神許採生以祭而殺周取
心肝祭之公閱其牘曰前二說旣非是使如後說有尸可驗猶
未足信况無尸乎及詢得其實則教之自誣者衛推官也於是
社子已瘐死廼出楊父子破械遣之州人劉文貴死妻弟同郡
朱德来省其姊文貴養子飲以酒數日而患腹脹文貴次子與
養子争家財有隙因謂德曰得非中蝦蟇毒乎擣烏桕根和酒
飲之得暴下視之無它毒而病愈劇德歸具以養子言告其母
其母以聞于官未及逮問而德死錄事及武陵縣官来驗其尸
皆以銀釵探口中色不變定為病死衛推官者先以他事怒錄
事欲假定驗不實為其罪更命龍陽知州聚檢作中毒死辭連
三十餘人養子已誣服公疑有冤為訪諸路人且諭使吐實衆
皆曰獄辭盡衛推官教我云然公既反其獄併按衛推官罷之
凡此皆死獄公所平决未有不得其情者也冨者以佃客家人
死而蒙非辜公則直其冤貧者以年飢取他人糓因擊傷之而
傳重議公則薄其罪所活又數十百人澧之齊氏沅之曺氏駱
氏靖之唐氏並䧺於貲而善持吏短長為民害齊因湖泊官不
聽其撲買而汙以他事曺與駱有罪例當施粉壁著其過惡遂
蔵去省檄以滅其跡唐以白身為黃平府判官追奪之令下而
拒不納公至吏始克舉其法無所避有以婚田来訴者公雖歸
其事於有司後必詢所處當否即有未當折以片言莫不心服
而去公旣召還兩入臺為御史湖北之人思之不寘而士之有
文學者太祝周君歴叙其事焉昔者于定國嘗為御史矣而其
為廷尉也居十八歲乃遷夫以十八歲之久事之可書者宜不
一而足史厪存其父于公争孝婦不殺姑事而扵定國之事一
無所登載第稱之曰民自以不冤而巳豈非當時軼其傳而史
家無述歟竊用是有感扵公之事輒因周君所叙剛取大略為
之記以慰其人之思後之秉史筆者或尚有考也公今由中書
禮部侍郎出為江北淮東道肅政廉訪使云
玄静菴記
冲真眀遠玄静真人張公无杰築室于信州貴谿縣之金鷄山
曰玄静菴用所受賜號爲扁名也元杰之先有爲唐宰相者與
漢天師同出於留侯子孫家于貴谿之上磜里有仕宋至刑部
侍郎者於元杰爲六世祖嘗與里人共構精舍於所居之西延
陸文安公講道其中俾子弟受學焉文安以山形如象命之曰
象山人因稱文安曰象山先生象山又西十里則龍虎福地也
元杰學道於祖庭而侍祠於帝所從其伯父大宗師開府公
及其所禮嗣師吳公居亰師之崇真萬夀宫逮今踰四十年數
被上旨函香代祀嶽鎮海瀆汾隂后土龍虎武當諸山至正
六年夏竣事於上清正一宫退而徘徊乎家林由上磜㳂大谿
折而西行覩重岡複嶺支于象山之東南披荆榛而進得勝處
焉即所謂金鷄山也舊傳有金鷄自石穴中飛出因以得名其
地外廣衍而中寬舒泉深壌夷草木幽茂乃㩀其風氣之會以
營樂丘且鑿山累石創置兹菴將俟它日退休而與名人道侣
相羊其間百歲之後遂以為棲神之所追惟侍郎為時名卿有
傳在史氏而金匱石室之蔵世莫得見乃謁文扵史官豫章揭
公以表其墓并請誌其先人隠君之墓而銘之以侍郎徙居鄱
陽而葬於其城東北之鳳凰岡去故山遠乃立石于菴東而覆
以屋隠君之兆域則相距五里而近并以誌銘附於其左開府
公受道於其兄通真觀妙玄應真人谿之南曰石龜渡冠劒在
焉清風拱木蔚乎相望雲臺藐姑龍井諸峯二十四巖山雲之
伏興朝暮晦眀之變化千態萬狀交呈互獻于其前谿水来自
七閩縈為三折而掠山之右匯為澄潭浮光静影可坐而挹也
元杰既圖其怪竒偉麗之觀求内翰虞公為之賦詩復䟽興作
之詳屬予以記予聞有道之士必乘天地之正御六氣之辯以
遊無窮而未始有所待視夫以泉石煙霞為膏盲痼疾者固未
易同年而語也至於變幻出入於靈仙飛化之術直其餘事耳
翛然而来莫知其所始翛然而往莫知其所終尚何樂於兹丘
乎夫亦寓意於物與人為徒者也又豈世俗文筆可得而記乎
所可記者皆其名迹之粗而已唐宰相曰文瓘侍郎諱運政和
中進士終扵左通奉大夫敷文閣待制累贈少師開府儀同三
司隠君諱某元杰名德隆元杰者其字也自號環溪云
澄碧堂記
道士四眀吕君所作大瀛海道院翰林學士臨川吳公實記之
頃予至四眀數與君游君復求予記其所謂澄碧堂者予未及
為而去後三年来錢唐見君三茅觀求益力予不得辭也初司
馬鍊師居天台嘗自題其宴休之所曰澄碧而大瀛海者陶隠
居丹竈故處也君旣得度於崇道觀而受上清法籙扵華陽宗
壇至是因取鍊師舊題以名其堂所以示後人使知承傳之自
也按隠居始築室華陽尋變姓名至永嘉楠溪青嶂山泛海詣
霍山經年還木溜嶼受戒於鄮縣阿育王山今道院在象山縣
爵溪之陽與阿育王山相望其為隠君遺跡無疑鍊師天台所
居則今崇道觀是也盖自楊君七傳至隱居隠居傳昇玄王君
昇玄傳中嶽潘尊師中嶽傳鍊師由鍊師又三十三傳至今劉
君號為宗師君所從受籙也昔劉歆叙七略神仙數術與道家
為三而其後一歸之老氏老氏之徒以經籙相授受者復分為
三而其後一出於張氏張氏之傳子孫世守之而其術長扵執
不祥劾鬼物人見其驅飇走霆變化翕忽無不敬異師尊焉而
又有穹官峻爵為世所歆豔宜乎星冠羽服之士慕而趍之雖
華陽之弟子亦未有不為其學也君頋能拔去流俗㴑其所承
傳而表見之豈不猶行古之道哉嗟夫古之學者必有師自巫
醫百工莫不皆然非獨儒者為然也若君之為可無怍矣此予
之所不得辭而為之記也其亦以厲吾徒也
茅齋記
玄覽真人王公治杭之開元而别業在德清之玉麈山曰開玄
道院青原龍先生實為之記其燕息之所曰開玄堂則蜀郡虞
公記之旣又俾大弟子張君来屬溍記其茅齋者按縣志百寮
山一名東主山公始摘吳大宗師詩語易以今名盖公嘗侍祠
眀庭謁欵介丘退而休扵故宇厭名城之紛華爰擇地兹山而
特㩀其要負雲嵐揖泉瀨徘徊乎穹林絶壑之間以就聞曠而
遺煩囂謂道院神眀所舍不可褻復為堂於山之左而居焉自
桃源洞蓮花池至于玄泉有亭看雲有樓介春有室堂之四旁
花石瀾楯與房櫳相曲密而琴罇圖史竒珍祕玩環列其中四
方之賓客慕人境之俱勝而来從之游者㦯兼旬累月無不各
適其適而去公因喟然曰張樂設餌而過客以止老氏所薄盍
求於所謂澹乎無味者而與之相忘乎堂故西面乃即其前山
之麓結屋南向為楹間者三覆以白茅號曰茅齋制度樸古規
模蕳略屏几龕座以竹若蒲衾幬以楮杯器以陶藥爐茶竈待
用之物惟取粗具清風愛日環堵蕭然公居之既久世慮莫能
入年踰七袠身益輕強返聦還眀而有得扵内向之玄覽者亦
將滌除而無疵矣凡居處之道大率有二近乎高眀則志廣而
不滯安乎澹泊則神全而不虧苟欲事於内外交相飬者未之
偏廢也公何獨去彼而取此歟德人天游不累於物太虚以為
家無何有以為鄕一席之廬直其迹之寓耳若夫彼此不形異
方同得固非拘儒曲士所得而窺也况以溍之鄙陋焉敢自附
扵大君子之末而強贊一辭哉庸悉取張君之言而謹志之其
見於前刻者兹不書
雲巢記
羽士葉君學道龍虎山之上清宫而結廬扵宫之東五里號濱
洲菴其西偏為屋以欵四方真游之侣名之曰雲巢清溪横陳
俯見毫髮茂松密竹左右蔽虧麈湖聖井琵琶藐姑射象山諸
峰華潤峭拔若夸竒而競秀林霏靄隱見伏興扵戶牖几席
間仙者金蓬頭多来游其處方外之交咸附集焉濱洲有記虞
公伯生實為之文所謂雲巢者則范公德機嘗大書其顔而未
有為之記者君来俾予記之古者生人之初未有家室晝拾橡
栗暮棲木上是爲有巢氏之民向之橧巢今旣易以厚棟廣宇
矣矧兹名山奥區仙聖所宅璿臺琳舘挟日月而抗星辰不知
與人間隔幾風雨頋猶有薄蓬莱而羞崑崙者指天路以孤騫
度重雲而一息託名扵巢以喻其離世異俗之意此豈尋常懷
居之士所能窺其髣髴哉雖然是固有待以爲依者也若夫無
所待而足無所依而安逍遥扵萬物之表而以無何有爲鄕太
虚爲家則廽睨夫雲層之峩峩又在履舄之下矣然則君之所
以寓其迹者安得以予之寓言盡記之乎予聞危君太樸時携
書就讀其中姑以予言與之商而刻焉可也君之名字與其師
弟子之源流見扵菴記者兹不復云
仁夀菴記
仁夀菴者無錫強君退休之所也君少負志氣能自植立以文
學起家歴官五品用著令貤恩父母以及其妻因自念邅時承
平天子方施錫類之仁以廣孝治榮光所被萃于一門欿然
深以滿盈為懼年未及謝即上懸車之請朝廷欲寵嘉之以
獎成廉退之俗遂如其請而官其子時君長子可仕從事帥閫
成資以待調扵銓曺乃任其仲子可大俾尉一縣君旣釋組綬
而還兩子又皆有禄秩以為養始得肆情丘壑不復以世故自
累爰相善地營樂丘于州西北五里粲山之陽而築菴其旁締
構杇塓樸不近陋華不過侈有室可居有堂可以奉賓客有閣
以登眺有亭以燕嬉曲徑方池尤花異卉可以近清涼而娛淡
泊使来告曰菴以佚吾私丘以息吾歸也幸為我志之曩者君
盖以仁山扁所居之堂矣今名其菴曰仁夀者仁其體夀其效
也君嘗建義塾梁溪上以淑其里之子弟設義冡兹山之下使
貧無葬地者咸葬焉此又其仁之見諸用者也為效豈旦夕之
近哉抑予聞是邦以慧山為巨鎮靈秀所鍾欎而不洩土厚石
堅草木蒼潤泉發其中雅於茶事為宜陸羽品之為天下苐二
誠宇宙間名區奥壌也兹山岡連隴接而特㩀其勝處去人境
不遠而幽靚閒美若與世隔非有隠德莫宜居之慧山有仙者
徐神翁之徒盧君遺迹安知其人不往来山中而與君遇乎君
儻得而友之則刀圭之益為夀有非數量之可計且將乘雲氣
騎日月而逍遥乎六合之外尚焉因兹丘為惟仁者之必夀本
於吾聖人之言可徵不誣而今之名菴者克恊其義是宜有述
然不敢勦取先儒之說而重陳之姑承君之命叙次其大略如
此君名以悳字振之由湖廣儒學提舉以某官致其事春秋甫
踰六十云
𥙿菴記
金華程君與其妻童氏相繼卒其子友德友實葬之城北十五
里峡石山旣又取材扵市即其旁大治冡舍屋之以間計者若
干役工三閱月乃畢堂宇豐整室廬靚幽歲時汛掃饋薦有禮
仍買田若干畒用爲經久之規會予以漫游留芙蓉峯友德自
峡石来請所以爲扁名者予爲名之曰𥙿菴盖予與君居同郡
閒從先生長者聞君之爲人素愿慤起家儉勤不喜飾邊幅恒
以冒進爲耻逾其涯分爲懼口不談當世之務足不踐權貴人
之門從俗浮沉而優游以卒歲君之自處可謂綽有餘𥙿矣抑
嘗見隂陽家言凡墓地雖以乘氣之淺深驗受蔭之薄厚然名
山勝地非有積德者莫宜專之峡石在仙人赤松子鍊丹山西
由山之麓緣脩蹊歴崇岡而上至其處乃更平衍佳木美箭茂
密而蒼潤穹巖巨阜形附勢趍或擁其後如負㦯環拱其左右
如伏如興兩水夹山下注山盡水亦止如返顧不亟去其前溪
南諸峯效竒獻秀可俯而與之揖山之西尤多靈蹤異迹瓌詭
之觀其又西則道書所稱金華洞元之天也夫以宇宙間清淑
所鍾欝為奥壌而君之體魄託焉以寧殆庶幾隂陽家所謂有
積德者其垂𥙿乎後詎有旣耶在謹其承而已友德再拜曰菴
之得名則旣聞命矣惟先人名不列于仕籍非有伐閱功勞可
登載不敢輒求銘扵立言之君子願記今名菴者歸刻諸石或
者先人尚頼以不朽也予竊嘉其言而矜其志乃弗辭而記焉
君諱文字光遠其卒以至順二年四月壬申夀六十有二童氏
之卒以元統元年八月戊子夀六十其年十二月庚申朔葬之
日也友德兄弟預上其所生母某氏之樂丘實同兆域云
永思菴記
永思菴者常熟趙氏之墓廬也趙氏家故汴人宋南渡時由汴
入吳至常熟遂卜居而占籍焉有名至善字性存者䔍厚君子
也年八十有八性存生德字潤之樂善好施常儲粟俟凶年下
其直而出之遇貧甚者取所入之錢密置粟中以資其薪㸑凡
推心類如此年七十有三潤之字雯字雲卿醇謹出於天性亦
習扵家庭者然也年七十有七雲卿生壁字君瑞謙恭雅飭卮
匜圖史陳列左右日與親朋相娛樂自以爲太平之逸民年六
十有一盖自汴入于金先隴隔絶已久四世皆葬于常熟西五
里感化鄕之邵家灣其地前臨尚湖後負虞山曲磵縈廽扵其
太平岡偃伏扵其右泉䟽壌夷草木幽茂神靈所安欝爲佳城
君瑞有子二人曰益曰晉相與謀闢地築菴扵兆域之東屋以
間計者若干中建祠室為歲時饋薦之所買田若干畒以供粢
盛俾浮屠氏主之仍用其法妥置像設崇勝因以資冥福又東
為兩軒以俻游息摘大雅永言孝思之語名其菴曰永思欲使
後人久而勿忘也爰伐石求予記之予聞古之思其親者齋之
日思其居處思其咲語思其志意思其所樂思其所嗜此將祭
而齋當齋而思詩人所謂綏我思成孔子所謂以時思之其思
有時也若夫知事君不忠之非孝則言必思忠知蒞官不敬之
非孝則事必思敬知居處不莊之非孝則色必思温貌必思恭
記禮者所謂一舉足而不敢忘父母固無時而弗思也豈必歲
時饋薦至於墟墓之間而後致其思乎趙氏自北而南一門四
世善不近名並以高夀考終扵家視古人可無忝𡭗子𡭗孫能
無時弗思斯能久而勿忘其遺風餘澤雖百世不泯可也君瑞
不惟有子且有孫矣庸因記而發其所以名之義以告焉
瑞芝記
客有為予言𬗋芝生上海郁君先隴者其莖四白芝生其旁奉
祠之宇者其莖七異米同芳相望尋尺間不模而圜不膏而澤
盖非人力所能致而自至者也予聞而疑焉它日過郁君觀所
謂芝者客語良信君復出其常所往還鴻生顯人之謌詩若干
篇而求予文為之記夫芝希世之産也非希世之士不足語此
而予安能言之頋嘗獲陪羣英出端門謁胄監仰視殿楹有芝
在焉連跗儷萼亭亭𡭗奕奕𡭗竊意文章之英氣渟涵勃欝外
發難遏而有託扵草木之芳華也殊祥異瑞千載之一遇詎謂
窮荒下土而復見之耶予方惜其眇兹海裔不得與昔所覩者
侔光齊榮而猶幸其不失扵樵兒牧竪之手使吾儕得以翫其
華而播其實也向令託根禁近將見竭史氏之才殫詞臣之技
形容之不足而今也以予之蕪陋記之而有餘此又芝之不幸
而作記者之幸也予聞郁君父子世種德稱善士而其諸孫復
好讀書為文辭安知異時不有挹膠庠之餘芬以合符兹瑞者
而予陳人也尚當吻渴筆為君賦之
遠懷亭記
東陽蒋君子晦作亭名遠懷亰兆杜君伯原為之篆題而未有
發其所以名之義者子晦旣不可作其子允同允興允亨允昇
相與謀而以記来屬扵予盖子晦之先家于東陽者十一世乃
定居縣南二十五里之横城曾大父迪功府君生于宋季用入
粟佐邊𥙷初品官而不汲汲扵求進平居澹然無營惟務擇師
勗其子弟扵學且將推以淑其一鄕未及有所為而逝大父建
昌府君有材幹而倜儻尚義纂承先志以景定元年即所居之
西建講堂寢室齋廬直舍及庖廩之屬爲屋以間計者緫若干
割田租一萬以隷焉號横城義塾迎致故禮部尚書方公爲之
師公時自著庭歸臥蛟峯下欣然爲之出其立教先德行而後
文藝凡所揭示一本於先儒月書季考具有程式擔簦負笈者
不遠數百里而来居無何聞廷議欲卑以婺之郡符東陽婺屬
邑也公遂撤臯比而去鄕先逹見山喬公霽月陳公存齋吕公
繼之四明東洲吳公又繼之爲教悉遵其舊法戸外之屨亦無
减扵昔名人魁士項背相望後生晚出頭角嶄然見扵題名石
刻者六百八十有五人建昌之諸父元善兩膺鄕薦從弟今猶
子朋龜並登上庠領胄舉長子國光尋升學舘仲子國賓從子
國華國珍俱取漕薦咸淳六年建昌爲仇家飛語所中不得安
其居而塾廢矣
天朝奄有南土至元十五年命左丞廉公行中書省扵江右聞
其久在廬陵亟遣招之見其磊落不羈論議亹亹知爲竒士力
加甄拔授進義副尉南康路建昌縣主簿時已年踰耳順拜命
之官不久辭歸距祖居三里所營别業扵南溪上以處其季子
即子晦之父糓城府君也旣又遷義塾故宇之僅完者扵溪東
更號城南精舍謀復合子姪及里之俊秀羣居而肄習焉二十
一年精舍甫就緒而建昌殁糓城逢時休眀慨然以材自奮久
留亰師且有官簿于朝曁出爲糓城尉倦游而退休于家林遽
以疾終精舍亦廢矣子晦自以生晚不及覩家塾之全盛而其
美意不可不續圖起其廢而有不暇給爰卜地於精舍故址之
南百步曰黃金塢雙峴擁其後鄰邑之桃巖龍門諸山拱揖其
前而東岡獨㩀其勝處以至正元年六月構屋其上為楹間者
三舁石刻寘其中外為小軒以憩来客而便觀眺曰遠懷亭者
示子孫使勿忘也故翰林學士侍讀尤公序東陽縣志稱其大
家多創書院作好飯招延名師以教鄕黨子弟詩書講誦相聞
旁郡它邑所不及指石洞西園南湖安田先賢過化之地及金
龍四塾而言也山空歲晏遺響寂寥而蔣氏一門百年五世君
子之澤猶有餘潤眀發有懷前人未遠如將見之而親聽命焉
攷其成規舉其墜典使賢材興於昭代義聲動扵遐方豈非
子晦之初意乎此予所厚望扵其嗣人也其可大書特書屡書
不一書者奚止若今所記而已穀城之墓予實銘之得以互見
者不贅述焉
自怡齋記
山林肥遯之士遺世而絶俗聲色狗馬金珠服玩之美舉無足
動其意而其意之所樂猶有寓乎草木禽魚煙雲荒忽風月寂
寥之間是雖若與世俗異嗜而不相入其不能無待於外則一
而已自夫外物者言之金珠草木均之無知也狗馬禽魚均之
無識也果奚取奚舍焉苟無累扵取舍則稊稗也螻蟻也瓦甓
也萬物之軄軄未有不可寓其樂也獨煙雲風月乎哉仁者樂
山而未始資夫山以為仁知者樂水而未始資乎水以為知君
子之樂固無待扵外也予嘗與客造乎自怡之齋而叩其主人
之名齋者則華陽陶隠居詩語也噫謂白雲不堪持寄而可自
怡悅者華陽之戱論爾夫旣巳遊乎方之外矣白雲何物能為
之累耶賢主人不愛其重珪疊組一旦蟬蛻而去由由然立乎
萬物之表盖有不屑為山中宰相者聲色狗馬金珠服玩安足
多道華陽之白雲固不能為之累也今之名齋頋有取乎其自
怡之云者是其中必有真樂者存而外物不與焉昔者孔子之
門有以浴乎沂風乎舞雩言其志者矣非有自得乎其中則夫
所待以寓其樂者曾何異扵山中之白雲乎雖然濠上之遊魚
之樂莊子不必知也莊子之不知魚之樂惠子不必知也白雲
之可怡悅與否賢主人固無庸知之而賢主人之自樂者予亦
不得而知也而安能言之姑識其與客語者如此主人合魯其
氏泰不華其名嘗以嗣襲長萬夫云
巽菴記
餘姚楊君名其宴休之室曰巽菴而徵予言所以名之義夫巽
之義聖人之作易旣言之矣其又奚言頋君之名其菴者不可
無辨焉耳盖菴也者山林枯槁之士木茹澗飲而託焉以休其
身者也巽之爲卦其彖辭曰利有攸往利見大人其象傳曰君
子以申命行事由是言之則離世異俗者固無用乎巽矣而况
君邅時承平方以材見推擇且寖有顯職宜其席不暇暖寕能
久居此耶雖然觀象玩辭居者之事也君退而家食蔵脩游息
于斯其扵有攸往見大人者揆之必至審而於申命行事者究
之必至悉動則觀其變玩其占而已以言乎變則巽自遯来遯
而爲巽四乃得位得位而近君其動之占所以悔亡而有功者
四以一隂處四陽之間而上順扵五皆以正而相得巽之善者
也君果遯而不變者乎誠使之進居近列必有以處此矣豈若
山林之士離世異俗木茹澗飲嗒然休其身而無所用心也哉
抑予聞聖人之言易取義非一端是故巽爲有攸往見大人申
命行事而㦯爲隠㦯爲伏竊懼昩者疑君之寓迹乎兹菴有類
夫以潜隠屈伏為巽者扵是乎言
古齋記
古齋者雲間曺君之所游息也曺君之先嘉禾大族其别於雲
間有為宋季名進士者君之所祖也家旣益充所居亦益以侈
大尺椽寸瓦皆非先廬之舊獨此齋之屋猶為六世故物自君
之曾大父徙置今所號為西齋扵是又八十有六年矣至君復
加繕治藻飾環以佳花美木池臺水月之勝蕭然如在穹林邃
壑間其堂之顯敞可以燕朋友其室之靚深可以休四方之賓
客琴樽書冊左右森列而朝昏燠寒所須之物無不畢具乃更
號之曰古齋而以書来徵文為記盖將示後之人使無忘也夫
所貴乎古者豈不以先世氣澤之所存乎彼沾沾焉慕為榮古
而陋今者曾不以為意方且巧取豪奪乎人之缺壷破釡枯竹
敗素棄遺無所可用之物摩挲把玩而以博古自命至於其先
人之廬一椽之折一瓦之墜易而去之惟恐不亟視君之為亦
可少愧矣商人之詩曰自古在昔先民有作夫謂之先民而又
謂之昔謂之古其辭之繁而不殺者非以致意扵居處物器之
細而已引而勿替必有事焉庸書而歸之俾刻石䧟諸壁間庶
幾後之人復以今為古而彌謹其存也
止齋記
四眀周君名所居之室曰止齋而徵予記其所以名者予復之
曰昔者孔子之在魯或仕或止當其可而已不必扵止也君盛
年厚自振飭知君者又一時聞人頋獨事夫一室而曰將以為
吾止也可不可乎君曰否古之士有弗仕無弗學焉孔子之事
則我不敢知幸嘗扵其遺書有聞乎所謂止於至善者庶幾日
有睹以自省也願卒為我記之予竊嘉君辭之卑志之勤也則
為之言曰大學之教在止善而書稱善無常主豈非求所止者
必以善為的務盡善者不可膠一定之止哉今君之蔵扵斯息
於斯也泊焉其居冥焉其與造物者游善之名且不立非止非
不止也事幾無窮時之運亹亹而不息君方以眇然之軀周旋
其間唯所處之安而已止固止也仕亦止也孰為所止孰為非
所止乎由是言之全吾止扵一室也若甚易與事物遇而不失
吾止也㦯難矣雖然五寸之榘可盡天下之方所以閉戶造車
而出門合轍也酬酢萬變有不自夫一室者始耶盖聖人之言
止莫備扵易之艮艮其背不獲其身行其庭不見其人其為止
一也君旣有志乎此矣時止則止時行則行動静不失其時其
道光眀其為止不一也君其尚審所擇哉君曰敢不諾則書以
卑之是為記
樊川記
樊川長安勝處也埜僊護都殿中君别業在焉間嘗謂予曰吾
先世家隰州之永和五世祖雍郡公薄遊關中愛其風土完厚
遂徙居鄠雍郡之仲子是為吾高祖雍國貞獻公被遇
世祖於略畔山之陽眷遇甚至而恬扵進取足迹不至亰師以
亰兆奥魯緫管終于家吾曾祖太師奉元忠貞王吾祖太師涇
陽忠宣王再世掌上亰留鑰前後四十餘年忠貞既歸老關中
而忠宣亦返葬于鄠盖視鄠為鄕土久矣吾父佐
今天子位為丞相匪朝伊夕陟降左右而吾又以大臣子叨被
上恩入則侍間燕扵内廷出則奉温清於私室去鄕土日以遠
鄠杜異縣而壌地相接樊川在杜之封内即吾土也頃嘗買田
築室將以佚吾私而不可得盖無一夕夢寐不在其間幸為之
記庶幾時一展玩以自慰焉按圖誌漢亰兆杜縣之樊鄕有樊
川以樊噲所食邑得名一名後寬川以其水出秦嶺又名秦川
有佛廬號華嚴寺俗但稱之曰華嚴川亰兆今為奉元路杜廢
入萬年而萬年今為咸寧縣其南三十五里是為樊川西為韋
曲東為杜曲則唐人所謂城南韋杜去天尺五者也夫氣運之
消長往来無窮人事之盛衰每與之相為終始秦樹隴雲斜陽
衰草城是而人非無復向来冠盖追遊之盛而原隰之平泉流
之清陸海之冨饒民物之蕃阜不减於異時雨露所濡佳花美
木生意充周未嘗少息也唐宰相杜岐公甲第在長安而樊川
有别墅中有桂林亭卉木最為幽邃日與公卿燕集焉後以太
保致仕遂居於此家廟石室遺迹故存岐公孫牧之尤愛樊川
傾俸貲以治其墅其知中書制誥也每退直亟召密友往遊其
地自謂我老為樊川翁要有文章數百首號為樊川集殿中君
與牧之生宰相家則同執法殿中又同所不得與牧之同者昔
之城南去天尺五今則去天半萬里矣欲朝而往暮而歸扵竹
洲藤岸苔徑花齋不可得也能勿緬然而長望渺然而遐思乎
予聞古之逹人以太虚為家無何有為鄕視半萬里皆我室我
闥也而况鈞天清都之樂又安可與下土同日語殿中曰君是
有以慰吾平生之懷矣遂次苐其語書而歸之是為記
志學齋記
於潜謝珪家于天目山之陽而讀書于所居北十里之谷口扁
其室曰志學齋屬予以記予復之曰在心之志為己之學非它
人所能預也子頋欲以文字相求於外乎珪曰不然吾所患者
無師友可以知其心而救其失懼夫志之不立學之不進也故
碩聞一言刻寘座右庶幾朝夕有以自儆云爾幸卒為我記之
予旣不得辭則告之曰予竊聞先儒有言志伊尹之志學顔子
之學過則聖及則賢不及則亦不失扵令名釋之者謂以發策
决科榮身肥家希世取寵為志則其志非伊尹之志也以廣聞
見工文詞矜智能慕空寂為學則其學非顔子之學也子之志
果伊尹之志乎子之學果顔子之學乎予皆不得而知也處畎
畒之中樂仁義之道與夫簞瓢陋巷之不改其樂此伊尹顔子
之所同子方窮深極密惟恐去人之不遠扵其所同者旣有志
扵慕效之矣至於使是君為尭舜之君使是民為尭舜之民則
伊尹之所獨也子誠欲學為有用之學扵其所獨者亦思所以
自任乎學之成與否在我君子所不敢不勉志之行與否在天
聖賢所不能必也古人不可作矣其僅存者遺書而巳子母徒
玩其華而必踐其實上不至&KR1272;高厲空而遺世絶俗下不至計
功求獲而資身譁衆脩其在我而聽其在天則志之與學斯兩
得之雖聖賢之域未易遽入令名固我随矣請以是爲記可乎
珪曰謹受教則次苐其語書而歸之
敏學齋記
吳郡施允文好脩之士也築室扵城東為齋居之所扁曰敏學
四方士大夫来吳允文必踵門請見来者亦莫不樂與之遊會
予將北上艤舟姑蘇驛允文来求予記其所謂敏學齋者予告
之曰六經之言學肇見扵武丁之命說而論為學之道曰遜曰
敏而已遜者欲其謙退而如有所不能敏者欲其進脩而如有
所不及退則虚而受人進則勤以勵已二者固不容偏廢也孔
子大聖人而不自聖故曰我非生而知之者可謂遜矣然而又
曰好古敏以求之者則其求之也曷嘗不貴扵敏乎它日與顔
曾二子言仁與孝而二子皆自謂不敏其遜抑可見矣回之仁
参之孝三千之徒未能㦯之先焉豈真不敏者乎苟徒爲自卑
而不思所以自強是謂知退而不知進盖遜雖美德然必敏則
有功由是言之則爲學之道所重尤在於敏也允文取以名其
齋誠知所務矣而允文不自以爲足汲汲焉欲求予言申其義
以記之予聞孔子教人以訥於言而敏扵行又以敏扵事慎扵
言爲好學允文平居奉親孝交朋友有信敏於行與事者也因
其所巳能而勉其所未至進進不已必有深造自得者焉奚以
予多言爲哉姑以此復于允文云爾是爲記
潛&KR0810;記
剡源先生嘗題其居曰縮軒從之遊者陳君養直亦以潛窩扁
其宴休之室君之云云則有所受之矣盖縮之為言退也潛之
為言蔵也是固以世為莫足用吾聦眀而務為退蔵者也古之
善為退蔵者豈隤然伏其身窅然閉其言而已哉昔者先生方
盛壯時高視闊步英雋之林舍者必避席煬者必避竈庸人小
子却立而睨之如萬斛之舟順流而東騏驎騕&KR1153;薾浮雲而上
也可謂進耶退耶一旦倦游而歸逡廵乎山砠海涯而時出以
浮沉俗間所居而屨滿扵戶外矣鴻聲駿望猋起水涌庸詎知
夫退之非進耶惟夫不為物首而墨以爲守是以恒瞠若乎人
之後不知孰吾進孰吾退而吾未始與之俱進退也君之扵先
生則幾矣然而未嘗進也惡乎退未嘗行也惡乎蔵頋獨弊弊
焉扵其名迹之間是將有闚其蔵者矣夫湛盧豪曺固不蘄一
割之用其光氣燁然星辰之上者雖千仞之土有未易以&KR3114;遏
也善刀而蔵亦有其道乎誠有莫吾用而未始不行莫吾舍而
未始不蔵者則其退蔵也斯密矣而予安能知之安能言之
慥慥齋記
天台項君可立甫周君彦德甫俱以慥慥名其齋今國子祭酒
集賢鄧公各為之大書其顔盖以旌其志之同也二人者復俾
予合為之記以繹其義焉夫慥慥者所以美中庸之君子言與
行相應者也而齋也者謂夫閒居以養其心若於此而齋戒也
方二人者各適其安而嗒焉以休言不與物交也行不與事接
也惡睹所謂慥慥者哉盖人之感焉而易動者物也其来無時
而常使人善惑者事也揆事物之理以酬酢萬變而不窮者人
之心也平居養之無其素一旦出而卒然與夫事物遇易動者
或怵之善惑者㦯眩之口之於言身之於行有不暇擇也其無
繆迷而顛錯者幾希二人者誠深知乎此故其晝談夕講之隙
退而即於私室各著其志以自儆焉此中庸屋漏潜伏之功古
之君子所以成其慥慥之美者未始不出於此也在易風自火
出其卦為家人其象為君子以言有物而行有恒釋之者盖曰
火内也風外也由内以及外是以能有物而有恒也夫二人者
求美其言行而圖之於飬其心之所内外賓主之辨其審如此
豈不可謂知所務矣哉是道也苟知擇乎中庸者宜無不然而
非二人者為獨然也彼慥慥之名又豈二人者所得專而有哉
書而歸之所以記也亦以厲同志也
閒止齋記
錢唐張子英生䆠家且居今盛時而雅不樂仕進日以篇翰自
娛尤嗜淵眀詩摘其語扁所居室曰閒止齋而屬予記其所以
名之義予觀淵眀止酒詩章首即以居止城邑逍遥間止為言
則其所謂止者不止於止酒而已夫天壌間事物有萬不齊是
非之相傾利害之相乘妍媸之相形強弱之相陵莫知其所終
極而人以眇然之一身與之周旋而左右酬酢乎無窮之變孰
能於膠膠擾擾中求其止乎山林枯槁之士棄事絶物而寓情
於風月寂寥之鄕仰雲嵐而俯泉瀨若可以止矣是猶為有所
待而未能無累扵外也惟放於自得之埸物任其性事稱其能
而吾方且遺其所寄不知城邑之為山林山林之為城邑斯可
以無往而不得其所止此非莊生之所謂逍遥而淵眀取以為
害者子抑其言不止於止酒亦不止於及其居止也坐止扵問
蔭而不知孰為輪奐之美步止於蓽門而不知孰為康莊之遠
味止於園葵而不知孰為食前之方丈歡止於稚子而不知孰
為侍妾之數百非去彼而取此也閑放不拘逍遥自適耳又安
知孰為莊生之遊孰為淵眀之止乎子英清脩好古處城邑如
在山林未嘗弊弊焉牽於名迹宜其聞淵眀之言而有契於心
也然予聞孔子可以止則止苟未可以止而止與可以止而不
止盖胥失之當其可仕則如淵眀以弦歌為三徑之資當其可
止則如淵眀之不為五斗米折腰解綬而去無累於物而異方
同得何適而非逍遥是乃善學淵眀而得其眞止者也子英屬
予記其為止之義予之所知若是而止耳昔者曾子以緝熙敬
止釋止善與淵明以逍遥間止詠止酒其取義皆非尋常梏於
章句訓詁者所能通予方欲見好讀書而不求甚解如淵眀者
共論斯事子英可謂淵眀之流非歟倘能為予言之請留更僕
而筆受之以為後記
金華黃先生文集卷第十五
