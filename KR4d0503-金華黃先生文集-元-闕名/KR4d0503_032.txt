金華黃先生文集卷苐三十二
墓誌銘
霽峯李先生墓誌銘
先生諱洧孫字甫山姓李氏其先出唐宗室燉煌房五代時避
地越之三界三界者會稽上虞嵊三邑之衝也廼益東南至台
之寕海家焉曾大父穆宋迪功郎大父開之弗仕父演與同里
葉公夢鼎俱受業直龍圖閣鄭公霖葉公後由太學釋褐至丞
相先生之父故為布衣人知其宜有後矣先生丱歲即能讀父
書既成人師事太學博士舒公津學日以進方是時羈旅之士
得群試于漕司號曰寓試就試者動以萬數歲甲子先生年二
十有二以詞賦中其選第一間者咸歎竒之巳而上春官不合
鄕先逹右司郎官陳公緯憐其才䆠游所至恒引以自近癸酉
更以國子舉預奏名遂擢甲戌進士苐授迪功郎黃州司戶參
軍未上而黃州以版圖歸軄方先生捿遲海濱者餘二十年有
終焉之志郡府或以先生名剡上先生為強起詣亰師述大都
賦以獻時大德二年也居亾何而歸六年廼得杭州路儒學教
授延祐元年以選為江浙同考試官三年調臨江路儒學教授
七年復充江西同考試官至治三年以從仕郎台州路黃巖州
判官致仕天曆二年三月二十八日卒扵家上距生癸夘得
壽八十有七卜以至順某年某月某日葬朱開鄕何山之原元
配王氏先五十一年卒祔葬董公山先墓繼胡氏先十二年&KR0816;
與先生合葬焉子男四人長槼以先生致仕恩今為某官次榘
次大德蚤&KR0816;次[桌-日+(ㄇ@(人人))]孫男十一人炯炫燧炳燁灼嗣忠嗣弘炤
烜煇凡先生為學官教人有法其較文稱賢主司至於興壞補
弊出内之謹直其細耳故侍御史馮公翼嘗薦先生可臺職不
報先生盖仕而未顯故學者囙其自號尊之曰霽峯先生云先
生所著詩賦贊頌箴銘表啓碑誌序說総若干卷唯大都賦今
行于世重修台州圖經列于官書溍以先生較文鄕闈之歲忝
備薦送筮仕之始適在先生所居邑而獲以禮見先生之將葬
也榘與溍遇扵錢唐泣且言願得銘刻石冡上溍雖不敏誼不
敢辭銘曰
嗚呼先生兮世孰予知山之幽幽兮食有蕨薇謂世莫知兮終
不我遺大龜寳玉兮其陳以時褻味雖厚兮弗實鼎彛鼔缶而
歌兮日&KR0628;之離何虧何成兮式全吾歸清風拱木兮百年之思
樹此貞石兮昭薦刻辭
胡景吕先生墓誌銘
諸暨之鄕先生曰胡君景吕以泰定三年十一月二日卒年八
十有二致和元年某月某日葬某鄕某原扵是先生之子三人
無在者前葬其孫鏈蹐門泣以告曰吾祖葬有日以鏈之藐焉
不肖而持重服奉大事懼無以振吾祖扵幽執事苟矜而卑之
銘吾祖雖死不沒矣惟溍之曾祖戶部府君與先生之父承議
公俱宋淳祐庚戌進士戶部府君之外孫劉君應龜在太學與
先生俱允蹈齋生溍生也後頋嘗受學扵劉君而獲知先生兹
又仕于先生之鄕而及與先生接銘固不敢辭按胡氏世為越
之諸暨人謂先生之名景吕其字也曾大父煒弗仕大父士英
累封通直郎父杲承議郎江南東路轉運司主管父字用年勞
賜緋衣銀魚母王封孺人先生幼有異質孳孳問學尤謹扵
踐履入太學輒為私試苐一居歲餘承議公以内憂觧職先生
崎嶇扶侍絶江而東會天兵南下學廢士𣪚先生奉承議
公彷徉山澤間未始頃刻去左右承議公得以優游恣肆歗歌
息偃囂然以樂隤然以委乎至順而忘其老者以先生能為之
子也先生既隱居田里無復當世志乃益致其力扵經史百氏
之言而務極其旨趣手書危坐雖老無少懈為文壹主乎理至
於詩歌儷語率不苟有鷄肋集若干卷蔵于家娶樓氏先若干
年卒子男三人長&KR1671;次玖次玶亦俱&KR0816;孫男五人鍵鈞鈁鏸鏞
女一人適司里方洵曾孫男六人女一人先是里中為舉子業
者多来學扵先生從孫一中實在列一中之上春官也交游皆
以詩送之時先生病巳革猶口占為序引迨一中取進士得鄕
郡錄事以歸而先生不及待矣一中每言之必為掩涕為之銘
以貽其嗣人亦以慰一中無窮之思也銘曰
不辱以承其先不&KR0786;以開其後志則已遂而不居其有兹聖賢
之所自盡先生尚與之參不朽也
化州路儒學教授王君墓誌銘
化州路儒學教授王君諱勲字仲昭生十歲而孤能以禮持其
身以信義交扵人貲産寘弗問而護視先塋惟謹冠昏喪祭必
考諸古之遺制而不苟同流俗文字之外無它嗜好宗族朋友
稱焉仕未顯輒止而以夀終其賢乎人亦多矣君嘗教授肇慶
遠郡事多率略學有田而無籍歲所入為租四百石而已君始
至喻佃人令自實稍增其額為六百石廩食有餘而俗習鄙陋
士氣弗張使者行部君請擇其知學而有文者試以經術辭藝
得七人焉上其名于宣閫悉𥙷儒學官由是諸生莫不知勸暨
取士之令下廣海數十郡不薦一人而肇慶首以陳祖義充賦
有司遂與中州之士並進扵春官人皆以為君作興之效也君
初以江山教諭遷慈湖山長年已垂四十又二十年乃拜肇慶
之命及再調化州而君已老故其才不䆒扵用可見者若是而
止人又皆深惜之盖王氏上世有仕吳越為鎮城使者從其主
歸宋有賜田在睦州後徙家青溪又徙越之山隂始居青溪者
曰仁厚扵君為九世祖曾王父諱遂良以恩贈訓武郎王父諱
灝擢慶元丙辰右科終扵武經郎權發遣欝林州事父諱集當
用蔭得官推與其弟而以布衣取鄕薦母汪氏繼母趙氏薛氏
而君周氏出也自訓武府君而上皆葬山隂其居衢開化之馬
金則自欝林府君始山隂之最著者曰佐以進士苐一至某部
尚書君改葬欝林府君于崇化鄕松公里之莊山尚書四世孫
修聀郎易簡實誌之君&KR0816;扵重紀至元之歲五月十四日年七
十有七以至正改紀之明年三月十二日葬于欝林府君墓左
娶余氏先&KR0816;子男四人長曰墉次曰圻為伯氏後次曰堪曰坰
女一人適單父盖士直孫男八人鉅鑑銖鑄鐖鎌錡鈺女二人
適汪某黃&KR0922;君葬有日堪以書抵溍曰君之子辱婿先人孫女
宜能道吾家世之詳敢以銘為託溍不得辭然竊觀自昔運去
物改大家巨室鮮不隨之惟君之先厚積薄發雖閱世已久而
流澤未艾君又廉扵進取不盡享其有而以卑来人可託以永
存者固不繋銘之有庶序而詩之聊以慰君扵冥冥云爾銘曰
有濬其源其来不竆用之也舒蓄也愈豐有沃其枝遺潤是蒙
歸乎何憾妥兹玄宮
安陽韓先生墓誌銘
先生諱性字明善姓韓氏其先相之安陽人宋司徒兼侍中贈
尚書令魏忠獻王生某官某某生某官某某生左司郎中膺胄
扈蹕南渡始家于越膺胄生某官某則先生之高祖也曾祖諱
椘卿贈中奉大夫祖諱識中奉大夫直徽猷閣考諱翼甫朝奉
郎大理寺主簿學者尊之曰詢齋先生曾祖妣何氏祖妣章氏
並贈令人妣趙氏封恭人先生天資凝粋而警敏七歲讀書數
行俱下日記萬言九歲通小戴禮作義操筆立&KR0556;文意蒼古老
生宿學皆歎異焉國朝取宋嚮之在班行者多携故所受
告敕入換新命寺簿公獨挈家絶江而東杜門不交人事以聖
賢之道自樂扵是科舉事廢先生周旋家庭間益得肆其力扵
為已之學無何寺簿公以疾不起先生甫十有二歲執喪如成
人識者謂韓氏有子矣先生既弱冠博綜群籍自經史至諸子
百家靡不極其津涯究其根柢而扵近世儒先性理之說尤深
造其閫域秉心制行表裏如一不徒馳騁扵空言而巳婦翁國
子監書庫官徐公天祜號賢有德與先生自爲師友不敢待以
尋常子婿之禮永康胡之綱仍仲之純穆仲長孺汲仲並以學
行相高扵先生爲内兄弟而齒差長間以微辭奥義相叩擊三
人咸自以爲它日當有所不及前代遺老若王尚書應麟俞御
史淅文章大家若四明戴表元帥初往往折行軰以先生爲忘
年交同里與先生游最密者唐與玉潜王易簡理得吕同老復
初皆一時名士而王監簿英孫禮遇之甚至每值風日清美或
同挟策扵雲門禹穴或共榜舟扵耶溪鏡湖逍遥容與彌日忘
返望之者疑其爲世外人先生之文博逹㑺偉而變化不測人
苐見其如竒葩珍木不擇地而發魚龍出沒隱顯後先以爲可
喜可愕而莫知夫山之所以高海之所以深也延祐初有
詔以科目取士四方學者不遠千里負笈而来以文法爲請先
生語之曰今之貢舉悉本朱文公私議欲爲貢舉之文而不知
文公之學可乎四書六經千載不傳之學自程氏兩夫子至文
公而發明無餘藴矣頋力行何如耳有德者必有言施之場屋
直其末事豈有它法哉盖先生之文一主扵理凡經其口授指
畫不爲甚高論而義理自勝不期文之工而不能不工以應有
司之求亦未始不合其䋲尺預薦送取科級者彬彬多佳士焉
先生操履純固體備至和日用酬酢動必中節任斯道之重而
不苟立標榜爲名高人自化服之負高世之志而謙恭不伐不
見其崖岸人自樂親之士有一善必爲之延譽不巳及辨析是
非則毅然有不可犯之色平居不問家有無自奉簡約而好周
人之竆買地數百畝扵山隂巖谷中死無所歸者給以棺槥聚
瘞其處韓氏渡江時有仕籍者尚八九十人散處諸郡而越族
為特盛家法之嚴族義之厚迄今弗變者先生實表帥焉先生
出無輿馬僕御所過負者息肩行者避道巷夫街叟争前迎揖
童穉厮役咸稱之曰韓先生韓先生云先生盖生乎杭而居乎
越曰安陽者本其舊也先是完顔公貞分持使節出按属部聞
先生名舉為慈湖書院山長先生謝曰幸有先人之敝廬可庇
風雨薄田可具饘粥讀書砥行無媿古人足矣禄仕非所願也
受而不赴暮年愈自韜晦而未嘗忘情斯世張公昇王公克敬
于公九思前後為郡皆良二千石政事有所未逹輒虚巳咨訪
先生從容開導洞中肯綮多所禆益有隂被其賜者矣天曆中
平章政事趙涼公首以先生名聞于上後十餘歲門人李
齊以進士第一為御史南臺又力舉其行義而先生逝矣先生
素康強垂殁之際初無所疾苦諸生列侍左右以文字就正者
累數十百篇日晏少休俄得上氣疾進諸子戒之曰我且死若
等其善自持言巳瞳子上下瞭然頃之氣息奄奄夷然而逝先
生之卒以至正元年五月七日享年七十有六聞者無間尊官
庶士方外之交相與嗟悼掩涕如喪所親其為當世歸重如此
配徐氏有淑德而善理其家先生得不以米塩碎務嬰其心而
能成其業者内改之力為多先■二十年卒子男四人長傳之
次徽之蚤世次衡之臨之女三人適全公升張正蒙高璿孫男
四人女二人傳之等卜其年七月十日奉柩葬會稽縣太平鄕
白木原先塋之次而以門人夏泰亨之状屬溍為之銘昔曾文
定公論古之世其道德者漢有袁氏楊氏陳氏唐有柳氏竊考
宋三百年故宰相家克世其道德未有如吕氏韓氏久而益振
者也吕氏自許公八世而東萊先生出扵中興盛世韓氏自魏
王八世乃得先生扵運去物改之後故家喬木不與海桑俱化
而文獻所存有足徵者豈偶然哉溍衰朽之餘意長語短抑亦
可以無媿辭矣先生之遺書有禮記說若干卷書辨疑一卷詩
釋音一卷文集曰五雲漫藁者十二卷並行扵世續郡志八卷
蔵扵有司至扵天文地理醫藥卜筮浮圖老子之書雖無所不
通然以非世教所急故其論著無傳焉銘曰
烈烈魏王古社稷臣来家于南自其曾孫五世而昌受材孔頋
不世以官世其道德真知實踐學貫天人積中發外大振扵文
化行其家施及来學乃輯前聞以開後覺朝多鉅儒稽古
作經一鑑之亾文獻孰徵揚其幽光薦此樂石嗚呼休哉君子
之澤
白雲許先生墓誌銘
先生諱謙字益之姓許氏其先占籍亰兆之興平後有官扵吴
者囙家焉九世祖延夀宋刑部尚書六世祖寔元豐間始居笠
澤尋又徙婺爲金華縣人曾祖諱經國祖諱應龍皆弗仕考諱
觥淳祐丁未進士卒官宣教郎主管三省樞密院架閣文字無
子以從父兄貢士君日宣之次子嗣即先生也先生天資高嶷
甫能言貢士君之夫人陶氏授以孝經論語入耳輒不忘五歲
&KR0556;學莊重如成人宋亾家毀貢士君相繼淪殁先生稍長僑居
城闉借書扵人以四部分而讀之雖疾恙不廢所涉向博知觧
且至既開門授徒而猶有所疑無所從質聞仁山金先生講道
蘭江上委巳而學焉金先生曰士之爲學若五味之在和醢塩
既加則酸醎頓異子来見我己三日而猶夫人也豈吾之學無
以感發扵子耶先生聞之惕然扵是金先生年七十先生三十
有一矣請不拘常序就弟子列而所居相距尚遠會金先生設
教扵吕成公祠下乃獲便扵參扣金先生嘗告之曰吾儒之學
理一而分殊理不患其不一所難者分殊耳先生由是致其辨
扵分之殊而要其歸扵理之一又嘗告之曰聖人之道中而已
矣先生由是事事求夫中者而用之金先生殁先生益肆充闡
多所自得自謂吾非有大過人惟為學之功無間斷耳先生制
行甚嚴而所以應世者不膠扵古不流扵俗介而不矯通而不
隨身在草莱而心存當世大德十一年歲在丁未熒惑入南斗
句巳而行先生以為災在吳椘竊深憂之是歲大侵先生貌加
瘠或問曰先生豈食不足耶先生曰今公私匱竭道殣相望吾
能獨飽耶其處心盖如此而素志沖澹以道自樂浙東憲府聞
先生名而不察其志辟以為掾避弗就肅政廉訪使劉公庭直
舉茂材異䓁副使趙公宏偉舉遺逸亦皆固辭趙公在南臺命
除舍舘迎致先生將使衆僚多士有所矜式先生欣然為之起
而不久留也先生既東還以目眚&KR0786;扵應接屏迹入華山中學
者翕然籯粮笥書而從之居再歲以兄子喪而歸戸屨尤多遠
而幽冀齊魯近而荆揚吳越皆百舍重趼而至先生之教以五
性人倫為本以開明心術變化氣質為先以為巳為立心之要
以分辨義利為處事之制至誠諄悉内外殚盡嘗曰巳既有知
使人亦知之豈不快哉或有所問難而辭不能自逹則為之言
其所欲言而觧其所惑討論講貫終日無倦攝其麄疎入扵密
微聞者方傾耳聽受而其出愈真切惰者作之銳者抑之拘者
開之放者約之為學者師垂四十年著錄殆千餘人隨其材分
咸有所得逹官冨人之子望閭而驕氣自消踐庭而禮容自飭
四方之士無賢不肖以不及門為耻搢紳先生至扵是邦必即
其家存問焉或訪以典禮政事先生觀其會通而為之折衷聞
者無不厭服省臺諸公若王公士熙耿公焕王公克敬鄭公允
中李公端吴公燾趙公天綱陳公思謙趙公仲仁前後列其行
義于中朝鄕闈主司曺集賢鑑楊翰林剛中亦率同院剡
上其名于省闥郡復以遺逸應詔先生終不為動仍紀至
元之元年属當大比諉先生以文衡亦莫之能致也嘗謂吾非
必扵隱以為名高仕止惟其時耳晚年尤以涵養本原為上務
講授之餘齋居凝然一日瞑目坐堂上門人弗知也徑入焉則
間其無人乎先生之側拱立久之先生頋而徐言曰爾在斯耶
其習扵静定久而安焉可知也先生少羈孤不逮事架閣公及
其夫人韓氏而事陶夫人克盡子聀兄璟性剛嚴委曲承順怡
怡如也時氏姊有子而貧無以為養迎歸奉之終身鍾愛二子
而教飭有方冠昏喪祭賓客之禮必盡其情文既老而益艱瘁
僦屋以居有田不足具饘粥而處之𥙿如門人吕權蔣玄金稽
古方謀為先生買田築室而先生逝矣先生素多疾金先生病
革徒步往省之會大雪中寒濕及奔兄璟喪扵廣信疾增劇不
良于行疾少間而神更清茂三年冬十月疾復作謂其子元曰
伯兄以是月二十三日卒我死殆與之同日乎及是日正衣冠
而坐戒元以孝扵母友扵弟元復請所欲言先生曰吾平日訓
爾多矣至此復何言門人朱震亨進曰先生視稍偏矣先生更
肅容端視頃之視微瞑遂卒享年六十有八娶朱氏承直郎廣
德路総管府推官天與之女子男二人長即元次亨以為兄璟
後先生葬以其明年春正月壬寅墓在縣西北婺女鄕安期里
交友来赴者若干人門人以義制服者若干人合泉布營葬事
囙其自號而題其表曰白雲先生許公之墓其又明年學者相
率上状郡府祠先生于學宫僉肅政廉訪司事杜公秉彛建請
贈官賜謚未報先生於書無不觀竆探聖微蘄扵必得雖殘文
羡語皆不敢忽有不可通則不敢強扵先儒之說有所未安亦
不敢苟同也讀四書章句集註有叢說二十卷敷繹義理惟務
平實每戒學者曰士之爲學當以聖人爲凖的至扵進修利銳
則視巳之力量何如然必得聖人之心而後可學聖人之事舍
其書何以得其心乎聖賢之心盡在四書而四書之義備扵朱
子頋其立言辝約意廣讀者或得其粗而不能悉究其義或以
一篇之致自異而初不知未離其範圍世之詆貲貿亂務爲新
竒者其弊正坐此耳始予三四讀自以爲瞭然巳而不能無惑
久若有得覺其意初不與已異愈久而所得愈深與巳意合者
亦大異扵初矣童而習之白首不知其要領者何限其可以昜
心求之哉讀詩集傳有名物鈔八卷正其音釋攷其名物度數
以𥙷先儒之未備仍存其逸義旁採遠援而以巳意終之讀書
集傳有叢說六卷時有與蔡氏不能盡合者每誦金先生之言
曰自我言之則爲忠臣自它人言之則爲䜛賊要歸於是而巳
其言春秋三傳有温故管窺若干卷間以者秋大義數十百條
與友人張君樞極論之皆傳註所未發扵三禮則參伍考訂求
聖人制作之意以翼成朱子之說其語學者必順天地之理酌
古今之宜使通扵上下皆可遵用又嘗句讀九經儀禮三傳而
扵其宏綱要旨錯簡衍文悉别以鉛黃朱墨意有所明則表見
之其後友人吴君師道得吕成公點校儀禮視先生所定不同
者十有三條而巳其與先儒意見䐇合如此有老儒自以為善
言易力詆程子先生與之反覆辯論辭詳義正老儒語塞乃謝
曰不意子之扵易若是其精也先生中年以還仰觀俯察益有
見扵隂陽往来升降消長闔闢之故謂伏羲之經廣大悉備文
王周公孔子之辭乃其傳註六爻之義特發凡舉例耳諸儒扵
象辭變占各有攸尚要不可舉此而廢彼也然獨未有所論述
豈不以孔子晚始好易孟子深扵易而不言易乎其觀史有治
忽幾微若干卷倣史家年經國緯之法起大皡氏訖宋元祐元
年秋九月尚書左僕射司馬光卒備其世數総其年歲原其興
亾著其善惡盖以為光卒則宋之治不可復興誠一代理亂之
幾故附扵續經而書孔子卒之義以致其意也書成以示張君
樞爲言運祚之延促豈必推之天命猶有人事焉漢之大儒言
災異皆欲近修人事上荅天變况聖賢之培植基本祈天永命
者哉有國家者不可不仁民盖以此也先生扵天文地理典章
制度食貨刑法字學音韻醫經數術靡不該貫一事一物可爲
傳聞多識之助者必謹志之至於釋老之言亦皆洞究其藴謂
學者孰不曰闢異端苟不深探其隱而識其所以然能辨其同
異别其是非也幾希凢其書俱巳行扵世述作之大意則見于
序引文多不得以盡載有三傳義例讀書記皆藁立而未完諸
生有日聞雜紀未及詮次其蔵扵家者有詩文若干卷文主扵
理詩尤得風人之旨有自省編晝之所爲夜必書之殆疾革始
絶筆云金先生所著論語孟子攷證資治通鑑前編皆未遑刊
定垂殁以屬之先生今二書得以大備而盛行先生力也自聖
賢不作師道久廢宋初學者有師始扵海陵胡公先生六世祖
受業扵海陵號稱能以師法終始者逮二程子起而倡聖學以
淑諸人朱子又遡流竆源折衷羣言而統一其歸使學者有所
據以從事由是師道大備文定何公既得朱子之傳於其高弟
文肅黃公而文憲王公扵文定則師友之金先生又學扵文憲
而及登文定之門者也三先生皆婺人學者推原統緒必以三
先生爲朱子之世適先生出扵三先生之鄕而克任其承傳之
重遭逢聖代治教休明三先生之學卒以大顯于世然則
程子之道得朱子而復明朱子之道至先生而益尊先生之功
大矣先生葬巳十年而元以張君樞之状俾溍爲之銘溍之少
也無所識知莫能從先生遊於高明之域奔走汨沒不知老之
將至而爲庸人之歸鄙陋之言何足形容有道者氣象乎重惟
先生之交游多巳凋謝而溍偶獨後死義不得辤也敢悉取状
所述序其首而為之銘以系于左方銘曰
道學之傳天下為公婺之儒先獨得其宗鉅人迭㒷踵武相接
逮于先生綿綿四葉先生之學能自得師實踐之功出乎真知
萬殊之差無微不析一本之同會歸有極酬酢萬變必用其中
涵養本原以敬始終際兹休明力扶正學聞風而来罔間南朔
春陽時雨隨地發生洪纖高下咸仰曲成迪惟前人學有師法
克生後賢規重矩疊先生有作弥大而昌師嚴道尊于昔有光
先生之身斯道所寄視其安否以為隆替天胡不憗不訖耄期
山穨木壞人將疇依不亾者存遺書孔有文不在兹尚啓𡭗後
金谿曾君墓誌銘
撫之金谿有䔍行之士曰曾君諱嚴卿字務光以致和元年六
月辛丑卒年五十有三門人相与私謚曰恭貞先生至元某年
十月某甲子葬所居陶原里明山之麓其子堅辱交扵溍謂先
世在異時嘗有同年好以銘来属溍不得辤按曾氏世譜曾子
後十四世當王莾時避地豫章之廬陵凡六世始徙臨川今撫
州也又十二世至唐刺史司空洪立乃徙南豊洪立生散騎常
侍延鐸延鐸生仁昭仁旺宋中書舍人鞏尚書左僕射布翰林
學士肇皆仁旺之後仁昭生贊尭贊尭生易祥易祥生千復居
撫之金谿千生學斈生應臣應臣生仕欽仕欽生濬濬生綱綱
生彦明則君之高祖也曾祖諱&KR0697;隱居弗仕祖諱子良擢咸淳
龍飛進士苐終扵淳安令父諱正吉國子進士並以文斈行義
師表其鄕母黃氏澧州司理參軍庭蘭之女生君扵淳安故名
嚴而字光君質厚氣完不妄言笑雖宴休必正㯲危㘴事親至
孝父有疾呼天乞以身代父命疾旋愈自祖父以来皆推先世
故業与其兄弟君亦以所居屋譲其叔有四妨悉营嫁之逮其
有子皆教育使至成人平居不汲汲扵生事視勢利漢如也讀
書曰有常程務求知聖賢微言大旨而不徒事記覧為文主扵
理未始與人較其短長而一時負才氣者皆自以為不及同里
以士名者無不受業焉君接之色温而莊恒以經術教授誦說
若不能出諸口及有所問难分章别句類數辨名無不䆒盡隨
才誘掖以成其美而不病以其所不能與人交無圭角崖岸不
矯矯為異亦不翕翕為同人自不得而親疎之憐里有見侵侮
者未嘗形扵言色咸服其長者家人化之雖僮㒒不聞有穢惡
之聲史稱黃叔度言論風旨無所傳聞而見之者靡不服深遠
去疪吝君庶幾近之然君遺文有南明齋藁三十卷傳扵學者
言論風旨之在人固多矣娶何氏後十六年卒合葬焉子男二
人長堅鄕貢進士博學有文能世其家次大年早卒女二人適
南城歐復同邑黃里孫男五人侁偕儕仰佺曾孫男一人立銘
曰
嗚呼先生學足以禔身行足以範俗無欲而心自正不言而民
自服前人之光是迓是續世其德而不世其禄天運有常其周
必復惟𡭗嗣人有轟其㐲
鄱陽朱君墓誌銘
鄱陽朱君既卒而其孫坦舉進士来亰師踵門納謁拜且言坦
之充賦有司也大父方属疾語坦曰昔吾祖盖兩貢于鄕晩厪
以恩𥙷官主浮梁縣學故吾之少也慨焉思自奮扵科目而埸
屋事遽廢逮國明復以科目取天下士而吾巳老前人之
發而未舒者將有望扵汝行矣勉旃無以吾為念也坦銜訓就
道尋辱預薦名而大父竟不及待頋乃挈絜然籝糧笥書而来
者庶幾獲綴下列以酬先志夫何埸屋又廢而莫之舉願刻銘
冡上之石用慰大父扵地下謹奉先友程翔之状以惟子也請
溍哀其言亟為之荅拜曰敢不諾按状朱氏世居鄱陽之尭山
里號著族君之曾祖世顯弗仕祖應復生學君也父泳涯亦弗
仕君諱明普字升朝自號止善天性醇厚父殁事母孝與二弟
異居而無間言子姪有過必從容告諭使自愧悔其静重沉默
若有不可犯之色至與人交未嘗不務為卑讓春秋既高族人
在父兄行者以十數為之執子弟禮不少衰母喪猶致毀歲時
祀事身親饋奠惟謹初江南新附大家多踣扵徭役君獨能隨
時俯仰與物無忤門戶頼以不墜歲侵輒發粟以惠貧乏人多
德之所居負山瞰湖君暮年幅巾藜杖徜徉煙光水色間足不
涉城府蔵書數千卷躭玩至忘寝食取古語大書屋壁曰吾聚
書多矣必有好學者為吾子孫此所以識也鄕先生吳君仲迂
程君時登吳君存並以所學教授君俾諸孫從之游而往来叩
擊焉名勝士欵門必留連弥日盡歡乃巳有以善地理學来見
者館糓之不厭或勸預相地為樂丘則應之曰生事死葬人子
之職吾安用蚤計哉遇仙翁釋子雖不眩扵其說亦不深斥之
也司里萬戶山有僧廬先逹多講學其中君捐錢葺治以為諸
孫游息之所曰吾欲其趾美前賢耳君生扵宋開慶元年四月
十四日卒扵今元統三年七月二十二日享年七十有七以某
年某月某日葬某鄕某原娶鮑氏子男二長勲其官次某未仕
女二適余某劉某孫男五長即坦次蚤夭次垕次塤次祐女四
曾孫男五女一凡状所述可見者如此嗚呼道之汚隆科目不
預焉而君之志則有足悲者溍聞之荀卿子曰皓天不復憂無
疆也千秋必反古之常也弟子勉學天不忘也銘以慰君亦以
勗其後人銘曰
朱以國氏後支分名于一經用顓門父菑子播逮厥孫不以無
年輟耕耘果之云剥有本根惟革既故鼎乃新天者之定能勝
人食報豈必于其身佹詩可徵我所聞揭辤石章慰營魂
奉訓大夫瑞州路総管府判官致仕黃公墓誌銘
頃予與危君素同在史館素以僚友之契状其外王父黃公之
行俾公曾孫求巳奉贄来謁曰惟我曾大父之葬翰林學士吴
文正公既篆題于墓碩之首而逮今未有銘敢以為子請予辤
以史事方殷而返其䞇求巳既去予亦以衰朽納禄而歸抵家
甫二日俄有召還之命暨至亰師素復數以為言予不得
卒辤也按状公諱順翁字濟川姓黃氏建昌南城人曾祖暹祖
維俱不仕父澄宋末起進士卒官迪功郎柳州州學教授無子
公以同宗為之後少卓犖多材能尚氣節而輔之以學
國朝取宋之師次建昌公族人萬石為江西制置使退保杉關
公徒步叩軍門言事補保義郎辟知撫州金谿縣公察萬石降
志已決辤不就萬石舉酒屬公曰明旦則子女玉帛皆它人所
有惟意所擇公一不以自汚叔父某死扵南城之盗■請扵有
司發兵殱其兇渠而貸某餘黨久之郡府知公儒者禮為盱江
書院山長且為徙其書院扵城中時學者未有場屋之累公首
出朱子小學書以教之尋遷儒學教授廣州大盗竊發公上平
盗之策扵江西行省事定未及論功行賞至元二十一年有
詔宋故官得験其資級換授故人有客京師者代為公陳于吏
部遂以公為從仕郎武岡路新寕縣尹長官暴横自恣公不與
挍而待之以誠乃更敬服執礼甚恭江南新附人心未寕公招
集流散督其民樹藝畜牧簡條約㒷教事民皆安之徭人作乱
湖廣行省右丞刘武宣公出師討之公儒服上謁曰遐&KR1101;之甿
未霑聖化致勞廟筭遠㒷師徒下官書生也沗為新寕長吏上
楽下楽兩峒皆在所治境内請往諭之諭而不降討之未晚萬
戸曺侯某雅與公善止公母行公不可肩輿從一老兵携孝經
一千卷直拞峒中分遺其人且為講說大義至庶人章皆涕泣
叩頭請罪曰蠻俗無知今乃得出蒙蔽見日月明公之賜也不
敢復為乱矣事平徭人家立公祠題曰生父黃氏武宣大喜命
公勒石紀功而班師翰林斈士承旨程文憲公前宣閫幹官張
公山翁咸爲文頌美其事公在官九年縣齋後有竹數百个公
所植也民即其處爲建生祠湖南廉訪副使余公恁以其竹比
扵召公之甘棠而爲之記公去後祠壞民輒更新之其遺愛在
人如此大德四年仍奮階調龍興路稅課提領史鄂公以平章
政事行省江西延致公受論語大學多所開發鄂公之父詣門
以謝焉九年遷徵事郎撫州金谿縣丞十一年大饑公持所受
敕命質官倉之粟以賑之人頼以活力贊其尹趙君佺覈正民
田賦役以均皇慶元年陞承務郎江州路德化縣尹到官未幾
獄爲之空延祐元年以老得謝授奉訓大夫瑞州路総管府判
官致仕以某年某月某日卒于江州其又明年某月某日葬南
城縣南城鄕南原之逍遥楼下母劉氏妻利氏武安軍節度掌
書記登之女再娶熊氏子男二人長純夫養利州判官次敏夫
女四人長適金谿危永吉今贈承事郎太常博士素之父也素
今為應奉翰林文字文林郎同知制誥兼國史院編脩官孫男
二人宏子早卒寬子用公廕三為廵官卒以廕歸其兄子即求
巳也曾孫男二人求巳今為某官嵩方業儒女二人玄孫男四
人女一人公氣貌清嚴中實楽易恂恂恭謹待人無少長如一
語言懇惻詳盡人皆親之素之母有疾出公小像并書一通以
授素令謹蔵之母沒&KR2227;其書則謂素漸長盍端儀表以正之讀
書乃其次也素由是知為斈之本末次苐而有以用力焉嗟夫
古之人負其所有百不一施泯滅無聞者何可勝數今也&KR0830;其
親者乃莫不有銘夫亦孝子慈孫求盡其心而巳若公之魁岸
傑特雖不得卿大夫之位以展盡其經綸之藴而所試輒效時
行時止訖以考終有不可銘者耶銘曰
有偉黃公材周而通出武入文用惟其逢闘之以智匪奏伐功
置之扵安式疇民庸志則巳遂禄乃不豊翩其遠引浩然長終
寫以丹青凛焉英風勒之楽石昭于無竆
贈太常博士危府君墓誌銘
府君諱永吉字德祥姓危氏撫之金谿人年五十有七以致和
元年夏四月壬戌卒于家秋七月甲申葬白馬鄕范田之原其
子素博斈而有文間出游亰師一日隱然名動公卿間莫不交
口薦舉之
今天子稽古圖治誕開經筵即以素為撿討未幾
上復用言者建白妙選儒臣纂脩三史又以素為史官史事既
畢中書奏以素為國子助教用資歴及恩例階承事郎遂追贈
府君承事郎太常博士至正六年也其年冬素由助教遷應奉
翰林文字文林郎同知制誥兼國史院編脩官而溍以退休之
餘蒙恩召入寓直詞林與素命同日下而同官為僚且有
平生之雅素以府君墓道之銘耒屬誼不得辤按危氏出於姬
姓其先自洛徙汝南又徙江南唐泉州錄事參軍凝有子曰亘
銀青光禄大夫撿挍刑部尚書洪州别駕亘之子曰全諷曰仔
倡居撫之南城當江淮寇盗充斥之時合鄕人立壁壘以自衛
而大破賊兵朝廷因命以官全諷金𬗋光禄大夫撿挍司徒守
撫州刺史兼御史大夫上柱國錢唐縣開國男累加大傅封南
庭王仔倡特進撿挍太傅虔州防禦使守信州刺史汝南郡開
國侯仔倡後歸吴越子孫皆仕扵其國賜姓元氏宋之盛時起
進士至大官者參知政事太子少保章簡公絳為最顯而危氏
在南城者皆祖全諷由南城徙金溪則自全諷六世孫怦始怦
五世孫光大有子曰鼎臣府君之高祖也曾大父諱時發宋贈
承事郎大父諱炎震景定三年進士調吉州司理參軍治獄明
允用舉者改秩以通直郎知臨安府仁和縣事年未六十以不
能媚權臣乞休致而去父諱龍友入皇朝為潮州小江䓁
處&KR1069;司提舉母劉氏府君好讀書而深扵易工扵詩文聞儒先
格言輒書扵屏間以自厲事親盡孝小江歲課不登督責甚峻
不憚竭力服勞傾私財以紓父之急母病刲股和藥仍籲天碩
减巳年益母夀徙居雲林三十六峰之陽身服田畝以為養而
薄扵自奉一布裘至十年不易歲凶出粟賑其鄰里而為粥以
濟路人未始計家有無學問之餘兼善於醫或迎致之雖大寒
暑必往不拒貧則■藥無所靳有醫說一卷傳扵學者平居氣
剛而和警敏善料事親故有過必加規正有患難必力排觧之
素過庭之際嘗告之曰世有學未充而巳為利禄計者既得之
又恐失之竟何為哉汝其求師取友痛自修飭期無愧扵古人
貧賤乃士之常不足念也素出告反面問孰與遊聞其賢也則
喜否則必深戒焉晚過九江登廬山有終焉之志無何而屬疾
遂不起娶同里鄧氏忠義社統領克志之孫女今封宜人再娶
建昌黃氏奉訓大夫瑞州路緫管府判官順翁之女子男七人
素為適長黃出也今改擢宣文閣授經郎次白次蒼次丹次赤
次會次點女二人適陸鉉傳權孫男二人㫃斿女一人府君之
葬素自為阡表稱道先德甚具而未及叙其世系之詳至於贈
典所加又在其十有五年之後是用備著之不嫌其詞之繁而
不殺也素方進用於時所以為親榮者未知其止固當屢書不
一書姑為之銘俾刻以俟銘曰危出于姬顯于唐伯仲並起尸
一方或變其姓(後方)昌為宋鉅人司文章綿綿大宗多材良仁和
身退名愈彰垂芳奕葉逮太常有子承考沒不亡發于
皇朝耀休光賁以命書煒煌煌增高益崇未渠英琢石以
俟于其蔵
贈承事郎尹公墓誌銘
和之某縣有隱君子尹公諱尭道字道夫既卒二十有六年以
其子則祖官七品追贈承事郎於是則祖以書來曰則祖之家
故多顯者逮我先人始不有禄食則祖遭值盛時忝備官使頼
先人之遺訓苟逭瘝曠得以䟽榮賁及泉壌盖先人之葬巳久
墓道有石而無文昭上恩以侈先德兹惟其時幸為之銘
尹氏世居開封之酸棗宋真宗時有仕扵和州者囙占籍焉其
譜可見者朝請大夫漢傑生某寺少卿希古希古生通判某州
穆穆生某縣主簿莘之又八世至公之顯考諱亰字景山咸淳
乙丑進士初筮尉興化數平反疑獄有政譽遷廬州教授入
皇朝晦迹弗仕公自丱歲即有志欲以明經取士科莆田周君
合肥汪君夏君號名師儒公悉從之游習為詩以&KR0670;家學年甫
十五而埸屋事廢遂絶意仕進屏居黃山率其弟舜道事親以
孝廣田園以供伏臘間出游江淮操竒贏以自溷有餘貲則周
其族&KR0666;里黨不以自豐殖也公為人多材能有幹局持身莊重
而遇事通敏博涉群書至扵隂陽方伎無不通其說以善自韜
默人鮮有能知之者公卒扵大德十一年八月五日享年四十
有六配束氏武翼大夫某之女先公六年卒享年四十有三今
贈宜人其合葬以公卒之年某月某日基在某鄕先塋之次子
男三人長則祖承事郎台州路総管府經歴次榮祖杭州路醫
學正次振祖未仕女一人適凌國賓昔者竊聞之世其家業而
不隕者雖古猶乏也尹氏八百年間珪組相望獨公終扵布衣
而有則祖為之子克以材自奮及見其登憲幕以卒兹又荷
國之寵靈以發其幽光可謂死而不沒矣播諸石章用告天来
者以似以續尚延其餘慶扵無窮哉銘曰
繄公之先歷世顯融十有二葉而止扵公惟弗終止是以有子
際于昌辰以復其始公則死矣有生之榮龍光下被耀于泉扃
母曰君子其澤五世在爾後人有引勿替
婺源州知州致仕程公墓誌銘
公諱郇字晉輔姓程氏其先廣平人唐御史亮以直言忤旨謫
通義令通義宋眉州也子孫家焉高祖諱符孫承事郎贈太中
大夫曾祖諱公許嘉定四年進士官至刑部尚書兼侍讀以龍
啚閣學士致仕贈宣奉大夫謚忠文自忠文始出蜀而僑居于
今之湖州祖諱子泳贈奉直大夫考諱䋲翁朝散大夫將作監
入皇朝以公貴贈奉訓大夫台州路黃巖州知州飛騎尉
追封烏程縣男妣陶氏追封烏程縣君公幼聡慧又生扵名家
耳濡目染能蚤有知年十二入鄕校穎出儕軰間稍長游心聖
賢之學扵書無不讀為文博敏閎肆有竒氣下筆頃刻數千言
觀者莫不駭服前代遺老如尚書陳公存參政文公及翁大卿
牟公巘與公居同郡咸器重之用薦者署嘉興路儒學錄丁外
艱服除陞平江之和静書院山長書院故在虎丘為寺僧所㩀
既徙置城中豪家又欲奪而有之頼公力争而止秩滿上名中
書適值銓曺行限年法再調紹興之和静書院山長書院奮有
田七百畝籍扵郡學公取而有之用累考合格授將仕佐郎台
州路儒學教授新殿宇及禮樂之器增置養士之田百餘畒調
將仕郎鎮江路総𬋩府知事郡當南北往来之衝前是為幕僚
者窘扵將迎事多留滯公獨處之𥙿如遷從仕郎衢州路江山
縣尹為政務平昜官府日益無事以餘力造舟濟行者且買田
百餘畝使為久遠計使者行部郡守縣令多生事免公獨以廉
介見禮遇再遷徵事郎武岡路綏寕縣尹縣鄰扵谿峒民夷雜
處竊發不時公將循以愷悌之政人多感化境内以安會廣寇
猖獗犯全道兩州長貳而下以供億軍需出境公獨任縣事師
旅經從柭梧遣發戒令嚴眀士&KR0816;帖帖不敢肆行省檄發屬郡
民兵公選義勇應之皆慷慨赴敵戰數有功縣有義倉粮二萬
餘石積為豪強所侵公悉徵理之歲適大侵頼以全活者甚衆
有偽鈔獄十年不决公力辨其非辜既而朝廷遣官慮囚
閱其始末見稱明允陞承事郎慶元路慈溪縣尹慈溪密迩帥
閫事尤叢劇公設施注措若不經意而咸尽其宜縣故以食塩
額重為民病公規畫有方賦足而民不困縣東花屿蓀湖受諸
水溉田可六十頃豪民或請堙湖為田而輸粮于官吏以成案
請署公毅然不可事遂寢湖旁農家乃均獲其利公三為縣涖
事之暇尤垂意扵庠序之事年乘七十預請納禄遂以奉訓大
夫徽州路婺源州知州致仕公既歸老于家杜門不出手植五
柳于前庭扁曰柳軒舍下環以松菊時与諸老留連觴詠置家
事不問四方来求文者應酬無倦色有柳軒退藁十卷蔵扵家
俄感微疾既痊而復作却藥謝醫談笑如平日忽命具湯休斥
女侍呼子孫立左右端坐而逝公生扵宋咸淳巳巳四月一日
卒扵今至正六年七月二十五日享年七十有八娶史氏中書
舍人其之孫女封烏程縣君子男四人長游兩浙都運塩使司
海沙場塩司管勾次濤次洽次■女一人適孟良實孫男八人
權模楷植楫同生文孫住孫女七人曾孫男一人游䓁遵治命
以是年十月二十九日奉柩葬于烏程縣永新鄕桃塢先塋之
旁公為人温良昜直未嘗高自標榜与人交無畦畛与後生談
前朝文献歴歴如指諸掌喜誘人為善不深扵疾惡故賢者親
而愛之不賢者敬而畏之初龍啚公事宋理宗為兩制侍從權
臣枋國憸黨盈庭鋤姦衛良靡遺餘力凡五立朝而五速煩言
每一去國更得盛名公際遇聖世朝廷清明而又恬處下
列得以從容進退者与龍啚公所遭之時異也溍幸嘗辱登公
之堂而接聞公之緒論游䓁又不遠數千里奉國子助教宇文
公諒之状来徵銘誼不敢辤銘曰
程顯唐世由御史君龍啚仕宋乃振扵文危言正色匪躬之故
寕與百壬更起迭仆高風盛德增光前人垂休委祉逮其曾孫
以名師儒為賢長吏視龍啚公世殊事異非有&KR0777;錯利器焉施
長歌鼔缶式全其歸人之所瞻百年喬木世其家者是似是續
承務郎富陽縣尹致仕倪公墓誌銘
公諱淵字仲深倪氏其先汴人宋靖康時五世祖南金以武弁
扈從南遷于錢唐四世祖某又徙家烏程故今為湖州人曾祖
俊民弗仕祖椿年用同知樞密院事謝公堂奏𥙷官終扵某路
兵馬監押父守真輕財尚義鄕稱善人入國朝以公貴贈
承務郎松江府判官母濮氏贈恭人公生而卓異精敏絶人讀
書遇目成誦德祐失國科舉事廢公年甫九歲猶能習為其文
既長乃弃去而刻意聖賢之學三山敖先生繼翁深於三禮而
尤善易公從之游於節文度數之詳辭變象占之妙靡不博&KR0690;
洞䆒參知政事文公大理少卿牟公皆前代遺老莫不器重焉
用薦者署本郡儒學錄高公克恭持風裁慎許可時為江淛行
省左右司郎中聞公名欲識之一見與語降歎不巳曰君大才
不可小用也及為南臺治書侍御史首以敖先生及鄧公文原
陳公康祖姚公式與公五人並薦于朝未報而行省調公杭州
路儒學正河南王孛憐吉䚟嘗受業魏國許文正公之門方以
平章政事行省江淛聞公講說大契其意即遣子從公受學且
移文中書舉公可教國子而中書巳定擬臺章所薦五人各𥙷
郡文學乃以公為杭州路儒學教授視事伊始承歉歲之餘帑
庾枵然絃誦息響適嗣歲小稔則量入為出節縮浮蠧既又復
民問冐沒之田為米三百石貲用稍充乃嚴飾從祀𥙷造祭器
自禮殿論堂書閣至它屋室皆一新之先是列郡釋奠多用俗
樂公訪得故太常樂工兩人俾以雅樂教諸生胄監聞之因招
致兩樂工為國子樂師今諸郡備金石之樂實自公倡之秩滿
當改調扵是高公巳為吏部尚書舉公可任史事中書左丞高
公昉前在行省雅知公即欲處以編摩之職公微聞之亟具啓
事以親老乞便養遂以公為湖州路儒學教授未上丁外艱服
除中書左司都事王公克敬知公不樂遠䆠諭銓曺授以元缺
復需次于湖州家食者十有五年恬然若與世相違泰定丙寅
江南三省交聘公校文鄕闈使者同日至公辭不獲遂應江淛
之命士論翕然歸之湖學自虞君志道主教事重搆先聖殿而
杇慢藻繢多待公始完既又葺稽古閣改建講堂考安定先生
湖學奮法列經義治事諸齋以惠来學又創仁知軒為其游息
之所其後學者爲公立生祠公移文止之不得躬往撤之用累
考入流授將仕郎太平路當塗縣主簿時長官皆以故免去公
獨理縣事延祐初經理田土考覈多失其實賦歛不均公私咸
以爲患公爲分畫編次以爲啚籍出其隱匿而去其增加二稅
乃如期而集縣有定塘溉田可十頃豪家㩀而田之民以病告
中書下其事于版曺議以還民吏憚豪家莫敢奉行或言扵公
立命歸之和州民有田在縣境富家與爲交昜劵成而負其■
民訟于官而富家執劵自辨有司莫知所裁乃越江来訴公探
得其情始懼而以其直歸之縣民立異姓爲後者所後父母沒
巳久有非其族而姓偶同者賂吏給憑改立而盡奪其貲産公
焚其憑而釐正之里父老數十人羅拜馬前曰公神明之政也
歲適大侵民以状言灾傷郡戒縣勿受公争之不得即觧印求
去郡中驚悟遣吏謝公且以檢視之事悉諉之公躬履阡陌不
避其勤民頼以甦元公永貞為江東廉訪副使廵歷而還謂其
使王公士熙曰吾分按太平池州廉能吏惟一當塗主簿而巳
王公亦素知公聞之喜力薦公才堪風憲元統乙亥江淛行省
參知政事孛术魯公翀復聘公司文衡禮遇尤至部使者舉公
可上縣令而公以年垂七袠告老而歸授承務郎杭州路富陽
縣尹致仕公天資粹美而輔之以學造次必由扵禮家人未嘗
見其有惰容居官朝出涖事暮歸讀書課子弟或至夜分不寐
少嘗從星官曆翁治其術運算尤精既老于家杜門罕與人事
接潜心於易著易集說二十卷啚說序例各一卷十年之間精
力盡在是書矣公寡嗜欲善攝養老而氣貌益充無衰&KR0629;態俄
以疽發背而&KR0816;病巳革猶置昜說扵几案間時諷誦之語其子
曰死期至矣夫復何言須臾翛然而化至正五年夏六月二十
九日也娶鄭氏先十八年卒贈恭人子男三人長&KR0750;巳卒次駿
松江府儒學教授次駪女二人長適楊福孫亦巳卒次適陸元
瑾孫男六人長璨用公廕為紹興路錢清務副使次璛琰璋瑛
瓉女三人曾孫男二人女二人公昆弟四人伯叔季皆早世叔
有遺孤甫四歲撫而教之踰扵已子伯季皆無嗣則以駿駪為
之後駿䓁遵治命以某年冬十月某日奉柩葬烏程縣德政鄕
毗山先墓之次與鄭恭人同兆域後四年乃命璛走京師属溍
為之銘盖高公所薦五人惟鄧公掌制命侍經幄仕最顯公雖
與有民社而未足以展其材餘三人又僅止扵文學掾然皆能
脫略名迹而以道義相高有識之士莫不服高公之知人而嘉
五人之不負所舉也五人相繼下世巳久
今天子以鄧公先朝奮臣用臣僚奏特賜以神道之碑銘而溍
以門生沗被
上旨與聞論撰兹又執筆而銘公一時之人物至是凋落盡矣
何能無感愴扵斯文也哉鉅曰
知人之明古以為難聲求氣應夫豈偶然公初有逢連茹而進
孰不望公争翔競奮大道甚夷公行徐徐既揚其英發而不舒
自首一官老扵文學丕闡聖謨以開後覺晚乃佐邑未䆒所施
俄復引年納禄而歸加恩增秩不煩以事鼔缶而歌優游卒歲
儲祉則豐卑于来昆尚克自振益伉其門史氏作銘言無溢美
寫之方珉揚芬千祀
金華黃先生文集卷苐三十二
