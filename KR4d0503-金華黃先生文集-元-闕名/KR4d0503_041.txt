金華黃先生攵集卷第四十一續藁三十八
臨川危素編次劉耳校正
塔銘
榮禄大夫大司空大都大慶壽禪寺住持長老佛心普慧
大禪師北溪延公塔銘
至正八年春三月十九日
皇帝御明仁殿大司農臣篤麟鐵穆爾言故慶壽住持北溪禪
師際遇先朝躋荣極品碑石未建行業弗彰請令翰林直
學士臣溍為之辭翰林學士臣宗瑞書其文以賜今住持臣僧
顯儀俾刻焉夏四月十四日宣政使臣鞏卜班入對明仁
殿謂篤麟鐵穆爾嘗任翰林學士承旨宜就令篆題其首
上悉可其奏臣溍頓首受詔謹按顯儀所上行狀禪師諱
智延北溪其别號也族高氏自大公而上占籍雲州世以行義
稱扵鄕父某當國家龍興之初奉命招撫河朔因定
居于彰德母楊氏感異夢而生禪師幼失母鞠扵繼母劉氏始
在襁褓中見經卷輙書而咿嚘欲語每啼泣得經卷即止非歲
與僧遇必歛容興敬人以為宿習而然及就學讀書善強記而
通其大意稍長懇求出家父母弗能奪遣之師事鳳林某公鳳
林以其克勤於道每指以語人曰此吾門精進幢也旣得度受
具出遊諸方聞汴洛汝漢之間講肆甚盛孝嚴温公見地昭融
辨說無礙往受業焉由其戶庭而造其閫奥談經感雨花之瑞
老扵其學者無不歎服被旨南邁主長生御講扵興化大
弘圓頓之教一音所及隨類得觧人以為一佛出世碩儒魁士
或欲預聞至道必為之徹去藩籬而開示以佛之境界率皆生
信而贊詠焉尋徙之嚢山道價愈隆鳳林之殁抗策北歸
以申心喪偶閱傳燈錄有所感發乃走京師謁西雲安公扵大
慶壽方丈究教外别傳之旨一旦豁然頓悟西雲付以衣而為
說偈曰它時太液池頭月定向松軒照錦衣盖期望之有素矣
禪師殊不自矜益務韜晦
仁宗皇帝在春宫聞禪師名俾駙馬太尉瀋王傳令以居彰德
之天寧仍即慶壽開堂演法瀋王欲便扵咨叩請以居呼奴之
弘福會西雲示寂朝廷以慶壽禪宗第一刹非德噐之重
道眼之明力量足以荷擔大事者莫宜尸之乃詢于藂林大知
識僉謂禪師西雲上足當𥙷其處
仁宗方以萬機之暇游心聖教且雅知禪師敕近臣凾香有司
具威儀送之入寺賜號佛心普慧大禪師法席肇正學徒咸集
禪師一一辨勘而策勵之退省其私而升堂入室契心印扵言
下者甚衆王公大臣稱譽之不置上每幸慶壽數頋而與
之語特授榮禄大夫大司空領臨濟宗事前後賜以金玉佛像
經卷及它珍玩之物數十事秘府所蓄名畫凡涉扵佛氏故事
者悉出以示之
英宗皇帝以禪師先朝舊德每入見必賜坐訪以道要命
扵永福寺與諸尊宿校勘三歲將鏤銅為板以傳後因屑金書
藏經慮前賢撰集之書或有偽濫復命之刪定焉禪師久居大
刹年老倦扵應接投偈拂衣而退帝師聞之曰方今扶植
教門不過數人安可聽其去亟使追之旣至勉之曰若之去則
高矣其如教門何慶壽之大豈不足容一榻■厭於人事少休
其間可也禪師乃還居于西堂頃之竟拏舟歸天寕人聞禪師
老而不衰望其復起俄以元統三年冬十二月二日遺偈而化
春秋七十九夏■十■第子數百軰嗣其法者二十六人先是
參知政事某人右丞某人来問法欵語終日謂兩人曰老僧非
久扵人世者歲暮必永訣矣幸以弘護爲念兩人竊異其言及
訃至皆大驚弔哭致奠不覺其過乎哀其徒用闍維法得舍利
分建塔于天寧及慶壽之祖塋禪師始領寺事律巳以嚴而御
衆以寬執事必用能者居歲餘而庫有積錢廩有積粟增置規
運之所繕治殿堂門廡煥然聿新禪師謝事後議者請如它官
寺立司存以&KR0825;其出入未幾而僧徒所給朝夕弗繼賃戶患其
煩擾亦皆棄去頼朝廷明扵聽納而知其非便訖罷去之
衆乃少安壽安山住持宗主大司徒洪公稱禪師物我兩忘而
未始忘憂國之心其護教如大彗杲公其涖事如遠錄公人以
為知言夫百千度門同為一事無作而作非涉有為禪師兼宗
說而俱通逹理事之不二以佛之福慧而自莊嚴其光膺
帝眷師表人天夫豈偶然哉臣溍遊乎方内扵禪師之道未能
有聞奉詔属辭姑述其感緣應迹之萬一云爾銘曰
法流東漸空有殊宗孰䆒其極俾歸于同卓哉上士冥探道妙
說而常默寂而常照單提直指洞徹心源實非教外别有所傳
應機而起出逢熙運佛日重輝法雷普震為利益故示現有為
五緣畢具四衆咸依世歴三朝位崇一品遺榮弗居翩其
遠引白駒在場縶之維之法筵龍象非可紲羈七十九年如一
彈指来也雲疑去也風止寥寥歲寒山空道行承之有人載鴻
其聲詞臣作銘刻兹貞石學人是贍永有矜式
佛真妙辯廣福圓音大禪師大都大慶壽寺住持長老魯
雲興公舍利塔銘
臣溍既承詔撰述大慶壽寺北溪禪師舍利塔銘繼北溪
居慶壽者曰魯雲禪師併以命臣溍臣宗瑞臣篤麟鐵穆爾為
之銘及書篆俾刻之兹碑魯雲扵北溪為法門兄弟今住持臣
僧顯儀扵魯雲為法門之猶子臣溍謹奉詔即顯儀訪得
其道行之實而論述焉禪師諱行興號魯雲俗姓李氏世居鄆
城父潤贈奉訓大夫濟寧路兖州知州飛騎尉追封鄆城縣男
有子二人長曰泰承事郎河南江北等處儒學提舉次郎禪師
少穎異入鄕校從師授書日誦數十百言僅一二過輒記憶不
忘十歲遘疾危甚兖州君禱曰若幸而有&KR2716;當遣之出家翌日
果無恙即送其鄕之樂聞寺禮寺僧端公祝髮尋受具戒及父
母殁皆歸廬墓三年然後去鄕人稱之禪師初遊講肆䆒唯識
圓覺凡䟽鈔若干卷研覈無餘藴耆年宿學莫不降歎自以為
不及最先為龍岡聦公所知延居教庠一日忽自念曰名相之
學筌蹄爾未足以超出死生及棄去北入京師謁大慶壽西雲
安公一見若有宿契留三年而盡得其道西雲喜曰它日大弘
吾宗者必子也出世主海雲十年之間百廢具舉俄以省墳墓
辭歸鄆城久之
英宗踐祚首命召還京師俾扵聖壽萬安寺與一時高德名流
校讎三藏禪師博洽而精詳魯魚亥豕多所是正聲譽籍甚
上聞而為之嘉歎不巳被旨主竹林越三年汝州之風虚
席不遠二千里遣使賫香幣請禪師主之寺衆遮留不得去禪
師曰道行扵一隅孰若行扵四方衆乃唯唯而退遂赴風穴之
請道果大行扵汝漢間尋復勇退寓迹于壽安山
文宗時起主趙州之柏林祖塔久不治亟加嚴飾而一新之丹
堊炳煥遠近莫不瞻仰贊歎尋請于朝賜趙州古佛真際
光祖國師之號上嘗咨訪時之高人上士僉以禪師對持
降璽書命主大慶壽寺開堂之日又刻玉為印以賜之其
一曰慶壽長老其一曰領臨濟一宗盖異數也先是寺之土田
園林庫藏邱肆碾磑之屬悉掌扵官出納之吝細及豪分饘粥
不充衆皆離析禪師力言扵時宰乃為奏罷所司而以恒産悉
歸扵寺自是諸方衲子川奔雲聚鍾魚之聲旦暮弗輟師日率
衆焉國祝釐且大闡宗乘以開導之使知客得歸如醉得
醒士大夫有慕其道而造其室者聞一言如執熱而濯清風病
暍而飲甘露虚至而實還迷往而悟反宗風以之大振而西雲
之言扵斯尤信上益加禮遇俾功德使閭閭奉銀章及名
香上樽以賜焉
今上皇帝臨御之始
皇太后命御史中丞趙世安至寺建藥師會七晝夜越三日禪
師定𧺫謂左右曰佛殿前放大光明若等知之乎即聲鍾揖中
丞與衆共觀果見光𦦨陸離上徹霄漢經宿乃散竣事之日禪
師升座敷宣第一義諦聞者咸悅日入申俄索筆書偈曰縦横
妙體任蹉跎勝會周圓迥出窠斫倒這邊無影樹白雲影裏笑
呵呵投筆而逝元統元年十二月二十二日也世夀六十僧臘
五十訃聞奉懿旨賜賻二千五百緡停龕五日祥雲覆頂
圓如車輪緇素莫不膜拜感泣龕出之日鐃鼓幢幡喧城塞道
送者數千闍維三根不壊奉舍利建塔祔于樂間及房山諸祖
所度弟子若干人禪師睱日游戲藝事詩律則雅而不俗字畫
則遒而不媚中書李公孟張公珪翰林李公謙劉公𢋫趙公孟
頫集賢宋公渤李公衎王公約皆方外交也盖菩提逹磨之傳
至曹溪而支分為二至臨濟而派别為五以臨濟子孫相次&KR0825;
慶壽法席者海雲簡公賾庵某公西雲安公北溪延公曁禪師
五人而秋亭亨公及今顯儀繼之奉
天子命佩以印章而主領其一宗則自禪師始非特為其徒者
敬信之上而
人主下而公卿士庶無不敬信之本末始終光明俊偉如此臣
溍是用備著其事播之聲詩以詔永久使四方學者知其所宗
而来取法焉銘曰
曹溪之傳源遠流分派為臨濟蕃蕃子孫有大比丘克世其業
上距流濟十有九葉化行京邑名簡
帝衷獨持祖印為時大宗五會說法無彼無此密禆至化大開
多士甘露法雨如注如傾洪纖高下各遂其生扶植教基有墜
必舉力摧魔鋒為衆依怙去生即滅斯理之常白雲無迹明月
有光詔使儒臣勒辭焯實垂休無垠千載一日
上天竺湛堂法師塔銘
師諱姓澄因其字以為號曰湛堂家本越之會稽故又以越溪
為别號父孫君滿母姜氏夢日輪從空而堕旣覺初日正照其
榻師遂以生幼有異質四歲戲拈筆為佛像授以經文即能成
誦若宿習焉至元丙子出家投同邑佛果寺石門殊律師明年
祝髮又明年受具戒持法華諸經為日課石門謂三世佛法戒
為根本教以探律藏而通其遮性雙單制聽止作之義歲乙酉
始依佛鑒銛法師為天台之學聞鼎山舉法師講席之盛更往
依焉尋歸侍石門時弘公道夫静公仁叟適相密邇二公皆宗
門巨擘朝夕咨叩得益為多逮石門示寂乃謁雲夢澤和尚扵
南天竺一見深加噐重歴居其清班要軄天台國清寺實智者
大師行道之所或據而有之且昜教為禪師不遠數千里走亰
師具建置之䫟末白于宣政院卒復其舊以秘密教不傳扵東
土因禀戒法于膽巴上師旣入其室而受覺海圓明之號又從
哈尊上師傳脩習法門而䆒其宗旨元貞乙未入覲扵上京賜
食禁中復以國清為言宣政院為奏請降璽書加護命弘
公主之辨正宗緒扶植教基使来者永有依庇師之力也師欲
東遊高句驪求天台遺書先上記其國之嗣王而被國答以無
有遂止不行再詣上京陛辭而歸大德乙已出世住東天竺之
興元寺歲丁未吴越大旱師為說法禱禳好事之家多為感動
捐所有以活其不能自食者死無以歛則為掩其遺骸仍作大
會普度之至大戊申遷住南天竺之演福寺郡長官剡上其道
行及濟人利物之功于行中書宰臣領宣政院事者轉聞扵
朝降璽書加護焉至治辛酉驛召至亰師入對
明仁殿被旨扵青塔寺校正經律論三藏有司供張歲時
錫子為禮殊厚駕幸文殊閣引見問勞賜食正旦及
天壽節再朝于大明殿賜以無量壽經等若干卷校正事
畢特賜金襴袈裟加以御用衣叚巳給驛劵將南還俄有
旨即白塔寺建水陸大會丞相東平忠獻王留升座說法衆咸
悅服事聞寵賚尤渥仍降璽書加護進號佛海大師一時
文學侍從之臣皆賦詩以美之泰定甲子以選住上天竺觀音
教寺至順壬申師之居上天竺九年矣是歲六月朔忽撾鼓告
其衆曰吾三住名山逾三十年自行無益世緣有限雖媿不敏
古德風烈猶或可攀即說謁以辨才歸龍井自喻衆固留不可
竟拂衣歸南天竺之雲外齋歲餘東還佛果以終老焉師所至
學徒坌集諸方宿衲素有時名者争趍其座下誨迪奬勵未嘗
少倦教乘四晝小大諸部講徹則復始雄談博辯風駃濤湧有
疑而未决者析以數語莫不泠然意觧晚年篤志净業晨朝繫
念雖病不廢嘗屏絶左右修一心不亂觀門者七晝夜屢感瑞
應至於統理庶務瑣細靡密未始憚煩規制&KR0763;陋則增廣之居
處敝壊則繕完之資用儉薄則經度之不以其涉於有為而忽
之也佛果廢不治巳久師歸休其中慨念石門付嘱之意罄巳
槖一新之安陽韓先生為記其事一日衆以月旦問訊如常時
師遽迎揖之曰老僧向非退閑十二年幾在半途今日則有明
日則無光隂其可把玩乎煩大衆點視行李用表無常衆為念
佛師曰止止佛須自念明日却勞送别黎明衆集端坐書偈置
筆而逝至正壬午八月二日也春秋七十有八夏六十有四龕
留七日顔貌如生門人第子咸共奔赴以是月某日奉全身窆
于清泰塔院先是師在上天竺捐錢剏流香塔院以奉開山臻
法師曁如法師而肖巳像於其左至是分爪髮建塔其中及南
天竺之明静塔院以為後人展敬之地師所著書有金剛經集
注心經消灾經注阿彌陀經句觧仁王經如意輪呪經科並行
扵世所度苐子若干人門人嗣其法而分住列刹者若干人四
衆預法會者不可勝計前集慶住山弘濟奉狀以銘為請溍幸
嘗獲登師之堂而望其下風聞其餘論狀所述可信不誣是宜
銘也已銘曰
雙林唱滅道乃東大蘇妙悟得其宗法門一柱屹北峯剡源流
潤衆所蒙涵容萬法雲夢胷承以佛海揚宗風殊師異旨旁貫
通會于其極歸于同法雷初震聲隆隆一雲所雨彌太空積之
也厚施也豐退焉不自居其功嚮晦宴息遂長終分燈繼照垂
無窮巍巍窣堵環天龍勒辭貞珉表玄蹤
靈隠悅堂禪師塔銘
至大元年七月二十四日靈隐四十八代悅堂禪師告寂于丈
室遺戒送終如常僧勿循故事建塔仍不得用世間法服衰麻
之衣旣為書徧别交游及其法嗣遂書偈曰緣會而来緣散而
去撞倒湏彌虛空獨露置筆右脇而卧入于涅槃龕留七日顔
色不變天方連雨闍維之日霽色朗然灰燼中得五色舍利大
如菽其徒相與謀以為師之光明俊偉如此雖治命不可違然
不宜無以表人天之瞻依慰四衆之摧慕靈隐所度苐子希清
旣捐私財造塔且買田若干畒歲度僧一人為永久計而未有
以昭示来者塔成後三十有七年希清及希白等若干人以狀
来謁銘按狀師諱祖誾自號悅堂族南康周氏母夜夢一老僧
来借宿旣覺而孕師遂以生宋端平元年八月一日也師&KR0970;不
茹葷骨氣清偉家故業儒七歲就學殊非其志年十有三母病
危甚禱扵觀世音大士而刲股和藥以進病隨愈母以其與佛
有緣乃語其父俾出家依同郡嘉瑞寺偃上人尋祝髮受具一
日閱華嚴經至惟一堅密身一切塵中現忽有省即往見正叟
心公扵東林見别山智公於蔣山智問云近離何處師云江西
智云馬大師安樂否師义手進云起居和尚智命侍香師即拂
衣去見靈叟源公扵焦山見斷橋倫公扵净慈倫問臨濟三遭
黃蘗痛棒是否師云是又問因甚大愚脇下築拳師云得人一
牛還人一馬倫頋左右云再来人也倫示疾謂師曰吾必不𧺫
汝宜自勉師泣曰和尚滅度後當依誰倫云柏山介石和尚妙
喜三世孫其往依焉倫逝而介石適来𥙷其處一日室中舉柏
樹子話師方議擬石抗聲云何不道黃鶴樓前鸚鵡洲師言下
頓悟即延入侍司翌日陞堂白衆曰先師之道喜得人矣介石
將終囑以宗門大事仍遣馳書于徑山偃谿聞公聞與語而契
歎曰介石雖往頼有吾姪在師歸廬山東巖日公在圓通請師
分座衆五百人莫有契其機者九江守錢公眞孫以禮聘師出
世於西林瓣香酬恩歸于介石
國朝至元十二年取宋之師至江右居人咸避匿山谷間師獨
宴坐一室軍士挾刃以臨之刃及頸問曰懼否師曰吾無生死
有何懼乎軍士乃投刃而拜且遺師以白金師亦弗頋它軍士
皆驚服散去一境之内頼以無恐二十五年遷開先法會益盛
名聞于上三十年被命遷東林東林大刹而恒産素薄屋壊
弗治師以所受施資置田若干畒葺殿堂門廡使之一新謂廬
山以匡先生得名購寺旁道宫之地築室而禮祠焉元貞元年
奉詔赴闕入對稱旨賜璽書號通慧禪師并金
襴法衣以榮其歸大德九年靈隐虚席行宣政院俾師主之師
嘗勘一僧云微塵諸佛在你舌上三藏聖教在你脚底何不瞥
地僧罔措師便喝又勘一僧云釋迦弥勒是他奴他是阿誰僧
擬對師便打一僧新到師問何處来僧云閩中師云彼處佛法
如何住持僧云飢即喫飯困即打睡師云錯僧云未審和尚此
間如何住持師拂䄂歸方丈僧休去其機鋒峭峻多此類居四
歲而逝世壽七十五僧臘五十二四坐道場三十六年惟以紹
隆祖道為巳任至於崇屋室以安其居廣土田以足其食皆末
事耳得法苐子東林住山宗廓等若干人得度苐子慶哲曁希
清等若干人有語錄若干卷行扵諸方師自髫年受學于馮先
生去非先生為時宗工師熏炙之久間出緒餘施於世諦文字
多竒作師嘗刻先生之文扵東林後人遂以師之文並刻以傳
始予徒玩味師之文而敬慕焉兹覧狀所述乃見其深造自得
卓焉過人坐鎮叢林荷擔大事末後一着照映古今竊媿向之
知師者淺也庸采狀所述序而銘之銘曰
惟通慧師一世偉人少遵魯誥長探竺墳游戲如幻發為至文
曰是瑣瑣匪道所存朝夕咨訪直指心源刊條落葉洞見本根
乃受智印乃啓度門乃膺
帝眷道譽彌尊蔭注所及如彼大雲随緣會散以返其眞勿豐
吾終厥有遺言罔極之報在其後昆金瓶寳篋巍巍真身表以
靈塔勒以貞珉飛聲焯實垂之無垠
下天竺玉岡法師塔銘
至正二年十二月二十六日杭州天竺靈山教寺玉岡大和尚
示疾而化世壽六十八僧臘五十四明年正月三日茶毗得舍
利扵遺燼中始和尚無恙時有請預為造塔者以偈謝之曰死
後茶毗一幼身盡收白骨煆為塵何湏石塔標名字畢竟當初
無此人其人遂不敢復請至是門人四衆失所依怙悲痛號絶
碩存贍敬之地乃建塔扵風篁嶺下白蓮華院之六唯亭奉舍
利藏焉上天竺住山本無夙侍和尚咨詢法要謂不可無以慰
其人之思爰以狀来徵銘和尚諱蒙潤號玉岡族海塩顧氏父
曰敏隐君子也母強氏祥應法師古源清公之甥女和尚方娠
及始生母感異夢年十四棄家依古源扵白蓮嘗禮護伽藍神
土偶輙仆若荅拜然左右皆驚古源授以經應曰成誦命禮院
僧一祥為師祝髮尋進具從古源受天台家金剛錍十不二門
諸書即能了其大意會古源歸寂遂師事竹堂傳公以卒其業
因苦學嬰竒疾修請觀音懴七七日旣獲靈應疾愈而心倍明
利勤說勤行自集慶維那分座于南天竺之演福寺湛堂澄公
来涖教席法會號為極盛和尚陞居第一座凡所闡揚辭暢旨
顯老成宿學咸敬服焉出世扵海鹽當湖德藏寺長夏講法華
經聽者日千餘人屠沽有為之昜業者瑞應之迹不可勝紀遷
主演福宗風益振居六年退歸白蓮修念佛三昧依之者益衆
日扵肇公講堂止觀間語其徒曰吾祖智者所謂風煙山水外
足忘憂妙慧深禪内充愉樂者其在斯乎自是誓不出山行宣
政院強起之主下天竺時寺新燬惟普賢殿巋然荆棘瓦䃯中
因慨然曰吾兹寺成扵慈雲一殿尚存則祖師願力有在乃首
加葺治次弟搆諸堂舍然不以經度程督之勞廢教事晝夜演
說無倦色率同志修法華三昩感普賢放光現瑞識者知寺之
重興有日矣居三年以涉世將迎乖其素志復歸白蓮老焉臨
終之夕呼苐子子實法明策示止觀安心之法且告之曰吾生
緣殆盡兹惟其時驟稱阿彌陀佛數百聲泊然而逝和尚神資
穎秀出扵天賦道力純固觀慧虚融志在利它有叩即應入室
禀法者若干人登門請益者不可數計嘗求古源塔銘扵陵陽
牟公問以三觀之義其荅如響公擊節不巳以為聞所未聞每
與一時名士折衷儒釋所談理性之異同無不歎其言簡而理
盡和尚徇緣御物一本扵誠所至道俗嚮慕或捨所居或剏寺
宇以延致之在嘉興則有演壽寺吉祥慧光等院若干所在杭
則有壽聖寺瑞光懴院等若干所至扵自行之精進脩常坐三
昧以九十日為期者七法華光明大悲净土諸懴法不可期數
而潜德密行證悟所及有未昜淺窺者盖狀之所述持其應迹
而巳昔北齊尊者由文字中入不二法門以授南岳尊者而天
台大師得之惟其聞而能思思而能修是以極談辯扵九旬正
位階扵五品啓諸佛之秘藏創一家之宗途或者不䆒其源流
本末第見初機之人方博綜扵言詮未深涉扵觀境遂謂此章
句之學云爾不有名德屹立其間觧行兼全以身任道曷能使
人信其說而尊其教乎播為銘章貽諸承學庶俾知所矜式不
徒以慰其追思也銘曰
無上佛果成之者人惟觧與行車之兩輪卓乎先覺真知實踐
假方便力肆無礙辨圓音所及莫非度門得意忘象何有扵言
隨機赴感說而常默冥心絶待照而常寂風行草偃大亢其宗
緣離化城委順而終勒辭貞珉用表應迹學人所瞻永永是式
徑山元叟禪師塔銘
菩提逹摩以摩訶迦葉所得無上正法耒止中土直接上根其
後支分為二而心印獨付扵曹谿派別為五而宗風大振扵臨
濟至大慧而東南禪門之盛遂冠絶扵一時故其子孫最為蕃
衍徑山元叟禪師大慧四世孫也師諱行端元叟盖其字族臨
海何氏世為儒家母教以論語孟子輙能成誦雅不欲泊没於
世儒章句之學十一從族叔父茂上人得度扵餘杭之化城院
十八受具戒一切文字不由師授自然能通而其器識淵邃夙
負大志以斯道自任宴坐思惟至忘寢食初參藏叟和尚扵徑
山叟問汝是甚處人師云台州叟便喝師展坐具叟又喝師收
坐具叟云放汝三十棒參堂去師扵言下豁然頓悟一日侍次
叟云我泉南無僧師云和尚聻叟便棒師接住云莫道無僧好
叟頷之即延入侍司是時泉滿萬指莫有契其機者叟旣告寂
師至净慈依石林鞏公即處以記室相與激揚此事與虚谷陵
東嶼海晦機熙東州永竹閣真為莫逆交尋以靈隐山水清勝
往掛錫焉師嘗自稱寒拾里人横川珙公在育王以偈招之曰
寥寥天地間獨有寒山子師竟不渡江而謁覺庵眞公扵承天
復參雪巖欽公扵仰山岩問何處来師云兩浙岩云因甚語音
不同師云合取臭口岩云獺徑橋高集雲峯峻未識書記在師
拍手云鴨吞螺螄眼睛突出岩笑頋謂侍者點好茶来即送師
歸蒙堂居三歲而岩逝乃還浙右虎岩伏公時住徑山請師居
第一座旣而退處楞伽室擬寒山子詩百餘篇皆真乘流注四
方衲子多傳誦之大德庚子出世湖之資福伏公加盛禮覬師
唱其道師微笑而不荅末後瓣香卒歸于藏叟居五載學徒奔
湊名聞京國至大特旨賜師號曰慧文正辯行宣政院
尋舉師主中天竺師當久廢之餘爲樹門榜而正鄰刹之侵疆
治殿宇而還叢林之舊觀延祐丙辰遷靈隐有旨設水陸
大會于金山命師升座說法竣事入覲扵便殿從容奏對深契
上衷加賜佛日普照之號陛辭南歸即拂衣去養高扵良渚之
西菴至治壬戌徑山虚席三宗四衆咸謂非師莫能負荷其任
相率白于行宣政院請師𥙷其處事聞于朝泰定甲子降
璽書作大護持師至是凢三被金襴袈裟之賜二十年間足不
越閫而慕其道者鱗萃蟻集至無所容歲饑皆褁糧而耒以得
見爲幸徑山自大慧中興後代有名德得師而其道愈光師嘗
勘一新到僧云何方聖者甚處靈祗僧云臨朕碪師曰杜撰禪
和如麻似粟參堂去又勘一僧云碁盤石砍破你腦門缽盂池
浸爛你脚板僧擬荅師便喝又勘一僧云擘開華嶽連天秀放
出黃河徹底清即且置平實地上道將一句耒僧擬開口師便
打僧休去其機鋒峭峻多此類師以呵罵爲門苐子慈功之誨
以近人情行天下大公之道藏叟之的傳一人而巳師之利它
皆隂爲之沒齒不言而其道德聞望爲朝野所推服荐膺
命賜人以爲榮而師未始自衒意漢如也暇日以餘力施扵篇
翰尤精絶古雅石田林先生隐居吴山不與世接獨遺師以詩
曰能吟天寳句不廢嶺南禪其取重前軰如此師生扵宋寳祐
乙卯二月十六日以至正辛巳八月四日終于徑山之丈室世
壽八十八僧臘七十六其先五日示微疾問待僧云呼之曾未
休吸之尚未舍試問請苦源耒者不耒者如何是耒者不耒者
侍僧無語師良久云後五日看越四日夜分沭浴更衣别衆趺
坐書偈云本無生滅焉有去耒冰河𦦨發鐵樹花開投筆垂一
足而化龕畱七日顔貌如生以是月某日奉全身窆于寂照塔
院而分瓜髮建塔如化城幻有精舍四會說法語有錄行于世
所度弟子若干人嗣其法而同時闡化扵吴楚閩越蜀漢間者
若干人其上首靈隐法林中天竺祖銘等狀師行業俾溍書之
兹碑溍恭從章甫逢掖之後未能扵宗門中嗅薝蔔之香嘗醍
醐之味罔知所以措其頌美之辭庸俻著狀所述而銘諸庶幾
不失其實得以瞻承夫遺範云爾銘曰
大䧺唱滅宗途肇分不有單傳孰開我人巍巍大慧垂隂四葉
門庭之盛規重矩疊法雷普震裂地轟天㩀師子座四十二年
被遇三朝便蕃異數王臣順風有嚴外護大法棟梁一夕
而槯本無生滅焉有去耒寂而常照碧潭秋月散為千光非同
非别徑山蒼蒼上與雲齊真身常住大慧焉依贊述虚空非愚
則惑直書具文刻此山石
天童坦禪師塔銘
師諱妙坦族金氏婺之浦江人母張夢蓮花産于庭而生弱不
好弄嶷然伯仲間祖父謂類巳令襲詩書學非其志也堅求棄
俗依同里慧香净月師旣得度受具聞北山覺報遠公蜀人通
内外學軌儀峻甚往從之尋又下濤江登天竺山從晦巖照公
研三觀十乘之旨會虚舟禪師以密菴四葉坐鎮靈隐遂委身
而事焉一日室中舟舉古問如何是良遂知處師荅以冬瓜瓠
子語舟咄曰如斯見觧不離教乘師擬荅舟徑拳其面師有省
遽作禮趍出舟即命侍香至元丙子隐于北山之智者應郡侯
聘出世白鶴居再歲輙引去舟時涖徑山召分半座力辭更以
為掌記巳而西游吴中從覺庵真公扵承天曁領無錫之保寧
瓣香酬恩歸之于舟示有所本也尋遷慧山遷華藏退處承天
久之乃赴靈巖居數月復遯于虎丘祖塔下大德戊戌被
上旨仍主華藏行宣政院以靈隐虚席檄師𥙷其處師謝曰夢
堂和尚吾受宿德也位僅臻此吾有它望哉卒不就自是居華
藏餘十年至大戊申遷天童属當歉歲之後師不以儲㣥弗充
故拒来者學徒恒數百人延祐乙卯五月五日示寂于丈室世
壽七十一僧臘五十臨終神氣不撓理簿書如平時俄書偈投
筆夷然而遊視去其身猶傳舍焉龕留七日顔色不爲溽暑變
其月某日奉全身塔于中峯之麓中峯密菴所藏也師雅不欲
過爲後計遺命俾祔其次瘞之日雲霧四塞行者莫相覩將窆
晨曦乍朗下燭其隧若隙光然訖事旋復晦冥衆咸異之師初
號竹溪故内翰涿郡盧公數從師游扵慧山爲扁其室曰竺西
人因以爲稱云師襟度沖豁與物無競其在華藏靈岩聞有攘
之者亟避去不少恡華藏㒒夫有舁至中道而棄之者其復来
也亦無所芥蔕人莫不歎服焉師提唱簡古善策厲娓娓使四
衆忘倦五會語有錄所度普霑等若干人嗣其法者今住慶元
萬壽子文等若干人霑實師之族姪知師最詳以師行業請大
比丘徑山陵公爲之狀以授文属溍序而銘之溍師之里中子
也漫迹四方弗克展謁坐下而接間師之緒論其何能措一辭
用敢悉取徑山之所陳序其而為銘以繫之銘曰
教外之傳何同何別我手此拳即廣長舌真機不露大網已裂
風行草偃非說而說山頽木壊非滅而滅峩峩中峯下有竁穴
名言罔旣尚謹歲月
智者勤禪師塔銘
絶學禪師旣示寂于婺之北山智者寺後十有五年其弟子景
琳始以狀来謁銘琳之言曰吾師之道固不藉文字以傳然非
是無以慰學者之思也溍幸嘗及與師接不敢以不能知師為
觧謹摭狀所述序而銘諸序曰師諱道勤族何氏同郡之浦江
人年十五願棄家歸釋氏父母弗能奪俾依天宫善净師二十
廼得度受具以未䆒已事參東叟禪師扵杭之净慈東叟逝而
石林禪師継主法席復參焉一日入室有契即命侍香由是獲
便扵咨叩益造其閫域衆咸推敬之尋掌藏鑰扵湖之鳳山遂
出世領同邑之大樓崇照寺至元庚寅也後十有七年西峯及
菴禪師遷道場力舉師𥙷其處又八年廼赴智者延祐丙辰十
月六日示疾而化春秋六十有七夏四十有七其徒若干人以
是月二十二日奉舍利建塔于寺西若干步遵其法也師性端
慤履行純實不務為矯厲色柔氣夷而辭寡其接學者唯單提
向上事或来求法輙示之以默莫不心領而神悟焉盖自佛語
心之學播于中土宗唱之盛逮近世而極師獨離一切言說相
以為教用合乎逹摩氏之道其垂𥙿無際誠有不在文字間者
矣師凡三鎮叢林所至興壊𧺫廢為緇白所信向有金居士者
慕而依然嘗嘱其家曰吾死亦欲依師其殁也因歸骨塔傍仍
捐田構精廬為永久計福建閩海道肅政廉訪使本齋王公為
扁其塔曰同歸云銘曰
皇矣像教因言以宣言不盡意是有别傳来之侁侁機鋒交𧺫
我以其默俾得吾髓山空歲寒遺響寂寥白月在天非指所標
展也德人形容罔旣刻辭山石表厥名字
金華黃斈士文集卷四十一
