黃學士文集序
翰林侍講學士金華黃先生文集総四十三卷其初稾三卷則
未第時作監察御史臨川危素所編次續稾四十卷則皆豋苐
後作門人王生宋生所編次也先生之文章刮劘澡雪如眀珠
白璧藉之繅綺讀之者但見其光瑩而含蓄華縟而粹温令人
愛玩嘆息之不已而不知其致力之勤用心之苦也故其見諸
朝廷簡册之紀載山林泉石之詠謌無不各得其體而極其趣
以自成一家之言不既甚盛矣乎余嘗論之文章與世運同為
盛衰或百年或數十年輒一見焉先生當科目久廢之餘文治
復興之日淂大肆力於為已之學以擅名于海内雖其超見卓
識有以異於人其亦適值也運之一盛也耶譬諸山川之風氣
草木之花實息者必復悴者必榮盖亦理埶之必然者夫豈偶
然而已㦲先生領延祐甲寅鄕薦先文靖公實為考官扵師泰
有契家之好其後同居史舘又同侍經筵交詃為尤篤比廉
問閩南過金華得先生之集扵王生故叙而授之三山學官俾
刻梓以惠耒學先生豋進士苐授將仕郎台州寍海縣丞歷石
堰場監運諸暨州判官浮沈州縣幾二十年始入翰林應奉文
字尋丁外艱服除改國子博士居六年以太夫人春秋高乞外
補遂提舉江淛儒學年六十有四竟辤禄歸養以中順大夫秘
書少監致仕及終大夫人喪年已踰七十矣復被召為翰林直
學士兼經筵官陞侍講學士中奉大夫同知經筵事數告
老不許久廼得&KR1180;去仐年七十又九猶康強善飲啖援筆騁馳
如壮歲云至正十五年十月既望朝𣪚大夫福建閩海道肅政
廉訪使宣城貢師泰序
