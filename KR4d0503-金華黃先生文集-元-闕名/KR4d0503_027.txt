金華黃先生文集卷第二十七續藁二十四
神道碑臨川危素編次番昜劉耳校正
御史中丞贈資政大夫中書右丞上護軍追封平陽郡公
謚文靖徐公神道碑
公諱毅字伯弘姓徐氏世為平陽趙城人家于霍峯鄉不明里
高祖諱澤曾祖諱潤皆力夲尚義值金季之亂晦迹弗耀入
皇朝始有出而仕者祖諱玉由元帥府都提控歷崞縣提領岢
嵐州長官終於河東南路提舉常平倉事御史中丞王公傳文
銘其墓累贈嘉議大夫上輕車都尉追封平陽郡侯祖妣高氏
平陽郡夫人考諱德舉由尚書省掾出爲平陽路轉運司經歷
終於太原路監使司提舉翰林學士承旨姚公燧銘其墓累贈
中奉大夫護軍追封平陽郡公妣盧氏邢氏並平陽郡夫人公
盧夫人出也幼穎異丱歲受業於魏國許文正公磨礲浸灌日
長月益以清方勁正爲衆所嚴憚莫不以遠大期之弱冠辟
掾調同知檀州事當國者急於賦歛督責甚峻郡縣長吏
奉承如恐弗及公獨不阿其意帷務布德澤以甦疲瘵人稱其
有古循吏風
世祖皇帝聞其名擢監察御史上言江南新附未久宜隱卹流
亡以固民心京師天下根本宜蠲除地稅以厚民力檢覈災傷
宜以時而發倉廩之儲捐山澤之利申明酒禁以脩荒政鰥寡
孤獨宜有養民所疾苦宜遣使詢問方今庶政姑息中書親細
務而宰相失體六部僚屬多非其人因力陳省臺爲治之要及
憲司事宜監治官吏當加儆戒不可因人之誣言而升降察官
行樞密院行大司農司行通政院及尚書省理筭受賞進官者
皆可罷又以日食地震乞罷諸行省四川妄啓邊釁交阯虚勞
王師獻策以邀功生事者宜勿聽官軍承襲皆膏粱子弟未嘗
知兵當别議立法增國子之員重教官之選以興學校治宗廟
以崇祀典脩國史以存故實設朝立班不可全無流品之分實
封陳言母使苟爲進身之計它如選用官吏减錢粮之費理㛰
田之訟馬禁水利&KR1069;鈔諸法其弊當救者前後所奏七十餘䟽
其言後多施行
世祖賓天上封事于
太皇太后皇太后曰四海不可一日無君
大行皇帝奄棄天下巳五日矣苟非早定大策萬一或啓姦覦
變生不測實可寒心皇孫撫軍朔漠
先帝旣授以皇太子寳聖意可知伏願明諭宗藩大臣叶
謀推戴遣使奉迎歸正大統上以副
先帝之遺意下以慰四海萬民之所屬望廷議韙之
成宗皇帝旣踐天位首請早正東朝尊號以嚴孝養因言
陛下方虚心求治而大臣不肯任事人主之軄在論一相今宰
相員太多論議不一伯顔乃先帝舊臣留以遺陛下宜亟
相之爲治不在過求高遠但當遵守舊制其要有四親賢遠佞
信賞必罰而巳又伏闕上言建立儲二敦睦宗藩選任臺諫教
習親軍勿事西南夷而專備北邊赦不可數等十事所上䟽又
二十餘上皆嘉納焉擢僉陜西漢中道肅政廉訪司事未
上改吏部員外郎時選曹事多壅滯公不避權勢凡銓量注擬
必考其資歷察其才品人皆悅服奉詔使甘肅給軍儲糴
買轉輸規措有法事集而民不擾除僉河東山西道肅政廉訪
司事閱所部獄囚而得其冤狀所釋五百餘人時稱明允召爲
徽政院長史舊例臺察於徽政之事一無所問公謂法者天下
之公器宜共遵而行之臺察者執法之司何獨不得與聞徽政
之事乎有與公不相能者力詆之公即謝去尋除樞密院經歷
贊决事機申嚴號令夲兵者頼其佽助爲多遷御史臺都事改
右司郎中除陜西行臺治書侍御史並以外艱不赴服除召爲
左司郎中夙夜匪懈彌綸庶政損益必中其度列曹咸取
則焉擢治書侍御史柄臣欲搆害御史郭章公力爲之辨有沮
之者事竟報聞公以言不行自引去召還授陕西漢中道肅政
廉訪使關右地接羌戎人多強悍號稱難治公柔之以恩而懾
之以威土俗爲之丕變入爲刑部尚書上言自昔有國家者必
定律令使有司知所遵守方今承平日久宜參酌古今立一代
之成法上可其奏仍命緫其事方次苐就緒未及上而改
授河北河南道肅政廉訪使無何復入爲刑部尚書擢侍御史
除僉樞密院事
仁宗皇帝在儲闈素知其有公輔之器及正位宸極擢江
南行臺侍御史遷燕南河北道肅政廉訪使召赴闕遂參
議中書省事頃之拜陕西諸道行御史臺御史中丞力辭而歸
每謂人生未老得閑乃爲貴吾年周六甲歷事四朝恒以
無能𥙷報爲懼安敢昧止足之戒乎延祐元年十二月二十六
日以疾薨于里苐之正寢享年六十有一某年某月某日葬某
鄕某之原公累階資善大夫訃聞上嗟悼不已詔特
贈資政大夫中書右丞上護軍追封平陽郡公謚文靖仍命詞
臣爲贊書以褒寵之娶裴氏封平陽郡夫人子男一人宗義亞
中大夫衡州路緫管女四人長適常德路揔管裴宗文次適姜
某夫亡年未三十即歸居父母家今巳七十餘次適朝列大夫
曹州尹麻鄘次適敦武校尉某處搉茶提舉王琦孫男二人俶
僖公遺書有奏議五卷詩文三卷翰林學士吳公澄爲之序惟
公以純實之資克承正學遭逢聖代爲時名臣雖雅志恬退而
造次不忘於愛君憂國光膺茂渥生榮死哀不亦宜乎公殁之
歲溍始舉進士至京師三十有五年公孫俶以墓隧之碑未建
介翰林脩撰王宗哲以銘來屬溍雖不及游公之門而覿其光
儀聆其罄欬讀公之書而論其世君臣之際何其盛哉序而銘
諸史臣之軄也曷敢以不敏辭銘曰
惟公之先隱顯以時再世外官不大厥施委其餘祉伊公之貽
公初筮仕華問四馳擢寘臺端用副倚毗作帝耳目爲國
蓍龜宫車晚出人心危疑盡言無避神器有歸出將使指
風紀見持入綴從班獻納論思乃隮宥府乃陪宰司訏謨遠猷
贊襄萬幾峻陟文階執法太微胡然遠引莫可&KR0919;鞿公身在外
忠愛不衰庶公復來赤舄衮衣遺表上聞當宁齎咨一鳳
之鳴六龍以飛申錫寵褒厥有制詞有封若堂昭以銘詩
㳂海上副萬戶石抹公神道碑
至正七年冬十月二十七日武德將軍㳂海上萬戶府副萬戶
石抹公終于台州之私苐卜以某年某月某日從葬于柳城之
先塋公諱明里帖木兒别名繼祖字伯善迪烈糺人其先出於
梁蕭氏隋蕭后以族入于突厥后歸唐而其族留突厥至遼爲
述律氏仕遼多至顯官金滅遼改命爲石抹氏曰庫烈而者於
公爲六世祖義不仕金望日再拜而卒曰脫羅華察耳者於公
爲五世祖承先志亦不仕其苐二子曰也鮮公高祖也問父何
爲不仕父語以其故慨然曰兒必復之金主聞其材武多智召
爲奚部長固辭弗獲乃俾兄瞻德納姑受之以全其宗遂遯去
之北野山射狐鼠以食誓不食金粟聞
太祖皇帝龍興朔漠乃杖策來歸謁拜于九斿白旗之下言東
京金人根本之地得東京則金何圖上即命取東京師次
高州與之千騎使爲前鋒諜知東京新易留守出竒計獨與數
騎邀殺之遂入東京得地千里戶十萬八千勝兵十萬進攻北
京三年而克之得其守將四十有七城邑二十二有旨以
北京旅拒王師當屠力諫止焉特授御史大夫領北京逹魯花
赤别募精銳之士萬二千號黑軍以其籍來上賜金虎符加上
將軍提控諸路元帥府便宜行事
太祖西征俾統糺漢黑軍偕諸將經略中原徇地至蠡州死焉
曾祖諱查刺繼爲御史大夫統黑軍定河東陕西諸郡移師攻
益都城破衆欲盡殱降者堅持不可益都之人生爲立祠以黑
軍長驅入汴進拔雎陽
太宗皇帝疇其勞授眞定兼北京两路逹魯花赤祖諱庫禄滿
以黑軍與從弟度刺攻襄陽樊城
世祖皇帝念其祖父之功降制褒諭賜金苻爲緫管與叛
將戰于濟南死焉考諱良輔以黑軍攻五河及湖南諸部宋平
論功行賞賜金虎符歷蔡州弩軍萬戶黃州招討使尋以㳂海
副都元帥開閫于四明會改元帥爲萬戶遂以爲㳂海上萬戶
府副萬戶累階昭毅大將軍由昭毅而上四世有傳在國史妣
莊氏封某郡太夫人公少負材而尚氣不肯爲人下大德七年
以門功入備宿䘙事
成宗皇帝爲舍利别赤將上旨禱祠山川所過州邑名人
魁士莫不噐重之十一年昭毅公以老謝事詔以公嗣其
軄方是時承平日久黑軍𣪚落之餘多巳它屬
武宗即皇帝位
仁宗爲皇太子上命悉括黑軍以衛東宫宗戚貴臣弗便
事遂寢公初以㳂海軍分鎮台州皇慶元年又移鎮婺處两州
馭軍嚴肅而恩意周浹當揀放而老且貧不能歸者曲爲之地
使有以自給而逹於鄕里旅殯者累數百擇地爲叢冡聚瘞而
時祭之婺之教場多餘地最爲沃衍相其土宜樹桑藝粟麥而
儲其入幕府勞徠供億軍中藥餌棺槥咸取給焉睱日則延師
儒咨諏善道士譽翕然居民亦樂其不擾往往形於謠詠江西
大盗起寧都寇贑州列郡皆警朝廷命行省宰臣親率諸
道兵往討之公預在行聞公所設方略深服其决機之精即檄
公爲行軍都鎮撫部郢復諸軍生縳其兇渠二人而乘勝擣其
巢穴逆黨潰去元惡尋亦就擒乃班師凱旋處之遂昌愚民嘯
聚竊發郡縣約官軍合捕公按兵不出單騎直抵其處責長吏
失於撫字諭富家輸粟賑濟而團結保伍以自衛不旬日誅其
首亂而歸其同黨三十五人于有司餘皆令復業如故两浙之
塩法積弊日滋行省俾公與轉運司官共整治之公訪求其致
弊之源隨事釐革亭戶之凋耗者亟爲僉替使無缺役官課旣
登而民間私煑盗販之害有未盡除事聞于上命行省擇所部
萬戶歲一廵歷以申明其禁令公首膺兹選所至人莫敢犯或
弗悛而麗于法立蔽其罪未嘗留獄由是平民免於誣構株連
之患公復深䆒其利病酌古今之宜爲上中下三策行省以上
于中書事格不行有識之士以公言不可廢相與刻寘郡庠人
至今傳之昭毅公旣老每懷鄕土之念捐館之日家僅存遺書
數千卷公粥其故廬爲舟車之費奉柩還葬柳城餘貲悉分諸
弟太夫人久留遼東因迎侍南來致其孝養諸弟相繼即世撫
育其孤子至於成立嫁其孤女咸得所歸公初從昭毅公在四
明師事前進士史先生蒙卿先生没公爲治葬且割田以祭焉
四明之學大抵祖六氏而宗楊袁惟先生上接㬊氏之傳爲學
一本於朱子公天資穎悟凡先生所指授聞輙領解然不徒守
其空言而務在明體以逹用自經傳子史下至名法縱横天文
地理數術方技異教外書靡所不通而韜鈐之秘則家庭所夙
講商搉古今亹亹忘倦治法征謀如指諸掌公素慕爲竒節偉
行非常之功有志於當世而喜推轂士類志局于位弗克盡展
所藴因自號北野兀者年踰強仕即請納禄舉仲弟振祖以自
代樂台州山水之勝買田築室而居焉扁宴休之所曰抱膝軒
雅歌賦詩以自娱家事付之諸子一無所問更自號太平幸民
致和天曆之交行省強起公防遏松江海道事定表爲閩帥公
微聞之以親老力辭及太夫人以高壽終公年巳耳順哀毀過
禮旣奉柩祔葬于昭毅公之左廬墓三年然後去太夫人所遺
服御之物悉以卑季弟其篤於孝友天性然也省臺交章列薦
略不動其意覃官之令下亦不自陳安常待終不疾而逝享年
六十有七所著抱膝軒吟若干卷清新高古有作者風娶弘吉
刺氏封武平郡君子男五人長宜孫襲武德將軍㳂海上萬戶
府副萬戶次文孫次德孫俱國子學生次厚孫今以昭信校尉
爲㳂海上萬戶府副萬戶次哈刺女三人長適泰不華
英宗龍飛進士苐一今累遷翰林侍讀學士中奉大夫知制誥
同脩國史餘在室昭信君以葬有日奉公門下士潘倬之狀以
碑銘來屬溍幸辱游公父子間且與侍讀公同官爲僚不敢以
衰朽不文爲觧狀稱公倜儻似魯仲連淵深機密似李泌得士
似魏公子無忌廉退似邴曼容至於料敵制勝論事剴切抑又
公之所長人以爲知言銘曰
猗公之先爲時名臣運去物改不事二君逮其孫曾歸我
真主累將重侯勲在盟府垂休五葉惟公敬承際逢熙運四方
砥平專城坐鎮偃旗卧鼓海波不驚萬室按堵蟁蝱之細安足
掃除小試之效特公緒餘公材則多敏而悅學九流百家由慱
而約經綸之妙出武入文歛蔵弗耀抗志青雲時逾两紀優游
事外嘯歌息偃春融蟬蛻積慶儲祉卑于後人提將之符棨戟
在門史所屢書公先四世嗣作公碑其尚無媿
嘉議大夫禮部尚書致仕于公神道碑
至正十三年九月已已嘉議大夫禮部尚書致仕干公終于平
江里第享年七十有八以其年十月丁酉葬吳縣至德鄕洞涇
鷹蕩之原公諱文傳字壽道姓干氏干之得姓始於春秋時宋
大夫犨漢有蜀郡尉獻吳有軍師吉晉有將軍瓉著作郎寳史
氏所紀代不乏人其後有家于汴而仕于宋至武顯大夫者曰
思義於公爲六世祖武顯之子曰信於公爲五世祖建炎初與
其弟武節大夫恭扈蹕南渡僑居平江子孫因占籍焉高祖諱
振曾祖諱拱辰皆弗仕祖諱宗顯承信郎今贈亞中大夫鎮江
路緫𬋩輕車都尉追封穎川郡侯祖妣吳氏追封潁川郡夫人
考諱雷龍鄕貢進士入皇朝終於饒之慈湖書院山長今
贈嘉議大夫兵部尚書上輕車尉追封穎川郡侯妣吴氏頋氏
所生母陸氏並追封穎川郡夫人其詳具如公同年翰林學士
承旨歐陽公玄所爲贈封之碑初承信府君雖仍先世以武弁
入官而力教其子以文易武故兵部府君一薦于漕再薦于鄕
最後遂與長子湯同上春官鄕人榮之未幾場屋事廢湯亦卒
而陸夫人生公兵部府君名以今諱盖深有望焉公少嗜學十
歲能屬文年未弱冠而聲譽籍甚用舉者爲吴及金壇两縣學
教諭饒之慈湖書院山長浙右憲府辟入幕未赴而丁兵部府
君憂
仁宗臨御之始有詔著取士令公首以江浙鄕貢會試京
師登延祐二年乙科被旨賜進士出身故事布衣入宫𣪚
階當二等主選吏以舉人亦起於布衣疑未决上特命蒙
古人與正六品階後勿用爲例餘皆與對品階授承事郎慶元
路同知昌國州事昌國一海島耳民頑獷不昜治其尤無良者
往往群行剽掠於鉅海中若化外然公柔之以恩信俗爲之變
長宫有強愎自恣者公不與校而推誠以待之久乃自屈服瀕
海有三塩場司其事者帖轉運使之勢虐使州民身服重役而
家業破蕩公語同寮曰吾屬受天子命以牧此民可坐視
而弗之救乎乃亟爲之陳理辭嚴義正上官莫能奪民頼以免
在官五年去之日如始至遷承務郎平江路長洲縣尹長洲公
鄕邑地廣人稠牒訴轇轕歲輸秋租至四十餘萬石公於關決
趣辦具有條理使傳往來將迎無虚日亦靡憚其勤徙榻公署
無事未嘗輙出而親舊莫敢通私謁會創行助役法凡民田百
畒令以三畒入于官爲受役者之助行中書省檄公專任長洲
之事旣又連以華亭上海两縣無錫一州之事諉焉公之號令
素孚於長洲之民聞公諭以善言無敢爲詭寄所得皆腴田旬
日而事集華亭上海之亭戶不統於有司而無錫多豪家大姓
非長洲比公委曲化導人皆悅從詭寄之弊旣絶亦以腴田來
歸中人之家自是不病於役以陸夫人喪去官服闋遷承德郎
湖州路烏程縣尹富民張某之妻王無子張隂納一妾於外生
子未周歲王誘之來逐其妾而留其兒以器貯水沈之不死以
帛勒其頸乃死夜以醬塗死兒而焚之張知而無如之何公聞
之乃發其事死兒餘骨巳至官王厚賄妾之父母買鄰家兒以
爲妾所生兒初不死公令妾抱而乳之兒啼不就抱亦不肯食
妾之父母辭窮吐實乃呼鄰婦至庭下兒見親母躍入其懷乳
之即食王遂伏殺兒之辜人以爲神明丹徒縣民周某有一女
二子而二子共殺其女獄久不決浙西憲司俾公往鞠之公於
片時間悉得其情而周有母乞貸二子命以養其老公謂二子
所承有輕重合以首從論乃議以爲首者當殺姊之罪爲從者
免其死使養之憲司如公言人稱明允安定胡先生葬何山寺
僧壞其墓而㩀其地數十年來郡守之清強有風力者與之争
皆莫能得公白于大府始還其舊而表樹焉陞奉議大夫徽州
路婺源州知州婺源依山爲州民素淳朴而世降風移俗習變
遷男女㛰聘後富則渝其約有育其女至老死不嫁者親喪貧
則不舉有停其柩累數世不葬者公下車即呼其耆老使以禮
訓告之閱三月而㛰嫁喪葬之事俱畢朱文公上世居婺源故
業爲豪民所并子孫訴于有司莫能直公呼豪民折之以理不
煩窮治而悉歸之募好義者即宅建祠令其家世守焉富民江
某出游京師娶倡女張爲婦江旣客死張間關數千里返其柩
以葬前妻之子遇之不以禮而重困苦之日給脫粟二升使自
舂爨以食張不能堪子恐生它變乃與其弟共殺之瘞其尸山
谷間官府知之而利其賄不問也公曰爲人子而戕其庶母人
道滅矣可逭其誅乎乃發其事而論如法陞朝列大夫平江路
吳江州知州吳江去公家僅數十里猶長洲也公綜理裁决小
大庶務處之以公而行之以恕親舊訖無間言公歷仕所至必
以均賦役爲先催科追逮一用信牌度其緩急而嚴爲程限民
亦不敢違村落之間不識有悍吏之呌囂墮突也至於明要束
以正官常謹防閑以清吏弊厚拊養以紓民力精勸勵以淑士
心有古循吏之風焉人始而憚久而安終而愛且慕旣去而又
思之也在
世祖時王文康公鶚嘗請脩遼金史至
仁宗時李文忠公孟又嘗請脩宋史久未有成書
今天子至正三年始命首相緫其事凡文學侍從之臣布在列
位並令入館分任𫐠作其效官于四方及山林之遺逸咸加搜
訪俾預討論於是公自吳江召入居宋史前局公恪恭其軄雖
憊不少休甫逾再朞而三史咸以次告成燕犒錫賚寵數優渥
仍有旨四品以下各進一官擢公集賢待制朝請大夫居無何
遂致仕先是朝廷爲官擇人以公才長於治劇而數煩以
州縣之事公以治行爲一道最而舉於憲府者四韓公鏞乘使
者車按行屬部至親作烏程謠以紀其政績惜乎所試者小未
能盡展其經綸之藴晚逢盛際峻躋邇列人皆期公致位通要
有大設施而公雅志廉退齒髮未裒輙請納禄優游里閈垂將
十年而以壽終縉紳先生及于是者其幾何人公氣貌充偉識
度凝遠遇事皆不苟平居衣服無華飾食無珍味而於親庭之
養家廟之祭必致其豐腆無他玩好而獨耽於書手自校讎至
老不倦喜接引後進來者必與均禮而諄諄誘掖之江浙江西
鄕闈聘公同考試者三主其文衡者四所取士後多知名爲文
務雅正不事浮藻有來謁者亦不厭於應酬公以仁里自號暮
年又自號止齋有仁里漫藁若干卷藏於家娶頋氏逾年而卒
繼時氏累贈穎川郡夫人繼朱氏亦皆前卒時夫人執婦道尤
謹有子男三人長旟用公致仕澤爲忠翊校尉河南府路同知
陕州事次旌建寕路醫學正次城國子生女五人長適張思誠
早卒次適管瑾丹徒縣儒學教諭次適葉元英次適章祥次適
陶思敬嘉興倉監支納庶女二人一許嫁袁養福一尚幼孫男
八人德潤德淵德源德洵德温德浚德&KR0697;德滋惟德淵爲國子
學生餘皆業儒女四人曾孫男一人女二人公之殁也遺命速
葬旟方在官下旌及城弗敢違逾月而葬焉與時夫人同兆域
窀穸之事甫畢旟適以秩滿受代而還攀號靡及乃奉公甥吳
洪之狀逾濤江走金華山中問銘於溍以作公碑始公入秉史
筆溍實同被召命適遭内艱弗果赴逮公書成受賞得謝而歸
溍乃起自休致承乏太史屬預聞脩本朝后妃功臣傳幸
從諸公之後執茟具草而竟未獲裁定上進溍之不敏媿公多
矣安足以任不朽之託乎然以江浙之士與公爲同年者十人
溍獨後死義不得辭也銘曰
氣運合一人材乃完公生其時弗後弗先
皇仁在上豐水有芭長之育之逮夫強仕乃拔其萃乃揚其英
褎然前列旅於天廷踆踆退讓守官外服進也不亟鴻漸
于陸孰遄公歸俾居帝旁蘭臺石室大啓秘蔵歷觀後王
推求故實用禆乙覽考其得失疇功冊府簉迹仙班
上方眷公公遽引年東門祖餞光華載路八座之崇熙朝
異數九原莫作一鑑未亡䟽封錫謚嗣舉彝章頋慙不敏汗青
無日猶及銘公曰茟則茟
嘉議大夫婺州路緫管兼管内勸農事捏古䚟公神道碑
公諱忽都逹而字通叟系出蒙古捏古䚟氏其先曰伯帖木兒
世居雲中曾大父曰阿屯赤那演以侍衞近臣受知先朝
弗及官而殁大父曰火者楊州路泰興縣逹魯花赤當用公恩
贈官封爵未命父曰阿散累贈嘉議大夫禮部尚書上輕車都
尉追封雲中郡侯初尚書侍親至江南因占籍於金陵後又徙
湖北而卜居於澧陽母蜀人馮氏宋某路提點刑獄立之孫女
追封雲中郡夫人有子一人即公也公幼警敏篤孝於親比長
雅好儒術游學湖湘間從名師受經史而䆒其大義肆筆成文
咸造於理儕軰敬歎自以爲莫及俗尚淫祀公讀書之所旁民
家數有鬼禍公為驅逐禁止之一夕鬼見夢於其人曰公貴人
也我不敢與之抗當舍此遠去自是其妖遂絶聞者駭異焉延
祐四年郡縣以公充賦有司爲湖廣鄕試苐一五年會試京師
及上親策遂爲廷試苐一被旨賜進士及第授承務
郎秘書監著作郎奉詔函香禮祠五嶽竣事還朝除
湖廣行中書省左右司員外郎會蠻徭竊發從省官出兵討之
公乘機制變密運籌畫賞罰明信士樂爲用事平以聞褒寵甚
渥擢奉訓大夫江南行御史臺監察御史彈劾無所避風来爲
之二新分按所至嚴而不苛人莫不感服除江浙行中書省左
右司員外郎江浙地大人夥政務叢劇文移填委公處之以間
睱而事無不治宰執及僚屬多頼焉遷朝列大夫都水庸田副
使行部至錢塘有司言民居侵入湖面請盡撤之公白于行省
曰西湖水利當䟽通者在乎九井苟無壅塞何多毀民屋爲此
特小吏欲乘勢爲姦利耳有司不敢復言民乃獲奠居于無優
塩官海隄爲風濤激蝕而崩田廬亭竈皆淪沒危及扵城廓
朝廷爲遣宮謀捍禦之公督有司具木石以庀役事晝夜不少
懈隄成而水患息改荆湖北道宣慰副使到官三月丁尚書公
憂自江陵扶柩涉江湖抵錢塘遵治命卜地於吴山萬松嶺之
側以葬焉公居喪悉用古禮廬扵墓次三年築亭號永思示終
身無忘也服闋授同知饒州路緫管府事國朝之制以六
事考郡縣之殿最公下車未幾而六事俱有成效至於整站赤
以通使命華鄕司以正稅籍造浮梁而民免於病&KR0881;明法令而
豪強震懾崇教化而禮讓興行可紀者不一而足在官三年以
治最聞公以秩滿將觧印綬去士民攀戀不巳復爲留二年陞
中憲大夫同知衡州路緫管府事時有大盗搆亂於廣海軍旅
之興所過騷然公給其需求而戢其暴横皆有法由是軍士無
敢譁而居民得以安於田里郡庠有諸葛孔明祠歲久弗葺主
教事者因而廢之公慨然曰孔明王佐之才立祠依聖人孰謂
不可即命復其祠如故湖湘間多學者公聘名儒設賞格試以
經術辭藝是歲大比上春官者皆前日預選之士皇上臨
御日久望治益切慎擇守令付以承流宣化之寄公用舉者授
大中大夫濟南路緫管鈔法滯不行首為立變通之方公私咸
便之歲旱有禱輙應人以為公精忱感孚所致未及三年復以
六事備舉治最俄移疾而歸廷議謂公才任治劇不宜使
&KR0556;閑退詔除嘉議大夫婺州路緫管未上而疾作遂不起
公生於元貞二年五月十二日卒於至正九年十二月十二日
享年五十有四以十年二月某甲子朔祔葬于尚書公墓之左
夫人河東聶氏宋某路提點刑獄光之孫女事舅姑有禮待姻
族有恩年四十有六先公一年卒追封雲中郡夫人有子男一
人曰捏古思公教之甚篤每撫而誨之曰吾忝以倫魁致位三
品蒙國恩厚矣爾能不墜吾家聲吾死之日瞑目何憾乎捏古
思佩服訓言而刻意於學至正七年中山東鄕試苐二名用特
恩𥙷清州儒學正今用公廕爲忠顯校尉平江路同知吴江州
事女二人長捏古真未嫁而卒次傑烈真適某人庶子一人曰
捏古烈尚幼惟公早由館閣出入省臺而雅志恬静廉於進取
㦄仕已踰三十年食禄不過二千石今方嚮用而遽不可作惟
嗇其年是以其材弗䆒於用也然竊觀古之君子藴蓄經綸之
業而不克大施後之人必有起而成其志享其禄位者公則有
子矣捏古思緣斯文之雅故以狀來属溍銘公神道之碑謹序
而銘之銘曰
大山穹林𣏌梓出焉名宗貴胄實生俊賢際時熙洽文場游啓
公以儒英克冠多士承明之廷群才所儲瓊琚玉佩拾級而趨
乃贊政機乃持風紀往臨外服使事有指人徯公歸公來徐徐
緹屏泥軾两乘倅車晚專名城有民有社導揚德意膏澤在下
膚寸之雲盍雨九州上方側席公去不留胡不愸遺俾躋
上壽公才則多用而未䆒有子承考公殁不亡于飾其終國有
彝章謚在奉常傳在太史惟墓有碑負以龜趾
銀青榮禄大夫大司徒陳公神道碑
泰定二年六月十八日銀青榮禄大夫大司徒陳公薨于京師
阜財坊寓舍權厝于城西之某所公嗣子逹甫三歲留婺之蘭
溪故居後二十有六年是為至正十一年逹始克返柩卜某月
某日襄大事于蘭溪某鄕某山之原爰以狀授溍俾勒銘神道
之碑按狀公諱萍姓陳氏自周封有虞之後於陳春秋時為楚
所併子孫以國為氏𣪚處四方世有名人其居于温莫詳所始
公曾祖諱景彦晦德弗耀祖諱春倜儻好施喜周人之急刻意
教子期于有成考司馬府君諱自中娶于蘭溪楊氏因以家焉
宋季與伯兄右丞相兼樞密使宜中俱以進士起家德祐元二
丞相當國我朝伐宋之師逼臨安邀丞相出降竟不出而
奉益王廣王南遷及至海上知天命已去乃浮海之占城之暹
而没府君以大都督府行軍司馬提兵拒守分水關與大軍相
持十餘日食盡援絶軍帥欲降之不從朝服南向再拜而死五
子存者三人皆育於外家楊氏公其仲也
世祖皇帝以丞相不降而去遣使追之不及命物色其子弟在
江南者外氏遂以公兄弟歸于京師公天資穎敏髫齓之年儀
觀語言巳如成人
世祖見其骨相厖厚異於常兒大竒之公亦念陳氏故宰相家
不可不自樹立刻意於學無所不通以兼善𣑽學被旨賜
名輦真加刺思俾事
𥙿宗皇帝於東宫於是
世祖皇帝方長駕遠馭網羅英豪公因得與居與游而晞日月
之光華覩風雷之迅奮聦明益以開發至於騎射亦精其能
上深噐其材而未及用
成宗皇帝以公先朝舊臣尤加眷遇日侍左右與聞謀議
自國家統一函夏惟土蕃最爲西方強國諸戎咸畏憚之
昔唐人與之通㛰結好而日尋干戈未始休息今雖臣附巳久
而竊發不時朝廷視爲重地建宣政院以統治焉會邊人告警
上欲命將出師而難其人詢於在廷無以易公特拜榮禄大夫
宣政使佩三珠虎符領土蕃宣慰使以討之陛辭之日賜以銀
印金劍使得便宜從事公受知累朝每思以竒偉非常之功
自見慷慨激烈勇往直前士氣百倍戈矛所指氛祲肅清殱其
渠魁數十人盡定多含思桑思加康撒兒之地凱還召對賜上
樽襲衣奬諭甚至
武宗皇帝臨御之始以公習於西事命持詔撫寕邊陲初
入亂境有數千騎整衆而來公猝與之遇亟命從騎觧鞍列坐
環以重車如城郭左右指揮外示閑睱敵疑有伏懼莫敢前有
以所戴白帽揭於竿首者公引弓一發中之遂驚駭遁去由是
諸部服公威名聞公至皆膽落不敢言叛矣入朝以功拜大司
徒進階銀青榮禄大夫以宣政使兼會福院使延慶司使土蕃
宣慰使如故仍推恩于三代曾祖贈中奉大夫秘書卿護軍追
封永嘉郡公謚安惠祖贈資德大夫集賢學士上護軍追封永
嘉郡公謚恭僖曾祖妣王氏妣楊氏並追封永嘉郡夫人考司
馬府君贈銀青榮禄大夫大司徒上柱國追封温國公謚康順
母楊氏封温國太夫人公入則侍燕閑出則陪扈從妙選時髦
開府設屬門生故吏多致通顯寵錫榮耀震于一時或以公驟
貴而忌之譛於上曰亡國宰相之子孫不宜寘之禁近上
若曰其父勢節而死爲彼忠臣其子豈不能忠於我乎夫官爵
以待豪傑之士非爾所知也
仁宗皇帝以重熙累洽之餘右丈興治元儒大老森列乎臺閣
公翶翔其間推賢讓能多所薦引因事論說明諒不阿莫不歎
服焉
英宗皇帝奮乾剛以御群下大臣動遭譴責公每從容諷諫
天顔爲霽威嚴所全護甚衆初臨安旣下干戈之際公與太夫
人相失莫知其所在尋訪不獲爲之不御酒肉者二十年獳慕
之思久而彌切或傳在順州某氏之家公奉金幣及名馬以請
而弗能得聞于朝爲降旨賜泉幣萬緡白金十鎰
皇太后及諸王大臣織文錦綺之属又不下萬匹公舉以遺之
遂迎侍以歸一時文人咸爲賦詩頌美其事朝野榮之太夫人
日思鄕里公之兄芹女兄媁適至自南方媁孝思尤篤自與母
相失斷髮誓不嫁然指爲香十指僅存其四至是與芹奉安輿
還蘭溪服勤孝養克盡子道太夫人康寕壽考享年七十有三
而終延祐五年三月也公聞訃南奔朝廷賻泉幣萬緡給
驛馬四十匹遣近臣諭旨於行省宰執及部使者護其葬
别勑詞臣為製碑銘未幾上三遣使賜七寳束帶一金織
文叚十泉幣五千緡起公於家公還朝久之俄感未疾宣醫診
視相望於道屢乞歸皆不允疾增劇始得請出爲行宣政院使
未行而遽不起享年五十有七訃聞朝論深痛惜焉娶某氏封
某夫人子男一人即逹工於書
今上皇帝嘗命題欽安殿榜及渾天儀躔度集㦄代郊祀禮甚
被嘉獎嘗奉旨禮祠寳陀竣事而歸錫賚尤渥人謂陳氏
有子矣公兄芹弟葭皆前卒芹以子愛穆柯貴贈中順大夫同
僉通政院事愛穆柯受知今上日見親近與逹雅相敦睦
家庭之間動中禮法陳氏之世澤未艾也康順之忠義死節固
享有其報非公能濟其美亦何以致是哉銘曰
顯允陳公克生相門際今聖代四海一君奉身來歸年甫
羈貫服勤帷幄出入無間不亟于進譽望日隆藴其宏略以時
奮庸西人弗靖事聞當宁峻陟使名統臨蕃部銀章寳劍
假以便宜盡護諸將往宣皇威賈勇長驅士樂用命兇渠
旣殄邊地悉定凱還論功委任益專洊將使指來旬來宣視險
如夷出竒制變折其姦萌莫敢復叛上公之貴兼緫數官公材
則多靡憚其煩入居
帝旁從容獻替人得不聞隂被其賜公起䟽遠人或譛之蔽自
上衷用公不疑公逝不留公則有子追遠不忘遷神故里某山
之原有封若堂祥慶所鍾後其彌昌公位一品名在史策寫以
聲詩刻此山石
特進上卿玄教大宗師元成文正中和翊運大眞人緫攝
江淮荆襄等處道教事知集賢院道教事夏公神道碑
玄教苐三代大宗師夏公旣順化歸眞而遷神于故山其大弟
子張公德隆襲掌教事以狀授溍曰先師之道行德業當援故
實請命于朝而勒文豐碑惟是軆魄之所安不可無以表
于封樹敢属於吾子溍固辭弗獲則按狀所述序而銘之序曰
公諱文泳字明適別號紫清世居信州貴溪縣之唐甸曾大父
諱如愚大父諱英夫皆業儒而不仕父諱希賢宋末舉進士未
第而德祐失國八皇朝特授昭文館大學士中奉大夫母
楊氏封江夏郡夫人兄弟四人長文次文深次文濟公最幼
生而開爽英發丱歲就學讀書日記數千言不喜徇世俗紛華
之習一日憑高四望忽若有省慨然起求仙之興年十六學道
於龍虎山之崇真院初開府儀同三司上卿張公入覲
世祖皇帝肇立玄教命爲大宗師建崇真萬壽宫以居之公素
清慎博雅爲開府公所賞識大德四年始至京師與大宗師特
進上卿吴公同侍開府公左右日相切磨而學益以進八年䦕
府公以上命遣公撫視諸道流扵大江之南比還制授
元道文德中和法師崇真萬壽宫提點至大四年
仁宗皇帝在儲宫聞公賢有道而其法又多靈驗廼召見命獨
任本宫承應法師有司歲給車馬扈從往來两京出入禁衞無
間奏對率皆稱旨甚敬禮焉
仁宗正位宸極皇慶元年首降制特授元成文正中和眞
人江淮荆襄等處道教都提點賜以銀印視秩二品天語
襃嘉恩意隆厚非常典也延祐元年公父遂拜昭文之命兄文
亦特授某階中政院判官五年奉上旨代祀龍虎三苐
閣皂三山竣事悉以祭供金繒分施各宫觀秋毫無所私上清
宫靈星門歲久腐壞抽已槖伐石於太湖而更新之内翰歐陽
公爲之記旣又度地築宫於龍虎山北一里得請於上賜
額元成魏國趙文敏公爲篆其扁榜曰勑賜元成之宫云
七年開府公示將觧化以教事付吳公而命公繼之至治三年
晉王入踐大位所居便殿每至中夜庭戶輙有聲两宫為之不
寕近臣拾得驢國公等傳旨俾公以苻水祓滌之是夕粛
然翌日適當元旦即命設醮於崇真萬壽宫仍出璽書賜元成
宫為大護持
今上皇帝以公累朝宿德寵待尤渥元統二年親灑宸翰
作元成宫三大字以賜焉至正六年吳公乘化而終以開府公
治命属公嗣領教事中書集賢同奉上旨授特進上卿玄教
大宗師元成文正中和翊運大眞人緫攝江淮荆襄䓁處道教
知集賢院道教事玺書護持佩以先朝所賜開府公玉印
寳劍他恩數皆如舊制公旣登教席一意精白以佐清静無為
之治綜理庶務悉遵前人成規衆咸安之九年春俄感微恙飲
食起居不異常時祝贊禱祠之事未嘗倦廢二月十四日乙亥
呼弟子畢集于前語之曰吾留京師五十年早荷聖朝眷
遇之隆晚膺宗教承嗣之重未知所以報稱今大期已至當與
汝曹永訣其尚勉㫋遂語張公德隆曰宗門教位四傳至汝吾
可無身後之慮矣十七日戊寅晨起盥手焚香整衣端坐翛然
而逝世壽七十有三卜以十年某月某日奉遺蛻窆于貴溪某
山之某仙壇弟子薛廷鳳上官與齡薛起東詹處敬于有興王
景平蔡仲哲彭堯臣蔡允中董載静丁迪吉董宇定王用亨
徐守勤彭一寕劉若沖䓁若干人居元成宫者張從聖倪善成
䓁若干人公性介潔不妄取與自奉殊蕳薄名宴休之室曰素
朴齋以見其志三教九流之書無所不讀而深明於儒先理學
之旨又嘗受河圖於隱者有昔人未覩之秘而於皇極經世之
說亦暸然胸臆間所至名山洞府必窮探極討以廣見聞道法
齋科悉加考訂折衷下至醫藥卜筮莫不精䆒其術一時賢士
大夫館閣名流皆與爲方外交公風標俊偉談辯絶人其語國
家之因蓽廢置古今之成敗得失與中原故老之遺言逸事㦄
㦄如指諸掌或有可疑必就問焉盖狀之可見者如此其隂功
密行固有非人所及知者矣溍之生也與公歲月同而忝先一
日頋獨後死衰朽荒落何能發揚萬一乎汗顔執茟存其梗㮣
云爾銘曰
顯顯開府
世皇外臣佩玉瓊琚其從如雲矯矯夏公&KR0777;桓丘壑以時而至
祥麟一角遐觀道妙默贊化機右我仁廟格于穹祗民躋
壽域物不疵癘飛飈走霆直其餘事渙揚制策竣&KR1406;仙班
出陪廵幸入侍燕間㦄事累朝逮
今天子人惟求舊洊加優禮巋然鄕山神明别都昭回衣被百
靈森扶傳次所歸
天子有詔卑以文階冠于師號貴先九列榮亞三司時有久速
道無成虧嗟世溷濁超然高舉金支翠旗上昇帝所
之墟巍巍仙壇眞游憩止孔侐且安承之有人永世無斁祗薦
石章用表玄宅
金華黃先生文集卷苐二十七
