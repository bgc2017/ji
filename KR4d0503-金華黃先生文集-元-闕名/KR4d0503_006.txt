金華黃先生文集卷第六續藁三
贈黃資深臨川危素編次番昜劉耳校正
涼風蕭蕭吹敝裘三年小作周南留相逢傾蓋盡青眼肯抱遺
經空白頭捧檄定知毛義喜著書非有虞卿愁春秋决事待公
䓁莫戀寒氊成久遊
題張武定公死事詩卷後
古稱馬革褁尸還秪有空言世共傳一死如公良偉甚百年遺
廟獨巍然要從身後觀餘烈試聽軍前奏凱還文武衣冠方迭
起後先奕葉更綿綿
題王君冕同年芳潤亭
花縣歸来晝寂寥終南山翠湧亭臯林深未覺蘭蓀變天遠何
妨雨露高此去漑根須食實誰分賸馥與殘膏行看小試揮毫
手香霧霏霏滴鳳毛
題丁文苑同年哀詞後
自别瓊林雨露邊江湖目斷繡衣前禹門尚想龍初化遼海驚
聞鶴已仙烈日秋霜空耿耿重山宿草正芊芊不才後死知何
用坐對諸郎獨泫然
送尉彦誠道州經歴
一别垂垂四十年朔風吹鬢雨蒼然寒氊久㘴歸何日上幕初
登望若仙莫使催科書下考盛談名理繼前賢春生馬首逢廽
鴈併寫相思入近篇
送畢縣尹
歸途環佩曉珊珊白日青天映羽翰疑是省親辭太學驚聞出
宰用郎官花迎墨綬春光暮風引仙舟海色寒想見捧觴仍戲
綵鄉人争作錦衣看
送陳季和
高齋燈火正蕭條忽遡天風上沈寥共喜彈冠如貢禹豈期投
筆學班超時清桴鼔元無用歲晚弓旌倘見招雪後江南春水
活重来莫厭驛程遥
送陳君歸江西
咫尺清光近玉除姓名何不逹公車也知賈傅今無策猶幸虞
卿舊有書江上歸帆随去鴈年来旅食厭騎驢諸公正索山人
價能勿相招學隠居
送張良卿學士之淮南
坐厭流塵拂面紅行携涼月下青空三千里外楊州鶴四十年
前御史騘先廟鐡衣猶卧壁兒郎玉帳已生風貞元朝士今無
幾歸及花時一咲同
次韻蘇侍郎平村晚歸
中臺多暇獨儀曺退食歸来路不遥扶老未須蒼玉杖行春聊
過赤闌橋揮毫風雨傾三峡聽履星辰接九霄愧我白頭方倚
席敢將巴曲和仙韶
夀吴宗師
非煙瑞氣欝嵯峨帝遣仙官下大羅㘴看層雲三界小行周花
甲十年多詞臣灑翰題真贊詔使傳觴薦雅歌少駐壷中閑
日月長安銅狄要摩挲
嗣天師禱雪有應諸公咸為作詩邀予同賦
萬人舉首望蓬莱詔使函香出上台祕殿綠章方夜奏層城
銀闕巳天開新晴更覺西山好和氣應先北斗廻下土儒臣驚
偉觀仍聞鳳沼有詩来
送王法師祠武當山
二月春光畫不如綠楊隂裏度雲車獨持使節辤金闕遠上
天壇禮玉虚候吏傳呼開洞府羽人點指望霞裾仙家近在蓬
莱境歸及皇輿北狩初
送尚子正理問
上相臨分控列州理官高選用儒流風生使節聲華舊地近台
垣寵數優南土政平多睱日西山氣爽入新秋公餘若過滕王
閣煩為題詩在上頭
送蘇伯脩憲使
久參法從侍凝旒忽擁幨軺按列州太史山川皆熟路淮南草
木自生秋遥瞻龍節辤中禁尚想鼇峰接雋游樗散鄭虔無所
用幸搜巖穴副旁求
送王止善檢校
官無失政吏無私鉤校寕煩事細微遥想名曺多暇日不妨高
詠發清暉潮生江上仙舟迥春到湖邊驛使稀送盡北来南去
客石田茅屋幾時歸
送高唐李知州
来登延閣預時髦出守名州領教條巳羡漢儒知吏事要觀齊
俗變風謠䨇旌前路方迢逓八座家聲未寂寥此去行須歸報
政鳴珂幾日造昕朝
送傳汝礪廣州教授
耻學山人赴辟書勇随使者駕軺車横經久合居高座上冡應
須過舊廬黑夜文星南斗外青冥鵬路北風初来期莫落梅花
後待詔先生席正虚
送劉遂初脩撰
近聞退直自承明忽報揚鑣出鳳城未老巳嫌金帶重暫歸不
著繡衣行故人尚作瀛洲客歲晚無忘魏闕情臨别贈言聊復
爾誰能持酒勸公榮
送于指揮歸密州
故山東望路何長遠奉靈輀返夀蔵予告公朝存舊典䟽封泉
壌發幽光緫戎行復開油幕儤直仍須赴玉堂它日過家如上
冡歲寒松栢正蒼蒼
題春暉堂
一别慈顔隔歲時故山遥望白雲飛近聞巳拔仙山宅不用更
逢游子衣九轉還丹堪却老千年華表未容歸寸心猶恐恩難
報擬託斯文重發揮
書巢張君挽章
歲晚巢君寄一枝上林無樹可相依不随葉縣飛鳬去竟作遼
東化鶴歸架上牙籖書在否門前珠履客来稀春江如箭船如
馬忍見丹旌颺落暉
府判謝公挽章
換得朝衣不稱身勇辤新爵號遺民鍊成偃月爐中藥閱遍銅
駞陌上人魯國靈光俄委地謝家玉樹正傷春怱聞舊唱貞元
曲衰涕能無灑石麟
予與江隂何鼎叔鉉别三十六年乃相見扵錢唐感舊述
情謾成四韻
月寒霜樹久相依春去風花各自飛遠信巳随潮水斷故交渾
若曉星稀綈袍可戀知誰在青鏡頻看歎昨非正欲從君共傾
倒莫言興盡便須歸
庚戌正月二十一日予與儒公禪師謁松瀑真人于龍翔
上方翰林鄧先生適至予為賦詩四韻諸老皆属和焉後
三十一年歲&KR0605;巳正月二十三日過伯雨尊師之貞居無
外式公劉君衍卿不期而集輒追用前韻以紀一時之高
會云
廬山舊事誰能繼三十年前此會同偶爾共来今日雨蕭然猶
有古人風坐深遥對花如霧興盡徐歸月滿空仰止前脩那可
作聊追餘響託無窮
送式公歸高麗
一錫凌空海上飛星河蕩漾宿雲波頗驚遼鶴歸来晩正值驪
龍睡覺時百尺珊瑚無地種六花薝蔔任風吹高秋蘭若煙波
外此樂應須久自知
送史景福
十年相望各天涯上幕新開鬢未華日出公庭来鴈鶩風生老
筆動龍蛇蜀鄕路遠春多雨江國雲深樹有花若見君家彭澤
令爲言且莫問桑麻
次韻荅薛玄卿真人
都門一别向天台二十餘年獨此来衰朽尚慙沾禄食凡庸安
得借仙才幸逢休運臨奎璧宜有英髦出草莱容我脫身巖壑
裏籠鵝時復泛舟廻
送夢堂噩公住開夀寺
天低海闊路微范此去頭頭是故鄕但覺英游空冀北肯隨世
好薄淮陽至人無夢心華現夀域重開化日長蔵叟有知應咲
道吾孫也識老馮唐
送繼公住東掖山
西陵江上渡船廽東掖山中聘使催飛錫凌風天路永寶華如
雨法筵開高談應有龍能聽佳句須令鴈帶来老矣江淹才欲
盡暮雲凝碧思悠哉
贈龍山詗上人
舜江東下艤官船幾聽潮聲往復還老去未知重到日夢中誰
識舊遊山秋風飛錫来天外滄海遺珠出世間為問而翁強徤
否龍門高絶許誰攀
題莫氏山㽵圖
旋移小隠近南峯遠有咸平處士風山態近人猶偃蹇湖光無
雨亦空濛行春杖屨時時到臨水軒䆫面面通别作小亭供戲
劇青帘搖曳杏花中
丁亥六月十三日上亰翰林開院喜雨院長開府公俾爲
詩以志之
雨浥鼇峯長綠苔佳辰良會玉堂開涼生薰殿宸居近恩予官
壷詔使来盡醉不愁騎馬滑新詩可待片雲催作霖政𡭗須公
䓁行見文星入上台
安南遣使入朝用故事奉贄納謁于翰林其歸也次介黎
括以贈言為請賦詩四韻以遺之
上聖敷文格遠人外藩脩職用儒臣並馳使介踰丹徼特設朝
班覲𬗋宸炎海計程歸塔永都亭宴餞寵光新祗承德意勤宣
布鼓舞鳶魚詠至仁
送徐志尹赴安鄕縣尹
自為從史直鑾坡幾見鄕山爛斧柯能事正宜參筆削借才聊
復試絃歌屈原故國蘭都長陶令公田秫最多應咲衰翁苦留
滯汗青無日欲如何
送陳元逹代祠𥙷怛落迦山
天下名山小白花鯨波帖帖度仙槎函香祕宇祈靈貺出節
宸廷振使華殿牓舊誇韋誕筆錦衣重過買臣家相門喬木殊
無恙萬古清風碧海涯
遊夀山五峯寺
鑿開混沌自何年广石垂空一髮懸飛瀑散為花雨落老僧長
抱白雲眠舊遊不改桃源路化境寧同𣏌國天回視人問成壞
相無邊劫海正茫然
送李師曾蔣仲善赴春官
憶随飛鶚上秋天夢斷慈恩四十年及此鬢毛俱秃盡見君頭
角共嶄然計偕巳趣軺車動臚句行聽衛士傳𬗋陌紅塵衣易
化看花得意莫留連
送徐教諭
苔生茅屋鄭公歸杜宇從今不用啼小雨輕風寒食後殘山剰
水浙江西夜闌深巷猶燈火春暮高城自鼓鼙好向清時窮勝
事花前莫惜醉如泥
次韻荅胡古愚博士
麻衣草座老仙翁曾及清時侈際逢行殿曉趨開豹尾禁林秋
宴出駞峯休官尚想英游並愛客何嫌異味重况乃東陽山水
窟主張風月有詩宗
予與子長以庚戍之春癸酉之夏兩至赤松今年秋復来
則子長巳倦游而予亦老矣同游者汪生元眀許生存仁
旣又得龍丘余子方與俱行由小桃源登煉丹山謁二皇
君祠回宿寶積觀感歲時之代謝念交朋之離合輒成短
句奉蕳子長
来往仙家數十秋未能長共赤松遊暮年幸巳成初志吾土何
妨為少留歴覽舊山如夢境喜逢新士緫名流桃源近在人間
世誰解相從老一丘
丙戌中秋宿徐道濟書房即事兼懷永之郎中
天開屏嶂列竒峯水滿方塘碧鑑空十里平原無曠土百年喬
木有清風高齋偶爾成三宿美酒欣然為一中坐對良辰并樂
事興懷存殁思何窮
題畫卷
渡口歸舟取次横歸人相逐望柴荆蔵村古木株株暗背雨閑
雲片片輕巨石孤撑如欲堕遥峯寸碧不知名披圖省識曾遊
處日暮山隂道士行
送高生歸淮南
山林早巳遂吾初湖海交遊日漸疎枉過謾勞千里駕清言難
敵十年書要知俗學元無用且復歸求自有餘投我木桃何以
報邊韶腹笥久空虚
送馬縣尉
烱烱半標玉樹枝神仙隱吏最堪為况逢繡水重清日正是金
沙欲現時宿雨漲溪飛去棹微風拂地颭歸旗雲霄直上無多
步掺别空慙兩鬢絲
送覺上人遊金華山
憶同夜上妙高臺坐聽泉聲響怒雷久别煙霞如夢寐舊題巖
石長莓苔掛冠方厭人間事飛錫俄從天上来何處新春可娛
客金華山色𬗋崔嵬
次韻伯雨臘月八日雪中同登来鶴亭
興来欲泛山隂雪不柰舟膠野水凝朝士白頭愁獨步仙人赤
脚傲層冰招徕盡是雞群鶴趍附空慙驥尾蠅夜久松龕同擁
毳絶勝儤直有青綾
題張真人玄静菴
一峯屹起碧嶙峋隠隠金雞五夜聞安用佳城開白日正須拔
宅上青雲天垂龍井丹光接地拆龜潭水勢分閣老新題今寡
和往来仙子幸能文
五言絶句
題趙公畫蘭竹
猗蘭幽人操綠竹君子德夭夭彼棘心胡為久吾側
題錢舜舉作東坡畫竹圖
執筆不見人毫端走風雨至今身外身獨與墨君語
題馬虚中畫
人歸白雲處舟在清溪曲不聞欸乃聲但見山水綠
題郭天錫畫
漠漠疎林晚蕭蕭寒鴈鳴窮秋萬里客開卷若為情
題眀公畫蘭
猗蘭如幽人不受塵俗拘墨卿亦何為挽之来座隅
題木石畫卷
山木則有枝白石何時爛長歌木石間冉冉歲年晏
七言絶句
青山白雲圖
十年失脚走紅塵忘却山中有白雲忽見畫圖疑是夢冷花涼
葉思紛紛
松江舟中偶書
山房偶為故人留又領飛雲過別州白浪千花帆一葉茫茫天
地此生浮
移舟夜泊華亭縣却聽吴歌思渺然最憶澱山湖北寺白雲堆
裏看青天
追和景傳新店客舍壁間韻
我夢方酣子遽醒絶絃可復要人聽梨花寒食東風惡淚盡重
山宿草青
題蘇黃二先生像
五祖禪師出世人婆娑久已斷生因莫將描畫虚空手更覓當
年身外身
咲殺黃龍老晦堂相逢剛道木犀香披圖面目渾依舊鼻孔何
曾有短長
題諸公䟦子昂詩
晚生猶幸及諸公展卷還疑是夢中日暮况聞鄰舍笛鬢毛衰
颯正秋風
題宣和御畫
青城塵土晝濛濛百二山河一夕空收歛神功歸化筆野花啼
鳥尚春風
宣和畫木石
石邊古木尚青枝地老天荒石不知故國小臣誰在者蒼梧落
照不成悲
堂和畫牛
淺水平沙落鴈時長牟頋犢過前溪睿思東閣圖中看寕見北
風吹草低
宣和盡鼠
睿藻徒煩飾細微撫時觀物重歔欷更無麟鳳游郊棷池籞秋
風野鼠肥
武王扇暍圖
一夫偶爾獲清涼四海仁風孰奉揚有道曾孫不忘遠幸均此
施遍羣方
洪涯出遊圖
靈仙飛化事難言驢背春風度市門不到人間今巳久多應醉
卧古藤根
題子固畫蘭
天人眉宇帝王孫憔悴寕同楚屈原何意清風眀月夜盡將心
事託蘭蓀
題子固墨梅
南渡倉忙彼一時孤臣曾賦墨梅詩安知亰洛風塵外有此青
春玉樹枝
題李早畫馬
平沙如雪草如煙想見春風士馬閑玉勒錦韉塵土化畫圖流
落向人間
山水圖
老樹無隂石有稜亂山高下白雲層夢中猶識江南路惟恨舟
人喚不譍
海月圖
憶曾夜叩潮音洞海闊天高月正中㘴對畫圖如夢寐六街塵
土晝濛濛
水仙圖
翛翛翠羽映眀璫誰遣乘風過我傍歲晏高堂空四壁一簾煙
雨夢瀟湘
桃竹畫眉圖
說盡春愁䫉不成翠深紅遠若爲情江南有客頭空白腸斷東
風百囀聲
灤陽邢君隠於藥市製芍藥芽代茗飲號曰瓊芽先朝嘗
以進御云
君家藥籠有新儲苦口時供茗飲須一味醍醐充佐使從今合
喚酪為奴
芳苗簇簇遍山阿珠蕾金芽未足多千載茶經有遺恨吴儂元
不過灤河
春風北苑闘時新萬里函封效貢珍羡爾託根天尺五不勞飛
騎走紅塵
次韻虞閣學上亰道中
欲去仍為一日留玉堂中夜有詞頭歸鞍曉逐南飛鴈猶及西
山一半秋
送許參政歸武昌别業
九衢蕩蕩綠槐風旌旆搖搖馬首東惆悵鳳凰池上客青天萬
里一冥鴻
待漏東華霜滿靴掛冠神武意如何也知久歴中書考若比汾
陽恐未多
氊筆書題墨尚新杏花零落故園春一從今日公歸後身到黃
扉復幾人
曉日都門祖帳開路人嘖嘖歎賢哉東風無限新桃李不敢煩
公手自栽
片雲為雨出山時羣物欣欣各自私收歛神功去無迹尋常草
木竟何知
住近韓家晝錦堂不將牙纛詫同鄕翻嫌相國歸来日腰下猶
懸太守章
白袍鵠立漫紛紛遥聽車音共候門相見惟須飲醇酒看山看
水㘴忘言
南遊聊食武昌魚莫學騷人賦卜居
天子若思真漢相可云吾亦愛吾廬
五十人間冨貴年山中道士早求仙石田茅屋歸無計愁絶燈
前老鄭虔
龍門尚想舊同遊藥籠深慙晚見收新築沙堤却何日欲歸且
復為公留
石節婦詩
伯也南征去不歸舅姑長慟小兒悲元戎奏徹鐃歌曲来聽完
州節婦詩
四皓圍棋圖
當局沉吟秪謾勞區區勝負直秋毫顛嬴蹶項非君事頼有安
劉一着高
屈原行吟圖
大夫生不遇眀時故爾行吟楚水湄今喜太平歌既醉不須多
和獨醒辭
瑶池春宴圖
西飛青雀幾時還貝闕琳宮縹緲間筆底春風殊未老蟠桃積
核巳如山
韓幹衮沙馬圖
韓生妙畫本無師正值沙場馬壮時虎卧龍跳未渠巳朔風駿
尾亂如絲
桃源圖
山容惨惨將為雨雲氣垂垂欲傍花莫問前村何處覓垂蘿盤
石即吾家
題高公畫竹木
木葉蕭蕭半欲空竹竿裊裊不成叢絶憐意匠經營處都在風
煙惨淡中
版築圖
千載巖阿迹巳陳披圖風采儼如新兒曺秪羡麒麟畫誰記前
朝夢裏人
牧羝圖
屬國歸馳舊使車披圖仍是牧羝奴不知它日麒麟畫如此風
埃滿面無
甘美人家蔵李翰林醉歸圖
可是良工筆有神寫成醉䫉出天真雲牎霧閤時開卷咲殺當
年捧硯人
大年小景
叢叢古木煙雲晩葉葉秋荷浦溆風開卷無聲元有句安排旋
巳落空濛
題平章康里公春日杏園西即事詩後
鏘金戞玉音聲古抉石奔泉氣勢雄目斷雲車天路永小樓春
雨杏花風
遠塵齋
寄言佛子善思惟莫厭塵勞事出離法界本来無遠近須知煩
惱即菩提
怡雲亭
道人無物可怡悅偷眼看雲山石中爲問風吹雲散後將何游
戲太虚空
先照樓
初日團團出海東凌晨先照最高峰不知今日華嚴界樓閣新
開第幾重
鳳山鷺雪軒
千山杳杳一僧歸鳳去山空僧不知忽見鷺鷥飛似雪逢人開
卷覓題詩
月庭
夜久庭空萬籟沉寥寥一月在天心莫教見指先忘月更向申
到處尋
次韻荅濟公
舊遊零落如星散坐對孤山似守株聽徹貞元供奉曲羞將短
髮照西湖
病須藥餌親丹竈老厭書帷徹絳紗幸有文殊来見問更無天
女散天花
白頭朝士方徒步欲過六橋愁路賖目斷紅雲花島上樓居縹
緲梵王家
題清鏡閣
投老歸来賀監船何時結屋鏡湖邊羡公高㘴毗盧閣萬水同
波一月團
題趙伯容鶴巢
平原公子去翩翩獨遡剛風直上天家近孤山春樹好歸期莫
落後千年
老牛磨癢圖
感時懷古彼何人叩角商歌涕滿巾溪畔牧兒方自適癢疴都
不切渠身
題文泉
石眼元無一尺深中涵千古聖賢心潘江陸海毋多詫好向源
頭活處尋
飲後示陳生
歲終博士不超遷便腹先生醉欲眠匡鼎若来猶自可後堂無
處着彭宣
野航亭
新亭下瞰碧溪流楓葉蘆花兩岸秋應念兒郎風雨外半區學
舍小如舟
牧溪圖
何人貌此多牛翁世間之樂將無同我亦金華牧羊客可容添
著畫圖中
鼠粟圖
四頋茫茫復畏誰終朝竊食可無飢是間大勝倉中樂丞相當
年特未知
𬗋菊圖
九陌青春拂面塵故園秋蘂爲誰新披圖風露生顔色萬里天
涯有似人
倚梅圖
遮莫南枝與北枝得春多處即堪依故園夢斷頭空白千里關
山雪正飛
題扇頭
翛篁老柳各成叢兩岸樓臺夕照中遠水如天舟似葉釣竿長
裊一絲風
峭壁攅峯上入雲珍樓寶閣四無隣小橋流水春風外時見揚
鞭舉棹人
次韻題墨梅
一自携家湖水東放舟時度玉花叢因君貌得横斜影閑却孤
山月一蓬
題澧水雪消圖
嫋嫋幽花野水湄暖風晴日雪消時竹君石友何為者春去春
来緫不知
題獨山詩卷後
一錫一瓶兼一單懸冰跨雪度雲端悄然獨宿孤峰頂不與叢
林共歲寒
贈月江術士
㘴閱人間六十年始知我命不由天千江一月無分照枝北枝
南影自偏
題陸山長柳洲
簇簇春山𬗋翠圍瀰瀰烟水白鷗飛東坡正作西湖長一曲空
慙賀監歸
題明公畫蘭
吳僧戲筆點生綃嫋嫋幽花欲動搖夢斷楚江烟雨外秋風灤
水暮瀟瀟
題朱氏春雨樓粟里孤山二圖
柴桑處士晉風流苔徑茅廬竹樹幽睡起小樓春雨足披圖還
喜見西疇
小樓春雨暗䆫紗㘴對咸平處士家盡日看山仍看畫方知梅
有隔年花
東陽縣西道中
柿葉成隂綠滿村桐花覆地草連雲百年舊事無人記猶指前
朝御史墳
壬辰三月遊左溪癸已三月遊天宫有感而賦
頻年謁拜祖師庭柢有山光與水聲尚想玄珠密相付免令我
慢肆譏評
金華黃先生文集卷第六
