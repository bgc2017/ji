金華黃先生文集卷苐二十三續藁二十
祝文
謁先聖祝文
忝繇諸生蒙恩錫苐洋洋聖道實佑啓兹覆載生成名言罔
旣欽承
睿旨展謁告虔聖神臨之敢負夙學
諸曁州謁廟祝文
先聖
昔者夫子之論政盖曰子欲善而民善矣溍忝繇諸生與聞有
政請事斯語以對越夫子在天之灵
三皇
維三聖人爲郡邑之通祀■有著令溍祗事云初肇以禮見遵
舊典也
城隍
溍被命佐州與有民社祗役告虔式遵故常治人事神敢不夙
夜維爾有神尚鍳臨之
東岳
泰山之雲實雨天下郡邑所在得望祀焉溍祗事云初是用展
謁曰雨曰暘維神其嘉惠之
諸廟
治人事神吏之職也禦災捍患神之力也通幽顯而一貫所以
交盡其責也頋兹陋微無能為役也神之相之尚不忒也祗事
■虔舊典是式也維爾有神尚昭假也
太史院秋祭祝文
皇帝元辰天剛
蒼龍之首躔次伊始元辰所舍永綏多祉億萬斯年歆此毖祀
皇帝照星羅㬋
日月之交是曰天首靈儀旁燭陟降左右祗薦苾芬尚祈默佑
皇帝胎星室宿
定之方中式營有居儲精上玄寔開丕圖有嚴蕆祀神靈具孚
皇后元辰小吉
鶉首之舍坤維受事肅肅中宫元辰攸次神其降康饗于眀祀
皇后照星太陽
大眀麗天照臨下土承兹休光隂教是輔昭薦常事用膺多祜
皇后胎星参宿
坤申之間旗伐孔掦清眀在天淑德之祥来歆肆祀介福無疆
太子元辰太衝
對時育物青陽在春毓粹震宫肇兹元辰精誠是鑒福禄駢臻
太子照星太陽
衆陽之宗有赫臨照重光所被前星有耀永錫蕃釐無忘昭報
太子胎星斗宿
倬彼雲漢南斗有光降灵錫羡長發其祥精禋匪懈皇圖永昌
國學仙設先師配位祝文
釋奠上丁國之通祀四賢並脩厥有舊章穆卜靈辰具嚴廟像
奉遷改作伏慮震驚庀事云初敢脩虔告
大成殿修造祝文
禮殿有嚴妥靈兹允旅楹故■惟新是圖飭材庀工諏辰興作
廟庭清謐伏懼驚諠菲薦陳誠尚祈昭鑒
巍巍聖師廟祀維舊增新崇構有覺其楹旣固旣完式芘爼豆
吉蠲薦告冀兹妥安神之格思永世無斁
太廟時享祝文
青陽届候雨露旣濡永言孝思有懷先烈吉蠲致享来燕来寧
錫羡降康益綿寶緒
太宫奕奕列聖端臨蕆祀有常夏享以禴禮文告具昭薦孔時
茀禄是承永世無斁
太史院重修簡儀告成祝文
欽天觀象肈自古先設置靈儀用嚴測候載新繕治稽合玄文
㳙吉告成式陳嘉薦
謁胡侍郎墓祝文
維神生爲名臣没有廟祀維桑與梓是庇是依巋焉兹丘高山
仰止展謁之禮大懼弗時爰考舊規祗薦爼豆有引弗替神其
鑒之
八世祖墓祭告祝文
瞻望先塋邈焉異縣族分世易展省弗時大懼因循久㦯禋廢
周視剪刜封植維新侵地畢歸仆碑復立恭陳菲薦伏謁告虔
神其永寧芘及祚㣧
先大夫封贈祝文
維至正二年歲次壬午五月辛未朔二十七日丁酉孝子奉政
大夫江淛䓁處儒學提舉溍敢昭告于先考祕丞府君溍蒙頼
教有竊有禄位䟽恩分土已表生榮進秩升朝載揚䘏典伏奉
至正元年十月制書贈奉政大夫秘書監丞驍騎尉追封義
烏縣子慶澤所被下逮一門祗念厥由不任感慕而溍繫扵職
守不得躬展彛儀謹遣弟溥淇詣墓次以告謹告
維至正六年歲次丙戌正月庚辰朔三日壬午孝子中順大夫
秘書少監致仕溍敢昭告于先考太常郡伯府君先妣郡君童
氏溍忝有仕籍垂三十年幸免曠官克承委祉陳情歸養而奄
罹大故乞身得謝而獲被加恩伏奉至正五年三月制書先
考贈中順大夫同僉太常禮儀院事上騎都尉追封江夏郡伯
先妣追封江夏郡君今雖無燎黃之法而禮有可以義起莫之
敢廢是用祗薦于墓下音容如在命數維新瞻望松楸不勝感
咽謹告
青詞
行中書省禳火醮青詞
充位備員實難勝扵重任遇灾知懼爰載控扵高真恭啓玄科
肅陳丹悃伏念臣䓁忝登台輔出鎮藩維當祝融司候之初遭
回禄降殃之極始自㕓氓之不戒致令府署之靡遺兹盖臣䓁
固寵妨賢有負公朝用人之意乖方失政未契天道好生之心
徒攄籲帝之誠莫遏燎原之勢庸上酬扵素欵庶永絶扵非虞
伏願圓象垂慈炎官悔禍群黎甦息復安闤闠之居同宇乂寧
均頼帡幪之力
䟽
請如公住寶林䟽
師子座上要揚逹磨家風龍華會中幸逢彌勒伴侣庶紹隆扵
先業益振起扵頽綱欲寫渴心無嫌饒舌如公禪師閩南異産
濟北真傳雖嘗以佛法住持不倦扵諸方接待急流勇退固知
高尚之情大厦將傾必藉扶持之力廼睠雙林之勝境猶存十
刹之舊名豈容虚席而莫居是用闥辭以為請得萬間屋何妨
儒釋一家拈一辨香共祝
皇王萬歲
請欽公住圓覺䟽
大覺圓地實此衆之所依妙法華經必有時而乃說是宜虚左
以待司南凡在交游舉同慶幸欽公法師冥搜教網遠紹祖燈
遡流尋源深造四眀法窟韜光匿景獨宿蓬莱道山雖有志扵
利它初不求扵知我惟兹公選匪伊人謀一超直入以無難三
請益虔而弗懈伏冀如佛出世能盡暢扵本懷申命自天用增
崇扵睿筭俚言不佞慧鑒是祈
追薦先父䟽意
資父事君敢憚服勞扵遠役呌天叩地驚聞遘禍扵私門摧割
奚堪奔馳靡及輒陳哀悃仰瀆慈尊伏念溍先父從仕郎温州
路樂清縣尹黃公涉世多艱承家罔缺早膺祖澤僅擬𥙷扵一
官晚荷國恩遂䟽封扵七品方安老境奄迫大期而溍忝預
代言參陪扈蹕覺帝鄕之天近嗟親舍之雲遥雖未能求忠
孝扵兩全何遽至判死生扵一别歸程甫畢凶問亟来始知屬
纊之辰正在演綸之日病旣無由嘗藥歛又弗得憑棺五十年
父子之情晨昏永隔四千里關河之阻冰雪兼行迨獲執喪已
踰卒哭不謹遠游之戒徒銜罔極之悲罪大難容恩深莫報苟
可事亡事死固當從俗從宜匪仗覺乘曷徼冥福伏願慧光䓁
照慈蔭下垂肹蠁潜通俯鑒不肖孤之意爽靈昭徹速歸極樂
國之居成無上之正眞作来生之依怙
祭文
祭永康胡先生文
嗚呼先生古之豪英清風峻標孰可狀名弗崇為高頋以文鳴
其文斯何出史入經汲書魯簡武戒湯銘下逮百氏名墨縱横
旁行敷落律令章程包羅揆序弗猥弗并維蓄之厚故施之宏
紛其百嘉鬯逹滿盈蔵英歛華根柢一貞以歸于極以集于成
金舂玉撞發其和平遠彼聵聾勿使震驚獨抱厥器旅于天庭
胡不廟郊薦之䪫韺乃弦乃歌乃佐武城人趍易良俗失悍獰
稚耋熙熙怙為父兄扵穆昌辰文事聿興乃謝&KR0919;鞿乃專鑑衡
賤華貴實樹之風聲磬欬所及驅飈走霆學徒嚮方俊良用登
藐此陋微亦累品評贊邑海堧遺則是徵擇士藝闈緒言是承
庶終惠我免夫兢兢曷使中路奪其依憑嗚呼先生為幽為眀
有煒斯文揭若日星重江複山煙慘雲冥瞻言遠而泣涕雨零
馳辭侑觴式昭哀誠
行狀
元故翰林學士承旨中書平章政事贈舊學同德翊戴輔
治功臣太保儀同三司上柱國追封魏國公謚文忠李公
行狀
曾祖執皇贈濟美功臣光禄大夫平章政事柱國追封韓國
公謚康惠
祖昌祚皇任潞州招撫使贈保順守正功臣金𬗋光禄大夫
司徒上柱國追封韓國公謚文靖
父唐皇任徵事郎略陽縣尹致仕贈推誠保德佐運功臣太
傅開府儀同三司上柱國謚忠獻母王氏追封韓國夫人
本貫
公諱孟字道復系出後唐李氏世為潞州著姓康惠公金末舉
進士不第以行義見稱扵時文靖公歸
皇朝佩銀符使潞州卒扵官忠獻公始去家而仕扵秦蜀四十
餘年乃致其事樂漢中風土之勝因家焉公生而穎悟十歲能
屬文稍長益肆力扵學讀書日記數千言學旣淹貫文愈超卓
每考論古今治亂盛衰之故慨然有志扵當世然耻扵干進屏
居閭巷開門授徒遠近負笈而至者翕如也時之名公鉅卿如
商公挺王公博文劉公魏公初至漢中往往折行軰與之
交郭君彦通扵公為父執名能知人見公魁碩偉岸謂忠獻公
曰此郎骨相殊常公輔器也至元十九年侍忠獻公留四川藩
閫聞公名將置幕下辤不就改辟主晉康縣簿又辤臺府交章
舉之亦不起一日幡然曰大丈夫固不能俛首州縣方今
朝廷更化政治聿新招徕衆正材俊林立獨不可與之並遊乎
乃束書如亰師行中書右丞楊公吉丁一見輒加器重薦之
𥙿宗皇帝得召見扵東宫未及登用而
𥙿宗賓天楊公遂延致家塾俾諸子師事之翰林諸大老竒其
材剡上于中書謂宜置之舘閣而銓曹調公主梓潼縣簿非其
志也忠獻公方為䕫府經歴乃往省焉未幾從忠獻公出峡泝
㐮江還漢中日以奉温凊具甘旨為事忠獻公勉之入仕乃復
北上三十一年
成宗皇帝臨御首命詢訪先朝聖政以備史臣之紀述公過
關中陕西行省因俾公與諸儒討論彙次成編乘傳以進時
武宗
仁宗俱未出閤
徽仁𥙿聖皇后求名儒職輔導公首當其選大德元年
武宗撫軍北邊
仁宗時留宫中公日陳善言正道從容啓沃多所禆益受知扵
成宗特旨除太常少卿當國者以公不及其門沮格不行改禮
部侍郎亦中寢
昭獻元聖皇后幸覃懷公以宫僚從戢衛卒無敢侵奪民居在
覃懷四年夷險一節信任益專十一年春
成宗陟遐神器暫虚宗王大臣密謀横變國勢危疑人情&KR0837;洶
公從兩宫還亰師遂與丞相哈刺哈孫荅刺罕等力贊
仁宗削平内難中外晏然定策迎
武宗入正大統
仁宗即承制以公為中書参知政事公久在民間扵閭閻之幽
隠靡不究知損益庶務悉中其利病遠近無不悅服然以抑絶
僥倖羣小多不樂公不為之少自撓也居亡何言扵
仁宗曰執政大臣宜出扵
嗣天子親擢今鑾輿在道臣未見顔色誠不敢冒當重寄
仁宗不許則逃之許昌築室扵陘山潩水間若將終身焉夏五
月
武宗即皇帝位
仁宗為太子物色得公所在白于上遣使徵詣闕下至大三
年春正月入覲
武宗扵玉德殿上指公謂宰執大臣曰此
先太毋命為朕賓師者宜亟任用之三月特授榮禄大夫平章
政事集賢大學士同知徽政院事四年春
仁宗皇帝正位宸極真拜中書平章政事進階光禄大夫推恩
其先三世且諭之曰卿朕之舊學其悉心以輔朕之不逮公感
上知遇毅然以國事為巳任慎賜子重名爵覈太官之濫費汰
衛士之冗員貴戚近臣惡其不利扵巳而莫敢言也前所建新
法有未便者奏請革去百司庶政一遵
世祖皇帝成憲而行焉
仁宗素崇儒且察見吏弊欲痛剗除之公曰吏亦有賢者在乎
慎擇而已上曰卿儒者宜與吏軰氣類不合而曲佑之如此
真長者之言卿在朕前惟舉人所長而不斥其短尤朕所深嘉
也同僚有積與公忤者人意公必銜之及其坐事見黜公乃力
言于上俾殿外蕃且優加賜賚以慰其意聞者莫不服其有
容方是時朝野乂安民康物阜號稱極治公欿然不自以為功
士大夫或譽之輒謝曰此
聖天子之德也吾何力之有焉乞解機務上曰朕在位必卿
在中書朕與卿君臣當相為終始自今其勿復言尋賜爵秦國
公上親授印章仍錫書命以褒寵之上在潜邸嘗因公所
自號命集賢大學士王顒書秋谷兩大字御署以賜公至是又
命繪公像敕詞臣為之贊入見必賜坐與語移時而退惟以字
呼之曰道復而不名其見尊禮如此皇慶元年春正月特授翰
林學士承旨知制誥兼脩國史依前平章政事尋謁告歸葬其
父母于潞州之先塋上勞送之曰卿㐮事畢宜亟還母久留
孤朕所望冬十二月入朝上大悅公因請謝事優詔不允然
重違其意乃命以平章政事議中書省事依前翰林學士承旨
知制誥兼脩國史秦國公大夫令皆公視草史冊所記亦公手
自刑定辟置官屬多時之聞人二年夏請歸秦國公印綬不允
童三上乃如其請先是上與公論用人之道公曰自古人材
所出固非一途而科目得人爲盛今欲取天下人材而用之捨
科目何以哉然必先德行經術而後文辭乃可得其真材以爲
用上深然其言遂决意行之延祐元年冬十二月復拜公中
書平章政事依前翰林學士承旨知制誥兼脩國史二年春遂
命公知貢舉及親策多士于廷仍命公爲監試官秋七月進階
金紫光禄大夫加勲上柱國改封韓國公職任如故公頻年扈
從上亰數以衰病不任事乞歸田里六年乃從所乞解其政柄
復授翰林學士承旨知制誥兼脩國史散階勳爵如故公旣退
居散地日以文史自娛每入侍燕間禮遇尤至七年春
仁宗奄棄羣臣
英宗在諒闇中太師帖木迭兒再入相以公前共政時不附巳
妄構誣言盡收前後所頒封拜制命降授集賢侍講學士嘉議
大夫意公必辤因中傷之公受命欣然就職夏五月分治院事
扵上都至秋乃還略不以利害得失介其意恒謂人曰吾待罪
中書無𥙷扵國
聖恩曲宥俾遂閒適今旣老矣何以報之上聞而悟其為譛
也恩意稍加焉人望公將復見柄用至治元年春瘡發于股醫
莫能療公知不可復起乃區别家事手書付家人使治葬地扵
燕遂以夏四月三日薨于大都和寧坊居第之正寢享年六十
有七以其月十八日葬宛平縣石井鄕原遵遺命也公薨
後臺臣累䟽辨其誣乃給還所收制命而復其元官
今天子念舊圖功加贈舊學同德翊戴輔治功臣太保儀同三
司上柱國追封魏國公謚文忠配劉氏前公二十一年卒納合
氏
昭獻元聖皇后所賜前公一月卒並封秦國夫人改韓國夫人
俱合葬焉繼室何氏封韓國夫人有子一人曰獻今為資善大
夫御史中丞知經筵事能世其家者也公宇量閎廓材略過人
三入中書事關休戚知無不言援古證今務歸扵至當苟有益
扵國家雖違衆而行無所憚四方之士為時所推許者甄拔無
遺汲引後進未始有吝驕之色品題所及後多知名公退一室
蕭然留連觴詠言笑竟日無異布衣時其為文跌宕有竒氣要
其歸一主扵理詩尤清壯麗逸人争傳誦之盖公之歴官行事
及平生大略可見者若是而止中朝大謀議旣非外間所得聞
它所奏陳亦皆自削其藁莫得而詳也公已定謚扵奉常而國
史之傳未立許昌有公祠堂翰林學士歐陽玄為之記公詩文
有秋谷集御史中丞許有壬為之序溍幸辱從兩人之後濫厠
公門生之列公嗣子獻命溍為之狀以俟太史氏之采擇義不
敢辤謹撰次如右謹狀至正八年月日門生黃溍狀
元故中奉大夫湖南道宣慰使于公行狀
曾祖某金定遠大將軍心水令曾祖母衛氏
祖伯儀皇任朝列大夫太常丞兼法物庫使累贈嘉議大夫
禮部尚書上輕車都尉追封河南郡侯祖毋晉氏累贈河
南郡夫人
父䕫皇任中書省掾累贈中奉大夫河南江北䓁處行中書
省参知政事護軍追封河南郡公母張氏累贈河南郡夫
人
本貫
公諱九思字有卿其先家河南而仕扵金汾州節度使知開封
府者扵公為五世祖朝請大夫延津令者扵公為四世祖延津
府君之子則沁水府君也自沁水府君而上咸葬汴梁金末之
亂家譜散落獨存其官稱而軼其諱元光正大中尚書府君嘗
給事内廷金亡奉衛夫人遷雲中逮我朝括新附之民以經
義試中程得隷扵儒籍復自雲中奉衛夫人還居薊丘殁遂葬
焉故又為薊丘人中統初禡禡丞相行中書省事于燕承制以
為禮部員外郎至元間乃以太保劉文正公薦召見大安閣預
定朝儀授尚衣局使久之進丞太常兼法物庫使積階朝列大
夫以年老辭不允卒扵官參政府君受知左丞姚文獻公以為
中書省書表官尋遷為掾甫逾壯歲而卒左丞魏國許文正公
率諸生哭而誄之後以公貴追贈二代敕詞臣歐陽玄為製
碑文凡行治之美恩寵之盛登載甚具參政府君始封漁陽郡
伯張夫人始封漁陽郡君者以家之所在後徙封河南者本其
世之所從出也公生四歲而失所怙稍長奉尚書府君及張夫
人之教深自策勵博觀經史百氏之書以資其見聞又善為譯
語入尚書中書兩省為必闍赤以久次為其提控至元三十一
年授承直郎尚舍監丞數與同列奏請禁絶尅减衛士金帛之
弊上嘉納而褒賜焉
成宗正位宸極加上
世祖
𥙿宗兩朝帝后號謚公承上旨預書譯玉冊慶賞之優無與
為比大德元年以奉訓大夫知紹興之諸曁州諸曁故為劇
俗尚氣而喜争牒訴紏紛為長吏者恒患其不易治公委曲詢
訪盡得其情僞擇尤無良者痛繩以法暇日則集州人之子弟
扵學示以孝弟忠信之說囂譁之風為之寖衰或言其地産水
晶砂金使者旁午調民丁採取之闔境皆為騷動公力陳其妄
而止七年以奉直大夫知慶元之奉化州歲適大侵被省檄賑
台州及昌國之饑比還則州人訴灾傷者限已迫吏白宜勿受
公悉受之仍與同僚分檢者約若以荒為熟而民無粮可輸則
為代輸由是所按視皆得其實仍為畫拯救之策家以四口為
率人與米三斗幼穉則半之尋復被省檄賑象山之饑象山斗
入鉅海中以道遠而後至者公謂苟俟申請恐緩而無及則權
宜半給之且謂如不得請則已償其費已而報如公請前後所
活各數千人州民以強劫捕繫者兩人獄巳具公察其冤兩人
得不死在官六載治績為諸州最皇慶元年用舉者擢僉江南
湖北道肅政廉訪司事未上除朝散大夫兩浙都轉鹽副使其
分治也斥去受財敗法者黃巖州判官嘉興檢校袁部鹽司丞
各一人由是人知畏憚所部肅然亭戶有實受之官本商旅無
浮費之事例課日增羡其以私販坐逮者不得它有攀引民頼
以安延祐三年以朝請大夫任江浙行中書省理問官白雲宗
僧使權貴冒名爵恣横不法擅剃度游民四千八百餘人事下
公鞠治請謁不行咸伏其辜所徵贓為錢六萬餘緡冨民以繼
立訴其家財有三十年不得直者公䆒其實而折以片言其争
遂息十年遷亞中大夫杭州路緫管杭為東南一都會素號繁
劇公剖决如流庭無留訟至扵公上之需一切趍辦未嘗缺之
所造鹵簿法物事尤重自始作至訖功公皆躬督視之包銀令
下人駭扵創見公為程其物力足為等級民不病而事以集推
選官酒戶必擇大家足以任之者人服其平至治二年除嘉議
大夫海道都漕運萬戶歲所漕粮三百餘萬石舟人受粮之地
遠則勞近則逸水程之往復則春運為易而夏運為難公皆立
法以均之至它禁防具為區處纖悉備至年規官降錢五千緡
命道流蕆醮事而以牲幣祠于水神祈弭風濤之害公言于朝
需官錢五萬緡為子本歲得息一萬八千緡由是官無甚費而
所用給足上下便之泰定三年遷通議大夫紹興路緫管紹興
自洊饑之後二十餘年民力猶未甦公下車即以輕徭薄賦安
集流散墾闢荒閑為先務會歲復不登俾州縣募冨家出米糓
一萬三千餘石錢二萬四千餘緡賑其乏食者一萬四千餘口
轉運司科郡民歲買鹽二萬二千四百餘引公為申眀减其五
千六百七十餘引民得以少紓拜中奉大夫廣東道宣慰使都
元帥其地内雜蠻獠外接蕃夷最爲鉅鎮廣西徭人竊發公給
其軍餉十萬石而民不知擾仍以便宜分遣屯戍遏其衝突境
内帖然海寇殺人于貨者名捕弗獲公爲設方略乃悉就擒諸
流外之職當選署扵大閫者公令以方寸之紙書其姓名而探
之吏不得有所高下謁選者雖不得其所欲亦莫不心服焉天
曆二年移湖南道宣慰使公聞命就道以宿染瘴癘成疾還
憩于杭遂引年乞致仕旣得請給以半俸疾亦少間日與寓公
遺老方外之士徜徉湖山間以觴詠相娛樂未幾疾復作以至
正元年五月一日終于杭之私第享年七十有四娶馬氏再娶
楊氏並累封河南郡夫人子男三人長溱以公廕爲承務郎平
江路同知吴江州事次渭次澤女三人長適粘合泰安次適㳂
海上副萬戶石抺宜孫次未行孫男二山夀海壽女二皆幼公
為人介潔而中實樂易平日篤扵教子處家儉而中禮御衆寬
而有制勇扵行義喜周人之急與諸公貴人交未嘗干以巳私
或詢政事之得失苟有可為禆益者亦不靳也公敭歴中外凡
四十五年居官所至去思有碑在奉化則戴先生表元在紹興
則韓先生性實記之溱等卜以是年六月十五日奉公柩葬仁
和縣某鄕黃鶴山之原泣謂溍曰先公官三品法當定謚立傳
勒銘樂石願有述以備考擇溍幸嘗獲登公之門而公之守越
也又辱效官使於部内知公為詳不敢以不敏辭謹具公世出
行事年壽卒葬如右上奉常及太史氏副在私家庸竢立言之
君子謹狀至正九年月日奉政大夫江浙等處儒學提舉黃溍
狀
元故正議大夫衛輝路緫管兼本路諸軍奥魯緫管管内
勸農事知河防事盧公行狀
曾祖鉉贈中順大夫中山府知府上騎都尉追封范陽郡伯
曾祖母王氏追封范陽郡君
祖璉贈亞中大夫東昌路緫管輕車都尉追封范陽郡侯祖
母喬氏追封范陽郡夫人
父克柔中奉大夫河南江北等處行中書省參知政事贈通
奉大夫河南江北等處行中書省參知政事護軍追封范
陽郡公謚文昭母翟氏追封范陽郡夫人李氏封范陽郡
太夫人
本貫大名路開州濮陽縣
公諱景字彦遠其先出扵范陽盧氏五季之亂靡有定居後由
鄭之河隂徙滑之胙城自中山府君而上皆葬胙城之班聖固
歲壬辰東昌府君仕于開州因家焉故今爲大名路開州濮陽
縣人文昭公蚤有時名兩府大臣交舉之
𥙿宗皇帝時在東宫召見與語大說留寘左右頋遇日隆由樞
密院架閣庫管勾歴典要職出秉憲節入陪台垣事任益重自
僉樞密院事拜參知政事涖治河南江北以疾歸亰師薨于里
第訃聞官勲封謚恩數有加尋返葬濮陽之黃斌原有子二人
長亘博學而善爲文用姚文公薦入翰林國史院爲編脩官五
遷至待制皆兼編脩以久次當逓陞奏未上而卒次即公年二
十以材選備宿衛受知
成宗皇帝給事禁闥扈從屬車備殫勞勩丞相興元忠憲王尤
器重焉居三歲授承直郎都水監丞河决東安州之藍合秀隄
盡毀水行地上冐原田敗廬舍事聞于朝以為不亟治將益
壊有旨命公緫其役公量事期審功用鳩材庀工不踰月而
隄復合民無久役之苦而獲安其居莫不深德之改御帶庫副
使以恭謹被
武宗皇帝眷寵彌厚嘗賜以玉帶公叩首力辤不敢受
上嘉其廉譲而有禮累遷奉政大夫資乘庫大使朝散大夫沙
糖局提點踐敭旣久能稱籍甚朝廷欲疇其民庸而圖任焉
乃以公爲中順大夫江隂州尹至治二年也建言者謂浙右之
民困扵徭役宜令大家割田為之助事下行中書首檄公講行
之公稽驗民籍以其田之多寡第為三等取之旣不失其平且
勸之毋徒以磽瘠充數凡所得皆上腴使役扵官者輪掌其歲
入儲以待用由是民不告病公每謂長民者固在扵厚其生然
不可以無教用是尤垂意扵庠序之事州學舊有眀倫堂歲久
傾仆頼公而棟宇復立後生小子始有考德問業之所人咸稱
公可謂得師帥之職矣陞中大夫衢州路緫管公順其土俗所
宜以為治摧奸猾扶善良徤訟之風為之衰息盗起常山劫取
民家貲財官兵捕之急株連甚衆有平民為仇家所搆䧟指為
賊首吏莫能察掠治使誣服公疑有冤為詳讞而得其情誣服
者以不死株連所及亦皆免扵非辜人以爲神眀歲饑捐圭租
以活流茡為惠尤大在官五年去之日如始至父老為伐石以
紀遺愛焉遷嘉議大夫處州路緫管公鈎考學廩得羡粮八百
石大興土木自禮殿論堂書樓齋室至于門廡煥然畢新學田
為青田豪僧所㩀者千百畒已四十餘年前是為郡者皆
莫能正公按視舊牘始究其實而悉還其故士之為養益充弦
誦之聲洋洋相聞間有自奮扵科級者事見太常博士柳貫所
爲記行中書省嘗諉公封舶泉南秋毫無取冨商大賈咸戴其
德亦爲立石扵東郊以頌美之公旣書滿奉李夫人寓居扵江
隂初翟夫人生公八年而殁李夫人實撫育公至于成人公事
之以孝奉晨昏具甘旨恒恐或缺遇疾病則嘗藥以進宦轍所
届遇佳山水侍板輿婆娑嬉游必盡其歡或遠不可迎致輒徘
徊思慕不能自巳李夫人夀九十有三而終公方持服俄有正
議大夫㐮陽路緫管之命辤不拜服闋改衛輝路緫管未上至
正三年九月二十二日以疾卒于寓舍享年六十有一元配劉
氏繼室邢氏史氏並贈范陽郡夫人子男四人長僧孺用文昭
公遺澤𥙷官累陞奉直大夫冀寧路崞州知州以公憂不赴今
以遷調爲泉州路緫管府判官次弘志方治進士業次慶孫次
添孫俱幼孫男二人女■人僧孺等以至正四年秋某月自江
隂奉李夫人及公柩還濮陽其年某月某日祔
林公之子鎮國寺善佑庫
仲父居中則歴事法
當賜謚立傳宜有狀上于奉常及太史氏且以其副乞銘扵當
世立言之君子揭諸墓隧以示方来而僧孺出佐邊郡縻扵官
守俾弘堅蹐門以請吾子其毋譲溍幸嘗辱與公有雅故不敢
以不敏爲解苐媿與公游之日淺莫能備著其詳謹以所知者
序次如右以俟采檡
金華黃先生文集卷第二十三
