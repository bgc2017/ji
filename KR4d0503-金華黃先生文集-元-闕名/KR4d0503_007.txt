金華黃先生文集卷第七續藁四
詔
命相詔
國家大事非獨運之所能成宰相得賢則百度莫不具舉朕臨
御歲久望治日深聿資夹輔之功庸致圖新之效惟時並命允
穆僉言中書左丞相朵兒只雅量足以鎮浮大器足以任重夙
由世胄誕紹王封恩威交著於一方終始殆逾扵十載爰躋榮
於台鼎荐作屏於藩維暨入緫於憲綱遂延登於揆席克膺眷
倚益茂聲猷屬以虚位而詢于在廷無若舊人之可與共政載
加進拜式聳具瞻中書平章政事太平敦實而粹和周通而宏
敏練逹朝廷之大體光昭祖父之遺休念其帝室之勲臣賜以
國人之氏族肅特風紀密贊事樞宜升廊廟之崇俾展經綸之
藴亶為盛舉匪出序遷今命朵兒只為開府儀同三司上柱國
錄軍國重事中書右丞相監脩國史太平為開府儀同三司上
柱國錄軍國重事中書左丞相于以進退乎人才于以弛張乎
政理凡制詔號令錢粮選法刑名造作干中書政務隔越奏請
者以違制論便民事宜畫列于后
於戲左右厥辟尚頼同寅而恊恭小大攸司各宜奉法而遵職
助成治化仰副至懷故兹詔示想宜知悉
招諭雲南土官等詔
朕誕膺景命君臨萬邦聲教所通無間遠邇睠此西南之地實
我祖宗之民叛賊死可伐敢冒刑章作為弗靖侵掠境土戕害
至人憫其狂愚累加招諭本賊執迷負固罔有悛心爰命將而
出師以恭行乎天討指其巢穴取彼渠魁尚慮諸路甸寨土官
軍民人等或受制扵兇徒相扇搖而構亂原其初志匪出同謀
旣處危疑遂懷反側庸伸訓告俾亟来歸詔書到日除死可伐
不赦外應有被死可伐脅從詿誤之人納欵出降者並免本罪
各安家業元有官者悉復其官能生擒死可伐及殺獲其首級
者具以名聞優加賞賚陞擢其死可伐族屬能生擒殺獲本賊
者命爲本路土官該載不盡事理令緫兵官議擬申聞施行於
戲咸與惟新式布寬條而示信自求多福勉思後效以圖功咨
𡭗遠人體兹至意
制
二程子加封制
朕惟三千之徒莫先顔氏睠言往哲式克似之故河南伯程顥
體俻至和躬承絶學元氣之會鍾於獨得聖人之道頼以復眀
繄百世之真儒豈追崇之可後爰蒐盛典爵以上公於戲緬想
德容儼揚休而山立聿新禮命孚渙號以風行服此寵靈益綿
道統可加封豫國公主者施行
朕惟孟氏以来千有餘歲不見先覺孰任其承故伊陽伯程頥
本諸躬行動有師法謂初學入德始乎致知格物謂随時從道
在乎觀象玩辭遺書雖見扵表章異數尚稽於封冊胙之大國
庸示褒崇於戲規矩凖繩庶有存於矜式火龍黼黻匪徒侈於
儀章懋相人文以對休命可加封洛國公主者施行
也列里术兀追封雲安王制
天佑皇家旣誕膺於正統禮嚴毋族爰申錫扵崇封祗率舊儀
亶惟異數豐國公故祖父也列里术兀英材茂挺盛德
昭宣朝夕恪恭秉純誠於帷幄子孫昌熾開積慶扵宫闈推恩
及於外家列爵高於常等扵戲遺音日遠永懷世祚之隆新社
雲安尚服王章之寵我之自出朕豈有私可追封雲安王
也列里术兀妻丑哥追封雲安王夫人制
朕誕膺丕緒興懷母后之家祗若舊章并錫王封之貴睠其中
饋盍嫓上儀豐國公故祖母丑哥寬𥙿在躬柔嘉維則
芝蘭盈室鍾秀異於䨇枝蘋藻加籩相潔齋於宗事旣百年而
偕老極一品以同封於戲列爵推尊莫若諸侯王之重傳家惟
永保兹千乘國之榮尚其幽靈服此休命可追封雲安王夫人
帖木迭兒追封威寧王制
中天下而立爰昭德以展親外王父之尊庸推恩而錫爵德之
盛者禮亦宜之豐國公故父帖木迭兒正直而純眀温
恭而敦厚受天之慶嬪宗祀於宫中生朕之躬建母儀於天下
慨寒泉之莫及斯沛渥之宜頒扵戲有畏而威儼衮衣而来格
其寧惟永與磐石以俱安惟時英爽之靈服此便蕃之數可追
封威寧王
帖木迭兒妻伯亦忒迷失追封威寧王夫人制
邦國之興必資賢於内助后妃之德常推本於母家惟數之隆
於斯為盛豐國公故母伯亦忒迷失出乎令族嬪此慶
門生我大任實禀思齊之教毓乎菲德遂膺成命之隆䟽恩式
考扵彜章配德同躋於極貴於戲介楅于其王母赫乎象服之
宜積慶及其子孫永贊鴻圖之盛尚其幽爽歆此寵光可追封
威寧王夫人
純直海加贈宣忠恊力崇仁佐運功臣太傅開府儀同三
司上柱國追封定西王改謚武穆制
翊扶興運聿懷佐命之臣申錫徽章庸盡勸忠之道睠言英傑
夙著勲勞雖寵渥之巳加頋褒崇之未至載楊顯冊追賁幽扄
故益都行省都逹魯花赤贈推忠宣力功臣金𬗋光禄大夫太
尉上柱國追封温國公謚忠㐮珊竹純直海器量恢弘材資驍
勇夷強宗於朔漠覆勍敵扵西陲護諸將而濯彼南征建大閫
而保兹東夏奔走禦侮盖無戰而不從經營告成斯有功而必
報逮移鎮扵關陕旋留戍於覃懷涉歴艱危削平僣叛克謹殺
降之戒益廣好生之心全活不啻於千人爵位宜超於五等錮
銅斮&KR0238;旣陟配於山陵胙土苴茅盍肇開扵王社躋榮帝傅視
秩宰司考行易名疇功進號於戲龍光下被示恩數之非常馬
鬛故封嗟爽靈之如在欽承不昧垂𥙿無窮可贈宣忠恊力崇
仁佐運功臣太傅開府儀同三司上柱國追封定西王謚武穆
純直海妻喜禮伯倫加封定西王夫人制
朕念祖宗開創之勤覧將帥勲勞之盛義弗遺於故舊恩允出
於尋常矧伉儷之相成雖間關而弗避宜並加扵異渥庸少慰
扵重泉故益都行省都逹魯花赤今贈宣忠恊力崇仁佐運功
臣太傅開府儀同三司上柱國追封定西王謚武穆珊竹純直
海妻温國夫人喜禮伯倫秉德柔嘉作配英傑儆戒式資於内
助忠忱克蕳扵上知授鉞專征瓜牙之任弥重同舟共濟肘腋
之變遽生脫良人於萬死之中殄叛寇於一鼓之頃訖使軍聲
之復振豈惟婦道之可稱爰䟽大國之封俾正小君之號於戲
脂田載啓貴雖本於從夫彤管特書名永垂於信史欽予時命
相爾有家可追封定西王夫人
也速䚟兒贈推忠宣力守正佐理功臣太傳開府儀同三
司上柱國追封安慶王謚武㐮制
朕恭膺眷佑纉鴻業於宗祊緬想賢勞考舊章於盟府有功必
報雖遠不忘矧兹文武之宏材為我祖宗之良弼嗟光靈之如
在何冊禮之久稽宜示褒崇用揚休烈故榮禄大夫江浙等處
行中書省平章政事也速䚟兒性資沉毅器識弘通胸襟韜略
之竒被服文儒之雅夙陪禁近罄忠忱方宰臣禀成筭以專
征從伯氏提偏師而破敵樓船飛渡迄成百戰之功金鼎調元
遂贊萬機之務屬藩方之弗靖扈清蹕以親行運籌帷幄之餘
歸衮廟堂之上力扶凋瘵顯斥權姦惟東南勝國之故墟資將
相重臣之㘴鎮既已風行而草偃其如木壞而山頽慨念夫間
世之英徒起不同時之嘆峻躋品位申慰泉扄於戲超五等以
䟽封亶為異數節一惠以定謚肇錫嘉稱精爽有知欽承無斁
可特贈推忠宣力守正佐理功臣太傅開府儀同三司上柱國
追封安慶王謚武㐮
也速䚟兒妻忽都魯追封安慶王夫人制
事君以忠逮至久遠而彌著正位乎内必能夙夜以相成爰加
錫命之隆式表從夫之貴故榮禄大夫江淛等處行中書省平
章政事今贈推忠宣力守正佐理功臣太傅開府儀同三司上
柱國追封安慶王謚武㐮也速䚟兒妻忽都魯毓秀名閥作配
元臣允武允文茂著經綸之業宜家宜室益崇伉儷之儀嗟歲
序之屢更念褒封之未舉肇新茂典稽合彛章於戲嫓德垂休
既有光扵盛烈娠賢濟美斯必享於榮名靈其歆兹没不忘矣
可追封安慶王夫人
阿里海牙追封江陵王制
經營四方肇建萬全之策弼成五服式開一統之期何賞典之
已行而儀文之未稱覧外朝之上奏稽&KR0576;府之故蔵唘壌地以
增封錫贊書而告第故光禄大夫湖廣等處行中書省左丞相
贈佐平南紀宣力功臣開府儀同三司太師上柱國追封楚國
公謚武定阿里海牙材資敏逹器量沉雄由侍從之邇聮預圖
回之廟筭佐上相專征而遠略致敵人納疑以来歸龍&KR0750;飛渡
於奔流虎旅留屯於分閫㩀南土要衝之會絶東兵後頋之虞
降旗果出扵三吳傳檄遍行於百粤犀甲雕戈之軍容益振黃
旗𬗋蓋之王氣盡銷輿圖咸入扵版曺部曲並登於政路峻躋
鼎席臨鎮藩維曺参之功名雖若次於蕭相國去病之親貴固
宜比於衛將軍嗟有司久失敷陳在今日盍加表異是用舉國
家彛章之舊極人臣品秩之崇於戲超五等以䟽恩今王亦爵
冠百僚而序位為帝者師尚其有知足以無憾可特贈宣威服
遠輔德翊運功臣開府儀同三司太師上柱國追封江陵王仍
謚武定
阿里海牙妻帖力并郝氏追封江陵王夫人制
朕緬想舊臣誕揚新命昭示非常之典均頒及内之章故光禄
大夫湖廣等處行中書省左丞相今贈宣威服遠輔德翊運功
臣開府儀同三司太師上柱國追封江陵王謚武定阿里海牙
妻帖力并郝氏相其良人為時碩輔由室家佽助之益當朝廷
委任之隆恭禀睿謀克成偉績鉤膺四牡備酬勲伐之勞副笄
六珈彌著閫儀之盛厥惟賢配宜示寵褒扵戲事君以忠旣䟽
恩而啓慶從夫而貴尚嫓德以垂休冥漠有知欽承不昩可並
追封江陵王夫人
帖木兒塔失贈太師中書右丞相追封冀寧王謚文忠制
任人共政方隆巖石之瞻有命自天俄示台星之拆睠言該輔
奄就考終人興珍瘁之嗟國有褒崇之禮故開府儀同三司上
柱國錄軍國重事中書左丞相帖木兒塔失純眀而博碩直亮
而𥙿和稟間世之英姿際清朝之景運惟乃烈考事我
武皇出從綠車撫六軍而臨絶域入居黃闥宅百揆而熙庶工
克生後賢丕承先業夙由華胄久侍嚴宸備著忠勤屢更委任
秉事樞於西府揔憲度於中臺曁踐㦄於政途遂延登扵宰席
愛君有魏徵之直諫憂國有房喬之善謀援聖經而罄竭於敷
陳刊舊史而申眀扵監戒謂遠人之患難貴於存恤以全大軆
謂先朝之輔佐失於操切以圖近功至若虚庫庾以濟凶荒薄
租賦以蘇疲瘵復科舉以通賢路招遺逸以振士風凡爾告之
嘉猷皆朕志之先定弗憗遺於一老俾贊㐮扵萬幾覧其訃音
為之隕涕是用參稽彛典並錫徽章循故秩以視儀推元功而
進號峻躋右弼超冠三師加以殊勲賜之美謚䟽王封於名郡
揚制冊於廣廷夐絶前聞亶為異數於戲眀良慶會莫盡展扵
經綸終始哀榮尚有光於窀穸爽靈不昧寵渥是承可贈開誠
濟美同德翊運功臣太師開府儀同三司上柱國中書右丞相
追封冀寧王謚文忠
帖木兒塔失妻曲出封冀寧王夫人制
密章下賁式昭佐理之功象服追崇庸舉從夫之典哀榮斯極
今古所希故中書左丞相贈開誠濟美同德翊運功臣太師開
府儀同三司上柱國中書右丞相追封冀寧王謚文忠帖木免
塔失妻曲出淑慎而惠慈柔嘉而貞順禔身禮範嫓德相門凡
謀猷入告之忠皆儆戒相成之力雖婦言不出於壼非可強名
然王化必有其基莫先正始念黃閣清風之已遠憫佳城白日
之俱歸爰考故常載頒新渥於戲䟽封異姓旣肇啓於大邦進
號小君庸增光於同穴兹惟顯寵尚克欽承可追封冀寧王夫
人
尚家奴封東平王制
志士無求生以害仁不為苟合公論必須久而後定宜示眀揚
乃睠勲賢素懷忠直横遭汙衊良用䀌傷爰俾率於彛章誕頒
行於䘏典故開府儀同三司中政院使尚家奴周通而醇謹果
敢而沈雄家傳河山之&KR0576;身際風雲之會入趨禁闥侍間燕於
穆清出從撫軍宣皇威於朔漠克膺上眷遂秉鴻樞緫内壼之
政權長潜藩之衛士展也近臣之選屬兹貴胄之英暨先朝遠
狩扵龍荒奉中宫肅登於鳳輦備嘗險阻靡憚馳驅幸衮衣之
来歸驚乘與之不駕力排群議誤抵深文肆予拊髀而興嗟念
爾忘身而徇義是用疇元功而進號還故秩扵視儀超五等以
䟽恩冠三師而序位考諸謚法褒以制詞極於哀榮全其終始
於戲焚丹書而去籍盡滌前愆錫盭綬以啓封亶為異數尚其
精爽服此寵靈可贈竭忠宣力守義著節功臣太師開府儀同
三司上柱國追封東平王謚貞愍
尚家奴妻也先忽都封東平王夫人制
臣事君以忠既頒行扵䘏典婦從夫而貴宜並受於褒封錫以
命書賁于丘隧故開府儀同三司上柱國追封東平王尚家奴
妻也先忽都毓秀名族作配高門力贊其夫克秉純誠之德盡
瘁于國迄成俊偉之功方㦄踐於要途何遽嬰於法網遭家多
難守志靡它迨兹公道之復眀嗟𡭗重泉之永閟推恩所及視
昔有加於戲玄衮黼裳旣極維垣之貴魚軒翟茀尚增同穴之
光没而不忘服之無斁可追封東平王夫人
只兒哈郎封威寧王制
朕緫攬權綱修眀憲度舉直錯枉視亡猶存睠言阿保之舊臣
有大勲庸於帝室弗爲朋附卒堕中傷旣昭雪其非辜宜渙頒
於異渥故資德大夫也可札魯忽赤只兒哈郎材資英銳志慮
精深侍衛
武皇久習邊陲之事奉迎
眀考灼知曆數之歸縦横制變靡失於先幾奔走禦侮備殚於
勞勩綽著成績茂蕳殊知矧乃名門克有賢配出入潜邸左右
眇躬維時煦育之恩多𡭗扶携之助逮判司於宗寺預詢謀於
路朝不苟動乎浮言遂横罹乎酷罰嗟重泉之掩憾肆當宁而
興懷是用即乃父之故封授真王之新命視秩宰司之貴躋班
帝傳之崇錫號加勲易名定謚於戲百身莫贖從增旣往之悲
一品追榮兹實非常之典尚其冥漠服此休嘉可贈輸忠保衛
守正效節功臣太傅開府儀同三司上柱國追封威寧王謚㐮
愍
只兒哈郎妻申台封威寧王夫人制
朕照臨所及故舊不遺睠言保姆之賢庸俾從夫之爵載揚制
冊追賁泉扄故資德大夫也可札魯忽赤贈輸忠保衛守正效
節功臣太傅開府儀同三司上柱國追封威寧王只兒哈郎妻
申台秉德温良處心慈惠作配君子善儆戒以相成撫育冲人
謹扶持而靡懈矧能勸以南山殷雷之義深有助乎咸池洗日
之功遭事變之無常居阨窮而不憫爰加渙渥式慰幽潜於戲
象服有儀尚克光膺於新命綸言誕布匪徒申勸於舊勞冥漠
有知欽承不昩可追封威靈王夫人
張德隆授玄教大宗師制
朕靈承上帝軆大道以宅中緬慕先朝資至人而贊化聿求
宿望誕紹正傳旣允恊於僉言宜眀&KR0993;於顯冊冲眞眀遠玄静
真人張德隆毓秀紳緌之華閥游神籖笈之真詮過庭夙得於
異聞樂地兼通於名教翔千仞而後集入奉燕間御六氣以時
行出陪扈從侍祠上方則克勤於毖祀謁欵介丘則靡憚於駿
奔茂輯純禧荐膺殊遇矧乃伯父事我
世皇扶興運於方隆播玄功於不宰延洪四世精白一心惟儉
惟慈是繼是述圭璋令聞久為法器之儲梁棟臣材當荷宗門
之寄覧奏章之来上考系緒之相仍庸升陟於仙階俾嗣登扵
師席併稽故實加峻文班以重表儀以昭纂序扵戲䟽恩最品
肇錫爾非常之名迪德前猷式佐我無為之治增崇道紀祗對
天休可授特進上卿玄教大宗師冲真眀遠玄静演教大真人
揔攝江淮荆㐮道教知集賢院道教事宜令張德隆准此
天妃林氏父母加封制
天降眀靈之德有開必先人資利涉之功無遠弗届渙頒書贊
敷告祠庭靈慈廟護國庇民廣濟福惠眀著天妃父積慶侯林
字母顯慶夫人王氏丕擁嘉祥誕生英淑揚乃神休於不測相
予漕事於方殷肹蠁冥通赫若虹光之下燭扶搖順濟恬然鯨
海之安流川祗效佽助之勤京庾積委輸之冨聿嚴昭報夙著
彛章永惟啓慶之源宜有追榮之數覧宰臣之上奏訂禮寺之
舊儀俾進陟於號名用增崇於本始於戲百年廟食率遵蕆祀
之常七命侯封特表貤恩之盛益施隂祐茂對寵褒積慶侯林
孚可加封種德積慶侯顯慶夫人王氏可加封育聖顯慶夫人
主者施行
表
翰林國史院賀正旦表
一氣洪鈞肇恊始和之序九天黃道肆陳元會之儀寰宇均懽
臣鄰胥慶欽惟
皇帝陛下堯神廣運湯德懋昭月竁天池揚風塵之號令蘭臺
石室煥雲漢之文章茂對三陽誕膺百福臣等叨榮鼇禁簉迹
鵷班黻黼丹青莫寫化工之妙梯航玉帛惟觀夀域之同
國子監賀正旦表
玄枵紀歲新曆象以更端太極受朝肅儀文而稱慶覆臨所曁
抃蹈惟均欽惟
皇帝陛下駿惠先猷丕昭嗣服體元建號道允恊於重華備物
隆名孝益嚴扵長樂克承天貺式迓春祺臣等忝職教庠參陪
班序鴻鈞一氣難名有造之仁眉壽萬年申衍無疆之祚
七政旋杓回陽和於蒼陸一人當宁展朝會於彤庭凡在生成
實同慶頼欽惟
皇帝陛下宅心至正撫運重熙春育海涵播仁聲扵庶類風行
雷動敷治象扵多方候應泰来祥開履吉臣等忝司六學獲旅
千官瞻就日之清光載逢昌旦祝齊天之寶筭永固丕圖
中書省賀正旦表
歲臨析木藹瑞氣於神臯天近太微赫清光於黼座三朝嘉會
萬福来同欽惟
皇帝陛下凝命上玄宅心至正典學與春秋而俱冨知人侔日
月以並眀震器夙成俾横經而就傳謙光下施加備物以展親
惠綏群黎函蒙慶澤臣等忝司政柄獲領朝紳金鉉調元莫贊
皇猷之盛玉巵稱夀願增寶筭之長
國子監賀聖節表
虹流華渚肇開出震之祥龍見中星式應純乾之候三宫均慶
百辟騰懽欽惟
皇帝陛下柢遹文謨丕隆舜孝雲行雨施等天地以無為日就
月將與春秋而俱冨歛時五福頼及萬方臣等忝軄儒黌欣逢
瑞節播南薰之至化鈞奏九成瞻北極之常尊嵩呼三祝
頒度眀堂允恊乘離之候紀祥甲觀肇臨載震之期喜溢大庭
歡騰同宇欽惟
皇帝陛下宅心淵粹凝命穆清長樂承顔昭
聖人之孝治金華勸講開天下之文明茂對正陽益增神策臣
等忝司教事欣覩朝儀律應薰絃並奏九韶之舞香浮合殿同
稱萬夀之觴
寶軫歌風更化絃而出治璿樞繞電屇瑞節以受朝率土歡心
昌辰盛典欽惟
皇帝陛下丕繩祖武誕舉皇綱照侔日月之眀知人則哲量等
乾坤之大御衆以寬庸伸報上之誠同致後天之祝臣等忝司
佔畢獲旅縉紳金鑑效規莫助維新之政玉巵稱慶願綏有永
之年
中書省賀聖節表
歲舍在庚應虹流之紀瑞月臨于巳瞻龍御之當陽縟典載行
輿情胥慶欽惟
皇帝陛下居冨盛之業撫熙眀之期地重青宫崇教事以端國
本天開華閣陳古訓以宣人文茂對嘉辰荐膺多祉臣等忝居
政府肅領朝儀接武泰階莫贊無為之化發祥神筴願符有道
之長
國子監賀冊太皇太后表
德為
聖人治有光於舜孝養以天下禮益謹於漢儀備物隆名熙朝
盛典欽惟
皇帝陛下誕膺駿命寅御丕圖黼座端臨念皇慈之保佑綸
言播告極鴻號之尊崇事遠邁扵古先慶旁流於中外臣等幸
專教席獲旅廷紳傾向日之微忱遥瞻廣内祝齊天之睿筭永
奉慈闈
國子監賀冊皇后表
顯冊誕&KR0993;肇正宫闈之號鴻圖增重益隆宗社之基慶輯邦家
讙均華夏欽惟
皇帝陛下道尊皇極治本人倫與日俱新剛健允符於乾德自
天作合順承式表扵坤儀命出楓廷禮成椒掖臣等濫司教事
欣覩彜章關睢正始之風四方来賀旣醉太平之福萬夀無疆
國子監賀太皇太后正旦表
獻歲發春肇正孟陬之序隆名備物載新長樂之儀嘉與外廷
肅稱元會欽惟
太皇太后殿下道光内治德配先朝尊極宫闈誕舉推崇之
禮慶流宗社彌章擁佑之功履兹端辰裒時多祉臣等忝司教
育獲預班聮絳闕天開恭展三朝之拜瑶池日永歡騰萬歲之
呼
國子監上太皇太后賀冊皇后表
禮行當宁丕昭文定之祥尊極重闈茂衍徽音之嗣驩騰禁掖
喜浃寰區欽惟
太皇太后殿下德備儉慈功參覆載承先朝之付託克恊孫謀
建中壼之表儀式資婦順流輝華於椒屋增鞏固於蘿圖臣等
忝軄上庠欣逢盛典二南正始大義本於家人萬夀無疆介福
歸扵王母
牋
翰林國史院賀皇后正旦牋
春回椒掖茂迎百福之祥天近楓宸均備三朝之禮懽騰廣内
喜溢羣工敬惟
皇后殿下淑德純全徽音夙著中襲黃裳之美恪謹柔儀上侔
𬗋極之尊永綏吉履肇臨榖旦並介蕃禧臣等忝職文詞獲陪
班序化行宫壼願新彤管之書慶衍邦家敬上玉巵之夀
中書省賀皇后正旦牋
璣衡密運回玉律扵青陽翬翟令儀應軒星於𬗋極慶行中壼
喜溢大廷敬惟
皇后殿下德並神眀功參覆載體家人之正位肇立化基志卷
耳之求賢助成治道春生糓旦天錫蕃禧臣某等庀職宰司簉
班元會載新椒頌展盛禮於三朝永固蘿圖登齊年扵萬夀
國子監賀皇后受冊牋
嘉禮備成正柔儀於内壼隆名載舉孚大號於外廷治首六宫
歡形八表敬惟
皇后殿下性全淑哲德並神眀玉冊金相茂輯彌文之盛翬衣
䄖翟光昭象服之崇稽合舊章亶爲鉅冊臣等叨居黌序獲綴
朝班瞻北極之四星祥開吉旦祝南山之萬夀慶衍齊年
箴
朋樂齋箴
伯陽甫取孔門記言名齋居之室曰朋樂予竊嘉其能得朋而
懼夫樂之或過其節也爲之箴曰
天壌之間並生者人矧曰同類其有弗親孰予之從来之紛若
匪善何信匪信何楽相古易象示人以朋母敢適莫惟德是徵
復而朋来寔用無咎坤以喪朋厥慶終有一陽之至我其竢焉
三隂之聚我其舍旃豈兹記言與易殊指便辟佞柔旣曰損矣
二人同心其樂也康比之匪人其樂也荒猗伯陽甫式謹爾類
交游司規敢告閽隷
銘
勤有堂銘
皇錫下人展也良貴能者守之罔敢怠棄惟勤為常非有為異
反身而誠萬物咸備其勤斯何殀夀以之雖休勿休伊誠之思
其有斯何匪我也私不物於物而誠之為孰劬而躬閔勉朝夕
封吝殖驕執為已得一元默運其生軄軄天德之脩人道之極
猗君之為厥志允臧式敬爾承勿助勿忘閑邦存誠充實輝光
我曷振之勒銘兹堂
兼善齊銘
墨貴兼愛儒者擯之詎曰此道我之得私必由其本以及其支
相古先民孰為我師莫窮匪顔莫逹匪伊何志何學朝斯夕斯
乾之善世則罔敢知坤之積善尚其孳孳止也以所動也以時
毋慕千里忽於毫釐仁如夷吾或羞其卑為善有術視我銘詩
腴晦齋銘
王君仲致以腴晦名其齋盖有取乎考亭朱子冠而字之祝辭
云爾夫所謂人晦扵身神眀内腴者復而通也今乃援其辭而
左之者通而復也仲致来徵銘為之銘曰
惟皇播物終始一誠屈伸相推乃色乃形有出于幽以豐而亨
有入斯息眀夷之貞而通而復與時偕行展也王君歛其華英
退蔵扵密以觀其生與造物者游神之廷曰予庶幾天之性情
我曷相之式彰兹銘
恒德齋銘
易之爲義随時變通有不變者確乎其中是曰恒性人之固有
充爲恒德不息則久聖人之道久而化成由其不息是之謂恒
惟君法天偕行偕極惟臣承君咸有一德繄公之先國之元臣
篤生後賢左右
聖君吾儕小人朝不及夕夫孰如公自強不息體之旣立其用
必行措諸事業乃恒之亨允懷于兹益謹其度與國同休以永
終譽
興譲堂銘
何官貞立起進士官七品法當封父母及妻父以譲于其相妻
以譲于其祖母有司如其請以聞貤恩既行乃扁所居之堂曰
興譲名人鉅公樂道其事紀載而誦詠焉君出以示予因系之
以銘曰
譲之爲義推巳所有木水本原則有所受子承其考婦繼其姑
家之積慶匪我有餘嗟嗟末俗借鋤取帚孰視爾民俾歸于厚
施由親始千乘可輕義以起禮善不近名皇仁在上孝子不
匱奕其龍光恩榮備至爰建稱號樹之風聲一家之譲國人其
興作爲銘詩薦此樂石匪私其家維以勸德
方齋銘
鄱陽胡君以方齋扁讀書之室而俾其子益来徵銘爲之銘曰
輿之方輪以圓而相資鑿之方枘以圓而相違天下之方盡於
五寸之矩所不能盡者物情之不齊是故君子方以正巳之度
圓以任物之宜主至静以爲德不自毀于腓随匪惡圓而喜方
諒所秉之莫移爾息爾蔵矩範在兹無矜而名尚允蹈之
圓硯銘
翼之家蔵王使君所貽圓硯有白文貫其腹銘曰
黑之守處也久白之不涅歸也潔
青石硯銘
雪竇方丈所蓄青石硯德夀故物也銘曰
匪琥其白匪璋其赤夫蒼蒼者天之正色韞匵而蔵守之以黑
母曰兹宋之隕石也
息菴銘
上人允兹扁其菴曰息因以自號盖扁以彰所息之處號以表
能息之人能所相為無窮吾未見其息也上人来徵銘為之銘
曰
謂菴非人孰累於名謂人非菴名孰與嬰所息者境能息者智
菴耶人耶依正不二刹那之頃能所雙三十劫何短一息何長
勿生疲勞而止中路咄兹草菴非汝住處
朽室銘
朽室者上公楩公之所居也浮屠氏之法衣壊色食瓦鐡其以
朽室為居固宜然予觀一切世間成住壞空非有定相朽與不
朽即涉二邊假名無實何取何捨輒因安陽韓先生之言而申
繹之以為銘曰
身如虚空不係於物出三界家寧事一室善哉上人此休歇處
惟適之安随其所遇嗒焉枯坐兀若槁木敗壁頽簷容膝而足
因緣幻境空華露電茫茫火宅終歸壊散有弊者形不朽者理
昔本非成今亦無毀入如来堂應如是住金剛堅強永保貞固
止足齋銘
有為老氏之學者四眀陳君扁所居室曰止足予懼其務内而
忘外取小而遺大也為之銘以充其志焉銘曰
人於兩間如海一粟萬物備矣匪我也獨昩者失之欲乃逐逐
反身而樂伊誠之復道何遠而唯止斯足勿安一枝而甘滿腹
頋曰我道無殆無辱銘以申之予告非瀆
尊德齋銘
汝南蔣士權伯衡有志操力學繢文尤長扵蒃隷武夷杜徵君
愛之為作尊德齋扁其讀書之室金華黃溍為之銘曰
天降生人曰有眀德君子得之有物有則保飬所賦敬共奉持
外欲弗肆内德弗堕尊德樂義所尊在人尊德間學所尊在身
道立德尊卓哉先覺惟伯衡氏究心聖學
存存齋畫像贊
孔氏之大宗曰存齋先生宋季襲衍聖之封已久
國朝至元間召赴闕俾仍嗣襲先生力辤遂以國子祭酒提舉
浙東學校世平於先生兄弟也惜其以存自號而不能欽承
上意存其封爵因自稱曰存存齋具屬予贊其畫像云
東家之傳兮有本有支弗居其名兮匪德之衰德則可久兮可
止者時猶有天爵兮繄我所縻金石絲竹兮家聲之遺有能宗
予兮文不在兹表以丹青兮展也令儀巍然靈光兮人皆仰之
程楚公小像贊
故楚國文憲程公以宏材碩學被遇
世祖歴事四朝為時名臣延祐紀元之初溍舉進士至亰師因
拜公于安貞里第後三十有三年溍起自休致入直詞林則公
捐舘巳久幸從公之孫世亰獲覩公遺像撫時運之推遷慨前
脩之莫作贊以一辭非敢曰美盛德之形容聊志歲月云爾&KR1036;
曰
褐衣角巾瀟洒出塵仰羡夫消搖扵丘壑緬想其際會於風雲
覬一言之寤意罄崇論而敷陳灼灼乎龜蓍之可覆洋洋乎魚
水之相親激揚奮厲以紀綱乎憲度鋪張潤色以黼黻乎人文
雖不以進退百官為職未始一日忘吐握之勤凡楚材之晉用
皆藥籠之儲珍咸懷誠而秉忠共尊主而庇民奚必坐乎廟堂
之上然後大展其經綸嗟儀刑之巳遠儼丰彩之如新古稱逹
賢者有後是將在其来昆
學軒贊
器必琢而後成道必學而後知玉之不琢不失其為玉人之不
學不失其為人也幾希是以有志之士莫不務學而求師虚以
爲受教之地眀以察進善之幾盖深造以道固貴於升堂而入
室取其虚眀則於軒爲宜居焉游焉朝斯夕斯嚮晦宴息尚要
其歸請爲學軒之贊亂以心齋之詩
李御史畫像贊
質厚而豐神完而充生乎相閥初無貴驕之色立乎朝著常存
肅穆之容挺拔扵翠竹碧梧之表泳游扵祥雲麗日之中挹其
光儀者猶可想見夫喬木世臣黃閣清風也
蕭侯畫像贊
侃侃之色曁曁之容垂紳正笏不動聲氣而精神隠然折萬里
之衝蔚乎豹變之文彪于外而弸于中温其如玉穆如清風望
其餘光者孰知爲萬夫之䧺也耶
瑞像贊
仁和孫翁誦法華經三十年感異僧遺以一石久之忽有觀世
音大士像涌現其中見者莫不歎駭以為殊勝希有之事為之
贊曰
三界之中萬法唯識石非動物何識何知而能有此如幻三昧
由理具故事相宛然當知法身徧一切處假名依正一念三千
我心與石等無差别若聞若見應作是觀同證如来不思議境
王眞人七十夀像贊
列仙之癯澤夫道腴合氣乎元和游神子太虚其應也無方而
環中以為樞是宜長上古而不老等天地於籧廬視人間之七
袠特塵劫之斯須挹其光儀清風穆如古所謂博大真人者兹
非其徒歟
雲外慶公畫像贊
堂堂獨立無與為對描畫虚空徒勞藻繢一雲所兩何内何外
勿於其間自為隔礙寶相儼然靈山一會
擊蛇笏贊
於烈孔公碩大且方麟鳳在郊百怪歛蔵爾蟲何知乃罔畏忌
怵彼蚩蚩改聽勿視維是手板猶古璧圭千鈞則重鼷鼠則微
憤激於中有弗遑計寧使妖血狼藉沾漬屐也先覺俾民不迷
九原莫作物是人非人之非兮鰌鱓之舞尚有聞孫曰子禦悔
金華黃先生文集卷第七
