金華黃先生文集卷第九續藁六
記
重脩紹興路儒學記
今上重紀至元之六年聿新庶政博求才望俾牧遠人得南陽
宋公以為紹興路緫管紹興古之會府關决趨辦素號叢劇公
承命而至未遑它及首以導掦德意化民成俗為務下車之
始周視廟學覩其屋室摧圮弗治倉廩枵然貲用單竭惕焉惟
學校之廢是懼亟為貸私錢以具祀事發餘粟以賦禄食其眀
年改元至正秋大熟於是量入為出而給其經費節縮浮蠧以
資土木之役乃諭士之籍于學及民家之有力而好義者輸財
薦貨以助其弗繼諏日之吉掄材庀工自禮殿論堂經閣齋舘
周廡重門以至庫庾庖湢緫若干區仆者必起缺者必完瓴甓
杇墁峻整堅密髹彤藻繢偉麗顯嚴繚以脩垣而植表通衢之
東西曰文眀坊公於程督勸相不憚其煩前後交贊之者教授
曾君汝巽徐君霖愷直學韓臨之也其又眀年春甫告訖功而
公去為山東轉運使郡人夏君泰亨時教授杭學謂公之嘉惠
斯文不可無以昭示方来奉事状屬溍書于貞石溍忝以非才
預聞學政誼不敢辤竊惟國家臣一宇内弛武而隆文由京
師逹于郡邑海隅徼塞四方萬里之外無不立學且慎選良二
千石為之師帥德至渥也頋其廢興靡常㦯彌久而益振㦯寖
就衰落而不支特係夫任其事者能知所當務之緩急否耳兹
郡故有學在城北偏其徙寘今所三易州將乃克大備我
朝至元二十又七年提刑按察副使王公俁以歴歲旣深其敝
已極不宜苟蕳架漏徒為具文令撤而改作焉其後郡守胡公
元蘇公炳間嘗施營葺之功未幾輒壊逮公遂斥大其規制因
舊以為新將使儒服爼豆之事永有頼以不墜其仰體
上意之所嚮而悉心殫力扵職分之當為可書也已昔者魯脩
泮宫詩人頌之土木之美略而弗著苐稱之曰穆穆魯侯敬眀
其德繼之曰濟濟多士克廣德心今之土木一新矣游扵斯息
於斯而能充類致思日新其德則公之德衣被于後人良未艾
也請以是諗于同志併書而刻諸公名文瓉字子璋陪台垣儀
憲府踐&KR0993;滋久其為郡多善政非學校所關皆不書
義烏縣學眀倫堂記
義烏故有先聖廟在縣南宋慶曆中徙于縣東而立學以應令
崇寧初命縣皆置學又徙于縣西尋燬于寇今廟學在縣北則
紹興間所徙也其後又斥廟西地以為學而規制寖制逮入
國朝有司以時繕治惟謹天曆二年冬逹魯花赤鐡閭始盡撤
而新之奥殿邃廡夷庭穹門崇高脩廣悉倍其舊且改作論堂
直廟之北墉面勢甚正而地脉隱隠隆然以起堂適㩀其脊或
挟宫宅地形之術審其方向謂宜避勿犯由是未及就緒而遽
輟工後来間有不為其所怵者率惮於役殷費鉅㒺敢自任頋
假術者之言以為解閱歲滋遠莫或以動其意至正三年夏五
月縣尹周侯自強来涖事展謁而退覩斯堂之曁茨不施欹仄
敝漏殆將覆壓問其故而為之太息亟令鳩財僝功易其已壞
而𥙷其弗具杇墁瓴甓必堅必良棟杗豐碩櫺檻顯敞飛榱步
簷周于四阿左右齋序為屋十間基而未構者半完舊益新畢
潰于成什器之須待用無缺先賢之祠曰忠孝堂寓於廡下則
遷而位于廟之西南巨石偃蹇當乎前軒則因其自然輔以土
壤及它山之石使就平坦甃其上為杏壇脩五十尺有竒而廣
加其脩五之一始事於是年之冬訖役扵眀年之春主教事者
欲圖賢侯之績俾永勿墜爰状其實屬溍記之盖古者惟有學
而無廟後世㦯有廟而無學廟學之制莫備於今詔書屢下
風厲作成視昔有加可謂盛矣義烏為名縣其有學亦巳久夫
何一旦倏興忽廢春秋行事駿奔走執籩豆濟濟在列而考德
問業羣居游息皆無其所弦誦之聲希闊寂寥幾若向之有廟
而無學何以廣教道稱上旨哉宜乎周侯鰓鰓焉致其力而
不䘏於流俗也凡先王建學眀倫之本意與是邦人材風俗文
物之大㮣有晉陵胡公珵鄉先逹朱公如璋陳公炳及溍之六
世祖處士君所為記論著巳詳石多不存而其文並傳於今未
泯溍不敢勦取前人成說以瀆告于同志之士姑為記其顛末
如此俾来者有考焉
重脩釣臺書院記
漢嚴子陵先生會稽餘姚人史稱先生少與光武同遊學光武
即位令以物色訪之得於齊國拜諫議大夫不受去耕扵冨春
山按圖志是時齊為郡而未為國其遺迹巳漫不可考今建德
之桐廬實冨春故地先生釣臺在焉所謂嚴陵瀨也不獨以嚴
名其地而且以嚴姓其州先生高風盛烈之所存扵此為最著
崇立而表顯之使人知所嚮慕奮發不亦為民師帥者之職歟
釣臺有祠剏扵范文正公作州之日而重新於蕭侯燧其有書
院則自陸侯子遹始更王侯佖趙侯汝歴規制乃備國朝仍
其舊設師弟子員而鄰僧怙勢悉奪其恒産以為巳有訴之於
官僅復其半所食者瘠田五十畝而巳間嘗入錢佃其旁官山
三十頃取鬻薪之竒&KR1151;以佐營繕之費豪民欲擅其利搆訟連
數歲不决至正元年秋緫管羅公下車首務脩眀學政偶閱其
牘亟命度其地之肥磽均而為二俾分佃之咸以為平而各安
其業山長沈元鼎方謀銖積寸累以興壞而起廢公復諭士人
合私錢二千五百緡助其弗給土木之須靡不畢具元鼎尋書
滿徐天麟繼之公以元鼎經畫有素留使同竟其役會逹魯花
赤高昌公適至與公併志壹慮臨視勸相焉寮佐亦克交贊其
事而躬程督之勞則縣逹魯花赤亦刺馬丹也屋以間計凡四
十有九完舊者曰燕居殿曰祠堂曰清風堂曰招隱堂曰客星
閣曰山高水長閣曰遂高樓曰羊裘軒曰懷仁輔義兩齋增新
者曰三公不換亭曰天下十九泉亭曰錦峰繡嶺亭曰東臺西
臺兩亭甃登臺之路而為門以識之又作門其外榜曰釣臺曰
冨春山庀事於是年之十月而訖役扵明年之五月寓公遺老
来學之士共樂其成於是馬君泰之以書来屬溍識其歲月夫
以二千石之重而荷承流宣化之任所以導揚上德扶世覺
民者非可家至而戶曉也本諸名教樹之風聲待其目擊而心
惟氣感而機悟將有惕焉于衷不能自巳者矣諸君子蔵脩游
息於斯頋瞻江山想像儀刑聞先生之風而莫不興起尚無忘
賢師帥新美之功哉若夫先生之行義與出處之大致見於前
賢所論述者溍不敢贅陳也高昌公名閭爾仕于中朝歴章佩
監中尚卿羅公名廷玉興和人以監察御史累遷江北淮東道
肅政廉訪使今由兩淮都轉運鹽使来涖兹郡云
婺州路重建府治記
婺為郡二百九十有四年郡始為州又七百一十有八年而江
南之版圖歸于職方州始為路建緫管府所領為司縣者七為
州者一以其地居浙水東一都會異時之州𪠘非帥臣則部使
者以為治所府署僅寓故西倅廳之皃契局後稍徙於其西二
十步歴歲滋多而繕治弗繼復就摧剥經㦄元君某以為久必
益壊且其制度𥚹陋非所以昭等威涖衆庶也謀撤而新之逹
魯花赤某公同知府事某公因諉公緫其役事於是諏日之吉
徵材庀工增其址之廣三十尺深五十尺而崇稱之門廡堂室
為屋以間計者三十有四而增其舊者四之一其宏敞嚴邃則
視昔為有加經始扵元統元年夏四月落成扵冬十有二月凡
役費為交鈔萬五千緡一出於規運子錢而公私不與焉盖是
役也由元君待人以誠而無所欺遇事以勤而無所憚用克底
于有成抑亦賢守倅能虚已以聽其所為而又力相之故君得
以畢智殫慮而不愆十素也今逹魯花赤某公謂前人之成績
不可使掩抑而弗著命刻諸石用昭示于永久以溍受㕓属邑
或者能述其構興之顛末乃以書来俾記之昔者魯脩閟宫詩
人頌之曰奚斯所作紀其實也作宫者奚斯而奚斯不專其美
故序詩者又以為頌僖公也溍庸敢竊取詩人之旨與序詩者
之意誦元君之勞而推及守倅之賢以為之記若今公視前人
之功不啻如已出汲汲焉圖表顯之其持心公平而不以彼我
為間又嗣為政者所宜取法也輒併記焉
東陽縣門樓記
古者國無小必為臺門所以嚴等威重教令非苟致崇飾而巳
也以為不若是無以習民扵上下之分而壹其觀聽也古今殊
時郡國異體所謂麗譙者不皆出諸侯三門之制其以樓易臺
或猶有取禮之以高為貴者乎春秋譏新作南門非謂夫脩舊
而加其度也盖失時也東陽婺壮縣提封幾二百里民堵至四
萬區不啻如古子男國縣署之大門故有樓&KR0763;仄下陋歲久且
就圮丞耿君某以為是不稱古者嚴等威重教令之意爰合其
鄕之大家俾撤而新之尋有二尺以為基之崇参其基以為屋
之崇脩去屋崇五尺廣参其脩而益五尺凡脩廣視舊率加什
二而崇倍焉為間者五而加其舊者二焉君之惠孚于人故民
樂獻其力智周于物故工喜薦其伎始作於延祐二年冬十月
而訖役扵三年春二月又不失乎土功之時是宜舉之易成之
亟也學校之士咸相與言吾黨不可拱手視具乃買石而以書
来曰吾耿君之興壊起廢可稱述者非一而樓為大願紀成事
来者尚有考也溍不佞無能贊美頌勤然竊觀是役也有禮之
貴而無春秋之譏能勿喜聞而樂書之哉動而法於禮春秋則
夫所宜書者兹樓云乎哉程工屬役之凡庸可略也
義烏縣尉司記
清江周侯為義烏之眀年至正四年也其年春三月新建縣尉
因成来屬以記按圖志縣故有尉𪠘國朝至元間以為候舘而
未及改築間嘗寓治縣之東廳終不以為便延祐初始卜地創
立官署于金華門之内旣已就緒隂陽家或言其地不利廢為
荆棘之埸垂三十年領尉事者僦民屋以居而莅治靡有定所
吏抱文書往来關白恒以宣泄為虞官兵散處閭巷阡陌間猝
有呼調輒爽扵期會愚民起而為盗事覺坐逮無所棲寘昏暮
乘間竊出人尤患苦之周侯詢知其然謂是不可緩亟捐俸以
倡興作尉刺馬丹尋輟俸為之繼且躬任其役縣民樂周侯之
廉介而無取仁恕而有容者亦願市材甓募匠傭以效其愛助
之意乃諏日之吉徙郵亭在縣門之左者於其右增柘舊址建
廳軒門廡為屋以間計者緫十有五自庀事至訖功凡五浃旬
盖周侯之下車甫十閱月而百廢具舉此其一也夫尉之為職
主於求盗而不能教民不為盗其為盗與否視縣政得失何如
耳方今國家承平治化流洽周侯膺百里之寄又以豈弟之
政撫摩其凋瘵督察姦惡驅而歸於善良椎埋搏掩之風日以
衰息民安其業而事益不至於尉之廷其庇庥所及非徒循故
事設官府俾寮佐得以分曺而按職也昔者詩人覩召伯所舍
之樹猶望其勿剪勿伐以侈無窮之思輪奐之美居處攸寧不
止扵所舍之樹而巳後之君子覽今所記而一日必葺以無忘
周侯之德庶幾詩人之意乎周侯名自強字剛善以文學政事
知名於時它可稱道而不係於兹役者未暇殫述也
松陽縣惠洽廵檢司記
處之松陽所部六鄕其一曰惠洽至元某年始置廵檢其地以
教官而假廵檢則自吾岳君始先是居其官者凡若干人咸即
寓舍以為治所卒伍散處墟落間緩急呼調輒後會期莫有以
為意者至治二年冬十月君寔来眀年秋某月始買地作新𪠘
為屋以間數者若干費錢若干而其什七出於君之私槖不足
則其吏士洎鄕之大家合力以成之又眀年冬十有二月功以
訖告門廡堂室器械之須靡不具完君旣諏日之吉入㩀廳事
而休吏士于旁舍廼以書来曰願有紀俾後之人勿廢也夫尉
廵撿均以求盗為職而尉得與令長連署常治其邑中廵檢所
治率在乎荒郊林莾山區海聚幽昩曠絶之境其為力眎尉難
矣矧處為山郡而介于甌越
國家初定南服患其竊發之不時也嘗選用重臣建牙分閫以
涖焉雖以積安日久而椎剽之習或未盡去廵檢之為力不加
難乎是以来者幸其苟逭扵吏議則望望然計吾歲月而去之
固無以居處之崇為也君儒者按職甫及期枹鼓不驚而田里
之人甘食以安寢又能致其餘力以樹立官府如此向之所謂
難者君直易處之其設施之整暇何如哉是有政焉非特土木
之功而已世恒譏儒者迂且憚事若君之為武夫俗吏不可少
媿耶為之記所以昭作始之自亦所以釋儒者之譏也君名自
脩字德敏宋太師鄂忠武王五世諸孫今為常之宜興人
重脩廣濟庫記
國朝旣取宋分命重臣行中書省事涖治其地仍即其帑藏置
廣濟庫以&KR3201;焉所統郡邑歲入上供及經費之出納無所不掌
庫在今杭之清湖司其事者呵護惟謹至正元年夏四月乙未
庫東南一里所細人之家不戒于火延及庫門自官廳吏舍衛
卒所廬至于神祠盡毀平章政事光禄公躬率僚属督視救止
之寶庫及它敖屋二十皆頼以完公謀於參知政事道同中奉
公謂興壞起廢莫先於此宜有所改作以絶非虞故丞相儀同
公適被
上旨出臨江浙允恊其議爰俾照磨文林郎孫三寶都鎮撫脫
脫度其形便以圖来上諏辰屬役因以孫君領其要按圖改作
焉先是貢輸始至皆暫寓于行廊必文移巳具遣官監臨乃以
入于内庫奸利之弊日滋且其飛榱步櫩參差交錯遺燎所由
及也遂於内庫門之西增剏敖屋十有六以候貢輸之至中設
架閣庫以庋簿書其東則為相府之行署與筦庫者之治𪠘略
舊址立祠以奉倉史之神處衛卒於外門之左右而稍更定其
位置撤寶庫之前軒及敖屋之行廊而悉易以方亭錮鐡為牖
壘甓為墉中闢大門而四旁繚以脩垣亦如之鑿三池瀦水環
扵其後周防備盡前所未有孫若述其顛末以授溍俾為之記
溍竊惟昔之有國家者蔵冨之所散于列州而今也蔵冨之所
聚于諸省大江以南為行省者三而土産之豐無踰扵江浙歲
所入泉幣金玉織文它良貨賄待用之物以鉅萬計所儲為甚
厚所擊為甚大在禮君子將有所營必以廐庫先於居室釋之
者曰重國用也今兹火之所焮故宇當復者幾區宰執大臣知
國用之為重而先其所急寮屬執事之人又能力相之皆有合
於禮所可記者不止土木之美而已庀材僝功之目公牘詳焉
此不書
平江西虹橋記
泰定元年冬十有二月庚午平江閶門外新作虹橋成古者辰
角見雨畢而除道天根見水涸而成梁有司之常事耳春秋之
法常事不書此何以書在有司常事也而此非有司之常事也
按郡志橋之載扵圖籍者三百五十九而爲虹橋者三其一在
城西若干步即此橋也去年夏大雨水暴溢橋居兩水之交所
施材甓皆腐缺莫能與水抗一夕盡圯其地適控通衢凡徵令
賜予布政於方國若奉貢輸賦脩職于亰邑者悉由是而之焉
執事者奔走迎勞無虚日懼舟檝不足以嚴使客則栰木以竢
之方謀所以復其故而官帑不可輒發又重以其役厲民未知
費所出郡民鄧文貴聞之請分家貲之半更爲石橋以利永久
旣又以爲此有司者之事非細人所得干也乃飭材用庀工徒
以聽要束焉事聞于府府上之行中書已而報如其請遂以八
月乙丑始事閱八甲子而告訖功橋之脩四百尺而其高十分
脩之一五分而殺其二乃與岸等脊之廣得高之半而趾之廣
加其什伍上設扶欄爲之周阹其下爲門如半月以釃漕河而
隄其兩垂以度輓者所用錢以緡計者十二萬五千有竒役以
庸計者二萬四千有竒今緫管郭公旣率僚属觴酒橋上以落
其成且謂文貴編戶民非有名田稍食貨殖竒&KR1151;若它大姓比
川梁逵路官實領之而文貴頋能輟其衣食之餘以紓有司之
急不宜無以示勸相乃伐石俾溍執筆書其凡而刻焉夫以一
夫尸利物之功而長民者能表樹之以寓其風厲之意是皆有
司常事之所不及而於法宜書者溍不得辤也傳曰一家仁一
國興仁一家讓一國興譲是邦之人誠知所感發而慕效焉則
夫可以脩廢舉墜而出扵有司常事之外者其屢書不一書尚
託始於兹橋也文貴之可稱道而不繫於橋事者兹不書
婺州通濟橋記
婺瀕谿為郡二水薄城南合流而西其勢滋大距城一里所故
比舟為浮橋以逹往来霖潦暴溢絙弱弗支舟數敗散水湍悍
不容篙艣成有急而冒險以進多致覆溺西峯及菴禪師憫人
之病已甚謀伐石作橋以利永久禪師名德之重尊官大吏豪
商冨民莫不慕嚮之輸財薦貨狎至宣慰使合刺䚟金吾公為
移閩閫徵善工而授役焉度地於浮橋西若千步排積沙以定
其基布横木以實其底絫石于淵者十有三旁為兩隄中為十
一頓凡頓之形西正方東則小撱而剡其上以殺水怒起大德
四年秋九月訖十年春三月兩隄十一頓皆集未及架木為梁
而禪師遷湖之道場尋委順示寂杭游民沈甲斷髮為頭陀走
亰師紿權貴人言我及菴弟子願假外護以畢橋事權貴人不
知其詐為請于東朝旣得請南還則並緣取民財奪商人木
衆共患之郡長吏亦遭其凌侮而弗堪也乃發其姦陳之臺司
以聞于上正其罪沒入其錢遂罷橋局而毀石頓石堅緻不易
動僅仆其五而止延祐元年冬十有二月也禪師之法子雪牛
芻公嘗以橋不可廢訴於官議久不决元統二年春部使者徐
公甫下車即詢民間利害當興除者有幾友雲龍公時主西峯
法席亟以兹橋為言徐公矍然謂人之為民害者宜繩以法橋
以利人不宜因人而廢親署公櫝為申眀之未報會徐公入參
議中書省事白於宰相執政咸以為橋梁與不急之役異
詔旨甚明有廢必舉無可疑者符下龍公首罄衣盂以倡興作
江浙行中書省旣給以前所沒入之錢二萬餘緡行宣政院亦
命開壇集衆僧受具戒得香幣之資為錢五萬緡乃市大木於
處之遂昌募良匠於閩南江左以至正二年夏四月庀事今工
部尚書慶喜公前刑部尚書張公並持部使者節而来躬涖眡
之且輟俸金以增役費寮佐及所部吏民佽助恐後二公復併
志壹慮殫其勸相程督之勤於是諸頓悉完頓之高去水四十
有一尺貫以木梁被以石甃高出頓上又八尺而橋成橋之脩
七百八十尺廣若干尺覆以屋如其脩廣楹間五十而為殿者
三為亭者二殿以妥觀音大士泗洲僧伽玄天上帝之神亭以
寘四天王因浮橋之舊名榜曰通濟其年冬十月既望張公率
憲府曁文武官屬以落焉伻来俾為之記古者以夏正之九月
成徒杠十月成輿梁有司歲一治之耳是役也遡其造端之始
已不啻四十年而一作一輟卒有待乎任風紀者力振舉之援
著令以從事乃克就緒其廢興所繫固非有司每歲之常事所
可㮣論夫何以措其誦美之辭哉昔泉州守蔡公記萬安渡石
橋苐叙役要而不及其它盖春秋之法所謂直書其事具文見
意者也溍不佞敢竊取斯義考其廢興之故而備記之用謹歲
月云爾
昌平縣石橋記
由都城北抵上亰其驛十有二而昌平之爲縣當其第一驛谿
水逕闤闠中横絶通衢霖潦暴至則水湍悍益甚人莫利涉縣
尹畢侯以爲昌平今畿縣大駕時廵次舍在焉凡侍從之臣
宿衛之士與夫外頒教令内奉職貢使客傳遽之往来率由乎
是為長吏者曷敢弗謹廼規貨食募匠傭揆曰之吉架石為橋
其脩六十尺而其廣得脩四之一自始作至訖功為日若干車
者無濟盈徒者無厲深而民不知有役咸相與誦美之掌其驛
事者宫君琪持父老之言来諗曰吾畢侯之為人素慎重雖居
劇縣善操蕳以御煩見謂材敏然以廉平不苛民樂其業田里
安於無事用能以暇日致力扵兹橋願有紀而附見其治行之
槩勒諸岸左以貽永久古者列國有四鄰賓客之交入其境而
門關逵路廬舘川梁脩除之不時猶㦯譏其失政矧今百里之
郊警蹕所臨有能勤其官敬其事而不忘乎嚴飭具備如此可
謂無失政矣豈徒一時興作之功有足稱道哉庸弗辤而為之
書善觀政者有考於斯則它治行固可推而知也畢侯名文質
濟南士族其出宰也由翊正掾外𥙷云
婺州路新城記
婺在吴為東陽郡在梁為金華郡隋肇置婺州國朝即州建
路設緫管府而郡城之剏始靡得而詳圖志載宋宣和四年知
州事范之才重築周十里基三丈面廣三之一而高倍之舊為
門十有一後窒其四而存其七東曰赤松南曰八詠曰清波曰
長仙曰通遠西曰朝天北曰旌孝逮今二百有三十年圮壞弗
葺非一日矣聖人有作一視同仁八荒之内莫非我室我闥林
林緫緫之衆相安乎鑿飲耕食無分乎此疆爾界而皇靈所被
封守有截隠然若天險之不可陵不假参以人力也頋以承平
滋久執事者習於因循忽於細微不測之變起乎倉猝中區俶
優而旁州比縣民譌不寧於是行中書省用江東浙西列郡之
請俾治其故城而新之以俻非常謂浙東地瀕鉅海尤關於要
害併下其事于帥閫令郡府相其便利而講行修築之政焉婺
實肅政廉訪司治所今副使伯嘉訥奉政公僉事秃滿鐵穆爾
朝列公奉議王公武曁照磨某官王君某咸以為有備乃可以
無患此古之良規今之切務属緫管太中陳侯伯顔不花亟謀
興作僉事鐵穆迭爾奉議公適至交贊其議陳侯亦自任為已
責而不敢後爰頒其役于州縣州縣之長吏各率所部之民来
聽要束資糧旣具匠傭旣集乃揆日以庀事大家則量地而賦
工中産則輸財而佐費廧落屏蔽次苐就緒然以古之言地利
者盖曰高城深池今外壕堙塞城已高而池未深也不可憚其
勤而諉於方来由是役既輟而復舉籍向之役所不及者使出
錢為僦直募間民来即工而官給其食推求故道䟽鑿而濬滌
之州縣長吏則更休迭進以董其役副使公首尾親臨督視命
奏差錢元丘岳與本路緫管府判官周九鼎及處州路青田縣
尹葉伯顔等相繼緫其工程而為之經畫勸相經歴某官某知
事某官某君某繼至副使公藉其佽助為多焉城之綿亘悉仍
其故址以尺計者一萬七千七百九十厚二尋有四尺高二尋
有二尺以今昔之度凖之俱有加於舊縝壮雄峻則昔之所無
也七門並啓扃鍵如式而西北二門皆環以甕城甃石為路脩
與城等絫甓為堞其崇五尺屋于門觀之上者七以謹候望屋
于雉堞之間者三十有六以嚴徼廵其南因大溪以為險北東
西三面壕之脩以尺計者八千六百二十有五廣六尋二尺有
八寸深二尋有六寸跨以三釣橋遏以三石&KR0309;壌高水絶則列
樹七星樁以防其空郄屋于壕塹之旁者三十有六而棲戍卒
扵其中凡城之役起至正十二年春閏三月己亥訖其年秋七
月乙酉積日爲百有七壕之役起是年冬十月丁卯訖眀年夏
五月甲申積日爲百九十有八而畢潰于成居者有恃而無恐
往役者以分之所宜爲而忘其勞陳侯使叙次顚末以授溍曰
其爲我書而鏤諸城隅用昭示于後人溍竊惟易於萃戒不虞
而重門擊柝有取扵豫使節所莅婺爲會府民物萃聚殷盛叢
劇儆戒無虞而隂消潜弭姦覦之萌誠有不容緩者鄰境之枹
鼓相聞而婺獨按堵如故居安慮危思患豫防及是閒暇而汲
汲焉圖所以固吾圉夫豈過計也哉矧今風紀之司弘宣德化
而人知尊君親上撫字之官博施恩信而人樂趨事赴功且
將以民心爲垣墉士氣爲樓櫓精神翕合與山川之脉絡相爲
流通益重金湯之勢而於地利人和兩盡之矣國之保障永
永是頼嗣爲政者所當知也可無書乎州縣分領其役者蘭溪
知州唐棣判官許文儼金華逹魯花赤阿速台尹徐允益東陽
丞蔣受益把札普化義烏尹周思泰丞小雲失帖木兒永康主
簿李煦武義尹郭斌主簿陳以威浦江主簿暗都刺攝錄事司
官楊仁張仁府僚主文墨書其役要者提控案牘兼照磨孫彌
德也
紹興路新城記
皇元建極四方攸同文恬武嬉踰七十載愚甿無知因乘間竊
出而弄潢池之兵釜中游魚尚假息於海瀕封豕長蛇荐肆食
於河洛重山浚谷野林荒墟螽屯螘聚之軰往往相挻而起蔓
延及於杭城而官府邑屋之盛麗陸海珍異之冨饒一夕而燼
至正十二年秋七月十日也紹興故越地杭越相距百里而近
譌言相驚人不自保扶携而去閭井爲空御史檄浙東廉訪司
分臨坐鎮之扵是僉事秃滿帖穆爾朝列公乘傳星馳而至時
鄰境之遺孽猶未盡殄公亟募義勇民丁佐官軍扼其要衝以
遏其奔突招集流散復業者一萬五千餘家士氣旣充民心亦
寧而未有以為籓籬之固公首輟俸貲倡衆大治其羅城聞者
咸歡趍之城之周廽四十五里度其當修築者四千五百二十
犬六尺九寸賦於有田之家俾随苗稅之高下而致其力相城
基之存否而以一丈為率粮至二十石則使因舊而繕完粮至
四十八石六斗則使圖新而興作粮不滿三石則令助其費每
民田一畒出鈔以錢計者三緡官田則减於民田而出其三之
一無田者則令傭工就食而仍給其直城之址厚四尋去其厚尋
有四尺以為城身之高去其高七尺以為城面之廣身與面俱
帖以石而絫甓四尺以為女墻下設戍屋五區上設廵鋪一百
二十五座夹城内外濱濠有路以通騎士之往来其内有慢坡
以便邏卒之登降爲門者五爲水門者六皆錮以鐵而水門之
下半爲鐵䆫正東與東南正西與西北四門各有甕城抱其外
正北則爲重門以代甕城門皆架石爲洞高尋有六尺水門亦
如之上各有樓又建望亭及發號之廳於城北隅之蕺山公以
門之舊名乃前代所命更製爲新名以易之正東曰雲瑞而水
門在其北里曰朝陽東南曰會稽而水門在其北里曰東
明正西曰常禧而水門曰澄清西北曰承恩而水門曰拱辰正
北曰泰安而水門曰永定正南惟水門曰興利始事扵是年秋
八月而訖功於眀年春三月公旣令州縣專官庀其役復命緫
管府判官李若愚推官錢德誠錄事判官瞿榮智爲緫制官以
受役要而判官高明推官馮某王某分督其工程書吏伯岳䚟
郭塤奏差張與義則廵察其勤惰而勸勞之今逹魯花赤伯篤
魯丁正議公初涖郡政未遑它及獨於兹役尤盡心焉謂不可
無以序其成績告于後人爰命儒學教授杜易状其實而属溍
以記溍竊惟越扵三代爲建國東漢立會稽郡包跨二浙七閩
之境而提封益廣唐以越爲浙江東道節度使治所後改置觀
察使而以越州刺史領之自是越常爲會府兵衛之雄強城池
之嚴邃悉與之稱而其地東奄溟海西界濤江南巒北阜環拱
森列山川形勝千古一日綢繆牖戶人事聿新今之爲郡雖同
於支屬風紀之司則異時觀察使之任也持節所届左控右引
事權合一脉絡貫通風采振揚方面增重隱然有不可犯之勢
而斯人之類莫不倚爲磐石之安豈非金湯之大者乎凡所可
記不止扵平板榦程土物議遠邇揣厚薄量功命日而已庸弗
辤而為書
永嘉縣重脩海隄記
溫為郡俯瞰大海江出郡城之後東與海合直拱北門枕江為
亭榜其顔曰四時萬象候舘在焉使指所臨長吏迎勞無虚日
亭之西為市區百貨所萃㕓氓賈竪咸附趍之江滸故有大石
隄延袤數千尺舍舟登陸者阻泥淖不得前其俗率於隄之旁
為石路外出以属于舟次謂之馬頭凡為馬頭者二一以俟官
舸一以逹商舶云先是江水遏於沙洲由江心寺之西逆流而
上勢奔突莫支隄數毀繕治之費公私交以為病至順二年秋
水暴溢括蒼山中被郡境颶風激海水相輔為害隄傾路夷亭
随仆永和塩倉亦圯水怒未已且將破廬舍敗城郭永嘉盖郡
之治所縣尹趙君大訥謂是不可緩亟議興作俾大家之役於
官者分任其事或輸以財或薦以力經畫勸相則身親之以潮
汐之盈縮有時也投其隙而賦功焉列巨木為柱而設栿柂其
上内攅衆木圍之三周外施其芒以撥浪次填以石次積以瓦
礫而實土其中加横木備其欹側而帖石其背以便行者隄若
路曁亭之址悉如之而亭亦復其故始事于三年之春二月訖
役于冬十一月費不益於舊而功倍焉伻来俾記其歲月溍惟
春秋之法有直書其事具文見意者敢竊取斯義叙次梗㮣不
復效近人之記事謬為䛕言以亂其實續郡乘者尚有考扵斯
徐偃王廟碑後記
衢州徐偃王廟有韓愈氏所為碑文其别廟在今蘭谿州者里
人徐畸實為之記畸辨其未嘗稱王而建安袁聘儒記江山之
别廟直謂孔孟之徒無道偃王事者古昔帝王事蹟不載於經
而雜出扵傳記百家之書固多矣况偃王事見司馬遷史記范
曄後漢書張華博物志本末甚具至愈之文出而學者家傳人
誦之偃王仁義之心遂以暴白扵天下後世由愈之言可信不
誣也若愈者非所謂孔孟之徒歟衢人柴某家于蘭谿既與州
之士民脩其祠事且摹刻愈碑文立石殿廡而属溍志其歲月
于下方溍竊惟湯武以仁義興偃王以仁義亡興亡雖異其為
仁義未始不出於心之同然是州之人誠能於愈之言信而不
疑則其致力於神將弗懈而益虔祥慶之来下蔭庥之所加未
有止也庸附見畸聘儒之說而論次之庶覽者得以詳焉
胡侍郎廟碑隂記
胡公仕宋為時名卿婺之永康實公鄕邑公嘗讀書方巖山中
殁而為神發祥其處宣和間封佑順侯紹興末乃賜廟額曰赫
靈者初封誥命中語也佑順之號既累加以嘉應福澤靈顯極
于八字淳祐間遂進爵為公更號顯應尋加正惠寶祐初再加
忠佑杭之南山龍井源公墓次有顯應廟敕命在焉廟不書賜
額而以顯應名者因初進封之號也公本以助王師殄巨宼
廟食于一鄕而其光靈無遠弗被能出雲為風雨農人咸以望
歲者望於公凡村墟里社必為祈報之所故公之别廟布滿於
郡境不啻數十百區其在吾烏傷之稠巖者里人方氏倡衆為
之也宋初婺之第進士者自公始至其季年方氏有大冶丞應
龍以進士起家而族日益大其子孫相率致力於祠事彌久弗
懈者盖亦視公為鄕先逹而知所敬慕不徒效俚俗徼福於公
而巳廟之創造以至元二十六年重興以至正九年新廟告成
以記来謁於溍由公之隂佑乎斯民而變化不測有以驚動其
耳目者庸夫孺子皆能言之至於公之奮由一第逮事三朝七
握州符六持使節選曺計省㦄踐要途晚以從官全身而退其
有德扵人有功於國與夫出處之大致非薦紳先生莫能言也
願俻著之溍竊惟公之官伐治行有傳在魏國韓公所修宋實
錄而文正范公所撰公墓誌論次尤悉謹書而卑之使刻諸石
且為之記其作廟之歲月附見于下方若郡志言公嘗奏免衢
婺身丁錢民被其賜而為之立廟則傳與墓誌皆無所登載姑
俟博洽之君子而考質焉
忠簡宗公祠記
義烏懣寺鍾記宋名臣忠蕳宗公之文也石毀弗存已久寺
僧曰直曰謐實公七世諸孫直先示寂謐今以甲乙之傳嗣為
住持爰輟衣盂之資購田若干畒祠公於西廡探家集得舊記
重刻諸石而俾溍志于下方謹按公諱澤字汝霖世為義烏人
元祐六年中進士第調舘陶尉歴龍游膠水趙城令政和三年
改官知莱州掖縣差通判登州忤道士得幸用事者既丐祠而
歸猶坐削奪羈置鎮江因卜居焉經郊恩叙復監鎮江酒靖康
元年以臺臣薦召對假宗正少卿充和議使公奏名不正更其
名計議使訖不行會選易河北帥守乃擢公直祕閣知磁州河
北義兵都緫管就遷祕閣修撰高宗以親王奉使過磁公力止
之朝廷即授以兵馬大元帥公為副元帥暨高宗正位宸極命
公以龍圖閣學士知㐮陽府俄徙知青州又徙知開封府遂以
延康殿學士為京城留守兼開封尹陞資政殿學士公方身任
中原之事時宰忌公者從中沮之公以憂憤成疾而薨建炎二
年也有旨拜公門下侍郎御營副使而遽以遺表聞詔贈觀文
殿學士尋賜謚忠蕳公階正郎䘏典初行止用侍從恩數進四
官後乃以通議大夫告其第累加至開府儀同三司云公墓在
鎮江之京峴山而立廟於鄕郡從祀扵邑庠並著為有司之彜
典謐之生上距公殁二百餘年且去家為浮屠而不忘乎賢其
賢親其親祠事之興又禮之以義起者也溍是用序次其作始
之自并以公官伐之㮣系焉公平生大節及功施于社稷者有
傳在國史有遺亊行扵世兹不書
金華黃先生文集卷第九
