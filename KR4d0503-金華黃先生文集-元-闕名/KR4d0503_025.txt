金華黃先生文集卷第二十五續藁二十二
日損齋續藁卷苐二十二門人編次
神道碑
廣東道都轉運鹽使贈推誠守忠全節功臣資德大夫河
南江北等處行中書省右丞上護軍追封高昌郡公謚忠
愍合刺普華公神道碑
今天子至正九年春三月日詔以工部尚書偰哲䔍
為參知政事行省江浙其祖考高昌忠愍公之墓實在所治境
内偰哲䔍將奉加贈進封制書展告于墓次中書宰臣因
奏請賜以神通之碑用廣孝而勸忠制可其奏事下翰林
命臣溍為之銘别勑中政院使臣朵爾直班禮部尚書臣泰不
花書篆以賜焉臣溍謹按公諱合刺普華偉吾爾人其先曰暾
欲谷助唐平安禄山之亂以功拜太傅封忠武王傳數世至公
高祖諱克直普爾曾祖諱岳弼並襲本國相荅刺罕號阿大都
督兼遼主所授太師丞相緫管内外藏事祖諱亞思弼有子二
人長仳俚伽普華次即公之考諱岳璘帖穆而仳俚伽普華旣
嗣相位復立竒功䜛人間之無以自白乃歸命于我
太祖皇帝以岳璘帖穆而充秃魯花秃魯花者譯言質子也
上察其材具周通而識量宏逹俾傳皇弟斡真那顔統治
中原朝夕左右勸以孝悌不殺上聞而嘉之賜金虎符授
河南等處軍民都逹魯花赤
太宗皇帝以為大斷事官出鎮順天尋俾還治河南卒於官贈
宣力保德功臣亞中大夫同知山東東西道宣慰使司事輕車
都尉追封高昌郡侯謚莊簡公幼警敏有大志奉母奥敦夫人
居益都李璮起兵益都據濟南以叛干戈搶攘之際母子莫能
相保公晝夜號泣馳走訪問期必見毋從父撒吉思行省山東
公從之平賊乃得母所在迎侍以歸人謂孝感所致行省知公
純篤可用薦于
世祖皇帝得備宿衛奉上旨立二鐡冶扵益都四脚山遂
賜金符為其都提舉尋以讓其弟久之上命丞相伯顔緫
兵伐宋擇可主餉餽者擢公行都漕運使公調度有方師頼以
濟宋人旣奉版圖入職方公恐上下狃於宴安乃條上守成之
策曰存國體曰厲士節曰定官程曰厚民生曰昭舊族曰拊新
民上多采納焉江南漕秫米二十萬石由䢴溝逹大河覆
溺者十之一出納之量復有小大之殊折閱頗多悉責償扵舟
人公抗言此非舟人之罪雖沒入其家貲所償能幾請獨當其
責時相惡其不附己黜為海寧路稍遷江西道宣慰使
改廣東道都轉運塩使兼領諸蕃市舶姦民以私販梗塩法往
往挾兵刃以自衞因而搆亂有陳良臣者衆至萬人公奉省撽
與招討使荅失蠻討之殱其兇渠而諭脅從者使復業旣而有
歐南喜者復嘯聚其黨至十萬人僣稱名號僞署官職攻䧟城
池戕殺吏民公列上攻取之方略奉省檄與都元都課兒伯海
牙分兵搤其要害賊平公之功居多因請革鹽法之不便者并
劾按察使脫歡姦利事罷之會朝廷有事占城属公出護
餉道行次惠之博羅值劇賊歐鍾横截石灣據其阨塞勢猖獗
甚公慨然語其衆曰餽餫重事苟有退縮必誤軍需即身先士
卒力戰矢盡而馬被數創猶徒步搏賊格殺數十人竟以衆寡
不敵見執賊欲生之使為主帥公罵曰吾
天子貴臣出將使指寧能徒汝蠻賊反耶賊知不可屈公遂遇
害時年三十有九至元二十一年二月十九日也是夕公見夢
於夫人希台特勒氏曰吾死矣明日而訃至幕僚劉閏張德亦
夢公衣金甲指金榜城門曰吾今治此須若等為功曹兩人俄
■暴卒官兵逐捕群寇若見公乘騅督戰惠人咸共驚異作堂
於公死所像而祠之其後偰哲䔍僉廣東憲司事廣人見之如
公存焉共請為公立祠偰哲篤弗能止又不欲以役事煩其人
乃捐俸貲建祠宇仍買田以給之
仁宗皇帝追念公死於國事始以延祐五年冬十一月贈公通
議大夫戶部尚書上輕車都尉追封高昌郡侯皇上以為情文
未稱旣以元綂二年冬十月賜號守忠全節功臣謚曰忠愍復
以至正九年春正月加贈推誠守忠全節功臣資德大夫河南
江北等處行中書省右丞上護軍追封高昌郡公其得請樹碑
則夏四月十一日也公墓在溧陽州永成鄕沙溪之原葬於重
紀至元之元年冬十二月日盖改卜于兹十有五年矣夫
人希台特勒氏盛年[婺-矛+牙]居以死自誓封高昌郡太夫人年七十
有二乃卒子男二人長偰攵質以先世居偰輦傑河因以偰為
氏十歲刲臂肉愈母疾人謂忠貞孝萃扵一門繪為三節圖以
傳其守廣德有異政治他郡如在廣德歴同知廣西宣慰司事
副都元帥卒官正議大夫吉安路逹魯花赤兼管内勸農事贈
宣惠安遠功臣禮部尚書上輕車都尉追封雲中郡侯謚忠襄
階如故次越倫質早卒以子貴贈承事郎山東東西道宣慰使
司都事孫男六人偰玉立延祐五年進士正議大夫僉福建閩
海道肅政廉訪司事偰直堅泰定元年進士從仕郎淮安路清
河縣逹魯花赤偰哲篤延祐二年進士中奉大夫江浙等處行
中書省參知政事偰朝吾至治元年進士奉議大夫同知循州
事偰列箎至順元年進士儒林郎潮州路潮陽縣逹魯花赤皆
偰文質子善著泰定四年進士承務郎鞏昌等處都緫帥府經
歴越倫質子也女四人曾孫男二十三人偰玉立之子偰烈圖
用忠襄廕為承事郎紹興路上虞縣逹魯花赤偰哲篤之子偰
百遼遜至正五年進士由應奉翰林文字承事郎同知制誥兼
國史院編脩官遷宣政院斷事官經歴偰理台國子生今為將
仕郎豐足倉使偰帖該鄕貢進士今為翰林國史院譯史偰德
其
今上潜邸速古兒赤偰吉思偰賚偰弼並國學生善著之子正
宗至正五年進士將仕郎江淛等處行中書省照磨阿兒思蘭
至正八年進士將仕郎湖廣等處行中書省理問所知事餘皆
未仕女人玄孫男四人女三人盖自
仁宗皇帝肇建科目以取士公六孫而六舉擢第者各一人惟
偰哲篤最先逹暨
皇上復行貢舉法扵旣廢之後公曾孫擢苐者又三人名鄕書
者一人登學館者四人謂天可必乎則積善者不能皆食其報
謂天不可必乎則公家餘慶所鍾彰彰如是昔人謂天人之相
與當侯其定而觀之自公殁逮今逾六十年天之定也久矣而
况承休襲美世有其人克膺上眷弗替益隆澤流後裔詎
有既耶臣溍辱與偰哲篤有同年之雅頗獲聞其家世之詳頋
以鄙陋衰朽無能發揚公之英光偉烈以稱塞明詔之萬
一稽首獻攵惶悸無地銘曰
猗公之先肇自有唐以功錫爵有家高昌蟬聮奕葉相其國主
逮公顯考歸我
聖祖出傳宗王統治兵民導之不殺守位以仁公生名閥夙有
大志禔身以學敦行孝弟移孝為忠事我
世皇温恭匪懈出入踐&KR0993;靈旗南指貔貅百萬飛芻輓粟公多
益辦士讙為騰賈勇直前俘厥寳玉鐃歌凱旋四方旣平守成
不易囊封亟上敷陳至計皇華遣使鹽筴是司海瀕遐遠人利
其私嘯姦聚兇循習其舊公振厥武殄彼二寇島夷弗率王師
有征糗粻在道輟公以行群蠻跳邊猝與公遇天竭馬蹷公奮
不頋見危授命不有厥躬生氣凛然萬夫之雄以死勤事禮有
常祀追遠弗忘由
今天子日照月臨
天子聖明公多子孫式克欽承際時丕平以文易武保其遺祉
列于位序公死不殁神遊無方歸形此有封若堂史臣奉
詔屬辭比事揭為臣軌昭示来世
資善大夫河西隴北道肅政廉訪使凱烈公神道碑
至正十年四月癸卯知經筵事資政院使臣朵爾直班侍
上于興聖殿東便殿以經筵舊臣故河西隴北道肅政廉訪使
拔實神道之碑未建奏請勑翰林侍講學士臣溍為之銘
上旣允所請則諭旨於翰林知經筵宫以命臣溍臣溍謹
按史臣危素所述行狀公諱拔實字彦卿系出蒙古凱烈氏高
祖寕國孝勇公諱某事
太祖皇帝以智謀材武克有伐功世備宿衛至公之考雲國宣
䝘公諱某受知于
世祖皇帝歴事
成宗
武宗
仁宗三朝尤被寵遇終扵某年公年十有一以近臣子入侍
仁宗特受承直郎長秋寺丞秩滿以奉議大夫居舊職小吏以
公年少事有不關白而擅行者公立黜之由是人知所嚴憚
文宗時拜監察御史進階亞中大夫首劾中書平章政事明理
董阿不可共政及其子閭閭不可入察一日之間傳上旨
慰諭者三而公守正不移時方議冊皇后公言陛下
已詔天下讓位于大兄今立后是與詔自
相違也上嘉其直賜金織文幣以旌之后聞之亦有
金幣之賜遷同知隆禧緫管府事太師太平王枋國公奉
旨出使回旣復命遂移疾不出屏居三歲若將終身焉
今天子即位乃起公為中大夫僉燕南河北道肅政廉訪司事
建白行大禘罷遊畋置諫官開言路擇守令嚴考覈慎選授下
逹魯花赤抑吏員舉孝廉蒙古色目進士當明一經章蒙古婚
姻之俗探馬赤軍弓矢行軍則佩之事畢則納于公庫倭人未
服不宜使至中國凡十數事皆當世切務後多見於施行召為
刑部員外郎宗王晃火帖木而之子以疑似獲罪獄將上公不
署其牘遷嘉議大夫徽政院斷事官上春狩于柳林公奉
皇太后旨設御宴明日賜太師秦王宴太師頋公者三公
皆不應是日公又言扵怯薜官法禮曰今東作方興而畋獵不
息公為國重臣何不進諫法禮入奏上即日還宫太師聞
車駕巳還大驚問諸左右知自公發之出公為同知廣西兩江
道宣慰使司亊副都元帥公以病不時到官遂中以法病卧維
楊作憎蚊賦以寓意焉更化之後上旣緫攬權綱徵用儒
雅擢公翰林直斈士知制誥同脩國史兼經筵官公承詔譯
唐楊相如君臣政要論書成賜賚甚渥尋又俾為之序以進嘉
奬尤至上嘗坐宣攵閣閱宋徽宗畫侍臣共稱其神妙公
前奏曰徽宗溺於小技而不恤大亊以失其國父子並為羈虜
其遺迹雖存何足貴乎上默然亟命藏畫上因覽故
西臺御史中丞張公養浩經筵遺旨之書有太空之塵之語問
何謂太空之塵公對曰其意謂桀紂窮土木之工極一巳之欲
又為酒池肉林以盡娱樂其所㒷建者巳為太空之塵矣而悪
名布在簡冊不可泯滅永為人君之鍳也上歎賞不巳命
内官賜以御饍他日有所頋問亦必直言無隐久之拜吏部尚
書先是吏部月選凡遇美闕輒有逹官貴人以手簡爲之干請
公命自尚書至于主亊所出手簡悉卑于火惟驗在選之人政
事美悪爲優劣而擬注之衆咸悅服佐吏隐其名闕以爲市不
曾千餘公盡究得之其弊乃絶除中奉中夫大宗正府也可扎
魯火赤宗王丑漢怙勢殺人公欲上其罪狀以申典憲而有力
庇之者遂移疾去久之出爲浙東海右道粛政廉訪使所部貪
官汚吏或自引去或相率禱于神明幸公不至而公亦改命爲
大都路都緫管府逹魯花赤輦轂之下素不易治公号令明肅
豪右震礱而細民無愁歎之聲上臨御日久望治愈切慮
吏姦有所未革民瘼有所未蘇遣使宣撫四方於是公與江浙
行中書省參知政亊秦公從德被命往湖南廣西至湖南
劾奏憲副刘某宝慶有獄累年不决得其冤狀訖平反之至廣
西民相率愬違制多取職田者動以千數劾奏司憲者人帥
閫誘逹刺罕軍冐支錢粮不可勝計歴陳其弊而禁止之象州
民獠雜處而村落間有能教子讀書者則爲賦詩以勉励之方
𣣔大有建明俄丁内艱而還上最諸道能㪯使職者公在
優䓁特授集賢侍讀斈士通奉大夫以憂制不拜改參議中書
省亊須免喪而就職卒辞服闋拜集賢學士資善大夫出爲燕
南河北道粛政廉訪使名其堂曰独清仍作記以見其志以有
所劾奏不行移河西隴北道粛政廉訪使到官未幾遽以疾不
起公生於至大元年二月某甲子卒扵至正十年正月戊午得
年四十有三壬午返柩至大㒷以二月某甲子葬于苑平縣池
水里双隄之原公天性穎敏博斈善爲文章尤工於蒃隷真草
喜蓄書世方尚浮屠家公讀唐史至䔥瑀傳書其後以貶責之
愛賓客篤故舊酬酢欵洽必盡其歡至於居官涖政截然不可
犯雖有強禦亦無所頋望終以此不克大行其志而天下之公
論莫不歸焉
天子聖明襃表而寵綏之則亦不可謂不遇矣序而銘諸使百
世之下知國有直臣豈非勸忠之道哉公先娶阿𡭗刺氏封范
陽郡夫人継娶塔塔而氏又娶刘氏子男一人博羅貼睦𡭗范
陽郡夫人出好斈而尚志人稱其有父風女二人刘氏出也銘
曰
惟凱烈氏故多顯人五世而昌國有直臣公繇庶官蚤登
臺府有非其類耻与為伍上方遜位議冊中宫名之未正
公弗苟同人所難言亊且不測言契上衷大旌其直赫赫
師尹秉國之成色斯舉矣三年不鳴謳歌所歸
今聖有作公乃為起爰輒爰度敷陳政理識還慮深時雖勿作
或施於今越在宫僚不忘献納寅緣貴近微言諫獵上亟
為止大臣弗知徐詢其故出公所爲麾之則去劾官南服寵辱
不驚白駒空谷化弦易張遂子以環紬書石室掌制金銮入侍
談經從容諷議君仁臣直斯為盛際公領銓曹私謁不行
公治詔獄務持其平出將使指布宣上德摧姦擊強見謂
稱職瀛洲地禁退食委蛇廉車再駕風紀是司人皆傒公峻躋
政路云胡不淑罹此大故丹旌搖搖靈輀旣東䘏典之優其終
也豊儒臣奉詔揚詩墓隧彰君之仁以勸有位
湖廣䓁處行中書省平章政亊贈推恩效力定遠功臣光
禄大夫大司徒柱國追封斉國公謚武宣刘公神道碑
昔在
世祖皇帝有名將曰刘公賜號覇都覇都者言其勇敢無敵也
公在羣從中次居苐二自朝廷搢紳之士下至閭巷庸夫
孺子共稱之曰刘二覇都云公既佐行省宰臣取宋而定天下
于一坐鎮湖廣者二十年以大德九年二月十九日薨于位子
脫歡實世其官公殁四十有四年是為
今天子至正八年脫歡之殁亦十有三年矣監察御史忽都不
花公之適孫脫歡之嗣子念祖父為國世臣巳䟽封錫謚
而墓隧之石未有刻辞乃上其功狀于中書以聞夏四月五日
上御㒷聖便殿詔使臣溍勒銘公碑而脫歡之碑則別一
敕前翰林斈士承旨歐陽玄為之銘臣溍謹按公諱國傑字國
寳系出女真烏古倫氏逮入皇朝始以刘為姓譯語謂女
真曰拙而赤台故言氏族者謂公為拙而赤台人其先居女真
之泰州普一縣有世襲爲千戶者扵公爲大父譜牒弗具歴官
行亊莫得而詳父諱德寕國初侍宗王斡真爲内府
必闍赤青齊王分地得承制封拜命副合刺温管領益都路軍
氏公亊因家焉用公貴贈中奉大夫浙東道宣慰使都元帥護
軍追封臨淄郡公母奥里氏追封臨淄郡夫人公起家從攻漣
海爲軍馬隊長至元六年國兵伐宋以益都新軍千戶從
攻㐮樊分屯萬勝堡宋人祠間以萬有五千人来擣其虚堡中
兵可戰者不過數百旣成列公首出迎敵衆乘之以進斬首四
千餘級奉行中書省檄攝萬戶提軍二千略荆南歸峡諸州轉
戰千餘里還与宋人戰樊城下累以功賞銀至二百五十兩命
攻樊之外郛曰東土城者公竪雲梯先登中火砲傷左股裹瘡
力戰破之九年冬樞密院以聞特降金符授武略將軍㐮陽援
絶宋將張順張貴潜運袍甲以往順戰死貴獨入城所乘輪船
結栰相連如城堡運機其中一夕順流而出公与諸將邀擊生
得之㐮樊夾漢水為城植柱中流聮以鐵絙十年春正月公與
諸將以戈夾船訢流而上拔柱断絙遂毁樊城南面木柵堰其
壕塹而圍之城上矢石如雨公身被數瘡日暮引退詰旦領銳
卒坎墉以登樊城旣破㐮陽亦降奉旨入覲遷武德將軍
管軍緫管賞銀百兩及錦衣弓矢鞍勒十一年秋九月太師淮
忠武王伯顔為左丞相行中書省事會師㐮陽分三道並進丞
相由中道次郢州宋人築黃家涴堡以扼其衝乃俾公以三百
人往奪其堡遂過郢而南宋守將趙攵義来襲其後公從丞相
還斬攵義及其麾下五百人行省以聞賜金虎符轉武節將軍
進拔沙陽新城旣渡江公先以戰艦五十攻陽羅堡大軍継至
攻之三晝夜其大將夏貴敗走以功賞銀百五十兩十二年春
二月師次丁家洲宋都督賈似道遣其前鋒孫虎臣來逆戰公
以選鋒當其前與諸將合擊之虎臣大敗十三萬人一時俱潰
追奔逐北直抵蕪湖以功除益都新軍萬戶仍賞銀千兩夏四
月太保河南武定王阿术以行省平章政事别攻揚州詔公以
五千人立柵揚子橋斷其餉道宋兵數萬暮夜奄至我師有備
莫能入黎明開門縱擊殺獲之餘自相蹂踐而死者無數溝港
為之不流以功陞懷遠大將軍始賜覇都之號仍降詔奬
諭焉楊州食盡主帥李庭芝挾其將姜才棄城去平章俾公分
道追襲至泰州斬步卒千餘人奉旨入覲賞銀千兩及錦
衣弓矢鞍鞠十三年冬十有二月詔公以元佩虎符及所
管軍二萬付其子坐鎮所分城邑而别降大虎符除公僉四川
行樞密院事選兩淮新附軍西征未行十四年以北鄙繹騷授
鎮國上將軍漢軍都元帥佩以虎符銀印統侍衞諸軍往撫定
尋召還賜宴命坐上親觧所服御衣以衣之仍賜玉帶弓
矢鞍勒鈔五千緍十五年復召至上都俾與指揮使賈某領三
衞親軍一萬人北征陛辭上諭之曰朕不識賈指揮何如
人邊事一付於汝對曰陛下託臣以腹心敢不盡忠竭力
事若有成功歸於衆或有不虞臣自當之上壯其言大喜
公因奏將佐而下設有違誤奏而後行恐失事機上曰山
南安知山北事不用命者先斬後聞由是人莫敢不用命會天
大雪人馬俱苦寒且乏食以戰車相環穴地而處撫其士卒無
失所者十六年夏四月至和林叛王脫脫木犯邊公曰彼全軍
而来巢穴必虚乃出其不意襲擊之俘其生口畜牧萬計脫脫
木以騎兵來追至謙河溺死者過半十七年朝廷以别列
迷失同知樞密院事與公同領邊事脫脫木及其黨失列乞撒
里蠻等復擁兵而至公與别列迷失追擊之至唐五路北抵金
山則其衆已潰散别列迷失慮有伏兵倍道南還公以孤軍殿
後粮道不繼殺羸馬以食將士全軍還至和林有旨留軍
五千付公鎮守脫脫木最號強盛以兵屢動而弗戢士馬離散
衆皆怨忿且苦其酷虐失列乞撒里蠻等因拉殺之而率衆来
歸公勞徠綏集而周其乏絶所全活數萬人十八年加輔國上
將軍十九年秋七月奉旨將所部軍三千還京師父老遮
馬而泣願留母行公曰此君命也再三諭遣之皆哭而去
旣入對上諭以日本之役師出無功將校已加黜責今命
汝為征東行省左丞得專征伐對曰軍行進退事在主帥非偏
禆之責乞復其職付臣調遣上從之二十年春正月建省
于揚州方練士卒以俟大舉冬十月建寧新附人黃華反衆至
十萬乃輟公俾與諸將往討平之福建行省左丞忽刺出引兵
來會于梧桐川欲盡勦其餘黨公曰反者獨黃華數人悉巳伏
誅餘皆脅從之衆宜諭以禍福使悔過自新限外不服誅之未
晚衆稱善乃遣招諭之無不出降又聞指揮使八忽䚟綂蒙古
軍一萬駐于仙霞嶺所至輙殺虜平民亟移文止之人乃自安
二十一年冬征東行省罷除僉㳂江行樞密院事二十二年夏
改僉四川行樞密院事未行留僉江淮行樞密院事冬十月復
立征東行省公仍爲左丞赴闕奏事言臣今爲省臣請上所佩
虎符上以公方緫東兵仍令佩之占城之役將卒潰散
朝廷將正其罪公力請使從東征責以自效甫至揚州而征東
行省復罷二十三年拜湖廣行中書省左丞湖南有大盗憑險
負固日久公下車之始一鼓而殄之二十四年春
皇子鎮南王征交阯公被旨給其資粮器械民不擾而事
集秋九月從王進兵至其境上而還公所紘湖南廣西與廣東
壤地相接廣東群獠率依山林而居其奠謂之大獠亦有部伍
約束偽署稱號有緫管緫轄提督書司之類人習戰闘又善設
伏衝突出没無時公甫至静江而廣東有警乃率精兵舟行千
五百里抵肇慶之四會使覘賊形勢則鄧大獠三千人居前劉
大獠千五百人居後相距三十里以爲掎角官軍不滿千人公
乘其無備以輕兵倍道而進兵之所向先其易而後其難不再
宿盡拔兩砦殺獲之餘脫去者無幾械首賊至肇慶斬之同惡
皆杖死改資德大夫行尚書省左丞時鎮南王深入交趾聲問
不通二十五年夏四月命公統諸翼兵萬人迓之至静江聞王
班師乃身詣思明州而散遣部伍各歸其營公還未幾衡永寳
慶武岡群盗並起聚於四望山公率四路官兵民義捕首賊斬
于軍前餘黨多奔竄而去乃度要害之地得閑田三萬餘畒創
立三屯衡曰清化永曰烏符武岡曰白倉各置軍五百人給以
牛具種子教之耕作而以農隙閱習武藝向之奔竄者稍出而
自歸有家則令復業無恒産則分隷諸屯歲得糓三萬餘石倉
廩實而盗賊化為良民父老為立石志其事曰三屯記兇徒掠
■子女姦吏殘民事覺取其尤無良者杖殺之境内肅然
旣而盗賊起有旨俾公以蒙古漢軍三千會江西行樞密
院討之公擊破蕭大獠三千人扵桂陽之陽山遂至賀之懷集
攻拔徭人諸砦二十六年春駐兵廣東行院違期不至公獨出
兵擊破閻大獠於廣之清遠曾大獠廖大獠衆萬餘人巳降復
叛乃回軍擊之三月至懷集生擒蕭大獠擊破嚴大獠五千人
夏五月曾大獠復以五千人據德慶之金林山公直趍其處分
兵斷其徑路賊不敢出乃伐山通道盡殱其衆退屯封之開建
還次賀州士卒冐炎瘴疾疫大作公親臨視救療不憚其勤以
道州南北之衝便扵控制乃移駐焉俄報獠兵二千来犯州境
公掩其不備殺戮過半捕斬陳大獠等十八人梟其首于州市
郴之興寧桃寮赤水山最爲險絶宋人嘗置飛龍軍以鎮之軍
廢巳久賊衆千餘聚其處二十七年春公直擣其巢穴俘斬不
可數計土人爲之向導者皆論死尋移軍郴之桂東聞獠兵圍
吉之龍泉禾源砦下令征之獠属皆謂彼自有任其責者况兵
家利鈍事難遥度乎公曰誅㬥救亂期以安静四海安可妄計
彼我利鈍而縱敵生患乎乃偃旗息鼓以輕騎夜發越翌日至
其處賊衆甚盛見公兵少又無旗鼓忽不以爲意兵旣交公以
以十騎陷陳衆乘之賊大敗俘斬五百餘人下令以賊所掠子
女歸其父兄皆舉首加額曰砦中被圍久暮夜不審官軍所從
来疑爲神兵豈知是湖廣劉左丞軍馬乎焚香羅拜而去鐘大
獠聚其衆一萬於南安十八来深山公約郡守將分軍爲二道
乘大霧深入賊所置營壘彌滿山谷不意官軍猝至殺獲之餘
悉自相蹂踐而死甫回軍桂東而獠兵犯衝之酃縣民廬官𪠘
焚蕩無遺兼程赴之而賊巳遁去遣人迹之乃在龍泉大井山
遂分軍馬三道公出中道度雞冠山石路峻絶步牽馬冐雨而
進殺賊衆無得脫者三月還鎮道州凡行省所綂四道及兩江
八番溪洞蠻夷長官皆来禀命焉秋八月全永二州有劇盗勢
張甚某州逹魯花赤秃魯戰死公提兵直抵永之東安前所招
降賊酋服公威信咸願從軍公撫而用之擒首賊斬于市陞本
省右丞還治省事廣東群獠乘間而出犯廣西湖南公復往道
州要束木為平章恣為貪暴怒公不附巳其意巨測公謂掾属
許燕臣曰方今權臣擅命包藏禍心樹立私黨同惡相濟儻有
使命安知其真偽敢不就死乎燕臣曰昔唐之叛臣矯詔賜顔
真卿死真卿察其為詐而呵叱之今萬一不幸有此公豈無一
言而束手就縳乎因勸公自陳扵臺府以逹上聽姦計訖
不得行二十八年要束木伏誅拜公湖廣行樞密院副使公還
視事而盗起廣東乃復往道州要束木之黨八八為道州路緫
管敗政虐民贓汚狼籍公劾治其罪死於獄中士庶莫不稱快
先是公之軍功要束木皆抑而不逹二十九年春知樞密院暗
伯等始以上聞且言公嘗出私財以犒軍奉旨賜玉帶一
銀伍伯兩三十年秋七月入朝上諭旨于中書樞密謂湖
廣咽喉重地他人無足倚仗者其令劉二覇都常坐鎮之拜榮
禄大夫湖廣安南等處行中書省平章政事統蒙古漢軍溪洞
土兵十萬南征交祉仍别鑄行中書省印令佩之以行公奏乞
以親王一人同領軍務上曰蛇一首兩尾則能行兩首一
尾則左右前却將在軍中專制其事可也公力以為請乃命宗
王亦吉列歹董其師公奏頃年兩征交祉以緫兵官各持己見
是以無功上特為降詔宣諭凡號令進退賞罰一决於公
宗王受成而已三十一年春正月建省于静江詔賜錦衣
一襲二月諸軍畢集部署已定聞國有大故事遂中止還
軍武昌夏四月
成宗皇帝嗣位立行樞密院扵衡州復以公為樞密副使秋七
月盗起江西犯潭之攸縣公親引兵擊走之而殺爲賊向導者
辰州古之黔中溪洞群蠻狑狫猫徭種類不一喜則人怒則獸
叛服無常國朝初定江南又巴諸洞向進益等来欵附皆
授以虎符充溪洞安撫使其後進益兄弟自相魚肉安定諸洞
又竊出攻澧州麻寮等砦泊崖洞田萬頃楠木洞孟再師侵辰
州詔合湖廣四川兩省兵力以討之萬頃出降乃致之
闕下詔釋其罪升泊崖砦為施溶州以萬頃為知州事久
之復叛去行院調兵進討萬頃以三千人来拒戰官軍為其邀
截十亡三四辰溪縣逹魯花赤嗒刺赤死之行院宣登極
赦書招諭萬頃再師及其黨桑水溪魯萬丑皆不應樞密院官
迭出涖師又以監察御史督之訖無成功賊勢猖獗愈甚
朝廷以為非公莫能定能亂乃以其事諉焉九月公至辰州萬
丑據會溪之上流水陸並下官軍以為水湍駃不能為力千戶
崔忠信百戶馬孫兒死之行次木溪萬丑復以千餘人来拒
敵公親率大軍遡流而上萬丑復以二千人繼至公命以步兵
夾舟師衝擊之百戶李旺率敢死士䧟陣身中十二箭戰益力
諸軍繼之賊勢披靡追至石農次其地極峻險賊衆雖有降者
而首賊竟不出公駐獨木橋命伐山通道以便進兵冬十一月
行省平章政事哈刺哈孫荅刺罕奉旨來濟師扵是會諸
將各陳攻取之荣咸謂萬頃以施溶為腹心石農次三羊峰為
左右臂先斷其臂而擣其腹心可也公從之旣破石農次遂下
施溶州尋進攻諸砦賊衆以萬計地方千里公不憚險遠與軍
士緣崖攀木魚貫而上又用以蠻攻蠻之策檄召又巴懷德府
安定上溪䓁州土官懷之以恩而震之以威大獲其用萬頃䓁
力屈就擒斬于軍門餘黨悉平父老為立石志其亊曰平蠻記
元貞元年春正月詔併行院合扵行省即軍中拜荣禄大
夫湖廣行中書省平章政亊公已師出半年幸已告成東作方
殷宜縦民歸耕以厚根本乃班師宋末溪洞邊界居民得選其
強壯自備兵仗以屯守防遏澧州曰隘丁辰州曰砦兵公悉復
之又以茶陵桂陽柳衡道州地連江西蠻獠數為民患士卒疲
扵奔命乃列置㳂邊戍柵三十有八南北幾三千里守備旣嚴
賊不能越夏六月召見賜玉帶錦衣及弓矢鞍勒倍還其犒軍
之費為鈔四萬緡將校轉官有差初左江土官黃聖許内附賜
以金符授上思州知州而聖許雄據一方偽立號名結連交阯
以為外援聚衆二萬劫掠溪洞山砦九十有二聲言將取邕州
朝廷嘗命公与樞密副使程鵬飛綂兵二萬討之而鵬飛自言
不勝其任至是公独率大軍深入賊境聖許勁徤趫捷善用標
鎗薬弩負險拒戰交趾援兵亦在焉公身先士卒與之共舊無
不一當百蠻兵挫衂聖許走保象山象山綿亘數十里南與交
阯接竹樹蒙密多巨象悪獸公度其形便列柵而圍之聖許妻
子及其黨多就擒独聖許逃入交阯公飛三書扵交阯為之開
陳禍福詞嚴義正累數千言交阯得書惶懽請命而聖許竟莫
知所終夏四月師還公奏請以聖許所遺田土令鄰境慶遠無
生業撞入屯田其中上從之冬入朝賜衣帽弓刀鞍勒礼
遇益厚大德元年還治省亊五年夏再入朝前荆湖占城行省
左丞刘深䓁合五省軍二萬征八百媳婦道出八番八番古之
羅氏鬼國人性剽悍地多良馬蠻酋蛇節水西上官阿那之妻
也有權略詳蠻咸聽其命水東雍真葛蠻土官宋隆済怒■徵
其丁夫馬匹遂紏蛇節㪯兵反攻圍貴州官軍為其所邀截十
喪八九烏撒烏蒙東川芒部望風皆叛踰■年兵連不觧冬十
一月上親命公與侍衞親軍都指揮使也先忽都綂軍二
萬往討之仍降詔宣諭一切亊宜並從刘二覇都區處十
二月至岳州六年春正月至沅州二月與四川宣慰使汪惟勤
會于播州遣使招諭不應俄以兵十萬奄至公率諸將分道急
擊之所向輒克遂長驅入賊境有旨以時暑方熾粮運未集姑
息兵以俟再㪯公還駐兵思播二州冬十月以蒙古漢軍三萬
思播土軍一萬分道並進賊兵驍銳官軍小不利公命軍士各
執木盾加釘其上待陣旣合棄之而偽遁賊馬疾馳勢不能中
止遇釘皆蹶縦兵乘之賊衆大潰蛇蓈遁去公明扵斥候軍行
遇林木蒙密必連發三矢伏兵以公知其點計皆莫敢動前後
四十餘戰諸蠻氣沮乃多出降七年春二月公追及蛇節扵何
加砦窮蹙就擒公復趍水東擒隆済䓁十餘人悉斬之西南夷
乃皆率服秋九月入覲奉旨出征官吏及蠻夷入貢者並
許預宴於殿庭特賜公玉帶錦衣弓刀鞍勒鈔二萬五千緡仍
賜還賞軍銀一千九百兩鈔一萬五千緡時方遷除天下行省
官独公依前湖廣行省平章政亊仍陟其階光禄大夫將校進
官有差公丰姿魁偉噐度宏廓沈厚寡言喜怒不形扵色膽略
過人精於騎射而讀書手不釋卷推見古今■敗得失輕財好
士知人善任使由是人楽為用至扵縦横制變神機明决雖古
良將殆無以過也以屡犯煙瘴遘疾久而增劇本省平章政亊
卜憐吉䚟暨僚佐来問所欲言公曰交阯不庭吾属之耻儻不
不即死誓殄兹醜虜廓清海表歸報
天子他無足言也語畢而逝享年七十有二以某年某月某日
葬于某州某縣某原贈推忠效力定遠功臣光禄大夫大司徒
柱國追封齊國公謚武宣娶古氏從封齊國夫人子男二人長
脫歡榮禄大夫四川䓁處行中書省平章政事後公三十一年
薨贈恊忠勤力威遠功臣湖廣䓁處行中書省平章政事柱國
階如故追封齊國公謚武桓次脫出資善大夫遥授湖廣䓁處
行中書省左丞八番順元宣慰使都元帥孫男一人忽都不花
今為大夫嶺南廣西道肅政廉訪副使女二人明安倫適
平陽萬戶分鎮武昌鄭濤封某郡夫人完者台適中書左丞相
太平封雍國夫人曾孫男幾人伯顔帖木兒安童初
世祖皇帝命公以元佩虎符及所管軍付其子乃令猶子漢臣
權領其軍至伯顔帖木兒乃以適孫正襲爲武德將軍益都新
軍萬戶分鎮某所女幾人臣溍竊惟
世祖皇帝撫運膺期綂一宇内嘉與群臣保其盈成然以備豫
不虞國之善政遐陬裔壤民夷雜處非勲民威望之素著不足
以弘遠略而弭姦萌故公自飛渡長江之後國家有事扵
四方固未嘗不在其中獨坐鎮扵湖廣爲最久使人安扵田里
以無負乎朝廷委任之意臣溍旣承詔叙次公之行
能勞烈至扵湖廣之事雖微必書所以彰
先帝知人之明且以見公之盡瘁事國能以功名終也銘曰
聖作物覩四方攸同百川於海靡不朝宗孰云江漢南國之紀
誕啓睿圖于彊于理中權之重上相是臨前茅後勁材武如林
填然鼓之萬馬齊作允毅劉公百鷙一鶚鉤援臨衝貫勇先登
降臣按甲獻其名城靈旗所指勢猶破竹捉鞭宵濟若踐平陸
舳艫千里建瓴而東摧堅擊強蹷其前鋒臨流不渡分兵拒戰
有截淮浦扼其後援奏凱而歸薄言告成俘厥寳玉陳于大庭
第功行封勞還飲至式均其逸保夫禄位公獨賢勞經營四方
以佐
天子内脩外攘晚由樞廷峻躋政路出殿南服資其卧護愚民
無知弄兵跳梁山猺洞獠出沒不常亦有大酋久效官使朋梟
友獍相挻而起公不遑處肅將明威搜原剔藪獮取無遺思患
預防開屯列柵無使窺覦或伺吾隙蠢彼南交昏迷不恭公弗
少延卒此伐功逮今聖時梯航稽首餘烈在人徐觀身後
公則遠矣有子有孫有蔚其材易武以文請命外朝問銘
太史大書焯實匪曰虚美
朝列大夫僉通政院事贈榮禄大夫河南江北等處行中
書省平章政事柱國追封魯國公札刺爾公神道碑
今上皇帝至正元年詔贈故朝列大夫僉通政院事别里哥帖
穆爾為資善大夫河南江北等處行中書省右丞上護軍追封
魯郡公八年加贈榮禄大夫河南江北䓁處行中書省平章政
事柱國追封魯國公嗣子資政院使臣朵爾直班與大司徒臣
雅普化同侍上扵經筵十年四月十九日上復用臣
雅普化奏命翰林侍講學士臣溍銘其神道之碑别敕治書侍
御史臣期頥篆其額以賜臣朵爾直班使書而刻焉臣溍謹按
史臣危素所述公行狀公諱别里哥帖穆爾系出扎刺爾氏六
世祖諱孔温窟洼事
太祖皇帝從征泰疇蔑里期柰蠻諸部柰蠻已降而復畔往討
之
太祖馬&KR0629;遂以巳所乘馬奉
太祖步戰而死贈推忠效節保大佐運功臣太師開府儀同三
司上柱國追封魯國王謚忠宣妣闊䕫追封魯國王夫人五世
祖諱木華黎從
太祖皇帝滅克烈王可罕
太祖旣踐天位以為左萬戶從破金入燕專征遼東西諸郡詔
授太師國王都行省承制行事建牙于燕以經略中原趙魏齊
魯晉秦之地悉平贈體仁開國輔世佐命功臣太師開府儀同
三司上柱國追封魯國王謚忠武妣普合倫追封魯國王夫人
高祖諱孛魯嗣國王奉
太祖皇帝命帥師取西夏銀肅二州走武仙扵河北降李全扵
山東贈純誠開濟保德輔運功臣太師開府儀同三司上柱國
追封魯國王謚忠定妣奔只海追封魯國王夫人曾祖諱速渾
察嗣國王從
太宗皇帝攻鳳翔破金兵扵河南攻宋棗陽入郢州贈宣忠同
德翊運守正功臣太師開府儀同三司上柱國追封魯國王謚
忠烈妣氏秃木忽都追封魯國王夫人祖諱乃燕性謙和
而好學以賢能稱
憲宗皇帝擇忠烈王諸子中可襲爵者深屬意焉力辭曰臣兄
忽怵池長上曰朕固知之恐其柔弱不勝重任爾叩頭涕
泣卒請以王爵歸其兄而代之理軍國庶務忽林池嗣為國王
事無鉅細必咨而後行居■誨群從子姪曰昔我先太師國王
躬擐甲胄出入矢石之間四十餘年乃集大功賞延後裔恩至
渥也爾曹慎勿驕逸以墮前人之令名其敬戒之哉初
世祖皇帝在潜邸與之論事敷陳大義多所開悟援引典故尤
習上海以為可大用因稱之曰薛禪■者華言大賢也
竟未及用而卒甚悲悼焉今贈中奉大夫遼陽等處行中書省
參知政事護軍追封魯郡公妣兀魯氏鎻台追封魯郡夫人考
諱碩德
世祖皇帝踐阼之初自遼西召入宿衛與語大悅頋謂近臣曰
碩德通敏如此乃燕有子矣命典朝儀宗藩戚里争頌弗决者
必使决之咸服其公正上嘗問右丞相魯國忠憲王曰卿
族中可繼卿者為誰對曰性行純雅智辨明正無踰碩德
上深然之會始建通政院耶命以嘉議大夫同知院事考地里
之遠近以立傳置差民力之高下以賦財用一日所奏數事無
不聽納因言遼陽女真之東斡拙吉烈滅二族之人數入寇内
地宜遣親臣設驛以通之上難其人僉言碩德元勲世胄
識慮深長可使也上恐其憚扵行召問之對曰先臣當國
家肇造之初不避鋒刃萬死一生以身徇國陛下不以臣年少
愚戅俾效驅策臣請行上喜賜御宴對衣以遣之女真舊
土有水逹旦萬戶府兵民乏食廷議賑以衣糧有司廢格不下
群訴于前亟令追所侵匿以給之人頼以全者甚衆東征元帥
府道路險阻崖石錯立盛夏水活乃可行舟冬則以犬駕杷行
冰上地無禾&KR0927;以魚代食乃為相山川形勢除道以通往来人
以為便斡拙吉烈滅僻居海島不知禮義而鎮守之者撫御乖
方因以致寇乃檄諸萬戶列壁近地據其要衝使諭之曰朝廷
為汝等遠人不霑教化自作弗靖故遣使来切責有司而存恤
汝等令安其生業苟能改過遷善則為聖世之良民否則盡誅
無赦由是脅從者皆降遁于島中者則遣招之第戮其渠魁餘
無所問宋之朝士有以使事留京師而不肯易其衣冠者坐徙
開元適與之遇為言扵上得自便後更見識擢為文學侍從之
臣還朝上勞之曰碩德不血一刃而使一方遂安不負朕
所委任矣賜王頂笠連珠束帶且曰他日思所以處卿也扈駕
親征乃顔戰屢捷所俘獲輙以賜之宗王居西域者有異謀
上聞之召問曰卿東行甫還得無勞乎然非卿孰可為朕使西
方者對曰臣不朕幸以勲閥之裔為國世臣邊陲重事故當任
責頼陛下威靈東土之民今己馴化願俻一介之使宣布
德意扵西人上尤喜賜宴加幣以餞如東使時西域知其
世家子又聞其賢迎勞甚恭乃諭密旨為道
太祖聖訓及前賢之嘉言詳明激切發扵至誠咸歎服曰真天
使也旣還中道屬疾有旨趣之入見問以西事奏對甚悉
上頋左右曰汝軰苟出使當以頋德為法特賜珠只孫衣以旌
之疾竟不起今贈推忠宣惠寧遠功臣中奉大夫遼陽等處行
中書省參知政事護軍追封魯郡公謚忠敏加贈資善大夫嶺
北等處行中書省右丞上護軍功號封謚如故先是嘗獲玉璽
其文曰受命于天旣壽永昌盖歴代所寳傳國璽也疾亟未及
上獻夫人甕吉刺氏脫脫真因御史中丞崔公或以進于徽仁
𥙿聖皇后旣而
成宗皇帝入繼大統以為茲實受命之符厚賚焉今追封魯郡
夫人公蚤孤太夫人教以國書有微過必責之輙欣然而改刻
意扵學孜孜不倦甫成童太夫人有疾衣不觧帶者旬月藥必
親嘗
成宗遣尚醫視之或言昔人有刲股療親疾者公聞之則退詣
私室刲肉七臠以和藥疾遂愈公丰姿凝粹而噐量宏逹嘗燕
客僮滌玉杯誤堕地而碎坐客驚視而公神色自若衆莫不歎
服逮事
仁宗皇帝眷遇尤渥擢居通政俾世父官上嘗問周文王
父母及其所以興侍臣未有對者公言之甚詳上為之俯聽賜
以巵酒奬諭之曰卿蒙古人中儒者也公扵先世所分食邑平
其徭役而恤其貧乏在官恒以律身報國為務論議可否不避
嫌疑居五年而終于位公生扵至元二十三年月日薨
扵延祐四年閏月日享年三十有二訃聞上當宁而
歎曰天胡奪予良臣之遽也命&KR0608;以鈔萬五千貫仍降
璽書存護其家公先塋在興和遼陽道遠弗克以昭穆序葬遂
以其年三月日奉柩葬檀州仁豐鄕潮水西吴嘉會配阿
兒刺氏伯篤都弥實追封魯郡夫人加封魯國夫人子男一人
朵爾直班也公殁時方在襁褓中旣長力學自立由尚衣奉御
授工部郎中遷太府少監擢監察御史入奎章閣歴供奉承制
侍書學士遂為翰林學士遷大宗正府也可札魯忽赤出為江
北淮東道肅政廉訪使江南行御史臺治書侍御史江西行中
書省左丞入為資正院使拜中書省參知政事進右丞遷御史
中丞改江南行御史臺御史中丞拜遼陽行中書省平章政事
以太常禮儀院使召遷中政院使今為榮禄大夫資政院使提
調宣文閣知經筵事兼虎符海西遼東道哈思罕等處打捕鷹
房怯憐口萬戶府逹魯花赤提調拱衛司事女二人長適遜都
氏實理由
𥙿宗皇帝位下怯薛官為資善大夫同知徽政院事其先曰赤
老温與忠武王同事
太祖號四傑者也次適扵弥氏勃羅帖穆爾朝散大夫同僉太
常禮儀院事孫男三人鐵古思帖穆爾篤堅帖穆爾渾都普化
臣溍竊觀自昔受命之君必有不世出之臣任股肱心膂之寄
以弼成大業故其子孫能與太平守文之王共天下之福惟札
刺爾氏有大功扵
帝室世享王封大參始敦行禮讓而不敢先其兄右轄辨章之
世其官又止扵一命由其有而不居故其積也愈厚餘慶所鍾
在于後人是故資正公以清忠粹德昭受上知致位一品
䟽恩三世兹又賜以碑號昭示罔極幽光潜德闇然日章久欎
必發理之常也臣溍鄙陋荒落不能敷揚聖意褒大遺烈
承詔書辭無任戰慄銘曰
天啓興運篤生元臣勲在盟府慶流後昆扵穆魯公遠有系序
四世五王逮公大父遺榮弗居以奉其兄不世其爵世其忠貞
傳子及孫乃躋膴仕守夫一官再世不徙公少悅學以至孝稱
淵乎雅度喜愠不形材諝則多小試輙效人方傒公謀謨廊廟
嗇不使年遽以考終委祉後賢大亢其宗寵靈所加禭以衮軄
刻密為章告于玄宅有開其先自王而公有復其始復兹故封
申錫頌辭用垂不朽河山之誓相為永久
金華黃先生文集第二十五卷終
