金華黃先生文集卷苐二十一續藁十八
題䟦
恭䟦御書眀良二大字
皇上在宥天下端拱無為清閒之燕時游心扵藝事雲章奎畫
夐出前古帝王之上而臣下罕有獲拜賜者惟翰林學士承旨
開府儀同三司扎刺爾公以開國元勲之胄世長宿衛清忠粹
德蕳在
帝心親御翰墨書眀良二大字以賜焉仍命公因以為字臣溍
忝以非才載筆從公之後公出以示臣俾志于下方臣竊惟
君尊臣卑者分之殊休戚同之其體則一是故舜之作歌臯陶
之賡載皆取諸人之一身而以元首股肱為喻元首之眀
君德也股肱之良臣道也合眀良之二言以為賜而因以字之
于以表君臣之一體也非世家重臣與國同休戚者何以堪
此乎雖然舜臯陶之賡歌所謂元首眀哉股肱良哉者臣之良
由君之眀也武丁之命說所謂股肱惟人良臣惟聖者
君之聖由臣之良也然則公之圖為𥙷報者宜何如哉臣不佞
不敢徒以公衣被昭回之光侈為一時之榮遇而獨以大人之
事君者有望扵公罔俾昔賢專美于前也
恭䟦御書慶夀二大字
今上皇帝改元至正之眀年翰林學士臣朵爾直班嘗一日侍
燕閒于宣文閣
上親御翰墨作慶夀兩大字以賜焉後七年臣溍以非才待罪
翰林臣朵爾直班由遼陽行中書省平章政事入為中政使出
以示臣溍俾謹誌之臣溍欽惟
皇帝陛下以天縦之多能聖學之餘事形扵心畫如雲漢之昭
回在上非下土愚臣所得而窺測然竊聞之皇極五福以夀為
先兆民所頼一人之慶夫以勲賢貴胄為國世臣錫之眉夀
以保其家宜也乃若推廣
上恩均慶于下使八荒之人同躋夀域豈非所謂彰
君之賜乎臣溍扵名言之所不及者旣不敢強贊一辭而屬望
之私有不容自已者謹以志于下方
恭䟦賜名哈刺拔都兒御書
翰林學士承旨哈刺拔都兒家蔵
文皇所賜御書墨本二卷親筆二卷此賜筆之一盖
先朝嘗賜以今名而上復出御筆申命之也
恭䟦命哈刺拔都兒充捧案官御筆
天曆二年夏五月日
皇帝坐奎章閣特降御筆以禮部尚書哈刺拔都兒充捧案官
臣溍竊惟國朝任官作命皆出外廷具有品式捧案官盖中
朝侍從近臣且不常設非可律以定制故
天子親御翰墨以命之實盛典也史臣宜謹志之以備舘閣故
事焉
恭䟦御賜永懷二字
文皇以萬機之暇游心藝事神文聖筆冠絶古今間嘗以佩刀
刻蘆菔根作永懷二字亦妙具乎八法因模為墨本以賜近臣
今翰林學士承旨哈刺拔都兒時方以禮部尚書入侍燕閒與
被是賜襲蔵已久恐人無知者出以示臣溍俾志于下方臣竊
惟永懷之義猶大雅之詩所謂永言孝思也昔周成王剪桐葉
為圭徒以實其戲言而上之孝思造次不忘乎聖念度越三
代之人主遠矣後之史臣宜有述焉
恭䟦御書奎章閣記石刻
天曆二年春三月
上肇開奎章閣延登儒流入侍燕閒冬十月臣鐸𡭗直作頌以
獻至順二年春正月御製閣記成秋某月某甲子大學士泰
禧宗禋使臣阿榮傳旨以刻本賜焉臣鐸爾直抃蹈而退襲蔵
惟謹以臣溍待罪太史屬俾紀其歲月于下方臣竊聞前侍書
學士臣集為臣言
皇上以萬機之暇親洒宸翰書奎章閣記刻寘禁中凡墨本悉
識以天曆之寶㦯加用奎章閣寶應賜者必閣學士畫旨具成
案持詣榻前覆奏然後子之非文學侍從近臣為上所知遇者
未嘗輕卑臣鐸爾直當
上踐阼之初以保寧等處萬戶召對眀仁殿持詔發兵河
東陕西尋以前鋒迎敵遂廵鎮拊安河南山東又被旨督諸
將平雲南陛辭之日旣賜之弓矢及他服用貴珍之物以重其
行逮凱旋而復命也頋以辭藝進而特預是賜殊常之恩夐絶
前比兹盖時清主聖弛武而隆文示之意嚮以風厲于四方
將使中林兔罝之士莫不鼔舞變化扵雲漢昭回之下甚盛德
也一嚬一咲豈虚乎哉臣鐸爾直以周通之才出入文武動恊
上意抑可謂不辱君賜矣臣是用備著之若夫天縦聖能心
畫超詣有非䟽賤下愚所得而窺測者不敢贊一辭也
䟦平雲南頌
右平雲南頌亞中大夫保寧等處萬戶述律公鐸爾直作初
文宗皇帝以南詔弗靖師久無功特命公往督諸將深入叛境
殄其兇渠餘黨悉平公旣凱旋入奏因作頌以進仍錄其副而
傳焉
今上皇帝謀元帥俾坐鎮西南夷而廷臣無以易公扵是距公
之作頌盖已十年朝廷清明遠人嚮化兵寢不用四方無虞
久矣公下車之日宜用昔人銘燕然故事勒諸堅珉以宣
皇威扵遐方萬里之外然則此卷豈直可傳扵學士大夫而已
哉
䟦袁翰林鹵簿詩
昔我
世祖皇帝肇建太室
武宗皇帝始親祼獻逮
英宗皇帝乃行時享之禮而備鹵簿之儀盖太平極盛之際也
翰林直學士致仕袁公時為秘書監著作郎寫以為詩使窮鄕
下士一覧觀焉如身在輦轂之下而覩熙朝之彌文何其幸歟
漢應劭唐王象皆有鹵簿圖宋王欽若有鹵簿記三卷宋綬增
為十卷後累增為三十三卷公乃括以六百言曲盡其鋪張之
妙亦竒矣詩曰雖無老成人尚有典刑安可忽諸
書先聖先賢圖贊後
右孔子并七十二弟子像上有宋高宗贊附以尚書左僕射同
中書門下平章事秦檜記不知何人書檜所謂搢紳之習或未
純乎儒術頋馳騁狙詐權譎之說以徼幸扵功利盖指當時言
恢復者昔齊㐮公復九世之讎春秋大之則夫言恢復者未必
與孔子異意也詎可一切以功利目之乎檜作此記時距其卒
僅七十六日其罔上誣民之心至死而不巳也今其說猶與圖
贊並存庸表而出之以俟覧者詳焉
䟦宋兩朝遺墨二首
理宗與賈似道書
右宋理宗付賈似道親筆按續通鑑長編景定三年二月丁亥
朔李松夀来納欵上諭宰執曰情偽難憑又曰切須審處似道
奏當與之要約如能歸漣海之地方可取信十二日戊戍都省
言漣海巳遂收復而新史歸地在二十四日庚戍乃因李璮是
日有建節封王之命而連書之耳璮即松壽也此親筆以初十
日午時下曰来意真確又曰不可失信必在已要約之後未歸
地之前盖是月之初十日丙申也故事禁中處分事付外謂之
内㧗又謂之御筆皆内夫人代書而所謂御寶㧗者或上㧗或
内夫人㧗皆用御寶惟親筆則上親書押字不必用寶璮之去
就事繫機密上不㧗示外廷而獨以親筆付似道故正史及它
傳記皆無所登載庸考次其月日以俻闕文
度宗與賈似道書
右宋度宗答賈似道手書命之曰師相而不名體貌之至矣其
稱謂之過雖見譏扵史氏若夫實藉鈞庇伏丐鈞照等語如士
庶之施扵敵已者君臣之分幾扵盡廢此紙流落人間乃搜訪
之所不及是以史氏無譏焉孰知夫禮先亡而國隨之非細故
也庸表而出之以俟後之秉筆者焉
䟦泰山碑
泰山碑字多磨滅唯二世詔粗完嶧山碑亦有此詔盖當時欲
使来者知石刻是始皇帝所為故皆刻此詔扵其後也
䟦嶧山碑
歐陽公謂嶧山無此碑觀杜子美贈李潮詩則歐陽公之前無
此碑已久新齋李公嘗以模本刻于金陵郡學其石今亦弗存
此是徐鼎臣模刻舊本可寶也
䟦舘本十七帖
唐貞觀元年詔亰官職事五品以上子嗜書者二十四人隷弘
文舘習書出禁中法書以授之尋又置榻書三人此舘本之始
也開元六年命整理御府古今工書鍾王等蹟得一千五百一
十卷視貞觀時無所增减龍朔三年裝進舘内法書至九百四
十九卷然則當時舘本必不止十七帖此十七帖特以世所共
傳而其後有敕勒充舘本故名之曰舘本十七帖耳卷尾有僧
權二字不完是梁之徐僧權云
記石經
漢石經自北齊徙鄴隋復徙長安至唐初巳不啻亡其什九而
拓本猶蔵開元御府由開元迄今六百年石之僅存者不可知
拓本之可見者若是而已未知後六年其存幾何好古博雅之
士所宜珍護以謹其傳也
書石曼卿舘直詩後
曼卿仕凡再入舘康定二年二月四日以秘閣校理卒扵官距
作此卷時僅四浃旬耳安知非曼卿絶筆耶嗚呼曼卿之卓然
不可朽固不必在是歐陽子所謂軒昂磊落突兀峥嶸者覧卷
猶可槩見也
書唐誥後
右唐誥逸其首尾姓名以石刻完本考之則顔公真卿也始比
公山濤叔孫通者公嘗為吏部尚書大曆十四年代宗崩而公
為禮儀使也其後公以直不見容扵楊炎換太子少師猶領禮
儀使者德宗嗣位之眀年改元建中其年八月遥尊母沈氏為
皇太后時也故事置使必因事乃置事巳輒罷公之為使不以
一事者若韋縚之在開元以禮儀使而掌五禮也凡制敕冊命
皆出扵中書是時郭子儀官中書令而不預省事楊炎同中書
門下平章事而官門下侍郎唯舍人于邵獨在中書起草署行
者邵也新史邵本傳稱邵以諫議大夫知制誥進禮部侍郎而
不言其為中書舍人者意必以舍人秩卑扵諫議而略之也其
用尚書吏部告身印者尚書實承而行之官尚書省者之氏名
石刻猶可見也就其可知者䟽之如此其殘脫而不可知者不
敢以臆說參焉亦闕疑之義也
䟦南豐曾公謚文定覆議
宋制文臣光禄大夫武臣節度使以上法當定謚者皆太常博
士議之考功郎中覆之乃以上于朝而降敕紹興初欲旌死節
之臣始有賜謚徑令中書舍人行詞給告太常考功咸不與焉
由是應得謚者亦援以為比乾道末臣寮言其非故事而申眀
之淳熙中遂詔特命謚者並經有司議定取皆出敕曾公官止
四品因鄕郡之請而賜謚其議扵太常覆扵考功者用近制也
然其發揚褒美雖書贊之詞殆不是過豈以降敕給告為輕重
哉劉公自嘉熙戊戍訖淳祐壬寅凡兩兼考功又真除員外郎
不知此議作扵何時今言者方建白重脩宋史考其歲月上之
有司以𥙷曾公刊傳之闕文可也
題黃給事山居圖
予讀紹興正論小傳未嘗不三復而悲之方秦檜起勢立威小
不附者輒欲寘之死地而忠鯁之風不為少衰嗚呼何其盛也
然皆僅足以掇禍固莫有得行其言者嗚呼又何不幸耶獨故
給事中黃公居殿院時嘗䟽檜姦狀檜由是去相位使當時聽
言類如此正論可無作矣它日檜卒用公卒斥我瞻四方蹙蹙
靡所騁嗚呼悲夫公之去也屏居海外馬秦﨩上蒼崖崛起長
風怒濤中覧是圖猶可想見其孤標峻節當與之並存扵天壌
間也
䟦李西臺書
涪翁稱西臺書出羣拔萃肥不剩肉如美女豐肌而神氣清秀
但恨摹手失其筆意耳今獲觀此真迹而窺見其筆意寕復有
涪翁之遺恨乎
䟦晝錦堂詩
祁國杜公草書晝錦堂詩紹興間嘗歸之内府詩中適有御名
故刊去之然此字本韓氏家諱而祁公用之不疑古人臨文不
諱之意尚可見也
䟦韓令公真贊
居士集此贊末句作丞相魏公按公以嘉祐八年封衛國公治
平二年廼進封魏贊作扵元年之八月曰魏公者盖後人追改
之幸真跡尚存可考也
䟦范文正公書伯夷頌
范文正公為蘇才翁書伯夷頌後有秦會之太師賈師憲太傅
兩人圖記宋南渡後此卷必流落江左而嘗入其家至李侯戡
得之扵燕則宋亡之眀年也范氏所居近在吴中兩人不能舉
而歸之卒有待扵李侯而公之子孫乃獲敬受寶蔵焉豈偶然
哉盖自西方兵寝不用公歸而均逸外藩因得以暇日游心扵
藝事才翁善書而深服公楷法之妙求公寫乾卦而公以字數
多眼力不逮故為寫此頌卷末苐云書法亦要切磋未是處無
惜賜教而巳後来一二大老乃推廣其說謂公書此實為天下
萬世綱常計至哉言乎末學之士毋庸贅述也
䟦范文正公與尹舍人帖
尹公自謂與范公義兼師友而其言談罕及扵性命至尹公處
死生之變尤人所難能非知道者不足以與扵此盖是時風俗
醇厚士大夫多不言而躬行未至立名字以相高此宋三百年
極盛之際也伏觀范公遺帖安得不為之撫卷而三嘆乎
䟦唐御史臺精舍記
漢史列傳具載包咸劉淑檀敷李充所立精舍而唐御史臺精
舍史缺弗錄盖彼四人者皆以講授諸生此則以奉浮屠氏故
略之耳幸有此碑可存當時故事也
䟦温公通鑑草
温公通鑑書晉永昌元年事視此尤為詳備此特其初藁耳而
作字方整未嘗為縦逸之態其敬慎無所苟如此宜其十有九
年始克成書歟今之文人類以敏捷相高貴輕揚而賤持重使
温公復生未必能與之追逐也三復之餘唯有掩卷太息而已
䟦尋僧圖
荆公以元豐四年十月二十四日與道原過西莊遂游寶乘有
兩詩此圖止書其一于卷首者但取末後二句以寫一時之高
致云爾故扵詩中之南埭北山皆不以勞意匠何暇及其平生
事業乎嘉定諸大老題識真足發其深趣毋庸吹毛洗垢以合
閙也後公游寶乘二百六十年為今至正元年十月一十四日
金華黃溍書
䟦閻立本畫
宣和内府所蔵閻相畫三十有二予嘗扵故秘書少監吕公家
觀其房宿盖大德中先朝所賜宣和舊物也今乃獲覩此三
星東海徐公謂所見三本皆不逮此則其所畫宜非一本此卷
雖無内府印章而徐公在宣和間已鍳定為真跡誠可寶矣
䟦李北海永康帖
宣和内府所蔵李公十帖此其一也今人往往喜效李書而罕
得見其真跡予幸獲見之而又不能學安得相求而適相值哉
䟦荆公帖
廣漢張子言公書如大忙中寫新安朱子以為切中其病而又
謂先君喜學公書今觀此帖風神間逸韻度清美臨學之家宜
有取焉評書者未可以彼而廢此也
䟦徐州鹿鳴燕詩序
此序視東坡先生集所載少六字不同者十三字按先生以嘉
祐元年舉進士此卷云嘉祐之初而集中作嘉祐之末幸真蹟
尚存可正傳刻之誤也
記水樂亭詩
東陽婺大縣為長吏者恒憚其不易治若唐于君興宗宋王君
槩鮑君極率以暇日寓情山水間苟非能使政平訟理而田里
安扵無事雖窮觀游之美誰與樂此然則地固未必難治獨患
夫吏之知以簡易為治者少也王君為縣在熙寧時嘗從賓寮
登西峴山作亭泉上名水樂眉山二蘇公咸為賦詩亭旣廢好
事者或以其詩刻寘杭之南山水樂洞猶存其舊題曰東陽云
天曆二年秋某月今縣尹趙侯某始即其故處作新亭且買石
復刻詩亭中侯之為治不煩而餘力之所及亦可見矣視前人
何歉乎輒為志其歲月于下方庶後之從政者有取焉爾
䟦東坡書秦少游龍井題名
元豐元年東坡先生謫黃州少游以二年秋至龍井三年秋先
生乃為書此題名而記其後言與兒子邁棹小舟至赤壁西望
武昌山谷喬木蒼然雲濤際天而先生作赤壁賦則五年之秋
冬也溍兒時即能誦少游題名不意垂老獲見先生真蹟因考
其歲月而謹志之
䟦東坡贈巢三詩
右蘇文忠公墨跡上有秦熺私印盖其家蔵舊物也章蔡秦氏
父子人品無大相遠㦯與公同時而不相容或異世而相慕愛
之如此談者類以爲公論須久而後定豈不然哉
䟦蘇公父子墨跡
右文安黃門二帖所言皆私家細事至煩碎而靡密無足深論
學士大夫相與存而傳之者豈不以其人哉夫不能以古人自
任千載自期而欲恃區區之文墨以爲不朽者可以慨然扵此
矣
䟦山谷贈元大師詩
元符二年公在戎州有寄題祖元大師此君軒詩眀年公自戎
州放還以十二月抵江安又眀年是爲建中靖國元年公以正
月發江安元師自榮州来送之故有是作其詩今載别集中而
蜀刻小本以爲祖無大師盖傳錄者以元爲无故又譌而爲無
幸真迹尚在可證其誤也
䟦東坡先生帖
先生有荅李之儀端叔書是未相識時此帖則相見之後也
䟦李贊華獵騎圖
贊華契丹國主之子東丹王突欲也後唐眀宗時越海歸中國
以爲懷化軍節度使瑞慎等州觀察使初因其舊封姓之曰東
丹尋又賜以國姓而名以贊華宋宣和内府蔵其畫凡十有五
畫譜稱其多寫貴人酋長䄂戈挟彈牽黃臂蒼服縵胡之纓不
作中國衣冠亦安扵所習者然馬尚豐肥筆乏壯氣今以其言
驗之此圖爲贊華作無疑也
䟦禇河南書兒寬傳贊
子固以此贊與三龕孟法師碑用筆不同定為河南晚年書碑
有歲月誠可信不疑然石刻視真迹自不無少異盖其轉摺精
神處有非摹勒之巧所能盡也
䟦綦毋潜詩
唐綦毋譛詩見扵殷璠所編河岳英靈集者六篇而璠獨稱其
題鶴林松覆山殿冷不可多得題靈隠塔影掛清漢鍾聲和白
雲歴代未有龍興在吴中與兩山相望此詩必一時之作豈璠
偶遺之耶抑其去取㦯自有意也因觀間上人所刻墨本輒識
其末以俟覽者詳焉
䟦蘭亭五字損本
宋景定咸淳間賈氏枋國定武舊刻流落人間者鮮不以資其
清玩嘗俾其客廖寺丞𠫭較諸本異同擇其字之尤精善者輯
成一帖命婺之良工王用和刻之經年乃就尋補用和勇爵以
酬其勞其石後歸亰師今在故執政吴公家此本有悅生印必
嘗俻選擇者可寶也
䟦米元章書蘭亭序
臨稧帖者得其貌似優孟之效孫叔敖也得其意似魯男子之
學柳下惠也世所傳三米蘭亭乃是以右軍書模勒上石此則
元章臨右軍書貌不必同意無少異可寶也
書肯齋李公遺墨後
賈傅以喪師去國朝士中與之不合者或從而追數其罪以為
可殺及得一郡而去則賣降恐後君子耻之李公本以忤賈一
斥十年其復官進職起帥長沙賈巳在謫籍雖力詆之孰曰不
然而公此帖頋謂入謝表啓只須引咎不可怨尤至其盡瘁事
國視死如歸英風偉烈乃如此孔子曰君子欲訥扵言而敏扵
行又曰有言者不必有德豈非然哉
題唐臨蘭亭
舊見馮承素米禮部及趙魏公所臨稧帖未嘗為苟同今觀此
本筆勢翩翩風神秀發又絶異欲取而參較之不能不以四者
之難并為恨也
䟦衛公夜㘴圖
伯玉夜乘車過闕而止其敬慎如此所謂欲寡其過豈專對之
飾辭哉夫人即南子也女婦而有知人之眀固未易及非但知
伯玉又知孔子而願見焉孔子亦不拒而往見之抑可謂難能
也巳司馬遷以子路之不說遂謂孔子因夫人而去且附以未
見好德之言其果然耶按論語所記孔子非因夫人而去未見
好德自别爲一章不知何所爲而發遷之說恐猶有當考者因
觀衛公夜坐圖輒試評之翰墨之妙未暇論也
題鵪鶉圖
畫有御府印章盖與龜書馬圖嘗爲一時之物矣之二蟲何知
其蒙被光耀乃爾哉將有如昌黎公感白烏鸜鵒而爲之賦者
粉墨之工無以議爲也
題脫鞾返棹二圖
嗚呼古之所以取亡者非一而漢唐之亡獨與䆠者之禍爲終
始豈不悲哉當理宗時宋祚微矣盧董之憸謀狡智非不能爲
甫節士良也衣冠之禍所以未至如建寧太和之烈者夫亦一
時之清言勁論有以殺其勢而遏其衝乎故資政殿學士牟公
之守姑孰也嘗畫脫鞾返棹二圖而爲之贊宋臣怒其譏已風
臺臣論罷公公去未幾而宋臣輒斥它日公旣召還宋臣亦輒
進然竟以公䟽卒不復用君子小人勝敗之機實繫扵此是雖
若無救扵趙氏之亡其不遂亡扵二三竪之手者天歟人歟覽
是圖者未可苐以為一時之清玩也二圖作扵寶祐丙辰後六
十年為今延祐丙辰公之孫溧水教授君更購善工縮圖為小
卷以便觀者且俾其門生黃溍識焉實是歲之九月九日也
䟦象山祠堂記
象山在貴溪縣之西境雲山章公所為祠堂記稱臨川彭世昌
始開山結廬延致陸先生講道其間然世昌極貧里人張南仲
侍郎實助其役先生以山形如象故名之曰象山學者亦因用
為先生之號先生殁遂即其地為祠堂云今象山書院僑置扵
貴溪之徐巖盖蒙齋袁公持節江東時所作也此記石刻久不
存非侍郎家傳蔵其文人固莫知山之所以名且將指徐巖為
象山矣先生之學與考亭朱子同出扵孔氏後之人往往各尊
其所聞交攘互斥若不能相容者何哉侍郎諸孫元杰今方列
于仙班而侍祠于眀庭其為教不與孔氏合頋能不以彼我為
間出此記而表章之度越扵吾輩遠矣觀者可無自警乎
跋米南宫帖
元章負其才氣傲睨一世而推服道祖如此道祖之為人可知
也世徒以其善書並稱之曰米薛而此帖無一語及之則其可
推服者非直翰墨之工而已
䟦晦庵先生帖
右朱文公先生與侍郎馬公十一帖先生以淳熙八年冬為浙
東常平使者九年秋累䟽劾知台州唐公仲友而唐公亦自訴
于朝丞相王魯公與唐公居同里且有連頗隂右之亟卑以江
西憲節而去先生抗章不已乃罷唐公新任而以先生填其闕
先生以為蹊田奪牛三尺童子知其不可力辭不赴改江東又
不赴乞祠而歸十四年秋復命先生代馬公持江西憲節未赴
而魯公以十五年夏五月去相位六月先生入對除兵部郎官
以林侍郎栗論奏有旨仍赴江西竟辤避不赴帖中雖謂馬公
為交代而實未嘗交承也先生旣用磨勘轉官除職予祠尋召
入主管西太一宫兼崇政殿說書未及上俄俾以秘閣修撰奉
外祠前兩帖結銜稱朝奉郎主管嵩山崇福宫者方辭論撰而
未允也逮得旨依所乞仍舊職且降詔褒諭次兩帖廼以直寶
文閣入銜帖中云所請亦幸開允更被褒詔是也又其次兩帖
止稱階官貼職者時已有旨起先生將漕江東即帖中云不知
除授所由者先生方控辭故祠官使職悉不以繫銜也婺相盖
指魯公所謂邪說姦心隂自憑結廟社之靈實紏殛之者言若
有激恐未必專以前事為憾也此六帖皆在十六年夏秋之間
最後兩帖一稱權發遣漳州事在紹熙元年春一稱秘閣修撰
主管鴻慶宫在其二年秋餘三帖則問眷請委之副楮也先生
文集所載尺櫝分出處問荅兩門凡四十卷而此諸帖皆不見
集中謹備著其歲月以俟采錄而𥙷其闕逸云爾
䟦米元暉帖
翟耆年伯夀好古博雅君子也元暉因伯夀識桂勛而傳其術
則勛之為術精矣不知今亦有傳其術者乎
䟦朱張二先生帖
慶元學禁方厲為士者至更名它師其問遺尺牘之偶存者未
必非毀棄之餘也乃今遂如壁書冡簡復啓其秘是孰使之然
耶俗好之向背固足占氣運之盛衰士君子政不當隨世爲歆
豔蕳薄也林生出示所蔵朱張二先生墨迹因書以諗焉
䟦晦庵先生帖
國朝善書者稱秋磵王公考亭朱子之書曰道義精華之氣渾
渾灝灝自理窟中流出又曰道義之氣葱葱欝欎散扵文字間
其評書如此則其善書豈直點畫之工而已盖自許魏公推眀
朱學而立其說扵學官且用以取士朔南聲教所曁咸知尊信
之罔有異辭至其翰墨之妙類以爲儒者細事寘而弗論秋磵
公可謂目擊道存者矣道傳赴玉堂之召携考亭手帖北上玉
堂諸老善書如秋磵公者爲不少幸求其試評之
䟦六君子小像
六君子從祀先聖廟庭已久至順二年始被旨追卑二程先
生以公爵詞頭之下溍所預聞也先是周子巳封道國而司馬
氏在異時身居相位爵爲國公無以復加獨張邵二子猶襲故
封伏觀六君子小像庸志之如右庶有能舉揚以上聞者
䟦王江州誥
右王江州誥詞中書舍人樓鑰行宋三百年吾烏傷苐進士者
實始扵王氏皇佑癸巳則恩陽令固紹聖甲戌則知福州贈正
議大夫永年福州之孫寅乃弗取世科而用蔭入官歴守七郡
其以朝請大夫知江州則慶元元年正月也凡州郡守臣差則
出敕除則給誥而誥必有褒詞故尤以爲榮江州之七世從孫
禕從予游亰師子因閱官書扵史局得此誥詞錄而歸之以俻
其家乘之闕文
䟦曾大父除武學諭誥
宋理宗開慶元年七月故敷文閣學士朱公由史舘校勘授武
學博士我曾大父戶部府君由通判慶元軍府事授武學諭實
與公並命後九十年是為今至正九年乃獲觀公曾孫業所述
公年譜誤以武學為太學謹錄當時所被誥詞歸之以𥙷其闕
而訂其譌
䟦宋諸公遺墨
淳化閣帖張華桓温王導王敦四丞相並居晉人之首而揔題
曰名臣法帖蓋特取其翰墨之工而扵人品之邪正有不暇計
也此帖自范歐陽司馬氏下至章蔡凡十人皆宋宰執人品不
同而同為一卷者豈亦閣帖舊法乎卷中一帖不書名而標其
旁曰宋宣公恐是宋宣獻耳
䟦林和靖詩
予嘗見先生手書詩一多集中所不載此三詩則皆有之而亦
不盡同竊意集中是後来所改定也
䟦清涼國師所書栖霞碑
唐攝山棲霞寺律大師碑華嚴䟽主清涼國師所書也國師越
之會稽人飛来山寶林寺實其得度故處今住山同公舊讀裴
相國所撰妙覺塔銘而知國師得二王之筆法又聞趙魏公稱
國師字畫之妙而知相國之言爲可徵每歎其書罕傳扵世今
年春出游吳中始從報恩萬歲寺住上人得此墨本歸而刻諸
石屬予志扵下方謹按國師以大曆三年受詔入内譯經爲潤
文大德是年三月二日律師示寂而碑之建在眀年三月十二
日今去之已五百八十年覩其遺刻法度森嚴神采奮發而國
師之德容猶可藉是想見也國師世夀百有二書此時甫三十
有一或者妄計其晚歲安住毗盧華藏必不復作如是游戲事
予竊不敢謂然法身大士應化人間扵一毫端現諸萬象卷舒
無礙寂用常如塵心交入無非法界覽者母徒弊弊焉索之扵
形迹之間庶幾目擊而道存者也
䟦白蓮社圖
遠公結社以修淨業邀靖節入社而不赴康樂欲入社而遠公
難之陸修静雖與遠公善而慕爲神仙初非同社世所稱十八
賢自十二僧之外劉雷周宗二張六人而已史傳及它書所載
可考也諸公䟦語因此卷并畫靖節康樂修静而誤以爲二十
一人耳
䟦蘇黃二公帖
蘇帖稱元鈞殿院者吕陶元鈞也陶起追士累遷司門郎中哲
宗即位拜殿中侍御史朱光庭時為左司諫奏翰林學士蘇軾
撰舘軄策題譏議先烈乞正其罪陶亦奏軾素疾程頥光庭為
頥報怨此洛蜀二黨所由分也盖蘇與吕俱眉州人云黃帖不
著稱謂莫知以灾去軄者為誰當别考也
䟦静修先生遺墨
溍弱冠時嘗手鈔静修先生丁亥集悉能成誦後五十餘年始
從汝南張君獲覩先生遺墨盖君之先大夫受業先生之門故
先生書此以授之其言小學書不取鄧伯道朱夀昌事善發明
朱子言外之意溍旣得以快覩前脩之真蹟又有以竊窺先儒
之微旨抑何幸歟
䟦金縢圖
尚書正義分金縢一篇為四節吳郡顔直之用龍眼遺法書其
本文而畫其所書以為此圖其所書盖苐二節之冊祝苐三節
之卜吉祝與卜同在一時萹終所記乃後来事故略而弗及也
經文可見者植璧秉珪唘籥納冊而已此圖扵鼎爼樽爵豆籩
筐篚之屬靡所不備亦畫家以意為之而曲盡其形容耳
䟦韓魏公帖
右韓魏公與歐陽文忠公帖淳熙丞相王公家蔵三十紙之一
也文忠得蔡復留在致仕前十有六年魏公方勉之以宜盤桓
䟦語云多見二公請退之舉又云其言諄諄以必退為請盖不
專指此一帖而言也
䟦山谷帖
求人作文字而煎迫之至使倉猝失其事實亦待去不暇頋盖
自昔己然矣吾儕去古人不啻相千萬而動遭煎迫欲無失得
乎偶閱此帖為之三歎
䟦誠齋墨蹟
右誠齋楊公與某僉判書凡七紙盖弔其父喪且荅其求墓銘
也所謂扼其喉把其䄂而牛羊迫促之者此今人求文扵吾儕
之常態公曾不免此耶撫卷為之永嘅
䟦崇國公墓誌銘
宋宗室崇國公墓誌銘翰林學士鄭居中撰知淮陽軍米芾書
今題曰元章真蹟者世知寶愛其書而已夫以公胄系之貴爵
秩之尊子孫又衆多且光顯若是而今無稱焉獨頼此書為好
事者所存傳而不廢故其官伐世序猶可考見嗚呼士君子所
恃以不朽者書云乎哉
䟦放翁詩草
予往来山隂道中此詩所謂横林野水紅草綠荷皆故無恙而
翁之家衰落久矣叩其人亦無能道先世事者偶閱此卷大息
而已
題墨蘭
月溪畫蘭傳者絶少政如深林孤芳人不可即廽睨夫託根扵
階庭玉樹間者殆與薺麦俱茂矣
䟦趙魏公書歐陽氏八法
近世錢唐金氏一之以善為歐書得名曁趙魏公出學者争慕
效焉歐學遂廢而不知公之教子實用其八法頼此帖故存本
末源流尚可考也雖然梓匠輪輿能與人以規矩不能使人巧
父子不傳之妙必有出扵此帖之外者矣臨學之家宜深造而
自得焉
䟦金字心經
右金字心經一卷趙魏公作按唐孫氏書譜論書之乖合各有
五紙墨相發為一合紙墨不稱為一乖盖墨之調適固難用泥
金視行墨為尤難此卷神融筆暢殊無澁滯之態非公無以及
此可寶也
䟦翠巗畫
先生盛年客扵信國趙公頗欲以竒偉非常之功自見遭值
聖時海宇為一老無所用浮湛俗間其胸中之磊落軒昂峥嶸
突兀者時時發見扵筆墨之所及後生小子乃一切律以尋常
書畫之品式宜其傳扵世者少也溍以大德戊戍春見先生扵
錢唐今已五十年因觀先生所為孟浩然諸意圖聊識其後云
䟦錢翼之千文
吳興趙公早年學書用工至精密迨其得扵心而應扵手縦横
曲折無不如意之所欲出以公之學名其家者務扵速成往往
摹倣公暮年所書而求其形似如不由其戶而欲升其堂入其
室也得公之用功精密又參以古人而别出新意自為一家如
吾翼之者殊不多見此卷千文四體皆其得意書尤不易得今
翼之巳不可作而有子能傳其業亦以子言為然否乎
題雲山圖
予不解畫凡古今名筆皆莫識其所以為工近留南屏積雨彌
月遥望群峰隠見扵煙雲杳靄間倏忽之頃變幻百出宛然它
日畫中所見乃知良工之意匠真有能窺造化之妙者昔人誦
杜子美夜深殿突兀以為親涉其境始悟為佳句豈虚言哉天
錫作此卷時盖與予俱寓南屏亦因其可見者移入縑素耳
䟦張監丞代祀虞帝廟詩
有虞氏距今三十餘年廟而祀之盖非一日張侯將
上旨以香幣走祠下遽能致其昭受而顯荅此皆
聖神在御德恊古先故其感孚有同符契張侯固若無所容其
力矣雖然君猶天也其德有不可名言者是以昔之詩人歌祭
祀之盛唯美夫駿奔顯相而巳張侯駿奔顯相之功不旣多乎
播之頌聲亦清廟詩人之意也覽者盍以是觀焉
䟦景傳新店彎詩
新店彎在諸曁東北三十里景傳十八年間凡三題詩頃予忝
佐是州以故事謁郡府道過其處覧最後所題歲月盖予以督
運吏居鄞時景傳携其子克譲来為予婿嘗寓宿于此也追計
之已六年而㬌傳與予永訣者亦四年因次其韻以志存殁之
感今相距又五年矣偶閱舊槀不勝愴然輒錄為二通一以授
克譲蔵扵家一以授新店主人俾附後題之末
䟦景傳遺墨
嗚呼此景傳絶筆也予尚忍言之哉景傳長予十五歲與予為
忘年交而其子克譲予婿也景傳始屬疾隂陽家争来言所穿
新井不利景傳曰死生有命井非所獲罪也皆謝遣之時克譲
方從予鄞江上扵是有待汝不歸我行有程之語克譲旣歸則
又有忍死待兒而兒歸之語嗚呼予尚忍言之哉景傳之先有
為邵州新化縣主簿者仕稍不顯主簿君之父䔍厚長者宗忠
蕳公父事之其殁也公實銘其墓逮景傳之考君希聲先生遂
以文學為後進師而景傳負其不羈之才浮游物表人見其寓
談咲扵文字間類若依隠玩世至扵死生之際處之𥙿如合乎
聖賢之學而出乎性命之正者人固未或能知之也其季景宗
朝出畊夜歸讀古人書薄巳而厚物近乎昔之卓行君子者予
尤畏慕焉景傳謂克譲汝非季父不立汝非外舅不成嗚呼景
宗視克讓盖猶子也而景傳望予之厚如此予亦安能有以慰
景傳扵地下而尚忍言之哉景傳之死予旣無隻字以為之銘
又無片辭以為之誄姑輯其遺言錄而蔵諸以示無忘或者克
讓因是尚有警也
䟦進學工程
易曰君子進德脩業欲及時也記誦辭章云乎哉記誦辭章末
矣後生小子猶有廢而弗事者程君敬叔排年工程之書所為
作也敬叔以文學行誼高一時其傳盖本扵考亭門人㬊氏進
脩之功不必盡出是書夫亦度中人以下所可企及姑爲是以
誘掖之云爾古者大學之道比年入學中年考校一年視離經
辨志三年視敬業樂群五年視博習親師七年視論學取友謂
之小成九年知類通逹強立而不反謂之大成即其排年之工
程也學者苟能因今人之所可及而求古人之所必至敬叔將
扵是書之外有私淑艾焉行遠自邇登高自卑在乎勉之而巳
金華黃先生文集卷苐二十一
