金華黃先生文集卷第八續藁五
碑文
上都大龍光華嚴寺碑
至正七年夏四月
天子時廵上亰今中書左丞相太平時為平章政事一日入奏
于便殿上問龍光華嚴寺創建於
世祖踐阼之初何以久而猶有所未備對曰此無它由其役殷
費鉅而財用弗繼耳其年秋八月廽鑾次三十里店諭
旨中書賜以鈔十萬緡給其營繕之費仍令寺僧護視屬役勿
以諉于有司住持比丘惟足欽承睿旨親率其徒鳩材僝工
諏日庀事經畫指授而程督相勞之靡敢弗虔輪奐之美丹碧
交輝寳旛華座嚴奉如式在其教所宜有者纖悉完具眀年秋
八月大駕南還復至三十里店丞相以訖役聞請敕詞臣
著于石章以紀成績制曰可事下翰林以命臣溍臣溍謹按
惟足所述事狀
世祖皇帝始在潜邸駐軍和林念國家龍興朔漠奄有萬邦
聲教所覃地大且遠會朝展親奉貢述職道里宜均爰相地于
桓州東灤河北之龍岡建開平府首扵城中乾艮二隅造兩佛
刹曰大乾元寺曰大龍光華嚴寺龍光華嚴則以傳菩提逹摩
之學者居之
世祖正位宸極采古者兩亰之制詔以大興爲大都開平爲
上都鈞天帝所上應𬗋微羽衛句陳周廬千列而兹寺尚仍其
舊未有所改作
仁宗在東宮躬戾其宇下左右頋瞻懼弗稱
世祖致崇極於覺皇之意俾有司斥而大之
英宗嗣位萬幾之暇數嘗臨幸謂五方佛像在
世祖時因感異夢而迎致于兹命於故大殿之南别作前殿以
妥奉焉且賜以吳中上腴之田一萬畒使贍其衆然自經始以
来更涉累朝歴九十餘年逮
今天子特軫聖情圖終先志乃克因舊為新而訖考其成
帝力所加固非一朝一夕之積其成之也盖自有時夫豈偶然
哉寺之開山初祖曰至温與故太師劉文正公秉忠友善有志
氣而深於謀略
世祖甚器重之温六傳至維夀以道行文學受知
英宗制授大司徒壽傳弘琛琛傳妙桂今惟足則挂之法嗣也
自報恩来𥙷其處云臣溍竊觀昔之有國家者莫不參用真乘
助宣皇度廣資勝利昭薦國釐故凡赤縣神州必有禪林法窟
我世祖皇帝所以維持億萬年太平之基者規模宏遠矣
列聖相承以迄于今扶植而振起之將欲與之相為悠久是誠
不宜無以詔于方来謹序次其本末而為之銘曰
龍岡之原灤水之滸度關而北兹惟天府肇啓
帝亰自我
皇祖克宅其中下臨九土金輪旣御法幢斯竪普為人天作大
福聚如遊化城共趨寳所沉沉華構奚啻百堵奥殿廣堂有楹
惟旅架以虹梁承以龜礎有飛其榱有網其戸廓為夷庭延為
行宁峙為穹門周為邃廡經之營之洊更寒暑聖子神孫纉承
遺緒逮今
皇上不忘繼序俯垂清問温其天語蔽自淵衷便蕃錫予召彼
役徒赴我鼛鼓群工薦技風斤月斧金碧焜煌萬目咸覩靈山
一會儼然故宇瞻之在前瑜珈五部玉豪金相如日當午神帝
龍君後先參扈天魔恐怖曰有禦侮棲經于匭縣鍾于虡息有
室廬食有庖庾勝緣畢具宗風載舉增崇上化翕受多祜歲時
省方鳴鑾樹羽宗&KR0576;戚畹班行文武企望属車奔走俯僂大家
右族豪商鉅賈廣衆稠人下及寒窶猋至景從㕓居野處洪纖
高下一雲所雨稽首度門永有依怙扵萬斯年奉我
眀主詞臣作頌誕告終古
阿育王山廣利禪寺承恩閣碑
阿育王山廣利禪寺住持比丘悟光創建承恩閣成使以狀来
請書其歲月刊之兹碑以示永久盖自雙林唱滅像教東流有
國家者咸知信嚮而無能若我朝之致其隆極者凡九州四海
名山福聚至於遐陬絶域萬里之外靈蹤異跡靡不搜訪而加
禮焉矧惟兹山乃釋迦如来真身舍利寳塔之所止宜其蒙被
帝力尊崇侈大非它山所得而比倫也舍利始出於西晉歴宋
梁陳唐五代曁宋其随機赴感發祥現瑞殊勝希有考諸傳記
所述可見巳
世祖皇帝底定南服而兹山入于職方首命奉迎寳塔妥安於
内苑之萬歲山上都之龍光華嚴大都之聖夀萬安諸大刹及
諸官署置十六壇埸車駕親臨瞻敬於聖夀萬安百寳光眀
從壇而起高貫寺塔遥燭禁庭皇情大悅亟命護送還山仍
賜以名香金幣敕行中書宰臣郡長吏增構殿宇高深雄麗視
昔加倍四衆莫不抃躍欣慶得未曾有
列聖相承逮
今天子歲時函香遣使賜予尤渥會法席偶虚而寺幾廢今太
尉納麟公時為行宣政使求可任其事者扵是光由平江之開
元来𥙷其處至正二年七月也光旣重新門廡殿堂庫庾庖湢
之屬且盡復豪家所㩀諸庄田土園林而資以為奉飬者一無
所缺學徒雲集内外不下千人光以為寺之所宜有幸已畢具
而天使下臨祗肅無所乃出上所賜白金為兩二百市材
僦工造傑閣以嚴使命列楹若干架霤若干屋之以間計者七
其崇若干尺廣加其崇若干尺脩去其廣若干尺飛榱步簷方
櫺曲檻悉稱其度名之曰承恩之閣上設像座而即其下為傳
宗之堂後為方丈之室費有不給則繼以經用之餘貲民不知
而官不與焉庀役於九年之冬訖功扵十年之春前人未及為
而今為之其作始之自固不可不書也昔大覺禪師懷璉歸老
兹山扵其君之賜有所弗受不欲以已易物也光獨汲汲焉圖
所以彰吾君之賜如恐弗及不忘以下報上也璉之辤譲光之
恭敬同出於儒者之所謂禮則其為道宜亦無不同也所可書
者豈直經度之勤營締之美而巳哉光蜀人族某氏别號雪䆫
云銘曰
佛之真身徧一切處非滅而滅非住而住金瓶寳篋八萬四千
兹惟其一留鎮人間粤自先朝逮今
聖世星軺絡繹香為佛事櫝有金貝篚有綺繒侑以多儀用薦
德馨因果不殊財法交施受用見聞同增福慧大恩莫報
君賜未彰荷負有人不敢怠遑乃擇嘉辰開寳樓閣熾然建立
無作而作華旛珠網像座中嚴龍光下賁人天具瞻三輪旣空
莫非實相知報佛恩則為報上史臣作頌来者是徵於萬斯年
彌謹其承
故參知政事行中書省事國信使贈榮禄大夫平章政事
上柱國追封閩國公謚忠愍王公祠堂碑
至元十五年秋七月閩國王公以福建道宣撫使覲于上亰
世祖皇帝與語大悅朝退首命左丞張公即公寓邸傳旨詢
日本事公對以日本蕞𡭗島夷不足煩天討因畫招徕之策
以進深契上衷將使預聞國政公懇辤廼降金虎符授公中
奉大夫刑部尚書福建道宣慰使兼提刑按察使仍爲御便殿
曲宴以遣之俾左丞吕公爲公起舞霑醉而止公旣還治閩中
具宣德意十六年夏五月舉家入朝眀年正旦上眷禮有
加擢戶部尚書數奏事稱旨嘗命之坐而輟御膳以賜以
廷辯薄百官俸非便忤權臣意丐外十九年春二月拜正奉大
夫參知政事行中書省事將之官江西即政事堂條陳二十四
事丞相齊魯國文忠公大喜恨得公晚留公母行二十一年春
正月進對言日本未易以力服而可以計取誠令臣得備一介
之使以招徕之事成可無殘民匱財即事不成亦無損國威重
上嘉納之因以公爲國信使凡所須一惟公意公以爲臣他無
所須秪須一印佩之擇參佐數軰奉詔書以行足矣有
旨命公視草且賜公玉環連絛納瑟瑟袍帽鞾馬鞍各一俾丞
相善護視公妻子之留質亰師者公旣陛辤以夏四月發慶元
五月抵躭羅躭羅人或勸公勿輕往公不聽秋七月至日本境
上先令持旗榜諭其國中并移書國主及用事者日本遣来郊
迎甚設請遂以詔書入&KR0605;卯望艤舟對馬島丙夜俄有舉火
譟讙島上者公竟遇害而薨得年五十有六夫人葉氏携諸孤
跣哭赴愬闕下上聞訃震悼命須其家衣廩如故給夫人
驛劵乘官舸五南還䆒其事尋謚公敬愍侯錄其季子從仕郎
南劒路順昌縣尹都中為少中大夫平江路緫管府治中即平
江賜宅一區田八千畮厥後都中累遷荆湖北道宣慰副使言
公雖已得謚而爵秩未稱有司以聞
仁宗皇帝覽其奏皇慶元年春三月詔加贈公榮禄大夫平
章政事上柱國追封閩國公改謚忠愍扵是夫人亦從公爵封
閩國太夫人旣以告其第太夫人母子相與感泣懼無以昭
上恩侈前烈爰卜吳縣至德鄕白蓮橋之西二百步構堂肖公
像而祠焉公姓王氏諱積翁字良存其先光之固始人世為宋
官族高祖諱戩贈太保高祖妣陳氏東莱郡夫人太保南渡時
嘗仕閩因家焉故又為福之長溪人曾祖諱椿贈太傅曾祖妣
陳氏通義郡夫人林氏平原郡夫人祖諱萬全登淳熙二年進
士第任處州青田縣令贈太師祖妣林氏信衛國夫人考諱方
大贈少保妣陳氏穎川郡夫人初少保無子禱扵顯應崔府君
之神而生公性至孝博學工為文辭年十八領國子舉眀年用
叔父參知政事忠文公伯大蔭𥙷承務郎調監嚴州都酒務故
宰相吴公潛分閫四眀辟奉國軍節度推官改㳂海制置大使
司幹辦公事累數十年不决之訟悉以諉之凡所剖析三百餘
事有平心錄四卷除提領戸部犒賞所檢察官貽書漕使趙公
與訔捐和平十二酒庫積逋十七萬和平三百家為之少蘇馬
公光祖以執政尹天府辟浙西安撫司幹辦公事奉朝旨决六
縣獄單車夜至餘杭閱獄囚一百七十悉得其情當坐者僅數
人餘皆平民眀日召縣官盡釋之所平反他邑疑獄全活甚衆
辟淮東緫領所措置糴買官改江東轉運司幹辦公事用舉者
改秩差知冨陽縣治辦為諸邑最皇族有縦家僮殺人者論如
法無少貸人尤快之秩滿堂除兩浙轉運司主管文字力請寬
版曺催科之限東南諸郡咸便之除監左蔵封樁上庫差通判
臨安府除提轄文思院主管諸軍審計院遷太府寺丞兵部郎
官出知徽州兼都督兵馬府參議官軍帥李詮㩀城謀為變勢
張甚公以計柔服之且施恩信離其黨民恃以無恐加兵部侍
郎仍舊任俄除江南東路提舉常平茶塩改福建路提點刑獄
行次永嘉復以為天下兵馬都元帥益王府司馬辤不就改知
南劒州兼福建路提點刑獄兼招捕使進兵部尚書除寳章閣
學士福建路制置使兼職仍舊於是德祐内附三宫已北上而
景炎新造未久又航海去廼抵福州行省以八郡圖籍上之行
省承制以公知建寧府尋充福建道宣撫副使部將李䧺挟淮
兵為辭殺同知宣撫司事潜說友而屠其家公收潜尸爲治後
事且以計紿雄而厚結其麾下因大閱擒雄誅之以功陞宣撫
使福州路緫管兼府尹兼提刑按察使巳而淮兵亂復作公率
郡民捕其黨悉斬以徇閩生齒數十百萬卒頼以完亡何而入
覲鄕國之人至今思之公夫人曰陳氏曰林氏皆封安人先卒
曰葉氏今閩國太夫人也其為比丘尼而在者曰圓眀静慧慈
照大師住持杭州眀慧寺搠思丹巳卒者曰宏宗圓眀佛曰大
師住持平江妙湛寺普貴子男七人曰時中易名為僧以卒餘
悉以公奏𥙷官曰琦眀威將軍同知肇慶路揔管府事曰權中
從仕郎同知循州事曰昇中從仕郎寧海縣尹皆卒曰建中從
仕郎建安縣尹閩國太夫人出也從太夫人留質而歸卒于維
楊驛無子以都中之子某爲其後曰端中從仕郎尤溪縣尹亦
卒曰都中今正議大夫兩浙都轉運塩使女六人四適名門二
爲尼孫男七人女四人曾孫男五人女一人堂成後三年都中
以太夫人之命来徵文將刊之兹碑溍竊惟公之忘身殉國亦
旣蕳在帝心而足以暴白扵天下太夫人勤懇壹意爲天所
祐年幾八袠貌端神澤福祉未艾正議又以材猷德望嚮用於
時有光于前人盖人紀之大者三公之爲臣太夫人之爲婦正
議之爲子可謂盡之矣欲勿書得乎太夫人之弟茂辰嘗以公
薦爲武德將軍管軍揔管公之殁也爲之七走亰師而致力於
祠事尤悉亦有功扵王氏而可書者也其銘曰
於赫
世祖緫攬群雄委質自奮時惟王公千載之逢由一言始歸護
全閩惟
天子使相彼林林孰完其生繄公是怙弗震弗驚廼疇民庸廼
踐朝著廼啓廼沃廼居政路蠢兹島夷敢有不恭抗言請使出
次于東溟波浩浩其下不測長風大颿萬里一息天聲所加咿
嗢睢盱鞬櫜帞首頫伏路隅煌煌英蕩使事有指庶公其歸赤
舄几几胡蹈大難而以訃聞舍生取義哀動
帝宸䟽封進爵易名節惠于飾其終罔不備至公則遠矣遺烈
不泯孰其承之惟後有人一畒之宫百世之祀麗牲有碑刻示
無止
故陕西諸道行御史臺御史中丞贈攄誠宣惠功臣榮禄
大夫陕西等處行中書省平章政事柱國追封濱國公謚
文忠張公祠堂碑
故濱國文忠張公家濟南而其别墅在歴城縣北十里華不注
鵲山之陽歴山之隂號曰雲㽵公自參議中書省事退休其中
者垂十年至治泰定之問詔使沓至皆堅卧不起
文皇御極以翰林侍讀學士召未至改陕西諸道行御史臺御
史中丞公乃幡然就道時公年甫六十到官僅三閱月而薨于
位天曆二年七月壬午也始公嘗謂吾居雲㽵而樂且密邇吾
先世大墓吾死必以昭穆序葬而於是乎祠焉九月丙辰公嗣
子今祕書郎引遵治命奉柩以葬而以清河郡夫人郭氏祔至
順二年三月戊子乃作祠堂凡屋之為間者四堂居其三而室
居其一妥神有位物器備完歲時蕆事饋奠惟謹以溍忝綴公
門生之末俾有述以告来者溍竊惟公初尹堂邑撫人有恩用
獄不失有罪能使豪彊讋伏而盗賊化為良民為御史則抗言
尚書省不可立其變更法度易置官府將厲天下且擅除御史
大夫中丞非祖宗故事䟽時政之弊萬餘言力拄權姦幾蹈
禍而不悔在中書則諫止内廷燈山之戲卒以忠直受上賞暨
執法西臺属關右荐饑一以荒政為己任有禱于神其應如響
乃傾私槖斥公帑奏請大發錢粟下輸米授爵之令用便宜
通鈔法以来商旅由是人始得食至於疾病死亡皆具為區處
慮有司怠於奉行則分遣察官臨視之委曲纖悉竭盡其力頼
以少蘇者雖甚衆而公竟以憂勞悲感奄及於大故捐舘之日
奉元鼔樓梁木自壊濟南里第有光若隕星者民之無禄庸非
天乎事聞制贈公攄誠宣惠功臣榮禄大夫陕西等處行中
書省平章政事柱國追封濱國公謚曰文忠䘏典之優異
先帝憫悼深矣公所學務致於實用而一語一默之細亦無所
苟
仁宗時公居禮部為侍郎尚書雨持文枋克廣賢路深契
上衷新進士銜刺来謁輒拒不與為禮書方寸紙令閽人諭之
曰但思報國無以私謝為也所譔著施於朝廷行於四方萬
里人莫不傳誦之盖公之莅民政多卓異宜如循吏之立祠直
道以匡君而勤事以死宜如功臣之祭於大烝文學論議存乎
淑艾之私宜如先賢之祀扵學固非其家所得而專也然以公
居此為最久從容去就之際聞者至今為之咨嗟歎息過而見
其平生釣遊處池深木寒猶將低佪不忍去况登斯堂而仰公
之遺風餘烈可使貪夫廉懦夫立其於名教殆非小𥙷尸而祝
之豈獨仁人孝子用以厚其親哉溍旣不敢辤而序其㮣復為
銘以系焉公諱養浩字希孟世次官閥行事之詳有傳在史氏
今皇上又申敕詞臣勒諸石章昭揭墓隧矣非有關扵祠事者
此不著銘曰
瞻彼樂郊齊山兩間山之幽幽水清且漣孰遄公歸而止于此
使者在門公不為起止非無所行也以時
大君有命賁然来思曰予赤子汝饑予哺庶幾當宁寬是西顧
盡瘁以仕不有其躬神游故墟有寧一宫公像在斯皇皇卷服
生氣&KR1006;焉過者必肅
記
丞相冀寧文忠王祠堂記
故丞相冀寧文忠王以至正七年秋九月十八日丁巳薨于位
二十六日乙丑祔葬亰城和義門外之先塋八年春某月某日
某甲子建祠堂順寧府宣平縣宫家㽵之景賢書院冬十一月
十二日甲辰宰執大臣奏事明仁殿而退諭上旨俾臣溍
撰王先塋碑銘并以祠堂記命臣溍製其文賜王母弟今大司
農逹世貼睦𡭗使書于石仍敕平章政事議中書省事姚庸
篆題其首而刻焉惟
武宗皇帝昔在潛邸出鎮朔方故丞相和寧忠獻王以宿衛重
臣久侍帷幄上旣嗣大歴服忠獻遂以佐命元勲入秉國鈞
夙興夜寐勤勞帝室將寘其家于北土令就高爽而遠歊袢
乃以上所賜宫家㽵之地築别墅居之而延師教其二子俾
有成立為時名臣即文忠及大司農也里人化之無不悅學忠
獻以父老之請為創精舍聚其子弟而教育之有司以狀白于
中書卑之額曰㬌賢書院立山長為學者師忠獻旣殁因作堂
而祠焉其構興之初
今上皇帝特出内帑金錢幣物以相其役東朝及中宫致助有
差迨其訖功上復遣使函香具牢醴以落其成詔詞臣歐
陽玄為之記至是别為堂以祠文忠事聞又命臣溍記之臣溍
竊考古者天子之公卿有大勲勞則祭於大烝後世之廟廷配
享是也諸侯有國大夫有家則設廟祧壇墠而祭之後世之羣
臣家廟是也傳所謂釋奠有合有國故則否說者以為國故若
唐虞之有伯夷后夔周之有周公有則自奠之無則合於鄰國
今學校各祠其鄕之先賢猶有取其遺意也夫唐虞成周固非
有鄰國之可合舍夷夔周公而誰歟忠獻以雄才偉略出則膺
瓜牙之任入則荷腹心之寄至於處危疑之際不動聲色而施
轉旋闔闢之功民志以之而定國勢以之而安可謂社稷之臣
矣文忠用貴王賤覇之術佐
今天子於重熙累洽之餘以親附百姓鎮撫四夷為已任而務
使官得其職物遂其宜雖古良相殆無以過而况前作後述濟
美象賢位冠百僚爵超五等是宜配侑於烝嘗享祀於廟室豈
鄕國之間學校之士所得而專乎其相與尸而祝之者盖以事
夷夔周公之禮事之也臣溍庸因記事推述而論著焉文忠諱
鐵木兒逹識官中書左丞相錄軍國重事階開府儀同三司勲
上柱國贈開誠濟美同德翊運功臣太師中書右丞相階勲皆
如故追封冀寧王謚文忠餘見扵前記及上所賜勲德之碑
者此不具
眀正書院田記
宋南渡後衢之先賢忠簡趙公而下六人盖尸祝之舊矣景定
末王侯巳守是邦始諗于朝即故吏所㩀祠地為道院者闢書
堂曰明正且以其没入之田百七十有六畮隷焉咸淳間繼之
者趙侯孟奎又益以它田六十有三畮祠事以備國朝因之
建書院額設山長員而兹田之奪扵浮屠老氏者什七八有司
漫弗加省也皇慶初
上新即位垂意庠序之事凡田之在學官者冒取有禁於是緫
管申侯為閱累歲之訟牒而覈其實悉返所侵田有挾教門檄
来争之者俟弗為動乃賂吏瞰侯在告謬為可疑上其事于宣
閫今山長葉君謹翁白侯破其計而閫復下于郡侯為徵圖籍
覆按具有本末田以卒歸盖九十年間祠三徙而始有田不二
十年遽失不守又三十餘年廼復葉君念其得之難而保有之
不易也求書于石以圖永久溍竊惟三代而降師廢民散儒失
其守而奪扵二氏者匪直吾疆畎而已矧夫威怵利誘有甚於
二氏者乎嘗試觀馬公之在建炎連柱大姦一斥終其身不悔
逮紹興權臣檀事汪公旣坐切直擯弗用趙公竟以不苟合去
相位貶且死至若范劉小汪公委蛇仕止之間又莫或少自撓
是廩焉不可奪者區區之土壌猶外物也賢師帥祗奉德意
幸惠斯文甚厚繄六君子之胄若士之從葉君登斯堂者敬共
以承事感慕而振飭必有名人傑出其間嫓美於前哲夫能寳
其不貲之軀則一物之細有不難守矣溍旣為書其㮣且道其
所望扵諸君如此初田之未復也劉公五世孫衍嘗以已田百
畮代其匱汪公五世孫諠亦以已田三十畮相焉至是兩家因
捐其田戒子孫勿復有是抑可書巳申侯名月魯帖木而高麗
人
上海縣學田記
上海由鎮為縣之三年縣始有學又十年學始有田又九年乃
改作學于縣東如千步延祐元年冬張侯如砥来涖縣事厥旣
延見諸生視其居則齋廬未備也庖廩未充也按其籍則田之
析於郡庠若出扵是邦之寓公者歲為米不盈四百石惕焉深
懼士失其養而學政之弗舉謀大其規制為久遠計而未知所
出也上人善能者聞之請入私田四百九十五畮有竒為學官
永業以佐經費侯旣納其請則白状于縣而輸劵于學主教事
者方君遇以為向之克有學有田不易如此而上人一念之頃
遽能不愛其所有以弛吾乏絶之慮是不宜使後之君子無述
也乃伐石来徵文為記嗟乎大道墮裂九流百家之異趨久矣
是果不可同歟易稱同人于野亨而謂同人于宗吝夫與善不
擇其類致亨孰大焉施惠而不私其黨去吝孰先焉由其通舍
其蔽兹所以合異而為同也侯與吾從其有取乎此矣上人亦
嘗學於是耶土地之利其末爾竊獨嘉乎是舉也庶幾乎吾聖
人之旨而有非苟同者故為原其大趣而為之記其目之細則
碑隂存焉
常熟州學田記
常熟故吳地州之西子游宅在焉當孔子時吴通上國巳久北
學宜非一人獨子游以身通受業列扵七十有七人之間而其
言行見於記錄爲甚具迨今千有七百餘年生其地而好學能
文者猶彬彬焉風氣之厚俗習之盛誠非旁州比縣之所及然
自其為縣時已有學而所占田多薄瘠以歲之不易也諸生往
往無所仰食學校之飬頋出它州縣下弦誦之聲希闊寂寥前
後為是州若職教事者思有以𥙿之而未知所以為計學之賓
老以爲州之有力而名好事莫如曺君乃相率造君以爲言君
欣然爲輟田之可耕者若干畮山之可樵者若干畮以佐之士
之群居聚食始無所乏絶莫不德君之爲而願得予文以記之
予聞古昔授田建學悉有成法民之爲士固不必廩扵學宫而
大家巨室亦不得有羡田以資施予也自先王之法壞而不可
復見說者盖以爲三千之徒聚而食於孔子或又以飲食之人
爲子游氏之儒何言之無稽耶今之去孔子曰益以遠有能聞
布衣飬徒之事而興起焉可謂難也巳若夫爲弟子員而蔵脩
息游於斯者皆生於子游之鄕而得其風氣俗習之美者也苟
無幸乎居之安食之飽而必有事焉將見其處也必無媿乎子
游之文學其出也必無忘乎子游之學道而愛人一簞一瓢不
足爲其儉萬鍾之禄不足爲其泰孰得以區區飲食之細厚誣
君子也哉是用弗譲而為之記以告諸来者云爾曹君名某嘗
為某官
義烏先逹題名記
義烏邑庠禮殿之西南故有文昌祠宋先逹題名在焉祠廢而
石毀已久至正七年春主教事者曁先逹諸公之後人始復脩
其祠事而買石重刻寘其中昔我
世祖皇帝旣定天下于一萬邦黎獻共惟
帝臣特旨以宋咸淳甲戌進士第一王公龍澤為行御史臺
監察御史公邑人也鄕大夫先生莫不動色胥慶以為科目之
設兹其權輿逮
仁宗皇帝臨御伊始承平寖久文運之開適惟其時誕布
詔條光揚祖訓著貢舉令以興賢能法行扵延祐之初而兆
見扵至元之末公之用舍乃科舉廢興之幾名不稱則無以風
厲乎四方蒐其缺軼而表顯之不獨為一邑之榮觀而巳矧今
聖天子在上稽古右文分命儒臣撰定前史因其善惡以寓勸
懲列傳所載盡瘁事國如忠蕳宗公正色立朝如文清徐公皆
邑之先逹也覩其名而知感慕激發則兩公不得專美于前而
後賢之踵武相接又豈止為科舉之士哉是宜有以彰千載之盛
際非徒可存一代之故實云爾詩曰自古在昔先民有作遺風
餘烈固未泯也又曰高山仰止景行行止吾儕小子敢不勉諸
題名舊刻溍之曾大父左曹公實志之兹俾溍嗣書其重新之
歲月溍不得辤也
江淛行中書省題名記
昔太史公於漢之將相名臣不皆立傳而為之表悉著其氏名
歲月使覽者尚論其世而有以知其人後世官寺之題名實本
於此故雖偏州下邑無不記諸其廳壁江淛行中書省莅治錢
唐五十又六年題名有記尚矣至正二年夏四月省署燬于災
而石亦仆今丞相適下車亟使計工程材拓故址植廣厦增崇
其壮觀以昭示乎等威而未及蒐遺舉墜𥙷題名之缺平章政
事康里公視事伊始命掌固考舊櫝合前宰執之氏名歲月伐
石而大書深刻焉令溍叙次梗槩以告来者溍幸嘗以文字為
職業而效趍走於屬部何敢以不敏辤載惟我朝稽古建官以
来厖臣碩輔入則保兹
天子而儀刑乎百辟出則正是國人而屏翰乎四方體貌之尊
内外均一所以聳萬民之具瞻折千里之遐衝也今天下為行
省凡十有一而江淛當東南之都會生齒繁夥物産冨穣水浮
陸行紛輪雜集所統句吴於越七閩之聚訖于海隅旁連諸蕃
椎結卉裳稽首内嚮挈兵民二枋而臨制於梱外事任至重非
元勲懋德兩有文武莫克膺其寄丞相繇中書平章政事進位
端揆来鎮兹土紀綱號令煥然聿新群工庶尹奔走率職賜履
所及咸為之改眎而易聽
皇上嘉其有興壞起廢之初特敕詞林宗工作記并書篆以賜
一時宰執大臣都司僚佐亦已衣被昭回之光而流榮耀於無
極若夫題名之設盖他日表將相名臣者之權輿是宜與蘭臺
秘閣之所纂名山金匱之所儲相為經緯氏名歲月之存否所
係甚大豈偏州下邑廳壁所記可槩論乎然竊聞温國司馬公
記誎院題名以為居是官當志其大舍其細先其急後其緩專
利國家而不為身謀有言責者固不容不事斯語充乎是道雖
秉國之均任天下之重無難也則其為記又不徒取氏名歲月
之可見而已矧今聖神撫運鉅人並生更進迭興均其勞佚
猶有虞之九官奮庸於内成周之三后恊心於外畫一之治罔
間後先述作之家遡觀其時而睹其餘澤之未泯指事載功垂
之竹帛不亦廟堂推美譲善追紀前人之盛心也哉
江淛行中書省左右司題名記
中書之有行省行省之有左右司國朝之制也盖自唐分三
省肇置都司為尚書丞轄之貳以天下之大百官之衆而任是
職者止扵十人其選不輕矣攷之六典則其所掌付諸司之事
舉正稽違省署符目執直簿以知省内宿直等堇堇數事而巳
位有常員職有常守也今政本一歸於中書而以左右兩司為
元僚小大之事罔不與聞列曺掾有所關白得持文墨議論相
可否僉議旣定乃以聽都堂之裁决而署行之較之往昔事權
輕重固大不侔其在行省曰郎中曰員外郎曰都事官稱命秩
悉視中朝宰士而恩數無内外之異合左右為一司以兼緫
乎六曹而分守無彼此之殊位序巳崇而職務尤劇委任之重
夐絶前比非清方敦實閎敏周通之材莫宜居之由是而歴從
班登政地者踵武相望號為宰相之儲誠要官之高選也學士
大夫往往觀乎題名而指其顯融於時能以儁功偉烈自見者
侈為盛世之美談安可無以考其去来之歲月哉江浙行省左
右司重新扵災燬之餘爰命溍記其題名而刻諸廡下溍竊惟
古之記題名者不特以謹歲月必囙其所居之位而寓規誡焉
今之都司上以彌綸乎相業下以綱紀乎曹務至扵邊隅之阨
塞閭閻之幽隱靡所不當問非若群有司效一官守一職而可
以一事名言也庸叙次其設置之沿革以為之記凡參贊之功
有可稱述而非題名所能盡記者兹不得而詳焉
監脩國史題名記
宰相之職掌佐
天子正百官於軍國之政令無所不統惟領史事則特給印章
别設官属而敕尾以之入銜重其事也昔在
世祖皇帝中統二年翰林學士承旨王公鶚奏請立史局纂脩
先朝實錄及遼金二史其國史則請以右丞相史公天澤監脩
上悉從之至元元年始置翰林院十三年乃制授平章軍國
重事耶律公鑄監脩國史建官實始於此其後恒以上相專綜
監脩之務㦯並命次相則曰同監脩委任可謂重矣若稽往制
詞臣史官班列不同軄掌亦異今旣合為一院而史事獨屬之
宰相者盖紀錄天地日月之祥山川封域之分昭穆繼代之序
禮樂師旅之事誅賞廢置之政布在方冊垂于萬世其所繫之
重非它司比抑可知也故凡大拜之後必諏吉視篆于本院廳
壁固宜有其題名然自史公天澤耶律公鑄逮脫脫太傅公兩
入中書相
今天子九十年間領史事者之官位名氏歲月皆未有所登載
於是院長謀扵寮友而訪扵中書之掌固得右丞相天澤太傅
公而下緫十有人礱石大書而深刻焉其莫得而詳者皆
不著亦闕疑之義也
翰林國史院題名記
世祖皇帝中統元年初設翰林學士承旨官正三品至元元年
乃建翰林國史院而備學士等官八年院升從二品
成宗皇帝大德九年院升正二品
仁宗皇帝親攬御筆點定置立學士承旨六員學士侍讀學士
侍講學士直學士各二員皇慶元年院升從一品迄今遵爲永
制先是蒙古新字及亦思替非並教習扵本院翰林國史集賢
兩院合爲一仍兼起居淮領會同舘知祕書監而國子學以待
制兼司業興文署以待制兼令編脩官兼丞俱来隷焉其後新
字旣析置翰林院而復立集賢院如故今興文署已廢本院於
起居注會同舘秘書監國子學之事悉無所預回回學士亦省
而亦思替非以待制兼掌之
今上皇帝建宣文閣而不設學士詔以經筵崇文監皆歸扵
本院崇文監言其非便而止惟於學士承旨而下摘官判署經
筵之文移頃因纂脩后妃功臣傳又以執政兼學士承旨等官
而無常員此建置㳂革之大略也自中統至元以迄于今題名
久未克立是用蒐羅故牘考其姓名資秩遷次而刻諸石庶来
者有考焉夫題名雖非古而唐宋以来偏州下邑莫不有記矧
以文學侍從之臣於焉萃止安可覩其闕文而弗之講乎覧者
因其人而尚論其世則國家之聲眀文物名公大人之遺風
餘烈猶可㮣見也僚属參佐具于别刻者此不書
上都翰林國史院題名記
凡官署咸有題名記之者必述其職分之所當為以寓夫官師
相規之意焉粤自
世祖皇帝作别都于灤陽一遊一豫無非事者
列聖相承遵為典常文武百司扈從惟謹翰林國史軄在代言
以施命于四方載事以傳信於萬世
天子出御經筵則勸講進讀啓沃聖心退則紬繹前聞以待
訪問任重而地親上所識擢必勲閥近臣儒林大老與一時
名人魁士實侍從之高選非他有司比也由至治元年逮今二
十有七年分院題名歲各有記於其職分之所當為論之備矣
兹不復勦取舊說而重陳之苐記其官位氏名歲月庶来者有
所於考焉爾盖大駕以至正七年四月十九日發亰師五月
十二日駐蹕上亰八月十三日回鑾院長而下除拜則書或將
指而行或賜告而去不悉書也經筵之職曰領曰知曰兼無專
官惟居翰林者獨主其文移出納故合本院與其曺屬並列于
左云
中書省右司題名記
官署之有題名尚矣覧之者問其人可以知其政故記之者必
本其職分之所宜為以寓夫規警之意而風厲焉烏古孫公其
之為右司郎中也以題名未建命考諸故牘得其氏名歲月將
刻石于廡下未及成而出持閩中部使者節尋復召入參議中
書省事乃属今右司諸公緒成之而俾溍為之記溍竊惟都司
以彌綸省闥為職於事無所不預較之舊制則唐之三省尚書
有左右丞管轄衆務而左司右司為之副宋之三省左右丞升
為執政中書門下别設檢正之官而尚書之左司右司居其次
逮至我朝政本一出扵中書而丞轄檢舉之職悉歸扵左右
兩司其委注之專前所未有也而况右司所掌付受兵刑之政
最號雄緊而百工之事尤為叢劇豈它有司限於官守而可指
其職分之所宜為以寓夫規警乎雖然今之任是官者皆天下
之選昔人所謂學為宰相者也後之人覩其氏名知所歆慕而
奮發焉則其為風厲也大矣庸弗敢辤而謹記之
上都御史臺殿中司題名記
天子時廵上亰則宰執大臣下至百司庶府各以其職分官扈
從國朝舊典也凡公署必立題名以志其去来之歲月御史
臺殿中司之有題名始於至順三年率皆剡木為方板而書之
至正八年今殿中侍御史埜僊護都孛羅鐵木而慮其久或蠧
敝乃命代以石大書而深刻焉且俾溍記其作始之自謹按漢
御史大夫有兩丞其一曰中丞居殿中蘭臺外督部刺史内領
侍御史受公卿奏事舉劾按章亦謂之中執法則居殿中者實
右中丞之職魏以二御史居殿中察非法大朝會則簮白筆側
陛而㘴乃殿中設侍御史之始也其後殊時異制㳂革靡常在
唐則兼知庫藏出納宫門内事亰畿諸州諸衛兵禁而政務非
一在宋則三院並得言事兼察事而官守不分逮我
世祖皇帝至元五年肇建御史臺置殿中侍御史二員而以殿
中别為一司正名舉職紏察朝儀外廷稱慶則對立於龍墀之
下而不與庶僚序列大駕行幸則畢從扵豹尾之中而非若
它官可以更休委任旣專地位復密臣僚有所敷奏無不與聞
而其命秩之崇品在苐四視唐宋以七品官為之重輕之不侔
從可知也自非勲賢貴胄秉清方直亮之節夙為衆所嚴惮莫
宜當其選由是而致位卿相未始乏人誠欲使来者知所慕效
而思繼其風烈則所托以昭示于永久者曷可缺歟盖物莫夀
扵金石然自古及今名垂天壌與國家相為無窮者固不獨恃
夫金石以為存也請以是為記可乎是歲乘輿以五月届灤
陽八月回鑾十月甲子朔記八卷終
