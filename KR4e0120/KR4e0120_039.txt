懷麓堂集卷三十九
明李東陽撰
文稿十九
狀疏
西北備邊事宜狀(閣試)
右臣伏以比歲逆戎嘯聚部黨并合羣類據我河曲擾我延
綏寧夏深入我韋秦固原諸處近又覘我大同逼我萬全朝
廷命將出師天威所至雉伏鼠竄無有遺者然其擄掠丁口
驅逐生畜所喪已多况惡草難去而易生竒疾難攻而易動
今草枯河凍風高馬健賊北無所獲計當復西西必復度河
曲縦今不度明年必来歲復一歲為患滋甚所宜深防曲慮
以消未然之釁為永久之圖也議者恒以邊方警報亦是常
事故以計未然者為喜事圖永久者為迂談沿襲因仍莫知
底極盖三邊去京師數千里國家承平富庶已越百年居中
夏之豐而論遠疆之僻處冠裳之樂而謀兵革之難者無怪
乎其然也臣竊觀秦并天下而長城所築近在洮延宋
之盛時不收幽朔而靈夏之域旋亦棄去漢唐疆宇雖
廣而和親歲幣所費不訾蓋盛衰情形不常多至數十
萬少者亦不减其半逮至于元遂混一統自我太祖太
宗親御六師敵始北遁踰時累月振旅而還迄今敵衆
離亂交讎互噬其數不滿數萬不能當我一鎮自漢唐
以來未有衰于今日者也夫以全盛之師馭極衰之賊
雖草薙禽獮亦不為難惟陛下本懷以武功妨文德有
所不暇以中國困小醜有所不屑而職兵事者乃或不
加之意使其窺覘糾結為國大患至于民罷兵弊而不
觧者此臣所以夙夜而不能忘也臣聞之書曰制治于
未亂保邦于未危兵法曰毋恃其不來恃吾有以待也毋
恃其不攻恃吾之不可攻國有所恃而盛民有所恃而
安士有所恃而力故餽餉屯種豫其冨也弓甲鞍馬豫
其利也城郭溝塹豫其固也作止圍援豫其習也斥堠
間諜豫其明也號令賞罰豫其行也故曰以治待亂以
静待譁者治其心也以近待遠以飽待饑以逸待勞者
治其力也如是以戰戰則必克如是以守守則不危不
能待人而顧為人所待其不顛倒錯亂者寡矣今國家
經理區畫可謂甚精體統節目可謂甚備然轉輸之地
方數千里而士屢告饑廐寺繁列而馬無留良武庫充
牣而用輙失措城堡棋布墩堠相望賊至而不知其期
賊去而莫窮其處是豈法之過哉奉法者之弊也天下
之弊起於因循而成於蒙蔽今堡伍所聞者方鎮莫得
而什一也方鎮所聞者部曹莫得而什一也如是則安
不如是則危如是則榮不如是則辱如是則留不如是
則去夫人之情豈不知所擇哉故臣嘗夙夜反覆以求
當今之弊或者其專在乎此也古之論將者曰委任曰
賞罰故屯軍細柳御轡不馳授劍江南副將失色其委
任之專如此愛能遁陣誅及禆官曹彬成功尚惜使相
其賞罰之審如此今綰章而拜秉鉞而行委任可謂不
輕然責其得失且曰我不得專也捷獲有擢失機有律
賞罰可謂不闕然考其勸懲則曰意不在令也夫國之
安危民之休戚皆繫之將而其言如此復何望哉臣願
陛下嚴簡擢之法省參督之制覈功賞之實奮威刑之
斷舉一將則衆議必簡任一人則羣疑莫奪賞一功則
䟽遠不棄罰一罪則貴近不疑如是則人革其心官奉
其職繇是而糧餉可充器馬可利城塹可固練習可閑
斥諜可明號令可信雖廣而八荒之表遠而億萬年之
後可以高枕而無虞矣况區區者惡足為西北患哉故
臣嘗夙夜反覆以求當今之宜或者其無出乎此也敢
摭其大端為陛下獻至于形勢名數之細亦條具一二
于後興利除慝則有司存惟在陛下斷而行之耳臣誠
愚闇不識大計臣不勝犬馬惓惓惟陛下俯賜覧觀幸
甚
應詔陳言奏弘治六年四月二十七日節該欽
奉勅諭
天道弗順亢旱踰時民庶驚惶朕甚憂懼凡軍民利病
時政得失爾文武羣臣條奏來聞欽此臣等俱於午門
外跪聽宣讀聞命驚惕罔知攸措臣伏見去冬少雪今
春缺雨風霾時作井泉多涸自都邑畿甸東接齊魯南
抵淮濟西連襄隴赤日拆地黃塵蔽空冬麥不收秋糓
未種或餓死道途或典賣兒女或流徙他鄉争程競渡
以苟旦夕之命蘇松嘉湖諸府驟雨經年大水横溢財
賦所出莽為荒區瘟疫流行賊盗交作河南寧夏遼東
等處地震有聲半年之間奏牘累至誠有如聖慮所及
者臣退自修省以為災異之來皆臣等諸司不職所致
仰蒙陛下不即譴責曲加戒諭蠲滌舊過勉圖後功而
又引歸聖躬博采羣議以共答天意此古帝王遇災而
懼之盛心也臣被擢先朝繼塵侍從禁署清銜華衣美
食皆朝廷之恩渥生民之膏血三十年來略無寸補撫
心知愧内不自安而職在講筵不關政務惟君心為化
理之源經傳乃致治之法其勢似緩而實急其功似淺
而實深顧講讀有時章句有限宏辭奥義未易悉陳嘗
慕宋范祖禹講月令而深論誠於奉天之道林機講禹
貢而極言勤儉為治之理又聞唐崔郾半歲不問經義
則謝以無功李絳踰月不訪理道則自慚飽食臣之瘝
曠實又過之近臣於五月二十二日經筵輪講孟子两
年之内輪侍日講亦用此書今不敢遠引謹摘孟子中
格言要論切於君心治道臣與二三講官已徹聖聦而
未悉愚見者析為數條極論其理而軍民利病時政得
失如陛下所欲聞者以類附焉陛下倘不棄其愚腐一
賜覧觀則雖輟講之際如對聖賢燕居之時若臨臣庶
于以見諸實政施及羣生庶幾天意可回災異可弭民
生可安國祚可永也臣不勝犬馬惓惓一一開具以俟
採擇
一孟子曰至誠而不動者未之有也不誠未有能動者
也臣竊惟天人之應捷於影響故書曰惟德動天又曰
惟天無親克敬惟親孟子此言實得之子思傳之孔子
者如成湯六事旱沴遽銷宋景一言熒惑立退不可誣
也臣伏見弘治紀元以來二三年間天地降祥雨暘時
若感應之理昭然可觀近二三年休徵弗應由冬入夏
旱虐尤甚陛下露禱于中羣臣齋戒于外計日彌久獲
效愈難意者於初政之善有未盡合乎抑應天之政或
以文而不以實也臣願陛下齋明治心勵精圖治賞一
物必思天命所當予罰一罪必思天討所當加御一珍
膳必思民之飢服一美衣必思民之寒雖居暗室常如
天監之在前雖處深宫常如民瘼之在目不以正心誠
意為可厭不以天道幽遠為不足徵災異之奏自郡縣
者彙為卷帙以偹覧觀庶政之付在有司者限以旬日
必令覆奏使議朝政者不為道旁作舍之空談拯民災
者不為紙上栽桑之故事將見和氣充塞驩欣交通天
意不回雨澤不降者必無之理也若齋醮一事誑誕尤
多累月經時幸於一中偶獲者有賞而不效者無刑徒
費貲財復傷治體且往歲不祈而自至近年累禱而不
應其有無真偽不辨可知陛下初納羣臣之議嚴因禁
革近因禮部之言即令停止請斷自今日凡事關祈禱
上涉于天以經咒干賞賚者並加斥絶永不為太平聖
治之累亦應天以實之一端也
一孟子曰君仁莫不仁君義莫不義君正莫不正臣按
人君一心萬事根本根本既正而後天下可從而理也
故用人之非不足過讁行政之失不足非間豈真以為
不足讁不必間哉盖心有不正則雖讁一人之非而有
不勝其謫雖間一事之失而有不勝其間者所以甚言
心不可不正也然正心必先于誠意誠意必先于致知
格物講學者格致之要也宋蘇軾進端午帖子曰始覺
深宫夏日長只將無逸鑑興亡王巖叟因侍講奏曰陛
下退朝無事以讀書為樂天下幸甚故心必有所啓而
後明必有所繫而後定不然則衆欲交攻羣言競惑不
于聲色必于貨利不于竒巧必于幻妄以崇高貴冨之
地當宴安暇逸之期有不知其自失者矣臣願陛下當
此盛暑亢旱之時澄清聖慮保愛天和慎重遊宴調節
飲食每朝謁两宫裁决政事之暇取累年講官所進直
觧置諸左右時一繙閱用代温書以俟秋凉仍舊講讀
使義理融徹根本不移辨天理人欲之幾為體騐擴充
之地凡用人行政弭災召和舉而措之引而伸之無不
得其當者不然則雖發言盈廷積䟽成案一雨之後旋
復置之度外矣何所益哉臣嘗再講孟子此篇今復敢
以為陛下獻臣不勝至願
一孟子曰詩云經始勿亟庶民子來謂文王作靈臺戒
民以勿速而民如子來趨父事也古之聖王用民之力
而得民之心蓋其為臺為沼皆與民同樂之處而經營
之際又從容慰拊惟恐有傷故不惟人不之怨而反為
之喜不然則雖嚴刑以驅之峻法以持之秪能用其力
而已豈能得其心哉臣切見兵民既判之後民出財以
飬軍軍出力以衛民二者交相為命不可偏有重輕者
也今諸營官軍本以壯國本制外患而操練日少工作
務殷累歲頻年未嘗少息見在之數或不敷于坐泒停
止之詔或遽移於陳情使其精力消憊志氣摧頽嗟怨
之聲上干和氣比者諸司屢嘗執奏陛下愍其勤勞量
為停免而如金水河昌國公墳等處特令儧完夫有司
以停止為請朝廷以督併為名恐名實相違無以昭示
天下而盛暑鑠金流汗成血兼時倍力困苦益增又不
若不督之為愈也臣伏見山陵太廟工役之重無以復
加而盛暑祁寒未嘗不免今縱以為緊急工程不可終
廢亦宜俟雨澤既降秋氣稍凉然後再圖修治則所緩
不過數月之期而所息不啻萬人之力其餘不急之務
仍照原降詔書一切停罷則可以慰人心於困迫之餘
飬士氣於摧傷之後亦弭灾召和之大者也
一孟子曰不違農時糓不可勝食也數罟不入洿池魚
鼈不可勝食也斧斤以時入山林材木不可勝用也臣
按天地有自然之利而其生也有限故君人者必撙節
愛飬之然後享其利于無窮然欲節天下之財者必自
君身始故曰以一人治天下不以天下奉一人夫天下
不以奉一人將誰奉乎不私其有之謂也今天下民窮
財盡其勢已極姑以三者言之山東諸府糓麥所宜草
根樹皮掘食殆盡繼以人肉荆沔諸湖魚産極冨水竭
魚荒河泊歲課多用折納易州諸處柴炭所需林木已
空漸出關外一二百里其他賦税大抵皆然天下之地
無一處而不貧萬物之利無一物而不盡今據圖按籍
計口數物于都邑之内臺省之間何以知之而况於九
重之上哉若京師市鋪光禄寺科泒太繁供應之物急
於田賦買辦之使亟於催徵官價不充動踰時月國門
之税曩因戶部委官張鑑過於侵剥嗟怨盈途商賈幾
絶陛下洞見其情降旨切責然後貿遷不滯天下歸心
但其起例太重今雖漸减猶未甚輕商賈利微物價增
貴由此數者兹欲蠲租减税則國用不充二者之外别
無長策惟雜泛差役及額外科泒請下有司痛令裁省
而節用一事尤萬事本根宋太祖欲造熏籠以條貫不
合而止仁宗夜思燒羊忍飢不索恐天下遂以為例有
天下者豈少一薰籠燒羊哉蓋索一物必有十物之費
而其弊猶有不可勝計者也我太宗文皇帝所服裏衣
敝垢納而復出謂侍臣曰朕雖日十易新衣未嘗無但
自念當惜福昔皇妣躬補緝故衣皇考見而喜曰正可
以為子孫法朕常守先訓不敢忘宣宗章皇帝載在五
倫書君道篇節儉類蓋將為萬世法也臣願陛下遠稽
前代近法祖宗上警天心下憫民命凡羣臣百司隨事
經營極力禆補者不過分寸之益惟陛下一轉移斡運
間而天下受無窮之福矣臣不勝懇悃激切之至
一孟子曰飢者易為食渴者易為飲臣惟民之困苦如
溺之待拯焚之待捄其情嘗急赴之者雖焦頭爛額沾
體塗足有不暇顧若事勢牽掣不能两盡急則治標緩
則治本比於醫國理亦宜然臣竊見山東等處災傷己
極夏麥絶無秋田少種種亦未保廵撫等官極力區畫
財盡粮竭已無餘策近者廷臣屢請漕運官粮量留賑
濟未見准行臣惟京儲固重歲給尚贏若限數借撥量
價糶賣計歲還納似亦無妨臣請斷自宸衷特命戶部
議行漕運官借撥一百萬石少亦不下五十萬石及運
舟未盡之日扣計後船於臨清等處水次倉分納令收
糧委官監糶以濟其急而留貯價銀用為糶本以俟來
年豐熟量價糴還後年運舟分帶至京亦不為晚惟糶
糴之間稍加調停脚價之耗别為計處使粮官雖遲不
失本數則朝廷豈靳此百萬之數不假以一二年之期
哉况運舟後至者多為軍衛貧窘力不能前歲歲稽延
愈久愈困使得稍免半途早還暫息以圖後功亦未必
為無益也
一孟子曰仁政必自經界始臣按古者經界之制所以
均井田平糓禄今雖制與古異而分地納税各有定業
其間貧富固不能齊若豪強得以兼并姦巧得以侵奪
則富者愈富貧者愈貧小則争大則亂必然之理也臣
竊見畿甸等處姦民惡黨競指空閒田地以投獻為名
藩王世家輙行陳乞每有賜予動數百頃得請之後標
立界至包羅村落發掘墳墓訴訟之牒纏綿歲月冤號
之聲震動遠邇往年固有聚衆持刀毆傷内使者民心
既失國體又虧上下之間两無所益夫天地之物固各
有主生齒既衆地豈有遺故凡以空閒為請者皆欺也
朝廷雖屢頒禁令俞允繼之投獻者謫罰相仍陳請者
終於得地歲復一歲當何時而已乎臣請自今以後除
官有籍冊者上俟處分其稱為空閒輙乞管業更不賜
許陳情者無效則投獻者自止占籍之民庶不罹兼并
侵奪之害而有司亦免覆勘之勞矣
一孟子曰君行仁政斯民親其上死其長矣臣按仁政
之大不過教飬二事而已軍之所頼以養者在府縣所
頼以教者在將帥養之無法教之無方而欲其臨難遇
敵赴湯蹈火不可得也臣聞廣西之地近因軍糧不足
以致官軍囂鬨幾成大變及出軍之際蠻賊截途總兵
方面等官横被戕害又變之大者固由紀律不嚴事出
意外而旅進羣行坐致奔潰不聞有挺身犯難以相捍
禦者實亦教飬失道氣沮心離故顛沛之間視為秦越
人心國勢所繫非輕朝廷已問罪伸威弔生䘏死既往
之事不必重陳但賊勢方張散滿山谷攻圍州縣占據
村落狼貪蠶食無月無之版圖雖存人戶漸耗有司畏
罪不敢悉聞數年之後此地之患未易言也攻守之議
必先兵食今官軍土兵尚皆可用惟糧為乏近聞荒歉
之餘歲頗豐熟臣請下廵撫總兵大臣亟議方略措置
儲蓄審計折價毋得仍前缺乏非惟足用務使有餘然
後可以責斬馘之功期蕩滌之效臣又聞西北諸邊軍
糧折價十分為率給不過二三分禁例雖嚴莫知改革
未然之患可監于前臣請申明禁約依本地時價量為
增給仍計其耗餘謹視出納以供官用使人情少慰兵
氣漸揚則攻守之間惟所用而無不效矣
一孟子曰省刑罰臣按刑者聖人輔治之具不得已而
用之者也然必定為輕重之等而於其疑者則寧舍重
以就輕所以體上天好生之心以為民生也今之五刑
最輕者為杖為笞雖杖有分寸數有多寡極為詳慎獄
訟既多人苦難制乃有矯輕以從重者在京法司密邇
輦轂尚少過差在外諸司或倚法立威笞杖之罪往往
至死補立卷案旁引醫証縱令事覺不過以因公還職
於是箠人重者為能吏殺人多者為好官習俗相承日
以彌甚夫挺之與刃刃之與政其殺皆同以極輕之刑
置之不可復生之地傷天地之和壊國家之法莫有大
於此者假令以一時之暫一二人之少諉諸過誤理或
有之而多者數十甚者數百乃槩以因公自解豈復知
有所懼哉今故勘平人者有抵命之律刑具非法者有
除名之例偶不出此則謂之因公一名為公雖多無害
此則情重而律輕者不可以不議也臣請除已往不究
外自今以後凡拷打輕罪即時至死累二十或二十人
以上本律外仍令吏部法司議行降調或病死不實者
醫証人等并治以罪且律不可易而例可增今科罰銀
物不至殺人尚有降調之例以此法當此情似不為過
亦可以為殘民之戒也
一孟子曰欲為君盡君道欲為臣盡臣道二者皆法堯
舜而已矣又曰責難於君謂之恭陳善閉邪謂之敬釋
之者曰人臣以難事責於君使其君為堯舜之君者尊
君之大也開陳善道以禁閉君之邪心惟恐其君或陷
於有過之地者敬君之至也但責善之論易至犯顔閉
邪之言類多逆耳順適者可喜而觸忤者難容故惟堯
舜之世人人得言者以堯舜能容之也中古以諫為官
言者亦少願治之君常勸其直而容其過所容者愈難
則其為德愈大矣仰惟陛下即位之初大開言路先朝
言事之臣汪奎蕭顯徐鏞等多由貶謫次第叙遷如林
俊者言事尤難特加超擢天下之人歌頌聖德皆以為
堯舜復出也間有言事狂直上煩譴責者詞雖大戅心
實愛君既示磨礲宜加收拭近者羣臣交章請赦彭程
至於十數已蒙恩旨今該部看詳必有聖裁臣無容議
臣切見任儀所坐亦以扶持國體非為私謀而小小過
差未蒙湔雪今當陛下求言之日而不宥以言得罪之
臣天下之人孰知所嚮陛下既已復數人於前矣亦何
惜宥此一二人於後以答羣臣之請慰千萬人之望哉
臣近講孟子此篇因推論此事臣之愚亦堯舜吾君之
心也
一孟子曰尊賢使能俊傑在位則天下之士皆悦而願
立於其朝矣臣按賢能皆天下之士賢以德言故曰尊
尊者置之高位畀之重禄改容而禮貌之能以才言故
曰使使者布列庶位分委衆職隨所使令而皆適于用
其小大輕重固有等也臣切惟今之内閣六部都察院
諸衙門所謂大臣講讀臺諫所謂重任近年以來三司
得以訟廵撫府縣得以訟廵按小官百執事得以訟尚
書侍郎都御史事下有司互為勝負使其為極惡大罪
人人得而攻之者固不待言乃有或經按問或經考覈
或經糾劾或經參駁肆詆毁之辭為報復之計此風既
行漸不可長况其所奏多涉誣罔上煩聖聽下駭物情
非聖世所宜有也凡摭拾原問律有明條不干已事例
當立案臣請自今以後凡有屈抑止許據實自陳本事凡
懷挾讐忿故為誣衊者㮣勿施行庶幾委任得專體統
不紊臣又見經筵乃講道之地與朝著不同故凡奏對
之時雖師保大臣必行跪禮惟講官拜稽之後立講于
前以示優異此祖宗定制而古之大儒猶有致議於坐
立之間者以聖賢之道在焉故也官不必高所任實重
苟非其人不宜濫置既授之任必重其官近日講官小
有遺誤遽遭糾劾荷蒙聖恩特置不問是朝廷優之以
講道之禮而有司律之以奏事之儀自開設經筵以來
未嘗有此臣伏覩累朝所定儀注止有侍儀官六員御
史二員給事中二員序班二員無所謂糾儀者先帝臨
朝極嚴奏對御史等官不敢毫髮縱貸而如大學士陳
文侍講商良臣等進講差錯不聞糾劾朝廷亦不以責
糾劾之官臣又伏見先帝念通政司鴻臚寺奏事繁難
特命差錯一二字不必來說欽遵至今即是故事臣愚
以為經筵之職較諸通政所奏鴻臚所引事體尤重而
講讀之辭動以千計繁又倍之臣請自今凡進講時一
二字差錯者照先帝所降通政鴻臚恩例勿得糾劾以
仰成陛下優禮儒臣之盛意斯文幸甚
辭免起復纂修奏本
奏為纂修事弘治元年閏正月十六日順天府宛平縣
送到公文該内閣題纂修謄錄官員内有事故回還原
籍者着該部行取等因奉聖旨是欽此續該吏部題纂
修謄錄官員在京住坐者移文行取等因奉聖旨是欽
此欽遵備行到臣緣臣原籍係湖廣長沙府茶陵州人
金吾左衛右所軍籍在京住坐有父李淳於成化二十
二年十二月二十日病故臣照例依墳守制近經一年
哀苦餘生疾病交作右股及足向為寒濕所侵行步艱
難不便鞍馬雖欲黽勉趨赴實有未堪伏望皇上俯賜
矜憐容臣在家暫得調理俟制終病愈之日即當供職
以圖補報臣不勝感荷天恩之至
懷麓堂集卷三十九
