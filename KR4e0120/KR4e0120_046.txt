懷麓堂集卷四十六
明李東陽撰
文稿二十六
誌銘
明故榮禄大夫後軍都督府同知芮公墓誌銘
公諱成字仁和姓芮氏其先出大同之金山祖諱逹布
哈元翰林學士承旨父諱博囉魁岸多智歸我聖祖暨
于文皇官至燕山左護衛正千戸千戸公之卒也太夫
人富氏已娠越三月生公既長而蔭芮祀賴以不絶矣
公性明闓閑騎射正統甲子從恭順侯吳公北征擒敵
人哈喇岱擢金吾左衛指揮僉事戊辰使衛喇特還進指
揮同知己巳復使衛喇特窘迫備至不受敵撓是年秋英
廟北狩公冒矢石得停鑾所在景泰間還京師繫詔獄
未幾見釋進指揮使甲戌征銅鼓諸蠻累功擢都指揮
使英廟復位念公舊勞特擢驃騎將軍後軍都督僉事
公統效武營命入朝侍衛賜蟒龍金鎧兜鍪天順辛巳
曹賊之亂公名載功籍進榮祿大夫都督同知賜以誥
命贈祖父及考皆如其官祖妣某夫人妣富封太夫人
成化改元受命出鎮川蜀征山都掌招徠蠻酋以靖弗
庭焚山獮澤誅𠞰無筭捷聞進右都督賞賚甚厚居數
年與都御史交劾復以都督同知罷鎮還京師癸巳復
以兵部薦命統禁兵入衛如故又三年成化丙申四月
二十五日乃卒年六十有七朝廷遣官諭祭命有司治
葬事嗚呼公以遺孤起家千戸遂陟閫府歴累朝五十
餘年内領宿衛外勤征伐使絶域鎮遠疆茂著勞效老
而不懈可謂不忝厥祖矣子男五長昕次昂次某某公
子昂以次當嗣卜以某月某日葬公通州富豪鄉欲得
予銘乃以吾友曾吏部克明狀來請公嗜書史不近酒
恂恂如書生蓋天性然也予得之吏部云銘曰芮家西
裔世勤帝家赫赫先公爲國爪牙惟公桓桓忠腸義肝
北縛彊胡獻馘軍門奉使出辦雄詞海翻頓撼擊撞愈
倔而軒有勤厥艱其倍百千人之逢時有屈而信先帝
眷公云亦勞止置之後軍俾統予士我皇載命于蜀之
鄙維蜀之鄙寇來如蟻公秉鈇鉞公奮弓矢招柔讋強
陽闢陰弛鍧雷迅颷瞬息千里何以錫公金鏹文綺何
以報公俾督戎紀彼盈莫居載蹶而起惟公功名克與
終始公門巍巍公嗣纍纍既紹永緒亦懷令儀我銘公
幽百世不隳
明故封承直郎南京吏部主事潘公墓誌銘
東陽因吾友潘君時用獲見其族父興化君又因興化
君獲聞其考善齋公之行則歎曰潘氏其可謂世德也
已潘本杭族五代時徙栝蒼今爲處州之青田代有顯
者曾祖諱臺仲祖諱子山父諱鈃生公公諱沆字克明
善齋其别號也公少涉家難避地農家得春秋左氏傳
讀之終身不忘既又益涉經史尤深陰陽諸家書公父
之戍雲南也公時尚穉有以父書致者公從從兄湛往
見默不作一語其兄以爲不慧易之公退乃獨往跪且
泣問起居狀甚悉歸血指寫書附之其兄聞之曰彼非
吾所測也公傷父死難書警語于日所出入以自屬每
哀憤涕泣入則強語笑以見母不傷其心冬夜潛以身
温母被母詰知公所爲慰止之後將寢必鏁其室公竊
鑰啟室母輒遽入止之母疾革公憂不知所出潛刲左
股肉内糜中以進居喪哀毁幾絶貧不能葬然賻不義
致輒辭弗受墓無廬舍巢于樹以居過者皆佇視感歎
曰真孝子也興化君舉進士嘗以南京所給半俸屬其
友項司務文祥市二幣以獻公公怒曰汝始仕何自致
此物是豈吾爾望者君數書自明實所得常俸不敢用
非義爲辱公猶未解至以項書及故緘報公公乃信君
既拜南京吏部主事今天子登極上皇太后尊號以恩
封公承直郎南京吏部主事配王氏安人命下未至而
公卒是爲天順某月日年八十有四某月日葬釣臺岡
先塋之左王安人雲和世族孝謹有淑行兩就官養自
興化歸卒于家爲成化某月日年亦八十有四以丙申
正月二日合葬子男三長權先卒次琴興化君也累官
至知府博學高行爲時名人次核出繼仲父海孫男琡
早世次珙瑄瑰玭瑚公葬未有銘興化君來朝京師以
趙荆州士英狀屬東陽曰某礱石山中久矣俟吾子銘
追而内諸壙既行道聞王安人訃棄官歸治喪信來速
銘謹按銘法考公行得其大者如此又聞公多才略閩
賊之亂諸郡瓦解賊據沙嶺銀冶守臣調濕州兵三百
守沭溪縣吏集鄉兵數十授之公謂衆曰賊衆我寡宜
任計不宜任力澄照僧自間道來受役宜用爲鄉導引兵
向蓽山前鋒人持一木鳴鼓以進擇地爲戰建標山巔
縋籠燈其下伏兵于隘以伺賊賊至勿鬭列木距馬出
礉矢以衝其鋒鋒少挫其勢必走走且半則揭燈起伏
腹背夾擊當無遺者衆莫肯信後官兵果敗鄉里大擾
三載始定皆如公言銘曰體以親故寧毁弗顧君子不
敢以爲過貧以義守寧棄弗取君子不敢以爲矯公德
實希公執不隳吁嗟乎今誰與歸
明故懷遠將軍錦衣衛指揮同知趙公墓誌銘
錦衣衛指揮趙公病革家君往視歸謂東陽曰平生故
人如邦彥者三十年如一日可多得邪去年邦彥與吾
論舊故凋落殆盡在京師者惟吾二人因對酒太息泣
下今邦彥又舍我去吾何以爲情耶是日公卒家君往
哭之明日東陽既往又明日公弟錦衣衛鎮撫恭來請
銘家君乃命作銘公趙姓諱能邦彥字也始代世官爲
金吾左衛指揮僉使事繼領禁衛兼隸三千營典中軍
旗纛每退朝在步輦前導器宇魁岸英廟目屬焉天順
辛巳公以營籍從征廣南時懷寧侯孫鏜實總禁兵别
置官代公一日上顧問左右曰彼長身荷爪者安在鏜
以實對上怒責鏜曰此朕禁旅安得妄動鏜謝罪乃免
亟馳驛召公追至九江而還乃黜代者仍公舊任蓋有
意用之未暇也甲申今上登極公用兵部薦調僉錦衣
衛出入慎肅上下倚重屢奉勅旨其在都城督官糶修
城垣總中外衢巷隍塹諸水道事事並告集人亦弗擾
其在外藩勘晉趙二獄趙獄尤重連結寖廣公覈情據
法刑用不濫法家韙之丁酉夏五月上念公賢勞特擢
指揮同知數月卒公在官久宣召扈衛輒先貴近累賜
中秘書寶鏹文綺蟒龍佩刀諸時物無虚歲卒之明日
適賜蟒服中使已出聞公卒乃返上特遣官諭祭亦異
數云趙氏本永平遷安世族曾祖諱才興肇著戎籍祖
諱甫疾不任事以從子某代累官至副千戸戰死齊眉
山無子甫復以諸父繼用死事功遷指揮僉事考諱榮
代以恩遷同知既老致仕復以恩進階昭勇將軍累錫
誥命妣李氏配張氏皆封恭人公涉書史閑武事家居
孝養喪祭無違禮與亡弟義官廉及今鎮撫恭甚友廉
卒撫其孤如存時教子有法子魯侍儲衛游武學有名
家風孫男四皆少俊可愛人謂公有後矣公生某年卒
某年年五十有七葬昌平北望祖塋之次銘曰物貴重
厚於人亦然有踦必顛峭則弗完公居錦衣十有四年
持盈居寵不替益虔功名始終孰謂弗難生榮死嗟道
路有言人之毁譽不繫其權我辭或傳公死弗諼
文永嘉妻祁氏墓誌銘
成化丁酉秋九月文君宗儒使自永嘉緘書狀各一道
抵予其書略曰吾妻卒于蘇州林將以覲事北上歸道
蘇且葬之已卜地于吳縣之藏金灣以明年三月某日
從事請吾子銘其狀略曰吾妻姓祁氏諱慎寧吾鄉祁
彥和甫之女年十九始受聘比歸二十有二時吾母棄
養也久事吾父及繼母祗畏不懈食飲衣服必其手出
家或致饋餉輒辭曰私饋非長者奉又不可獨啜將焉
用此林出就學吾妻脱簮珥爲筆札費及舉進士從上
京師或誚其服食太朴者則曰吾儒家婦也固當爾且
仕固亦以榮其家然鮮不以妻子之欲爲身累累其身
以及其家如親何吾爲婦無他能能不以口體累丈夫
耳已而從官永嘉愈肅家政二子一女雖幼穉不遣窺
外戸故林得盡力于官三年無内顧憂林之在永嘉也
念家君宦遊北方不得共朝夕圖迎養于家業未就無
以爲計意時時不樂吾妻謂林曰君在官巡不得顧私
養養吾責也請以二子歸治舊業爲迎養地林感其言
遣歸未幾得疾三月二日卒年三十有二而已又曰婦
人而得正首丘彼亦幸矣然舅姑及夫皆遠處南北圖
養未遂竟以别死此其志亦可悲也予與宗儒交讀其
辭意不能無戚乃次第爲序并繫以銘宗儒多才有文
辭出宰鉅邑爲兩浙稱首行且有旌錫之命命未及故
于兹墓獨書曰文永嘉妻云銘曰勤儉而專婦之恒兮
胡殫厥身而隕其成兮匪夫君則賢其誰使我銘兮
明故封承德郎戸部主事陳先生墓誌銘
景泰初東陽以童子奉詔入順天府學爲諸生時益都
陳先生寔分教事殊見優遇俾得月朔望參謁不與諸
儕輩同朝夕東陽既與先生子清同舉進士在朝籍先
生歴他郡歸田里不相見者餘二十年而竟不可作矣
清歸自大同還京師屬銘嗚呼先生之德東陽不敢忘
聞訃哀悼惟不克弔哭門下是憾銘吾職也其曷敢有
讓先生諱俊字廷傑其先臨川人國朝洪武初大父諱
有才避兵青州因留居益都父諱某不仕先生少岐嶷
以諸生舉正統辛酉鄉薦再上禮部得一科拜晉州訓
導丁内艱去改順天令九載奏績翰林試經義吏部覈
所舉士皆應格書上上考擢河津教諭復以外艱去改
交城清拜戸部主事既考成績先生乃棄官就封封承
德郎戸部主事家居十有餘年及見其子爲郎中乃卒
年七十有二先生性質實耿耿不阿事親孝家雖貧猶
歲析所入俸爲養喪居毁瘠兄弟有異論諭不能得取
必以讓鄉論歸之教務經術程式不弛然辭色温㢲即
之盎然可親其所造士領鄉薦者十餘人又多舉進士
有名績清尤勤慎有聲上下間蓋得諸家教尤多初先
生在一科同進者多不屑教職至匿年規免或謂先生
先生不應卒無愠色比老竟得顯錫又耆壽多賢孫子
造物者固有定數人顧以私智毆之奚益哉先生生某
年沒某年葬某原銘曰安其瀦斂其有餘慶源所儲于
厥身于厥子孫其流若奔吁嗟先生其永存
賀感樓先生妻王氏墓誌銘
東吳感樓賀先生美之喪厥配王氏且葬自述事狀遣
其子鄉貢進士恩上京師曰爲我徵太史氏銘先生未
嘗面予得予文輒爲終卷嘗聞諸吳士大夫恩曩在京
師亦嘗道先生意如此銘不得辭按狀王氏諱正江陰
農家女也賀本吳人感樓之大父大理評事諱賢尚爲
江陰訓導留居江陰洪武間坐事死役子宗震纔八歲
貧無家依女兄及舅氏比壯贅青陽鄉之薛氏王薛隣
也故感樓聘焉時宗震復坐累籍蘇州衛爲兵盡鬻其
田廬家益貧感樓壯不能娶婚于王氏王氏亦貧甚止
餘空屋三四楹兩家食常絶殆不能朝夕感樓乃奉母
及妻還吳僦屋以居感樓貧居能力學博涉書史自其
初爲童子師從者日衆歲時脩帛頗足共饘粥儉不妄
費稍懋遷爲業銖存兩積積且富益儉節如貧時累四
十餘年闢畆崇屋給婚嫁爲富人時感樓學已就爲鄉
先達子恩舉南畿鄉貢第一有名而賀氏益根固感樓
所力致而經營拮据籌嬴縮籍出入俾無廢闕者王氏
力也成化戊戌恩歸自京師王氏老且疾己亥二月五
日卒年六十有七矣感樓之言曰吾妻無他異能獨吾
貧時恒不免凍餒吾妻未嘗有怨恨色吾衣食才足吾
妻不爲侈不異其貧吾弟不克自給又多子女吾妻能
順吾意常給予無恡色吾平生不信佛老及陰陽拘忌
吾妻亦遵用家政不吾咈也於戲貧能積積能守又能
散迍塞困滯而不以流俗敗家法此皆人情所難况婦
人哉子四某某孫男某某某月日葬吳縣先塋之側其
地曰某原銘曰昏不禮迎其變也正有封在原其歸也
全孰艱厥生孰壽厥死委身其間與命終始夫爾託之
子爾續之幽堂有銘太史作之
明故奉政大夫修正庶尹河南按察司僉事尹
公墓誌銘
嗚呼公之葬有日矣匪予小子曷宜爲銘公於東陽爲
師爲父執爲鄉先輩亦奚忍爲公銘然非東陽誰知公
者公尹姓諱進字時勉揚州江都人考諱某從戎府軍
居京師家故貧公力學自振聰穎絶人書一再過輒成
誦友有春秋秘義假者不能得則以屬公公往與奕間
一閱已復置案上歸輒錄授之數日而畢景泰庚午公
以父役應試用書經舉順天鄉薦登天順丁丑甲科拜
戸部主事京庾有歲穀甚夥掾吏窮日夜計總目以呈
公尤精筭事一布籌輒取筆判曰差若干斛掾不服公
教以捷法爲部位使覆計之果然中官共事者駭服乃
一聽公所爲莫敢抳聲籍籍起儕輩間數年用吏戸二
部薦擢河南按察僉事領南畿江北屯田事事不稱力
公嘗曰今官患冗如河南某事某事皆專置以吾攝之
足矣巡撫官知公才欲使鬻河南麥于淮以利官需公
謂非國大體且未必利畫一以陳再駁再上辭氣剴切
文義燦然巡撫亦名士得公議夜不能寢然亦竟不行
又有巡撫官欲薦公數年公言藩臬間有謂公者公愀
然曰使某可薦則某不得與聞不可則不必言也巡撫
亦竟薦公不報公九載成績當受遷别其寮曰我休矣
入京移疾竟不至吏部或勸公出公曰吾蚤喪昆弟長
子又死使吾生行死歸亦焉用彼爲哉蓋自河南已爲
是言後愈執不變還京居室甫定僅二載而卒論者皆
歎公之先幾云公風裁清操論議鏘聳重名檢尚意氣
子視孤姪曲致恩義不遺故交不陵小官自鄉黨寮屬
無大小疏戚同稱爲賢以公之才視天下殆無不可爲
者而竟止是嗚呼其尚忍言哉公子一某生某卒某東
陽往哭又三日乃克銘十有九日執紼而從公于墓其
地曰某村在京城東八里銘曰嗚呼先生有位與名不
損厥盈于身則嬴履艮于亨澤壅不行豈材弗能已焉
哉嗚呼先生
明故封徵仕郎中書舍人劉公墓誌銘
公姓劉氏諱英字某永平遷安人高祖諱明道元禁軍
萬戸曾祖諱源祖諱允恭考諱麟隠居國朝洪武間有
司薦茂材以親老辭不獲至京師辭弗就任忤旨編籍
錦衣衛校尉行役使廣東公失怙甫七齡無他昆弟以
例紀錄于官弱歲乃就役事母温曲致奉養出值嘉果
必懷歸遺母或遇諸市囊無錢輒解衣質之母病籲天
請代病遂愈孝稱其鄉尤重信義有張姓者貸不能償
以女自贖比還鄉别女有難色公亟命還女并衣褥予
之有喪不能舉者出求賻不得公聞之遣人覘其家餽
以金帛其人驚感問姓名不告也公恒曰吾蚤志問學
中縻世務吾子孫必有成吾志者指其子詢曰其在此
乎正統己巳八月公扈從北征歸被創疾甚十有一月
某日卒年五十有二詢既貴贈公徵仕郎中書舍人封
其配龔氏爲太孺人太孺人應天鉅族處士某之女也
明淑精女藝及歸公躬執饋㸑尤虔祀事事夫無惓色
公之疾也焚香籲天如公事母時公卒諸子俱幼太孺
人力襄事舉無違度教子必申父訓夙夜勤瘁以享其
成蓋尊居樂養者三十餘年年八十有二乃卒子四人
謹讓詢諮詢歴官鴻臚序班中書舍人今爲禮部主事
直文淵閣公既卒葬城南三里河下馬社之原太孺人
以某年月日合葬未葬十日詢具衰絰奉狀詣予拜且
泣曰先考葬無銘今吾母將合葬銘禮也詢不敢廢且
懼潛德卒不白以重不肖之辜敢請太史氏銘予惕然
感之乃爲作銘銘曰都城之南原有穴公歸百里蛻汝
骨山渾水靈閟不洩如木斯植久乃發神其相之若有
物公有令婦德與匹遺休在躬保終吉後三十年歸此
室
明故封翰林院編修文林郎謝公墓誌銘
吾友謝君鳴治既遷翰林侍講念親老欲歸省于家顧
爲編修時嘗一歸近制非滿十載者不得告居常欝欝
至夜不能寐今年期且及方具疏未上而文林公之訃
至矣東陽辱鳴治爲知己非苟涉欣戚者既走弔歸爲
不寧寢食者數日吏部郎中黃君世顯狀公行以鳴治
子興毅來徵銘東陽未獲拜公每從鳴治得言動狀知
公長者今已矣是惡敢不銘公讀書識理道承家世孝
節志圖不辱母趙節婦之寡公甫睟旁無伯叔兄弟稍
長克自奮立禮扞外侮屹然不爲動節婦懲財召禍盡
散貲産家就落公畢力致養厚治喪祭人不見其貧有
嚴媵者感節婦之義後死不貳公禮事終身爲義服且
祔祭之曰我子孫世世無忘嚴氏公自奉數儉雖被封
錫祿食僅足益自節縮爲義舉從弟世修以寶慶知府
致仕家居公與建會緦亭于曾祖孝子墓側墓祭巳則
立子姓讀所著宗範其中歲置敦彛會以合族别建祠
堂于新第之東置田若干畆以共祀事於是謝氏之孝
義隠然動鄉邑大夫士聞者咸相與慕悦爲歌詠傳於
時謝氏世居台州黃巖縣南孝子諱温良始遷桃溪桃
溪今分隸太平則爲太平人公祖諱雍考諱乾公諱胤
字世衍别號見南居士封翰林編修階文林郎配高氏
封孺人有内行子五長鐸鳴治字也次某某公生某卒
某壽六十八初公考葬洋嶴山公顧其右偏曰死葬我
於此鳴治歸卜用某月某日窆焉銘曰孝子錫類允惟
謝宗歴世中微其蕃衍自公公生亦艱孑立靡怙孰畀
全之公有貞母公壽且貴五子十孫天謂弗徵視此後
昆福有幸致利有苟射令名之下可以觀德
懷麓堂集卷四十六
