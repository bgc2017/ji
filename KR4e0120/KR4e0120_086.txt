懷麓堂集卷八十六
明李東陽撰
文後稿二十六
誌銘
明故太傅兼太子太傅平江伯陳公墓誌銘
公姓陳氏諱銳字志堅其先自潁川徙廬之合肥高祖
諱聞元季以鄕兵内附從高皇帝下江南累功至成都
衛指揮同知曾祖諱瑄累功至右軍都僉事從文皇帝
靖難封奉天翊運宣力武臣特進榮禄大夫柱國平江
伯總督漕運議罷海漕通濟寧運河功最多命子孫世
襲賜誥劵追贈三代卒贈平江侯謚恭襄勅有司廟祀
清江浦祖諱佐代早卒考諱豫正統間以平福建叛賊
功進封侯再贈三代景泰間城臨清守備南京再鎮臨
清卒贈黟國公諡莊敏仍勅有司即其地廟祀之黟國
之卒也公方奉太夫人某氏居南都奔喪歸葬乃襲封
時天順甲申歲也成化乙酉憲廟知其才命領三千營
分司轉奮武營兼領禁衛賜蠎衣鎧甲諸物戊子太夫
人喪予告歸葬庚寅佩征蠻將軍印總鎮兩廣號令明
肅前後勦蠻賊三千餘級俘賊黨及還所掠者倍之賜
勅奬諭名益起會漕帥闕移鎮淮揚增拓濟寧諸牐修
淮安二衛城及高郵諸湖堤構屋數百間以居貧民歲
大疫遣醫分療給米千餘石為糜所活甚衆死者以官
地瘞之武官新襲者遣入儒學給以筆札生儒應試者
具官舟資送之部領有疾躬往撫視漕卒餘丁出應公
役請予之糧越十有三年條具便宜事百餘疏多見施
行嘗言通州至都城恒困陸輓請因元會通河舊蹟浚
河增牐以通運舟功甫就緒舟果有至者上遣中使勞
以羊酒有不便者造浮言沮之遂罷其役既而命掌南
京中軍都督府事弘治戊申今皇帝召入督神機營兵
為掌左軍都督府轉五軍營簡教有則恩威並著甲寅
河决張秋公與太監李公興副都御史劉公大夏奉命
往治乃於上流塞黃陵岡荆隆口下則治滎澤孫家渡
諸河七十餘里浚祥符四府營游河四十餘里俾諸水
由歸德武平出宿遷小河口以逹於淮䟽賈魯河由曹
縣梁進口以出徐州於是張秋决塞而運河始復其舊
上腸名安平鎮遣行人勞以銀帛加公太子太保比還
朝加太保兼太子太傅增歲禄二百石丙辰加太傅兼
秩如故公請以所加秩重贈三代而黟國追賜號為奉
天翊衛推誠宣力武臣特進光禄大夫柱國皆異數也
庚申敵犯大同急命公佩靖北將軍印統京營及諸路
兵馬出討之許以便宜行事時公病在告久聞警即
出朝力疾以往至則夙夜祗慎嚴為部曲期以全制勝
而精力已弗逮矣越數月召還盖居閒二年而卒是為
壬戌十二月十五日壽六十有四上輟視朝一日遣官
諭祭者七皇太子遣祭者一配沐夫人先卒已賜葬於
江寧太山祖墓之次命有司啟壙窆公而夫人祔焉公
性坦亮器度甚偉論亹亹不竭高自負抱遇事必為宏
綱闊制不斤斤徇束縳所至有能聲兵戎之外歴試累
效若親王册封皇太子冠皆預禮修皇陵都城建禮部
皆董其役惟漕河事尤勞且久會通之議垂成而罷而
安平竟㡳成績盖其講究區畫得諸家範者為多兼尚
文事通書史攻詩翰禮重喪祭撫庶弟鐸鎡及諸妹
從皆為婚嫁分所得禄以給族黨故舊窮乏者亦賙之
好賢下士善遇官屬與人重然諾女許嫁周駙馬子庠
庠忽遘疾幾殆周請公停婚公義不可人以是多之沐
氏乃黔寧時靖王之孫無子子一熊出袁氏錦衣勲衛
未請封女四孫女一公引發有日其中表弟譚公祐狀
公行以熊來請銘予以成國朱公之故獲聯婣戚因慨
念名家宿將之遺風聖天子用舊保終之盛德皆不可
遂泯乃叙次其事而系以銘銘曰國有列爵家有世臣
孰開孰承惟視其人我明奮興羣策竝屈桓桓平江代
有勲閥粤自聖祖逮於神宗中最著者恭襄之功恭襄
有孫黟國有子人曰公才必復其始入學於師朝詩暮
書出練於戎左斨右殳簮纓翹翹朝著之望閫幄嚴嚴
干城之將南巡嶺徼虎旅成羣入領漕司萬艦如雲居
重馭輕本兵斯寄帝曰汝才實任予事𨗳堙障狂人曰
公能有河會通有鎮安平彼胡陸梁公起授鉞載驅載
歸盡瘁而没帝曰汝心王室是於終則未究始乃有餘
祭有備物葬有成式帝曰汝勞恩豈予惜鍾山在南下
有高原祖考所在公歸其間難有苟避公我勿屑功有
偽增公我寧闕持此校彼孰劣孰優公身雖亡志則未
休舒華振英公子亦肖為裘為箕公有遺教公業斯存
公子公孫有徵後來其在公門
明故奉政大夫修正庶尹雲南按察司僉事致
仕何公墓誌銘
郴州何公廷彦以雲南按察司僉事致仕歸十有八年
卒於家其長孫孟春承重當終制乃具衰絰請於予曰
孟春既喪吾父又喪吾祖孤不克自立惟先生嘗為吾
父銘顧於吾祖尤舊故宜無所復靳意者亦吾祖意也
言未畢涕泗交下跽弗能起予甚悲之乃據其所自為
狀以銘公諱俊廷彦字也少從父宦遊於外比歸悉以
資業讓諸兄力紹家學學且就授徒為飬飬嫡母袁及
母鄧以孝聞屢試勿售天順壬午舉湖廣鄕貢成化己
丑登進士第時年已四十有三癸巳授南京戶部主事
丁鄧安人憂丙申復任凡所領錢榖出納明辨而以廉
慎將之稱能官者必指屈焉辛丑擢雲南按察司僉事
兼督雲貴學校往復勤勵不避險遠其為教令隨俗導
化濟之以嚴凡所陶鑄多中器使初公以晩達無意進
取為按察時其子說己以觧元登進士遂慨然思歸然
未即遂居四年丙午乃得請去弘治戊申說為刑部主
事值今天子登極恩當封公例以本秩進階奉政大夫
修正庶尹後孟春又登進士累官兵部員外郎署郎中
公猶及見之而卒年七十有七矣公性開朗畦町不内
設與人交必從厚聞有善雖細輒加奬借見窮乏危急
則周之或背讒面毁者置而不問藹然有前輩長者之
風既謝事無他嗜好獨嗜醫富畜方藥每手製以施病
者往往而效專家者顧弗逮焉所著有訥齋稿十卷配
廖氏同郡名家女有懿範為婣黨所歸年四十有二而
卒贈安人後加贈宜人繼李氏累封宜人子三說長而
賢其卒也時論惜之次言次誾孫亦三孟春文思竒敏
蒞事有賢俊聲次孟旦次仝孫公生宣德某年卒以弘
治某年葬於某山之原公先世在宋出廬陵徙廣東宋
有號都統者鎮郴桂其孫行三九者始居郴郴今有都
統廟族人皆稱為始祖公曾祖諱德翁篤行好義祖諱
仁海世隠不仕考諱義堅舉鄕貢累官合州同知惠政
在人公用家學取進士且以教四方學者如瑞州陳侍
郎政王御史相皆以進士顯今物故且盡而公巋然齒
德望於鄕郡壽考終命得數之正其所積亦自厚哉銘
曰自我而前為鄕賓自我而後為國珍又以其餘淑後
人我見其終夀獨存孰後我者其吾孫乎
明故襲封衍聖公以和墓誌銘
公諱弘泰字以和為宣聖六十一代孫成化庚寅始襲
封憲宗皇帝賜第京師命齒國學嘗見公所服玉帶使
人問焉公對曰臣家門故事累朝恩數不敢廢也許之
再值郊祀分獻内壇皆出親定壬辰辭歸上若曰卿其
進學循禮表率宗族無忝聖裔以副朕懷丙申給誥命
有司以二品例授犀軸公言舊典以玉軸為異乃改授
之丁酉詔加廟祭禮樂公率族人奉表入謝先世有遺
田百餘年散業他姓者過半至是皆贖歸之以贍羣族
己亥祖廟為雨水所壊公請命有司修葺完麗如故今
上登極以弘治戊申入賀上視學命分獻兖國公賜坐
彛倫堂退率三氏子孫表謝復賜宴禮部及襲衣冠帶
躬耕藉田亦預宴焉家居友愛交洽歲時遊宴相酬倡
或夜分忘倦四方大夫士至者禮接不少衰己未公來
朝聞祖廟災亟歸齋哭如居喪引咎自責居鬱鬱不樂
庚申力疾而朝辛酉上疏乞休致上若曰卿其善自調
攝以奉聖祀所請弗許時復有修廟之役公協相規畫
勞勩甚殷凡再越歲弗克躬覲事病既革執兄子聞韶
手若有所屬者盖公之封也廷議以為世嫡相傳古今
通義乃按宋故事俟公之後仍歸其兄之子公母遺命
亦以是公及見聞韶之成其乞休時嘗具名以請故至
是猶惓惓云爾訃聞上特遣行人諭祭者五有司給棺
槨工部官屬治葬事以某月某日窆焉公美風儀善論
議每評隲人曲直料事當成敗多竒中俾有職務將無
不可為者而靜處優逸無由自見然承奉宗祀修治林
墓綜制家政其在孔氏有勞績焉若孝友無間之心剛
毅不屈之氣榮名令聞偉然著於人人其在天下亦不
可冺也嘗即魯泮池遺址築東莊别墅因以自號有東
莊稿藏於家公生景泰庚午四月二十七日卒於癸亥五
月十五日年五十有四予於公内交久公以兄命為聞
韶議婚於予禮成之三年聞韶始嗣封爵則以父命奉
狀請銘公墓嗚呼予乃遽為公銘耶銘曰孔裔周啟爵
以代崇六十一傳兄弟迭封公繼兄爵在先帝世歴春
逮秋三十有四入主宗鬯爼豆載虔出奉朝獻禮儀孔
閑時斯歲斯我職在兹我有餘力而弗外施功名始終
天所優假我所弗預疇其望者有命自君公荷勿隳有
身自親公全厥歸維兄有子維祖有祀公所無憾庶其
在此孔林北西公有世墓曷其祔之乃祖乃父公老在
東公自為宗公子公孫其來無窮
明故光禄大夫柱國太子太傅刑部尚書致仕
贈特進太保諡康敏白公墓誌銘
公姓白氏諱昂字廷儀常州武進人也景泰丙子舉南
京鄕貢天順丁丑登進士第授南京禮科給事中嘗劾
戶部尚書張鳳下之詔獄甲申改刑科成化戊子遷左
給事中辛邜進都給事中嘗以災異言事謂陛下即位
初詔罷貢獻停織造禁權勢抑異端而今皆不為衰止
願守大信以令天下御史謝文祥以言事獲罪率諸寮
救之壬辰擢應天府丞適署掌府事興學政定義役乙
未改南京大理寺少卿辛丑遷南京都察院左僉都御
史兼督巡江有劇賊劉通出没海上東南騷動公調兵
所要害窘而招之通身自納欵公諭遣歸率其餘衆以
降乃執通送京師餘悉釋不問進右副都御史甲辰署
掌院事丁未擢南京兵部左侍郎鳳陽祖陵圯公與平
江伯陳公銳往修之方歲歉民困重役公調度得所二年
而事集又以餘財賑饑民顧德之弘治己酉河决原武
改公戶部右侍郎治之公簡率官屬築陽武長堤以防
張秋引中牟之决以入淮浚宿州古睢河以入泗又多
為渠堰於徐兖瀛滄之間以殺河勢又開複湖於高郵
隄東以避風濤之險其功甚勞歸改刑部辛亥攝都察
院事遂擢右都御史令御史出按歲報有司賢否狀且
視所報當否而殿最之請籍天下軍伍以便勾稽籍天
下田數值水旱則視高下以蠲其税癸丑進刑部尚書
壹意矜恤凡情涉矜疑者多獲平反時法司苦條例繁
公奉詔會官删定頒中外行之甲寅加太子少保戊午
進太子太保加光禄大夫柱國賜麒麟服己未在告上
遣中官挾醫問疾賜上尊少牢蔬米諸物再乞休致復
加賜問免朝謁令善調攝起視事庚申疏累上乃許之
進太子太傅賜勅給驛給月俸輿隸以歸癸亥七月某
日卒壽六十九訃聞上念公舊勲贈特進太保謚康敏
賜棺槨遣官諭祭者九命有司治葬事公性度宏裕持
議常依於厚善裒高益卑因事為功决機應變無所疑
滯待人際物各當其分上自王公下逮胥徒僕從見之
無不意滿或以緩急叩之輒力為排觧無所䘏居官四
十餘年未嘗有怨於人人亦無怨之者然惟公能之他
人弗能也居家孝睦事繼母甚謹弟昇早世䘏其二孤
以潔為戶部書筭廕垣為國子生置田以贍貧族立義
塾以教羣子弟置局儲藥鄕鄰疾病者多歸焉比歸不
問世事園亭賓客甲於畿甸放歌痛飲以終天年世所
稱五福者殆兼之矣嗚呼難哉銘曰官有九品而極於
一夀有百齡其稀七袠仕途險夷明者難必家之承傳
疇繼疇述盈則易虧滿則易溢迷先得後有始無卒兼
是數者指殊多屈耳目所逮公在甲乙有猷有功有名
有實曷其致之惠迪斯吉彼弗惠者自貽伊疾盖棺事
定是謂永畢尚有遺恩光昭贈䘏樂哉斯丘永奠幽室
定國公墓誌銘
公姓徐氏諱永寧字克安世為鳳陽人高祖達從太祖
高皇帝為開國元勲封魏國公追封中山王諡武寧世
嗣公爵曾祖增夀左軍都督府左郁督太宗文皇帝靖
難之後念其功追封定國公諡忠愍曾祖姑實為仁孝文
皇后次代王安王二妃家極貴盛祖景昌始封定國公
賜號推誠奉事武臣階榮禄大夫勲右柱國給誥劵考
顯忠嗣一門兩公盖本朝所僅見也公性敏喜讀經史
通書法蚤失怙能隆師親友襲爵時年甫十有三儀觀
秀美景皇帝愛之嘗奉使秦伊二府殊見禮重歴事英宗
睿皇帝暨憲宗純皇帝將嚮用忽遘風疾不克奉朝請
久漸沈瞀間出觀戶外有貴近臣怙恃驕縱道路側目
莫敢近公奮擊之其人策馬走僅得脱若是者往往
而然人疑公非病其中殆介介有白黑及問之輒失度
時操筆折簡通親舊或作高昌西番字盖其少所習者
人益不能察也弘治甲子正月九日卒距其生正統辛
酉三月十日壽六十有四上輟視朝一日遣官諭祭者
再勅有司給棺槨治葬事皆如制三月九日窆於都城
西馬鞍山祖墓之次公側室丁氏真定衛指揮使源之
女侍公病日夕不懈比卒沐浴易服縊於公之寢室死
焉光祚以聞下禮部覆實詔旌其門曰貞烈其事最顯
故附書之銘曰古爵五等今惟三公階最貴夐莫參下
有侯伯無子男鐵劵合契金書鑱河山帶礪國與咸父
死子嗣限制嚴一門兩公世所瞻開國靖難勲名兼公生
早歲頭角嶄蹶而勿振迍且淹朝謁雖廢禄尚儋以病
自逸非荒耽盈虧謙益神所鑑祖德下被君恩覃公業
有子箕裘堪世代圭組隨纓簮公全歸之意已厭上袝
祖考無遺慚先迷後得數可占穹碑贔屓當巉巖我銘
其幽永不芟
封孺人楊母陳氏墓誌銘
楊孺人陳氏之喪其子給事中禠自為狀泣而請予銘
其叙事行曰吾母生而為父母所愛歸吾父朴菴公時
祖姑尚存性嚴急曲盡孝敬得其懽心喪居雖盛暑不
脱衰絰諸叔之娶皆手為綜理吾父以儉致豊吾母勸
分諸叔無弗裕者見入窘急必給以衣食每昏夜聞乞
聲必呼取剩飯與之暑月則躬煑茶置道側以濟渴者
天未明即呼婢僕起治事有過則曲為掩護每食先問
其有無或未給則食不下咽族黨幼雅至輒與之果物
争攀授索取不厭朝出雖雞犬聞步履聲亦呌呼以迎
若是者殆以為常吾兄祚出為商訓之曰小民賣魚菜
自活獲利甚微銖兩勿與較見傭工客作亦温言慰之
末始加訶叱焉教吾兄弟動引古書句及諺語為戒皆
切中事理禠游庠校出試藩省輒戀戀不忍别比得官
謝病歸省則曰汝壹志供職勿以我為念知汝宦情亦
薄須少報朝廷歸即歸吾不汝強也禠再以使命至出
所積遺吾兄弟諭之曰汝輩為士為商皆有成業惟汝
庶弟榶幼可厚給之盖所以慰吾父者又如此尤人所
難也且吾母之行無一弗可記者而隠於閭閻閨閤之
間禠不忍死以狀誰其知之者若金石之刻徵諸女德
古亦有之而非荒迷者所能此禠之所為請也禠以文
行重於鄕舉湖廣鄕貢第一擢進士高等簡入翰林為
庶吉士歴禮刑二科給事中有諫諍聲此則予所知者
因次第其狀而著其母德為銘銘曰庸德之德德乃可
久惟德之久可以不朽内則之則雖美弗彰匪子之揚
之孺人其亡乎
封淑人吳母林氏墓誌銘
封淑人林氏予同年友戶部左侍郎吳公道本之配也
公卒之十年卒於家其子夢麒走京師以其事聞朝廷
遣官諭祭令有司啟壙合葬盖異數也夢麒舊以父命
學於予乃述母德以請曰吾父之葬先生幸為銘今吾
母將從吾父於地下銘曷敢有他屬予哀其志而許之林
氏與吴同出漳浦淑人生而貞順有則贈侍郎友松翁
為子擇婦得淑人族黨交賀淑人羞膳必謹友松家政
尚肅且好賓客又置義塾以教鄕子弟百凡饋饗皆淑
人手出諸叔之幼也為之澣櫛巾服膏火之費有母道
焉公壯而無子淑人為置側室林氏生夢麟財五歲抱
置膝上口授論語孝經諸書盖其所素習者不失一字
後㩦至京師遣就外傅時使人覘其所為或涉嬉縱輒
加笞責及流涕復予之飴果而遣之若有疾則彷徨無
措嘗所過從若值良士則喜為設具否則怒形於色居
未始以靡麗之服加其身曰恐喪而志而能力學得禄
他日不患無此服也病篤執夢麒手而慟曰吾生七十
有五年封至三品死不恨恨不及而之成以畢吾志耳
自是痿不能起猶以手指使遷居正寢更衣而逝夢麒
事母孝雖尺布一錢未始不請及其喪也匍匐數千里
請命於朝君子傷之然能以家學舉鄕貢當繼得進士
志業不墜雖公之澤亦淑人教也銘曰樛木在南小星在
東維大夫之宗維國之風吳氏以國林望以族維人之
良亦維人之淑内行不出孰譽其美我友其夫亦傅其
子祭有藻蘋教有典墳有刑者存淑哉乎若人身所鞠
子實所從老從夫九原百世是保
岳母孺人陸氏墓誌銘
弘治乙丑四月二十七日岳母孺人陸氏以夀終距其
生永樂癸巳十一月十五日春秋九十有三矣孺人為
需菴處士公諱端之配於我外舅蒙泉翁為岳嫂自我
翁之没三十有四年中間處士没我外姑宋夫人没吾
妻之姊若妺没者前後相繼而孺人巋然獨存有子女
各一人孫二人外孫女一人最久且盛至是乃卒盖岳
氏之老長於是乎盡予雖為孺人幸之亦烏得不為之
哀之也耶我翁與處士公暨仲兄千戶詳從弟海共敦
友愛旁睦羣族及諸子姓皆極恩意孺人實有助焉飬
姑之寡妹二十餘年預置棺歛卒襄後事女嫁南京戸
部主事王璒早寡迎致於家曰以成而節且嫁其孤女
于今萊州府通判任經曰以畢而志其他中表諸黨貧
不能衣食婚嫁死不能葬者多頼以濟翁交四方名士
假屋講學踵接於家館穀膏火之費皆其手給未嘗厭
倦後多舉大魁登進士布列華要訪道舊故皆以嫂稱
之且譽其賢無異辭焉翁之戍於甘也以宋夫人從孺
人事太夫人劉氏曲致懽慰及遷於莆也俾其子坪侍
之行諸女之嫁奩物饋具未常弗稱坪娶於曹氏生子
梁及槃孺人愛不弛教肅然有故家風範盖其自少至
老無一日不治家務雖病卧床褥猶云云不絶齒德之
茂誠近時所僅見也予道南京以翁命主於陸氏見其
昆弟子姓富而好禮知孺人内行有自既託婣屬久而
周旋其家雖欣戚事異而情理不少殊孺人之喪卜以
某日坪力疾來涕泣而請曰忍不為吾母銘耶予以官
守遺執紼之役亦惡忍不銘銘曰夫有主婦維德之耦
家有壽母道乃可久人壽十袠兹過其九匪我能創亦
我能守維族之望維葉之茂所未竟者以遺厥後
懷麓堂集卷八十六
