懷麓堂集卷十
明李東陽撰
詩稿十
五言律詩
傅曰川席上賞菊得朝字
野色自蕭條幽齋共寂寥崩欄將石護細竹引泉澆地
僻應稀到情多屢見招留連更何日爛漫是今朝
哭張行人睴吉
十載同年淚因君更滿襟辭家萬里遠憂國二毛侵病
減郎官俸貧揮使者金平生冰雪操絃絶為知音
題許廷冕職方畫
路轉循岡背橋回傍水根幽人不到處茅屋自成村浦
樹經秋落山鐘向晚昏偶然一携手相與倒芳樽
聞捷
戎馬三秦外風霾百越間捷書連日至恩賞一時頒虎
將行班旅龍姿坐解顔相逢罷驚喜辛苦說關山
桂軒
小樹入西園虛庭風露繁細香縈駐屐清影傍開門永
亱幽人夢清秋素女魂此時俱寂寞醉醒各無言
哭舍弟東川五首
樹好連枝折身危半臂存乾坤幾時夢骨肉一生恩寂
寞空殘話蒼茫有斷魂哀鳴時自觸痛極本無言
其二
慈母嗟何及三人瘦汝強提携成老大辛苦竟摧傷世
事翻今昔悲歌逓短長向來門戶託回首意凄凉
其三
坐客嗟王濟諸兄愛孔融科名須爾軰孝友是吾宗弄
筆時揮灑論經或異同羽毛看漸舉摧折向天風
其四
江湖為客地舟檝傍親行羈旅看顔色倉皇數驛程南
烏懷夜匝北雁望秋鳴却望天涯草萋萋春自生
其五
束卷朝仍出移燈暮始歸病餘心力在路隔死生違南
國諸生去西鄰舊主非向來車馬地一過一沾衣
哭舍弟東山十首
四海惟兄弟三生忽夢魂乾坤身獨在肝腑義俱存割
絶翻成恨歡娛不是恩此情終類激天意故難論
其二
乳哺生前恨形骸死後身(先孺人棄世時東陽十歲山四歲川僅兩歲耳)弟兄
吾最長骨肉爾俱淪愉色難供養浮名不慰人後生雖
可念漁獵恐傷神
其三
慟哭三郎逝凄凉二載過我心方抱棘汝淚復懸河齒
為脣餘冷哀從樂處多(山婚時追念川弟哭不絶者數日聞者嗟歎)猶憐夢
中句聲斷不成歌(山未死數月晨起告予曰山夜夢送别川弟作詩一絶予默然不應時山)
(已病意知其不祥也其詩曰岐路悠悠歲月賖風霜蕭瑟最堪嗟送君此去須珍重何日何年得到家後予亦)
(不復省憶族兄經能記之如此云)
其四
婉娩承顔日居然意不違眼昏常劇淚身病不勝衣藥
褁經春斷書聲入夜稀舊時趨走地寂寞少光輝
其五
古人稱一樂此意極憐渠喜色偏依面微言或起予肝
腸中斷絶日月幾居諸羨殺原頭鳥相隨鳥不如
其六
爾生雖弱弟遇我若嚴師不盡平生話終慚死後知在
囊時穎發於道亦潛窺愁絶西堂夢思君不為詩
其七
義重潘夫子三年授一經在生心感激垂死語丁寧(山病)
(甚恒自誦曰吾負吾師比死猶云云不絶)孝義聞遺軌文章見發硎王生亦
嗚咽哀誄忍能聽(山死時時用使其同學生王佩致奠王哭甚慟且哭且誄坐客無不慟者)
其八
娶婦雖成寡傳宗幸有兒向來三月僅(山死時其子亞孫始生三月)
已是百年期婉孌仍多病存亡恐未知我心逾第五倉
卒敢論私
其九
骨肉仍多病三年血涕流(甲午正月川亾乙未十月岳氏妻亡丙申五月山亾)我
身猶劇病親老更禁愁薤葉偏多露荆花亦自秋牛眠
恐未穩匆迫重為謀
其十
命也嗟誰及悲哉秪自傷萬端皆觸目一日幾回腸晚
歲歸搖落幽魂堕渺茫詩成意不極身在恨難㤀
中秋三憶
旅宿長安夜歸期已隔年齋燈獨自照禁月向誰圓冰
蘖郎官操風霜使者權此時清不寐鏘佩想朝天
右天錫
迢逓東樓月清光似去年子應長閴寂吾亦念虧圓性
癖從書卷愁多付酒權隔城鐘鼔盡空望泬寥天
右士常
美酒登樓夜芳秋折桂年馨香花自發藻鏡月虛圓出
處賢人義陰晴造化權世間無李白誰與問青天
右時用
次汝學地官韻送民表還治望江二首
縲絏孤身在風塵兩鬢餘福寧非塞馬殃已分池魚載
覩虞門闢終沾漢網疎悲歡意不極臨别但踟躕
又
十年杯酒後早已壯夫為肝膽竟何託萍蓬非我期旅
燈愁絶夜江雨夢醒時脉脉雲霄上含情欲語誰
雨赴文明席偶成
雨帶青蓑濕風將折角低幽期吾不負舊路此俱迷書
到勞僮僕泥深仗馬蹄茅簷日未短猶及午時雞
齋居和亨父用杜韻二首
禁直居仍限篇章意屢沾蟲魚開素帙燈月亂疎簾舊
事逢人說新交與歲添揚即猶抱寂吾亦愛吾潛
又
静坐擁寒氊思君欲廢眠書筒忽東遣詩檄已西傳茗
盌流春雪琴聲響夜泉舊堂簮盍地夢醒不知年
次韻寄沈亞參時暘并柬戴憲副廷珍二首
聞道南臺鳳西飛共一林舊遊經歲改别恨入江深迢
逓秦關路驅馳魏闕心兩鄉書到日燈火共開襟
又
二月無花柳春寒尚滿林倦看書屢廢愁酌酒須深廊
廟賢臣業關河壯士心故人俱在遠誰與豁吾襟
送茹知縣玉之新寧
乾坤三峽水今古一竒觀老覺襟懷壯貧嗟道路難棧
雲朝擁馬巗樹晚棲鸞萬里峨眉月青天盡處看
題倪雲林畫次倪韻
江雲亂人目江水綠人衣苔雨疑將濕林風聽漸稀吳
儂歌竹送越客采菱歸不見滄洲老垂楊拂舊磯
送陳同年直夫還南京御史
北闕新恩命南臺舊法星九違燕草碧三見蔣山青臥
病聞安石還家憶管寧平生激揚志未合老沉冥
其二
君來方苦旱君去復窮陰畎畆蒼生計關山獨客心夜
燈愁易盡秋鬢老能侵總道為官好馳驅恐未禁
其三
病來緘口坐今日為君開事忌於名近身寧與世猜鳳
麟終瑞物鷹隼亦䧺才畢竟將安作憑君次第裁
偶過匏菴見東軒成留壁上
吏靜真成隠居然市作郊罅墻深嵌屋危樹巧安巢竹
老穿籬過棋清隔院敲一枝如可借吾亦繫吾匏
次韻寄答若虛提學
江水四千里憶君情許長看花自開落閱世幾炎凉病
覺衣裳懶官嫌筆硯忙詩壇鏖戰力再接恐難當
春雪
兩旬三見雪雪意晚何濃照夜不知曉入春翻似冬擁
寒愁破被試淺得孤笻却作東郊雨猶堪慰老農
種竹
剰買城中地多應為此君凉生别院雨綠滿後溪雲秋
至不改色夢醒時一聞㕓居或未免聊爾洗塵氛
中元謁陵遇雨二十首
月暗城鴉曉風凉苑樹秋陌塵紅不動山雨翠初浮桑
柘村村路鳬&KR0034;處處洲時方重王事吾亦愛山遊
又
勝國遺蹤遠荒城舊築存堞雲隨鳥盡壕雨帶沙渾塞
馬空南牧霄車竟北奔中原今一統佳氣繞乾坤
又
别苑連城去膏腴百萬疇剰栽宛苜蓿空老漢驊騮地
惜桑麻少天教雨露優兵資與農事廊廟重為謀
又
此地經年赤川原熯欲燒夏畦初過兩秋麥僅宜蕎歲
歉租仍在民貧業半凋紛紛漢使者誰與駐征軺
又
水淺車堪涉橋危馬畏過斷碑空歲月欹石半坡陁旱
溢如相代陰陽恐未和舊時漂沒地河瓠有遺歌
又
關塞連天險河山毓地靈勢分蛇鳥陣威踞虎龍形六
月車仍出三城築未停北門多鎖鑰邊徼坐來庭
又
諫議新祠在詞林舊舘開清風隨客至飛雨隔峰來弔
古懷唐策登高羨楚才同遊不共宿吟望轉悠哉
又
山雲元易雨半日幾陰晴乍遠忽疑近自昏還徹明漏
移茅宇濕凉覺布衾輕預想登山路崎嶇未可行
又
莫道山城遠出城方入山過岡泥滑滑歴澗水潺潺旅
客起常早僕夫行苦艱神宮在天上高處若為攀
又
紫盖欝葱葱園陵御氣中鼎湖龍作雨金粟鳥呼風四
聖神遊迥三時祀典同小臣生也晚無地泣遺弓
又
候謁長陵夜伭宮閟不開雨鳴松淅瀝山擁殿崔嵬藉
草衣全涴臨厓意欲頽靈旂恐沾濕瞻送屢徘徊
又
野步憑虛迥岡行出險遲水深曾渡處雲暗欲歸時吏
僕真憐汝行藏合問誰我生疎散甚聊此共驅馳
又
雨燈明更滅人語夜沉沉欲往愁無路山高溪水深命
微纔一綫戒重豈千金實下思親淚兼懷望闕心
又
四顧惟一水此身能幾何野行多積潦川涉更驚波直
恐山根斷眞疑地軸頗小臣奔走職筋力任消磨
又
遇澤恐䧟左作車誰指南馬從淵處躍途向險中探前
定諒非偶先幾徒自慚舊堂如夢裏何意共清談
又
水急人爭渡舟輕不受裝車徒南北限篙檝往來忙尺
地悲魚葬高雲羡鳥翔獨慚樗朽質難作濟川梁
又
兀兀中流坐茫茫何處津岸無牽䌫力波有縋舟人自
保中孚信終為旣濟身廻洲若相迓此事不無神
又
老馬無鞍策蕭然一吏隨倉皇投逆旅惆悵立多時稍
喜朋遊集都㤀道路疲前村燈火夜再宿本無期
又
小雨斷還續羇人睡復醒野風秋瑟瑟川霧曉冥冥驛
路初廻馬民家半啓扄遥憐後渡者猶隔兩三汀
又
久雨人皆病新晴鳥欲飛老親驚出戸稚子走牽衣痛
定方知痛歸時始是歸向來夷險地一笑已忘機
東掖對月三首
碧空懸素月了不挂秋毫萬古不改色衆星皆讓高觀
看鳷鵲影池數鳳凰毛玉宇寒應近能辭望眼勞
其二
月滿千門夜寒生十月交素光隨劍佩空影徹鳴鞘宫
漏曉初滴霜鐘晴更敲侍臣瞻望地無語立螭㘭
其三
長安今夜月還與舊宵同星影淡猶在水光寒欲空都
非弦共朔那更雪兼風願比光明燭高懸萬象中
畫鷹
岸幘空堂晚飛霜疋練秋野風吹蒼莽山葉助蕭颼萬
羽愁相肉千人莫浪求獵心吾未老誰與臂雙韝
重陽甲子雨不赴匏菴自賦一首
重陽偏遇雨甲子况逢秋老樹花空落平池水逆流路
危妨躡屐風急怕登樓獨負東園約黃花笑黑頭
聞方石先生有南京祭酒之命喜而有作
祭酒中朝重先生絶代賢聖恩終簡在歸興本飄然樂
極眞名教交深豈歲年吾方慰公望不敢惜離筵
齋夕寄體齋圭峰二學士
獨宿清齋夜思秋望雨心可人無一至酷暑太相侵漫
擬堂為玉眞愁地鑠金病妨奔駿力偃仰負冠簮
中元謁陵答體齋學士贈行韻二首
歲逼中元夜雲輕欲雨天使軺頻復駕别袂近猶牽淺
水雙韀濕凉陰一盖圓兩官三攝篆愧負已經年
又
鞭轡停驅馬冠裳候入陵野行廻夜虎林臥起秋蠅漢
殿班頭月唐祠夢裏燈仙寮有佳貺持報恐無能
途次答圭峰學士用前韻二首
百里山原路陰晴各一天星裝聊共載雨䌫不湏牽野
闊叢霏薄池清樹影圓肩輿渡河穏因憶泛舟年
又
一水斜通縣羣峰碧繞陵露袍沾宿草風麈散山蠅徑
險蘿侵磴途長月代燈贈言君為再欲報轉無能
送羅時泰憲副備瀘叙
劍閣攙天起巴江劃地流駐兵增六鎮分臬比諸侯社
稷須長計乾坤有壯遊安攘非兩事慎勿倚戈矛
見蝗(癸丑閏五月七日)
西日照城東飛蝗忽蔽空聲如挾風雨勢若走兒童老
眼何曾見殘年未擬豊憂勤正雲漢玄默可能通
送董圭峰之南京禮部侍郎二首
南國今豐邑東曹古秩宗學方推董賈賢總讓䕫龍陵
廟瞻新禮山川憶舊蹤江樓興不淺何日許追從
又
長安一傾蓋二十五回秋玉佩隨仙步青衫識舊遊通
家兒女熟愛客酒樽留却恨長江水偏能送客舟
東鄰
多雨動經月一凉先報秋愛花思種菊望遠却登樓病
喜中年退官因薄養留東鄰有知己詩罷可能酬
和韻答友人
百年為客興強半酒杯中旅夜親燈影江春憶釣篷才
憐皇甫湜狂愛斛斯融寂寞誰相問秪應吾意同
歲暮有訪
移居西郭近歲暮得相過一室矮如此寸心寬幾何野
愁仍草莾江夢是風波久客須珍重春來強醉歌
送何孟春歸省其大父僉憲公且應湖南試
山水湖南秀英靈信有之後來誰先子今去有餘師漢
室占星聚虞廷指鳳儀聰明愚可守此語未堪疑
送攸縣陳醫官
雨過浟江綠春深楚客歸岸花隨路發沙鳥背船飛門
對孤峰秀庭餘寸草暉杏林多舊樹應長去年圍
五言排律
送楊尚寳充靖江府冊封副使
先朝台鼎地東里子孫賢秘閣三千卷符臺二十年驊
騮骨老大鸞鳳意蹁蹮白戰危孤壘䧺談漏百川才名
非忝竊供奉不虛員掖轉臯門右班分黼座前銅章嚴
夜衛玉璽聽晨宣魚袋諸衙集螭文舊印專東西頻節
傳前後擁貂蟬帝錫雲仍貴星分楚鄭躔旌幢隨導引
環珮肅周旋聖代儀文備藩王禮數虔詔開雲霧字燈
簇綺羅筵榮幸眞無比遭逢衆所憐此時沾慰遣兹事
豈迍邅樹暗梧溪雨帆輕桂水天花飛春漠漠石亂水
濺濺細路峰巒際高城鼔角邊縣官齊下馬津吏自開
船公事程期近家園道路便壯遊眞汗漫歸興得攀援
梓里青山在松林白露懸衣存遊子線祭有大夫田綠
奠䕷原醑黃焚草誥牋恩光回落景靈爽動哀泉此願
人皆有如公寔不愆幾家通舊閥群從接登仙目斷江
湖迥心違几杖偏風流懷阮籍江漢望張騫我亦同朝
士臨歌意渺然
送彭教諭貴三之儀眞二十韻(貴三敷五之兄嘗為吳學)
本是藍田玉由來渥水駒精靈隨地發材力應時須斫
月心能壯梯雲路轉迂南州聞鶚薦泮水得鴻儒紫綬
誰沾命青袍不負吾曉盤堆苜蓿秋院鎖蘼蕪几杖長
專席冠裳必共趨始知名教樂自與利聲殊道義皆繩
尺文章亦範模世人多汨沒此意實泥塗大雅思賢者
高情見友于塤箎春燕集風雨夜牀俱旅步仍回泊離
腸重欝紆謝堂驚夢寐姜被惜歡娛疋馬重過薊輕帆
舊入吳鬢毛頻歲月萍跡更江湖揚子風濤闊金山島
嶼孤素心隨利涉赤縣乃名區散吏身猶縳登仙望不
無賦詩慚急就匆促問征途
送傅曰會還新喻二十韻
旅舘愁相送秋空一雁高弟兄君軰少江漢我心勞憶
昨趨京輔逢人說俊髦臥龍猶在匣陰鶴未離臯章句
還周雅風流亦楚騷戰酣看屢捷技癢不容搔好客延
青眼留詩駐彩毫遷鶯方伐木呦鹿更鳴蒿露熟南州
釀霜甘北渚螯飲醪心獨醉投轄意頻叨暮雨層城榻
寒江八月艘舊鄉懷骨肉遊子慎風濤桂閾懸丹樹芹
宫映白袍鷺行春束卷熊餌亱分膏歲月供鉛槧交情
識佩刀文章吾所畏衡鑑爾能逃禮樂逢今代功名在
此曺上書須賈誼獻頌得王褒塵土辭羈&KR0919;雲霄待羽
毛振衣千仞表應不負人豪
胡忠安公輓詩四十韻
文廟臨朝日英皇復辟年我公台鼎貴臣職始終全舊
錫恩榮榜仍居侍從員皂囊繁出入彤陛儼周旋擾擾
羣疑會皇皇四牡篇路應窮地軸歲屢變星躔(公受密命巡行)
(四方前後十有七年)曉謁班留笋宵歸炬擁蓮至今天上語不遣
外人傳少海驚波定金縢密䟽虔論功同李泌辱命豈
張騫南國非旁郡東僚亦左遷獻陵貽睿想宣室問遺
賢典禮煩咨岳為舟憶濟川廟廊資治理帷幄贊兵權
討逆東平漢從征北過燕從容陳俎豆談笑却戈鋋仗
鉞風塵際留司雨露邊兩曹兼掌握三少累登延紫誥
蛟龍織珍羞玳瑁筵篆分銀印細花簇錦袍鮮棨戟城
西第桑麻海上田雲霄三接近優遇一時專綠野家山
在丹心聖主憐挂冠雙鳳闕歸櫂五湖舡老子元知足
陶朱不愛錢弟兄頭總白賓客戸常闐面受婁公唾身
無董氏弦恩魚隨網散馴犬上階眠(公有犬當庭臥公出入必避之)碑
板尋常見毉方次第詮甕留京口釀缾引惠山泉壽愷
堂何愧忠安諡有焉相台秋正折卿月夜虛圓異骨殊
凡品前身本解禪(公自言天池和尚後身)浮生過九十空界出三
千海内文章伯人間富貴仙姓名兒女說簮笏子孫聯
桃李當時盛葭莩後代連高山嗟仰止先軰已茫然日
月居諸裏江湖涕淚前賦詩禆國史詎有筆如椽
無錫華大母鄒氏年二十有一一子纔二歲夫病
篤以子屬母顧而不及鄒鄒意其不信乃託子
於姑自經死以示無貳志夫死子壯姑乃卒趙
刑部汝吉請紀其事乃作是詩
婉娩從夫日辛勤抱子年晨昏親藥餌少壯損朱鉛姑
老兒堪託生微命可捐謀遑䘏我後死决在君前目剔
情非壯心刳見豈偏寧為大激烈不作更遷延巢穴空
黃口容華易白顛人皆稱節義天不負精虔俎簋餘三
世松楸閟九泉報劉恩罔極存趙祀終全有美江南俗
他時海内傳鄉評聞最德國典憶旌賢名教關吾道肝
腸重汝憐澆漓不可問古意益茫然
題傅曰川修撰日會中書兄弟趨朝圖
鳳穴連翩起螭坳次第登羽毛皆俊拔意氣各騫騰燕
賜瓊林屢班躋玉陛仍旒瞻依黼座闕步繞觚稜陌引
聯鑣騎簾疎隔院燈萼樓紅影近桂殿碧陰層簡出遺
書校麻翻御草謄袍分五色錦銜帶兩條冰大冶聲頻
躍連城價倍增謝堂題省筆姜被擁宫綾舊德栽培久
前賢藻鑑曾食牛驚坐客渡蟻識胡僧勝地多奇産高
門合載興隨騧還並出元凱竟同升海嶽靈爭獻風雲
運可乘聲名馳赫奕文彩映彪弸道義真模範詞章亦
凖繩子由元學軾王縉不慚丞頌美詩人義圖形畫史
能冠裳俱偉碩丰度儼端凝孝本先膚髮忠宜念股肱
葵傾心足擬茅拔象須徵聖主方求彥良賢慶得朋商
家如夢說物色總堪憑
龍潭春雨徐春官墓山雜詠
龍作春潭雨潭深雨自靈細迷江草綠遥帶海雲腥稍
集波驚沸終為水共渟野陰連澗壑芳憶濕蘭苓潤豈
遺枯涸來應墮杳冥戰旌愁屢濕鳴鬛振初停鶴羽飛
疑墮鮫人室罷扄蓬開看浩渺纓濯想清泠暝憶當忩
見宵宜到枕聽漏天難比蜀濁浪肯同涇旅泊家應斷
山居夢轉醒未勝岑絶地幽涕晚俱零
謝于喬庶子二親壽詩
綽楔今王制衣冠古謝家坊題狀元字庭老合歡花日
紀三蓂隔星移两歲差孟嘗珠作履潘岳版為車得酒
丹逾渥開奩雪未華桑榆收豈晚龜鶴算初遐綠橘懷
香遠黃魚入饌嘉縣分仙掌露書趁月宫槎秀色橋還
梓繁陰瓞更瓜見孫憐我抱有子聽人誇道阻遥思越
辭荒強和巴晨瞻海東郭佳氣蔚成葭
壽瓊山丘先生
周嶽生申日商巗夢說辰共瞻調鼎任純用讀書人位
迥登三事年高過七旬辭章極懇懇天語慰諄諄風雨
停參謁山林謝隠淪甌金名早定帶玉寵方新月彩占
卿象台階切帝宸汗青嚴衮鉞制草出絲綸芸閣編充
棟鴛班禮絶鄰蓍龜言必騐藻鑑識還眞韋孟分傳業
王褒頌得臣飽經誇腹笥憂國見眉顰義補西山闕途
知泗水津正綱歸史法餘藝入詩神彼杜徒稱斷為曹
但飲醇武休論綘灌儒肯堕揚荀斗柄初廻子葭灰擬
報春雲棲高鸑鷟雪骨瘦松筠具爾鈞衡地巍然柱石
身壽筵如許預歌詠敢辭頻
雪和楊考功韻
白戰驚逢雪詩壇三戒嚴正眠還對枕漸起欲窺簷研
水先愁凍風襟不受黏屐痕隨獨步巾角帶雙霑舞趁
冲虛鶴奔迷失路蟾地生方圃璧盤照水精鹽東郭行
應慣袁安臥恐淹醉憐松有釀貧憶歲無縑白石終含
垢清冰未比廉暮棲紛戢羽春植暗勾尖野蟄深防啓
遊鱗且自潜月昏無影樹天入夜明簾戍壘膚先拆雕
房火競炎我生閒不厭瘦骨病應添有客負奇氣高歌
掀兩髯不矜豪興逸頗愛野夫恬晝擁青綾被宵傳玉
漏籖舊堂賓主共逆旅歲時兼節憶中郎苦茶分學士
甜田家欣共報稚子戱能拈霰集曾聞詠陰凝屢玩占
郢才工已甚遲拙幸無嫌
懷麓堂集卷十
