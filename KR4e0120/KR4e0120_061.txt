懷麓堂集卷六十一
明李東陽撰
文後稿一
賦
東山草堂賦(為華容劉先生時雍作)
東山居士行自京師將歸扵故園涉泱漭經㠝岏掃瓦礫芟
蕭菅葺草堂之舊構啟衡門之幽關扵時洞庭無波萬里一
碧飛鴻倒影下映千尺長林落木響應川谷高山大壑俯仰
寥廓嗟吾生之歸来寄一感扵今昨乃進子姓而告曰吾今
而得返扵斯也盖方舉甲第登郎曹北窮幽薊之墟南盡楚
粤之郊畫省凝目蘭臺麗霄高居迥瞰遠絶塵嚻而或江颿
夜發星軺晨鶩水宿風餐冰行雪度呀豺虎之噬人莽荆榛
之窘步驚突黔之靡定寧足胝而不顧念王事之鞅掌憂歲
華之遲暮眉顰為之莫展領髮為之垂素幸吾堂之尚存恍
風景兮如故孰謂三紀之餘數千里之外望斯堂而歸歟且
堂之始作也吾祖遺其模吾父諦其規據雲夢之名勝
攬荆衡之幽竒人與地而俱靈事隨年而屢移吾嘗植
松為林種竹成嶼旁引烟霞上蔽風雨傷俗駕之猶滯
慨山靈之無主覧物象於羣動悲乾坤於一旅時偶得
兮暫息聊斯堂兮容與欣壯稚之相從若有感乎斯語
於是散髮曳杖載遊載歌朝出暮還左挈右摩天壤之
間此樂孰多人生適意焉䘏其他客有過者見而問之
曰子非治河之中丞乎非行邊之貳卿乎胡不軒蓋是
擁而布韋是嬰也居士不對客亦就退如有歌聲出於
戶外者其辭曰吾山兮在東吾堂兮在中吾不歸兮將
安從又曰少而行兮老則歸税繡服兮被荷衣今吾故
吾兮何是非人不吾識兮天吾知聲未竟客行已遠不
能悉聽也賦而識之以告知者
後東山草堂賦
東山居士再自京師而歸也乾清坤夷風恬日熙山將
水迎猿欣鶴嬉感萬類之咸遂嗟行樂之及時卸驚颿
於陸海解故縶於天羈爾其雨過湖平凉生秋杪心送
馳波眥决飛鳥税駕乎九達之衢振衣乎千仞之表倏
雪開而霧散豁塵夢之初曉覽宇宙之無窮逮吾生之
未老非遯跡以遺世聊閉關而却掃客有剝喙之聲徹
於戶内者居士曰子其誰哉客曰囊昔之歲過門而問
聞歌而去者也乃與之坐而語曰子之不相聞者九年
於是矣兹者惠然過我其有謂也耶客曰昔子之來之
韋裳布裘以木石為羣與漁樵者遊爾往我還爾歌我
酬自君之出矣衣錦食肉駟馬高蓋朱丹其轂奔走屬
吏控制藩服絶我跡於雲泥貴爾音於金玉幸逸足之
可攀庶前盟之有續云爾居士曰噫嘘嚱是誠何心哉
當夫事劇嶺海志移山林觸炎埃之勃鬱歷遠道之﨑
嶔身有所不敢潔口有所不得瘖詔使沓至天威載臨
奮疲庸於鞭策起廢疾於呻吟固欲趣嚴裝以赴召向
國門而挂簮及乎預運帷之密命承側席之虚襟責負
山重恩同海深思趙宣之假寐惜陶侃之分隂已而抱
號弓之往恨聽擊壤之新音閱寒暄之代謝懷止足之
規箴懼血氣之既衰為富貴之所淫諒今之不能為昔
猶昔之不得為今也客憮然久之曰吾儕細人朝饔夕
飱觀山而不窮其巔望海而不極其源以皦皦為能以
孑孑為難寧獨知大羹不調大玉不琢招之而莫致其
來撓之而不見其濁此賢者之不可測也信斯言之則
然遂為之歌曰楚之水兮荆山望佳人兮不還翩然兮
歸來躡岧嶤兮弄潺湲彼世間兮何物吾之樂兮吾天
又歌曰桂棟兮蘭房君歸來兮此堂山可屐兮水可航
彼胡為兮天一方歸來歸來兮樂不可以極願從子兮
徜徉居士莞爾而笑曰今日何日故吾今吾出我處我
天乎人乎呼我者應以為馬愛人者必及其烏疑我何
深見我何粗獨斯堂之在山終不改於厥初不與世而
推遷不隨時而毁譽匪是物之有恒吾何恃而歸歟於
是舉酒屬客客亦大噱嶽雲漸開江月將落逍遥象外
俯仰磅礴居士達觀靜慧蓋將後天下而樂也
石淙賦(石淙地名也為䆳菴楊先生應寧賦)
聳山骨兮崝嶸中潺湲兮水聲初濺涓以汨潏忽砰湃
兮鏗鍧或在遠以疑近恒自昏而徹明感天機於一觸
衆籟為之不鳴信江南之絶境乃萬類之至精彼瀑布
兮可擬曷蹄涔之足稱爰有三南居士比象引義取石
淙以為名客從湖南而過者曰此非洞庭之波乎碧浪
千頃青山一螺揖靈秀於衡嶽潡清風於汨羅昔予之
既排既屏來遊而來歌興懷於某水之丘寄跡於北山
之阿校風景於毫芒繄孰寡而孰多居士不答如兹淙
何又有自滇南而來者曰此非昆明之漪乎平地仰噴
從天下垂建長江而直瀉指瀚海而同歸昔子之乃祖
乃父生斯聚斯倏星移而地改方挹彼而注兹訝江山
之不可復識抑疇是而疇非居士乃憮然而嘆曰嘻有
是哉吾固知石之為石淙之為淙也吾方手拊鏜&KR1861;耳
聞舂撞應噫氣於大塊引希音於清商挾凉颷以助爽
與皓魄而爭光達大觀於無外諒至美之難雙蓋將濯
纓乎萬里之流振袂乎千仞之岡若乃東山在吳以象
舊邦東坡在黃遂名四方彼二東者之偉蹟豈三南之
敢望且夫石者吾知其為堅淙者吾知其為激匪徒觀
物以適懷抑亦將身而比德蓋將礪我粗鈍蠲我宿癖
滌塵垢於七情潄芳華於六籍嗟人生之有涯見道體
之無息彼羣分而類聚何物非兮大極殆不知石之為
淙淙之為石也於是二客攜酒與琴遊於淙上荆班雜
至林歌迭唱北南俱失賓主皆㤀慨聚散之殊塗顧行
藏之異尚三人者各適其適渺不知其所向也
奎文閣賦(有序)
闕里宣聖廟舊有奎文閣以貯古今圖籍在大成殿
之前杏壇之南金章宗重建規制頗精國朝置衍聖
公府其屬有奎文閣典籍一人凡朝廷有事於廟則
禮迓香幣庋於閣中以俟行事弘治己未廟災而閣
存工既就緒殿廡閎麗皆加於舊按察僉事黃君繡
謂閣獨弗稱欲撤而新之衆議譁然以為故物不可
廢黃執之益力巡撫都御史徐公源實主之閣成高
八丈有竒略與殿等棟宇相埒金碧交映向之譁者
始翕然歸之稱全功焉東陽奉勅祭告乃登於兹閣
欲賦其事未暇也徐公既購書數百卷付衍聖公聞
韶令典籍孫世忠守之四方藩郡聞而致者日益富
徐公使告於予曰閣不可負也乃為賦之
偉新廟兮既宫突高閣兮麗空海之右兮山之東極灝
溔兮爭嵸巃納沆瀣兮超鴻濛表日觀兮來天風忽秋
令兮始肅見奎星兮正中初徙倚兮欄前暫徘徊兮戶
外殿庭兮巍峩與兹閣兮相對亭碑矗兮林立壇屋隱
兮如蓋昔金源兮始構幾歲序兮更代歎軒楹兮未燼
紛瓦礫兮浮壒及輪奐兮鼎成藹冠裳兮咸聚覽舊跡
兮無餘撫孤根兮一檜吁嗟乎靡麗兮娉婷彼齊雲兮
落星悵望兮往營或籌邊兮見京夫豈若覩羹牆兮故
宅誦典則兮遺經宛蝌斗兮孔壁恍金絲兮魯聲感春
秋兮絶筆憶詩禮兮趨庭存竒文兮籕史脱虐燄兮秦
坑藉神鬼兮呵護閟山川兮精英乃有韋編兮竹簡石
墨兮溪藤汗牛充棟兮不可以數計又奚問兮何名幽
并兮青兖渺宫牆兮在眼前景行兮高山每為憾兮不
淺金書兮玉簡幸吾生兮未晩遡秋宵兮愈深恨夏日
兮猶短仰聖道兮彌高思古風兮漸遠閱千載兮一時
曾一慨兮不滿睠逸駕兮可攀尚頽波兮在挽噫嘘嚱
靈有地兮傑有人賢有象兮國有賓下厚土兮上高旻
軼倒景兮離塵紛博典冊兮窮皇墳厲夕陽兮求朝聞
豈徒析蟲魚兮隱義辨豕亥兮疑真訝雨粟兮天半降青
藜兮夜分蓋方舞干羽兮七旬編絃歌兮八垠占聚緯
兮周髀聽圜橋兮成均殆將興兮吾道庶不朽兮斯文
巍乎高哉勢不可以極兹閣之名兮並列宿而俱存
懷麓堂集卷六十一
