懷麓堂集卷八十三
明李東陽撰
文後稿二十三
誌銘
明故資善大夫太子少保禮部尚書兼翰林院
學士贈資政大夫太子少保諡文思彭公墓誌
銘
國家置文淵閣預閣事者迄今近三十餘人其二人出
安福彭氏少保則大師文憲先生以狀元自正綂末歴
天順成化凡再入前後二十年其族弟文思公以省元
在成化末始入朝閱歲得告歸又十年以病而卒顧其
歸也朝廷賜勅給驛命有司月給米四石歲給輿隸六
人其卒也贈資政大夫太子少傅賜諡賜祭及葬凡䘏
典皆備其亦可謂盛哉公諱華字彦實生負異質年十
六有操故劵為争田證者衆疑未能决公從旁遽曰劵
果出庚辰歲則當書未革年年號今書洪武三十三年
必偽本也坐客竒之景泰庚午舉江西鄉貢甲戌舉進
士為翰林院庶吉士文憲實奉詔蒞教事丙午與修寰
宇通志成授編修天順丁丑年奉使靖江王府修大明
一綂志辛巳丁内外艱甲申憲廟即阼入侍經筵成化
乙酉考南畿鄉試丁亥英廟實錄成以纂修校正功遷
侍讀戊子充講官考京闈鄉試己丑進日講壬辰充殿
試受卷官禮部之宴文憲方讀卷仲兄彦充為儀制郎
中季弟禮舉進士皆與焉未幾擢侍讀學士攝詹事府
事賜金帶乙未充讀卷官丁酉修續資治通鑑綱目成
遷學士戊戌考禮部會試今上進學儲宮公首講大學
尋掌院事用各薦超擢詹事辛丑復讀卷仍兼學士癸
夘御製文華大訓成進諸儲宮加從二品禄甲辰復考
會試有貴家子在選朱墨卷不合公黜之失志者欲甘
心焉卒亦無所害乙巳勅擢吏部左侍郎仍兼學士始
入閣預機務制誥冊命多其手出丙午驟得風疾上命
醫往視遣中官賜羊酒蔬米越三月公上疏辭禄不許
又三月進太子少保禮部尚書辭亦不許賜麒麟服丁
未再辭辭益懇乃得俞旨俾歸就醫藥疾已即來瀕行
又賜金綺襲衣輿疾出都城過闕門匍匐稽顙因淚下
沾臆而去道遇太皇太后徽號恩賜誥命加贈祖同升
及考按察司僉事實如其官祖妣郭妣伍妻劉繼室李
皆為夫人公卒某壽某某月某日葬于某山之原公才
識超邁而深沉嚴重人莫窺其際平居不妄語笑及辨
論古書疑義事成敗人情信不信多竒中事無分煩簡
從容應之一一刃解窮計極慮者顧弗能及少承春秋
家學後病習尚牽鑿校士命題多本胡氏傳而出諸小
說久之天下翕然成風從者甚衆如南京禮部尚書謝
公綬禮部左侍郎掌國子監事林公瀚其尤顯者也每
撰講章意義懇到曰吾曹報國者庶其在此為文章嚴
整峭厲力追古作數易藁而後成於詩亦然有素菴集
行于世公夙敦孝睦事伯兄彦某及儀制甚謹禮藉公
指授累官都察院左副都御史巡撫南畿以才譽世其
家比馳書俾子勉政奉林公狀請予銘義弗克辭銘曰
公生安城文獻之邦公出彭氏詞章之宗儲英振輝公
在館閣講筵敷對史家述作謀猷納誨絲綸代言有學
有業實紹實傳珠産合浦靡藏弗淵鳳出丹穴有翀必
天公身晩達亦久云鬱公才弗施飲志而没持所未竟
以歸造物彼蒼孔遐有感誰詰少行老還式始克終易
名有稱賜葬有封刻石紀行有銘幽宫百世之下庶其
知公
明故中奉大夫浙江布政使司左布政使李君
墓誌銘
弋陽李君文明為浙江左布政使十日卒其子鄉貢士
衮在京師自述事行請狀于左贊善費子充以請予銘
予預考禮部得君文知君舊矣既弔衮退而為銘君諱
鏡文明其字也起縣學弟子員舉鄉貢登進士第授刑
部主事遷員外郎擢岳州知府陟陜西左參政進河南
按察使始轉浙江為布政使其在刑部訊鞠明審内存
平恕林莊敏公為尚書雅重之每有疑獄必相可否諸
司章奏會詳定乃上有貴家歸誣告民殺人君與御史
往按直其事告者抵法我黎文僖先生為吏部侍郎薦
知岳在岳鋤梗植弱闔境大治乃修廟學搆倉庾築湖
堤通城陵磯以便行者民附堤為邸肆又墾其隰地為
田其利尤溥武官試署者多冐功援詔例給實授禄君
悉釐奏之朝議行天下湖江間素藪盜君飭吏卒禽其
魁餘黨潰散聲益起部使交薦比去民戀戀不忍釋在
陜䘏民隠禁貪暴吏部尚書三原王公恕稱其能在河
南未期月獄無留囚姦民贓吏多裭爵謫戍者巡撫都
御史陳公道亟旌之吏部擬薦為南京都御史及福建
布政使皆不果命最後乃得浙浙之人方深慶幸之而
不意其遽止也惜哉君生某月日卒某年日年六十二
某月某日葬于某山之原李氏譜傳為唐長平肅王之
後徙德興再徙弋陽曾祖諱庭椿祖諱崇素考諱守珩
累贈知府妣趙氏贈恭人配唐氏封如其姑子五某某
孫三君器度偉重厚倫誼達事體才而不伐貴而能約
守身奉法三十年猶如一日云銘曰民有二長布政按
察布者主恩察者主法同功異用鮮克偹之吁嗟李君
實堅試之法所久任觸事硎發恩未大施飲志而没人
謂君才可省可臺天實奪之豈君弗能吁嗟李君竟何
為哉
明故贈通義大夫都察院右副都御史熊公合
葬墓誌銘
都察院右副都御史道州熊君繡以考績恩貤賻其考
默菴公封母龍氏為太淑人太淑人方就養延綏未幾
卒繡扶喪東下留眞定而躬請命于朝將歸而合葬謂
予系出湖南有宿契獲聞家教來請銘乃叙公行實附
以太淑人事并銘之按熊氏本豐城望族國朝初公祖
景賢籍戎衡州洪武末乃徙道公考諱世名往代父歸
而置産居之實生公瑄其諱也公敏而愼嗜書史更能
吟咏出遊楚粤間為奉養計家用日饒既失怙有庶弟
三人皆為娶婦二子俾經治生業繡習舉子後以經遊
嶺南至南寧道卒時維景泰甲戌某月某日公之年僅
四十而已太淑人同郡處士諱壽之女朴質不華歸于
公賓禮交至事其舅及姑余淑人曲致孝敬有從祖姑
劉氏年九十依其舅以居與公事之食飲服飾皆與姑
等下逮娣姒羣從皆有恩公出遊念母老不敢以薪米
為累則悉付太淑人太淑人一意綜制為公助劉氏之
喪公尚未返請于姑務厚葬之聞公喪哀毁幾絶遣人
運葬葬其姑如公之葬其父然訓二子慈而有則繡舉
進士授行人擢監察御史出知清豐縣進知鳳翔府歴
遷山東布政使以今官鎮延綏所至無遠近夷險皆迎
就養太淑人訓益嚴歲禄外無厚享每心安之曰兒守
官三十年如一日吾所親見他日有以白父子於地下
在延綏思其伯子經不置繡以書趣使至距屬纊僅再
閱月耳時則弘治戊午正月某日太淑人之壽八十有
五矣公之喪經哭扶歸太淑人治命又與繡同受與家
庭無異君子謂公夫婦曰死得其正公舊葬宜陽鄉今
卜用是歲某月某日合葬于蔣居鄉君子謂兄弟曰終
得其禮公孫三人曾孫一銘曰夫終嶺南婦塞北身
居道途子在側胡南歸葬四祀隔方殊歲異同此
宅天實為之豈人力刻銘攷行視此石墓不可毁石
可泐
前直隸無為州知州楊君墓誌銘
楊君諱士深字原甫世為建安人少師贈特進光禄大
夫左柱國太師文敏公之孫高祖諱達卿曾祖諱伯成
皆用公貴贈少傅工部尚書兼謹身殿大學士考諱錫
鄉人私諡貞素先生母詹氏君以春秋舉鄕貢為國子
生登天順丁丑進士知廬之無為州州有巨猾苑姓者
持官府短長又有丘姓者兄弟八人剽掠江上前守莫
敢問君悉置諸法州民牧官馬折免徵粮後為增數倍
而粮額如故且豪家多冐名牧者顧不免荻薪折抄輸
者亦止下戸君泣加釐正民稱為平正統己巳州民運
粮至臨濟聞兵駭散米盡失既得赦戸部猶下所司督
償捕繫滿獄君奏蠲之州有轉般粮遡流至巢縣倉往
返數百里溺者相望君奏為倉收次又奏置巡檢司歲
省羡米且免盜厄江西民多居淮興貸取息為淫刑以
脅利民畏之如虎有永新董姓者歐殺民方某又逼其
妻子焚屍以滅口君正其罪遂藉幼男女婦為所折當
以去者二百餘人達巡按御史及江西按察使而遣人
分歴諸府縣索其半而還尤善折獄情偽立辨有汪周
二姓爭絶戸田八十餘年閱三巡撫二十一巡按不能
决君諭以利害皆感悟曰惟命二家皆畫君像飲食必
致嘱焉天順甲申君以事忤巡撫坐累罷去冠服家居
自號閒翁改號清菴築室黃華山作太平丘别業大夫
士造訪無虚月後進子弟考德問業禮如嚴師蓋三十
餘年而後卒年六十有四矣君重孝義樂賙貧乏外傅
死䘏其子幼為娶婦置産人以是多之聚書萬卷博覧
強記談古今治亂亹亹不厭為詩文典實有體會朝廷
修兩朝實錄下有司纂輯事迹郡守輒屬之君又修郡
志亦延君摠其事云君娶蘇氏子生四孫二從子旦早
失怙藉君誨迪舉進士累官吏部考功員外郎亦有文
狀君行甚悉亘請銘于予予舊與君從兄弟中書舍人
敬夫前兵部主事景竒同朝獨未識君聞君名至稔矣
近又識亘兄弟愛其才故為君銘君卒于某月日葬于
某月某日其地曰某山之原銘曰楊出建安實望文敏
君才孔優能仕能隱家有書我則讀之世有科我則續
之功施一方孰謂非試還守舊廬以畢吾志生斯葬斯
式全厥歸種德若封來者其培之
封孺人楊母墓誌銘
湖廣按察使僉事楊公元之致政歸至鄷都孺人葉氏
道卒其子春坊左中允廷和自述事狀及進士廷儀請
予銘蓋廷和與予同在翰林久廷儀適禮部所試而公
在吾藩提學事稱邦大夫可也按楊氏居成都之新都
業儒者累世矣葉亦同邑處士諱深生孺人早失怙恃
育于繼母暨兄莊重有則公及封君卒於貴州府邸伯
仲子繼没太孺人某氏以三喪歸慎為少子擇婦曰所
以承楊氏之祀者在此故孺人歸于公家始貧孺人力
奉姑養閉戸織辟笑言不聞于鄰公之為國子生為進
士為行人司正及僉事孺人皆從其在逆旅手執炊㸑
薺塩或不繼未嘗色愠公及廷和後先舉禮部公得告
以孺人歸飬太孺人目久眊忽復明謂所親曰吾子勤
學類其父吾婦勤家類其母先亡者皆不及見之天開
我老眼令看此好景耳廷和滿檢討初考孺人獨被封
寄至命冠服而藏諸笥曰不敢先吾姑也在官廨每食
異物輒停箸嘆曰吾姑未嘗此味也教諸子必厲辭色
每食後令背誦所授書曰吾以隙時課汝庶不妨本業
且使動盪揚厲不為食困夜則飲之酒以節其勞仍戒
勿多酌曰學者廢業仕者弛職皆是物也間誦小學耳
熟之家庭事有近似者必舉以為戒曰無徒以誦為也
又曰汝父少時欲學書無佳紙筆欲夜誦無膏火欲博
觀無多藏書今汝輩皆有之而一一不能如汝父何也
蓋其家政皆極詳密而子教尤諄切如此廷和歴四命
至今官直經幄兼侍皇太子講讀以文行稱于時廷平
繼舉鄉貢至廷儀復顯廷宣亦治舉子業人謂公善以
身教孺人實佐之及公乞歸復力贊其决其識見志嚮
殆非常女婦可及是雖弗克于壽而所遺者亦云裕矣
嗚呼賢哉孺人生某卒某得年六十三葬某鄉之某原
孫七人皆幼銘曰從夫子儒朝圖暮編持以教子我居
弗遷從夫子官命服在身有禄有封終嚮其勤我食
我力匪求自天若耦在耕而穫于田若織之成以歲
以年小以喻大于物則然維坤德柔乃順承乾無成
有終品物用蕃大以喻小于人有焉從夫子還藏于
故原雖老弗偕其歸則全于生有榮没也有聞不死
者存葬以為文
封安人費母余氏墓誌銘
費母余安人訃至京師其子春坊左贊善諱宏方校士
禮闈既復命即為位制服如禮及得請終制奉其妻之
兄濮編修韶狀請予銘予奉命典試事聚處移月誠不
意其遽有此乃據狀以銘余氏出廣信鉛山譜傳為宋
參知政事良弼之後處士允徽生安人費邑望也贈兵
部員外郎諱某與處士名輩相埒為其季子封修撰叔
玉君擇配安人以父命歸焉時兵部公既棄養冡子貢
士伯玉亦即世太宜人周以中子貴州參議仲玉方就
學悉舉家政畀修撰君閫内事則付冡婦張以及安人
安人奉太宜人謹動求意適張有節行治内嚴甚安人
亦禮事之視其笑嚬以為憂喜于是先後長少皆奉張
教益相睦順張亦樂之忘婺居之哀安人有嫁田數十
畆鄉俗必自主出納安人謂修撰君曰吾家方務孝義
吾安可私所有哉捐其租以給公費修撰君有弟妹各
二人太宜人病弗暇䘏安人與張代撫之為之室家安
人素勤儉每夕家人多就寢中堂燭不滅刀尺鏗然有
聲時祀修潔賓戚燕會豐腆中度下逮臧獲皆煖飽無
弗給者其所自奉則敝衣糲食一無所擇參議公嘗語
弘曰吾家之興蓋兵部公之志吾兄弟成之然實吾嫂
與汝母克相于内也安人生宏及完雖甚愛不以慈廢
教髫時輒縱使遊學戒勿亟歸宏領江西鄉薦試禮闈
未第留國子學者三年成化丁未舉進士第一授翰林
院編修旋以徽號恩獲受封安人不色喜居起服飾肅
然如平時修撰君性元直遇事或過激安人每從容諫
之宏既貴有挾勢為私謁者安人謂修撰君曰吾家寧
貧賤不願得此然亦宜㢲却之勿以賈怨也安人本羸
後病瘧久宏憂之屢迎養弗得比復請乃許宏喜甚計
日以俟而竟弗果君子蓋悲宏之志云安人年五十六
生某卒某葬于某山之原子三人宏年二十及第今侍
皇太子講讀文學性行卓然聞于時完學舉子業㝯生
十歲而夭女孫三人長許嫁宜興吳驥編修克温子也
銘曰婦弗職廢實勤厥家母弗志溢貴莫我加榮名
峻科有子則那人有常情非惰則夸賢哉安人於世
幾何山巔水涯京路孔遐就養有期而止弗來生行
死離孝子有思曷以慰之封君之悲後千百年我銘
在兹
明故光禄大夫柱國少保兼太子太傅都察院
左都御史總制陜西三邊軍務贈太傅諡襄敏
王公墓誌銘
少保兼太子太傅都察院左都御史王公之訃至自甘
州上為震悼輟視朝一日贈太傅諡襄敏給驛歸其喪
遣官諭祭命有司治葬事其子眷奉狀介其婣友光禄
卿李公鐩請予銘辭至再弗獲乃叙而銘之公諱越字
世昌姓王氏世為大名府濬縣人少補縣學生景泰庚
午舉京闈辛未登進士第擢監察御史英廟復位見公
奏對明暢目屬之都御史寇公深性嚴急獨喜公凡諸
道奏牘必令詳定天順庚辰超擢山東按察使癸未大
同有警當道舉可為巡撫官者上以其人貌寢意在公
徵為右副都御史以行公力修廢政為攻守計邊人賴
之成化改元以疾告遂至京師上命醫視疾遣中官慰
問至再家居久之丁亥召署院事庚辰奉命出延綏至
崖窯川擒賊四十餘人斬首加百遷左副都御史又于
黃艸梁擒賊五人斬首百二十進右都御史壬辰以後
往來東西路及寧夏界前後斬獲者倍之癸巳進左都
御史賜蟒龍衣一襲又出延綏韓家塢斬首二百八十
餘甲午加太子少保增從一品禄掌院事公言將士功
有未錄者乞移所加官禄賞之丁酉仍加太子太保進
兵部尚書兼左都御史增正一品禄庚子出大同至威
寧海亟帥兵擣之擒男婦百七十人斬首四百餘人以
大捷聞勅封威寧伯歲禄若干石仍兼都御史辛丑出
寧夏擒賊十人斬首百餘廷議文臣伯以上不得進封
加太子太傅增歲禄四百石總五軍營兵署前軍都督
府事提督團營未幾出佩將軍印充總兵官鎮大同移
鎮延綏尋罷居安陸弘治改元公上疏自列詔許還鄉
甲寅復左都御史致仕丁巳兵部言陜西三邊宜得重
臣專任其事僉舉二人皆弗稱者以公對乃許之亟召
至京引見勞賚恩禮殊特加太子太保總制甘肅寧夏
延綏軍務鎮守巡撫而下悉聽節制公累辭不許事有
未盡便者請易置之乃行至則以敵别部居賀蘭山後
者數出抄掠帥兵擣之斬首百餘還所掠人畜器械甚
衆上降勅奬諭加少保兼太子太傅公又言哈密為土
魯番所破久弗繼近番酋引罪還所侵地宜封其故主
以守之疏上數月未報公慮泄事機焦勞過度遂成疾
而卒戊午十二月一日也公姿表奇邁慷慨自評論議
英發見事風生雖以文顯久膺帥寄歴西北諸鎮身經
數百戰其于邊徼險易敵情眞偽將士之強弱勞逸皆
歴歴在胸臆每出奇取捷謀定而後發同事者亦莫測
所向至于顛倒才智中自為操縱而人人欣動樂為之
用效之者皆自以為不及其所見所執壯老一致雖罹
挫衂而志不少衰喜奬拔士類嘗特舉御史四人為今
吏部尚書屠公滽都御史侃公鍾南京大理寺卿楊
公守隨故僉都御史王公濬皆大顯武臣邊將出其
門者不可勝計博學多聞精極吏事判案章奏倉卒
立就兵法射藝象緯堪輿之說罔不該究為歌詩雄
邁跌宕若弗屑意多不存稿惟詩數十首板行于時
至其睦族敦舊賙窮䘏匱禮接卑幼如恐不及皆其
餘事也亦可謂奇偉不羣者矣公曾祖諱顯道被旌
為義民祖諱恕醫學訓科考諱頥皆嘗贈太傅威寧
伯後復贈光禄大夫柱國太子太保左都御史三氏
妣皆夫人娶孫氏贈夫人子四人長即春次時皆錦
衣衛指揮僉事次昊次吹以蔭為百戸早卒女三孫
八某某烜蔭國子生公生某月日夀七十有三己未
九月初四窆于大伾之西麓從先墓也銘曰大伾降
神鍾為偉人白簡廷執行臺外巡握機馭吳出禦戎
醜設奇制勝孰敢予侮崇階屢遷一品而極分符錫
號封以大國孫居南陲言歸舊鄉王事有程載趣其
裝帝曰汝能紓我西顧老弗辭難驅彼長路靈夏近郊
誓擣虎穴玉關故鎮謀計國絶勲未大成志則有餘飲
恨而没天其鑒予文以致身武以樹績時其卷舒胡我
失得輝曦曜星躍冶之精歘風震霆擲地之聲或棄弗
試其氣勃鬱上干于霄中殷于室茫茫天津旁接雲霧
劃然一飛終返其故偉哉斯人兹物是方永閟其藏地
下之光
明追封寧國夫人墓誌銘
周太夫人高氏順天寳坻人處士諱泰之女追封奉天
翊運推誠佐理武臣特進光禄大夫右柱國太傅寧國
榮清公之繼配特進光禄大夫柱國太保慶雲侯壽特
進榮禄大夫柱國長寧伯彧之母也周氏本昌平望族
榮清公初娶甄氏追封寧國夫人生二女長適同里劉
氏次聖慈仁壽太皇太后甄夫人卒時公隠弗仕博求
名家得夫人禮娶為繼夫人明淑簡静言動不苟及歸
公恪秉婦道力綜家政漸底優裕旁逮族䣊咸稱曰宜
正統甲子太皇太后為英廟貴嬪誕生憲廟暨正儲極
冊為貴妃周氏遂顯天順丁丑英廟復位召見公于便
殿擢錦衣衞正千戸夫人始被封命勤儉如平時歲祀
賓燕晨夕饋食必致精潔公甚賴之天順癸未公棄養
壽方弱冠或甫十齡朝廷遣官治喪夫人躬視含殮凡
葬祀事亦悉為規畫壽既嗣官夫人遣彧就學皆自訓
督俾登禮讓成化乙酉憲廟即阼尊母后位號推恩外
氏擢壽為都督僉事進同知又封慶雲伯追封三代彧
自正千戸累遷指揮使進都督同知封長寧伯加公贈
諡夫人亦累封焉比壽進慶雲侯加夫人為太夫人公
棄養四十年夫人壽日高恩禮日益重賚予存問殆無
虚日其子爵位隆重門閥鼎盛諸孫亦蔭有禄秩夫人
每以盈滿戒之凡時節入謁太皇太后禮遇甚厚夫人
内懷感激而慎密愈加出值婣族言不及禁中事如是
者亦三十年弘治己未十一月十一日卒距生永樂乙
未八月二十八日壽八十有五訃聞上震悼遣禮部諭
祭者十有三命工部給棺治葬戶部給米布而内出
金幣楮鏹為賻仍用夫貴追封為寧國夫人太皇太
后痛念弗釋遣中官護葬暨皇太后皇太子諸王
諸妃嬪賻祭有差公侯卿大夫以下弔祭無弗徧者
嗚呼其亦可謂極盛也已夫人母鄭氏子二孫十卜
是年十二月二十一日葬都城西鸞臺山之原從公
兆也間遣璋介張指揮翰奉狀請銘謹書恩典之
隆世行之大封錫卒葬歲月之詳又備書其婚姻
門族之盛有如此者為叙之銘銘曰周出畿望實姻
帝家猗與夫人如德之華儷美寧公元配是繼於
聖祖母惟親之懿二子繼命為侯為伯貤封所生
開此大國賜第巍峩命服有煌椒房之恩戚畹之
光禮謁三宮養隆五鼎歛厥有生歸于樂境貴富
及壽在人實艱有一而足矧惟備焉國有䘏典有葬
有祭有賻有贈亦罔弗備有原西郊寧公所歸兹往
從之世永弗隳
封太恭人劉母李氏墓誌銘
劉母太恭人李氏浙江按察副使諱潔之配也以其子
戸部主事鳳儀分司就養臨清又以其孫翰林編修龍
及第就養京師未幾卒鳳儀適受代北上及視含歛將
西歸襄事以龍請予銘予今年春殿試讀卷臚傳之際
見龍才器俊偉與所陳策稱詢其世系又得其家教于
倫修撰文叙得太恭人之行于戸部郎中邵寳乃按邵
狀為叙及銘劉李皆襄垣縣望族封太恭人知河間府
諱某之女劉之祖新安教諭諱某聘為冡婦及按察為
御史始封孺人後鳳儀知高密縣以治行被旌乃用夫
貴加封太恭人太恭人性慧而婉通書詩大義以教諭
公在外久從姑于官饋奉惟謹及公致政歸病且革偕
按察侍湯藥累月不去簮珥公有庶女方七歲躬為撫
鞠厚嫁之娣某氏寡而無子視若同出俾弗失所按察
嗜棗餅嘗預戒俟讀誦勤苦輒出獻之夜具膏火至漏
下二十刻乃已按察魁鄉貢服官政有誣告盜牛者鞫
不成獄太恭人聞之請曰此法宜緩久之乃得真盜及
按察承命從都御史治荆襄流民復請曰師貴安靖幸
毋妄殺為子孫地按察然其言多所撫定按察卒于官
鳳儀方幼或難其歸請留居浙太恭人曰家有田廬可
居有墳墓不可無主柰何相率為異域鬼乎乃歸至臨
清臨清族人益留之亦不從竟得歸既襄事乃一意教
子其弟欲俾鳳儀為儀賓太恭人曰此非吾願願吾子
得一第以成父志足矣鳳儀繼魁鄉貢屢詘禮部竟不
為少沮意舉進士龍生五六歲能屬對復遣就學曰是
子當不後其父其言無弗騐者人謂劉氏世繼科第太
恭人有力焉其遠識定力于此亦可徵也太恭人壽七
十三生某年卒某月葬某日銘曰從夫子官其歸孔艱
不寧厥居江濟之間有子及孫教必以正奕世科名其來
愈盛居我奠之盛我見之我享其成我實願之孫實我
養子實我葬我所從者寧不我望韓山之陽夫君所藏
終往從之來者其無忘之
懷麓堂集卷八十三
