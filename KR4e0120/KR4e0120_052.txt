懷麓堂集卷五十二
明李東陽撰
詩後稿二
五言古詩
尼山春曉圖
濛濛尼山雲忽忽天向曉依微遠峯露拖沓層城繞每日山
漸高浮光動林表環看萬家村俯視一飛鳥上公圭裳胄興
與巖谷杳丹青得形似指點入幽渺回首岱宗巔誰云衆山小
習隠二十首
卜築城西廛寒暑十五更西軒闢新圃遠若居荆衡疎
林見秋色爽籟聞空庭園蕪綠復遍屐印旋已平習隠
漸成癖誰當戀冠纓靜言念疇昔鬢髮白幾莖素忠豈
不高隨時且功名退公得委蛇聊以娛我情
又
野色澹蕭條城居類林壑閉戶掃荒徑秋葉紛欲落園
亭雜花晚紅碧相間錯采芳意未遲及此霜露薄陶韋
去世遠古調方寂寞撫景非少年悠然念今昨
又
岸幘斜陽下疎林開遠山新涼灑衣袂爽氣清容顔林
端見初月素彩生雲間搴裳步花影欲動悲闌珊向来
竹林遊暫到已復還寧知一畆内迥若離市闤往事勿
重道兹盟良亦難浮生且為樂及此一日閒
又
吚啞復吚啞隔墻聞水車車翻水汨汨如在東陵家當軒理
嘉樹傍檻移新花一澆潤枯槁再濯無塵沙濟川恐無用學
圃良非差房山有南畝海子餘西涯安得謝簪纓悠悠送年華
又
坐久羣動息秋蟲亦不鳴開軒向空碧華月來前楹炎
歊飈已盡涼氣飄衿纓萬慮逐霧釋虛懷隨白生可與
語者誰心口兩無聲古道日荒落浮雲非我情何當脱
塵鞅及此筋力輕著書畢歲月敢為後世名
又
羣芳應候歇衆鳥知時歸物理固如此消息乘化機林
下無一人反遭釋子譏多言亦安用志士決振衣振衣
果何時我髮半未絲無為大自恕今是昨已非山林在
城市豈必嚴陵磯習隠須及今不習終成違
又
白日到南陸隂盡陽始生古人重兹候閉關旅不行登臺望朝雲
窺管占昏星此事久寒落但知物枯榮端居默無語俯仰獨含情
又
曉起徧庭白夜来聞雪聲疎林綴冰葉千樹開羣英玲
瓏透遠日拍塞阻閒行如登梁園臺對客停飛觥如經
山隂道訪友随揚鈴居然城市間此景何從生退公日
已暝酒罷還復醒呼童煑雪水坐歌詩脾清慎勿掃我
雪留以待書燈燈前少年事老夫難為情
又
一白雪在地再白雪滿枝三白遍林園跬步天路岐虚
明徹九宇萬類無一錙棲鳥半隠見毛羽振始知空齋
閉燈火習靜仍深思邊兵與溝瘠焉能免寒饑吾曹肉
食人飽煖終安裨今晨尚未隠夙夜將何為
又
種松盆罌内慮為寒所侵移之南廊下幸得辭幽隂寒
多日色淺弱植恐難任再移入我室我室隘復深風沙
信飄灑霜雪徒蕭森不隨歲時改貞哉君子心西簷有
薔薇荆棘忽成林曉歌結交行擇友方自今
又
初陽動浮景嘉木意已榮幽禽失所性入耳皆春聲踏
青者何人似與韶華爭吾心豈外慕聊以盡吾心池波
欲蕩漾野馬將遊行端居不出戶遂我觀物情
又
人皆賀新歲我獨翫芳景茫茫堪輿間此意欣自領天
機在鳶魚下上方耿耿
又
崇桃出墻東穠李忽在眼桃李亦何言下有人跡滿借
問跡為誰主人雙屐短門無車馬至客去春不管呼酒
酹花神花煩為一筦賓主各忘言歸期一何緩
又
芳園景色動春意回枯荄旭日半浮空和風自東来幽禽學
新弄天籟自相諧點也當此時游歌沂水涯而我獨何人不
樂奚為哉古来樂天意每與憂世偕優悠無已盡及我鬢未衰
又
南湖春草綠西涯春水多年光日荏苒歸興其如何春歸客未歸
微官一行窩舊室幾易主遠道生重波未諧卜居願且和滄浪歌
又
夏日背屋角良久出林杪紅稠綠復暗頓覺炎蒸少長
空無停雲遥岫有歸鳥公餘脫冠坐暫謝紅塵擾跡類
居深山心同禊清沼多謝褦襶郎長年送昏曉
又
流連逓疎雨&KR0609;&KR0609;鳴高樹隨風散長空往復不知處沾衣覺微凉
欹枕達清曙閒餘惜花意滑憶登山路農事方苦忙傾心且如注
又
暑雨忽新霽層軒開碧山浮雲避素月夜色明松關流螢逓隐見
宛在深林間掃石坐彈絲天風下鳴環瓊樓正在望佇立難為攀
又
直廬日何長退食良亦久斜陽下庭樹暝色稍侵牖棲
鴉尚飛翻鳴䖝更清瀏市遠不聞喧樓高但翹首誰云
官事劇餘暇且杯酒試探買山貲囊中猶在否寒多怨
無衣入夏翻苦熱耕夫困田畆行子愁道暍
又
亦有窮邊兵被甲如炙鐵如飛無藏林如走不得穴物
類且復然人生安用說吾徒幸安居公事有作輟揮竹
引虚涼浮瓜嚼殘雪溪行或林卧若與塵務絶吟長素
月生坐久青烟滅願呌閶闔風西来掃炎孽願為萬間厦
意與杜陵别四時有定序寒暑非濫設老我功未成優
游更時節
送青谿先生之南京吏部四首
昔我青雲交登朝半公輔倪君廊廟姿獨立自藻斧鍾
鏞在東序法製形貌古扣之聲鏗然鯨海入吞吐蘭苕
與翡翠信美安足數緬維有司良拔十思得五如君能幾人吾
儕愧參伍南曹固云重瑕亦詎其所願持五色線留為山龍補
又
故都佳麗地舊里詩書門文僖有家學歴世乃彌敦登堂學
士貴踐斗尚書尊簪纓父子繼姓字兒童論文章兩京賦雨
露三朝恩君今歴南省禄飬懷晨昏壮哉顯揚志古道諒斯存
又
與君析經史歴代窮興衰與君論世故指物分妍媸君
子固絶識開口無停辭啟我茅塞胸植我蓬生姿中歲
各任事匪徒坐談為君言信實用一一如蓍龜嗟予溢
密勿獻替真随時徒懷朴忠志飽食竟何俾兹辰别良
友失我坐右規修途自發軔逸駕疇能追
又
我昔遊南都山川愛清淑中年有遐慕願此託微禄兹
謀兩不遂歲月同轉轂獵心老猶存龜筴安可卜君行
果登仙脱屣塵外躅俯仰樊籠間吾身尚羈束登高一
相送為駐千里目
弘治乙未六月孔廟災送李學士世賢奉詔祭
告兼東衍聖公兄弟
素王富道德闕里昭儀型門墻揭日月象設開丹青秩
祀宗百代榱題閱千齡明時累修葺彩筆輝晶熒鬱攸從
何來歘忽乘高冥蒼黃失殿宇迤邐連楹庭冕旒中興
像篆刻先朝銘遺文就剥落餘燼隨飄零尤憐手植檜
摧折虬龍形兹事昔未有流傳駭觀聽我皇眷東顧宵
衣坐明廷儒臣輟講讀天語傳丁寧長路浹旬朔嘉期
過秋丁設位想顔色升階慰神靈粢盛備時物薦此明
德馨兩公哭三日據禮遵麟經往恨憶焦爛新恩濯清
泠勞君向公唁&KR0008;車駐晨星金絲閟雅樂俎豆存古鉶
此物幸不冺瞻依尚模型聖道一逝川晝夜無時停况
聞庀工作卜日占堯蓂增高若為山去災如脱腥君當
返嚴命公當謝丹扃從此振文運休風播重溟
答楊太常止酒用陶韻
止酒固佳事但恐不能止劉伶與婦祝竟落談叢裏賦
詩以為警多事柴桑子一止一起之可憤還可喜止終
有起時不止何由起痛絶非人情三分亦近理君誠得
止法能以人視已往辱書戒予此意誠厚矣君量本十分
顧以三為涘今我當覆杯非誓亦非祀
又
言小可喻大意得貴知止誰云止酒功不在詩篇裏十
年分三戒此義同邵子大醉復何樂微醺差可喜譬如
井不波中宵暗濤起又如髮不梳累日復一理萬變紛
沓來樞機中在已節宣誰使之弛張斯善矣君戒雖有
涯皇恩止無涘如聞乾飲詔春宴逢郊祀
兒子兆先送妹之闕里以詩戒之
汝生不離膝十載懷三河矧兹東魯行道路十倍過新
春積雨霽潞渚揚清波嘉占得歸妹吉禮方為羅丁寧
送門戒語長意偏多念汝為彼兄綵戲同婆娑趨庭日
漸遠奈此晨昏何汝妹已解事彼兄志登科自非骨肉
親欲去還蹉跎孔門欲觀海所得在一蠡殊塗要同入
仰止心相摩平生我未到遺恨西江羅(往年冰玉洗馬約同遊孔林不)
(果)聖言汝須記堅白在湼磨慎哉路問辭僮僕勞為訶處
身似逃名却饋如操戈衝寒避栗冽歴險防陂陁汝婆
正倚門何以慰汝婆男兒事弧矢有淚休滂沱聊將婉
戀恩故作慷慨歌
畫萱為沈編修夀
南國有竒花言栽北堂下亭亭霜雪姿攬之不盈把芳
心抱孤直高致謝穠冶冰懷君子交年華去如瀉地靈
得人勝恩露蒙天假寸草識春暉婉戀難遽舍修程山
水隔妙意丹青寫晚色駐潘園嘉名託周雅詩成寄遐
祝將以娛夀者持此侑家筵餘馨抱杯犖
題淵明歸来圖
種菊南山下種桑長江濱逍遥脱物類感激皆天真腰
折豈為屈所重在辱身居然典午世見此羲皇民高風
迥絶代圖書流千春茂先昧幾決令伯傷邅迍
生菜圖
涼露被西原羣菲共秋色青松帶微黃紫芥間深碧籬
瓜復架豆種種成白黑柔藤受牽挽美實爭采摘餘芳
不知名形狀皆可識蜻蜓與蛺蝶婉戀相愛惜大哉造
化功誰為分動植丹青亦何事摹寫出雕刻先生嗜淡
虀而復玩文墨官同詠苜蓿地異棲枳棘聖徒為學圃
物取聊比德君看桃李門盡藉栽培力芹心倘欲獻菜
色寧辭責感此罷揮毫幽吟坐終夕
牧牛圖
偶觀牧牛圖因談牧牛事寒暄每随時燥濕復擇地渴
愛池水清飢憐春草細耕餘暫教閒負重聊免累肱揮
還應聲指示如解意馴知道路熟狎與童兒戲抱病亟
相醫周官自有制人有愛物仁亦有用物智非無貴賤
殊心力兩相濟君看牧民法於此得深譬視彼不牛如
令人發長喟安得天壤間各使民物遂
癸亥除日落一牙追次韓韻示諸生
衰年重調攝食飲藉牙齒齒疎牙亦落此事但何己物
象榮乃枯氣機行必止終應讓舌柔幸免為唇恥存者
肉還生落者骨先死憶當將落時疾痛任屬己及其既
落後如披石堕水石猶在水中地復非水比飄然如著
處竟與風花似人生亦花類計此真誤矣昌黎落六七
我亦安足紀五十非遠步百步行可指我牙信已衰我
齒健何恃身手將無同齒也聊復爾浮危每自累頓脱
驚相視歲除甲子窮除舊亦可喜百骸念全歸萬事難
具美吾當慎其餘告汝二三子
與黃生館
黃生東南來䞇我一束書書中多古意實在黃虞初自
負信卓犖逢人聊自且得此三嘆息斯言良起予平生
江海篇我豈眉山蘇爾祖既逝者而翁亦歸歟巖巖方
石師將與泰嶽如愛之莫汝觀鄙吝何當除
四職圖
靜觀天機間動物各有職或飛可司晨或走可守夕耕
或可代力摘或可懾賊有知本天性况乃蒙豢食各存
實或喪息事空受直我田但荒草我屋無全壁遲明誤
鴈朝外戶翻吠客兹當問喘時未罷防邊役憂勞枉夙
夜展轉成嘆息畫師極摹象詩義非諷刺寄言富貴家
此意須諦識
斷機圖
兒出歸亦樂兒學成獨難持刀向機杼割愛傷肺肝三
遷尚可積一斷寧復完由來尺寸功視此經緯端千年
命世才母教永不刊
舉案圖
歡娛無狎恩暗昧不廢禮平生擇對心持以奉君子幸
免傷春啼貧賤安足恥關雎本微物託興王化始壯哉
五噫歌高風播人耳
翦髮圖
家貧不貰酒綠髮同金龜客來母已歡酒至兒不知愛
有切磋益匪徒燕嬉為情知不可再感激在一時清風
起貧客好事傳芳辭
先府君墓焚新刻手稿感而有述示兆蕃
平生讀父書句讀粗可了殘編半零落一一費探討嗟
哉手澤存字法有遺稿憶昔當臨時楮墨徹昏曉好古
窮鴻茫蒐竒極幽渺學成不用世祗以慰枯稿殷勤披
簡勞猶及趨庭早摩挲日幾過倏忽年將老有妙善鐫
刻鐵筆隨指爪經時歴冬夏計日通酉卯編成衆所嘆
藝絶經應少蓼莪比周人薦芰慙屈到西郊霜露降卜
日嚴拜掃祝告致文詞精神藉焚燎悲風回輕烟横淚
灑衰草公家有瘝曠塵務多紛擾志養久莫酬子嗟德
為孝地下誰有知吾兒慧而夭願榻萬事餘装藏富緗
縹流傳徧朝野散布盈海嶠書香屬有託夙夜當自保
以兹結搆法作室須念考雖無籯金遺世德以為寳
懷竹
三年不種竹得竹如得玉十日不見竹一日腸九曲初
聞平安報舊葉舒更綠忽聽歡笑聲新笋抽五六兒童
亦解事知我性無欲平生愛孤澹不厭食無肉憑將垂
老身醫此未盡俗倉皇欲傾倒愁病相縛束昨夜偶夢
之清風灑心目呼僮汲泉水日夕勤灌沃吾冠晚當掛
吾髮朝已沐為爾一扶笻披襟散炎燠
台州三憶詩
一憶方石老同時遊曲江再憶逸棠翁同舟泝清湘道
義夙相契情懷安可忘三憶定軒公芝蘭與同芳之子
得佳蔭詩書披冠裳一朝復棄去謝病歸柴桑遐躅追
二謝箕裘繼諸黃因之發深慨島嶼遥清蒼
懷麓堂集卷五十二
