懷麓堂集卷七十八
明李東陽撰
文後稿十八
碑銘
明故正議大夫資治尹戶部左侍郎吳公神道碑銘
弘治九年某月某日賜葬戶部左侍郎吳公於漳浦雲
霄里之原蓋公之卒朝廷特賜賻鈔三千貫又給驛歸
其喪遣官諭祭而其葬則有司所治者也公舉景泰初
元鄉貢登天順八年進士授兵科給事中時憲廟新即
阼百司皆悚厲修職公陳正心用賢簡名將斥異端諸
事成化四年與諸科合疏請溥恩澤以廣繼嗣七年遷
右給事中九年轉左給事中以外艱去十三年改禮科
十五年進兵科都給事中西厰久熾公乘衆忿倡諸科
劾罷之有鎮雲南者肆貪虐鎮遼東者匿賊不以聞又
劾之為諫官二十年前後論奏數上雖少忤不變又奉
勅督馬政考牧有法見稱為才十九年擢太僕寺少卿
再閱京營馬數又召商市馬若干匹以給邊兵二十二
年進為卿二十三年用廷薦擢戶部右侍郎總京儲事
寬不弛制邸官卒多怙勢擅出納輒繩以法今天子嗣
位公蒞事益謹弘治四年遷左侍郎部事五年浙東西
大水勅公兼都察院左僉都御史往視其地公宣德意
諏民隠勸分平糴給米糓三十萬石銀七萬兩蠲累歲
逋賦數十萬他如修海隄塞銀冶嚴禁溺女申婚禮舊
制援古人政迹著為編刊布諸郡民甚德之六年召還
部在部近九年歷二考累階正議大夫資治尹夀六十
五疾卒乙卯十一月十三日也公諱原道本其字髯而
長身器宇豐碩性篤厚不樂為湥刻居官能以儉飬廉
而不廢賙給同里客死凡數人皆為經理後事甚者殯
於家雖盛暑大疫不避也痛父棄飬力共母事為給事
嘗乞歸省為侍郎再乞得賜鈔接驛以歸鄉人榮之尤
景慕先哲嘗請立宋儒陳北溪祠歲祀於鄉為詩文渾
雅可愛有奏議雜文紀行錄及族譜若干卷藏於家公
與予同舉進士久且厚比遣子學於予予既往弔哭從
其子之請按翰林黃編修瀾狀敘事著銘俾刻於神道
之石銘曰吳出泰伯族散南紀由江逮湖東際於海漳
稱名邦有地高塏實生偉人出佐天子為名進士為中
給事薦升大僚以長卿寺載遷戸曹式贊邦計勲庸被
褒封及祖禰惟祖及禰世積仁累溢為巨流有决其滙
曷徵厥源如彼漳水公澤不匱式續式似有來後人公
德是視
明故贈通議大夫都察院右副都御史徐公神
道碑銘
有談常熟徐氏之盛者遡處士公之賢云公生元至正
壬午卒於國朝永樂丁酉夀七十六有子一孫八曾孫
二十一玄孫二十三越八十餘年二傳至若干人而來
者未艾其盛如此公幼通書史大義旁及藝數弱冠學
春秋未卒業會大兵下蘇州乃奉其祖父母徙縣城備
涉艱險連遭四喪造次不廢禮已而復徙郡城吳元年
天下大定始挈家歸漁梁業已廢極力營治久乃寖復
而閟不自耀益慎游處每求自益時吳文恪公訥未有
名公一見定交吳既顯亦重公不置也公居鄉恒服義
食力利所不當取寕棄弗顧晩倦家政一以付其子訥
獨寄興林石間或歌咏竟日意不厭每自詫曰使吾嬰
一命於時寕復有此樂哉一日謂訥曰吾平生無大過
人者惟以勤慎自免今亦遺爾矣因沐浴就寢明日復
與兄子言保族宜家之道甚悉乃翛然而逝訥後以行
義稱贈工科給事中累贈如公官君子曰不愧其父恪
清慎不苟嘗廵撫兩藩風裁卓卓為時名人君子曰不
愧其祖然則公之所自立以待其後之人者亦豈獨官
爵間哉銘曰明覆九宇蘇實畿輔粤有遺民虞山之下
遯形巖穴寄跡城府抱貞履幽永謝圭組首霑王化若
飫膏雨睟盎終身行罔疵窳曰予靡憾中足仰俯有生
必歸此固其所歛華約贏以遺來者粤一再世蟄若螽
羽有聞厥孫若翼斯舉為國卿佐光施於祖㳂流遡源
勢孰予禦生有堂構沒有封樹維百餘䙫望彼南土穹
碑峩峩下有行路路人載言都憲之墓
明故嘉議大夫南京太常寺卿陳公神道碑銘
吾友太常陳公之卒也予暨諸同年會哭於京邸退各
為文以彰潜懿予知公最湥獨惰且劣久莫有所就惟
負公地下是懼越五年其子華赴試北上泣且告曰神
道石尚未銘吾父於先生蓋有託焉予泫然感之乃按
通政鄭公廷綱狀為敘及銘公姓陳氏諱音字師召自
號愧齋莆田涵江人也宋明州觀察使淬暨子仲剛同
死靖康之難旌其里曰忠孝坊子孫居之至今曾祖宗
義祖光遠世有隠德考澄崇尤號長厚累贈南京太常
寺少卿妣黃氏贈恭人公少為興化府學生業詩經有
名天順壬午舉鄉貢甲申登進士第被選為翰林庶吉
士劉文安柯竹嵒兩先生奉詔授業殊器重之成化乙
酉授編修丁亥與修英廟實錄成賜白金文綺加從六
品禄嘗上疏陳時政數事如乞起李秉張元禎復羅倫
章懋用陳獻章革法王佛子名號皆剴直不阿當道者
或銜之不為動中官最貴者有母喪或議旅弔公奮曰
堂堂翰林相率而拜内侍之庭柰天下笑何議遂止丙
申九載遷侍講加從五品禄侍經筵西厰方熾其黨韋
瑛者夜帥邏校入兵部主事楊仕偉家掠其妻公居比
舍亟乘墉呼曰爾何人乃擅辱朝臣其人曰爾何人乃
不畏西厰公曰我翰林侍講陳音也聲氣愈厲其人為
之少戢辛丑同考禮部會試時稱得人癸卯擢南京太
常少卿供祀修潔凡廟薦必躬視緘識簡置官屬不受
私請嘗兼南京翰林院事人皆曰公真學士也而乃攝
邪弘治壬子九載奏績始升卿於是公資日湥望益加
重每兩京列卿缺輒擬屬之而竟弗及以卒卒以甲寅
六月二十五日年五十有九朝廷遣官賜祭命有司治
葬於某山之原公問學湥博學者至席不能容若太常
卿齊章通政吳裕少詹事王鏊其顯者為古文歌詩簡
而有則四方購者無虛日所著累數十卷藏於家其為
人天性孝友痛弗逮飬每忌辰悲終日念仲弟祖之勞
為輸貲得冠服教季弟員舉鄉貢今為嘉興府通判叔
母林與婦偕寡屢給之婚其遺孤舉其喪婣里旅寓者
視貧富疎戚為賙施有急則力赴之與人交樂昜信厚
略邊幅遺形跡有過則箴切不少貸平居細事多不經
意或遭嘲謔無所校至分别義利則界限截立中有執
守有毅然不可奪者焉古稱仁者必有勇信哉銘曰惟
天生才國用攸繫氣厚則純漓者反是繄我純皇初科
策士有才孔碩公稟惟粹公生海涯跡遠都市内剛外
和惟德之備有文弗誇如絅斯衣翰署詞場留臺禮寺
官非顯曹力有餘地流俗可鎮懦夫可厲彼葩弗實曰
辭與藝豈吾弗能匪此伊恃公弗大用世豈公置榮途
顯階公亦自避彼挾數者皆謂予知不旋踵間車覆馬
躓惟公考終得正而斃鳴呼愧齋可以無愧
明故陜西三原縣儒學教諭致仕贈光禄大夫
柱國太子太保禮部尚書兼武英殿大學士
劉公神道碑銘
少傅劉公嘗出所述先公家傳且道父德之詳謂東陽
曰吾先公之葬久矣神道之石尚未銘所以告子者非
徒言也子為我銘將俾吾子東刻之以畢吾私焉東陽
在舘閣從少傅公久誼不敢以不文辭乃敘而銘之公
姓劉氏諱亮字彦明其先出開封太康祖諱紹祖元順
德路總管卒葬某州祖妣夫人翟氏河南洛陽人也有
子榮方九歲留居順德值元亂翟二弟居瑞居理迎歸
洛陽入國朝遂定居娶曹夫人生二子其次為公公早
有識量七八歲如老成人弱冠為縣學生永樂庚子舉
河南鄉貢宣德庚戌登禮部乙科授陜西華州訓導條
格嚴整尤勤訓廸不任私喜怒為賞罰嘗再攝渭南縣
學兩學生皆父視之頼以成材者甚衆正統己未以母
艱去壬戌改山東濱州學雖不久任誨亦弗倦癸亥考
最遷陜西澄城縣學教諭俗戅直難訓公用剛克畢就
矩彠乙丑以父艱去丁卯改三原縣學公愛其士多秀
敏年雖高猶日夕講授不輟寒暑景泰丙子秩再滿乃
致仕歸天順癸未十一月十二日無疾而終夀七十有
七少傅公既貴累贈公及祖考皆如其官考及公皆葬
洛陽東侯里為世墓云公素孝謹事父如嚴師既仕每
值訶責猶跪俟杖怒解乃已暨兄寬勤苦樹門戶居相
慕愛老不色忤兄子斆少失母躬撫教之與人恭孫未
嘗騎入里門見老長雖賤必拜然介直寡合好面斥人
過不為私議里有不檢者訖其歸匿不敢見人用是稱
曰板劉平生務實學其教以明理飭行為本不專文藝
學者皆畏且服之在濱嘗病暑兩坐諸生更執蓋立侍
比秩滿爭遣子弟挽車上京師訖改任始返其去澄城
值道梗諸生共推勇有力者護之行次朝邑盗忽夜至
競升屋操挺石敵之盗不敢近比曉乃引去沒後數十
年諸家子姓傳道舊時事猶戀戀不置其感人湥如此
亦可謂難矣嗚呼古以栽培傾覆喻善惡之福禍此理
之常然必要其終乃可以無爽惟公樸學直道位不滿
德天固將優之今少傅公名德重天下屹然為一代元
臣勲業所被皆公教也國有錫命家有廟祀巍階顯號
上逮三世科第廕澤蟬聯而不絶則公之所獲孰與朝
榮暮悴競得失於顧盼之間者哉然則揭名著行俾後
來有所據法非直典式所得為者其於倫誼風俗宜不
為無補也銘曰國有大老元氣是鍾曷徵厥成於彼先
公公名賢科公職黌宮廉貪植懦君子之風牖昏擊蒙
儒者之功嗇不世用於家則豐吉不在躬於孫其逢帝
曰予弼其佐朕治惟我先卿教澤攸致曷其報之有燀
明制顯號穹階躋於極地瞻彼洛矣其源千里於河於
海其流無涘公生其邦毓靈受耻其澤不匱有如此水
後百千祀視公孫子
明故贈通議大夫都察院右副都御史何公神
道碑銘
刑部右侍郎何君世光為都察院右副都御史廵撫山
東時以書狀抵予請銘其祖素菴公之墓比入朝又以
辭趣予其書曰鑑少承吾祖之教占一第歷官數命有
姓名於時而祖德弗著曷以稱孫子是以請也其趣予
之辭曰鑑已荷錫命贈吾祖以官階躋三品寵貤再世
足以昭身後鄉所以未敢亟者蓋有所待也其狀略曰
吾何氏本青州人五代時有諱茂者仕吳越錢氏為節
度使卒於紹興之新昌因居之十有四傳至訓導府君
又傳至處士府君以至吾祖吾祖少失怙與吾伯父彦
温營葬事置墓田若干畆奉母必躬具甘旨疾則籲天
請代或親滌牀簀及瘳乃已正統己巳方居喪忽訛言
閩處寇至舉邑奔避或請行吾祖泣曰母柩在吾將焉
往竟亦無他居墓廬久得寒疾親族強之始歸鄉人皆
稱曰真孝子也事兄謹家政必請而後行田宅服器皆
以義讓子其遺孤無間言有族弟貧且徙留為娶婦給
以本業俾不失所時祀畢則合族而燕以禮法訓之敦
朴自守足未嘗至公室邑大夫禮為鄉飲賓亦不赴博
涉經籍以目疾不求仕鑑蒙時教以四書小學皆口自
默授比長遣遊邑庠俾治舉子業曰吾以卑汝矣鑑舉
進士為知縣為監察御史吾祖皆及見之及為知府為
參政為布政使以至今官而吾祖已不作久矣吾祖嘗
以書教鑑曰為官必律已愛民毋撓法毋為利誘毋逸
以自敗鑑謹識之其他得於吾父者大抵皆祖之教也
吾祖夀八十有五生洪武某年卒於成化某年是歲十
月十五日葬某山先墓之外壠予昔校文禮部得世光
名及觀其才識行業卓然知其賢遡祖德之有原乃敘
其所自述者如此公諱浩字彦廣其祖訓導曰友諒父
處士曰遵道長子曰璉皆世光所自諱故特書之銘曰
維越新昌山還水重公居其間韜真葆光服義在躬孝
為之先如彼襄陽有龐德公遺子以安關西有楊清白
之風後裔是傳種德之方與種樹同以歲以年如糓在
場晩食其曹其耕孔難為時名卿為家大宗惟子斯賢
身雖云亡終饗其封天道好還刻此銘章昭潜發蒙世
永勿諼
明故資政大夫南京禮部尚書致仕贈太子少
保童公神道碑銘
天順癸未公分考禮部東陽與今太子少保吏部尚書
倪公皆在選公之卒倪公實為銘墓且經理其家東陽
遠且劣無所於助乃按通政參議戞君崇文狀撮公事
行之大刻諸神道拜系以銘公姓童氏諱軒字士昂本
鄱陽鉅族也祖諱金友考諱碧瑄號玉壺以號顯皆用
公貴累贈南京禮部尚書玉壺在永樂初徵為欽天監
天文生始居秦淮之西為南京人而公生焉公少為應
天府學生舉正統丁卯鄉貢登景泰辛未進士拜南京
吏科給事中上疏言省冗官杜倖進公考察倡武勇擇
師傅諸事又請賑南京饑民多被采納乙亥詔留司貢
翠羽魚魫諸物以萬計公極論止之英廟復辟檢公奏
嘉其敢言公因言弭盗安民數事天順戊寅劾戶部尚
書張鳳罪名益起己卯丁嫡母憂辛巳服闋改戸科憲
廟踐阼公首言帝王之治在修德納諫愛卹小民因請
召儒臣稽祖宗謨範及古帝王修身立政之道著為大
明一經以次施用命在庭三品官舉堪為大臣及布政
按察者上優詔答曰軒言良是朕當自勉有司其各議
行之四川盗起公承勅往治徧歷賊巢宣布威德諭以
福禍賊數十軰迎拜請命公召同食飲示以不疑降者
漸衆進都給事中偕廵撫及守臣分兵掩捕亦多斬獲
奏功還朝未幾盗復作廷議乃歸咎於公致以重辟公
請用守臣奏疏為驗猶坐免官上察其情不忍重譴調
夀昌知縣成化己丑述職京師禮部尚書姚文敏公薦
之擢雲南按察僉事兼督貴州學政多所造就為御史
所旌甲午召拜太常寺少卿掌欽天監事覈生徒簡官
屬省諸浮費僥倖者皆不便居悒悒不自樂累以疾辭
不許己亥進秩為卿言隂陽官輸粟免考為非制癸卯
又辭許焉弘治戊申監正官闕衆復以公薦今上命仍
舊任公言日食紀元之初當盛戞火王之侯宜正心修
政進君子退小人以應天變尋自言本不習天文乞改
他職久之改都察院右副都御史督松潘軍務兼領廵
撫開倉賑荒設粥食餓者給糧以徠流民製兵車為禦
敵具請出官帑以充邊餉復陳三利八害薦按察使林
俊可任都御史皆不果行召還道擢南京禮部右侍郎
甲寅進尚書前後上數千言間謂朝廷大政廷議倉猝
不能盡宜如古昔公卿大夫各得議識者韙之丁巳再
乞歸語益加切上乃許之以公既滿三載特給誥命戊
午二月十九日卒於正寢公配陳夫人先卒上特遣禮
部諭祭工部治塋域至是贈公為太子少保啟竁合葬
且為增飾而祭之數亦加其一云公事嫡母甚孝分禄
以飬兄㛮遇諸婣舊皆有恩顧性寡合孤居介守不苟
受餽遺為時所重強學好問為文通博詩尤麗則得唐
人體裁所著清風亭稿行於世枕肱集海嶽涓埃諭蜀
稿籌邊錄藏於家銘曰維皇舊都實萃英傑公生其間
行藝踔絶為中給事論議孔揭出撫夷徼誓掃氛孽有
勞弗甄遽爾蹉跌外領州縣起佐藩臬司天嚴秘禮寺
清切為都御史佩符仗節入登留曹在六卿列若操大
阿歷試不折若馳康莊逸駕中輟始終完名竟免磨湼
我銘公行以俟來哲
明故贈通政大夫南京刑部尚書戴公神道碑
銘
西澗戴公之葬也侍郎楊文懿公為誌厥配吳氏學士
柯竹嵒先生誌焉尚書王文肅公合而為之表後數年
公以子珊貴累贈南京刑部尚書吳累贈夫人秩二品
制得為碑神道後珊入為都察院左都御史以東陽同
年進士與聞世德乃奉表誌及狀請為銘狀蓋公子璨
所述夫人狀則公所自述皆諸作所不能悉載者也按
戴氏自晉侍郎濟始遷江南唐兵馬使護居婺源後有
士先者舉進士知錢塘縣徙浮梁至於今居焉曾祖德
誠元麻姑寨廵檢祖璹國朝洪武初有司徵不就考嗣
安鄉稱長者以子昇貴累贈陜西布政司右參議復以
珊贈如公官母徐氏封太恭人累贈夫人公諱冔士儀
其字少承家學博覧強記詞翰穎出永樂庚子以春秋
舉湖廣鄉貢有司錄其文甲辰舉禮部乙科授順德府
學訓導當兵後人不知書公教未幾士頗向學調嘉興
府公病文勝先行檢重經術故士多實才而公亦以績
最進德清縣教諭一新學政士不舉凡十科自是舉者
不絶父喪服闋改慈谿縣士恨得公晩然化其教者亦
多有之秩滿歸省母母適病卒服再闋擢教授再蒞嘉
興學者益衆有富民數軰遣飬子入學公不可民激按
察官強公公報愈確坐是忤意竟以他事去歸營西澗
休休谷嘯傲其間人莫之測也初號訥菴至是號退叟
著西澗集及浮梁縣志若干卷公夙負才行慷慨有大
志事親孝謹昆弟交睦從子瑺早孤撫教之後舉進士
為吏部郎中有名應舉時道見一士病卧風雨中瀕死
扶入寓邸療治之久而甦謝曰我郴州高信也既揭榜
信名第一其重義輕施多類此官以身教意識所到輒
抗言高論不嫌越職杭湖諸府漕倉去河遠奏徙之嘉
興吏胥時被繡乘馬海觀諸衛進表牋多不如制皆奏
禁之建陽知縣張光啟偽稱其先世從文天祥起兵竄
入舊史亦奏削其板嘉興民坐豪當籍都御史咨公公
素嫉其人顧以為罪不至此力解之有提學官以喪去
朝議將起復執政者語及公曰是風化所繫恐無以示
諸生事遂寢人亦以是難之夫人柔嘉有容事姑舅如
公事父母自公起布衣為儒師三十年獨舉内政每見
公嫉惡甚則諫曰此怨道也及聞其論議不下人則曰
求益者固如是耶其平居未嘗問學而言輒近理道殆
天性然也夫人卒於天順某年公卒於成化丙戌合葬
於下長源都嶺背塢之原子男四某某孫三某某公教
子嚴肅俾各治一經言行動履必有矩則夫人實相成
之故科第累出而都憲公才行卓卓稱時名卿其為御
史為按察副使兩督學政教法尤著人謂得諸家教為
多且公之未盡於用者亦於是焉騐矣然則揆之葬以
士祭以大夫之義既祀於廟又碑於墓傳之世世以為
後式固亦不可闕哉從而為之銘銘曰職必務稱位豈
在達公居黌宮有萃斯拔生徒如墻載室載堂公來蹌
蹌公去倀倀公才實兼若有餘地溢為高談孰匪予事
志之難行止或尼之歸斂諸身弗我失之厥刑在家曰
有良嗣公澤之施孰謂非試燁燁褒章峩峩德門持以
質公其亡若存公碑有銘愧我生晩庶其勿諼以示悠
遠
明故資政大夫南京戸部尚書致仕梁公神道
碑銘
初南京戶部尚書梁公引年請老時病新瘥所具疏詞
懇甚上惻然感之乃賜温詔許致仕給驛歸其鄉仍命
有司月給米二石歲給輿隸四人恩禮特厚歸二年訃
聞復遣官諭祭營葬事蓋備數也公諱璟字廷美世為
太原崞縣人考諱資有行義鄉人稱為直軒先生贈資
政大夫南京戶部尚書性至孝少時直軒血出於面公
以舌䑛之而止正統己巳北邊肆亂直軒從征官兵潰
公聞變被髮號且走求父所在值歸乃已嘗為馬邑縣
學生後學革乃入崞學學成景泰庚午舉山西鄉貢天
順甲申登進士第授兵科給事中成化初累遷都給事
中論事持大體壬辰與諸同官劾大臣不職者因薦致
仕尚書廵按都御史高明可用言太激切獲譴幾殆不
為變癸巳擢陜西布政司左參政徧歷所部詢民疾苦
察郡縣吏稱不稱得牧民體分守洮岷適西番縱掠居
民驚徙公提兵斬其魁男婦復業者千數以内艱去辛
丑服闋復任廵撫都御史而下交薦於朝乙巳進右布
政使丁未遷左布政使敷惠勤事視昔尤著在陜前後
十五年民熟其名益宜之擢都察院右副都御史廵撫
湖廣兼督軍務公整肅風紀賑饑民理冤獄簡民壯以
增武備永州寇作督官兵平之鎮守中官毆殺王親下
公勘覆力拒請屬不為撓以外艱去壬子改四川有武
官驁不聽令公痛繩以法始皆帖服有劇盗亦督兵剿
之甲寅擢南京吏部右侍郎會獨理部事事畢舉戊午
進戶部尚書出納明審時已嬰疾庚申遂得請去及歸
足不至公府徜徉山水間日圍碁賦詩為樂篤倫睦族
事兄宗尤謹每宴會拜跪如少時所賜禀餼月必分給
間以散諸族黨歲歉則出粟以周貧乏死者具棺歛葬
之又建石橋書院以教子姓及鄉之俊秀給薪米筆札
而時課試之纊且屬屬其子曰無廢義學蓋其生平所
樂為者故至是猶勤勤云爾公敦雅厚重耐清苦遵矩
度不事矯飾隨所受任必稱事舉職閱歷既久資望兼
積人無訾議而又先幾勇退以夀考終延及子姓方隆
而未艾揆諸理數可謂不失其正矣古之語大臣者必
先出處其間幸不幸弗論惟所自處合時與義乃可完
其名而不辱其身苟終之不令雖有竒節危行卒歸於
無所用之地故非仕之難而保終為難公亦可以無憾
哉銘曰公起諫垣出領方牧入為都憲兩鎮南服均勞
内外徧涉川陸政勤教條法慎刑獄亦有兵威匪我窮
黷有言有功並受褒錄既登留曹遂典錢糓雍容廟堂
以率羣屬官無躐資器不覆餗功成志倦勇脫羈束居
駕康莊永謝顛蹴若颿巨津既往而復彼疾行者匪溺
斯踣相彼川流往過來續亦惟天道盈禍虧福其所未
竟後人是淑家有遺書鄉有義塾有封在原公所自卜
其幽有銘永世斯告
懷麓堂集卷七十八
