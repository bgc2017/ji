懷麓堂集卷七十六
明李東陽撰
文後稿十六
墓表
明故南京戶部郎中致仕進階中憲大夫羅公墓表
吾郡有耆德之士曰中憲羅公予蓋及見焉修眉廣顙
朴中茂外偉然長者也自致政歸十餘年卜築府城中
端居簡出優遊自適饗子孫之奉卒不失其正以終嗚
呼今安復有斯人哉羅氏之先出吉安巇下後徙家長
沙今之茶陵州自宋以來多顯者公高祖十九府君為
元國子生其季子曰丙翁丙翁之季子曰汶在國初為
燕山護衛斷事承勅理冤獄活四十餘人斷事之季子
曰懋公父也公諱琥字彦武生而孑立無兄弟以孝聞
茶陵時為縣以縣學生膺貢升國監以楷書選入中書
錄文武官誥勅正統已未授南陽府通判督賦有法承
檄捕盗盗皆就獲辯其誣者五人縱遣之孫公原貞為
河南參政檄勸糓麥二十餘萬以備賑貸宋參政琰檄
撫流民二萬餘戶附籍諸縣民甚安之余肅愍公為兵
部侍郎廵撫河南檄築封丘隄䟽黃河八十餘里下張
秋入於運河三載考績乞歸省母又檄運京儲邊餉若
干石丁内艱歸州縣請留之制弗許景泰庚午服闋改
衢州府會有劇賊時孫公為兵部尚書軒公輗為都御
史皆在兩浙檄公領兵三千駐遂昌諸縣獲其黨三十
餘人以功賜金帛諸物秩滿九載超擢為南京戶部郎
中部檄勘官屋鈔直監收京儲造茶鹽印契諸事事皆
集值尚書闕署掌部事諸司皆受令焉復滿九載自通
判至是其考最之辭皆備極奬許與其大者則有公廉
端慎之稱將大擢以子鐔膺貢監舉鄉薦乃謝事歸後
以詔例進階中憲大夫鍳舉進士為給事中為參議皆
及見之卒之年九十有四弘治癸丑十一月七日也明
年某月葬於某山之原配譚氏封宜人貳室鄭氏以子
貴從夫階贈宜人子九鍪鎧鐔鈿銎鍳鑾□崟早卒鐔
奉新縣丞鍳命為陜西右布政使餘皆以輸粟為義官
孫三十一庭椿松栢桂槐楠梅梓梧榴相樟杞楊□樹
櫓棐榆梁椅柰材杰柷彬槿梅棟杏柯椿桂梓亦義官
曾孫十有五熿煒熇炳燦燿燔焲煥燮焯燈烱&KR0008;某玄
孫幾女一孫女二十有二曾孫十有幾玄孫女若干昔
李遷哲男女第宅聯接十餘里子孫參見或忘其年各
據簿以審公之嗣續殆或近之東陽生晚耳目所逮匪
直一郡求之四方指不能以再屈也况經術相紹簮組
交映而布政君之清謹恒固顯庸未艾足以振起而揚
厲之哉然則公雖沒而其榮名盛業所以為不朽者固
在是足為鄉後進者勸而非徒以夀考嗣續為也布政
君與予交厚且久奉四川參政唐君震狀請表公墓數
歲弗能復會唐君亦已夀終狀所書子孫復增於舊則
據今所增者書之以俟其後云
鄂陽阡表
平潮鄂陽山之原屠氏墓在焉蓋自成化丙午屠府君
葬於是時府君以子勲貴再封為刑部郎中以卒勲方
為南京大理右寺丞例未及葬祭後十有餘年當弘治
已未屠母乃卒勲已為刑部左侍郎贈府君如其官而
母以獨存故自宜人加封為太淑人太淑人秩三品例
得賜祭與葬葬所治封築器數之等皆加於舊而府君
以合葬故與有榮焉於是勲之官寵日盛家教益有徵
府君之恩數固待於是而後備然刑家之義統於所尊
必重為表襮不可獨為母道勲乃錄誥命之詞諭祭之
文刻石於墓以昭示來裔而鄂陽之阡始顯其在嘉興
郡地若是者或有之而縣境所在則未始有也按府君
之遺行有三曰事病母撫孤姪拯急難母楊淑人病瘍
久躬自䑛濯廬於墓側三年兄樞之卒也以其子煥代
役京師及煥壯未有嗣又給田置媵得子二人兄祀頼
以不絶句容商徐氏者為盜所踣瀕死水際為解縳易
服以火熨之而蘇酬以百金竟弗納其賢如此太淑人
之行有二曰徇姑難曰睦夫黨姑之病有盜入其室左
右扶抱以衣物慰遣之盜亦感歎不敢逼而去恒居與
妯娌齒動先退譲謂府君言必舉世俗異姓敗家事以
為鍳人亦以此賢之嗚呼夫與婦殊道而異施若府君
及太淑人之行固各有所處而教子之方貽後之計無
不同者勲之以文學致身以行檢守官以才望受簡任
皆其徵也然則榮封顯䘏生有寵沒有耀長存而不朽
者固亦有由矣哉
翰林吳封君墓表
吳縣天平山龍岡之原為封翰林編修吳君葬地實君
所自卜者弘治戊申葬厥配司孺人而虛其壙之半越
十有三年庚申君以夀終其子一鵬卜明年辛酉九月
某日啟壙而窆從治命也君諱行字仲恒世為長洲著
姓祖諱敬考諱宗皆隠於農君少時父客死母周氏亦
卒家遂落君内負幹力奮自樹植徙居蘇城朝夕拮据
積二十餘年始復故業且寖加裕焉顧樂義舉遇鄰黨
貧乏輙為解槖逋不能償者或折其劵至有急復周之
他如建橋浚井凡可為物濟者為之無所譲教子專用
儒業及一鵬舉進士入翰林獲沾錫命每戒以積學修
行諄諄書札間不厭也性度豁逹尤喜遊眺與徐侍郎
公肅友善嘗從至京師遊玉泉諸山信宿而返家居山
水間登覧不輟未病一月忽買舟徧抵鄉邑與親友敘
舊故至徐公談笑竟日若與訣别者比歸疾作且呼酒
徧飲家人復自引滿合歌以侑觴遂沐浴更新衣以夙
所治歛具授其孫曰吾且逝矣明日乃屬纊其終始不
亂如此可謂賢矣司孺人亦常熟令族生有内德能勤
與儉其始歸值君貧時協力治業以底於成一鵬嘗溺
水幾殆孺人投水中抱出之愛不弛教每佐君督課一
鵬或購書歸取直值君他出孺人輙易他物酬之客至
躬治饋具留與論議惟恐其去若父葬母饋及二弟之
婚皆與有力然請必君出弗敢專也故君恒宜之一鵬
亦頼以有立鄉之稱内德者蓋不能釋云一鵬念秋試
時不獲視母含歛及聞父病將請告而訃已至痛不自
置乃圖為不朽計奉其同官周朝振狀乞予予校藝禮
闈得一鵬竒其文又奉詔授業見其雅潔可愛重亦嘗
一再接君知家學之有徵也故為之表
明故廣東布政司右參政戴師文墓表
成化戊戌予同考禮部得師文卷心異之曰是必博學
多才之士比揭榜戴姓豪名浙江人退訪之方石謝先
生曰吾鄉名後進也廷試之日方石實受卷見其策亦
大竒之登二甲進士優等後累官至參政以卒方石方
家居為著墓誌且以書要予表其墓道之石其父亦予
京闈所取士知安州將告歸遣使申請而方石適被召
入國學重為速予予值有哭子之慟痛稍定於師文重
有感不能置也按戴氏出台之黃巖宋石屏先生九靈
之後歷宋元為文獻著姓再徙温嶺今分隸太平太平
亦台屬縣也師文之大父諱圭隠處不仕父名通宿學
不售實以經業教師文師文貴請以其官封之不受竟
自取鄉貢母陳氏累封為宜人師文年二十舉於鄉將
試禮部其父少之不遣行久乃得遣遂聯捷授兵部武
庫主事主隸役出納數年稍遷員外郎亦未有以自見
擢職方郎中主營鎮戰守官士調遣之務會邊報旁午
夙夜綜畫應答如響尚書以下皆倚重之不欲使居外
資望既積擢廣東右參政以去時年三十有六而已而
輿議猶若以為詘師文益殫志慮思有以救弊拯困未
及一施而遽以疾卒大夫士聞者無不歎且惜之不獨
於知者為然師文嗜問學自為舉業已窺見古詩文機
格時有所出入既優仕加意研究深得肯綮間以所著
質予予益以信知之非誣師文卒乃見其所謂贅言錄
者中間有檢飭自勵語期無負方石先生及予蓋師文
視予猶其視方石也嗟乎考校之職得一士焉輙藉以
自慰且期其有所建立以相引重有士如師文者其文
章行業皆足以大顯於世而竟弗究以死豈不重可惜
哉然師文之名託諸方石固足以不朽然圖顯錄而互
見者宜表之不可無乃敘而表之曰廣東右參政戴師
文之墓
遺善處士顧公墓表
遺善處士顧公諱顯字文顯松江華亭人遺善其所自
號人遂以是稱之公既沒且久其子封翰林編修瓊欲
白其潜德未果其孫侍讀清嘗撰述為狀比以母喪歸
因請於予將刻石表諸墓道成父志也公端重有則童
時學鄉校不煩其師性孝愛父晩歲喜賓客每先童治
具夜歸必潔枕席候之門至則扶掖以入既寢然後退
雖盛寒暑不廢也姑之夫贅於家視其二子不異同氣
共案而食者五十年後欲分所有且自名便利如其欲
予之鄰人侵所居地見而不問家人以為言曰爾曹苐
努力彼能侵之其子孫未必能守也已而果然配沈氏
早卒公年僅踰三十旁無媵侍或諷令繼娶曰吾既有
二子矣若娶而不愛徒傷吾心躬自撫鞠終身不再議
清甫能言即教以方數居近市有爭闘屠殺者輙携而
避之及諸孫列侍默授書史誦康節誡子辭曰吾願汝
軰為上品人尤樂與人善聞人過則掩覆之惟謾詐殄
暴者輙誚譲不少貸鄉後進皆有所畏法焉平生惟一
再入城目不識官府耳不聽淫樂手不執銖兩纖嗇之
物口不道市井機械之言身不蹈危險僇辱凡不義之
事雖閱世甚久際物甚衆而秉彛之懿固未喪也蓋清
之自述云爾夫人之有庸言恒行閭閻畎畆之子弟不
能知知之不能傳雖士大夫家亦或然然禮所謂弗明
弗仁者蓋專責之士大夫其他則不暇責也若詞臣史
氏之施於人者發潜闡秘往往有之而於其祖或不及
焉何心哉清以文學名家庭軌範皆得於濡染薰炙之
間其辭核而理可據信也且語以大孝為揚名次不辱
又次能飬則懿行雅操榮名寵錫如清也者豈徒以藻
翰為哉予稔知清因獲識封君性行端厚已徵家教㳂
流溯源有不得不歸之公者及考其實固治世之逸民
畿邦之遺老也是雖生不賓於鄉沒不祭於社而勒名
紀行為後來表式亦獨非史氏之所有事哉
明周府封丘王教授贈承德郎戶部主事李
君墓表
慶陽李君惟中以教授卒於家友都御史楊公應寕為
銘以葬而墓道未表後君以子夢陽貴贈承德郎戶部
主事夢陽乃請於予且出其所自為狀夢陽學於楊公
又予禮部所舉士其視予猶視楊公也故予雖未識君
而亦不得而辭焉按李氏出開封扶溝君祖諱恩從外
舅戍慶陽死事邊徼考諱忠有隠德妣某氏以節稱於
鄉君諱正惟中字也生而莊重自負或誘以非道輙内
愧累日家夲饒父好施而貧居勤苦力學為文章敏贍
過人試有司久弗售循次應貢以親老授學職為阜平
縣訓導俗野不學君嚴為誨廸越五年士習勃然若丕
變者而君以家艱去擢周府封丘王教授王雅重之數
日不接必問曰李先生無恙否有疾則躬往臨視以為
常王素嚴重久寖和昜議者以為輔導之助前後四十
年官雖不顯而隨所受任以職務自飭固如此世之人
苟不獲顯位輙自厭棄不復有所振厲觀於君亦可以
少省矣國朝之制凡藩府官不得為内朝卿士惟身沒
而子貴者則得封君之學未究於用而用之教子夢陽
以文學發首解登甲科砥礪名行表然見郎署君預被
封錫獲報於身後其視諸所自得之也一間耳然則有
子而不知教者亦獨不以君為法哉以是表於君墓亦
鄉邦之勸也君配孺人高氏赤城農家女嚴明有内則
既歸君薪水舂㸑績紝澣濯之事無一不親事姑極孝
敬或不懌則率諸幼羅跪曲為愉悦必意釋乃已此其
賢克稱為婦者故并書之孺人以就飬卒於京師夢陽
扶柩過河南殯於城北越二年君啟王得假以喪歸道
得疾至陜增劇抵慶陽六日而卒
明故贈翰林院編修蔣君墓表
全州之望曰蔣氏蔣氏之彦曰封君諱良字希玉高祖
榮卿曾祖志敏祖貫舉湖廣鄉貢官至刑部員外郎考
安隠於鄉君生而多疾祖母蒙母滕更相保抱頼以有
成年十六為州學生端雅好學提學官至以友呼之為
昜其舊字後所稱者是也正統丁卯舉廣西鄉貢屢試
禮部輙弗利卒國子業天順丁丑謁選吏部授雲南河
西知縣縣多夷獠好惡無常性君壹事撫化不任鞭朴
平賦役循田野教民力作越數年增戶四之一修建學
舍增弟子員親據案講說誘使為文藝自是始有登科
第者尤善制彊梗有寸白里多不逞武斷鄉曲持官税
不時納君械治其尤者數人餘歛不敢肆官長有迂視
之者至是始歎服焉九載將上計耆老數十軰投牒借
留之布政按察亟為草奏奏且上君念母老欲歸覲以
情告乃止於是備錄狀奏驛致之以示褒奬既上吏部
改廣東都指揮使司副斷事品均而職散類左遷者人
為之不平君自若也凡獄涉民事者時承檄治之亦為
盡力未嘗自弛間讞獄於韶聞母喪歸歸數月而卒弘
治辛亥以子冕初命贈文林郎翰林院編修君仕雖不
顯卒以子貴於位不稱德之義固亦有徵哉君事父愉
婉在官得異味必思其母以世業譲二弟其自奉計口
置田所得俸稍嬴輙散諸婣族舊故及凡貧乏者人有
過務為掩覆雖犯不與校讀書求大義為詩裁取適意
不事雕繪而教子務通博以古文草篆為法病革時召
冢子昇于外手書數十字遺之命酒三釂朗吟古詩二
句即就枕翛然而逝蓋其心宇清泰故至死不亂如此
然則其所飬者可知己
明故封徵仕郎刑科給事中鍾君墓表
嶺海間多幽人逸士顧僻在南服去京師遠甚非有所
憑藉或老死巖穴名不逹於朝者若鍾封君松雪翁者
非其子兵科給事中渤之賢人莫之知也君卒渤介其
同官王工科文哲造予請為文表墓自述父德哀咽不
能辭文哲為畢其說曰封君諱鐸字文振廣東東莞人
也生而穎異好學學舉子方弱冠州縣薦以應試其父
不欲使去左右君素孝謹因歎曰仕以為親親弗樂將
焉用仕遂棄不復業家居色飬外内無間言比其以貧
故出遊江湖過豫章下金陵徧於吳越之墟挾所有為
賈服計銖累寸積家日以益裕已而歸曰吾非好遊者
也每讀書為歌詩多所自得尤究心小學一書人欲淑
其子弟者延至家塾則欣然就之誘導不倦其教子尤
肅嘗手抄經義數百篇授渤曰吾志在此今以畀汝矣
渤既舉進士獲以初命封君徵仕郎刑科給事中君益
謙慎自視與韋布無異且戒其族姓曰魚鹽之利小民
所恃為命者慎勿奪之鄰邑有荒地數百畆可渠而為
田君集衆力圖之垂成而爭者至君遽以譲之其人償
半直君悉分於衆一無所取至於䘏孤拯難恒汲汲若
弗及然故鄉人皆以長者稱之其崇尚禮義不自矜溢
如此然猶有世德焉君考諱玘號横溪素履恬靖年七
十未嘗至公府祖諱定安號守驥先生始遷横塘嘗分
田贍族煑茗以飲行者大父諱立成僑居良平時已以
善聞其慶澤所由來遠矣退次第其言為狀以致予予
憮然歎曰鄉之評自古有之蓋耳目所逮毫髮不容遁
然孔子論好惡於鄉人之善不善固有所擇苟其所不
合雖不為所好無損也文哲為諫官方以論議榮辱天
下非阿所好者矧其指事核實鑿鑿可據信哉
毛間翁墓表
蘇之太倉州有百歲翁毛姓諱弼字惟忠晩自號為間
翁人亦翁之翁生而質美不假問學慎身寡欲無偽言
飾行宅心夷曠待物以和遇横逆未始與較雖貧居能
以所受田譲其兄嘗獨處有少婦來奔正色叱之後三
十年其配王孺人始以告其家鄉人莫之知也成化丁
未詔民年八十以上賜冠服及肉帛翁實應格或諷令
稍增年至九十冀多得帛翁曰朝廷施不報之德又欺
而取之何心哉此二事皆君子之所用其心者使出為
世用則其所操執所施措必非負國與民者也教其子
昇曰汝為商以供吾飬遂致洗腆安其高年昇亦簡易
儉約讀書好禮後以子貴累贈奉政大夫左春坊右庶
子兼翰林侍讀人皆稱之曰此毛間翁之子也教其孫
澄曰汝為士以亢吾宗澄狀元及第累官右庶子兼侍
讀賜四品服直經帷修國史以學行稱於時人皆曰此
毛間翁之孫也州之始建翁實應䀻為鄉飲大賓及澄
歸省值翁夀期大夫士為賦頌以相豔慕故翁之名老
而益彰蓋不獨於鄉為然弘治辛酉十一月日南至無
疾而終葬於州城北陳涇之南翁所作夀藏王孺人先
卒且葬至是祔焉翁惟一子三女五孫某某曾孫八某
某玄孫二某某於戲古之論夀者必歸之世運蓋雖其
人之善有不能以獨致者我太祖除殘定亂瘡痍之民
死而復蘇大宗始奠大業暨於宣廟翁嘗由京師瞻輦
轂預聞刑賞之大累朝以來休飬生息以至今日庶富
之效極矣而翁隨際其盛身不出鄉閭足不至公室秤
尺之具不經於目甲兵敲扑之聲不入於耳安居色飬
全而歸之箕子所謂攸好德考終命邵子所謂生太平
世老太平世者殆兼之矣是非間氣之所萃故歟太倉
夲崑山地有周夀誼者生於宋季入國朝洪武初為鄉
飲賓至百有餘歲而卒郡志書之以為竒事後之夀者
固多其至百者惟翁一人而已然周雖終始盛世而壯
長於改革之時宜無以自樂者其子孫亦未甚顯况賢
且貴如毛氏者哉揭名著行附諸貴德尚齒之義誠不
可冺沒於後澄以禮部之舉予實校其文比奔母喪有
事於墓念祖德未表請予文刻於墓道乃按其所自為
而志復論其大者如此云
懷麓堂集卷七十六
