懷麓堂集卷七十七
明李東陽撰
文後稿十七
墓表
封中憲大夫湖廣武昌府知府秦公墓表
無錫秦君廷韶既喪厥考中憲公自述行事遣人上京師請
予文表墓道之石曰䕫恃此以瞑我先公予辱識廷韶知其
賢而有文舊矣上遡其世得公之為賢乃表之曰封中憲大
夫湖廣武昌府知府秦公之墓而為之文曰公姓秦氏系出
宋國史院編修觀子常州通判淇家扵官徙無錫者五世至
厥祖彦和考季昇未有顯者公夙有至性生五歲喪妣惠氏
哀慕如成人稍長嗜學強記日數百言長老皆使就舉子業
厥考曰吾惟兒一人忍令一日去左右哉顧錫俗尚詩俾學
焉公稍經指授輒得肯綮能作驚人語御史成始終者以詩
自名獨愛公所為遂與締交公家素裕正統間有司命長鄉
税非其好也乃去之益肆志於學謂詞藻不足以為至
因讀論語修已以敬之言自號曰修敬志警也父疾禱
於天祈以身代憂瘁累月髮有變白者比居喪哀毁踰
制事繼母華務求其懽弟貧弗能自立贍之終身雖一
味之甘必分之歲時家祀器物必精潔雖老不以屬諸
人家教清肅訓子孫必先行檢加以禮法其為辭甚寡
發必中節對客終日風範不少頽鄉子弟皆敬畏不敢
侮視有不善必相戒曰吾鄉有王彦方勿令知之尤重
義舉有貸白金百兩者覆舟而亡之歸則號泣將自經
公亟慰之曰癡男子得不葬魚腹中足矣尚惜囊中物
邪遂還其劵其人感泣曰活我者秦公也公自其子䕫
舉進士累官郎中知府布政使累荷錫命有名秩冠服
益以齒德重於鄉而公愈自謙抑與韋布不異有司禮
致為鄉飲大賓大夫士過者必訪於其家䕫既謝事歸
事志飬故公日得與諸耆舊結社賦詩徜徉林壑終其
身無隠憂亦無放言昜簀之夕猶不廢巾幘子孫問所
欲言徐應曰吾於世無不足者尚奚言翛然而逝某年
月日也葬於龍山之原所著有詩集若干卷子三䕫其
長次旦次奭皆輸粟拜官嘗以雙孝旌門嗚呼東吳多
文獻無錫殊盛非惟科目踵接山林名行之士亦多其
人若秦公者是已予往年歸自湖湘值廷詔宦遊於外
弗獲登其堂挹公之風公今已矣不可以復作矣可勝
歎哉公既沒鄉人議其有貞靖之行相與私謚之如吳
淵穎故事因附著之
明故江西按察司僉事馮公墓表
昔在國初洪武永樂間豪傑並用中外大小各稱厥職
承平百餘年壯者老老者盡子若孫代更而世昜非有
尊爵重位竒功異跡雖善不能傳其傳者非其遺民故
吏之有知識則子孫之賢且貴民若吏之無知子孫賤
且弗類不能稱述而揚顯之則終於無聞豈不重可惜
哉若浙之餘姚有僉事馮公者人始未之知也公諱夲
清宋樞密使京之後曾祖通義祖彦誠考伯泰皆隠於
鄉公生於洪武元年少學春秋遊縣學膺貢為國子生
授湖廣道監察御史在壬午之歲蓋所謂三十五年者
也永樂甲申奉文皇帝勅同錦衣衛刑科官撫蘇松常
三府長洲有宿盗聚至數百人督兵擒之同事者欲槩
論大辟公不可奏誅其首惡十餘餘差為五等皆得不
死上海行臺有淫祠為□前御史輙避不居公入而毁
之妖遂息他如按贜吏振士風善政尤著再廵四川甘
肅亦如之都御史顧公佐重許可凡臺議疏奏俾閱而
後行庚寅扈從北狩歸辛卯考績擢福建按察司僉事
分廵漳泉諸府兼理海道庭無留案惟死獄必請平反
甚衆府歲輸番貨百萬而非其産公請半折鈔以甦民
力建寕大水溺者爭附槎木蔽川而下公聯百艘為浮
梁截流救之活數千百人會天變陳時政甚見嘉納時
逋賦繁重廷簡方面官公道徵之公得太平諸府以民
貧不忍督迫善為撫諭民感激為之稱貸以輸僅踰月
而畢事宣德丁未改江西廵饒信諸府與御史俞謙錄
囚安仁方蒞事忽得風疾端坐而逝俞督官屬治棺歛
歸其喪葬焉年六十矣其為人孝謹廉直不苟為趨避
久且不變嘗自號曰介菴人亦以是稱之子某孫某曾
孫幾蘭舉進士為翰林庶吉士累官江西提學副使文
學治行綽有時譽為當道所阨而罷論者至今惜之公
墓在縣之華原正菴植松成林蔚為鄉望成化間海溢
盡壞提學歸手復封樹為廬室後以其伯及父祔焉間
為書抵予致大常吕少卿升彰狀請表公墓公之沒越
四世八十年而其事乃大顯於世蓋自提學始若予文
惡足以為公重哉
贈戶科給事中薛君墓表
昜稱幹父之蠱蓋取諸器書稱堂搆播穫蓋取諸田與
室皆以小喻大家之有業莫切乎是三者君子之論興
替必先焉則其大者可從而識矣且子之於父蠱有幹
以為之用室有搆以為之居田有獲以為之食則凡其
親之饗於身者皆其所自遺也而况有大於是者乎予
於薛氏之興得其父子之賢因為其子表其父以為世
勸君諱雲字成霖夲河東望族譜傳自唐少保稷始居
常州江隂之寶池鄉今鄉有稷山實以是名五世祖薛
兼入國朝以楷書召預書誥勅引疾歸其鄉兼生文遠
出贅黃橋楊氏生佺世有隠德佺實生君君髫時以才
俊簡為縣學生比長為尚書舉子業業成連試不利丁
外艱力治喪葬服既闋猶悲慟久未起復學官以曠廢
舉白當道例黜為府從事君隠忍就役然不為習變知
府孫仁御下頗嚴獨器重君委以雜務幹治井井部使
以猛厲稱者亦假辭色遇之值歲饑輸糓若干斛以佐
賑貸獲給冠服待次家居者數年期且至不屑就選竟
弗出平居友愛諸昆弟有過則懇曲開諭撫羣從子不
異已出有寡姊事之終身棺歛葬祭必親治雖冐雨感
疾弗䘏也其治家嚴而有則子姪無少長侍立終日下
逮厮僕咸凛凛屏氣息静閒寂肅如公室而教子尤切
以所業授仲子金曰汝為我成之金之舉鄉貢也猶及
見焉既卒之三年金舉進士入翰林為庶吉士又二年
授戶科給事中又一年今天子御極恭上兩宫尊號以
恩贈君徵仕郎戶部給事中蓋金以文學論議顯於時
以及其親而君之志始畢論者謂金於是乎能子金念
父德久不白間奉張進士簡所著狀請表君墓故書之
明故贈文林郎廣東道監察御史石公墓表
予每檢故篋見同年按察副使石君大器所著其父文
林公行狀蓋徵予為表墓者復十餘年君之墓木已拱
矣而舊諾尚闕未嘗不憮然感之比其伯子玠以御史
繼為副使提學山西仲子珤自講筵擢南京翰林侍讀
學士將道歸省墓則湏此以行嗚呼是安可負哉按狀
石氏為真定稿城世族其先有長卿漢卿才卿者並以
直義聞於鄉里人至今稱為三石家元季喪亂子孫皆
轉徙他郡入國朝乃復故業公祖諱永考諱友智世有
隠德公生而爽郎曠逹不事容餙學春秋永樂癸卯舉
順天鄉貢甲辰中禮部乙科授山西臨晉縣學教諭時
年甫弱冠抗顔立教寬而有則人不敢昜視當道亦器
重之使攝縣事坐逸死罪囚就逮罪且不測按察廉其
無他以常律論左遷廣東河泊所大使人以風土弗習
諷令勿赴公曰事君者罪不逃刑亟上道數年以疾卒
於官年三十有二而已識者惜之配時氏早卒繼孺人
徐氏廣信上饒人宋國子祭酒元㶨之後父聆知稿城
因家焉孺人婉嬺幽潔通書史義公在臨晉時禮迎於
官年二十有六矣在韶遭公喪力謀返葬有張參政者
稿城執友也欲留俟入覲挈之以歸辭曰父死之謂何
而宴安是圖至上饒宗人亦留之曰聞而父門戶已落
太夫人亦謝世歸且無所於依是父母之邦也盍少駐
焉復辭曰吾尚不敢緩而敢留乎竟間關違稿城族黨
尊幼皆壯而悲之既葬公命其子曰璽汝力父田曰玉
汝讀父書玉大器名也其後産數破孺人脱簮珥給膏
燭且盡則勸耕課績以共之如是者幾二十年及玉舉
進士為監察御史每諭以平反故玉持憲久雖號嚴肅
而常依於恕成化丙戌府縣上其節詔旌為貞節之門
明年丁亥卒於京師年五十有七又三年玉以考最贈
公文林郎廣東道監察御史孺人亦被封命人蓋曰石
氏有子及玠珤繼舉進士以文行論議合舉其官則又
曰石氏其有孫乎予嘗歎按察君才不盡用以為公所
積累抑而不發及再世迭見方隆而未艾然後知蓄之
久者發必大在物固然而非旦夕所可必也然則士君
子修德行義固將盡所當為而曷嘗以預必哉苟其願
皆可以預必則世之乘時射利竭志力以敺之者無所
往而弗獲矣因表石公以為世戒
翰林倫封君墓表
士有所負挾而不用不過施於家及乎其鄉而止其名
與姓天下蓋鮮知之及生而有子有子而能教教之賢
且貴則因以錫於朝庭而聞四方然非身有其實亦不
過憑藉光寵而止惡能久而不朽哉予嘗求之嶺海之
間則倫封君其人也君諱明字宗立號月林少嘗問學
性敏而劬年十五遘黃賊之亂疲於竄越弗克究厥業
兵荒後僅修墻屋室如懸磬備歷艱苦躬農販為飬有
伯兄某號糓林先生者為鄉校師卒君適代其事志兼
斆學博綜羣籍寄情吟咏已而大有所得或謂其才局
非乾沒者諷令幕書州郡以階仕進君謝曰吾年四十
而無以自見其所就可知而更進乎識者知其巽辭以
謝實非其好也自是抹摋世務混跡鄉落益務為韜戢
不以所有先人而中屹屹不為流俗所動五昆弟皆蚤
世撫其孤八九人當門祚衰落孑立無援而強獷有力
者不敢以弱肉視之誤有吞噬旋亦脱牙吐喙以去君
夷然一聽其所為顧值不平事則善為開諭不假激辭
怒色而悔心革面者亦時有之遠邇人士造訪寄寓傾
接之際皆自以為不及且曰有人如此而世不見錄焉
何也文敘以省元連擢廷魁授翰林修撰君就飬京邸
公卿以下謂文敘志行識度足當遠大及見君則相與
歎且羡曰固宜有子如此君歸一年勅封如子官階儒
林郎貴有名秩監牧守令庭分禮抗非復曩者比而君
亦遜處欿視若韋布然於是益以見君之賢云今天子
嗣位文敘頒詔安南將過家展覲未至道得訃乃奔還
襄事而告守制於朝禮也倫之先以爵氏散處關輔唐
末多避地嶺南宋有自南雄起為廣粥教授者始居南
海縣之魁岡祖觀德以上皆隠於農父敨號聚慶先生
殖善為業期至君當顯再世乃大顯君生宣德某年卒
於弘治某年其葬也文敘依朱子家禮誌於壙直述其
族里生卒曰我不敢文也其上京師請予表墓奉監察
御史張君津狀曰是皆實行取質於吾鄉者我不敢誣
也予以文藝知文敘於人人中久而信其賢且嘗一再
接君得其所為教者因為文表君而亦舉其實庶幾信
於其鄉以及於天下俾其後有徵焉
明故河南布政司右參政進階嘉議大夫顧君
墓表
吾友雲厓顧君居母喪時廬於姑蘇周山之墓予歸自
湖南夜眠抵廬下呼而起因歎世所旌廬墓事多文而
寡實雲厓既不自衒當時有司亦無能旌之者後三十
餘年知府林世遠始旌於朝未及報而雲厓卒矣予故
表於其墓特舉其大者先焉雲厓始顧氏諱福字天錫
雲厓其所自號世為江東著姓曾祖某祖某皆隠於鄉
考諱賢以工籍隸順天之大興後贈儒林郎光禄寺丞
雲厓以成化乙酉舉鄉貢丙戌登進士第歷刑部主事
員外郎郎中調永州府同知遷知吉安府擢河南布政
司右參政分司南陽致仕卒初在刑部聲甚著錄囚山
西多至七千餘衆平反者六十餘人前後四十餘疏多
見采納每攝他司事事皆立辦勘獄浙江發巨贜七千
餘兩時錦衣千戸吳綬勢甚熏灼勘獄者皆往受成議
雲厓獨不往會下詔獄遂摘其疵誤出永州受檄决獄
至兼旁郡有部檄徵芽茶香草雲厓計合藩所徵全數
上疏請停之至吉安承大猛後稍濟以寬剸理繁錯不
動聲氣而條緒具舉張都憲公實周都憲公可劉侍講
景元皆慎許可特稱顧君獨不善事上官或以簿書相
窘然即所治校之諸郡不啻兼之矣陳時政六事時議
韙之參政報至民兵數千人遮道泣送府府及千戸所
各留一鞾以表去思南陽宗藩軍校多不戢每用理斷
亦無怨辭撫徠流徙復業者至四千餘人修諸葛武侯
廟及閱武場開拓有加其去也以老疾名蓋郡人在言
路者以私請弗獲故隂為媒蘖而其藩人猶惋惜不少
置雲厓乃自歎曰藩不負吾而郡負吾頼幸有二三知
已者存尚何言哉知已者張劉周也雲厓既歸日與鄉
大夫士觴詠為樂足不至公府手不操書札惟歲時以
詩寄予未病前一月猶然嗚呼詎意其遽至此耶雲厓
尚意氣故人潘郎中琚客死歛葬之其子鼎方十歲携
以自隨比長以女贅之又置田廬於蘇居其寡孤後鼎
舉鄉貢卒於京又遣人葬之趙知府禎沒又以次女妻
其子鎬尤篤倫誼弟禄早世葬北土者二十年亦歸祔
祖墓䘏其婺俾不貳志今旌為節婦事其兄光禄丞禎
甚謹嫂欲析居即俯孫於外泣告於兄乃得歸然引咎
自責未嘗一以語人人益難之而廬墓事尤大且著云
明故刑部員外郎劉君墓表
刑部員外郎劉君天瑞既寢疾自度不能起屬其子翰
林編修龍請予表墓君母大恭人之葬予實為銘銘表
皆以龍請者龍蓋予禮部所舉士也乃按豊編修原學
狀而表之曰君姓劉氏諱鳳儀天瑞字也譜傳出宋元
城忠定公後有曰務者避金亂徙潞之㐮垣凡八世曾
祖徵明歷數國初以遺逸徵不就祖端永樂間貢士終
新安縣學教諭贈監察御史考諱潔景泰間貢士歷御
史至浙江按察司副使君弘治庚戌進士授高密知縣
值歲饑後逋租萬計民流徙且半極力綏輯復二千餘
戸逋亦寖舉久之積糓至三萬石以上自是飢者頼焉
忽大旱禱而雨蝗傷稼亦禱除之縣地多荒令民自墾
田得四十餘頃戢奸宄均賦役獄雖小必親鞫非捕巨
猾隸卒不至於鄉民甚安之比召入邑人為刻石紀績
為戶部主事分司臨清出納明允以内艱服闋改刑部
益精覈弗懈庭無滯囚凡所受判往往皆帖服以去然
君亦以勤悴致疾比遷員外郎階奉訓大夫未入謝而
卒君少孤能轝櫬歸葬結茅墓左課耕飬母以孝敬稱
撫庶弟鳳鳴口授經義每遊宦必携以自隨姑所生子
委以家務二十年求去恣所欲取仍割田廬畀之叔母
陳寡而無子母事之且為置後婣黨婚葬亦視力為周
䘏有疾屬來省疾操白金佐醫藥費君泣曰吾宗多貧
安取是是益吾疾也竟弗納内弟有遺女失所會李氏
女沒俾繼之曰猶吾女也其篤恩義類如此初按察公
之從治荆襄也叛者伏法流民未有處君時尚稚以私
書白公曰宜因而籍之按察欲上其計弗果後别命官
往治果郡縣而定按察竟以是竒之及有官守更歷曹
署不克究厥藴以沒然劉氏祖子孫三世皆以文學行
業取高第為美官至翰林乃益顯君之志固不終負哉
味泉錢處士墓表
無錫錢氏故文獻家予所銘識者殆數人大抵以工部
郎中世恩請比其叔父味泉處士卒且葬又請表焉其
辭曰榮固知先生之弗遑及也顧以榮故意者其不終
拒乎嗚呼世恩固能文也而必我之託蓋將以公視而
不敢以私預也處士諱濬字杯濬以居邇惠山因號曰
味泉鄉之人謂其不屑仕也皆稱曰味泉處士生而峻
嶷多智識而沉默不外見弱歲代父長鄉賦不令而集
居常勤穡事月累歲積其所拓業百倍於初然益儉節
不妄費一錢獨喜交賢大夫士館糓餽贈未嘗色恡亦
不以盛衰存亡昜心用是名籍籍動三吳間每市田物
必稱其直佃夫之貧者歲所入租常十免其一又以其
二貸之而弗收其息於是佃者德之相戒莫敢負業顧
以益裕歲大祲凡三出粟以佐賑濟郡守擬授七品階
不受以移其子杞杞亦屢出粟薦陞蘇州衛指揮僉事
縣令復欲官處士不能疆卒旌其門禮之為鄉飲賓處
士雅服孝義少刲股療父疾居喪哀毁如禮譜先世所
遺文字自武肅以後若干世凡若干卷傳於家自族屬
暨於鄉黨道路周窮䘏婺各當其分嘗造石橋四佐有
司者半之餘所施藥茗棺槨諸物多至不可數宋人所
輯名賢確論者近始出鈔夲騰貴或至一金處士刻置
家塾其傳寖廣蓋其晩歲所為義舉類如此而未竟也
處士年及歲制乃自治夀藏於艮山之原夀七十有一
而卒君子謂逹生知命正受而全歸者處士近之矣斯
可謂一鄉之善士非耶
贈文林郎廣西道監察御史陸君墓表
君姓陸氏諱溥字宗傳蘇之長洲人系出吳大司馬杭
宋有千九朝議者始居陳湖四傳曰仲祥以力田為鉅
家又三傳曰起敬娶於周壯而無子間夢其先人抱一
兒遺之乃生君性温厚謹飭有鉅人度稍長其父若母
若所生母夏繼卒能禮治喪祭去佛齋弗用人稱為難
既乃與其弟宗涵協力家政以儉朴率下家益起平居
無私藏一飲食未常不共遇族人恩意尤厚恒曰人能
以祖宗之心為心則何疏戚之間居室服食待君而具
者數人所識窮乏若急難赴之惟恐後郡縣廉其賢推
長鄉賦事不告廢而以身為民庇者尤多未中歲輙營
别第將謝紛冗從賢士大夫游以詩酒圖史自老而遽
嬰疾以卒其年甫四十二後十年以子完貴贈文林郎
廣西道監察御史方君之疾也鄉人相率走神祠祝曰
幸活陸君以終惠吾人比卒皆往弔且哭曰公需甚急
孰為我紓之歲輸漕粟多以破家産孰貸我往役而蠲
其息地若潦荒孰不幸災為利且代我出粟以償逋賦
如吾陸君者是言也流聞郡城郡之人皆嘆且惜之今
吏部侍郎吳公原博為君銘載其事為詳予得而觀焉
夫天道好生故人之能利物者天必佑之若賞其心而
酬其勞至其多寡輕重亦若有典籍存焉雖旦夕不相
應要其終未有不合也世之人知善之獲福而不為甚
者肆為兇惡以召禍取僇甘其心而不悔亦獨何哉陸
君一布衣無榮辱予奪之柄而惠澤所被至使人樂其
生而哀其弗夀以死其可謂之善非耶身没未幾而子
登高科為顯官行績表著貤天子之寵以耀於厥世君
之所得顧不既多矣哉夫使富者散其財強者輸其力
顯者施其澤一人倡之百人從而效之自一鄉一國以
及於天下天下之福寕有窮乎君之澤在一鄉君之子
又將為天下用天之報君蓋自是未可量也然則錄名
紀行以垂後世非獨以勵為善亦豈不足為有子者勸
哉
懷麓堂集卷七十七
