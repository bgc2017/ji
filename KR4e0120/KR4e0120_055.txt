懷麓堂集卷五十五
明李東陽撰
詩後稿五
七言律詩
樗老詩為蘇州楊翁仲實作吉士昇之父
雨露風霜共此身託名樗老意還真青黃幸免犧尊累
紅紫誰甘馬足塵地有山川開夀域天將歲月與閒人
養生已得蒙莊術欲向南華比大椿
送馬少卿宗勉得告歸吳
賦詩行酒送春裝贏得歸時滿路光天上衣冠新賜紫
江南丘壠再焚黃親教暫去真殊寵不厭頻來是故鄉
共說鳳池恩露滿莫將毛羽挂摶桑
送蔣編修敬之歸省
宦游詩興遠相牽過盡荆山是越川花外引輿因奉母
月中鳴佩想朝天雲霄健翮輕千里江漢歸心已二年
東望海南書札近幾時聽雨對床眠
内閣賞芍藥奉和少傅徐公韻四首
一春風日幾晴隂數種名花競淺深禁苑栽培真得地
化工雕刻本何心叢疑月下留鸞宿香到人間許蝶尋
臺閣風流前輩遠綵毫重和玉堂吟
次第紅芳又綠隂好花留向玉堂深多從雨過看生色
不為春遲負賞心清露著衣香易濕綵雲迷眼夢難尋
杯餘幸接韓公宴詞罷先賡白傅吟
曉聞花底佩聲歸萬葉枝頭露未稀力盡丹青空藻繪
眼看紅紫漫芬菲栽雲直傍瑶臺起避日須將錦障圍
願向人間分此種莫教春秪在彤扉
春逐長安擔上歸此花真覺眼中稀新題翰苑圖猶在
舊事揚州草自菲索賞向人心已醉試開經日手頻圍
欲知近侍承恩地長共西垣與北扉
題篁墩行樂卷二首
吟餘肩對碧峰巉談罷風生玉麈毿一代才名幾蘇軾
千年宗派兩河南古来經籍多親勘老去江山亦飽諳
珍重文章與經濟眼中何地不君堪
與君意氣各聲名同向賓筵賦鹿鳴萬里雲霄容接武
老年詩酒尚關情墩前種竹乘春雨洲上尋芳愛晚晴
欲共舞雩真樂意江南新服幾時成
内閣五月蓮花盛開奉和少傅徐公韻二首
漫道西湖百畆寬新花尚怯曉波寒内園自合先芳意
道眼從來是别觀金掌溢時清露委水仙多處綠雲攅
人間不解真顔色却愛紅妝舞翠盤
兩池風物許平分新賞從來是舊聞空翠欲沾衣上雨
朵紅猶識殿東雲吟餘彩筆詩難就宴出芳筩酒易醺
紅杏碧桃今在否試將消息問東君
又和太子太保劉公韻二首
十分芳氣襲人清未羡蘭蕤更菊英盡去穠華還古淡
絶無言笑有風情根含瀛海波濤潤色藉天家雨露榮
見說中通能外直此心端合與花盟
天與靈姿絶代清看渠真作水中英雲端别有栽培地
江上空多采掇情縱是丹青終屬幻未經題品若為榮
他年自許歸來樂不結陶翁社裏盟
次周吏部伯常得孫韻二首
生男最樂况生孫萬事如公不要論千古并汾靈氣在
四傳莊懿祖風存(周乃翁尚書公諡莊懿)森森蘭玉非無地衮衮
公侯似有源從此直須稱相業鄭同何止是專門
桂花能子竹能孫秀色清香取次論新綵預看堂下戱
舊環疑指樹間存雛生鸑鷟非凡鳥水出瀛洲是海源
最羡西鄰多盛事賀車終日過吾門
郊壇分獻得星辰
南郊類祀禮方殷位重星辰迥出羣萬象紛羅天四匝
兩壇高起夜平分(星辰凡二壇)名沾御筆親題宇(内四壇皆親定)服
識先朝舊製文(武舞服左袖畫干上有除暴安民四字乃洪武舊制近始服之)冠履一
時陪奠獻幸從燔燎託餘馨
候駕畢宿神樂觀
日華初滿殿東臺天路遥瞻步輦来夜賜鶴袍階二品
(前日賜同尚書)晝頒龍饌日三回(是日茶飯外有特賜三)鵷鸞地煖和雲宿
虎豹關嚴待月開扈從兩朝今最近報恩何力盡凡才
重經西涯
晚風殘雨送輕寒傍柳隨花意未闌林鳥欲歸巢已换
釣磯如在水應漫青春荏苒催雙鬢黃閣棲遲愧一官
詩卷酒船如許載他時須作鑑湖看
文華紀事(弘治十一年九月初二日經筵春坊亦開講車駕復臨幸焉)
兩筵開共及嘉辰三度文華集講臣鶴駕暫停當殿午
龍顔一顧滿墀春經傳聖學淵源近地接天家雨露均
明日宫壺重拜賜願將涓滴報皇仁(次日有羊酒之賜)
送楊維立之南京吏部
學士官高少宰尊更將竒事與君論楊公清白多孫子
蘇氏文章好弟昆總謂留都非散地極知親擢是深恩
題詩合代持杯送為有通家舊誼存
重經西涯
朔吹晴沙卷暮寒舊時樓閣記憑欄層冰耐有行人度
愛日慚非稚子歡豈謂鳴珂還故里敢將華髮戀微官
人間未少閒丘壑欲作求田計更難
又
禁城隂裏御河西昨夜分明夢不迷樓外酒帘非舊館
沙邊屐印有新泥年華漸覺兒童老巢戶深懷燕雀棲
滿地虛寒霜月在敢忘燈火教詩題(東陽六歲時先君以詩命題手改結)
(句云明月滿天霜滿地清風時復送虛寒謹識于此)
屠元勲侍郎奉使遼府因省母嘉興次傳禮部
韻
屢甸東關議北征暫違西署復南行宗藩使節君臣義
江漢歸舟日夜情滿路山花春欲動到門簷鵲曉先驚
遥知雋母承歡地應問官刑日幾平
趙給事士賢二親夀詩
買書種樹是良謀偕老人間不外求看到兒孫還滿眼
數將甲子更從頭太平時節有閒地真率會中無俗流
應共倚門瞻使節錦衣剛喜故鄉遊
郊壇分獻得北鎮(醫無閭)
禮備牷牲帛尚玄兹山壇與嶽相連分幽已别虞州九
入向方歸禹服千名為北方長作鎮位當東面郤瞻天
憶從南海分壇後十二年中徧四埏
春丁代祀孔子廟庭(弘治丁巳)
殿頭天語下鴻臚璧水諸生掃舊廬春版署名書帝遣
夜盤分胙出神餘仰瞻地切高堅在陟降心勞左右如
三載黃扉今再命敢將遺澤負詩書
送董禮部尚矩還南京
望入鍾山紫氣高壯遊元不限風濤老看健骨如松節
俊識名家有鳳毛遠信憶傳新錦字交情貪飲舊醇醪
誰言省署寅清地不及經帷侍從勞
寄陳直夫
勇退西江是急流十年高卧越山秋眼明耐寫蘭亭記
興到躭為剡曲遊人識桓郎冠上豸我慙弘景畫中牛
新詩賦得遥相夀正及斑衣戲白頭
寄和劉亞卿時雍二首(時劉督餉北邊)
曉聞邊報入官衙夜整朝衣對燭花四牡馳驅方得路
一身羇泊本無家新霜漸覺頭顱改升斗真愁國計差
何似東南分省地十年三泛海邊槎
使車停處即開衙又見邊庭雪作花王事有勞寧歎我
匃奴未滅豈論家周田近報千倉滿漢將虛傳六級差
但得營門歌飽士不須天外羡乘槎
次韻答沈都憲時暘二首
玉堂飛雪白於麻貝闕瓊樓世漫誇萬樹恩灮同上苑
一蓑歸興已長沙因懷赤子常憂國未滅匃奴敢問家
遥愧大夫持漢節詩成何處詠皇華
誰道鷹鸇異鳳鸞外臺風采似朝端須教道上人驚典
復遣軍中帥有韓民力到頭如欲竭忠言入耳諒非難
江山歲晚巡行地應謝風霜滿豸冠
寄方石先生附王存敬知府
病來偏覺宦情疎病起依然是故吾支俸籍存經月住
買山囊在一錢無舊時經濟慙書卷老去山林想畫圖
若見王郎煩問訊廟廊終不異江湖
體齋以禮部侍郎兼學士入掌詹事府以詩賀
之用舊所賀韻二首
當年十八共登瀛公在朝廷最老成翰長宫端同日拜
世間天上幾人并經帷久輟班仍在吏牘全抛夢亦清
早向賓筵沾賀札已慙疎拙負平生
詞林地近接宫坊又領青雲白鷺行周代孫謀方子翼
傅巖家學本臣良前星照夜天垂彩儀鳳來時國有祥
未論台階和鼎鼐載看經幄講虞唐
候送青谿先生考績南還坐間有作
餞送經年不出城一尊相對是平生玉堂燈火三人在
建業山川兩度行無計挽留慚我劣有懷撑塞為君傾
水雲亭上蕭然坐撚斷吟髭句未成
讀虞邵菴詩
少陵門下多蹊徑五百年來見幾人久矣不聞空谷響
時哉羞效捧心顰真仙混世元無迹老將藏鋒却有神
擬抱朱絃携白鶴青城山下看嶙峋
讀劉静修詩
百年四海一容城是處雲山著脚行觀物每從真意得
感時翻覺壯心驚高松絶島凌秋勢獨鶴空江驚夜聲
多少中原詞賦手盡將絲竹奏升平
松崖戴司寇遣子入塾圭峰董禮侍有詩次韻
一首
生男向晚望增年慰意頻過几杖前未向青雲誇接武
已將黃卷學從先漢都客有東西賦戴禮家應大小傳
同榜故人須世講曲江春柳看垂鞭
寄方石二首用所寄韻
老來風節重於山獨立頽波萬頃間滿地江湖雙客鬢
十年名教兩賢關鳳儀快覩虞廷近龍卧難容洛水閒
曉日橋門佳氣裏白袍東望正連班
門前流水屋頭山十載逃形向此間要識行藏皆在我
久知貧病不相關青松萬木風霜老野渡孤舟歲月閒
聖主分明知姓字未應巢許得同班
卜居一首柬南屏
日下園亭秋氣隂故人相見暫開襟買田陽羡蘇公計
客舍并州賈島心老至尚誇詩力健病回猶怯酒杯深
歸來漫作燈前話却喜妻兒是賞音
用韻答䆳菴
嶽麓峰前湘水隂思歸無計豁煩襟亦知吳越非吾土
未必功名是我心地上青山隨處有鏡中華髮逐年深
故人只在鄰州住空谷他時聽足音
用韻答邵國賢
種樹長安不作隂幽居何處解冠襟間逢北客論山價
老向南枝識鳥心江水縱平終是險惠風雖好未為深
秪應棹入荆溪去遥聽吳歌答楚音
用韻答吳編脩克温三首
話久西窗下夕隂喜逢南客共被襟楚人不作將歸賦
王翰真勞願卜心長為卧遊思地縮却因行樂愛山深
濯纓正起滄浪興不道中流有和音
坐愛林居水竹隂百年風月此開襟重闈桑梓經行路
故壟松楸去住心燕市不如吳地暖荆溪合似楚江深
春天定有南來鴈須為山靈報好音(常州予先祖母舊里先祖亦嘗遊寓)
(其間故云)
渭陽人在玉堂隂曾向齋廬話宿襟綠野莊前成故事
西州門外識君心兩畿風土無南北四海交情有淺深
他日到時須掛劍寂寥風樹想遺音(謙齋徐公吳舅也常聞于此論書未)
(達而訃至故於末篇有感云)
九日盆菊盛開將出郭有作
買得長安擔上秋南山只在屋西頭花開正好逢佳節
身病那堪復遠遊昨夜月明空對酒晚來風急怕登樓
多情重有燈前約為報花神作意留
月下賞菊限韻柬䆳菴太常先生
不隨春蝶夢滕王又送秋蟬過綠楊佳客到時非舊雨
好花開處亦重陽為園恨少青山地插帽羞看綠鬢郎
長對此花還此客縱教多病也身康
用韻與王太僕公濟
花邊忽見白衣王月上陶門已綠楊獨酌未須愁太白
長生休更問南陽元知楚國離騷手不是玄都去後郎
擬向清隂掃白石一琴重與坐嵇康
用韻與喬希人郎中
莫向蘭亭羡二王杏園前軰憶三楊(三楊有杏園雅集)我家勝
會還花底之子才名亦晉陽晚節正須開老圃幽姿且
合對清郎因懷二十年前事九日扁舟下建康
再用韻示兆先
莫倚家風比謝王正須立雪似游楊侯門有意迎彭澤
對景無家憶漢陽池館可栽非少地父書多讀勝為郎
書香亭上黃花節且共重闈樂夀康
十月賞菊體齋席上限韻(與楊太常王太僕同會)
尋芳何意到君家雨過高城少暮沙此夜幽歡還月下
去年孤館各天涯狂思晚節曾吹帽夀擬春期及進瓜
(體齋夀辰在二月)不是老來詩骨健誰能白髮對黃花
寄姜用貞
此身隨處得從容一葉扁舟九節笻書到帝京緣索藥
手開山徑為栽松海邊遺愛生祠在天外遥心别路重
同榜少年頭漸白憶君何地更相逢
戴松崖司寇省墓饒州
鶴袍犀帶尚書貴晝錦堂中見幾人身向九天承雨露
步隨雙履下星辰西堂夢後吟生草南澗歸時薦有蘋
應憶舊都棠樹裏豈無枯朽待陽春
青谿先生新領留參之命奉寄一首
留司勅下拜新參道路皆言寵命堪龍虎地高蟠左右
斗山名重壓東南百年士馬中原盛一代儀章故老諳
欲為太平根本計豈將勲業付高談
寄顧天錫二首用致仕後所寄韻
休將白髮論公私造物何曾有黠凝閱盡烟雲雙眼在
嚼殘冰蘗寸心知遺珠在澤終成媚倦鳥投林大未遲
獨有懷賢兼感舊春來無日不君思
愛畫耽詩是我私傍人休笑虎頭癡誰將綠綺更新調
秪許青山作故知樓上月高憐夜永水邊花冷恨春遲
并州無限江東路却望停雲有所思
次韻答方石先生三首
兩函恩命一年并林下依然識聖情白髮有身應許國
青山無路可逃名心同隠逸官何累世重師儒道亦榮
行路總難休漫道有時欹側有時平
為國懷賢兩意并公應於我未忘情拔茅已慰朝端望
附驥方慙榜下名少室載徵唐李渤安車終起漢桓榮
霞城硉兀高千仞秪恐胸中未易平
一家三世客幽并萬里沅湘日夜情未老桑榆先暮景
本無根蔕尚浮名買將山去終成拙乞得湖歸始是榮
擬住江南訪東越台江風浪幾時平
重經西涯
禁城東去復西回又見遥山紫翠堆酒盡不知紅日下
詩成剛被黑雲催慈恩有寺曾遊白綠野無堂正憶裴
淚滿密縫衣上線渭陽風景更徘徊
郊壇分獻得星辰一(弘治庚申)
星壇東望隔重城複道西來步月行萬里烟雲春散歛
一天經緯夜分明山河地迥非塵界金石聲高徹太清
分薦禮成頻拭目盛時方仰泰階平
祀畢喜晴次屠吏部韻
水輪西下漸經申玉漏南來早報寅九宇空寒消霧露
一壇芒色動星辰龍光下燭天應鍳羲馭前瞻日已賓
(大明壇在星辰上)人日向來晴到糓帝城先卜萬家春
雪後經西涯
雪滿平湖玉鏡開更無波浪與塵埃凌空海鶴遥應度
照影沙鷗却自猜豪客園池非舊業梵家宫殿有高臺
林花苑柳如相識又是春風一度來
成國朱公宅觀料絲燈次周司徒屠太宰韻
節假承恩憶退公夜堂燈火儘相容疑成天上絲綸手
不是人間剪刻功索價想應輕萬鏹畱歡剩欲倒千鍾
似聞賦客多竒賞直自山西到浙東
白巖圖為喬郎中題
三峰矗立當重樓主人舊住西南州絶壁倚空千丈雪
過雲回首萬山秋河陽參軍馬前望長白老翁天下憂
丈夫事業合如此須遣振衣來上頭
重經西涯
缺岸危橋斷復行野人相見不通名轆轤聲裏田田水
楊柳枝頭樹樹鶯看竹東林無舊主買山南國有新盟
不知城外春多少芳草晴烟已滿城
寄陳方伯同年
少時曾共曲江遊解組還家未白頭種得棠隂人勿剪
寄來書札手親修閒身好付三江水健步猶堪百尺樓
寄謝夀筵詞賦客不須圖畫寫扁舟
題林吏部像二首
緋袍金帶映清盧好是天門聽漏圖人物兩京新藻鑑
衣冠六館舊型模憂勤許國身猶壯清白傳家德不孤
縱道丹青能貌得不知能貌此心無
閩山秀拔越溪清共識扶輿早降精父子一門同甲第
春秋三傳有諸生天涯不隔春明路堂額新題晝錦名
曾是紫薇花下伴為公瞻送不勝情
月林為倫修撰父處士作
入林華月夜還生别是詩家一種清流水青蘋空詠影
隂巖靈籟不聞聲鶯花上日春無賴塵土東華夢未成
報道仙郎真折桂始知天上有人行
中秋獨坐
一年風物愛秋晴獨向空庭坐月明萬里山河皆在眼
異鄉兒女正關情燈前有夢難欹枕客去無心自舉觥
高閣捲簾過夜半不知凉露濕冠纓
十六夜不見月與成國内弟䆳菴太常并顧編
修士廉陳御史德卿喬郎中希大共話用前韻
簾外輕雲薄晚晴一燈當坐夜偏明秋光有意隨人約
月色無端也世情習隠尚懷田二頃消愁直放酒千觥
微吟細語能相慰老淚何須更濯纓
得兆先舟中書用所贈楊給事韻二首
别後偏憐見面難詩來長是借人看遠書信抵千金重
老夢真成一夜安總為天倫關骨肉極知人事有悲歡
向時宦况休勞問依舊端居與素餐
生年容易别時難猶記回頭忍淚看魯地山川連闕里
杜家兒女憶長安園林過眼驚時序道路逢人強笑歡
無限歸心書一紙為渠三復罷晨餐
送成國内弟之畱都二首
兩朝恩命重留都父子分符世所無督府門開新棨戟
賜弓家有舊彤盧巡江令下秋霜肅望闕心懸夜月孤
傳得盖公堂上教本知清静是良圖
秣陵城夜公畱我郭隗臺秋我送公南北宦途千里别
死生交誼兩家同潘輿愛擁花間日召茇聞歌樹底風
高閣賦詩餘興在不勝翹首望飛鴻
竹逸
少年種竹已成翁贏得閒身向此中舊業不嫌三徑少
醉遊聊復五人同青鞵夜踏沙頭月紗帽凉欹葉底風
莫道老夫無一事短吟長嘯幾時窮
重經西涯
秋氣澄清天宇高一林霜葉晚蕭騷黃花節近無風雨
碧水潭空盡羽毛頻筭老時驚歲月難忘情處是兒曹
卜居未定居仍卜薊北天南兩意勞
九日雨中作
丹鳳城頭鴈已南雨聲催仗放晨參宫衣盡濕恩兼重
御酒微醺興亦酣芳草綠時憐野色菊花開處憶江潭
高樓西望休回首泗水齊山總未堪
九月十日得兆先消息叠前韻
小閣簾開月正南壯懷秋興兩相參平安欲報心先喜
故舊相逢氣已酣東望有山連岱嶽北人多夢到湘潭
向平婚嫁應粗了獨是離情尚未堪
再得兆先書用前韻
第二書來見轉難一緘渾作幾迴看歸遲可待頻經月
别近猶煩遠問安硬欲登山知汝健苦教留飲為誰歡
愁腸百結無端緒多在晨炊與暮餐
别母何如别妹難歸時飜作去時看山川路遶那能盡
骨肉情深兩未安高閣雲烟勞望遠舊堂甘旨待承歡
遥應月白燈青夜細說風行與露餐
與表兄殷通府話别二首
十載重逢鬢欲皤問君官况定如何山厨夜煮吳梗飯
水驛時聞越棹歌列縣民貧勞撫字故園家近喜經過
休言不是西堂客若比西堂夢更多
君尚紅顔我已皤我年差小奈君何未窮元禮通家話
且和玉郎拔劍歌華館夜看燈影静碧天晴數鴈行過
老來亦有江南意一度相逢一倍多
元旦試筆
曉從天闕賀春回晝掩幽堂避客來書卷總抛心未了
園亭雖閉手還開占年稍喜逢新霽報國終慙是薄才
莫笑卜居居不定江南松菊便須栽
郊壇分獻再得星辰一
聖朝郊祀合圜方又見分壇帝座傍天上有文成五緯
人間何地不三光制傳幽禜從周禮歌罷重輝恊漢祥
俯仰直教無愧作共將精白助君王
分獻次青谿太宰韻(時青谿分得星辰二是日立春)
星壇對立本聯班複磴憑空不易攀良久夜方移斗柄
早時春已到人間朱旗影隔天門静玉佩聲隨閣道還
舊日同年今並命共從光霽識威顔
答體齋宗伯用前韻(時體齋分獻得北岳是日免賀春禮)
春日逢恩早放班瑶壇盡處許同攀星辰位切瞻依上
山嶽神疑陟降間天路曉陪仙仗立齋宫晨領奏章還
(是日禮部有奏疏)終慙典禮寅清職賸有賢勞答聖顔
慶成宴次前韻與青谿
紫殿東頭共一班台階高處得追攀煖風晴日融和際
舊寵新恩坐立間(青谿舊為禮部例常立侍今歲始復坐)七載東垣慚我
在五年南國望公還擬陳豳樂當周宴一笑相看漫解
顔
次韻答方石祭酒病中見憶
廟祀郊齋籍未通静聞神語應歌工心閒不廢春懷友
身病猶煩夜在公壯老遞催年歲改飛棲雖異羽毛同
極知宦况從來薄獨有豪吟興未窮
蕭海釣寄蠣黃上元日出以饗客因賦一首
薄筵無物薦清宵黃蠣分香味頗饒腥帶海風崖際出
凍隨春雪酒邊消東關地僻勞相寄南客方傳始解調
不有可人佳賞在一春詩興又蕭條
次謝方石歸來園韻
又向長安憶故園白頭歸興此終存長留舊屐供山水
旋買新書寄子孫樓上元龍曾卧許社中司馬未封温
奬恬激懦清朝事廊廟山林總是恩
春興八首
塵沙無日不春隂伏枕偏驚抱病心憂國暗催青鬢改
避名翻愛碧山深水禽聲動寒猶咽風柳條長弱未禁
客去客來門自掩老夫渾欲謝冠簮
柳絲花片滿芳洲長為溪山感舊遊急雨過窗醒短夢
驚風入樹攪離愁歸帆欲掛三江水病脚難登百尺樓
老去不知春興減向來一月罷梳頭
高歌曾扣隔江船楚泛吳遊興渺然山寺夜鐘眠裏月
洞庭春水坐中天翠籠鸚鵡空愁思碧海鯨魚幾歲年
一語故人三歎息始知清廟有朱絃
病懷愁緒冗難栽空望單于萬里臺月落平沙南鴈下
雪殘荒戍北花開關山遠帶風塵色閫幄誰當節制才
胡馬不肥春草細過河消息幾時來
六年書詔掌泥封紫閣春深近九重階日煖思吟芍藥
水風香憶種芙蓉登臺未買千金駿補衮難成五色龍
身病益愁愁轉病老來歸思十分濃
帝城芳意入春濃快馬輕車處處逢宫樹巧藏鶯百囀
苑雲深護月千重愁來擬斷杯中物病起還支石上笻
得似玉堂風月地少時遊賞幾從容
甕山西望接平坡(寺名)疋馬雙童幾度過十載衣冠朋舊
少五更風雨夢魂多湖邊漁榜驚鷗鳥樹裏僧房隠薜
蘿飛盡桃花還燕子一年春事竟如何
小疊峰巒淺作池幽堂長是見春遲風傳翠篠聲先到
雨换青松葉未知江上帆檣經幾駐城南第宅已三移
君恩若放山林去始是雲霄得意時
再次歸來園韻
十里青山二頃園古風依約此中存封胡有子還諸謝
季孟何心復兩孫新席坐來猶未煖舊盟寒盡幾時温
請看百世詩書澤總是當年節婦恩
懷麓堂集卷五十五
