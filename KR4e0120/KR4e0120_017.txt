懷麓堂集卷十七
明李東陽撰
詩稿十七
七言律詩
弘治己酉十月恭陪茂陵禫祭途次次韻答謝
方石贈别
萬里長空送遠颸馬頭西向禁垣辭鄭公聽履星俱下
列子乘虛氣可騎狂似山城吹帽客恍如塵海泛槎時
詩人莫訝天將雪雪後尋春更有詩
宿劉諫議祠用前韻
廟門高樹響靈颸直諫猶懷慷慨辭海内鳴陽希世有
仗前瘖馬任人騎江山盤礴堪輿氣精爽分明夢覺時
千載腐儒憂國念為公三歎一題詩
望狄梁公祠用前韻
碧山西望遡流颸欲弔唐䰟誦楚辭寄遠束芻誰與致
衝寒瘦馬不勝騎心懸晉嶺瞻雲地功在虞淵取日時
預擬明年寒食候莓苔壁上為留詩
宿西陵朝房用前韻
漢家陵壑動悲颸汾水經秋憶舊辭海上桑田春幾變
人間鐵馬夜還騎瞻疑日角臨朝地立似天門待漏時
山下擁裘寒不寐獨吟聊且罷聯詩
重謁茂陵用前韻
寢樹寒聲起夜颸載聞清廟有歌辭鼎湖已逐羣龍化
周馭空傳八駿騎千古山川神陟地三年祥禫禮成時
微臣亦抱劬勞恨萬事傷心忍賦詩
陵祀歸聞賜戴煖耳諸公有作再借前韻五首
烏紗巾上透凉颸一髮君恩力未辭賜煖宫貂同日戴
冐寒郊馬有人騎耳聞明主如絲詔心似窮民挾纊時
明向玉階還稽首羔羊重續退公詩
天上晴雲散煖颸曉霜先與賜貂辭宫墀正引千官拜
塞馬方懷賈客騎興豈龍山吹帽日恩同漢帝觧衣時
瓊樓玉宇寒多少擬和新詞學進詩
輕盈弄日煖含颸短髮蒙茸亂不辭狐掩敝裘慙並價
馬驚寒影怯初騎寧同趙服隨胡制不似齊宫汙肉時
寄語春風莫吹郤多情長誦感恩詩
拂面寒生雪後颸十金貂價豈容辭鵕䴊秖解戎衣著
狐貉空隨獵馬騎禮重鄘人歌鼠日功多楊子拔毛時
君恩不與炎凉變欲和唐官賜葛詩
午門晴旭颺輕颸拜領恩綸竟莫辭八座敢誇三珥貴
千金不羡五花騎休論孟德頭風事絶勝楊候耳熱時
老去毛君猶未秃玉堂閒寫賜貂詩
尚矩還自南畿宿城西高氏園出訪而還次廉
伯韻一首
名園秪在寺垣西客袂無端此再携鴉背夕陽天上下
馬頭晴雪路高低吟思謝氏池邊草渴憶蘇郎醉後虀
歲晚朝天應不遠不須愁滑向春泥
十一月朔喜雪次韻答周松露亞卿
卜歲何勞問大貞雪飛元不待嘉平未看麥應兩岐秀
且賞花開千樹瓊天向白時知夜盡地從消處見陽生
青綾被底餘寒在獨有懷人夢不成
西域貢獅將至有詔遣行人道郤之鳴治侍講
有述敬次來韻一首柬舜咨伯常二禮部
萬里狻猊初郤貢一時臺省共騰歡極知聖學從心始
誰道忠言逆耳難漢代漫誇龍是馬隋家空信鳥為鸞
非才敢作清朝頌獨和新詩寫寸丹
元日早朝
紫殿朱闌白玉坡天風吹樂下雲和城頭星斗知春早
苑外旌旗拂曙多龍集載看新歲紀鳳池初煖舊恩波
擬將無逸陳周戒咫尺君門奈遠何
郊祀喜晴有述
碧烟消盡露華凝目極瑶壇第九層清珮緩隨馳道月
絳籠高應午門燈(郊祀時樹大燈籠與正陽門燈相應)風傳廣樂聲初下
天近燔柴氣已升人意可占神意悅萬年靈祚永堪膺
夀董圭峯六十二首
百尺圭峰勢入雲看君標格動人羣雄才捷可時揮翰
老眼明堪夜校文千載極星當闕見九霄清鶴傍城聞
長生會裏神仙客宴罷宫筵酒再醺(是日經筵)
六袠纔臨未二毛置身元合在仙曹登科記有曾刊策
直講恩多舊賜袍陌上兒童知姓字館中年德讓耆髦
東夷不用詢安否親見先生夀骨高(董嘗使朝鮮)
弘治庚戌三月十五日殿試讀卷東閣次都憲
屠公韻
閶闔門深紫殿春先朝舊典一時新文章妙極寰區選
陶冶同歸大造仁世有真祥非物寳天將吾道付儒紳
狀元忠孝何人是遥見香爐上玉宸
十七日文華殿讀卷次司馬馬公韻
龍虎榜中新得士鳳凰詔下正求才宫袍錦簇班初合
御筆紅批卷未開跪捧案香當北面步隨仙躅下中台
鑾坡兩度沾恩宴猶憶先皇舊賜杯
十八日聽傳臚有作
金蓮影與赭袍明華蓋前頭次第行黃紙數行丹詔字
鴻臚三唱甲科名雲邊曉日中天見夢裏春雷昨夜聲
歸向長安聽人語聖朝羅網盡豪英
十九日恩榮宴席上作
隊舞花簮送酒頻清朝盛事及嘉辰星辰晝下尚書履
風日晴宜進士巾圍撤漢科三日戰苑看唐樹九回春
丹心未老時頭白猶是當年獻策身
送張亞卿文淵廵山海諸關
百二重關擁帝京大夫持節正東行風聲匝路旌旗繞
月影連山睥睨平秦策本無空萬里漢降能受秪三城
極知經濟吾儒事要使賢勞答聖情
送陸貢士答還常州(廉伯庶子之弟也)
霜蹄歴塊暫須驚可信青雲路未平楊意幾時能薦士
子由剛道不如兄花迷苑外愁中望草入江南夢裏生
因憶晉陵親舊地送君非是道傍情
寄和愚得謝先生韻二首
樓高未許俗人來坐看風江雪浪頽不受苦吟嘲飯顆
偶傳新賦出天台聽餘百鳥惟聞鳳閱盡千花始見梅
遠道夀公無一物願將碧海注金杯
蘭舟舊興久相違藜杖餘光得暫依二阮有情還共社
兩䟽休恨不同歸漢宫直擁青綾被越調歌傳白苧衣
莫向江湖重回首故人天上曉星稀
礪庵為毛給事作
學得磨礱歲月深都將片石付分隂無瑕始見他山玉
有用終為大冶金轉覺工夫非舊步肯教圭角變初心
未論商鼎調羹事先進君王納誨箴
早朝露坐
七月凉生暑未徂似聞宫葉下高梧城頭急雨時來去
雲際疎星乍有無清漏水聲催玉箭絳籠燈影動金鋪
長安道暍知多少坐待天風一夜蘇
左時翊方伯輓詩
漫說仙壇有地靈早將塵滓濯清泠多才擬作梁園賦
好古親書漢石經駟馬門高歸興遶五羊城遠使車停
桂坡坡上懷人處月落梁空夢易醒
送閔都憲鎮兩廣
早聞新命出臺端多少都人夾道看五嶺以南惟此鎮
六卿之外更何官風傳夜柝營門静霜捲晴旂海氣寒
二十八年鵷鷺侣珮環聲裏聽和鸞
聞應寧遊西山以雨不果戲贈一首(時久旱)
六載金山夢玉泉北來雙袖幾便旋杜陵雨怯期空負
赤壁風高興已仙濃愛午雲籠苑樹暗驚春浪打湖船
蒼頭也識蒼生意解為遊人一莞然
夀盧方伯廷佐
秣陵花竹卧新莊畫省薇垣舊夢長長有夀顔紅勝酒
儘教詩鬢白於霜一錢不用買明月萬事無如歸故鄉
欲采靈芝為公夀久知仙藥是家藏(盧有瑞芝)
十月既望曾太僕席上見雪呈諸同年
十月長安見雪初舞風簾幕愛蕭疎寒欺燭影花相妬
淺映杯光玉不如五出未開應避汝二毛新點正慙予
同年會裏清時樂欲賦豐年興有餘
寄應寧提學用留别韻二首
天上詞垣近省闈十年毛羽愛追飛南池水煖鵾重化
西華風高鴈未歸絶足風塵須獨步初心道德肯相違
網羅剩有求才意未放山林老布衣
聲價曾傾翰墨林聖朝風教竟誰任冰霜故有回春力
梁棟應勞種樹心猶記籍分中秘久更無名謁外臺深
纔看白髮窺青鏡又逐離情上短簮
次嚴宗哲太守留别韻兼寄應寧
宦轍南來萬里身二川西望入三秦從知太守多名士
更喜監司是故人滄海夜驚鯨力破碧霄晴指鳳毛新
他年記取留詩别庭雪初回柳未春
體齋偶談舊譜出湘潭因取舊刻古潭私印為
贈并侑以詩
片石當年手自鎪姓名猶記古潭州老來悔作兒童戲
質在長含瓦礫羞郡邑舊分從遠譜文章新價託名流
鄉評世講吾人事傳語雲仍次第收
用前韻答曰會中書
寸鐵空勞兩字鎪天教完壁送鄰州喬遷漫有時哉歎
舊匵翻為待者羞李氏石無佳子弟蘇家山是假風流
極知伯仲文章貴應與詞林並價收
代石留别用前韻
純質親勞琢更鎪又隨筐篚過旁州相逢郤有摶沙恨
欲往先防見玉羞(體齋家有王)君義比金誰合斷我心非水
亦分流如聞翰苑將移篆(予攝篆久體齋以新秩當受篆)願與鈐封一
處收
青谿聞體齋古潭之說有詩嘲次韻以解
竒事非關功力鎪桑乾從古說并州登龍郤恨通家晚
獻璞翻為識者羞豈謂他山無片石誰能隻手斷長流
春曹不許書名籍别付詩壇掌故收
聖駕詣郊壇省牲喜晴次阮禮部韻二首
玉堂鈴索報新時又尚南郊候省牲照日山龍明有象
行空劍舄迥無聲層城近識彤樓麗複道遥看羽蓋輕
誰道碧壇玄貺遠天心先格主心誠
九重宫殿一時時帝帥千官視五牲獻瑞雲師朝送彩
避塵風伯夜無聲虎賁帳合龍旂繞羽士班聯鶴帔輕
應識感通非浪語駿奔何力助精誠
張亞卿文淵翟都憲廷瑞湯諭德維立領武官
誥草事奉贈一首
曲池方檻綠周遭北闕回瞻象魏高臺省衣冠新接武
神仙官府自分曹書函御寳開紅玉酒出宫壺瀉碧濤
見說武階名籍重未妨精鑒入秋毫
送曹都憲出鎮薊州諸關
居庸東下接榆關千尺層城萬仞山秋有桑麻生事足
夜無烽火戍樓間帳前貔虎知嚴令歲晚風霜識壯顔
略試一方經濟手歸來重補舊朝班
元日早朝
九門深掩禁城春香霧籠街不動塵玉帳寒更傳虎衞
彤樓曉色聽鷄人簾前樂應紅燈起階下班隨綵仗陳
朝散東華看霽日午烟晴市一時新
孟春陪廟祀
闕角鐘鳴寢殿開羽旗鱗甲繡成堆班齊禁旅分行入
拜罷宫盤捧胙來九廟神靈同日降四時霜露及春回
廟街出外頻翹首一道笙歌遶地雷
郊壇候駕
御座亭亭覆朵雲行宫佳氣正氤氲風旂繚繞空中降
午漏依稀閣外聞貴戚賜衣多錦繡内厨頒饌屏芳葷
齋堂向月懸清珮擬候瑶壇入夜分
郊壇分獻再得四瀆
宿氛銷盡夜無烟萬燎光長複道連陟降祥如水行地
祼將心與月當天羽衣道士通儀節白髮犧人說豆籩
猶記策名分獻日去年風景似今年
慶成宴有述
綵旗珠纛舞晴風香案前頭玉陛東天籟迥隨仙樂下
日華偏近御顔紅百年覆載生成後一代君臣禮意中
郊獻幾回分殿坐聖恩神貺兩難窮
送彭進士杰之南曹
幾年宦路說通家二仲風流世所誇去日獨吟池上草
到時同醉寺前花芭蕉月冷春題字棠樹風清晩散衙
為報高堂消息近舊都元不是天涯
送周進士綂知宿州
甲科文采重弓裘親見趨庭接宦遊坐愛簮袍能待客
去看冠蓋得分州宫前碧柳先春動河上清波帶雪流
共道中原風土勝向來凋疾待君瘳
送王公濟歸省
鶚薦南來勢入雲鵷行東下暫離羣江山别與詩相助
花柳濃將酒共醺親老秪應憐見面子才誰不愛為文
西堂八月清如水坐爇名香待令君
送伍主事符歸省(其父孟賢參政予同年進士)
畫省郎官着錦衣綠波晴漾綵帆飛天池水足鵾仍化
庭竹隂成鳳始歸魯史法應傳衮鉞宋科心不在輕肥
題詩為寄同年老有子如君眼底稀
送劉御史丙奉使歸省
楚山高不礙雲飛春日偏明繡豸衣人自烏臺持節下
天教白髮待兒歸新巢閣鳳還千仞舊種庭椿過十圍
極目滇南山盡處平安莫遣報書稀
送屠大理元勲錄刑福建
九寺官高重兩京北來冠蓋且南征清憐解槖留家地
老識登堂拜母情司馬晝遊非衒寵歐陽夜坐本求生
况逢紫鳳銜書日盆覆須教仰大明
九橋書屋為京學陳教授作
八壺隂處九橋東水閣山樓面面通栽藥地餘經歲雨
讀書聲遍隔林風聘君名跡江湖外少宰文章感慨中
猶有弦歌遺業在誤疑家塾是黌宫
沈郎中尚倫母夀詩
白髮蕭然林下風夀筵芳事幾家同星朝婺女極當北
水繞秣陵江正東梅籠出林朝雨熟魚船入市晩潮通
鳳雛不假青鸞使自領天書出禁中
送董行人&KR3503;奉使交南
紫泥新詔出彤宫帝遣南乘使者驄四面樓船通海氣
九霄旌節下天風仙蓂萬業占堯歴化日重輝仰舜瞳
聞道奉揚恩澤徧遠人無地不呼嵩
送茹知縣鑾
百里孤城枕太行縣名元出古陶唐清時政簡仍多税
甲第才高不愧郎天闕近應沾雨露枳叢低豈礙鸞凰
極知此去非長别一曲離歌意許長
過真武廟懷朱文鳴亡友
淼淼滄波白鷺飛苔㾗長滿釣魚磯松隂不改三珠樹
鶴夢還醒一羽衣細數鄰家遺老盡久懷同學故人稀
沿流不覺尋詩遠把酒看花事事違
四月二十二日日講初罷柬體齋學士先生
三十年來兩月忙講筵猶飽大官羊聯班左掖天顔近
散直西堂雨氣凉秪謂積誠須感格敢言多暇得倘徉
詞垣老友箴規在未遣茅心一夜荒
送江主事澤之清江因柬徐用和太守
淮上分司隔郡城舊遊兹復贈君行官非外補猶差遣
客不頻來少送迎莫倚名題金榜貴直將心付水曹清
多情為問山陽守種得甘棠幾樹成
送袁道士還任南京朝天宫(倪禮部内黨也)
重來京國夢如昨再到冶亭山已秋頗覺烟霞非世外
誤迷花竹是江頭誰將載酒供新帳我有題名紀舊遊
應向青溪老仙客借騎輕鶴下瀛洲
賜枇杷
尚方珍果賜新嘗分得江南百顆黃遠道不妨經月暑
冷枝疑帶隔年霜龍箋帖罷名初散翠籠開時手亦香
歸領君恩薦家廟不禁清淚滿衣裳
送張以蒙知廬陵(兄裕夫為江西參議)
扁舟曾問吉州名二十餘年此送行山半有田皆地力
夜深無巷不書聲封疆正屬分符寄撫字真勞作縣情
明到大藩參謁罷不妨風雨話彭城
賜楊梅
官河催載滿船冰十月楊梅入帝京沁齒不知紅露濕
到詩偏助玉堂清名從傅鼎遥分派價比隋珠亦稱情
再拜文華門外地講筵恩重若為榮
送衍聖公以某還曲阜
岱宗佳氣鬱崔巍閥閱門高衆所歸一道仙槎依歲轉
四山靈鳥避林飛彤墀引罷新呈馬寳篆沾餘舊賜衣
郤恨星軺常夜發霜時携酒意多違
愚樂傳公嘗種松數百株讀書其下有主松書
院在焉為作詩以遺其子若孫
舊時書屋長為主手種青松間石根卧擁白雲春下榻
到隨寒月夜開門風霜閱歴無年歲樽酒過逢有子孫
聞說大夫封已貴故枝新葉總沾恩
賜藕
秪向名花看畫圖忽驚仙骨在泥塗輕同握雪愁先碎
細比餐冰聽郤無郭北芳菲懷故里江南風味憶西湖
渴塵此夜消應盡未羡金莖與玉壺
送柳拱之憲副之岷州兼柬應寧提學宗哲太
守
蜀雨秦雲萬里程賢勞還屬使君行山連舊鎮遥分省
勅换新官尚典兵味少漸知塩酪美地寒偏覺毳裘輕
殊方郤喜同鄉話不負雞壇下馬盟
林侍郎輓詩
廟堂風采重於山多住江南草木間一代循良須不愧
百年氣運恐相關冰霜節苦天應識亥豕書存手自刪
莫道衣冠無廕澤聖朝恩命果重頒
寄壽菊羅郎中公給事中鑒之父時九十有三
矣
久從仙骨見鯢鮐又報春風壽域開滿眼兒孫纔一頷
遶園松橘是重栽衣冠解識先朝事車馬飜無長者来
州里後生曾致祝十年詩札愧新裁
寄輓金陵陸廷玉
韋布居然古意存向來城市豈堪論門多剰地容山水
家有遺書付子孫遠道風塵違執紼舊時樓閣記開樽
江空歲晚情無限郤寄燕歌弔楚魂
于景瞻府尹夀詩
半生夷險路從容晚歲真於萬事慵京尹望高曾薦鶚
省郎官貴早乘龍秋添華髮將詩老春入酡顔映酒濃
湖海秪今耆舊少一人長對兩高峯
次韻匏菴聞王古直至之作
老来不記入京年舊事依稀屈指前身似野僧纔有髮
家如漁叟更無舡秪愁别久今衰矣不覺詩成為囅然
春夜定知何處宿漫從新市買燈懸
送張兵馬考績還南京
石頭城闕路岧嶤南去長干十里遥野樹林疎寒映雪
官河水長暗生潮帆檣數點天空闊鷄犬千家夜寂寥
三載一官初獻績幾人翹首望回軺
吕亞卿天章求詩夀其妹黃宜人時天章以使
歸
誰詠皇華入夀筵故家門閥尚依然扶衰試煮英公粥
念寡新分范氏田拂鏡飛霜秋漸滿開樽華月夜將圓
莫嫌老婺光芒减曾見騰輝上九天
院中即事
硯冰呵墨印開封獨坐高簷落葉中籌唱有聲催短日
氅披無力禦長風羸驂向晩還思秣老鶴驚寒欲唳空
遥羡玉堂諸院長酒杯能綠火能紅
予嘗復書於屠都憲朝宗稱之為丹山先生蓋
謂其家四明有此山爾朝宗乃更其舊號以詩
謝予次韻奉答且以兩篆字贈之
弱毫誰道力如杠漫作丹山小篆雙千歲早占仙是骨
四明休詫石為窗直須號令驚山嶽何止才名動浙江
况有烟霄天上曲楚歌從此不成腔
懷麓堂集卷十七
