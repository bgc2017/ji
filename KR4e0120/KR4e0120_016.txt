懷麓堂集卷十六
明李東陽撰
詩稿十六
七言律詩
京都十景
瓊島春雲
瑶峯獨立倚空蒼雲去雲來兩不妨旋逐春寒生苑樹
更隨晴日度宫墻玉皇居處重樓擁太史占時五色光
若與山龍同作繪也須能補舜衣裳
太液晴波
太液池頭春水生更無風雨郤宜晴鳥飛不動朱旂影
魚躍時驚綵枻聲天上銀河非舊路人間瀛海是虛名
何如周囿開靈沼長與君王樂治平
居庸疊翠
劍戟森嚴虎豹蹲直從開闢見乾坤山連列郡趨東海
地擁層城壯北門萬里朔風須郤避千年王氣鎮長存
磨崖擬刻燕然頌聖德神功未易論
西山霽雪
雪後西山爽氣增凍雲消盡出崚嶒眼看萬壑徧一白
誰遣六月生層冰巖竇有泉渾欲滴石根無路轉愁登
飛樓縹渺空寒外幾度憑高興不勝
玉泉垂虹
玉泉東下轉逶迤百尺虹霓欲倒垂石罅正當山斷處
林光斜映雨晴時惟將遠色兼天淨不恨微㳙到海遲
五老峯前纔一派可能消得謫仙詩
薊門烟樹
薊丘城外訪遺蹤樹色烟光遠更重飛雨過時青未了
落花殘處綠還濃路迷南郭將三里望斷西林有數峯
坐久不知遲日霽隔溪僧寺午時鍾
盧溝曉月
霜落桑乾水未枯曉空雲盡月輪孤一林燈影稀還見
十里川光澹欲無不斷鄰雞催短夢頻來征馬識長途
石欄橋上時翹首應傍清虛憶帝都
金臺夕照
往事虛傳郭隗宫荒臺半倚夕陽中廻光寂寂千山歛
落影蕭蕭萬樹空飛鳥亂隨天上下歸人競指路西東
黃金莫問招賢地一代衣冠此會同
南囿秋風
别苑臨城輦路開天風昨夜起官槐秋隨萬馬嘶空至
曉送千旓拂地來落鴈遠驚雲外浦飛鷹欲下水邊臺
宸遊睿藻年年事况有長楊侍從才
東郊時雨
鳴鳩將雨過東林細草青郊望轉深潤入土膏春脉脉
暝含山色晝沉沉尋花問柳遊人興荷鍤扶犂埜老心
見說帝城多景物春晴未必勝春隂
次韻賀彭閣老先生二首
吏部銜清帶翰林路隨仙步轉高深人間别有登雲地
天下空勞仰斗心瀛海新波添夜雨玉堂喬木長春隂
歸來更覺門如水不受車塵半點侵
半生名行重儒林吏隠官曹歲月深文靖舊無旋馬地
敏中元有耐官心川原煖入三春雨殿閣凉分六月隂
欲效禹偁書院壁向來官序敢相侵
哭商懋衡侍講
科甲文章有父風詞林接武更誰同講經春殿爐烟煖
校藝秋闈燭影紅門閥並高緣有弟頭顱未白早稱翁
生年五十還非夭不道人間是夢中
成化丙午五月十日東閣曉卧夢人以一男相
饋六月九日初度得男家報至閣中其事始驗
志喜二首
儤直金坡筆硯餘忽傳芳事滿庭除官曹尚憶占熊夢
仙島何曾礙鶴書三日兩孫翁獨喜(舍弟溟亦得男)四旬初度
我還如犀錢未作通家會織翠先過長者車
坐撫新雛一笑餘勝從臺省得新除閒門最陿堪旋馬
舊業雖貧尚有書貴賤人生真漫爾賢愚天意定何如
渠兄漸長資猶劣壯日誰牽服賈車
丙午順天府鹿鳴宴後有作
二十年前宴鹿鳴京闈何意此時衡官曹飽後心長怍
天語來時夢亦驚敢謂文章真妙選極知榮寵是虛名
賓筵既醉皆君德擬賦周詩竟不成
聞青谿學士擢禮部侍郎喜而有作
早將經濟許乾坤位入申年望已尊兩世北門專掌制
二卿南省載承恩(文僖公以學士擢禮侍青谿寔&KR1868;美二職今代所未有也)騰蛟地
迥雲俱化浴鳳池存水尚温從此黃扉須更到講筵經
史待重論
大行皇帝輓歌辭三首
北闕南都象鎬豊我皇身自際時雍秪應龍種如高帝
何止虬髯似太宗草木有情皆長飬乾坤無地不包容
因思二十年前事長躡仙班侍九重
聖朝偃武修文日共道王言似六經宋史重施新衮鉞
孔庭增餙舊籩鉶垂衣共仰升龍象賜墨皆成翥鳳形
回首茂陵松栢樹春來還向裕陵青
聖孝仁恩遍九埏由來至性本天全慈顔備極清寧飬
帝號重歸景泰年斷獄法常寬斧鉞祀郊行不為遊畋
儒臣戀德兼衰病北望橋山幾泫然
祥後次方石謝先生見慰四首
三年血淚空啼我萬種愁心合語誰春夢不成飜苦睡
凍髭多白豈關詩孤雲遐水無歸處落木長風有静時
南巷北鄰瞻望地底須暌隔是相思
除夕高堂每燕嬉悲來惟有骨先知飜思白髮傷春至
敢惜紅顔與歲辭歸鶴不關今古恨乳烏長戀死生私
多情得似無情好莫怪嬌兒太放癡
承歡未極早生悲已覺人間萬事微三釜禄存嗟獨荷
百年身在憶全歸愁來别館春燈暗戒後詩壇夜坐稀
不有青雲舊知已病軀無力定誰依
朱顔有信先驚老碧草無情已報新藥裹不消貧裏病
鄉山空復夢中春欲尋流水難成調怕聽啼鷄又及辰
敢謂悲歌能當哭歌成嗚咽轉愁人
次韻答方石先生齋居見寄
歲序驚心感雪霜閉門終日類山房不眠豈坐耽詩癖
縱去能為對客狂西閣漏聲清夜隔上林花意薄寒妨
雲霄舊侣勞相問愧殺官曹兩月忙
再答方石
一卧空山歲幾霜齋歌重聽漢芝房應憐史局多清睱
誤悔詩壇作故狂春夢屢驚神獨往病懷真苦力相妨
無因載續陽春調奈有嬌兒乞字忙
再答
紫壇仙路隔烟霜縮地真無費長房身計祗應和霧隠
詩情敢作上天狂駐顔藥在心仍病折翼門高夢亦妨
最是丹丘無事鶴人間飜苦寄書忙
次青谿除夕韻
星奴無力送韓窮萬事都歸百感中病去祗應愁作伴
詩來真與檄争功交游義重勞三益骨肉情深念五宗
花柳一春餘恨在盡判雙淚與東風
張進士鍈知含山乞詩走筆贈此(張自稱知白之後)
我病蕭然不出門河橋冠蓋正雲屯新詩寫贈聊隨俗
往事追思欲斷䰟夜雨江頭千疊浪春山樹裏萬家村
河陽相業須珍重兩字箕裘不易論
次青谿歲暮祫享韻
殿頭風静宿雲銷目送香烟上紫霄祧廟有靈歸祫祭
議曹無力預官寮千官珮舄陪龍衮九奏笙歌合鳳韶
人道舜廷咨伯地舊將清直事唐堯
送陸武選文量之浙江參政
天上風雲擁俊豪海邊魚鳥識旌旄心懸紫禁千門月
氣壓層江百丈濤高論有人傳諫草清時無事說兵曹
極知民社關憂樂未放山川入醉毫
枉諸友先君墓次方石先生韻奉謝二首
荒郊無地不悲風廢堞西來古道東本為登堂勞范式
非關痛腹返橋公十年世事看今昨兩代交情識始終
頼有新詩題舊恨多愁聊可慰予窮
淚眼衝寒不受風出城先錯路西東地連村郭無三里
誼重存亡有數公寸草恩多身尚在蓼莪詩苦卷難終
須知盡日閒行意不為看雲到水窮
送吳亞卿道本省母漳州二首
地卿分職重東曹南望家山隔暮濤無計得歸寧免乞
有親能覲敢辭勞天風夜送飛帆急海日晴翻舞袖高
莫為倚門煩側席太平勲望屬時髦
與君交誼豈不久我少忽看青鬢華八千餘里暮山色
二十五回春杏花故人離思賦碧草仙母醉顔餐絳霞
誰道天河隔世界從知海客慣乘槎
春雪次韻方石
踏雪詩來起我眠雪清詩絶兩堪憐極知慰藉春深地
不似倉皇歲暮天閒看紅塵非世界坐疑銀海眩山川
萬間廣厦真誰事昨夜先愁我屋顛
次方石先生春分懷先壠之作
永夜深悲輟笑歡夢回還復報晨餐閒門少客猶多病
舊業無家漫有官四序槐榆頻改歲九原風雪倍愁寒
多情莫詠頻蘩句白髮傷心和正難
心遠堂
晩向青油幕下歸宦遊不與意相違山林豈獨容高枕
塵土何曾着衮衣近海秋帆風力徤遡空晴鶴羽毛稀
終南捷徑翻能近今昨誰堪校是非
清明前一日謁先宜人舊壠有述
遠從中歲憶兒童三十年前此送終四世死生同骨肉
兩原川陸限西東浮生過眼烟雲外舊事傷心含歛中
欲問九泉何處好鶴書迢逓若能通
送儲静夫主事之南京吏部兼寄夏廷章
萬里晴空一鶴飛野雲溪雪避光輝不應銀海妨廻櫂
未許緇塵得上衣南國地誇山水麗東曹官愛簿書稀
多情定與吾鄉彦石假峯前詠落暉
章恭毅公輓詩
極知天下無難事聞道先朝有直臣萬死不輸三寸舌
一生誰是百年身英靈地已歸河嶽遺草天應護鬼神
欲殉朱雲借時劍九原重斬負恩人
次韻答愧齋先生
歴歴星霜歲屢移病來雙鬢幾莖絲故人别久翻疑夢
往事心勞尚有期天上浮雲初變日江南芳草未青時
祗應千里神交地不識人間是路岐
次青谿先生喜雨韻
河伯經春暫啓宫銀潢飛雨一時通城蕪盡濕疑含霧
園柳低垂不受風四埜年豐占卜史三壇神聽協歌工
儒臣獨病空無補頼有賢勞答聖衷
次韻方石哭静逸先生
病起看春意屢新春來無事不傷神百年世路誰非客
四海交情幾是真館閣正須揮翰手山林兼少著書人
因君萬念凉如水亦欲滄江把釣綸
禫後述哀用祥韻四首
凄凉此日還非昨俯仰吾生欲藉誰盤芰有情慙屈建
江魚多恨老姜詩孤禽影弔曾棲地宿火灰餘未死時
莫向海天深處望海天空闊不勝思
膝前長記作兒嬉老去悲來不自知詩誦久荒毛氏業
䰟招空效楚鄉辭禍能倚福須天定病得偷閒是我私
獨有無情雙白鬢不關人黠與人癡
百身難贖兩年悲轉覺悲來病力微月落空堂驚夢短
草青深院識春歸浮生跡在雲俱變客淚㾗多雨似稀
應謝西涯舊時柳泣風愁雨共依依
庭花向晩寂無隣槁木經年猶有新屈子徒令惜往日
謫仙别自悲餘春烹魚饌筍竟誰事騎馬看花非我辰
故舊相逢莫趣駕閒居亦是素餐人
次韻答時雍
萬里長江日夜風故人消息苦難通十年人老俱頭白
千里書來會面同弱質瘦憐多病後餘情閒寄苦吟中
極知倦眼猶明在須向虞廷睹舜瞳
晝夢用舊韻
暮雨林臺花黯然愁人正愁相對眠夢疑空蝶有時化
兀如風舟不受牽江鄉亂草接天際鄰家短鷄啼竹邊
偷閒習惰恐未可猶欲作官支俸錢
又用韻柬方石
溽暑中人如酒然空堂閉門各自眠君無俗客片紙入
我苦嬌兒雙袂牽莓苔古洞石巖際蘆荻釣磯秋水邊
振衣濯足兩不遂一枕清風千萬錢
重經西涯
城中風景夢中路病不出遊空有身柳條弄水色不定
鷗鳥傍沙情自親舊鄰十室九易主古寺百年長占春
慟哭兒童釣遊地白頭重到為何人
寄顧天錫
兩年三度吉州書一見佳兒更起予霄漢疎星晨落落
江湖幽夢晩蘧蘧吟詩性癖同心在聽訟堂空散吏如
獨有故人衰病後憶君清涕欲沾裾
遣兒兆先入學以詩示之
襁褓纔看丱角成儘將驕劣誤聰明要知西塾横經地
不盡重闈屬纊情天意肯從吾敢負父書須讀汝休輕
烟樓撞破非能事我已無才浪得名
送衡州鄧同知
楚客遊吳幾盪胷又看衡嶽聳晴空東西南地蹤跡半
七十二峰疆域中郡剡有名隨薦鶚仙班無路接飛鴻
鄰邦亦欲沾河潤聽說陽城撫字功
承陸冶齋以詩趣出次韻答之
太行山下不勝思得似河陽駐馬時環堵病回猶有我
玉堂天上本無期雲隨海鶴書來遠門掩春鐘夢覺遲
六館編摩諸老在敢將名姓託吾私
過城西高凉橋憶方石用所寄韻
每緣多病輟幽尋暫駐城西水石隂同賞竟孤前夜約
獨行無奈此時心千山拂曉疑看畫一雨經春不論金
猶有未忘情處在更無開口亦微吟
遊西山次韻答方石先生
未信仙家隔世寰直須風物盡戎蠻一時望眼東窮海
千里提封北據山光景竟輸三月暮官曹空負兩年閒
秪應他夜烟霄夢長在西林水石間
登華嚴上洞呈方石
振袂先登不受呼洞門高俯一浮圖吐呑雲霧成朝夕
指點江山入有無東去平蕪連野盡北來飛鳥背人孤
因逢海上仙翁說不羡天台與鴈湖
次韻楊維立侍讀館中見懷
每依紅日住長安瀛海東頭是大觀一代編年尊國史
六曹分局重天官同垂汗竹誇羣彦對掌絲綸見二難
曾向先朝分舊館壁間名姓老羞看(予兩侍史館)
次韻寄題鏡川先生後樂園二首
藥欄花圃背堂開一日朝回幾度來范老心終念廊廟
寇公家不起樓臺海邊釣石鷗盟遠松下棋聲鶴夢回
多少舊題詩句在碧紗籠底認青苔
綠隂繁處小堂開野蝶園蜂自去來細草有情雙駐屐
遠山無數一登臺幽花坐愛栽時滿俗客空教到後回
病起三年猶未賞短垣多雨長莓苔
重經慈恩寺憶張滄洲題瑢僧故廬
石橋飛步欲凌空百尺清隂九折通水底樓臺天上下
岸邊花柳路西東春題杏苑懷張籍晝卧廬山夢遠公
今日一杯還一曲獨吟孤酌與誰同
苦雨次韻方石五首
雨足街衢水到門幾家兒女競罌盆疑占石礎經時潤
夢駭雷車昨夜飜河若可填烏敢避日如能照犬須奔
南鄰老伴非耽飲直為愁多共酒樽
悲歌徹夜掩重門急雨聲高應鼓盆破屋有情看突兀
顛崖無力捄傾飜街頭濁浪如山壅天上行雲學馬奔
誤向北鄰招杜甫不勝愁絶對空樽(時方石喪内)
海中誰洩尾閭門天上疑傾玉女盆夸父力窮空競逐
商羊舞罷復飛飜議多鄰壑功難就戰退詩壇殿已奔
兩月内曹無職補大官剛减病時樽
直下天潢是海門蛟龍何意覆池盆身如斷梗沙邊泊
夢逐虛舟浪裏飜風伯縱靈應郤走月娥空老更誰奔
鬱攸重作中宵祟欲效欒郎噀酒樽(時有水菑)
病掩愁城不出門直須牛飲院家盆天瓢有底從教罄
屋瓦無情也任飜占憶田家今昔話唁勞鄰使往來奔
青絲白日空相送不得高歌共此樽
送崔指揮謙漕運還大河
滯雨濃雲黯不收漕歌聲動木蘭舟星稀禁闕天初霽
水落長淮地始秋國計已隨山共積歸心應與水争流
山南後裔聲名在要識清朝有壯猶
寄哭王允達中書次方石韻
金華西下路﨑危又闢齊山第一支乘化不隨玄鶴返
懷歸空與碧山期生前義重同心在身後囊空老僕知
極目關河飛旐遠為君惆悵立多時
重經西涯
渺渺平田水滿湖早秋天氣雨晴初灘聲赴壑如相競
鳥影凌空半欲無未采蘋花憐寂寞旋栽松樹見扶疎
經過自與行吟約未覺何顒此興孤
社齋院署次前韻答方石
瀛海分明不受船三山漫與十洲連鸞飛鶴散驚千里
月迥星疎共一天跡似杜陵休比浪詩成曼碩自須憐
玉堂槐影依稀在獨坐吟燈思惘然
索酒一首與方石
下馬呼童索酒忙出門黃霧正茫茫應慙野興緣秋减
乍覺輕寒與病妨彭澤漫勞王宰送新豐不學馬周狂
亦知善戲非成虐晬盎從來别有方
重遊西涯次韻方石
流水平堤柳繞垣重來又隔幾寒暄輕鷗似解隨人意
老馬猶能識寺門千載高情彭澤社百年幽事杜陵村
王郎亦有携琴興聊共清風石上尊
懷麓堂集卷十六
