懷麓堂集卷二十
明李東陽撰
詩稿二十
七言絶句
題扇次倪良弼稽勲韻
渚蘭汀芷思芳年多在秋風白露前欲把青溪溪上笛
夜涼吹遍泬寥天
海潮圖
月明初滿妙高臺江上潮頭夜半來恨不海門三日住
北風吹雨看崔嵬
墨梅
碧溪寒水淡無痕照見孤山處士魂此夜獨吟應不寐
隔江清影未開門
墨竹
翠佩瑶環昨夜風渚雲飛盡楚王宮青娥舞罷婆娑曲
人在空山月影中
先春亭
幽人屋近梅花住載酒呼童出每遲誤向花間問春色
不知春在未開時
應伯起墨梅
老香遺墨未全磨見說咸淳似永和畫手人間那更得
澄心堂紙已無多
題畫二絶
風落空山老樹秋斷溪幽咽水空流何因得共幽人話
消盡西忩一夜愁
隱隱幽巖曲曲泉石林茅屋兩三椽平生不盡江山興
只是丹青已可憐
題畫
隔岸溪分野色齊渚烟汀草望還迷深山似有幽人宅
不是湖東是瀼西
牧羝圖
仗節驅羊不自憐白頭歸國意茫然陵亡律死須臾事
誰更能消十九年
沈啟南墨鵝
點染鵝溪玉雪光忽驚毛羽動寒塘君看十五年前筆
已有詩人說沈郎
題畫
水窮雲起兩無期獨坐空山日暮時好是王維詩裡畫
畫中那復更題詩
怡雲圖鳴治以寄其族叔世弼者用亨父韻
不用將雲寄隠君隠君山自有閒雲雲邊若遇陶弘景
莫遣高歌世上聞
子母牋一首與仲律(仲律見索小牋數日酬和還者過半因名為子母牋)
朝來東館暮西涯子母牋成豈浪誇猶有貪心勞望眼
半隨詩句落誰家
題畫
月斜長信晚鐘聲又報羊車過夾城清夜獨吟霜雪句
手携團扇背花行
蘆㕍
江上黃蘆風作花一雙秋影落寒沙春風又綠長安草
何必江南有歲華
戲題屠元勲小扇
蒼苔白石淨無塵十畝青山絶四隣剰欲逃名此中去
秪愁詩債遠隨人
草廬三顧圖
魚水君臣豈易遭幾人三顧不辭勞一從釣渭耕莘後
誰似先生出處高
墨竹
亂石層厓捲暮湍秋風吹老碧琅玕蒼蒼月色蕭蕭籟
併作空堂一夜寒
安遠柳侯所藏墨竹
莫問龍孫與鳳雛渭川門閥重江湖看君合是封侯相
已作昂藏一丈夫
梧竹圖
雨榦霜枝偃欲扶兩心應與石同枯山中歲月無人記
曾宿當年老鳳雛
夏仲昭墨竹(有朱氏仲昭印)
江南墨竹近來荒剰有人傳夏太常圖印秪今猶舊姓
風流知是少年狂
畫鵝
宛轉臨流意欲飛野雲溪雪亂光輝莫教洗墨池邊過
共惜娟娟好羽衣
梅鶴圖
野色茫茫水接空數聲風鶴亂西東夜深不辨梅花路
知在輕烟素月中
畫魚二首
禹門人道不凢才咫尺烟波萬里猜剛見赤鱗三十六
尚疑平地有風雷右鯉
清池玄鯽映霜空鱗尾分明素浪中顔色未能同赤鯶
似應呼作黑頭公右鯽
題周御醫原已賜扇寄乃翁菊處處士
九華宮扇簇春雲上有仙書寫八分林下清風試披拂
布袍應惹御爐薰
畫瓜
玉盤秋露水精寒冰齒餘香嚼未殘暑月為君清到骨
不知身在畫中看
畫菜
坐憐幽意滿閒庭長見春畦過雨青記得蘇郎舊風味
雪堂中夜酒初醒
牧牛圖
雨足平田水亂流秪應牛背穏如舟歸來記得前村夢
月滿千山一笛秋
月明吹笛過前溪牛背歸來夜不迷還似小西門外望
淡烟芳草路東西
題畫
不惜柴門一徑苔杖藜長是為花來黃花也解幽人意
似向西風作意開
題杏花圖贈吳原璧下第後判黃州
吳剛自是斫桂手不折東風杏苑花二十四回京國夢
豈知春在楚天涯
希夷睡像次體齋韻
萬古乾坤一草廬春風長在黑甜餘自從驢背翻然墮
縱有蒲輪不上車
題畫
碧瓦朱樓素月中蘇臺東望海門通何人解作孫郎嘯
一夜千山萬木空
墨牡丹二絶
老來青帝亦風流年少花王正黑頭共憶東風舊遊路
亂紅殘紫不勝愁
淨洗濃妝不受塵墨池清賞稱詩人休憐一朵揚州白
猶是烟花夢裡身
畫
步屧空林散夜凉斷橋斜帶入溪霜仙家晚飯無烟火
猶記山中石髓香
題徐御醫畫卷
憶别江南花草地十年幽夢滿京塵還家尚喜兒孫識
不是天台采藥人(徐本姓劉)
太白扶醉圖
半擁宮袍拂錦韀有誰扶醉敢朝天玉堂記得風流事
知是吾宗老謫仙
白頭翁圖
名園芳事入新年繡羽無聲意共傳可是春風消不得
白頭如雪對花前
題崑山屈鑰畫竹
太常墨竹似彭城又到江南屈處誠可是崑山能種玉
一枝初老一枝榮
畫松三首為卜刑部從大題
玄雲匝地黯無輝老榦盤空勢不歸疑是葉家堂上見
夜深風雨墨龍飛
十年不到山中路又見青松畫裏生擬着茅堂最深處
石忩涼雨聽秋聲
郎官對坐一松孤共識西臺兩大夫十八年中今已半
夜來曾夢作公無
梅月圖次韻
影娥宮殿月参差却認梅花是桂枝欲采幽芳無處寄
人間天上兩相思
畫馬四絶
野花開盡紫騮嘶老樹風高落日低十載沙場無一戰
老來林下齧霜蹄
照夜瓊階匹練明月中疑是踏空行若教畫史當時見
縱有霜毫貎不成
望斷朱門白晝長野烟溪樹晚蒼蒼也知羈杙為身累
思繞秋風苜蓿場
毛骨真疑潑墨成柳花初點雪分明秪愁化作蒼龍去
聞是當年渥水精
棄瓢圖
至人于物本忘情瓢繫猶嫌樹裡聲應是向來新洗耳
箇中聽得更分明
紅梅為力齋題
誰道南枝勝北枝北枝偏耐雪霜欺雪霜消盡春風改
只有丹心似舊時
梅月圖
清溪倒影入空寒月色梅花共一般夜半落英看不見
暗風吹墮玉闌干
花鳥便面為泉山修撰作
開遍江頭荔子花幾年春日住京華南枝越鳥如相識
飛入端明學士家
畫扇
水西亭館路逶迤客到衡門出每遲相别幾時長揖罷
定應先誦近來詩
畫二首
野色湖聲遠近中綠荷翻雨稻含風幽居無限山林景
只隔柴門便不同
露下空江宿霧收月華天影共沉浮輕舟莫放乘流去
恐入銀河犯斗牛
夜合花二絶
夜合枝頭别有春坐含風露入清晨任他明月能相照
歛盡芳心不向人
袂掩芳塵欲避春羞將月夕換風晨向來花品看應熟
不待開時已可人
送張閫幕兼素借陳石齋詩稿
病來三日廢吟詩石老詩清想見之為報故人張幕府
中郎書秘有人知
空山野食無烟火靈籟天聲自管絃我亦從今斷葷飲
為公重和石齋篇
夀陳石齋母節婦竹枝七首
北堂有草解忘憂八十為春八十秋若與莊椿同數夀
八千從此是從頭
少小為&KR0034;今作婆朱顔兩點鬢雙皤孫在堂前為婆舞
&KR0034;從堂上聽兒歌
教子讀書還織繒紡車啞啞繞青燈母今髮白子亦白
白髮相看無限情
名家綽楔起高樓節婦名題在上頭石柱如山屹不動
門前江水自東流
大忠祠下非無路節婦門中更有人莫道人心不如古
須將節婦比忠臣
慈竹生孫正滿坡閉門秋色轉婆娑桃花柳絮無拘束
縱得春光亦不多
嶺南風景直千金楚客歌成萬里心莫作楚歌歌此曲
阿&KR0034;元解嶺南音
題畫三絶
雨餘東郭草萋萋花底垂鞭信馬嘶莫怪山僮行不得
石根猶滑舊時泥
問水尋山路轉難携琴不覺過溪寒秪應城市無間地
不到深林未可彈
雪滿前溪竟不知一燈寒影下書帷櫓聲咿軋中宵至
不是王郎更有誰
雜畫
雪藕霜梨冰齒寒翠瓜和露出秋盤多情更謝西園笋
併作山齋一味酸
鷺鷥
野水和烟向晚昏一絲搖曳欲無痕遊魚不動風前餌
夢繞秋江處處村
鴝鵒
宛轉清音世所稀巧將言語奪天機翠籠鸚鵡休相詫
只讓翩翩好羽衣
慰方石先生病手及口次韻各一首
隻手難教左畫方病肢終以右為強持螯未覺風流減
對客揮毫也未妨
病口慵開興亦孤逢人一笑且胡盧不須更作懸河辯
縱有懸河濟得無
雜畫四絶
度竹穿花處處心暖風晴浪影浮沉亦知春去無多日
猶在花叢與竹隂右蝶
澗草園花各自春喓喓趯趯意俱真試從象外看生色
始覺天機不屬人右草蟲
五月桑園葉再生吳蠶初熟暑風清山禽一夜頭如錦
貧女繰絲尚未成右戴勝
啄遍高林蠧已空枝頭獨立向西風莫將毛羽論長短
要錄山禽爪觜功右啄木
題計汝和墨菊
偶將盤礴累高情畫苑人人識姓名一自長安賣墨菊
擔頭桃李價全輕
沈石田山水
翠竹碧桐秋氣高洞庭南望俯亭臯怪來落葉兼風下
知是幽人讀楚騷
竹雀圖
愛聽琳瑯戞素秋惡聞啁哳繞枝頭若教愛惡渾無迹
須向天機靜處求
題畫二絶
雲暖深山藥草新山僮應愧客來頻多情獨有松間鶴
長為殷勤報主人
卧雪年深懶跨驢客來猶未下庭除心閒自覺渠輸我
詩好還應我讓渠
鈎勒竹
晉水秋沉鐵鈎鎖唐宮夜解玉連環世間無限機心事
只在丹青伎倆間
春草
過烟披雨見蒙茸平野高原望不窮同是一般春色裡
年年各自領東風
泥金梅
梨花如雪柳如金俗眼猶將較淺深爭似能黃更能白
兩般顔色一般心
拔蒿二絶示諸生
委巷廻風多暮塵階前老蒿長刺人呼童荷鍤相料理
忽見庭花放錦新
拔去庭蒿庭始寬向來茅塞本無端誰道人心不如此
塞時容易拔時難
題畫
波光樹色兩沉浮水郭山村共一舟柔櫓數聲聽未了
不知身已在中流
戴文進畫菊
黃花開滿院前坡醉殺西江計汝和忽見錢塘著色畫
不知秋色較誰多
題畫為戴刑部同年
壁立西臺萬仞秋人間炎暑一時收道傍共指青松樹
得似棠隂庇九州
題畫芥
雨洗塵沙不受侵短籬横圃帶秋隂城居不改山林味
世上何人識苦心
便面小景
題蕉拜石兩無情捋盡吟髭句不成顧影忽然成自笑
為誰癡立為誰行
詞曲
便面小景詞二首
浪淘沙
江上晚多風且繫孤篷輕蓑細雨荻花叢見說前溪波
浪惡休更匆匆此興在江東還似飄蓬天涯白首畫圖
中把酒高歌從此别何處相逢
減字木蘭花
孤亭落照一片青山宜晚眺枉渚回波短櫂何人載酒
過秪愁歸去蔓草寒蹊無覓處他日重遊記取前溪雙
樹頭
洛陽春題金瓶牡丹夀羅冰玉五十
洛陽花入長安早似天風吹到絳羅高捲對羅郎畫與
詩俱好一陽生處春先報報先生知道年年畫裡看花
來看花老人方老
雨中花題畫四闋
正愛月來雲破那更柳眠花卧簾幕風微鞦韆人靜酒
盡春無那迢逓高樓孤寂坐縹緲笛聲飛墮恨燭短宵
長院深墻迥憑仗風吹過
何處玉樓朱戶如隔煖烟香霧荷芰池中薔薇架底風
落花無數三十年華容易度薄命任他分付恨承露盤
空茂陵人老誰獻長門賦
庭下桂花如繡門外月華如晝雲母屏開水精簾卷照
見姮娥瘦記得中秋風雨後今夜清光依舊怕犀箸風
高玉杯露冷空把仙裙縐
三十六宮臺殿一夜雪華飛遍旋撲罘罳更窺疏綺還
繞流蘇轉人世幾回驚歲晏天上春光應先想白雪歌
成冰顔醉也誰見春風面
减字木蘭花題畫
危峰欲堕巖背老翁方穏坐落葉無聲樹底風來了不
驚秪緣詩癖縱有閒心閒未得剛道忙來世事何曾一
挂懷
浪淘沙題牡丹
春去有餘春且付花神天香滿地不沾塵報道夜來新
雨過雨過還新芳意比佳人誰寫花真碧雲為盖草為
茵剛道花王誰不信疑是前身
懷麓堂集卷二十
