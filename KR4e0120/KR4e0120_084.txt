懷麓堂集卷八十四
明李東陽撰
文後稿二十四
誌銘
明故光禄大夫柱國少師兼太子太師吏部尚
書華蓋殿大學士贈特進左柱國太師諡文靖
徐公墓誌銘
少師徐公之卒其子元楷元相具書請予銘予從公後
既辱知厚慟其亡久未忍作也踰年以葬期告乃為銘
公姓徐氏諱溥字時用學者稱為謙齋先生世居常之
宜興曾祖諱福當元季有陰德于鄕祖諱鑑國朝永樂
間累官瓊州知府民廟祀之考諱琳皆贈光禄大夫柱
國少傅兼太子太傅戸部尚書謹身殿大學士公為縣
學生景泰庚午舉南畿鄕貢甲戌廷試第三授翰林編
修予告歸天順丁丑英廟復辟命兼司經局校書侍東
宫講讀憲廟每目屬焉甲申以登極恩超擢左春坊左
庶子兼侍講充經筵講官預修英廟實祿成化丁亥稽
武職誥黃己丑歸省辛卯丁父憂特遣官賜祭甲午擢
詹事府少詹事兼侍講學士乙未典禮部會試校閱精
當所得省殿二魁皆至于大用丁酉丁母何夫人憂上
賜白金楮幣及葬祭庚子擢大常寺卿兼學士數年間
歴掌翰林詹事春坊司經局事蓋前此所未有者辛丑
再典會試尋遷禮部左侍郎仍兼學士進退奏對皆稱
意旨援據論議有關于時甲辰知會試貢舉事以陜西
旱代祀中鎮西海河瀆諸神雨輒應丙午改吏部佐理
銓選清慎有加久之資望並積而為當道所尼憲廟有
意柄用之未果也丁未今上即阼易置内閣臣公首膺
簡任入參機務尋擢禮部尚書兼文淵閣大學士更化
之際如止貢獻停工作黜左道屏斥邪佞登用老成固
出宸斷而公之佐翊有力焉弘治戊申修憲廟實錄充
總裁官同知經筵事庚戌復出典會試三試禮闈者前
亦未之有也辛亥加太子太傅兼戸部尚書武英殿太
學士賜白金文綺襲衣廐馬又賜罪人家屬上察公篤
厚可大任旋置元僚禮遇隆重特賜無虛月公益勤輔
導制勅誥命務崇簡雅啓沃謨謀必據正議守成法見
人有才行可用極力引援寸長片善亦加甄錄至忘瑕
垢大臣有罪廢媒進者公持其議竟不得行藩府有大
獄羣議洶洶公力質其决事始定留都獄連引貴近或
為觀望亦贊成之其他事多秘密公又謹重不泄外人
無知者甲寅加少傅兼太子太傅吏部尚書謹身殿太
學士進階光禄大夫柱國賜三代誥命蓋自筮仕歴四
十餘年凡五錫命至是而極乙卯公家置義田以贍羣
族請命于朝上優詔奬答仍復徭役為世勸丁巳修大
明會典充總裁會年七十以疾在告上疏辭不許命醫
診視遣中使賜羊酒楮幣仍令風雨大寒暑免朝戊午
皇太子出閣進學加少卿兼太子太師華蓋殿太學士
尚書如故領東宮講讀事未幾公得目𤯝命醫遣使如
前三上疏乞歸上以公累朝耆德方切倚毘屢詔慰留
最後辭益懇乃許之賜勅給驛遣官護送還鄕令有司
月給米五石歲給輿隸八人仍賜襲衣金楮特官其孫
文煥為中書舍人公卿而下賦贈祖餞皆嘆羡不能置
越明年己未九月十一日卒于正寢上聞訃震悼輟視
朝一日賜棺木米布諸物遣行人諭祭者九贈特進左
柱國太師諡文靖恩數之厚殆世之所僅見云公風采
凝重言動有則而温然可親事親孝謹居喪甫廬墓側
有白鳩白雁之異與羣從叔弟情義周洽親舊有急則
周之處官恭慎事值勞錯每從容應之皆中理會及當
端揆决衆疑未始有疾言怒氣而卒以大定德量弘裕
或遭横逆人不堪其難而含忍茹納不見形迹故大夫
士無疏戚遠近皆飲德沾惠終其身無怨懟者若其引
身避位斷斷不移卒之名節不虧恩卷無斁嶷然為一
代名臣考其終始亦可以無愧憾矣公博古多識為詩
清潤有思致文必根理道四方購乞碑板相繼有謙齋
集若干卷尤好表章先賢同邑有吳尚書雲洪武間死
事雲南事久湮沒公言于守臣奏之朝賜諡贈官歲致
祭焉公生某日壽七十有二某月日葬瑞雲山配杜夫
人早卒繼李夫人先卒賜葬于是今祔焉公四子長元
楷義授都指揮同知次元概恩授中書舍人亦卒狀乃
公甥吳編修儼所著其事尤詳今擬其大者如此銘曰
瑞雲山高荆水清元氣下結扶輿精公居大史官列卿
文章作緯禮作經入掌帝制持邦衡補衮五色山龍形
廟堂高居坐不傾一朝令出民弗驚調齊甘苦成和羹
四方士類歸陶型悉遣衿佩為冠纓尺量寸度桷與臬
大者梁棟當明廷公心不倦亦不矜盡弭怨謗銷䜛争
功成身退古有恒公歸自保哲且明君寵極重臣身輕
翩然乘風遡高冥山迎水徯如平生骨肉歸後魂上征
天為萬古還英靈此山此水仍兹銘後千百年乃其徵
明故嘉議大夫禮部右侍郎兼翰林院學士贈
禮部尚書汪公墓誌銘
予與公先後入翰林繼掌院事周旋幾四十年聞公卒
既往弔哭其諸孤介其門生沈編修燾吳編修一鵬請
予銘按公狀公姓汪氏諱諧字伯諧其先本浙之餘姚
祖仲仁徙仁和有醫名考士淵舉鄕貢嘗為監察御史
後贈翰林編修妣褚氏封太孺人御史公為望江訓導
實生公徙居京師弱冠而孤能銳意問學聲動場屋以
春秋舉天順庚辰進士簡入翰林為庶吉士壬午授編
修丙戌同考禮部會試丁亥英廟實錄成以纂修功遷
修撰賜晏及白金文綺襲衣丙申滿考擢右春坊右諭
德丁酉續資治通鑑綱目成進右庶子戊戌侍今上講
讀于東宫己亥以母艱去壬寅復任丙午典南畿鄕試
丁未奉詔授翰林庶吉士業是年上即阼以侍從恩擢
詹事府少詹事兼翰林侍講學士弘治戊申開經筵承
勅充講官庚戌典禮部會試時方修憲后實錄為副總
裁辛亥疾作在告三月上疏請停俸給不許每時節珍
味即賜于家書成勅陞禮部右侍郎兼學士階嘉議大
夫賜賚尤厚壬子復上疏辭乃許之仍詔疾愈當復用
自是獨處一室右臂猶持杯作書間為文以應購者皆
不失常度越九年年六十八疾革遂不起特贈禮部尚
書遣官諭祭仍給驛歸其喪命有司營葬事云公娶章
氏贈孺人三子長登以恩肄字中書將授官次舉舉順
天府鄕貢次賜府學生女二長適天津衞指揮僉事修
勲孫三某某某女孫二公生某日卒以己未初度前一
日葬以某月某日墓在仁和某山之原公簡重寡言笑
儀度整潔博奕音樂皆絶不好事母孝當家中衷力共
甘旨竟貽禄養喪居枕塊得脾疾終其身與人恭孫婣
友有急輒加賙貸漢陽知縣蔡洪濟客死時䘏其孤教
弟箎舉進士為金壇知縣博涉彊記尤䆳于經學門上
士經指授多取科第山東布政使王沂陜西行大僕寺
卿徐佑其顯者鑒閱精審每與試事輒稱得人所著古
文歌詩醖藉有法有寅軒集若干卷藏于家慮事周悉
晚益慎密雖居官久不涉世務優游鉛槧間為疾疢所
困卒以自老論者蓋多惜之然在告而遷秩生而蔭子
身没而贈官給驛聖天子優禮文學侍從之恩出乎常
格非公之賢亦曷克致之公無憾哉銘曰維浙西東山
清水竒文獻之邦兮公生南畿宦遊北都没而歸其
鄉兮公在累朝史局經緯校文場兮為名侍臣為
能史官亦惟主司之良兮穹階顯曹渙號下頒表幽
堂兮有銘在兹公名孔彰雖千百世其勿忘兮
明故通政使司右參議致仕進階朝列大夫趙
先生墓誌銘
東陽入仕三紀餘都邑耆舊凋落殆盡休居遐壽惟竹
溪先生一人歲時造訪輒留坐欵語談夲朝故事及諸
先生之遺風餘跡漸弗能出比者始以壽而終春秋蓋
八十矣既聞訃數日其子竑奉南京兵科給事中倪君
天民狀來請銘嗚呼是安可辭哉先生姓趙氏諱昂字
伯顒竹溪其所自號也舉正統甲子鄉貢登乙丑進士
第觀吏部政授中書舍人有名直内閣領文臣誥勅事
戊辰禮部會試充掌卷官己巳丁母憂景泰庚午起復
修歴代君鑒壬申兼司經局正字書成賜金織文綺甲
戌以歲旱代祀淮瀆乙亥修寰宇通志丙子成復賜金
幣權翰林院編修天順丁丑英廟復辟超擢通政使司
右參議督武官誥黃尋充蜀府冊封正使其所領多文
翰禮儀事餘無所見也甲申憲皇即阼出為瑞州府同
知至則勞撫字勤綜理所屬學校尤加意課勸藩臬部
使未嘗吏視然必稱之曰能丙戌丁繼母憂歸己丑服
闋顧其志已倦乃上疏乞休命復舊官致仕自是脱屣
榮利放意詩酒間雖處城市不異林壑燕游登眺惟意
所適京府鄉飲禮置賓席亦歲赴焉丁未今天子登極
詔進階朝列大夫其卒以庚申九月十日十月十日葬
都城東安德鄉之原先生夲鳳陽壽州世族曾祖諱達
洪武初授燕山護衞百戸祖諱清永樂初遷常山護衞
正千戸父諱傑嗣其官後贈通政司右參議母張氏累
贈宜人子五翊舉鄉貢知宿松縣卒竑舉進士歴刑科
都給事中為光禄寺少卿靖鴻臚寺序班次立次竚先
生風神朗徹性度寬裕百物無忤居家事上䘏下務敦
恩意親黨雖疏遠必致情愛閭里道路雖幼且賤亦加
禮接慶弔問遺舉無違闕解紛拯難常若不及然公卿
大夫及勲戚貴胄罔不愛慕父喪致客千人仕雖未達
而姓字甚著童兒隸卒皆稱為趙伯顒先生無異辭尤
博涉羣籍苦吟咏工書翰所著有貽安叢桂二集竹溪
小稿若干卷諸子弟多家學踵科第取官秩而光祿君
最顯其名位蓋未艾云為之銘曰鄉有耆宿國有舊臣
博學多聞吾見其人閱歷累朝䟦涉萬里出領民社入
掌文史若馳康莊中道顛踣終息其駕老有餘力竹居
溪遊比晉逸民所不同者遭明盛辰歛厥榮名歸于壽
境有身歸全得止而暝生長王都没藏近郊有樹在封
百世弗凋
明故亞中大夫貴州布政司左參議汪君墓誌
銘
參政汪君既舉成化乙未進士其子工部郎中僎舉辛
丑翰林院編修俊舉弘治癸丑檢討偉舉丙辰國子生
佃舉戊午鄉貢皆出君教衣冠甲第之盛士大夫蓋侈
言之比僎以病歸卒于途越六日而君卒聞者又相與
哀之曰汪君固止是哉公諱鳳字天瑞初命為南京刑
部主事歴員外郎郎中精鍊法律然慎不輕决每大寒
暑獄囚多庾死君謹掃滌時食飲又慮重囚苦齧鼠特
為畜猫自是死者絶少尚書雅重君諸司章奏必令參
定乃上問章便宜疏亦以屬之值詔例薦可任布政按
察不果擢擢漳州知府君聞有羣盗勢甚劇過郡不至
家而去時上官欲以叛聞因大發兵為功賞計君曰是
不足動衆可撫定也乃揭榜要路諭賊禍福賊感悟多
散去徐引兵蹵之果就擒滅初民欲入城避賊君曰是
自為亂耳亟止之不易市集竟亦無他繼又新學宫及
諸公署徙獄近府君作捍海石隄治諸屬邑水利民大
稱便立保甲法盗無所於匿郡境有畬人野處山谷君
槩加撫賑皆聽約束或詣庭求直民有訟不直者誣奏
及君復下君理分獲重譴君不施笞掠以理折之其人
愧服此二事尤人所難者君既抱才器高自負許不帖
帖為人下坐是忤物為有司所裁弗克自盡居六七年
意忽忽不樂將棄官歸始擢貴州左參政道延平得熱
疾舁至家半月遂不起是為庚申八月十六日年五十
九而已君魁岸閎闊善論議少治經學多所自得有司
錄其文以傳尤識當代典故其教子用家業不求外傅
僎稱能官俊竒于文且有識操偉亦然其為庶吉士皆
在予門予用是徵君之教為多君在郡督諸生躬為啓
迪皆以為聞所未聞亦師事云君之先出越國公華元
自婺源徙貴溪高祖禄卿徙弋陽入國朝遂定居焉祖
志福舉永樂庚午鄉貢歴岷府教授以高郵州吏目致
仕考仲端累贈南京刑部郎中母胡氏封宜人娶祝封
宜人賢明有内行子八僎其長次佐早卒次佑俊偉佃
又次代佾側室董出孫六曾孫一某俊偉歸卜明年
酉某月某日葬君於某山之原奉其友羅編修允升狀
請予銘乃為作銘銘曰胡為郡而不輒遷胡為藩而弗
少延咎不我執其歸則天有子斯賢又誰使然彼考祥
者舍是其奚觀乎
兒子兆先墓誌銘
嗟乎天哉予不德不能迓續我祖父之遺慶積罪稔戾
以貽禍于吾予之一身荼毒之餘痛自尋省求其端而
不可得也意者蚤竊科第為顯官生長都邑不識離别
安居飽食寡積而厚享之故歟其或起自
禄徒以肥其身饜飫其家人而戚黨窮乏傍觀坐視不
能推以濟之耶抑身參鈞軸以來有身不能委見賢而
不能舉民窮人困而不能救以負聖天子倚任之重所
謂能薄而受上賞者宜乎其然也不然則髫年而喪母
中道而失怙三弟既夭四男皆殤是亦甚矣而才如吾
子又俾其不壽以死天道之仁覆而下閔者苟有一德
片善亦將矜而贖之矧吾祖父之純孝隂德比之國法
亦當十世以宥而忍使其後嗣凋落至此極哉吾子兆
先年十八而應試提學張御史西銘竒之比入院病跌
而止二十一復試不售以蔭為國子生二十四三試同
試者傳誦其文期必得魁解偶誤寫題字卷不得錄今
年二十七試期且迫忽病作小愈再病再作遂不起然
予以盛滿屢思引退兆先能不予撓當其志識所到雖
屣脱以從亦無難者乃使之而不遂以死嗚呼尚忍言
哉尚忍言哉兆先幼習經義輒能作老成語既乃嗜古
作予見所撰述心頗怪之會檢蘇老泉集不得久乃知
為所竊字字已漫矣蓋自是文思驟發諸老先生見必
駭異曰是故得外祖風格後當有大名于世外祖者蒙
泉岳翁也其為歌詩尤稱自得于古人朴雅簡澹言語
所不及獨深領解有手舞足蹈意于是不假梯級徑趋
高峻予當其年實未嘗造詣至此也顧牽縶舉業往往
為予所禁不得肆間有應荅或為人促迫寸楮片札多
不存稿故予亦不能盡見惟歸妹闕里有東行稿成帙
既病猶手書寄友二首其沒也其友誦之又相與輯其
遺詩文得二百餘篇夫苟知其止此盍使之脱棄舉業
盡力千古之文縱其所之亦足以一遂其志而竟莫之
遂以死也可勝恨哉兆先生四月喪其母岳宜人鞠于
繼祖母麻太夫人及長暨其婦潘氏曲致孝敬事繼母
朱夫人初無間言撫二從弟延蕃皆有恩遇祖母劉大
夫人前母劉夫人之黨暨諸婣戚情禮周治朋輩聚處
每懷謙抑未嘗有挾值有窘急必有周䘏或先行而後
告没之日朝士大夫及都邑鄰里無問識不識咸為嗟
悼有泣下者下逮胥隸亦慟哭不能置嗟乎兒何以得
此于人哉病少間嘗謂人曰吾且殆獨念吾父之為人
寧有是吾亦未嘗自絶于天二者無所據吾且不死纊
未屬以手捬髀猶隠隠有英氣察其情重傷吾意故不
忍言死蓋其平居婉孌承志者固如此至死不亂耳嗟
乎天其或者以吾祖吾父之故後事未可知而死者不
可作矣慟哉兆先之冠今宗伯體齋傅先生為賓字之
曰徵伯其生以成化乙未六月二十一日沒以弘治辛
酉閠七月二十五日葬以某月某日其壙在都城西小
西門祖資政府君墓側生女一尚未睟予方值秋丁奉
命代視以喪告朝特遣中官賜賻白金五十两所以
慰諭者甚至實異數也嗚呼兒不顯乃獲上厪天子之
寵以為身後榮使其有知亦可以少慰也夫予少子兆
同之殤兆先實趣予為銘及其没之七日夢我以碧
烏絲欄乞書小楷曰欲於雪下觀之嗚呼兒果不死以
為其弟者望我耶予慟甚不能執茟其婦翁内翰西屏
潘先生抆淚謂予曰銘不作兒目不瞑予乃飲泣為銘
自書之以寓予哀云銘曰父子之恩豈賢則親吾弗子
之傷而痛其人嗚呼天哉吾不能庇汝之身而慰汝以
文吾子其有聞乎
明故資德大夫正治上卿太子少保吏部尚書
贈榮禄大夫少保諡文毅倪公墓誌銘
公姓倪氏世居杭之錢塘高祖諱啓國初徙應天之上
元曾祖諱德潤祖諱子安皆累贈資善大夫南京禮部
尚書考諱謙累官南京禮部尚書贈太子少保諡文僖
妣姚氏繼郭氏皆贈夫人初文僖公代祀北岳姚夫人
感異夢遂生公因名曰岳字舜咨公體貌豐碩目光烱
烱望之如神人少有高識年十一見群吏將赴部試鉞
出獄辭試之第其高下已而果然文僖為翰林學士典
京闈試事拒勢家請託為所中謫戍萬全公為都司學
生内受家學習聞先朝典故恒究心天下事舉天順甲
申進士被簡入翰林為庶吉士諸先輩竒之曰此公輔
器也授編修預修英廟實禄加從六品俸文僖致仕而
南公予告省覲還秩滿進侍讀加俸從五品直講經筵
音吐洪暢義歸于正憲廟每目屬焉文僖疾再乞歸省
因得終制暨今上為皇太子出閣進學預修文華大訓
進學士侍東宫講讀在翰林者二十年同考禮部及試
京闈再執文柄校閱明當得名士為多擢禮部右侍郎
今上即阼遷左侍郎進尚書在禮部者十三年儀文制
度多所擬定其大者若皇太后上徽號皇太子婚諸王
冠憲廟大喪而太廟祧祫議母后奉慈殿制皆前所未
有親耕籍田視大學皆以職事從他如革淫祀正神號
禁齋醮止召胡僧請却西域貢獅諸疏皆其手出累知
貢舉往往於舊法加新意遂不可易尤喜斷大事每廷
議羣疑不能决輒用片語折之無不帖服凡四方災異
歲一再類奏加以箴諫得大臣體南京參贊機務官闕
廷薦公上留不釋未幾忽有南京吏部之命加太子少
保以行奉詔考庶官甄别惟允參贊再缺改兵部時留
務齟齬公秉正達變不激不隨百廢頓舉兵民皆恃以
為命吏部闕尚書上選於衆特召公至則釐正品類奬
恬抑躁不䘏恩怨正色盛氣人莫敢干以私除目下必
翕然稱快天下想聞其風采每率諸曹會奏如講學修
德敬天法祖節宗室汱冗員闢異端前後數十事皆切
治道甫踰年偶趋朝急動氣成疾疾且亟猶手書薦稿
既殆強索筆書平生公正無偏私數語字隠隠可識竟
不及家事為尚書歴兩京四部去一部其屬必眷慕不
忍别卒之日自公卿下及百執事交口痛悼有失聲者
嗚呼天生一世之才問有恢閎博大傑特而絶出者蓋
不數見此其人之用舍存没必關氣數係家國非群生
旅喪者比公文學行業大用于時而卒弗克究以沒獨
非天哉然公以父子為史官為學士為大宗伯夲朝所
僅見以禮部兼講官實出親命歲時所賜若金幣襲衣
諸珍物疾則賜牲酒蔬米命醫診治辭免則温詔慰留
訃聞則賜寳鏹萬貫遣禮部諭祭者四勅有司治葬仍
給驛歸其喪贈榮禄大夫少保諡文毅官其子為中書
舍人遭際之盛終始極傋亦可謂無遺憾已公娶盧氏
湖廣布政司使雍之女有才慧贈夫人生子孝而夭公
以弟工部郎中阜之子霦為後今為中書者是也公生
某月日卒某月日年五十八阜請護喪歸卜某年某月
日葬于某山之原啓盧孺人之竁自新亭來祔公嚴重
剛毅而表裏洞達即之温然可親性至孝父難時匍匐
求解居喪哀毁踰度以舊業讓諸叔弟弟阜及山澤皆
所教育澤亦為中書舍人篤念舊故鄉黨貧乏蒙賑䘏
者多至不可數雖奕世貴顯囊無餘資為文章平正鬯
達氣象偉然所著有青谿稿若干卷與文僖集並行于
世予與公同舉進士又同官久為知己固將為天下慟
而後及吾私乃據吏部侍郎王公濟之所著狀為銘而
狀所不載者則互相發云銘曰倪以國氏𣲖出鍾阜公
生北鄙若麟鳳在藪踵接科第繼踐台斗家非世卿官
所自取若玉在崑産固其有為文章宗為經濟手若錦
在織若鐘應叩庭充廟薦若商彛周卣暨掌天曹為百
僚首若鏡在懸鑒物妍醜若鉏在田務拔稂莠拒扞疆
禦鎮定紛揉若虎虎豹山藜藿為守若駕堅載重驅疾
以走苟非其才踣若十九古亦有言君子大受用而弗
終抑又難咎旂常竹帛公可不朽擬德弗工蒙物為偶
我銘在兹以慰良友
明故資政大夫南京工部尚書致仕蕭公墓誌
銘
公姓蕭氏諱禎字彦祥舉進士歴官南京刑部主事員
外郎擢湖廣按察司僉事歴副使按察使遷河南左布
政使擢都察院右副都御史巡撫陜西入為南京工部
右侍郎轉刑部工部尚書皆在南京以老乞致仕詔給
驛歸令有司月給米二石歲給輿隸四人年七十卒朝
廷遣官諭祭營葬事制也按公之先居江西其府曰吉
安縣曰泰和里曰瀘源後徙龍陂自宋迄今十有一世
其祖諱維翰考諱楚紳皆累贈資政大夫南京工部尚
書祖妣袁氏妣羅氏贈夫人公少學詩經舉子業有名
以族籍應四川鄉試有鄉人為御史引嫌不卒試蜀士
多從之游叙州知府楊德敷其中表叔也諷屬縣以明
經薦迫之行不就而去天順己卯以儒士舉江西其舉
進士在甲申為刑部在成化年間精核法律内持平恕
尚書每有擬斷必詢之其為按察决獄如流庭無留案
訟者争赴愬之無不帖民俗有嫁娶違時者力為禁
革征苗之捷實督餉以從衆欲以婦女冐首功誘所親
先致以覘其意不得乃已以加從四品禄督造王府經
制有節官校肆虐者白而治之民恃以不擾又以其餘
興廢起敝如學校廨舍津梁之類多所修葺都御史屢
旌其能以僉事滿去民皆戀慕再至輒喜而相為賀其
為都御史在弘治更化陜大飢死徙相繼區處安輯
多復故業芻粟茶塩以至城塹器械必加之意錄重辟
若干人將官坐失律者執不貸回紇内徙者四出刦掠
督所部剿滅之有寳鏹文綺之賜其為侍郎尚書歴二
部在工部務節財裕民郊廟陵寢有工役多奉命代祀
其請老上特降優詔稱其勤慎令善調攝以副委任累
上乃許其卒以弘治辛酉三月十六日距其生宣德壬
子三月八日其葬以明年壬戌某月某日其地曰杷塘
之原在祖墓之右配周氏封夫人無子以仲兄彦清子
弼為後弼亦以兄顯之子益為後生子曰善公為人重
厚不浮而明足應物尤敦孝義少喪父其母多與之田
母卒即焚舊劵惟前母兄是聽得束修輒散諸族既貴
則遷葬考妣修曾叔祖志翁之墓搆祠堂置田以供祀
事雖歴官久舊廬服餙無大增拓其賢如此所著有寅
菴稿藏于家予與公同舉進士知其賢其官湖南尤久
且著故知之特詳其沒也實悼嘆不能置乃因弼請按
工部侍郎張公時達狀為銘以納諸壙中銘曰業不肄
黌校學則一經身不辟州縣官則六卿非其人孰與有
成不覆于盈不蹶于行以保此令名載稽始終以不冺
厥生惟兹銘
明故資政大夫太子少保戸部尚書贈太子太
保葉君墓誌銘
太子少保戸部尚書葉公既寢疾遺命其家欲得予銘
蓋予公從子副都御史贄同年進士且與公同朝久知
公賢故也訃至之明日贄弟宏奉戸部尚書吕公大器
狀來請予以公意不復辭按狀公諱淇字夲清其先金
華人自宋宰相衡為宦族曾祖諱顯以詩名世所傳樵
雲獨唱者也祖諱士廉國初戍淮安考諱雍皆以公貴
贈資政大夫太子少保戸部尚書公生而長身修髯見
者知為偉器景泰間登進士第拜監察御史天順間坐
累出知武涉縣連丁内外艱改清江寳坻皆有惠政成
化初用太僕卿張公諫薦超擢廣東按察僉事南丹土
官侵掠鄰邑公躬為撫定城柳城洛容以遏流賊蓄水
通粟以濟饑民賊復據南寧奉詔督捕擒其首惡荔浦
賊甚熾承都御史朱公英檄勦平之賜綺帛各二匹時
俘一男甫七歲及再以内艱去朱公道遣一俘婦曰公
功久未報以此為薪水具公詢之即兒母也乃以配園
丁劉氏改山東遷陜西副使領岷州兵偹潘松番賊久
為邊患公至則以兵俘之又會兵勦洮州賊斬首甚衆
擢河南按察使尋拜都察院左僉都御史巡撫山西兼
督雁門諸關歲屢歉發廪賑䘏所活不可勝紀垣曲流
民嘯聚至數千督有司撫之亂竟不作調大同兼贊理
軍務請設井坪千戸所又增築諸堡减加徵艸數罷土
兵戍邊之不便者今上即阼召入為戸部右侍郎轉左
侍郎進尚書加太子少保或請設三司于鄖陽府公以
非舊制寢不行有姦民獻大名川地為皇莊貴臣主之
牢不可觧公用羣議卒歸于官哈密夷為土魯番所陷
守臣請暫給廪食處之内地公曰是自貽患也遂弗給
中帑告乏公議折鈔錢清舡料起存積及王府田租從
有司徵納以省清擾其額外陳乞者後先相繼多據理
止之間以疾告上命醫診視遣中官禮問于家小愈輙
力起視事比再作具疏乞休優詔賜許給驛歸其鄉卒
時年九十有六是維弘治辛酉八月四日朝廷遣官諭
祭命有司營葬如制而特贈為太子太保蓋異數云公
亮直無偽言論灑然每事持大體不務𤨏屑初仕連蹇
自為縣以至臬司回翔二十年以内憲領鎮鎮又數年
久在外服皆能稱事舉職今天子更化之初陟曹省及
為尚書愈自奮勵中有操持不奪權勢章表剴切皆憂
民愛國語此予所及知者其詳則皆狀所云也嗟夫宦
成官退乃世恒情公晚得大位益能殫心力著聲績願
有加于昔者雖幾先斂退未竟厥施而其間自見亦豈
不偉哉公配何氏贈夫人子一名曰貢授國子生早卒
孫男一曰木以公蔭為國子生公墓在清江南之原以
卒之明年壬戌某月某日葬何夫人先窆于此因祔焉
銘曰長淮湯湯公居其陽仕也有歸没也有藏東兖西
秦比徼南荒出領民社入躋廟廊兵食之計功名之場
為身孔艱道沮且長卒棄其勞以佚自將壽本天畀人
謀實良公有舊墓其封若堂是曰大歸終無毁傷贈秩
賜葬于前有光榮名煥章道路是望百世之下尚書之
鄉
懷麓堂集卷八十四
