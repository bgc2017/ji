懷麓堂集卷五十
眀李東陽撰
文稿三十
誌銘
明故朝列大夫雲南布政司參議吕公墓誌銘
公姓吕氏諱昇字明遠世為襄陽人祖諱義永樂初累
功擢徽州衛副千戶贈眀威將軍錦衣衛指揮僉事祖
妣孫贈恭人考諱貴嗣千戶有寵英宗朝起擢錦衣衛
指揮僉事後調貴州平越衛以功遷指揮同知階懷遠
將軍懷遠公四子公年最長幼嗜學遊京庠從禮部侍
郎刑簡翰林編修劉公昇受易學舉順天壬午鄉貢連
得甲申進士第觀政吏部成化丙戌受戶部主事有勤
慎聲庚寅疏乞省懷遠公於平越間歲乃反壬辰懷遠
公卒率諸弟往歸其喪服闋遷員外郎丁酉運舟不時
至命公往督官士奉令罔敢後己亥遷郎中會朝廷用
師建州出督運餉餉不告乏辛丑竟典王府册封副使
癸卯擢雲南布政司左參議至則躬親郡縣察隱除弊
有武官怙勢殺人執法者欲貰之公曰死者何辜竟抵
法民翕然稱快蒲蠻亂奉檄宣恩德皆帖服不敢肆公
巡不擇地衝冒瘴毒因獲疾瀕殆乃起丙午入賀聖節
事竣遂乞致仕弘治戊申十二月四日疾作遽卒年五
十七嫡母王封恭人生母李及配楊以公貴累封宜人
子二某年日葬嗚呼余與公同庠同舉鄉貢及進士凡
三十年聞政譽藉甚顧於詩未甚悉也比卧病公擕五
言數首過予使訂可否余見其帖有法度及詢之則曰
吾業此二十年誦唐詩千首每袖置一卷有遺忘輙取
繹之今尚能誦焉所作五七言亦無慮千首然未始示
人聞子論甚強余意後數日當盡擕以來過期不至忽
報云死矣因取所留稿閱之惨然以悲又數日公弟錦
衣千戶昂奉同年通政曾公克明狀以銘請予因以語
昂俾輯遺稿俟異時次而傳之而先畀以銘銘曰生不
溺貴當力學以成旋棄其羸以保此令名胡取之囏而
而委之也輕乃以其餘自託於詩欲以是鳴志弗竟而
止實傷我情有欲知公不於其詩其考我銘
明故監察御史張君墓誌銘
監察御史張君世用按福建時得疾還京師屢輟屢作
猶力疾出治事今年春益劇乃具疏乞歸事下吏部未
覆而君卒成化乙巳閏四月二十九日也年四十有九
君屬纊時謂其子立曰吾親年七十吾不及終養以死
死不恨獨歉此耳又謂其中表弟尚寶卿仲君惟馨屬
所以識其葬者盖謂予予往弔君聞遺言而哀之翌日
奉君同年中書舍人楊君應寧狀來請銘余以維馨故
識君久且得應寧状可據信銘不得辭君姓張氏諱稷
字世用世為揚之寶應人曾祖諱谷成祖仲仁父彦明
封太常寺博士母鄭氏封孺人君少有器識弱冠為縣
學生穎脱儕類御史見其文驚曰是當為場屋魁比試
有司屢弗利成化戊子始舉鄉貢壬辰登進士第觀政
戶部嘗預收京儲給河南潼關諸軍賞皆有能聲授太
常博士凡值郊祀廟饗左右執事閑禮度有白金文綺
之賜居數年被簡為四川道御史監光禄寺出納明慎
及按福建樹風采嚴號令鋤強植弱敏於聽訟剖判曲
直然未嘗恃以為能每錄重辟必勤服念所全活者甚
衆有藩閫武臣怙勢為民病君列其罪奏疏之名益彰
尤重文教以作人厲俗為事間又訪先賢遺跡興廢補
敝存問其子若孫或弔古感物輙形歌詠亦不以妨政
務及受代簿牘無留者時官數多冗至有冒名匿罪以
干禄澤君率同官極論之詔黜其尤者若干人君後别
有擬奏而病已作竟不果上云君闓爽明達博交汎愛
而臧否自别有不當意輙見辭色旋亦消釋不復着胸
臆間憫窮赴急義氣所激視財利若土苴在官十餘年
不問生業未嘗增寸土一屋服器儉樸蕭然如諸生時
君當經術授徒京師有顯者為詩文清拔有思致至於
辨别體裁評隲高下尤介介不苟君子以為知言所著
有竹西稿若干卷娶許氏戶部檢校文誠之女封孺人
一子某月某日葬某山之原銘曰入其堂其氣奮以揚
接其人其論激以昂忽弗振而死能無傷乎
封承德郎刑部主事譚公墓誌銘
封刑部主事上海譚公自作夀藏於黃龍浦之西原又
自制棺椁衾襚凡後事皆備會其子員外郎韶歸自官
公日引至其地左右指曰墓穴當主何山墓門當何鄉
地當置何樹池畜何魚田所宜種者何榖園所藝者何
物詔唯唯退而泣曰噫此殆以後事屬我也還朝而訃
及公諱甫字廷禮世居上海鶴沙里年十六失怙出贅
朱氏數歲乃歸養肄禮經舉子業志遊庠校不果府強
辟為從事非其好也乃以經學授厥子曰必為我成之
間家居置塾為鄉子弟師多所器就及謁選丞居野裁
剸綜合見稱為才以外艱返載修塾教并繼母弟侃諤
皆誨使成業焉納婦置産居之兄章裕死遺孤訓誨若
已出潘氏妹勞無子迓歸養之改丞陽信專督馬馬政
簡裕不為力坐謗辭官詔舉鄉貢禮部試連得捷公曰
吾不歸治家俾詔或内顧遷業豈至是哉于是益屏世
營厭耳喧襍居浦西别墅築周垣鑿方池搆屋數楹環
蒔花竹日吟諷游衍以此自老及聞詔拜官昭以四戒
謂急失情緩則留獄刻則妨平恕多疑則長奸偽因韻
為詩使誦之詔子魁兒早夭公貽書曰非我不德則汝
失刑是致不可不省詔勘獄高郵時法禁殊肅公又示
以詩贈王事至重母得枉道歸歸必請又一年乃用詔
例以省覲歸三晦朔亟趣使行然中實不釋疾且作詔
遷今秩公力疾手書致戒蓋自是不復至矣或者謂公
曠達遺世樂不諱死此世所不易或曰久於命殆安之
爾彼戒子者意懇懇不釋斃然後已此豈遺世者哉君
子曰後說蓋知公者公曾祖伯玉祖文政者克閨配某
氏子二詔其長也次子誥舉懷才未仕孫男女各二皆
幼公年六十有二某日葬詔之舉於鄉予得其文魁選
間及在官廉慎精法律以公命奉姑養於官即所稱潘
氏妹者也詔以刑部郎中陳君一䕫状請銘一䕫公鄉
人有世好言蓋可據故為銘銘曰名弗身遂於子則取
之公不曰矜曰我國有之生距有窮意邇斯止公不外
慕曰此足以死死有遺憂其憂在國曰吾子有職於我
是塞彼官弗忒以耀於潜德
封太孺人楊母熊氏墓誌銘
楊太孺人熊氏卒於新都其子行人司正春奔喪歸旣
闢地卜日具葬其孫翰林侍講廷和請予銘按楊氏之
先本楚人元末徙新都春之曾祖諱賢贅於李祖諱夀
山考贈行人司正公諱玫皆冒李姓公三娶始郭繼楊
太孺人以同邑望族實再繼焉時楊氏中落公為縣學
生有前室二子遠政太孺人撫若已出及公膺貢入國
學留居故廬手自織辟畜雞豚易錢谷為朝夕費裁取
自給餘悉致京師為旅資公授永州吏目太孺人從歲
所得禄奉務節縮一錢不妄費公卒於官遠改亦相繼
夭死春及二季皆幼未堪事太孺人蓬首垢面負遺骼
挈兩寡婦以歸值貴州苗作亂道甚梗晨夜間行出入
營壘觸冒瘴癘雖造次頃刻區别臧獲咸有分限每經
一堡必號曰天乎未亡人經某堡矣經一嶺必曰經某
嶺矣以至城郭津渡皆然既抵家治葬家復貧如未仕
時脱所被簮珥遣春就學始令復楊姓曰汝父治命也
目嘗失明成化辛丑春舉進士疏乞歸省太孺人喜乃
復明居數年趣春就任曰我尙健猶幸及汝之封也春
拜行人司正以弘治辛亥滿三載吏部上最績獲賜勅
命贈官如其官太孺人始受封乃具冠帔拜祠堂曰未
亡人有以見君地下矣某月日卒夀八十有三某月日
葬於某山之原在公墓右數武許子五孫十廷和某某
曾孫五銘必有狀司正君既歸追憶懿行懼外之人無
能知勉自為状其辭哀而理廷和年十二舉鄉貢其舉
進士實先司正君今在講筵史局卓然有聞焉予嘗叙
貞夀堂詩以徵太孺人之教與澤然所叙事差簡茲叙
為銘作乃書之加詳若公行尚多以銘為太孺人作故
不及且與詩叙互見云銘曰有沃斯原我樹我封夫君
所安我不圖存後四十年而窆於鄰異壙同垣疇其保
之以遺我子孫
明故中憲大夫浙江處州府知府郭君廷臣墓
誌銘
予聞浙藩張布政稱良有司得知處州府郭君廷臣及
彭刑部南巡最君績移檄奬厲處人相與建生祠奉之
未幾君卒其子鄉貢士郛方以憂居肥郵馳省君至杭
得訃奔至處處人曰我侯之子也相嚮而哭郭既返君
喪道鎮江奉楊按察應寧状上京師請予銘蓋其母之
葬余實銘之矣郭君舉成化己丑進士官戶部為主事
督收京儲會計精當尋督天津諸衛及汗石諸場財賦
宿弊盡空屬吏以金餽斥弗納遷員外郎督儲臨清見
伐桑棗貨食者畀之米且諭之曰植物不易貨且盡當
復何貨民感悟遂不復伐會有議開邊者願君督餉辭
不獲比出境不遇賊而還進郎中有宗室訟民田久不
决君往勘實歸奏稱旨因疏所見數事於朝及知處州
守久闕倅貳更署吏緣為姦君至嚴防禁籍記條教事
無留案尤精判决人不敢欺處有銀冶民乘利據險為
恒患君榜示禍福弗悛者輙捕除之嘗有羣盗久弗獲
君憂而禱之是夜夢衛廪榖溢因廉得米廣者為盗窟
併獲贓證衆以為神麗水民惑後妻逐前室子君重傷
子教反覆開悟俾為父子如初戒民節用禁胥吏勿下
鄉井還逋民萬餘口復舊業歲旱禱雨雨輙應有蟲傷
禾稼為文祭之三日而死有瑞蓮嘉禾諸物或以頌君
辭焉尤留意學校躬為程課士皆勸學獨嚴御下貪官
黷吏皆歛不敢肆惠歸於民民以是思之君少用志教
養弟息舉鄉貢懋惠皆習舉子嘗旅宿比舍有女夜奔
拒之不去乃出避之其素所操執固如此豫策民利數
十事及為郡次第行之處人輯所立教條曰為政紀綱
曰括蒼規約以傳其所自述有詩文若干卷郭氏本出
鹿邑國初曾祖仁美從大兵北行至肥鄉因家焉祖晟
龍江衛經歷父謙永年縣丞累封戶部員外郎今年八
十矣母石氏累贈宜人君生某月日卒於某月日年五
十有二娶梁氏累封宜人先卒葬某原己酉某月某日
合窆郛其嫡子也側室楚氏有子邦丁氏有遺腹子郛
告諸祠堂名之曰邠銘曰世有毁譽或非厥情面背則
殊矧惟死生浙有郡侯郭姓忠名涖郡六年而棄其氓
氓忘我侯侯我父兄劬孰我佚擾孰我寧泣以送之有
淚吞聲侯也何知我情是嬰侯生有祠匪悦與營曷以
騐之於侯之門有考績者視我茲銘
需菴處士岳公墓誌銘
亡妻岳宜人之伯父需菴處士公諱端字元方實為吾
外舅蒙泉翁季方之母兄卒且葬公子坪泣曰吾父之
銘尚將誰属哉東陽亦抆淚曰吾又奚辭因檢翁所撰
述得公世系詢諸戚黨長老及坪所自述又追憶吾妻
言得公事行并叙次之岳氏世為順天漷縣人曾祖諱
德甫祖諱思銘考諱興懷遠將軍府軍前衛指揮同知
姚太淑人劉氏懷遠公始娶焉繼娶王劉娶於南京宣
廟詢公家命舟迎至京師賜第居之懷遠公職秘甚近
勩不顧私公孝友識理道少勤幹裕遠遊江湖服養成
業翁賴以就學懷遠公從翁為翰林編修嘗具疏論國
大事辭甚激公窺見其稿泣且裂曰安所置老母乎及
翁入内閣論曺石罪惡得禍戍萬里外私第為世家所
奪家盡破公則曰弟職然也未嘗色怨獨奉母日慰悦
之終其身迨勢家敗公具自列憲廟命還故第翁出知
興化公獨居慨慕及見致政歸方聚處數年而翁卒遺
業蕭然幸公老夀家賴以不墜遇王氏所生弟千戶詳
從弟海皆極友愛育從子培均增室埴垣不異已出培
子標再居官及諸孫桂格楨之立羣從中表諸女弟之
嫁皆公力也族叔有餉邊者解所衣以贈之劉氏舅病
卒買棺治殮乃歸白懷遠公旁近姻黨下至旅寓以貧
告為治奩買棺者多不可紀數劉氏從母無子迎居母
事三十年竟殮而葬之女適王主事證早寡撫育其女
擇貢士任經嫁之於今有孫焉家居不妄費不服紈綺
雖老病躬課臧獲或手操箕篲不少倦自制棺椁及諸
凡後事曰死命也吾俟其正而已弘治丁酉四月三日
病忽革匡坐而絶得夀七十九五月某日葬漷之望村
先墓配南京陸氏有賢行子坪克家孫梁女孫一人蓋
自增堂之失我蒙翁遂失嗣續且不夀以没天下共悼
惜之公後卒十有八年夀踰二紀有子及孫視翁福祉
殆若過之其功在繼續方居顯揚亦略稱矣然則公之
重以翁而亦可以無負也夫銘曰方以類聚習以性成
古語則然於公有徵遠則畿甸尊則公卿孰不曰此蒙
翁先生之兄也漢有陳氏元季並稱公與蒙翁將無沗
厥名有嗣在公來者其承之
西莊處士羅君墓誌銘
西莊羅公連昌南城人處士也其子玘為翰林編修故
大夫士多知公例得封勅不及命以卒鄉之人不敢字
公故以號著曰西莊云公諱昌字文程生未晬失恃乳
弗給日噉肉數臠得不死竟以是得疾家人易之公考
獨曰是將強吾宗顧以疾弗督使學一日公忽自奮從
季父大觀學博涉史經地志歷法諸書未始圖畫然恒
若以自負者人亦莫能測也正統間賊鄧茂七作亂聲
言襲見昌城中人罔有固志公帥衆守西門不脱介胄
示以固守力懲弛怠敲抃日不絶麾下士無敢仰視者
忽流言將黥鄉兵軍中皆驚公叱曰敢譁者死衆乃定
寇亦漸引去皆謝曰活我者羅公也村北芙蓉山傳有
金雞神能禍福人趨者踵接公曰寧有是敵以下皆笞
而返之竟以無他嘗夜過東麓見灌莽中鬼燐匝地比
曉揮百斧赭之遂屋其上今家焉其意氣屹屹不苟為
物變類此尤敦内行事父一日不離側祀事久益虔自
撰墓奠親曰此禮非古吾以勸孝也晚居西莊置産增
業為遊眺所亭臺竹樹甲旁邑諸墅日與客笑傲其間
竟以是終所著有西莊稿家塾稿若干卷娶傅氏子男
四綱紀經維紀改名玘以國子生舉京闈第一登進士
第拜今官公夀六十九某月某日葬縣之某原按羅氏
出侍御史袍袍避危全諷跋扈徙居南城十一傳為曾
大父慶遠生闌谿司税俊傑俊傑生耕隱處士大矩實
生公至公子玘乃復顯方其未顯也公謂之曰爾有竒
才終必稱吾志比久詘言不為變已而果然玘舉京闈
余實校其文故以公葬請予銘其同官陳正之有状銘
曰鬱而崛其氣有勃歛其鍔弗剛以缺硎以發亦莫我
敢遏固天將成之匪予奪
國子生傅君墓誌銘
國子生清苑傅君卒於家時其子編修珪方闋母服再
入翰林纔數月以冬至節謁陵未入見而訃至將復歸
予甚傷之越數日珪奉檢討毛維之状來請銘且曰吾
母已得體齋傅先生銘吾父時以為慰茲吾父不遇以
殁先生倘予之銘是慰吾父地下蓋珪之舉於鄉予暨
體齋典試事故其言云然余安可辭也哉按傅氏本清
苑舊族族最大鄉稱所居地曰傅家莊曾祖諱士成祖
諱貴皆弗仕考諱信為嵩縣主簿有去思於民君諱泰
字顯雅弱冠遊保定府學為生通詩經學成同業皆推
孫稱後進遂屈為子弟執經問疑義者相繼君教法嚴
整凡及門經指授多稱為才君自負甚偉始謂科第可
立取也試京闈連失利失利者類以藉口曰君道科目
果足恃哉成化己亥膺府貢士上禮部陞國子生又卒
業歷營繕司事名齒銓籍次未及問乞歸假君曰我非
不欲仕仕亦有命安能役志於物以累吾志乃自號抑
莊散人放情田野日與鄉人狎多蓄酒待客客至則詠
觴為樂有措者亦忻然赴之性坦亮不喜談人過或犯
之笑不與辨人以故樂親之知君者謂雖自放然所負
故在終必自見且其子珪已得進士官侍從即不就仕
亦嘗荷有錫命是其進退優裕無弗可者而君遽以疾
卒得年五十有六而已君喜為詩稿成亦輙棄去不復
自惜每以教珪不獨於經學為然珪志業專確將大有
就而君不及見然他日考試業者寧不曰無是父無是
子如楊子所云者亦可以無憾哉君配劉氏有内行其
卒也以弘治庚戌葬府城南祖塋君卒以某月日明年
某月某日啟壙而窆以劉氏祔焉子五珪乃其長孫如
子之數女孫加女之一皆在室銘之曰士有力學奮為
仕徒有車既膏中阨於塗塗亦孔夷衆所共趨我行獨
起咎豈在車為疾者驅我車弗如有命我者孰疾孰徐
我悉聽之弗能覬覦我力弗窮而委其餘勖我繼軌慎
哉厥初
先叔父前金吾左衛百戶李公墓誌銘
我叔父府君病間東陽之問曰有憂乎曰汝在予何憂
有遺言乎曰汝在予何言嗚呼東陽孱愚賴我叔父以
有今日自吾父學士府君之喪實父事焉叔父老而無
子我其敢弗力凡葬事悉稱吾父顧名秩未著不敢以
銘誌為達者累謹茹哀輟哭叙其事以藏嗚呼吾李氏
世出茶陵洪武初吾曾祖繼二府君籍義兵歷濟南衛
改燕山左護衛吾祖允三府君在永樂初與靖難功授
小旗改金吾左衛尋入内局督工作正統間遘疾當代
吾父欲棄學從事叔父年十六請行遂以書數受任器
仗名籍奏牒辭式心計手錄雖宿吏老掾皆自以為不
及然悉力勤事戴星觸霧或遠涉江漢未嘗告勩成化
初以上洪恩擢所鎮撫久之遷百戶弘治初例罷官而
冠服供事終其身内領家政一不煩吾父躬所營置必
以供俯仰費及東陽所得禄俸並聽出納勺粟寸帛兩
無嫌猜四十年餘凡三徙七婚九表賓祭餽贈禮至無
筭經制區析舉無遺憾其有勞於家又如此尤篤孝吾
祖寝疾久扶掖甚至吾祖母陳宜人疾苦癱與吾父截
葦筒吸之每談遺舊事至老猶相對泣下事吾母劉宜
人及今母麻宜人莊不費禮張氏姑貧益甚養其夫子
孫三世凡婚嫁視財利如土苴親黨中待以舉火者往
往有之然實無厚積當其揮金赴急雖夜㸑不給弗顧
也是亦可謂難已初娶唐氏秀朗有内幹久不嗣内焦
馬史三氏每得子輙不育長女唐出者嫁儀真衛指揮
同知張珏次出焦氏者嫁龍驤右衛副千戶王清皆蚤
卒又次嫁府軍右衛副千戶張雄又嫁馬氏孤女於燕
山左衛百戶喬峻叔父生宣德丙午五月二十五日沒
弘治甲寅三月二十一日夀六十九歲視吾父猶不及
一焉痛哉吾世墓自曾祖而下葬於城西畏吾村凡冡
八唐叔母實在穆次四月二十六日東陽帥弟東溟男
兆先軰治葬事墓去吾父所葬地三里而近東陽質居
禮家謂宜合葬從祖不敢屈祔新城獨念吾父叔兄弟
之愛未始違朝夕而窀穸稍遠於情終不安嗚呼痛哉
叔父諱澤字行潤不敢諱者為來世計也
兒兆同埋銘
兒兆同者予第二子太子太傅成國公朱公之外孫也
生僅十歲而殤悲夫兒生於成化丙午予隱几東閣夢
人抱送一男心訝曰安得至此六月九日以生辰避客
入直乃於舊所夢處得先學士公報始悟曰顧不至此
乎予謂其同物且有竒兆也遂名之兆同云兒骨相竒
聳目炯炯射人機穎驚脱五歲能作屬對語教之即應
口成誦口占俚句類協聲韻字雖未素識亦能闇寫累
數十筆不少誤至於篆體亦然余懼其洩露太早每為
抑遏之然逸不自制則肆為諸幻戲剪刻描畫摶埴装
貼龡掣結縛百凡之事心得手應無事倣規而天真爛
然超出意象即物計數毫分兩析皆略合筭法予亦怪
之然弗能禁也弘治甲寅春兒病頭痛至冬愈劇右臂
既萎猶能以左手貼梅花盈樹蓋自是始不獲作乙卯
二月五日竟死其母嘗曰兒幼頗肥何漸瘦兒應曰木
葉向長則展而不積此何怪又自言吾愛朝景花草竟
發禽蟲下上殊愜人意然不可全得午日一照則萎矣
嗚呼孰謂斯言為終身之䜟耶兒不擇服食獨自負俠
伉不下物間有所愛其母曰乞汝翁兒曰便乞無恥竟
弗乞充其志殆無可以容之者其不克少見頭角以死
正坐是哉造物者與人往往狎玩侮戲撓其志慮使不
得其平不然有物如此曷不自秘惜徒費其技能而又
棄之又何益也予既思兒不置謂其有成人之志焉棺
殮祭葬不忍殤視稍優其數以慰其有知者吾過矣吾
過矣予以母命卜是月十八日帥其叔容之兄兆先葬
兒都城西北小西門袝於祖墓之側慟而為之銘銘曰
孰夢我以祥孰畀汝以艮而止於斯其生奚為噫吁&KR1077;
孰知我悲
懷麓堂集卷五十
