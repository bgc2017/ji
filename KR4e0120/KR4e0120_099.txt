懷麓堂集卷九十九
明李東陽撰
文續稿九
求退錄
奏
奏為退免重任事近因内閣缺官該吏部奉旨會各部都察
院通政司大理寺并科道官推舉堪任六員而臣名濫與其
列欽此臣聞命震驚罔知攸措臣惟内閣之設所以輔君德
播王言參預政機敷陳治道其任至重陛下稽古右文選才
授任採諸輿論斷自宸衷其選至嚴如臣者性資愚劣問學
空疎忝居儒林叨侍經帷三十餘年略無寸補去年仰蒙聖
恩陞授今職令在内閣專管誥勅臣時輒欲具本辭避但
念誥勅一事或可勉強效勞因循至今又辱新命矣受
恩愈厚則報愈難受任愈重則力愈困若不量力而止
知難而退必至曠官誤事速戾招尤而欲上副聖天子
之知下答卿大夫之望決不可得伏願聖慈收回成命
令臣照舊供職則容貸之恩過於委任萬萬矣弘治八
年二月十八日奉聖旨卿學行素著特兹簡任不允吏
部知道欽此
奏為陳情乞恩懇祈休致事臣近因感患眩暈等疾不
痊具本陳情再乞休致奉聖旨卿才德素著精力未衰
有疾宜用心調理以副委任豈可固求退休所請不允
欽此仰惟温詔之褒諭聖情之眷注至深至厚臣才微
德薄精力實衰内自揣度益增感愧其何以上副聖恩
於萬一乎自是夙夜祇懼用心調理又復許時伏念臣
以一介寒微誤塵侍從過蒙陛下簡擢至此凡職所當
為力所能盡雖隕身碎首亦不敢辭而病勢纏綿將輟
復作即欲免就驅策誠有未堪且臣之疾其始亦甚微
也醫家謂之内傷内傷之證似輕實重而臣忽之自謂
無事或飲食過度或勞佚不時積日累歲其來已久以
致元氣弊虧痰邪膠結表裏俱虚標本皆病故用藥愈
難而取效亦不易若復彊勉匍匐進而不止欹仆顚踣
之患難保必無此臣所親試而非過計也故呻吟鬱悒
之中思念時事於古人以身喻國之義竊有感焉方今
世久承平積安成玩災異迭應邊寇縱横財匱民窮兵
疲將寡天下之事大有可憂宵旰之間屢厪聖慮正人
臣竭志極力分憂共患之日況股肱心膂之地安敢憚難
擇便私為身圖但臣以病質庸才冒居重地雖在平時
尚無禆補當此多事豈能仰贊大猷徒擁虚員復妨賢
路臣之愚實不知所以自處也伏望聖明檢臣前項二
次所奏情詞許臣致仕别簡賢能代補臣職則臣曠官
誤事之咎亦少逭矣然臣受恩既深無以為報輒敢復
有所陳尤願陛下儆畏天戒矜恤民窮勤勵講學省節
遊宴愛惜財用愼重官爵禮制貴戚法馭邊將親賢遠
佞崇正闢邪達臺諫為四聦合宫府為一體遵憲章於
列聖嚴教養於皇儲以培天下之元氣以夀國家之命
脉此臣區區犬馬之誠有不能自己者倘臣言可采陛
下幸留意焉則臣之退猶臣之進也如其不可則臣雖
力疾備位苟充任使陛下將焉取之而亦將安用之哉
臣不勝懇悃激切祈恩俟命之至弘治十四年五月初
六日奉聖旨卿引疾乞休已屢有旨不允宜勉起供職
以副委任毋再固辭吏部知道欽此
奏為辭免加陞事弘治十六年二月二十八日節該欽
奉手勅吏部尚書華蓋殿大學士太子少保禮部尚書
兼文淵閣大學士李東陽陞太子太保欽此臣等聞命
驚惶罔知攸措竊惟師保之官所以論道弘化格心輔
德實百僚之表率為天下所具瞻其在朝廷之與儲宫
雖各有攸職其義一也臣等自蒙陛下簡置内閣以來
累荷聖恩加授今職並參機務兼輔儲闈任重地親官
高祿厚而材力綿薄識慮空疎不能翊贊鴻猷養成睿
學歲年徒積績效靡彰每自循省輒增愧畏比者恭遇
陛下稽古右文任賢圖治考先朝列聖之制修大明會
典之書而臣等叨奉德音總裁其事勉加裒輯幸克成
編乃職業所當為豈勳庸之足論况上而仰仗聖聰俯
垂宸斷下則羣僚分職衆力均勞臣等何功首蒙甄錄
或兼拜兩師之秩或起登一品之階部署迭遷殿名遞
進官資夐絶寵數彌隆越分踰涯於斯為甚慚懼之極
益無所容伏望聖明收回成命俾臣等俱以舊官供職
圖報將來臣等不勝感戴天恩之至弘治十六年三月
初四日奉聖旨卿等輔導有年勞勛著稱特加陞職所
辭不允吏部知道欽此
奏為自劾失職辭避重任事臣等俱以愚庸遭遇先帝
簡任内閣委以腹心臨終顧命惓惓以陛下為託臣等
痛心刻骨誓以死報及當初政竭力匡持未敢輕易求
退近者地動天鳴五星凌犯星斗晝見白虹貫日羣災
叠異併在一時京城道路白日殺人西北諸邊敵騎猖
獗損軍折將前後相仍戰則無兵守則無食民生窮苦
府庫空虛風俗傾頽紀綱廢弛賞不當功罰不當罪法
令不行名噐冗濫諸司弊政日益月增百孔千瘡随補
隨漏當此之際内外臣僚恊心倍力猶恐弗堪方且持
祿固寵任情作弊讒謗公行奸邪得計變亂黑白顛倒
是非人怨於下而不知天變於上而不畏竊嘗歴觀載
籍徧閱古今未有如此而不亂者也恭惟即位之初詔
書一下天下延頸相望太平而朝令夕改訖無寧日百
官庶府倣傚成風非惟廢格不行抑且變易殆盡建言
者以為多言幹事者以為生事累章執奏則謂之再擾
查革舊弊則謂之紛更憂在於民生國計則若罔聞知
事涉於近幸貴戚則牢不可破以一二人之私恩壊百
年之定制而不顧以一二人之邪說違滿朝之公論而
不恤臣等叨居重地徒擁虛銜或旨從中出略不預聞
或有議擬徑行改易似此之類不能一一備舉臣等心
知不可義所當言累有論列多不見允比為戶兵等部
議處鹽法功次等事具本上陳極言利害拱俟數日未
蒙批答若以臣等言是則宜俯賜施行臣等言非則亦
明加斥責而乃留中不報視之若無使臣等趨向不明
進退無據深憂極慮寢食弗寧亦知内告外順人臣之
常但政出多門咎歸臣等捫心反顧無以自明展轉於
衷事非獲已嘗聞宋儒朱熹有曰一日立乎其位則一
日業乎其官一日不得乎其官則不敢一日立乎其位
今勢窮理極已至於斯若諉顧命之名而不盡輔導之
實因循玩愒竊祿苟容既負先帝又負陛下不但取譏
當世亦將貽誚方來用是共瀝愚誠上塵天聽伏祈聖
明矜察特允退休别選賢能代兹重任少逭分毫之罪
幸延犬馬之年則陛下優待舊臣之心勵精新政之義
兩盡而無遺矣臣等不勝懇迫激切之至正德元年二
月二十日奉聖旨卿等切切為治的心朕已知之所言
事待斟酌行著用心照舊輔導該衙門知道欽此
奏為自劾失職懇辭重任事臣等具奏自劾奉聖旨卿
等切切為治的心朕已知之所言事待斟酌行著用心
照舊輔導欽此臣等聞命驚惕愈不自安竊聞委質事
君者人臣之常職託孤寄命者天下之重任必處常而
不失其身任重而不負其託然後可以無愧若徒曠官
尸位而假委質之名不能扶顛持危而冒託孤之寄斷
乎其不可也痛惟孝宗皇帝大漸之時召臣等至乾清
宮御榻前面賜顧命諄諄數百言臣等頓首拜受不勝
嗚咽彼時司禮監太監陳寬等實共聞之伏自陛下嗣
位之初臣等輔導啓沃多見施行少伸報稱近數月來
往往旨從中出略不預聞有所議擬徑行改易詔書不
信政令失中臣等叨冒寵榮憂慚無地今不敢縷數姑
以其重者言之商人譚景清等附託皇親奏討殘鹽既
不肯奉詔還官又不肯領回原價挾制朝廷搖撼官府
沮陛下之美政累母后之盛德論其情罪死有餘辜且
皇親之家既已辭退家人引目此商人者已不相干而
乃曲為庇護寕使帑蔵空虚邊餉匱乏而不之顧此政
令之失一也大同隨征所開衝鋒破敵三次當先二項
揆之舊制俱不該陞况紀功官原開按伏不係對陣侍
郎等官勘得功無顯跡查無明證名字不對多寡不一
而乃查近年弊政欲陞數百冗員以官法為人情視爵
祿如糞土此政令之失二也内府冗員奉旨裁節僉書
守門及分守守備等官减革者百無一二而南海子净
身人又選入千餘非惟傷財害民抑且敗壊風俗至於
蟒龍玉帶濫賞無算大壊名噐尤不可言此政令之失
三也御用監書篆缺人吏部奉旨考選乃令革退人役
通送夲監考校優劣是不信銓衡之任而信寵幸之臣
况該部查出革退之人俱係夤緣傳奉奉詔裁革纔不
幾時遽開此例則匠官術士倣傚成官以邪路為當行
視詔書為故紙此政令之失四也他如皇莊田土已令
巡撫官查數又復差官踏勘取者未回差者繼出帶領
人役騷擾地方勢所必有京畿小民貧困已極何以堪
之此政令之失五也駕帖出外拏人累經各衙門論奏
恐生詐偽近因皇親家人奏愬畿民侵占田土祗憑一
面之詞輒為出給提解來京鎮撫司打問情節俱與原
奏不同未免仍觧本處官司問理牽連負累破家蕩産
冤苦之聲致傷和氣此政令之失六也韋興齊玄蠱惑
先朝盗空府庫罪大惡極一則夤緣分守累劾不退一
則奏請追究止令取回遷延至今未正刑典此政令之
失七也各營執事官軍及内府軍匠各倉庫斗俱經奏
准查赴團營及各衙門乞留仍復照舊廢營伍之籍供
私門之用此政令之失八也内承運庫銀兩支銷累數
百萬内府支用不給印票該庫内官自請查算竟爾不
行司鑰庫銅錢該部累奏支用展轉推延至今未發此
政令之失九也饒州磁噐奉詔蠲免二年仍令起運來
用此政令之失十也似此之類未易悉舉臣等臣傳聞
坐視無可奈何或封還執奏不能終止其為失職實所
難辭追思先帝臨終顧命之言仰念陞下委任舊人之
意若涓埃之力少有所禆犬馬有知猶當報德况主少
國疑四方多事豈忍潔身去位自求便安但忠不足以
格君才不足以濟世智窮力竭日甚於前向者臣等所
陳奉有聖諭朕便處治至今事有未行所奉聖諭云待
斟酌行是必言無可採乃使之照舊輔導亦不過仍前
失職而已先帝赫赫之靈臨之在上豈欲其冒輔導之
虚名而蹈曠廢之實咎如此哉臣等再四籌度夙夜靡
寧陳力就列不能者止聞之古人亦有明訓與其身自
壊之不若讓之能者用是備瀝餘忠再申前請伏望聖
明俯垂洞察諒臣等為國之心非由矯飾正臣等失職
之罪特賜罷歸亟選非常之才俾任難為之事庶可以
上回天變下慰民心承先帝付託之隆保祖宗基業之
重矣臣等干冒天威不勝懇迫激切之至正德元年三
月初二日奉聖旨所言事件著各衙門查奏定奪卿等
盡心職務以副倚任該衙門知道欽此
奏為陳情懇乞休致事近該臣具本陳情奏乞休致奉
聖旨卿輔導有年勞勩顯著受先帝顧命託倚匡弼
以隆政治上天垂戒朕自警省卿安心辦事勉副委任
毋再固辭欽此臣聞命驚慚措身無地竊伏自念臣以
弱質病軀冒膺寵祿蓋自入閣以來未久即病間歲屢
作作必踰時累月且如頭眩一節曾兩次暈倒在閣攙
扶得出衆目所見臣不敢欺加以舊患寒濕後增痔漏
藥餌之服與食相半秋末冬初百疾齊發扶羸振憊已
弗能堪又以庸才陋識素乏寸長尸曠之愆與歲俱積
今年臣與劉健謝遷各具本乞休臣於本内明開三人
之中臣最當退過蒙優旨並賜勉留昨者懇乞退休事
同一體健遷皆荷聖恩獲蒙俞允而臣獨被存留校臣
之病比之二人尤多揆臣之才比之二人獨劣若依棲
眷戀苟幸安全正恐累陛下知人之明孤先帝顧命之
重非惟智窮力盡不能復有禆益抑且沉溺顛覆無以
自容展轉激迫實不知所以為處伏望聖慈愍臣衰病
收回成命仍許退休使臣得與二人同賴帡幪並生天
地縱莫效銜環之報猶當為結草之圖臣無任懇悃激
切祈恩俟命之至正德元年十月十五日奉聖旨具陳
休致臣下職也黜陟人材朝廷公論卿有疾密訪明醫
揀選良劑善加調理勉副重託倚毗政務切毋再辭吏
部知道欽此
奏為自陳休致事臣緜力薄才孱軀病質遭逢列聖竊
祿明時歴仕途者四十七年居秘閣者一十六載思危
負重恒懼弗勝蓋自弘治辛酉之後數乞退休至于正
德丙寅以來累陳衰疾並蒙慰諭弗賜允俞追念先皇
帝委任顧託之重仰荷聖天子優禮眷遇之隆自度尚
可支持豈敢過為矯亢因循靦赧幾閱星霜乃今春不
雨風霾累月四川湖廣等處盜賊成羣水旱之奏殆無
虛日聖心警惕俯念元元特命廷臣致齋九日祗告天
地神祗用祈雨澤臣於此時内自省疚竊據古人策免
之義即欲引咎自陳不意寧夏逆賊上厪西顧之憂下
詔頒恩命師討罪主憂臣辱死亦何辭夙夜在公寢食
俱廢扶衰力疾又越兩旬近者守臣奏捷賊黨就擒邊
境獲安民生漸遂顧疾疢生於喜樂筋力痿於安閒四
體俱疲百病交作雖欲勉輸分寸力不足以濟時縱令
強效驅馳志不能以帥氣質之以盈虧之道揆之於進
退之宜及此是圖猶為未晚伏望陛下高明照察廣大
包容赦其瘝曠之愆憫其懇激之請許令休致以遂初
心俾枯朽之木獲全樗櫟之材駑鈍之資得延犬馬之
齒豈但終身而知感尚當沒世以無忘臣無任祈恩俟
命之至正德五年六月初一日奉聖旨卿累朝重臣已
受先帝遺命輔導朕躬才德兼隆中外悉知譽望顯著
海内咸聞尚未從心之年神彩精健正當輔任凡事用
心足見為國至意近因寧夏叛賊剿平皆卿才華之力
朕心允恊安忍懇切引疾求閒有疾宜親近藥餌善加
調護累有旨勉留安心辦事毋負遺命朕意所辭不允
吏部知道欽此
奏為陳情乞恩休致事近者臣以衰疾自陳求退伏蒙
恩旨曲賜褒嘉責之以顧命之專委之以輔導之重周
詳備悉百有餘言臣聞命驚惶莫知所措上思先帝則
涕泗横流仰念聖躬則憂慙並集實不知何以為報也
但人臣之義能則致身不能則止二者不容以髮臣八
月而生元氣素弱今年六十有四卦數已周體不勝衣
食不滿噐朝參之日嘗值大風幾至顚仆衆所共見加
以志慮日短學術愈荒事多遺忘字每差錯臣之壮也
猶不如人今既老矣何能為役用是具䟽乞休己非一
次比見朝廷多事黽勉供職如會典未完則不敢言退
實錄未進則不敢言退霈澤未降逆賊未擒則不敢言
退今纂修粗畢僭亂已平指授出於宸衷制馭由於廟
算臣奉行宣播幸託有成况威嚴之後漸復寬仁中外
臣民欣欣望治伏惟陛下明識遠慮持久而行之何所
不至臣之庸弱豈復能禆益於萬一乎若以有限之力
供無益之役隳政憤事而不知止則其罪益大矣故敢
不避煩凟再申前請伏望陛下垂天地生成之仁推家
人父子之愛特降俞旨許令休退使殘喘微軀幸而未
盡則一日之存即陛下一日之賜也臣無任懇切俟命
之至正德五年六月初三日奉聖旨卿引衰疾叠休致
至再至三歷旨勉留宜盡心職務允恊朕懷不必固辭
有疾多訪賢醫善加調理吏部知道欽此
懷麓堂集卷九十九
