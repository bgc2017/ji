懷麓堂集卷四十七
明李東陽撰
文稿二十七
誌銘
金尚義墓誌銘
成化己亥閏十月七日金君尚義卒扵遼陽庚子三月其子
祺祐道京師翰林侍講謝君鳴治率諸同年為文寓祭其喪
六月祺以喪歸至天津復走京師從順天府經歴薛秉義来
請銘予比與鳴治悲君之死期各為文以慰君地下鳴治既
為傳予撮其大者為序及銘君金姓諱忠字尚義處州麗水
人乾州知州諱善之曾孫封文林郎監察御史諱叔度之孫
雲南按察僉事致仕諱愷之子開封府知府致仕尚德之弟
少從按察公宦遊廣東甫就學輒棄去商販蘇松間年二十
見其兄舉進士復奮就學補雲和縣學生數年應貢升國子
生天順壬午舉鄕薦甲申登進士第會修英廟實錄奉詔往
應天太平寧國徽州諸府採錄事蹟還簡試御史事於
南京丙戌拜貴州道御史未上聞按察公喪歸又喪母
高宜人哀毁踰禮庚寅服闋上京師即上疏陳三事皆
人不敢言者復除南京值星變復具疏將上言愈切開
封君作東甌童子篇遺之乃止廵盜上江抵南康諸府
法尚嚴肅沿江諸司各置紙牌藉兵尅期更相考覈俾
往來江上無虚日盜不敢肆監南京内帑諸衛倉及象
馬諸草場吏卒傳相戒曰勿犯金御史攝雲南江西山
東三道事劾大臣不任者一人三載考績道得鼻衂至
南京移疾不視事因圖為去計會臺檄遣廵盜蘇松諸
府君辭不往都御史胡公敦勸之乃行人謂君法大重
執不變有為君所按者誣君事上奏遂逮捕君君聞命
命以妻子屬其友陳御史直夫曰吾不免矣自往就逮
入錦衣衛詔獄獄成特命戍遼東三萬衛君談笑就道
意慷慨如平時至遼杜門謝客有達官問所欲君謝曰
此正某平生所不敢為者居六年聞開封謝事遣祺歸
省病卒時諸子皆不在側家人以冠帶服君君已不能
言但搖首至再易深衣乃一頷而絶年四十有八君娶
周氏生祺及祐卒贈孺人孺人卒時君葬諸文林公墓
側且自為壙謂開封及第某曰祖壠不祔懼我兄弟之
後將日疏矣俞孺人既返葬之六年君葬焉卜以某月
某日君性剛斷負才氣見義無所讓同邑進士吴榮卒
貧不能舉君合賻治葬又贈所粥田若干畝遺其家貢
御史壁道死君具棺歛歸其喪南京致賻以行遼有兄
弟相仇者君諭弟辟兄及貧急又賙之所著在官有甕
天稿三卷在遼有東甌童子吟稿三卷廣惠集方一卷
蔵于家初祺方娶十日聞父難亟來赴及君被謫兩上
疏乞代父戍不得比歸自遼自為狀述君事甚悉鳴治
嘗謂予曰尚義有子矣銘曰義以為塗帥氣以馳視險
若夷勇不自持謂我好名我職在兹我身弗䘏而以名
為人才實難必先大節壯哉金君其死不滅
眀故正議大夫資治尹工部左侍郎王公墓誌
銘
工部左侍郎王公歸老衡陽至南京病甚泊上新河留
十日卒于舟中其子恩扶櫬歸訃聞上遣官諭祭命有
司營葬事進士羅監緝熙實奉部檄入告成事恩寓書
緝熙請銘公墓東陽鄉後進辱公禮遇久矣銘曷敢辭
按恩所述事狀王氏出吉泰和始祖萬莊從父某守邵
陽居衡陽長平鄉遂為衡陽人曾祖某遷鳳山祖某考
諱仕復世有隠德公諱詔字伯宣少警敏讀書目數行
下宣德乙卯領鄉薦正統戊戌舉進士奉使雲南大同
乙丑授禮科給事中丙寅充韓府册封副使己巳之變
與諸科合章劾將臣失律者及敵薄都城公將官軍民
壯為扞禦計事平上疏請旌死事罰失守及不赴難者
時國家多事章奏繁劇動數千百言大要皆扶忠抑佞
恤民防敵之務天順初轉兵科給事中給勅命進階從
仕郎贈公考妣如其官未幾以内艱去壬午服闋復除
禮科奉勅與兵部及監察御史簡十二營官軍遷右給
事中成化乙酉代祀北嶽歸遷都給事于時歲屢水旱
陳弭災數十事多見采納天城衛指揮王輔甫弱冠邊
將遣備寇西郵坐失律當斬公言輔年少不當遣敗非
其罪并其屬皆減死丙戌擢通政使司右參議丁亥奉
勅總易州山厰薪炭事興利去弊具有成績己丑擢工
部右侍郎領職如故給誥命進階通議大夫贈祖原簡
及考皆如其官甲午遷左侍郎入僉部事修内沼浚運
河修國子監累賜羊酒楮鏹惟運河功最劇特遣近臣
勞于河上者一于張家灣者再異數也戊戌九載秩滿
命仍舊職加正二品禄是歲疾尋愈上疏乞歸不許己
亥城中大水命浚治諸渠道復賜羊酒楮鏹疾再作再
乞歸上若曰卿慎疾自愛勉修乃職其毋去公感恩力
疾不敢復言歸庚子春方署事忽中風尋少愈遂力申
前請事下吏部覆實乃許致仕令有司給驛傳陛辭賜
内饌及楮鏹為道里費時公卿而下祖餞都門外侈為
歌詩至溢卷帙觀者皆交相歎羡稱為盛舉蓋在途閱
一月而卒八月十二日也夀六十有七公温厚簡重抱
負自許論民情國事亹亹不絶窮居事母必曲致歡適
喜周䘏居憂時值歲歉發粟數百石婚葬不舉必為經
畫不俾失所友人王布政汝霖卒於官遣其二子為縣
諸生家教尚肅嘗取祖考所著家訓三十六條篆諸梓
建崇本堂歲時會羣族姓講讀其中尤勤戒飭不使預
州縣事平生所著牋表奏議古文歌詩若干卷藏于家
公居官儉素常俸外不問生業前後四十年田廬服飾
無增拓歸之日第宅荒落恩奉張淑人舟居歲周僦館
城南以營葬事予聞之緝熙云張有賢行惟恩一子以
蔭補國子生質美而文銘曰古有嶽降世豈不神彼龐
而竒吾識其人峩冠垂紳在帝之側為少司空實掌山
澤才恢器閎公功亦隆公門巍巍與山為崇維山出雲
雨我中土卒歛厥施寂寞可賭六十七年公歸于山有
神不㤀公在世間
眀故奉政大夫兵部郎中喬君墓誌銘
成化辛丑七月十二日兵部郎中喬君卒于京師吾友
中書舍人楊君應寧實君子傅著君狀君子宗宇特詣
予請銘辭復請繼以泣竟不得辭按狀君喬姓諱鳳字
廷儀太原樂平人也曾祖諱彬曾祖諱鑑歴湯隂平谷
二縣簿有惠政俱贈工部右侍郎曾祖妣李祖妣李俱
贈淑人考諱毅累官工部右侍郎妣王贈淑人公少穎
敏五六歲時侍郎公口授尚書輒成誦終卷稍長落拓
有大志從侍郎公使晉藩藩王愛君秀偉欲留為儀賓
君白侍郎公曰丈夫當自樹圖遠大安用此富貴為公
笑曰吾意也事遂止景泰丙子君舉山西鄉薦天順丁
丑登進士第時年十九觀政兵部庚辰授武選主事勤
慎舉職成化丙戌遷員外郎未幾丁王淑人憂己丑服
闋還官壬辰進郎中癸巳丁侍郎公憂丙申服闋改職
方職方事加劇凡兵利害邊務當可否將材諝任弗任
朝省諮議時有禆益庚子奉使廣西時邊報頗數公重
違曹署馳傳冐暑雨晨夕倍道不三月而還居一年卒
卒之年纔四十有三而登科第者二十有四年為郎中
者十年官三命不越省吏部嘗擬陟尚寶卿不果欲議
為藩貳久不决年資寢深諸曹正郎無歴君右者竟不
及再命以卒君素孝養親疾視湯藥夜不解帶喪居哀
慟前後扶櫬還樂平樂平山谷險隘或躬負輀紖塜雖
官治親率傭隸至相為力庶母高死侍郎公之喪君慟
視生母既喪守節白郡縣上狀詔旌為貞烈之門伯父
老事之如父兄鸞早世撫其孤憲宣俾齒宦籍善交際
動無物迕徑直自信不甚為形迹尤篤故舊欵洽傾倒
至㤀官勢故人無小大賤貴皆樂君為人卒之日皆悼
有泣下者予及識侍郎公豐厚和易信為貴人見君翹
竦繼出知公福澤攸在比於應寧數見宗宇皆謙謹篤
問學宇尤穎異年十七舉順天鄉薦視君加少又以歎
君之澤未艾也君配路氏封宜人子五宗縣學生宜以
侍郎公恩為國子生宸寀皆幼女一聘金吾右衛指揮
使曹璽卜用是年某月某日葬君長夀山侍郎公兆銘
曰貳卿之子為命大夫豈不能冶弓而裘箕是圖天肖
厥才夀則弗如將取之廉而委其有餘已焉哉喬君其
澤弗渝
眀故封承德郎工部主事徐公墓誌銘
兵部主事徐君源得承德公訃既為位哭服服如禮將
奔喪襄事自著狀序世系行實請予銘按狀公諱某字
公信姓徐氏蘇之長洲人也居縣東南之瓜涇有田甚
良曾祖華二祖貴三考文質世以農隠故人稱瓜涇徐
氏公生十有五而喪父父喪之四月弟瑄始生公籍有
世業奉母陳氏及育幼弟雖弱冠彊力如老成人父嘗
教以六書九數之學久益精數法能目數行下宣德間
詔中使通西洋諸域下州郡簡藝能士以從公用數為
郡守所薦會英廟即阼不果行周文襄公廵撫南畿諏
訪耆俊至無遺策得公喜甚凡財賦計出納籌畫皆見
咨問公感文襄知已亦竭智力為之一時政事隂惠及
民者為多文襄欲薦用公不果後繼文襄者數公以文
襄故不替禮接然竟無薦者公恒教諸子曰吾雖不仕
頗自試然用吾粗耳必欲亢宗濟時非仕不可乃留宗
子淵幹家蠱遣源及澄業舉子為郡諸生誨廸嚴甚每
庭訓知源志嚮喜曰吾子孫當有為清白吏者源舉乙
未進士拜工部都水主事分司山東三載考績進階承
德郎以其官封公改兵部武庫凡八年于外公前後數
十書皆先官誡後家務未卒之一月猶然公平居孝弟
處家室白首無忤言治家勤儉凡田廬婚嫁創制經費
必親籍記名公大夫有嘉政善行亦手錄焉及在官尤
慎密類為郡縣吏楷式者嗚呼公布衣為時用尚有德
惠君子謂一命士可為物濟信夫公生某卒某葬某銘
曰身不禄仕材則政謀老獲其名匪我自求天監實彰
靡功弗酬矧直德者勤思有秋曷以喻公公農者流公
有賢嗣出贊國猷澤則弗窮公有餘留公德不刊我名
在㐀
樂亭知縣蔣原用墓誌銘
長洲蔣君原用知樂亭縣卒于官其友兵科給事中陳
君玉汝為著行狀請予銘曰原用平生欲得先生文今
死矣非兹銘無以慰地下且原用配徐涉書史文義惟
銘是屬每泣曰妾獨不能如張圓妻乎予嘗識原用于
玉汝其亡可念念玉汝言辭至再不忍固也按狀原用
姓蔣氏諱廷貴原用其字其先宋禮部侍郎堂守蘇因
居長洲曾祖叔昂祖宗韶父惟清皆不仕母趙宋宗室
裔也原用七歲失恃繼母鄒育鞠成之原用數歲能属
對為韻語未冠通舉子義學易于進士奚君元啟游縣
學有名成化辛卯舉南畿鄉薦為易魁戊戌舉進士觀
政吏部授永平樂亭知縣方視事適歲大歉原用亟上
疏乞減賦役什六七民恃以不徙王師征建州道樂平
原用承部使檄總山海諸關驛車馬芻食事先令集縣
故僻境部使罕至治率用苟簡原用舉廢治闕勩不愛
力每貳佐出納必親衡量吏所具案牘必親校勘越一
年凡地里邇遠民貧富強弱法令便不便皆可掌稽故
賦役獄訟動皆曲當歲所得常廩費不足則繼以家槖
未常苟取人信其廉郡使至縣例有饋贈原用執不與
或憾且謗之不為動縣治後舊有門吏出入無禁至通
饋謝原用塞之會疾作不便者諷以隂陽拘忌不聽則
傅以他說原用曰故令若某某皆死于是以不塞此門
故邪且人孰無疾疾死命也門何預焉卒不聽疾再作
再間治益力最後大作乃卒壬寅三月二日也原用和
厚不忤物外斂圭角理辨内達遇事乃見始為縣或謂
其起富室宜不習吏事原用乃奮志倍力欲自觀其能
不幸而死其志亦可哀也原用娶武功伯徐公女為配
生女四人某某卒之日徐不能歸玉汝以書属知永平
府姜君璉治後事舁喪西上徐館南郭逆旅一月遺腹
得男名之曰夀徐頗自慰忽罹火厄僅以子免原用之
幼女死焉玉汝慟不置乃館徐于官邸遣其僕拾餘燼
治裝買舟然後歸凡玉汝為原用謀甚悉君子謂原用
交得其人原用先世長洲某鄉某原今歸葬以某月某
吉卜也銘曰位不必卿相稱則賢夀不必耄期名則傳
為名進士為賢令尹吁嗟乎蔣君其死不泯
贈翰林院編修文林郎陳公墓誌銘
吾友翰林侍講陳君師召喪其考耕樂公及妣黃孺人
若干年時葬未有銘師召既登第拜官歸省墓亦不果
作盖慎之也今年秋師召痛先德久弗識乃授狀属予
銘將寓歸用諸壙前狀故按察僉事楊朝重未第時作
朝重公戚黨其述事行宜詳東陽師召同官厚且久稔
聞厥世銘宜予屬予亦弗敢辭公姓陳氏諱申字崇澄
别號耕樂世居莆田涵江系出宋觀察使淬淬與金師
戰急子仲剛死父難後淬亦死國事時旌其里為忠孝
坊今綽楔翼然存焉曾祖諱仁祖諱德考諱光遠並有
隠行公貌魁碩動履詳雅讀書曉大義喜談史傳少貧
服賈事漁稼為養時曾祖妣及祖考妣久未葬公痛父
志至或忘寢食及父喪益痛自奮積儉為贏畜乃并舉
諸喪皆用禮葬人歎其難奉母林孺人養必備物病左
右侍夜假寐榻側聞謦欬聲輙蹶起母喪父值忌日執
哀如初與弟戊友愛篤至世所遺田宅悉推予之復為
共歲賦俾獲自裕每夢及父母晨興必告弟持抱痛哭
以為常有女兄蚤寡教其孤二人皆底成立鄉居雍孫
無競聲忤色人以貧告戚有施疏有貸貸亦薄息或竟
以棄責嘗試長里賦賦不給寧為埤納不忍為掊克四
方賓客至日勤館榖有遠適貧不能行者必致厚贐值
橋圯塗淖輒率衆力治之皆有成蹟可指數人德之至
今不衰孺人黃氏世隣也閑禮度習書教孝養舅姑視
外内族黨有恩誼儉不服紈綺見敗縷遺粒必躬拾之
有嘉饌必蓄為客具及公有義舉雖重費不恡助之此
於公德固大類教子尤嚴肅不溺私愛恒舉近世成敗
子迭為勸戒故師召竟以醇學篤行重於時君子謂陳
氏有世德焉銘曰龐積薄發在物為幸彼邇觀者顧為
物病盍觀陳公久乃彌盛時變俗易趨偽如競公有世
守守樸為正内修外順以聽定命天道弗僣自貽伊慶
我銘匪誣已俟其定
眀故封承德郎戶部主事許公墓誌銘
公姓許氏諱廉字清夫四川眉州人家本鉅族元李兵
亂譜逸莫可考公考諱容號松屋母韓氏夢五色大鳥
集于庭生公姿表特異兩目炯然松屋曰果英物也三
歲時松屋抱過州治憩城下公仰見城扁眉州二字因
以手畫地宛然成畫自是資性朗悟日誦數百言屬對
響答人摘其竒者以傳舅氏韓叔珪嘗擕入成都遠近
聚覩試以詩皆立就稍長通詩書春秋旁涉百氏尤工
書法屢試鄉選不利有司舉賢良辭不就遂棄舉子業
徜徉山水間著筆山樵隠及渠瀾集若干卷蜀人購詞
輸者越郡歴邑至屨接戸外然公恒自歉視未嘗恃以
驕人人益多之公少喪母事繼母若所自出惠撫弟妹
與人交重意氣不為崖岸蓋非獨葩藻士也正統某年
以疾卒某月葬州西南飛鳳山之原後若干年以子楫
貴封承德郎戸部主事公配周氏撫寧知縣鑑之女少
閒雅喜讀書撰孝經小學列女傳皆成誦孝事舅姑公
疾時嘗刲股和藥以進及公疾革欲以死白志公覺之
執其手曰若俱死奈子女何周泣曰惟命時四子相林
梅楫皆幼有諷令業賈為養者周艴然曰非吾夫意也
並遣就學後相為崇王府教授霖為國子生梅為固始
訓導楫舉進士拜戸部主事周亦以楫貴封太安人太
安人就養京師復歸眉楫奉使便歸省適太安人病卒
丁酉五月八日也年七十有六某月某日合葬葬去京
師遠前後皆未有銘戸部君既復官乃持狀徵予銘狀
稱公負材不試又蚤世卒時無邇遠戚疏皆痛惜不置
諸子皆以儒學取官秩戸部尤顯古稱位不稱德有後
况無位者宜於此取焉是固然哉公生幾女一適指揮
萬亹今閣老公從子也銘曰唐有元賓宋淳夫才而弗
夀中道殂韓銘黃詩哀以吁生也無官殁有譽眉山許
公華且腴五色雜組雙璚琚三十七載如朝晡彼造物
者榮而枯安用有才如此乎公有四子皆文儒前雖不
足後有餘公有遺教非庭趨有賢而慈嚴父如龍嶆鳳
山氣盤紆鍾竒閟秀於此俱我銘兹丘世不渝
眀故刑部郎中奚君墓誌銘
刑部郎中奚君時亨勘獄瑞州還至杭州得疾卒按察
副使李君若虚方提學浙江日視疾具湯藥比卒治含
歛衾槨甚備航君喪歸華亭時君母太安人及妻若子
女皆寓京師聞訃痛絶諸寮友皆驚悼相弔尋得若虚
書咸相慰曰李君不負時亨吾徒可獨負哉於是屠郎
中元勲為狀周郎中良璧過郎中大濮柳員外拱之諸
君屬予銘適君女兄之夫孫鏞者來奉太安人歸自京
因寓銘俾刻石内君墓壙予辱君還往且聞諸元勲及
馮郎中佩之知君賢為詳乃序而銘之君諱昊字時亨
姓奚氏世為松江華亭人質貌穎異九歲就外傅囊白
金為學資有婦人道哭問之曰家貧鬻絲得百錢而遺
之舅姑老無用為饘粥具君即以所持金予之歸白承
德公公曰兒能如是吾無憂矣君弱冠從承德公于合
公疾君刺血籲天求以身代又重傷太安人心匿不使
聞公卒君奉母扶櫬歸廬墓終喪籍府學為弟子員舉
成化戊子鄉薦連擢己丑進士第循例歸省壬辰拜刑
部主事眀敏精吏法片言擿伏人服其能遷員外郎勘
貴州獄歸奏稱旨進郎中庚子伏乞歸省太安人遂就
養焉居數月會瑞獄作事尤劇君受命往日奔走勞瘁
成疾以卒壬寅三月望日也年三十六娶潘氏封安人
子一曰伸女四皆在室君和厚易直重恩義幼學時母
析貲予之君悉讓兄冕俸所得金帛必分族屬為員外
時同年董知縣失官道遇寇貧甚君為館榖給綈纊厚
贐之還使經景州有故寮劉判官死五年不舉君葬之
且䘏其家平居恭孫見鄉先輩無窮達皆不敢慢處寮
寀終日不色忤故人多愛樂之尤嗜問學寒暑不時輟
喜臨晉唐書為詩文往往有竒思與客賦詠值意得恒
夜分不寢有干柬稿若干卷蔵于家君墓在某山葬用
是歲某月某日從吉卜也銘曰利劒硎發其聲有劃儵
歸大津光彩滅沒孰爾淬之孰爾閟之鬼神有靈百世
其衛之
一樸居士蔡公墓誌銘
進士蔡君清得告歸晉江念其大父居士公未葬葬且
迫介喬進士字請予銘自述祖業甚悉曰清不敢誣吾
祖也清有文學名觀其辭核而理乃據以銘公姓蔡氏
諱潤字懋德以字行號一樸居士先世譜逸不可考元
有諱謙者於公為高祖居泉之惠安祖諱惠至正間避
亂泉城壻于晉江朱氏始為晉江人考諱輝國朝永樂
間舉貢士母林氏公少失怙家貧甚門戸幾落公奮自
樹拔與其配林氏備嘗艱苦銖累寸積積稍裕及母棄
養諸弟妹皆壯長力為婚嫁弟懋敬病且死舉財物契
劵及其遺孤属公公治後事撫其孤長則悉舉故所属
者歸之嘗曰吾不能顯吾親期不辱吾不能庇覆吾兄
弟亦盡吾力而已矣年五十外内事悉付二子惟課孫
讀書督僮僕治樹蓻暇則匡坐一室非大賓客及鄉飲
禮請未嘗出戶閾雖居闤闠間有不知其公者公重先
祀昧爽謁祠堂已乃出治事夕復謁始就寢祭必備物
或病弗克與則飭子弟惟謹身以勤教孫清出就傅旦
必問曰清入塾未未則戒之曰汝貧家子不可作富貴
相見其字畫不楷則曰是亦學也奈何不敬凡器物或
損壊未嘗介意獨於書甚愛護每戒子孫曰吾於此雖
不甚解然聖賢所著要不可蔑視且吾先世遺物惟此
耳汝軰慎守之見子孫為服為新製輒蹙然曰何得效
俗兒女子態也公性謹飭不喜博奕戲劇事質不外飾
嘗曰吾無他技能惟一樸耳其所自號以此公既不試
志業無所見故其言傳為多郡縣吏雖不時見然知公
賢恒曰使吾民皆蔡某官府無事矣按察僉事林吾克
賢恒下郡縣詢行義命泉州知府沈海書公名榜于旌
善亭云公卒于成化某年某歲葬潯美山夀七十六配
林為山陽教諭廣之女子三長觀慧清父也次某某孫
四曾孫一存畏銘曰善不必大惟實則有節不必竒庸
乃可久曲士詭行嗇夫利口勞身徇名為禄之誘若罝
斯獵若弋斯取旋棄所執若視芻狗嗟今之人固也誰
咎樸哉蔡公有順無揉外無顯名内省奚疚公心則寧
公死不朽
懷麓堂集卷四十七
