懷麓堂集卷十二
明李東陽撰
詩稿十二
七言律詩
覽愚得詩卷有懷亾弟之作悵然感之因用其
韻
楚詞招罷日昏黃不見幽魂為返香寒菊有歌同薤露
秋風無雁憶衡陽神交不隔江南北塵世空驚夢短長
去歲兹辰那可問不勝清淚夜燈傍
施醫官輓詩
三十年前爛漫遊酒筵詩社憶風流高名殷地來江左
舊業逢人說汴州已見王郎為别駕空傳謝脁有芳洲
惠山亭上留題在露濕寒烟蔓草秋
午日亨父宅分題得蔗漿限東字以下五韻
紫蔗分漿出苑東仙家元與御廚通金盤晝永翻疑露
碧盌寒多不受風佳境惟憐江左客渴心誰識茂陵翁
芳時燕席頻繁送坐待西窗蠟炬紅
費司業廷言留飲題廂壁
壁水橋通别是天瀛洲東望亦登仙館中羣士有同輩
(廷言自進士至司業纔九年)天下此官無剰員(南京舊多闕惟北監一人)坐擁圖
書消暇日夢隨冠蓋入新年(廷言未受命兩月予有是夢)班行舊會
今稀少莫怪相過意惘然
寄馬抑之同年(馬號清癡又號華髮山人養病居蘇州)
不見山人又幾時浮雲流水杳難期頭顱自白非因老
心事全消却未癡賀監有船多載酒浪仙無寺不題詩
秖應閒却經綸手獨向空江把釣絲
邀用貞秋官不果至聞再宿明治南樓小詩奉
問
遠别多情近却無幾回書札費招呼三年舊雨虛來客
一枕清風獨負吾未信紅塵催白髮始知城市有江湖
西垣匹馬經過地謝朓樓頭日又晡
予已邀鳴治既不果至且招予同宿未敢輙赴
用韻奉答
南樓清灑一塵無怪㡳高人不待呼行止古來真漫爾
主賓今日竟誰吾雲端紫蓋瞻前殿雨裏青山憶後湖
獨負兩京三載話短簷長日未能晡
復用前韻自慰
門掩空堂一客無雨聲驚夢若相呼眼中道路非前日
病起形骸是故吾翰苑朝回懷祕府洞庭家在隔重湖
繩床竹几將愁至自寫新詩到日晡
苦雨後和喬師召喜晴韻四首
壞籬頽壁幾家同苦雨無情也自公白苧裳衣殘暑後
碧山樓閣晚凉中天風一掃愁雲淨海月高懸宿霧空
滿席清光正回首桂花庭影夜重重
六月窮陰四野同憂時不羨魯僖公農夫正恐秋將至
聖主深勞日過中陰氣漸隨金令伏陽烏還照火雲空
猶憐怒雨號風夜破屋飛茅定幾重
杜陵廣厦萬間同千載江湖歎此公蹤跡久慚城市裏
夢魂偏墮雨聲中官河水决陂塘亂獨樹巢危鳥雀空
最是晩晴鐘鼓後夕陽依舊遠山重
急雨轟雷晝夜同枕邊驚夢起周公虚疑矮屋層簷下
如在欹帆[危瓦]浪中萬里山川秋霽合千家燈火夜愁空
人間月色清如水先照瓊樓第一重
立秋雨不止再和師召韻四首
一望頑雲萬里同長驅無乃困雷公神靈合在蒼茫外
物態都來頃刻中媧女正愁天宇漏鮫翁翻懼海濤空
美人只在蓬山上咫尺瀛洲路幾重
溽暑蒸人伏枕同愁來白髮恐難公雨聲先到窮簷底
官事猶慚飽飯中微物有心廻兩曜弱雲無力度層空
陰晴欲問明朝事知在蓍爻第幾重
閉門泥雨六街同夙夜何由得在公憂國秪憑書卷裏
放朝長憶漏聲中烟連上苑千林暗火照鄰家四壁空
寄語商羊休更舞晩來愁見濕雲重
謀國憂民兩意同獨於詩力愧諸公風謠合采歸天上
獻納誰能自牖中漆室婦嗟蓬鬢改杜陵人去草堂空
閒愁不獨風和雨一日廻腸有萬重
寄彭民望
斫地哀歌興未闌歸來長鋏尚須彈秋風布褐衣猶短
夜雨江湖夢亦寒木葉下時驚歲晚人情閱盡見交難
長安旅食淹留地慚愧先生苜蓿盤
贈傅神高訓導
彩毫和露寫清秋親見江南顧虎頭憔悴忽驚多病質
賢豪今負壯年遊眼前庶事誰工拙夢裏浮生有去留
萬里滇池三載别重來還識故吾不
寄沈提學仲律
沈侯高行迥不汙偃蹇不受風塵呼有時開口向知己
寧肯折腰為大夫高厓迅筆走風雨落日解䌫思江湖
安得奮飛隘八極與子汙漫遊天衢
送周時可文選還南京用羅明仲席上韻
一月京華三見君匆匆下馬立殘曛朝辭内苑千峰雪
暮宿荒郊萬叠雲宵旰席懷當宁寵平安書報隔江聞
十年沗竊箴規誼猶帶儒冠學綴文
宿海子西涯舊鄰
匹馬緣溪却度橋蓽門疎樹影蕭蕭東陵舊路元相接
北郭幽期豈待招滿地月明如白晝一燈人語共清宵
悠悠二十年前事都向春風夢裏消
師召有盲馬售錢六百諗之以詩
六百青蚨十里才忍將筋骨付塵埃驚魂已脫池邊險
往事無勞塞上猜(師召已連失二馬)斗酒杜陵堪再醉(用三百青銅語)
千金郭隗幸重來知公自是㤀機者一笑能令萬事該
師召在内直誤繫牙牌角帶以去再贈一首
倦摩雙眼出長安束帶懸魚總誤看裝飾不嫌非異物
標題猶喜是同官酒防大白狂時換腰愧休文病後寬
堪笑玉堂叢話裏向來詩筆幾曾乾
若虚秋官舊有屋一區為積潦所壞數年不售
竟得銀四兩聞師召售馬自謂與此價略相近
索予用韻一首
臺署元非駔儈才直看金璧等浮埃頽垣已付池蛙管
賀客翻同野燕猜白老有詩行復問(樂天詩云江邊欲買三問屋問遍人)
(家不要詩)寇公無地去還來詞林馬價誰多少不待相逢意
已該
抑菴(為陳進士炷乃翁作)
簮組叢中老布衣肯將名字託光輝乾坤俛首平生足
貧賤驕人此意非曾晳更賢狂已甚武公雖老戒無違
亦知授簡趨庭地已見先生杜德機
候馬北安門外遊慈恩寺後園有感
亂溪流水入荒塍九曲灣頭十丈藤尋遍野亭無舊主
訪回蕭寺有遺僧蒼苔斷處看將合老樹栽時記未曾
莫怪疲僮淹送馬十年一到竟何能
雨後與文明遊城南馬上和鳴治韻
乳鳩飛燕總春聲我亦緣詩太瘦生十里烟塵新路繞
五更風雨舊愁輕山亭坐近簷簷碧水岸花開樹樹晴
不有黃門能愛客幾人鞍馬得相迎
陳宗堯侍講輓詩
主恩前後許登瀛君在同官是老成千里鶯花南國夢
兩筵歌酒故人情流光過眼成今昔别路傷心隔死生
此夜玉堂風露裏不勝清淚欲沾纓
宿西涯舊鄰次方石韻
春興無端入酒杯每逢花鳥共嘲詼望隨山欲斷時盡
行到水將窮處回雁影忽驚還北向馬頭誰遣更西來
夜闌秉燭蒼茫坐醉後真成夢裏猜
己亥中元陪祀山陵道中奉和楊學士先生韻
十首
十年三赴四陵朝又逐諸公一舉鑣龍尾道瞻回輦近
馬蹄塵送入山遙天開野色川原淨日出城頭霧雨消
無數晩花秋樹裏未須風物向春饒
數村烟火接荒墟芳草連天入望餘幾處桑麻還舊業
去年風雨憶空廬疲童望路心兼遠野老迎人禮大疎
獨向豐年詢往事未堪回首意躊躇
葛衣葵扇一時新自辦山裝學野人踏盡柳堤行更遠
掃殘苔石坐還頻蟲鳴水岸偏依曉雁度山城正憶春
萬里炎蒸消欲盡不勞風雨洗蒼旻
布衣人犯逆鱗龍一代賢豪此地鍾香火制存空古廟
策書名在有遺封蕭蕭白髮餘民改曲曲青山舊路重
欲向五陵還弔古永安城外數聲鐘(劉蕡昌平人)
地闢天開戶牖成古來人代幾回更四朝陵寢千年固
百里山川一掌平殿上朵雲當夜捧空中靈籟入秋鳴
重城複道香烟裏又聽雲車下紫清
夜深燈火下齋宫路轉西巗却向東四塞河山今古在
諸陵雲霧往來同烟叢簇簇溪藤暗秋葉蕭蕭嶺樹紅
獨愧兩都詞賦手玉堂椽筆待名公
馬頭殘夢不成酣似覺薰風為指南官燭罷燒猶有月
朝衣初脫尚餘嵐回鞭懶赴城東宴揮麈聊同石上談
記得曩時曾宿地翠微深處一禪菴
官曹行樂漫消憂得似周南太史遊巖勢繞空皆右轉
泉聲赴壑盡東流八方貢賦歸王甸萬古山名屬帝丘
同是鵷鸞飛宿地不應中有一沙鷗
路盡郵亭始入京水村山郭幾經行逢人借屋寧知姓
信馬題詩不記程沙浦雁回風忽斷石梁魚落水初清
瓊樓合在層霄外莫遣微雲綴月明
僕夫催馬劇如飛望近城樓及曉暉百里路方辭寢廟
兩宵心不離庭闈睡餘白日猶高枕拂盡黃塵更振衣
藤几竹床安穏甚任他風雨過書幃
昌平縣學新構翰林行館奉和謝學士先生舊
題韻留楊教諭顯爵夏訓導璉一首
石橋沙路隔東西宛轉如登十丈堤凉愛野風清别院
夜聞山雨過前溪棲鸞樹老多成實賀燕巢傾半委泥
好種琅玕二百箇重來須就節間題
和鳴治侍講贈行韻
玉堂人在閬西峰應憶譙樓五夜鐘海内萍蹤嗟我遠
夢中山色想君濃書回直欲憑秋㕍吟苦誰甘學暮蛩
獨有勝遊兼樂事不堪持為故人封
和亨大脩撰席上聯句贈行韻(行前一日亨大以采石一尊為)
(餞)
石逕緣厓半入雲獨開齋閣坐斜曛層城夜閟諸山色
夾路人喧萬馬羣屐齒不辭狂謝脁帶圍真减病休文
豪遊竟作醒三日長憶高堂舊酒醺
和汝賢脩撰贈行韻
樹影穿籬犬吠雲憶君同宿嶺頭曛離歌忽漫傳新調
别馬猶疑戀舊羣秋館圖書違伴直夜堂燈火夢論文
不知聽雨亭前坐對酒看花日幾醺
和若虚郎中贈行韻
赤日黃塵馬倦行石橋山店有官程城頭路盡千峰隔
袖裏詩來兩腋清蟬雜柳風秋漸遠鶴翻松雪夜還驚
欲知小吏將詩意記取柴門剝啄聲
和趙夢麟主事東陵見寄韻
翡翠樓臺白玉堤碧山深處有輪蹄神宫望接香烟際
閣道旋隨斗柄西萬乘旌旗雲外合兩班環珮月中齊
官曹莫歎東西隔又聽星軺載紫泥(時夢麟將有淮揚之使)
内直大雨留壁上呈諸同寅
苑花庭樹隔蒼茫急雨顛風驟作狂欹枕北忩驚夢短
移床東壁捲衣忙堂茅幸免三重破階水真愁一尺強
寄謝諸公前後直馬頭炎日漫辭長
與顧天錫夜話和留别韻(時天錫謫永州府同知)
路轉三湘去更深潞河西岸淛東潯潛鱗自足波濤地
别馬長懷秣飼心湘女廟前山似黛柳公亭下石如林
徵科亦是公家事民力江南恐未禁
以絲瓜饋李秋官若虛誦瓜瓞詩為祝若虛有
詩馮秋官佩之以和章見索因用韻饋瓜如例
并呈二君
地接東陵路不賒冷官生計只籬瓜閒行似愛凉陰薄
醉筆多隨野蔓斜名自雅歌傳聖代例分風味與詩家
從今記取宜男祝賀客來時好薦茶
大雨次李若虚馮佩之屠元勲聯句韻
醉魂驚散眼花稠溜下空庭水亂流卧聽衡茅兼徹夜
坐看絺綌已先秋排空濁浪騷人恨蔽日浮雲壯士愁
郎署忽傳歌古調韻風含雨正悠悠
體齋宅賞蓮用體齋韻
獨坐幽亭數竹攅名花何意此相看一枝已分巢林足
寸步猶疑縮地難香愛露華濃似酒靜憐秋色冷於官
狂來却怪筒杯淺直欲全傾翡翠盤
送王汝瑛院判歸省宜興
梅溪之水清無痕梅溪主人花對門開花萬樹復萬樹
流水一村還一村采藥路迷山遠近讀書聲動月黃昏
欲知晝錦經行地盡是天家雨露恩
和蕭給事元日早朝韻
庭燎光分燭影稀玉階殘雪向春微千官夜聽星辰履
九陛朝懸日月旗地切丹山聞鳳吹天開黃道見龍飛
海東才子多春興一日新詩動𤨏闈
郊齋和張養直脩撰韻
煖風晴日麗層天霧駕颷車從列仙鳴鳳有岐還盛世
神龜出洛自何年朝班曉躡青霄上御氣春浮紫蓋邊
珍重玉堂清密地新詩莫遣外人傳
慶成宴有述
殿庭開宴引千官拜舞親承萬歲歡坐擁日華看漸近
酒傳天語飲教乾(每宴必傳旨云滿斟酒又云官人每飲乾)青雲舊侣班相
望白雪非才和豈難十五年來無寸補一心惟有向時
丹
和明仲洗馬韻二首
竹簡韋編次第評於君真見古人情百年事了須聞道
舉世嫌多為近名敢謂學非顔氏樂直將心比伯夷清
塵蹤滿地無由濯何處滄浪水上纓
友道陵夷繼者稀獨予才力尚卑微無成頗覺初心負
未老先知舊事非今日中流須砥柱幾年東壁有餘輝
期君合在風塵外千仞岡頭一振衣
上元日與文敬諸友遊神樂觀蒙典簿宅歸馬
上作
玉壺沽酒載青驄同向城南問老蒙誰信神仙有官府
始知軒冕是樊籠去年花在開應晩落日詩成意未工
歸到上元燈火夜九衢絲管聽兒童
春闈校文有作呈諸同考
省闈分職重持衡十載趨陪兩度行滿地奎光天咫尺
隔簾人語夜分明空中萬馬神俱驟海底遺珠夢亦驚
科甲少年今老大耻將名姓託羣英
沈禮部時暘行以隻鵝斗酒為餞家僮誤送于
顧刑部天錫時晹去始知之戲作小詩奉寄
隔城風雨送歸驂斗酒籠鵝意未堪何令别時無長物
殷郎書到只空函十年世事成春夢千里神交入夜談
他日相逢應大笑亂山深處是江南
送王成憲歸蘇州省母得難字
曉風殘雨送春寒一曲離歌意未闌都尉府中新捧檄
侍郎門下舊彈冠貧憐菽水為歡易老覺江湖見面難
已辦彩衣隨畫舫風流未數晉潘安
送樊時登延平訓導
客堂寥落雨兼風一曲離歌目斷鴻楊執戟生空識字
李將軍戰竟無功孤舟野岸蘋花發五月山城荔子紅
見說儒官非遠别夢魂長在浙江東
送桑民懌訓導泰和(民懌蘇人會試春闈策有胸中有長劍一日幾回磨)
(等語為晏檢討汝賢所黜又作學以至聖人之道論有我去而夫子來等語為丘學士仲深所)
(黜今年得乙榜年二十二籍誤以二為五用新例辭不許遂有是命)
十年三度試春闈新見聲名滿帝畿甲第久慚唐李郃
竒才終誤宋劉幾功名歲晩非蓬鬢湖海官貧尚布衣
試看孤鷹下林落甘心還向碧天飛
送宋民止綿州學正(民止民表進士之弟前翰林孔目公之子今年予校)
(其文中格用制額退在乙榜)
已見珊瑚拂釣竿不勝遺恨滿江湍力窮魯縞心猶壯
望入蓬山路始難無奈風塵催短髮且將名字託微官
青氊舊是君家物又向王郎坐裏看
送董子仁給事使琉球
琉球東望海門開聖代提封亦壯哉萬里風濤纔七日
六年天使此重來麒麟有服真殊寵薏苡無車莫浪猜
歸憶皂囊封事在殿前風采尚崔嵬
送張思履司副使琉球
尚方新報賜衣成玉節金書萬里行嶺外方言通異俗
島中烟火望孤城由來使者關風化親見朝廷錄姓名
不用殷勤宣聖德遠人先賀海波平
送王祭酒先生還南京
盛代聲名北斗尊錦袍牙笏舊承恩兩都詞賦多傳世
四海英才半在門紫塞天高連雁影石城江落見潮痕
金甌彩筆雲霄夢姓字應勞聖主論
和韻寄答陳汝礪掌教
寂寞天涯歎所依海雲江月意俱違茱萸歲改身仍健
苜蓿秋荒馬不肥白雪屢傳新調寡青雲半覺舊人非
家山不隔長安路應倚南樓望夕暉
和師召步入西華韻
九衢香霧擁塵埃望盡仙蹤隔草萊螮蝀影從橋底見
芙蓉花在鏡中開碧桃黃竹無年歲翠羽紅鱗自去來
幾度北安門外路誤騎羸馬繞城回
寄劉時雍
望到關山白雁初離愁多在憶君餘百年交友通家誼
萬事傷心一紙書江上流民何日定里中羣盜可能除
西垣詞賦東曹業欲效賢勞愧不如
遊西城故趙尚書果園與蕭文明李士常陳玉
汝潘時用倡和四首
漫憶江湖萬里遊西園風景似南州青苔地濕頻經雨
白苧凉生不待秋塵事已醒前日夢歲華空白幾人頭
松醪載得渾拚醉莫遣飛花浪作愁
官曹無計可招尋坐愛林風滿素襟醉後頗思醒酒石
貧來須辦買山金花蹊柳徑稀疎見茗盌冰壺次第斟
欲問五陵歌舞地我家園樹得成陰
句入西園字字清葛衣紗帽稱閒行苔侵翠壁應全徧
果熟青林已暗生流水斷堤人共遠片雲孤鳥意俱輕
閒官愛說山中話為有歸田錄未成
殘樽繫馬立斜陽忽送秋聲滿樹凉花落始知留客久
雨來偏為作詩忙山堂竹戶寒猶閉石徑苔泥滑不妨
獨有園人愛沾灑不隨僮僕問歸裝
送陸封君歸大倉(鼎儀脩撰之父也)
十年池鳳遠將雛白首飛揚興不無老去關心惟骨肉
夢來欹枕亦江湖山川尚憶重遊薊鄉里猶稱舊姓吳
畫舫載將官市酒却從林下說皇都
予素不善飲文明詩來有西涯爛醉欲人扶之
句日以二樽見惠步韻答之
夢斷高陽舊酒徒坐驚神語落虚無若教對飲應差勝
縱使微醺不用扶往事分明成一笑遠情珍重得雙壺
次公亦是酲狂客幸未麤豪比灌夫
送鄭瑤夫先生之南京太常
冰霜心事見平生冠冕文章動兩京直講舊官纔五品
太常新命接三卿園林俎豆春秋祭江海庭闈日夜情
近說詞臣多簡在御屏風上恐題名
送王元常貢士歸省河州(兵部尚書公度之子)
尚書門第切雲高西去秦山望眼勞朝論十年歸舊德
家聲今日在時髦虛聞漢節求良馬尚有任竿拂巨鰲
却望故園歸路杳未辭塵土逐青袍
刑部郎中栝蒼金君尚德之子禧及其弟尚義
御史之子祺聞尚義將有謫命自其家赴京師
以予託交二君稱契家子來謁子重其孝友篤
至悵然感之賦贈一律
舊家門第有清風眉宇分明似兩翁春夢忽驚黃耳犬
秋風愁送玉關鴻徐歌漫有臨岐贈禰刺深勞昨夜通
薊北遼東俱萬里天涯回首意匆匆
懷麓堂集卷十二
