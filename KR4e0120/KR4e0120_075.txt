懷麓堂集卷七十五
明李東陽撰
文後稿十五
祭文
同年祭倪文毅公文
昔在先皇登崇俊良公我同進並躋玉堂經帷啟沃史
筆鋪張宴必接席班必聯行公當此時顒顒昂昂南省
擢秀中台耀芒車書玉帛黼黻文章宫保晉秩留司贊
襄入掌天曹左右帝旁進退人物訏謨廟廊公當此時
炳炳琅琅我唁公病握手在牀哭聲載門我弔公喪跡
謝朝籍魂歸江鄉公當此時窅窅茫茫凡在四類罔不
䀌傷矧我兄弟哀胡可當執紼有日束芻是將嗚呼逝
矣何日而忘
同年祭傅文穆公文
嗚呼鄉有先達國有舊臣培養成就代不數人公之文
章演迤淵淪公之性行縝栗温純詞范毓秀卿曹致身
功在啟沃業存經綸地極台斗望隆冠紳遊鵾始運屈
蠖方伸中道傾逝天胡弗仁友朋之義休戚實均共期
僇力以贊化鈞公今棄我孰與為鄰昔我同年如木向
春今我同年若星在晨嗟公已矣寧不傷神執紼而餞
玉河之濱目送行旐心隨去塵與公永訣涕淚盈巾嗚
呼哀哉
復畏吾村舊塋告先考墓文
維弘治某年孝男具官東陽敢昭告於顯考贈大學士
府君尊靈曰東陽伏承治命以祖塋狹隘弗寧厥居哀
痛惶惑歷於兹土先妣舊封猝未克合宅域未備碑表
未建因循苟簡十六七年比因長男兆先之喪追念體
魄欲别卜佳城以次遷祔蓋嘗遠涉房山改築樹村而
山﨑地衰卜不協吉窮則反本竟歸故域乃竭志倍力
盡市其旁近地百有餘畆可以周築垣墉通行神道昭
穆可序遷合有期平生鬱抑之懷一旦而遂感激之至
轉成悲傷是用告諸墓前上慰靈爽俯仰今昔哀何可
言謹告
遷葬告先考文
維弘治某年孝男具官東陽敢昭告於顯考贈大學士
府君之墓曰舊塋既復遷合有期比者請假於朝伏蒙
聖恩特賜葬祭增光墟墓倍感束腸敬卜良辰奉啟伭
宅憑棺叩顙宛接音容畚鍤之聲恐干靈爽事非獲已
情實難任道路伊邇松楸在望仰惟先志視往如歸季
弟東溟幼男兆同祔葬已久長男兆先權殯未窆並從
遷祔謹告
將合葬告先妣文
維弘治某年孝男具宫李東陽敢昭告於顯妣贈夫人
劉氏之墓曰母之喪四十八年吾父新塋久未克合心
懸兩地痛徹終天遷祔有期褒䘏旋降人謀既協神相
攸同預告幽靈仰祈明鑒謹告
合葬告先考妣文
維弘治某年孝男具官東陽泣血告於顯考贈大學士
府君顯妣贈夫人劉氏曰嗚呼痛哉自我先祖葬曾祖
考妣於畏吾村吾母之墓實在右穆墓地狹隘不過二
畆吾父吾叔志存增石為有力者所據病間遺命飲恨
而終暨别葬於故城小西門遷祔事重不敢輕議松楸
相望曠如山海左瞻右盻五内分崩痛定而思有悔無
及邇歲别求吉壤百計莫諧長男兆先旁殯墓舍久而
未祔哀與日增天誘其衷復圖舊地宅域既闢樹築苟
完仰荷聖天子優假之恩貸以旬日褒䘏之典過於尋
常地利天休皆出望外神人協相悲感交并嗚呼生也
同堂没而同室昭穆具在子孫列侍吾父母之靈若可
以少慰矣東陽不肖生不能盡承顔養志之禮喪不能
致慎終追遠之誠不孝之罪何其可贖捫心叩顙無以
自容誓竭庸駑用圖不辱尚祈恩庇佑我後人謹告亡
弟東溟并此附告
安葬告兆先文
汝爹告兆先汝久未葬實傷我心葬既有日聽我告汝
小西門之地汝所樂也不得已而遷畏吾村之墓汝之
所常病心焉者也而歸之皆汝平生意料之所不及也
嗚呼送死大事其責在汝我乃行之人亦有言可謂倒
行而逆施矣今上而遷父合母下而葬子勞苦不足論
吾何為其心哉汝其從汝祖依汝母携汝弟以安處於
斯也嗚呼痛哉幼男兆同并此附告
遷葬告曾祖考妣等文
維弘治某年曾孫具官東陽敢昭告於顯曾祖考處士
府君曾祖妣孺人賀氏顯祖考贈資政大夫太子少保
禮部尚書兼文淵閣大學士府君祖妣贈夫人陳氏曰
兹者奉吾父資政府君之柩自小西門與吾母劉夫人
合葬於此弟東溟男兆先兆同並從遷祔昭穆具備骨
肉咸萃伏惟尊靈默佑永底安吉庇我後人先叔父百
戸府君叔母孺人唐氏亡室贈夫人劉氏繼室贈宜人
岳氏亡弟東山東川同此附告
祭衍聖公孔以和文
嗚呼哀哉疇昔之歲公來京師凡我斯文載遊載嬉月
夕風晨左書右詩惠而過我不醉而歸二十餘年敬久
不衰婿我猶子聘我令儀曰此太宗實維本支後繼我
者非此其誰公奉兄命我慰母慈吉卜既協家人具宜
我子東行驥尾是隨誼重骨肉勢忘崇卑笑而謂我此
會何時踵未及還樂極生悲公書弔我情見乎辭公病
不朝星霜再移為公屈指秋以為期訃音倏來將信將
疑東望停雲涕淚交頤瞻彼闕里莫摳我衣濟上之約
雖悔可追公有令聞美玉良珪公有高懷月霽春熙一
旦而没云胡弗思孔廟之焚公適罹之梁木既構斯人
則萎我為公慟匪獨予私欲往哭公室是遠而何以致
我絮酒炙雞辭以為侑公知不知嗚呼哀哉尚饗
祭李孺人岳氏文
蒙泉翁門有女六人歸李者四其一則學士之婦符卿
之賓有孝有則于宗于婣家有禄食國有錫恩然而徤
者半病者半邅屯坎坷餘二十春嗣未及延而已弗自
保其身矣我蒙翁之澤於是而盡吾黨之厄亦何相因
至此耶聞訃之日執紼之辰吾方在告情莫得而伸也
一暢之奠聊以致吾親而已嗚呼其聞耶其弗聞耶尚
饗
祭海鈞蕭先生文
我友天下為士實難定山有莊南屛有潘公起東徼周
旋具間窮滯太學達登諫垣謫郡蠻陬佐憲閩藩地歷
險夷事異悲歡凡今之人避難求安難進易退惟公有
焉義重金石情傾肺肝山限海隔神交意傳自壯及老
踰四十年世路將别盟言未寒千里一訣下歸重泉凡
今之人雨覆雲翻終始不負孰其能然公哭我子有詩
載編今我哭公匪銘曷宣手閱遺書淚雨涓涓日望飛
旐心旌懸懸絮酒而弔哀何可言尚饗
祭劉舅文
嗚呼哀哉吾母之黨獨吾舅存骨肉之喜豈惟似人壯
别天闕晚歸玉門聚散欣戚餘三十春今忽棄我吾疇
與親哭不憑棺葬不繞墳寧我恝心我疾在身公則諒
我九泉有聞曷以慰公視我銘文一奠而訣哀胡可云
嗚呼痛哉尚饗
祭曾尚書文
人生聚會可謂甚難南北殊蹤壯老異觀惟今之悲乃
昔之歡凡我同年迭倡交和朝必充廷宴必盈坐惟今
之弔乃昔之賀過公之門鄰哀巷憐登公之堂男涕女
漣挹公儀容不見周旋聽公音聲不聞笑言公夀實希
年既踰七公官實高品既登一公名不隳公行可述公
無往憾我自公䘏陳詞敘哀侑我芬苾平生之交於此
永畢嗚呼哀哉尚饗
祭葉錦衣文
維公之先自越移燕我亦楚徙如萍水然絲蘿之緣以
世以年公以武顯有位有權有守有為有行與言終始
之際儒生所難公夀已希胡不少延病起而弔哭憑其
棺公子公孫衰絰在前公不我迓悠悠九泉靈輀駕矣
何日而遷辭以奠之有淚汍瀾嗚呼尚饗
祭孔氏女文
嗚呼痛哉我女之生玉韞珠藏我女之嫁鳳翥鸞翔我
女之行山遥水長椿萱並茂琴瑟相將廕封圭組相祀
烝嘗我女不樂懷爺戀娘廟庭赫奕府第輝煌莊田徧
野桑棗成行我女不樂言非故鄉我女歸寧歡聲滿堂
我女疾病舉家皇皇疇昔之夜我夢不祥我女告終竹
死蘭殤無論骨肉鄰嗟道傷婆與汝棺母掃汝房棄汝
藥餌還汝衣裳含汝歛汝汝夫在旁我女何女質美德
良我生何生有女無良汝弟既沒汝兄亦亡嗟我老矣
形單影雙觸物感事摧肝裂腸今日何日景物異常雪
慘風凄雲日無光昔汝别時涕淚淋浪今汝去矣形聲
渺茫求之不得四顧徬徨我有官酒汝不復觴我有家
食汝不復嘗吁其逝也何日而忘嗚呼痛尚
祠堂成告文
維正德某年孫大學士東陽敢昭告於顯高祖考處士
府君顯高祖妣譚氏顯曾祖考贈光禄大夫柱國少傅
兼太子太傅戸部尚書謹身殿大學士府君顯曾祖妣
贈一品夫人賀氏顯祖考府君顯祖妣陳氏顯考府君
顯妣劉氏曰粤自幼齡屢遷第宅比居兹地十有四年
墓域已成家祠尚隘比因雨潦上漏旁欹怵惕誓心悲
傷坎骨乃勤新構稍拓舊規面陽背隂昭穆並序捷靈
有所抱痛無窮仰冀恩慈俯垂鑒佑謹告
祭方石先生文
嗚呼士有曠世而相感終身而不相信者是非可以笑
貎為亦不可以口舌論也或符契之左右或枘鑿之圓
方間之而不能使之離強之而不能使其合蓋嘗有慨
於聚散而曷能無意於存亡方其並舉甲第聯步詞林
忘年合誼異地同襟以文字相劘以道義相箴諒羣衆
人而得此予不自知其何心及乎志薄功名趣懷高尚
回車乎九達之間振衣乎千仞之上顧勲業之未終託
文章以自放是宜稱國士而有光齒前賢而無讓者也
嗚呼我志君子公行我知神道之銘匪我其誰所謂上
為天下慟而下以哭吾私者吾嘗聞之矣豈但慨晨星
之落落傷宿草之離離惜往日之不再歎人生之有涯
而已耶尚饗
刻字法手稿成告考墓文
維正德某年謹以刻成永字八法手稿一部焚於我顯
考贈大學士憩菴府君之墓為文而告曰嗚呼惟我先
考精通楷書推衍永字八法定為變化三十二勢結構
八十四式歸之獨見成一家言手澤尚存紙墨多缺業
慙授簡力愧揚名懼夫積歲愈深幽光遂泯含羞抱痛
死有餘辜乃屬太原宋灝摹勒大字風神體格幸免遺
譌東陽仍取全編手自謄寫統令上石數月而成追念
劬勞敢忘教育有身莫贖欲報何能徒以衰老之餘年
粗畢平生之一事尊靈如在鑒此虔誠嗚呼痛哉謹告
懷麓堂集卷七十五
