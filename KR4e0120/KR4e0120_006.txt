懷麓堂集卷六
明李東陽撰
詩稿六
五言古詩
家君以詩戒夜歸因用陶韻自止(辛丑十二月望日)
吾生苦多欲有戒方一止胡為省身戒又落多言裏古
人不遠遊此義聞孔子又聞父母年可懼復可喜向來
風雪夜偶闕問居起嚴訓當過庭微辭有深理為憐僮
僕勞當以人視已仁哉長者言為利斯溥矣内觀恒惕
若若在深淵涘朝出暮必歸盟言自今祀
墨菊二首
白露被原隰黃菊秋始花餘馨引遥袂采掇初還家秀
色雖可玩玩久不復華入畫清且古為詩正而葩幽懷
託揮寫庶用傳無涯持此問真幻無言空自嗟
其二
畫菊不畫香香空詎堪掬畫菊不畫色色似花已俗都
無色香在安用此為菊登堂見孤標入手疑可觸自非
識菊者但看桃李足古色今不知世人空有目
畫雞
秋稼已登場黃雞俛而啄縰縰拂毛羽縷縷不厭數安
棲謝樊籠遺哺及雛㲉時哉適所性宛轉如有覺高鳴
或自振恥此弄咿喔主人重恩義至死懷一握禄食爾
不如巢居愧羣齪
題邵翁碁墅卷
奕棋雖細事可以觀小德非無勝負争亦足高曲直胡
為紛紛者簞豆不掩色雄夸每絶呌巧伺或深匿不然
出忿語與此同一格寄言同浴人慎勿譏裸裼賢哉東
陵老愛此時自適指麾兒子輩已足支大敵旁觀但坐
嘯信手聊戲劇安得從之遊清談澹終夕能令夸者默
亦使忿者釋我語君不聞神交向空寂
送喬生宇歸樂平
我友中書君十年抗師席當時門下士往往繼科籍喬
生西南來竦如木初植良材就斤斧規矩應丈尺文場
纔弱冠已破萬人敵而猶不自滿欿若字未識朅來過
我堂每語終日夕談詩辨格律論字窮點畫微言析豪
芒獨詣超畛域紛紛科舉徒未暇論與策古文時所棄
似子寧易得吾生好講學久矣抱深默愛子方起予胡
為重行役勖哉千里途及此分隂惜少年豈可恃我已
非白晳文章未足論太上貴立德而師有嚴規我語贅
何益
題章元益愛菊亭卷
種花不種菊物玩志不持學詩不學陶雖工亦奚為隠
者丘壑情幽芳冰雪&KR1086;陶翁昔愛菊此興固其宜章君
本宦達斂跡東江湄林居絶衆卉愛此黃葳蕤居與花
為鄰行以畫自隨飄搖比風外嘯咏南山詩南山何崔
嵬下有荆棘枝棘多損我花路遠勞我思何當薙荒穢
永興塵埃辭兹願必終遂坐待秋風時
賀鼎儀遷諭德得檢字
華蓋天穹崇青宫地深儼同時侍從臣一一皆妙選陸
君偉文行不抗亦不謟銛如囊中錐穎脱不受掩年勞
秩屢遷德諭官曷忝名厪黼扆記薦豈公卿剡平生耐
官職寵極翻自斂須知啓沃功不獨事編檢姓字符鼎
彛文章歸琬琰非才獨慙子同第名久玷交游二十年
道義足薰染攀躋竟何能時歲驚荏苒勲業乃攸期榮
光詎相艷努力當壯齡時哉此其漸
鏡川先生宅賞白牡丹得白字
玉堂天上清玉版天下白幸從清切地見此純正色露
苞春始凝脂萼曉新坼檀深藹薰心絳淺微近積終焉
保貞素不涴脂與澤先生無物玩聊以物自適澹哉君
子懷富貴安可易臨軒撫流景愛此不忍摘我亦惜春
心逢花作花客先生顧客笑偶此非宿昔客去花未闌
嫣然共今夕
藤蓑次陳公父韻
采藤復采藤日夕費斤斧製為身上蓑人古衣亦古借
問製者誰白沙乃蓑祖冉冉綠蓑衣蕭蕭白沙渚披蓑
向江水顧影還獨語愛此勿輕捐春江正多雨
其二
披蓑登前岡欲往藤被嶺新梢拂舊蓑樛結不復整自
笑林下隂不如波中影
送楊應寧三首
我馬識君門每過還自止宦途亦多岐所識能有幾朝
遊樂方劇暮别情未巳平生道義交豈獨愛文史此别
良獨難黯然而已矣
其二
君年十三四蚤以竒童稱奉詔入翰林時人羨登瀛甲
第豈不貴中書地亦清終為遺珠歎不使四海驚我年
雖稍長學業竟何成送君滄江去江樹遠含情
其三
君本滇陽人還生嶺南地巴陵非故鄉京口亦何意莫
問東西蹤浮生本如寄松楸翳成隂桑梓鬱交翠所至
各縈懷功名勿留滯吾生半南北歸與子同計舊業空
衡湘僑居託幽薊向來金陵路展轉勞夢寐造物不我
仇卜鄰願當遂此意君獨知吾言諒非戲
寄王丹徒公濟二首
我昔覽京口遥登浮玉峯江山偉形觀遠睇開塵蒙時
無故人在獨往遺形蹤别來十五年我友遊江東同心
不相值跡與參商同君今領民社王事方在躬寧能縱
耳目或可披心胷幽懷倘予憶願寄南歸鴻
其二
美人别我來贈我冰絲絃絃直似君操絃清似君言一
彈不成調再鼓不成歡舊曲不復記離愁莽無端山高
水復遠君去何時還我琴不必工雖工向誰彈古人知
音少今人知音難
不寐
遥夜耿無寐悠悠對青燈幽懷不盈掬縷結如春繩垂
髫弄柔翰濫采世上聲弱歲忝科籍冠簮奉明廷生平
四十載鬢髮白幾莖豈不愧竊禄日給粟數升惟餘素
心在不與炎凉更營營彼何物集我垣西庭沾我白苧
裳涴我素玉屏城狐不敢問市虎難為攖塗人勿復道
知者已復驚曾參豈殺人不疑本無兄内省寔自疚人
尤竟誰能不聞謗貪者足凂夷齊清古人重不辯辯極
飜益增志士恥苟免壯夫想孤征擬尋江湖興未結松
筠盟故國隔湘水舊遊在金陵兹謀苦不遂鬱鬱竟何
成誓存操修節謹獨戒未萌閉門索古義著書見高情
著鞭讓祖生割席效管寧從此畢餘志垂休俟千齡
痛語一首柬南屏
砭焫攻微痾力與疾相閧燔焚勢不已百節皆為動右
臂鍼獨多腕尰逾負重左肢豈解事匙粥不自送我病
亦偶然星火忽已烘古人戒謹疾我豈敢為縱蒼黃苫
塊身六氣為一中因循積年載展轉驚寐夢瞑眩疾乃
瘳兹言夙攸誦刮骨彼何雄湔腸或非懵我計決恐遲
醫謀固當用聊輕筋骼困坐待膿血湩痛癢方自知胞
哉幾人共平生骨肉交思君令人痛朅采慰藉情欵語
得深奉寧知君歸後獨樂不及衆西郊昨夜雨不解憂
懷壅悵望君不來悲歌當予慟
篁墩所藏賓頭盧說法圖
釋有賓頭盧長眉映頭白偶逢優填王說法示生寂譬
如野行者為彼猘象迫俯身入深井下有龍蛇宅援藤
上高樹上有二鼠齰野火燔其根根裊不自植事幾出
倉猝生死寄頃刻忽有羣蜂來芳馨不盈滴六根與四
大纏縶誰為釋欲問有生人胡能隠身跡人生所遭異
一樂恒患百吾儒實順受此輩方巧匿先生兩道眼夷
險同一格獨念居安徒思危乃良策聊為發竒難使自
圖畫得我鈍落鋒機欲語飜自默嗤彼畫中人何如點
頭石
問白髭
毛髮有白黑遲速亦有時我年四十強誰遣白我髭謂
予夙多病或者煩憂思髭生本髮類我髮胡未知人言
白可拔拔白將何為或言黑可返借問返者誰髭乎苟
能言聊以解我頤
代髭答
託質向君身稀微愧毛髮於身百無濟況乃貽玷缺憂
病君自知敢以諛累哲君髮豈不華幸遠不近瞥後生
能幾何壯老真倏忽白拔秖自欺黑返竟何悦多言亦
安用勿謂髭也呐
問白髮用髭韻
我生汝本黑汝白從何時汝長亦已白何得短彼髭髭
白汝豈黑嗟我獨不思三年不對鏡縱白安得知訐言
信有之髭豈誑我為髭白汝亦白黑者尚有誰豈我弗
汝養靜言觀我頤
代髮答
君身鬚眉具鬛者寧獨髮髮也幸獨長雖長亦同缺壯
老信有端知幾乃明哲汝德不益增我衰豈終瞥習變
如我然繁多起絲忽汝躬不内顧顧以容為悦我意君
不知兹言我當呐
植柘陳翁刲股卷
伐樹勿伐柘愛此手澤存爪樹傷柘膚鋤樹傷柘根根
膚尚可惜戕肌亦何人吾肌本親遺吾以奉吾親茫茫
堪輿内此意誠苦辛肌戕幸不死遺胤終兒孫孫乎慎
無忘錫類良有因
洗句亭
洗句復洗句洗句先洗心心清絶塵滓句清無哇淫洗
句尚可淺洗心須用深所用有深淺水哉何古今有句
莫太清太清寡知音知音苦不遇獨和滄浪吟
送王存敬秋官知興化得但字
王君東南豪才氣絶軀幹一經重賢科百里見雄斷西
曹美風裁而復愛文翰還操老吏筆郤判詩家案入朝
更出守恩詔何渙汗莆陽亦名邦金紫蔚相爛清風散
塵歊好雨知歲旱勲名竟當成軔發此何但吾翁蒙泉
老遺跡猶可按謗言昔徒興白黑久乃判古來經濟士
不受羣疑絆送子獨含情臨風幾長歎
登高二首次韻答錢與謙狀元
莫居丘垤地為學如為山望道如望海莫近汙潢灣吾
生好求士意欲窮區寰有津孰與航有磴孰與攀行矣
幸勿疑勖哉山海間
翰林神仙窟鼇峯出瀛海天低衆山伏地合羣流匯恩
寵絶代殊榮光有時改許身德義重華國文章在行且
懼吾衰君名世方采
方石惠貓忽被踏以死悼而賦之
懸燈直廬夜見此貍奴羣主人愛貍甚指點向客云西
鄰乞貍母乳孳當深春我本無長物但令守典墳客意
不忍奪念為主所珍主人忽南徙書擔愁紛紜居然棄
其餘一尾幸見分人苦不知足既得擇愈勤色純足貴
屈此法舊所因擕歸雪照眼兒女争歡欣先防老貍欺
更避惡犬狺丁寧戒婢僕為我謹朝曛寧知不旋踵步
履生艱屯蒼黃不能捄吊歎若有聞孰謂方寸靈不如
趾在麟嗟嗟放麑子此意實近真吾方為鼠厄誓欲策
貍勲貪功信多悔縱暴亦非仁彼鼠固無恙爾貍竟委
身悲哉勿復棄葬之我竹根竹非利汝死庶免烏鳶鄰
猶感贈貍意賦詩謝主人
題蘭為司寇何公
楚澤有幽蘭名高百花選孤根託地靈芳心應時展陽
和一披拂春色無深淺清風徧六合孰謂知者鮮援琴
思昔人古意嗟已緬層厓數枝竹意若相慰勉穠華須
郤避荆棘行當翦幸此挹餘芬披圖漫舒卷
送楊應寧提學之陜西三首
君來幾日前屈指算君程君行幾日前使我夢先驚問
君孰為來問君孰為行倉皇六載間展轉萬事并欲語
不得盡欲别難為情
君從滇南遊意不在金寳歸裝詩篇富遠目江山飽遺
蹤念丘墟舊事懷父老重惟宗祧計擇後良亦早達能
洞大觀孝足慰昭考之子瑶瑜&KR1086;兼聞嗜文藻愛之不
可見見彼昆弟好通家情所關兹事況不小願君自珍
惜遠向風霜道
江南形勝地可游亦可居君居僅六載乃有田有廬種
苣晚成筍買秧秋作魚官程正發軔歸計已有餘君行
世所重君才此方於試看一家業經濟我不如不如南
官去衣冠就樵漁有興苦未遂送君意踟蹰
泰和羅氏家傳四圖詩
羅氏五世祖宋茌平簿伯夀嘗刲股愈母疾有
司表其所居坊曰旌孝坊在縣東百步許圖曰
純孝
旌門自何年宋朝南渡後借問旌者誰縣東羅伯夀憶
當刲股時見母不自捄本無營利心誰遣為名貿皇天
有錫類遺體神所佑五世旌賢科貽謀竟堂構卓哉孝
子家永為忠臣胄
羅曾祖諱理為德安同知有巨盜糟李捕弗獲
逮者數百人縱使禽賊皆願盡力遂獲糟李治
園得鐵數萬斤會徵鐵令下悉出以代民輸圖
曰德政
德安古良吏佐郡功可錄縱囚得真盜縲紲無留獄有
如釋李祐元濟終就戮掘地見黑金有利不思鬻吾心
幸無染民税亦以足歆揮竟何事産濟非我欲由來重
官評寧止範鄉曲文貞作家傳雅操比冰玉冰玉有遺
風聞孫繼芳躅
羅祖母周寡于西安之戍楊文貞公言于仁廟
而釋之周擕稚子走金陵謝文貞歸不失節以
死文貞亟稱曰賢圖曰貞節
盤盤九折坂妾行日苦遠妾歸夫不歸不恨歸時晚感
兹君恩重惜彼去日短擕家渡江水骨肉不在眼不有
文貞公賢哉竟誰嘆
羅公諱善進少在文貞門有贈墨者視之則金
也遂還之文貞以是重公圖曰郤墨
巍巍揚公門揭揭羅氏子客來公不見見子斯可矣伭
墨黃金胎有客為子遺揮之不肯受客媿公獨喜童子
亦何知知公四知裔異姓本通家誨穀乃相似何以紹
遺休公孫賢太史
寄李知縣遂之
歲晏朔風厲河水載行車之子東南征前路阻且紆擕
家住灣北旅泊非寧居開門掃殘雪閉門讀古書書生
慎窮達壯士惜居諸百里多貧民隆冬尚無儲向來嘘
呵力力盡意有餘離心繫孤掉遠信回雙魚時哉戒春
發無為重踟蹰
聞方石先生得遺腹孫
故人喪愛子棄官歸故園空懷向平念誰候柴桑門吾
心怛如割匪獨傷弟昆朅逢舊台守達致州人言言從
抵家後乃得遺腹孫素辭簿書勞辦此鞠育恩竒事諒
非偶善徵詎無根綿綿千鈞力耿耿一髮存天乎豈無
知可與知者論詩成不寄達庶以紆吾煩
題畫
騎驢下前坂山深日將晚水石何蕭條風稀鬢毛短秋
聲在高樹歲去不復返遥指故人家松花夜當飯
送蔣宗儒良醫歸老
流雲遞晴隂飛雨忽而過黃塵暗西郊河水不滿柁言
從北畿返遥憶東山卧未清炎暑懷且免泥塗涴兩枰
萬事畢一酌千愁破平生醫國心少壯驚老大榮名方
得謝餘寵猶在荷欲問滄浪歌歌成幾人和
兆先赴試三河念之有作
東行百里程送汝萬里心衣裝問寒煖野望疑晴隂汝
生不離膝别我恐未禁翩然上馬去似有壯士襟髫丱
能幾時忽已勝冠簮摛毫出組製把玩驚詞林嘶鳴誤
一顧奬借踰千金不學是吾憂虚名非汝任古人重宅
相泒出蒙泉深南屏實衆望鬱鬱泰山岑汝師文場手
奪錦春江潯蓬麻得依附玉石勞鐫鋟遭逢我弗逮天
意或在今求論目前事長途尚駸駸貧餘詩書在老覺
歲月侵汝幸慰我意我方為汝箴嬰懷繼日夕屈指經
辛壬遄歸一見面誦我東行吟
淮海遊
愚樂傅公嘗遊淮海間士大夫贈詩成卷為補
是詩
汎彼江湖興來為淮海遊高帆駕巨浪浩蕩空中浮上
有盪胸雲下有濯足流吹簫動海月鼓枻驚沙鷗長歌
振林木逸響歸滄洲至今淮上人髣髴疑仙舟懷賢託
楚些感舊聞吳謳寧無後來者俛仰難為儔
閏月對菊
五月復五月六月行復來一雨滌炎熇再雨清塵埃兹
晨忽如注墮溜鳴空階回風坐飄䬃巾袂相徘徊冰絃
濕不彈叢帙委不開孤吟答幽響爽思凌飛臺昔人有
深慮道暍思黃梅淹留幸未晩物意回枯荄君看古牆
背已見青莓苔
主一齋為徐都憲公肅賦
世途日紛錯應變良獨勞有政如繭絲有法如牛毛矧
惟跬步間出入亦異遭向非定静功多言竟呶呶君子
慎存省一敬中自操物情詎我奪帝鑒焉能逃執虛手
恒盈踏險腳益牢静觀紀昌射動鼓庖丁刀言小足喻
大行卑乃登高聖途可方軌有轂誰當膏
徐亞卿原一六十二得雙生戲柬一首
澄澄嚴江波混混入東海雙雙出明珠煌煌弄光彩聲
聲識英物表表見神采遥遥徐卿胄衮衮靈源在茫茫
堪輿間物物任真宰竒竒覩兹事嘖嘖争歎駭看看頭
角露忽忽弦望改望望湯餅筵徐徐欲安待
送錢與謙修撰
與子論文章㳂流自前古莊騷信枝葉經傳乃宗祖當
其得意時入口辨甘苦又如色過目白黑粲可數刻鏤
恥雕龍炳蔚驚變虎與子談道義培根去榛莽孤懸見
衡鑑險設謝城府予心諒子知子志必予吐嗟哉勢利
徒各自傾肝腑與子談世故今昔同仰俯悲歡動相涉
成敗時逆覩賓筵每更僕朝坐常及午堂升詎無因鄰
卜固其所依依别我去道路忽修阻振衣千仞外艤櫂
三江滸汝親並白頭汝弟方接武歸承聖主詔拜學嬌
兒舞此樂須盛年誰云守環堵古人稱仕學進盡還退
補登山航海心有力竟思努愛子千金軀深藏是良賈
采桑玉堂隂二首答篁墩學士
采桑玉堂隂分蠶長安郭一勞累百枚再分連數箔寧
知貴富地此物能沃若平生畎畝憂黽勉懷力作嗟彼
衣錦兒空言養蠶樂吳機詠濯濯周葉歌莫莫遺我通
家人同心故相託愛之敢輕棄弱女方就學
其二
采桑玉堂隂隂濃樹婆娑一采不滿筐竟日能幾何乃
知富貴地不及窮山阿蠶成忽滿眼所得良亦多人言
繫家運或者隂陽和向非夙夜勤豈恃葉與柯衣多必
思寒吾民本同科欲將分蠶意廣被無偏頗
懷麓堂集卷六
