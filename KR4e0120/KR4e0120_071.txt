懷麓堂集卷七十一
明李東陽撰
文後稿十一
傳
都城故老傳
傳曰民函五常之性剛柔緩急音聲不同繫乎水土之
風氣者謂之風都邑之人習見閑熟大抵尚通而寡執
此世之恒言然不可以槩論也國家定鼎順天幾百年
登甲科躋宦途著見功澤在人耳目者固不俟論已或
居小宦或終布衣抱一節守一善違衆離俗以求自遂
亦非無足稱述者顧偶無所憑藉其名與姓不白於世
以死豈不重可惜哉予生也晚竊聞先祖父言遺民故
老之名行駿不能記幸所及見亦既彫謝無餘矣恐從
此遂湮沒略舉一二為後進君子道之俾他日有繼焉
劉志字景仁順天人通經史為近體詩有警句性謹朴
言若不能出口每論禮必以朱子家禮為的為某國公
府教書訓導某公欲遷其嫡母之墓而以生母配葬請
具奏草志禮折之某公強焉志曰以若所為非獨理悖
且不免於法某公乃賂他訓導錢暄者草疏以進英廟
震怒責某公究所為謀者枷暄於市人皆服志之有識
志又嘗勸某公毁銅佛以鑄器某公不肯強之乃從後
志年未五十得竒瘍被面以死人指以為毁佛之報嗟
乎志所存一也幸而免於禍則服以為是不幸而得疾
以死則指以為非世俗之溺人如此哉今異端之說愈
久益熾殆無以易天下如志者尚可得哉悲夫路貴字
秉彛順天人粗涉經籍少為童子師性伉直不匿人過
母喪發引傚家禮去旙幢鼓樂用人為方相市兒争譁
笑之尤不喜神怪嘗有降神者人各獻香楮貴脱所趿
雙屐置案上曰吾無他聊以供神觀者縮頸貴人而去
後以夀終徐本字以道姑蘇人藉京師嘗出入楊文貞
公之門及見諸老能道前朝典故氣棘棘好面折人過
徐天全兄呼之本殊不朝假言輙中其肺腑曰吾史筆
也一時名德如葉文莊岳蒙翁輩皆禮為上賓素習
家禮士大夫家有事歛殯請之必往然非禮致不輕造
訪訪亦不俟茶而出獨嗜書每得一書手自披對缺板
脱字則界烏絲欄紙乞善書者補之笑謂人曰吾猶老
鼠搬生薑勞無用也年八十餘乃卒其自號曰竹軒所
輯有竹軒詩一卷陳謙字士謙姑蘇人居京師能楷行
書專效趙松雪華媚可人時染古紙偽作趙書猝莫能
辨購書者踵接戸外勢家貴人每酬以金帛用是起家
年七十餘卒家所蓄古書名畫其子并其屋盡鬻之人
多傷之賀道字士完南京人世醫家常居善藥人呼為
賀生藥然能通文義尚儒雅有聲士大夫間其行不能
詳大抵名勝輩也予所及知者止此其樸茂無文片言
隻行幸中而偶入者𤨏𤨏不足錄已又有趙某者順天
人本楊姓鬻醬為業人呼為醬楊天順初迎鑾之役武
官胄士乘勢納賂以冒官賞至累千數百人或以語
某某搖手謝曰我粗人無食肉相財帛非所惜恐反蹈
禍機耳不越歲冒官者事敗盡革職任或遭貶竄人始
曰趙某不若也某尤好意氣其女夫刑部朱主事鐸貧
而有守某每遺錢糓以助其廉朱病卒子又死某育其
女俾不失節暨其壽終其子敏贍其女弟以居至於今
存焉蔡通者府軍衛籍也既老而代每步行匝皇城見
其甎石垝壊默數之自某門至某門凡損幾千幾百有
幾傭善書人具奏疏赴通政司上之請命工修葺事下
工部寢弗行越數年復然又寢之又數年欲復奏其子
諫之不可其妻苛止之索傭書銀不得乃潜脱銀簮具
疏竟上之項郎中文泰惡其瀆也送法司訊治之既贖
罪費家貲數兩其妻若子交怨不置通已老病遂鬱悒
以死當具疏時通素不識字習讀其章對客口誦累數
百言尺寸一二無少遺失及遭沮抑輙嘆曰朝廷養士
歲糜官禄數十萬孰肯計及此者或以為此細事惡足
計則應曰自某年至某年已加損若干數矣久而不治
必大壊極弊所費何可勝計哉嗚呼通所見誠小譬之
以管窺天天雖小乃真見也以庶人計此亦不為細彼
所謂有官禄者不能觸類而長計直而事而顧笑且抑
之獨何心哉獨何心哉
姜貞菴傳
貞菴姜公名諒字用貞貞菴其所自號浙江嘉興人也
少為縣學生博覽強記尤精尚書學舉景泰庚午鄉貢
登天順甲申進士擢行人司左司副以官政自律與寮
屬胥勸戒一時奉使争檢飾尚廉節被簡為御史者相
繼會司正闕衆屬貞菴貞菴薦行人林雍而處其下人
以是多之九載秩滿以母老圖便養遷南京刑部郎中
讞鞫明恕遇親屬交訟必委曲開導務全其恩若挾勢
撓法者則不少貸嘗有疑獄歴數司不能直立為判决
尚書周莊懿公以公平清慎書上考擢知漳州值歲歉
海盜蠭起乃發廩賑之賑賊黨數十人其弗率者簡練
勇壯授以方略禽其魁餘黨悉散民賴以不擾又築堤
捍潮濬塘置塘以備旱溢禁佛齋作義冡立鄉約以高
東溪之名節陳北溪之道學皆建祠祀之又為文以表
迭監郡之節義顧都司之保障為榜文數十條勸諭防
範靡所不至治行為諸郡首後入閩通志載其事為詳
成化甲辰入覲歸母益老遂乞終養漳民懇請不赴則
相與建生祠勒惠政去思二碑弘治辛亥知府闕耆老數
輩請之朝庚申又請焉皆不果貞菴家居幾二十年睦
處宗族母喪禮葬葬兄嫂皆盡制以無子立兄子某為
後其自處益嚴甚未嘗輕入城府視官事若將凂乎其
身齒德並積屹然為鄉邦之望嘗於先壟東自作壽藏
名曰敦艮封樹深密時與賓友載酒殽游樂其中識者
又稱其達云貞菴素負賞識不輕許可其試于禮部也
與劉公時雍及予講學京邸相知厚及同舉進士與方
石謝公交亦然今予承乏内閣時雍為右都御史總兩
廣軍務方石為禮部右侍郎掌國監事而貞菴獨執德
抱藝飲而弗耀人事之不齊乃爾然其所自守亦耿
耿不可磨滅二公謂古有生為友作傳者以貞菴屬予
故采其事行之大著於篇贊曰張御史稷廵閩還報官
吏賢否籍謂貞菴有盗化民安語予見而問曰化亦易
言哉張曰漳人有某某者家為盜姜守撫諭之遂感化
不復作此誠難吾有所試也若當政行志得之日小有
所不合輙毅然引退無纖毫顧戀尤人所難職銓曹者
誠知之宜不聽使亟去以終此政且大有所試也故世
恒患人才之不盡知且不盡用也如化盜事予於貞菴
尚不能知况他人哉及貞菴退處久而不易其節大夫
士經其邑里者未始不重之謂其尚可用而貞菴亦老
矣雖薦且不出矣豈不惜哉
余肅敏公傳
公姓余氏諱子俊字士英眉之青神人也少為縣學生
景泰辛未登進士第授戸部主事有兩貴家争田公承
部檄案之其一以地名偶同其姓執為已業公曰張家
灣盡屬張家耶事乃直以精敏聞遷員外郎知西安府
歲饑甚發廩出貸仍為措畫如數償之會有西師餽餉
不乏西安水多鹵民苦汲宋龍首渠久廢或議引滴河
水自丈八頭置牐入城以洩於隍積滓既久城且壊公
因丈八之制開新渠觀城中經漢故城達於渭以免公
私之患人稱為余公渠巡撫都御史項公忠上其治行
賜勅旌異成化初陜西布政使有不職者戸部尚書年
公富請黜其人而以公代之吏部謂其侵官年力辨不
能得都御史林公聰亦薦公擢右參政督三邊軍務遂
遷右布政使滿四之捷公在軍中贊畫為多轉左布政
使擢都察院右副都御史巡撫延綏相度邊地每徒行
數十里盡得形勢上疏言北邊正統初始渡河守臣乃
立石為界置榆林諸營堡外又築墩臺以瞭賊天順後
敵覘知河套所在入屯其内而我屯守反在其外請於
㳂邊墩臺之隙築墻建堡又於界至之隙因山剗削其
高若城每二三里則為敵臺崖砦連比不絶又於中空
築短墻横一斜二如偃月狀以為偵敵避射之所蓋自
清水營之紫城砦至寧夏之花馬池東西延袤二千里
凡有堡十有二壕墻崖岩八百有竒小墩七十邊墩十
有五又移定邊安邊二營於近地或以為棄地可惜公
謂我朝永樂間以東勝難守亦嘗棄之令二營就險可
守兼利耕牧省轉輸費是地未嘗棄也又請置榆林衛
取逋兵當勾及謫戍南土者之子孫以益之凡内邊曠
地皆墾為屯田歲獲數萬石立武學以教子弟之俊秀
者軍中器用鉅細畢具率範鐵為之識以歲月至蔬菓
之類亦隨宜教藝而時巡省之自是敵過城下必嚙指
相顧莫敢近又言河套要地宜令大同遊兵備朔州山
西遊兵備灰溝營宣府遊兵有警調用行之至今以功
轉左副都御史進右都御史移鎮陜西陳弭盗安民數
事涇陽有舊堰不利灌溉每治輙壊公鑿山開道溉田
千餘頃又鑿南山道直抵漢中以便餽餉奏免岷河洮
三衛之戍南方者萬有竒易置南北更戍者六千有竒
又有陜所易者分戍胡盧峽豫旺城設平寇鎮戎二千
戸所領之岷番作亂克其四族斬首四百級捷聞賜勅
奬勵有北寇畏威西戎遭衂之語召拜兵部尚書論功
陞從一品禄加太子少保賜金瑪瑙帶文綺麒麟服遼
東守臣阿權貴意請征建州内附之人以為功公議不
可因請别遣重臣制之以敗其謀不得則極論其啟釁
失利之故宜寘重法上賜誥問闔部待罪公獨承之云
皆臣之俊所為上怒亦解時貴州守臣言播州苗賊為
患請調兵會勦公謂變在四川而貴州以為言此要功
者因極論天時地利皆不可興兵乃已聞母病憂悸成
疾上令中使以醪米牢具來問而遣醫視之及以喪告
給驛賜道里費命有司治祭葬服除賜勅召之改戸部
尚書大同失利命公總制諸軍事公請京兵分戍要害
紀律一新寇再引去上遣錦衣百戸以特羊上尊往勞
之師還加太子太保以星變上言請禁貴家奪民田罷
中官之用事於外者復往北邊節制諸軍公行邊自宣
府至大同築外城置樓櫓造戰車數千輛為練武圖以
教士卒錦衣百戸韋瑛者附勢亂政謫戍宣府後妖言
事覺公坐以死法斬於都市時論快之未幾復改兵部
召還朝俄改左都御史留鎮大同有論其糜財病民者
命工部侍郎杜公謙及給事中御史往按其事無所得
落太子太保致仕未踰年仍召為兵部尚書復太子太
保再閱月先帝升遐公力求去今上慰留不許弘治初
卧病公署疏三上上遣醫賜羊酒乃復視事慮近戚之
希恩濫爵者上言馭世務以大德不以小惠班爵務以
公義不以私恩因乞骸骨恩禮益厚比在牀褥猶手削
奏稿念湖廣四川荒甚陳弭災禦盜之術至寢不能寐
再遣醫視疾弗瘳己酉二月二十二日卒年六十一上
聞訃震悼輟視朝一日賜寶鏹萬貫命有司給棺歛具
贈特進光禄大夫太保謚肅敏錄其孫繼祖為錦衣衛
百戶公沈毅寡言而中博達有才略務勤官政尤篤孝
友在陜時屢乞終養不得比居母喪格其子寘勿會試
禮部念弟子偉為父遺腹殊愛之子其遺孤寰舍其子
而請廕為國子生為知府時有寇過其門曰是縱入無
所得遂引去生平好讀書為詩文有竒氣遺稿若干卷
藏於家娶魏氏封夫人卒子二寘其長舉鄉貢孫繼祖
既廕而夭寘乃復就廕進千戸後以征南功擢指揮僉
事今上聞其才命理錦衣衛事寰舉進士授戸部主事
亦有賢聲公嘗教之曰誠能動物人惟積誠自能銷偽
又曰人固貴剛然不可使人畏之如虎識者以為名言
贊曰予嘗接令公談即事論事必欲實見諸行往復曲
折大抵皆國家天下計也及跡所施設歴歴可指數而
在陜西功為多在延綏為尤多蓋以㳂邊數千戸屹成
巨鎮與寧夏甘肅並為陜之保障雖童兒女婦莫不知
頌其功及用於北邊值時與地有所不合役未及興而
衆喣山動或者乃并延綏之績為疑然則大臣之排羣
議任衆怨以成大功者不亦難哉夫民不可與慮始可
與樂成固也以吾士大夫為國家天下計亦為是言何
哉必若所言則都重位饗厚禄者皆將諉於傷財害民
累歲積資計日受代而不復知有天下不至於大壊極
弊不止也嗚呼世安得有勵志勤事惟日不足如士英
者哉予故傳公俾凡有吏責者勸焉
蒙泉公補傳
公姓岳氏諱正字季方别號蒙泉學者稱為蒙泉先生
順天漷縣人也曾祖諱德甫祖諱思銘考諱興府軍前
衛指揮同知公長身美鬚髯神采秀發氣屹屹不能下
物舉京闈鄉試卒國子業李忠文公為祭酒簡四方名
士置講下公與商文毅彭文憲王三原諸公皆預焉正
統戊辰會試禮部同考誤寘落卷侍講杜公寧見之曰
此我輩中人遂擢第一廷試賜進士及第授翰林院編
修每開口論大事嘗閉戸夜草疏請復恭讓后位號其
伯兄端俯樓隙窺之驚曰奈老母何取其草裂之乃止
景泰壬申遷右春坊右贊善兼編修天順丁丑英宗復
辟改修撰上廉知其名吏部王忠肅公亦薦之六月召
見文華殿上遥見遽曰好既陞陛登殿連曰好好問年
若干對曰四十上曰正好問何處人對曰漷縣上曰又是
此北方人問治何經曰尚書上曰是書經尤善問何
科進士對曰正統十三年上益喜曰又是我所取者乃
顧謂曰今用汝内閣參預機務凡事為朕主張許彬老
矣不足恃也公頓首辭至再乃出赴閣至左順門石亨
張軏自外入愕然曰何以至此公不敢對時亨軏已不
平比入見上曰今内閣朕自訪得一好人亨軏請為誰
上曰岳正亨軏陽賀曰誠佳上曰但官小耳今須與吏
部左侍郎兼翰林院學士如何亨軏因奏曰陛下欲陞
正亦甚易但姑試之果稱職未晚也上默然蓋亨輩以
事非已出故撓之云爾自是宣召賜賚絡繹於道公感
上知遇銳意功業知無不言言必盡肝腑一日欽天監
湯序言變異謂姦臣未盡之故上以問公公曰姦臣未
聞若求之將人人自危且序術䟽淺不足信事遂寢錦
衣衛官校邏得一僧自言當大貴衆惑之至妻以女以
覬非分獄具當坐反牛玉援近例請官邏者公謂事縱
得實不過合妖言律活其徒十數人邏者准應捕律朝
論韙之時亨與太監曹吉祥怙寵擅權有投匿名書指
斥時政者亨緝捕甚急舉朝惶駭亨勸上出榜募能捕
者賞以三品職上令撰榜公與李文懿公見上曰為政
自有體式盜賊責兵部姦宄責法司豈有天子自出榜
購募之理且堯建進善之旌舜立誹謗之木秦始皇護
短杜諫乃下誹謗妖言之令由此過失不聞卒至亡國
陛下新復寶位正當以堯舜為法以秦為戒縱欲窮治
其事緩則人情怠忽事自覺露急則人情危懼愈求韜
晦不如勿究吉祥從旁贊甚力上徐謂曰正是言也亨
從子彪鎮大同遣使獻捷内閣詢其狀其人盛陳戰伐
且稱斬首無算皆梟於林木不能悉致公取地圖指示
曰某地至某地四面皆沙漠梟於何所其人驚伏公間
為上言曹石勢太盛慮有變宜早為節制上曰汝以朕
意告之公徑造亨諷令稍自歛戢二人怨之益深會承
天門災上下詔罪躬公視草歴陳弊政詞極切直天下
傳之遂有飛語指為謗訕七月内批降廣東欽州同知
道漷以母老留閱月尚書陳某者曹石黨也憾公嘗言
其不可用至是嗾邏者以私事中之逮繫詔獄考掠備
至謫戍肅州鎮夷所所居京第為幸臣都督李鐸所奪
至涿州夜宿傳舍手梏急氣奔且死涿人楊四者頗尚
意氣為祈哀解人其人怒不肯楊醉以醇酒伺其酣睡
謂公曰梏有封印奈何公教之曰可燒鏊令熱以酒將
紙就炙之紙得燥皆昂起因去釘脱梏刳其中復釘封
之其人覺有異楊說之曰業已然矣今奉銀數十兩為
壽不如納之公乃得至戌時太監猛虎石鎮甘肅相傳
有密諭須生不須死鎮巡而下亦雅重之致客禮焉上
每念正輙曰岳正倒好只是大膽越四五年曹石俱以
不軌敗上謂内閣李文達公曰向岳正固言之文達因
請曰正有老母得放歸鄉里幸甚乃命釋為民甲申憲
宗嗣位有御史楊宣者亦以劾亨謫戍廣東臺諫請復
二人官以勵忠直吏部擬調南京有旨勿調令在院供
職充經筵講官纂修先朝實錄文達欲薦為南京國子
祭酒公不應有急者偽為公劾文達疏草會廷薦公為
兵部侍郎清理貼黃與都給事中張寧名並上寧負才
氣亦被譛遂皆補外公得知興化府時論譁然為之
不平公才素大不屑條格動輒為闊遠計築西湖隄溉
田千頃京庫輸納多為解戸所侵公盡省其費士大夫
家有侵廢寺田及規公利者悉不與皆切齒憾之其貴
有力者共騰為謗書横莫可遏公亦厭苦吏職以成化
己丑入覲京師因引疾致仕時李鐸已敗朝廷還其故
第居久之陳緝熙郭遜之二公相繼為祭酒有官錢為
公用簿不時注忌者因肆為媒孽皆得罪去文憲敦勸
公請代之公曰此事正所不直安忍代為自是當道交
絶忽喪幼子慟而成疾壬辰九月十一日卒年五十五
十月十日葬堅村世墓公於書無所不讀謂天下事無
不可為高自負許俯視一世其為文高簡峻拔追古作
者詩亦雅徤脱俗字法精䆳大書尤偉旁及雕繪鐫刻
悉臻其玅嘗戲畫蒲萄遂稱絶品晚好皇極書有所論
述及經解皆未及就惟類博稿僅有十卷行於世深衣
纂誤一卷藏於家配宋氏西安咸寧人以賢明稱生四
子增堂皆慧而天其二殤也女六人長聘天津右衛指
揮僉事吕昂次適朱㫤次適監察御史李經次適今具
官東陽次尚寶司卿李汧次順天府學生李鉞六女者
皆卒其甥女趙氏適公友鄉貢士潘公流清子辰今為
翰林五經博士經東陽及辰皆公所自擇云贊曰才之
難其信然哉非才之難用之者之難也我皇明混一區
夏幾百年至於宣德正統之世庶富而教極矣公當是
時以文學取科甲天順復辟之初出膺召命居勿密遭
際之盛擬諸夢卜感慨奮發忘身徇國方將以功烈顯
於天下而為權姦所構又厄於媢嫉投荒處僻竟不究
其志以死豈才弗能哉夫當英祖之感悟憲皇之更化
幸於側有人焉猶且復用用則猶可以自見也惜哉然
文章氣節震播海内傳之後世有斷斷乎不可冺者興
化人既去而思為祠以祀之他可知已或乃以浚恒之
凶不密之失為公累是徒以成敗利鈍論非所以防世
厲俗也謹備述之以補國史之闕且手書一通畀其從
子坪從孫梁俾遺其後之人
儲處士傳
處士姓儲氏諱某字仲文其先毘陵人國初徙泰州為
鉅族處士生而醇篤言動不苟惇行孝弟不煩師訓讀
書通大義聞古人嘉言懿行輙興嚮慕若固當然者嘗
市鹽遼陽載布數車至則值敵騎圍城雨雪浹旬日不
止飢凍者道相屬處士日坐逆旅戸外探槖中布散之
不問誰某衆商止之曰商本以求利顧并其本棄之不
可處士曰此何時尚利計耶比歸所得息無幾矣中歲
家寖落閒曝於門拾遺金十數兩袖而入置厠舍茅簷
際家人莫知也及晡有一男子擕其婦哭而來處士問
曰何哭也曰某夫婦解戍某地費不給秪一子賣而得
金今晨過此遂失去將死道路矣且語且哭不能休處
士詢其封識并金幾何語悉合乃出而歸之其人感復
泣取塊金為謝處士笑曰吾顧不能取之而須謝乎且
察其有飢色予之粥而遣之其人曰吾何以報德乃徧
語鄉中人鄉人皆嘖嘖稱嘆曰儲翁隂德其子孫必有
昌者後處士以壽終有子五人孫十三人曾孫二十人
元孫十餘人曾孫巏鄉貢省試皆舉第一以進士高等
累官南京戸部左侍郎文學行義卓然有聞焉伭孫洵
亦舉進士其餘業科第者尚多如鄉人言論曰蘇子嘗
云人能碎千金之璧而不能不失聲於破釜蓋得之孟
氏千乘簞食之說謂矯強者易而造次急遽者之為難
也世傳裴晉公還帶事此在儒生學子雖下晉公一等
可勉為之顧以此勵世猶有不能然者處士施布時當
優裕未足為難其拾遺金時方處窮約卒然得之即不
使家人知之者此其中已有定見恐為所撓也得其人
而歸之不徒無少恡惜而方自以為慊豈有所為而為
之者哉處士卒六年而戸部生又三十餘年而大顯是
固天道福善之當而亦非處士意也世之善不皆能無
所為而為亦不能無待於勸故必原處士之心合天之
所以為報者而後可以為勸也戸部惟祖德弗白是懼
自述事狀以告於太史氏請為傳以傳姑著其大者如
此
懷麓堂集卷七十一
