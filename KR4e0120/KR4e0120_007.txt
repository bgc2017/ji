懷麓堂集卷七
明李東陽撰
詩稿七
七言古詩
平隂武愍王輓詩
十有四年秋八月胡笳吹塵暗城闕漢家天子親出師
旌旗如山令不發將軍意氣如飛熊腰間寳劍雙白虹
長戈一麾四十萬六合慘澹多悲風胡天冥冥夜飛雪
將軍奮呼山石裂平生鐵石舊肝腸化作烏鳶口中血
君王龍馭今在途臣身已死誰為扶中興功業吾豈敢
君王獨歸臣不返裕陵松栢自千年臣歸祔葬橋山邊
英魂或助天飈起長為狼山掃夕烟
送金太守致仕
北風蕭蕭起平陸遠客還思舊鄉曲青袍白馬送君歸
楚水吳山為誰綠當年獻策來京華飄飄意氣凌雲霞
曉日長趨九華殿春風爛醉五侯家雙旌照人日杲杲
承恩獨出長安道西江稚子解絃歌南國騷人怨芳草
退身不待衰病年懸珂結駟空留連三山松栢宛然在
五陵桃花亦可憐山中寥寥何所有蓴菜羹兼菊花酒
相如膝上七絃琴元亮宅邊五株柳清時令子居黃門
門前冠蓋如雲屯功名去住總適意此樂悠悠安可論
赤壁圖歌
荆州水軍八十萬鼓櫂揚旗下江漢江東將帥誰敢當
年少周瑜獨輕難漢家英雄本龍種怒指中原扼雙腕
孔明決策討操逆誓復深仇起相扞東風吹沙暗赤壁
百里旌旗眼中亂列炬争馳疾若星南軍已在中流半
黃郎大呼老瞞走烏鵲翻飛過江岸攀緣失手勢兩孤
一紙軍書萬人散賊兵未平壯士死猜疑已作蕭牆患
脣亡齒寒不自知可惜衣冠盡塗炭乾坤無情歲月改
千古兹山石不爛東坡老翁好竒古一官遠向黃州竄
簫聲入秋木葉空此地經過獨腸斷高歌扣舷和者誰
回首斯人亦凋換姦雄僣竊何足數青史離離後人看
為君擊節歌此圖郤立蒼茫倚長歎
庚寅夏苦雨答鳴治長句
驚雷破樹雲出山急雨墮地流潺湲爾來一月未斷絶
行路戹塞往復還官隍朝決朝陽關野渚夜漲張家灣
邊河人家數千口骨肉漂蕩隨枯菅居人乘舟走平陸
船底秫苗俯可攀城中溝渠失疏導街頭結筏通市闤
東鄰婺婦抱兒泣西家老翁窮且鰥升求斗糴典衣盡
有物何況珥與鐶君王惻惻念孤瘝賑粟屢自公家頒
故老相傳乃舊典先朝以來幸未刪翰林腐生詩骨孱
城南敝屋堵不環劇遭委頓怕泥滓十日不造承明班
因思春夏久枯旱後何冗濫前何慳甲兵未見洗幽朔
流移直恐窮荆蠻吾曹謝公有深慮向來憂國鬢欲斑
揮毫作歌意慷慨直欲廣厦千萬間朝廷有道弭灾沴
胡不浩蕩開愁顔
沈刑部所藏墨竹歌
沈郎之貌古不妍滿懷清思如湧泉手中墨竹風嫋嫋
坐我一片瀟湘天貪愁吟鬢灑霜雪已覺紗帽隨風偏
人道湘靈解鼓瑟此中似有冷冷絃自言得此意蕭索
中夜不敢高堂眠問誰作者夏太常平生翰墨江海傳
雪堂無人老可死此物價重黃金錢近來畫竹有數家
世人皆愛我不憐我非能畫郤能看别有苦思通幽玄
病眼揮毫不成字小者如栗大者拳西鄰奚老髮半白
東鄰陸郎美少年清歌苦調兩不厭為子和我滄浪篇
周少卿雙夀堂
周郎豪宕老不狂近來好事爾擅場全家舊住西湖口
甲第新開雙闕傍高車駟馬通晝夜墨客騷人争短長
阿翁堂東母西坐面如紅玉頭比霜十日摧詩八九至
一杯獻夀百千強御璽重封五花誥大官屢出九霞觴
紗帽輕籠夏隂薄翠羽將動秋風凉短簫大鼓聲動地
吳曲越吟歌繞梁浮雲欲度不肯度落日半落還低昂
曲廊烟霧散復合舞袖風花抑更揚花底番番喚綠酒
燈前隊隊出紅妝金波玉繩耿不定樓箭宫壺殊未央
共說神仙隔風雨豈知塵世有滄桑西池王母誰曾見
南極老人空夀昌眼前相對且為樂世事悠悠安可量
歌風臺送李舍人
芒碭龍氣去復來長風萬里黃雲開手提三尺視六合
酒酣獨上歌風臺大風之歌何壯哉樽前灑淚數行下
當時聽者飜悲哀沛中小兒解擊鼓不見干戈見歌舞
三戶丘墟已滅秦兩生制作空逃魯君王自信材且武
衣冠士人棄如土大風之歌竟何補李侯自是江東儒
壯年挾策事明主平生慷慨心好古亦欲南遊吊徐楚
是時朝多賢俊臣坐令四海無兵塵禮樂成俗忠孝敦
君亦還家懷老親君歸試問荆與榛豈無儒碩遭沈淪
丈夫勲業共努力君今豈是江湖人
題陳考功所藏山水圖
我昔南遊向南國輕舟浩蕩隨所適雨纜朝辭楚岸沙
風帆遠挂吳山色毘陵城東好山水平湖方田渺蕭瑟
錫山惠峯俱在眼舟人野夫相與識谷口浮雲乍有無
林間細路仍荆棘錫山李侯邀我遊此興豈待相促迫
是時江湖足風雨城郭半化為溝洫苔深石滑苦不支
屐倒笻顛正愁劇匆匆揮手謝使去還家仰天空歎息
向來經過信偶爾岳麓險絶西湖僻寧知咫尺不相遭
恐是山靈闕題籍潦倒誰開摩詰圖依稀尚有元龍宅
元龍舊是湖海豪作官十年歸未得揮毫賦詩本無意
况我與子同宿昔炎天倦眼藉披豁從事索詩如傳驛
郤恐詩成卷送還高堂素壁空相憶
深宫美人圖
秦宫丘墟漢宫圯望仙銅雀參差起隋唐去後花綺空
流落誰家畫圖裏桂殿椒堂十里香繡襦寳帶鬭成妝
前庭歌聲後庭舞鳳輦不來深夜長玉甌犀筯凉風發
團扇空悲舊時月不見千門萬戶時秖今何處埋香骨
馬家大練長作裙沈香錦韈隨風塵君看掩鼻工讒者
何似辭恩下輦人
畫松為顧良弼主事題
畫松不必真似松風骨略與畫馬同畢宏曹霸兩竒絶
妙意正在阿堵中君家素璧光如雪上有虬枝老垂鐵
晩歲長同怪石寒炎天恥受高雲熱江飜樹轉争喧豗
十步九戰何時開隂房半扄山鬼嘯海水不斷天風來
城南野人頗醇古坐受凉秋滿虛宇安得移來十丈青
高價如山棄如土知君此興迥莫攀謂予苦絆風塵間
擕琴載鶴招使去我家自有徂徠山
送武昌徐翁南歸(翁行人鏞之父也)
黃鶴磯頭秋草色高樓四面青山碧我來君去兩浮萍
忽漫相逢更南北君家舊在江城居白頭紗帽隨巾車
作客聊同薊門雁還家應憶武昌魚蘭橈桂櫂日將晩
斗酒放歌情未疎杜甫不堪垂老别嵇康曾著絶交書
徐卿有子吾所羨騎馬題詩曲江宴賦終奏入明光宫
詔成捧下麒麟殿青雲於我最交親況復山川是舊鄰
送君此去情無限綠樹猿啼湘水春
林良雙鵲圖為通政程公作
華堂繡幕雙雕櫳樹間靈鵲穿&KR0785;瓏當春解識芳菲意
鎮日相呼樓閣風疎枝密葉閙復歇曲檻叢臺西忽東
共愛羽毛爭洗濯由來律吕自諧同此時閉戶填青葱
昨日天書下紫宫已喜西州金印大何如南海畫圖工
開筵置酒賓燕喜愛畫索詩公意濃郤愧當年賦鸚鵡
氣酣捉筆如飛鴻
江風圖為劉太僕二丈題
寒空木落江呼洶疊浪如山亂堆壟雲拖雨腳隨長流
萬里蛟龍作人踊獨有一葉之扁舟舵側帆欹未肯休
頽洲斷岸地[危瓦]臲遠樹絶島天沈浮眼前萬象錯慌惚
倉卒遇之寧暇求由來適意在頃刻此外豈復千金謀
南人使船如使馬夢落江湖若飄瓦君看白首波濤中
笑殺磯頭釣魚者高堂慘澹開丹青坐見四壁皆滄溟
酒酣擊節歌不成感慨忽與歡娛并昔公江漢初揚舲
亦如湘纍浮洞庭一朝奮起在平地健翮上可凌高冥
謝安尚憶中流坐師德何妨逆浪行向來夷險竟何物
世間萬事如浮萍
題邵容城所藏畫松圖
種松谿邊長十丈高雲對屋團青障中有幽人愛讀書
苧袍紗帽秋蕭爽青苔白石坐移時衡門晏起獨開遲
山中繁實雨初落水面垂蘿風倒吹十年南北江湖夢
野樹孤雲逓迎送此地材同新甫良多君官比藍田重
酌君美酒聽我歌東園桃花能幾何丈夫功業在晩節
君今尚壯非蹉跎
張御史洪死土木之難其子浙江參議敷華請
為詩以輓之
平城敵騎紛騰薄大駕親征向沙漠漢家將軍令不專
四十萬人俱不還百官扈從争赴死玉佩金章者誰子
道傍白骨無人收中有豸冠張御史張公直筆横秋霜
平生鐵石為肝腸長軀七尺棄如屣赤日下照雙瞳光
山間野狐猶陸梁願為厲鬼隨君王君王入朝臣恥雪
驍帥戕軀強敵滅羣公坐饗升平年恨不生持子卿節
公今有子登金門九原再拜君王恩十年兵甲不復試
兩世箕裘今尚存相逢若問公家世莫話龍沙舊時事
仰天不獨悲賢豪一曲哀歌幾行淚
送沈仲威之南京兵部兼憶乃兄仲律僉憲柬
計刑部汝和吳屯田元玉
昔年我在金陵城捨舟躍馬長安行大江為隍石為郭
天地設險通神靈闕庭巍巍擁臺署館舍濟濟羅賢英
朱樓畫棟連飛甍六街三市分縱横琳宫寳地不知數
復有金碧摩峥嶸雞鳴山頭海色動雨花臺前芳草平
是時同遊盡豪俊元方最有能詩名賦詩載酒樂未巳
長揖遂作西南征君今作官向南署予亦歸來幾寒暑
壯心廓落江海空目斷雙鴻欲飛去羨君生長在兹地
山水還經舊時路好事真成太史遊多才不恥班生賦
錦袍紗帽坐看書官清地切兵曹居中宵或有彭城夢
暇日自引河陽車我家北都官北闕未免塵滓隨簮裾
人生離合類萍梗因君感舊重鬱紆浮梁醉客久不見
青龍山人音問疎二君詞畫吾所愛憶我為寄江南圖
早朝遇雨道中即事
長安五月霖雨多六月更急如翻河通宵到晚不得寐
茆屋欲破愁嵯峨攬衣當戶未能出郤坐蓬忩聽疎密
縱道君恩屢放朝端居未敢忘巾櫛九衢燈火迷西東
輕蓑瘦馬隨疲童道傍行子顧且笑謂予亦在泥塗中
感渠相念不相識問之不答還匆匆如聞身是營中卒
畚鍤欲赴朝天宫古來王事稱靡盬予亦勤勞竟何補
為渠慚愧久低回雨急嚴城聽鳴鼓
荷鷺圖為薛御史作
秋山泬寥秋水闊一夜天風起蘋末萬籟凋餘錦樹空
繁花落盡紅衣脱鵁鶄鸂鶒俱無聲沙邊白鷺如有情
幽禽相呼落日暝尺鯉下避寒潭清寒潭直下幾千尺
落羽回波共蕭瑟獨立遥憐海嶼青低飛不礙江雲白
詩家畫格還相宜郤憶江南初見時雍陶池上風雨集
摩詰田中烟火遲吾生頗似巢籠鳥十年塵土長安道
萬里滄浪一片秋安得閒身此中老
張養止檢討所藏王舜耕雪圖
朔風撼山山石裂老樹杈枒半枯折隂雲匝地凍不收知
是前溪夜來雪回峯遠岫相明滅斷梗流澌正幽咽天
寒萬籟聲蕭蕭水行無舟陸無轍村回徑仄隨欹傾危
橋欲墮猶低撑長空遥遙一雁下白屋裊裊孤烟生灞
陵豪客一時興東郭幽人千古情高堂對酒不得醉我
意豈獨憐丹青君不見去年三冬無一白又不見九月
江南雪盈尺豐年消息定何如欲向田家問麰麥官曹
坐食無良籌予亦胡為簮組流知君故是經濟器慷慨
莫忘蒼生憂
破戒後明仲勸作詩韻
自别詞林老冰玉(明仲號)塵滿胸中數千斛忽傳健檄督
我詩我詩未成君累幅苦君相操如濕束強將冠屨加
老禪頓使茹葷兼食肉平生此事性所好縱使戒心寧
戒目劉伶斷酒忍解酲虞七廢書猶畫腹羣公左袒纔
兩人後有修撰(鼎儀)前侍讀(舜咨)向來論議各反復老將深
機信神速始知詩酒非俗事詩亦可作酒可盝此語雖
佳恨不除(明仲詩有云飲酒作詩俱不俗)悔郤從前三月俗即當載酒
擕我詩來聽高談如炙轂
亨父以梅花扇寄其門人索賦一首
江頭古樹花滿株蟠虬屈鐵相縈紆微雲點綴不盈掬
風格自與羣葩殊翰林老吏神仙骨揮毫兩袖清香發
空梁夜半酒醒時夢斷江南酒樓月仙郎瀟灑如宗之
平生愛畫復愛詩山高水闊望不見瓊林玉樹空參差
謝學士所藏山水圖歌
翰林門地清於冰高堂六月開雲汀凉秋摵摵起庭宇
萬籟如在空中聽空山蒼蒼入林莽江上茆亭隔風雨
層忩曲檻深閴寥寂寂幽絃似相語繩床棐几隨周旋
麈尾不動聲琅然山高水闊鳥飛盡惟有碧樹鳴寒蟬
東鄰老翁跨驢至西家屐齒半欲穿山頭荷擔步還郤
此豈有意冷冷絃先生愛山復愛水看畫題詩宛相似
坐令賓主成三人不羨謫仙花月裏玉堂退食時相從
恍然坐我青芙蓉願將一曲洗雙耳更待高樓閶闔風
題朱儀中雪雨二圖
洛陽城中一丈雪洛陽先生被如鐵洛陽令尹呼始醒
足不可出骨可折誰為此圖圖者誰深山日晏啓關遲
呼童擁篲亦多事安用掃此門庭為前山無樵溪不釣
獨坐空林發長嘯鴟鴉飽肉鷗鷺飢歲暮苦寒空自知
世人厭寒争附熱此景蕭蕭向誰說炎凉翻覆如畫圖
圖中之人今有無
菰叢蒼蒼集煙渚山頭濕雲半為雨垂蘿繞屋茅覆牆
石燕林鳩似相語桃花落盡梅子黃南湖北泖俱茫茫
黃泥道路白頭浪知是江南煙水鄉長安溽暑秋過半
雨濕書牀盡糜爛三年詩逋坐盈案拂君畫圖為君歎
閉門覓句無人催呼童卷送休徘徊君看白石最深處
紙背猶濕青莓苔
鱖魚圖為掌教謝先生作
泮池雨過新水長江南鱖魚大如掌沙邊細荇時吐吞
水底行雲遞來往其間種類多莫辨短者如鍼細如綫
三年養得鱗甲成萬里空嗟畫圖見一官薊北後巴西
丹青不改鬢成絲遥憐天路飛騰地長記春風長養時
宦途萍水紛無迹再見此圖三歎息遠行珍重寄雙魚
魚中定有長相憶
舜&KR2235;歸省尚書公餞者以韓昌黎送鄭校理詩
分韻予最後得廓字時吕中書秉之得洛黃鴻
臚藴和得閣邵戶部文敬得薄濮武庫用昭得
泊俱同韻除互押外共得二十有六予詩後成
凡諸君所用者皆不敢襲其韻數亦不敢獨減
諸君獨廓字乃所分本韻雖已為戶部所押不
復避也
贈君高歌罷君酌君行正懽予作惡憶年十五前識君
我童始成君冠弱秋闈春榜俱少年愧有聲名比盧駱
石渠金馬高崔嵬璧彩奎光逓聯絡分班華蓋冠裾集
賜坐彤墀杯俎錯南宫閱卷春持衡秘府藏書夜收鑰
官雖異調偶同秩亦得隨君侍經幕朝遊暮燕無停時
十日不見心已愕與君出入若蛩蹷將往復還如有約
中間蹤跡頗乖隔君南歸吳我遊鄂同時豪俊八九人
幾見參商互升落君今復駕滄江颿岐路未免東西各
高門舊可容駟馬廣厦還聞賀羣雀紅脂臘酒醅正開
白雪鰣魚膾新斫彩衣翩翩花婀娜酒酣戲舞欣欲躍
尚書老倦賓客勞起坐為君成矍鑠古人至樂在甘旨
一日豈換三公爵知君此興歸正濃棄我别離如敝屩
獨予疎蹇具百疾仰藉忠言比良藥壯夫恥作兒女顔
能不感慨傷今昨君才磊落經濟資應讓祖鞭先我著
宦途已作前輩行莫遣流光迅如爝遠行珍重勸加餐
幸有長軀能大嚼情深義重出肝腑此語雖麄未為謔
語闌呼酒重酌君百罰深杯勿辭虐長歌未終短篇續
臨發更煩開一噱詩成酒盡君已遥獨望江天渺空廓
題陳考功所藏何太守山水圖
春雲巍巍山欲活沙明水清石可掇飛泉墮空紛濺沫
長流赴耳聲&KR2247;&KR2247;畫手依稀入毫末妙思似恐詩人奪
君看茆堂向空闊卷幔青山在忩闥中有一翁頭戴襊
白髮蕭蕭短垂褐有魚旋烹醅旋醱誰與長年老蒿䓶
石橋雨過春泥澾山長水修去莫達溪邊小船輕比筏
舟人不來費呼喝我懷若人心欲渴有奴當驅馬當秣
慷慨不愛青袍脱高堂暫開神已豁坐對巉巖聳雙&KR0008;
吏人索詩方苦聒十日閒愁為君撥談笑頓解詩囊括
興如長風駕巨&KR0008;韻險横被狂流遏紙短詩長重刪撮
潦倒郤恨并刀割
邵文敬所藏畫松圖
老榦叢枝色深黑蛟龍戰空雷雨擊空堂素壁光虚白
望斷冰崖雪千尺君家此圖圖者誰誰其似者畢與韋
酒醒片石月欲墮坐久鳴濤風漸稀初如廬山尋白鶴
不聞人聲聞子落復如駐馬藍田廳樹下或有吟哦聲
主人能碁復能賦倉卒相逢不知處嗟予亦是好竒人
慣聽凉秋滿庭戶城南風景無塵埃東曹隠者心悠哉
閉門郤掃戒僮僕莫效前呵喝道來
王祠祭希曾所藏汝和紅菊歌
世人作畫皆論泒汝和畫菊乃天解直將書法寫此花
宛轉金枝總垂薤初為水墨後紅紫幾向清纖發狂怪
桃羞杏澀寧比妍蟻恨蜂愁未堪嘬幽蘭堪供屈子佩
竒石當邀米公拜當時落筆亦偶然忽有聲名起砰湃
僮奴塞戶卷委山不獨文逋與詩債有時偃蹇不受促
怒目看人兩睚眦酒酣興發誰使顛迅掃但覺吳縑隘
箇中三昧我獨知每見渠揮為渠快最是平生跌宕心
病卧窮山老何憊南宫王君得此圖舊索遺紅未凋敗
豈知一見已陳迹江水東流日西邁摩挲兩眼三歎息
悔郤從前比菅芥長安賈客君不聞已索黃金市中賣
彭學士先生所藏劉進畫魚二首
魚為水族類最稠近時畫手安成劉生綃如雲筆如雨
恍惚變態不可求大者獨立為豪酋小者列從分奴騶
翻身喣沫日弄影一一如在空中遊風鬐霧鬛卷復散
頃刻巨浪高山丘上摩虚無拂倒景下逐遠勢歸長流
初疑聚石作九島咫尺之地皆汀洲又如然犀照牛渚
海若露呌羣靈愁問渠類象誰指示或者神授非人謀
畫圖貴似不必似郤恐有意傷雕鎪擬將天地作畫笥
此語吾傳蘇子由江湖茫茫隔塵土吾欲遠掛珊瑚鈎
臨淵之羨亦徒爾况乃物幻無停眸詩成日暮酒半醒
蕭蕭落木高堂秋
西園太液今靈沼山下碧波春渺渺紅鱗紫鬛時去來
雲影烟光足昏曉微塵不生空宇闊百丈秋毫差可了
沙邊細沫吹轉回水面青蘋拂還繞窈窕遙憐宿鷺閒
飛騰不羨輕鴻矯朝廷有道萬物遂池榭雖多幸遊少
帝澤還同雨露深餘生得謝罾罛擾慈宫宴罷移彩舟
學士詩成賜清醥羽林郎官亦供奉筆下丹青疾於鳥
白玉堂中一尺白片月孤雲未為皎天上真傳種類竒
人間豈合泥塗湫十二闌干九曲堤置身忽在垂楊杪
極知飛躍皆聖化摹寫無才愧荒𦕈他時變化那可期
已覺神光射天表
王世賞所藏林良雙鳳圖
鳳凰何來自丹山一舉千仞不可攀鳴聲入雲光耀日
倒影下墮蒼茫間梧桐作巢倚空碧俛首啄食青琅玕
遂令三百六十種風翎露翼空闌珊虞廷周甸信烜赫
魯門漢府皆虚諼九苞六象杳莫覩誰遣圖畫留人間
翰林王君好竒者家有丹青絶瀟灑巾藏篋裹二十年
云是林良舊時寫斯人畫格獨羽毛愛此天然非物假
由來象外有神助猶恨當時知者寡聖朝至治登虞唐
手持玉燭調隂陽賢人在位吉士出豈以異物充禎祥
王君矯矯人中鳳端合置之白玉堂超宗竒毛本異種
吾見先公居廟廊君當奮飛隘八極我已避路看翺翔
太平有象須黼黻不獨文字争輝光
王世賞席上題林良鷹熊圖
坡陁連延出林麓孤鷹盤挐熊蹜伏金眸耀日開蒼烟
健尾捎風起平陸由來異物乃同性意氣飛揚兩撑矗
山跑野掠紛路岐何事相逢輒相肉側睨翻疑批亢來
迅步直欲空壁逐乾坤蒼茫色慘淡落木蕭颼滿空谷
羣豺斂跡百鳥停萬里長空齊注目是誰畫者誠崛竒
筆勢似與渠争速坐間賓客皆起避階下兒童駭將蹴
當筵看畫催索詩卷帙不待高閣束平生搏擊非我才
欲賦真愁成刻鵠微酣對此髮雙豎酒令詩籌復相督
頓令拙劣成粗豪一飲步兵三百斛
題黃宗器秋官所藏何太守山水圖
濕雲浮空山欲動亂壑回峯互吞湧當溪獨樹雨冥冥
青苔覆地春隂重深山白石幽人居鈎簾寂寂坐看書
竹橋入林野有簌草閣傍水門無車行人細路隔山腳
曳杖前登後還郤浦口輕舟信往還鐘聲遠寺空寥廓
此中可釣亦可耕不然且濯滄浪纓酒酣夢覺兩相失此
興豈獨憐丹青風流太守何侯筆三十年來已蕭瑟君
今愛惜須久傳予亦題詩坐終日
題錢世恒所藏王孟端墨松卷次饒介之舊韻
松根成龍石作羝仙山稜層隔天梯層隂疊翠聳雲漢
下視百丈紅塵低左慈幻術有真偽葉公畫格空雄雌
九龍山翁不同調韋偃畢宏為等夷寒聲不斷殷幽壑
細影欲動搖晴漪恍若臨流聽清籟芒屨布袍隨所之
須臾晝瞑神鬼泣虺蜴怒呌蛟鼉悲問翁胡為不畫竹
王子似厭參差吹人間拙匠枉學步此翁聲名難並馳
強揮筆管潑墨汁凡骨郤笑神仙癡未論遺蹟為世寳
已覺紙價高當時殘縑片楮久不見二丈吳牋藏者誰
梁公老去陳氏滅此調豈有知音知手探靈脂掘石髓
江東錢翁元好竒胸中撑拄不平事海水側立虞山危
家藏况復有聲畫臨川老饒清妙詞郎君少年今壯髮
風木忽動臯魚思平泉樹石米家舫往事逝矣何能追
篇成頗覺古意遠撫卷載誦徂徠詩
懷麓堂集卷七
