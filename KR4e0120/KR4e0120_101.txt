後序
此少師西涯先生李文正公之集也詩賦共若干首銘
誌雜文若干首奉勅碑記若干首奏䟽若干首總若干
卷而續集不與焉嗚呼富矣予嘗聞有一代之興必有
一代英賢之佐進而左右厥辟考修班制敷為述作以
昭覿文華國之美然其成也有漸其發也有機必治極
百年天鑒昭格篤賢輔始克際登兹盛如周至宣王數
更九世作材復古紹休先王于時尹吉甫仍叔申伯仲
山甫方叔召虎咸能先後禦侮升政大猷而仍叔吉甫
之徒又能鋪張贊詠以道其事如車攻嵩高蒸民江漢
韓弈諸作是已夫周之治固郁郁其文然微諸賢則所
謂至今望其君臣若神人然者又惡能若是其烈哉我
皇祖受命開極肇隆文化列聖相繼引養引恬至於成
化弘治間人文之盛於斯為極公適出會其期攄其所
藴見於詞章高文大冊既已光朝著而澤海宇而長篇
短述又皆流播四方膾炙人口蓋操文柄四十餘年出
其門者號有家法雖在疎逖亦竊效其詞規字體以競
風韻之末而名一時豈偶然哉夷考公平生小心慎密
不事矯襮歷官禁近節儉正直雅有羔羊之風方今上
嗣德訪落之初及元凶鞠人忮忒之際公以耆望屹然
在服中間扶持善類將順德意隂利天下蓋有人不及
知者罪人斯得益啟淵衷進賢屏惡溥惠滌瑕以植民
生而綿國脉傳謂為人臣者怠則張而相之廢則掃而
更之謂之社稷之役公實有焉及其憂則違之賁於丘
園賓從游歌若忘素顯而聞朝廷用一善人興一善治
必喜動顔色如自己出或議及古今政疵民瘥亦復痌
瘝乃身故予嘗為文壽公謂其居廟堂未嘗不以山林
為念在山林未嘗不以廟堂為憂其心始終不廢民胞
物與之情乃心王室之義正謂此也公既捐館國論益
明朝貤節惠諡曰文正孔子曰言有物而行有恒也是
以生則不可志死則不可奪名公固今日之山甫仍叔
也向非文與功偕德與位侔亦烏能獲是名于天下後
世哉公平生志節之大如右俾讀是集者有所考焉正
德戊寅十二月朔旦門生京江靳貴謹序
