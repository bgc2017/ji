懷麓堂集卷二十一
明李東陽撰
文稿一
賦
篁墩賦
新安之篁墩以竹名黃巢之亂凡地名黃者輒不加兵墩之
人更篁為黃以求免旤其後因習稱為黃墩墩之程氏有晉
賜太守元譚故第梁將軍忠壯公靈洗亦以功祀扵墩其裔
孫春坊諭德克勤憤其先世賜第廟食之地汙扵七百年之
偽姓乃按據譜冊復其名曰篁墩予謂考古之學反正之功
扵斯為大乃賦其事以教其宗及其鄉之人使知兹墩之克
復舊名者自諭德君始其辭曰旃蒙子退食玉堂顧懷舊鄉
乃閱禹貢觀職方考地志披山經撿國史摉家藏望喬林扵
蓊鬱弔古蹟扵蒼茫續梓里之故事得篁墩之嘉名彼阜兮
孔碩莽修竹兮藂生根連卷以糺結葉竦立兮崝嶸物隨時
而並秀人與地而俱靈乃有循吏出晉功臣在梁樹家
聲於閥閾存廟食於蒸嘗此程氏兮故疆墩何爲兮彼
黃噫嘻悲哉廣明䜟妖冤句興孼有唐弗君黃入其室
東踏齊魯南躪吳越過城爲墟戰野成血殃魚阨池鬭
鼠悲穴當是時也玉幣之所不能㗖鋒鏑之所不能折
觧圍無外黃之兒排難無邯鄲之傑惟䜿夫兮諱兇頼
故老兮多哲寧偽姓兮暫蒙庶疑兵兮不發圖免旤於
㢲辭豈甘心於折節聊假物於音聲遽遺羞於齒頰山
顰悽兮莫展竹淚漬兮不滅賊既死兮墩存事已往兮
名揭嗤彼躬兮弗遑奮我肘兮誰掣慨世俗之無知苦
難湔而易衊可勝惜哉於是操斧鉞之權秉春秋之管
剛腸為之寸結怒髮爲之雙短慕盗泉之不啜念朋字
之當辯耻跖樹之是依思召棠之勿剪豈名姓之足爭
實邪正之相舛汎氛埃於舊域揭日月於華扁還趙璧
兮秦庭復王田兮漢版植綱常於已墜誅姦雄扵既殄
快九世之餘讎回千鈞於一挽懷世忠之遺風每為恨
兮不淺幸此地之猶逢恨吾生之既晚於時鄉之父老
走而相告曰嗟乎有是哉物換兮星馳朝遷兮市移江
山是兮人民非生紛紛兮死離離好不識兮惡不知嗟
吾曹兮徒爾為微大史之為賢吾倀倀兮誰歸諒靡德
兮莫報匪吾人兮獨私拂莓苔兮古石掃蕪翳兮荒祠
勒銘章兮篆籀修爼簋兮威儀既乃命酒酹地呼山靈
而告之景若表而開明地若闢而平夷林柯若起而夭
矯土石若增而崔嵬瞻虎豹之炳蔚睹鸞鳳之葳蕤彼
鬼魊兮安在曷汝虫兮足悲獨勲德之未泯與文章而
相輝客有好事者聞而爲之歌歌曰墩兮篁兮誰使汝
爲黃兮篁兮墩兮亡吾又使存兮嗟墩之人兮勿我諼
兮將以遺我孫兮
蒙嵒賦
宜興邵翁士忠居國山之陽居之北有嵒嵒下有泉觀
而樂之有取於易之象因自號曰蒙嵒著志也其子武
庫主事賢請賦其事乃爲之辭曰有嵒崝嶸兮崛起乎
國山之南盤十步以九折兮與青天而相參叢葩襍卉
駢植以旁沓兮忽朝霏而夕嵐下則谽谺犖嶨左環右
匝奄若覆而為龕幽泉泯泯出其下兮見微涓之瀸瀸
窅冥濛其未出兮若懷冲而抱慚漸紓徐以洪潗兮沸
羣漚之四沾或觸怪石以迴薄兮曾不少行而又淹復
膏澤而黛蓄兮奫淪泪潏下注乎清泠之潭奔騰砰湃
勢不可以暫止㳂溪入海兮或可舟而可颿抑孰使之
而若此無乃造化之機緘繄幽人之好竒兮構茆竹而
成菴納微曦於甕牖兮閟重簷之㽎㽎倚空崖之廓落
兮濯寒流之清濂曳韋裳與竹杖兮超逸步而孤探極
俯仰於無垠兮得大化之一覘物必晦而為明兮孰為
洪之匪纖曰微彙其猶若此兮吾有感於羲皇之占抱
嘉清以獨處兮聊藏貞而養恬歛華英之外飾兮信予
美之中含念聰明之未達兮彼物理其焉能諳艮欲止
兮尚靜坎遇險兮猶謙始寸進以尺積兮必盈科而後
漸耻旁流之匪正兮懼汙潢之近嫌擇前塗得所往兮
奮修程之載兼渺聖道其猶望洋兮懼吾力之未堪夙
興夜寐吾猶未遑兮敢微功之是貪縱博觀以内省兮
匪遊盤之足耽庶漸漬以自溉兮詎云物之能咸惟童
蒙之得所養兮幸餘波之可覃嗟少壯之好修兮鬌予
髮之毿毿嘆流光之不我留兮倏郵亭之過驂德吾使
育兮行吾使果吾復何求兮吾將老乎兹嵒
奉詔育材賦(有序)
成化戊戌春二月禮部試貢士得三百五十人三月策
試於廷既賜第一甲三人進士及第為翰林修撰編修
復詔内閣臣擇第二甲以下文之優者為庶吉士命學
士錢唐王公南昌謝公涖教事遵舊典也謹按書曰彰
厥有常吉哉又曰庶常吉士詩曰藹藹王多吉士今之
所謂庶吉士者所以儲材蓄德為天下用古之遺意存
焉盖自高皇帝立法創制義精慮遠出於歴代之所不
及及文皇帝二年甲申詔庶吉士與第一甲曾公棨等
二十八人肄學翰林而周文襄公忱以自陳在列皆上
所親擇命學士觧公縉涖之而親顧問程試大嚴賞罰
之典諸公亦感奮激勵多為名臣若王文端公直王文
安公英李忠文公時勉以及文襄文章氣節材猷勲業
卓卓在人耳目儲材之典於斯為盛皇上即位十有五
年自甲申至今凡六策進士四舉吉士之選是科取人
不減前甲申之數某以初科吉士簉國史觀舊章而是
科復在禮部濫同校試今日之事竊與有榮焉仰惟朝
廷造士之盛心名臣鉅儒育材之休命賢大夫士遭時
之嘉會此皆足以詔天下示後世不可無所撰述以宣
逹風教相勵勲業者作奉詔育材賦其辭曰昔在文祖
時維甲申闔隂闢陽握乾奠坤號令雷發譽髦駿奔如
虎斯風如龍斯雲乃啟玉署開詞垣舉甲第收羣賢當
是時峩巨冠拖長紳彬彬濟濟者二十有八人降精靈
於四嶽應列宿於高旻文章焜燿乎宇宙德澤覃被乎
生民隘唐瀛之浩渺俯漢閣之嶙峋蓋嘗聆故老之餘
論而挹前軰之清塵矣猗歟休哉若夫世歴五朝國緜
六葉卿雲再呈奎緯重合禮門廓開德化旁浹棘省春
試臨軒晝接蒐羽翼於網羅挽英雄於彀弽錄匭牘於
宫墀閱人文扵仕牒稽盛典之猶存冀前蹤之可躡乃
詔學士二人往授之業命之曰噫國重利器器資良工
靡玉不雕有金必鎔惟我庶士厥材孔良爾職翰苑文
章之宗彼鎔爾型彼瑕爾礱為鼎為鏞為圭為琮獻我
大廷薦我明堂惟爾之功爾往其勖哉二公受命百辟
傾聽元老在席羣寮交迎踵沓肩摩緌輝韍映同朝肅
引領之瞻載路協弹冠之慶芄芄乎連茹之征藹藹乎
菁莪之詠自代有科目以來無若是盛也其居則鰲極
左峙鯨波右折鉤陳屬道觚稜對闕璇臺叠雲畫棟凝
月風鈴語靜露榜花纈丹蕓翠萐藂植乎其前瑶笙皓
鶴繚繞乎其側其用則菱箋松墨天府之藏玉液瓊羞
大官之烹文縑積笥楮鏹分縢粟廩歲繼膏缸夜明出
納之籍地官所經選部胥史馬曹隸兵百工什器庀自
冬卿其書則東觀幽經西崑秘錄宣明鴻都石渠天禄
孔堂舊壁汲冡遺竹牙籖矗架錦帶充屋張華之所未
嘗見揚雄之所未能讀其學則上遡羲農下探鄒魯五
緯錯陳六際咸覩搜羅二儀囊括千古議必根抵文必
繩榘制詔册命王言是敷表志傳記太史所書論勸懲
關名教之大作歌詠本性情之餘盖將闡百王之禮樂
而恢一代之規模者也扵是二公乃進諸吉士而誨之
曰子知國之所以待子者乎此虞之意周之制也百僚
之有師而三俊之有士也吾將考古學陳舊章臚明條
揭宏綱定甲乙分雌黃約爾以大義示爾以周行爾膏
爾車爾颿爾航駕聖途之蕩蕩泳學海之洋洋繪日月
以為輝組雲霞以為襄聳廊廟之柱石補山龍之衣裳
逸亨衢以騁步與往哲而齊光若乃旅逐羣趨寅入酉
出鏤木為工畫餅為食縱堅白之嵬談衒梔蠟之未飾
而或月弄風嘲筆耕心織利私書於子弟糜公帑於朝
夕是豈徒李太白之憂抑亦負陸敬輿之學也於是諸
吉士若喜而蹈若歛而孫若惕而驚若起而奮謹頓首
再拜而進曰昔者左李嗜學秘書是求張竇辭官不耻
為留我獨何人載歌載遊屹門墻之在望辱衡鑒之是
收觀洪漭之大荒登崑崙之崇丘敢不朝研暮索上紹
旁搜竭吾才以必鶩及吾仕之未優抽絲綸之藻思輸
藥石之忠謀輔經世之大業揚對天之宏休庶吾夙昔
之志可以粗酬也曷有負明天子之德以貽先生之羞
哉乃歌曰巨鰲崒兮彼峰玉堂起兮麗空歴貝闕兮入
紫宫鏘予佩兮墀之東匪吾皇兮聖明予曷為兮此逢
姬髦兮商耉文之淵兮德之藪瞻爲山兮望為湖大者
為師兮小者吾友生之逢兮不先以後矢予心兮終不
負干羽兮兩階冠裳兮九陔歌明良兮詠蒸哉贊帝業
兮延鴻釐念功業兮及時嗟古人兮我期臯兮䕫兮吾
舍此其安歸兮
對鷗閣賦
對鷗閣者侍講學士鏡川楊先生繼父志而作也楊之
䧯故有閣家徙而閣亦廢先生之父梅讀公從祖父避
地而歸漸復故宅嘗遊川上誦李嘉祐南風不用蒲葵
扇紗帽間眠對水鷗之句蓋其志欲復兹閣至先生而
成焉東陽從先生官翰林獲觀所自為記又從其弟府
丞維貞編修維立及其子員外郎志仁聞兹閣始未為
詳乃作賦曰鏡川先生之作對鷗閣也闢扉其陽設牖
于隂乾藩坤籬山帶水襟遠則雷峰天井石樓木阜錫
嶺金峩翠巖雪竇天童育王驃騎車廐四明中空五馬
羣走句餘武陵之墟聖公隱仙之居左盤右紆莫詳其
餘近則金碶珠潭芝山桃浦北渡南塘蒓湖蓮渚六港
兩川十洲三嶼花迷學士之橋竹暗尚書之墅竒蹤麗
跡不可縷數扵是啟扉而入則飛籟灑地鳴琅戛空鱗
瓦動目翬簷挾風上下轇轕東西冥濛藏虚納秀後與
川通開牖而眺則屏圍晝張澄練秋碧長林落日倒影
千尺平田一綠與望俱極若乃岸芷洲蘭灘蓼汀蘋杞
柳櫹槮而落蔭蕖荷的歴而敷芬鳬鷖爲雙鸂鶒成羣
鳶跕跕以如墮鮒洋洋而若馴時有白鷗西來載汎載
遊既飄揚以雪舞忽浩蕩而雲浮先生方對客高詠覽
物旁搜獨宿留以延佇若攖情於彼鷗客有在席者起
而問曰何爲其若是也先生曰噫此吾先君子之志也
試爲子言之我居楊䧯自宋及元傑構連甍有閣嶄然
國版受肇家徒外遷鞠彼蓬藋蕩為荒園百礎星落下
沈清淵先君子嘗惓焉於此矣復芸栖之故地創梅讀
之新軒歌越里之雅調誦唐人之遺篇將拂蒲葵而小
憩岸紗帽而間眠時度隙景志齎重泉彼鷗何心以歲
以年予乃晨興暮思左相右度木藂崝嶸石叠犖确十
稔交閱七楹並落幸往志之粗償恨九原之莫作今我
與子神遊丘壑放意觴酌孰懷厥憂孰享其樂睹羣鷗
之在目增一感於兹閣客乃俯而嘆曰嗚呼起廢殊地
悲歡異時數雖天定業乃人爲有始必復靡終弗持先
生實勤童子何知然嘗聞之矣談史絶筆遷書繼成祐
不作相且終台衡故周貴述事孔稱揚名先公官不及
再命業不過一經存弓裘之舊物慨堂構之餘情今先
生身歴霄漢步登蓬瀛文播海宇望隆公卿固將修五
鳳於天闕庇萬厦於蒼生彼美兮一閣惡足以盡先生
之經營也哉若夫志逐功成名完身退行藏有時俯仰
奚累知倦鳥之終還念間鷗之可對眷斯時之未晚非
此閣其焉頼蓋亦有詒盛業於諸孫播清風於百代者
矣先生曰我其圖之子盍為我賦之於時簮纓並輝子
弟咸侍左京兆右太史趨郎官列貢士絃誦間作觥籌
交駛客既醉散鷗亦翔止先生獨居廓思方將合萬物
而一視也
忠愛祠賦(有序)
南昌王公得仁在汀州歴府經歴推官有惠政適鄧賊
作屢著竒績且盡瘁成疾以死汀人作忠愛祠以饗之
東陽從公之子今翰林學士大韶先生觀碑傳詩頌諸
作得公遺事為詳因託客語賦其事公之先本謝姓中
更變故學士先生始請扵朝而復之然汀之人猶稱公
為王侯今王侯云者爲汀人道也其辭曰客有出中朝
使南服諏民風訪邦俗過臨汀之墟駐龍山之麓見祠
宇之巨麗睹亭碑之高矗乃剔蘚揮垢睨立而讀之讀
未既有父老數輩提幼攜穉臠胾榼酒槃兼豆茘蹌趨
升堂傴僂伏地再拜而興澘然出涕客召而問曰爾何
為者父老曰噫此吾故侯也壬子之秋侯來官遊二十
八年自幕登州忠在社稷愛流海陬人亦有言靡德弗
酬客曰可得聞乎父老曰昔者旱魃狂舞饑民噭謈糶
價屢減巡車繼膏眉我為顰軀我為勞慰我蒼黃歸我
逋逃民之戴侯若襁若褓嬖人肆驕侯語諤諤虣卒施
虐侯法嶽嶽頽厦木柱中流砥崿撼之不可動麾之不
可却民之頼侯若墮得綆若病得藥兩造具獄羣辭交
拏侯居其間左牒右書微入芒穎細窮錙銖訥喙雄吐
冤懷奮攄民之遇侯若斃而甦若乃山谷嘯潢池沸蹻
夔魖走魑魅羽書馳飈腦血塗地驛路夜斷空城晝閉
瀝溲為飲煮革為食塗多餓胔官有餘積侯發公粟若
啟家笥愚民被脅從惡如逝侯諭福禍若誨子弟乃翼
戎官驅死士揚義旗操利器軍門一袒從者如蝟喊震
山裂雄翻海颲臨陣賈勇鬭帷授計摧堅奪心誘降斷
臂應之者竹破觸之者瓦碎蓋將乘勝長驅尅期取質
獻馘明堂銘功金匱而鵩鳥外至營星下墜九原有知
飲恨而斃噫嘻悲哉乾坤茫茫歲月如馳我耋我耆昔
侯童兒或殞戈兵或亡饉饑其幸存者散為流移我田
我廬我食與衣朋從戚游孫怡子嬉彼活我者非侯而
誰我不祠侯而又誰祀哉客乃俯而頌仰而嘆曰嗚呼
孰不民社傳舍是遷孰不冠裳皆素而餐内積怨府外
生釁端或瓦石相譁或簿牒交喧或面背殊相或死生
異觀故貌定止水事窮蓋棺忠愛哉王侯雖千百世其
無諼於是父老皆欷歔悵望若有感於斯言也有歌於
庭者曰汀之山兮誰使為岑汀之水兮誰使為潯侯之
德兮高且深愛而不見兮傷我心又有和者曰汀之材
兮露為沐汀之田兮雨為沃侯之德兮安報嗟汀之民
兮匪伊草木客乃重為嘆曰吾聞謝起江左德門是望
王出大原槐隂載堂人定者天勝功厚者直償培之豐
者未則茂浚之深者流則長觀物理之有數信侯門之
必昌歸而訪之則侯之子已立於玉堂之上矣
見南軒賦
若有人兮衡門之下蘭渚之濱體貌質野意象清真植
叢菊兮千株撫孤桐兮五絃朝咏結廬詩暮誦歸来篇
蓋慕陶靖節之為人也遺世絶俗自稱為葛天氏民爾
其傲睨江湖逶迤岡阪倚秋旻而長嘯驚落葉之方短
藜杖紆徐其却立芒屩逍遥其未反登西丘而左顧陟
東臯而右盼時宿留以延佇忽南山之在眼澹秋色兮
將夕思美人兮何極瞻孤雲兮歸来與飛鳥兮俱息慨
歲華之遲暮及草木之蕭瑟寄緬懷扵大古聊一感於
山色方其嶄巖㟙崿如鬭如却弛張廓翕如拱如揖飄
揚兮如驟偃蹇兮如立倏歛藏兮既定渺不知其所入
當予之始遇也倀倀皇皇心志交馳四顧徬徨不暇走
趨俛仰之間萬景畢露披襟一笑傾蓋如故神之既交
窅窅冥冥一塵不干彼此忘形大虚寥寥何物非假隨
所寓託物無不可盖於是不知山之為山我之為我也
夫物有化機相爲終始情感氣應誰之所使出扵自然
乃見真爾錦綵之炫爛適足以瞽吾之目笙簧之聒襍
適足以瞶吾之耳故達人之放浪獨鍾情扵山水而樂
水者之動盪又不如樂山者之靜而止也嗚呼南山之
閒閒兮繄我之樂不可以言傳南山之默默兮繄我之
樂不可以意識彼逆旅之相遭豈茫茫其求索惟物我
之無間始忘情扵聲色盍反觀乎吾身决天地之充塞
彼南山兮何事僅乃胸中之一物
擬恨賦(有序)
予少讀江淹李白所作恨賦愛其爲辭而怪所為恨多
閨情閣怨其大者不過興亡之恒運成敗之常事而已
是何感扵情亦奚以恨爲哉中歲以来更涉世故記憶
舊聞忠臣孝子竒勲盛事或方值幾會遽成摧毁失之
毫釐而終身曠世不可復得至令人吞聲搤腕而不能
已聖賢不言恨然情在天下而不為私亦天理人事之
相感激雖以為恨可也乃效江李體反其為情以寫抑
鬱而卒歸於正知我罪我皆有所不避云其辭曰仰視
大塊流觀古今撫陳編之磨滅悲往跡之消沉或事幾
之竒會或禍敗之相尋感志士之涕淚傷善人之聾瘖
若乃國士報怨吞炭漆身遺恨飲器潛身水濱部馬為
之驚跼賊徒為之崩奔奮仇衣於一劍隕怨血於千春
威横強秦怨深鄰國壯士夜奮神椎晝擊山嶽為之增
氣天地為之變色誤失手於副車僅逃形於大索陳竇
秉政誓清濁亂推席定謀露章請斷機事暗泄禁軍坐
畔塞宇宙扵烟氛墮衣冠於塗炭昭烈繼絶武侯託孤
勇復漢祚雄吞魏都陳二表之宏略運八陣之竒謨忽
將星之淪落悲帝業之榛蕪武廟將建唐社幾屋躍少
海之潛龍返虞淵之日轂二豎伏法五王就戮功甫收
於藥籠禍終流於机肉建中失母感慨天衷顧衮衣與
玉食嗟欲養而無從誤承歡扵别輦翻飲怒于深宫冀
百欺於一得竟忍慟而長終金人入汴岳侯奮矛復中
原扵破竹誓决策扵㷊舟神禠敵魄天遺國仇痛長城
之自壊委社稷扵洪流敵騎南驅江沙夜駐苦兵力之
不支幸潮来之有處海若助虐坤靈失據豈二儀之翻
覆莽萬物之非故已矣乎江山改兮人民非白日黯兮
隂風凄時不可乎再得嘆浮生兮曷歸駭餘聲於璧碎
佇滅景扵雲飛事難成而易敗世寡合而多違矢修正
以俟命孰利鈍之可期庶人定以天勝終斡旋於化機
鵲賦
爰有靈鳥集於中林脩尾長喙玄衣素襟皦皦竒質泠
泠警心我有嘉辰懷此好音若夫飛甍峻閣繡闥雕楹
旭日初照纖飈不生茂樹芳潔繁隂翳清忽促刺以雙
透歘&KR0008;翀而迅征刷凝鮮之委羽寫宛轉之幽情紛衆
啅以爭墜屢馴飛而不驚晴雪衝騰其下上閒華匝地
而縱横爾其乍東乍西倏近倏遠棲初危而不定去未
極而中返或周旋其却顧或撆捷其將轉方小佇於中
庭誤遲歸於别館曳餘音扵未絶裊柔條之半綰若乃
玉關遷客金屋佳人淹沉幽圄之士雜遝高軒之賓託
春心於錦字迓曙色扵雕輪聽泥金之小勅擁織翠之
重茵曉枕驚夢春山罷顰莫不窮途拭淚幽谷生春或
擎杯以酹地或倒屣而迎門嗤村鴟於牖戶怪野鵩扵
水塵不利俗以投好徒增疑而召嗔試比物以引類信
兹禽之足珍乃有上苑虞人五陵年少挾孤彈扵懷中
探危巢扵本杪智藏乎其無形禍出其所不料豈百金
之足圖曾不滿夫一笑物固有所偏工意固有所獨適
故知来歲之風不能芘一卯於終日報羅幃之喜不能
觧雙顔於漆室彼世態之無常徒因之而太息復有梁
州金印月浦銀橋羨崔梁之窈窕駭魯木之翔翺信慌
惚而莫究徒夸浮而可嘲吾將使茂先卷舌而却走卜
式遁辭而先逃見天機之流轉知造物之非雕坐觀物
以自適聊寄情乎離騷
翰林同年會賦
御水分隄仙家近闕文當作噩之年節應嘉平之月旭
日昫其載陽飄風爲之不發于磐是漸鴻衎衎以來儀
出谷斯遷木丁丁而可伐乃有西江三鳳東海二龍壺
嶺交撐乎日觀台城獨曜於霞峰河馬既呈蒙蜀錦而
為飾揚金在貢囊楚璞以相從叶數應于方川地靈斯
孕歴星躔於歲紀天運重逢嘅夫甲第同曹詞林諸彦
角百步扵楊穿泝層宵於鶚薦陟唐瀛之峻引房杜而
齊登擷宋榜之華與蘇曾而並選藍袍映采游憐花底
之江寳炬聯輝歸識柳邊之院是日也或監或史載笑
載歌爛雲牋之麗藻灎月斝之微波耳聽流焱聲破遏
雲之管心馳急景光回駐日之戈弛我道扵息游或知
所止任吾生之頫仰遑䘏其他若乃麟閣遺風虎頭妙
手假物像以相求托丰儀於不朽夸競茂扵松杉媿先
衰乎蒲柳名高君實爭取騐於兒童病瘦休文不自辨
夫誰某情因禮致貌豈心違諒金石之可斷陋蓬麻之
是依交可絶於嵇書蓋云有激知不逢於鮑叔生也何
歸樂以忘憂幸保無荒之戒敬之終吉寧遭不速之譏
非徒畢一日之歡抑以定平生之籍誠哉賓主之二難
允矣見聞之三益疇能爭滕薛之崇卑安忍眎越秦之
肥瘠吾寧不負期掛劍以相酬世獨何心乃彎弓而共
射復有芝蘭美德藥石箴言信榮辱之相麗匪升沉之
足論肉骨懷深念東西於離合勲道遠競分寸於晨昏
報以璚瑶既可示交期之永好寫之琬琰終當與世講
而俱存
燒丹竈賦夀封庶子徐公八十
龍集載戊星杓指申玉扉薦爽金颷汎塵南州封君當
弧懸之旦綃夢之辰翠織悤蘢乎霧牖瑶環襍遝乎雲
茵野饋庭篚山藏海珍鳩杖主進錯然而前陳有一羽
客霓裳繡裾其容徐徐其步懙懙手并一器委諸坐隅
封君曰此物奚形而焉取名胡為而至於吾庭也客曰
昔者燧人鑚火神農制藥軒轅鑄器工倕操作是掇是
斵爰究爰&KR1423;乃采青丘之黝購鷄山之艧掘海隅之赭
糜葱嶺之堊漬賁聞之湼剾上申之硌探石髓於神峰
浞盎漿於帝壑擷玉榮於峚山擣沙礫於盧莫眇窮硃
礤鉅撮碌&KR0008;旊埴陶坋捖垶煣璞斡旋蟻磨䟫拄鼇足
外隆内霱下承上覆其形則非鬴非鬵不甗不瓿匪灂
以塗匪黚以黝旁庣為崇直垜為袤弗薛而髻弗窳而
庮羶不涴於羊羹膏不沾於彘膳易牙之所不能用歐
冶之所不得取奥藏乎廣成之室神授乎安期之手吾
儕敢私持以為夀封君曰竈則然矣何名為丹其方孰
傳效孰與宣撡以貺我又安用焉客曰其用則鍊日煮
月納坤藏乾妙奪物性潛移化權其物則姹女嬰兒皓
虎蒼龍儕分耦合會乎其中其法則滲之以離坎養之
以屯蒙液華池以為漿閉泥丸以為封羯火為之銷怪
山䕫為之歛蹤乃酌圜丘之赤泉咀沔塗之欒木圭霞
實以為飱匕神樓以為服蓋有翼靈氛扵兩肘睫倒景
於雙矚摩銅狄於城門算瑶籌於海屋者矣封君囅然
而笑曰有是哉惟厥有始賦形受氣五行為經三事為
利調齊為飲炰炙為飼膏液刀匕鍼磨砭焫攻衺為防
輔正為衛有一缺者是謂弗備若夫鶴算龜齡龐眉駘
背不窮而達不色而瘁固有幽冥握其機衡冲漠司其
割制者也吾將以大塊為鼎元氣為嘘隂陽為水火寒
暑為朝晡作息為抽添之候弛張為闔闢之符咀仁義
以為華嘬道德以為腴樂予生以自適聽吾命之所如
諒兹物之足珍與斯言之匪誣亦聊以資張華之物博
助鄒衍之談餘豈竒貨之務寳眷高情之是與望賓階
而再拜韞我匵而藏諸客亦起而拜曰不腆敝物以實
華宇公既受貺亦復受祜願公眉夀永錫純嘏維百千
禩為丹竈主
懷麓堂集卷二十一
