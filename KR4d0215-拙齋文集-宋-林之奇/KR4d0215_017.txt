拙齋文集卷十七宋林之竒撰
箴
顯思箴(并序)
於皇紹興乙亥歲之四月瑞芝九莖生於太廟仁宗
英宗二室之楹間越二歲丁丑之二月復於是楹産
芝四葉倬有光焉瑞應煌煌間見層出實振古所無
有也祕書省正字臣林之竒猥以不才備數册府既
嘗不量末學稍伸儒館獻歌之義以侈乾坤之況施
歸美於上矣復不勝惓惓之愛謹誠皇誠恐再拜稽
首願進顯思之箴其箴曰
天惟顯思篤佑我宋於赫靈符系隆乾統叡智聦明列
聖所共世德作求允惟天縱巍巍仁皇纉我慶基子視
兆姓風行八維奄甸大寳介福如茨受天多祜於惟顯
思重華厥後有烈英祖垂拱仰成歸心率土瓞綿本支
式遵疊矩於惟顯思受天多祜烝哉大成聖主有作二
后居歆神祗安樂乃睠寢廟瑞芝攸託間歲挺生昭兹
景鑠謂天盖高胡然有顯二室同楹坤珍屢闡英祖儲
慶仁皇錫羨厥應維何皇躬勉勉惟誠盡性感于神明
誠有不息惟一惟精煜煜斯芝神明所呈帝意忱斯勵
皇以誠惟孝寕親假于有廟孝斯不匱是則是傚煜煜
斯芝宗祧所兆帝意忱斯翼皇以孝曩以孝誠九莖效
竒及兹日新四葉挺姿帝鑒如響式遄其隨帝命不易
皇惟念兹景命萬年殊祥肇開誠無不服孝無不懷新
之又新瑞應沓來皇惟念兹命不易哉
忿慾箴
彼源之慾為委之淫嬋娟一笑能成天寳之窮陰是故
君子之有慾必窒于心每窒吾慾何淫之能侵彼秋之
忿為冬之怒睚眦一言能致萬里之黷武是故君子之
有忿必懲于慮每懲吾忿何怒之足懼盖慾猶水也始
自㳙㳙不窒其始懷山滔天忿猶火也初於熒熒不懲
其初燔丘燎城君子由是察於山下有澤之象而知所
以為懲忿窒慾之學懲之又懲則山不童窒之又窒則
澤不涸行之以寬平和易主之以清虛淡泊照之以眇
綿之炳立之以堅高之卓際之以龍吟虎嘯妙之以鳶
飛魚躍此所以積其閑邪之功而永絶乎後悔進之於
知幾之神而獨得乎先覺者也
臭渠箴
人謂我智我謂我愚人謂我密我謂我疎衆芳之不珮
而實腹之腐蛆大藥之不貴而失身於臭渠既溺吾性
幾喪吾軀曾何異嗜鼠之鴟鳶而甘帶之蝍且有客有
客以德愛予授予以不壊金剛之杵而貳之以照濁摩
尼之珠示予以九九泥洹之路而憩之於綿綿紫府之
㞐致予於清都帝所出予於聚塊積蘇曰惟此為神仙
關鍵之秘要清静道德之上腴是可以躋聲聞於無漏
位列仙而不臞嚮之背之幽明異區抗之抑之天淵理
殊兢兢戰戰擇此二塗沉溺吾性戕賊吾身者雖非臨
淵非履薄非憑河非暴虎能無懼乎
正己箴
孔子曰躬自厚而薄責於人則遠怨矣薄責則未能無
責遠怨則怨未盡弭至子思子之言則不然所謂青於
藍而寒於水其言曰正己而不求於人則無怨嗚呼至
哉言乎吾將以是為反己之箴省躬之勸其有介然之
聲唯然之音來干我者我則以是應之務以脩乎吾之
所可願
五觀箴
未克之絶如石壓草壓所不及依然媚好既克之絶如
劍斬虎極力一揮爪牙無措我此五觀自其厭離以至
忘絶而其機在克厭離而克所入者明克而忘絶所存
者誠一不勝其人慾之私而失吾天理之正則吾性之
不能有吾命之不能保尚何有於五觀之虛名
孝箴
有身則有孝孝與身俱生由孝立其身身與孝俱成身
非孝不立孝非身不行倍孝忘身者孝輕身亦輕
銘
淡成齋銘
大羹元酒宗廟所重淡而未成有體無用備物之饌薦
以牢醴成而非淡有用無體惟是齋也立本於淡致用
以成涵泳乎六藝之壼奥咀嚼乎百氏之菁英雖無旨
酒嘉肴以相喣濡然名教之樂講習之說舉積諸此而
果其賢乎吾將歛袵挟策而日與之并
指南軒銘
指南以車巧匠所模不有此巧將焉措諸指南以箴磁
石所臨不有此石又何以任潘子此軒則非此之謂也
其道甚大其益無方盖將求師於道德之海取友於俊
艾之場譬如日輪照處不㠯小大咸如是而寓目焉雖
見有萬殊之見而光無二本之光
陸婿和之存齋銘
有操而存尚虞或失不捨之操永無放逸柯外有柯不
遠維則心逸日休其繩則直
快目齋銘
心目一理惟虛則明目不欲礙心奚可盲積雨初歇太
虚湛澄晏坐此齋開忩啟櫺千里在望如登島瀛衆所
覩者萬象畢呈那知天游亦從此生願心如目纖塵不
萌眀白洞達迺立汝誠
默齋銘
萬言而中何如一默其默如淵震雷虩虩超然見獨回
愚参魯無鞭無繩牧此水牯
林子沃齋銘
勿助勿忘時雨霡霂倏焉十寒不如勿暴沃以聖言既
霑既足歘於良田生我嘉穀
坐右銘
由我者守道在我天之所不能違由天者委分于天我
之所不得與
守道銘
智能挈瓶守必不假無守無藏亦無假者無假之守能
移蓋寡老農安田君子安雅
不競軒銘
安身之本莫若不競不競者何百念俱静若有絲毫即
失其正影像既空澄圓一鏡
委分銘
作者造物從者善聽寡而一㕓多則千乘分際所期豈
容少剩任運目前是無不敬
顔巷銘
飲于大河滿腹自足此外有之舉非吾欲一簞一瓢本
不盈掬加之一毫豈顔之福
友于齋銘
友于兄弟是亦為政非必民社曰守曰令能於天彛順
受其正每受皆然是毋不敬於覆載中得其正性於福
極中膺其正命由此而行動皆吉慶舍而弗由變為災
病飽食終日兹成不令禽犢之歸亶惟厲梗
李修年四銘
畏銘
君子慎獨所畏惟己此心了然常對天地室空無人十
目洞視逹觀視之如見肝肺
敬銘
直内曰敬致曲斯方古謂誰直乞醯鄰墻古謂誰曲證
父攘羊每每致曲焉能為亡
誠銘
好色惡臭誠者如此行義守仁嗟胡不爾反此則正舉
斯加彼堯桀之分審此而已
禮銘
有禮有則毁則斯賊惟此两途判然白黑古人如此寸
無差慝小紀大綱三千三百
贊
二程先生畫贊
進將澤生民而微可行之位退將覺後世而亡所著之
書惟其睟然之容見乎面而盎乎背者莫非道德之實
仁義之餘使學者聞風而興起猶無異摳衣而趨隅蓋
所謂恭而安威而不猛温而厲能以是而起顔之喟發
曾之唯者世無孔子非斯人而誰歟
道之隐也家自為學歷數千歲而無傳道之明也學出
一家乃兄弟而比肩二程先生之學之道世不知其孰
為後先蓋率其性質之所稟隨其德噐之所就而各全
其天温然如春風和氣可愛而親者既得之於明道凛
然如嚴霜夏日可畏而仰者復得之於伊川又豈止挹
叔度之陂而疵吝情盡望紫芝之宇而名利意捐者哉
尹和靖畫贊
不動心於贗齊之富貴而甘乎貧賤不屈節於虣金之
威武而裕乎生死昔嘗以魁梧竒偉意其貌而瞻彼遺
像乃眇然一山澤之臞儒婆娑之老子盖其平居暇日
居官稱職若無以瘉人者而至于守張程之學行孔孟
之道則古所謂居廣居立正位行大道之大丈夫亦惟
此三者而已矣不敏末學少而仰止再拜德容顙不敢
泚
徑山大慧禪師真贊
演說多於古趙州而得其俊快析理精於蘇東坡而加
以顯豁其得法於員悟也經之入藏禅之歸海其受知
於張無盡也由也之果賜也之達徑山育王可招而不
可屈衡湘海陽可逐而不可殺當其在時天下老和尚
搢紳士大夫說是說非直至今日其論始定然後萬口
皈依無異辭昔時十六今二八
承天潜師畫贊
金剛圈裏翻身過栗棘蓬萊滿口吞領得楊歧端的句
却嫌蒸餅大餫飩
雪峯毬堂禪師真贊
推平常心說真實法運悲智願應化度緣毬堂于今清
風歴然其舒如掌其握如拳其聲如雷其默如淵人見
其與逹磨祖師提隻履而西去久矣我知其為東郭順
子捨人貌而得全其天者也
西禅此庵淨老真贊
眼碧眉厖足趺肩嚲此庵樣子元來恁麽當年唱箇無
生曲火冷雲深從寡和如今口作掛壁閑獨說宗乘閙
浩浩
延福可老真贊
渾沌鑿開無限事逍遥游後更何疑饒伊齊得鵬并鷃
不似當年作蝶時
清虛皇甫先生畫贊
以為朝士耶其語戅而愚以為道士耶其服農而儒遠
而望之其髭鬚鬒然而鬍即而觀之其容貌澤然而腴
名山大川無所不歴欲往而輙至者其行徐吉凶禍福
前知來物有問而随應者其心虛之人也高聯紫府之
籍深入黃庭之境固必待僊去而後見則吾不可得而
知也惟觀其應世之粗迹既有以動物悟人者其漢薊
子訓唐張果老之類歟
觀音畫贊
稽首補陀聞思修千手千眼普供應世人两手及两眼
眼見手捉各隨心多一手眼無用處即與駢拇枝指等
菩薩照用一時行應以千心為主宰相彼方寸湛然地
不容二念郍復千我謂菩薩如水月一水一月同照曜
方員大小雖不同舉手見月等無二我今續此妙色相
以為正念皈依處於一身心起多想而作千手千眼見
普願大員鏡智中知我此念無間斷所求皆應如谷聲
請無不從亦如是
泗州畫贊
稽首泗州普照王曩以寳塔接群品塔今敗壊成微塵
隨意分身無不在我觀世間有為法無常遷變同一空
假饒建塔如恒沙未有不歸幻滅者豈惟淮塔有興廢
阿育王造亦非堅菩薩應感常現世不隨寳塔俱存亡
耕雨穫晴長淮風普為衆生作饒益我今繢此應感象
常以正念為皈依於此員光一尋中而興七級浮屠想
正念皈依無間斷普願菩薩常感通洪鍾小大隨叩鳴
所求所請皆如意
拙齋文集卷十七
