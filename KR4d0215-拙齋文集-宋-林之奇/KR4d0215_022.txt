拙齋文集
附錄
行實
先生姓林氏名之竒字少穎候官人世以儒學聞朝議
公忻取李氏得先生以大其家聲先生幼聰俊不凡與
外兄李和伯迂仲如親手足常稱伯也德宇如元紫芝
仲無間然叔度之陂日夕相從惟道藝是講是究名肄
業之所曰兊齋晨興誦讀經史各以所見結衣帶而識
之逮暮相與參訂是否而書之謂之兊齋錄西垣吕公
入閩公聞其以道學名世乃與二李往候之一見之頃
遂定師生之分吕亦欣然進而語之以嵩洛關輔諸儒
之源流慶歷元祐諸賢之本末且欲以廣大為心陋專
門之蒙昧以踐履為實刊繁文之支離致嚴乎辭受出
處欲其明白無玷致察乎邪正是非欲其毫髮不差先
生之學自是日以光明紹興丙辰以賢書將試南宫西
垣公餞以詩曰我為福唐遊破屋占城市城中幾萬戶
所識一林子蓊然衆木中見此真杞梓先生見重於西
垣公如此及先生西上日夕以膝下温凊為念行至北
津驛慨然作詩有耿耿一寸心不能去庭闈之句遂改
轅以歸先生愛親之心重於利禄非學識過人疇克爾
先生聲名由此益重士類歸仰如水赴壑其知向正學
宗正論皆先生指蹤之力吕紫微猶子倉部公莅憲幕
時吕成公未冠以子職侍行聞先生得西垣之傳乃從
先生遊先生嘗語諸生以為若年寖長矣宜以古文洗
濯胷次掃其煤塵則晶明日生成公受教作文主以古
意而潤色之先生每讀必擊節賞嘆知其遠且大紹興
己巳先生奏名春官注長汀尉未上鄉樞陳公誠之薦
試館職除正字鄉樞薨先生哭之曰聲名一旦徑達扆
前遂階試用躐升羣賢示知己之恩不忘也再除校書
郎修神宗寶訓改京秩以三劄入見首言堯舜執中不
離仁義次言宜革文弊歸於忠實又其次言毋尚莊老
之學高宗玉音曰卿得事君之體高宗御製損齋記先
生因奏三說謂損思以益德損用以益本損華以益實
聞者是之又言王氏三經大率為新法地晉人以王何
清談之罪深於桀紂靖康禍亂考其端倪王氏實負王
何之責在孔孟書所謂邪說詖行滛辭之不可訓者金
人自秦檜講和二十年或傳敵欲南侵徙汴先生作書
抵當路以為久和畏戰人情之常故必以和為重敵知
吾重於和故常以虚聲喝我而示我以欲戰之意非果
欲戰所以堅吾和欲與之和宜無憚於戰以戰而和其
權在我章聖澶淵之役與契丹約和中國終無北顧之
憂者用此道也又曰戰之所須者不一而人才為先符
堅以百萬臨淮晉兵止於八千謝石為大都督謝幼度
為前軍都督謝琰桓伊皆領衆而前衆寡不敵而校其
人才則幼度足以吞苻堅姚萇故堅望晉軍曰是亦勍
敵何謂之弱然則人才其可後乎又曰人才有三一曰
文采華麗二曰持身謹密三曰沈實有用由前二者言
之平居無事羽儀朝廷足矣一旦緩急往往如賈誼所
謂見利則逝見便則奪苟免而已立而觀之耳非可與
共患難也欲求可與共患難者必得如龐士元所謂俊
傑者然後可也陳福公參贊戎幕先生嘗以書論進取
以為自巴蜀以臨中原此不可易之常勢桓温劉裕嘗
欲浮江絶淮下梁宋舉齊趙平燕絶塞徑造北廷非不
可以邀功抑形不便勢不利雖淝水赤壁之役其勢可
長驅而前而卒不能有中原寸土者不由進取之常勢
故也今王師小勝不足喜大計不可失當假以歲月先
固吾圉使不可犯然後由進取之常勢而圖之庶乎其
可耳福公深然之先生在館三年搢紳浩然歸重行且
柄用倏以末疾告朝廷惜其去除貳宗正司俾就醫於
會稽既而疾向平先生丐歸閩遂除泉舶及抵官益究
心厥職居亡何力丐祠命贊本路帥幕適越忠定王史
公鎮閩與先生道舊欵曲加敬有以私囑先生為入言
者先生拒之力而求不已乃陽諾之暨歸以為問則曰
吾忘之他日又云則曰吾忘之如是者數四竟不之言
其胷中不撓於私如此初先生在館時與于湖張紫微
厚善先生别後張紫微未嘗不言及之先生門人江清
卿自張所告歸張贈之詩以為吾友林少穎讀書不計
屋又云此君抱高節雪柏照霜竹造物乃兒戲卧病在
空谷觀張之詩無一字溢美亦可謂大賢矣先生家居
弟之邵之子子沖能嗣先生之學士子會者坌集先生
時乘竹輿至羣居之所諸生列左右致敬先生有喜色
或命諸生講論孟是則首肯而笑否即令再講或令誦
先生所編觀瀾集而聽之倦則啜茗歸卧率以為常未
幾先生病革不浹日而逝四方賢士大夫聞者悲愴吕
成公在官所走介致奠侑之以文凡數百言且曰某未
冠綴弟子之列期待之厚獨出千百人之右顧譾薄何
以得此實惟我西垣之故施及其後人培植湔祓閔閔
焉如農夫之望歲齒髮日衰業不加進大懼先生之功
力為虚施每靦然慙愓然恐又曰惟當與二三子尊所
聞行所知使先生之志猶有攷也成公於先生可謂敬
之至而不敢忽感之至而不能忘師生之義宜如是乎
先生一子縝以遺澤尉建陽未上而卒二孫亦知學猶
子子沖字通卿登科初任南豐簿次丞將邑子耕叟行
藝不愧前修諸生避席常數百人君子是以知拙齋餘
澤之不泯先生所著不一如書說周禮說論孟揚子講
義通鑑論斷兊齋錄世已傳誦先生遺文二十餘卷子
沖之所裒集及場遊錄道山記聞藏於子沖之家世未
之見嘉定五年郡博潘自牧諸父嘗從吕成公遊知成
公之學原於拙齋乃請于郡而祠之於學耕叟實奉祠
焉拙齋先生之所自號天下之士唯曰三山先生云
