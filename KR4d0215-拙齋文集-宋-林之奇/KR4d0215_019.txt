拙齋文集卷十九宋林之竒撰
祭文
祭劉丈先生文
嗚呼真儒之學不在多文窮則獨善達斯澤民伊耕莘
野呂釣渭濱雖處畎畝業富經綸逮其一旦感會風雲
格天鴻業孰與擬倫繄顔氏子陋巷長貧寸功薄效曾
莫之聞豈其德業有愧渭莘命也則然何與於人世俗
智淺妄為戚欣逹人大觀易地則均嗟嗟先生久居隐
淪採芝食菊若將終身短檠萬卷精義入神氣溢六合
力輕千鈞藉使逢辰素志獲伸成康其俗堯舜其君縱
遇肯綮庖刃若新天胡不弔忍使邅迍百不一試老死
荆榛嗚呼哀哉堂堂開府德高七閩源深流遠孕此祥
麟始學于譙已得其真繼師於劉所飬益淳躬行信義
洽于鄕鄰萬金之産視若埃塵聞其風者革頑為仁仲
元在蜀王通處汾去之千載接其清芬搢紳論薦聘以
蒲輪一語不契故山歸耘出處大節卓然不羣年未六
十歲在己辰山頹梁壊尚何忍云嗚呼哀哉晚學愚陋
莫知涯津夤緣行役拜手蕭屯望之肅如即之若春不
我鄙夷夜語諄諄違離依戀卒業無因區區問學寄之
書筠尚冀親炙以陶以薰今其已矣徒抱酸辛西望筵
几奠不及親有淚成河注彼蒼旻嗚呼哀哉
祭吳先生文
嗚呼先生胡然長往旣不沾尺寸之禄又不獲耆頥之
享謂天高而聽卑應善惡其如響嗟先生罹此禍兮豈
斯言之或爽嗚呼哀哉昔我先生幼有令望掇六藝之
菁華窮百家之浩蕩發為詞章長風鼔浪指決科於拾
芥干青雲而直上何蹭蹬而弗遇徒倚門而骯髒講道
石隊横經絳帳藹吾黨之青衿半嘗依於函丈長飬成
就仕塗接鞅眷麾下之畢侯恨獨遺於李廣不龜手之
良藥或得用之為將彼宋人之數竒乃不免於䌟絖邅
回一官艱難萬狀廢疾縈之尚期無恙何膏肓之弗救
遽永歸於泉壌嗚呼哀哉慨念生平久親几杖雖朽木
之難彫幸高山之景仰痛永訣於終天念後生之安放
追餞靈輀失聲相向有淚如傾薦此醇釀
祭陸丈先生文
嗚呼貧者士之常死者人之終顔子在陋巷一簞食一
瓢飲人不堪其憂而不改其樂奚恤乎命之窮通曾子
之疾啓予足啓予手曰吾何求哉吾得正而斃焉斯可
矣豈以夀夭之數而較其吉凶惟是隠居以求其志行
義以達其道此實顔曾之所造彼世之戚戚然於利害
得喪者果何足以窺斯人之胷中嗟嗟先生仕則不達
夀則不永亦有以是為先生之恨者是皆淺淺之為丈
夫也先生之志尚友古人於千載之上蓋已得夫顔曾
之遺風義利是非之分辭受進退之節皎然明白於世
而處常得終以死在先生無一恨某輩之所以恨者惟
慨念夫疇昔里閈之從容摳衣函丈之間見元紫芝揖
黃叔度則名利鄙吝之心固已頓盡矧又有琢磨切磋
之誨以開其蔽蒙今其已矣又將焉從寡聞孤陋而有
疑孰質離羣索居而有病孰攻故臨先生之喪對遺像
而酌尊酒則情鍾於此不自覺涕泗而霑胷也
祭胡丈先生文
嗚呼皓皓者易汙嶢嶢者難全古之君子學未至乎優
入聖域而輕用其身以游乎世則於斯二者必流於一
偏如冉求之聚歛於魯則汙其皓皓之地如子路之結
纓于衛則喪其嶢嶢之天筭計見效均於亡羊而其所
失多矣曾不若泗之濱汶之上緼袍養志簞瓢樂内之
淵騫惟夫子然後免於斯二者之患故自謂吾乃湼而
不緇之白磨而不磷之堅盖夫子之所可及者初不在
於泣麟歎鳳厄窮之際惟至於環轍歷聘而一無所貶
然後知其決非群弟子得以方駕而比肩惟先生之樂
世之知者徒見其守約持正安貧樂道之一節則以為
處士之皆爾徵君之舉然盖全家食粥而不肯形乞米
之帖終日杜門而未嘗賦貧士之篇食每至於併日突
或幾於無煙而聲滿天地若出金石不以改吾曳縰之
樂既成春服雩風沂浴未嘗一動鼓瑟之絃以是為先
生之所難者猶曰淺之為丈夫也曾不知先生始末之
全德不難於立而難於權惟先生之晚節副真主之詳
延操王佐之學以應不世之遇凡直言正論之為時而
發者莫非洞明當世之利病深究治道之後先使斯言
之或用固可以上焉補衮職之闕下焉使民瘼之痊是
豈肯虛縻太倉之粟浪為策府之僊言之未用則奉身
而亟退非吾固欲隠情惜已專美獨善以戀松菊於三
徑老風月於一川乃出處之一致匪窮約之獨賢論至
於是然後知先生果不負譙居士之學而自得文定公
之正傳彼世之管窺蠡測而莫究堅白之全體者徒有
見於上下之飛躍其何以察至理之魚鳶嗟歸歟之幾
何甫家食之踰年豈惟主眷之未憗抑亦士望之獨專
何耕莘釣渭之望已矣而山頹梁壊之恨繼焉曾期頥
之莫究遽一疾之弗痊夢斷兩楹之奠光謝少微之躔
盖斯民之不幸而吾道之未泰如可贖兮何惜乎此身
之百千嗟乎學如先生行如先生知所以立又知所以
權如先生之卒於厄窮以死又孰能究之於冥漠問厥
理於大圓顧如某之不肖盖嘗奉諄誨以周旋惟糞墻
與朽木每重費於彫鐫匪若瞠乎其後常如瞻之在前
屬沉疴之重痼致蹤跡之回邅雖隔函丈之摳趨尚辱
書問之見憐方且致高山之仰俄然嗟逝水之遄痛微言
之淪絶懼素志之忘愆聞會葬之有期属官守之縈牽
邈臨風之一奠恍有淚之如泉
祭郭丈文
嗚呼孝子愛日慕之終身惟恐事親之日短不能盡吾
父子之仁是以紆朱懷金而憂不如簞食瓢飲而樂衣
純以紫而貴不若衣純以青而貧不願乎萬鍾之禄三
旌之位惟願堂有黃髮百年之親戱老萊之綵衣澣石
建之帬牏不知年數之不足也彼儻来之舊物何足以
易此樂之無垠嗟嗟靈之三子恨斯志之不伸殞何怙
之泣於中道纏㒺極之痛於千春他日且將發仲由之
慨歎欲負米而無因平時求友於三益尚其志節則知
靈之有子如此之為幸而今日寄誠於一奠見於其哀
毁亦不覺涕泗之霑巾
祭陳樞密文
子期甫逝伯牙絶絃厥初默契豈其偶然意氣所傾匪
假因緣雖始目擊妙意已傳賤子疇昔里巷伏跧公所
賞識卓然獨先云此美璞衆方棄捐追之琢之出其純
全聲名一旦徑逹扆前遂階試用躐升羣賢道山蓬萊
研窮簡篇擢貳宗盟光持使權中外揚歷初終婘憐俾
其萬折不替卷卷抱疾里居亦既累年日從公遊綠野
平泉望公登庸附翼騰搴晚末幾何一意陶甄胡為信
昔川谷遽遷人與琹亡哭對几筵山頹梁壊柱石摧巔
一慟之餘此情莫宣不腆殽核列薦豆籩慨想平昔有
淚潺湲
祭李和伯文
嗚呼痛哉我兄不起斯疾命乃在天痛之何益我所痛
傷為吾道惜昔者孔門顔其優入退然如愚乃能知十
賜實多才望之弗及縱知其二屢中惟億信知學道必
有其質受和受采莫如甘白質苟不美艱乎為力嗟吾
三人相為羽翼丱角從遊迨于今日三十餘年未嘗相
失草木臭味各有儔匹論其天資莫與兄敵兄之稟性
淵默平直悃愊無華皆其根實璞玉渾金蔑有瑕隙我
則不然偏於氣習或驕而浮或吝而僻各有所蔽相為
蟊賊是以其學進寸退尺瞠若乎後望兄奔軼平居講
學不廢朝夕吾儕商論蠭午間出邪正是非毫釐區析
兄但恂恂有如木訥而其胷中涇渭自别誰知雷聲存
於淵默非但吾儕心所矜式自雖師門亦皆稱述謂其
近道成就可必吁嗟末俗巧言如織舌長足短萬人一
律議論記問文章學術有一于此夸見顔色孰如我兄
所飬恬寂備此衆美不矜不伐終日頹然燕坐一室衆
理在前渙然冰釋世之所知特其辭筆知兄之深我惟
嘿識惟我與兄心同氣叶豈惟内外手足之戚曰師曰
友兄其兼得我實孱弱匹雛弗克任重道遠惟兄之責
柰何竒禍起於不測四體&KR1102;然嘔而不食喘氣乘之奄
然而絶豈謂我兄夀如此嗇觀兄平生湛然寡欲及其
既終亦惟順適子路結纓曾子易簀死而得正志願斯
畢在兄無憾我則傷䀌如鼎三足遽折其一兩足雖存
其何能立兄之云亡衆所共恤知與不知皆為感激繄
吾弟兄情鍾最切相期何如乃成永别自兄抱疾之竒
在側爰從屬纊以至棺襲皆所親視憑尸踊躃樗隔長
江徒聞病革中途得訃失聲匍匐入門長慟蓋棺旣訖
悼兄則同樗尤於邑相對纍然拊膺太息每謂生身海
邦窮僻欲求同志久而罕獲今乃失兄愈成孤特年來
聚學彼此維縶猶恨旬時相見不密豈謂於兄終天之
隔蒼天蒼天奪兄何急哀哉何辜罹此荼毒自今以往
心惟日惻握手而游皆兄陳迹挟書而讀皆兄手澤思
兄之心觸事而發兊齊之樂安能如昔中夕思之涕泗
交溢吁嗟年来善類困厄前歲之春支離不禄堂堂紫
微其夏繼卒山頽梁壊未忘追憶今兹我兄亦返真宅
謂天佑善胡然差忒如彼晨星豈堪殞坼三年之間三
為此泣淚盡眼枯了無可覓師友道喪一至斯極恨無
百身可為兄贖創鉅痛甚曷日而復靈輀何往荒州幽
閴可憐玉樹土中埋沒寓此哀辭莫寫胷臆沃酒柩前
忍與兄訣
代舅祭迃仲文
嗚呼疇昔八年之前素秋之孟吾哭送汝兄於西城之
西俾從汝祖之佳城今兹孟秋吾復將哭送汝於北城
之北寔祔于汝外祖之墳塋汝及兄從二祖游乎汗漫
寕復念吾而吾之思汝聲之號者日以乾泪之泣者日
以竭殆將滴吾淚於秋露寄吾號於秋聲而今而後永
夜沉沉空齋寂寂惟有忩間之檠床頭之枕知吾父子
之至情好去吾兒永隔此生汝心純孝胡寕捨吾而去
忽使吾涕泗之縱横嗚呼哀哉
又
嗚呼我之五男如手五指墮指之痛痛入骨髓一之謂
甚矧復可二胡然二之我痛欲死昔仲尼嘗哭其子於
鯉雖哀而慟顔氏謂顔獨賢非鯉也比我心孔疚實兼
於彼以賢則顔以親則鯉哭鯉慟顔有泪如洗我初得
男爾兄及爾粤自孩提天鍾粹美坐我两膝咸誦經史
日數千言瀾飜不已夀十六七蜚聲閭里人言佳兒必
稱二李施及諸弟亦精業履有子如斯云胡不喜意當
聯榮芥拾青紫五桂一椿竇郎可擬並試南宮反後叔
季尚期晚成蔚為國噐豈料爾兄不禄而逝我痛未忘
爾復繼斃人言天道吉凶以類為善必福惡斯禍至如
吾两兒德性純懿閔無間言曾善飬志璞玉渾金初亡
瑕纇何辜于天罹此顛躓不假之年俾我遐棄嗟哉彼
蒼不仁若是疇昔西征余往汝侍鋒交戰場詞傾峡水
期汝如何汝乃不第逮兹東歸稅駕方爾團欒父子宴
樂兄弟望汝如何汝乃不起汝始得疾實惟旅邸一夕
沉疴倏焉體瘁盤珊入門昔人已改蒲柳未秋豈宜摧
毁人固疑之我心獨異使汝不長豈曰天理汝蚤聞道
夀夭一致豈不見幾恐傷予意力疾對醫漫云可治瞑
目長眠溘然蟬蛻天實誤予使予不智不就汝訣永隔
寤寐冥心之言嗟猶在耳爾實何憾我哀莫弛我偕汝
母劬勞半世婚嫁甫終未凋髮齒謂此餘生優游卒歲
含飴弄孫亦復何事汝兄之殂始積憂患兒吾擇婦女
吾命配幾如是為而不凋弊搔首臨鏡班白多矣望汝
寬予汝反至此二女一男復為吾累人生幾何堪此顦
顇人謂我哭已傷两指盍師延陵三號而止我痛在心
心狂欲潰哭尚可堪不哭尤憊吾寡交游杜門養晦惟
汝及兄從吾論議伯塤仲箎相繼亹亹以斯自樂不慕
榮貴自失汝兄尚惟汝恃汝不吾留亦隨隙駟使我索
居自言孰謂已而已而失我良嗣白日清宵悠悠曷濟
我哭號天爾母頓地爾寂不聞九泉永閟女嫁女歸兒
遠兒在獨汝見時河清莫俟我老無悰来日能幾寂寞
此生有恨不匱㳙日成服薦此薄醑兒舉此觴并飲吾
淚
祭迃仲文
嗚呼我生終鮮孑然一身豈無兄弟四海三人幼共嬉
戲長同屈伸雖隔表裏情逾所親嗟我少孤焉依叔舅
舅氏吾師伯仲吾友兩驥絶塵千里馳驟我實駑材瞠
若乎後伯仲未冠舅為世知懦無立志知我者誰自暴自
棄下流實歸不有伯仲疇覺其非每從紛華此心外騖
及見二難釋然悔悟漸漬薰陶遂同志趣非曰能之伯
仲之故伯也德宇如元紫芝仲無間然叔度之陂夏雨
雨我春風動之去我三日鄙吝已滋六日不來我心匪樂
我不見兮折簡我約書既同讀文亦偕作商確古今曾
無適莫繄伯之學春秋實通惟仲與我詩書是攻各尋
蹊徑一西一東如適京邑厥歸則同歡樂幾何禍機倚伏
伯既已矣仲復就木䰟兮何之俾我窮獨嗟嗟蒼天如何
不淑嗚呼哀哉肄業績文伯仲獨優南宮桂籍宜冠英
游賢書數上猿臂不侯如我淺陋反玷簡蒐謹行全生
我亦尤劣濯濯牛羊幾無萌蘖一暴十寒尚兹存活仁
如伯仲乃遭夭閼自伯不禄已隨逝波我及仲存更於
琢磨並從師範歸飬天龢計我所得孰與仲多仲既聞
道百慮一貫每臨利害履道坦坦俄得俄失若修若短
於迃仲觀曾何足算伯也疾革我心欎陶源源往問膏
盲奈何浩歎仲心死輕鴻毛談笑謂我空走一遭死既
本空生亦誰是萬化去来初無終始我復何為情鍾不
已正惟仲沒莫與進此藏焉修焉入誰與娛息焉游焉
出誰與俱自今以往離群索居伐木道喪鶺鴒影疎慨
念平生那忍細說子敬琴亡伯牙絃絶丹旐風悠薤歌
聲噎路隔幽明忍與仲訣嗚呼哀哉
祭林德脩
嗚呼三世為醫禮經所貴三世為將道家所忌讀之者
執一而未通乃妄論夫將之與醫如函矢巫匠之異我
嘗以意逆志而觀之然後知此二書者實互言而相備
醫非盧扁則雖累葉以奚補將如伊吕則縱百傳而何
畏顧其用心之仁與不仁又烏可於其擇術之間遂立
一定之議果醫之不必是而將之不必非固未足以少
三世之為吏嗟柱後惠文之習世固薄之謂其可操者
類皆不仁之噐信斯言也則刀筆筐箧盖頃刻之不可
親而況於自祖及孫緜緜而相繼然而若于公者獨非
吏哉高大其門閭以徯高車駟馬之来豈不仁而能若
是觀公之能以質直平反世其家我固已逆知其有隆
而無替雖不及期頥之年安知其非嗇取其報於天以
昌其苗裔出餞靈輀欽陳薄醑侑以菲辭見公素志他
日公之諸子必將赫然以儒學而興尚可以信斯言於
来世嗚呼哀哉
祈風文
維洪範之庶徵嫓時風於聖功此大而化之之事自匪
雨暘寒燠之可同故凡大塊之噫氣悉由造化之密庸
然彼化工之不宰必以山川之神司其闔闢而職是變
通古之明神血食斯民而立能事於此者則有旦暮常
便樵采於若耶之徑南北分送客舟於洞庭之中彼逆
其所順而強其所劣尚能丕顯於靈蹤矧曰用天之時
因地之利而得其勢之所順宜其有禱而必應有欲而
必從繄靈祠之奠食烱正直而睿聦来蟻慕之不絶信
響應之無窮兹良月之初吉肅嚴霜於孟冬屬蠻商之
遄往與朔颷而適逢乃蕆儀於常禮延飛御乎梵宫望
軸轤之善濟致泉貨之屢豐瞻雲海之浩渺假一息之
蓬蓬
又
象齒南龜遠出島舶以舟為趾重譯㒺隔沙阜石幢澁
如芒刃以風為翼萬里一瞬勃勃蓬蓬怒號瀛海以神
為墟立談而改羽蓋雲車邈然浩蕩以禮為介厥應如
響惟風必期歲有常信今雖襲禮匪常之徇吏之守職
两年為期官滿則去位難出思神所廟食與天地通民
享利澤厥望不窮某也終更行且還里席神芘茠日既
久矣神之歆否願以風卜商舶之衍亦某之福桂酒椒
漿為舶預請指望飇南留神引領
祈風舶司祭文
夫祭有祈焉有報焉祈也者所以先神而致其禱報也
者所以後神而荅其賜祈不可以為報而報不可以為
祈自古然也而舶事之歲舉事祀典于神則異乎是於
夏之祈有冬之報於冬之祈有夏之報風之舒慘每以
時應則祠之疎數必以時舉如循環之不窮禮雖不腆
在神宜歆之
辭宣聖祭文
某繆承人乏乘傳於此亦既再期去官有日用展告于
廟庭竊惟夫子之設科有德行焉有言語焉有政事焉
有文學焉而於政事之一科又有達焉有果焉有藝焉
盖如是其廣大不窮也某之不學無術面墻蒙蔽於是
四者之一一者之三初無有也而冐竊為政以學焉知
政體之一科之未易能識聖門集成之不可及高堅所慕
鑚仰尤勞菲然蘋薦惟先聖實臨顧之
辭廟文
民保於吏吏保於神其惠一也民不忍於吏之去吏亦
不忍違明神而去其情亦一也某昔者莅官之始徼神
之意以冀終更之無吏責無官謗無民訛神實許之矣
今冀終更而卒逭此三者之咎微神之賜殆不及此雖
實不忍遠乎神保詎可無殽核之報以稱其情乎禮則
不腆神其歆之
拙齋文集卷十九
