拙齋文集卷十八宋林之竒撰
行狀
祕書省正字胡宣教行状
先生諱憲字原仲姓胡氏其先(云云)先生幼不好弄而
天資粹美夙成凝然莊重見者改容當舍法盛行之際
入太學應科舉而獨不喜為王氏三經字說之習汲汲
然求所以學者如是者有年然後得涪州譙處士定於
京師逆旅中而問學焉譙授以易學開而未逹初未嘗
為其諄諄言也而先生淵然深造每自得之譙喜甚為
之盡發所藴俾洞明格物致知之要既歸日從季父文
定公游文定公又益以堯舜孔孟道學授受之詳為之
講貫演繹曲盡精微究極博大由是能以篤信力行居
之無悔且其師友淵源所漸又皆當世之德人鉅公而
能博觀遐取以資所學故其聞見益廣而行實益尊文
定公每謂其族黨爾輩皆弗如也盖文定公以道任天
下之重而先生與從弟侍郎公各得其家學之正傳學
者宗之先生學成於家名顯於朝雖其深自翫襲于衡
泌之下粥粥若無能者而海内善類固已浩然歸重矣
然竟以所學不能俯合時好是以老而不達韋布蓬蓽
若將終身焉會朝廷博延儒先崇信古學俊乂彙征從
臣曾公開等十人以遺逸薦之於朝有旨起先生於家
庭先生以母老固辭徵命廼賜進士第添差建州州學
教授將俾邦人之勵業樂羣者咸有所矜式焉先生猶
力辭而學者交贄其門義不可郤也始強為之起莅教
于鄉校者七年誠逹心化士風為是翕然丕變而其人
問學之審行義之篤于今遂為全閩多士之奥區矣先
生既秩滿歸籍溪築室藝圃棲遲丘壑奉祠禄而家食
者亦又累年蓋嘗一為福建路安撫使司準備差遣居
無何以與大官争辨征搉是非不肯詭隨阿容卒亦請
祠而去遂絶無仕進念矣雖先生漠然不復意於斯世
然世之論人物講治體者莫不以先生未即大用為朝
廷惜之輔臣有以為言者由是以大理司直召洊除祕
書省正字其擢用眷注蓋未艾也而先生辭避再三不
屑就已乃幡然而起旣至闕下則又求去堅甚諸公極
力挽留之不可回有旨改秩授宣教郎主管台州崇道
觀以歸歸未期年以疾卒于家之正寝享年若干有論
語集解二十卷傳之學者遺文若干卷藏于家先生之
卒實紹興三十二年某月日也而以隆興某年月日葬
于鄉里某山之原從遺命也先生兩娶劉氏後娶嚴氏
二人並早世有男孫一人日應進士業女一人適進士
詹某先生之學本之以譙處士之清居之以文定公之
任而濟之以和理一之以誠實守節樂道不名一行而粹然
皆出於正博取百家諸子之長不主一說而必體之於
身驗之于心辭約而理備行高而操堅與學者處雖危
坐植立端默無言而即之者莫不服深遠去疵吝油油
然日與之偕而且不知其益也其里居貧甚饘粥或旬
月不繼人不堪其憂而杜門著書躬耕飬志曾不以一
介取求於人至使家人忘其貧而閭州鄕黨稱其仁其
性怡怡融融無一日不樂方且收召宗族子弟之髫齓未
冠者草衣芒屩布褐不韈環列其前而教以句讀訓詁
窮年矻矻惟日不足見者莫不笑其徒勞而先生樂此
不勌雖得天下英材而教育之不是過也先生之在館
閣也屬敵警日逼聲為南牧之言邊鄙為之震先生匭
書于朝贏數千言剴切體要悉根本於經術而莫不釐
然曲當於世務且力勸皇帝係隆民望增重國體亟用
張魏公浚於内用劉太尉錡於外以銷侮拂固封圉上
嘉納其言二公由此召用是時輿論專以折衝之任屬
於張劉二公故建言者往往亦能及是而先生首獨誦
言於庭無所回婉衆論藉以為重然後獲伸夷考其一
時蓍龜獨智之明旱澇備具之審莫有為先生斯言比
者然後知先生晚年之黽勉一出志在報國其通知時
務之要為不苟然也先生既葬而誌銘未鐫將欲狀先
生之行以求文於當世立言之君子諸門人之在建寕
以鄕黨之義相先莫肯任此責者而近捨遠取遂以屬
諸某某雖愚陋不可得而辭也竊嘗謂論語記載先聖人
言動蓋群弟子相與廣記講言之然後集而成書非成
於一人手也明道先生之歿伊川先生既狀其行矣門
人之逹者各自有所記人人言殊然後墓表立今某之
所載姑及夫先生平昔學問出處之大概衆所共知者
而已至於先生之潜德隱行善言嘉話一皆可以為範
世翼教者則有孔程之門故實在焉豈某末學管穴之
見能以究知而盡識其純全而盡知其善美也歟謹狀
李和伯行狀
公諱楠和伯其字也其先居光州固始唐末從王氏入
閩遂為福州候官人公幼遲重寡言笑已如成人稍長
自力學問两舉於禮部不中第初無懟色曰吾知治吾
事爾得失何預焉益自刻學未幾與其弟三人俱擢鄉
薦而公為舉首有司閱其文無翰墨畦逕詫曰非今世
舉子文也已而復黜乃謝絶世事杜門讀書鄕人子弟
委束脩於其門者數百人以苦學得重膇之疾遂不起時
紹興十有七年九月十有八日也享年三十有七公天
資近道復能從當世先生長者問為學本末故其學專
以古人為法嘗曰不用私稱輕重自定不用私斛多寡
自足不用私心是非自明又謂夢者心之鑑人之善或
以矜持矯飾為之至夢寐間則毫髮不可掩君子以夢
為鑑自知心之誠偽蓋所守之約如是故其讀書務求
有益於吾心者而不為空言而每謂吾於甫田得為學
之道焉吾於衡門得處世之方焉陳平燕居深念陸賈在
前而不見吾欲以是瘠吾思嚴顔曰斫頭便斫頭何怒
耶吾欲以是懲吾忿此足見其律身之嚴至於待人則
以謂道有並行而不相悖者人之善則譽之己不可以
自譽人之過則恕之己不可以自恕人之貧則矜之己
不可以自矜凡議論之補於教者大率類此其於書無
所不觀而尤䆳於春秋自三傳及諸家之說皆旁搜博
取以會其旨趣衆說之所未安者然後斷以己意謂春
秋之不可以凡例拘猶易之不可泥於象數也苟惟取
必於例與柱後惠文何異故著書未竟而其說之一二學
者已傳之與人交柔聲下氣出於至誠遇不可即毅然
正色雖賁育莫奪或與之談世事口吃不能多言至剖
析義理娓娓不休若駕輕帆乘順風若決流水於千仞
之山而赴東海也疾革語人曰壽夭在天無足言者獨
念累吾父母耳遂了然順逝娶陳氏有子一人曰渙女
四人長適林如璋餘未行某以外弟從公游自丱角至
于壯齒如一日也每與公語未嘗不自失其頼切嗟之
益為多往年陸教授死繼而公歿里人相與痛吾州之
再失賢士也某於二人實兼師友之重故哭之過期而
哀葬有日舅氏語某曰知吾子深者莫甥若汝宜狀其
行以請銘於立言君子某承命流涕今公之所學於古
者雖百未一試而其善言行誠足以貽世範謹掇其大
概而實書之雖親不嫌也矣謹狀
故左奉議郎臨安府府學教授周仁仲行狀
公諱毅仁仲字也其先光之固始人從王氏避地遂居
福之閩縣曾祖瑄祖汝礪父之邵世業儒連蹇不偶公
少而警敏夙成篤學能文有聲稱場屋之間益刻苦不
懈登紹興十八年進士第授南安軍上猶縣簿改撫州
錄事参軍未赴罹家囏服闋任汀州錄事参軍旣乃為
福建路提舉市舶司幹辦公事改秩差充臨安府府學
教授將赴乾道四年六月十五日以疾卒於正寢公天
資温厚自童齓識度過人篤志勵行儼若成人有識者
知其為遠器也弱冠丁父憂執喪遵禮哀毁骨立幾不
勝喪廬于墓苫&KR2323;端居不接人事者三年鄕閭未嘗見
其面蓋自其始為成人介然自立拔出乎流俗固已如
此既仕還丁母憂廬居率禮毁瘠如初閩俗取法焉公
之生平篤誠不苟其行義之懿仁愛之實早為鄕閭之
所知所信者尤在於此至於莅官決獄而恕互市臨財
而廉交僚友而人樂飲其和掌賑濟而衆翕服其公者
皆其立本所積充學所移之餘緒也壽考寵禄固未易
量方且築室百堵藝松種菊輪焉奐焉以樂餘年以綏
後禄而一疾俄死矣享年六十有四積階左奉議郎子
男二人世脩世昌皆業進士力學世其家女五人長適
右文林郎循州州學教授邢炳然未廟見而卒次適國
子生劉有庚次適右脩職郎監潭州南嶽廟辛紹先煢
居其二未嫁孫男四人任孫覃孫貳公喜公女孫一人
醜娘皆幼之竒不敏辱嘗與公為僚友考公之行實其
可傳可繼之跡大略如此宜得品藻之文形容之聲以
詔不冺敢序著其目以待考信者稽焉八月甲辰謹狀
故劉郎中伯任墓誌銘
福州螺江之西南有劉君伯任錄參者仁厚好德君子
人也何庸知其然耶以其議論守正無所阿自信無所
疑知之公世居螺江之西南地名黃江曾祖造累贈太
中大夫祖儼承議郎知南恩州贈朝議大夫父縉贈承
事郎公登紹興二十一年進士第始其為汀州錄參也
適部民有群訟于有司者有司以其朋聚挻亂將悉致
之死公抱牘争議于庭甚力既卒不勝則投劾棄官賦
詩見志而歸築室藝圃為終焉之計陶然自適不以幾
微見於言面天子聞其聲名召對稱旨改承事郎且將
有擢用意未幾除大理寺丞復權戶部郎官改權度支
郎官立朝數月聲稱籍甚凡所陳請當讞獄則每從恕
議理則必從與立為定論始末一意如印圈契鑰咸可
驗信識者以為明取與知大體雖浸列通顯號一時達
官而士夫間猶皆以劉錄稱之蓋其立朝持論不改前日
之特操初不計夫官資之崇庳也故其在版曺諸所更
張曲盡利害之實雖久於金榖者莫之能易陰功隠德
横被幽遐二廣江浙之民于今頼之得疾請外補除提
舉浙東常平茶事就醫于臨安府富陽縣而卒歷官左
奉議郎享年五十五娶葉氏封孺人子男二人長有開
次有聞女二人長適進士趙撝次適進士王貽恭公之
將葬也有開等以左宣教郎知富陽縣事陸楠之狀来
請銘之竒於公亦為同年進士生辭避既不獲於是序
次公平生論列之大節且系之銘銘曰
古之好德者獨立而不改周行而不殆韙斯人之勇
進識古風之斯在閟隠德之在天信後昆之必大賚
之銘詩式顯幽昧
進士林君夏卿墓誌銘
讀書之有登第如耕之有穫蠶之有絲自然之理必至
之報可信不疑也余里居以講學為業鄕之士子誤相
從遊者蓋數百人每瞷之熟矣其有知學嚮學自力不
懈以是游場屋間率一两舉其於預計偕取科名若寄
而取之曾無甚難者然亦有數竒命屯不利於場屋之
試不耦於主司之取茅茨困阨以終其身此則出於一
時之不幸而非擇術處身之過也予亦瞷之熟矣大抵
若是者雖其一時不幸而不遇抑天之報施於人必將
有所乘除損益於其間徐徐而待之固莫之遺也不在
其身矣將不在其子孫乎余聚學于里者十餘年其間
年齒最長從予游最久久而益不懈者吾宗夏卿其人
也百戰行間每戰輙北而未嘗有一毫悔退意嘗曰此
吾進修肄業者未至也歲輙負笈而至汲汲於燈忩與
後生未冠者伍曾不以成人強艾自居怡然自適若將
終身焉余每心服而敬畏之每謂之曰使有天道公之
有後福必矣士之與余居而喜譏評之者至以其連蹇
不偶老大於場屋而嗤鄙之雖余亦疑焉旣公之得疾
蚤世以死在其身則為不幸矣而公之二子穎秀叔秀
皆童稚秀發絶人遠甚蚤有聲稱於學校間遂相繼以
壮齡登高科棣萼相輝父子兄弟之名一旦隠然為七
閩稱重士之以公而疑天道者始飜然改觀每父兄之
詔弟子率以是先焉夏卿之卒以乾道己丑二月二十
八日享年五十六其葬以辛卯六月十有七日卜兆于
懷安縣長壽里苦参山之原葬有日穎秀昆仲屬余為
銘詩以為泉壤永永之誌余素有此念方將有所載記
輒因夏卿而發焉不厭其詞之黷也夏卿諱延年曾祖
晏祖陶父棣並不仕母王氏夀考精強蓋未艾也娶楊
氏淑温慈善克宜其家子二人長穎秀次叔秀孫男一
人女二人銘曰
詒謀之永蓄德之厚韋布一世甘於不偶天實嗇之
以昌厥後誦於銘詩須其繁茂
榮國太夫人王氏墓銘
宋皇叔故贈昭慶軍節度使追封豫章侯諱士&KR0008;之夫
人王氏世開封人五世祖仁贍左右藝祖有功位樞密
副使曾祖漢卿故贈右金吾衛大將軍祖公弼供備庫
副使父修内殿崇班夫人崇班次女也初以緦麻親之
婦封令人歷永嘉大寕永寕三郡太夫人進封榮國享
年七十有八乾道五年三月五日考終于建寧府漕臺
官舍豫章先夫人殁二十有八年殯于福州秀峰僧院
至是不敵自建寧奉夫人之喪来遂改厝于懷安縣感
應鄕清平里靈光寺之原而夫人祔焉實六年三月五
日甲寅也男六人長不均幼亡次不敵左朝請郎福建
路轉運判官不&KR0034;故武翼郎福建路兵馬副都監次不
蹇幼亡次不泯故右承務郎知興化軍仙遊縣次不嗄
從義郎信州兵馬監押女三人伯仲皆蚤世季適周瑑
瑑卒再適右宣義郎吕大琮孫十人善䋙善邕忠訓郎
善乘善勱善埏成忠郎善覧善鉌善綽善鑒保義郎一
未賜名孫女十人長適左迪功郎方耒次許嫁左迪功
郎黃景說餘在室曾孫男女四人夫人事親孝旣歸豫
章豫章少得風痺疾夫人調護十餘年豫章即世夫人
訓諸子慈諸婦閨門之内熙如也平生儉素婉嫕類皆
足以昭閫範明婦順者窆有日不敵泣告于友人左承
議郎充福建路安撫司参議官三山林之竒廼編次而
鑱諸石
孺人陳氏墓誌銘
孺人陳氏諱體真字端卿福之長樂人也曾祖沔故不
仕祖察故贈右朝請郎父致一故任左朝請郎提舉
廣南東路常平茶塩公事孺人年十九嫁於候官李氏實
右承奉郎新知漳州龍溪縣丞潮之室右奉議郎新通
判南安軍事橚之仲婦而提刑中奉文安公之孫婦朝
議公之曾孫婦也嫁之十一年知丞將挈以之官歸寧
母黨得疾于舟中而卒于外氏之館享年三十寔隆興
丙戌八月二十有三日也一女應安八歲一男公弼十
歲以其年十二月壬申葬于先塋之西孺人温柔婉娩
裕於婦德其事舅姑順聽而義撫兒女慈愛而嚴處妯
娌之間無間言應接内外曲盡情意各得其驩心實令
淑也而不幸短命以死可哀也己銘曰
不命之長維德之昌翠峯之麓閟此幽光
拙齋文集卷十八
