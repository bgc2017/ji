拙齋文集卷九宋林之竒撰
書
答劉先生
某晩生無所知識懷居里閈方且以不得從師學問為
歎豈敢受徒講學惟士人相與習場屋事業耳偶誤來
者稍多出題讀課遂至罷費心力去冬瘧寒之疾正坐
此也然以事有未獲已者故心知其非而猶為之每以
自愧果以上貽先生之念兹蒙誨諭諄諄仰認愛存之
厚意且知其得罪於先生者大矣三復斯言感愧感愧
謹當遵承庶以不忘先生之大德也某比因經界執役
之勞竊因自思學者之為學不專在書册子上要須事
事是學方為有用工夫舜之在歷山伊尹之在莘野顔
子之在陋巷豈以文字語言為學哉正惟事無非學者
夫喜怒哀樂貧富貴賤從違得喪安宴勞苦日接於其
前者紛然萬變而不窮不知古人之學果何以至此小
用之則為委吏而會計當為乘田而牛羊茁壯長大用
之則慎徽五典五典克從納于百揆百揆時序賓于四
門四門穆穆此雖大聖人之事然學者所馴致于此者
盖必有所入之塗矣愚暗未知其說敢求先生一言之
誨釋此蒙吝下情不勝蘄望之切
寄遺逸先生
某昨者春夏間連辱先生賜書誨以為學之大要諄諄
開諭不啻若親提其耳而命之者私所慰懌無以云喻
方欲布謝適遭李表兄之喪哀切倥偬是以雖欲請益
而未遑也因循及今且復累月矣胷中茅塞卒未能有
所啓發敢因通問輒復伸布區區之懇重念某以至愚
極陋之資加以離羣索居之久盖嘗以學問之不進為
疑然反而求之於心則懵然莫知其所以受病之處中
奉先生二書皆以剛健之德為教三復太息始覺其學
問之所病者正在於此先生之言可謂見其肺肝矣盖
由某器質昏嚚而加之柔懦是以臨事類多乖誤縱或
有審知其是非所在之時而其勇又不足以有守亦往
往知其非而為之此其為疾固已入之深積之久而不
可救藥矣因先生之教而稍自覺焉詩云他人有心予
忖度之信哉此言也謹當以乾之文言彖象朝夕誦之
以無忘先生之大德而冀以起此昏懦之疾也然竊意
以謂始於君子之自強而成於文王之不已此實聖人
之學也而學者之進於此所以為日用之功者必將有
本末先後之序也諸爻文意類皆以學問進脩為說不
知當以第幾爻之所言者為始學進脩之階其逐爻之
次第積累以至於位乎天德者其先後等級當如何也
夫以順為正者妾婦之道也惟天下之至正為能充其
大丈夫之實某因先生之教竊不自揆將欲有志於此
而念古人之所以雖愚必明雖柔必強者盖有至要之
道備於此矣求先生之一言以為據使歲月之久或得
以稍變其氣質不至甘自棄於昏懦之歸實先生循然
善誘之賜某欲求益於師門不能贏粮摳衣以問而數
以書誠知罪矣惟幸矜察
上胡教授
某侍旁諸況如昔俱不足道惟苦於離羣索居之久學
問殊未有得力處以是愧於先生之門耳去春蒙先生
賜書因某有實頭下工夫之問為舉上蔡先生之言以
謂讀書惟用得者是當時啓緘三復深歎斯言之簡要
真所謂著實工夫也朝夕諷道以事斯語然某之愚意
猶有所未喻者不敢自措即欲以書求益于左右適遭
李表兄之喪哀切倥偬故雖遇便而不獲一言既而聞
先生遭罹憂患未終大事又未敢以此浼瀆先生之聽
因循及今且復一年矣胷中茅塞卒未有所啓發敢因
通問輒復布盡其愚夫讀書用得者是要在乎以其所
讀者體而用之不在乎區區之誦說也不知所謂用得
者為復是纔下工夫之時便取諸古人之一二言而固
執之孜孜力行要之以久而後成如張横渠之恭而安
十五年學劉待制之不妄語二十年學之類乎抑且潛
心玩索優游厭飫以要其自得之功然後以其所自得
者而終身受用之如尹和靖心廣體胖之類乎某嘗聞
范監煎三丈叔儀說伊川嘗令尹和靖看心廣體胖一
句和靖潛心數日忽有所入往見伊川伊川問如何看
和靖長哦心廣體胖四字云某到這裏有樂處說不得
伊川首肯之和靖云某平生受用惟在此四箇字此二
者雖要其至處則同然其下工夫之時或用之而後得
或得之而後用則若有不同者敢求先生數言以決之
庶幾得以服膺先達之格言以為著實工夫或有所入
以無忘先生之大德實卑懷懇切之望也率意以陳甚
多悖於理者然如頃者妄意以謂若不求之文字語言
而強索之則或至相忘而無日可見之效有此乖繆之
論然後有以發先生至當之精義是以不避喋喋惟幸
先生垂察
答黃晦叔仙尉
頃辱惠書閔閔焉下問之勤卷卷焉進學之篤發於辭
翰甚善甚善某是時門戶適有嫁遣之役事之方殷不
遑以書報也今既可以言矣試遂畢其說而晦叔聽焉
諺有之曰世無科舉人不教子朝無利禄士不讀書今
天下閨門鄉黨之間父詔其子兄詔其弟者何嘗無教
而家塾黨庠之内日讀百紙月讀一箱何嘗無學豈其
所教所學舉皆為科舉利禄設哉豈其無科舉利禄則
教學俱廢哉此言疑於厚誣天下之人然而亦非過論
也今之父兄之所以教與夫子弟之所以學雖不皆為
科舉而其本心豈有不由科舉利禄而來乎大人之學
為道也小人之學為利也為利而學此其本心也其本
心在於為利而能推為道之心充之以為大人之學者
非其理勢之宜也某弱冠而入場屋強仕而從吏役某
之於士之趨操志願聞之熟矣彼其平居暇日懷鉛提
槧以從事於燈窗之習孜孜汲汲突不暇黔席不暇煖
而每以為不足者孰非為科舉利禄計哉及一旦功名
成遂得一第如針芥許而回視平昔所學固已如魚之
筌如兔之蹄而視為無用之具矣其棄之惟恐其不速
也由是束書於高閣而不讀之矣其朝夕之所從事者
非柱後惠文之習則禽犢刀筆之智也未歷數年而風
聲氣習之所移口體居處之所養已不啻如膏粱子弟
之為而無復寒素之故態矣由是知今世之士讀書為
學以取科舉利禄其未得之也既出於不得已而不可
以已則及其既得豈有得已而不已者哉諺之云爾者
雖若過論亦非厚誣天下之人也今晦叔以宏材博學
發為彪炳之文擢榮科登膴仕以光耀其鄉閭之觀酬
答其燈窗之勤號為邦之俊彦而後來者取法焉自世
之常情觀之其於學也可以已矣其於書也可以束之
而不讀矣廼且安於衡泌之棲遲甘於&KR1085;鹽之淡泊其
讀書為學之意方興而未艾是以粲然見於辭翰者勤
勤懇懇其所願學之志甚乎飢渴者之於飲食也抑不
知晦叔之志其於學也可以忘矣而念之不置其於讀
書也可以略之矣而講之益詳果欲何所用之哉果何
所志而能不已於學哉凡晦叔之所為汲汲然有求於
某者皆過也某私自循省其胷中之所記憶紙上之所
獵涉而偶為鄉黨之所信重者皆場屋腐蠧之餘也芻
狗既陳不足重尋之矣將何以應晦叔之需求滿晦叔
之願欲乎雖然有一焉歐陽子有言曰至哉天下樂終
日在書案黃太史有言曰棄書册而游息書味猶在乎
胷中此則大人為道之學也晦叔之所願豈非將欲樂
歐陽子之所樂味黃太史之所味乎歐陽之樂無絲竹
而娛非世俗之樂盖至樂也黃太史之味無鹽梅而適
非常羞之味盖真味也樂此至樂味此真味者靡不有
初而鮮能克終也晦叔試知此樂此味之淡而不厭焉
必遲之而悠久然後有以見其高明光大皆由此而進
矣某嘗有志於是而未得其門而入也方且願為副車
别乘以共推於九達之逵如砥之周道焉晦叔姑且遲
而待我我將俟其奔軼絶塵而瞠若乎晦叔之後矣瞽
言如此未知是否惟晦叔裁之
答陳景衛
景衛祕書尊兄昨者王增城之官以尺書附其行尋聞
既徹視聽而随有報章之賜矣不意見奪於波神悵恨
經年未已也今兹增城介來既辱聲問且復以故歲所
賜者為貺得之驚喜又不意去珠之復還也披味再三
辱眷予之意益廑而教載之誠尤篤自惟亡似何以數
千里得此於景衛雖不以時蒙其何後之有感慰感慰
即日臘寒栗烈尊體復何如恭惟涵養之久造道益深
某里居奉祠諸况粗適病體年來浸以強固雖體力猶
有少虧然起居動作亦幾乎全矣兒女之累近畢安貧
委分遂覺日有餘間晏然無事幸莫大者聞景衛近失
中壼之助此亦古人進道之一塗顧所以處此者如何
某年益加長而日新之功缺然學之不講其殖將落矣
永惟前脩益遠世論日卑為善者少索居孤陋當此之
時在朋友善類中得失一兩人便覺有低昂輕重之勢
其於己事所繫者非輕也是以思見景衛不啻調飢每
得景衛書則至於喜而不寐也所示論語解義誠哉是
言某昔者聚學里巷鄉人誤相聽服此說本為青衿之
子言之非所以喻成材之士也兒軰随聲記錄遂成書
形於刊鏤豈某之本心哉自有此書某每一見之輒有
屬垣之悔雖欲滅跡掃除已駟追無及矣更沐開喻何
愧如之龍斷之論尤為精確然某之繆戾形於此書者
顛末皆然景衛既不我遐棄尚願一一垂示雖既往之
悔尤已難湔洗抑聞過而改在淺陋猶有望也增城持
書者自長谿來索報字苛甚匆遽布此少見卷卷仰德
之私歲晩惟蘄任道多愛
復李文授
傾盖雖新耿耿良覿如懷故舊忽辱貺書慕上之意甚
勤而問學之念逾篤其為禮際善矣顧如某之不敏其
何以稱之悚側悚側某生身介僻困學最晩加以從師
友之日淺資禀涼薄汩沒世味十寒一暴無深造自得
之功朅來此邦索居孤陋儳然其躬日懈日忘愧負初
心多矣不自意左右過聽猶用故意求之惠然肯臨以
道學相磨切期將共進乎是懦衷淺志此勇不作久矣
今左右復援桴而鼓之忸怩動乎中憤悱激於外始復
振發竦動慮衡心困勃然有任重道遠之思不自知其
力之不足也幸甚幸甚左右天資粹美而少親過庭之
訓蘭馨玉潔目濡耳染其絶去常人遠甚且將虚己好
問如此此其於道也如水東注而車南指苟不息之誠
加焉其至可必也三復來音陳義甚高而允執謙柄汲
汲然若將有求於不肖者顧某方將求益於左右其安
能有益於此乎雖然厚意不可以徒辱也輒以管穴之
見率爾為報而左右擇焉非敢以為是也孟子曰苟得
其養無物不長學顧所以養之者如何耳古之學者其
禮樂聞見視聽之所接莫非養也去古既遠凡學之所
頼以為養者銷亡殆盡無其具矣獨有多識前言往行
以蓄其德者今猶古也譬諸草木苟植之得其地無傷
其根無搖其本培㙲灌溉之功既至則其枝葉遂茂日
加益而不自知貫四時而不改柯易葉矣吾儕既不生
於中原衣冠所萃議論所出之地又不及見承平無事
大朴未散之時惟其前軰言行出處之大節得於所傳
聞者要在好古敏而求之如飢食渴飲之急如農之於
穀工之於器商之於賄無斯湏可離以是為學則日新
之功可期也某躬所不逮言之有怍而輒以貢於左右
盖念非是無以答左右之勤亦蘄與左右共致力乎此
也抑來書所得復有某淺陋之所未喻也復不敢苟同
也試為左右辨之夫道不可須臾離可離非道也釋老
之學絶滅人倫其過大矣吾儒所以辭而闢之無他專
為其高遠矣左右以儒為學其出入於詩禮過庭之訓
熟矣今其論學方且以有室家為累以仰事俯育有所
應接酬酢為妨於道超然有絶物畸人之意抑不知左
右之意必以讀書然後為學耶其無乃出與物接則喪
其所以學耶吾儒之道無所擇也無所離也即君臣父
子夫婦長幼朋友之五者而道行乎其間矣必將有所
擇有所離棄而人倫反而天叙然後為道此則流於清
静寂滅之歸矣不願左右者之為之也横渠先生正蒙
吕博士解釋頃在閩中每所誦習行役未嘗持携夢想
所念欲遣取將而來也張侍郎中庸說尋當取以寄左
右惟少須之也書府所藏有可以表見前軰邪正是非
之分終始本末之詳者願洊得其一二以起此駑散如
何扁舟乘興何日當遂晤語為期所欲言者非此能究
惟萬萬為家學自愛
答王子由
子由知縣賢友稍不聞動静遠辱惠書勤懇且蒙轉送
景衛陳丈所貺誨音累紙念非子由好賢樂善孜孜不
倦則某何以數千里得此於長者感德無已即日臘寒
德履復何似諒惟豈弟正直神所介聽履況日勝不卑
小官政是前軰為學致力要切處居下位而盡心於職
事與夫在上位酬酢天人之變者無二道也大學之書
曰若保赤子心誠求之雖不中不遠矣此語所以誨喻
為政者明甚子由之所當念也承諭邑之善者好之其
不善者不免於惡何以使善不善者併好之耶某竊以
謂當觀其所以好惡我何如人也惟君子能好人能惡
人則其好我者為可喜其惡我者為可懼若乃流俗之
好惡則兩不足䘏也為政不難不得罪於巨室巨室之
所慕一國慕之矣子由之為政於斯邑誠使邑之君子
能好惡人者以子由之政為是此外雖舉國之人皆非
之吾行而不顧矣尚何尤悔之有還介自秦谿來立需
回字廹歲多事忩忩布此莫究願言承瓜期不遠行百
里者半於九十惟多多為重親自愛
答張安國舍人父子書
某疇昔效官都下所閱時髦國士多矣每惟以間見長
者獲識實才為幸何慰如之何慶如之故歲請違未幾
某抱病竒廢偶於死中得活延駐及今餘毒猶未盡也
遠蒙台慈遣介存問貺示誨翰所以慰薦矜拊之意甚
厚自非德愛之誠發於忠誨何以及此披誦感激無以
名喻即日庚暑方隆共惟豈弟君子神介所聽台體起
居萬福某頃得外補渡江此來宗司職事殊為稀簡而
紹興應接亦少盖可以終日杜門静以補病悔以補過
昨則非矣又未知今之果是否思見君子求開悟之悔
顧邈然千里未易遂也淮壖之圉以人而固吳人云防
護風邪不過數處鄭語云政如農功日夜以思之思其
始而成其終行無越思如農之有畔其過鮮矣固長者
之所素講而熟知者尊所聞行所知將在今日日日見
諸行事深切著明矣空言云乎哉所欲面剖非一而足
癉暑力疾姑此以為門下謝且敷方寸之拳拳惟萬為
德業洪毅自愛式慰公願
某三年册府從諸彦游知我愛我無如舍人之厚感著
在中未易以筆舌窮也交情急難乃見當某抱病瀕死
喘息僅屬之時舍人以從臣之貴日垂存問區處醫藥
念慮甚勤不啻如兄弟之親手足之助也末疾得痊實
繄舍人之賜舍人去國未幾某亦請外此來抱痾切廪
且將期月矣自顧眇然初無毫髮有補公家其忸怩與
在館閣時不異而有甚焉者然於私計則實便矣職事
既簡又無應接犇走之勞惟是以掩門讀書一意静默
以求其在我者第愚拙無所省發猶夫人也賤疾自今
歲來日以佳健起居食飲浸已復常此豈始願之所敢
及哉每思故春瞑眩之頃向微舍人洎諸同舍力主所
投之藥豈有今日邪此德未易忘也疾雖去體氣力猶
未全實不敢令勞故書尺曠廢雖輦下諸公猶且不講
記室之問缺然至今惟此之故有愧有愧舍人惠念之
深不減疇昨特賜書翰所以記念矜恤者甚寵且專令
此介﨑嶇遠來此事今人所不講盖三二十年來所絶
無而僅有者舍人高誼絶俗視此何足道某實何人可
以當此三復感歎非所望也幸甚幸甚地仙丹遣致尤
見愛與之厚某見所服藥方惑於衆說未知所決得此
遂於日下依方服餌甫數日已覺差勝矣然此藥有大
熱毒資以扶弱持危可也舍人昨來所苦目疾計今已
瞭然矣耳目手足人之四體俱不可以有病耳目神之
所受神定則通手足氣之所運氣盛則彊有病於此正
惟絶慾是第一義故某屢以此為左右勸而亦願允蹈
於斯惟舍人留意共進此道以冀勿藥之喜如何舍人
異日復以黑髮碧瞳侍明光坐廟堂享壽寕期頥之福
始悟小人之為忠告也舍人春秋富器識絶人遠甚區
區之愚所望乎舍人者豈徒欲勝於人取於人而已邪
畫手看前軰吳生遠擅場惟自彊不息務其遠者大者
為功崇業廣自愛暑甚投筆有汗如濯未能多談臨風
企向之切
拙齋文集卷九
