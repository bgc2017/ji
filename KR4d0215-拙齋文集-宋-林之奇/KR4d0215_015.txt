拙齋文集卷十五宋林之竒撰
記
朱端仁韞暉樓記
石韞玉而山暉水藏珠而淵媚陸士衡文賦雖有此言
而讀之者往往以是直為論文而發耳而任恭惠獨於
是得養生焉其事載於宋氏春明退朝錄讀之者又以
其雜出於小說者流往往亦莫之信也而吾郡人朱端
仁山甫廼始摘取韞暉二字以名其所居之樓且以來
諗而曰是樓也蓋端仁之曾大父通奉公嘗藏脩息遊
於是以谷神專氣體合自然者也諸孫得承餘澤遺芳
以蔭芘帡幪將於是念祖焉韞暉之名所以志也子盍
為我記之昔在弱冠時嘗周詢鄉黨矣聞於耆舊間有
告以鄉之三逹官共遇一異人而事狀卓絶者其一人
則通奉公當其始應舉從計偕與司業鄭公中奉丘公
徒步同塗入京及延平而逸其負笈之夫方彷徨逆旅
中亡以為計有請為隸而不受直者稱善而姑許之其
膂力乃絶人遠甚且執禮愿慤出語超軼先勞後息異
於他傭至蔡汴間距弛擔亡幾何矣始願辭去後數日
抵京師遇諸塗則其服改矣黃冠野服貎甚閒暇且多
道氣三公者始駭異之問其居而枚謁焉其言皆世人
絶俗之譚非人間常語也久而益叩之響應無窮或受
其神丹或傳其祕訣初未覺其為仙聖也别去經年則
已聞白日上昇於山陽而人皆見之矣由是上庠之士
知其夙嘗為三公役者乃皆目三公為僊人郎主而絶
嘆其濟度之有緣也三公者服膺其言而篤信之力行
之通奉公則於是樓而習焉已而三公率皆眉壽精強
為世偉人究于大耋然後脫屣蟬蛻且皆衍其餘慶以
福雲來然則韞暉之源流其所從來遠矣山甫以是而
責報於天吾信其如左契之執也竊嘗謂造物者之賦
與其於富貴利澤功名爵位或輕以畀付于人無所甚
惜而惟靳於神仙清靜之福蓋其所尤重者也在朝宦
逹莫如許國呂氏之盛說者謂唐之世有名渭者其鼻
祖也渭之後散為兩枝其一枝至國初浸以通顯自文
穆而下公卿世世蟬聯相襲無慮數十百人舉世莫之
與京者其一枝為神仙則惟出純陽眞人呂洞賓而已
夫以許國文穆而下奕世子孫綿綿不斷之遐福如是
其盛而彼一枝者獨揫歛凝結鍾其慶於一人之身混
迹塵寰登名仙籙此豈非造物者之深嗇固閉而時出
之歟通奉公繇為奥學登膴仕享遐齡受備福其平生
陰功隱德及人多矣今山甫不於其所以高大門閭者
加輪奐焉以徯高車駟馬之來而方且退然恬養於斯
樓吾知山甫之意不汲汲於世俗之所羣趍而必欲責
造物者以其所甚難之報是雖使異日得三旌列戟之
榮終不以易其韞暉之至樂矣余嘉其志願之卓爾不
羣如此故推原其本而樂為之記
李次山定齋記
余之親友李君濤次山名其所居之齋曰定而謁記於
余曰余之齋所謂定者非偶得其聞見之粗也亦既有
所自得而聞見之者矣凡由此之貴賤禍福窮通得喪
莫不有定分存焉人雖用其私意小智而求有以勝之
必不能加毫末於此矣吾姑定其在我者而以定應之
視彼之虚如輕雲飛塵之在太空中初不自知其去來
有無而任其自爾此余之所謂定也子盍為我記之余
服膺其善而俞拜其言曰是說也理之窟也次山既得
而篤信之矣余復何言哉然終不可以嘿也姑惟推廣
次山之意以相磋切而已定之在彼者命也君子之於
命則委分於彼而我無與焉我雖不定而彼既素定矣
將如彼何哉定於在我者性也而君子之於性則責備
於我而我常在焉彼雖不定而我實能定矣將如我何
哉蓋定之施於性命之際惟君子所以處之者如何耳
定在彼則我聽於彼猶時有不定者焉定在我則彼應
於我無時而不定矣進於是說則釋氏所謂若能轉物
即同如來之言曰非苟知之亦允蹈之次山能允蹈於
是齋則不為苟知於是說矣余嘗志於居室之壁間曰
由我者守道在我天之所不能違由天者聽命于天我
之所不能預此即次山之說也願欲持是區區之說以
為定齋之記不識可乎
李脩年庶齋記
莊子之書載子貢駕軒車中紺而表素乘大馬以見原
憲原憲杖藜而應門子貢曰嘻先生何病憲曰無財謂
之貧學而不能行謂之病子貢逡廵而有愧色是言也
非子貢之言也然而有似乎子貢之言也何哉當夫子
之世蓋有以聞為逹者有以事為政者有以音為樂者
有以儀為禮者皆似之而非也若至於以貧為病則陋
已甚矣由是知其必非子貢之言然而亦未必非也故
曰有似焉夫子固已夙知其然矣蓋嘗論之曰回也其
庶乎屢空賜不受命而貨殖焉億則屢中以貧為病則
此其原也回之貧至於屢空而方且不改其樂惟其受
命焉賜之乘肥衣輕其視簞食瓢飲侈矣頋猶以貨殖
為心賜之貨殖非若他人之貪冒無厭也一不受命則
於貧富貴賤之分初未能忘懷而悉任之則其末流至
於以貧為病而見笑於大方之家者固其所也莊子豈
厚誣之哉人之賦分於天猶子之於父臣之於君東西
南北惟命之從者也命有所不受則在家為不肖之子
在國為不令之臣刑戮之所必加而不以赦焉賜之不
受命則是物也此心一萌於心術之微他人之所未覿
而夫子固已見其肺腑矣其發見於外而不可掩則以
貧亂病而為原憲所窺此猶可言也太史公遷作史記
遂以之列於貨殖傳之首以與猗頓白圭之徒同列其
辱聖門甚矣余内兄李倅脩年嘗讀論語而有感於夫
子之言至於一唱三歎味之不釋遂名其齋曰庶且以
是義為余誦言之余觀脩年之雅意固以為凡世之充
詘於富貴隕穫於貧賤而汲汲焉戚戚焉未能兼忘於
兩者之間皆賜之不受命者也庶齋命名之義如斯而
已余復因脩年之言而有感焉遂具書而為之記并以
曉夫世之貧而謟貴而驕者
李脩年義愛堂記
福州東山大乘寺西廡間有斷碑焉字畫漫滅土蝕虫
侵過者弗頋余内兄李脩年見而異焉剔抉洗濯佇立
而諦聽之錄其本持以示拙齋曰是碑也蓋古之大乘
愛同二寺合食于一堂而紀其義食之所由起者也今
亡矣夫拙齋因讀其碑而問焉曰然則吾兄何愛於是
碑而手之不庸釋耶脩年曰余有感於是夫人之所以
能羣以有義也義之所以能立以有愛也彼釋氏者滅
人倫倍天理號為割愛而弗得存者也愛則弗存於義
何有彼義食者胡為來哉今其徒乃能合於一堂而舉
無異心焉吾儒殆有所弗如也余有感於是且將名余
所居之堂曰義愛而寘是碑文於其中以示子若孫用
為義方之訓而發其憤悱之心是舉也義之屬也子其
為我記之拙齋曰是碑所載義則然矣抑其說出於異
端者流非吾儒之所以訓也吾儒之道之學以能羣也
以義而羣以立義也以愛而義有愛此有義有義此有
羣反是則夷子之二本釋氏之斷滅也已今吾兄欲以
義愛名堂而謹其義方之訓則是碑不足余願擇其義
之出於愛而吾儒之所宜言者為吾兄誦之可乎南唐
江州陳氏七代同居族人數百口每食鋪廣席以次就
坐有蓄犬百餘共食一槽一犬不至餘犬為之不食徐
常侍鉉與其弟鍇最相友睦常共用墨一丸弟馬未歸
兄馬不肯茹草兄馬出弟馬亦如之此其為義食之感
其氣所蒸孚化所流溢雖犬馬異類其旁通速肖至於如
此回視大乘愛同之合食其相去蓋天淵矣余願以是
為君家愛義之說乎脩年曰善遂錄是言以為是堂之
記
寸齋記
逹磨曰傳佛心宗寸無差悞呂紫微曰不入樂天詩社
不為淵明酒徒看取簞瓢陋巷十分晝夜工夫陶士行
曰禹大聖人也猶惜寸陰至於吾輩當惜分陰後漢列
傳曰此織自蠶繭成於機杼一絲而累以至於寸累寸
不已遂成丈疋若斷斯織則捐失成功稽廢歲月大德
云說得一丈不如行取一尺說得一尺不如行取一寸
何晉之云浮生如彎弓寸寸不易滿俗詩一尺都來十
寸長東家量了西家量筭來只是他長短何不回頭獨
自量凡此皆寸齋博文約禮所得者衆義也入予齋而
未喻其義試觀諸此則予之區區名齋自警之意一見
決矣遂兼收遐取以為吾齋之記且係之以銘銘曰天
地廣輪贏三萬里我所耕者纔一寸爾耕此寸地待其
廓然毋使荆榛妨我良田墉崇櫛比歲取億千是藨是
蓘成功則天
團拜記
朝廷莫如爵鄉黨莫如齒輔世長民莫如德此三者號
為天下之逹尊自古然也近世道遠俗漓黨齒之敬不
存而吾鄉特甚欲漸復者必自吾輩率之以身行之以
漸守之以常其理也今也既序少長之秩於此自後每
遇冬年節序必於質明會集叙拜于育王塔院有不願
預者勿預不設酒殽貴可繼也夫士農工商各有定業
之常以生士之常業在守其禮法而已歲時敘拜以為
子弟勸禮法孰有大於此者乎此而不守則將喪其常
業而失其生理以為不肖之歸吾末如之何也已
雪峯瑞芝圖記
散則為露凝則為霜雨之一潤也常則為&KR0818;瑞則為芝
氣之一烝也烝之為氣其在人事如鬲釡之間水火之
齊鹽梅之適蓋有變生為熟揉剛為柔爕乖為和革腐
為堅以成飶飶芬芬叟叟浮浮之物族庖老獲之智類
能之矣至於山林澤藪美薦水草之旁出其沮洳鬱勃
之所積而枯槎故枿菌生乎其中此則非人力之所能
為而天時地氣實使之然漆園所謂烝成菌者也其所
由來亦豈難知哉若夫芝之為瑞其在天壤之間自為
一種靈苖異産勃然而出歘然而來既非人力之所及
而天時地氣亦初無預乎其間蓋莫有知其然而然者
兹其所以為嘉瑞也歟福州雪峰山崇聖禪院當乾道
丙戌夏五月二日以其鼻祖眞覺大士圓寂之辰廣設
佛會緇素雲集長老藴聞敷座提唱快說法要從座而
起象王回頋萬衆仰視其猊座之東序則有瑞芝兩苞
出其楹之左右每苞贏十餘葉其色紺黃間以淺絳瑞
氣氤氲光彩奪目四衆咨嗟嘆未嘗見某忝以祠禄家
居杖藜山行選勝及兹預觀盛事為之繹尋締思者累
日竊以謂是芝之所以為瑞者惟其理路夐絶而不可
致詰也雪峰之在閩中其地最為高寒卓越六月雨雪
冰片滿街蓋沮洳烝潤之必無有也况當此驕陽亢孽
久愆雨澤之際烈日火雲棟宇如槁而是楹之距地亦
且百尺以天時地氣人事三者而推尋之舉非其烝之
所能及則此物胡為乎來哉是其為理甚密而其為瑞
甚明觀其瑞之所出實在長老聞師猊座之旁而衆目
之創見又當其說法已竟之頃其日則祖師應機度世
之辰三事和合如此意者聞師寔祖師再來斯山以符
斯瑞與覩兹嘉瑞則卵塔開縫杉枝拂地之䜟斯末也
已
泉州東坂葬蕃商記
負南海征蕃舶之州三泉其一也泉之征舶通互市于
海外者其國以十數三佛齊其一也三佛齊之海賈以
富豪宅生于泉者其人以十數試郍圍其一也試郍圍
之在泉輕財急義有以庇服其疇者其事以十數族蕃
商墓其一也蕃商之墓建發於其疇之蒲霞辛而試郍
圍之力能以成就封殖之其地占泉之城東東坂既翦
薙其草萊夷鏟其瓦礫則廣為之窀穸之坎且復棟宇
周以垣墻嚴以扄鑰俾凡絶海之蕃商有死于吾地者
舉於是葬焉經始于紹興之壬午而卒成乎隆興之癸
未試郍圍於是舉也能使其椎髻卉服之伍生無所憂
死者無所恨矣持斯術以往是將大有益乎互市而無
一愧乎懷遠者也余固喜其能然遂為之記以信其傳
于海外之島夷云
拙齋文集卷十五
