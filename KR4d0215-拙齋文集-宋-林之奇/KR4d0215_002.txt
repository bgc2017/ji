拙齋文集卷二宋林之竒撰
記聞下
一念不生謂之中萬念無差謂之和致中於一念不生
之前致和於萬念無差之後中本無喜怒哀樂如未和
羹時初無鹹酸甘苦辛也和則雖有喜怒哀樂如未嘗
喜怒哀樂如羹之既和亦不知有鹹酸甘苦辛也致中
和者不可不知此
唐益裕教授云凡直物則有本末横物則有多端毛猶
有倫有也無聲無臭無也一有一無所謂兩者同出而
異名同謂之玄此非其至也至矣二字乃極致處所謂
玄之又玄衆妙之門莊子云古之人其知有所至矣惡
乎至有以為未始有物也者至矣盡矣不可以有加矣
夫未始有物則猶涉有無之境未至於有無俱泯也安
得為至矣盡矣不可以有加乎無聲無臭矣必進而至
於無無然後為極此中庸至矣之義
尹和靖家居終日靖然家人問飢渴飲食然後唯阿應
之不爾不言
劉元城教人以謂學由無妄入無妄則誠李機宜孟珍
云先參政謂於元城無妄之說又得不欺二字今為學
宜服膺元城無妄之言又輔以不欺二字足矣
又言其先參政教子弟曰汝輩居家惟是盡一孝字居
官惟是盡一廉字他日立朝事君惟是盡一忠字但守
得這一字一生用不盡
人一能之已百之人十能之已千之只是惟日不足爾
大學之書前綱而後目如誠意正心脩身齊家治國平
天下既提其綱於前矣其下文各有解釋以至明明德
新民止於至善亦皆有解惟致知在格物物格而後知
至未嘗解出此甚可疑余竊謂知止而後有定定而後
能静静而後能安安而後能慮慮而後能得此則致知
格物之序凡知止所以致知至於慮而得則知至矣故
大學之書惟知止為最要
了翁與李光祖書云所買書必以漸觀攷鄉居應務欲
盡人情不當專守故紙要之若緝麻然雖或放手勿堙
其緒暇則續之忙復暫捨久久不輟積成長條豈有間
斷處也
又與鄒志完書云資治通鑑曾留意否發心畢竟二無
别如是二心先心難但先心既立如緝麻然接續初緒
自然繹繹而不已也學者倦於持久而稽古之習猝難
成辦非如讀習寓言可旬月而了故棄史不讀然不知
六經論語發明中實之道以稽古為本莊周高而不中
寓而不實其言可喜悅而實則誕幻尚不如老子之有
益於世况可比吾教之中道乎華嚴云依教修行此語
乃百家之總門也吾教非彼教彼教非吾教其實無二
其門不一各依自教則多不相妨矣冠員冠履方屨而
鉢食膜拜者是捨吾教也捨經史可證之實而說誕幻
無實之文何以異此華嚴依教之旨不如是其偏也修
身行己奉行吾教爾如稽古之事載於六經六經之後
千餘年之事散於諸史資治通鑑集其散而撮其要爾
此英祖神考之所以賜後學也又與龜山書云凡温公
之學主之以誠守之以謙得十百而說之一二其於玄
也不覩不到則其言不若是矣
夫子曰如有周公之才之美使驕且吝其餘不足觀也
已但使驕吝則雖周公之才已不足觀况如後世有才
者輒至於欺君犯上又安可以其才稱耶
夫子曰躬自厚而薄責於人則遠怨矣此其立言猶寬
盖謂之薄責則未盡無責謂之遠怨則或容有怨也至
於子思中庸之立言則彌切矣其言惟曰正己而不
求於人則無怨謂之不求謂之無怨盖無毫髮&KR1421;貸
矣
揚子雲曰求而不得者有矣未有不求而得之者此語
未能自信孟子曰至誠而不動者未之有也不誠未有
能動者也此是信得及語
了翁責沈文有曰古之善學者心遠而莫禦然後氣融
而無間物格而不二然後養熟而道凝
雜說云止於一者謂之忠持二忠者謂之患患忠不一
者也不一者患所由生者也是以君子賤二而貴一
李參政問於元城先生曰先生以今日事勢尚有可為
者若使一旦在位當用何等人才元城曰不借才於異
代因以其手翻覆之曰只在這裏盖謂只是目前許多
人才但與變化之爾元城常以問徐擇之徐㒺然莫知
所以答者
曾侍郎云有一人讀夏禮吾能言(句)之杞不足徵也殷
禮吾能言(句)之宋不足徵也此亦有所本禮記有是故
之杞之宋之語
中庸只說顔子大學只說曾子盖惟此二子之學為可
以與此
李八丈季言嘗言人之富貴貧賤窮通得喪各自有定
分雖用人力無所加損只是君子饒得一个君子做小
人落得一箇小人做
又言人生萬事各自有定分他造物者排布在這裏漸
漸應將去譬如主人請客盞數多寡先後都已定在這
裏主人肚裏却知得了只是客不知既其已定則逐旋
安排出来客雖不容知而其已定之理不容不知也世
人容計較心於其間所以為不知命
又言主人請客雖盞數已定然其有臨時攙盞又不可
以預期也
論語切問而近思何晏云切問者切問於己所學未悟
之事近思者思己所未能及之事汎問所未學遠思所
未逹則於所習者不精所思者不解
中庸曰君子以人治(句)人改而止盖君子之學必審知己
所偏處而以人之能不為己所偏者治之如病在虚誕則
以能誠實之人治之病在輕儇則以能厚重之人治之病
在固蔽則以能䟽通之人治之誦其言觀其行以移易吾
之心志而變遷吾之氣質必去其所偏復於人道之正而
後已如以藥治病必蘄於病已乃可以卻藥也舜何人也予
何人也有為者亦若是是謂以人治如何如舜而已矣
是謂人改而止此克己復禮之學惟顔子為能與於此
高明博厚所以體乎中悠久無疆所以盡乎庸自誠明
者中而庸博厚配地高明配天悠久無疆也自明誠者
庸而中悠遠則博厚博厚則高明也中則庸矣庸則中
矣中故天地位焉庸故萬物育焉惟德之可大為能中
其始也以易知惟業之可久為能庸其始也以簡能易
簡而天下之理得中庸而天下之道備誠明而天下之
德舉非天下之至聖其孰能與於此
在物有理不可不窮在人有性不可不盡在天有命非
人之所得與也故不可以人力窮盡惟曰至之而已
山谷有詩云世間盡被鬼神悮看取人間傀儡棚煩惱
自無安脚處從他鼔笛弄浮生
曾侍郎云中庸以謹獨為主一念方萌莫獨於此故必
於是戒慎恐懼釋氏云不愁念起惟怕覺遲
譬如為山未成一簣止吾止也譬如平地雖覆一簣進吾進
也其進其止皆在自家人何預焉如人上山各自努力
人一能之已百之人十能之已千之此是教人力學以
變氣質不如是變氣質不得大抵須是勇猛精進方有
所成只恁地悠悠不得
曾侍郎云大學之序只是立言不得不然非必先修了
身方始齊家齊了家方始治國平天下也其實只物格
知至便已是明明德於天下矣
有弗學學之弗能弗措也有弗問問之弗知弗措也一
不做二不休之謂也
正蒙云性者萬物之一源非有我之所得私也
了翁日省軒詩日晏吾欲食天寒吾欲裘形苦吾願逸
心勞吾願休鄙智雖不同物情均所求於物反吾心自
能憂彼憂
問如何是敬余對曰主一之謂敬問如今此中相對坐
說話且切要言之如何是敬余對曰須是無間斷始得
心不在焉視而不見聽而不聞食而不知其味曰此說
皆是只是未切以切言之如今相對坐且只是相對坐
說話且只是說話
大學不解致知格物惟論意誠心正齊家治國平天下
只是一理此便是致知格物盖合内外之道無二理也
如好好色如惡惡臭此之謂自謙謙足也此是論誠惟
誠能足其心有一毫不誠則仰必有愧俯必有怍其心
不能足矣
有能一日用其力於仁矣乎我未見力不足者盖有之
矣我未之見也須是用其力方始有力不足既不曾用
力如何見得力不足冉求曰非不說子之道力不足也
子曰力不足者中道而廢今汝畫畫者未嘗用力安得
見力不足須是真正曾用其力方可言力不足
苟志於仁矣無惡也此只是善惡字仁者善端苟志於
仁安得有惡
胡文定喜為人開陳講說極詳楊龜山尹和靖語簡
前輩談經重變先儒舊說雖時有不同不敢容易非如
近時學者欲變則變斷自胷臆不復參攷見蘇侍郎說
李迪與賈邊過省時同落第以當仁不讓於師為論題
賈解師為衆與傳注異而李落韻有司遂奏稟焉詔落
賈而取李重變舊說也
凡觀人之術無他但作事神氣足者不富貴即夀考但
人作十事若一一中理無可議者也自難得況終身作
事中理邪其次莫若觀其所受此最切要升不受斗不
覆即毁物理之不可移者
伯充問學道緊要處於和靖和靖曰只要閑邪存誠他
日又問亦云閑邪存誠而已他日又問和靖正色責之
曰公要許多言語做甚只待要資談柄此事只在閑邪
若只恁做將去自然有所入
釋氏有體無用如動容周旋中禮釋氏所無子温而厲
威而不猛恭而安及鄉黨一萹皆其所不能到
曾侍郎云孔門弟子每切問而近思切問是切問已事
近思是近思已事
太宗朝有一朝士奏對鄙野太宗曰卿可謂愚拙矣其
人對曰臣誠愚拙如聖旨然亦勝如姦邪
尹彦明嘗一日竊歎云果如先生所言不虞伊川先生
適在旁聽得問曰何歎對曰嘗見先生說横渠文字有
苦心極力之象無寬裕温厚之氣今觀正蒙果然遂歎
耳伊川不悅曰學者最不得如此輕議前輩自家見識
到得他這地位也未何得輕議
莫教授子齊云有川僧道顔見識高有頌云喚似一物
非他物天上天下出還沒道是無来常現前道是有来
尋不得說有說無俱妄想長安大道平如掌昨夜清寒
驚覺時手爪元来會抓癢
劉子駒云孫公澤先生嘗論學者有志於道且須看古
人長處於其長處必惟恐不及其短處則惟恐自家做
到如此處
喻居中云詩尚不媿于屋漏室西南隅謂之奥尊者所
居也東北隅謂之屋漏去尊者最遠人之常情去尊者
遠則必有夷倨此不媿屋漏所以為戒謹之至
天長方知觀云相書有言真丈夫無作體姦人無自然
君子謹其獨戒慎乎其所不睹恐懼乎其所不聞不曰
人之所不睹不聞而曰其所何也推此可以知謹獨之
旨
東坡之文妙天下亦自有不滿意處嘗云某盡力着語
畢竟形容這潮頭不出如雪輥(闕)國雲飜海若家非
不極力道只未免有餘恨嘗以語一名士云須是到得
木玄虚海賦浩浩漫漫際天無畔始得其名士云先生
雖云形容海潮未出然先生他作却煞有工夫到處如
云卷地風来忽吹散望湖樓下水如天此是甚力量(虞)
(宫教)
詩人力量分限各自不同自古獵詩惟數王維云云萬
人齊指處一鴈落寒空東坡以為初學語故其極力句
有云衝風駿馬跑空立走兔蒼鷹控地飛可謂豪壯然
其視身輕一鳥過槍急萬人呼為如何東坡以徐凝瀑
布詩為惡詩李太白詩豪矣然比之海風吹不斷江月
照還空又不同矣(並虞氏云)
老杜詩有即其所見而得句者司馬財用云親至其地
訪問然後知其實如忠州詩云忠州三峽内井邑聚雲
根盖其州民居市井往往依大石為之又如龍脊灘頭
雞子卜乃其地有灘石如龍脊狀上有小凹每以水退
則其凹中有餘水存焉土人以雞卵就其凹中擊破觀
其雞子入水之状可以卜蠶之熟否又黃草峽西船不
歸赤甲山下行人稀今赤甲無路不通人行安得行人
稀之語盖古之赤甲通人行其路後廢矣家家養烏鬼
乃其俗多事烏蠻白蠻鬼此養字當去聲
韓康伯繫辭其柔危其剛勝邪注曰夫所貴剛者閑邪
存誠動而不違其節者也所貴柔者含洪居中順而不
失其正者也若剛以犯物則非剛之道柔以卑佞則非
柔之義也大壮云未有違謙越禮能全其壮者也故
陽爻皆以處隂位為美用壮處謙壮乃全也用壮處壮
則觸藩矣
世間惟患得底人患失之心最重
李機宜孟傳文授言其先人參政論尹和靖之學云真
所謂㓗静精微
李參政問學於劉待制劉曰某之學初無多言舊所學
於老先生者只云由誠入某平生所受用處只是不欺
耳今便有千百人来問某某也是這一句
王信伯嘗見陳齊之壁間有温公畫像正在賓位背後
信伯久之不肯坐須令撤其像乃坐既而復往見一士
語及此云不惟是背畫像坐不便此自不是書室中玩
好之物
文授言其先參政每教子弟凡後生所至處且須從賢
士大夫游
潘義榮嘗言人之心術如明鏡鏡有塵涴必以藥磨之
讀書如以藥磨鏡多藏書而不讀無益於心術如多蓄
鏡藥而不磨多亦奚為
美食勿使饜饜則不能受善人勿使倦倦則不能久(邵)
(康節詩)
趙子通丈因論誣謗云士君子須是立於無過之地使
誣謗莫得而近方始是神廟嘗問王介甫云司馬光在
洛中有人說他多為商人過稅介甫云臣屢與司馬光
同官熟知其為人如光者執拗不通則有之若謂其為
商人攬稅必無是事
吕監嶽言左仲琰之父能詩有石橋詩云咄哉巖畔客
何不向前行自是人心險無如此路平又有竹詩云老
僧不識春頭面但見階前新笋多
范文正所至延待士人十人使佐其議論此十人議論
未必能過文正然固不可無
老蘇似荀子東坡似孟子
仁廟初慷慨論事不屈之意出於范文正公一人文正
公以一人做成本朝一代風俗之剛正如許是甚力量
(徐憲云)
易先甲三日後甲三日先庚三日後庚三日說者多不
同余以為十干除戊巳土不在四序循環之列惟以甲
乙丙丁庚辛壬癸為四時之序甲陽之始庚隂之始先
甲後甲三日皆庚也先庚後庚三日皆甲也盖甲後乙
丙丁為庚庚後辛壬癸為甲皆隔三日俗云久雨不晴
但看甲庚盖此二日隂陽之始故必有變易氣候不同
嘗見杲徑山為楊原仲家普說其間舉數事皆是刺譏
原仲云頃在京師嘗至一貴人書院其人正寫一紙文
字乃是要(闕)老處陷害一士大夫方讀未竟貴人出
曰見其文字否杲云不曾見其貴人云必見之杲曰公
這文字要陷害人未論行與不行只這一念起時已入
驢胎馬腹了也豈計他人見與不見
後漢翟酺有言致貴無漸失必暴受爵非道殃必疾
徐憲云嘗見邵博說某人只閉門在屋裏自撰學問如
何得成
吾輩學問亦不必視前輩太遠往嘗見籕仲滋所說其
視前輩直是高遠如天之不可企及亦不必如此
韓倅珹云明州集韻煞有理會得音韻真来歴處如韓
文大木為楹細木為桷欂櫨侏儒椳闑扂楔楔人止作
先結切而集韻乃讀與桷字叶也東坡平生不識宫與
角但聞牛鳴盎中雉登木此角字與角里先生之字與
木字叶也亦見集韻角字有兩音一音鹿甪里先生即
此音麟之角振振公族誰謂雀無角何以穿我屋退之
贈唐衢云虎有爪兮牛有角虎可摶兮牛可觸老杜赤
霄行孔雀未知牛有角渴飲寒泉逢觝觸徽廟曾幸簡邸
見支門木問其名簡王對曰此名扂出韓文進學解
觀論語所載三子言志時其師弟子之間游處如此非
僻之心何自而入讀者可以想見其意味
子美正聲諧韶濩退之勁氣沮金石
孫倅云人有記性有誦性曾見張子韶說其門人有姓
姚者性頗純每日讀百十字至數百遍終念不得一日
子韶令門人共記通鑑其人頗以為病既一二十日後
因門人共講論通鑑中事此士人記憶甚多問頭知尾
門人無出其右者此人盖有記性無誦性者也鄭參議
因云人有三記有目記耳記心記
伯充嘗作一小詩道其欲學問之意貼於壁間舍人見
之曰莫只做話說了
釋氏五戒與吾儒所說五常大槩不殊不殺即仁也不
盗即義也不淫即禮也不飲酒即智也不妄語即信也
然釋氏戒其迹不若吾儒指其心所以塗殊轍異持不
殺戒者未必其心之仁持不盗戒者未必其心之義其
他皆然故皆持之雖嚴及其破也不仁不義無所不為
矣吾儒雖不立五戒而惟使之由是心廣而充之充其
惻隠之心雖不戒其殺自然不殺充其羞惡之心雖不
戒其盗自然不盗其他皆然故善立教者莫吾儒若
曾吉甫曾託某問吕紫微其詩如何紫微曰吉甫詩學
山谷大抵只是於浮標上理會無甚旨趣(子通云)
紫微云句中要有眼非是要句句有之只一萹之中一
兩句有眼便是好詩老杜詩萹萹皆然
張子韶論釋氏死生之理云亦是吾儒一說
吕紫微云作詩以三百萹為首詩人之作其美刺箴規
咏歌舉合乎道學者學詩須本諸此乃為佳作
拙齋文集卷二
