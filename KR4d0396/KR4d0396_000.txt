勿軒集别集類三(宋)
提要
(臣)等謹案勿軒集八卷宋熊禾撰禾初名鉌
字去非號勿軒又號退齋建陽人咸淳十年
改名禾登進士第授汀州司戸參軍宋亡隠
居不仕築洪原書院教授生徒著有四書標
題易經講義等書以闡明正學平生詩文甚
富没後十亡八九其族孫孟秉類次成帙釐
為八卷明天順中禾六世孫斌為博羅主簿
始刊行之其後板復散佚近時張伯行重刻
其集有文無詩頗為缺略此猶孟秉所編之
舊夲也禾文章平正質實不以藻采見長而
根柢六經自見夲色固非浮談無根者所可
幾及原本前有元許衡序稱禾晚修三禮通
解將脱藁竟以疾卒嗣孫澍家藏遺稿傳諸
二世孫斌授梓以行求予序之云云攷至元
為世祖年號而禾卒于仁宗皇慶元年自至
元訖皇慶相距三十餘年何以先稱其疾卒
且斌為明天順時人尤非衡所及見其為依
托顯然蓋其後人偽撰此文借名炫俗不知
禾亦通儒固不必假衡以為重今特加刪削
庶不使其亂真焉乾隆四十三年六月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
