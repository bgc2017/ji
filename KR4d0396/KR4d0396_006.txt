勿軒集卷六
宋熊禾撰
經籍
刊儀禮經傳通解
竊見儀禮為六經之一乃周公所作孔子所定元有三
百三千之目至漢僅存一十七篇大小戴記不過如春
秋之左氏公穀乃其傳耳自王安石廢罷儀禮但以小
戴設科與五經並行自是學者更不知有周禮之書豈
非宇宙間一大欠事我文公晚年始為經傳通解一書
自家鄉以至邦國王朝凡禮之大綱細目靡不具載歴
門人勉齋黃氏信齋楊氏三世始克成書舊有刊本兵
燼之後板帙散亡兼元刊印係初本所纂註疏語頗傷
繁後信齋楊氏為之圖解又復過略而文公初志欲將
通典及諸史志會要等書與夫開元天寳政和禮斟酌
損益以為百王不易之大法而志則未遂今得考亭諸
名儒參校訂定墨本擬就書坊板行以便流布仍於所
補儀禮各卷篇目之下參以歴代沿革之制及關洛以
來諸儒折衷之說酌古凖今損文就質輯為儀禮外傳
以附其後或可繼儒先所未畢之志仰禆昭代制作之
萬一其於風化亦非小補惟是力不逮志非藉鉅力曷
臻于成是用具啓仰干當路元公鉅人伏望主盟此是
復三代典禮補六經闕遺上為先聖先師下為蒼生來
世千載事業幸勿多辭
孔孟以來歴千載有餘而道始續漢唐而下亡六經之
一而世不知蓋儀禮具列三千而篇目僅存十七豈有
損周公制作之大典而尊信掇拾之餘篇居然為經遂
以行世洙泗之道未墜於地荆公之罪上通於天恭惟
朱晦菴起自南服蒐舉帝王墜緒輯成經傳完書家鄉
邦國始於朝廷靡所不載天子公卿下至士庶期於可
行猶欲酌古今之宜盡天地之變定百王之不易幸萬
世於方來書雖漸完志則誰繼不量微力每抱苦心竊
惟禮壊樂湮必至綱淪法斁幸當書文大同之世何可
天下不識此書非亟刊行日遂湮没用白之先聖告我
同盟但得當世學習者多亦為明時制作之助顔淵氏
問夏時樂韶舞道將行也與韓宣子見易象魯春秋禮
盡在是矣便補六經闕典佇看三代太平
說
適堂說
西劍毋侯希說為南劔府判一日小憩考亭謂僕曰余
舊有讀書之室曰梅庵今更扁以適堂蓋余老矣將求
吾所自適者焉一日之適一日之安也余又將随所寓
而扁焉則亦無所往而非可以自適之地矣子其為說
識之顧僕何足以究斯義輒誦所聞而言曰適者有所
而往而非即其安之謂也三代而上所適者一道而已
語曰可與共學未可與適道無他適也後世始有適情
適樂之說魏晉間虚曠之風勝陶謝諸賢發於情性興
致大抵皆求其適之辭昌黎送李愿曰起居無時惟適
之安東坡和淵明曰云何得一適亦有如生時他日賦
赤壁不過以江上清風山間明月便可為適之具而胸
次所存者皆虚曠之餘習凡我所當有事者皆視之以
為無拱而付之幻妄以此為達而適之義晦矣若是者
雖足以少媿世之貪名逐利終日馳騖不得息者然秦
漢以下牽補架漏人無宰物之情其獨不以此哉聖賢
之言初無惡乎安且適也大學嘗言止定静安之道亦
顧所適者何如耳書曰惟我事不貳適易大傳曰惟變
所適此周公孔子之言適也不貳適者謂此心當一於
其所往而不可以有間也先儒主一無適之旨蓋起於
此惟變所適則雖千途萬轍皆可適之地而我之心固
未嘗不一而初未始有適也又豈即其安者之所可得
哉可與共學未可與適道所適者固在乎道此道也秦
漢而下蓋無傳焉獨董子曰道者所繇適治之路仲舒
不識性未必能見道况可責之陶謝諸人乎今學者誠
能得其所適固將理解而意會境契而心融無所入而
不自得亦無所往而不可安矣浴沂風雩而有天地同
流萬物各得其所之妙者晳之適也鳶飛魚躍極而至
於上下之間全體呈露大用顯行者子思之適也吟風
弄月庭草交翠濓溪之適蓋有出於言意之表者矣雲
淡風輕傍花随柳明道之適蓋有見夫顔子所學所樂
之事者矣此豈常情所易窺測哉又豈魏晉以下諸人
所能解且會也哉學行之所適有淺深則随其所以皆
可以安而非其至侯之所適固非遽求以即安者姑為
是言亦微示謙抑之意云爾遡其所學蓋習久積之熟
周游延平武夷之間所事所友亹亹不倦見聞頥養功
益又多矣深有慕乎聖賢之道必深契乎聖賢之心是
蓋得其所適者也輒為之說而繫以銘
聖賢日用惟帝之迪必有事焉
不貳其適變有萬殊實貞夫一
業業兢兢終日夕惕一旦洞然
理順冰釋無適之中貞適斯得
虞彦忱字說
前禮部進士梅莊先生虞君令子仲海言論每以剛正
自持重禮教篤倫紀余畏友也余在鰲峯作求仁約頗
欲論究三禮之學仲海獨降心焉長子迪從予遊一日
仲海貽書諏日為迪加冠俾余蒞之余喟然曰冠禮不
行久矣學以禮為先禮以冠為先余雖不敏學固將以
行之也其何敢辭令月吉日禮儀既備敬告爾字曰彦
忱甫其辭曰日用之間動静語默大哉洋洋皆帝之迪
稽古明謨惠此則吉首蔽一言久以成德推允之義是
日忱恂一念卓然萬象畢陳學有大本道有大原匪信
曷立匪誠曷存中庸有言不誠無物三百三千行之以
一希聖希賢惟敬時克知曰迪知哲曰迪哲肖貌兩間
而名為人允兹克迪勿狃小成念哉敬哉尚克時忱恭
爾帝命顧諟明明
張以謙字說
余甲辰由莆抵玉融一日郡學糾實齋陳君會邦之俊
秀中有一生貌粹而氣温心竊嘉之詢之則張氏之子
名益字以謙問其世則祖居海上之草嶼以儒學顯其
積善有自矣明日訪余寓舍具求余一言為終身受用
因告之曰謙美德也謙則受益矣余復何言請不置則
繹謙之卦義以告之謙六爻無凶辭上三爻為坤皆以
利言下三爻為艮皆以吉言坤静而艮止也夫惟天下
之至順者得利常大天下之至静者得吉常多此為處
已而言也天下之益出於已者有限資於人者無窮吾
聞九三一爻謙之主也謙五爻皆隂獨此爻為陽隂柔
而虚求益者也陽剛而實乃有益於人者也彖言君子
有終爻亦有君子有終皆言其所主也學而不求君子
之益其可乎求益之道不親近其人可乎近朱者赤近
墨者黑學之染人殆有甚焉即此五爻言之二承乎三
上應乎三曰鳴謙四乘乎三曰撝謙皆得其益者也感
於中者深則自有以著乎外鳴之象也聚於我者富
則自有以施於人撝之象也初與五則遠於三矣初牽
二而勇於進五援四而得所親是亦私淑而與聞者也
瞻前修其已遠幸緒論之可徵吾黨已不得見之親炙
矣其所以聞於私淑者皆可勉也益乎其亦有感於余
之言也乎
祭文
祭先聖(鰲峯五)
道統正傳先後一揆禮有常行百世可俟恭惟先聖祖
述憲章春秋素志法則一王損益為邦豈不考議允矣
大成實惟通祀百世之上顔曾思孟百世之下周程張
朱道德功言誰出其右後有作者禮宜並侑秉心對越
永矢弗疑勿謂綿蕝斯文在兹以先師鄒國公郕國公
沂國公兖國公配元公淳公正公獻公文公侑祀尚饗
又
天下之大積於一鄉三代盛時閭塾黨庠共惟闕里為
萬世則觀飲知道觀射知德繇魯迄鄒仁義七篇鄉井
相助庠序宅田秦弊相仍千五百載關洛講明一鄉三
代考亭制作一變可王家鄉而邦三綱五常天未欲治
人不蒙澤鹿洞遺書寖就湮没幸被淑艾厥有同方矢
忱對越神其洋洋時其暮春克舉遺式舍㫋告虔有永
無斁
又
夫子六經垂憲萬世秦灰魯壁僅存如綫詩逸書亡禮
壊樂廢春秋多訛易亦失次辭且不明况繹其義一喪
之後千載無繼天迪先覺克開來裔關洛考亭益大以
肆如日中天有目皆視茫茫墜典夫豈無俟易與詩書
古文是隸周官不亡不待考記二戴三傳豈不小戾周
孔盛心孰測其閟經無全書世不至治竊不自量曷克
遂志神之洋洋晨夕與祭矧此開卷聖筆難識宫庭告
成舍萌有祀輒陳忱辭有祠其遂敢以先師侑祀尚享
又
禮不虚行存乎其人人之為人以其存心惟仁與義人
道大經於穆玄聖元氣渾成得其傳者約禮求仁去聖
逾邈憂時益熾戰國何世功利縱横惟我孟氏拒詖息
滛禮不重食義不重生浩氣所塞百世其興泰山巖巖
孰我敢任惜兹墜緒千載莫尋卓哉元公太極之英建
國屬書孔道復明再傳關洛聖門顔曾兹道南來桓桓
考亭愚嘗謂公功配孟氏一生四書晚歲三禮世衰道
微經殘教弛禽獸食人有甚洪水天綱地紀至此何恃
倘微其人孰任兹理南游三年閱世多矣安得尚友天
下之士每愛東都一代節義誠能善變禮樂可俟聖道
茫茫鑚仰未易狂狷何取夷惠百世未習狂瀾頼此柱
砥願得同志相與興起六陽嘉會舉此墜祀昭明洋洋
其克相止
又
夫子之道千秋萬歲文公之書九州四海古之君子患
道不明今既明矣但患不行若稽放勲甲辰昌歷閱歲
未多三千六百斯民富夀且二千年自時厥後何其竒
偏天道循環無往不復一縷斯文正在迓續君子事天
猶子事親不善繼述天功曷成斯道固明晦蝕亦易惟
當講學脩身以俟聖門於此尚有憂之吾黨小子詎敢
弗祗匪直斯會亶在我後洋洋有相在上左右
弔慰
慰人喪妻
門不嗣音方此馳仰而一段凄風忽自西來遽覺有悽
然氣未幾聞夫人仙矣吁其風之來不爽也耿屏星兮
獨對謇鳴鳳兮孤飛泬寥高興寧不與俱秋耶雖然悼
潘之賦則滯焉而不化鼔莊之盆則放焉而無倫不若
中庸中節之哀則逆境皆進德地愛助小衷敢以此告
慰人喪子
忽聞訃音謂令冡嗣棄綵衣之侍赴玉樓之招為之驚
怛不能己巳雖王槐植厚竇桂聯芳分枝榮悴蓋亦常
理惟是幹父之宗克家亢族方有譽處一旦遽爾中折
天性所鍾傷如之何昔文公先生嘗處是矣情不勝禮
節哀順變是所望於足下也薄有奠儀具陳副楮謹此
奉慰不宣
勿軒集卷六
