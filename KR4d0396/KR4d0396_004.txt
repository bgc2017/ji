勿軒集卷四
宋熊禾撰
文疏
重修武夷書院
宇宙間三十六名山地未有如武夷之勝孔孟後千五
百餘載道未有如文公之尊蒼崖碧澗山水依然赤字
綠文圖書在是倡明斯道實始此山四書衍洙泗之傳
綱目接春秋之筆當今寰海數州之内何人不讀其書
豈是空山一畝之宫其徒不為之守幾載雨凌風震一
朝地闢天開兹蓋伏遇府判梅庵先生以蜀西之珍負
道南之望昭布明時之德化厚培昌運之人才倘斯文
其在兹乎舍此地又何適矣爰謀爰始以經以營既為
吾道中人皆非己分外事尚弘乃力用相于成小學成
始大學成終肯但作房杜諸人之事業千載在前萬載
在後尚永懷乾淳一老之典刑
建陽書坊同文書院
鄒孟氏去孔聖之世未久已聞無有乎爾之言韓宣子
見魯國之書獨存遂有盡在魯矣之嘆蓋文獻所關最
大在古今其揆則同睠兹東陽視昔闕里四方文籍之
所自出為世道義之所必宗文公之文如日麗天書坊
之書猶水行地自後世師異道人異指不得其傳而天
下書同文行同倫必自兹始方今四海一統六合同風
家有其書人尊其道豈有淵源百年之地獨無庠序一
畝之宫爰始爰謀以教以養于以尊崇往聖之道統于
以培植昌運之人才接前修之典型新後進之聞見謂
圖書會府肯但同石渠天禄之校讐謂禮義大邦當不
止洛下河陽之講論苟以此質無疑而考不謬則端可
施罔極而傳無窮志雖惟勤力則未逮吾聞竇燕山宏
開義塾戚睢陽廣致名儒才俊固自此以奮興子孫亦
因之而著顯况此地規模難同他學而吾道福澤不比
異端到手必為天心毋二此皆已分内事也願與天下
共為之小學成始大學成終便是人文之一會千載在
前萬載在後定知世道之大同斯文其興先聖如在
洛陽新創同文書院
三代以前之王化實始北方兩間最盛之人文莫如中
土蓋天地既分混沌而河洛首出圖書伏羲以此畫八
卦以前民神禹以此叙九疇而建極卜東瀍卜西澗周
公定太平六典之書觀太廟觀明堂孔子垂後代百王
之法歴觀往迹皆在中都況天下四書院之興亦必嵩
陽之地而河南二夫子者出又明洙泗之傳欲興斯文
亶自今日豈但紹列聖之道統實以培昌運之人才某
生長中州宦遊南下每見江左斯文之盛實惟文公正
學之宗精廬接畛之相望文藉九州之徧滿不量微力
小創精黌雖竊取義學之名終未究書生之志重維東
漢之末正氣久鬱于偏方時有元魏之興文教誕敷于
諸夏遐觀一時文物之盛綽有三代庠序之遺天運有
往則必復之幾地氣無欝而不伸之理推行斯道固係
乎人蓋聞竇諫議之建塾延師為燕山之雅望張横渠
之買田興學為關輔之美稱雖于諸賢無能為役但此
分内當為之事願與天下共責其成其有興乎將見君
子聞大道小人蒙至治必有作者出為往聖繼絶學萬
世開太平
重建文公神道門
竊惟建之考亭實惟東南闕里文公墓在縣西北偏
唐石九頓峯下神道門在麻沙鎮西可一里許累朝
表章雙表屹峙過者莫不致恭焉年深屋老不無損
壊忽此一夕風雨暴作門屋壓倒者過半竊覩上司
行下先賢祠墳墓遺跡去處皆務修葺况聖朝表章
文公之學又非他比門臨驛道如此損壊曷稱觀瞻
今擬一新起蓋仍舊其傍作草廬三間召人居守洒
掃中為祠宇以為過者下馬瞻敬之所顧惟工力繁
浩召匠計費約用鈔二十錠餘非得當路主盟豈易
圓就敬奉簡書以請
右伏以朱文公百世之師即今夫子徽國公千年之墓
視昔孔林公之文如日麗天公之神如水行地空存遺
蜕曷想冥鴻但入商容之閭者必式車而過仲舒之墓
者為下馬道之所在疇敢勿恭况朝廷崇奬之方新又
府縣奉行之惟謹凡經遊歴靡不表章顧沙川驛道之
傍即唐石墓門之闕峩峩雙表奕奕衆瞻忽焉風震雨
凌致此梁傾棟橈此通國上下之所驚惋豈為人子孫
而不動心敢瀝懇誠用干當路堯舜禹湯文武雖遠幸
是道于此大明天地日月山川猶存惟此門亦當不朽輒
奉以請願相其成
母梅庵題考亭書院祀田
我聞夫子之道日月照四時行厥有曲阜之居宗廟美
百官富作述凡經幾代表章皆出公家式修寢宅以安
靈或錫土田而致享亦爾士而有教養居游之地故此
邑稱兹絃歌禮義之邦睠今考亭視昔闕里千秋萬古
世守竹林一畝之祠四海九州人知晦庵四書之學頃
緣郡政獲拜公祠靖惟苴補之微苟完猶慊兹覩規随
之計式廓用休恭惟昭代之崇文首重先賢之褒典苐
居下位靡逹微悰祭而無田何以為春秋菜祀之助教
而不養何以為晨夕虀鹽之供祀典實風化之有關人
才豈世道之無補居如此其近而世如此其未久學有
所不講則道有所不得明吾力負山斯文如綫幸是邦
有足徵者而爾祖其與享之凡為人賢子孫與吾世大
夫士實皆有責豈得無情與其徼異端一日之福田孰
若綿吾道百世之利澤畫井田以興學校且共為横渠
一鄉之謀置廪餼以延師儒當有建明道十事之議欲
觀周道請自魯祠
御史坊重建富義橋
郭門由楚地入閩已愛義寧山水晦庵傳洛學之建是
為雲谷淵源四百餘年以來地靈人傑三十六峯之下
山遶溪迴厥有輿梁實當勝處東鰲峯西廬阜此為忠
孝文武之鄉上武夷下考亭允謂禮樂詩書之聚頃洪
流之飄蕩經大路之顛隮今欲增廣前基亶實有資衆
力挹北澗之水可以利濟羣生出西山之雲可以覆幬
六合此為功德未易名言相如題柱間豈但乘駟馬以
快平生之志子房遇圯上會當取一篇而為昭代之師
小疏奉題大家成就
麻沙重建會文橋
本橋頃因唐川泛濫半截随流凡有往來無不病涉
今承本縣提調官主盟重新整頓然體大用博事重
費繁非藉衆緣鮮克舉之父母官既倡始士大夫必
贊成倒廪捐金圓成一段濟人盛事是所願也
九峰水奔衝海眼谷林今見于變遷會文橋截斷虹腰溱
洧豈容於病涉矧沙鎮為閩中喉舌且圖書凑天下舟
車浮黿鼉以為梁日子方能攸濟役烏鵲而横渡天孫
始克有行惟神人猶假物以涉川非達摩曷浮蘆而渡
水運斤揮斧欲飛梁半破重圓倒廪傾囊頼長者多財
博施好事人人出氣力前程步步是亨衢維新之是圖
庶斷者復續春風生筆下豈無助犀帶坡翁明月滿樓
前會有題虹亭岩客
麻沙鎮晝錦橋
溱洧以乘輿濟人未多子産渭川以飛梁渡衆尚說崔
公况雙溪環朱紫之家而四海會圖書之府百餘載曾
翬雁齒十數年兩阨鯨波僅存疊石故基謾使横舟野
渡雖云止一帶水之隔動有如千里河之憂大規模今
欲重新舊公案不妨拈起度工不少會費尤繁共推助
犀帶之心庶可擲領巾之手往來河畔行多題柱丈夫游
憩圯間當遇授書異叟
建陽縣莒口橋
閣道横空勢奪垂虹之麗籀文煥斗名標乘駟之雄念
巨浸之懷襄驚脩梁之蕩折欲新駕壑必待鳩工溜雨
四十圍盡選屹流之柱去天纔尺五危飛礙月之簷費
則浩繁理當糾合揮金樂施能修濟川之功題柱相仍
穏作朝天之路
太原寺重建法堂
梁開平梵寺肇基已更七代宋紹興法堂重剏何啻百
年象教有嚴檀那不動豈意鬱攸之變偶延釋氏之宫
雖其徒守護之勿虔亦此數遭逢之一厄今欲重新輪
奐依舊規模復鍾魚千古道場藉龍象大家氣力莫說
佛難度火湏存百千萬億劫不壊法身空知天解雨錢
又見三百六十年重來檀越大大捨施早早完成
上梁文
書坊同文書院上梁文
伏以天地判而人文興河洛乃圖書之府孔孟生而師
道立鄒魯為禮義之邦孰知千載以來獨奉一鄉之盛
睠我考亭之闕里實為崇化之書林淵源可溯文獻足
徵二帝三王以來之道至此大明四書六籍而下之文
靡所不至凡舟車之所至具耳目以皆知天子庶民何
人不尊其學光天薄海無地不有其書皇乎盛哉盡在
是矣誠能一出于正便可四達無疆况書同文行同倫
際今日休明之運而黨有庠術有序皆清朝培養之仁
經之營之完矣美矣于此覩俎豆衣冠之會於此聞金
石絲竹之音大昌昭代之文顯抉千年之閟兹蓋伏遇
山主府推明公中州文獻正學淵源分刺緹屏光霽人
間之風月卜居書府輝煌天上之璧奎善類棟梁斯文
柱石大矣鄴侯之志謾施萬卷之新籖苦哉杜老之心
要見千間之廣厦氣求聲應跂翼翬飛坐令鞠蔬鞠草
之場遂有采藻采芹之樂俟後世禮樂肯但同汾水之
諸生聚天下師儒當不止燕山之義塾載陳善頌同舉
修梁
兒郎偉抛梁
東書籍高麗日本通一滴龍湖山下水千源萬𣲖
定朝宗
兒郎偉抛梁
西斯文一柱與天齊四書六籍人人誦孔道何曾
間䟦提
兒郎偉抛梁
南郁郁文明聖化覃培取昌時公輔器門前峰色
映台三
兒郎偉抛梁
北萬里車書通上國載將南道又關河會見九疇
定皇極
兒郎偉抛梁
上奎璧光中涵萬象太平直待讀書人白玉垣高
瞻上相
兒郎偉抛梁
下八表皇風陶治化五方殊俗一朝同禮樂衣冠
藹華夏
伏願上梁之後英賢輩出文治大同以明倫教法為王
者師以治事學規為天下式正人心息邪說厚培三代
之人才繼往聖開太平重見六經之治法功裨元化澤
及生民
蓮社上梁文
我聞上古之聖賢初無二道世有獨行之豪傑自立一
宗常言白蓮不染塵世若淵明以此自潔于晉宋之代
雖夫子豈能無取于沮溺之徒流傳至今樹立猶偉衆
人毁裂此獨能褒衣而大冠舉世啜餔此獨不葷食而
酒飲語其道則父子夫婦何嘗殄滅彝倫問其事則士
農工商未始棄捐本業况是本心之直指尤于大事已
無乖雖託名西方佛法之依亦不為東林僧舍之附蓋
髠髽非所以昭華夏之習而腥面非所以示象教之嚴
允謂潔身何嫌避世重惟一畝清修之地更在闕里同
文之邦首稽萬年心已厪于報主心香一瓣義更重於
尊師庸載闢于堂寮又一新于輪奐修梁肇舉善頌敢
陳
東東林又此振高風門前流水清如玉一直朝宗
向祖宫
西西方緣業若為梯但教會得初來意一點清香
出淤泥
南南國離明聖化覃更向書林文物地峩冠大帶
作竒男
北北闕人人拱宸極太平一畫見何時會見人寰
皆樂國
上一點光中森萬象諸天境界自清閒裘馬門前
塵幾丈
下水光天影交相射一根到底白無瑕便是中間
清淨舍
伏願上梁之後道力永堅宗風大振已會高情于彭澤
更參悟趣于濓溪百世師傳要不失通直虚明之旨九
疇皇極便同遵蕩平正直之風應五三明聖之休期集
百萬蒼生之洪福
勿軒集卷四
