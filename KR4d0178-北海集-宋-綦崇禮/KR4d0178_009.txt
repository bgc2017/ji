北海集卷九宋綦崇禮撰
詔
賜門下分鎮詔
勅門下周建侯邦四國有藩垣之助唐分節鎮北邊無
夷狄之虞永惟涼眇之資履此囏難之運為黎元之父
母未能除喪亂之憂保宗社之土疆無以捄侵凌之患
遠廵南國久隔中原盍因豪傑之徒各奠方隅之守是
用考古之制權時之宜畫野離疆咸就瓜分之勢折衝
禦侮俾無尾大之嫌斷自荆淮接於畿甸豈獨植籓籬
於江表蓋將崇屏翰於京都欲隆鎮撫之名為輟桉廉
之使有民有社得節制於境中足食足兵聽專征於閫
外若轉移其財用與廢置其屬僚理或應聞事無待報
維寵光之所被既並享於終身苟功烈之克彰當永傳
於後裔尚賴連衡之力共輸夹輔之忠期捍禦於寇戎
用匡扶於王室咨爾列辟體予至懷故茲詔示想宜知悉
賜檢校少保光山軍節度使知大宗正事士㒟
乞收叙銜在令畤下允詔
勅士㒟省所奏劄子乞收叙銜在令畤之下事具悉卿
蚤建戚藩久司屬籍藹親賢之雅望播在搢紳惇骨肉
之厚恩稱於宗族適兹同列增用耆年雖秩異品殊固
有尊卑之次而兄先弟後願從少長之倫徐行無不悌
之譏自下得處高之道剡章来上陳義甚堅欲興廉遜
之風以勵永和之行勉成兹美式副此懷所請宜允故
兹詔示想宜知悉春寒卿比平安好遣書指不多及
賜左中奉大夫徽猷閣待制德安府復州漢陽
軍鎮撫使馬步軍都總管兼知德安府陳規奬
諭詔
勅陳規卿體國盡忠守藩稱治當中原之未定念南畝
之多荒兵食未充農功蓋少乃别營屯之制用興稼穡
之功軍民不雜而無争畔之辭官吏不增而無加廪之
費得魯侯之重榖同漢相之留田東作西成居有安生
之計緩耕急戰人懷赴敵之心條理不煩設施可法載
觀績效深用歎嘉故兹奬諭想宜知悉秋熱卿比平安
好遣書指不多及
賜徽猷閣直學士降授左中奉大夫知鄂州荆
湖北路安撫使劉洪道奬諭詔
勅洪道省所荆湖北路監司奏契勘本路州累年以来
屢經劇寇焚劫自帥臣劉洪道到任以来方始措畫整
治軍旅張大聲勢即今㳂流上下並皆寧肅客旅舟船
漸見通快遠近居民各已安妥鼎澧道路文移往来悉
無限礙措置已向就緒事具悉朕惟荆漢之地鞠為盜區
荒蕪連城白骨蔽野睠焉西顧焚灼於懷謀帥屬卿往
圖綏定果能為朕寬憂一方軍聲既張鼠竊自遁叛亡
降附姦宄寖銷道梗復清江流無壅事滋就緒民若更
生究觀設施咸有成績使者言状朕甚嘉之故兹奬諭
想宜知悉春寒卿比安好遣書指不多及
賜龍圖閣直學士左朝請大夫知湖州汪藻奬
諭詔
勅汪藻省所奏再辭免轉官恩命事具悉為國之道有
勞必錄行賞必均初無間於貴近也乃者和糴之令下
其奉行之敏不擾而辦者三州卿實在焉惟吾侍從之
舊體國愛民固與衆異而第勞進秩姑與衆同庶乎無
所偏私者乃且力辭寵命再以情言明近臣報施之宜
勵君子廉耻之&KR0757;諦觀所守深用歎嘉顧卿陳義若此
朕亦何嫌於遷令而不以成其美哉所請宜允故兹詔
諭想宜知悉夏熱卿比平安好遣書指不多及
賜起復檢校少保定國軍節度使川陕宣撫副
使吴玠奬諭詔
勅吴玠省王似盧法原奏卿智勇絶人忠誠許國獨當
一面敢嬰金鉞之威并護四川孰睨劔門之壮屬敵師
之荐入由故道以来侵恃衆而無虞心懲前而致死力
禦兹兇熖抗以孤軍晝出鏖兵既殺傷之過當夜潛𢷬
壘遂折北而不支委仗如山積尸成觀酋渠各遁營栅
盡平覽三捷之繼聞知百戰之良苦嘉乃績之甚偉知
我師之共勞方趣第功豈忘屢歎已降詔宣撫使司疾
速具功状保明聞奏故兹奬諭想宜知悉夏熱卿比平
安好遣書指不多及
賜資政殿學士左中大夫江南西路安撫大
使馬步軍都總管兼知洪州軍州充德安府舒
蘄光黃復州漢陽軍宣撫使李回奬諭詔
勅李回省樞密院奏江南西路安撫大使司申契勘今
来楊勍結連山砦諸砦賊徒復欲作過焚劫州郡及隂
與江西賊首通欵其楊惟忠并屬官捕斬楊勍將所管
人兵分隸邊將盡皆安帖顯見措畫有方夾輔大臣入
則制勝廟堂出則鎮安方面宿姦巨猾桀黠何為眷吾
老臣頃辭機務載勞舊德往殿江西談笑雍容叛將授
首無焦頭爛額之役收折衝厭難之功允賴壮猷寬吾
憂顧樞庭言状深用歎嘉故兹奬諭想宜知悉春暄卿
比安好遣書指不多及
賜楊惟忠奬諭詔
勅惟忠朕以久勞宿衛備罄忠勤宫掖遠行實係保護
比由章貢還次鄱陽將士同心能體朕意行雖永久無
擾吾民非總率有方何以至此眷言盡瘁深用歎嘉故
兹奬諭想宜知悉秋冷卿比安好遣書指不多及
賜皇叔祖檢校少保靖海軍節度使開府儀同
三司嗣濮王仲湜辭免兼大宗正事恩命不允
詔
勅仲湜省所奏辭免兼判大宗正事恩命事具悉朕觀
麟趾之風而念振振之族讀行葦之雅而懷戚戚之私
遭時囏否之期感此散離之後肆召司屬還趨行朝庶
糾合於宗枝以固安於根本惟卿嗣承濮邸貴襲王封
屬籍既尊宗盟是賴俾總有司之務用敦同姓之恩宜
疾其馳尚何所避所請宜不允故兹詔示想宜知悉
賜皇叔祖檢校少傅靖海軍節度使開府儀同
三司嗣濮王仲湜再上表辭免宗祀加恩斷来
章不允詔
勅仲湜省所再上表辭宗祀加恩事具悉朕躬祀總章
克成熙事維時宗室之老介子酌獻之勤神視願歆祖
宗来假餕胙之福卿則同之增衍封租厥有常典胡為
謙執猶爾遜辭渙號已孚毋稽成命所請不允仍斷来章
故兹詔示想宜知悉春暄卿比平安好遣書指不多及
賜朱勝非辭免監修國史命不允詔
勅勝非省所劄子奏辭免恩命事具悉自囏難以来亂
靡有定史牒散落干戈歲興未遑編削之事雖載筆赤
墀屬書東觀官存其名而漫不舉職朕甚憫焉夫君舉
必書善惡不隠所以垂訓於後也今闕無所記者幾年
矣久或失傳後將奚考若事有過舉言有失中而不見
其迹朕亦於何而自鑒耶是用申飭厥官趣行記錄
而屬吾相臣以董成之惟卿學冠古今資兼才識從朕
初載以迄於今顧其閱歴之詳筆削之善取正多矣勉
副朕志何以辭為所請宜不允故兹詔示想宜知悉
賜新尚書右僕射同中書門下平章事朱勝非
辭免恩命不允詔
勅勝非省所劄子奏辭免恩命事具悉朕惟自昔之君
考慎其相求之夢卜蓋難約於常規拔自疏微或未明
於大體能副憂勤之託要先勞舊之圖卿嘗秉國鈞適
遭時變籠吠主之羣而無所肆暴延勤王之旅而終以
成功明辟既還左符徑去謫官四載許國一心是用悉
辨讒誣申加收召俾復歸於大任庶終濟於多虞君臣之
間情好彌篤胡為未體尚或有云往懋乃庸無留朕命
所請宜不允故兹詔示想宜知悉
賜觀文殿學士朱勝非辭免恩命不允詔
勅勝非省所上表辭免恩命事具悉朕以中原離隔外
虞未寧政賴故弼大臣分處藩屏庶幾折衝坐鎮增重
本朝卿襟度恢閎謀猷深遠儀形維舊人所具瞻起於
公務退閒之中付以師帥撫綏之任既隆體貌斯極寵
名祕殿清班時乃舊物卿能副朕眷倚往疾其驅而兹
恩典之常奚足謙避亟祗成命以徇輿情所請宜不允
故兹詔示想宜知悉夏熱卿比安好遣書指不多及
賜觀文殿學士左宣奉大夫知紹興府事充兩
浙東路安撫使朱勝非辭免新除同都督江淮
浙諸軍事恩命不允詔
勅勝非省所劄子奏辭免恩命事具悉朕觀吴晉之主
崛興江左陸遜王導皆以佐命大臣督中外之師所以
尊王室而威諸夏蓋有在也前屬元宰有八路之行顧
朝廷之上不可虚位肆令召還以遥制於中且命卿以
故相之重往臨於外庶表裏相與戮力共濟囏虞朕豈
樂夫遷令易制以數勞吾舊德為哉安危之計正需卿
等有不得已耳昔人以一士止百萬之師一賢制千里
之難非卿則孰任此尚疾其驅毋復堅避所請宜不允
故兹詔示想宜知悉秋凉卿比平安好遣書指不多及
賜觀文殿學士左宣奉大夫知紹興府朱勝非
乞改一外任宫觀差遣不允詔
勅勝非省所劄子奏乞改授一外任宫觀差遣事具悉
卿嘗秉國鈞比更藩翰肆圖人望召付兵權而乃力貢
忱辭願回成命莫副急賢之用獨深將母之懷朕鑒乃
誠重勞舊德爰止趣行之使已頒改命之書還政近邦
俾諧私欲尚資綏靖得緩顧憂閒退之求則非朕意所
請宜不允故兹詔示想宜知悉秋凉卿比安好遣書指
不多及
賜朱勝非辭免依舊知紹興府乞除授一外任
宫祠差遣不允詔
勅勝非省所劄子奏辭免依舊知紹興府恩命乞除一
外任宫祠差遣事具悉朕以天步猶囏邊虞未靖思時雅
望為國折衝圖舊弼以臨戎督全師而開府煩言遽至
成命遂遷顧東道之要藩實行朝之近屏用還其故亦
便乃私矧禮義不愆縱多言而奚恤且君臣無間於大
體而何傷朕固循愛人以德之規卿其盡事君以忠之
道乞閒之語非朕欲聞所請宜不允故兹詔示想宜知
悉秋凉卿比安好遣書指不多及
賜新除提舉萬夀觀兼侍讀朱勝非辭免恩命
乞改授一外任宫祠不允詔
勅勝非省所劄子奏辭免恩命乞改除一外任宮祠事
具悉朕懷思舊臣欲以自近肆初召卿於外蓋期入侍
燕閑以補𦕈躬之闕屬會稽謀帥輟卿以行未曾煖席
而以軍國大計起為八路之督卿既露懇固辭而遠臨
戎事論者亦謂兹非處卿者遽復中格俾還舊治顧卿
未諭厥旨遂求閒便繼閱来奏良用憮然式遄其歸申
頒前命庶幾奉祠琳館進讀金華且無職事之煩而得
話言之益朕之初意若此卿尚何云所請宜不允仍不
得再行陳請日下起發前来赴行在供職故兹詔示想
宜知悉秋凉卿比安好遣書指不多及
賜端明殿學士左朝奉大夫江南西路安撫大
使兼知洪州趙鼎乞除一宫觀差遣不允詔
勅趙鼎省劄子乞除一宫觀差遣事具悉朕惟輔弼舊
臣誼當體國蕃宣要地務在得人自東徂西由近及遠
寬朕憂顧在卿撫綏方入境之云初諒徧邦之咸喜胡
為引疾乃欲求閒蓋嘗即卿所陳察卿已試請於朝則
以軍儲為急言於朕則惟民力之憂用屬寮則取州縣
之實才勤官政則親米鹽之細務第如故治端本成功
卿若辭難人誰任事勉思深眷毋復多云所請宜不允
故兹詔示想宜知悉夏熱卿比安好遣書指不多及
賜新除參知政事趙鼎辭免恩命乞改除一在
外宮觀差遣不允詔
勅趙鼎省所劄子奏辭免恩命事具悉朕以臨政之未
明求賢而自輔深戒取人之失選於衆而敢輕永懷用
舊之宜簡諸心而素定率由公聽庶協僉諧卿以直道
正言歴躋憲府以嘉謀碩畫嘗贊籌帷名聲推重於朝
廷風采聳聞於天下屬虚近弼思究遠猷乃趣召於帥
籓俾參陪於國論惟君臣之遇合昔以為難而政事之
圖維今尤匪易卿方得位朕所委心勉戮力於治功毋
執謙於辭遜所請宜不允故兹詔示想宜知悉
賜新除簽書樞密院事趙鼎辭免不允詔
勅趙鼎省所劄子奏辭免新除簽書樞密院事恩命事
具悉卿操術端純性資忠鯁自居風憲力振頽綱糾彈
罔避於權彊慷慨直當於仇嫉忱誠無隠剛毅不回朕
察其用心既已計從而言聽驗之行事庶克危持而顛
扶肆擢贊於中樞俾參聯於近輔籌帷畫策方需留侯
借箸之忠叛國寢謀仰賴汲黯在朝之望朕心虚佇物
論允諧遽覽奏陳猶形遜避其趣祗於位著以共濟於
囏難所請宜不允故兹詔示想宜知悉
賜參知政事趙鼎乞罷范沖宗正少卿直史館
除命不允詔
勅趙鼎省所劄子奏新除宗正少卿直史館范冲係臣
姻家伏望罷冲除命事具悉朕惟神宗哲宗兩朝史錄
更京卞之手筆削是非多其私意傳之後世實損盛德
方詔有司俾加更定載念當時直筆之臣今皆逝矣而
祖禹之子在遺範未冺召用為宜矧列職宗卿乃其舊
物而紬書史館則彼世官斷於朕心可因卿廢昔祁奚
内舉猶不避子而祐甫除吏亦多所親顧今事匪自卿
夫何嫌者勉循公道毋執謙辭所請宜不允故兹詔示
想宜知悉
