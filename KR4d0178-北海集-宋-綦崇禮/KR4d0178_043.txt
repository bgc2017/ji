北海集卷四十三宋綦崇禮撰
兵籌類要
薦舉篇
臣嘗謂人君用賢之道相易而將難德行著於平素謀
猷見於啓沃則任以相焉可也惟將不然固有不拘小
節不護細行一旦崛起草野而功名暴白於天下自非
責之近臣之薦待以不次之舉則委靡沉伏而不獲自
效者有之
昔張耽之舉謝艾其說曰韓信非舊臣穰苴非舊將吕
蒙非舊勲魏延非舊德盖謂折衝禦侮得其人則用之
不以資計而序遷也張仲華用艾為中帥大破羣賊則
耽其知所薦乎
漢高祖拜大將諸將皆喜人人自以為得大將韓信為
治粟都尉蕭何薦其能用以為大將一軍皆驚
唐憲宗討劉闢顯功宿將人人自謂當選高崇文為兵
馬使杜黃裳薦其才用以討闢人皆大驚
臣讀吳子曰勤之以禮撫之以仁若漢高祖唐憲宗類
能進此
晉文公謀元帥趙衰曰郤糓可說禮樂而敦詩書乃使
郤糓將中軍
臼季使過冀見冀缺耨其妻饁之相待如賓與之歸言
諸文公以為下大夫
晏嬰薦田穣苴曰文能附衆武能威敵願君試之景公
以為將軍扞燕晉之師
漢王敗於彭城至下邑下馬據鞍問諸可與共功名者
良進黥布彭越韓信卒破楚者此三人力也
何武薦辛慶忌曰行義修正果毅敦厚宜在爪牙以備
不虞
鄧禹薦吳漢曰其人勇鷙有智謀諸將鮮能及者即拜
大將軍薦寇恂曰文武備足有御衆牧人之才非此子
莫可使也
光武在河北賈復因鄧禹得召見光武竒之禹亦稱復
有將帥節於是以為破虜將軍
皇甫規薦張奐以自代曰宜正元帥以從衆望
周瑜薦魯肅才宜佐時當求其比以成功業不可令去
也
泰始中將興伐吳之役詔求猛士兖州舉馬隆材堪良
將
苻堅強盛朝廷求文武良將鎮御北方謝安以謝玄應
舉
陳騫薦唐彬曰彬之為人勝騫遠甚帝以為鎧曺屬
武帝伐廣固人或薦王鎮惡帝與語異焉因留宿旦謂
諸佐曰鎮惡王猛孫所謂將門有將
梁武起兵發郢謀留守將上難其人久之顧韋叡曰棄
騏驥而不乘焉惶惶而更索即日以為江夏太守
陳宣帝之北侵也衆議在淳于量徐勉獨以吳明徹為
人無過者用之為督
楊素言劉方有將帥之略詔為行軍總管
張悍薦來瑱能斷大事有禦侮材
李德裕以回鶻逼振武轉戰雲州薦將無易石雄者請
以蕃軍勁卒與漢兵銜枚夜擊之帝即以方略授劉沔
令雄邀擊可汗於殺胡山敗之
臣讀吳子曰世不絶聖國不乏賢若趙衰晏嬰類能進
此
晉襄公反自箕以再命先茅之縣賞胥臣曰舉郤缺子
之功也
黥布以兵會陔下高祖謂隨何曰吾方圖子之功
馮奉世平西域元帝謂徐幹曰賀將軍所舉得其人
吳明澈克淮南宣帝謂徐陵曰賞卿知人
高崇文平蜀憲宗目杜黃裳曰時卿之功
臣讀孫子曰賞罰孰明若晉襄公類能進此
陳湯斬單于首上䟽宜揭槀街丞相匡衡等以月令春
當掩骼埋胔不可將軍王商以夾谷之會孔子誅優施
盛夏手足異門而出宜揭十日詔將軍議是也
史萬歲討突厥聞其威名引去萬歲追斬數千級楊素
害其功因譖萬歲云突厥本降初不為寇來於塞上蓄
牧耳遂寢其功
裴行儉縱反間說阿史德曰伏念與阿史德温傳相貳
伏念縛温傳降初行儉許伏念以不死侍中裴炎害其
功卒斬伏念及温傳行儉曰殺降則後無復來矣
李德裕節度劍南吐蕃維州將悉怛謀降維距成都四
百里因山為固東北繇索叢嶺而下二百里地無險走
長川不三千里真吐蕃之牙異時戍之制虜入者也德
裕既得之即發兵以守具陳出師之利牛僧孺沮其功
命返悉怛謀於虜以信所盟德裕終身以為恨
檀道濟威名甚重左右腹心並百戰諸子又有才器朝
廷疑畏之
宋祖入關之功王鎮惡為首時論者深憚之
臣讀孫子曰進不求名退不避罪若陳湯裴行儉類
能進此
馮唐事文帝帝言趙將李齊之賢意未嘗不在鉅鹿且
恨不得廉頗李牧為將唐謂帝雖有頗牧不能用因激
帝赦魏尚復以為雲中守
太宗疑李宏節貪欲坐舉者魏徵謂屈突通張道原號
清白死且不變審其清者不加恤疑其濁者罪所舉帝
曰朕未之思置而不問
臣讀吳子曰王臣失位而欲見功于上者為一卒若文
帝太宗類能知此
論曰春秋傳有言出師專行謀誓軍旅君與國政之所
圖也事君以人乃國政之所先惟善故能舉其類善者
以類進則可與勝敵可與強國若蕭何之於韓信杜黃
裳之於高崇文能舉類者歟噫子桑舉孟明而左氏稱
其覇晉子文舉子玉而臧貫知其敗楚為政者其謹所舉
哉
君命篇
臣聞古天子召諸侯諸侯輦輿就焉盖君命之臣聽之
甚於影響况夫為國爪牙伐叛討貳機會之乘間不容
髮則所以承命者宜如何觀周之南仲城朔方平玁狁
詩人推美之以出車名篇其義如此
隠十年公敗宋師于管庚午鄭師入郜辛未歸於我
庚辰鄭師入防辛巳歸於我君子謂鄭莊于是乎可謂
正矣以王命討不廷不貪其土以勞王爵正之體也
莊六年衛侯入於衛其不言伐衛納朔何也不言天王
之命也
趙奢受命之日不問家事穰苴責莊賈曰將受命之日
則忘其家
李傕用周忠賈詡策召朱雋入朝軍吏皆憚入關欲應陶
謙等雋曰以君召臣義不俟駕况天子詔乎遂就召
吳漢每當出師朝受召夕即引道無辦嚴之日故能任
職以功名終
朱然為右軍帥終日欽欽常在戰場雖世無事每朝夕
嚴鼓兵在營者咸列行就隊以此玩敵使不知所備故
出輙有功
吕僧珍從文帝東討知行軍衆局事宅在建陽門自受
命當行每日由建陽門道不過私室帝以此知之
楊公則威名素著朝廷北侵詔假節先往屯洛口公則
受命將發染疾曰國家不以吾朽懦任以前驅豈可辭
事彊起登舟
郭子儀握兵居外程元振魚朝恩短毁然詔至即日引
道無纖芥顧望曺王臯觀察湖南李希烈反遷江西節
度受命日不宿家
李晟軍定州帝出奉天有詔召晟即日治嚴張孝忠以
軍介二盜間倚晟為重數欲止晟無西晟語衆曰天子播
越人臣當百舍一息乃踰飛狐次代州
叚秀實為折衝都尉肅宗在靈武詔李嗣業以安西五千
兵赴行在節度使梁宰欲逗留觀變嗣業陰然可秀實
責謂曰天子方急臣下乃欲晏然公常自稱大丈夫今
誠兒女爾嗣業固請宰遂東師以秀實為輔
李光顔節度邠寧李㝏亂汴州詔總軍出討朝受命暮
即戎翌日拔尉氏汴人未陳薄之賊走
高崇文選兵五千常若寇至及平蜀夘漏受命辰巳出
師器良械完無一不具
劉昌守寧陵詔以宣武兵八千北出五元士卒有逗留
沮事者斬三百人乃行舉軍慴服
周太祖拜樞密是時河中永興鳳翔相繼反諸將無功
隠帝曰吾欲煩公可乎威對臣不敢請亦不敢辭惟陛
下命乃使西督諸將
梁太祖懼潞王從珂在河中為患乃顧張存欽以一大
繩與之曰為我持此縛珂來卒徙珂於汴
臣讀吳子曰受命而不辭敵破而後言返將之體也若
吳漢朱雋類能進此
李光弼保聞喜為僕固懷恩所忌又為程元振中傷吐
蕃寇京師代宗詔入援光弼畏禍遷延不敢行帝還長
安拜東都留守察其去就光弼以久須詔書不至歸徐
州取租賦為解
來瑱節度南山明年詔還諷衆留己而外示行又改節
度淮西瑱言淮西無糧須麥收可上道又諷衆固留
臣讀吳子曰機有所謂使其君臣相怨上下相咎是謂
事機若李光弼来瑱幾類于此
論曰春秋傳曰為天下主者天也繼天下者君也君之
所存者命也夫命上以義制之下以信承之以整六師
以誅不義若賈復李光顔之忠敏吕僧珍高崇文之憂
國李晟叚秀實之責善盖古所謂社稷臣者歟李光弼
陷於嫌隙畏逼不終此杜工部所以借喻於秋葉也
