北海集卷三十四宋綦崇禮撰
行狀
宋故中大夫提舉西京嵩山崇福宫上柱國滎
陽郡開國公食邑二千一百戶食實封五百戶
追復資政殿學士贈宣奉大夫鄭公行狀
曾祖某故贈太保
祖某故贈太傅
父某故任駕部郎中贈太師
本貫拱州襄邑縣某鄉某里諱雍字公肅享年
六十八
公鄭氏望出滎陽而世家襄邑譜不著其所從徙累葉
德賢晦於里閭至公皇考始仕為尚書郎及公貴贈其
三世至三公曾祖妣王氏祖妣王氏妣郭氏為衞蔡慶
三國太夫人公天資孝友自幼不凡人不敢以常兒待
之先太師嘗曰大吾宗者必此兒也年十七已從進士
薦先太師年高且病或勸其請致仕以官公者公正色
以不願辭居喪毁瘠與諸兄弟力舉大事躬率二弟刻
意為學常相戒曰先君平昔積善鄉黨所重教誨諸子
望其有成而未能仰副先志何以自比於人其可不勉
及喪除二兄皆出從仕公與二弟共處閉門讀書鄉人
罕見其面家無餘貲人不堪其貧公處之晏如也嘉祐
二年遂擢甲科名稱籍甚後榜其季亦中高第宣徽使
王公拱宸見公竒之妻以其兄之子解褐授試秘書省
校書郎為兖州觀察推官改著作佐郎簽書崇信軍節
度判官廳公事知嘉州峨眉縣不行宰相韓忠獻公上
公所為文英宗稱善除秘閣校理知太常禮院當官守
正不撓厚陵遏密未既時議欲公除後聽宗室嫁娶公
抗言以為不可論既忤坐絀一官通判峽州秩滿入判
吏部南曹校勘觀文殿書籍自請補外出知池州復知
太常禮院歷開封府推官提點京東東路刑獄使還條
時所未便者十事上之又因轉對極論治天下之略無所
回忌除開封府判官方熙寧元豐間大臣更制變化士
大夫有所希合多不次見用顧公先朝館閣舊人獨靜
默自守徊翔不進人稱為長者俄改諸王府記室參軍
神宗晚年徐魏二王既長公以府僚屬嘗獻四箴於王
用申規戒且諷王求出外第避中禁遠嫌疑因為王封
請章十餘上神宗嘉之居三年求罷不許以久次特命
轉秩在職又二年再求罷命進一官復留扵公府自佐著
作累遷至祠部郎中官制行易朝奉大夫至是為朝議
大夫公清慎自飭安貧樂道不以進取為意在王府凡
七年而登祕閣已二紀坐視後進超躐驟用恬然安處
未嘗及公卿之門而爭取薦之哲宗皇帝宣仁聖烈皇
后以是知公元祐三年諭輔臣曰鄭雍文學政事見於
已試靖共厥位不求人知可用也即以為起居郎居一
歲擢中書舍人公既被眷用思盡忠報遇事必言鄧溫
伯除翰林學士承旨而當制舍人以為姦邪封還詞頭
更命公草制制未出言事者五人交攻之改溫伯為侍
讀學士公言承旨中禁之詞臣侍讀金華之近侍皆天
下選以溫伯之過薄不為姦邪則不當罷前命以温伯
為姦邪則不當猶在經筵中外之人咸謂朝廷以此慰
塞言者如此則邪正何由得分善惡何由得明臣竊度
其勢必更待人言而罷侍讀則是朝廷除命有不得已
而行者臣恐四方聞之有以窺陛下矣殆非國家之福
也哲宗悟收還後命乃固以温伯為學士承旨太學官
周穜乞以王安石配饗神宗廟廷蘇軾以穜懷姦而已
嘗薦之自劾待罪有旨穜放罷别與差遣而軾特放罪
公以舍人權給事中上駁奏曰王安石在熙寧間始以
經術進說遂持國政而不能上副先帝屬任之意特以
其專門之學為世指名而其流至於字說怪誕佛老雜
進儒學之弊一至於此向非先帝神明察見行事遠而
弗用則其所敗壞可勝道哉今周穜小臣輒肆横議狃
朋比之邪見叛朝廷之正論盛稱安石至請上配廟享
此其私意不止務在售其師學且以窺測朝廷阻撓命
令今蘇軾緣薦穜放罪則是朝廷以軾言為然而穜實
有罪穜之罪宜浮於薦者今軾特以恩放免且未為無
罪而穜止放罷不失赴部授合入差遣輕重之理未允
請更正穜罪從之假龍圖閣直學士奉使大遼還除左
諫議大夫元祐五年冬温六年春寒如冬令公為上極
論隂陽錯謬寒暑不時宜圖所以當天心者是歲將賞
花釣魚奏罷之五月朔日有食之公以為日者衆陽之
宗人君之表至尊之象勸上脩省以消天譴又請延儒
臣討論誠身治國之道在方冊者撮要為圖依倣無逸
以警左右朝廷輕外重内選除帥臣罕綴從班而他官
或資淺望輕且其才不足以充選一日有事則焦然求
帥公謂謀帥之乏如此豈可不慮為來日計内寺監長
貳外諸道使者稍積其資望而試之且時出貴近寵臨
一面庶幾可以得帥矣又論大河無一歲不為患而水
司任隄塞不任調發之傷民漕司任經費不任裁減之
乏事請通為一而以隄塞并責漕臣河患宜少淛右大
水民饑亡朝廷大議救災之政議者謂民習欺誕請勅
本部科檢實偽家至戶到以聞而傳報為之節議已施
行公奏州縣有司工於候上風旨此令一布吏則科民
而不救災矣且墻之外離婁無所騁其目里之前師曠
無所注其耳今弊畎畝之事於廟堂之上往返不知其
幾千里也則民有飢而死矣人主以盛德宰天下發政
施仁當如不及况富有四海奈何謹圭撮之濫而輕比
屋之死乎不可謂知所先後也哲宗感悟追止前令御
史有沽激自喜者而中執法不自立更倚為重公并論
之詔出御史知壽州徙中執法吏部侍郎而以公代為
中丞公辭不拜奏曰中司以臣言去而身承其乏風俗
奔競物議職臣非臣志也哲宗遣中使賜詔申諭決不
可辭之意公不得已就職首論御史糾百寮而使公卿
得薦其屬則人私受恩之地先有詔許學士兩省雜舉
殿中監察御史各有員數至是鐫所舉數稍以員還執
法公論至三四不奪又言二帝三王所以治莫先於人
材願詔輔弼侍從以賢能言人各有差而籍其姓名陛
下留中省覧以待三省之進擬即所進擬以考所薦之
得失要使賢能之臣夙夜引類賢能畢出為用則三王
不足侔而二帝優為矣公方持此論而二府禁謁良急
公歎曰旁招俊乂列於庶位位百揆職也彼有足不及
公卿之門者猶當物色致之奈何設禁若是邪二府皆
天子所改容而禮貌之者乃復防閑其私如此乎則又
援賈誼廉恥節行之說以告上禁由是弛刑部讞罪人
之可以死生者朝廷下其讞論死侍郎彭汝礪等不奉
詔朝廷督過刑部汝礪等居家待罪公謂不奉詔固為
不可究其用心在於體好生之德朝廷罪其不奉詔可
也臣恐疑於嗜殺今有司欲殺而朝廷生之猶恐不嗜
殺之意不白於天下而况反是上嘉納於是貰刑部之
罪汝礪等就職如故京師地大物衆官絀於事而獄多
淹繫有司類不時省公謂輦轂之下如此非所以視四
方請復用元豐著令冬夏仲月御史即府慮囚而糾其
不如令者繫以不淹夏人犯順前則陜西圍鎮戎後則
河東入麟府公乞治當職者無赦以謝一方其後延安
將副李儀許興死於採木之役主者以為生事而不賻
公論其非是又請捐重募以多誘刺採略常法以廣收
才武議皆施行公在言路知無不言不避權要嘗奏彈
宰相擅權公疏入未罷同寮有請以其隂事言於上者
公曰相事關國則為國擊相吾非仇其人擊之也相之
隂事何有於國哉置以不聞而相終去位人謂公得言
者之體哲宗察公忠厚平直可屬大任七年拜中大夫
守尚書右丞公自為諫官御史常以中外之官積日待
遷無責實效乃時所深患每因事陳捄大指欲别能否
功罪自朝廷以責郡縣郡縣以課其屬嚴申考績明其
殿最尤劣者擯之終身甚優者奬以不次必實必信不
為文具則吏當稱職而天下治矣及執法遂欲監司守
貳咸識厥指近則都堂諭遣遠則以堂帖申飭之於是
人競勸中外稱治以編修神宗御集勞進大中大夫公
在政府挺然中立未嘗有所阿附參斷國論唯是之從
自佐垂簾至哲宗親政於彼於此無有射惡帝嘗曰事
上有禮者鄭雍一人及紹聖初言者方論元祐之黨公
頓首自列帝獨明無他再三申諭有決不去語御史周
秩乘隙抵巇誣奏公罪詔絀秩知廣德軍中執者或空
一臺論奏當宁亦却其說而所以留公至勅有司毋納
其章毋聽其孥輒出府第其它或玉音慰諭或璽書勞
勉殆難以悉數明年宗祀禮成復申前懇始以資政殿
學士出知陳州會大名謀帥宰相擬用某人上曰朕自有
屬即以命公是時承河朔歲飢之後流亡始復公鎮理
有方遠近安賴未幾人復論公執政元祐而紹聖獨全
上不得已乃禠公學士俄徙知定州未行改成都府故
事成都守必進職寵行至公止命以本官知府事蓋權
臣意也人為公恨之後有詔赴闕而當軸者終不樂公
時元祐大臣悉以分置遠地顧公則無所傅致其罪但
以提舉西京嵩山崇福宫俾居其處元符元年七月二
十日以疾終於府城峻極院之寓舍諸子奉其喪以某
年某月某日歸葬襄邑方黨禁嚴例不敢為銘誌故公
之事不克盡傳政和四年八月詔追復資政殿學士還
其恩澤後以子恩累贈宣奉大夫公為人和易動中繩
墨與人言如恐傷之至論事朝廷則正色不可奪平居
遇人雖幼賤必盡禮待以誠信氣色怡然未嘗見於其
喜慍閑居偃息子弟進見必加巾幘遇臧獲不威以辭
氣聚族以百數和而不瀆晏然常若僧舍性清約不喜
華靡雖貴達飲食奉養如貧窮時衣服澣濯十數乃易
錫賚所得悉付子弟未嘗問其有無遇恩奏薦先孤遺
已列二府而其子懿恭益恭仕不出選調啓手足時三
子五孫猶未命名執政累年薦士多矣未嘗認為已恩
哲宗嘗密詔公舉明敏慎靜之士三兩人以備進用公
以三人名聞皆被進擢而外人初不知公所薦公亦終
不自言其謙恭不伐如此中書擬喬執中為吏部尚書
胡奕修為一路使者公奏曰執中臣婚姻之家奕修臣
子婿也今内外賢才沈於下僚者甚衆願陛下更招徠
之慎加選擢以副公朝用賢之意不使愚臣有蔽賢寡
默之弊正在於此上嘉納之人服其不私先娶李氏贈
普寧郡夫人繼娶王氏贈滎陽郡夫人子男八人曰懿
恭通直郎彥恭未仕益恭將仕郎執恭朝奉郎行恭未
仕靖恭宣義郎皆亡矣安恭今為右奉議郎權發遣鬱
林州愿恭今為右丞侍郎女十人長適朝奉郎李秠次
適玉山尉曾誕次適徽猷閣待制胡奕修次適宣教郎
趙倚平次適朝請大夫韓光胄次適廸功郎許懋次適
廸功郎蔡允三人亡於室孫男女合十六人謹具歷官
行事如右謹狀
墓誌銘
故左朝請郎守尚書右司員外郎致仕潘公墓
誌銘
潘氏世為處州青田右姓其先本武林人青田有沐溪
鄉舊傳東晉時嘗有鶴沐於其溪因以得名山林幽䆳
形勢深阻而中多美田殆為異境公之六世祖避五季
亂至此愛之遂家焉子孫寖以蕃庶居是鄉者今數十
百家曾祖諱惟德祖諱抃素儒業咸以長者稱考贈朝
奉郎諱麃學優不仕而篤於行義鄉人愛慕之有爭訟
者不之官府而來取決嘗舉八行不就宣和中妖賊方
臘之黨陷處州境内多被其害獨以謀帥里社之人衞
其鄉賊不能犯遠近賴之公其長子也諱特竦字廷立
性穎悟嗜學幼所習誦終身不忘年十九學成遊太學
與英俊並處凡十年校試升選每居前列名稱籍甚大
觀四年遂以上舍及第釋褐調長洲主簿選為吉州州
學教授改高郵秩滿除太學正丁妣安人葉氏憂服除
授辟廱正未赴而辟廱罷為鄧州司儀曹事公以經術
入官而吏能精明若所夙習郡太守初見公與語竒之
試以疑事委公處決無不得宜乃歎曰君通才當為朝
廷用而淹留州縣可乎因薦於時宰復除太學正考滿
改宣教郎俄遷博士公久歷學官滯於進而守職惟謹
不改常度貴游子來肄業罕循理有兩生犯規禁自以
挾勢必見優容公判其罰如規而一生當斥去同寮失
色司業亦以為言公執不奪識者多之丁外艱去官既
終哭謂其二弟曰吾於時寡合向屈志仕宦本以為親
榮今抱永慕之戚此興衰矣乃於舊廬之側植嘉橘築
堂日游息其間取楚辭橘頌之語名堂曰與友為文以
見其志居久之不為赴調計親族共相敦勉乃出造朝
時行在揚州士大夫稍集公甫至會更定宫觀官令欣
然請於有司不俟報謁告徑歸政府間有招之者不往
見也已而資格未應不得請閒居再踰歲值車駕幸永
嘉將旋蹕會稽而臨海居間為要郡朝廷擇才貳郡政
府有薦公者遂除通判台州且趣之官公至謂太守曰
今朝廷囏虞仰給州縣宜留意財賦豐財之術非它求
也課其入而勒其出則用度自充若循蹈舊習任情慢
令徒慕寬厚之名緩急何以塞責太守悟曰君言是矣
自今請悉聽君於是公得究心經理凡利應入公上者
不復有耗蠧隠滯之弊郡中財計為之羨溢迨六師回
馭若行朝所供億轉輸相繼未嘗告乏明年討建寇范
汝為宣撫使以兵十萬出其境費給悉具時方多事州
郡趣辦不時往往以軍期取具編戶吏緣為姦民受其
弊獨臨海一郡終公之去無毫髮横斂以奉行糴事不
擾先期而足被賞朝廷益知公才及受代召赴都堂審
察未至擢尚書金部員外郎自兵興以來當官為政者
率務姑息稱人情而公在臨海專以奉公惜費杜請託
抑僥倖為意人或不樂乃因疑似以事謗公達於言路
到省纔月餘遂坐諫官章疏罷以請連主管建州之沖
佑台之崇道觀優游里閈凡六年以自適其素願讀書
賦詩以自娛樂親舊相過輒置酒盡歡退黜雖久未嘗
見其幾微於辭氣間也紹興七年秋起為廣南東路轉
運判官命復中寢明年再除江南西路未赴擢為度支
員外郎進大理少卿右司員外郎不半歲三遷而人猶
恨其晚於是朝廷方用公而未止也公亦感激自盡思
效其才至忘飢渴會大暑暴中暍居三日疾革以請得
致仕卒年五十有八時九年秋七月辛巳也累階至左
朝請郎佩服六品公事親孝與二弟相友睦待人誠信
必踐言才智有餘而臨事不苟歷仕中外所至稱職居
鄉好義有先君子風遇姻族有無告者賙其貧乏恤其
孤寡孜孜不倦建炎初建卒葉儂作亂掠龍泉之松源
鄉而沐溪接壤鄉人震恐公方服喪在家喟然曰吾先
君嘗保此鄉小子其敢忘之乃設方略率鄉人之壯健
柵於險要堅壁以禦之賊至不得入遁去州郡賴之以
無虞上其事於朝特加賞焉後數歲松溪賊危李竊發
其鋒直抵沐溪境上公如前拒守閭井獲全鄉人德公
不忘及其沒也少長皆為之流涕嗚呼使天假公年獲
盡其用則所施設豈止一鄉之惠而已哉公耽翫書史
始終不厭為文温麗自成一家有集三十卷學旣該覽
嘗作類書補前人所遺者又採近世文士詞語以附益
之成五十卷曰課兒集傳其家娶同郡葉氏封安人子
男二人長曰曾將仕郎次曰肖孫男一人女二人皆幼
曾卜以十年冬十有二月丁酉葬公於其鄉油田之原
蓋公平日所屬目之地追遺志也先期得其舅西安宰
葉君綬状公行事已見屬曰先人晚乃遇合用矣不幸
奄忽齎志而沒今葬當有銘以詔後世私念生平先友
可託兹事莫如公宜是以來請余感其言顧不得辭遂
以寄哀於此文也
銘曰沐溪之水窈而清兮羣山合沓環如城兮僊人沐
鶴曾此經兮韜竒韞秀閟厥靈兮鍾美於人公其英兮
受才孔多學蚤成兮賢關典教士服膺兮通守一邦其
政平兮首公不撓孰謗憎兮含香入侍跡靡停兮襆被
去曹中甚輕兮歸與橘友同芳馨兮僨而復起道將行
兮卿聯宰屬官亟升兮嗟天與時不遐齡兮三日卧家
疾莫興兮還喪里社皆失聲兮公乎保我今誰憑兮懷
德不忘傳令名兮視其後人宜有慶兮
