北海集卷三十一宋綦崇禮撰
啓
漳州到任謝兩府啓
通籍禁門莫效腹心之用部符支郡乃緣管内之私既
得請以之官遂懷慙而蒞事伏念某頃從羈旅僅脫險
囏幸逢聖運之中興驟玷從班之高選恩深報重未伸
狗馬之心福過災生遽有弟兄之戚閔雄狐之狼狽困
嶺嶠之流離九族疇依一身是責抗章北闕輙蒙從欲
之慈授印南州曲徇便私之計念兹漳浦僻在海隅
百粤之人好争民今少訟七閩之俗逐末境獨多田使
無横歛之虞即有安生之佚優游卒歲或寬更代之期
飽暖全家端恨外遷之晩此蓋伏遇某官均調元化斟
酌衆宜播物無私自軫納溝之慮回天有力俾諧爲郡
之求某敢不綏撫軍民理平庶獄顧欲一門之生養必
思四境之安寧報政山城儻許奉三年之最程能全郡
冀終收一日之長
漳州到任謝本路監司啓
比者中辭省戶出綰郡章即馳驛以之官已涓辰而蒞
事眷兹漳浦僻在海隅百越之人好争民今少訟七閩
之俗逐末境獨多田苟無横歛之憂真有安生之佚撫
存骨肉既寬獄訟之虞宣布詔條更獲優閒之幸此蓋
伏遇某官推誠無間爲政有先肆諧補外之行克遂便
私之計本於惠養敢忘仲郢之言拙在催科難奏陽城
之績願仰依於大庇庶少憩於孤蹤感幸兼懷敷宣曷
既
赴漳州與帥守監司到啓
比者得請便私蒙恩補外優假守符之寄來依使節之
嚴既臨遣於行朝即奔馳而就道出鯨池之駭浪已次
部封挹麈柄之清談將承矩範其爲欣幸難罄敷陳
賀富樞密啓
伏審當宁登賢巖廊進位專本兵之柄任正近輔之官
儀公望素高輿情歸重恭惟慶慰粤若治朝之盛最稱
仁祖之隆多得良臣共圖大政聖德歌於慶歷尤推同
位之三公忠節表於元豐尚及掛冠之一老肆追評於
先政必訂美於諸家范氏有聞蚤覿忠宣之相魏公是
似亦傳儀國之封偉名德之相望視人門而爲稱初疑
慶閥久仰嗣賢蓋其積厚而流長乃或中微而末茂是
鍾令器翊此興朝天豈難諶人將有待伏以某官純誠
許國遠略濟時謀議盡規不墜顯忠之訓折衝銷難允
持尚德之褒惟克肖於前人肆還膺於大任鴻樞再命
既同輔政之初黃閣三登終繼成功之後將見中興之
任獨誇載世之勲臣主俱榮邦家同慶某頃辭省戶遠
滯閩陬紫槖同趨猶想禁途之舊青雲在望但嗟瘴海
之遥瞻頌兼深名言曷既
賀趙樞密啓
伏審顯奉茂恩進膺大任以鈞衡碩輔而總籌幃之密
以樞極元臣而開督府之雄夷夏聳聞邦家增重恭惟
慶慰伏以某官才優康濟學富經綸猥貽誨問之文益
見記存之意治封甚邇期自託於餘光召節遽頒但獨
嗟於隻影其如傾遡難盡名言
答知明州郭少保到任啓
仲句伏審克協令辰爰開盛府以元戎之重兼貳公洪
化之司以制使之尊領千騎長民之寄文武疊用恩威
並行恭惟慶慰伏以某官學貫韜鈐家傳勲略出臨絶
塞蚤著績於邊陲入總周廬久宣勞於宿衛聖心所注
時望益隆用厲爪牙之臣往殿股肱之郡宣詔條而明
號令已深愜於人情植旌棨而偃帆檣即坐清於海道
方此下車之始是宜進極之先遽沐謙光首貽誨問尺
書所泊實賢十部之行一字可珍奚啻千金之辱其爲
欣愧莫究名言
賀知明州郭少保啓
伏審入覲九重密膺三接易將旄之名鎮進孤棘之近
班方面益雄屬城咸聳恭惟慶慰伏以某官勲名華胄
王國賢臣出宣塞閫之威折遐衝於萬里入典巖除之
衛齊師律於三軍中外踐揚勤勞備著逮鎮臨於濱海
實倚頼於長城屬戎輅之親征出樓船而繼下連檣相
屬伐逆虜之狂謀偃節自如得古人之静勝宜頒顯命
用答膚功六纛更新益重侯藩之寄三台是亞遂參帝
傅之尊尚仍節制之權斯見委成之意某謬尸帥事獲
借隣光喜褒賞於殊勲知獲逃於大戾其如欣幸莫究
敷陳
答知明州郭少保啓
比者行無信次之淹居有登臨之勝恩私甚厚寄任匪
輕夫何衰懦之姿可責循良之效幸親依於隣寳獲分
借於使輝庶竊緒餘足藏孤拙念未脩於竿牘已先枉
於緘題載體謙勤良增感愧伏惟某官望高諸將勲著
三朝更宿衛於周廬居多勤績倚蕃宣於便鎮久藹治
聲即期召節之頒歸總本兵之任用伸遠略克佐中興
顧託芘之方初悵趨風之未卜其如欣仰難具名言
賀郭少傅生日啓
伏審高門流慶吉占蚤兆於熊羆盛世生賢秀氣獨鍾
於河嶽屬臨炎夏復届誕辰伏惟某官才略佐時忠勞
衛社折衝制勝從容樽爼之間避寵均休偃息江湖之
上寧久留於盪節諒巳促於鋒車佇成方召之勛增固
喬松之夀某阻修賓謁徒劇頌言欣慶之私敷宣奚既
賀秦少保生日啓
柔風淡蕩景逢化日之長佳氣鬱葱兆應元精之瑞門
庭萃慶朝野交懽恭惟某官金玉天資棟梁國器灑落
風塵表物飄逸神仙中人清世英髦千萬人而傑出黑
頭台輔五百歲而間生不唯吾道之主盟抑亦生民之
司命逢時而泰與物爲春勲德兼隆宗廟與同休戚精
忠昭格神明所共扶持某罪戾孤蹤依棲洪造遡風慕
義欣逢弧矢之辰滌硯薰毫虔奉椿松之祝其爲欣頌
曷既敷陳
賀陳龍學啓
五始編年式謹履端之會三陽用事共知交泰之期伏
惟某官有德純和稟資忠誼頃屬干戈之際實分民社
之憂寇至不驚奠金湯而自若兵交愈暇却豺虎以無
傷名動一時功存數郡薦被祈符之寵頻更鳴玉之班
雖自處謙冲樂退從於閒佚而世推才略覬復用於老
成順迎道長之期克協彙征之吉某昔聯鄉邑晩接禁
途江淛散居會朋簮而良遠歲時相慶薦夀斝以無從
瞻頌惟勤名言曷既
答浙東韓提舉啓
北斗建寅驗人正之更始東風入律知物意之欣榮伏
惟某官令德裕和通材敏濟光華使節久持㓨察之權
清切禁塗行對褒陞之寵協此大来之會宜膺類至之
休顧慶幅之未修辱音籐之先逮其如愧頌莫究敷宣
賀辛太尉啓
伏審出宣威命超進使權肅提貔虎之師俯鎮甌閩之
地先聲所被屬郡知歸恭惟某官學洞韜鈐家傳旄鉞
名馳閫外常坐折於遐衝族冠山西夙有聞於變世久
從囏險備著忠勤暫寬南顧之憂即止中權之拜某頃
聯從橐每接朝裾方得請於符章遂託安於旌節驅攘
暴亂巳聞隣境之清蘇息凋疲佇慰部民之望其如欣
幸豈易敷陳
賀知臨安府梁侍郎啓
五始編年史謹春王之正三陽用事易占泰道之亨伏
惟某官明智適時通才濟務自席前人之德親承真主
之知備歴劇繁徑躋要近治高三輔名已優於趙張餉
足六師功實追於晏選茂履大來之會宜膺類至之休
某幸竊隣光阻陪賓座惟此新年之慶曷勝善頌之私
賀知明州郭少保啓
五始編年式謹履端之會三陽用事共知交泰之期伏
惟某官育德淳和稟資莊重登壇制閫凜然將帥之威
秉法寬民久矣循良之政奠海隅之重鎮息溟漲之驚
濤按堵一方折衝萬里化已周於闔境惠亦及於比隣
屬茲道長之辰克協彙征之吉家聲固在即追繼於前
芳骨相可量尚蕃膺於厚福某恨縻守印阻薦夀觴唯
瞻頌以徒勤極喻言而曷既
賀隣帥監司
新歷既頒蓋履端歸餘之歲羣情交泰正贊陽出滯之
辰恭惟某官厚德鎮浮高名華國非獨疇咨之用已簡
上心更呈難老之祥以符民望官守所限展慶無由欣
頌之深敷陳罔既
賀監司拜泉福州
堯歷授時肇人政之更始周詩復古啓皇祚之重新慶
洽綿區福均戬榖伏惟某官才膺世用(一作才膺時用)身結主
知將使指之光華事皆有績布上恩之寬大政以不苛
(一作分巨鎮之繁雄功隨事立布上恩之寬大政以時行)順履新元茂迎多祉宜徑
躋於近綴以協濟於昌期屬均郡印之嚴莫與賓階之
慶其如祝頌但切忱誠
答宫使尚書李端明啓
比者閔勞侍從得請便安蒙換職於西清俾承流於東
道甫辭軒陛已見吏民行無信次之淹居有登臨之勝
恩私則厚寄任匪輕夫何衰懦之姿可責循良之效幸
仰依於仁里知久洽於醇風不假施爲足藏孤拙頋未
脩於竿牘已先枉於緘題伏體眷私良增感愧恭惟某
官德宜輔世道可致君進在本朝中外迭更於大任退
居閒館重輕實繫於當時雖安故里之游益稔東山之
望及詔音之將下覬賢範之可親欣仰之誠名言曷既
答判宗少保啓
比者閔勞侍從得請便安蒙換職於西清俾承流於東
道私恩則厚寄任匪輕夫何不敏之資能副惟良之目
頼餘光之所及知大譴之可逃伏惟某官德冠宗英地
隆藩戚好儒樂善幸夙覿於平間奉法愛民敢妄希於
召杜庶親規戒以警昏蒙頋竿牘之未修辱緘題之先
逮寵紆華衮過形褒借之辭快覩青天即有披承之幸
甚爲欣慶未易鋪陳
賀朱運使啓
伏審掇才卿月倚重使星撫民俗之凋罷布上恩之寬
大春回故國歡動屬城恭惟某官識稟高明器資宏博
承家不冺有端方疾惡之風許國無欺主恩厚愛民之
意踐揚華要綽著聲猷掌計大農廩多餘粟持平延尉
獄靡冤人乃眷七閩比更羣盗干戈紛擾生靈蒙屠戮
之辜衣食困窮閭里厭誅求之苦兵拏不觧師老未還
上軫睿衷旁咨膚使越陞華於内閣俾進長於外臺惟
軍賦之尚繁顧民勞之已甚於並濟公私之急必酌知
取予之宜部吏傾心蓋始獲二天之庇鄉氓引領豈徒
誇晝錦之榮期坐致於平康即還躋於近密某任叨守
土職在牧民不量緜力而薄材每竊私憂而過計方虞
嚴譴忽際皇華奏牘初分共仰仁言之漙移文所逮漸
欣苛政之除庶寬督責之威少緩迂愚之咎其爲欣幸
難具名言
賀兩浙吳運使啓
伏審顯疇茂績榮被渙恩躐中秘之英躔直西清之禁
職使華增煥輿頌交歸竊惟慶慰伏以某官德品自將
風猷世濟撥煩治劇允資應務之才足國裕民深得理
財之術典司漕事協濟軍興鈇鉞有征既獲出師之利
舳艫相接居多主饋之功肆答賢勞用加異數尚委成
於心計即馴致於從班某契共青衿情深白首直廬並
列叨聯五閣之遊使節下臨實託二天之庇其如欣頒
莫究名言
與浙東提舉韓學士啓
比者閔勞侍從得請便安蒙換職於西清俾守藩於東
道恩私則厚寄任匪輕夫何不敏之姿能副惟良之目
頼使輝之攸芘知吏議之可逃伏惟某官廟璉凝珍庭
蘭擢秀家聲濟美聿持一道之權屬部依仁載託大門
之契將欵承於規誨以自警於昏蒙欣幸之私名言曷
既
