北海集卷十八宋綦崇禮撰
表
内中講筵殿改作謝晴道場散罷表
維紹興二年歲次壬子五月朔日嗣天子臣就内中講
筵殿開建謝晴道場者伏以有皇上帝隂隲下民屬淫
雨之淹期即齋居而致禱惟無憂不燭普矜望歲之勞
而有感必通盡掃積隂之沴人心喜悦天宇開明爰修
醮謝之儀尚卒豐穰之賜臣無任懇禱之至謹詞
内中謝雨道場罷散朱表
臣某言伏以罷散天慶觀謝雨道場設醮一座三百六
十分位者伏以人心閔雨嘗仰叩於高穹帝意佑民遂
普霑於甘澤顧兹菲德曲荷洪私載惟眷命之休敢怠
憂勤之責邊塵未靖期盡掃於妖氛農穡將成尚無傷
於樂歲臣無任精虔激切之至謹奉表奏告以聞
内中祈禱道場罷散表
臣言伏為罷散内中祈禱道場設醮一座三百六十分
位者伏以天鑒溥臨仰著明於垂象星躔變異實譴告
於𦕈躬敢陳祈醮之儀庶格精誠之應轉禍為福儻克
弭於凶烖惟德動天敢自㤀於修省臣無任精虔激切
之至
禳謝道場罷散朱表
臣言伏為罷散禳謝道場設醮一座三百六十分位者
伏以君德未明豈有讒邪之感天災荐至是逢焚灼之
憂顧黎庶之何辜寧高真之或忍是用恭依科教祇列
醮儀爰飭精誠庶回昭鑒遇災而懼敢忘修省之勤作
善降祥終底和平之福臣無任精虔激切之至
昭慈獻烈皇后大祥奏告櫕宫表文
臣某言伏以喪期有既嗟駟隙之難停祥祭遽臨望栢
城而增感恭惟昭慈獻烈皇后功存神器德被眇躬禮
雖盡於三年恩則隆於萬世永言悲慕㒺克勝任謹差
某官奉表奏告以聞臣某誠惶誠懼頓首頓首謹言
昭慈獻烈皇后祔廟畢櫕宫旦望節序表本
伏以參伏星纏歎隙駒之易失草薰輦路悵羽駕以何
之恭惟昭慈獻烈皇后德洽宫闈功存社稷望佳城之
永閉履芳節以時思哀緒難任徽音無盡(三月旦)
伏以曲水傳觴感流年於景物遺衣在寢追懿範於宫
闈恭惟昭慈獻烈皇后躬履囏難志存慈儉及芳辰之
可樂嗟大養之已違但驚時序之遷空結園陵之戀(上已)
伏以并土舊傳已舉蔵煙之令稽山新卜甫臨上冢之
期拜掃不親瞻思徒切恭惟昭慈獻烈皇后扶持神器
擁佑眇躬未伸孝養之誠忽歎僊遊之邈敢忘時薦仰
荅慈恩(寒食節)
伏以糓雨初濡見農功之畢務公桑載綠感蠶事之方
興恭惟昭慈獻烈皇后道盛母儀德侔坤載望僊遊之
何所瞻遺範以空存韶景易闌孝思曷已(三月朢)
伏以候應清和未改春生之德身離供養還悲夏凊之
期恭惟昭慈獻烈皇后化洽宫闈功存社稷望音容之
如在嗟晦朔之俄周歲月有窮哀思無既(四月旦)
伏以宫衣忽掩驚月魄之淪輝燧火俄更歎星纏之周
次隙駒難駐僊馭奚攀恭惟昭慈獻烈皇后德被𦕈躬
力扶大寶方承顔而盡養乃厭世以登遐及兹奉諱之
辰彌切懷思之念(四月十四日忌辰)
伏以金徽戢響悲維夏之初薰露麥飛芒感有秋之新
薦慈顔在慕孝養已違恭惟昭慈獻烈皇后母道無前
隂功有衍即簾帷而再御安鼎祚以重新遺訓敢忘哀
誠難寫(四月望)
伏以葉換階蓂未變清和之候隂敷宰木重興感慕之
懷恭惟昭慈獻烈皇后德盛四朝功存萬世不返乘雲
之馭已踰改火之期夏凊永違時思徒切(閏四月旦)
伏以氣餘當閏寢驚歷候之還月滿正中載感母儀之
象恭惟昭慈獻烈皇后聖明超古慈儉自天功高彤管
之書德盛練衣之訓歲時易失思慕難忘(閏四月望)
伏以星火方中遂正南訛之候陵園永閉奚勝東望之
懷恭惟昭慈獻烈皇后坤載無私母儀有託未極孝心
之報忽驚僊馭之遐急景頻遷長哀莫既(五月旦)
伏以楚俗良時甫屆浴蘭之節越山佳氣遥瞻拱木之
原恭惟昭慈獻烈皇后盛德無名至仁有勇折大奸於
指顧避兵安事於靈符損上夀於憂勤續命空悲於綵
縷載追懿範第極哀悰(重五)
伏以長夜難晨痛泉扄之晝掩流年易老感木槿之朝
榮炎序載中慈顔永隔恭惟昭慈獻烈皇后仁同長養
道極高明繄社稷之再安豈簾帷之得已空餘女史能
播母儀(五月望)
伏以慶集猗蘭載紀眇生之始悲纏長樂已嗟大養之
違恭惟昭慈獻烈皇后保佑深恩慈仁德盛驟隔家人
之禮但瞻陵栢之隂感慕增懷追攀勞望(聖節)
伏以火曄方升金微初伏仰天時之迭運感人意以增
悲恭惟昭慈獻烈皇后早正坤元晚安鼎器甫致東朝
之養遽從先后之遊廟室猶新始奉麥瓜之薦園林甚
邇漸驚松檟之長緬想徽音難勝哀緒(初伏)
伏以日回東井知溽暑之方隆地近南溟覺炎蒸之彌
異恭惟昭慈獻烈皇后業貽萬世慈化六宫陵木已隂
徒感追凉之會寢闈既寂空餘欲凊之心盛德難名悲
悰奚叙(六月旦)
伏以月滿栢城始見飛螢之度塵昏椒壁還聞促織之
悲夏景將闌時思曷已恭惟昭慈獻烈皇后功高漢鄧
德邁周任大養已違空感南陔之詠遺芬無盡永傳彤
管之書(六月望)
伏以大火西流驟减故宫之暑凉風朝至還悲拱木之
秋恭惟昭慈獻烈皇后儷德乾元齊功坤載年華晼晚
嗟供養之永違懿烈芬芳但懷思而無斁(七月旦)
伏以殿閴承華詎覩班龍之駕山遥緱氏應同白鶴之
升愴僊馭之難追感母儀之增慕恭惟昭慈獻烈皇后
道高往后功冠本朝想神靈之在天望星河而霣涕空
餘懿烈永播鴻名(七夕)
