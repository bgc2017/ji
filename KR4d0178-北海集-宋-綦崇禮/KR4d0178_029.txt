北海集卷二十九宋綦崇禮撰
奏状
辭免起居郎奏状(建炎三年四月二十六日工部員外郎上)
臣四月二十六日准尚書省劄子奉聖旨除臣起居郎
日下供職者聞命震驚撫躬罔措竊以左右置史起居
是司入奉嚴宸記事言於螭陛出陪清蹕隨伏衛于鑾
輿密邇從班最為妙選必得通今博古守官而不撓乃
能執蘭載筆書法而可觀如臣者識類棗昏材同樗散
學汙而近詎當良臣之評性蠢而疎難處侍臣之列願
回睿照追寝誤恩俾更選於時髦庶克諧於議論臣無
任祈天俟命之至謹錄奏聞伏候勅旨
辭免召試中書舍人奏状(建炎三年七月二十四日起居郎權給事)
(中上)
宣教郎試起居郎兼權給事中綦崇禮奏今月二十四
日准尚書省劄子奉聖旨召試中書舍人者聞命震驚
撫躬自失伏念臣頃罹憂患重歴囏危心術耗昏學殖
荒落濡毫史策已慚記事之能給札詞闈寧識代言之
體忽膺嚴召深悸危衷願追寝于誤恩庶少安于愚分
謹錄奏聞伏候勅旨
辭免中書舍人奏状
臣七月二十九日准尚書省劄子奉聖旨除臣中書舍
人日下供職及與轉通直郎者升華法從通籍朝閨省
踰分以難安敢陳誠而有請臣以冐居左史尚補西垣
偶此缺官例從給札素乏湧泉之思幾成閣筆之羞雖
趣以終篇初不識鳳閣文辭之樣苟責其視草將曷禆
淮南書詔之工反復自惟周章失措願收還于成命庶
弭息于煩言謹錄奏聞伏候勅旨
辭免兼史館修撰奏状
臣伏准勅命差臣兼史館修撰者臣竊見陛下躬上聖
之資建中興之業經營圖治七年于兹撥亂反正功德
甚大而史家之歴闕而不書非帝王所以垂訓之意乃
因有司之請設局命官付以兹事惟擇所逮蓋將課其
編纂之功而程其述作之能不徒苟以一職榮之而已
如臣固陋有素加以病昏聰明不及於前學術寖忘其
舊久塵法從無補皇猷盖嘗三貢封章祈觧近職恩私
隆厚未忍棄捐黽勉備官進退惟谷今以衰殘之質使
其摛文詞禁勸學經帷常懼弗給而况一代筆削之重
敢復冐昧貪榮而兼斯乎伏望聖慈察其不逮追寝誤
恩别選作者庶協公議所有勅命臣未敢祗受謹錄奏
聞伏候勅旨
辭免翰林學士奏状
聞命震驚罔知所措臣以荒疎不腆之學綴緝不工之
文自忝從臣每兼内制暨再還於班列蓋五被於選掄
歲月空移功能何有過錄攝承之效甫陞寓目之員偶
入對於清光乃近叨於眷奬占學士久虚之次遂俾為
真預明君親擢之榮豈勝其任周旋自視進退靡遑伏
望聖慈俯矜危懇第姑容於代匱亦奚遽於超遷特收
睿命之行庶息煩言之誚干冐天威臣無任踧踖俟命
之至謹錄奏聞伏候勅旨
辭免兼侍讀奏状
聞命兢惶罔知所措恭惟陛下以日新之學輔天縱之
資推大法於春秋深得聖君之奥越諸儒於今古獨明
王道之歸雖專門之師莫望於清光在歴世之君孰偕
於盛美而臣蚤因覓舉粗亦知書顧倫類之不通且見
聞之非博蓋嘗涉獵三家之記竊玩其文辭奚暇研窮
一字之微以言其褒貶仰神心之自得慚懵學之何施
藉令裒衆說於訓詁之間安得措一詞於睿明之下况
臣心思衰耗目病昏眵已知視草之難能詎可執經而
入侍願回成命更選鴻儒使無妨進之譏庶獲異聞之
益披誠良確得請是期所有誤恩乞賜寝罷謹錄奏聞
伏候勅旨
待罪奏状(七月十一日)
臣今月十日學士院准尚書劄子臣寮上言臣所草吳
玠麻制有曰陸海神臯既失秦川之利銅梁劔閣敢言
蜀道之難以秦川字有疑及不識敢言之義何謂乞改
正行下奉聖旨令學士貼改臣已遵依聖旨貼改訖緣
臣識慮不明語言失當因臣寮所論始見其非不職之
辜其何可逭臣見在病假居家待罪伏望聖慈特賜黜
責施行謹錄奏聞伏候勅旨七月十二日三省同奉聖
旨放
乞宫觀奏状
臣輙瀝危懇上瀆天聽臣一介孤生遭遇明聖服在侍
從首尾七年昨緣病衰屢求閒外恩私未憗獲畀近藩
到官五旬即聞海道之警淮甸俶擾遠近戒嚴戍輅親
征六師既發淛東心腹之地形勢頓孤臣職在撫綏實
分憂寄雖隨事加備力豈足支仰頼陛下神武英决伐
謀制勝將士用命賊計遂窮臣既恃而不恐因一切安
之以無事洎敵衆遠遁法駕凱還一路軍民訖皆安堵
向非王師郤敵江上用克無虞臣之么麽其將何以塞
責方朝廷儆戒為盛秋捍禦之防將相協同圖中原恢
復之策小大臣子咸思自效而臣抱疾寖久老境日侵
臂痛指攣胷滿氣急目視昏近怯理簿書精力疲乏難
周職務重以陛辭之日訓戒丁寧事無鉅細皆躬親省
閱不敢委之僚屬以偷安自瑕姑欲彊勉夙夜圖報毫
分而其憊如此一有曠弛寧不上誤陛下使令之意伏
望聖慈察臣情悃實懷此憂非敢無名辭難避事特降
睿旨除臣一在外宫觀差遣任便居住使得專意醫藥
以養殘年改命能臣付之方面庶幾公私義分兩得其
宜儻沉痾之有瘳豈捐軀之無日臣不勝俯伏俟罪激
切拳拳之至
再乞宫觀奏状
臣近曾具奏以抱疾寖久恐妨職事乞除一在外宫觀
差遣伏奉詔書不允臣仰體睿訓不敢繼有凟聞今者
勉治所職又歴五旬而臣比因久雨冐隂濕之氣臂疾
屢作囏於書字乂以體嘗伏暑遇熱增甚心思昏憒動
多健忘若尚冐居劇郡深恐自取顛沛上孤陛下天地
父母始終保全之大德夙夜愧懼不敢遑安臣契勘本
府近日催科應辦等事如和買本錢借撥軍糧及和糴
米皆已數足收趣箭鏃翎毛按月無違分造十三車戰
船熟材亦已起發其餘逐一次第推行别無規避直緣
衰殘力不任事須至再有陳請伏望聖慈察臣悃愊特
降睿旨檢會前奏除臣一在外宫觀差遣任便居住庶
就休閒以便醫藥冐犯天威不勝俟命之至謹錄奏聞
伏候勅旨
乞再任宫觀奏状二道
臣以所領江州太平觀任滿自陳准勅令再任今年六
月滿三十箇月罷伏念臣久從閒冗愈逼衰殘既自力
而不能尚為貧而有請揆再三之瀆宜即嚴誅希萬一
之恩更投大度伏望聖慈曲矜舊物特降睿旨許臣候
今任滿日更令再任一次冐犯天威臣無任隕越俟命
之至
臣昨知紹興府充兩淛東路安撫使緣臣多病自陳蒙
恩差提舉江州太平觀任便居住合至今年十二月滿
三十箇月罷伏念臣頃繇遭際過竊高華名在禁嚴任
更方面雖不能而當止顧大德之未酧坐視時囏敢圖
自逸但犬馬寖衰之齒疾疹屢侵况妻孥不給之資姻
嫁仍迫既無壮事猶利閒官輙忍愧於心顔重投誠於
君父尚撫舊物曲軫至仁儻遲暮之秋復堪於煩使則
糜捐之節終效於初期臣欲候今任滿日再乞宫觀一
次干冐宸旒臣無任跼蹐俟命之至
天寧節謝賜御筵奏状
誕日屆期啟靈科於真館需雲錫燕將厚意於中宸福
集上躬恩均近輔竊以道興乎世聖有所生紀英帝之
神靈益表生成之異詠周王之夀考式昭歴數之長異
世同符於斯為盛屬千秋之令節同萬國之歡心而臣
等位咸列於巖廊報宜先於寰宇恭惟秘範祗造殊庭
方輸歸美之誠俄拜示慈之渥肆筵陪鼎益彰眷遇之
榮加算授圖更衍靈長之慶此蓋伏遇皇帝陛下天親
一德帝與萬齡日月並明仰照臨而不見乾坤比大荷
覆載於無窮俯嘉葵藿之私特厚鼓鐘之響歌鹿鳴而
三拜既盡忠臣之心賦天保之六章願祝聖人之夀
舉仇悆充監司奏状(建炎四年二月二十一日中書舍人上)
准尚書省劄子奉聖旨行在從官各舉可充監司者右
臣伏覩起復朝散郎新差知建昌軍仇悆性資忠厚趣
操端方進士登科富於學術歴任縣道皆有治迹律身
無過疾惡如讎其為政以舉法循理為務抑豪右伸寒
弱不撓於彊禦不詘於勢利所至而人思愛之使其當
一道之寄必能激濁揚清除民疾苦如言者之論今保
堪充監司任使如蒙朝廷擢用後有不如所舉臣甘當
同罪謹錄奏聞伏候勅旨
舉賀允中落致仕奏状(學士院同吏部侍郎陳與義上)
右臣等伏見左朝奉郎尚書戶部員外郎致仕賀允中
儒學决科曾歴學官禮寺館職郎曹自靖康元年因疾
病致仕今已痊安其人年齒方彊學問不廢練習世故
議論可取臣等保舉堪令再仕伏望聖慈更賜采察特
降睿旨施行謹錄奏聞伏候勅旨
代李邴辭免翰林學士奏状
聞命震驚撫躬踧踖伏念臣頃由簡拔嘗直禁嚴典文
章翰墨之司粗陳薄技輸獻納論思之益莫見微勞遽
抵譴訶久從流落志慮耗於積憂之後筋骸疲於多病
之餘清故里之煙塵覬獲耦耕於南畝瞻中天之日月
敢期重入於修門矧今國步尚囏民情未輯軍書狎至
正頼於謀謨王命時行尤資於辭令兼任斯責實惟此
官籌幄居中將以收仁聲之助詔音布外必能感武夫
之心要須任才乃可稱職如臣已試惟衆所知顧有未
補於平時况可冐居於今日仰祈睿斷追寝誤恩俾更
就於閒官庶無妨於賢路臣無任祈天俟命激切屛營
之至謹錄奏聞伏候勅旨
代宰執謝賜喜雪御筵奏状
上天同雲載格豐穰之兆君子有酒肆均宴衎之歡慶
逮農夫澤先近輔恭惟皇上陛下道御六氣仁撫萬方
有感必通獨運精神之妙無遠弗屆自臻天地之和日
雨曰暘而五榖登為酒為醴而百禮洽方嚴冬之在候
宜嘉雪之應期喜瞻盈尺呈瑞之符特厚折爼示慈之
錫加籩樂作邁周室之吹笙擊壤聲連陋楚辭之儷曲
臣等幸逢熙洽莫贊燮調伏飲君恩遂歌九行之節下
詢里俗更觀三日之祥
固守利害奏状
伏審張浚一軍士卒最為簡練噐甲最為整飭猶可敺而
用之韓世忠驍勇無前蓋嘗抗敵於江上今復屢勝羣
盜度其果敢亦必不肯辭難其下如岳飛皆可頼以為
助第不知士卒果能齊力一心無所畏避以當金人之
鋒否舍是三將則其餘無足倚者
申尚書省状
准尚書省劄子云云者某依禀指揮伏見中原未平四
郊多壘主憂臣辱正羣下效命之秋某雖庸懦不習軍
旅之事若令自詭請行則不可謂能萬一朝廷誤有驅
使則力所堪者唯所東西不敢辭難以避事君謹具状
申尚書省伏乞照會
