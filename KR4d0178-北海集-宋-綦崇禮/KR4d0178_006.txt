北海集卷六宋綦崇禮撰
制
除劉光世特授開府儀同三司集慶軍節度使
依前充兩浙西路安撫大使馬步軍都總管兼
知鎮江軍府事兼管内勸農使加食邑食實封
制
門下更六纛以臨軍兹表元戎之績擬三台而建府益
隆上將之權朕遭履囏危懷思英傑禦侵戡亂既彰勝
獲之功飲至策勲可後褒崇之典誕揚大號敷告羣工
太尉奉國軍節度使充兩浙西路安撫大使馬步軍都
總管兼知鎮江軍府事兼管内勸農使彭城郡開國公
食邑三千三百戶食實封一千三百戶劉光世識洞韜
鈐躬持禮法禀山西之勁氣常賈勇於三軍傳閫外之
威名自折衝於千里蚤由世將久服戎行盪寇出師從
北討南征之役勤王入衞有左扶右掖之勞負功名而
每懷謙退之誠居富貴而曾靡驕矜之色風移介胄譽
在搢紳授鉞齋壇克嗣建旄之舊差肩政路遂兼長武
之雄曩屬防秋俾從分戍提行營之印往屯淮甸之衝
遏南牧之師旋易湓城之鎮隠然巨屏屹若長城馬既
飲江賊逢避境雖寇鋒莫禦俘醜類以良多顧鼠輩何
為掃妖氛而略盡奉介圭而入覲喜文陛之重登語及
囏難志猶慷慨念作藩於京口方新大帥之名肆換節
於譙都超視上公之秩併加異數用答殊勲人望所同
師言其穆於戲為將為相斯貴極於人臣憂國憂家諒
心存於王室朕則無負於忠勲之報爾其勿忘於禍亂
之圖捐爾之私則爾亦成其私先吾之利則爾亦成其
利尚念股肱之同體益堅金石之一心期共剪於寇讎
克再安於宗社往服兹訓佇觀厥成可特授開府儀同
三司集慶軍節度使依前充兩浙西路安撫大使馬步
軍都總管兼知鎮江軍府事兼管内勸農使加食邑五
百戶食實封三百戶主者施行
除劉光世特起復寧武軍節度使開府儀同三
司依前充兩浙西路安撫大使馬步軍都總管
兼知鎮江軍府事淮南東路宣撫使兼營田使
食邑食實封如故制
門下忠之所移者孝顧孰先父子之恩禮之有變者權
盖宜徇國家之急嗟予良翰宅彼大憂雖苴麻之慕方
深然金革之虞可奪式頒明命敷告治朝持服前寧武
軍節度使開府儀同三司充兩浙西路安撫大使馬步
軍都總管兼知鎮江軍府事淮南東路宣撫使兼營田
使彭城郡開國公食邑四千三百戶食實封一千八百
戶劉光世智勇無前恭勤不懈南征北討名夙播於華
夷入衛出藩任兼隆於將相自鎮臨於京口且綏定於
淮壖休士卒以屯田方講營平之策拊流亡而復業寖
觀渤海之功威望既彰敵情原屈正頼折衝之效遽興
陟岵之悲維乃先臣為時宿將聯勲盟府得教子之義
方從乃穹廬卒隕身於名節念爾家讎之未雪屬兹戎
事之猶繁義不戴天應厲枕戈之志忠當許國難從釋
位之規即命衮之上儀仍齋壇之舊節其還所治用訖
爾庸於戲喪以禮成固欲盡三年之愛恩由義斷亦奚
拘貳事之嫌期兩報於君親盍並圖於家國尚抑茹荼
之痛毋忘嘗膽之思可特起復寕武軍節度使開府儀
同三司依前充兩浙西路安撫大使馬步軍都總管兼
知鎮江軍府事淮南東路宣撫使兼營田使食邑食實
封如故主者施行
除劉光世特授寕武寕國軍節度使依前起復
開府儀同三司充兩浙西路安撫大使馬步軍
都總管兼知鎮江軍府事淮南東路宣撫使兼
營田使加食邑食實封制
門下越十連而置帥所以尊大夫之權兼兩鎮以秉旄
所以重元戎之寄維時屏翰夙倚勲賢撫歲序以再遷
眷勤勞之備至肆揚褒冊用詔庶工起復寕武軍節度
使開府儀同三司充兩浙西路安憮大使馬步軍都總
管兼知鎮江軍府事淮南東路宣撫使兼營田使彭城
郡開國公食邑四千三百戶食實封一千八百戶劉光
世胄出山西書傳圮上謙虚好禮居多賢士之風慷慨
赴功真是將家之種從戎二紀宣力四方昨上印於行
營俾出藩於京口長城可托實南蔽於吳江故地稍還
遂北收於淮楚數摧巨敵屢奏膚功折馘取俘寖息烽
烟之禍披堅執銳每先禆校之勞雖推功徧迨于師徒
而議賞未加於主帥載惟爾績有慊于心顧品秩既崇
久列三槐之次而儀章增大式頒雙節之雄不移寕武
之舊邦更莅宣城之名鎮進陪采賦仍衍真封以示寵
光以昭眷遇於戲將者國之輔盖方圖王室之中興鉞
為將之威亦何愛齋壇之疊授念邊塵之有警且敵境
之與隣其謹備于不虞以毋忘於遠略尚堅素志勿替
前功可特授寕武寕國軍節度使依前起復開府儀同
三司充兩浙西路安撫大使馬步軍都總管兼知鎮江
軍府事淮南東路宣撫使兼營田使加食邑五百戶食
實封三百戶封如故主者施行
除劉光世特授檢校太傅依前起復寕武寕國
軍節度使開府儀同三司充江南東路宣撫使
建康府置司加食邑食實封如故制
門下朕觀高帝創興王之業亦安能久居于漢中孝文
懷良將之風則未嘗不在于鉅鹿眷吾當世之傑克繼
(一作著)昔人之賢旄衮交輝俾東西而作鎮鼓旗相應庶
表裏以濟功載涓休辰敷告列位起復寕武寕國軍節
度使開府儀同三司充兩浙西路安撫大使馬步軍都
總管兼知鎮江軍府事兼管内勸農使彭城郡開國公
食邑四千八百戶食實封二千一百戶劉光世威嚴而
持重沉毅而尚謀勇冠軍中幼已從於父戰名聞閫外
壯自取於侯封屢宣入衛之勞茂著勤王之績迨作藩
於京口實扞寇於淮濆吳漢在軍隠若敵國李勣護塞
賢於長城盡經理之百為見忠純之一節幸天心之悔
禍属敵境之按兵敢恃小康遽忘遠略臨泗濱而列戍
良所重煩撫江左以宣威式從改命益資雅望還控上
游視黃閣以參華仍墨縗而從事申加采食昭示邦彛
廉藺相歡應體公家之急賈馮不伐佇觀遠業之成於
戱殫廪廥之儲以飬兵斯欲頼一朝之用枉名器之寵
而命帥豈其美百姓之觀維予一人注意以疇咨與彼
萬方勞心而属望爾之責也往其欽哉可特授檢校太
傅依前起復寕武寕國軍節度使開府儀同三司充江
南東路宣撫使建康府置司加食邑五百戶實封三百
戶如故主者施行
除劉光世特起復檢校太傅寕武寕國軍節度
使開府儀同三司充江南東路宣撫使彭城郡
開國公食邑五千三百戶食實封二千四百戶
依舊建康府置司制
門下禮居喪則不從政雖曲本於人情將受命而忘其
家盖當先於國事眷予賢帥實總師徒方更鎮於上游
乃重遭於大故肆頒申命以詔在廷持服前起復檢校
太傅寧武寧國軍節度使開府儀同三司充江南東路
宣撫使建康府置司彭城郡開國公食邑五千三百戶
食實封二千四百戶劉光世智及勇俱忠兼孝立周旋
出入身久在於兵間契闊囏難心每存於親側蚤從父
戰晚與母逢由跳盪之功遂顯名於當代盡劬勞之報
獲就養於高堂理實難諶天胡不弔既抱靡瞻之痛復
纏何恃之悲載惟將相之大臣無取閭閻之細行宣威
南國正需方召之勲終服倚廬可徇騫參之志矧緣金
革已釋苴麻顧注意以彌深荐奪哀而奚避起從苫凷
還畀旌旄被以衮衣視鼎司而建府命之黻冕假帝傅
以臨屯疊示新恩悉仍舊貫以慰三軍之望以寬丙夜
之憂於戱事有貴於從宜恩豈顓於檢義見杯圈而輟
飲固孝子之至情墨縗絰以臨戎亦昔人之變禮勉服
予訓母留乃行可特授起復檢校太傅寧武寧國軍節
度使開府儀同三司充江南東路宣撫使彭城郡開國
公食邑五千三百戶食實封二千四百戶依舊建康府
置司主者施行
除范宗尹特授通議大夫守尚書右僕射同中
書門下平章事進封高平郡開國侯加食邑食
實封制
門下論一相而弼一人斯舉有邦之職典百寮以擇百
揆必求名世之才朕遭時險艱注意賢雋庶獲中興之
佐共圖復古之功我得其人肆頒明命中大夫參知政
事高平縣開國男食邑四百戶賜紫金魚袋范宗尹端
凝而和裕沉厚而高明學深造於本原識該通於遠大
布衣論事馬周若素官於朝白簡持平元衡負真宰之
器擢陪丞輔備罄謀謨勤小物而務振於頽綱斷大事
而靡聞於遺策屬虛魁柄實總政機詢用羣言獨取梓
人之效講明故事遠追漢相之規顧考慎之已詳察忠
純之可屬其延登於揆路俾寅亮於天工併陟文階進
分侯社倍增采賦昭示寵光慨念我家夐高前古久戢
干戈之用遽生疆場之憂胡馬長驅但肆侵凌之計乘
輿遠播未知旋復之期王師益媮而無决勝之兵軍食
寖囏而乏相因之粟念兹國步危若綴旒非望可折衝
則何以鎮服於四夷非力能起廢則何以彌綸於百度
繄汝秉鈞之責寬予當饋之嗟斷以不疑任之勿貳於
戲興衰撥亂朕敢忘王業之難持危扶傾爾其任天下
之重尚頼同心之助克伸嘗膽之誠往䆒遠圖奚勞多
訓可特授通議大夫守尚書右僕射同中書門下平章
事進封高平郡開國侯食邑一千戶食實封四百戶主
者施行
除吳玠特授檢校少師奉寧保静軍節度使依
前川陜宣撫副使進封建安郡開國侯加食邑
食實封制
門下朕躬臨江表慮在坤維陸海神臯既失秦川之利
銅梁劍閣敢言蜀道之難屬予屏翰之良搤彼關山之
險連摧巨敵繼上殊勲將大聳於師瞻用顯朌於廷號
檢校少保定國軍節度使川陜宣撫副使建安郡開國
侯食邑一千五百戶食實封六百戶吳玠沉雄而先計
壯决而尚謀結髮戎行勇氣夙聞於絶塞建牙方面威
名自折於遐衝頃典護軍嘗資扞敵據其勝地初營原
上之屯克彼全師悉殄目中之寇能保四川之固盡憑
一戰之威何忿戾之罔悛尚窺覦而未已維此殺金之
役實當全蜀之蹊豫料敵情逆為戰備交鋒百鬭嘗以
逸而待勞𢷬壘四攻乃用寡而覆衆酋渠各遁黨類幾
殱載嘉三捷之聞獨頼一軍之重方趣第戰多之賞肆
稍稽國典之行制在中權顧孰先於主帥位升左棘俾
首視於孤卿加兩鎮之節旄盛元戎之儀物肇開公社
并衍圭腴以侈大於俊功以昭明於褒律於戲懋賢賢
之道名遂亞於師臣恢將將之模任亦兼於連帥往欽
服命思廣爾庸斯西鄙之載寧覬中原之可定繄乃忠
力豈煩訓言可特授檢校少師奉寧保静軍節度使依
前川陜宣撫副使進封安定郡開國侯加食邑五百戶
食實封二百戶主者施行
除邢煥特授慶遠軍節度使充醴泉觀使特封
德清縣開國子食邑五百戶食實封二百戶制
門下親帝祠而行慶本朝存不易之規以后父而疏封
歷世有相承之制朕禮神而徼福稽古而廣恩維時戚
里之良來被合宫之澤肆頒齋鉞式布明綸保静軍承
宣使邢煥禀德純明賦資樂易納嬪朱邸蚤聯肺腑之
親正位長秋遂托椒房之重方履囏難之際實宣陪扈
之勞恂恂敦謹厚之風翼翼執謙恭之節簉英遊於延
閣嘗綴從班承密旨於中樞旋更使領求閑甚力避寵
弗居乃遠引于荒遐殆備嘗於險阻比賜環而錫命喜
乘驛以來歸顧宫掖凄凉重感播遷之禍而姻親零落
孰寬寡恃之憂留寘行朝復辭要地念恩均百辟可獨
限於后家矧官滯五期盍序陞於將閫是用建節旄於
南屏奉祠館於中都多食圭腴肇開封邑茂舉邦朝之
典并為賢戚之榮於戲家重身尊曾靡嬰於吏職仁霑
恩洽茲共享於神休惟富貴不離其躬則君臣並受其
福往膺渙渥益勉令名特授慶遠軍節度使充醴泉觀
使特封德清縣開國子食邑五百戶食實封二百戶主
者施行
