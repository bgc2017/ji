北海集卷十一宋綦崇禮撰
詔
賜新除禮部尚書謝克家辭免恩命不允詔
勅克家省所奏辭免禮部尚書恩命事具悉士大夫平
居積學厲志窮古今治亂之源豈徒疲精思於陳言之
末哉蓋將以有為也今中原淪沒國步阽危政資其人
相與戮力如卿道德純備見聞殫洽謀謨議論維時所
需以疾去朝滯於遠郡肆從收召還長春官庶幾諮詢
可聞至策夫干戈之際固俎豆之未遑然揖遜之間亦
征誅之所寓往祗乃職毋事勞辭所請宜不允故兹詔
示想宜知悉
賜資政殿學士左中大夫提舉萬壽觀兼侍讀
謝克家辭免新除男伋工部郎官恩命不允詔
勅克家省所劄子奏辭免新除男伋工部郎官恩命事
具悉朕以伋學蚤傳家允為令器仕能舉職嘗攝名郎
乃由司屬之聯俾正列星之位是惟才選宜以序升甫
嘉濟美之賢遽覽辭榮之請念前載教忠之誼固將勉
其事君稽昔人舉善之公猶靡嫌於稱子矧卿久離政
地方領閑官而伋特出朕知匪由卿故初無他議何用
謙辭所請宜不允故兹詔示想宜知悉
賜檢校少保定國軍節度使川陜宣撫副使吳
玠辭免新除少保恩命不允詔
勅吳玠省所奏辭免恩命事具悉卿勇略無前威名有
素挐兵百戰每聞三捷之功扞寇四川獨倚一軍之重
隱如敵國賢甚長城自建將旄載更歲籥四舉旌勞之
典爰頒進律之恩增賁元戎陞華亞保是姑從於常數
方繼册於茂勲其即欽承毋多辭遜所請宜不允故兹
詔示想宜知悉夏熱卿比平安好遣書指不多及
賜檢校少保鎮西軍節度使涇原秦鳳路經略
安撫使馬步軍都總管兼知秦州軍州事兼管
内勸農使充陜西諸路都統制兼宣撫處置使
司都統制兼利州路階成鳳州制置使節置使
龍州吳玠乞罷都統制職事别差官主管不允
詔
勅吳玠省所奏乞罷都統制職事别差官主管事具悉
卿以頗牧之才關張之勇盡護諸將獨殿一方鏖兵苦
戰則大敵為殱據險守堅則嚴師莫犯功存巴漢威動
羌夷克寬西顧之憂實賴外攘之力方朌廷號增重軍
容兼隆制使之名進假孤卿之秩忽披亟奏祈解兵權
顧戎事之未寧正邊防之當備卿而辭疾誰與赴功其
勉務於協心以無忘於體國所請宜不允故兹詔示想
宜知悉春寒卿比平安遣書指不多及
賜徽猷閣直學士左中大夫提舉江州太平觀
洪擬辭免特轉太中大夫恩命不允詔
勅洪擬省所奏辭免進書轉官恩命事具悉朕惟銓選
久敝格律寖隳蓋多隨事以建明寧免臨文而牴牾乃
并包於新舊俾裒綴於科條惟討繹之加詳肆編摩之
亟就可緣在外輒廢前勞信賞已行謙辭毋固所請宜
不允故兹詔示想宜知悉春寒卿比平安遣書指不多
及
賜新除徽猷閣直學士提舉江州太平觀洪擬
辭免恩命不允詔
勅洪擬省所奏辭免恩命事具悉卿仕閱四朝位登八
座外歴專城之寄中更持橐之勞迨此請閑可無加寵
寓西清之禁直仍列從班賁學士之榮名式彰儒效俾
從優佚曾靡疪瑕第深體於恩私亦奚煩於遜避所請
宜不允故兹詔示想宜知悉冬寒卿比安好遣書指不
多及
賜試禮部尚書洪擬辭免轉官并減磨勘不允
詔
勅洪擬省所奏辭免恩命事具悉日者甌粤有征王師
大舉海浮陸進分自永嘉凡老弱之在行悉留居以俟
給卿方守是郡主其資餉倉卒趣辦不加色辭使戰士
無内顧之懷而齊民免侵漁之擾凱旋軍罷厥績茂焉
惟責實在卿則功將孰賞母辭命渥式勸庶邦所請宜
不允故兹詔示想宜知悉
賜新除禮部尚書洪擬辭免恩命不允詔
勅洪擬省所奏辭兔恩命事具悉卿中違省戶出剖郡
符允資共理之良已報朞年之政顧瞻班列思見老成
雖殿彼一邦方安良翰而典兹三禮宜屬耆儒趣還常
伯之聯俾正秩宗之任當軍旅而陳俎豆之事固曰未
遑披荆棘而立本朝之儀乃其所急勉推舊學來副詳
延成命不移謙辭奚取所請宜不允故兹詔示想宜知
悉冬寒卿比安好遣書指不多及
賜新除吏部尚書兼翰林學士沈與求辭免恩
命乞除一在外宫觀不允詔
勅與求省所奏辭免恩命乞除一在外宫觀事具悉卿
歴更言路進長憲臺糺彈不避於貴權建明有補於當
世賢勞滋久宜在褒陞顧自元豐而來御史中執法蓋
以天官常伯北門學士為美遷惟卿材識疏通辭章贍
蔚政事文學之選見謂兼長並命兩官以為優寵退間
之請非朕所望往體眷意勿復牢辭所請宜不允故兹
詔示想宜知悉
賜新除龍圖閣學士充荆湖南路安撫使兼知
潭州沈與求辭免恩命乞一在外宫觀不允詔
勅與求省所奏並辭免恩命乞一在外宫觀事具悉朕
以湖湘之南寇攘頻擾兵革之後儆備未休爰咨近臣
往鎮方面維卿歴居臺省每陳憂國之言久侍軒墀與
識愛民之意察其可用何所不宜雖銓衡得人無若山
濤之比然詩書取帥誰居卻縠之先肆分藩閫之雄并
寵河圖之峻顧中外迭任乃國朝之舊章而險夷一心
亦臣子之常分胡為有請自託不能惟付予之甚囏豈
忱誠之弗亮尚其深體毋復多云所請宜不允故兹詔
示想宜知悉
賜吏部尚書兼權翰林學士沈與求辭免兼侍
讀恩命不允詔
勅與求省所奏辭免兼侍讀恩命事具悉朕思乂時囏
若稽古典維始終念學捨斯道則安從顧直諒多聞需
其人而自近卿頃司風憲有骾諤之言今執銓衡得公
方之譽代予述作溢于文辭蓋學貫穿而不窮故才縱
横而皆可進兼勸讀亦便咨詢勉迪我於大猷姑略卿
之小節亟祇成命毋事謙辭所請宜不允故兹詔示想
宜知悉
賜新除翰林學士知制誥徐俯辭免恩命不允
詔
勅徐俯省所奏辭免恩命事具悉學士之職非獨以文
翰待命禁林而深謀密議或預參决號稱内相尚矣我
祖宗優禮詞臣退朝燕閒猶多召見從容顧問克廣聰
明而數十年來官因人廢書詔之外無所預聞分釐院
務殆與外司等耳朕甚惜之卿以豪傑之才老成之望
比躋諫省數對于中嘉其告猷宜在兹選庶幾興復之
功兼賴腹心之助且使故事因卿而存豈特號令文章
需其用哉益體眷知毋煩謙避所請宜不允故兹詔示
想宜知悉
賜端明殿學士左中大夫新除提舉臨安府洞
霄宫徐俯辭免依舊職名不允詔
勅徐俯省所奏劄子辭免依舊職名事具悉朕惟功名
之士樂朝廷高尚之人輕軒冕用之弗及則琬琰有煨
塵之歎去而不顧則山林無廊廟之殊蓋出處之累靡
留於心故榮顇之情莫見於色卿之遇合朕所簡知有
不得於重輕之間遂自决於進退之際身已江湖之遠
名奚禁殿之嫌往體眷懷毋煩謙遜所請宜不允故兹
詔示想宜知悉夏熱卿比平安好遣書指不多及
賜新除簽書樞密院事徐俯辭免恩命不允詔
勅徐俯省所劄子奏辭免恩命事具悉朕焦勞願治物
色求賢庶由多難以興邦思得非常之奇士頃召卿于
閒遠初未覿於儀形擢在七人居纔五月正言慷慨盡
拾遺補過之忠燕見從容多畫策含奇之助察其可用
寧復計資視草奚為姑假途於鑾禁運籌有賴俾列位
於樞庭曾無纍日之淹式表一時之遇期大攄於素藴
以共濟於康功謙遜之辭卿其毋執所請宜不允故兹
詔示想宜知悉
賜新除參知政事席益辭免恩命不允詔
勅席益省所劄子奏辭免恩命事具悉朕以神州猶梗
天步未夷併力合謀方聖哲共勞於馳騖興衰撥亂豈
眇冲獨濟於囏難肆求真才同翊大政頃得卿於遠外
已屬意於今兹遭謗去朝謫官經歲迨還侍從彌見周
旋進列六卿既稔隆於物望入陪四輔宜參執於事樞
覽君臣遇合之言察心體相同之誼卿其盡道朕則知
人尚恢復古之圖毋徇好謙之節所請宜不允故兹詔
示想宜知悉
賜新除工部尚書席益辭免恩命不允詔
勅席益省所奏辭免恩命事具悉卿世有令名蚤躋華
貫歴代言於兩禁更共理者五州身數器而有餘才兼
人而不匱頃被賜環之命載聯持橐之榮執銓衡而姦
欺之迹靡容奉勸講而補益之言屢至審堪還用寧憚
亟遷維時六卿實亞二府有以德舉不由序升姑進掌
於冬官尚委成於選事并圖乃績豈曰朕私其即欽承
毋勞遜避所請宜不允故兹詔示想宜知悉
賜新除吏部侍郎席益辭免恩命不允詔
勅席益省所奏辭免恩命事具悉自南渡以來典籍散
亡而銓選之法敝有司隨事建明以補苴罅漏而條目
亦已粗舉任職者不知省無所操執以杜吏姦乃徒沽
譽一時務先人情而忽防檢故法益玩姦益生士皆趨
利目前有苟得之風而將來者殆不可繼其敝為甚維
卿學知大體智周小物見于已試舊矣肆命卿典兹左
選庶幾懲乎前而善其後使吏無容姦而士不失職所
優為耳夫尚何辭所請宜不允故兹詔示想宜知悉
賜新除寧武軍節度使開府儀同三司劉光世
辭免恩命不允斷來章詔
勅光世省所劄子奏辭免恩命事具悉人君之御下欲
勸於用賞人臣之事上常悦於見知卿世有威名久宣
忠力執干戈而入衛實維虎臣冒矢石以先登允稱鷹
武既兹獻馘因俾策勲六纛先驅換戎旃之名鎮三槐
在著視衮職之盛儀粗答元功少猒衆望胡為謙挹乃
爾逡巡顧屬任之方隆且敵師之猶偪其體囏難之託
勿循遜避之常所請宜不允緣大敵在近浙西闕人措
置難依常制辭免仍斷來章故兹詔示想宜知悉
賜起復檢校太傅寧武寧國軍節度使開府儀
同三司充江南東路宣撫使劉光世辭免特賜
銀一千兩恩命不允詔
勅光世省所奏辭免特賜銀一千兩恩命事具悉卿以
將相大臣寄國重任銜哀怙恃再更大憂雖喪事盡力
無所憾者顧禮遇之厚隱䘏之深體貌既隆情文當稱
則常賻之外朕獨不能少致其私乎為費幾多何辭之
有所請宜不允故兹詔示想宜知悉夏熱卿比平安好
遣書指不多及
賜新除起復檢校太傅寧武寧國軍節度使開
府儀同三司充江南東路宣撫使劉光世辭免
恩命不允詔
勅光世省所奏辭免起復恩命事具悉卿甫易師屯繼丁
家難顧銜哀茹痛永懷怙恃之憂而禦侮折衝方任安
危之寄以邦家之大計奪苫塊之至情義有所先事非
獲己謂能體悉姑徇權宜乃控孝誠願從喪制雖孺子
之慕正切於思親然大臣之心可忘於慮國勉從變禮
毋復牢辭所請宜不允仍依已降指揮日下供職不許
再有陳請故兹詔示想宜知悉夏熱卿比安好遣書指
不多及
賜新除檢校太傅依前起復寧武寧國軍節度
使開府儀同三司充江南東路宣撫使劉光世
辭免恩命不允詔
勅光世省所劄子奏辭免恩命事具悉朕以將閫之臣
勤勞既久帝傅之位品秩為尊假之此名時惟其稱卿
望高閥閱勲載旂常兼兩鎮之旌旄視三司之儀物顯
榮已盛倚注方深屬煩江右之行欲示軍中之寵肆出
揚廷之命用陞絶席之班國典有常師言維穆毋多遜
避其即欽承所請宜不允故兹詔示想宜知悉
賜太尉奉國軍節度使御營副使劉光世乞一
便郡差遣或守本官致仕不允詔
勅光世省所奏乞一便郡差遣或守本官致仕事具悉
朕遭時囏運注意將臣欲圖興衰撥亂之功實藉禦侮
折衝之任卿忠誠許國勲烈傳家久宣軍旅之勞屢載
旂常之績比出屯於江次實横制於敵人頻襲歸師多
俘醜類威名既震他盗悉平爰需吉甫之來歸以仗汾
陽之再造乃願分於符竹且欲治於菟裘顧國步之若
斯豈謀身之當爾遽披來請良拂朕心所請宜不允故
兹詔示想宜知悉夏熱卿比安好遣書指不多及
賜劉光世再辭免起復恩命并乞回納賻贈及
特賜銀絹並不允詔
勅光世省所奏再辭免起復并乞回納賻贈及特賜絹
銀等事具悉朕惟將相大臣股肱同體家雖遭變時亦
多虞念創鉅痛深方斬焉而在疚然主憂臣辱豈恝爾
而忘懷毋恤小嫌勉從大誼亟祗成命期雪深讐若賻
典之稍加示眷私之特異曾無多費何用牢辭所請宜
不允故兹詔示想宜知悉夏熱卿比安好遣書指不多
及
