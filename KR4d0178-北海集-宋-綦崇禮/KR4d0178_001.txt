北海集卷一宋綦崇禮撰
古體詩
次韻德升尚書永慶閣後觀梅之作
託根層石下閟豔重檐隂愛日少回照淑氣潛相尋入
牖暗香上俯欄重蘤深孤絶迥多態繁穠徒滿林怪君
獨吟賞却酒不為斟應曾共花約遂擬合朋簮雪意殊
未巳寒英虞見侵聞花正芬馥相向一披襟
次韻國佐侍郎即事
雪霽春未和寒雲惨多隂同鄉有期約學海慵沿尋吾
衰今得友晩交契則深歲寒見松栢茂悦依同林倚市
人所賤在山泉可斟蟠桃着實遲勸我簡蒿簮吟窗擁
翠娥分定那得侵愧笑領君意取酒問胸襟
次韻國佐二詩
羈旅念鄉縣衰遲驚歲隂交朋慰幽獨詩酒相追尋求
盟敵難弭助順天意深邊書息障候喜氣到山林聯裾
得良會舉白毋緩斟話舊諠笑語拚醉欹冠簮梁塵歌
響墮玉頰酒紅侵殷勤捧杯意不惜汚羅襟
官閑一何幸安坐閱光隂世事來無端循環那可尋名
高毁易至官逹憂常深豈敢慕華屋且願依中林主人
真好客置酒每共斟里仁知有托計决擬投簮樂飲不
泰至歸夜從深侵梅英苦留戀著人香滿襟
再賦一首趁韻信筆初無定意也
妍詞少勁氣直表無曲隂勸百豈救一枉尺焉取尋世
路務爭險人情難測深漁樵各有侣英俊自成林藥苦
病所利酒多狂莫斟珠投防按劔玉折戒磨簮願持松
栢操甘受雪霰侵途窮但回步何用涕沾襟
再次前韻
笙簧樂富貴等是老墻隂汲汲不知止悠悠何處尋所
嗟天賦薄未報國恩深一夢遊帝闕九年辭禁林官廩
尚可飽村醪時自斟不嫌泥土足懶拂塵埃簮窮巷春
雪霽寒檐朝日侵意行何所適還欲訪同襟
德升尚書出示歲除用韋蘇州韻前後二篇及
兩郎屬和粲然盈軸賞歎之餘有感於中亦輙
次韻書山居一時事
寒宵送徂歲青燈照華髮天時自代謝人事更治忽聖
朝今中興正朔幾書月未作故鄉歸又見新花發稚女
巧娛予剪綵粧風物一釂婪尾觴頽然百憂歇
兒童喜時節老大悲齒髮流光難把玩百年如倏忽夜
燈猶故歲晨燎已端月回首名宦途常虞駭機發今來
對青山安坐見春物得失孰多少且使寸心歇
奉紀
八座近黃扉三公宜黑髮用舍豈自謀機緘何翕忽一
麾遽出守雙溪厭風月江海今就閑議論猶英發大厦
終須材虚舟聊應物勝覽莫辭頻君騶寧久歇
自述
箕裘紹弓冶不絶僅如髮遇主當艱虞持身敢怠忽謬
隨供奉班更直淹歲月出領東諸侯羽書憂調發丘壑
從素心朝廷憐舊物桑榆不自收我駕將焉歇
和東園黃香梅之作因復勸遊
寒梅殘幾枝插花無點髮僧房不得地飄零人所忽谿
風晩來急尋香堆碎月不料東城春嬌黃方秀發新詩
寓佳賞留情寧一物芳卉滿春山籃輿來莫歇
和李元叔秋懷
移居寄城郭閴如在郊坰百卉暮凋翠兩山常對青兒
童漸吳語氣俗易薰蒸喜聞淮師捷神武暢威稜叛寇
不足滅四夷其來庭十年亂離厄永夜鄊關情庶見丘
墓邦敢貪簮紱榮故人致尺素笑烹雙鯉赬清切哦十
詠飄零乖一觥歲晩良可會濟世須時英
杜門身塊坐息念心灰死香火遠祠庭文書淨&KR1084;几治
劇力豈任投閑計良是深慚未報恩尚費官倉米吾儕
晩聞道錯以名為市那知標榜著便有謗尤起如君取
已多蚤合登貴仕况彼青箱業家聲在人耳草草脱廌
冠重升未應止但願毋近名嘉言終合指
送濰州詹倅五首
矯矯摩天姿青雲久垂翅别乘屈王祥海隅頼康濟峻
節回郡政深仁賑民匱胡不三年留斯民且安慰
天子有使指借問何官曹轉粟泝洛津帆檣連萬艘大
臣進所知得此千人豪扶搖一借便看上青雲高
東風催去旆南浦傷離情攀轅何紛紛曉日來傾城中
有韋布士雪涕揮縱横欲識何為者為言門下生
先達收人材輕重在題目我出一何幸青眼深回矚聲
名士所貴推挽亦已足母老憐我貧家事猶省錄
人生樂知己見遇况國士吾身不激昂孰為報恩子薦
達有往來登門願誰始寄謝魏王孫丹心亦如此
蒙成大亨分送紫蘇且以前書有戲謔語垂示
解嘲輙次元韻
先生昔為吏敏政便劇繁利刅無錯節大邑如烹鮮民
曹與廷尉衆紛常裕然胡為棄九卿歲晩來灌園分隂
在所惜寸地不忍閑草木苟有用豈憚遠移根從來憂
世心中懷百慮煎栽梅期鼎實無取寒花妍植竹待威
鳳肯羡冥鴻騫此志未云遂亦足留風烟山泉釀賢聖
豔曲聽嬋娟引酌梅竹下醉卧雲峯前何以解其酲玉
笋捧甌圓香泛紫蘇飲醒心清可憐洗滌麴糵昏還觀
神明全先生得此物手種當春天耘培供採掇内熱常
得痊云何失滋茂無乃人力愆因疑課督功多稼移大
田循例猶見分乞隣問東阡不耐作戲語解嘲來巨篇
珠玉隠光彩入城驚市㕓風霜已落木洞戶宜垂氊何
當擁爐夜一樽同笑言
次韻成季尚書喜雪
衰年憂患百侵凌胷次聊憑詩澡雪寄情山水時自娛
不求賞音絃莫絶身顯豈忘莊舄吟量能盍止周師任
閑中之趣難具陳赤城慵卧七回春終南捷徑猶可疑
海濱老矣誰見稱積雪加寒固應爾且為北人湯餅喜
用晦顯謨近出長篇德升尚書遂已賡和輙牽
鄙思以繼二公之後兼簡行之待制
赤城自昔佳山水遊宦何曾論道里朅來五載著閑身
天假衰年幸如此偶逢人面即成親信美那知非我里
相從晩得世家賢風流未泯典刑全豫章杞梓雜蘭玉
向來人物常推先一門卿相有三四功名並列青瑶鎸
憔悴祗今餘此老北闕薦書誰復草忘懷驟喜肝膽傾
學道故宜容鬢好江湖歷走到海濱可怕鯨波風浩浩
平時所寶非瓊瑰生涯都付缾與罍客至輙留盡歡適
玉山不覺欹崔嵬醒來默坐參佛祖餘酲宿障隨驅排
衡門我亦棲遲久却視華途慚俊茂山中麋鹿會同羣
客裏妻奴得相守感君向我意甚真杯酒招邀惟恐後
往還况此足親知清談雅集每忘疲尚書舊信心如水
京兆猶傳政不私共尋泉石豈無伴却上雲霄知有基
顧我終焉奚所欲一丘一壑志願足勝遊非遠閑日多
秋節正凉新酒熟東州西縣君何求請解行包停去躅
今體詩
故李察院挽歌辭二首
學古方從仕投閑遂屏居聲華芸省舊風采栢臺餘黃
壤歸何速青雲志莫舒推財均室盡遺子有家書
有才曾少試無命可深尤憲府初峩豸滄溟遽狎鷗盛
年嗟未老多病忽先秋勤學平生事萱堂孰解憂
和人見寄
江海同為客山林不並居經時占喜鵲今日剖雙魚擁
鼻還成詠撐腸未廢書孤吟聊自遣誰復借吹嘘
故丞相高平范公挽歌辭三首
遇主方英妙當朝獨老成小車何耄耋前席起公卿感
會真千載哀榮止半生傷心埋玉處愁霧鎻佳城
帷幄言猶在山林迹已遷登庸疑早貴福艾欠長年渾
厚風神粹恢宏德度全直應天奪速何物恨鳶肩
憶昔金鑾直天顔喜色新草麻慚大手命相得良臣内
賜充懷袖廷敭聳搢紳秪今餘典册那復見斯人
故丞相吕成公挽歌詩辭五首
翊戴興炎祚權宜倣晉都關中蕭相國江左管夷吾感
會逢英主拘攣鄙腐儒人間留不得去與列星俱
憶昨初南渡人情正自危起平王室亂笑指楚囚悲投
箠來方銳乘桴計不疑還師期克敵遺恨失斯時
仗鉞除君側披荆立本朝規模收廟勝威略動天驕賢
業留黃閣閑情在午橋傷心桃李徑霜霰日蕭條
名與功高大身為世重輕初傳都督令已懾敵人情門
謝三千客胷包十萬兵聖王分陜意歎息失長城
齪齪誠何算堂堂亦已休嗟聞閉東閣忍復過西州會
送宜千乘歸藏但一丘往來埋玉恨清淚漲溪流
扈從書事
扈從官班近囏難報效微又同陪法駕復共著征衣舉
目江山好傷心井社非何當戎馬定却作故鄉歸負郭
田園美迎霜雉兔肥風塵嗟澒洞夢寐悵依稀聖主興
皇祚羣公翊政機時平當自劾還採故山薇
入雁蕩山
傑峯秀嶺競崔巍緩引籃舁不用催一徑靈虚飛鳥上
四圍春色畫屏開鹿門未有携家便雁蕩何妨築室來
已上封章乞閑𣪚勿令俗駕却輕廻
德升勸酒為已懋尚書夀予即席賦長句以代
俳諧
禁掖東西曾並直鑾坡先後亦聯名那知白髮歸田舍
却見朱轓蒞海城往事回頭真是夢流年屈指只堪驚
一杯相屬公應悉冷煖難移故舊情
國佐侍郎併示佳萹謹復次韻
漂流歲晩憐羇跡慷慨平時仰令名問俗卜隣依里社
登瀛得友自都城諫書昔覩言常用偉論今傳衆尚驚
未足朝眠何所事良辰詩酒最關情
見德升國佐酬贈歎愛不已用復次韻
常伯二卿俱擅美憲臺諫省各知名英詞宜和南薰曲
雅意難追北斗城元禮風聲誰得御孟公姓字坐皆驚
聯肩接袂予何幸一笑從容每盡情
賦東城梅花示哲上人
一枝冷落為誰開欲遣寒香入酒杯鐵石心腸猶解賦
芝蘭風味合相陪臘前頗訝疎疎見春盡何妨得得來
十里東城不嫌遠待看山月照徘徊
題子正觀察溪風亭二首
巧據東西面勢雄兹亭壯觀一園中淙淙鳴竇過流水
拂拂虚簷來遠風好解塵纓濯清泚聊披醉衽望穹窿
泠然便欲乘風去汗漫相期孰與同
溪上微波起穀紋凉颸不斷快餘醺飄飄弄袖疑輕舉
馥馥吹花得細聞但羡園林今地主焉知弓劔舊將軍
功名興盡從吾好白首安閑少似君
德升尚書賦溪風亭二首以題為韻顧風字某
已先作别賦溪字一首
泉通暗甃瀉清溪倒影風亭翼瓦齊借問披襟聆漱玉
何如擐甲聽征鞞相過底厭時揮麈獨坐應須日杖藜
信美那知非我里倚欄歸路已都迷
題天台山石橋庵院
林麓隂森徑屈盤漸驚危步入重巒地分寶刹臨空翠
天設飛梁跨激湍霧暗雲蒸山氣肅雪翻雷輥水聲寒
我來不作多求想試出神光變現看(案天台勝紀載此詩作題石梁瀑布)
(徑屈盤作曲盤霧暗作霜暗變現作徧現俱誤)
宿獨覺院
早發招提宿雨晴征衫猶帶夜香清山藏鳥道疑無路
石觸溪流自有聲適足此時逃世網收身何日濯塵纓
迂疎愧乏論思效尚得君王記姓名
故福國夫人挽歌詞
從夫禮法舊推稱訓子詩書亦蚤成烏府盡言知内助
鳳池得位見親榮(今西廳參政本中書侍郎)隙駒不究期頥壽風木
長悲欲飬情厚福尚餘湯沭地并歸賢嗣作功名
蜀都旌節繼輝光象服重來意獨傷許國毋辭驅遠馭
懷人忍復舍中堂(先太師嘗治成都及參政再領蜀太夫人感念疇昔遂不居正寢)新
阡豈料今同穴異縣端如在故鄉錯顧飛雲何處是西
山松檟已成行
奉和德升尚書探梅之什仍用元韻
題詩曾動何郎興寄遠猶傳陸凱名渴見寒英娛北客
共尋春信向東城蜂粘晴蘂應先破雀啅芳心已盡驚
便擬催開爭賦詠臘中獨使擅幽情
七月乙丑作記夢詩初不敢示人而私有傳去
者德升尚書遽先枉和索元萹
清夢分明到玉堂紫衣催引對龍章似令裁詔移時罷
尚想揮毫半夜忙千里力疲心已息十年境熟念難忘
此生未有酬恩日坐撚衰髯祗自傷
再用韻奉謝德升尚書見和且以解嘲
西風醒夢入秋堂夢境還空寄短章妄見徒嗟妨睡美
閑心久謝趁朝忙流年倏忽身今老榮路斯須味已忘
慚愧君詩真戲謔邯鄲自警亦何傷
德升尚書併示新詩愈富而愈工不勝歎服顧
見戲之語不置而自處太謙謹和答以重致解
嘲之意
慶弔從來不下堂漫勞善頌費雕章自嗤夢已空花散
更看詩為寐語忙論每闊疎時所棄才稱美秀上難忘
我宜屏跡君當起出處相違恐兩傷
重擬自賦一首呈德升尚書
旋葺幽居卜築堂歸棲不負乞閑章飲遭田父那辭醉
雨覓漁師未覺忙汲汲功名徒競逐悠悠身世已兼忘
此心真可安江海免使莊生笑重傷
蒙示叙舊之作情眷甚厚不可虚辱輙次元韻
愧非所以為報也
八座方登政事堂一麾却佩郡侯章求閑宛轉常虞謗
治劇從容豈厭忙老去昔遊君尚記夢回陳迹我俱忘
相從且共銜杯樂世路爭名巧中傷
奉酬已懋尚書
紛紛胡騎來無定整整王師動有名已報妖氛掃秦甸
還聞聘使出龍城灼知天意民皆悦怯聽風聲寇自驚
就飬東朝歸駕近和戎深見聖人情
鄉邦甲第常牽興玉几金甌久記名會秉樞機還魏闕
且栽桃李滿春城郊原氣煖花將發閭里聲和犬不驚
(書昨日出城所見)勝日假時聊共樂未應歸隠徇高情
和郭傳師歲晩書事
塵掩龍韜玩具文雨昏金甲岸綸巾横行漸復思清海
高臥端來傲翠筠推轂塞垣終用舊調絲洞戶且酬春
不辭勝日來追賞却恐功名要及辰
漫成
生平雅志在林溪故里塵昏未定棲晩向瓊臺諧問舍
喜當淮塞罷鳴鞞出郊賸喜園亭勝策杖應須酒榼携
隨意一觴兼一詠醉言無次亦無題
書迷今古懶不讀樽列聖賢時一中顧我本無當世志
愛君真有古人風賜環忽恐歸期促放盞常嗟樂事空
山鹿野麋便茂草鳳凰終合止梧桐
佚老堂為丞相文安公作
社稷功名不自賢小園卜築賞閒年脱遺富貴還身外
收拾芳菲寓目前未息烟塵勞矚望莫孤風月且留連
一時賦詠多竒作江漢崧高好共編
帝眷民瞻豈暫忘江山信美可終藏元勲合冠凌烟閣
雅興聊同綠野堂已作時霖却龍卧行看天討待鷹揚
囑公未用安高退准擬功成老故鄉
寄青田縣令楊仲固
九載分違幾日同銅章又過淛江東芝田吏隠常看鶴
山邑官閑早夢熊囹圄屢空知訟簡囷倉相繼喜年豐
傳聞江上風塵息相國寧忘幕府功
酬李元叔察院見寄
書到山中手自披炎凉不改似君稀術窮五技緣何事
巢穏一枝聊可依掃跡徑須休去好冥心深覺向來非
緩賡清唱緘題罷却對松窗静掩扉
重九日宴臨漳亭
九日追歡異昔年強隨時節到層巔俯觀殊俗身如客
平瞰丹霄勢欲仙故國傷心滄海外行朝傾首碧雲邊
興闌酒罷催歸馭四面嵐光合暮烟
雪晴
冰箸垂簷滴漸多眼花眩目氣初和功成尺瑞追前賦
喜兆千箱可預歌坐看嫩黃滋柳色遥知新綠漲湖波
閉門積玉渾消盡却有兒童整雀羅
喜雪呈巳懋使君兼簡德升尚書國佐侍郎
憂民太守致精祈愛物天公意不違要及歲元彰瑞應
故先春至作花飛梅藏疎蘂餘芬馥山壓羣峯失翠微
疫癘已消麰麥潤更隨晴色探芳菲
陪觀使太尉燕集長句兼簡座中諸公
遶郭江山四望中一時共寓接羣公戚藩位列三司貴
帥閫班分二府崇華省名卿踵持橐(德升國佐皆任春官)廉車宿
將久櫜弓追遊亦有鑾坡客顦顇今先鶴髮翁人事等
閑欣戚異賓筵聊喜笑言同更須結伴春遊去已過催
花幾信風
對客隠几詩
世路機兼穽人情楯與矛客能知許事兀兀一時休
邊書猶插羽世用在持矛空言客何務問事其少休
晩晴讀書
成功收拾芥舊讀餘斷編時思賢聖對久要故依然
忘憂有妙理細與麯生論相携醉鄉去醒見月當門
山寺寓居
塵埃暗宫錦耒耜安田廬陳力知不能不肯獨何歟
宣室思前席承明虚直廬不肯入州府分其終隠歟
東齋夜坐
當官肯虞謗遇事羞摸稜閒來愛清夜默坐對青燈
一時盛意氣四海竦風稜我懷非此念兀坐對青燈
