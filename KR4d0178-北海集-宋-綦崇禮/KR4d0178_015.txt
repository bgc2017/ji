北海集卷十五宋綦崇禮撰
詔
賜新除捧日天武四廂都指揮使充淮南東西
路宣撫使司都統制王&KR0645;辭免恩命不允詔
勅王&KR0645;省所奏辭免恩命事具悉自囏難以來兵政寖
隳行營置帥非復舊制而軍衛之職多缺朕甚念之卿
出自世將為時虎臣宣力爪牙既多成績出屯淮楚方
頼協心持假四廂之權以示三軍之重遽披誠悃請避
寵榮惟勉於大功㒺矜於小節所請宜不允故兹詔示
想宜知悉
賜捧日天武四廂都指揮使慶遠軍承宣使神
武前軍統制王&KR0645;辭免軍職不允詔
勅王&KR0645;省所奏辭免軍職事具悉國家宿兵京師密衛
王室列置主帥付以軍權號令訓齊克壮爪牙之勢承
平既久紀律寖隳比更亂離播棄殆盡而廟衛之職徒
存其名顧猶慎寵將臣而不敢輕廢者示朕區區未嘗
一日忘其舊耳卿夙由忠勇分總行營將俾出師特加
是命雖休兵淮楚姑輟乃行而盪寇荆湖正需爾力臨
遣之意無怠于前儻能體朕思復舊典之心以共恢遠
之略不亦善乎辭遜小廉於卿何有所請宜不允故兹
詔示想宜知悉
賜新除知揚州充淮南東路安撫使湯東野辭
免恩命不允詔
勅東野省所劄子奏辭免恩命事具悉朕北顧中原淮
海實為控扼之地自分鎮以來未得其人使吾遺氓更
以重困肆求侍從之舊往綏撫之如卿材能著於己試
起當閫寄孰曰不然云胡抗章猶以疾諗夫天下多事
正聖哲馳騖之時卿體國有素顧欲辭難而就佚耶其
趣之官副此眷倚所請宜不允依已降指揮疾速前去
之任有合申事件條具申尚書省故兹詔示想宜知悉
春暖卿比安好遣書指不多及
賜徽猷閣直學士右太中大夫知揚州充淮南
東路安撫使湯東野乞依舊一宮觀差遣不允
詔
勅東野省所状申尚書省乞依舊一宫觀差遣事具悉
人臣事君安危不奪其節劇易不辭其事卿以材能見
推當世出入禁從為吾邇臣於事君之義宜所知也今
風俗媮薄而利害之心勝士大夫從仕舉欲即安平之
地則吾境土不幸而更兵火者多矣將孰與之撫凋瘵
而扞牧圉也哉姑悉乃心以副朕意辭難就佚得無嫌
乎所請宜不允故兹詔示想宜知悉夏熱卿比平安好
遣書指不多及
賜新除禮部侍郎陳與義辭免恩命不允詔
勅與義省所劄子奏辭免恩命事具悉卿以經術之深
既資勸講辭華之贍兼俾代言而任總銓曹日攖繁務
惟精明之立斷在剸撥而有餘然而必將責吏事之能
則非所以用儒臣之意貳卿之列掌禮是優品秩雖同
劇閒則異方訂裁容典固有頼於刾經則潤色絲綸盖
無妨於視草欲賢勞之少佚極清選以良宜初匪超踰
奚煩遜避所請宜不允故兹詔示想宜知悉
賜左奉議郎試尚書禮部侍郎兼侍講兼權直
學士院陳與義乞除一在外宫觀或僻小一郡
不允詔
勅與義省所奏乞除一在外宫觀或僻小一郡事具悉
卿之求去盖屡矣而不止朕之留卿則確然而莫移顧
委質事君將内外之奚擇而用人立國患賢才之未充
眷予侍從之流有此英竒之望平允甚宜於文部直清
復見於秩宗矧視草禁嚴方待宣公之中助且執經帷
幕可容揚秉之外遷卿雖自處之有辭朕豈苟遺而無
故體兹至意毋復固陳所請宜不允故兹詔示想宜知
悉
賜新除吏部侍郎陳與義辭免恩命不允詔
勅與義省所奏辭免恩命事具悉選部舊為劇曹自南
渡以來典籍散亡姦弊百出或者當用文學之吏治之
庶幾能勝則又大不然夫銓綜之地多士所趨而專以
吏道繩焉其肯退聽昔人盖有簡要清通之目非吾儒
學之臣其素節雅望足以領袖後進者顧未易以厭服
士心而見推平允也朕今擢卿於詞掖而行之選事豈
苟然哉亟祇厥官毋留成命所請宜不允故兹詔示想
宜知悉
賜左奉議郎試尚書吏部侍郎兼侍講兼權直
學士院陳與義乞除一小郡或宫觀差遣並不
允詔
勅與義省所奏陳乞事具悉朕閔勞多虞事皆草創
而銓選之法壞比命有司裒輯科條聚為成書庶幾遵
行稍有定制但今輿圖半沒仕路猶廣衣冠流離失職
者衆而州縣之員有限不足以充其求乃至逆用數年
之缺先者未至已復揭牓而待其後矣苟於是中尚容
姦倖則可乎軫于朕懷申飭憲禁方頼卿等革兹弊源
而遽求罷去豈朕所望如卿才能學識盖一時之選惟
悉乃心勤乃職使吏不得用法而士無謗言朕復何慮
所請宜不允故兹詔示想宜知悉
賜左奉議郎試尚書吏部侍郎兼侍講陳與義
乞除一在外宫觀不允詔
勅與義省所奏乞除一在外宫觀差遣事具悉朕建立
邦國於剥亂陵夷之後號召人材於流離解散之餘有
德于兹將收其用夫豈無故而遐棄之卿以碩學懿文
宏材贍智來從孤遠越置近嚴綸閣摛辭識王言之體
天官典選得士譽之公方觀厥成克副朕志遽以疾諗
欲輕去朝何嫌何疑而為計出此姑安乃職毋復多言
所請宜不允故兹詔示想宜知悉
賜吏部侍郎兼直學士院兼侍講陳與義乞除
一在外宫觀差遣不允詔
勅與義省所奏乞除一在外宫觀差遣事具悉朕惟銓
衡人物必有清通之才勸講經帷必有鴻博之學發揮
帝制必有典雅之文夫然後稱卿以時望登于從班兼
兹三長獲為朕用矧其辭章為後來之冠議論合當世
之宜求之在庭幾見其比人才難得國步猶囏顧如卿
者可因引疾而聽其去哉勉體眷知毋徒辭費所請宜
不允故兹詔示想宜知悉
賜新除檢校少保定國軍節度使依前知樞密
院事宣撫處置使張浚辭免恩命不允詔
勅張浚省所劄子奏辭免恩命事具悉迺者外侮憑陵
中原梗阻整予師衆姑廵守於南邦煩我樞臣往分憂
於西鄙盡護諸帥屢當強胡顧失利富平豈不賢於避
敵及鏖兵岐下迺終底於成功一戰之威三軍克振有
嘉忠略爰賜寵章假孤棘之班資建將旄之儀物併昭
異數式勵羣情胡爾好謙尚兹請避雖推原雅志固非
爵禄之求而進復舊疆正欲功名之勸勉膺茂命毋事
勞辭所請宜不允故兹詔示想宜知悉冬寒卿比安好
遣書指不多及
賜檢校少保定國軍節度使知樞密院事宣撫
處置使張浚乞檢累奏賜黜責别選大臣經營
關陜不允詔
勅張浚省所奏乞檢累奏賜黜責别選大臣經營關陜
事具悉勝負兵家之常要以成功而為主安危大臣所
寄豈其微眚之是尤卿威望在人誠心許國自分憂於
一面盖禦敵者三年壮志弗渝遠圖可必彼將帥之不
競非方略之實然矧後效之已彰顧前奔之孰議載披
來請殊拂朕懷昔楚不赦得臣徒益文公之喜而晉復
用林父卒成赤狄之誅得失之間遠近如此尚其畢力
毋復多云所請宜不允故兹詔示想宜知悉秋冷卿比
安好遣書指不多及
賜檢校少保定國軍節度使知樞密院事張浚
乞罷知院事不允詔
勅張浚省所劄子奏乞罷知樞密院事具悉卿任居近
輔身荷大功佐佑弼諧正仰忠賢之力周旋恩禮敢遺
勲舊之臣既屢詔以遄歸猶固陳而辭位雖樂羊多謗
朕將投篋以焚書而郭令可師卿其聞命而就道矧初
無間何所致疑佇入告於嘉猷以終圖於大計勉成朕
志毋費乃辭所請宜不允仍依累降指揮赴行在故兹
詔示想宜知悉春寒卿比平安好遣書指不多及
賜檢校少保定國軍節度使知樞密院事張浚
請罪不允詔
勅張浚省所劄子奏富平之師嘗致敗績不能攘敵復
土願請罪於司寇以懲不敏况孀親垂老乞賜骸骨以
盡孝養事具悉卿之引咎陳誠屢矣而朕開諭之辭亦
以數下謂當深體毋復有疑兹聞趨命而來將遂入見
虚懷以俟渴聽嘉謀乃猶抗言固求歸養君臣之間情
阻不通朕用歉焉夫卿委質以從朕於艱難舊矣方新
過家而將母來諗無乃非卿許國之素而違昔人養志
之誼乎其亟造朝副予注意所請宜不允依累降指揮
疾速赴行在故兹詔示想宜知悉春暖卿比平安好遣
書指不多及
賜知樞密院事張浚乞許辭免先除檢校少保
定國軍節度恩命不允詔
勅張浚省所上表乞許辭免先除檢校少保定國軍節
度使恩命事具悉日者卿專制行謀盡護諸將破敵岐
梁之際虜衆載殱伸威巴蜀之衝人心克固惟指縱之
功既茂則褒揚之命宜先賞已定於三年恩豈移於一
旦迨將入見乃更力辭顧六纛多儀允稱本兵之任而
貳公顯秩雅宜輔政之司何所嫌疑毋煩遜避所請宜
不允仍不得再有陳請故兹詔示想宜知悉春暖卿比
平安好遣書指不多及
賜太尉定江昭慶軍節度使神武右軍都統制
張浚乞一在外宫觀差遣許任便居住不允詔
勅張浚省所樞密奏據卿申乞一外任宫觀差遣許任
便居住事具悉卿結髮從軍積功百戰忠誼之性出于
天資事朕累年備宣勞勩如卿自列朕所深知方邊報
尚新而防秋甚邇正資宿將以扞外虞遽求退閒豈朕
所望矧士馬之蕃耗器械之有無蒐補繕修卿之職也
其條所務以上樞庭益思先事之圖毋作自安之計國
家休戚卿實同之所請宜不允仍不得再有陳請其見
闕軍馬器甲條具措置申樞密院故兹詔示想宜知悉
賜知樞密院張浚乞在外宫觀差遣不允詔
勅張浚省所奏乞在外宫觀差遣事具悉卿功存社稷
任總樞機雖閔勞師旅之繁正倚重廟堂之望矧五年
在外渴欲見卿而四輔居中久難虚位亟下遄歸之詔
猶披引疾之辭載惟上命之行禮毋俟駕俯亮乃心之
素忠豈忘君其趣來歸以圖遠略求閑之語匪朕所期
所請宜不允仍依累降指揮疾速赴行在故兹詔示想
宜知悉秋冷卿比平安好遣書指不多及
賜新除徽猷閣學士提舉臨安府洞霄宫詹乂
辭免恩命不允詔
勅詹乂省所奏辭免恩命事具悉卿年加耆艾時謂老
成從朕于艱勤勞惟舊名還東省曾未淹時惜其旅力
之愆重煩官職之事畀真祠之優廩仍延閣之近班示
朕至恩皆卿舊物往綏夀祉毋事謙辭所請宜不允故
兹詔示想宜知悉秋冷卿比平安好遣書指不多及
賜端眀殿學士左中大夫知饒州軍州事主管
孽生監牧董耘乞除在外宫觀差遣不允詔
勅董耘省所奏乞除一在外宫觀差遣事具悉朕訪道
燕間欲舊人之自近登賢禁路湏論者之僉諧惟卿久
去内朝甫安便郡賜環初召益思代邸之勤勞偃節復
留非若河東之毁譽始終不替内外何殊第堅體國之
誠姑勉治民之最遽求退避曷副眷懷所請宜不允故
兹詔示想宜知悉冬寒卿比平安好遣書指不多及
