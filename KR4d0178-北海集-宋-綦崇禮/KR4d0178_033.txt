北海集卷三十三宋綦崇禮撰
啓
與宫使傅待制啓(崧卿)
比者閔勞待從得請便安蒙換職於西清俾守藩於東
道恩私則厚寄任匪輕夫何衰懦之姿能副循良之目
頼託依於仁里獲假息於孤蹤伏惟某官名冠儒林學
探聖域詞場戎幕見文武之具宜冊府從班仰高華之
更踐蓋嘗慷慨而陳古今成敗之迹謂當密勿以參左
右謀謨之臣退領貞祠殊欝清議惟此見賢之幸實諧
慕德之懷欣仰兼深名言曷既
賀新知紹興府交代孟樞密啓
伏審抗章力請優詔重違極秘殿之隆名臨東藩之會
府進退之際雍容可觀恭惟慶慰伏以某官器宇閎深
性資端厚結主知於初載歷更掌計之繁持國政者五
年遂冠本兵之重著南伐西平之績宣出征入輔之勞
上倚腹心朝推柱石甫褒賢而進位乃引疾以騰章忱
詞果動於聖神冲節可移於貪懦爰諏故事用賁新恩
峻隆儒清切之班付均逸便安之地以八路董戎之號
令緩撫七州以三公揆事之規模鎮安一郡頋豈煩於
施設即坐致於平康某仰託陶鈞謬當師帥居官無狀
多慚糠粃之前蒙眷有來遂獲庇庥之頼屬茲善去彌
識所歸
賀宫使待制啓
伏審帝念勞臣朝稽彛典寵即安閑之地復陞侍從之
班綸綍初傳搢紳同悦伏惟慶慰伏以某官性資豈悌
器宇閎深所至有聲閱仕塗於三紀無施不可藹宿望
於一時晩造行朝遂躋禁路屬員祠之有請更書殿以
言歸顧南省二卿已歷再期之久則西清次對宜加申
命之榮睿訓甚休僉言惟允某夙叨雅眷獲接英遊旅
賀客以無從寫歡悰而莫喻其如稽後但劇悚惶
代除秘閣脩撰謝宰相啓
城郭繕修蓋守城之常職圖書論譔乃儒者之榮名賞
不值功寵徒增愧伏念某才非濟務學僅承家父教之
忠早識勿欺之節母取其愛永懷何恃之悲昨觧組於
般陽爰即喪於江左侍疾弗親於嘗藥銜哀方切於茹
荼遽俾奪情就令承乏升西清禁嚴之直付兩路節制
之權以苫塊憂傷病瘁之姿當川塗控扼要衝之會能
薄詎堪於治劇望輕不足以鎮浮黾勉夙宵淹留歲月
深嚴國法敢收姑息之恩愛惜軍儲難塞僥求之意怨
仇交起謗議横生宜得罪以投閑顧因勞而進職矧鳩
工於板築實稟命於朝廷役不淹時事無愆素江山回
繞舊瞻龍虎之雄樓堞相望益壯金湯之險惟廟謀之
底績在郡吏以何勤過竊恩章豈無道地此蓋伏遇某
官股肱元首舟楫巨川附翼攀鱗出際風雲之會興衰
撥亂重開日月之光眷茲屏翰之邦式謹墉隍之備特
加褒賞俾勸事功而某鼠技易窮駑筋難策間嘗露懇
弗許終喪創巨者痛深何意高華之選力小而任重恐
孤奬借之私尚覬矜怜俯從願欲過此以往未知所裁
代回沈狀元啓
伏審延對大廷擢升上第臚傳首唱屹先入彀之英天
語躬聆躐與登瀛之選傳聞四海歆豔羣情伏惟某官
文擅筆精學耽書癖譽高時輩夙馳籍甚之稱氣壓名
場衆許褎然之舉視科第如摘髭於頷下語功名若探
儲於橐中稍濡滯於翹車歘騰驤於夷路奏篇蘭省射
策楓宸勇敵萬人蓋三軍而鼎峙雄飛一鶚絶衆羽以
秋横惟識該象數之微肆言契聖神之間衮褒甚寵綸
命特優冠鴈塔之題踐世科而繼美躡麟臺之職超故
事以誇榮凡茲不次之恩允屬非常之品蓋姑試以圖
書鉛槧之事將徑躋於言語侍從之班期潤色於皇猷
用增光於祖烈私誠所向公論同歸某竊伏下風與觀
巨作文闈傳諷固識稚圭之少雙黼座親程果見平津
之第一雖粗修於慶謁頋久怠於牋儀篤高義以相先
詢英辭而甚麗披尋以往欣愧無窮
代李邦彦辭起復啟
即苫塊以宅喪禮纔卒哭出絲綸而遣使詔趣奪哀被
君命之甚嚴在人情而未忍敢輸懇悃仰冀開陳伏念
某學欲顯親仕非謀已策名懷禄義雖切於慕君養志
承顔心靡忘於將父頃誤參於筦轄每憂寵於庭帷荷
橐聯榮方侈綵衣之奉蘭陔盡樂遽纏風木之悲信福
過而灾生何痛深而創鉅願克終於襄事宜待盡於喪
期乃使釋苴麻而襲章綬之華違丘墓而陪廟堂之列
上奸禮法旁駭聽聞雖移孝爲忠實表君臣之重而以
恩掩義猶牽父子之情伏望某官特軫慈仁深憐孤苦
念練祥之有節矧金革之無虞改進時材俾還喪紀既
仰全於國體亦不背於私恩急景難留姑致三年之愛
餘生未泯會收一日之長泣血陳誠臨文罔措
代答鄭太師啓
伏審拜恩當宁正秩維垣冠位著於三台聳儀形於百
辟民瞻攸屬國勢愈隆恭惟慶慰伏以某官德量寬宏
性資重厚兼親賢而並寵盡恪恭事上之勤保富貴而
不驕得兢畏律身之道進有忠嘉之益居無權勢之嫌
自託天淵茂承帝渥高牙大纛屢更帥節之雄衮衣繡
裳久視公儀之俊頋繼體守文之是助而緝熙累洽之
方興爵不加崇禮爲未稱肆揚廷號用賁戚藩論道經
邦豈特示椒房之眷尊師重傅蓋將圖槐府之勲蕃祉
福於耆英極寵名於真相益懋恂恂之德永憑几几之
安某密接朝鸞欣聆命冊參政機之繁務未遑慶牘之
修損記室之常儀首拜珍函之辱仰服太謙之節第懷
不敏之慙喜愧交深敷陳曷既
賀衢州常舍人啓
伏審輟從禁掖出蒞通都以汗簡之才兼書殿而爲稱
以判花之手飾吏事而有餘開府之初徧邦咸喜仰惟
直節茂著本朝豈容煖席之淹即聽追鋒之迅其如瞻
頌難盡名言
别鮑郎中歸處州致仕啟
伏以華省凄凉頓減郎官之宿故山榮耀還瞻處士之
星嗟去國之甚輕恨留賢之不果瞻慕之切但劇下懷
賀劉司諫啓
伏審顯膺褒綍進直諫垣惟言路之方開宜正人之獲
用屬拘制謁阻造賓閎欣悚之私敷宣罔既
賀列郡守倅啓
新歷既頒羣情交泰過蒙流問祗服寵光永惟嗣歲之
興必享宜民之禄徒深頌咏莫罄敷陳
狀
答外郡賀冬狀
伏以周歷推元蓋得天正之統魯臺觀瑞是書雲物之
祥一氣潛萌百昌茲始恭惟某官膺時納祐與國同休
屬拘詞禁之嚴莫展賓階之慶頋慶函之未具辱誨幅
之相先愧頌交深名言曷既
答臺省寺監官賀冬狀
某啓備官詞禁掃跡賓階屬兹來復之期莫致履長之
慶其如善頌但劇鄙悰
答宫使李待制賀冬狀
竊以周正啓統魯朔書祥逖瞻亞歲之期宜共履長之
慶伏惟某官膺時納祐與國同休方修謁以踵門沐貽
書而謝客其如祝頌但劇鄙悰
吕丞相遠迎狀
伏審懇辭留鑰均逸殊庭擁六纛以徐驅指三江而來
舍即獲趨參之幸預增欣傒之私
秦丞相遠迎狀
伏審赴鎮鉅藩取途支郡屬窘居於陋巷阻趋拜於前
塵悚愧之私敷宣罔既
題策
召試館職題策
貼黃准尚書省劄子奉聖旨舒清臣召試館職
臣已選定今月四日所有試題一道謹錄進呈
如得允當乞速降付學士院施行左奉議郎試
尚書吏部侍郎兼權尚書直學士院臣綦某進
問天下之勢小固不可以敵大弱固不可以敵強然有
小或能勝強或取敗亦未易以一槩量也今寇讎横肆
中國寖微禍亂之暴視古無有主上以英睿之姿懷撥
亂之志焦勞求治於兹累年而天步猶艱國威未振神
州赤縣半皆淪沒小大強弱一切倒置敢問今日興復
之勢蓋未可以力圖而遽取必俟天之定歟抑救焚拯
溺當及其時而不得緩也議者或謂漢高帝初王南鄭
韓信說以吏卒皆山東人日夜企而望歸及其鋒而用
之可以有大功天下已定民皆自寧不可復用不如决
策東向由是就成帝業向使漢兵遷延不出巴蜀天下
豈其有哉今諸軍將帥士卒率西北人淹沒頻年豈不
懷土矧吾中原赤子淪䧟未久係心本朝苟整師大舉
當有響應之效茲策果是耶非耶則又或以爲越之報
吳伍員期以十年生聚十年教訓必待二十年之後卒
如所言何其久也審當持久則吾所以生聚而教訓之
亦必有道矣願聞其略
召試館職題策
貼黃今撰到召試虞澐沈長卿館職題策一道
已選今月二十九日召試謹錄進呈如得允當
乞速降學士院施行翰林學士左奉議郎知制
誥臣綦某進
問恭惟主上挺撥亂之姿履中興之運兢業而思治修
省而應天納諫求言孜孜而不及凡皂囊白簡之所論
布衣韋帶之所開說無不虚心而聽之猶以爲未也乃
且歷簡縉紳出其俊髦將待用於圖書之府而先策以
當世之務豈徒一試其學問之淺深文詞之優劣以應
選除之目蓋欲咨於所謂縉紳之俊髦使敷陳治道冀
收可用之實非特下取芻蕘工瞽之比而已敢問方今
之計何以爲天下國家其克撥亂而興之也比年已來
亦多故矣所患者在狄而無攘狄之謀所恃者在兵而
無強兵之術民力屈矣而賦役不息其將何以裕民邦
財竭矣而用度日滋其將何以贍國皆知弊之當革而
今之弊孰急皆知利之可興而今之利奚先此學士大
夫所宜論也若夫興衰之數治亂之符安危之理強弱
之勢固有可言者矣其悉意而茂明之將復於上毋略
召試館職題策
貼黃今撰到召試館職陳祖言等四人題策一
道於今月十二日引試謹錄進呈如得允當乞
速降付學士院施行翰林學士左奉議郎知制
誥兼侍讀臣綦某進
問自古帝王創業垂統必乘天下之極亂而孽牙釁生
必因天下之極治故世無常治亦無常亂治或生亂亂
或資治治亂相循於大化無窮之中猶日月相推而爲
晝夜寒暑相推而爲冬夏也今天下之亂亦已極矣意
者適所以爲聖明中興垂創之資歟然而撥亂世反之
正爲功甚難必有其道敢問今日振弊之策其施爲之
序何所緩急先後而能順趍於興治也哉昔三代之世
嘗中衰矣少康承有扈之禍以一旅謀夏而復禹之績
不失舊物盤庚承九世之亂由五遷治亳而行湯之政
商道復興至於宣王承大壞之餘能中興周室然詩之
二雅已不純乎文武之序其得失可知也漢晉與唐亦
嘗中衰矣光武以宗室子起田里誅新莾夷羣盗十餘
年間身致太平功德之隆同符高祖何其盛歟及乎元
帝以琅邪王起江左雖重興晉祚然盡其力而不能得
中原肅宗以皇太子起靈武雖克復兩京然當其勢不
能定河北泰始貞觀之風遂不復見其得失亦可知矣
考之於古鑒之於今則其所以得失之迹正上之所欲
聞也願併論之
召試館職題策
貼黃准尚書省劄子奉聖旨楊晨召試館職本
院已選定今月四日引試所有試題一道謹錄
進呈如得允當乞速降付學士院施行翰林學
士左奉議郎知制誥兼侍讀史館修撰臣綦某
進
問天下無事四海一家則重山複江不如夷路之安金
城巖邑不如通都之廣所謂秦得百二齊得十二非所
論也天下有故四海未一則形勢之地蓋有昔人之所
必爭而力取者豈地利所在得之則以制人失之則以
制於人制人者勝制於人者敗勝敗之由在是故歟此
學者所宜知也夫據形勢而爭天下莫如三國之際當
其方爭而未定也孫權在吳初以荆州資劉備曹操聞
而大懼其後權復爭荆州而分有之則荆州之地是所
重也備在荆州周瑜屢勸權取蜀許之乃謂備曰使操
得蜀則荆州危矣今先攻取一統南方雖有十操無所
憂也備詐言不可已而自取之遂以鼎立則蜀於當時
亦所重也彼荆蜀之地得之奚利失之奚害而其重如
此意者自南而瞰中原自北而窺江表其爲形勢咸在
是歟不然三國何有於斯而區區以爭是爲也今中原
未平而荆蜀在我稽之往事驗之當今則利害所急何
所當務是固身履目見詳慮而熟思之者也盍試陳之
