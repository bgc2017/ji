北海集卷四十一宋綦崇禮撰
兵籌類要
譽望篇
臣聞古語有之名下無虚士苟有其實人將與之以名
况夫摧鋒陷陣破堅拔敵其成功卓卓在人耳目則不
譽宜如何
臧覇以壯勇聞
龐涓以英烈聞
周鐡武以勇敢聞
劉牢之以壯勇聞
李靖以沉勇聞
李勣以威肅聞
馬璘以忠力奮
李光逹以沉果稱
馮奉世為折衝宿將
鄧遐歴數郡守號為名將
劉方威惠兼行論者稱為良將
張須陀勇决善戰長於撫御號為名將
楊素戰無不勝稱為名將
史萬歲應變無方號為良將
周訪智勇過人為中興之名將
長孫晟武藝逸羣為後來之名將
周璘為中興銳將
李抱玉為將臣之良
李元諒有古良將風
張孝忠推賢將
范希朝號當世善將或比之趙充國
裴行儉所引偏禆程務挺崔智誓王方翼党金毗郭待
封李多作黑齒常之類為世名將
周寳務耕聚糧號良將
王處存臨軍通便宜有大將風
邵廷琄訓修戰備嶺人倚以為良將
臣讀孫子曰知兵之將民之司命國家安危之本若
臧覇龐涓類能進此
樊子盖平楊玄感帝謂之曰玄感之反神明故以此彰
公赤心耳析珪進爵宜有令謨詔封濟公言其濟天下
特為立名無此郡國也
張廵許遠嬰孤墉抗方張不制之虜廵死三月而救至
十月而賊亡天以全節付二人畀名無窮不待留生而
後顯也
臣讀六韜曰揚名譽震遠方搖動四境以弱敵心若
樊子盖張廵類能進此
李廣程不識謹邊皆為名將
張奐與士友言曰大丈夫處世當為國家立功邊境及
為將帥果有勲名
賀齊父子皆有令名為吳良將
許汜稱陳元龍湖海之士豪氣不除劉備謂劉表曰許
君論是非曰欲言非此君為善士不宜虚言欲言是則
元龍名重天下
蕭摩訶從侯安都拒齊軍安都謂曰卿驍勇有名千聞
不如一見摩訶對曰今日令公見之及戰安都墜馬被
圍摩訶獨騎大呼直衝齊軍安都乃免
羊侃伐侯景傅士哲呼侃與語曰在北之日久挹風猷
願去戎服得一相見侃為免胄士哲瞻望久之而去其
為北人所欽慕如此
史萬歲擊退㸑&KR0008;元旻曰萬歲身先士卒尤善撫御將
士樂為致力雖古名將未能過也
賀若弼與源雄詩曰勿使麒麟上無我二人名獻取陳
十策
唐太宗曰當今名將惟李勣李道宗薛萬徹三人而已
李勣道宗不能大勝亦不大敗薛萬徹非大勝即大敗
臣讀吴子曰簡募良材以備不虞若李廣張奐類能進
此
班定遠燕頷虎頸為名將於漢
斛律光馬面彪身為名將於齊
郭知運猿臂虎口為名將於唐
賈復事李生生曰賈君之容貌志氣如此而勤於學將
相之器也
陶謙年十四五策竹奴戱兒童皆隨之同叔甘公遇諸
途見其容貎與語謂其妻曰彼有其表長必大成以女
妻之
曺公與韓遂會語於朝觀者前後重沓公笑謂曰爾欲
觀曺公耶亦猶人也非有四目兩口但多智爾
太史慈長七尺七寸美鬚髯猿臂善射弦不虚發
何熙少有大志身長八尺五寸以勇服衆
劉備身長七尺五寸垂手下膝顧目見其耳
魯肅體貌魁竒少有壯節好為竒計
關羽美鬚髯故諸葛亮謂之髯將軍
曺彰鬚黃故太祖曰黃鬚兒大竒也
吳彦為通江吏將軍薛珝仗節南征軍容甚盛彦觀之
慨然而歎善相者劉札謂之曰以君之相後當至此不
足慕
周瑜謂劉備以梟雄之姿而關羽張飛熊虎之將必非
久屈為人用者
鍾會以敏速聞成公將著論謂觀其眸子足以知之見
會異之曰非常人也
王濬氣貌偉特時謂為雄虎相
渭濱父老謂羊祜曰孺子有好相年十六必見大功於
天下
大雷老父謂柳文景曰君方大富貴位至三公後當相
憶
江陵卜者謂吉士瞻曰君擁旄仗節非一州後一年當
得戎馬大都
李安人五擲皆盧齊明帝大驚曰卿面方如田封侯相
也
吕僧珍容貌甚偉陳顯逵曰卿有貴相後當不减深自
努力
王茂身長八尺美貌儀齊武嘆曰王茂年少堂堂如此
必為公輔
韓擒虎有雄傑之表突厥來朝上命左右引突厥詣韓
擒虎前曰此是破陳國者擒虎厲然顧之突厥惶懼不
敢仰視其有威容如此
楊素鬚髯美好有英傑之表
韓擒虎英貌魁偉有雄傑之表
魚俱羅身長八尺膂力絶人聲氣雄壯言聞數百步楊
素擊突厥瞋目大呼所當皆披靡出左入右往返若飛
其相表異又目有重瞳陰為帝所忌
李景擊遼東還配事漢王隋祖竒其壯武使袒而觀之
曰卿相當位極人臣
李勣臨事選將必取其竒龐福艾者遣之或問其故答
曰薄命之人不足與成功名
吐蕃表請和既宴使者窺覘唐休景后問焉曰洪源之
戰是將軍多殺臣士卒其勇無比今願識之后嗟異
李光顔天資驃徤馬燧曰有若竒相終必光大
薛仁貴欲立竒功乃異其服色着白衣腰鞬張弓大呼
所向無前
李從勉破王行瑜獻捷京師昭宗異其狀貌撫其背曰
兒有竒表後當富貴無忘予家
李用送盧岳至太原岳謂吾工相人子方頥隆凖眉目
疎徹真將相也
臣讀六韜曰王者帥師必有股肱羽翼以成威神若班
定遠斛律光類能進此
人謂英布為當黥而王
相者謂張昭達為少而貴
人謂張欣泰當時三公而年裁三十後屋瓦墮傷額相
者云年壽更增可方伯耳死時年三十六
張良之智勇以為其貌魁梧竒偉反若婦人女子
李廣恂恂如鄙人口不能出辭
韋叡制勝之道謂為魁偉之傑然而形甚羸瘠身不跨
鞍板輿指麾隠如敵國
崔浩纖尫懦弱胷中所懷踰於戈甲
段太尉奮不慮死然低首拱手言氣卑弱未嘗以色待
物
臣讀六韜曰勢虚形劣而外出無所不至不遂者天下
所賤聖人所貴若張良韋叡類能進此
霍將軍天幸未嘗困絶
李廣數竒詔無令當單于
臣讀孫子曰存亾之道不可不察若武帝李英公類
能進此
論曰名者實之賓苟有其實則名不約而自至故徐晃
無用私譽馬仙琕進不求名然人到於今稱之若曰吾
將為賓乎則鄭子産謂小人釁於勇嗇於禍以足其性
而求名王智興揫索財貨交結權貴以賈虚名是二者
名雖景集而望益以損奚取於君子之令名哉
