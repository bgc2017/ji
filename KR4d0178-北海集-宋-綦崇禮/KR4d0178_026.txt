北海集卷二十六宋綦崇禮撰
表
代范宗尹辭免參知政事表
引當言路方愧空餐進貳政機遽容充任令出雖難於
反汗憂深猶切於循墻敢露愚衷仰干聰聽臣某中謝
伏念臣奮由一介被遇三朝得於射策之初識其無隠
擢在可言之地許以不欺歷長諫垣驟持從橐屬乾坤
之震蕩僅免誅夷眇江海以流離未知報效豈謂大明
之照亮兹小已之誠綸掖代言方從收召霜臺執法俄
俾超踰力難振於頹綱言莫禆于聖智忽驚嚴命延寘
近司顧囏難險阻之中孰當大任豈輔弼疑丞之選可
用非才時危敢計于愛身器小實虞于誤國周章自省
顛倒失容伏望皇帝陛下曲軫皇慈俯回睿鑒改圖賢
德冀多難之可安罷退妄庸庶煩言之克弭陳詞良確
得請是期
代賈公正謝淮東提舉茶鹽到任表
參佐罔功未上大農之最光華設寵遽叨膚使之榮莅
事云初撫躬知愧臣某中謝伏念臣才非特立恩自賞
延挾冊讀書莫繼箕裘之緒抗塵走俗備嘗州縣之勞
綆短固難於汲深器小奚堪於受大偶逃曠敗寖與使
令出貳便藩頗識詔條之意入丞劇寺粗知調度之宜
方睿聖之中興屬邦家之多難維富國強兵之術盖時
務之所先顧摘山煑海之饒實利源之攸出豈意選掄
之際乃容罷懦之資驛騎徐驅並長淮而無阻鴛班同
簉奉清蹕以非遥自省遭逢抑何徼倖此盖伏遇皇帝
陛下天資勇智躬履儉勤因巡省以治兵將見周宣之
復古慎疇咨而遣使上追堯帝之知人眷兹近部之優
庸試小臣之用遇加識擢俾勸事功敢不仰體焦勞俯
鞭駑蹇察吏能之勤惰期歲入之豐餘宵旰分憂懼難
勝於緜薄米鹽陳力期少補於隆平
代林積謝知平陽軍到任表
皇華將命已甘失職之誅皂盖領條更誤承流之寄始交
符印祗見吏民布上德之寬矜合衆情之鼓舞臣某中謝
伏念臣生由遐遠出遘昌眀挾冊讀書徒守古人之糟粕
抗塵走俗莫追當世之英豪分沉州縣之勞望絶功名之
會閒承人乏偶玷主知付一道之澄清荐更使指預九重
之臨遣再對天光念遭遇之良難思激昂而自效弗究馳
驅之力遽從簡汰之科敢謂記憐猶加選用甫上使臣之
節還紆太守之章惟先朝晉邸之舊藩實上世唐堯之故
國民淳俗樸尚存勤儉之風地廣物饒猶賴撫循之政頃
隸按臨之部尚求利病之原既頗悉於人情庶靡勞於吏
治夫何僥倖乃獲便安此盖伏遇皇帝陛下智日普臨仁
天廣覆酌變通而新庶政明廢置以馭羣臣謂奉使無功
盍擇材而更理顧字民有素俾守土以觀能特假名城用
圖報效丘山恩重螻蟻命輕臣謹當冰蘖持心駑駘竭力
遠慕循良之蹟仰寬仁聖之憂課十縣之繁敢憚米鹽之
細上三年之最冀收毫髮之多
代鄭㲄謝除御史中丞表
備七人之上列久尸諫省之員總三院之大綱伏忝憲
臺之長超踰已甚憂責彌深避寵命以無從撫危躬而
增懼臣某中謝伏念臣器難受大才不及中由管庫之
卑微預朝廷之任使濫當言責屬此囏虞奉白簡以抨
彈徒有怨仇之積伏青蒲而規勸愧無獻替之稱罪已
著于丘山功靡陳于毫髮宜從譴斥更誤褒升方今國
步未夷皇家多故敵王所愾外雖倚于爪牙誥國之姦
内實資於耳目必得力能厭難名可折衝不吐剛而茹
柔俾繩愆而糾謬庶張國法先振主威曾何妄庸乃堪
掄選此盖伏遇皇帝陛下紹登大寶光御丕圖乃聖乃
神固有生知之性克岐克嶷共瞻天縱之姿奉慈訓於
東朝布英才於言路過收舊物使率乃僚臣敢不祗服
訓辭激昂懦守見無禮者必擊期少舉於頹綱知有命
而不回誓益堅扵晚節
代鄭㲄謝依同知樞密院恩表數
位列中樞既被非常之遇寵均近輔更叨越次之恩荷
德不貲撫躬罔措中謝伏念臣器微有限量狹易充參
法從之華竊榮名于祕殿贊本兵之寄預密議于籌帷
雖任階廊廟之崇顧班在疑丞之後惟器名之不假視
資望以猶輕國有彛章禮存異數於臣侈矣敢妄意於
殊私何錫予之是齊肩於同列此盖伏遇皇帝陛下受
天申命圖國中興眷兹政事之聯同任囏難之責用均
上賜俾一乃心小才不離小官已愧超陞之異大言則
望大利敢忘報稱之難
代李邦彦謝先少師賜諡宣簡表
恩賁寶符載舉追榮之典寵紆華衮特頒忠節之褒霑
厚澤于九原藹遺芳于千載婺孤感涕松檟生輝臣某
中謝若昔聖謨且循周道謂叙勲而累行必考諡以尊
名為惠若康斷一言而可定合文與獻應二法以無嫌
慰孝子慈孫之心作忠臣義士之勸欲有聞于永世宜
不愧于平時伏念先臣某生忝聖民學知儒業逢清時
之宴樂保白首之康寧蓄德不施莫展濟時之略教忠
弗倦僅收訓子之功持從橐於甘泉稱善人于鄉里上
方貴齒天不假齡陪冊府之英游玉輦曾回于舜目冠
河圖之禁軄蜜章深惻于堯言荐因愚息之恩進守孤
卿之號殊私未慗異數繼頒爰稽追勸之文庸致寵嘉
之意小言望小利視功名已謝于前生大行遇大名顧
道德乃彰于身後弗自有司之義俾為人子之光存沒
與榮戚疏均嘆此盖伏遇皇帝陛下篤忠信而恤老秉
明哲以知人禮務始終軫至仁于疇昔言為褒貶著大
法于將來念耆龐宿齒之臣有浚達直行之節過形聖
訓兼錫美稱述士誄而有傳書史篇而不朽臣銜哀未
既拜賜增悲志在顯親已極揚名之義身當許國但堅
移孝之誠
代李邦彦謝起復表
倚廬梓里方深何怙之懷出綍楓宸遽復頻虛之促以
僅存之殘息而使之陪國論以已試之空官而責其贊
治功懇避無從兢惶罔措臣伏念奮身疎逖逢時休明
親膺睿聖特逹之知服在左右疇咨之列俯殫末技顧
玩歲愒日以無聞仰跂清光惟奉令承教之不暇知力
微而勝重果福過以灾生雖保全允頼於皇慈而禍釁
難逃於天罰未究循陔之養忽纏陟岵之悲曲軫宸心
特優恤典冠隆名於五閣肆推蜜印之褒庀襄事於九
原仍厚軺車之委松楸改色閭里生輝不㤀孤苦之身
每示記存之意奪情以起捐日以需甫終哭踊之期申
命維綱之舊哀情累上天聽莫回夫何待盡之微生乃
冒非常之異數洒寶章而關天運載紆紫詔之温頒馹
騎以冀星馳荐枉皇華之重扶力前趍於嚴召疏恩亟
對於便朝玉色賜憐德音甚渥諭以顯親之大勉其許
國之方履地戴天奚勝跼蹐摩頂至踵盡出生成矧兹
筦轄之司實佐鈞衡之任念齪齪備員之久已愧罔功
豈皇皇銜恤之中敢云善職兹荷龍光之渥更慚鼠技
之窮此盖伏遇皇帝陛下禮以使臣道無棄物深顧邦
家之計聿嚴輔翼之圖矧制服以情當致三年之愛然
斷恩以義寧逃二事之嫌爰俾從權靡容退處寵靈横
被感涕交流臣敢不恭體殊私益堅素守收思慮於摧
裂荒迷之後勞筋骸於憂傷毁瘠之餘貪祿何心忍死
但從於王事教忠在耳捐生期報於君恩
代謝江東轉運使表
襆被去曹罷列郎官之宿褰帷行部復馳使者之星董
長江漕運之權付十郡澄清之寄恩隨責重感與懼并
臣某中謝伏念臣生本寒鄕世皆儒業學三冬而射策
嘗妄意於英游展四體以效官但徒勞於吏役時哉易
失老矣何為頃叨薦鶚之聞驟玷握蘭之選屬衣冠而
南渡偕父子以同奔脱此一身瀕于萬死顧險阻囏難
之備歷僅保殘年且憂傷衰病之交攻可當劇務幸聞
汰免謂獲退閑敢言簡記之私更被光華之遣矧六飛
駐蹕不忘北顧之圖而列戍臨江方謹南侵之備師屯
甫集饋餉實繁宜資心計之能無乏軍湏之給乃容衰
憊尚預使令此盖伏遇皇帝陛下明哲生知聖神天縱周
王復古挺興衰撥亂之姿唐帝知人廣因能任官之道初
營江表首命使臣博訪庶僚俯收一介謂煮海採山之政
嘗所按臨彼飛芻挽粟之方宜知利病肆加誤寵將責成
功臣敢不澡瀹初心激昂晚遇愛人節用仰推上聖克勤
儉之風祝國裕民願講前賢知取予之術
代宰執賀順州進枸杞表
靈根夜吠變異質於千年驛騎朝馳薦聖人之萬夀眷荒
裔沉藏之久實王師恢復之初物豈無知時如有待臣某
中賀臣聞神仙不可以學得至道不可以情求訪雲海之
三山殆為虚語候金丹之九轉安覩成功與其捕影以徒
勞孰若清心而自至惟養生之上藥著却老之嘉名夙標
農帝之書雜見道家之記騐西河之遺法盖推服餌之良
詢南丘之故封厥有延長之益能致飛仙之變化更傳伏
狗之精英方士搜竒歎窮年而未遇邊臣效異得具體以
來歸疑彼舐鼎之留形宛若結芻而取象天心垂佑上符
所屬之辰地寶儲休下見始開之境帝齡兆永國祚增
隆恭惟皇帝陛下體妙希夷凝神昭曠四海覿亨嘉之
會羣生躋仁夀之區城彼朔方允合天人之望震于珍
物是興草木之祥式彰闢國之符益衍後天之算遺一
丸而生羽翼笑魏君誇誕之詞名百物而垂衣裳協帝
祖神靈之德事光簡策懽動搢紳臣等佐治無功逢辰
有幸數北州之貢既觀夀物之竒占南極之躔佇奏老
人之瑞
