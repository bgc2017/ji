北海集卷二十七宋綦崇禮撰
表
代宰執賀壽嶽生芝草雙竹表
靈華蔓蔓擢重英累葉之祥綠竹漪漪聳共本雙萌之
異協此千齡之運見於萬夀之峯兆實有開懽均無外
臣某中賀臣聞天地並貺乃興絶異之祥草木無知亦
感太平之應賢愚同信圖諜可觀維寶嶽之蟠基奠宸
居而作鎮雄固實岱嵩之配穹崇疑霄漢之連神運天
成宛峙蓬山之宫闕雲奔電掣屢瞻仙馭之龍鸞宜上
帝之還資肆元精之回復併鍾瑰産用告珍祺圓蓋髹
柯挺煌煌之三秀駢枝偶節殊冉冉以孤生美踰漢殿
之九莖竒壓渭川之千畝蒼虬下降同呈菌蠢之姿萼
綠相輝共對嬋娟之色自今創見訂古無倫恭惟皇帝
陛下紹堯舜之純風承祖宗之休典登于至治粲六合
以同文洽此太和擁萬靈而薦祉肆及無情之類共彰
有道之期五色可餐度年齡而有永四時並茂因苞本
以無疆天意在兹物生共驗臣等親逢華旦目覿成功
帝省其山既獲非常之瑞神降之福尚觀滋至之休
代宰執賀後苑太清樓前生芝草表
寶構崢嶸貯太空之和氣金芝菌蠢呈治世之嘉祥繄
禁籞之儲休見靈華之薦祉臣某中賀臣聞庶民歸心
則天瑞至植物蒙德而芝草生聖哲有傳賢愚可信甘
泉歌美用昭元祀之誠函德書竒克著中興之效倬彼
自天之祐亶為有道之符孰若聖時屢臻休應雜遝遠
來於方貢魁殊近出於皇居歲未一周祥今三見閣名
宣道顯希夷妙物之功門揭敷春表生植如山之德偉
太清之崇制承列聖之宏規别棲御府之名書間接巖
廊之近輔前言往行恣充一夜之觀忠臣嘉賓密奉需
雲之燕惟致福召和之道職親賢稽古之由上帝博臨
宫童效異金英並秀絢藻井以煌煌紫蒂駢分暎蓂階
而蔓蔓傳觀衆目欣頌一詞恭惟皇帝陛下聖日普臨
仁天廣覆周行無外恩漸四裔之黔黎南向如歸風動五
關之草木矧兹祕苑實近嚴宸天且應誠地何愛寶肆元
精之回復茁神草之芬敷合彼圖書曾㒺愆於象類薦之
郊廟宜不愧於聲詩臣等數覿珍符莫窺妙用備諸福之
物遹觀四海之来臣申無疆之休永賴一人之有慶
代宰執賀艮嶽敷春門生芝草表
奠寶嶽於宫隅克壯九重之勢擢神芝於門闕式昭萬
世之符慶祚邦家觀傳海宇臣某中賀臣聞天之降瑞
也常應誠而示報神之監德也㦯因物以薦休惟靈草
之芬敷繄太和之克浹茁九莖於秘宇是興漢帝之歌
采三秀於瓊山嘗感騷人之賦盖必祈祥於聖哲故能
均信於賢愚倬彼艮岑鎮兹亰室靈秀實華嵩之配
穹崇疑霄極之連神運天成宛若海山之宫闕雲奔電掣
屢回仙馭之龍鸞嘉上帝之博臨偉宫童之效異鑱翠
珉而炳炳欲章萬世不拔之洪基絢金色以煌煌肆有
累葉相重之異本仰聖言之垂信知天意之同符妙用
難言嘉祥可見恭惟皇帝陛下運希夷之元化撫晏粲
之昌期德合乾坤法黃帝垂衣之象仁加草木有周成
行葦之風庶邦徯方嶽之朝四海望名山之幸震於瑞
物兆比介丘異中黃藏府之傳掩函德銅池之美事光
千古喜動一時臣夙偶熙辰薦逢休證披圖按牒益觀
符應之明登岱躡梁願剡禮文之盛
代宰執賀尚書省生芝草表
出大政於中台克舉一王之法資洪休於上帝式占三
秀之祥感于至治之馨香表此太平之官府薦紳動色
率土交歡臣某中賀竊以文昌萬化之原職無不統尚
書百官之本人所具瞻時為端右之司實總機衡之務
運開列考道冠前王大飭庶工肇新華省事得其序備
存為政之經官惟其人曲盡任賢之道嗣興元聖丕闡
大猷深思垂裕之勤尤慎持盈之念建公師而典領正
宰揆以分釐不愆不㤀悉舉舊章之善無偏無黨咸歸
王道之平土宇闢而四夷兼被於威懷生齒蕃而兆姓
同歸於仁夀恩光浹洽和氣薰蒸是鍾芝菌之華特産
機衡之地披圖按牒共知天意之明修德錫符益顯聖
時之應恭惟皇帝陛下業隆寶祚道振皇綱善駕馭而
任羣臣謹緝熙而經百度重規疊矩布治具于邦家端
本澄源委化樞於臺閣凡道揆於一堂之上蓋法行於
六職之聯偉兹靈草之生如告成功之效神休甚侈適
依北極之真祠瑞物有傳永作南宫之故事臣等叨陪
近輔獲望清光日月照而四時行孰測斡旋之妙神靈
應而嘉祥見共欣明盛之期
代宰執賀平契丹表
帝德廣臨始獲全燕之盛天戈薄伐遂平正寇之餘戮
桀黠之渠魁撫傷殘之降衆神祗嘉悦疆場乂寧臣某
中賀臣聞受天命而臣萬方王者所以大乎一統柔遠
人而安諸夏天子所以守於四夷惟去來荒忽之難常
故叛服恩威之迭用維時北狄實隔中華乘五季之不
綱盗一方而自擅既合并於八部因噬服於諸蕃星躔
掩析木之津輿地闕幽州之貢頼累聖擴涵容之德越
百年無討伐之虞屬寇運之告終致戎酋之失守民心
厭亂邊馬尚㤀于北嘶物意歸仁塞草亦知夫南向蠢
兹奚種思逆天常當衆軍效順之初獨懷旅拒洎故境
復平之後猶緩大刑竊擁駝馬之羣偷安沙漠之地伺
我邊隙奮厥狡謀天誘其衷輙空離於巢穴神降之罰
敢侵軼於疆陲王師一麾敵衆再北舉太山而壓卯勢
必自摧張螳臂以當車力何能禦執俘相係委伏爭奔
歛京觀以如山牧馬牛而蔽野顧人勞則下皆怨而勢
定則内相圖肆首惡之伏辜掩兇徒而悉殄誅行夷落
聲震龍荒關塞閭閻永襲漢家之俗田園耕織共安豳
土之風恭惟皇帝陛下道冐八紘威加九有旌旃所指
先之以無敵之仁鈇鉞有征臨之以不殺之武偉此平
燕之舉亶為復古之能餘孽載殱大勲是集克就祖宗
之志用申廟社之休矧雹隕羌營仰天心之助順而禾
生燕土見神載之呈祥豈人力之能為殆神功之默運
捷音誕布歡頌攸同臣等獲與廟謀恭聞宸算運籌中
幄慚無補於皇猷坐治明堂願永揚於聖化
代宰執賀熙州甘露表
至隂肅肅安厚載于坤輿零露瀼瀼格休符于天鍳誕
降高真之宇適臨寧貺之辰懽動使車恩流邊部臣某
中賀竊以滋液渗漉者雨露所以生物勞來還定者帝
王所以安民必下得于人情乃上來于天瑞眷彼洮河
之境雜居戎夏之羣烽燼不驚歲事樂三時之務銅機
偶觸宵衣勤丙夜之思臨遣使華往綏遠俗布王言而
人人挾纊宣上德而物物回春聲與氣和不言斯應澤
隨恩浹莫令自均時維天地之同流孰睹隂陽之偏勢
纖荄巨植普沾飴醴之甘列障連城永奠金湯之固恭
惟皇帝陛下體神參化妙道成能坐明堂而正天綱定
寶鼎而調元氣波横六合化行寧限于西東中及萬靈
德洽遂充于上下肆及邊陲之地載瞻行露之祥承仙
掌于修莖竊陋漢京之賦霈蓼蕭于四海式追周雅之
歌臣等早遘明昌薦觀懿爍天不愛其道允臻膏澤之
豐年地得一以寧實頼財成之妙用
代宰執賀燕山甘露表
車書混同浸恩波于遠俗天地相合灑瑞露于新疆俯
元命之前期委上真之秘宇帝心昭著聖歷綿長臣某
中賀臣聞和氣所以致祥仁聲所以柔遠陽勝者則散
而為雨露蓋上天化育之功隂衰者其應在于蠻夷實
中國安彊之證眷彼全燕之地久淪亡寇之區運極數
終罪盈惡稔棄遺氓而莫撫戴元后以知歸威武張皇
大慰雲霓之望惠慈渗漉盡離塗炭之辜霈膏澤于立
苗將槁之餘濯清凉于執熱如焚之際人漸厚德天錫
珍符肆卜瑞于殊庭用薦休于景祚珠凝玉蘂異霄降
之金莖脂潤飴甘疑朝和于瓊液繄一人之有慶協六
合以同風大美何言嘉祥可騐恭惟皇帝陛下道兼覆
載德徧羣黎揚九廟之明靈追繼丕承之烈復五關之
要塞坐收不戰之功民懷有仁天不愛道洽彼湛恩之
施格兹膏露之祥邊徼永寧邁零庭之著異神祗並貺
陋託號之誇竒臣等獲遘昌時荐逢盛事太和充塞已
觀天下之一家休應彰明更祝聖人之萬夀
代前任宰執謝賜臘藥口脂表
息老收民與閭里蜡賓之樂膏唇衛體分宫闈臘劑之
珍錫予惟新矜憐如舊臣某中謝伏念臣功慚謀國恩
許歸田歲喜順成同頼農夫之慶時加好賜猶叨公輔
之儀戴厚德以不貲體殊私之未憗此蓋伏遇皇帝陛
下仁均疎近恩厚始終仙粒儲靈知免負薪之疾玉肪
借潤更滋槁木之容屬當謝事之初莫效捐軀之素
代宰執賀八月一日霒雲不見日蝕表
太史獻占日在當虧之候聖人修德天垂紀祐之符有
來雲物之祥莫睹陽精之闕臣某中賀竊以天神相遠
匪聲臭之能求歴象有明乃躔離之可考維盈縮或違
其常度則推占因著於繁文雖日有食之何繫灾祥之
事而分同道也初非次舍之差赫彼衆陽之宗炳為羣
目之用拂扶桑而出暘谷豈隂慝之能干坐明堂而正
天綱知聖功之默運交居朔日時當仲秋仰大明之方
升藹微霒之徐覆霞舒霧集詎觀如月之初氣霽煙銷
還照普天之下事光載籍喜溢寰區恭惟皇帝陛下道
並堯明功高湯聖在璿璣而齊七政調玉燭而行四時
德上昭天允格太和之應日不食朔是謂太平之期亶
兹難致之休若有固然之理神心不測妙用孰窺臣等
叨備近司獲逢盛旦修六官之治顧敢怠於欽承揚五
色之輝尚繼瞻於慶瑞
代百官賀冬至表
一氣回旋消長驗隂陽之理七日來復高卑見天地之
心方寶歷之迎長宜法宫之儲祉臣某中賀恭惟皇帝
陛下神参化育道妙裁成四時調玉燭之和七政順璇
璣之運清臺觀象協珠星璧月之躔緹室候祥兆竹管
葭灰之應仰乾剛之獨斷乘陽德以方隆與時偕行茂
對履長之慶終古不忒紹膺滋至之休臣等生遇昌辰
慶逢令節得天之紀永觀神策之增新如日之升願賦
周詩之歸報
笏記
冬無愆陽共慶同雲之瑞宴有折爼俄霑湛露之恩恭
惟皇帝陛下治通神明誠贊化育喜格屢豐之兆式知
飫賜之歡論道經邦顧何禆於燮理醉酒飽德期勉輔
於隆平
