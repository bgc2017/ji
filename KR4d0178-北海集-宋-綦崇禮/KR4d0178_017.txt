北海集卷十七宋綦崇禮撰
口宣
高麗使副朝見託歸館賜御宴口宣(三月二十二日)
有勅卿等遠脩方貢來會時巡既入造朝復休就舍載
嘉恭順宜賜燕私今差某官賜卿等御筵想宜知悉
高麗使副朝辭賜御筵口宣(三月二十三日)
有勅卿等觀光入覲已事告還眷言去路之長屬此歸
艎之迅宜頒燕飫以示恩私今差某官賜卿等御筵想
宜知悉
批答
賜新除參知政事張守上表辭免恩命不允仍
斷來章批答
省表具知朕權時之宜以宰執大臣通治三省使政事
歸一而責任維均庶幾同寅協濟多難卿文能華國道
足治君夙懷王佐之才寔應中興之輔頃由鼇禁擢贊
鴻樞雖兵機專帷幄之籌而政柄隔鈞衡之地肆從改
命式副疇庸惟卿素推體國之誠顧朕自負得賢之喜
胡為謙挹猶爾逡巡其勉就於大功勿徒拘於小節所
請宜不允仍斷來章批答口宣
有勅久同囏險深諒忠勤肆輟領於中樞俾進陪於大
政方需偉績勿事固辭今差
賜新除端明殿學士簽書樞密院事趙鼎上表
辭免恩命不允仍斷來章批答
省表具知士大夫好議久矣平居天下之事知之患不
得言言之患不得行今朝廷遷播國制搶攘政令所施
咸出一切豈無事之可議而不獲上聞者卿以直諒之
資任風憲之責盖常偘偘為朕言之朕既察其忠誠虚
心開納然徒使卿排擊當權以言之於下孰若其協心
國論以行之於上是用延登廊廟參秉樞機顧視前時
弊病闕失多懷懣不平之氣今而攄發猷為可以大伸
其志矣方資倚賴冀圖厥功謙抑逡巡非朕所望其祇
成命勿復重陳所請宜不允仍斷來章批答口宣
有勅卿夙懷忠略久著直聲進陪樞筦之司實慰搢紳
之論體兹深眷毋事固辭今差
賜新除參知政事謝克家上表辭免恩命不允
仍斷來章批答
省表具知史臣有言用人非難用人盡其才為難誠哉
是言也夫建明堂營大厦必求材於楩柟豫章之木顧
梁楹棟幹之弗取斵而小之乃以充榱桷之細其可以
言用材也歟卿識量宏達學術深醇足以任重而致遠
朕之知卿久矣每欲收用而每不果中實歉焉召自藩
方甫還朝著采之物望副之宿心遂斷不疑擢陪大政
庶幾朕無用不盡才之悔而卿亦獲大展其才輔朕以
有為於時矣方宜戮力叶濟囏難辭遜小廉朕所不取
亟祇乃事毋復重陳所請不允仍斷來章批答口宣
有勅卿行能高世德望腆時既登貳於政機實允諧於
物論往服已行之命毋煩屢至之辭今差
賜新除都監江淮兩浙荆湖諸軍事吕頥浩上
表辭免恩命不允批答
省表具知朕獲承丕緒屬此中微方内正於綱維且外
攘於暴亂顧文武貳柄不可有分而軍國異容孰能兼
任眷我鈞衡之老獨高社稷之功精神足以折衝威望
自然鎮物肆以上公之重往臨八路之師庶克震於天
聲遂再安於國步卿之志也何以辭為所請宜不允批
答口宣
有勅卿中秉國鈞外嚴師律聳華夷之觀聽寄宗社之
安危渙號已行謙辭何有今差
賜吕頥浩再上表辭免恩命不允仍斷來章批
答
省表具知卿位隆輔相望重勲賢牧野蒞師允屬鷹揚
之大老新亭止泣豈惟江左之夷吾顧國論之攸同患
兵權之不一乃煩上宰盡督諸軍惟卿慨然自任於安
危則朕庶乎少寬於宵旰察衆志之咸定何君言之太
謙其體至懷毋為固避所請宜不允仍斷來章批答口
宣
有勅卿忠惟許國志在康時兼隆將相之權無易勲勞
之舊體茲至意勿復重辭今差
賜新除參知政事翟汝文上表辭免恩命不允
斷來章批答
省表具知朕以國勢未安責在輔政之臣懲數易之煩
慎厥付予歷選於衆乃得老成式遄其歸引以自近幾
聞竒論協濟囏難卿既幡然而來副朕斯意胡為抗章
猶以衰疾為解顧卿年加而志彌壮養厚而氣愈剛庶
幾乎精神折衝坐鎮雅俗夫豈勞卿以筋力之事為哉
往體至懷毋復堅避所請宜不允仍斷來章批答口宣
有勅卿三朝舊德當世名臣方圖輔政之功咸有得人
之慶亟祇成命勿事勞辭今差
賜新除端明殿學士僉書樞密院事權邦彦上
表辭免恩命不允仍斷來章批答
省表具知朕遭時多難思復大業永惟二三政事之臣
是咨是圖登用之際其何敢易乃者右府虛位陰察在
廷顧端亮之姿靖重之器更事久慮患深老成可親亡
踰卿者肆頒顯命擢與籌帷盍體朕知職思其報雍容
辭遜豈所望哉所請宜不允仍斷來章批答口宣
有勅卿忠純一德夷險百為方登樞密之嚴佇決廟謨
之勝亟衹乃事庸副朕懷今差
賜新除尚書右僕射同中書門下平章事朱勝
非辭免恩命不允斷來章批答
省表具知朕閔國多囏需人共濟金穀甲兵之問每至
於廟堂鹽梅舟楫之求實勞於巖野適吾舊德歸造行
朝顧雅望之素高惜前功之未究俾還分於台揆以對
秉於機衡方今狄患猶滋政多外懼邦基未定孰與中
興惟夙懷許國之誠宜大展匡時之略庶其戮力用克
解憂朕既急於得賢卿盍思於愛日雍容辭遜豈所望
哉所請宜不允仍斷來章批答口宣
有勅卿道可致君忠宜謀國用再圖於舊德以協濟於
多虞成命既行謙辭何有今差
賜新除武泰軍節度使郭仲荀上奏辭免恩命
不允批答
省表具知卿承家無忝在事有勞坐累謫官既歸宿衞
逢恩滌釁當復班聯專節制於元戎寄曲司於環尹時
卿之舊匪朕其私渙號已孚謙辭毋固所請宜不允批
答口宣
有勅卿霈澤載更官儀當復爰畀將旄之舊用昭邦典
之常宜即衹承勿勤遜避今差
賜郭仲荀再上表辭免恩命不允仍斷來章批
答
省表具知朕體覆載之無私舉恩威而迭用顧弭災肆
宥澤已逮於幽遐忘過念勞寵可稽於貴近欲壯殿巖
之勢俾還將鉞之榮邦典有常師言惟穆亟祇休命毋
事飾辭所請宜不允仍斷來章批答口宣
有勅卿服勤巖陛加寵藩旄唯予命渥之新時乃官儀
之舊奚為固避勿復重陳今差
賜新除慶遠軍節度使邢煥上表辭免恩命不
允批答
省表具知朕躬祠總章均慶寰宇乃眷椒房之澤應逮
其親肆崇藩閫之儀用光厥族矧卿官班一改歲律五
周辭要地而弗居奉殊庭而自抑於義當得非親敢私
往服寵榮奚煩謙避所請宜不允批答口宣
有勅比推祭澤爰舉邦彛特頒將鉞之華用錫戚藩之
祉亟衹茂渥毋飾謙辭今差
賜同都督江淮荆浙諸軍事孟庾上表辭免恩
命不允仍斷來章批答
省表具知朕惟股肱一體休戚所同世當承平則大衣
高冠雍容廟堂而有餘時屬多故則躬擐甲胄馳驅軍
旅而不足朕豈不欲與二三臣坐論於上無為而用天
下哉顧方親總六師嘗膽苦志力圖中國之難則夫入
參政柄出董戎旃以是委卿而不少休息者寧所得已
往體朕意益勵壯猷辭遜之常於卿可略所請宜不允
仍斷來章批答口宣
有勅卿中聯近輔出董全師揆巳試之成功實克堪於
重寄往圖遠略毋事謙辭今差
賜新除參知政事席益上表辭免恩命不允仍
斷來章批答
省表具知恭惟祖宗慎圖輔臣置相之外别咨其副要
使可否相濟共成厥功大厦非一木之支太平非一士
之略矧囏虞之際任大事叢急務所先朕何敢忽久虛
厥次實需其人顧惟器識淵深知略輻湊重厚之質通
達之才選衆比賢無出卿右斷以必用尚其可辭所請
宜不允仍斷來章批答口宣
有勅卿進陪國論允穆師言繼披重複之辭載諭丁寧
之意亟衹承命用副眷懷今差
賜新除端明殿學士同簽樞密院事徐俯上表
辭免恩命不允仍斷來章批荅
省表具知朕惟中興撥亂之圖須人以濟非能越拘攣
之俗求傑異之士則不足與共功乃者召卿於外直寘
近班而不以為過者盖讀卿之文而知其學察卿之言
而知其識耳及出入禁闥累月之間進沃朕心備聞竒
論參陪樞輔斷用不疑夫君臣之遇固有相得於一言
之頃者則卿之用晚矣何以辭為所請宜不允仍斷來
章批答口宣
有勅卿夙負瓌材起膺迅用覽奏陳之周悉諭旨意以
丁寧往體至懷毋為固避今差
賜新除信安郡王孟忠厚上表辭免恩命不允
批答
省表具知卿生於戚里而夙敦儒素進由文吏而今享
王封貴豈力求盖本高門之慶寵非私予實懷先后之
恩授受之間存往無憾渙音已布謙避奚為所請宜不
允批答口宣
有勅卿地並親賢位兼將相進被后家之澤宜膺王爵
之封已諭至懷毋留成命今差
賜忠厚再上表辭免恩命不允仍斷來章批答
省表具知卿以方壯之年勵好文之志而地居戚里名
列武班雖兼將相之官已極王侯之爵篤慶則厚存心
宜然疊露忱辭益知雅尚永念昭慈之盛德流澤既深
重惟姑姪之近親疏恩可薄非徒乃寵聊致予恩往體
至懷毋煩堅避所請宜不允仍斷來章批答口宣
有勅卿頃易儒紳載持將鉞既擬公槐之重遂分王社
之榮鐫諭已周謙辭毋固今差
賜新除端明殿學士同簽書樞密院事韓肖胄
上表辭免恩命不允仍斷來章批答
省表具知兹者上天悔禍強敵欲和眷惟使指之囏繄
我柄臣之重卿奕葉元宰勲德相高累歲從班名實咸
著進與樞機之任時乃世官出勤軺傳之行亦其舊職
庶賴承家之美克收平國之功姑往定盟即還輔政勉
徇安危之計毋煩辭遜之文所請宜不允仍斷來章批
答口宣
有勅卿選於相閥任以樞庭欲圖平國之功遂俾出疆
之事載加鐫諭毋復牢辭今差
賜新除參知政事趙鼎上表辭免恩命不允仍
斷來章批答
省表具知朕慎擇輔臣緬懷舊德適茲虛次趣以來歸
將入見於便朝俾即聯於政路盖知賢而既審則斷用
以何疑猶貢封章力辭寵命念昔之去國曾未展於謀
謨而今也逢辰諒克諧於志願矧兩宫之久隔若四境
之多虞恢定中原撫寧百姓咸卿言之及此豈朕慮之
有它勉共遠圖毋煩固避所請宜不允仍斷來章批答
口宣
有勅卿久去中樞比更外鎮既稔隆於物望宜參預於
正司猶貢忱辭用加申諭今差
賜新除端明殿學士簽書樞密院事胡松年上
表辭免恩命不允斷來章批答
省表具知朕以天步猶囏邦基未定必求當世搢紳之
傑以贊一時帷幄之籌卿慮極幾深才優經濟介行人
而專對能備察於敵情答使者以受辭實參裁於密議
間從諏訪益見謀猷惟克盡於小心知能恤於大事疇
咨既審登用何疑命不可還辭其毋固所請宜不允仍
斷來章批答口宣
有勅卿才猷可賴望實既孚肆陞秘殿之華俾贊中樞
之政已頒成命難徇謙辭今差
