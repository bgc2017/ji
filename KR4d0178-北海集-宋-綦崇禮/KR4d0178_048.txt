北海集附錄中
辭免尚書吏部侍郎不允詔
勅某省所奏辭免新除尚書吏部侍郎恩命事具悉天
官之職人物綜焉南渡以來法隳吏弛思得能者以振
頹綱卿識照事幾才周世用見閫殚洽知祖宗㳂革之
宜學問精深得師友淵源之正比借才於銓筦果騰譽
於簮紳灼見所長就加兹命舉直錯枉佇成平允之功
辭尊居卑宜略謙冲之禮所請宜不允故兹詔示想宜
知悉
辭免徽猷閣直學士知漳州不允詔
勅某省所奏辭免恩命事具悉朕惟卿有班馬之才高
崔之學徧儀禁路蔚有能聲兹求便私殊惜其去西清
之秩雖以寵行往董郡符何辭之有所請宜不允故兹
詔示想宜知悉
辭免吏部侍郎直學士院不允詔
勅某省所奏辭免恩命事具悉朕以卿政事文華見推
士論而銓衡之地實藉通才詞禁之林方虚寓直睠予
侍從之雋邈在閩粤之邦趣召造朝肆班成命是皆已
試僉以為宜奚事多辭亟趣定著所請宜不允故兹詔
示想宜知悉
辭免兼侍讀不允詔
勅某省所奏辭免兼侍讀恩命事具悉朕稽古有為事
必師古學於古訓庶幾有獲故求博識洽聞之士通傳
註之精義明詁訓之學探微言之旨誦說於前以緝熙
予之光明廣所聞知得前聖之心術以尊所行焉卿以
經明號為純儒染翰北門閱日滋久復命以知經之事
與諸儒迭進而入侍冀以微顯闡幽探賾索隱同其塗
歸一其慮致所期於卿遠者大者而乃執謙辭避朕何
望焉其體予意勿復有言所請宜不允故兹詔示想宜
知悉
翰林學士乞郡不允詔
勅某省所奏乞除一小郡或宫觀差遣事具悉朕延登
俊乂進陟禁嚴非特取翰墨之工發揮號令固亦資議
論之益禆贊謀猷而卿德性純明才資宏博聞望聳搢
紳之列文章增邦國之華獨步詞林久陪經幄高文大
册遠追古人之風忠言嘉謨挺立王臣之節眷惟時傑
實簡朕心遽形請外之章殊咈在廷之望與其徇小節
以進退曷若贊中興於艱難宜體至懷勿重有請所請
宜不允故兹詔示想宜知悉
辭免翰林學士不允詔
勅某省所奏辭免翰林學士知制誥恩命事具悉朕纂
丕圖戡定多難將欲德意志慮鬯達乎斯民蓋在號令
文章鼓動乎當世翰墨之選兹惟難哉以卿學窮本原
文備體要代予述作亦既有年再隸職於卿曹復兼官
於辭禁演綸滋久摛藻益工報淮南之書卿其視草而
遣矣下山東之詔民將扶杖而聯之肆加即拜之恩示
朕親擢之意奚為遜避猶徇故常宜副僉諧之言往就
久虚之次所請宜不允故兹詔示想宜知悉
翰林學士乞外不允詔
勅某省所奏乞除一小郡或在外宫觀差遣事具悉卿
學問宏博多識前世之載文辭瓌偉遂為一時之宗議
論暢而不阿謀猷深而有補兼是四者游吾禁嚴輝映
先達領袖後進朕方自簡以盡用人之道卿可無故求
便私而去哉而況時方艱難急賢是務不遺尺寸將盡
求之若傑然之材得輕去於位著則未用之士或自安
於丘園矣勉體眷知毋復有請所請宜不允故兹詔示
想宜知悉
辭免寶文閣學士知紹興府不允詔
勅某省所奏辭免寶文閣學士知紹興府恩命改除近
下職名及閑慢一郡事具悉卿博物洽聞尤練國朝之
故事高文大册獨推翰苑之英聲處之經帷則日聞儒
者勸道之言付以史筆則能盡古人褒貶之義夫以親
信之地委寄如斯顧於連年屢上懇奏乃眷股肱之郡
宜用腹心之臣非特表爾難進易退之風亦以平今内
重外輕之勢雖价人以為藩輔卿則有餘而學士遂去
朝廷朕所太息更職内閣亦本前規夫何遜避之為毋
乃撝謙之過趣祗朕命勿費爾辭所請宜不允故兹詔
示想宜知悉
知紹興府乞宫觀不允詔
勅某省所奏乞除一在外宫觀差遣任便居住事具悉
用人者驗於已試則職必舉居官者久於其事則功乃
成卿以敦詩閱禮之儒膺謀帥作牧之任論考績之狀
效已見於臨漳察報政之期敏有同於東海獨當假以
歲月乃克究其才猷朕豈奪於垂成以蹈數易之弊卿
宜勉務展布用副屬任之專何為上章遽形引疾丐閑
之請殊非所聞宜安厥官益圖計最所請宜不允故兹
詔示想宜知悉春暄卿比平安好遣書指不多及
辭免兵部侍郎兼直學士院不允詔
勅某省所奏辭免兵部侍郎兼直學士院恩命乞改除
一宫觀差遣事具悉朕患武尅之不剛既重司戎之選
欲文德之廣被又嚴視草之求卿以宏材徧儀禁路身
無數器譽振一時謂蹇蹇之王臣當膺備責顧謙謙之
君子尚託不能非特以卿更左右而具宜庶幾知予用
文武為一道既非作好其又何辭所請宜不允故兹詔
示想宜知悉
辭免兼史館修撰不允詔
勅某省所奏辭免兼史館修撰恩命事具悉朕永念為
邦必存信史考之在昔有尚書春秋之成規近莫如唐
以知幾吴兢為稱職肆圖兹任歷選在廷苟非其人不
以輕授惟卿文學議論獨高於一時代言談經皆合於
朕意望實兩重搢紳所推必能發五例以成書兼三長
而載筆惟我系興之迹實承中否之餘時當經綸事故
叢委其重如此非卿孰宜休命既行羣言皆穆何勞遜
避其趣欽承所請宜不允故兹詔示想宜知悉
翰林學士乞外任不允詔
勅某省所奏乞解罷近職差外一次事具悉朕於艱難
多故之餘有人物渺然之歎爰諮執事數下詔書思求
在野之賢以補周行之缺夫豈禁嚴之地素重之臣其
學問文章追配於昔人其謀猷議論宏益於當世有如
卿者可使去哉雖卿引疾之詞至於三請而未止顧朕
留賢之意亦已屢詔而無餘勉體至懷往安厥位所請
宜不允故兹詔示想宜知悉
吕丞相賀知紹興府啓
伏審光膺睿旨出鎮師藩郵傳所聞士夫胥悦竊惟慶
抃伏以判府安撫寶學量澄玉海學富金籝素為學者
之宗夙擅儒林之秀玉堂金馬久煩摛藻之才皂蓋朱
轓暫付承流之寄載惟雅望播在羣僉誦銅梁劍閣之
辭蓋一時之竒作惟鳳閣鸞臺之詔誠萬目之具瞻某
託契有光索居寖久棲遲陋巷悵竿牘之未修眷戀綈
袍辱緘縢之寵逮永言感佩曷罄敷陳
吕丞相論吳玠麻事書
頥浩再拜自聞領帥淛東念下車之初事務繁劇不應
以尺書上凂聽覧必蒙情炤兹辱墜教荷高義厚德不
賜遐遺之意曷可勝言公在詞掖翰苑累年文章妙天
下昨吳玠制詞入作數聯造意警拔竊原雅意以為既
失秦川之利則銅梁劍閣不敢恃險以為難取而擊退
賊兵也長安驛舍榜曰秦川驛咸陽縣北門額曰咸秦
驛衰老素不善為文但筦見如此爾
王教授祭内翰先生文(詹叔)
維紹興十二年歲次癸亥月日門生左從政郎充處州
州學教授王之望謹以清酌庶羞之奠敢昭告於内翰
寶學先生綦公之靈曰古今所難莫如文辭文辭之中
體重而施遠者又莫難乎書命之為使世當承平優游
翰墨則中人可以任職及夫艱難之際呼吸變古而發
為號令以宣導上意則皆欲切中於事機如三鎮詔書
使姦雄不敢顧望奉天赦令雖武夫悍卒亦流涕而嗟
咨是皆繫成敗關盛衰非高世之才不能善也故代王
言者尤難乎多事之時國家南渡之初傾側擾攘而文
德廣被與武功而並馳當是時也公以高文大筆振英
聲於翰苑者凡五年於兹深厚爾雅渾渾噩噩以鼓動
乎一世者固無愧乎兩漢之竒徑狹體方摩揣輕重錙
銖必較曾一字而莫移制詔之出海内傳誦雖呫呫然
好動其喙者亦莫得而瑕疵至今北扉東閣稱為真學
士者皆曰非我公而誰其學問之富上探六經之淵奥
旁獵子史之浩博而尤熟於國朝一代之儀凡典章故
實與夫前輩出處之際上下數百載若指諸掌而無遺
此皆搢紳士大夫所共推服至於嘉謀碩畫密陳於中
禁而繫天下之安危治亂者則不可得而周知上方倚
以為相而民之無禄忽一卧而長辭世失名臣士喪哲
匠所以識與不識皆興殄瘁之悲矧惟小子出入門下
從容受教蓋一紀以摳衣公不以為不肖慰薦誘掖矜
憐撫䘏之意最蒙厚於等夷訃音忽聞驚涕失聲而縻
於斗食不得伸一慟於靈帷饋奠之微遠寓千里以致
一哀而已若乃感念舊德而懷儀刑則不知其何日而
忘之也
資政文敏李公祭文(漢老)
維紹興十三年歲次壬戌某月某日具位(云云)謹以清
酌庶羞之奠遣人致祭於叔厚宫使内翰閣學士之靈
嗚呼人常有言知音實難嗟我與公相知幾年昔在宣
和我官翰林公來過我袖有新文其光曄如其氣韙如
美玉在璞可為璠璵薦言於朝有應如響非我私公公
論固然公仕寖升我以言謫世故艱難歲月如髮再見
山陽青衫白鬚日困盜賊鄰於渴饑清蹕渡江我造行
闕遭變不死以忝(原本缺)公亦戾止遂為郎官鈞樞求賢
典司文翰曰公之才應用有餘求之班行可以二數金
礪方劚鵬風而騫簮筆螭蚴北門視草大筆染濡帝寵
賚之玉硯金蜍我寓於泉公來守漳往返會面握手欣
驩杯觴淋漓懷抱傾瀉十年乖離一日笑語公再入侍
歷典鉅藩奉祀以歸有命則然山川相望再見無日公
以書来字畫猶濕報章未幾忽聞訃書天馬萬里躓於
中塗惟公生平懷抱夷坦美玉精金一無可㨂謂宜黃
髮且有嗣賢二者莫遂何辜彼天孰不我知莫如公厚
孰不知公莫如我舊窀穸有期奠挽弗親緘詞寓哀以
寫我心嗚呼哀哉尚饗
秦檜乞追取御筆詞頭劄子(紹興二十四年七月上次年檜亡)
臣伏仰陛下昨自軍興之初為宗廟生靈計躬至軍前
權與和好固已上格天心中興國祚所謂後其身而身
先無以天下為者可以託天下也臣至愚極陋繼亦將
命出於自請當是時豈意有今日依乘風雲之幸蓋捐
軀徇國萬一近似乃得與今日休兵保邦之大議非偶
然也靖康之末邦昌僣號臣獨不戴異姓乞於皇宗不
預背盟之議者選擇繼統其後軍前取出欲行懲斷幸
而不死驅擄遠去臣終不變初議至為徽宗草書以為
南朝有子不當相待遽如石晉國相雖傲岸自用猶即
遣人送錢絹至盈萬數後有傳錄至中朝者其本尚在
可考不誣愚臣於君臣之契與立朝本末如此昨自初
還朝時首奏令劉光世通書請好其從吕頥浩都督在
外臣又奏遣北人招討使監門客通書求好未幾邊報
王倫來歸頥浩遂攘以歸已力援張邦昌友婿朱勝非
來朝既而圍城中人綦崇禮與頥浩勝非援邦昌時受
偽命人謝克家復來經筵當臣之求去也陛下撫諭再
三恩意欵密臣獨以書生不識事體以必退為真是頥
浩乃與權邦彦同日留身乘間建言以為宰相之去乃
無一事於是旋易臺諫擬請御筆至崇禮草制之日請
以為據克家崇禮之迭用外人所不知臣固知二人獨
頥浩所昵非陛下所柬註也崇禮被逐常以所得御筆
公示廣衆不知事君之體至於如此士大夫雖每每竊
笑然以其人闒冗凡下搢紳所不齒不足以汚牙頰姑
置度外臣又以出處自有本末後世當有公議不必與
此輩較曲直故不論也今崇禮已死無子獨有女嫁謝
克家之孫伋之子若不收拾所降御筆復歸天府則萬
世之後忠逆不分微臣得君立朝無所考信實害國體
伏望聖慈特降睿旨令台州取索崇禮所受御筆繳進
仍以臣今奏疏送付史館永以傳信不勝幸甚取進止
貼黃克家初受偽命其子伋對所親厚言它日伋等奈
何蓋已不有其父矣豈意自全以至今日克家受頥浩
勝非之援再至經筵曾無幾時乃奏言陛下以一人召
至又以一人言而去恐四方有以窺陛下其敢為大言
無所忌惮如此疑以傳疑何所不至伏望聖慈深賜降
鑒七月十一日三省同奉聖旨依
