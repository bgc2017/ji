北海集卷三十二宋綦崇禮撰
啓
賀陳運使啓
寵即家居起乘使傳里閭歆豔爭觀晝錦之榮道路光
輝共仰皇華之盛聲傳屬部喜動輿情恭惟慶慰伏以
運使顯謨學貫聖言識周世務畿東將命化行鄒魯之
間江表于蕃政出龔黃之右長才屢試嘉譽益高頃值
六飛遠廵二淛宿師遣戍實先軍食之憂輓粟飛芻獨
委計臺之重勤勞既久眷注彌深暫更鄉部之雄行踐
禁途之密某比緣扈從每接從容使節中移方動分襟
之念郡符左佩願諧託芘之私欣幸交懷名言曷既
與運使王右司啓
比者閔勞侍從得請便安蒙換職於西清俾守藩於東
道甫辭軒陛即見吏民行無信次之淹居有登臨之勝
覽山川而信美惜風俗之寖移蓋凋殘未復於平時而
閒静已成於虚語提封八縣帑乏見儲領帥七州兵徒
虚籍廢樽爼嘯談之樂供米鹽期會之憂豈其衰懦之
姿堪此劇煩之寄幸使星之在次知德宇之攸歸第竊
餘光足安孤跡伏惟某官才猷高世德器加人參裁庶
政之源曾居宰士轉漕三吳之境實重外臺將徑躋於
從班寧久勤於使指頋是斗筲之用止更文字之官初
乏吏能未通財計本於惠養或能尊仲郢之言拙在催
科其敢避道州之考尚頼照知之素得寬督責之威欣
悚兼深名言曷既
答兩浙朱運使啓
日者使華臨辱初瞻憲斧之威宸綍褒陞遂託計臺之
庇仰二天而竊喜馳尺牘以未遑光沐貽書久稽報禮
雖曠懷宏度何所不容而失禮後時誰執其咎迨緘縢
之甫就屬旌節之方西往使空還私誠莫達重惟逋慢
深切悚惶尚憑知照之深矜此拙疎之素風猷強濟德
宇恢閎含香握蘭高列郎官之宿飛芻輓粟載馳使者
之星更中外以俱宜處劇繁而彌裕日千金之費姑藉
長才歲九遷之榮即還近著其如欽頌曷究名言
答江西逄運使啓
伏審顯膺中制擢領外臺以風鑒之高而分刺察之權
以心計之精而總輸將之任授受斯允歡欣所同伏惟
某官遠器適時長才濟務績每優於官閥名夙擅於吏
車常佩守符復淹祠館及此囏虞之際是宜推擇之先
爰飭軺車往臨江國正色危言凜中司之夙望嘉謨直
節高右府之前規歷觀宣翰之勞還秉廟堂之政以用
人爲先務以蹙國爲深憂汲引羣材咸適立朝之用指
麾諸將遂成却敵之功頋有蘊而必陳推所言而皆驗
肆時大計用倚壯猷更丞疑輔弼之司獨顓兵柄舉秦
蜀荆襄之地往董戎㫋任兼内外之隆身寄安危之重姬
公分陜實翊戴於一人祖逖誓江將廓清於中土遂登
真宰永佐興朝輿頌所同私言敢佞某蚤塵綸掖獲際
霜臺辱嘉予之特深接晤言而無間巖廊再至方持造
物之權材館重登猶憶同舟之欵屬以一麾而出守莫
瞻十乘以啓行赤縣神州佇復還於域内命珪相印期
即拜於軍中秋律變凉兵威增壯尚慎保綏之節式符
傾頌之私
除翰林學士謝朝官啓
伏被中除進顓内職優解七兵之務冐遊三俊之躔顧
大冊高文寧有相如之麗而深謀密慮更慚陸贄之籌
得寵若驚當榮知懼重念自天之厚渥豈無爲地之先
容屬制謁以攸拘望賓閎而莫進其爲感愧難罄敷陳
紹興府到任謝兩府啓
伏奉告命特授寳文閣學士知紹興府事充兩浙東路
安撫使馬步軍都總管已於今月三日到任上訖視草
北門許辭近職承流東道叨蒞名藩更延閣以寵行即
使朝而臨遣全進退雍容之禮免倉皇迫逐之憂去國
有名省躬無憾伏念某戅而多忤拙以寡徒早直禁林
久掌絲綸之任坐妨要地曾無研練之勞過被上恩曲
憐孤進既與經帷之侍復參使觀之遊惟兼居於高華
致叢生於謗咎中其要害謂本由文字而受知託以嫌
疑乃顓指語言而爲咎縱皇明之賜察豈臣跡之敢安
宜丐閒身庶全晩節青冥倦鶴固絶意於騫飛皂櫪疲
駑未忘情於株朽姑徇妻孥之計願分民社之憂仰叩天
慈果從人欲既竊剖符之寄仍聯鳴玉之班矧此越邦
中分浙水甫違禁闥即涉治封行無信次之淹居有登
臨之勝雖米鹽期會未容坐嘯之閒而彈射排根稍緩
必爭之慮恩私甚厚儕偶是希退省所蒙誰知其自此
蓋伏遇某官品量多士彙進羣才蠅俯燕依曾未戚疎
之間鵰摶鶂退各因勢分之宜俯憐衰命之姿特假便
安之地凡茲優幸盡出保全東道已遥空憶召賢之舊
修門自遠未知奉最之期感幸兼懷名言曷既
賀富樞密啓
登賢烏府列位鴻樞正色危言久聞風於四海元勲盛
德知濟美於前人夷夏聳觀邦朝增重恭惟慶慰伏惟
某官器包文武學際天人擢秀謝蘭蚤席先門之慶挺
材楚梓出膺大厦之求徧履華途峻躋法從諫垣主議
居多補衮之忠瑣闥盡規真有回天之力進持中憲益
簡上心當虚懷無諱之朝乘得位敢言之勢獻可去否
濟滋味以惟和糾謬繩愆振紀綱而自肅淵衷有屬輿
望同歸念天步之猶囏悼妖氛之未靖非賢罔又捨公
其誰肆圖輔世之功延賞本兵之地旋聞淮甸果却胡
軍繄制勝於朝堂遂折衝於樽爼人思復古方觀闕政
之脩國喜用儒行見侵疆之復期中興於王室用追紹
於家聲某夙荷知憐逖聞登拜一麾出守徒拭目於青
雲四方是維尚蒙庥於滄海其爲欣頌未易敷陳
賀孟樞密啓
伏審進位巖廊正名樞省以廟堂之耆輔而本茲兵柄
以帷幄之勝謀而制彼敵情夷夏聳觀搢紳相賀伏惟
慶慰恭以某官賢維帝賚道與聖期逢時有爲著勤勞
之多績事君無隠罄忠慤之一心嘉猷播於朝廷厚德
稱於天下上所深倚人無間言自履政途屢更歲籥絶
朋黨比周之累有彌縫輔贊之功軍將皆命卿蓋嘗領
八路全師之督冡宰制國用乃令兼三司計相之權備
文武以兼資處險夷而一致益高宿望愈簡清衷爰陞
冠於機庭用增隆於棟任宿姦大憝失匕著以自驚猛
將武夫屬櫜鞬而咸奮折衝之效復國可期某樸拙無
庸矜憐有素昔年禁橐獲隨步武之光今日帥藩正託
鈞陶之下既切用賢之喜更深荷德之私欣抃罙深敷
陳奚既
賀温州范丞相冬啓(宗尹)
伏以土圭測景占愛日之極南玉琯飛灰驗新陽之初
上羣隂將退多福宜歸某官命世真儒端朝元輔忠誠
結於聖主勲業格於皇天暫去廟堂旋分岳牧以申伯
之賢而藩宣南國以畢公之望而保釐東郊萃霖雨於
一州達歌謠於四境屬此履長之會茂膺戩榖之休熊
軾虎符暫回光於侯度衮衣赤舄行贊喜於公歸某叨
繫守符實依德宇捧觴爲夀莫陪材館之遊斂袂望塵
佇覿鋒車之召瞻頌之至敷叙奚周
答浙東韓提舉賀冬啓
伏以玉琯宵占始驗新陽之應土圭晝測方迎愛日之
長伏惟某官才映士林位隆使指莅官行法已深愜於
民情視履考祥宜茂膺於時福頋屛居之良遠任趨慶
以無從祝頌之私敷陳奚既
賀知温州范丞相唘
五始編年史謹春王之正三陽用事易占泰道之亨恭
惟某官德與聖期任膺天降高名雅望既遠播於華夷
直道精忠宜端居於廊廟暫屈經邦之業來專分陜之
權河潤雖覃於列城巖瞻猶欝於四境屬茲獻歲是用
考祥五月報成行趣介圭之覲三年居外佇觀華衮之
歸某符印攸拘簡書是畏薦一觴而爲夀悵莫效於勤
誠與萬物以同春願復陶於元化占頌之切敷叙罔周
答知台州劉殿撰啓
比者閔勞侍從得請便安蒙換職於西清俾守藩於東
道甫辭軒陛即見吏民行無信次之淹居有登臨之勝
覽山川而信美惜風俗之寖移蓋凋殘未復於平時而
閒静已成於虚語提封八縣帑乏見儲領帥七州兵徒
空籍廢樽爼笑談之樂供米鹽期會之憂退省衰罷蓋
增愧懼故方理簿書之冗致稍稽竿牘之修敢謂某官
篤義相先情深同好察其乍脱風波之畏喜則可知憐
其初臨獄訟之煩力當未給特加慰藉用示勤渠終惠
罙隆再披絢縟剸繁治劇既資轉漕之能激濁揚清更
委按廉之重即見豐財之效助成破敵之勲某甫遠下
風聳聞新命顧慶函之未具被華翰以良勤喜愧交深
名言曷既
答新知台州曹中散啓
伏審寵臨便郡擁和氣以隨車涓擇休辰布寬條而開
府已徧邦之咸喜諒報政之不遲屬得請以奉祠方約
齎而就道亟圖賓謁因緩慶儀敢謂某官高誼相先冲
懷自抑緘封遽逮粲然辭翰之工柔納素囏愧此名言
之拙顧將依於庥庇以退隠於山林善政初傳與吏民
而同幸樂郊伊邇瞻旌棨以非遥欣遡之私敷宣罔既
答新知台州張直閣啓(偁)
伏審剖符便郡弭節近陲擁和氣以隨車沸歡聲而溢
郭江山動色道路生光竊惟慶慰伏以某官詩禮儒家
衣冠世閥資兼文武夙參戎幕之行謀才濟劇煩嘗董
軍防之衆務愷悌藹山陽之政輸將成淮甸之功美績
屢聞除書薦下畀丹丘之仙境寵命載新寓冊府之英
躔榮名惟舊佇上治民之最即陞持槖之聯某久惜分
襟方欣託庇顧慶牋之未具辱華翰之先投悚企之懷
敷宣罔既
答交代蘇少監啓
比者閔凶私室瀝懇公朝出補外官猶假從班之寵退
居遠郡豈虞賢路之妨乃承叱馭之先適此下車之始
遽從改命實切厚顔伏惟某官術業傳家材猷萬世久
參大匠方馴致於要津暫領專城姑就閑於便地屬茲
得請亦作是行簸揚何意以居前瞻仰忽驚而在後吏
能非習終奚有以告新朝著未充即還聞於求舊過蒙
謙德特枉誨緘願披見之有期但欣瞻而莫喻
答知台州陳察院啓
伏審顯膺詔綍榮綰郡章閭里歡迎固識廉平之素搢
紳歎仰共知選任之公竊惟慶慰伏以某官氣宇宏深
材猷敏濟繡衣玉節迭居耳目之私騶馬朱轓聊典股
肱之郡官雖待次帝用趣行顧班禄之方初已歌謠於
來暮祗恐賜環之下不容煖席之安公議若斯私誠尤
切某昔同牓帖今假鄰麾嗟美政之難攀尚餘光之可
頼其如欣頌未易敷陳
與浙東提刑明察院啓(槖)
比者閔勞侍從得請便安蒙換職於西清俾守藩於東
道恩私則厚寄任匪輕夫何不敏之資能副惟良之目
頼使輝之攸芘知吏議之可逃伏惟某官德望素隆才
猷屢試憲臺冠豸名高六院之先瘴海乘軺功居五使
之最暫臨浙部即躡禁途顧叨屬郡之行載託同僚之
舊其為欣幸莫究敷陳
