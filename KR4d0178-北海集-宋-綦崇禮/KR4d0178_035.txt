北海集卷三十五宋綦崇禮撰
墓誌銘
故右中大夫充集英殿修撰提舉江州太平觀
歷城縣開國男食邑五百戶賜紫金魚袋王公
墓誌銘
公諱衣字子裳其先姬姓系出晉陽世籍大名之冠氏
後徙為濟南歷城人曾大父諱繼文河中府虞鄉縣令
贈特進大父諱异中散大夫直史館贈金紫光禄大夫
父諱宿朝奉郎贈正議大夫母姚氏繼母何氏並追封
碩人金紫公以醇儒厚德淹留文館幾三十年經熙寧
元豐同儕多躐遷驟用而特立自信以道始終時稱為
長者正議公力學有文武材初從武舉又換試經義皆
中歷武學博士知名於時公之宦學自致蓋本家法少
習進士業蚤成未冠已預鄉舉用金紫公遺澤奏補太
廟齋郎乃曰吾將仕矣吏道以法令為師可不務乎因
為法家學試入等連調深冀二州司法參軍皆有能名
其用法主平恕終身以之遷河中府司錄不赴以試刑
法累中大觀二年選為大理評事斷絶天下公案以勞
改宣德郎在寺秩再滿進寺丞以正議公疾求為京東
東路提點刑獄司檢法官故事大理丞出例得優除無
為檢法官者而公為親屈初不計也朝廷既從其請終
以非例改通判渭州換濬州俱不赴丁正議公憂服除
授大理正待次復攝承事襄州有寺僧杜德寶行化於
市人乞百錢則剔身肉燔之如焫冀以動人郡收寘獄
以状聞時道士林靈素方幸務崇其教抑佛氏之徒有
司希旨率無輕坐朝廷集法官議將寘重辟而公當斷
其案獨抗議曰在律毁傷父母肌體應杖不可加也遂据
法斷上之衆為寒心御批以德寶有害風教特杖脊遠
徙公坐停官人或慰之公曰特旨人主一時之威令而
守法人臣之常職也吾失職是懼遑恤他乎朝延察公
非罪俄以提點亳州明道宫自便又除陜西都轉運司主
管文字未赴改詳定一司敕令所刪定官終更通判襲
慶府始至視獄有女子以失行繫問幾何時則踰年矣
公驚詰吏曰是不已更赦乎即日令具案釋之郡人曰
此富家故獄不時決費已萬緡矣民家婢毆婢死論絞
吏以成案白公却不書曰獄未具奈何遽寘人於死吏
愕然更詳理之則婢嘗生子法當減坐而吏失推也先
是郡久不治會公攝府事裁閱月決滯獄幾三百牢狴
悉空郡中清靜徙知濠州不行入為尚書刑部員外郎
積官朝請大夫淵聖受禪遷奉直大夫陞本司郎中又
以歲勞進朝請大夫丁何夫人憂建炎二年車駕駐揚
州公服除造朝授司勲郎中明年渡江間關以從將幸
建康擢大理少卿會誅范瓊朝廷患其握兵難顯戮於
市召問公對曰瓊罪可正瓊兵可分請付寺治必使伏
法瓊既被收盛氣不屈寺官多避去或謂瓊驍賊宜厚
為之備公不顧獨鞫治之瓊稱無罪公徐以圍城中鼓
衆不順語折之遽曰范瓊死罪公顧吏曰囚辭伏矣遂
斃於獄論功遷中散大夫苗傅劉正彥既誅其黨與連
及者皆坐死公閱其状曰此在法當生者猶衆亟奏論
之且移所屬停決以俟命果從公請獲貸者十餘人是
歲冬自會稽移蹕四明百司皆散公獨以獄事留金人
犯淛江而見囚猶百數公督吏夜燃燭決遣達晨俱盡
即奔問行在所自劾夜行刑罪上嘉而貰之以公冐險
數經攘剽賜錢十萬緡給舟從行至永嘉遷大理卿時
巡幸靡定庶事草創洎還駐會稽公躬率僚吏整節敝
壞權宜建明咸就條理後皆循之舊例凡百司官稽違
差失付寺劾罪至三問則必取伏状而被劾者雖非其
過亦不敢復辯以避參對公言伏辯二事也理有曲直
情有虛實豈可一概令必伏無辯今脅以追逮之威使
人不得盡辭非立法之本意請自今輕犯三問未承猶
聽辯庶無濫罰從之由是人獲自理朝廷懲中微之亂
除苛解嬈以順民情欲漸復祖宗寬平之制乃命政和
敕令與嘉祐法並行而歷年已久其間沿革不同有司
臨文莫知所守前年始詔重修敇令參以二書賞從其
重罰從其輕折衷至當使有統一會敵人寇江擾攘未
暇至是申命置局設屬責以成書公先已兼詳定一司
勅令遂兼重修勅令同詳定公既練習憲令深明法意
斟酌損益多出其手大要謂法以仁心為本惟寬而不
煩為能持久於是文涉深刻非舊典者悉更定焉至刪
錄雜犯死刑四十七條時以為當自兵興以來有司多
因事奏請畫旨立法取便一切前後紊錯條目繁猥公
皆研覈本末約以舊制指其舛戾而修正之屢以職事
對上稱其忠實紹興元年八月書成奏御上顧謂曰卿
議法詳明宣力甚久當擢卿侍從遂除權尚書刑部侍
郎舊修書例止進階至公獨有此授蓋素欲用公不止
修書之勞而已明年幸臨安府會課遷右中奉大夫公
自進用屬時多故屢奉詔言事有知必陳皆直指利病
可施行如言圖中興在得人禦夷狄宜知其形勢及強
兵可以字民省費可以裕國其言多切要嘗因轉對請
立法凡州縣大辟當奏讞者遇防秋道梗俾守臣即從
減等論決以絶郵傳稽緩待報淹繫之弊又詳請敇有
司不許豫請特旨以信敇令悉行其言坐為理卿日任
差屬官失實降一官而言者遂以事詆之除集英殿修
撰四年再以權刑部侍郎召命復中寢公先寓會稽求
田治舍為終焉計居一室不踰尋丈暇則誦佛書味禪
說時從賓侣徜徉山林間以壺觴琴奕自娛卜買葬地
於五溪上或謂公康寧若此奚太早計公笑曰是可免
乎吾不以累後也初朝廷議如元祐六曹置權侍郎余
嘗預其討論及公為之余復典選在省每見公以權知
官限年品秩未正為嫌時時戲語以相尤也同班有越
進者若不能平或見於色後余守會稽公已再罷召命
而恬然樂處無向來戚戚意會明堂恩盡復所降官職
余往見之公曰上恩寬大前坐並除今得為無事人終
老於此足矣余因問公曰公素長者於得失榮辱無所
屑屑宜如今言而前者在朝顧不能忘懷於班級間何
也公謝曰方仕進而既與人同視所可得誠不能無爭
心今習閒久於靜默中但見世間一切虚幻不復留吾
胷次非固有殊也所居之地則然也余異其言蓋公天
性純慤無偽飾故於進退趣舍無所不用其誠如此居
無何公暴得疾請致仕未報以五年閏二月丙寅終於
家享年六十二余哭之慟弔其孤於次而其二子與其
從弟光賓泣請銘公之墓余惻然許之遂以三月丁酉
葬公會稽縣石颿里蒻山之麓從公所卜也公娶何氏
封令人先公卒子男三人長山右從事郎監潭州南嶽
廟次張右承務郎兩浙東路提點刑獄司檢法官次于
右卒女五人長適文林郎孫昭述次適鄉貢進士張瑀次
適儒林郎顔球次在室其一早卒孫男四人延年登仕郎
延慶延壽延昌未官女二人並幼公為人質直和易與
人交洞見肝鬲無所疑阻少年氣豪或脫略細謹至其
居官律身思慮周密動中繩規勇於為善臨利害之際
顧義如何不視時以俛仰如議杜德寶獄事世高其守
至今稱之居家約已睦族承上際下篤於恩意繼母性
嚴毅公委曲承順卒以孝聞叔文察坐元符封事罪寘
深州公分俸賙之終其身兄弟四人或貧或夭贍其妻
子長少均平當任子請先季弟而法不許及再郊遂伸
其志光賓幼孤公提攜教誨以至成立公之沒能佐二
子調護其後事者光賓也始金紫公自冠氏遷高曾二
世葬於濟南之長清而家歷城至正議公又移居長清
以便展省祖母華原郡君郭氏已沒未葬而正議公捐
館將治窀穸公并舉其喪祔於祖塋之側儀物甚備既
襄事一夕夢祖母盛服堂上拜金紫公已而顧公若有
所謝公被三品服立堂下回視青紫爛然盈庭以為有
後之報嗚呼公之孝感是固然矣昔人以治獄多隂德
知其子孫必有興者然則公之有後夫又何疑銘曰
法家之術嚴而少恩矢人似之豈其不仁疇能挺然獨
常其德不為術遷不忮不劾公之用法以恕以誠慈哀
有罪必求可生軒冕在前雷電在上弗枉弗撓惟情之
當天子曰賢刑官汝居繄汝忠厚庶克助予筆削新書
實出其手酌時之宜折衷嘉祐法司苛急公則平之朝
有定令自公成之昔在有虞咎繇作士司寇蘇公亦佐
周治後世薄俗類輕其官始終善職如公則難有德惟
刑於古有訓於公有考斯銘是信
宋故朝散大夫充徽猷閣待制提舉江州太平
觀季公墓誌銘
公諱陵字延仲處州龍泉人曾祖惟一祖僅皆潛德不
仕考士元以公貴累贈朝議大夫妣鮑氏周氏吳氏皆
贈令人公少孤力學為進士業會行三舍法由州縣學
升選每冠一鄉里閭榮之及大比别試復先多士名動
一時遂擢政和二年上舍第調池州司法參軍改廬州
學教授秩滿改潁昌府學教授兩郡士愛服譽公如一
以選為辟廱直學辟廱罷除太學正以稱職聞就遷博
士而官長挾私忿不欲公就職以公論學術異同譖之
執政罷知廬州舒城縣未行執政悟其枉除太常寺主
簿不赴靖康元年由秘書郎遷尚書比部員外郎上即
位扈從揚州連進右司員外郎太常少卿建炎三年春
寇騎奔突朝廷儀物委棄無餘公皇遽中取九廟神主
奉以渡江俄遷起居郎甫浹日拜中書舍人因論遣大
臣宣撫陜蜀任太專非是既忤乃自引去除徽猷待制
提舉亳州明道宫尋又奪職居數月復除待制知臨安
府六月召還西掖遷尚書戶部侍郎八月因轉對言自
古以才難使人不當求備惟記其功忘其過取其所長
棄其所短才斯不乏又云多難之時朝廷緩急無可使
者獨不聞舉魏尚於獄中卒能却匈奴起張敞於亡命
卒能弭盗賊責功補過在昔有之願明詔宰執於罪累
中選擇賢能量付以事勿因一眚廢其終身仍詔臺諫
為國愛才聽其自效苟非誤國勿復以言庶使人人皆
得自新恊濟中興之業上說命榜之朝堂已而言者力
詆之遂罷以朝請郎提舉臨安府洞霄宫紹興元年就
加右文殿修撰明年又復徽猷閣待制三年除知廣州
兼廣南東路經略安撫使積官朝散大夫五年秋以請
提舉江州太平觀而公已屬疾未及去郡以九月甲申
卒於所寓之僧舍享年五十有五郡人為之罷市天子
憫焉贈公中大夫公娶上官氏左中大夫恢之女柔明
有賢行封令人子四人奎壁壄圭皆承務郎公生而多
囏卓然能自成立卒為聞人遭遇聖主周旋要近器質
方正不以險夷易其操自官太學至為侍從三以論議
黜而氣不少衰士大夫以為難嘗陛對進言今日國勢
危如綴旒敵勢強盛盜賊充斥此人所共憂者姑置未
論事有深可慮者四可恃者一大駕時巡未有駐蹕之
地賢人遠遁皆無經世之心兵柄分於下而將不和政
權去於上而國益弱所恃以僅存者人心未厭而已又
因災異應詔上奏云今廟堂之上無擅命之臣惟將帥
之權太盛宫閫之内無女謁之私惟宦寺之習未革盜
賊之衆殺戮長吏殘虐編民朝廷苟且例許招安未幾
皆叛反墮賊計軍興以來既結保甲又改巡社既招弓
手又募民兵追呼急於星火割剥侵於肌骨民力竭矣
而猶求焉此災異之原也又論國家承平日久純以文
治其弊極矣忠不足故俗多誕謾質不足故俗多華侈
雖更變亂其風未革願一新之為修政之本其他所論
尚多皆直指時病切中事情曉然有濟物之實惜其言
之不盡用也公性資開敏而智慮絶人遇事剖析如流
平居衆論有疑必待公以決當煩臨劇處之裕如臨安
方敵衆剽焚之後井邑蕩盡公至躬率僚吏於瓦礫灰
燼間建置官府收瘞暴骨招徠遺民拊循安集一以誠
意約束戍兵毋敢侵擾於是人稍奠居南海比喪連帥
軍府不治公初視事摘法掾吏乾沒市舶物直數千萬
緡姦贓屏息郡當海貨所聚稅入不貲監者積習為姦
貪縱自如至有八仙之目公察其弊更定稅例令槩損
十三揭之通衢且俾商賈自書其數而算增三倍異時
帥臣私用諸司錢帛以至互訟公括先所降度僧牒并
獲積年隠陷成物其數甚多悉以付回易又凖市直日
糴諸司軍米别貯之或郡廩不繼則以借給須盡撥租
稅還之輸米若錢各從民便仍損運載之費半與之軍
民皆悅由是帥司用度豐足盡償移用宿負而所藏尚
山積先是惠州有狂男子聚衆數千僭名號作亂朝廷
責帥司收捕公初入境密委叛人曾衮令以功贖罪不
旬日擒之官吏請奏功公曰討賊帥職也唯補曾衮承
信郎而已江西叛卒元通犯境公遣南海尉魏逢使臣
董鼒招撫之即聽命寨於城外無幾何江西遣兵至通
遁趨惠州追兵及之與戰不利人情震恐公復遣鼒追
通回會朝廷用其所請韓京為廣東鈐轄乃以通付京
尋坐他事誅遠近始安廣人德公相與飯僧作佛事三
夕以祝公壽又刻石頌公示不忘公公博學敏於文辭
簡潔俊健如其為人典行外制得王言體有文集十卷
藏於家諸孤卜以八年秋七月丙午葬公於龍泉縣之
龍泉鄉大洋山之原從先塋先期得徽州使君吴偉明
元昭狀公閥閱行治以來請銘崈禮昔以辟廱生識公
及官太學入東西省皆踵公武後沗貳卿又同班綴而
元昭亦嘗與公同僚俱相好也其知公為均元昭謂公
學問之精博趨操之端方議論之疏通政事之明練與
其出處進退之節皆可書且以其孤之意見屬顧義不
得辭乃次其語而繫之銘曰
季本姬姓胄兩出在魯曰友吳曰札子孫蕃布各枝葉
均為季氏異南北公家龍泉實甌越於吳為近失其牒
名字延陵蓋其别要以前人厲志節官登禁省非不達
以言觸罪及三黜侍從獻納吾所職雖時弗諧論可屈
去臨南海任方伯惠利其人著名迹仁而不壽理莫詰
泫然歎息此遺直令妻孝子克自力百舍扶喪返先域
鑱其大節詔窀穸我銘不䛕無愧色
