北海集卷十九宋綦崇禮撰
祝文
温州恭遷祖宗神御七位奉奏祝文
伏以上都猶阻原廟未還永惟眇末之資實負繼承之
責幸賴祖宗之餘訓力圖家國之中興姑即便邦載嚴
神御屬奉遷於聖祖以就次於行宫並瞻睟穆之容序
正尊卑之位庶顧安於後裔期歸復於舊京嘉薦弗親
孝思曷已尚享
温州告遷聖祖天尊大帝聖像景靈官奉安奏
告祖宗神御祝文
伏以帝籙皇圖宜有發祥之自祖功宗德豈無流慶之
先惟世系之推尊實仙源之所出興言寶像遠即海邦
將遷次於行宫以並嚴於烈祖庶合神靈之意永延宗
廟之休尚享
太皇太后梓宫發引渡江祭告錢塘江神祝文
伏以鳳翣宵陳鸞車夙駕指濤江而利涉宜神物之效
靈爰飭薦羞用伸虔告
昭慈獻烈皇后改諡曰昭慈聖獻皇后奉冊寶
告宗廟祝文
維紹興三年歲次癸丑某月朔日孝曾孫嗣皇帝臣某
伏維昭慈獻烈皇后改諡曰昭慈聖獻皇后謹遣某官
奉諡冊寶敢昭告于僖祖立道肇基積德起功懿文憲
武睿和至孝皇帝伏以泰陵元配隆后母儀(哲宗皇帝祝文改云)
(伏以於皇世母堯保冲人)兩御簾帷再安社稷事希古昔勲在邦家
尚惟累行之功未極易名之懿冊乂新于徽稱庶克協
于聖功今羣工有司請以祖宗之命改諡曰昭慈聖獻
皇后不敢不告尚饗
温州景靈宫奉安昭慈聖獻皇后祝文
維紹興三年歲次癸丑某月朔日孝姪嗣皇帝臣某伏
為景靈宫奉安神御謹遣某官敢昭告于皇伯母昭慈
聖獻皇后伏以雨露時思既列太宫之祝衣冠像設載
嚴原廟之儀仰覿睟容如聆慈訓尚想簾帷之際可忘
社稷之功期永奉於神靈用克寧於館御尚饗
昭慈聖獻皇后焚几筵祝文
維紹興三年歲次癸丑月朔日孝姪嗣皇帝臣敢昭告
于昭慈聖獻皇后伏以音容寖邈供養永離未厭孝思
遽終祥祭三年有既撤几席於宫闈百世不窮奉烝嘗
於宗廟神靈其往哀慕難勝尚饗
温州告遷昭慈聖獻皇后神御赴景靈宫奉安
祝文
維紹興三年歲次癸丑月朔日孝姪嗣皇帝臣某伏為
月日神御遷赴景靈宫奉安謹遣某官敢昭告于皇伯
母昭慈聖獻皇后伏以徽音在慕像設方嚴載稽原廟
之儀祇奉祠宫之次已從蠲吉式告將遷尚饗
昭慈聖獻皇后神御告遷赴温州景靈宫奉安
祝文
維紹興三年歲次癸丑月朔日孝姪嗣皇帝臣伏為迎
奉神御遷赴温州景靈宫奉安敢昭告于皇伯母昭慈
聖獻皇后伏以仙遊已邈館御斯崇將奉睟容往從原
廟儼衣冠之甫出肅仗衛之既陳載感平生但增永慕
尚饗
昭慈獻烈皇后改諡曰昭慈聖獻皇后於温州
太廟奉上冊寶詣本室前行奉上禮前期奏告
祝文
維紹興三年歲次癸丑月朔日孝曾孫嗣皇帝臣某伏
為昭慈獻烈皇后改諡曰昭慈聖獻皇后將以月日奉
上冊寶謹遣某官敢昭告于僖祖立道肇基積德起功
憲文睿武至孝皇帝伏以更崇諡號圖稱慈徽既合議
於搢紳嘗請命於宗廟考六家之法斯極鴻名從三后
之規聿彰聖德爰登寶冊往對神靈盛禮既陳先期以
告尚饗
温州景靈宫奉安昭慈聖獻皇后神御奏告帝
后祝文
維紹興三年歲次癸丑月朔日孝曾孫嗣皇帝臣某伏
為月日景靈宫奉安昭慈聖獻皇后神御謹遣某官敢
昭告于宣祖紹武睿聖皇帝太祖啟運立極英武睿文
神德聖功至明大孝皇帝太宗至仁應道神功聖德文
武睿烈大明廣孝皇帝真宗膺符稽古成功讓德文明
武定章聖元孝皇帝皇高祖考仁宗體天法道極功全
德神文聖武濬哲明孝皇帝皇曾祖考英宗體乾膺
歷隆功聖德憲文肅武睿神宣孝皇帝皇祖考神宗體
元法古立憲帝德王功英文烈武欽仁聖孝皇帝皇
伯哲宗顯天斷道世德揚欽文睿武齊聖昭孝皇帝昭
憲皇后杜氏孝宣皇后王氏懿德皇后符氏明德皇后
李氏元德皇后李氏章穆皇后郭氏章獻明肅皇后劉
氏章懿皇后李氏皇高祖妣慈聖光獻皇后曹氏皇祖
妣欽聖憲肅皇后向氏欽成皇后朱氏皇祖妣欽慈皇
后陳氏皇伯母昭懷皇后劉氏伏以送終有既撤几席
於東朝事往如存遊衣冠於原廟是嚴像設以奉神靈
率循列聖之規(諸后祝文改作率從先后之儀)式序祠宫之次將陳盛
禮祇告先期尚饗(諸帝共一首諸后共一首)
温州告遷萬夀觀聖祖聖像於景靈宫奉安奏
告宣祖皇帝祝文
伏以創業開基雖本貽謀之盛膺圖受命豈無流慶之
先惟世系之推尊實仙源之所出興言寶像遠即海邦
將遷次於行宫以並嚴於烈祖庶合神靈之意永延宗
社之休尚饗
道場齋文
昭慈獻烈皇后寒食節道場齋文
維紹興二年歲次壬子三月壬辰朔十日辛丑皇帝為
寒食節於臨安府淨慈寺使僧二十一人昭慈獻烈皇
后几筵前作水陸道場者伏以墦祭屆期重起園陵之
慕玉衣留御空瞻几席之陳恭即祇園大興法會普祫
冥陽之供用資先聖之緣榆燧既更感孝思而曷已具
文可質超慧果以何疑更仗聖功永扶皇祚謹言
昭慈獻烈皇后几筵前寒食節水陸道場齋文
維紹興二年歲次壬子二月朔日皇帝為寒食節使僧
二十一人於昭慈獻烈皇后几筵前作水陸道場者伏
以稽山東望再逢拜掃之期鷲嶺西来固有追修之教
愴園陵之莫展奉几席以猶新式當寒食之辰大啟法
筵之供隂功有託具存保祐之慈覺力可依用薦超昇
之果更推聖利普及含靈謹言
御前寒食節於昭慈獻烈皇后几筵前建水陸
道場齋文
維紹興二年歲次壬子三月壬辰朔十日辛丑御前為
寒食節使僧二十一人就昭慈獻烈皇后几筵前作水
路道場一晝夜者伏以盛德難忘想慈顔之如在孝心
欲報惟象教之可憑歲華甫覿于清明民俗争先于拜
掃莫展栢城之域但瞻玉几之筵爰集緇流廣陳法會
合幽冥而普供宣秘密之微言庶仗殊因獲資聖地覺
乘是證哀願不違謹言
昭慈獻烈皇后筵几前中元節道場齋文
維紹興二年歲次壬子七月朔日皇帝為中元節使僧
二十一人赴昭慈獻烈皇后几筵前開建水陸道場者
伏以新秋悽愴方深霜露之思舊俗流傳載感盂蘭之
節念母儀之欲報捨象教以疇依恭即几筵大陳寶供
合天上人間之衆徧水居陸走之殊若鬼若神或凡或
聖普臨法會同攝勝功憑最上乘以普資于福果生極
樂國其皆仰于慈顔謹言
昭慈獻烈皇后几筵前作水陸道場齋文
維紹興二年歲次壬子九月朔日皇帝為十月一日使
僧二十一人赴昭慈獻烈皇后几筵前作水陸道場者
伏以陽月載臨歎歲時之晼晚東朝不御瞻几筵以凄
洏廣修殊勝之因用證超升之果式招淨侶恭啟法筵
憑大雄大力之神設無礙無遮之供仰資冥福俯慰孝
心更分不盡之功普及無情之類謹言
御前為太上道君皇帝就内中道場齋文
維紹興二年歲次壬子十月戊子朔十日丁酉御前為
太上道君皇帝天寧聖節就内中作祝聖夀道場一永
日者伏以候當陽月節紀誕辰仰瞻天德之寧虔祝聖
人之夀廣延開士恭啟清場凴我覺雄出兹勝力推九
齡之吉夢進衍昌期指七聖之迷途歸安大養更資慈
護永保皇圖
御前為昭慈獻烈皇后几筵前建水陸齋文
伏以獻歲發春感故年之載換慎終追遠愴永慕之何
窮空瞻玉几之陳無復椒觴之舉唯凴覺力用薦孝誠
清供既周咸被法筵之施徽音不昧更延廟祀之休謹
言
内中建輪結道場齋文
伏以火德中興候應朱明之節天休申命祥標震夙之
期延淨侶於祇園啟梵儀於中禁式假莊嚴之力具宣
微妙之音庶格精虔冀加慈護增隆夀祉保基祚以長
新敷祐羣黎弭烖兵而永息
疏
功德疏
伏以火德方中適契興朝之運天休申錫將臨誕聖之
期預申啟請式陳洪供冀廣裒於梵福用仰祝於帝齡
皇帝陛下伏願寶命惟新慶源有衍如山如阜永觀基
業之隆宜君宜王益茂本支之大
功德疏
伏以炎正中興允契誕彌之節真如最勝普歸善禱之
誠顧此微生久塵近綴欲報聖神之遇是資梵釋之音
皇帝陛下伏願睿德日新武功時定茂集自天之祐永
膺申命之休同召虎之對揚載歌萬夀效封人之請祝
更誦多男
功德疏
伏以紹靈長之寶祚聖有所生蒙覆育之深恩物無以
報恭因誕節廣集勝緣克成閱月之功仰祝後天之算
皇帝陛下伏願對昊穹之申命茂擁鴻休乘炎正之中
興系隆丕業夀考協萬年之慶本支推百世之祥永庇
含靈同依正覺
聖節功德䟽文
伏以帝德乘乾載覿誕彌之日臣心報上仰伸善祝之
誠集真如最勝之功資夀考無疆之祉敢祈大覺用證
殊因孝慈淵聖皇帝陛下天祐至仁神歸景福四方来
賀同瞻法駕之還二聖同觀永篤皇家之慶
功德疏
伏以千齡在旦仰天德之出寧四海傾心罄人臣之歸
報願叨聯於法從宜加厚於常情恭仗聖緣仰陳善祝
太上道君皇帝陛下伏願佛慈嚴護聖孝感通周室中
興歸饗九州之養天子萬夀永承二聖之歡
功德疏
伏以天德應期載及出寧之旦臣心上報敢忘歸美之
誠屬誕節之將臨叩真乘而有請顧晚塵法從已遥北
嶽之廵惟廣集勝緣用致南山之祝太上道君皇帝陛
下伏願後天難老如日常升萬福無疆擁百靈而薦祉
四方来賀驩七萃以回鑾更賴覺慈俯資願力
祈晴文
臨安府上天竺寺開啟祈晴文
維紹興二年歲次壬子四月辛酉朔日皇帝遣入内侍
省東頭供奉官睿思殿掌書管簿楊立本使僧四七人
於臨安府上天竺寺開啓祈晴道場者伏以民勤終
歲人力待時凡兹衣食之原視彼雨暘之候願念霖霪
之久適當長養之期既蠶月之妨功且麥秋之告病饑
寒之慮宵旰是憂爰叩佛乘庶從人願亟掃積隂之沴
盡還慧日之明謹言
中天竺啟建祈晴文
維紹興三年歲次癸丑四月丙戌朔日皇帝遣入内侍
省東頭供奉官睿思殿掌書管簿楊立本使僧四七人
於臨安府中天竺寺靈感觀音院開啟祈晴道場者
伏以時當長養雨或霖霪蠶將老而畏寒麥及秋而恐
病惟生民所急孰先衣食之原而大士之尊實制龍神
之命願施聖力亟掃頑隂還天宇之清明副人心之歸
嚮謹言
下天竺寺啟建祈晴文
維紹興四年歲次甲寅五月朔日皇帝遣某官於臨安
府下天竺寺啟建祈晴道場者伏以公私之計既寡盖
蔵水旱之虞動關念慮屬兹苦雨害彼力田三日成霖
乃逾期而未止六師仰哺則望歲之未知孰寬否德之
憂盖仗能仁之力式投淨宇恭唘清場願回慧日之光
亟掃積隂之沴謹言
越州圓通寺祈晴文
維建炎四年歲次庚戌十月庚午朔十九日戊子皇帝
遣某官使僧四十七人於越州圓通寺開啟祈晴道場
者伏以愁霖不止懼傷高廪之蔵妙應無方敢叩普門
之力維兹霖雨乃涉嚴冬雲氣益繁久妨明扵日月場
工未畢將闕奉於粢盛願回慧照之光盡掃積隂之沴
鞭燭龍而銜耀茅簷惬獻曝之忱驅石燕之飛翔編戸
免祁寒之怨庶終穡事以慰人心謹言
内中講筵殿祈晴文
維紹興二年歲次壬子五月朔日嗣天子臣命道士二
十人就内中講筵殿開建祈晴道場謹上啟元始天尊
太上道君太上老君混元上德皇帝伏以農夫望歲苦
雨逾旬豈惟行路之興嗟并與力田而告病敢伸精禱
冀格至誠雖政事或乖時乃眇躬之責而粢盛有闕恐
貽上帝之羞願驅宿沴之災還廓大明之照臣無任懇
禱之至謹詞
内中講筵殿祈晴道場罷𣪚文
臣言伏為祈晴道場設醮一座三百六十分位者伏以
積隂作沴久雨為淫百祀是供懼有粢盛之害六師在
戌尤懷餽餉之憂仰覬天心俯矜民力趣扶桑之晨照
收屏翳之餘威庶使三農薦蒙一稔臣無任精虔激切
之至謹告
集禧觀開啟為民祈福祈晴文
伏以雨淫為菑民用愁墊式陳淨供以致誠祈冀格靈
明遂蒙開霽惟㓗粢之無害仰休饗之有依謹告
