北海集卷二十八宋綦崇禮撰
劄子
乞申飭百官劄子(紹興二年閏四月十三日)
臣伏觀周宣王之小雅於車攻則曰内修政事外攘夷
狄復文武之境土於吉日則曰能慎微接下無不自盡
以奉其上然則中興之效本於修政事而政事之修亦
在夫小大之臣無不自盡而已今朝廷播遷庶事草創
外備彊敵内鋤羣盜日不暇給而百司庶府小大之臣
類多苟且偷安不務舉職姑息胥吏闊略細務累資養
譽猶襲承平之弊其間亦有孜孜奉公疚心職事則衆
必非笑指以為迂至摘其事而靳之曰了得其事便足
以勝夷狄否臣切怪之且國家大體輔弼大臣任之所
謂百司庶府之臣知治其一官一職而已夫使一官一
職而皆治焉則事將無所不治傳曰婺不恤其緯而憂
宗周之隕為將及焉彼憂之誠是也盍亦圖其所憂而
效於上歟儻無所陳其智謀以禆國論之萬一乃徒私
憂過計空廢實務亦奚救於危亂哉今不及其暇時修
起庶政顧以細務為不足省則大事亦將委靡而紀綱
弛矣紀綱既弛而欲駕馭豪傑以興衰撥亂不亦難乎
臣愚欲望聖斷深察兹弊申飭百執事之臣各揚其職
無以空言憂國而妨實務庶幾細大畢舉紀律設張則
内治外攘無所不可矣取進止
面對第一劄子
臣觀近者金人議和託言劉豫所請雖敵情叵信然而
中原殘破民力困瘁不堪驅役豫麟父子特倚金人為
重以拒王師如聞敵自有故且倦于南牧則議出于豫
欲欵吾問罪之舉延旦夕之命理亦或然今敵人遣使
先至豫所乃來而所持書輙有封疆之畫其為豫計無
疑陛下灼見其情報書曲折事理詳盡固應奪其狡謀
破其姦膽不復敢肆桀驁庶能聽順以定和約然而猶
可慮者萬一負恃彊敵尚懷逆圖必欲窺吾境土或恐
稽留使人呼敵騎以來邀脅則吾可以不為之備乎今
已過防秋且遠近傳聞通使人情恐便舒緩臣愚欲望
聖慈申戒㳂江將帥明遠斥候防扼險要選練士卒日
討于師常如遇敵以為先事之備庶無後悔苟和議遂
成亦未可以弛備况今日耶臣過計如此惟陛下裁擇
取進止
面對第二劄子
臣伏觀陛下懲彊敵之侵凌念兩宫之阻遠不惮卑詞
以通使屈已以議和上以為宗廟社稷靈長之計下以
息海内元元戰伐之苦至誠交感異類革心甚盛德也
然以臣愚私竊度之如陛下神聖之資英武之略内有
撥亂之志而乃欝欝居此忍自卑屈以求成請好豈得
已哉徒以事勢未競國步未夷生民未安故為計出此
庶幾天誘其衷還我二聖休兵蓄力徐為後圖非謂舊
事可忘中國可棄敵情可信能恃以久安也然則約和
之後便欲高枕而卧得乎仰惟聖志固將大有所為興
起庶政觀時俟釁期復舊業不唯苟紓目前之急而已
臣願陛下堅坐薪嘗膽之志勵宵衣旰食之勤深詔大
臣簡賢能慎名噐明殿最嚴賞罰申飭百執事之列下
至州縣之吏各修厥官毋敢媮墮革因循之弊去苟且
之習要使人人公心為國誠意在民而無養資尸禄計
日待遷之患則衆治舉矣於是生財積榖繕甲治兵嗇
用度寬賦歛以實民力汰冗弱精選練以作士氣日伸
月長假以歲年一旦起而用之則大計可圖成功可必
也顧惟今日權宜之議所利在此昔周宣復古蓋以内
修政事外攘夷狄越之報吳亦曰十年生聚十年教訓
兹非往事之明驗而陛下之所熟聞者乎伏望陛下不
以臣言為腐儒常談留神而勉勉焉天下幸甚取進止
面對劄子
臣聞為天下者審夫議論規模所存而已規模者國家
所治以立議論者規模所待而定議論定則規模立而
國家之勢成矣議論不定則規模不立而國家之勢危
矣夫規模議論尤急於天下多事之際議論定則成不
定則敗規模立則存不立則亡此成敗存亡之機也仰
惟陛下初紹大統適當戎狄摶噬盜賊憑陵之時凡所
為議論規模有未能定今八年之久天下之變至此已
極戎狄之要雖未可得而其情已見盜賊之暴雖未盡
平而其勢已蹙事固有失之於終其在今日收終之時
也故臣愚竊以為今日之議論規模宜不出三者恢復
中原以成再造之功上也因所有之地而疆理之中也
苟目前之安而無所為下也語其上則今之力誠未可
為守其下則吾之勢不可復立惟度時量力就其中者
為之中者既成則其上可馴而致苟止於下則雖志於
中者有不可得矣臣愚欲望陛下發自聖志明詔大臣
無取高言以害實治毋偷苟安以玩歲月議論審其可
用規模定其適中以此立政事以此任人材以此責功
效如是而期月之間治功不成未之見也
面對劄子
臣聞君之有臣所以濟治臣效其實用則君享其功臣
竊其虚名則君受其弊實用之利在國虚名之美在身
志於國者不計一已之毁譽而惟天下治亂之憂潔其
身者不顧天下之治亂而惟一已毁譽是恤然而效力
於國其實甚難而世未必貴竊名於己其為則易而且
以得譽二者之用捨繫風俗關治亂有天下者不可不
察也昔西京之士惟其徇國而不求名故漢道以昌司
馬氏之臣務為浮虚而無實用故晉室以亡前世之鍳
其可忽諸臣竊觀今日士夫之俗而知國家之不競蓋
在於此無激昂奮勵之志而以循謹自持為賢無捐軀
致命之節而以全身遠害為智方聖哲馳驚惟日不足
之時則知無不為者所宜貴也而見謂生事當黎元凋
瘵勞來還定之日則服勤州縣者在所尚也而取譏俗
吏以至避言利之名而常賦經用寖以不理要觧事之
目而舊章故實多所廢格若此之類皆便已自為非國
家之福豈陛下所利哉臣愚伏望聖明深燭厥理凡官
人賞罰之際取其能濟時用有益于國家者進之察其
虚名無實欺衆要譽者退之黜陟既明好惡既彰則人
材風俗從而丕變而真賢實能出為陛下用矣取進止
乞討論納節換官劄子
臣竊見近者楊惟忠邢煥皆以節度使致任即不曾鏁
院降麻伏緣節度使除拜移改若恩加之類並須宣制
豈有見帶節鉞致仕而不然此一時之闕典也臣嘗記
祖宗時凡節將臣僚得謝不以文武並納節别除一官
致仕如仁宗朝張耆自使宰授太子太師楊崇勲授太
子太保致事皆武臣也惟熙寧間富弼以元勲舊相始
令持帶節鉞致仕弼猶力辭不敢當者久之其後相繼
者則曾公亮文彦博也他人豈可援以為例也近歲以
來致仕者不問何人不復納節換官亦恐有違舊制臣
愚欲望聖慈特降睿旨并令三省樞密院討論舊典施
行
遵用舊法劄子
臣伏見自渡江以來官司案籍例皆不存而吏部所掌
官簿尤難稽考故逐急申明以為約束其目非一士大
夫到部凡磨勘注擬賞功任子之類皆粗有條理其後
亦稍稍尋訪舊法在部見今遵用然風俗之薄久矣吏
部隨事申明有所從寬以便人情士既習見其事則雖
有舊法而於已不便者則必羣譟衆起干訴百端必欲
有司申明以破舊法如是者多矣臣竊思之士農工商
之四者皆陛下之民也亂離以來士之失職者固可憫
矣聖訓孜孜未嘗不以是為言而今之在官者亦所同
恤而無異詞也獨不念今三農之務與百工之肆商旅
往來之塗亦能無失其業而官之為法曾少優於承平
時否然則吏部所以待天下之士恐不可以廢舊法而
專徇一時之人情也臣愚欲望聖慈特降睿旨應吏部
自渡江以來凡所申明與法相戾者並從舊法其因去
失案籍措置指揮令逐一類聚看詳若舊法已有該載
不妨遵用者取旨别行刊定仍降指揮應吏部條目已
有舊法者今後不許申明權宜改易庶幾士安分守而
有司不至廢法亦中興之政所先務也取進止
乞召臣僚降詔劄子
臣聞君使臣以禮臣事君以忠君之視臣如手足則臣
事君如腹心施報之道在古如此方今國步囏難需人
共濟正陛下任賢使能以圖中興之時收用人材誠急
先務然號召之際或不能致欽盡禮以待之所謂真賢
實能將卷懷而去彼屑就者非誘於利禄則逼以威刑
欲其盡忠以為腹心之用不可得也臣伏見祖宗舊制
凡在外除授内任及被召臣寮若學士以上職任及新
舊宰執必降詔書以為赴闕之信至其下則或尚書省
給劄吏部給符以聖旨行下照會催促而已所以别等
威示眷禮於貴近之臣也自兵興以來急於除用降詔
之禮一切盡廢乃或有如敢遷延當重寘典憲之令矣
兹豈所以待賢能之道哉臣愚欲望聖慈舉行故事凡
六尚書及翰林端明殿學士以上職任并新任與曾任
宰相執政官若自外除授或被召應赴行在者並令尚
書省日下報學士院頒降詔書以示待遇之禮且使外
任近臣有所取信以離其官守仰稱陛下任賢使能之
意取進止
李邴分門内外制集劄子
臣伏見前參知政事李邴任翰林學士日將本院内制
文字分門編錄已成部帙甚為詳盡自渡江之後本院
文籍散失無復存者緣内制文字體製不一而祖宗以
來述作今悉無所見稽求檢閱實為急闕契勘本官見以
端明殿學士領宫觀寄居泉州臣愚欲望聖慈特降睿
旨下泉州差書寫人官給紙劄就本官家傳錄一本繕
寫装背如法仍委官一員點檢對讀務令精詳共限一
月了畢差人賫赴行在于學士院送納庶使本使撰述
文字有以考據取進止
論保奏功賞劄子
臣竊見近時諸處保奏功賞多有白身人乞補文資或
與免觧免省試特赴殿試之類其間未必皆是士人不
無冐濫方今吏選員多闕少擬注不給若更開此塗則
愈見猥冗臣愚欲望聖慈特降睿旨今後白身人應緣
功賞補官止許補班行名目其未應補品官者依效用
入資法收補即不得陳乞補授文資及免觧免省試若
特赴殿試之類庶草冐濫之弊稍清士風取進止
修神宗哲宗兩朝實錄劃一申請劄子(南渡後初史館)
(申請)
准紹興四年五月五日尚書省劄子五月四日
三省同奉聖旨神宗哲宗皇帝兩朝正史實錄
並令史官看詳重修所有應干合行事件條具
以聞右劄付修國史日歷所令先次條具下項
一本所恭奉聖旨看詳重修神宗皇帝哲宗皇帝正史
實錄欲乞將神宗皇帝實錄先次看詳重修
一合要照修文字乞就秘閣檢借抄錄如闕許於行在
臣寮士庶之家借本傳錄用畢給還如在外州軍臣寮
士庶之家令所在州軍官給紙札借本抄錄發赴本所
一今來先次重修神宗皇帝實錄欲將秘閣抄錄到朱
墨本及後來降到墨本實錄一處看詳重修進呈
一應行移取會及約束日限斷罪並令本所依已得指
揮施行
一合用紙札朱墨錢物等欲就本所應副支使
一今來本所現闕投下申奏文字人欲乞依勅局例從
本所指名下三省大程將差大程官四人與免本處諸
般重難差遣
又再申請劃一劄子
一本所恭奉聖旨看詳重修神宗皇帝哲宗皇帝正史
實錄欲乞將神宗皇帝實錄看詳重修所有哲宗皇帝
實錄合要當時臣寮家傳行状墓誌等文字亦欲乞從
本所先次移文行在臣寮之家及下諸路委轉運司尋
訪子孫抄錄編類成冊發赴本所
一本所官係先差修纂建炎日歴員數不多今來重修
兩朝正史實錄欲乞詳酌添差官三兩員協力同修
一契勘祖宗朝日歴實錄正史並於史館編修元豐官
制分日歴屬祕書省著作局實錄正史各别置院近緣
修纂日歴為著作闕官令長貳通修又差郎官兼領緣
上件職事止係修纂日歴即與史館不同今來既令本
所官重修兩朝正史實錄欲乞將秘書監少帶兼直史
館著作郎佐並帶兼史館檢討其郎官現兼著作郎者
亦改兼史館職事庶於名實不致差紊
又再申請劃一劄子
一契勘本所及秘書省並闕神宗哲宗兩朝正史欲乞
申明朝廷行下諸路州軍於臣寮之家廣行搜訪
一契勘神宗皇帝實錄自有舊來朱墨本其墨本係元
祐年所修已是成書其朱本係紹聖年間因蔡卞起請
重修將舊書所載多所增損務要傅會一時紹述議論
而元祐史官其間語言不無過當失實然亦有别行引
用照據以證墨本未盡去處若將二本參照修定委是
詳備欲乞從本所官先據朱墨本看詳重修如或尚有
合行取會照對文字逐旋申明取索施行
一契勘哲宗皇帝實錄係崇寧以後蔡京提舉編修叙
事之外多是增飾語言變移是非殆非實錄之體成書
之後其當時時政記等應干文字又皆焚棄竊恐所載
不無更改隠漏失實即難以便據舊錄重行修定欲乞
從本所逐旋申明於諸路州軍及舊臣之家更行取索
求訪當時文字事跡按據參照看詳重修庶無牴牾
薦察官劄子
臣等今月二十二日奉御筆付臣某令與沈與求同薦
數人有素行不阿附者具名進入以備察官之選臣等恭禀聖
訓同共商量以平日所得於公論者五人應選具列於後
左朝奉郎尚書祠部員外郎鄭作肅性禀純㓗有學術
通於世務剛介寡合議論有餘
左朝奉大夫行太常博士趙霈性行純靖有操守更歴
中外差遣皆有可稱
左奉議郎權知柳州常同元祐言官安民之子安民首
擊蔡京者與陳瓘鄒浩龔夬等齊名而其子孫如同學
識操履最有家法
左宣義郎通判漳州李長民有文采學問嘗中詞科議
論疏通清介有守
左從政郎前太學博士程克俊有噐識議論精審所守
堅正而不為徼訐
前件官皆有時名素行無缺察其平日必不肯為阿附
以臣等愚見可以仰備采擇伏望聖慈更賜詳酌取進
止
除兩淛東路安撫使上殿陳乞劄子
契勘淛東一路管下州縣憑依山谷邊臨江海皆係控
扼唯藉有心力可以仗兵將捕盗官在任乘無事之際
協力措置以備緩急臣今誤蒙恩付以帥事竊慮本路
州縣兵將捕盗官内有老病及懦弱臨事不可倚仗之
人伏望朝廷特降指揮許臣體量具名申尚書省或樞
密院取旨放離本任别令合入差遣其闕從臣一面踏
逐奏辟差填一次庶幾得人緩急可以使喚取進止
上尚書省乞換閑曹劄子
某見領左選職事繁劇兼掌内制亦係獨員又蒙差權
尚書兩選事緣某久病右臂手指攣痺疼痛執筆有
妨深懼簽押文字不前因致曠闕伏見元祐間陸佃以
兼史職辭吏部換禮部侍郎崇寧初張商英亦以修書
自吏部改刑部今來兵部侍郎程瑀已得旨與郡某欲
乞比附前例換上件闕庶得職事稍閒可以專意應副
學士院文制衰病之軀免致顛仆候鈞旨
又上尚書省劄子
建炎四年九月三日尚書省劄子綦某劄子伏覩近降
指揮令講讀官翰林學士後省官日具故事一兩件供
進者契勘往時供進故事本係講筵之職欲乞指揮下
講筵司置歷定日輪官供進施行伏候指揮
