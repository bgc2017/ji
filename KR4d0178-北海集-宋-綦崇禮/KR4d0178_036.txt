北海集卷三十六宋綦崇禮撰
雜著
知紹興府諸廟祈雨文
禹廟
此邦湖澤之利寖失其舊雨暘之節歸命於天小有過
差則南畆之人號呼束手而無所用其力是以水旱之
請每勤有神之聽而神之貺施在所答焉而無倦也自
去秋積雨害田田損十二三而民寡蓋藏早已艱食待
兹一稔情則可知乃由中夏以來閔雨至今先熟之禾
既秀而槁穀價翔踊民食愈艱驕陽如焚遠連旁郡天
子為之焦勞於上詔書惻怛戒飭甚周郡縣之吏所以
恐懼奔走祈哀羣望而不知為瀆也惟王昔平水土六
府三事允治萬世永賴聖功大矣歿食此邦長庇斯民
忍視其急不為動心乎某前遣屬僚既嘗有請恭承明
詔復趨祠下伏願出其靈蠁呼叱神龍霑為甘霖救此
灾變下以慰疲民嗷嗷之望上以解聖天子旰食之憂
而郡縣之吏亦得以寬其責王之賜也敢重以請尚饗
秦望山靈惠侯廟
維神夙以利澤享有爵號民所疾苦神宜圖之前遣縣
僚既常有請載恭明詔禱於祠下伏願出其靈蠁呼吸
雲雷霈為甘霖救此旱虐(下同前)
南鎮廟
維神作鎮於南實壓兹土民所瞻仰利澤隨之恭承明
詔禱於山下伏願出其膚寸鼓以雷霆霈為甘霖救此
旱虐下以慰疲民嗸嗸之望上以解明天子旰食之憂
而郡縣之吏亦得以寬其責神之賜也敢望所報尚饗
伯益臯陶廟
維神繼聖以賢克從廟祠民所疾苦神宜圖之恭承明
詔禱於祠下伏願(下同前)
馬太守廟
維神功惠此方沒見廟祀民所疾苦當宜圖之(下同前)
越王廟
維王功霸此方沒而廟食於民若其疾苦王宜圖之(下同)
(前)
舜帝廟
維帝以聖紹堯以功傳禹道德之盛萬世所師至神無
方廟祀於此民所疾苦帝宜圖之(云云)伏願默相上帝
指撝神龍(下同前)
祭范丞相文
維紹興六年歲次丙辰九月丙寅朔十七日壬午檢校
少傅慶遠軍節度使提舉江州太平觀郭仲荀檢校少
傅瀘州軍節度使充中太一宫使錢忱寶文閣學士左
承議郎提舉江州太平觀綦某右中大夫充徽猷閣待
制提舉江州太平觀盧知源隨州觀察使前提舉江州
太平觀張思正等謹以清酌庶羞之奠致祭於丞相觀
文殿學士高平范公之靈嗚呼天生異人意其甚囏待
用於世決非偶然既鍾傑材而俾相國盍假之年以究
多績寒鄉下里乃克生公器度不凡自其兒童妙齡射
策名震四海壯歲登庸儀形一代亦既用矣若有以為
天乎難諶而止於斯嗚呼靖康之元公任諫諍犯顔無
諱冀回上聽今皇識之曰此愛君求於艱難延秉國鈞
面命詞臣玉色怡豫汝善制草予得賢輔公懷感激自
盡不疑僉謀是用舊典是稽運物無心無偏無黨合其
異同一此刑賞遇才則進見可則行百工任職萬事得
平敵侵淮濆謂我避敵公伐其謀不戰自北寇犯江淛
豺狼縱横指授大將妖氛載清禍亂稍夷人心小定鎮
安中外邦基克正逮公去位以迄於今皇綱不墜前功
可尋盛年壯烈一跌未復庶幾公歸胡奪之速嗚呼天
台赤城公所留居寄情丘壑争席樵漁間守永嘉及朞
去職如還故鄉對客歡適豈期小疾奄至膏肓中台遽
折一鑑遂亡龍華蘭若山水竒秀公所甚愛藍輿時扣
公性超悟臨終不迷誰謂窀穸乃此其歸挹公雅量懷
公厚德邇驚遠疑孰不嗟戚矧百姻族庇廕其誰傷感
途巷執紼纍纍凡我文武夙被鈞播列奠過車涕泗交
墮尚饗
祭知台州胡端明文
維紹興十有二年歲次壬戌正月朔日寶文閣學士左
朝散郎提舉江州太平觀綦某徽猷閣直學士左朝請
大夫提舉江州太平觀李擢隨州觀察使提舉江州太
平觀張思正等謹以清酌庶羞之奠致祭於故知府尚
書端明已懋兄之靈惟公抱負純誠蹈履吉德寬裕有
容柔惠且直太傅中庸征東清白稟乎天資匪由外飾
晉陵門閥實冠南國名卿巨儒相望赫奕公又繼之為
世矜式荐取詞科飛騰俊域乃登侍從周旋帝側代言
西臺給事左掖三入禁林再位常伯羽儀朝廷光華典
册露門勸講從容啟廸陳善納忠豈專紬繹崔琳仲舒
事該今昔懷素無量時推博碩濟時戡難繄公之力帝
亦知之靡施不克顧瞻鈞衡將有顯陟公厭承明懇求
閒適屈臨海邦於焉偃息版輿就養公志則懌靜治朞
年民安盜息外淹一州人望未斁謂當遄歸奮庸熙績
暴疾乘之朝不及夕老成云亡有識所惜嗚呼哀哉某
等頃接清班聯行並植道同志合淡然莫逆間闊幾時
再見顔色車騎臨存迎門倒舄抵掌笑談洞見肝膈更
唱迭和盈於翰墨俯仰之間遂成陳迹思正遲暮退居
視公匪敵猥承泛愛歡如舊識杯酒流行屢陪燕席謦
欬如在音容遽隔嗚呼哀哉昔公之來朱幡畫戟稚耋
懽呼光動阡陌今公之歸丹旐素羃徒御凄涼奄就窀
穸禍福無常變故叵測謂仁者壽天理何嗇公薄世榮
晚耽禪寂死生之理固已自得我輩懷賢寧免傷惻寓
辭奠觴寄哀何極尚饗
追薦文
伏以禁門入侍嘗膺持槖以同朝祠館便居獲際剖符
而出守喜依仁之有託每敘舊以交歡豈期旦暮之間
遽歎幽明之隔人之不淑天果何知曷紓寫於悲情苐
莊嚴於梵福伏願知府尚書端明不昧塵障皆空以平
生悟佛之因證今日超凡之果高名貴位絶餘累於他
生正念真觀永歸依於此道謹疏
金人殘破江淛殺戮生靈募僧道作道場祭文
(建炎四年六月十一日)
維建炎四年歲次庚戌六月某朔某日皇帝遣某官致
祭於金人殘破江淛殺戮軍民朕以眇躬託於士民之
上屬茲艱運播越靡寧天未悔禍強敵深入延及江浙
莫禦其鋒坐視元元肝腦塗地閭閻城郭所過皆墟陷
汝無辜由朕不德為民父母深所痛心已令州縣之官
往集緇黃之侣虔依聖教俯薦幽魂冥漠有知歆此觴
酹尚饗
中元薦亡牒
一剪金風適尊者救親之日十分碧月正太山薦福之
秋願乘無上之功特指往生之路箇中頓悟寧拘地獄
天堂直下本空說甚菩捉煩惱
跋道鄉先生帖
建炎三年秋九月行平江府有旨故毗陵鄒公追復龍
圖閣待制某以西掖舍人當草制書推上所以褒恤遺
直之意其詞略曰處心不欺養氣至大言期寤意引裾
嘗犯於雷霆計不惜身去國再遷於嶺徼具臣動色志
士傾心又曰英爽不忘想生氣之猶在姦諛亦死知朽
骨之尚寒同省方叔舍人見之曰比史房詞頭皆常常
除目不足騁辭今君為鄒草制良可喜也及錄黃余偶
在告而李獨直誤書已名行下余戲謂之曰君固欲掛
名鄒公之制乎但恐潤色非工反為名累耳李笑曰人
當知出君手如其不知吾遂并得掠美幸矣其後余守
會稽而公之孫來為府掾因語及此其家蓋不知也邦
求舊蓄公遺帖今始獲見之展玩數四不覺屢歎因記
向來綸閣同僚喜得為公草制欲掛名而况親接公遊
其周旋相與之情見於帖中如此邦求足以重於世矣
是可寶也北海綦某跋
題金坡遺事後
乙夘仲春孫太沖自西蜀見寄時去翰苑守禮會稽已
半歲云綦某叔厚志
書杜瓘父墓誌銘
余寓臨海與杜君庭圭居相近往還甚熟一日出其先
德之銘俾得與觀而亡友虞仲容跋語在焉反覆展讀
余是以益信其父子之賢紹興十二年四月八日北海
綦某書
贊
朝服畫像贊
紹興壬戌先祖内相年六十命進士陳敏寫神
毫髮無遺先祖喜甚以白金二十五兩贈之是
年八月四日當朝大夫莫不驚歎以為異後十
年辛未孫崈禮敬作贊曰
其垂紳端笏也如金鑾召對獨排朋黨之蔽朝其直氣
嚴顔也如玉堂草制歷詆凶邪之擅政惟學有守而志
不渝故身益危而道益正及夫憸壬再合勢權張甚皆
磨牙厲爪欲肆其毒而公已飄然馭風入帝鄉而參乘
故能盡始終保名節曾莫得而為公病也嗚呼世謂畫
筆造妙奪公神采後五月薨哀哉異哉雖然死生繫數
茫昧之說何所取證今圖像凜凜如生使千百歲下瞻
之仰之朋黨畏而忠賢敬也
燕服畫像贊
内相之姪孫綦更生奉遺像求贊於四明史浩
謹拜手而贊曰
堂堂綦公人中之龍獨步一世鬱為儒宗遂令學者霧
集雲從凢百君子式是德容
銘
曹仲穀端硯銘
中深淵停外潤玉德磨其可磷膚侵有跡誰昔用之勤
勞翰墨今獲充君侯几案之娱孰與糜軀為書生之役
亡第二女埋銘記(附綦煥識語)
北海綦氏寶文閣學士某之次女生十有八年嫁於營
丘仇車又二年來寧父母因暴疾三日而卒後三日權
殯於台州城東普濟院之西實紹興十年閏六月二十
八日也(附)先祖内翰次女適待制仇公季子未幾卒後
我母氏亡殯於墳所良近春秋奠享亦得致敬每痛其
無親子弟謹視其封為榛莽所沒也淳熙壬寅歲十有
二月予在山經理東巖僕夫告有客攜書求謁開緘疾
讀乃三弟書言表兄仇道父往訪前母之柩將同父母
改卜合葬奉川歲久無識其藏者兄盍知之亟下山迎
道父道父拜語其故予收淚為言君前母予姑也念之未
嘗去懷君今慨為此舉義氣凛然予敢不助成君志越
二日同趣啟壙而棺蠧難以適遠道父預備匠氏來買
板更造及遷尸視向之衣衾首飾顔色略不渝人以為
異遂不敢動重以新衾褥覆殮之側得内翰元刻磚記
併扶護以歸惟待制公以直道清節聞天下季子克篤
先烈蚤受京官必欲取科第乃出仕屢經漕薦終不利
省闈至老死場屋父祖積累慶鍾道父而誠孝本於天
性當晏歲苦寒之時陟重山複嶺之險往來歲月曾無
雨雪之沮非天相而何噫孝為百行之本今士大夫沈
酣利禄遠鄉里去墳墓至有親父母歷年不葬者况非
所出之母耶故頃議臣有未葬父母不許參選之說令
見行而弊終不革道父視予姑前母也勤勤如此是知
本者歟其立志豈易量哉高風一激將見背義忘禮之
輩咸思感勵使暴露不安之骨皆霑歸土之惠矣詩云
孝子不匱永錫爾類道父有之道父既復以磚記内諸
墓又於隂鐫遷之歲月記事以墨本來因詳書卷尾為
子孫義訓云明年上元日北海綦煥識
