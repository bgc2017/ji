北海集卷七宋綦崇禮撰
制
除韓世忠特授太尉依前武成感德軍節度使
神武左軍都統制福建江西荆湖南北路宣撫
副使加食邑食實封制
門下司勲等戰功之目别庶績以稱多太尉掌武事之
官視羣公而為重朕若稽周典參酌漢儀肆酬良將之
勞用冠元戎之號誕揚明命敷告大庭檢校少師武成
感德軍節度使神武左軍都統制福建江西荆湖南北
路宣撫副使南陽郡開國侯食邑二千戶食實封七百戶
韓世忠鷙决有謀驍雄無匹馭軍得士優兼程李之能
臨敵乘機自合孫吴之法身更百戰勇蓋一時積勲伐
以居多席寵名而加厚昨屬閩湘之擾欲嚴斧鉞之誅
受命不辭俾副宣威之任成功可必果諧注意之求航
海道以濟師環賊巢而𢷬壘神兵天下惡黨晝殱敺狗
鼠以無餘撫方隅而悉定捷書来上旰食為寬方奏凱
以北旋遂移軍而西指威聲既震叛衆亦降雖功不自
言益見賢能之節而事當貴信可忘懋賞之規還九棘
之上儀假五兵之重柄以侈有邦之典以隆上將之權
增衍戶封陪敦井賦併昭寵數用示眷懷於戲以德行
仁者王朕敢怠息民之志自上安下曰尉爾其思勘亂
之圖雖内寇之略平顧外虞之未靖尚勤乃力勿替前
功可特授太尉依前武成感德軍節度使神武左軍都
統制福建江西荆湖南北路宣撫副使加食邑五百戶
食實封二百戶封如故主者施行
除韓世忠特授開府儀同三司依前武成感德
軍節度使神武左軍都統制充淮南東西路宣
撫使加食邑食實封制
門下朕負斧扆而慚域中之尊孰與慰普天之望披輿
圖而懷闑外之慮其惟先推轂之求乃眷虎臣久從戎
事高勲當報兹隆開府之儀大任荐更式倚干城之略
誕揚渙號敷告治庭太尉武成感德軍節度使神武左
軍都統制充淮南東西路宣撫使南陽郡開國公食邑
二千五百戶食實封九百戶韓世忠英勇冠軍純誠許
國摧鋒䧟陣績屢載於旂常受命忘家心靡渝於金石
頃宣威令往殄寇攘樓船南下而甌粤為清雖嘗舉褒
崇之典鐡馬西馳而荆湘繼定顧未酬俊偉之功屬已
盛秋方營(一作勞)嚴戍廉頗居國詎容鄰壤之加兵李勣
守邊遂致敵人之遠塞少稽信賞及此移屯維江表之
藩籬任淮壖之屏翰招徕失業務綏撫於凋殘備禦不
虞要防閑於侵軼爰資宿望用折遐衝貴絶右班既典
五兵之重寵仍雙節其聯三事之華予惟必踐於前言
爾尚克圖於来效載陪多賦加食真封并昭進律之常
庸示旌功之勸威嚴夙著信草木之知名號令增新見
旌旄之動色繄中權之有賴庶外侮之自消於戲輔周
則國必強輕敵損威者惟汝之戒將能而君不御臨機
制勝者惟汝之為顧方略之如何期功名之未艾往服
予訓毋隳乃成可特授開府儀同三司依前武成感德
軍節度使神武左軍都統制淮南東西路安撫使泗州
置司加食邑五百戶食實封三百戶主者施行
除朱勝非特授依前左宣奉大夫守尚書右僕
射同中書門下平章事兼知樞密院事加食邑
食實封制
門下朕戒懼多虞疇咨良輔維持左右繄吾二相之協
心推輓後先豈予一人之獨濟念得賢則國之福而知
人者帝所難懲亟易之徒煩蓋嘗輕用於新進懷老成
之往效曷若登庸於舊勞爰即治朝誕揚明命觀文殿
學士左宣奉大夫提舉萬夀觀兼侍讀義陽郡開國公
食邑二千五百戶食實封七百戶朱勝非閎深而端亮
敦大而疏通陳平之智有餘如晦之才能斷從予初載
蚤宣力於要津嘉乃一心遂奮庸於宰路駭巨姦之竊
發睨神器而莫搖獨倚精忠隂摧元惡馴豺狼之暴而
事無遺策卒銷沮於兇謀翊簾帷之政而人靡間言旋復
還於明辟成功不處巧語俄興嗟去位之累年殆謗書
之盈箧朕追原曩事彌想話言惟當軸者三旬豈遠猷
之能究爰賜環而屢命趣舊德以来歸再覿儀形益新
啟沃雖從容經幄期入奉於諮詢而密勿巖廊盍同寅
於康濟乃還升於右揆仍兼秉於中樞增衍封租併隆
寵渥以慰具瞻之素以彰注意之誠於戲謝安未起而
心已係於蒼生蓋大臣之重輕在望裴度既還而威復
行於河朔則朝廷之得失以人顧予共政之賢時乃同
功之舊庶幾兹美無愧前聞其戮力於我家俾有辭於
永世可特授依前宣奉大夫守尚書右僕射同中書門
下平章事兼知樞密院事加食邑一千戶食實封四百
戶封如故主者施行
除呂頤浩特授依前尚書左僕射同中書門下
平章事兼知樞密院事都督江淮兩浙荆湖諸
軍事
門下承天子而裁萬化入則斷國論於一堂位冡宰而
總六師出則折遐衝於諸夏欲並注安危之兩意顧莫
先文武之兼資雖三公在朝協濟經邦之任而一相處
内宜存分陜之規屬我元臣誕揚丕號特進尚書左僕
射同中書門下平章事兼知樞密院事文安郡開國侯
食邑五千五百戶食實封一千八百戶呂頤浩高明而
篤實剛毅而恢閎學推齊魯之英氣禀山河之粹達於
權而知變更劇易之百為勇於義以奮忠挺險夷之一
節慷慨而安神器勤勞而乂王家名動華戎勲高廟社
自再登於揆路實首執於事樞房杜同功每推權而不
吝蘇宋共政蓋相得以甚歡方内治之交修顧外夷之
孰禦深軫納溝之慮備陳多壘之憂謂翫歲苟安非拯
溺救焚之意且待時自定豈興衰撥亂之圖請以身先
願為衆倡朕念國步迍邅之滋久邦基臲卼而靡寧警
蹕屢遷藩籬莫固徒得君重果為朕行矧黃裳佐唐專
决用兵之筭而王導輔晉嘗兼都督之稱是用獨委戎
旃并提相印董師干於八路仍魁柄於中朝盡長江表
裏之封悉歸經略舉宿將王侯之貴咸聽指揮庶宣暢
於威靈用拊寧於方域陪敦邑賦昭示眷懷鼎鉉不移
式係蒼生之望旌旄所向正需元老之功於戲内惟張
仲之賢吉甫之行何遠上若憲宗之斷裴度之功乃成
朕固披勿貳之衷汝亦有同心之助囏虞攸託中外實
均往揚厲於天聲佇恢隆於宰業惟我耆德豈煩訓詞
可特授依前尚書左僕射同中書門下平章事兼知樞
密院事都督江淮兩浙荆湖諸軍事加食邑一千戶食
實封四百戶封如故主者施行
除呂頤浩特授鎮南軍節度使開府儀同三司
提舉臨安府洞霄宮加食邑食實封如故制
門下王者崇德以報功務極始終之遇君子難進而易
退要明去就之宜若時元臣久秉魁柄方切仰成之意
遽披引疾之辭爰錫徽章誕敷羣聽特進尚書左僕射
同中書門下平章事兼知樞密院事領江淮荆浙都督
諸軍事文安郡開國公食邑五千五百戶食實封二千
二百戶呂頤浩才周萬變望折遐衝奮不顧身仗天戈
而濟難忠以衛上扶日轂以安行誼動神明功存社稷
用再登於台鼎兹繼閱以星霜主調隂陽覬天心之克
享典正法度期王化之復行備觀夙夜之勤莫測災祥
之異駭人言之歸咎指國政之失平朕則責躬卿胡辭
位覽疊陳於懇欵良感予懷欲終保其功名重違乃志
始解鈞衡之極任還兼將相之崇資擁節舊邦奉祠閒
館蓋閔勞於機務庶均逸於耆英於戲從赤松之遊卿
豈遽遺於世事申丹書之信朕將差定於勲盟尚勉令
猷永膺遐福可特授鎮南軍節度使開府儀同三司提
舉臨安府洞霄宮食邑食實封封如故主者施行
除秦檜特授觀文殿學士提舉江州太平觀依
前通奉大夫食邑食實封如故任便居住制
御筆檜作執政日范宗尹為相凡有未盡善事未嘗與
宗尹争議每事私言於朕宗尹既罷去則曰若用臣為
相有聳動天下事既而獻二策一則與南北士大夫通
致家信一則糾率山東河北散羣之人願歸鄉土者差
官管押前去此何理哉近除權邦彦朱勝非皆面從而
稱善退而與其黨力攻之可謂大臣歟
門下王者循至公之道常加厚於股肱大臣高易退之
風欲曲全於體貌維時次輔兹解近司式頒上印之恩
誕布告庭之命左通議大夫守尚書右僕射同中書門
下平章事兼知樞密院事提舉修政局江寧郡開國公
食邑二千四百戶食實封八百戶秦檜蚤矜志行歴蹈
囏危謂其盡節以事君可膺大用嘉乃脫身而歸國實
慰羣情擢置巖廊俾參柄任自初豫政疑若獻忠從其
長則未嘗争議於當然私於朕則每獨指言其不可遂
令代相倚以為邦務推勿貳之誠庶盡欲行之志自詭
得權而舉事當聳動於四方逮兹居位以陳謀首建明
於二策罔燭厥理殊乖素期念方委聽之專更責寅恭
之效而乃憑恃其黨排拫所憎進用臣鄰率面從而稱
善稽留命令輙隂訹以交攻豈實汝心殆為衆誤顧竊
干於威柄慮或長於姦萌方悉屏除尚圖改事遽辭機
政屢郤封章詔諭莫回留挽難強爰陞華於秘殿仍賦
禄於殊庭以示優容以昭眷遇於戲予奪在我豈云去
朋黨之難始終待卿斯無負君臣之誼往膺渙渥勿替
令猷可特授觀文殿學士提舉江州太平觀依前通奉
大夫食邑食實封如故主者施行
除潘正夫特授檢校少保依前昭化軍節度使
駙馬都尉充醴泉觀使加食邑食實封封如故
制
門下朕跡滯東廵心勞北顧痛念宗親之衆既倉猝以
偕還瞻言姑姊之倫今間關而幾在欲厚天潢之澤敢
遺戚畹之良稽用邦彛誕孚廷渙昭化軍節度使駙馬
都尉充醴泉觀使河南郡開國公食邑二千四百戶食
實封六百戶潘正夫温恭而好禮文敏而敦詩選由勲
閥之高起席副車之貴一門二主締連雲月之光歴歲
兩朝霑被神明之渥載惟吴國實出泰陵蚤承寧德之
歡視同已子晚託昭慈之愛情若自生曾靡他人獨兹
一女屬遭變故久嘆流離喜綠綬之来朝奉需章而有
請謂爾建旄之舊未沭殊恩當予踐祚之初嘗陳忠奏
興言往事良感朕心宜加錫於寵章庶少酬其志望通
旜夏篆俾參亞保之華大纛高旌不改元戎之物仍陪
租食并示眷懷朕方兼賴於親賢爾其長保於福禄於
戲以列侯而尚主允侔漢戚之尊曰三孤而貳公遂擬
周官之盛益勉貴驕之戒用昭譽處之休可特授檢校
少保依前昭化軍節度使駙馬都尉充醴泉觀使加食
邑五百戶食實封二百戶封如故主者施行
除孟忠厚特授依前起復鎮潼軍節度使開府
儀同三司充醴泉觀使特封信安郡王加食邑
食實封制
門下朕永懷先后克保冲人禮盡三年既徹几筵之奉
澤加九族難酬社稷之功維時姑姪之賢宜極侯王之
貴誕揚徽册敷告治廷起復鎮潼軍節度使開府儀同
三司充醴泉觀使東海郡開國侯食邑一千五百戶食
實封七百戶孟忠厚好學有聞立朝無玷地兼居於賢
戚躬自勵於材猷儀於從班茂獻納論思之益建兹戎
節聞詩書禮樂之言避遠要權從容閒館方倚廬之銜
恤屬中壼之纏哀窆袝甫終嘗奪苴麻之制褒崇已盡
併聯衮黻之華及此祥除稽諸典故痛念音容之邈遂
隔中天欲隆骨肉之恩莫如裂地乃相三吴之會肇開
異姓之封載考濟陽之始王雖由元舅顧如隆祐之盛
烈特鮮近親蔽於朕心用作爾祉疇其多戶衍彼爰田
以侈大於私門庶尊安於帝室於戲樊宏著戒明天道
之好謙隂興遺辭欲后宗之知退追維慈訓常抑貪求
其孰慰在天之靈將爾實保家之主往祗茂典益勉令
名可特授依前起復鎮潼軍節度使開府儀同三司充
醴泉觀使特封信安郡王加食邑五百戶食實封三百
戶主者施行
除占城國王楊卜麻疊特授依前檢校太傅使
持節琳州諸軍事琳州刺史充懷遠軍節度使
琳州管内觀察處置等使兼御史大夫占城國
王加食邑食實封散官勲如故制
門下朕采汶上之儀因省方而饗帝授泰元之策斯斂
福以錫民歡欣既洽於羣臣慶施遠周於四海載頒顯
命以逮殊邦懷遠軍節度使琳州管内觀察處置等使
琳州刺史上柱國占城國王食邑六千戶食實封二千
五百戶楊卜麻疊氣禀純和性資忠壹介南溟而有國
世蒙零露之多濡謹北面以稱藩蚤識烈風之不作庭
琛屢貢爵典荐加建大將之高牙視三公之極位王靈
滋至侯度益恭屬展采於宗祈既成釐事顧廣恩於祭
澤可廢彛章乃增衍於爰田并倍敦於真食以侈精禋
之貺以昭順節之褒於戲崇德報功朕則靡遐遺之間嚮
風慕義爾其堅内附之誠往對龐禧永綏厚禄可依前
檢校太傅使持節琳州諸軍事琳州刺史充懷遠軍節
度使琳州管内觀察處置等使兼御史大夫占城國王
加食邑五百戶食實封二百戶主者施行
除闍婆國王悉里地茶蘭固野特授依前檢校
司徒使持節琳州諸軍事琳州刺史充懷遠軍
節度使琳州管内觀察處置等使兼御史大夫
闍婆國王加食邑食實封散官勲如故制
門下朕省方近國適當三歲之親祠展采合宮咸倣九
筵之往制玉帛交薦籩豆駿奔輯曠禮以涓成委鴻休
而来假肆推慶施用軼緜區懷遠軍節度使琳州管内
觀察處置等使金紫光禄大夫檢校司徒使持節琳州
諸軍事琳州刺史兼御史大夫上柱國闍婆國王食邑
三千四百戶食實封一千四百戶悉里地茶蘭固野性
質温恭天資誠順宅海邦而有衆自矜樂土之饒嚮天
闕以觀光夙起華風之慕束帛屢至爵服載朌地雖隔
於域中心每傾於日下屬修元祀普洽湛恩維顯相之
勞嘗已加於羣后念来臣之舊澤豈間於遐方即六纛
之前儀仍三槐之故秩衍之多戶倍以真封併為裔土
之光式廣昊穹之祐於戲寵均列辟曾無内外之殊居
限重溟宜識朝宗之誼往綏蕃祉以永令名可特授依
前檢校司徒使持節琳州諸軍事琳州刺史充懷遠軍
節度使琳州管内觀察處置等使兼御史大夫闍婆國
王加食邑五百戶食實封二百戶散官勲如故主者施
行
觀文殿學士可除宣武軍節度使制
門下朕躬履囏難志圖興復念兩宮之遠播久廢晨昏
勞七萃以時廵屢淹歲序眷我上都之鎮倚予耆德之
英輟領從官往護諸將誕揚廷號用聳朝紳具官某性
禀高明氣充剛大直躬山立去来肯徇於麾招夷量淵
渟清濁罔渝於澄撓徧履禁嚴之地備聞獻納之言延
置疑丞參陪政事同心謀國方切仰於忠嘉引疾乞身
遽請均於勞逸重違冲節俾解繁機顧精神有賴其折
衝且威望可資於鎮俗雖秘殿耆儒之選足奉諮詢而
浚郊節制之權方圖居守爰寵齋壇之重用增留鑰之
嚴慨念京都隔兹戎馬糧道梗於饋饟廪乏見儲農畝
廢於耕桑野多餓殍守禦疲荷戈之苦更番困行路之
囏闤闠蕭條閭閻愁歎軫予憂顧藉爾撫寧矧九廟之
主未遷而二聖之狩猶遠宮闕虚而不守宗族散而莫
收痛在朕躬咎將誰執念已逼防秋之際正欲圖諸夏
之安往激勵於貔貅以驅攘於蛇豕於戲聽鼓鼙而思
將帥朕方倚重於戎昭如子弟之見父兄汝其務充於
人望繄我舊弼豈煩訓詞可
