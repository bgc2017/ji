北海集卷十三宋綦崇禮撰
詔
賜端眀殿學士左朝奉大夫江南西路安撫大
使兼知洪州趙鼎乞除一宫觀差遣不允詔
勅趙鼎省所奏劄子乞除一宫觀差遣事具悉股肱太
臣義均一體入則參禆機務出則分理藩條中外迭居
祖宗之制也顧令郡邑空殘民力凋敝事繁責重非如
平時此大臣與朕同所宜憂者覽卿所陳乃以立朝多
怨意有避就則過矣卿既以直自許計在官之事必公
厥心又何禍患之有矧卿謂朕能施恩於拔擢進用之
初豈獨不能保卿始終待遇之意苟使人人慮患自為
之謀咸欲如卿彼嘗更言責而有所抨彈者是將舉不
得並立於朝忠厚之風斯復焉在勉安乃職式副眷懷所
請宜不允故兹詔示想宜知悉秋熱卿比平安好遣書
指不多及
賜新除工部尚書胡松年辭免恩命不允詔
勅松年省所奏辭免工部尚書恩命事具悉昔晉惠
公在秦隂飴甥一言而秦伯乃歸晉君楚漢方爭侯生
一說項王而太公吕后復還於漢今上天悔禍強敵欲
和信使繼通約好在此思得辨志之士專對之才如彼
二人往焉庶克諭回兩宫平定邦國選於在列肆以屬
卿乃聞慨然起任吾事惟忠誼有激於内而幾微不見
於色成功可必朕用嘉之中臺常伯班秩雖高顧卿綿
歴二省可以序進朕意恨薄尚何足辭所請宜不允故
兹詔示想宜知悉
賜新除建康府路安撫大使兼知池州吕頤浩
再辭免恩命不允詔
勅頤浩省所劄子奏辭免恩命事具悉君子處已以用
捨為行蔵大臣立朝寄安危於進退卿中辭政柄出擁
齋旄閔勞機務之繁優假真祠之逸惟乃心王室能忘
國步之囏顧無逾老臣用倚帥藩之託賜環趣召弭節
來朝蒼生之望素高元老之猷益壮垂紳正笏精神端
可以折衝緩帶輕裘談笑何難於卻敵維吾舊德宜體
眷懷勉圖克復之功毋徇撝謙之節所請宜不允故兹
詔示想宜知悉
賜觀文殿大學士提舉臨安府洞霄宫吕頤浩
辭免恩命不允詔
勅頤浩省所奏辭免恩命事具悉卿事朕囏難為時勲
業三陟蒙司之峻亦既累年再辭魁柄之崇宜加異數
迫人言之荐至悵朕意之莫伸收建旄開府之儀更秘
殿隆儒之職用寵光於故弼俾休逸於殊庭終始厚恩
應識保全之意優游晚歲毋忘兢慎之思其即欽承尚
奚遜避所請宜不允故兹詔示想宜知悉秋冷卿比平
安好遣書指不多及
賜吕頤浩乞收還節度使印鉞落開府儀同三
司却除一合得職名不允詔
勅頤浩省所奏乞除一合得職名事具悉朕惟古者任
人各有定位功高者厥禄厚德盛者其爵尊故知將相
之官自是勲賢之器卿有大德於朕有大功於時既宣
衛上之忠遂陟秉鈞之任雖云免政豈不念勞肆開公
府之儀併侈將旄之寵務隆異數特越常規視人望以
為宜在朕心而無歉矧分臨於巨屏煩坐鎮於長江六
纛前驅用佐先聲之震慴三槐在著尚期舊德之來歸
往體眷懷毋勞遜避所請宜不允故兹詔示想宜知悉
賜尚書左僕射同中書門下平章事吕頤浩等
為火災待罪不允詔
御筆批天之降災緣朕失德方聳懼未寧遽得頤浩所
上表欲與朕分譴益眀愧戢可降詔安慰之
勅頤浩省所上表奏今月二十二日越州遺火延燒民
居上軫聖慮乞待罪事具悉朕惟失德孽火示災延及
無辜夕惕以懼將深戒於不治方引咎以責躬忽覽奏
函力祈分譴震於夙夜方且畏天之威移之股肱亦豈
朕之所欲宜思勵翼用副憂勤撫綏失業之氓助宣保
民之意各安厥位勿復有陳所請宜不允故兹詔示想
宜知悉
賜特進尚書左僕射同中書門下平章事吕頤
浩辭免監修國史恩命不允詔
勅頤浩省所劄子奏辭免恩命事具悉自前世以來致
詳史事人君之言動則起居有注輔相之經綸則時政
有紀授之秘府日而歴之則著作有官此其槩也顧宰
相之職無所不統矧左右史乃其所属時政記乃其所
行而秘府三館則又舊制所兼隸也朕方深念艱難之
際記事多缺肆命攸司舉行厥官則委卿監總固其宜
耳昔張說以舊相居邊鎮即軍中修史今雖戎馬未息
軍國務繁卿獨不能以庶政餘隙董成兹事乎一代大
典方以屬卿勉副朕懷毋復謙避所請宜不允故兹詔
示想宜知悉
賜特進尚書左僕射同中書門下平章事兼知
樞密院事都督江淮荆淛路諸軍事吕頤浩辭
免長男承議郎抗次男宣教郎摭除職名賜章
服恩命不允詔
勅頤浩省所上劄子奏辭免男抗摭除職名賜章服恩
命事具悉卿再登元輔嘗立大勲比總六師往督諸道
忠勤誠至不憚暑行而於其所私曾弗内顧在朕其可
忘之矧方倚卿以圖邦國再造之功而卿之息則未錄
豈其禮哉肆推茂恩斷自朕志今卿乃以異時僥倖者
為戒引誼力辭殊失厥旨宜識兹意勿復重陳所請宜
不允故兹詔示想宜知悉夏熱卿比安好遣書指不多
及
賜新除御史中丞富直柔辭免恩命不允詔
勅直柔省所奏辭免恩命事具悉朕躬履囏難鑒既往
之失廣直言之路開無諱之門凡白簡所彈皂囊所論
不憚屈已從之惟恐下情之壅於上聞也然人臣進言
自昔稱難而人主聽言尤為匪易伊欲天下有盡言之
益而上有用言之效安得遇事必言而言之必可行者
哉卿天資直諒綽有祖風諫垣瑣闥納忠多矣不詭不
訐動中事會盖夫二者之難求適厥中期於濟國家之
務而已朕用嘉之肆進汝位長兹風憲之司俾率乃僚
冀聞正論往體眷意何以辭為所請宜不允故兹詔示
想宜知悉
賜新除工部侍郎賈安宅辭免恩命不允詔
勅安宅省所奏辭免恩命事具悉周漢二宣皆中興主
詩人所歌既以任賢使能為宣王美而史贊孝宣之治
至于技巧工匠器械後世鮮及以見吏稱職之效朕甚
慕焉惟卿發策妙齡踐揚最久安恬知止勇於退休緬
懷資善之遊厥有甘盤之舊召還瑣闥益勵靖共冬官
攸司亦卿故領庶幾任使之廣必值於賢能而綜核之
精弗遺於工技勉助於治無庸固辭所請宜不允故兹
詔示想宜知悉
賜新除龍圖閣直學士知泉州葉份辭免恩命
不允詔
勅葉份省所奏辭免恩命事具悉自南幸以來中原梗
塞兵拏不觧用度日滋及胡馬寇江毒流荆淛民力既
屈儲廥一空而警蹕屢遷益繁供億卿器識沉靖心計
精眀獨幹民曹于茲兩歲不動聲色餉給以充非才智
有餘孰堪其事方茲進位倚以成功乃力抗章願從均
逸念賢勞之已久宜誠懇之重違改職守藩時維常典
往祇成命勿復謙辭所請宜不允故茲詔示想宜知悉
賜新除徽猷閣直學士淮南東西路宣撫使參
謀官宋伯友辭免恩命不允詔
勅伯友省所奏辭免恩命事具悉朕於裁度萬務待遇
庶品付以至公之道無容心焉迺者臨遣上將宣威淮
甸凡厥參佐聽以自擇而有言於朝者首願得卿顧方
倚以成功重違其請肆陞學士之職俾贅幕中之畫謂
當伸於知己欣然從命而猶以疾病不能為觧朕甚疑
之卿之獲此盖必有見取者矣其尚何辭所請宜不允
故兹詔示想宜知悉
賜新除御史中丞辛炳辭免恩命不許詔
勅辛炳省所奏辭免恩命事具悉朕嘗膽而懲大難虚
心而受盡言摧抑世權以伸風憲之威張眀紀綱以正
朝廷之體務奬延於忠讜用開廣於聰明卿時之老成
邦之司直頃就閑於鄉曲每騰譽於搢紳迨兹三聘而
肯來何止單言而寤意履臺端之朞歲倡國是於一時
高第當遷實才堪稱伊欲人勵思無邪之志肆俾卿專
中執法之司惟有知而必言庶不繩而自肅若乃收大
才以振風俗開公道以一權綱責實而修誠崇儉而節
用備聞斯語深沃朕心勉卒令猷毋留成命所請宜不
允故兹詔示想宜知悉
賜神武副軍都統制岳飛辭免恩命不允詔
勅岳飛省所奏辭免恩命事具悉朕以九江之會襟帶
武昌控引秋浦上下千里占江表形勝之地宿師遣戍
向已屬卿增壯軍容爰加使號盖圖乃績顧匪朕私矧
殄寇之功馭軍之略表見於時為後來名將江湖之間
尤所欣頼兒童識其姓字草木聞其威聲則夫進秩任
就一道豈特為卿褒寵亦以慰彼民之望其尚何辭所
請宜不允故兹詔示想宜知悉
賜新除龍圖閣學士充川陜宣撫處置副使盧
法原辭免恩命不允詔
勅法原省所奏辭免龍圖閣學士充川陜宣撫處置副
使恩命事具悉朕留蹕東南憂深西顧舉陜蜀之計付
之樞臣閔其久勞召還入輔重惟布宣威德撫循兵民
孰克代之俾任吾事以卿位列常伯名高本朝巴梁劍
外之人稔厥治行秦雍山西之士服其風聲是用參畀
中權盡護諸將河圖峻職增賁戎昭胡為抗章猶爾避
命顧令行之莫反且衆選之已詳既云竭力於囏虞毋
復執謙於辭遜所請宜不允故兹詔示想宜知悉夏熱
卿比安好遣書指不多及
賜新除兵部侍郎程瑀辭免恩命不允詔
勅程瑀省所奏辭免恩命乞宫觀事具悉人臣之忠尤
難於盡言君子之孝莫大於養志卿舉職東省遇事必
陳既得盡言之美朕用嘉之載從推擇進貳夏官時乃
次遷理無足避顧以親老自列遂求退閒經不云乎立
身行道揚名於後世以顯父母孝之終也二親之志其
亦以是望于卿耳口體之養於親奚有惟卿慨然學古
之道在君親之際慮之宜熟夫尚何辭所請宜不允故
兹詔示想宜知悉
賜左朝奉大夫試尚書刑部侍郎兼權吏部侍
郎胡交修辭免兼侍讀恩命不允詔
勅交修省所奏辭免兼侍讀恩命事具悉朕講道藝於
干戈之隙訪鴻碩於政事之餘庶博所聞以輔不逮卿
精深之學直諒之資時之醇儒古之益友頃從禁掖嘗
侍經帷有嘉篤實之誠每竭紛綸之辨既復論思之近
列屬虚進讀之常員惟舊是圖在今為稱往懋盡規之
義毋煩避寵之辭所請宜不允故茲詔示想宜知悉
賜左朝奉大夫新除兵部尚書趙子晝辭免恩
命不允詔
勅子晝省所奏辭免恩命事具悉眷我國家教行宗屬
雖久襲儒冠之盛固不乏人而間持從橐之榮未嘗在
事豈有嫌於同姓盖莫值於真才今卿立朝自我作古
缺文寖舉既更禮學之清司密旨是承復寘樞機之要
地所居自稱無適不宜肆還正於貳卿俾分釐於武部
益詳閱試庶盡猷為其戮力於囏虞毋執謙於辭遜所
請宜不允故兹詔示想宜知悉
賜捧日天武四廂都指揮使眀州觀察使權主
管殿前公事劉錫辭免恩命不允詔
勅劉錫省所奏辭免恩命事具悉卿才略天資勲名世
顯入典禁廂之舊出分邊閫之憂克嗣前人為時宿將
勤勞具在艱險不渝朕聽鼓鼙而有思悼干戈之未戢
眷我爪牙之舊困於口舌之煩坐廢遠方倏更累歲用
趣還於宿衛俾盡復於官聯朕不乃忘卿當曷報尚益
圖於忠力毋過飾於謙辭所請宜不允故兹詔示想宜
知悉
賜龍圖閣直學士左朝奉大夫知處州耿延禧
乞除在外宫觀差遣不允詔
勅延禧省所奏乞除在外宫觀差遣事具悉陟降多士
懷思舊人方霸府初開曾囏難之共濟暨皇家再造率
疎斥而莫留有慨予心實勤乃眷起於瘴海流離之後
付以便邦偃息之優式資愷悌之風已報循良之政遽
兹引疾還欲就閒雖持橐居中未克在補過拾遺之列
而析符於外姑欲圖承流宣化之功毋復有陳勉共乃
事所請宜不允故兹詔示想宜知悉春暖卿比平安好
遣書指不多及
