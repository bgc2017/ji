北海集卷二十四宋綦崇禮撰
表
謝除中書舍人表
記事螭坳已玷侍臣之列代言鳳閣遂塵法從之班陞
階序于朝閨煥身章于命服淂踰所望愧甚于榮臣中
謝維禁垣清切之司極儒者高華之選奉揚命令典掌
絲綸視草誇工豈獨取文章之用判花傅美抑兼收政
事之長稱職尤難擇才宜慎必有一時之秀來充六押
之員如臣者器局甚卑機靈不穎詞多骳骫初非深厚
之文思苦窮愁安淂中和之氣頃預師儒之任獲陪英
俊之遊讎秘府之圖書剡外庭之牋奏用既顓于文字
名稍見于搢紳中遇家艱繼丁寇亂舉青箱而盡棄指
黃屋以來奔積千慮之薰心都㤀舊學乏一言之悟意
徒冒新恩握蘭畫省之中執筆赤墀之下未能一歲遽
俾三遷試藝靡工烏識王言之体奏篇稱善誤蒙天語
之褒歆豔儒冠寵光從橐自惟寒跡孰與遊談此盖伏
遇皇帝陛下聖學高眀神心昭晰謂囏難之際可能淵
默而深居在號令之中正欲風行而鼓動稍羅文士使
備詞臣庶其播告之修能致中興之助乃容疎賤亦預
推揚臣敢不仰體深知益殫末技守勿欺之節或有補
于論思斥無用之言冀少存于體要
謝除吏部侍郎表
贊掖垣之名命久尸六押之員典選部之銓衡遽陟貳
卿之首出兼衣而在笥束寶帶以華身辭弗賜俞寵徒
增愧臣中謝伏念臣無庸之質初乏寸長不學之資但
餘少戇偶在囏難之日獲陪侍從之班朝夕論思無畫
策吐竒之效出入風議異拾遺補過之臣徒謹職于絲
綸粗服勤于鞿靮未從汰免更冒褒陞維古天官乃今
吏選方干戈擾攘衣冠多失職之嗟而文籍散亡胥吏
有用權之患非值精明之鑒難求平允之稱顧兹攝事
之經時懼以隳官而速謗就加因任豈所當仁忱辭雖
切于循墻温詔終難于反汗周章就列黽勉厚顔此盖
伏遇皇帝陛下神武興衰濬文圖治犯五不韙知大敵
之將亡奉三無私憫天工之多曠欲整齊于庶政務甄
叙于羣材過俾愚臣當斯劇任而臣頃更多難謹保餘
生心折東濰歎松楸之隔絶夢游南海驚鴻鴈之飄零
術先愧于空疎志益凋于憂患進叨眷遇曷副使令世
亂未夷敢議保身之計君恩當報但堅許國之誠
謝降官表
伏奉告命以臣前任吏部侍郎日緣同部侍郎孟庾于
臣私取案牘事特降授宣教郎依前徽猷閣直學士差
遣賜如故已于今月十一日祗受訖居官失職宜抵嚴
誅論罪削階止從輕坐恩深骨肉慙劇汗顔臣中謝伏念
臣智不周身才非濟務猥以虚庸之質濫當銓綜之司
典籍多亡難取成于吏手科條粗立務曲當于士心逮
真偽之雜陳要是非之必辨不敢廢有司之法或小拂
于人情未能狗同列之求已大喧于物論徒以官曹之
共處常容案牘之私觀事雖不行咎終難貸聊由薄罰
用塞煩言辜聖神選任之公曷勝愧負被天地涵容之
德猶爾矜憐此盖伏遇皇帝陛下屈已聽言虚心應物
謂律有去官之例雖幸脱于刑名而經垂責備之文欲
法行于貴近姑從降絀以示創懲臣敢不黽勉官箴周
旋睿訓奉公履正期少盖于前非補劓息黥庶終全于
晚節
謝復官表
渙命誕敷肇錫紀年之慶解恩旁浹普霑宥罪之仁盡
滌往愆復還故秩臣中謝伏念臣頃承人乏誤被聖知塵
從橐之清班委銓曹之劇務奉有司之法常自戒于闊
疎牽同列之求卒輕貽于悔吝詞既連于白簡名遂罣
于丹書降黜猶新方深循省矜憐未整遽俾蠲除祗服
訓言但增感涕此盖伏遇皇帝陛下紹隆寶祚興起丕
圖推堯舜之好生與民更始復文武之舊業其命維新
特寬一眚之辜以盡羣材之用雖如愚贛亦在涵容臣
敢不金石持心冰霜勵操體皇家之忠厚去民政之煩
苛瘴海身遥更蒙私於雨露閶闔籍在尚接武於鴛鴻
謝兼侍讀表
詞禁代言已極文章之選經帷進讀益親日月之光際
遇甚榮空疎知愧臣中謝惟人君之典學有先哲之格言
斷自唐虞至于文武為王者事本欽明稽古之橅湏友
以成繄直諒多聞之助聖狂之念或異治亂之塗乃分
降及後人亦循前軌昧于燭理祗以為名豈如皇家克
邁古訓廣圖書之府每縱觀乙夜之勤咨講讀之臣俾
更侍旰朝之燕欲深求于治道用博究于經言迄兹嗣
德之興克對貽謀之美雖當右武不廢用文横槊賦詩
笑魏君之非務正坐自講陋漢帝之好誇生知己極於
高明兼聽猶資于鴻博宜圖宿望仰贊盛猷若臣之愚
其孰曰可壯年一第書粗涉而未通晚歲百罹學久荒
而弗殖誤塵近密莫報恩知引疾投閑盍使避嚴徐之
路執經入侍顧容陪馬禇之游眷寵則深顛隮是懼此
盖伏遇皇帝陛下聖由天縱習與性成處萬機之暇而
克慎厥修湛六經之言而不聞他好驗元龜于無逸既
自得師講王度于祈招疇堪待問夫何淺陋亦與詳延
臣敢不祗服訓辭温尋舊業分章摘句知粗辨于攸司
補過盡忠誓弗渝於所守
謝轉官并加恩表
伏奉告命特授臣奉議郎依前充徽猷閣直學士知漳
州仍封文安縣開國男食邑三百戶已于今月十三日
祗受訖三年第課越庶寮平進之科五等疏封沐上注
親祠之澤以濫陪于法從因過竊于彛章被命以還撫
躬知愧臣中謝伏念臣身雖際遇分實竒囏一換京寮
八更歲籥頃銜憂而去國偶不霑踐祚之恩嘗坐累而
絀官猶未應考績之限再逢新霈始滌舊瑕既遷序于朝
班且肇分于采邑自驚蹇薄胡爾叨踰此盖伏遇皇帝
陛下覆物無私使臣有禮操爵禄以礪世慎名器之假
人舉循大法之功式異邇聯之數豈云借寵于以勸勞
内揆庸虚曷塞圖報束帶而立願希正色之規執玉以
趨敢怠安人之義
謝轉官并加恩表
伏奉告命特授臣左承議郎依前寶文閣學士知紹興
府加食邑三百戶仍封北海縣開國子者銓曹會課既
序進于官階釐室疏恩復增陪于爵邑揣躬曷稱拜命
惟慚臣某中謝伏念臣務學雖勤成名最晚誤被聖神
之遇超陞嚴近之班入直禁林出分帥閫供片文隻字
之用豈足計功竭緜力薄才之勞未知報政載玷陟明
之列得無賞僣之嫌矧精禋不與于駿奔而廣澤亦叨
于平施清資顯級寵數榮名夫何一朝萃此三錫此盖
伏遇皇帝陛下礪世有道如天無私菅蒯不捐與絲麻
而並用雨露既降均蕭艾以咸敷私及外官悉霑彛典
秩同遺補雖無事以箴規位在子男顧敢忘于忠孝
謝轉官并加恩表
伏奉告命特授臣左朝奉郎依前寶文閣學士進封開
國伯加食邑三百戶差遣賜如故已于今月二十六日祗
受訖官階一轉甫視郎曹采邑三加遂分伯社萃榮名
而甚寵撫朽質以良慚臣某中謝竊以虞典陟明本由
考績周書列爵惟以報功臣久玷從班蔑聞顯效殊庭
自便無殿最之可程重屋親祠匪肅雍之克相顧以歲
勞而進秩且因祭澤以增封視古豈然于今何幸此盖
伏遇皇帝陛下君師盡道天地至公欲齊有萬之情抑
其躁競布為畫一之制付以銓平肆及冗官亦叨彛數
位參列宿敢忘拱極之心朝有命圭願奉保身之戒
謝轉官并加恩表
伏奉告命特授臣左朝散郎依前寶文閣學士進封高
密郡開國侯加食邑三百戶差遣賜如故已于今月初九
日祗受訖會課進階仍兼近職均釐賜爵遂列通侯自
驚衰薾之資併服光華之命臣某中謝伏念臣向蒙親
擢期副聖知心豈怠于激昂跡每嗟于齟齬病違軒陛
正上主有為之辰退伏丘園竊祠官無事之禄敢圖吏
考猶第歲勞序陟清資愈覺寵名之美䟽封故郡更慚
恩澤之榮此盖伏遇尊位皇帝陛下天覆無私日躋克
聖權衡萬類隨輕重以皆平雨露羣生極幽遐而畢遂
肆容舊物亦被彛章顧喜動漁樵共致拜官之慶而忠
存畎畝能忘報國之私儻未盡于餘年誓益堅于素節
謝乞宫觀不允詔表
准奏院遞到詔書一道以臣陳乞在外宫觀差遣不允
者需章有請冐陳懇悃之私綸旨弗俞優假寵綏之意
感深以泣榮甚而慚臣某中謝伏念臣昨補外官適當
會府提封八縣叢米鹽期會之憂領牧七州兼城郭封
疆之責屬有邊書之警大為海道之防繕甲治兵力盖
㤀其不足矯情鎮物衆則謂之無能雖黽勉以疚心率
拘攣而束手偉矣親征之策大哉播告之言師當有功
人以無恐洎奉解嚴之令遂寬失職之誅而臣悸魄未
寧沉疴愈憊勤奚補于拙政老益凋于壯心輒叩帝閽
願收郡印丐宫祠之閑禄以養餘年酬君父之至恩或
容異日宜即大河之域忽頒一札之書褒勸彌加猶遲
久成之效拊循備至方懲數易之非體睿訓之甚明豈
愚誠之敢執此盖伏遇皇帝陛下仁於接物恕以臨人
駕馭羣材曲軫軒墀之舊規恢大業均圖郡邑之功捧
温詔之如春覺懦衷之增氣然臣迂疎有素固陋不移
當官而行懼難勝于怨咎奉身而退况真迫于衰殘勉
希塵露之勞終冀乾坤之造
謝放罪表
准尚書省劄子以臣為本州先斷過軍賊李會與後所
降特旨刑名不同乞寬官吏之罰將臣黜責施行奏陳
待罪奉聖旨並與放罪者仁主好生欲貰囚于當死有
司定罪輒致辟於先期宜從過誤之誅遽被涵容之數
驚魂甫定感涕横流臣某中謝伏念臣起自一經昧于
三尺以情斷獄未能排俗吏之文任德緩刑豈不識聖
君之意卒緣疎戇遂失平反謂因盜以殺人盖無生理
既讞疑而申命乃出寬科顧論决之已行致哀矜之弗逮
雖云執法寧不傷恩方引刻以自言敢歸尤于衆議何
意乾坤之度盡除寮吏之辜伏遇皇帝陛下恭儉愛人
隆寬逮下惠慈溥博務含垢而有容憲禁闊疎寧利滛
而勿濫重惜一夫之獄偶違三宥之言察其本無輕重
之心故使皆脱譴訶之域臣敢不追懲既往致慎將來
死者不可復生永戒用刑之暴食焉不避其事尚圖補
過之勞
