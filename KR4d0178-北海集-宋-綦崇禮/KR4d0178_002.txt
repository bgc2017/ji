北海集卷二宋綦崇禮撰
制
鄒浩可特與追復龍圖閣待制制(此詞乃先祖行草具官告)
(假李正民舍人當直不復改作用先祖詞以己名行下)
勅朕履兹囏運迹彼亂源傷謟佞之成風悼忠良之獲
罪肆褒遺直用勸在官故具官某處心不欺養氣至大
言期寤意引裾嘗犯於雷霆計不惜身去國再遷於嶺
徼具臣動色志士傾心英爽不㤀想生氣之猶在姦諛
亦死知朽骨之尚寒其還延閣之清資少慰重泉之幽
憤噫為善之效其報也長身雖抑於生前志卒伸於地
下尚其肸蠁歆此寵光可(案崇禮因草此制得名蓋初知制誥時筆也鄒浩亦政宣)
(時人故特列於制詞之首)
沈積中可特追復資政殿學士還舊官與合得
致仕恩澤制
勅會沈積中昨知真定府力陳不可取燕山所獻書具
在童貫深惡其言奏差積中所仇置獄根究文致其罪
遂至追奪九月二十六日三省樞密院同奉聖旨特追
復資政殿學士還其舊官與合得致仕遺表恩澤
勅乃者燕山之役謀之不臧貪目前尺寸之利而亡以
善其後靡敝中國啓釁夷狄卒成意外之禍嗚呼誰生
厲階至今為梗既往何及言之痛心以爾故具官某頃
使朔陲備聞初議迨今師閫實始興言乃獨抗章陳其
不可致權臣之甚惡陷獄吏之深文奄至没身遂遭削
籍載惟前事良惻朕心矧元惡之已誅顧重辜之未洗
是用還文階之峻秩復秘殿之隆名仍推延世之恩併
眎漏泉之澤魂而不泯尚克歆承可
朝議大夫試中書舍人李公彦可轉中奉大夫
守中書舍人致仕制
勅侍從之臣朕所優遇矧上還于官政宜加厚於寵章
具官某久以藝文歴居華要藉其素望擢在近班既觀
潤色之能方竚論思之益属往從于行省乃奔避于征
塵未即遄歸遽兹引疾念艱難之際雖切于用賢矜確
苦之辭勉從于謝事其陟文階之峻以為故里之榮尚
勤葯石之功永介夀康之福可
宣奉大夫提舉亳州明道宫朱勝非可除觀文
殿學士充江西荆湖南北路宣撫使制
勅經體贊元入則秉鈞衡之重折衝禦侮出則宣軍旅
之威維兼資文武之臣宜迭任安危之寄我圖故弼兹
煥寵章具官某敦大而剛明深沈而和裕鎮羣情之疑
畏屹如鼎鼐之安裁庶事之糾紛判若蓍龜之决頃罹
變故實賴彌綸馴暴虎而卒無所傷扶神器而終能返
正逮從去位旋坐黜官雖身遠於朝廷亮心存於王室
惟邊塵之未靖念國步之方艱非時舊人孰任吾事是
用寵班秘殿往總行師撫江湖三道之遙臨荆鄂上游
之鎮庶資宿望式控中原昔謝安起東山之游以蒼生
之所係而裴度委北門之寄由朔寇之未寧尚勤綏御
之方克副憂勞之託維吾元老豈煩訓辭可
明州城下與金人接戰陣亡將官党俊可贈鄂
州觀察使制
勅朕厚賞戰多優褒死事所以勸有功而哀盡節也故
具官某夙以材勇聞于軍中鄞江之役力戰以没主帥
言狀朕甚悼之噫士固有臨敵忘生而義不反顧者身
雖隕而忠烈之名以垂不朽而激懦夫與夫畏怯逗撓
玩寇苟生之徒蓋有間矣廉車峻秩肆以追命魂而不
泯尚克欽承可
朝散大夫秘閣修撰知衢州胡唐老可除徽猷
閣待制知鎮江府充浙西路安撫使制
勅西清次對之聯是為近侍京口撫綏之任實控要津
敷求文武之通才庶協搢紳之公論具官某系出華胄
名聞上庠提槧懷鉛飽藝文于芸省明目張膽聳風采
於霜臺出分師帥之憂適據閩吳之會比更大盜安保
堅城恩威既著於吏民施設具存於條教載疇績用進
易藩宣升延閣之近班俾參法從付臨江之雄鎮兼制
列城庶均一郡之功并浹七州之惠國方多難奬扶允
賴于折衝時已盛秋備禦正資于設險奠兹南土倚爾
長城往服訓詞佇觀成效可
韓世忠可除西路制置使應沿江防守戰守備
禦之事並聽節制依舊鎮江府駐劄制
勅控長江而作鎮既先十乘之行護諸將以臨屯兹屬
三軍之帥爰加使號用壯軍容具官某沈毅有謀驍雄
無匹臨機而出方略弗資金版之書定亂而事干戈曷
取毛錐之用奮身邊塞宣力顔行勇蓋北方夜𢷬全師
之堅壘勲高南土生俘同惡之逋囚迺視秩於三孤仍
兼榮於雙節屬當備險方俾移軍列戍江津實倚長城
之重分釐淛部宜歸大將之權遂專節制之雄庶一師
徒之志臨淮號令覺士氣之增新道濟威名想敵人之
嚴憚寬予憂顧勉爾成功可
韓世忠保明苗傅劉正彦賊兵見陣賞功人第
一等武功大夫何順等可轉三官制
勅某等朕比命將臣往擒逆黨執俘折馘師既有功舍
爵策勲賞其敢後爾等躬提部曲遠即戎行各奮忠勤
用能克獲第功異等累進厥官益勵壯心尚觀來效可
起復左武大夫忠州刺史沿江措置使司前軍
統制軍馬郭吉御營累次差管押人船前去宣
化渡濟人馬並無疎虞可特與横行上轉一官
制
勅爵賞之設功能是程苟率職而不愆顧施恩而何吝
具官某蚤由材力久事戎行方繕治於舟師會招徠於
兵衆累將渡檝往濟江津既利涉以無虞見服勤之有
績宜從進秩用以勸勞往祗對於寵章務進圖於忠
報可
奉議郎江淛制置隨軍轉運副使朱異等轉官
制
勅具官某等朕比命邇臣往平逋寇執俘振旅師既有
功拜爵策勲吾何愛賞爾等或勤饋餉或典機籌或供
其營戍之煩或濟以師徒之助或招徠其黨與或保固
其墉隍各奮厥忠用成乃績第名來上進秩有差往祗
錫命之榮益勵盡心之報可
翊衛大夫康州防禦使知鄭州董植右武大夫
榮州團練使權鄭州兵馬鈐轄王昭遠可各轉
一官制
勅出師以律既收克敵之功賞不踰時可後策勲之典
以爾具官某等臨戎共事報國同心遇敵騎之合圍即
郡城而堅守兵威稍見虜衆自奔既屢𢷬於賊營因大
殱其醜類載觀忠藎良用歎嘉其升序於崇階以勸功
於諸將益思奮勵圖報恩榮可
朝奉郎充集英殿修撰知婺州沈晦可除徽猷
閣待制制
勅江津失守敵騎長驅當其隧者何止井湮而木刊避
其鋒者誰復淵停而嶽鎮念皆有山谿之險固豈無城
邑之防要在得人乃能保境具官某頃由西掖出殿方
州屬暴敵之猖狂正鄰邦之擾攘躬在守臣之責力圖
禦敵之方事不辭難克徇國家之急鋒無敢犯遂寬民
社之憂宜有寵光以為旌勸其升華於禁職俾增重於
守符尚懋爾庸嗣有褒典可
參知政事范宗尹故曾祖德贈太子少保制
勅朕眷禮大臣蓋俯殊於庶位褒崇先世乃上及於曾
門惟流慶之有來顧疏恩之可後具官故曾祖某韜光
布素隠跡丘園獨矜天爵之修曾靡世榮之慕考之報
施宜有吉祥生而不享於其躬没乃克興於厥後鍾之
三世大彼一門方延置於疑丞俾參陪於政事首舉顯
先之典用章積善之休賁嘉命於九原陟春宫之二品
尚其肸蠁知克歆承可
故曾祖母朱氏楊氏制
勅眷禮大臣蓋俯殊於衆位褒崇先世乃上及於曾門
惟衍慶之有來顧疏恩之可後具官故曾祖母某氏出
自良族嬪于吉人既無媿於平生肆有興於後裔鍾此
三世大其一門方延置於疑丞俾參陪於政事首舉顯
先之典用彰積善之休錫嘉號於小君賁新恩於幽穸
尚其肸蠁知克欽承可
故祖昌可贈太子少傅制
勅朕眷遇大臣夐絶百僚之禮顯揚先閥並推三世之
恩蓋積善之源既深肆流根之澤亦厚具官某故祖某
生有懿行没遺令名夙傳美於當年初無缺行審貽謀
於後葉宜有顯人鍾此賢孫為吾近輔方延登之伊始
稽典故之攸存寵追祖廟之光超亞儲闈之傅英靈不
泯嘉命其承可
故祖母制
勅朕眷遇大臣夐絶百僚之禮顯揚先閥並推三世之
恩蓋積善之源既深肆流根之澤亦厚具官某故祖母
某氏生有懿行没遺令名夙傳閨閫之風猶作鄉閭之
法蓄其餘慶鍾此聞孫方延置於巖廊首褒崇於祖廟
追賁笄珈之贈式增泉壤之光魂而有知服我嘉命可
故父昱可贈太子少師制
勅朕登用寶臣參陪機政豈獨公朝之喜亦惟私閥之
榮宜有寵章逮其考妣具官某故父某抱能未試藏器
弗沽宗族稱其慈仁鄉閭推其信誼于公駟馬兹無媿
於高門韋氏一經終有傳於遺子克生令器為時顯人
養志何追但美流根之澤教忠有自方收報國之功欲
慰孝心式嘉褒典舉蜜章之一命亞儲苑之三師英爽
不㤀追崇未艾可
故前母李氏郝氏制
勅朕登用寶臣參陪機政豈獨公朝之喜亦惟私閥之
榮宜有寵章逮其考妣具官某故前母某氏生稟淑質
來嬪慶門惟婦職之無虧惜天年之不永克相夫家之
祉鍾兹嗣葉之賢均被子恩何殊已出錦囊犀軸爰追
賁於綵綸翟茀魚軒用增光於泉壤尚其冥漠知克歆
承可
故母李氏制
勅朕登用寶臣參陪機政豈獨公朝之喜亦惟私閥之
榮宜有寵光逮其考妣具官某故母某氏婦儀之善母
道之嚴相其夫則閨門之内無違訓其子則朝廷之間
有立發為賢業服在近司方收報上之忠宜慰顯親之
志爰稽故事式舉彝章特紆綸綍之華追賁笄珈之貴
尚其幽穸歆此新恩可
妻張氏可封和義郡夫人制
勅朕登用寶臣參陪機政豈獨公朝之喜亦惟私室之
榮宜有寵光逮其伉儷具官某妻張氏賦資淑慎稟質
柔明既擢秀於閨房宜作嬪於君子獻可以替否曾弗
奪於家謀盡公不顧私豈無資於内助爰稽彛典用侈
新恩甫從一命之初遽錫小君之號往祗休渥嗣有褒
封可
朝奉郎吳表臣可除監察御史制
勅具官某文昌萬微所會而御史六察分糺列曹非學
足以知今古識足以明治體不在兹選以爾智術疏通
更練世務才猷之美趣操之端見推士論達于朕聽耳
目之任爾實宜之自兵興以來事多從權取便一切典
章墮紊蕩無綱紀繩治振肅要如平時庶幾艱難之中
猶有朝廷之法往踐厥次毋違朕言可
朝奉郎知宣州李光治效顯著可除直龍圖閣
制
勅具官某朕注意良翰分憂近邦有社有民既著理平
之績懋官懋賞可忘旌勸之規以爾早見吏能嘗持臺
憲識朝廷之德意習郡邑之民情蠲省煩苛自得人心
之悦張明紀律亟觀郡政之修藹然治聲達于予聽進
直龍圖之秘用增符竹之華朕方嘗膽思讐枕戈念亂
期邦家之再造欲中外之同功顧敵騎乘秋慮密窺於
淮甸而王師守險正嚴備於江津維彼宣城時為要地
勉爾折衝之效副予倚重之懷尚有異恩以霈成績可
知蔡州程昌禹可除直龍圖閣制
勅具官某乃者敵騎長驅直抵江浙道路擁塞王命罕
通而淮西居中能為國守載省忠力朕甚嘉之進直龍
圖姑為爾寵尚堅守備以俟康平朕不汝忘嗣有褒陟
可
故奉議郎守監察御史張灝可贈直龍圖閣制
勅具官某比者遭敵内侵移師南渡永痛衣冠之禍可
忘忠烈之褒爾性稟端方氣充光大直躬不撓綽有憲
臣之風遇事敢言自得仁人之勇遽兹䧟陣脅以從降
臨白挺而將殞其身罵兇徒而弗絶於口男兒死爾顧
苟活以何為生氣凜然想英靈之如在載嘉節誼深用
䀌傷錫延閣之清姿慰忠魂於黃壤尚其冥漠識此旌
崇可
朝散大夫前尚書駕部員外郎孫端可復直龍
圖閣制
勅具官某龍圖閣初成章聖皇帝首命杜鎬待制禁中
繼召馮元更直閣下二人者咸以名儒與選天下高之
自是置員非其人不輕授也近時除授寖廣多以賞能
吏雖異故事猶為美稱爾頃將使指以勞得遷入補臺
郎坐事隨罷既更大霈前職未還自言有司特以畀汝
夫身從吏事名寓西清亦云寵矣其思有以稱之可
朝奉大夫試御史中丞趙鼎可除吏部尚書制
勅周官冡宰任首六卿漢制尚書位參八座維職典銓
衡之要而班隣丞輔之崇在昔既然于今斯重久虚厥
次兹得其人具官某和裕而靖莊直方而敦大立朝正
色折衝允賴於精神遇事敢言發憤每披其肝膽赤墀
頻對白簡屢聞載嘉烏府之勞進陟鑾坡之峻抗章引
避陳義甚高察其操守之堅雖力辭於翰苑亮爾公忠
之素可輕去於朝廷其升常伯之聯往率天官之屬顧
干戈擾攘衣冠多失職之嗟而典籍散亡胥吏有用
權之患實藉通明之鑒克諧平允之稱往既乃心無忝
朕命可
