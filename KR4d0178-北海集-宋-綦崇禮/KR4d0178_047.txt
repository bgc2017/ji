北海集附錄上
除行太學正制
勅從仕郎綦某羣天下之豪英而聚之太學列職於是
皆高選也以爾文學淹博詞藻贍麗學之規繩汝往正
之益勉厥修以俟褒擢可特授依前從仕郎行太學正
替孔端朝年滿闕
除太學博士制(宣和五年八月十九日)
勅從事郎新除太學正綦某博士以通古今為職儒者
美官也考名官之意非該洽文采之彥不足充其選爾
操履之善而辭藻稱之俾專講席於成均諸生宜有矜
式益為人師之道以稱朕樂育英才之意則予汝嘉可
特授依前從事郎太學博士替夏承年滿闕
除改宣教郎制(宣和六年十一月初八日)
勅從事郎太學博士綦某朕精選師儒之官俾司訓導
之事略去銓部之格以示待遇之優以爾經術淵源性
質夷粹久顓講席克厭士心疇其歲月之勞具應庠序
之法改榮京秩時乃茂思可特授宣教郎依前太學博
士
除秘書省正字制
勅宣教郎太學博士顔博文等圖書藝文之府儲天下
俊乂以待朝廷之用異時公卿多此塗出其選顧不重
哉爾博文性資爽邁持以靖慎爾某器緼和裕迪行有
常又皆敏於文詞多士矜式兹成材也今復擢寘書林
以懋爾德則無施而不稱矣其尚勉之可依前件(案崇禮由)
(博士改宣教郎即除秘書省正字此制云顔博文等知崇禮亦在其中也)
除尚書工部員外郎制(建炎二年八月二十六日)
勅承奉郎劉寧正等文昌諸郎上應列宿選除之遴委
任匪輕繁簡異曹材德並用以爾等或以時望藹於儒
林或以吏能聞於仕路或進以其叙或擢以不次率由
簡拔用其所長分屬六卿各揚爾職益𢡟業履以稱寵
休可特授依前承奉郎尚書工部員外郎
給事中可除翰林院學士制
勅學士職清地近極天下文章之選非深厚爾雅不足
以代王言非直諒多聞不足以備顧問矧艱難之際干
戈未寧軍國事叢詔令數下倚馬立辦實難某人必有
敏速之思如枚臯乃能當飛書馳檄之任激切之詞如
陸䞇乃能感武夫悍卒之心我求其人得於禁闥具官
某辭知體要學盡精微蚤馳驟於華途遂翺翔於青鎖
張公論事有回天之效李藩舉職得批勅之風載疇東
省之勤進直北門之䆳惟納忠之素方佇於謀猷惟摛
藻之工尤資其潤色用為七體庶其皆雅奥之文布在
四方俾人識坦明之制朕將兼收内相之助爾亦毋恤
私人之嫌往究乃心期副予意可
除尚書吏部侍郎制(建炎四年五月十七日)
勅朕維樞機之務悉統於文昌銓綜之權獨歸於選部
乃者官失其籍吏緣為姦必求絶類之才以正二卿之
位通直郎試中書舍人賜金魚袋綦某德操純一氣機
淵冲學問通乎古今名實加於上下久居詞掖文譽甚
高暫領銓曹士類咸喜肆頒成命以究爾能昔裴行儉
摘發如神姦回悉屏高季輔清明若鑑賢否自分雖時
異而法殊然人存則政舉勉希前哲以副虚懷可直授
依前通直郎試尚書吏部侍郎
除徽猷閣直學士知漳州制
勅隆侍從之禮蓋允頼於猷為恤臣鄰之私抑有關於
風化俯徇急難之請式推務夲之恩通直郎試尚書吏
部侍郎賜紫金魚袋綦某蚤以英聲亟躋邇列才適世
用文為國華領選部銓綜之煩兼禁林書詔之重任惟
克稱居之有餘士靡滯淹服清明於藻鑑辭知體要嘉
潤色於絲綸方資許國之忠遽訴陟岡之戚矜其來奏
固所重違峻内閣之寵名付龍溪之便郡裒彼原隰孔
懷既遂於爾私惠兹閭閻共理毋忘於予治佇聞報政
之敏歸副前席之思可特授依前通直郎充徽猷閣直
學士知漳州軍州事兼管内勸農使替陳公格賜如故
降授宣教郎制(建炎四年十一月七日)
勅朕體無私於天地行罰不阿於近臣考大法於春秋
責人常備於賢者確持此義斷以不疑徽猷閣直學士
通直郎新差知漳州軍州事兼管内勸農使賜紫金魚
袋綦某夙以藝文徑躋華近雖暫司於銓部仍兼直於
鑾坡遽為遐外之行實徇急難之請方趨厥服忽致煩
言謂借牘之愆雖去官而可免而持橐之重當薄罰以
示懲服我訓詞毋忘祗慎可特降授宣教郎依前徽猷
閣直學士差遣賜如故
復授通直郎制(紹興元年正月二十八日)
勅人誰無過觀其黨而知仁俗與為新免乎險而作解
矧惟爾列宜錫寵章徽猷閣直學士降授宣教郎知漳
州軍州事兼管内勸農使節制管内軍馬賜紫金魚袋
綦某學務師心文能耀道多言往行畜其德令聞廣譽
施諸身同官為寮但敦於私好致法詘義遂䧟於小文
適布湛恩乃還故秩無負天下劉向指有過之臣有益
公家王嘉推當免之吏勉齊前哲以副朕言可特授通
直郎依前徽猷閣直學士差遣賜如故
轉奉議郎制(紹興元年十月二十八日)
勅自考績之法不行於漢唐至於我宋參酌古今之宜
凡省閣侍從之臣不繇歲課以遷時推特恩是亦道揆
及肇新官制則有司存付之定法猶然三載考績之意
焉徽猷閣直學士通直郎知漳州賜紫金魚袋綦某學
識深敏溢於文詞入掌絲綸出宣政化年則淹矣勞亦
有焉雖云序進之常是謂寵綏之數服我休命益奮乃
庸可特授奉議郎充徽猷閣直學士依前知漳州軍州
事兼管内勸農使特封文安縣開國男食邑三百戶賜
如故
再除尚書吏部侍郎制(紹興二年二月十日)
勅銓曹之敝極矣猾賊之吏舞文毁則以遂其姦欺其
根深株連長貮郎雖有擿伏振滯之心能窒其弊而正
厥愆者鮮矣徽猷閣直學士左奉議郎北海縣開國男
食邑三百戶賜紫金魚袋綦某通敏之才恢博之器比
以文學典司綸言進貮天官綽有休譽用還舊物兼直
禁林已試之能益觀成績可特授依前左奉議郎試尚
書吏部侍郎封賜如故
除尚書兵部侍郎兼直學士院制
勅朕思為君之難以立政為急既慎圖於官使亦求備
於人材方多虞之辰武部實為重任極儒者之選禁林
則異庶司蓋所寄不在閑劇之間而得人則兼文武之
用左奉議郎試尚書吏部侍郎兼權直學士院北海縣
開國男食邑三百戶賜紫金魚袋綦某器凝遠業學冨
多聞再典領於銓衡皆攝承於制作功課簡在兩府既
閱歲時文辭獨行中朝自高名譽賢勞之歎公議所同
是用易以司戎之班遂兼視草之直推燕許之手奚俟
考言成頗牧之功則為稱職服我休命爾為欽哉可特
授依前左奉議郎試尚書兵部侍郎兼直學士院封賜
如故
除翰林學士制(紹興二年九月十九日)
勅朕惟虞夏商周之隆邈乎尚矣典謨訓誥之盛頼以
見之遭時多虞思古成烈必得鴻博之士其代予言庶
幾號令之行不匿厥指自非已試豈協朕心左奉議郎
試尚書兵部侍郎兼直學士院北海縣開國男食邑三
百戶賜紫金魚袋綦某奥學足以貫前聞敏識足以周
庶務其在外服閥閱著於功勞逮還中朝文章擅於宿
老再任典選一為司戎皆以游刃之餘而兼禁林之直
艱難之際典冊有光逮意之文蓋封敖其比戡難有助
則陸䞇之流繄我腹心之良孚於搢紳之望宜錫申命
俾拜為真無愧前代用人之心極於一時崇儒之意其
往祗訓用永有辭可特授依前左奉議郎充翰林學士
知制誥封賜如故
翰林學士進兼侍讀制
勅朕每當聽政臨朝之暇不忘崇儒訪道之勤蓋君子
欲進德以及時惟王人求多聞而師古爰咨碩望俾陪
經幄之華載考僉言允屬禁林之舊翰林學士左奉議
郎知制誥北海縣開國男食邑三百戶賜紫金魚袋綦
某藴高明之識負超卓之才篤學力行洽聞殫見蚤膺
識拔荐歷禁嚴參内朝法從之班登北門學士之選崇
論宏議名聲動於朝廷大冊高文言語妙於天下屢賜
玉堂之對入奉清閒進讀金華之書益資鴻博惟前載
興衰之迹與當今治亂之原汝其悉意以陳朕方虚已
而聽往服休命母怠欽承可特授依前左奉議郎充翰
林學士知制誥兼侍讀封賜如故
寶文閣學士除知紹興府制
勅朕嘉在昔朝廷重熙天畀以人磊落相望抑嘗考其
本末蓋入則論思獻納備侍從之列出則折衝禦侮受
方面之寄不以内外二其心不以遠近易所守用能全
大節於一時垂令名於後世雍容進退久無間焉眷予
邇臣克配前哲翰林學士左奉議郎知制誥兼侍讀史
館修撰北海縣開國男食邑三百戶賜紫金魚袋綦某
和順樂易清明敏達博極羣書韞匱今古崇義竑論足
以贊㐮帝猷高文大冊足以鼓動天下揚於禁林陪侍
經幄有德有言協於士論而廼者屢貢封章力求退避
朕以為勞汝侍從之事不若成汝廉静之守陞華延閣
剖符會稽方朕東廵繄乃巨屛鎮撫一道總制列城建
威銷萌寄服尤重佇聞報政朕不汝忘可特授依前左
奉議郎充寳文閣學士知紹興軍府事兼管内勸農使
充兩浙東路安撫使馬步軍都總管填見闕封賜如故
轉承議郎制(紹興五年閏二月九日)
勅考績而陟明乃古今之成憲肇禋而疏寵亦國家之
舊章迺眷從臣併昭恩數寳文閣學士左奉議郎知紹
興軍府事兼管内勸農使充兩浙東路安撫使馬步軍
都總管北海縣開國男食邑三百戶賜紫金魚袋綦某
才猷宏遠學術深醇探六藝之淵源備百家之該洽北
門視草西學上賢豈惟華國之文章實有嘉謀之啟沃
言語妙天下偶厭承明之廬岳牧用詞人聊懷會稽之
綬當三歲計羣吏之治乃五室嚴上帝之祠增賁官聯
叙賢勞於積日進封侯爵衍多戶於爰田往服便蕃益
思報稱可特授左承議郎依前寳文閣學士進封北海
縣開國子加食邑三百戶差遣賜如故
轉朝奉郎制(紹興八年四月三日)
勅朕惟三載考績之法以馭庶工雖侍從之臣能應格
法始以叙進所以示天下之公凡百庶尹考其殿最四
歲一遷而法從之貴率以三載所以優近臣之禮著為
定令付在有司吾何私焉寳文閣學士左承議郎提舉
江州太平觀北海縣開國子食邑六百戶賜紫金魚袋
綦某文為國華器適時用翺翔禁近譽望獨高有司考
爾閥閱當用陟明之典往服新渥蘄稱茂恩可特授左
朝奉郎依前寳文閣學士進封開國伯加食邑三百戶
差遣賜如故
轉朝散郎制(紹興十一年五月二十三日)
勅聯法從之邇列雖無待於次升嚴攷績之彛章固必
繇於叙進爰舉陟明之典式膺增秩之恩寳文閣學士
左朝散郎江州太平觀北海縣開國伯食邑九百戶賜
紫金魚袋綦某辭儷卿雲學窮游夏蚤持荷槖入踐玉
堂顧相應以義理之文乃閔勞於侍從之事迄兹滿歲
在法當遷通班内閣之華仍處珍臺之逸併疇爵邑就
峻文階祗服贊書母亡獻納可特授左朝散郎依前寳
文閣學士進封高密郡開國侯加食邑三百戶差遣賜
如故
轉左朝請郎致仕制
勅弹冠筮仕嘗殚夙夜之勤解組告歸母替始終之遇
寳文閣學士左朝散郎提舉江州太平觀高密郡開國
侯食邑一千二百戶賜紫金魚袋綦某自致多聞之譽
時推富贍之辭昔視草於禁林復聯華於内閣出分帥
閫歸奉真祠心宜切於兢辰義遽陳於知止乃露章而
瀝懇祈謝事以養痾爰涉天階載敭命綍往優游於燕
處務保嗇於冲和勿葯可期嘉猷上告可特授左朝請
郎充前件官
