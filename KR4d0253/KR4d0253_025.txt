象山先生全集卷之二十五
詩
少時作
從來膽大胸膈寬虎豹億萬虬龍千從頭收拾一口
吞有時此軰未妥帖哮吼大嚼無毫全朝飲渤澥水
暮宿崑崙巔連山以為琴長河為之弦萬古不傳音
吾當為君宣
聞鸎
百喙吟春不暫停長疑春意未丁寧數聲綠樹黃鸝
曉始笑從前着意聽
鸎(六言)
巧囀風臺急筦清逾石澗回溪好去枝枝驚夢無人
心到遼西
晚春出箭溪(二首)
晴雲冉冉薄斜暉春靜衡門半掩扉風入墻頭丹杏
晚高枝頻颭亂花飛
又
長蹊窈窕晴沙㬉綠樹交加細草香歸去不緣吾興
盡月明應得更褰裳
子規(六言)
柳院竹齋茅店雲蕪風樹煙溪聽徹殘陽曉月不論
巴蜀東西
蟬
風露枯腸裏宫商兩翼頭壯號森木晚清嘯茂林秋
贈化主
學佛居山林往往儀狀野道人翩然來禮節何爾雅
職事方惛惛言論飜灑灑安得冠其顛公材豈云寡
疎山道中
村靜蛙聲幽林芳鳥語警山樊紛皓葩隴麥搖青穎
離懷付西江歸心薄東嶺忽忘飢歉憂飜令發深省
鵝湖和教授兄韻
墟墓興哀宗廟欽斯人千古不磨心㳙流積至滄𬈑
水拳石崇成泰華岑易簡工夫終久大支離事業竟
浮沉欲知自下升高處真偽先須辯只今
挽石子重
古重百里長寄命謀託孤今以京秩授麋至無賢愚
州家督版帳殿最視所輸况乃積弊久宿負堆文符
老姦乘倉皇隂拱為師模民窮歛愈急吏飽官自癯
天子為焦勞宵旰思良圖高選部使者庶使德意敷
石君在薦剡聞者皆懽愉不知何方民凋瘵遲君蘇
君丞同安日歲旱當蠲租縣白如故事守怒牢睢旴
頼君爭之力意得所請俞揭數授里正俾後不可渝
又嘗宰尤溪吏軰初闚𨵦首以財匱告欲闢侵民途
君乃治稅籍弊蠧窮根株簡易以便民上下交相孚
民自不忍負豈復煩催驅關征且損數孰謂儒術迂
使家得此人黃屋何憂虞惜哉不及用重使吾嗟吁
挽張正應
海門晝夜吼奔雷却立吳山亦壮哉前殿神僊三島
邃正陽閶闔九天開玉階恭授太官賜象簡親承御
墨回多少簞瓢蓬甕士輸君留宿兩宫來
和黃司業喜雪
疇昔詩嚢未破慳瓊瑰益自倍枵然才華甘落諸公
後誠實徒居野老前臘雪晚成春雪早梅花靜對雪
花妍從今長作豊登瑞廩庾家家贍九年
遊湖分韻得西字
命駕不辭春逕泥少蓬高會帝城西物非我軰終無
頼書笑蒙莊只強齊天入湖光隨廣狹山藏雲氣互
高低誰憐極目茭芻裏隱隱蒼龍卧古堤
和楊廷秀送行
學粗知方耻為人敢崇文貌蝕誠真義難阿世非忘
世志不謀身豈誤身逐遇寬恩猶得禄歸衝臘雪自
生春君詩正似清風快及我征帆故起蘋
送德麟監院歸天童和楊廷秀韻(二首)
盡道吾廬登陟難上人得得到相看莫言無物堪延
待也有茶澆舌本乾
又
聞說淮民未免飢春頭巳掘草根歸羡君稇載還山
去更挾星郎大字詩
送勾熙載赴浙西塩
平分浙江流東境浮海角其民仰魚塩久巳困征槯
麥禾與桑麻耕鋤到磽确往歲比不登埸圃幾濯濯
荒政勞廟謀賑廩聞數數飢羸不待飽共感君澤渥
仁哉覆育恩所惡吏齷齪教詔彌諄諄聽受祗藐藐
何知國與民足已肆貪濁流離且未還已復事椎剥
按察殊未曾聖主獨先覺重貽宵旰憂顧盻求卓犖
君固岷峨英懷抱富荆璞邇來奏對語朝陽鳴鷟鸑
鏘然歷帝聦簡記諒巳確外臺適虛席妙選出親擢
此節豈輕授委寄重山嶽除音九天下衆論靡瑕駁
攬轡首越山青萍方在握送君無雜言當不負所學
題慧照寺
春日重來慧照山經年詩債不曾還請君細數題名
客更有何人似我頑
贈畫梅王文顯
子作寒稍巳逼真不須向上更稱神由來絶藝知音
少只恐今人過古人
簡朱幹叔諸友
利名風浪日相催青眼難扵世上開何事諸君冐艱
險杖藜來入白雲堆
書劉定夫詩軸
人生不更涉何由知險艱觀君一巨軸奚啻百廬山
玉芝歌
靈華兮英英芝質兮蘭形瓊葩兮瑶實冰葉兮雪莖
石室兮宛宛苔茵兮菁菁蔭長松之偃蹇帶飛瀑之
琮琤實青端而黃表眇中藏而不矜匪自昭其明德
羌無愧兮疇能
淳熙戊申余居是山夏初與二三子相羊瀑流間
得芝草三偶相比如卦畫成華如蘭玉明冰瑩洞
徹照眼乃悟芝蘭者非二物也巳酉上已復覩瑶
芽迫歸拜掃不及見其華是日訪風練飛雪始得
一華方掇至案間時雲庵僧適至且求余言為鄕
道余方作是歌因謂之曰當為子書之第持此以
往會當有賞音者紹熙元年三月二十六日象山
翁書
象山先生全集卷之二十五
