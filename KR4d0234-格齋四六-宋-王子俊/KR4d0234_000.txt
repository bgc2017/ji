格齋四六别集類三(宋)
提要
(臣)等謹案格齋四六一卷宋王子俊撰子俊
字才臣吉水人官成都帥幕嘗從楊萬里周
必大游為代草牋奏書記二人延譽扵朱子
朱子書格齋二大字遺之所著有史論師友
緒言三松類藁諸書俱已不傳此書原本題
作格齋三松集盖猶類藳中之一種散佚僅
存者朱彝尊曝書亭集有是書䟦稱抄得宋
本格齋四六計一百二首今檢勘首數相同
當即彝尊所見之本也楊萬里嘗評子俊之
文謂史論有遷固之風古文有韓柳之則詩
句有蘇黃之味至扵四六踵六一東坡之步
武超然絶塵自汪彦章孫仲益諸公而下不
論也其推重之甚至今其他文雖已湮沒不
復見而此集所載四六類皆典雅流麗卓然
自成一家朱彝尊亦謂其由中而發漸近自
然無組織之迹以之接跡汪孫洵可無愧色
矣乾隆四十六年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
格齋四六
宋王子俊撰
表牋
光廟登極
賀皇帝
皇天佑宋洊逢揖遜之朝大人繼離益茂延洪之業華
夷胥悦天人大和(中賀)皇帝陛下聖敬日躋聰明時憲
克勤克儉不矜夏禹之能乃聖乃神廣運唐堯之德自
毓元良之望允若神天之心屬黃屋之倦勤頋青宫而
與子臣鄰環拱率百官若帝之初典禮交修輯五瑞如
器乃復於皇聲實横絶古今臣遠守偏州親見盛美雖
莫陪朝著對揚天子之休第嘉與邦人謳歌吾君之子
賀夀皇聖帝
恭默思道乃倦扵勤付託得人亟授以政再見唐虞之
相繼力行曾閔之所難(中賀)陛下道塞堪輿仁覃動植
退蔵扵密盖與天而為徒怵惕以興寕以位而為樂世
廓廓以無事功巍巍而不居遽興周康釋冕之心且篤
長樂問安之孝允恭克讓莫匪循堯惟一執中復以命
禹蔽自九重之志光扵二典之書某出守偏州獲聞盛
典曾是隆興之進士敢忘藜藿向日之心願祝聖人之
遐齡少致犬馬戀軒之意
賀太皇太后
聖子神孫本源有自盛德大業揖遜相承尊歸長樂之
朝喜溢靈椿之蔭(中賀)竊以釐降媯汭莫逮與子之謳
思齊大任弗暨廣聲之世未有再見唐虞之相授躬行
曾閔之所難衮冕兩朝同持夀斝車書萬國咸得懽心
振古所無扵今剏見太皇太后柔儀天稟隂教日隆周
南王化之基儀扵四海明德大練之服燕及六宫烝哉
積善之祥啓乃重明之運以天子父來殫就養之勤惟
地埶坤永載無疆之福臣叨承一障喜遇昌辰不惟嘉
與邦人同躋仁夀之域又將推廣上意益覃孝愛之風
賀皇太后
堯父舜子增光虞典之書文德武功推本思齋之聖允
極敷天之養式彰文母之尊懽聲所覃薄海如一皇太
后仰承宸極俯盡坤儀寳老氏之儉慈率先九御流關
雎之風化追配二南當上聖之倦勤挈洪圖而與子地
無私載頋豈以九州四海而自居天有常親將俾之萬
有千歲而未艾此舉之懿古人所無某屬守郡符與聞
盛事亦老吾老以陶錫類之風匪今斯今長致後天之
祝
賀肆赦
歷數在躬溥萬年之景命雷雨作解洽四表之懽心凡
蒙一洗之恩皆囿重熙之化皇帝陛下聖由天縦德乃
日新毓德春宫恪謹文王之視膳非心黃屋適逢虞舜
之倦勤勉承不再之言嗣守無疆之歷蠢兹有衆孰非
夀皇所養之民咸與為春俾沐嗣聖惟新之澤肆推曠
蕩之典以答遐邇之心恢然天地之施生鼓以風雷之
號令臣叨守下郡與宣寬恩躬遇繼離之明不私臨照
喜偕扶杖之老相與謳歌
光廟册后
賀皇帝
日有重輪已見承堯之虞舜月無私照又符興夏之塗
山禮肅宫闈懽搖海嶽(中賀)陛下嗣膺大統祗奉聖謨
扵問安侍膳之餘親承慈訓俾求賢審官之助正位長
秋藹然二南之風施及四方之遠臣兹焉宣化乃爾逢
辰隂陽既和年穀有順成之望夫婦以正室家無愁歎
之聲
賀夀皇聖帝
已釋重負猶深燕翼之謀俾建長秋以謹齊家之法事
關九廟懽動四方陛下宅帝倦勤順天與子嘉乃丕績
既深亮其有不争功不争能之心惠于宗上又欲使之
得罔時怨罔時恫之福乃涓榖旦俾正柔儀翬翟来朝
共闡聖人之孝風教所逮益隆王化之基臣出守偏州
恭承明詔家道正而天下定幸當極治之朝人倫明而
小民親是亦承流之幸
賀皇太后
天錫眉夀親見堯舜禹之傳世有徽音追配姜任姒之
盛有華象服来覲慈闈皇太后母儀三朝表正九御稱
觴上夀聿来冕旒翬翟之尊含飴弄孫益介山阜岡陵
之福臣假守遠郡獲聞盛儀誦思齊之詩不謂適當扵
今日祝金母之算所願不老扵後天
賀皇后
俔天之妹行坤順以無疆如月之恒配離明而並照事
關宗社懽動華夷恭惟皇后隂教聿修柔儀允正大任
京室之婦惟思媚扵周姜明德大練之衣以奉承扵隂
后光膺寳册董正宫闈關雎王化之基載嚴正始之道
既醉室家之壼永底太平之期臣假守偏州獲聆盛典
職當宣化忻逢人倫正朝廷治之時氣可致祥又有隂
陽和風雨時之望
重明聖節
賀皇帝(代楊待制)
占長發之祥具曉天休申命之意授泰元之策殆非人
力所致之符亶時載夙之辰對越無疆之慶恭惟陛下
聰明天縦聖敬日躋受漢岳之三呼答揚景命斂箕疇
之五福敷錫庶民矧侍慈闈並受遐祉我百爾九十何
啻夢齡之期心一臣三千同致後天之禱照臨所及抃
蹈攸同臣身墮江湖名在簮槖望蓬莱之雲氣雖莫陪
鵷鷺之班奉瑄玉扵竹宫幸獲祝乾坤之筭
賀皇帝
亦惟純佑是開震夙之祥肇錫嘉名丕闡離明之照懽
騰四海若出一詞陛下舜典克從禹中允執天畀所覆
是以顯生商之符日宣重光矧復纂體堯之運庸紀誕
彌之旦以對無疆之休臣邈在偏州與聞盛典雖莫陪
邇列奉漢殿萬歲之觴第欲效小忠上唐臣千秋之錄
賀夀皇聖帝
心一臣三千願紀嘉名扵盛際我百爾九十盖申景命
扵前規時哉索震之辰展也繼離之義陛下循堯之極
蹈舜倦勤綏眉夀而及皇天克昌厥後貽孫謀而燕翼
子無疆惟休迨聿崇虹渚之符兹益見龍樓之慶臣與
聞盛典邈在外庸錄千秋於九齡之書曾未有金鑑之
作呼萬歲扵兩儀之宴會當見頡利之擒
賀夀聖皇太后
渚虹啓聖光開萬世之休瓜瓞生民殊非一日之積瞻
言此舉厥有自来殿下應地無疆後天不老周姜思媚
馴致武王之生有娀方將是開相土之烈親見神孫之
嗣服載光初度以錫名臣假守孤城兹逢盛旦不但喜
箕疇之福敷錫庶民又將賦周頌之篇亦右文母
賀夀成皇后
重離明而麗正丕昭繼照之期履帝武而敏歆寔肇生
民之福粤惟顯號侈乃昌辰若稽積慶之源休有發祥
之自殿下表正九御母儀兩朝太姒嗣徽音本支百世
王母坐少廣夀考萬年肆令節之紀名亶慈闈之燕喜
臣兹焉乘障乃爾逢辰雖未紀唐臣之風来上十篇之
事鑒所幸託虞帝之化以得萬國之懽心
皇子降生(代楊誠齋)
賀皇帝
穹祗隤祉將延洪過歷之占弓韣應祈庸對越承祧之
任事關九廟懽洽四方陛下靈承天心駿惠祖武民胥
嘉靖皆效華封之祝堯神無怨恫靡俟高禖之祠漢篤
生元子式應熙辰臣不謂凋年見此遐福身雖老矣子
孫與有扵榮懷心寔忻然手足不知其舞蹈
賀太上皇帝
聖人退蔵扵密决焉與子之謀上帝申命用休祚以抱
孫之喜人胥相慶情不自勝陛下文顯丕謨湯垂後裕
巍巍蕩蕩自晦則天之功名穆穆皇皇誕啓宜君之孫
子篤生岐嶷之質益固延洪之基永孚邦休顯有祖烈
臣官縻荷橐軄在祝釐無疆惟休豈但為熙朝之賀不
顯亦世又以假後裔之靈
賀太皇太后
於皇景鑠啓乃承祧之英長發靈源亶惟積善之慶仰
止無疆之夀見此滋至之休下逮遐荒舉同抃蹈(中賀)
竊以有娀立子不聞宅至養扵四朝明德弄孫未有閱
元嗣扵五世赫是盛美曠無前聞殿下厚德郅隆徽音
逾永備時五福坐享萬年之期寳是一慈隂格三靈之
佑肆裒嘉慶以啓元良穹昊俾昌兹復見天子之子遐
齡未艾更將抱元孫之孫臣逖聞榮懷冞深忻舞雖奉
瑄是職乃不待高禖之祠第擊壌攸同以自慰華封之
祝
賀皇太后
天惟純佑嗣開萬世之休神罔時恫殊非一日之積瞻
言以喜厥有自来懽聲所覃薄海惟一殿下柔嘉維則
淑慎其儀母慈婦順之兼隆軼扵今古人心天意之叶
贊施及後来相時主鬯之懽想見抱孫之喜某官維持
槖軄在祝釐無疆惟休豈但為國家之賀不顯亦世又
以假子孫之靈
賀太上皇后
月無私照方助成與子之謀星有重暉乃不負弄孫之
願慶關九廟福萃重親殿下應地無疆後天不老周姜
思媚馴致武王之生有娀方將是開相土之烈親見神
孫之岐嶷郅隆寳祚之熾昌臣墮在山林踐修香火不
但起華封之意請祝聖人又將歌周頌之篇亦右文母
賀皇后
坤元底順昭格三靈之休震索發祥上關九廟之慶照
臨攸暨抃蹈丕同殿下外惠宗公内隆隂教神罔時怨
有開熊夢之占天惟顯思扵赫龜圖之福肇允元良之
望寔覃岐嶷之資邦永孚扵休民亦職有利臣身雖在
外喜則由衷稽首漢殿之觴雖莫參扵鵷綴傾耳堯門
之瑞寔深激扵葵心
孝宗大祥(代楊誠齋)
慰皇帝
鑽燧洊經扵改火尚深追慕之懷彈琴未忍扵成聲勉
徇祥除之制陛下皇圖是荷祖武斯繩一日萬幾率循
兢業之攸訓三載四海寔均遏密之至情逮兹即吉之
辰諒有無窮之感願蹈立中之制益光潤業之傳
慰太上皇帝
歲籥洊更恍如過隙祥琴甫御慘不成聲勉遵改服之
期未憖終身之慕聖安仁夀皇帝陛下繼文廣伐蹈舜
倦勤三年稱情而立文下徇居廬之禮百官承式而稟
令因决與子之謀迨此既祥之餘猶有愈遲之痛願抑
情文之感式慰臣子之心
慰太皇太后
逝川沄沄悵仙遊之莫返閱日鼎鼎恍歲律之再周悵
然餘恫蹈此中制殿下情鍾慈極仁惻宸衷萬乘天臨
緬懷法駕之致養三年電過忍聽祥琴之成聲惟深思
禮制之有終以益介夀昌扵未艾肆令宇縣永有母儀
慰皇太后
望蒼梧之峯愈覺音容之遠推黃道之日再見經躔之
周尚深送往之哀勉徇荐祥之制殿下性鍾地順痛切
天㩁錦欲衣而弗安何意亟陳扵象服禫雖垂而勿樂
忍聞復奏扵霓裳撫綴衣而增懷感流光而永歎惟兹
臣庶皆蘄慈抱之少寬俾爾熾昌以相遐齡扵有永
慰太上皇后
日月其除奄暨荐祥之制琴瑟在御肇開遏密之音亶
時至情尚有餘慕殿下母儀寰宇婦順歷年佳婦佳兒
永懷昔者之付託厚恩厚報忍即今兹之祥除諒深追
孝之悲猶濺感時之淚願體復生之節庸肩介夀之期
慰皇后
日月逾邁奄易服以荐祥雨露既濡尚感時而濺淚餘
恫未憖寰宇丕同殿下夙謹柔儀共宏孝治三聖相授
一道隂相九重之纂承四海遏密八音已畢三年之禮
制願抑無窮之感以綏滋至之休
郊祀(代黃竹坡)
賀郊祀禮成
嚴恭自度罄丹扆之純誠緼豫為紛輯紫壇之熙事四
方来賀萬福攸同協氣塞乎堪輿歡聲搖乎海岳陛下
聰明時憲聖敬日躋肇新萬化之原敷錫庶民之福夕
烽息警人皆耒耜之甿秋稼登場家有倉箱之積載念
降康之自聿嚴報本之祠多士駿奔贊丕天之鉅典千
童羅舞陳昭代之彌文咸秩百神大賚四海臣久違北
闕隔在西陲涓選休成幸獲再逢於盛際肅雝顯相莫
繇一覩扵祲容第偕扶杖之民同泳漏泉之澤
賀郊祀肆赦
蕆儀吉土敬共三歲之祠肆眚端門敷錫庶民之福渙
發風雷之號沛為雨露之仁凡在照臨舉同慶賴竊攷
聖人之饗帝盖承天意以惠民隤祉發祥具獲靈明之
博貺赦過宥罪是覃汪濊之湛恩陛下道冒堪輿恩柔
動植邊鄙不聳皆為来王来享之人年穀順成復見多
黍多稌之世爰對一陽之律載祗八陛之壇昭升於天
聿嚴熙事有秩斯祜燕及函生臣墮在遠方獲聞盛舉
莫陪多士執籩豆以駿奔第與遠民想笙鏞而獸舞
册太子(代竹坡)
賀册皇太子
春宫貳極有開震索之祥寳册揚庭庸鼓巽申之號慶
關九廟風動四方陛下堯大難名舜恭允塞天職覆地
職載莫喻休功月重輪星重暉盖圖大計眷乃承祧之
重居無在傅之勤爰涓選扵剛辰俾光膺扵殊禮臨軒
出令示一人有慶之符主鬯得人兆萬世無疆之福照
臨所逮頌詠惟均臣昔參綺皓之游今辱嚴徐之侍靈
源暨遠子孫與有扵榮懷抃悃發中手足不知其舞蹈
進書
代進光宗御集
雲漢為章莫閟寳儲之彩風雷作號俾繙金匱之蔵勒
成一經昭示萬世(中謝)竊以聖人肆筆初何意扵成書
天下觀文乃有功扵範俗繋隆昭代遹駿先猷恭詔編
摩之臣彙列昭回之次煥然可述施及無疆恭惟光宗
皇帝學富月將聖高天縦得書之體得言之解上掩百
王如日之升如月之恒下飾萬物疇昔燕閒之御從容
翰墨之場周文郁郁乎宏賁盈成之治虞書渾渾爾丕
昭精一之傳陛下聲欲廣文道能繼禹作者之謂聖敢
忘繼志述事之心得其所以書洞見經天緯地之妙肆
命臣工而纂緝載揚帝典之光華緗帙縹囊寳為大訓
赤文綠字皆聚此書臣等猥以謏聞膺兹隆旨玩歲愒
日空殫淺見扵管闚血指汗顔深覺聖言之天遠
代進重修七司令
制而用之謂之法所期合古而便今變而通之存乎時
當亦舉偏而補弊立為成憲允屬昌辰肆令億兆之心
具曉畫一之意(中謝)竊以著為律䟽為令要皆所以範
民作者聖述者明亦共圖扵經世必揭始觀之象用陶
不倦之民以時纂修為世檢押陛下堯綱具舉舜法可
傳左規右矩前凖後繩以為民極詳法略則本數末度
則有司存粤從寳歷之紹承咸仰聖謨之宏遠五服薄
四海臂使指而畢從八統御萬民網在綱而不紊猶恐
弊生扵所忽殆將功敗扵已成爰制詔扵臣鄰俾科條
扵令甲布在方册允釐百工鳬居鴈聚之浩繁同歸扵
治金科玉條之明白可舉而行勒成一代之書庸示九
圍之式臣等賦材謭薄庀軄凌兢繼晷窮年空玩歲日
而何補奉命承教乃得聖王而為師維幸及扵奏篇猶
未知扵免戾
雜謝
代湖北憲謝到任
剖符起廢已愧僥踰持節觀風又叨臨遣星言于邁夙
次所臨伏念臣草芥人微斗筲器小紳笏三十載何有寸
功風波千萬端止欠一死曩丞棘寺出守山城讒言驟
興政坐過客厨傳之故公論既定復見中天日月之明
方拜命扵州麾忽䟽榮扵指使惟是重湖之外實連三
楚之區民雜蠻猺地控邊鎖渺焉蒲澤之深阻甚者潢
池之繹騷自非酌寬猛之宜是必負澄清之寄有如抗
拙曷稱使令兹盖伏遇皇帝陛下蹈舜好生傳湯祝網
欲妙按臨之選以將欽恤之仁謂使過賢扵使功將觀
後效而聽訟不如無訟何必能聲臣敢不循行郊原延
見父老道上德意俾各懷自愛之心問民戚休勿使有
多暴之俗
代謝賜歷日
居卿底日雖古人歷象之常後天奉時乃聖主彌綸之
化惟時頒朔于以授民星正仲春不失省耕之序陽居
大夏仰體好生之仁承流之臣撫心知幸(中謝)恭惟皇
帝陛下循堯之道行夏之時履端歸餘上斡周天之度
務農重穀下底蒸民之生肆扵正歲之初嚴乃清臺之
課布在方册允釐百工臣敢不布宣寬書勸相農畆諭
以上意靡容帝力之不知寬其力征抑使農時之無失
知成都謝到任(代竹坡先生黃疇若應蜀中文字並同)
掌邦教扵邇聯疇庸弗效殿帥藩扵遠服聞命若驚亟
懷綬以遐征已褰帷而涖止具以朝廷寬大之意告諸
田里愁苦之民(中謝)伏念臣一介妄庸半生艱苦饑寒
不恤姑為投牒覓舉之謀州縣徒勞不作結綬登畿之
夢試邑偶逃扵吏議入京遂厠扵朝行歲月推延馴至
上當扵言責風波横潰幾何不蹈扵旤機保全迄賴扵
皇慈獻納晉陞扵禁路奉雲陽之瑄玉莫輸許國之忠
問杜曲之桑麻漸起歸田之興屬廟謨之經遠移制幕
以改絃掖垣忽誤扵出綸井絡遂從而分閫蕃錫有加
扵彝典察廉旁暨扵鄰封仍䟽次對之恩增重十連之
寄寵逾深而莫報責愈重而難勝陛下天拱一堂子來
萬宇不泄邇不忘遠要皆如出扵京畿在知人在安民
是以不輕扵牧守不責催科之巧寧無悃愊之華亶時
純愚蒙此臨遣頋惟四境頗異平時内而閭閻凋瘵之
弊深外則羌獠招懷之道闕一龍蛇一赤子人謂斯何
為保鄣為繭絲策將安出豈繄綿謭所克堪任臣惟當
精白一心展布四體既庶矣加之富矣願遵洙泗之言
欲安之非以勝之或收渤海之效
謝安邊所結局轉官
幣餘制用偶逃曠職之誅詔旨䟽榮忽冒茂官之典寵
光所逮震叠靡寧伏念臣頃汙朝行適尸言責謂迷國
之渠已去死有餘辜而和戎之利復成責將安出要當
取沒入之産以定為聘好之常勾稽下及扵至微滲漏
靡容扵它罅不圖管見辱被帝俞亦令微臣忝董乃事
迄有涓埃之補稍符糞土之言皆由聖主聽納之明是
能底績至若有司出納之吝何足言勞敢圖湛恩肆陟
彝典陛下馭周八柄勵舜庶明謂善至小而不遺乃能
示勸賞或疑而從予所以廣恩雖去國以遐征亦陞華
而下拜臣敢不推廣此意撫摩所臨節用愛人庶圖田
里富足之效畫圻固守抑體廊廟招懷之心
謝宗祀禮成加封邑
合宫蕆祀奉瑄莫與扵駿奔温詔䟽恩錫羡頓增扵邑
入驟膺寵渥莫喻凌兢伏念臣奮自閭閻偶靡簮紱不
稼不穡豈宜多取扵禾囷是蓘是穮第欲歸安扵農畆
密邇一純之薦適為萬里之行不圖釐事之告成亦衍
畬田而拜賜陛下心存寅畏德務寬仁堂秩几筵極天
地鬼神而昭格恩覃四表舉煇胞翟閽而不遺肆令微
臣亦叨大賚臣敢不仰銜厚施俯究愚衷因遨遊以省
耕無非事者罄勤拙而盡瘁不素餐兮
謝加龍圖制因任
分閫罔功恐坐黜幽之典出綸有命忽叨進律之除是何
宜斥而反遷籍甚以榮而為懼牢辭不獲重拜靡遑伏
念臣蚤竊儒科晚塵禁從民曺經幄殊深非據之慚松
徑菊籬屢起歸休之夢偶值龜城之謀帥俾承芝詔以
充員屬干戈甫定之餘而杼軸已空之久雖勤拙相補
里閭稍稍安之然衰病交侵精力駸駸憊矣方上祝釐
之請敢圖錫命之榮誤恩俄被以龍光寵秩載騰扵鳳
檢榦方井里已寬廷尉之誅候對松階更冠寳儲之首
陛下天臨廣宇子視遠民察知几案之小材寔維簮履
之舊物雖政拙自注下考僅輸撫字之勞而賞疑所以
廣恩式彰忠厚之意但臣駑材素下鼠技已窮深虞末
路之難併使前功之廢敢不益鞭其末圖謹厥終抖擻
精神勿蹈虧功之戒逍遥田里終期從欲之仁
謝平蠻轉官
反獠告平僅塞榦方之責恩綸驟至例䟽進律之榮循
墻莫遂扵牢辭蹐地不勝其隕越臣頃承巽命出帥坤
維封陲遠控扵三邊憂責獨深扵諸道稽小醜干誅之
故狃積年弛備之餘爰飭所臨俾固吾圉先為不可勝
盖守臣鎮撫之常則莫我敢承亦廊廟威靈之素以至
師徒之薄伐又皆將士之宣勞如臣之愚何力之有乃
拜九重之睿渥使升一等之文階僥踰若斯報稱安所
陛下如天覆幬若日照臨逹虞舜之四聰而靡有遐遺
謹周王之八柄而不容倖與察臣雖無善最或能歲訃
而有餘欲臣少慰窮塗是以賞疑而從予肆頒恩施以
賁衰殘臣敢不仰體隆私益圖末路龍光所逮固當更
效扵糜捐鼠技已窮終冀退安扵閑散
謝加直學士再任
遐陬分閫踐更久過扵瓜期邃閣陞班申命復煩扵芝
檢山川如舊寵渥惟新循墻力控扵忱辭出綍莫廻扵
成渙伏讀温詔益震危衷伏念臣結納無竒侵尋已老
入持禁槖論思莫效扵嘉猷出帥藩方撫字第勤扵拙
政方凋瘵瘡痍之未復嗟勞徠安集之良難雖几案麄
材或謂頗堪扵煩使而蒲柳弱質其如已迫扵凋年曩
嘗力控扵封章止願退安扵閑散乃俾解装而承乏且
蒙進律以䟽榮日往月来倏已復周扵歲籥心勦形瘵
惟憂寖蹈扵官箴投誠方竊扵丐歸有識咸譏其已晚
敢謂峻除扵寳庋居然就撫扵油幢深虞併廢其前功
無以仰承扵睿渥陛下天臨百辟器使群工欲使蠶叢
魚鳬之區如在豐鎬鄠杜之側肆綏遠服重簡淵衷謂
道州之考何長姑令撫字而許丞之聾不去可免送迎
亶時頽堕之蹤假此斯須之寵臣敢不恭承明命罄竭
謭材老馬力疲末路分甘扵伏櫪窮猿意迫歸心第切
扵投林
謝東宫贈金杯纈羅香茶
令出震維念屨簮之遐棄恩施晉錫旅器幣以下頒偕
寳薰名焙之多假暮景窮途之寵整襟下拜刻骨靡忘
伏念某飲則一瓢衣維百結身縻朱墨無心燕寝之清
香夢遶家山雅意故園之雙井賜予忽来扵天上芳珍
夐絶扵人間妻孥羅拜以感蔵父老聚觀而讚歎殿下
誠存泂酌善取緇衣奉鬯陪祠休有惟馨之德問安决
策居多有味之言尚憐流落之蹤首辱從游之舊爰下
便蕃之貺俾為衰晚之光某惟當沉酣隆私被服嘉惠
祝萬年之遐筭誓將求香火之祠生兩腋之清風更冀
適山林之願報將安所言莫能宣
宰相
代賀留右相(正)
伏審大廷渙號亞輔䟽榮士勱相我國家豈輕其選王
寘諸其左右今得其人綸言一頒國勢益壮某官道隆
而德備才鉅而能全解牛十九年而殊不更刀溜雨四
十圍而曾無改節不為俗學再還慶歷嘉祐之風自結
主知早侍上清虚皇之側舍人樣生光扵鵷鷺尚書履
徑上扵星辰入殫論思獻納之忠出課慈惠循良之最
随其所到休有可書朱簾捲雨畫棟飛雲盡領洪都之
勝連峯去天枮松倚壁不辭蜀道之難召諸天梯石棧
之間參乃鈞府樞廷之貳載調元化益峻岩瞻盖方其
左朱轓之時已繋蒼生之望迨此右臯陶之選皆歎白麻
之遲風雷之號一傳天人之心交喜不動聲色固已見
歲時無易百穀用成益究設施要當使鐘簴不移廟貎
如故某寸長何有一障是乘嘉與闔境之人同囿洪鈞
之化使民安田里其孰非吾君吾相之恩政拙催科殆
必免大譴大呵之域
代賀史丞相轉光祿大夫進封魯國公
恭審孚號大廷䟽榮顯渥刺經作制勒成顥噩之書胙
土苴茅奄有龜蒙之境仍稽故典峻陟文階金章式煥
於民瞻采地增陪扵邑入冊命一下懽聲四馳恭惟某
官道冒古初功存社稷洪鈞轉一氣乾坤日就扵清夷
庶績撫五辰星宿亦為之明潤自贊解絃之化益隆調
鼎之勲年穀順成和氣旁行扵農畆遠人咸慕夕烽不
到扵邊城坐令薄海内外之人如在先朝全盛之世爰
輟秉鈞之暇定為畫一之規合古便今可通行扵萬世
舉綱撮要以明示扵黎元爰涓選扵良辰庸徹聞扵黼
扆肆覃茂賞載答顯庸登進厥民在王庭俾聞播告永弼
乃后于彝憲勿替欽承嗣膺維師尚父之尊有光先正
保衡之烈某心馳恩地迹滯侯藩靈丹就而雞犬俱仙
敢萌榮望大厦成而燕雀交賀空激抃悰頌詠彌勤科
條莫既
執政
代賀王參政(藺)
伏審光膺宸渥參秉政機黃屋倦勤豈遑暇世間之機
務紫芝錫命乃登庸天下之正人豈非燕翼子之謀莫
先求哲人之舉臣有十亂武維用此而有餘才如八元
堯自相之而何害儻用儒之已盡斯釋負以無憂亶惟
我公能任是責某官才全而能鉅志大而氣剛酹柱獻
棟梁之規人為之懼披腹呈琅玕之藴天亮其忠其在
甘泉持槖之班已有傅巖調鼎之望頃從專閫促以賜
環方班聽履上星辰之聯遽參濟川用舟楫之地進則
云驟人猶恨遲然而受隆委扵兩朝下丞相之一等雖
羣賢並命期共賡股肱庶事之歌然輿論所宗乃獨任
春秋賢者之責元氣孰壮隂沴孰消樽俎笑談何以折
遐衝扵千里之遠日月獻納必將舉明主扵三代之隆
在此位而不為頋他人而何望公之自起庸可或輕某
雅嘗辱知不敢私賀所願獲見勲烈有如青史之所書
則雖堕在江湖至扵黃馘而奚憾
臺諫
賀金察院
伏審光被宸恩擢司風憲雷行鳳檢方進登天下之正
人霜肅烏臺俾盡吐胷中之素藴雖俯從人望寔斷自
天衷郵傳歡動扵四方國重頓增扵九鼎恭惟某官高文
作古雅望鎮浮庖丁之刀十九年綽有餘地孔明之柏
二千尺誰識苦心政所去而見思材無施而不可頃自
流錢之府往儀振鷺之羣子衿青青士有文武兼資之
略王臣蹇蹇帝思風節不撓之英遂飛渥扵楓宸俾察
廉扵柏寺邦朋屏迹雪見睍而自消善類寧居虎在山
而不採頋念雖資扵彈劾亦難久屈扵徊翔風采凜然
今已杜羣枉之門而開衆正之路鈞衡近止行當建萬
世之策而舉三代之隆某猥以諸生伏讀明詔身雖老
矣恐無芝&KR0818;蒸出之祥心則欣然猶有雞犬俱仙之望
抃蹈何極敷陳莫殫
賀鄭正言除司諫
伏審就陟諫垣頓增國重皂囊奏䟽尚參兩省之聯黃
紙除書遂正七階之品人徯仁言之溥士知元氣之還
贊書一傳輿言具穆恭惟某官修名盖代厚德鎮浮金
鐘大鏞殆非近世之人物光風霽月綽有前輩之風流
孤忠上簡扵龍光清貫亟躋扵鷺序冠峩豸角隂見睍
而已消手批龍鱗木從繩而自直属時睿哲渴想忠規
乃眷廷紳孰任盡言之責肆揚詔綍延登已試之英即
疇底績之庸行正告廷之命某猥分閫寄遥聽除音聞
鳴鳳扵朝陽豈為私賀寄雙魚扵尺素宜激抃悰
賀董秘丞除正言
伏審光奉制綸擢居諫省道山委竹帛已盡紬四庫之
書閶闔呈琅玕乃進立七臣之列帝虚心而垂聽人側耳
以竦聞渙號一傳師虞具穆某官高文作古奥學造微
著玉杯繁露之書淵源遠甚繙金匱石室之作譽處翕
然肆疇冊府之英無出儒宗之右鵬摶羊角雖莫量邁
往之程鳳鳴朝陽要先展格心之業諒悉攄扵賢韞以
入告扵辰猷坐令州縣之民如在祖宗之世君子有所
恃小人有所忌蔚為百辟之儀諫官可盡言宰相可盡
行即兼二者之美揚庭之寵指日以須某雅辱舊游喜
聞佳語賀厦欲同扵燕雀莫遂下風寄書遠託扵鱗鴻
未殫抃悃
制閫
代通安大使(丙)
身無功状難久汙鵷鷺之班帝有恩言俾往牧魚鳬之
國出國門而東騖歷吉日其遐征惟遥瞻大幕府之宣
威竊自比小諸侯之述職蒙成庶其免矣馳敬其敢後
乎恭扣私門具陳忱悃伏念某學不適用材亡踰人身
類蠧魚生死不離扵文字心如斥鷃飛搶止在扵枋榆
不圖官職之推移浸被朝端之任使謀猷何有誤寘属
車豹尾之間志願無它已作閒館珍臺之夢偶值坤維
之謀帥爰奉巽命以充員靖言差擇之所由非有勞能
之可錄意其温恭有恪必能寅奉扵教條察其悃愊無
華或可惠綏扵田里肆加臨遣俾備驅馳自知不稱扵
所蒙其若牢辭之弗獲某官受天間氣為國重臣手剪
逆儔帶礪遂盟扵偉績身當強敵金湯不在扵長城相
時社稷之大勲式簡冕旒之隆眷徒得君重託西陲半
壁之天行以公歸扶黃道重輪之日尚憐孤拙曲借優
容隂雨之膏黍苗深切喣濡之望廣厦之庇寒士不勝
歸倚之私頌詠良勤敷陳莫究
安撫
賀龍興帥趙龍圖(善俊)
伏審光奉綸言移牧會府課殿邦之最謂宜寘諸左螭
右掖之班宣制閫之威乃獨領此南浦西山之勝雖小
鬱輿人之誦而坐回一路之春側聞除書幾至曲踊某
官自天毓秀以學禔身河間大雅不羣所耽者古東平
為善最樂自得扵心早摶九萬里之風薦試十九年之
刃隨其所到輒有能聲疇清香畫戟之庸久膺選表寓
寳文綠字之直奚足酬勞頃扵龍焙之濱益播熊轓之
譽一襦五袴萬口一談適大江以西謀帥之難而當今
之選非公莫可畫棟飛雲朱簾捲雨端為湖山而一來
横門開日高閣切星行厲雲霄而却立某欣聞聲猷積
有年數幸甚部刺史班春之始得在小諸侯述職之中
無一事以勤館人空有懷滕閣之記如百穀之仰膏雨
苐請賦黍苗之詩時哉千騎之臨正肅春光之麗幸無
忽節宣之令實不勝頌詠之私
代王憲通荆南帥王樞使(藺)
起家乘障在初心猶切扵吹虀改命觀風不自意何從
而得鹿望寧到此賤不獲辭式時方伯連帥之賢實惟
紫樞黃閣之舊屬嘗有一日之雅諒不忘平生之言小
草之依長松亦緣同味之故凌雨之得大厦厥有亢身
之方願卒相之其知免矣某官材全而能鉅志烈而氣
剛立朝堂堂真不清之冰雪論事凜凜乃羣枉之鷹鸇
羽儀百僚夷險一節濟川作礪不負武丁之簡知破斧
缺斨亦豈周公之加損起從詞館来殿帥藩以方叔之
壮猷勤畢公之小物一路綿邈皆自得湖山之民重湖
阻深無復有&KR0841;蒲之盗行錫昕朝之對遂登顓面之崇
某以碌碌何足數之才蹈硜硜未必全之戒不圖末路
俾駕使軺幸列城已熟扵教條而百姓亦安扵田里蒙
成足矣雖衣繡持斧以何施馳情炯然惟補劓息黥之
是望
通賀安撫王侍郎
伏審出綍西垣作藩南服紫芝塗檢方除言語侍從之
臣潢池息兵所要詩書禮樂之帥姑輟孔鸞之侣来空
猩兔之羣寬九重之頋憂為一路之司命某官學窮聖
韞材應時需懷明月佩連城自全其貴羞崑崙薄員嶠
莫喻其高惟其已重而物輕是以身退而名進頃際解
弦之會實資曲突之謀亟其空臆以盡言翩然納履而
遽去閱時浸久忽公論之復明承詔来歸舉國人而胥
慶方徯正人之巨用遂躋寰海之隆平適時群醜之陸
梁俾蒞十連而鎮撫親屈元戎之乘併紆支郡之符先
聲一臨士氣百倍昔西羌未定范文正出以守邊而貝
州既平文忠烈歸而拜相對扵前哲是在我公凱歌纔
偃扵旂於歲旱即為扵霖雨某羇孤一介流落百罹雕
蟲篆刻乃壮夫之不為既無遭扵場屋豫章橘柚非老
人所宜種又絶望扵榮塗歸歟松竹之游已矣風雲之
夢不圖疵賤之蹤跡何自徹聞扵縉紳外之部使者誦
言其平生欲以為山林之勸内之卿大夫表出其所著
姑少酬鉛槧之勞方糜斗食扵祠庭俄捧辟書扵蜀道
捫參歷井不勝行路之難披霧覩天乃失摳衣之便惟
是子雲之宅尚編渤海之氓近得鄉里故舊之書具言
父母豈弟之政為黎侯之賦遠景雖云未卜扵歸期從
童子而歌中和亦能遥頌扵風化其為歸倚莫究宣陳
賀潭州衛參政(涇)
伏審勉從温詔起殿价藩衮衣繡裳尚鬱歸禾之命櫜
兜戟纛有嚴制閫之權坐令道林岳麓之間俱在春風
和氣之内某官道關百聖忠貫三精該孟韓扵胷中獨
傳正學起晁董扵筆下遂甲大廷屬昕朝更化之元在
獨坐可言之地如農夫之去草先務絶其本根若歲旱
之作霖爰寘諸其左右方徯登崇而顓面忽投閑散以
均勞逮元氣之稍廻果公論之自白赤舄几几曾何䟦
疐之傷方城臨臨忽畀藩宣之化邈是瀟湘之境方罹
蛇豕之妖瘡痍未瘳反側猶在勞来安集暫煩天子之
大臣輔贊彌縫行究賢人之遠業某切聆明詔倍激抃
悰齒豁頭童猶是陶鈞之舊物文卑書俗空陳竿牘之
具文恭維歲律之向除殊覺寒威之未憗願精調扵鼎鉉
即歸秉扵機衡蘄向良深科條弗究
漕使
通潼川漕謝太丞(代胡監酒)
青衫試吏方謀控地之飛繡節觀風幸快披雲之覩撫
微軀而浩歎捨崇仞以安歸伏念某鉛槧庸生箕裘冷
緒焚膏油而繼晷敢或怠荒居陋巷以致誠自甘窮約
頋惟族繋俱業詩書走馬看長安之花後先相繼攀檻
請尚方之劔風烈猶存自憐駑質之無堪長恐家聲之
之弗嗣属興能扵鄉老偶策第扵春官披腹而呈琅玕
了無可採排雲而叫閶闔咸笑其狂福寧望扵庸庸科
遂收扵下下旋以擕孥扵甥館逝將賦粟扵坤維雖弛
擔之逾時曾擇栖之無所烏鵲遶樹悵三匝以何依鷦
鷯巢林得一枝而已足不有賢德其誰主盟某官道覺
先民文追古作吕梁飛水三十仞盡供筆下之濤瀾廟
柏溜雨四十圍獨傲歲寒之風雪頃者郅隆扵朝望居然
垂上扵政塗興懷忽急扵游山丐外遂從而懷綬羞崑
崙而薄員嶠公則良高扶黃道而上紫微世將誰屬竚
看召馹歸翊政機惟時水漕之小淹尚有銓衡之可託
倘辱寘門人之數寔足慰平生之心矧大賢何所不容
而君子不可得侍冀獲聞扵一語以為法扵終身斷臂
雪中諒不靳真傳之秘漆身橋下其敢忘國士之知歸
倚良深宣陳莫究
通成都林運使
白頭捧檄泝瞿塘灧澦以遐征繡節觀風許櫑具步搖
而入見矧是萍蓬之跡實連桑梓之隂陽公薰晉之鄙
人亦復何殊扵親炙孔子思魯之狂士固應頗喜其遠
来是不虚為萬里之行其庸敢廢一牋之敬恭惟某官
修名揭日高誼薄雲斯文得所宗典則在元和之上所
守一扵正風流如慶歷之間稽其踐揚休有譽處屬者
一麾之出守藹然五袴之興謠選表来歸謂即近長安
之日乘軺于邁乃遥占蜀道之星惟干戈甫定之餘正
杼軸已空之候雲屯萬旅曾無賦斂之少加星拱九霄
聿有聲猷之上徹行拜芝泥之璽亟歸玉筍之班某困
頓數竒侵尋已老蹭蹬場屋其誰以弔扵有司流落江
湖已久無求扵當世不期特詔錄以微官身縻香火之
祠夢遶蓬蒿之宅耕雲釣月自分終焉歷井捫參何心
到此偶故舊軫綈袍之念而薦書形華衮之褒遂扶老
擕幼而一来盖蹈險履危之萬状撫頭顱而浩歎初亦
憮然悔之望英簜以焉依兹又幸之大者其為歸倚莫
究名言
提刑
賀李崇慶得鄉節(&KR0811;)
伏審揆日建臺出節引道猩鼯夜嘯上貽廊廟之憂錦
繡晝行中出璽書之寵仍寓寳儲之直益增英簜之華
一聞郵置之傳頓覺封陲之肅恭惟某官夙登列著力
障頽波趙孟所貴能賤之扵吾何有孫劉不使為公耳
枉已則非流落十年險夷一節疾風知勁草身自有扵
長城浮雲蔽太空世苦無扵公論迨兹更化詭以作州
藹然治最之旁行久矣召環之當至殺越人于貨適值
小夷干紀之秋修扞我于艱尚憶曩歲榦方之略肆疇
物望就駕使軺賁延閣以通班過故鄉而上冡昔儂寇
叛而安道率家僮破賊貝州平而寬夫以相位酬庸參
本末扵兩公殆前後之一轍式是恩綸之下拜居然天
意之偶開適扵是時忽降甘㴻衛師興而致雨已示洗
清小醜之期商歲旱而作霖又卜歸服大僚之兆某情
均骨肉迹阻門墻櫑具步搖反莫偕扵賀客距躍曲踊苐
深激扵抃悰
代回利路毛提刑兼制参(午)
切審光膺睿渥就按祥刑下芝詔扵西垣寵光茂甚泛
星槎扵南鄭風采凜然不妨大幕之運籌併使全蜀之
蒙福成命一布懽聲四騰恭惟某官厚德春温貴名日
起曩鬱朝天之步来為贊畫之賓留東閣以觀賢小淹
遐武觀湖南而知客遂簡淵衷肆令咨度扵皇華悉俾
平反扵丹筆竚承迅召歸正要津某耳熟風猷神馳德
宇能令公喜能令公怒曷勝借助之懷不自我後不自
我先適值建臺之日欲陳賀悃莫究抃悰
提舉
通鹽使鄭侍講(喬)(代曾宰)
伏審輟從朝班出將使節誦文章之爾雅殆疑非近世
之人望英簜之光華乃辱在先驅之役盖平日精誠之感
有今兹幸會之逢不自勝其忻抃之懷輒自見扵竿牘
之敬某官彌文作古雅望鎮浮方其游舉子之場已不
為嫓青配白之語及其奉彤庭之對乃盡吐薄雲貫日
之忠温然有說命三篇之風巋乎在漢庭諸老之右式
是帝心之簡在亟從天祿以校讎厚德有容而不失其
高中立不倚而非期扵矯頽波方靡雖蕭傅亦有非望
之慙砥柱不移獨宋璟聿為難致之客深交不願扵綘
灌為公何有扵孫劉旋剸劇扵星郎之曹且繙經扵春
官之席皆主知之自結何治最之弗優大為人望之攸
歸僉謂國鈞之伊邇奚雲霄之已逼乃原隰之載馳先
聲所孚列城自肅羞崑崙而薄員嶠姑遂来臨扶黃道
而上紫微終當未免某少而筆硯偶爾紳裳倒指半生
之中若為把玩折腰百僚之底乃爾塵勞矧承竭澤之
餘尚深赬尾之憫催科撫字莫知何策以兩全嘘濡拊
摩尚圖更僕而三請幸焉已甚言亦奚宣
郡守
代回建昌江守(自任)
駕行春之馬何至煩公分掃地之光是將及我寳鄰之
側有人如此魚書之敬闕典可乎竞為所先可謂不敏
某官英標玉立雅望川流解牛十九年綽有餘刃參天
二千尺誰識苦心稽其所臨具有可紀尚屈雲霄之步
来分銅竹之符解弦已妙扵更張禁火便從而安作然
而先一州而後天下豈吾相心潤九里而福京師非異
人任諒無煖席即有賜環某家連賜履之鄉官託輔車
之勢故扵五袴之詠尤所飽聞藐是七㐮之章焉能盡
寫
代回鄭贑州(汝諧)
已試疇庸維良作牧籍甚物望謂宜寘甘泉之班邈是
侯邦豈其淹長者之辱維時鄰境首丐餘波自送旌麾
之南日困塵埃之廹亦欲致魚緘之敬以踐修燕賀之
懷竟為所先敢謝不敏某官長材緯世雅望軼羣粉省
含香早出應郎官之宿江城畫諾乃洊開刾史之天亶
維責實之朝欲示重外之意復煩遐躅加惠价藩恐行
促扵追鋒殆不容扵煖席某偶冒分符之寄寔連賜履
之邦披雲覩天属已慰生平之願掃地布席政有賴輝
映之餘拜嘉以還占言莫究
代通楊筠州(誠齋)
得請扵朝把麾扵外首石渠之選人猶為之屈稱剌斗
大之州今乃煩扵敏手提封幸甚輿誦謂何某官其學
一出扵誠雖天亦亮其正每極言高論曾靡悼扵後害
雖怨家仇人不敢誣其生平世亦豈無名流若此者幾
古之所謂遺直頋不在公雅薄圓壺之游自詭左轓之
駕藹然儒者之政薰此區吴之民厥惟當今尚有公論
頃收朝蹟壊麻誰貸扵延齡比入薦書登位盖慙扵陳
寔夫豈為丹雞之詛亦自逃青史之譏以此占之豈久
外者某朅来乘障政爾事賢属聞有行不覺永歎念逖
間德宇何從聞拔薤之規而講問政聲尚欲取伐柯之
則
代誠齋迎賀趙守(希仁)
出綍西垣分符南服採諸人望久當寘紫槖之班邈是
江城乃復枉朱轓之辱匪緣重外何至煩公先聲一臨
和氣百倍某官英標玉立雅望川流稽其存心要不出
東平之善至扵餘事猶不減子建之才越從踐揚休有
課最使者之星一出不待載驅而已孚刺史之天洊開
豈應選表之猶未瞻言劇郡孰與是邦分共理之憂誰
實任虎符之寄疇已試之蹟要莫如麟趾之英肆令白
粲連檣之區頓有紫氣浮關之望第恐促馳扵召節庸
或不俟扵建牙某投老歸歟受㕓惟甚焉敢切置盂水
以效任棠之高第當自駕牛車勿負兒寬之殿惟一州
徒得君重而千騎方以暑臨其扵節宣之宜倍有劼毖
之禱
代通問崇慶李校書
立朝無補猥分出守之符接壌相交乃獲善鄰之寳矧
惟事契積有歲時聆伯氏之吹塤早知有覿居是邦而
友士無以易堯其扵修辭庸可愒日某官高文作古奥
學造微由蘇氏以来未有如公家父子兄弟之懿雖孔
子復出亦當在門弟文學德行之科頃方從册府之游
亟以忤柄臣而去道不容而何病名以退而益高使簜
州麾所到咸書扵善最從班政地胡今尚鬱扵遠猷諒
無煖席之淹即奉受釐之問式究賢業永弼治朝某祗
若恩言撫摩凋瘵民亦勞止孰寬魴魚赬尾之憂我儀
圖之惟有鄰女分光之望心焉欲述口莫能宣
代回詹歸州
庭集孔鸞嘗竝游扵朝路符分銅虎旋各把扵州麾追
惟傾盖之定交以至舉觴而相屬恍如昨日不知歲月
之屢遷惠我好音方愧禮文之不敏恭惟某官文追古
作學得真傳立館下招諸生方發青衿之藥坐堂上稱
太守俄班皂盖之春坐令三峽之濱大喧五袴之詠先
一州而後天下此豈宰物之心鼓元氣而靁域中即聆
選表之命某倦游甚矣决策歸歟已辦扁舟將過黃堂
而欵語所憂召馹即随丹詔以趣還感榮問之先施布
謝悰而莫究
代回嘉定李校書(&KR0811;)
行春而駕一馬内懷鶉特之慙遣騎而致雙魚中有珠
璣之貺細哦此作足振吾衰某官世濟方聞之材心傳
正大之學餐楚客之秋菊恐它饋之或傷織天孫之錦
裳非今人所能到尚屈雲霄之步来分銅虎之符燕寝
凝香暫擁黃紬而護卧璇題納月即攀紫禁以上征某
猥以謭材来臨劇郡地如錯繡所忻鳴柝之聞邾勢若
同舟當有餘波之及晉欲報之惠莫究于言
回眉州安直閣(癸仲)
五馬二毛悵已乖扵壮志雙魚尺素駭忽拜扵好音凜
然駿氣之横空寫以名章之滿紙高懷甚茂永好難忘
某官家傳貫日月之忠身被奄龜蒙之錫赤舄几几蚤
從周公之拜前方城臨臨剰喜西平之有子暫攝守符
而共理即承帝命以為真某洗印云初課功何有受察
遥瞻扵大幕我所焉依同寅近託扵鄰封公無遽去
通判
代回潘倅(昌齡)
伏審已戒行李聿来赴瓜郡承洊饑豈復執樂紅粧之
夢公為别乘適應浮關紫氣之占民曰樂哉吾事濟矣
某官才無施而不可政所去而見思入綴鵷鸞汔可慰
輿人之誦洊分風月竟莫曉宰物之心亶惟此邦尸以
拙守必有王祥者出来詠海沂之功庶令宗資之流第
畫汝南之諾姑屈遠步来分頋憂某未遑名姓之通遽
拜緘縢之辱州雖無蠏乃有同寅協恭之賢書已得魚
况妙崇雅黜浮之體難忘永好莫報珍投感愧滋多占
言未究
幹官
代回許提幹(可)
同桑梓之隂焉敢以鄉丈人而自處帶櫑具之劔何以
異部使者之見臨辱先以書喜甚欲舞某官文追古作
材應時須鸞鳳卑棲初不歎枳棘之陋鳬鶩列進亦何
妨松竹之吟兹以步搖之冠来贊圜法之府公亦屈矣
乃久涉州縣之塵我獨跫然獲再見州里之彦某朅来
漫仕雅已倦游知子之来固不啻似人之喜道舊為樂
意必有起予之言紓意良勤占辭莫盡
代回彭提幹(扶)
拜州千里頋不材何以當之置水一盂非故人尚誰望
者朅來訪問乃爾乖離望梅嶺以興懷撫鱗緘而增歎
某官早從里選遂以文鳴九萬里之摶風了無餘子十
九年之游刃綽有能聲豈青衫旅荷葉之枯而黃本緩
石渠之校帶櫑具劔豈久為暴使者之賓衣紫袷囊行
且列漢甘泉之侍某拜州邇止念舊悵然披郇公之朵
雲自慙不敏聞道州之鳴鳳日冀来歸
代回本司幹官
比因錫對驟俾乘軺自歎素無能聲何以膺衣繡持斧
之任所幸部多君子庶共肩同寅協恭之心至扵高明
又其尤穎藹然妙墨如見櫑具之劔步搖之冠久矣吾
衰莫報明月之珠夜光之璧忻頌滋切科條莫周
回宇文制幹
萬里遐征方有陽關無故人之歎五雲下逮喜陪宣州
多君子之游惟草木之味本同而膠漆之情惟舊獲同
王事豈曰人謀某官世濟詩文之宗家傳忠孝之譜鐘
鏞在東序殆非近世之人鸞鵠峙碧梧休有先正之樣
豈期賓幕得此勝流儻肯屈遠步而不留能令公喜當
剡辟書而上徹何以假為惟憂别奉扵除書行且徑登
扵要路某一違矩範屢閱歲時不謂凋年復有握手道
舊之適矧惟幸會共展同寅協恭之忠曾修問之未遑
辱飛牋之先及其為悚怍未易名言
赴召
代賀交代制置吴侍郎赴召(獵)
伏審光膺詔紱寵錫召環託坤維半壁之天久矣宣勞
扵外服申㢲命三夷之日趣令歸覲扵中宸故民雖切
扵去思寰海寔期扵均福某官德尊一代望盖群公問
學得其真傳殆南軒晦庵之未没文章特其餘事亦廬
陵南豐之復生歷觀所到之踐揚皆本平時之講習酬
酢萬變誠敬一心頃西陲俶擾之餘正南面頋憂之際
凜凜栗栗若覆墜潛消反側之情娟娟哇哇期棄捐復
返團欒之樂其效有如此者非公誰寔任之既焯著扵
顯庸宜晉膺扵巨用爰俾介圭而入覲竚聞上席之屢
前衮衣歸我公兮咸喜正人之得路中國相司馬矣抑
令強敵之革心揚于大庭是在不日某振辱朝廷之臨
遣俾相先後以踐更巍然纓冠而来雖為國人而贊喜
瞠若絶塵之後獨詹雋軌以懷慚炯炯乃衷呫呫莫究
内祠
代賀李侍郎除在京宫觀兼侍講(燾)
伏審光奉綸言歸侍經幄久矣去國其何以慰蒼生之
心幡然賜環稍足以生善類之氣盖公論乃今而後定
殆揆路繼此而延登側聞除書幾至曲踊恭惟某官統
傳洙泗秀出岷峨聖人不生豈在乎弟子之列大雅既熄
當求之古人之中盡繙金匱之蔵有光玉振之響氣直
養而無害材何施而不宜頃由簡知入躋禁近有能典
朕三禮是資寅直之誠爾尚弼予一人綽有論思之益
曲高難和道大莫容納履星辰之間把麾江湖之外顯
曹僻郡未嘗干喜愠之懷緗帙縹囊初不廢校讎之課
淵乎扵道而益進淡然與世以相忘其如治状之上聞
不容造物之我舍錫以芝檢歸諸筍班奉琳宫之緣宛
在上清虚皇之側勸邇英之講廸以合宫衢室之初行
將登庸大慰僉屬某為品甚下辱知獨深堕在塵埃采
鹽之中限以雲泥關山之隔伏讀贊命喜倍等倫郵置
相望喜連意紓辭之易逹戍瓜伊邇將考德論業之有
期頌詠滋深科條莫究
宫觀
李參政復官奉祠(璧)
伏審盡還峻秩晉奉真祠夙夜匪躬久矣真心之莫白
風雷作號居然公論之復明側聆播告之修一洗䜛誣
之巧某官心傳正學世篤孤忠國且將危安得潔身而
苟去敵非易與固當出力以廷争使人皆王陵則諸吕
孰與誅朝有柬之則二張非所患君子所為衆人不識
孰能明束緼乞火之謀宗廟再安二聖重歡乃寔繋曲
突徙薪之策頋令罪去其謂人何宜皇明之燭幽下璽
書而錫命故物復崇階之舊清班從閒館之游周公居
東三年行對命禾之寵竒女墜地七日豈淹講室之居
即揚策書歸相興運某登門舊矣讀詔欣然非為游從
之私將有拔茅之望良喜是非之定少寬恤緯之憂
進秩
賀安大使男除將作監丞
伏審東閣新除監丞光奉宸恩擢丞戎監綵衣贊晝夙
肩帶礪之盟紫渙䟽榮入簉鵷鴻之列盖屯運值將終
之會方朝家為必勝之謀凡而修車馬備器械之防畀
諸扶日月整乾坤之胄恭惟某官道開百聖忠貫三辰
方介鱗易我衣裳孰殲逆黨幸芝蘭生予庭砌同决大
謀迄茂建扵國功遂挽回扵人極雖榮躋扵京秩殊未
滿扵輿評逮乘半刺之車蔚為千里之福既已無施而
不可豈應待次而後升此岳牧所以極口而薦揚談士
所以扼腕而歎息公論累年而後白除書一旦而乃來
西平有子我有臣姑陞華扵武監周公拜前魯拜後行
俱幹扵政機某託在所臨忻聞是舉焉依庥映久哦少
陵廣厦之篇願假須臾更賦鄭武緇衣之什抃蹈云極
宣陳莫殫
致仕
賀少傅周益公致仕
伏審勇退莫回䟽榮益寵推挍近世謂當班文富之間
瞻言高風乃忽在羲皇之上雖君相歎息而惜其去然
猿鶴歡舞而候其歸擕持全名照耀千古某官勲在彝
鼎名滿華夷方堂堂當國之秋極蹇蹇匪躬之操格天
扶日了無一節之詭隨破斧缺斨始有後来之洶湧人
方願去子高之胄公乃遂掛神武之冠從容綠野之游
繾綣赤松之約方將騎牛澗壑盡領故山之雲煙争席
漁樵不襲曩時之爵里世如果有仙者公獨非其人歟
某立弟子行且三十載昔者在青雲之表自憐無附驥
之階今兹遇紫氣之祥第欲上著書之請
交代
代誠齋回交代傅郎中(伯夀)
就移星軺式按水漕教條已熟固不待傳車之周爰風
采一新而後知舊政之瘝在幸甚烹魚之喜跫然羅雀
之門下拜以還不敏是懼某官修名盖代駿氣横空嗣
奕葉之風流殆草堂相君之未死收兩科扵談笑何青
錢學士之足云厭紬畫一之書自詭撫字之政使得數
十公參錯豈其隆平之或難不應九萬里扶搖至扵今
日而猶未自輟粉闈之直駕言繡斧之車盖江湖阻深
當注意扵萑蒲之間而雲濤變化皆獻状扵几案之上
進足以課空囹之最退足以助覓句之豪亦既久之兼
是二者謂綸綍且下盍歸寘清切之班而杼軸已空又
當妙將輸之選徧疇扵衆就畀若人參酌取予之宜惠
綏凋瘵之俗恐未煖席即將賜環某雅矣倦游幸而得
去昔抵李生拜侍御已凄其動老矣之懷今慙柳下愧
孫登乃浩然起歸歟之興上還印綬歸侣漁樵嗒焉巖
居夐與世隔忽聞踵磨牛之前武今已得流馬之良材
蔵疾匿瑕其知免矣連辭紓意更辱先之忻愧兼懷科
條莫究
代通交代吳制置(獵)
騎馬聽雞尚憶常參扵後乘捫參歷井豈期来合扵左
符惟平生臭味之相同故如許夤緣之有相蒙成吾知
免矣奏記庸可後乎某官人與古稽學先物格大鏞在
東序蔚為寳鎮之儲衆星拱北辰宜在泰符之次設施
特餘事爾榮貴皆固有之属時方病扵搶攘随事各為
之整頓往属西陲之事變上關北闕之頋憂肆疇不世
之英庸弭未形之患甫開制幕大得民和一以為赤子
一以為龍蛇既已了無扵反側用汝作霖雨用汝作舟
楫固當遂正扵登庸詔函果趣扵追鋒宸扆久為之側
席某自憐垂老雅已倦游方欲抗章上閒館珍臺之請
不圖賜履在天梯石棧之間深憂策蹇之蹤難望絶塵
之軌舉觴道舊諒不寒焚襖之盟更僕告新願盡述伐
柯之則其為歸倚莫究名言
謝免解
免解謝參政
童而覓舉白紛未入扵能書晚乃出山玄草遂塵扵薦
紙薄言假寵俾勿徒還其在衰遲亦為榮耀竊維科目
拘攣之弊多失山林魁磊之英昌黎韓愈之將歸自傷
莫齒扵下士廣文曾生之既擯人皆致弔扵有司儻能
收拾其所遺亦足扶持扵斯道某羇窮一介坎壈百罹
挾册讀書早参諸老杖屨之末焚膏繼晷僅得古人糟
粕之餘亦嘗為俳者之辭以出應州家之試瑟雖工而
王不好將以何求斤欲揮而質已亾不如其已嗟吾生
之至此彼勍者其為誰永惟師友之淵源豈為科名之
得失吾玉未嘗獻足未嘗刖猶可自珍彼力苦易制價
苦易酬庸何足羡已矣風雲之夢歸歟松竹之遊搔首
著書頗為千載之計閉門覓句足了一生之愁夜闌山
鬼之吹燈日旰鄰僧之送米啓夕秀扵未振大放厥辭
發孤笑扵羣憂遂忘其老偶輟犂鉏扵谷口来瞻觀闕
扵行都吕醫之布衣芒鞋尚須薰沐馮諼之蒯緱劔鋏
誰念歸来鳥已倦而欲還人不知而奚愠不圖金匱石
室之彦務廣竹頭木屑之儲下急急之符而取將採平
平之策而薦進寳蔵康瓠適用伊何刻畫無鹽過情已
甚迄䟽榮扵北闕許偕計扵南宫雖技斷斷兮無他得
此已幸然髮種種其如此豈有能為第惟微么重以朴
野繙十二經以說焉能動扵老聃載三千牘而来不加
多扵方朔乃以巴人下里之曲猥玷蓬萊道山之蔵儻
因是而獲傳亦此生之至願亶時幸會厥有由緣某官
文掞國華學傳聖韞人循循其善誘温其玉振之音心
休休其有容籍甚海涵之量晉席登庸之拜益殫甄冶
之私謂鸒鳩飛搶榆枋雖無它望而蠧魚生死文字是
亦可憐儻令一善之弗庸時謂匹夫之弗獲乃曲收扵
芝箭以上徹扵冕旒俾少酬鉛槧之勞以歸見鄉曲之
士某敢不激昂宿志紬繹舊聞窮當益堅肯但攻發策
决科之學死且不朽更勉圖傳世行後之方不為小人
之歸是乃國士之報過此以往莫知所裁
謝薦舉
謝安大資舉充歲薦
卑飛控地焉敢為附尾之謀煖律回春乃特剡需頭之
奏驚寵光之驟至忽涕淚之交零切惟近世薦引之常
無復古人特逹之舉必也工扵馳騖日掃舍人之門否
則宿有夤緣久備老耼之役乃以喣濡之寵申其繾綣
之私未有見其文而信其心如歐公之扵蘇明允觀其
主而知其客如昌黎之扵楊湖南豈其公道之復行乃
以此身而親見伏念某少而孤苦長亦賤貧製芰荷以
為裳難追世好焚膏油而繼晷見謂書癡屢嘗從試扵
有司四頋孰為扵勍者嘻其不遇曾二鳥之不如已矣
歸休雖萬牛而莫挽旋結隂崖之屋親種陽坡之瓜樂琴
書以消憂自適園林之趣懷稻梁以飴老不萌簮紱之
心莫知無似之姓名何自有聞扵朝野急符傳命辱徵
繁露之書特詔䟽恩遂賦支離之粟甫拜周旋之惠便
作終焉之謀曾無滿歲之淹復被從軍之旨幸甚折腰
之地託扵賜履之區步亦步趨亦趨雖未遂摳衣之願
筆則筆削則削乃先騰踰衮之褒朵雲兼拜扵函封駑
馬頓增扵倍駕(以下缺)
景翳翳以將入其如已迫扵崦嵫技斷斷其無他何意
争先扵岐路方畀祝釐之秩忽騰辟掾之章出處何常
惟義之歸勉徇河陽之請饑凍雖切遠邇交病早興彭
澤之懷忽驚鈞播之私曲借言揚之寵自聞此舉寔震
扵中盖試吏之日淺而積閥未深奉身之術疎而與物
多忤寵光所逮媢嫉將興惟昕朝重違扵鼎言故隆旨
亦許以寸進缾甖之量得此已盈榆枋之飛它復何望
兹盖伏遇某官保釐西土師表百僚進見之士豈復賢
扵周公猶躬吐握之禮生民以來未有盛扵孔子亦推
循誘之誠故雖庸虚所不遐棄式廣兼收之路曲施不
報之恩重念某漫浪一官流離萬里歲華晼晚悵來日
之幾何子舍淪亡况此心之欲折儻歸装之甫辦即投
劾以言還和擊壌之歌不復有求扵當世刊齊天之頌
或能仰述扵閎休使其有後世之傳亦足為知己之報
過此以往莫知所裁
謝使長黃侍郎職状(竹坡)
千室鳴絃雅契夙諧扵附翼一行作吏剡章又辱扵需
頭矧惟解褐之由以至從軍之日稽其恩造不出他門
載觀奬予之過情不知涕泗之横臆某年開七帙恩與
一官移甘菊扵簷前扵時已晚嗅决明扵階下其立良
難所為扶老擕幼而来亦惟飲水求芻之故旋類倦飛
之翼欲回興盡之舟盖緣蒲柳之早衰重以桑榆之欲
暮有時而寄有時而取何足装懷無失其故無失其親
尚祈假寵驟拜薦揚之及恍驚神觀之還况惟文名政
績之褒出扵儒宗吏師之口不特增光扵老朽又將夸
視扵友朋受言蔵之不虚來矣恭惟某官羽儀一世槖
籥諸生循循然善誘人俾皆有得斷斷兮無它技亦與
兼容興憐末吏之窮途猶是曩年之下客慨然感歎賜
以品題某惟當服膺輕外物之言决策老故丘之舉主
父之日已暮未忍倒行陶令之園將蕪逝將歸去不為
苟進以答主知
謝漕使趙監丞舉職状
凋年試吏方深濡翼之慚薦紙噓枯忽拜需頭之辱假
以使華之寵俾為末路之光載披刻畫之章莫喻凌兢
之悃伏念某資惟甚下材不逮中讀墳典八索之書誰
實為扵勍者决得失一夫之目人皆弔扵有司消磨已
盡扵壮懷潛伏分甘扵幽屏不謂金閨之彦偶聞谷口
之名錄其鉛槧之勞畀以斗升之祿方祝釐而賦粟俄
奉檄以從軍惟時試吏之邦適隸建臺之地儻匠石之
囿伯樂之廐等不材下乘而弗收則天池之濱大江之
濆與凡介常鱗而何異屬者常試以請惠然賜報曰俞
矧舊學已荒頋深醇之焉在而虚詞無當扵雄健以謂
何至扵議論踐履之間未免簡書朋友之責凡此衮褒
之所逮俱非樗散之能當兹盖伏遇某官冰鑑人材模
範士類人循循其善誘思屢竭扵兩端心休休其有容
曾不遺扵一介方登車攬轡之未久已足國裕民之兩
全行將歸金馬之班豈久屈木牛之運紫樞黃閣遂將
宅揆以經邦赤箭青芝預欲儲材而待用頋雖至陋亦
在兼容某敢不振厲弱材護持晚節肯干官謗以傷門
下知人之明謹守師傳益究古人為已之學倘或有聞
扵後世是為仰答扵已知越是以還罔知所措
謝總領張殿撰薦舉
出山已錯况肯為寸進之謀藉手言還亦欲假言揚之
寵不敢請爾幸而得之惟其無牋記之千求或可矯世
俗之末失伏念某稟資甚下涉世全疎少不如人恐堕
踽踽凉凉之號動而得謗乃緣竒竒怪怪之文雖詞類
扵俳可無學而能然博懸扵投初不在乎得返漁樵之
初服主鷗鷺之齊盟慨然自斷扵此生已矣無求扵當
世駭忽傳扵膚使猥見謂扵逸民閭里浮沉焉有箕山
之雅操閨臺刻畫盖緣谷口之虚名捐微官以乞之俾
遐征而至此枉河陽之馬幣頋有何勞問杜曲之桑麻
逝將引去敢期薦剡俯逮陳人兹盖伏遇某官長材百
吏之師粹德萬夫之望星槎玉節觀風已遍扵兩川流
馬木牛總餉進兼扵四路若時以身受察之士孰無願
忠望賜之心雖激濁揚清冰雪頓生扵筆下然尊賢容
衆渭涇自判扵胷中亶是羇孤蒙此振拔某敢不益堅
素履勿負初心行且歸歟必不待塗窮而下泣頋雖老
矣豈其緣日暮而倒行切矢此身以報知己
謝李憲特薦
裔夷干紀曾微敵愾之勞膚使策勲猥玷薦剡之數得
非所望愧甚扵榮切尋小醜跳梁之因正坐平時姑息
之故憑恃其險阻肆為晝伏夜動之謀虔劉我邊陲不
勝天寒雨濕之慘倘師干之不出豈狼心之可懲爰妙
選扵使華俾恭行扵天罰算無遺策役不淹時殲厥渠
魁遂挫方張之寇執此群醜仍推不殺之仁弛張皆合
其宜招懷卒復其舊功乎偉甚足寬廊廟之頋憂僕也
苶然莫致戎行之死命敢期剡牘併錄陳人三豪輒濫
扵一名片言良重扵九鼎兹盖伏遇某官網羅千載師
表一時然太乙之青藜厥惟舊德授編書扵黃石綽有
壮猷乃今成此顯庸在公盖其餘事奉使有指即觀斧
繡之言還事君以人尚恐桷榱之或棄諸言見及小已
知榮某雅有倦游之懷恐虚借助之意亦可稱扵天下
曰知己以夸踰衮之褒仍當明扵大君紀策書更作齊
天之頌過此以往莫知所裁
謝潼川范帥應詔舉所知
九天綸綍肆今博訪扵英材一介草菅不謂亦登扵薦
紙無乃傳聞之誤可勝悚怍之私切觀聖上欲兼收毫
髮絲粟之材是以明詔乃併及閨臺閫節之彦嚴為程
期以示急先之意不拘統屬以廣論薦之途側聆大哉
之言具識厚甚之意明天子用心如此其孰忍欺賢大
夫所學謂何焉敢輕舉如某者一無他技百不如人矹
矹讀書所得惟糟粕爾悠悠閱世到處如枘鑿然投名
鷗鷺之羣拔足塵埃之外與漁樵而争席求農圃以為
師夐與世以相忘分此生之永已不知亡似之蹤跡何
自有聞扵簮紳外之部使者察廉力誦河東之賦内之
卿大夫獻納僉諧谷口之名朝而倖與扵一官暮即遐
征扵萬里昌黎幕中之辨方有害其生之憂鬷蔑堂下
之言孰能㩦其手而上兹盖伏遇某官家傳高節世濟
令名要路方開不為瘠環而少屈扁舟徑去殆是忠文
之復生乃扵傾盖之初亟定斷金之契雖大杗細桷材
其要為不同然小草長松風味頗亦相似乃曲收扵蕞
品庸上徹扵嚴宸兹乃古人之所為暴之天下而無愧
某敢不力持晚節率履舊聞雖及凋年所遇當期扵益
壮至扵遠道何心更忍扵倒行使其小異扵鄉人斯足
仰報扵知已
謝工都大應詔舉所知
皇皇者華方掄材而賜詔微微小子乃假寵以充員恍
莫悟其從来凜不知其所措伏念某嗜書成癖坐詩得
窮少也斐然意頗輕扵餘子今其老矣竟何異扵庸人
白頭偶得扵一官黃帽遐征扵萬里折腰斂版已失平
生韋布之高尋壑經丘第作故山松菊之念吾生行且
休矣曷月予還歸哉敢圖膚使之誤知特剡需章而論
薦雖撫心自歎若為可稱扵品題然藉手而歸亦可有
辭扵朋友兹盖伏遇某官德浮扵位學世其家入簉鵷
行星宿旁分其明潤出將虎節山岳亦為之動搖旋觀
揚清激濁之間了無吐剛茹柔之態推此心而薦士肯
萌意扵欺君惟其氣味之稍同重以肝膽之相照肆垂
嘘拂以慰羇窮某敢不力振其衰以稱此舉得知己如
此夫豈可忘雖古人復生亦無甚愧佩服不下宣陳莫
殫
謝樊憲應詔舉所知
伏以繡衣薦士其誰宜在扵選中樗散充員自頋夐踰
扵望表譽之殊過其實談者或疑其私側聞剡章莫喻
慙色伏念某耽書成癖閱世多竒襞襀陳言反不逮原
夫之輩忼慨長嘯孰能知梁父之吟偶然漫浪扵一官
乃爾漂零扵萬里幕辨或以為叛其若衆媢何事了自
笑其癡幸有公論在辛勤兩載坎壈百罹敢期僅有之
寸長乃忽咸登扵薦紙兹盖伏遇某官主盟善類篤叙
襟期面目孰何已定古者金蘭之契勢位略去殆過故
交車笠之盟式是言揚之加夫豈私謁之俟某猶當益
堅素守以答已知白頭已負平生雖不能致吾君堯舜
之上黃金不如一諾或可使得此聲梁楚之間過是以
旃莫知攸措
謝制置劉閣學舉十科(後溪)
聞師友之談公未嘗不在鉅鹿之下分科目而舉士今
乃獲入薦鶚之中藐是凋年饗此遐福伏念某讀書有
限涉世全疎取友兩周每勤伐木之夢從師千里恐孤
斷臂之傳頋雖有意扵為文祗以自鳴其不幸老苒苒
其將至曾未有扵微功芳菲菲其彌章亦何禆扵世用
莫知庸陋之蕞品何自徹聞扵諸公捐微官以乞之俾
遐征而至此筋力盡扵䟦涉精神汨扵應酬少不如人
况已寖忘其故步老而無述恐猶未免扵鄉人不圖一
世之宗師忽假片言之華衮雖撫心自歎若為可稱扵
品題然藉手而歸亦可有辭扵朋友兹盖伏遇某官德
尊一代望冠諸儒心休休其有容不遺一介人循循其
善誘思竭兩端肆憐賤跡之萍蓬曾侍故人之杖履思
元賓而不見遂收所與之徒見子張而問交頗訝拒人
之異肆加嘘拂以慰羇窮某敢不激昂懦衷紬繹舊學
雖仲尼春秋之作游夏不能措詞然昌黎指教之傳籍
湜焉敢叛去
謝劉閣學侍郎(甲)舉頋問科
從諸老之游蹤跡獨違扵墻仞考十科之目姓名乃入
扵薦書豈非聲氣之同不待色辭之接人皆謂此舉殆
不愧扵古人我獨省其私懼莫酬扵知已伏念某生而
不韵老矣無聞青燈細雨之讀書不求甚解明月清風
之覓句秪以自娱了知與世以相違惟恐入林之不密
偶賦支離之病粟故緣谷口之虚名厥初半通之銅意
謂周之而可受迨此九折之坂始知仕者之良難未澡
滌扵征塵復淟汨扵吏鞅問學荒落愈不及扵前時心
志凋零但欲歸扵舊隠不圖薦剡下迫陳人矧引為待
問之流祗益重抱虚之愧兹盖伏遇某官望隆從槖學
擅儒宗備嘗出藩入從之榮獨高難進易退之節故家
相印人言忠肅之復生寓里文盟士喜東坡之未遠頋
盻攸暨枯朽復芽其扵片言之褒頋豈它人之比深惟
儇淺殆如小巫之見大巫無乃博聞不知今我之非故
我某惟當力持晚節勿負初心正路是由肯為塗窮而
下泣終身自勵敢緣日暮而倒行
謝費大參(士寅)舉著述科
白首飄零誰念抗塵之役洪鈞坱圠忽覃踰衮之榮恍
莫悟其從来凜不知其所措竊以昔在元祐乃國朝極
盛之時相維温公立薦舉不刊之法其間鉛槧之士最
榮著述之科必其高文大册可傳之無窮然後當在此
位如其狂歌雜謠自鳴其不幸安能若是其班某學則
空空文惟怪怪焚膏油而繼晷見謂書癡製芰荷以為
裳莫投世好分已無求扵當世退而自放扵窮山不謂
諸公之誤知特以一官而收錄雲無心而出岫偶為捧
檄之行水有時而廻川久動歸田之夢所幸小已宦游
之地寔惟大臣均佚之邦遷先生之琴瑟在前休有依
歸之便見長者而舍館未定空懷不敏之慙敢圖特達
之知辱在薦論之數盖曩司造化偶遺失所之一夫故
今借揄揚尚令增價扵三倍惟是雅健通明之過予俱
非迂疎狂斐之能當嘘枯吹生雖重拜假寵之意循名
責實無乃傷知人之明某官心休休其有容人循循其
善誘生民以来未有盛扵夫子鄙夫猶竭扵兩端進見
之士豈復賢扵周公沐髮尚勤扵三握矧聖上方從扵
人望而我公行見扵衮歸固當預蓄扵桷榱以俟助成
扵厦屋肆如庸陋亦賜甄收某敢不振作懦衷護持晚
節雖不能兼唐四善上課最扵凋年亦猶當作宋一經
書弼諧之懿鑠過此以往莫知所裁
謝奏辟
謝安大使辟(充制置大使司屬官)
剡章天上夙蒙褒衮之華辟掾幕中重拜禮羅之辱雖
在平生之親故亦無如許之恩憐頋雖倦翼之莫廻其
若感悰之滋甚伏念某讀書有限涉世全疎少也斐然
意頗輕扵餘子今其老矣竟何異扵庸人不圖廊廟之
鉅公猥錄文詞之小技支離之薪十束盖以病而周之
石生之飯一盂復何求而来者頋以間世萬人之傑再
造西州半壁之天青泥盤盤雖道塗之云遠赤舄几几
幸台衮之非遥得依泰階之末光是亦平生之至願方
息肩之未久且望履之無階姓名已沐扵薦揚朋舊皆
為之駭歎頑金無用竟虚甄冶之功洪造曲成尚有嘘
濡之意特剡公車之奏俾參屬吏之游陪碧油談笑之
餘立青佩講論之列兩俱幸甚重拜矍然雖近神山而
舟輒還邅廻莫進然望梅嶺而渴已止忻幸冞深冒殊
寵以若驚豈素望之敢到兹盖伏遇某官道關百聖忠
貫三精折尺箠以笞羌夷視為餘事挽天河而洗兵甲
正徯壮猷方將收拾毫髮絲粟之材扵以主張欂櫨扂
楔之用肆如甚陋亦在兼收某敢不銘在肺肝詛諸祖
禰雖俗緣未斷不勝莊舄之土思然永好難忘敢替昌
黎之山仰過是以往靡知所裁
雜謝
代曾宰改正過名謝周參政(省齋)
吹毛洗垢自憐堕在扵丹書補劓息黥所恃尚存扵清
議矧方當衆賢和朝之旦亦豈有一夫向隅之冤懷哉
厦屋之帡幪有此片言之感激竊以古者蔽罪輕重不
過扵以情後世憑私喜怒鮮聞扵以類子淵何罪門人
致疑扵拾煤麟之雖賢或者□以為竊屨張儀豈楚璧
之盗翁歸寕婦翁之撾謗之朋興雖百喙詎容扵自列
久而論定扵衆人焉可以終欺盖人不能以皆賢故過
必觀扵其黨方惡直醜正固不能自逭扵官箴然悼屈
哀窮要必有主張扵公道伏念某時之乖而寡與命以
薄而數竒少也執經頗惟書之是信長而筮仕政坐此
以成迂頃緣薦書出宰岩邑大本之薤難拔旁觀皆切
危之新植之楊易搖生意至是盡矣眷言鬼蜮之毒率
皆城社之餘彈以柱後之文無微不察溢為子虚之數
謂天可欺知其切切扵吏姦而反被之以縦吏之名知
其孜孜扵民瘼而反加之以刻民之罪雖浮雲去来之
何有况不繋扵痒疴而平生名節之謂何兹未甘扵破
壊簡書具在本末可稽儻謗議未明將何以見魯衛之
士如毫髮有愧亦安敢效兒女之争論鞫既孚虚實自
見卒從昭雪一洗垢汙請言其由端有攸自兹盖伏遇
某官世所師表朝之羽儀人望攸歸久鬱具瞻之願上
心簡在果膺夾輔之除参贊鈞衡時亮天縡爰念抗塵
之職莫甚為邑之難如得其情猶當為之勿喜欲加之
罪其獨患扵無辭矧在陶鈞坱圠之中而軫簮履棄遺
之念詎令巧詆而不平反某敢不勉策其愚益堅所守
雖嵇叔夜之廣陵散庸有不堪而段會宗之鴈門踦庶
幾可復過此以往莫知所裁
代曾主簿謝謝御史作先人墓銘
死生契闊殊不寒敗襖之盟春秋謹嚴是以有華衮之
託整襟下拜流涕無從追惟先君夙藴壮志引杯燒燭
慨然有意扵事功看鏡倚樓其如不偶扵時命江湖流
落歲月侵尋腹憤胷竒竟不得以效其有龜趺螭首其
可無以掩諸幽藐是諸孤了無竒節不有賢者為立言
立德之宗誰其矜之俾大書特書之寵徼福平生之好
挂名筆削之端施及後人享此遐福兹盖伏遇某官彌
文作古雅望鎮浮冠豸而辨貞邪不為權要而少屈獲
麟而示褒貶肯以故舊而或私槩以至公時謂不朽生
者不愧殆庶幾希有道之碑死而有知尚足慰橋公之
墓某敢不激昂其懦銘篆扵中儻未盖棺或可踐揚名
之訓雖及沒齒猶當懷結草之心
代前人謝楊檢討書先人墓碑
立玉筍扵天上殆不知塵世之卑落寳墨扵人間乃施
及泉扃之閟龍蛇岌其飛動草木為之光華藐是遺孤
澘然流涕慨念先子夙有壮懷州縣之職徒勞莫白所
挾丘山之木已拱孰掩諸幽恐冺無傳是重不幸若稽
唐世有若誠懸凡碑碣無若人之書則子孫被不肖之
責盖人品高甚蔚為多士之宗宜毫端及之頓增九鼎
之重矧惟疇昔辱在從游得妙墨以耀方来不必述先
友之記借此寵以塞永慕殆不負蓼莪之章受言蔵之
其知免矣兹盖伏遇某官世所師表人之羽儀人與古
稽不在孟韓之下筆由心正豈止顔楊之間方文星環
北極之躔而砥柱屹中流之操雖游戲書者皆將蔵弆
以為榮矧褒貶繋焉固應附託以不朽以此大事控扵
仁人諒追惟扵生平恍已隔扵存殁俛仰已成陳迹人
誰無感慨之懷死生乃見交情吾何愛揮毫之頃寫以
金管爛然銀鈎燾其後人燕此遐福(餘同前)
回楊直閣惠文(長孺)
誦誠齋之文章前無作者傳當家之衣缽必在若人偉
哉青玉案之工賦諸紫芝曲之側殆類子虚烏有之賦
姑借以發其絶俗之詞不然子輿桑扈之交何至有如
許逾涯之語君其過矣吾甚愧之某官學世其家文近
扵古雲漢生扵筆下凄其飲墜露餐落英之清丘壑具
扵胷中超然羞崑崙薄員壺之想篇章一出等軰皆喑
職以是娱其翁夫誰能出其右某猥蒙儷語加賁陳人
早知五七之工殆是陳正字之派不謂四六之妙亦有
王特進之風永好難忘占辭莫盡
回誠齋餽歲
萬里適當凋年聿修餽歲輒分常平使者之春酒夀
以乘壺併遺良二千石之盤飱致諸百軰願介履端
之慶亟膺舉首之榮
某屬方啼饑遑暇作節固嘗過屠門而大嚼或乃逢麯
車而流涎不圖牢丸之儕流忽惠然而見頋重以歡伯
之苖裔亦與之而俱来迨下拜金聲玉振之清音又知
為龍節虎符之上客延之以見祖禰職是而樂妻孥仰
惟恩私施及存殁昔過子雲而問字者類皆載酒與從
夫子而及門者殆至拾煤未有子衿之朋而重師門之
費時時客舍食有馮讙之魚往往盤餐歸寘翳桑之槖
逆施如此重拜謂何冥報相貽第有淵明丐者之口頰
眉夀無害更效僖公閟宫之頌歌
賀冬
代誠齋賀周退傳
望觀臺之雲初第仰冥鴻之遠占南極之景因遂見景
星之輝維時備福之来不在耆英之外某官具元化扵
胷次粲明水扵筆端方扶日以上天衢群隂已為之畢
伏今御風而游物表四時猶可以前知豈應掛神武之
衣冠惟以幸平園之梅柳公如不起端恐虚道長之祥
民亦有言胡以慰衮歸之望裒時之頌俾夀且昌某自
放千岩萬壑之間無復五紋六琯之句避人掃軌初非
有意扵閉關塞向御冬所恨無從而賀厦空有善禱溢
扵乃衷
代前人賀周監丞
五紋弱線實維化日舒長之占萬壑層冰忽憶故人高
寒之樣折乃將舒之柳閱焉不改之柯某官道大天通
官成時正四十圍溜雨飽諳歲月之風霜八千歲為春
寧計人間之日月履此一陽消息之運歸哉五更供奉
之班某不惟形容獨老之羞抑亦節物暗換之歎梅邊
山意頗思從同社而醉吟雪後杖藜恨不偕賀客之旅
進
代賀安大使
弱線五紋方驗漢宫之日洪鈞一氣併融魯觀之雲惟
時備福之来不在元臣之外肆裒善頌往候涓人恭惟
某官道大格天權高分陜百揆四岳有州牧方兼内外
以疇庸五更三點出鵷行盍領星辰而顓面君子已占
扵道長我公行見扵衮歸俾夀俾康時萬時億某頋詹
大幕如在層霄銅駝非故鄉空有感時之歎珠履皆上客
阻陪賀厦之賓頌詠惟勤敷陳莫究
樂語
代宴費大參樂語
洪鈞播物曾扶日轂以上征紫氣浮關乃屈台符而下
照肆飭初筵之秩載延几舄之留恭惟某官命世真儒
調元宿望間扵兩社夙參幹扵繁機操此萬方盍登崇
扵顓面亟上均勞之請莫廻勇退之謀天近紫宸冠仙
班扵邃殿雲迷綠野窮勝事扵明時撫舊物以興懷為
故人而命駕驂鸞翳鳳不嫌塵世之喧卑食蛤踞龜更
約後期扵汗漫江山炳耀父老驩呼某曩在朝行時親
德宇聞一言扵堂下頗辱深知記半面扵門間未忘雅
好惟是剖符之地寔聯拂日之門忽蒙振騎以来臨乃
獲舉觴而相屬適綵勝迎春之日正油幢啓宴之時度
暖響扵笙簧散祥光扵俎豆翠眉横黛歌聲上遏扵行
雲微步凌波舞袖低廻扵急雪瓊艘泛綠寳炬搖紅叵
量賓主之歡共醉神仙之侣引杯善頌新年當勝故年
抵掌劇談今夕不知何夕可無韻語以寫抃悰
相君曩歲轉洪鈞手散陽和處處勻衮服肯迂今日
駕錦城便勝去年春珍臺多暇何妨醉左席猶虚正
要人飲罷天邊有消息催歸一騎走紅塵
代吉席宴都運煥章校書知府親家致語
衣繡持斧方乘犯斗之槎買紅纏缸暫駐拂天之旆式
是兩家之好肇開八世之祥載臨奠鴈之期肆卜合簪
之宴恭惟某官高文作古逸氣横空羞崑崙薄員壺舊
高勁節奪蓬婆收滴博新立雋功邊城復遂扵耕桑蠻
嶠頓沉扵烽火雖出笑談之餘事足寬旒扆之頋憂舍
爵策勲進崇資扵寳庋過家上冡渙新渥扵星軺抑令
寄徑以来歸看即告庭而爰立適六轡載塗之便届三
星在戶之辰天風吹環佩之聲肅將嘉禮霜日照旌旄
之影增賁賓筵厥惟天意之有開此豈人謀之能及判
府朝散德著東西州望隆南北阮謝氏之雪似絮夙參
吟咏之功蹶里之娣如雲共證繾綣之好亦屈班春之
盖来臨合卺之期判府安撫龍制侍郎宿肩事契肇締
姻盟追曩好扵斷金聫新榮扵倚玉綠樽翠杓共醉九
霞之觴急管繁絃争鳴雙鳳之曲山蹙百眉之綠花搖
千炬之紅凰飛之鳴鏘鏘子孫逢吉桃夭之花灼灼家
室具宜某猥以賤工獲覩盛事輒陳韵語以相歡悰
天喚風雷落詔黃身披雲錦護天章日随漢使旌旗
暖路入韓城草木香即上星辰扶北極先持衣缽付
東廂不知今夕端何夕且向梅花頓舉觴
代漕使宴賀帥平蠻轉官樂語
玉帳分弓塵静猩鼯之野芝泥塗檢天垂雨露之恩歡
聲四滿扵坤維雅集聿諧扵需宴某官廻天雅望命世
真儒朱邸談經接英游扵綺皓紫荷持槖聯禁路扵嚴
徐從容鵷鷺之班密勿雲龍之會適西陲之凋瘵勤北
闕之頋憂乃輟兩宫之信臣以為四蜀之司命錦城春
煖仁函井絡之區雪嶺風高威憺蓬婆之外屬有種羌
之變不逃英略之神役不淹時算無遺策爰拜璽書之
賜晉升元士之班寵光飛下扵雲霄和氣旁行扵田里
徒得君重耳是膺進律之榮無以公歸兮即有告庭之
拜都運判院近帥牙而弭節参王事以同寅忻聞盛事
之鼎来深激抃悰而不寐肆陳俎豆以欵麾幢燭搖千
炬之紅酒運百艘之綠舞袖低回扵急雪歌聲上遏扵
行雲二人之利斷金固應久要三陽之征連茹會且同
升某等猥以伶倫獲詹筵秩輒陳善頌以相賀悰
紫槖仙人雲錦裳碧油幢下受降羌三邊外掃烟塵
静一札中含雨露香天上即歸扶日轂樽前莫惜醉
霞觴主賓情分今如許飲罷相擕入帝鄉
代趙漕使進秩酢帥燕會樂語
慶雲惠跡俾叨考績之勞綠蟻浮春聊酢示慈之燕肯
屈十連之重来同一日之歡恭惟某官命世真儒鎮浮
雅望奉雲陽之瑄玉早列甘泉之班環北極之文星更
勸邇英之講仍厚偉冠之眷盍參命衮之榮偶坤維謀
帥之難膺巽命幹方之任三年扵此四履宜之雪嶺界
天徒得君重耳雲臺拂日無以公歸兮比傳速置之音
曲遂借留之願油幢風動如曩年開府之初寳庋雲連
在列辟彯纓之上小駐朞年之逸躅即抒揆路之遠猷
都運某官頃駕星軺来親玉帳遷官一列偶應考功試
吏之科託庇萬間允賴含垢匿瑕之賜贊善矧蒙扵高
會視儀爰秩扵初筵萃千指以調絃諧五音而度曲霓
裳疊月清音上薄扵行雲羅韈凌波麗舞低回扵急雪
瓊艘運綠寳炬搖紅細聆玉應金舂有懷畢吐直至参
横斗轉不醉無歸藐是伶官陳時韵語
星軺夜落錦江邊萬里来依刺史天纔了銓衡三考
績便勤督府一金筵綠尊敬酢青田酒翠袖争扶紫
槖仙飲罷嘉賓歸底處三槐隂裹望貂蟬
總使生日樂語
溥仙露扵金莖是鍾哲輔泛靈槎扵銀漢式介遐齡肆
陳秩秩之筵共致惓惓之禱恭惟某官心傳正學世濟
英猷解牛之刀十九年了無肯綮負天之背九萬里莫
究扶搖頃自結扵主知早入儀扵朝著龍墀就日蔚為
鵷序之華燕寝班春出課熊轓之最旋整軺車之駕遐
征井絡之區風采一新收驥電茗旗之效恩榮狎至交
使星郎宿之輝當置郵傳命之時正崧嶽降神之候非
烟非霧騰瑞靄扵九霄俾夀俾康沸歡聲扵四路在坐
衆官夙依門仞遍沐恩波皇皇者華喜適逢扵初度青
青子佩幸獲際扵良辰潔觴豆以陳誠指松椿而示意
百尊釂綠千炬搖紅皓齒清歌唱徹長生之曲繁絃煖
響喚回不老之春輒陳俳者之詞以相壺中之樂
丹青步武是家傳夜泛靈槎下九天纔看收駒霜滿
節旋觀董餉地流錢補天有譜行歸輔閱世無疆不
計年飲罷鋒車趣東去座中䑛鼎亦俱仙
格齋四六
