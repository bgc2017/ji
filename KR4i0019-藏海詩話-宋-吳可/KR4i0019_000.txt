提要
藏海詩話一卷詩文評類
(臣)等謹案藏海詩話載于永樂大典中不著
撰名氏自明以來諸家亦不著錄考永樂大
典載有宋吳可藏海居士集已裒輯成編别
著于錄與此書名目相合又集中有為王詵
題春江圖詩又多與韓駒論詩之語所載宣
和政和年月及建炎初避兵南竄流轉楚粤
與此書卷末稱自元祐至今六十餘年者時
代亦復相合則是書其可所作歟其論詩每
故作不了了語似禪家機鋒頗不免于習氣
他如引徐俯之說以杜甫天棘夢青絲句為
見柳而憶馬頗病支離訛渝隂為隂淪併訛
廣雅為爾雅亦小有舛誤然及見元祐舊人
學問有所授受所云詩以用意為主而附之
以華麗寧對不工不可使氣弱足以救西崑
穠豔之失又云凡看詩須是一篇立意乃有
歸宿處又云學詩當以杜為體以蘇黃為用
杜之妙處藏于内蘇黃之妙處發于外又云
絶句如小家事句中著大家事不得若山谷
蠏詩用虎爭及支觧字此家事大不當入詩
中又云七言律詩極難做盖易得俗所以山
谷别為一體皆深有所見所論有形之病無
形之病尤抉摘入微其他評論考證亦多可
取而胡仔苕溪漁隠叢說魏慶之詩人玉屑
網羅繁富俱未及採錄則在宋代已不甚顯
固宜表而出之俾談藝者有考焉乾隆四十
六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
