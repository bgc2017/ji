







　　欽定四庫全書

　　五峯集卷一

　　宋　胡宏　撰

　　古詩

　　題上封寺

　　百年身似客浩蕩世間逰入望青山好夢魂偏我留我
家巫山十二峰浮江直過巴陵東瀟湘水與蒼梧通環
繞衡嶽青㝠中扁舟白雲不可度杖藜蠟屐乘春風山

光浮動可攬結雲舒霞巻飛煙虹深巖大壑翠巘列足
力已到心無窮羣峰迤邐勢不競上盡祝融五千仞祝
融峯髙天更髙太空人世如牛毛風雲萬變一瞬息紅
塵奔走真徒勞蓬萊羽化慕神仙神仙渺茫何處傳雪
山清淨問因縁未識乾坤造化權獨立髙寒明月裏此
心無著已怡然從今識盡青山好歸向人間别看天

　　送友人歸荆南

　　瞬息光陰便百年壯時無謂此身堅莫隨白日悠悠去

要見先民的的傳心耻文俳似班馬眼看青紫自頭旋
望雲飛鳥長天外臨水不知魚在筌沈吟巖野意不展
燮理一身居屢遷願學只知依孔聖懶從禪客問因縁
聖門子貢最明達肯使宫牆但及肩天生我才樸更拙
未逢良匠入雕鐫清漳見公二十載論仁一句期超然
致知兩字足功力方信能行窮化先南山文㑹未振起
公今逺去岷江邊聞説豺狼臥當路日向黄昏休更前
況復江城動鼙鼓四時烽火長相連征輪決去曳不止

男兒性命絶可憐曉月子規驚别夢㝠㝠空有淚㾗濺
臨岐相贈要切語慎勿使我空華巔

　　簡彪漢明

　　斯文久寥落我欲問蒼天蒼天黙無言復欲問古先古
先羣聖人去我三千年紛紛儒林士章句以為賢問之
性命理醉夢俱茫然皓月隠重雲明珠媚深淵近得程
夫子一綫通天泉蕩滌淨塵垢逸駕真無前自從䘮亂
來鼙鼓聲闐闐日事干戈末那尋孔孟傳湘中彪夫子

有志窮益堅讀書文字表至善時一遷老去不自止直
欲求純全問我曽㸃意乘風舞雩顛行年付造化笑問
青銅錢黙契天地心誰能泥青編

　　西林寺廓然堂有懐

　　超然峰頭秋氣清廓然堂延秋月明我乘清秋弄秋月
中有所感思㝠㝠峰勢凌蒼穹上有烟林封去天不盈
尺路斷心忡忡堂空人何在澹然思無窮寂寂本心流
太空虚名過耳如松風惆悵禍亂波流洪目極征鴻淡淡

天萬古消沉向此中

　　和江子玉二首

　　無竒試學居盤谷誰信斷絃膠可續湘天冷落數家村
曩時曽枉旌麾沐潺湲階下碧溪横栁靜風微幽意足
知君文武濟時才舊時軍律寒生粟文書脱畧是人師
應有魏昭能換粥我無真樂送芳年悵望顔回屢空腹
凄凉指日秋風髙願更同來寫心曲

　　白駒皎皎來空谷希聲絶世人難續異端蠭起亂羣風

擺脱敝衣聊一沐悠然良夜得酣寢覺來無欠亦無足
不蹈紅塵陌上花自種青雲隴頭粟嗚呼夫子大聖人
七日藜羮食無粥休爭得失等雞蟲克己樂善充身腹
風雲變化㑹有時微吟袖手清溪曲

　　圃景大吟呈伯氏

　　青鞋黄帽侵晨起杖策徐行聴流水雲輕淡月欲明時
竹裏清風開太始山鐘間發催天曙廟鼔連聲動羣耳
東山青樹映霞明西嶺朱樓眇烟裏樵夫荷斧晨出山

漁子攜魚午趨市靜看岐路人營營獨坐小亭秋靡靡
已知物理時常改因見天工神不死胷中浩蕩一乾坤
世上榮枯均泰否悠然種植得佳趣春意生生自無已

　　寄題向伯元敦止堂

　　君不聞伊摯初耕有莘野祿之弗顧千駟馬春作秋成
隨老農貧賤甘心萬人下一朝幡然感三聘五就成湯
五就夏悠悠如雲行太空竟使三風變為雅東西南北
賴來蘇天下農夫誰似者又不聞傅説安身操板築逺

離世問名與祿那知商帝夢中形逺近搜求不容伏草
茅夕起朝為相俾后從繩正如木四海俊乂咸風從䟦
扈諸侯盡臣僕功成止見顔容改了了壯心無反覆平
生懶性願退蔵退蔵恐遂成荒唐因求古人作鑑戒管
寧華歆情所當齊名遯迹俱鋤菜擲之不顧為人量詩
書俎豆化遼海威武富貴何披猖初年虚名大可耻未
路髙風紓思長有志君當學伊傅忘情我不傲羲皇願
如幼安有終始進退一致宜加詳


　　雲月

　　朝看南山雲暮看西山月雲物時有無月魄逓盈闕月
明雲昭章雲散月竒絶屈伸至理中莫道吾生拙

　　南山即事

　　南山崇崇幾千丈今晨忽被蠻烟蜑霧埋其髙安得萬
里飄風一吹散見巍峩蒼翠解我心欝陶欝陶心匪他
為愛南山髙

　　題楊氏猗猗閣


　　望處積雲深妙見此君心中虚抱元氣不受一塵侵嗟
哉人生逐利名雞犬放去猶知尋我愛坐君閣㳺戲猗
猗林明月照我懐清風吹我襟消磨胷中沈著病無愧
衞武生于今

　　林生何猗猗挺立似豪傑新稍一直上青㝠本未便與
春風徹嗟哉流俗人交義隨情決寒霜落千山我愛此
君節眷焉題閣心萬變不磨滅

　　蒼天


　　蒼天映清水下見白雲飛天水從何來飛雲更何依人
生亦如此融結中有機此機即天命吾心端不違

　　碧泉興作即事有感因續魏武之詩

　　對酒當歌人生幾何往者如江來者如河往來無盡弗
移弗那奉身理物何少何多天長地久我生靡它樂此
泉兮于山之阿

　　題談氏濯纓亭

　　茶陵水似滄浪清我行征驂登小亭孔聖去矣不可見

野人有歌誰復聴孟子能推孔聖心寥寥斯意有誰尋
中原可惜無人問此日聊為梁父吟

　　觀建安七子詩

　　作文發妙理經國厲逺圗㳺目建安中才子足歡娛王
劉與應阮精神可交輸西南落漢日揚益奮兩隅山河
裂地軸星象分天衢八師遇有姚萬世埀楷模一元均
大化五服擁皇都悠悠彼七子流光失其孚飛觴宴婉
孌鼓瑟吹笙竽主人敬愛客徒爾相揚揄魏祚竟不長

詒謀止斯須逡巡數十年劉石横八區所以漢髙帝慢
罵輕文儒

　　小圃將成

　　我愛青山好衡山鎮南極連峰叠翠西池西五峰新亭
面相直喬嶽崢嶸天地中飄零身寄衡山側衡山之峰
七十二奔走芙蓉盡供職紫蓋峰頭走日東不朝芙蓉
理莫測芙蓉峰巔栖白鶴今人不見雙飛翼應是赤霄
隨鳯逰逺向青田謀雁食逍遥九臯鳴聞天竒蹤只許

羣仙識平生苦無適俗韵置身大禹巡方域雲舒烟卷
試懐抱月下風前得消息四時有酒兼有花百年無喪
亦無得儘教人作畫圗傳杖藜見我看山色

　　送璉老

　　湘中應中古道塲復有峩睂道人住昔日三生蔵裏來
今朝十二峰前去杖錫飄然别故人笑望梅花理征路
我曽問公五宗派電掃羣生小見解直指萬法無盡身
坐覺靈光滿沙界辨舌横放傾天河崢嶸整頓禪宗壊

吁嗟我生在儒門儒門大業無人論滔滔姑想天之下
衣冠滿目如雲屯焚香再拜願聖主一統三教清乾坤

　　水心亭

　　水從靈澗來清泚不可汚經過我亭下妙見涓涓處見
處事如何欲説豈無路百丈生潮頭一勺本性具經紀
大地間形勢中國著江漢荆襄望河渭闗洛固衡山折
底柱觸石堆灔澦沄沄三千丈瀁瀁四海布豈有不巖
阻盈科演然去豈有不隄防潤下渙無住畇畇青山田

渺渺均&KR0008;注蕩蕩白虹舟飄颺任奔翥來者無終窮濟
者無量數周流造化功妙體不競愫寄語觀水人事不
在章句

　　同伯氏還鄉

　　江村沙暖蔞蒿長味比枸杞新甘香茁茁荻芽生近渚
紫花臺萊初未嘗白羊烏牸俱在牧茅舍竹籬是故鄉
人生未必須富貴萬里且願身康强徑買官場舊醅酒
共醉春風殊未央


　　桃源行

　　北歸已過沅湘渡騎馬東風武陵路山花無限不闗心
惟愛桃花古來樹聞説桃花更有源居人共得仙家趣
之子漁舟安在哉我欲乘之望源去江頭相逢老漁父
煙水蒼蒼雲日暮投竿拱手向我言桃源之説非真然
當時漁子漁得錢買酒醉臥桃花邊桃花風吹入夢裏
自有人世相周旋酒醒驚怪告儔侣逺近接響俱相傳
靖節先生絶世人奈何記偽不考真先生髙步窘末代

雅志不肯為秦民故作斯文寫幽意要似寰海雜風塵
不然川原逺近蒸霞開宜有一片隨水從東來嗚呼神
明通八極豈特秘爾桃源哉我聞是言發深省勒馬却
辭漁父回及晨徧覽三春色莫便風雨空莓苔

　　獨坐

　　卜居幽勝衡山繞五峯西望青冥杳乍聚乍散看浮雲
時去時來送飛鳥卷舒自在都無情飲啄天然類不擾
我生何似鳥與雲掉頭心向人間了


　　律詩

　　梅花呈孫竒父諸公

　　萬里春回過短牆孤標亦似殿年芳蕭疎月下天然瘦
澹宕風前自在香寒色重時花正發暖烟纔禁實先嘗
越人不向梁臺路畫角一聲堪斷腸

　　題友人養素軒

　　少時情意在滄洲壯嵗還知學孔丘萬事只嫌心有病
百年不作夢中逰紫泥詔下人須在黄巻人開我自收

耻向紅塵浪奔走看雲消盡意横秋

　　春日郊行

　　東郊野馬爛氛氳聊駕柴車問訊春逺草緑沉煙霧裏
髙花紅照綺羅新迎風栁占鶯啼處帶雨泥融燕觜勻
動植自私還自足天邊愁殺踏青人

　　和韓叔夏碧泉

　　靈源一派似河傾隠映長天萬古情林影淡摇秋月冷
澗翻先凝玉壺清舊栽沿岸栁陰合新種數株梅子成

誰引人來問消息只縁山外有流聲

　　題法輪寺

　　春色初收夏氣清路分松檜入崢嶸深盤岣嶁千峯下
逺抱瀟湘一綫明大衆總迷身在處三闗除却道方平
山林若是有情住何異紅塵爭利名

　　郭氏嘉山亭

　　衡山何似洛城居不久從來亦不餘赤縣人希舊勛業
清閒身自富詩書搜羅神化觀周易略去𤣥黄陋太初

最是忘機湘水上風輕日淡看㳺魚

　　湘中館

　　館瞰瀟湘畫不成波瀾入海是通津風吹枕席清無夢
煙覆江城曉變春栁色幾回輕别首梅花偏見逺征人
誰能不逐紅塵去到處分明認得身

　　和范公授

　　貧病離居莫厭侵滿牀黄巻靜披尋情通不礙天機妙
行到方知學海深宇宙一身雖小小乾坤萬象總森森

分明此意人難㑹長望青衿肯嗣音

　　紫葢峯前作小圃日親圃事情見乎辭呈伯氏
兼簡彦達先生

　　有志從來不浪憂只憂心不似前脩敷菑未竟已頭白
待穫忘情在晚秋自覺才疎勝北海又無經學震西州
甘為稼圃南山下長謝周公愧孔丘

　　和伯氏

　　為園非是學樊須鋤罷歸來又讀書董子不窺縁底事

陶公成趣愛吾廬華枝瘦日應擡舉草色回春莫剗除
長遣箇中消息在此生何處不安居

　　水石

　　水石平生性所便栽花種栁亦天然春風花發逰人見
秋月雲收照我員玩意隴雲情自逸放懐天理道無偏
坐消白石千峯下長嘯一聲箕斗邊

　　碧泉九日有感

　　祝融地勢東南俯西北星辰拱漢闗冷落山河憑玉几

凋殘名物損朱顔西風凛凜鵬空搏朔雪飄飄雁亦寒
正恐中原消息斷問誰曽到五陵間

　　雲日韜光山水幽亭亭風送雁來秋當時祓褉千華好
今日登臨萬葉愁刻蠟桂香環逺路縷金蓮色亂方舟
丹青妙處身知在不作浮鷗信浪流

　　吴承逺譏登山

　　胸中無滯是神仙行止由來各有天洞裏道人心快快
雲間逰子自翩翩塵懐已逐山風掃好意都從梅蘂傳

回首七香車上客大家歸去莫流連

　　和王師中

　　誰驚河凍履秋霜今日金湯古壊牆未見主人來北道
但聞羣盜去南塘憂時我不嗟留滯訪道公能適莽蒼
絳帳早移收嵗晚吟風弄月動衡湘

　　衡陽一帶飛清霜梅李爭春開出牆萱草亂生封逺岸
栁梢搖影澹回塘午從三徑春光動晚看千峰㝠色蒼
一止一行皆自得憤時堪笑屈沉湘


　　嵗寒孤節厲冰霜汲古門開數仞牆朔塞烟雲封赤縣
陽闗盃酒絶青塘無才空自憂當世不宰應難怨彼蒼
獨坐獨行求伴侣澗蓴山蕨願同湘

　　和人

　　天柱新詩缺嗣音幾回開巻靜披尋眇綿今古乾坤大
盤亘華夷海岳深每愛躊躇興事意不將勉强㑹天心
中原未必生涯盡只恐吾人老自侵

　　謁虞帝祠


　　有姚心妙賛乾坤堯禹興亡賴兩存蒲坂舊都西望逺
蒼梧陳迹事難論九官效職羣英聚二女宜家聖徳尊
萬代君王模範表吁嗟一廟破荒村

　　別吳衞道

　　學業應須見本根語言無用苦評論醇醪自昔懐公瑾
藥石誰今識孟孫憑仗嬉逰試功力隄防色厲却淫昏
臨岐大愧無相贈聊寫蕪詞示法門

　　别全當可


　　一别賢闗二十年人間萬事儘悠然堪嗟烽火干戈地
元是衣冠禮樂天騎馬相逢南紀道離尊同舉大江邊
此時景色如秋色自古丹青妙莫傳

　　書院即事

　　為無經濟學萬里築幽栖波漲青㝠濶栁埀春色低烟
花薫小院風竹掩丹梯便是神仙宅世人應未迷

　　碧泉獨步

　　淅淅秋風動前橋晚步還小魚衝岸側白鳥立溪灣明

月照秋水淡烟籠逺山此時知造物憐我一身閒

　　雙井詠水仙有妃子塵襪盈盈體素傾城之文
予作臺種此花當天寒風冽草木萎盡而孤根
獨秀不畏霜雪時有異香來襲襟袖超然意適
若與善人君子處而與之俱化乃知雙井未嘗
得水仙真趣也輒成四十字為之刷耻所病詞
不能達諸君一笑

　　萬木凋傷後孤叢嫩碧生花開飛雪底香襲冷風行髙

並青松操堅逾翠竹真挺然凝大節誰説貌盈盈

　　示二子

　　此心妙無方比道大無配妙處果在我不用襲前輩得
之睂㫸間直與天地對混然員且成萬古不破碎

　　體道識泰否涉世隨悲歡滯迹紅塵中情寄青雲端早
年勤學道晚節懶為官心活乾坤似機員身自安

　　泉上

　　晨起步林丘路經泉上頭天邊日色下水底浪花浮沙

淨蒲芽綠風牽荇帶流澄瀾立白鷺細浪逐輕鷗翠鳥
來還去脩魚躍更逰動成春色好愈覺道情幽田舍知
何處江湖興未收徘徊不忍去暝色冷如秋

　　五峯亭

　　鑿山置亭榭開沼放波瀾松竹希微綠菱蓮次第丹風
煙富清逺氣象薄髙寒媚此千金軀舍彼百慮攅神嶽
精靈動人寰波浪漫樂生憂亦集徙倚徧闌干

　　挽孫竒父


　　英雄割據裔少年事豪俊名勝翻然交仁義以身徇南
州作吏師西洛陪先進情髙尚禮樂代季見戎陳王師
頻潰遯我憤嬰疾疢草廬臥江漢僚幕資才俊昭昭心
自知蹇蹇步不迅乘風忽逺去炎嶺善持慎先君有願
懐丈人踐忠信相從寓衡山時許闚牆仞胷中學海深
舌本詞源濬老矣猶詩書飢來只嶶菣馬革誓裹尸氣
凜如秦藺無力獻廟堂使得致忠藎據古論孔周及今
佐堯舜吁嗟民多瘼慘戚天不憗㷀㷀輤車行遥遥渚

宫殯治命能不渝有子孝而順

　　絶句

　　寵辱

　　寵辱無休變萬端阿誰能向靜中看消磨利欲十分盡
免得臨機剖判難

　　讀王國風

　　是誰行邁閔宗周淚洒西風病不瘳幸對南山無盡景
眼看雲物手搔頭


　　𧖟食

　　𧖟食人間我厚顔命成竒數故偷閒不知世上山河大
終日徘徊百水間

　　春事

　　横翠橋南栁色稀過橋春事那人知君如就我問消息
新種海棠開兩枝

　　走馬尋春西復東夭桃零落委殘紅可憐日暮天低處
但有梨花弄晚風


　　和伯氏

　　風髙吹散日邊雲綠水初迴沙際春逝者如斯長不住
汩羅愁絶笑靈均

　　漁子

　　瀟湘烟霧隠千重風月磯綸在在同笑傲飛帆名利客
扣舷都入暝歌中

　　小舟㳺漾占江天家在蘆花一縷烟最是好風明月夜
棹謳相應亦忘筌


　　贈人

　　孝弟須知是本根萬般功行且休論聖門事業無多子
守此心為第一門

　　次劉子駒韵

　　忙中不識本來心一㸃靈光自在明只向靜中尋底亊
恐遭顛沛不員成

　　心由天造方成性逐物云為不是真克得我身人欲去
清風吹散滿空雲


　　念良朋之難得嘆俗學之失真因成二絶

　　湘上初見故鄉人萬亊不論惟論心要識此心真面目
不知君意向沈吟

　　章句紛紛似世塵一番空誤一畨人讀書不貴茍有説
離得語言纔是真

　　陳平

　　陳平相業定何如應對知君智有餘不佐漢興三代業
區區心事六竒書


　　項王

　　快戰焉知霸術疎烏江亭上獨欷歔萬人三尺俱無用
可惜當年不讀書

　　韓信

　　功成全仗漢家兵真是英雄不藉人禽了項王知退步
定騎箕尾上天津

　　中秋對月憶伯仲

　　人在西南分楚越天轉金風更淒切此時何亊最闗情

團圓獨對中秋月

　　日照圃中

　　髮白逢春興更長等閒花木亦芬芳有時倚杖迎風立
日照川原細草香

　　碧泉書院偶書花木所有七首

　　自到湘南不見花傳聞金谷舊人家手培數本珍如玉
買得紅尖一寸芽

　　妙手揮斤合杳冥交加生氣便相停栽培自剔根芽蠧

要見山川舊典刑

　　武陵春色片雲紅紅綻功歸暖日烘青帝也應長作主
莫教隨水又隨風

　　青松未結茯苓英杞菊春風亦已生藥物豈能增大數
栽培扶我暮齡行

　　海棠初破紅如滴楊栁新回綠似挼把酒只愁春莫去
望雲時問日如何

　　荼䕷裊裊弄柔條亦自經冬解不凋更有異香&KR0877;素蘂

小槽能使客魂消

　　白沙波底石苔青水草摇揺自在生紅日半竿人世鬧
倚闌亭上曉風輕

　　和僧二首

　　西風吹我對秋光要挽銀河萬里長洗盡世人煩惱障
大家無事得清凉

　　自覺生縁徧大千閉闗終日看爐煙有人㑹得箇中意
一語不彰天下傳


　　四月八日示澄照大師

　　今朝浴佛事如何清淨心田也洗麽塵垢不知何處得
古來明月照江波

　　偶書

　　一丘自足更何營萬里神州長在眼莫愁風景異山河
晴天雲蔭清峰晚

　　和馬大夫闢佛五首

　　真諦休談欲度人度人先自正其身天倫棄擲如蕭梗

反認他親作已親

　　諸子隨流本既分西天更有一般僧髙談性命稱仁者
支遁悠悠莫可憑

　　三綱亡有辨夷華一處分明萬不差可怪棄君逃父客
妄談心印自雄誇

　　天開學海在明倫中有妙處誰能臻風波浩渺不得度
傾向浮屠去問津

　　貪真不去只談空近代禪林盛此風憂世最憐秦地老

指迷端有洽中公

　　和僧碧泉三首

　　清泠空色似秋澄疑集羣仙擁萬靈深處有香春不斷
波間藻荇四時青

　　人似春花自在開本無根蒂孰栽培一番零亂一畨長
不是前花去又回

　　山根泉發瀾生凝亭上風微浪自平汩汩長年流不住
無言千古意分明


　　和伯氏聞雁

　　隨陽羣雁逐雲低望斷孤鴻萬里飛不為江湖稻粱樂
幾時大許送春歸

　　朱元晦寄詩劉貢父有風藉溪先生之意詞甚
妙而意未員因作三絶

　　雲出青山得自由西郊未解如薰憂欲識青山最青處
雲物萬古生無休

　　幽人徧愛青山好為是青山青不老山中雲出雨乾坤

洗過一畨山更好

　　天生風月散人間人間不止山中好若也清明滿懐抱
到處氛埃任除掃

　　和劉子駒存存室

　　動中涵靜是天機靜有工夫動不非㑹得存存存底事
心明萬變一源歸

　　靡草

　　陰陽妙合互蔵精萬物森然各有神靡草露機坤是復

野龍交戰指迷津

　　雨急

　　雨急落花零亂風微吹草䝉茸花亦何心怨雨草都無
意酬風

　　披襟

　　小小池臺亭榭披襟風月清明不向情邊造作知音遍
滿乾坤

　　書懐四首


　　秋風送盡炎威日色凄凉半掩皇天不斷春工紅我芙
蓉萬㸃

　　含笑花開洲上忘憂草發臺邊底事當憂莫忘忘時便
是無天

　　臺上忘憂草發洲前含笑花開世路顛冥堪笑旁觀心
自休哉

　　來時見花開去時見花落花落花開一任風吾生處處
皆真樂


　　憶伯氏三首

　　又見雁南飛逺行人未歸西風吹白髮肌瘦不勝衣

　　又見雁南飛行人幾嵗歸朔風吹病體獨對雪霏霏

　　又見雁南飛逺人音信稀東風吹夢去一見貌頎頎

　　偶書四首

　　道抱陰陽妙天行日月長花開千種麗葉下一般黄

　　青山萬古色幾人曽賞心蕭蕭木葉下我坐復沉吟

　　獨坐千峯下偶焉起徘徊有誰相共笑遥見隔溪梅


　　衡嶽望嵩少屹然河漢間浮雲自來往誰肯拓闗山

　　題齊雲閣

　　道人南山來萬里青雲開去念見本性聚散真悠哉

　　張良

　　六國億萬人誰是報讐者壯哉博浪沙一擊震天下

　　實弟以詩來督作㑹文又因太原姪寄聲欲作
不速此文人狂客所為非素所望也今以五
絶奉寄雖小阻髙興若能從而繹之則有味

也

　　我病死無日經書更窮年少年宜若厲詩酒勿留連

　　苦參道難學放肆事容易入脚不可深駸駸成自棄

　　天道方愈怒在人宜敬身望于經史内嚴自作工程

　　嵗月嘆逾邁入門事業難戰兢曾子意豈可遂闌珊

　　我祖生文定傑然繼真儒門風早衰颯吾弟意何如











　　五峯集巻一

