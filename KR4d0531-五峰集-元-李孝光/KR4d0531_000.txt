







　　欽定四庫全書　　　　　集部四

　　五峰集　　　　　　　　别集類三(宋)

　　提要

　　(臣)等謹按五峯集五巻宋胡宏撰宏有皇王大
紀已著録陳振孫書録解題其集凡有二本一本五
巻一本不分巻此本題其季子大時所編門
人張栻為之叙凡詩一百六首為一巻書七
十八首為一巻雜文四十四為一巻皇王大

紀論八十餘條為一巻經義三種為一巻葢
即所謂五卷之本也所上髙宗封事剴切詳
盡宋史已採入本傳其易外傳皆以史證經
論語指南乃取黄祖舜沈大廉二家之説折
衷之釋疑孟則辨司馬光疑孟之誤議論俱
極醇又有與秦檜一書自乞為嶽麓書院山
長葢檜與宏父安國交契最深故力汲引之
宏能蕭然自逺蟬蜕于權利之外其書詞婉

而意嚴視其師揚時委曲以就蔡京者可謂
青出于藍而氷寒于水矣乾隆四十三年六
月恭校上

　　總纂官(臣)紀昀(臣)陸錫熊(臣)孫士毅

　　總　校　官　(臣)　陸　費　墀














　　五峯集原序

　　五峯胡先生遺書有知言一編栻既序而傳之同志矣
近嵗先生季子大時復裒輯先生所為詩文之屬凡五
巻以示栻栻反覆而讀之惟先生非有意于為文者也
其一時詠歌之所發葢所以紓寫其性情而其他述作
與夫問荅徃來之書又皆所以明道義而㕘異同非若
世之為文者徒從事于言語之間而已也又惟先生粤
自早嵗服膺文定公之教至于沒齒惟其進徳之日新

故其發見于辭氣議論之間亦月異而嵗不同雖然以
先生之學而不得大施于時又不幸僅得中夀其見于
文字間者復止于如此豈不甚可嘆息至其所志之逺
所造之深綱領之大義理之精後之人亦可以推而得
焉淳熙三年元日門人張栻序




