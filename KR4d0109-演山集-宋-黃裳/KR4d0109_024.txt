演山集卷二十四宋黃裳撰
書
見南京留守書
裳居延平時朝中有道之士聲光南來而裳得之如醉
夢中當雨餘秋曉有物泠然過之披拂其塵襟使之洒
然以醒覺釋然而行起無復有滯思者是時閤下之風
與焉嘗恨微賤不能自致于左右瞻望之懷慨然西飛
盖已久矣去年為浙江遊見孫公于霅上望之也嚴即
之也温窮之也遠使人欲得而侍之不欲去也及來睢
陽又得閤下昔聞其風恨未及見今見之矣暖然而為
春肅然而為秋開流俗之煩襟發太虛之幽韻千里之
俗長養成就不知其鼓舞之者然則公之風其出于仁
宅歟何其清和而肅静也將欲視其儀聽其倡導發餘
懷而新之乃書所著中庸義解以贄于左右
代上時相書
天命之謂性率性之謂道天下之人皆有是性天下之
性皆有是道然而常無心德以知之失之粗略嘗無義
命以行之失之畏懦于此數百歲矣盖自周而後天下
之士流落于未學心閉而意實不能由性而見道由心
而見性有言非德有為非理人偽之中心勞而日拙是
故其志益微其氣益衰不能自振其勢然也天意未喪
斯文以付閤下能以身與國存亡而更立天下之法能
以德與神出入而講明聖人之道天下之士久隨老宿
而流落俄聞新美而亨奮得其統序而學之其偕天下
之士受其賜者也所得之言不過閤下之緒餘然時以
類求之或有得焉且懼其為智未至乎心徹為德未至
乎智徹尚有私言者因書以為獻周禮數職斐然成章
或賜台覽亦見其性分之所至耳
代上知郡書
古之君子務成天下之才性何其深厚也未可與知者
其教之有仁術故不廢其才不可與言者其教之有智
術故不䙝其道不可與言者其心不歸其色不從與之
言道適足以瀆我以其瀆我而遂絶之是天下之不可
與言者果不可以化也亦烏用君子為哉天下之人皆
有羞惡之心見棄于君子者尤人之所羞惡也聖人以
人之羞惡為甚于此寓之教焉孔子之于孺悲是也愚
者非無其才其心亦非不善所以無智特有物蔽之耳
苟以其無智而拒之則吾之設科也乃特為有智者設
與有智者奚待吾言哉則教之為無智者設明矣是故
君子有教無類來則進之耳孟子之于竊屨者是也然
而在所拒者無常人拒人而求其變者非常教聖人盖
不幸有孺悲耳然而聖人不與之進豈遽然棄絶之無
意于悲哉取瑟而歌使之聞之有意于悲深矣嗚呼聖
人君子造次不忘悟人于善仁智之心何其深厚也閤
下之于學者不與之進固是教也然而學者之心非敢
以為孺悲焉事上之分不能自嚴特其智不足以及此
未足怪耳閤下有道素為學者鄉往又有長民之位牧
民之地惟拒之求其變使民何望哉君子之教固多術
也孟子設科在閤下尤宜尚者上則相天下則相君内
則成己外則成物無問其愚不肖一期而進之庶幾其
有革焉固其任也
代上監司書
先王始用六廉之法屬于治官之長貳作成羣才以赴
吾事繼有歲終之廢置三歲之誅賞以行六廉之所弊
其尤造物者之制命歟隂有為善而得福為惡而得禍
不可罔也羣才之見作則猶庶物之作於化耳温作之
而生暑作之而壯涼作之而歛寒作之而堅推而行之
小大之材悦人以華利物以實隨其才分各有成就若
有賞陟之者未嘗中道而廢焉資質不良或剥于飄風
或槁于烈日或病于隂陽之厲氣不足道也今天子出
轉運使總領一路之屬吏六廉而毁譽之和氣如春正
色如秋奏牘一往與奪隨至造物者之外輔耳頋不重
歟其得官長溪幸與羣吏趨走屬下一年于此矣竊以
半生之年而老于區區之下職沒世而無聞不獲少伸
其志是可恥也某中途嘗以六廉自鞭其後惟恐其不
逮三歲之賞非敢望也得偕纖莖之物隨其才分即秋
而歛焉此亦造物者之意耳
見陸直講書
自得之心斯有真樂得之于心以至無待于外而後真
樂至矣此樂之至乃生于夷曠無所係着不以物去而
嚬物來而笑物之來去無常此樂湛然在耳雖然此自
成者樂其無待于外而已非至樂之盡也天下其有求
我者乎滿虚之中出為法言德行導發其德性私淑其
身吾不為也居在仁動在智始盡其樂焉雖然至樂之
盡存乎成物夫得物而成之有數存焉愚嘗嘆仁智之
君子其居至樂之盡者何其難得而未及見也比者來
京師望見天子之學形勢翼翼呑并數舍高明爽塏人
之氣又見天下之士接軫而來促膝而共處富有千餘
人襃衣博帶禮貎容易壯人之志夫學者如此之盛多
而學者之所寓如此之觀美已有能感人者諸公于此
為之出道德布言教導發其才性肅然而師承之愚始
望見學者與學之所寓其目已明其志已壯由是而舉
首以望諸公風儀德表使人慨然慕之非特目明志壯
而已愚始嘆至樂之盡不可易得而今諸公之才藝適
會聖君賢相留意于學者天人之會為之師承而教育
之難疑答問愈久而愈新竊意諸公之樂夷然而生混
然以成若縱而不可荒若費而不可窮不以人之情有
好斁而為樂之新故不以物之態有新故而為樂之盛
衰真樂之至至樂之盡諸公宜有之愚因言為樂者有
三而世人所謂富貴之樂者不足以語山水之樂逸人
所謂山水之樂者不足以語教育之樂富貴之樂無志
以外之謂之逐物山水之樂無道以寓之謂之翫物逐
物喪己翫物喪志非特志與己喪也其樂亦已荒矣故
富貴之樂極而疲潰之態生富貴之樂去而窮苦之態
生山水之樂盡而寂寥之態生非富貴山水能使人窮
苦寂寥也其所以樂富貴山水者偽故爾外物之樂吾
之内物兼有之世之人不務内遊而務外觀乃至喪己
與志而莫之悟焉良可悲也夫富貴之樂在性之德有
之山水之樂在性之理有之富貴物之在外者固不足
以交君子之内而山水則外物之可樂者耳故君子之
樂在道有時而即山水者寓其樂而已雲山之阿煙江
之湄豈必浩歌遠引與人物絶乃獲其樂哉故山林之
幽軒冕之榮皆無足為諸公愛者其知而好之誠而樂
之者教與學耳豈復有加于我哉愚之來將與生求為
真樂而慕其樂之至者諸公之仁亦當除道以招之來
開門以延之入垂手而援之上希夷之鄉獲列于執鞭
者盖其願也
與教官書
裳與閤下窮達異事暌遠良久無緣奉教懷想高義有
如昔者獲侍下風而見之不勝眷眷伏承朝廷增廣太
學旁招多士菁菁之莪期在中沚擢用閤下為之宗師
使與天下英才從事于道天性之樂何可勝言昔時從
遊私心竊許于從者今日之用方次育才上副天子所
以教學之意下慰士議不可緩也裳謂先王教飬人才
期之也遠責之也至待之也厚後世多喜教育之名而
失其實養之不及先王之所教取之不及先王之所用
區區之名無益于治昔竊患道德不明而為之論道文
章不純而為之說文患其不知先王所以建學之意而
因為建學記以寓其說輙以為獻裳謂天下未始無才
特作之者無其術耳方今聖主追復三代之教育費財
以養費道以教費爵以取閤下適丁斯時而有教育之
任四方之士聯轡而來小大之材請就矯揉封名錄文
以示至公月書季選以求至當如此之類是法而已以
為公乎是求一人之公者也非公于衆人以為得其所
長乎是得一日之長者也非得其平生有是法矣必得
作人之術而行之然後其法不蔽于一曲苟無作人之
術恃法以得才則與場屋間何以異哉幸與不幸吾知
其不免矣作人才者其猶春工也歟静非春工之事也
動之以風驚之以雷照之以清暘濯之以膏澤然後勾
者出萌者達好音麗色可愛萬状閤下之任泛得天下
之才而教育之有春工之事者恃法以得才非士之所
望常謂取之有疑于私而使物議以為公焉斯善取士
者也求諸齋衆則有一齋之秀者求諸學衆則有一學
之秀者求諸天下之士則有天下之秀者致之以異制
遇之以殊禮表其文行以示于衆作其好勝之情服賢
樂善之心悱發而志于學革剽竊之文去奔競之行正
偏弊之道何憚而不為哉裳為生事所累未即奉教嘗
謂閤下才氣宜有為者一學之事愚將略見其萬一故
因鄧秀才行輙書所懷以為學者之賀
代上教官書
天之分予萬物所欲者不可得而加所惡者不可得而
損而物之來不必迎其去不必將去來加損非人所與
貴賤窮通各于分予之中而安之莫不有適焉則僕于
閤下可以相忘矣清泠之濱翠微之麓有屋數間可以
避風雨有田數畆可以具饘粥出則耕入則養居則學
父母兄弟合并談笑有無涯之樂其自為計不亦是乎
不然束塵編之文違華髮之親山馳水泛不遠數千里
託于泛泛之逆旅數年如此矣其自為計不亦誤乎竊
謂天之命萬物其在外者有窮達之時貴賤之位有多
寡修短之數相忘而無心相失而無情固其理也而在
我也其知有先後其德有小大學者非生而知之又當
有志于大人而後已則安得不求之人哉故愚者必求
諸明有志者必求諸有道然後達耳求之一鄉無有也
則求諸一國求諸一國無有也則求諸天下其求而得
之有以為己然後能為親有以為親然後能為人則僕
所以不遠數千里者有是說焉閤下天使之任僕是說
而與其求者也不可忘僕猶僕之不可相忘也宜乎示
之以德容而使之化待之以誠意而與之問燕居之側
時賜高論開悟其視聽則僕之遊無所憾矣
演山集卷二十四
