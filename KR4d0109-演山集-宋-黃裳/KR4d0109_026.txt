演山集卷二十六宋黃裳撰
表
論性表
臣聞聖人之職既以裁成天地長育萬物居率鬼神統
制四海為大故其所學不宜滯于離析章句辨說義理
焉志必有以見天地之大萬物之象鬼神之幽四海之
遠不能出吾大道之中然後其學可以絶焉而上自天
子之尊下至匹夫之賤皆有是道曾無餘欠悟在俄頃
之間苟且不苟盖雖多歲月窺陳編博古以究無窮之
理譬猶捕月于水中終不可得臣謂陛下能體此道推
其緒餘足以陶鑄堯舜臣今輙言其端而用陛下聰明
睿智俄頃之間自然頓悟默契反本復始然後出供萬
物之來無不可者章句之義可以不講而自解物事之
變可以不思而兼應孔子曰神無方易無體一隂一陽
之謂道繼之者善也成之者性也仁者見之謂之仁智
者見之謂之智百姓日用而不知故君子之道鮮矣夫
通天地萬物一神通天地萬物一易通天地萬物一道
無方之神無體之昜無乎不通無乎不由之隂陽三者
混成未常相離一切幽明之理乎其中堯舜得之以為
帝文武得之以為王仲尼得之以為聖老子得之以為
仙釋氏得之以為佛天下之人日用而不知有知之者
未必能見之有見之者未必能為之方外之士寓于形
聲動用之間以接學者盖發其不知耳臣願陛下時于
萬機之睱宴坐之間遺外物我内視而反聽當見此道
非内非外無近無遠含容管攝天地之大萬物之衆寂
然不動則其孰可名俄然有感則無乎不在誰無此者
惟聖人為能不以物累形不以形累心不以心累德其
心常静而虚常虚而明故能獨體此道以馭天下物來
而應事起而辨何則萬物之情庶事之理起于一體故
也惟賢人能常齋心誠意澡雪疏瀹不使纖埃微垢有
玷乎光明然後日進而體之惟下流以物累形以形累
心以心累德傷懷染汙遂至喪失與一物無以異陛下
生而知之豈待愚臣所言然後悟然而臣幸在陛下左
右不敢默默思所以為獻者莫先于此惟陛下憐其志
而恕其狂妄之罪不勝幸甚取進止
辭免太常少卿表
臣頃者誤被採擢歴守二史行及一年陳述拘文不敢
思出其位時有論奏方愧無補政事之萬一復蒙聖恩
進次太常竊惟此選藝通禮樂職典天地參定論著必
資成學如臣之愚豈足以當之所有試少卿誥一道未
敢祗受
謝除兵部侍郎表
僉奉帝俞恩及九卿之貳特聞天語服加三品之章寵
擢疲駑光華側陋(中謝)竊以武部總五兵之政昔列中
臺夏官持九伐之權今歸西府以長屬處德之小大以
權正辨資之淺深聞命既優俯躬益愧臣謂仕貴行義
故忘乎勢利學必為忠故略乎緒餘雖乏高明之資稍
知内外之分但務窮通而從道豈移去就以隨人義弗
苟容理當順受上瞻堯彩俯逮一期下典漢儀僅周三季
涖職雖縻于廪秩積功何補于涓埃乃被綸言更超蘭
省此盖伏遇皇帝陛下酬萬變以淵静承六聖以憂勤
發天光而繼明作人才而輔治薪槱皆用浮沉弗遺誤
容一介之顓蒙輙率四曹之豪俊兵機不典雖無楊氏
之戰功時事可言當有韋生之論諫惟恐中虧于至識
未能上答于洪私無任感天荷聖激切屏營之至
謝除正任兵部侍郎表
率屬二卿愧無智術正名賜誥忝被恩光弗俟兩周微
賤遽登于法從豈期一介光榮輙辱于宸知拜寵若驚
揆才非稱(中謝)竊以古人之有為也趣時而不趣人君
子之見用也仕道而不仕禄道合則從而無得喪憂虞
之態義在則守而無低昂觀望之心不得已則通之有
權無柰何則安之有命惟知古意之可適不問時情之
所趨是故名利之境位要而毁來權貴之門迹疎而謗
往寧復希慕已甘退藏待罪未蒙苟容非據何幸大明
之旁燭乃更弱植以重榮内省疲駑仰慙寵數此盖㐲
遇皇帝陛下運大功而造物操要術以臨人謂其偶出
于殊科亦以屢更于要路果使循常而進秩安能勸學
以移風姑捐三月之常程聊示一人之眷意進才能于
不倦知名分之非虚岳言未奏于明庭特奉舜舉春信
自回于寒谷豈待鄒吹誓傾忠孝之懷期報神明之造
謝除禮部侍郎表
被誥司戎席猶未煖更書典禮命復惟新慶謝交興恩
榮繼至還頋胷中之淺薄仰慙分外之光亨但益戰兢
莫知報稱(中謝)竊以六部之有禮其猶四時之有春職
名甚華曹務尤簡貢舉所責則慰俊選之望威儀所資
則開名分之門惟寅足以業官惟清足以燭理豈意貳
卿之要任乃及承學之微材此盖伏遇皇帝陛下率由
舊章紹復先業質文救弊乃欲倣唐道德同風豈容在
魯節文仁義之實潤飾治功之隆但須宗伯之能承烏
用先王之難致如臣之愚誤當三禮之副輙居四曹之
先才未變通恐作越樽之祝學雖孤陋知非發塜之儒
内著至誠上酬洪造
議北郊表
臣切謂先王之禮盖緣人情時事而制時事不同人情
或變先王知其為禮不可期人以定論也故曰禮雖先
王未之有可以義起也三代之禮應時而造可則因否
則革要之適宜而已周以夏日至有事于北郊方是之
時惟誠之為主惟質之為貴其戎路也未聞有今日之
兵衛其告廟也未聞有今日之肆赦告廟朝饗登樓肆
赦惟厥二事最煩且勞臣謂王者之事天地當有隆殺
今日苟用南郊之歲北郊攝事北郊之歲亦親有事于
天則以宿廟朝饗登樓肆赦諸軍之賞百官之賜歸于
南郊之時不為之北郊奏告必簡其禮兩宿于殿一宿
于郊時其祭服節其儀物庶乎其可也不然必以五月
之炎熾而詳為是三者則恐介胄軍帥法衣文武流汗
浹背誠意倦怠驟雨俄至怱遽失所誠非人情所安切
恐北郊之禮一舉而遂廢則復為合祭矣苟為合祭之
無義不若以義起禮而用孟冬之愈也何謂以義起禮
臣謂冬日至一陽方生天德用事所以報天夏日至一
隂方生地德用事所以報地此其先王用二至之義歟
苟謂盛夏之月必難親祠則惟十月之義足以代之故
說曰十一月天與萬物造始之時也宜大報天十月地
與天代終之時也宜大報地方是之時天氣上騰則不
復事矣地氣下降則代有終焉昊天有成命二郊同歌
一詩之辭不言地盖夫無成而代有終者地之道也地
不敢有其功而歸之天焉故也十月之用既不失義而
其用八變為數用函鍾為宫其地用下其壇用方其牲
用黝其管用絲竹其舞用咸池其瘞用泰折一切象類
與夏至無以異然則合祭豈足以議此哉何謂合祭無
義祭地之禮形色名聲皆用天類特使地從祀耳地袛
安得而至哉是未嘗祭地也故曰合祭可罷孟冬可用
或謂臣曰唐用孟冬有事于神州今以之祭大示不亦
異乎臣曰大示之有神州猶昊天之有五帝以孟冬祭
大示使之從祀可也安用獨祭或謂臣曰孟冬之祭地
不見于經果可用乎臣曰用夏日至禮也用孟冬義也
以義而節文即所謂禮何必見于經而後用哉用孟冬
而無義則與正月北郊十一月合祭復何難為非臣所
論也或謂臣曰十月祭地十一月祭天先地而後天古
無是禮臣曰夏至日祭地冬至日祀天是果先天而後
地乎祭時惟義之所在不問其先後恭惟神考袛事天
明講明千古之漏典未之及行以俟今日陛下長慮發
于淵静之中責其可行恐其或廢故容羣論曲折從宜
不必執一愚臣輙謂夏日至苟不可親祠則惟十月猶
有起禮之義可以進焉以備陛下之採擇干瀆聖聽皇
恐待罪
乞外郡第三表
恩未蒙于俞旨義有愧于私心幸逢上聖之包含容有
小臣之冒瀆然省已盖存于去就奏言遂至于再三雖
叨九列之恩榮何補四方之風俗况臣徘徊京局偶玷
八遷荏苒歲華忽逾一紀白頭兄嫂海角相望笄冠滿
前婚姻事起計方窮于桂玉寵有望于旌麾不揆妄陳
庶幾必得三刀作夢雖向湖山四海為家豈離雲日㐲
望聖慈再賜俞允
謝除穎昌府表
五章上達屢瀆天威一節下臨特承睿旨權領近藩之
重職加延閣之華聞命雖榮省躬惟愧(中謝)永惟微臣
今日之遇爰自神考昔時之知因緣接武于禁途荏苒
(闕)年于省闥以徇物則失道故其學不為利名而用捨以
趨人則失己故其氣不為權貴而低昂是以名利之地
居昜而樂生權貴之門取疎而間至雖負神考之頋尤
念古人之行藏况適病以妨賢兼緣親而避貴故瀆天
聽願臨郡封㐲惟皇帝陛下至德兼容大明旁燭聚衆謀
而為善故不遺乎愚智合羣情而為公故不間乎親疎
吁俞常出于無心矜察重違其有請幸令頒宣之任難
忘化育之恩廣漢之得事情用當尚恕延夀之依古禮
行必從宜内策疲駑上酬神造
謝除知青州表
舜建牧以分州周辨方而同利始號東秦之奥壤復更
北海之雄都斥大封疆廣引諸公之土并呑海岱遠臨
八郡之權共民盖託以賢才報政豈容于覇術責撫綏
而尤重荷對畀以非輕(中謝)頑鈍晚成直方寡與分已
甘于貧賤時幸遇于亨嘉奚補攸司費中臺之日月乃
知所欲領東夏之旌麾此盖伏遇皇帝陛下以仁德守
成以孝思繼志爰念元豐之造士弗棄泰陵之從官名
正上卿恩留内服更膺出守之禮命仍拜往諧之訓辭
入境觀風平昜必先于政教下車頒詔富饒當本于農
桑中厲駑材上酬洪造
謝賜歷日表
史官推步允協天行藩郡布宣欽承詔示(中謝)竊惟萬
化散殊自冥罔而造五行終始由元本而分月有小大
之期時有長短之刻理有衰盛數有吉凶生乎二十四
氣之變更存乎三百六旬之周復明法既定大端可推
故先王造歷于歲終惟庶局授時于春首妙筭不差于
毫髮逆知乃得于璣衡此盖伏遇皇帝陛下推黃策以
迎祥行夏時而頒朔天地失宜則為之輔相隂陽錯行
則為之裁成拜賜光榮推行兢業當會人事避害而就
利仍與天時致和而去乖其效微勞以酬洪造
謝賜神宗皇帝御集表
國史移文旁逮侯藩之遠宸衷傳旨仰膺御集之新何
殊堯典之文章乃嘆神宗之述作篆曉香而拜賜滌塵
慮以開緘雲漢昭明河圖煥爛訓示千古榮生四方(中)
(謝)恭惟神宗皇帝學本六經治超兩漢無情應物運乎
精神者一十九年有義建功存乎篇章者八十八策雖
去道揆尤為緒餘文思之生自乎杳杳冥冥體要之立
歸乎浩浩噩噩秘以篋笥傳之子孫恭惟皇帝陛下考
欲廣聲學懷貽典深惜一言之散失旁求百辟之收藏
遂致成書已名延閣莫能測海休誇金鑑之文曾辱賜
詩如見瓊林之使畏高明而百過究微妙以三思雖默
默以懷恩但區區而望聖
賀元旦表
三陽祐德之初辰萬寳逢春之始旦舉是盛禮會于大
庭東備藩垣徒跂魁杓之下北瞻卿士難陪儀衛之中
思欲飛馳喜從抃躍(中賀)恭惟皇帝陛下篤孝思而繼
統謹禮文而守成朝色晦明佩聲登降周詢風俗同出
一家交上圖書坐觀四海曾拜夀觴而共慶尚懷天語
之同休上下雅音想見清都之宫殿往來法服夢遊太
古之門庭就堯日以形留恭虞賓之贄賀(一云未能近綴于虞賓且)
(幸遠瞻于堯日)
太后受冊賀皇帝表
寳冊具陳肇稱盛禮鴻名允正式契羣情凡在照臨率
皆舞蹈(中賀)恭惟皇帝陛下道隆今古德貫天人纘七
聖之鴻圖膺萬年之寳歷念付託既承于哲聖擕持乃
自于元符天下歸仁雖著謳歌之美禁中定冊實推贊
助之勞恩既極于難酬義必期于有稱因心則友用殫
昭報之誠制禮有儀曲盡尊崇之典益顯曾沙之慶永
嚴長信之居命渙九重欣交六服臣備員法徔遠跡
藩維仰望天庭莫覩上儀之舉(闕)膺詔旨惟均庶類之懽
賀太后受冊表(劉)
寳冊具陳肇稱于盛禮鴻名允正式契于羣情凡在照
臨悉從鼓舞(中賀)恭惟太后殿下懿柔毓德仁儉敦風
日月齊明早儷哲皇之聖熊羆應兆繼鍾越國之祥廣
隂教于六宫播徽音于四海暨聖神纂國之始有廉幃
定策之勲道既恊于姜任位宜隆于馬鄧因心則友用
殫昭報之誠惟帝念功益盡襃崇之典丕顯曾沙之慶
永嚴長信之居命煥九重歡交六服臣備員法從遠跡
藩維莫獲觀光苐勞頌德
演山集卷二十六
