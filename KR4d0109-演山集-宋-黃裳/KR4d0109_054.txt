演山集卷五十四宋黃裳撰
雜說
正心誠意者養氣之道也思誠明善者養心之道也告
子不得於言勿求於心則心之所本在言矣心之所本
反在乎言則氣何望於心哉不以為無益而舍之是勿
忘也不以其不長而揠之是勿助長也
貧賤不憂夀夭不貳此之謂不惑富貴不能淫貧賤不
能移威武不能屈此之謂不動不惑故能定不動故能
應
孟賁勇於力曾子勇於義孟子之勇不可為衆合衆之
力以抗孟賁之力窮矣
義根於心心本於道故善養氣者其大則配道其剛則
配義氣合於神神合於無此配道也集義所生非義襲
而取之此配義也
道者心之所本心者言氣之所本言本於心故以道接
氣本於心故以道配精神之氣配道者也中和之氣配
義者也告子之心不待不惑之年然後不動心之所本
反在乎言而已告子之言不必有德使知道者心之所
本心者言氣之所本則告子之不動心也豈如是之遽
哉亦慎所學而已
仁者天下之表義者天下之制報者天下之利以德報
德者仁也則民有所勸故為天下之表以怨報怨者義
也則民有所懲故為天下之制有所勸則民知德而不
陷乎惡有所懲則民知法而不陷乎罪故報為天下之
利夫以仁義表制天下其利如此而况下化而為仁義
哉其利不可勝用也主義而言則利在其中焉主利而
言非特其利不可必得也義已喪矣義喪而得利則有
能奪之者何足計哉
士之見諸侯有二不見諸侯有二我為庶人也不敢往
見之我賢也我多聞也不當往見之此所謂不見之有
二也為賓於他國不可不見之諸侯之未知我也我欲
行道不得不見之此所謂見之有二也不得不見之權
也不可不見之禮也不敢往見之為分也不當就見之
為義也是故行禮之際又有不可召之義在其中焉召
之役則往役君欲召之則不往此行不敢見之禮其義
不可召者也將朝王王使之朝則辭以疾此行不可不
見之禮其義不可召者也君子屈身以伸道屈人以從
道不遠千里而來屈身以伸道者也如有謀焉則就見
之屈人以從道者也仲尼開跡諸侯孟子之見梁惠王
將行道歟是故君子之行止也在我而不在乎人君子
之富貴也在道而不在乎物患不得君耳不患其道不
行於天下
義徇公利徇私士庶人曰何以利吾身則無大夫大夫
曰何以利吾家則無諸侯是故萬乘之國弑其君者必
千乘之家此征利於上者也萬取千焉千取百焉此征
利於下者也
先利則人所徇者欲先義則人所徇者道欲無窮也物
不可以必得無窮之欲不可必得之物相逐於外是故
不奪不饜及其徇道則求之在我矣不患乎其外夫誰
與為奪哉
始作俑者象人而用之於死者不智而不可為也於生
者不仁而不可為也故孔子謂為芻靈者善蓋有仁智
之道焉夫象人而用之報施之禍猶至於無後而况率
獸食人殺人以政豈特無後之報哉
經始勿亟至於庶民子來則知文王善得民之心麀鹿
攸伏至於於牣魚躍則知文王善得物之性虡業維樅
至於矇瞍奏工則知文王之樂非以為偽也兼收人心
之和物性之順寓諸形聲之間而已然則靈沼之樂又
豈勢力所能為哉
本乎天者親上本乎地者親下所謂羣分同聲相應同
氣相求所謂類聚有聚分斯有親疎有親疎斯有愛惡
有愛惡斯有是非有是非斯有得失有得失斯有吉凶
治亂譬猶治病不治其病之所在即其本根而治之斯
善治病者也故病在脉則治之血病在氣則治之衛一
平氣脉之疾無所資焉其為醫也用力也寡收功也大
仕者皆欲立於王之朝至欲疾其君者皆欲赴愬於王
此言仁政之效五畆之宅樹之以桑至可以無饑矣此
言仁政之類無恒産而有恒心至民從之也輕此言發
政之先在乎制民之産而已孟子之說齊王先言其效
中言其所先而後言其類蓋懼齊王以為王政之難行
而挫其志也故先言其效所以悦之王政之行物有本
末事有終始孟子又懼齊王失所先後而忘其本也既
得齊王願輔吾志之說則吾言不瀆矣故次言其所先
而後序其政事之類以進焉仁政既行則民有常産矣
飽食逸居而無教則近於禽獸故卒言謹庠序之教申
孝弟之義仁政之效先言天下仕者皆欲立於王之朝
而後農次之商旅次之孟子後此又言天下之士皆悦
而願立於其朝而後商旅次之農次之農序商旅之先
者仁政必本扵農孟子方與齊王言反其本則農奚可
後哉農序商旅之後者特以前朝後市門關田野内外
近遠為之序凡為列國諸侯言之可以序其内外近遠
而為說及言仁政之本以救齊王之所為則夫緩急先
後不可不辨也天之予奪視民民之去就視士蓋夫無
常産而有常心者惟士為能王政雖本於農而得士心
之所願尤不可後是故農與商旅莫能先者尚志之士
窮不失義不以饑渴之害為心害者故無常産而有常
心養民之政六府外養其形三事内養其心然而先王
雖致三事之所養猶先六府而况後世六府不修而望
其民不為放辟邪侈不亦難乎不學之民形能累其心
物能累其形物去而形憂物來而形悦苟無常産其心
烏有不喪者邪
耕者之受田未至乎七人未可以受上地然而上地之
所養非特七人而已是故百畆之糞上農夫食九人上
次食八人中食七人且夫上地之所養至於九人而七
人受之者先王制民之産嘗使有餘雖或天時之不幸
不給者有助不足者有補流轉之患非所恤者上等之
家生息或過其數又有養焉故曰明君制民之産使之
仰足以事父母俯足以養妻子樂歲終身飽凶年免於
死亡其此乎然而孟子曰無饑矣中食七人次食六人下
食五人以言數口之家可也及說齊王則斥言八口之
家者孟子之待梁惠也異乎齊宣故曰八口之家足以
無饑而可不足以言之孟子之望齊宣也重乎梁惠故
曰數口之家可以無饑矣而八口未可以言之夫何故
也是心足以王者齊宣王也以其所不愛及其所愛者
梁惠也梁惠由此而充之則不足以事親齊宣由此而
充之則足以保四海梁惠之去齊王不亦遠乎發政所
至亦度其力而已是故孟子說梁惠則曰七十者衣帛
食肉黎民不饑不寒然而不王者未之有也曲禮曰五
十艾服官政孟子曰五十非帛不暖七十非肉不飽不
暖不飽謂之凍餒文王之民無凍餒之老者然而言老
者則五十與焉言七十者則五十之艾置矣梁惠之不
仁五十者衣帛未可必也七十者得之可矣齊王之仁
衣帛非特七十者爾五十者與焉然而上農夫有食九
人者孟子止於八口尚有意乎上地之所養足以及九
人而周制且有七人受之二人之食以為有餘備其不
足是故孟子之教齊王亦約八口之家而言之八口無
饑在齊王之政已過甚矣尚安敢窮其所養而望之邪
八口之家可以無饑則有餘財頒白者不負戴扵道路
則有餘力然而五十者衣帛七十者食肉仁在父兄之
間八口無饑仁在一家之内頒白者不負戴於道路仁
義之類遂至親人之親長人之長孟子曰親人之親長
人之長而天下平然而既富之後庠序之教奚可廢哉
五畆之宅樹之以桑利之本也謹庠序之教申之以孝
弟之義善之本也其利不充仰不足以事父母况妻子
乎其善不充近不足以事父母况四海乎是故富而教
之之術孟子之說諸侯在所先焉雖然利能養善而善
亦不可使利勝之後世之利為善之冠而不能為善之
輔者利強於善而已無名之道立為綱常而有六典降
為大要而有八則八法之詳則又其降者也有本而無
文有體而無用非道之全故治官以成道無待之德以
應人而有言以表人而有行無言以應無行以表非德
之全故教官以成德不仁也無禮不智也無義禮者節
文仁義者也故禮官以成仁内與天同德下與民同患
耳以謀之口以命之施於有政然後聖人之道具焉故
政官以成聖五刑除害去累故刑官以成義百工明法
顯度故事官以成禮治以道為本教以德為本禮以仁
為本政以聖為本刑以義為本事以禮為本
道德仁聖義禮非六典不成治教禮政刑事非六官不
舉先王之馭天下以六官為轡以治教禮政刑事為銜
勒以萬民為馬
典之為書於虞之時有之則之為書於夏之時有之法
之為書於周之時有之庶事之文至周而備是故虞夏
名道周兼而用之繁者以法治之簡者以則治之大者
以典治之至於有法其詳至矣後世有作無以復加焉
典者立道以為經者也則者明理以為約者也法者行
義以為制者也諸侯之扵國也有君之道諸侯之於王
也有臣之義制節君之道也謹度臣之義也以其制節
不以法則治之頒其大常而已都鄙之君在王之畿内
無自制者天子賜之八則使之有所揆焉是故八法之
治官府言治之用其别有八而八則之治都鄙則言馭
而已馭言其治之意治言其馭之事邦國治之大者王
不能自任太宰不得專聽是故治邦國以王為主太宰
則佐之而已王者之務所好者要而詳不與焉則八法
八則非王所行矣所治者大而小者不與焉則官府都
鄙非王所任矣
無窮之務無常之變有求於先王先王以道揆其情與
迹則設官府治之先王懼其為累所困而莫之釋也為
之八法所以先治之然後責其事百官府至繁扵事道
之降至詳於法以至詳之法治至煩之事故其能無敗
功其善無廢職
管仲奢晏子儉宰我易曾子戚奢則過分易則不及乎
愛過分而充之則至於無君不及乎愛而充之則至於
無父禮之所本君父而已為君而節奢為父而文易孔
子曰管仲賢大夫也而難為上晏子賢大夫也而難為
下君子上不偪下下不僭上然而偪下妨俗而已僭上
遂至於無君則禮之本喪矣禮之於戚儉未嘗不為之
節文然節文奢易尤禮之所急
儉之愛物也篤戚之親親也篤禮之所本者也進儉而
退戚乃禮之文是故小過之時君子過中而厚下喪過
乎哀用過乎儉亦以儉戚之篤於愛歟
天下之用皆在儉奢之中喪在易戚之中則聖人何事
乎制禮為夫奢者過儉者不及易者不及戚者過然後
有禮為之節文雖然禮為奢儉易戚而制儉戚近乎仁
奢易近乎不仁徇情故也孟子曰禮者節文斯二者是
也易不能親親奢不能愛物仁之端喪矣求為節文豈
可得哉孔子曰人而不仁如禮何人而不仁如樂何立
於禮成於樂學者之志節文斯二者禮樂之道苟或不
仁則節文之者無所用樂之者無所出矣欲遂其志不
亦難乎
演山集卷五十四
