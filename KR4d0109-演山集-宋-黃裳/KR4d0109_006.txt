演山集卷六宋黃裳撰
律詩
元會次宰臣之韻
風吹香信下丹霄遠望如雲共戴堯誰詣獸樽心諤諤
獨嬴經席氣飄飄千靈已得回春律萬歲何須却老椒
弗愧隂陽開妙化見天方許與公調
玉皇宫殿得春朝冠綬紛紛百辟朝未見魚龍供漢戲
已聞星露入虞韶清都夢到驚華麗寒谷清回喜富饒
付史幾多祥瑞事終隨和氣作歡謠
太極朝正小道消豈勞身勢借扶搖履新忽聽傳天語
革故初看轉斗杓四面横龍嚴部樂兩班垂玉肅朋僚
不教計吏空歸去雨露相隨詔五條
侍宴池上
來侍君王看物華紫微深處宴忠嘉萬年獻夀金巵酒
百世尊王綺席花振鷺朋從靈沼闊遊鱗音耗綵絲斜
仙源此景須吟盡留與人寰處處誇
集英殿考試醻唱
玉皇親自策才猷誰作靈鼇上釣鈎俊思内窺天問邃
韶光中看御香浮尚懷獻藝趨前列何幸持衡綴上流
欲向鸞輿心未放更須銀燭始回頭(上臨軒策士向晚頒燭後起)
磊落英游誤許陪相望樓閣倚雲開春風暗遞天香到
星使俄傳帝語來紫府已知仙藉就清都還逐化龍回
彀中喜得辭如海不是區區小有才
静窺千卷喜才華不恨詩情未到花欲醉春風歸去近
曉來新得數聲鵶
雨過春空紫泰高列星初擁絳紗袍三題天漢文章麗
萬字秋鷹氣勢豪聊欲彎弓須尚志謾勞談律莫吹毛
行看衫色青于草不覺南溟失素濤
紫微方夢斷燈火解嚴時日欲銜龍闕風先掃鳳池自
憐夜氣在誰笑道冠欹豈為雲團惜消閒賴有詩(庭中同事)
(相戲不得吟詩犯者有罸密雲龍之約)
降虜來朝次葉尚書韻
頑虜勞戎索神機屈睿謨鷹鸇臨遠帳狐兔落清都勇
逐龍韜喪驚隨虎士趨瞻天蒙覆育塗地脫須臾即看
宣登版何煩禹泣辜但聞多屬國五鳳似元符
次門下侍郎東省懷右丞之韻
喜看韓孟作雲龍同御天衢萬里風詩入中臺推戴敏
(戴胄為左丞性明敏達于從政)月來東省照盧公(盧懷慎為黃門侍郎公清儉約)祠庭
拜貺精誠共試殿逢知學問同廣樂數聲誰敢和但疑
身在化人宫
次東閣内翰感舊之韻
二十星霜一轉頭坐間誰共昔年遊是非擾擾夢還覺
榮謝紛紛春復秋罇俎且看圖籍府風雲方命帝王州
金蓮花燭公歸處此更仙源最下流
青社宴遣貢士
曉來門外駐鸞聲且喜東籓俊造成行萟薄多窗下志
賢能書振日邊名琴風清躍西征騎璧水寒窺上舍生
佳兆豈惟多吉士三元從古有豪英(初移郡學于城南已有佳兆青社昔)
(有蘇張王文正公相繼出冠天下士)
次常父著作曝書之韻
内閤儒方集先朝事不忘曝書開綺席偃武歛牙璋籖
軸陳千古金珠萃一堂日華窺鳥迹冰豔照金觴(是日賜冰)
已掃斷簡蠧更增東壁光士高閒粹語天近覽幽香見
博思唐庫恩新仰舜廊名山纔向曉振鷺已成行官職
塵勞少朋從語笑長但慙甘若醴寧恨冷如漿小說誅
瀰漫雄文薦煒煌培風誰有志從此好南翔
送都鈐郭太尉
將帥門庭喜見人只看行止早堪親軍人事業離羣久
帳下謀猷觸類新東土别懷應有恨西都歸思已無塵
故園未許間遊日丹鳳重飛不到春
送吳中太守
華省人間去領麾出關風景正相宜唐虞民物氣和日
吳楚江山秋静時語接鄉音尤喜近舟行蓮渚莫嫌遲
古云循吏君知否先悟無為始有為
送袁運判赴荆湖
未果為雲逐去龍楚江行處玉涵空幹旋地利來天上
籠絡人才入彀中仕路莫驚離合易貢闈猶想笑言同
龍山便到秋還近幽興從他落帽風
陳瑩中赴定遠
秀發風神子也都想因塵果下栟櫚(栟櫚沙縣之名山有神仙寓于其上)
一階道在誰窮達百里才多自卷舒北闕瞻言蟬静後
東山歡笑麥寒初便須養氣觀雙劍豈暇回頭較一猪
(濠有莫邪山吳王鑄劍于其上)無事謾留工部句有時閒落右軍書漢
榮楚辱人休問且聽弦歌出舊徐
送衡州太守
幾度眀庭聚又分玉皇香落衆中聞忽抛桂玉泛隋水
便擁旌麾穿楚雲岣嶁山高尋禹誌蒹葭江遠憶韓文
(退之送李正字詩人隨鴻雁少江共蒹葭遠)隨車多少南飛鴈先向秋風得
使君
送袁志行戶曹
十年場屋費才華謾有詩名子可嗟未入儒林升俊造
且行春雨到天家遠乘澤國三秋月高跨天河八月槎
道阻且長瞻不及空吟霜露滿蒹葭
贈吕夢得
壯年場屋便歸休趨向逍遥獨自遊貧後誰知心匪石
老來猶更氣横秋人無直道君難合詩有清風我怕醻
香爇一爐經一卷紅塵應是懶回頭
次齊守巖老見示東湖之韻
近將餘事作東湖公外閒來物外居蓮吐花時看晉社
桃隨流處得秦漁放懷把酒須尋友適性垂綸豈問魚
報我故人三樂意翠珉新刻右軍書
月華西下日華東閃閃湖光渺渺中天地會通銀色界
亭臺還合水晶宫披襟望處秦生白穿徑遊時翠引紅
自許此生心已了湖山尤稱道家風
共辭蘭省作諸侯更領東蕃第一州萬事了時尋好景
兩崗盤得(闕)寒流
送王道原判官
言無枝葉色無塵自是中間已悟真且免此生占噩夢
更從何處卜通津徘徊州縣諳多事荏苒江湖過幾春
三已轉官歸吏隠蓮花池上友何人
和馮達夫小沼之什
坐間長愛水相從間鑿方池貯碧空十尺冷清雖有限
一襟瀟洒已無窮龜魚世界東西近河漢光芒上下通
數卷芰荷時得雨怳然如在楚江中
寄五峯長老
自從南去失歸期海嶼生涯祖一支百歲塵緣誰尚在
五峯禪老獨應知且看秋水呈千月謾寫雲山寄一詩
邂逅有時言笑處越王臺下擁旌麾
送斛絳侍親之官
解顔而笑偶相從澄寂潭邊五載中學道南來無爾隠
侍親西去有誰同夜歌一劍胷中氣卯酒三杯馬上風
塞北功名當黽勉自來渾厚出山東
寄鵝湖佛智長老
十年光景一回頭聞住鵝湖且六周堂上雷鳴通妙用
鼎中龍伏得真修報恩香篆雲山曉傳法心涵水月秋
莫笑紫元翁未去已懷煙浪作扁舟
會黃正臣
北山亭上共看書少壯相逢氣尚麄樂事每聞高義長
病文嘗借遠煙塗樽罍且慰人離合龜鑑應知我有無
蟋蟀在堂年又晚欲邀鄉語負寒爐
雪中泛舟
雲漢雙眸冷瑤池兩漿輕六花來酒面萬霰作篷聲虚
實終何有高低已混成拏舟緣此景豈為戴君行
題妙光堂
獨坐夜如晝相投清與眀風微塵跡悄波定月華輕此
景方中見何人性上生涵虚難立象照物自無情寶鑑
非鎔就靈珠乃混成忽驚居士眼一點與強名
書懷呈同志
處已心雖白逢君眼更青獨來還得侣相照即忘形用
意誰無累開襟自有靈遞年何所樂終日醉遺經
秋雨喜霽
陽光方接物隂蔽已開關水落盈虚定雲收去就閒菊
花窺曉日松影撼秋山滯思可乘興一聮還解顔
錢塘山居早起
熟了黃粱一覺眠起來身在紫霄邊林巒已淡東傾月
旗鼓將嚴北渡船岑碧漸分雲外境陽光初動海中天
夙興夜寐人空老難把塵勞綰謫仙
澄清軒
開軒何處野塘清静見蒲魚作隊行亦似養源知物理
始能遊刃到民情雖非渺渺鑑湖闊豈少亭亭秋月明
多謝松(一作訟)庭無外事不教風浪此中生
拂雲軒
却塵兼却暑非市亦非郊龍孕雪中種鳳翻雲外梢蕭
蕭天外作淡淡月華交切玉歲寒味供餐無外餚
雪
雲出江天意已濃化機先下隔年功明呑夜後梅花月
狂弄春前柳絮風清悟胷襟吟更逸寒驚毛骨醉還空
漁蓑歸去豈其樂相賀惟聞田舍翁
梅花
素呈天巧未教青雲釀寒時一望眀且得少陽通好信
不消孤笛送新聲絳綃捧蘂誰糚就金粟含鬚自綴成
最是百花難比處只承風信已知名
泛湖
放船初向白公樓渺渺天光簇簇洲綠竹岸深疑士隠
紫烟波遠恐仙遊賓朋欲散且看月風俗雖忙猶買舟
最好四山環繞處一家中占五湖秋
偶成示道温
何當歸悟水雲鄉不必功名似子房一黍精華空色大
百年行數古今長誰知擾擾還三得獨向冥冥遣兩忘
少室山頭星月近紫微垣下起天香
歸燕
掃迹各安在托身誰與為安危應擇主去就尚知時春
暖語尤巧海遥歸較遲畫堂人有德可放繡簾垂
寄及之(睢陽學作)
南飛長是夢相尋海角何妨寄好音有客交遊多革面
無君談笑少開襟家山荔子邀誰賞澤國荷花憶共吟
秋後西來無爽約遥郊當候馬駸駸
初秋偶作
火行金候兩猶爭擾擾蚊蠅自未平雲漏雨聲蒸地爽
日含山色暮天眀直須紈扇恩情斷始向籬花意態生
萬里璧寒無一點月眀中看鴈初横
除夜呈張公實
兩年相見此宵中萬里家山與子同百歲未垂雙鬢白
六骰先獻一盆紅莫嗟雪臘回頭盡且約金巵到手空
過隙浮生聊自慰明朝行樂屬春風
客暑因書昔日山居之樂
憶昔幽居最道情水邊林下寄勞生静眠片石無閒夢
深入寒雲有笑聲壯了一心塵事滿别來三歲客身輕
功成便遂歸歟興待與青山插一盟
演山集卷六
