演山集卷五宋黃裳撰
歌行
昭君行
良家有子惠而秀昔在漢宫誰更有入宫見妬名不傳
咫尺君王望恩久柰何賦分薄如人却屬畫工為好醜
千金買笑那敢當無賂應嗟落人後俄聞召見喜且驚
自以閒雅(闕)文輕將謂君王必回顧行且遂承恩與榮
權兼天下失所制女子未免匈奴行此身既係國休戚
君王雖悔難復更雪怨雲愁竟何語自小誰知北征苦
既知中華棲上清乃托胡人為死生平居悵望一成夢
用傃遐荒尋去程胷前但殞默默淚門外已抗悠悠旌
轅馬悲鳴日云遠行經幾處單于城平沙莽莽春不青
頑隂漫漫天不明隨無鴛鴦歡悅情送有琵琶哀怨聲
大抵言意非吾類眷眷向前愁益并寧落家鄉作孀婦
焉用閼氏尊予名人惟適性乃有樂未必膏粱勝藜藿
當時將相若為策豈意安邊用顔色君雖不幸功可稱
莫道佳人只傾國思歸曲在人已非青塚空悲塞南客
鷰子樓
眄眄初歸樓上時想如鷰子長雙飛有才將色世間少
况復節義猶堪依將軍一去十餘載玉簫瑶琴無心解
豈不能死空相隨以色累公非所知白老曾為賦詩客
風裊花枝醉無力後會勲郎漢陽驛因語歔欷已成昔
走筆還賡美人句猶感白楊堪作柱我來登賞非唐人
尚引多情聊愴神人生真盡皆為塵百年一餉難留春
高樓人散誰復親只有燕子年年新
春日寄友人
青春可愛如才華使人詩思如楊花飄然去來不可繫
又似春雲靄然起惟人適性而樂生子雲閉戶非其情
亦曾郊上為遊人兩袖香風雙眼眀葉下鶯鶯兒女語
聲聲似喚遊人住忽覩狂蝶過他枝一帶深黃又飛去
倒樽取醉花枝側我是主人春是客胷中不貯世俗事
酒力相攻易相失青銅二百慙予慳乃至解佩窮清歡
萬事亨途誰滿意百年生計自開顔樽前兀兀坐者誰
頽然醉倒春風間歌者自歌舞者舞塵機不動天真閒
呼童伸牋走吟筆醉字欹斜不能立楚狂韓子傾餘才
感春章句如花開兕觥入光滔滔瀉此後搖毫如駿馬
數子苦醉如分飛夕陽含山空翠微乃自曲肱卧芳草
蝴蝶與周何所疑紅杏風來吹我起黃梁成飯還多時
醉亦如醒夢如覺勿于四者分毫釐聊與物化天地中
願君與我閒相從郊上之遊速為報春風欲放桃花老
中秋月
秋客瘦秋聲寂浮雲散盡霜宇寒未見疎星點空碧升
自東方人望濃十二回圓喜今夕窺澄江開暗室閃閃
金銀動宫闕森森冷雪排劍戟秋氣清秋色白六隂中
處金權高清白合并成此魄玉兔搗藥將何為應造神
丹送仙伯乘興高人無定筵瓊步徘徊未須急金波汗
漫清人神桂華飄渺眀人衣邀月已作明年期月是人
非寧復悲倒盡芳樽卧清影休問醉翁歸未歸是非今
古乃常理此情莫落霜娥耳
送王慎中
慎中所謂黜聰眀墮肢體者也熙寧乙夘予得之
于闕中方世慮盤旋于胷中未能忘者久之及見
慎中遂忘鄙懷慎中日一飯男女之深情酒肉之
厚味天為之戒焉非其強絶之也非善不欲而其
心常清非理不為而其形常静非其挽引而後至
也然而予何敢望君哉君之化也其世緣其息歟
不然為一念而墮者邪以親老之養求薦於有司
及試禮部下第浩然為歸休之計以謂養之至者
以其所以養而已必待有祿而後致焉是亦懸也
予之歸也買地數十畆種蔬植木以具甘旨則予
之為方外遊足矣然而君之去也豈為翫山水者
耶後此江南之譽有稱隠君子者行乎萬物之上
而不可幾及焉者是必慎中也慎中非求人知者
也故予作詩以序其行庶乎讀予詩者求與之遊
而又知予之不擅有其益者也
為貧為仕我與君失意以歸南北雲豈把去留論適莫
豈因得喪悲離合人是人非春覺夢物來物去花開落
攀緣一斷六塵空緣至乃施無斧鑿不求脫不與縛君
期萬法無憂樂不可減不可增君期一性無虧成世人
&KR0008;埴誰知巳不怨不知知不喜塵縈嘗與衆凡悲流轉
域中而已矣君之入道人不知不得已事君不為天然
淡薄日一飯心機不用如嬰兒聞其風者少當愧此道
亦更清于夷君歸休白心碧眼非庸流内觀無物四肢
墮性天虚闊隂雲收君歸去曉猿夜鶴無尋處爐中靈
藥果誰傳林下老人終共語何時我向江邊來相從方
外幽懷開長願為雲逐東野莫教風思生塵埃
再遊普光寺
春來時春紅照我銜清杯老僧樸野自合道只從一笑
忘形骸秋時到詩翁清瘦秋容老吟詩興盡可以歸一
雨巖前却初過勞生自適能幾人白雲流水誰相親黃
金滿屋莫使悟悟便輸他方外春
中秋日賓興宴
九十秋光今夜景銀色界中秋意静獻賢時入帝王州
鼔瑟筵開山水境西風勁衫袖冷遥度天香到酒邊中
有醉翁吹復醒徘徊態淩亂影急須行樂慰勞生相得
相忘無食頃姮娥信諸生聽一年人愛此回圓十分仙
桂都開盡自有清光隨我身遊寳蠟何須秉明年誰是
奪標人史君推轂今何幸
贈天台禪鑒
逸興東西自難卜快可追風白花足巾飄飄蓑蓛蓛每
引三杯通道瓢即陳一闋離塵曲獨忘懷人注目恐是
秦漁來混俗落花流水難拘束幾度桃花春又復戱翫
人生榮與辱石火光中寄此生故山休問歸遲速東秦
别後無行蹤忽見回轅自西蜀二十光隂一轉頭新白
已能班舊綠偶懷起滅寒生粟盖亦超然坐觀獨便望
雲山歸去來無生之師在巖谷由禪而入從真修休效
諸山編語錄如來藏裏磨尼珠走上玉爐光斷續螺髻
眀鵲巢驚向死生中脫死生象罔得之方始靈掃除物
我雙何有懷抱乾坤一混成十三位上窺憂喜正法眼
開無處避是時人道真仙子方尚圖中舊行止
通道瓢吟
通道三杯太和好已同五氣誰能到漸造醉鄉方自然
忽體杳冥如得道坐上一時能兩忘萬緣既斷非吾我
須期有物渾成時先自醉鄉聊得耗若從太定真相逢
含盡三才是懷抱道方喪物無閒愁休管垂楊與芳草
(天遊天樂皆出于道道與物交相喪徇世則喪道徇道則喪世)感懷偶向桃溪路落落
流水年年去仙家日月無古今此景示人人不悟青衣
為我折幽芳待插陶中訪真侣笑而迎寂而處五行自
是無尋處空將日用怨春風日用烏能離得數但明結
果自然成到了無生無一句聖賢絶口自難言愚衆搖
頭焉可度青衣兩畔長鬚後駸駸小駿山間走光隂猶
長渭川叟幸有雲山静中夀大道自然斗天遊杳杳長
庚吟天樂陶陶紫玄酒宛如對月成三人九老圖中有
無有
謝莊顔延之吟
千里共眀月彼此惟知月音信雖不聞有月難為詢對
月祗自恨中夜還窺人姝子想無寐曕望應敷陳既然
默默得心腑那更徐徐入庭戶因笑延之題歿為長不
歸一息已云往寧復為歸期稚子亦自曉安用延之持
希逸辨既妄徒洩延之非兩詩寓意(闕)好雲海沈沈
杳無耗紅顔銷盡那得聞惟勝知之遇凶暴
喧犬行
禦惡不禦良守實不守空主人得犬勝高墉有堯汝喧
喧有跖汝默默主人得犬勝幽賊犬也徐有云客犬對
以臆犬為跖守即吠堯犬為堯守即吠跖是則庸犬而
已矣比犬之良汝何益穿窬得間無人疑喪家之犬將
何之
懵鷹行
兩翅一展秋雲高兩睛四顧秋林肅狐兔忽落爪距下
肝腦須臾厭其腹是藝汝有固有性是物汝得固有命
韝上如何寄此身休誇豪氣與精神一雉死生非所必
有數存焉擒不獲主人失意未可量鷹也兩失而行藏
中陵自在無由樂飽則翺翔饑則攫
巧蛛行
柔絲轉危簷結網日初卯條理滿腹中萬慮無一攪紀
綱國政強經緯天理巧所吐勤如簇上蠶所織巧如機
上婦婦織一尺長蠶吐一兩多輕煖之利為春和蜘蛛
兼有蠶婦事蜘蛛獨為身腹計此勤不必為此巧不可
施慮有無意空中飛
演山集卷五
