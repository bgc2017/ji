演山集卷九宋黃裳撰
律詩
次泠風閣之韻
九龍峯下閣横秋世上纖塵不可留清伴夜蟾留醉客
細吹時雨走歸舟天南從此載鵬往山北與誰乘鶴遊
(山有演山)已是逍遥何所待上人高卧見蓬丘(列子御風而行猶有所待)
(者也惟無所待所以為逍遥遊)
能御泠風入九秋豈愁光景去難留翠搖竹影落猿嶠
清遞笛聲來鷺洲兩腋獨乘盧椀興滿襟誰作楚臺遊
須知大塊生微意豈俟雲邊虎嘯丘
寄題澄虚閣
檻外天都近池塘水鑑平微風晴後寂孤月夜來清大
象莫能破纖塵何處生湘靈誰為感一曲謾分明
贈致政王朝奉
得老歸來已幾年水雲深處洞中天有身且睡三竿日
無物應看一指禪松竹亭臺閒信步鄉閭樽俎謾隨緣
此生離合誰能定只見龍潭尚宛然
次張秘校昔日同遊僧舍
過去光隂有勝遊翠微深處更尋秋偶尋得石坐云坐
莫問作官休未休世揉道情塵擾擾雲藏詩壁歲悠悠
山僧看了須重看且碧雙眸便轉頭
和李學士試院感秋二首
遽往偶相集下簾人事稀感秋那聽雨聞杵屢催衣得
喪多士夢行藏羣鴈飛黃花期野老須插滿頭歸
荒庭初得雨幽點失調梧滯思舒千卷高吟想五湖蛩
聲生翠幄酒力借微軀襲蹈貽文病猶難望漢儒
送劉教授
升沈相識十三秋新故如麻一轉頭久款遊從來北闕
遽聞風教入東州自驅矛盾趨中說誰擁鸞旂翫半流
十日菊花猶可醉多情應且擊扁舟(以重陽後一日行故云)
平嵐亭
平嵐亭寄半天身閒向欄干獨倚頻往事有懷誰共笑
歸雲無倚自相親神仙窟宅幽眀境花木園林上下春
斗絶一臺疑是此不須低首看紅塵
湖上
一家風景洞天清不愧東南第一名春入桃源花未落
秋歸湘浦月初生便捐世事劬劬到且置籃輿緩緩行
隨分堪觀無可辨水光山色競相迎
會江晦叔遊湖山
相隨山水恣徘徊興未闌時慎勿催草草行厨隨步去
怱怱漁艇趁船來每逢佳景還含思偶造幽軒更把杯
况是同歸無世味何須旁立有蓮腮荻灣桃塢猶留客
不覺銀缾又耻罍
送昇師行
得道無餘事遊方有幾年如何超幻境誰與付真筌初
祖昔曾訣趙州今已仙進修方且學拂蕩未須傳歸去
南山好休休更說禪
留題西禪寺
誰是怡山不滅仙定光來應此方緣龍驤鳳翥三宗字
獅吼雷鳴六祖禪魚佩獨垂聊徇世藕絲相感為開天
自從日月歸真後衣法何人已得傳
題鄉老堂
未到中年便掛冠一鄉三老北溪寒廢興有命知尤早
去住無心遇更難輕物想能閒似夢愛山應是好如官
莫言林下何曾見待向圖中畫與看
次趙彦思東湖見寄
為愛江湖夢也尋有泉來處亂雲深鑿開澄澈是天界
激起潺湲非世音鴻鴈渚幽山兩足芙蓉堂冷水中心
花時月夜扁舟興相約公餘一醉吟
和范宏甫
不於場屋便横行安用詩書寄此生萬里一飛雖有志
十年三戰未成名風霜已是知秋栢雷雨何妨借海鯨
自愧壯圖猶未效幾時樽酒與君評
喜張公實至
纔踰閩嶺轉悠悠所屬相逢夢未休逸興起君桑梓國
多情尋我帝王州且看文物興朝事(上初即位)更話溪山舊
酒樓會合此生能幾度一樽長瀉菊花秋
方祖仁都門阻雨
未蒙官放此身休空恨茶園失舊遊將謂天邊鴻共發
豈知門外雨相留一襟涼過人歸室萬朵香殘菊送秋
兄弟急難君有義白衣東下更何尤(祖仁南省下第集兄之事而去)
桐廬會景亭二首
物華才思兩無窮來倚欄干萬累空今古坐間山遠近
悲歡潮後客西東樵樓上下夕陽外漁網高低煙雨中
想見飛昇人只在留題當識紫元翁(昔有桐君戴顒得仙扵此)
舟楫會通處隂陽眀晦時四并歸善政萬象入新詩地
勝得仙久水遥歸鷺遲為看滕閣記將賦此尤宜
送王道觀錄事
一府觀風郡督郵試看鷹隼在高秋(用侯文事)黃花對酌新
離别白雪難思舊唱酬(昔與道觀雪中聯句)塵緒案頭來擾擾銀
河天上去悠悠碧羅琢硯初離水勤寫瑰竒度阻脩
貽劉先生
勢利交遊聚與分會真堂上合離羣形骸外索難為侣
風義中尋偶得君水鑑秋來宜泛月桃源花後且穿雲
此生已是龍山客高論相過我欲聞
題望遠樓
雕欄身有限芳草意無窮望盡天垂地吟餘色入空鋒
鋩千里岫羽翼半天風萬象回頭了駢眀亦夢中
寄陳邵老
南來安不裂新題萬里悠悠十載暌一别每懷君海角
兩除應笑我朝韲是非莫訝時方轉榮辱須驚物未齊
故舊九仙山下客想曾攜手泛三溪
幾度為書却便休疎慵如我更如讐兩忘有道何須問
相責無情我合羞(邵老書有相忘之責)屢感客塵新事變難尋陵
谷舊時遊為親歸去親猶健只此浮生已解憂
次邦彦節推見寄
十年譏笑為誰妨洒落思君酒甕旁曉殿雖爭多士捷
夜窗還對短檠光静憐春草開三徑冷怪朝韲引五漿
且喜相逢頭尚黑江湖休更起懷鄉(邦彦詩有江湖之意)
淮上相逢得勝遊水邊鄉落水邊洲每憐酒旆能留客
長恐秋風便解舟十載窮通重把手兩朝今古一迴頭
金明且看春波綠共我忘機子與鷗
寄簡能
形迹分飛有道同五年聲問不須通侍親官上應尤樂
得子年來想更聰相對忽因山入夢自窺還愛璧涵空
公餘誰伴溪南話七椀浮雲兩腋風
榴花洞
蓮社是非外洞天空色中一枝樵客夢(樵人歸秦人因贈榴花一枝還)
(家如夢覺見閩中記)兩腋石門風鹿徑蹤何在榴花信可通此緣
當邂逅來接紫元翁(鹿徑石門皆在記中)
訪曾君施不值
有懷高論已經年不落中間與兩邊世路幾人機寂寂
春風何處騎翩翩四聲險韻應尋句一炷清香且看禪
我更欲勞三吐哺周公今付伯禽賢
送李奉議
更去鄉關作子男得賢當美大夫監暑中雨過乘清洛
公外雲開看綠巖遂失故人須舉酒纔聞佳境便收帆
春暉已報君無愧一表遺文勑兩緘(彦正陞朝父贈承事母封淮安縣太)
(君屬予表其墓)
貽沖和子
想見高風夢已飛無心中有道心微此生獨斷來修養
何處相逢得指歸融結幾人如火候幹旋惟子識天機
松庵欲對禪床坐莫問朝曦與夕暉
隂陽
隂陽無意本由人禍福皆緣幻與真悟即離倫兼度世
迷須傾國更亡身智愚莫曉氣隨數老少合驚秋復春
有物混成如了得却教真幻兩通神
遊洞霄簡陳伯修
異香來自洞中春王屋華陽密作隣宛轉白雲離紫府
參差青鎖斷紅塵若無天柱難留許惟有桃花解笑秦
我得此官應是分欲從何處更尋真
考試軍器所和敦禮兵部見示之什
夢中宣使至天上勑書開去騎遵西野回眸失北槐利
名何日了儒法幾回來(取士有眀法學宫科)丹管誅邪說重帷截
亂埃簿書稀見影典策冗成堆仰望門雖峻旁求網已
恢幽題胷膽破雄敵劍鋒摧狂欲勞彈鋏輕投慎報瑰
侯中誰破的營下各銜枚含蓄飛香翰搜尋遶翠苔自
非衡鑑手誰是棟梁材累外灰心火閒中臥鼻雷相投
歸邂逅共樂入調詼寥廓喪爾界勤勞忘彼嵬家音催
轉歴廳議款銜杯殊品酬三刖遊辭薦一咍無形嗤字
號有秩喜罇罍壁角蛟初動天南暑已回不慚居室漏
却厭面墻隈風滿亭亭扇香餘餅餅灰幾時當命駕此
興可登臺清浪風歸袖紅鱗酒入腮莫隨人俯仰且共
月徘徊既事當如約分襟便可催棘闈人散後誰賦北
山萊
偕王道觀雪中聯句
瑞意纔含蓄輕花即翦裁清寒穿箔去豐兆破煙來(冕仲)
密霰俄傳信癡雲預作媒瑶池方瀲灧玉鳳更毰毸(道觀)
思見憐初洒憂消喜漸堆惜明聊自擬驚密偶同欸(冕仲)
片片榆飄莢纍纍蚌剖胎遽將天曉報頻把歲華催(道觀)
有景榮千巘無私瑞九垓水精排瓦礫天庫委瓊瑰(冕仲)
就下深趨坎憑高杪寄桅四垂纔密密一望已皚皚(道觀)
瀑布鬭直瀉仙葩誰碎挼風前鵝毳落秋後海潮回(冕仲)
礱轉揚輕礦篩旋迸細粞紋波翻太液縞練遶蓬萊(道觀)
泛泛冰壺動漫漫寳鑑開柳條新弄絮律管乍飛灰(冕仲)
照耀行人氅光華釣叟臺書帷争白日秋色改黃槐(道觀)
比潔須延月聞香不掩梅載塗人艮趾入領我咸脢(冕仲)
封鎖煙嘗衛飛揚露可陪厚將平地塹高欲峻堂陔(道觀)
特應三冬令寧傷萬物肧秦蛇伸瓦隴卞璞暴山峐(冕仲)
始恐佛氏講天花何徘徊終疑宓妃至仙肌何竒侅(道觀)
&KR0008;鋪砧上練池泛甕中醅豐滿莫見睍優閒休及隤遺
圓還得璧臨翠忽亡苔弄巧俄顛漩爭狂忽遡洄(冕仲)空
中逢汗漫望外見崔嵬艷態非因飾虚根豈可栽先崇
逢壠斷後化得墻隈歡賀紛耕叟欣拏亂戲孩(道觀)應迷
天上鶴猶壓地中雷商色皎且盛郢歌清更哀簷澌懸
劍戟庭塊列杓魁對老凌華髮迎春濯舊埃(冕仲)盛疑星
漢瀉高恐玉山頽江水聊添漲春根却忌培漁汀埋舸
纜獵野陷盧鋂覆改汚為潔消磨厲作災(道觀)棲寒禽惴
慄步滑馬虺尵富國寒仁溢籠鵬素網恢漫郊頻去牧
(闕)宂愴歸猍戶濕知風送軒鳴想竹摧(冕仲)密勻甌漬液
丹映檻凝衃照歲何妨積侵階慎勿推(道觀)書窗輝竹簡
詩筆凍松煤煎煮供茶鼎收藏厠酒罍(冕仲)擬毡安可卷
欲器不禁鎚俯拾甘頳手昂窺任撲腮(道觀)誤雞忙下杙
趣雉不須䍙翫久清成興吞多冷失咍(冕仲)脂膚堪奬與
墨面可譏詼鹽散徒云爾心虚可比哉(道觀)助清還啜茗
勝冷屢銜杯辨味憑茶陸登高愜賦枚袁門清夢未梁
苑勝遊纔船去須尋戴詩成盖獻裴光餘應可借(闕)大
固難猜(冕仲)
徐州遊崇寧
得官來自洞中天閒向桑間虧問禪已為命機根玉籙
曾將心印祖金仙懶看小吏呈朝報喜聽高人說世緣
一物也無參底事紛紛誰可付真筌
道中有作呈崔風子
有分尋真莫道難蓬萊詩句請君看雙輪轉出三清路
二氣燒成九轉丹煙靄樓臺金虎遶雪霜宫殿玉龍盤
解顔為向潛山近天柱峯頭月夜寒
演山集卷九
