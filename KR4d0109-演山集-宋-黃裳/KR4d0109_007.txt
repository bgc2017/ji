演山集卷七宋黃裳撰
律詩
秋暑喜雨
不害為霖傉可收煩襟豈憚暑相投水簾檻外霏霏晝
銀漢雲中點點秋别館休論欹客枕釣潭尤憶看漁舟
催成天色絶如璧白酒黃花欲上樓
試院中秋夜月
秋色中分夜金行旺氣中邇遐人望别内外桂華同澄
澈曾經雨娉婷欲御風三人歡已斷猶鎖武成宫
貢院上元
精舍喧譁外華燈想望中管絃何處客簾幕去年風好
斁隨塵起悲歡覆手空蟾光無内外自與此心同
還鄉有感
别來身在利名邊三十春風兩少年問勞只聞新子弟
悲歡還見舊山川客塵况味今無念雨露情懷夙有緣
不向洞霄歸未得此官猶是地行仙
和章樞密西齋
公餘誰解憩勞生不動天機性自靈道骨對山尤更好
夢魂聞雨易為醒謾抛芽雪歸仙鼎只把筌蹄看聖經
還顧一源無去住雙梧惟有翠盈庭
次陳子真見别
懶散先生恐是仙幾時來上鑑湖船水雲共賞更誰可
氣槩相投還自然憂樂未當隨外物窮通何必問他年
解顔一笑樽前話各向閒中見性天
行軒猶遠五雲溪烟雨霜風去魯遲淨眼看山應是好
北來須乞送行詩
觀湖
吳國人從越國回兩舠旗鼓急相催悠悠二氣已交感
隠隠一聲還到來銀漢風波生沆瀣玉龍雷雨出蓬萊
周天安用蓮花漏自有潮軒與月臺
杳冥中信自輪回十二時行不可催纔迫海門三級起
忽臨沙渚二龍開水頭花雨凌空落日脚雲旗動地來
果是尾閭虚不得却還江上一徘徊
密窺神化自隂陽雲御雷車不可當吹倒玉山風信惡
蛟龍回首也須忙
十州基址難淪沒二淛源流且遡洄秋信最宜吳地看
雪峯飛向越溪來
次陳殿院遊洞霄
杖履相尋為愛山來朝山盡到林巒真源立己今猶古
清氣臨人暑亦寒巖溜飛來春雨瀉洞霄歸去海鵬飜
紫霄名位緣何事了取無中一粒丹
秋日苦雨
漫漫雲無隙紛紛道有芽久懷暘谷日空想暮天霞睡
美夜聲碎坐寒風脚斜秋光猶未盡相望有黃花
聽隠士琴
心手相忘到混成又非湘瑟與秦箏秋來獨坐水邊石
古往誰知絃上聲易度寸心閒有味難諧羣耳淡無情
夕陽回首山猶好更起松風一段清
送翟司業赴南康
烏臺章䟽風霜勁辟水詩書日用閒萬事自來如義命
一麾誰去得湖山嘗聞訟少公庭下但見閒多宴坐間
眀月幾時隨太守香爐峯下看禪還
國子先生行最淳紅顔猶足照青春神仙廬下分符遠
父老鄉中衣錦新(得旨焚黃)畫舸欲飛初得雨煩襟如洗乍
離塵從來官職清于水好為江山作主人(子久歴官教授博士殿院)
(司業)
醻友人見寄
纔得新詩寫我憂荆溪何日與君遊久為江國三年客
長憶仙公一洞秋共有幽懷堪把手誰無忙事且回頭
忽乘清興拏舟去准擬香牋作唱醻
寄題溪堂
華堂深在翠微間瀲灧波光照客顔歸隠輸君塵外樂
留題偷我日邊閒心忘機後鷗相識日落山時鶴自還
小艇得魚無事了歌聲移向荻花灣
送柴伯通歸衢梁
晚入荷華一葉香羨君歸興滿仙鄉他年上國來須早
今夜中秋别太忙雖厭風波同客路已憐松栢共秋霜
東來傳舍無多地勤寄新詩莫我忘
寄清退君章夫人
故人閒適地行仙林下邀誰共暮年把酒應思天際客
登樓俄上水南船(清退樓在州之溪南)懶看小吏呈朝報静聽高
僧說世緣華髮未輸頭上白更期攜手劍溪邊
春日喜晴
天意分明人意開便聞歌管上春臺綠堤風暖投衫袖
紅檻花光落酒杯雲結隂容俄散去蝶驚晴影旋飛來
芳菲猶在無多日倚取韶光作醉媒
寄王之道
蘭陵為别又多時花月妖中想見幾鄉國可憐猶間隔
客途何故更分飛身邊無事樂雖樂堂上有親歸未歸
欲寄新文將遠信尚須勤苦到精微
長樂宴遣貢士
賢能書扣九天門安用區區更問津周室笙歌聲調古
孔庭詩禮指歸新吟窺清壁還為侣笑謝寒齋已作賓
烝我時髦尤利市使君元是奪標人
遊開平書貽佛智長老
訪我京華歲已深化龍潭畔却相尋是空是色休排色
非佛非心且洗心南望自生江上月西歸誰了水中金
洞霄人去寧無夢多在蓮池與竹林
寄袁思與
京華為别各蹉跎猶幸相逢笑與歌風雅長言先進少
遊從高義故人多雖知塵境先忘累尤念玄宫未處和
(我處其一而守其和是以千二百歲而吾形未嘗衰)行欲超然無一事便當求我
向煙蘿
與南京留守
裳昔年見公于霅上已辱奬借暌遠誨言今十餘
年矣邂逅舟過屬下得見顔色喜不自禁輒書四
韻奉呈少叙區區之萬一
澤國旌麾十幾秋一封曾去辱青眸吹嘘寸草風猶在
倚傍長松夢未休借取謾勞閩士論召還聊寄宋王州
宿源洞裏南湖上似得雙溪有樂不(南京有南湖亭湖有苕霅福唐有宿)
(猿洞)
中和堂見雙蓮呈張内翰
兩萼雙房並一枝誰家姝子上西池鵲橋牛女共遊夜
湘浦皇英相會時曉鑑鬭糚肩笑倚秋林同賞步慵移
行看閣老重歸去花獨來迎此可知
次大野雙源水閣
長為雙源夢舊遊西風吹動白蘋秋得君昨日數聮景
寫我此懷無限愁但看清虚堪寄足豈須衰老始抽頭
小漁船上好相訪烟雨中乘丁字流(龍津號丁字流)
送陳子真
木笏青衫便染塵久思風骨始知真有無悟道何妨仕
俯仰趨時只為貧静向畫圖看五驥急來華省侍雙親
茶園送客詩猶在空恨芳罇失故人(子真昔號懶散長巾寬袖有不復仕)
(之意一日青衫木笏得于内庭認其風骨久之)
拙翁甘與他臺廉只此勞生想自占人我是非雙累重
古今榮辱一塵纖便遊澤國尋鱸市忽落仙帆傍酒帘
案上簿書看得未養真當有智隨恬
感舊書呈彭城太守
屈指朋從共愴神不知原上幾回春(昔偕舜俞郎中聯事太學同舍十有)
(五人至今二十年惟裳與舜俞朱世英三人在爾餘不逮五十與舜俞談及此愴然久之故有是句)静緣
老去忘餘事樂自閒來得故人雲日雖牽琳館夢旌麾
聊慰雪窗身老彭樓下人安在千古都歸一笑嚬
觀菊
盈盈金色帶秋光淡淡仙粧只看黃嘗共故人休獨樂
笑同今日更誰忙方嗟老取年華近尚喜花留日數長
為掇繁英還為撚莫辜纖素在君傍
贈葛侍郎
三品顯官知分退數株靈草對春栽已馳吏政青編上
却御仙風紫府來琴寫幽懷心火息酒陶和氣面花開
應憐仕路多華髮不把松雲為巳催
自警
一日少一日一年無一年頓門何處入秘旨有誰傳憂
樂波生水光隂箭去絃幾時能得了坐卧莫忘禪
贈張山人
極數幽人百尺松歲寒枝節引清風世途險易抛身外
人事榮枯落掌中藥有靈根秋轉活面多和氣老猶紅
行人借問生前事何事天津久未通
贈傳神師
闕下遊多日溪邊過幾春數圖人欲活一筆自如神不
寫俗中態漫留雲外身丹青如摸我道貌似山人
對菊閒飲
良辰惟有菊前杯十五蟾光已看回白蟻醱醅涼後熟
黃金菩蕾夜來開休悲往古事何在且樂去年時復來
好是夕陽須管醉花叢中放玉山頽
題南華洞
數卷真經學兩忘何須疑蝶更疑莊水雲生計不知老
詩酒光隂無限長何處猿聲殘客夢有時風信漏天香
鍾山不愧移文士信步尋幽到草堂
江下山居
不卜西湖卜此山江天方作洞天寒海門有信蓬萊近
丹室无塵宇宙寬一箭昔人曾却浪五雲何日便驂鸞
小橋流水通幽境休向朋賓說内觀(所居之山由鳳凰山而至故云)
信步
閒適無他事優遊有此身禽魚窺物性草木露天真静
味祗獨覺幽香還自陳行雲難問信流水莫知因漁父
偶相值笑談猶及秦
寄梅承事
滄浪風縐鴨頭波中有高人養太和怪石換金清興遠
華堂收佛善緣多花街山院青春醉玉管雲牋白雪歌
未信閒名羈絆得試教衫色綠如何(一本作荷)
東山三題
定慧長老為二亭一軒一瞰湖上來請名予取釋
氏之說以命之蓮之為物雖出于汚泥然其根實
虚白上為花葉不可埋沒不染不著人云來處雖
猶汚泥然其根性本無一物發為德行盖亦如是
故北亭曰觀蓮夫水之有月猶人心之有性水清
而静則月現人心清而静則性現故中亭曰現月
由軒而下旁趨桃溪古人有見桃花而悟者故東
軒曰悟桃叙既復為三賦以遺之
觀蓮亭
青泥藏化育紅粉看芬芳照水有餘態乘風無限香晚
來花獨盛暑後雨聲涼不著故不染走盤珠自忙
現月亭
一月滅私照萬水生餘光成道果有性應物元無方對
景妄想斷凭高清夜長超然養源士豈徒愛瀟湘
悟桃軒
中無城市埃下有桃溪源灼灼發獨見冥冥從混元俄
忽遂出世喜躍聊開樽且共衆人看迷悟休復論
簡叔文(與叔文别且十餘載一日偶揖于僧舍滿髯皆白)
屈指當時宴笑同已更三十五春風十年忽忽成今古
萬事悠悠作色空别後每懷青眼客坐間俄揖白髯翁
蘭亭咫尺歸歟好當悟浮生似轉蓬
演山集卷七
