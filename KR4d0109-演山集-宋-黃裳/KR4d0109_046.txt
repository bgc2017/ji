演山集卷四十六宋黃裳撰
策問
漢唐之君所學淺深
問惟聖與王皆原于一所謂一者有天之道有人之道
有地之道三者相合而未離者也由一而之天則聖者
王之内也由一而之人則王者聖之外也王而能大者
大則無所不備以無所不備者建諸事業之中聖而能
化者化則無所不通以無所不通者運諸意言之上故
古之聖王其成功也無能名焉其致用也莫知為之者
二帝三王皆有是道焉三代而下漢有文景武宣唐有
太宗明憲號為善治然而有能名之者恭儉以名文景
材略以名孝武必信以名宣帝聰明英武以名太宗厲精
政事以名明皇剛明果斷以名憲宗有能亂之者或溺
于神仙或至于雜伯或牽于多愛或信用非人或敗于
女子是數君者果有聖王之學乎然而所得不能無名
所養不能無亂果無聖王之學乎又有功業著見于世
緜歷嗣續皆數百年上跂于三代有可稱者數君而下
或名于多藝或名于長者或名于尊嚴或名于儒雅未足
究也請言文景武宣太宗明憲之學或聖或賢所造之
深淺考合其見于用者毋略以告
黃河利害
問昔為澶淵遊觀河堤上汹湧之聲汗漫之勢下臨居
人竊惟居人昔嘗俛首而視之注者如飛淪者如墮為
陵于淵以駕汗漫之勢月復一月憂患之堤相與爭峻
而已今則居人在其下矣堤猶城也河猶寇也以寇攻
城雲梯地道可以伺而却之河之為患乘漲以溢被溢
益潰非旦暮之患也或欲南引于靈河以通于淮北引
于&KR1071;河以通于海或以宜復故道或以宜徙居民或欲
穿漕渠以殺其勢或欲出之胡中以禦邊患其說勞而
無功迃而無用無足取者諸君尚有遠慮以平其說乎
錢物輕重
錢重而物輕在粟帛也傷農在器械也傷工貴人富商
操巨貲收竒贏賤入而貴出惟工與農獨受其弊焉物
之得喪之權在錢錢有重輕之權在君今欲錢與物均
豪商右姓不能乘間下貽工農之戚戚諸君恊慮要術
以獻于上
茶法
茶之為物祛積也靈寤昏也清賓客相見以行愛恭之
情者也天下之人不能廢茶猶其不能廢酒非特適人
之情也禮之所在焉江淮荆襄嶺南兩川二浙茶之所
出而出于閩中者尤天下之所嗜山海天地之藏閩中
以利富國得茶于山與其得鹽于海無以異也唐之建
茶利者或增稅或徙植或加價其後私易雇載居舍僧
保園戶或以所犯之數重者以殺次者以徒長行羣旅
或至于皆死小民以財殺軀上之人以利喪仁非先王
之政也先王之于山澤物為之厲為之守禁妄入者防
之以厲盜取者制之以禁使其地之人守其財物以時
入之頒其餘于萬民如此而已後世山林之政廢草木
之利為右姓所擅茶之息十居其八九此小民所以得
易于右姓羣行山林出入萬有一生之地趨于倍上莫
之顧也欲即茶山之所在為之厲守禁令而使民不犯
刑公不失利右姓之家有以處之各書其思慮將有考
焉
選舉
問先王之澤既熄鄉教廢棄四民無職十家無聯五宗
無系天下之士流于城闕之間散處他國鄉里之民不
得以相保受鄉里之吏不得以相觀察然後四科之選
六條之詔中正之官搜薦之人九品之法十銓之試行
于三代之後漢舉孝廉則遺睦姻任恤唐舉書筭則遺
禮樂射御大抵歷代之選其類不能有過于三物者周
之所得歷代莫能備焉先王以謂好名者人之情也好
進者今之情也乘其所好為之名焉故誘天下之士而
使天下之士以實致民其類有五曰秀士曰選士曰俊
士曰造士曰進士五者明其德藝小大深淺而與之進
者也夫不知道德不足以明經不知禮義不足以明法
進士學此以成秀士學此以始者也然而唐以秀才進
士經法書算各有為常貢之科其義亦安在哉今欲稍
復三代選舉之法文武經法皆出于一學然慮今之士
有累于貧者有累于事者不能游泳鄉校成就考察如
之何其可也耶
唐人之學
問聖人之道傳之子思子思傳之孟子孟子之後失其
傳焉復繼暴秦燒詩書殺學士簡編脫亂訛缺然後有
出私言以證之者始有章句之學續經緯書傳注箋解
義䟽雜說之流轉相講述新竒相勝六經之意逾遠而
不得唐之學者更相著書至二萬八千四百六十九卷
視漢以来在四類之數者唐過其半矣然有能僅得其
傳者乎略著其是非以是示學者唐之德澤流入于人
心者深淺遠近予因以觀焉
吏部銓綜之術
問尚書省令典領百官者也其屬有六吏部尚書以治
羣吏者也其屬有四以四善之狀究其立德以二十七
最考其行事以身言書判德行才用較其優劣定其留
放天下之才是非得失責在吏部尚書顧不重哉崔亮
魏之為吏部者也裴行儉馬載高季輔崔元暉韋嗣立
唐之為吏部者也崔亮之制資格魏遂失才無足論者
唐之五人號為稱職季輔清鑒有聲于貞觀中王勃之
浮躁楊烱之沉默駱賓王盧照隣之失其死行儉察而
知之為吏部得人有如此等則致遠之才豈難得哉國
家開復三省官有屬長事有統類名實相顧過唐遠甚
然而唐之五人所以銓綜羣吏之術尚可以適今乎詳
著于篇且觀諸君之政學
人材得失
問人之才性温柔寬恕其失也牽制精審寅慎其失也
畏避堅勁特立其失也專固磊落大度其失也疏越是
非學道之士蔽于一曲暗于大理者也方今以道立教
將使天下之才方圓適用尚有此屬未能觧蔽来入聖
王道揆之中出越器使夫何故也願聞所以養育之方
且欲天下之才能莫不相濟無過不及之患其策如何
禮樂
問禮樂之實生于天下之情性然後聖人為之著于文
寓于器孟子曰禮之實節文斯二者是也樂之實樂斯
二者是也仁之實失節則泛失文則固義之實失節則
刻失文則介天下之人其泛為墨子其固為子莫其介
為仲子其刻為申子禮樂之實熄矣其文與器豈得而
議哉先王始以五禮防萬民之偽而教之中故其中也
喜怒哀樂之未發無過不及六樂防萬民之情而教之
和故其和也喜而為仁怒而為義哀而不傷樂而不滛
皆中其節萬民之偽弗入而廢其天其性中矣禮之實
存焉萬民之情弗出而徇于物其禮和矣樂之實存焉
然後聖人以文與器兼收其實而已制禮樂所以致中和
中和之氣格于上則天位焉格于下則地位焉行乎其
中萬物育焉記曰治定制禮功成作樂能使其情和然
後其功成能使其性正然後其治定嗚呼五禮六樂外
入乎人者也其效至于此極後世有志于禮樂者何可
廢哉然而先王始以五禮防萬民之偽而教之中以六
樂防萬民之情而教之和設施之序感入之方試言其
詳
禁衛之兵
問得用戎器而不得有之者府兵也得用府兵而不得
有之者衛將也府兵之制無事則耕番上則衛有事則
戰故其既事將歸于朝兵復于府介胄戎器歛藏于庫
將不擅權士不失業此府兵之利也高宗武后之世衛
士稍稍亡匿耗散不足以給宰相天寶中士人皆恥入
衛折衝諸府無可交者六軍宿衛類皆市人方鎮既熾
禁軍不足以威外衛士不足以固内禄山之變侍官雖
壯不能受甲將欲追復其利懲其所以廢者各書其故
稽登校比之法
先王之政施于征民也國野異制施于授地也田莱殊
等得數而知之老者疾者王舍征焉則王之仁賢者能
者王舍征焉則王之義服公事者王舍征焉則王使人
有禮冠笄之歲婚姻之時鄉飲之齒得數而知之榖帛
六牲馬牛車輦或多或寡祭祀賓客或備或殺得數而
知之是故先王之民取之則均有無役之則均勞逸而
民無憾焉得民之數而已是故民數之版先王見之則
式受之則拜登于天府蓋天民也王不得而私有之有
不得私則徇已而厲之者烏能奉天乎後世稽登校比
之法棄置不復則民供貢不均多寡有無行役不均勞
逸疎數避役而隠丁避稅而逃産無所不至夫大司徒
掌建邦之地土之圖人民之數可以佐王安擾邦國而
民貧富有無賢貴老弱病疾莫之知焉則王雖有仁政
何從而施哉稽登校比之法其可復乎議者慮民安于
故常一旦籍其所有而上之驚擾而變生如之何則可
演山集卷四十六
