演山集卷三十八宋黃裳撰
周禮義
攷其德行道藝而勸之
六行人之德性所有者也六藝人之才性所有者也自
其德行而充之以知致仁以仁致聖高明之德也以義
致忠以忠致和中庸之德也以性立德以德制行以孝
事其父母然後能以友事其兄弟以睦善其内親然後
能以姻善其外親以信任其朋友然後能以仁恤其鄉
黨睦婣之於孝類也而孝生扵上德之仁任恤之於友
類也而友生於中德之義自其才性而充之以禮得中
其性正矣以樂得和其情正矣然後射足以觀德御足
以觀智書足以探心數足以究物賢愚貴賤其性之根
皆有是德其德皆有是行其性之幹皆有是才其才皆
有是藝而或廢天以偽徇物以欲不能勿動以之仁母
我以之道聲色勢利之中芒昧其真天資之茂彫落殆
盡充之以就名不足以為賢能充之以事親不足以為
子弟日為庸人因循以老天下皆是也先王以謂德行
道藝人性之所固有者在上之人不能作之使興育之
使成而已人見其自溺也以為未嘗有才焉可勝惜哉
州長之職攷其德行道藝而勸之糾其過惡而戒之則
其作之使興育之使成者歟萬民之學行藝不得其實
者以其無所攷不進其實者以其無所勸不得其實則
人偽誘之不進其實則物累畫之嗚呼天之所與我者
先立乎其大者而小者不可奪然而大者不能作之使
興育之使成則其小者進焉以過廢中以惡厲善而欲
成人有德小子有造豈可得哉先王患其佚遊自棄流
扵城闕之間二千五百家合之而為之州教之而為之
序率之而為之長先王之作人才以為好勝而喜為名
惡辱而憚為惡人之情也好遊而外徇惡勞而中廢人
之情也二情而一勝可與為善可與為惡吾將進人於
善則當使其好勝之心生徇外之心死攷而勸之則乘
其好勝之心而作之者也糾而戒之則乘其外徇之心
而作之者也升秀士以至扵選升選士以至於造或不
征於鄉或不征扵司徒凡以勸者也罰之以金扑之以
楚或移之遂郊或屏之棘寄凡以戒者也以人之情聞
善而喜則為之明善能以為之唱以人之情見賢而服
則為之立賢才以為之長長之者其德足以使之尊唱
之者其義足以使之樂好勝之情尊德樂義之心同炎
於中彼將踴躍而趨憤悱以作矣佚欲倦怠之情奚暇
從事哉然而州長之所勸以進其善州長之所戒以黜
其惡亦若是而已矣進於六藝則成其性之中進於六
行則成其性之德所謂賢者則長於德行者也所謂能
者則長於道藝者也德行之教内資乎人者也外有六
藝爲之正道藝之教外入乎人者也内有六德為之主
是故六行顯矣微則通乎神六藝粗矣妙則通乎道然
則攷之所至勸之所加豈可略哉書之不得其詳不足
以攷故欽敏任恤者閭胥書之孝友睦婣有學者族師
書之德行道藝者黨正書之所書者寡所察者詳故也
攷之不得其實不足以興故行藝者州長攷而勸之過
惡者州長糾而戒之所勸者廣所勵者衆故也州長之
所勸書之屢矣大夫之所興勸之屢矣先王尤慮鄉里
之吏書之有所不公攷之有所未至為之司諫焉廵問
而觀察之書其德行道藝辨其能而可任於國事者以
攷鄉里之治以詔廢置然則州長之所攷烏得不悉哉
萬民之學其賢有六德矣其能有六藝矣仁與之榮矣
天與之爵矣志重而物輕矣義重而利輕矣鄉老之尊
大夫之貴不可慢以待也待之以實不可略而興也興
之以禮東南之主以義望賓西北之賓以仁望主歌吹
降登獻酬去來以示鄉人德之可尊義之可樂然後獻
其書焉王尊其所獻拜而受之也以書者道之所存王
寳其所受登而藏之也以德者天之所叙以其有仁德
而使之為卿以其有知德而使之為大夫以其有義德
而使之為士先王之世賢者在位以長民德而無異道
能者在職以治民事而無異政是何故也司徒受教法
扵王公卿大夫受教法扵司徒鄉吏受教法於卿大夫
萬民之學受教法扵鄉吏則其所以教民者諸侯群吏
之私不與焉資諸王而已先王之民興於賢者之德風
安於能者之政事協其情契其志此何故也使民興賢
還以長之深協其民之好惡使民興能還以治之深中
其民之利病則其所以進人者王之私不與焉委諸民
而已屬之而讀法也相習以善會之而射也相習以藝
屬之而飲酒也相習以禮率之而從獸也相習以戰德
行之實偽道藝之精粗下不能逃扵民上不能逃於吏
德行道藝外之所受不能有異於王内之所受不能有
異於天在朝所謂卿大夫士在鄉所謂長正師胥在軍
所謂軍將師帥昔時鄉教之中同為儒者而今同為天
子之吏豈有異趣哉然而自秀士而升之以至進士自
有造而加之以至有德大夫得之以為賓天子得之以
為吏萬民得之以為長而微黨正之所書州長之所考
勸之以進其善戒之以黜其惡未有能成其性者也
官刑上能糾職
吏以德稱位有三曰善曰欽曰正而欽正者善之類也
吏以能稱職有三曰能曰法曰辨而法辨者能之類也
人各有能事各有職以能應職應事以事應物事以日
生而無窮物以時變而不測先王之治事物使之以時
偕行而作與時與偕極而復則推群吏以能應職而已
然而群吏弗致其力則不能盡其能先王弗致其刑則
不能盡其力適足以廢事不足與立適足以厲物不足
與應尤天下之患也上能糾職所以有官刑焉八法之
治官府官聯而上處人而使之之法也官常而下治人
而作之之法也官刑以糾其惡官計以勸其善然而不
能糾其失職者則亦安得官計之善而勸之哉必有糾
職之刑乃有稱職之賞然而群吏之於庶事先王分職
以任之出法以制之不先乎事而令之及其事至然後
為之所是慢事也先王有刑以糾百官然而不先乎刑
而告之幸其不共則置之法是罔人也先王智不慢事
忠不罔人而况王宫者乎宫者國之本也國者天下之
本也為國之本制治不嚴則其望天下之治也不亦難
乎是故大司徒令扵教官曰各共爾職修乃事以聽王
命其有不正則國有常刑小宰令扵百官府曰各修乃
職攷乃法待乃事以聽王命其有不共則國有大刑在
王宫則責之以事上之恭在官府則責之以臨下之正
然而不攷乃法謂之不共法者能之類也不共則有常
刑而已斯亦上能之意歟有常法無常人有治君無治
法法者治之具也人者用治之具者也先王之法固善
矣不得善人而用之則或以善法厲民者豈法之罪歟
是故先王善其法則善其人或以刑善之或以賞善之
刑賞非善其人之道也作人以趨善而已八柄之馭群
臣有曰廢有曰奪有曰誅此以刑之類作之也有曰爵
有曰禄有曰置此以賞之類作之也善能人性之所固
有者無以作之則其長人者熄治人者喪可勝惜哉先
王惜其才德之美為之成始則有鄉三物以教之教人
以德為主故其刑也上德糾孝為之成終則有官府之
八法以治之刑計之於八法則作成其才德者也治事
以能為主故其刑也上能糾職然而稱職者賞廢職者
刑豈一日而致哉其在鄉黨也教之已善養之已正攷
之已實不率者既屏之矣其在官府也旬終則令正日
成月終則令正月要歲終則令正歲會不舉者既誅之
矣從政之中日謹其成月謹其要以其有歲終之廢置
見置者勸見廢者改以其有三歲之誅賞及其誅之也
廢置已再矣是故誅之義也不為不仁賞之仁也不為
不義馭過之誅能使廢者因以取置置者因以取賞未有
馴致其惡以至於誅者也是故先王之治天下六典之
書推而行之者有六職六官之職贊而行之者有六旅
為天官者謹於治為地官者謹於教為春官者謹於禮
為夏官者謹於政不失其序為正者專於治要為師者
專扵治凡為司者專於治目為旅者專於治數不失其
任有名為之累焉則其失職非所欲也有刑為之累焉
則其失職非所敢也然則先王之官刑豈常試哉設之
使之有懼而已
辨廟祧之昭穆
社稷報物利也宜其所居而右之有成其物之意焉宗
廟報親恩也宜其所居而左之有生其親之意焉親有
遠近恩有隆殺然後親親有仁尊尊有義長少有别男
女有序若夫服之盡者不殺其恩廟之遠者不降其制
則不死其親之意豈足以為仁哉是故先王之扵廟祧
為之親疎多少之數以多少之數辨其分故王立七廟
諸侯立五廟大夫立三廟適士二廟官師一廟以親疎
之數辨其恩故七廟一壇一墠五廟一壇三廟二壇二
廟一壇先王之教天下上治祖禰下治子孫旁治昆弟
序之以昭穆别之以禮義繫之以姓而弗别綴之以食
而弗殊其夫屬乎父道者妻皆母道也母之則尊之矣
其夫屬乎子道者妻皆婦道也婦之則恭之矣然後男
女有别長幼有序先王以此教民號為人治之大然而
即吾廟祧之昭穆未有辨焉則以人治之大者而率天
下是則難也以仁致禮以事其親所以有廟以義斷恩
以等其親所以有祧不可屢以祭也則止於享嘗不忍
遽以去也則止於黝堊君子小人之澤五世而斬二祧
之親則在五世之外者烏得不殺服盡而義輕二祧之
昭穆則異於在五廟者烏得不辨先王之治天下明則
有禮樂幽則有鬼神然其序義亂於幽閴之中則安能
正其生者邪小宗伯之職謹禮扵幽則辨廟祧之昭穆
謹禮於明則辨吉凶之五服車旗宫室之禁然而宗伯
之辨蓋已久矣先王尤慮尊卑之分尚或不嚴乃有禘
焉非特為其祖之所自出以其祖配之則以審諦昭穆
為主然則昭穆之不可亂也可不慎哉合食於太祖禮
之尚親而主愛者也以情先焉爓熟物之近於人情者
也不近於人情非禮之宜也不足以致愛焉故祫主於
饋食審諦昭穆之禮尚尊而主欽者也以意先焉血腥
禮之遠於人情者也不遠於人情非禮之至也不足以
致欽焉故禘主於肆祼獻祼之享先王也其猶禋禮之
事上帝歟泰壇之禋泰圻之瘞資物以見其誠焉未若
物忘而誠在也然而審諦之時尊中之醴爼上之腥滌
蕩之聲葆大之器不足以勝其志則小宗伯之辨豈敢
略哉
演山集卷三十八
