演山集卷三十九宋黃裳撰
周禮義
王功曰勲
有王佐之學則能收王佐之功有内聖之德則能建外
王之業然而内聖之德資於王佐之學而後至外王之
業資於王佐之功而後成内聖之德未嘗多學而不見
其所違者有一以貫之也無所不學而不見其所聚者
有精以損之也精一作聖乎内而王則聖德之顯而已
王所謂大者與王化之則不可以其形拘王所謂明者
與王圖之則不可以其象定有功於王如是之高明也
則謂之勲焉勲者功之上達者也然而王佐之學可得
聞乎荀子曰學者以聖王為師揚子曰學之為王者事
其已久矣惟聖與王皆原於一所謂一者三者相合而
未相離者也由一而之天則聖者王之内也大德立焉
由一而之人則王者聖之外也大業立焉得一之體則
其遊乎天人運乎内外皆其用耳一之離在天為象在
地為器在人為法形色名聲布列乎萬物不可以為量
數學者各奮其才智而取之或得其方者而失其圓或
得其粗者而失其精或得其小者而失其大得其小者
其功或為治勞或為戰多得其偏者其言或為百家之
小說其用或為覇者之佐或為官長王佐之學不然師
聖以盡倫師王以盡制惟聖與王皆原於一故其合而
言之則謂之道而已大臣以道事君行止在我而不在
乎人富貴在德而不在乎物其待物也非其義也非其
道也祿之以天下弗顧也繫馬千駟弗視也其待人也
非其義也非其道也一介不以與人其待已也非其義
也非其道也一介不以取諸人囂然為我幡然為君惟
道所在不知有物之能累我也故其降道於德則為内
聖之化聖而能化則無所不通以無所不通者運諸言
意之上與王之天降德於業則為外王之仁王而能大
則無所不備以無所不備者建諸事業之中與王之人
之人所以明道之天所以神德由大而化之則仁復乎
德而吾君為帝矣由聖而妙之則德復乎道而吾君為
皇矣是故百姓謂我自然者其功上達乎天道故也帝
力何有於我者其功上達乎神道故也然而孔子稱天
之大則曰巍巍乎惟天為大稱堯功之大則曰巍巍乎
其有成功夫有成功則向於王矣是故古人以勲號堯
而勲上達不可得而見也無能名焉聖人則以巍巍稱
天之大稱堯之功則王功天功也非人之所能為也興
事造業成之以道故民無得而稱焉周南王者之風聖
人之事未嘗言功以其上達則不可得而言故也周之
臣惟周公為有勲勞於天下繫之以周南固其義也國
功人功也非天之所為也興事造業成之以力故民得
而稱焉召南諸侯之風賢人之事也未嘗不言功是故
鵲巢則言積功累行以致爵位羔羊則言鵲巢之功致
繋之於召公固其義也然而人功累而後成累之至則
亦上達矣是故王道成於騶虞可以言功矣而不言者
以其上達則不可得而言故也然而古之事其君者為
公者有道為卿者有德為士大夫者有察與智王功之
臣能下而為五功也猶道可以言器五功之臣不能上
而為王功也猶器不可以言道伊尹周公有道者也其
佐非特王也内可以佑聖其職非特宰也上可以論道
故其功之成也格於皇天老子曰公乃王王乃天公則
上達王則内聖自非上達之公與王坐而論道不能内
聖其德之於天道而後已是故言王之職則裁成天地
之道輔相天地之宜言公之功則論道經邦燮理隂陽
而使萬物各由其道然而萬物可使由之不可使知之
則公之有功於王不亦至乎伊陟臣扈有德者也足以
為佐而已佑聖則未也足以為宰而已論道則未也故
其功之成也格於上帝伊陟之功以言伊尹則不足以
言巫咸則有餘然而非勲之至者耳統天地者隂陽也
統萬物者天地也孤之有功於王足以寅亮天地而已
未足於燮理隂陽足以貳公而已未足於佑聖猶言太
宰之職以祀大神則為不足以享先王則為有餘然而
能紹上帝則烏得不以為勲哉非勲之至者耳孟子曰
湯之於伊尹也學焉而後臣之威公之於管仲也學焉
而後臣之湯學伊尹以物徇道故其外忘而内重威公
之學管仲以道徇物故其内忘而外重外忘則功出於
道故伊尹之功格於皇天外重則功出扵物故管仲之
功曾西之所不為者嘗惜仲之才因敗以為功轉禍而
為福可謂美矣然而門内之屏楹間之坫不攝之官三
歸之臺為之動心王佐之才屈於聲色勢利之中不能
以道自勉而又烏能以上達勉其君哉故孟子曰管仲
得君如彼其專也行乎國政如彼其久也功烈如彼其
卑也爾何曾比予於是故君子為其君閉邪則曰仲尼
之徒無道威文之事者是以後世無傳焉為其君陳善
則曰保民而王莫之能禦也必使其君之仁無敵於天
下則以為王德必使其民莫知為之者則以為王化然
後收功扵王道之大成是故孟子患不得其君耳不患
其道不行於天下患其功不成於我耳不患其君不為
王者惜夫孟子以禮義進扵諸侯而諸侯以勢利求於
孟子其勲不見於後世可勝惜哉管仲之後有公孫鞅
始說孝公以帝道而未之入也則以王道說之次說孝
公以王道未之入也則以霸道說之嘗謂徇已者夷吾
也徇人者商君也彼方有所徇焉烏有上達之勲以致
内聖之王者乎降及於漢君欲其臣無甚高論而臣屈
而就之與言秦漢間而已時君不過為賢王而至有雜
霸者或自其臣徒以儒宗居宰相位持禄飬交阿䛕自
售而已雖大有為之君而臣其所教者可勝惜哉嘗謂
其學不如荀楊子之言其行不如孟子之去就其事不
如伊周而欲為王功也不亦難乎
百工飭化八材
攻金之工七攻木之工七攻皮之工五設色之工五刮
摩之工五搏埴之工二以夫五材而加皮玉設色其為
八材也歟修飭以力謂之飭形移其形之謂化飭木而
化之其載物也則為輪輿其濟物也則為舟楫其敵物
也則為弓廬之屬飭金而移昜之以容則為鼎量以斷
則為劒削以鳴則為鍾磬之屬飭皮而移易之則為函
韗之屬飭土而移易之則為甗甒之屬飭玉而移易之
則為圭璧磬佩之屬飭色而移易之則為畫繢纁緇之
屬水火之材飭而化之運用六物者也九職以任百工
故其言詳六職言其所以為百工者故舉五材而已六
職之序王公出法以賜百工者也士大夫行法以督百
工者也商旅阜通以資百工者也農夫播植以養百工
者也嬪妃化治以成百工者也是故百工之序在其中
焉相高下視肥磽序五種君子不如農人相美惡辨貴
賤君子不如賈人陳繩墨設規矩便備用君子不如工
人以義理財以知創物則未有如君子者是故王公士
大夫之序在其上焉天下之民無致養之物無以為生
無致用之物無以為利財成天地之道輔相天地之宜
王之務也太宰以道佐王者也五榖有本而已太宰任
農輔之以生草木有生而已太宰任圃輔之以育山澤
之材有生而已太宰任虞輔之以作鳥獸有能相育而
已太宰任藪輔之以養蕃八材有為民器之資而已太
宰任工輔之以飭化五行之氣為象而有五辰為器而
有五材為德而有五性五材之有為器之資為器之理
蓋已久矣必有智者為之創物巧者為之述事然後五
材之用著焉而百工不能上達者也苟非智者為之出
道而觀象降象而觀器然後制其象器而用之備物致
用立成器以為天下利以象寓意以器藏禮則雖百工
之巧安所用哉伏羲之網罟神農之耒耜黃帝堯舜之
舟楫杵臼弧矢以濟萬民以威天下耒耜網罟弧矢杵
臼有取於卦象而為之自非遺數不能極數忘象不能
定象忘象遺數獨寄萬物之表然後觀象以設卦尚象
以創物則夫網罟之類自非聖人豈能制哉其鑠金也
有之以為利其凝土也無之以為用一器之微為之内
者天理至深眷意至圓為之外者其分足以嚴天下之
守其制足以便天下之用是知日造而不知之者百工
也日用而不知之者百工之務窺理所在則能審曲正
軆所向則能面勢圜者中規方者中矩立者中縣衡者
中水直者如生繼者如附此其巧也其為弓也辨其安
危之人其為輪也辨其高下之地其為函也辨其豐約
之軆其為鐘也辨其小大之量其為兵也辨其攻守之
國此其知也若夫仰以觀象於天俯以觀法於地旁以
觀萬物而有作焉則非百工所與者也先王之世或為
滛巧以蕩上心者禁或為竒技竒器以惑下志者殺故
其百工知述智者之事知守智者之法飭化八材興事
造業以貢於上而已然則六職之序百工得與王公士
大夫相為用於天下蓋無愧焉
占六夢之吉凶
吉凶之變休戚之情係於王者有係則有憂有憂則有
感有感在外則見乎蓍龜有感在内則見乎夢寐王之
於民以吉與之同患惟恐其弗得故季冬聘王夢獻吉
夢於王王拜而受之以凶與之同患惟恐其弗去故舍
萌於四方以贈惡夢遂令治難敺疫賢能之書天遺王
以治民者也謂之天工萬民之數天遺王以守邦者也
謂之天民吉夢天遺王以休證者也謂之天佑王拜而
受之非徒尊賢也非徒貴民也非徒喜夢也所尊所貴
所喜有天存焉故爾噩思喜懼或心所懷或情所感而
見之於夢非夢之正者人也非天之所為也不噩不思
非喜非懼而見於夢夢之正者天也非人之所為也然
而占夢於夢之非正者尤占其吉凶蓋在人者烏知其
非天邪或之使耳精者天德神者人道人之精神豈能
皆全於天旦晝為形所囿為物所絏則遂遠於天地之
神隂陽之理昧於禍福之機妖祥之釁莫之悟焉人之
精神寐則魂從其所遊寤則志從其所運寐則静静則
定定則清清則虚虚則明虚也無所不觀明也無所不
照精神反一遂與天地隂陽流通故與萬物俱一氣耳
無幽無明無遠無邇是故禍福妖祥成敗得喪之理可
周覽焉安能逃我哉占夢之官以其與天地流通故觀
其舍以其與隂陽流通故辨其氣掌其歲時占其吉凶
其聘王夢而占之也吉者以獻凶者以舍夫能以寐致
靜以靜致定且能流通如是况吾王乎書曰恭默思道
夢帝賚予良弼能恭則莊能默則静思道則能損實以
為虚致虚以為明然後精神遊乎無何有之鄉而接帝
於不可測之境得所賚焉非王之高明而誰能之不噩
不思不喜不懼夢之正者也大抵五行之數寐則兆於
夢中寤則兆於聲色形軆之表而或兆於朽骨之象枯
莖之數記曰清明在躬氣志如神嗜欲將至有開必先
又曰國家將興必有禎祥見乎蓍龜動乎四體兹其有
開者歟然而舍萌於四方以贈惡夢其妖為夢也烏可
贈其禍為疫也烏可敺天時人事固有相感而廢興者
如之何不可敺不可贈邪
演山集卷三十九
