演山集卷八宋黃裳撰
律詩
寄題范氏六桂堂
榮到蟾宫父子同滿堂天秀望仙峯六枝已勝燕山桂
八子須攀潁水龍風信動人香遠遠月華垂地影重重
餘芳更有成林日行見君家萬里封(公于所居之側為桂林基以俟諸孫)
聞鴈
露下多時鴈未鳴數聲雲外此宵征北人書到三秋盡
南國弓閒一字横孤舘有誰驚好夢平蘆何處起寒更
想應俎上終須免宜向方塘寄此生
大暑
輕輕絲葛汗如蒸空有雲雷未見靈安得此生長不老
豈能今日便忘形謾搖紈扇終嫌倦欲倒金罍却恐醒
赤脚踏冰疑未穏且休林下泛清泠
山堂有作
煙籠雲鎖幾千年流俗尋山豈得先一水中分吳越界
四峯前臥漢唐仙閒遊東徑窺青海偶往西源翫白蓮
却省内遊還有感杖藜獨立夕陽天
題愛竹軒
北堂人去竹成隂手澤須看碧玉林清賞共嫌無一日
孝思今喜有千尋滿窗金鎖日華永遍地龍孫春意深
寄語嬋娟多結實幾時當聽鳳凰吟
除夜
守歲飲須頻光隂又再春漏移中夜刻身是去年人天
色收殘臘人心息舊塵東風新我意相得向雞晨
楊立之南歸
五月雙艫偶共行開懷尤喜暑風清亨途事業心猶壯
細字詩書眼更眀家有青山應可樂首無黃髮未須驚
相期一醉無他景九十西風菊萬莖
南樓有作呈仲矩舍人
莫言風物是窮邊塞北江南此果然蒼璧下粘芳草地
垂楊中臥碧塘天人吟夜月波中笛客醉秋荷雨後筵
來候朔音棲處好夢常捫斗過幽燕
秋夜
百蟲將入蟄一氣已歸根今古在還去光隂朝又昏莫
隨塵衮衮須悟性存存誰得逍遥趣南鵬是北鯤
送李季益龍圖
浮遊塵世未還元偶會琳宫兩地仙行止義眀嘗得已
修持仁静可忘年笑談客去吳無侣惠愛人來楚有緣
公外詩筒當見寄為乘佳興益新編
清勝亭
靈源來處亂雲深回抱華亭愜我吟窺影冷光天上面
入懷清氣水中心橋頭月到人攜榼蘋末風來客解襟
秣馬臺前聊遣興寸隂何惜與登臨
歲暮偶成
新舊光隂各自催分年須折送年梅歡聲動地驅儺鼓
厚意迎春獻夀杯誰似江山難得老人憐桃李又重開
朱顔未遂花前計却恨東風抵死來
贈致政葛侍郎
金帶慵腰便退居高閒吟思滿江湖一頭黃髮真元老
兩郡朱幡更大夫世事榮枯閒似夢道經舒卷静如愚
延平遺愛今猶在一片棠隂入畫圖
九日遊堯山
誰見東巡駐六龍秋山留與醉吟翁人非物是紛華外
古往今來想望中雲日萬年興素節士民千里閙晴空
黃花盈首猶教摻一笑從他落帽風
贈張太保
赫赫家聲將帥官仕途寧肯放君閒不妨林下權尋藥
未可雲中便買山五兩輕綸猶系命滿樽清醑且開顔
天涯之子誰為樂何幸相逢一笑間
除夜代送倪簽判
北風吹雪抹潮頭待過東南第一州去客情生來客夢
隔年燈照隔江愁玉皇謫吏行當復金闕除書即便收
言簡氣清終有用臥龍山下自難留
觀遊山記感舊寄霍子侔
故園别後有餘念舊記重看無限情山倚日中支暑氣
水從雲外落秋聲向前世務心猶壯憶昔溪居眼自眀
攜手逸民今在否杯茶誰與話平生
再寄及之
眼淩霄漢氣横秋未壯吾年似白頭病態問人皆笑老
壯圖何處始知休還因往事悲今事難得新遊比舊遊
霅水越溪風信好尺書多幸屢相投
别後新寒有勁風不親談笑轉乖慵一行塞鴈來多日
萬里鄉書得幾封閒憶蘭陵還自笑願遊苕水更相從
與君疎闊誰堪愛閱古堂前樹樹松
會友人飲
曾共螢窗得夜光别來聲問在周行未搖丹管醻詩史
且遣青娥丐樂章巧笑莫嫌留客數幽懷須信到官忙
樽前邂逅知多少更對春風舞一場
送方子元赴固始
九卿遺俗各尋宗君自南來喜更濃(固始諸姓避唐李亂隨王潮歸閩中)
(故云)無類已聞詩禮教有行還守子男封胷中道在何嫌
酒絃上聲清只愛松(用劉元明子賤故事)行聽老農無一累曉炊
如玉稻新舂
送林君錫宣德
最喜君來寫我憂羣情忙處獨抽頭功名機會須時可
詩酒光陰屬自由醉度九秋江上舫食遊雙筯海邊州
兩年官滿休瞻望且與磨鉛了校讐
送仲時南歸
壯志九年人事足竒書千卷客囊空(仲時獻策皇帝留京師九年市古書)
(十餘篋而歸)窮通自在身謀外取舍誰堪士論中休歎監車
千里驥且誇天漢一帆風忙拖雙履雲邊興更與何人
作醉翁
與子侔始會于常學後為禮部同官感舊
始觀文彩慕聲名三十餘年夢可驚真幻自從窺至理
是非誰復較浮榮别來方策迷情斷老去園林逸思生
叙舊幽軒時一笑更宜茶鼎作蠅聲
靈璧遊張學士園
休說行行且與吟道山官職舊園林石疑六醜默難問
竹類七賢閒可尋翠引賓朋三徑遠寒生涯澗一池深
隋河堤上人空老誰為蘭臯惜寸隂(蘭臯張園之竒石)
謝人示詩集
騷雅先生得古風恨無吟侣忽相逢欲陪大巧搜春景
已買長毫插筆鋒花下比(闕)歌帝力醉中聯句頌花容
斐然小子多詩癖時遣青衣寄一封
寄陳充道
性纔圓了便相逢對面還如一鏡中共取醉時聊遣興
兩忘言處便歸空紛紛綠髮何妨白擾擾黃塵謾自紅
松竹滿林先我去笑談誰起坐間風
頥堂
晚年塵事少閒境道情多汗簡知千古靈龜見一毫更
尋何處樂休訟此生勞名利雖然好誰瞻數仞高
送鄭少府延平教授
上舍聲華太學生青衫從我薛齊城神仙官職去期遠
詩禮門庭歸思清山展旌旗秋可樂(延平山勢排空有展旌旗之状)劍
驅風雨夜休驚(延平潭上時有風雷三岸讙呼以為劍歸)故鄉夢想今猶在
此景何年慰此情
長樂閒賦
行盡溪山到海邊合沙門外見平田潭潭清世元侯宅
杳杳真人小洞天萬戶管絃春買酒三山鐘鼓曉參禪
旌旄纔上南臺路方記詩篇落在先(昔寄五峯詩云他日南來言笑處釣)
(龍臺下擁旌旄)
二百餘人領此州去思誰更有碑樓浮名浮利果何在
潮去潮來空自流照萬事時惟是道賞三山處最宜秋
使君籍上尋同姓只許旌旄獨自遊(自晉太康至吳越錢氏為此州者二)
(百四十六人皇宋十有八獨無宗姓)
越王峯下小棠(一作堂)深秋入三山未暇尋兩造盈庭真
與偽紫元堂上本無心
七樓遥直釣龍臺榕曳横枝庇兩階好是四州南下水
却隨潮信入城來
五十年前夢此遊已云持節豈能休悠悠封域連東海
浩浩朝宗接上州五季侯王時事古九還仙子洞天秋
閒行嫌被朱衣覺密往西堂獨倚樓
地傃東南一角垂百川夢處勢隨堤滿帆風力人航海
七日遊吳尚說遲
旁統七州連帥府中分三壤屬僧家荔枝獨作閩山秀
宜與龍團一處誇
歲華猶煖山藏翠客起還留海獻鮮風雅可憐元太守
一生魂夢已茫然(元公詩云一生魂夢繞三山)
方壺圓嶠飛來處北越南番望斷時莫道長安天樣遠
一輪初上已先知
周回禪刹望嚴城雲弄遥琴一寸青眼在簿書心在道
何妨尋我到山亭
秋日有感
清生眀爽静生悲羣動相將却入機物向本根成既老
鴈知時節去還歸山人邀飲酒初熱漁叟獻鮮鱸正肥
莫管世情都掃盡閒來林下看秋輝
和寄麻城饒令
應向公餘飽看山絃歌安用智閒閒有為百里人同樂
無累三神我獨閒雖隔春風長在想尚期嘉什屢蒙頒
近來與物低昂少多是聰眀落静關
白蓮閣
白蓮池上閣崢嶸萬朵西風滿社清已寓漣漪呈皓質
何妨汚潦得浮生羅抨翠盖秋陽盛玉琢香腮曉鑑眀
空色從來無辨處此詩非獨為花成
寄題明舍
明舍義方立深宫文藝成詩書盈篋重金玉滿堂輕天
漢一枝峻秋風雙桂榮羨君能自樂在處有蓬瀛
藤杖
一枝能獨立三徑漫相隨閒逐人行止先知路險夷倚
憑吟望久將飲醉歸遲攜到遥林下尤宜倒接㒿
寄蕭思遠
自能騰踏到天衢少壯為龍卷未舒案上不留生熟事
篋中便有古今書(思遠性喜收古今書少孤有志于學不俟父兄之教)高吟應愜
新移命幽夢還尋舊隠居(思遠昔年讀書于南國山中今為丹陽有移錢塘之命)
須道守官誰似我長來湖上得清虚(昔為湖州縣丞次丹陽有練光湖今)
(移錢塘又得西湖之景)
寄湖江二十四叔
小宗纔廢各西東懷想湖江夢寐中受祖生涯君獨異
起家身計有誰同客遊何事千山遠族燕還悲一位空
期約眀年來侍側青衫滿滿桂花風(此詩于庚申之歲有失于傳壬戌登)
(第還鄉復書獻)
表海亭
大老悠悠不嗣音高風難向望中尋三千賓客空離合
十二山河自古今北戶人歸雲洞遠(見太平廣記)東方春入
牡丹深(青春之方牡丹特異于他處)兩辭遣興無他好只有閒來醉
與吟
社日遊雲門山
不須扶我自登山脚力能勝十八盤一字鴈低頭上過
兩城人細掌中看雖知比戶緣尤在却笑南柯夢未闌
忽見歸雲應是信滿襟先得洞天寒
演山集卷八
