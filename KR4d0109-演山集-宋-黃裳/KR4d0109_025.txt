演山集卷二十五宋黃裳撰
啓
狀元及第謝啓
卿吏獻書特為一鶚春官奏藝間在三人引造帝庭再
上千言之策收還桂籍復先萬國之儒上辱聖恩内慙
士論竊以堂室如諸夏柱石如羣英法度者垣墉文章
者丹雘欲隆夏屋之觀美必謹工師之搜求然後丹雘
得以為文華垣墉得以為阻固天變不能凌暴人亂不
能窺窬然而材或不備則不可與防不虞材或不嘉則
不可與圖無弊是以聖人之取才也無類聖人之育材
也有方其才無氣則用之難乎有為其言無德則取之
難乎有用將致其才行則先養其氣于剛大將致其言
語則先育其德于高明使之致思以勝其所聞則其德
守天使之滅私以制其所徇則其氣守性始有當世修
明之士能為先王輔相之人行止在我而不在乎人此
道所以行富貴在德而不在乎物此德所以立讀書萬
卷豈學蠧魚之死生食禄千鍾亦同簞食之得失囂然
為我幡然為君文章足以為丹雘以其有德以立言法
度足以為垣墉以其有道以制行先王之澤衰熄後世
之風陵遲沚中之莪歸為陳根山下之泉出為行潦其
德昧于然否其氣趨于窮通言不以物來而鳴才不以
事至而運青衿不見謾嗟三月之何長白髮已生尚恨
一經之未究性命之情淪溺于陳迹口耳之學紜紛于
異端俗有不能興之憂才有不足用之嘆方悲此屬蠧
六藝之空文何幸吾君寤千年之曲見論升以舍作興
其才行盡新書黃卷探天人之䆳收殘舊學青天披
雲霧之深道德之統舉以兩端禮義之序彌于萬類慶
小子之有造慕壯夫之不為至使空空之鄙夫化為濟
濟之多士小者大者薪之&KR0034;之昔欲求心既幸孔門之
受今兹行義又蒙唐構之收祗荷寵靈誕膺榮幸此盖
㐲遇主文内翰先生閤下士類取法儒宗得名中開性
天下臨文軸甚識如鍳以器取人妍&KR1126;之形見笑見嚬
圓方之材為輪為桷乃若無似亦皆不遺為起齊庭之
一飛與透禹門之三級德虧輿望誤傳江夏之無雙策
玷宸聰遽擢平津于第一宜其柔氣以御事育德以應
時慎守士規勉從官計上酬覆盖之德次答生成之恩
過此以還未知所措
府學解元謝啟
為道而學則何羨乎紆朱為貧而仕則何慙乎擊柝焚
膏繼暮誓窮千古之精粗裹飯候明請較一朝之長短
彼此時異行藏道同金有滿籯豈勝一經之教子田無
數畆宜思三釡之洎親南去千山西來六載為道不為
利惡求龍斷而登之趣時不趣人羞適墦閒之祭者以
故難逢赫赫之盛知久棲泛泛之逆旅無以隂相其天
樂何其數窘于身謀豈謂上游亦收片善伏惟某官其
仁足以度物其智足以照人中開性天下臨文軸圓方
之材輪桷于刃下妍&KR1126;之形笑嚬于鑑中何幸空空之
鄙夫輙先濟濟之多士一晲三倍自慙未足以離羣三
年一鳴顧此何由而驚衆
南劍州解元謝啟
辭去何緣擬作西廱之鷺歸來亦分却為南海之鵬行
止非人所為得喪在予何累受性真直與世闊疎謂古
人所謂德者要之所得無偽乎心謂古人所謂行者要
之所行無害乎義規規俗態勿容毫髮于胷中蕩蕩道
情可置江河于度内方圓周士之肆邊幅漢儒之勞雲
山竹溪或浩歌而往春花秋月或大醉以遊覺來無物
引去有誰天籟自鳴何求于金石虚舟暗觸無意于風
波謂不能直情而或隱忍以私則其有動也非情之和
謂不能適性而或矯拂以偽則其有為也非性之正上
推小廉曲謹以望天下之俗故情之士也拘下飾姦言
偽行以罔方中之人故今之愚也詐或持屑屑之末節
乃詆閑閑之大方伏惟某官人器之内受而不遺心鑑
之中見其所抱遠移嚴牒發揚小材屢顧弊廬感勵後
學收青衿于城闕舒黃卷于黌堂講道南來承以多士
獻書而去出于羣英斗下夜明孤鋒豔豔雲中秋静一
鶚軒軒臨義揮毫雖慙千慮之所得因風展翅且慰三
年之不飛其進疲駑以酬榮芘
賀正與監司啟
百華燈動明庭已樂于稱觴萬象春回寒谷已煩于吹
律率土雖廣歡心所同伏惟某官元善長人忠誠許國
才與時行故其政可以成物恩隨天施故其德足以佐
王兼臨雨露之人民率先以已同享三陽之福禄本自
于天拜壽無緣涖官有限
謝發運啟
東來蓮幕纔輸三月之勞西去鶚書輙厠十員之幸移
文忽及稽德尤慙伏惟某官走筆萬言讀書千卷道足
以致主而不自以為至才足以過人而不自以為多退
託高明發揚愚陋具員越府已垂下庇之恩應詔舜朝
預出先容之力願勵師學庶酬已知
謝判監啟
帝綸忽降于遐封天澤還沾于微品越侯幕下纔寘于
賓筵虞帝庠中遽參于師席幸免簿書之多事擾擾紅
塵閒尋簡策之微言悠悠白日造道則未具員豈能伏
惟某官處當時儒重之官抱庶士師尊之業無倦之教
則六德所發至于六舞有造之學則一言所視期于九
年自省紆疎安能副貳才低賈誼對言無補于先王性
懶仲舒講義有慙于諸子宜其驅策駑下討論古先内
求經學之依歸上副義方之教育
謝澶州韓諫議啟
虞帝上庠既孜孜于養善魯侯泮水又汲汲以承流書有
同文學無異趣篆刻之技壯夫不為道德之師小子有
造此澤微矣斯文殆哉襲蹈以為辭章牽制以為典禮以
行己為固以徇人為通風俗已行聖賢有作棄置百家之
小說發明千古之微言(闕)心稍收于城闕秋聲春
舞性方適于黌堂雖多科第以招延更重藩垣之協贊
伏惟某官道義足以致主仁智足以育才出補太原雖
非長倩之意招來下縣又有文翁之風廢弊之學丹雘
一新鄉往之儒書劍交集使車纔下遽馳教育之聲師
席難登誤寘迂疎之學以今之倡者可謂甚美而世之
學者未知所安聰明則溺于最高愚下則失之不及或為
嵇阮之絶物或作申韓之害人反言孔孟之可疑莫省
老莊之所致幸蒙眷眷之命粗道區區之懷大鳴小鳴
但恐此聲之未至半教半學且欣吾道之將成
謝賜詩表
賜臣等之第其名已顯賜臣等之服其身已榮賜燕以
盡臣之歡賜金以加臣之幸重重寵數佩服難忘亹亹
宸心優隆未已俄聞星使疾驅靈囿之中忽見天章榮
照清章之上辭掩金玉翰生風雲拜受戰兢懷歸榮耀
(中謝)竊念臣等下肩一介之賤内服四端之榮未輸犬
馬之勞先享雲天之樂豈意更玷仙藻益光凡流恭惟
皇帝陛下道貫三才德通萬類忘言而復則僕之以皇
質肆筆而書則雕之以唐文生于沚中者則使發為殊
英出于山下者則使流為巨浸然後形見樂育之意詠
歌作成之才垂聖訓之文華惇士風于高美瑞光四座
藹藹春空之雲歡意一聲呦呦苹野之鹿臣等方筮以
仕宜書之紳慎守士規勉從官計動静役思于帝作死
生誓報于天臨
謝賜燕表
唱名中禁既霈皇恩錫燕上林又將睿意誕膺榮幸祗
荷寵靈(中謝)恭惟皇帝陛下常嘆才難不憂道遠推至
誠而樂與開數路以兼收堯心所宅則如輕重之在權
舜目所過則如妍&KR1126;之在鑑將欲驅馳其行藝且先鑱
刻以龍光廣推湛露之恩微及菁莪之品聲具隂陽之
和氣樂通天地之至情待之以獻主則盞斝交飛陪之
以從臣則金朱相照恩袍色動迷芳草之依依仙籍香
浮引薰風之拂拂竊惟臣等之卑賤何幸聖朝之優隆
雲上于天果沾茂渥魚在于藻莫測殊歡相與盡心佩
服鹿鳴之禮各思報上謳歌天保之章
演山集卷二十五
