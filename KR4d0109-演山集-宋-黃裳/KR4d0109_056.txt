演山集卷五十六宋黃裳撰
雜說
不得而非其上者無命也為民上而不與民同樂者無
義也齊宣王問孟子曰賢者亦有此樂乎而孟子對之
曰有人不得而非其上者非也孟子非王之獨樂示吾
非為乎不得而非之也非求於下民惟民歸於一德王
之道也樂民之樂憂民之憂是以不求之而已樂以天
下而民與之偕生憂以天下而民與之偕死然而不王
者未之有也
神無方易無體一隂一陽謂之道聖人以道體常以神
易盡變言道在神易之後者以其攝用歟莊老之言道
也合神與易而言之似惑其說此後之學者所以猶新
生之犢猖狂而趨未知其所定止也
象之所可及者聖人能範之數之所能窮者聖人能圍
之天地之化在乎象數之中者也過則絶物惟其不過
此所以曲成萬物
物也天地也鬼神也通乎一氣物者氣之聚鬼神者氣
之散道之用幽為鬼神顯為物大為天地天地萬物未
嘗相離也鬼神其能離天地乎是故精氣為物遊魂為
變是故知鬼神之情狀與天地相似故不違幽不違乎
鬼神大不違乎天地此智所以周萬物
物生則魂藏魂遊則物變蓋惟精氣散而弗聚無所管
攝此魂所以遊
繼之者善而道有用成之者性而道有體百姓日用而
不知故君子之道鮮矣以其成之者性
樂之從也宏人為廣博樂之純也移人為易良得詩之
情則温柔得詩之性則敦厚
吾無為也有為者理而已矣是故時不勞其事事不勞
其形形不勞其生
衆人萬物役之賢人五行役之世人為物逆旅物為聖
人逆旅萬物為道一偏衆人為萬物一偏
任理而得利天之利也行義而得利人之利也此其所
以和同天人之際
養心莫善於寡欲欲之動也遣之有志焉之為虚空之
為澄徹以至乎無遣然後善之
所學至於窮理則絶之所得至於盡性則壹之
精者天德之至也神之又神而能精焉精之至也
與仁同功者或利而行之或畏罪而行之其情不同則
同功者非誠仁也其仁未可知也與仁同過者利仁者
懼其有害焉吾知其不能也強仁者懼其有刑焉吾知
其不能也則同過者誠仁矣其仁可知也與仁同過者
其周公歟一人而已
寬柔以教不偏於強不報無道不偏於弱故中立而不
倚
聖人不生亦不死故其生曰神其死亦曰神聖人之道
視之弗見聽之弗聞故聖人曰盛德鬼神亦曰盛德
雨露既濡萬物感陽以生霜露既降則萬物感隂以死
萬物以生之時君子不忍致死於其親且謂其與萬物
而來矣故樂以迎之萬物以死之時君子不敢致生於
其親且謂其與萬物而往矣故哀以送之孝子之祭有
送往之哀而不及樂是謂弗仁有迎來之樂而不及哀
是謂弗智
萬物出於一入於一出入之中坤元用六以成之乾元
用九以終之非特終之也又使復出於一壯者不則之
以老老者不則之以死天地之道豈能無窮哉則者天
理以為約者也
六功之臣約在宗彛記在簡策先王以為未足也銘書於
大常頒賞於鄉錫燕於堂先王以為未足也祭於大烝
蓋謂無王之道也無以辟四方無國之體也無以容萬
民無民無與守邦無事無與應物無治無以興利無戰
無以戡亂予有臣焉由國功而充之上達於王則使民
遷善遠罪而莫知為之者於是乎勳立由國功而推之
下達於民則通其變使民不倦於是乎庸立勲庸功之
大者上之於王則通乎神下之於民則通乎義不可以
有加焉勞之為功内則勞心以應事外則勞力以集事
辟草萊任土地有能於力而已未必勞心多筭勝少筭
負有數於心而已未必勞力使王足以有臨使國足以
有容民足與守事足與應治足與富戰足與安則予荅
臣何敢略哉論譔其功書於王之大常祭於大烝然後
盡其心焉
大常之用王屬天下而役之天下視王而從之者也屬
天下而役之天下視王而從之在乎法天而體道日月
為常法天而體道者也以祀也則以天道交之以討也
則以天道正之以朝諸侯也則以天道臨之以紀成績
也則以天道明之以教治兵也則以天道威之然而大
常之於六功不然而已當其天下視而從之六功在其
上焉孰不知吾臣之有才吾臣之有德以至於是哉此
固先王之意也春享主於祠夏享主於禴有物存焉未
足以言物也物成於秋享則嘗物而已至冬而大進内
盡志矣外盡物矣此烝所以為大焉然而冬享則謂之
大烝其猶冬教則言大閱歟先王謂以六功配四時之
享則失之太數配三年之禘則失之太疎祭於大烝其
節不疎其儀不略報功之至也顯明之中使與日月齊
光與人知之幽暗之中使與先王偕榮與神知之顧不
盛歟以勞定國國功也法施於民民功也以死勤事事
功也能植百榖治功存焉能扞大患戰功存焉周公之
功非羣臣所能為故特賜之以重祭周公之功非萬世
所能廢故特祀之以大禘一烝之報未之盡也
商周之王嘗稱其前人與我先王胥及逸勤服勞王室
其見銘書者以勵其後則曰厥有成績紀於大常今命
爾予翼作股肱心膂纘乃舊服無忝祖考其言從享者
以勵其後則曰世選爾勞予不掩爾善兹予大享於先
王爾祖其從與享之然則六功之後有能出力以就功
名以衛王室兹實有激焉梁之修之唐之韋挺見祫於
十月遂以大烝附會於五載四時之烝三年之禘皆弗
與焉自是功臣之食疎矣唐配於祫其疎之也無恩漢
坐於庭其輕之也無禮
王俟民而尊國俟民而固事俟民而立治俟民而成戰
俟民而克六功之建所歸不同而民實有力焉然則凡
頒賞地安可取其中上之地而厲民以瘠惡哉是故上
地食者三之二其民可用者家三人中地食者半其民
可用者二家五人則以任民下地食者三之一其民可
用者家二人可以賞功
近郊圭田在焉遠郊二十而三賞田在焉甸稍縣都無
過十二采地在焉卿以下必有圭田圭田五十畆餘夫
二十五畆則卿以下食其半矣士有士田矣又有稍食
卿以下有采地矣又有圭田則亦何事於賞地哉先王
以為不賞無以進功則三之一食得於常禄之外何歉
於下地哉然而三等之地一夫一婦受田百畆賞地之
賦二十而三不亦異乎蓋頒於六功則賦自六功而上
矣非八家所助焉
先王以德報之則有三之一食以義取之則有二十而
三之税地之所受已次乎中等之家國之所取已重乎
近郊之税可以已矣則夫加田無國正也不亦宜乎征
之正之歸諸受田之家而已加田無國正也不為過優
以其有三之一食不為過薄以其有圭田采邑
五等之封或食者半或食者三之一或四之一其不食
者山川之餘則食附庸焉然而賞地三之一食則以美
惡之地而差之封建之地其食之者三之一則以尊卑
之爵多寡之禄差之
先王賞六功之臣則内有六鄉之地禄五等之君則外
有三等之土其地與民足以共貢賦備役作賓客祭祀
之用稱其作德而已是故王朝之臣列土之君位不期
驕禄不期侈去驕以恭去侈以儉無以徼幸作偽而為
淫恣者先王之賞不亦仁乎漢興初定高祖論功行賞
裂土而與之鎮服新造之天下以功而侯百有餘人王
者八國其始大侯不過萬家小者五六百戶及其民歸
戶息大侯或至四萬戶者小者倍焉漢莫之制子孫驕
佚淫嬖大者不庭小者不軌其賞實資之齊兼五侯之
地魯衛之封各四百里自非太公之功魯衛之親且有
盛德不以賜焉然而周之制内則有六鄉之地以進六
功外有三等之土以封四國安得而不議哉
癘疾之作或感四時之邪氣或自養之失素問曰夏傷
暑其病在秋為痎瘧秋傷濕其病在冬為咳𠻳此自養
之失月令曰孟秋行夏令則民多瘧疾此感四時之邪
氣先王之於時氣不能使之無邪而有以裁成之不能
使萬民無癘疾而有以養之疾瘍之醫所以養萬民之
疾為之禮義之政所以裁成其時氣而又為之膳膏齊
和使嘗放焉所以維持其五臟六腑仁民之政也
醫師歲終則稽其醫事以制其食故疾醫死終則各書
其所以而入於醫師
瘇腸潰瘍内作之疾也金瘍折瘍外作之疾也古之治
病移精變氣祝由而已移精變氣自内治之故不假毒
藥祝由自外治之故不假針砭後世淳樸散懷易為邪
氣所乘是故先王養之治之備矣以神治之則有祝由
以物治之則有毒藥以人治之則有針砭按蹻愚衆之
流賊天理窮人欲而有是疾焉恃祝以去之則妄矣拘
於鬼神者不可與言至德恃祝以去之拘於鬼神者也
取民有義而接我無禮以其所取有義而受之則失已
於苟矣是可以豕交者也且自辱焉取民無義而接我
有禮以其所取無義而却之則失已於介矣是蚓而後
充其操者也且傷人焉聖人之於諸侯也恕其取民之
無義取其接我之有禮交我之有道弗却而受之不失
已於苟亦不失已於介不侮人亦不自辱
諸侯取其所有而過者也盜則取非其所有而已接我
以禮交我以道猶弗受之受之適足以自汙却之不足
以侮人然而萬章引諸侯之不義而與盜者比不亦甚
乎
似喪其偶故能無對有偶而物我辨矣然而有齊物之
道者不必喪其偶而後能齊之似喪其偶而已有偶而
能齊之真齊物者也
如槁木則忘形如死灰則忘心有心故有形有形故有
我有我故有物物我兩立而是非好惡不可以勝計也
齊物之道喪矣心如死灰子綦所以喪形形如槁木子
綦所以喪我我且喪矣而彼烏能以長短小大計我哉
道與我相為得喪者也
似鼻似口似耳似枅似圈似臼似洼似汚其形之不齊
也激者謞者叱者吸者呌者譹者宎者咬者其聲之不
齊也若之何齊之哉勿觀其形勿觀其聲而求其役此
者則齊之耳形役於聲聲役於風風出於大塊之噫氣
大塊以其常無也故能役氣而作其聲氣以其常虚也
故能役形而受其聲自氣而觀之衆形衆聲之不齊也
且可以為一况其噫氣者邪
齊物者毋以形累心之虚毋以我累道之無自道而觀
之萬物一府矣何大何小何是何非
大木百圍之穴竅以風而虚以風而滿以風而鳴以風
而嘿而風以大塊而濟以大塊而起風能役乎衆竅者
也聲之動静且不能自有之况衆竅之虚實乎猶有待
乎風則累於形者其去道遠矣為大塊者無實無虚以
其無形無鳴無嘿以其無聲故能役氣而感其形
演山集卷五十六
