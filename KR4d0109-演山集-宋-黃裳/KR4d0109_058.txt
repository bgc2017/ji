演山集卷五十八宋黃裳撰
雜說
以禮制民以俗因民而太宰所賞則其入禮而為善者
所刑則所出禮而為惡者此其忠厚之至也其威有德
天下之人中心悦而誠服之惟其所役其孰違我哉刑
賞之後繼以田役馭其衆此其威威至也苟喜以刑去
惡恪以善勸善天下畏之而已莫之愛焉其威之在天
下也譬猶至剛之物難犯而易折况或以刑去善哉怨
之而已詩曰君子如怒亂庶遄沮君子如祉亂庶遄已
怒惡而刑之足以沮亂而已知善而祉之遂破小人之
黨其道消矣此亂所以已焉夫一賞而已亂天下之威
莫大於是有恃權勢而威天下者所與非善所沮非惡
行其私心不顧天下之公義勢窮而威去則威非負權
勢者之所能馭也有尚名法而威天下者無情而寡恩
善惡高下一斷以法求使畏我而不能使之愛惡者有
可免之姦而善者有不幸之懼及其失也心離而威去
則威非尚名法者之所能馭也然則孰能馭之君子之
威天下也不求為威而能使人中心悦而誠服之威斯
至焉
九職之民進於野矣未嘗知文進於力矣未嘗知德進
於利矣未嘗知義教以六藝然後知義焉不競利以亂
知德焉不恃力以暴知文焉不䧟野以愚然而義與文
德能使人輕利先王又患其委職而去也教以世事固
其業矣工者世工商者世商農者世農此進民扵其所
任而成之者然而向者學藝未能行焉不足以為善也
制其爵禄吏諸官府之中與賢且貴者聯為八職以服
王事此進民於所學而成之者慮其廢此九職也於無
職者使之出夫布以戒之慮其廢此三事也於無職事
者使之出夫家之征以戒之王之鄉遂三事未嘗廢也
大司徒因此五物者民之常而施十有二教焉以陽禮
教和則使之學藝矣以世事教能則使之世事矣以賢
制爵以能制禄則使之服事矣九職而加三事焉頒於
邦國都鄙而已
非天子不議禮而天下無私法非天子不考文而天下
無私學禮之與文自天子出諸侯遵之而已及其有事
焉或得乎在外者之福有學焉或得乎在我者之善弗
敢當也以謂天子有命故吾得有事乎神有教故吾得
有事乎學我何與焉以其所受之福所享之善悉以進
之尊吾君也則歸之以善愛吾君也則致之以福先王
兼收而獨享之夫善在我者且不敢私焉况不在我者
哉
都家之封公卿大夫之采邑王子弟所食之邑有社稷
焉物之所資以生者也有五祀焉人之所待以安者也
有先君焉國之所因以立者也有名山大川之在其地
者有因國之在其地而無主後者都家之治以貴得民
此族實隂相之者不可忘也先王為之頒祀以馭其神
為之宗人以典其祀而或賜之禽焉王以不與其祭而
重之也夫為之頒祀以馭其神為之宗人以典其祀則
都家祭祀之禮惟王所議神之所享惟王所賜其福安
得而不致哉而况子弟之親公卿大夫之密邇夀王以
福固其願也祭僕展而受之膳夫受而膳之受而膳之
示王享其所致而已
先王之世君能下下以成其政則有燕饗以致其歡賀
慶以致其勤臣能歸美以報其上則於中心惻怛以致
其愛惟恐其莫之及也欲其福禄之高也以山祝之不
足也祝之如岡欲其福禄之大也以阜祝之不足也祝
之如陵欲其為下所厚不可得而壞也以南山祝之欲
其為下所益不可得而衰也以松栢祝之以祝吾君未
之足也又以吾君戩榖之臣祝其無不宜焉無事之時
至誠之願於王如是之至也而况祭祀之致福豈徒行
禮而已邪其扵鬼神也必有至誠以感之其於王也必
有至誠以致之雖然王豈徒受其福哉行人歸賑以交
諸侯之福則諸侯之致福也王固有以報之矣鬼神之
意蓋亦願為五福而隂相之則王與諸侯相交以福非
徒以為文焉
天子討而不伐諸侯伐而不討九伐之法正其罪惡之
名然後命諸侯會卒伍而從事焉言伐則其事也言九
伐之法則其討也討者著吾法度之言以問其罪耳
馮弱恃強犯寡恃衆高而自危滿而自溢者也則宜伐
而眚之害民則伐之行庶民之所惡也陵外則壇之行
諸侯之所惡也先王之兵豈將黷武以快其私也哉野
荒而不治民散而不係無智以及其所有者也則宜伐
而削之負固不服無仁以保其所有者也則宜侵之先
王之兵豈將征利於下而極其欲也哉彼自取之而已
賊殺其親充類至仁之盡也則宜正之内外亂鳥獸行
不仁而無其親者也則宜滅之放弑其君充類至義之
盡也則宜殘之犯令陵政不義而無其君者也則宜杜
之
施貢分職以任邦國簡稽鄉民以用邦國其法既廢而
後野荒民散者天下皆是也比小事大以和邦國其法
既廢而後馮弱犯寡陵外負固者天下皆是也進賢興
功以作邦國其法既廢而後賊賢害民者天下皆是也
周道之末九法既廢而後九伐之權遂為列國所擅争
城以戰殺人盈城争地以戰殺人盈野所謂伐之者非
必争賢害民所謂侵之者非必負固不服所謂眚之者
非必馮弱犯寡所謂滅之者非必内外亂鳥獸行孟子
曰征者上伐下也征之為言正也各欲正已也焉用戰
九法之伐以正邦國往而正之而已
九伐之法施於九法之所不及者也諸侯之心弗平則
爭弗正則亂九法所平則治其争九法所正則治其亂
然而大司馬掌建邦國之九法則言佐王九伐之法九
法之一事耳蓋非所以佐王則言以正邦國而已
王與之守邦而有萬民王與之共民而有羣后當其入
王而王弗之臣也以其從主則謂之賓以其敵主則謂
之客諸侯尊而有疑於王者要服以内則謂之大賓諸
臣微而無疑於王者要服以内則謂之大客王之大賓
客也有禮以致其恭故拜揖辭受事為之節有物以致
其愛故問勞贈送物為之數乃有牢禮餼獻飲食幣帛
之用先王將其厚意以收萬國之驩心者也
年有豐下財有多寡禮有備殺財少而不殺則失禮於
奢財多而不隆則失禮於儉奢則没禮儉則廢禮以親
邦國者也為奢所没為儉所廢且孰以致親哉是故太
宰以九式均節財用賓客之式與焉邦國萬民相為賓
客財之多寡禮之備殺以是為差不可過也
祭祀之式先王以事神賓客之式先王以接人喪荒之
式以待天變軍旅之式以待人亂幽間之中有鬼神為
之祐顯明之中有賓客為之相天變人亂有備無患然
後有共吾肥甘者則羞有式焉有共吾輕暖者則服有
式焉有共吾便用者則工有式焉有共吾行禮者則幣
帛有式焉有共吾行恩者則好用有式焉然而神不祐
於幽人不相於明則夫六式已矣賓客之式重與鬼神
豈可廢乎
凡邦國之貢以待弔用凡萬民之貢以充府庫然而九
式之用特用九賦之所入者九賦之所待關市之賦以
待王之膳服邦國之賦以待祭祀然而賓客之用特用
邦中之所入者亦有義乎先王以為吾有九職以任萬
民以九貢致邦國之用非以奉吾欲也還以為邦國萬
民之計而已千里之内吾所自治者以其自治而得之
者置諸九式之用則其事鬼神也敬其待賓客也勤九
式之用羞服好用無所愧焉
人情天道相為遠近者也禮之近天道者人情遠焉非
禮之宜也鬼神之卑而親者不可以此事之禮之近人
情者天道遠焉非禮之至也鬼神之尊而遠者不可以
此事之君子事其尊而遠者以意為主事其卑而近者
以物為主三禮之至上足以降天神下足以出地示中
足以致人鬼無他也能於三極之道相為近遠而已以
禋禮祀昊天上帝則以我之意達之物之形氣不足與
焉以實柴祀日月星辰以槱燎祀司中司命風師雨師
以血祭社稷五祀五嶽則以物之氣達之以貍沉祭山
林川澤以疈辜祭四方百物則以物之形達之一牲之
微投之於淵瘞之於土疈而磔之將為四方百物之報
豈足致之哉形氣之中先王誠意之所寓故足以致焉
日月星辰風師雨師有象者也山林川澤四方百物有
形者也有象者以物之氣臭祀之有形者以物之形體
祭之是則可矣昊天上帝其降而與物接也不見其形
其升而與物辨也不見其象然則如之何致之哉無形
也不可薦之以味無象也不可逹之以氣郊之血祫之
腥三獻之爓一獻之熟自熟至血其去人情遠矣祀帝
足乎先王以為未也泰壇之禋羔羊之裘未孕之牲陶
匏之器無文也無情也無味也且夫祀天之所主用血
而已豈禮之至哉五者未離乎物非其所恃以格帝者
也以寄其誠而已先王之於天神也以誠意動之以精
意接之定之以七日之戒齋之以三日之宿不御色不
聽樂不飲酒不茹葷視滌濯蒞玉鬯省牲鑊奉玉齎贊
幣爵告時告備告純告潔以誠其意而已心齋以致其
精意祭祀之齋以致其誠意先王所以使人誠其意者
將以致精焉人之意粗則交於物精則交扵神蓋其理
也有無之間帝之神明在焉古之聖王精神與帝感通
夢帝賚予良弼蓋夫精神之接於帝也豈粗於意者之
所能及哉以恭致莊然後以默致静以默致静然後思
道以致其虚此其所以接於帝也精意以享其猶孝子
之致其親歟祭之日入室僾然必有見乎其位周旋出
戶肅然必有聞乎其容及出戶而聽愾然必有聞乎嘆
息之聲君子之事帝亦猶是也天鑒帝省見其在物之
上焉尊之貴之惟恐其或失之精意以享者也然而精
意以享在乎先王以為至乎未也不可以言論不可以
意察致者不期精粗焉精意以享是禮而已先王之制
禋禮也期於百執事而至斯極也先王無所事意焉是
以大司寇之職禋祀五帝則戒之曰莅誓百官戒於百
族將欲致精其意而已雖然有道者足以格於皇天有
德者足以格於五帝有才者足以乂王家太宰所佐則
王也未足以佐聖所職則宰也未足以論道是以太宰
祀大神則為不足享先王則為有餘此太宰之職所以
正言祀五帝而祀大神祭享先王則如之而已然則先
王所以祀昊天上帝豈止於禋禮而盡哉大神大示蓋
惟有大道者足以對之有至精者足以接之老子曰老
大天大地大王亦大焉公乃王王乃天天乃道則道之
大者自非王公不足以體之記曰孝子為能享親聖人
為能享帝孝之於人道之盡者也聖人之於天道之盡
者也則天之大神地之大示自非聖人不足以享之若
夫百執事則效於禋禮而已太宰且有大於此者况先
王乎然而以血祭社稷五祀五嶽而已不及大示者以
見地示二而小故特舉小者以見其大焉以禋禮祀昊
天上帝而已不及五帝者以見天一而大故特舉大者
以見其小者昊天之有上帝也其猶國之有君歟五精
之帝則四方之諸侯而已諸侯有君之道故皆謂之君
五精之君有帝之道故皆謂之帝
演山集卷五十八
