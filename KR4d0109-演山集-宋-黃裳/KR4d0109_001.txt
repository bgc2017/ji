演山集卷一宋黃裳撰
古詩
賀拜罷南郊獻詩
中天臺上聞天語將下人間會真主王室堂開秋意深
怱怱瑞氣排羣隂插空儀物望不斷文采高下成遥林
鐵衣十萬熊羆勇忽擁天衢海濤動兩序朱簾語相慶
皆謂君王能紹聖昭昭神考體天德昔向眀堂布仁政
君王欲報天地恩乃修宗祀開端門玉輅亭亭張日月
中望堯雲降天闕清宫行事齋心微默與神交誰得知
獻饗歸來待祠殿上帝先從道心見龍衣登降天香濃
一片鈞天庭燎中振鷺于飛珮聲響恍如三代觀臣工
先皇基緒既肯構配侑豈或慙高穹安得公尸不來燕
自是諸侯皆望風奏歌已薦致和樂飲受乃酢持盈功
曉來忽聽道傍語從此天觀觀九叙瑣瑣愚臣何所補
只願獻詩歸樂府
次魯直烹密雲龍之韻
密雲晚出小團塊雖得一餅猶為豐相對幽亭致清話
十三同事皆詩翁蒼龍碾下想化去但見白雲生碧空
雨前含蓄氣未散乃知天貺誰能同不足數啜有餘興
兩腋欲跨清都風豈與凡羽誇雕籠雙井主人煎百椀
費得家山能幾本
春來腰筥修溪童摘山歸去如年豐主人長啜不言酒
焉用兒女扶山翁聞說佳致欲相逐勞生急放塵緣空
時走長鬚汲雙井豈吝七椀邀盧仝夜歸須步三峯月
曉望還乘五桂風静中且看狙公籠此樂吾宗好方寸
已向(闕)清望根本
三峯峭拔如武夷秀氣入草根幹豐秋堂一笑詩相共
竹杖未化誰知翁非特鷹爪致我啜芋栗亦慰腹中空
脩魚上釣開酒甕但欲醉我君寧同須飲一斗寄混沌
吹使自覺桃源風此言當踐非相籠百歲豈能空自窘
萬頃汪汪同一本
春山椎鼓雀舌細石澗垂絲魚肉豐異時相逐許餘地
杖黎自號田家翁有年無累反觀處水天雲盡涵秋空
雖云出處有義命必欲長往非人同校書千古竄訛謬
日長閒御瀛洲風故園且付煙雲籠落筆成詩今幾卷
洗我煩襟求副本
次曾德宣竹窗之韻
導彼清冷泉育此嬋娟身幽哉窗戶間猗猗窺鱗鱗有
霜能獨留無德難相親乃聞曾子風嗜好非今人
簡政堂
簡政豈在事養源無他心持守得綱領施設從胷襟虚
静古意遠平易人情深光景清不染悉付公餘吟
題楊氏聚義軒
聚義歸清虛無欠亦無餘聚利赴嗜慾自喪俄自續義
在詩與書利在金與珠金珠壯人顔俯仰一世間我去
彼不隨彼去我不觀詩書入青瞳藏蓄心腑中貽之修
乃孫操之修乃躬秧種秀沃壤願飽萬腹空源泉洌清
甃既與還不窮開軒有意哉短什嘉仙翁黽敏慎所交
高攀古人風
聽隠士琴
幽意不可象因心而後形至聲不可偽因心而後生三
尺膝上孤一寸胷中鳴急聲如飛泉瀉瀉秋雲邊巧聲
如流鸎歷歷春風前幽人無此心素絃無此聲心與手
相忘意與聲相迎彈者自到古聞者誰知音但見風色
吹我清欲御此風天上行
送胡君遊洛
得喪紛紛轉羣慾誰及愛松三十六有客忽自東南來
已為湖山飽雙目逸興不住皇州春天津橋南酒初熟
長念花王司馬坂洛陽今寓誰家館已聞香信滿東風
嬪御相從水光畔芳容須向盛時吟昔也醉翁長恨晚
(事見花譜)榖雨且老黃鸝聲急上征鞍望瀍澗送行詩句無
纖塵自有交遊在霄漢藜莧腸中何所須但愧銀鉤落
香翰看花知遺生看山知養神妖竒怪麗九十種未失
東風助培壅三十六峰元氣清獨插太虚無古今
湖上閒賦
錢塘吳之雄西湖乃其貳晴虚混高下寒光墮蒼翠俯
仰睨澄澈融結會幽䆳日月司晦眀煙雲管開閉樓閣
生有無塵凡換竒異素藹俄包藏物象已非二中有虚
一子四顧銀色世雲呼漏餘晷稍盛却隂翳遞回天漢
眀收攝何所取近影認遥碧故態獻新媚振羽鷺初起
一葦出天際大巧現竒畫人歡發幽思杖履秋林深絃
管春波細名字人不知閒藏洞霄吏
寄題存心堂因簡正仲運使
有樂不在物况當仕而優外騖乃自苦作德能日休身
計尚未適安能為道謀基址更所寓得地東南陬經營
喜宋子闡繹嘉毛侯紛囂落寂境蒸鬱回素秋事少德
機静風微花信幽林悄鳥相應日閒絲自遊中發靈臺
光下照彪池流神怡況味遠意虚才智周真見造不滅
妄想降無求所示良可助所超安可醻(公以存心堂記見示)會合
果有道寧復嗟阻修
惇禮兵部久不作詩偶成數韻奉戱
南宫先生好談古齒牙所掛多老杜劍氣中盤幾時吐
欲看光芒出庭戶平生氣直易言語不解聱牙斵詩句
先生莫學東野苦我願為雲(闕)相去
汴河解凍郭公域將行以詩奉寄
霜華一望銀河道聞說行艫猶未果清暘想快東去情
未斬凝冰已先破東鄰空憶樽前佐為誰更把金巵倒
汾陽遠商今有人不見纖塵落幽抱畫梁燕子趁時歸
故園莫放春光老
簡元輿祠部
文藝相從春欲暮未去皇州散還聚(去年聯事武成宫令會軍器所)豈
期擾擾凶器場却會高談翫千古冷官輒對華省郎亦
許烹煎待賓主文章雖自根本來裂破大全空縷縷如
公自蓄胷中竒長短豈能欺五度曠野羣陂渴霖雨欲
叫蝦䗫已窺戶春衫未疊麥寒薄最愜含毫斷詩句如
公簡静意尤遠卒邇清風慰遐慕牽率鄙興遊太虚滿
我縑箱始歸去
百花巖上仙人住巖下為州山水聚白塚青塚南北人
倒影沉沉獨懷古倚欄把酒與誰同况是使君為獻主
應喚漁舟疎葦中旋膾游鱗落紅縷秘書座上最軒昂
能共春雲爭態度紅衣帶月今何處幾轉春殘掩朱戶
飛船送客空斷腸梁塵漫落聲中句虚白亭前湖水閒
忽為霓裳起思慕出門沙土亂如雨薰風吹夢天南去
觀試
題墨脫新鐫扄鑰開清曉文衡朝士高香案天風小銀
袍帶殘月玉鷺集寒沼赳赳干城材銜枚出遠徼才氣
方自強未戰意先挑臨文尋汝賢形見乃微妙人才焉
可齊雲漢多年少慳思憂明膏俊性翫斜照得喪召榮
辱美惡露嚬笑修毫飲流液靈珠落光耀雕琢破巨璞
歌舞探長鞘含蓄既寂寂運動還渺渺重賞豈敢吝行
當塞明詔
簡無咎學士
北澶車馬來何暮芹茒池邊失歡聚(昔年權教授于澶淵及無咎至而裳)
(去矣)有分共為文字遊却向西郊話今古人賴聰眀多自
偽信厚期君中有主職事無塵静相對滿榻詩書香數
縷嚴扄如在柳隂中綠幄朱簾細風度紫犀銙破雪花
濃石鼎煎聲遶窗戶凖擬七椀邀盧仝清滌煩襟出新
句共笑先生最貧苦誤使簾前客相慕虚名薄利能幾
多褁飯區區來復去
醻羅正之提刑城東賞花
一氣適來顔色明一氣適去顔色衰花緣根蔕豈所托
顔色亦非花可為花約一時枯且榮人約百歲行復歸
一時百歲孰多寡花發乃知人盛時一回花發一度醉
已無百歲花為期韓子空尋院中長走馬歸來漫惆悵
昔日城東未同醉今日城東還獨賞萬事著意令人悲
邂逅多歡人願隨破臘中來春漸漸閒見芳梢青數點
韶華九十猶更長未嘗一朝遊醉鄉中含萬巧欲傾瀉
將與才思争光芒天台近得醉吟老寄我新篇頌花好
揚鞭直指都城中已踏東風楊柳道上苑初開芳意濃
急走長鬚為余報競香論色如夢中蝴蝶翩翩遶芳草
朱顔未愧雕欄紅莫向忙中放春過
寄題妙光亭
天邊月下雲初盡江上潮來風已定兩物無情豈有期
但見圓光非遠近潮回月落杳難尋元無此景何須問
沙北渡頭人自忙誰為山翁說真性滌除塵垢無少休
他日危樓與君凭
觀蠶
大巧不為蠶上簇機婦飛梭雙注目腹空萬緒徒自勞
縑素如山人未足
圓石六題
迎暉亭
始自暘谷見餘霞歛微眀亟從林末動幽禽發清聲羣
隂既掃迹衆象聊遣情捲簾取遥望揮毫寫初迎行樂
自此始勿為多事縈一世如過隙頃刻寧可輕勝槩豈
虚置倒樽慰浮生
邀月亭
迎暉不覺一日盡邀月又會三人閒未言期約綠巖畔
且共歌舞清樽間霜輪皎皎無今古世途擾擾多新故
今月曾經照故人古人問月今何處百年光景行復催
有月可邀能幾回雙巖達士不須說始見迎暉復邀月
清輝亭
山色翠欲流水光澄可照二物偶相際清風發微妙中
有逍遥翁寓意得歡笑此道復何求仁知姑自卲
翠筠庵
外環碧玉千尋直中起真香一篆清宴坐主人俄出定
歲寒枝上覺秋聲
快覽亭
欲跨晴虚兩腋風曲欄干外意無窮忘形獨坐雙巖下
遣興旁觀萬象中數韻瑰竒聊自適滿懷清爽可誰同
颯然而下吾能賦未必登臨愧楚宫
招仙亭
仙人豈可招固有招仙道欽信勿自欺仁恕滿中抱何
慙紫芝翁惠然及予坐衆行示要路羣實指虚果(苦果切)
脫落形骸中行在從所好躊躇即有礙清樽急須倒天
風歘爾(闕)相忘一何果幾日當復來斜陽滿芳草
龍鳳茶寄照覺禪師
有物吞食月輪盡鳳翥龍驤紫光隠雨前已見纖雲從
雪意猶在渾淪中忽帶天香墮吾篋自有同幹欣相逢
寄向仙廬引飛瀑一簇蠅聲急須腹(急須東南之茶器)禪翁初
起宴坐閒接見陶公方解顔頥指長鬚運金碾未白眉
毛且須轉為我對啜延高談亦使色味超塵凡破悶通
靈此何取兩腋風生豈須御昔云木馬能嘶風今看茶
龍堪行雨
送范子鎮
東南有人不可攀生輕義重人所難此風雕落不復見
得公今日如芝蘭千人忽墮風濤間義氣有感心生寒
以情論法不可枉使法可枉吾寧閒兼遺物已為虚舟
遂授此屬還平流相逢鷹犬顔何厚劍水閩山公不朽
有恩流到墓中魂(陸寺丞死于獄後公與直其事)無累乞尋林下友(諸枉)
(既直公請致仕不允)得官西去心膽雄帳下將軍望公久此生義
在公無慙未到青雲空白首男子屈伸當有時行置長
纓遠夷脰浩歌一闋公臨政馬上東風曲堤柳卯酒醺
醺吹復醒纖毫謾引無中有灑然得句誰其酬寄我須
煩置郵走
卜居潮山
勝致久不示幽居今已該蓋待出塵子將作還元齋升
高獨南望大巧安用裁天目形勢落秋空屏障開吳境
岸邊斷越峯天際回雙臂龍虎揖兩潮風雨來直視江
渚印蛟蜃遺靈胎旁聞海門出波浪生春雷平生落山
水邂逅奚所猜秋老竹林冷攀竹趨巖隈得石喜竒怪
且席靑錢苔泉甘地脈正吸泉如傳杯人静道始集境
幽心易灰老圃聽吾語勿以慵相推勤將日力進速副
韶光催長生且有道當悟接與栽務使翠華遠長大如
嬰孩瓊蘂覆青徑木香兼荼梅疏鑿取清淺結甃移碑
材飛橋渡流水俯仰無纖埃雖謂夕陽好見月還徘徊
卜築非偶爾供吟何快哉棲養此固足會晤誰可偕
假山
天作乃說真人作故云假堆疊孕竒怪含思亦如畫遥
岑非寸碧羣岫擁而亞蒼苔抱秀骨尤愜時雨灑去來
何所人度嶺策羸馬安得無心雲經從斷而挂日落行
且休寒巖峙孤舍假合雖使然登覽憂亦寫萬物資諸
心一念有神化締構况融結猶造秋與夏攝用還一空
何取亦何捨莫認假與真外樂聊以借
演山集卷一
