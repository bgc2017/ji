演山集卷十二宋黃裳撰
絶句
萬竹軒(八首)
出遊休問我西東去去惟尋萬竹翁幽趣翠華相得處
忽逢明月與清風
森森高節勁深深綠髮青衫萬士林應是主人看不足
就中誰解作龍吟
鳳翅凌雲翠欲寒蕭蕭蒼玉佩珊珊中虚自有長生道
一枝為龍未是難
八十詩翁想出塵此君長與駐青春金華瑣碎閒垂地
安用侯封況渭濱
雪霜勢去舊容在風雨聲來新思生須信此君清且貴
一竿猶可釣高名
翠光幽意欲生烟幾種龍孫幾度傳忽怪春衣青旅旅
吟看不足是嬋娟
一日無君似染塵得君風思出天真七賢林下誰堪友
到此相尋少有人
隂遥俄喜日華落静久更宜山鳥鳴榮謝易為花厚薄
歲寒還得歲寒情
鼓角樓初成(二首)
峥嶸南揖展旗山旗鼓相臨縹緲間雷動滿城春不去
龍吟今日劍須還
雲中人作四星看十二光隂一箭寒吉事有祥戎事静
溪山嬴得倚欄干(鼓角樓昔為火所廢遂寓鼓角于郡之西樓羣盜不息術者以為向背所)
(致及其起廢鼓角未復寇平民安故有是句)
荔子(二首)
須知陳紫入吟看能坐詩人碧玉盤六月香肌無點汗
絳紗囊破水精寒(陳紫底平可坐皮與肉離不相牽制此所以為佳品)
綘包玉液踰中夏黛染羅帷度北風艷異尤争西子笑
曉來親見狀元紅
送周奉議吳江(三首)
下枕煙波令尹家年豐閒坐兩時衙為君東去還成夢
猶記撑篷看月華(昔年秋晩舟次吳江詩云船中月色曉猶在江上客情秋更多故有是句)
雙艫銜尾去如飛秋滿松江到未遲自與李膺歸興别
鱸魚杯酒在平時
一官方解浚橋南欲試絃歌豈為貪便得洞庭山下去
公餘誰共擘霜柑
戲贈席上侍人
遮藏不得鬢邊霜空憶揚州一覺長不學牧之狂可笑
紫雲宜贈紫微郎
暑中(二首)
幽懷無處對秋隂數疊雲峯壓翠岑安得水邊開一閣
蓮花風信滿衣襟
炎空方喜雨初過閒坐又憐風乍來偶得瑞蓮傳好信
清思應到雪天梅
松軒對雨有感
田無數畆難回首士少高風易折腰古往人非秋自老
松軒吟對雨瀟瀟
湖上閒賦(五首)
誰家絃管度前汀宛似湘江昔有靈一曲未終船已遠
白雲空點數峯青
烟雨為容似帶愁愁中猶解寫人憂數峯出沒如何畫
寺在波心且艤舟
想緣仙劃與神刓有是湖光有是山一處一遊都幾日
也應偷盡九春閒
源出靈山分外青若從葛塢更須靈誰知天樂逢真景
難向人間作畫屏
篩雨龍山淡淡烟水簾遥在數峯前問言居士庵何處
為指中洲有陸蓮
徐通直守連州(二首)
回頭猶見折腰時纔到朝班便得麾(公以知縣資序權州)誰合相
從公外樂玉鱗新出使君池(州有魚池利歸太守)
得官榮與故鄉看初佩魚符日下還内相遠孫真太守
海南佳郡是連山
遊靈芝僧房(三首)
千頃煙波一畆池柳堤收得小漣漪誰家堤外尋幽去
漸漸歌聲入渺瀰
小徑悠悠接水天薰風誰對遠師蓮吟看尤為湖山好
未肯忘懷便入禪
翠欄清淺柳如帷帷外煙光遠可窺夜榻晩窗誰是伴
暑風秋月最相宜
贈致政李大夫(四首)
父子辭榮海上還二車皆是漢郎官夜來列宿尤光彩
為向溪南隠處看(公及其先皆以正郎通判長樂致仕即郡之溪南為清退樓閒居于其上)
銀魚慵佩入樊籠萬累相捐萬慮空逼歲歸來何事晩
荔枝牽率過薰風(公語長樂太守當食荔枝即為歸來之計果踐其言)
演仙山足退來榮更繼高風適此生一葉輕舟篷上雨
三江欹枕有誰行(公之先大夫自長樂致政祖席之上郡守張伯玉曰公之歸也何適曰煙)
(雨滿江吾泛一葉欹枕于其中閒聽雨聲漁唱吾之適也張公喜其言起舞為公夀)
世情相失道情濃語默行藏信意中清退樓前溪一曲
剡川明月剡川風
菊花(四首)
香色相生静入觀化工誰怕剪金難秋光欲盡花尤好
都作時情九日看
紅塵事事有興廢黃菊年年無古今意静氣清時候好
醉歸明日更相尋
手把黃花為惜香况逢真率未嘗忙神仙多是無心得
可向桃源作醉鄉
葛巾尤有醱醅濃豈是隄防落帽風我未醉時君莫去
且來閑坐菊業中
平山堂
一隅不見古揚州惟有平山尚自留且看江南山色好
莫緣花月起閑愁(揚州自古城有四隅今存其一李氏詞云春花秋月何時了往事知多少)
水涵羣影去悠悠樓有三千轉首休想見經遊人與物
而今知我夢揚州(予六經遊且四十載人物是非衆矣故云)
谷林亭
竹也中虚谷也虚兩虚相得閑中無月來風動時尤好
那更高人也自如
蜀井(傳此井自嚴君平顯)
地行仙迹世難知極數高人出數時隠顯自通淮與蜀
興亡誰管晉兼隋(仙家洞府天下與蜀通者青徐自有兩處)
送公濟朝議守長樂(五首)
翁子歸來第八人越王家國再逢春悠悠千騎溪南路
今日榮誇到劍津
侯王權勢腰三印省寺光隂夢七秋龍虎有人猶掃跡
政風行聽海邊謳(林公曾治龍虎山人偽印)
三山勝槩烟雲外萬戶清酤鼓樂中待看使君遊刃處
始誇瀕海有天宫
兩街香案使君來萬瓦青烟洞府開勿剪緣榕隂盡處
七門南直釣龍臺
海渚信來魚市白林梢光動酒帘青鼇頭須學成都守
莫對三山我獨醒
還鄉簡清臣潛夫(三首)
别來交友問如何松已成林屈指多且喜斷金人尚徤
一能清爽一平和(清臣平和潛夫清爽)
夢中常作水南遊山北煙霞物外秋好是老僧今在否
我來還上望仙樓
乘興拏舟過水南問禪閒試野僧參望中皆是棲真處
山有雲峯劍有潭
送劉教授之官豫江(二首)
守官何處豫江邊職事無塵我慨然一樣清虚誰畫得
倚欄人静水中天
草草揮毫已可傳昔年場屋合争先何時寄我南來信
閣外溪山有幾聯
春日有感
桃李嬌春緫不知風情惟與道相宜堂前楊柳青絲軟
吟看無人獨自垂
看山亭(二首)
雨洗煙籠十數峯兩亭相望兩山中北來吟了南來醉
花木迎人一徑通
兩邊紅綠路深深疊怪堆竒出翠岑莫道非真窺得破
能侵天巧似無心
訪照律師因浴靈芝(二首)
領袖桑門水鑑中杖藜人御石橋風雖然垢淨無尋處
漫濯游塵一點紅
山間風水洞天深閒望誰陪講後吟篙子船來應有語
幾回明月去相尋
和蔣樞密送侍者歸
謾來非為利名場隨侍還尋野徑香静極恐生天上夢
不妨吟入帝雲鄉
有客對酌
花間人面是誰家何似才華對物華百五時應來合醉
三千賓客不須誇
西歸亭
衣法傳來幾度春少林堂上悄無聞兩忘飬就空兼色
獨步西歸一片雲
歐冶池
人隨夢電幾回見劍逐雲雷何處尋惟有越山池尚在
夜來明月古猶今
送陳季甫
閒於孤鶴淡於秋縱落忙中亦自由受道已知君有質
感人深處急回頭
送鄧元孚(三首)
京塵隨暑遠洛水得秋多爽氣乘歸興孤舟看一梭
左選官期遠南歸客路長覲親時正好黃菊百年觴
識先游刃易命晩折腰勞華省當年夢行看置此曹
雪中聞友人圍碁
瑞雪天時醉怨遲笑君碁局雪中圍軒花汗漫豐年事
不是嫌春故故飛
友人見問久不作詩
幽情寄態動風騷大巧如春未奈何莫怪近來詩句少
只嫌吟後客情多
寄李潛夫
去去仙舟住處閒吳王臺下虎邱山日邊孤客遥相憶
聚散空悲夢往還
偶感
泡影浮生夢幻身十年南北寄紅塵窮通有命歸與好
風月相期滿劍津
流溝山
清見林泉意已開知音曾有魏王來兩忘更得棲神地
不染人間一點埃
舟行感舊
曾向蘭陵起一舟湖山住處有朋遊歌聲月下俄相失
秦與瀟湘各自愁
次友人月夜樓上之韻
滿樓清景瀉斯干肝膽初醒世慮閒誰見謫仙歌興舞
但留詩句落雲間
泛南湖(二首)
菡蓞香中畫舫輕新紅相照亦多情似迎學士來歸院
花燭前頭朵朵明
雨過圓荷萬點星雲開銀漢眼前明難逢此景休歸去
更待天西片月生
友人垂釣
壯後幽情轉更長塵勞空憶芰荷鄉自由池上垂綸客
應是回頭笑我忙
偶成四絶書寄子堅道契
皆有前緣志自通大雲山下偶相逢春來拏得龍雙角
走下崑崙第一峯
相見參來道已通五城曾折紫芝封自從龍虎歸根後
花蔟雲攢白玉峯
袖中自有青龍劍世上誰無白虎經秘訣未嘗留一字
不勞終日誦黃庭
塵中自適能無我方外相知喜有君静看古今搔首處
五湖風月萬山雲
演山集卷十二
