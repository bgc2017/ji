演山集卷五十宋黃裳撰
雜說
先王在上域民以禮不以封疆之界固國以仁不以山
溪之險威天下以義不以兵革之利雖有堅銳固塞無
所用矣為軍將者有養人之德為師帥旅帥者有帥人
之智為長司馬者有事人之志有死難之節雖有掎契
司詐無所用矣長人之仁帥人之智六術五權在乎拱
揖顧指之間人之所不能測者齊威之節制不可以遇
三代之仁義仁義之用非特在乎先王所以固國與威
天下而已有德之將有智之帥仁義不可以勝用焉
宵則人息之時也使之索綯冬則人休之時也使之乘
屋豳公非固勞之也以為不若是無以致其樂焉民無
違力地有餘利然後朋酒斯饗稱彼兕觥以盡其歡則
昔時勞之也所以為今日之計歟
國子之合無政則亂無教則愚其正之也移屏而已無
成均之法則人性失中其教之也記誦而已無道德之
師則人心失性成均之法成人之性均其過與不及者
也蔽于天而不知人非此所謂有道蔽于外而不知内
非此所謂有德
政者國子之所禀則以中法治之故為之大司樂道者
國子之所學則以中德致之故為之師氏保氏養國子
以道則所謂有道者教之也師氏以三德教國子則所
謂有德者教之也
天下之民不敢擅有所之適者為夫節有期也天下之
姦絶焉不敢擅有所齎&KR0757;者為夫傳有說也天下之盜
絶焉
五言之出是則天下治故此八音安以樂民以五言而
報上也有美有嘉焉五言之出非則天下忽故此八音
怨以怒民以五言而報上也有箴有刺焉以五言之嘉
美者而納乎上則上知所因矣以五言之箴刺者而納
乎上則上知所革矣萬民之言以六律與之音八音之
氣以六律與之度是故内通乎性外通乎政君子聞之
有所思焉以興聖人在之有所悟焉以改
十有二律生于十二氣十有二聲出于十二律隂陽之
道天地之理夫婦之情父子之性聲律之中存焉况有
先王之化上以和天時下以和人心述五行之和氣播
之于八音採萬民之和言奏之于六律則其所感之幽
所作之微猶役于隂陽焉
先王之政在中國者詳于九州在九州者詳于四海夷
蠻戎狄人民財用六牲九榖之數知其利害而已故略
于九州九州之政各有諸侯制節謹度同其貫利而已
故略于中國
亂臣之肆無所不僭至于僭樂則盡之矣先王以樂象
功以舞觀德季氏八佾舞于庭則將以功德自視于天
子矣未至于斯極者所不忍季氏忍為之則其孰不可
忍哉
有来雍雍者以其和故至止肅肅者以其敬故能得萬
國之歡心以事其先王然後享皇考之祐則曰宣哲維
人文武維后享皇天之祐則曰綏我眉夀介以繁祉周
之天子苟無穆穆之德則安能致是哉祭祀之始天子
致助至有辟公之顯相祭祀之終皇考致祐至有皇天
之繁祉事其先王之至者也宗廟之祭歌之以徹其以
此歟三家特陪臣耳事及三廟堂上之徹庭中之舞輙
用天子之制亂名喪實雍之作也又奚取于彼哉
天道高而尊造物者也惟造物者為能覆蓋愚衆之罪
過而治之此冢宰所以為天官地道卑而親成物者也
惟成物者為能司牧愚衆之善惡而教之此司徒所以
為地官先王之治有政所以立禮有刑所以弼教政不
為虐刑不為暴本乎一道而已蓋自治官以道為本出
為政刑豈有他哉輔予蓋覆之所不及者耳後世之治
上無道揆下無法守然後道之以政不以立禮齊之以
刑不以弼教天下始有無恥之民然而王宅厥心不能
有大宰亦烏用宅哉
正朝廷以正百官正百官以正萬民大宰建其書佐王
而治其近者也故以正典以正百官小宰蒞其事貳王
而治其遠者也故以正職以正萬民孔子曰政者正也
子率以正孰敢不正朝廷之上鄉明之君中心無為以
守至正一人帥以正則百官孰敢不正百官帥以正則
萬民孰敢不正
西面之卿其德足以佐王東面之孤其德足以祐聖三
公北面而有答王之道王族故士虎士從王于路門之
右大僕大右從王于虎門之左虎賁綴衣趣馬小尹左
右携僕百司庶府當如文王之世有仁以為常伯有能
以為常任所守不戾乎法所負不愧乎位豈有他哉守
正之王克其宅心而已文王宅心有道施于有政則自
王廷之臣都邑諸侯之官典掌夷狄之吏莫非吉士克
俊有德周公之作立政以告嗣天子王非敢廢也后德
惟臣良臣惟聖百官既正還及于上此政之所以成聖
乎
六典以治邦國八則以治都鄙八法以治官府官成以
治萬民禮以治賓客而諸侯羣吏萬民還以治乎我者
宰夫之所待則故其所逆之士而理之大宰之所待則
揆其所逆之情而弊之
道之所案所以立體道之所寓所以致用立體于中致
用在外故王大旅上帝張氈案設皇邸皇譬則道之用
氈譬則道之體其體不可外也宿次之中所以有氈案
焉道以柔為體則以剛為用道以質為體則以文為用
道以方為體則以圓為用道以圓為體則以銳為用氈
之為物質而能柔所以象道之體皇之為物文而能應
所以象道之用雖然文采節奏道之所寓以應物者烏
可以為常哉物至而應事已而寂莊子曰仁義者道之
蘧廬也止可以一宿此皇所以見于邸歟
先王之事天神以謂不稱其道不足以當其意不當其
意不足以致其饗張氈案未足以况道之體設皇邸未
足以明道之用則有大裘而冕以為祀天神之服四圭
有邸以為降天神之玉大裘以象天道大裘而冕以象
天德秉邸圭以降之所以象其用植蒼璧以禮之所以
象其體道以質為體則以文為用大裘衮冕所以况之
道以圓為體則以銳為用邸圭蒼璧所以况之
鼓之為物以和軍旅以節音樂以正田役以作士衆之
氣者也車驟徒趨鼓與之進車發徒刺鼓與之戒車徒
坐作鼓與之行止易車險徒先王所恃以却敵者也然
而坐作進退疾徐疏數之節在鼓而已
立政以為八柄以馭羣臣王之所&KR0757;立德以為八統以
馭萬民王之所舉臣之趨走民之從服疾徐進止在我
而有節焉王之所御也故王固國以仁不以山谿之險
威天下以義不以兵革之利域民以禮不以封疆之界
鼓天下之民由道之大者而歸焉王之務也坐作進退
疾徐䟽數之節一時之教以待不虞而已豈足以語王
哉故諸侯執鼖鼓軍將執晉鼓師帥執提鼓旅師執鼙
鼓而王之所執則路鼓而已
人鬼人道之大者故路鼓以鼓鬼享而王執之軍事國
事之大者故鼖鼓以鼓軍事而諸侯執之諸侯有君之
道故執事之大者謹度以事王故執事之大者而已
四鼓之用莫尊于路莫卑于鼙
進則患怯退則患紛故軍將執晉鼓以銳其進卒長執
鐃止鼓以肅其退鼓退而止之訓習之終鼓作而通之
鼓行而節之訓習之始惟其訓習之始不可不慎其亂
故兩司馬執鐸所長者寡所聽者詳故也節鼓慮其過
差尤可慎者故惟五人而一節焉師帥之于一軍有不
能進者自為二千五百人所主而已晉則聽將軍焉故
執提鼓而已
車徒之衆驟趨馳走坐作發刺皆中其節諸侯軍將旅
師之馭其衆也肅故鼖鼓以鼓軍事非王所務焉執于
諸侯而已
治野之法有治其甿者有治其地者以下劑致甿之類
治其甿也夫間有遂之類治其地也水能為田之利亦
能為田之害先王為之通其利防其害便于榖粟則妨
于車徒先王則使無妨于車徒有便于榖粟故萬夫之
地為之五溝以致水利為之五涂以防水害會歸于路
以達于畿則五涂下利于水上利于車徒矣路會十道
而歸之畿川受十澮而歸之海民之達于畿也其猶川
之赴海歟朝覲宗遇會同六者諸侯致勤于王者也時
聘衆見間問歸脤賀慶致禬六者王致愛于諸侯者也
諸侯以禮致其勤而王弗以仁致其愛則諸侯豈可以
虚拘哉
智力能不未嘗相同而亦未嘗不相為用天之理也先
王明其相用而為之制焉府史胥徒在官而有力者也
使之為正師司旅之用乃為八職以治之百工農婦在
民而有力者也使之為王公士大夫之用乃為六職以
治之
有質而無文則物之用廢有華而無實則物之體廢在
天有時在物有理在人有德在世有事未聞偏立而獨
得者也雖然文華去道也遠且以闡吾之實然而實與
質喪則其孰以為文華哉故凡繪畫之事後素功者以
素為質以質為本不可忘也素之在天為秋之序在人
為性之質萬物至秋動者還靜華者即實然後反一春
夏則其文耳君子内視見素感物而出之其生色也晬
然見于面盎于背施于四體不言而喻人之文繡有不
若者豈特繪事也哉
詩曰巧笑倩兮美目盻兮素以為絢兮巧笑美目之文
見于容貌之間無素而徒致其文則趨于亂而已有誠
心之所樂然後有倩兮之笑有誠心之所向然後有盻
兮之視是則素以為絢者也此莊姜所以賢乎
六色之次以其五行之相勝而相用五采之治以其五
行之相生而相繼六色繢以為衣者也衣陽物也君之
道也則繢以成象陽主造始以孳萬物故其六色之次
以其相用五采繡以為裳者也裳隂物也臣之道也則
繡以成形隂主順成以奉天道故其五采之序以其相
繼雜而章之工之巧也無素為之受焉其猶廢甘以和
歟未知其為味也
白質取其以義制人申德威也赤質取其以禮事上承
燕勞也休農息老物則君子不興功張皮侯而棲鵠則
春以功猛而害物者虎豹也毅而害物者熊也遠舉而
難中者鵠也先王當其役物使農興事造業之時為物
去害及遠中微然後以為功焉故張皮侯而棲鵠則春
以功服猛去害所制者廣興事造業所建者備然後博
施文德懷柔遠人是故張五采之侯則遠國屬春以功
矣吾將息之遠國屬矣吾將燕之燕之恩也息之仁也
不可廢威與義以制服害物者故張獸侯則王以息燕
技兼于事事兼于義義兼于德德兼于道士大夫以事
兼技以義兼技卿以德兼義王公以道兼德人之學當
學其大者故雖百工之衆一士可以治之
以富邦國以生百物事職之務也商旅通四方之珍異
富之者也農夫飭力以長地財生之者也
勞心者治人勞力者治于人士大夫勞心而治之者也
百工商旅農婦勞力而養之者也一曰農五曰百工六
曰商賈七曰嬪婦九職之序也六職則先百工而商旅
次之農夫次之婦功次之六職為夫百工之事而設者
也商旅農務特為之用而已商旅通四方之珍異以資
百工者也農婦長地財治絲枲以養百工者也
演山集卷五十
