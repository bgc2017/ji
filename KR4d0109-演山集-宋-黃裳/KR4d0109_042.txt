演山集卷四十二宋黃裳撰
論
知予為取政之寶
有莫大之勢而資之以守者民之心也有不測之變而
資之以用者民之命也資之以立事者民之財也資之
以從事者民之力也難得者民之心難致者民之命惡
貧而恡費者民之財也惡勞而怯使者民之力也民不
棄斯四者不可以為民政不得斯四者不足以為政然
而取之之術亦安在哉吾將取之以權謀則恐并天下
之智有能窮我者矣吾將取之以勢力則恐合天下之
怒有能弱我者矣去權謀忘勢力求諸天理人事而後
諭焉易感者群心難忘者盛德報施者天道往來者人
禮往之有恩矣而人之情必使之來施之有仁矣而天
之理必使之報人情天理蓋自生民以來未有能廢之
者則吾務與民可以無惑矣然而非因其所利而惠之
惠有所不均非因其所欲而予之予有所不恊惠有所
不均予有所不恊則人情天理有莫之使者然則取彼
所惡奉吾所欲豈可得哉君子以謂憂勞貧賤危墜絶
滅四者人心之所惡佚樂富貴安行生育四者人心之
所欲惡欲之大無出斯數者則夫為政之術亦順其心
而已用民之力歲不過三日則一人之力有餘凡起役
徒無過家一人則一家之力有餘秋使之夷冬使之隩
此佚之矣所以去其勞或飲酒於序以舒其勤或從獸
於野以寫其憂其鼓樂也使之欣然有喜色而相告曰
吾王之能鼔樂也其田獵也使之欣然有喜色而相告
曰吾王之能田獵也國無三勤塗有九歌此樂之矣所
以去其憂百畆之田以備其饑五畆之宅以計其寒南
畆之饁北堂之饋不失乎所供山澤之餘雞彘之飼不
乏乎所用此富之矣所以去其貧倉廩實知禮節衣食
足知榮辱然後有賢者可任有能者可使尊之有人徒
益之有稍秩隆之有軒車莊之有冕服此貴之矣所以
去其賤人危於登涉也安之以舟車人危於戰鬭也安
之以城池人危於疾患也安之以醫藥人危於鰥寡也
安之以夫家人危於孤窮也安之以委積危而不已則
有墜之之患安之不足則有存之之政危墜而不已則
有滅絶之患安存之不足則有生育之害惡其人之絶
滅也則吾牧之以宗惡其物産之絶滅也則吾任之以
土養之以保息聚之以荒政生者斯長育者斯成吾之
子庶民可謂至矣樂以天下而民與之同其憂憂以天
下而民與之同其樂斯民以謂四欲以樂吾心以富吾
財以裕吾力以考吾命則君有事焉安得恝然而不為
之累哉視吾之先無足以報其德者還以四惡荅君之
惠而已是故為之憂也所以致吾心為之勞也所以致
吾力為之貧也非敢有吾財也為之賤也非敢有吾身
也為之危墜絶滅也非敢有吾命也民以君為心君以
民為體中國一人四海一家然知予之為取亦利仁哉
知孟子所謂寶故其國有政知老子所謂寶故其政有
德知管子所謂寶故其政有術孟子曰諸侯之寶三土
地人民政事土地吾與生財人民吾與守邦苟廢政事
則夫土地不辟人民弗聚雖有三寶亦烏用哉老子曰
吾有三寶一曰慈二曰儉三曰不敢為天下先慈故能
順民儉故能愛民不敢為天下先故能因其所欲而予
之因其所惡而去之政事國之寶也予之之取又其政
事之所寶者知用孟子所謂寶以為國而不知用管子
所謂寶以為術知用管子所謂寶以為術而不知用老
子所謂寶以為德豈能盡政之善哉戰國之君於關為
暴於民猶禦管仲之為齊其智足以及為政之術乃其
所以霸乎然而三王之本人情無異於仲而仲之於齊
卒於區區之霸者何其異也仲知因俗而已不知所以
制俗夫周之施十有二教以禮教者四則其制俗者也
以俗教者一則其因俗者也不及制俗則不能馭民之
好私不及因俗則不能馭民之好異故周以八則治都
鄙有以禮俗馭其民者其以此歟任俗則其入人也淺
其為效速故齊五月而報政任禮則近道則入人也深
其為效遲故魯三年而後報政因俗而與之同制俗而
與之異然後可以語道焉齊變其所任而從禮然後至
於魯魯變其所任而從周然後至於道惜夫仲之才為
志所屈仲之志為才所屈苟求近功以副其欲其為德
也利仁而已不知安仁其為政也因俗而已不知制俗
雖有太公之遺風而不知有先王之大道卒為霸者之
佐固無所恨焉
樂記
有天地之樂有人之樂天地之和所謂天地之樂也由
人心生所謂人之樂也圓方之相研剛柔之相干雷霆
日月風雨四時之相為用太和之中萬物並育而不相
害並行而不相悖有情者和有氣者順飛者翔驟者伏
潛者游蟄者昭胎生者不殰卵生者不殈各遂其生各
適其性是所謂天地之樂也一生二在人之性則為仁
義之實二生三在人之性則為樂之實仁義者隂陽也
樂者仁義之沖氣也仁義以成而後樂之實生焉方其
在心之時未有感也虚静而已然而天理在其中不能
與物絶及物感觸之始有言有嗟嘆有歌有舞蹈仁義
之情形見於聲氣其猶籟歟飄風則大鳴泠風則小鳴
激謞叱吸叶譹宎咬其聲之不同也是所謂人之樂也
雖然樂之實豈能遽然樂夫仁義哉亦成乎禮之實而
已孟子曰仁之實事親是也義之實從兄是也智之實
知斯二者弗去是也禮之實節文斯二者是也樂之實
樂斯二者是也夫仁義之實發於天性之自然知吾仁
之實不止於事親自其親而達之無所往而不為仁知
義之實不止於從兄自其兄而達之無所往而不為義
貴賤莫不然也天下之愚衆習矣而不察行之而不著
天資之茂見伐於外物且不知其實可以至此極也蓋
惟子弟之賢者不失乎智之實遂能擴而充之弗去斯
二者則其本少固矣然而墨子之徒至此又失禮之所
在泛然之仁無所疑正使夫父兄之間不能全得以望
我而恩義一齊於天下乃至役有涯之生私憂天下之
不足勞苦頓瘁於百姓相夷又失樂之所在或見其樂
不生也以為人之心未始有樂焉豈其性之罪哉墨子
實自伐去之耳仁義之實殘缺散漫又甚乎由之不知
其道者夫天地尊卑之位小大之分性命不同之禮墨
子輕以智故而廢之是何率天下而禍仁義耶君子以
謂天之生物使之一本我之有身乃親之支屬安得齊
於人乎故庸敬於兄則不同於鄉人長吾之長則與楚
人之長異仁不失之泛義不失之刻此禮之實所以節
斯二者也父之攘羊可以隠徐行而後長者遂為弟此
禮之實所以文斯二者也文之其介不為仲子節之其
泛不為墨子申韓之徒天下之大可以違而去之莫能
傷其恩而人可以望其餘恩莫能齊其愛於此得性矣
始初盡其心所以求知其性今得性矣心寧有不樂者
邪故不獨睟於色盎於背乃至手足舞蹈而後已此樂
之實所以樂斯二者也人之心有樂而後萬物以存其
猶天地之中有沖氣而後萬物以生故先王知人有禮
樂之實乃為之感發其德性故制禮以道其志作樂以
和其聲知天地有禮樂之道乃為之贊其化育故大禮
與天地同節大樂與天地同和其内有情有質其外有
文有器其度數嚴而通不違天下之情者以禮之有樂
也其聲氣和而正不流天下之性者以樂之有禮也其
近者合於民其大者合於天地其妙者合於道與道合
則行乎隂陽通乎鬼神而萬物莫能間之禮樂之用何
至於此極也耶先王亦原天地之美達萬物之理而已
中庸
貴賤之位窮達之時脩短之數此命之在外者自誠而
明自明而誠或困而知之或勉強而行之此命之在我
者命之在我者性之分也命之在外者身之分也在外
之物來不可却去不可禦君子置之未嘗欲齊其分此
固然也在我者或誠而明或明而誠或困而知之或勉
強而行之者特其才性之有多寡德性之有厚薄耳何
傷其本哉人之性一本而兩端又有三品兩端之說自
有善惡而異之三品之說自其才之多寡德之厚薄而
異之及言其本末有異者才德所至雖先後不同及其
知之一耳即心之地莫不有性即性之天莫不有道由
心之静而之焉均有性天由性之善而之焉均有聖神
夫誰不可為者中下之流類為性分所蔽遂至自棄又
或自其不善之端而達之始有徇私而智鑿正道者增
以所無損其固有尚竒行驚愚衆是故天下嘗有淫性
而不及正或為嗜慾所屈脂韋疲潰汝畫而不自振或
相倍蓰或相什伯而無算是故天下嘗有殘性而不及
盡楊墨之失中子莫之失庸各引其所蔽者或蕩或執
以害乎道又有過於高者遽欲歛道之散還淳反樸仁
義禮法一切棄絶之不復用也任其自然夫欲引天下
而為道又先廢其聖人所以引之者是令天下舉首而
望聖人其後又從而引其足也是故聖賢愚衆之間相
望甚勤而反相絶此好高者所以虚其言歟夫道有樸
有器有器也人為有樸也自為而器特樸之不得已焉
者故道之有仁義其猶天之有春秋歟天時不春秋則
絶物聖人無仁義則絶人彼將失此乃期天下於道然
則天時之序亦可廢歟有者無之用老子之徒不以仁
義為無之用而棄絶之仁義何其不幸也聖人君子知
世之人有係於性分始有過與不及者自又不敢遽然
立我高明以招天下乃有中焉中之為道高者可俯而
就而不足者可企而及者也節其泛以正其有餘充其
固有以補其不及中下之流俯仰而之焉其性正矣既
獲正性其心自悟焉聖人不必老子之徒高言以矯之
然後喻也雖然孟子曰執中無權猶執一也所惡夫執
一者為其賊道也執一而廢百也則是中之為道計者
猶其弊焉執有常之中遇無止之時則其賊道尤可患
者乃有庸焉夫庸豈君子之私情哉中也君子所以循理庸
也君子所以行義莊子曰為是不用而寓諸庸庸者用
也用者通也通者得也君子而時中為其有庸在焉有
建極之中而後道無所偏有適用之庸而後中無所執
是則子思號其書之意歟嗚呼天下之人均有是性天
下之性均有是道君子以是性道而教之非外鑠我也
則其成位乎天地之中為萬物極不亦至乎天之命君
子固使之為萬物極也君子豈敢不為哉
演山集卷四十二
