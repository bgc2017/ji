演山集卷四十宋黃裳撰
論語孟子義
君子多乎哉
道之在天為象在地為器在人為法三者之未相離則
有一焉而已及其下降於域中散萬於形數學者各奮
其才智而取之或得其方者而失其圓或得其粗者而
失其精或得其華者而失其實其言為百家之小說其
事為百工之末藝巧者以為新竒機者以為便捷各以
其所能名於技藝之中惟恐其多弗之及也不足以相
勝君子之學得其未相離者不器以應大器以受動則
實静則虚以多而求之猶其求天之圖也顧其有嘒之
星少頃之雲豈足以得天哉吾多能鄙事則其應分而
已雖然聖人之游於藝豈衆人之所能為哉其能禮樂
也非特鐘鼓玉帛而已與天地同和與天地同節君子
之所及也其能射御也非特主皮執轡而已升降之儀
與其志通疾徐之節與其意會君子之所及也其能書
數也非特縱橫之畫會乘之筭而已道理之精粗象器
之終始君子之所及也然而言其至變也此其蘧廬耳
言其至精也此其糠粃耳吾何容心於其間哉其智固
足以君國其仁固足以子民苟為於多能所累則能與
之校者君子之道不亦遠乎事物之上未形之一特收
其靜復又將散出之事物之間則又有相一者蓋道之
麗乎形則有大小麗乎數則有衆寡在人之得則有賢
衆在人之法則有詳略而大者理使之治小多者理使
之宗寡衆者理使之資賢要者理使之制詳是故事物
之間君子執其衆小詳多之所宗者以相天理而已以
大道治一由一以往其為十百千萬則衆人治之以大
法治會由會而下其為要凡目數則有司治之然後君
子之道至焉聖人之於天道者也未形之中出與萬物
酬酢及其芸芸者歸寂寂以復則吾將兩忘矣或者迎
隨而不可得也此其所以為聖焉然而孔子以不多言
君子不喻其為聖之說蓋多能且不足以名君子况聖
人乎
有德必有言
自得之謂德然而君子不忘其接物而有應焉故必有
言自愛之謂仁然而君子不忘其成物而有義焉故必
有勇言也勇也君子之餘事為事物而有之不足以名
君子而名於言則非為乎接物而為之故不必有德名
於勇則非為乎成物而為之故不必有仁蓋夫言之實
在德而心者德之所自出焉勇之體在仁而性者仁之
所自出焉言也勇也豈其智與故為哉心虚而德至得
一而仁至方其有得也世習物累不能實其一至虚之
中偶有所感而得之存為志慮舍為意思其猶柷歟有
物觸其中則鳴非柷求鳴於物也考之以理則為之論
難之以疑則為之辨以興則為歌詩以教則為誥令約
而明多而類雖然豈其得已而言哉道之在我乃天任
我以應物耳物之來雖欲無言而不可得焉其心盡矣
其德至矣然後體仁而安之物理窮性分定静而不可
撓柔而不可折其抱者真其守者約安静之中有義感
之雖欲不勇而不可得焉或勇於任或勇於去或勇於
死或勇於四誅或勇於一怒其猶水之道乎其性順其
體柔其勢下及其行也不可禦却不可滯礙萬折而東
之方圓曲直其數不可計也其歸則趨於一而已蓋由
德而言謂之至言顔淵閔子善言德行則由道而言者
也由仁而勇謂之至勇曾子自反而縮雖千萬人吾往
矣則由仁而勇者也及其物去事止則言也勇也君子
不居之仁德之邸而已名於言勇者其言無實其勇無
體言生於心而心無德主之故其言無法勇徒作於氣
而氣無仁守之故其勇無義孔子不知子路之仁子貢
不聞孔子之言性與天道則其名於言勇也言有時乎
窮勇有時乎屈又何足怪哉
唐虞之際於斯為盛
一人之才足以為善矣合十人之才則一人有所不能
勝矣何則十人之才非一人之所能至也十人之才足
以為善矣合百人之才則十人之才有所不能勝矣何
則百人之才非十人所能及也成周之時以左則麟之
儀儀鳳之師師而文無不宜以右則螭虎元元鷹隼䎒
䎒而武無不備文無不宜武無不備又豈止百人之才
哉前乎此則人才為未成後乎此則人才為已替然則
人才之盛其惟周乎此唐虞之際所以於斯為盛也且
唐虞之治以平水土則非無禹也以播百榖則非無稷
也以典樂則有䕫以納言則有龍其得人亦可謂至矣
然鴻荒之世為未遠而典章文物尤多闕焉迨夫太王
之肇其迹王季之勤其家十五王而文新其命十六王
而武廣其聲其積累非一世也周召為之輔翼太公為
之爪牙散宜生之徒為之奔走禦侮其致治非一人也
積累非一世致治非一人是以賤而至於兔罝之武夫
莫不好德况其貴者乎卑而至於漢上之游女無思犯
禮况其尊者乎宜其虞舜所不能及也夫伯夷得聖人
之清而已於任有所不兼焉伊尹得聖人之任而已於
和有所不兼焉兼之而集大成者孔子一人而已法始
乎伏羲則有所未成成乎堯舜則有所未備備伏羲堯
舜之法者周而已然則周之所以得人者豈特時之所
會亦上人作成之耳
當務之爲急
知本然後知類知類然後知序知序然後知務其類異
同其序先後見於事物之間不可以為量數由本而觀
之統有宗會有元君子之智未嘗求知其不可以為量
數者苟知其本然後當於務焉以孝悌立仁之本以忠
恕貫道之類千歲之日至尤遠而難知者也吾於天星
之間求其故而已鬼神之情狀至幽而難知者也吾於
魂氣之間觀其理而已是故以道治天下以心治四海
國治然後天下平當務在乎先誠其意黎民於變時雍
當務在乎克明俊德若夫急親賢之為務則其智之所
以為仁歟五常之本同出於道聖人之合道以自為離
道以為天下其愛物也離道以之仁其利物也離道以
之義其待物也離道以之信其接物也離道以之禮若
夫智則知斯四者而已仁不當務其失也泛義不當務
其失也刻信不當務其失也虚禮不當務其失也煩四
者之得失貴諸智焉則智之任不亦重乎堯之仁憂以
天下憂其不得舜而已舜之仁憂以天下憂其不得禹
而已洪水橫流而民有墊溺之憂禽獸偪人而民有傷
害之憂五榖不登而民有饑餓之憂方是之時苟使許
行之徒墨者夷之為天下計則彼將勞苦頓瘁且與四
憂之民為轍中鮒相濡以濕相煦以沫自以為鱐而後
已烏足以為仁哉堯舜不然堯使一人舜使四人得益
而傷害之憂忘得禹而墊溺之憂忘得稷而饑餓之憂
忘得契而近於禽獸之憂忘然則二帝之宅厥心可謂
真智者也惟堯宅厥心乃克立兹常事司牧人以克俊
有德則文王不徧物也克知三有宅心灼見三有俊心
以敬事上帝立民長伯則文王之不徧愛也有司之事
所用所之庶獄庶慎罔兼於兹罔知於兹然而文王之
宅厥心亦以有司之牧夫而已堯宅心於舜而五臣為
之用舜宅心於禹而八官為之用文王宅心於牧夫而
凡百有司為之用是故君之道無為而尊臣之道有為
而累舜文之仁智後世無以加焉嗚呼吾生也有涯知
也無涯後世之人為知所誘用知者蔽作知者鑿或以
累生或以害道不能緣督以酬萬變豈有他哉不知其
本之過也
一介不以與人
一介不以與人所以絜人不以取諸人所以絜已一介
之賤非人所貪也弗取者易非人所吝也不以與人者
難常人之情且謂簞豆之食嘑爾而與之行道之人弗
受蹴爾而與之乞人不屑則夫一介之賤不取諸人奚
足為廉者耶不以與人則為一介仁而已伊尹謂吾不
然吾以非義而與人使人以非義而受我是貽人以不
義者也使不知我者觀之吾寧為不仁而不使人為不
義此其所以為伊尹歟此天下所以為已任歟百姓之
譽違道以干之使已為仁而使人為不義則覺後知者
復有何道哉故曰一介不以與人所以絜人不以取諸
人所以絜已然而伊尹禄之以天下弗顧也繫馬千駟
弗視也一介不以取諸人豈足道哉禄之以天下弗顧
也繫馬千駟弗視也自其一介不取諸人而充之耳孟
子所謂萬鍾則不辨禮義而受之者是亦弗充而已一
介不以取諸人而充之則不為宫室之美而易鄉為身
死而弗受者一介不以與人而充之則不為所識窮乏
者得我而為之易鄉為身死而弗受者然則所樂非通
也萬鍾於我何加所憂非窮也一豆於我何損如是而
往也吾欲使是君為堯舜之君吾欲使是民為堯舜之
民也其為義也孰禦窮而失義者龍斷之罔墦間之顧
爾窮不失義故士得已焉達不離道故民不失望焉取
與之際非其義也無以立我非其道也無以副天下之
望鄉為身死而弗受今為妻妾之奉為之鄉為身死而
弗受今為所識窮乏者得我而為之達而離道者也窮
不失義昜達不離道難一介不取諸人易一介不以與
人難蓋夫逹不離道達而為人故也一介不以與人窮
而為人故也
引而不發
君子之教人嘗欲以所思勝所學以所得勝所聞盖學
而聞之者外也思而得之者内也内非外則由中出者
不行此君子所以引之也外非内則自外入者不止此
君子所以不發之也引之者所以使之至不發之者所
以使之思有所至則所聞者多矣有所思則所守者約
矣蓋天下之理多則惑少則得博以學所以致其多精
以思所以致其少多所以為學少所以為道而君子之
造道也在於自得而已則其教人也可以不至於自得
而已哉蓋道不欲雜雜則多多則擾故其教人也不憤
則不啟不悱則不發凡以欲其自得於道而已此所以
引而不發者歟孔子之於門弟子其博之也則以文其
約之也則以禮其教之也則以文行忠信此所謂引之
也性與天道子貢所不得聞鬼神之道季路所不得問
所謂不發之也雖然此特施於弟子之問而已若夫誠
至而不能問問一而不能二則又將叩其兩端以竭之
然則聖人之教人豈一端而已哉而後世之士不明乎
引而不發之意故可詳而略學者所以蔽於約而不知
統可略而詳學者所以惑於多而不知要則豈所謂善
教人者哉
演山集卷四十
