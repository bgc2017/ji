演山集卷二宋黃裳撰
古詩
謝人惠茶器并茶
三事文華出何處巖上含章插煙霧曾被西風吹異香
飄落人寰月中度(巖桂秋開有異香木理成文如相思木然)美材見棄安所
施六角靈犀用相副目下發緘誰致勤愛竹山翁傍雲
住遞命長鬚烹且煎一簇蠅聲急須吐每思北苑滑與
甘嘗厭鄉人寄來苦試君所惠良可稱往往曾沾石坑
雨不畏七椀鳴饑腸但覺清多却炎暑幾時對話愛竹
軒更引毫甌斵詩句
陪會稽太守遊鑑湖會于禹祠之下
一鑑沈沈含萬象千巖競秀還相向季真夢斷歸去來
數頃寒光對夷曠管絃公外與民同秘閣先生千騎長
從公于邁巷無人畫船解纜争先放去探禹穴升稽山
語笑相逢洞天上玉帛紛紛何處尋謾對遺陵起悽愴
越王羞辱微之歡山水依然人獨往先生揖我歌金巵
吾道本來無得喪日月如飛奚用勞醉舞言歸勿令蕩
湘靈不見湘江閒回首斜陽落秦望
送滿龍圖守奉化
臺省兩稱公(公曾任侍御史右司郎中故云)郡國三換節(公守廣德鄴郡奉化)海
角承重寄螭頭懷遠别俯仰七遷迅覺夢一炊熱先生
自怡怡浮世誰惙惙暴霖駕西洛華艫指東浙香徑摧
芰荷豐厨拾魚鼈窺影入賀鑑訪古探禹穴未暇登四
明方思白華潔使車貽親榮閩山迓後轍豈須老萊衣
始能事耆耋往往回首時千巖看堆雪行觀真卿書德
政滿靑碣(顔真卿書唐刺史王密德政碑)
次舒堯文秋夜有感之韻
自越趨儒林由吳兩江渡四年如退之疎慵傲名數西
風今又來庭柯泣珠露榮枯幾番新閒日常自度誓為
天漢遊搗藥看玉兔逆行非吾心焉用憂日暮典籍猶
可捐寧雕子雲賦萬事歸自然所得先去故灑落桐廬
君高源欲東赴外物非所謀此學良足據但以中致虛
元氣腹當飫壯懷感暮秋羣動還太素宋玉悲何為忘
失聊適屨
送劉和甫之江東
去年相逢時霜華輕壓梅花枝今年相别日蘋末秋風
慘行色逢時易為樂别時易為傷誰知傷與樂各是羈
旅腸送者難為留離者難為行誰知離與合各是天涯
人離合有分不可料彼此有適當忘情君今此去何時
來韋編頻向燈前開讀書患在少思索時將寸管書清
才君今此去何時到風力攻帆急如火秋光照人益瀟
洒一葉輕舟又東下松陵鱸膾是時節無惜霜風傍船
切泛入東南第一州八月仙濤駕天白江頭此景須吟
看少留軒旆開朱顔徐徐踰江詣所舍心閒應愛雲中
山用其所樂以自遣莫教鄉思為心關他時握手又西
上多在後歲秋風間
醻子明冬後出思正夏日見招之什
大學閒官閉門坐漬墨磨丹滿文藁霜風門外潮頭過
馬首長(闕)欲吹倒雙眸厭為塵沙昏出外遽止從予好
不復見君今幾時相憶還驚歲華老恨得新詩何太晚
瓜李為期閒夢斷(思正詩有沈李浮瓜之句)餘酒喜見忘機翁聲色
嘗與心相同(思正不事機數語笑開懷與人為忘形交)小沼荷花未云昨君
來且負爐中紅(思正云高標遠韻果何處宜在小沼浮荷花)東隣交友亦愛
客烹鮮盤饌工于儂青蝸烏鱡欠此可蟹蛤已有吳間
風(思正云吳家風情所中欲但欠烏鱡并蝦蟆)勞生多故豈足念莫不有分
勞沖沖(思正云勞生多故今老矣覽照飄然雙鬢華)有錢取醉亦足矣滿腹
以外吾何容漫漫雪意稍含蓄瑶池將見涵春空兩騎
翩翩踏瓊玖州北主人相望久(思正云歸來聮騎踏眀月南去眇然神思遐)
解顔一笑如君難區區論報非吾友(論報盖虧思正所喻)
醻程忠彦見贈
與子邂逅春闈中子未及壯文何雄淡書名姓青雲旁
天風吹我襟懷香巨源耻作尋常流洪濤忽駕西江秋
剽竊襲蹈非子情伯樂一睨人皆驚乃更退托多楚狂
謂我有感潭中央腰間躍去為龍藏斗牛下接亭亭光
嘗言文章氣所寓養氣未及柔與剛烏能發露與劍比
而不與我非其長紅塵丹漢不足較儻來勿使心常忙
安得小艇劍溪上與子邂逅飛雙槳滿溪烟雨蘆花春
漁人一曲聲無塵夜明潭上人初静神明欲腥姦與佞
寳氣深盤盤不得直上羣隂俱失色此時與子同行藏
倚樓人往空斜陽
送延平太守
南有溪山誰可托須擁旌麾日邊落無政人向溪山愁
公徒追索情如酬有政人向溪山醉鼓吹尋幽閙如市
七閩山水世所議尤喜延平得高致山光水色秋意清
月華劍氣空體明雙流既往却再顧五龍雖奮還相迎
(溪南水東山皆有虧龍狀趨劍潭中一山郡衙所據雙溪相合而南注至合水尾回顧而復往)斷雲天
北列寸碧中有仙人騎鶴行仙人巖前萬人聚金碧下
瞰天津横霽色還空影高下蓬萊幻化俄頃生太原使
君未下車公論已許程與吳(兵部郎中程博文廣東運判吳荀祖代于延平以能)
(政取要官)獨遊才刃安能拘發遣萬事歸元無洗眼待看鄉
老書使君政事當起予年豐訟少民已蘇兩稅競了誰
無襦萬戶有酒錢足酤飄飄帘下吹笙竽山水圖中聲
色活大小從公四園闊颯颯山風吹夕照想見頽然使
君笑南來莫使詩筒少慰我塵勞空擾擾
夏雲
數疊竒峯插空碧舒卷光隂度紅日莫道無心空自閒
天地為爐果何恤願移炎赫歸至冥請開蒸鬱還太清
從龍以往蕩妖氣蟊賊欲滋今自坑晚來載雨落何處
一片俄從北偏舉區區此意焉用留能作幾家軒上秋
矮松
枝榦偃蹇竒可誇本根融結杳難測龍蛇已抱千載靈
梁棟何煩萬牛力雖減半天風雨聲却得三冬雪霜色
衛生已免斧斤人糚景何辭吟醉客
不流軒
大道果安在無流亦無止有流落色界無流在空體用
向體中存見否瞪而視空色兩相忘有無還自爾月眀
孕澄寂山寒卧清泚一葉天際來歌聲聳吾耳
春霽
動潤畢化事清暘却隂翳披雲出寸碧銀色爛盈地芳
徑導衆樂頑凍展羣翠雨霽春且老良時固難計好景
歸新詩清樽接佳士韶光宜夕陽醉笑莫輕起
送郭公域
官冷猶能願隣好側聽歌聲亦開抱朝曦未合敗頑凍
來問仙舟已登道但見風鈴送餘韻慧佐尊前迹如掃
汾陽遠裔今有人插架萬軸誰能貧豪氣欲呑天下士
舌上古今時復陳熙朝未遇將誰尤芳辰不樂還自嗔
聚散浮雲眼前過且作閒人静中坐畫梁燕子急歸來
莫放故園春自老
寄連君佐
樽酒會君江上樓高談不與世俗侔淮隂將軍跨下過
魯國至人東家丘氣吐胷中牛斗夜筆落手下烟雲秋
丈夫得失聊自樂一身一計何足憂
送人歸符離
百尺危樓一杯酒與君話别秋風老明日解舟逐流水
不挂片帆急如火符離風物好一覺仙舟到平時高奮
丈夫事匹馬西來亦須早好是天涯逢故舊笑言何處
重擕手
送林疑獨教授
猶記龍津曾把手閒對雲山一樽酒談高稍犯襌師彊
遥指青尖露疎牖璧水起人新思濃旁釋竒文到科斗
自笑山翁緘默多來處長疑抱真叟君雖健語猶相知
乃欲同歸上忠厚假合此生塵已多肯復隨流逐人後
再喜相逢春意中忽見天機在楊柳幽花野水時可尋
趕馬長鬚有疊鋀柰何汴洛貪送人掃蕩頑冰一梭走
義在人心難可欺浮玉山南望風久
閒書
一笑待毁譽一歌待窮通笑歌未能忘猶落諸環中無
待用笑歌此理西即東
尉氏五題
蔡相廟
范叔脫身車簀間一言悟主才所難死齊辱賈逐四貴
合為昭王留武安萬里青雲雖自致燕客相尋亦天意
琅琅乘機叙消息能使先生謹承德願歸相印臣不如
結綬懷金豈勞力富貴只資脣舌能休笑魋顔與攣膝
人生遭遇合有時羈旅入秦誰與知攬權數月何為懼
非義所安人或惡四十三年雄俊間歸與不歸函谷關
孤墳却使鄭人看只恐燕昭由此還千古英靈果何往
人間禍福空相訪春入祠庭燕御風交龍旌墮香塵中
三亭崗
相得語未究相知心已陳喜生崗上夜痛定簀中身興
廢自王鄭恩酬生魏秦滿懷機變學豈謂有燕人
蓬池
曠野欲綠水往往如具區尉氏得此景賜民非自娛想
成獨樂戒故能與民俱阮籍方外豪徘徊顧梁都亦恐
感嘉惠豈特懷壯圖逸興果何類茫茫誰與拘度量貯
天漢豈不容葭蘆興廢未始定陵谷俄已殊昔為鳬鷖
鄉今為狐鼠廬厚澤瘞膏壤能復滋耕夫得利已足喜
懷古安用吁
嘯臺
脫身魏晉間嗣宗南阮英長嘯寫逸興偶為臺上行或
帶竹林醉獨駕無將迎風月乃所友相投清與眀微引
踵中息稍從脣齒鳴漸漸薄林杪飄墮令人驚憂憤聞
而平貪濁聞而清蘇門得孫子答以鸞鳳聲不應乃深
應栖導良自誠當悟嘯中旨可傳言外情臺在聲不傳
萬籟徒汝爭
七賢里
遥想七賢會空留七賢里神交遺形骸清流外塵滓脫
略墮險怪嵇阮兩高士白視驕法家紅鍜傲公子所識
不及才或殆或以死山公頗適用選職尤可喜立少規
不祥去備憂不軌竊恐阮與嵇于此未能耳向秀稍知
義由父謾知止酒隠名劉伶無志君子仕王戎貪聚錢
阮咸亟追婢觀德清流中二子有臧否修短歸黃埃毁
譽落青史盛世人已非荒原物空是賢者觀我吟聊用
擇所履
靈草
五行在萬類惟草最柔弱春至忙發生秋來遽衰落如
何却有靈隂制長生藥金石走或飛落鼎誰能捉若乃
赤帝兵飛走請自縛萬鍊致妙用造化猶天作中抱隂
陽精淺陋安可度莫笑榮復枯浮生尚堪托
歲寒堂
歲寒堂前歲寒栢接見東君無愧色正似屠龍方外人
綠鬢還生未垂白酒杯放手情已疎可鄙當時背文客
世態何足留齒牙且踐清隂坐幽石雲門對面如有情
安得青童報消息莫使仙人開北扉見我勞生空汩汩
豐提刑理赴西蜀
氣柔語音低欲静神色眀擾擾勞中生望道心如傾煩
苛患庶士抵冒悲羣氓眷眷自中降悠悠傃西征曉霜
毛袖重夘酒面花輕出關誰最舊過棧子何平施設快
拘守跋涉勞將迎路難休咏蜀夢遠亦登瀛胷中文萟
光域中監牧榮以淡却私徇以默静紛争萬累喪民德
一嚬生道情行聞化無欲圜扉芳草生公餘廢俗樂反
一天全精源源踵中來趨者已屢更安知我所寓山國
望神京
贈靈谷山人
無緣一步如秦湘有緣千里如門墻山人安得不相訪
(闕)如昔也同行藏自從别後樂何處靈谷山中養沖素
懶與塵凡争是非拂袖俄趨長樂府十洞真人懷宿契
隂使來陳掌中示不著手書惟口傳千古茫茫索根蔕
惑亂枝條無計尋大還只欠鉛中金玉簡朱書落吾耳
安用冥搜遶天地紫元忽見老翁笑家住崑崙何杳杳
神爐已寘龍山椒蓬壺可聽東溟潮温泉名界甘復泚
一轂符行坎宫沸七十二侯承天時三五一法眀天機
晤言再卜春為期沖和有道當依歸山水多誇武林好
更有龍椒愜幽抱桃源惟在山腰間越出寸碧窺吳巒
雷驅猛雨玉龍過月明人上朝元壇五符金鼎任還返
須知造化由隂丹願屈沖和講幽秘莫獨雲山孕鉛水
紫府賓丹臺身去來在我若為情谷風時送步虚聲山
花徑水月沼樂因談到長生妙偶坐俄行無事了或將
得一問因緣江天為指歸舟到
演山集卷二
