演山集卷十六宋黃裳撰
記
文軒記
余謂學士大夫或馳騖於名山入傳注涉獵百家之小
說以博為功以辨為能終日牽援自以為至樂然其於
德性也略或悟履迹傲名數萬物之理危坐默觀有感
而後應謂彼百家之說不足掛吾齒牙間静按其文吾
能以理斷其真偽然其於學問也略二人之學方且相
詆於世未知其孰賢然而前之學有德後之學有事德
先而事隨焉則其於學文也何有日月風雲天之文也
吾以是觀其象山川草木地之文也吾以是究其理君
臣父子人之文也吾以是明其義發悟以天考信以人
不滯於一曲則其動而有所偶發而有所應著於形色
名聲之間如春之華如衣之章如天之有河漢如地之
有嵩華偽無與於其間斯其所以為文歟故人微之一
日以書抵余且曰備員下吏思發其身當以學文為事
輒以文號其軒文之說資乎君子然後得之此軒所以
有望於左右予謂君傲名數者也患在不志於學問今
則然矣博覽泛觀知其不為區區之陳迹溺於偏見第
資以為正焉則其與余書言約之以文其身施之以文
其政言之以文其理書之以文於後患弗為也予將有
觀焉
清心閣記
熙寧之末始得微之於都下方挾聰明傲名數不下先
進之豪傑欲與之立頭角而愚嘗告之曰性欲静氣欲
柔惟豪去道最遠非愚之所望也後十年為長樂掾乃
取五經之書百家傳注之說歴代之記環列小軒而讀
之號文軒屬予記予喜曰微之進乎學矣取友於古人
必能正之者何患其為豪哉及其去長樂為武義宰以
優課聞愚在考功方欲知其善最之所自繼而微之復
以清心名閣再命予文予益喜曰微之悟矣必以六經
之言百家傳注之說歴代之記無出乎人之心也吾何
獨不然蓋反而求之故為是名歟請言夫水止則定定
則清清則虚虚則明惟道集虚外鑠之物中動之情不
能為吾微風亂葦也然後天地之變化過則形入則冥
不容一毫欺我此其清心之所致歟古者聖人之治天
下也自其道心而達之道心萬物之宇典法之宗要凡
數目之源聖人以其宗源有所均則為衡有所運則為
樞有所舉則為統要凡數目計道之用則飬卿士大夫
而任之其名位與聖人異其宗本與聖人同特其所得
有小大所造有淺深而已得其全者為正使之治要又
其次為師治凡得其小者為司使之治目又其次為旅
治數庶人之在官者不得上與聖人相為源流以力事
人而已惟治數之士飬心而不畫遂至於放古三代學
者内服百寮庶尹惟亞外服侯甸男衛邦伯自與一人
志同而意會識大體能自愛其學同有所本故也微之
勉乎哉清極而虚虚極而明萬物不足以撓之豈特百
里之境物至而應事起而辨也哉論道之公治要之正
蓋以是進焉
葆光閣記
仲通之仕行三十餘年將歸老於林下治其故居為葆
光閣正視烏石右揖九仙回顧越王下瞰芳園寒沼三
山之氣象四時之聲色合為長樂之佳致登閣而盡得
之元豐七年之季夏閣成明年得請歸休於其上然而
仲通不取風物之勝宴遊之樂以名其閣而取莊子所
謂注焉而不盈酌焉而不竭不知其所由來夫是之謂
葆光亦賢乎哉是豈有取於水歟非也酌多於其本則
竭注多於其量則盈微風過之則其清明不足以照水
之在物也非酌之所虧非注之所盈萬象生於一體惟
水之所在然而出沒明晦有資於水焉性之在道也成
性之學豈物於事者之所能致哉嘗謂自明誠者明未
足照誠未能立己置於羣吏之列物引之不得有其清
事干之不得有其寂二者未遣則彼之勢遂為不及之
言不信之廉不成之仁勇且與之戰怯則憂強則喜暇
則安遽則擾昧則趨亂則敗憂喜無常真偽相奪犇馳
於其所不知且不足以自照况於物乎及其老矣上印
綬乞骸骨棲山林間追世俗之迭遊賞勞生之短晷列
清樽環侍人琴瑟薦和倡優獻笑自以為得計皆風之
過乎水也所謂酌焉而不竭注焉而不盈果安在邪况
復長往於仕而不反者乎仲通不然昔於葆光也不獲
為今於葆光也將欲為余與之善雖不有請猶且為說
以相其欲况其有請於數千里之遠哉大哉葆光莊子
為至人道也然而悟道在彈指頃自無老少之辨則余
安得不以是期君哉自乎成心生乎成性本無所增也
故注焉而不盈本無所損也故酌焉而不竭無益與虧
莫知其所由來澄寂虚一之中兼照泛應莫能逃我此
其所為葆光反一而觀之吾未始有辨此其所以齊物
君之老也物歸其清事歸其寂則是時也可以兀然宴
坐而使攀緣不獲乘間自我觀其妙自人充其光亦孰
禦哉患弗為耳從仕之人以偽逐事喪本者衆矣惟至
於此庶幾其反始則登是閣者宜觀其名而考其說然
後環顧而無累下瞰而感將有悟焉固君之賜也
日省堂記
思遠為丹陽宰運使許侯用其善能徙於錢塘思遠至
傃公廳之背為堂寓焉聽斷後先寂然宴坐省其所受
之善惡所存之吉凶所為之是非所行之得失然後出
蒞庶事命之曰日省堂自為詩述其所以命堂之意丐
予記予謂百里之長出蒞庶事兩造盈庭情偽鬪進期
我而後平庶司羣案復逆同異期我而後決新物故俗
邪正相奪期我而後善飛蝗潛盜乘時伺隙期我而後
弭苟務懾之以勢制之以法肆意以行其情暴氣以作
其威擾擾之中以物應物以妄對妄烏有不敗君子以
謂萬物皆備於我不患萬物不治而患我弗之省世之
人所以喪此萬物有能競之者其弊有二不忠而欺不
信而妄先自恕己在乎無過之地反以欺妄訟物萬物
於是乎喪然則彼且與物相為流轉烏足以長民哉曾
子曰省其身欺而不忠乎人妄而不信乎友忠信性之
德也欺妄德之賊也曾子去德之賊以進乎德是故有
仁以資勇有義以飬氣故其應物自反而不縮雖褐寬
博吾不惴焉自反而縮雖千萬人吾往矣然曾子之學
豈外求之邪始於日省吾身終於自反而縮蓋雖應物
之際猶不忘乎自反始弗之省今雖自反何以為之應
邪由是而進乎道欺妄無心真實有性人非世習不能
輒易其守然後静得以觀明得以照推而上之會而一
之可以含有萬類貫通千古豈特千萬人吾往矣哉今
子之所省去其惡不為善之累去其凶不為吉之累去
其非不為是之累去其失不為得之累則其所受所存
明白乎其中所為所行明白乎其外萬類感我作復合
散在乎度量之間豈能逃我哉由是而上逹并期四者
而忘之其為道也孰禦嘗聞思遠再多讀書百家之說
能道其詳勤於政事湖山之間罕見其跡今由是堂將
見其為學日損奚事乎多以義制事奚事乎勤扁舟五
湖乘興偶往碧落雲盡清虚相照搖毫伸牋寓以見其
志付之詩筒予有觀焉
坦履橋記
縣令知其所以為政邑人知其所以為善二者相遇於
邂逅則是邦也常有惠民之最利物之功可以書焉元
豐三年予訪尤川諸子飲予於橋上諸子為物為德為
身為義皆善士也故於一鄉常能以惠利相其大夫此
橋之作自乙巳抵壬申二十有八載土木之工風撼而
浪擊壊固無足怪者濟道適來為是邦則橋安能獨弊
哉濟道乃與諸子經營而言曰昔日之制對峙三十六
柱上負如鼇山下與驚湍怒濤争強弱之力奪安危之
勢如之何持久故歴十有六載而壊為今之計易柱以
疊石飛梁而過秋夏之漲暴集繼至自由龍門而下無
與競者庶乎其無患也數子謹如命不日而橋成屬予
記予感而言曰昔者諸子會予於橋上是時暑氣方蒸
水風泠然過之一洗其煩襟酒數行言笑相續則予之
於坦履也蓋已有分耳豈特諸子哉舍此而西上偶與
濟道聯名於籍中及去為宰幸在諸子之縣鄉興安濟
之功除病涉之害復為坦履而作是予之記果應其會
歟援筆而書曰惠不與力計利故無窮橋不與水争力
故可久然則縣令之知為政邑人之知為善宜載而告
於後云崇寧二年九月二十二日記
琴軒記
昔予開軒於林下以琴名軒琴不在焉以琴為心而忘
其器者也琴之為樂簡而清易而和意真而明感人也
深而幾於道今子之遊是軒寂然安坐煩襟既除虚室
遂開心與手相忘聲與絃相失精意妙思之中自有簡
易之奏清和之音由希夷之境出虚無之鄉入松流水
之聲墮吾左右前後若有清風之滌吾煩也泠然而過
之莫之留止復歸於無有嘻琴不在焉豈有真不在邪
不以指得聲不以操得曲存乎精誠微意之間卒為大
音出虚而入有然則無絃之有琴者尤未能兼忘之也
予觀黃庭内境特以琴心命文欲以掃蕩羣累變調諸
真會於中宫以恊四鄙子之名是軒也亦有得於此乎
然而子以聲聞入道已在乎寂然之中自得而弗出焉
與夫閒適之流遊戲之士枝𣲖言句轉換風力徒務接
人莫知為已逐外而棄其内徇末而喪其本去道遠甚
子其進焉乃并妙思精意都泯於至無而會於道與諸
真遊安用予琴軒之說邪姑以為進𨗳焉
崇寧萬夀寺記
上即位之四年歲行癸未九月十七日大臣奏言天寧
甫届率土傾心仰維佛乘化𨗳群品倘俾紹隆最上之
法則必增裕無疆之休臣等伏請天下為賜寺額以崇
寧為名勑如其請十月十五日臣與其屬奉詔切謂欲
建佛舍老子之宫以備四時焚修潛致靈貺來介天子
萬夀其地所在必求山川會聚之鄉仙聖行藏之境有
所祈請乃能恊應今當卜地於城南之郊有山號稱雲
門前此仲秋之社臣與郡人出遊躡十八級而後造絶
頂南望雙崖出烟雲間對峙而中裂可以引車騎葱鬱
之氣籠絡上下如見真人竒士神深而氣爽自其巔垂
兩支數十丈下至於平原如人之伸左右手前抱其腹
臣顧其屬曰南山之麓宜為浮屠氏老子之所寓然而
未有卜之者豈非有所待邪有老僧謂臣曰此大雲門
也今兹北峯蓋其小者臣歸取李清傳而考之始知大
雲門乃真神仙之窟宅傳言清與姻族鄉里為别遲明
大會於山椒然後揮手辭謝縋入洞中東南一穴約去
三十里望見山川景象烟雲草木自是一境不類人世
遇道士四五人謂清會當至此但時限未耳繼聞蓬萊
衆聖令邀諸真赴上清會諸真既往戒清慎勿開北扉
而清輒忘其戒見清如在掌上起鄉里之念復還人間
訪其故居子孫已歴數世矣後為太山遊不知其所在
此其大略也然洞之在山椒明矣今不見洞豈待有緣
而後見歟左一峯有塔置其上號黃金塔刻僧俗名姓
總二百九十人名與字甚古是果與清為别者邪自隋
開皇四年至今五百有餘歲社日之遊人多往北峯而
清所寓乃棄之寂寥處臣方以此興歎後一月俄奉崇
寧之詔臣顧其屬曰前日之歎豈非其兆歟捨此而何
往遂往相焉更見前抱右支再引而北回觀大雲門相
揖於山口如蓮花狀此所謂小雲門者開元中郡守有
投龍璧於此以祝時君之夀乃見祥雲五色或塔於空
中有記存焉而况大雲門乎哉當見衆聖諸真共貽無
疆之休以資陛下萬夀適默契自然之會非出於私意
而為之也其為應也久其為祐也大是宜為寺當與四
方名山福地之有禪林寺争名於天下
演山集卷十六
