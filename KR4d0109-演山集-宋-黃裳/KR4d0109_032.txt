演山集卷三十二宋黃裳撰
挽辭
神宗皇帝挽辭
奔逸三王後憂勤七閏間生靈千載會造化一朝間空
致盤中露應尋海上山鳳凰人恐到不趁御龍還
一息捐朝野春秋日正中月明宫怨滿天遠世緣空勇
智貽王業文章紹帝風生民瞻不及終日向遺弓
集英春又到閒了萬年觴曉鼓催攅殿悲風助挽郎帝
符歸有道仙仗去無方誰念頻回首諸生淚兩行(諸生迎駕)
(監前屢回天頋)
圖治心方壯追班世忽非鼎中龍蜿蜿陵上栢依依物
外音何悄人間夢亦稀少陽來侍宴天意已知微(甲子秋宴)
(集英神宗皇太子)
忽自明庭去風高帝所寒有期修玉檢無處覓仙丹與
子基圖遠開天數度寬錦幖何以報空展賜詩看
哲宗皇帝挽辭
忽追班入未央宫急問宸遊早御風流俗豈知塵念斷
故嬪休嘆愛緣空還元精爽留天下復土聲靈在虜中
來自武夷歸去否幔亭聞說好如嵩
數行空下侍臣班十六回春一夢闌天意預形傳國璽
人生難望返䰟丹銀河寂寂星垣暗金闕冥冥羽衛寒
月色滿宫誰悵望春來無處接回鸞
何事騎龍不可攀衣冠空自在人寰詔遺夷夏秋容動
言付公卿玉几閒能使抱弓號百姓豈勞求藥問三山
元符事業誰相似兩漢須看鳳露間
欽慈憲肅皇太后辭
懿範存遺詔香塵守澣衣中天扶日上西邸引龍歸方
慰人寰望那知輦路非仁恩和夜月千古在慈闈
相門隂德遠天妹儷周文還政前期速求賢内助勤仙
丹猶訪道金闕已乘雲紫極空回首虞號慘日曛
聽斷簾方捲遺留事已傳繼承知有後建立許誰先救
弊趨中道論功列上仙九重空怨慕霜露鳳臺前
欽慈皇后挽辭
夢中懷日有誰知莫恨真人下降遲會合裕陵同祔處
(二陵同行陪祔)因緣潛邸獨飛時九霄重引真仙仗四海初傳
大母儀悵望鳳臺山下去東郊無計上金巵(臣曾兩詣東郊獻酌)
平日未霑天下養芳春先棄域中遊昔從内令任思順
今起東&KR1238;舜解憂衣在果聞成赭色書存喜見動銀鈎
(恭承欽慈尤長于文墨)懿圍故事誰攀得再幸仁皇御九州(章懿陵圍)
(步數今用其故事)
已傳龍德與承休果在丹臺不可留新冊却埋千古玉
舊恩重起六宫秋尊開圍步松雲遠榮到支陵雨露憂
三十六宫休說恨誰知先作裕陵遊
曾魯公挽辭
曾侍前星在玉霄兢為元老立清朝重遊西府羈羣虜
危坐東臺鍳庶僚擾擾萬緣留事業悠悠千載想風標
傳家已有蓬萊客何患于門到寂寥
王岐公挽辭
世事今朝了天閽昨夜開自當騎鶴去誰更作霖來(薨前夢跨)
(白鶴上天)寶座扶初日靈光落上台管絃空悵望重盖幾時回
貳車登第日秉軸盖棺時未掩西陵土先埋上相碑白
麻人已化黃壤客空悲歲晩林間趣歸侯想恨遲
鼎味難求和龍髯忽許攀應隨先帝仗已立太師班人
散沙堤悄恩收客館閒風神巖兢秀千古畫圖間
富貴風波静文章態度清有緣登相府無日出都城彛
鼎垂行止金珠照死生百年留不住廣阜暮煙横
秦國夫人挽辭
三封皆大國(三更封號)一子已重金位列西樞重春歸寸草
深榮華緣忽斷寂寞路難尋愁入韋溝境回頭月滿林
偕老人惆悵秋深鴈獨哀西風何處問北首幾時回白
日晞朝露黃埃掩夜臺已辭班第一内殿不須催(夫人常為)
(命婦班首)
慰使來三殿澆觴走百官送行千乘富歸宿萬家寬自
令騰空往誰能入定觀曉堂終不見誰展佛書看(夫人素嗜)
(佛書)
安康郡夫人挽辭
未滿中身夀尤虚大國封德明埋玉篆魂冷卧銀龍(上以)
(銀水龍腦賜歛)漳水恨涵月秋風悲入松塵寰應不住無處訪
遺蹤
俄抛中饋世緣空君子休悲老未同不負大寧身後計
道山人出凱風中(大寧郡夫人安康之女兄方其疾篤以今秘閣學士為託)
堂堂歸處魏公家纔飾笄珈日未斜蒿里數聲留不得
豐安松下早聞鵶
郭將軍挽辭
新里秋聲不忍聞黃埃千古宋將軍東兵二百今何在
猶有西人想似雲
赳赳汾陽十世孫胷中竒業與誰論盖棺雖愧淩煙閣
猶有蕃豪說舊恩
佛書看盡更何憂不怨生前未是侯日到中天春夢斷
御風歸去玉華秋
頋學正挽辭
行人緣斷絶弔客淚縱横白髮雙親重青衫一命輕仙
丹誰際會禪頌自分明去住無尋處今生與後生
夫人陳氏挽辭
曉來悲接夜來歡安不人驚夢不還已御翔鸞天上去
委形空寄古樓山
寳奩人去月空寒百歲榮華忽盖棺萬葉遺經香一篆
日華簾下與誰看
北堂旁立兩青衫六十春風愜笑談追遠亭前思不見
怨隨霜露滿山南
陳朝議挽辭
簫鼓聲中遠遠歸只因千里有庭闈彭城君在今休望
黃髮樽前看綵衣
六擁旌麾一夢闌陳公橋上小裳間掛冠桑梓情尤厚
誰愧遺形葬客山
從來風義不憂貧累行纔踰七十春世上榮枯漚影散
進階空有帝綸新
信到温陵不忍聞使君何往盡沾中最高仙桂君家物
更起黌堂遺里人
未及歸來且勝遊忽聞庭木已經秋羅源三十年遺愛
今作還山一日愁
俞法曹挽辭
一息秋來誤壯圖揚名身後喜諸孤平生樂昜歸何處
恐逐清風落有無
罇前故舊歡尤少世上光隂惜未終去歲書來曾說夢
攀龍應御九天風
陳達壄母氏恭人挽辭
百度韶華少一年有誰堂上可争先錦衣養志歸來早
報了春暉已獨賢
眼明身徤莫扶持遽向華堂看綵衣已共月明無認處
孝思休踴盖棺時
方彦稽母安仁縣太君黃氏挽辭
文科名峻歸寧日卿部官高致養時罔極是恩誰報得
更緣霜露有餘悲
八十三年婦德成綵衣歡笑過浮生含虚臺上尋仙侣
瀨口愁人月自明
來處緣應異歸時壽已稀校讎孫繼子無限是春暉
數終還是福道盡更何言子到康民處方知鞠育恩
壽安太君挽辭
榮知隨養去恨向盖棺歸故里三千遠浮生七十稀(壽安)
(享年六十有七)曉臺空匣鑑秋露謾沾衣相伴勤田上殘蟾與
夕暉
章銀青挽辭
八十六年盡竈中丹未成貳車歸去勇(公自通判棄官還)辟糓
老來清寂寂水天境(公葬霅上)悠悠春露情揚名尤有子身
後許誰爭
悼張公實
六十三年素自知人生如此更何疑(公實與予會于京師自推其數六十)
(三歲過則行七十年果卒于六十三)調該常為供狂笑騷雅偏能斵小詩
悼子杳冥歸往路悔予輕昜别離時水雲村記相期事
雖到家山已恨遲(水雲村記與公實為方外之約也)
悼陳伯修殿院
塵勞常共笑怱遽忽相違已失重歸約應無再見時短
長前事定來去幾人知隂籍更何累惟餘身後悲
喜從楊子過江湄惹起浮生一段悲不見武林吟笑佀
却來京口看銘詩
少年科第少能攀未及登庸夢已闌豈意盖棺尤有地
于飛同在戲魚山
悼陳先之博士
五行纔悟已忘筌妙旨知誰更得傳夢幻去時無别苦
旌幢歸處有前緣寂寥月伴松楸室悽愴人逢雨露天
尚記辱書來見報春回寒谷未踰年
悼李承議
去後家山宴未闌已聞忙盖旅中棺幾多言笑情先斷
些小窮通夢已殘友愛方嗟離别昜子賢休恤繼承難
曾相從處應留恨未結松庵棄外觀(予南還焚掃適潛夫待次鄉里相從)
(臺欵予被旨薦已知以潛夫應詔未幾潛夫被召次撫州予在親識宴集中忽聞其訃)
哭陳商老
浮雲前事定壯志此生休夢冷水中月文高天上樓(李白)
(捕水中月而往)冥冥誰造物衮衮自封侯南國一緘破西風雙
淚流
演山集卷三十二
