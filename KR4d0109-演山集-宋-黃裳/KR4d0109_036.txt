演山集卷三十六宋黃裳撰
雜文
請羅漢讚文
竊以諸佛遇緣闡二宗而起用雙林入滅攝萬變以還
無然後理著始終道存體用尤慮神明之相繼但期寂
滅以同歸人孰憑依法將廢墜故如來之付囑惟羅漢之
慈悲留不壞之形住無窮之世護持正法饒益有情當
有國王大臣長者居士設歡喜之會發恭謹之心則是
尊者與諸眷屬旁臨五施之筵同彼衆凡潛運六通之
德方方受供種種現形安得弗致至誠遂陳妙供南贍
部州大宋摩訶支郍國某州某坊弟子某登籍塵寰服
勞火宅非解脱之力不能援我於苦海非方便之仁不能
攜我於迷塗今則盛展法筵欽承佛勑四十九載三昧
難尋一十六尊五常猶在至誠可感猶虚谷之應聲上
德所酬譬澄江之得月想垂哀愍望賜光臨大衆同聲
恭行禮請
一心奉請第一西瞿耶尼洲賓度羅墮闍尊者大
阿羅漢與自眷屬千阿羅漢等惟願應接無類哀
愍有情來赴道場
西瞿自悟都無漏中土相迎更有緣神道利物
許誰先十六功名當第一
一心奉請第二迦毗羅國迦諾迦伐蹉尊者大阿
羅漢與自眷屬千阿羅漢等惟願應接無類哀愍
有情來赴道場
已湛心源歸上德更持佛勑繼西瞿遥看天北
彩雲垂五百聖賢相逐至
一心奉請第三東勝神洲䟦釐墮闍尊者大阿羅
漢與自眷屬千阿羅漢等惟願應接無類哀愍有
情來赴道場
自為隨緣通外典誰知得果起東洲福田長與
世人修即是護持無上法
一心奉請第四北俱盧洲蘇頻陀尊者大阿羅漢
與自眷屬千阿羅漢等惟願應接無類哀愍有情
來赴道場
恍惚俄聞中土召逍遙寧為北雲留花幡擾擾
道場深須信衆凡中有聖
恭惟尊者十地處身三光立德或韜光於愚衆或現相
於虚無或呼吸風雲或驅馳龍虎八解泛應萬靈具瞻
伏願尊者不捨慈悲不忘微賤錫鳴石室共跨慈雲麈
拂塵寰各霑法雨慈愍故慈愍故
一心奉請第五南贍部洲諾矩羅尊者大阿羅漢
與自眷屬千阿羅漢等惟願應接無類哀愍有情
來赴道場
忘物便抛流浪海度人聊住湼槃身天人眼見
域中塵南贍部洲難獨樂
一心奉請第六耽没羅洲跋陀羅尊者大阿羅漢
與自眷屬千阿羅漢等惟願應接無類哀愍有情
來赴道場
石龕春去人難老金鉢龍歸雨乍晴中洲一瞬
到人間萬里風波千眷屬
一心奉請第七僧伽茶洲伽力伽尊者大阿羅漢
與自眷屬千阿羅漢等惟願應接無類哀愍有情
來赴道場
豈但應緣成佛事更能說偈與仙人寂滅場中
未忍歸只為有生趨苦海
一心奉請第八鉢刺挐洲伐闍羅弗多羅尊者大
阿羅漢與自眷屬千阿羅漢等惟願應接無類哀
愍有情來赴道場
寂寂性空蟾體滿巖巖眉宇電光深千一相從
物外來過去生中緣分好
恭惟尊者或道貌清竒或風神怪秀或飄飄而泛翫或
兀兀以潛觀心有滿虚性無内外乘風御鶴辭方外之
幽居度月踰雲受世間之妙供伏惟尊者法器容物心
燈照人有感必通無求不應暫離禪定速降威靈臨頃
刻之流光作衆凡之介福慈愍故慈愍故
一心奉請第九香醉山中戍博迦尊者大阿羅漢
與自眷屬千阿羅漢等惟願應接無類哀愍有情
來赴道場
法雨忽緣荒政下神龍潛出淨缾來雲駢風御
落何方香滿人間新有會
一心奉請第十住三十三天半托迦尊者大阿羅
漢與自眷屬千阿羅漢等惟願應接無類哀愍有
情來赴道場
雲巖集法收千卷月洞棲神斷萬緣動静難窺
性海深三十三天無遠近
一心奉請第十一畢利颺瞿洲羅怙羅尊者大阿
羅漢與自眷屬千阿羅漢等惟願應接無類哀愍
有情來赴道場
寂寂誰從窺水月堂堂相逐過山雲人天妙供
少曾閒颺瞿自在烟霞外
一心奉請第十二半涉山那伽犀那尊者大阿羅
漢與自眷屬千阿羅漢等惟願應接無類哀愍有
情來赴道場
戒珠立我超三界法露隨人洗六塵半渡波山
眷屬多但見靈光天外落
恭惟尊者慾消漏盡已超三界之崇卑果滿花開兼應
十方之緣會乘不疾之速給無窮之求以方便誘羣迷
以解脱拯衆苦祇承佛勑敷百福扵冥冥默示法音開
萬靈之瞶瞶慈愍故慈愍故
一心奉請第十三廣脇山中因揭陁尊者大阿羅
漢與自眷屬千阿羅漢等惟願應接無類哀愍有
情來赴道場
已作禪宗留廣脇却承佛勑到閻浮護持正法
有誰知應笑苾芻空淚落
一心奉請第十四可住山中伐那婆斯尊者大阿
羅漢與自眷屬千阿羅漢等惟願應接無類哀愍
有情來赴道場
出定來時塵世曉遇緣歸處道場深能將妙果
荅群生可使世人諸漏盡
一心奉請第十五靈鷲山中阿氏多尊者大阿羅
漢與自眷屬千阿羅漢等惟願應接無類哀愍有
情來赴道場
鷲峰山上修三昧法住經中著一名香花閙處
駭人看滿月一輪無相相
一心奉請第十六持軸山中注茶半托迦尊者大
阿羅漢與自眷屬千阿羅漢等惟願應接無類哀
愍有情來赴道場
慧劍遠邀持軸客福田兼濟受輪人付囑如來
到此休更許何人堪入會
恭惟十六尊者并諸眷屬阿羅漢等寓洲上者有水月
之觀託山中者有泉石之適在國者與人為徒在天者
與仙為侣其所稱異而同乎德其所寓殊而契乎心故
承付囑於如來又復宣揚於塵界其學道也皆能澄無
生之觀乘不退之輪頓悟三空遽超十地發空門之扃
鑰啓覺路之緘縢其應物也皆能開方便之門立慈悲
之室設百法之要誘彼群生建三世之緣勸兹流俗而
况今日設莊嚴之會發恭謹之誠器幣爭華香花鬭馥
伏願尊者上同一切諸佛諸大菩薩摩訶薩等其來也
不疾不行其至也無遠無近六鐶鳴杖違山海之樓臺
一息興雲捨巖都之洞府應接無類哀愍有情來赴道
場受兹供養
六祖傳付偈頌
嘗謂諸佛出世為一大事接引上根由凡作聖此即向
上一路千聖不傳者也佛既得旨坐進乎道然後推其
緒餘建立禪律講說諸教哀憫有生以度群迷是非向
上一路俯身接物而已然而佛祖既遠根源失真旁枝
末流各專所見遂失大道之全體分列而為六七六祖
傳衣付法有偈雖存置而弗問冷視如遺曾莫之究乃
執空性遽以妙覺自待不亦妄乎六祖相望五百有餘
歲慮其大法斷絶所度之士各惟一人後世學者以其
無生之師不可得而傳無物之友不可得而論不若惟
衆之從且執性見以為大道不過乎此而已故予為六
偈讚以示乎世
初祖
一花迦葉離塵果四卷楞伽助道書莫謂竺乾天樣遠
片雲歸去秖須臾誰知花葉一中生二氣相催果自
成體了色空無覓處有時人說見還嬰大乘氣象已
相扶吾意方終道不孤秀出五峰塵下少中華先許到
真如日用中來體已親平常是道豈須陳得吾髓處
無他事擬議三人且覓真安心惟在覓心時後世支塵
兩自欺寄語禪林休歇去古來先聖本無為本耒無
一亦無華都向真空是一家聞說一花還共笑寧甘鬼
窟作生涯如意珠舍利子建立法身無二理發明道
果獨為師長養聖胎誰得旨六物名同實非異微妙如
來出塵計一念中含一點來太無根種豈須猜誰尸五
運催神化忽見天花五葉開含萬類貫三界無無無有
非私解法輪如我神氣精塵世通他來去在九年轉了
大還丹世間無價人難買參禪須向坐禪人本末相
通可了真二念回機都埽盡乾坤猶在一微塵精傳
神氣一傳精性命扵中附會成道世渾淪窺不破更從
何處覓無生精傳神氣一傳精含作真空萬化行是
物此中來與去莫持偏性作圓成天游杳杳海漫漫
無有無無是道觀大法藥兼心地要兩門都作混成看
神光中見一還嬰非外非中已混成忽向玉爐飛上
去數聲靈鵲夜來驚萬枝燈千江月一燈傳一月攝
莫知根種有虚空祇見祥光無斷絶三千世界掌中知
百億化身天下說秘密豈當容易談一臂尤輕冷欺雪
二祖
有地有花空具色無花無種色含空混成一物誰圓就
但向無言一化工受果時來合見仙香山禪定想多
年少林得旨圓融了不在中間與兩邊華豈曾生種
亦無邇來何事得神珠塵凡不悟無為旨但笑高人一
似愚曾窮莊昜到源淵三教從來共本根自到少林
應已悟後來誰為曉宗門宿來緣累尚相拘何事圓
成未自如十地三乘誰便了了時猶待到無無
三祖
入道從來自有緣許誰心地是金仙如來止止教休說
妙法難思莫妄傳衣法曾傳莫已知兩山禪定了何
疑本無一物非何有大道寧嫌得小兒地種精華緫
是無無中和會一神珠前緣誰是傳衣子水月如心可
上圖
四祖
萬寶收還萬合中更尋心地亦還空紫雲蓋下已呈瑞
佛法一枝誰與同路上相逢即是緣心知衣法有人
傳真成淨土含諸種直到生生始得仙解脱門中宿
已知種花生性豈須期詔書四反終難起不要浮名不
待時
五祖
情種俱收入混成還并四事得無生字雖不識人休笑
壁上留題已可驚無生無種菩提就非佛非心混沌
成欲說性空何處覓可憐禪律謾相爭形生收攝出
塵籠一顆圓光色與空槽厰有人來作祖自然吟入太
無中塵埃可佛是修時無物無修秀也知欲說菩提
符祖意圓明來處想曾窺
六祖
頓悟花情有幾人源流相遠却非真須知佛性無南北
芥子中藏萬法輪泰定猶忘相行深種華當向此中
生坐禪只恐人無證得旨須教礦作金下種人來地
有因若非因地若輕陳曾將此子教誰種安解參同向
吕真從來生滅本因心旁出紛紛没處尋無性無心
方是道執空誰可脱浮沉法身行止本來無葉落歸
根是幻軀生滅已除還寂滅有情相感莫踟蹰曾戒
觀空與坐禪惟因唐使說真筌九年面壁誰能少秘密
先當得祖傳妙了形神更有人不須捐下夢中身逍
遙便作丹臺客誰悟三丹有二真大事從來夙有因
太空全是氣精神牟尼莫怪無人問作用皆云已得真
圓妙高人覺已通便辭歸去謾參同一篇證道誰能
賽不謂唐僧有此風道果天成豈可猜圓光何處更
尋臺性為妙種心為地况有慈雲作雨來
泗洲頌
十數運行天與地五氣生成入無始混成惟一數相尋
十一觀音生一體耳如目聽如視通身是眼誰能計觀
盡十方無巨細有時塔上聳人看妙用無方乃餘事
上天竺思尚真讚
貌像雖相似水中空捉月非教亦非禪使我如何說
讀頭陀安文頌
九九八十一圓明體如日豈是空說禪精魂中埽迹立
道須當修九九八十一性見與意會如何體空色
夀堂銘
熙寧丙辰之仲夏僧惠月出都城東郊即獨樂岡之右
為其師作夀堂求銘於予與之言曰能使人之形與物
生滅者數也而有非幻者則生滅不能流轉之學佛者
志於不能流轉之則是也若非暫聚之形少延之筭終
窮散歸則當委蜕而去之何足計哉雖然師則然耳天
年云高更延其數此仁扵其師之道也銘曰適爾聚忽
爾散多者矜短者歎不聚不散不短不多何矜何歎何
祈何俟以祈其延以俟其歸其徒之仁其師之功
演山集卷三十六
