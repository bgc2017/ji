演山集卷三十一宋黃裳撰
詞
雨霖鈴送客還浙東
天南遊客甚而今却送君南國薰風萬里無限吟蟬暗
續離情如織秣馬脂車去即去多少人惜為惠愛煙慘
雲山送雨城愁作行色
飛帆過浙西封城到秋深且艤荷花澤就船買得鱸鱖
新糓破雪堆香粒此興誰同須記東秦有客相憶願聽
了一闋歌聲醉倒拚今日
桂枝香重陽
醱醅初熟兢看九日西風弄寒菊姝子新粧向曉淡黃
千簇清香閙處君須住摻盈頭醉鄉相逐馬臺歡笑龍
山縱逸佳話重續
共盡日登臨未足更休問明年浮世榮辱難得良辰鬢
髮見秋猶綠且邀月炤金樽上近人寒如對飛瀑宴歸
還趁人來茱萸佩垂紅玉
喜遷鶯端午泛湖
梅霖初歇乍絳蘂海榴爭開時節角黍包金香蒲切玉
是處玳筵羅列鬭巧盡輸年少玉腕綵絲雙結艤綵舫
看龍舟兩兩波心齊發
竒絶難畫處激起浪花飛作湖間雪畫鼓喧雷紅旗閃
電奪罷錦標方徹望中水天日暮猶見朱簾高揭歸棹
晩載荷花十里一鈎新月
洞仙歌暑中
亂蟬何事冒暑吟如訴斷續聲中為誰苦陣雲行碧落
舒卷光隂秋意爽俄作晴空驟雨
明珠無限數都在荷花疑是星河對庭戶莫負晝如年
况有清樽披襟坐水風來處信美景良辰自古難并既
不遇多才豈能歡聚
又
香無風色腸斷蓮花信水鑑雲垂數峯影向勞生苦寒
暑煎人爭不老空想秋堂夜静
玉姬揮皓月時送微涼莫吝金巵為伊盡柳下夕陽收
傍水重遊花茵上雪回襟冷問避暑天機自有竒人但
且對湖光世間誰醒
又
世間言笑天上誰歡聚河漢涵秋静無暑望丹霄杳杳
雲幄開緣會遠空引時情萬縷
綵樓人送目今夕無雙巧在靈絲暗相許爽氣御西風
衆樂難尋乘槎看鵲橋初渡過幾刻良時早已分飛向
月下何辭十分苦醑
八聲甘州初秋
化工多事了却收天巧都與西風數峯雲如掃間垂六
幕初見秋容昨夜煩襟頓釋一雨洗遥空偏有銀蟾好
千里人同
引起遊人多感為静中景色悲思無窮傍雕欄懷古誰
問紫元翁也難逢金華時候又豈知幽會水精宫塵緣
滿指煙霞去多在江東
滿庭芳詠浮橋
瓊舘煙輕銀河風細玉橋雲鎖方開曉虹千丈宛轉下
天來人在水精宫裏行樂處錦繡成堆仍相問人間天
上何處有蓬萊
徘徊追往事征南巧架傅野懷才謾石驅東海沙合龍
臺好是樂成初宴紅牙碎聲隱晴雷江天晩遊人未散
莫教隼旟回
宴瓊林上元
霜月和銀燈乍送目樓臺星漢高下愛東風已暖綺羅
香競走去來車馬紅蓮萬斛開盡處長安一夜少年郎
兩兩桃花面有餘光相借
因甚靈山在此是何人能運神化對景便作神仙會恐
雲軿且駕思曾侍龍樓俯覧笑聲遠洞天飛斝向東來
猶幸時如故羣芳未聞謝
又東湖春日
遽煖間俄寒妙用向園林難問春意萬般聲與色自聞
雷便作浮華人世紅嬌翠軟誰頓悟天機此理似韶容
可駐無人會且忘言閒醉
當度仙家長日向人間閒看佳麗念遠處有東風在夢
悠悠往事桃溪近幽香遠遠謾凝望落花流水桂華中
珠珮隨軒去還從賣花市
又牡丹
已覽遍韶容最後有花王芳信來報魏妃天與色擁姚
黃去賞十洲仙島東君到此緣費盡天機亦老為嬌多
只恐能言笑惹風流煩惱
莫道兩都迥出倩多才吟看誰好為我&KR0757;有如花面說
良辰欲過須勤向雕欄秉燭更休管夕陽芳草算來年
花共人何處金樽為花倒
滿江紅東湖觀蓮
綠盖紛紛多少箇雲霄仙子應是有瑶池盛會靘粧臨
水無柰輕盈風信急瑞香亂翠紅相倚誰共吟此景竹
林人桃溪士
時雨過明珠細朝霧染香腮膩輕舟破幽徑煩襟都洗
第一朵須尋華池景夀觴邊偶得龜千歲乘興瀉雲液
落新荷休辭醉
減字木蘭花競渡
紅旗高舉飛出深深楊柳渚鼓擊春雷直破煙波遠遠
回歡聲震地驚退萬人爭戰氣金碧樓西䘖得錦標第
一歸
瑶池月雲山行
紫元翁一日公餘危坐寂寥幽懷逸思偶往雲山
煙波之間想見其為樂也因作雲山煙波二行歌
之以瑶池月精嚴禪老請刻之石乃書以遺之
微塵濯盡棲真處羣山排在雲漢青盤翠躍掩映平林
寒澗流水急數片桃花逝自有留春仙館秦漁問前朝
換盧郎待今生滿誰伴元翁笑語相從未晚
更安得世味堪翫道未立身猶是幻浮生一梭過夢回
人散卧松庵當會靈源現萬象無中須看乾坤鼎隂陽
炭瓊枝秀金丸爛何患朝元事往孤雲難管
又煙波行
扁舟寓興江湖上無人知道名姓忘機對景咫尺羣鷗
相認煙雨急一片蓬聲碎醉眼看山還醒晴雲斷狂風
信寒蟾倒遠山影誰聽横琴數曲瑶池夜冷
這些子名利休問况是物都歸幻境須臾百年夢去來
無定向嬋娟留住青春笑世上風流多病蒹葭渚芙蓉
徑放侯印趁漁艇争甚須知九鼎金砂知聖
蝶戀花月詞
伏以合歡開宴奉樂國之賓朋對景攄懷待良時
之風月此者偶屈三益幸逢四并六幕星稀萬櫺
風細天發金精之含蓄地揚銀色之光華遠近萬
情若知而莫詰滿虚一色可攬以堆將是故無累
而翫之者喜樂之心生不足而對之者悲傷之態作
感羣動以無意涵長空而不流對坐北堂方入陸
生之牖共離南館便登韓子之臺願歌三五之清
輝誓倒十千之芳醖
忽破黃昏還太素寒浸樓臺縹緲非煙霧江上分明星
漢路金銀閃閃神仙府
影卧清光隨我舞邂逅三人只願長相聚今月亭亭曾
照古古人問月今何處
又
滿到十分人望盡仙桂無根到處留光景聽我樽前歡
未竟金巵已弄寒蟾影
銀色界中風色定散了浮雲寶匣初開鏡歸去不須紅
燭引天邊自與人相趁
又
古往今來忙裏過今古清光静照人行道難似素娥長
見好見頻只是催人老
欲駐征輪無計那世上多情却被無情惱夜夜烏飛誰
識破滿頭空恨霜華早
又
娥落盞中如有戀盞未乾時還見霜娥現說向翠鬟斟
莫淺慇懃此意應相勸
光景尤宜年少面千里同看不與人同怨席上笑歌身
更健良時只願長相見
又
千二百回圓未半人世悲歡此景長相伴行到身邊瓊
步款金船載酒銀河畔
誰為别來音信斷那更蟾光一點窺孤館静送忘言愁
一段會須莫放笙歌散
又
人逐金烏忙到夜不見金烏方見人閒暇天漢似來樽
畔瀉須知閒暇歡無價
銀色滿身誰可畫兩腋風生爽氣駸駸馬待入蟾宫偷
造化姮娥已許仙方借
勸酒致語
適來已陳十二短章輙歌三五盛景纍纍清韻尚
慙梁上之飛塵抑抑佳賓須作鄉中之醉客同樂
當勤于今夕相從或繫于他年更賦幽情再聲佳
詠
萬籟無聲天地静清抱朱絃不愧丹霄鏡照到林梢風
有信抬頭疑是梅花嶺
萬感只應閒對景獨倚危欄擾擾人初定吟不盡中愁
不盡溪山千古沉沉影
又
誰悟月中真火冷能引塵緣遂出輪回境爭柰多情都
未醒九回腸斷花間影
萬古興亡閒事定物是人非杳杳無音信問月可知誰
可問不如且醉樽前景
又
忽送林光禽有語飛入遥空失數歸洲鷺照處無私清
望富餘輝不惜人人與
玉繩欲到中天路且待飛觴緩緩移瓊步花下影圓良
夜午東南樓上還相頋
又
一望瑶華初委地更約幽人共賞巖邊翠試把方諸聊
與試無情爭得無中淚
飛瀑恐從星漢至漸向賓筵但覺寒如水自愛一輪方
得意輕隨箕斗還成累
青門引社日遊雲門
鴻落寒濱燕辭幽館西成萬室顰眉人少自古雲隮洞
門何處南望數峯秋曉千騎旌麾遠去尋真忙中心了
佩聲盤入煙霞絶頂誰聞歡笑
當俟青童相報因待訪仙人長生微妙置俎爭來四鄉
宴社且看翠圍紅遶似可捫青漢到北扉兩城斜照醉
翁回首丹臺夢覺鈞天聲杳
滿路花和秋風吹渭水
乾坤生古意草木起秋聲移人名利境夢中驚便尋靈
寶鳳髓與龜精密報黃芽就紫府門開道情有箇鶯鶯
問歸舍楚山青卧影水天明松庵誰笑話見還嬰鶴歸
日落聚兩忘情好笑人癡處白頭青塜世間猶說醒醒
演山集卷三十一
