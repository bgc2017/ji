演山集卷三宋黃裳撰
古詩
寄隠者
守道送高士築室齊東鄙植竹看歲寒種田助形委束
書捐古今抱易究生死不以外移内不以行責止九十
留童顔湖山飽清視或顧先生云時平可以起先生本
無求棄置如弊屣俄聞與物化精一未嘗毁汗簡書逸
民義風洗貪士東望呈肺肝遥瀉一巵水
送陳知縣
握手州東花閙時瀉酒胷中如漏巵各無官守竟信意
坐間只有春相隨十年暌遠何所得但悟世情能守一
昨日小軒君不遊荷葉雨聲池上秋(昨日約集節道舊小軒爽約俄風雨)
(至如見秋色)眀珠得喪百萬斛何慮炎蒸金欲流一樽獨對
清都夢可憐幽思無人共今日聞君馬已西不覺毫端
得詩諷汝陽縣長多清風壺中有客當相送(費長房挂壺木今在)
(汝州)
和張仲時次歐陽文公覽李白集之韻
紫微所拱皆仙官開元無事長庚閒偶緣一念來人間
詩才到白誠無難英華峻發根自天春空藹藹飛翔煙
雲濤雪浪滄溟喧四面滔滔朝白川重與論文不須細
且貴胷襟寫來易易中自有驚人詞繩墨空高何足貴
苦談杜甫峻談李文人相輕古如此始惟通道繼而醉
萬事紛紛寧復記三人分散難為攀夢魂應覺星躔寒
乃與月影同交歡豈有俗態趨人寰若在真府如同家
瓊丹我已修河車仙源將果蟠桃花安知不共遊烟霞
便看琪園越三島休羨垂楊與芳草
覽武夷記
武夷山中十三子邂逅相尋良有以頃向上筵何事醉
一時謫在人間世八百年後還升真武夷真君真主人
天台有籍安得知不謁子騫誰與祈紫雲中下龍潭雨
尤喜張仙好詩句(十三子之所自及其會遇發眀相與修藴還元返本皆因緣始濟其事)
結交
道義出君子勢利通小人有無故所自甘淡交所因離
合見難易情文生偽真聖主審所任禍福延吾民賢士
慎汝擇利害歸吾身公患勢利強私患朋黨親邪正若
弗辨安危難復陳
留題琴軒
軒閣競華麗誰肯厭絲管豪華既交歡盛麗亦同翫鳴
絃雖侑觴惟宜素纖按聲色方争高耳目及中亂古意
始興懷曲終情已換黃子尋天真開軒名以琴問琴意
何在答以琴為心我願聽以目與子為知音無絃之琴
聲無聲世間此曲今何人
讀羅隠孟郊集
羅隠寓以罵孟郊鳴其窮始讀鬱吾氣再味濡我胷如
何志與氣發作缾甕中大見無賢愚大樂非窮通棄置
二子集追攀千古風中兼六義異下與萬物同妙象生
丹青利器資陶鎔心手適相遇變化從色空感寓復收
歛兀然無我翁
答仲時高軒小酌之什
韓公浩浩樂文字乃笑紅裙醉豪子張侯切切務高潔
亦鄙雙鬟獻回雪(仲時詩有雙鬟歌舞退之不醉紅裙與憐高潔之句)東野先生
窮且愁蚯蚓竅中煎百憂(仲時有東野清苦句)北舍主人貧亦歡
典衣取酒更未闌悲愁傷氣豈足尚揀擇害道非所安
空色皆無適相遇衮衮百年誰自苦太平功業時可為
萬丈虹蜺不須吐(仲時詩有太平功業屬男兒虹蜺萬丈雲中氣之句)一源湛湛
吾忘情四人毁譽浮漚生(仲時詩有一源湛湛攀清䟽今日樽前逢一笑之句)
送駱君歸隱廬阜
究竟此生安可逃净土社中風最高紛紛一夢喚不覺
衮衮白頭流落多駱子飜然去尤早寒堂誓結廬山草
寸隂早在精進中四十司徒未為老(事見惠遠答王道書)黃紙除
書無此期(黃紙除書見白公草堂詩駱君築室廬山待盡而已無仕路意)只為松雲動
幽抱世人發願多自欺十八逸民今友誰
遊東山大乘寺
奔逸高真避秦侣遠入閩山豈惟楚落花流水來何處
逐鹿人從石門路遂造洞門誰得知雞黍生涯貫今古
樵客見留何事去分合隨緣落塵土回頭已在塵勞中
手把榴花如寐寤紫元素抱超然情到此令人心骨清
閒跂長林跨深壑遥見猿鶴來相迎靈源為我寫幽思
但聞歴歴朱絃鳴獅子峯前狐退藏當泯頑空還混茫
龍首澗邊雲并合或作人間時雨行杜鵑有聲山意真
杜鵑有花山色明偶逢竒石可且坐幸乘此境聊飛觥
顧語娉婷莫予翼脚力猶争年少輕三杯通道聊自適
還被谷風吹勿醒忽忽流光已云暮紅燭如林樂聲舉
題桃花菊
人面亦相映龍山應獨賞却因清淡中艷異尤堪尚靖
節籬下吟幽懷忽馳想武林溪上遊芳容若迎望妙本
自無二佳名誰有兩辨事惟賴香根蔕豈容妄
題水雲村
水雲深處尋幽客競把銀缾飛虎珀坐間玉篆流杯來
時伴桃花獻春色塵勞不到清樽前何幸山翁設歌席
人在夕陽方醉時回首雲迷武陵宅
送方彦稽解元
壺公山下多偉人嘗謂方寸無纖塵雙眼孤雲在霄漢
俯視燕雀尤有神兩冠羣英出微妙失第春官恬自笑
歸去壺公山下遊長鬚肩上何所憂遠煙萬劑實行橐
置此雅好吾無求松軒日午片石冰水中天小雲油油
時復窺影且自遣毫末造化通春秋可能含蓄南國意
洗我滯思如清流方握齊紈却新暑明月團團滿寰宇
馬上塵沙搖不開空羨江湖鷺輕舉勿因世俗還低頭
義理所在無今古生死只繫簞豆中誰為萬鍾移出處
六翮沖天觀一飛所養先須微賤時
道倫竹閣
曾看孤山翠微麓回環閣下千莖竹醉吟先生唐室賢
灑落情懷出流俗赤城德士攀高風特借嘉名榜山腹
雪霜難犯為心虛直節凌雲聳蒼玉月華弄影無纖塵
合有丹霄鳳來宿趙州庭栢如已知掃却閒言且觀獨
九年當作無生遊慎勿窺紅墮私欲况是天台掌仙籙
煉礦成金石龍谷落花流水好尋真豈特蕭蕭閣前綠
曲水亭
盤龍偃蹇吸長澗數篆寒光來向人誰信雲門有仙子
灑落恐是華筵賓落英俄逐酒船到世間乃得漁溪春
素纖舉盞寧可却清光聊滌胷中塵
覽和靖章安西湖之什
和靖苦而豪章安平而麗馳情遶佳景盈軸卷幽思二
子各何往人非物還是四時有行藏彼物如郵置百年
有死生斯人如夢寐兩幻相追攀一覺都廢棄感寓聊
自娛興盡娛亦弊安坐湖山間誰能以數計
送人赴官秘閣
經行當年已充賦却逐鹿官走塵土百年牛刀未甘弄
况有文章自當貢屢扣天閽出竒語落筆紛紛動堯禹
雪天得職懷抱清道山入局憂慮寧今也無慙故鄉舉
幽閒更有登真路惟我曾遊今已古想見朋從散還聚
豈事塗改如排牙忽落鉛刀得依據常笑蠧魚乾自忙
正似求生轍中鮒學海無從今幾年謾惜公家費毫楮
春芽竟好清晝深石鼎蠅聲遶庭戶恍然似揖前朝人
高下圖書迓青顧養才此地良有因入閙誰醒静方悟
要使中虛心鑑明乃欲他時照紛遽名利人人情正炎
我抱天君獨為主設官之意非徒然君思可報唯心淵
案牒相忘花字閒養心乃在雲日邊佳氣葱葱指歸處
頓覺身輕如插羽扁舟莫怯霜華濃已有東風送君去
題卧陶軒
不為形役心方縦乘化悠悠豈須控歸去來兮歸自公
北窗高卧南來風吹我飄飄骨毛聳恐是洪濤侵清夢
八月仙槎偶相送寥郭孤飛與誰共(無咎夢乘扁舟泛海波濤在舟之上)
(舟行如飛仰視天漢星辰甚眀因得句云短棹孤飛誇寥廓洪濤高卧看星辰)天機不逐纖塵
動折腰五斗非君俸静挂山圖探遥趣閒眄庭柯薦幽
哢君置絃徽貽我聲我遺耳目知君情相知之流樂如
是五柳鳴蜩謾如沸
初夏書呈同舍
萬種浮華春事了誰供青帳千林曉雨集池塘螻蟈鳴
蝸牛已過銀鈎横貼水圓荷蓋猶小覽鏡美人音耗悄
行看天上竒峯生莫放塵緣空擾擾何處亭臺公外期
共立薰風臨渺渺
暑中喜雨
小雨破炎熾滿懷貯清爽忽御兩腋風太虛一登賞
重九遣興
佳節嘆短晷清爽愜幽抱新故遽相代意思幸長好百
年如秋時行行越中道重九雖百回半百已云過雲液
傾新醅籬花摘靈草但約金巵空何愁玉山倒且趁馬
臺遊莫管龍山帽
雙源六題
水閣
水閣上襟帶水光浮丹桂月來天漢夜白蘋風起洞庭
秋塵勞人衮衮瀟灑與誰遊
釣磯
釣磯上閒適向金鱗秋後江邊思膾客古來溪上得璜
人尋幽尋至此聊寄自由身
澄心堂
澄心堂上閒來客水與心同誰見得微風不過波瀾休
無礙空中秋月白
濯纓堂
濯纓之水山幽幽本來似鑑無庸流到此令人肝膽醒
滌除萬類開襟靈一源莫誤登臨目紛紛世上紅塵足
重蓮軒
宛轉雙源花在處花葉重重瑞炎暑日光相照鉛華鮮
翠盖紛紛擁紅女不貪青子老芳容薰風偷出香無數
乃知源上有神仙何必夭桃隨水去
日休亭
分外鑿和智役役壯且老此生本自然何者削窘我止
水觀而心運用無不可玉液静中味萬累門外過時復
一杯酒聊用沃心火
演山集卷三
