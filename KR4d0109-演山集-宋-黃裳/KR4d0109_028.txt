演山集卷二十八宋黃裳撰
表
謝賜貢舉勅令表
聖神籲俊肇新貢士之規郡國承流幸拜成書之賜(中)
(謝)伏以自古在昔舉賢與能盖將圖輔世長民之功故
必嚴循名責實之法既因事而損益亦視道之汙隆適
丁甚盛之期式備不刊之典恭惟皇帝陛下多能天縱
盛德日新昭回之文斧藻萬物淵懿之學表章六經首
善師京化成天下念神考選才之制資成周致治之方
遂推善述之心爰下增修之詔參稽載籍敷繹舊章條
目纖微慮無遺策規模閎遠舉必要終臣貢自先朝擢
在多士微生遭遇明恩已愧于難酬嗣聖緝熙成訓復叨
于寵錫退惟幸會重積兢榮奉以傳家敢怠為儒之業
勤于勸駕庶逃曠職之愆
謝賜歷日表
舜璣觀象察四序之變通堯歷授時示三農之早晩廣
宣寵令敷錫多方(中謝)竊以九會復元積數起周天之
運六觚為握考時推成世之宜盖預課于清臺遂迎頒
于率土恭惟皇帝陛下德合乾坤之覆載明齊日月之
照臨總百聖之豐規新萬年之大紀令將更布輔成泰
道之亨仁不遐遺寵及炎陬之守臣敢不仰遵睿訓俯
導農時俾知稼穡之期率躋富夀之域
又表
寬書誕布將開獻歲之儀新歷迎頒益謹先天之令寵
靈斯至歡抃交深(中謝)竊以軒策迎長首四時而布度
舜璣觀象齊七政以當天分纏離啟閉之微次弦望晦
明之序法皆原于聖作理實重于農時究觀歴代之豐
規屬我奉元之大統精研發歛獨高南正之先雜候變
通不在北平之下况廣陶于聲教宜均被于幅員恭惟
皇帝陛下廓日月之重光合乾坤之大德巽而申命恩
榮溥達于中區革以明時節令一新于時歲臣敢不仰
遵聖訓恭授人時撫千里之封疆生成備悉勸三農之
稼穡早晚周知誓殫頒布之誠仰答裁成之造
謝賜五禮新儀表
樂為告功已備八音之奏治緣明教又觀五禮之文頒
賜既榮推行宜敏(中謝)竊以天理自存其物則人倫孰
久于情文先王明其物則而為之儀因其情文而為之
制是故其制雖嚴而難犯其儀雖多而昜行柰緣衰亂
之末流遂失詳明之大意奢儉踰節僭差失中幸逢元
后之聖神能積歴年之德澤雖務釐正尚期集成恭惟
皇帝陛下基圖承萬世之休事業追三代之盛以古為
宗則以道為本以俗為鍳則以時為權紹聖臨軒曾詢
俊造之士政和繼志方選討論之官相時之變通㳂情
而附削收歛遺逸補正殘餘斷以天心裁之宸翰今自
義起古隨意存倣舜以修豈憚五年之數望周而繼何
妨百世之遥
貴妃受冊賀皇帝表
寵出宸衷春歸邦媛隂贊六宫之内治顯處四妃之首
班備舉彛章誕揚寳冊歡慶方傳于寰宇華光已照于
宫闈(中賀)恭惟皇帝陛下論天下之治則本乎意身叙
宫中之聯則風乎邦國乃眷求于婦德將密補于坤儀
淑哲得人尊榮亞后女功留志不辭絺綌之衣帝子應
時已作熊羆之夢惟臣式守承宣之節難趨舞蹈之庭
默感微情遥思盛禮
賀燕樂表
樂府更修咸備八音之美政庭按試悉收萬物之和文
以中聲頒于列郡宣一人之睿意通四海之歡心(中賀)
竊以雅頌大成聖神高致盖非一日之能積是必百年
而後興累聖繼承歴朝因革鄭衛不作觀和有為恭惟
皇帝陛下聖翼以能法根于道超則侔天而淵默乎言
意之表俯則應世而優游乎名數之間泛歌天地之呈
祥兼播帝王之崇德具五為而不欠散六感以無淫部
下審音已失遠夷之器堂中侑食如臨太古之庭朝野
感通人神欣抃
賀天寧節表
道既還元正在乾居之月數能總衆適當水旺之時康
濟蒸民上天留意篤生元后下國依仁瑞色横空仰北
斗遠樞之電歡聲動衆擁南山祝夀之人式憑大覺之
勝因庶結長生之妙果前期一月俯徇萬靈讚揚惟保
于蘿圖吟詠已窮于貝葉恭惟皇帝陛下永協周卜高
攀舜遊來為來崇顯顯持盈之主如升如至孜孜歸美
之臣惟臣暌遠闕庭承宣海徼率先七郡欣隨漢嶽之
三呼想見兩班祗服堯階之百拜共表緝熙之功德以
塵淵默之聖神
又表
孟冬浹日兩儀開八葉之祥炎歷良辰一聖應萬年之
會虹流華渚電遶寳樞果有真人克持盛世九譯梯山而
航海百蠻就日以占雲樂見士民恭聞釋老已演秘密
七俱胝之旨乃贊祗耶三大刧之修恭惟皇帝陛下道等
羲軒仁肩堯舜斡旋乾盖以庇人寰發越雲章以明世
務天人協意維持北極之尊夷夏交驩瞻仰南山之固
惟臣雖任承宣之職尚拘疎遠之邦率屬惟先競作山
呼之拜瞻天非遠獨思星拱之聯
賀陽德觀瑞竹表
修竹未栽偶勞睿念至神已感遽引芳根豈惟上下之
同流乃見天人之相與(中賀)恭惟皇帝陛下造化在手
本根自天梯航之蠻弗期而自至儀唱之俗不令以胥
然萬寳誰尸百嘉或使歲次政和之夏駕臨陽德之宫
餘景雖佳此君未秀碧桃溪上方聞天子之音丹鳳林
中已協羽人之夢五百未離于天囿三千已産於龍孫
豈在人為實惟神化猗猗有相尤可比于封侯蕩蕩無
名又安知于帝力
賀嘉瑞殿雙蓮表
殿踰七紀昔薦嘉祥蓮産一枝今如舊物示厥累聖同
根而連實譬諸殊芳共榦以駢華(中賀)恭惟皇帝陛下
聖神潛運于三才中和旁育乎萬類無遠不届有開必
先圭舍内赤之真陽日現下承之靈氣青嶺瑪瑙太和
水精本字天書金花地湧有是非常之物實為甚盛之
朝更傃瑶池並垂仙臉瀟湘風静比肩鼓瑟之娥英何
漢月明擕手渡橋之牛女何異雙頭之擢秀乃明一揆
以承休天瑞遽呈不俟東封之後臣心欣賀莫知北面
之遥
謝賜元圭批答表
臣某言准都進奏院遞到禮部雕印御製御筆元圭批
答并羣臣議及考驗狀共五冊賜臣者則天體道堯莫
能名制器告功禹惟不伐中抱一源之真大外環四鎮
之靈山其孰主張以更久遠託跡暗窺于唐漢待時潛
望于犧軒果會真人克揚神物(中謝)恭惟皇帝陛下超
百王而制法本三代以趣時裁天地之生成相隂陽之
造化乃得珍符之大亦存至道之微體用輝光質文并
舍方當四海混同之日况值一陽來復之朝時合顯以
難逃人欲藏而莫得按古文而並契繼寳鼎以争先祗
往路朝顯膺天命積三千歲可畀其誰傳億萬年自今
以始付之黎獻講以高言方鏤成書乃頒列土秘藏篋
笥已增桓糓之光披玩規模如得雲雷之澤
皇太子受冊賀皇帝表
恩入東宫已拜建儲之制赦行下國遂生遷善之心登
長子之元良舉阼階之盛禮慰華夷之視聽安宗社之
本根山亦同呼雷方作解(中賀)恭惟皇帝陛下密受三
天之付畀顯膺一氣之生成玉葉繁昌仙源宏遠茂積
詵詵之慶潛開繼繼之祥少海含容方見納川之量前
星光彩已餘燭物之輝開見無邪撫監有託既進師承
之三善宜釋民罹之百非衆協一聲皆賀重光之在日
獄空四海並歌生德之無刑
賀皇太子受冊命表
赦行下國俄聞沛德之書喜報東朝已拜建儲之制慰
華夷之視聽安宗社之本根望重恭欽聞增欣抃(中賀)
恭惟皇太子殿下離龍樓而奉詔還鶴禁以承休入有
保而出有師聞正言而見正事無怠寢門之問有勞賢
苑之思蘭殿尚新桂宫已麗前星在上自露照臨之光
少陽方中正含發育之德尚係海邦之守未諧朝路之
瞻謹奉牋稱賀
賀諸州軍祥瑞表
帝德難明正一心而有感化工莫測華萬物以無為高
下志通崇卑氣合頋此洪纖之呈瑞出彼幽明而應誠
(中賀)恭惟皇帝陛下四海依歸三天付託惠浹鰥寡恩
周鬼神混合天人之兩途含孕隂陽之一氣覆盖之内
蒸作沖和動植之間發為竒巧地報寒泉之湧醴林喧
甘露之凝珠龜目何多鵲翎尤潔花雙頭而吐豔木連
理以垂隂朱草含輝紫芝疊秀遽見竹莖之并長屡傳
麥穎之同生方駭臣聞已繼閤門之舞蹈特留天視又
增史筆之光華祝萬壽以開先服九垓而來遠
天寧節進引銀表
聖應時生世有接隆之運銀從山溢地無愛寳之心遥
仰天光遠充庭實堅剛獻夀呑兩耀之精華潔白將誠
含五金之純粹庶效封人之勤祝以伸藩守之欽承
謝除龍圖閣學士表
遞傳金字知非世上之文書劄帶玉音感自御前之恩
意重升華而加重再均逸以增榮乃省微生何當睿眷(中)
(謝)伏遇皇帝陛下發千載真文之蒙蔽明三天上德之
精微以歸狂迷以浚淺末道念潛及窒者既通神(闕)密
移復者斯作故使疎遠亦加選掄海上承流已度六朞
之後天中垂賜更崇五閣之先但愧微才曷酬洪造
演山集卷二十八
