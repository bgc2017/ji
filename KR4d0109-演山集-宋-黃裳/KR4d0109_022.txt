演山集卷二十二宋黃裳撰
序
講周禮序
天理之有盈虚人事之有邪正天下後世類不及此務
盈以邀凶邪以致亂夫誰不然先王之於愚衆吉凶與
之同患以義寓之數而告之以禍福之理於是乎作易
邪正與之同患以道寓之法而制之以上下之分於是
乎制禮三代之世皆有此書夏之易曰連山商之易曰
歸藏其道未全夏之禮則立忠商之禮則立質其法未
備夏商之君豈不能一日而預言之邪適丁斯時人偽
世習未足以全是道備是法耳故名易曰連山則象其
顯諸仁名易曰歸藏則象其藏諸用仁所以闡幽建常
能常而已未足以為易也智足以顯微適變能變而已
未足以為易也仁智之道合則易之道至焉故吉凶與
民同患至周然後易之書著禮以忠為心以質為禮文
則剛柔乎此者也故邪正與民同患至周然後禮之書
著二書特言周者以辨夏商焉耳二書之效使人知有
消息之數吉凶之象則守謙以防虧作善以消譴知有
上下之分高卑之勢則循理以避偽由義以歸正然後
號令者順而典謨之書行吟詠者樂而雅頌之詩作則
聖人何俟乎春秋哉二書之教不行然後三頌之次聖
人以魯望周周不可望也以商戒周周不可戒也聖人
始即書之後絶之以秦誓焉然則春秋安得而不作邪
方今聖人立政造事追復成周之法五經之文始得先
生巨儒訓而發之分布儒林之官造成多士五經之教
固有先後之序緩急之勢則周官之書豈可緩哉聖人
以道寓之法法之中微妙存焉後世俗學止於區區之
誦數溺其才識則此書以隂謀見待於或者何其不幸
也
澶州講易序
在氣之先謂之太易亦非在氣之先也太且不得而名
之曰易而已當其為太易也無聲也聽之不聞無形也
視之不見及其下而為渾淪也然後隂陽之氣天地之
形乾健隂順之質在其中焉特未判耳易之道既降於
此而有理者未有不判焉陽之氣於是上為乾之形天
之質隂之氣於是下為坤之形地之質隂陽者易之物
乾坤之道乾坤者隂陽之物天地之道聖人因易以統
隂陽因隂陽以統天地因天地以統萬物以謂萬物吾
之憂患不同乎萬物則與易相忘矣其與之相忘也我
忘易歟易忘我歟非敢知也然而易之道不得不下而
為渾淪渾淪之理不得不判而為三才其判而為三才
也則道邸於象數矣象數之中事物並作而交至有求
一人而後復焉則言意之表聖人安得而寄我哉謂夫
所以生萬物者天成萬物者地鼓而作之者雷撓而化
之者風燥之者火說之者澤潤之者水而始終之者艮
萬物於是受其形天一地二天三地四天五物以之生
地六天七地八天九地十物以之成其相生也以相繼
其相反也以相治萬物於是受其數其受形也其體有
動静其情有欲惡其氣有聚散其受數也其時有消息
其事有吉凶其物有得喪是非利害形數之中其理備
矣順之則吉逆之則凶取之可以致利通之可以遠害
然而天下之愚衆莫之知焉以物累其形以形累其生
以生累其德宜静而動宜順而逆遂至違時悖理不能
與數相為盈虚相為去來輕取禍惡者不可勝計也夫
人之所以為賢者為其順性命之理而為不肖者逆之
所以得福者為其順隂陽之數而得禍者逆之雖然逆
之者豈其故哉數之始終理之隐顯彼之智不足以及
之徒本八物以受其形五行以受其數其本不明相與
争逐其末則憂虞悔吝不可勝計也然而愚衆莫之知
者一偏於象數彼且為象數一偏者欲其定象以明萬
物之理推數以觀其變奚可任哉蓋夫不役於數者始
可以立數不制於象者始可以取象圍數之所能窮範
象之所可及者通乎晝夜之道乃能知之然而出乎象
數之外者或曠數百歲未之有焉遽責天下之愚衆不
為吉凶利害作其憂患是則難也伏羲文王書乎象數
之外者也體易之道聖人既出於象數而體之則夫吉
凶利害豈能為之患哉伏羲文王不能忘言棄象作為
八卦揲枯莖之草灼朽骨之龜以示天下後世者與民
同患而已作易設卦與同患聖人豈求之他哉求之萬
物所本而生者耳於是卦乾以象天卦坤以象地卦震
以象乎雷卦巽以象乎風卦坎以象乎水卦離以象乎
火卦艮以象乎山卦兊以象乎澤是非之理好惡之情八
卦之中存焉萬物之生也或者成之萬物之成也或者
變之長短多寡出入往來九六之中存焉象數既立又
患天下莫能知其意者於是告之以辭使之明其義教
之以揲使之識其變明其義則不廢乎人事識其變則
不廢乎天理致理而遠害猖狂妄作者無所溺焉則易
之為天下後世計者可謂仁矣夏曰連山商曰歸藏周
曰周易闡幽者易之仁也故夏曰連山者象其仁而言
之也山者静而生飬乎物者也有仁之道焉微顯者易
之智也故商曰歸藏者以其藏諸用而言之也夏主名
於連山則不及乎易之智商主名於歸藏則不及乎易
之仁能闡能微能常能變然後易之道至焉故周曰周
易言周所以别乎夏商言易所以統乎易道之仁智以
仁闡幽以仁體常以智微顯以智盡變然後易之道至
焉能常而已不足以為易也故變動不居者惡其不能
變也能變而已不足以為易也故剛柔不易者惡其不
能常也蓋夫能常者止於静止於有體而無用能變者
止於動止於有客而無主不為體用主客所止者其易
之謂乎無為而無不為以其不止於為故曰易無體生
之所生者死矣而生生者未嘗終焉故曰生生之謂易
惟其不為主客體用所主是故天地為體之時則易能
為之用故曰天地設位而易行乎其中矣乾坤為用之
時則易能為之體故曰乾坤成列而易立乎其中矣謂
之易者自其無乎不為言之謂之神者自其無乎不在
言之謂之道者自其無乎不由言之大人也真人也聖
人也其猶三者之名歟大則名其業真則名其性聖則
名其德然而一隂一陽之謂道則道不離乎數矣有方
也或能制之有體也或能役之不離乎數猶在方體之
中則制之役之者至矣然而有易與神此道所以不在
天地之内亦非在天地之外或者烏得而物之哉或者
有不得而物之然後出乎方體之外者足以前民之用
入乎方體之内者足以同民之患未始有窮焉然而隂
陽也天地也乾坤也皆官於易聖人之卦乾坤也名之
以隂陽故曰乾陽物也坤隂物也象之以天地故曰乾
為天坤為地隂陽也天地也乾坤也卦爻之中備矣以
其所自出者統而名之此書所以謂之易也禮主於法
詩主於情書主於事易主於道聖人以禮道法以詩道
情以書道事所以為天下後世計者如此足矣有言則
道喪而聖人強言於易者蓋謂天下後世不得易之象
以究萬物之理易之數以推天時之變易之辭以考人
事之義則猖狂妄作者淪溺於禍患可勝悼哉詩之和
禮之嚴蓋未暇及也得易之道然後可以達物情立政
事遂致天下之法則學者之於易當盡心焉免夫禍患
非予望學者之盡也
張舜元講易序
易之為道不出乎象數不足以為聖人以前民用不用
乎象數不足以為天下以同民患是故聖人方其坐進
乎道怳兮惚其中有物惚兮怳其中有象有物即有象
有象即有數及其怳惚之象數杳冥之真精相遇而為
混沌然後二儀萬物五行四象皆在乎其中可以作易
故惟聖人為能知象之所以立知數之所以起知言之
所以默云知意之所以用捨以蓍得爻以爻得卦吉凶
之兆禍福之證如響之聲如形之影可以善勝難以幸
免蓋夫神易之在聖人入而反一則形而上者與之為
體出而應萬則形而下者與之為用惟象與數本於道
行於神聖人取其無乎不為之易以濟民行以同民患
乃命以為書焉舜元讀易於山中輒自大悟以謂後世
之學易者類以臆論徒說義理第為虚言無補於事蓋
夫聖人不以前民用則何事乎為易不用乎象數則何
以前民用於是範天地之化而得象圍天地之化而得
數聖人言意本乎爻卦象數本于神易舜元推於爻卦
之變動禍福之兆休廢之理密與人事合如符節因民
之言動而貳之以是非使之趨吉而背凶因民之向往
而貳之以迷悟使之違惡而依善一氣之起滅五行之
衰盛有常有幸或依或違使之知所避以幸而遂免使
之知所修以常而獲報而彼末學方用區區之說與人
徒論人事雖執以歸竟無其實然則舜元之學當與晉
漢之高士議其優劣諸生其勤而承之不可失也
延平講論語序
言理則謂之論言義則謂之議莊子曰六合之外聖人
存而弗論六合之内聖人論而弗議春秋經世先王之
志也議而弗辨蓋論則及理耳不足乎道議則及義耳
不足乎理然而方外之竒人道無問問無應苟與物絶
非聖人之所尚故孔子雖欲無言而不可得焉不得已
而言理以答學者之問而已夫是之謂論語故孔子之
言義則存乎春秋言理則存乎論語孔子之作春秋是
其所是非其所非榮辱萬世之善惡不得不議論語則
答學者之問而已奚事乎議哉嘗謂希夷者道易簡者
理君子以理明道以義明理言至於義去道加遠矣孔
子之世師道既明異端者服曲辨横議不獲乘間故聖
人之答問言理而足矣言忠恕則貫道之類言孝悌則
貫仁之類仁道之類不可以勝用其歸則曰忠恕孝悌
而已平居之時弟子在側各言其志聖人觀其所受隨
問而應中其才性之弊處不須屢詰而詳說之然後直
也豈特此哉君子之教人使其聞者少思者多然後得
者遠故孔子之於弟子有所罕言有所不語兩端之詳
一隅之略隨其才性之上下而告之一言之微近而遠
約而詳思而得之足以道發其固有者不必多也弟子
之别有聞一而知二有聞一而知十者問伯夷而知聖
人問詩而知禮不足之冉求不說之季路亦不失為賢
者理不可叛故也論語之後子思之中庸孟子之七篇
最得其傳然而孟子之世邪說誣民充塞仁義不明無
足以直道者故孟子與其學者辨或累數百言然後屈
其說豈好辨哉不得已也夫學聖人之道必自論語孟
子始論語之於道及理而足則予安敢為多言以意哉
學者思而盡之則予將同歸焉思固不可怠也
圓石詩序
敏叔即郊塾之左得圓石如巨鼇狀下有雙巖上有羣
峯岑嶠相臨巋嶧環合永嘉之鴈蕩建安之武夷入人
清話中或資丹青之巧用為珍玩圓石形勢雖得十一
蓋其類也觀鄱陽張道陵洪涯先生各有學道處安知
雙巖非二人之所寄者耶寂寥中不知其幾千百歲敏
叔一日刪夷刺發然後洗滌而出之翼之以亭庵狀之
以圖障聲之歌思而又傳於朝廷卿大夫相與比興稱
道其天巧凡百餘篇且羨敏叔他日謝功名捐朝紱還
里閭已有所寓之勝境不及者衆矣命予序其所以歌
詠圓石之意為之言曰一氣之化文於地者有形文於
天者有象流形不同品物有類惟其所遇今夫英偉之
人怪竒之物所遇之異者也二者無意於所遇而造物
者無情於所化然而適然之數存乎其間升沈隠顯自
有期會必俟當世名人為之先後或飾之以文辭或授
之以勢力然後天下後世從而譽之曰是人之英偉者
也是物之怪竒者也邂逅名迹之所在覽者簡將疊而復
舒遊者馬已躍而再縶風節氣象在人耳目遣滯思而
寫隠(以下皆闕)之類終不見稱於世相去非一間耳
然開口一豈可計哉諸
尤得天下之默非其
演山集卷二十二
