演山集卷二十宋黃裳撰
序
送劉子甫序
劉君聞善而趨者也一日相得於逆旅以其所以從學
之道下問於不肖不肖方且從事於問者烏能語君哉
然而問之勤不可以虚辱試為之語曰萬物之理不同
也其本同出於道聖賢愚衆之情不同也其本同出於
性聖人以天下後世未能復性而冥於道則以其同然
之情而應物以其同然之理而制事以其意不可親授
於天下後世則有言以道其意有書以寫其言謂之六
經非聖人作為是言也言其理之不得已焉後世傳注
累數十百家未見其說當於理合於情何也六經之意
非聖人不可以說歟夫人皆有是性性皆有是道聖賢
愚衆當其未之習也未始有異焉聖人則率是性而有
是道修是道而有是教夫誰不可說哉不能說者其學
未至於有德耳是以易之失賊春秋之失亂樂之失奢
禮之失煩書之失誣其說愈煩其失愈多是故牽就而
後以為通攻排而後以為長其辭繁多屬偶而後以為
才美且夫聖人無意於為是書也學者亦必無意乎為
是說則書之意可以會而得之矣其會而得之也安在
遠求哉情與理寓之於法言天下之人盍反於德性而
思之人之同然者蓋見於性根其所以不同者於性之
枝幹處有物蔽之耳夫六經之為迹也方為意也圓意
虚而迹實後世學者為智未至乎心徹為德未至乎智
徹思慮之來不出於虚一而實其意所至不過名數間
故其所言皆私智也理不與焉其所得臆度也情不與
焉難疑答問不能解其紛猶之病者塊氣於胷中無藥
破散之至老且死尤不快也故思之於心而言則失之
迂行之於身而為行則失之固特其智未徹耳深於詩
者不愚深於易者不賊夫聖人之意虚吾之思至於無
形之中則會之矣與其意會則未嘗見其度數之多也
與其理契則未嘗見其論說之多也欲其如坐虚室之
中默然而忘其聲兀然而忘其形内為天遊寄於言意
之表不知其有物也及其意與道相會道與意相適于
是而下焉此可以言易矣欲其如在閨門之内房闥之
中父母妻子相撫以恩相示以情悲恤歡笑天人之際
渾然而無間欲其如在朝廷之上鄉黨之中君臣之相
遇朋友之相得賡歌都俞切磋誥戒嚴而通莊而和未
嘗有二焉此可以言詩矣欲其論世之事變而言書欲
其論人之情變而言禮其說沛然如長江大河或入於
汜或岐為渚或别為沱而卒乎滔滔而東下無有礙之
者然後為得耳劉君試思之人之心其圓者神其方者
志其虚者道其滿者理學者之心為物奪去然後不能
殊理入大道與神遇焉聖人之書迹實而意虚迹方而
意圓不能與神遇則彼安能以方實之迹而及其意哉
思則得之思之於心也去實則虚及精則明虚明之中
廓然無物望見天則聖人之道知之如視矣裳從事於
此久矣有樂善而好學者則序其說與之共焉君之行
於是乎書後此三年充賦於京師則當具其所自得者
與予道焉不可隠也
師德字序
李生之行南學於温陵以其名字乞言生以操制名予
患其為蚓而後充者以師德制其字焉學者之心得性
之體故能定得性之理故能應能定則權利不能傾羣
衆不能移天下不能蕩能應則動而世為天下道言而
世為天下法行而世為天下則德則得此者也操則執
此者也得其正性而執之其定也天光其應也天行莫
能窮之夫誰無是性哉不能貫之以誦數通之以思索
有能蔽之者是故所見者一曲所執者一介始有仲子
者仁義之實即于母兄之間而熄焉彼尚為能充其類
者邪然而得其正性而執之與夫天見其明地見其光
無以異也及執其偽則一蚓耳其間得失相去不能以
寸生知之乎荀子所謂誦數以貫之思索以通之為其
人以處之者是故德性之道也可不慎哉可不勉哉
長樂詩集序
予自武林拜符往守長樂踰閩嶺道延平度龍津肩輿
而南走兩山中與長江更無案據回抱相逐而下如游
諸洞未造乎中虚也徒馭之勞或俯而降或仰而登或
直而往或旁而入凡三日然後次為水口乃得南溟之
信泝流而上盈科而後進渺瀰㶑灔遥望不斷解維揚
漿平入天際南溟之信意其来迓周侯以棲越山坐視
閩俗以頒&KR1499;治而然乎何其來信之異乎常邪兩山之
間方且盤旋未知其所止果何若也又兩日次於釣龍
臺下始見平野萬頃飛鳥屢墮山轉一環天垂六幕烟
接雲連混成虚室千里外衛三山中鎮鍾罄林巒絃歌
井邑福起州名樂生郡號王任二君飛升蜕解之所秦
人隠居榴花鹿徑皆在其左右支提雪峯霍童高蓋之
類自古名存出於支邑由府而往次第可見予謂四方
州郡類據山水之聚處自其四方而趨焉與夫劍溪之
抵越山無以異也因言天地兩界皆有洞府人莫能游
州郡人間之洞府也惟神惟仙能隠顯乎其中長樂山
水其體方正其勢環合又其秀者其為人間洞府之嘉
者乎故其所鍾多為賢貴出真華顯相次登用四真九
仙往往與人為徒莫有知者蓋夫五行之在地理運至
於今方大振發龜還而有真仙沙合而有真相豈偶然
哉予嘗公外登覽山川氣象風物意態與吾才思邂逅
相得發於歌詩日且盈軸故序其經從游覽所以動予
情者為詩之序云裳之性喜自在不能服膺於書伸紙
揮毫形見意間所欲運耳然而自許其不俗故以長樂
所為詞章書刻於石政和乙未上元書於府中之清和
堂
劉應伯字序
予得簡言始於京師之逆旅齒方及冠有成德之風樂
與之遊未幾散去後兩年復合於延平其體益卑其志
益高吾見其進而已一日簡言以予易其字而予詰其
所以為名之意乃曰有浮屠氏出於祖父之夢中者授
予之生隨告其名而後去予感而為之說曰善人君子
王公大人之出生也蓋非愚下之流肖翹之類一氣而
萬形輪於區區之生死者是必有物寓焉而已予嘗觀
人形貌之所受意思之所向竊知其所自來者道降於
域中則為聖人或千一或五百歲或為堯舜禹之君臣
或為文武周公之父子五行數氣無足以言者其他或
地降靈或物降精或天降象而或浮屠老子其徒之有
天德者遇緣而應物不可知耳故玄鳥之為商巨人之
為稷嶽神之為申甫昴之為蕭何而長庚之為李白其
類不可勝言常謂形與貌所在真與神所寄其来有所
自者見其狀貌類多清竒古怪正色如秋和氣如春扣
之也谷應觸之也山峙更無俗態鄙懷厭人之視聽然
而天之大象地之大靈浮屠老子其徒之有天德者遇
緣而至化於形數之中其中足以興庶民其和足以飬
萬物則為名世之豪傑而聖人者賴之以輔相者也或
非人道之所為苟得權勢以宅民上孟子所謂不仁而
在高位是播其惡於衆者此必蛇&KR0146;之靈鬼怪之物出
為人妖以厲萬物乃其時數之否歟閩之山水大抵氣
清而神䆳浮屠老子之有天德者嘗遊乎其間靈蹤竒
跡至今尚在神氣之至或散為竒物或萃為異人竒物
之出歲為天子庭實異人不可埋没也自唐德之後文
學之士類能以事業見於天下所謂民與物所不能得
者而得之者為之耶簡言南方之佳士無諸之國最多
名山古來浮屠氏之為天遊者常在其上然而簡言之
生得名於祖父之夢中者豈非為天遊者遇緣而至歟
欲其致言以供萬物之求歟不然形容聲色之間何其
得數之多也嘗謂有自來者皆有所應若夫天之大象
地之大靈浮屠老子之有天德者遇緣而化則其應世
之伯者邪予故以應伯易其字焉應伯後日得志當行
其言以興庶民以飬萬物酬酢無窮之變則天之任也
君豈能不為哉
黃帝秘文序
予喜方外幽經秘錄虎丘子一日自袖黃帝碑文見訪
予詢其所自乃云客游南安次懷化驛或者指謂此地
古有神仙所瘞及夜隂發其地數尺得所瘞函開而示
之乃黃帝皇人書莫知其歲月然而磨滅者多矣詳而
集之始得其全文昔者峨嵋之南黃帝受道於皇人乃
刻其文於石秦皇得其文慮復有得之者遂至焚書以
愚其俗漢武帝時樵人滕超於山之南邂逅皇人謂超
汝應為仙見碑文否因言黃帝之所受會秦除書此以
深遠其文猶在今當付汝超乃拜賜而躬行之三年還
嬰鬢髮變綠縣具以聞武帝詔見超進其文帝不問超
不語下其文與劉安及東方朔詳定其虚實超以神儀
獻安安不上然而斯文滕超得之以還嬰劉安得之以
成道或者以為始皇驅山塞海鞭石成橋緣得此法若
夫安超之效則予信之矣始皇妙用其神而然乎觀秦
之所為未離乎衆凡非予之所知也宣和庚子孟秋序
演山居士新詞序
演山居士閒居無事多逸思自適於詩酒間或為長短
篇及五七言或恊以聲而歌之吟詠以舒其情舞蹈以
致其樂因言風雅頌詩之體賦比興詩之用古之詩人
志趨之所向情理之所感含思則有賦觸類則有比對
景則有興以言乎德則有風以言乎政則有雅以言乎
功則有頌採詩之官收之於樂府薦之於郊廟其誠可
以動天地感鬼神其理可以經夫婦移風俗有天下者
得之以正乎下而下或以為嘉有一國者得之以化乎
下而下或以為美以其主文而譎諫故言之者無罪聞
之者足以誡然則古之歌詞固有本哉六序以風為首
終於雅頌而賦比興存乎其中亦有義乎以其志趣之
所向情理之所感有諸中以為德見於外以為風然後
賦比興本乎此以成其體以給其用六者聖人特統以
義而為之名苟非義之所在聖人之所刪焉故予之詞
清淡而正悦人之聽者鮮乃序以為說
講齊物論序
爾汝之異是非之辨好惡之情親疎内外之分五者之
類有我而立者也老少之異美惡之辨哀樂之情長短
高下之勢五者之類有形而立者也有我而有物有形
而有我不能離形喪我之天而一於道及其道散而為
隂陽隂陽散而為五行五行散而為萬物隂陽之氣一
清一濁一盛一衰五行之數一寡一多一逆一順而後
萬物之形或美或惡其質或厚或薄形質之中參差不
齊不可以勝言也不能離形喪我者於是輪於數囿於
物盈虚新故則其理役之是非好惡則其情役之蔽於
有則無為之對蔽於無則有為之對所是或能非之所
惡或能好之情理之中參差不齊不可以勝言也有萬
不一而愚不肖者莫能反其本而觀之心火炎其中氣
焉蹶於外智者相辨以言勇者相奪以力以至老且死
而莫之悟焉且夫物之不齊天也而彼將與天勝乎何
其不知量也天下之人均有一性其性均有一道聽之
不聞未始有聲視之不見未始有形無多無寡未始有
數無玄無黃未始有色而形名聲色有時而見於物者
常無之中至理之去來耳是以萬物為道一偏則彼烏
能為之對哉惜夫世之人有物蝕道終身而莫之見是
則弗思也草木有生而無情禽獸有情而無知衆庶有
知而無義其出也同乎一道其生也同乎一氣一道無
所不在一氣無所不通是故無情者或使之飛有情者
或使之植一氣之化也蓋夫有生斯有性草木無情者
也而有性焉則無不至矣况若有知者乎且彼異類可
以引而齊之凡物有對者又烏乎辨哉晝夜異時賢愚
異德死生異途古今異世且可以引而齊之則凡有對
之小者又烏乎辨哉有知乎此則逍遥遊在道飬生主
在理矣及其冥之也是為道歟是為物歟是為神歟是
為我歟吾不得而知之則齊物論為不能齊物者而作
耳
演山集卷二十
