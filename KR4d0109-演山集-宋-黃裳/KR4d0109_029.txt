演山集卷二十九宋黃裳撰
疏
天寧節功德疏
龍飛雲從既叶一人之慶聖作物覩咸傾四海之心載
憑願力之無邊用祝昌期之有永恭惟皇帝陛下聖自
天縱德偕日新嗣寶歷之明昌克䋲祖武端小心而寅
畏式享神休虔兹貝葉之誠默贊蘿圖之茂伏願皇帝
陛下明同箕翼(闕)固岡陵壽一萬春契唐人之歌詠卜三
十世符周歷之綿長臣違遠闕庭承宣海岱莫陪禁從
望八彩于堯階惟與吏民助三呼于漢嶽
又疏
圓穹為祉大開長發之祥寰宇傾心咸薦誕彌之月謹
伸誠悃虔叩寶坊載憑願力之無邊仰祝遐齡之有永
恭惟皇帝陛下運膺千載之會道冠百王之前體天德
而出寧羣生自遂建皇極而守正多福並臻伏願皇帝
陛下卜世之期上天罔極垂衣而治如日之升四海九
州永賴一人之有慶南山北斗共申萬壽之無疆
又疏
真仙誕降當立子生商之辰海㝢均歡罄封人祝堯之
意仰憑兹力申頌壽祺恭惟皇帝陛下撫盈成之期慎
于持守躬紹述之孝通于神明措天下于泰山之安躋
斯民于仁壽之域伏願皇帝陛下三靈擁祐十力證知
寶祚彌昌丕圖永固松筠共茂前膺睿筭之無窮日月
齊明更祝後天之難老
又疏
大覺寶文潛結無窮之妙果長生秘錄密藏不測之殊
因讚發歡忭誦通懇惻達神明而有感建功德之無為
以奉一人其延萬歲伏願皇帝陛下大受海納大明日
昇道成性以存存德宜民而顯顯是故不滅者佛以維
以持不墮者仙以引以翼豈惟三十之盛世况逢千一
之至人斗下靈樞夜驚電繞林中閒職曉伴仙呼既獲
證明當能保祐
聖節功德疏
四海傾心祗俟生商之旦萬齡獻壽兢形歸舜之歌默
資道力之無邊顯贊帝圖之有永以聖繼聖既新又新
恭惟皇帝陛下德冠百王運膺千載建皇極而守正衆
福同歸體天德以出寧羣生自遂紹述之孝感通神明持
守之能跨越今古宜享羣真之致祐更冀諸天之證知
同天節功德疏
帝既生商天方與啟聖母彌月出應四方之緣火權盛
時來乘千載之運天日之表神明之容何福不膺有生
皆遂裳等荷覆載無私之德含尊親罔極之恩願憑大
覺之勝因庶贊至仁之遐筭祗行百拜之禮近祝南山
歡捧萬年之觴遐瞻北極
聖節開啟疏右語
右臣等伏以圓穹薦祉大開長發之祥寰宇傾心咸薦
誕彌之日敬申誠悃虔叩寶坊載憑願力之無邊仰祝
遐齡之有永恭惟皇帝陛下運膺千載之會道冠百王
之前體天德而出寧羣生自遂建皇極而守正多福並
臻伏願皇帝陛下卜世之期上天罔極垂衣而治如日
之昇四海九州永頼一人之有慶南山北斗共期萬壽
之無疆
忠獻令公功德疏
岳神何往一歸丹府以難尋櫪馬既鳴三對薰風而有
感因届外除之日用伸中動之情伏惟某官十載鈞衡
人受其賜兩朝勲策天與之符令德可稱曰韓曰范靈
氣所盈匪甫匪申志輕華衮之榮體勝丘山之重儒生
感舊誰求請畢之言虜主追亡應展竊圖之像
真如開堂疏
佛祖悟命機之妙而神氣精為之根修性德之要而定
慧覺為之本及其根本已混非有非無體用既冥無内
無外弗在言句是為如來掃鬼窟之生涯震雷門之聲
韻以謂客塵之中誰可出世教法之外别當授人愍惻
羣迷乃垂禪學于萬世收藏獨見且演性宗于一門法
身固出于色身覺海亦資于學海其舉十二時之日用
以開三千界之管窺庶幾悟真而自成何乃執幻而獨
是若云師吼未離精魂雖脱輪廻猶是意識輙擬大成
以小解方悲上德之下衰故須舉知聊用援溺某人長
老東林之賢嗣南禪之俊遊雲行四方心迹任道壁立
萬仞機鋒向人乃舉上乘之妙緣况在中齊之勝境用
率士民之衆冀承道義之尊願行接引以敷揚庶使依
歸而承聽
東禪開堂疏
西來祖意直指人心南學禪宗正傳法眼去古滋遠當
仁愈難争推作者家風罕識本來面目欲悟大衆必求
智慧之師要鎮名山宜得孤高之士真覺禪師學造微
妙行歸静深衆所共推身難獨善况東禪之勝境乃長
樂之雄藍宜徇輿情遠臨祖席行雲出岫本自信于無
心流水盈科亦隨緣而有利勉乘杯渡來震雷音上酬
詔旨之恩仰祝聖君之壽
西峯開堂疏
迦葉拈花世尊為之啟齒寒山撫掌拾得于焉點頭不
落言詮自超正覺厥後支分泒别想變體殊坐斷聖凡
猶滯半途之趣雙行棒喝親獲向上之機謂之宗風名
曰出世允能上人談鋒穎悟戒迹孤高印可世于芳公
禪師衣受度于圓照大士維長樂之精刹矧西峯之上
藍實古道場久虚法席衆望所屬當仁勿辭即期象駕
之進途無慮螳螂之拒轍敷揚祖意上報國恩
廣因開堂疏
萬物本無静根衆生皆有覺性迷從多劫歴幾何沙悟
在片言一彈指頃無諸樂境廣因淨緣祥公上人以心
傳心是法非法欲引無邊性海悉趨不二法源莫開方
便門曷指圓通路今日之意諸祖同風無盡香焚四衆
圍繞第一義諦請師舉揚
盧山開堂疏
談禪之士或有言而見掃遽云邊畔之未超或以無言
而見嗤輒謂機鋒之不峻既蹈聲聞之一曲遂淪空色
之兩途不知言則道之用行而體不全默則道之體立
而用不顯語默動靜不當偏廢體用有無未常相離云
云者汗漫乎有鄉寂寂者莽蕩乎無境雖悟精魂之具
足弗思金鑛之交加秘密未聞安用磨塼而作鏡塵凡
不濯莫知消鑛以為金執意會以為圓通認性見以為
究竟惟恃十談之轉影寧窺千聖之通神流落頑空徒
回活計孰悟大道獨聞上人建一物之渾淪應知人望
度九年之還返靜與天行有處常無默時尤說大塊噫
氣天籟俄聞小樸含空須彌安在斯道將振何人可承
份師長老受言如愚知性若現已脱方中之習更膺
教外之傳付以名山接諸初地江湖離世將為船子之
棲真鍾鼓升堂且作封人之祝聖
淨土開堂疏
西意既來南禪遂振其教有内外其法有顯藏由禪而
出以應物則轉換風力枝𣲖章句此教中之事乃法之
緒餘由禪而入以立道則絶滅緣念掃除言說此教外
之事乃法之本根然而内外一貫精粗兩途坐禪而立
道者希談禪而應物者衆以有機鋒為事業以無脱縳
為真如未睱真修秪云往見徒矜轉影之十說莫悟隨方
之一珠内外弗明精麄尚惑某人長老祖師之後嗣真
人之遠孫掛錫閩山德名獨著傳衣吳鄙道室重開常
聞堂上之雷鳴弗作穴中之狐嘯天香一縷仰戴宸恩
家慶千祥旁歸郡政其勤朝暮之修以副崇卑之願
堅尼師開堂疏
心獨為宗包羅萬象人誰作佛接引羣生實性乃佛性
之源空身即法身之樸修證者寡類落頑空汚染者多
卒沉幻色况彼女者在兹世間難向道超昜隨物轉幸
蒙睿旨特建叢林揀擇高明發揮微妙學無上道得比
丘尼堅師長老禀秀閩山棲真吳地悟禪談而宿契滅
愛緣而再來非隂非陽僧尼莫辨是空是色世佛何殊
豈在人乎本來自爾應物以此捨師而誰萬壽報恩勤
引天香之一篆十談轉影潛開佛印之三乘當與證明
願聞舉唱
演山集卷二十九
