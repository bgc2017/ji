演山集卷二十七宋黃裳撰
表
賀復湟州表
繼志事者莫先乎成能纘基圖者尤戒乎蹙國俄聞詔
旨再收河湟遂振德威旁怖夷狄(中賀)臣聞在昔漢唐
之舊境乃今羌胡之遐陬自天寶盜據者凡三百年至
裕陵思復者盖十九載哲宗神斷而往取戎王誠服以
招來方欣犬馬之羣已參冠帶之俗恭惟皇帝陛下神
武行于不殺道化通于無形述先志之未遑追成功于
既廢取弗血刃期以淹旬隴右掃除已起秦人之煙火閣
東舞蹈空思魏闕之班聯
賀五星循軌表
元英垂象杳杳難諶睿德通神昭昭昜感果聞臺上在
衡之史俄奏天中循軌之星邇遐歎呼夷夏瞻仰(中賀)
臣聞惟元氣混而為一物在天道散而為五星或視治
亂而為妖祥或緣得失而為逆順今既不差于度數兹
乃有符于聖神迭播四時曲成萬物贊瑶圖于有永兆
睿筭之無窮顯相自天靈承惟聖恭惟皇帝陛下奉三
無而寅畏通九有以中和民望堯天國齊聖政連珠環
極而無陵犯之道同晷昭德而有羸縮之時作協氣以
横流間靈光而下照百官稱夀遥思日下之班萬國向
明俯唱海邊之俗
賀德音表
熙事告成神靈底豫鴻恩俯暢華夏交欣凡預照臨皆
聞鼓舞(中賀)恭惟皇帝陛下聖自天縱孝由生知遵制
揚功盖盡丕顯丕承之美慎終追遠致兹克禋克祀之
誠當西宫袛見之初乃大政惟新之日爰敷睿渥式闡
先猷受福無疆與民更始好生育物豈惟流澤于一時
教愛因親抑又可移于四海臣誤領承宣之任幸逢熙
洽之期繫跡齊邦空想充庭之鷺游心魏闕但思向目
之葵
又表
内殿寧親已記告成之禮中臺飛牒遂推報本之恩遠
邇交歎人神均慶(中賀)恭惟皇帝陛下嗣服實資于舜
孝撫綏良出于堯仁祖述大猷率循前聖時瞻天日之
表日閱圖書之文棲託未嚴規模尚陋惟致工巧可舒
孝思結飾增隆經營益壯奉睟儀之淵嘿即寶宇之光
華神考方安似樂作紫微之所物華將遂如雷行青帝
之時其令衆愆皆革乎私心以示餘澤尤被乎後世仰
惟報德之睿意俯作望雲之頌聲
賀復鄯州表
詰爾戎兵進分三道念我土宇收復五城昔與今還何
煩血刃始抗終附更致壺漿瞻仰皇威懽欣輿議(中賀)
恭惟皇帝陛下以孝循堯道以德廣文聲方圖日闢之
功乃選隂陽之帥揚塵西去氣呑隴右之殘羌拓地東
歸圖上湟中之故壤薄華夷而共慶跂威愛之兼行萬
里捷書雖喜龍庭之報百僚賀表徒思鳳闕之班
謝除知廬州表
九郡為連既領齊藩之符節三年昜守復持楚部之旌
麾拜命若驚撫躬何幸即趨淮右道不出于都門益遠
天中夢徒飛于象闕(中謝)粤惟廬子之啟土爰自秦人
之作州晉魏之時其為鎮甚重吳越之俗其為風略同
潛直斗星之六度屹起金城之四圍庭少造辭鼓鐘可
樂壠多滯穗蝗盜何憂善最昜修恩榮難報恭惟皇帝
陛下以獨斷宅萬事之統以庶務器四科之賢内有公
卿汝為汝翼外有嶽牧于藩于宣乃屈大邦更榮小智
始以有懷而得請仰荷宸私今其無術以承流俛思帝
訓明茂者輔翼之以義理勁躁者節文之以中和其罄
淺能以酬洪造
謝除知鄆州表
恩出天中誥移汶上六旬頒詔遂違淮右之諸侯九郡
作藩已撫山東之兩路(中謝)在昔皆歸于兖域至今復
從于榆林廣居魯國之舊封峻接泰山之巨鎮雄起兵
民之盛富資林藪之饒何幸淺知乃膺重寄恭惟皇帝
陛下運至神而不測推大德以無私遠近兼收而浮沉
者弗遺取捨獨斷而邪正者已判以神考擢處甲科之
一士以哲宗引居法從之七年委曲保全始終持挈取其
心迹非他之小器付以民物甚繁之大州永惟循吏之
流風必施于政允紹先王之遺化復作其民式報洪私
益惇未學
謝宫觀表
考言章之敷奏宜竄遐荒荷聖德之寬容尚留真宇(中)
(謝)惟臣微起孤生榮升禁從出佩諸侯之印坐持連帥
之符頒詔十行蒙恩三載事嘆人言之可畏福訟已求
之不周更復何云姑陳所幸素抱尋真之志方懷遣累
之謀未獲因緣乃何幸會許回頭于紛擾容竊禄于優
閒恭惟皇帝陛下日月照臨乾坤覆載當擬遐遺之士
尚詒兼愛之仁華以天章優之月廩供職湖山之境棲
神仙聖之宫一篆香清獨上朝元之殿閣萬緣念寂誰
攀應世之衣冠但思罔極之恩宜祝無疆之夀
謝贖金表
始恕前愆尚留道館再陳餘累祗屈金刑宛轉恩臨重
荷乾坤之覆載優游官守密移洞府之光隂齋引天香
念緣帝渥(中謝)恭惟皇帝陛下以中行之惠敷及疎遠
以旁燭之明格知幽深責弗求周過惟從宥雖號淺末
亦蒙撫存法既用廉雖悔莫追于一失德將欲報惟誠
可仰于三無長守右銘毋忘中佩
賀廣西路奏溪洞納土表
莫測中天潛運懷柔之道化果聞南帥具陳獻納之蠻
封宸殿拜章衆隨班賀琳宫望聖獨與心言不必興師
遂能辟國數百年之隔絶幾萬里以來歸越在熙朝實
為盛事(中賀)恭惟皇帝陛下允文允武旁暨遐陬乃聖
乃神丕承先烈故夜郎䍧牱之入土如青海積石之來
王有感必通無遠弗届數要悉登于地志富矣方輸語
音咸諭于王言善哉夏變第限洞霄之睽阻徒瞻天闕
以懽呼
賀日月交不蝕表
渾天占象得交會之嘉祥宸殿拜章仰休明之盛德奉
萬年而稱慶率四海以觀光閒散微生歡呼盛旦(中賀)
惟日月往來於晝夜故乾坤變化於春秋時以氣交晦
而體合潛布粹序密移衆多然其從晷之有短長所以
循度而有南北或入蝕限乃干歷書雖以相過而不淩
猶之各行而無忒盖有所感遂從弗違恭惟皇帝陛下
誠協二儀仁周四海中環輔佐之至德外列贊襄之賢
明故致天文亦符治象道雖同而非眚壤既見以何傷
克用善良無周王之辛夘益加寅畏有唐帝之開元是
必告祥尤宜歸美適守琳宫之職徒瞻金闕之班
謝轉朝奉大夫表
事功及考帝告來頒睿意降綸但祗所訓閒更兩載獲
依祠館之煙霞榮陟一階幸用禁林之日月自頋愚生
之孤立何當盛德之兼容(中謝)此盖伏遇皇帝陛下以
堯仁溥愛于多方以舜智泛觀于庶類不以人非而遂
棄不以自貽而亦收雖係罷休尚從叙進謝恩北望徒
思天闕之班聯祝聖東遊惟懇洞霄之仙聖
謝再任宫觀表
三載告周將違道館一封得請復荷皇恩值有官箴閒
無吏責愧徒縻于廩秩省何補于公私含養弗遺懷藏
罔極(中謝)此者伏遇皇帝陛下以至仁兼愛乎遠近以
大智旁觀乎智愚薪槱適宜浮沉具載顧雖一介之可
棄謂亦三朝之所收以故禁直增華真遊絶異忠誠昜
感尚存魏闕之心造化難酬但仰堯天之日
皇后受冊賀皇帝表
飛龍在御於昭乾德之光寶冊揚庭允正坤儀之位禮
行宫掖慶浹寰區(中賀)竊以有為之君皆資内助之德
釐降于媯汭皇英成虞舜之勲來嬪于周京姙姒輔昌
岐之業恭惟皇帝陛下席太平之運體上聖之資發政
施仁澤雖覃于萬宇齊家治國化必首于六宫涓盛夏
之吉辰舉長秋之備典自天作合昔占沙麓之祥申命
用休今極椒房之貴永隆萬世之本茂對三靈之歡臣
叨列從班歡逢盛事偕四方而來賀雖阻進趨祝萬夀
以無疆但知鼔舞
賀天寧節表
大時默運九乾開彌月之祥上聖篤生四海祝參天之
夀(中賀)竊以數能總物出臨水旺之鄉道可羣人生值
乾居之所果得大智能安庶民雷遶寶樞虹流華渚恭
惟皇帝陛下兼愛之仁並乎堯舜混成之物同乎羲軒
百蠻就日以觀雲九譯梯山而航海仰祝南山之固遥
瞻北極之尊方當守職于琳宫未獲奉觴于金殿
謝除知福州表
引南國之旌麾初臨民社跂中天之雲日深荷恩榮重
握兵鈐顯居民表當審操修之術庶堪付畀之權(中謝)
仰惟皇帝陛下道世會通聖能微顯堯文訓士常觀雲
漢之為章周制因時每味睿思之作則詳宣德意率屬
以先周布詔條承流而下帥提由義旁連一路之州鄉
鎮撫思仁中樂三山之形勢寵任唐堯之牧慙虧黃霸
之能其策疲駑以裨神化
演山集卷二十七
