說學齋稿别集類五(明)
提要
(臣)等謹案說學齋稿四卷明危素撰素有草廬
年譜已著錄據千頃堂書目其文集本五十卷
明代已散佚不存此本乃嘉靖三十八年歸
有光從吳氏得素手稿傳抄其文不分卷帙
但於紙尾記所作年歲皆在元時所作有光
䟦稱共一百三十六篇此本乃止一百三十
三篇又王懋竑白田襍著有是集䟦稱賦三
贊二銘二頌三記五十有一序七十有六共
一百三十八首以有光䟦為傳寫之誤然據
懋竑所列實止一百三十七首數亦不符殆
舊無刊板好事者遞相傳錄故篇數參差不
能畫一實則一本也素晚節不終為世謬笑
其人本不足稱而文章則歐虞黃柳之後屹
為大宗懋竑䟦稱其文演迤澄泓視之若平
易而實不可幾及非熙甫莫知其深其珍重
鈔傳蓋非漫然矣乾隆四十六年四月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
