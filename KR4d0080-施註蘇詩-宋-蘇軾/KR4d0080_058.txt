蘇詩續補遺卷上
宋蘇軾撰
錢塘馮景補註
古體詩一百四十四首
送淡公二首
燕本冰雪骨越淡蓮花風五言雙寶刀聯響高飛鴻翰
苑錢舍人詩韻鏗雷公識本不識淡仰詠嗟無窮清韻
生物表朗玉傾壺中常於冷竹坐相語道意沖崧洛興
不薄稽江事難同明日若不來我作黃石翁何以兀其
心為君學虛空
(本淡二僧名燕越二僧所産地也莊子逍遙遊肌膚若冰雪傳燈錄慧可頂骨如五峯秀出楞嚴經縱觀)
(如來青蓮花眼梁昭明文選序退傅有在鄒之作降將有河梁之篇四言五言區以别矣注降將謂李陵)
(别蘇武於河梁作五言解頤新語論者謂南風之辭卿雲之頌夏歌鬱陶乎予心詩體未備五言之濫觴)
(也逮漢李陵始著五言之目唐書秦系曰劉長卿自謂五言長城系以偏師攻之雖老益壯曹植有寶刀)
(賦楊雄法言鴻飛冥冥聯響即聯句始於漢武柏梁宋孝武帝華林都亭曲水聯句效栢梁體長楊賦翰)
(林以為主人姓譜方雷氏之後盖古諸侯國黃帝時有雷公按唐雷威嘗入深松中聽風雪聲連延悠颺)
(者伐為琴世稱雷公琴世說時人目夏侯太初朗朗如日月之入懷李安國穨唐如玉山之將崩唐詩一)
(片冰心在玉壺六祖問答九年冷坐無人識神仙傳浮丘伯姓李隠居嵩山服黃精二十年久之成道白)
(日飛昇列仙傳王喬周靈王太子晉也好吹笙作鳳鳴遊伊洛之間遇道士浮丘公接以上嵩山晉書庾)
(亮曰諸君少住老子於此興復不淺王徽之傳嘗居山隂夜雪初霽忽憶戴逵逵時在剡便夜乘小船詣)
(之造門即返漢張良傳老父謂良曰後五日平明與我期此五日平明良往父已先在怒曰與老人期後)
(何也去後五日早會又曰孺子見我濟穀城下黃石即我已遂去不見神仙傳黃石君者修彭祖之術年)
(數百歲陸機文賦兀若枯木文選注引郭象注曰行若曳枯木止若聚死灰莊子德充符常季問於仲尼)
(曰王駘兀者也固有不言之教無形而心成者耶金剛經四維上下虚空可思量不楞嚴經起為世界静)
(成虚空虚空為同世界為異)
坐重青草公意合滄海濱渺渺獨見水悠悠不聞人鏡
浪洗手渌剡花入心春雖然防外觸眼前遶衣新行當
譯文字慰此吟慇懃
(後漢五行志獻帝踐祚之初京師童謠曰千里草何青青十日卜不得生按千里草為董此豈有董姓者與淡)
(公意合耶輿地志鑑湖後魏太守馬臻所開本名慶湖避漢安帝父清河王諱改為鏡湖今在紹興城南述異)
(記鏡湖軒轅鑄鏡於此楞嚴經因色有香因香有觸維摩經會中有一天女以天花散諸菩薩悉皆墮落至大)
(弟子便著不堕天女曰結習未盡故花著身結習盡者花不著身又文殊師利歎曰善哉善哉乃至無有文字)
(語言是真入不二法門高僧傳先是律蔵未闡鳩摩羅什延請多羅誦出十誦梵本羅什譯為晉文)
上韓持國
韓氏三虎秉樞極中有一虎似偉節端居隐几學無心
夙駕入朝常正色犯時獨行太㟪&KR1394;回天不忌真藥石
輦致歸來荷二聖推排使至有衆力吾儕小人但飽飯
(一作食)不有君子何能國西湖醉臥春水船如何為人作
豐年
(宋史韓維傳字持國與兄絳弟縝先後同在樞府維屢有諫諍孔文仲以對策切直罷歸維言臣恐賢俊觧體忠良)
(結舌安石惡之後漢賈彪傳字偉節潁川定陵人彪兄弟三人並有高名而彪最優故天下稱曰賈氏三虎偉節最)
(怒漢天文志中宫天極星其一明者泰一之常居也旁三星三公又元鳳四年九月客星在紫宫中斗樞極間占曰)
(為兵春秋運斗樞比斗七星第一曰天樞莊子齊物論南郭子綦隐几而坐天地篇凡有首有趾無心無耳者衆詩)
(國風星言夙駕公羊傳孔父正色而立于朝則人莫敢致難於其君者孔父可謂義形於色矣晉書熊遠字孝文遷)
(御史中丞中宗每歎其公忠謂遠曰卿在朝正色可謂王臣後漢書有獨行傳韓文特立而獨行史記相如賦云歲)
(磈嵬瘣隐轔欎&KR1394;唐書貞觀四年詔發卒治洛陽宫且東幸張玄素上書諫即詔罷役魏徵歎曰張公論事有回天)
(之力左傳美疢不如惡石戰國策苦言藥也南史王僧孺傳侍郎金元起欲注素問訪以砭石僧孺答曰古人嘗以)
(石為針必不用鐵說文有此砭字許慎云以石刺病也東山經高氏之山多針石郭璞云可以為砭針春秋美疢不)
(如惡石服子慎注云石砭石也李世無復佳石故以鐵代之爾晉書董京傳或見推排罵辱曾無怒色王僧虔傳嘗)
(有書教子曰吾在世雖乏德素要復推排人間十許年故是一舊物左傳吾儕小人皆有闔廬以避燥濕寒暑又吾)
(儕小人朝不及夕又不有君子其能國乎杜甫詩但使殘年飽喫飯又春水船如天上坐世說世稱庾文康為豐年)
(玉穉恭為荒年榖庾家論云是文康稱恭為荒年榖庾長仁為豐年玉乂蔡洪曰凡此諸君以義理為豐年)
送别
鴨頭春水濃如染水面桃花弄春臉衰翁送客水邊行
沙襯馬蹏烏帽點昂頭問客幾時歸客道秋風落葉飛
繫馬綠楊開口笑傍山依約見斜暉
(白居易詩鴨頭新綠水鴈齒小紅橋唐詩桃花笑臉紅崔護詩人面桃花相映紅通典上古衣毛冒皮則帽之)
(名所繇起故釋名曰帽者冒也劉熙逸雅帽冒也巾謹也晉輿服志成帝咸和中制聽尚書八座三省侍郎俱)
(著烏紗帽陳周弘正謝烏紗帽啟雖復魏宣二端豈能比今烏紗兹賜廣微四縫未足擬其華飾漢書司馬遷)
(報任安書廼欲卭首信眉論列是非莊子盗跖篇其中開口而笑者一月之中不過四五而已矣)
琴枕
清眸作金徽素齒為玉軫響泉竟何用金帶常苦窘斕
斑漬珠淚宛轉堆雲鬒君若安七絃應彈卓氏引
(謝惠連自箴氣之凊明雙眸善識文選七發皓齒娥眉西京雜記趙后有寶琴曰鳳凰以金玉隠起為龍螭象)
(嵇康琴賦絃以園客之絲徽以鍾山之玉陳暘樂書琴論黃帝之清角齊桓之號鐘楚莊之繞梁相如之綠綺)
(以至玉牀響泉之類名號之别也輟耕錄響泉即蔡邕所傳開成至寶雷威斵述異記南海之外有鮫人水居)
(如魚不廢緝績其眼能泣珠博物志鮫人賣綃臨去從主人索器泣而出珠滿盤以謝主人毛詩鬒髮如雲左)
(傳昔有仍氏女生鬒黑而甚美光可以鑑學記不學操縵不能安絃彈琴九引一曰烈女引二曰伯妃引三曰)
(貞女引四曰思歸引五曰霹靂引六曰走馬引七曰箜篌引八曰秦引九曰楚引漢司馬相如傳臨卭令前奏)
(琴曰竊聞長卿好之願以自娛相如辭謝為鼔一再行是時卓王孫有女文君新寡好音故相如謬與令相重)
(而以琴心挑之)
黃州
南山一尺雪雪盡山蒼然澗谷深自暖梅花應已繁使
君厭騎從車馬留山前行歌招野叟共步青林間長松
得高蔭盤石堪醉眠祗樂聽山鳥攜琴寫幽泉愛之欲
忘返但苦世俗牽歸來始覺遠明月高峰顛
(春秋隠九年三月庚辰大雨雪左傳平地尺為大雪宋謝惠連雪賦盈尺則呈瑞於豐年樂府幽澗泉者山水)
(二十四曲之一李白古樂府拂彼白石彈吾素琴幽澗愀兮流泉深金徽變化篇叚由夫攜琴就松風澗響之)
(間曰三者皆有自然之聲正合類聚)
古風
精神洞元化白日昇高旻俯仰淩倒景龍行逸如神半
道過紫府弭節聊逡巡金牀設寶几璀璨明月珍仙者
二三子眷然骨肉親飲我霞石杯放杯恍如春遂朝玉
虛上冠劍班列真無端拜失儀放弃令自新雲霄難遽
返下土多埃塵淮南守天庖嗟我復何人
(莊子在宥篇廣成子曰至道之精窈窈冥冥無視無聽抱神以静張紫陽真人曰以精化氣以氣化神以神化)
(虚名曰三華聚頂淮南子若士曰吾與汗漫期於九垓之上不可以久駐乃舉臂而竦身遂入雲中神仙傳浮)
(丘伯隠居嵩山久之道成白日飛昇梁纂要日景在上曰反景在下曰倒景司馬相如大人賦貫列缺之倒景)
(兮涉豐隆之滂濞注倒景氣去地四千里其景皆倒在下也列仙傳陶安公六安冶師也七月七日騎赤龍上)
(升几歌夕弭節兮北渚六帖銀宫金闕紫府凊都關令内傳老子與尹喜登崑崙上金臺玉楼七寶宫殿晝夜)
(光明乃天地四王之所遊處有珠玉七寶之牀古樂府金牀玉几不能眠下蹋霜與露拾遺記瀛州南有金鸞)
(之觀中有寶几覆以雲紈之素劉孝綽詩共摛雲氣藻同舉霞文杯名山記小有清虚天清虚玉君所居抱朴)
(子河東項曼都入山學仙十年而歸云曾到天上仙人以流霞一杯飲我輒不饑渴忽然思家到上帝前謁拜)
(失儀見斥河東因號曼都為斥仙人又劉安昇仙見上帝誤稱寡人謫守天厨)
遊杭州山
山中村塢迷野寺鐘相答晚隂失林莽(一作杪)落日猶在
塔行招兩社僧共步青山月送客渡石橋迎客出林樾
幽尋本真性往事聽徐說錢王方壯年此邦事輕侠鄉
人鄙貧賤異類識英傑立石像興王遺址今岌嶪功勲
三吳定富貴四海甲歸來父老蔵崇高畏傾壓詩人工
譏病此欲恣挑抉流傳後世人談笑資口舌是非今已
矣興廢何倉卒持歸問禪翁笑指浮漚沒
(五代史吳越世家錢鏐字具美杭州臨安人及壮無頼販鹽為盗有善術者望斗牛間有王氣見鏐大驚曰貴)
(人也後起兵并董昌昭宗拜鏐鎮海鎮東軍節度使加檢校太尉中書令鏐游衣錦城宴故老山林皆覆以錦)
(天復二年封鏐越王又梁太祖聞鏐好玉帶名馬笑曰真英雄也又鏐作還鄉歌曰三節還鄉兮挂錦衣父老)
(遠来相追隨牛斗無孛人無欺吳越一王駟馬歸吳興記臨安縣東五里石鏡山東有石鏡一所徑二尺四寸)
(光照如鏡武肅王錢鏐幼時遊此照其形服冕旒如王者状又鏐布衣時嘗照石鏡鏡起而聳戰楞嚴經空生)
(大覺中如海一漚發有漏微塵國皆依空所生漚滅空本無况復諸三有又惟認一浮漚體目為全潮窮盡瀛)
(海汝等即是迷中倍人)
遊洞之日有亭吏乞詩既為留三絶句於洞之
石壁明日至峡州吏又至意若未足乃復以此
授之(三絶句老泉及東坡子由各一也按南行集老泉遊三游㓊詩云㓊中蒼石流成乳)
(山下寒溪冷欲冰天寒二子苦求去我欲居之亦不能子由詩云昔年冇遷客攜手過嵌)
(岩去我歲已百游人忽復三按此題前東坡有遊三游洞絶句一首今入下卷)
一徑遶山翠縈紆去似蛇忽驚溪水急争看洞門呀滑
磴攀秋蔓飛橋踏古槎三扉迎北吹一穴向西斜歎息
煙雲去追思歲月遐唐人昔未到古俗此為家洞暖無
風雪山深富鹿猳相逢衣盡草環坐髻應髽竈突依巖
黑樽罍就石窪洪荒無傳記想像在犧媧此事今安有
遺蹤我獨嗟山翁勸留句強為寫槎牙
(世說羊元所居山當戶峯巒竒秀謂客曰此翠屏宜晚對爽人心目柳文斗折蛇行明滅可見禮記檀弓魯婦)
(人之髽而弔也自敗于臺鮐始也南宫縚之妻之姑之喪夫子誨之髽柳宗元詩風移魯婦髽淮南子孔子無)
(黔突墨子無暖席魯連子竈五突分烟者衆也吕氏春秋竈突决火上棟宇)
和穆父新凉
家居妻兒號出仕猿鶴怨未能逐什一安敢摶九萬常
恐樗櫟身坐纏冠盖蔓受恩如負債粗報乃焚劵但知
眠牛衣寧免刺虎圈清風來既雨新稻香可飯紫螯應
巳肥白酒誰能勸君今崔蔡手政比張趙徤三公行可
致一語自先獻幸推江湖心適我魚鳥願
(韓退之進學解冬暖而兒號寒年豐而妻嗁飢北山移文蕙帳空兮夜鶴怨山人去兮曉猿驚漢書楊惲報孫)
(會宗書糴賤販貴逐什一之利南史宋劉伯龍少而貧薄及歴位尚書左丞少府武陵太守貧寠尤甚常在家)
(慨然召左右將營什一之方忽見一鬼在旁撫掌大笑伯龍歎曰貧窮固有命乃復為鬼所笑也遂止莊子逍)
(遥遊摶扶搖而上者九萬里又惠子謂莊子曰吾有大樹人謂之樗其大本擁腫而不中䋲墨其小枝卷曲而)
(不中規矩人間世匠石之齊至乎曲轅見櫟社樹其大蔽牛匠伯不顧曰散木也漢書冠盖相望史記孟嘗君)
(傳問左右何人可使收債於薜者又馮驩乃持劵如前合之能與息者與為期貧不能與息者取其劵而燒之)
(後漢樊宏傳其素所假貸人間數百萬遺令焚削文契責家聞者皆慙争往償之諸子從敕竞不肯受漢王章)
(傳章疾病無被卧牛衣中與妻決涕泣及為京兆欲上封事妻止之曰人當知足獨不念牛衣中涕泣時耶漢)
(儒林傳轅固齊人也竇太后好老子書召問固固曰此家人言耳太后怒曰安得司空城旦書乎乃使固入圈)
(擊彘上假固利兵刺彘正中其心彘應手而倒按此乃刺彘恐非虎圈公盖偶記張釋之傳虎圈嗇夫及郊祀)
(志商中虎圈字耳後漢崔瑗傳瑗字子玉高於文詞尤善為書記箴銘諸能為文者皆自以為弗及范曄贊崔)
(為文宗世禅雕龍蔡邕傳邕字伯喈博學好辭章數術天文妙操音律范曄贊邕實慕静心精辭綺唐劉宗元)
(傳䧺深雅健似司馬子長崔蔡不足多也漢趙尹韓張兩王傳班固贊曰自孝武置左馮翊右扶風京兆尹吏)
(民為之語曰前有趙張後有三王莊子魚相忘於江湖)
無題
引手攀紅櫻紅櫻落如線仰首看紅日紅日走如箭年
光與時景頃刻互衰變何當血肉身安得常強健人心
苦執迷富貴憂貧賤憂色常在眉歡容不上面吾今頭
半白把鏡非不見惟應花下杯更待他人勸
(論衡日晝行千里夜行千里李賀詩炎炎紅鏡東方開圓覺經我今此身四大和合所謂髮毛爪齒皮肉筋骨)
(皆歸於地唾涕膿血精液涎沫皆歸於水暖氣歸火動轉歸風楞嚴經豈惟年變亦兼月化何直月化兼又日)
(遷念念之間不得停住故知我身終成變滅又則知汝心本妙明淨汝自迷悶喪本受輪南史劉穆之傳謂所)
(親曰貧賤常思富貴富貴必踐危機今日思為丹徒布衣不可得也又王玄謨傳馳啟孝武具陳本末帝答曰)
(七十老公反欲何求聊復為笑想足以申卿眉頭耳玄謨性嚴未曾妄笑時人言玄謨眉頭未曾申故以此為)
(戲又齊本紀高帝為相王鎮東府欎林時五歲牀前戲高帝方令左右拔白髮問曰兒言我誰耶答曰太翁高)
(帝笑謂左右曰豈有為人作曾祖而拔白髮者乎即擲鏡鑷)
古意
兒童鞭笞學官府翁憐兒癡旁笑侮翁出坐曹鞭復呵
賢於羣兒能幾何兒曹鞭人以為戲公怒鞭人血流地
等為戲劇誰復先我笑謂翁兒更賢
(尚書舜典鞭作官刑朴作教行漢刑法志薄刑用鞭朴唐開元名例律笞刑五注笞用箠自十至五十贖銅從一斤)
(至五斤賈誼過秦論執敲朴以鞭笞天下左傳誅屨於徒人費弗得鞭之見血北史齊本紀流血灑地以為娱樂又)
(以馬鞭鞭楊愔背流血浃袍按自古至今以鞭笞流血為戲劇者莫高洋若也題曰古意豈亦有感於此耶)
用定國韻贈二十姪震
衡門老苔蘚行栢千兵屯開樽邀落日未對烏鳥言清
風舉吹籟散亂書帙翻傳呼一何急人馬從車奔貧居
少賓客鄰婦窺籬籓牆頭過春酒綠泛田家盆比來伏
青蒲坐捉白獸樽王猷修潤色亦有簿領煩朝廷貴二
陸屢聞天語温猶能整筆陣媿我非韓孫
(詩國風衡門之下可以棲遲莊子齊物論子綦曰汝聞人籟而未聞地籟汝聞地籟而未聞天籟夫子游曰敢)
(問其方子綦曰夫大塊噫氣其名為風杜甫詩隔屋喚西家借問有酒不墻頭過濁醪展席俯長流漢史丹傳)
(候上間獨寝時丹直入臥内頓首伏青蒲上涕泣言曰皇太子以適長立云云天子素仁不忍見丹涕泣言又)
(切至上意大感晉樂志正旦元會設白獸樽於殿廷樽盖上施白獸若有能獻直言者則發此樽飲之晉書陸)
(機傳字士衡少有異才文章冠世至太康末與雲俱入洛造太常張華華素重其名如舊相識曰伐吴之役利)
(獲二㑓王羲之筆陣圖夫紙者陣也筆者刀矟也墨者鍪甲也水硯者城池也心意者將軍也孫何有詩戰篇)
(物華如陣筆如鋒沈謝曹劉是七䧺)
聞潮陽吴子野出家
子昔少年日氣盖里閭侠自言似劇孟叩門知緩急千
金已散盡白首空四壁烈士歎暮年老驥悲伏櫪妻孥
真弊屣脱棄何足惜四大猶幻座衣冠矧外物一朝發
無上願老靈山宅世事子如何禪心久空寂世間出世
聞此道無兩得故應入枯槁習氣要除拂丈夫生豈易
趣舍志匪石當為師子吼佛法無南北
(漢書遊俠傳劇孟者洛陽人也周人以商賈為資劇孟以侠顯大類朱家而好博多少年之戲史記袁盎傳緩)
(急人所有一旦叩門不以親為解不以存亡為辭天下所望者獨季心劇孟耳司馬相如傳家徒四壁立世說)
(晉王敦字處仲每酒後輒詠老驥伏櫪志在千里烈士暮年壮心不已歌闋以如意擊唾壺壺口盡缺史記封)
(禪書嗟乎誠得如黃帝吾視去妻子如脱屣耳圓覺經四大假合而成幻軀法華經無上兩足尊楞嚴經反聞)
(聞自性性成無上道釋典佛國有五精舍其一為靈鷲山起信論世間根本味禪出世根本净禪出世口無漏)
(禪出世間上上禪後漢書遂乃榮華丘壑甘足枯槁楞嚴經習氣成暴流詩我心匪石漢書司馬遷傳趣舍異)
(路湼槃經佛說偈言師子一吼衆獸伏金剛一杵羣峯碎修羅無數一輪降世間黑暗一日破傳燈錄梁武通)
(天元年逹摩來自西土為初祖慧可為二祖僧璨為三祖道信為四祖弘忍為五祖慧能為六祖自中華五祖)
(之下曹溪六祖為南宗神秀大師為北宗又六祖曰人冇南北佛性豈然)
古離别送蘇伯固(一作送蘇伯固效韋蘇州)
三度别君來此别真遲暮白盡老髭䰅明日淮南去酒
罷月随人淚濕花如霧後夜逐君還夢遶湖邊(一作江南)路
(離騷惟草木之零落兮恐美人之遲暮杜甫詩老年花似霧中看)
次韻魯直書伯時畫王摩詰
前身陶彭澤後身韋蘇州欲覓王右丞還向五字求詩
人與畫手蘭菊芳春秋又恐兩皆是分身來入流
(晉書陶潛字元亮為彭澤令唐韋應物河南人性高㓗工詩貞元中歴蘇州刺史世稱韋蘇州唐書王維字摩)
(詰官尚書右丞工草隸善畫唐詩品彙總論開元天寶間則孟襄陽之凊雅王右丞之精緻大歷貞元間則有)
(韋蘇州之雅澹劉隨州之閒曠烟花錄煬帝曰春蘭秋菊各一時之芳楞嚴經與佛如來同慈力故令我身成)
(三十二應金剛經須陀洹名為入流而實無所入)
雷州八首(一統志雷州古粤地天文牛女分野秦屬象郡漢曰徐聞梁隋曰合州曰)
(海康唐曰雷州)
白髮坐鉤黨南遷瀕海州灌園以餬口身自雜蒼頭籬
落秋暑中碧花蔓牽牛誰知把鋤人舊日東陵侯
(後漢黨錮傳陳蕃為太傅與大將軍竇武共秉朝政謀誅宦官故引用天下名士乃以李膺為長樂少府及陳)
(竇之敗膺等復廢後張儉事起收捕鉤黨鄉人謂膺曰可去矣對曰事不辭難睪不逃刑臣之節也吾年已六)
(十死生有命去將安之乃詣獄考死鄒陽書於陵仲子辭三公為人灌園左傳以餬其口於四方漢鮑宣傳蒼)
(頭盧兒皆用致富注謂奴為蒼頭猶秦言黔首也史記召平故秦東陵侯秦滅後為布衣種瓜長安城東瓜美)
(故世謂之東陵瓜又云青門瓜青門東陵也杜甫詩縦冇健婦把鋤犁)
荔子無幾何黃柑遽如許遷臣不惜日恣意移寒暑層
巢俯雲木信美非吾土草芳自有時鶗鴂何關汝
(廣志荔支樹青花朱實大如鷄子實白如肪甘而多汁似安石榴有甜酸者至日將中翕然俱赤則可食也一)
(樹下子有百斛風土記甘橘之属滋味甜美有黃者頳者謂之胡甘後漢方術傳左慈走入羊羣操知不可得)
(乃令就羊中告之曰不復相殺本試君術耳忽有一老羝屈前兩膝人立而言曰遽如許即競往赴之而羣羊)
(數百皆變為羝並屈前膝人立云遽如許王粲登楼賦雖信美而非吾土兮曾何足以少留離騷經恐鵜鴂之)
(先鳴兮使百草為之不芳)
下居近流水小巢依嶺岑終日數椽閒但聞鳥遺音爐
香入幽夢海月明孤斟鷦鷯一枝足所恨非故林
(莊子逍遥遊鷦鷯巢於深林不過一枝)
培塿無松栢駕言此焉游讀書與意會郤掃可㤀憂尺
蠖以時屈其伸亦非求得歸良不惡未歸且淹留
(左傳部婁無松栢墨子培塿生松栢說文培塿小山也詩國風駕言出遊後漢杜密傳劉勝自蜀郡告歸鄉里)
(閉門掃軌無所干及又劉祐杜門絶迹周易尺蠖之屈以求信也劉安招隠士攀援桂枝兮聊淹留又心淹畱)
(兮恫荒忽)
粤嶺風俗殊有疾時勿藥束帶趨房祀用史巫紛若絃
歌薦繭栗奴至洽觴酌呻吟殊未央更把鷄骨灼
(周易旡妄之疾勿藥有喜又巽在牀下用史巫紛若陳氏禮書其牲角繭栗漢書郊祀志粤人勇之乃言粤人)
(俗鬼而其祠皆見鬼數有效廼命粤巫立粤祀祠安臺無壇亦祠天神帝百鬼而以鷄卜自此始用師古註俗)
(鬼言其土俗尚鬼神之事)
粤女市無常所至輙成區一日三四遷處處售鰕魚青
帬腳不襪臭味猿與狙孰云風土惡白洲生綠珠
(漢揚雄傳有田一壥有宅一區廣志鰕魚類土附而腮紅若虎善食蝦俗謂之新婦魚一名鰕虎方輿記博白)
(雙角山下梁氏女綠珠生此石崇為採訪使以珠三斛易之舊井尚存汲飲者産女必麗色干寶晉記石崇有)
(妓人曰綠珠)
海康臘已酉不論冬孟仲殺牛撾鼓祭城郭為傾動雖
非尭頒歴自我先人用苦笑荆楚人嘉平臘雲夢
(風俗通夏曰嘉平殷曰清祀周曰大蜡漢改曰臘臘者獵也因獵取禽獸以祭先祖也荆楚歲時記諺云臘鼔)
(鳴春草生村人並擊細腰鼔戴胡頭以逐疫搜神記宣帝時隂子方臘日晨炊竈神見子方以黃羊祀之後遂)
(鉅富故後人臘日祀竈後漢陳咸傳成哀間為尚書王莽簒位謝病不仕猶用漢家祖臘曰我先人豈知王氏)
(臘乎)
舊時日南郡野女出成羣此去尚應遠東風已如雲蚩
氓託絲布相就通慇懃可憐秋胡子不遇卓文君
(後漢郡國志日南郡注秦象郡武帝更名属交州刺史所部劉熙逸雅郡羣也人所羣聚也詩國風有女如雲)
(又氓之蚩蚩抱布貿絲列女傳魯秋胡潔婦者魯秋胡之妻也秋胡子既納之五日而去宦於陳五年乃歸未)
(至家見採桑婦美謂曰力田不如逄少年力桑不如見公卿今吾有金願與夫人婦不受秋胡子還家奉金遺)
(母母使人呼其婦即採桑者婦乃自投於河而死)
妬佳月
狂雲妬佳月怒飛千里黑佳月了不嗔曾何汙潔白爰
有謫仙人舉酒為三客今夕偶不見汍瀾念風伯毋煩
風伯來彼也易滅没支頤少待之寒空净無迹粲粲黃
金盤獨照一天碧玉䋲惨無輝玉露洗秋色浩瀚玻瓈
琖和光入胸臆使我能永延約君為莫逆
(莊子怒而飛其翼若垂天之雲鮑照詩三五二八時千里與君同李白詩對月成三人韓非子黃帝合鬼神於)
(泰山風伯進掃雲笈七籖風伯姓方名道彰吕氏春秋風伯曰飛廉莊子漁父左手據膝右手持頥以聽世說)
(司馬太傅齋中夜坐於時天月明淨都無纖翳太傅歎以為佳謝景重在坐答曰意謂乃不如微雲點綴太傅)
(曰卿居心不净乃復強欲滓穢太清耶杜詩月落如金盆禮斗威儀玉衡北兩星為玉䋲謝朓詩金波麗鳷鵲)
(玉䋲低建章五經通義和氣精液凝為露杜詩玉露凋傷楓樹林李白詩秋露如白玉團團下庭綠莊子大宗)
(師三人相視而笑莫逆於心遂相與友)
追和沈遼頃贈南華詩
善哉彼上人了知明鏡臺歡然不我厭肯致遠公材莞
爾無心雲胡為出岫來一堂安寂滅卒歲扄蒼苔
(禪宗要覧瓶沙王呼佛弟子為上人内有德智外有勝行在人之上故名上人傳燈錄神秀偈曰身是菩提樹)
(心如明鏡臺時時勤拂拭莫使惹塵埃盧慧能曰美則美矣了則未了和一偈曰菩提本無樹明鏡亦非臺本)
(来無一物何處惹塵埃陶淵明歸去來辭雲無心以出岫高僧傳晉義熙閒僧惠遠居廬山與劉遺民等十八)
(賢同修淨土中有白蓮池因號蓮社隋書經籍志湼槃譯言滅度亦言常樂我净)
雪林硯屏率魯直同賦
西山無時春巉巗鎖頑隂分明倚天壁點綴無風林物
固為人出興誰於此深窮竒真自蠧詩句且娱心
(世說微雲點綴及老子於此興復不淺皆註見前史記李斯傳娛心意說耳目)
申王畫馬圖
天寶諸王愛名馬千金争致華軒下當時不獨玉花&KR1301;
飛電流雲絶瀟灑兩坊岐薛寧與申憑陵内廐多清新
肉騣汗血畫龍種紫袍玉帶真天人驪山射獵包原隰
御前急詔穿圍入揚鞭一蹙破霜蹏萬騎如風不能及
鴈飛兔走驚弦開翠華按轡從天回五家錦繡變(一作遍)
山谷百里舄珥遺纖埃青騾蜀棧兩超忽(一作西趨急)高準
濃娥散荆棘回首追風趁日飛(一作苜茫連天鳥自飛)五陵佳氣
春蕭瑟
(杜詩朝来少試華軒下盡斷唐玄宗所乘馬有玉花&KR1301;照夜白唐書宗室世系惠文太子範嗣岐王珍惠宣太子業)
(嗣薛王知柔杜詩肉騣碨礧連錢動西域傳大宛國別邑七十餘城多善馬馬汗血言其先天馬子也杜詩霜蹏千)
(里駿又汝陽真天人古今注秦始皇有七名馬一追風二白兔三躡景四追電五飛翮六銅爵七晨鳬瑞應圖飛兔)
(神馬名日行三萬里顔延之馬賦紫燕駢衡按鴈飛兔走皆指馬言則鴈當作燕唐書后妃傳每十月帝幸華清宫)
(五宅車騎皆從家别為隊隊一色俄五家隊合爛若萬花川谷成錦繡又遺鈿堕舄瑟瑟璣琲狼籍於道香聞數十)
(里原註明皇乘青騾入蜀後漢書蘇伯阿望舂陵城曰氣佳哉鬱欎葱葱杜詩五陵佳氣無時無)
奉和成伯大雨中會客解嘲
樂事難并真實語坐排用意多乖誤興來取次或成懽
瓦鉤郤勝黃金注我生禍患久不擇肯為一時風雨阻
天公變化豈有常明月行看照歸路
(王勃膝王閣序四美具二難并金剛經如來是真語者實語者李義山詩若信貝多真實語三生同聽一樓鐘)
(莊子逹生以瓦注者巧以鉤注者憚以黃金注者殙其巧一也而有所矜則重外也凡外重者内拙酉陽雜俎)
(天公姓張名堅漁陽人乘白龍振策登天)
和公濟飲湖上
昨夜醉歸還獨寝曉來宿雨鳴孤枕扁舟小棹截湖来
正見青山駮雲錦須知老人興不淺莫學公榮不共飲
與君歌鼓樂豐年喚收千夫食陳廪
(詩小雅厭厭夜飲不醉無歸世說劉公榮與人飲酒雜穢非類人或譏之答曰勝公榮者不可不與飲不如公)
(榮者亦不可不與飲是公榮輩者又不可不與飲故終日共飲而醉又王戎弱冠詣阮籍劉公榮在坐阮謂王)
(曰偶有二斗美酒當與君共飲彼公榮者無預焉或問之阮答曰勝公榮者不得不與飲酒不如公榮者不可)
(不與飲酒惟公榮可不與飲酒按詩云不共飲盖主後說)
贈僧
道人自嫌三世將棄家十年今始壮玉骨猶含富貴餘
漆瞳已照人天上去年相見古長干衆中矯矯如翔鸞
今年過我江西寺病瘦已作霜松寒朱顔不辦供歲月
風中蒿火湯中雪好問君家黃面翁乞得摩尼照生滅
莫學王郎與支遁臂鷹走馬憐神駿還君圖畫君自收
不如木人騎土牛
(史記王翦傳為將三世者必敗其所殺伐多矣其後受其不祥今王離已三世將矣居亡何項羽救趙擊秦軍)
(果虜王離庾信哀江南賦三世為將終於此滅江左名士傳杜弘治目如點漆一統志金陵長干里在聚寶門)
(外有長干橋世說支道林長養數匹馬或言道人畜馬不韻支曰貧道重其神駿善信經明月珠摩尼珠多在)
(龍腦中杜詩惟有摩尼珠可照濁水源舊注周泰擢新城太守司馬宣王使鍾繇調之曰君釋褐登宰府三十)
(六日而擁麾蓋守兵馬郡乞兒乘小車一何駛乎泰曰君明公之子有文采守吏職獼猴騎木牛又何遲也李)
(白詩身騎土牛帶東魯)
周教授索枸杞因以詩贈錄呈廣倅蕭大夫
鄴侯蔵書手不觸嗟我嗜書終日讀短檠照字細如毛
怪底昏花懸兩目扶衰頼有王母杖名字於今挂仙錄
荒城古塹草露寒碧葉叢低紅菽粟春根夏苖秋著子
盡付天随恥充腹蘭傷桂折緣有用爾獨何損丹其族
贈君慎勿比薏苡採之終日不盈掬外澤中乾非爾儔
斂蔵更借秋陽曝鷄壅桔梗一稱帝堇也雖尊等臣僕
時復論功不汝遺異時謹事東籬菊
(韓退之詩鄴侯家多書架插三萬軸一一懸牙籖新若手未觸又短檠二尺便且光楞嚴經瞪以發勞則於虚)
(空别見狂華唐書陸龜蒙字魯望居松江甫里時謂江湖散人或號天隨子所居前後皆樹杞菊以供杯案揚)
(雄觧嘲客徒欲朱丹吾轂不知一趺將赤吾之族也後漢馬援傳初援在交阯嘗餌薏苡實以勝瘴氣軍還載)
(之一車詩小雅終朝採菉不盈一掬莊子徐無鬼藥也其實堇也桔梗也鷄廱也豕零也是時為帝者也何可)
(勝言)
次韻董夷仲茶磨
前人初用茗飲時煮之無問葉與骨寖窮厥味臼始用
復計其初碾方出計盡功極至於磨信哉知者能創物
破槽折杵向墻角亦其遭遇有伸屈歲久請求知處所
佳者出自衡山窟巴蜀石工強䥴鑿理疎性軟良可咄
予家江陵遠莫致塵土何人為披拂
(茶經其名一曰茶二曰檟三曰蔎四曰茗五曰荈郭璞云早取為茶晚取為茗天台記丹邱出大茗服之生羽)
(翼茶譜歴代貢茶皆以建寧為上而密雲龍品最高皆碾末作餅周禮考工記知者創物巧者述之守之世謂)
(之工)
送公為遊淮南
負米萬里緣其親運甓無度憂其身讀書莫學流麦士
挟策莫比亡羊人廼翁辛苦到白首汝今強勉當青春
昔時管鮑以君霸此兩士賈寧非貧
(家語子路曰昔由事二親之時常食藜藿之食為親負米百里之外親沒之後南遊於楚從車百乘積粟萬鍾)
(累茵而坐列鼎而食顧欲食藜藿為親負米不可得也晉陶侃傳侃在州無事輒朝運百甓於齋外暮運於齋)
(内人問其故答曰吾方致力中原過爾優逸恐不堪事其勵志勤力皆此類也後漢高鳳傳字文通南陽葉人)
(也少為書生家以農畝為業而專精誦讀妻嘗之田曝麥於庭令鳳護鷄時天暴雨而鳳持竿誦經不覺潦水)
(流麥妻還怪問鳳方悟之其後遂為名儒莊子駢拇篇臧與榖二人相與牧羊而俱亡其羊問臧奚事則挾筴)
(讀書問穀奚事則博塞以遊二人所業不同其亡羊均也史記管仲曰吾始困時嘗與鮑叔賈分財利多自與)
(鮑叔不以我為貪知我貧也)
謝蘇自之惠酒
高士例須憐麹糵此語常聞退之說我今有說殆不然
麹糵未必高士憐醉者墜車莊生言全酒未若全於天
逹人本自不虧缺何暇更求全處全景山沈迷阮籍傲
畢卓盗竊劉伶顛貪狂嗜怪無足取世俗喜異矜其賢
杜陵詩客尤可笑羅列八子參羣仙流涎露頂置不說
為問底處能逃禪我今不飲非不飲心月皎皎長孤圓
有時客至亦為酌琴雖未去聊忘絃吾宗先生有深意
百里雙罌遠將寄且言不飲固亦高舉世皆同吾獨異
不如同異兩俱冥得鹿亡羊等嬉戲决須飲此勿復辭
何用區區較醒醉
(韓退之贈崔立之詩高士例須憐麴蘖莊子逹生夫醉者之墜車雖疾不死骨節與人同而犯害與人異其神)
(全也又彼得全於酒而猶若是而况得全於天乎三國志徐邈字景山為尚書郎時科禁酒而邈私飲至於沈)
(醉晉書阮籍傳字嗣宗籍傲然獨得任性不羈嗜酒能嘯畢卓傳字茂世太興末為吏部郎常飲酒廢職比舍)
(郎釀熟卓因醉夜至其甕閒盗飲之為掌酒者所縛劉伶傳字伯倫常乘鹿車攜一壺酒使人荷鍤而隨之謂)
(曰死便埋我其遺形骸如此杜甫飲中八仙歌道逄麴車口流涎又脱帽露頂王公前又醉中往往愛逃禪傳)
(燈錄心月孤圓光吞萬象晉陶潛傳性不觧音而畜素琴一張絃徽不具每朋酒之會則撫而和之曰但識琴)
(中趣何勞絃上聲列子鄭人擊駭鹿斃之覆之以蕉俄而遺其所藏之處遂以為夢焉順途詠其事傍人聞而)
(取之告其室人曰向薪者夢得鹿而不知其處吾今得之彼直真夢者矣亡羊注已見楚辭衆人皆醉我獨醒)
戲和正甫一字韻(一字韻未詳)
故居劍閣隔錦官柑果薑蕨交荆菅竒孤甘挂汲古綆
僥覬敢揭鉤金竿已歸耕稼供藳秸公貴幹蠱高巾冠
改更句格各蹇(當作謇)吃姑因狡獪加間關
(劍誾記梁山之儉蜀所恃以為外戶大劍山與小劍山相属秦欲伐蜀而道不通廼造五石牛以金置尾下言)
(能糞金將以遺蜀蜀主負力而貪令五丁開道引入之秦因架閣為棧道司馬錯由此伐蜀蜀志錦官城萬里)
(橋南一名錦里韓詩汲古得修綆世說頭責秦子羽云此數子者或謇吃無宫商管子行年六十而老吃史記)
(韓非為人口吃不能道說而善著書神仙傳王方平謂麻姑云姑固少年吾老矣不復作此狡獪變化也)
池上二首
小池新鑿會天雨一部鼓吹從何來有蟾正碧亂草色
時泅出沒東南隈井幹跳梁亦足樂洞庭魚龍何有哉
能歌德聲莫入月清池與爾俱忘回
(南齊書孔稚珪字德璋風韻清疎不樂世務門庭之内草菜不翦南有山池春日蛙鳴或問之曰欲為陳蕃乎)
(稚珪笑曰我以此當兩部鼓吹莊子秋水子獨不聞夫陥井之鼃乎謂東海之鼈曰吾樂與吾跳梁之井幹之)
(上張衡靈憲羿請不死之藥於西王母嫦娥竊之以奔月將往枚筮之於有黃冇黃占之曰吉翩翩歸妹獨將)
(西行逢天晦芒毋驚毋恐後且大昌嫦娥遂託身於月是為蟾蜍)
不作太白夢日邊還同樂天賦池上池上新年有荷葉
細雨魚兒噞輕浪男兒學易不應舉幽人一友吾得尚
此池便可當長江欲榜茅齋來蕩漾
(李太白詩閒來垂釣碧溪上忽復乘舟夢日邊白居易池上篇十畝之宅五畝之園有水一池有竹千竿有叟)
(在中白須飄然云云)
贈仲素寺丞致仕歸隐潛山(一統志皖山在潛山一名皖公山皖)
(伯始封地按潛山在今安慶)
潛山隐君(一作居)七十四紺瞳綠髮方謝事腹中靈液變
丹砂江上幽居連福地彭城為我駐三日明月滿舟(一作)
(船)同一醉丹書細字口傳訣顧我沉迷真棄耳年來四
十髮蒼蒼始欲求方救憔悴他年若訪潛山居慎勿逃
人改名字
(寰宇記潛山在潛山縣一名皖伯臺左慈常修煉於此上有二嵓三峯四洞太清煉靈丹經丹砂外包八石内)
(含金精八素經司命著籍玉簡丹書編以金縷纏以素絲韓文吾年未四十而視茫茫而髮蒼蒼莊子讓王篇)
(魯君聞顔闔賢往聘之闔鑿坏以遁永嘉郡記張廌隠居頥志家有苦竹數十頃廌為屋居其中王右軍聞而)
(造之廌逃避竹中不與相見後漢書孔嵩變名姓為傭)
魯直以詩餽雙井茶次韻為謝
江夏無雙種竒茗汝隂六一誇新書磨成不敢付僮僕
自看雪湯生幾珠列仙之儒瘠不腴只有病渴同相如
明年我欲東南去畫舫何妨宿太湖(公自注歸田錄草茶以雙井為第一)
(畫舫宿太湖北渚貢茶故事)
(後漢書文苑傳黃香字文強江夏安陸人京師號曰天下無雙江夏黃童史記相如以為列仙之儒居山澤閒)
(形容甚臞此非帝王之僊意也乃遂就大人賦人相如口吃而善著書常有消渴疾)
揚州以土物寄少游
鮮鯽經年秘醽醁團臍紫蟹脂填腹後春蓴茁活如酥
先社薑芽肥勝肉鳥子纍纍何足道點綴盤餐亦時欲
淮南風俗事瓶甖方法相傳竟留蓄且同千里寄鵝毛
何用孜孜飲麋鹿
(本草鯽魚一名鮒魚形亦似鯉色黑而體促腹大而脊隆所在池沼皆有之孟冼本草鯽是稷米所化其魚腹)
(上猶冇米色埤雅此魚旅行吹沫如星以其相即故謂之鯽以其相附故謂之鮒荆州記淥水出豫章康樂縣)
(其間烏程鄉有酒官取水為酒極甘美與湘東酃湖酒年常獻之世稱酃淥酒左思吳都賦飛輕觴而酌醽淥)
(鄒陽酒賦其品類則沙洛淥酃烏程下若齊公之清關中白薄傳肱蟹譜生於濟鄆者其色紺紫産於江淛者)
(其色青白皮日休詩蟹因霜重金膏溢橘為風多玉腦圓南方草木状蓴生水中葉似鳬葵浮水上花黃白子)
(紫色三月至八月莖細如釵股名為絲蓴堪噉味甘寒杜甫詩金城土酥淨如練又理生那免俗方法報山妻)
贈曇秀
白雲出山初無心棲鳥何必戀山林道人偶愛山水故
縱步不知湖嶺深空巗已禮百千相曹溪更欲瞻遺像
要知水味孰冷暖始信夢時非幻妄袖中忽出貝葉書
中有璧月綴星珠人間勝絶略已遍匡廬南嶺并西湖
西湖北望三千里大堤冉冉横秋水誦師佳句說南屏
瘴雲應逐秋風靡胡為只作十日歡杖策復尋歸路難
留師筍蕨不足道悵望荔子何時丹
(歸去来辭雲無心以出岫傳燈錄曹溪在韶州府城東南梁時有天竺國僧自西來汎舶曹溪口聞異香曰上)
(流必有勝地尋之遂開山立石乃云百七十年當遇無上法師在此演法今六祖慧能南華寺是也佛書如人)
(飲水冷煖自知金剛經一切有為法如夢幻泡影釋典佛經出自西域以貝葉書之流入中國漢志五星連珠)
(日月合璧韓文荔子丹兮蕉黃)
再過泗上二首
眼明初見淮南樹十客相逢九吴語旅程已付夜帆風
客睡不妨背船雨黃柑紫蟹見江梅紅稻白魚飽兒女
慇懃買酒謝船師千里勞君勤轉櫓
(杜詩白小羣分命天然二寸魚又溪女得錢畱白魚)
繫舟淮北雨折軸繫舟淮南風斷橋客行有期日月疾
歲事欲晚霜雪驕山根浪頭作雷吼縮手敢試舟師篙
不用燃犀照幽怪要須拔劍斬長蛟
(史記羣輕折軸韓文巧匠旁觀縮手就閒晉書温嶠還武昌至牛渚磯水深不可測嶠燃犀角照之見水族竒)
(形異状夢曰幽明道别何相照也水經注澹臺子羽齎千金之璧渡河陽侯波起兩蛟夾舟子羽曰吾可以義)
(求不可以威劫操劍斬蛟晉書周處傳投水搏蛟蛟或沈或浮行數十里而處與之俱三日三夜殺蛟而反吕)
(氏春秋荆有佽飛者涉江至於中流而兩蛟夾繞其船佽飛拔寶劍刺蛟殺之)
贈李兕彦威秀才
魏王大瓠實五石種成濩落將安適可憐公子持十牛
海上三年竟何得先生少負不羈才從軍數到單于臺
天山直欲三箭取白衣將軍何人哉夜逢怪石曾飲羽
戲中戟枝何足數誓將馬革褁尸還肯學班超苦兒女
封侯衞霍知幾許老矣先生困羈旅酒酣聊復說平生
結襪猶堪一再鼓棄書捐劍學萬人紈袴儒冠皆誤身
窮途政似不龜手與世羞為西子顰如今惟有談天口
雲夢胸中吞八九世間萬事寄黃粱且與先生說烏有
(莊子逍遥遊魏王貽我大瓠之種我樹之成而實五石以盛水漿其堅不能自舉也剖之以為瓢則瓠落無所)
(容外物篇任公子為大鈎巨緇五十犗以為餌蹲乎會稽投竿東海旦旦而釣期年不得魚漢司馬遷傳僕少)
(負不羈之才長無鄉曲之譽唐書將軍三箭定天山壮士長歌入漢關韓詩外傳楚熊渠子夜行見寝石以為)
(伏虎也彎弓射之沒金飲羽史記李廣傳廣出獵見草中石以為虎而射之中石沒鏃視之石也因復更射之)
(不入矣後漢吕布傳植戟於營門布彎弓顧曰諸君觀布射戟小支中者當各觧兵不中可留决鬭布即一發)
(正中戟支馬援傳丈夫當以馬革裹尸還葬幸矣史記張釋之傳王生老人曰吾韤解顧謂張廷尉為我結韤)
(釋之跪而結之相如傳為鼔一再行漢書項籍傳籍少時學書不成去學劍又不成去梁怒之籍曰書足記姓名)
(而巳劍一人敵不足學學萬人敵杜詩紈袴不餓死儒冠多誤身莊子逍遥遊宋人有善為不龜手之藥者世)
(世以洴澼絖為事客聞之請買其方百金天運篇西施病心而矉其里其里之醜人見而美之歸亦捧心而矉)
(其里史記騶衍之術迂大而閎辯奭也文具難施淳于髠久與處時有得善言故齊人頌曰談天衍雕龍奭炙)
(轂過髠司馬相如傳相如以子虚虛言也為楚稱烏有先生者烏有此事也為齊難無是公者無是人也明天)
(子之義又吞若雲夢者八九其於胷中曾不蔕芥吕純陽集洞濱隨雲房同憩一肆中雲房自起執炊洞賓入)
(夢備極富貴寵榮為相數十年忽被罪譴籍沒家資分散妻孥路值風雪傼馬俱瘁一身無聊方興浩歎恍然)
(夢覺雲房炊黃梁尚未熟也雲房笑曰子適來之夢升沈萬態榮悴多端五十年間一頃耳)
次韻謝子高讀淵明傳
枯木嵌空微黯淡古器雖在無古絃袖中正有南風手
誰為聽之誰為傳風流豈落正始後甲子不數義熙前
一山黃菊平生事無酒令人意缺然
(晉陶潛畜素琴一張絃徽不具詳見前家語舜彈五絃之琴歌南風之詩史記誰為為之孰令聽之世說王敦)
(為大將軍鎮豫章衞玠避亂從洛投敦相見欣然談話彌日於時謝鯤為長史敦謂鯤曰不意永嘉之中復聞)
(正始之音阿平若在當復絶倒南史隠逸傳陶潛所著文章皆題其年月義熙以前明書晉氏年號自永初以)
(來惟云甲子而已)
龐公
襄陽龐公少檢束白髮不髠亦不俗世所奔趨我獨棄
我已有餘彼不足鹿門有月樹下行虎溪無風舟上宿
不識當時捕魚客但愛長康畫金粟杜口如今不復言
龐公為人不曲局東西有人問老翁為道明燈照華屋
五言七言正兒戲三行五行亦偶爾我性不飲只觧醉
正如春風弄羣卉四十年來同幻事老去何須别愚智
古人不住亦不滅我今不作亦不止寄語悠悠世上人
浪生浪死一埃塵洗墨無池筆無象聊爾作戲悦吾神
(後漢逸民傳龐公者南郡襄陽人也居峴山之南未嘗入城府夫妻相敬如賓後遂攜其妻子登鹿門山因採)
(藥不反桃花源記武陵人以捕魚為業名畫記顧愷之字長康於瓦棺寺北殿内畫維摩居士畫畢光耀月餘)
(杜詩虎頭金粟影神妙獨難忘唯識論生相謂本無今有住相謂生位暫停異相謂住别前後滅相謂暫有還)
(無圓覺經云何四疾一者作病二者任病三者止病四者滅病佛經流浪生死豫章志臨川墨池王羲之學書)
(處至今池水盡黑一在金谿白水寺乃謝靈運滌研處也)
食雉
䧺雉曳修尾驚飛向日斜空中紛格鬭綵羽落如花喧
呼勇不顧投網復誰嗟百錢得一雙新味時所佳烹煎
雜鷄鶩爪距漫槎牙誰知化為蜃海上落飛鵶
(禽經雉介鳥也以其善搏鬭也詩王風雉離于羅月令孟冬雉入大水為蜃)
雙鳬觀(在葉縣)
王喬古仙子時出觀人寰常為漢郎吏厭世去無還雙
鳬偶為戲聊以驚世頑不然神仙迹羅網安能攀紛紛
塵埃中銅印紆青綸安知無隐者竊笑彼愚姦
(後漢王喬傳顯宗世為葉令喬有神術每月朔望常自縣詣臺朝帝怪其來數而不見車騎密令太史伺望之)
(言其臨至輒有雙鳧從東南飛來於是候鳧至舉羅張之但得一雙舄焉乃詔上方侯視則四年中所賜尚書)
(官属履也又或曰此即古仙人王子喬也)
郭綸(公自注綸本河西弓箭手屢戰有功不賞自黎州都監官滿貧不能歸今權嘉州監)
(税)
河西猛士無人識日暮津亭閱過船路人但覺&KR1301;馬瘦
不知鐵槊大如椽因言西方久不戰截髮願作萬騎先
我當憑軾與寓目看君飛矢射蠻氊
(大風歌安得猛士兮守四方後漢書行行且止避驄馬御史左傳楚子玉請戰曰請與君之士戲君憑軾而觀)
(之得臣與寓目焉)
初發嘉州(漢属犍為郡曰漢嘉隋曰眉山唐宋曰嘉州按眉州唐曰嘉州此是今之)
(嘉定州非眉州也原註嘉祐巳亥冬先生與子由侍老泉舟行適楚)
朝發鼓闐闐西風獵畫旃故鄉飄已遠往意浩無邊錦
水細不見蠻江清更鮮奔騰過佛腳曠蕩造平川野市
有禪客釣臺尋暮烟相期定先到久立水潺潺(公自注是日期)
(鄉僧宗一會别釣魚臺下)
(詩小雅伐鼓淵淵振旅闐闐注闐闐亦鼔聲也杜詩秦川對酒平如掌舊注錦水岷江也蠻江陽山與青衣江)
(也三江合流於嘉州城東南過九頂山凌雲寺大像閣而下)
犍為王氏書樓
樹林幽翠滿山谷樓觀突兀起江濱云是昔人蔵書處
磊落萬卷今生塵江邊日出紅霧散綺忩畫閣青氛氲
山猿悲嘯谷泉響野鳥嘐戞巖花春借問主人今何在
被甲遠戍長苦辛先登搏戰事斬級區區何者為三墳
書生古亦有戰陣葛巾羽扇揮三軍古人不見悲世俗
回首蒼山空白雲
(爾雅狹而修曲曰樓說文樓重屋樔爾雅觀謂之闕釋名觀者於上觀望也墨客揮犀杜學士鎬博聞強記凡)
(有撿閱取視無差士大夫有所撰著咨以古事無不知者號為杜萬卷左傳穎考叔取鄭伯之旗蝥弧以先登)
(又是能讀三墳五典八索九丘世語諸葛武侯獨乘素輿葛巾毛扇指麾三軍)
過宜賓見夷中亂山(一統志宜賓在叙州漢僰道後周外江唐義賓宋宜)
(賓原註嘉祐四年作)
江寒晴不知遠見山上日朦朧含高峰晃蕩射峭壁横
雲忽飄散翠樹紛歴歴行人挹孤光飛鳥投遠碧蠻荒
誰復愛穠秀安可適豈無避世士高隐鍊精魄誰能從
之遊路有豺虎迹
(後漢書避世墻東王君公黃氣陽精經金門日之通門也其内有金精冶鍊之地故立春之節日更鍊魄於金)
(門之内)
夜泊牛口
日落江霧生繫舟宿牛口居民偶相聚三四依古柳負
薪出深谷見客喜且售煮蔬為夜飱安識肉與酒朔風
吹茅屋破壁見星斗兒女自咿嚘亦足樂且久人生本
無事苦為世味誘富貴耀吾前貧賤獨難守誰知深山
子甘與麋鹿友置身落蠻荒生意不自陋今子獨何者
汲汲強奔走
(高士傳披裘公曰五月披裘而負薪豈取遺金者哉詩深谷為陵)
牛口見月(原注時嘉祐元年始舉進士至京師作按詩意當是已亥適楚至牛口作)
(也)
掩&KR1084;寂已睡月腳垂孤光披衣起周覽飛露洒我裳山
川同一色浩若涉大荒幽懷耿不寐四顧獨彷徨忽憶
丙申年京邑大雨霶蔡河中夜決横浸國南方車馬無
復見紛紛操栰郎新秋忽已晴九陌尚汪洋龍津觀夜
市燈火亦煌煌新月皎如晝疎星弄寒芒不知京國喧
謂是江湖鄉今來牛口渚見月重凄凉郤思舊遊處滿
陌沙塵黃
(詩國風耿耿不寐如有隠憂莊子養生主為之四顧)
舟中聽大人彈琴
彈琴江浦夜漏永斂袵竊聽獨激昂風松瀑布已清絶
更愛玉珮聲琅璫自從鄭衞亂雅樂古器殘缺世已忘
千年寥落獨琴在有如老仙不死閱興亡世人不容獨
反古強以新曲求鏗鏘微音淡弄忽變轉數聲浮脆如
笙簧無情枯木今尚爾何况古意堕渺茫江空月出人
響絶夜闌更請彈文王
(琴錄吳忠懿王得天台寺中對瀑布泉屋柱斲二琴一號洗凡一號清絶為曠代之寶李白琴贊嶧陽孤桐石)
(聳天骨根老水泉葉苦霜月斲為綠綺徽聲粲發秋風入松萬古竒絶古今樂錄天寶十三載始詔道調法曲)
(與胡部新聲合作自爾夷夏之聲相亂無復辨者拾遺記師涓造新曲以代古樂衛靈公情湎心感怠於政事)
(史記孔子世家孔子學鼓琴師襄子十日不進曰得其為人黯然而黑頎然而長眼如望羊心如王四國非文)
(王其誰能為此也師襄子辟席拜曰師蓋云文王操也)
泊南牛口期任遵聖長官到晚不及見復來
江上有微徑深榛煙雨埋﨑嶇欲取别不見又重來下
馬未及語固已慰長懷江湖涉浩渺安得與之偕
(韋應物詩一郡荆榛煙雨中陶潜歸去来辭既窈窕以窮壑亦﨑嶇而經丘)
江上看山
船上看山如走馬歘忽過去數百羣前山槎牙忽變態
後嶺雜遝如驚奔仰看微逕斜繚繞上有行人高縹緲
舟中舉手欲與言孤帆南去如飛鳥
(詩大雅來朝走馬至于岐下莊子應帝王南海之帝為儵北帝之帝為黑儵仝倏輿地志縹緲峯㓊庭之最高)
(者)
留題仙都觀
山前江水流浩浩山上蒼蒼松柏老舟中行客去紛紛
古今換易如秋草空山樓觀何峥嶸真人王遠隂長生
飛符御氣朝百靈悟道不復誦黃庭龍車虎駕來下迎
去如旋風摶紫清真人厭世不回顧世間生死如朝暮
學仙度世豈無人飡霞絶粒長辛苦安得獨從逍遥君
泠然乘風駕浮雲超世無有我獨行(一作存)
(懷沙賦浩浩沅湘兮分流汩兮列仙傳王方平名遠漢桓帝問災祥題宫門數百字帝令削之墨入版矣嘗過)
(吳門蔡經家遣使與麻姑相聞俄頃即至手似鳥爪衣有文章而非錦繡坐定各進行厨香氣逹戶外擗麟脯)
(行酒麻姑云接待以來東海三為桑田蓬萊水又淺矣宴畢乘雲而去又隂長生新野人漢和帝后之曾祖不)
(好榮位從馬明生得度世法偕入青城山太清金液神丹成著書九篇白日昇天古詩飛符超羽翼神仙傳竇)
(子明好釣魚於旋溪釣得白龍解放之三年龍來迎去又呼子仙者漢中卜師也夀百餘歲夜有仙人持二茅)
(狗來子仙持一與嫗乃龍也騎之上華陰山又龔聖者結菴於道人峰上每乘龍往來又張道陵游雲綿洞煉)
(丹靑龍白虎旋繞其上莊子天地篇千載厭世去而上仙乘彼白雲至於帝鄉逍遥遊不食五榖吸風飲露乘)
(雲氣御飛龍而遊乎四海之外又列子御風而行泠然善也)
屈原塔(公自注在忠州原不當有塔於此意者後人追思故為作之)
楚人悲屈原千歲意未歇精魂飄何處父老空哽咽至
今滄江上投飯救饑渴遺風成競渡猿呌楚山裂屈原
古壮士就死意甚烈世俗安得知眷眷不忍決南賨舊
属楚山上有遺塔應是奉佛人恐子就淪滅此事雖無
憑此意固已切古人誰不死何必較考折名聲實無窮
富貴亦暫熱大夫知此理所以持死節
(史記屈原者名平楚之同姓也為楚懷王左徒上官大夫短屈原於頃襄王王怒而遷之屈原至於江濱被髮)
(行吟澤畔顔色憔悴形容枯槁乃作漁父之辭懷沙之賦懷石投汨羅而死李華弔古戰場文弔祭不至精魂)
(何依續齊諧記屈原五月五日投汨羅江楚人哀之每至此日以竹筒貯米投水祭之漢建武中長沙歐回白)
(日見一人自稱三閭大夫謂回曰見祭甚善但苦為蛟龍所竊今若有惠可以楝葉塞其上以五彩絲縳之此)
(二物蛟龍所畏今人作粽子以此蓋其遺風也荆楚歲時記五月五日競渡人傷屈原故以舟楫救之方輿記)
(南賨古巴子國尚書洪範五福考終命六極凶短折)
新灘
扁舟轉山曲未至已先驚白浪横江起槎牙似雪城番
番從高來一一投澗坑大魚不能上暴鬛(一作腮)灘下横
小魚散復合瀺灂如遭烹鸕鷀不敢下飛過兩翅輕白
鷺誇瘦捷插腳還欹傾區區舟上人薄技安敢呈只應
灘頭廟頼此牛酒盈
(江淹别賦怨復怨兮遠山曲去復去兮長河湄司馬相如上林賦臨坻注壑瀺灂霣墜史記使得奏薄技出入)
(周衞之中)
新灘阻風
北風吹寒江來自兩山口初聞似摇扇漸覺平沙走飛
雲滿嵓谷舞電穿&KR1084;牖灘下三日留識盡灘(一作山)前叟
孤舟倦鵶軋短纜困牽揉嘗聞不終朝今此何其久只
應留遠人此意固亦厚吾今幸無事閉戶為飲酒
(老子飄風不崇朝驟雨不終日孰為此者天地天地猶不能久而况於人乎)
昭君村
昭君本楚人艷色照江水楚人不敢娶謂是漢妃(一作家)
子誰知去鄉國萬里為胡鬼人言生女作門楣昭君當
時憂色衰古來人事盡如此反覆縱横安可知
(一統志王嬙字昭君避晉文帝諱改曰明秭歸人今歸州有明妃廟漢書匃奴傳單于自言願壻漢氏以自親)
(元帝以後宮良家子王嬙字昭君賜單于單于懽喜白居易詩生為漢宫妃死作胡地鬼楊妃外傳貴妃寵幸)
(時童謠曰生男勿喜女勿悲君看長大作門楣韓非說難及彌子色衰而愛弛得罪於君)
黃牛廟(夷陵志黃牛峡重嶺峻絶加以江湍紆迴行者謠曰朝發黃牛暮宿黃牛三朝)
(三暮黃牛如故)
江邊石壁高無路上有黃牛不復箱廟前行客拜且舞
擊鼓吹簫屠白羊山下耕牛苦磽确兩角磨崖四蹏溼
青芻半束長苦飢仰看黃牛安可及
(詩小雅睆彼牽牛不以服箱杜詩自有馮夷來擊鼓始知嬴女善吹簫李白詩三朝上黃牛三暮行太遲三朝)
(復三暮不覺髸成絲)
蝦蟆培(峡州志扇子峽石中突而洩水獨清冷石狀如圭頭俗謂蝦蟆石其水煎茶為)
(第一培一作碚音佩)
蟇背似覆盂蟇頤如偃月謂是月中蟇開口吐月液根
源來甚遠百尺蒼崖裂當時龍破山此水随龍出入江
江水濁猶作深碧色禀受苦潔清獨與凡水隔豈惟煮
茶好釀酒應無敵
(廣雅鼁蝦蟇也陸佃埤雅蝦蟇一名蟾蜍東方朔客難連四海之外以為帶安於覆盂張衡靈憲嫦娥奔月是)
(為蟾蜍易乾鑿度月三日成魄八日成光蟾蜍體就穴鼻始明輿地紀勝竹泉在荆州松滋縣南宋至和初苦)
(竹寺僧浚井得筆後黃庭堅謫黔過之視筆曰此吾蝦蟇碚所墜因知此泉與之相通其詩曰松滋縣西竹林)
(寺苦竹林中甘井泉巴人謾說蝦蟇碚試褁春茶來就煎)
留題峡州甘泉寺(公自注姜詩故居)
輕舟横江來弔古悲純孝逶迤尋遠迹婉孌見遺貎清
泉不可挹涸盡空石窖古人飄何之惟有風竹閙行行
翫村落戶戶懸網罩民風坦和平開戶夜無鈔叢林富
笋茹平野絶虎豹嗟哉此樂鄉無乃姜子教
(後漢列女傳廣漢姜詩妻者同郡龐氏之女也詩事母至孝妻奉順尤篤母好飲江水水去舍六七里妻常泝)
(流而汲後時值風不時得還母渴詩責而遣之妻乃寄止鄰舍晝夜紡績市珍羞使鄰母以意自遺其姑如是)
(者久之姑怪問鄰母鄰母具對姑感慙呼還恩飬愈謹姑嗜魚鱠又不能獨食夫婦嘗力作供鱠呼鄰母共之)
(舍側忽有涌泉味如江水每旦輒出雙鯉魚嘗以供二母之膳)
寄題清溪寺(公自注在峽州鬼谷子之故居)
口舌安足恃韓非死說難自知不可用鬼谷乃真姦遺
書今未亡小數不足觀秦儀固新學見利不知患嗟時
無桓文使彼二子顛死敗無足怪夫子固使然君看巧
更窮不若愚自安遺宫若有神頷首然吾言
(漢婁敬傳上怒罵敬曰齊虜以口舌得官乃今妄言沮吾軍史記韓非者韓之諸公子也作孤憤五蠧内外儲)
(說難十餘萬言然韓非知說之難為說難書甚具終死於秦不能自脱史記蘇秦傳東事師於齊而習之於鬼)
(谷先生乂乃閉室不出出其書徧觀之張儀傳始嘗與蘇秦俱事鬼谷先生學術尹知章鬼谷子序蘇秦張儀)
(往事之受捭闔之術十有二章復受轉丸胠篋三章儀秦知道未足行復往見先生曰為子陳言至道齋戒擇)
(日而往見先生乃正席而坐嚴顔而言告二子以全身之道文心雕龍轉丸騁其巧辭飛鉗伏其精術)
荆門惠泉(公自注荆門山在宜都大江之南與虎山對)
泉源從高來走下随石脈紛紛白沫亂隐隐蒼崖坼縈
回成曲沼清澈見肝膈衆瀉為長溪奔駛蕩蛙蟈初開
不容椀漸去已如帛傳聞此山中神物懶(一作頗)遭謫不
能致雷雨灧灧吐寒碧遂令山前人千古灌稻麦
(說文泉水原也周易山下出泉爾雅泉一見一否為瀐濫泉正出正出湧出也沃泉縣出縣出下出也氿泉穴)
(出穴出反出也僧史僧聞禪師住邵武山中一日冇老翁來謁曰我龍也以疲惰行雨天罰當死頼道力可脱)
(乃化小蛇延緣入袖中夜風號霆擊山岳為搖而師危坐不傾逹旦蛇飛去)
次韻答荆門張都官維見和惠泉詩
楚人少井飲地氣常不洩蓄之為惠泉坌若有所拆泉
源本無情豈問濁與澈貪愚彼二水終古耻莫雪只應
所處然遂使語異别泉旁地平衍泉上山嵽嵲君子慎
所居此義安可闕古人貴言贈敢用况高節不為冬霜
乾肯畏夏日烈泠泠但不已海遠要當徹
(圖經貪泉在廣州海南縣石門口即吳隠所酌也舊經云登大庾嶺則濁穢之氣分飲石門泉則清白之質變)
(荆州記桂陽郡西南宿山水出注大溪號曰横溪水甚深冬夏不乾飲者輒冐於財賄俗謂之貪泉南齊書范)
(柏謁宋明帝帝言及廣州貪泉因謂曰卿州復有此不對曰梁州惟冇文里武鄉廉泉讓水曰卿宅何在曰廉)
(讓之間柳宗元愚溪序灌水之陽有溪焉東流入於瀟水余以愚觸罪謫瀟水上愛是溪故更名之為愚溪注)
(愚溪在永州府城西史記孔子世家辭去而老子送之曰吾聞富貴者送人以財仁人者送人以言王勃滕王)
(閣序臨别贈言)
浰陽早發
富貴本先(一作無)定世人自榮枯囂囂好名心嗟我豈獨
無不能便退縮但使進少徐我行念西國已分田園蕪
南來竟何事碌碌随商車自進苟無補乃是懶且愚人
生重意氣出處夫豈徒永懷江陽叟種藕春滿湖
(史記蔡澤傳富貴吾所自有班固答賓戲朝為榮華夕為顦顇陶潜歸去来辭田園將蕪胡不歸漢書武帝元)
(光六年冬初算商車注始税商賈車船令出算原注江陽指眉州也)
夜行觀星
天高夜氣嚴列宿森就位大星光相射小星閙若沸天
人不相干嗟彼本何事世俗強指擿一一立名字南箕
與北斗乃是家人器天亦豈有之無乃遂自謂迫觀知
何如遠想偶有似茫茫不可曉使我長歎喟
(春秋繁露天不剛則列星亂其行晉書凡五星盈縮失位其精降於地為人歲星降為貴臣熒惑降為童兒歌)
(謠嬉戲填星降為老人婦女太白降為壮夫處於林麓辰星為婦人吉凶之應隨其象告後漢書光武曰郎官)
(上應列宿詩小雅維南有箕不可以簸揚維北有斗不可以挹酒漿漢儒林傳轅固曰此家人言耳劉向新論)
(微子感牽牛星顔子感中台星張良感弧星樊噲感狼星老子感火星莊子大宗師傅說乘東維騎箕尾而比)
(於列星唐書李白母夢長庚星而生白因以名之)
漢水
捨棹忽逾月沙塵困遠行襄陽逢漢水偶似蜀江清蜀
江固浩蕩中有蛟與鯨漢水亦云廣欲涉安敢輕文王
化南國游女儼如卿洲中浣紗子環珮鏘鏘鳴古風随
世變寒水空泠泠過之不敢慢佇立整冠纓
(詩小雅㴞㴞江漢南國之紀寰宇記漢江在鄖陽府繇漢中流入鄖縣其水因地而名曰漾曰沔曰漢曰滄浪)
(總之為漢水也上至襄陽七百里下至沔陽州五百里異物志鯨鯢長百丈大亦稱之雄曰鯨雌曰鯢詩國風)
(漢有游女不可求思漢之廣矣不可泳思世說王安豐婦曰親卿愛卿是以卿卿我不卿卿誰當卿卿舊經浣)
(紗溪在荆州府夷陵州西北秋冬之月水色淨麗若浣紗然史記環珮玉聲璆然又滑稽傳冠纓索絶古詩李)
(下不整冠)
萬山(公自注時獨不游問轍而作)
西行度連山北出臨漢水漢水蹙成潭旋轉山之趾禪
房久已壊古甃含清泚下有仲宣欄綆刻深容指回頭
望西北隐隐龜背起傳云古隆中萬樹桑柘美月烱轉
山曲山上見洲尾綠水帶平沙盤盤如抱珥山川近且
秀不到懶成恥問之安能詳畫地費簮箠
(襄陽志萬山在城西相傳鄭交甫所見游女居此山之下萬山東有王粲井即仲宣樓在府城東粲依劉表即)
(此地非荆州也輿地志隆中山在府城北下即諸葛亮隠居有三顧門漢書天文志抱珥&KR1734;蜺注皆日旁氣也)
(凡氣在旁直對為珥在旁如半環向日為抱後漢馬援傳於帝前聚米為山谷指畫形勢開示衆軍所從道徑)
(往来分析曲折昭然可曉蜀書許慈傳卓犖強識祖宗制度之儀喪紀五服之數皆指掌畫地舉手可采)
隆中
諸葛來西國千年愛未衰今朝遊故里蜀客不勝悲誰
言襄陽野生此萬乘師山中有遺貌矯矯龍之姿龍蟠
山水秀龍去淵潭移空餘蜿蜒迹使我寒涕垂
(蜀書諸葛亮傳字孔明瑯琊陽都人也躬耕隴畆好為梁父吟時先主屯新野徐庶見先主曰諸葛孔明者臥)
(龍也將軍豈願見之乎先主曰君與俱来庶曰此人可就見不可屈致也先主遂詣亮凡三往乃見漢晉春秋)
(亮家於南陽之鄧縣在襄陽城西四十里號曰隆中楊雄觧嘲孟軻雖連蹇猶為萬乘師)
竹葉酒
楚人汲漢水釀酒古宜城春風吹酒熟猶似漢江清耆
舊何人在丘墳應已平惟餘竹葉在留此千古情
(輿地志宜城楚鄢陵漢宜城梁率道張恊七命荆南烏程豫北竹葉古詩竹葉清香好何妨飲數杯杜詩三杯)
(竹葉清又竹葉於人既無分菊花從此不須開酒譜蒼梧之地釀酒以竹葉雜於中極凊㓗張華輕薄篇蒼梧)
(竹葉清宜成九醞酒梁昭明太子將進酒篇洛陽輕薄子長安遊俠兒宜城溢渠椀中山浮羽巵襄陽冇耆舊)
(傳江淹恨賦琴瑟滅兮丘隴平)
鯿魚
曉日照江水遊魚似玉瓶誰言觧縮項貪餌每遭烹杜
老當年意臨流憶孟生吾今又悲子輟筋涕縱横
(埤雅魴一名魾比今之青鯿也郊居賦曰赤鯉靑魴細鱗縮項闊腹魚之美者盖弱魚也其廣方其厚褊故一曰魴)
(魚一曰鯿魚魴方也鯿褊也襄陽志漢江出鯿魚土人以槎斷水鯿多依槎因號槎頭鯿孟浩然詩試垂竹竿釣果)
(得查頭鯿杜子美詩復憶襄陽孟浩然清詩句句盡堪傳只今耆舊無新語漫釣槎頭縮項鯿晉書翟莊傳莊以弋)
(釣為事後不復獵曰獵自我釣自物未能頓盡故先節其甚者且夫貪餌吞鈎豈我哉時人以為名言)
望夫臺(公自注在忠州南數十里)
山頭孤石遠亭亭江轉舡回石似屏可憐千古長如昨
船去船來自不停浩浩長江赴滄海紛紛過客似浮萍
誰能坐待山月出照見寒影高伶俜
(晉蘇峻傳我寧山頭望廷尉不能廷尉望山頭郡國志昔人往楚累歲不還其妻登山望之久乃化為石後山)
(詩話望夫石在處有之詩以顧况山頭日日風和雨行人歸来石應語為第一尚書禹貢江漢朝宗于海韓詩)
(外傳二親之夀忽如過客李白春夜宴桃園序光隂者百代之過客周禮萍氏掌水禁鄭注以不沉溺取名蓋)
(使之幾酒謹酒也月令季春萍始生舊說萍善滋生一夜七子一曰萍浮於流水則不生埤雅世說楊華入水)
(化為浮萍劉伶酒德頌俯觀萬物擾擾焉如江漢之載浮萍)
永安宫(公自注今䕫之永安門即宫之遺趾)
千古陵谷變故宫安得存徘徊問耆老惟有永安門遊
人雜楚蜀車馬晚喧喧不見重樓好誰知昔日尊吁嗟
蜀先主兵敗此亡魂只應法正死使公去遭燔
(蜀地記永安宫在䕫州府治東今之府學也先主為陸遜所敗還至白帝建此即諸葛亮受遺命處杜子美詩)
(崩年亦在永安宫毛詩高岸為谷深谷為陵三國志法正傳字孝直右扶風郿人也年四十五卒先主為之流)
(涕者累日諸葛亮與正雖好尚不同以公義相取先主將東征權以復關羽之恥羣臣多諫止不從章武二年)
(大軍敗績還住白帝亮歎曰法孝直若在則能制主上令不東行就復東行必不傾危矣)
八陣磧
平沙何茫茫髣髴見石蕝(于悦切)縱横滿江上歲歲沙水
齧孔明死已久誰復辨行列神兵非學到自古不留訣
至人已心悟後世徒妄說自從漢道衰蠭起盡姦傑英
䧺不相下禍難久連結驅民市無烟戰野江流血萬人
睹一擲殺盡如沃雪不為久遠計草草常無法孔明最
後起意欲掃羣孽﨑嶇事飾制隐忍久不決志大遂成
迂歲月去如瞥六師紛未整一旦英氣折惟餘八陣圖
千古壮䕫峡
(水經注江水乂東逕諸葛亮圖壘南石磧平曠望兼川陸有亮所作八陣圖東跨故壘皆累細石為之自壘西)
(去聚石八行行間相去二丈因曰八陣荆州圖記永安宫南一里渚下平磧上有孔明八陣圖聚細石為之各)
(高五尺廣十圍歴然棋布縦横相當中間相去九尺正中間南北巷悉廣五尺凡六十四聚成都圖經武侯八)
(陣有三在䕫者六十有四方陳法也嘉話錄䕫州之西市俯臨江岸沙石下看諸葛亮八陣圖箕張翼舒鵝形)
(鸛勢象石分布宛然尚存峡水大時巴蜀雪消之際大樹十圍枯槎百丈破磑巨石随波塞川而下水與岸齊)
(雷奔山裂及乎水落川平萬物皆失故態唯陣圖小石分堆標聚行列依然如是者垂六七百年陶灑推激迨)
(今不動劉禹錫曰是諸葛公誠心為玄德效死况此法出六韜是太公上智之才所構所以神明保持一定而)
(不可改也圖經䕫人重諸葛公每歲以人日傾城出游磧上謂之踏磧唐韻束茅表位曰蕝春秋傳置茅蕝也)
(漢書叔孫通為綿蕝之儀註立竹束茅以為標凖按石蕝字先生特借用其意耳蕝一音最)
諸葛鹽井(公自注井冇十四自山下至山上其十三井常空盛夏水漲則鹽泉迤邐)
(遷去常去於江水之所不及)
五行水本鹹安擇江與井如何不相入此意復誰省人
心固難足物理偶相逞猶嫌取未多井上無閑綆
(漢書蜀多鹽井羅褒以鹽井富洪範五行水曰潤下潤下作鹹甘泉記甘露泉在林縣五行之理相尅相勝山)
(泉多甘而海水鹹蓋鹹者水歸本甘者土勝之也後漢書光武曰人苦不知足莊子天運篇名公器也不可多)
(取又至樂篇綆短者不可以汲深)
潁大夫廟(一統志洧川縣有純孝伯廟即穎考叔)
人情難彊回天性可微感世人争曲直苦語費摇撼大
夫言何柔暴主意自惨荒祠旁孤塚古隧有殘坎千年
惟茅焦世亦貴其膽不觧此微言脱衣徒勇敢
(左傳鄭莊公寘姜氏於城穎而誓之曰不及黃泉無相見也既而悔之穎考叔為穎谷封人聞之有献於公公)
(賜之食食舍肉公問之對曰小人有母皆嘗小人之食矣未嘗君之羹請以遺之公曰爾有母遺繄我獨無因)
(語之故且告之悔對曰君何患焉若闕地及泉隧而相見其誰曰不然公從之遂為母子如初史記吕不韋坐)
(嫪毐免齊人茅焦說秦王云云說苑秦嫪毐之亂始皇遷太后於雍下令曰敢諫者死諫而死者二十七人齊)
(客茅焦解衣立井幹之上而諫云云始皇釋之迎歸太后母子如初法言茅焦可謂劘虎牙矣趙雲别傳先主)
(明旦自來至雲營圍視昨戰處曰子龍一身都是瞻也)
許州西湖(寰宇記許州周許國魏許昌北齊南鄭後周許州)
西湖小雨晴灧灧春渠長來從古城角夜半傳新響使
君欲春遊浚沼役千掌紛紜具畚鍤閙若蟻運壤夭桃
弄春色生意寒猶怏惟有落殘梅標格若矜爽遊人坌
已集挈榼三且兩醉客臥道旁扶起尚偃仰池臺信宏
麗貴與民同賞但恐城市歡不知田野愴潁川七不登
野氣長蒼莽誰知萬里客湖上獨長想
(一統志河南西湖一在許州一在鄢陵湖誌舊傳許潁陳蔡接壤之間皆有西湖而汝陽為最孔武仲詩亭下)
(湖光凝不流百尺高臺蘸春綠劉伶酒德頌止則操巵執觚動則挈榼提壺惟酒是務焉知其餘說文榼酒器)
(也莊子適莾蒼者三餐而反腹猶果然)
江上值雪效歐陽體限不以鹽玉鶴鷺絮蝶飛
舞之類為比仍不使皓白潔素等字
縮頸夜眼如凍龜雪來唯有客先知江邊曉起浩無際
樹杪風多寒更吹青山有似少年子一夕變盡滄浪髭
方知陽氣在流水沙上盈尺江無澌随風顛倒紛不擇
下滿坑谷高陵危江空野闊落不見入戶但覺輕絲絲
沾裳細看若(一作巧)刻鏤豈有一一天工為霍然一麾遍
九野吁此權柄誰執持世間苦樂知有幾今我幸免沾
膚肌山夫只見壓樵擔豈知帶酒飄歌兒天王臨軒喜
有麦宰相獻夀嘉及時凍吟書生筆欲折夜織貧女寒
無幃高人著履踏冷冽飄拂巾帽真仙姿野僧斫路出
門去寒液滿鼻清淋漓灑袍入袖溼靴底亦有執版趨
階墀舟中行客何所愛願得獵騎當風披草中咻咻有
寒兔孤隼下擊千夫馳敲冰煮鹿最可樂我雖不飲強
倒巵楚人自古好弋獵誰能往者我欲随紛紜旋轉從
滿面馬上操筆為賦之
(晉佛圖澄傳石季龍造太武殿初成圖畫自古賢聖忠臣孝子烈士貞女旬餘頭悉縮入肩中惟冠䯰髣髴微)
(出雪賦盈尺則呈瑞於豐年後漢書河水流澌無船不可渡朝野僉載要宜麥見三白世說羣公對雪尚隆之)
(曰麵堆金井誰調湯餅吳永素曰玉滿天山難刻佩環坐閒服其韻精宋書大同中元日雪花降殿庭右將軍)
(謝莊下殿雪集衣白上以為嘉瑞羣臣皆作雪花詩賀禇少孫補史記齊東郭先生衣敝不完行雪中履有上)
(無下足盡踐地道中人笑之晉書王恭嘗披鶴氅涉雪而行孟昶見之曰此真神仙中人)
渚宫
渚宫寂寞依古郢楚地荒茫非故基二王臺閣已鹵莽
(公自注湘東王高氏)何況遠問縱横時楚王獵罷擊靈鼓猛士操
舟張水嬉釣魚不復數魚鼈大鼎千石烹蛟螭當時郢
人架宫殿意思絶妙般與倕飛樓百尺照湖水上有燕
趙千娥眉臨風揚揚意自得長使宋玉作楚詞秦兵西
來取鍾簴故宫禾黍秋離離千年壮觀不可復今之存
者盖已卑池空野迥樓閣小惟有深竹蔵狐狸臺中絳
帳誰復見臺下野水(一鴨)作浮清猗綠窗朱戶春晝閉想
見深屋彈朱絲腐儒亦觧愛聲色何用白首談孔姬沙
泉半涸草堂在破窗無紙風颸颸陳公蹤跡最未遠士
(一作七)瑞寥落今何之百年人事知幾變直恐荒廢成空
陂誰能為我訪遺迹草中應有湘東碑
(輿圖江陵秦郢地今荆州寰宇記江陵渚宫楚襄王建梁元帝即位楚宫即此史記司馬相如子虚賦楚亦有)
(平原廣澤游獵之地饒樂若此者乎楚王之獵何與寡人又擊靈鼔起烽燧上林賦撞千石之鐘立萬石之鉅)
(墨子公輸般造雲梯而攻舜典帝曰疇若予工僉曰垂哉帝曰俞谷垂汝共工韓詩雕鑴妙工倕史記管晏列)
(傳意氣揚揚甚自得也宋玉高唐賦昔者楚襄王與宋玉遊於雲夢之臺望高唐之觀王曰試為寡人賦之九)
(辯序九辯者楚大夫宋玉之所作也宋玉屈原弟子閃惜其師忠而放逐故作九辯以述其志史記王翦傳李)
(信攻平輿蒙恬攻寝大破荆軍信又攻䣕郢破之於是引兵而西又殺其將項燕因乘勝略定荆地珹邑歲餘)
(虜荆王負芻竟平荆地為郡縣詩國風彼黍離離彼稷之苗注周室東遷大夫行役過故宗廟宫室盡為禾黍)
(故賦此詩元稹連昌宫詞連昌宫中滿宫竹又夜夜狐狸上墻屋荆州記府城西南有馬融絳帳臺與渚宫不)
(遠孔姬謂孔子周公南史梁元帝諱繹字世誠小字七瑞武帝第七子也十三年封湘東王)
出峽
入峡喜巉巗出峡愛平曠吾心淡無累遇境即安暢東
西徑千里勝處頗屢訪幽尋遠無厭高絶每先上前詩
尚遺略不錄久恐忘憶從巫廟回中路寒泉漲汲歸真
可愛翠碧光滿盎忽驚巫峡尾岩腹有穿壙仰見天蒼
蒼石室開南嚮宣尼古廟宇叢木作幃帳鐵楯横半空
俯瞰不計丈古人誰架構下有不測浪石竇見天囷瓦
棺悲古葬新灘阻風雪村落去㩦杖亦到龍馬溪茅屋
沽村釀玉虛悔不至實為舟人誑聞道石最竒寤寐見
怪状峡山富竒偉得一知幾喪苦恨不知名歴歴但想
像今朝脱重險楚水渺平蕩魚多客庖足風順行意王
追思偶成篇聊助舟人唱
(䕫州志巫山在大江之濱形如巫字路史舜崩以瓦棺葬於紀是為鳴條三峡記巫峡與瞿唐峡歸峡世稱三)
(峡連旦七百里重巖疊嶂隠蔽天日非亭午夜分不見日月水經云杜宇所鑿古謠巴東三峡巫峡長猿鳴三)
(聲淚霑裳寰宇記馬鳴溪在䕫州府俗稱龍馬溪昔土人牧馬於溪上産龍駒四蹏利爪朱騣頳尾高可七尺)
(州將聞之以貢行在所載至溪口攘鬛長鳴躍於冮溪以名易坎卦習坎注習重習也坎險䧟也彖曰習坎重)
(險也)
神女廟
大江從西來上有千仞山江山自環擁恢詭富神姦深
淵鼉鼈横(去聲)巨壑蛇龍頑旌陽斬長蛟雷雨移蒼灣蜀
守降老蹇至今帶連鐶縱横若無主蕩逸侵人寰上帝
降瑶姬來處荆巫間神仙豈在猛玉坐幽且閑飄蕭駕
風馭彌節朝天關倏忽廵四方不知道里艱古粧具法
服邃殿羅烟鬟百神自奔走雜沓來趨班雲興靈怪聚
雲散鬼神還茫茫夜潭静皎皎秋月彎還應摇玉珮來
聽水潺潺
(左傳使民知神姦許旌陽傳旌陽於豫章遇一少年自稱慎郎真君與語知非人類謂門人施太玉曰此蜃精宜)
(亟剪戮彼今化為黃牛我當化黑牛以逐之以手巾挂膊為識俄龍沙州一黑牛奔赴黃牛而来太玉以劍揮)
(之中其左股因投於井自井徑歸潭州先是少年以珍寶數萬娶潭州刺史賈至女至是真君見賈曰聞君有)
(貴壻慎郎乃蛟蜃老魅焉敢遁形蜃遂變本形為吏所殺神異記蜀守李冰降毒龍蹇氏鎖之於江上水害遂)
(息誓水碑記李冰鑿山導江其神怒化為牛出沒波上冰操刀入水殺之因立五石犀於水旁誓曰淺毋至足)
(深毋至肩水害遂息神女廟石刻瑤妃西王母之女稱雲華夫人助禹驅神鬼斬石疏波有功見紀今封妙用)
(真人廟額曰凝真觀襄陽耆舊傳赤帝女曰瑤姬未行而卒葬於巫山之陽故曰巫山之女楚懷王遊於高唐)
(晝寝夢與神遇遂為置觀於巫山之南號為朝雲宋玉神女賦於是摇珮飾鳴玉鸞)
巫山
瞿塘迤邐盡巫峡峥嶸起連峯稍可怪石色變蒼翠天
工運神巧漸欲作竒偉坱軋勢方深結構意未遂旁觀
不暇瞬步步造幽䆳蒼崕忽相逼絶壁凛可悸仰觀入
九頂㑓爽凌顥氣晃蕩天宇高崩騰江水沸孤超兀不
讓直拔勇無畏攀緣見神宇憩坐就石位巉巉隔江波
一一問廟吏遥觀神女石綽約誠有以俯首見斜鬟拖
霞弄修帔人心随物變遠覺含深意野老笑吾旁少年
嘗屢至去随猿猱上反以䋲索試石笋猗孤峰突兀殊
不類世人喜神怪論說驚幼稚楚賦亦虛傳神仙安有
是次問掃壇竹云此今尚爾翠葉紛下垂婆娑綠鳳尾
風來自偃仰若為神物使絶頂有三碑詰曲古篆字老
人那觧讀偶見不能記窮探到峰背採斫黃楊子黃楊
生石上堅瘦紋如綺貪心去不顧澗谷千尋縋山高虎
狼絶深入坦無忌洪濛草樹密蔥蒨雲霞膩石竇有洪
泉甘滑如流髄終朝自盥潄冷冽清心胃浣衣挂樹梢
磨斧就石鼻徘徊雲日晚歸意念城市不到今十年衰
老筋力憊當時伐殘木牙蘖已如臂忽聞老人說終日
為歎喟神仙固有之難在忘勢利貧賤爾何愛棄去如
脱屣嗟爾若無還絶糧應不死
(劉安招隐士坱兮軋山曲&KR1293;心淹畱兮恫荒忽答賓戲超忽荒而&KR0008;蒼顥封禪書肇自顥穹師古注顥灝也元)
(氣浩汗故曰顥招隐士攀緣桂枝兮聊淹留荆州圖記天門角上特生一竹倒垂拂拭謂之天帚永嘉記陽嶼)
(有仙石山頂上有平石方十餘丈名為仙壇壇陬凡有四竹葳蕤青翠風来動音自成宫商石上淨㓗初無塵)
(籜相傳云曾有却粒者於此羽化故謂之仙壇仙經曰神山五百年一開其中石髓出得而服之夀與天相畢)
(金玉之精也神仙傳王烈入太行山忽見山破石裂青泥流出如髓烈取食之如飴史記封禪書於是天子曰)
(嗟乎吾誠得如黃帝吾視去妻子如脱屣耳)
觀大水望朝陽巖作
朝陽巖前不結廬下眺江水百步餘春泉濺濺出乳竇
青莎白石半洿涂不到津頭二三日誰知江水漲天墟
遙望横杯不敢濟巖口正有人罾魚
(列子無底之谷名曰歸墟)
滄洲亭懷古
湘水悠悠天際來夾江古水抱山回城中人物若可數
日晏市散多蒼苔九嶷巉天古雲埋遙想帝子龍車廻
心衰目極何可望九歌寂寂令人哀
(長沙志湘江府城西水至清澈圖經九嶷山在寧遠属衡州府唐元結九嶷圖記九峯相似望而疑之故名太)
(公曰舜死於蒼梧之埜歸葬於江南之九嶷王韶之神鏡記九嶷山半皆植松竹夾路有青澗澗生黃色蓮花)
(香氣盈谷又有九井昔何侯煉丹於此汲一井則九井皆動屈原九歌帝子降兮北渚又九疑繽兮並迎靈之)
(来兮如雲尚書大禹謨九功惟叙九叙惟歌又勸之以九歌俾勿瓌按此因九嶷而思舜故言九歌寂寂似非)
(屈原九歌也)
柏家渡
柏家渡西日欲落青山上下猿鳥樂欲因新月望吴雲
遙看北斗挂南嶽一夢愔愔四十秋古人不死終未休
草舍蕭條誰與語香風欲過白蘋洲
(寰宇記衡山即南嶽也周八百里上有七十二峰其峰高峻者五而祝融為最九域志南嶽衡山上承翼軫鈐)
(總萬物故名衡山度應斗衡位直離宫故曰南岳左傳祈招之愔愔唐韻愔靖也)
清遠舟中寄耘老(一統志清遠漢中宿地在今廣州宋史賈收字耘老烏程)
(人有詩名喜飲酒李公擇蘇子瞻與之游)
小寒初度梅花嶺萬壑千岩背人境清遠聊為泛宅行
一夢分明堕鄉井覺來滿眼是湖山鴨綠波摇鳳凰影
海陵居士無雲梯歲晚結廬潁水湄山腰自懸蒼玉珮
野馬不受黃金羈門前車盖獵獵走笑倚清流數鬢絲
汀洲相見春風起白蘋吹花散烟水萬里飄蓬未得歸
目斷滄浪淚如洗北鴈南來遺素書苦言大浸没我廬
清齋十日不燃鼎曲突往往巢龜魚今年玉粒賤如水
青銅欲買囊已虛人生百年如寄爾七十朱顔能有幾
有子休論賢與愚倪生枉郤帶經鋤天南看取東坡叟
可是平生廢讀書
(南安志大庾嶺其上多植梅又名梅嶺世說顔真卿為湖州刺史張志和来謁真卿以其舟敝漏請更之志和)
(曰願為浮家泛宅往来苕霅間道經太上玉佩金鐺吴筠詩白馬黃金羈後漢獨行傳范丹所止單陋有時絶)
(粒閭里歌之曰甑中生塵范史雲釡中生魚范菜蕪漢兒寬傳受業孔安國貧無資用嘗為弟子都飬時行賃)
(作帶經而鋤)
書堂嶼
蒼山古木書堂嶼北出湘水百餘步誰為往來虧世界
至今人指安禪處豈無驚蛇與飛鳥後來那復知其趣
不知我身今是否空記名稱作常住
(楞嚴經了然自知獲本妙心常住不滅釋典初禪修五法四禪離八災患名不動地是為安禪)
戲詠子舟畫兩竹兩鸜鵒
風晴日煖摇雙竹竹間對語雙鸜鵒鸜鵒之肉不可食
人生不才果為福子舟之筆利如錐千變萬化皆天機
未知筆下鸜鵒語何似夢中蝴蝶飛
(春秋昭二十五年有鸜鵒来巢廣雅鸜鵒似鵙而有幘兩翼有白點剪其舌可教以人語方言鸜鵒一名寒臯)
(杜詩有鳥名鸜鵒力不能高飛肉味不足登鼎爼胡為見羈虞網中南部新書柳公權筆偈曰圓如錐捺如鑿)
(只得入不得郤莊子齊物論昔者莊周夢為蝴蝶栩栩然蝴蝶也人間世故未終其天年而中道之夭於斧斤)
(此材之患也不才為福句與莊同旨)
贈山谷子
黃童三尺世無雙筆頭袞袞懸秋江不憂老子難為父
平生崛強今心(一作已)降我來喜共阿戎語應敵縱横如
急雨生子還如孫仲謀豚犬謾多何足數黃家小兒名
拾得眉如長松眼如漆只今數歲已動人老人留眼看
他日笑君老蚌生明珠自笑此物吾家無君當置酒我
當賀有兒傳業更何須
(後漢書天下無雙江夏黃童再見晉伏滔傳孝武帝嘗會於西堂㴞豫坐還下車先呼子系之謂曰百人高會)
(天子先問伏滔在坐不為人作父如此定何如也晉王戎傳阮籍常適戎父渾俄頃輒去過戎良久然後出謂)
(渾曰共卿言不如共阿戎談三國志曹公曰生子當如孫仲謀若劉景升兒子豚犬耳晉杜又傳王羲之見而)
(目之曰膚若凝脂眼如點漆此神仙人也孔融與韋端書不意雙珠近出老蚌)
鰒魚行
漸臺人散長弓射初噉鰒魚人未識西陵衰老繐帳空
肯向北河親饋食兩雄一律盗漢家嗜好亦若肩相差
食每對之先太息不因噎嘔緣瘡痂中間霸據關梁隔
一枚何啻千金直百年南北鮭莱通往往殘餘飽臧獲
東随海舶號倭螺異方珍寶來更多磨沙瀹瀋成大胾
剖蚌作脯分餘波君不聞蓬萊閣下駞碁島八月邊風
備胡獠舶舡跋浪黿鼉震長鑱鏟處崖谷倒膳夫善治
薦華堂坐令雕俎生輝光肉芝石耳不足數醋芼魚皮
真倚牆中都貴人珍此味糟浥油蔵能遠致割肥方厭
萬錢厨决眥可醒千日醉三韓使者金鼎來方奩饋送
煩輿臺遼東太守遠自獻臨菑掾吏誰為材吾生東歸
收一斛包苴未肯鑚華屋分送羹材作眼明郤取細書
防老讀
(漢書郊祀志北治大池漸臺高二十餘丈名曰泰液師古注漸浸也臺在池中受水所浸故曰漸臺漢武故事)
(漸臺高三十丈南有壁門三層内殿堂陛咸以土為之鑄銅鳳凰高五丈飾以黃金棲屋上漢王莽傳莽就車)
(之漸臺欲阻池水猶抱持符命威斗軍人入殿中呼曰反虜王莽安在有美人出房曰在漸臺衆兵追之圍數)
(百重臺上亦弓弩與相射稍稍落去矢盡無以復射短兵接初莽憂懣不能食亶飲酒㗖鰒魚亶與但通一通)
(志銅雀臺在彰德府臨漳縣魏操所築上有樓鑄大銅雀高一丈五尺置之樓巔操臨終遺令施繐帳於上使)
(宫人歌吹帳中望吾西陵墓田世說劉邕嘗詣孟靈休靈休先患疚瘡痂落在牀邕取食之靈休大驚痂未落)
(者悉褫噉邕邕去靈休與何勗書曰適劉邕向顧見噉遂舉體流血注瘡痂味似鰒魚故也南史禇彦回傳時)
(淮北属江南無復鰒魚或有間關得至者一枚直數千錢人有餉彦回鰒魚三十枚彦回時雖貴而貧薄過甚)
(門生有獻計賣之云可得十萬錢庾杲之傳清貧自業食惟有韮葅[卄瀹]生韮雜菜任昉嘗戲之曰誰謂庾郎貧)
(食鮭嘗有二十七種注韮與九同音故謂三韮是二十七廣志鰒無鱗有殼一面附石細孔雜雜或七或九北)
(齊顔之推云即石決明内旁一年一孔至十二孔而止以合歲數登州所出其味珍絶光武時張步據青徐遣)
(使詣闕上書獻鰒魚即此本草鰒魚治青盲失精方輿記蓬萊閣在登州丹崖山閣上望海如鏡忽有若黑豆)
(數點者郡人云海舶至矣不一炊許已至閣下駞碁島一曰鼉磯島在蓬莱海中産硯石金星雪浪者佳晉書)
(何曾厨膳滋味擬於王者日食萬錢猶云無下筯處魏都賦醇酎中山流湎千曰志怪齊人田無已釀千日酒)
(過飲一斗醉臥千日方醒搜神記狄希中山人能造千日酒飲之千日醉又劉玄石千日醉見博物志莊子列)
(禦寇小夫之智不離苞苴竿牘敝精神乎蹇淺)
次韻水官詩
净因大覺璉師以閻立本畫水官遺編禮公公既
報之以詩謂某汝亦作某頓首再拜次韻仍錄二
詩為一卷以獻(附老泉詩水官騎蒼龍龍行欲上天手攀時且住浩若乘風船不知)
(幾何長足尾猶在淵下有二從臣左石乘魚黿矍鑠相顧視風舉衣袂翻女子侍君側白頰垂)
(雙鬟手執雉尾扇容如未開蓮從者八九人非鬼非戎蠻出水未成列先登揚旗旜長刀擁旁)
(牌白羽注強弮雖服甲與裳状貎猶鯨鱣水獸不得從仰面以手扳空虛走雷霆雨雹晦九川)
(風師黑虎囊面目昏塵烟翼從三神人萬里朝天關我從大覺師得此詭怪編畫者古閻子於)
(今三百年見者誰不愛予者誠已難在我猶在子此理寧非禪報之以好詞何必畫在前)
高人豈學畫用筆乃其天譬如善游人一一能操船閻
子本逢掖疇昔慕雲淵丹青偶為戲染指初嘗黿愛之
不自已筆勢如風翻傳聞正觀中左袵解稚鬟南夷羞
白雉佛國貢青蓮詔令擬王會别殿寫戎蠻熊冠金絡
額豹袖擁旛旜傳入應門内俯伏脱劒弮天姿儼龍鳳
雜沓朝鵬鱣神功與絶跡後世兩莫扳自從李氏亡羣
盗竊山川長安三日火至寶随飛烟尚有脱身者漂流
出東關三官豈容獨得此今巳編吁嗟至神物會合當
有年京城諸權貴欲取百計難贈以玉如意豈能動高
禪信應一篇詩皎若畫在前
(莊子逹生篇顔淵問仲尼曰吾嘗濟乎觴深之淵津人操舟若伸吾問焉曰操舟可學耶曰可善遊者數能若)
(乃夫沒人則未嘗見舟而便操之也江淹别賦雖淵雲之墨妙嚴樂之筆精注王褒字子淵揚雄字子雲唐書)
(閻立本傳太宗與侍臣泛舟春苑池見異焉容與波上悅之詔坐者賦詩而召立本侔状閣外傳呼畫師閻立)
(本是時巳為主爵郎中俯伏池左研吮丹粉望坐者羞悵流汗歸戒其子曰吾少讀書文辭不减儕輩今獨以)
(畫見名與厮役等若曹慎毋習然性所好雖被訾屈亦不能罷也既輔政但以應務俗材無宰相器時姜恪以)
(戰功擢左相故時人有左相宣威沙漠右相馳譽丹青之嘲左傳楚人獻黿於鄭靈公子公之食指動謂子家)
(曰必嘗異味及宰夫觧黿食大夫不與子公子公染指於鼎嘗之而出譚賓錄貞觀三年東蠻謝元深入朝中)
(書侍郎顔師古奏言昔周武王治致太平遠國歸欸乃集其事為王會篇可圖寫貽後以彰服遠之德從之乃)
(命尚書閻立本畫之為職貢圖唐畫斷閻立德創職貢圖異方人物詭怪之状弟立本畫國王粉本昔南北兩)
(朝名手不是過也唐太宗本紀龍鳳之姿天日之表胡琮别傳吳時秣陵掘地有得白玉如意大帝以問琮琮)
(對曰秦始皇以金陵有天子氣處處輒埋寶物以當王氣此殆是乎)
弔徐德占(并序)
余初不識德占但聞其初為吕惠卿所薦以處士
用元豐五年三月偶以事至蘄水德占聞余在傳
舍惠然見訪與之語有過人者是歲十月聞其遇
禍作詩弔之
美人種松柏欲使低暎門栽培雖易長流惡病其根哀
哉歲寒姿骯髒誰與論(一作言)竟為明所悮不免刀斧痕
一遭兒女汚始覺山林尊從來覓棟樑未免傍籬藩南
山隔秦嶺千樹龍蛇奔大厦若畏傾萬牛何足言不然
老巖壑合抱枝生孫死者不可悔吾將遺後昆
(柳宗元枯松詩不以險自防遂為明所誤杜甫古栢行大厦如傾要梁棟萬牛回首丘山重)
題李伯時淵明東籬圖
彼哉嵇阮曹終以明自膏靖飾固昭曠歸來侣蓬蒿新
霜著疎柳大風起江濤東籬理黃華意不在芳醪白衣
挈壺至徑醉還遊遨悠然見南山意與秋氣高
(顔延年陶徵士誄夫實以誄華名由諡高苟允德義貴賤何算焉若其寬樂令終之美好廉克已之操其合諡)
(典無愆前志故詢諸友好宜諡曰靖節徵士續晉陽秋陶潛嘗九月九日無酒於宅邊東籬下菊叢中摘盈把)
(坐其側未幾望見白衣人至乃刺史王弘送酒也即便就酌醉而後歸陶詩采菊東籬下悠然見南山杜甫詩)
(每恨陶彭澤無錢對菊花如今九日至自覺酒須賖杜牧詩南山與秋色氣勢兩相高)
李白謫仙詩
我居青空裏君隐黃埃中聲形不相弔心事難形容欲
乘明月光訪君開素懷天杯飲清露展翼登蓬萊佳人
持玉尺度君多少才玉尺不可盡君才無時休對面一
笑語共躡金鼇頭絳宫樓闕百千仞霞衣誰與雲烟浮
(韓退之謁衡嶽廟詩須臾静掃衆峯出仰見突兀撑青空唐書上官婉兒初生時其母夢神與大稱曰持此稱)
(量天下又趙光逄以文章名人謂玉界尺紀聞談錄有海客言一夜見海中大鼇浮出目光照耀天地如白晝)
(蓋金鼇也)
數日前夢一僧出二鏡求詩僧以鏡置日中其
影甚異其一如芭蕉其一如蓮花夢中與作詩
君家有二鏡光景如湛盧或長如芭蕉或圓如芙蕖飛
電著子壁明月入我廬月下合三璧日月跳明珠問子
是非我我是非文殊
(越絶書歐冶乃因天之精神悉其伎巧造為大劍三小劍二一曰湛盧二曰純鉤三曰勝邪四曰魚腸五曰巨)
(闕吳王闔廬之時得其勝邪魚腸湛盧闔廬亡道子女死殺生以送之湛盧之劍去之如水楞嚴經如汝文殊)
(更有文殊是文殊者為無文殊如第二月誰為是月又誰非月又於自心現大圓鏡)
飲酒四首
我觀人間世無如醉中真虛空為銷殞况乃百憂身惜
哉知此晚坐令華髮新聖人驟難得日且致賢人
(莊子有人間世篇楞嚴經阿難汝觀世間可作之法誰為不壊然終不聞爛壊虛空又我此無常變壊之身雖)
(未曾滅我觀現前念念遷謝新新不住如火成灰漸漸銷殞魏書徐邈傳時科禁酒而邈私飲至於沉醉校事)
(趙逹問以曹事邈曰中聖人逹白之太祖太祖甚怒渡遼將軍鮮于輔進曰平日醉客謂酒清者為聖人濁者)
(為賢人)
左手持蟹螯舉觴瞩雲漢天生此神物為我洗憂患山
川同恍惚魚鳥共蕭散客至壺自傾欲去不得閒
(晉畢卓傳卓嘗謂人得酒滿數百斛船四時甘味置兩頭右手持酒杯左手持蟹螯拍浮酒船中便足了一生)
(矣魏武短歌何以觧憂惟有杜康)
有客遠方來酌我一甌茗我醉方不啜強啜忽復醒既
鑿渾沌氏遂遠華胥境操戈逐儒生舉觴還酩酊
(莊子應帝王日鑿一竅七日而渾沌死列子黃帝晝寝夢遊華胥其國入水不溺入火不熱乘空如履實寝虛)
(若處牀既寤怡然自得其後天下大治幾若華胥矣又宋陽里華子中年病忘魯有儒生自媒能治之華子之)
(妻子以居産之半請其方儒生獨與居七日而積年之疾一朝俱除華子既悟乃大怒黜妻罰子操戈逐儒生)
(曰曩吾忘也蕩蕩然不覺天地之有無今頓識既往數十年来存亡得失哀樂好惡擾擾萬緒起矣須臾之忘)
(可復得乎)
雷觴淡於水經年不濡唇爰有擾龍裔為造英靈春英
靈韻甚高蒲萄難與鄰他年血食汝當配杜康神
(家語君子之交淡於水左傳有劉累者善擾龍洛陽伽藍記河東人劉白墮善釀六月以罌貯酒暴於日中經)
(一旬其酒不動飲之香美醉而經月不醒朝貴相餉踰於千里以其遠至號曰鶴觴如鶴之一飛千里也史記)
(大宛國以葡萄為酒富人藏酒至萬餘石久者至數十歲不敗世本杜康作秫酒晉江統酒誥酒之所興肇自)
(上皇或曰儀狄一曰杜康唐王績傳聞大樂署焦革家善釀復求為大樂丞革死妻送酒不絶歲餘又死乃弃)
(官去所居東南有盤石立杜康祠以焦革配)
大雪獨留尉氏(尉氏属河南開封府本秦縣)
古驛無人雪滿庭有客冐雪來自北紛紛笠上已盈寸
下馬登堂面蒼黑苦寒有酒不能飲見之何必問相識
我酌徐徐不滿觥看客倒盡不留溼千門晝閉行路絶
相與笑語不知夕醉中不復問姓名上馬忽去横短策
(左傳楚子乘驛爾雅馹遽傳也漢書注傳若今之驛古者以車謂之傳車其後單置馬謂之驛騎詩小雅彼都)
(人士臺笠緇撮古注臺夫須也即莎草謂以夫須皮為笠所以禦暑雨左傳繞朝贈之以策注馬鞭也晉元逸)
(傳送客冐寒舉體凍濕)
阮籍嘯臺
阮生古狂逹遁世默無言猶餘胸中氣長嘯獨軒軒高
情遺萬物不與世俗論登臨偶自寫激越蕩乾坤醒為
嘯所發飲為醉所昏誰能與之較亂世足自存
(陳留風俗傳阮嗣宗善嘯聲與琴諧陳留有阮公嘯臺世說袁羊古之遺狂晉書阮籍字嗣宗陳留尉氏人嗜)
(酒能嘯善彈琴文帝初欲為武帝求婚于籍籍醉六十日不得言而止籍雖不拘禮教然發言玄遠口不臧否)
(人物嘗於蘇門山遇孫登與商略終古及栖神導氣之術登皆不應籍因長嘯而退至半嶺聞有聲若鸞鳳之)
(音響乎巖谷乃登嘯也又籍本有濟世志属魏晉之際天下多故名士少有全者籍由是不與世事遂酣飲為)
(常)
留别叔通元弼坦夫
田三昔同寮向我每傾倒當年或齟齬反覆看愈好寇
三我部民孝悌化鄰保有如袁伯業苦學到衰老石生
吾邑子勁立風中草宦遊甑生塵飯水媚翁媪我窮交
舊絶計拙集枯槁三子尤見存往復紛紵縞迎我淮水
北送我睢陽道願存金石契凛凛貫華皓
(左傳同官為寮吾嘗同寮敢不盡心乎文帝典論太祖稱長大而能勤學者惟吾與袁伯業耳魏武本紀山陽)
(太守袁遺注字伯業紹從兄古詩疾風知勁草塵甑范别萊蕪事注見前史記吾翁即若翁又母曰劉媪注媪母)
(名音鳥老反一曰媪女老稱也後世父母稱翁媪本此莊子天下篇雖枯槁不舍也才士也夫國語人皆集於)
(菀子獨集於枯左傳吴季札聘於鄭見子産如舊相識與之縞帶子産獻紵衣焉韓詩外傳熊渠子見其誠心)
(而金石為之開况於人乎孟郊審友詩莫躡冬冰堅中有潜浪翻惟當金石交可與賢逹論華顛皓首皆謂白)
(頭)
和寄天選長官
寓形宇宙間佚我方以老流光安足恃百歲同過鳥頃
子縈網羅文采緣自表自古山林人何曾識機巧但記
寒巖翁論心秋月皎黃香十年舊禪學參衆妙虚懷養
天和肯徇奔走閙官居職事理晨起何用早桐隂滿西
齋叱吏供灑掃眷子東南來野飯煮芹蓼葆光既清尚
令尹亦高蹈相將古寺行軟語頽晚照公家有畸人(公有)
(族人隐嵩山)虛緣能自保卜築嵩山陽何(一作行)當從結好中
山饒勝景一覽未易飽何時命巾車共陟雲外嶠翻然
(一作思)筋力疲不復追踴跳公詩擬南山䧺拔千丈峭形
容逼天真邂逅識其要藩籬吾未窺敢議窮閫奥
(歸去来辭寓形宇内復幾時莊子大宗師大塊載我以形勞我以生佚我以老息我以死金樓子楚國龔舍初)
(隨楚王朝宿未央宫見赤蜘蛛大如栗四面縈羅網有蟲觸之而死者進而不能得出焉舍乃歎曰吾生亦如)
(是耳仕宦人之羅網也豈可淹歲於是挂冠而退時人謂之蜘蛛隠莊子齊物論此之謂葆光大宗師畸人者)
(畸於人而侔於天杜子美詩夜闌接軟語歸去来辭或命巾車或棹孤舟孔叢子巾車命駕將適唐都注以衣)
(飾車也韓退之有南山詩凡百有二韻詩國風邂逅相遇適我願兮宋玉對楚王問夫藩籬之鷃豈能與之料)
(天地之高哉爾雅西南隅謂之奥)
昭陵六馬唐文皇戰馬也琢石象之立昭陵前
客有持此石本示予為賦之
天將剗隋亂帝遣六龍來森然風雲姿颯爽毛骨開飈
馳不及視山川儼莫回長鳴視八表擾擾萬駑駘秦王
龍鳳姿魯鳥不足摧腰閒大白羽中物如風雷區區數
豎子摶取若提孩手持掃天帚六合如塵埃艱難濟大
業一一非常才維時六驥足績與英衛陪功成鏘八鸞
玉輅行天街荒凉昭陵闕古石埋蒼苔
(唐書太宗本紀生四歲有書生謁高祖曰公在相法貴人也然必有貴子及見太宗曰龍鳳之姿天日之表其)
(年幾冠必能濟世安民周禮馬八尺以上為龍杜子美詩英姿颯爽來酣戰又卓立天骨森開張六韜陷堅陣)
(敗強敵用大黃參連弩飛鳧電影自副飛鳧赤莖白羽以鋼為首電影青莖赤羽以銅為首杜詩猛將腰間大)
(羽箭唐書太宗嘗自製長弓大羽箭皆倍常箭以旌武功英衞英公徐世勣衛公李靖)
顔闔
顔闔古有道躬耕自衣食區區魯小邦不足隐明德軺
軒來我門聘幣繼金璧出門應使者耕稼不謀國但疑
誤將命非敢憚行役使者反錫命戶庭空履跡薄俗徇
世榮截趾履之適所重易所輕隋珠彈飛翼伊人畏照
影獨往就隂息鼎俎薦忠賢誰能死燔炙念彼蔵皮冠
安知獲尭客
(莊子讓王篇魯君聞顔闔得道之人也使人以幣先焉顔闔守陋閭苴布之衣而自飯牛魯君之使者至顔闔)
(自對之使者曰此顔闔之家與顔闔對曰然使者致幣顔闔曰恐聽者謬而遺使者罪不若審之使者還反審)
(之後來求之則不得已逹生篇忘足履之適也讓王篇今且有人於此以隋侯之珠彈千仞之雀世必笑之是)
(何也則以所用者重而所要者輕也漁父篇人有畏影惡迹而去之走者舉足愈數而迹愈多不知處隂以休)
(影處静以息迹愚亦甚矣左傳臣不見皮冠不敢進也南史明僧紹屢徵不至隐于攝山高帝謂其弟慶符曰)
(卿兄高尚其事亦尭之外臣朕夢想幽人固已勤矣所謂徑路絶風雲通仍賜竹根如意筍籜冠)
贈狄崇班季子
狄生臂鷹來見客不會揖踞牀咤得雋借筯數禽入短
後掬豹裘猶濺猩血溼指呼索酒嘗快作長鯨吸半酣
論刀槊怒髮欲起立北方老猘子狂突尚不縶要須此
慓悍氣壓邊烽急夜走追鋒車生斬活離級持歸獻天
王封侯稳可拾何為走獵師日使羣毛泣
(南史張充傳字延符少好逸遊父緒嘗告歸至吳始入西郭逄充獵右臂鷹左牽狗遇緒船至便放紲脱韝拜)
(於水次緒曰一身兩役無乃勞乎莊子吾王所見劍士皆蓬頭突鬚垂冠曼胡之纓短後之衣瞋目而語難杜)
(詩笑指銀瓶索酒嘗又飲如長鯨吸百川史記怒髮上衝冠纂文猘屈尾犬也記獻犬則執緤注紲縶也按老)
(猘子謂契丹也古今注追鋒車去巾蓋施通㦥遽則乘之晉杜預傳給追鋒車第二駙馬班固賦四夷聞奏德)
(廣所極僸佅兜離罔不具集活離疑即兜離漢書夏侯勝每講授謂諸生曰士病不明經術經術苟明其取青)
(紫如俛拾地芥耳後漢班超傳立功異域以取封侯萬里之外安能久事筆硯閒乎班賦風毛雨血灑野蔽天)
題盧鴻學士堂圖(唐書盧鴻字顥然范陽人徙洛陽慱學善書籕結廬嵩山)
(名所居廬曰寧極開元禮徵不至)
昔為太室花盧岩在東麓直上登封壇一夜繭生足徑
歸不復往巒壑空在目安知有千老舒卷不盈軸一處
一盧生裘褐蔭喬木方為世外人行止何煩錄百年入
箧笥犬馬同一束嗟予縳世累歸未有茅屋江千百畆
田清泉映修竹尚欲逃世名豈須上圖軸
(一綂志嵩山在登封即中嶽東曰太室西曰少室淮南子楚王欲攻宋墨子聞之自魯而趨楚十日十夜足重)
(繭而不休息杜詩足繭荒山轉愁疾後漢法真傳友人郭正稱之曰法真名可得聞身難得而見逃名而名我)
(隨避名而名我追可謂百世之師矣)
寄周安孺茶
大哉天宇内植物知幾族靈品獨標竒迥超凡草木名
從姬旦始漸播桐君錄賦詠誰最先厥傳惟杜育(育當作毓)
唐人未知好論著始於陸常李亦清流當年慕高躅遂
使天下士嗜此偶於俗豈但中土珍兼之異邦鬻鹿門
有佳士博覽無不瞩邂逅天随翁篇章互賡續開園頤
山下屏跡松江曲有興即揮毫粲然存簡牘伊予素寡
愛嗜好本不篤粤自少年時低回客京轂雖非曳裾者
庇蔭或華屋頗見綺紈中齒牙厭粱肉小龍得屢試糞
土視珠玉團鳳與葵花碔砆雜魚目貴人自矜惜捧玩
且緘櫝未數日注卑定知雙井辱於兹自研討至味識
五六自爾入江湖尋僧訪幽獨高人固多暇探究亦頗
熟聞道早春時擕籯赴初旭驚雷未破蕾采采不盈掬
旋洗玉泉蒸芳馨豈停宿須臾布輕縷火候謹盈縮不
憚頃閒勞經時廢蔵蓄髹筒净無染箬籠勻且複苦畏
梅潤侵暖須人氣燠有如剛耿性不受纖芥觸又若廉
夫心難將微穢瀆晴天敞虛府石碾破輕綠永日遇閑
賓乳泉發新馥香濃奪蘭露色嫩期秋菊閩俗競傳誇
豐腴面如粥自云葉家白頗勝中山醁好是一杯深午
&KR1084;春睡足清風擊兩腋去欲凌鴻鵠嗟我樂何深水經
亦屢讀子咤中泠泉次乃康王谷䗫培頃曾嘗瓶罌走
僮僕如今老且懶細事百不欲美惡兩俱忘誰能強追
逐薑鹽拌白土稍稍從吾蜀尚欲外形體安能徇心腹
由來薄滋味日飯止脱粟外慕既已矣胡為此羈束昨
日散幽步偶上天峰麓山圃正春風蒙茸萬旗簇呼兒
為佳客採製聊亦復地僻誰我從包蔵置厨簏何嘗較
優劣但喜破睡速况此夏日長人間正炎毒幽人無一
事午飯飽蔬菽困卧北&KR1084;風風微動&KR1084;竹乳甌十分滿
人世真局促意爽飄欲仙頭輕快如沐昔人固多癖我
癖良可贖為問劉伯倫胡然枕糟麴
(爾雅檟苦茶郭璞注樹小似梔子冬生今呼早采者為茶晚取者為茗爾雅始於周公故曰名從姬旦始晉杜)
(毓荈賦燠如積雪煜若春&KR1929;雲溪友議陸羽字鴻漸唐人著茶經三卷造茶具二十四事時鬻茶者以陸羽為)
(茶神芝芸叟談貞元中常袞為建州刺史始蒸焙而研之謂之研膏茶中朝故事李德裕有親知授舒州牧李)
(曰到郡日天柱峯茶可惠三四角因話錄李約性嗜茶常曰茶須緩火炙活火煎蓋謂老湯三沸之法非活火)
(不能成也唐書党魯使西番烹茶帳中番使問何為魯曰滌煩療渴所謂茶也番使曰我亦有之命取出以示)
(曰此夀春者此顧渚者此蘄門者唐書皮日休字襲美襄陽人以詩文著隠鹿門山中自號閒氣布衣與華亭)
(陸龜蒙友善陸號天隨子松陵集有皮日休茶人詩云生於顧渚山老在漫石塢陸龜蒙詩云且共薦臯盧何)
(勞傾斗酒歸田錄茶之品莫貴於龍鳳團凡八餅重一斤慶曆間蔡君謨為福建運使造小片龍團其品精絶)
(謂之小龍團凡二十餅重一斤其價值金二兩每南郊致齋中書樞密各賜一餅宫人往往鏤金其上其貴重)
(如此茶譜蒙山頂曰上清峯茶最艱得俟雷發聲採之茶錄藏茶宜蒻葉而喜過燥故收藏之家以蒻葉封褁)
(入焙中三兩日一次用火常如人體温温然以禦濕潤又茶以建寧貢為上有石乳滴乳龍鳳團等名皆碾末)
(作餅中山酒注見前盧仝茶歌五椀肌骨清六椀通仙靈七椀吃不得也惟覺兩腋習習清風生中朝故事李)
(德裕居廟廊日有親知奉使京口李曰還日金山下江中泠水取置一壺来其人忘之舟上石頭城方憶及汲)
(一瓶歸京獻之李飲後大咤曰江南水味有異於頃歲此頗似建業石頭城下水其人謝過不敢隠張又新載)
(陸羽品天下二十水揚子中泠水第七南康記谷簾泉在府城西泉水如簾布巖而下者三十餘𣲖陸羽品其)
(味為天下第一廬山記康王谷楚康王照為秦將王翦所窘匿此桑喬山疏云在康王谷中故名谷簾蝦蟆培)
(注見前張又新煎茶記粉槍末旗蘇蘭薪桂茶譜蘄州團黃茶有一旗二槍之號言一葉二芽也晉陶潜傳嘗)
(言夏月虛閑高臥北忩之下清風颯至自謂羲皇上人劉伶酒德頌奮髯箕踞枕麴藉糟無思無慮其樂陶陶)
余自城中還道中雲氣自山中來如羣馬奔突
以手掇開籠收其中歸家雲盈籠開而放之作
攓雲篇
物役會有時星言從高駕道逢南山雲歘吸如電過竟
誰使令之袞袞從空下龍移相排拶(子逹切)鳳舞或頹亞
散為東郊霧凍作枯樹稼或飛入吾車偪仄入肘胯搏
取置笥中提擕反茅舍開緘乃放之掣去仍變化雲兮
汝歸山無使逹官怕
(詩國風星言夙駕税于桑田禮記天降時雨山川出雲釋名雲猶云云衆盛意也韓愈雪詩崩騰相排拶龍鳳)
(交横飛注排拶密拶也後漢書河南張楷字公超能作五里霧時關西人裴優亦能作三里霧謝氏詩源更嬴)
(之妻能作鎖雲囊佩之陟高山有雲處雲氣入其中歸家啟視雲白如綿自囊而出更嬴善射每言能仰射入)
(雲中其妻不信因以一囊繫箭頭令射之及墜騐之果有白雲在内因名箭曰鎖雲故子美詩云翻身向天仰)
(射雲是也詩意大㮣本此唐諺語木若稼達官怕韻注木稼一曰木介亦曰樹稼春秋雨木冰即此師古注曰)
(氣著樹木結為冰也杜詩有逼仄行)
遊山呈通判承議寫寄參寥師
煌煌世胄餘夫子非碌碌由來有詩書所以能絶俗得
官本河朔瓜期未易促扁舟下南來逸駕追鳴鵠遇勝
即倘佯風餐兼露宿嗟予偶傾盖一笑外羈束仗策每
過從相擕訪山谷東風披鮮雲繡錯出林麓松門有時
盡幽景無斷續崖轉聞鐘聲林疎見華屋銜山餘落景
歸迹猶躑躅誰云鄴下歡往事不可復吾曹二三子取
樂亦云足願公寄新詩一一能見錄船頭行北歸囊槖
有美玉塵埃京洛人亦與洗心目
(史記平原君傳公等錄錄所謂因人成事者也魏其武安侯傳太后怒曰此時帝在即錄錄與碌碌仝左傳齊)
(侯使連稱管至父戍葵丘瓜時而往曰及瓜而代期戍公問不至家語孔子之郯遭程子於塗傾盖而語終日)
(甚相親顧謂子路曰取束帛以贈先生文選靈運擬魏太子鄴中詩序云建安末予時在鄴宫朝遊夕讌究懽)
(愉之極天下良辰美景賞心樂事四者難并今昆弟友朋二三諸彦共盡之矣)
和郭功父韻送芝道人遊隐静
觀音妙智力應感随緣度芝師訪東坡寧辭萬里步道
義偶相契十年同去住行窮半世閒又欲浮杯渡我願
焚囊鉢不作陳俗具會取郤歸時只是而今路
(楞嚴經得大自在力無畏施衆生妙音觀世音梵音海潮音救世悉安寧出世獲常住高僧傳晉杯渡者不知)
(其姓名常乘大杯渡河因名焉許渾送僧詩杯浮野渡魚龍遠錫響空山虎豹驚傳燈錄守清禪師有僧問如)
(何是和尚家風曰一瓶兼一鉢到處是生涯)
次韻魯直戲贈
昨夜試微凉汗衾初退紅我願随秋風随身入房櫳君
王不好事只作好驚鴻細看卷蠆尾我家真栗蓬
(楊妃外傳楊貴妃每夏月常衣輕絹汗出紅膩而多香拭於巾帕其色桃紅洛神賦翩若驚鴻矯若遊龍詩小)
(雅彼君子女卷髮如蠆注蠆螫蟲尾末犍然似髮之曲上者又國風首如飛蓬栗蓬未詳禪宗有栗棘蓬語按)
(之詩意不合宋玉登徒子好色賦其妻蓬頭攣耳齞脣歴齒云云栗蓬疑當作歴蓬)
寄傲軒(歸去來辭倚南&KR1084;以寄傲)
先生英妙年一掃千兔秃仕進固有餘不肯踐場屋通
闤何所傲傲名非傲俗安知軒冕中享榮不償辱豈無
自安計得失猶轉轂先生獨揚揚憂患莫能瀆得如虎
挟乙失若龜蔵六茅簷聊寄寓俛仰亦自足東坡無邊
春方寸盡蔵畜醉哦傍若無獨侑一樽醁牀頭車馬道
殘月挂疎木朝客紛擾時先生睡方熟
(選賦終童山東之英妙杜甫詩詞源倒流三峡水筆陣獨掃千人軍李白詩筆鋒殺盡中山兔酉陽雜俎虎威)
(如乙字長寸許在腋兩旁皮内尾端亦有之佩之臨官則能威衆雜阿含經有龜被野干所包蔵六而不出野)
(干怒而捨去佛告諸比丘當如龜蔵六根魔不得便又野干獸名干音犴范石湖詩六用都蔵縮似龜)
御史臺榆槐竹栢四首
榆
我行汴堤上厭見榆隂綠千株不盈畆斬伐同一束及
居幽囚中亦復見此木蠧皮溜秋雨病葉埋墻曲誰言
霜雪苦生意殊未足坐待春風至飛英覆空屋
(詩國風隰有榆爾雅榆白枌也管子五沃之上其榆條長淮南子八月榆檽令人不飢春秋元命苞三月榆莢)
(落)
槐
憶我初來時草木向衰歇高槐雖經秋晚蟬猶抱葉淹
留未云幾離離見疎筴栖鴉寒不去哀呌飢啄雪破巢
帶空枝疎影挂殘月豈無兩翅羽伴我此愁絶
(周禮烜氏掌火冬取槐檀之火淮南子槐之生也入季春五日而兔目十日而鼠耳更旬而始規後漢書破巢)
(之下寧有完卵)
竹
今日南風來吹亂庭前竹低昂中音會甲刃紛相觸蕭
然風雪意可折不可辱風霽竹已(一作亦)回猗猗散青玉
故山今何有秋雨荒籬竹此君知健否歸掃南軒綠(一作)
(三徑綠)
(莊子養生主合於桑林之舞乃中經首之會詩國風綠竹猗猗元稹竹詩一一青琅玕唐人郊居詩門外晚晴)
(秋色老萬條寒玉一溪烟晉書王徽之字子猷嘗暫寄人空宅便命種竹曰何可一日無此君)
柏
故園多珍木翠柏如蒲葦幽囚無與樂百日看不已時
來拾流膠(一作肪)未忍踐落子當年誰所種少長與我齒
仰視蒼蒼翰所閱固多矣應見李將軍膽落温御史
(春秋運斗樞玉衡星精散為栢李德裕平泉花木記有珠子栢實如珠子生葉又有鴈翅檜葉婆娑如鴈翅也)
(漢書平恩侯許伯入第盖寬饒仰屋視而歎曰富貴無常忽則易人此如傳舍所閱多矣唐書敬宗初立夏綏)
(節度使李祐進馬百五十匹侍御史温造彈祐違敇進奉請論如法詔釋之郤其所進祐謂人曰吾夜半入蔡)
(州城取吳元濟未嘗心動今日膽落於温御史矣桑道茂傳茂居有二栢甚盛茂曰人居木盛則土衰土衰則)
(人病乃以鐵數十斤自埋其下曰後有發者死太和中温造居之發藏鐵而造死)
問淵明(公自注或曰東坡此詩與淵明反此非知言也盖亦相引以造意言者未始相)
(非也元祐五年十月日)
子知神非形何復異人天豈惟三才中所在靡不然我
引而高之則為星斗懸我散而卑之寧非山與川三皇
雖云沒至今在我前八百要有終彭祖非永年皇皇謀
一醉發此露槿妍有酒不辭醉無酒斯飲泉立善求我
譽飢人食饞涎委運憂傷生憂(一作運)去生亦還縱浪大
化中正為化所纏應盡便須盡寧復事此言
朱亥墓(公自注俗謂屠兒墓)
昔日朱公子䧺豪不可追今來遊故國大塚屈稱兒平
日輕公相千金棄若遺梁人不好事名字寄當時魯史
盗齊豹求名誰復知慎無怨世俗猶不遭仲尼
(史記信陵君傳公子請朱亥朱亥笑曰臣乃市井鼔刀屠者而公子親數存之所以不報謝者以為小禮無所)
(用今公子有急此乃臣效命之秋也遂與公子俱至晉鄙軍晉鄙合符疑之欲無聽朱亥䄂四十斤鐵椎椎殺)
(晉鄙春秋經昭二十年秋盗殺衞侯之兄縶榖梁傳盗賤也其曰兄母兄也目衛侯衛侯累也春秋經昭三十)
(一年冬黑肱以濫来奔左傳賤而書名重地也或求名而不得或欲盖而名彰是以春秋書齊豹曰盜三叛人)
(名以懲不義)
嚴顔碑
先主反劉璋兵意頗不義孔明古豪傑何乃為此事劉
璋固庸主誰為死不二嚴子獨何賢談笑傲碪几國亡
君已執嗟子死誰為何人刻山石使我空涕淚吁嗟斷
頭將千古為病悸
(蜀書張飛傳先主入益州還攻劉璋飛與諸葛亮等泝流而上分定郡縣至江州破璋將巴郡太守嚴顔生獲)
(之飛呵顔曰大軍至何以不降顔答曰卿等無状侵奪我州我州但有斷頭將軍無降將軍也飛怒令左右牽)
(去斫頭顔色不變曰斫頭便斫頭何為怒也飛壮而釋之引為賓客漢田延年傳大將軍曰誠然實勇士也發)
(大議時震動朝廷光因舉手自撫心曰使我至今病悸師古注悸心動也音揆)
峴山(在襄陽府城南)
遠客來自南游塵昏峴首過關無百步曠蕩吞楚藪登
高忽惆悵千載意有偶所憂誰復知嗟我生苦後團團
山上檜歲歲閱榆柳大材固已殊安得同永久可憐山
前客倏忽星過霤賢愚未及分來者當自剖
(晉羊祜傳祐樂山水每風景佳必造峴山嘗慨然歎息顧謂從事鄒湛等曰自有宇宙便有此山由來賢逹勝)
(士登此遠望如我與卿者多矣皆湮滅無聞使人悲傷如百歲後有知魂魄猶應登此也湛曰公德冠四海道)
(嗣前哲令聞令望必與此山俱傳至若湛輩乃當如公言耳及祐卒襄陽百姓於峴山祜平生游憩之所建碑)
(立廟歲時饗祭焉望其碑者莫不流涕杜預因名為墮淚碑)
驪山
君門如天深幾重君王如帝坐法宫人生難處是安稳
何為來此驪山中複道凌雲接金闕樓觀隐烟横翠空
林深霧暗迷八駿朝東暮西勞六龍六龍西幸峨眉棧
悲風便入華清院霓裳蕭散羽衣空麋鹿來游猿鶴怨
我上朝元春半老滿地落花無人掃羯鼔樓高挂夕陽
長生殿古生青草可憐吴楚兩醯雞築臺未就已堪悲
長楊五柞漢幸免江都樓成隋自迷由來留連多喪國
晏安酖毒因奢惑三風十愆古所戒不必驪山可亡國
(一綂志驪山在臨潼左曰東繡嶺右曰西繡嶺下有温泉其清徹底不火而熱初學記閶闔天門也角亦天門)
(也楚辭天之門兮九重晉志心三星天王正位也中星曰明堂天子位為大辰主天下之賞罰故天子所居曰)
(法宫戰國策蘇秦曰謁者如鬼主人難得見如天帝明皇雜錄天寶六年更温泉宫曰華清宫治井為池環山)
(列宫室李白詩六龍西幸萬人懽蛾眉山名在蜀詳見下卷望湖亭詩注杜牧華清宫詩行雲不下朝元閣一)
(曲淋鈴淚萬行劉禹錫詩開元天子萬事足惟惜當時光景促三鄉驛上望仙山歸作霓裳羽衣曲史記淮南)
(傳伍被曰臣聞子胥諫吴王吴王不用乃曰臣今見麋鹿游姑蘇之臺也今臣亦見宫中生荆棘露沾衣也南)
(京羯鼔錄明皇嘗遇二月初宿雨始晴景色明媚小殿亭内柳杏將吐遣高力士取羯鼔上臨軒縱擊一曲名)
(春光好回顧柳杏皆拆白樂天長恨歌七月七日長生殿夜半無人私語時吴地記吴王闔閭十一年起臺於)
(姑蘇山因山為名左傳楚靈王為章華之臺與伍舉登焉日臺美矣夫醯雞罋中小蟲見莊子三輔黃圖五柞)
(宫在盩厔漢武帝建有五柞樹可蔭數畆長揚宫在盩厔本舊秦宫漢修飾以備行幸有垂楊以名通鑑隋煬)
(帝游江都浙人項昇進新宫圖營建既成幸之曰使真仙遊此亦當自迷因名迷樓左傳晏安酖毒不可懷也)
(尚書伊訓惟兹三風十愆卿士有一于身家必喪邦君冇一于身國必亡)
和子由除日見寄
薄官驅我西遠别不容惜方愁後會遠未遐憂歲夕強
歡雖有酒冷酌不成席秦烹惟羊羹隴饌有熊腊念為
兒童歲屈指已成昔往事今何追忽若箭已釋感時嗟
事變所得不償失府卒來驅儺矍鑠驚遠客愁來豈有
魔煩汝為攘磔寒梅與凍杏嫩萼初似麦攀條為惆悵
玉蘂何時拆不憂春艷晚行見棄夏覈人生行樂耳安
用聲名藉胡為獨多感不見膏自炙詩來苦相寬子意
遠可射依依見其面疑子在咫尺兄今雖小官幸忝佐
方伯北池近所鑿中有汧水碧臨池飲美酒尚可消永
日但恐詩力弱鬭健未免馘詩成十日到誰謂千里隔
一月寄一篇憂愁何足擲
(陶詩飢来驅我去淮南子熊當心有白脂如玉味甚美俗呼熊白國語單襄公曰高位實疾僨厚味實腊毒周)
(禮腊人掌乾肉又脯腊註腊小物全乾者周禮方相氏黃金四目玄衣朱裳執戈揚盾率百隸時難以索室驅)
(疫難通作儺後漢禮儀志季冬先臘一日大儺逐疫選門子弟十歲以上十二歲以下百二十人為侲子皆赤)
(幘皂衣執大鼗鼓以逐惡鬼於禁中月令季冬之月天子居玄堂右个命有司大儺旁磔出土牛以送寒氣又)
(九門磔攘以畢春氣漢楊惲傳人生行樂耳須富貴何時漢兩龔傳龔勝不食死有老父来弔哭甚哀既而曰)
(嗟乎薰以香自燒膏以明自銷龔生竟夭天年非吾徒也遂趨而出莫知其誰詩國風且以喜樂且以永日魯)
(頌在泮獻馘記釋奠於學以訊馘告莊子槁項黃馘一作&KR3882;或云截耳從聝獻首從馘謝莊月賦隔千里兮共)
(明月史記屈原憂愁幽思而作離騷)
夢雪
殘杯失春温破被生夜悄開門千山白俯仰同一照雖
時出圭角固已絶瑕竅兒童勿驚怪調汝得一笑
送吕行甫司門倅河陽
結交不在久傾盖如平生識子今幾日送别亦有情子
生公相家高義久峥嶸天才既超詣世故亦屢更譬如
追風驥豈免羈與纓念我山中人久與麋鹿并誤出挂
世網舉動俗所驚歸田雖未果已覺去就輕河陽豈云
遠出處恐異程便當從此别有酒無徒傾
觀子玉郎中草聖
柳侯運筆如電閃子雲寒悴羊欣儉百斛明珠便可扛
此書非我誰能雙
(韋續書訣墨藪唐太宗論蕭子雲書行行如縈春蚓字字如綰秋蛇故曰寒悴法書苑梁武帝評羊欣書如大)
(家婢為夫人雖加位遇而舉止羞澀故曰儉也)
歌辭
竹枝歌(并序)
竹枝歌本楚聲幽怨惻怛若有所深悲者豈亦往
者之所見有足怨者歟夫傷二妃而哀屈原思懷
王而憐項羽此亦楚人之意相傳而然者且其山
川風俗鄙野懃苦之態固已見於前人之作與今
子由之詩故特緣楚人疇昔之意為一篇九章以
補其所未道者
蒼梧山高湘水深中原北望度千岑帝子南遊飄不返
惟有蒼蒼楓桂林楓葉蕭蕭桂葉碧萬里遠來超莫及
乘龍上天去無蹤草木無情空寄泣水濱擊鼓何喧闐
相將扣水求屈原屈原已死今千載滿船哀唱似當年
海濱長鯨徑千尺食人為糧安可入招君不歸海水深
海魚豈解哀忠直吁嗟忠直死無人可惜懷王西入秦
秦關已閉無歸日章華不復見車輪君王去時簫鼓咽
父老送君車軸折千里逃歸迷故鄉南公哀痛彈長鋏
三戸亡秦信不虚一朝兵起盡讙呼當時項羽年最少
提劍本是耕田夫横行天下竟何事棄馬烏江馬垂涕
項王已死無故人首入漢庭身委地富貴榮華豈足多
至今惟有塚嵯峨故國凄凉人事改楚鄉千古為悲歌
(一統志禹貢荆州之域天文牛女分野周為百粤地秦属桂林漢曰蒼梧地總百粤山連五嶺柳開記桂林全)
(州分水嶺下即湘灕二水東自海隅至此分南北而離也北為湘水南為灕水竹書舜南巡不返史記舜巡狩)
(崩於蒼梧之野葬於九疑漢郊祀志黃帝采首山銅鑄鼎於荆山下鼎既成有龍垂胡䫇下迎黃帝黃帝上騎)
(羣臣後宮從上龍七十餘人龍迺去餘小臣不得上悉持龍䫇墜墜黃帝之弓黃帝既上天乃抱其弓與龍䫇)
(號博物志舜南巡不返二女追之不及至洞庭之山以淚揮竹竹盡斑妃死為湘水神故曰湘妃竹續齊諧記)
(五月五日楚人楝葉褁糉投汨羅江祭屈原注見前晉夏統傳領小海之唱謂子胥屈平立吾左右矣崔豹古)
(今注鯨海魚也大者長千里小者數丈一生數萬子異物志鯨鯢長百丈大亦稱之雄曰鯨雌曰鯢史記屈原)
(傳時秦昭王與楚婚欲與懷王會懷王欲行屈平曰秦虎狼之國不可信不如無行懷王稚子子蘭勸王行入)
(武關秦伏兵絶其後因留懷王以求割地懷王怒不聽亡走趙趙不内復之秦竟死於秦而歸葬漢書臨江王)
(傳既上車軸折車廢江陵父老流涕竊言曰吾王不反矣項羽本紀范增說項梁曰齊滅六國楚最無罪自懷)
(王入秦不反楚人憐之至今故楚南公曰楚雖三戶亡秦必楚也彈鋏用馮驩事已見又羽本紀項籍者字羽)
(初起時年二十四又項王謂烏江亭長曰吾知公長者吾騎此馬五歲所當無敵嘗一日行千里不忍殺之以)
(賜公顧見漢騎司馬呂馬童曰若非吾故人乎吾聞漢購我頭千金邑萬戶吾為若德乃自刎而死又夜聞四)
(面皆楚歌又項王乃悲歌忼慨)
轆轤歌
新繫青絲百尺䋲心在君家轆轤上我心皎潔君不知
轆轤一轉一惆悵何處春風吹曉幕江南綠水通珠閣
美人二八顔如花泣向花前畏花落臨春風聽春鳥别
時多見時少愁人一夜不得眠瑶井玉䋲相對曉
(古賦轠轤不絶注環轉也人&KR2688;轤井上汲水木一作轆轤魏志京城内有園患無水傅元先生乃作翻車令童)
(轉之水自復更入其功百倍白居易詩蕭相厥初謁召平中庭百拜百不譍召平後来謁蕭相故侯一拜一惆)
(悵郭璞井賦爾乃冠玉檻甃鱗錯鼔轆轤彈勁索飛輕帬之繽紛手争驚而互搦長纍逶蛇以曾縈兮瑶罋龍)
(騰而洒激禮斗威儀玉衡北兩星為玉䋲謝朓詩金波麗鳷鵲玉䋲低建章再見梁謝舉凌雲臺詩勢高凌玉)
(井臨迥度金波注玉井星名按此則瑤井玉䋲皆指星言故曰相對曉公詩精玅典博如此)
辨道歌
北方正氣名祛邪東郊西應歸中華離南為室坎為家
先凝白雪生黃芽黃河流駕紫河車水精池産紅蓮花
赤龍騰霄驚盤蛇姹女含笑嬰兒呀十二樓瞰靈泉䨟
華池玉液隂交加子馳午前無停差三田聚寶真生涯
龜精鳳髄填谽谺天地駭有鬼神嗟一丹休別内外砂
長修久餌須叔遐腸中澄結無餘柤俗骨變換顔如葩
哀哉世人争齒牙指偽為真正為哇輕肥甘美形驕奢
譎詭詐妄言矜誇遊魚在網兔在罝一氣頓盡猶嘔啞
餘生所託誠棲槎九原枯髀如亂麻胡不割衆如鏌鎁
空與利名交撑拏胡不讓囗如文騧可惜貪愛相漫塗
真心道意非不嘉餐金聞活非虛譁何須横議相疵瘕
衆口並發鳴羣鴉安知聚散同魚蝦自纏如繭居如蝸
日懷嗔喜甘籠笯其去死地猶獵豭吾恨爾見有所遮
海波或至驚井蛙烏輪即晚蟾影斜吾時俱覩超雲霞
(史記司馬相如傳呼吸沆瀣兮餐朝霞師古注沆瀣北方夜半氣也揚䧺曰或玄而萌或黃而芽隂真君金液)
(丹訣北方正氣為河車東方甲乙成丹砂兩情合養為一體朱雀調運生金花真訣龍從火裏出虎向水中生)
(注龍本坎水而出於火虎本離火而出於水是乃水火之相生也志林人生死自坎離交則生分則死離為心)
(坎為腎龍者汞也精也血也出於腎肝蔵之坎之物也虎者鉛也氣也力也出於心肺蔵之離之物也道書蓬)
(萊修煉法河車是水朱雀是火取水一斗鐺中以火炙之百沸致聖石九兩其中初成姹女次謂之玉液後成)
(紫色謂之河車白色曰白河車青色曰青河車赤色曰赤河車亦名黃芽参同契河上姹女得火則飛孫思邈)
(詩取金之精合石之液列為夫婦結為魂魄一體混沌兩精感激河車覆載鼎候無忒洪爐列火烘燄翕赫姹)
(女氣索嬰兒聲寂紫色内逹赤芒外射骨變金植顔駐玉澤黃庭内景經琴心三疊舞胎仙注琴和也疊積也)
(和積三丹田如一則如胎息之仙也太清煉靈丹經丹砂外包八石内含金精晉書許邁字叔遐服氣一氣千)
(餘息仙經道家用金色藥石於鼎以水火煉之成丹為外丹口吐濁氣曰吐故鼻納清氣曰納新為内丹莊子)
(天運篇柤棃橘柚其味相反而皆可於口又兵莫憯於志鏌鎁為下真誥仰咽金漿控景登空左傳予取予求)
(不汝疵瑕也懷沙賦鳳凰在笯兮雞雉翔舞說文豭牡豕也左傳既定爾婁豬盍歸吾艾豭莊子埳井之鼃注)
(見前五經通義月中有兔與蟾何月隂也蟾蜍陽也而與兔並明隂繫於陽也)
陳守道
一氣混淪生復生有形有心即有情共見利欲飲食事
各有爪牙頭角争争時怒發霹靂火險處直在嵌巖坑
人偽相加有餘怨天真喪盡無純誠徒自取先用極力
誰知所得皆空名少為處士松柏寒蓬萊真人冰玉清
山是心兮海為腹陽為神兮隂為精渴飲靈泉水飢食
玉樹枝白虎化坎青龍離鎖禁姹女關嬰兒樓臺十二
紅玻璃木公金母相東西純鉛真汞星光輝烏升兔降
無年期停顔卻老只如此哀哉世人迷不迷
(越絶書道生氣氣生天地天地生萬物莊子德充符惠子曰人而無情何以謂之人莊子曰道與之貌天與之)
(形惡得不謂之人惠子曰既謂之人惡得無情春秋繁露王者言不從則金不從革而秋多霹靂霹靂金氣也)
(其音商也榖梁傳隂陽相薄感而為雷激而為霆廣記木公生於碧海之上以主陽和之炁號東王公又以西)
(華至妙之炁化而生金母西王母傳漢初小兒歌曰著青帬入天門揖金母拜木公)
老人行
有一老翁老無齒處處無人問年紀白髮如絲向下垂
一雙眸子碧如水不裹頭又無履相識雖多少知已問
翁畢竟何所止笑言只在紅塵裏秋風獵獵行雲飛老
人此意無人會目注雲歸心自知黃口小兒莫相笑老
人舊日曾年少浪迹常如不繫舟地角天涯知自跳亦
曾樂半夜傳籌醉朱閣美人如花弄絃索只恨尊前明
月落亦曾憂羈旅他鄉迫暮秋故國日邊無信息斷鴻
空逐水長流或安貧或安富或爵通侯封萬戶一任秋
霜換鬢毛本來面目長如故水有蘋兮山有芝人意雖
存事已非有時郤憶經遊處都似茫茫春夢歸邇來尤
解安貧賤不為公卿強陪面皎如明月在秋潭動著依
前還不見還不見可奈何空使遠人增眷戀但秖從他
随物轉青樓黃閣長相見若相見莫慇懃郤是翁家舊
主人
(孔子徛蘭操年紀逝邁一身將老國語注十二年歲星一周為一紀韓詩一奴長鬚不裏頭一婢赤腳老無齒)
(家語所得皆黃口小雀史記是口尚乳臭莊子列禦寇汎若不繫之舟韓子祭十二郎文一在天之涯一在地之角)
(漢紀漢世祖於樓上施青漆謂之青樓杜牧之詩贏得青樓薄倖名此則指娼家青樓也宋志三公黃閣前史)
(無其義禮記士卑與天子同公侯大夫則異鄭玄注士賤與君同不嫌也夫朱門洞開當陽之正色也三公之)
(與天子禮秩相亞故黃其閣以示謙從舊制也)
襄陽樂府三篇
野鷹來(水經注沔水南有層臺號曰景升臺盖荆州牧劉表所築表好鷹嘗登此)
(臺歌野鷹來曲)
野鷹來萬山下荒山無食鷹苦飢飛來為爾繫綵絲北
原有兔老且白年年養子秋食菽我欲擊之不可得年
深兔老鷹力弱野鷹來城東有臺高崔嵬臺中公子著
皮袖東望萬里心悠哉鷹何在嗟爾公子歸無勞使鷹
可呼亦凡曹天隂月黑狐夜嘷
(禮記立秋之日鷹隼乃擊廣志有雉鷹有兔鷹圖經萬山在襄陽城西相傳鄭交甫所見游女居此山之下瑞)
(應圖王者恩加耆老則白兔見抱朴子兔夀千歲五百歲則色白晉書權翼諫秦王堅曰慕容垂勇略過人其)
(心豈止作冠軍而已譬如養鷹飢則附人飽則高飛每聞風飈之聲嘗有凌霄之志正宜謹其絛籠)
上堵吟(水經注堵陽縣有堵水旁有白馬塞孟逹為新城守登之而歎遂為上堵)
(吟音韻哀切今水次尚歌之)
臺上有客吟秋風悲聲蕭散飄入宫臺邊遊女來竊聽
欲學聲同意不同君悲竟何事千里金城兩椎子白馬
為塞鳳為關山川無人空且閑我悲亦何苦江水冬更
深鯿魚冷難捕悠悠江上聽歌人不知我意徒悲辛
(襄陽記鳳林關在峴山衡州金城山記武岡金城山道書第六十八福地石真人修煉於此題曰仙都白馬關)
(在衡州城東北)
襄陽樂(南史劉道産為襄陽太守善於臨職蠻服歸順百姓樂業由此有襄陽樂)
(歌自道産始)
使君未來襄陽愁提戈入市裹氊裘自從氊裘南渡沔
襄陽無事多春遊襄陽春遊樂何許峴山之陽漢江浦
使君朱旆來翻翻人道使君似羊杜道邊逢人問洛陽
中原苦戰春田荒北人聞道襄陽樂目送飛鴻應斷腸
(漢司馬遷傳氊裘之君長咸震怖峴山注見前晉書羊祜字叔子泰山南城人也杜預字元凱京兆杜陵人也)
(顧愷之傳愷之每重嵇康四言詩因為之圖恒云手揮五絃易目送歸鴻難)
仙都山鹿
老泉詩序云至豐都縣將遊仙都觀見知縣李長
官云固知君之將至也此山有鹿甚老而猛獸獵
人終莫能害將有客來遊鹿輒夜鳴故常以此候
之而未嘗失余聞而異之乃為作詩(東坡同賦按此序當細書)
(今依原本)
日月何促促塵世若局束仙子去無蹤故山遺白鹿仙
人已去鹿無家孤棲悵望層城霞至今聞有遊洞客夜
來江市呌平沙長松千樹風蕭瑟仙宫去人無咫尺夜
鳴白鹿安在哉滿山秋草無行迹
(春秋運斗樞瑶光星散為鹿述異記鹿千歲而蒼又五百年而白虞世南白鹿賦宴嘉賓於雅什寓仙客於宜)
(春明皇别錄芙蓉園得一白鹿山人王旻曰此漢時鹿也果於角際雪毛中得一銅牌刻曰宜春苑中白鹿上)
(目之曰仙客命圍人善畜之又玄都觀老鹿將有客來輒夜鳴道士每候之無失淮南子掘崑崙墟以下地中)
(有層城九重孫綽遊天台山賦仍羽人於丹丘尋不死之福庭苟台嶺之可攀亦何羡於層城又赤城霞起而)
(建標)
白鶴吟留鍾山覺海
白鶴聲可憐紅鶴聲可惡白鶴招不來紅鶴揮不去長
松受穢死乃以紅鶴故北山道人曰美者自美吾何為
而喜惡者自惡吾何為而怒去自去耳吾何駛而追來
自來耳吾何妨而拒吾豈厭喧而求静吾豈好丹而非
素汝謂松死吾無依焉吾方捨隂而坐露
(相鶴經鶴者陽鳥也而遊於隂百六十年大毛落茸毛生潔白如雪漢汲黯傳守城深堅招之不來麾之不去)
(莊子山木篇陽子之宋宿於逆旅逆旅人有妾二人其一人美其一人惡惡者貴而美者賤陽子問其故逆旅)
(小子對曰其美者自美吾不知其美也其惡者自惡吾不知其惡也錄異記魏焦先字孝然結草廬於河間號)
(蝸牛廬呻吟其中後埜火燒之乃露袒寝雪中)
次韻張甥棠美述志(名宗奭)
仲子甘心織屨避萬鍾淵明不肯折腰為五斗一年鴻
鴈識來往終日沐猴誰去取知甥詩意慕兩君讀書要
在存心久平生所談性命奥長棄不憂金石朽我今巳
習鶖子定猶復晨朝怖頭走刳心先擬射毅名不作羊
鄒悲峴首雲梯雨矢集無方我已中灰同墨守恐甥自
是禹門鱗未可潜逃入吾藪琢磨晚覺孟光賢畏我放
言時被肘甥能鉏我青門瓜正午時來休老手
(高士傳陳仲字子終齊人適楚王欲以為相妻曰子織履以為食恬淡而無為樂在其中矣乃謝使者晉陶潛)
(傳潛歎曰吾不能為五斗米折腰拳拳事鄉里小人史記說者曰人言楚人沐猴而冠耳果然項王聞之烹說)
(者心經注舍利子即舍利佛此云鶖子於小乘十大弟子中智慧第一已得空定楞嚴經佛告富樓那汝豈不)
(聞室羅城中演若逹多忽於晨朝以鏡照面愛鏡中頭眉目可見瞋責已頭不見面目以為魑魅無状狂走晉)
(羊祜登峴首語鄒湛注見前墨子公輸般為雲梯之械將攻宋墨子見之乃觧帶為城以堞為械九設攻城之)
(機墨子九拒之公輸般攻械盡而墨子守有餘辛氏三秦記河津一名龍門大魚集門下數千不得上上者為)
(龍不上者魚故云曝顋龍門晉載記祖約敗降於石勒勒使讓之曰卿逆極勢窮方來歸命吾朝豈逋逃之藪)
(也說苑魏桓子肘韓康子康子履魏桓子躡其踵肘足接於車上而智氏分矣青門瓜用東陵侯召平事已見)
(晉載記石勒與李陽鄰居歲常争麻池迭相歐擊至是引陽臂笑曰孤往日厭卿老拳卿亦飽孤毒手)
補和陶詩二首
和東方有一士
缾居本近危甑墜知不完夢求亡楚弓笑觧適越冠忽
然返自照識我本來顔歸路在腳底殽潼失重關屢從
淵明遊雲山出毫端借君無弦物寓我非指彈豈惟舞
獨鶴便可躡飛鸞還將嶺茅瘴一洗月闕寒(公自注此東方一士)
(正淵明也不知從之游者誰乎若了得此一叚我即淵明淵明即我也)
和劉柴桑
萬劫互起滅百年一踟躇漂流四十年今乃言卜居且
喜天壤間一席亦吾廬稍理蘭桂叢盡平狐兔墟黃櫞
出舊枿紫茗抽新畬我本蚤衰人不謂老更劬邦君助
畚鍤鄰里通有無竹屋從低深山&KR1084;自明疎一飽便終
日高眠忘百須自笑四壁空無妻老相如
蘇詩續補遺卷上
