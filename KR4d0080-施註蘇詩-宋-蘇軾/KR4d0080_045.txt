施註蘇詩卷三十一
宋蘇軾撰
施元之原註
武進邵長蘅刪補
詩三十九首
(時守潁州作)
葉待制求先墳永慕亭詩(葉待制名康直字景温建州人擢進士第)
(知光化縣其政務便民以治績顯歴秦鳳陕西轉運饟涇原師知秦州夏人宼甘谷景温)
(戒諸將設伏以待殱其二酋自直龍圖閣進待制陕西都轉運使請亳州召為兵部侍郎)
(卒)
靈區有異産化國無潛珍承平百年間簪纓半齊民建
谿富竒偉葉氏初隠淪森然見喬木其下維德人佳哉
鬱蔥蔥氣若鳳與麟聫翩出儒將豈惟十朱輪新松無
鹿觸舊柏有烏馴待公歸上冢淚葉乃肯春
(漢賈誼傳襲九淵之神龍兮吻淵潛以自珍楊惲傳家方隆盛時乘朱輪者十人晉許孜傳二親沒孜宿)
(墓所列植松栢時有鹿犯其松栽孜悲歎之明日鹿為猛獸所殺置於栽下自後樹木滋茂而無犯者唐)
(褚無量傳廬母墓左鹿犯所植松柏無量號訴曰山林不乏忍犯吾塋樹耶自是羣鹿馴擾北史蕭放傳)
(字希夷居喪廬前有二慈烏各集一樹為巢馴庭飲啄每到臨時舒翼悲鳴有似助哀也放與無量二事)
(並互見廿一卷思成堂詩晉王裒傳廬父墓側常攀柏悲號涕淚著樹樹為之枯孟郊古薄命妾行青山)
(有蘼蕪淚葉常不乾)
與趙陳同過歐陽叔弼新治小齋戲作
江湖渺故國風雨傾舊廬東来三十年媿此一束書尺
椽亦何有而我常客居羨君開此室容膝真有餘拊牀
琴動摇弄筆窗明虛後夜龍作雨天明雪填渠(公自注時方禱)
(雨龍祠作此句時星斗粲然四更風雨大至明日乃雪)夢回聞剝啄誰乎(一作呼)趙
陳予添丁走沽酒通德起挽蔬主孟當啗我玉鱗金尾
魚一醉忘其家此身自籧篨
(韓退之示兒詩始我来京師止攜一束書辛勤三十年以有此屋廬此屋豈為華於我自有餘通德伶玄之妾)
(樊通德也巳見國語施優謂里克曰主孟啗我注云大夫之妻從夫稱主而孟則里克妻字也籧篨麤竹席已)
(見先生詩話元祐六年十月二十六日禱雨張龍公會景貺履常二歐陽子作詩云夢回聞剥啄誰乎趙陳予)
(景貺拊掌曰句法甚新前人未有此法季默曰有之長官請客吏請客目曰主簿少府我即此語也)
聚星堂雪(并引)
元祐六年十一月一日禱雨張龍公得小雪與客
會飲聚星堂忽憶歐陽文忠公作守時雪中約客
賦詩禁體物語於艱難中特出竒麗爾来四十餘
年莫有繼者僕以老門生繼公後雖不足追配先
生而賓客之美殆不減當時公之二子又適在郡
故輒舉前令各賦一篇(廬陵集載雪詩注云時在潁州作其序曰玉月棃梅)
(綀絮白舞鵝鶴銀等字皆請勿用)
窗前暗響鳴枯葉龍公試手行初雪映空先集疑有無
作態斜飛正愁絶衆賓起舞風竹亂老守先醉霜松折
恨無翠袖點横斜祇有微燈照明滅歸来尚喜更鼓暗
晨起不待鈴索掣未嫌長夜作衣稜郤怕初陽生眼纈
欲浮大白追餘賞幸有回飈驚落屑糢糊檜頂獨多時
歴亂瓦溝裁一瞥汝南先賢有故事醉翁詩話誰續說
當時號令君聽取白戰不許持寸鐡
歐陽叔弼見訪誦陶淵明事歎其絶識既去感
槩不已而賦此詩
淵明求縣令本緣食不足束帶向督郵小屈未為辱翻
然賦歸去豈不念窮獨重以五斗米折腰營口腹云何
元相國萬鍾不滿欲胡椒銖兩多安用八百斛以此殺
其身何翅抵鵲玉往者不可悔吾其反自燭
(唐元載傳為相聚斂無涯賜死後籍其家胡椒至八百石他物稱是鹽鐡論崑山之旁以玉抵烏鵲)
喜劉景文至
天明小兒更(平聲)傳呼髯劉已到城南隅尺書真是髯手
迹起坐熨眼知有無今人不作古人事今世有此古丈
夫我聞其来喜欲舞病自能起不用扶江淮旱久塵土
惡朝来清雨濯鬢䰅相看握手兩無事千里一笑無乃
迂平生所樂在吳會老死欲葬杭與蘇過江西来二百
日冷落山水愁吳姝新堤舊井各無恙参寥六一豈念
吾别後新詩巧摹寫袖中知有錢塘湖
(新堤謂所築蘇公堤舊井謂所治唐六井參寥六一二泉名先生有參寥泉銘又有六一泉銘皆杭州事)
禱雨張龍公既應劉景文有詩次韻
張公晩為龍抑自龍中来伊昔風雲會咄嗟潭洞開精
誠苟可貫賓主真相陪洞簫振羽舞白酒浮雲罍言從
關州妃遠去焦氏臺傾倒缾中雨一洗麥上埃破旱不
論功乘雲卻空回嗟龍與我輩用意豈遠哉使君今子
義英風冠東莱笑說龍為友幽明莫相猜
(歐陽公集古䟦尾張龍公碑唐趙耕撰有云公常釣於焦氏臺之隂夫人關州石氏又詳本卷次韻陳履常張)
(公龍潭詩注見後漢書洞簫注云簫之無底者周禮凡舞有帔舞有羽舞又再獻用兩山尊皆有罍鄭氏注山)
(罍刻畫為山雲之形三國志吳太史慈字子義東莱黃人也最有膽烈)
劉景文家藏樂天身心問答三首戲書一絶其
後
淵明形神自我樂天身心相物而今月下三人他日當
成幾佛
(陶淵明有形贈影影答形神釋三首序云貴賤賢愚莫不營營以惜生斯甚惑焉故極陳形影之苦言神辨自)
(然以釋之好事君子共取其心焉白樂天有心問身身報心心重答身三絶句題云閑臥獨吟無人酬和聊假)
(身心相戲復焉南史孟顗事佛精懇而為謝靈運所輕嘗謂顗曰得道應湏慧業文人生天在靈運前成佛當)
(在靈運後再見)
西湖戲作(王注杭潁皆有西湖先生連守二州其到潁有謝執政啟云入參兩禁用)
(玷北扉之榮出典二邦輒為西湖之長)
一士千金未易償我從陳趙兩歐陽舉鞭拍手笑山簡
祇有并州一葛強
(晉山簡傳兒童歌之曰舉鞭向葛彊何如并州兒彊家在并州簡愛將也又互見前)
送歐陽季默赴闕
先生豈止一懷祖郎君不減王文度膝上幾日今白湏
令我眼中見此父汝南相從三晦朔君去苦早我来暮
霜風凄緊正脱木潁水清淺可立鷺莫辭白酒瀉香泉
已覺扁舟掠新渡坐看士衡執别手更遣夢得出竒句
郎君可是筦庫人乃使騄驥隨蹇步置之行矣無足道
賢愚豈在遇不遇
(晉王述傳字懷祖愛其子坦之雖長大猶抱膝上王坦之傳字文度時人語曰江東獨步王文度王羲之常謂)
(諸子曰吾不減懷祖而位遇懸邈當由汝等不及坦之故耶並再見晉陸機字士衡弟字士龍唐劉禹錫字夢)
(得按時季默兄叔弼及劉景文在潁故有坐看士衡之句禮記趙文子之於晉國舉管庫者七十餘家杜子美)
(錦樹行天驥跛足随羸牛)
用前韻作雪詩留景文
萬松嶺上黃千葉載酒年年踏松雪劉郎去後誰復来
花下有人心斷絶東齋夜坐搜雪句兩手龜拆霜湏折
無情豈亦畏嘲弄穿簾入戶吹燈滅紛紛兒女争所似
碧海長鯨君未掣朝来雲漢接天流顧我小詩如點纈
歐陽趙陳在戸外急掃中庭鋪木屑交遊雖似雪柏堅
聚散行作風花瞥晴光融作一尺泥歸有何事真無說
泥乾路稳放君去莫倚馬蹏如踣鐡
(莊子不龜手注其藥能令手不龜拆已見白樂天與元九書梁陳閒率不過嘲風雪弄花草而已杜子美詩未)
(掣鯨魚碧海中晉陶侃傳鎮武昌時造船木屑及竹頭悉令舉掌之咸不觧後正會積雪始晴聽事前餘雪猶)
(濕於是以屑布地杜子美驄馬行腕促蹏高如踣鐡交河幾蹴層冰裂)
和劉景文見贈
元龍本志陋曹吳豪氣峥嶸老不除失路今為噲等伍
作詩猶似建安初西来為我風黧面獨臥無人雪縞廬
留子非為十日飲要令安世誦亡書
(三國志元龍湖海之士豪氣不除詳巳見前漢韓信傳嘗過樊噲噲曰大王乃肯臨臣信出笑曰生乃與噲等)
(為伍建安後漢末年號魏文帝典論曰今之文人魯國孔融文舉廣陵陳琳孔璋山陽王粲仲宣北海徐幹偉)
(長陳留阮瑀元瑜汝南應瑒德璉東平劉楨公幹此七子皆在建安時也韓退之薦士詩五言出漢時蘇李首)
(更號東都漸瀰漫𣲖别百川導建安能者七卓犖變風操列子黃帝篇商丘開年老力弱面目黧黑史記范雎)
(傳秦昭王遺平原君書曰君幸過寡人願與君為十日之飲漢張安世傳上行幸河東亡書三箧詔問莫能知)
(惟安世識之具述其事後購求得書以相校無所遺失)
和劉景文雪
占雨又得雪龜寕欺我哉似知吾輩喜故及醉中来童
子愁冰硯佳人苦膠(去聲)杯那堪李常侍入蔡夜銜枚
(左傳昭二十五年臧昭伯如晉臧會竊其寳龜僂句以卜僭吉曰僂句不吾欺也杜預注僂句龜所出地名王)
(注膠字去聲與白樂天一碟膠牙餳之膠同膠杯雖出莊子置杯焉則膠而此所謂膠杯乃是酒凍也唐李愬)
(傳討吳元濟夜半冐雪入駐元濟外宅周禮大司馬篇銜枚而進注枚如箸銜之軍法以止語)
次前韻送劉景文
白雲在天不可呼明月豈肯留庭隅怪君西行八百里
清坐十日一事無路人不識呼尚書但見凛凛雄千夫
(公自注君一馬兩僕率然相訪逆旅多呼尚書意謂君都頭也)豈知入骨愛詩酒醉倒
正欲蛾眉扶一篇向人寫肝肺四海知我霜鬢須(公自注君)
(前有詩見寄云四海共知霜鬢滿重陽曾插菊花無)歐陽趙陳皆我有豈謂夫子
駕復迂邇来又見三黜柳共此暖熱餐氊蘇酒肴酸薄
紅粉暗祇有潁水清而姝一朝寂寞風雨散對影誰念
月與吾(公自注郡中日與歐陽叔弼趙景貺陳履常相從而景文復至不數日柳戒之亦見過賓客之)
(盛頃所未有然又數日叔弼景文戒之皆去矣)何時歸帆泝江水春酒一變甘
棠湖(公自注景文近卜居九江近甘棠湖)
(仙傳拾遺穆王觴西王母於瑶池上王母謠曰白雲在天山陵月出道里悠遠山川間之唐袁滋傳與之接者)
(皆目謂可見肺肝白樂天對酒詩頼有酒仙相暖熱餐氊用漢蘇武事庾信出横門詩明朝風雨散何處更相)
(尋)
以屏山贈歐陽叔弼
漫郎天骨清生與世俗異學道新有得為貧聊復仕每
於紅塵中嘗起青霞志屏山輟贈子莫遣汚簪珥寓目
紫翠閒安眠本非睡夢中化為鶴飛入長松寺
(漫郎用元結傳語屢見江文通恨賦欎青霞之竒意杜牧之詩千峯横紫翠遺教經睡蛇既出乃可安眠)
新渡寺席上次趙景貺陳履常韻送歐陽叔弼
比来諸君唱和叔弼但袖手旁睨而已臨别忽
出一篇頗有淵明風致坐皆驚歎
神屠不目全妙額惟糚半更刀乃族庖倚市必醜悍平
生魏公籌忽斲郢人墁詩書亦何用適道湏此館多言
雖數窮微中或排難子詩如清風翏翏(六收反)發將旦胡
為久閉匿綺語真自患許時笑我癡隔屋相詠歎竟識
彦道不絶叫呼百萬清朝固多士人門子皆冠莫言清
潁水從此隔河漢異時我獨来得魚楊柳貫持歸不忍
食尺素觧凄斷中有清圓句銅丸飛柘彈春愁結凌澌
正待一笑泮百篇儻寄我呻吟鄭人緩
(莊子飬生主庖丁謂文惠君曰始臣觧牛之時所見無非牛者三年之後未嘗見全牛也又良庖歲更刀割也)
(族庖月更刀折也孫綽天台賦投刃皆盧目牛無全後漢馬廖上疏長樂宫云長安語曰城中好廣眉四方且)
(半額城中好大袖四方全疋帛見馬援傳南史梁元帝徐妃以帝眇一目每知帝將至必為半面糚以俟晉魏)
(舒傳為鍾毓長史毓與参佐射舒嘗為畫籌而已後遇朋人不足以舒滿數舒發無不中毓謝而嘆曰吾之不)
(足以盡卿材有如此射豈一事哉莊子徐無鬼郢人堊漫其鼻端若蠅翼使匠石斲之注再見史記滑稽傳談)
(言微中亦可以觧紛魯仲連傳為人排患釋難陳後主詩見面無多事聞名爾許時晉顧愷之傳與謝瞻連省)
(夜於月下長詠瞻每遥贊之愷之彌自力瞻將眠令人代已愷之不覺有異俗傳愷之癡絶晉袁躭傳字彦道)
(就局十萬一擲直上百萬投馬絶叫曰竟識袁彦道不詳見六卷會客有美堂詩注南史蔡凝傳上謂凝曰我)
(欲用義興主壻錢肅為黃門郎卿意如何凝曰黃散之職故湏人門兼美惟陛下察之唐史李揆傳肅宗謂揆)
(曰卿門地人物文學皆當世第一石鼓文其魚維何維鱮維鯉何以貫之維楊與柳西京雜記長安五陵人以)
(柘木為彈真珠為丸以彈烏鵲南史王筠傳好詩圓美流轉如彈丸再見莊子列禦寇鄭人緩也呻吟裘氏之)
(地祗三年而緩為儒)
次韻趙景貺春思且懷吳越山水
歲華来無窮老眼久矣静春風如繫馬未動意先騁西
湖忽破碎鳥落魚動鏡縈城理枯瀆放閘起膠艇願君
營此樂官事何時竟(公自注清河西湖三閘督君成之)思吳信偶然出
處付前定飄然不繫舟乘此無盡興醉翁行樂處草木
皆可敬明朝游北渚急掃黃葉徑白酒真到齊紅帬已
放鄭(公自注酒尚有香泉一壺為樂全先生服不作樂也)
(莊子列禦寇汎若不繫之舟虛而遨遊者也到齊用世說青州從事語青州有齊郡從事為到齊下也注再見)
次韻陳履常張公龍潭(先生以十月二十五日禱兩迎龍公祝辭云謹)
(請州學教授陳師道并遣男右承務郎迨既禱而獲十一月十日祝辭云玉質金相其重)
(千鈞惠然肯来負者四人眷此行宫為留浹辰惟師道迨復餞公還履常為教授屬以送)
(迎龍公蛻骨故詩云念子無吏責十日勤征鞍云云)
經明宣城宰家此百尺瀾鄭翁不量力敢以非意干玄
黃雜兩戰絳青表雙蟠烈氣斃強敵仁心惻饑寒精誠
禱必赴苟簡求亦難蕭條麥麰枯浩蕩日月寬念子無
吏責十日勤征鞍春蔬得雨雪少助先生槃龍不憚往
来而我獨宴安閉閤默自責神交清夜闌
(唐趙耕撰張龍公廟碑公諱路斯隋末明經登第為宣城令罷歸每夕出自戌至丑歸常體冷且濕夫人石氏)
(異而詢之公曰吾龍也蓼人鄭祥亦龍也據吾池吾屢戰未勝明日取决可令九子挟弓矢射之繫鬛以青綃)
(者鄭也絳綃者吾也子遂射中青綃鄭怒東北去投合肥西山以死公是夕與九子俱復為龍漢韓延夀傳守)
(左馮翊高陵民有兄弟訟田延夀傷之閉閤思過後漢吳祐傳為酒泉太守民有争訟輒閉閤自責然後斷其)
(訟)
小飲西湖懷歐陽叔弼兄弟贈趙景貺陳履常
(集本作竹閒亭小酌公真跡刻于婺倅聽事作小飲西湖懷歐陽叔弼兄弟贈趙德麟陳)
(履常盖是後来所書景貺已改字德麟也)
歲暮自急景我閑方緩觴歡(一作醉)飲西湖晩步轉北渚
長地坐略少長意行無㵎岡久知薺麥青稍喜榆柳黃
盎盎春欲動瀲瀲夜未央水天鷗鷺静月霧松檜香撫
景方晼晩懷人重凄凉豈無一老兵坐念兩歐陽我意
正麋鹿君才亦圭璋此會不可再(一作恐難久)此歡不可忘
(宋玉九辯白日晼晚其將入兮晉謝奕傳桓温辟奕司馬嘗逼温酒温走避之奕遂引温一兵帥共飲曰失一)
(老兵得一老兵亦何所怪)
蠟梅一首贈趙景貺
天工點酥作梅花此有蠟梅禪老家蜜蜂採花作黃蠟
取蠟為花亦其物天工變化誰得知我亦兒嬉作小詩
君不見萬松嶺上黃千葉玉蘂檀心兩竒絶醉中不覺
渡千山夜聞梅香失醉眠歸来卻夢尋花去夢裏花仙
覓竒句此閒風物屬詩人我老不飲當付君君行適吳
我適越笑指西湖作衣鉢
送王竦朝散赴闕
我家衡山公(公自注伯父為衡山日與君相知有送行詩)清而畏人知臧否
不出口默識如蓍龜擢子拱把中云有驥騄姿胡為三
十載尚作窮苦詞丈人不妄語未效此何疑朅来清潁
上淚濕中郎詩怪我一年長而作十年衰同時幾人在
豈敢怨白髭願言指松栢永與霜雪期
(白樂天上翟中丞詩行為時領袖言作世蓍龜荀子驊騮騏驥纖離騄耳古之良馬也南史何遠傳言不虛妄)
(每語人云卿能得我一妄語則謝一縑衆共伺之不能得也中郎言伯父也晉書謝道韞傳云一門叔父則有)
(阿大中郎)
次韻致政張朝奉仍招晚飲
掃白非黃精輕身豈胡麻怪君仁而夀未覺生有涯曾
經丹化米親授棗如瓜雲蒸作霧楷火滅噀雨巴自此
養鉛鼎無窮走河車至今許玉斧猶事萼綠華(公自注君曾見)
(永州何仙姑得藥餌之人疑其以此夀也故有丹化米萼綠華之句皆女仙事)我本三生人疇
昔一念差前生或草聖習氣餘驚蛇儒&KR0751;謝赤松佛縳
慚丹霞時時一篇出擾擾四座譁清詩得可驚信美詞
多夸回車入官府治具隨貧家萍虀與豆粥亦可成咄
嗟
(博物志天老謂黃帝曰太陽之草名黃精食之可以長生太隂之草名鉤吻食之入口即死杜子美丈人山詩)
(掃除白髮黃精在君看他年冰雪容續齊諧記漢明帝時劉晨阮肇同入天台採藥乏食見澗中流一杯胡麻)
(飯云云本草胡麻久服輕身不老神仙傳王方平與麻姑過蔡經家經弟婦新産姑索少許米擲之墮地即成)
(丹砂封禪書李少君言上曰嘗見安期生食巨棗大如瓜後漢張楷性好道術能作五里霧又欒巴為尚書正)
(旦大會巴取酒西南噀之云成都市失火因酒為雨以滅之詔以驛書問成都答言時有雨從東北来火乃息)
(雨皆酒氣仙傳拾遺劉無名有真人示以陽爐隂鼎柔金煉化水玉之方伏汞煉鉛成汞髓之訣以鉛為君以)
(汞為臣八石為使黃牙為田修真祕訣隂真君金液丹歌云北方正氣為河車隂符經注云河車伏汞也真誥)
(許翽小名玉斧萼綠華者南山女子顔色絶整以晉昇平三年降羊權家韋續書訣墨藪鍾繇弟子朱翼每畫)
(一波三折筆作一戈如百鈞弩作一點如高峯墜石作一放縱如驚蛇入草法書苑釋亞栖善草書每自題云)
(飛鳥出林驚蛇入草維摩經貪著禪味是菩薩縳傳燈錄丹霞禪師遇天大寒取木佛焚之詳見卄六卷次韻)
(答張天覺詩注杜子美詩語不驚人死不休皇甫湜顧著作文集序逸歌長句往往若穿天心出月脅意外驚)
(人語非尋常所能及晉石崇傳為客作豆粥咄嗟而辦每冬得韭萍虀王愷密問其帳下云豆至難熟豫作熟)
(末客来但作白粥投之韭萍虀是𢷬韭根雜以麥苗耳)
閻立本職貢圖(譚賓錄貞觀三年東蠻謝元深入朝中書侍郎顔師古奏言昔)
(周武王治致太平遠國歸欸乃集其事為王會篇可圖寫貽後以彰服遠之德從之乃命)
(尚書閻立本畫之為職貢圖)
正觀之德表(一作来)萬邦浩如滄海吞河江音容傖獰服
竒厖横絶嶺海逾濤瀧珍禽瑰産争牽扛名王觧辮郤
蓋幢粉本遺墨開明窗我喟而作心未降魏徵封倫恨
不雙
(唐太宗紀即位明年正月改元貞觀劉禹錫竹枝詞激訐如吳聲傖獰不可分左傳閔二年晉候使太子申生)
(伐臯落氏衣之厖服杜預曰厖雜色也漢終軍傳殆將有觧辮髮削左袵襲冠帶要衣裳而蒙化者焉唐畫斷)
(閻立德剏職貢圖異方人物詭怪之状弟立本畫國王粉本昔南北兩朝名手不是過也又云職貢鹵簿圖立)
(本與立德同製之唐魏徵傳帝嘗歎曰今大亂之後其難治乎徵曰大亂之易治譬饑人之易食也封德彛曰)
(不然秦任法律漢雜霸道徵書生好虛論徒亂國家不可聽帝納徵言不疑至是天下大治蠻夷君長襲衣冠)
(帶刀宿衛東薄海南踰嶺戶闔不閉行旅不齎糧取給於道帝曰行仁義既效矣惜不令封德彛見之封德彛)
(名倫)
次韻王滁州見寄
斯人何似似春雨歌舞農夫怨行路君看永叔與元之
坎軻一生遭口語兩翁當年鬢未絲玉堂揮翰手如飛
教得滁人觧吟詠至今里巷嘲輕肥君家聫翩盡卿相
獨来坐歗谿山上笑捐浮利一雞肋多取清名幾熊掌
丈夫自重貴難售兩翁今與青山久後来太守更風流
要伴前人作詩瘦我倦承明苦求出到處遺蹤尋六一
憑君試與問琅邪許我来游莫難色
(歐陽永叔與王元之俱嘗守滁州漢江都易王傳口語藉藉楊惲傳横被口語杜子美寄裴十詩知君苦思緣)
(詩瘦李白嘲杜子美詩為問因何太瘦生只為從前作詩苦漢嚴助傳詔曰君厭承明之廬勞侍從之事懷故)
(土出為郡吏歐陽公醉翁亭記環滁皆山也其西南諸峯林壑尤美望之蔚然而深秀者琅邪也公自號六一)
(居士)
趙景貺以詩求東齋榜銘昨日聞都下寄酒来
戲和其韻分一壺作潤筆也
王孫天麒麟眸子奥而澈嚢空學愈富屋陋人更傑我
老書益放筆落座争掣欲求東齋銘要飲西湖雪長缾
分未到小硯乾欲裂不似淳于髠一石要燭滅
(晉王獻之傳七八歲時學書羲之密從後掣其筆不得歎曰此兒後當有大名北史鄭譯傳復爵沛國公位上)
(柱國帝令李德林立作詔書高熲戲譯曰筆乾答曰出為方岳杖策言歸不得一錢何以潤筆淳于髠事屢見)
洞庭春色(并引静安定郡王名世凖字君平時以保軍留後為安定郡王趙德麟)
(舊字景貺先生著字說為字德麟德麟字見於詩者自此篇始)
安定郡王以黃甘釀酒謂之洞庭春色色香味三
絶以餉其猶子德麟德麟以飲予為作此詩醉後
信筆頗有沓拖風氣(法帖評書王子敬書如河洛少年雖自充悦而舉體沓拖)
(殊不可耐)
二年洞庭秋香霧長噀手今年洞庭春玉色疑非酒賢
王文字飲醉筆龍蛇走既醉念君醒遠餉為我夀缾開
香浮座盞凸光照牖方傾安仁醽莫遣公遠齅(公自注明皇食)
(柑凡千餘枚皆闕一瓣問進柑使者云中途嘗有道士齅之盖羅公遠也)要當立名字未用
問升斗應呼釣詩鉤亦號掃愁帚君知蒲桃惡正是嫫
母黝湏君灔海杯澆我談天口
(潘安仁笙賦披黃苞以授甘傾縹瓷以酌醽歐陽公牡丹圖詩洛人矜誇立名字李後主中酒詩莫言滋味惡)
(一篲掃寒愁漢西域傳大宛以蒲萄釀酒列女傳帝妃嫫母於四妃之班居下貎甚醜而最賢史記鄒衍之術)
(迂大而閎辨齊人頌曰談天衍)
送路都曹(并序)
乖崖公(范蜀公東齋記張詠自蜀代去留一卷實封文字與僧正希白且云十年後開後十)
(年公薨於陳訃至僧發開所留文字乃公畫像自贊曰乖則違衆崖不利物乖崖之名聊以表德因)
(號乖崖)在蜀有錄曹参軍老病廢事公責之曰胡不
歸明日参軍求去且以詩留别其略曰秋光都似
宦情薄山色不如歸意濃公驚謝之曰吾過矣同
僚有詩人而吾不知因畱而慰薦之予幼時聞父
老言恨不問其姓名今都曹路公以小疾求致仕
予誦此語留之不可乃採前人意作詩送之并邀
趙德麟陳履常同賦一篇
積雪困桃李春心誰為容淮光釀山色先作歸意濃我
亦倦游者君恩繫疎慵欲留耿介士伴我衰遲蹤吏課
升斗積﨑嶇等鉛舂那將露電身坐待收千鍾結髮空
百戰市人看先封誰能搔白首抱關望夕烽子意亮已
成我言寕復從恨無乖崖老一洗芥蔕胸我田荆谿上
伏臘亦麤供懷哉江南路會作林下逢
(漢江都易王傳宮人有過或髠鉗以鉛杵舂不中程輒掠漢李廣傳結髮與匈奴大小七十餘戰嘗語王朔曰)
(自漢擊匈奴廣未嘗不在其中而諸部校尉巳下材能不及中以軍功取侯者數十人廣不為後人然終無尺)
(寸功以得封邑荆谿在常州宜興縣先生嘗買田於此)
次韻陳履常(汝隂久雪人饑公召僉書判官趙德麟令畤議所以賑䘏之乃發義)
(倉榖以濟貧乏出作院炭酒務薪用元價以售又奏放積欠教授陳履常師道有詩公和)
(之)
可憐擾擾雪中人饑飽終同寓一塵老檜作花真強項
凍鳶儲肉巧謀身忍寒吟詠君堪笑得暖讙呼我未貧
坐聽屐聲知有路擁裘來看玉梅春
(後漢董宣傳為洛陽令殺湖陽公主蒼頭主訴於帝帝使宣謝主宣不從彊使頓之兩手據地終不肯謝帝笑)
(敕強項令出)
二鮮于君以詩文見寄作詩為謝(二鮮于君乃諫議大夫子)
(駿之子子駿事見十四卷和鄆州新堂月夜詩注)
我懷元祐初圭璋滿清班維時南隆老奉使獨未還迂
叟向我言青齊歲方艱斯人乃德星遣出虛危間(公自注温)
(公謂余曰子駿福星也京東人困甚且令往彼)召用既晚矣天命良復慳一朝
失老驥寂寞空帝閑至今清夜夢枕衾有餘潸喜聞二
三子結髮師閔顔高論邈河漢清詩鳴珮環遙知三日
雪積玉埋崧山誰念此幽桂坐蒙榛與菅故人在潁尾
投詩清泠灣
(南隆閬中也鮮于子駿閬中人司馬温公自號迂叟漢天文志景星德星也地理志齊地虛危之分野莊子吾)
(驚怖其言若河漢而無極也左傳杜預注潁水之尾在下蔡又詳本卷新渡寺詩注莊子譲王篇北人無澤自)
(投於清泠之淵)
次韻趙德麟雪中惜梅且餉柑酒三首
千花未分出梅餘遣雪摧殘計已疎卧聞點滴如秋雨
知是東風為掃除
閬苑千葩映玉宸人間只有此花新飛霙要欲先桃李
散作千林火廹春
(火廹字出唐書源休𨗳朱泚僭號姚令言勸泚圍奉天二人争自比蕭何休顧令言曰成秦之業無輩我者我)
(視蕭何子當曹參可矣即收圖籍貯府庫效何者人皆笑謂為火廹酇侯)
蹀躞嬌黃不受鞿東風暗與色香歸偶逢白墮争春手
遣入王孫玉斝飛
(竇子野酒譜河東人劉白墮善釀酒味香美使人久醉朝士千里相饋號鶴觴亦名騎驢酒永熙中青州刺史)
(毛鴻賓齎酒之蕃路逢刧盗飲之即醉皆被擒時為之語曰不畏張弓拔刀惟畏白墮春醪洛陽伽藍記亦云)
和陳傳道雪中觀燈(陳傳道名師仲履常之兄家居彭城履常在潁傳道)
(來訪未幾先生移守維揚而傳道亦歸遂和趙德麟韻送之詩載卷末傳道是時仕為筦)
(庫)
新年樂事歎何曾閉閤燒香一病僧未忍便傾澆别酒
且来同看照愁燈潁魚躍處新亭近湖雪消時畫舫升
祇恐樽前無此客清詩還有士龍能
閱世堂詩贈任仲微(任仲微父任師中名伋按秦少游作任師中墓表元)
(豐中公知瀘州錄使者不法事而使者即誣奏公西南乞第過江安時不時掩擊乃延儒)
(生講書疑有私謁朝廷乃下章於他部各窮竟所考未具而公卒時當途者以公既沒為)
(使者地公之子大防三詣闕上書陳冤状獄不敢變使者竟免大防即仲微也又按師中)
(嘗為蔡州新息令惠給鰥寡邑人德之遂居焉堂前有檜高百尺盖數百年矣直榦蒼然)
(乃以名其堂故詩云惟有庭前檜閱世不改色云云)
任公鎮西南嘗贈繞朝策當時若盡用善陣無赫赫凄
凉十年後邪正久已白卻留封德彛天意眇難測象賢
真驥種號訴甘百謫豈云報私仇禍福指絡胍高才食
舊德但恐里門窄傷心千騎歸贈印黃壤隔惟有庭前
檜閱世不改色千年與井在記此王粲宅
(左傳文十二年晉人患秦之用士會也謀歸之士會行繞朝贈之以策曰子無謂秦無人吾謀適不用也孫子)
(善用兵者無赫赫之功又善陣者不戰善戰者不敗封德彛事見本卷職貢圖詩注又杜牧題魏文貞詩可憐)
(正觀太平後天且不留封德彛蘅按封德彛指當時使者象賢四語謂大防詣闕訟冤事也漢書于公治閭門)
(曰少高大令容駟馬高蓋車注閭門里門也杜子美一室詩應同王粲宅留井峴山前)
新渡寺送任仲微
春隂欲落雪野氣方升雲我遊清潁尾想見翠被君古
来聚散地與子復言分倦游安税駕瘦田失歸耘獨宿
古寺中荒雞亂鳴羣送子以曉角幽幽醒時聞
(左傳昭十二年椘子狩于州来次於潁尾使蕩侯潘子司馬督嚻尹午陵尹喜帥師圍徐以懼吳楚子次於乾)
(谿以為之援雨雪王皮冠秦復陶翠被豹舄執鞭以出杜子美贊上人詩古来聚散地宿昔長荆棘史記李斯)
(傳物極則衰吾未知所税駕也晉祖逖傳與劉琨同寝中夜聞荒雞鳴蹴琨覺曰此非惡聲也因起舞)
送運判朱朝奉入蜀(建安本云送朱世昌使蜀)
藹藹青城雲娟娟蛾眉月隨我西北来照我光不滅我
在塵土中白雲呼我歸我游江湖上眀月濕我衣岷峨
天一方雲月在我側謂是山中人相望了不隔夢尋西
南路默數長短亭似聞嘉陵江跳破吹錦(一作枕)屏送君
無一物清江飲君馬路穿慈竹林父老拜馬下不用驚
走藏使者我友生聽訟如家人細說為汝評若逢山中
友問我歸何日為話腰腳輕猶堪踏泉石
(唐地理志蜀州青城縣以青城山名十道四蕃志嘉州蛾眉山兩山相對如蛾眉故名韓非子六國時張敏與)
(高惠為友每相思敏於夢中往尋之至半道迷不知路而回嘉陵江其源出於大散關嘉陵谷贊寕筍譜慈竹)
(筍四時生其竹内實而節疎又蘄黃生一叢數竿根不外进茅亭客話慈竹聚生根不離母故名之慈也唐書)
(陽城為道州刺史以家人法待吏宜罰者罰之宜賞者賞之)
病中夜讀朱博士詩
病眼亂燈火細書數塵沙君詩如秋露淨我空中花古
語多妙寄可識不可誇巧笑在頩頬哀音餘掺撾曾坑
一掬春紫餅供千家懸知貴公子醉眼無真茶﨑嶇爛
石上得此一寸芽緘封勿浪出湯老客未嘉
(圓覺經譬如病目見空中花及第二月後漢禰衡傳為漁陽掺撾擊鼓之法東谿試茶錄佛嶺東南曰曾坑今)
(屬北苑茶少甘而多苦色亦重濁陸羽茶經上者生爛石中者生櫟壌下者生黃土又湯經三沸為老)
趙德麟餞飲湖上舟中對月
老守惜春意主人留客情官餘閑日月湖上好清明新
火發茶乳温風散粥餳酒闌紅杏闇日落大堤平清夜
除燈坐孤舟擘岸撑逮君幘未墮對此月猶横
(蔡邕月令自温風暑之在風者也玉燭寳典今人寒食日悉為大麥粥研杏仁為酪以餳沃之孫楚祭子推文)
(云黍飯一盤醴酪二盂是其事也宗懍荆楚歲時記亦云晉庾敳傳頽然已醉幘墮几上以頭就穿)
贈朱遜之(并序)
元祐六年九月與朱遜之會議于潁或言洛人善
接花歲出新枝而菊品尤多遜之曰菊當以黃為
正餘可鄙也昔叔向聞鬷蔑一言知其為人予於
遜之亦云
黃花候秋節遠自夏小正坤裳有正色鞠衣亦令名一
從人偽勝遂與天力争易性寓非族改顔隨所令新竒
既易售粹駮宜相傾疾惡逄伯厚識真似淵明君言我
所印世論誰敢評願君為霜風一掃紫與赬
(月令季秋之月菊有黃花夏小正大戴禮篇名以蟲魚草木正十二月之節候起於夏后氏故曰夏小正周易)
(坤六五黃裳元吉周禮内司服掌王后之六服禕衣揄狄闕狄鞠衣展衣緣衣素沙鄭注鞠衣黃衣也後漢陳)
(蕃傳疾惡如風朱伯厚屢見陶淵明飲酒詩秋菊有佳色裛露掇其英維摩經佛所印可屢見)
和趙德麟送陳傳道
二陳既妙士兩歐惟德人王孫乃龍種世有籋雲麟五
君從我游傾寫出怪珍俗物敗人意兹得實清醇那知
有聚散佳夢失欠伸我舟下清淮沙水吹玉塵君行踏
曉月疎木挂寸銀尚寄别後詩翦刻淮南春
(莊子德人者居無思行無慮漢賈誼鵩賦德人無累知命不憂二陳言傳道履常兩歐言叔弼季默也杜子美)
(哀王孫詩高帝子孫盡隆準龍種自與常人殊籋雲字出漢書天馬歌已見晉王戎傳戎與阮籍為竹林游戎)
(嘗後至籍曰俗物已復来敗人意戎笑曰卿輩意亦復易敗耳清淮時先生將離潁赴揚州故云幽怪錄橘中)
(兩叟相謂曰汝輸我瀛洲玉塵九斛)
施註蘇詩卷三十一
