王註正譌
分類蘇詩註三十二卷舊刻永嘉王十朋龜齡纂集註
中引用故事謬誤實多有極淺陋可為失笑者王龜齡
為南渡名臣著梅溪集如干卷行世史稱其天資穎悟
廷對萬餘言淹通經史學者争傳誦之以擬鼂董劉氏
珙序其集有云平居無所嗜好顧喜為詩渾厚質直如
其為人又云不為浮靡之文然規模宏闊骨骼開張世
之盡力於文字者或不能及其所註蘇詩雖云百家必
經一手采輯何至紕繆乃爾愚意當是賈人俗本版寫
誵譌而後生耳食沿踵至今釋氏所謂可憐愍者會予
有訂讐之役乃稍加是正随手繙得如干條略疏出處
件繋之如左其它譌處尚多不及枚舉今所抉摘依原
註分屬諸家不欲獨令王氏蒙陋名也(長蘅)識
卷之一
壬寅二月有詔令郡吏分往屬縣詩誰言董公健程氏
(縯)註引董卓傳卓議廢立(云云)按天下健者何必董
公語在袁紹傳非卓傳也註譌今正(王本一卷)
東湖詩江水綠如藍(縯)註引李白詩云山光水色綠如
藍按白詩山光水色青於藍非綠如藍也註訛今正
(王本四卷)
將往終南和子由見寄詩我今廢學如寒竽久不吹之
澀欲無趙氏(堯卿)註云齊宣王好竽而南郭先生不
善吹之澀則不能成聲按南郭先生事出韓子齊宣
王好竽必三百人齊吹先生不善竽而濫於三百之
中以食禄(云云)並無澀不能成聲語註又不著書名
似因蘇詩而傅會之者今正(王本十卷)
卷之二
南溪會景亭詩居民惟白帽(堯卿)註云管寧不應州縣
之辟嘗著白帽按三國管寧傳寧常皂帽布繻袴布
帬又四時祠祭加衣服著絮巾故在遼東所有白布
單衣(云云)並無白帽字又寧浮海還郡黃初青龍之
間屢被徵命寧皆堅辭不起從無州縣辟舉事註譌
今刪(王本二十八卷)
竹&KR1338;詩䲭夷讓圓滑(縯)註引揚雄酒箴云䲭夷員滑腹
大如壺按酒箴乃䲭夷滑稽(滑音骨稽音雞)腹大如壺非員
滑也註因詩傅會今正(王本三十卷)
和董傳留別詩厭伴老儒烹瓠葉趙氏(次公)註引劉昆
傳云以素米瓠葉為爼豆按昆傳是素木非素米也
註譌今正(王本十六卷)
卷之六
新城道中詩樹頭初日挂銅鉦(次公)註引先生日喻云
生而眇者不識日問之或告之曰日之状如銅鉦按
先生集本日之状如銅槃非銅鉦也註譌今刪(王本二十)
(九卷)
於潜僧綠筠軒詩不可使居無竹(縯)註云王羲之嘗寄
居空宅中便令種竹按晉書種竹為王徽之事徽之
字子猷羲之子也世說並同註譌今正(王本二十卷)
卷之八
賀陳述古弟章生子詩參軍新婦賢相敵李氏(厚)註引
王渾妻鍾氏新婦得配參軍語參軍謂渾弟瀹(云云)
又孔毅父妻輓詞生子勝王濟(縯)又註曰參軍為渾
中弟瀹也按世說注渾弟倫字太冲歴大將軍參軍
年二十五卒三國志魏書渾父昶為魏司空諸子中
並無名瀹者兩引俱訛今正(王本二十卷)
卷之九
戲書吴江三賢畫像詩郤遣姑蘇有麋鹿(厚)註引伍子
胥諫吴王夫差不聽子胥曰臣今見麋鹿遊於姑蘇
之臺宫中生荆棘露沾衣也(云云)按二語本史記淮
南王傳漢書在伍被傳麋鹿句乃伍被述子胥諫語
宫中荆棘句乃被自諫淮南語故曰今臣亦見宫中
生荆棘(云云)註既不著書名又刪去虛字兩意併作
一語牽合可笑今正(王本二十九卷)
捕蝗至浮雲嶺詩殺馬毁車從此逝(縯)註引後漢周穉
傳馮良年三十(云云)按馮良事見周爕傳非穉也後
漢書列傳並無周穉其人註譌今正(王本十八卷)
聽賢師琴詩但聞牛鳴盎中雉登木(縯)註引管子地負
篇凡聽宫如牛鳴窌(云云)按管子有地員篇無地負
篇又聽徵聽羽每句叶韻故曰凡聽宫如牛鳴窌中
宫與中叶芟去中字不叶韻矣註譌今正(王本七卷)
李行中醉眠亭注引李白詩我醉欲眠君且去眀朝有
意抱琴来(原)註訛作眀朝無事抱琴来便爾傖父今
正(王本二十八卷)
次韻孫職方蒼梧山詩来依鵬背負青山(次公)註引莊
子鵬背負青山(云云)按此詩山字出韻本應作天莊
子逍遥遊篇背負青天而莫之夭閼亦無鵬背負青
山句註紕繆杜撰今正(王本十二卷)
謝人見和前篇詩也知不作堅牢玉(次公)註引漢書息
夫躬傳器用鹽惡又引鄧展曰鹽不堅牢也按漢書
乃器用盬惡盬音公戸反非鹽惡也註譌今正(王本二十)
(八卷)
出城送客詩東望峨眉小盧山翠作堆公自註郡東盧
山絶類峨眉而小(見王本八卷)又有遊盧山次韻章傳道
(見王本三卷)又有盧山五詠(見王本四卷)按密州有盧山以秦
時博士盧敖避難此山得名先生超然臺記曰其東
則盧山盧敖之所從遁也即指此是時先生方守高
密數詩所稱乃密之盧山非江西之廬山也王本皆
譌今正
卷之十二
子由將赴南都詩會看銅狄兩咨嗟宋氏(援)註引後漢
方朔傳(云云)後漢安得有方朔傳按摩挲銅人事見
薊子訓本傳於方朔無涉註訛今正(王本十八卷)
卷之十四
次韻黃魯直見贈古風不知市人中自有安期生(援)註
云前漢郊祀志安期生瑯琊人賣藥東海邊時人皆
言千歲按漢書郊祀志無此數語盖出抱朴子及列
仙傳而(援)註誤以為漢書也今正(王本十三卷)
卷之二十
別黃州詩桑下豈無三宿戀(厚)註後漢裴楷言浮屠不
三宿桑下(云云)三十五卷欝孤臺詩註亦云按裴楷
字叔則乃晉人非後漢也後漢另有襄楷字公矩當
桓帝時再疏言災異事浮屠不三宿桑下乃疏中引
用四十二章經語(厚)註再引俱訛今正(王本一卷)
卷之二十一
廬山開先漱玉亭王本訛作開元題下註云開元禪院
舊傳梁昭眀太子之居栖隠也唐元宗即位始號開
元有招隠橋元宗所作(云云)按黃庭堅開先禪院修
造記略曰南唐中主年少好文無經世意慕物外之
名問舍五老峯下有野夫獻地買之萬金以為書堂
及即位以為寺以野夫獻地為已有國之祥故名開
先後遷洪都盖嘗彌節故榻與畫像存焉又山志稱
中主讀書臺在寺後世以為李後主者誤以為梁昭
眀者尤誤又按史南唐中主李景初名景通後更名
燝避周諱復為景廟號元宗開先寺本末甚眀無可
疑者王本既訛開先為開元又訛南唐之元宗為唐
開元天寶之元宗又云唐元宗即位始號開元其杜
撰踳駮乃爾梅溪何至是想後人偽託耶今正(王本四卷)
張近幾仲有龍尾子石硯詩飄零高下随風花(次公)註
引南史范績傳對竟陵王(云云)績名凡三見按南史
並無范績其人對竟陵王語乃范縝非績也縝字子
真為范雲從父兄註訛今正(王本三十卷)
次韻滕元發許仲途秦少遊詩起句二公詩格老彌新
醉後狂吟許野人按二公謂滕許野人公自謂也頸
聯兩邦旌纛十畝鋤犁正分承起句詩意甚明(次公)
註云兩邦旌纛意者滕元發許仲途皆為太守乎然
破題指之為許野人未省(云云)註詩如此索解直是
兒童之見不待識者方為盧胡也今刪(王本十三卷)
卷之二十五
詩題狄詠石屏按狄詠樞密使武襄公之子與先生同
館伴遼使事載年譜中王本訛秋詠石屏今正(王本三十)
(卷)
卷之二十六
書鄢陵王主簿所畫折枝詩雙翎決將起(次公)註曰莊
子言蜩鷽鳩云我決起而飛也按註意本引莊子逍
遥游篇蜩與鷽鳩笑之曰我決起而飛搶榆枋語乃
以意竄改拖沓殊不成句今正(王本二十七卷)
和張耒高麗松扇詩猶勝漢宫悲婕妤(次公)註引漢書
云班婕妤初大幸後趙飛燕寵盛婕妤失寵遂作秋
扇詩(云云)按秋扇詩即樂府怨歌行新製齊紈素一
首是也詩不載漢書註誤牽合今正(王本三十卷)
贈李道士詩戲著幼輿巖石裏(次公)註引世說云愷之
畫謝鯤在石岩裏人問其故曰鯤嘗云一邱一壑自
謂過庾亮此子宜置邱壑中(云云)按晉書謝鯤傳明
帝在東宫問鯤論者以君方庾亮何如答曰端委廟
堂使百僚凖則鯤不如亮一邱一壑自謂過之又世
說顧長康畫謝幼輿在岩石裏人問其所以曰此子
宜置邱壑中按此二條各是一事置邱壑中是長康
語一邱一壑是鯤對眀帝語註以二事牽合語亦拖
沓不成文理今正(王本十九卷)
卷之二十七
慶源宣義王丈詩拂衣自註下下考(師)注前漢陽城為
道州刺史(云云)漢唐不辨可為索笑今正(王本九卷)
卷之三十二
滕逹道挽詞雲夢連江雨(次公)註云雲夢澤在湖州常
州之地按周禮職方氏正南曰荆州其澤藪曰雲夢
本作瞢註曰雲在江北夢在江南今江夏安陸華容
枝江皆其地左傳定公四年楚子涉睢濟江入於雲
中杜預注曰入雲夢澤中所謂江南之夢廣輿記雲
夢澤在安陸相如傳云椘有七澤其小者曰雲夢方
九百里即指此其與湖常相距二千餘里不知註何
所據而云然今刪(王本二十卷)
卷之三十五
宿建封寺曉登盡善亭望韶石詩再使魚龍舞洞庭(次)
(公)註莊子言黃帝張咸池之樂於洞庭之野而魚龍
舞焉按莊子天運篇北門成問於黃帝曰帝張咸池
之樂於洞庭之野吾始聞之懼復聞之怠(云云)通篇
無而魚龍舞焉句杜撰今正(王本)(卷)
新釀桂酒詩酒材巳遣門生致(厚)註云周禮酒人篇以
式法授酒材按周禮安有篇名式法授酒材亦酒正
之職非酒人也今正(王本八卷)
卷之三十六
答周循州詩且覓黃精與療饑(縯)註引毛詩泌之洋洋
可以療饑因蘇詩有療饑字輒改竄毛詩樂饑為療
饑此最眼前謬誤而至今仍之不能改豈不可笑(王本)
(十四卷)
小圃五詠甘菊詩孤根蔭長松獨秀無衆草(次公)註引
左傳松柏之下其草不植而菊生焉按左傳襄公二
十九年鄭行人子羽曰是謂不宜必代之昌松柏之
下其草不植並無而菊生焉句註杜撰今刪(王本二十五卷)
次韻高要令劉湜峡山寺見寄詩應憐五管客曾作八
州督(援)註引莊子頤隠於齊肩高於頂句贅指天上
有五管也(云云)按此用五管是嶺外地名唐以廣桂
容邕南安五府屬嶺南節度使謂之五管詩云五管
客公自謂也註引莊子大謬莊註五管五腧也詩意
當作何解又按此數語莊子凡再見人間世篇則曰
支離疏者頤隠於齊肩高於頂會撮指天五管在上
大宗師篇則曰曲僂發背上有五管頤隠於齊肩高
於頂句贅指天註引顛倒錯亂兩按之俱不合杜撰
每每如此(王本二十三卷)
卷之三十七
安期生詩茂陵秋風客望祀猶蟻蠭王本訛作望祖猶
蟻蜂按望祀本用漢郊祀志武帝望祀蓬莱之屬幾
至殊庭語故結曰海上如瓜棗可聞不可逢詩意甚
眀王本訛作望祖(次公)註乃為之說曰祖字指言高
祖謂高祖尚不見安期而况武帝(云云)詩意上下不
屬穿鑿支離今正(王本十九卷)
卷之三十八
留别廉守詩編萑以苴豬(次公)註編萑綴茅也又引左
傳或取一編萑焉(云云)按詩語全用禮記内則編萑
以苴之句萑細葦也解作綴茅巳誤又左傳昭二十
七年或取一編菅焉杜云苫也訛編菅為編萑尤誤
今正(王本十六卷)
和黃秀才鑒空閣詩誰言小叢林清絶冠五嶺按詩意
閣在嶺外甚眀胡氏(邦衡)註題乃引杭州圖經(云云)
殊無謂今刪(王本二十八卷)
卷之三十九
用前韻再和霍大夫詩郤下虎頭州(次公)註云虎頭州
以言常州盖虎頭顧愷之也愷之晉陵無錫人無錫
乃今常州(云云)按虎頭州虔州也考之地里志一統
志及圖經諸書從無以常州為虎頭州至謂因顧愷
之得名尤支離鑿空當時巳有辨其訛者而至今仍
之不解(王本十四卷)
王子立去歲送子由北歸往返百舍今又相逢贑上戲
用舊韻作詩留別(次公)註王子立住鶴田山(云云)按
王子立名適為子由之壻第十七卷有贈王郎一首
即子立也又二十七卷有次韻王郎子立風雨有感
詩二十八卷有哭王子立次兒子迨韻三首先生度
嶺北歸時距子立之歿盖十餘年矣是詩留別乃王
子直秀才非子立也王子直名原虔州人先生在惠
州子直不遠千里来訪留七十日去事載年譜先生
有贈王子直秀才詩見三十五卷起句云萬里雲山
一破裘今用其韻也題與註並譌今正(王本十六卷)
