施註蘇詩卷七
宋蘇軾撰
施元之原註
武進邵長蘅刪補
詩六十三首
(時通守錢塘作)
追和子由去歲試舉人洛下所寄五首
暴雨初晴樓上晚景
秋後風光雨後山滿城流水碧潺潺煙雲好處無多子
及取昏鴉未到間
(傳燈錄臨濟禪師曰元來黃蘗佛法無多子隋煬帝詩見面無多子聞名爾許時何遜詩城隂度塹黑昏鴉接)
(翅歸杜子美詩無人竭浮蟻有待至昏鴉)
洛邑從來天地中嵩高蒼翠北邙紅風流耆舊消磨盡
只有青山對病翁(公自注謂富公也)
(史記周本紀成王在豐使召公復營洛邑周公復卜申視卒營築居九鼎焉曰此天下之中毛詩嵩高維嶽太)
(平寰宇記楊佺期洛城記云北邙山連亘四百餘里實古今東洛九原之地十道四蕃志河南北邙山上無林)
(木惟北嶺古樗樹婆娑四五畝)
白汗翻漿午景前雨餘風物便蕭然應傾半熟鵝黃酒
照見新晴水碧天
(淮南子挈一石尊白汗交流杜子美貽柳少府詩老少多暍死汗踰水漿翻又詩鵝兒黃似酒對酒愛新鵝謝)
(靈運詩水碧綴流温)
疾雷破屋雨翻河一掃清風未覺多應似畫師吳道子
高堂巨壁寫降魔
(莊子齊物論疾雷破山風震海而不能驚張彦遠歴代名畫記西京唐安寺菩提院北壁降魔變相道子)
(畫也)
客路三年不見山上樓相對夢魂閒明朝卻踏紅塵去
羞向清伊照病顔
過廣愛寺見三學演師觀楊惠之塑寶山朱瑶
畫文殊普賢(楊惠之與吳道子同時詳首卷維摩像詩注又圖畫見聞誌朱瑶長)
(安人工畫佛道洛中廣愛寺有文殊普賢像世傳道子畫多瑶筆)
寓世身如夢安閑日似年敗蒲翻覆卧破裓(古得切)再三
連勸客眠風竹長齋飲石泉回頭萬事錯自笑覺師賢
(維摩經是身如夢為虛妄見李太白詩處世若大夢胡為勞其生釋典裓行戒衣也杜子美詩嗜酒愛風竹又)
(詩蘇晉長齋繡佛前)
妙迹苦難尋兹山見幾層亂峰螺髻出絶磵陣雲崩措
意元同畫觀空欲問僧莫教林下意終老歎何曾
(皮日休縹緲峰詩似將青螺髻撒在明月中史記天官書陣雲如立垣木玄虛海賦崩雲屑雨浤浤汩汩雲溪)
(友議韋丹帥江西寄東林僧靈澈詩云已為平子歸休計五老峰前必共聞靈澈答曰相逢盡道休官好林下)
(何曾見一人)
朱瑶唐晚輩得法尚雄深滿寺空遺迹何人識苦心長
廊欹雨腳破壁撼鐘音成壊(一作敗)無窮事他年復弔今
(杜子美題松樹障詩更覺良工心獨苦又詩雨腳如麻未斷絶李賀秦王飲歌洞庭雨腳來吹笙)
韓子華石淙莊(韓獻肅公名絳字子華父忠憲公名億平日常語子弟進取在)
(於止足寵禄不可過溢以故子華服闋誓墓年五十遽請謝事最後手疏言昔晉王羲之)
(去郡不仕嘗自誓於父母墓前朝廷以其誓苦不復召之臣今志願雖與羲之頗殊然誓)
(於先臣墓前則無異矣區區之志中外士大夫多有知者即非臣今日輕有去就妄干退)
(閑也章屢上終不允後拜觀文殿學士元祐二年以司空檢校太尉致仕時年七十六矣)
(次年薨此詩多用子華表意石淙莊在許昌唐武后嘗燕於此)
絳侯百萬兵尚畏書牘背功名意不巳數與危機會我
公抱絶識凛凛鎮横潰欲收伊吕迹遠與巢由對誓言
雖未從久已斷諸内區區為懷祖頗覺羲之隘此身隨
造物一葉舞澎湃田園不早定歸宿終安在彼美石淙
莊每到百事廢泉流知人意屈折作濤瀨寒光洗肝鬲
清響跨竽籟我舊門前客放言不自外園中亦何有薈
蔚可勝計請公試回首歲晚餘蒼檜
(漢書周勃傳勃從高祖封絳侯人有上書告勃欲反下廷尉逮捕勃恐不知置辭以千金與獄吏吏乃書牘背)
(示之曰以公主為證勃既出曰吾嘗將百萬兵然安知獄吏之貴也趙飛燕傳手書對牘背注牘木簡也時以)
(為詔馳問之故令於背上書對辭晉諸葛長民傳歎曰貧賤嘗思富貴富貴必履危機今日思為丹徒布衣豈)
(可得也高士傳許由隠於箕山堯召為九州長不欲聞之洗耳於水濱巢父牽犢欲飲見由洗耳問其故曰子)
(故浮游俗間苟求名譽汚吾犢口牽上流而飲之晉書載記苻堅曰築室於道沮計萬端吾當内斷於心矣晉)
(王羲之傳王述少與羲之齊名而羲之輕述由是情好不協及述為揚州刺史檢察會稽郡主者疲於簡對羲)
(之恥之遂稱疾去郡於父母墓前誓曰自今之後敢渝此心貪冒苟進是有無尊之心而不子也述字懷祖莊)
(子上與造物者游下與無終始者為友軒后本紀見浮葉乃為舟黃閔武陵沅記武陵鼎口望沅川中舟如樹)
(一葉漢揚雄傳何必湘淵與濤瀨唐李適之罷相詩試問門前客今朝幾箇來詩國風薈兮蔚兮南山朝隮)
立秋日禱雨宿靈隠寺同周徐二令
百重堆案掣身閑一葉秋聲對榻眠牀下雪霜侵戶月
枕中琴筑落階泉崎嶇世味嘗應遍寂寞山栖老漸便
惟有問農心尚在起占雲漢更茫然
(嵇叔夜絶交書人間多事堆案盈几白樂天詩堆案抛來眼較明淮南子一葉落知天下秋李蘋月詩看共雪)
(霜同韓退之月詩幽坐看侵戶琴筑註見五卷惠山泉詩詩大雅雲漢篇鄭箋時旱渴雨故宣王夜仰視天河)
(望其候焉)
病中獨遊淨慈謁本長老周長官以詩見寄仍
邀遊靈隠因次韻荅之
卧聞禪老入南山淨掃清風五百間我與世疎宜獨往
君緣詩好不容攀自知樂事年年減難得高人日日閑
欲問雲公覓心地要知何處是無還(公自注楞嚴經云我今示汝無所還)
(地)
(李白代夀山荅人書清風掃門明月侍坐華嚴經文殊告善財童子言妙峰有比邱曰德雲汝可往問云何學)
(菩薩行杜子美上方詩願聞第一義回向心地初)
病中遊祖塔院
紫李黃瓜村路香烏紗白葛道衣涼閉門野寺松隂轉
欹枕風軒客夢長因病得閑殊不惡安心是藥更無方
道人不惜階前水借與匏樽自在嘗
(傳燈錄二祖謂達磨曰我心未安請師安心達磨曰將心來與汝安二祖良久曰覓心了不可得達磨曰與汝)
(安心竟)
虎跑泉(臨安新志性空禪師居大慈山苦無水忽有神人告曰明日當有水是夜二虎)
(跑地作穴泉水涌出因號虎跑泉)
亭亭石塔東峰上此老初來百神仰虎移泉眼趁行腳
龍作浪花供撫掌至今遊人灌濯罷卧聽空階環玦響
故知此老如此泉莫作人閒去來想
(維摩經維摩詰左手斷取三千大千世界著右手掌中又復還置本處不使人有往來想)
佛日山榮長老方丈五絶
陶令思歸久未成遠公不出但聞名山中只有蒼髯叟
數里蕭蕭管送迎
(廬山詩遠公送客未嘗過虎谿過則虎輙鳴高僧傳東晉法潛王敦之弟隠剡山或問曰山中勝友者誰則指)
(松曰蒼髯叟也)
千株玉槊攙雲立一穗珠旒落鏡寒何處霜眉碧眼客
結為三友冷相看
(高僧傳達磨眼紺青色後稱碧眼胡僧白樂天雙石詩石雖不能言許我為三友)
東麓雲根露角牙細泉幽咽走金沙不堪土肉埋山骨
未放蒼龍浴渥洼
(白樂天太湖石詩削成青玉片截斷碧雲根韓退之詩蒼龍露角牙白琵琶行幽咽泉流水下灘阿彌陀經池)
(底純以金沙布地韓退之石鼎聯句巧匠斲山骨漢武帝紀元鼎四年秋馬生渥洼水中作天馬之歌曰今安)
(匹龍為友)
食罷茶甌未要深清風一榻抵千金腹摇鼻息庭花落
還盡平生未足心
(孫樵乞巧對九衢喧喧夾路朱門曉鼓一發車馳馬奔予方高枕偃然就寢腹搖鼻息夢到鄉國槐花撲庭鳴)
(蜩噪晴懷軸囊刺門門買聲予方屏居詠歌吾廬對松欹石不知其餘杜牧之懷齊安郡詩平生睡足處雲夢)
(澤南州)
日射西廊午枕明水沈燒盡碧煙横山人睡覺無人見
只有飛蚊遶鬢鳴
(唐何諷夢渴賦窗日斜照飛蚊遶鬢)
癸丑春分後雪
雪入春分省見稀半開桃李不勝威應慙落地梅花識
卻作漫天柳絮飛不分東君專節物故將新巧發隂機
從今造物尤難料更暖須留御臘衣
(謝道韞詠雪未若柳絮因風起已見四卷韓退之晚春詩楊花榆莢無才思惟解漫天作雪飛又辛卯雪詩翕)
(翕凌厚載曄曄弄隂機)
孤山二詠(并引)
孤山有陳時柏二株其一為人所薪山下老人自
為兒已見其枯矣然堅悍如金石愈於未枯者僧
志詮作堂於其側名之曰柏堂堂與白公居易竹
閣相連屬余作二詩以記之
柏堂
道人手種幾生前鶴骨龍姿尚宛然雙幹一先神物化
九朝三見太平年忽驚華構依巖出乞與佳名到處傳
此柏未枯君記取灰心聊伴小乘禪
(九朝謂自陳歴隋唐五代本朝也莊子心若死灰傳燈錄僧問西來意趙州荅曰庭前柏樹子釋典阿羅漢果)
(獨了生死不度衆生故名小乘如車乘之小者僅能自載聲聞緣覺乘為中乘菩薩乘為大乘)
竹閣
海山兜率兩茫然古寺無人竹滿軒白鶴不留歸後語
蒼龍猶是種時孫兩叢恰似蕭郎筆千畝空懷渭上村
欲把新詩問遺像病維摩詰更無言
(唐逸史會昌中有海商因風至仙山有院扃閉云白樂天院故樂天答客詩海山不是吾歸處歸即應歸兜率)
(天華表鶴注見二卷樓觀詩李遠失鶴詩華表柱頭留語後不知消息到如今吳僧贊寧筍譜俗呼筍為龍孫)
(詳第三卷濟源草堂詩注白樂天蕭悅畫竹歌蕭郎下筆獨逼真森森兩叢十五莖史記貨殖傳渭川千畝竹)
(其人與千戶侯等白樂天退居渭上村詩聖代元和歲閑居渭水陽維摩詰注見一卷維摩像詩)
與述古自有美堂乘月夜歸
娟娟雲月稍侵軒瀲瀲星河半隠山魚鑰未收清夜永
鳳簫猶在翠微閒淒風瑟縮經絃柱香霧凄迷著髻鬟
共喜使君能鼓樂萬人爭看火城還
(丁用晦芝田錄鑰必以魚者取其不瞑目守夜之義唐司空曙詩漏促雙魚鑰車喧百子鈴荀子鳳凰秋秋其)
(聲若簫爾雅山未及上曰翠微七命撫促柱則酸鼻揮危絃則涕流古詩音響一何悲絃急知柱促杜子美月)
(夜詩香霧雲鬟濕清輝玉臂寒國史補每元日冬至立仗大官皆以樺燭擁馬有至五六百炬謂之火城宰相)
(火城至則衆撲滅避之)
有美堂暴雨
遊人腳底一聲雷滿坐頑雲撥不開天外黑風吹海立
浙東飛雨過江來十分瀲灧金樽凸千杖敲鏗羯鼓催
喚起謫仙泉灑面倒傾鮫室瀉瓊瑰
(杜子美朝獻太清宫賦九天之雲下垂四海之水皆立謝玄暉詩朔風吹飛雨蕭條江上來杜牧之夜宴詩酒)
(凸觥心瀲灧光又寄李起居詩雲罍心凸知難捧韓愈城南聯句樹啄頭敲鏗南京羯鼓錄羯鼓其聲焦殺嗚)
(烈尤宜促曲急破宋開府善羯鼔嘗曰頭如青山峰手如白雨點取譬端直而急唐李白傳賀知章一見呼為)
(謫仙玄宗坐沉香亭欲得白為樂章召入而白已醉左右以水頮面稍解援筆成文舊書云灑面博物志鮫人)
(從水中出曾寄寓人家積日賣綃臨去從主人索器泣而出珠滿盤以遺主人左傳成十七年初聲伯夢涉洹)
(或與已瓊瑰食之泣而為瓊瑰盈其懷)
八月十五日看潮五絶
定知玉兔十分圓已作霜風九月寒寄語重門休上鑰
夜潮留向月中看
萬人鼓噪懾吳儂猶似浮江老阿童欲識潮頭高幾許
越山渾在浪花中
(左傳哀十七年越伐吳吳子禦之笠澤夾水而陳越子為左右句卒鼓噪而進吳師大亂遂敗之晉羊祜傳咸)
(寧中吳有童謠曰阿童復阿童銜刀浮渡江不畏岸上虎但畏水中龍祜聞之曰此必水軍有功當應其名耳)
(益州刺史王濬小字阿童因表留監諸軍令修舟楫為順流之計)
江邊身世兩悠悠久與滄波共白頭造物亦知人易老
故教江水向西流
(白樂天詩愁見舟行風又起白頭浪裏白頭人李太白白頭吟東流不作西歸水)
吳兒生長狎濤淵冒利輕生不自憐東海若知明主意
應教斥鹵變桑田(公自注是時新有旨禁弄潮)
(晉夏統傳吳兒木人石心斥鹵字見爾雅神仙傳麻姑謂王方平曰自接侍以來見東海三為桑田矣公烏臺)
(詩話任杭州通判因八月十五日觀潮作詩五首寫在安濟亭上第四首言弄潮之人貪官中利物致其間有)
(溺而死者故朝旨禁斷軾謂主上好興水利不知利少而害多言東海變桑田知此事之必不可成以譏諷朝)
(廷水利之難成也)
江神河伯兩醯雞海若東來氣吐蜺安得夫差水犀手
三千強弩射潮低(公自注吳越王嘗以弓弩射潮頭與海神戰自爾水不近城)
(莊子田子方篇丘之於道也其猶醯雞與微夫子之發吾覆也不知天地之大全也秋水篇秋水時至百川灌)
(河於是河伯欣然自喜以天下之美為盡在巳順流而東行至於北海東面而視不見水端於是焉河伯始旋)
(其面目望洋向若而歎虹蜺注見四卷和子由柳湖久涸詩國語夫差衣水犀之甲者三千孫光憲北夢瑣言)
(杭州連歲潮頭直打羅刹石吳越錢尚父俾張弓弩候潮至逆而射之由是漸退羅刹石化而為陸地遂列廩)
(庾焉漢張騫傳宛兵弱誠以漢兵不過三千人強弩射之即破宛矣)
東陽水樂亭(公自注為東陽令王都官概作又志林云錢塘東陽皆有水樂洞泉)
(流空巖中自然宫商)
君不學白公引涇東注渭五斗黃泥一鍾水又不學哥
舒横行西海頭歸來羯鼓打凉(一作梁)州但向空山石壁
下愛此有聲無用之清流流泉無絃石無竅強名水樂
人人笑慣見山僧已厭聽多情海月空留照洞庭不復
來軒轅至今魚龍舞鈞天聞道磬襄東入海遺聲恐在
海山閒鏘然澗谷含宫徵節奏未成君獨喜不須寫入
薰風絃縱有此聲無此耳
(漢溝洫志太始三年趙中大夫白公引涇水注渭中溉田四千五百餘頃因名曰白渠民得其饒歌之曰涇水)
(一石其泥數斗且溉且糞長我禾黍李太白詩君不能學哥舒横行青海夜帶刀西屠石堡取紫袍唐天寶中)
(樂章多以邊地為名如涼州甘州伊州之類是也元結水樂說元子居山中有所耽愛者水樂水樂是南磳之)
(懸水淙淙然莊子天運篇黃帝張咸池之樂於洞庭之野至樂鳥聞之而飛獸聞之而走魚聞之而下入西域)
(傳魚龍角抵之戲史記扁鵲傳趙簡子曰我之帝所甚樂與百神游於鈞天廣樂九奏萬舞不類三代之樂伯)
(牙海山事見第二卷授經臺詩注家語舜作五絃之琴以歌南風曰南風之薰兮解吾民之愠兮)
與周長官李秀才遊徑山二君先以詩見寄次
其韻二首
少年飲紅帬酒盡推不去呼來徑山下試與洗塵霧癡
馬惜障泥臨流不肯渡獨有汝南君從我無朝暮肯將
紅塵腳暫著白雲屨嗟我與世人何異笑百步功名一
破甑棄置何用顧更憑陶靖節往問征夫路
(王濟傳善解馬性嘗乘一馬著錦障泥前有水終不肯渡濟云此必惜障泥使人解去便渡故杜預謂濟有馬)
(癖李白紫騮馬詩臨流不肯渡似惜錦障泥千姓編周姬姓國也望出汝南後漢郭太傳孟敏荷甑墮地不顧)
(而去曰甑已破矣視之何益世說鄧遐免官後見桓温温曰卿何以瘦荅曰有愧於叔達不能不恨於破甑孟)
(敏字叔達陶潛歸去來辭問征夫以前路)
龍亦戀故居百年尚來去至今雨雹夜殿闇風纏霧而
我棄鄉國大江忘北渡便欲此山前築室安遲暮又恐
太幽獨歲晚霜入屨同游得李生仄足隨蹇步孔明不
自愛臨老起三顧吾歸便卻掃誰踏門前路
(龍故居徑山國一大師事詳第四卷遊徑山詩注謝宣遠詩四達雖平直蹇步媿無良三國諸葛亮出師表曰)
(先帝三顧臣於草廬之中咨臣以當世之事江文通恨賦閉關卻掃塞門不仕晉葛洪傳閉門卻掃未嘗交游)
臨安三絶
將軍樹(五代吳越世家臨安里中有大樹錢鏐幼時與羣兒戲樹下及貴歸宴父)
(老山林嘗覆以錦號其樹曰衣錦將軍)
阿堅澤畔菰蒲節玄德牆頭羽葆桑不會世間閑草木
與人何事管興亡
(晉載記秦苻洪始其家池中蒲生長五丈五節如竹形時咸謂之蒲家因以為氏其後洪以䜟文有草付應王)
(又其孫堅背有草付字遂改姓苻堅彊盛時童謠云阿堅牽連三十年三國志蜀先主舍東南角籬上有桑樹)
(遥望童童如小車蓋先主少時戲於樹下言吾必當乘此羽葆蓋車沈彬舟過金陵詩江山不管興亡事一任)
(斜陽送客愁)
錦溪
楚人休笑沐猴冠越俗徒誇翁子賢五百年間異人出
盡將錦繡裹山川
(漢項籍傳韓生說羽都關中羽曰富貴不歸故鄉如衣錦夜行韓生曰人謂楚人沐猴而冠果然又見前卷漢)
(朱買臣傳字翁子上拜為會稽太守謂曰富貴不歸故鄉如衣繡夜行今子何如買臣頓首謝晉郭璞題臨安)
(山詩海門山氣横為案五百年間異姓王)
石鏡(吳興記臨安縣東五里石鏡山東有石鏡一所徑二尺四寸光照如鏡武肅王)
(錢鏐幼時遊此照其形服冕旒如王者狀)
山雞舞破半巖雲菱葉開殘野水春應笑武都山下土
枉教明月殉佳人
(異苑魏武時南方獻山雞以大鏡著其前雞鑒形而舞不止庾信畫屏詩吹簫迎白鶴照鏡舞山雞唐人鏡詩)
(無波菱自動不夜月常明王注鏡有菱花之名故使菱葉字揚雄蜀王本紀武都山丈夫化為女子顔色美絶)
(蓋山精也蜀王納以為妃無幾物故乃發卒之武都擔土葬成都郭中號武擔山上有一石徑二丈厚五尺呼)
(為石鏡以表其墓)
登玲瓏山(臨安圖經玲瓏山在縣西十二里兩山屹起盤屈九折上通絶頂名曰九)
(折巖行百許步有亭下瞰百里名三休亭)
何年僵立兩蒼龍瘦脊盤盤尚倚空翠浪舞翻紅罷亞
白雲穿破碧玲瓏三休亭上工延月九折巖前巧貯風
腳力盡時山更好莫將有限趁無窮
(杜牧之詩罷亞百頃稻西風吹半黃謝靈運詩側徑既窈窕環洲亦玲瓏唐人詩浮世無窮事勞生有限身)
宿九仙山(公自注九仙謂左元放許邁王謝之流)
風流王謝古仙真一去空山五百春玉室金堂餘漢士
桃花流水失秦人困眠一榻香凝帳夢遶千巖冷逼身
夜半老僧呼客起雲峰缺處湧冰輪
(南史王儉傳儉嘗曰江左風流宰相惟有謝安蓋自况也杜子美壯遊詩王謝風流遠金堂玉室注見五卷至)
(秀州贈錢端公詩桃花源詳第六卷風水洞詩註)
陌上花(并引)
遊九仙山聞里中兒歌陌上花父老云吳越王妃
每歲春必歸臨安王以書遺妃曰陌上花開可緩
緩歸矣吳人用其語為歌含思宛轉聽之凄然而
其詞鄙野為易之云
陌上花開蝴蝶飛江山猶是昔人非遺民幾度垂垂老
遊女長歌緩緩歸
陌上山花無數開路人爭看翠軿來若為留得堂堂去
且更從教緩緩回
(陸士衡羅敷艷歌北渚盈軿軒唐韻軿四面屏蔽婦人車也唐薜能詩青春背我堂堂去白髮催人故故生)
生前富貴草頭露身後風流陌上花已作遲遲君去魯
猶歌緩緩妾回家
(杜子美送孔巢父詩惜君只欲苦死留富貴何如草頭露)
遊東西巖(公自注即謝安東山也東山在會稽上虞縣西南四十五里晉太傅文靖)
(公謝安字安石所居一名謝安山巋然特立於衆峰間拱揖蔽虧如鸞鶴飛舞其巔有謝)
(公調馬路白雲明月二堂址千嶂林立下視蒼海天水相接蓋絶景也下山出微徑為國)
(慶寺乃安石故宅安石傳云寓居會稽與王羲之許詢支遁遊出則漁獵山水入則言詠)
(屬文後雖受朝寄然東山之志始末不渝安石孫靈運傳云父祖竝葬始寧山中并有故)
(宅及墅故其詩云偶與張邴合久欲還東山世說王羲之語劉惔曰若安石東山志立當)
(與天下共推之注引續晉陽秋曰安石家於上虞放情邱壑正在此山自東漢末析上虞)
(之始寧鄉為始寧縣至東晉有上虞始寧二邑陽秋所載得其實矣汝隂王性之銍遊東)
(山記刻石國慶攷究甚備性之云今臨安境中亦有東山金陵土山俱非是臨安山則許)
(邁所稱文靖嘗往坐石室臨濬谷謂與伯夷何遠者蓋為海山之遊而非所居之山也)
謝公含雅量世運屬艱難况復情所鍾感槩萃中年正
賴絲與竹陶寫有餘歡常恐兒輩覺坐令高趣闌獨攜
縹緲人來上東西山放懷事物外徙倚弄雲泉一旦功
業成管蔡復流言慷慨桓野王哀歌和清彈挽䰅起流
涕始知使君賢意長日月促卧病已辛酸慟哭西州門
往駕那復還空餘行樂處古木昏蒼煙
(晉謝安傳衆咸服其雅量詳見第三卷發洪澤詩注王衍傳聖人忘情最下不及情情之所鍾正在我輩漢郭)
(解傳少時隂賊感槩註云感槩者感意氣而立節槩也劉夢得詩中年多感㮣世說謝太傅語王右軍曰中年)
(傷於哀樂與親友别輙作數日惡王曰年在桑榆自然至此正賴絲竹陶寫恒恐兒輩覺損欣樂之趣又分見)
(前注謝翺詩空添滿目凄凉事不見三山縹緲人麗情集謝安山上娉婷女馬季紗前縹緲人謝安傳雖放情)
(邱壑然每遊賞必以妓女從桓伊撫箏事詳三卷陪歐陽公燕西湖詩注又雅志未就遂遇疾篤還都聞當入)
(西州門深自慨失又羊曇謝安甥也自安薨後行不由西州路嘗因醉不覺至西州門悲感不已以馬策扣扉)
(誦曹子建詩曰生存華屋處零落歸山邱因慟哭而去陸士衡弔魏武文何命促而意長)
宿海會寺
籃輿三日山中行山中信美少曠平下投黃泉上青冥
綫路每與猿猱爭重樓束縛遭澗坑兩股酸哀饑腸鳴
北渡飛橋踏彭鏗繚垣百步如古城大鐘横撞千指迎
高堂延客夜不扃杉槽漆斛江河傾本來無垢洗更輕
倒牀鼻息四鄰驚紞(都感切)如五鼓天未明木魚呼粥亮
且清不聞人聲聞履聲
(莊子田子方篇夫至人者上闚青天下潛黃泉揮斥八極神氣不變楚辭九章據青冥而攄虹劉禹錫插田歌)
(田塍望如綫左太冲魏都賦繚垣開囿觀宇相臨漢貨殖傳童手指千注指千則人百王注杉槽漆斛謂浴室)
(也維摩經八解之浴池定水湛然滿布以七淨華浴此無垢人韓退之石鼎聯句序道士倚牆睡鼻息如雷鳴)
(二子怛然失色不敢喘晉鄧攸傳吳人歌之曰紞如打五鼓雞鳴天欲曙劉斧摭遺有一白衣問天竺長老曰)
(僧舍悉懸木魚何也荅云用以警衆曰必刻魚有何因地長老不能荅以問琅山悟卞師師曰魚晝夜未嘗合)
(目欲修行者日夜忘寐之義)
海會寺清心堂
南郭子綦初喪我西來達磨尚求心此堂不說有清濁
遊客自觀隨淺深兩歲頻為山水役一谿長照雪霜侵
紛紛無補竟何事慙愧高人閉戶吟
(莊子齊物論南郭子綦隠几而坐仰天而嘘嗒焉似喪其耦顔成子游立侍乎前子綦曰今者吾喪我汝知之)
(乎求心用慧可安心事注見本卷清淨經有清有濁)
徑山道中次韻答周長官兼贈蘇寺丞
年來戰紛華頗覺夫子勝欲求五畝宅灑掃樂清淨學
道恨日淺問禪慙聽瑩聊為山水行遂此麋鹿性獨遊
吾未果覓伴誰復聽吾宗古遺直窮達付前定餔糟醉
方熟灑面呼不醒奈何效燕蝠屢欲爭晨暝不如從我
遊高論發犀柄谿南渡横木山寺稱小徑(公自注太平寺俗號小徑)
(山)幽尋自兹始歸路微月映南望功臣山雲外盤飛磴
三更渡錦水再宿留石鏡緬懷周與李能作洛生詠明
朝三子至詩律嚴號令籃輿置紙筆得句輕千乘玲瓏
苦奇秀名實巧相稱九仙更幽絶笑語千山應空巖側
破罋飛溜灑浮磬山前見虎迹候吏鐃鼓競我生本艱
奇塵土滿釡甑山禽與野獸知我久蹭蹬笑謂候吏還
禦虎吾有命徑山雖云遠行李稍可併頗訝王子猷忽
起山隂興但報菊花開吾當理歸榜
(史記禮書子夏門人之高弟也猶云出見紛華盛麗而悅入聞夫子之道而樂二者心戰故未能决韓非子子)
(貢見子夏肥而問之子夏曰二者戰於胷中而夫子之義勝故肥也莊子齊物論是黃帝之所聽瑩也韓退之)
(送文暢師詩僧時不聽瑩若飲水救暍注聽瑩疑惑也不聽瑩則無所疑矣白樂天中書寓直詩土木形骸麋)
(鹿心左傳昭十四年仲尼曰叔向古之遺直也史記屈原傳衆人皆醉何不餔其糟而啜其醨唐李白灑面注)
(見本卷世說王長史亡劉尹以犀柄麈尾著柩中陸龜蒙村夜詩遇敵舞蛇矛逢談捉犀柄杭州圖經功臣山)
(在臨安縣南本名天官山晉天福五年敕改今名晉謝安傳能作洛下書生詠顧愷之傳或請作洛生詠荅曰)
(何至作老婢聲杜牧之寄張祜詩誰人得似張公子千首詩輕萬戶侯駱賓王月夜詩山虚響似應水淨望如)
(空尚書禹貢泗濱浮磬後漢范丹傳丹字史雲所止單陋有時絶粒閭里歌之曰甑中生塵范史雲釜中生魚)
(范萊蕪桓帝時為萊蕪長左傳襄八年亦不使一介行李告于寡人晉王徽之傳字子猷山隂夜雪初霽忽憶)
(戴安道安道時在剡便夜乘小舟詣之造門不前而反人問其故曰乘興而行興盡而反何必見安道烏臺詩)
(話臨安知縣大理寺丞蘇舜舉供自來聞人說一小話云燕以日出為旦入為夕蝙蝠以日入為旦出為夕爭)
(之不决訴於鳳凰至路次逢一禽謂燕曰不須往訴鳳凰在假卻是訓狐權攝以戲笑轉運副使王庭老等不)
(分别是非)
汪覃秀才久留山中以詩見寄次其韻
季子應嗔不下機棄家來伴碧雲師中秋冷坐無因醉
半月長齋未肯辭擲簡摇毫無忤色(公自注汪善書託寫諸人詩)投
名入社有新詩飛騰桂籍他年事莫忘山中採藥時
(白樂天讀史詩季子憔悴時婦見不下機江淹擬惠休上人詩日暮碧雲合佳人猶未來韓退之贈崔立之詩)
(摇毫擲簡自不供頃刻青紅浮海蜃廬山蓮社雜錄謝靈運欲投名入社遠公不許靈運謂生法師曰白蓮道)
(人將無謂我俗緣未盡而不知我在家出家久矣後漢韋著入雲陽山採藥不反見韋彪傳)
再遊徑山
老人登山汗如濯倒牀困卧呼不覺覺來五鼓日三竿
始信孤雲天一握(公自注古語云孤雲兩角去天一握)平生未省出艱險
兩足慣曾行犖确含暉亭上望東溟凌霄峰頭挹南嶽
共愛絲杉翠絲亂誰見玉芝紅玉琢白雲何事自來往
明月長圓無晦朔(公自注山有白雲峰明月菴)塜上雞鳴猶憶欽山
前鳳舞遠徵璞雪窗馴兔元不死煙嶺孤猿苦難捉從
來白足傲生死不怕黃巾把刀槊榻上雙痕凛然在劍
頭一吷何須角(公自注以上皆山中故事)嗟我昏頑晚聞道與世齟
齬空多學靈水先除眼界花清詩為洗心源濁騷人未
要逃競病禪老但喜聞剥啄此生更得幾回來從今有
暇無辭數
(劉禹錫竹枝詩日出三竿春霧消韓退之詩山石犖确行徑微東方朔十洲記蓬萊島别有圓海水色正黑謂)
(之溟海徑山山門事狀國一大師法欽居山有雞常隨法會及師奉詔之長安雞長鳴三日不食而死今靈雞)
(塜在焉郭璞題臨安山詩云天目山前兩乳長龍飛鳳舞到錢塘山門事狀法欽在山有白兔二常跪於杖屨)
(之間高僧傳魏武帝時有一僧白足名思始甚有神異號白足禪師山門事狀第三代法濟大師洪諲始至是)
(山遇黃巢偏師數千人至而師宴坐不起賊以劍揮禪座者再師神色不動賊投刃而拜寺得以全今二劍迹)
(尚存後漢靈帝紀中平元年鉅鹿人張角部師三十六萬皆著黃巾同日反叛莊子則陽篇道堯舜於戴晉人)
(之前譬猶劍首之一吷漁父篇早湛於偽而晚聞大道也宋玉九辯圓鑿方枘兮吾固知其齟齬而難入南史)
(曹景宗傳帝於華光殿宴飲令沈約賦韻景宗不得韻意色不平帝止之猶求作不已時韻已盡惟餘競病二)
(字景宗便操筆須臾而成詩云去時兒女嗁歸來笳鼔競借問行路人何如霍去病韓退之剥啄行剥剥啄啄)
(有客至門我不出應客去而嗔)
洞霄宫
上帝高居愍世頑故留瓊館在凡間青山九鏁不易到
作者七人相對閑(公自注論語云作者七人矣今監宫凡七人)庭下流泉翠
蛟舞洞中飛鼠白鴉飜長松怪石宜霜鬢不用金丹苦
駐顔
(洞霄宫自皖坎鎮度谿行十數里有山回環中通小徑自山罅而入則有田疇稍前亦復亂峰交鏁如是九疊)
(始上陟平陸而宫居其陽世謂其山為鏁云杜牧之弄水亭詩弄水庭前谿颭灧翠蛟舞李太白仙人掌茶詩)
(常聞玉泉山山洞多乳窟仙鼠如白鵶倒懸深谿月臨安志大滌洞白鼠長二尺遊於高崖間即今洞霄宫也)
初自徑山歸述古召飲介亭以病先起
西風初作十分凉喜見新橙透甲香遲暮賞心驚節物
登臨病眼怯秋光慣眠處士雲菴裏倦醉佳人錦瑟傍
猶有夢回清興在卧聞歸路樂聲長
(離騷恐美人之遲暮謝靈運詩賞心不可忘又踟蹰感節物杜子美曲江對雨詩暫醉佳人錦瑟傍王維從岐)
(王燕衞家山詩還將歌舞出歸路莫愁長)
明日重九亦以病不赴述古會再用前韻
月入秋帷病枕凉霜飛夜簟故衾香可憐吹帽狂司馬
空對親舂老孟光不作雍容傾坐上翻成骯髒倚門傍
人間此會論今古細看茱萸感歎長
(阮嗣宗詠懷詩薄帷鑒明月謝奕傳桓温辟為安西司馬奕嘗逼温飲温走入南康主門避之主曰君若無狂)
(司馬我何由得相見吹帽注已再見後漢梁鴻傳至吳為人賃舂每歸其妻孟光為具食舉桉齊眉漢司馬相)
(如傳為不得已強往一座盡傾相如侍從車騎雍容閑雅甚都互見第二卷次韻柳子玉詩注後漢趙壹詩文)
(籍雖滿腹不如一囊錢伊優北堂上骯髒倚門邊杜牧之九日詩古往今來只如此牛山何必更霑衣杜子美)
(九日詩明年此會知誰健醉把茱萸子細看)
九日尋臻闍棃遂泛小舟至勤師院二首
白髮長嫌歲月侵病眸兼怕酒杯深南屏老宿閑相過
東閤郎君懶重尋試碾露芽烹白雪休拈霜蘂嚼黃金
扁舟又截平湖去欲訪孤山支道林
(韓退之寒食夜歸詩飲酒寧嫌盞底深南屏山名湖上有南屏寺摭言李義山師令狐楚大中間綯在内廷重)
(陽日義山謁之不見因以詩紀屏風而去結句云郎君漸貴施行馬東閤無因得重窺柳子厚詩晨朝掇露芽)
(國史補風俗貴茶茶之品益衆福州有方山之露芽郭景純游仙詩放情凌霄外嚼蘂挹飛泉王羲之筆陣圖)
(十二章云横即如長舟之截山渚高僧傳支遁字道林姓關氏二十五出家住支山寺謝安與之遊)
湖上青山翠作堆蔥蔥鬱鬱氣佳哉笙歌叢裏抽身出
雲水光中洗眼來白足赤髭迎我笑拒霜黃菊為誰開
明年桑苧煎茶處憶著衰翁首重迴(公自注皎然有九日與陸羽煎茶詩)
(羽自號桑苧翁余來年九日去此久矣)
(鬱蔥注見前劉禹錫送僧詩序備將迎者皆赤髭白足之侣白足注見本卷續高僧傳後魏佛陀耶舍赤髭善)
(解毗婆舍論時號赤髭毗婆舍)
九日舟中望見有美堂上魯少卿飲以詩戲之
二首
指點雲間數點紅笙歌正擁紫髯翁誰知愛酒龍山客
卻在漁舟一葉中
(紫髯注詳四卷宿餘杭法喜寺詩晉孟嘉傳嘉為桓温參軍好飲雖多不亂桓温問酒有何好而卿嗜之嘉曰)
(公未得酒中趣耳又九日温宴龍山寮佐畢集白樂天詩三聲猿後思鄉淚一葉舟中載病身)
西閤珠簾卷落暉水沈煙斷佩聲微遥知通德凄凉甚
擁髻無言怨未歸
(西京雜記漢昭陽殿織珠為簾風至則鳴如珩珮之聲王勃滕王閣詩珠簾暮捲西山雨伶玄趙飛燕外傳自)
(序云子于買妾樊通德頗能言飛燕姊弟故事子于語通德曰斯人俱灰滅矣盛時疲精力馳騖嗜慾蠱惑之)
(事寧知終歸荒田野草乎通德掩袖顧燭影以手擁髻悽然泣下不勝其悲玄字子于)
遊諸佛舍一日飲釅茶七盞戲書勤師壁
示病維摩元不病在家靈運巳忘家何須魏帝一丸藥
且盡盧仝七碗茶
(維摩經維摩詰言以一切衆生病是故我病若一切衆生得不病者則我病滅謝靈運在家出家注見本卷魏)
(文帝折楊柳行西山一何高高高殊無極上有兩仙童不飲亦不食賜我一丸藥光耀有五色服之四五日身)
(體生羽翼盧仝謝孟諫議茶詩七碗喫不得也惟覺兩腋習習清風生)
九日湖上尋周李二君不見君亦見尋於湖上
以詩見寄明日乃次其韻
湖上野芙蓉含思愁脈脈娟然如静女不肯傍阡陌詩
人杳未來霜艷冷難宅君行逐鷗鷺出處浩莫測葦間
聞挐音雲表已飛屐使我終日尋逢花不忍摘人生如
朝露要作百年客喟彼終歲勞幸兹一日澤願言竟不
遂人事多乖隔悟此知有命沈憂傷魂魄
(爾雅荷别名芙蓉古詩盈盈一水間脈脈不得語西京雜記文君臉際常若芙蓉杜牧之晚晴賦復引舟於深)
(灣忽八九之紅芰姹然如婦歛然如女莊子漁父篇刺船而去延緣葦間顔淵還車子路授綏孔子不顧待水)
(波定不聞拏音而後敢乘王注飛屐用葉令王喬飛舄意也注已見漢蘇武傳李陵謂武曰人生如朝露何久)
(自苦如此古詩人生天地間忽如遠行客禮記百日之蜡一日之澤陶淵明荅龐參軍詩序人事好乖便當語)
(離孔文舉論盛孝章書若使憂能傷人此子不復得永年矣)
送杭州杜戚陳三掾(以絹切一音硯)罷官歸鄉
秋風摵摵(音色)鳴枯蓼船閣荒村夜悄悄正當逐客斷腸
時君獨歌呼醉連曉老夫平生齊得喪尚戀微官失輕
矯君今憔悴歸無食五斗未可秋毫小君言失意能幾
時月啖蝦蟇行復皎殺人無驗中不快此恨終身恐難
了徇時所得無幾何隨手已遭憂患繞期君正似種宿
麥忍饑待食明年麨
(盧諶時興詩凝霜沾蔓草悲風振林薄摵摵芳葉零蘂蘂芬華落韓退之同冠峽詩囚拘念輕矯陶潛五斗見)
(六卷自昌化雙谿詩注史記龜策傳日為德而君於天下辱於三足之烏月為刑而相佐見食於蝦蟇毛詩月)
(出皎兮漢武帝紀元狩三年遣使者勸有水災郡種宿麥唐韻麨糗也公烏臺詩話熙寧五年杭州錄參杜子)
(方司戶陳珪司理戚秉道各為承勘本州姓裴人家女使夏沈香投井及姓裵人女身死不明事本路提刑陳)
(睦舉駮差秀州通判張若濟重勘决殺夏沈香三官因此衝替意陳睦張若濟駮勘不當致此三人無辜失官)
(軾作詩送之云君言失意能幾時月啖蝦蟇行復皎意取盧仝月蝕詩云傳聞古來說月蝕蝦蟇精仝意比朝)
(廷為小人所蒙蔽也軾亦言杜子方等本無罪為陳睦張若濟蒙蔽朝廷以衝替逐人後當感悟牽復云徇時)
(所得無幾何隨手已遭憂患繞意謂張若濟不久亦自被劾矣)
次韻周長官夀星院同餞魯少卿
瑠璃百頃水仙家風靜湖平響釣車寂歴疎松欹晚照
伶俜寒蝶抱秋花困眠不覺依蒲褐歸路相將踏桂華
更著綸巾披鶴氅他年應作畫圖誇
(杜子美渼陂行天地黯慘忽異色波濤萬頃堆瑠璃柳子厚郊居詩寒花疎寂歴劉禹錫詩寂歴斜陽照懸鼓)
(晉謝萬傳簡文召為撫軍中郎萬著白綸巾鶴氅裘履版而前歐陽公送謝中舍詩故事已傳遺老說世人今)
(作畫圖誇)
次韻述古過周長官夜飲
二更鐃鼓動諸鄰百首新詩間八珍已遣亂蛙成兩部
更邀明月作三人雲煙湖寺家家境燈火沙河夜夜春
曷不勸公勤秉燭老來光景似奔輪
(周禮食醫掌和八珍之齊杜子美麗人行黃門飛鞚不動塵御厨絲絡送八珍南史孔珪傳門庭之内草萊不)
(翦中有蛙鳴或問之曰欲為陳蕃乎荅曰我以此當兩部鼓吹又王宴嘗鳴鼓吹候之聞蛙鳴曰殊聒人耳珪)
(曰我聽鼓吹殆不及此宴有慙色李白月下獨酌詩舉杯邀明月對影成三人古詩晝短苦夜長何不秉燭遊)
(曹子建名都篇白日西南馳光景不可攀白樂天春游詩大限年百歲幾人及七旬我今六十五走若下坂輪)
述古以詩見責屢不赴會復次前韻
我生孤僻本無鄰老病年來益自珍肯對紅帬辭白酒
但愁新進笑陳人北山怨鶴休驚夜南畝巾車欲及春
多謝清詩屢推轂狶膏那解轉方輪(公自注來詩有雲霄蒲輪之句)
(杜子美寄李白詩道屈善無鄰莊子寓言人而無以先人無人道也人而無人道是謂之陳人怨鶴用北山移)
(文語注巳再見陶淵明歸去來辭農人告予以春及將有事乎西疇或命巾車或棹孤舟漢鄭當時傳其推轂)
(士及官屬丞史誠有味其言也史記田敬仲世家淳于髠曰狶膏棗軸所以為滑也然而不能運方穿)
金門寺中見李西臺與二錢(公自注惟演易)唱和四絶
句戲用其韻跋之
帝城春日帽簷斜二陸初來尚憶家未肯將鹽下蓴菜
已應知雪似楊花
(白樂天詩相逢不敢揖彼此帽低斜李商隠代官妓贈兩從事詩新人橋上著春衫舊主江邊側帽簷晉陸雲)
(傳少與兄機齊名時號二陸語林陸機夏在洛忽思東頭竹篠飲語劉寶曰吾鄉思轉深矣陸機傳王濟指羊)
(酪謂機曰吳中何以敵此荅曰千里蓴羹未下鹽䜴錢照度詩南人如問雪向道是楊花)
平生賀老慣乘舟騎馬風前怕打頭欲問君王乞符竹
但憂無蟹有監州(公自注皆世所傳錢氏故亊)
(杜子美飲中八仙歌知章騎馬似乘船白樂天小舫詩白蘋香起打頭風五代史補吳越王初入朝上賜以寶)
(馬馬出禁門驕行卻退王謂左右曰豈遇打頭風耶漢文帝紀二年初與郡守為銅虎符竹使符歐陽公歸田)
(錄國朝始置諸州通判常與知州爭權每云我是監郡往時有錢昆少卿家世餘杭人嗜蟹嘗求補外郡人問)
(其所欲何州曰但得有螃蠏無通判處足矣)
西臺妙迹繼楊風(公自注凝式)無限龍蛇洛寺中一紙清詩
弔興廢塵埃零落梵王宫
(法書苑李建中直集賢院為西臺御史善古文八分行書嘗得古文孝經硏翫臨學遂盡其勢楊凝式善行草)
(西洛寺觀三百餘處題寫幾遍時人以楊風呼之玉壺清話建中晚喜洛中景物求留司園池庭榭蕭灑自放)
五季文章墮劫灰升平格力未全回故知前輩宗徐庾
數首風流似玉臺
(三輔黃圖漢武帝穿昆明池極深悉是灰墨有方士言此天地劫灰之餘北史庾信傳父肩吾為梁太子中庶)
(子徐摛為左衛率摛子陵及信並為鈔撰學士文並綺艷故世號徐庾體當時後進競相模範徐陵有玉臺新)
(詠十卷)
胡穆秀才遺古銅器似鼎而小上有兩柱可以
覆而不蹶以為鼎則不足疑其飲器也胡有詩
荅之(銅器即古爵也)
隻耳獸齧環長脣鵝擘喙三趾下銳春蒲短兩柱高張
秋菌細君看翻覆俯仰間覆成三角翻兩髻古書雖滿
腹苟有用我亦隨世嗟君一見呼作鼎纔注升合已漂
逝不如學鴟夷盡日盛酒真良計(公自注有古篆五字不可識)
(李賀詩銅龍齧環似爭力韓退之石鼎聯句旁有隻耳穿上為孤髻撑神仙傳上元夫人三角髻漢陳遵傳揚)
(雄酒箴鴟夷滑稽腹如大壺盡日盛酒人復借酤常為國器託於屬車又見二卷次韻柳子玉詩注)
施註蘇詩卷七
