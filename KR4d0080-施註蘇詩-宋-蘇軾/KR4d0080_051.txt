施註蘇詩卷三十七
宋蘇軾撰
施元之原註
武進邵長蘅刪補
詩五十一首
(起在惠州洎紹聖丁丑再貶儋耳作)
食荔枝二首(并引)
惠州太守東堂祠故相陳文惠公堂下有公手植
荔枝一株郡人謂之將軍樹今歲大熟賞啖之餘
下逮吏卒其高不可致者縱猿取之
丞相祠堂下將軍大樹旁炎雲駢火實瑞露酌天漿爛
紫垂先熟高紅挂遠揚分甘徧鈴下也到黑衣郎
(杜子美蜀相詩丞相祠堂何處尋後漢馮異傳每所止舍常獨屛樹下軍中號大樹將軍韓退之游青龍寺詩)
(然雲燒樹火實駢詩豳風取彼斧斨以伐遠揚注遠枝揚起也漢司馬遷傳李陵素與士大夫絶甘分少能得)
(人之死力晉王羲之傳有一味之甘割而分之不敢專饗羊祜傳鈴閤之下侍衛不過數十人宣室志張長史)
(質凶屋以居覩黑衣人樹上擲瓦見擊其弟射殺之乃猿也)
羅浮山下四時春盧橘楊梅次第新日啖荔枝三百顆
不辭長作嶺南人
(鄭熊番禺雜編余在南中五年每食荔支幾與飯相半)
和子由盆中石菖蒲忽生九花
春荑秋莢兩須臾神藥人間果有無無鼻何由識薝蔔
有花今始信菖蒲芳心未飽兩蛺蝶寒意知鳴幾蟪蛄
記取明年十二節小兒休更籋霜䰅
(本草陶隠居補註云真菖蒲葉有脊四月五月亦作小釐花也南史梁武帝母張皇后見之曰見菖蒲花者當)
(富貴因取吞之生武帝本草圖經菖蒲亦有一寸十二節者張籍菖蒲詩石上生菖蒲一本十二節仙人勸我)
(食令我頭青面如雪)
遷居(并引)
吾紹聖元年十月十二日至惠州寓合江樓是月
十八日遷於嘉祐寺二年三月十九日復遷於合
江樓三年四月二十日復歸於嘉祐寺時方卜築
白鶴峰之上新居成庶幾其少安乎
前年家水東回首夕陽麗去年家水西溼面春雨細
東西兩無擇緣盡我輒逝今年復東徙舊館聊一憩
已買白鶴峯規作終老計長江在北戶雪浪舞吾砌
青山滿牆頭䰀(烏果切)鬌幾雲髻雖慚抱朴子金鼎陋
蟬蜕猶賢柳柳州廟爼薦丹荔吾生本無待俯仰了
此世念念自成劫塵塵各有際下觀生物息相吹等
蚊蚋
(劉禹錫詩䰀鬌雲鬟宫樣粧古樂府頭上阿墮髻音義並同謂髮美貌晉葛洪傳所著書言黃白之事緘之金)
(匱自號抱朴子因以名書後忽坐至日中兀然若睡而卒舉尸入棺甚輕如空衣世以為尸解得仙云又云上)
(士舉形昇虛謂之天仙中士遊於名山謂之地仙下士先死後蜕謂之尸解仙韓退之羅池廟碑羅池者故刺)
(史柳侯廟也其詞曰茘子丹兮蕉黃雜尚肴蔬兮進侯堂續仙傳丁約謂韋子威曰郎君得道隔兩塵子威)
(問其故約曰儒謂之世釋謂之劫道謂之塵莊子逍遙遊野馬也塵埃也生物之以息相吹也)
兩橋詩(并引)
惠州之東江谿合流有橋多廢壊以小舟渡羅浮
道士鄧守安始作浮橋以四十舟為二十舫鐵鎖
石矴隨水漲落榜曰東新橋州西豐湖上有長橋
屢作屢壊栖禪院僧希固築進兩岸為飛樓(一作閣)
九間盡用石鹽木堅若鐵石榜曰西新橋皆以紹
聖三年六月畢工作二詩落之
東新橋
羣鯨貫鐵索背負横空霓首摇翻雪江尾插崩雲谿機
牙任信縮漲落随高低轆轤卷巨索青蛟挂長堤奔舟
免狂觸脱筏防撞擠一橋何足云讙傳廣東西父老有
不識喜笑争攀躋魚龍亦驚逃雷雹生馬蹏嗟此病涉
久公私困留稽姦民食此險出沒如鳧鷖似賣失船壺
如去登樓梯不知百年来幾人隕沙泥豈知濤瀾上安
若堂與閨往来無晨夜醉病休扶攜使君飲我言妙割
無牛雞不云二子勞歎我捐腰犀(公自注二士造橋予嘗助施犀帶)我
亦夀使君一言聽扶藜常當修未壊勿使後噬臍
(鶡冠子學問篇中流失船一壺千金遯齋閒覽壷乃今所謂浮環者凡渡江海必預備浮環以虞風濤覆溺之)
(患其形如環而空中用帛為帶挂之項上出兩手以按之則浮而不溺可以待救至今浙人呼為壷後漢劉表)
(傳表子琦與諸葛亮謀自安之術亮初不對後乃共升高樓因令去梯語亮云云世說殷浩廢後恨簡文曰上)
(人著百尺樓上儋梯將去鄭審天寶故事楊國忠本張易之子天授中易之恩幸無比每歸私第詔令居樓上)
(仍去梯母恐絶嗣乃令女奴駢珠上樓遂生國忠左傳莊六年若不早圖後君噬臍)
西新橋
昔橋木千柱挂湖如斷霓浮梁陷積淖破板随奔谿笑
看遠岸沒坐覺孤城低聊因三農隙稍進百步隄炎州
無堅植潦水輕推擠千年誰在者鐵柱羅浮西獨有石
鹽木白螘不敢躋似開銅駞峯如鑿鐵馬蹏岌岌類鞭
石山川非會稽嗟我久閣筆不書紙尾鷖蕭然無尺箠
一構飛空梯百夫下一杙椓此百尺泥(公自注橋柱石磉之下皆有堅)
(木㭬入泥中丈餘謂之頂樁)探囊賴故侯寶錢出金閨(公自注子由之婦史頃入)
(内得賜黃金錢數千以助施)父老喜雲集簞壺無空攜三日飲不散
殺盡西村雞似聞百歲前海近湖有犀(公自注橋下舊名鰐湖盖常有)
(鮫鰐之類)那知陵谷變枯瀆生茭藜後来勿忘今冬涉水過
臍
(漢韋玄成傳天雨淖注云淖泥也會稽錄秦始皇作石橋欲過海觀日出處有神人驅石下海石去不速神輙)
(鞭之流血三齊略記亦云法帖中有王氏一帖最後大書一鷖字相傳此帖之珍所酬至五十餘萬云爾雅樴)
(謂之杙注橜也)
悼朝雲(并引)
紹聖元年十一月戲作朝雲詩三年七月五日朝
雲病亡於惠州葬之栖禪寺松林中東南直大聖
塔予既銘其墓且和前詩以自解朝雲始不識字
晚忽學書麤有楷法盖嘗從泗上比丘尼義冲學
佛亦略聞大義且死誦金剛經四句偈而絶(先生於朝)
(雲墓前作六如亭盖取經中如夢幻泡影如露亦如電之語)
苗而不秀豈其天不使童烏與我玄駐景恨無千歲藥
贈行惟有小乘禪傷心一念償前債彈指三生斷後緣
歸臥竹根無遠近夜燈勤禮塔中仙
(楊子育而不苗者吾家之童烏乎九齡而與我玄文按此言朝雲所生之子幹兒未百日而亡也杜子美少年)
(行共醉終同卧竹根)
丙子重九二首
三年瘴海上越嶠真我家登山作重九蠻菊秋未花惟
有黃茅浪堆壠生坳窊蜑酒糵衆毒酸甜如棃樝何以
侑一樽鄰翁餽鼃蛇亦復強取醉歡謠雜悲嗟今年吁
惡歲僵仆如亂麻此會我雖健狂風卷朝霞使我如霜
月孤光挂天涯西湖不欲住暮樹號寒鴉
(西湖惠州西湖也朝雲墓在湖上)
窮途不擇友過眼如亂雲餘子誰復數坐閱兩使君共
飲去年堂俯看秋水紋此水與此人相追兩沄沄老去
各休息造物嗟長勤佳哉此令節不惜與子分何以娛
我客遊魚在清濆水師三百指鐵網欲掩羣獲多雖一
快買放尤可欣此樂真不朽明年我歸耘
白鶴峰新居欲成夜過西鄰翟秀才二首
林行婆家初閉戶翟夫子舍尚留關連娟缺月黃昏後
縹緲新居紫翠間繫悶豈無羅帶水割愁還有劒鋩山
(公自注韓退之云水作青羅帶山如碧玉篸柳子厚云海上尖峯若劍鋩秋来處處割愁腸皆嶺南詩也)中
原北望無歸日鄰火村舂自往還
甕間畢卓防偷酒壁後匡衡不點燈待鑿平江百尺井
要分清署一壺冰佐卿恐是歸来鶴次律寧非過去僧
他日莫尋王粲宅夢中来往本何曾
(晉畢卓盗飲注巳見西京雜記匡衡好讀書家貧無油燭乃鑿鄰壁映光廣輿記天寶中玄宗重陽日獵沙苑)
(有孤鶴飛帝射之中戴箭西南而去益州道觀第一院有青城山道士徐佐卿寄寓一日自外持一箭歸曰吾)
(行山中為飛矢所加因挂箭於壁書月日且言後年箭主到此付之及玄宗幸蜀至觀見之乃沙苑縱獵之日)
(所射箭也廣德神異記亦云仍云觀即明月觀房琯字次律前世為僧事再見杜子美詩應同王粲宅留井硯)
(山前)
次韵子由所居六詠
堂前種山丹錯落馬腦盤堂後種秋菊碎金收辟寒草
木如有情慰此芳歲闌幽人正獨樂不知行路難
(王子年拾遺記魏明帝時昆明國貢𠻳金烏常吐金屑如粟此鳥畏霜雪乃起小屋處之名辟寒臺宮人争以)
(所吐金為釵飾謂之辟寒金故相嘲曰不得辟寒金那得聖人心酉陽雜俎亦云)
詩人故多感花發憶兩京石榴有正色玉樹真虛名粲
粲秋菊花卓為霜中英萸槃照重九纈蘂兩鮮明
(杜子美立春詩春日春槃細生菜忽憶兩京梅發時漢揚䧺甘泉賦翠玉樹之青蔥按子由詩云後庭荏草盛)
(憐爾計興亡注云矮雞冠即玉樹後庭花故此和章及之)
幽居有古意義井分西牆誰言三伏熱止須一杯凉先
生坐忍渴羣囂自披猖衆散徐酌飲逡廵味尤長
(韓退之詩紛紛百家起詭怪相披猖晉阮瞻傳瞻常羣行冒熱渴甚逆旅有井衆人競趨之瞻獨逡廵在後須)
(飲者畢乃進其夷退無競如此)
先生飯土塯無物與劉叉何以娛醉客時齅砌下花井
水分西鄰竹隂借東家蕭然行腳僧一身寄天涯
(史記秦始皇紀二世曰吾聞之韓子曰堯舜採椽不刮茅茨不剪飯土㙧啜土&KR0008;雖監門之養不觳於此唐韓)
(愈傳劉义持愈數斤金去再見)
東齋手種柏今復幾尺長知有桓司馬榛茅為遮藏近
聞南臺松新枝出餘僵年来此懷抱豈復(一作敢)驚凡亡
(史記孔子適宋與弟子習禮大樹下宋桓司馬魋欲殺孔子拔其樹孔子遂去凡亡出莊子田子方篇詳見二)
(十二卷王仲父哀辭注)
新居巳覆瓦無復風雨憂榿栽與籠竹小詩亦可求尚
欲煩貳師刺山出飛流應須鑿百尺兩綆載一牛
(杜子美堂成詩榿林礙日吟風葉籠竹和烟滴露梢又有與何十少府覓榿栽從韋二明府覓綿竹詩後漢耿)
(恭傳匈奴擁絶澗水恭於城中穿井十五丈不得水恭歎曰昔貳師將軍拔佩刀刺山飛泉湧出乃整衣服向)
(井再拜有頃水泉犇出)
吳子野絶粒不睡過作詩戲之芝上人陸道士
皆和予亦次其韵
聊為不死五通仙終了無生一大緣獨鶴有聲知半夜
老蠶不食巳三眠憐君觧比人間夢(公自注芝有夢齋子由作銘)許
我時逃醉後禪會與江山成故事不妨詩酒樂新年
(華嚴經寶輪妙莊嚴世界有佛名功德海光明輪於彼時為五通仙現大神通六萬諸仙前後圍繞圓覺經心)
(悟實相具無生忍杜子美飲中八仙歌蘇晉長齋繡佛前醉中往往愛逃禪)
次韻惠循二守相會(隂字韵四詩墨蹟及惠守和篇並蔵吳興秦氏此詩)
(云軾次韻南圭使君與循州倡酬一首循州盖周彦質字文之巳見三十六卷有答周循)
(州詩南圭使君乃惠州守方子容後題云因見二公唱和之盛忽破戒作此詩與文之一)
(閱訖即焚之慎勿傳也)
共惜相從一寸隂酒杯雖淺意殊深且同月下三人影
莫作天涯萬里心東嶺近開松菊徑南堂初絶斧斤音
知君善頌如張老猶望携壷更一臨
(禮記晉獻文子成室張老曰美哉輪焉美哉奐焉歌於斯哭於斯聚國族於斯文子北面再拜稽首君子謂之)
(善頌善禱)
又次韻二守許過新居(先生真蹟云軾啟叠蒙寵示佳篇仍許過顧新)
(居謹依韵上謝伏望笑覽集本作曉窗清快墨蹟作明快後題云一閱訖幸毁之切告切)
(告集本與後詩相連題云次韵二守同訪新居以墨蹟觀之非也今析題為二且載南圭)
(一詩使託名先生集中藉以不朽云按南圭詩今缺)
數畝蓬蒿古縣隂曉窗明(一作清)快夜堂深也知卜築非
真宅聊欲跏趺看此心聞道携壷問竒字更因登木助
微音相娛北戶江千頃直下都無地可臨
(大毗婆娑論結跏趺坐是相圓滿禮記禮弓孔子之故人曰原壤其母死夫子助之沐椁原壤登木曰久矣予)
(之不託於音也歌曰狸首之斑然執女手之卷然王簡栖頭陀寺碑飛閣逶迤下臨無地)
又次韵二守同訪新居(墨跡云次韻南圭文之二太守同過白鶴新居)
(之什伏望採覽後云請一呈文之便毁之切告切告)
此生真欲老牆陰郤掃都忘歲月深拔薤巳觀賢守政
折蔬聊慰故人心風流賀監常吳語憔悴鍾儀獨楚音
治狀兩邦俱第一潁川歸去肯重臨
(劉禹錫牆隂歌莫言牆隂數尺閒老盡主人如等閑拔薤用後漢龐參任棠事詳廿四卷遺直坊詩注陶淵明)
(詩窮巷隔深轍頗回故人車歡然酌春酒摘我園中蔬杜子美遣興詩賀公雅吳語在位常清狂左傳成九年)
(晉侯觀於軍府見鍾儀問之曰南冠而縶者誰也有司對曰鄭人所獻楚囚也使稅之問其族對曰伶人也公)
(曰能樂乎對曰先父之職官也敢有二事使與之琴操南音互見十七卷陳州與文郎詩注漢黃覇傳為穎川)
(太守治為天下第一徵守京兆尹坐貶秩有詔歸穎川前後八年郡中愈治)
循守臨行出小鬟復用前韻
學語雏鶯在柳隂臨行呼出翠帷深通家不隔同年面
(公自注文之與南圭令弟同年)得路方知異日心趁著春衫遊上苑要
求國手教新音嶺梅不用催歸騎截鐙須防舊所臨(公自)
(注文之嘗倅韶)
(摭言崔沆判罰盧瑑曰紫陌尋春便隔同年之面青雲得路可知異日之心截鐙唐姚元崇牧荆州事巳見)
種茶
松閒旅生茶巳與松俱瘦茨棘尚未容蒙翳争交構天
公所遺棄百歲仍稚幼紫笋雖不長孤根乃獨夀移栽
白鶴嶺土軟春雨後彌旬得連隂似許晚遂茂能忘流
轉苦戢戢出鳥咮未任供臼磨且可資摘嗅千團輸大
官百餅衒私鬭何如此一啜有味出吾囿
(後漢光武紀野榖旅生註旅寄也陸羽茶經紫者上綠者次筍者上芹者次又建人謂鬭茶為茗戰茶譜蜀州)
(雀舌鳥觜麥顆故用鳥咮字)
白鶴山新居鑿井四十尺遇磐石石盡乃得泉
海國困蒸溽新居利高寒以彼陟降勞易此寝處乾但
苦江路峻常慚汲腰酸矻矻煩四夫磽磽斲層巒彌旬
得尋丈下有青石磐終日但迸火何時見飛瀾豐我粲
與醪利汝椎與鑚山石有時盡我意殊未闌今朝僮僕
喜黃土復可摶晨瓶得雪乳莫甕停冰湍我生類如此
何適不艱難一勺亦天賜曲肱有餘歡
三月二十九日二首
南嶺過雲開紫翠北江飛雨送凄涼酒醒夢回春盡日
閉門隠几坐燒香
門外橘花猶的皪牆頭荔子巳斕斑樹暗草深人静處
捲簾欹枕卧看山
吾謫海南子由雷州被命即行了不相知至梧
廼聞尚在藤也旦夕當追及作此詩示之
九疑聯緜屬衡湘蒼梧獨在天一方孤城吹角煙樹裏
落日未落江蒼茫幽人拊枕坐歎息我行忽至舜所藏
江邊父老能說子白須紅頰如君長莫嫌瓊雷隔雲海
聖恩尚許遙相望平生學道真實意豈與窮達俱存亡
天其以我為箕子要使此意留要荒他年誰作地輿志
海南萬古真吾鄕
(李太白遠别離九疑聯綿皆相似薛士昭九疑山圖記道州寧遠縣南六十里有九疑山山有九峯一曰簫韶)
(二曰女英三曰石城四曰蛾皇五曰朱明六曰桂林七曰華盖八曰巴林九曰石樓周回百餘里其形相似見)
(者疑之故曰九疑蒼梧今梧州前志云舜葬於此記曰葬者藏也古樂府白紵歌愁来夜遲猶歎息拊枕思君)
(終反側杜子美詩棣萼一别永相望後漢東夷濊國傳昔武王封箕子於朝鮮箕子教以禮義田蠶又制八條)
(之教其人終不相盜無門戶之閉婦人貞信飲食以籩豆尚書五百里要服五百里荒服孔氏云綏服外之五)
(百里要束以文教要服外之五百里言荒又簡略也南史顧埜王撰輿地志三十卷行於世)
行瓊儋閒肩輿坐睡夢中得句云千山動鱗甲
萬谷酣笙鐘覺而遇清風急雨戲作此數句
四州環一島百洞蟠其中我行西北隅如渡月半弓登
高望中原但見積水空此生當安歸四顧真途窮眇觀
大瀛海坐詠談天翁茫茫太倉中(一作區區魏中梁)一米誰雌
䧺幽懷忽破散永嘯来天風千山動鱗甲萬谷酣笙鐘
安知非羣仙鈞天宴未終喜我歸有期舉酒屬青童急
雨豈無意催詩走羣龍夢雲忽變色笑電亦改容應怪
東坡老顔衰語徒工久矣此妙聲不聞蓬萊宫
(四州言瓊崖儋萬也漢賈捐之傳云朱崖儋耳郡皆在南方海中洲居史記孟子傳騶衍言中國名曰赤縣神)
(州内有九州禹之序九州是也不得為州數中國外如赤縣神州者九乃所謂九州也於是有禆海環之人民)
(禽獸莫能相通乃有大瀛海環其外天地之際焉又邹衍之術迂大而閎辨故齊人頌曰談天衍莊子秋水篇)
(計中國之在海内不似稊米之在太倉乎又則陽篇通達之中有魏於魏中有梁於梁中有王王與蠻氏有辯)
(乎列子周穆王篇王及化人之宫實以為清都紫微鈞天廣樂帝之所居魏夫人傳青童君来降夫人之别寝)
(命青華玉女烟景珠擊西盈之鐘夢雲用宋玉高唐賦笑電用玉女投壺事並巳見)
次前韵寄子由
我少即多難邅回一生中百年不易滿寸寸彎強弓老
矣復何言榮辱今兩空泥洹尚一路(公自注古語云十方薄伽梵一路湼)
(槃門梵語泥洹此云湼槃)所向餘皆窮似聞崆峒西仇池迎此翁胡
為適南海復駕垂天䧺下視九萬里浩浩皆積風回望
古合州屬此琉璃鐘離别何足道我生豈有終渡海十
年歸方鏡照兩童還鄉亦何有暫假壺公龍峩眉向我
笑錦水為君容天人巧相勝不獨數子工指點昔遊處
蓬莱生故宫
(仇池注詳三十二卷䨇石詩再見唐地理志雷州海康郡本合州貞觀元年更名漢書項羽贊舜盖重童子項)
(羽又重童子童即瞳也西京雜記高祖初入咸陽宫周行庫藏云云有方鏡廣四尺九寸高五尺表裏有明人)
(直来照之影則倒見以手掩心即見五臓有病則知所在後漢費長房傳有老翁賣䕫懸一壷於市肆市罷翁)
(跳入壺中長房見而異焉因詣翁俱入壷中於是随入深山長房辭歸與一竹杖曰騎此任所之既至可以杖)
(投葛陂中也長房乘杖須臾来歸即以杖投陂顧視則龍也互見八卷刁景純席上詩注丹臺錄謝元一名壺)
(公乃費長房所見暮入空壺者史記伍子胥傳申包胥謂子胥曰人衆者勝天天定亦能勝人)
安期生(并引)
安期生世知其為仙者也然太史公曰蒯通善齊
人安期生生嘗以策干項羽羽不能用羽欲封此
兩人两人終不肯受亡去(見漢蒯通傳)予每讀此未嘗
不廢書而歎嗟乎仙者非斯人而誰為之故意戰
國之士如魯連虞卿皆得道者歟
安期本策士平日交蒯通嘗干重瞳子不見隆準公應
如魯仲連抵掌吐長虹難堪踞牀洗寧挹扛鼎䧺事既
兩大繆漂然籋遺風廼知經世士出世或乘龍豈比山
澤臞忍饑啖柏松縱使偶不死正堪為僕僮茂陵秋風
客望祀猶蟻蠭海上如瓜棗可聞不可逄
(列仙傳須於食柏實偓佺食松實續仙傳大中間有野人體生綠毛云我即姚泓也食松柏得長生唐逸史亦)
(云漢武帝葬茂陵李賀金人辭漢歌茂陵劉郎秋風客漢郊祀志武帝望祀蓬萊之屬幾至殊庭如瓜棗注屢)
(見)
夜夢(并引)
七月十三日至儋州十餘日矣澹然無一事學道
未至静極生愁夜夢如此不免以書自怡
夜夢嬉遊童子如父師檢責驚走(音奏)書計功當畢春秋
餘今乃始及桓莊初怛然悸寤心不舒起坐有如挂鈎
魚我生紛紛嬰百緣氣固多習獨此偏弃書事君四十
年仕不顧(一作願)留書繞纏自視汝與丘孰賢易韋三絶
丘猶然如我當以犀革編
(韓退之詩歸舍不能食有如魚挂鉤史記孔子世家晚而喜易序彖象說卦文言讀易韋編三絶左傳莊十二)
(年衛人請南宫萬於陳飲之酒而以犀革裹之)
遷居之夕聞鄰舍兒誦書欣然而作
幽居亂鼃黽生理半人禽跫然巳可喜况聞弦誦音兒
聲自圓美誰家兩青衿且欣集齊咻未敢笑越吟九齡
起韶石姜子家日南吾道無南北安知不生今海闊尚
挂斗天高欲横參荆榛短牆缺燈火破屋深引書與相
和置酒仍獨斟可以侑我醉琅然如玉琴
(毛詩子衿刺學校廢也青青子衿悠悠我心唐張九齡韶州曲江縣人韶州有韶石山姜公輔有高才敷奏詳)
(亮德宗器之愛州日南人)
聞子由瘦(公自注儋耳至難得肉)
五日一見花猪肉十日一遇黃雞粥土人頓頓食藷芋
薦以薰鼠燒蝙蝠舊聞蜜唧嘗嘔吐稍近蝦蟇緣習俗
十年京國厭肥羜日日烝花壓紅玉從来此腹負將軍
(公自注俗諺云大將軍食飽捫腹而歎曰我不負汝左右曰將軍固不負此腹此腹負將軍未嘗出少智慮也)
今者固宜安脱粟人言天下無正味蝍蛆未遽賢麋鹿
海康别駕復何為帽寬帶落驚僮僕相看會作兩臞仙
還鄉定可騎黃鵠
(杜子美遣悶詩頓頓食黃魚又秦州詩充腸多藷芋朝野僉載嶺南獠民好為蜜唧即鼠胎未瞬通身赤蠕者)
(飼之以蜜飣之筵上躡躡而行以筯挾取咬之唧唧作聲故曰蜜唧韓退之食蝦蟇詩余初不下㗋近亦能稍)
(稍詩小雅既有肥羜以速諸父莊子齊物論民食芻豢麋鹿食薦蝍蛆甘帶䲭鴉嗜鼠四者孰知正味九域志)
(雷州海康郡子由時責授雷州别駕漢西域傳烏孫公主悲愁為歌曰常居土思兮心内傷願為黃鵠兮歸故)
(鄕)
客俎經旬無肉又子由勸不讀書蕭然清坐乃
無一事
病怯腥鹹不買魚爾来心腹一時虛使君不復憐烏攫
屬國方將掘鼠餘老去獨收人所棄游哉時到物之初
從今免被孫郎笑絳帕蒙頭讀道書
(烏攫用黃覇傳事再見漢蘇武傳武在匈奴廩食不至掘野鼠弆草實而食之歸拜典屬國漢貨殖傳白圭樂)
(觀時變故人弃我取人取我予莊子老𥅆曰吾遊於物之初再見江表傳道士瑯琊于吉往来吳會立精舍讀)
(道書制作符水以治病人多事之策於郡城門樓會諸將賓客吉趨度門下諸將賓客三分之二下樓迎之策)
(怒收吉諸將連名陳乞策曰昔南陽張津為交州刺史舍前聖典訓廢漢家法律常著絳帕頭鼓琴燒香讀道)
(書云以助化卒為南夷所殺此甚無益諸君但未悟耳今此子巳在鬼錄勿復費紙筆也即命斬之)
宥老楮
我牆東北隅張王(張王並去聲)維老穀樹先樗櫟大葉等桑
柘沃流膏馬乳漲堕子楊梅熟胡為尋丈地養此不材
木蹶之得輿薪規以種松菊静言求其用略數得五六
膚為蔡侯紙子入桐君錄黃繒練成素黝面頮(音潰)作玉
灌灑烝生菌腐餘光吐燭雖無傲霜節幸免狂酲毒孤
根信微陋生理有倚伏投斧為賦詩德怨聊相贖
(張王後漢班超傳遂䧺張南道張音丁亮反韓退之筍詩得時兮張王又劉禹錫蒲桃歌張王日日高本草楮)
(實一名榖實詩小雅爰有樹檀其下維穀又國風桑之未落其葉沃若後漢宦者蔡倫傳自古書契多編以竹)
(簡其用縑帛者謂之為紙縑貴而簡重並不便於人倫乃造意用樹膚麻頭及敝布魚網以為紙天下咸稱蔡)
(侯紙唐藝文志有桐君藥錄三卷王注黃繒黃絹也世盖以楮實練絹矣黝面黑色也頮洗也顧命洮頮水是)
(也一云楮汁能去面䵟莊子蒸生菌又商丘大木嗅之使人狂酲三日不巳老子禍兮福所倚福兮禍所伏)
觀棋(并引)
予素不解棋嘗獨游廬山白鶴觀觀中人皆闔戶
晝寝獨聞棋聲於古松流水之間意欣然喜之自
爾欲學然終不解也兒子過廼麤能者儋守張中
日從之戲予亦隅坐竟日不以為厭也
五老峯前白鶴遺趾長松蔭庭風日清美我時獨游不
逄一士誰歟棋者戶外屨二不聞人聲時聞落子紋枰
坐對誰究此味空鉤意釣豈在魴鯉小兒近道剝啄信
指勝固欣然敗亦可喜優哉游哉聊復爾耳
(禮記戶外有二屨言聞則入言不聞則不入北夢瑣言宣宗朝日本國王子入朝帝令待詔顧師言與之對棋)
(王子出紋楸玉局冷暖玉碁子盖玉之蒼者如楸玉色其冷暖者言冬暖夏凉)
糴米
糴米買束薪百物資之市不緣畊樵得飽食殊少味再
拜請邦君願受一廛地知非笑昨夢食力免内愧春秧
幾時花夏稗忽巳穟悵焉撫耒耜誰復識此意
入寺
曳杖入寺門輯杖挹世尊我是玉堂仙謫来海南村多
生宿業盡一氣中夜存旦随老鴉起饑食扶桑暾光圓
摩尼珠照耀玻瓈盆来從佛印可稍覺魔忙奔閑看樹
轉午坐到鐘鳴昏斂收平生心耿耿聊自温
(楚辭遠遊一氣孔神兮於中夜存虛以待之兮無為之先又九歌暾將出兮東方照吾檻兮扶桑再見)
次韵子由三首
東亭
仙山佛國本同歸世路玄關兩背馳到處不妨閑卜築
流年自可數期頤遙知小檻臨廛市定有新松長棘茨
誰道茅簷劣容膝海天風雨看紛披
東樓
白髮蒼頭自照盆董生端合是前身獨棲高閤多詞客
為著新書未絶麟小醉易醒風力軟安眠無夢雨聲新
長歌自誷真堪笑底處人間是所欣(公自注柳子厚詩云高歌返故室自)
(誷非所欣)
(王注董生董仲舒也高閣新書意指仲舒下帷講誦不窺園及著玉杯繁露等書特不泥本事耳)
椰子冠
天教日飲欲全絲美酒生林不待儀自漉疎巾邀醉客
更將空殼付冠師(公自注前漢高紀注云薛有作冠師)規摹簡古人争看
簪導輕安髮不知更著短簷高屋帽東坡何事不違時
(漢袁盎傳字絲為吳相兄子種謂盎曰南方卑濕絲能日飲亡何詳四卷和劉道原詠史又屢見番禺雜編椰)
(子中有汁二三升許蕃人好飲謂之椰子酒戰國策帝女儀狄造酒進之於禹漉巾用陶潛事屢見隋禮儀志)
(簮導者簮所以建髮於冠導所以導擽髩髮入巾幘之裏晉輿服志江左時埜人巳著帽士人亦往往而然但)
(其頂圓後乃高其屋云)
次韵子由月季花再生
幽芳本長春暫瘁如蝕月且當付造物未易料枯枿也
知宿根深便作紫笋茁乘時出婉娩為我暖栗烈先生
蚤貴重廟論推英拔而今城東瓜不記召南茇陋居有
遠寄小圃無闊躡還為久處計坐待行年匝(公自注子由明年六)
(十)臘果綴梅枝春杯浮竹葉誰言一萌動巳覺萬木活
聊將玉蘂新(公自注世謂此玫瑰花也)插向綸巾折
(世說謝萬詣簡文著白綸巾鶴氅共談論折巾用郭林宗事再見)
次韻子由浴罷
理髮千梳淨風晞勝湯沐閉息萬竅通霧散名乾浴頽
然語默喪静見天地復時令具薪水漫欲濯腰腹陶匠
不可求盆斛何由足(公自注海南無浴器故常乾浴而巳)老雞卧糞土振
羽雙瞑目倦馬𩥇(之善切)風沙奮鬛一噴玉垢淨各殊性
快惬聊自沃雲母透蜀紗琉璃瑩蘄竹稍能夢中覺漸
使生處熟楞嚴在牀頭妙偈時仰讀反流歸照性獨立
遺所瞩未知仰山禪巳就季主卜安心會自得助長母
相督
(楚辭離騷晞爾髮兮陽之阿淮南子湯沐具而蟣蝨弔噴玉字出穆天子傳詳廿三卷迨作淮口遇風詩注傳)
(燈錄老宿有語生疎處常令熱熟熱熟處放令生疎楞嚴經反流全一六用不行傳燈錄仰山惠寂禪師問香)
(嚴近日見處如何香嚴乃有偈曰去年貧未是貧今年貧始是貧去年無卓錐之地今年錐也無仰山曰汝只)
(得如来禪未得祖師禪張景陽雜詩歲暮懷百憂將從季主)
借前韻賀子由生第四孫斗老
今日散幽憂彈冠及新沐况聞萬里孫巳報三日浴朋
来四男子大壯泰臨復開書喜見面未飲春生腹無官
一身輕有子萬事足舉家傳吉夢殊相驚凡目爛爛開
眼電磽磽峙頭玉(公自注李賀詩云頭玉磽磽眉刷翠杜郎生得真男子)但令強
筋骨可以耕衍沃不須富文章端解耗紙竹君歸定何
日我計久巳熟長留五車書要使九子讀(公自注吾與子由共九孫)
(男矣)簞瓢有内樂軒冕無流瞩人言适似我窮達巳可卜
蚤謀二頃田莫待八州督(公自注吾前後典八州)
(幽憂字出莊子讓王篇彈冠用楚辭漁父並巳見周易復亨出入無疾朋来無咎王注為有四男子故用大壯)
(泰臨復句盖一陽生則為復二陽生則為臨三陽生則為泰四陽生則為大壮白樂天家醖詩捧疑明水從空)
(化飲似陽和滿腹春詩小雅吉夢維何維熊維羆男子之祥眼電晉王戎事再見适子由幼子)
獨覺
瘴霧三年恬不怪反畏北風生體疥朝来縮頸似寒鴉
焰火生薪聊一快紅波飜屋春風起先生默坐春風裏
浮空眼纈散雲霞無數心花發桃李翛然獨覺午窗明
欲覺猶聞醉鼾聲回首向来蕭瑟處也無風雨也無晴
十二月十七日夜坐達曉寄子由
燈燼不挑垂暗蘂爐灰重撥尚餘薰清風欲發鴉翻樹
缺月初升犬吠雲閉眼此心新活計随身孤影舊知聞
雷州别乘應危坐跨海幽光與子分
謫居三適
旦起理髮
安眠海自運浩浩朝黃宫日出露未晞鬱鬱濛霜松老
櫛從我久齒疎含清風一洗耳目明習習萬竅通少年
苦嗜睡朝謁常悤悤爬搔未云足巳困冠巾重何異服
轅馬沙塵滿風騣琱鞍響珂月實與杻械同解放不可
期枯柳豈易逄誰能書此樂獻與腰金翁
(莊子海運則鵬徙於南溟王注道家以臍下為丹田腦頂為黃宫故云若要不老還精補腦又先生嘗有詩云)
(何異枯楊便馬疥此云枯柳豈易逄翻前詩意也)
午窗坐睡
蒲團蟠兩膝竹几閣雙肘此間道路熟徑到無何有身
心兩不見息息安且久睡蛇本亦無何用鉤與手神凝
疑夜禪體適劇夘酒我生有定數禄盡空餘夀枯楊不
飛花膏澤回衰朽謂我此為覺物至了不受謂我今方
夢此心初不垢非夢亦非覺敢問希夷叟
(睡蛇出佛遺教經再見周易枯楊生梯何可久也楊文公談苑陳摶閉門獨卧至百日周世宗令於禁中扄戶)
(以試甚異之雍熙初賜號希夷先生)
夜卧濯足
長安大雪年束薪抱衾裯雲安市無井斗水寬百憂今
我逃空谷孤城嘯鵂鶹得米如得珠食菜不敢留况有
松風聲釜鬲鳴颼颼瓦盎深及膝時復冷暖投明燈一
爪剪快若鷹辭韝天低瘴雲重地薄海氣浮土無重膇
藥獨以薪水瘳誰能更包裹冠履裝沐猴
(西京雜記元封二年大寒雪深五尺野鳥獸皆死牛馬悉踳縮如蝟杜子美詩漢時長安雪一丈牛馬毛寒縮)
(如蝟又詩城中斗米換衾裯相許寧論兩相直又引水詩月峽瞿唐雲作頂亂石峥嶸俗無井又人生留滯生)
(理難斗水何直百憂寬說苑墨子謂滑釐曰今凶年冇欲與子隋侯之珠者又欲與子鍾粟者得粟不得珠得)
(珠不得粟子將何擇重膇字出左傳巳見上卷柳子厚栽竹詩適有重膇疾蒸鬱寧所宜)
子由生日
上天不難知好惡與我一方其未定間人力破隂隲小
忍待其定報應真可必季氏生而仁觀過見其實端如
柳下惠焉往不三黜天有時而定夀考未易畢兒孫七
男子(公自注子由三子四孫)次第皆逄吉遥知設羅門獨掩懸磬
室回思十年事無愧篋中筆但願白髮兄年年作生日
(尚書洪範惟天隂隲下民注云隲定也天不言而嘿定下民也又身其康強子孫其逄吉)
以黃子木拄杖為子由生日之夀
靈夀扶孔光菊潭飲伯始雖云閑草木豈樂蒙此恥一
時偶收用千載相瘢疻海南無嘉植野果名黃子堅瘦
多節目天材任操倚嗟我始剪裁世用或緣此貴從老
夫手往配先生几相從歸故山不愧仙人杞(公自注本草枸杞一)
(名仙人杖)
(漢孔光傳為帝太師詔賜靈夀杖盛弘之荆州記菊水出穰縣芳菊被崖水極甘香谷中飲此水上夀百二十)
(七八十者猶以為天太尉胡廣患風疾休沐南歸常飲此水後疾遂瘳年八十二乃薨廣字伯始王注孔光胡)
(廣二人皆畏懦諂諛故云草木蒙恥番禺雜編黃子類交州子橘屬也淡黃色晉和嶠傳庾敳見而歎曰森森)
(如千丈松雖磥砢多節目施之大厦有棟梁之用)
施註蘇詩卷三十七
