施註蘇詩卷十一
宋蘇軾撰
施元之原註
武進邵長蘅删補
詩六十六首
(起守高密至得代歸京師作日早晴遂行之卷中有除夜大雪留濰州元)
(作公年譜除夜當是熙寕丙辰元日則丁巳按)
(元日也)
和文與可洋川園池三十首(唐地理志洋州洋川郡武德元年析)
(梁州之西鄉黃金興勢置)
湖橋
朱闌畫柱照湖明白葛烏紗曳履行橋下龜魚晩無數
識君拄杖過橋聲
横湖
貪看翠盖擁紅糚不覺湖邊一夜霜卷郤天機雲錦段
從教匹練寫秋光
(古詩娥娥紅粉糚纖纖出素手宋玉高唐賦蜺為旌翠為蓋木玄虛海賦雲錦散文於沙汭之際韓退之曲江)
(荷花詩撑舟昆明度雲錦腳敲兩舷呌吳歌謝玄暉詩澄江净如練)
書軒
雨昏石硯寒雲色風動牙籖亂葉聲庭下已生書帶草
君疑是鄭康成
(韓退之詩鄴侯家多書插架三萬軸一一懸牙籖新若手未觸三齊記略鄭康成居不其城南山中教授山下)
(草如薤葉長尺餘人號康成書帶草)
冰池
不嫌冰雪遶池看誰似詩人巧耐寒記取羲之洗硯處
碧琉璃下黑蛟蟠
(杜子美詩勝裏金花巧耐寒晉書王羲之傳嘗與人書云張芝臨池學書池水盡黑使人耽之若是未必後之)
(也洗硯承天歸宗寺有右軍墨池)
竹塢
晩節先生道轉孤歲寒唯有竹相娛麤才杜牧真堪笑
喚作軍中十萬夫
(白樂天答賈舍人詩一别承明三領郡從教人道是麤材北夢瑣言唐自大中以來以兵為戲廊廟之上耻言)
(韜略就有如盧藩薛能者目為麤材杜牧之賊竹林外裹兮十萬丈夫已見三卷次韻子由詩注)
荻浦
雨折霜乾不耐秋白花黃葉使人愁月明小艇湖邊宿
便是江南鸚鵡洲
(九域志鄂州古迹有鸚鵡洲庾信詩春洲鸚鵡色流水桃花香李太白詩鸚鵡洲横漢陽渡)
蓼嶼
秋歸南浦蟪蛄鳴霜落横湖沙水清卧雨幽花無限思
抱叢寒蝶不勝情
(家語孔子謂宰我曰違山十里蟪蛄之聲猶在於耳江文通別賦送君南浦傷如之何)
望雲樓
隂晴朝暮幾回新已向虛空付此身出夲無心歸亦好
白雲還似望雲人
(華嚴經處世界如虛空如蓮花不著水陶淵明歸去來辭雲無心而出岫)
天漢臺
漾水東流舊見經銀潢左界上通靈此臺試向天文覓
閣道中閒第幾星
(尚書嶓冡導漾東流為漢謝希逸月賦斜漢左界北陸南躔漢天文志天一紫宫後十七星絶漢抵營室曰閣)
(道)
待月臺
月與高人夲有期挂簷低戶映蛾眉只從昨夜十分滿
漸覺冰輪出海遲
二樂榭
此間真趣豈容談二樂并君已是三仁智更煩訶妄見
坐令魯叟作瞿曇(公自注來詩云二見因妄生)
灙泉亭
聞道池亭勝兩川應須爛醉荅雲煙勸君多揀長腰米
消破亭中萬斛泉
(杜子美詩爛醉是生涯李賀憶昌谷山居詩長鎗江米熟小樹棗花香)
吏隐亭(吏隐出汝南先賢傳鄭欽事)
縱横憂患滿人間頗怪先生日日閑昨夜清風眠北牖
朝來爽氣在西山
霜筠亭
觧籜新篁不自持嬋娟巳有歲寒姿要看凛凛霜前意
須待秋風粉落時
無言亭
殷勤稽首維摩詰敢問如何是法門弹指未終千偈了
向人還道夲無言
露香亭
亭下佳人錦繡衣滿身瓔珞綴明璣晩香消歇無尋處
花巳飄零露已晞
(西域記西域國人首冠花縵身衣瓔珞詩小雅湛湛露斯匪陽不晞)
涵虛亭
水軒花榭兩争妍秋月春風各自偏惟有此亭無一物
坐觀萬景得天全
谿光亭
决去湖波尚有情郤隨初日動簷楹谿光自古無人畫
憑仗新詩與寫成
(古詩話詩人以畫為無聲詩詩為有聲畫)
過谿亭
身輕步稳去忘歸四柱亭前野彴微忽悟過谿還一笑
水禽驚落翠毛衣
(爾雅略彴獨木橋也廬山記遠公與陶元亮陸修静談道不覺過虎溪因相與大笑故世傳三笑圖)
披錦亭
煙紅露綠曉風香燕舞鶯嗁春日長誰道使君貧且老
繡屏錦帳咽笙簧
禊亭
曲池流水細鱗鱗高會傳觴似洛濱紅粉翠娥應不要
畫船來往勝於人
(何遜下方山詩鱗鱗水逆去瀰瀰急還舟晉束晳傳武帝問三日曲水之義晳曰昔周公城洛邑因流水以泛)
(酒故逸詩云羽觴隨波又秦昭王以三日置酒河曲見金人奉水心之劍曰令君制有西夏乃霸諸侯因此立)
(為曲水二漢相承皆為盛集)
菡萏亭
日日移牀趁下風清香不盡思何窮若為化作龜千歲
巢向田田亂葉中
(史記龜筴傳有神龜在江南嘉林中常巢於芳蓮之上抱朴子千歲龜巢於蓮葉或在叢蓍之下樂府江南曲)
(江南可採蓮蓮葉何田田)
荼䕷洞
長憶故山寒食夜野荼䕷發暗香來分無素手簪羅髻
且折霜蕤浸玉醅(長憶故山一作半雨半晴)
篔簹谷(異物志篔簹生水邊長數尺圍一尺五六寸一節相去六七寸廬陵界有)
(之始興以南尤多)
漢川修竹賤如蓬斤斧何曾赦籜龍料得清貧饞太守
渭川千畝在胷中(公有文與可畫篔簹谷偃竹記云與可與其妻游谷中燒笋晩食發函得)
(此詩失笑噴飯滿案)
(盧仝寄男詩竹林吾最惜新筍好看守萬籜抱龍兒攢迸溢林薮吾眼恨不見心腸痛如搊籜龍正稱冤莫殺)
(入汝口丁寧囑付汝汝活籜龍否史記貨殖傳渭川千畝竹其人與千戶侯等)
寒蘆港
溶溶晴港漾春暉蘆笋生時柳絮飛還有江南風物否
桃花流水鮆(徂禮切)魚肥
(張志和漁父詞西塞山頭白鳥飛桃花流水鱖魚肥永衡記黃河二月三月水名桃花水韻注鮆刀魚也)
野人廬
少年辛苦事犂鋤剛厭青山遶故居老覺華堂無意味
郤須時到野人廬
此君菴
寄與菴前抱節君與君到處合相親寫真雖是文夫子
我亦真堂作記人
(杜子美丹青引必逢佳士亦寫真王注名竹為抱節君先生新語也與可畫竹名之曰墨君有堂焉先生作墨)
(君堂記)
香橙徑
金橙縱復里人知不見鱸魚價自低須是松江煙雨裏
小船燒薤𢷬香虀
(王注鱸魚所以為鱠金橙所以為虀松江之鱸江南所稱也此為金虀玉鱠又詳卷十和蒋䕫寄茶詩注)
南園
不種夭桃與綠楊使君應欲候農桑春畦(一作疇)雨過羅
紈膩夏壠風來餅餌香
北園
漢水巴山樂有餘一麾從此首歸塗北園草木憑君問
許我他年作主無
(顔延年五君詠屡薦不入官一麾乃出守杜牧之將赴吳興詩擬把一麾江海去)
寄題刁景純藏春塢
白首歸來種萬松待看千尺舞霜風年抛造物陶甄外
春在先生杖履中楊柳長齊低戶暗櫻桃爛熟滴階紅
何時郤與徐元直共訪㐮陽龐德公
(景純藏春塢前有岡皆種松公有詩云為君栽插萬松岡白樂天夢游春詩門柳暗全低簷櫻紅半熟㐮陽記)
(龐德公居峴山之南未嘗入城府諸葛孔明每至德公家獨拜牀下德公初不令止司馬德操嘗詣德公值其)
(上冡德操徑入其室呼德公妻子使速作黍徐元直向云當來就我與德公談其妻子皆羅拜堂下奔走共設)
(須臾德公還直入相就不知何者是客也)
玉盤盂(并序)
東武舊俗每歲四月大會于南禪資福兩寺以芍
藥供佛而今歲最盛凡七千餘朵皆重跗累萼繁
麗豐碩中有白花正圓如覆盂其下十餘葉稍大
承之如槃姿格絶異獨出於七千朵之上云得之
於城北蘇氏園中周宰相莒公之别業也而其名
俚甚乃為易之
雜花狼籍占春餘芍藥開時掃地無兩寺糚成寳瓔珞
一枝争看玉盤盂佳名會作新翻曲絶品難尋舊畫圖
從此定知年榖熟姑山親見雪肌膚
(莊子逍遥游藐姑射之山神人居焉肌膚若冰雪綽約若處子其神凝使物不疵癘而年榖熟)
花不能言意可知令君痛飲更無疑但持白酒勸嘉客
直待瓊舟覆玉彛負郭相君初擇地看羊屬國首吟詩
吾家豈與花相厚更問殘芳有幾枝
(周禮六彛皆有舟六彛謂鷄彛鳥彛斝彛黃彛虎彛蜼彛注舟所以薦彛如今之承盤也負郭看羊俱用蘇氏)
(事)
和潞公超然臺
我公厭富貴常苦勲業尋相期赤松子永望白雲岑清
風出談笑萬竅為號吟吟成超然詩洗我蓬之心嗟我
夲何人麋鹿強冠襟身微空志大交淺屡言深囑公如
得謝呼我幸寄音但恐酒錢盡煩公揮橐金
(漢張良傳注赤松子仙人號神農時為雨師事見劉向列仙傳詩大雅穆如清風再見莊子齊物論作則萬竅)
(怒號逍遥游夫子猶有蓬之心也夫張景陽詠史揮金樂當年歲暮不留儲杜子美戲簡鄭廣文頼有蘇司業)
(時時與酒錢漢書陸賈傳出所使越橐中裝賣千金分其子)
聞喬太博換左藏知欽州以詩招飲
今年果起故將軍幽夢清詩信有神馬革裹屍真細事
虎頭食肉更何人陣雲冷壓黃茅瘴羽扇斜揮白葛巾
痛飲從今有幾日西軒月色夜來新
(公先有鐵溝行贈喬云今年定起故將軍故此云果且曰信有神也杜子美詩醉裏從為客詩成覺有神後漢)
(馬援傳男兒要當死於邊野以馬革裹屍還葬耳何能卧牀上在兒女子手中邪班超傳相者曰生燕頷虎頭)
(飛而食肉此萬里侯相也史記天官書陣雲如立垣再見通真子瘴論嶺南從仲春訖仲夏行青草瘴季夏訖)
(孟冬行黃茅瘴蜀諸葛亮與司馬宣王對於渭濱王戎服蒞事使人視亮乘素車葛巾羽扇指揮三軍)
喬將行烹鵝鹿出刀劍以飲客以詩戲之
破匣哀鳴出素虯倦看鶂鶂聽呦呦明朝只恐兼烹鶴
此去還須郤佩牛便可先呼報恩子不妨仍帶醉鄉侯
他年萬騎歸應好奈有移文在故邱
(雲谿友議韋鵬翼題盱眙邵明府壁云自從煮鶴燒琴後背郤青山卧明月佩牛用漢龔遂事注見前韓退之)
(送石處士詩忽騎將軍馬自號報恩子唐王績撰醉鄉記以配劉伶酒德頌皮日休詩他年謁帝言何事請贈)
(劉伶作醉侯孔稚珪北山移文引云周彦倫先隐北山後出為海塩令欲還山稚珪乃假山靈之意作文移之)
次韻劉貢父李公擇見寄二首
白髮相望兩故人眼看時事幾番新曲無和者應思郢
論少卑之且借秦歲惡詩人無好語(公自注公擇來詩皆道吳中饑苦之)
(事)夜長鰥守向誰親(公自注貢父近喪妻)少思多睡無如我鼻息
雷鳴撼四鄰
(宋玉對楚王問客有歌於郢中者云云其曲彌高其和彌寡漢張釋之傳釋之言便宜事文帝曰卑之毋甚高)
(論令今可行於是言秦漢閒事漢賈山傳言治亂之道借秦為喻名曰至言李賀詩沙路歸來聞好語旱火不)
(光天下雨)
何人勸我此閒來絃管生衣甑有埃綠蟻濡脣無百斛
蝗蟲撲面巳三回磨刀入谷追窮寇灑涕循城拾棄孩
為郡鮮歡君莫歎猶勝塵土走章臺
(甑埃用後漢范丹甑中生塵事已見七卷注謝玄暉詩嘉魴聊可薦綠蟻方獨持史記秦始皇後贊餐未及下)
(咽酒未及濡唇漢張敞傳敞守京兆尹稱職然無威儀時罷會過走馬章臺街公烏臺詩話時朝廷新法減削)
(公使錢及造酒不得百石致管絃生衣甑釜生埃及言蝗蟲災傷盗賊四起旱澇饑饉以見政事闕失皆新法)
(不便之故)
寄黎眉州(黎眉州名錞字希聲蜀人志林云希聲治春秋有家法然為人質木遲緩)
(劉貢父戲為黎檬子黎以為指其德不知檬子真是木也一日聫騎出市人有鬻之者大)
(笑幾落馬今吾謫海南所居有此木霜實纍然二君皆入鬼錄坐念故友之風味豈可復)
(得劉固不冺於世黎亦能文字不苟隨者)
膠西高處望西川應在孤雲落照邊瓦屋寒堆春後雪
峨眉翠掃雨餘天治經方笑春秋學好士今無六一賢
(公自注君以春秋受知歐陽文忠公公自號六一居士)且待淵明賦歸去共將詩
酒趁流年
(韓退之寄盧仝詩春秋三傳束高閣獨抱遺經䆒終始按王介甫素不喜春秋目為斷爛朝報時介甫方得志)
(故云治經方笑春秋學公為眉人黎方守眉故有淵明歸去之句)
和趙郎中捕蝗見寄(趙郎中成伯時以尚書郎倅密州)
麥穗人許長榖苖牛可沒天公獨何意忍使蝗蟲發驅
攘著令典農事安可忽我僕既腁胝我馬亦款矻飛騰
漸云少筋力亦已竭苟無百篇詩何以醒睡兀初如疏
畎澮漸若决澥渤往來供十吏腕脱不容歇平生輕妄
庸熟視笑魏勃爱君有逸氣詩壇專斬伐民病何時休
吏職不可越慎無及世事向空書咄咄
(韓退之稲畦詩魚肥知已秀鶴没覺初深尚書濬畎澮距川漢遊俠傳陳遵為河南太守至官召書吏十人治)
(私書謝京師故人遵馮几口占書數百封唐王勮傳為鳳閣舍人壽春等五王出閤有司具儀忘載冊文羣臣)
(巳在方悟其闕勮召五吏執筆分占其辭粲然唐蘇頲傳為中書舍人時書詔填委口所占授輕重無所差書)
(吏白曰丐公徐之不然手腕脱矣漢高五王傳灌嬰聞魏勃夲教齊王反使使召責問勃勃退立股戰而栗恐)
(不能言者灌將軍熟視笑曰人謂魏勃勇妄庸人耳漢宣帝紀吏或越職踰法以取名譽晉殷浩傳雖被放黜)
(口無怨言但終日書空作咄咄怪事四字)
登常山絶頂廣麗亭
西望穆陵關東望琅邪臺南望九仙山北望空飛埃相
將呌虞舜遂欲歸蓬萊嗟我二三子狂飲亦荒哉紅帬
欲仙去長笛有餘哀清歌入雲霄妙舞纖腰回自從有
此山白石封蒼苔何嘗有此樂將去復徘徊人生如朝
露白髮日夜催弃置當何言萬劫終飛灰
(史記齊世家昔召康公命我先君曰東至海西至河南至穆陵北至無棣王注穆陵山在沂水縣琅琊山在沂)
(水朐山諸城三縣界始皇嘗登山樂之作琅琊臺地在今諸城東南又九仙山在錢塘臨安或云在密州諸城)
(縣杜子美慈恩塔詩回首呌虞舜蒼梧雲正愁盧仝詩蓬萊山在何處玉川子乘此清風欲歸去趙飛燕外傳)
(帝嘗與后坐瀛洲榭后歌歸風送遠之曲帝以文犀筯擊玉甌令后所爱侍郎馬無方吹笙以倚后歌中流歌)
(酣風大起后揚袖曰仙乎仙乎去故而就新順風揚音無方長噏細搦與相屬帝曰無方為我持后遽捨笙持)
(后履久之風霽后泣曰帝恩我使我仙去不得悵然泣數行下他日宫姝或襞帬為縐號留仙帬又飛燕舞腰)
(宛轉若流風之回雪晉羊祜傳登峴山顧謂鄒湛等曰自有宇宙便有此山由來賢逹勝士登此遠望如我與)
(卿者多矣然堙滅無聞使人悲傷如百歲後有知魂魄猶應登此山也刦灰見七卷金門寺中絶句詩注)
薄薄酒二首(并序)
膠西先生趙明叔家貧好飲不擇酒而醉常云薄
薄酒勝茶湯醜醜婦勝空房其言雖俚而近乎逹
故推而廣之以補東州之樂府既又以為未也復
自和一篇聊以發覧者之一噱云耳
薄薄酒勝茶湯麤麤布勝無裳醜妻惡妾勝空房五更
待漏鞾滿霜不如三伏日高睡足北窗凉珠襦玉柙萬
人相送歸北邙不如懸鶉百結獨坐負朝陽生前富貴
死後文章百年瞬息萬世忙夷齊盗蹠俱亡羊不如眼
前一醉是非憂樂兩都忘
(西京雜記漢制諸陵皆珠襦玉匣形如鎧甲以金縷之張景陽七哀詩北邙何纍纍高陵有四五借問誰家墳)
(皆云漢世主王注子夏衣若懸鶉董京衣百結宋國有田夫嘗衣緼黂自曝於日顧其妻曰負日之暄人莫知)
(將獻之於吾君莊子駢拇篇臧與榖二人牧羊而俱亡其羊問臧則挾策讀書問榖則博塞以遊二人事業不)
(同其於亡羊均也伯夷死名於首陽之下盗跖死利於東陵之上二人所死不同其於殘生傷性均也)
薄薄酒飲兩鍾麤麤布著兩重美惡雖異醉暖同醜妻
惡妾夀乃公隐居求志義之從夲十不計較東華塵土北
窗風百年雖長要有終富死未必輸生窮但恐珠玉留
君容千載不朽遭樊崇文章自足欺盲聾誰使一朝富
貴面發紅逹人自逹酒何功世閒是非憂樂夲來空
(應璩古樂府道上逢三叟何以得此夀中叟前致詞室内妻妾醜漢高祖紀幾敗乃公事東華塵前軰戲語有)
(西湖風月不如東華軟紅香土北窗風見前註漢王莾傳赤眉樊崇等入關燒長安宫室為墟宗廟園陵皆發)
(掘唯霸陵杜陵完文帝霸陵宣帝杜陵後漢劉盆子傳赤眉發掘諸陵凡有玉柙歛者率皆如生故遂多行滛)
(穢古樂府今日牛羊上邱隴當時近前面發紅白樂天嘗作酒功贊)
同年王中甫挽詞(王中甫名介三衢人中嘉祐六年直言極諫科東坡入三)
(等中甫四等為秘書丞知静海縣除秘閣校勘熙寧初介甫被召不復辭中甫寄詩曰草)
(廬三顧動幽蟄蕙帳一空生曉寒盖有所諷介甫後賦詩云丈夫出處非無意猿鶴從來)
(自不知為中甫發也介甫既得政神宗轉對羣臣中甫進疏云願陛下師心勿師人帝納)
(之以喻介甫且以奏疏示之介甫不樂深闢其言會考開封試與劉貢父言語往復御史)
(劾之罷判鼓院歸館知湖州去郡卒官止祠部郎中)
先帝親收十五人(公自注仁宗朝賢良十五人今惟富鄭公張宣徽錢純老及余與舍弟在)
(耳)四方争看擊鵬鵾如君事業真堪用顧我衰遲不足
論出處陞沉十年後死生契闊幾人存他時京口尋遺
迹宿草猶應有淚㾗
(詩國風死生契闊與子成說杜子美詩他時一笑後今日幾人存)
七月五日二首(法令所載尋醫為去官入務乃住理詩中所用盖出此)
避謗詩尋醫畏病酒入務蕭條北窗下長日誰與度今
年苦炎熱草木困薰煮况我早衰人幽居氣如縷秋來
有佳興秫稻巳含露還復此微吟往和糟牀注
(唐陸贄傳避謗不著書晉顧榮傳謂張翰曰惟酒可以忘憂但無如作病何王注詩尋醫謂不作詩也酒入務)
(謂止酒不飲也杜子美詩流汗卧江亭更深氣如縷又羌村詩預知秫稲收已覺糟牀注)
何處覓新秋蕭然北臺上秋來未云幾風日已清亮雲
間聳孤翠林表浮遠漲新棗漸堪剥晩瓜猶可餉西風
送落日萬竅含悽愴念當急行樂白髮不汝放
(詩國風八月剥棗萬竅注三見漢楊惲傳人生行樂耳須富貴何時杜子美詩苦遭白髮不相放)
趙郎中見和戲復答之
趙子吟詩如潑水一揮三百八十字奈何效我欲尋醫
恰似西施藏白地趙子飲酒如淋灰一年十萬八千杯
若不令君早入務飲竭東海生黃埃我衰臨政多繆錯
羡君精采如秋鶚頗哀老子令日飲為君坐嘯主畫諾
(韓退之寄崔立之詩文如翻水成初不用意為白樂天簡簡吟十三行坐事調品不肯迷頭白地藏李太白㐮)
(陽歌云百年三萬六千日一日須傾三百杯若以歲計則當十萬八千杯矣神仙傳麻姑云海中行復揚塵鮑)
(照蕪城賦直視千里外唯見起黃埃北夢瑣言符載為劉闢真贊云靈螭出水秋鶚乘風後漢馬援傳援為隴)
(西太守任吏以職但總大體而已諸曺吏白外事輒曰此丞椽之任何足相煩頗哀老子使得遨遊若大姓侵)
(小民黠羌欲拒旅此太守事耳前漢袁盎傳絲能日飲亡何詳四卷和劉道原詠史詩注後漢黨錮傳汝南太)
(守賨資任功曹范滂南陽太守成瑨亦委功曹岑晊二郡為謠曰汝南太守范孟博南陽賨資主畫諾南陽太)
(守岑公孝弘農成瑨但坐嘯)
次韻周邠寄鴈蕩山圖二首(周邠字開祖錢塘人東坡倅杭三年)
(與開祖數從湖山之游見於酬唱故云西湖三載與君同是時開祖為樂清令鴈蕩山寔)
(在境内)
指點先憑採藥翁丹青化出大槐宫眼明小閣浮煙翠
齒冷新詩嚼雪風二華行觀雄陜右九仙今巳壓京東
(公自注將赴河中密邇太華九仙在東武竒秀不減鴈蕩也)此生的有尋山分巳覺
温台落手中
(山志鴈蕩山在温州樂清縣天下竒秀然自古圖牒不記祥符中方有人見之按西域書阿羅漢諾詎羅居震)
(旦東南際大海鴈蕩山芙蓉龍湫唐貫休為諾詎羅贊有鴈蕩經行雲漠漠龍湫宴坐雨濛濛句此山南有芙)
(蓉峰下有芙蓉驛前臨大海未知鴈蕩龍湫所在後因伐木見山頂有大池相傳以為鴈蕩下有二潭以為龍)
(湫云經行峡宴坐峰則後人因貫休詩名之者後漢龐公常入鹿門山采藥不返異聞集淳于棼醉夢二紫衣)
(吏召棼曰大槐安國王致命以為南柯太守及覺尋其所經由乃宅南大槐下蟻穴耳張平子西京賦綴以二)
(華註大華少華也杜子美將適吳楚詩不意青草湖扁舟落吾手)
西湖三載與君同馬入塵埃鶴入籠東海獨來看出日
石橋先去踏長虹遥知别後添華髮時向樽前說病翁
所恨蜀山君未見他年攜手醉郫筒
(齊地記秦始皇作石橋欲過海看日出處有神能驅石下海石去不速神輒鞭之石皆流血山志天台山石橋)
(廣不盈尺長數十丈下臨絶澗渡得平路上有瓊楼玉闕碧林醴泉瑶草神竒莫可名狀舊稱金庭洞天華陽)
(風俗錄郫人刳竹為筒釀酒筒中閉以藕絲包以蕉葉信宿香逹於外然後斷之俗號郫筒酒成都記郫縣因)
(水得名杜子美詩酒憶郫筒不用沽)
送碧香酒與趙明叔教授(趙明叔教授膠西人)
聞君有婦賢且廉勸君慎勿為楚相不羡紫駞分御食
自遣赤腳沽村釀嗟君老狂不知愧更吟醜婦惡嘲謗
諸生聞語定失笑冬暖號寒卧無帳碧香近出帝子家
鵝兒破殼酥流盎不學劉伶獨自飲一壺往助齊眉餉
(史記滑稽傳優孟為叔敖衣冠抵掌談語歲餘像孫叔敖莊王置酒優孟前為夀王大驚欲以為相優孟曰請)
(歸與婦計之三日後復來曰婦言慎無為楚相不足為也如孫叔敖盡忠為廉以治楚今死其子無立錐之地)
(必如叔敖不如自殺於是莊王謝優孟召叔敖子封之寝邱又互見十卷寄吕穆仲詩注杜子美麗人行紫駞)
(之峰出翠釡又御厨絲絡送八珍韓退之寄盧仝詩一奴長鬚不裹頭一婢赤腳老無齒又進學觧冬暖而兒)
(號寒年豐而妻嗁饑碧香都尉王詵家釀也楚辭屈原九歌帝子降兮北渚註帝子謂堯女娥皇女英也鵝兒)
(用杜子美詩已見前注晉劉伶傳伶求酒於妻妻涕泣諫曰君酒太過必宜斷之伶曰善吾不能自禁惟當祝)
(鬼神自誓便可具酒肉妻從之伶跪祝曰天生劉伶以酒為名一飲一斛五斗觧酲婦兒之言慎勿可聽仍引)
(酒御肉塊然復醉又見十卷小兒詩注後漢梁鴻傳其妻孟光為具食不敢於鴻前仰視舉案齊眉)
趙既見和復次韻答之
長安小吏天所放日夜歌呼和丞相豈知後世有阿瞞
(公自注曹公自言参之後)北海樽前捉私釀先生未出禁酒國詩語
孤高常近謗幾回無酒欲沽君郤畏有司書簿帳(公自注近)
(制公使酒過數法甚重)酸寒可笑分一斗日飲亡何足袁盎更將
險語壓衰翁只恐自是臺無餉
(莊子馬蹏篇一而不黨命曰天放漢曹参相舍歌呼已見四卷再和詩注後漢孔融傳曹操以年饑兵興表制)
(酒禁融頻書争之多侮慢之辭融嘗為北海相阿瞞操小字唐王績傳待詔門下省故事官給酒日三升或問)
(待詔何樂荅曰良醖可戀耳侍中陳叔逹聞之日給一斗時稱斗酒學士漢袁盎注再見)
趙郎中往莒縣逾月而歸復以一壺遺之仍用
前韻
東鄰主人游不歸悲歌夜夜聞舂相門前人閙馬嘶急
一家喜氣如春釀王事何曾怨獨賢室人豈忍交讁謗
大兒踉蹡越門限小兒咿啞語繡帳定教舞袖掣伊凉
更想夜庖鳴甕盎題詩送酒君勿誚免使退之嘲一餉
(曲禮舂不相史記商君傳童子不歌謠舂者不相杵詩小雅我從事獨賢又國風我入自外室人交徧讁我韓)
(退之贈張籍詩有兒雖甚憐教示不免簡君來好呼出踉蹡越門限漢東方朔傳伊優啞者辭未定也韓退之)
(醉贈張祕書詩長安衆富兒盤饌羅羶葷不觧文字飲惟能醉紅帬雖得一餉樂有如聚飛蚊)
蘇潛聖挽詞(蘇潛聖名泳成都新繁人舉進士知乾州卭州官至職方郎中致仕)
(其子名槩亦登第終著作郎)
妙齡馳譽百夫雄晩節忘懷大隐中悃愊無華真漢吏
文章爾雅稱吾宗趨時肯負平生志有子還應不死同
惟我閑思十年事數行老淚寄西風
(後漢章帝紀元和二年詔曰安静之吏悃愊無華杜子美詩出門搔白首苦負平生志左傳昭六年季平子曰)
(子服氏有子哉三國吳張温傳孫權問公卿曰温當今與誰為比顧雍曰當今無軰權曰如是張允不死也)
和鼂同年九日見寄
仰看鸞鵠刺天飛富貴功名老不思病馬巳無千里志
騷人長負一秋悲古來重九皆如此别後西湖付與誰
遣子窮愁天有意吳中山水要清詩
(韓退之祭柳子厚文一斥不復羣飛刺天晉王敦傳每酒後輒詠魏武樂府曰老驥伏櫪志在千里烈士暮年)
(壮心不巳楚辭宋玉九辨悲哉秋之為氣也又皇天平分四時兮竊獨悲此凛秋杜牧之九日詩古往今來只)
(如此牛山何必獨沾衣白樂天讀李杜集詩天意君須會人間要好詩)
送喬施州(王注喬叙字禹功嘗以太博換左藏知欽州其後除知施州)
恨無負郭田二頃空有載行書五車江上青山横絶壁
雲閒細路躡飛蛇鷄號黑暗通蠻貨蜂閙黃連採蜜花
共怪河南門下客不應萬里向長沙(公自注喬受知於吳丞相而施州風)
(土大類長沙)
(負郭田注再見前莊子惠施多方其書五車酉陽雜俎波斯人謂牙為白暗犀為黑暗抱朴子通天犀有一白)
(理如線者以盛采置羣雞中雞往啄至輒驚郤故南人名曰駭雞犀也夲草南中有蜜色黃味苦蜂銜黃連花)
(作之)
雪夜獨宿栢仙菴
晩雨纖纖變玉霙小菴高卧有餘清夢驚忽有穿窗片
夜静惟聞瀉竹聲稍壓冬温聊得健未濡秋旱若為耕
天公用意真難會又作春風爛漫(一作熳)晴
(韓退之詩廉纖晩雨不能晴韓詩外傳雪花曰霙謝惠連雪賦始緣甍而冒棟終開簾而入隙杜荀鶴雪詩巖)
(谷惟聞折竹聲李太白荅丁十一詩待得明朝酒醒罷與君爛漫尋春暉)
和孔郎中荆林馬上見寄(孔宗翰字周翰宣聖五十世孫與東坡密)
(州為代未至以此詩先之)
秋禾不滿眼宿麥種亦稀永媿此邦人芒刺在膚肌平
生五千卷一字不救饑方將怨無襦忽復歌緇衣堂堂
孔北海直氣凛羣兒朱輪未及郊清風已先馳何以累
君子十萬貧與羸滔㴞滿四方我行竟安之何時劍關
路春山聞子規
(漢書食貨志董仲舒曰願詔大司農使關中益種宿麥霍光傳若有芒刺在背北史崔儦傳大署其戶曰不讀)
(五千卷書者無得入此室三國遺錄魏文帝云文為當代所宗讀書五千卷許登閣觀書登者才六人後漢廉)
(范傳為蜀郡太守百姓歌之曰平生無襦今五絝詩小序緇衣美武公也後漢孔融傳融字文舉為北海相韓)
(退之詩不知羣兒愚那用故謗傷後漢輿服志中二千石二千石皆皂蓋朱兩轓其千石六百石朱左轓九域)
(志劍門關隸利州路)
畱别雩泉(公雩泉記常山西南有泉乃琢石為井作亭其上而名之曰雩泉古者謂)
(吁嗟而求雨曰雩)
舉酒屬雩泉白髮日夜新何時泉中天復照泉上人二
年飲泉水魚鳥亦相親還將弄泉手遮日向西秦
(世說晉簡文入華林園顧謂左右曰會心處不必在遠翳然林水便自有濠濮間想也覺鳥獸禽魚自來親人)
(杜牧之途中絶句惆悵江湖釣竿手郤遮西日向長安)
畱别釋迦院牡丹呈趙倅
春風小院郤(一作初)來時壁閒惟見使君詩應問使君何
處去憑花說與春風知年年歲歲何窮巳花似今年人
老矣去年崔護若重來前度劉郎在千里
(夲事詩博陵崔護清明日游都城南從居人家求飲扣門久之有女子以杯水至獨倚小桃佇立意屬殊厚明)
(年復往門巷如故而扃鏁寂然因題詩左扉曰人面不知何處去桃花依舊笑春風劉郎用劉禹錫句注再見)
董儲郎中嘗知眉州與先人游過安邱訪其故
居見其子希甫留詩屋壁
白髮郎潛舊使君至今人道最能文隻雞敢忘橋公語
下馬來尋董相墳冬月負薪雖(一作那)得免鄰人吹笛不
堪聞死生契闊君休問灑淚西南向白雲
(漢武帝至郎署見一郎眉鬚皓白問何時為郎對曰臣姓顔名駟以文帝時為郎文帝好文而臣好武景帝好)
(老臣尚少陛下好少臣已老是以三葉不遇上感其言擢為會稽都尉張衡賦龐眉而郎潜兮逮三葉而遘武)
(後漢橋玄傳魏武祭橋文云士死知已懷此無忘又承從容約誓之言徂歿之後路有經由不以斗酒隻雞過)
(相沃酧車過三步腹痛勿怨按三國魏太祖紀徂殁作殂逝勿怨作勿怪國史補董仲舒墳在長安門人過必)
(下馬故號下馬陵而語訛謂蝦蟇陵史記滑稽傳孫叔敖死其子窮困負薪向子期思舊賦序余少與嵇康吕)
(安居止接近其後各以事見法逝將西邁經其舊廬于時日薄虞淵寒冰凄然鄰人有吹笛者發聲寥亮追思)
(曩昔游燕之好感昔而歎故作賦云杜子美懷舊詩老罷知明鏡悲來望白雲)
劉貢父見余歌詞數首以詩見戲聊次其韻
十載飄(一作凛)然未可期那堪重作看花詩門前惡語誰
傳去醉後狂歌自不知刺舌君今猶未戒灸眉吾亦更
何辭相從痛飲無餘事正是春容最好時
(杜牧之詩十載飄然繩檢外隋書賀若弼父敦臨刑呼弼謂曰吾以舌死汝不可不思因引錐刺弼舌戒以謹)
(口晉郭舒為王澄别駕荆土士人宗廞嘗因酒忤澄怒叱左右棒廞舒厲色謂左右曰使君過醉汝軰何敢妄)
(動澄恚曰別駕狂邪因遣搯其鼻灸其眉舒跪而受之廞遂得免杜子美醉時歌忘形到爾汝痛飲真吾師)
除夜大雪留濰州元日早晴遂行中途雪復作
除夜雪相留元日晴相送東風吹宿酒瘦馬兀殘夢蔥
曨曉光開旋轉餘花弄下馬成野酌佳哉誰與共須臾
晩雲合亂灑無缺空鵝毛垂馬騣自怪騎白鳳三年東
方旱逃戶連欹棟老農釋未歎淚入饑腸痛春雪雖云
晩春麥猶可種敢怨行役勞助爾歌飯罋
(劉駕早行詩馬上兀殘夢馬嘶時復驚白樂天詩門前雪片似鵝毛曹唐游仙詩不知今夜游何處侍從皆騎)
(白鳳凰農諺霜淞打霧淞窮漢備飯罋)
大雪青州道上有懷東武園亭寄孔周翰
超然臺上雪城郭山川兩竒絶海風吹碎碧琉璃時見
三山白銀闕盖公堂前雪綠窗朱戶相明滅堂中美人
雪争妍粲然一笑玉齒頬就中山堂雪更竒青松怪石
亂瓊絲惟有使君游不歸五更上馬愁斂眉君不見淮
西李侍中夜入蔡州縛取吳元濟又不見㐮陽孟浩然
長安道上騎驢吟雪詩何當閉門(一作戶)飲美酒無人毁
譽河東守
(杜子美詩天地黯惨忽異色波濤萬頃堆琉璃史記封禪書三神山其物禽獸盡白金銀為宫闕唐李愬討吴)
(元濟會大雪夜入蔡城黎明禽元濟檻送京師王注或問鄭綮詩思對曰詩思在灞橋雪中驢背上又浩然有)
(長安道中雪詩史記季布為河東守孝文時人有言其賢召欲以為御史大夫人又言其勇使酒難近至留邸)
(一月見罷布進曰陛下以一人譽召臣以一人毁去臣臣恐天下有識者有以窺陛下也)
至濟南李公擇以詩相迎次其韻二首(公擇知湖州東)
(坡以杭倅來會今自高密官滿過濟南而公擇復為守在焉)
弊裘羸馬古河濱野闊天低糁玉塵自笑餐氈典屬國
來看換酒謫仙人宦游到處身如寄農事何時手自親
剰作新詩與君和莫因風雨廢鳴晨
(何遜詠雪詩時逐微風起誰言非玉塵餐氈漢蘇武事武還至京師拜典屬國注已見前摭言賀知章一見李)
(白呼為謫仙人因觧金龜換酒為樂詩國風風雨如晦鷄鳴不巳杜子美催樹鷄栅詩不昧風雨晨亂離減憂)
(慼)
夜擁笙歌霅水濱回頭樂事總成塵今年送汝作太守
到處逢君是主人聚散細思都是夢身名漸覺兩非親
相從繼燭何須問蝙蝠飛時日正晨
(送人作守羅友事見三卷送吕希道詩注老子名與身孰親左傳莊二十二年飲齊桓公酒樂公曰以火繼之)
(蝙蝠注已見七卷)
和孔君亮郎中見贈
偶對先生盡一樽醉看萬物洶崩奔優游共我聊卒歲
骯髒如君合倚門只恐掉頭難久住應須傾蓋便深論
固知嚴勝風流在又見長身十世孫(公自注戣字君嚴弟戡字君勝退之)
(志其墓云孔世卅八吾見其孫白而長身今君亮四十八世矣)
(謝靈運入彭蠡詩坼岸屡崩奔史記孔子世家優哉游哉維以卒歲骯髒倚門用趙壹句詳見七卷明日重九)
(詩注)
施註蘇詩卷十一
