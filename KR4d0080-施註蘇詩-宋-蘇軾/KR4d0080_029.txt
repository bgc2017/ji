施註蘇詩卷十五
宋蘇軾撰
施元之原註
武進邵長衡刪補
詩四十二首
(時守彭城作)
次韻子由送趙㞦歸覲錢塘遂赴永嘉(趙㞦字景仁清)
(獻公子由蔭登第通判温州)
歸舟轉河曲稍見楚山蒼候吏来迎客吴音已帶鄉言
從謝康樂先獻魯靈光已擊三千里何須四十強風流
半刺史清絶校書郎到郡詩成集尋谿水濺裳芒鞋隨
採藥蠒紙記流觴海静蛟鼉出山空草木長宦游無遠
近民事要更嘗願子傳家法他年請尚方
(南史謝靈運襲封康樂公為永嘉太守郡有名山水肆意遊遨謝承後漢書王延夀有雋才父逸欲作魯靈光)
(殿賦令延夀往錄其状延夀因韻之以簡其父父曰吾無以加也時蔡邕亦有此作十年不成見延夀賦遂隠)
(而不出莊子逍遥游鵬之徙扵南冥也水擊三千里禮記四十曰強而仕舊唐書蕭傚傳昔庾亮與郭游書别)
(駕舊與刺史别乘任居刺史之半安可非其人也唐百官志校書郎正九品主掌讐校典籍刊正文章南史王)
(筠每一官成一集文房四譜右軍蘭亭帖用蠶蠒紙鼠須筆書又蘭亭序清流激湍映帶左右引以為流觴曲)
(水列坐其次漢朱雲傳願賜尚方斬馬劍斷佞臣一人頭詳見十二卷次韻荅邦直子由闕詩註按公作清獻)
(神道碑云為殿中侍御史彈劾不避權倖京師號鐵面御史)
中秋月三首
殷勤去年月㶑灧古城東憔悴去年人卧病破窗中
徘徊巧相覓窈窕穿房櫳月豈知我病但見歌樓空
橅枕三歎息扶杖起相從天風不相哀吹我落瓊宫
白露入肺肝夜吟如秋蟲坐令太白豪化為東野窮
餘年知幾何佳月豈屢逢寒魚亦不睡竟夕相噞(宜檢)
(切)喁
(李白月下獨酌詩我歌月徘徊我舞影凌亂韓退之記夢詩隆樓傑閣磊嵬高天風飄飄吹我過張衡思玄賦)
(呌帝閽使闢扉兮覿天皇之瓊宫韓退之秋懷詩蟲弔寒夜永又薦士詩有窮者孟郊受材實雄驁郊字東野)
(說文噞喁魚口上出貎左太冲吴都賦泝洄順流噞喁沈浮何諷夢渴賦鯤鯨噞喁相呴以呬)
六年逢此月五年照離别(公自註中秋有月凡六年矣惟去歲與子由會扵此)歌
君别離曲滿坐為凄咽留都信繁麗此會豈易擲鎔銀
百頃湖挂鏡千尋闕三更歌吹罷人影亂清樾歸来北
堂下寒光翻露葉喚酒與婦飲念我向兒說豈知衰病
後空盞對棃栗但見古河東荍麥如鋪雪欲和去年曲
復恐心斷絶
(留都子由時之官南京南京有留守司故云留都白樂天詩冰消湖水銀為面風卷沙汀玉作堆韻注樾木隂)
(也韓退之詩妻孥恐我生悵望槃中不飣栗與棃白樂天詩荍麥鋪花白又村夜詩月明荍麥花如雪鮑明遠)
(東門行涕零心斷絶將去復還訣)
舒子在汶上閉門相對清(公自註舒煥試舉人鄆州)鄭子向河朔(公自)
(註鄭僅赴北京戶曹)孤舟連夜行頓子雖咫尺兀如在牢扃(公自註頓)
(起来徐試舉人)趙子寄書来水調有餘聲(公自註今日得趙杲卿書猶記余在東武)
(中秋所作水調歌頭)悠哉四子心共此千里明明月不觧老良辰
難合并回頭坐上人聚散如流萍嘗聞此宵月萬里同
隂晴(公自註故人史生為余言嘗見海賈云中秋有月則是歲珠多而圓賈人常以此候之雖相去萬里)
(他日會合相問則隂晴無不同者)天公自著意此會那可輕明年各相
望俯仰今古情
(謝希逸月賦美人邁兮音塵闕隔千里兮共明月鮑明遠翫月詩三五二八時千里與君同)
中秋見月寄子由
明月未出羣山高瑞光萬丈生白毫一杯未盡銀闕涌
亂雲脱壞如崩濤誰為天公洗眸子應費明河千斛水
遂令冷看世間人照我湛然心不起西南大星如彈丸
角尾奕奕蒼龍蟠今宵注眼看不見更許螢火争清寒
何人艤舟臨古汴千燈夜作魚龍變曲折無心逐浪花
低昂赴節隨歌板(公自注是夜賈客舟中放水燈)青熒滅沒轉前山浪
颭風廻豈復堅明月易低人易散歸来呼酒更重看堂
前月色愈清好咽咽寒螀鳴露草卷簾推戶寂無人窗
下吚啞惟楚老(公自註近有一孫名楚老)南都從事莫羞貧對月題
詩有幾人明朝人事隨日出怳然一夢瑤臺客
(韓退之月蝕詩念此日月者為天之眼睛盧仝詩東方蒼龍角插戟尾摇風史記項籍傳烏江亭長艤船待注)
(附船著岸也陸機文賦舞者赴節以投袂武元衡詩無因駐清景日出事還生盧子逸史許渲暴卒三日寤而)
(作詩云曉入瑶臺露氣清坐中惟見許飛瓊李公垂鶯鶯歌怳然夢作瑶臺客)
答王鞏(公自注鞏將見過有詩自謂惡客戲之)
汴泗遶吾城城堅如削鐵中有李臨淮號令肝膽裂古
来彭城守未省怕惡客惡客云是誰祥符相公孫是家
豪逸生有種千金一擲頗黎盆連車載酒来不飲外酒
嫌其村子有千缾酒我有萬株菊任子滿頭插團團見
花不見目醉中插花歸花重壓折軸問客何所須客言
我愛山青山自遶郭不要買山錢此外有黃樓樓下一
河水美哉洋洋乎可以療饑并洗耳彭城之游樂復樂
客惡何如主人惡
(杜詩大城鐵不如唐書李光弼傳寶應元年進封臨淮郡王常鎮徐州郝廷玉傳魚朝恩聞其善布陣請觀之)
(廷玉申號令鳴鼔角部伍坐作進退齊一曰此臨淮王遺法也王善御軍每校旗不如令者輒斬由是人皆自)
(效而赴蹈馳突心破膽裂元次山詩有時逢惡客還家亦少酣注非酒徒即為惡客祥符相公鞏大父魏國文)
(正公也相真宗於景德祥符間漢陳勝傳侯王將相寕有種乎李太白詩莫惜連船沽美酒千金一擲買春芳)
(韓退之詩豁呀鉅壑頗黎盆張平子南都賦騰酒車而斟酌注以車載酒也杜子美詩揆棄潭州百斛酒蕪沒)
(瀟岸千株菊杜牧九日詩菊花須插滿頭歸漢書景十三王傳叢輕折軸羽翮飛肉史記孔子世家臨河而歎)
(曰美哉水洋洋乎詩國風泌之洋洋可以樂饑)
次韻王定國馬上見寄
昨夜霜風入裌衣曉来病骨更支離疎狂似我人誰顧
坎軻憐君志未移但恨不携桃葉女尚能来趁菊花時
南臺二謝人無繼直恐君詩勝義熙(公自註二謝從宋武帝九日燕戲馬)
(臺)
(莊子支離疏者頤隐於臍肩高於頂白樂天詩猶勝村客病支離楚詞埳軻留滯注不遇也埳坎同古今樂錄)
(王獻之二妾桃葉桃根獻之作桃葉歌白樂天詩小妓携桃葉)
與頓起孫勉泛舟探韻得未(一作味)字
窗前堆梧桐牀下鳴絡緯佳人尺書到客子中夜喟朝
来一樽酒晤語聊自慰秋蠅已無聲霜蟹初有味當為
壮士飲眥裂須磔蝟勿作兒女懷坐念蠨蛸畏山城亦
何有一笑瀉肝胃泛舟以娱君魚鼈多可餼縱為十日
飲未遽主人費吾儕俱老矣耿耿知自貴寕能傍門戶
啼笑雜猩狒要將百篇詩一吐千丈氣蕭條歲行暮迨
此霜雪未明朝出城南遺跡觀楚魏西風廹吹帽金菊
亂如沸願君勿言歸輕别吾所諱
(遯齋閒覽浙人呼螽斯之善鳴者為絡緯織女詩國風彼美淑姬可與晤語史記項籍紀樊噲嗔目視項王頭)
(髮上指目眦盡裂晉桓温傳劉惔常稱之曰温眼如紫石稜須作蝟毛磔孫仲謀晉宣王之流也詩豳風蠨蛸)
(在戶又亦可畏也伊可懷也爾雅蠨蛸小蜘蛛長腳者俗呼喜子論語疏腥曰餼謂生肉未煮者東方朔傳上)
(語竇太主曰恐羣臣從官多大為主費當是時董君見尊不名稱主人翁飲大驩樂左思賦猩猩啼而就禽狒)
(狒笑而被格註猩猩形若狗人面善人言被執將死則相對而泣狒狒状如人長面黑身有尾踵見人即笑笑)
(則脣掩目晉和嶠傳森森如千丈松韓退之詩李杜文章在光燄萬丈長國語靈王不顧其民一國棄之如遺)
(跡焉韓退之薦士詩霜風破佳菊嘉節迫吹帽詩大雅如蜩如螗如沸如羹魏志陳登傳劉備曰君求田問舍)
(言無可采是元龍所諱也)
次韻答頓起二首
挽袖推腰踏破紳舊聞携手上天門相逢應覺聲容似
欲話先驚歲月奔新學已皆從許子諸生猶自畏何蕃
殿廬直宿真如夢猶記憂時策萬言(公自注頓君及第時余為殿試編排)
(官見其答策語頗直其後與子由試舉人西京既罷回登嵩山絶頂嘗見其唱醻詩十餘首頓詩中及之)
(左傳或挽之或推之韓退之誰氏子詩白頭老母遮門啼挽斷衫袖留不止太山記上有小天門大天門仰視)
(天門如從穴中望天窗王注新學以言王介甫新經之學也韓愈何蕃傳蕃入太學二十餘年歲舉進士學成)
(行尊太學諸生推頌不敢與蕃齒)
十二東秦比漢京去年古寺共題名(公自注去歲見之於青州)早衰
怪我遽如許苦學憐君太瘦生茅屋擬歸田二頃金丹
終掃雪千莖何人更似蘇司業和遍新詩滿洛城
(漢書高祖紀田肯曰秦形勝之國帶河阻山縣隔千里秦得百二焉地方二千里持戟百萬齊得十二焉此東)
(西秦也陸士衡齊謳行孟諸吞楚夢百二侔秦京後漢左慈傳曺操欲殺之慈走入羊羣忽一老羝屈膝人言)
(曰遽如許太瘦生用李白嘲杜甫詩已見前註王注蘇司業源明也先生以比子由云)
九日黃樓作
去年重陽不可說南城夜半千漚發水穿城下作雷鳴
泥滿城頭飛雨滑黃花白酒無人問日暮歸来洗鞾韈
豈知還復有今年把琖對花容一呷莫嫌酒薄紅粉陋
終勝泥中千柄鍤黃樓新成壁未乾清河已落霜初殺
朝来白露如細雨南山不見千尋刹樓前便作海茫茫
樓下空聞櫓鴉軋薄寒中人老可畏熱酒澆腸氣先壓
煙消日出見漁村遠水鱗鱗山齾齾(牛轄切)詩人猛士雜
龍虎(公自註坐客三十餘人多知名之士)楚舞吳歌亂鵝鴨一杯相屬君
勿辭此景何殊泛清霅
(杜牧之詩歸棹何時聞軋鴉楚辭九辨憯悽增欷兮薄寒之中人韓退之聯句交斫䨇缺齾韻注缺齒又器缺)
(也一曰獸食之餘曰齾漢張良傳上顧戚夫人曰為我楚舞吾為若楚歌李白詩吳歌楚舞歡未畢青山欲銜)
(半邊日唐史李愬夜入蔡州擊鵝鴨池以亂軍聲霅溪在湖州注再見)
太虛以黃樓賦見寄作詩為謝
我在黃樓上欲作黃樓詩忽得故人書中有黃樓詞黃
樓高十丈下建五丈旗楚山以為城泗水以為池我詩
無傑句萬景驕莫隨夫子獨何妙雨雹散雷椎雄詞雜
今古中有屈宋姿南山多磬石清滑如流脂朱蠟為摹
刻細妙分毫釐佳處未易識當有来者知
(秦始皇紀下可以建五丈旗詳見四卷戲子由詩註張景陽七命豐隆奮椎註豐隆雷公也唐杜審言傳嘗曰)
(吾文章當得屈宋作衙官尚書孔安國注泗水涯石可以為磬杜牧秋娘詩京江水清滑生女白如脂)
九日次韻王鞏
我醉欲眠君罷休已教從事到青州鬢霜饒我三千丈
詩律輸君一百籌聞道郎君閉東閤且容老子上南樓
相逢不用忙歸去明日黃花蝶也愁
(世說桓公有主簿善别酒有酒輒令先嘗好者謂青州從事惡者謂平原督郵青州屬齊郡平原有鬲縣從事)
(謂到臍下督郵謂在膈上住也李白詩白髮三千丈緣愁似箇長郎君東閤用李義山謁令狐綯詩語已見前)
(註晉庾亮傳亮在武昌諸佐吏殷浩之徒乘秋夜往登南樓不覺亮至諸人將起避之亮曰諸君少住老子於)
(此興復不淺)
送頓起
客路相逢難為樂常不足臨行挽衫袖更賞折殘菊佳
人亦何念悽斷陽關曲酒闌不忍去共接一寸燭留君
終無窮歸駕不免促岱宗已在眼一往繼前躅天門四
十里夜看扶桑浴回頭(一作顧)望彭城大海浮一粟故人
在其下塵土相豗蹴惟有黃樓詩千古配淇澳(公自注頓有詩)
(記黃樓本末)
(白樂天詩相逢且莫推辭醉聽唱陽關第四聲一寸燭用竟陵王子良刻燭為詩事已見前註唐書柳公權充)
(翰林學士文宗夜召對燭盡而語不盡宫人以蠟液濡儀紙繼之後漢光武紀趣駕南轅注趣急也讀曰促漢官)
(泰山東上四十里至天門又東南有峯名曰觀雞鳴時見日始出淮南子日出暘谷浴乎咸池入於扶桑是謂)
(晨明東方朔十洲記扶桑在碧海中葉似桑樹長數千丈大二十圍兩兩同根更相依傍是名扶桑詩國風衛)
(淇澳美武公之德也)
送孫勉
昔年罷東武曾過北海縣白河翻雪浪黃土如烝麫桑
麻冠東方一熟天下賤是時累饑饉常苦盗賊變每憐
追胥官野宿風裂面君為淮南秀文采照金殿(公自注君嘗考)
(中進士第一人)胡為事奔走投筆腰羽箭更被髯参軍豪篇来
督戰(公自注其兄莘老以詩寄之皆言戰事)親程三郡士玉石不能衒欲
知君得人失者亦稱善君才無不可要欲經百鍊吾詩
堪咀嚼聊送别酒嚥
(九域志密州古跡有伏湛墓其志云琅邪東武人高密即東武也又濰州治北海縣追胥字出周禮小司徒注)
(已見後漢班超傳嘗為官傭書輟業投筆嘆曰大丈夫無它志略猶當效傅介子張騫立功異域以取封侯安)
(能久事筆硯間乎李太白詩流星白羽腰間插晉郗超傳桓温為大司馬辟超為參軍時王珣為主簿府中語)
(曰髯參軍短主簿能令公喜能令公怒超髯珣短故也又互見十四卷史記秦始皇紀以衡石量書日夜有程)
(不中程不得休息漢東方朔傳武帝既招英俊程其器能用之如不及揚子衒玉而賈石者其狙詐乎應劭漢)
(官儀金取堅剛百鍊而不耗孟東野懊惱詩好詩更相嫉劍戟生牙關前賢死已久猶在咀嚼間)
李思訓畫長江絶島圖(唐張彦遠名畫記李思訓宗室也林甫之伯父)
(畫稱一時之妙官至左武衛大將軍其畫山水樹石筆格遒勁湍瀨潺湲雲霞縹緲時睹)
(神仙之事窅然巖嶺之幽時人謂之李將軍也)
山蒼蒼江茫茫大孤小孤江中央崖崩路絶猿鳥去惟
有喬木攙天長客舟何處来棹歌中流聲抑揚沙平風
軟望不到孤山久與船低昂峩峩兩煙鬟曉鏡開新糚
舟中賈客莫漫狂小姑前年嫁彭郎
(庾信傷心賦山蒼蒼而正寒杜子美詩春動江茫茫斛律金敕勒歌天蒼蒼野茫茫風吹草低見牛羊漢武秋)
(風辭横中流兮揚素波簫鼔鳴兮發棹歌丘遲詩棹歌發中流鳴鞞響沓嶂杜牧阿房宮賦明星熒熒開糚鏡)
(也綠雲擾擾梳曉鬟也歐陽歸田錄世俗傳訛惟祠廟之名尤甚江南有大小孤山而世俗轉孤為姑江側有)
(一石磯謂之澎浪磯遂轉為彭郎云彭郎小姑壻也余過小孤山廟像乃一婦人而敕額為聖母廟豈止俚俗)
(之謬哉春明退朝錄陳簡夫詩云山稱孤獨字廟塑女郎形過客雖知誤行人但乞靈)
次韻答王鞏
我有方外客顔如瓊之英十年塵土窟一寸冰雪清朅
来從我游坦率見真情顧我無足戀戀此山水清新詩
如彈丸脫手不暫停昨日放魚回衣巾滿浮萍今日扁
舟去白酒載烏程山頭見月出江路聞鼉鳴莫作孺子
歌滄浪濯吾纓吾詩自堪唱相子櫂歌聲
(晉謝奕傳桓温辟為安西司馬岸幘笑詠無異常日温曰我方外司馬詩國風有女同車顔如舜英杜子美留)
(别章使君詩常恐性坦率失身為杯酒南史謝朓嘗云好詩圓美流轉如弹丸也鄒陽酒賦其品類則洛陽&KR0812;)
(淥烏程若下又詳五卷贈孫莘老詩註禮記舂不相注相謂送杵聲李太白詩滄浪吾有曲寄入棹歌聲)
張安道見示近詩
人物一衰謝微言難重尋殷勤永嘉末復聞正始音清
談未足多感時意殊深少年有竒志欲和南風琴荒林
蜩蚻(一作蛩)亂廢沼蛙蟈滛遂欲掩兩耳臨文但噫瘖蕭
然王郎子来自緱山隂(公自注其壻王鞏携来)云見浮丘伯吹簫
明月岑遺聲落淮泗蛟鼉為悲吟願公正王度祈招繼
愔愔
(漢司馬遷傳仲尼沒而微言絶晉衛玠傳王敦謂謝鯤曰微言之緒絶而復續不意永嘉之末復聞正始之音)
(互見十三卷左傳昭三十一年荀躒掩耳而走太平廣記王仙客者劉振之甥也振有女曰無雙小仙客數歲)
(皆幼稚相狎振妻常呼仙客為王郎子列仙傳王子喬好吹簫作鳳鳴遇浮丘公得仙互見前注公烏臺詩話)
(張方平令王鞏將詩一卷来徐州軾作一詩題卷末云云軾意言人物衰謝不意復見張方平之文章才氣以)
(譏諷今時衰薄也意以衛玠比方平故云清談未足多也又少年有竒志至臨文但噫喑言軾少年本有志欲)
(和天子薰風之詩因見學者皆空言無實或雜引老佛異端之書文字雜亂故以荒林廢沼比朝廷新法屢有)
(變改事多荒廢致風俗虛浮學者誕妄如蜩蚻之紛亂遂掩耳不欲論文也願公正王度祈招繼愔愔㩀左氏)
(楚靈王欲求鼎於周求地於諸侯其臣右尹子革諫王其詩曰祈招之愔愔式昭德音思我王度式如玉式如)
(金形民之力而無醉飽之心靈王不能用以及於難軾欲張方平當如蔡公謀父作祈招之詩以正王也)
次韻王鞏顔復同泛舟
沈郎清瘦不勝衣邊老便便帶十圍躞蹀身輕山上走
讙呼船重醉中歸舞腰似雪金釵落談辯如雲玉麈揮
憶在錢塘正如此回頭四十二年非
(南史沈約與徐勉書云老病百日數圍革帶嘗應移孔以手握臂率計月小半分檀弓趙丈子其中退然若不)
(勝衣後漢東平王蒼腰帶十圍晉載記尹緯慕容超李勢赫連勃勃皆身長八尺腰帶十圍云便便用邊孝先)
(事注再見楚辭衆踥蹀而日進兮注踥蹀行貌李太白效古詩歸時落日晚躞蹀浮雲驄杜子美詩三更風起)
(寒浪湧取樂喧呼覺船重白氏六帖趙飛燕舞宛轉如流風之迴雪摭言杜牧與官妓賭酒因微吟曰骰子廵)
(廵裹手拈無因得見玉纖纖張祜應聲曰但知報道金釵落彷彿還應露指尖後漢符融幅巾奮褏談辭如雲)
(注已見晉孫盛傳嘗詣殷浩談論對食奮擲麈尾毛落飯中王衍傳每捉玉柄麈尾與手同色按東坡先生以)
(景祐三年丙子生是年元豐元年戊午年四十有三故云回頭四十二年非)
次韻張十七九日贈子由
千戈萬槊擁笓籬九日清樽豈復持(公自注是日南都敕使按兵)官
事無窮何日了菊花有信不吾欺逍遥瓊館真堪羡取
次塵纓未可縻迨此暇時須痛飲他年長劍拄君頤
(晉史傅咸劾事云令史張濟案行城東有新立屋間笓籬障二十丈晉傅咸傳楊濟與咸書曰天下大器非可)
(稍了而相觀每事欲了生子癡了官事官事未易了也了事正作癡復為快耳詩小雅迨我暇矣飲此湑矣杜)
(子美醉時歌㤀形到爾汝痛飲真吾師戰國策田單攻狄不能下齊兒謠曰大冠若箕修劍拄頤攻狄不下累)
(於梧邱李太白答王十二詩嚴陵高揖漢天子何必長劍拄頤事玉階)
次韻王鞏獨眠
居士身心如槁木旅館孤眠體生粟誰能相思琢白玉
服藥千朝償一宿天寒日短銀燈續欲往從之車脱軸
何人吹斷參差竹泗水茫茫鴨頭綠
(趙飛燕外傳體温舒無軫粟盧仝詩白玉璞裏琢出相思心黃金鑛裏鑄出相思淚續仙傳彭祖云上士别牀)
(中士異被服葯百裹不如獨卧後人習其術號彭祖經周易車說輻史記范雎傳須賈曰吾馬病車軸折楚辭)
(九歌吹參差兮誰思)
次韻王鞏留别
去國已八年故人今有誰當時交游内未數蔡克兒豈
無知我者好爵半已縻争為東閣吏不顧北山移公子
表獨立與世頗異馳不辭千里遠成此一叚竒蛾眉亦
可憐無奈思餅師無人伴客寢惟有支牀龜君歸與何
人文字相娱嬉持此調張子一笑當脱頤
(晉王導傳蔡謨戲嘲導導怒謂人曰吾往與羣賢共游洛中何曾聞有蔡克兒也謨蔡克子漠朱雲傳薛宣為)
(丞相雲往見之宣偹賓主禮從容謂雲曰在田野無事且留我東閣可以觀四方竒士雲曰小生乃欲相吏耶)
(宣不敢復言楚詞九歌表獨立兮山之上王羲之帖吾年垂耳順要欲一游目汶領足下但當保護以俟此期)
(得果此緣一叚竒事也本事詩寕王宅左有賣餅妻纖白明媚王一見屬目厚惠其夫取之寵爱逾等踰歲問)
(曰汝復憶餅師否默然不對王召餅師使見之其妻注視雙淚垂頬若不勝情王乃歸之時坐客數人皆當時)
(文士無不悽異王命賦詩右丞王維先成曰莫以今時寵難㤀舊日恩看花滿眼淚不共楚王言史記龜策傳)
(南方老人用龜支牀足行二十歲老人死移牀龜尚生龜能行氣導引也張子謂安道也脫頤用匡衡觧頤意)
(注已見)
登雲龍山
醉中走上黃茅岡滿岡亂石如羣羊岡頭醉倒石作牀
仰看白雲天茫茫歌聲落谷秋風長路人舉首東南望
拍手大笑使君狂
次韻僧潛見贈(僧道潛字參寥於潛人能文章尤喜為詩嘗有句云風蒲獵獵)
(弄輕柔欲立蜻蜓不自由五月臨平山下路藕花無數滿汀洲過先生於彭城甚爱之以)
(書告文與可謂其詩句清絶與林逋上下而通了道義見之令人蕭然蘇黃門每稱其體)
(製絶類儲光羲非近時詩僧所能及)
道人胸中水鏡清萬象起滅無逃形獨依古寺種秋菊
要伴騷人餐落英人間底處有南北紛紛鴻雁何曾冥
閉門坐穴一禪榻頭上歲月空峥嶸今年偶出為求法
欲與慧劍加礱硎雲衲新磨山水出霜髭不剪兒童驚
公侯欲識不可得故知倚市無傾城秋風吹夢過淮水
想見橘柚垂空庭故人各在天一角相望落落如晨星
彭城老守何足顧棗林桑野相邀迎千山不惮荒店遠
兩腳欲趁飛猱輕多生綺語磨不盡尚有宛轉詩人情
猿吟鶴唳本無意不知下有行人行空階夜雨自清絶
誰使掩抑啼孤惸我欲仙山掇瑶草傾筐坐嘆何時盈
簿書鞭扑晝填委煮茗燒栗宜宵征乞取摩尼照濁水
共看落月金盆傾
(晉衛瓘見樂廣善談論竒之曰此人之水鏡見之瑩然傳燈錄六祖曰人有南北佛性無南北穴榻暗使管寕)
(木榻事注見九卷遊靈隐高峯塔詩維摩經以智慧劍破煩惱賊揚子有刀者礱諸莊子養生主刀刃若新發)
(於硎漢貨殖傳諺曰刺繡文不如倚市門劉禹鍚送張盥序向所謂同年友當其盛時聯袂舉鑣亘絶九衢若)
(屏風然今来落落如曙星之相望杜子美贈李白詩亦有梁宋遊相期拾瑶草詩國風采采卷耳不盈傾筐杜)
(贈閭丘師兄詩夜闌接軟語落月如金盆又惟有摩尼珠可照濁水源)
次韻潛師放魚
法師說法臨泗水無數天花隨麈尾勸將淨業種西方
莫待夢中呼起起哀哉若魚竟坐口遠愧知幾穆生醴
况逢孟簡對盧仝不怕校人欺子美疲民尚作魚尾赤
數罟未除吾顙泚法師自有衣中珠不用辛苦沙泥底
(佛頂心經說此陁羅尼已天雨寶花繽紛亂下高僧傳梁僧法雲講次天花散墜起起用鄭玄夢孔子事詳十)
(卷孔長源挽詩註漢楚元王傳穆生不嗜酒元王常為穆生設醴及王戊即位常設後㤀設焉穆生退曰可以)
(逝矣醴酒不設王之意怠不去楚人將鉗我於市稱疾卧申公白生強起之穆生曰易稱知幾其神乎君子見)
(幾而作不俟終日遂謝病去唐孟簡為常州刺史與盧仝遊北湖盡買漁人所獲魚放之仝作觀放魚歌校人)
(鄭子産事見孟子左傳㐮二十五年子美入數俘而出杜預曰子美子産也詩國風魴魚赬尾鄭箋赬赤也君)
(子仕於亂世其顔色瘦病如魚勞則尾赤楞嚴經譬如有人於自衣繫如意珠不自覺知窮露它方乞食馳走)
(忽有智者指視其珠所願從心致大饒富方悟神珠非從外得白樂天放魚詩不須泥沙底辛苦覓明珠公烏)
(臺詩話元豐元年四月作次韻潛師放魚詩一首云疲民尚作魚尾赤左傳云如魚窺尾衡流而方羊裔注云)
(魚勞則尾赤是時徐州大水之後大役數起軾言民之疲病如魚勞而尾赤也數罟謂魚網之細密者以言民)
(既疲病朝廷又行青苖助役不為除放如密網之取魚皆以譏朝廷新法不便以致大水之災也)
與舒教授張山人參寥師同遊戲馬臺書西軒
壁兼簡顔長道二首
古寺長廊院院行此軒偏慰旅人情楚山西斷如迎客
汴水南来故遶城路失玉鉤芳草合林亡白鶴古泉清
淡游何以娱庠老坐聽郊原琢磬聲
(桂花叢談咸通中李蔚鎮彭城於戲馬臺西連玉鉤斜道開創池沼構葺亭臺名之曰賞心白鶴則山中故事)
(也陳無已詩話乃云眉山長公守徐嘗與客登項氏戲馬臺賦詩云路失玉鉤芳草合林亡白鶴古泉清廣陵)
(亦有戲馬臺其下有路號玉鉤斜唐高宗東封有鶴下焉乃詔諸州為老氏築宫名白鶴公蓋誤用而後所取)
(信故不得不辨也禮記有虞氏養國老於上庠養庶老於下庠王注泗濱多磬石故云琢磬聲)
竹杖芒鞵取次行下臨官道見人情天寒菽粟猶栖畝
日暮牛羊自入城沽酒獨教陶令醉題詩誰似皎公清
更尋陋巷顔夫子乞取微言繼此聲
(左思魏都賦餘糧栖畞而不收詩國風日之夕矣牛羊下来王注廬山僧惠遠與陶潛遊常沽酒飲之又吳興)
(僧清晝字皎然唐時有詩名於世又稱長道為顔夫子故使陋巷字)
滕縣時同年西園
人皆種榆柳坐待十畝隂我獨種松柏守此一片心君
看閭里間盛衰日駸駸種木不種德聚散如飛禽老時
吾不識用意一何深知人得數士重義㤀千金西園手
所開珍木来千岑飬此霜雪根遲彼鸞鳳吟池塘得流
水龜魚自浮沈幽桂日夜長白花亂青衿豈獨蕃草木
子孫已成林拱把不知數會當出千尋樊侯種梓漆夀
張富華簪我作西園詩以為里人箴
(杜子美詩飽聞榿木三年大與致溪邊十畝隂禮記如竹箭之有筠也如松柏之有心也貫四時而不改柯易)
(葉白樂天詩屈曲閑池沼無非手自開本草菌桂花白蕊黃牡桂亦曰白華葉冬夏常青文子十圍之大始於)
(拱把後漢樊宏傳宏字靡卿南陽湖陽人也世祖之舅父重嘗欲作噐物先種梓漆時人嗤之然積以歲月皆)
(得其用向之笑者咸求假焉貲至巨萬而賑贍宗族恩加鄉閭建武十五年定封宏夀張侯十八年帝過湖陽)
(祠重墓追爵諡為夀張敬侯)
次韻王庭老和張十七九日見寄
霜葉投空雀啅籬上樓筋力強扶持對花把酒未甘老
膏面染䰅聊自欺無事亦知君好飲多才終恐世相縻
請看平日銜杯口會有金椎為控頤
(杜牧題北樓詩不為尋山試筋力肯能寒上背雲樓劉夢得詩筋力上樓知又近来時世輕先輩好染髭䰅事)
(後生晉陸機傳張華嘗謂之曰人為文常恨才少子更患多莊子外物篇儒以詩禮發冡大儒臚傳曰東方作)
(矣事之何若小儒曰未觧裾襦口中有珠儒以金椎控其頤徐别其頬無傷口中珠)
次韻參寥師寄秦太虛三絶句時秦君舉進士
不得
秦郎文字固超然漢武憑虛意欲仙底事秋来不得觧
定中試與問諸天
(漢司馬相如傳既奏大人賦天子說飄飄然有凌雲氣游天地之間意太平廣記袁昂書評云張伯英書如漢)
(武爱道憑虛欲仙劉禹錫和宣上人放榜詩借問至公誰印可支郎天眼定中觀)
一尾追風抹萬蹄昆崙玄圃謂朝隮回看世上無伯樂
郤道鹽車勝月題
(崔豹古今注秦始皇有七名馬一曰追風杜子美遣興詩地用莫如馬無良誰復記此日千里鳴追風可君意)
(十洲記崑崙山三角北曰閬風西曰玄圃東曰崑崙宮韓退之雜說世有伯樂然後有千里馬千里馬常有而)
(伯樂不常有莊子馬蹄篇加之以衡扼齊之以月題音義云月題馬額上當顱如月形者也)
得喪秋毫久已冥不須聞此氣崢嶸何妨卻伴參寥子
無數新詩咳唾成
與參寥師行園中得黃耳蕈
遣化何時取衆香法筵齋鉢久凄凉寒蔬病甲誰能採
落葉(一作蘂)空畦半已荒老楮忽生黃耳菌故人兼致白
芽薑蕭然放箸東南去又入春山筍蕨鄉
(維摩詰遣化菩薩往衆香國禮彼佛足言願得世尊所食之餘欲於娑婆世界施作佛事於是香積如来以衆)
(香鉢盛滿香飯與化菩薩悉飽衆會)
百步洪(并引)
王定國訪余於彭城一日棹小舟與顔長道携盼
英卿三子游泗水北上聖女山南下百步洪吹笛
飲酒乘月而歸余時以事不得往夜著羽衣佇立
黃樓上相視而笑以為李太白死世間無此樂三
百餘年矣定國既去逾月復與參寥師放舟洪下
追懷曩游已為陳迹喟然而嘆故作二詩一以遺
參寥一以寄定國且示顔長道舒堯文邀同賦云
長洪斗落生跳波輕舟南下如投梭水師絶叫鳬雁起
亂石一線争磋磨有如兔走鷹隼落駿馬下注千丈坡
斷絃離柱箭脱手飛電過隙珠翻荷四山眩轉風掠耳
但見流沫生千渦嶮中得樂雖一快何異水伯夸秋河
我生乘化日夜逝坐覺一念逾新羅紛紛爭奪醉夢裏
豈信荆棘埋銅駞覺来俯仰失千劫回視此水殊委蛇
君看岸邊蒼石上古来篙眼如蜂窠但應此心無所住
造物雖駛如吾何回船上馬各歸去多言譊譊師所呵
(流沫用莊子已見前注莊子秋水篇秋水時至百川灌河涇流之大兩涘渚涯之間不辨牛馬於是焉河伯欣)
(然自喜又互見七卷八月十五觀潮詩註傳燈錄僧問金鱗寶資大師如何是金剛一隻箭師曰過新羅國去)
(又古德云鷂子過新羅晉索靖傳有先識遠量知天下將亂指洛陽宫門銅駞嘆曰會見汝在荆棘中揚子譊)
(譊者天下皆訟也又呱呱之子各識其親譊譊之學各習其師華嚴經愚人之所貪諸佛所訶)
佳人未肯回秋波幼輿欲語防飛梭輕舟弄水買一笑
醉中盪漿肩相磨(摩同)不學長安閭里俠貂裘夜走臙脂
坡獨將詩句擬鮑謝涉江共採秋江荷不知詩中道何
語但覺兩頬生微渦我時羽服黃樓上坐見織女初斜
河歸来笛聲滿山谷明月正照金叵羅奈何捨我入塵
土擾擾毛羣欺卧駞不念空齋老病叟退食誰與同委
蛇時来洪上看遺迹忍見屐齒青苔窠詩成不覺雙淚
下悲吟相對惟羊何欲遣佳人寄錦字夜寒手冷無人
呵
(傅武仲舞賦目流睇而横波晉謝鯤傳鯤字幼輿隣家高氏女有美色鯤挑之女投梭折其兩齒時人為之語)
(曰任逹不已幼輿折齒鯤聞之傲然長嘯曰猶不廢我嘯歌戰國策蘇秦說齊宣王曰臨淄之途車轂擊人肩)
(摩異聞集書仙歌長安南坡名臙脂曺家有女名文姬杜子美遣興詩賦詩何必多往往凌鮑謝宋玉招䰟涉)
(江采菱發陽阿李太白詩涉江弄秋水爱此荷花鮮班固西都賦毛羣内闐飛羽上覆詩國風委蛇委蛇退食)
(自公謝靈運登臨海嶠作題云與從弟惠連可見羊何共和之沈約宋書靈運既東還與族弟惠連東海何長)
(瑜潁川荀雍太山羊璿之共為山澤之遊時人謂之四友李白久離别歌中有錦字書開緘使人嗟王仁裕開)
(寶遺事李白於便殿草詔時大寒筆凍帝令宫妓十人各執牙筆呵之令白遞取書字)
送參寥師
上人學苦空百念已灰冷劍頭惟一吷焦榖無新穎胡
為逐吾輩文字爭蔚炳新詩如玉屑出語便清警退之
論草書萬事未嘗屏憂愁不平氣一寓筆所騁頗怪浮
屠人視身如丘井頽然寄淡泊誰與發豪猛細思乃不
然真巧非幻影欲令詩語妙無厭空且静静故了羣動
空故納萬境閱世走人間觀身卧雲嶺鹹酸雜衆好中
有至味永詩法不相妨此語當更請
(維摩經如焦谷牙又是身如邱井為老所逼一吷用莊子字蔚炳用周易字並已見韓退之送高閑上人序張)
(旭善草書喜怒窘窮酣醉無聊不平有動於心必於草書發之今閑師浮屠氏其為心泊然無所起其於世澹)
(然無所嗜泊與澹相遭頽墮委靡潰敗不可收拾則其於書得無象之乎按公詩乃用其意而反之柳宗元報)
(崔黯書有嗜酸鹹者不得則大戚)
夜過舒堯文戲作(名煥字堯文時為教授見本卷中秋月注)
先生堂上霜月苦弟子讀書喧兩廡推門入室書縱横
蠟紙燈籠晃雲母先生骨清少眠卧長夜默坐數更鼔
耐寒石研欲生冰得火銅缾如過雨郎君欲出先自贊
坐客歛袵誰敢侮明朝阮籍過阿戎應作羲之羡懷祖
(韓退之桃源歌月明伴宿玉堂空骨冷魂清無夢寐劉筠詩溪箋未破冰生硏白樂天懶放詩今早天氣寒郎)
(君應不出自贊字出漢書東方朔傳晉王戎傳阮籍嘗適戎父渾俄頃輒去過戎良久然後出謂渾曰共卿言)
(不如共阿戎談晉王羲之傳謂諸子曰吾不減懷祖而位遇懸邈當由汝等不及坦之故邪王述字懷祖坦之)
(述子也)
十月十五日觀月黃樓席上次韻
中秋天氣未應殊不用紅紗照坐隅山下白雲横匹素
水中明月卧浮圖未成短棹還三峡已約輕舟泛五湖
為問登臨好風景明年還憶使君無
(吳越春秋范蠡扁舟出三江入五湖人莫知其所適)
答王定民(王定民字佐才東莱人俊民弟也)
開緘奕奕滿銀鉤書尾題詩語更遒八法舊聞宗長史
五言今復擬蘇州筆蹤好在留臺寺旗隊遥知到石溝
欲寄鼠須并蠒紙請君章草賦黃樓
(晉索靖傳草書之為状也婉若銀鉤飄若驚鸞法書苑索靖矜其書名曰銀鉤蠆尾又八法起於隷字始自崔)
(張鍾繇傳授李陽冰云王逸少工書十五年中偏工永字以其八法之埶能通一切字長史張旭也韋蘇州注)
(再見鼠須蠒紙注見本卷章草漢元帝時史游作急就章觧散隷體)
次韻王廷老退居見寄二首(王廷老字伯敡)
浪蘂浮花不辨春歸来方識歲寒人回頭自笑風波地
閉眼聊觀夢幻身北牖已安陶令榻西風還避庾公塵
更搔短髮東南望試問今誰裹舊巾
(韓退之杏花詩浮花浪蘂鎮長有纔開還落瘴霧中金剛經一切有為法如夢幻泡影晉王導傳庾亮雖居外)
(鎮而執朝廷之權導内不能平嘗遇西風起舉扇自蔽徐曰元規塵汙人亮字元規)
接果移花看補籬腰鎌手斧不妨持上都新事長先到
老圃閑談未易欺釀酒閉門開社甕殺牛留客觧耕縻
何時得見纖纖玉右手持杯左捧頤
(鮑明遠詩腰鎌刈葵藿杜子美詩獨遶虛齋徑常持小斧柯唐書劉黑闥屏居漳南諸將詣之黑闥方種蔬即)
(殺耕牛與之共飲)
次韻顔長道送傅倅
兩見黃花掃落英南山山寺遍題名宗成不獨依岑范
魯衛終當似弟兄去歲雲濤浮汴泗與君泥土滿衣纓
如今别酒休辭醉試聽雙洪落後聲
(宗岑用東漢宗資成瑨事詳見十一卷趙郎中見和詩註䨇洪盖徐州二水先生徐州鹿鳴燕賦詩叙云俯聽)
(雙洪之號怒即此也)
施註蘇詩卷十五
