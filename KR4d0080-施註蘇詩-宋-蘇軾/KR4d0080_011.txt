宋孝宗贈蘇文忠公太師敕
朕承絶學於百聖之後探微言於六籍之中將興起於
斯文爰緬懷於故老雖儀刑之莫覿尚簡策之可求揭
為儒者之宗用錫帝師之寵故禮部尚書端眀殿學士
贈資政殿學士諡文忠蘇軾養其氣以剛大尊所聞而
高眀博觀載籍之傳幾海涵而地負遠追正始之作殆
玉振而金聲知言自况於孟軻論事肯卑於陸贄方嘉
祐全盛嘗膺特起之招至熙寧紛更廼陳長治之策歎
異人之間出驚讒口之中傷放浪嶺海而如在朝廷斟
酌古今而若斡造化不可奪者嶤然之節莫之致者自
然之名經綸不究於生前議論常公於身後人傳元祐
之學家有眉山之書朕三復遺編久欽高躅王佐之才
可大用恨不同時君子之道闇而彰是以論世儻九原
之可作庶千載以聞風惟而英爽之靈服我衮衣之命
可特贈太師餘如故
