施註蘇詩卷六
宋蘇軾撰
施元之原註
武進邵長蘅刪補
詩四十九首
(時通守錢塘作施註缺今補)
元日次韻張先子野見和七夕寄莘老之作
得句牛女夕轉頭參尾中青春先入睡白髮不遺窮
酒社我為敵詩壇子有功縮頭先夏鼈(公自注見玉川子)實
腹鄙秋蟲莫唱帬垂綠無人臉斷紅舊交懷賀老新
進謝終童袍鵠雙雙瑞腰犀一一通小蠻知在否試
問囁嚅翁
(月令孟春之月昏參中旦尾中杜牧贈趙嘏詩今代風騷將誰登李杜壇盧仝月蝕詩北方寒龜被蛇縛藏頭)
(入殼如入獄又寒龜夏鼈一種味且當以其肉充臛羅隠蜘蛛賦序蜘蛛秋蟲也致身羅網間歐陽詞舞餘帬)
(帶綠雙垂元稹鶯鶯序其臉斷紅而已李白憶賀監詩稽山無賀老漢書終軍傳軍字子雲年十八選為博士)
(弟子後為諫大夫死時年二十餘故世謂之終童漢西域傳贊明珠文甲通犀翠羽之珍盈於後宫注通犀中)
(央色白通兩頭小蠻白樂天妾已見五卷李林宗字直木嘗謂樂天為囁嚅翁)
正月九日有美堂飲醉歸徑睡五鼓方醒不復
能眠起閱文書得鮮于子駿所寄古意作雜興
一首答之(杭州圖經有美堂在郡城吳山嘉祐二年梅摯出守杭仁宗賜詩首章云)
(地有湖山美因以名堂)
衆人事紛擾志士獨悄悄何異琵琶絃常遭腰鼓閙三
杯忘萬慮醒後還皎皎有如轆轤索已脫重縈繞家人
自約飭始慕陳婦孝可憐原巨先放蕩今誰弔平生嗜
羊炙識味肯輕飽烹蛇啖蛙蛤頗訝能稍稍憂來自不
寐起視天漢渺闌干玉繩低耿耿太白曉
(韓退之詩數杯澆腸雖暫醉皎皎萬慮醒還新漢書游俠傳原涉字巨先或譏涉曰子本吏二千石之世結髮)
(自修以行喪推財禮讓為名何故自放縱為輕俠之徒乎涉應曰子獨不見家人寡婦邪始自約飭之時意乃)
(慕宋伯姬及陳孝婦不幸一為盗賊所汙遂行淫失知其非禮然不能自還吾猶此矣顔師古注陳孝婦者其)
(夫當行戒屬孝婦曰汝善養吾母孝婦曰諾夫死孝婦養姑愈謹其父母欲嫁之孝婦固欲自殺父母懼遂使)
(養姑淮南太守以聞朝廷高其義號曰孝婦韓南食詩我來禦魑魅自宜味南烹惟蛇舊所識實憚口眼獰又)
(食蝦蟆詩彊號為蛙蛤於實無所較余初不下喉近亦能稍稍謝朓詩玉繩低建章曹子建樂府北斗闌干)
次韻荅章傳道見贈
竝生天地宇同閱古今宙視下則有高無前孰為後達
人千鈞弩一弛難再彀下士沐猴冠已繫猶跳驟欲將
駒過隙坐待石穿溜君看漢唐主宫殿悲麥秀而况彼
區區何異一醉富鶢鶋非所養俯仰眩金奏髑髏有餘
樂不博南面后嗟我昔少年守道貧非疚自從出求仕
役物恐見囿馬融既依梁班固亦仕竇效矉豈不欲頑
質謝鐫鏤仄聞長者言婞直非養夀唾面慎勿拭出跨
當俛就居然成懶廢敢復齒豪右子如照海珠網目疎
見漏宏材乏近用巧舞困短袖坐令傾國容臨老見邂
逅吾衰信久矣書絶十年舊門前可羅雀感予煩屢叩
願言歌緇衣子粲還予授
(尸子四方上下曰宇古往今來曰宙史項羽本紀人謂楚人沐猴而冠果然莊子人生天地間如白駒之過隙)
(漢枚乘傳太山之溜穿石漸靡使之然也史記宋世家箕子朝周過故殷虛感宫室毁壊生禾黍乃作麥秀之)
(詩曰麥秀漸漸兮禾黍油油彼狡童兮不與我好兮詩小雅彼昏不知一醉日富箋云無知之人飲酒一醉自)
(謂日益富也鶢鶋海鳥見左傳莊子達生篇昔者有鳥止於魯郊魯君說之為具太牢以饗之奏九韶以樂之)
(鳥乃始憂悲眩視不敢飲食此之謂以己養養鳥也又至樂篇莊子之楚見空髑髏撽以馬箠而問之髑髏見)
(夢曰死則無君於上無臣於下亦無四時之事從然以天地為春秋雖南面王樂不能過也又讓王篇原憲對)
(子貢曰無財謂之貧學道而不能行謂之病今憲貧也非病也後漢馬融懲於鄧氏不敢復違忤勢家遂為梁)
(冀草奏誣李固又作大將軍西第頌亦頗為正直所羞又竇憲出征匈奴以班固為中護軍與參議及憲敗固)
(死獄中莊子天運篇西施病心而矉其里其里之醜人見而美之歸亦捧心而矉其里離騷經鮌婞直以亡身)
(兮終然夭乎羽之野漢書循吏傳天子笑曰君安得長者之言而稱之唐婁師德教其弟耐事弟曰人有唾面)
(潔之而已師德曰未也潔之是違其怒正使自乾耳出跨用韓信淮隂少年事史記韓非傳長袖善舞前漢李)
(延年歌曰北方有佳人絶世而獨立一顧傾人城再顧傾人國詩國風今夕何夕見此邂逅毛傳邂逅解悅之)
(貌羅雀注見四卷詩國風緇衣之宜兮又還予授子之粲兮先生詩案云熙寧六年正月作此詩言某不能效)
(班馬二人苟容依附也)
法惠寺横翠閣
朝見吳山横暮見吳山從吳山故多態轉側為君容幽
人起朱閣空洞更無物惟有千步岡東西作簾額春來
故國歸無期人言秋悲春更悲已泛平湖思濯錦更看
横翠憶峨眉雕欄能得幾時好不獨馮欄人易老百年
興廢更堪哀懸知草莽化池臺遊人尋我舊遊處但覓
吳山横處來
(輿圖考錦江在成都府城南一名汶江織錦濯此則鮮麗其地曰錦里名山記峨嵋山在蜀嘉定州南北有臺)
(山有六寺光相居絶頂白水寺居其中自白水至光相歴八十四盤山徑如線如是者六十餘里至山頂即普)
(賢示現處其屋皆以板為之)
祥符寺九曲觀燈
紗籠擎燭迎門入銀葉燒香見客邀金鼎轉丹光吐夜
寶珠穿蟻鬧連宵波翻焰裏元相激魚舞湯中不畏焦
明日酒醒空想像清吟半逐夢魂銷
(拾遺記石葉香其狀疊疊如雲母其氣辟癘魏文帝時題腹國來獻叚成式詩欲熏羅薦嫌龍腦須為尋求石)
(葉香按銀葉當是石葉類一曰銀葉字見香譜即燒香所用者王注小說載有以九曲寶珠欲穿之而不得問)
(之孔子孔子教以塗脂於線使蟻通焉又三國時有術士以藥傅魚投沸鼎中徘徊不死此直言置魚琉璃盞)
(水中其後點燈魚游泳而不畏耳)
上元過祥符僧可久房蕭然無燈火
門前歌舞鬭分朋一室清風冷欲冰不把瑠璃閒照佛
始知無盡本無燈
(唐史玄宗於花萼樓命諸王分朋角戲内典法門名無盡燈譬如以一燈然百千燈)
正月二十一日病後述古邀往城外尋春
屋上山禽苦喚人檻前冰沼忽生鱗老來厭伴(一作逐)紅
帬醉病起空驚白髮新卧聽使君鳴鼓角試呼稚子整
冠巾曲欄幽榭終寒窘一看郊原浩蕩春
(郭景純游山詩閶闔西南來潛波渙鱗起注兌為閶闔風水波渙然如魚鱗之起也韓退之詩不解文字飲惟)
(能醉紅帬)
有以官法酒見餉者因用前韻求述古為移厨
飲湖上
喜逢門外白衣人欲膾湖中赤玉鱗遊舫已糚吳榜穏
舞衫初試越羅新欲將漁釣追黃帽未要靴刀抹絳巾
芳意十分強半在為君先踏水邊春
(白衣人用陶潛事黃帽用漢書黃頭郎事注竝詳五卷和邵同年戲贈詩晉張載傳吳榜越船不能無水而浮)
(李賀詩越羅衫袂迎春風韓愈送李端公序紅抹首鞾袴握刀又元和聖德詩注禹會塗山之時大風雷震有)
(甲卒千餘人其不被甲者以紅絹帕抹其額自此遂為軍容之服)
飲湖上初晴後雨二首
朝曦迎客宴重岡晚雨留人入醉鄉此意自佳君不會
一杯當屬水仙王(公自注湖上有水仙王廟)
(唐王績作醉鄉記水仙注又見五卷)
水光瀲灧晴方好山色空濛雨亦奇欲把西湖比西子
淡糚濃抹總相宜
往富陽新城李節推先行三日留風水洞見待
(前地理志秦分三十六郡富春屬會稽晉太元中改曰富陽)
春山磔磔鳴春禽此間不可無我吟路長漫漫傍江浦
此間不可無君語金鯽池邊不見君(先生詩話舊讀蘇子美六和塔詩松)
(橋待金鯽竟日獨遲留初不喻此語及倅錢塘乃知寺後池中有此魚如金色也昨日復游池上投餅餌乃略)
(出不食復入則此魚自珍貴蓋久矣)追君直過定山村路人皆言君未遠
騎馬少年清且婉風巖水穴舊聞名只隔山溪夜不行
溪橋曉溜浮梅萼知君繫馬巖花落出城三日尚逶遲
妻孥怪罵歸何時世上小兒誇疾走如君相待今安有
(圖經開化寺開寶三年建僧智曇即此建六和塔金魚池在寺後山澗水底有金鯽魚太平寰宇記定山突出)
(浙江數百丈詩國風清揚婉兮杜子美詩繫馬林花動詩小雅周道逶遲王注先生詩案云熙寧六年正月二)
(十七日在杭州游風水洞留題詩言世上小兒誇疾走意在譏諷世人多務急進不顧大體也)
風水洞二首和節推(杭州圖經洞去錢塘縣舊治五十里在楊村慈嵓院)
(洞極大流水不竭洞頂又有一洞清風微出故名曰風水洞白樂天長慶三年秋九月來)
(游觀泉石竹木留詩)
風轉鳴空穴泉幽寫石門虛心聞地籟妄意覓桃源過
客詩難好居僧語不繁歸瓶得冰雪清冷慰文園
(莊子齊物論汝聞人籟而未聞地籟又地籟則衆竅是已陶潛桃源記晉太原中武陵人捕魚為業緣溪而行)
(忘路之遠近忽逢桃花林林盡水源便得一山山有小口彷彿若有光便捨船從口入初極狹纔通人行數十)
(步豁然開朗土地平曠其中往來種作男女衣著悉如外人自云先世避秦來此停數日辭去既出得船便扶)
(向路處處誌之及郡下詣太守說如此太守遣人隨往遂迷不復得路漢司馬相如為孝文園令有消渴疾)
山前乳水隔塵凡山上仙風舞檜杉細細龍鱗生亂石
團團羊角轉空巖馮夷窟宅非梁棟御寇車輿謝轡銜
世事漸艱吾欲去(一作出)永隨二子脫譏讒
(莊子摶扶摇羊角而上者九萬里注扶摇風上行也羊角風之屈曲勢今旋風上如羖羊角也王注馮夷弘農)
(華隂人服八石得水仙帝錫為河伯楚辭九歌云魚鱗屋兮龍堂紫貝闕兮朱宫即馮夷所居也莊子逍遥遊)
(列子御風而行泠然善也楚辭惜往日無轡銜而自載王注言世態可厭欲從馮夷之水居禦寇之風馭為可)
(以脫譏讒先生詩案熙寧六年正月有遊風水洞詩云世事漸艱吾欲去意謂行新法之後世事日益艱難小)
(人爭進各務讒毁試度思之不可以合又不可以容故欲棄官卜隠居之地也詩集作欲出詩案作欲去從詩)
(案)
獨遊富陽普照寺
富春真古邑此寺亦唐餘鶴老依喬木龍歸護賜書連
筒春水遠出谷曉鐘疎欲繼江潮韻何人為起予
(杜詩連筒灌小園唐人詩話宋之問遊江南靈隠寺夜月澄明獨行廊下因吟曰鷲嶺鬱岧嶤龍宫鎖寂寥沈)
(思久之不就有老僧曰何吟苦乃爾何不道樓觀滄海日門對浙江潮宋歎警策逮明訪之不復見寺僧知者)
(曰此駱賓王也)
自普照遊二菴
長松吟風晚雨細東菴半掩西菴閉山行盡日不逢人
裛裛野梅香入袂居僧笑我戀清景自厭山深出無計
我雖愛山亦自笑獨往神傷後難繼不如西湖飲美酒
紅杏碧桃香覆髻作詩寄謝採薇翁本不避人那避世
(杜詩神傷山行深)
富陽妙庭觀董雙成故宅發地得丹鼎覆以銅
盤承以瑠璃盆盆既破碎丹亦為人爭奪持去
今獨盤鼎在耳二首
人去山空鶴不歸丹亡鼎在世徒悲可憐九轉功成後
郤把飛昇乞内(集作肉)芝
(王注河中永樂道淨院唐文宗時道士鄧太玄鍊丹於藥院中藥成留貯院内太玄死周悟先主院事有蒲人)
(侯道華者事悟先以供給使諸道士皆奴畜之道華愈欣然一旦亡去獨留一詩云帖裹大還丹多年色不移)
(前宵盗喫郤今日碧空飛鄧師鍊得藥留著與内芝其下列細字稱去年七月一日蒙韓君賜姓李名内芝配)
(住上清善進院學者多疑内芝字為詳載所出云按集作肉芝原有據神仙傳蕭静之掘地得人手潤澤而白)
(烹而食之曰肉芝也抱朴子行山中見小人乘車馬長七八寸者肉芝也捉取服之即仙矣)
瑠璃擊碎走金丹無復神光發舊壇時有世人來䑛鼎
欲隨雞犬事劉安
(漢淮南王安臨仙去餘藥在庭中雞犬䑛之竝得飛昇故雞鳴雲中犬吠天上)
新城道中二首
東風知我欲山行吹斷簷間積雨聲嶺上晴雲披絮帽
樹頭初日挂銅鉦野桃含笑竹籬短溪柳自摇沙水清
西崦人家應最樂煮葵燒筍餉春耕
(韓詩晴雲如擘絮漢書周勃傳勃下廷尉太后以為無反事文帝朝太后以冒絮提文帝注頭上巾為冒絮提)
(擲也張平子賦右素威以司鉦王注銅鉦今所謂鑼也)
身世悠悠我此行溪邊委轡聽溪聲散材畏見搜林斧
疲馬思聞卷旆鉦細雨足時茶戶喜亂山深處長官清
人間岐路知多少試向桑田問耦耕
山村五絶
竹籬茅屋趁溪斜春入山村處處花無象太平還有象
孤煙起處是人家
(唐書文宗延英對宰相曰卿等有意太平乎牛僧孺對曰太平無象今雖未及至治亦可謂小康而更求太平)
(非臣所及)
煙雨濛濛雞犬聲有生何處不安生但令黃犢無人佩
布榖何勞也勸耕
(漢書龔遂為渤海太守令民賣劍買牛賣刀買犢曰何為帶牛佩犢布榖鳥名俗云催耕鳥也)
老翁七十自腰鎌慙愧春山筍蕨甛豈是聞韶解忘味
爾來三月食無鹽
(鮑明遠詩腰鎌刈葵藿班固幽通賦虞韶美而鳳儀兮孔忘味於千載湼槃經食中無鹽按老翁杖藜二絶俱)
(入臺獄詩案詳五卷雙檜詩注)
杖藜裹飰去悤悤過眼青錢轉手空贏得兒童語音好
一年彊半在城中
竊禄忘歸我自羞豐年底事汝憂愁不須更待飛鳶墮
方念平生馬少游
(後漢馬援傳援擊交趾謂官屬曰吾從弟少游常哀吾忼慨多大志曰士生一世但取衣食裁足乘下澤車御)
(款叚馬為郡縣吏守墳墓鄉里稱善人足矣致求盈餘徒自苦耳當吾在浪泊西里間下潦上霧毒氣薰蒸仰)
(視飛鳶跕跕墮水中卧念少游平生時語何可得也)
湖上夜歸
我飲不盡器半酣味尤長籃輿湖上歸春風吹面涼行
到孤山西夜色已蒼蒼清吟雜夢寐得句旋已忘尚記
棃花村依依聞暗香入城定何時賓客半在亡睡眼忽
驚矍繁燈閙河塘市人拍手笑狀如失林麞始悟山野
姿異趣難自彊人生安為樂吾策殊未良
(唐文粹何諷夢渴賦飲不盡器籃輿用陶潛事注見四卷)
寒食未明至湖上太守未來兩縣令先在
城頭月落尚嗁烏烏榜紅舷早滿湖鼓吹未容迎五馬
水雲先已颺雙鳧映山黃帽螭頭舫夾道青煙鵲尾爐
老病逢春只思睡獨求僧榻寄須臾
(王注烏榜紅舷游湖之船也古樂府羅敷行五馬立躊躕杜詩人生五馬貴莫受二毛侵又詳五卷莘老葺天)
(慶觀詩注雙鳧注見一卷將往終南詩黃帽注再見前白樂天杭州詩小航船亦畫龍頭杜陵集陶貞白有金)
(鵲尾香爐注爐有柄曰鵲尾皮日休詩鵲尾香爐一世焚)
次韻孫莘老見贈時莘老移廬州因以别之
鑪錘一手賦形殊造物無心敢望渠我本疎頑固當爾
子猶淪落况其餘龔黃側畔難言政羅趙前頭且眩書
(公自注莘老見稱政事與書而莘老書至不工)惟有陽關一杯酒慇懃重唱贈
離居
(莊子大宗師以天地為大鑪以造化為大冶漢龔遂為渤海太守黃霸為潁川太守竝見前漢循吏傳晉衞恒)
(傳羅叔景趙元嗣與張伯英竝時注詳第二卷)
贈别
青鳥銜巾久欲飛黃鶯别主更悲嗁慇懃莫忘分擕處
湖水東邊鳳嶺西
(太平廣記漢武故事七月七日於永華殿齋西王母來至有二青鳥挾侍王母旁杜詩楊花雪落覆白蘋青鳥)
(飛去銜紅巾唐韓滉鎮浙西戎昱為部内刺史有官妓善歌色亦閑妙昱情屬至厚滉聞其能召至籍中昱為)
(詞以送云送客春風湖上亭柳條藤蔓繫人情黃鶯久住還相識欲别頻嗁四五聲妓至唱戎此詞滉即時歸)
(之)
次韻代留别
絳蠟燒殘玉斝飛離歌唱徹萬行嗁他年一舸鴟夷去
應記儂家舊姓西
(史記越世家范蠡浮海出齊變姓名自謂鴟夷子皮王注寰宇記載西施施其姓也所居在西故有東施家西)
(施家今云舊姓西豈偶不契勘耶然不害其詩句之妙)
月兔茶
環非環玦非玦中有迷離玉兔兒一似佳人帬上月月
圓還缺缺還圓此月一缺圓何年君不見鬭茶公子不
忍鬭小團上有雙銜綬帶雙飛鸞
(古木蘭歌雌兔眼迷離歐陽公有鬭茶歌李義山詩願得化為紅綬帶許教雙鳳一時銜)
薄命佳人
雙頰凝酥髮抹漆眼光入簾珠的皪故將白練作仙衣
不許紅膏汙天質吳音嬌軟帶兒癡無限閑愁總未知
自古佳人多命薄閉門春盡楊花落
(廣韻的皪白狀冷齋夜話則天長夀三年詔書曰應天下尼當用細白練為衣古樂府有妾薄命曲)
吉祥寺花將落而述古不至
今歲東風巧翦裁含情只待使君來對花無信花應恨
直恐明年便不開
述古聞之明日即來坐上復用前韻同賦
仙衣不用翦刀裁國色初含(一作酣)卯酒來太守問花花
有語為君零落為君開
(劉禹錫詩仙人衣裳棄刀尺宋之問詠翦綵花詩今年春色好應被翦刀催南部新書唐玄宗内殿賞牡丹謂)
(穆修已曰今京邑詩誰為首出修已曰李正封詩天香夜染衣國色朝酣酒時楊妃侍側上曰粧臺前飲以紫)
(金醆則正封之詩見矣才調集有無名氏絶句云春光冉冉歸何處更向樽前把一杯盡日問花花不語為誰)
(零落為誰開)
李鈐轄坐上分題戴花
二八佳人細馬䭾十千美酒渭城歌簾前柳絮驚春晚
頭上花枝奈老何露濕醉巾香掩冉月明歸路影婆娑
綠珠吹笛何時見欲把斜紅插皂羅
(李白詩蒲萄酒金叵羅吳姬十五細馬䭾曹植名都篇歸來宴平樂美酒斗十千綠珠石崇家妓善吹笛)
於潛令刁同年野翁亭
山翁不出山溪翁長在溪(公自注前二令作二翁亭)不如野翁來往
溪山間上友麋鹿下鳧鷖問翁何所樂三年不去煩推
擠翁言此間亦有樂非絲非竹非蛾眉山人醉後鐵冠
落溪女笑時銀櫛低我來觀政問風謠皆云吠犬足生
氂但恐此翁一旦捨此去長使山人索寞溪女嗁(公自注天目山唐道)
(士常冠鐵冠於潛婦女皆插大銀櫛長尺許謂之蓬沓)
(左太冲詩何必絲與竹山水有清音後漢岑彭傳岑熙為魏郡太守輿人歌之曰我有枳棘岑君伐之我有蟊)
(賊岑君遏之吠犬不驚足下生氂)
於潛女
青帬縞袂於潛女兩足如霜不穿屨&KR2156;沙鬢髮絲穿柠
蓬沓障前走風雨老濞宫粧傳父祖至今遺民悲故主
苕溪楊柳初飛絮照溪畫眉渡溪去逢郎樵歸相媚嫵
不信姬姜有齊魯
(李白越女詩屨上足如霜不著鵶頭襪又一雙金齒屐兩足白如霜退之月蝕詩赤鳥司南方尾秃翅&KR2156;沙王)
(注柠當作杼字書柠同楮於絲穿之下無義說文曰杼機之持緯者絲穿杼言鬢如絲之穿杼也杜子美詩稚)
(子無憂走風雨杜牧之詩老濞即山鑄後庭千蛾眉王注老濞吳王濞此指吳越王錢氏也唐書太宗曰人言)
(魏徵麤疎朕正覺其嫵媚)
自昌化雙谿館下步尋谿源至治平寺二首
亂山滴翠衣裘重雙澗響空窗戶摇飽食不嫌谿筍瘦
穿林閒覓野芎苗卻愁縣令知游寺尚喜漁人爭渡橋
正似醴泉山下路桑枝刺眼麥齊腰
(醴泉漢谷口地隋置醴泉縣在今西安府)
每見田園輙自招倦飛不擬控扶摇共疑楊惲非鋤豆
誰信劉章解立苗老去尚飡彭澤米夢歸時到錦江橋
宦游莫作無家客舉族長懸似細腰
(前漢楊惲種豆詩見第五卷八月十日夜看月詩注史記齊悼惠世家朱虚侯劉章忿劉氏不得職常入侍高)
(后燕飲進曰請為太后言耕田歌歌曰深耕溉種立苗欲疏非其種者鉏而去之太后嘿然晉陶潛為彭澤令)
(在縣公田悉令種秫妻子固請種秔乃以二頃五十畝種秫五十畝種秔郡遣督郵至縣吏白應束帶見之潛)
(歎曰我不能為五斗米折腰向鄉里小人即日解印綬去錦江橋在成都大慈寺前所過石橋是也退之詩細)
(腰不自乳舉族長孤懸)
於潛僧綠筠軒
可使食無肉不可使居無竹無肉令人瘦無竹令人俗
人瘦尚可肥俗士不可醫傍人笑此言似高還似癡若
對此君仍大嚼世間那有揚州鶴
(世說王子猷嘗暫寄人空宅住便令種竹或問暫住何煩爾王嘯詠良久直指竹曰何可一日無此君魏曹植)
(與吳質書過屠門而大嚼雖不得肉貴且適意揚州鶴用俗傳騎鶴上揚州語)
與臨安令宗人同年劇飲
我雖不解飲把盞(一作琖)歡意足試呼白髮感秋人令唱
黃雞催曉曲與君登科如隔晨敝袍霜葉空殘綠如今
莫問老與少兒子森森如立竹黃雞催曉不須愁老盡
世人非我獨
(白樂天有初見白髮感秋詩又詩誰道使君不解歌聽唱黃雞與白日黃雞催曉丑時鳴白日催年酉前沒)
寶山晝睡(杭州圖經寶山在吳山之南)
七尺頑軀走世塵十圍便腹貯天真此中空洞渾無物
何止容君數百人
(後漢文苑傳邊韶字孝先嘗晝日假卧弟子嘲之曰邊孝先腹便便懶讀書但欲眠又尹緯腰帶十圍世說王)
(導嘗枕周覬膝而指其腹曰卿此中何所有也荅曰此中空洞無物足容卿輩數百人導亦不以為忤)
僧清順新作垂雲亭
江山雖有餘亭榭著(一作苦)難穏登臨不得要萬象各偃
蹇惜哉垂雲軒此地得何晚天功爭向背詩眼巧增損
路窮朱欄出山破石壁很海門浸坤軸湖尾抱雲巘蔥
蔥城郭麗淡淡煙村遠紛紛烏鵲去一一漁樵返雄觀
快新獲微景收昔遁道人真古人嘯詠慕嵇阮空齋卧
蒲褐芒屨每自捆天憐詩人窮乞與供詩本我詩久不
作荒澀旋鋤墾從君覓佳句咀嚼廢朝飯
(左傳哀六年彼皆偃蹇將棄子之命注驕傲也楚辭離騷望瑶臺之偃蹇兮注高貌杜子美詩安知有蒼池萬)
(頃浸坤軸後漢蘇伯阿望舂陵郭歎曰氣佳哉鬱鬱蔥蔥然世說周顗於王導坐傲然嘯詠導曰卿欲遠希嵇)
(阮邪顗曰安敢近捨明公遠希嵇阮唐書隠士朱桃椎嘗織芒屩置道上見者曰居士屩也為易米茗置其處)
(輙取去終不與人接捆屨字出孟子)
五月十日與吕仲甫周邠僧惠勤惠思清順可
久惟肅義詮同汎湖游北山
三吳雨連月湖水日夜添尋僧去無路瀲瀲水拍簷駕
言徂北山得與幽人兼清風洗昏翳晚景分穠纖縹緲
朱樓人斜陽半疎簾臨風一揮手悵焉起遐瞻世人騖
朝市獨向溪山廉此樂得有命輕薄神所殲
會客有美堂周邠長官與數僧同汎湖往北山
湖中聞堂上歌笑聲以詩見寄因和二首時周
有服
藹藹君詩似嶺雲從來不許醉紅帬不知野屐穿山翠
惟見輕橈破浪紋頗憶呼盧袁彦道難邀罵坐灌將軍
(公自注皆取其有服也)晚風落日元無主不惜清涼與子分
(退之詩君詩多態度藹藹春空雲晉書袁耽字彦道桓温少遊博徒資産俱盡尚書負思自振之方欲求濟於)
(耽時耽在艱遂變服懷布帽隨温與債主戲耽素有藝名債者聞之而不相識謂曰卿當不辦作袁彦道也遂)
(就局十萬一擲直上百萬耽投馬絶呌探布帽擲地曰竟識袁彦道否史記魏其傳田蚡娶燕王女為夫人列)
(侯宗室皆往賀灌夫有服竇嬰強與俱蚡與夫有隙云云夫曰今日斬頭穴胷何知程李蚡怒召長史曰今日)
(召宗室有詔劾灌夫罵坐不敬)
載酒無人過子雲掩關晝卧客書帬歌喉不共聽珠貫
醉面何因作纈紋僧侣且陪香火社詩壇欲斂鸛鵝軍
憑君遍遶湖邊寺漲渌晴來已十分
(漢書揚雄傳贊雄家貧嗜酒人希至其門時有好事者載酒肴從遊南史羊欣長隸書父不疑為烏程令欣年)
(十二時王獻之為吳興太守甚知愛之欣嘗夏月著新絹帬晝寢獻之入縣見之書帬數幅而去樂記歌者上)
(如抗下如隊纍纍乎端如貫珠唐嚴尚書與于駙馬詩莫損歌喉一串珠又白樂天詩何郎小妓歌喉好嚴老)
(呼為一串珠李賀詩龜甲屏風醉眼纈杜牧詩今代風騷將誰登李杜壇左傳昭二十一年公子城以晉師至)
(救宋與華氏戰於赭邱鄭翩願為鸛其御願為鵝注鄭翩華氏黨鸛鵝皆陣名)
席上代人贈别三首
悽音怨亂不成歌縱使重來奈老何淚眼無窮似梅雨
一番勻了一番多
(風土記夏至前雨名黃梅雨水潤土溽三月雨曰迎梅五月雨曰送梅)
天上麒麟豈混塵籠中翡翠不由身那知昨夜香閨裏
更有偷嗁暗别人
(南史徐陵母夢五色雲化為鳳集左肩上巳而誕陵後年數歲家人攜以候寶誌誌摩其頂曰天上石麒麟也)
蓮子擘開須見臆楸枰著盡更無期破衫卻有重逢處
一飯何曾忘卻時
(王注此吳歌格借字寓意也古詩有云圍碁燒敗襖著子故依然乃此格矣蓮子曰菂菂中么荷曰薏須見臆)
(以菂之薏言之楸枰棋槃也更無期以棋言之重逢處以縫綻之縫隠之也忘卻時以匙匕之匙隠之也按古)
(樂府子夜歌云霧露隠芙蓉見蓮不分明又明燈照空局悠然未有期又理絲入殘機何悟不成匹讀曲歌云)
(芙蓉腹裏萎蓮子從心起又石闕生口中銜碑不得語此詩全祖其意王注未盡)
唐道人言天目山上俯視雷雨每大雷電但聞
雲中如嬰兒聲殊不聞雷震也(臨安圖經天目山在縣西五十)
(里高三千九百丈周回八百里乃神仙所居有三十六洞太平寰宇記山有兩湖若左右)
(目故名天目唐道士字子霞嘗作天目山真境錄)
已外浮名更外身區區雷電若為神山頭只作嬰兒看
無限人間失箸人
(三國志曹公從容謂先主曰今天下英雄惟使君與操耳時會雷震先主方食失匕箸謂曹公曰一震之威乃)
(至於此)
施註蘇詩卷六
