東坡先生年譜
五羊王宗稷編
武進後學邵長蘅重訂
仁宗景祐三年丙子
先生生於是年十二月十九日乙卯時按先生送沈
逵詩云嗟我與君皆丙子又有贈長蘆長老詩云與
公同丙子三萬六千日又按玉局文云十二月十九
日東坡生日置酒赤壁磯上又按志林云退之以磨
蝎為身宫而僕以磨蝎為命若以磨蝎為命推之則
為卯時生(傅□紀年錄十二月十九日卯時公生於眉山縣紗轂行私第)
四年丁丑
寶元元年戊寅
二年已卯
康定元年庚辰
慶歷元年辛巳
二年壬午
是年先生七歲已知讀書按先生上韓魏公梅直講
書云自七八歲知讀書又按先生長短句集洞仙歌
自序云僕七歲時見眉州老尼姓朱年九十餘能知
孟昶宫中事又考冷齋夜話載先生云某七八歲時
常夢游陜右
三年癸未
是年先生八歲入小學按志林云吾八歲入小學以
道士張易簡為師師獨稱吾與陳太初者又按先生
作范文正公文集序云慶歷三年某始入鄉校士有
自京師来以魯人石守道慶歷聖德詩示鄉先生某
從旁竊觀問先生十一人何人也先生曰童子何用
知之某曰此天人也耶則不敢知若亦人耳何為其
不可
四年甲申
五年乙酉
按子由作先生墓誌云公生十年而先君宦學四方
太夫人親授以書問古今成敗輒能語其要太夫人
讀東漢史至范滂傳慨然太息公侍側曰某若為滂
夫人亦許之否乎夫人曰汝能為滂吾顧不能為滂
母耶公亦奮厲有當世志太夫人喜曰吾有子矣又
按大全集載東坡少時語云秦少章言東坡十来歲
老蘇曾令作夏侯太初論有人能碎千金之璧不能
無失聲於破釡能搏猛虎不能無變色於蜂蠆之語
老蘇愛此論年少所作故不傳又按趙德麟所編侯
鯖錄云東坡年十歲在鄉里見老蘇誦歐公謝宣召
赴學士院仍謝賜對衣金帶及馬表老蘇令坡擬之
其間有匪伊垂之帶有餘非敢後也馬不進老蘇喜
曰此子他日當自用之
六年丙戌
七年丁亥
先生年十二按先生所作天石硯銘曰某年十二時
於所居紗縠行宅隙地中與羣兒鑿地為戱得異石
鏗然扣之有聲又按先生作鍾子翼哀詞云某年十
二先君宫師歸自江南又按先生與曾子固書云祖
父之沒某年十二矣
八年戊子
皇祐元年已丑
二年庚寅
三年辛卯
四年壬辰
先生年十七按長短句滿庭芳序云余年十七始與
劉仲達往来於眉山
五年癸巳
至和元年甲午
先生年十九始娶眉州青神王方女按先生作王氏
墓誌云生十有六歲而歸於某至治平二年王氏卒
年二十有七以王氏年數考之則甲午年歸於先生
眀矣
二年乙未
是歲先生年二十游成都謁張安道按先生作樂全
先生文集序云某年二十以諸生見公成都一見待
以國士有鼂美叔是年求交於先生按送美叔詩云
我生二十無朋儔當時四海一子由君来叩門若有
求
嘉祐元年丙申
先生年二十一舉進士按鳳鳴驛記云始余丙申歲
舉進士過扶風求舍於館人不可而出次於逆旅又
有寫老蘇送石舍人序(紀年錄范文正公文集序云嘉祐元年始舉進士至京師)
(牛口見月詩云忽憶丙申年京師大雨滂)
二年丁酉
先生年二十二赴試禮部館於興國寺浴室院時歐
陽文忠公考試得先生刑賞忠厚之至論以為異人
欲冠多士疑曾子固所為子固文忠門下士也乃寘
先生第二復以春秋對義居第一及殿試章衡牓中
進士乙科始見知於歐陽公及韓魏公富鄭公皆待
以國士又按先生作太息一篇送秦少章歸京云昔
吾舉進士試名於禮部歐陽文忠公見吾文且曰此
我軰人也吾當避之是時士以剽裂為文訕公者成
市又有上韓太尉書云某年二十有二矣及有上梅
直講書是年先生登第之後四月丁太夫人武陽君
程氏憂按司馬温公作程夫人墓誌云夫人以嘉祐
二年四月癸丑終於鄉里又按老蘇寄文忠公書云
一子不免丁憂今已到家(紀年錄文忠公嘗令鼂美叔與公定交謂公必名世)
(且以書抵聖俞曰讀軾書不覺汗出快哉快哉老夫當避此人放出一頭地文忠公未嘗以此許人也)
三年戊戌
四年已亥
是歲先生年二十四服除十二月侍老蘇舟行適楚
按先生南行前集序云已亥之歲侍行適楚舟中無
事雜然有觸於中而發於詠嘆盖家君之作與弟轍
之文皆在焉謂之南行集(紀年錄是年荆州上王兵部書曰自蜀至楚舟行六)
(十日過郡十一縣二十有六公由水路至嘉州入嘉陵江由瀘渝涪忠䕫等州入峽江故作嘉州過宜賓)
(泊牛口望夫臺仙都觀入峽出峽等詩自荆門出陸由宜城襄鄧唐許尉氏至京故作浰陽早發漢水竹)
(葉酒留尉氏阮籍嘯臺許州西湖等詩)
五年庚子
是歲先生年二十五授河南府福昌縣主簿有新渠
詩其序云庚子正月予過唐州太守趙侯始復三陂
疏召渠為新渠詩五章以告於道路致侯之意(紀年錄過)
(許見范堯夫文正公文集序曰其後過許始識公之仲子今丞相堯夫)
六年辛丑
是年先生二十六應中制科入第三等有應制科上
兩制書及上富丞相書又有謝應中制科啟授大理
評事鳳翔府簽判按先生有感舊詩序云嘉祐中予
與子由奉制策寓居懷遠驛時年二十六子由年二
十三耳是年十二月赴鳳翔任與子由别馬上賦詩
到任有石鼓詩云冬十二月歲辛丑我初從政見魯
叟又有鳳翔八觀詩及鳳鳴驛記
七年壬寅
先生年二十七官於鳳翔二月有詔郡吏分往屬縣
决囚作詩五百言寄子由又有壬寅重九不預會遊
普門寺僧閣有懷子由詩及按志林有論太白山舊
封公爵為文記之是歲嘉祐七年也又有記歲暮鄉
俗三首以子由和守歲詩考之云顧兔追龍蛇子由
注云是歲壬寅乃知記歲暮鄉俗三詩作於壬寅歲
矣
八年癸卯
先生年二十八官於鳳翔作思治論(紀年錄英宗即位公在鳳翔覃)
(恩轉大理寺丞)
英宗治平元年甲辰
先生年二十九官於鳳翔(紀年錄公在鳳翔磨勘轉殿中丞冬任滿還京至華)
(陰作詩寄子由)
二年乙巳
先生年三十自鳳翔罷任按子由作先生墓誌云治
平二年罷還判登聞鼔院英宗皇帝在藩邸聞先生
名欲以唐故事召入翰林宰相限以近例召試秘閣
皆入三等得直史館是年通義郡君王氏卒於京師
(紀年錄五月二十八日夫人王氏卒六月六日殯於京城外夫人有子邁)
三年丙午
先生年三十一在京師直史館丁老蘇憂扶護歸蜀
按歐陽文忠公作老蘇墓誌云眀允太常因革禮書
一百卷書成方奏未報君以疾卒實治平三年四月
戊申也又按張安道作老蘇文安先生墓表云太常
禮書成未報以疾卒實治平三年四月也英宗皇帝
聞而傷之命有司具舟載其喪歸葬於蜀
四年丁未
先生年三十二居服制中以八月壬辰葬老蘇於眉
州(紀年錄神宗即位九月十五日題摹本蘭亭記後)
神宗熙寧元年戊申
先生年三十三免喪按四菩薩閣記云載四菩薩版
以歸既免喪嘗與往来浮屠人勸某為先君捨施為
大閣以藏之作記乃熙寧元年十月
二年已酉
先生年三十四還朝監官告院按烏臺詩話云熙寧
二年某在京授差遣與王詵寫詩賦及蓮華經
三年庚戌
先生年三十五監官告院有送錢藻知婺州詩分韻
得英字送曾子固倅越詩分韻得燕字烏臺詩話云
舊例館閣補外同舍餞送必分韻又有寄劉貢父詩
是年范景仁嘗舉先生充諫官
四年辛亥
先生年三十六任監官告院兼判尚書祠部王荆公
欲變科舉上疑焉使兩制三館議之先生獻三言荆
公之黨不悅命攝開封府推官有奏罷買燈疏御史
知雜事誣告先生過失未嘗一言以自辯乞外任避
之除通判杭州有赴任過揚州與劉貢甫孫巨源劉
莘老相聚數月各以其字為韻作詩十一月到任有
初到杭州寄子由兩絶除夕先生以通判職事直都
廳日暮返舍題一詩於壁(紀年錄臘月遊孤山訪惠勤惠思二僧作詩又和李)
(杞并自和)
五年壬子
先生年三十七在杭州通判任是歲有牡丹記其序
云熙寧五年三月二十三日余從太守沈公觀花於
吉祥寺是年科場先生監試有呈試官詩及試院煎
茶詩催試官考較戱作八月十七日登望湖樓是日
榜出與試官兩人復留有五絶句又有送杭州進士
詩序云熙寧五年錢塘之士貢於禮部者九人十月
乙酉宴於中和堂作是詩以勉之十二日運司差先
生往湖州相度堤埠利害與湖州太守孫莘老相見
有贈莘老七絶及作山村五絶是歲又作送杜子方
詩(紀年錄閏七月哭歐陽公於孤山次韻惠思詩)
六年癸丑
先生年三十八在杭州通判任有八月十五觀潮詩
寫於安濟亭上及作仁宗皇帝飛白記其略云熙寧
六年冬以事至姑蘇安簡王公子誨出所賜公端敏
二字又有作錢塘六井記其略云熙寧五年太守陳
公述古至問民之利病明年春六井畢修故詳其語
以告後人運司又差先生往潤州道出秀州錢安道
送茶和詩是歲有次韻答章傳道詩寄劉道原詩及
和陳述古冬日牡丹詩四絶又有題贈法惠師小童
思聰(紀年錄正月九日作雜興答鮮于子駿上元祥符寺九曲觀燈作詩二十一日述古邀城外尋)
(春作詩二十七日遊風水洞作詩又作李佖留待及和等詩冬以事至姑蘇為王誨作仁宗御飛白記又)
(作三瑞堂詩除夜宿常州城外作詩)
七年甲寅
先生年三十九在杭州通判任是年納侍妾朝雲墓
誌云朝雲姓王氏錢塘人事先生二十有三年紹聖
三年卒於惠州年三十四以歲月考之熙寧之甲寅
至紹聖之丙子恰二十三年乃知納朝雲在是年眀
矣朝雲年三十四是為癸卯生来事先生方十二云
先生以子由在濟南求為東州守按子由超然臺賦
序云子瞻通守餘杭三年不得代以轍之在濟南也
求為東州守既得請高密五月乃有移知密州之命
按先生作勤上人詩集序云熙寧七年余自錢塘赴
高密又按先生辛未别天竺觀音詩序云余昔通守
錢塘移蒞膠西以九月二十日来别南北山道友乃
知先生以秋末去杭按先生記游松江說云吾昔自
杭移高密與楊元素同舟而陳令舉張子野皆從余
過李公擇於湖遂與劉孝叔俱至松江夜半月出置
酒垂虹亭上子野年八十五以歌詞聞於天下作定
風波令及道過常州為錢公輔作哀辭及有與段屯
田詩云龍鍾三十九勞生已強半歲暮日斜時還為
昔人嘆是年又作鳬繹先生文集序又有師子屏風
贊云潤州甘露寺有唐李衛公所留陸探微畫師子
版余自錢塘移守膠西過而觀焉是年又有潤州道
上過除夜詩兩絶詩見續補遺(紀年錄元日以事過丹陽作寄魯元翰及)
(柳子玉鶴林招隱并與子玉景純唱和等詩是月秀州贈錢端公文長老等詩二十九日過毗陵䟦李後)
(主書五月作錢公輔哀詞又次韻周邠詩六月自常潤還所至作詩秋捕蝗至浮雲嶺作懷子由詩至於)
(潛作贈毛國華野翁亭綠雲軒於潛女詩又同年臨安令劇飲并所至諸縣有詩九月移知密州是月作)
(勤上人詩集序十月赴密州早行馬上作沁園春十一月三日到任十二月有除夜病中贈段屯田詩蘅)
(按是年除夜紀年錄云先生已任密州年譜云在潤州道上各以先生詩為据依然考紀年錄是年起元)
(日至除夜記載特詳先生以十月赴密州年譜亦云秋末去杭不應除夜仍在潤州道中姑存疑竢考)
八年乙卯
先生年四十到密州任有上韓丞相論災傷書其到
郡二十餘日矣又論密州鹽税又作後杞菊賦其序
云予仕宦十有九年家日益貧移守膠西而齋厨索
然按先生丁酉年登第至是恰十九年矣是年有寄
劉孝叔詩及和李公擇来字韻詩及常山祈雨感應
立雩泉
九年丙辰
先生年四十一在密州任作刻秦篆記云熙寧九年
丙辰蜀人蘇某等守高密是年中秋歡飲達旦作水
調歌頭懷子由及作薄薄酒二章又寫超然臺記寄
李清臣又祭常山神文書膠西盖公堂照壁畫贊及
作山堂銘作表忠觀碑(紀年錄十二月移知徐州除夜留濰州)
十月丁巳
先生年四十二在密州任(按去年十二月先生已離密州當從紀年錄)就
差知河中府已而改知徐州四月赴徐州任有留别
釋迦院牡丹呈趙倅詩按子由作先生墓誌云自密
徙徐是歲河决曹村乃知是丁巳自密改東徐又與
子由相會於澶濮之間相約赴彭城留百餘日宿於
逍遥堂子由有兩絶先生和之徐州水患大作七月
十七日河決澶州曹村埽八月二十一日及徐州城
下先生治水有功至十月五日水漸退城以全朝廷
降詔奬諭作河復詩韓幹畫馬歌司馬君實獨樂園
詩及送范蜀公往西京詩又有和子由水調歌頭詞
及有與王定國顔長道泛舟詩有回頭四十二年非
之句(紀年錄元日早晴離濰州作詩青州道上大雪作詩二月到京作送范蜀公詩)
元豐元年戊午
先生年四十三在徐州任適值春旱徐州城東二十
里有石潭置虎頭其中可致雷雨作起伏龍行是年
三月始識王迥子高聞與仙人周瑶英遊作芙蓉城
詩二月有旨賜錢二千四百一十萬起夫四千二十
三人及發常平錢米改築徐州外小城創木岸四以
奬諭敕記併刻諸石為熙寧防河錄云迺即徐州城
之東門為大樓堊以黃土名之曰黃樓以土實勝水
故也子由作黃樓賦先生跋云元豐元年八月癸丑
樓成九月庚辰大合樂以落之又有中秋月三首云
六年逄此月五年照離别先生注云中秋有月凡六
年矣惟去歲與子由會於此去歲之會乃逍遥堂和
詩之時也又有九日黃樓作古詩一首云去年重陽
不可說南城夜半千漚發之句以去年九月大水未
退故有是語又作放鶴亭記滕縣公堂記鹿鳴燕詩
序和魯直古風二首及次韻潛師放魚和舒堯文祈
雪詩祭文與可及作石炭詩又作日喻一篇
二年已未
先生年四十四在徐州任正月已亥同畢仲孫舒煥
八人游泗之上登石室使道士載日祥鼔雷氏琴先
生有記按玉局文云僕在徐州王子立子敏皆館於
官舍而蜀人張師厚来過二王方年少吹洞簫飲酒
杏花下三月自徐州移知湖州按先生作張氏園亭
記云余自彭城移守吴興由宋登舟三宿而至其記
乃三月二十七日所作乃知三月移湖州眀矣是年
以四月二十九日到湖州任作送通教大師還杭州
序及為章質夫作思堂記王定國作三槐堂記跋歐
陽文忠公家書後在湖州王子立子敏皆從先生作
子立墓誌云子立子敏皆從余學於吴興學道日進
東南之士稱之有與王郎昆仲及兒子邁遶城觀荷
花登峴山亭晚入飛英寺分韻得月眀星稀四首又
有泛舟城西會者五人分韻得人皆苦炎字四首又
作文與可畫篔簹谷偃竹記其末云元豐二年七月
七日予在湖州曝書見畫廢卷而哭失聲是歲言事
者以先生湖州到任謝表以為謗七月二十八日中
使皇甫遵到湖追攝按子立墓誌云子得罪於吴興
親戚故人皆驚散獨兩王子不去送予出郊曰死生
禍福天也公其如天何返取予家致之南都又按先
生上文潞公書云某始就逮赴獄有一子稍長徒步
相隨其餘守舍皆婦女幼稚至宿州御史符下就家
取書州郡望風遣吏發卒圍船搜取長幼幾怖死既
去婦女恚罵曰是好著書書成何所得而怖我如此
悉取焚之八月十八日赴臺獄中有寄子由詩二首
及賦榆槐竹栢四詩又有十二月二十日恭聞太皇
太后升遐吏以某罪人不許成服欲哭則不可欲泣
則不敢作挽詩二首已而獄具十二月二十九日責
授黃州團練副使本州安置是年子由聞先生下獄
上書乞以見任官職贖先生罪責筠州酒官出獄再
次寄子由二詩韻有百日歸期恰及春之句先生自
八月坐獄至是踰百日矣(紀年錄七月太子中允權監察御史何大正舒亶諫)
(議大夫李定言公作為詩文謗訕朝政及中外臣寮無所畏惮國子博士季宜之状亦上七月二日崇政)
(殿進呈奉聖旨送御史臺根勘二十八日皇甫遵到湖州追攝過南京文定張公上劄范蜀公上書救之)
三年庚申
先生年四十五責黃州自京師道出陳州子由自南
郡来陳相見三日而别先生有古詩有便為齊安民
之句又與文逸民飲别携手河堤上作詩與子由别
乃正月十有四日也至十八日蔡州道上遇雪有次
子由韻古詩二首過新息縣有示鄉人任師中一首
任伋字師中眉州人嘗倅黃州卜居新息又有過淮
詩游淨居寺詩至岐亭訪故人陳慥季常為留五日
賦詩一首而去以二月一日至黃州寓居定惠院有
初到黃州詩按先生别王文甫子辯云僕以元豐三
年二月一日到黃州家在南都獨與兒子邁来是年
五月子由来齊安先生有詩迎之又有曉至巴河迎
子由詩乃與子由同遊武昌西山寒溪寺有古詩一
首定惠顒師為先生竹下開嘯軒作詩記其事又作
五禽言又有定惠寺寓居月夜偶出詩云去年花落
在徐州對月酣歌美清夜今年黃州見花發小院閉
門風露下蓋懷在徐州與張師厚王子立子敏飲酒
杏花下時也定惠有海棠一株土人不知其貴先生
作詩有也知造物有深意故遣佳人在幽谷之句按
黃州東坡圖云先生寓居定惠未久以是春還臨皋
亭乃舊日之回車院也又有遷居臨皋亭詩先生就
臨皋亭立南堂有詩五絶又有讀戰國策及作石芝
詩是歲又有答秦太虛書借得本州天慶觀道士堂
冬至後坐四十九日先生乳母王氏八月卒於臨皋
亭按先生上文潞公書云到黃州無所用心覃思易
論語若有所得由是言之先生到黃定居之後即作
易傳九卷論語五卷必始於是歲矣
四年辛酉
先生年四十六在黃州寓居臨皋亭正月往岐亭訪
陳季常以岐亭五首考之云元豐三年正月岐亭為
留五日明年正月復往見之過古黃州獲一鑑有鑑
銘云元豐四年正月余自齊安往岐亭泛舟而還過
古黃州獲一鑑周尺有二寸是年先生請故營地之
東名之以東坡考東坡八首序云余至黃二年日以
困匱故人馬正卿哀予乏食於郡請故營地使躬耕
其中盖先生庚申来黃至辛酉為二年以東坡圖考
之辛酉方營東坡次年始築雪堂有贈孔毅甫詩云
去年東坡拾瓦礫今年刈草盖雪堂則雪堂之作在
壬戌歲矣又有中秋日飲酒江亭上有贈鄭君求字
及記游松江說聞捷說按大全集雜說云元豐辛酉
冬至僕在黃州姪安節遠来飲酒樂甚以識一時盛
事又有冬至贈安節詩云平生幾冬至少小如昨日
又有與安節夜坐賦檠字韻詩三首及正月過岐亭
作應夢羅漢記
五年壬戌
先生年四十七在黃州寓居臨皋亭就東坡築雪堂
自號東坡居士以東坡圖考之自黃州門南至雪堂
四百三十步堂以大雪中為之因繪雪於四壁之間
無容隙其名盖起於此先生自書東坡雪堂四字榜
之是年三月先生以事至蘄水悼徐德占詩序云元
豐五年三月余以事至蘄水德占惠然見訪又有春
夜行蘄水過酒家飲酒乘月至一橋上曲肱少休作
西江月詞又遊蘄水清泉寺作浣溪沙詞又作寒食
詩二首云自我来黃州已見三寒食太守徐君猷分
新火先生有詩謝之有臨皋亭中一危坐三見清眀
改新火之句七月遊赤壁有赤壁賦云壬戌之秋七
月既望蘇子與客泛舟遊於赤壁之下十月又遊之
有後赤壁賦云十月既望蘇子步自雪堂將歸於臨
皋則壬戌之冬未遷而先生以甲子六月移汝其居
雪堂止年餘由是推之先生自臨皋遷雪堂必在壬
戌十月後矣又有和孔毅甫久旱已而甚雨詩云去
年太歲空在酉乃知指去年辛酉言之也又按長短
句有飲王文甫家集古句作墨竹定風波及夢扁舟
望樓霞作鼓笛慢及記單驤孫兆事迹作怪石供及
重九作醉蓬莱示黃守徐君猷有羈旅三年之句先
生庚申来黃至是恰三年矣(紀年錄十二月十九東坡生日也置酒赤壁磯)
(下踞高峯俯鵲巢酒酣笛聲起於江上客有郭古二生頗知音謂坡曰笛聲有新意非俗工也使人問之)
(則進士李委聞坡生日作新曲曰鶴南飛以獻呼之使前則青巾紫裘腰笛而已既奏新曲又快作數弄)
(嘹然有穿雲裂石之聲坐客皆引滿醉倒委求詩作一絶句王郎以詩見慶次其韻)
六年癸亥
先生年四十八在黃州為通判孟亨之跋子由君子
泉銘及有題唐林父筆文閏八月有詩與武昌主簿
吴亮工又有記承天夜遊云十月十二夜至承天寺
尋張懷民相與步於中庭庭中如積水空明水中藻
荇盖竹栢影也及作一絶送曹煥往筠州序云眀年
余過圓通始得其詳先生甲子歲自黃之汝遊廬山
則送曹煥詩必在是年矣又夢中作祭春牛文云元
豐六年十二月二十七日天欲眀夢數吏人持紙請
祭春牛文予取筆疾書其上(紀年錄七月二十七日生小子遯小名幹兒)
七年甲子
先生年四十九在黃州二月與徐得之參寥子步自
雪堂至乾明寺有師中菴題名又有記定惠寺海棠
說四月乃有量移汝州之命按先生長短句滿庭芳
序云四月一日余將自黃移汝留别雪堂鄰里二三
君子李仲覧来書以遺之詞中有坐見黃州再閏之
句按東坡圖云郡人潘邠老及弟大觀俱以詩知名
多從先生遊先生去以雪堂付之邠老因以居焉四
月六日又作安國寺記有别黃州詩有過江夜行武
昌山上聞黃州鼔角詩黃州送先生者皆至於慈湖
陳季常獨至九江既到江州和李大白潯陽宫詩其
序云今予亦四十九感之次其韻因游廬山有記遊
廬山說云僕初入廬山山谷竒秀平生所欲見應接
不暇不欲作詩已而山中僧俗皆曰蘇子瞻来矣不
覺作一絶入開先寺主僧求詩作瀑布一絶往来十
餘日作潄玉亭三峡橋詩與總老同遊西林有贈總
老及題西林壁皆絶句也又有寫寶盖頌與僊長老
其序云圓通禪院先君舊遊也四月二十四日晚至
宿焉眀日先君忌日寫寶盖頌以贈長老僊公盖先
生端午已在筠州計程必作宫師忌日後即為高安
之行矣途中又有題李公擇山房及過建昌李野夫
公擇故居古詩一首按䟦李志中文云元豐七年某
舟行赴汝乃自富川陸走高安别家弟子由以冷齋
夜話考之子由在筠州雲菴居洞山聰禪師亦蜀人
居夀聖寺一夕三人同夢迎五祖戒和尚拊手大笑
曰世間果有同夢者異哉久之東坡書至曰已至奉
新旦夕相見三人同出二十里建山寺而東坡至各
追繹所夢坡曰某年七八歲時嘗夢某身是僧往来
陜右雲菴驚曰戒陜右人也暮年棄五祖来遊高安
終於大愚逆數盖五十年而坡時年四十九矣又以
先生古詩考之有自興國往筠宿石田驛詩及將至
筠州先寄遲适遠三猶子詩端午遊真如寺及别子
由三首在筠州為留十日又有初别子由至奉新作
皆先生筠州之作也七月過金陵有與葉致遠唱和
詩途中又有送沈逵赴廣南詩云嗟我與君皆丙子
四十九年窮不死又云我方北渡脱重江君復南行
輕萬里逼歲到泗州十二月十八日浴雍熙塔下作
如夢令兩闋又作滿庭芳與劉元逹序云余年十七
與仲達往来於眉山四十九相逄於泗上晦日同遊
南山話舊感嘆又有跋李志中文天石硯銘又作水
龍吟及有謝黃師是除夜送酥酒詩先生上表乞於
常州居住其略云今雖已至泗州而貲用罄竭見一
面前去南京聽候朝旨則是年除夜在泗州眀矣(紀年)
(錄六月九日作石鍾山記略云余自齊安舟行適臨汝而長子邁將赴饒之德興尉送之至湖口二十三)
(日舟過蕪湖七月十八日幼子遯病亡扵金陵作詩哭之曰吾年四十九羈旅失幼子)
八年乙丑
先生年五十按大全集雜說騾䭾鐸試筆云今日離
泗州然吾方上書求居常州乃正月四日書及到南
京有放歸陽羡之命遂居常州五月内復朝奉郎知
登州再過密州有贈太守霍翔詩云十年不赴竹馬
約盖先生丁巳歲去密至是以成數為十年矣過海
州嘆高麗館壮麗作一絶到郡五日以禮部郎官召
到省半月除起居舍人在登州有海市詩又有别登
州舉人詩有嫌五日悤悤守之句又有贈杜介詩及
題楞伽跋多寶院文又有題登州蓬莱閣及跋起居
錢公文後(紀年錄哲宗即位復朝奉郎八月十七日得旨除知登州十月十五日到登州二十)
(日召為禮部員外郎)
哲宗元祐元年丙寅
先生年五十一以七品服入侍延和改賜銀緋尋除
中書舍人按志林云元祐元年余為中書舍人復遷
翰林學士知制誥是年有法雲寺鐘銘又作真相院
釋迦舍利塔銘及作元祐元年九月六日眀堂赦文
又有内中告遷神御於新添修殿奉安祝文及奉告
天地社稷宗廟宫觀寺院祈雪祝文五嶽四瀆祈雪
祝文及任中書舍人日舉江寧府司理周穜充學官
及除内翰又有舉魯直自代狀(紀年錄正月除中書舍人辭免状云臣頃)
(自貶所知登州到任五日而召以省郎半月而擢為右史云云今又冐榮直授躐等驟遷非惟其人既難)
(以處不試而用尤非所安九月一日司馬温公薨作祭文行状十月十二日書黃泥坂辭遺王晉卿是日)
(除翰林學士知制誥十一月供翰林學士職尋除侍讀召入院九日考試館職與聖求會宿玉堂作武昌)
(西山詩十二月五日與狄詠同館北客書狄武襄事)
二年丁卯
先生年五十二為翰林學士復除侍讀有書石舍人
北使序後及有與喬仝寄賀君詩其序云元祐二年
仝来京師十數日予留之不可又有二月八日朝退
起居院感申公故事作一絶又有書子由日本扇後
及作祭王宜甫文又作興國寺六祖畫贊云嘉祐初
舉進士館於興國浴室院予去三十一年而中書舍
人彭器資亦館於是余往見之按先生嘉祐丁酉舉
進士至元祐丁卯恰三十一年矣是年又作西京應
天院修神御畢造遷諸神祝文及奉安神宗皇帝神
御祝文及景靈宫宣光殿奉安神宗皇帝御容祝文
五嶽四瀆祈雨祝文天地宗廟社稷祈雨祝文景靈
宫天興殿開淘井眼祭告里域真官祝文(紀年錄九月十五日)
(邇英殿講論語終篇賜御書詩翌日進詩又進讀故事八說是年作司馬温公神道碑又作富鄭公神道)
(碑又作趙清獻公神道碑鄭公以元豐六年閏六月二十一日薨于洛陽至是其子紹庭請於朝命公撰)
(碑清獻公以元豐七年八月二十六日薨于杭至是其子㞦請於朝命公撰碑又作贈寫真道士李得素)
(曰五十之年初過二衰顔記我今如此)
三年戊辰
先生年五十三任翰林學士有和子由元日省宿致
齋有白髮蒼顔五十三之句是年省試先生知貢舉
開院日有與李方叔詩序云僕與李廌方叔相知久
矣僕領貢舉事李不得第愧甚作詩謝之又和錢穆
父雪中見及有行避門生時小飲之句又充館伴北
使按先生與陳傳道書云某頃伴鹵使頗能誦某文
乃知先生高文大冊傳播夷夏又豈止及於鷄林行
賈而已哉是年作呂大防范純仁左右相制端午帖
子詞元祐三年六月德音赦文及作西路闕雨祈雨
祝文按趙德麟侯鯖錄云東坡云元祐三年二月二
十一日與魯直蔡天啟會於伯時舍錄鬼仙詩又有
議論作詩付過又有論樂等說及與王晉卿論雪堂
義墨及為文驥作字說又十二月二十一日立延和
殿中論盛度誥詞
四年已巳
先生年五十四任翰林學士有東太一宫修殿告十
神太一真君祝文三月内累章請郡除龍圖閣學士
知杭州按子由作先生墓誌云宣仁心善先生辯蔡
持正之謗出郊遣内侍賜龍茶銀合用前執政恩例
先生以七月三日到杭州任謝表云江山故國所至
如歸父老遺民與臣相問以先生去杭州十六年故
有是語耳到任有謁文宣王廟祝文云昔自太史通
守是邦今由禁林出使浙右又有謁諸廟祝文先生
之帥杭也替林子中先生有和子中詩有江邊遺愛
嗁班白之句是年過吴興又作定風波為六客詞作
范文正公文集序及跋邢惇夫賦書米元章又有已
巳重九和蘇伯固點絳唇是歲子由使契丹先生有
詩送之有單于若問君家世莫道中朝第一人之句
先生出牧餘杭子由代先生為學士
五年庚午
先生年五十五在杭州任有論西湖状及論高麗公
案有謝元祐五年歷日表有與劉景文蘇伯固遊七
寶寺題竹上絶句又有庚午重九點綘唇十月二十
六日與晦老全翁元之敦夫遊南屏寺記點茶試墨
說十二月遊小靈隱聽林道人彈琴及有乞僧子珪
師號状除夜有和熙寧中題都廳詩序云熙寧中某
通守此邦除夜題一詩於壁今二十年矣盖熙寧辛
亥至元祐庚午恰二十年是年又有書朱象先畫後
及問淵眀說
六年辛未
先生年五十六在杭州任被召按先生作别天竺觀
音三絶序云以三月九日被旨赴闕又按先生作參
寥泉銘云予以寒食去郡又上元作會有獻剪綵花
者作浣溪沙寄袁公濟先生之去杭也林子中復来
替先生是以先生與子中啟有適相先後之說過潤
州作臨江仙别張秉道既到京師除翰林承旨復侍
邇英按子由所作潁濱遺老傳云先生召還本除吏
部尚書復以臣故改翰林承旨臣之私意元不遑安
乞寝臣新命與兄同備從官不報六月作上清儲祥
宫碑其略云元祐六年六月丙午制詔臣某上清儲
祥宫成當書之石臣待罪北門記事之成職也按趙
德麟侯鯖錄云先生元祐中再召入院作承旨乃益
舊擬作衣帶馬表云枯羸之質匪伊垂之帶有餘歛
退之心非敢後也馬不進數月以弟嫌請郡復以舊
職知潁州按先生懷舊别子由詩云元祐六年予自
杭州召還寓居子由東府數月復出領汝陰時予年
五十六矣(紀年錄四月到闕五月入院八月除龍圖閣學士知潁州)到任有謁文
宣王及諸廟文有祭歐陽文忠文及有到潁未幾公
帑已竭齋厨索然戱作數句按趙德麟侯鯖錄云元
祐六年冬汝陰久雪人饑一日天未眀東坡先生簡
召議事曰某一夕不寐念潁人之饑欲出百餘千造
炊餅救之老妻謂某曰子昨過陳見傅欽之言簽判
在陳賑濟有功不問其賑濟之法某遂相招令畤面
議曰已備之矣今細民之困不過食與火耳義倉之
積穀數千石便可支散以救下民作院有炭數萬秤
酒務有柴數十萬秤依元價賣之可濟中民先生曰
吾事濟矣遂草放積欠賑濟奏陳履常有詩先生次
韻有可憐擾擾雪中人之句為是故也由此觀之先
生善政救民之饑真得循吏之體矣又有聚星堂雪
詩祭辯才文跋張乖崖文後及志林載夢中論左傳
說及論子厚瓶賦又有十二月二日與歐陽叔弼季
默夜坐記道人問真說是年潁州災傷先生奏乞罷
黃河夫萬人開本州溝瀆從之
七年壬申
先生年五十七在潁州任按趙德麟侯鯖錄云元祐
七年正月東坡在汝陰州堂前梅花大開月色鮮霽
先生王夫人曰春月色勝如秋月色秋月令人慘悽
春月令人和悦何如召趙德麟軰来飲此花下先生
大喜曰吾不知子亦能詩耶此真詩家語耳遂召與
二歐飲先生用是語作减字木蘭花有不似秋光只
與離人照斷腸之句已而改知揚州先生之在潁也
與趙德麟同治西湖未幾有維揚之命三月十六日
湖成德麟有詩見懷先生次韻又再和之及作雙石
詩示僚友按冷齋夜話云東坡鎮維揚幕下皆竒豪
一日石塔長老求觧院歸西湖坡與僚佐袖中出疏
使鼂無咎讀之其詞有為東坡而少留之句已而以
兵部尚書召有召還至都門先寄子由詩有一味豐
年說淮潁之句復兼侍讀是年南郊先生為鹵簿使
尋遷禮部尚書遷端眀侍讀學士有讀朱暉傳題文
潛語後及作醉翁操任兵部尚書日有薦趙德麟狀
(紀年錄二月移知揚州淮上早發作詩三月上巳日過濠與迨過游塗山荆山記所見七月和淵眀飲酒)
(詩二十首八月作張文定公滕元發誌銘九月以兵部尚書召兼侍讀郊祀為鹵簿使尋除端眀殿學士)
(兼翰林侍讀學士守禮部尚書冬至作郊祀慶成詩又次韻錢穆父從駕郊丘瞻望天光退而相慶作詩)
八年癸酉
先生年五十八任端眀侍讀二學士是年先生繼室
同安郡君王氏卒於京師按先生作西方阿彌陀贊
序云蘇某之妻王氏元祐八年八月一日卒於京師
按先生初娶通義郡君王氏乃同安之堂姊先生祭
王君錫丈人云某始婚姻公之猶子允有令德夭閼
莫遂惟公幼女嗣執罍篚由是推之通義為同安之
堂姊甚眀但未能究再娶歲月耳又有八月二十七
日建隆章淨館成一絶有坐待宫人畫詔回之句尋
以二學士出知定州九月十四日東府雨中作示子
由云去年秋雨時我在廣陵歸今年中山去白首歸
無期盖定州之除必在九月内矣到定州任有祭韓
魏公文書定州學生硯盖作中山松醪賦(紀年錄十二月二十)
(三日到定州)
紹聖元年甲戌
先生年五十九知定州就任落兩職追一官知英州
有辭宣聖文行至滑州有乞舟行赴英州状云帶家
屬數人前去汴泗之間乘舟泛江倍道而行至南康
軍出陸赴任未到任閒再貶寧遠軍節度副使惠州
安置過虔州有記真君籖說云八月二十一日過虔
州與王巖翁同謁祥符宫又有鬱孤臺游字韻詩與
霍守李倅更和數首又有初入贛作又有題天竺樂
天石刻余年幼時先君自虔州歸言天竺有樂天詩
今四十七年矣盖先生年十二老蘇歸自江南至是
恰四十七年矣是年以十月三日到惠州寓居嘉祐
寺有初到惠州詩當月十二日與幼子過同遊白水
佛迹浴於湯池有古詩又按長短句浣溪沙序云紹
聖元年十月十三日與程鄉令侯晉叔歸善簿覃汲
游大雲寺野飲松下設松黃湯作此闋余家近釀酒
名曰萬家春時有虔州鶴田處士王原子直不遠千
里来訪先生留七十日而去至十一月有戱贈朝雲
詩朝雲先生侍妾也又錄三十九歲潤州道上過除
夜兩絶付過及有跋朱表臣藏文忠公帖又有與吴
秀才書吴乃子野之子其書云過廣州買得檀香數
斤定居之後杜門燒香深念五十九年之非矣又就
嘉祐寺所居立思無邪齋有贊乃紹聖元年十月二
十日作
二年乙亥
先生年六十在惠州有惠州上元夜詩詩云去年中
山府老病亦宵興今年江海上雲房寄山僧以歲月
考之去年甲戌上元先生知定州今歲乙亥寓嘉祐
僧舍故有雲房寄山僧之句是年遷居於合江亭以
先生别王子直語觀之紹聖元年十月三日始至惠
州寓於嘉祐寺眀年遷於合江之行館得江樓豁徹
之觀忘幽谷窈窕之趣乃知乙亥歲遷居合江樓眀
矣又有松江亭上賦梅花詩及先生行年六十化之
句三月四日同太守詹範器之柯常林柞王原頼仙
芝同遊白水山又有與陳季常書云到惠州將半年
先生以去年十月三日到惠州三月恰半年矣又有
九月二十七日惠州星華館思無邪齋書記外祖程
公逸事又有朝斗記讀管幼安傳書魯直跋遠景圖
北齋校書圖後又有為幼子過書金光眀經後及付
僧惠誠遊吴中代書及祭妺德化縣君文有葬枯骨
銘時詹守議葬暴骨先生詩有江干白骨已銜恩之
句
三年丙子
先生年六十一在惠州有和陶淵眀移居詩云余去
歲三月自水東嘉祐寺遷去合江樓迨今一年得歸
善後隙地數畞父老云古白鶴觀也意欣然居之營
白鶴新居始於是矣詩中乃有葺思無邪齋之句先
生甲戌寓居嘉祐寺已有思無邪齋贊乙亥遷合江
樓先有書程公逸事於星華館思無邪齋今丙子欲
營新居又曰葺思無邪齋雖三年之間遷居不常意
其齋名亦隨寓而安矣當年惠州修東西新橋先生
助以犀帶而子由亦以史夫人頃入内所賜金錢數
千為助及橋成日先生有詩落之乃有嘆我捐腰犀
及有探囊頼故侯寶錢出金閨之句又有曇秀道人
来訪先生而先生題其詩卷云予在廣陵曇秀作詩
予和之後五年曇秀来惠州見子先生以壬申知揚
州至是恰五年矣時吴遠遊陸道士客於先生歲暮
以無酒為嘆先生和淵眀和張常侍詩云我年六十
一頽景薄西山是年又有丙子重九詩二首及書東
皋子傳後祭寶月大師文七月朝雲卒先生有詩悼
之及作墓誌又於惠州栖禪寺大聖塔葬處作亭覆
之名之六如亭又除夜前兩日與吴遠遊有記食芋
說按先生和淵眀時運詩丁丑二月十四日白鶴峯
新居成計其營新居之棟宇必在丙子秋冬之交有
白鶴峰上梁文
四年丁丑
先生年六十二在惠州正月六日有題劉景文詩後
按先生和淵眀時運詩云丁丑二月十四日白鶴峯
新居成又與張天和長官書云賤累閠月初可到又
云承問賤累正月末已到贛上閠月上旬到此也又
按先生丙子年與毛澤民書云長子授韶州仁化令
中冬當挈家至此某已買得數畝地在白鶴峰上古
白鶴觀基也已令斫木陶瓦作屋二十間以此考之
先生長子自冬挈家至閏二月方到惠州按和時運
詩序長子邁與予别三年矣般挈諸孫萬里遠来不
能無欣然所謂二月十四日新居成必閏二月也三
月先生作三馬圖及作陸道士墓誌五月(紀年錄作四月)先
生責授瓊州别駕昌化軍安置按志林云余在惠州
忽被命責儋耳太守方子容自携告身来弔余曰此
固前定吾妻沈事僧伽甚誠一夕夢和尚来辭云當
與蘇子瞻同行後七十二日有命今適七十二日矣
豈非前定乎遂寄家於惠州獨與幼子過渡海按子
由作先生追和淵眀詩序云東坡先生謫居儋耳寘
家羅浮之下獨與幼子過負擔過海又至梧州寄子
由詩序云吾謫雷被命即行了不相知至梧乃聞其
尚在藤也旦夕當追及至五月間果遇子由於藤州
有藤州城下夜起望月寄邵道士詩自藤出陸六月
與子由相别按先生和淵眀移居詩序云丁丑歲余
謫海南子由亦謫雷州五月十一相遇於藤同行至
雷六月十一日相别渡海有雷州詩八首有行瓊州儋
耳肩輿坐睡夢中得句覺而遇清風急雨故作是詩有
古詩一首以七月到儋州有儋州謝表按先生夜夢
詩序云七月十三日至儋州十餘日矣按子由作先
生墓誌云紹聖四年先生安置昌化初僦官屋以庇
風雨有司猶謂不可則買地築室昌化士人畚土運
甓以助之為屋三間又按先生與程全父推官書云
初至僦官屋數椽近復遭廹逐不免買地結茅又與
程儒書云近與兒子結茅數椽居之勞費不貲矣頼
十數學者助作躬泥水之役又云新居在軍城南極
湫隘以意測之先生居在軍城南與天慶觀鄰又有
桄榔菴銘云東坡居士謫居儋耳無地可居偃息於
桄榔林中摘葉書銘以記其處是歲又過海得子由
書律詩一首
元符元年戊寅
先生年六十三在儋州有過子上元夜赴郡會守舍
作違字韻詩及有讀晉書隱逸傳嶺南氣候說錄温
嶠問郭文語又於九月四日遊天慶觀有信道法智
說是年吴子野来訪先生以詩贈之其序云去歲與
子野遊逍遥堂因往西山叩羅浮道院宿於西堂今
歲索居儋耳子野復来相見作詩贈之又有記筮卦
云戊寅十月五日以久不得子由書憂不去心以周
易筮之得渙六三又有記藷說云海南以藷為糧幾
米之十六今歲藷菜不熟以客舶方至市有米也乃
戊寅十月二十一日書又有戊寅十一月一日記海
漆說
二年已卯
先生年六十四在儋州有已卯正月十三日錄盧仝
杜子美詩遣懣是時久旱無雨陰翳未快至上元夜
老書生數人相過曰良月佳夜先生能一出乎先生
欣然從之步城西入僧舍歴小巷民夷雜揉屠沽紛
然歸舍已三鼓矣歸錄其事為已卯夜書又有二月
望日書蒼耳說又有儋州詩萬戶不禁酒三年夷識
翁之句先生丁丑来儋至是將三年矣是歲閏九月
有瓊州進士姜君弼唐佐自瓊州来儋耳從先生學
又有作墨說及題程全父詩卷後及有辟穀說又有
與姜唐佐簡云已取天慶觀乳泉潑建茶之精者念
非君莫與共之又有十月十五日與姜君簡
三年庚辰
先生年六十五歲在儋州人日聞黃河復作詩二首
至上元又和戊寅違字韻詩題後云戊寅上元余在
儋耳過子夜出守舍作違字韻詩今庚辰上元已再
期矣家在惠州白鶴峰下過子并婦從余来此又有
五穀耗地說記唐村老人言及養黃中說姜君弼去
年閏九月自瓊州来從先生學三月還瓊州有跋姜
君弼課策及有書柳子厚飲酒讀書二說以贈姜君
之行按子由欒城集有贈姜君詩序云子瞻嘗贈姜
君弼兩句詩云滄海何曾斷地胍白袍端為破天荒
它日登科當為子足之必是行以遺之也五月大赦
量移廉州安置按先生在儋食芋飲水著書以為樂
作書傳以推眀上古之絶學且謙冲下士日與諸黎
遊無間嘗與軍使張中同訪黎子雲欲醵錢作屋名
之曰載酒堂又上巳日尋諸生皆出獨與老符秀才
飲又用過韻與諸生冬至飲酒有愁顔解符老壽耳
鬪吴公之句注云符吴皆坐客必老符秀才與吴子
野也又按趙德麟侯鯖錄云東坡老人在昌化嘗負
大瓢行歌田畝間所歌盖哨遍也饁婦年七十云内
翰昔日富貴一場春夢坡然之里人呼此媪為春夢
婆坡一日被酒獨行遍至子雲諸黎之舍作詩云符
老風流可奈何朱顔減盡鬢絲多投梭每困東鄰女
換扇惟逢春夢婆是日復見老符秀才言此春夢婆
之實也凡此數事皆先生海外逸事雖三年居儋耳
未知在某年中今附於庚辰之歲庶以備觀閱云又
有儋州與姜君弼書某已得合浦文字又有與少游
書自儋之瓊作峻靈王廟碑云元符三年有詔徙廉
州向西而辭六月過瓊州作惠通泉記遂渡海有過
海詩(紀年錄七月四日記渡合浦曰予自海康適合浦連日大雨橋梁盡壊水無津涯自興廉淨行)
(院下乘小舟至官寨聞自此而西皆漲水無復橋船或勸乘蜑舟並海即白石是年六月晦無月碇宿大)
(海中天水相連星河滿天起坐四顧太息曰吾何數乘此險也既濟徐聞復厄於此乎所撰易書論語皆)
(以自隨而世未有别書拊之而歎曰天未欲喪是也吾儕必濟)又有烏喙詩序云余
来儋耳得犬曰烏喙予遷合浦過澄邁泅而濟戱作
是詩渡海到廉州謝表有許承恩而内徙之句在廉
州有廉州龍眼質味殊絶可敵荔枝詩又有題少游
學書云庚辰八月二十四日書於合浦清樂軒及記
蘇佛兒語别廉守張左藏詩此皆在廉州所作詩也
又有瓶笙詩序云庚辰八月二十八日劉幾仲餞别
東坡中觴聞笙簫聲又有與鄭靖老書云到廉廉守
云公已行矣志林未成草得書傳十三卷某留此過
中秋或至月末乃行作木栰下水歴容藤至梧與邁
約般家至梧相會迨亦至惠矣是歲又有移永州之
命按先生謝提舉成都府玉局觀表云先自昌化貶
所移廉州又自廉州移舒州節度副使永州居住行
至英州復朝奉郎提舉成都府玉局觀任便居住經
由廣州有將至廣州用過字韻寄迨邁二子詩時朱
行中舍人知廣州先生有簡與朱行中云欲服帽請
見先令咨禀廣州少留而行考先生題廣慶寺云東
坡居士渡海北還吴子野何崇道穎堂通三長老黃
眀達李公弼林子中自番禺追餞至清遠峽同遊廣
陵寺乃元符三年十一月十五日自此舟行清遠過
英州拜玉局之除有何公橋詩過韶州有次韻狄守
李倅詩及作九成臺銘是年過嶺作詩寄子由有七
年来往我何堪之語盖先生甲戌責惠州已而過海
至是為七年矣次年正月五日過南安軍計先生度
嶺必已歲除
徽宗建中靖國元年辛巳
先生年六十六度嶺北歸作南華長老題名記按題
中載石鍾山記云建中靖國元年正月五日自南陵
還過南安軍舊法掾吴君示舊所作石鍾山銘為題
其末乃知先生首正過南安必矣又有過嶺至南安
作一首正月到虔州有與錢濟眀書云某已到虔州
二月十間方離此又和舊所作鬱孤臺詩有虔州士
人孫志舉從先生遊先生有和遲韻贈志舉先軰云
我從海外歸喜及崆峒春又有和志舉見贈云洒掃
古玉局香火通帝闉又用前韻謝崔次之見過云自
我遷嶺外七見槐火春及發虔州過吉州永和鎮清
都觀有謝道士自言丙子生求詩為賦一首及為作
贊并寫清都臺三字中途又為南安軍作學記寫海
外所作天慶觀乳泉賦四月舟行至豫章彭蠡之間
遇成國程夫人忌日廼寫圓通偈云行當施廬山有
道者又有與胡仁修書云旦夕到儀真暫令邁一至
常五月行至真州瘴毒大作病暴下中止於常州按
先生寄朱行中詩有至今不貪寶凛然照塵寰之句
先生注云前一日夢中作此詩寄行中覺而記之自
不曉按近日曾端伯百家詩選至朱行中事迹云東
坡夢中寄朱行中一篇南遷絶筆也先生文如萬斛
泉源而乃止於夢中寄行中之作此正絶筆獲麟之
義惜哉六月上表請老以本官致仕七月丁亥卒於
常州實七月二十八日嗚呼先生文章為百世之師
而忠義尤為天下大閑加之好賢樂善常若不及是
宜訃聞之日士民惜哲人之萎朝野嗟一鑑之逝皆
出於自然之誠不可以強而致也以次年閏六月葬
於汝州郟城縣釣臺鄉上瑞里(紀年錄七月疾頗革折簡錢世雄云昨夜)
(齒中出血如蚯蚓者無數若專是熱毒根源不淺即今諸藥盡却惟取人參茯苓麥冬瀹湯渴即飲之莊)
(生云在宥天下未聞治天下也三物可謂在宥矣此而不愈則天也徑山老惟琳来說偈答曰與君皆丙)
(子各已三萬日一日一千偈電往那能詰大患緣有身無身則無疾平生笑摩什神呪真浪出琳問神呪)
(事索筆書昔鳩摩羅什病亟出西域神呪三番令弟子誦以免難不及事而終併出一帖云某嶺海萬里)
(不死而歸宿田里有不起之憂非命也耶盖絶筆於此後二日殆將屬纊而聞觀先離琳叩耳大聲云端)
(明宜勿忘公云西方不無但箇裏着力不得世雄云固先生平時踐履至此更湏着力曰着力即差語絶)
(而逝)
(按五羊王氏年譜綜其大端僊谿傅氏紀年核於月日要亦互有得失今以年譜為主而紀年之可取者)
(節抄分注以備参考弃瑕存瑜庶幾全璧年譜有數條誤處如臘日遊孤山訪僧詩應在辛亥而悮入壬)
(子遊風水洞諸詩應在癸丑而悮入甲寅又見顧秀才談惠州風物之美詩應在南遷度嶺而悮入北歸)
(之類今俱為刪正其詩文無大關係而年譜未載者雖歲月可考不更增入以年譜與譜詩異也長蘅識)
東坡先生年譜
