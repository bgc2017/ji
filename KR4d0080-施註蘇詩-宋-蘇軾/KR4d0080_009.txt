註蘇姓氏
註東坡詩四十二卷年譜目錄各一卷司諫吴興施元
之德初與吴郡顧景蕃共為之元之子宿從而推廣
且為年譜以傳於世陸放翁作序頗言註之難盖其
一時事實既非親見又無故老傳聞有不能盡知者
噫豈獨坡詩哉註杜詩者非不多往往穿鑿附會皆
臆決之過也(見文獻通考)
司諫施元之字德初註東坡詩四十二卷年譜目錄各
一卷與吴郡顧景蕃共為之元之子宿推廣為年譜
陸放翁序(見吴興掌故按二書則施氏當別有年譜今所傳年譜乃五羊王宗稷編紀年錄乃)
(僊谿傅藻編施氏譜無考)
施宿字武子知餘姚縣興廢舉墜加意風教市田置書
教誨學者姚北瀕海歲役民修堤民甚苦之宿為石
堤建莊田二千畝以備修堤之役功與前令謝景初
同稱(見浙江通志名宦傳萬姓統譜亦云按蘇詩第二十卷別子由三首註題下有云宿守都梁得)
(東平康師孟元祐二年三月刻二蘇公所與九帖於洛陽乃知武子又嘗守都梁而傳未之及云都梁山)
(在今盱眙)
顧禧字景蕃吴郡人祖沂知龔州父彦成兩浙運使禧
不求禄仕居光福山閉戸誦讀著述甚富紹興間有
司以遺逸薦不起隠居五十年築室邳村表曰漫莊
嘗與吴興施元之註蘇子瞻詩行世(見府志隠逸傳)
放翁陸氏(游)序略曰唐詩人最盛名家者以百數惟杜
詩註者數家然㮣不為識者所取近世有蜀人任淵
嘗註宋子京黃魯直陳無巳三家詩頗稱詳贍若東
坡先生之詩則援據閎博指趣深遠淵獨不敢為之
說某頃與范公至能會於蜀因相與論東坡詩慨然
謂予足下當作一書發眀東坡之意以遺學者某謝
不能他日又言之因舉二三事以質之曰五畝漸成
終老計九重新掃舊巢㾗遥知叔孫子巳致魯諸生
當若為解至能曰東坡竄黃州自度不復收用故曰
新掃舊巢痕建中初復召元祐諸人故曰巳致魯諸
生恐不過如此耳某曰此某之所不敢承命也昔祖
宗以三館養士儲將相材及官制行罷三館而東坡
盖嘗直史館然自謫為散官削去史館之職久矣至
於史館亦廢故云新掃舊巢痕其用事之嚴如此而
鳳巢西隔九重門則又李義山詩也建中初韓曾二
相得政盡收用元祐人其不召者亦補大藩惟東坡
兄弟猶領宫祠此句盖寓所謂不能致者二人意深
語緩尤未易窺測至如車中有布乎指當時用事者
則猶近而易見白首沉下吏綠衣有公言乃以侍妾
朝雲嘗歎黃師是仕不進故此句之意戲言其上僣
則非得於故老殆不可知必皆能知此然後無憾至
能亦太息曰如此誠難矣後二十五六年某告老居
山隂澤中吴興施宿武子出其先人司諫公所註數
十大編屬某作序司諫公以絶識博學名天下且用
工深歴歲久又助之以顧君景蕃之該洽則於東坡
之意盖幾可以無憾矣(見渭南集又見文獻通考)
