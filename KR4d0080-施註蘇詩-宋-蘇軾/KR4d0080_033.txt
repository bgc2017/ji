施註蘇詩卷十九
宋蘇軾撰
施元之原註
武進邵長蘅刪補
詩七十三首
(時在黃州作)
東坡八首(并引按東坡在黃岡山下州治東百餘步先生儋耳手澤云杞人馬)
(正卿作太學生清苦有氣節學者既不喜博士亦忌之余少時偶至其齋中書杜子)
(美秋雨嘆壁上初無意也而正卿即日辭歸不復出至今白首窮餓守節如故詩中)
(馬生即其人也)
余至黃州二年日以困匱故人馬正卿哀予乏食
為於郡中請故營地數十畝使得躬耕其中地既
久荒為茨棘瓦礫之場而歲又大旱墾闢之勞筋
力殆盡釋耒而嘆乃作是詩自愍其勤庶幾來歲
之入以忘其勞焉
廢壘無人顧頽垣滿蓬蒿誰能捐筋力歲晚不償勞獨
有孤旅人天窮無所逃端來拾瓦礫歲旱土不膏崎嶇
草棘中欲刮一寸毛喟然釋耒嘆我廩何時高
(詩周頌亦有高廩萬億及秭)
荒田雖浪莽高庳各有適下隰種秔稌東原蒔棗栗江
南有蜀士桑果巳許乞好竹不難栽但恐鞭横逸仍湏
卜佳處規以安我室家童燒枯草走報暗井出一飽未
敢期瓢飲巳可必
(晉陶潛傳公田五十頃種秔詩周頌豐年多黍多稌鄭氏云稌稲也蜀士謂王文甫也文甫嘉州犍為縣人居)
(於武昌先生與秦太虚書云所居對岸武昌山水絶佳有蜀人王生在邑中往往為風濤所隔不能歸則王生)
(能為殺雞炊黍至數日不厭東方朔傳規以為苑)
自昔有微泉來從遠嶺背穿城過聚落流惡壮蓬艾去
為柯氏陂十畝魚蝦會歲旱泉亦竭枯萍粘破塊昨夜
南山雲雨到一犁外泫然尋故瀆知我理荒薈泥芹有
㝛根一寸嗟獨在雪芽何時動春鳩行可膾(公自注蜀人貴芹芽)
(膾雜鳩肉為之)
(後漢劉平傳王扶少修節行聚落化其德注云小於鄉曰聚廣雅云落居也左傳有汾澮以流其惡杜子美大)
(雨詩流惡邑里清陶淵明詩侵晨理荒穢)
種稻清明前樂事我能數毛空暗春澤鍼水聞好語(公自)
(注蜀人以細雨為雨毛稻初生時農夫相語稻鍼出矣)分秧及初夏漸喜風葉舉
月明看露上一一珠垂縷秋來霜穗重顚倒相撐拄但
聞畦隴間蚱蜢如風雨(公自注蜀中稻熟時蚱蜢羣飛田間如小蝗状而不害稻)新
舂便入甑玉粒照筐筥我久食官倉紅腐等泥土行當
知此味口腹吾巳許
(江文通別賦秋露如珠秋月如珪漢賈捐之傳太倉之粟紅腐而不可食)
良農惜地力幸此十年荒桑柘未及成一麥庶可望投
種未逾月覆塊已蒼蒼農夫告我言勿使苖葉昌君欲
富餅餌要湏縱牛羊再拜謝苦言得飽不敢忘
(史記商君傳苦言藥也甘言疾也)
種棗期可剝種松期可斲事在十年外吾計亦巳慤十
年何足道千載如風雹舊聞李衡奴此策疑可學我有
同舍郎官居在灊岳(公自注李公擇也)遺我三寸甘照坐光卓
犖百栽儻可致當及春冰渥想見竹籬間青黃垂屋角
(襄陽耆舊傳李衡作宅於武陵龍陽汎洲上種橘千株臨終敕其子曰吾有千頭木奴不責汝衣食歲上一匹)
(絹可以不貧矣南史彭城王義康傳上嘗冬月噉甘嘆其形味竝劣義康在坐曰今年甘殊有佳者遣還東府)
(取甘大供御者三寸杜子美即事詩一雙白魚不受釣三寸黃甘猶自青楚辭橘頌青黃雜揉文章爛兮杜子)
(美詩紅稠屋角花)
潘子久不調沽酒江南村郭生本將種賣藥西市垣古
生亦好事恐是押牙孫家有十畝竹無時容叩門我窮
交舊絶三子獨見存從我於東坡勞餉同一飱可憐杜
拾遺事與朱阮論吾師卜子夏四海皆弟昆(潘名大臨字邠老滎)
(陽人郭生名遘汾陽人古生名耕道新平人)
(漢張釋之傳十年不得調漢齊悼惠王傳朱虛侯章曰臣將種也薛調無雙傳劉振女曰無雙許以妻王仙客)
(未果而振授朱泚偽官無雙籍入掖庭仙客怨慕不已聞富平古押牙人間有心人以情告之古生作奇法取)
(之使復為夫婦二十年杜子美絶句梅熟許同朱老喫松高擬對阮生論)
馬生本窮士從我二十年日夜望我貴求分買山錢我
今反累生借耕輟兹田刮毛龜背上何時得成氊可憐
馬生癡至今夸我賢衆笑終不悔施一當獲千
(傅大士金剛經頌如龜毛不實似兔角無形)
題織錦圖上回文三首
春晚落花餘碧草夜凉低月半枯桐人隨遠鴈邊城暮
雨映疎簾繡閣空
紅手素絲千字錦故人新曲九回腸風吹絮雪愁縈骨
淚灑縑書恨見郎
(晉列女傳竇㴞妻蘇蕙織錦為回文旋圖詩以贈滔凡八百四十字再見司馬遷報任安書腸一日而九回後)
(漢蔡倫傳自古書契多編以竹簡其用縑白者謂之為紙)
羞看一首回文錦錦似文君别恨深頭白自吟悲賦客
斷腸愁是斷絃琴
(西京雜記相如晚居茂陵將聘妾文君作白頭吟自絶相如乃止後漢列女蔡琰傳注邕故斷琴一絃問之琰)
(曰第四絃)
姪安節遠來夜坐三首
南來不覺歲崢嶸坐撥寒灰聽雨聲遮眼文書元不讀
伴人燈火亦多情嗟予潦倒無歸日今汝蹉跎巳半生
免使韓公悲世事白頭還對短燈檠
(鮑明遠舞鶴賦歲崢嶸而催莫杜子美詩旅食歲崢嶸白樂天詩對雪畫寒灰傳燈錄有僧問藥山惟儼禪師)
(和尚不許人看經因何郤自看師曰我只圖遮眼嵇叔夜絶交書足下舊知吾潦倒麄疎不切事情韓退之短)
(燈檠歌一朝富貴還自恣長檠高張照朱翠吁嗟世事無不然牆角君看短檠棄)
心衰面改瘦峥嶸相見惟應識舊聲永夜思家在何處
殘年知汝遠來情畏人默坐成癡鈍問舊驚呼半死生
夢斷酒醒山雨絶笑看饑鼠上燈檠
(識舊聲暗使後漢夏馥事詳十二卷子由將赴南都詩註韓退之示姪孫湘詩知汝遠來應有意杜子美詩問)
(舊半為鬼驚呼熱中腸)
落第汝為中酒味吟詩我作忍饑聲便思絶粒真無策
苦說歸田似不情腰下牛閑方解佩洲中奴長足為生
大弨一㢮何緣彀已覺飜飜不受檠
(唐李廓落第詩氣味如中酒情懷似別人陸龜蒙杞菊賦序忍飢誦經豈不知屠沽兒有酒食耶木奴用李衡)
(洲上種橘事注見本卷韓退之詩大弨挂壁無由彎漢蘇武傳能網紡繳檠弓弩顔師古曰檠謂輔正弓弩也)
冬至日贈安節
我生幾冬至少小如昨日當時事父兄上夀拜脫膝十
年閱凋謝白髮催衰疾瞻前惟兄三顧後子由一近者
隔濤江遠者天一壁今朝復何幸見此萬里姪憶汝總
角時啼笑為梨栗今來能慷慨志氣堅鐵石諸孫行復
爾世事何時畢詩成郤超然老淚不成滴
(楚辭離騷瞻前而顧後兮相觀人之計極陶淵明責子詩通子垂九齡但覓棃與栗)
岐亭道上見梅花戲贈季常
蕙死蘭枯菊亦摧返魂香入嶺頭梅數枝殘綠風吹盡
一點芳心雀啅開野店初嘗竹葉酒江雲欲落豆稭灰
行當更向釵頭見病起烏雲正作堆
(東方朔十洲記聚窟洲有返魂香死屍於地聞之即活命杜子美詩啅雀爭枝墜又詩雀啄江頭楊柳花張恊七)
(豫北竹葉注云竹葉清宜城九醖酒也文酒清話王勉秀才上吉水縣大夫雪詩上天燒下豆稭灰烏李湏教)
(做白梅)
樂全先生生日以鐵拄杖為夀二首
先生真是地行仙住世因循五百年每向銅人話疇昔
故教鐵杖鬭清堅入懷冰雪生愁思倚壁蛟龍護晝眠
遥想人天會方丈衆中驚倒野狐禪
(楞嚴經有十種仙堅固服餌而不休息食道圓成名地行仙法華經正法住世二十小劫像法亦住二十小劫)
(銅人用薊子訓摩挲銅人事注再見韓退之赤藤杖歌空堂晝眠倚戶牖飛電著壁搜蛟螭傳燈錄佛為人天)
(師又百丈山大智禪師每日上堂有一老人隨衆聽法一日衆散老人不去師問之老人曰我非人也過去生)
(中曾住此山有學人問大修行底人還落因果也無對曰不落因果遂墮在野狐身今請和尚代一轉語師曰)
(汝但問老人便問師曰不昧因果老人言下大悟告辭曰今巳免野狐身)
二年相伴影隨身踏遍江湖草木春擿石舊痕猶作眼
閉門高節欲生鱗畏塗自衛真無敵捷徑爭先郤累人
遠寄知公不嫌重筆端猶自斡千鈞
(莊子逹生篇夫畏塗者十殺一人則父子兄弟相戒也必盛卒徒而後敢出焉楚辭離騷何桀紂之昌披兮夫)
(惟捷徑以窘步鮑明遠城東橋詩爭先萬里途各事百年身)
杭州故人信至齊安
昨夜風月清夢到西湖上朝來聞好語扣戶得吴餉輕
圓白曬荔脆釅紅螺醬更將西菴茶勸我洗江瘴故人
情義重說我必西向一年兩僕夫千里問無恙相期結
書社(公自注故人相約醵錢顧僕夫一歲再至黃)未怕供詩帳(公自注僕頃以詩得罪有)
(司移杭取境内所留詩杭州供數百首謂之詩帳)還將夢魂去一夜到江漲(公自)
(注江漲杭州橋名)
(蔡君謨荔枝譜福州舊貢紅鹽密煎二種慶歴初知州沈邈以道遠不可致減紅鹽之數而增白曬者)
送牛尾貍與徐使君(公自注時大雪中)
風卷飛花自入帷一樽遥想破愁眉泥深厭聽雞頭鶻
(公自注蜀人謂泥滑滑為雞頭鶻)酒淺欣嘗牛尾貍通印子魚猶帶骨
披綿黃雀漫多脂殷勤送去煩纖手為我磨刀削玉肌
(後漢梁冀傳妻孫夀作愁眉啼糚王彦輔麈史閩中鮮食最珍者子魚也割之則子滿腹莆田迎仙鎮乃其出)
(處予按部過之驛左有一祠謂之通應廟下有水曰通應谿日受潮汐訪諸土人為鹹淡水不相入處此魚最)
(良故謂之通應子魚比見士大夫賦詩多曰通印以目其魚之大小如王荆公送元厚之知福唐詩云長魚俎)
(上通三印荆公博學多聞豈自有所稽耶黃雀出江西臨江軍土人謂脂厚為披綿)
四時詞
春雨隂隂雪欲落東風和冷驚簾幕漸看遠水綠生漪
未放小桃紅入萼佳人瘦盡雪膚肌眉歛春愁知為誰
深院無人剪刀響應將白紵作春衣
(謝靈運詩山桃發紅萼杜子美蚤春詩紅入桃花嫩青歸柳葉新張籍白紵歌皎皎白紵白且鮮將作春衣稱)
(少年裁縫長短不能定自持刀尺向姑前)
垂柳隂隂日初永蔗漿酩粉金盤冷簾額低垂紫燕忙
蜜脾巳滿黃蜂静高樓睡起翠眉嚬枕破斜紅未肯勻
玉腕半揎雲碧袖樓前知有斷腸人
(宋玉招魂濡鼈炮羔有柘漿些注柘藷蔗也取藷蔗之汁以為漿飲也杜子美入奏行蔗漿歸厨金盌凍孟郊)
(莎柵聯句此處不斷腸定知無斷處)
新愁舊恨眉生綠粉汗餘香在蘄竹象牀素手熨寒衣
爍爍風燈動華屋夜香燒罷掩重扃香霧空濛月滿庭
抱琴轉軸無人見門外空聞裂帛聲
(杜子美白絲行象牀玉手亂殷紅萬草千花動凝碧美人細意熨帖平裁縫滅盡針線跡戰國策孟嘗君至楚)
(獻象牀白樂天琵琶行轉軸撥絃三兩聲又四絃一聲如裂帛)
霜葉蕭蕭鳴屋角黃昏徙(一作斗)覺羅衾(一作衣)薄夜風摇
動鎮帷犀酒醒夢回聞雪落起來呵手畫雙鴉醉臉輕
勻襯眼霞真態生香誰畫得玉奴纖手嗅梅花
(杜牧之秋娘詩虎睛珠絡褓金盤犀鎮帷南部烟花記虞世基嘲司花女袁寶兒詩學畫鴉兒半未成杜牧之)
(閨情詩娟娟却月眉新鬢學鴉飛牛僧孺周秦行紀楊太真自稱為玉奴)
太守徐君猷通守孟亨之皆不飲酒以詩戲之
(徐君猷名大受東海人孟亨之名震東平人舉進士東坡來黃州二君為守倅厚禮之無)
(遷謫意君猷秀惠列屋杯觴流行多為賦詞滿去而殂坡有祭文挽詞意甚悽惻亨之寓)
(毗陵坡自黃過常有同游僧舍詩載二十三卷)
孟嘉嗜酒桓温笑徐邈狂言孟德疑公獨未知其趣爾
臣今時復一中之風流自有高人識通介寧隨薄俗移
二子有靈應撫掌吾孫還有獨醒時
(晉孟嘉傳未得酒中趣注巳見又庾亮正旦大會州府人士褚裒問亮聞江州有孟嘉其人何在亮曰在坐卿)
(自覓裒歴觀指嘉曰此君小異將無是乎亮欣然喜裒得嘉而奇嘉為裒所得陶淵明孟嘉傳高陽許詢常乘)
(船近行適逢嘉過嘆曰都邑美士吾盡識之獨不識此人唯聞中州有孟嘉者將非是乎中聖人徐邈語再見)
(三國徐邈傳盧欽著書稱邈曰或問欽徐公當武帝時人以為通自在凉州及還京師人以為介何也欽曰往)
(毛孝先崔季珪用事貴清素之士于時皆變易車服以求名高而徐公不改其常故人以為通比來天下奢靡)
(轉相倣效而徐雅尚自若不與俗同故前日之通乃今日之介也是世人之無常而徐公之有常也史記屈原)
(傳舉世混濁而我獨清衆人皆醉而我獨醒)
雪後到乾明寺遂㝛
門外山光馬亦驚階前屐齒我先行風花誤入長春苑
雲月長臨不夜城未許牛羊傷至潔且看鴉鵲弄新晴
更湏攜被留僧榻待聽摧簷瀉竹聲
(太平寰宇記長春宫在同州朝邑縣強梁原上周武帝保定五年宇文護所築尉遲偓中朝故事長春宫園林)
(繁茂花木無所不有芳菲長如三春節漢地理志齊地記云古有日夜出見於東萊故萊子立此城以不夜為)
(名寰宇記不夜城在登州文登縣春秋時萊子所置邑以日出于東故以不夜為名)
伯父送先人下第歸蜀詩云人稀野店休安枕
路入靈關穏跨驢安節將去為誦此句因以為
韻作小詩十四首送之
索漠齊安郡從來著放臣如何風雪裏更送獨歸人
瘦骨寒將斷衰髯摘更稀未甘為死别猶恐得生歸
(杜子美簡諸子詩長安苦寒誰獨悲杜陵野老骨欲折又垂老别孰知是死别)
日上氣暾江雪晴光眩野記取到家時鋤耰吾正把
月明穿破裘霜氣澀孤劍歸來閉戶坐默數來時店
(韓退之喜侯喜至詩依依夢歸路歴歴想行店崔豹古今注肆所以陳貨鬻之物店所以置貨鬻之物)
諸兄無可寄一語會須酬晩歲俱黃髮相看萬事休
故人如念我為說瘦欒欒尚有身為患巳無心可安
(詩國風棘人欒欒老子吾所以有大患者為吾有身)
吾兄喜酒人今汝亦能飲一杯歸誦此萬事邯鄲枕
東阡在何許寒食江頭路哀哉魏城君㝛草荒新墓
(杜子美詩寒食江頭路風花高下飛魏城君公之配王氏也)
臨分亦泫然不為窮途泣東阡時一到莫遣牛羊入
(晉阮籍傳率意獨駕車迹所窮輙慟哭而返)
我夢隨汝去東阡松柏青郤入西州門永愧北山靈
乞墦何足羡負米可忘艱莫為無車馬含羞入劍關
(家語子路曰昔者由也事二親之時常食藜藿之實為親負米百里之外今列鼎而食願食藜藿為親負米不)
(可復得也華陽國志漢司馬相如成都人蜀有升僊橋相如出關題其柱云大丈夫不乘駟馬車不復過此橋)
(後漢郭丹傳買符入函谷關慨然嘆曰丹不乘使者車終不出關去家二十年果乘高車出關)
我坐名過實讙譁自招損汝幸無人知莫厭家山穏
(越絶書名過實者滅故聖人不使名過實)
竹笥與練帬隨時畢婚嫁無事苦相思征鞍還一跨
(後漢戴良傳五女出嫁練裳布被竹笥木屐以遣之)
萬里郤來日一菴仍獨居應笑謀生拙團團如磨驢
次韻和王鞏六首
君談陽朔山不作一錢直巖藏兩頭虺瘴落千仞翼雅
宜驩兜放頗訝虞舜陟暫來巳可畏覽鏡憂面黑况子
三年囚苦霧變飲食吉人終不死仰荷天地德我來黃
岡下欹枕江流碧江南武昌山向我如咫尺春蔬黃土
軟凍筍蒼崖坼此行我累君乃反得安宅遥知丹穴近
為斸句漏石他年分刀圭名字挂仙籍(公自注鞏許惠桂州丹砂)
(陽朔屬桂州北夢瑣言楊蘧曾至嶺外見陽朔茘浦山水愛之談不容口嘗謂王讃曰侍郎曾見陽朔山水乎)
(瓉笑曰某未嘗打人唇綻齒折那得見之蓋非貶不去也漢灌夫傳平生毁程不識不直一錢韓退之永貞行)
(江氣嶺祲昏若凝一蛇兩頭見未曾瘴落千仞翼本意用馬援飛鳶站站事注已見尚書舜陟方乃死注云升)
(道南廵守死於蒼梧之野白樂天惻惻吟炎瘴靈均面黧黑句漏漢縣屬交阯出丹砂)
少年帶刀劍但識從軍樂老大服犂鋤解佩付鎔鑠雖
無獻捷功會賜力田爵敲冰春搗紙刈葦秋織箔櫟林
斬冬炭竹塢收夏籜四時俯有取一飽天所酢君生紈
綺閒欲學非其脚左右玉纖纖束薪誰為縛勿令聞此
語翠黛頩將惡笑我一間茅婦姑紛六鑿
(韓退之會李正封聯句從軍古云樂談笑清油幕漢文帝紀遣使勞賜孝弟力田置三老孝弟力田常員周禮)
(仲冬斬隂木仲夏斬陽木漢貨殖傳頫有拾仰有取巳見趙飛燕外傳為薄眉號山黛宋玉神女賦頩薄怒以)
(自持兮曾不可乎犯干六鑿出莊子外物篇注巳見)
欲結千年實先摧二月花故教窮到骨要使夀無涯久
巳逃天網何湏服日華賓州在何處為子上棲霞
(内景經吞日月華法咒曰日魂云云十六字自有五色流霞入口中許端夫齊安拾遺云栖霞樓在郡城最高)
(處江淮絶境也)
鄰里有異趣何妨傾蓋新殊方君莫厭數面自成親默
坐無餘事回光照此身他年赤墀下玉立看垂紳
(陶淵明答龐參軍詩引俗諺云數面成親舊况其情過此者乎廣燈錄古德云若能回光反照漢梅福傳登文)
(石之陛涉赤墀之塗)
平生我亦輕餘子晩歲人誰念此翁巧語屢曾遭薏苡
廋詞聊復託芎藭子還可責同元亮妻郤差賢勝敬通
若問我貧天所賦不因遷謫始囊空
(杜子美題鄭十八著作詩可念此翁懷直道也霑新國用輕刑先生詩話云昔吾為鳳翔幕過長安見劉原父)
(留吾劇飲數日酒酣謂吾曰昔陳季弼告陳元龍曰聞遠近之論謂明府驕而矜元龍曰夫閨門雍穆有德有)
(行吾敬陳元方兄弟淵清玉潔有禮有法吾敬華子魚清修疾惡有識有義吾敬趙元達博文強記竒逸卓犖)
(吾敬孔文舉雄姿傑出有王覇之略吾敬劉元德所敬如此何驕之有餘子瑣瑣安足錄哉因仰天太息此亦)
(原父之雅趣也吾後在黃州作詩云平生我亦輕餘子晚歲人誰念此翁蓋記原父語也後漢馬援傳在交趾)
(常餌薏苡軍還載之一車及卒後有人上書譛之以為前所載還皆明珠文犀國語晉范文子曰有秦客廋詞)
(扵朝注廋者隐也左傳宣十二年楚伐蕭還無社號申叔展叔展曰有麥麴乎曰無有山鞠窮乎曰無河魚腹)
(疾奈何杜預注麥麴鞠窮所以禦濕欲使無社逃泥水中軍中不敢正言故謬語鞠窮即芎藭鞠音起弓切晉)
(陶潛有責子詩後漢馮衍傳娶北地任氏女悍忌不得畜媵妾衍字敬通)
君家玉臂貫銅青下客何時見目成勤把鉛黃記宫樣
莫教絃管作蠻聲熏衣漸歎衙香少擁髻遥憐夜語清
記取北歸攜過我南江風浪雪山傾(公自注君自南江赴任不一過我)
(楚辭九歌滿堂兮美人忽獨與余兮目成韋應物宫人入道詩高髻雲鬟宫樣粧世說郝隆作詩云娵隅躍清)
(池桓温問娵隅何物答曰蠻名魚也温曰何以作蠻語隆曰千里投公始得蠻府參軍那不作蠻語香譜載唐)
(化度寺及雍文徹郎中二衙香法擁髻用伶玄樊通德事巳見)
記夢回文二首(并引)
十二月二十五日大雪始晴夢人以雪水烹小團
茶使美人歌以飲余夢中為作回文詩覺而記其
一句云亂點餘花唾碧衫意用飛燕故事也乃續
之為二絶句云
&KR0755;顔玉盌捧纖纖亂點餘花唾碧衫歌咽水雲凝静院
夢驚松雪落空巖
(趙飛燕外傳后與倢伃坐誤唾偼伃袖偼伃曰姊唾之染紺袖正如石上花假令尚方為之未必如此衣之華)
(也以為石花廣袖列子湯問篇薛譚學謳於秦青響遏行雲顔延年詩山明望松雪)
空花落盡酒傾缸日上山融雪漲江紅焙淺甌新火活
龍團小碾鬭晴窗
三朵花(并引)
房山通判許安世以書遺余言吾州有異人常戴
三朵花莫知其姓名郡人因以三朵花名之能作
詩皆神仙意又能自寫真人有得之者許欲以一
本見惠乃為作此詩
學道無成鬢已華不勞千劫漫烝砂歸來且看一㝛覺
未暇遠尋三朵花兩手欲遮瓶裏雀四條深怕井中蛇
畫圖要識先生面試問房陵好事家
(楞嚴經若不斷婬修禪定者如烝砂石欲其成飯經百千劫祗名熱砂傳燈錄温州永嘉禪師初謁六祖問答)
(相契便欲辭去祖留一㝛謂之一㝛覺七女經國王機惟尼有七女第二女字湏眈摩游冡間言雀在瓶中復)
(蓋其口不能出飛今瓶已云破雀飛而去又七賢女偈曰雀來入瓶中羅縠掩瓶口縠穿雀飛去識神随業走)
(傅大士善慧錄亦云賓頭盧為優陀延王說法經云昔有人行曠野為象所逐見一邱井即入井中藏井有四)
(毒蛇欲螫其身大王當知此人苦惱不可勝數九域志房州房陵郡)
次韻陳四雪中賞梅(陳四即季常)
臘酒詩催熟寒梅雪鬭新杜陵休嘆老韋曲已先春獨
秀驚凡目遺英臥逸民高歌對三白遲暮慰安仁
(杜子美酬裴廸蚤梅詩江邊一樹垂垂發朝夕催人自白頭又詩韋曲花無頼家家惱殺人楚辭招魂激楚之)
(結獨秀先些逸民用袁安僵卧事巳見吳中風俗占臘月見三白田翁笑嚇嚇)
正月二十日與潘郭二生出郊尋春忽記去年
是日同至女王城作詩乃和前韻
東風未肯入東門走馬還尋去歲村人似秋鴻来有信
事如春夢了無痕江城白酒三杯釅野老蒼顔一笑温
已約年年為此會故人不用賦招魂
(楚辭宋玉哀屈原作招魂章)
是日偶至野人汪氏之居有神降於其室自稱
天人李全字德通善篆字用筆竒妙而字不可
識云天篆也與余言有所會者復作一篇仍用
前韻
酒渴思茶漫扣門那知竹裏是仙村已聞龜策通神語
更看龍蛇落筆痕色瘁形枯應笑屈道存目擊豈非温
歸來獨掃空齋臥猶恐微言入夢魂
(法書苑仲尼書吳季札墓志變化開合若龍蛇盤據史記屈原傳被髮行吟澤畔顔色憔悴形容枮槁莊子田)
(子方温伯雪子見仲尼而不言曰若夫人者目擊而道存矣)
浚井
古井沒荒萊不食誰為惻缾罌下兩綆蛙蚓飛百尺腥
風被泥滓空響聞點滴上除青青芹下洗鑿鑿石霑濡
愧童僕杯酒暖寒栗白水漸泓渟青天落寒碧云何失
舊穢底處來新潔井在有無中無來亦無失
(周易井渫不食為我心惻津陽門詩注石罋巖下有泉寺僧於上層樓中轆轤斜引綆長二百尺詩國風揚之)
(水白石鑿鑿漢義縱傳為定襄太守郡中不寒而栗周易井無喪無得往來井井)
紅梅三首
怕愁貪睡獨開遲自恐冰容不入時故作小紅桃杏色
尚餘孤瘦雪霜姿寒心未肯隨春態酒暈無端上玉肌
詩老不知梅格在更看綠葉與青枝(公自注石曼卿紅梅詩云認桃無綠)
(葉辨杏有青枝)
雪裏開花卻是遲何如獨占上春時也知造物含深意
故與施朱發妙姿細雨裛殘千顆淚輕寒瘦損一分肌
不應便雜夭桃杏數(一作半)點微酸已著枝
(齊已蚤梅詩前村深雪裏昨夜一枝開宋玉好色賦著粉太白施朱太赤)
幽人自恨探春遲不見檀心未吐時丹鼎奪胎那是寶
(公自注朱砂紅銀謂之不奪胎色)玉人頩頰更多姿抱叢暗蘂初含子
落盞穠香巳透肌乞與徐熙新畫樣竹間璀璨出斜枝
(楚辭遠遊玉色頩以艷顔兮精神粹而始壮注頩怒色玉人怒則頬紅故以比紅梅也沈存中筆談國初江南)
(布衣徐熙墨筆畫花殊草草略施丹粉神氣迥出别有生動之意)
和子由寄題孔平仲草菴
逢人欲覓安心法到處先為問道菴盧子不湏從若士
蓋公當自過曹參羡君美玉經三火笑我枯桑困八蠶
猶喜大江同一味故應千里共清甘
(神仙傳若士者古之仙人燕盧敖至蒙谷之山見焉方踞龜殼而食蛤蜊謂敖曰吾方與汗漫期九垓之外不)
(可久住乃竦身入雲中漢曹參傳為齊丞相聞蓋公善治黃老言避正堂舍焉三火用淮南子鍾山之玉灼以)
(爐炭三日夜語巳見左太冲吳都賦鄉貢八蠶之綿交州記一歲八蠶出日南晉安海物異名記八蠶綿者八)
(蠶共作一綿華嚴經譬如衆水皆同一味隨器異故水有差别)
二蟲
君不見水馬兒步步逆流水大江東流日千里此蟲趯
趯長在此君不見鷃濫堆决起隨衝風隨風一去㝛何
許逆風還落蓬蒿中二蟲愚知俱莫測江邊一笑無人
識
(杜子美詩鴈兒爭水馬毛詩喓喓草蟲趯趯阜螽注趯趯躍也方言阿如軋亦名鷃濫堆莊子逍遥游蜩與鷽)
(鳩笑之曰我决起而飛搶榆枋又之二蟲又何知)
陳季常見過三首(陳季常名慥父希亮字公弼其先自京兆遷於眉公弼知)
(鳳翔公始筮仕為簽書判官相從二年公至黃季常數從之游既為公弼作傳又為季常)
(作方山子傳)
仕宦常畏人退居還喜客君來輙館我未覺雞黍窄東
坡有竒事巳種十畝麥但得君眼青不辭奴飯白
(晉阮籍傳能為青白眼見禮俗之士以白眼對之嵇康造焉乃見青眼杜子美入奏行為君酟酒滿眼沽與奴)
(白飯馬青芻)
送君四十里只使一帆風江邊千樹柳落我酒杯中此
行非遠别此樂固無窮但願長如此來往一生同
聞君開龜軒東檻俯喬木人言君畏事欲作龜頭縮我
知君不然朝飯仰暘谷餘光幸分我不死安可獨
(盧仝月蝕詩北方寒龜被蛇縳藏頭入殼如入獄再見暘谷用内景經吞日華事注見本卷史記甘茂傳貧人)
(女與富人女會績貧女曰我無以買燭而子之燭光幸有餘子可分我餘光無損子明而得一斯便焉韓退之)
(文我得祕藥不可獨不死詳見十二卷)
寒食雨二首
自我來黃州已過三寒食年年欲惜春春去不容惜今
年又苦雨兩月秋蕭瑟臥聞海棠花泥汙燕脂雪暗中
偷負去夜半真有力何殊病少年病起頭已白
(莊子大宗師藏舟於壑藏山於澤謂之固矣然而夜半有力者負之而走)
春江欲入戶雨勢來不已小屋如漁舟濛濛水雲裏空
庖煑寒菜破竈燒溼葦那知是寒食但感烏銜紙君門
深九重墳墓在萬里也擬哭途窮死灰吹不起
(白樂天寒食吟風吹曠野紙錢飛宋玉九辯君之門兮九重杜子美詩此身醒復醉不擬哭途窮漢韓安國傳)
(死灰獨不復然乎)
徐使君分新火
臨臯亭中一危坐三見清明改新火溝中枯木應笑人
鑽斫不然誰似我黃州使君憐久病分我五更紅一朵
從來破釜躍江魚只有清詩嘲飯顆起擕蠟炬遶空屋
欲事煎烹無一可為公分作無盡燈照破十方昏暗鎻
(漢東方朔傳捐薦去几危坐而聽周禮司爟掌行火之政令四時變國火韋慎微咸鎬故事清明日尚食内園)
(官小兒於殿前鬭鑽新火先進者賜絹三匹椀一口尋以新火賜宰臣以下盧仝詩不堪鑽斫為天下卜溝中)
(用莊子百年之木其斷在溝中語已見躍魚暗使范丹釡中生魚事注再見飯顆詳見十三卷答孔周翰詩注)
(韓退之石鼎聯句巧匠琢山骨刳中事煎烹華嚴經譬如一燈燃百千燈其本一燈無滅無盡維摩經天女問)
(維摩詰我等云何住魔宫摩詰云有法門名無盡燈譬如一燈燃百千燈冥者皆明明終無盡)
次韻答元素(并引有元素姓楊氏名繪九卷分贈元素桂花詩)
余舊有贈元素詞云天涯同是傷流落元素以為
今日之先兆且悲當時六客之存亡六客蓋張子
野劉孝叔陳令舉李公擇及元素與余也
不愁春盡絮隨風但喜丹砂入頰紅流落天涯先有讖
摩挲金狄會當同蘧蘧未必都非夢了了方知不落空
莫把存亡悲六客已將地獄等天宫
(劉禹錫楊柳枝詞春盡絮飛留不得隨風好去落誰家賈誼服賦讖言其度注云讖驗也有徵驗之書也漢晉)
(春秋魏明帝徙長安銅人金狄或泣摩挲後漢薊子訓事蘧蘧用莊子語俱再見蔡禪師十元談了了了時無)
(可了元元元處亦湏訶殷勤為唱元中曲空裏蟾光撮得麽等量經阿鼻地獄與非非想天劫數苦樂等無有)
(二)
蜜酒歌(并引)
西蜀道人楊世昌善作蜜酒絶醇釅余既得其方
作此歌以遺之
真珠為漿玉為醴六月田夫汗流泚不如春罋自生香
蜂為耕耘花作米一日小沸魚吐沫二日眩轉清光活
三日開罋香滿城快瀉銀瓶不須撥百錢一斗濃無聲
甘露微濁醍醐清君不見南園採花蜂似雨天教釀酒
醉先生先生年來窮到骨問人乞米何曾得世間萬事
真悠悠蜜蜂大勝監河侯
(真誥右英夫人答許長史書云玉醴金漿交棃火棗乃飛騰之藥唐顔魯公有與李太保乞米帖注巳見莊子)
(家貧貸粟於監河侯再見)
又一首答二猶子與王郎見和
脯青苔炙青蒲爛蒸鵝鴨乃瓠壺煑豆作乳脂為酥高
燒油燭斟蜜酒貧家百物初何有古來百巧出窮人搜
羅假合亂天真詩書與我為麴糵醖釀老夫成搢紳質
非文是終難久脫冠還作扶犂叟不如蜜酒無燠寒冬
不加甛夏不酸老夫作詩殊少味愛此三篇如酒美封
胡羯末已可憐不知更有王郎子
(盧氏雜說鄭餘慶召親朋食敕家人曰爛蒸去毛勿拗折項客謂必鵝鴨也良久每人前粟飯一甌蒸壺盧一)
(枚公食美甚諸人強進而罷山海經倕始為百巧古老有百無一有百巧百窮之語至今俗諺尚爾李白丹邱)
(談元詩假合作容貎揚子其文是也其質非也洞仙傳郭璞曰吾昨夜夢在石頭外江中扶犂而耕後漢馬援)
(傳過是欲少味矣晉列女傳謝道韞初適凝之還甚不樂叔父安曰王郎逸少子不惡汝何恨答曰一門叔父)
(則有阿大中郎羣從兄弟復有封胡羯末不意天壤之中乃有王郎封謂謝歆胡謂謝朗羯謂謝元末謂謝川)
(皆小字也麗情集無雙傳劉振妻常戲呼王仙客為王郎子)
謝陳季常惠一揞巾(揞烏感切)
夫子胸中萬斛寬此巾何事小團團半升僅漉淵明酒
二寸纔容子夏冠好戴(一作帶)黃金雙得勝休教(一本作可憐)
白苧一生酸臂弓腰箭何時去直上隂山取可汗
(南史陶潛酒熟取頭上葛巾漉酒訖還復著之已見漢杜欽傳字子夏茂陵杜鄴與欽同姓字俱以才能稱京)
(師而欽目偏盲故衣冠謂欽為盲杜子夏以相别欽惡以疾見詆廼為小冠高廣纔二寸由是京師更謂欽為)
(小冠杜子夏雙得勝世人巾裹以黃金為大環雙繫其帶謂之得勝環疑用此事亦恐自有故實姑俟知者古)
(樂府白紵歌制以為袍餘作巾袍以光軀巾拂塵唐李靖傳突厥宼太原靖率勁騎三千趨惡陽嶺頡利可汗)
(大驚亡去為張寶相禽以獻於是斥地自隂山比至大漠矣)
贈黃山人
面頰照人元自赤眉毛覆眼見來烏倦游不擬談玄牝
示病何妨出白䰅絶學已生真定慧說禪長笑老浮屠
東坡若肯三年住親與先生看藥爐
(舊唐書毛若虛眉毛覆於眼老子玄牝之門是謂天地根楞嚴經攝心為戒因戒生定因定發慧是名三無漏)
(學袁宏漢紀浮屠佛也西域天竺國有佛道焉佛者漢言覺也將以覺悟羣生也)
問大冶長老乞桃花茶栽東坡
周詩記苦荼茗飲出近世初緣厭粱肉假此雪昏滯嗟
我五畞園桑麥苦蒙翳不令寸地閑更乞茶子蓺飢寒
未知免巳作太飽計庶將通有無農末不相戾春來凍
地裂紫筍森巳銳牛羊煩呵叱筐筥未敢睨江南老道
人齒髮日夜逝他年雪堂品空記桃花裔
(詩國風誰謂荼苦其甘如薺洛陽伽藍記齊王肅初好茗飲及歸魏高祖問茗飲何如酪漿肅曰茗不中與酪)
(作奴高祖大笑因號茗飲為酪奴李肇國史補湖州有顧渚紫筍茶茶苑總錄段成式謝因禪師茶云忽惠荆)
(州紫筍茶一角寒茸擢筍本貴含膏嫩葉抽芽方珍搗草詩大雅敦彼行葦牛羊勿踐履國風于以盛之維筐)
(及筥)
魚蠻子
江淮水為田舟楫為室居魚鰕以為糧不耕自有餘異
哉魚蠻子本非左袵徒連排入江住竹瓦三尺廬於焉
長子孫戚施且侏儒擘水取魴鯉易如拾諸途破釜不
著鹽雪鱗芼青䔫一飽便甘寝何異獺與狙人間行路
難踏地出賦租不如魚蠻子駕浪浮空虚空虛未可知
會當算舟車蠻子叩頭泣勿語桑大夫
(漢五行志吳地以船為家以魚為食國語戚施不可使仰侏儒不可使援劉禹鍚有獺吟下見盈尋魚投身擘)
(洪漣禮記内則芼之以萍藻古樂府有行路難曲漢武帝紀元光六年初算商車李竒曰始稅商賈車船令出)
(算食貨志船有筭商者少物貴又異時算軺車賈人之緡皆有差又卜式曰縣官當食租衣稅而巳今桑弘羊)
(令吏坐列販物求利烹弘羊天乃雨弘羊嘗為御史大夫)
弔李臺卿(并引)
李臺卿字明仲廬州人貎陋甚性介不羣而博學
強記罕見其比好左氏有史學考正同異多所發
明知天文律歷千載之日可坐數也軾謫居黃州
臺卿為麻城主簿始識之既罷居於廬而曹光州
演甫以書報其亡臺卿光州之妻黨也
我初未識君人以君為笑垂頭老鸛雀煙雨霾七竅弊
衣來過我危坐若持釣褚裒半面新鬷蔑一語妙徐徐
步其瀾極望不可徼郤觀元嫵媚士固難輕料看書眼
如月罅隙靡不照我老多遺㤀得君如再少從横通雜
蓺甚博且知要所恨言無文至老幽不耀其生世莫識
巳死誰復弔作詩遺故人庶解俗子譙
(唐裴寬呼為碧鸛雀再見莊子應帝王儵與忽謂渾沌曰人有七竅以視聽食息子獨無有褚裒問孟嘉何在)
(注見本卷左傳昭二十八年叔向適鄭鬷蔑惡欲觀叔向從使之收器者而往立扵堂下一言而善叔向聞之)
(曰必鬷明也下執其手以上遂如故知老子常有欲以觀其徼唐韻徼小道也世說支道林曰北人看書如顯)
(處視月南人學問如牖中窺日漢司馬遷傳儒者博而寡要唐蕭德言傳太宗詔裒次經史百代帝王所以興)
(衰者上之帝愛其書博而要左傳孔子曰言之不文行之不遠老子聖人直而不肆光而不耀)
曹既見和復次其韻
造物本兒嬉風噫雷電笑誰令妄驚怪失七號萬竅人
人走江湖一一操網釣偶然連六鼇便為此手妙空令
任公子三歲蹲海徼長貧固不詞(辭同)一死實未料難將
蓍草算除用佛眼照何人嗣家學恨子兒尚少嗟我與
曹君衰老世不要空言今無救奇志後必耀吟君五字
詩義重千金弔收藏慎勿出免使羣兒譙
(舊唐書杜審言傳甚為造物小兒相苦新書云造化小兒列子湯問篇龍伯之國有大人舉足不盈數步而暨)
(五山之所一釣而連六鼇莊子外物任公子為大鈎巨緇五十犗以為餌蹲乎會稽投竿東海旦旦而釣期年)
(不得魚晉載記卜崇曰所欠惟一死耳蜀志諸葛亮傳司馬仲達曰吾便料生不便料死也史記龜策傳能得)
(百莖蓍草并得其下龜以卜者百言百當足以决吉凶金剛經如來有佛眼否傅大士頌云佛眼如千日照異)
(體還同左傳莊二十二年非此其身在其子孫光遠而自他有耀者也)
施註蘇詩卷十九
