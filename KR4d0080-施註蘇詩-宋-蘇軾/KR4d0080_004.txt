施註蘇詩序
古今詩人之總萃唐則子美宋則子瞻顧兩家箋註之
難前軰屢言之先大人常取杜詩千家註疏瀹剔抉殫
二十年之力屢易稿而後成宋中丞漫堂先生為序以
行世若東坡詩註惟永嘉王氏之書盛行而踳駮迭見
識者譏焉余少時讀渭南集知有吴興施司諫所註蘇
詩每購之而不可得意當世巳無其書獨時取放翁序
讀之因以窺見作者用意之深與後人發眀之不易而
司諫之書愈往来余心矣漫堂獲宋槧本於吴中舊家
其間闕軼凡十二卷乃屬門人子弟訂補之盡抉永嘉
之瑕纇而亦間採其菁英以助施氏之闕遺余讀之心
開目張為之狂喜盖施氏體宗編年一洗永嘉分類之
陋而援引必著書名詮詁不乖本事又於註題之下務
闡詩旨引事徵詩因詩存人使讀者得以考見當日之
情事與少陵詩史同條共貫洵乎其有功玉局而度越
梅溪也漫堂宏材博識儒雅風流翹然為今代之子瞻
畫戟凝香賞奇汲古獨與眉山曠世相感宜其睠睠於
是書而余亦得見所未見以償夙昔之䫟不誠厚幸哉
後之學者因註而得其詩因詩而得其人毋沾沾焉考
爾雅之魚蟲拾離騷之香草為誇多鬭靡之具也夫少
陵自許稷契志不忘君東坡忠規讜論挺挺大節其人
皆百世之師光燄萬丈不可磨滅所謂詩外尚有事在
者資其言語文章以為高山景行知註之不可遺兼知
註之不可泥則兩得之矣斯固曩者先大人讀杜之微
意而亦今日漫堂先生表章蘇氏之盛心歟余承命獲
與挍讎竊幸挂名其間為序其大槩如此若夫補亡訂
誤援據精核則毘陵邵子湘之力為多云康熙庚辰上
巳日滏陽張榕端序
