施註蘇詩卷二十五
宋蘇軾撰
施元之原註
武進邵長蘅删補
詩四十九首
(時在翰林作)
次韻子由送陳侗知陕州
誰能如鐵牛横身負黃河滔天不能沒尺箠未易訶世
俗自無常徐公故逶迤别来不可說事與浮雲多當時
無限人毁譽即墨阿虛聲了無實夜蟲鳴機梭相逢一
笑外奈此白髮何天驥皆籋雲長鳴飽芻禾王庭旅百
實大貝随弓戈君獨一麾去欲賡五袴歌甘棠古樂國
白酒金叵羅知君不久留治行中新科過客足瞋喜東
堂記分鵝此外但坐嘯後生工揣摩
(徐公徐邈也三國盧欽言世人無常而徐公有常云云詳見十九卷太守徐君猷詩注史記齊威王召即墨大)
(夫而語之曰自子之居即墨也毁言曰至然吾使人視即墨田野闢人民給官無留事東方以寧是子不事吾)
(左右以求譽也封之萬家召阿大夫語曰自子之在阿譽言日聞然吾使人視阿田野不闢民愁苦昔日趙攻)
(甄子弗能救衛取薛陵子弗知是子以幣厚吾左右以求譽也是日烹之左傳莊二十二年庭實旅百天地之)
(美具焉書胤之舞衣大貝鼖鼓在西房兊之戈和之弓垂之竹矢在東房顔延年五君詠屢薦不入官一麾乃)
(出守五袴後漢廉范事注巳見甘棠陕州事今驛名尚謂之甘棠館晉劉毅傳初江州刺史庾悅隆安中為司)
(徒長史至京口毅時甚屯窶先就府借東堂與親故出射而悅後與僚佐徑来詣堂毅告之曰毅屯否之人合)
(一射甚難君於諸堂並可望以今日見譲悅不許既而悅食鵝毅求其餘悅又不答毅銜之義熙之政奪悅豫)
(章解其軍府使人微示其旨悅恐懼而死)
送賈訥倅眉二首
當年入蜀歎空回未見峨眉肯再来童子遥知頌襦袴
使君先巳洗樽罍(公自注李大夫眉之賢守也)鹿頭北望應逢鴈人
日東郊尚有梅(公自注人日出東郊渡江游蟇頤山眉之故事也)我老不堪歌
樂職後生試覓子淵才
(杜子美鹿頭山詩鹿頭何亭亭樂職用王褒事褒字子淵注屢見)
老翁山下玉淵回手植青松三萬栽父老得書知我在
蓬蒿親手為君開試看一一龍蛇舞更聽蕭蕭風雨哀
便與甘棠同不剪蒼髯白甲待歸来(公自注先君葬于蟇頤山之東二十)
(餘里地名老翁泉君許為一往感歎之深故及之)
送程建用(程建用字彛仲眉山人)
先生本舌耕文字浩千頃空倉付公子坐待發苕穎十
年困新說兒女爭捕影鑿垣種蒿蓬嘉榖誰復省空餘
南陔意太息北堂冷織屨随方進採薪教韋逞辛勤守
一經菽水賢五鼎今年聞起廢魯史復光景公子亦改
官三就繁馬頸歸来一笑粲素髮颯垂領會看金花詔
湯沐奉朝請天公不吾欺壽與龜鶴永
(郭憲洞冥記賈逵口授經傳致粟盈倉人謂之舌耕拾遺記亦云新說謂王安石三經新義漢郊祀志谷)
(永說上曰姦人挟左道以欺罔人主聽其言若將可遇求之盪盪如係風捕影終不可得莊子庚桑楚是)
(其于辯也將妄鑿垣牆而植蒿蓬也毛詩南陔孝子相戒以飬也詩國風焉得諼草言樹之背注云背北)
(堂也李太白贈楚司空詩北堂千萬夀奉侍有光輝晉翟方進傳毋憐其幼随之長安織屨以給再見晉)
(列女傳韋逞母宋氏晝則採薪夜則教逞禮記啜菽飲水盡其歡斯之謂孝史記太史公自序春秋補敝)
(起廢王道之大者魯史復光景謂元祐初詔復春秋周禮王路錫樊纓十有再就鄭司農云喪禮下篇曰)
(馬纓三就禮家說曰纓當胸以削革為之三就三重三匝杜預左傳注繁纓馬飾也潘安仁秋興賦素髮)
(颯以垂領宋敏求春明退朝錄官告之制夫人金花羅紙七張公羊傳湯沐之邑漢齊悼惠王傳以一郡)
(上太后為公主湯沐邑顔師古注高紀曰以其稅賦供湯沐之具晉職官志奉朝請本不為官無員漢東)
(京罷三公外戚宗室諸侯多奉朝請奉朝請者奉朝會請召而巳白樂天雨中花詩松枝上鶴蓍下龜千)
(年不死仍無病)
次韻李修孺留别二首
十年流落敢言歸魚鳥江湖只自知豈意青天掃雲霧
盡呼黃髮寄安危風流吾子真前輩人物他年記一時
我欲折繻留此老緇衣誰作好賢詩
(晉樂廣傳衛瓘見廣而竒之曰此人之水鏡見之瑩然若披雲霧而睹青天尚書尚猶詢咨黃髮則罔所愆唐)
(郭子儀傳以身為天下安危者二十年禮記好賢如緇衣惡惡如巷伯)
此生别袖幾回麾夢裏黃州空自疑何處青山不堪老
當年明月巧相随窮通等是思家意衰病難堪送客悲
好去江魚煮江水劍南歸路有姜詩
(後漢列女傳廣漢姜詩事母至孝母好飲江水嗜魚鱠夫婦力作供鱠舍側忽有泉湧味如江水每旦輒出雙)
(鯉以供膳)
次韻黃魯直赤目
誦詩得非子夏學紬史正作邱明書天公戲人亦薄相
略遣幻翳生明珠頼君年来屏鮮腴百年燈光同一如
書成自寫蠅頭表端就君王覓鏡湖
(史記子夏子死哭之失明漢司馬遷傳為太史令紬史記石室金匱之書又報任安書云左邱失明厥有國語)
和周正孺墜馬傷手(周正孺名尹成都人)
平生學道已神完豈復兒童私自憐醉墜何曾傷内守
色憂當為念先傳書空漸覺新詩健把蟹行看樂事全
賣郤老驄為酒直大呼鄉友作新年
(莊子逹生篇醉者之墜車雖疾不死其神全也再見禮記世子色憂不滿容又樂正子春下堂而傷足數月不)
(出猶有憂色曰父母全而生之子全而歸之可謂孝矣今予㤀孝道是以有憂色書空殷浩事把蟹使畢卓持)
(螯事注並再見)
戲周正孺二絶
折臂三公未可知會當千鎰訪權竒勸君鬻駱猶閑事
腸斷閨中楊柳枝
(晉羊祜傳善相墓者言祜祖墓有帝王氣祜鑿之相者曰猶出折臂三公祜竟墜馬折臂位至公太公六韜商)
(王拘周伯昌于羑里太公以金千鎰求天下珍物以免君之罪于是得犬戎氏文馬名雞斯之乘以獻商王漢)
(禮樂志天馬歌志俶儻精權竒駱馬楊枝用白樂天事互見十二卷及二十卷詩注)
天廐新攽玉鼻騂故人共敝亦常情相如雖老猶能賦
換馬還應繼二生
(換馬用愛妾換馬事詳見二十一卷張近幾仲龍尾子石硯詩注)
題文與可墨竹(并引)
故人文與可為道師王執中作墨竹且謂執中勿
使他人書字待蘇子瞻来令作詩其側與可既沒
八年而軾始還朝見之乃賦一首
斯人定何人游戲得自在詩鳴草聖餘兼入竹三昧時
時出木石荒怪軼象外舉世知珍之賞會獨余最知音
古難合奄忽不少待誰云生死隔相見如龔隗
(楚詞遠游吾將從王喬而游戲法書苑懷素自言得草書三昧法華經佛入于無量義處三昧疏云梵語三昧)
(此云正受晉藝術隗照傳照善易臨終版授其妻曰吾亡後五年有詔使来姓龔此人負吾金即以此版責之)
(期日果有龔使者止亭中妻遂齎版往責之使者惘然不知所以良久乃命取蓍筮之卦成嘆曰妙哉隗生于)
(是告照妻曰吾不負金賢夫自有金知吾善易故書版以寄意耳金有五百斤盛以青罋覆以銅柈埋在堂屋)
(東頭還掘之皆如卜)
潘推官母李氏挽辭
南浦凄凉老逐臣東坡還往盡幽人杯柈(一作盤)慣作陶
家客絃誦嘗叨孟母隣尚有升堂他日約豈知負土一
阡新今年我欲江湖去暮雨連山宰樹春
(楚詞九歌送美人兮南浦江文通别賦送君南浦傷如之何列女傳孟軻之母號孟母三徙乃舍學宫之旁戲)
(嬉設俎豆揖譲進退孟母曰此真可以居矣君子謂孟母善以漸化陶家用侃母事升堂用范張事並再見)
玉堂栽花周正孺有詩次韻
故山桃李半荒榛麤報君恩便乞身竹簟暑風招我老
玉堂花蘂為誰春纖纖翠蔓詩催發皎皎霜葩髮鬭新
只有来禽青李帖他年留與學書人
(歐陽公内制集序凉竹簟之暑風曝茅簷之冬日晉王逸少有来禽青李帖再見)
杜介送魚
新年已賜黃封酒舊老仍分赬尾魚陋巷關門負朝日
小園除雪得春蔬病妻起斫銀絲鱠稚子讙尋尺素書
醉眼朦朧覓歸路松江煙雨晚疎疎
送杜介歸揚州
再入都門萬事空閑看清洛漾東風當年帷幄幾人在
回首觚稜一夢中採藥會湏逄薊子問禪何處識龐翁
歸来鄰里應迎笑新長淮南舊桂叢
(班孟堅西都賦設璧門之鳳闕上觚稜而棲金爵注觚稜闕角也後漢薊子訓傳有百歲翁自說為兒時見子)
(訓賣藥于會稽市顔色不異今日傳燈錄江湖緇白謂禪門龐居士即毗耶淨名楚詞招隠士淮南小山之作)
(也其辭云桂樹叢生兮山之幽偃蹇連卷兮枝相繚)
狄詠石屏(狄詠樞密使武㐮公青之子與先生同館伴遼使)
霏霏點輕素眇眇開重隂風花亂紫翠雪外有煙林雪
近勢方壮林遠意殊深會有無事人支頥識此心
和黃魯直燒香二首
四句燒香偈子随香遍滿東南不是聞思所及且令鼻
觀先參
(華嚴經觀世音菩薩聞思修入三摩地楞嚴經孫陀羅難陀白佛言世尊教我及拘絺羅觀鼻端白我初諦觀)
(經三七日見鼻中氣出入如煙煙相漸消鼻息成白)
萬卷明窗小字眼花只有斕斑一炷煙消火冷半生身
老心閑
再和(公自注来詩言飲酒畫竹石草書)
置酒未逄休沐便同越北燕南且復歌呼相和隔牆知
是曹參
丹青已自前世竹石時窺一斑五字還當靖節數行誰
似高閑
(王維詩當代謬詞客前身應畫師韓退之高閑上人序今閑之于草書有旭之心哉)
武昌西山(并引以鄧潤甫字温伯建昌人宣仁簾聽字行改字聖求紹聖問始復)
(名哲宗親政温伯首開紹述遂基宗社之禍拜尚書左丞居位財兩月薨)
嘉祐中翰林學士承旨鄧公聖求為武昌令常游
寒溪西山山中人至今能言之軾謫居黃岡與武
昌相望亦常往来谿山間元祐元年十一月二十
九日考試館職與聖求會宿玉堂偶話舊事聖求
嘗作元次山窪樽銘刻之巖石因為此詩請聖求
同賦當以遺邑人使刻之銘側
春江淥漲蒲萄醅武昌官柳知誰栽憶從樊口載春酒
步上西山尋野梅西山一上十五里風駕兩腋飛崔嵬
同游困卧九曲嶺褰衣獨到吳王臺中原北望在何許
但見落日低黃埃歸来解劍亭前路蒼崖半入雲濤堆
浪翁醉處今尚在石臼杯(一作抔音薄侯切)飲無樽罍爾来古
意誰復嗣公有妙語留山隈至今好事除草棘常恐野
火燒蒼苔當時相望不可見玉堂正對金鑾開豈知白
首同夜直卧看椽燭高花摧江邊曉夢忽驚斷銅鐶玉
鎻鳴春雷山人帳空猿鶴怨江湖水生鴻鴈来請公作
詩寄父老往和萬壑松風哀
(晉陶侃傳鎮武昌課諸營種柳都尉夏施盜官柳植之于門侃後見駐車問曰此是武昌西門柳何因盜来此)
(種施惶怖謝罪解劍亭在武昌先生嘗云子胥渡江處也唐元結傳字次山後家瀼濱乃自稱浪士元次山集)
(有窊樽銘云片石何壮如獸之踆其背䫜窊可以為罇又杯罇銘云誰能杯飲共守淳朴唐史宣宗以金蓮燭)
(送令狐綯歸翰林院盖椽燭而以金蓮花承之杜子美詩鴻鴈幾時到江湖秋水多)
再用前韻
朱顔發過如春醅胸中棃棗初未栽丹砂未易掃白髮
赤松郤欲參黃梅寒溪夲自遠公社白蓮翠竹依崔嵬
當時石泉照金像神光夜發如五臺飲泉鑒面得真意
坐視萬物皆浮埃欲收暮景返田里遠泝江水窮離堆
還朝豈獨羞老病自歎才盡傾空罍諸公渠渠若夏屋
吞吐風月清隅隈我如廢井久不食古甃缺落生隂苔
數詩往復相感發汲新除舊寒光開遥知二月春江闊
雪浪倒卷雲峰摧石中無聲水亦静云何解轉空山雷
(公自注韋應物詩云水性夲云静石中固無聲如何兩相激雷轉空山驚)欲就諸公評此語
要識憂喜何從来願求南宗一勺水往與屈賈湔餘哀
(真誥火棗交棃之樹已生君心中再見漢張良傳注赤松子仙人號也再見傳燈錄弘忍大師者蘄州黃梅人)
(廬山記遠公與十八賢同修淨土號白蓮社陳舜俞廬山記晉陶侃為廣州刺史海濱漁人常見夜有光艷網)
(之得金文殊菩薩像後商人于東海亦獲圖光持以就像若彌縫焉侃以送武昌寒溪寺侃移督江州迎以自)
(随復為風濤所溺遠公剏寺乃禱于水上其像復出會昌毁寺二僧藏之錦繡谷其後寺復訪之不獲至今峯)
(頂佛手巖天池有見光相者東海文殊傳五臺即五方如来之座也華嚴經疏清凉山者鴈門郡五臺山也劉)
(禹錫送僧詩釋子道成神氣閑住持曾上清凉山晴空禮拜見真像金毛五髻卿雲間漢溝洫志蜀守李冰鑿)
(離堆避沬水之害穿二江成都中南史江淹傳爾後為詩絶無美句時人謂之才盡毛詩扵我乎夏屋渠渠周)
(易井渫不食舊井無禽孟浩然詩一日不讀書心荒如廢井傳燈錄僧問雲門如何是曺溪一滴水按禪宗自)
(中華五祖之下曺溪六祖為南宗神秀大師為北宗史記屈原傳自原沉汨羅後百有餘年矣漢有賈誼為長)
(沙太傅過湘水投書以弔之)
送楊孟容(墨跡刻石成都府治題云送楊體先知廣安軍)
我家峨眉隂與子同一邦相望六十里共飲玻璃江江
山不違人遍滿千家窗但苦窗中人寸心不自降子歸
治小國洪鐘噎微撞我留侍玉座弱步欹豐扛後生多
高才名與黃童雙不肯入州府故人餘老龐殷勤與問
訊愛惜霜眉庬何以待我歸寒醅發春缸
(漢項籍傳力扛鼎顔師古曰扛舉也說文兩人對舉曰扛杜子美遣興詩昔者龐德公未曾入州府)
見子由與孔常父唱和詩輙次其韻余昔在館
中同舍出入輙相聚飲酒賦詩近歲不復講故
終篇及之庶幾諸公稍復其舊亦太平盛事也
君先魯東家門戶照千古文章固應爾湏鬛餘似處雖
非蒙倛状尚肖歴國苦誦書口瀾翻布榖雜杜宇十年
困奔走櫛沐飽風雨吾道其非邪野處豈兕虎覇陵閑
老將柏直口尚乳自君兄弟還鼎立知有補蓬山耆舊
散故事誰刪去来迎馮翊傳出餞會稽組吾猶及前軰
詩酒盛冊府願君倡此風揚觶斯杜舉
(孔子家語魯人不識孔子聖人乃曰彼東家丘吾知之矣荀子非相篇仲尼之状面如蒙倛後漢馮衍傳詞如)
(循環口如布榖莊子天下篇禹堙洪水沐甚雨櫛疾風史記孔子世家楚使人聘孔子陳蔡大夫發徒役圍孔)
(子于野不得行孔子召子路而問曰詩云匪兕匪虎率彼曠野吾道非邪吾何為于此覇陵用李廣事屡見漢)
(高祖紀漢王問酈食其魏大將誰也曰柏直王曰是口尙乳臭不能當韓信後漢竇章傳學者稱東觀為老氏)
(藏室道家蓬莱山漢朱買臣傳買臣衣故衣懷其印綬步歸郡邸有頃長安廐吏乘駟馬車来迎買臣遂乘傳)
(去穆天子傳羣玉之山先王所謂册府注云先王以為藏書册之府禮記至于今既畢獻斯揚觶謂之杜舉)
趙令晏崔白大圖幅徑三丈(圖經見聞志崔白濠梁人工畫花竹)
(&KR0008;毛熙寧初命與艾宣畫垂拱殿御扆竹鶴各一扇白為首出)
扶桑大蠒如罋盎天女織綃雲漢上往來不遣鳳銜梭
誰能鼓臂投三丈人閒刀尺不敢裁丹青付與濠梁崔
風蒲半折寒鴈起竹閒的皪寒江梅畫堂粉壁翻雲幕
十里江天無處着好卧元龍百尺樓笑看江水拍天流
(女仙傳園客妻神女也園客種五色香草積數十年服食其實忽有五色蛾集香草上客收而薦之以布生花)
(蠶焉至蠶時有女自来助客飬蠶亦以香草飼之得蠒百十二枚大如罋列仙傳述異記並云互見一卷和子)
(由踏青詩注博物志有居海島上者每年八月見浮槎過因齎糧而登忽至一處城郭甚壮舍中多織婦俄一)
(丈夫牽牛水次飲之後乃知天河也西京雜記成帝設雲帳雲幄雲幕于甘泉紫殿世謂之三雲殿)
次韻張昌言給事省宿(張昌言名問兩為河北轉運知滄州新法之行)
(獨不阿時好元祐初為祕書監使河北相度水事過永静軍奏乞減價糶夲軍寄糴斛斗)
(四十餘萬石救郡民饑朝廷從之還為給事中故有朔野按行猶雀躍之句未幾致仕而)
(卒年七十五按昌言本㐮陽人种世衡遺以汝州田十頃辭弗受當是徙居于汝先生亦)
(常欲居汝故云待向崧陽求水竹一犂煙雨伴公歸雖南遷此志不遂諸子以治命卒葬)
(汝之郏城焉)
馮顛久已欹殘雪戎眼何曾眩落暉朔野按行猶爵躍
東臺暝坐覺烏飛(公自注道家有烏飛入兔宫之說)謾誇年少容吾在
(公自注樂天詩云猶有誇張少年處笑呼張文喚殷兄)若鬭樽前舉世稀待向崧
陽求水竹一犂煙雨伴公歸
(馮顛言馮唐也唐白首郎署故云晉王戎傳戎視日不眩裴楷見而目之曰戎眼爛爛如巖下電莊子在宥篇)
(鴻蒙方將拊髀雀躍而遊牛僧孺贈劉中丞詩休論世上升沉事且鬭樽前見在身再見)
次韻三舍人省上(公自注三月二十九日作明日駕幸景靈宫)
紛紛榮瘁何能久雲雨從来翻覆手怳如一夢堕枕中
郤見三賢起江右(公自注曾子開劉貢父孔經父皆江西人)嗟君妙質皆瑚
璉顧我虛名但箕斗明朝冠盖蔚相望共扈翠輦朝宣
光武皇已老白雲鄊正與羣帝驂龍翔獨留杞梓扶明堂
(杜子美貧交行翻手作雲覆手雨紛紛輕薄何湏數古詩南箕北有斗牽女不負軛良無磐石固虛名復何益)
(本朝事實景靈宫神宗御容殿曰宣光杜詩矯如羣帝驂龍翔韓退之送張道士詩况當營都邑杞梓用不疑)
送錢承制赴廣西路分都監
當年我作表忠碑坐覺江山氣未衰舞鳳尚從天目下
收駒時有渥洼姿踞牀到處堪吹笛横槊何人觧賦詩
知是丹霞燒佛手先聲應已懾羣夷(公自注廣西僧寺頃有佛動之異錢)
(君碎而投之江中)
(表忠觀碑詳見十七卷送錢道士歸杭注杭州圖經吳越王錢氏世葬臨安先是有題詩于上者云天目山前)
(兩乳旁鸞飛鳳舞下錢塘兩山空缺横為案數百年中出五王㦯云乃晉郭璞詩其後二句云海門山氣横為)
(按五百年間異姓王今兩存之又天目山上有兩湖如左右目故名晉桓伊傳伊有蔡邕柯亭管常自吹之王)
(徽之赴召命泊舟青溪素不相識伊于岸上過徽之令人謂曰聞君善吹笛為我一弄伊時已顯貴素聞徽之)
(名便下車踞胡林為作三調弄畢便上車去客主不交一言新唐書杜甫傳元稹論曰建安之後曹氏父子鞍)
(馬間為文往往横槊賦詩故其状抑揚怨哀悲離之作尤極于古傳燈錄丹霞禪師于慧林寺遇天寒取木佛)
(焚之)
次韻曾子開從駕二首(曾子開名肇子固幼弟舉進士入館閣編修國)
(史自熙寕以来四十年大臣更用事邪正相軋黨論屡起子開身更其間數不合兄布與)
(韓儀公忠彦並相祐陵初政日謀所以傾危之子開詒書警戒甚切其兄不能用蔡京得)
(政兄弟俱不免)
槐街綠暗雨初勻瑞霧香風滿後塵清廟幸同觀濟濟
豐年喜復接陳陳雍容巳饜天庖賜俯伏初嘗貢茗新
輦路歸來聞好語共驚堯顙類高辛
(史記五帝本紀帝嚳高辛崩放勲立是為帝堯孔子世家鄭人或謂子貢曰其顙似堯)
入仗魂驚愧草莱一聲清蹕九門開暉暉日傍金輿轉
習習風從玉宇来流落生還真一芥周章危立近三槐
(公自注學士班近執政)道傍儻有山中舊問我收身蚤晚回
(周禮宫正凡邦之事蹕鄭氏云蹕止行者楚辭九歌聊翺游兮周章周禮三槐三公位焉歐陽述懷詩何日蚤)
(收身江湖一漁艇)
再和
眼花錯莫鬢霜勻病馬羸騶只自塵奉引拾遺叨侍從
思歸少傅羡朱陳衰年壮觀空驚目嶮韻清詩苦鬭新
最後數篇君莫厭𢷬殘椒桂有餘辛
(毛詩無將大車祗自塵兮杜子美憶昔詩我昔近侍叨奉引子美以至德二年拜右拾遺白樂天有朱陳村詩)
(樂天以開成初改太子少傅)
憶觀滄海過東莱日照三山迤邐開桂觀飛樓凌霧起
仙幢寶盖拂天来不聞宫漏催晨箭但覺簷隂轉古槐
供奉清班非老處會稽何日乞方回(公自注時方闕會稽守)
(揚子觀書者譬諸觀山及水升東嶽而知衆山之迤邐也白樂天詩朱箔銀缾迤邐開史記封禪書公孫卿言)
(仙人好樓居于是上令長安作蜚廉柱觀吳越春秋范蠡為句踐立飛翼樓以象天門維摩經起七寶塔以一)
(切纓絡幢幡而供飬之又毗耶離城長者子持七寶盖来詣佛所杜子美詩翠華拂天来向東周禮挈壷氏縣)
(壷以序聚柝鄭氏云縣壷以為漏漏之箭晝夜共百刻冬夏之間有長短焉太史立成法有四十八箭杜和賈)
(舍人詩五夜漏聲催曉箭又詩憶昨逍遥供奉班去年今日侍龍顔晉郗愔傳字方回除太常固讓不拜樂補)
(遠郡從之出為會稽内史久之乞骸骨囙居會稽)
次韻貢父省上
密雲今日破郊西疎雨翛翛未作泥要及清閑同笑語
行看衰病費扶携花前白酒傾雲液戶外青驄響月題
不用臨風苦揮淚君家自與竹林齊(公自注貢父詩中有不及與其兄原)
(甫同時之歎然其兄子仲馮今為起居舍人)
(周易密雲不雨自我西郊韓退之南内朝賀歸詩薄雲蔽秋曦清雨不成泥莊子馬蹏篇伯樂善治馬加之以)
(衡扼齊之以月題)
再和
當年曹守我膠西共厭餔糟與汩泥自古赤丸成習俗
因公黃犢免提携生還各有青山興病起猶能小字題
莫怪歌呼數相和曾將獄市寄全齊(公自注貢父為曺州盗賊皆奔隣境)
(有詩云從教晉盗稍奔秦)
(漢地理志高密國文帝十六年為膠西宣帝本始元年更高密曺守言劉貢父也楚辭漁父世人皆濁何不汩)
(其泥而揚其波衆人皆醉何不餔其糟而歠其醨赤丸用尹賞事黃犢用龔遂事並已見漢曺參傳為齊丞相)
(召去屬其後相曰以齊獄市為寄慎勿擾也)
次顧子敦奉使河朔(顧子敦名臨會稽人舉說書科入館閣元祐二年擢)
(給事中朝廷開回河拜待制出為河北都轉運使公疏言臨資性方正學有根本慷慨中)
(立凛然有古人之風宜留寘左右别選深知河事者往使不報後諸公餞子敦復次前韻)
(詩有云上書苦留君言拙輙報已指此事也子敦至部請因河勢回使東流復召歸班為)
(翰林學士紹聖初以龍圖閣學士守定徙應天河南時論既變奪職守新安斥居番陽年)
(七十二卒徽宗立追復之)
我友顧子敦軀膽兩俊偉便便十圍腹不但貯書史容
君數百人一笑萬事已十年臥江海了不見愠喜磨刀
向豬羊釃酒會鄰里歸来如一夢豐頬愈茂美平生批
敇手濃墨寫黃紙會當勒燕然廊廟登劍履翻然向河
朔坐念東郡水河来屹不去如尊乃勇耳
(唐李藩傳為給事中制有不便就敕尾批郤之吏請聮他紙藩曰聯紙是牒豈曰批敇耶後漢竇憲傳擊匈奴)
(登燕然山刻石勒功紀漢威德班固作銘漢蕭何傳高帝賜何帶劍上殿晉王導傳劍履上殿入朝不趨漢王)
(尊傳為東平相謂東平王天下皆言王勇顧但負貴安能勇如尊乃勇耳又尊為東郡太守河溢瓠子金堤尊)
(居堤上不去詳見十三卷河復詩注王立之詩話元祐中顧子敦有顧屠之號以其極肥偉也其後奉使河朔)
(居士有詩送之云便便十圍腹不但貯書史又云磨刀向豬羊釃酒會鄰里又云批敇手皆用屠家語也子敦)
(讀之頗不樂所以居士復和前篇云善保千金軀前言戲之耳)
次韻子由送家退翁知懷安軍(家退翁名定國弟復禮名安國)
(東坡子由及退翁兄弟少時皆嘗從眉州劉微之見子由送家安國詩)
吾州同年友粲若琴上星當時功名意豈止拾紫青事
既喜(喜字疑誤當作與)違願天或不假齡今如圖中鶴俛仰在
一庭(公自注吾州同年友十三人今存者六人而已故有琴上星圖中鶴之語)退翁守清約
霜菊有餘馨鼓笛方入破朱絃微莫聽西南正春旱廢
沼黏枯萍翩然一麾去想見靈雨零我無謫仙句待詔
沉香亭空騎内廐馬天仗隨雲駢竟無絲毫補眷焉誰
汝令永愧舊山叟憑君寄丁寧
(劉禹錫送張盟詩序今人以偕升名為同年友漢夏侯勝傳經術苟明取青紫如拾地芥耳晉嵇康傳作幽憤)
(詩曰事與願違遘兹淹留毛詩靈雨既零命彼倌人後漢郎覬傅丁寧再三)
諸公餞子敦軾以病不往復次前韻
君為江南英面作河朔偉人閒一好漢誰似張長史上
書苦留君言拙輙報已置之勿復道出處俱可喜攀輿
共六尺食肉飛萬里誰言遠近殊等是朝廷美遥知送
别處醉墨爭淋紙我以病杜門商頌空振履後會知何
日一歡如覆水善保千金軀前言戲之耳
(舊唐書狄仁傑傳武后問曰朕要一好漢任使有乎仁傑曰荆州長史張柬之其人雖老宰相材也若用之必)
(能盡節于國家漢東方朔傳四方士上書言得失其不足采者輙報聞罷先生奏議有乞留顧臨状漢袁盎傳)
(天子所與共六尺輿者皆天下豪英後漢班超傳相者謂超曰生燕頷虎頸飛而食肉萬里侯相也莊子譲王)
(篇曾子居衛曳縰而歌商頌聲滿天地若出金石新序原憲曳杖拖履行歌商頌天子不得而臣諸侯不得而)
(友也)
和張昌言喜雨
二聖憂勤忘寝食百神奔走會風雲禁林夜直鳴江瀨
清洛朝回起縠紋夢覺酒醒聞好語帳空簟冷發餘薰
秋来定有豐年喜剰作新詩凖備君
(二聖謂哲宗與太后也劉禹錫竹枝詞瀼西春水縠紋生杜牧之詩水紋如縠燕差池)
次韻劉貢父西省種竹
要知西掖承平事記取劉郎種竹初舊德終呼名字外
後生誰續笑談餘(公自注昔李公擇種竹館中戲語同舍後人指此竹必云李文正手植貢)
(父笑曰文正不獨繫筆亦知種竹耶時有筆工李文正)成隂障日行當見取笋供
庖計已疎白首林間望天上平安時報故人書
(酉陽雜爼李衞公言北都惟童子寺有竹一窠才長數尺公令其寺綱維每日報竹平安公自注亦云)
偶與客飲孔常父見訪設席延請忽上馬馳去
已而有詩戲用其韻答之
揚雄他文不皆竒獨稱觀缾居井眉酒客法士兩小兒
陳遵張竦何曾知主人有酒君獨辭蟹螯何不左手持
豈復見吾横氣機遣人追君君絶馳盡力去花君自癡
醍醐與酒同一巵請君更問文殊師
(魏文帝典論如王粲之初征登樓槐賦征思徐幹之立猿漏巵員扇橘賦雖張蔡不過也然于他文未能稱是)
(漢陳遵傳遵與張竦俱以列侯歸長安竦居貧無賓客時時好事者從之論道經書而遵晝夜號呼車騎滿門)
(先是揚雄作酒箴為酒客難法度士譬之于物曰子猶缾矣觀缾之居居井之眉自用如此不如鴟夷遵大喜)
(之謂竦曰吾與爾猶是莊子應帝王篇季咸相壷子壷子曰吾向示之以太沖莫勝是殆見吾横氣機也明日)
(又與之見壷子立未定自失而走壷子曰追之列子追之不及返以報壷子曰已滅矣已失矣吾弗及矣維摩)
(經花至大弟子便著不堕一切弟子神力去花不能令去又互見前)
次韻子由書李伯時所藏韓幹馬(李伯時名公麟一字叔時)
(舒城人南唐先主昪諸孫舉進士長于詩父虛一喜藏法書名畫伯時自少好之遂悟古)
(人用筆畫特精絶氣韻高遠意造天成顧陸張吳殆不能過留意三代鼎彜之器博學精)
(鑒用意至到聞一器雖千金不少靳性嗜玉見輙以善價求之晚作洗玉池先生銘之又)
(酷愛伯時丹青見于詩篇文字不一而足其仕監奏邸敕令刪定官御史檢法官後病痺)
(不能運筆反以厚貲收已所作云)
潭潭古屋雲幕垂省中文書如亂絲忽見伯時畫天馬
朔風胡沙生落錐天馬西来從西極勢與落日爭分馳
龍膺豹股頭八尺奮迅不受人間羈元狩虎脊聊可友
開元玉花何足竒伯時有道真吏隠飲啄不羡山梁雌
丹青弄筆聊爾耳意在萬里誰知之幹惟畫肉不畫骨
而況失實空餘皮煩君巧說腹中事妙語欲遣黃泉知
君不見韓生自言無所學廐馬萬匹皆吾師
(歸藏啟筮云昔者女媧坐張雲幕史記樂書武帝伐大宛得千里馬作歌曰天馬来兮從西極經萬里兮歸有)
(德漢禮樂志元狩三年馬生渥洼水中作天馬歌曰天馬来出泉水虎脊兩化若鬼杜子美丹青引先帝天馬)
(玉花驄畫工如山貌不同又幹惟畫肉不畫骨忍使驊騮氣凋喪唐文粹范傳正李翰林新墓碑云騏驥筋力)
(成意在萬里外後漢禰衡傳衡為作書記輕重疎密各得體宜黃祖持其手曰處士此正得祖意如祖腹中之)
(所欲也名畫記上令韓幹師陳閎怪其不同幹曰臣自有師陛下内廐馬皆臣師也)
次韻劉貢父獨宿省中
明窗畏日曉先暾高柳鳴蜩午更喧筆老新詩疑有物
心空客疾夲無根隔牆我亦眠風榻上馬君先瑣月軒
共喜蚤歸三伏近解衣槃礴亦君恩
軾以去歲春夏侍立邇英而秋冬之交子由相
繼入侍次韻絶句四首各述所懷
曈曈日腳曉猶清細細槐花暖自(一作欲)零坐閱諸公半
廊廟(公自注僕射吕公門下韓公右丞劉公皆自講席大用)時看黃色起天庭
上尊初破蚤朝寒茗盌仍霑講舌乾陛楯諸郎空雨立
故應慙悔不儒冠
(陛楯儒冠注並已見)
兩鶴摧頽病不言年来相繼亦乘軒悞聞九奏聊飛舞
可得裴回為啄吞
(左傳閔二年衛懿公好鶴鶴有乘軒者史記扁鵲傳百神游于鈞天廣樂九奏萬舞又樂書師曠鼓琴一奏有)
(玄鶴二八集乎廊門再奏之延頸而鳴舒翼而舞藝文類聚白鶴古詩云五里一反顧六里一裴回吾欲銜汝)
(去口噤不能開吾欲負汝去毛羽日摧頽漢東方朔傳尻益高者鶴俛啄也文選升天行啄腐吞腥)
微生偶脫風波地晚歲猶存鐵石心定似香山老居士
世緣終淺道根深(公自注樂天自江州司馬除忠州刺史旋以主客郎中知制誥遂拜中書)
(舍人軾雖不敢自比然謫居黃州起知文登召為儀曺遂沗侍從出處老少大略相似庶幾復享此翁晚節閑)
(適之樂焉)
送宋朝散知彭州迎侍二親(宋彭州名構字成之成都人)
東来誰迎使君車知是丈人屋上烏丈人今年二毛初
登樓上馬不用扶使君負弩為前驅蜀人不復談相如
老幼化服一事無有鞭不施安用蒲春波如天漲平湖
鞓紅照坐香生膚帣韝上夀白玉壺公堂登歌鳳將雛
諸孫歡笑爭挽須蜀人畫作西湖圖
(說苑太公謂武王曰爱其人者兼屋上之烏杜子美贈李四丈詩丈人屋上烏人好烏亦好左傳僖二十二年)
(君子不禽二毛注頭白有二色也潘安仁秋興賦春秋三十有二始見二毛漢司馬相如傳使西南夷至蜀太)
(守以下郊迎縣令負弩矢先驅蜀人以為寵後漢劉寬傳典歴三郡温仁多恕吏人有過但用蒲鞭罰之示辱)
(而已北史崔祖思叔父景真為平昌太守有惠政常懸一蒲鞭而未嘗用去任之日士人思之為立祠鞓紅牡)
(丹名見歐陽花譜彭州多此花唐韻帣囊也音與眷同史記淳于髠傳親有嚴客髠帣韝鞠&KR0957;侍酒于前時賜)
(餘瀝奉觴上夀再見晉樂志鳳將雛舊曲也杜北征詩問事競挽湏誰能即嗔喝)
郭熙畫秋山平遠(公自注文潞公為䟦尾圖畫見聞志郭熙河陽人工畫山)
(水寒林)
玉堂晝掩春日閑中有郭熙畫春山鳴鳩乳燕初睡起
白波青嶂非人閒離離短幅開平遠漠漠疎林寄秋晚
恰是江南送客時中流回頭望雲巘伊川佚老鬢如霜
卧看秋山思洛陽為君紙尾作行草炯如嵩洛浮秋光
我從公游如一日不覺青山暎黃髮為畫龍門八節灘
待向伊川買泉石
(杜子美詩鳴鳩乳燕青春深又詩白波吹粉壁青嶂插彫梁伊川佚老文潞公也白樂天開八節灘詩序云東)
(都龍門潭之南有八節灘九峭石唐田游巖傳泉石膏盲煙霞痼疾)
次韻張昌言喜雨
千里黃流失故居年来赤地到青徐遥聞爭誦十行詔
無異親廵六尺輿精貫天人一言足雲興嶽瀆萬靈趨
愛君誰似元和老賀雨詩成即諫書
(後漢循吏傳光武以手跡賜方國者皆一札十行細書成文白樂天元和三年賀雨詩卒章云君以明為聖臣)
(以直為忠敢賀有其始亦願有其終漢王吉傳以三百篇諫故無諫書)
施註蘇詩卷二十五
