施註蘇詩卷五
宋蘇軾撰
施元之原註
武進邵長蘅刪補
詩六十九首
(起熙寧壬子以後通守錢塘作施註缺今補)
焦千之求惠山泉詩
兹山定空中乳水滿其腹遇隙則發見臭味實一族淺
深各有值方圓隨所蓄或為雲洶湧或作線斷續或鳴
空洞中雜佩間琴筑或流蒼石縫宛轉龍鸞蹙缾罌走
千里真偽半相瀆貴人高宴罷醉眼亂紅綠赤泥開方
印紫餅截圓玉傾甌共歎賞竊語笑僮僕豈如泉上僧
盥灑自挹掬故人憐我病蒻籠寄新馥欠伸北窗下晝
睡美方熟精品厭凡泉願子致一斛
(左傳襄二十二年譬諸草木吾臭味也而何敢差池白居易廬山草堂記堂東有瀑布瀉階隅落石渠夜中如)
(環珮琴筑聲酉陽雜俎允街縣有泉泉眼中水走旋如盤龍驢馬飲之皆驚走盧仝詩白絹斜封三道印茶錄)
(茶色貴白而餅茶多以珍膏油其面故有青紫黑之異又茶宜蒻葉收蔵之家以蒻葉封裹焙中)
答任師中次韻(公自注來詩勸以詩酒自娛)
閒裏有深趣常憂兒輩知已成歸蜀計誰借買山貲世
事久已謝故人猶見思平生不飲酒對子敢論詩
(兒輩知注見第四卷越州張中舍詩世說支道林因人就深公買印山深公答曰未聞巢由買山而隠又郗超)
(每聞欲高尚隠退者輙為辦百萬貲唐符載就襄陽節度于頔求買山錢頔與百萬)
沈諫議召遊湖不赴明日得雙蓮於北山下
作一絶持獻沈既見和又别作一首因用其
韻
湖上棠隂手自栽問公更得幾回來水仙亦恐公歸去
故遣雙蓮一夜開
(杭州圖經湖上有水仙王廟在錢塘門外二里)
詔書行捧縷金牋樂府應歌相府蓮莫忘今年花發處
西湖西畔北山前
(李肇國史補于司空以樂府有想夫憐曲名不佳欲改之坐客有笑者曰南朝相府曾有瑞蓮號相府蓮後有)
(此曲誤呼想夫憐杭州圖經北高峰在靈隠寺後又北山之形如獅子名獅子峯)
和歐陽少師會老堂次韻
一時冠蓋盡嚴終舊德年來豈易逢聞道堂中延蓋叟
定應牀下拜梁松蠧魚自曬閑箱篋科斗長收古鼎鐘
我欲棄官重問道寸筳何以得舂容
(王注嚴助終軍二子皆少年之貴漢曹參為齊相嘗避正寢以延蓋公後漢馬援有疾梁松候之拜牀下援曰)
(我乃松父友雖貴何得失其序乎科斗詳見石鼔詩注歐陽公收古鼎鐘銘刻最多見集古錄目東方朔客難)
(以筳撞鐘豈能發其音聲韓詩東野不回頭有如寸筳撞巨鐘禮記學記待其從容然後能盡其聲)
和歐陽少師寄趙少師次韻
朱門有遺啄千里來燕雀公家冷如冰百嘑無一諾平
生親友半遷逝公雖不怪旁人愕世事如今臘酒醲交
情自古春雲薄二公凛凛和非同疇昔心親豈貌從白
鬚相映松間鶴清句更酬雪裏鴻何日揚雄一廛足郤
追范蠡五湖中
(韓詩直置心親無貌敬漢書揚雄居岷山之陽有宅一區有田一廛)
監試呈諸試官
我本山中人寒苦盜寸廩文詞雖少作勉強非天禀既
得旋廢忘懶惰今十稔麻衣如再著墨水真可飲每聞
科詔下白汗如流瀋此邦東南會多士敢題品芻蕘盡
蘭蓀香不數葵荏貧家見珠貝眩晃自難審緬懷嘉祐
初文格變已甚千金碎全璧百衲收寸錦調和椒桂釅
咀嚼沙礫磣廣眉成半額學步歸踔踸(丑甚切一作趻)維時老
宗伯氣壓羣兒凛蛟龍不世出魚鮪初驚淰至音久乃
信知味猶食椹至今天下士微管幾左袵謂當千載後
石室祠高朕爾來又一變此學初誰諗權衡破舊法芻
豢笑凡餁高言追衞樂篆刻鄙曹沈先生周孔出弟子
淵騫寢郤顧老鈍軀頑朴謝鑴鋟諸君况才傑容我懶
且噤聊欲廢書眠秋濤舂午枕
(左傳僖二年虢公敗戎於桑田卜偃曰不可以五稔廣雅秋榖熟也古謂一年為一稔按先生以嘉祐六年辛)
(丑中制科入第三等至熙寧五年壬子在杭州監試蓋十二年矣今十稔舉成數云晚唐劉得仁詩一著麻衣)
(便白頭梁試進士不中程者飲以墨水北齊選舉濫者飲墨水一斗王注嘉祐初文格彫鏤磔裂如劉幾魏宜)
(之屬後漢馬廖言城中好廣眉四方皆半額莊子秋水篇不聞夫夀陵餘子之學行於邯鄲與未得國能又失)
(其故行矣直匍匐而歸耳又䕫謂蚿曰吾以一足趻踔而行趻同踸王注老宗伯言歐陽永叔也禮運以龍為)
(畜故魚鮪不淰淰魚駭貌詩魯頌翩彼飛鴞集于泮林食我桑椹懷我好音漢末高朕為蜀郡守興設學校修)
(周公禮教邦人立石室祠之在文翁石室傍王注衞玠樂廣言其時尚虛無之學也曹植沈約言時以詩賦為)
(篆刻而不用也揚子或問淵騫曰在寢)
望海樓晚景五絶(杭州圖經東樓一名望海樓在舊治中和堂北太平寰宇)
(記樓高十八丈唐武德七年置)
海上濤頭一線來樓前指顧雪成堆從今潮上君須上
更看銀山二十回
横風吹雨入樓斜壯觀應須好句誇雨過潮平江海碧
電光時掣紫金蛇
青山斷處塔層層隔岸人家喚欲譍江上秋風晚來急
為傳鐘鼓到西興
(杭州圖經浙江渡在候潮門外對西興)
樓下誰家燒夜香玉笙哀怨弄初涼臨風有客吟秋扇
拜月無人見晚糚
沙河燈火照山紅歌鼓喧呼語笑中為問少年心在否
角巾欹側髩如蓬
(唐地理志沙河塘縣舊治南五里咸通二年刺史崔彦曾聞昔潮水衝擊錢塘江岸至於奔逸入城勢莫能禦)
(故開沙河以決之河有三曰外沙中沙裏沙)
試院煎茶
蟹眼已過魚眼生颼颼欲作松風鳴蒙茸出磨細珠落
眩轉遶甌飛雪輕銀缾瀉湯誇第二未識古人煎水意
(公自注古語云煎水不煎茶)君不見昔時李生好客手自煎貴從活
火發新泉又不見今時潞公煎茶學西蜀定州花瓷琢
紅玉我今貧病常苦飢分無玉盌捧蛾眉且學公家作
茗飲塼爐石銚行相隨不用撐腸拄腹文字五千卷但
願一甌常及睡足日高時
(蔡君謨茶辨辨水泉煑飲等極為詳備有蟹眼魚眼用湯之法茶經云凡候湯有三沸如魚眼微有聲為一沸)
(四向如涌泉連珠為第二沸騰波鼔浪為三沸則湯老因話錄李約嗜茶能自煎謂人曰茶須緩火炙活火煎)
(活火謂炭之有焰方熾者盧仝謝孟諫議寄新茶詩三椀搜祐腸惟有文字五千卷又新茶詩日高丈五睡正)
(濃軍將打門驚周公)
孫莘老求墨妙亭詩(先生墨妙亭記云熙寧四年十二月高郵縣孫莘老)
(自廣德移守吳興其明年二月作墨妙亭於府第之北取自漢以來古文遺刻以實之)
蘭亭蠒紙入昭陵世間遺跡猶龍騰顔公變法出新意
細筋入骨如秋鷹徐家父子亦秀絶字外出力中藏稜
嶧山傳刻典刑在千載筆法留陽冰杜陵評書貴瘦硬
此論未公吾不憑短長肥瘦各有態玉環飛燕誰敢憎
吳興太守真好古購買斷缺揮縑繒龜趺入坐螭隠壁
空齋晝静聞登登奇蹤散出走吳越勝事傳說誇友朋
書來乞詩要自寫為把栗尾書溪藤後來視今猶視昔
過眼百世如風燈他年劉郎憶賀監還道同時須服膺
(法書苑王右軍蘭亭禊序真本以蠒紙書唐太宗初得之命趙模馮承素諸葛貞之流搨本以賜諸王真本入)
(玉匣從葬昭陵梁武帝評右軍書字勢雄踞如龍躍天門虎卧鳳閣書斷唐顔真卿書雄秀獨出一變古法又)
(徐浩父子皆工草隸浩書張九齡司徒告身多渴筆世狀其法曰怒猊抉石渴驥奔泉杜子美詩嶧山之碑野)
(火焚棗木傳刻肥失真按嶧山碑李斯書所謂小篆也唐李陽冰得其筆法又見一卷石鼓詩注杜子美詩苦)
(縣光和尚骨立書貴瘦硬方通神王注亭中有顔徐李斯等石刻故叙言之楊妃外傳妃小字玉環明皇覽漢)
(成内傳見飛燕身輕不勝風製七寶避風臺因謂妃子曰爾則任吹多少妃曰霓裳一曲足掩前古詩大雅築)
(之登登王注登登打碑聲也栗尾筆也溪藤剡溪紙也唐國史補紙則有越之剡藤蘭亭記後之視今猶今之)
(視昔韓詩百歲如風燈劉禹錫詩高樓賀監昔曾登壁上筆蹤龍虎騰又云偶因獨見空驚目恨不同時便服)
(膺)
李公擇求黃鶴樓詩因記舊所聞於馮當世者
黃鶴樓前月滿川抱關老卒飢不眠夜聞三人笑語言
羽衣著屐響空山非鬼非人意其仙石扉三扣聲清圓
洞中鏗鈜落門關縹緲入石如飛煙雞鳴月落風馭還
迎拜稽首願執鞭汝非其人骨腥羶黃金乞得重莫肩
持歸包裹弊席氊夜穿茒屋光射天里閭來觀已變遷
似石非石鉛非鉛或取而有衆忿喧訟歸有司今幾年
無功暴得喜欲顛神人戲汝真可憐願君為考然不然
此語可信馮公傳
(韓賦乃鬼神之所戲又見第二卷渦口詩注)
八月十日夜看月有懷子由并崔度賢良
宛邱先生自不飽更笑老崔窮百巧一更相過三更歸
古柏隂中看參昴去年舉君苜蓿盤夜傾閩酒赤如丹
今年還看去年月露冷遥知范叔寒典衣自種一頃豆
那知積雨生科斗歸來四壁草蟲鳴不如王江長飲酒
(公自注王江陳州道人毛詩惟參與昴苜蓿盤注見第四卷和子由詩韻語陽秋酒有以紅為貴者李賀詩小)
(槽酒滴真珠紅是也今閩廣間所釀酒謂之紅酒其色殆類胭脂史記范雎傳須賈曰范叔一寒至此乎乃與)
(之綈袍漢楊惲詩田彼南山蕪穢不治種一頃豆落而為萁)
催試官考較戲作
八月十五夜月色隨處好不擇茅簷與市樓况我官居
似蓬島鳳咮堂前野橘香劍潭橋畔秋荷老八月十八
潮壯觀天下無鵾鵬水擊三千里組練長驅十萬夫紅
旗青蓋互明滅黑沙白浪相吞屠人生會合古難必此
景此行那兩得願君聞此添蠟燭門外白袍如立鵠
(錢塘候潮圖八月十八日獨大常潮遠觀數百里若素練横江稍近見潮頭高數丈捲雲湧雪混混庉庉聲如)
(雷鼓猶不足以形容之左傳襄三年楚子重伐吳使鄧廖帥組甲三百被練三千以侵吳王注紅旗青蓋言弄)
(潮也)
八月十七復登望海樓自和前篇是日牓出與
試官兩(一作五)人復留五首
樓上煙雲怪不來樓前飛紙落成堆非關文字須重看
郤被江山未放回
眼昏燭暗細行斜考閱精彊外已誇明日失杯君莫怪
早知安足不成蛇
(國策陳軫曰人有遺舍人一巵酒者舍人相謂曰畫地為蛇蛇先成者獨飲之一人蛇先成曰吾能為之足人)
(奪之酒曰蛇固無足今為之足非蛇也)
亂山遮曉擁千層睡美初涼撼不譍昨夜酒行君屢歎
定知歸夢到吳興
天台桂子為誰香倦聽空階夜點涼賴有明朝看潮在
萬人空巷鬭新粧
(唐垂拱中天台桂子落十餘日方止見陸龜蒙詩注)
秋花不見眼花紅身在孤舟兀兀中細雨作寒知有意
未教金菊出蒿蓬
秋懷二首
苦熱念西風常恐來無時及兹遂凄凜又作徂年悲蟋
蟀鳴我牀黃葉投我幃窗前有棲鵩夜嘯如狐狸露冷
梧葉脫孤眠無安枝熠燿亦有偶高屋飛相追定知無
幾見迫此清霜期物化逝不留我興為嗟咨便當勤秉
燭為樂戒暮遲
(古樂府有苦熱行淮南子木葉落長年悲阮嗣宗詩開秋兆涼氣蟋蟀鳴牀帷漢賈誼傳誼為長沙王傅有鵩)
(鳥入舍止於坐隅注鵩似鴞不祥鳥也詩豳風熠燿宵行疏熠燿者螢火之蟲飛而有光之貌故曰熠燿燐也)
(杜螢火詩十月清霜重飄零何處歸詩小雅無幾相見古詩晝短苦夜長何不秉燭遊)
海風東南來吹盡三日雨空階有餘滴似與幽人語念
我平生歡寂寞守環堵壺漿慰作勞裹飯救寒苦今年
秋應熟過從飽雞黍嗟我獨何求萬里涉江浦居貧豈
無食自不安畎畝念此坐達晨殘燈翳復吐
(古詩夜雨滴空階陶潛詩壺漿勞近隣楊惲書田家作勞莊子裹飯而食之詩國風不知我者謂我何求杜詩)
(初日翳復吐)
哭歐公孤山僧惠思示小詩次韻
故人已為土衰鬢亦驚秋猶喜孤山下相逢說舊游
梵天寺見僧守詮小詩清遠可愛次韻(杭州圖經梵天)
(寺在鳳凰山)
但聞煙外鐘不見煙中寺幽人行未已草露濕芒屨惟
應山頭月夜夜照來去(附守詮詩落日寒蟬鳴獨歸林下寺柴扉夜未掩片月隨行屨)
(惟聞犬吠聲又入青蘿去)
和陳述古拒霜花
千株掃作一番黃只有芙蓉獨自芳喚作拒霜知未稱
細思郤是最宜霜
和沈立之留别二首
而今父老千行淚一似當時初去時不用鑴碑頌遺愛
丈人清德畏人知
(三國胡質仕魏累遷征東將軍假節青徐諸軍事子威歴安豐太守厲操清白武帝問卿孰與父清曰臣父清)
(恐人知臣清恐人不知何敢及父)
卧聞鐃鼓送歸艎夢裏悤悤共一觴試問别來愁幾許
春江萬斛若為量(公自注去時予在試院)
次韻孔文仲推官見贈
我本麋鹿性諒非伏轅姿君如汗血馬作駒已權奇齊
驅大道中竝帶鑾鑣馳聞聲自決驟那復受縶維謂君
朝發燕秣楚日未欹云何中道止連蹇驢騾隨金鞍冒
翠錦玉勒垂青絲旁觀信美矣自揣良厭之均為人所
勞何必陋鹽輜君看立仗馬不敢鳴且窺調習困鞭箠
僅存骨與皮人生各有志此論我久持他人聞定笑聊
與吾子期空階卧積雨病骨煩撐支秋草上垣墻霜葉
鳴階墀門前自無客敢作揚雄麾候吏報君來弭節江
之湄一對高人談稍忘俗吏卑今朝枉詩句粲如鳳來
儀上山絶梯磴墮海迷津涯憐我枯槁質借潤生華滋
豈效世俗人洗刮求瘢痍賢明日登用清廟歌緝熙胡
不學長卿預作封禪詞
(戰國策汗明見春申君曰驥服鹽車而上太行漉汁灑地白汗交流外阪遷延負轅而不能上伯樂遭之下車)
(攀而哭之驥於是俛而噴仰而鳴見伯樂之知已也賈誼賦驥垂兩耳伏鹽車兮漢書大宛傳宛别邑七十餘)
(城多善馬汗血言其先天馬子也注汗從肩膊出如血故名汗血漢書郊祀歌太一況天馬下霑赤汗沬流赭)
(志俶儻精權奇籋浮雲掩上馳詩國風輶車鑾鑣載獫歇驕莊子麋鹿見之決驟顔延年賦旦刷幽燕晝秣荆)
(越揚雄反騷驢騾連蹇而齊足梁簡文帝紫騮詩青驄懸玉鐙唐史李林甫語諫官曰君等獨不見立仗馬乎)
(終日無聲而飫三品芻豆一鳴則斥之後雖欲不鳴得乎由是諫諍路絶揚子在夷貊則引之倚門牆則麾之)
(離騷吾令羲和弭節兮望崦嵫而勿迫爾雅水草交曰湄莊子河潤九里後漢郭伋傳帝勞之曰賢能太守帝)
(城不遠河潤九里冀京師蒙福古詩綠葉發華滋後漢趙壹賦所好則鑽皮出其毛羽所惡則洗垢求其瘢痕)
(周頌小序清廟祀文王也維清奏象舞也詩維清緝熙文王之典史記司馬相如傳相如病甚天子使所忠往)
(而相如已死家無書問其妻曰長卿未死時為一卷書曰有使者來求書奏之其遺札書言封禪事忠奏其書)
(天子異之)
湯村開運鹽河雨中督役(圖經仁和縣湯村鎮市在安仁東鄉去縣)
(四十一里而都鹽倉在天宗門裏)
居官不任事蕭散羡長卿胡不歸去來滯留愧淵明鹽
事星火急誰能䘏農耕薨甍曉鼓動萬指羅溝坑天雨
助官政泫然淋衣纓人如鴨與猪投泥相濺驚下馬荒
堤上四顧但湖泓線路不容足又與牛羊爭歸田雖賤
辱豈失泥中行寄語故山友慎毋厭藜羹
(史記相如與卓氏婚饒於財其進仕宦未嘗肯與公卿國家之事稱病閒居不慕官爵詩國風胡為乎泥中莊)
(子讓王篇孔子窮於陳蔡之間七日不火食藜羹不糁王注諷開此河不當又妨農事也)
是日宿水陸寺寄北山清順僧二首
草没河堤雨暗村寺藏修竹不知門拾薪煮藥憐僧病
掃地焚香淨客魂農事未休侵小雪佛燈初上報黃昏
年來漸識幽居味思與高人對榻論
(國史補云韋應物性高潔鮮食寡慾所在焚香掃地而坐)
長嫌鐘鼓聒湖山此境蕭條郤自然乞食遶村真為飽
無言對客本非禪披榛覓路衝泥入洗足關門聽雨眠
遥想後身窮賈島夜寒應聳作詩肩
(晉陶淵明有乞食詩披榛覓路注見第二卷微雪詩唐史賈島字浪仙初為浮屠名無本韓退之有送無本歸)
(范陽詩韓石鼎聯句序彌明袖手竦肩而高吟)
客位假寐
謁入不得去兀坐如枯株豈惟主忘客今我亦忘吾同
僚不解事愠色見髯鬚雖無性命憂且復忍須臾
(晉郗超為中書侍郎謝安與王文度共詣超日旰未得前文度便欲去安曰不能為性命忍須臾邪)
鹽官部役戲呈同事兼寄述古(鹽官縣圖經隋開皇九年置杭)
(州鹽官縣縣屬有鹽埸十所)
新月照水水欲冰夜霜穿屋衣生稜野廬半與牛羊共
曉鼓郤隨鴉鵲興夜來履破裘穿縫紅頰曲眉應入夢
千夫在野口如林豈不懷歸畏嘲弄我州賢將知人勞
已釀白酒買豚羔耐寒努力歸不遠兩腳凍硬公須軟
(唐書楊國忠傳諸楊湯沐館在華清宫東垣帝臨幸必遍五家賞賚不貲訃出有賜曰餞路返有勞曰軟腳楊)
(妃外傳出有餞飲還有軟腳大唐稽疑郭子儀自同州歸代宗詔大臣就宅作軟腳局人率出錢三百千)
朱夀昌郎中少不知母所在刺血寫經求之五
十年去歲得之蜀中以詩賀之
嗟君七歲知念母憐君壯大心愈苦羡君臨老得相逢
喜極無言淚如雨不羡白衣作三公不愛白日昇青天
愛君五十著綵服兒嗁郤得償當年烹龍為炙玉為酒
鶴髮初生千萬夀金馬詔書錦作囊白藤肩輿簾蹙繡
感君離合我酸辛此事今無古或聞長陵朅來見大姊
仲孺豈意逢將軍開皇苦桃空記面建中天子終不見
西河郡守誰復譏潁谷封人羞自薦
(史記儒林傳序公孫弘以春秋白衣為天子三公後漢荀爽起自布衣九十五日而至三公列士傳老萊子年)
(七十著五色斑斕之衣戲舞於當庭為小兒嗁以悅親漢書外戚傳武帝母王太后微時為金王孫婦生女在)
(長陵小市武帝自駕迎之直至其門家人驚恐女逃匿扶將出拜帝下車立曰大姊何藏之深也載至長樂宫)
(與俱謁太后霍光傳霍中孺以縣吏給事平陽侯家與侍者衞少兒私通而生去病絶不相聞久之去病既壯)
(大為將軍擊匈奴至平陽見中孺跪曰去病不早自知為大人遺體也中音仲隋史文帝外家吕氏其家甚微)
(帝顯後求訪不知所在開皇初汝南郡上言有男子吕永吉自稱有姑字苦桃嫁楊氏勘驗知是舅家而貴之)
(唐代宗皇后沈氏生德宗史思明再陷河洛失后所在德宗即位建中元年遥尊為皇太后以睦王述為奉迎)
(太后使分命使臣周行天下終貞元之世無聞焉史記吳起傳吳起出衞郭門與其母訣囓臂而盟曰起不為)
(卿相不復入衞頃之其母死起終不歸後仕衞為西河守左傳鄭莊公寘母姜氏於城潁而誓之曰不及黃泉)
(無相見也既而悔之潁考叔為潁谷封人聞之有獻于公鄭伯用其說而母子如初)
將之湖州戲贈莘老
餘杭自是山水窟側聞吳興更清絶湖中橘林新著霜
溪上苕花正浮雪顧渚茶芽白於齒梅溪木瓜紅勝頰
吳兒膾縷薄欲飛未去先說饞涎垂亦知謝公到郡久
應怪杜牧尋春遲鬢絲只好對禪榻湖亭不用張水嬉
(杜子美詩色好棃勝頰吳興統地梅溪一名東海堰在烏程縣西南六十里又顧渚泉上有木瓜堂其庭除列)
(植木瓜引泉杜詩刀鳴膾縷飛晉謝安嘗為吳興太守唐杜牧佐宣城幕聞湖州多奇麗往遊刺史崔君為張)
(水嬉縦州人畢觀牧賞一女姝期之曰吾不十年來守此郡不來從所適洎牧守湖州女從人三年矣牧有詩)
(曰自是尋春去較遲不須惆悵怨芳時又詩今日鬢絲禪榻畔茶烟輕颺落花風)
鴉種麥行
霜林老鴉閒無用畦東拾麥畦西種畦西種得青猗猗
畦東已作牛尾稀明年麥熟芒攢槊農夫未食鴉先啄
徐行俛仰若自矜鼓翅跳踉上牛角憶昔舜耕歴山鳥
為耘如今老鴉種麥更辛勤農夫羅拜鴉飛起勸農使
者來行水
(笠澤叢書世謂舜之在下田於歴山象為之耕鳥為之耘聖德感召也)
鹽官絶句四首
南寺千佛閣
古邑居民半海濤師來構築便能高千金用盡身無事
坐看香煙遶白毫
北寺悟空禪師塔(公自注名齊安宣宗微時師知其非凡人鹽官圖經)
(安國寺在縣西北六百五十步祥符元年改今額寺中有悟空塔塔前有古檜存焉)
已將世界等微塵空裏浮花夢裏身豈為龍顔更分别
只應天眼識天人
(圓覺經譬彼病目見空中花又如夢中人夢時非無及至於醒了無所得漢高祖本紀隆準而龍顔三國邯鄲)
(淳見曹植曰真天人也)
塔前古檜
當年雙檜是雙童相對無言老更恭庭雪到腰埋不死
如今化作兩蒼龍
(傳燈錄二祖慧可初詣達磨參求佛法直大雪夜侍中庭堅立不動遲明積雪過厀詩借用其意)
僧爽白雞(公自注養二十餘年常立坐側聽經)
斷尾雄雞本畏烹年來聽法伴修行還須郤置蓮花漏
老怯風霜恐不鳴
(左傳昭二十二年賓孟適郊見雄雞自斷其尾問之侍者曰憚其為犧也晉遠法師在山中置蓮花漏視其早)
(晚以為行道之節)
送張軒民寺丞赴省試
龍飛甲子盡豪英嘗喜吾猶及老成人競春蘭笑秋菊
天教明月伴長庚傳家各自聞詩禮與子相逢亦弟兄
洗眼上林看躍馬賀詩先到古宣城(公自注伯父與太平州張侍讀同年)
(此其子)
(楚辭九歌春蘭兮秋鞠鞠同菊烟花錄煬帝曰春蘭秋菊各一時之芳韓退之詩東方未明大星沒獨有太白)
(對殘月長庚太白也史記蔡澤傳躍馬食肉富貴四十三年足矣)
六和寺冲師閘山溪為水軒
欲放清溪自在流忍教冰雪落沙洲出山定被江潮涴
能為山僧更少留
(杜子美詩江流大自在又詩在山泉水清出山泉水濁)
和致仕張郎中春晝
投紱歸來萬事輕消磨未盡祇風情舊因蓴菜求長假
新為楊枝作短行不禱自安緣夀骨深藏難沒是詩名
淺斟杯酒紅生頰細琢歌詞穏稱聲蝸殼卜居心自放
蠅頭寫字眼能明盛衰閱過君應笑寵辱年來我亦平
跪履數從圯下老逸書閒問濟南生東風屈指無多日
只恐先春鶗䳏鳴
(潘安仁秋興賦且歛袵以歸來兮忽投紱以高邁蓴菜注見第三卷送劉攽唐白居易詩櫻桃樊素口楊柳小)
(蠻腰白既年邁而小蠻方豐豔因為楊柳枝詞以託意王注細琢歌詞即張善為小詞也三國焦先作小廬形)
(如蝸殼故曰蝸牛廬南史齊衡陽王鈞嘗手自細書五經置於巾箱以備遺忘賀玠問曰殿下家自足墳素復)
(何須蠅頭細書蔵巾箱中史記留侯世家良常游下邳圯上有一老父至良所直墮其履圯下顧謂良曰孺子)
(下取履良愕然欲毆之為其老強下取履因長跪進履父以足受笑而去史記儒林傳伏生濟南人故為秦博)
(士孝文時求能治尚書者聞有伏生欲召之生年九十餘老不能行乃使鼂錯往受業離騷恐鶗䳏之先鳴兮)
(使百草為之不芳)
冬至日獨游吉祥寺
井底微陽回未回蕭蕭寒雨濕枯荄何人更似蘇夫子
不是花時肯獨來
(月令冬至則水泉動)
後十餘日復至
東君意淺著寒梅千朵深紅未暇裁安得道人殷七七
不論時節遣花開
(王注言東君止著意寒梅千朵深紅則吉祥寺牡丹也古今詩話殷七七字文祥周寶舊識之及移鎮浙西一)
(日謂七七曰鶴林杜鵑花天下奇絶聞子能作非時花今重九將近能開花副此日乎七七乃前二日往鶴林)
(中夜女子來謂七七曰妾為上玄所命司此花今與道者開之然此花非久即歸閬苑矣女子俄不見及九日)
(爛漫如春寶驚異游賞累日其後兵火焚寺樹失根株云又見續仙傳)
戲贈
惆悵沙河十里春一番花老一番新小橋依舊斜陽裏
不見樓中垂手人
(古樂府舞有大垂手小垂手梁吳均曲垂手忽迢迢飛燕掌中嬌又且復小垂手廣袖拂紅塵)
和人求筆跡
麥光鋪几淨無瑕入夜青燈照眼花從此剡藤真可弔
半紆春蚓綰秋蛇
(王注麥光紙名蓋南中竹紙之流今成都以麻屑競為之唐舒元輿作弔剡溪藤文言今之錯為文者皆夭閼)
(剡藤者也剡藤可作紙唐太宗論蕭子雲書行行若縈春蚓字字如綰秋蛇)
用將之湖州戲贈原韻寄莘老
君不見夷甫開三窟不如長康號癡絶癡人自得終天
年智士死智罪莫雪困窮誰要卿料理舉頭看山笏拄
頰野鳬翅重自不飛黃鶴何事兩翼垂泥中相從豈得
久今我不往行恐遲江夏無雙應未去恨無文字相娛
嬉(公自注黃庭堅莘老壻能文)
(晉書王衍字夷甫居宰輔不以國為念而思自全之計乃以弟澄為荆州族弟敦為青州謂曰卿二人在外而)
(吾留此足以為三窟矣識者鄙之晉顧愷之字長康桓温嘗云愷之體中癡黠各半合而論之正得其平耳故)
(俗傳愷之才絶畫絶癡絶世說王徽之為桓冲參軍冲嘗謂徽之曰卿在府日久比當相料理徽之初不酬答)
(直高視以手板拄頰云西山朝來致有爽氣後漢黃香能文章京師號曰天下無雙江夏黃童)
畫魚歌(公自注湖州道上作按畫胡麥切音義竝同劃以鈎劃魚今三吳水鄉往往有)
(之)
天寒水落魚在泥短鉤畫水如耕犁渚蒲拔折藻荇亂
此意豈復遺鰍鯢偶然信手皆虚擊本不辭勞幾(冀仝)萬
一一魚中刃百魚驚蝦蟹奔忙誤跳擲漁人養魚如養
雛插竿貫笠驚鵜鶘豈知白挺閙如雨攪水覓魚嗟已
疎
(杜詩渚蒲芽白水荇青王注鯢有二有鯨鯢之鯢有魚子之鯢今此言魚子也)
吳中田婦歎(公自注和賈收韻)
今年粳稻熟苦遲庶見霜風來幾時霜風來時雨如瀉
杷頭出菌鎌生衣眼枯淚盡雨不盡忍見黃穗卧青泥
茅苫一月隴上宿天晴穫稻隨車歸汗流肩赬載入市
價賤乞與如糠粞賣牛納稅拆屋炊慮淺不及明年飢
官今要錢不要米西北萬里招羌兒龔黃滿朝人更苦
不如郤作河伯婦
(韓退之城南聯句刈熟擔肩赬宋史司馬温公曰百姓有米而官不要米百姓無錢而官必要錢史記褚先生)
(滑稽傳魏文侯時西門豹為鄴令會長老問民所疾苦長老曰苦為河伯娶婦豹問故曰鄴三老廷掾常歲賦)
(斂百姓得數百萬為河伯娶婦巫行視小家女好者共粉飾之沈之河中不爾即有水患豹至禁絶之)
和邵同年戲贈賈收秀才三首
傾蓋相歡一笑中從來未省馬牛風卜鄰尚可容三徑
投社終當作兩翁古意已將蘭緝佩招詞閑詠桂生叢
此身自斷天休問白髮年來漸不公
(家語孔子之剡遭程子於塗傾蓋而語終日甚相親漢鄒陽上梁孝王書白頭如新傾蓋如故左傳風馬牛注)
(馬逐上風而去牛逐下風而來故云不相及也尚書馬牛其風左傳非宅是卜惟鄰是卜漢杜陵蔣詡元卿為)
(兖州太守王莽居攝以病免官居鄉里卧不出戶於舍中竹下開三徑惟羊仲求仲從之游二仲皆挫廉逃名)
(之士劉安招隠士桂樹叢生兮山之幽杜子美詩自斷此生休問天唐詩公道世間惟白髮)
朝見新荑出舊槎騷人孤憤苦思家五噫處士大窮約
三賦先生多誕誇帳外鶴鳴奩有鏡筒中錢盡案無鮭
玉川何日朝金闕白晝關門守夜叉(公自注時賈欲再娶)
(王注先生本注云時賈欲再娶則詩意皆涉夫婦事也新荑出舊槎使枯楊生荑之義韓非有孤憤篇言孤獨)
(而憤悶也後漢梁鴻傳鴻過京師作五噫之歌曰陟彼北邙兮噫顧覽帝京兮噫宫室崔嵬兮噫人之劬勞兮)
(噫遼遼未央兮噫肅宗聞而惡之求鴻不得漢司馬相如奏子虚上林大人三賦北山移文蕙帳空兮夜鶴怨)
(又詳前卷詩注公答秦太虚書初到黃痛自節儉日用不得過百五十仍放大竹筒貯用不盡者以待賓客南)
(史庾杲之食惟有韭葅瀹韭生韭雜菜任昉常戲之曰誰謂庾郎貧食鮭嘗有二十七種菜謂三韭也盧仝詩)
(夜又當晝不肯啟夜半醮祭夜半開)
生涯到處似檣烏科第無心摘頷鬚黃帽刺船忘歲月
白衣擔酒慰鰥孤狙公欺病來分栗水伯知饞為出鱸
莫向洞庭歌楚曲煙波渺渺正愁予
(王注杜詩檣烏相背發又檣烏宿處非又檣烏終歲飛此檣竿上刻為烏形以占風者晉令車駕出入相風在)
(前亦是刻烏於竿上名曰相風傅玄相風賦云棲神烏於竿首俟祥風之來征韓詩連年收科第如摘頷底髭)
(前漢鄧通以櫂船為黃頭郎注土勝水其色黃故刺船之郎皆著黃帽晉陽秋陶潛九月九日無酒出宅邊菊)
(叢中坐摘菊花盈把久之望見白衣人至乃江州刺史王弘送酒即便獨酌醉而後歸莊子狙公賦芧曰朝三)
(而暮四衆狙皆怒然則朝四而暮三衆狙皆悅注芧橡子也似栗而小山海經朝日之谷神曰天吳是為水伯)
(九歌帝子降兮北渚目渺渺兮愁予嫋嫋兮秋風洞庭波兮木葉下)
游道場山何山
道場山頂何山麓上徹雲峯下幽谷我從山水窟中來
尚愛此山看不足陂湖行盡白漫漫青山忽作龍蛇盤
山高無風松自響誤認石齒號驚湍山僧不放山泉出
屋底清池照瑶席階前合抱香入雲月裏仙人親手植
出山回望翠雲鬟碧瓦朱欄縹緲間白水田頭問行路
小溪深處是何山高人讀書夜達旦至今山鶴鳴夜半
我今廢學不歸山山中對酒空三歎
(禪宗正脉道場山如訥禪師証道於此故名王注何山以何鍇讀書得名故有高人讀書夜達旦句杜詩碧瓦)
(朱甍照城郭鶴知夜半注見四卷和劉道原)
贈孫莘老七絶
嗟予與子久離羣耳冷心灰百不聞若對青山談世事
當須舉白便浮君
(浮白出劉向說苑注見一卷和劉長安詩吳都賦出躡珠履動以千百里讌巷飲飛觴舉白)
天目山前淥浸裾碧瀾堂下看銜艫作堤捍水非吾事
閒送苕溪入太湖
(寰宇記湖州安吉縣天目山高萬六千丈父老云欲度難及避水災天目海陵山為第一水經注浙江水出吳)
(興郡於潛縣北天目山山極高峻崖嶺竦疊西臨後澗山上有霜木皆是數百年樹謂之雙鳳林按王存九域)
(志湖州南至杭州界首十五里故天目山於寰宇記則係之湖州於水經則係之於潛而於潛雖屬杭州蓋與)
(湖接境也輿地志苕溪一源自天目一源自獨松嶺合浮玉山水至吳興入太湖又見四卷宿餘杭法喜寺注)
夜來雨洗碧巑岏浪湧雲屯遶郭寒聞有弁山何處是
為君四面竟求看
(寰宇記弁山在烏程縣一名卞山山石瑩然如玉)
夜橋燈火照溪明欲放扁舟取次行暫借官奴遣吹笛
明朝新月到三更
三年京國厭藜蒿長羡淮魚壓楚糟今日駱駝橋下泊
恣看修網出銀刀
(駱駝橋唐垂拱元年造以形似駱駝背名之劉禹錫詩駱駝橋上蘋風起鸚鵡杯中若下春杜詩出網銀刀亂)
烏程宿稻襲人香釀作春風霅(音閘)水光時復中之徐邈
聖毋多酌我次公狂
(寰宇記古烏程能醖酒故以名縣又指酒為烏程張協七命乃有荆南烏程豫北竹葉韋昭吳錄烏程下若酒)
(有名輿地志若溪在長興縣南溪南曰上若北曰下若村人取下若水釀酒醇美勝雲陽若溪亦作箬溪蓋長)
(興故屬烏程也霅溪在湖州府城霅者以衆流合集為義凡四水曰苕溪前溪餘不溪及北流水通謂之霅溪)
(一曰四水蕩激時霅然有聲故名魏志徐邈為尚書郎時科酒禁而邈私飲至於沉醉校尉趙達問以曹事邈)
(曰中聖人達白太祖太祖甚怒鮮于輔進曰平日醉客謂酒清者為聖人濁者為賢人耳竟得免後文帝見邈)
(問曰頗復中聖人不對曰昔子反斃於陽榖御叔罰於飲酒臣嗜同二子不能自懲時復中之西漢蓋寬饒字)
(次公為司隸平恩侯許伯入第丞相已下皆賀寬饒東鄉特坐許伯自酌曰蓋君後至寬饒曰無多酌我我乃)
(酒狂丞相魏侯笑曰次公醒而狂何必酒也)
去年臘日訪孤山曾借僧窗半日閒不為思歸對妻子
道人有約徑須還
莘老葺天慶觀小園有亭北向道士山宗說乞
名與詩
春風欲動北風微歸鴈亭邊送鴈歸蜀客南遊家最遠
吳山寒盡雪先晞扁舟去後花絮亂五馬來時賓從非
惟有道人應不忘抱琴無語立斜暉
(漢制太守駟馬其有加秩中二千石者乃右驂故以五馬為太守美稱南齊柳元伯之子五人皆領郡五馬參)
(差於亭故殷文圭云柳氏亭邊參差五馬)
至秀州贈錢端公安道并寄其弟惠山老(一作惠山)
(山人)
鴛鴦湖邊月如水孤舟夜榜鴛鴦起平明繫纜石橋亭
慚愧冒寒髯御史結交最晚情獨厚論心無數今有幾
寂寞抱關歎蕭生耆老執戟哀揚子怪君顔采郤秀發
無乃遷謫反便美天公欲困無奈何世人共抑真疎矣
毗陵高山錫無骨陸子遺味泉冰齒賢哉仲氏早拂衣
占斷此山長洗耳山頭望湖光潑眼山下濯足波生指
儻容逸少問金堂記與嵇康留石髓
(南湖紀略鴛鴦湖名南湖在府城南其禽多鴛鴦故名一曰兩湖相麗若鴛鴦然五代時湖東有煙雨樓今存)
(王注髯御史指錢安道也安道髯而為御史故云漢蕭望之傳霍光秉政王仲翁與蕭望之等數人皆召見吏)
(民當見者先露索去刀兵兩吏挾持望之獨不肯聽自引出曰不願見於是光不用望之而仲翁至光禄大夫)
(望之署小苑東門候仲翁出入傳呼甚寵顧謂曰不肯碌碌反抱關為望之曰各從其志揚雄傳雄為郎給事)
(黃門與王莽劉歆並哀帝之初又與董賢同官當成哀平間莽賢皆為三公權傾人主而雄三世不徙官及莽)
(時以耆老久次轉為大夫按黃門郎掌守門戶故執戟潘岳詩執戟疲揚王注毗陵常州也高山惠山也陸子)
(陸羽也羽善煎茶次第水品以無錫惠山寺石泉為第二包吉贈劉尊師詩曉漱瓊膏冰齒寒世說孫楚曰所)
(以枕流欲洗其耳許邁遺羲之書自山之南至臨安多有金堂玉室仙人芝草左元放之徒在焉神仙傳王烈)
(入太行山忽山破石裂青泥流如髓烈取食之如飴餘半與嵇康凝而為石烈歎曰叔夜志趣非常而不遇命)
(也)
秀州報本禪院鄉僧文長老方丈
萬里家山一夢中吳音漸已變兒童每逢蜀叟談終日
便覺峨眉翠掃空師已忘言真有道我除搜句百無功
明年採藥天台去更欲題詩滿浙東
(洞天記峨眉山在嘉州係第七洞天又天台赤城山高一萬八千丈周回五百里在台州天台縣)
王復秀才所居雙檜二首
吳王池館遍重城奇草幽花不記名青蓋一歸無覓處
只留雙檜待昇平
(晉書孫皓時錢塘湖開或言天下當太平青蓋入洛時皓以問陳訓訓曰臣止能望氣不能達湖之開塞退而)
(告其友曰青蓋入洛將有輿櫬銜璧之事尋而吳國亡)
凜然相對敢相欺直榦臨空未要奇根到九泉無曲處
世間惟有蟄龍知
(通鑑中丞李定御史舒亶論軾自熙寧以來作為文章怨謗君父陛下發錢以本業貧民則曰贏得兒童語音)
(好一年強半在城中陛下明法以課試羣吏則曰讀書萬卷不讀律致君堯舜終無術陛下興水利則曰東海)
(若知明主意應教斥鹵變桑田陛下謹鹽禁則曰豈是聞韶解忘味爾來三月食無鹽其他觸物即事應口無)
(非以詆謗為主上不得已從其請逮軾赴臺獄詔定與知諫院張璪御史何正臣舒亶等雜治之鍜鍊久之不)
(決且多引名士必欲寘之死太皇太后謂帝言小人忌才中傷捃至於詩其過微矣宜熟察之而吳充申捄甚)
(力會王安禮亦以為言帝曰朕固不深譴也王珪復舉軾詠檜詩曰根到九泉無曲處世間惟有蟄龍知今陛)
(下飛龍在天軾欲求之地下之蟄龍不臣孰甚焉帝曰彼自詠檜爾何預朕事促具獄貶黃州團練副使按公)
(諸詩前後作於熙寧間坐詆謗就逮則元豐二年也因注雙檜詩并摭於此)
宋叔達家聽琵琶
數絃已品龍香撥半面猶遮鳳尾槽新曲翻從玉連鎖
舊聲終愛鬱輪袍夢回只記歸舟字賦罷雙垂紫錦絛
何異烏孫送公主碧天無際鴈行高
(楊妃外傳開元中中官白秀貞自蜀回得琵琶以獻其槽以邏逤檀為之温潤如玉光明可鑒有金縷紅紋蹙)
(成雙鳳以龍香板為撥絃乃拘彌國所貢綠冰蠶絲也鄭愚津陽門詩玉奴琵琶龍香撥玉奴太真小字白樂)
(天琵琶行千呼萬喚始出來猶抱琵琶半遮面歐陽詩杜彬琵琶皮作絃自從彬死世莫傳玉連鎖聲入黃泉)
(玉連鎖今曲名廣林記王維微時為岐王所知將應舉王令作琵琶新曲引至公主家維自彈主問何曲曰鬱)
(輪袍也主大愛之是年遂為舉首太平廣記李生者其舅盧有道術謂李生曰求得善箜篌者令侍飲生視箜)
(篌上有朱字云雲中辨江樹天際識歸舟後李生妻陸長源女乃所見於舅家者問有何能曰善箜篌取而視)
(之朱字宛然紫錦絛見張說琵琶賦傅玄琵琶賦序故老云漢送烏孫公主念其行道思慕使知音者作馬上)
(之樂以方語目之故名琵琶釋名推手前曰琵引手郤曰琶)
施註蘇詩卷五
