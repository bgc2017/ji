施註蘇詩卷二十
宋蘇軾撰
施元之原註
武進邵長蘅刪補
詩四十九首
(起在黃州盡元豐七年甲子量移汝州作)
次韻孔毅父集古人句見贈五首(孔毅父名平仲家世見第)
(十卷父長源挽詞注)
羡君戲集他人詩指呼市人如使兒天邊鴻鵠不易得
便令作對隨家雞退之驚笑子美泣問君久假何時歸
世間好句世人共明月自滿千家墀
(市人用史記淮隂傳驅市人而戰之意)
紫駞之峰人莫識雜以雞豚真可惜今君坐致五侯鯖
盡是猩脣與熊白路旁拾得半段槍何必開鑪鑄矛戟
用之如何在我耳入手當令君喪魄
(西京雜記五侯不相能賓客不得來往婁謢豐辯傅會五侯間各得其歡心競致竒膳乃合以為鯖世稱五侯)
(鯖以為竒味焉裴啟語林亦云五侯王氏婁謢漢書作樓護吕氏春秋伊尹說湯曰肉之美者猩猩之脣髦象)
(之約張恊七命封熊之掌翰音之跖燕髀猩唇髦殘象白按熊白即如謂象白也唐哥舒翰傳遇吐蕃苦拔海)
(翰持半段搶迎擊所向披靡)
天下幾人學杜甫誰得其皮與其骨劃如太華當我前
跛䍧欲上驚崷崪名章俊語紛交衡無人巧會當時情
前生子美只君是信手拈得俱天成
(書斷羊欣云胡昭草行得張芝骨索靖得其肉韋誕得其筋史記李斯傳太山之高百仞而跛䍧牧其上李太)
(白上裴長史書名章俊語絡繹閒起傳燈錄洛普和尚頌云入荒田不揀信手拈來草觸目未嘗無臨機何不)
(道)
詩人雕刻閑草木搜抉肝腎神應哭不如默誦千萬首
左抽右取談笑足夜吟石鼎聲悲秋可憐好事劉與侯
何當一醉百不問我欲眠矣君歸休
(揚子或問雕刻衆形者匪天歟韓退之贈崔立之詩勸君韜養待招徵不用雕琢愁肝腎古詩話賀知章見李)
(白烏栖曲曰此詩可泣鬼神矣詩國風左旋右抽中軍作好韓退之石鼎聯句序道士軒轅彌明夜抵劉師服)
(居宿指鑪中石鼎謂侯喜曰子能為詩能與我賦此乎劉與侯皆巳賦十餘韻彌明應之如響)
膏明蘭臭俱自焚象牙翠羽戕其身多言自古為數窮
微中有時堪解紛癡人但數羊羔兒不知何者是左慈
千章萬句卒非我急走捉君應巳遲
(漢兩龔傳薰以香自燒膏以明自銷周易同心之言其臭如蘭左傳襄二十四年象有齒以焚其身賄也異物)
(志翠鳥形似燕翡赤而翠青人取其羽以為飾吳筠玄猨賦小則翡翠殞扵毛羽大則犀象殘於齒革老子多)
(言數窮不如守中史記滑稽傳談言微中亦可以解紛後漢左慈傳曹操欲殺之走入羊羣操知不可得乃令)
(就羊中告之曰不復相殺本試君術耳忽一老羝人立而言曰遽如許即競往赴之而羣羊數百皆變為羝竝)
(屈前膝人立云遽如許遂莫知所取焉)
六年正月二十日復出東門仍用前韻
亂山環合水侵門身在淮南盡處村五畝漸成終老計
九重新掃舊巢痕豈惟見慣沙鷗熟已覺來多釣石温
長與東風約今日暗香先返玉梅魂
(舊巢痕按陸游作施氏注東坡詩序解舊巢字甚詳云昔祖宗以三館養士儲將相才及官制行罷三舘而東)
(坡盖嘗直史館然自謫為散官削去史館之職久矣至于史館亦廢故云新掃舊巢痕其用事之嚴如此愚意)
(詩句必作如是解毋乃太固後人穿鑿之病所以不免也)
食甘
一䨇羅帕未分珍林下先嘗愧逐臣露葉霜枝剪寒碧
金槃玉指破芳辛清泉䔩䔩先流齒香霧霏霏欲噀人
坐客殷勤為收子千奴一掬奈吾貧
(唐蕭嵩傳荆州進黃甘帝以紫帉包賜之又柳氏舊聞云以素羅包其二賜嵩薛逢謝西川相公賜甘子詩滿)
(合新甘破鼻香相公恩重賜先嘗千奴用李衡千頭木奴事詳見上卷東坡詩注)
大寒步至東坡贈巢三(巢三名谷字元修眉山人嘗舉進士京師東坡)
(責黃州谷走江淮因與之遊及二蘇用於朝谷未嘗一見逮謫嶺海慨然自眉山徒步訪)
(之至梅州遺文定書曰我萬里步行見公不自意全今至梅矣文定驚喜曰此非今世人)
(古之人也既見相泣時谷年七十三將復見文忠於海南文定止之不可至新會蠻隸竊)
(其橐装獲於新州谷從之病死扵新)
春雨如暗塵春風吹倒人東坡數間屋巢子誰與鄰
空牀歛敗絮破竈鬱生薪相對不言寒哀哉知我貧
我有一瓢(一作尊)酒獨飲良不仁未能赬我頰聊復濡
子唇故人千鐘禄馭吏醉吐茵那知我與子坐作寒
螀呻努力莫怨天我爾皆天民行看花柳動共享無
邊春
(南史陶潛傳敗絮自擁何慙兒子杜荀鶴詩旋斫生柴帶葉燒吐茵用漢丙吉事注再見)
元脩菜(并引)
菜之美者有吾鄉之巢故人巢元脩嗜之余亦嗜
之元脩云使孔北海見當復云吾家菜耶因謂之
元脩菜余去鄉十有五年思而不可得元脩適自
蜀來見余於黃乃作是詩使歸致其子而種之東
坡之下云(世說楊脩九歲甚聰慧孔君平詣其父父不在兒為設果孔指楊梅以戲兒曰)
(此是君家果應聲答曰未聞孔雀是君家禽)
彼美君家菜鋪田綠茸茸豆莢圓且小槐牙細而豐種
之秋雨餘擢秀繁霜中欲花而未萼一一如青蟲是時
青帬女採擷何悤悤烝之復湘之香色蔚其饛點酒下
鹽豉縷橙芼薑蔥那知雞與豚但恐放箸空春盡苗葉
老耕翻煙雨叢潤隨甘澤化暖作青泥融始終不我負
力與糞壤同我老忘家舍楚音變兒童此物獨嫵媚終
年繋余胷君歸致其子囊盛勿函封張騫移苜蓿適用
如葵菘馬援載薏苡羅生等蒿蓬懸知東坡下塉鹵化
千鍾長使齊安民指此說兩翁
(詩小雅有饛簋飱有捄棘匕晉陸機傳千里蓴羹未下鹽豉再見韓退之詩芼以椒與橙杜子美姜少府設膾)
(歌放箸未覺金盤空王右軍來禽青李帖子皆囊盛為佳函封多不生再見漢張騫傳大宛國馬耆苜蓿騫始)
(為武帝言之其後漢使來歸種之離宫館旁極望焉薏苡注巳見)
二月三日點燈會客
江上東風浪接天苦寒無賴破春姸試開雲夢羔兒酒
快瀉錢塘藥玉船蠶市光隂非故國馬行燈火記當年
冷煙濕雪梅花在畱得新春作上元
(王注羔兒酒即今之羊羔酒藥玉船盖以藥煑石而似玉者可作酒杯先生又有獨酌試藥玉船詩成都有蠶)
(市注見首卷馬行在汴京舊城之東北隅蓋鬻馬之區百賈所會也)
上巳日與二三子攜酒出游隨所見輙作數句
明日集之為詩故詞無倫次(先生志林記此日出游云黃州定慧)
(院東小山上有海棠一株特繁茂每歲盛開時必為置酒已五醉其下矣今年復與參寥)
(及二三子訪焉則園已易主主雖市井人然以余故稍加培治山上多老枳木花白而圓)
(香色皆不凡以余故亦得不伐既飲復憩扵尚氏之第尚所居竹林花木皆可喜醉臥閣)
(上稍醒聞坐客崔成者彈雷琴作悲風曉角錚錚然意謂非人間也晩乃步出城東入何)
(氏韓氏竹園遂置酒竹隂下興盡乃徑歸元豐七年三月初二日也)
薄雲霏霏不成雨杖藜曉入千花塢柯丘海棠吾有詩
獨笑深林誰敢侮三杯卯酒人徑醉一枕春睡日亭午
竹閒老人不讀書留我閉門誰教汝出簷聚枳十圍大
寫真素壁千蛟舞東坡作塘今幾尺攜酒一勞農工苦
郤尋流水出東門壊垣古塹花無主臥開桃李為誰姸
對立鵁鶄相媚嫵開樽藉草勸行路不惜春衫汙泥土
褰裳共過春草亭扣門卻入韓家圃轆轤繩斷井深碧
鞦韆索挂人何所映簾空復小桃枝乞漿不見譍門女
南山古臺臨斷岸雪陣翻空迷仰俯故人餽我玉葉羹
火冷煙消誰為煮﨑嶇束緼下荒徑婭姹隔花聞好語
更隨落景盡餘樽卻旁孤城得僧宇主人勸我洗足眠
倒牀不復聞鐘鼓明朝門外泥一尺始悟三更雨如許
平生所向無一遂兹游何事天不阻固知我友不終窮
豈弟君子神所予
(黃州東坡圖柯山四望直南高丘故亦名柯丘東南隅海棠一株甚茂又柯丘南尚氏家有叢枳甚大公嘗自)
(為圖之晉書王徽之傳吳中一士大夫家有好竹欲觀之便出坐輿造竹下諷嘯良久主人灑掃請坐徽之不)
(顧將出主人乃閉門徽之便以此賞之盡歡而去又互見前晉阮脩傳意有所思率爾褰裳不避晨夕小桃用)
(本事詩所載崔護事巳見傳竒裴航經藍橋驛因渴乞漿扵茅舍老嫗嫗曰雲英擎一甌漿來郎君要飲俄於)
(葦箔下出䨇玉手捧瓷甌飲之互見十四卷次韻舒教授詩注漢蒯通傳束縕請火於亡肉家歐陽永叔莫登)
(樓詩婭姹扶欄車兩頭髧髦垂鬟嬌未羞詩大雅豈弟君子神所勞矣韓退之薦士詩微詩公勿誚豈弟神所)
(勞)
日日出東門
日日出東門步尋東城游城門抱關卒笑我此何求我
亦無所求駕言寫我憂意適忽忘返路窮乃歸休懸知
百歲後父老說故侯古來賢達人此路誰不由百年寓
華屋千載歸山丘何事羊公子不肯過西州
(詩國風駕言出游以寫我憂史記蕭何世家召平者故秦東陵侯晉羊曇謝安甥也安薨後行不由西州路詳)
(見七卷遊東西巖詩注)
南堂五首(齊安拾遺夏澳口之側本水驛有亭曰臨臯郡人以驛之高陂上築南堂)
(為先生游息)
江上西山半隐堤此邦臺館一時西南堂獨有西南向
臥看千帆落淺谿
暮年眼力嗟猶在多病顛毛郤未華故作明窗書小字
更開幽室養丹砂
他時夜雨困移牀坐厭愁聲點客腸一聽南堂新瓦響
似聞東塢小荷香
山家為割千房蜜稚子新畦五畞蔬更有南堂堪著客
不憂門外故人車
(杜子美秋野詩風落收松子天寒割蜜房孟東野新居詩獨治五畞蔬)
掃地燒香閉閣眠簟紋如(二作似)水帳如煙客來夢覺知
何處挂起西窗浪接天
(李商隐詩水紋簟滑鋪牙牀李太白詩碧紗如煙隔窗語尉遲偓中朝故事路巖籍沒有蚊㡡一頂輕密如煙)
(人疑其蛟綃也)
次韻子由種杉竹
吏散庭空雀噪簷閉門獨㝛夜厭厭似聞棃棗同時種
應與杉篁刻日添糟麴有神熏不醉雪霜誇健巧相沾
先生坐待清隂滿空使人人歎滯淹
(詩小雅厭厭夜飲注安也)
孔毅父妻挽辭
結褵記初歡同穴期晩歲擇夫得温嶠生子勝王濟高
風相賓友古義仍兄弟從君吏隠中窮達初不計云何
抱沈疾俯仰便一世幽隂淒房櫳芳澤在巾袂百年縱
得滿此路行亦逝那將有限身長瀉無益涕君文照今
古不比山石脆當觀千字誄寧用百金瘞
(毛詩東山四章樂男女之得及時也云親結其褵九十其儀毛傳曰褵婦人之褘褘香䙬也又大車刺周大夫)
(禮義陵遲男女滛奔云榖則異室死則同穴世說温嶠從姑有一女屬嶠覓婿嶠報姑已得之門地壻身盡不)
(減嶠因下玉鏡臺一枚既交禮女以手披紗扇撫掌大笑曰我固疑是老奴晉列女傳王渾妻鍾琰生子濟詳)
(見八卷賀陳述古弟章生子詩注左傳僖公三十二年臼季使過冀見冀缺耨其妻饁之敬相待如賓後漢龐)
(公傳夫妻相與敬如賓客古樂府焦仲卿妻詩結髮同枕席黃泉共為友毛詩女曰雞鳴陳古義以刺今不說)
(德而好色也又宴爾新昏如兄如弟漢班倢伃賦房櫳虛兮風泠泠楚詞大招粉白黛黑施芳澤鄭玄周禮注)
(誄謂積累生時德行漢朱建傳母死辟陽侯奉百金裞注裞贈終者之衣被)
次韻孔毅父久旱已而甚雨三首(先生為楊道士書一帖云)
(僕謫居黃岡綿竹武都山道士楊世昌子京自廬山來過余□□□乃去其人善畫山水)
(能鼔琴曉星歴骨色及作軌革卦影通知黃白藥術可謂藝矣明日當舍余去為之悵然)
(浮圖不三㝛木下真有以也元豐六年五月八日東坡居士書又一帖云十月十五日夜)
(與楊道士泛舟赤壁飲醉夜半有一鶴自江南來翅如車輪嘎然長鳴掠余舟而西不知)
(其為何祥也聊復記云按次毅父韻第三首載西州楊道士凡數聯因此帖知為世昌詩)
(中又言善吹洞簫其自廬山從公蓋壬戌之夏前赤壁賦云客有吹洞簫者殆是楊也先)
(生先嘗為賦蜜酒歌後赤壁賦云適有孤鶴横江東來觀此帖蓋非寓言夢一道士者豈)
(即世昌姑托以夢耶先生道大才高不容於時憂患半生如陳季常巢元脩張中吳子野)
(輩獨相從流離困戹之中其姓名遂不沒扵千載今世昌藉此復有傳扵後世夫豈偶然)
(二帖書在蜀牋筆畫甚精㝛嘗以入石云)
饑人忽夢飯甑溢夢中一飽百憂失只知夢飽本來空
未悟眞饑定何物我生無田食破硯爾來硯枯磨不出
去年太歲空在酉傍舍壺漿不容乞今年旱勢復如此
歲晩何以黔吾突青天蕩蕩呼不聞况欲稽首號泥佛
罋中蜥蜴尤可笑跂跂脈脈何等秩隂陽有時雨有數
民是天民天自䘏我雖窮苦不如人要亦自是民之一
形容雖是喪家狗未肯弭耳争投骨倒冠落幘謝朋友
獨與蚊雷共圭蓽故人嗔我不開門君視我門誰肯屈
可憐明月如潑水夜半清光飜我室風從南來非雨候
且為疲人洗蒸鬱褰裳一和快哉謠未暇饑寒念明日
(白樂天詩渴人多夢飲饑人多夢食唐杜牧傳夢書皎皎白駒字俄而飯甑裂牧曰不祥也乃自為墓志馬總)
(意林袁雅正書太歲在酉乞漿得酒太歲在已販妻鬻子則知災祥有自然之理史通略及朝野僉載竝云後)
(漢和熹鄧皇后紀嘗夢捫天蕩蕩正青張奂傳凡人之情冤則呼天窮則扣心今呼天不聞扣心無益誠自傷)
(痛蜥蜴詳見十二卷蠍虎詩注史記孔子世家鄭人謂孔子纍纍若喪家之狗再見戰國策應侯謂秦王曰王)
(見大王之狗臥者臥起者起行者行止者止毋相與鬭者投之一骨輕起相牙何則有争意也漢中山靖王傳)
(衆呴漂山聚蚊成雷左傳襄十年王叔之宰曰蓽門圭竇之人杜預注蓽門柴門圭竇小戶穿壁為戶上銳下)
(方状如圭也快哉用宋玉風賦語注已見)
去年東坡拾瓦礫自種黃桑三百尺今年刈草蓋雪堂
日炙風吹面如墨平生懶惰今始悔老大勤農天所直
沛然例賜三尺雨造化無心怳難測四方上下同一雲
甘霔不為龍所隔(公自注俗有分龍日)蓬蒿下濕迎曉來燈火新
凉催夜織老夫作罷得甘寝臥聽牆東人響屐奔流未
已坑谷平折葦枯荷恣漂溺腐儒麤糲支百年力耕不
受衆目憐破陂漏水不耐旱人力未至求天全會當作
塘徑千步横斷西北遮山泉四鄰相率助舉杵人人知
我囊無錢明年共看决渠雨饑飽在我寧關天誰能伴
我田間飲醉倒惟有支頭甎
(詩小雅上天同雲杜子美詩四海八荒同一雲又詩百年麤糲腐儒飡班孟堅西都賦决渠降雨荷鍤成雲漢)
(李廣傳嘗夜從一騎出從人田間飲韓退之詩暫拳一手支頭臥)
天公號令不再出十日愁霖併為一君家有田水冒田
我家無田憂入室不如西州楊道士萬里隨身惟兩膝
沿流不惡泝亦佳一葉扁舟任飄突山芎麥麴都不用
泥行露㝛終無疾夜來饑腸如轉雷旅愁非酒不可開
楊生自言識音律洞簫入手清且哀不須更待秋井塌
見人白骨方銜杯
(揚子法言鼓舞萬物者其雷風乎鼓舞萬民者其號令乎雷不一風不再後漢蔡邕傳風者天之號令也山芎)
(麥麴用左傳申叔展語詳見上卷和王鞏詩注後漢趙壹傳柴車草屛露㝛其傍庾信愁賦細酌榴花一兩杯)
(蕩彼愁門終不開杜子美醉歌忽憶雨時秋井塌古人白骨生青苔如何不飲令心哀)
初秋寄子由
百川日夜逝物我相隨去惟有㝛昔心依然守故處憶
在懷遠驛閉門秋暑中藜羹對書史揮汗與子同西風
忽淒厲落葉穿戶牖子起尋裌衣感嘆執我手朱顔不
可恃此語君莫疑别離恐不免功名定難期當時巳悽
斷况此兩衰老失塗既難追學道恨不蚤買田秋巳議
築室春當成雪堂風雨夜已作對牀聲
(懷遠驛在汴京麗景門按東坡嘉祐六年與子由同奉制策寓懷遠驛笠澤叢書陸龜蒙復友生論文書云讀)
(古聖人書每涵泳義味獨坐日昃案上一杯藜羹如五鼎太牢饋於左右)
和黃魯直食筍
飽食有殘肉饑食無餘菜紛然生喜怒似被狙公賣爾
來誰獨覺凛凛白下宰(公自注太和古白下也時魯直知吉州太和縣)一飯在
家僧至樂甘不壊多生味蠧簡食筍乃餘債蕭然映樽
俎未肯雜松芥君看霜雪姿童稚巳耿介胡為遭暴横
三嗅不忍嘬朝來忽解籜勢廹風雷噫尚可餉三閭飯
筒纏五采
(莊子齊物論狙公賦茅曰朝三而暮四衆狙皆怒曰然則朝四而暮三衆狙皆悅名實未虧而喜怒為用亦因)
(是也再見穆天子傳暴蠧書于羽陵注云暴書中蠧蟲韓退之雜詩豈殊蠧書魚生死文字間續齊諧記屈原)
(以五月五日投汨羅而死楚人哀之是日以竹筒貯米祭之建武元年長沙人見人自稱三閭大夫曰常苦蛟)
(龍所竊願以五色絲纏之則蛟龍所畏也)
聞子由為郡僚所捃恐當去官
少學不為身㝛志固有在雖然敢自必用舍置度外天
初若相我發迹造弘大豈敢負所付捐軀欲投會寧知
事大繆舉步得狼狽我已無可言墮甑難追悔子雖僅
自免雞肋安足頼低回畏罪罟黽勉敢言退若人疑或
使為子得微罪時哉歸去來共抱東坡耒
(柳子厚冉谿詩少時陳力希公侯許國不復為身謀後漢隗囂傳帝曰且當置此兩子扵度外詩大雅而式弘)
(大莊子廣而造大也孔叢子吾於狼狽見聖人之志酉陽雜俎狽亦狼之類前足絶短每行必駕兩狼失狼則)
(不能行故世言事乖者謂之狼狽後漢張步傳負負無可言者墮甑後漢孟敏事注巳見後漢楊修傳曹操欲)
(討劉偹而不得進欲守之又難為功於是出教曰雞肋外曹莫能曉修曰雞肋食之則無所得棄之則如可惜)
(公歸計决矣乃令外曰稍嚴操於是回師晉劉伶嘗因醉忤客客奮前欲毆之伶徐曰雞肋不足以安尊拳其)
(人笑而止詩小雅豈不懷歸畏此罪罟又黽勉從事不敢告勞)
次韻王鞏南遷初歸二首
問君謫南賓野葛食幾尺逢人瘴髮黃入市胡眼碧三
年不易過坐睨倚天壁歸來貌如故妙語仍破鏑那能
廢詩酒亦未妨禪寂願為尚書郎還賜上方舄
(博物志魏太祖習啖野葛至一尺北夢瑣言嶺南黃茅瘴患者髮落白樂天詩大江寒見底巨山青倚天)
江家舊池臺修竹圍一尺歸來萬事非惟見秦淮碧平
生痛飲處遺墨鴉栖壁西來故父客金印雜鳴鏑三槐
老更茂花絮春寂寂中微未可料家廟藏赤舄
(劉禹鍚江總宅詩池臺竹樹五畞餘至今人道江家宅又詩青松鬱成塢修竹盈尺圍山謙之丹陽記始皇鑿)
(金陵斷方山為瀆令淮水貫城中入大江謂之秦淮江總歸金陵詩歸來惟見秦淮碧漢吳王濞傳周亞夫問)
(故父絳侯客史記張耳傳外黃女亡其夫去抵父客漢百官表相國丞相金印紫綬晉周顗傳殺諸賊奴取金)
(印如斗大繋肘鳴鏑字出漢匈奴傳注巳見曹子建樂府攬弓捷鳴鏑周禮三槐三公位焉按東坡三槐堂記)
(云故兵部侍郎晉國王公嘗手植三槐於庭曰吾子孫必有為三公者已而其子魏國文正公相真宗其子懿)
(敏公事仁宗鞏文正孫也唐禮樂志諸臣之享其親廟室服器之數視其品詩大雅王鍚韓侯玄衮赤舄)
孔毅父以詩戒飲酒問買田且乞墨竹次其韻
酒中真復有何好孟生雖賢未聞道醉時萬慮一掃空
醒後紛紛如㝛草十年揩洗見真妄石女無兒焦榖槁
此身何異貯酒瓶滿輒予人空自倒武昌痛飲豈吾意
性不違人遭客惱君家長松十畞隂借我一菴聊洗心
我田方寸耕不盡何用百頃糜千金枕書熟睡呼不起
好學憐君工雜擬且將墨竹換新詩潤色何須待東里
(孟生孟嘉也注屢見韓退之詩數杯澆腸雖暫醉皎皎萬慮醒還新維摩經文殊師利問維摩詰言菩薩云何)
(觀於衆生維摩詰言如焦穀牙如石女兒嵇康幽憤詩性不傷物頻致怨憎列子方寸之地虛矣監戒錄王梵)
(夫詩云但存方寸地留與子孫耕)
任師中挽辭(任師中名伋巳見前注師中為新息令民愛之買田而居後通判黃)
(州知瀘州沒扵遂州其在齊安常遊於定惠院既去郡人名其亭曰任公東坡遷齊安人)
(知其與師中善也復為師中菴曰師中必來訪予將館於是潁濱為作記)
大任剛烈世無有疾惡如風朱伯厚小任温毅老更文
聰明慈愛小馮君兩任才行不須說疇昔竝友吾先人
相看半作晨星沒可憐太白與殘月大任先去冢未乾
小任相繼呼不還強寄一樽生死别樽中有淚酒應酸
貴賤賢愚同盡耳君家不盡緣賢子人間得喪了無憑
只有天公終可倚
(後漢朱震字伯厚詳見十七卷林子中以詩寄文與可注大小馮君見十二卷和孔密州詩注揚子法言日昃)
(不飲酒酒必酸白樂天詩賢愚貴賤同歸盡北邙冢墓高嵳峩)
子由作二頌頌石臺長老問公手寫蓮經字如
黑蟻且誦萬遍脅不至席二十餘年予亦作二
首
眼前擾擾黑蚍蜉口角霏霏白唾珠要識吾師無礙處
試將燒郤看瞋無
(後漢趙壹傳欬唾自成珠莊子秋水篇子不見夫唾者乎噴則大者如珠小者如霧)
眼睛心地兩虛圓脅不沾牀二十年誰信吾師非不睡
睡蛇巳死得安眠
(傳燈錄第十祖初侍伏䭾尊者未嘗睡眠謂其脅不至席號脅尊者遺教經煩惱毒蛇睡在汝心譬如黑蚖在)
(汝室睡當以持戒之鉤早併除之睡蛇既出乃可安眠)
鄧忠臣母周挽辭(鄧忠臣字眘思湘州湘隂人)
微生真草木無處謝天力慈顔如春風不見桃李實古
今抱此恨有志俯仰失公子豈先知戰戰常惜日吾君
日月照委曲到肝鬲哀哉人子心吾何愛一邑家庭拜
前後粲然發笑色豈比黃壤下焚瘞千金璧若人道德
人視此亦戲劇聊償曾閔意遽與仙佛寂孤纍臥江渚
永望墳墓隔作詩相楚挽感動淚再滴
(尚書洛誥王命周公後作冊逸誥孔氏傳云伯禽封命之書皆同在烝祭之日周公拜前魯公拜後公羊傳封)
(魯公以為周公也周公拜乎前魯公拜乎後漢王莽傳子父俱延拜而受之注謂周公拜前魯公拜後出尚書)
(大傳揚雄反騷欽弔楚之湘纍注不以罪死曰纍按孤纍公自謂也譙周法訓曰挽歌者高帝召田横至尸鄉)
(自殺從者悲歌以寄其情後續之為薤露蒿里以送喪至李延年分為二等薤露送王公貴人蒿里送士大夫)
(庶人使挽者歌之因呼為挽歌謝希逸宋貴妃誄鏘楚挽於槐風注楚者酸楚也杜子美詩臨岐别數子握手)
(淚再滴)
徐君猷挽辭(君猷名大受終於黃州事見十九卷戲君猷不飲酒詩注)
一舸南游遂不歸清江赤壁照人悲請看行路無從涕
盡是當年不忍欺雪後獨來栽柳處竹間行復採茶時
山成散盡樽前客舊恨新愁只自知
(荆州記蒲圻縣沿江一百里南岸名赤壁周瑜黃蓋乘大艦大破魏武於烏林赤壁東西一百六十里禮記孔)
(子之衞遇舊館人之喪而入哭之遇一哀而出涕子貢曰無乃已重乎子曰予惡夫涕之無從也史記滑稽傳)
(子産治鄭民不能欺子賤治單父民不忍欺西門豹治鄴民不敢欺李後主秋夕詩往愁新恨有誰知)
和蔡景繁海州石室(蔡景繁名承禧事見二十二卷蔡景繁官舍小閣詩)
(注東坡在黃有答景繁帖云朐山臨海石室信如所諭前某嘗攜家一游時有胡琴婢就)
(室中作濩索凉州凛然有冰車鐵馬之聲婢去久矣因公復起一念若果游此必有新篇)
(當破戒奉和也又云海上竒觀恨不與公同游大篇或可追賦景繁往游既賦詩坡為屬)
(和前所述皆指石曼卿後車胡琴云云皆帖中語意又前年開閤云云即所謂婢去久矣)
(因公復起一念用此帖為証而詩乃粲然因公復起一念實用陳鴻長恨傳楊妃語也)
芙蓉仙人舊游處(公自注石曼卿也)蒼藤翠壁初無路戲將桃
核裹黃泥石閒散擲如風雨坐令空山作錦繡倚天照
海花無數花閒石室可容車流蘇寳蓋窺靈宇何年霹
靂起神物玉棺飛出王喬墓當時醉臥動千日至今石
縫餘糟醑山人一去五十年花老室空誰作主手植數
松今偃蓋蒼髯白甲低瓊戶我來取酒酬先生後車仍
載胡琴女一聲冰鐵散巖谷海為瀾翻松為舞爾來心
賞復何人持節中郎醉無伍獨臨斷岸呼出日紅波碧
巘相吞吐徑尋我語覓餘聲拄杖彭鏗叩銅鼓長篇小
字遠相寄一唱三歎神悽楚江風海雨入牙頰似聽石
室胡琴語我今老病不出門海山巖洞知何許門外桃
花自開落牀頭酒罋生塵土前年開閤放柳枝今年洗
心參佛祖夢中舊事時一笑坐覺俯仰成今古願君不
用刻此詩東海桑田眞旦暮
(歐陽公詩話石曼卿卒後故人有見之者云恍惚如夢中言我今為仙也所主芙蓉城又石曼卿通判海州以)
(山嶺高峻人路不通了無花卉點綴映照使人以泥裹桃核為弹抛擲於山嶺之上一二歲間花發滿山爛如)
(錦繡張平子東京賦樹翠宇之高蓋飛流蘇之騷殺庾信賦翡翠珠被流蘇羽帳後漢王喬傳為葉令天下玉)
(棺於堂前吏人推排終不摇動喬曰天帝獨召我耶乃沐浴寝其中蓋便立覆㝛昔葬於城東土自成墳博物)
(志昔人有玄石者從中山酒家飲與之千日酒而忘語其節歸數日尚醉家人以為死遂葬之酒家計其日往)
(告之發冢乃醒玉策記千歲松樹四邊披起上杪不長望而視之有如偃蓋楚詞惜誓章載玉女於後車白樂)
(天五弦彈歌鐵擊珊瑚一兩曲冰瀉玉盤千萬聲後漢蔡邕為左中郎將蔡景繁時漕淮南故云持節中郎馬)
(援傳得駱越銅鼓韓退之詩杖撞玉板聲彭觥開閤用王敦事詳見十七卷李公擇過高郵詩注白樂天不能)
(忘情吟序樂天既老又病風乃錄家事會經費去長物妓有樊素者年二十餘綽綽有歌舞態善唱楊枝人多)
(以曲名名之由是名聞洛下將放之馬有駱者駔壯駿稳乘之亦有年將鬻之圉人牽馬出門馬驤首反顧一)
(鳴似知去而旋戀者素慘然立且拜婉孌有詞詞畢泣下予愍然不能對且命廻勒反袂飲素酒自飲一杯快)
(吟數十聲因自哂題其篇曰不能忘情吟駱馬注巳見神仙傳麻姑謂王方平曰自接侍以來見東海三為桑)
(田向到蓬萊水乃淺於往昔會時略半也豈將復為陵陸乎方平笑曰聖人言海中行復揚塵也再見)
和秦太虛梅花
西湖處士骨應槁只有此詩君壓倒東坡先生心巳灰
為愛君詩被花惱多情立馬待黃昏殘雪消遲月出蚤
江頭千樹春欲闇竹外一枝斜更好孤山山下醉眠處
點綴帬腰紛不掃萬里春隨逐客來十年花送佳人老
去年花開我已病今年對花還草草不知風雨卷春歸
收拾餘香還畀昊
(歐陽公歸田錄處士林逋居於杭州西湖之孤山善為詩如梅花詩疎影横斜水清淺暗香浮動月黃昏評詩)
(者謂前世詠梅花者多矣未有此句也自逋之卒湖山寂寥未有繼者摭言寳歴中楊嗣復宴諸生扵新昌里)
(第元白亦預皆賦詩于席惟楊汝士後成而最佳元白歎伏汝士醉歸語子弟曰我今日壓倒元白杜子美絶)
(句江上被花惱不徹無處告訴只顛狂白樂天杭州春望詩誰開湖寺西南路草綠帬腰一道斜注云孤山在)
(湖洲中草綠時望如帬腰詩小雅勞人草草又投畀有昊)
再和潛師
化工未議蘇羣槁先向寒梅一傾倒江南無雪春瘴生
為散冰花除熱惱風清月落無人見洗糚自趁霜鐘蚤
惟有飛來雙白鷺玉羽瓊枝鬭清好吳山道人心似水
眼淨塵空無可掃故將妙語寄多情横機欲試東坡老
東坡習氣除未盡時復長篇書小草且撼長條飡落英
忍饑未擬窮呼昊
(山海經豐山上有九耳鐘霜降則鳴柳子厚龍城錄隋開皇中趙師雄遷羅浮一日憩於林間見一女淡糚出)
(迎相與叩酒家門而飲頃之醉寝師雄亦懵然久之東方巳白起視乃在大梅樹下上有翠羽啾㗩湏臾月落)
(參横但惆悵而巳蜀注云宋武帝宫人早朝聞景陽樓鐘聲即起糚洗出南史及南齊書李賀詩今朝畫眉早)
(不待景陽鐘漢書鄭崇傳臣門如市臣心如水列子是殆見吾衡氣機也衡通横華嚴經除一切煩惱習氣爾)
(雅夏為昊天)
橄欖
紛紛青子落紅鹽正味森森苦且嚴待得微甘回齒頰
已輸崖蜜十分甜
(本草崖蜜又名石蜜别有土蜜木蜜歸叟詩話范景仁云橄欖木高大難採以鹽擦木身則實自落顧禧注云)
(記得小說南人誇橄欖於河東人云此有回味東人云不若我棗比至伱回味我已甛久矣棗一作杮按惠洪)
(冷齋夜話云崖蜜事見鬼谷子謂櫻桃也今之鬼谷子實無此說然略記陸士衡有賦云朱藍崖蜜士衡此語)
(當有所自)
海棠
東風渺渺(一作嬝嬝)泛崇光香霧空濛(一作霏霏)月轉廊只恐夜
深花睡去故(一作更)燒高燭照紅糚
(宋玉招魂光風轉蕙泛崇蘭些花睡暗使楊妃卯醉未醒事注已見)
東坡
雨洗東坡月色清市人行盡野人行莫嫌犖确坡頭路
自愛鏗然曳杖聲
生日王郎以詩見慶次其韻并寄茶二十一片
折揚新曲萬人趍獨和先生于蒍于但信櫝藏終自售
豈知盌脫本無橅朅從冰叟來游宦肯伴臞仙亦號儒
棠棣竝為天下士芙蓉曾到海邊郛不嫌霧谷霾松柏
終恐虹梁荷棟桴高論無窮如鋸屑小詩有味似連珠
感君生日遥稱夀祝我餘年老不枯未辦報君青玉案
建谿新餅截雲腴
(莊子天地篇大聲不入於里耳折揚皇荂則嗑然而笑以唐元德秀傳玄宗酺五鳳樓下命三百里縣令刺史皆)
(聲樂集河内太守輦優伎數百瓌譎光麗德秀時為魯山令惟樂工數十人聯袂歌于蒍于于蒍于者德秀所)
(為歌也帝聞異之歎曰賢人之言哉河内人其塗炭乎乃黜太守德秀益知名朝野僉載武后時宫中謠曰杷)
(推侍御史盌脫校書郎晉王沈傳仕郡文學鬱鬱不得志乃作釋時論曰東野丈人觀時以居隐耕汙腴之墟)
(有冰氏子者出自沍寒之谷過而問塗漢司馬相如傳列仙之儒居山澤間形容甚&KR0751;毛詩棠棣燕兄弟也棠)
(棣之華鄂不韡韡凡今之人莫如兄弟史記魯仲連傳先生天下士也芙蓉胡微之芙蓉城傳為王迥子高作)
(子高遇仙人周瑶英事見十四卷王郎字子立子高其兄也班固西都賦因瓌材而究竒抗應龍之虹梁列棼)
(橑以布翼荷棟桴而高驤晉胡母輔之傳字彦國王澄嘗與人書曰彦國吐嘉言如鋸木屑霏霏不絶文選演)
(連珠注傅玄叙連珠曰連珠者興扵漢章之世班固賈逵傅毅三子受詔作之其大體必假喻以達其旨使覽)
(者微悟合於古詩諷興之義欲歴歴如貫珠易見而可悅故謂之連珠張衡四愁詩美人贈我錦繡段何以報)
(之青玉案)
别黃州
病瘡老馬不任鞿猶向君王得敝幃(一作帷)桑下豈無三
㝛戀樽前聊與一身歸長腰尚載撑腸米闊領先裁蓋
癭衣投老江湖終不失來時莫遣故人非
(漢刑法志以鞿而御駻突注馬絡頭曰鞿杜子美瘦馬行日暮不收烏啄瘡禮記敝帷不棄為埋馬也四十二)
(章經浮屠桑下一㝛日中一食慎勿再矣後漢襄楷傳浮屠不三㝛桑下不欲久生恩愛精之至也郡邑志楚)
(人長腰粳米縮項鯿魚言美味也韻語陽秋汝人多苦癭故歐陽公汝癭詩云傴婦垂甕盎嬌嬰食卵殼無由)
(辨肩頸有類龜縮殼梅聖俞詩云女慚高掩襟男大闊裁領公作此詩時方移汝也)
過江夜行武昌山上聞黃州鼔角
清風弄水月銜山幽人夜渡吳王峴黃州鼔角亦多情
送我南來不辭遠江南又聞出塞曲半雜江聲作悲健
誰言萬方聲一槩鼉憤龍愁為余變我記江邊枯柳樹
未死相逢真識面他年一葉泝江來還吹此曲相迎餞
(吳王峴在武昌西川九曲亭下志林云孫仲謀泛江自樊口鑿山通道歸武昌今猶謂之吳王峴吳兢樂府古)
(題要解横吹曲有鼓角舊說云蚩尤帥魑魅與黃帝戰帝始命吹角為龍鳴以禦之其後魏武北征烏丸越涉)
(沙漠軍士聞之悲思於是減為中鳴尤更悲矣唐樂令諸道行軍應給鼔角者三萬人已上角十四具鼓二十)
(四面二萬巳上角八鼔十四萬人已上角六鼔十不滿萬人臨時量給互見十三卷古今樂錄横吹胡樂張騫)
(入西域傳其法於長安李延年因之更造新聲後漢以給邊將萬人將軍得之有黃鵠隴頭出塞入塞等十曲)
(見班超傳注杜子美閣夜詩五更鼔角聲悲壯又詩萬方聲一槩吾道竟何之)
自興國往筠㝛石田驛南廿五里野人舍
谿上青山三百疊快馬輕衫來一抹倚山修竹有人家
横道清泉知我渴芒鞋竹杖自輕軟蒲薦松牀亦香滑
夜深風露滿中庭惟見孤螢自開闔
將至筠先寄遲适遠三猶子
露㝛風飡六百里明朝飲馬南江水未見豐盈犀角兒
先逢玉雪王郎子(公自注時道逢王郎於建昌方北行也)對牀欲作連夜
語念汝還須戴星起夜來夢見小於菟(公自注遠小名虎兒)猶是
髧髦垂兩耳憶過濟南春未動三子出迎殘雪裏我時
移守古河東酒肉淋漓渾舍喜而今憔悴一羸馬逆旅
擔夫相汝爾出城見我定驚嗟身健窮愁不須恥我為
廼翁留十日掣電一歡何足恃惟當火急作新詩一醉
兩翁勝酒美
(露㝛字出趙壹傳已見鮑明遠升天行風飡委松柏雲臥恣天行左傳宣十二年將飲馬于河而歸詩國風髧)
(彼兩髦揚雄方言周晉秦隴間謂父曰翁)
端午游真如遲适遠從子由在酒局
一與子由别郤數七端午身隨綵絲繫心與昌歜苦今
年疋馬來佳節日夜數兒童喜我至典衣具雞黍水餅
既懷鄉飯筒仍愍楚謂言必一醉快作西川語寧知是
官身糟麴困熏煑獨攜三子出古刹訪禪祖高談付梁
羅(公自注梁羅遲适小名也)詩律到阿虎歸來一調笑慰此長齟齬
(周處風土記仲夏端午烹鶩角黍注云端始也謂五月五日風俗通五月五日以五綵絲繫臂者辟兵及鬼令)
(人不病温左傳僖三十年王使周公閱來聘饗有昌歜杜預曰菖蒲葅也按世俗端午以菖蒲泛酒飲之歲時)
(記及玉燭寳典諸書皆不載未詳所自宋玉九辯圓鑿而方枘兮吾固知齟齬而難入)
别子由三首兼别遲(㝛守都梁得東平康師孟元祐二年三月刻二蘇公)
(所與九帖於洛陽坡書别子由第二詩而題其後云元豐七年余自黃遷汝往别子由於)
(筠作數詩留别此其一也其後雖不過洛而此意未忘因康君郎中歸洛書以贈之元祐)
(元年三月十日軾書)
知君念我欲别難我今此别非他日風裏楊花雖未定
雨中荷葉終不濕三年磨我廢百書一見何止得雙璧
願君亦莫嘆留滯六十小劫風雨疾
(漢司馬遷傳天子始建漢家之封太史公留滯周南不得與從事發憤且卒法華經日月燈明佛說大乘經六)
(十小劫不起于座)
先君昔愛洛城居我今亦過嵩山麓水南卜宅(一作築)吾
豈敢試向伊川買修竹又聞緱山好泉眼傍市穿林瀉
冰玉遥想(一作想見)茅軒(一作簷)照水開兩翁相對清如鵠
(子由卜居賦序昔余先君以布衣宦學四方嘗過洛陽愛其山川慨然有卜居意而貧不能遂唐温造隐居洛)
(水之南烏重胤辟河陽幕韓愈詩曰水南山人又繼往車馬僕從塞閭里唐地理志河南府本洛州有川三十)
(九其一曰伊川又河南緱氏有仙人洞)
兩翁歸隐非難事惟要傳家好兒子憶昔汝翁如汝長
筆頭一落三千字世人聞此皆大笑慎勿生兒兩翁似
不知樗櫟薦明堂何似鹽車壓千里
(後漢鄭玄傳以書戒子益恩曰案之禮典便合傳家晉宣穆張后傳帝曰老物不足惜慮困我好兒)
初别子由至奉新作
雙鵲先我來飛上東軒背書隨好夢到人與佳節會一
歡難把玩回首了無在郤渡來時谿斷橋號淺瀨茫茫
暑天闊藹藹孤城背青山眊矂中落日凄凉外盛衰豈
吾意離合非所礙何以解我憂麤了一事大
施註蘇詩卷二十
