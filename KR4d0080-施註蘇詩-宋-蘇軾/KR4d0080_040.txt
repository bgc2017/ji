施註蘇詩卷二十六
宋蘇軾撰
施元之原注
武進邵長蘅刪補
詩四十九首
(時官翰林作施註缺今補)
書晁補之所藏文與可墨竹三首
與可畫竹時見竹不見人豈獨不見人㗳然遺其身
其身與竹化無窮出清新莊周世無有誰知此凝(一作)
(疑)神
(莊子達生篇用志不分乃凝於神)
若人今巳無此竹寧復有那將春蚓筆畫作風中柳君
看斷崖上瘦節蛟蛇走何時此霜竿復入江湖手
(隋書楊素戲柳調曰柳條通體弱獨摇不禁風白樂天畫竹歌蕭畫莖瘦節節疎)
晁子拙生事舉家聞食粥朝來又絶倒諛墓得霜竹可
憐先生槃朝日照苜蓿吾詩固云爾可使食無肉(公自注吾)
(舊詩云可使食無肉不可使居無竹)
(首二句用魯公乞米帖語屢見世說衛玠談道平子絶倒唐韓愈傳劉义者亦節士持愈數斤金去曰此䛕墓)
(中人得者不若與劉君為夀苜蓿槃詳第四卷和子由詩注屢見)
戲用晁補之韻
昔我嘗陪醉翁醉今君但吟詩老詩清詩咀嚼那得飽
瘦竹瀟灑令人饑試問鳳凰饑食竹何如駑馬肥苜蓿
知君忍饑空誦詩口頬瀾飜如布糓
(王注醉翁歐陽永叔也詩老梅聖俞也莊子秋水萹鵷鶵非梧桐不止非練實不食注練實竹實也本草苜蓿)
(出西域漢大宛列傳馬嗜苜蓿漢使取其實来于是天子始種苜蓿又杜子美詩宛馬總肥春苜蓿布糓瀾翻)
(注已見)
書皇親扇
十年江海寄浮沈夢遶江南黃葦林誰謂風流貴公子
筆端還有五湖心
(唐人題韓信廟詩隆凖蚤知同烏喙將軍應有五湖心)
書李世南所畫秋景二首
野水参差沒漲痕疎林欹倒出霜根扁舟一棹歸何處
家在江南黃葉村
人間斤斧日創夷誰見龍蛇百尺姿不是溪山曾獨往
何人觧作挂猿枝
(創夷瘡痍同後漢書命軍吏察夷傷注金瘡曰夷李白詩山光摇積雪猿影挂寒枝)
書鄢陵王主簿所畫折枝二首
論畫以形似見與兒童鄰賦詩必此詩定知非詩人詩
畫夲一律天工與清新邊鸞雀寫生趙昌花傳神如何
此兩幅疎澹含精勻誰言一點紅觧寄無邊春
(劉勰文心雕龍文章有形似之語畫鑑唐人花鳥邊鸞最為馳譽叚成式詩活禽生卉推邊鸞趙昌見二十三)
(卷王伯敡藏趙昌花詩注)
瘦竹如幽人幽花如處女低昂枝上雀摇蕩花間雨雙
翎决將起衆葉紛自舉可憐採花蜂清蜜寄兩股若人
富天巧春色入毫楮懸知君能詩寄聲求妙語
(莊子逍遥遊蜩與鷽鳩笑之曰我決起而飛搶榆枋漢賈捐之傳君房言語妙天下)
昨見韓丞相言王定國今日玉堂獨坐有懷其
人
晝卧玉堂上微風舉輕紈銅缾下碧井百尺鳴飛瀾俛
仰清夢餘愛此一掬寒似予平生友苦語涼肺肝秀眉
玉兩頬矯矯如翔鸞置之江淮交清詩洗江湍紅鱗對
白酒信美非所安丞相功業成還家酒杯寬人間有此
客折簡呼不難相將扣東閣起舞盡餘歡
(韓退之憶昨行危詞苦語感我耳)
和張耒高麗松扇(張耒字文潜淮隂人蘇門四學士之一)
可憐堂上十八公老死不入光眀(一作眀光)宫萬牛不来難
自獻裁作圑圑手中扇屈身蒙垢君一洗挂名君家詩
集裏猶勝漢宫悲婕妤網蟲不見乘鸞子
(會稽錄丁固夢松生腹上有觧之者曰松字十八公也後十八年果為三公三輔故事桂宫中有光眀殿班婕)
(妤怨歌行新裂齊紈扇皎潔如霜雪裁成合歡扇團團似眀月江文通擬班婕妤詩紈扇如圓月出自機中素)
(畫作秦王女乘鸞向烟霧劉禹錫團扇歌秋風入庭樹從此不相見上有乘鸞女蒼蒼網蟲遍先生詩蓋参錯)
(三詩之意也)
故李誠之待制六丈挽詞
青青一寸松中有樑棟姿天驥墮地走萬里端可期世
無阿房宫下建五丈旗又無穆天子西征燕瑶池才大
古難用老死亦其宜丈夫恐不免豈患莫已知公如松
與驥少小稱偉竒俯仰自廊廟笑談無羌夷清朝竟不
用白首仍憂時願斬横行將請烹乾沒兒言雖不見省
坐折姦雄窺嗟我去公久江湖生白髭歸来耆舊盡零
落存者誰比公嵇中散龍性不可羈疑公李北海慷慨
多雄詞凄凉五君詠沈痛八哀詩邪正久乃眀人今屬
公思九原不可作千古有餘悲
(秦始皇本紀作前殿阿房上可以坐萬人下可以建五丈旗再見列子穆王肆意遠遊命駕八駿之乘升崑崙)
(之邱遂賓扵西王母觴扵瑶池之上一日行萬里史記季布列傳樊噲曰臣願得十萬衆横行匈奴中季布曰)
(噲可斬也夫高帝將兵四十餘萬衆困扵平城今噲柰何以十萬衆横行匃奴中漢食貨志烹弘羊天乃雨詳)
(見十九卷魚蠻子詩注又張湯始為小吏乾沒與長安富賈田甲魚翁叔之屬交私魏略文帝與元城令吳質)
(書徐陳應劉一時俱逝何圖數年之間零落略盡言之傷心顔延年五君詠謂阮籍嵇康劉伶阮咸向秀也其)
(詠嵇康云鸞翮有時鎩龍性誰能馴杜子美八哀詩謂王思禮李光弼嚴武汝陽王璡李邕蘇源眀鄭虔張九)
(齡也李邕詩云憶昔李公存詞林有根柢聲華當健筆灑落富清製邕嘗為北海太守禮記趙文子與叔譽觀)
(乎九原文子曰死者如可作也吾誰與歸)
次韻孔常父送張天覺河東提刑
送君應典鷫鸘裘憑仗千鍾洗別愁脫帽風流餘長史
(公自注君喜草書而不工故以此為戲)埋輪家世夲留侯(公自注張綱子房七世孫也犍)
(為武陽人墓在今彭山君豈其後邪)子河駿馬方争出(公自注麟府馬出子河泌)昭義
疲兵得少休(公自注唐福昭義步兵盖澤潞弓箭手)定向秋山得嘉句故
關黃葉滿行舟
(西亰雜記司馬相如初與卓文君還成都居貧愁懣以所著鷫鸘裘貰酒為歡長史張旭也杜子美飲中八仙)
(歌云張旭三杯草聖傳脫帽露頂王公前王注故關即河東古關唐李端古別離詩水國葉黃時洞庭霜落夜)
(行舟聞商賈宿在楓林下此地送君還茫茫似夢間)
送張天覺得山字
西登太行嶺北望清凉山晴空浮五髻晻靄卿雲間餘
光入巖石神草出茅菅何人相指似稍稍落人寰能令
墮指兒虬髯茁冰顔祝君如此草為民巳痌瘝我亦老
且病眼花腰脚頑念當勤致此莫作河東慳
(山志太行山在澤州晉中縣五臺山一名清凉山史記天官書若烟非烟若雲非雲郁郁紛紛蕭索輪囷是謂)
(卿雲劉禹錫詩金毛五髻卿雲間詳見二十五卷武昌西山注山志山中有圓光不次呈現詩小雅露彼菅茅)
(王注五臺山有草藥名長松亦名仙茒時有患風疾者入山遇異僧授此草服之兩眉再生疾遂愈)
次韻王定國倅揚州
此身江海寄天游一落紅塵不易收未許相如還蜀道
空教何遜在揚州又驚白酒催黃葉尚喜朱顔映黑頭
火急著書千古事虞卿應未厭窮愁
(司馬相如傳建節往使西南夷至蜀太守以下郊迎縣令負弩矢先驅蜀人以為寵杜注何遜作揚州法曺廨)
(舍有梅花盛開遜吟詠其下後居洛思梅花再請其任從之抵揚州花方盛遜對花徬徨終日史記平原君傳)
(虞卿非窮愁亦不能著書以自見扵後世云)
贈李道士(并序)
駕部員外郎李宗君固景祐中良吏也守漢州有
道士尹可元精練善畫以遺火得罪當死君緩其
獄會赦獲免時可元八十一自誓且死必為李氏
子以報可元既死二十餘年而君子世昌之婦夢
可元入其室生子曰得柔小名蜀孫幼而善畫既
長讀莊老喜之遂為道士賜號妙應事母以孝謹
聞其寫真蓋妙絶一時云
世人只數曺將軍誰知虎頭非癡人腰間大羽何足道
頬上三毛自有神平生狎侮諸公子戲著幼輿巖石裡
故教世世作黃冠布韈青鞵弄雲水千年鼻祖守關門
一念還為李耳孫香火舊緣何日盡丹青餘習至今存
五十之年初過二衰顔記我今如此他時要指集賢人
知是香山老居士(公自注樂天為翰林學士奉詔寫真集賢院)
(張彦遠名畫記曺霸魏髦之後天寶末每詔寫御馬及功臣官至左武衛將軍冄見又顧愷之小字虎頭丹青)
(妙絶一時俗傳虎頭三絶畫絶痴絶才絶互見第五卷寄莘老詩注杜子美丹青引良相頭上進賢冠猛將腰)
(間大羽箭晉顧愷之傳嘗圖裴楷象頬上加三毛覺神眀殊勝又為謝鯤象在石巖裏云此子宜置邱壑中幼)
(輿謝鯤字再見唐書李播棄隋為道士號黃冠子杜子美山水障歌青鞵布韈從此始揚雄反騷或鼻祖扵汾)
(隅劉德注鼻始也關令内傳關令尹喜登樓四望見東極有紫氣西邁曰應有聖人經過至期齋戒守關果見)
(老子一念用楊妃外傳語見第十四卷芙蓉城詩注史記老子列傳姓李名耳為周守藏室史王注鼻祖指尹)
(喜李耳指老聃按李道士前生姓尹後為李氏子而皆為道士故用尹喜老聃事通言之孔融與曺公書五十)
(之年融又過二白樂天詩昔作少學士圖形入集賢今為老居士寫貌寄香山)
次韻張舜民自御史出倅虢州留別(舜民字雲叟元豐辛)
(酉為環慶師屬眀年責監郴州酒稅尋以年勞賜五品服元祐初還朝赴試玉堂按郴屬)
(湖湘故曰湘纍又賜服赴試故有給札佩銀之語)
玉堂給札氣如雲初起湘纍復佩銀樊口凄凉巳陳迹
(公自注昔與張同遊武昌樊口来詩中及之)班心突兀見長身(公自注臺史謂御史立處)
(為班心)江湖前日真成夢鄠杜他年恐卜鄰此去若容陪
坐嘯故應客主盡詩人
(漢司馬相如列傳請為天子游獵之賦上令尚書給筆札又相如既奏大人賦天子大說飄飄有凌雲氣揚䧺)
(反騷因江潭而&KR1081;記兮欽弔楚之湘纍注不以罪死曰纍&KR1081;往也長身注屢見地理志鄠杜二縣名屬長安)
次韻米黻二王書䟦尾二首
三館曝書防蠧毁得見来禽與青李秋蛇春蚓久相雜
野鶩家雞定誰美玉函金籥上天来紫衣勑使親臨啟
紛綸過眼未易識磊落挂壁空雲委歸来妙意獨追求
坐想蓬山二十秋怪君何處得此夲上有桓元寒具油
巧偷豪奪古来有一笑誰似癡虎頭君不見長安永寧
里王家破垣誰復修
(職略宋以昭文集賢史館為三館皆寓崇文院尚書故實王内史有来禽青李帖秋蛇春蚓野鶩家雞注屢見)
(漢武内傳封以白玉之函黃庭經玉匙金籥常完堅後漢逸民傳井丹善談五經亰師語曰五經紛綸井大春)
(晉謝靈運傳比響聯辭波屬雲委王子年拾遺記海中三神山二日蓬壺即蓬莱山也續晉陽秋桓元好蓄法)
(書名畫客至常出而觀客食寒具油汙其畫後遂不設寒具集韻寒具鐶餅也晉顧愷之傳嘗以一厨畫寄桓)
(元元發其厨後竊取之愷之見封題如初但失其畫直云妙畫通靈變化而去猶人之登仙了無怪色唐王淮)
(傳居永寧里法帖名畫以厚貲鉤取鑿垣納之及被誅所藏書畫悉為人破取)
元章作書日千紙平生自苦誰與美畫地為餅未必似
要令癡兒出饞水錦嚢玉軸来無趾粲然奪真疑聖智
忍饑看書淚如洗至今魯公餘乞米
(三國盧毓傳文帝詔曰選舉莫取有名名如畫地作餅不可啖也歐陽永叔詩盛以錦嚢装玉軸孔融與曺公)
(書珠玉無踁而自至者人好之也乞米魯公帖屢見)
次韻宋肇惠澄心紙二首(詩文發源澄心堂紙乃江南李后主製劉)
(貢父詩云當時百金售一幅澄心堂中千萬軸後人聞此那復得就使得之當不識)
詩老囊空一不留百番曾作百金收(公自注永叔以澄心百幅遺聖俞聖)
(俞有詩)知君也要雕肝腎分我江南數斛愁
(庾亮賦且將一寸心能容萬斛愁王注澄心紙江南李後主製故曰江南數斛愁韓退之詩不用雕琢愁肝腎)
君家家學陋相如宜與諸儒論石渠古紙無多且分我
自應給札奏新書
(王注宋肇蓋子亰家子亰好為險澀之語故言其家學陋相如也漢儒林列傳甘露中施讐與五經諸儒雜論)
(同異扵石渠閣三國魏武帝本紀諸將征伐皆以新書從事冄見)
郭熙秋山平遠二首(郭熙秋山平遠見二十五卷題注)
日盡孤鴻落照邊遥知風雨不同川此間有句無人識
送與襄陽孟浩然
(杜子美詩復憶襄陽孟浩然新詩句句盡堪傳再見)
木落騷人巳怨秋不堪平遠發詩愁要看萬壑争流處
他日終煩顧虎頭
(李白詩昨夜秋聲閶闔来洞庭木落騷人哀晉顧愷之傳人問會稽山水之状愷之云千巖競秀萬壑争流)
送歐陽辯監澶州酒
汗血駕鼓車何從致千里紛紛糟麹間欲試賢公子君
家江南英濯足滄浪水郤度舊黃河漲沙埋馬耳由来
付造物倚伏何窮巳當念楚子文三仕無愠喜
(史記大宛列傳大宛多善馬馬汗血東觀漢記光武時名都王國有獻名馬者帝以馬駕鼔車)
九月十五日邇英講論語終萹賜執政講讀史
官燕扵東宫又遣中使就賜御書詩各一首臣
軾得紫薇花絶句其詞云絲綸閣下文書静鐘
鼓樓中刻漏長獨坐黃昏誰是伴紫薇花對紫
微郎翌日各以表謝又進詩一萹臣軾詩云(通鑑)
(元祐二年秋宴近臣扵資善堂出所書唐人詩分賜按年譜先生以元祐元年自中書舍)
(人為翰林學士知制誥二年兼侍讀通典唐置中書舍人六人其内一人知制誥天寶元)
(年改中書為紫微省舍人曰紫微郎羣芳譜紫薇花小而叢其色紫一名木槿)
繡裳畫衮雲垂地不作成王剪桐戲日高黃繖下西清
風動槐龍舞交翠(公自注邇英閣前有雙槐樛然屬地如龍形)壁中蠧簡今
千年漆書科斗光射天諸儒不復憂吻燥東宫賜酒如
流泉酒酣復拜千金賜一紙驚鸞回鳳字蒼顔白髮便
生光袖有驪珠三十四(公自注臣所賜書并題目及臣姓名凡三十四字)歸来
車馬已喧闐争看銀鉤墨色鮮人間一日傳萬口喜見
雲章第一篇(公自注上前此未嘗以御書賜羣臣)玉堂晝掩文書静鈴索
不摇鐘漏永莫言弄筆數行書須信時平由主聖犬羊
散盡沙漠空捷烽夜到甘泉宫似聞指揮築上郡已覺
談笑無西戎(公自注時熙河新獲鬼章是日涇原復奏夏賊數十萬人遁去)文思天子
師丈母終閉玉關辭馬武小臣願對紫薇花試草尺書
招贊普(公自注按唐制翰林學士帶知制誥許綴中書舍人班今臣以知制誥待罪禁林故得以紫薇)
(為故事)
(詩國風衮衣繡裳史記晉世家成王與叔虞戲削桐葉為圭與之曰以此封若史佚請擇日立叔虞曰天子無)
(戲言揚雄賦攬擢流扵高光兮溶方皇扵西清漢書魯恭王壊孔子舊宅扵其壁中得古文經傳後漢書杜林)
(扵西州得漆書古文尚書一卷科斗即壊宅所得也陸機文賦始躑躅扵燥吻杜子美詩不有小舟能盪槳百)
(壺那送酒如泉索靖草書状婉若銀鈎飄若驚鸞王羲之草書勢婆娑而同鳳舞韓退之詩遺我眀珠九十六)
(寒光照骨映驪目戎幕閑話翰林院有懸鈴以偹中夜警急文書出入則引索以代呼唐書長慶中河北用兵)
(翰林院鈴索自鳴與軍事緩急相應韓渥詩夜久忽聞鈴索動玉堂西畔響丁東杜子美詩捷書夜報清晝同)
(三輔黃圖甘泉宫在池陽縣西去長安二百里史記蒙恬列傳北逐夷狄收河南築長城居上郡書堯典欽眀)
(文思安安唐杜牧之詩文思天子復河湟詩周頌亦右丈母按丈母指太皇太后也後漢臧宫傳時匈奴饑疫)
(宫與揚虛侯馬武上書願得五千騎以立功詔辭不許又范曄論光武閉玉門以謝西域之質後漢西域傳建)
(武二十一年西域十八國遣子入侍天子皆還其侍子一統志玉門關在沙州魏收詩尺書徵建鄴杜子美詩)
(勑書憐贊普注贊普吐番君號)
和王晉卿(并序)
元豐二年予得罪貶黃州而駙馬都尉王詵亦坐
累遠謫不相聞者七年予既召用而詵亦還朝相
見殿門外感歎之餘作詩相屬詞雖不甚工然託
物悲慨阨窮而不怨泰而不驕憐其貴公子有志
如此故和其韻欲使詵姓名附見予詩集中然亦
不以示詵也詵字晉卿功臣全斌之後云(宋史全斌太原)
(人贈中書令)
先生飲東坡獨舞無所屬當時挹眀月對影三人足醉
眠草棘間蟲虺莫予毒醒来送歸鴈一寄千里目悵然
懷公子旅食久不玉欲書加飡食遠託西飛鵠謂言相
濡沫未足救溝瀆吾生如寄耳何者為禍福不如兩相
㤀昨夢那可逐上書得自便歸老湖山曲躬耕二頃田
自種十年木豈知垂老眼對此金蓮燭公子亦生還仍
分刺史竹賢愚有定分尊俎守尸祝文章何足云執技
等醫卜朝廷方西顧羌鹵驕未伏遥知重陽酒白羽落
黃菊羨君真將家浮面氣可掬何當請長纓一戰河湟
復
(史記魏其武安侯列傳夫起舞屬丞相唐詩欲窮千里目更上一層樓杜子美詩旅食亰華春尚書惟辟玉食)
(又晉王濟傳濟麗服玉食按濟為晉駙馬則扵晉卿用之宜矣古樂府上有加飡食王注公自黃量移汝州表)
(乞常州居住詔許之唐令狐綯傳為學士承旨夜對禁中撤金蓮花炬送還院按先生時為學士嘗召對便殿)
(宣仁撤御前金蓮燭送歸院或即自述其事歟莊子逍遥遊庖人雖不治庖尸祝不越樽俎而代之矣漢司馬)
(遷傳文史星歴近乎卜祝之間李白九日登巴陵置酒望洞庭水軍詩白羽落酒樽唐書袁天綱傳見竇軌曰)
(君方語氣浮入扵大宅若將必多殺人願自戒漢書終軍傳願請長纓以羈南越王而致之闕下復河浧見夲)
(卷九月十五日詩注)
謝王澤州寄長松兼簡張天覺二首
莫道長松浪得名能教覆額兩眉青便將徑寸同千尺
知有竒功似茯苓
(長松五臺山神草詳見夲卷送張天覺詩註抱朴子松脂入地千年變為茯苓神仙傳秀眉公餌茯苓得仙)
憑君說與埋輪使速寄長松作觧嘲(公自注張天覺詩有理及河東慳之)
(語)無復青黏和漆葉枉將鍾乳敵仙茅
(漢揚雄傳或嘲以元尚白而雄解之作解嘲三國華佗傳樊阿從陀求可服食益扵人者陀授以漆葉青黏散)
(注青黏一名地尸一名黃芝黏女茅廉反本草千斤鍾乳不若一斤仙)
次韻劉貢父所和韓康公憶持國二首
夢覺真同鹿覆蕉相君脫屣自参寥顔紅底事髮先白
室邇何妨人自遥狂似次公應未怪醉推東閣不須招
援毫欲作衣冠表盛事終當繼八蕭
(列子鄭人有薪扵野者遇駭鹿擊而斃之藏諸隍中覆之以蕉俄而遺其所藏之處遂以為夢順塗而詠其事)
(傍有聞者用其言而取之薪者歸其夜真夢藏之之處又夢得之之主案所夢而尋得之遂訟而争之歸之士)
(師士師請二分之以聞鄭君鄭君曰士師將復夢分人鹿耶相君字出史記范雎傳莊子大宗師元冥聞之参)
(寥唐書蕭氏自瑀至遇八葉宰相名德相望與唐盛衰世有衣冠盛事圖)
閉戶端居念獨深小軒朱檻憶同臨燎鬚誰識英公意
黃髮聊知子建心已託西風傳絶唱且邀眀月伴孤斟
他時内集應呼我下客先拚醉墮簮
(史記陸賈傳陳平常燕居深念陸生往請直入坐而陳丞相方深念不時見陸生陸生曰何念之深也唐李勣)
(傳姊蚤寡有疾自為煮粥火燎其鬚曰吾與姊皆老矣能幾進之勣封英國公曺子建別白馬王彪詩王其愛)
(玉體俱享黃髮期)
次韻劉貢父叔姪扈駕
玉堂孤坐不勝清長羨枚鄒接長卿只許隔牆聞置酒
時因議事得聯名機雲似我多遺俗廣受如君不治生
共託屬車塵土後鈞天一餉夢中榮
(司馬相如傳是時梁孝王来朝從鄒陽枚乘之徒相如見而說之因病免客遊梁得與諸侯遊士居杜子美詩)
(隔屋喚西家借問有酒不牆頭過濁醪展席俯長流漢疏廣傳廣為太傅兄子受為少傅俱移病歸子孫竊謂)
(其昆弟老人勸說君買田宅廣曰賢而多財損其志愚而多財益其過漢司馬相如傳犯屬車之清塵應劭注)
(大駕屬車八十一乘史記趙世家簡子夢與百神遊於鈞天廣樂九奏萬舞不似三代之樂其聲動人心韓退)
(之詩雖得一餉樂)
次韻韓康公置酒見留
庭下黃花一醉同重来雪巘巳穹窿不應屢被譏安石
但使無多酌次公鍾乳金釵人似玉鵾絃鐵撥坐生風
少卿尚有車茵在頗覺寬容勝弱翁
(晉謝安傳字安石扵土山營墅樓館林竹甚盛每擕中外子姪往来遊集肴饌亦屢費百金世頗以此譏焉而)
(安殊不以屑意白樂天戲贈牛僧孺詩鍾乳三千兩金釵十二行鵾絃鐵撥注屢見漢書丙吉字少卿車茵見)
(第三卷廣陵三同舍詩注又魏相字弱翁為人嚴毅不如吉寬)
次韻王都尉偶得耳疾
君知六鑿皆為贅我有一言能決疣病客巧聞牀下蟻
癡人強覷棘端猴聰眀不在塵根裏藥餌空為婢僕憂
但試周郎看聾否曲音小誤已回頭
(莊子大宗師彼以生為附贅懸疣以死為决疣潰廱韓子燕王好伎巧而人妄進曰臣能扵棘刺之端造母猴)
(三國吳周瑜傳精意扵音樂雖三爵之後其有闕誤瑜必知之知之必顧故時謠曰曲有誤周郎顧)
送喬仝寄賀君六首(幷序)
舊聞靖長官賀水部皆唐末五代人得道不死章
聖皇帝東封有謁扵道左者其謁云晉水部員外
郎賀亢再拜而去上不知也巳而閱謁見之大驚
物色求之不可得天聖初又使其弟子喻澄者詣
闕進佛道像直數千萬張公安道與澄游具得其
事又有喬仝者少得大風疾幾死賀使學道今年
八十益壮盛人無復見賀者而仝數見之元祐二
年十二月仝来亰師十許日予留之不可曰賀以
上元期我扵蒙山又曰吾師嘗遊密州識君扵常
山道上意若喜君者作是詩以送之且作五絶句
以寄賀(靖長官見十二卷送范景仁遊洛中詩注)
君年二十美且都初得惡疾墮眉須紅顔白髮驚妻孥
覧鏡自嫌欲棄軀結茅窮山啖松腴路逢逃秦博士盧
方瞳照野清而癯再拜未起煩一呼覺知此身了非吾
炯然蓮花出泥塗隨師東遊渡濰邞山頭見我兩輪朱
豈知仙人混屠沽爾来八十胸垂胡上山如飛嗔人扶
東歸有約不敢渝新年當參老仙儒秋風西来下雙鳧
得棗如瓜分我無
(詩國風洵美且都抱朴子上黨趙瞿者病癩垂死其家乃送之山穴中有仙人行過穴口以囊藥賜之瞿服百)
(許日瘡愈顔色豐悅肌膚玉澤仙人曰此是松脂耳列仙傳盧敖為秦始皇博士求神仙一去不返互見第五)
(卷盧敖洞詩注王子年拾遺記老聃居山有父老五人方瞳玉面握清筠杖共談天地及五行之精列仙傳偓)
(佺兩瞳更方濰邞密州二水名禰衡傳欲使我從屠沽兒輩也詩國風狼跋其胡注頷下懸肉也杜子美詩上)
(馬不用扶每扶必怒嗔)
生長兵間早脫身晚為元祐太平人不驚渤澥桑田變
来看龜蒙漏澤春
(後漢光武紀生長兵間久厭武事桺子厚與蕭俛書朝夕歌謠使成文章雖不得位亦不虚為太平之人也太)
(平廣記王遠傳麻姑云接待已来東海三為桑田詩魯頌奄有龜蒙山志龜山在兖州泗水縣蒙山在沂州費)
(縣寰宇記兖州泗水縣東北漏澤穴有五皆深二丈每春夏積水秋冬不過三日水皆盡)
曾謁東封玉輅塵幅巾短褐亦逡廵行宫夜奏空名姓
悵望雲霞縹緲人
(周禮王之五輅一曰玉輅又車宫軒門帷宫旌門注天子行宫也)
垂老區區豈為身微言一發重千鈞始知不見高皇帝
正似商山四皓人
(王注一發謂四皓對高祖太子仁孝之語)
舊聞父老晉郎官巳作飛騰變化看聞道東蒙有居處
願供薪水看燒丹
(東蒙即蒙山一名東山南史陶潜傳送一力給其子曰今遣此力助汝薪水之勞抱朴子金丹燒之愈久變化)
(愈妙食之令人不老不死)
千古風流賀季真最憐嗜酒謫仙人狂吟醉舞知無益
粟飯藜羹問飬神
(李白憶賀監詩四眀有狂客風流賀李真長安一相見呼我謫仙人冄見莊子刻意萹此飬神之道也)
送家安國教授歸成都(家安國字復禮眉山人博學舉進士不第後隨)
(韓存寶征乞第得官既而諸公舉之得成都教授故詩内有說劍横經鋒鏑腥編簡香之)
(句)
別君二十載坐失兩鬢青吾道雖艱難斯文終典型屢
作退飛鷁羞看乾死螢一落戎馬間五見霜葉零夜談
空說劍春夢猶横經新科復舊貫童子方乞靈須煩凌
雲手去作入蜀星蒼苔高朕室古柏文翁庭初聞編簡
香稍覺鋒鏑腥岷峨有雏鳳梧竹飬修翎鳴呼應嶰律
飛舞集虞廷吾儕便歸老亦足慰餘齡
(杜子美詩案頭乾死讀書螢莊子有說劍萹按通鑑元祐二年詔母用王氏經義從吕公著請復制科詩中新)
(科復舊貫指此後漢李郃傳和帝遣使微服單行觀采風謠二使當到益部李郃指星云有二使星入益州分)
(野高朕見第五卷監試呈同官詩注王注高朕室今府學古室文翁庭今有古柏處吕氏春秋黃帝使伶倫截)
(嶰谷竹制十二筩聽鳳凰之鳴以為律吕)
和子由除夜元日省宿致齋三首(按除夜元祐二年丁邜元)
(日三年戊辰也)
江湖流落豈關天禁省相望亦偶然䒭是新年未相見
此身應坐不歸田
白髮蒼顔五十三家人遥遣試春衫朝回兩袖天香滿
頭上銀幡笑阿咸
(杜子美詩朝罷香烟攜滿袖杜子美杜位宅守歲詩守歲阿咸家王注銀幡元日所賜者)
當年踏月走東風坐看春闈鎖醉翁白髮門生幾人在
郤將新句調兒童
次韻答張天覺二首
車輕馬稳轡銜堅但有蚊䖟喜撲緣截斷口前君莫問
人間差樂勝巢仙
(列子齊輯乎轡銜之際蚊䖟撲緣出莊子屢見李賀小傳天上差樂不苦也韓退之記夢詩口前截斷第二句)
(綽虐顧我顔不歡乃知神仙未賢聖護短憑愚邀我敬我寧屈曲身世間安能從汝巢神仙)
馭風騎氣我何勞且要長松作土毛亦如訶佛丹霞老
郤向清凉禮白毫
(傳燈錄丹霞禪師過慧林寺遇天大寒師取木佛燒火院主訶之師以杖子撥灰曰吾燒取舍利主曰木佛何)
(有舍利師曰既無舍利更取兩尊来燒院主自後眉須墮落王注張天覺為河東提刑行部至五臺山游清凉)
(山時有神光也法華經世尊扵靈山會上為諸大衆說二十八品放眉間白毫相光照三千大千世界)
次韻黃魯直畫馬試院中作(按年譜先生以元祐三年戊辰任翰)
(林學士知貢舉)
少年鞍馬勤遠行卧聞齕草風雨聲見此忽思短策横
十年髀肉磨欲透那更陪君作詩瘦不如芋魁歸飯豆
門前欲嘶御史驄詔恩三日休老翁羨君懷中䨇橘紅
(公自注黃有老母)
(杜子美韋偃畫馬歌一匹齕草一匹嘶又詩知君苦思緣詩瘦芋魁飯豆注屢見後漢桓典傳拜侍御史是時)
(宦官秉權典執政無所回避常乘驄馬亰師畏憚為之語曰行行且止避驄馬御史宋故事省試官出院給假)
(三日吳志陸績見袁術術出橘績懷三枚去拜辭墮地術謂曰陸郎作賓客而懷橘乎答曰欲歸遺母)
余與李廌方叔相知久矣領貢舉事而李不得
第愧甚作詩送之(廌陽翟人少以文字見蘇子瞻子瞻喜之及知舉廌適就)
(試意在得廌以冠多士及考章程文大喜以為廌無疑遂以為魁既拆號悵然出院以詩)
(送廌)
與君相從非一日筆勢翩翩疑可識平生謾說古戰場
過眼終迷日五色我慙不出君大笑行止皆天子何責
青袍白紵五千人知子無怨亦無德買羊沽酒謝玉州
為我醉倒春風前歸家但草凌雲賦我相夫子非臞仙
(唐李華傳嘗擬作弔古戰場文極意硏確他日與蕭穎士讀之問誰可及答曰君加精思便能至矣華愕然信)
(服李肇國史補唐李程貞觀中試日五色賦破云德動天鑒祥開日華楊扵陵覧之曰須作状頭翌日無名扵)
(陵携示主文曰場中有此侍郎何以待之曰非状元不可於陵曰若如此侍郎已遺賢矣亟命取李程卷對之)
(不差一字遂擢第一左傳成二年知罃對楚王曰無怨無德不知所報韓退之寄玉川子詩買羊酤酒謝不敏)
(冄見又紅芍藥歌花前醉倒歌者誰楚狂小子韓退之漢司馬相如傳列仙之儒居山澤間形容甚臞)
和王晉卿送梅花次韻
東坡先生未歸時自種来禽與青李五年不踏江頭路
夢逐東風泛蘋芷江梅山杏為誰容獨笑依依臨野水
此間風物君未識花浪飜天雪相激眀年我復在江湖
知君對花三歎息
(按未歸時指在黃州時也)
和宋肇遊西池次韻
漢皇慈儉不開邊尚教千艘下瀨船貪看艨艟飛鬭艦
不知贔屭舞鈞天故山西望三千里往事回思二十年
自笑區區足官府不如公子散神仙
(漢食貨志時粤欲與漢用船戰遂乃大修昆眀池列館環之治樓船高十餘丈旗幟加其上西亰雜記昆眀池)
(中有戈船樓船各數百艘漢武帝紀甲為下瀨將軍注瀨湍也伍子胥書有下瀨船吳志周瑜取蒙衝鬭艦十)
(聯實以薪草同時舉火釋名外狭而長曰艨艟上下重板曰艦按艨艟蒙衝通吳都賦巨鼇贔屭音備戲注云)
(作力貌西亰雜記昆眀池刻石為鯨魚每至雷雨魚嘗鳴吼鬐鬛皆動韓退之酬盧給事詩上界真人足官府)
(豈如散仙鞭笞鸞鳳終日相追陪再見)
施註蘇詩卷二十六
