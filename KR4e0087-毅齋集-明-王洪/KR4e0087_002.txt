毅齋集卷二明王洪撰
古樂府
艾而張
畋彼南山艾而張羅黃雀高飛其如雀何有虎有虎南
山之下朝出咥人暮行于野我有長劒亦有勁弩胡不
我即乃復彼微者成湯祝網天下歸仁除暴懷柔永康
我兆民
朱鷺
振朱鷺飛戾天或下而食啄我茄與蓮我不汝捕于以
振我鼓不以茹不以吐昭我聲名奮威武德音無違永
綏此九土
雉子班
東方日出露未晞羣雉角角鳴且飛雌從其雄雛後隨
羽毛五色紛葳蕤分場啄飲占所宜我草我野我泉池
或東而西衆擊之綉頭斷錦翼披采色豈不美恃勇而
愎反為黃雀之所嗤君不見鳳凰雝雝食竹實逍遥太
和安所適
戰城南
朝出戰徐吾南莫出戰祁連北軍聲遥驚瀚海翻殺氣
直入天街白自古聖人以五兵治不道腹心爪牙各矢
厥謀力為民除殘去蟊賊胡為彼頑不我率揮我天兵
奮長戟虎羆咆哮鷙鳥擊薄其穹廬夜不食招搖為我
怒弧矢為我直參旗開張虎奮翼蹀胡之血斫胡之頭
懸之藁街竿百尺戎胡萬里恒威德一身為長城四海
永寧謐下傳子孫上寧邦國聲施千秋永無極
臨高臺
今日不樂登彼高臺吹竹彈絲與君徘徊發我浩歌酌
我金罍顧望四山鬱何崔嵬人生若寄多憂何為歲月
既遒曾不我遲皎皎明月泥沙蔽之靈蜦雲飛蝍且制
之織女在室不秉機杼惟星有鱉不可以釜黃鵠一舉
戾于雲衢啁啁鸒斯哂之枋榆莫高匪山莫深匪海玄
穹為幕長河為帶招彼黃鵠俾為君駕君坐而馳我以
為御超厥泰䆳歴天而遊逍遥無為以永千秋
上陵
上諸陵眺西土佳哉山川鬱四固函谷為關金城為戶
陸海萬里河渭在下芟蒿萊拓土宇允懷我高祖懷高
祖五年馬上饑不及飡頭髮若蓬葆服此勞苦傳子孫
謹厥度永綏此九土明明赫赫昭厥上下天命良不易
坤為輿乾為蓋振洪恩遐哉沛神功邁三王仁風洽四
海俾彌歲萬億基業無有壊
巫山高
巫山高高入雲烟青壁萬仞下深淵叢林杳杳霧雨冥
冥上不見日與天驚湍迅洑不可以渡懸崖深谷日夕
愁鳴猿嗟哉客子行路何獨難在昔草昧元政微夏氏
竊國恣淫威聖人龍飛不我歸跳梁踊呼肆彼鼠與鴟
鐵絙高張矢石四圍王師若雷霆奮厥虎與羆碎高城
塞深池縛其囂童来獻京師自古立國以德天乃不違
恃險而虐鮮不顛以危矧彼昏狡自速禍灾三塗洞庭
古所規
將進酒
將進酒待嘉賓設朱懸肆華茵琴瑟御鐘鼓振藹穆穆
肅肫肫情之暢禮愈敦乞周行佇令言仰熙陽廓昏氛
挹冷風濯沈㱪賓前席跽自陳古之戒竊所聞躭麯蘖
比匪人欲敗度性失真業既隳身亦淪惟清淨道之珍
儉而恭德之醇天助順民歸仁古成敗咸此循請司爵
書諸紳
有所思
有所思思美人疇昔見之魯東門顔如苕華髮玄鬒羅
裙翠袖翩若雲膏沐芳馥口吐芬衆人求之心匪親自
成繾綣獨予勤彈絃哀吟妙入神三星在戶夕向昏謂
我車来泗之津臨行贈我帨與巾胡為一别今三春思
而莫見我心棼攬衣出門仰蒼旻北風蕭蕭鴈南賓牽
牛織女東西陳兩心一意含莫伸含莫伸將焉匹願為
黃鵠並雙翼遨遊青天樂無極
古歌曲
大明鐃歌鼔吹曲(一十一首)
龍之飛自淮圻元之昏民曷依紛猰㺄肆淫威匪聖神
孰拯之皇受命奠羣黎握乾符頓坤維翼風雲駕電雷
衆靈協羣英隨斮梟獍戮鯨鯢定九州綏四夷澤之滂
遍九垓煦以仁慘者怡聖化溥皇風馳一戎衣四海歸
右
皇基鞏惟聖神邁義威揚皇靈越天塹波不驚奠群黎
嵲者平階天壤家八紘海之地嶽乃成萬邦式四海寧
極無外畢来庭命允固仁彌弘校䆳古峻莫京
右
番之水彌太清有孽者蛟猘不寧汙澤為窟潦作城狠
噬虺毒干天刑帝震怒揮天兵祝融助順神雷轟灰彼
骨投玄冥老孽死子仍桀鼠狐跳躅尚守故穴寸綆縶
之刃不血疆宇誕寧四海悦
右
逖彼閩粤斗絶海域有窮其魁式頑驁且逆自謂僻且
遐據釡假息蛙怒鼠偵敢悖我有德帝命赫王師奮如
虎如螭往殱厥命匪師之威皇之訓不梟其頑民曷定
漠漠遐裔茫茫羣氓出彼霜雹同陽春萬里烜赫揚皇
仁海波鏡淨無纖塵東極日竁盡来臣聖功億載昭無
垠
右
潼關高泰華壁立河為壕樞制四海(闕)隴洮有威不捷
德乃牢(闕)
右
狄之窮矣既昏以渝下民燠休甚毒於荼穆穆皇仁若
躬其痡命厥元戎乃虎乃貙勿恃桓桓惟仁之敷于炎
于涼于醒其蘇狄勢既窘角崩肱慄撤其穹廬中夜以
北匪余殄之皇天是殛殛之維何祚我有德皇德旃罽
乃冠乃服幽窟鬼區畢来受職功軼古初德流罔極烝
哉弘圖于萬于億
右
曠彼汾土孽嘯以狂挟其螢爝敢抗我太陽王師若雷
霆孰我敢當悖者戕厥命順有顯光乃諭乃誘聿降其
良其良既潰羣醜喪厥氣萬騎歘若天上墜身不得甲
袒而逝皇威載廓并冀安以治
右
吳之疆土茫茫糗糧山積貨海藏何辰不淑豢此虎與
狼羣飛旅嘯謂莫我敢當飢食人飽翺翔自肥其軀氓
畢戕氓畢戕皇威赫折其牙角斸乃窟老雄羝觸狠而
愎羣奸勢窮肉自食閉目而踣就予辟勍寇既殱四海
一
右
氓峨奠坤域巴劍阻重關彼雄有明氏乘時盜其間父
死子復繼苟此井蛙安曰我彈丸區四絶固已完日我
王者師桓桓復嘽嘽飛度井絡外雷霆摧丘山赤手摶
窮狐弓弭甲不擐掉(闕)尺組縛其昏童還飲至奏凱
樂懽聲薄霄漢神化洽遠徼天威讋羣蠻從兹億萬載
永無西頋患
右
惟訌者蠻竊彼東土附于大海厥壤膴膴我師攸徂不
戚而舞曰我聖皇我父我母倒戈而迎拜命傴僂南金
大貝海錯維旅皇心孔嘉乃訓乃撫脱其黃幗授以文
組有飢而哺有孤而乳惟皇之聖惟仁惟武風馳四夷
不怒而附烝哉聖皇聿寧厥宇
右
狄之窮淫以渝天降命𠞰昏愚氓必癉望来蘇皇聖仁
握乾符命元戎授神謨連我熊螭斮枯魚崩厥角蹙以
孤秣槖駝撤穹廬鑿其北牖中夜逋蕩蕩玄漠茫茫鬼
區伏不敢南頋恐干神鉞擊之殂威聲振無外左袵辮
髮咸来朝帝都四海混一萬邦無虞
右
毅齋集卷二
