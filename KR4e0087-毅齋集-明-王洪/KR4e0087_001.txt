毅齋集卷一明王洪撰
賦
瑞象賦
瑤光之精至和之珍彩霞之色景星之文兹其所謂瑞
象而特應於我聖君者乎爾其始生也協隂陽感星辰
集衆靈走百神斡玄鈞以凝化孕太和而萃真吸沆瀣
於夜月耀華彩於朝暾鬱律峥嶸魁壘嶙峋巍然而行
屹然而蹲突若山峙蓊若雲屯其文彩也則璀璨灼爍
煇煌燁奕皎纍纍而含珠郁彬彬而間璧玉煇煇以凝
素瓊斑斑而點碧丹霞照而紫氣騰玉露潤而祥光溢
遠而望之燦然如繁星之耀蒼旻近而觀之朗然如晴
雪之映朝日也爾乃濯浴清波翺翔瓊島徘徊芳林咀
嚼瑤草含和而鳴則嘉氣合而清風生臨高而居則靈
芝茂而慶雲繞蠻夷覩形以奔告蕃王焚香而致禱兹
實應我中國聖人之在位特生此為太平之瑞寶也於
是茹以素玉之英沐以碧醴之泉縻以五色之綬航以
萬斛之船越滄溟於萬里效職貢於九天舞蹈於金闕
之下盤旋於玉階之前瑞日照耀榮光昭宣龍顔眷而
天意悦千官賀而懽聲傳於是時也玉京啓寶殿成三
階平萬國寧禮樂明備功崇德弘四靈咸至諸福畢呈
藹蒼麟之来儀雝丹鳳之和鳴蔚神岳之玄兔越海陬
而貢大廷出凡類而超羣生遊靈囿之清高聽鈞天之
鏗訇蔭玉樹之芳華飲瑶池之清冷于以承恩顧于以
昭文明亦何其幸歟不特此也固將立明堂侍法宫駕
龍輿于九天之上導玉輅于五雲之中登泰壇而展大
禮陞清廟而宣孝衷昭萬年禮樂之盛應上天福祿之
隆儼瑞圖而繪質煥靈篇而著功然後知兹象為國家
太平之上瑞而千萬年之奇逢也豈徒為形質之瓌異
與羣獸之雄而已哉為之歌曰乾錫瑞兮坤獻禎炳其
文兮發光英越海外兮獻帝廷瑞聖德兮昭文明永萬
年兮承天慶
瑞應麒麟賦
永樂十三年八月麻林國貢麒麟翰林修撰臣王
洪為賦以獻其辭曰
惟聖皇受天命御四海盛德與天比崇洪業與地侔大
幅員六合亘乎無外統和天人茂毓庶類萬姓阜業百
蠻執䞇和氣藹以春暢嘉應蓊而雲萃於是至仁之獸
粤若麒麟者自海外遠域萬里而效瑞觀夫麟之為狀
也瑰瑋曄昱醇懿沕穆質振振以翹峙采旼旼而素爥
性喣喣以内和氣融融而外郁偉哉神乎兹之為獸蓋
以紀雲篇而協瑞圖昭文明而申景福也於是徐察其
形則足若神驥體肖靈麕瓏瓏殷殷熿熿彬彬目若景
星熠耀精熒上燭蒼旻脊若靈龜昭布人文經緯乾坤
又象乎神駒出滎河擁瑞雲葳蕤紛綸照耀龍鱗奇偉
神異不可殫論若乃稟至仁含太和于嗟趾定容與婆
娑樂生物之繁茂惜嘉卉之婀娜妥柔角紆靈步回首
若頋摩趾若撫昂若仰靡若俯圓中規方中矩時然一
鳴應鍾協吕和音翕以四達協氣盎以弘布獬豸屹立
以傍侍鷦鵬繽紛以後翥彼千仞之鳳凰翐翩翩其下
舞於是或騰崇峻之山或遊泱莽之野或飲清冷之泉
或蔭芳華之樹雨師警塵風伯清路太乙含輝以先導
衆神景從而為馭足之所至身之所處則曄然而矞雲
冷然而甘雨醴泉流川靈芝芬敷蓋以昭迹遠方獻祥
帝都以彰聖德周萬方而洽九土于是時也羣臣萬姓
莫不忭躍快覩咸北面稽首曰允哉兹麟昔在黃囿帝
德以明載游周郊王道以成今兹越遠徼超滄溟登青
雲而獻大廷厥應何從惟德之徵不然何其煌煌其神
且靈也蓋惟我皇神聖文武憲章禮樂率遵聖祖兹武
王大孝繩祖武而受天祐也敬祀天地宗廟社稷神錫
嘉福兹成湯頋諟明命罔不祇肅也欽若昊天敬授人
時好生之德期于無刑兹堯舜奉天勤民而仁育羣生
也於是稽帝典考王度狩都邑撫黎庶時乘六龍肆覲
羣后懷柔神祗存問父老湛恩洋溢施于夷夏六合之
内八荒之外攘攘藉藉懷生之物莫不浸潤膏澤昭朗
愷懌同底于壽域百神和而效祉上帝悦而降福是以
若兹仁獸郁乎飈至纚乎彙集扶幼示恩歸昌表德来
乎遐邦以見神化之敷于遠嶷乎獨角以著天下之定
於一於惟盛哉且夫白魚躍舟至微也鳳鳴岐山至近
也猶燎以告功垂美後胤況赫赫奕奕若是其盛者乎
是宜鏤黃金之牒紀白玉之冊樹凌雲之碑揚配天之
績宣鴻禧申景錫蜚英聲騰茂實使萬世永永服我功
烈帝謙讓而未俞也訓羣臣謹庶職求遺賢褒有德篤
乾乾勵翼翼嘉旅獒美無逸放兹麟於靈囿從逍遥而
自適以禮樂為華儉朴為質較䆳古之淳風趨陶唐之
盛跡昭乎永景命于萬年而播鴻名于無極也謹作頌
曰
帝德天覆民之熙熙甘雨時布萬物以滋符瑞衆應厥
惟昭兹振振仁獸賁其来思遊我靈囿穆穆其儀昔聞
其名今覩其来仁哉麟哉維德致之維帝時訓維敬以
祇咨于臣鄰以贊以毗于千萬年永兹繁禧
觀燈賦(有序)
伏惟皇上奠安乾坤統御華夷民物阜康率土效
職詔於上元之夕特賜燈宴嘉與萬國同樂太平
聖恩周洽臣民歡慶臣洪幸生聖明獲覩盛事而
其職業又在贊述功德謹作賦一篇鋪張形容以
紀盛美其辭曰
惟聖皇之龍飛御天也弘萬世之盛業冠百王之神功
義威烜赫乎宇宙仁恩洋溢乎華戎六龍時巡萬國来
同昭人紀凝天工嘉咸寧美時雍於是設太平之偉觀
與四方萬國樂時和而歲豐也于時太昊司晨青陽届
節瑞紀書雲禎祥應雪和風初扇祥蓂半茁羲和卜日
以獻吉宗伯考儀而進說虞倕草圖以承命魯班董役
而就列攅瓌材之磊砢起崇搆之嶻嵲出巨鰲於滄瀛
聳神山於金闕其宏壯也則齊雲萬重凌空千尺横峙
霄漢高迎瑞日藹翠華之葳蕤蓊祥烟之葱鬱居庸北
拱太華西揖玉臺並峙金莖對植萃和氣於九重映層
霄於一色於時繪飾五彩燈懸九華奇巧偉麗繽紛交
加燦若聯珠爛若蒸霞煥若濯錦芬若揚葩芍藥並植
以競秀芙蓉憑虛而吐花尺紓千纈寸眼萬羅雲母灼
其含朝光琉璃瑩其澄秋波彩枝婀娜以風轉素羽蹁
躚而雲摩於是寶月澄空金鐘告夕有司具奏鑾輿乃
出開閶闔於中天奏簫韶於空碧舉霞觴肆瑶席萬戶
啓千門闢忽一蒍之輝煌倏萬花之炫赫固有象乎列
宿之昭回拱北辰而環紫極虎翼右拒龍角左植玄武
呈析津之瑞丹雀表文明之德帝座中尊蕃衛外翊紆
閣道之崔嵬挺華蓋之赩䓇嚴侍衛于勾陳昭德符于
太乙燁文昌之峥嶸煥九霄之奎璧遠而望之朗乎慶
雲開而耀玄文近而察之煥乎登天庭而仰宸居于咫
尺也於是衆樂畢陳羣臣咸集按八風調六律子野撫
琴瓠巴鼓瑟師襄擊磬后䕫拊石然後奏巴謳發吳歈
舞陽阿歌康衢迴陽和于玄谷遏行雲于紫虛呈犂軒
戲都盧魚龍凌雲以曼衍猿猱緣木而紆徐躍飛騎於
帳端舞瑞獅於階隅或擬販繒於都市或效採蓮於江
湖跳蹣跚之龜鱉走□贔之蟾蜍覩長人之岧嶤訝竫
民之侏儒山鼻胡&KR1621;拳髮蠻雛握通犀手明珠籠鳳凰
盤珊瑚蹈厲回旋俯伏睢盱又有虞初稗官引詩說書
謔陋嘲貪表賢誡愚至若童稚簫鼓以嬉戲農夫蓑笠
而耕鉏父老傴僂遨遊門閭曳杖步屧峩巾長裾烏㹀
前牽黃犢後驅聖心每悦於民事天顔屢視而怡愉鴻
臚光祿奔走先後千盤傳炙萬甕行酒珍羞錫海内之
所無仙果出人間之未有爾乃下靈祗朝仙真引丹鳳
于蓬丘来青鳥于崑崙或跨蒼虬或駕祥麟或乘雲輜
或馭飈輪華芝薦芳蟠桃獻珍祝聖皇之萬壽與萬國
而皆春鴻恩洽大禮備萬國懽群臣醉仰九重呼萬歲
然後放金花於火樹揚紫燄於雲騎轟雷鼓警宸衛聖
駕興臣民退於是時也家家有和寧之樂處處享安平
之治溢喜氣於寰區徧歡聲於天地是皆由夫聖皇恭
儉勤民故天錫之以豐穰仁慈愛物故神效之以嘉瑞恩
周乎覆載之所極明燭乎日月之所至憂以天下初濟
大業於艱難樂以天下乃與斯民相安於無事是故功
高乎三王德隆乎五帝雅頌所不能陳簡冊(闕)
潤威洽乎覆載之所極東夷西戎南蠻北狄越山海以
獻珍襲冠帶而效職仁風之所吹煦神化之所盪滌莫
不革獷戾以柔恬服猜暴而順適是以若兹之神獸越
萬里而来格涉流沙歴西極登天門羾帝室九重顧瞻
以欣豫百僚縱觀而抃懌是師也乃斂威弭伏含和容
與足躚躚其若蹈首靡靡其若俯口喣喣其若鳴尾繽
繽其若舞若翔踴而自怡慶遭逢於聖主仰榮耀於中
天脱塵凢於下土于以登靈囿而遊瓊林飲瑶池而蔭
玉樹聆鈞天之韶音樂騶虞之嘉侣亦何其幸歟至若
圖形於干壯軍容而耀國威登像於屏守金門而鎮玉
戶期委質以效忠同師臣之孔武臣載筆於東觀幸承
恩而快覩仰聖德之弘敷慶神物之嘉遇拜閶闔而獻
詞播皇風於千古
謹按唐太宗貞觀中西域貢師子其時侍臣虞世南
為賦以獻今聖上神聖功德度越漢唐而臣幸以文
字叨列侍從覩兹盛美不敢以不及古人為解謹為
賦如右時與士大夫誦而觀之以詠歌聖德於無窮
又何其幸歟冬十月九日臣洪謹識
麒麟賦
粤有瑞獸其名曰麟稟乾元之正色被神龍之奇文柔
角豐隆而上植靈德温淳而内馴郁郁穆穆彬彬振振
兹豈非帝王之上瑞而特應於我聖君者乎爾其始生
也協隂陽感星辰集衆靈走百神開闔化樞斡旋天鈞
玄枵毓其精富媪孕其真至和凝其質太灝宣其文祝
融揚光以照野風伯先驅而警塵胚胎渾以神化與萬
物而皆春其為形也天駟賦足靈麕肖身抱順獨立含
和自珍屹然而跱粲乎若丹鳳之映日躍然而舉矯乎
若神虬之凌雲望其目若景星之耀華采視其脊若靈
龜之負人文至若其行則高下中程進退合度避生物
而不踐擇高明以自處惟步武之圓方乃自然之規矩
其鳴則或宫而温或商而清五音和八風平伶倫擬之
而按律師曠寫之而象聲是故遊於山則象車垂鈎丹
芝敷榮飲於水則玉醴流香玄珠夜熒林棲而甘露降
野秣而嘉禾生偕神明而共居豈罘網之可嬰必聖人
之在位乃呈祥而效禎惟我聖皇文武仁明跨四海以
為家冠百王而作程軼淳風於䆳古沛鴻恩於八絃雲
行雨施而羣生咸育地平天成而萬邦永寧来職貢於
梯航端冕旒於穆清元氣絪緼太和薰蒸是以若斯之
仁獸自遠國而来庭也爾其越洪濤濟滄溟海若警蹕
陽侯抗旌超鯨波於瞬息欵天關而獻呈召羣公集六
卿奔林虞走水衡稽靈篇啓瑞經登閶闔之嵯峨歴玉
臺之峥嶸仰龍顔於咫尺聆鈞天之鏗鍧容與紆徐不
震不驚重瞳為之怡悦百辟為之懽騰慶希世之未覿
藹洋洋之頌聲當是時也人紀立天功凝景星明泰階
平玉衡貞寶甕盈諸福至百穀登信皇仁之遠被而王
化之大成也噫斯麟也應天而生待時而出遊於囿而
昭帝德之祥出於郊而永倉姬之歷彼漢閤之穹窿揭
嘉名之烜赫啓炎精之景運偉中興之丕績祕靈跡於
千年固有俟於今日是固將乘慶雲鳴和風遊靈囿侍
法宫朝飲玉泉之清冷暮食瑤草之丰茸拜於庭而鳳
凰儀立於墀而獬豸從先百獸以率舞昭聖德於無窮
表
慶賀醴泉出神樂觀表
伏以聖人御宇仁恩普洽於萬方天命垂祥景貺誕貽
於九土凡在幅員之内咸沾瑞慶之隆海宇均懽神人
胥抃臣聞惟德可以動天無遠不届惟誠可以格神有
感必通禎祥無虛出之符天人有必至之應矧兹醴泉
之上瑞實為盛治之休徵欽惟皇帝陛下天縱聖神日
新德業垂衣裳而治天下萬國歸心奉圭幣以事郊禋
百神受職仁化弘敷於率土孝誠昭格於皇天華夷仰
覆載之恩草木荷生成之惠是以坤靈協應水德獻珍
懿兹若醴之甘泉出此事神之福地慶雲甘露光啓其
祥白鶴青鸞載昭其應謹按鶡冠子曰王者之德上及
太清下及太寧中及萬靈則醴泉出孝經援神契曰王
者德至淵泉則醴泉出瑞應圖曰醴泉者水之精也味
若甘醴可以養老飲之令人壽禮緯曰堯德匪懈醴泉
出山然則斯瑞自古所稱祥源允鍾於地靈瑞應實由
於聖德冰凝鏡徹味旨醴甘演慶流於無疆躋民生於
遐壽鴻圖永固帝道益隆臣某等忝班朝著欣覩禎符
涵泳恩波頌皇仁於九有仰瞻天日祝聖壽於萬年
毅齋集卷一
