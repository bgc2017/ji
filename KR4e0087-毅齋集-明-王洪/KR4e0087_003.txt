毅齋集卷三明王洪撰
四言古詩
魯林懷思(并序)
魯林懷思詩為太常寺丞孔公克準而作也孔氏
有家於衢舊矣至公以淳茂莊慎遭際聖明擢奉
常論德惟允深惟本源之義北瞻魯林眷言有懷
因為圖以自見記曰樂樂其所自生禮不忘其本
君子於是謂公知禮故予作是詩以洩其思焉
鬱鬱魯林有枌有檀逷我後裔于越之間一本中分愛
念伊始我欲從之不遐甚邇于川于舟于陸于馬豈不
夙夜于林之下巖巖魯山有廟奕奕羽籥琴瑟左右有
繹衍我聖祖金石愔愔願言靡獲實勞我心明明我祖
典常是紀恩被罔極詎曰厥世穡夫之良克念惟賢矧
兹承德敢有不虔喬喬林木遺澤所萃穆穆我宗四方
所視惟積斯高惟濬斯深匪古匪今茂是德音
五言古詩
擬古(二首)
結髮有壯志仗劍遊三河方舟泝洪流擊節揚其波俯
食首陽蕨緬懷商山歌我欲求兹人遺塚空嵯峨鴻飛
已冥冥感慨何其多
有士在山澤五月恒被裘饑食商山芝渴飲潁水流世
人不可見巢許相與遊伊我欲求之巾車陟崇丘芳草
滿澗阿松栢蔭道周歡然延入室玄言為我酬願此謝
塵鞅卒歲以為儔
寫懷
春陽喣萬彙蒼鷹化為鳩腐草一何微熠燿乃宵流盛
年不再遇流光忽已遒四十而無聞能不為我憂
擬陶彭澤
藹藹籬下菊衆卉恒蔽之涼飈颯然至妍華見幽姿有
酒盈吾樽欣言及兹時幽鳥懷茂林潜魚樂深池且為
懽此飲知命復何疑
和郭主簿
我家南山下前有嘉樹林好烏嗚其顛涼風吹我襟泛
此樽中酒撫我膝上琴禾黍亦已繁桑麻藹餘音知止
良易足勞生非所任
張氏南溪草堂
稟性少諧俗養生殊寡營偶從田野居遂兹雲壑情攸
攸水含波萋萋卉敷榮靄靄高榆閒喈喈春鳥鳴復兹
微雨霽曠然山水清鳴琴坐日夕時復揮我觥多求徒
為累苟出良自輕栖遲此為樂孰謂無所成
酬蔣御醫見寄
策馬上西山望彼千里道洪河亘淮汜江流復浩浩伐
木無遺音鬱哉興懷抱啁啁慕黃鵠蛩蛩戀芳草各勉
日新志慰此平生好
擬鎦公幹
園林多佳木秀氣何蒼蒼石梁冠崇阿綠水流芳塘行
樂在良夜飛蓋復翺翔涼風振華纓明月揚其光清池
散夫容秋蘭一何芳君侯壯思發逸藻凌風揚小臣信
愚劣狂歌安所詳
夜泊濟寧城下呈同舟諸公
璿杓麗清漢金波流素輝池荷散香氣堤柳度涼颸高
城夕眺迥迴塘暝轉遲愛此良夜永佳人復在兹披襟
一瀟散摛藻共芳菲曠懷頗云洽清觴亦累持中宵忽
惆悵王事庶無違
中秋宴集分韻得斗字
商籥嚴次律堯蓂届中候白露下高梧涼颷逓疎柳玉
堂属永夜金樽集良友行佇素輪出坐敞華宴久初瞻
碧雲腹忽吐滄海口高凌灝氣上獨出黃道右九霄豁
清明萬里破昏黝鈞天静聆曲廣殿細見牖兔壯玉贔
屭桂老枝蚴蟉竊丹想仙術弄斧慨神手合璧瑞已徵
倚玉會斯偶肥燖薊兆羖香薦江南酒伏雌始見菢鮮
魴初脱罶時果飣棗栗園蔬雜薑韭露葵甘若薺霜棃
脆勝藕醉懽互促膝雄辯或揮肘騁博探九丘鈎祕紬
二酉善謔競語捷聯賦詫韻陡射隠角三三推數窮九
九清輝轉娟媚涼意亦䬀瀏夜静數警柝更深屢瞻斗
共欣良願愜載感皇恩厚清切登紫闥逍遥曳華綬媿
微銜環報庶勉介石守學步久懲拙效顰更慚醜抒章
倘予誨一報瓊與玖
送胡學士扈從北征
黃鉞揮天兵風雲拂龍旌聖皇振神武桓桓出邊城夫
子一何幸載筆隨天營高材植嘉運逸氣横蒼冥囊括
天下豪穎脱人中英獨抱經濟略而窮王伯情篆刻工
雕蟲恥為魯諸生學劍折猨公談兵陋荀卿沈冥黃老
書卓犖隂符經揮翰五岳震出言萬人驚浩蕩愜壯懷
從兹振長纓劍劃浮雲高弓開秋月明銀鞍跨白馬飄
忽若流星春風雪初消萬里沙場平借筯回天日草檄
馳雷霆尺組縛渾邪一箭落攙搶瀚海烽火息大漠烟
塵清歸来麟閣上千載揚高名
送金諭德扈從北征
鎧甲明珠袍黃金鏤寶刀萬里隨飛龍躍馬揮霜毫天
營日月近玉帳風雲高春色照大旗邊聲入鳴鞘憑陵
助膺揚卓犖宣龍韜長篲掃浮翳鴻爐燎纖毛纍纍犬
馬羣投戈拜前茅生獲左賢王伐鼔鳴金鐃開邊壯衛
霍揚芳邁蕭曹却笑燕頷人投筆徒為勞
應詔赴北京
束髮事書劍詞場簉文雄趨朝立儀鳳儤直隨飛龍摛
詞白玉堂奎璧羅晴空朅来兩鳳凰歘下青雲中口銜
五色書召對金臺宫羽林整樓船天閑賜青驄賦詩别
同列飛蓋辨羣公日月行青天暉光燭微躬典謨紀聖
德雅頌歌成功豈效草玄者蕭然成老翁
懷蔣良夫
崇蘭滿芳洲盈盈藹秋綠采之欲何贈念彼人如玉停
雲渺遐思芳樽間幽躅相知豈無侣獨子勞心曲願持
五絃琴一寄南飛鵠
過黃石祠懷留侯
神蛟脱秦網孤鳳游蒼冥微服楚澤間遂為圯上行老
翁彼何士素髮垂華纓當橋叱取履箕踞若狂生頋授
一編書奇文閟縱横片言斡神機千秋啟炎精孺子後
見我黃石濟北城高山立遺廟振古揚鴻名慨彼井底
蛙自多安所成
歌風臺
炎精自天啓黃屋凌空開富貴歸故鄉遂築歌風臺佳
人弄瑶瑟故老持金罍酒酣自擊缶浩歌何雄哉颯爽
龍虎姿曠蕩風雲懷頋謂萬歲後英魂尚歸来回首望
彭城孤臺亦崔嵬百戰功不成千載令人哀
題水仙花(二首)
南國多佳人春風漢皋曲翠鬢而華裾逍遥湘水綠秀
色不自獻芳香動盈掬蹇修其誰来期之在深谷
幽思不可極蕩舟湘水間日莫遇佳人弄珠妖且閑馨
香隨風發秀色若可飡願此托交甫解珮以為歡
聽徐徵士彈琴
客有海上仙逍遥来東粤手揮五絃琴為我鼔白雪悠
悠蒼崕雲皎皎長空月清風忽散之餘音繞天末白鶴
舞欲下遊魚出復没微物尚有會況乃予心悦伊昔清
廟瑟朱絃而疎越高山想遺聲沈河慨遐轍吾將和南
風持之上金闕
胡祭酒席分韻得難字
日晏下彤閣復兹良燕懽藹藹衆君子華纓燦峩冠嘉
殽薦時蔬清觴疾飛翰鳴琴亦在御披襟時屢彈東山
莫逾往幽林靄遐觀談笑穆清風芳詞吐幽蘭願此樂
終夕佳會良獨難
修竹詩寄沈公俌
修竹一何盛生此南山岑蒼松冠其陽靈芝蔽其隂蟠
地下冥漠干雲上蕭森涼飈颯然至清籟時自吟幽響
振虛谷秀色滋遠林丹山有奇烏崑崙有珍禽羽翼何
葳蕤翻飛此嶇&KR0706;交鳴泬寥外共栖蒼翠深離離啄佳
實&KR1523;&KR1523;和好音坐閱歲時久豈為霜霰侵桃李發春墟
容冶競追尋夫容亦窈窕媚此秋江潯時至豈無華歲
寒難比心猗猗誠為美亭亭良所欽因之賦淇澳永言
諧素襟
耕讀堂為陳德庸賦
我昔居隴畝荷鋤事躬耕抱膝吟梁父而遺十載名谷
雲遇長風吹之入太清雨露承恩澤日月迴光榮銜環
徒虚報素餐空媿情朅来識夫子卓犖南中英手握明
月珠鴻飛入冥冥禾黍滿近疇青山對前楹獨坐閱遺
編心與前賢并大略陋章句高談鄙縱横興来發商歌
金石揚遺聲傅子懷巨川謝公濟蒼生功成倘相見攜
手凌蓬瀛
懷内(五首)
予與劉氏婚幾一月予先還南京劉從其母後至
久而有思作詩寄之
燕婉懽未洽翻此離恨端羅衣莫未襞朱燈粲以繁芳
樽對琴瑟展轉不能宣何異鴛與鴦乃兹鴻燕然
我馬夙已馳子車亦已戒悠悠途路間惻惻郊野外朔
風卷枯蓬玉顏為之改豈不罹苦辛賴有親與愛
言徂至京國宛若歸故鄉入門見童稚整衣拜高堂隣
里欣来適更具酒與漿中厨其孰營能不懷慨慷
我别既云速子来良不緩躊躇念兹晨涉彼江之岸浩
浩起風波靄靄雨繁霰目短心苦遥日夕徒累歎
周詩詠窈窕王雎托微言保兹義與恩令德在無諐鳳
凰栖高梧牛女亦在天引領冀良晤永以諧百年
送曾叔固還廬陵
時雨淨炎旦嘉樹藹涼颸高閣送層雲逶迤映清池素
懷同所欣詎云兹别離離離川路長渺渺孤舟遲夫容
始分葩幽蘭亦葳蕤覽物豈無悰言歸會有期所嗟騷
人贈揭車與江蘺希仁愧予劣抽毫緘此辭
題道士問答圖(二首)
下士不識道求之言語間曠哉至人心澹然幽且閒松
檜滿澗壑白雲冠崇山清風四邊来流泉出其間鉅之
極無外微之入無端欲辨忽已忘我心奚所宣
玄珠在赤水象罔乃得之孰能解其弢澹然入無思和
氣一以攝神明將自来談天不為高履地不為卑冥冥
而昭昭至精良在兹
夏日直閣呈諸寮友
深殿閟清晝高閣集南薰復兹對芳樹幽蟬時一聞華
饌因時設冰壺亦屢陳輕箑織纖絺逍遙晨與曛但希
三命恭寧知四體勤永歌伐檀什愧彼南畝氓
戲題小畫寄黃教諭重美
離思不可歇長淮浩悠悠況兹涼風至日夕郊原秋喬
柯俯庭綠芳叢轉逕幽琴席晨初敞爐曛夕未收因風
托微韻遙憶此良遊
題平林秋曉圖
我昔忝科甲弱冠登玉堂綉衣飄芬芳游歴古山川高
盻邈四海遐觀窮八埏雲物客中變歲月馬上遷常憶
秋曉時騎出齊魯間沆蕩孟諸野莽蒼龜隂田四頋不
可極茫茫但雲烟時聞雞犬聲寧辨陌與阡泰山若蹲
虎隠在東南偏豁然海天白紅日出其巔長空獨鳥飛
遠岫孤雲還林木森成列矗若筯與盤綠者蓊雲密赤
者經霜妍黃碧或間之綵繪紛相宣涼風徤馬骨颯踏
馳争先據鞍倒金樽野中割肥鮮仰視天蕩蕩高懷浩
無邊開口詠遠遊思若長河懸詞鋒銳莫敵揮霍干戈
鋋得意自擊節時復揚其鞭别来十餘載承恩厠英賢
朝遊玉堂内暮直瑤階前頋問日從容宛然瀛洲仙時
窺山海圖指點窮周旋壯遊少所歴夢寐亦復然今者
遇夫子袖圖示我觀明窗試開卷彷彿如當年邂逅逢
故人能無谷音歡雲隨目力遠思入秋空玄長河待巨
檝蒼生望深淵功成拂衣歸與子同盤桓
題駱氏積善堂
浩浩江漢水匯兹千仞淵高高華與嵩雲雨出其巔由
来豈晨夕積之良使然倚仗固冥昧誰謂懵無端砰訇
有餘響鬱&KR1394;無虛年一簣方自兹懷哉嗟汝賢
挽畦樂處士梁先生(三首)
逝水赴大壑白日傾西山浩浩陽隂移誰能出其間養
形奚足存委順乃所安乘化而逍遥寧復懷咏嘆
達生固無憂遺世乃觀化高舉出九霄星辰在其下隂
陽為爐炭萬物皆土苴何必殉夭殁滯情悲外假
殤子匪為夭彭生匪為壽千駟或若無令德在不朽鴻
冥或蜚聲豹隠不可覯盤桓一世中昭晰千載後
黎氏載酒堂
玄鶴出蓬海丹鳳来崑丘曾是青雲姿而將雞鶩儔黎
生西江彥聲華滿南州一語重然諾千金懷壯遊白璧
不易緇明珠豈輕投結客開華堂窮兹山水幽飄搖蒼
崖雲浩蕩澄江流杜若與夫容開花滿滄洲軒車集賓
友樽俎更獻酬烹鯉間炰鱉急管隨名謳騁酣低白日
笑傲凌清秋金谷寒露零梁園白雲浮綠水揚洪波萬
事隨悠悠榮悴固如此不樂復何求
題鄭敬常壽藏詩卷
蓂莢識弦朢蟪蛄知春秋自非達士懷寧忘千載憂造
化有興沒聖賢誰能留壯哉千金軀淹忽隨東流蒙園
一何誇雍門一何愁委身順大化曠然逍遥遊
贈袁舍人忠微
袁子海上来華年抱奇術遠之金臺遊遂為龍門客立
談拜雙璧再見賜千金烜赫日月光浩蕩風雲心五侯
不敢狎七貴遙相待獨步羣賢中高視九州外一朝隨
龍飛峩冠登鳳池紫誥承天恩彩筆揮英辭朝趨金鑾
殿暮直蒼龍闕鳴珂禁苑風錫宴金閨月而我疎朽質
乃於天上逢握手玉堂迥論文丹禁通冠玉豈長貧燕
頷自食肉抵掌青雲中相看笑流俗丈夫未得志或為
愚者欺咄嗟洛陽婦叱咤淮隂兒騄駬異款段荆僕豈
燕石不逢樂與和吁嗟何人識虎變不足驚明月知我
心因君秉清鑑一奏高山音
鄒氏吳江書舍
大道如青天六經著日月羣賢揚其光粲然衆星列胡
為千載後雕蟲事鑚穴殘竹侈漢偽遺灰昧秦闕魚豕
竟難辨鄭衞互相越白石抵真璧跛牂騁遐轍喧啁寒
蟬嗚蕭瑟秋螢滅之子秉遐尚三遷仰遺烈銘心誦姬
繇正席敷孔說夕忌明月駛朝畏陽景沒獨立披浮雲
萬里見昭晣道積身可貴理悟心自悦會當探驪龍明
珠與子掇
題滄浪晚趣圖
日落山水静蕩舟清溪隂涼風振喬木清音滿前林回
首見遠山迢迢碧雲深佳人殊未来悵然起長吟
癸巳二月十三日扈從奉旨同胡祭酒及同僚
先行渡江有作呈諸公
結綬祗上命嚴裝戒前馳僕夫早在門裘馬爛光輝解
驂未遑息陟舟此江圻昔往薄隆夏溽暑方炎曦今来
值仲春楊柳正依依桃李始發逕蘭蓀亦被堤遥空澹
流雲澄波濯層颸況兹諧明達夙尚寡所違典則恭夏
訓正直仰周詩眷言騁良圖遠大以為期克宣巍巍德
永永奕世規
大江
積水蕩天地日夜流不息深涵萬象廣静制羣川溢混
茫諒天造疏導豈人力巍巍帝王都設險以守國四海
舟楫會萬方書軌一爰兹拱宸恩共逐朝宗跡若杯感
玄喻如帶存丹策不獨險可憑由来在務德
舟中望石灰山觀音閣
層岩嵌蓮宇虚簷覆江流日暮微雨来蕭然江漢秋老
禪此栖息鳴鐘伴孤幽飯餘憩高閣洪濤渺行舟逝者
如斯夫歎息良悠悠
江中觀蕭指揮先渡
暮色含遠林滄洲洒微雨揚帆翼雙漿遠逐前舟侣渺
渺雲際帆啞啞烟中櫓風来不可期斯流乃如許
感興
曠野多烈風朝日復杲杲扁舟泝江湖日夕在遠道潜
魚躍洲渚肅肅飛鴈鴇麋鹿游高崗哀鳴求芳草時物
感我心沈思鬱盈抱功名垂千秋容華孰常保彭生云
修齡豈能免終老
雜詩
春日多遠思翹首以遐望美人在雲間遺我金玉章我
欲往從之道路邈其長展轉坐永日入夜不能忘清風
来四野啼鳥聞我堂明月揚其輝幽蘭一何芳仰視鴻
與鴈駕之欲高翔鴻鴈莫我頋攬衣獨徬徨載歌采薇
詩釋我慨與慷
渡淮
周詩念靡及楚歌懷遠遊方舟泝長淮日入不能休洪
濤鬱雲興嘉禾遶芳洲皓月出其東孤鴻鳴悠悠登艫
誠長望聊以寫我憂逝者固如斯吾道將焉求永言仰
前哲夙夜庶無尤
舟中呈崇璧時彥
深水清且廣淺水狭且濁君子志高遠曲士甘齷齪聊
且登我舟舒此千里目四野一何遠河山間平陸川原
麥苗秀蒼然多佳木況與平生者日夕相與樂開襟彈
素琴綺絃和其曲宣尼不言命詹尹徒事卜層霄奮長
翼修途騁高足庶幾遠大志久要義所勖
田園居
貧居委丘壑衣食營我身日夕在東皋豈辭辛與勤杖
策命僮僕荷鋤理荒榛翳翳榆柳川藹藹桑麻村嚶嚶
諧鳴鳥依依耦耕人父老欣相過共蔭田園間時復傾
一壺聊以解劬顔但令諧吾願躬耕非所歎
過清河口
長淮東南馳泗水西北騖千古相混并茫然以東去扁
舟亂其流日夕方此渡海色浩無極烈風吹高樹濁流
揚洪波澄源隠其素涇渭豈不殊由来匪朝暮
再酬時彥
昊穹斡玄化時序相推斥昴畢始昏中瑤光已東直枯
荄發柔姿潜蚪起幽蟄和風扇淑氣流波渙然碧登高
望古人丘岡莽今昔形容不可見榮名在金石琴書對
樽酒開懷聊與適君子勤以戒小人酣以溺赫赫而明
明前賢以自式
登岸縱步因采枸杞
舟行靡昏旦滯此長河曲登高忻所之逍遙散遐矚靄
靄春陽熙迢迢芳原綠尋幽詎云遠采芳自盈掬遠見
居人村時憩田家屋鳥雀樹上啼牛羊草間牧豈知冠
蓋重但道桑麻熟翳翳聞遠歌依依眺平陸日暮上歸
舟澹焉心自足
憶舍弟淵
長風吹高樹枝葉紛擾亂憂思從中来綿綿不可斷夙
昔同衾裯今也異鄉縣時或夢我傍攬之何由見登高
望原野仰視鴻與鴈&KR1523;&KR1523;諧和聲肅肅接飛翰遨遊九
州内樂此年歲晏嗟我獨何為躊躇以增歎
虞美人詩(七首)(墓在宿遷縣五里)
妾本寒家女少小在閨門何以醜陋姿乃蒙君子親葑
菲徒見采瓦礫寧所珍感此伉儷恩屏營以昏晨
風雲混草昧龍蛇躍中野日暮望咸陽撫劍獨悲叱長
驅淮楚間轉戰成皋下婉孌彼姝子聊以娛我者
鉦鼓振山谷旌旗蔽丘原日昃不遑食走馬上高山岩
巒杳無極下有千仞淵虎豹對我啼風霜凋我顔征人
懷永歎弱質焉所安
志士重勛業英雄惜疆土楚漢迭相勝縱横靡朝暮勝
則常為雄敗則没為虜丈夫雖鷹揚壯心良獨苦聊且
馳馬歸樂此歌與舞
灞上事不集鴻溝志已違黥布且西逝亞父復東歸腹
心尚如此何況他人為疇昔京索間釋彼父與妻信誓
且不頋恩好何足追回首望彭城山川鬱崔嵬日暮駐
我軍勞此戰者疲
今夕復何夕聞彼將士歌中夜為之驚楚聲一何多茫
茫隂陵道烈風吹崇阿慨慷一悲嘯洪水振層波玄雲
結重隂飛鳥不敢過天其亡我乎虞兮可奈何
絃絶由調悲歌急知意促妾身豈足念君子當自勗遠
圖在持重戒彼輕與速寧為百代鬼不受一朝辱有骨
當不朽有䰟長相逐
舟次濟寧
海岱表齊履龜泗奄魯望迢逓列藩集嶻&KR1110;孤城嶂飛
甍蔭阡陌華輈隘衢巷冠蓋靡晨莫劍騎紛来往允惟
民物滋益見田疇廣魚鹽有遠賈桑麻無遺壤參差野
樹出芊綿烟草長曠哉川上遊邈矣舟中賞日落笳吹
聞雨歇河流漲樂土良所稀匪獨山川壯
上巳日與諸公飲酒
斯人寄一世生與憂患并惟兹杯酒間庶以得其情良
晨況時至草木欣向榮惠風扇郊原百鳥亦和鳴肴核
無餘品斟酌恣縱横陶然與天遊況復物我形昔稱王
子喬服藥以長生于今定何許但有三山名織女無成
匹牽牛不服耕君當恕我醉此言其可聽
黃御史宗載席分韻得樽字
孟春兆和氣旭日麗以暄庭卉含新荑谷風扇芳原佳
朋樂兹日攜具枉見存肅我文翰友列筵屬清樽仰望
西山岑俯觀佳木園河冰泮餘澌流泉激清源嚶嚶林
間鳥和音復相宣共謂當盡娛羽觴疾飛騫中酣發微
詠謔以笑與言遐思邈雲霄奇文馥蘭蓀頋已夙淺薄
幸偕君子論食苹慕周行伐檀感明恩申交在敦誼詎
曰殽與飱
送卜者毛伯時歸常州
羲畫定猶豫周書重稽疑神聖互為用自古皆有之先
生毘陵士早玩連山辭神龜出芳蓮卿雲揲靈蓍玄探
象外秘妙發心中奇嘗與宋大夫論辨波濤馳揚聲湖
海上承恩聖明時理悟自不惑心冥可前知吾亦玩占
者因之贈新詩
讀文天祥詩
炎光淪南服朔風蕩中土受命在倉卒惜此白日暮殺
身孰云難圖存乃所慕田單奮即墨臨淄忽已舉鄢郢
不為墟實以包胥故孔明營王業偏蜀猶虎據茂弘起
江左庶以存典午哀哉吾何心冀與數子遇南望滄海
雲北眺沙漠路波濤浩無極山川横氛霧馳驅岩谷間
冒彼霜與露并日饑不食采薇以為餔玄雲為我隂虎
豹為我怒時乎其奈何昊天証其素生為丈夫雄死為
烈士度一身何足惜鑑之以千古
慈幼堂
神匱閟靈鍵仁輿緬遐軌精凝道逾濬志弘施滋侈藹
藹閨房秀粲粲髫稚美呱呱方在襁齲齲欲齔齒蘭蕤
信可念芝英或易萎靡虞沴羣和拔奇愈一匕懸黎葆
積内明珠掇淵底大化無全功遐齡有終祉越人善隨
俗倉公或屯施沛矣敏且周微哉吝以鄙懷愛良可推
因家諗兹理
送鎦天錫校書之沂州學正
積雪遍四野洪河水峥嶸寒冬十二月送子金臺城子
行垂絳帷余居侍金闕一割懷鉛刀三秋戀明月憶昨
識子時峩冠登紫微浩蕩湛露恩赫奕前星輝朝遊金
馬門暮直青藜閣學推匡鼎淳文羨更生博一去湖海
潯山川烟霧深雲飛瀛洲夢月照魏牟心相知愧不早
相别燕山道冀北多歸鴻淮南欲春草何處最含情東
風沂上亭他年遣掌故當授伏生經
題方知縣深澹齋卷(五首)
志士惜白日達人鑑秋水千尺見底清吾心亦如此卜
子苦中戰張生勞外蔽漠乎至人心先民以為軌
東海有巨魚翕赩横滄溟一逢任公釣貪餌遂忘生吾
聞丹丘鳳&KR1304;&KR1304;遊青冥竹實有餘美醴泉有餘清迴翔
千仞上繒繳焉所嬰時乎其来儀可以瑞文明
姑射有神人容華若處子渴飲雨露滋饑餐風雲氣慮
淑神自凝時和物無厲乃知清淨德所感無不至
宓生治單父絃歌坐相忘周湯尉河東苛繞徒自傷池
深魚樂遊林静鳥来翔所以漢賢相舍賢避高堂斂之
清一心施之寧八荒
留侯萬戶封鄭生千鍾仕於道苟無違何妨心水似清
白無磷緇行藏有通否蒼松凌冰霜可為達士勵
黃氏餘秀堂
江水何浩浩上有嘉樹林高堂此逍遥坐見南山岑萋
萋時卉繁靄靄浮雲隂有酒自斟酌攝衣獨撫琴戶庭
無餘喧山水有遺音永言懷古人何以慰我心
題張真人畫為項御史賦
耆山何蒼然樓臺凌青天門前清溪水遥與蓬壺連日
上璚樹綠春入丹葩妍雙鳥鳴其間華采一何鮮東風
送餘音驚起幽窗眠却誇韓衆鹿飛度三山顛手翳夫
容枝玉清會羣仙瑤階獻金籙丹廷傳璚筵緬懷紫霞
想飄若雲之旋玉童四五人吹笙間鳴絃風掃花下石
月照松間泉有客天上来袖拂金壇烟素與軒裳契而
結雲霞緣贈之五采圖重以丹丘言舒卷雖異跡玄同
已忘筌伊我拾紫芝曾往瀛洲邊手種綠玉樹别来幾
何年應知碧桃花開遍東窗前赤松未辟穀青雲期濟
川且為謝青鳥一寄瑤花篇
讀韓文有作柬時彥
李杜於文章兩雄力相鬭彌天振長策萬物因奔驟毫
芒人間者白日燭宇宙公乎起紹之来自帝左右被髮
騎麒麟龍鸞蔚先後捫天挟雲漢赤手擥星宿披援蒼
龍角簸弄丹鳳噣翻身跨長鯨撇捩牙與脰神關劃靈
籥鬼窞斸玄窬遂初邈無端高步騁遐覯隂陽囿象類
戢戢相輻輳無巨細美惡形色聲與臭隨其所喜怒齒
頬恣凌詬帝欲昌斯文故使起且仆一飯告屢罄五薦
僅乃售間關陽山邑岩壑尹猿狖歸遷法曹掾瘴氣猶
滿袖洞庭浩漫天獰飈振坤厚孤舟拂蛟吻幾葬危乃
救勤逾三十載僅有尺寸就白髮冠進賢朱芾映華綬
栖遲數畝宅垂戒及童幼艱難志仍卓宦達道愈富揮
毫颺昌言為世拔稂莠蹵之八荒外一刷千古垢燭龍
出海底九域煥清畫横空障狂瀾萬𣲖盡東走衡雲為
之豁突兀出衆岫怪蟲畏雷霆竭壑移卵鷇豈徒文倔
奇正直天所佑予嗟生孔晚昧伏愧舛謬平生幸遺文
矧此獲奇授河圖與珠球爛漫在戶牖況兹際昭代雅
頌日宣奏衆賢騁高䠱濟美行見又作詩持似君幸砭
予謏陋
華山吟送郭公緒之陕西僉憲
太華五千仞削成周四方夫容半天開秀色何蒼蒼而
我昔遊覽飄搖紫霓裳雲中過太白雪下来溫湯浩歌
醉新豐拂袖梅花香夜半歴仙掌長嘯明星傍鶴舞瑤
樹隂月出雲臺涼岩高銀河近天闊松風長俯視六合
間洪河去茫茫却借韓衆鹿西度岐山陽高談帝王略
欲釣蟠溪璜别来二十載事久情難忘之子一何秀孤
英壓衆芳勞持憲臣節西行肅刑綱鞍馬紛照耀交遊
仰輝光身上五色衣雲霞護神羊高堂振白筆六月飛
秋霜雞犬夜不驚豺狼自摧藏豈徒示崇高璧立千丈
強名增古岳重氣與仁風揚倘有冥世士高卧烟霞鄉
舉手可引之金闕同翺翔去去勉勛業永言贈新章
送陳賞之任廣西僉憲
中夜觀執法明明輝太微乃知繡衣人承恩出皇闈朝
發洪河津莫即澄江路朔風吹清霜飛度蒼梧去蒼梧
連桂林山高雲霧深半夜見海日十月聞春禽按部花
縣中問俗青山下官道出榕隂蹀躞嘶驄馬英聲振列
城望塵羣吏迎鉄冠珥白筆輝赫嚴天刑虞廷重欽恤
周家積仁厚蕭艾與芝蘭均之慶雲覆張湯善磔鼠毛
鷙徒紛紜子産修條章晏然民自淳鸞鳳信委夷鷹隼
自搏擊苟無濟物心憑陵亦何益子去慎所持前賢以
為期人来報佳政慰我長相思
題漢隂丈人抱甕圖
上書莊子所著與子貢語有助于理故裁之以正
寸爝不照室勺水不盈野太山出其雲終朝雨天下濟
物苟如斯寧非通方者安得起斯人與之論玄化
大道本無象末路乃多岐皇皇宣尼父開跡良在兹朝
發龜山隂暮涉黃河湄微茫公旦夢緬邈東周期狷者
守其常哲人達其宜不見西郊麟此心安所知
玩藻軒(齊梁體)
葳蕤轉初景旖旎媚澄漣絲弱纔交渚香波已泛川稍
罥金塘檝復映鏤渠蓮鳬唼綃紋亂魚戲翠浪圓還應
悟心賞載咏滄浪篇
送夏文度還錢唐
劇飲未及醉明星出東方僕夫已在門鞍馬儼成裝秋
風將鴻鵠送子歸故鄉路遠乏親友時康尚文章青春
鳳凰闕遲子復来翔
送江克恭還南京
予友江克恭將還南京索予文屬有采薪之憂未
能也勉賦詩一篇庶幾表予之衷云宗兄儀之郎
中倘觀此又必有以教我也
秩宗典禮樂自古稱夷䕫子去獲所從況逢明盛時廓
落瑚璉器瀟洒瓊樹枝風雲壯氣節波濤湧文詞六館
衆所羨七步人皆知新拜南宫官羣僚早見推祝釐肅
時事佐禮光朝儀于時八九月馬首東南馳天高鴻鴈
遠露冷蒹葭披綠楊生涼風祗足攪予思今者復南来
六月赫炎曦雲連禾黍郊日照夫容池朝參有當度日
夕肩相隨未盡契闊情復言離别期自愧草玄宅囊無
沽酒資閉關抱餘瘵兼之十年悲愁至苦自遣情鍾當
語誰擺落南華篇沈吟伐木詩藍田出白璧綠烟鳴黃
鸝丈夫意氣合不在把酒巵雨涼黃塵净河闊孤舟遲
歸見王子猷吾宗推白眉醉後示斯作揮毫為和之
滴翠軒為求無已賦
萬木藹幽潤千崖散秋色蕭條映戶深霏微入簾碧影
逐花雨飛韻與泉流急觀空意無染習静心俱寂即此
悟真如一寄空飛跡
鍾山書舍為傅主事賦
文豹隠深霧潜蚪閟重淵晦美寧陸(闕)雲騫予
生秉微尚夙懷企前賢不羨季子金(闕)溺田或哂
莊叟放頗輕楊子玄遺經時自披(闕)載絃曠觀宇
宙外高卧羲皇前經世慨遠圖采(闕)衆言蕭條長林
下清川興悠然理惬物無忤慮(闕)心自專榮新美簮紱
戀舊悵雲烟輕售孰云貴昧初良致愆德音庶勿違芳
塵期永傳
送張行素之任臨淄
予友張君行素將任臨淄以詩留别而奬諭過當
予不敢當也然行素卓然欲以文學自見於世故
予倚而和之以見行素之志如此他日必致於遠
大且以致區區之意焉
昊穹若傾蓋冥然四連水孰能察其端鑑之以玄理隂
陽無停運萬物皆吾體君子法其行日進焉能止猗君
清時彥遯跡溪山裏谷雲本無心因風乃時起鸞鳳豈
樊籠芙蕖出泥滓詞源倒東海浩汗孰可涘煇煌瑚璉
貴特達珪璋美嗟予忝先達敢與才俊齒屢見顔忸怩
胸中鬱生痞日飲不覺醉常欲沃淳醴故衣去積垢常
欲清流洗離别不可留思心日千里昭代各勉立永言
蹈遐軌
葉氏山亭
虛亭青山下水木自生隂微雨朝来過開軒見遠岑悠
然酌春酒醉後時復吟鳥鳴階前樹花落窗間琴迢迢
望白雲来往一何心
全沖齋為孫醫士賦
吾聞秦越人昔遇長桑君飲此上池水刀圭遂通神寂
寞千載後君復揚清芬寶鼎飛神丹泥丸養天真香生
橘井泉花開杏林春韓康守藥價宋清焚券文願從乞
靈訣永以和天鈞
題墨竹為周員外宗武賦
肅肅高館静對此修竹林焚香坐終夕澹然怡我心虛
窗度幽韻涼飈散餘隂微雨從南来沖思浩盈襟因之
理瑤瑟托以瑤華音永懷佳人節如玉復如金
挽袁太常廷玉
豪傑有不遇自古恒歎之先生獨昂藏蚤識龍鳳姿憶
在弱冠日巍然已瓌奇神觀岩下電穎捷囊中錐高視
羣物表獨遊東海涯路逢蓬莱仙奇書以見遺窅渺許
負術廓落唐生機明珠不掩類白璧知其疵騏驥喜見
收駑駘愁為嗤被褐三十年抱玉無人知歘逢聖明主
徵起東山陲秉笏對便殿峩冠侍龍墀列坐容臺中高
講虞廷儀錦綉五色段黃金雙褭蹄内醞白玉壺恩賜
無虛時梁木倏云壊慘澹風雲悲寂寞薤露歌凄涼老
成詩空令後来者淚洒茔前碑
題盛子昭山水為陳景中賦
雲白山黛青橋平路如掌柳岸搖春暉桃蹊皺晴漲地
偏亭宇幽林深茆閣敞於焉促席談於焉事琴仗動静
那異趨共此泉石賞
題俞生愛菊軒
秋至霜露降百卉萋以腓獨此籬下菊金葩粲葳蕤採
之酌杯酒時還吟我詩浮雲澄遠空微雨間涼颸俯仰
穹壤内不樂復何疑
滴翠軒代人作
釋子契玄昧開軒俯雲林苔花夹幽蹊香蘿杳深沈露
井滴餘潤風窗藹層隂對景已迢想悦耳非假音真源
諒斯在允諧塵外心
題徐子信茆齋玩易圖
揚雄讀書處門對終南山心將白雲遠意與流水閒玄
經那可道勝事空相關媿彼射科者白首游長安
五言律詩
奉和胡學士光大侍從遊萬歲山詩韻十首
鶯啼紫殿風春暖萬花紅綠樹連秦塞青山繞漢宫旌
旗移曉嶼歌吹落晴空回首都城望雲烟杳靄中
馳道花邊出清泉樹杪分錦衣行白晝珠旆拂青雲露
柳深春色風蘭散曉芬承恩多樂事寧與外人聞
閣道雲中迥峰巒雨外奇竹林深傍水花徑細分岐扇
影低春燕爐烟駐晚絲自欣逢勝覽畢竟不知疲
春樹隠宫鴉春風滿殿花洞門深處暖雲閣望中賖綠
水明瑤席青山轉翠華承宣陪宴者重賜鳳團茶
楊柳千門曉鸎花萬國春珥貂黃閣老揮翰玉堂人聽
鳥教收弋觀魚止下綸從兹億萬歲同荷發生仁
飛旆臨丹壑鳴鑣陟紫臺日邊雙鳳下雲裏六龍来寶
殿臨空敞璚筵就水開共誇青瑣客陪宴栢梁回
步輦度龍樓青春展豫遊徑從深樹轉泉帶落花流宛
轉雲峰秀清涼雪洞幽晚来移綵仗歸到鳳池頭
飛燕語雕梁幽階轉翠篁玉芝常滿地珠樹不知霜曲
水通雲竇虚亭近石房回看移蹕處佳氣晚蒼蒼
殿閣青霄迥山川紫氣高門開天上日地壓海中鰲響
徹蒼龍管(闕)傳碧甕醪共懽千載遇登賞總忘勞
紫殿藹絃歌青春惜綺羅雲林留野鹿烟島放籠鵝宴
鎬皇風遠横汾勝覽多侍臣魚藻詠歌頌滿岩阿
送金生歸江南
朔雲千萬里歸興復如何鴻雁雨中去蒹葭霜後多人
烟投遠戍驛路出長河惆悵東橋别涼風起暮波
送曾生自燕歸吳(二首)
天空一鴈飛之子乃言歸驛路逢秋雨關河對夕暉楚
田菰米熟吳國蠏螯肥不似遊京洛緇塵染素衣
積雪徧河關長亭落照間一樽當暮别千里共春還烟
樹連平野晴江帶遠山東風薊城路幾日到長安
送吳太僕還南京
初日映朝衣承恩出瑣闈幾迴天上見一騎雪中歸野
色連春樹河流帶晚暉交遊徧京國達者似君稀
送廖訓導
客路臘初盡河橋冰向開言辭故人去遥逐早春回江
館低烟柳山郵發野梅懸知問字者正億子雲才
饒氏山亭
千峰秋色裏幽處有池臺閒見白雲上坐看微雨来酒
樽松下酌棋局草間開偶值山僧訪談玄殊未回
李郎中粉署餘清卷
鳴佩趨丹闕焚香坐粉闈禁城鍾鼔静人吏簡書稀幽
鳥鳴高樹涼風動紫微明時仍宦達誰不羨恩輝
龍潭八景為曾侍講賦
九峰疊翠
窈窕連丹壑岧嶤聳碧岑映空留夕照飛翠作春隂明
月松間酌清風竹下琴永懷青瑣客同此滌塵心
雙江流水
碧嶂雙流合仙源一𣲖分珠光迴夜月玉氣暖春雲細
藻凌波轉芳蓀隔渚聞還聞應人瑞五色浪成文
龍潭出雲
片影涵虚谷清隂覆遠山從龍到天上為雨徧人間捲
幔春看度鳴琴夕望還夜深明月下隨意繞松關
虎溪積雪
溪水不可極蒼然生暮寒重隂晦平陸飛雪滿空山鳥
雀寒争下漁樵暝未還洛陽車馬客誰解問袁安
平湖夜月
積水夜空闊澄波惟月明天迴珠斗近秋共玉壺清露
渚蘭蓀氣雲汀鸛鶴聲滄浪有餘興還此濯塵纓
喬木春隂
高堂有嘉樹蒼翠獨參天氣接扶桑外春歸萬木先院
涼(闕)簟月軒暝北窗烟即此同先德芬芳百世傳
竺臺蘭若
寶刹凌青漢珠宫倚翠岑燈懸千劫影鐘落半空音花
雨長廊静天香别殿深尚懷風夜月支遁此追尋
武城絃歌
名家繼昔賢遺教已千年禮向鄹人問書從孔氏傳横
琴清夜月高咏暮春天予亦狂歌者空懷泗水邊
舟過石灰山和胡若思祭酒韻
積水望不極蒼然迷遠空山川千古壯舟檝萬方通樹
隠滄洲霧潮回碧海風春聲將别意併入棹歌中
儀真道中
王程不可緩孤棹且宵征古渡無人語長空惟月明湖
連四野闊天與大江平明發維揚郡登臨益愴情
湖中夜望
一望幾千里層波蕩遠空舟行星漢上天入混茫中歴
歴平田樹悠悠别渚鴻揚舲自可樂況與故人同
過寶應縣
茅屋自成聚門前湖水流平蕪遙見塔小港曲通舟檣
日留飛燕帆風起白鷗江湖多逸興況是及春遊
桃源道中
日出遠林曙鳥鳴春野隂青山不盡色流水自成音鼔
枻諧吾志觀瀾愧此心悠悠江海上樽酒且長吟
宿遷晚眺
小店對長河扁舟向晚過那知南路遠已覺北音多鴻
鵠投烟渚牛羊下草坡晚来聞鼓枻誰向月中歌
舟中雜興(三十首)
旅況異憂(一作幽)樂高懷同古今共承明主惠不愧昔賢
心把酒山月白弄琴江水深永言白雪調千載有餘音
春浦曉鳴榔烟銷江水長佳人愛綠水漁父詠滄浪遠
鴈雲邊下芳蓀露裏香舟行意自豁誰說是他鄉
古渡下斜日孤烟生遠村人家住江口潮水到柴門白
髮思親老丹心戀主恩扁舟千里外但與故人論
驛路出名郡維舟淮水隈春山對海盡暮雨送潮来擊
榜客宵濟鳴鐘城旦開言從省方狩不是棄繻迴
河堤芳草逕淮浦綠楊津估客多吳語征夫半楚人燕
飛村落曙花發驛亭春風景年年别扁舟過此頻
二月春雨晴交交桑扈鳴婦人林下饁田叟野中耕一
逕木綿發滿園桑葉生東皋有别墅悵望獨含情
迢逓長河路微茫泗水亭橈聲撥曉霧帆影帶春星宿
鴈鳴孤渚驚鳬下遠汀誰人歌古調鄉思若為聽
悠悠去淮甸望望涉河津不惜尋芳草其如思遠人鐘
聲長樂曉柳色上林春須信班生策非關衛霍親
古道長河外郵亭落照邊登高極分野眺迥出風烟獨
樹邊淮海孤鴻入楚天圯橋有遺迹倍此憶前賢
隔河見墟落桑柘滿平川牛卧春田雨人喧晚渡烟江
湖懷聖澤花柳惜芳年明發金臺路承恩玉殿前
右渡江至下邳之作
三春白下别千里薊門行獨對東風酌時聞幽鳥鳴山
迴鄒子國路出濟州城誰識凌雲客重来賦兩京
平原帶遠疇古道夹長楸雲氣来芒碭天文接斗牛山
臨曠野出河入大荒流蕩浩平生志從兹萬里游
故國徧芳草高臺多大風河山千古在登眺幾人同野
澤鳴山雉荒陂起塞鴻新豐不可見烟樹五陵東
墟里鬱相望田家多蓽門牧豕向大澤維舟来遠村麥
苗沙上秀烟火雨中昏賴有同袍者幽懷喜共言
山海包齊國龜蒙盡魯田濟流深入地岱岳上齊天野
樹春雲合州城曉霧連勝遊方自此乘興未言旋
向晚望鄒嶧臨風倍感情明經齊博士習禮魯諸生暮
鳥投空堞春苗入廢城永惟闕里宅金石有遺聲
屢向鄒人問言從孔氏儒隠輕齊石語狂竄魯連書漢
店荒城在秦碑劫火餘緬懷觀禮射臨去獨躊躇
曠野杳無際孤舟齊魯間河流東下險天氣北来寒古
道蒼烟迥長亭落照閒微茫雲水外一點是梁山
草色連遠近人烟時有無河翻暮雨急山入海天孤遠
道憑知已安居愧役夫棹歌何處發清思遶江湖
官亭柳色新客裏度青春風雨孤舟夜江湖遠路人明
時歎才薄舊業憶家貧安得南飛鴈題詩慰老親
右下邳至東昌之作
淄澠連即墨濟鄆出東阿海上人多詐桑中女善歌賣
絲趨曉市驅犢向春坡幾度從仙蹕觀風此地過
擊筑間鳴筝家家歌吹聲淳于為贅婿方朔是狂生蠶
老青樓紡人閒綠野耕媿予非蜀客敢起弄琴情
古戍暮雲深飛沙起夕隂人烟迷草澤客路出榆林日
落空山獸風高火野禽前程殊未已彌惬壯遊心
渺渺涉長道悠悠動遠思家貧憐弟幼路遠憶親慈獨
鴈何時到孤舟盡日遲永懷陟屺什還詠棣華詩
四野望不盡雙鷗飛自閒滄溟淪碣石落日照榆關遠
嶼烟波黯孤城海氣寒因之歎秦客從此覓三山
長河不可渡三月剰狂風寒日低關樹飛沙雜塞鴻暮
聲連朔漠春色上居庸誰信經遊遠翻令志氣雄
春雲向曉開海色映蓬莱枕上春流響窗間夜月来策
勛懷玉塞訪古問金臺翻笑隂符客高車自此迴
白馬紫絲韁吳鈎百寶裝悲歌迴易水射獵過遼陽白
草胡沙迥黃雲漢塞長任教身作將全勝世為郎
驛路南来遠都城北鎮雄海紅初出日雲黑乍生風放
馬沙場上開田野燒中秦關百二險應與此方同
山海環恒岳星河遶析津言從三殿客共作兩京臣視
草瓊樓曉看花玉署春自慙疎鈍質何以答楓宸
右東昌至北京之作
晚過金溝
桑柘滿平疇人家古渡頭暮烟深帶雨春水淺膠舟野
火明山店寒更起驛樓誰知蘇季子三月尚貂裘
新開河
江漢思周德河山表禹功聖謨千載上經始萬方同海
國舟航集蕃夷寶貨通憑將太史筆磨石照蒼穹
望北京
歷數昭天命河山壯帝京乾坤包萬國日月照羣生鳳
向平林下人閒遠塞耕從今億萬歲長以奉皇明
孤山清趣為林宗潤題
積雪滿山逕寒梅千樹花水鄉雲外迥月影竹邊斜静
愛人来少吟看鶴去賖逍遙謝塵俗誰復慕仙家
送孫謨還錢唐兼柬其父孟博
見子如親面題詩當寄書相思千里外已别二年餘江
煖梅先放城春柳尚疎懸知積隂德重得此明珠
碧梧山房
高僧何處去飛錫返東林積雪山中路浮雲世外心鳥
啼松院静花覆石床深寂寂猿聲夜誰聞清梵音
送夏文度還錢唐
相見復相别知心寧用愁逸鱗開積浪孤隼奮高秋雨
店丹陽市風帆白下舟重遊應不遠清景幸同遊
送求上人
積水浮杯去誰云借路行鶴隨飛錫影猿識誦經聲山
閣看雲出花臺坐月明喜同清净志相與話三生
送友人歸杭
上國人南去澄江鴈北飛驛亭逢暮雨客路試春衣黃
入宫鶯淺青含苑樹微重来題漢柱於爾識光輝
送周御史叔冶使西蜀
岷峨接漢川百丈帶江烟夜月臨關驛春風上峡船山
經行處美人識舊官賢會擬楊雄賦歸朝玉殿前
送嚴學廣歸越
干越東南望家山繞夢思世途多窘捷儒術豈磷緇暮
雨孤舟暝秋風兩髩絲從兹揮手去悽惻曠襟期
夜宴西渡别任御史
離宴城西路青年美繡衣水聲喧隴樹夜色散林扉妙
舞羅繻薄狂歌錦瑟微明朝驄馬路霜冷曙烏飛
春日登紫雲絶頂
絶頂乘春望興懷宇宙間女牛中分野吳越共江關聲
教覃諸夏梯航貢百蠻逢兹全盛日畢景未言還
昭君怨
掩淚向邊州君恩此日休身隨胡地遠心是漢宫愁鴈
塞春難到龍沙草易秋玉容何足貴翻作羽林羞
銅雀臺
玉座憐紅粉銅臺生紫烟含愁下長袖冷淚濕繁弦野
鳥歌陵樹山花照墓田從兹朔朢日不復見芳年
長安道
秦塞山河壯新豐車馬繁八荒朝異服萬國被殊恩柳
拂金張第花明許史門酣歌喧白日拔劍繞芳樽
從軍行
沙漠聚烟氛喧喧動六軍兵符分上國戎服映關雲報
主持高節捐軀立異勛願將三尺劍一為解時紛
邊將
年少羽林郎安邊問虎狼分符入縣度馳馬出胡羌寶
劍横秋水彤弓拂曉霜邯鄲歸面縛麟閣動輝光
金臺送别二首
朝回遇故人微雨洒芳塵萬井鶯聲滿千門柳色新明
時登紫禁失學歎青春每憶西齋夜論文勸酒頻
相遇復相别其如離思何雲連山色遠春入柳條多驛
路寒逢雨江洲暖漲波應知千里鴈長待北風過
哭鄭二參政
豪氣動奎光金門謁帝王朔南歸聖治冠冕出殊方綠
樹孤墳在青山百越長若為官舍裏風暖荔枝香
留别章二珍
祖道大江西春風黃鳥啼石危山路轉地險海城低浦
溆夕陽盡人家烟霧迷孤舟今夜泊猶自未分攜
五言排律
送黃學士嚴翁思恭榮受誥命還永嘉
昭代風雲會亨衢雨露辰恭惟聖主詔嘉是近臣親鶴
髮登丹掖龍章下紫宸榮光迴瑞日喜氣薄高旻萬乘
知名久羣公接對頻饌分瓊署美醴送玉壺醇稱體衣
裁錦横腰帶鏤銀異恩知感激高節見嶙峋待漏常過
夜觀光況值春山河環禁籞江漢接天津苑樹雲連綠
宫花日上新御樓時見鳳靈囿或觀麟寵數今超等聲
華固絶倫珪璋凝器局冰雪瑩精神積德于公遠傳經
漢輔淳潜深疑有待濟美迥無鄰自喜瞻先達何如忝
後塵幾回聯桂席復此送蒲輪秋氣初傳雁涼風正爽
人還將歲寒節瀟洒對松筠
臨清牐
鳴笳出古鎮掛席凌長河風湍下灘險春色入關多津
樹朝烟合汀花暮雨過榆錢綴古岸荇帶亂迴波順水
揚舲去中流擊節歌非復鄉關感遺思在岩阿
曉過德州
河廣連宵濟城高拂曙通樓臺開曉日鼓角散春風侠
客浮雲劍將軍明月弓揚旌過薊北走馬向山東碣石
河流外蓬壺海霧中誰知扈蹕使不是棄繻童
過直沽城
水出漁陽地山横薊北天高樓瞰海日遠嶼入江烟市
集諸蕃舶軍屯列郡田風高激刁斗霧重濕旌旃匪獨
關河壯由来節㮣全精兵亘雲朔勁騎出幽燕大漠黃
塵外三韓落照前將持定遠策不用繞朝鞭
送柴員外叔輿扈從北京
萬乘揮天鉞三邊静戰氛錦鞍天廏馬金甲羽林軍陳
列龍蛇勢旗張虎豹紋指揮回日月開合動風雲聖略
宣神武奇材策異勲鳴鑣青海外飛旆黑河濆玉帳論
兵法霜華草檄文礟聲飛霹靂劍氣接氤氳騕褭從教
騁葡萄每賜醺重窮螻蟻穴生縛虎貔羣帝業千年盛
天威萬里聞功成封定遠麟閣播清氛
題黃學士八世祖宋校理衮告身三道後十二
韻
渙汗前朝物煇煌五色書簮纓七世後文獻百年餘相
印看仍在官階憶屢除藍田雖產玉滄海竟遺珠令胄
才華盛明時寵渥殊英聲騰甲第高步躍雲衢待詔留
金殿談經冠石渠誥頒龍寶重錦織鳳文紆爵命覃前
代恩榮邁古初流芳應益遠積善信無虛球璧非常器
璠璵尚謹諸勉旃忠與孝千載耀門閭
九日宴集分韻得涵字
彈冠登玉署開宴列華簮騕褭嘶金埒葡萄出紫壜萸
香和露重菊蕊着霜酣鱠斫河魚美稉炊晚稲甘鴈行
凌朔氣山勢壓秋嵐美具人皆適懽多事總堪雲烟飛
細扎珠玉間清談筆陳傾韓白辭鋒挫禹弇棋偏虛處
擊鈎忽暗中探巧詫防城翟雌嘲守柱耼齊窮猶借一
曹敗或過三地迥瞻天近恩深頌海涵仕非干水鑑官
即帶冰銜禁草頻宣視天香屢賜含已看空冀北寧復
滯周南舜曲歌民阜周詩戒士躭誰云賢博奕還以慎
朝參即此聯嘉藻庸疎祇自慙
詠雪與寮友同賦
應律呈天瑞先春泄化機氣凌坤軸勁潤溢土膏肥稍
喜參差集俄驚汗漫飛横空方欲驟隨霰乍教稀簾幕
輕穿隙溝池巧傍碕試深頻卓杖諤曉屢搴帷野聚蛟
虯結山填虎豹饑遠排胡塞闊高壓瘴烟微崖石攅銀
胄岩松植素旂漫將齊物色寧欲競芬菲華表瓊千尺
層城玉四圍璠璵横道路牟麥遍郊圻沼静圓留璧階
明碎委璣陶廳紛布屑袁巷蓊盈扉貧惜看争積兒癡
玩不揮咏工雖似韞言好總如徽入地深河潤連天助
日輝厚彌增皎潔高不壓崔嵬玉燭兹方應金穰定可
祈豈殊游閬苑況是值仙闈緩酌羔羊酒寬披鶴&KR0769;衣
詫奇文尚白誇勝博投緋鼔舞三農慶搜羅萬象歸聊
歌似同列郢曲敢言希
周叔冶御史怡親樓
賢親躋上壽華構軼歊氛山岫當樓出溪泉到檻分松
筠晴駐景桃李暖迎曛湖影虛窗月峯隂靄棟雲白華
頻咏樂烏府況超倫人避青驄馬天頒紫誥文慶流方
舄奕佳氣益氤氳榮養人皆羨攄忠上所聞願推曾閔
志常以奉明君
夢萱堂
萱堂違色養蒿里閟音容五鼎悲何及三泉夢可通斷
機疑自織時服尚親縫慈竹當軒翠宜男遶砌紅訓兒
敦禮樂呼婦出簾櫳共獻三春酒俄驚五夜鐘屋梁低
曙月庭木咽秋風自喜頻相見那知總是空茫茫蓼莪
恨千載復何窮
五言絶句
題竹寄友人孫孟博
涼飈肅餘音微雲澹清影美人期未来獨立清秋迥
題畫
青山映簷低綠樹出雲齊何處長安道紛紛過馬蹄
題梅
懷哉此佳人春顔美如玉清夜月明時弄珠江水曲
題畫四景
綠樹藹佳色青山明曉霞春風到幾日開遍一庭花
林樾暑不到水亭涼氣多白鷗飛復下隨意點蒼波
南山一千丈秋色共峥嶸開樓遲佳色聽此松風聲
沈沈萬壑静杳杳千山白何處孤舟人凌寒蕩空碧
春草圖(二首)
牧羝邊塞闊車馬華山多雨露滋仁化風霜奈爾何
獵騎迷行迹歌姬襯舞裙郊原春雨潤野色望中分
題二喬
宫鳥弄青春烟花拂繡裀誰知傾國者亦有看書人
毅齋集卷三
