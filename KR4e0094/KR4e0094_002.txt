金文靖集卷二
明金幼孜撰
七言古詩
雪窩為翰林修撰苗衷賦
泮池凍壓芹藻香雪窩湛湛通鋃潢瓊姿玉質烱寒素
短櫺碧檻凝清光蓬萊浩渺徹銀闕羅浮夢裏何殊别
淨色微含冷淡風暗香遥度黃昏月當年美人尤好奇
對此轉覺心神怡花明高閣朝吟處簾捲寒忩夜暎時
只今遠隔西湖側欲托幽悰那可得青綾儤值玉堂深
夢寐猶疑照顔色新圖貌得重南金時來展玩清煩襟
為君揮翰寫長句願保平生貞白心
題松鸐
薛公畫鸐藝殊絶真蹟人間半磨滅玉堂退直見新圖
毛骨蕭疎渾彷彿丹砂作頂霜作翎迥立松梢壓蒼雪
試看挺特仙客姿軒昂豈是樊籠物萬里高摶遼海風
一聲清淚臨臯月忽然振翼將遠舉雲薄天空一超越
肯學池塘鷗鷺羣啄食卑汙外空潔懸知素壁玩且久
似有凉風起寥泬赤松異日許同遊借爾翺翔向金闕
上林春雨圖為御史羅亨信賦
上林竹深綠如簀滃然一片瀟湘色春雨溟濛天際來
淨洗琅玕澹空碧恍疑白晝鬼神驚散作碎玉聲琮琤
濃深半隠玄豹色蒼翠低含紫鳳翎忽然雲霧生眼底
似覺隂生帶秋意乃知畫者妙入神力斡天機有如此
知君愛竹非尋常寫入圖畫情難忘歲寒節操慎自保
凜凜應同御史霜
贈傅子楫德安教授
京師仲冬月天氣寒栗冽客懷已無歡况與故交别先
君昔教臨江時我亦攜書侍講帷春風游泳泮池上惟
君與我最相知君心磊落懷奇寳自分青雲致聲早一
從領薦上京華拜官得似儒官好蘄州振鐸經幾年廣
海旋聞席再遷欒城契闊三載餘又聞書考來朝天相
逢頓覺容髮改却羨當時好風采論心但喜别懷舒話
舊猶看故情藹只今南去沐榮恩盡道德安風俗淳朝
回相送情怱怱作詩聊以申殷勤征車軋軋金臺路落
日風沙渺烟樹人生聚散胡爾為况乃相看各遲暮君
行遠道勿蹉跎正值歲寒霜雪多德安早到如相憶莫
道衡陽無雁過
贈貢士王志浩赴東莞訓導
東風三月鶯亂啼都門冠蓋相追隨鄉人故舊領除命
布衣一日生光輝王郎素非尋常者浩氣凌霄絶瀟洒
昔年充貢登成均萬里青雲重光價已看蟾宫擢高枝
復聞戰藝來春闈霜蹄暫蹶未為失一官雅稱克儒師
番禺南望渺何許便道還能過鄉土梅雨連村旅舍昏
林隂滿地郵亭午懸知到日夏方深杏壇晝永分清隂
臯比日宴說經史座間濟濟皆青衿况當聖治文明日
宵旰孜孜在儒術兹行仰體聖明心作育羣才須努力
朝回送别惜匆忙且盡花前酒一觴嶺南若遇回京使
猶待椷書寄玉堂
次少師姚廣孝禁體雪詩韻(歐陽公雪詩不許用梨梅練絮白舞鵝鶴)
(等事謂之禁體)
江空歲晏天作雪滕六先驅勢逾裂同雲惨淡始異色
眼底紛紜忽驚瞥山川高下漸堆積東西岐路那分截
晨光炫爛隠烏彩夕景微茫封蟻垤上林千樹夐相宜
九重雙闕何殊别金河水淺凝不流玉碗無聲凍先結
滿城泥滑馬蹄深空院香清鳥聲絶不聞忩外林葉聲
時聽階頭竹枝折聯翩亂洒入衣袖宛轉斜窺投隙穴
拂檻穿雲去復來隨風帶雨吹還滅書生把卷愜清妍
紅女停針愁凜冽貂裘翠被未覺温火井湯泉那復熱
棹回剡曲發佳興詞傳郢客停歌舌淮隂破敵誇神速
渤海思家歎騷屑知公素有冰蘖聲歲寒不變青松節
梁園賦就筆屢呵石鼎新烹水微咽臘前預喜兆豐年
潜祛螟螣消餘孽隂陽順序民物和昭錫異瑞天心悦
嗟予才薄慚蹇塞十年載筆詞臣列捐軀報國誓匪他
長秉忠誠心似鐵朝回看雪天上來屬和長歌資一吷
重午日侍從内苑觀擊毬射柳應制
大明麗天聖人作弘宣治化昭禮樂華夷嚮風四海清
人和歲豐物咸若翠華五載重巡幸經營北都同卜洛
惟時帝京值重午習武馳毬戒程約霓旌鳳蓋天邊來
禁苑清晨張御幄騰騰虎士盡貔貅劍戟相摩燿鋒鍔
毬門結束正當中兩朋左右雜相角玉花驄馬絡青絲
錦衣繡服相煇爍吹簫伐鼓雜鳴笳馬前奮擊爭揮霍
星飛電掣合變化神珠宛轉當空落翻身奮臂挽琱弓
白羽交飛向寥廓穿楊百步巧難工分籌得雋咸驚愕
至尊有喜動顔色御前勅賜恩尤渥侍臣載筆預簮花
宫壺賜飲黃金爵酒酣獻夀效嵩呼傾竭丹誠比葵藿
作詩再拜進蓬萊欲擬長楊慚謭薄神功聖德不可名
萬歲千秋等喬嶽
張孝子歌為尚寳司丞張信賦
我聞山東張孝子早歲啣哀報嚴父昊天罔極恩莫酬
教育維持頼慈母母年未艾孝彌敦奉盈執玉心所存
雞鳴問寢候堂前婉容愉色如春温綵衣娱侍供調膳
從容食飲頻相勸每懷鶴髮未成霜筋力愈強身愈健
三春慈竹隂滿堂萱草含綠凌冰霜板輿緩挽向東風
穿竹看花清晝長花前酌酒仍高歌夀觴迭進慈顔和
子孫滿前母更夀此樂人間真不多朅來孝親名譽起
奉檄作官親更喜紫誥迴鸞下五雲詔書褒錫光閭里
九重親切掌帝符日趍瑣闥鳴珮琚况聞伯兄更脱略
十年執戟儕金吾近者受命殄賊曹南征萬里清海濤
弟兄忠孝有如此一心只欲愉勤勞古來事君違所親
事親寧復能忠君子今際遇事明主得禄奉親逾古人
嗟哉孝子不易得勖子終養崇明德何時升堂為母夀
更作長歌寫胸臆
為楊庶子題紙屏畫竹
我昔隠居在山谷繞舍只令種脩竹清風白晝洒蒼雪
終日吟哦看不足一從攜書來北闕遂與此君成久别
平安十載知何似往往思之心欲折楊君亦是愛竹者
官舍新成最幽雅紙屏拂拭無點塵滿寫琅玕更瀟洒
昨來置酒邀客子燈前見之驚且喜停杯借問作者誰
似與老可同高致墨花淋漓真可愛黯淡猶疑鬼神會
初看積翠落簷端便覺湍聲起忩外數竿隔水各千尺
微露青林帶秋色暮雨寒霏紫鳳翎驚濤瞑卷蒼龍翼
知君好竹幽思殊朝回看畫仍讀書臨風或吹蒼玉管
對月時弄青珊瑚嗟哉此君貞且良丰姿凜凜非尋常
世情高下逐冷暖此君志節無炎涼冰霜歲晏慎自保
相期白首毋相忘
洪厓山房歌為祭酒胡公作
我聞洪厓山水好往往思之不能到今君却憶洪厓山
欲結茅廬傍幽島畫圖點染寫深思數來邀我題新詩
展圖試覓幽棲處洪厓千仞凌空垂洞口寒雲杳莫分
石橋流水長潺湲閒來或有漁樵到盡日那聞雞犬喧
丹霞碧樹連幽嶂翠壁青林更蕭爽落花啼鳥自四時
芝草琅玕日應長君家玉峽我故鄉幾年卜居來豫章
城中地窄少耕種唯有圖書堆滿牀憶昨射策辭鄉縣
承恩數上黃金殿玉堂視草䄂天香花裏迎鑾侍清宴
朅來扈從金臺北載筆還為兩京客漸覺奔馳筋力衰
纔過五十頭俱白西山峩峩江水深悵望洪厓違宿心
詠歸未有陶潛賦招隠空懷桂樹吟嗟我平生慕幽雅
亦欲移居玉山下蒼松翠竹不用栽石田野圃寧須借
幾時詔許乞身閒共脱朝簮尋故山預約洪厓結茅屋
江上扁舟相往還
為勉仁學士題王孟端所畫松檜圖
長松參天苔蘚碧飛泉迸落蒼厓石霧雨三秋入杳冥
風林六月含蕭索伊誰妙筆與神通力斡造化千鈞雄
此材卓犖為世用老大猶當備梁棟老檜蒼蒼擁高蓋
交柯崛起蛟龍背懸厓惨淡雷雨生白日蒼茫鬼神會
朝回坐對太古姿凜然不受霜雪欺為君歌罷久嘆息
要知畫好如此詩
徽廟古松山鵲為顧進士作
松梢盤拿出巖壑一夕山風吹子落幾迴度澗聽松聲
横枝忽見飛來鵲翠衿紅觜一何奇誤疑青鳥降瑶池
根深茯苓不易斸王母羽蓋今何之宣和宮中迹如掃
胡沙漠漢天地老莫向松間占鵲聲五國城荒長芳草
大若靈根為醫者顧東啓作
吾聞永嘉朱孺子幼慕玄真王道士鍊藥冥棲大若巖
日服丹砂學冲舉時從絶嶺斸黃精餌之十年道不成
偶來溪邊見二犬竒形異狀忽心驚追蹤逐影何恍惚
枸杞根深下盤屈乃知此物鮮通靈採食應能致仙術
斬根淨洗清溪流寳鼎温温瑞氣浮煮來三夕火不絶
味若崖蜜傾金甌孺子飲之驚且悟便覺胸懷洒甘露
清風兩腋肌骨輕白日飛騰入雲去玄真引領慕昇仙
西陶山中自長年山人往往尋蹤跡出没隠顯隨風烟
君家業醫今幾世活人功多人感惠何用當年枸杞根
滿林紅杏皆春意
送太守盧玉潤還新淦展墓
薊門十月多北風道上垂楊枝已空離筵呼酒勸行客
酒杯有盡情無窮盧君自是同鄉里况復青雲托知已
選部曾推藻鑑明朝端共說才華美一朝承擢守錢塘
朱幡皂蓋生輝光布宣德化耐繁劇撫字黎庶多慈良
是邦從昔稱難治閭井欣欣樂君至數邑豪奢自斂蹤
海濱赤子無遺利政成九載復朝天喜得論心向日邊
九重奏績策書最萬里承恩暫賦還匆匆話别臨長道
昨日紅顔總衰老風前鴈影去人遙馬上狐裘覺寒早
南上歸舟莫太遲梅開定是到家時鄉中故舊歡迎處
應歎昔遊今若斯歸榮晝錦誠堪羨桑梓情深難久戀
明年八月候趍朝五雲深處重相見
瑞兔(其色玄從關西來進)
聖皇一德膺天命省方巡守因時令維兹靈兔表瑞徵
一色玄膚如玉瑩毫端純潔明且淨迴身滃若玄雲凝
目光點漆微開鏡黑毳毿毿烱相映鋒稜矯矯塞逾勁
意氣直與秋空迥適當玄冥司斗方乃有此兔色純正
貢來玉階朝萬乘百辟抃舞歡呼競撫摩馴擾有異性
白麟朱雁安足勝奇哉此兔遭榮幸沐浴膏澤為靈應
瑶圃嬉遊誰與並小臣拜覩形歌詠萬歲千秋頌神聖
瑞應甘露詩
聖皇御宇四海清際天極地俱來庭誕敷德教及遐邇
重熙景運昭文明九重端拱成至治恩澤汪洋悉霑被
至和薰蒸盈兩間上瑞奇祥日相繼永樂已亥維仲冬
天乳明潤當太空孝陵峩峩霄漢上甘露又降松栢中
彌柯布葉總醲郁絢彩流光滿山谷遙看宛若綴蠙蛛
近覩猶如屑瓊玉千林萬樹動晴輝天風吹香襲人衣
絪緼本是和氣結璀璨不逐朝陽晞數日霏微亘朝夕
湛湛瀼瀼厚愈積天酒空聞自古傳神漿始向今時得
臣民慶抃傳京師東宫採擷心更怡玉壺盛取獻天子
囊以文錦登丹墀金門洞開贍黼扆龍顔悦懌稱絶美
當殿傳宣賜近臣滿朝動色懷深喜須臾分賜徧得嘗
全覺飴餳難比方豈猶心神益清爽頓使疲薾臻平康
臣聞楨祥不易致萃美凝英逢盛世聖德巍巍治道隆
靈貺駢蕃出天意慶雲煥耀映皇都夀星夜粲天南隅
瑞光郁郁成五色彌滿宫城遶帝居嘉禾瑞麥紛薿薿
麒麟騶虞靈囿裏京樹烏翔色似霜仙井泉流甘若醴
還看玉兔貢紫宸毛質漆黑誠可珍煌煌瑞牒難備錄
又見甘露來茲辰皇心乾乾尚謙抑德配軒堯與天一
上帝景命重眷顧太祖神靈永昭格小臣拜進甘露篇
嵩呼蹈舞玉階前皇圖聖夀同天地陛下鴻名萬古傳
長角獸歌(其名馬哈獸)
聖人端拱御八方車書混一超虞唐仁恩義澤霈洋溢
雨暘時序民物康南極炎荒北窮髮西逾月窟東扶桑
陸讋水慄悉稽顙輦琛奉贄來梯航維時天心眷皇德
紛紛總總來奇祥麟虞在郊鳳在藪白烏馴雉參迴翔
醴泉出地甘露降嘉禾瑞麥何穰穰前年西域貢獅子
赤豹神鹿紛成行今年海外見奇獸殊姿異狀尤非常
茸茸紫毳瑩蒼璧兩角稜稜三尺強非兕非豸亦非鹿
玄雲蓊鬱凝天章雙瞳夾鏡黑如漆四足捷疾行蹌蹌
徵圖考牒不可辨載稽博物何茫茫遠人效貢儗珍異
徑涉大海揚飛檣薦之雕籠藉芳褥再拜奉獻登明堂
是時九重啟閶闔旭日照耀森開張祥飈瑞靄相拂掠
佳氣鬱勃歡聲揚乃知聖德極廣遠覃及庶類蒙恩光
豈知此獸更奇絶性質馴雅勝白狼玄犀角耑未堪儗
九真所獻那足方虞廷率舞先百獸上協簫韶儀鳳凰
太平幸際千載會願紀鴻績鐫琳琅陳詞稽首歌聖德
天子萬夀地久同天長
福禄獸歌(狀似驢)
有獸有獸名福祿逸態奇姿異凡畜身高五尺力如虎
一日千里超驥足奇文間錯分黑白毛質無瑕瑩如玉
目光瞳矓夾明鏡掩映玄雲散朝旭紛紛縞毳雪花寒
皓彩瑶光何煒煜超騰迥覺長風生一鳴解使百獸服
海南之國卜刺哇乃有此獸出大麓虞人致之匪羇紲
弗迫弗驅自馴伏萬里飛航度海來天吴海若相參逐
山川處處流光彩祥烟瑞靄飄芬馥清晨導引獻九重
從以玄犀與神鹿乃知聖德被廣遠航海梯山日相屬
遠人稽首貢方物異瑞奇祥莫殫錄騶虞麒麟在靈囿
渥洼龍媒聚天育願將職貢寫成圖一統華夷集諸福
吾皇萬夀與天齊聖德神功昭簡牘
為禮部金尚書純梅花圖
尚書示我梅花圖雪色一片涵冰壺歲寒蕭索少儔侣
偃蹇頗覺形容癯南枝一夜回枯槁漏泄人間春信早
纔看冷蕊耀晨輝又見繁花照晴昊羅浮山人無俗塵
參横月落長相親仙姿縹緲出姑射白玉為質冰為神
水邊籬落幽深處梨雲半掩瑶臺樹紙帳虚明素影分
銀屏皎潔寒香度向來孤山風物清千葩萬榦何縱横
林逋幾度愜幽賞長吟屢遣花神驚只今零落無知已
惟是西湖渺烟水回首當年放鶴亭千古清風孰能擬
尚書愛此圖畫工標格直與梅花同正當鼎鼐調元日
願報吾皇恩眷隆
獅子歌(有序)
聖天子德極天地明並日月化被萬方仁及庶類上
安下順内綏外懷隂陽協序萬寳告成田野熙洽無
鬭爭金革之聲蠻方君長稽首稱藩歲時貢獻梯航
聮絡比肩接踵而至者日不暇給而凡昔之紀於載
籍所不常有之物或聞之而不可見者今皆目覩其
盛若騶虞麒麟世皆知為仁獸寥寥數千載未有能
識其形似之真者我聖天子臨御之日騶虞凡再見
至於麒麟之祥亦兩自海外數萬里而來其餘若名
馬文犀紫象赤豹之屬蓋以為常貢而弗之數者今
西域自流沙踰崑崙歴玉門關以達於中國又不知
其幾萬里乃汲汲焉走一介之使檻獅子以貢其嚮
慕於聲教者何若是其至哉稽之往牒獅子即狻猊
也如虥貓能食虎豹威伏百獸日行可五百里今觀
其狀似虎猛而壯銅爪鋸牙廣顙巨頰尾大而長目
烱烱如電聲哮哮震撼山嶽撫摩之不懾不懼蹲跽
拜伏游戲舞躍皆能解人意有不待馴擾而能者自
邊徼達於京師歡聲四動觀者蟻附而公卿大夫與
執事莫不榮耀慶幸以為千萬載之奇遇且相與發
揚蹈厲作為歌詩以稱頌聖天子之威德光明宣著
覃被四表不以幽而弗燭不以遠而弗届且以見殊
方絶域畏威慕德臣僕於中國者極其歸仰愛戴之
誠蓋自書契以來包舉六合統一夷夏開萬世太平
之業未有若今日之為盛者也臣忝職文字躬覩盛
美不可無紀述以傳示將來謹拜手稽首而獻詩曰
聖皇御天弘廟略敷宣鴻化昭禮樂登庸俊賢親簡擢
河清海晏雨暘若民物熙熙遂耕鑿奇祥異瑞疊昭灼
朝野頌聲相繼作封疆視古益恢拓幅&KR0695;相距何寥廓
東窮扶桑南海角西涉流沙北荒漠山梯海航日聮絡
玉帛筐篚紛交錯侏&KR0867;椎卉相唯諾奔走貢獻填郊郭
金天之西路綿邈粤有神獸匿深壑非熊非羆亦非駮
咆哮一聲震崖㟧曰為獅子何卓犖百獸見之遁且却
象犀虎豹貍與貉伏地腦裂俟其玃西人致之脱羇縛
載之雕闌覆以幄雄風長雲相拂掠遠逾流沙度河朔
黃金臺前霜正落五雲輝輝映樓閣觚稜曉月明金爵
閶闔九重方啓鑰遠人致詞甚敦樸薄貢遠物效勤慤
毛為黃茸光濯濯兩目晶熒驚電爍銅頭鐵䈥紛犖确
奮髯吐舌聳齦齶尾大如斗何揮霍軒然猛氣如欲搏
左顧右盻喜而躍衣袂日月榮恩渥䟽滌雨露遠氛濁
飽食紫芝謝叢薄瑶圃瓊林以為託乃知聖皇德至博
同仁一視靡厚薄聲教所暨如槖籥指揮萬國在掌握
威服強梗懾暴惡邇安遠懷遵約束神功巍峩等山嶽
小臣獻詩愧雕琢萬歲千秋歌永樂
拜和聖製元夕觀燈詩
天眷皇明基祚隆肇建兩京壯且雄龍樓鳳閣倚天表
飛甍傑構凌層空鴻圖鞏固地同厚寳歴綿久天與崇
祥雲耀采析木上佳氣遥接扶桑東西山千仞列屏幛
河流九曲如朝宗連城迴抱負滄海重關嶻&KR1110;臨居庸
九重冠蓋自濟濟五城鐘鼓何渢渢恢弘盛烈莫倫擬
綿延慶澤無終窮萬機圖治意尤切奉天勤民心愈忡
羣生熙洽際文治萬國清寧昭武功風調雨順樂生遂
潜消疾癘無疚恫是時玉京值元夕陽和應候回春融
六鼇戴山來海上千仞突兀摩蒼穹金吾奉勅㢮夜禁
太平樂與華夷同鑾輿乍臨丹闕外璧月正照青天中
綵樓深護芙蓉暖瑶波蕩漾金蓮紅祥烟細繞笙歌隊
天香時度羅綺叢賞心樂事固不偶良辰美景真難逢
小臣感激荷恩寵拳拳補報懷攄忠仰瞻宸翰煥奎璧
妙參造化天同工都俞賡歌繼虞舜垂衣致治儕軒農
斂時錫福集靈貺坐令寰宇歌年豐願期聖夀齊天地
萬年永樂同熙雍
秋日登萬歲山
萬歲之山高插天遠摩蒼翠凌紫烟瓊樓玉樹何娟娟
鶯啼白晝出深谷縞鶴歲久巢松巔洞門隂隂苔蘚碧
石澗九曲通流泉日轉金輿經翠巘風迴仙伏度花前
天香遥散廣寒外紫翠近落瑶池邊方壺員嶠果安在
閬風瑶圃徒虚傳偶來登覽上絶頂便欲振袂凌飛仙
凌飛仙坐閱天地長不老上下日月同周旋
分韻得西山晴雲送蕭郎中伯辰之官南京
西山嵯峨插天半長日晴雲散空外霏霏郁郁爛成文
兀兀童童列車蓋紛紛五彩發青紅流丹曳紫輝層空
朝連翠靄絢初日暮帶浮嵐逐斷風深州太守最瀟洒
十載看雲愛幽雅昨來拜命尚書郎振袂忽辭雙闕下
平生忠孝廉且勤聚散尋常寧足論從龍早已應嘉運
為霖尚想攄經綸西山回首日漸遠還望飛雲重留戀
南宫更喜對鍾山看雲坐憶題詩徧
何將軍山林圖詩(有序)
同邑何叔安所居在金川之潭溪左右皆佳山水因
追慕何將軍山林乃命畫者為圖而求予作詩其上
遂為長歌一首以寫其山林之趣且以徵後會云耳
詩曰
寰中山林無處無奚獨將軍名最都不因工部有佳句
後人那得知其故金川玉峽秀且奇潭溪更在金川西
將軍奕世遠孫子繼承文采尤光輝名園綠水南塘麓
第五橋邊富脩竹真宰何年驅六丁掇取靈區過潭曲
石欄點筆聽流鶯銀甲金魚舊日情四時佳致宛猶昨
一段勝景真天成何郎意度尤瀟洒貌取山林入圖畫
朝來訪我歡相持索我題詩說鄉社臨風濡毫為寫之
却憶故山勞夢思濠梁谷口未應遠白雲流水還相期
明當乞假向天子錦衣快着歸鄉里預擬山林作勝遊
馬蹄踏徧烟霞裏
金文靖集卷二
