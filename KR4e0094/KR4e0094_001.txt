金文靖集卷一
眀金幼孜撰
五言古詩
長林書屋為學士胡公賦
我昔遊青原聞子廬滄洲近瞰芙蓉山遙睇大江流繞
屋植嘉木開軒面良疇繁隂奪炎夏爽氣迴高秋庭除
鳥雀静白日人事幽牙籖積架上縹帙盈案頭講誦窮
晝夜奮力追前脩羣言極探索小大悉搜求藏脩既有
時俛仰隨所由朝吟倚蒼竹夕覽登高樓援琴酌白酒
盍簮聚朋儔抽毫落風雨揮劍拂斗牛一朝齒鄉校戰
藝即見收高舉薄霄漢遠覽帝王州匡時展經術所志
在伊周清華職論思秉筆贊鴻猷步趨邇禁闥顧問紆
宸旒侍從十五載荷蒙恩寵優去年省桑梓偶得尋舊
丘徘徊撫林木感歎非昔遊滄波去浩浩白雲日悠悠
鹿門未有期小山不可留臨風駐遐想悵恍增煩憂因
之寄圖畫聊復寫綢繆尚期返初服白首同歸休
辭劍圖為學士胡公賦
楚平席僣偽任邪斥忠良伍奢既就烹子胥遂奔亡出
疆適吳會追者何太忙行行至江滸欲渡津無梁邂逅
得漁父哀窮濟以航感此脫危厄解劍聊為償父也義
不受長揖增慨慷嗟彼寰中人結交布周行刎頸誓莫
逆笑談出肝腸一朝嬰禍患變情非故常父也諒非舊
急難䘏劻勷利害等絲髮萬金一毫芒高風振頽俗百
世仰餘光夫子尚志節撫圖不能忘寫之置座隅懷古
意何長斯人不可見三復涕沾裳
清白堂為楊庶子賦
關西昔華胄太尉古名臣直節照簡册清風動冠紳遂
令千載下流光播無垠偉哉建安𣲖閥閱何嶙峋夫子
負傑特學術孰與倫蜚聲起庠序高步凌風雲决科振
場屋射策登紫宸詞垣清切地列職逾十春瞻依近日
月蒙被恩寵新從容念先訓所志在忠勤於焉揭華扁
文藻䴡青旻左右列圖史退休時討論庭空絶私謁来
往稀迴輪兢兢慎操履栗栗保貞純冰壺湛秋月玉雪
含幽芬匪圖淑来裔庶以希前人蹇予沗侍從託交誼
彌敦耿耿懷補報恒恐貽緇磷登堂仰休聞企瞻愧後
塵作詩寫衷曲聊以申同寅
惠迪齋為臨川劉紀賦
西江有佳士文采何陸離少小入庠序所習書與詩兢
兢循軌則抑抑謹威儀順理身逾泰寡欲心自怡匪兹
卜休咎實以嚴操持天地有常運寒暑不違時生人有
常道所志在秉彛内省苟無愧安命復奚疑愚者昩厥
理蹈險去坦夷違天伐恒性倒行兼逆施一朝罹顯罰
寧復救顛危所以古賢聖懇懇垂訓辭齋居託令名進
脩誠在斯績學匪空言力行思有為乃者辭鄉邑吐氣
凌虹霓振衣遊太學揖讓何委蛇及兹被寵命筮仕固
有期直道苟不回志行寧有虧努力慎朝夕永保期弗
隳
酌泉齋為嘉静吳員外乃弟賦
昔有吳刺史飲泉著清聲廉貪勵高節千載揚芳馨聞
孫家淦曲結屋依巖扃青山列戶牖嘉木羅前楹流泉
出砌下一碧湛泓渟齋居誦遺訓仰止思繼承白雲蔭
芳潤皓月涵虛眀永日惬幽賞頫仰挹清泠一酌祛煩
慮再酌怡神形三酌沁肌骨頓使心目清匪兹樂澹泊
實以固幽貞嗟彼寰中人胡乃獨營營沉酣嗜麯蘖夜
旦了不醒視此酌泉者寧不畏惕驚蹇予慕脩潔清華
邇蓬瀛幸兹遠氛濁潄滌瓊瑤英凛焉對冰雪朝夕懷
兢兢誓圖堅晩節補報竭忠誠因斯發佳詠聊以寄高
情
贈李伯高司訓還廬陵
廬陵古名郡風俗天下聞卓哉歐陽子奮發振斯文聲
光被後世至今仰餘芬惟子企前軌力學究典墳棲遲
三十載布衣誰與羣忽兹膺薦舉峩冠上金門授以郡
博士文采耀青雲今晨别我去悵然惜解分臨岐重握
手酌以白玉尊朔風吹浩浩雨雪何紛紛抽帆上南浦
行行近青原及家固云樂况乃親弟昆蹇予荷恩遇謬
忝職禁垣西江未同返遙睇瞻丘園解佩為子贈聊復
申好言勖哉繼先達浮名何足論
梅忩為教授金原祺賦
嚴冬閉雲隂衆卉各摧折瑤樹粲佳花綽約凌冰雪君
子秉文教終歲擅高潔豈期謝春榮所志堅晩節觴詠
日逍遙琴書足娛悅願言保貞姿庶以紹先烈
三友軒為德清鈕允高賦
種樹必嘉種取友必端士常木無堅姿泛交少恒志之
子慕清貞列植異凡卉直幹倚脩節孤芳挺蒼翠冰雪
誓不渝並立凌寒歲覽物尚如此託交寧有異君子思
賤貧小人懷勢利管鮑夫何如此道久淪棄尚期秉金
石庶以敦高誼
郊祀齋宿翰林奉柬諸同寅
大郊届嚴祀致齋玉堂署衣冠集寮寀及此諧良晤焚
香對蒼竹促席坐深戶東風昨夜来厓雪消餘沍庭草
抽細芽新條發幽樹感兹節候殊忽令鬒成素顧惟負
簡陋樸樕慙虛譽未能寡尤悔但恐辜恩遇幸兹同職
業規益頼深助清談夜未央澹然銷衆慮對越實在兹
寧敢忘祗懼將事期無斁庶以荅神祜
魯林懷思詩為太常孔克准賦
尼山誕元聖大道斯以彰删述著彛典筆削眀王章冠
冕照日月端拱居廟堂禮樂極崇報萬世垂耿光闕里
建東魯閥閱何煌煌詩書啟華胄奕葉揚芬芳迢迢姑
蔑墟遺澤久彌昌於焉有裔孫妙齡際時康一朝被恩
眷超擢居太常青雲耀簮紱儀羽簉鵷行眄彼洙與泗
源深流且長惕焉企先躅引領增慨慷豈無蘋蘩薦道
遠不得將雲山浩漫漫杏林鬱蒼蒼徘徊感霜露惻愴
悲中腸寫圖寓深臆懷思固難忘願言紹先緒庶以慰
所望
梅所詩(有序)
永豐嚴所安氏負耿介之資抱通眀之學扵世無所
嗜好而獨愛夫梅之清潔乃于所居種梅數十株日
與相對以樂其性情蓋有終焉山林之意遂名其室
曰梅所既而所安宦游于外者幾二十年其心神夢
寐無一日而不在於梅者間来京師求予作詩以寫
其歲寒之思夫梅扵植物中最為高潔有幽獨貞介
之操無纖穠軟媚之態古人以之比其德君子豈苟
然而已哉今所安年逾七袠志彌篤而操彌堅特立
之行凛然而不可奪誠可謂名實相符者矣為作梅
所詩其詞曰
君子謝時好幽居恒晏如開軒種梅樹宛若臨西湖託
根既得所不受纖塵汙歲寒濯冰雪粲粲明肌膚幽芳
襲圖史疎影交座隅扵焉企高潔澹泊聊自娛一朝領
文教中道異所趨夢寐二十載延想徒踟蹰素心諒可
託白首期不渝他時幸歸老庶以返其初
雪梅為壻袁大鵬賦
憶昨家居時種梅繞書屋歲寒綻佳花滿林散芬馥玉
肌耀彩雲縞袂承朝旭把卷時相親巡簷看不足一朝
上蓬菜幽賞更難復耿耿懷不忘夢寐在林谷偶然披
畫圖覽翫增躑躅維子愛重之結交誼尤篤無為媚冶
容汨没隨流俗脩潔慎自持于以保貞獨掛冠倘可期
吾將返初服
輓吕處士禮部尚書震之父
藍田貴名胄世德重高門處士樂嘉遯夙昔行誼敦棲
遲托韋布所志在丘園積善逾懇懇裕後尤諄諄賢嗣
奉眀訓績學希前聞發身耀科第踐歴揚清芬操持厲
冰雪穆若春陽温南宫進華秩廊廟資經綸厚禄遂榮
養寵錫尤繽紛詎期慘風木銜哀竟無言聖情重褒䘏
錫命賁九原存歿被光耀感此天地恩述德表貞石遺
風儼猶存作詩寫哀些于以告後昆
雅集圖為鄒侍講仲熙賦
王氏昔貴盛幽賞寓西園佳花雜芳卉脩篁蔭叢蘭
瑤林鬱深秀亭榭無囂氛時雨被繁綠好鳥鳴間關興
言念君子列籍聯衣冠光風汎瑤席餘靄襲芳樽豆籩
既有序詠歌何紛紜杯至迭酬酢劇談有餘歡揮麈睇
飛鴻解纓濯流泉援琴度逸響灑翰生雲烟夷曠各有
得意適欲忘言遺風寄圖畫高致邈難攀蘭亭世已遠
所托在斯文蘇黃去已久光價重璵璠撫事增永歎徒
此懷清芬
此圖自東坡潁濱山谷而下凡十有三人西園乃晉
卿之别墅也當時宴集於此李伯時寫此為圖以傳
於世仲熙此圖特其模本耳
題楊諭德畫竹
楊子居巷南閉門絶車馬種竹不計年濃深密相亞朝
回解冠珮對之極瀟灑簷端落晴雪凉籟含深夜我時
一相過絃琴坐其下得句寫琅玕笑歌傾盞斝冰霜歎
遲暮寒暑頻代謝悠悠十五載念子知音者兩京昨暌
違良晤此傾寫玉堂燈火寒看竹仍題畫
貞夀堂詩
白璧易為玷寡居少完節宛宛令母儀娟娟抱幽潔二
十失所天中道遭[危瓦][危臬]秉心靡他適誓死弗回折高堂
何巍巍翠柏凌霜雪遐齡介眉夀莫景耀黃髮有子足
侍養有孫足娛悅堂前綵衣舞堂上旨甘列懿德及鄉
閭清風敦閥閱載誦栢舟詩永言播貞烈
贈蕭醫士
蕭子擅醫名不假藥石功以心運元氣斡旋掌握中婁
生嬰熱疾蕭子撫其躬默運極冥搜頃刻皆流通化熱
為清涼去煩息呻恫勿藥收竒效名聲播西東報謝却
金帛高誼邈難同一朝持大軸来語玉堂翁為之發佳
詠浩思意無窮
贈李翊赴南京國學助教(建昌人)
子昔負竒氣攜書游泮庠學成邁流輩策足馳康莊褎
然掇鄉薦職教居蜀邦樂育著成績陞擢閩海旁講道
心靡懈善誘極周詳於兹復九載化雨深門墻既最天
官考超秩嚴詮量謂子才力優豈宜專一方分教登胄
學斯文有榮光時當仲冬候旋載南京航河冰凍未堅
執别途路長翔風振林木鴻雁鳴且翔徘徊不能去浩
歌慨以慷願言厲初志為國成俊良作詩寫朋好白首
無相忘
春意圖
春陽政和煦衆卉相滋榮名花豔秀質丹霞濯朱英衆
鳥意頗適䧺雌相和鳴大氣流天地物物同生成因兹
觀至理誰能契中情
夀諼堂為德清屠生誠作
諼草樹北堂雨露日蕃滋慈母欣有托撫翫心獨怡門
庭日無事鶴髮眀春暉之子念母慈致養及良時朝朝
具甘旨炫耀五采衣再拜獻春酒泛此黃金巵祝母多
夀考千歲忘憂思歲歲對諼草願母長不衰母夀不易
得子心將何為謹言與慎行戰兢當自持顯揚報母德
不使聲名隳歸哉尚努力惜此光隂馳引領日相望重
来應可期
筠軒為脩譔陳叔剛乃父作
閩中有佳士翛然偉丰儀閒居澹無營與世恒相遺開
軒種修竹歲久蕃且滋流雲被柯葉雨露涵幽姿清飊
振蒼玉舞鳳何委蛇直節静相偶虛心久能持絃琴雜
宫徵戛玉聲相隨悠然發佳興觴詠無不宜幽賞諧淇
澳高風猶可希願言保貞獨歲晏以為期
陳氏竹甘露
猗猗淇園植羅生滿階庭夕光流素液垂兹泫瑤英灑
枝方泥泥綴葉猶盈盈當陽殊未消承風愈堅凝孰知
太和世涵澤被羣生彼媺君子者素行此其徵
萬竿烟雨圖為侍讀曾鶴齡作
平生愛佳竹常有江南情忽此見新圖玩之有餘清千
竿挺寒玉一片瀟湘青離離紫鳳梢尚與烟雲平依微
拂厓石隱約入杳冥聲雜瀑泉小色映寒溪眀茆亭亞
蒼雪美韻諧琴聲旁有灌木藂鳥雀時喧鳴秋風即搖
落突兀枝交撐獨高此君節寒暑無變更不逐桃李芳
不隨蒲柳零惟應松與栢可以同堅貞
贈顧進士讓南京刑部主事
蚤歲負超卓畢力窮書詩一朝掇高第歷試將有為秋
臺與簡擢郎署秩匪卑兹焉涖舊都聖心尤倚毗邦刑古
所重欽䘏誠在兹慈祥察冤滯讞議公是非伊昔虞舜
世皋陶稱士師眀刑弼至教世乃登雍熙惟子居部属
致理誠所宜勉勉服古訓兢兢慎操持勖哉踵前烈永
矢期弗隳
湖山佳趣為黃博士賦
屏迹慕閒曠素有高世姿結茅謝塵鞅澹然心自怡湖
光涵几席山色臨書帷游魚戲文藻好鳥鳴高枝横琴
芳樹下濯足清澗湄開樽酌美酒揮毫賦新詩緬懷百
年内誰復同襟期一朝際休運忽與雲壑辭薦書達名
姓文采何陸離昨来居太學横經擁皋比羣才資樂育
講授忘渴饑出處諒不偶隱顯固有時相期貴努力補
報方在兹他年謝簮紱庶以慰心思
中秋讌集分韻得九字
聖皇撫區夏省方事巡狩蹇予沗侍從亦獲效奔走杪
春始駐蹕和氣動郊藪良辰奉鸞馭周覽徧丘阜窮幽
摭竒秀幸免載芻糗寒暑倏更换星虛已届酉扵焉属
秋半讌會集寮友肴羞列長席時果薦芳豆開尊對明
月序齒論先後灝氣滿瓊樓寒光達虛牖遙空净纖翳
河漢斜臨斗零露浥叢蘭凉飊振疎柳盍簮有真樂飛
觴屢呼酒諠譁競酬酢笑語或揚肘分韻各有題誰能
為擊缶鄙詞愧珠玉剗削慙蕪莠俛懷際休運感激恩
尤厚畢力圖補報矢心期白首沗兹諧宿好託交歲年
久切偲賴啟沃洗濯脫塵垢追陪青瑣闈出入喜相偶
旅懷頓寬釋憂思亦何有良宵興未終既醉猶攜手南
樓桂始花東園菊方茂登臨有佳約相期在重九
九日讌集分韻得駛字
良辰不易得流光疾如駛我行沗扈蹕三時留帝里倏
兹届重九朋從皆客子邀我開清讌烹羔膾鮮鯉時蔬
間棗栗羅列亦盈几紫萸汎新酒馨冽勝臘蟻喧呼熱
中腸笑談忘鄙俚酣歌引長劍光芒照秋水仰眎天宇
寬商飊颯然起候鴈届新寒霜菊猶含蕊遙岑晚逾碧
西山净如洗登高信非遠騁望增懸企幸兹會文飲勸
酬助深喜羣公爛詞藻清芬播蘭芷殷勤寫衷素抱拙
慙蟲技
贈友人謝繩正還新淦
憶我丱角初攜書侍嚴父訪君滄洲曲握手遂良晤碧
梧挺高標金蘭托深契硯席幸有託寒暄同起處朋情
謝新益麗澤惬衷素悠悠金石交歴歷歲年莫東西各
驅逐冠蓋何由聚南宫沗科甲青雲忽高舉叨承侍從
榮出入誠何補今春别京國北狩隨鸞馭回望南天雲
遙睇故園樹憑高謾躊躇對景增延竚君從梁宋来邂
逅慰羈旅天涯故舊情鐙前牢落趣時蔬薦辛盤肴核
侑芳醑劇談夜未央移席月當午但惜歡會難寧知别
離苦攬袂聽晨雞候此秋天曙我復趨承眀君還故鄉
去鴻雁正南飛商飊動砧杵分攜五雲館翹首金臺路
望望不見君相思渺何許
蔣御醫静學齋
伊人抱冲素而有冰雪姿齋居謝塵垢恒以静自怡圖
書盈几案涵泳窺聖涯幽觀契玄妙昕夕忘渴饑寒暑
更代謝人事有盛衰萬變恣紛擾操存諒不移于焉企
遐軌俛與先哲期匪圖富經術復此專國醫金門振高
步永懷擴所施勖哉勵初志作詩效箴規
挽永嘉吳原範因其子翰林庶吉士吳志文之請
昔人志幽獨皎皎冰玉姿窮居閱今古言動無愆違力
行敦孝友耿介恒自持簞瓢澹無慮韋布聊棲遲翰墨
有餘暇吟詠多新詩懷玉匪求售末俗寧相知詎期溘
朝露遐逝竟莫追鄕閭增永歎親友含悽悲承家幸有
托顯揚方在兹太史述潜德千載昭銘詞
静闇為黃學士尊人賦
端居謝塵鞅屏跡卧柴荆布衣樂嘉遯簞瓢澹無營幽
思契玄化冥搜觀物情神閒志先定寡欲心自寧琴尊
諧夙賞水木涵餘清簷端白雲下芳徑春草生永惬丘
園趣終辭圭組榮含光保貞固養德崇令名吾生愧擾
擾遐想尋鷗盟
分題得秋浦孤帆送友人
疾風吹人寒清霜肅天宇澄河浩漫漫抽帆上秋浦汎
汎淩雄濤搖搖轉孤嶼川途坐超忽飄颻驚鴻翥舟子
誇利涉中流喧笑語誰識倚篷人戀闕時延佇
頥庵為祭酒胡公賦
君子志古道中心常晏如一室絶塵想湛若凝冰壺幽
思契玄化静觀識盈虛于以求所養揭頥當座隅匪徒
兹口實養德與之俱閑邪靡他適步履由康衢翼翼謹
儀度周旋慎起居言寡行彌篤體胖心自舒暢情發佳
詠隨意讀古書清風在几席翰墨足自娛揮絃白雲下
酌酒鳴禽呼䴡澤洽髦士咏歌追舞雩芹藻沐時雨桃
李亦芬敷扵焉陶聖化沛然樂有餘願兹保貞獨白首
期無渝
素闇為鄒侍講仲熙賦
結髮已學道而有高世姿衡門遠氛濁韋布聊棲遲黽
勉事畊稼蔬食甘藿藜中年遘休運遂與林壑辭辟雍
起名譽卓為學者師超登列清要侍從職論思忠誠彌
激切耿分恒不移俛仰靡愧怍操存無外馳安行任所
適進退何委蛇圖書列左右翰墨復在兹沈潛探幽賾
涵咏窺聖涯孔子貴知命順理無不宜孟軻養浩然力
行復何疑尚友千載士聖賢以為期
樂琴書處為沈民則學士賦
公本布衣士世家在東吳襟懷敵冰玉所樂琴與書牙
籖插滿架中有萬卷儲潜心究墳典雋泳周孔腴矻矻
忘歲年晝夜窮卷舒興来操孤桐逸氣凌八區寒泉出
幽谷清飊汎庭除一弹復一詠沛然樂有餘棲遲三十
載仁仰恒晏如一朝去鄉里聲價重璠璵載筆青鎖闥
待詔承眀廬光華依日月荷沐恩寵殊蹇予沗侍從出
入聯珮琚朝回訪官舍文字聊足娛絃琴坐芳樹洗琖
酌清酤白鶴為起舞酣歌劇歡呼嗟彼寰中人此樂誰
能俱惟公與我輩職業儕文儒乾坤並生育雨露均涵
濡感此聖恩厚補報將焉圖願言竭忠藎白首期無渝
日省齋為駙馬趙暉賦
君子秉高志夙負冰玉姿齋居静無譁玩習書與詩兢
兢日自省名賢為之師力行務忠信跬步恐或違講授
資劘切寧敢懷自欺黽勉竟朝夕念兹復在兹弘毅期
遠到一息罔有虧作輟或靡常德業因以隳况乃託戚
里忠孝實所資嘉猷思獻納仰圖贊雍熙作詩匪為頌
庶以效箴規
贈孫博士致仕還豐城
孫君我鄉里十載居橋門雅志尚古道布衣振斯文羣
才資樂育仰欽博士尊講論既不竭考較良已勤小大
各有成寧復遺斧斤况聞篤義方有子才且賢伯也領
司牧季也登詞垣聯翩耀文彩宛若鸞鳳騫三朝偕際遇
涵沐雨露恩忽兹去榮養投簮賦歸田綸音重褒錫龍
章煥繽紛驪駒戒眀發祖餞相攀援遙遙睇南浦江流
汎沄沄桑梓故無恙松菊今尚存上堂接賓親入室撫
兒孫閒居樂有餘逍遙畢晨昏蹇予荷恩遇侍從三十
春白首冒榮禄補報圖拳拳故鄉未回往中情何由宣
因兹寫長句聊以道慇懃
贈楊景衡致仕還永嘉(時為福建參政)
早歲負經術文采耀儒紳眀廷忽登薦熙運逢昌辰首
選夏官属再擢領司勲九載績稱最超遷佐名藩優優
敷治理黽勉勤諮詢敭歷三十載踐履思彌敦及兹登
七秩陳詞乞歸田聖情特允許優老懷舊人清晨别閶
闔冠蓋擁青雲絲竹沸華筵飛觴促行輪迢迢踰大河
渺渺涉長津喬林翳桑梓竹樹蔭雲泉别墅日成趣猿
鶴時相親良辰集賓友諧詠樂琴尊以兹保遲暮眉夀
綿千春永言寫朋好終始期勿諼
百日懷幼子武安
爾亡忽百日無日不念爾行想爾追隨坐想爾遊戲食
想爾同桉卧想爾同被清晨送我朝未晩候我歸逢迎
與應荅無不解人意如何遽夭閼長往隔人世悲號徹
上蒼抱痛切肝肺骨肉恩誼深誰能即捐棄
輓鳳陽周處士(其子銓為鴻臚寺丞與予為同年進士)
士有慕恬素習隱居田廬逍遙畢冬春衣食自有餘孳
孳軫窮匱積善迺其圖飭躬務儉勤淑子惟詩書青雲
起步武敭歴陟要途及兹膺茂典寵錫先親俱恩榮及
存殁封秩偕鴻臚皇天報不爽隂隲默與符銘文属太
史琢石崇丘墓桓桓松栢間雨露深涵濡流慶未涯涘
浩若江海儲昭兹貽後人永世期不渝
訥齋為泥田周仲升作
君子尚古道制行戒多言謹口不妄發恒以訥為先酬
酢合典則終身遠尤愆交遊重敦樸鄉里推仁賢嗟彼
寰中人辨給若濤翻往往速咎戾身名弗自全以兹貴
守默操制若管鍵高齋揭華扁圖史相周旋往来接朋
好終歲謝塵喧願言服古訓永永期弗諼
贈楊允嘉還建安
華胄出關西宦譜何煌煌聲光照閩越慶澤深且長少
傅我知己早年登玉堂風雲際嘉會千載符明良表儀
動朝著事業輝巖廊報國竭忠藎治家敦義方令子皆
偉器清標重圭璋趨庭受經訓力學攻文章来往申定
省煜然多令望季也始弱冠眀珠異非常丰姿玉雪瑩
行美芝蘭芳孝友出天性詩書能自強時時肯過我恭
敬不暫忘周旋情懇懇應唯聲琅琅有如丹穴雛羽儀
絢朝陽又如千里駒矯首欲騰驤我實愛念之期待不
可量昨者奉親命言旋歸故鄉侵晨向我别欲去仍傍
徨吾觀公卿間子弟空昂藏禮義漫不省况乃資顯揚
念子好兄弟承家相頡頏盛時須努力學問無怠荒豈
徒慰親志足以紹前光高高青雲步拭目看翺翔
凝秀樓為都御史邵玘作
君子秉純孝至和毓嘉祥重屋薦靈草郁郁休氣翔玄
雲被紫盖丹霞沃太陽煜煜銅池秀粲粲瑤圃芳輪囷
異衆卉五色耀竒章豈伊昭行美實以著休光况逢聖
眀世位秩尤顯揚属兹託邦憲毅然振宏綱奮威薄鷹
隼除暴驅豺狼蜚聲播畿甸美譽馳巖廊拳拳勵忠孝
勉勉贊時康昕夕期弗替終譽思永臧
贈鍾觀伯司訓新淦邑庠
為士貴立志志立名乃成所以賢聖徒尚志尤兢兢維
子我同里祖父實相知弱冠志己殊晝夜窮書詩春秋
紹家學講究探玄微眀經夙抱負應聘来京畿金門特
召試辭藻何陸離裒然居上第儕輩咸相推翩翩持教
鐸去作淦庠師清晨来告别執手聊蹰踟驪駒且未動
盡此黃金巵大河日東注白雲正南馳朝經直沽北暮
駐長淮西鍾山屹相望廬阜雄且竒九江既浩蕩南浦
何逶迤洪都集冠蓋車馬紛往来彌楫劍江涘艤棹蕭
水湄金川對玉笥佳氣含朝暉諸生集衿佩瞻拜盛容
儀舍菜謹趨謁揖讓生光輝升堂聞絲竹宴會及兹時
優游敷文教作育懷切偲士風振頽靡俗化厚民彛末
學懲剽竊彌文戒夸毘由兹興治理簡拔有所資勖哉
志道德永矢期勿隳
悅琴軒
人生穹壤間所好百不同好之得其正德義日以充所
好暱扵邪敗德隳厥躬惟此方寸内邪正恒相蒙君子
履正道秉志宜專攻理欲潜幾微毫髮寧相容如彼耨
苗者莠去苗乃豐又如藝芝蘭棘剪蘭始濃美惡若黑
白詎可昧所從惟爾負英邁閥閱出名宗衣冠振江右
詩禮夙所崇爾親我故交契誼超凡庸眷言托婣好得
爾諧乘龍年来居貳室契闊心忡忡去冬来省謁晤語
惬寸衷或時聞揮絃悠然豁心胸凄清凌别鶴飄颻逐
遊鴻委蛇合宫徵滿坐聲渢渢神舒情轉懌體胖心自
融扵焉禁邪僻蝥賊敢内訌爾能知好尚德義宜兼隆
所期力學問持身秉謙冲出入先孝弟周旋必敬恭惟
學可明德惟勤乃有功歲華易荏苒流光若轉蓬及時
宜努力黽勉毋怠慵蜚聲紹先世令譽垂無窮
予之甥趙瑛嘗學琴扵子昭伯久之若有得焉者瑛
以去年冬来省予官舍予或夜坐聞其操宫聲一二
引至其聲之疾徐高下動盪流麗亦不能無意會焉
瑛家居揭其軒之扁曰悅琴来北京請縉紳先生作
悅琴之詩以道其意予以琴士大夫一藝耳若能力
學問以造夫高眀廣遠之域則其所得而樂者又有
過扵是焉予故于詩歴述其意而勉瑛以學期之扵
遠大此予愛瑛之至情也瑛其勉之
鴻臚寺卿王善父哀輓
壮遊去鄉邑卜築居燕城中年謝輪鞅遯世不求名布
衣自蕭散風月娛幽情杖履隨所適壺觴時獨傾詩書
課諸子笑談集良朋翛然忘世慮欣戚了不驚春秋餘
六秩乘化忽長征令子遘興運致身登眀延九重錫褒
秩追贈列九卿天章耀龍采雲漢昭日星大史最潛德
墓道揭新銘縉紳述哀輓渢渢揚嘉聲流慶殊未艾千
載想繼承
山溪小隱為周時立賦
梧山鬱蒼蒼沂溪流瀰瀰溪山兩竒絶居有泥田里里
中有著姓衣冠數周氏君子樂在斯恂恂謹操履力田
充食衣積學窮經史繞廬樹桑麻緣階藝蘭芷開忩白
雲来揮絃清風起門深駐山光庭虛湛流水賓朋或時
過觴豆同樂只酒酣賦新詩歌詠諧宫徵悠然適嘉趣
達生契直理蹇予迫衰暮役役果何似侍從三十春貪
榮昩知止况兹乏禆益訹惕久未已掛冠倘可期吾將
返其始来往山溪間庶以終餘齒
禮部新建諸卿設宴落成遂賦此
南宫壮巍巍落成在今日籩豆秩禮筵衣冠集儔匹獻
酬各有儀諧笑忘坦率千載幸遭逢昌辰慶文物成禮
貴無愆終焉敢怠忽
六月二十七日早朝奏孟秋時享
孟秋届時享太常嚴齋沐聖主秉深誠詰旦興猶夙高
闕䴡繁星彤墀散明燭百寮謹祀事祗命咸属属所期
荅神庥庶以臻福禄
送周時立歸文江
遠遊送將歸翩然辭國都迢迢越山川靡靡涉長途秋
風動原野殘暑猶未除玄蝉號樹端候鴈翔且呼豈伊
念朋好况復懷友于停杯且未别握手謾踟蹰西江幾
千里雲水渺重湖子行日以遠會面日以疎及家雖云
樂我懷將何如舊鄉未即返南望增鬱紆歸哉倘相憶
為我致雙魚
雨歎
入秋五六日風雨連夜朝屋漏水過膝路滑泥沒腰庭
花半憔悴田稼亦飄搖城中粟已貴城外無歸樵安得
捲癡雲太陽䴡九霄使我開懷抱無復憂早朝
山東鹽運司副使蕭鵬舉輓詩
西昌有南溪著姓曰蕭氏傳家本淳樸積累自先世維
公實亢宗少小拔其萃孝友本天性急難志不匱拳拳
重手足同居篤恩誼和氣藹門閭紫荆兆嘉異一朝起
林壑浩然舒壮志待詔金馬門辭華著光䴡承恩佐名
郡涖官益嚴厲布衣與蔬食儉素若寒士被譴忽遠去
曾不懷怨懟榮辱恬不驚夷險惟一致再起應時需黽
勉服官事歲課每先期商民有遺利方兹圖報稱胡乃
遽捐棄室空無長物緼袍遺箧笥見者為嘉歎聞者增
歔欷春秋更代謝九原悼永逝令子志顯揚褎然掇高
第近者来京師一見非凡器昊天懷罔極孝誠實深至
乞我為輓辭屢請不一置憶昨公仕時我忝居禁侍兩
京曾晤面幸獲論鄕契縉紳仰風裁吏民稱善治豈知
十載間忽忽如夢寐自古各有盡聖賢皆如是令名可
長存死生那足計公歸可無憾貽後永無替殷勤寫長
詩臨風發深喟
輓周生渙(編脩叙之姪員外岐鳳之孫也)
周生文江人来作金臺客負此英妙年讀書翰林宅辛
勤閱冬春講誦窮朝夕晝倦忘渴饑夜卧不就席文采
照珊瑚星斗蟠胸臆摛詞已成章篇翰稍堆積語言不
妄發居處恒謹飭事長秉謙恭事親循禮則布衣不屢
更蔬食無厭斁里巷少交游縉紳幸知識閒過詢所業
漸喜有進益豈知自去春遽為二堅迫淹延逾歲月形
容就枯瘠兀坐或終朝憑几或終日未忘親筆硯猶能
檢書籍臨終聲琅琅從容具盥櫛溘焉從此辭哀樂異
今昔骨肉增痛悲親知殊愴惻寒暑互往来時序迭更
易鴻雁正南翔原野迥蕭索兹辰返靈櫬祖送臨道側
山川邈悠悠魂魄將何適故鄉日在望行矣即窀穸顔
跖異夀天善惡豈儔匹生年雖未多已能踵前跡百年
會有終令名垂無極今古瞬息間那足較失得生去日
已遠我懷詎能釋為生述此辭庶以慰存歿
瞻松閣
嚴陵有陳氏弟昆惟三人伯也嗣先緒理家儉且勤仲
也篤問學起家列朝紳季也鍾友愛器宇温且淳三人
心不異夙昔均孝親親歿知幾載至今銜酸辛伯也懷
永慕種松繞孤墳墳前構高閣繁隂蔽青雲朝望松與
對暮處松為鄰松間日来往重壌賁九原時祭陳爼豆
謦欬若有聞風聲起悽愴雨露秋復春親去日已遠子
懷難重陳但使松益茂愛護崇本根世世勿剪伐永遠
揚清芬
浦雲樓為羅宗器賦
豫章有佳士磊落超常流久居厭諠雜復此構崇樓突
兀倚雲表翬飛凌斗牛綺忩間疎牖灝氣相盪浮西山
與南浦景物澹以幽朝登發佳興夕覽舒煩憂賓朋日
来往歌詠同倡酬臨風操猗蘭拂席看吳鈎閒来誦墳
典子史兼窮搜豈惟紹先緒實以光前脩昨者来京國
感子意綢繆索我題佳句未能為淹留離思鬱中腸倏
已及高秋謾兹託縑素寫懷寄滄洲他時倘歸老尚期
尋舊遊
送貢士鄒文選南歸
鴻鵠騰九霄騏驥馳萬里之子懷遠圖學古希名士朅
来與計偕志欲取青紫殊方會賢俊冠盖何旎旖戰藝
奪文場誓將掇高第青雲忽蹭蹬逸足淹泥滓懷寳雖
難售抱器寧終秘歸哉不可留翩然去知己故鄉渺江
右茫茫隔雲水朝回一相送懷抱殊礧磈徘徊不能别
何以寫深契愧無千金贈為子壮行李千金未足多贈
言重莫比須知九仞山功成少一簣從兹更努力慎無
中道止賈董亦何人垂名耀青史明當繼芳躅並駕騁
遐軌日月懸中天流光疾扵駛相見在幾時重来勿淹
滯望子翔青霄庶以慰遐企
贈孔秉中考滿復任郾城
先聖有孫子家住西江湄積學企前軌文采何陸離一
朝膺鶚薦飛步凌天池風雲際嘉會海宇同雍熙承恩
佐名郡蓮幕暫棲遲牛刀雖小試讃畫靡不宜所貴在
施設寧慙職位卑宦游逾六載朝夕任驅馳雅操厲冰
蘗清苦恒自持寸心悉民隠閭里無怨咨今秋辭洛邑
考績来京畿銓曹嚴黜陟三考固有期及兹命復職庶
以慰民思蹇予同里閈託好深相知闊别已十載道遠
音問稀都門一相見握手心怡怡張燈話疇昔有如消
渴饑胡為不暫住遽此歎睽離寒風正蕭索翹首雁南
飛殷勤酌别酒聊以寫心私人生百年内會合能幾時
願期樹嘉政贈言比箴規
贈熊元節還南京(有序)
友人熊元節始以大理卿奉命撫巡吳越諸郡三載
之間鋤強植弱屏奸貪出冤滯威聲四達而吏民莫
不悅服比還朝上嘉勞之特陞秩長南京憲臺恩渥
之厚委任之專可謂極一時之榮者矣其還南京也
来索予作詩遂賦古選三十韻以攄别懷云詩曰
熊君負經術早歲登青雲素承明主知超擢中朝臣繼
聞陟大理奉命專諮詢風聲振吳越次第甦疲民鋤奸
去豪猾剗兇格頑嚚遂令東南郡皞皞被皇仁聖情日
虛宁屢勑嘉勞勤三載積憂懼馳情懸紫宸及兹奏對
日欵慰尤諄諄申命職憲紀榮光動朝紳南臺既專任
委寄真殊倫繡衣明白日清霜肅陽春豈惟戢貪墨實
以繩謬愆况聞澄清地表率由一身惟君秉直諒操履
端且純屹然重時望所至揚清芬蹇予忝朝列交誼夙
所敦睽違渺南北夢寐勞心神幸兹諧簮盍晤對逾兼
旬忽聞别我去惻惻難為言驪駒發前路遙瞻動芳塵
衣冠擁廣陌絲管一何繁握手且未辭盡此黃金尊人
生會合間百歲若轉輪黽勉圖報稱致身在君親永懷
保終譽景仰希前聞廬陵多達士至今耀斯文忠節著
宇宙千載垂不泯勖哉踐古道永矢期勿諼
贈周子瓛致仕還永豐(時為蘭溪縣丞)
驅車欲何適駕言歸故鄉朋游具觴豆餞送臨周行憶
昨佐花縣志氣殊非常琴堂席未暖行役嗟靡遑京華
歷寒暑鬢髮皓已蒼布衣與蔬食澹泊常自將只今七十
餘謝事何匆忙為感聖恩厚悲歌激中腸徘徊不能别
念此故意長山川邈迢逓大江浩洋洋去途日已遠馳
景曜征裳愧無千金贈為子增慨慷歸哉慎自保南北
永相望
思全室為李士文賦
人生天地間禀受良有偏七情失其正六脉為之愆因
兹致疾疚危弊紛相聯所以古先聖醫藥使其全姑蘇
有佳士仙李毓慶源上窺黃農秘術業尤精專兢兢念
疲癃惻惻閔危顛神樓有竒效一匕生氣旋杏林藹春
意橘井流香泉蘇耽不可見董奉亦可仙超焉繼高躅
寧為利禄牽朝夕心匪懈活人澤永延勖哉慎終始令
名千載傳
慶夀堂為西溪蕭氏賦
西溪構高堂堂有白髮親親年齊夀考子孫復詵詵大
椿枝葉蕃萱草顔色新綵衣拜堂前旨甘具晨昏獻夀
酌春酒歡樂及嘉賓况逢太平時至和被八垠外無非
横加内無憂患臻黃髮日優游慶澤流津津作詩謌盛
美庶以垂千春
贈郭郎中鼎貞還新淦
客行辤國都眷言歸舊鄉舊鄉渺何許雲山浩茫茫我
昔當壮年與子同翺翔交誼等金石志氣相激昂青雲
幸際會喜得同朝行睽違屢契闊南北遙相望兹来遘
衰疾乞歸何匆忙荷蒙聖恩許感激切中腸悵然别我
去執手徒徬徨鴻鴈鳴索羣我懷增慨慷凉飈動蕭瑟
川陸悠且長及家遂閒適為樂殊未央願言慎起處永
矣臻夀康
為王侍講時彦題秋意圖
長天帶遠景絶島含秋意橋響客時過竹深門獨閉蒼
烟迥蕭瑟落日生迢逓回首大江西故山何處是
題李仕璉山水圖
幽岑帶烟光遠嶼浮嵐氣野水舟自回山居少人至松
聲度潺湲雲水生迢逓對此欲忘言誰能識兹意
小景五首為楊少傅東里作
瑤林翠如織玉立何森森虛心濯冰雪直節凌岑崟炎
暑無六月清風生滿林右萬玉林
珊瑚出海底低拂鳳凰枝蒼雪落寒影晴雲含碧滋瀟
湘不可到翹首起遐思右竹石(王孟端作)
幽岑澹碧靄古木生夕隂泉石契清賞雲林諧夙心即
此得逍遙悠然豁煩襟右山水(陳叔起作)
積雪沒深戶溪山絶行迹鳥栖迷故林泉聲斷餘滴中
有映書人宴坐忘朝夕右雪景
青山無垢氛野水多秋思紅樹帶疎烟夕景生迢逓客
子欲何之孤舟出村際右(原闕)
好學齋為邊給事作
伊人慕先哲積學恒孜孜好問不自己舜尹乃吾師扵
焉燭萬理于以釋衆疑虛心如不足謙抑恒自持力行
期遠到賢聖固可希勖哉企前軌庶以慰所思
賦存心堂
君子秉恒性萬理偹一心操存貴弗失恒恐蟊賊侵靈
臺湛虚寂天君若監臨主敬在朝夕先哲誠所欽勖哉
崇令德保此瑤華音
樸齋為給事趙文金賦
唐虞世已遠古道迷荆榛頽波逝不返淳風蕩無垠綺
紈尚美䴡布帛何足珍良烹侈玉食菽粟難並論太樸
日已散彌文滅其真趙君抱冲素持守思益敦篤行合
前軌秉志期忠純清光邇禁闥載筆聯紫宸讜言懷激
切至誠諒斯存王風被寰宇禮樂在彌綸永期贊隆治
薄俗斯還淳
臘月廿日同陳俊文過武安殯所
爾亡忽兩月我懷獨悲傷北風號中野白日慘無光撫
柩為痛哭四顧增徬徨蒼天復蒼天奚忍降暴殃垂老
失愛子此恨何時忘
帝王膺受天命至聖之德格於天心故三光全而寒
暑時羣生和而萬物育是以上天昭錫景貺以彰盛
美欽惟皇上統紹鴻基主宰神人宵旰圖治至仁孚
於海内至信昭於天下華夷效順海宇清寧雨暘晦
明各順其叙時和歲登家給人足乃永樂十一年春
二月皇上再狩北京行慶賞黜陟之典田野之民莫
不鼔舞歡躍瞻仰日月之光華以為盛世太平之賀
乃夏五月丁未山東兖州府曹縣以騶虞来獻白質
黑章五采絢爛目光如電尾長倍軀起伏蹲卧不擾
不驚在廷臣僚洎蠻夷酋長與夫工商輿隸之徒莫
不奔走聚觀以為希世之遇臣謹按瑞應圖曰騶虞
義獸也王者德至鳥獸澤洞幽冥則見又云王者有
至信之德則應之伏自皇上涖阼以来諸福之物莫
不畢至而騶虞之應至是凡兩見皇上至仁至信之
德昭著于天下故上天錫以非常之瑞不一而足而
聖心尤謙抑退譲弗以自居拳拳焉申敕臣工以警
戒相成之道所以隆國家無窮之慶納生民於仁夀
之中而開萬世太平之基者誠亘古所未見而未有
者也臣沗職詞林躬逢盛事所當作為歌詩以播揚
鴻休不敢以淺陋辭謹拜手稽首而獻詩曰
聖皇握乾符御統膺寳歷宵衣運神化日昃弗遑息上
追虞周治遠邁漢唐迹禮樂聿昭宣人文煥奎璧雨暘
既順序寒暑靡差忒閭閻底豐冨男女樂耕織洪纖悉
包含物各遂生植熙然際時雍鼓舞歌帝力天心屢眷
顧祖考亦昭格垂休降純嘏咸俾躋夀域竒祥粲繽紛
和氣寔充塞芳甸薦神龜南郊醴泉溢慶雲䴡層霄膏
露時委積赤麟與紫鳳文采何輝奕維兹鄒魯區神禹
所經畫地靈協坤珍光氣常閟匿萃精毓仁獸於以符
至德祥飊振藂薄瑞采動厓壁神明為呵護民庶驚辟
易二虎從左右馴狎如服役及兹應時至入獻彤墀側
猊首而虎軀黑章而質白般般雲霞文粲粲雪霜色雙
瞳夾眀鏡紫電光相射尾長倍其身墨花絢胸臆初陽
發光彩清冰助標格生芻足不踐生物性不食俯仰帖
不驚舉動甚安適回翔荷恩寵天顔惟咫尺率舞同百
獸蹌然中儀則羣臣拜且抃聖情倍歡懌緬思仁獸瑞
曠世斯一獲周南託佳詠千古垂簡籍自從三代降兹
事遂寥寂我皇繼天位功烈超古昔往年致嘉祥來獻
自藩國兹晨忽再覩竒異誠難測自非神聖功上瑞何
由得我皇乃弗居誠心愈謙抑兢業同禹舜罔敢怠朝
夕微臣邇清光謬沗承明直愧乏班馬資獻納鮮裨益
耿耿懷丹忠再拜陳悃愊皇圖萬姬周歴年逾八百聖
夀天地俱寳祚綿萬億作詩諧頌聲庶以播無極
送蕭知州迪哲赴晉寧
憶昨居頖水與君同遨遊昕夕費磋切討論極搜求我
首竊科第侍從蒙恩優君繼領高薦簮筆侍宸旒瑣闈
同出入交契何綢繆忽兹膺寵擢出守涖名州朋從相
宴餞冠盖擁道周蹇予托姻好繾綣難為留商飈正嫋
嫋征旆何悠悠南雲在萬里道路阻且脩居行慎起處
毋為念離憂方今際聖明簡賢竚嘉猷牧守任撫字布
政先懷柔殷勤宣德意庶用安遐陬勖哉慎終譽永矣
揚嘉休
題賚溪釣者卷
賚溪有逸士世本商巖孫中歲慕恬適養晦居丘樊垂
綸不設餌志靡耽華鱗烟波浩渺渺魚鳥恒相親濯纓
弄夕影散髮晞朝暾企彼渭川穸洗心欲忘言俛仰終
宇宙此樂難具論
元夕讌集分韻得坐字
上元弛夜禁朋遊忽相過華燈粲中庭列席邀同坐呼
酒具殽饌觴詠更唱和繁星入戶明皎月當空堕九衢
沸簫鼓雜遝歡聲播幸此際昇平衰邁慙無那
北征晨起即事
客居寡情悰兀坐不簮纓侵晨見箠楚畏聞哀痛聲士
卒殊饑飽甘苦亦異情盗剽非得已困迫深可矜大將
捴戎鉞委托任匪輕人命在朝夕胡為死生(闕)
送蕭深州復任詩
古稱循良吏者以其能順民之情不生事以撓之是
以閭里之間仰事俯育出入作息各得其所無饑寒
愁歎之聲若漢之龔黃卓魯之為治蓋可見矣予友
蕭公伯辰之在深州也寬而不失之縱廉而不失於
懦察民之情而不為苛刻之作度民之力而不為窘
迫之政省刑薄賦而事無不集發號施令而人無所
議是以境内晏然頼之若父母焉雖古之良吏何以
逾此今以兩上天官較其績為列郡之最有命復還
深州予喜公之為政有聞而惠足以及人且重有光
於鄉里也于其行作詩以道意且以期公之重来也
詩曰
聖皇馭九有圖治如渴饑求賢靡不至實期贊雍熙矧
兹郡縣寄休戚係黔黎簡擢苟不慎易以生怨咨深州
古名郡俗尚非昔時官守失其政凋弊日以滋公來敷
治理極力為撫綏吹噓振枯朽扶植蘇癃疲欣欣沐膏
澤煦煦蒙春輝於焉樂生遂有食且有衣徭役既不後
租賦自有期豪強遵約束吏胥惮嚴威黃堂白日静終
歲忘鞭笞心清事逾簡絃誦有新詩潁川績可擬渤海
名堪齊及兹逾兩考奏最咸稱宜還官既有命五馬何
光輝都門一相送握手暫蹰踟春風正駘蕩桃李還芳
菲酌君光禄酒盡此黃金巵深州日在望速往毋遲遲
相期在遠大勿用傷睽離候君重來日三考榮超躋努
力慎終始庶以慰遐思
素闇為九江貳守魏宗冕賦
素闇有佳士抱志何休休綺麗非所貴澹泊寧自羞返
樸存至理窮源遏奔流古道邈難復努力追前脩
六月卄一日立秋偶題
兩日風雨過滿目皆秋意開軒灝氣回入座凉飊至高
梧響蕭蕭鳴蜩方嘒嘒坐念寒暑更令人發深喟
金文靖集卷一
