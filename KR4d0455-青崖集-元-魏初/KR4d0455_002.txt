青崖集卷二元魏初撰
六言詩
奉答廉公勸農
廉君以御史弘道六言二詩見示因次其韻
又作廿八字奉送吾同寮太原之行
小烘茶瓶帶臘新封酒甕迎和醉裏西山南浦眼前仰
嶺高堝
滿眼江山圖畫五年風浪窮船誦讀愁無眼力裁培正
在心田
章江晴綠逐春生鐵樹祠前有此行人笑青崖癡老子
愛君古意未忘情
港口舟行是日室人生日寄此為壽
歲歲逢君此日相望長在他州風雨吳頭楚尾五年才
共行舟
今歲纔春又别洗粧應在書樓細卜歸來消息荔枝紅
徹迎秋
七言絶句
贈高道凝
侍御道凝之尊君侍郎先生在中綂末建元之
前十年我先大夫玉峯被召薦中州名士大夫
六七十人有曰西京高聖舉年三十已上博學
善屬文通世務有器識廉介有守可使臨財亦
可以臨政歲丙辰遺山元先生入燕初朝夕奉
杖屨曾聞其說今之能文者李之和高聖舉人
莫之識也自後初嘗求先生之文如記如序如
詩文往往讀之不能舍去道凝初相識歲久未
嘗以事相接至元二十年初承乏江西憲司道
凝已彌綸省闥有日矣用是得欵奉言教今行
臺金陵敢以四絶句歌詠其梗概云
吏部真純玉不如濟時心徹五雲車中州名品存公議
先子垂亡有薦書
吏部文章不近名悠然流水與雲行百年文柄遺山在
曾道波瀾獨老成
中郎才業自家傳際遇青宫倚注偏最愛兩年無一事
雍容籌筆直如椽
江南驄馬舊知名共喜金陵有此行去去鳳凰臺上月
拍江風雨聽秋聲
贈李吉甫
故人相見眼增明尊酒殷勤且未平恨煞簿書塵土裏
兩年寂寞度秦城
贈史子桓
泣血尋親白髮兒牛腰半是昔人詩傷心四十年前夢
一片白雲無了時
贈宋碧湖
碧湖老子識朝賢白璧明珠有此篇青眼相看豈虛語
不妨收是買山錢
趙伯恭母八十
養心戒飲不易得讞獄平反陰有功聖善壽徵應在此
百年無日不春風
峽山寺
擘破深青太華雲中浮濃綠是通津畫圖盡有江山在
紺碧瑶環恐未真(寺傳有袁氏玉環故事)
宣德
曾侍蒲輪四月行入冬風雪哭銘旌到今三十餘年事
依舊山圍水遶城
寄揚州金使君
兩年不到摘星樓鴈隔江聲送客愁昨夜金山船上月
澹隨帆影過中秋
柳潭垂釣
陰陰楊柳一絲風脚底行雲在鏡中不為君王肯同載
便將烟樹換齊東
巡按京兆口占二首
二月五日巡按京兆諸君祖道漢中城北醉
中口占二絶至陳倉書付金州邸萬戶之第
二子持去
憶昨春風石馬園(園有石馬二不知何代墳也)偶因離别却成歡杯
行交錯殊無意酒到轟騰不屬官
此别分司拚數日渾教聚首是三年臣門如市心如水
有底藩籬不醉眠
記昔
寶殿光輝記昔遊川原風物入悲愁兒時曾識東園老
彈指中間到白頭
望漢王城
漢水之北有原峻削其上砥平土人以漢王
城目之至元十五年因課農登法隆院閣時
山雨乍晴綠野平遠在奔走羈鞅中得凭高
佇目亦一快也乃書此以識
陰陰樓閣復層層脚底風烟綠樹平行到上方人不見
倚闌獨有漢王城
獨石
打頭土屋椽如漆容膝荆牀雨似秋分例一杯糜子酒
幾時能近鳳凰樓
洋州公宇讀文與可蘇東坡詩刻
篔簹太守雪堂詩花滿亭臺酒滿池今日水空花老盡
一庭秋草罥蟲絲
宋氏家藏花光墨梅
人說花光物外仙文章豪客欲移船春風留在三花樹
要與東溪結後緣(束溪總尹漢臣自號也亦善於梅事故云)
寒食不出
想得西湖放滿船御街楊柳已生烟輕風細雨無人到
獨立海棠花樹邊
冬除
行役經秋未到家入冬消息望燈花擁衾坐數更籌了
明日春生喜有涯
贈筆工李子昭
廣寒秋穎雪離披湯沐中書舊有期千古管城今樂地
未應人笑是書癡
雲中郡賦雲中一首
雲中近代稱名郡樓閣風烟亦可觀一上官庭傳德語
文書如湧事如攢
獻龜
六月二十二日予降日也青溪早發舟人以
龜來獻
自嘆元非搏擊才海南歸棹趁風回一杯湯餅逢今日
獨有河神獻夀來
放龜
繞足青毛背縷金未應無意出江深從今去去清淵底
珍重千年共此心
送李兩山
南來喜見兩山詩袖裡春風鬢欲絲明日朝京五千里
正如賈誼入關時
送李鶴田
樂章十二見才情掛劍文章老更成吉水一椽茅屋在
不妨高卧看秋耕
送敬伯仁
床頭白酒屋頭山未老誰能得此閒收拾寧山哭麟解
更休容易向人間
送耶律百強
不是孤高不愛官過庭長恐負清歡一盂菽水還家日
衰俗中間得此難
送楊季海
交親零落鬢如絲兩袖秋風一束詩明日還家有人問
青衫不似讀書時
險阻艱難四十年西溪詩筆舊情緣珠簾寂寞西山雨
又逐孤燈上客船
豐州
五更騎馬望明星細草坡陀迤邐行一片長川天不盡
蕎花如雪近豐城
溪亭午憩
傍溪亭子蔭龜魚花竹迷藏畫不如檢點江頭春事了
不妨高枕卧看書
三徑納凉
闌干欹曲護羣芳恐似陶家欲就荒日午坐來松影合
南風吹雨似秋凉
題陰德記後
大定間漳州董公為道源李先生撰陰德記
書二本一備史館採訪遺逸一遺其子師孟
俾知仕進之所來由嗚呼前輩喜人為善且
樂於激勸其意味乃如此道源先生之遇不
遇雖與文正公不同志則一也其為人必不
凡故為時輩所重敢作詩以識之
不為良相願為醫落落胸中亦自竒一片活人心思在
百年名筆有真知
峽山寺别雲憲使文宣慰詩人李梅南
來時船疾不曾登去日星飛又促行徑為諸公暫留别
四更燒燭看題名
代州别劉雲溪公
愛我疏愚獨數君愛君真實更何人相逢不惜相將去
醉倒玉壺别有春
寄遠别
千里長河五年戍萬山風雪斷來音屋頭昨夜霜如席
愁折金閨一寸心
田家謠
五月軍回未有期不禁烟瘴入枯脾馬頭一骨還家日
只有弓刀似舊時
為戴秀才題張騫乘槎圖
一片枯槎物外仙浪花如雪水如烟只應直到天開處
冷笑閒横盡日船
新寨二首
萬事乘除不可期此行休怪到家遲千山萬水秋光裡
盡是君家得意時
送别交親有所思却愁騎馬到家時從渠看得青山飽
人事如今不要詩
弘州
百年雄傑玉屏老疑有英靈在此間幾日隣鄉買田了
閑時騎馬看南山
出湓浦寄劉牧之
九江一月又吳東千里青山半日風昨晚看潮亭子上
一尊白酒與君同
胡仲濱益堅齋
不為求名效獨醒不緣蹭蹬便忘形留教吏部文章在
盡是君家座右銘
宿神溪
千丈危巔鳥道斜萬山深處有人家年來常有催租吏
却恨溪流片片花
醉吟
一别醉鄉千古夢無邊塵事百年身青山滿眼花如錦
莫遣劉伶笑殺人
杜止軒詞翰
方朔才名語意新牧之風調筆如神龐眉苦節秋風客
未必如公出處真
十月見蟢子戲成
蟄後垂纖見亦竒只應佳信示前知牀頭鏡子拈來看
未分清霜入鬢絲
松澗張君
老澗陰深百丈崖崖巔松影矗雲開幾時得向松間醉
細聽秋聲帶雨來
梅坡張君
曲水亭邊酒一巵風流文雅記當時而今西去船頭月
除有梅坡五字詩
竹山張君
山上亭亭竹萬竿山前花木曲闌干高情誰似山人好
教子讀書不覓官
竹
冷拂苔痕綠影香細抽空碧出鄰墻風來瑟瑟驚秋寂
雨過梢梢弄晚凉
送僧遊蜀
峨眉山色錦江春劍壁空嵐玉壘塵别後登臨有佳句
不妨忙却坐禪身
港口舟行
雞犬山田計未成白頭又有海南行只應湯餅逢今日
兒女相看話此情
送周集賢正平致仕東歸
江山如畫四時春獨有&KR3286;陵氣象真館閣風流有今日
鹿庵之後更何人
寄耿伯玉臺掾
愛君情味唱君詞一别秦亭有所思碧玉骰盤荔枝酒
夾城花暗獨來時
嘉慶圖
小小瑶華楚楚蘭茶芽瓶子荔枝盤太平三百年前事
猶及江南畫裏看
劉漢卿蓮社圖
不為廬山面目真不因詩酒自由身高情未落龍眠筆
元是羲皇向上人
畢舜舉蘭亭圖
歴井捫參蜀道難扁舟江海又狂瀾昔賢觴詠今無復
畫裏風流亦好看
伏生授書圖
心傳心學見都俞秦火燒來一字無若道漢儒無補益
如何留在授書圖
韓君美所藏支遁觀馬圖
千金竒骨豈易得方外若人猶爾憐自是龍眠有深意
不應參作畫中禪
王武子看馬圖
深院移牀簇侍兒高盤雲髻綠絲絲情知櫪下駑駘骨
不到渠家入看時
題楊國寶藏畫馬圖
黃馬昂頭似喙烏墨雲滿身千里駒而今沙苑春風裏
落日晴蕪澹碧鋪
鴈鷺圖
晴溪沙暖鴛鴦睡小塢花濃蛺蝶飛誰畫賓鴻與饑鷺
澹香疎荻雨霏霏
題楊國寶鵲華風雨圖
簿書堆山日停午坐久髭鬚滿塵土争如六月濟南間
鵲華峰頭看風雨
宋上皇詩意圖
月落風煙變古今畫圖今見入清吟可憐意象經營日
不到蒼生未了心
馬嵬
九齡既罷事已矣偃月堂深禍更深縱把霓裳都拂去
未應邊馬不駸駸
春草坡前萬馬塵麝香猶帶荔枝新思量前日盤中舞
含笑君王是路人
卜彥才所藏赤壁圖
江山人物記當時再得坡仙境益竒今日披圖見高興
簿書慚愧鬢如絲
出西鄉
人歌人笑上茶園花淡花濃隔稻田十日按行秋色裏
畫圖才出武陵川
越王臺
春風青草越王臺脚底連雲海舶回萬國昇平有今日
笑人陸賈奉書來
葵堤散步
堤上葵花爛錦光晚風吹袖獨彷徨不應畎𤱔棲遲處
忘却傾心向太陽
送别
去國十年鴈影秋又逢離别可堪愁猿聲一道巴山黑
黃葉孤城月滿樓
贈史紫微參政
王濬樓船一夕風順流聲勢下江東誰知更有如椽筆
氣壓吳山第一峰
郊行
入山深處更山深一片晴波一片金莫道人家不成畫
羊牛都在綠楊陰
題竹林七賢圖
滄海横流百戰身此心獨有醉鄉真逢君莫怪清狂客
辛苦潘郎拜路塵
書字崖
溝上蒼崖丈五高昔人題此詫邊勞到今二百年來許
一片空圍半野蒿
梅嶺前人有詩上得梅山不見梅又云着俸買
栽三十本清香留與雪中開因次其韻
南海城邊奉使回庾關曾記嶺頭梅自憐心似千山雪
不見清香次第開
題牧牛圖
流水蒼烟綠樹坡青山牛背飽經過生平儘有安排處
辛苦齊人扣角歌
凌德榮竹石圖
翠影抽空弄晚凉雨苔含碧漬秋光漫山桃李春風底
不似幽人意味長
寄答雷按察
中州元氣文章伯四海今知有使君一片濟時心未了
風稜亦足張吾軍
行役匆匆力未任欲因衰懶事幽尋詩來重謝多提奬
跛鼈何堪有此心
題盛教諭家藏山水圖
剪破湘雲一片春澹横濃遠總宜人幾時跳出黃塵去
此畫中間着此身
瞿塘圖
瞿塘事去已千古蘆荻花飛兩岸秋四海昇平有今日
卧吹簫管到杭州
油井
細溜津津湧石尖雲腴隱隱復暹暹銀釭滿貯燃燈坐
似向東川看井鹽
百井
才出并州第一程凭高百井見孤城瀟瀟風色今如此
却憶梅花雪裏行
懷古
人道梁山是帝墟石樓苔雨上金鋪千年留得降王在
辛苦昭陵六馬圖(乾陵前有東西班共六十四人衣冠各異皆刻本國王名及所受唐職云)
題李吉甫所藏寥休詩軸
誰道寥休與世疏青天推上六龍車看來詩筆今如此
着白山人恐未如
徽州學正胡泳子游自京都來過予於維揚以
士常中郎長詩見示又省掾王約彦博謂子游
文筆有中州氣象用是不敢以常書生遇之十
月復會於杭且以樂府辱貺將拏舟歸江東因
作二十八字以贈
冠無獬豸帶無魚鶴步芹宫足自如一片青山滿船月
不妨讀盡晦翁書
挽宋海印居士二首
詩酒交親半老臣田園成趣自由身回頭行路風波裏
得似先生有幾人
楊柳陰陰拂綠苔杏花寂寂向誰開黃梁夢覺知何處
白玉樓成不更來
九日對菊憶姜霍二使君
秋意生香簇綠雲土膏栽滿石頭盆誰憐白髮人千里
獨對青山酒一尊
高樹圍前射箭時小書樓上共題詩揚州燈火京城夜
獨立秋風有所思
渾源
曾從仙子看南山玉井波深雪色寒今日重來三十載
兒郎騎馬是清官
三角城
靈夏兵塵百戰鏖城根石壁矗雲高當時遺老今猶在
說是山前有界濠
挽姨兄尚書劉公五首
外家宅相悲零落母氏風流記阿姨獨有吾兄今又去
百年親話更誰知
高梁河上十年别白塔亭前再見時萬里風沙顔色黑
敝裘如結鬢如絲
鐵石心腸報主知一生一死隔毫釐旌旗日影丹墀上
三拜尚書亦自竒
牧之萍梗寄吳東南北音容只夢中莫恨終天曾不見
天高留付若堂封
中郎堂上尚書宅才得從容又别離今日歸來亦衰病
兩圍秋草不勝悲
許左丞哀挽
至元戊辰嘗從先生入京見先生敷奏如學知
生知之說人心道心之論皆欵曲至到雖承
詰問辭氣自如繼掌大政辭不受禄今雖云
亡令人慚仰不肖頗辱教愛敢作詩以哭之
順聖魏初抆淚書
學道躬行意味真愛君辭氣見忠純千秋萬古先賢傳
合作中朝第一人
挽李仲常運使
劍門秋色記分司煑茗西湖晚誦詩青眼如君幾人在
不因鞭策獨傷時
挽司農侯伯禄
人誇鐵面自河東晚歲潛心理性中一日歸來便長往
幾人終始得如公
挽趙教授
馬鬛封前乏妙辭牛腰卷裏又題詩傷心故老凋零盡
誰說宫門唱第時
挽夾谷士常
公事關心每盡勤文章細意見為人野齋不負為知已
馬鬛封頭筆有神
挽宋漢臣鑑山
長安醉倒十年餘老木清霜一夢如前輩風流幾人在
鑑山詩卷有圖書
挽輔正臣
讀徹閩人痛哭詩風流遺愛見新詞傷心御史青驄馬
今日行行避有誰
悼亡姬
草堂一覺巫山夢行雨行雲今不知半夜青燈兩行淚
催粧猶記去年時
廉泉
廉泉喬木出氛埃聞道平章手自栽一衖綠衣人不見
依依如待相公來
滕州王直卿父母八十之壽
人生偕老古猶稀八十相看一與齊有子有孫家事了
千年雙鶴上天梯
成美堂
偃蹇昂藏頗自竒與人成美不求知黃金鑄就官街屋
不及傳家一軸詩
子午渡早發
五葉葵花盌口平虎蹄新過樹無聲三年按部成何事
才見山王遠避行
汝郎川
汝郎川闊草油油秃尾河淤一漫流行上沙岡人不見
黍田平碧澹生秋
秋江晚景
老樹蒼崖漬雨秋布帆風滿夕陽舟生平一半江湖夢
不到元龍百尺樓
池荷衰颯菊芬芳策杖吟詩上草堂滿目暮雲風捲盡
郡樓寒角數聲長
佚老堂為庸齋薛先生題
人海抽身得自由只隨耆舊見風流而今冠蓋長安道
老死黃塵不肯休
書王伯堅尚書海棠詩卷
栢鄉花好入詩傳夢裡石家錦障鮮記與使君曾共醉
江郊亭下水如天(江郊栢鄉之園名也樹下有池如浸爛錦伯堅尚書以夢符海棠長詩見)
(示有栢鄉三樹尤堪誇之句因書二十八字以識拜觀之歲月至元辛夘七月四日)
甘泉
羊牛幾點土空黑盡日人烟不數家賴得甘泉城外道
洛波如練帶川斜
府谷
行行春雨復秋烟西去長安又幾千落日空庭望南北
黃河城下水連天
解仲傑景陶軒
梨花澹澹柳絲絲午夢醒來半醉時門外紅塵三百丈
至人高卧看陶詩
愚軒
牀頭白酒屋頭山數册閒書竹兩竿張目不知人說似
門前騎馬是高官
蕭御史公琰
章章綿蕝叔孫通矯矯麒麟御史驄四海昇平有今日
更須危論沃宸聰
順聖先壠拜祀後有述十首
譜牒從姬舊有傳移家桑水憶當年只緣遺澤今仍在
留得諸孫拜墓前
菽水承顔盡所歡傳家風土占高寒力田桑梓供租了
孝弟讀書事最難
袖裏春風事藹然不争功利不争賢蘇州一說天機在
南北無兵四十年
不愛君家億萬貲求師教子動京師春風丹桂三千尺
秀出十郎更兩枝
操藝逢時與命違恬然心思不求知兩魁文賦今仍在
正是諸孫墮淚碑
河北兵塵撥不開河南撑住數竒才郟城一死人争惜
不到褒忠廟裏來
羽書南北無消息山壓孤城破卵時一片丹心倚天地
未應巡遠是男兒
危節中間奉節行堂堂忠義見平生歸來杖屨林泉下
誰遣天朝識姓名
詩禮庭闈少日情亂來風雨一燈青慇懃著就三千字
留與諸孫見典刑
丘山零落愧何窮堂構空存慘澹中倚日青松一千樹
石鯨鱗甲動秋風
東峽
青崖直上聳蒼烟東峽中邊盡水田賣劔買牛吾有意
會須桑梓似當年
馬謙甫頥貞齋
不必區區名利場恰將真偽試論量捫心有愧秋風屋
便與山雷是兩鄉
賦
三秋霽賦(并序)
丙辰春正月不雨夏四月不雨秋七月雨雨
之明日霽僕也感萬物之得時傷所懷而未
遇遂與客登燕昭之故城而眺焉草木林莾
川原隴坂文文質質千種百品若有喜凉風
順白露私分成遂有期而不尤怨於天地間
者僕于是心攝神靜氣浩志定而向之所感
一掃而無幾矣孟軻氏所謂舍之者非也助
之長者亦非也槩於此有得焉因一賦云
羲和烜赫以鞭馭兮扇乾坤於一鑠奈時令之靡常兮
忽金精之炳爍起燭龍之久蟠兮吸滄海其如勺沛甘
澤於四野兮俾死者而復作扶桑曉兮白日升清風發
兮重光明無山阿與陵陸遞改色而增榮田千里兮咫
尺黍離離而變青如行役之調飢獲壺飱與豆羹太行
掃碧以西鶩碣石東峙其崢嶸漁散舟於岸曲席飜明
而漾輕林陰䟽而逗日見行客之營營駭螮蝀之焜燿
奄東天而横掣忽空中之白鳥亂晚風之晴雪高者隆
低者偃顯者近微者遠無甘苦與強弱齊結實而錯落
皥皥乎如三代之民兮不知孰為之然孰使之若也予
於是悚然中以外變情因迹移鼓腹長嘯神和氣怡知
昨非而今是諒窮通之有時舉酒飲客侑之以詩釣寂
寞之濱兮魚鱗可食登巉巖之嶺兮雲輕可衣有書而
讀無疾而嬉富與貴兮貧與卑得不得兮吾何知客曰
蕭瑟兮草木摇落而變衰憭慄兮若將遠行登山臨水
兮送將歸此非楚大夫宋玉之辭歟蓋秋之為氣肅殺
寒凉似乎叔世君昏政荒故商婦起琵琶之怨逐臣多
去國之傷今子以可悲者樂可戚者洋洋何也余徐應
客曰蒹葭蒼蒼白露為霜匪霜而蒼為妖為殃匪蒼而
用為怪為狂知垂綸採芝者非示潔則知走高門要大
駕者不足揚此天之理所以一吾之理所以常固亘
千載而彌光者也客亦驚悟形神兩忘但烟汀之去鴈
空夕草之寒螿
