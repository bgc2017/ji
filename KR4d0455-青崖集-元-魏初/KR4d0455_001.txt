青崖集卷一元魏初撰
五言古詩
奉答楊左丞詩(并序)
左丞相公(公宋駙馬姓楊氏名鎮今江西行省左丞)自江西來杭
不鄙不肖以詩見示擬古云志士多苦心觀
梅云月淡溪橋浸疎影雪深籬落見横枝漁
村云籬燈吐秋影岸荻長春芽野水一雙鷺
暮煙三四家維揚遣懷云夢回孤館人千里
漏轉重城月一樓客中清明云滿眼落花隨
水去無情垂柳共春愁秋色云凉月一江飜
夜白夕陽千樹奪春紅和周公謹韻云村酒
黃花九日後曉霜紅葉兩山秋登孺子亭云
春樹倚簷分浦色暮雲含雨渡江心寄林上
人云林樹有無生雨氣野花開落見春心似
此等句皆清峻有古意前賢謂文章之作恒
發於流離困頓憔悴無聊不平之中今相君
生長富貴不為聲色狗馬所奪每興懷託物
乃能造此雅澹境界非其篤好而才品不凡
者未易及之敢作古語一章奉答厚意
風雅日已遠嘲評月露多况當紈綺貴此意竟如何左
轄膺朝寄瘡痍仰撫摩一斑時爾見清峻湧江波好在
都俞際賡吟舜殿歌
三月廿九日郡庠後亭讌盧啟先僉事
晨集穎江陼列席當蕙邊斯亭信顯敞翠嶺帶澄川潮
駕宜城步山積司空原青松紛被徑紅桃競發園衆賓
起為壽繁音出嬌絃中觴念遠離歲行已再遷漂萍有
時合浮雲未見旋今朝不為樂來會知何年
安慶郡庠後亭讌董僉事
鯨鯢起淮服郡邑盡燒殘兹城獨完好使者一開顔省
風降文囿弭節遵曲干雙池夾行徑累榭在雲間天遠
羣峯出地迥滄江還霞生射蛟室鴈沒逢龍山開罇華
堂上命酌頫危闌主人送瑶爵但云嘉會難豈為杯酒
驩樂此罷民安魄淵無恒彩清川有急瀾明晨起驂服
相望阻重關
王仲思所藏幸蜀圖(小李將軍畫)
曩予按川蜀此道凢九過仰高如梯登遇下若井墮﨑
嶇百險中平步得幾箇朝來拂横披恍若有今我因思
開元初四海樂恬妥米帛三四錢萬里絶戍邏華清歌
舞時已構此坎坷不獨君王家人生械亦叵將軍豈無
心可以銘諸座
匏瓜詩(并序)
禹卿趙君别墅築亭曰匏瓜諸公咸有歌詠
初不揆以淵明戶庭無塵雜虚室有餘閑作
十詩以道其閒適之意在風俗奔競中獨能
操守如此其亦可尚矣
出城十里餘小小築園圃牆頽補青山月冷杵秋黍蕭
然無人來風葉擁庭戶
志意若不足文書官有程何如田畝間脱落塵土星時
時有佳客爛醉秋風庭
此書不可廢此酒不可無醒時自漉酒醉後還枕書人
生天地間窮逹竟何如
人皆有樂地百偽奪其真朝趨富兒屋莫隨肥馬塵不
知竟何得空負百年身
青雲半知已遐遯非寡合持身自有道許與不可雜君
看誰卜隣慎獨有懸榻
非無功名心樂此樵與漁炎凉各以時知力誰能渝蕭
然一亭上心境還清虚
只今終南山亦自有少室捷徑以索價兹心素所疾一
匏無餘事優游保清吉
匏瓜聖所喻繫著亦何有時行與時止豈復論竒偶聊
以名兹亭拍塞貯春酒
築亭瞰平野四望情意舒青山入座來尊俎雜肴蔬雖
無九鼎侈此樂亦有餘
以君邁往氣未必能久閒唯其不自售所以行之艱作
詩固可工亦可厲癡頑
楊庸齋移竹二首
子雲築新居瀟洒過日月一官笑鄭虔忍為塵埃沒歸
來謝俗聲山影動簷樾看此渭川秋萬古幽興發
青青河畔柳旋插旋成陰夭夭溪上桃蓓蕾開紅金誰
能愛吾竹過眼從蕭森凉風歲云莫乃見高人心
閑居襍詠五首
家貧人事稀蕭索坐茅屋雖無舟楫心詩書敢私淑高
卧北窗下清風響梧竹
聖道豈遠人其源由洒掃惟彼賢逹人樂以不知老喟
然嘗自傷立身苦不早
朱墨生涯拙青銅勲業羞三山鳳伏月萬里鷹搏秋時
時拂塵卷造物何悠悠
人生百年内憂虞何時歇不如棄塵事讀書古松樾偉
哉聖賢心秋波湛明月
傷彼蕙蘭花不結君王池秋露有肅殺落日空山陂良
無呈瑞姿虚名將奚為
為廉公廸壽
矯矯廉泉公有子令公廸讀書逹事體意遠文且質余
兹何幸焉得與共憲職但願君侯心敬慎恒若一
諸葛武侯
漢運固已厄臣心無偏安出師非倖功為國將勝殘所
當盡者分不可期者天至今原上草慘慘縈愁煙
七言古詩
畎畝謠為馬丈師易夀
君不見阿衡畎畆一餓叟孰謂乃有堯之心以身許亳
即自任從容一理無升沉又不見陶家松石草堂月萬
古笑傲聲輝發即今有人誰似之介山處士心如雪怡
情抱蒿萊教子付塾說一家唐舜民肯事張儀舌先生
于兹一何少先生於兹又何拙世間碌碌不足數賴有
天徒與吾語茫茫四海少顔色會當下筆生風雨
為樸散提刑壽
精神滿腹眼如漆落筆蛟虬大如尺君侯累世公卿
家清議到君能事畢憶昨臺中初見時虎頭金節含
春姿陪從評議得梗槩磊磊落落青松枝相期不得
長相與汧隴秋煙漢城雨今年駐馬鳳凰泉定教有
此青燈語便當載酒三百壺對君城南梅花株為君
上壽為君舞醉倒不用春風扶
趙公泉
趙公智者流樂水性其天居人慕公義以公名公泉
巉巉石齒作細穿引渠厨屋清涓涓西鍫東鍤各有
用門前半溉桑麻田微雨乍添春蕩漾輕風細蹙秋
淪漣行潦之水無根源豈能逝者如斯川泉石之娛
君實賢我意愛君或不然東甫妖氛今未已要君倒
卷黃河湔
趙樊川
四十塊坐未出門樊川佳處來傳聞就中韋杜稱第
一贊皇趙公今主人主人本是風雲客斡旋造化工
彌綸西南雨漏不可塞以手補之天為新慨然拂却
長安塵移家要與黃溪隣霜葉煙花秋復春十年人
仰樊川君鶴書一夕復徵辟玉案圭峯澹空碧巾車
迢迢入燕國前日所聞今始識相逢重索城南詩才
薄空慚少陵筆
送王敬之御史耿伯玉臺掾東歸
敬之方平尚質直伯玉謨謀加緻密中臺二妙卓有
聲驄馬西來能事畢繡衣東望五雲深盧龍煙草金
溝水欲知别後憶君時萬疊秦山秋雨裏
題趙明叔未央瓦硯
凄凄古月土花碧溜雨秋簷照螢濕龍拏虎搏二千
年火烈風摧見枯質鉛香蝕盡星蕭蕭又逐幽人入
潛室繁華百閱無好心淨涵秋波墨如漆神工巧護
有所持主人鄭重董狐筆
書聽琴賦卷後
寥休愛君如愛弟為君賦此盡琴意寥休既作汗漫
遊今君亦從此而逝嗚呼天地誰知音明月高山與
流水
鳳翔城南得京都家書
鳳翔城南山路迷鳳翔城東人來稀黃塵鞍馬偶相
及乃是史子京都歸倉忙問訊語未已手出平安遺
我思開緘一讀為再讀咫尺慈顔不遠違怱怱二月
長安道南北馳心似秋草女孫解語學念詩應道在
家貧亦好
雜言送劉樂二公
君看冀北馬逸足一展無九州黃金絡頭亦不惡要與
八駿追真遊君看萬里鵠六翮搏清秋安能只作梁上
燕銜泥附熱空啁啾吾家劉兄誰與儔濟物不减商川
舟吾家樂弟師前修慷慨已識元龍樓酒酣氣張吐竒
熖霹靂墮地騰蛟虯世間俗事不着眼况復筆墨鐫頑
鯫南風吹雲動高興拏舟吸翠灤江頭江頭去天才三
尺傾肝露膽皆公侯乃知君家富貴本易取落落不必
工雕鎪我窮閉門秋水隈買田無力耕無牛墻根草色
上階綠雨中破屋枝撑幽不獨人嗟我亦嗟直以不愧
消百憂因君作别一大笑始信寓說未易齊鵬鳩
杭州大雪(并序)
至元二十有一年十二月七日杭州大雪之明
日偕中丞楊子裕治書侍御史張夢符自湧
金門登舟謁林和靖祠過太一宫凭欄四望
吳山諸峯瓊樓玉樹上下一色日光皎然不
敢正視長時在煙雨空濛中忽覩此晴霽亦
竒觀也夢符走筆賦長語數韻初不揆度牽
強奉次
寸腸不用多蟠結千計百思徒屑屑春風昨夜到梅花
况是西湖好晴雪平時走馬入燕雲不憶扁舟落江浙
人生南北亦偶然造物何嘗管調爕竹捎松滴玉零星
一樣林逋詩苦冽神仙官府小洞天琴鶴正為我軰設
酒酣擊楫回中流江山逸興悠然發自憐青鬢已如絲
只有丹心猶似鐡
利州值雪次張周卿韻
至元丁丑冬分覈東川趍中臺二妙霍與張適與會遇
成同途朝行長林夜守更語話情切忘﨑嶇偶然雪嶺
滑復滑驛騎凡劣不可驅一日凡五墜五墜之外猶可
探驪珠黃泥滿身不足笑大笑騃僕汝墜汝復來吾扶
相看大咤復相語誰遣不守君家株我時酒熱氣已張
乃謂此亦何足成嗟吁與君更約明年行共看夔州八
陣圖
題歸潛洞
巔崖鑿透苔花碧遶磵風來竹香濕龍頭蜕骨蟄不飛
老殼中枵含古質横林六月秋生衣垂簾冬夜春浮筆
主人夢覺邯郸來乍得幽深快胷臆君不見玉關將軍
冰雪肌廟堂謨臣安危機一發不中羣口譏昨日把笏
今扶犁誰知趙侯鬢未衰中流勇退世所推却愁此志
不終遂再使騰踏今昌期
送趙大中從李五祖奉祀嶽瀆
男兒兀坐近四十骨弱心痿徒補輯遶床百匝呼少陵
安得秋風生羽翼吾家趙弟本不凡鬢秃鬚長眼如漆
江海方期汗漫遊一夕飛緘御香濕天台真人馬子徵
愛君能詩重君筆太華峯頭日觀西萬壑風煙入呼吸
歸來落紙中書堂頓覺吾軰生輝光青雲從此一萬丈
回首俗物都茫茫
登朝天嶺
余來漢中凡三年大山小山行欲遍今年復有東川行
大抵勢隨崗阜轉石頭犖确顛且危不獨心驚夢亦戰
利州城北到朝天又是川行山一變懸崖皴澁留苔青
石罅陰森欝松蒨得詩數語疑有神得酒百杯亦不倦
回環應接竒無窮乃見平時所未見落落參軍正紫髯
行行御史真鐡面相看大醉復長歌滅沒春鴻天一線
適安堂
窮通有定分流坎無庸悲湘纍自苦亦太隘韓子孤憤
將奚為人生百年渾幾時鼠窺鬼瞰徒成私何如樊川
一樽酒往者莫究今已而秦川如畫渭如絲韋曲杜曲
無聲詩高堂駕空竹樹裡觚稜瀟洒含幽姿起居飲食
頗自適不矯不飾隨所施舉手為謝昌黎師乃今平原
能得之有時高咏歸來辭有時獨酌芙蓉巵人間所得
容力取委之順之夫何思
韓監察所藏畫馬
房星降精雲晦明天機滅沒麒麟行逸羣絶足豈易得
側身佇目長風生憶昔周王走八極不惜千金買竒骨
浮雲追電迤邐至千里瑶池才一蹴漢家沙苑唐虎臣
隊色滿山雲錦新只今雄駿竟寂寞轉益愁向駑駘羣
吁嗟冀北亦古國安得天驥曾不聞駕轅伏櫪計必有
王良伯樂誰其人韓卿好古得此圖索遍烏臺好詩客
侵晨打門驚夢覺開卷金石聲㗲㗲雨中破屋百不遂
才薄何以塞君責此圖一日當飛去看避青驄洛陽陌
游玉泉
少時嘗讀子虚賦愛其胷中雲夢淮湘鄂越歷歷生風
雨我思古人何悠悠遂欲大放心顔揮斥八極鞭九州
誰其捉我坐屋底壯心不死庸有幾玉泉一覿凡五年
風水咫尺如千里孫劉愛厚有嘉招温詩歷落亦竒士
郜侯俊秀甫遠來騏驥不慚駑與齒借驢肩酒穿村行
雲煙草樹來尋盟初盤山腰探龍窟空明鴻洞玻瓈青
買魚釃酒放船入鼇頭掀舞蛟人泣鼓楫敲舷凌浩蕩
嵓崖倒影屏風濕君能為我傾倒雙白瓶我欲為君拚
醉一吸復一吸沉竿續蔓不可測黑綠陰深五千尺杳
然心悸身生芒泊岸為著靈運屐攀緣古栢上層巔細
路蜿蜒遶䲔脊萬古風從鳥道來夕陽天影凝空碧解
衣小憩足力生西南更覓丹丘迹人生天地逆旅間貴
無等倫惟有閒功名既不麒麟閣箕穎自合相追攀折
腰摧眉必不已役役沒沒誰爾憐我知此理有定論所
遇所窮或者天東山歌酒乃大起夜郎醉月終其年古
賢出處各有以安吾見在清樽前
觀象詩(此舊作也至元十八年見之于并門張巨源家因錄之)
皇帝馬箠開雲南始得一象來中國中國傳聞未嘗見
一日爭覩轟霹靂巨鼻引地六七尺左卷右舒為口役
耳項垂垂倍數牛皮毛蒼蒼艾豭黑目竪青熒鏡有光
背闊隱嶙山之脊卷髮蠻奴鐡作鈎要將驅使驚九州
吾聞國家方寶賢異物自至非所求誰能更上旅獒篇
清風萬古追西周
五言律詩
送劉祥卿之上都
筆硯相從日于今四十年關山長契闊尊酒暫留連汾
水秋風裏灤江霽雪邊故人如見問為說已華顛
送張夢符
磊落衣冠舊詩書照眼青禮闈今妙選憲府昔才名漢
水三千夢錢塘十里亭殷勤一杯酒江海望澄清
送葉亦愚
向在諸生列孤危斥老姦今逢太平日咫尺拜天顔盡
已都俞際無心用舍間錢塘八九月秋色滿吳山
挽吕丈子謙
憶昔京都日青山拜上庠只今江海外白髮見諸郎行
業誰先後功名竟渺茫無從酹秋草三復白雲章
褒城即席送何侍御
話别京都後音書隨渺茫相逢漢臯上鞍馬又怱忙我
淚狄仁傑君評許子將殷勤一杯酒此去重相望
送某學士
魯齋天下士高弟數君侯立學心恒切居官行益修旱
苗方渴雨健翮正横秋尊酒何年夜陳登百尺樓
送楊子裕參政赴江西省
世契前朝舊臺聯此日同才謀知緩急肝胆見清忠江
海風煙裏瘡痍煦燠中太平十二策正要沃宸聰
夢弟妹有感
弟妹飄零久羹墻念慮間相逢應有日比老合投閒夢
逐雞聲斷心隨馬影還清明寒食近煙雨萬重山
順聖温泉留題(有序)
戊申歲初年十有七從先大父玉峯靖肅公
來拜祀先壠曾浴于此今初獨來父祖俱棄
世犬馬亦已四十嗟歲月之易得懷先人而
詠嘆丘山零落堂構多慚因留數字以紀歲
月
破塜風霜裏諸孫骯髒邊龜趺埋老蘚翁仲卧荒煙宗
邑嗟誰起文源愧我傳一杯清酹底聊與慰重泉
為唐佐弟壽
兄弟惟君我相看半白頭邇來方聚首今又問行舟風
雨山窗夜雞豚石澗秋此期須有日燈火讀書樓
七言律詩
三次雷苦齋韻二首
年前五月與行臺姜公别於太原之三郊爾
後初留滯居延者凡八月今始還司苦齋憲
副以遊金山寺二詩見示因次其韻復寄姜
公行臺
鞍馬黃塵已強顔更堪白髮鏡中看曾陪尊俎回春煖
正想音書慰客寒勝覽足供詩筆徤相思今覺帶圍寬
長江一碧横千里無復秋風細有瀾
三仕陪從契分深每高談議豁塵襟十年脚有隨車雨
一片心無徙木金晴雪梅花曾漢上白雲秋水又汾陰
黑河沙土揚州月别後相思直到今
次男必復韻
心頭何事最相關一片飛雲萬疊山去驛隔年才得信
分司六月不知還身歸造物乘除裏意在經營慘澹間
為報金蘭何侍御别來今已鬢毛斑
奉次明叔趙君見寄詩韻
嘗擬騷人作問天賢愚誰後復誰前塵冠一拂豈徒爾
霜簡千年要凛然自許已知吾計拙並驅那敢子爭先
南風雁足詩來好歸思遥生秋草邊
次重雲㒞公韻
山中月影共婆娑發興題詩墨自磨空負有言如鄭直
未能遽止似商訛本來摶擊風稜少此去歸休意思多
且喜居延凡兩月與君時一到無何
壽御史中丞
丞相勲名紀太常君侯忠鯁復騰光青宫意注文貞笏
白簡風生肅政堂守道自當成豹變擊強初不待鷹揚
黑頭事業磨崖頌要共生平日月長
白塔遇表兄劉君
至元七年吾兄劉公之官謙州爾後初亦從
事川陜治漢中漢中去謙州不知其幾千里
也用是音信隔絶吾兄又遭際變亂艱險百
至乃棄家業挈妻子奔竄南來初未之知也
十有七年初奉命有事鞏昌因赴京都道出
保定白塔驛與吾兄相遇不覺驚喜如對夢
寐吾兄雖精神不衰而鬚髮已半白矣乃舉
觴相勞苦吾兄因謂初言余幾死者數矣在
患難中每南望屈指數吾兄弟輩如隔兩世
將謂不復得會聚矣今見吾弟可勝喜哉但
牧之弟尚在淮上不知當幾何時得相見也
因泣數行初亦欷㱆歎念者久之且誦向贈
别吾兄詩云少日驅馳四海心中年憂樂輙
相尋為不誣矣復白兄曰吾兄不愛死艱苦
萬里盡忠本朝為聖天子見知此舌尚在功
名富貴恐廹吾兄耳别離愁苦之思當埽去
乃舉酒上壽作五十六字以侑觴云
蜀道山尖上似天謙河雪片大如綿兵塵澒洞七千里
音信消沉十一年馬上相逢有今日鏡中驚歎各華顛
幾時收拾田園了風雨燈窗共醉眠
拜詔
五更朝馬簇金溝共待鷄人報曉籌萬國衣冠有今日
九天宫闕照神州紫泥書帶爐香拆赤羽旗隨日影流
一片嵩呼春色裏戴盆何幸望宸旒
拜詔次尚書劉公韻
龍旆霓旌夾兩階九重閶闔一時開千官花底瞻天拜
雙鳳雲間捧詔來生意根荄如啟蟄歡聲朝野似聞雷
小臣蟣蝨渾無補願酌春江酹夀杯
通明閣
千尺觚稜北斗横一川煙樹冷雲平瀛洲方丈知何在
渭水終南畫不成天上碧桃青鳳啄月邊瑶草白龍耕
自憐未斷人間夢赤日黃塵六月行
子陽李兄與余家交三世矣故於初頗相愛念
子陽才疎意廣不屑細務且知時命未偶因放
浪於詩酒泉石之間嘗自趙抵淇由洛陽登華
山至長安而還得詩文二十餘篇皆名公投贈
之什也至元十一年初以事來鎮陽得遂披讀
敬書五十六字以發揮吾子陽襟期之梗槩云
不是孤高不愛官只緣行路古來難一杯徑醉從人笑
萬事無吾着眼看安得暫離塵夢裏放教高卧冷雲端
此心此話誰能會邂逅青燈幾夜闌
贈答商台符
玉削青尖太華山君家名勝百年間相公開府今分陜
吾子承家又鑄顔詩似晚江晴浪捲心如春水白鷗閑
自憐南北成何事粗向交情見一斑
奉贈虚極劉仙翁
聞說秦州地上仙心無一物思飄然雲山想像俱成畫
杖屨追隨惜未緣引鶴看花秋徑裏枕書聽雨夜窗前
回頭塵土三千丈何處人間有洞天
次韻答左丞楊中齋
每驚塵慮頓成空曾接君侯玉麈風青眼相看文字裏
丹心都在簡書中一時人物誰輕重千古譏評幾異同
明日洪都憲司去不能無意失諸公(子裕恭政巳還中省公又戒車北上)
青霞觀
花枝欹曲竹勾連中有青眉地上仙清露和香殊旖旎
晚風吹鶴更蹁躚只知盡裏今無筆誰信人間别有天
呌斷青鸞飛不到黃塵一隔路三千
得男必復書
來時暑雨拍車頭到日冬煙壓草樓酒為瘴來須強飲
書因家遠屢輕投計回蜀道一千里遍走秦川八九州
咫尺還司敢停脚西南又入劍門秋
挽孟待制駕之
有志明時竟不伸士林公議惜斯人秋風斷鴈從誰託
老木清霜見本真草草杯盤千里别悠悠天地一丘塵
題詩忘却傷心處為是傳家有鳳麟
讀汪氏義武忠烈二碑
宣慰公初聞之久矣今年夏公枉過余于長
安客舍不獲欵曲為恨未幾初以事至鞏昌
將謂得奉承言論以償夙昔願見之心也不
數日公復以事詣凉州胷中欝欝未遂快愜
因讀義武忠烈二碑作五十六字書以留之
以為後日與公相會之資云
矯矯風神義與忠堂堂父子隴西公孤城抗節前朝事
萬死開邊此日功上國賢藩俱倚重諸孫此志獨稱雄
兩碑讀罷登高望落日祠堂滿樹風
送梁貢父
少日騫騰鷹脱鞲牂牁秋色上吳鈎五年直到天低處
萬里生還海盡頭尊酒相逢有今日惡懷無復論窮愁
此行敷奏蠻荒了合近天家五鳳樓
挽陳參卿季淵
文源浩汗接元麻詩律新竒自一家人物百年誰鶚表
秋風孤劍幾龍沙膝横坡老敲門杖頭戴淵明漉酒紗
恨煞歸來纔幾日白楊原上閙啼鴉
挽殷僉事獻臣
曾扈龍旗北斗傍遠持使節到扶桑性情䆳密希前宋
詩筆淋漓近晚唐方倚細陳清淚䟽不期便入白雲鄉
傷心千里燕南道落日鴉啼壠樹蒼
次前韻贈雷苦齋侍御
倚遍江湖寺寺樓却乘騘馬到西州心如老栢千年雪
節似蒼崖萬仞秋公議自當歸宿望時評且莫嘆遲留
萱堂強徤兒知學底是君侯可用愁
送程侍御鉅夫
一封丹詔九天來御史青騘翰苑才廊廟久勞思稷契
丘園初不望鄒枚定知天下無雙士正在君侯此一廻
自昔楚材為晉用中原麟鳳莫深猜
青宫賜教化參政海青
瀚海東邊百尺崖崖頭霜鶻矗雲開紅香曉動千官合
綠漲春圍萬馬來俊氣共知為異物老拳真見不凡材
當時寵錫非無意已有光輝極上台
賜蒙固岱平章海青
海東青鶻氣凌空錦臂絛籠下九重春水纔溶千頃綠
頭鵝已落半天風須知神物不易得自是聖皇酬有功
丞相黑頭誰與比此心正要答宸衷
張提刑向尹大興天子以二海青寵錫之未幾
拜兹命則知睿眷之有在也於其行作詩以勉
之
龍旗簇仗暖生煙鷙鳥搏空控老拳萬里風頭飛雪急
千官影裏得春偏也知顰笑非徒爾始信澄清不偶然
為報山鷄莫回首雄心長在碧雲邊
吾鄉之崖有以青得名者余嘗取以自號至元
十四年偕御史國瑞外郎周卿有東州之行道
出閬州閬之南二十餘里佛閣突兀因周覽形
勝得河南人王子京青崖石刻不知閬之崖與
吾鄉之崖一而二者耶抑海内一家山川脉絡
同一元氣二而一者耶或其偶與之合耶乃書
此以識
遥遥閣道倚空青湛湛澄江練影横千佛參差半天上
四山環合一川平雲間煙火無閒地畫裏昇平有此行
鄉國三年六千里偶於仙苑見崖名
留别憲府諸公
五年騘馬顔何厚一日天恩愧不任共道相從有知已
定交何必到分金兩行清淚三年别一片白雲千里心
珍重鳳凰池上客明朝走馬蜀山深
寄商左山
清明後數日陪姚雪齋張鄰野雅集於匏瓜
亭偶得五十六字奉呈左山相公千里一笑
麗澤門西十里亭記從别後幾清明梯航遐國歸籌畫
柱石中朝望老成滿眼青山連夜夢一尊明月兩鄉情
花時更向東臯醉腸斷雲間百二城
