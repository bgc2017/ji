楓山集卷四明章懋撰
序
送進士還鄉序
吾少時讀柳子厚送苑論歸覲詩序見其有所謂風雨
筆札雲烟簡牘與夫桂枝片玉光生於家曳裾峩冠榮
南諸侯之邦者未嘗不羨其文章之富慕其登第之榮
也及觀韓昌黎之贈張童子乃曰愈將進童子于道又
曰童子宜暫息乎其已學者而勤乎其未學者然後知
仁人君子愛人以德者其用心固如此彼柳所誇者不
過庸人之見世俗之言耳嗚呼士君子所當為者寧獨
富文章取科第而已乎成化丙戌之春翰林學士劉公
奉天子命品藻天下士某君某以雄文碩學擢高第而
懋亦幸與其列視昔之柳與苑韓與張同出顧公陸公
之門者事頗相類已而君以天官奏得循例歸省其親
老其問學以俟召用又與苑張之歸覲者適相似君子
行也吾不敢以柳之言瀆君聽敢推明韓之所謂進於
道者而贈君可乎夫聖賢之道載諸經具之吾心而著
於日用事物人倫之間不可須臾離者君歸尚當讀所
未讀之書窮所未窮之理而以其平日講明之得諸經
者若大學之敬中庸之誠論語之操存涵養孟子之體
驗充擴一一反之身心實踐而力行之盡落其華以就
其實用試厥政於一家則内而父子兄弟夫婦外而宗
族鄉黨州里凡其事親事長處已待人應酬交際之間
舉無或背於道求之吾心而無慊考之聖賢而不謬驗
之内外而無怨則身修而家齊所以治國平天下者不
外是矣他日立乎朝廷之上推其所學見諸實用功名
事業直欲追蹤古人不為漢唐以下人物夫然後上不
負天子中不玷科目下不誤蒼生而於道其庶幾乎苟
徒充經笥茂文苑一舉及第便謂終身事業在是則草
廬先生所謂鄙人而已何取哉懋不肖無似願與君共
加勉焉
送劉世美還京序
成化丙戌春三月廷試進士賜羅倫等三百五十有二
人及第出身有差既而循故事選進士充庶吉士員居
之翰林膳以大官而不勞以職務俾之盡讀中祕之書
以修其所能充其所未至盖將儲養成就大其器業以
大他日之用其為人才治道計者至重也惟時在列之
士閩中林亨大王世英吉水宋爾章華亭張汝欽姚江
邵惟貞天津劉世美莆陽黃仲昭東安施彥厚洛陽翟
廷光淳安商懋衡安成李廷章耒陽謝元吉江浦莊孔
昜石宗海貴溪畢廷珍新淦何惟一山海鄭克修甬東
章元益上虞陸克深海虞李世賢番禺鍾美宣閩中王
文魁張夀夫皆一時俊髦而懋之不肖亦獲厠名其間
凡二十有四人咸以布衣首際隆遇罔不感憤思奮圖
惟報稱相與切磨講習端乃心正乃學砥礪乃名節平
居論議必以古人上不負天子下不負所學相規勉慷
慨自許契誼相投盖金可斷而蘭與臭也豈非一時之
幸哉居歲餘而夀夫文魁相繼以卒亨大復以母喪去
存者盖二十有一人未幾而拜官之命下矣爾章世賢
仲昭懋衡與某皆為翰林編修孔易檢討彦厚廷光元
益皆給事中元吉克修汝欽惟貞惟一廷章皆監察御
史世美世英宗海美宣主亊戶部而克深禮部廷珍水
部出視事於濟寧或官守或言責各有攸司曾未踰時
而某與仲昭孔易俱以罪責補外仲昭知湘潭孔易判
桂陽某亦待罪臨武遐荒萬里自分永與朋舊暌隔矣
已而以言者留南都仲昭暨某評大理孔易副行人其
後元吉以言事忤旨出為南陵丞惟貞謫知浦江美宣
謝病歸南海皆道出金陵邂逅一叙平生獨恨爾章又
爾物故徒以旅襯過此某等又相與哭而送之江之滸
追感疇昔寧不為之慨然也耶去年冬世美適以公事
來南都寓於館人者四閱月因得數相過從間與道舊
則世英復以憂去克修諸人亦往往㗸命走四方其朝
夕聚首於京師者無幾矣因相與竊歎向之二十四人
者别幾何時而去就存殁升沉離合不齊已若是而况
於數十年之後三百五十人之衆乎其不齊殆必有甚
焉者矣雖然事變之不齊者天也於萬變不齊之中而
求所以齊者人也彼死生也去就也升沉也離合也天
之所為者吾固不得而齊之若乃立身行已之道事君
之義不以死生而變不以去就而移不以升沉離合而
異吾徒之所以自許有不在天而在人者獨不可得而
齊乎齊其所可齊而於所不可齊者有弗計焉則夫不
齊也者又所以為齊也願因世美以諗諸同志尚能於
人事不齊之後不忘久要之言乎世美歸金陵大夫士
咸詩以餞别某病於不能詩也故叙此於簡首以道吾
私云
急流勇退詩序
井菴林生先貴實莆人也起家進士官六察經學行誼
推高一時其立朝有氣節侃侃論事不畏權貴其董畿
内學校之政以平生所得忠孝為教士類翕然宗之居
無何以疾在告盖家食者十餘年矣兹復奉命來按兩
浙理鹺法剗政之疵剔民之蠧威行惠孚商農胥悦未
朞月事皆就緒凡咨諏所及知無不言前後所陳時政
數十事多見施行衆方仰其有為而先生又以疾作屢
抗章乞致其事命未下聞代者至遂不復造朝亟遣人
&KR0819;納其璽書符印而飄然以歸時先生春秋五十有九
入仕踰二十載而在職者僅兩考嗚呼其可謂難進易
退者矣外臺諸公重其去咸賦詩為餞而題其卷曰急
流勇退盖取宋錢宣靖公若水故事而云然也詩既成
提學憲副以某嘗受知井菴俾為之序某辭不獲命乃
作而言曰世之仕者莫不易其進也而君子每難之莫
不難其退也而君子則易之其進其退天下國家輕重
係焉夫豈徒哉如或進焉決性命饕富貴不能有為於
當世退焉亂大倫羣鳥獸不能有補於名教惡在其為
進退也耶姑以宣靖之事明之方其進而佐同州直玉
堂副樞密也政事文章謀猷諫諍傑然有聞於時固非
徒進者矣又其有感於吕蒙正劉昌言之事而蹝脱富
貴若將凂焉亦豈苟焉而退者有宋三百年士風之美
重道義輕爵禄難進而易退者皆自宣靖倡之而文信
公之孤忠大節又嘗有慕於宣靖之為者則其有功名
教豈下於桐江一絲扶漢九鼎者哉夫以宣靖之賢進
退皆可稱道而麻衣獨以急流勇退目之者謂退之益
尤有大於進也觀諸宣靖則知先生矣安知異時難進
易退之風不自先生倡之耶諸公之作所以反覆咏嘆
深致其意者得非有感於斯耶世之議者不察乎此顧
乃以為無故而苟去矯俗而近名豈其然哉豈其然哉
雖然宣靖之行高矣道則未之盡也士君子所當為者
何但如是而已乎古人有言願無以此舉自滿某也敢
為先生誦之
追送謝侍講鐸赴召後序
聖天子肇位四海弘闡大猷聿隆繼述詔起侍講謝先
生於家食以修憲宗皇帝實錄先生如京師取道吾婺
中書王舍人允達率諸士友祖餞雙溪之滸衆各為詩
以侈其行王君既以先生出處之義法乎聖賢者序其
前矣然引而未發也某辱知先生最舊適有他故弗遑
走送意甚缺然將欲贈之以言而兹行之端由非淺薄
所能識也敢推本王君之論而質諸先生可乎昔夫子
志在春秋行在孝經斯二者何休所謂聖人之極致治
世之要務也世之君子莫不知宗孔氏而要其志行所
歸有弗畔焉者寡矣先生少明孔氏經取進士高第官
翰林以文章名海内既而有所不樂逮遭喪而歸以疾
在告杜門著述殆將十稔作會緦亭於祖塋之側以尊
其祖以親其族凡所以修德立功揚名顯親者莫非從
事於孝經之行也其在先朝嘗與修英廟實錄稽合同
異褒貶得失書法嚴謹無愧良史今兹聞命又幡然出
當載筆之任非有春秋之志者耶處非徒處孝經其行
仕非苟仕春秋其志彼以猿驚鶴怨為疑者烏足以知
先生哉是行也紬金匱石室之藏綜邦國四方之志揚
洪烈彰緝熙表忠直黜奸佞大書特書上成皇明一經
以續麟筆之絶以幸天下後世謂為善學孔氏者非耶
雖然猶未足以究其志也吾夫子之作春秋盖有不得
已焉今先生上遇堯舜之君前席召對從容啟沃凡春
秋之惇典庸禮命德討罪者一一見諸行事以措斯世
於唐虞三代之盛非反袂泣麟之比豈徒曰志之云乎
先生其尚以春秋之筆而竄定典謨之書哉不然則以
行止驗天機若朱子送籍溪之云者亦莫不有孔氏家
法存焉於先生何病乎然非所望於今日者也先生行
哉某與天下蒼生同一引類
送中書王舍人汶赴召詩後序
嗚呼三代而下儒以無用而取人之鄙薄訕笑者衆矣
非儒之無用也儒焉非儒而盜名欺世之不足為用也
安得真儒之效一白於天下而刷此恥哉吾友中書舍
人齊山王先生允達自其先南稜先生得考亭再傳之
學於其外祖通齋葉先生以儒名家者數世矣至待制
忠文公始以文章鉅儒受知太祖而身殁王事弗䆒厥
施博士公將繼志焉而享年弗永皆未覩為儒之效譬
之火焉久鬱必發譬之水焉久蓄必流其有待於先生
乎先生世其儒學以科第起家官鳳閣典絲綸在帝左
右令聞日昭具駸駸乎顯庸矣而志有不為以病免歸
豈天意猶有所待耶今天子出震繼離召用羣儒一新
庶政慨然有意於唐虞三代之治時在廷之臣有以先
生文行為言者部符下郡縣促令供職先生猶以疾辭
而郡邑之大夫交勸駕焉不得已乃起而就道吾鄉諸
士友喜相告曰儒道其亨矣乎爰即其道路所經分為
十詠各賦詩以壯其行先生過予言别出以相示某於
諸君之言竊有感焉昔蘇太史平仲謂人之出處皆天
其處而修身出而行道則人之所以奉乎天也故儒之
未用其責在天用之而弗覩其效無以奉乎天者其責
在人天人交至則其道有弗亨者耶今先生之歸未嘗
有意於出而以公論驅之出焉豈非天乎天其或者一
試用儒之效於今日則先生之出夫豈徒哉但嶢嶢易
缺皦皦易汚盛名之下其實難副先生之出亦良不易
哉唯先生弘遠謨以禆新政奉明主於三代之隆毋使
儒為無用而起人之鄙笑斯足以奉乎天而無愧矣先
生其敬念之哉所以倡前人之業副友朋之望為儒道
之光者不在兹行矣乎某之辱游於先生非一日矣敢
竊取古人以規不以頌之義而書此於末簡以道其惓
惓愛助之私云
送穀齋林先生典之鄖陽序
人情莫不厭常而好異故天下之事往往廢於常而成
於異盖常者其故異者其新也故者人所習見而玩之
故厭且忽焉而其事以廢新者人所創見而貴之故好
且趨焉而其事以成若風雲雨露之在天走飛草木之
在地皆人所常見而玩者一有甘露之降慶雲之見鳳
麟朱草之生則莫不爭先而快覩焉以其新而異也在
物且然而况人與事乎國家故典凡學政教諭諸文學
官必歴滿九載而謁選於吏部課其最者乃陞教授此
用常制以待常材人不之貴也今天子厲精治理誕敷
文教謂學校風化之原教授學官之長匪得其人民罔
視效爰命天官妙簡學行優異之士不循常資而擢為
教授以責其成盖始異其制也時則穀齋先生林君汝
惇由西安教諭未滿考而躐拜鄖陽教授非以卓異之
材而膺兹異數者乎故士林雷動而歆慕焉鄖故為襄
陽屬縣僻在西南人稀土曠而天下之流民萃焉異時
嘗有竊弄潢池之兵者至煩六師以戡定之頃年以來
始歸皇化而悉附於版圖物衆地大由是陞為郡焉其
郡新設其民皆新附之民非得於素教而預養之者先
生以新制所用師儒而臨新設之郡教新附之民其事
皆異於常焉則其為教必將有出於尋常舉業之外者
矣昔安定之教蘇湖時俗多尚辭賦而獨明體用之學
故士風為之丕變人材皆適於用而棟梁榱桷之頌興
焉夫湖學之體用不外乎聖賢大學自新新民之道先
生素所蓄積也推其所得以淑諸人舉舊染之汚而一
新之使鄖陽之俗化鄒魯之風則其成功之美必有大
異於常者奚止為文翁之蜀常衮之閩而已哉所謂事
之成於異不在兹乎其門人以某之辱游於先生最久
且故而來徵贈言某竊惟先生家學淵源與文行之懿
焯焯乎在人耳目不假言矣而區區稱頌惜别之常語
又不足為先生道也惟是鄖陽之行事異於常故欲先
生有以成其異者使天下後世知君子之所為果有異
於人焉先生其以愚言為然否
送羅司業欽順侍親南還序
少司成泰和羅先生允升由内翰來官南雍即迎其嚴
君栗齋先生以就養既二載而栗齋以桑梓久違松楸
在念有歸志焉先生則以栗齋高年遠涉江湖而二季
皆官於外乏人侍養乃疏請於朝得賜假送親南還太
學諸寮屬以為先生是行實關世教之重非但為家慶
之榮也爰各賦詩以華其行謂某於同官有一日之長
也俾為之序嗚呼天下有至德要道得於降衷秉彛之
初發於良知良能之天體之身而身修行之家而家齊
推之國與天下無不治且平焉守約而施博者其惟孝
乎先王庠序學校之設皆以申明乎此而司徒六行師
氏三行之教必先乎此其朝夕從事於詩書者所以講
求乎此肄習於禮樂者所以節文乎此而樂乎此也士
之所以為學豈容外此而他有所事乎特患所以教之
者無其本耳昔唐陽城以其孝友薰襲里閈及為司業
而教學者以忠孝有三年不歸省者斥之由是羣生聞
禮後學知孝而忠義之士若何蕃輩皆出其門國家卒
有賴焉謂非本之身教而致然耶今先生以詞林魁彦
膺師儒之任其教道之善職務之修立身揚名以顯其
親者固無不至而迎養其親於是也朝夕左右夔䕫齋
慄先意承志以悅其心非徒旨甘温凊以奉口體而已
兹復親導安輿錦歸故里則所以尊其親者又有加焉
今聖天子厲精政理圖任責成凡羣臣以他事乞歸者
皆莫之許而於先生侍養之奏即允其歸豈非欲以孝
治天下而重先生之身教乎先生行矣戲綵高堂薦羞
先壟靡有不孝自求伊祜竣事而來隂感默化則濟濟
多士寧無克廣德心而興於孝弟者耶殆將有德有造
不肅而成必有若君陳張仲者出而媚於天子以弼成
孝治視彼陽城之生徒斤斤皆循法度者不足言矣某
也親既歿而年已邁孝有不及弟有不時欲為先生之
行不可得徒切慨歎無足為教願因先生之教有成而
幸逃尸素之責焉故書此於簡首以道吾私云
新刊楊鐵崖詠史古樂府序
昔者元氏之有天下也收南宋之遺才而廸簡在王廷
風教稍振故文章一脉代有作者未嘗絶響若虞伯生
范德機楊仲弘揭曼碩歐陽原功馬伯庸薩天錫暨吾
鄉黃晉卿柳道傳諸人各以其詩文鳴莫不涵淳茹和
出入漢唐郁乎郴郴何其盛也然其時衆作悉備惟古
樂府未有繼者於是會稽楊鐵崖先生與五峯李季和
始相倡和為漢魏樂府辭崛強自許直欲度越齊梁而
上薄騷雅偉乎其志哉至如詠史則季和每推服鐵崖
為上手鐵崖亦自謂余用三體詠史用七言絶句體者
三百首古樂府體者二百首古樂府小絶句體者四十
首絶句人易到古樂府不易到至小樂府則他人不能
惟吾能之若此編所錄者特其一體耳成化癸巳御史
中丞江浦張公巡撫閩中涖政之暇出示某而語之曰
鐵崖先生平日所為樂府詩最多今僅有存者天官少
宰葉公與中曩為僉都御史出撫東廣嘗得其門人吳
復所編若干首已鋟諸木矣近得此帙於前江西提學
黃先生純之子知州&KR1729;喜其詞古意古可興可觀讀之
使人懲創感發隠然有三百篇之遺風特未得其全集
耳兹將刻而傳之子盍為序某辭不獲命乃復於公曰
自王迹熄而詩亡一變而騷再變而選而樂府而歌行
諸作至三變而為律作者徒知從事聲偶之間而不能
馳騁以極夫人情物理之妙其去古也遠矣獨先生之
作逸於思而豪於才抑揚開闔有美有刺陳議論事婉
而微章上下二千年間理亂興亡之故若指諸掌而其
命辭皆即史傳故實櫽括而成叶諸金石若出自然昌
黎所謂横空盤硬語妥貼力排奡者先生有之是宜公
之甚好而欲永其傳也雖然鐵崖法乎魏漢者也公且
好尚之若是如有國風雅頌之音則其好之宜何如哉
公之於文詞且欲復古而况為政豈不欲行古道而使
今之天下復於唐虞三代也耶斯則某也深有望焉乃
若先生名系爵里與其文行之詳見於宋太史景濓所
為墓誌者已暴於世矣兹不著云
重刊香溪范先生文集後序
進士唐君尚虞之治蘭谿也用儒飾吏善於其職克協
上下聲稱翕然乃於涖政之餘閱地志訪遺書禮鄉賢
將以興廢舉墜隆化美俗於是香溪先生范公之後曰
永昌者出其家藏之集二十有二卷盖先生從子右史
蒙齋之所類也唐君讀而歎曰先生之文世知誦習者
心箴而已他盖罕有知者今觀其言如以恥為入道之
端以古之聖賢未有不由悔而成又謂學者覺也心且
不存何覺之有皆超然自得於學極有警發不獨心箴
為可取也故朱子有不知從誰學之語先輩謂其得於
孟子者為多若先生者豈非所謂豪傑之士哉幸此集
尚存惡可使之泯没而弗傳耶爰命鋟梓以惠學者而
俾某識其末竊惟先生之學之文與其立身大節故侍
郎陳公嚴肖禮部吳公正傳序之詳矣某生也晚弗獲
接聞前輩餘論於先生所造未能窺其萬一尚何贊其
辭哉獨念吾鄉聖賢之學前此未之聞也而濬其流者
自先生始繼而後有東萊兄弟麗澤之講授又其後何
王金許遂相繼以得考亭之統道學之傳於是為盛非
先生之功而誰功今當道學不傳之餘而唐君復以先
生之文倡焉其所望於吾黨之士者不淺豈天意又欲
大昌斯道之傳也耶不然何閟於前而顯於今耶誦其
詩讀其書而遐想其人於數百年之上能無奮然興起
者耶此某於唐君是集之刻所以重有感云
鄉賢祠志後序
古人祭有道有德者於瞽宗又謂鄉先生沒而祭於社
則鄉賢之有祀尚矣金華在故宋時嘗祀梅節愍宗忠
簡潘默成三賢於學宫祀東萊吕成公於麗澤書院至
元則又有四賢書院以祀何王金許四先生後遭兵燹
羣祠皆廢我朝成化初浙東僉憲辛公訪謂東萊既從
祀孔庭而四賢講明道學以續考亭之緒其功尤大乃
奏立正學之祠然宗潘諸公猶未及焉弘治丙辰浙藩
參議湖南吳公旬宣所至庶政時敘乃攷方志修古典
謂兹文獻大邦名公鉅儒彬彬輩出立德立功立言者
後先相望殆不可縷指而有道有德鄉先生之祀僅若
是焉非缺典乎宜有以舉其廢者於時巡按侍御東廣
吳公觀風察政洗冤澤物適臨兹郡聞公之議亦謂其
有補世教弗可緩也爰命有司綜理其事而同守薛侯
敬之剛敏有為志崇先哲承命唯謹以學宫地隘弗稱
妥靈而卜地於郡城南隅經斯營斯不日就緒公又以
為郡故多賢弗可限之以三而著錄於志傳者累數百
人亦弗能通祀也乃推擇其名德最盛者數十人而尸
祝焉其已祀者則仍其舊間又雜取東萊四賢及祠中
諸公之遺事遺文類而集之以為祠志欲人之誦其詩
讀其書而論其世也其幸教吾黨之士者何其至耶既
乃命某識其末簡嗚呼疇昔吾婺稱小鄒魯他郡莫敢
望而儗焉夫何前修既沒徽音莫嗣衰微不振者於兹
百年山川如故風氣不殊何古今人不相及耶亦其世
降俗流未有以感發興起之耳古之化俗導民者非必
其條教之詳法令之嚴也盖有隂感默誘神而化之使
自趨之之道焉昔廬陵有四節一忠之祠文丞相履善
少嘗遊之而欣慕曰死不俎豆其間非夫也厥後文公
果以精忠大節著於天下視前人益有光焉非祠之所
感而然乎此侍御與公所以汲汲於是也後之人進而
瞻於祠像退而考諸祠志遐想其人於數百載之上必
將有奮然於中不能自已而思所以俎豆其間若文公
之為者矣孰謂諸公是舉無關於風化也哉雖然祥有
開而必先運無往而不復造化人事盛衰之理往往相
仍而行百年曠典一朝而舉殆不偶然得非吾婺將復
宋時之盛而天啟之乎邦人君子尚知勉哉尚亦無負
於天無負諸公之望哉
蘭谿縣志序
周官大司徒職方氏皆掌天下土地之圖而又有外史
掌四方之志此後世郡邑之圖志所由始也吾郡在宋
洪遵有東陽志元贍思又有續志皆統紀一郡之事而
於諸邑未暇致詳故他邑亦皆各自為志獨蘭谿自唐
咸亨始為縣歴宋元迄今八九百年未聞有為之志者
其疆域山川民物貢賦人材風俗與政事之損益吏治
之得失漫無登載缺典甚矣邑先正禮部吳公嘗著敬
鄉錄略識前代碩儒才士名卿賢相之本末而附以詩
文又取祠廟碑誌及鄉進士題名等記以存是邦之故
實庶幾可補邑乘之闕而書又亡逸不存可勝歎哉乃
弘治癸丑崑山王侯用檢來為邑宰涖政之暇欲考圖
經求故典而不可得謂是邦為浙東要會之區素稱望
縣而文獻不足若是豈非為政者之責乎乃命庠士之
秀者分詣各鄉訪遺老詢故事凡寺觀祠廟之壁題石
刻故家名族之志傳譜集悉皆采摭以來而屬前進士
靖江令鄭君威甫為之詮次予亦與焉鄭君暨予辭不
獲命乃據洪贍二志為凖益以故所傳聞新所采錄參
諸史傳及先輩文集中有及於縣事者咸以類附其目
五十有六釐為五卷草稿粗具未及刪定而王侯有召
命入為臺察其事遂寢厥後西蜀許侯鵬舉欲踵成之
而又不果正德戊辰丹徒許侯補之始至適值艱歲撫
綏靡暇越再朞而政成愛立百廢具舉爰謂昔人所為
有益於後人者弗可以莫之繼也乃取前稿躬自校閱
重加審訂而損益之以成一邑之典仍繪圖以冠其首
且將鋟梓以廣其傳以予於是昔嘗與有力焉俾述顛
末識歲月於其首予惟是編之成豈徒存故典表先哲
以昭示無窮而已哉將使後之觀民設教者於是而求
其故以盡更化善治之道論世尚友者於是而稽諸古
以為多識畜德之資亦未必無小補焉然非王侯創之
於始則後將何述非許侯成之於終則先將何傳二侯
之功殆未可以優劣也第區區輩學殖荒落聞見寡陋
且生數百載之下而欲攷求紀述於數百載之上文獻
既亡無從取徵而一邑之間又未能如太史公之周遊
歴訪未免襲誤踵訛舉一廢百為可愧耳若乃窮搜博
考續而書之以補其闕失者端有望於後之君子
吳烈婦詩序
自關雎之化熄而閭巷之間無復漢廣行露之風自彤
史之職廢而閨門之内不聞婦訓姆儀之懿於是乎天
理日微人欲日熾桑中濮上之音延於天下世(闕)
而天理之在人
心有不泯焉者故裙襦之中亦有能閑禮義守貞操不
降其志不辱其身臨大節而莫奪赴水火而如歸若吾
鄉吳烈婦者豈習俗所得而變耶盖烈婦為里人某妻
遭亂與其夫倉皇避難去家西行一里許聞鼓噪聲足
弱弗能步度不可勉乃謂其夫曰君宜自脱禍弗以妾
為累夫曰子將若何烈婦曰妾義不受汚惟有死耳夫
號泣不得已舍去既而遊兵四集將追及焉適道傍有
池曰梅塘水潔且深遂投其身以沒後數日兵盡夫蹤
跡至其處見烈婦屍浮池面雖盛暑而顔貎如生乃舉
而葬焉時歲戊戌之夏六月也其後好事者聞之為傳
其事而薦紳能言之士又從而歌詠焉盖亦秉彛好德
之良心有不能已者今某之孫以其文若詩彙為一帙
謁予而告曰先人有美而弗知不明也知而弗傳不仁
也吾將以是傳之子孫俾無忘烈婦之訓願丐先生一
言以張(闕)
之始而
閭閻一二女婦已能自拔流俗而趨乎禮義豈非天意
將興文明之治於今日而有開必先者乎異時國家采
民風被管絃以比隆於二南之盛者不有取於是耶是
又不但為一人一家之美而已故為序而不辭
繼慈哀些序
浙藩參議衡山吳公某行部之暇訪予山中出示繼慈
哀些一編而泣告於予曰吾母太宜人武氏者方其少
時擇所宜歸不輕從人而至於愆期有孟光之志先戶
部公聞其賢求為繼室以鞠吾兄弟不幸于歸五載而
喪所天則誓堅柏舟有共姜之節嫠居匹處朝夕劬劬
躬炊㸑織績以衣食吾兄弟而進之於學卒成二子並
以科第起家列官中外是雖翟母之織屨以隨方進者
弗能過也晚歲以某貴兩拜恩封某時為戶部尚書郎
官出使外藩得便道歸省承歡月餘方圖終養而竟以
一疾奄然弗起其為悲痛可忍言哉不肖孤幼失怙恃
賴先宜人長育成就式勤且瘁以有今日生不克養己
抱中天之恨没又弗能昭示德善以垂不朽其何以慰
吾親於地下乎所以發潛闡幽而相予之哀者幸有諸
君子之詩在焉願君子一言以序之也嗚呼世之為繼
母者當夫存之時不困虐其子而使之食楟花衣蘆絮
者鮮矣况於盛年夫亡而能守節以成其子若太宜人
者乎迹其賢行雖程穆姜芒慈母豈能專美於前耶此
參議公之所以感慕終身弗忘而諸君子之詩所以哀
悼而嗟嘆之者亦豈無從之涕哉故為書諸首簡使後
之讀是詩者得有考焉
文山吾先生夀詩序
予友吾先生景端以淵博之學淳篤之行通敏有為之
才英邁不羣之志温純典雅之文卓乎當世始出而論
秀於鄉褎然魁薦比入京師游太學而六館之英斂筆
推讓逹官名士内交恐後貴游子弟爭從受業莫不以
掄魁擬之而五上春官不一偶盖工於瑟不工於求齊
也嘗以親老棄進士舉俛就乙科得教諭江浦母夫人
時已有疾弗任遠途乃獨侍尊翁慎齋先生以之官而
留其妻若子養母於家居數歲慎齋忽有所不樂遂復
棄官以歸克施有政而宗黨外内莫或間言盖其爵以
天不以人也教人講學為文亹亹不倦而於禮義廉恥
孝弟忠信之行尤惓惓焉士類翕然興起及去江浦而
家食者又十餘年矣四方學者考德問業戶屨常滿隨
其才分咸有所得斯又其推以及人者也先生之表表
若是而欿然不自足焉進德之功老而彌篤其亦庶乎
有道之士哉先生之生歲在重光大淵獻而今兹之歲
又復在焉八月己酉其初度也以絳老之例推之盖歴
三百六十有五己酉矣而精明強健無異壯時為夀未
可量也吾黨之士姜仁夫實夫董遵道輩仰昌黎之山
斗有不勝其祝願之私者相率賦詩以為夀觴之侑而
屬予序之或曰死生富貴有命在天夀非人之所能為
也其可以祝而得哉天之生物栽者培之以先生之所
樹立栽之深矣則其因材而篤將必有培之者而奚假
乎人言之祝哉或曰不然書稱人之所欲天必從之則
天非有外於人也其不可以祝而得哉古三百篇所錄
若南山有臺若瞻彼洛矣若蓼蕭鳲鳩行葦既醉諸詩
之頌其君往往以夀祝之亦豈無其理而為之者哉况
乎周王夀考遐不作人則夀先生者斯文之所由夀也
而可以不祝乎哉予謂二說雖殊各有攸當在先生者
不容於祝而有必培之天在後學則不容不祝以覬乎
從欲之天也天之所存其夀之所在乎若先生之所以
自處則知天不貳而事天以終身俛焉孜孜不知年數
之不足而前所謂二者之天又有不容計者豈曰夀之
云乎以懋之辱游最久而荷教為獨厚也故不敢以他
辭佞而述其所聞於先生者以為夀
碑記
觀亭記
聖天子臨御以來厲精求治監觀四方深燭民隱慮岳
牧諸臣弗克以昭聖化海隅蒼生容有不被堯舜之澤
者於是分命臺憲重臣撫治方岳亦古者分陜之意時
則江浦張公以右副都御史實來於閩公之始至剗政
之疵剔民之蠧癉惡彰善敷和於下既道大行民用康
止爰命作亭於公署之後圃名之曰觀亭以待蒞事之
暇而宴休焉盖取柳子所謂君子必有游息之物高明
之具而為之者歟然是亭也非有花竹泉石之勝山川
林麓之適而奚以為觀耶在易有之風行地上觀先王
以省方觀民設教盖古者天子親行巡狩以察四方則
命陳詩以觀民風是之謂觀自王迹熄狩禮廢後世始
命大臣巡省以代親行若漢之直指唐宋之安撫宣撫
今之巡撫是已是其職固亦宜以觀民設教為事者也
或者知不出此往往急於簿書期會甲兵錢榖之務而
已嗚呼是果所謂一道德同風俗者耶然則亭以觀名
公之志可知矣閩之人庶幾其有瘳乎夫以燕居閒適
之地而不忘是心則其來旬來宣咨諏咨詢所以為下
為民者宜何如哉雖然觀未易言也有所觀必有所以
為觀所觀者民風所以為觀者我生也彼民生之休戚
風俗之&KR0839;惡吏治之得失皆生於我之所行何如耳故
曰觀我生觀民也而可以易言哉觀公旦者以周南觀
公奭者以召南觀畢公者以東郊寧知異日之觀公者
不在閩南也耶明聖當天邁迹三五將隆二南之化以
風四方而公以耳目之臣當分陜之任其可使周召諸
臣專美於前耶蔽芾甘棠勿剪勿伐必有賦是亭為公
之所茇者矣庸記此以俟風化之成
東陽縣修學記
浙水東文獻之邦婺為稱首東陽婺之屬邑由漢唐來
其人以孝行忠義文學政事勲業名者彬彬可稱第進
士者以百數其民俗亦樂善好施有立義塾置義田若
范文正之為者皆他邦所希有何其盛也然人材風俗
之盛衰在學校而學校興廢則係其令之賢否成化戊
戌之秋溧陽繆侯以才進士出為是邑始至以故事祗
謁於先聖先師顧視學舍皆壞漏弗支禮殿倫堂屋而
未潤大懼不職以隳教基圖所以興其廢者而未知費
之所出乃詢於衆得富室之好義者張惟大輩十人願
以餘力分任厥事於是增葺其殿若堂之未備者改作
其門廡齋序之欲仆者而棲士之舍會饌之堂習射之
亭以及庫庾庖湢各以序為又撤去文昌土祇二祠之
不在祀典者而别為之屋以祀邑之孝子與先逹諸賢
其廟貌未嚴則考禮典按圖式以正冠冕服韍之飾而
藻繪中度禮器有缺則命工範銅治竹木為之罇爵簠
簋罍洗俎豆籩篚之屬而釋奠之用始具是役也衆心
翕然如恐不及不煩程督競奏厥功而棟宇之崇宫庭
之敞&KR0627;堊丹雘之華式稱其為泮宫矣凡為大小以區
計者若干為器若干肇事於其年之某月訖工於壬寅
之十月盖有經始勿亟之意焉侯於規畫勸相不憚其
勤而贊其事者則學之教諭某訓導某也學既成侯諏
日之吉將率其僚吏諸生釋菜以落焉而以書來告曰
吾之新是學諸父兄之力也幸為之記以永厥功且有
以教其子弟使有所興起焉予惟今之為政不得罪巨
室者寡矣况能出彼所有以相吾之興作者乎靈臺子
來侯其近之爾諸父兄能率侯之令為所當為其視昔
之立義塾者亦無愧焉固皆有可書者若乃侯之所教
崇正學斥非鬼表先哲為前人之所未為以新士習以
作士志則其可書又不但一時興作之功矣嗚呼賢哉
彼邑之子弟學於是者其興起於侯之教宜何如耶念
文昌之不屋必有以弄筆墨徼利逹為羞者聞先哲之
遺風必有起高山景行之思者望宫牆之數仞又必有
思所以入其門而見宗廟之美百官之富者有感於中
不能自己而早夜孜孜勉焉以求其至則小而匹休前
烈大而為賢為聖夫豈無其人歟夫豈無其人歟庸書
諸石以俟若前代建學之始與其廢興本末已有記之
者兹不復云
東陽縣覈田記
惟東陽金華望縣所隸十有四鄉民之係籍者至若干
萬千百餘戶其所有土田為畝若干萬千百有竒而輸
二萬四千餘石可謂庶且富矣然賦之所出必於其田
縣故有復熟官田若干畝名存實亡莫知其田之所在
其米一千三百餘石皆無所徵為政者以為大農經費
之入弗可虧也則以之抑配農民而責其償至其他官
民之田之米無徵者又三百餘石其抑配亦如之嗚呼
古之耕者助而不税其制不可及已後世有田則有税
然各隨其所有多寡而徵焉民未以為病也至於無田
而有抑配之稅則民之困極矣是豈真無田也耶盖版
籍不明姦欺百出有田者不稅有稅者無田逋租匿役
靡所不至政龐賦擾訴理紛紜非惟民所不堪而有司
亦病之矣溧陽繆侯之為是邑剗政之疵剔民之蠧威
行愛立訟清事舉既嘗一新其學以教民矣又謂仁政
自經界始經界不正而田失其實則版籍以之不明而
稅之逋陷民之憔悴無怪其然不有以更張之其弊何
時已乎乃成化十有八年適國家著令重造版籍遂以
右參政吳公之命首取洪武中魚鱗圖籍為之凖令人
戶各以狀陳所有田數而役民之善書數者使履畝而
量之仍以鄉老之公正者為監量辯其官民之田與號
名步畝稅糧之實沿革之故以及得業之人皆書之籍
既覈矣而猶恐有蔽於私者又更其人易其地覆覈之
且躬自臨視以發其隠伏正其爭訟焉夫然後宿弊潛
奸披露首服有受人之田不認其稅者有以其稅而寄
之他人者有寄之不收而棄其稅者有以官田隠為民
田以上地冒作下地者諸若此類悉釐正之凡所覈官
田若干畝民田若干畝以及職學買括等田其數皆與
舊額相當獨義莊為有餘計其所餘田畝適符復熟之
數侯乃歎曰吾知所處矣彼復熟田者即義莊而義其
名也以有餘補不足何不可乎詢之父老僉謂其宜上
于藩府藩府允焉而復熟於是有田其有陵谷變遷田
之果不存者則以新所墾闢之數充之土田既正稅得
所歸民業有經公租不負失業之民脫然若沉疴去體
灑然若執熱遇濯而無復抑配之苦矣其定著為籍曰
流水曰保類曰戶類者皆明白可據乃以附諸國版登
於天府焉凡民之任役者若干人始事於其年之春而
訖役於其冬邑人既皆悅喜相與歸德於侯而侯不自
居也則謝曰版籍之正田稅之均實聖祖舊章明天子
盛德藩府大官之令爾諸父老之勤也吾何力之有哉
雖然吾與若等所以救其弊於今日者非易易也異時
或有兼并之徒惡其害己而去籍焉則不得善其後矣
亦圖所以維持而勿壞使吾民永有賴乎乃謀伐石使
來請記予於是深有感焉夫仁政之不行久矣昔朱子
之守漳州也嘗欲推行經界以惠貧民時當道者惑於
浮議迄不果行有志之士至今為憾則為後世之吏欲
行其志不亦難乎今侯覈田於東陽雖未能為古經界
而有經界之遺意焉可謂善學朱子者矣而獲乎上下
莫或撓之則其時之所遭又有過於彼者豈非幸歟孰
謂吏於今者不得行其志哉然以朱子之不得為者侯
既為之則其所已為若水利若社倉若義役皆仁政之
宜於今者亦豈不欲次第為之乎吾見人之蒙其澤者
未可既也爾邑之父兄尚亦相與勉焉以贊其成哉若
其維持而勿壞則後之人必有任其責者而區區不腆
之言豈足以為永久之托姑用叙其歲月使來者尚有
考焉侯名樗字(闕)起家進士而為是邑方以治行聞
於時云其執役者之名氏與其鄉田土多寡税糧輕重
之數則列之碑隂
衢州府重修儒學記
衢故姑蔑之墟自唐天寶始為郡宋慶歷始有學其山
川所鍾異人疊出後先相望若清獻之勲業逸平之道
德尤表表者非興學之效哉宋社既屋學燬於兵至元
丁亥教授徐夢龍闢榛莽易瓦礫而宫牆之時則蛟峯
方公實為之記繼而郡之賢長貳襲有興作日新月盛
具於鄭鳴鳳洪焱祖孔思清鄭汝厚之記者可攷也我
國家稽古右文時敕所司修明學政正統初同知張侯
琛始作禮殿而堂廡齋舍之屬則知府王侯高唐侯愉
相踵成之書其事者郡人刑部尚書郎吳君錫也自時
厥後繕治不時日就摧圯乃成化辛丑清源李侯汝嘉
以尚書戶部郎官來守是邦下車廟謁顧而歎曰失今
弗圖後必甚費是棄前人之功而大厲吾民也適部使
者李某奉璽書來董學政亦謂侯宜有以起其廢者於
是經斯營斯具材興工易腐以堅闢隘而敞自殿而堂
而門廡而齋序各因其舊而修之若師弟子藏修燕息
之室廬若賓射觀德之亭圃以及庫厨倉廩養牲之所
咸撤其故而一新之其外則崇墉深池廣入門之塗樹
育賢成俊二坊以壯其觀巍然焕然既完且美又以四
齋之名舊無倫序而更之曰志道曰據德曰依仁曰游
藝以示教焉其為諸侯之學以布宣明天子之文命者
於是為稱肇事於癸卯春二月而訖工於乙巳之冬凡
為屋大小若干楹土木瓦石匠傭之資縻白金若干兩
用人力若干工事集而費不奢役興而民不擾皆侯規
畫有方所致相其成者則同守何侯通判李侯節推李
侯也落成之日教授陳君告于衆曰是役也公不匱官
私不病民存前美而不泯塞後費之無經事雖修舊功
倍創始不可無以昭示方來乃具其顛末使諸生留某
余某走余所居山中請書歲月鳴呼今郡縣之政類多
急於簿書期會而教化則未遑也間有事焉不過假興
作以為利飾觀美以要譽而已亦何有於教化哉有如
侯者獨垂意絃歌俎豆間非為利以要譽也謂非賢乎
其為教也取夫子之所謂道德仁藝者名其齋而不牽
於俗學之陋非賢而能之乎是皆可書陳君與二三子
者能弗替侯之功盖亦念侯之教也哉其志之必於道
據之必於德依之必於仁而後藝之游焉以無愧其所
以名齋者則庶幾乎從事於斯而不已焉雖逸平之所
傳於程氏者亦將有得而清獻諸公之勲烈特餘事耳
尚何科舉利禄之足云哉陳君與二三子其勉之山川
如故典刑尚存三衢家傑肯甘為昔人下乎吾知賢侯
所以作新而振起之者不為虛文矣異時濟濟多士克
廣德心必將有續泮水之頌者庸書諸石以俟
路西陳氏復義庄記
先王有大宗小宗之法以收其族而人無不親其親者
有百畝五畝之田宅以厚其生而人無不足於衣食者
故當其時男有分女有歸老有所終壯有所用幼有所
長而瘝寡孤獨廢疾者有所養也尚奚以義庄之賙恤
為哉夫自宗法廢而親親之恩薄至有漠然相視如塗
人者田制壞而生生之道微至有貧不能自存而轉乎
溝壑者盖亦世降俗薄使之然者有仁人君子者弗忍
其視如塗人而棄溝中瘠也於是推吾有餘資彼不足
若文正范公之為義田以給宗族之在吳中者則其養
之有道惠之有術而有得於古人親親之仁豈非禮之
以義起者乎厥後吾婺之東陽路西陳德高氏聞風而
興起焉亦有義庄以仁于其族大要不出文正之矩度
而微有損益以適時變其事具於陸放翁之記者可攷
也德高以布衣而能勤勞節約不私所有希當代名公
位充禄厚者之所為其亦可謂難矣惜其後世浸以陵
遲加之兵燹之餘世異事殊而庄之不屋已非一日僅
有遺址存焉耳逮德高之九世從孫平仲讀書好禮雖
遺榮弗居而志在澤物謂前人之業弗可久廢爰議修
復以亢厥宗初庄之田畝以千計今則資非曩時之厚
而力有未逮故所割田不能什之一而其弟熙重亦以
田來助乃得百餘畝焉初田在塍頭昭福寺之傍者已
為他人所有弗可復得則以已田之在北岸者充之去
庄二里而近其規約視舊則又加增損焉凡族人之老
而無子者幼而孤者婦之寡而守節者以及喪葬婚娶
皆有給而子弟之有志於學者亦助其費其庄之産尚
薄不能遍及同姓之疎遠則先其親之近者自九都巡
府君而下其餘盖有待也以平仲之富不逮前人遠甚
而欲興廢舉墜於數百歲之下不亦尤難矣乎平仲之
經營是庄也割田築室始自辛丑於今五稔乃克就緒
而具其事來告予曰願得一言以厲吾後人俾勿壊嗚
呼義庄之設德高有文正之心矣義庄之復率乃祖攸
行平仲某以德高之心為心乎親親之心德高以之繼
述之孝平仲以之使為平仲之後者各殫厥心以繼以
述則庄何自而壊耶不然則放翁之言為後世之慮者
非不深且切也而何救乎是庄之壊哉爾子爾孫尚其
念之雖然豈惟君之子孫哉戚戚兄弟莫遠且邇秉彝
良心誰獨無之使世之貴富有財力者人懷是心各親
其親而至於不獨親其親焉則天下豈有一人之不獲
哉大道之行天下為公將不在古而在今日矣斯又予
之所樂聞也故為記之
蘭谿縣新遷預備倉記
洪惟我太祖皇帝以亶聰明作元后拯生民塗炭之苦
而措諸袵席之安其大造之仁蔑以加矣然猶夙夜憂
勤國恤民隱以謂歲不能以無歉民不可以無食爰命
所司出官鈔以易穀而儲之鄉社以備凶荒以恤艱阨
謂之預備倉其即周人之委積隋唐之義廪宋朱文公
社倉之遺意也豈非所謂竭心思而繼以不忍人之政
者乎於時蘭谿始有東西南北四鄉之倉視歲豐歉而
斂散之民是以不饑列聖相承建其有極斂福錫民太
平無事年穀屢登長民者懈於其職監視弗虔所儲蓄
者積而不散往往乾没於豪猾之手而倉随以壊矣宣
正以來歲或不收而生靈嗷嗷無所仰給朝廷始用大
臣之議令天下郡縣勸募富人入粟於官以為荒備其
輸粟至千石者賜以璽書旌為義民時無錫薛侯理常
乃作大倉於縣城之南數里倉嶺之下儲穀以數萬計
又謂之義民倉民固有獲其利者夫何歴時滋久奸弊
百出而倉非曩時之舊矣弘治壬子之春崑山王侯倬
以才進士兩載劇縣皆著能聲簡自天官來字吾民下
車之初歲適大祲民窮無告亟發廪以賑貸之而視其
倉屋皆壊漏弗支所儲之穀失亡大半而在庾者又皆
陳腐不可食矣侯為之太息流涕訪諸父老咸謂是倉
地處幽僻四無民居監臨以政務紛冗弗遑時至而主
守之人又皆一二十年弗與更代久而易懈至有死亡
逃散而莫之守者其勢易為侵盜又在大河之濱盜者
不勞負擔夜舟滿載而之四方者不知其幾加以水濱
卑濕隂潤所蒸在倉而腐者亦有之矣倉儲虧耗職此
之由而守倉人役以虧耗責償而破蕩其家者甚衆則
是倉雖曰惠民而適以為民害也侯乃歎曰法久而弊
生勢所必至不有以變而通之其可久乎乃相地於縣
治之東得廢寺焉其土燥剛無卑濕也附城而近監臨
可常至也去水而遠盜舟弗能逹也在闤闠中十手目
之所指視姦宄無所容也將謀改作以祛宿蠧而部使
者少參韓公行部至焉聞侯之議深以為然乃具其事
以白於鎮巡藩臬諸司得報如其請侯於是以義勸富
人之堪事授之規畫分其程度俾各以力自占撤其舊
以即於新中為廳事廳事之北為厫者三而左右對列
亦各為厫者三屋之以間計者凡四十有五其旁餘地
又皆可續而厫焉外則周以垣牆皆石其址而覆以瓦
幾二百餘丈前後重門以嚴出内而輪奐一新矣是役
之興人皆懼勞費而難成然公不費官私不擾民經之
營之在侯一心而義以感人其應如響凡富室之任其
役者運材效力如治其私趨事赴工爭先恐後肇始於
其年季冬之月而落成於來歲之春子來之政何其易
耶守倉之役前此多以鄉民則往來守視非其所便今
而易以市人則朝夕不離乎是倉矣先以久無更代則
虧耗數多而難於責償今而定為歲一交盤之法則無
久役而民不困矣倉雖既成人猶懼其儲蓄之弗廣侯
以是歲當重造版籍推割産税而受田之家皆物力富
強者也隨其所收多寡計畝而勸之得白金二千七百
餘兩易穀萬有千石自足當前虧損之數而倉儲不虛
非復向之名存實亡者矣倉廪既成而儲蓄不虛備荒
有具而困窮是賴邑之父老欣然而來告曰我侯涖政
之初小試經綸之業不遑他務而汲汲於是倉欲為吾
民深長計其所立之卓偉如是豈非推廣我皇祖仁覆
天下之心而為政者乎使其進而羽儀天朝上佐天子
以經綸天下則其他政之仁大庇吾民者可預推矣吾
儕小人自今其有瘳乎將謀伐石以永其功俾子孫世
世勿忘我侯之仁子盍為文以記其歲月某乃作而言
曰侯之為政非止一倉之仁而其志亦未嘗以是而自
滿也尚奚以書為哉然愚於是竊有感焉是倉之成侯
之仁吾民者固至矣若是倉能久而無弊則非所敢知
也繼今為政者必有我侯至誠惻怛之心然後可以行
是倉之仁又必有我侯逹權通變發奸擿伏之才然後
可以袪是倉之弊而全是倉之仁後之君子其念之哉
必切切焉視饑猶己亦以侯之心為心焉使是倉之仁
久而弗壊則吾民之蒙其惠者容有既乎故為執筆而
不辭
嘉樹亭記
浙憲使無錫邵先生國賢書謂某曰寶之先自高曾諸
大父而下暨先君子世為邑之開原鄉税長而廉靜一
德嘗儲千畝之入以充公家雜役之需其賦民惟正之
供未嘗過取一文誦其德至今不忘故有涖事之室一
區在城西倉北水次歲久荒圯己屬他姓其牆外有椐
木數株得其地者每曰此邵氏之樹也至虚其地而不
忍伐焉寶過感之將為亭其間以志先德君子為題曰
嘉樹之亭少師西涯李公既篆其牓矣子盍為我記之
某辭不獲命乃僭為之言曰昔韓宣子聘魯宴於季氏
見有嘉樹而譽之季武子曰宿敢不封植此樹以無忘
角弓遂賦甘棠此嘉樹之名所由始也今邵氏之樹自
其鄉人視之勿翦勿敗固即以為召伯之甘棠不但如
季孫之口誦其詩矣非世德在人能若是乎若其前人
之所樹不于他木而獨以椐焉夫豈無所取義乎宋王
晉公嘗手植三槐于庭而期其子孫必為三公以槐為
三公所位也况椐之為木詠於周雅可以扶老而為杖
者不猶賢人君子之德足以扶植名教為邦家之所倚
仗乎其所以期望後人者又非止於三槐之名位矣蘇
文忠公稱仁者必有後而謂魏公之業與槐俱萌則今
日先生之業寧不與椐而俱萌耶先生其尚益加培植
以大副先人之志罔俾王氏之槐專美於前視彼季氏
之嘉樹而歸德於他人者何可同日而語哉
浙南公館記
古之聖人善推所為而一視同仁非惟田里熙熙無愁
歎聲而行道之人亦無不被其澤故十里有廬三十里
有路室而五十里又有候館宿息井樹無不具焉天下
之旅所以悅出其途也春秋之世晉人崇大諸侯之館
而賓至如歸子産所以美文公之伯而陳之司里不授
館羇旅無所寓單襄公知其必亡則王政興廢其所係
固不輕矣今天下郡縣視其道里遠近縱横經緯皆有
驛舍以待往來非即先王無忘賓旅之意乎江浙天下
首藩而錢塘為東南都會之地鎮巡藩臬諸司之治所
皆在焉凡朝廷之逹官貴臣與四方之賓旅夷酋飛鷁
奔軺旁午而至將迎之不暇由錢塘而南以逹富陽舊
惟置驛江滸泛舟下上固不甚勞然以風濤不時之變
而顛覆是虞故行者往往舍舟登陸而浙會二驛相距
七十餘里沿水涯越山阜路多崎嶮卒遇風雨暴至潮
汐漲壅憩茇無所雖部使者行屬亦不免假爨僧舍而
湫隘弗堪人以為病乃弘治丙辰浙藩參議衡山吳公
始欲作室中道以息勞瘁以避風雨而急於民瘼未暇
也今年春復偕巡按侍御鄧公行部過之遂申前議侍
御深以為然關白諸司悉叶厥謀乃卜宅錢塘富陽二
邑之交得定山之南面勢清曠風景爽塏二驛至是道
路均焉爰命錢富暨仁和各出公帑之贏市材購工以
營候館中為之堂旁列廊序後為退室從以庖湢前設
門屏繚以周垣扁曰浙南公館規制周正不陋不華奕
奕乎停驂駐節之所式稱大藩之體矣經始於四月而
訖工於九月凡為屋大小若干楹縻白金若干兩董其
事者錢塘令吳君道也既竣事而公以書來俾某識其
歲月竊惟公與侍御諸公並以名世之賢膺方嶽之寄
不忍人之疲於遠途無所安息而修舉周官路室候館
之政其用心仁矣充是心焉則凡周官仁政有宜於今
者夫豈不欲次第而為之乎又况是館之設在藩近郊
諸公涖政之暇來游來觀于以省耕斂而行補助于以
察民俗而施教化或有事而圖可否為禆諶之謀野而
獲焉則其為益奚止於息行道之勞而已耶吾見浙人
之蒙其休澤未可既也異時輿誦有作安知是館之不
為甘棠乎視彼民隠之不恤王澤之不宣而汲汲乎飾
厨傳事過客以取名譽者惡可同日語哉故為書之以
示後人俾勿替是道焉
蘭谿縣重修大成廟記
蘭谿為婺望縣其山有紫巖之秀水泛瀫波之紋最為
竒勝而清淑所鍾英賢輩出有一鄉三八行者有一里
兩賢良者有一門五高者其他以經術政事文學死義
名者後先相望而仁山先生講道著書為朱學世嫡居
四賢之列尤為可稱謂非師友淵源之懿國家作養之
功能若是乎其邑之廟祀先聖雖肇自有唐而即廟建
學則始宋崇寧至紹興已未而知縣柴紱重建之及咸
淳庚午而知縣薛至又撤而新之既自為文以紀其成
矣有元至治之初知州瓜爾佳珠爾噶圖病其卑陋弗稱
王居始大其規而改作焉功未就而去崔雲翼嗣成之
而先正禮部吳公師道為之記迨于聖朝稽古右文興
學育材在永樂中則知縣宋哲作之趙克寬繼之而廟
學嘗一新矣暨天順後則知縣王魯縣丞陳瓚始之唐
韶蘇琰終之而廟學又再新焉然雖曰新之而僅取苟
完弗克遠圖至於昨歲乙亥之春三月乙丑之夕風雨
大作忽聞廟中有聲異常及明視之則見其東北隅棟
梁節梲悉皆崩壊獨宣聖廟像儼然如故得非天所祐
乎時邑之令丞缺員而郡倅趙侯天定來掌邑事欲行
改作而官帑久虛又罹荒歉弗忍勞民乃具其事聞於
上而亞參某僉憲某命以廢官局之閑地貨鬻於民得
白金若干鎰因以市材購工經斯營斯用良易朽以壯
代橈其上之覆板不堪漏濕下之土牆難禦風雨則皆
以甓為之務為經久之規而侯之視是役也日省月試
衆心樂趨不日而竣事矣但其財用未周而兩廡尚有
待焉己而海虞錢侯烱來為邑宰欲纘其緒而未有所
處適侍御吳公奉璽書清理戎籍按行至邑具以告焉
公遂以所罰贖刑白金若干鎰來助其成侯與邑簿陳
侯某同寅協恭以事其事凡選材用甓及朝暮督視一
如趙侯之為諸所營治皆鑒前事之失而不使至於速
壊其祭器有缺陳侯又加以俸金而範銅為簠簋籩豆
爵斝若干事以備釋奠之用焉工既落成而主教事高
君楷與諸生某等來告於某曰吾邑文廟毁而復新賴
有侍御與藩憲諸公主議於上以足其財用苟非趙侯
致力於始而錢侯續之於終何以成其能乎願丐一言
以章之且因以啟其學者也予謂廟學之設將以隆化
善俗非直為觀美也今吾邦上下諸公協心以為是舉
豈非善於為政而急先務者乎若欲啓其學者則前有
薛侯之記以為必有樂道者出望人以希顔子後有吳
公之文以為博厚高明可以自致又教人為中庸至誠
之學也二公之言所以勉進後學者美矣至矣某顧何
人而敢續貂其後乎高君又謂二公之言雖皆至論然
引而未發學者莫知所以用力幸為發其藴也某乃作
而言曰欲希顔子之學必從事於博文約禮至於欲罷
不能而竭其才庶幾可以有得欲造乎博厚高明之域
必致力於明善誠身至於誠之不息而久且徵焉然後
可以馴致俗儒記誦詞章之習烏足與語此哉士誠有
志於是焉則小可以度越前人大可以希賢希聖而不
負諸公興學作人之盛心矣苟徒用弄筆墨以徼利達
則昔人所謂二三子之羞者吾不敢以瀆告也吾邑之
士勉乎哉
浦江縣遷建廟學記
婺為東南文獻之邦其屬邑浦江故有先聖廟在縣治
西南後徙縣南宋崇寧中始即廟建學迨今四百餘年
廟學屢經遷易邑之賢令佐有事於修建重修遷建者
不知若干人矣而相宅之卜猶未墨食乃正德辛未崑
山李君惟貞以進士乙科來署教事顧視殿堂敝漏懼
無以庇俎豆而學舍荒僻墊濕弗堪居業且隣於浮屠
恐壊士習欲謀遷改費無從出告于縣令毘陵鄒侯輗
亦以為役鉅用殷未宜輕舉李君乃出捐學中公用白
金四十兩送縣以為之倡鄒侯因遂節縮公費之餘措
置百物之需以給其用而邑之一二富室之好義者間
亦薄有助焉乃以甲戌之冬市材購工始事興作而未
得吉地詢諸父老咸謂城隍廟在縣南一里許負華山
而面秀峯左龍沙而右西溪形勝最佳宜徙廟學於其
所而以廟學為城隍廟焉人謀既定龜筮協從鄒侯周
視諸室故材惟前令虞侯坤所創尊經閣規制宏偉梁
棟尚新遂撤取而修改之以為文廟若明倫堂若教諭
官舍皆遷其舊而朽蠧者易之毁敗者補之無異於新
作者焉未幾而鄒侯有召命事以中輟又明年而晉江
郭侯楠以名進士來為是邑視學之日惟見殿堂始成
餘皆未備大以為缺典而涖官之初未有所處亦行節
縮措置漸次經營自戟門而兩廡而兩齋以及鄉賢名
宦之祠與訓道官舍一皆徙舊益新而成之亦若鄒侯
之為至於櫺星儒林二門諸生號舍以及黝堊丹漆之
華塗道垣墉之作泮池之鑿又皆郭侯之所增創者也
夫然後規模軒豁氣象顯嚴躭躭翼翼巍然奐然式稱
其為泮宫矣而贊成其事者邑之丞簿董侯黻李侯昶
暨學之訓導陳君潔李君文安也工既落成李君又與
諸生趙珊朱瓔來告於予曰吾邑廟學之遷鄒侯肇其
始而郭侯成其終始者固不易而終者為尤難况其同
心合德如出一人雖興大役而上不費官下不厲民尤
為可稱視彼假興作以謀利飾觀美以要譽者萬不侔
矣是不可以無述也幸為之記以永其勞且因以教其
學者使有所興起焉予謝以耄荒不文不足辱命而李
君之請益堅不能卒辭竊聞浦陽山水竒勝清淑所鍾
篤生英彦後先相望在前代時有以忠義孝友名者有
以政事文學稱者而擢進士第至三十五人具于宋潛
溪人物志者彬彬也下至鄉閭之間惇行雍睦累世同
居門以義稱山林之下崇尚節義不臣二姓甘老肥遁
皆他邦所罕有其人材之盛風俗之美何如哉夫何近
世以來士風不競前輩徽音莫之或嗣良可慨歎山川
如昨風氣猶存而古今人之不相及乃爾者得非政教
未舉無以振起而作新之也耶今賢邦侯慨然以興學
為務以昔之卜宅未吉今既改卜而遷之以昔之敝陋
弗稱而更創以新之其加意於吾士者厚矣况當衆心
思奮之時乃文運復興之兆爾邑之子弟游於是者瞻
聖賢之儀容誦聖賢之典訓必將感發興起因廟學之
新而思所以新其德因廟學之遷而思所以遷其善早
夜孜孜進修不懈德之新也必如盤銘所言而新之又
新使德全於已善之遷也必如益象所示而見之必遷
使善備於身則小可以匹休於鄉之先正大可以尚友
於古之聖賢而決科登第乃餘事耳豈非爾多士之克
廣德心而無負於所教者乎誠若是焉則浦陽廟學不
為徒遷而徒新矣邑之人士勉乎哉
金華縣修學記
金華附郭為邑故有學在邑治東一里許元泰定丁卯
始遷今所國初辛丑暨永樂甲辰再燬于火賢守令相
繼有作具於舊記可攷也迨今又九十年矣歲久弗治
屋老欲壓間有修者亦不過支傾補漏耳正德已已玉
山李侯玘以進士來為是邑謁廟視學喟然太息切有
志焉而兩值艱歲費無所出乃銖積公用之餘至於壬
申之春始克興事其文廟若西廡若兩齋事在得已則
易其朽敗新其漫漶而增飾之惟東廡及講堂頽圮尤
甚乃重作焉堂東西各為廨舍以居其師齋後則為米
廪以食其士又於堂後建閣以藏經籍其下為棲士之
室而四圍有廂且濬渠引流於其前以絶囂塵而來清
泚因名其閣曰清源使諸生講肄之餘於是而玩適焉
凡為屋大小若干楹皆整然完美其規制雖若卑隘而
氣象亦甚顯嚴且公不費官私不病民可謂善興作者
侯於政暇亦時至學與諸生討論經義商確古今視其
所業而勸相程篤落成之日學之長教何君某司訓洪
君某汪君某相謂曰侯之幸教吾士者至矣不可無以
垂示將來乃以書具其事使諸生陳某謁予為記且曰
願有以啓其學者俾無負於侯之教也予以耄荒不文
屢謝不能而請益勤不獲卒辭竊聞朱子論古之學者
為已今之學者為人以為二者之分實人材風俗盛衰
厚薄所係教者不可不審斯言至矣今觀侯之為政奉
法勤職行所無事不為容悅以求獲乎上雖或見嗔而
不屑意其邑雖設廟學而國家命祀所不及監司部使
臨視所不至前政往往以為非務之急漫不加意侯獨
謂庠序為教化本源在我職所當為豈計上官之臨與
不臨也哉夙夜孜孜興學教人無一毫務外為人之私
則其以身為教固得其道矣其濬源於學而榜以清源
非徒有取於水盖欲士之清其心源而後可以修身而
致用也然欲清之其道何由老氏有云天得一以清則
天之源清矣而水生於天一故其源無不清也况乎士
君子之生同禀天德之清明為性其源又豈有不清者
乎天清或昏於雲霧必有風日散之以全其清水清或
汚於塵土必有淵潭澄之以還其清人或氣拘欲蔽而
失其清也非由學問之功又何以滌邪穢融渣滓而復
其清乎國家之建學立師以為教者無非欲人各復其
清而學之為已為人則又清濁之所由分此侯之所以
惓惓也金華在昔碩儒名公彬彬輩出號小鄒魯道學
若東萊兄弟與何王許諸賢其著述傳於後世學行氣
節若潘默成勲業若鄭忠愍讜言善政若王莊敏煥章
兄弟若王忠簡端明父子皆聲實卓乎當世非其學之
為已而清明在躬者能若是乎先正既作於前侯復以
身為教邑人士子來游於是者因其作新之機勵其景
行之志奮然從事於為已之學博文而約之以禮明善
以誠之於身不徇名不競利則其源清矣由是而深造
自得若源泉之混混以放乎四海不蹈於溝澮盈涸之
恥則可以立德立功立言而垂不朽使先正之彬彬輩
出者氣脉於是乎益昌而天下國家將有賴焉則是學
不為徒修矣如或實行不修而以青紫為志記誦為習
剽竊雕篆為文曲學阿世則是為人而已其源既濁末
流何所不至彼雖文擢大魁位登元輔亦與草木同腐
耳寧不有負于侯之所教也耶邑之人士其念之哉
金華府重建憲司澄清堂記
金華為浙東劇郡元大德中嘗即故郡治建肅政廉訪
司以監治七郡聖朝因以是司為巡按御史及臬司重
臣分巡出政之所其地後枕岡阜前雄麗譙而堂寢崇
大廊廡宏敞重門深邃俗稱大司以其壯麗翬飛甲于
諸郡也其聽政之堂曰澄清作於至治癸亥而燕處之
堂曰一公作於元統乙亥逮今歲久屋老風雨薄蝕一
公雖尚可支澄清則梁欹棟撓凛若巖牆前政往往以
役鉅費殷因循未果為乃正德壬申涪陵劉公以前司
諫來知府事顧視太息欲有事焉會隣壤用武周旋兵
間亦未遑也又明年甲戌政成惠流度其可為乃以興
作事聞於上官又皆慮其勞費未之諾焉公獨以身任
之市材鳩工輦石陶瓦於澄清則撤而新之高仍其舊
使與一公相稱深若廣各縮焉以節其費凡為堂六楹
東西廊廡各若干楹建重門于露臺南縮其深若干丈
以便傳呼而以故重門為外門扁曰浙東第一臺以懸
條章示告戒焉於澄清之後一公之前左右為二序以
備庖湢以處厮役一公未甚敝則補其闕正其欹易其
朽腐起其陷缺而增飾其漫漶者不改舊觀而堅固有
加又於外門左右各設官廳二所左廳以處郡寮之候
謁者其南則為清戎者涖政之所右廳以處武職之禀
節制者而其南又為縣官供事之所焉凡所以事上而
逮下者纖悉畢具巨細咸宜可謂完而美矣事既竣二
守張侯通守趙侯節推姜侯咸謂前守之更代者衆矣
其於是司豈皆以傳舍視之哉非憚勞則避嫌耳不知
釋今不治而馴至大壊則異時之勞費將倍蓰於今日
矣公為是役經始於甲戌之冬落成於乙亥之春假子
來之力為日若干殫匠事之技為工又若干而所用竹
木瓦甓鐵石丹漆之費與夫飲食百用之需稱事旌能
之賞為錢幾萬緡皆節縮郡中數年公用為之上不費
官下不擾民固非克已者不能而籌度區畫於未為之
先調度程督於既為之際務欲存前人之美省後日之
費其心勞其力勤其慮周其所以為斯民計者仁且遠
矣不可無以垂示方來乃以書具其事俾某識其歲月
竊惟堂以澄清名盖取范孟博攬轡故事而云然也凡
居是堂者必皆天下之英才司天子之耳目其按行列
郡所以代天子之時巡者也苟非孟博其人慨然有澄
清天下之志者豈宜膺是任居是堂哉然有其志必有
其政如周小宰六廉之弊漢刺史六條之按唐陸贄所
謂五術八計者皆所謂澄清之政也居是堂而行是政
以觀民風察吏治焉必能激揚殿最洗冤澤物使政清
於上而黷貨殃民者無所容俗清於下而凌弱暴寡者
無所遁斯足以稱厥居矣其或怙勢作威以沽名玩法
顧忌而保禄吏弊滿前而不糾民冤載路而不理寧不
有忝於是堂之居也耶今劉公營是堂雖上官所不欲
為而必為之者豈直為觀美哉亦豈徒以省後費而已
哉盖亦有志於澄清焉耳夫以繡斧之貴監司之尊而
居老屋之下則無以安其身而亟欲去之雖有澄清之
政亦不暇為矣故必崇大所館使至者如歸而安處於
是庶得從容相與講求民瘼以肅清郡政則不惟民受
大惠已亦得以匡正缺失增益其所未至此其公而無
我之心亦子産不毁鄉校之仁也嗚呼休哉故書以告
後之君子公名茞字惟馨起家進士拜戶科給事中以
忠義自許抗言時政排斥權倖奏章一出四方傳誦天
下想望其澄清為逆瑾所忌去官而家食者數年矣今
起守吾郡其為政急大體重風教不屑屑於細務云
詩
五七言絶句
題白頭翁
底事頭成白何為志集枯覽輝甘寂寞不羨上林烏
院庭新樣小戰車偶觀有作
廟堂決策靜邊塵巧作戎車樣製新莫道只知俎豆事
胸中甲兵是何人
漢破匈奴出武剛晉平羌虜用偏廂車攻原是先王製
定許收功復舊疆
題介軒詩卷二首(為賀克恭作)
半點緇塵不肯容古來卓行許追蹤東風門巷多桃李
雪後徂徠一樹松
平生高誼薄秋空柔舌那能與世同柳下英風寥落久
誰將一羽視三公
送容一之歸廣東二首(名貫陳白沙門人)
洙泗門庭海樣寬望洋休歎問津難直從伊洛源頭去
鼓棹中流任往還
點瑟顔瓢萬古心箇中真境要追尋紫陽去後行人少
門巷蕭條草色深
送同年謝元吉致政歸耒陽二首
醒却邯鄲炊黍夢便尋湘水釣魚船詩人莫訝休官早
還落文山後一年
曾因立仗難緘口苦為求芻又乞身貧病獨憐歸未得
送君重憶故鄉蓴
烟溪義渡四首
立馬沙頭欲問津凴君一葦策竒勲一時義在烟溪上
千古名芳太史文
塵暗長途水拍堤行逢義士在烟溪殷勤為濟蘆中客
莫愛官封楚執圭
濟巨平生每自期歙南聊作小施為莫吟幽草黃鸝句
未是春潮雨急時
楫擊中流應有志舟横野渡豈無能獨憐亭長烏江上
不及滹沱一寸冰
次吾景端韻二首
行年己度知非日學易應思補過時珍重故人相問訊
韋編三絶是心期
臯比擁處樂何如春滿庭前草不除他日相從問無極
文山風月未應虚
陳處士南園詩卷二首
高卧丘園歲月賒閑將抱甕作生涯悠然得道忘機處
笑看紛紛兩角蝸
肉食無緣藿自安畦蔬聊欲媚春盤葵傷應有終年憾
芹獻難忘一寸丹
雲津書院詩卷三首(為金華教諭劉敔作)
昔人黃卷青燈處滄海桑田幾變更獨有龍洲洲上水
東流還作誦絃聲
華構淪亡幾百年雲津風月故依然天留嘉定文章在
應把貽謀啟後賢
前宋衣冠迹己陳芳洲勝槩屬何人賢孫今紹箕裘業
雲路還從此問津
挽葉侍郎盛二首
華國文章老更竒康時才業未全施空餘歐范平生志
不見功名上鼎彝
金鏡朝端方委重玉樓天上更傳宣迂生不識平津閣
因誦遺文亦泫然
夜坐得句寄示弟姪(癸亥冬在南雍作兆嘉山先府君墓也)
秋初一别又冬殘欲寫家書意萬端最是白頭千里外
時時夢到兆嘉山
次韻題萍實橋二首
汝墳江漢古名邦曾見周南化日長麟趾騶虞渾忘却
謾誇萍實瑞昭王
橋名萍實表南邦謠語流傳歲月長書社不封千載恨
空將伯業望君王
五七言律詩
遊牛首山和沈仲律韻三首(南雍作)
乘興來山寺清樽共解顔院深春晝永香裊午風閑短
屐行應遍危欄倦亦攀白雲飛不定何處是鄉關
又
登臨長敗興塵世幾開顔償却三年債都來半日閑山
泉寒可汲石磴絶難攀半榻能分我看書晝掩關
又
丘壑真吾分簪纓是強顔無才堪世用多病愛身閑猿
鶴驚相迓松蘿鬱可攀哦詩歸路晚乘月度重關
送張都憲瑄用陳公甫韻二首
萬里無諸國旬宣僅一年稻收千澮雨榕翳幾村烟保
障多新政規模總昔賢設施嗟未究赤舄又言旋
又
二南風不作道喪幾千年行葦荒秋雨甘棠老暮烟繼
周遭聖哲分陜况才賢好試經綸手乾坤一轉旋
登科
太平天子御金鑾奎宿光芒午夜寒漢代文章推董賈
唐家科第屬歐韓龍門浪暖成頭角雁㙮風高快羽翰
雖是看花年尚少莫將温飽問儒冠
瓊林賜宴
風雲千載遇重華賜宴瓊林寵渥賒丹桂廣寒非月窟
紫烟蓬島是天家食分綾餅堆紅玉酒出黃封瀉絳霞
見說金明池上事有人聞喜不簪花
早朝
未央鐘動曙光生隱隱初聞柳外鶯風靜御爐香篆細
日高斧座衮衣明螭頭陛擁黃麾仗豹尾班聯白玉珩
最喜君王勤庶政蒼蠅聲裏問雞鳴
禁中聞鶯
禁苑花深晝漏遲鶯聲遥在萬年枝不隨舞袖歌金谷
却伴仙韶奏玉墀長信夢回欹枕處瑣闈吟罷倚欄時
東風空費如簧舌不道明廷有鳳儀
玉孟端畫竹
此君一别己經年今日披圖不厭看風度只疑搖翠佩
月明應想下青鸞肯隨羣卉爭春色直伴孤松老歲寒
珍重鳳凰池上客盡將清節付毫端
圃東新井
鑿井深深傍玉堂石根流沁一泓涼冰壺夜浸秋蟾濕
雲液晴涵甘醴香苔蘚未生侵玉甃桐隂初長拂銀床
寒泉可汲應須汲莫使行人為斷腸
秋日感興
昨夜西風襲緼袍壯懷落落興飄飄全才人物思韓范
雜伯功名陋管蕭閶闔萬言陳國論沙場百戰滅天驕
前修未遠斯文在九辯何須賦寂寥
送楊總兵征西
山西名將好男兒報國丹心一劎知貔虎銜枚嚴號令
犬羊寒膽避旌旗九重雨露朝承詔八陣風雲夜出竒
此去西羌應坐困功臣充國早班師
移菊
白玉堂前種紫薇菊花開落在東籬為憐秋後香偏好
故向春前手自移冉冉旋添承露葉亭亭先長傲霜枝
樂天只愛黃昏伴一種幽香恐未知
送謝守之無為州(其父先守是州其弟為庶吉士)
東風躍馬錦溪傍重榜而翁太守章騎竹兒迎新皂盖
愛棠人說舊黃堂野田雨秀雙岐麥燕寢春凝一篆香
難弟正紬金匱史要看喬梓共循良
謁文丞相祠
元宋興亡迹已陳忠臣祠宇尚如新夕陽古樹烟猶暝
夜雨荒階草自春慷慨六歌空灑淚間關百戰竟捐身
穆陵地下應相見不負臚傳第一人
歸鴈
靈囿池臺是舊遊西風萬里思悠悠陣横紫塞霜天曉
影落澄江水國秋棲止更嫌蘆荻淺飛歸不為稻粱謀
一封帶得邊城信要把平羌報冕旒
和鄭侍郎廷綱長至有懷
學道年來絶愛憎肯随時俗競蝸蠅新陽已向今宵復
老態應從此際增䞉喜舒長迎化日仍愁積姤至堅冰
衰遲只合居林下重沐君恩報豈能
和鄭廷綱除夕感懷
滿城簫鼓樂無央共說明朝是孟陽却笑流年成老大
詎堪随衆厠班行厭聞爆竹除殘歲謾對梅花憶故鄉
何日得償林下願簿書鞅掌任渠忙
送林亨大以太宰考績(分韻得東誰字)
鸞聲旂淠忽匆匆元宰書勞覲合宫曾見昌言天動色
還期大義日當空䞉栽桃李居門下多貯參苓在篋中
老我依劉心正切不堪回首各西東
又
三十餘年别故知重來京國話心期喜看大畜亨衢日
正是清朝景運時身際風雲歸北闕志先霖雨活南畿
武丁舊學甘盤在說命勲庸更屬誰
送韓司馬文赴北為大司徒
杏園花下昔同遊南國相逢已白頭樞務賢勞輿望協
板曹新任主恩優一分須用寬民力九式還應為國謀
此别何時重執手不堪凝睇李膺舟
送馬侍郎廷用考績
詞苑容臺久擅名東風奏績上宸京浪花滚滚催行色
烟柳絲絲繫别情粉署郎君思侍教木天仙侣喜尋盟
好將胸次經綸策宣室從容啟聖明
送吳學士儼考績
玉堂學士舊宫臣器業文章更絶倫衮補合陪黃閣老
錦歸先慰白頭親禁庭花柳關心久客路江楓得句新
宣室從容應訪問豳風無逸好敷陳
送大司憲張公敷華還朝考績
三十年前賢部使又來都下得相親憩棠南國民謠在
横梃中臺吏喏頻龍衮體元新大化豸冠述職際昌辰
這回司馬休歸洛四海蒼生望秉鈞
送程參議考滿
伊昔仇鸞棲枳日鳳毛年少最風流别來四紀猶青眼
到得重逢愧白頭粉署久勞明殿最銀臺今復著材猷
東風奏績朝天去三接行膺寵數優
送太常李少卿赴史館
聖德神功夐絶倫纂修開局命儒臣龍頭望重三朝舊
麟筆書成一代新待漏鳴珂金殿曉垂簾揮翰玉堂春
好將斧衮酬天地揚厲光休啟後人
送王司馬致仕還鄉
材猷勲烈重當朝抗疏辭榮重莫招曉日都門開祖帳
輕風江渚泛歸撓魏公晚節吟秋圃裴老閑情寄午橋
可是太平無一事角巾私第得逍遥
送大理汪少卿宗器還朝
丹詔催歸九棘班桂花香裏泛樓船罰輕犯蹕追先哲
望重埋輪記昔年爭看上書規走馬未須把酒詫登山
日邊故舊如相問衰病惟應卧輞川
送姪拯之梧州通判任
阿咸謫倅蒼梧郡骨肉相看悵别離皓首稀年吾老矣
脩途六月子何之須防馬援遭薏苡且學東坡啖荔枝
到手功名當努力瀧岡猶待樹封碑
懷古
篝燈夜坐讀書臺懷古令人不寐來世遠唐虞文未喪
俗經秦漢事堪哀周公禮樂真王佐管氏功名只伯才
千古是非昭簡册豈容蹤跡共塵埃
出京和莊孔易韻
夕陽道路風塵暗明月孤村草樹稠郭隗臺前無逐客
蕭家林下有行舟音書斷絶家何在蹤跡飄零水共流
此地經過多少事今年不似昔年遊
五七言長篇
止賜酒
君王念儒臣眷養良獨厚解帶食天厨日賜黃封酒飲
食貴有節適時乃无咎昨詔酒云止曰兹炎暑候豈惜
麴糵費狂藥恐作疚周書戒崇飲聖誥垂不朽嗟彼八
達徒沉酗良作醜寧為攝生謀不問中聖否皇恩浩如
天欲報慙何有
本院南新闢三圃
聖門學為圃人皆陋樊遲借問玉堂客築圃將奚為儒
冠安淡薄志不圖甘肥苦硬根可咬酸虀味可知在貴
不忘儉藿食固所宜大哉君子心所存應在兹苟能充
此志堪作和羹資試我鹽梅功濟彼閭閻饑孰云謀生
計日夕勤敷菑不有公儀休拔棄園中葵
送白沙先生陳公甫(南都作)
洙泗迥且深伊洛浩不息建溪一以逝末流日湮塞浙
水泛功利西江浸虚寂寥寥宇宙間何人踐斯域陵夷
二百年儒術轉乖僻爭先取青紫明經竟何益有美羅
浮仙遺編自探索章甫非我心鏗然只鳴瑟尚友千載
人充然如有得禮樂古三王刪修今六籍墜緒何茫茫
仰鑽各致力回瀾障百川屹立中流石任重道路長行
行慎無斁斯文諒有在前修未應没何當謝塵紛雲山
隨杖舄共對梅花春細扣先天易
送春
黃鸝啼老綠楊樹萋萋草滿王孫路落紅無數點蒼苔
九十春光倏將暮東君何事駕言回典衣且盡花前杯
殷勤相送共一醉後會又是明年來别離不用傷懷抱
四時代序天之道君不見功成名遂便拂衣漢家疏傅
辭榮早
賜粽
細葛香羅試新暑太平時節逢重午五兵辟盡百邪消
不用釵符懸艾虎九重天上宴芳辰菖蒲香泛宫壺春
青青孤葉包金黍玉盆滿貯頒羣臣小臣何幸遭明主
承恩共醉薰風裏願題官帖獻新詩納忠竊效歐陽子
賜扇
祝融南來司火令大地鬱蒸如坐甑蓬萊宫中夏日長
南薰有歌思解愠尚方新造宫扇成削玉裁雲形製精
内侍傳宣賜卿士一揮頓覺炎塵清魯公詩句平生志
願與君王除酷吏安得牧守皆循良遠播仁風慰黎庶
送撫寧侯朱永北征
單于獵騎驚雲中羽書夜入甘泉宫君王撫髀思頗牧
將軍勇略千人雄去年征南聞凱奏侯印腰間大如斗
今年北征初受脤劎鋒擬斫樓蘭首鐵馬横行塞草春
隂山瀚海無烟塵歸來看取麒麟閣漢家衛霍何其人
挽張都憲敷華母姚節婦
良人早峩金豸冠致身事主遭時艱邊人内犯烽烟起
從征一去不復還偉矣閨中未亡人固窮志節金石堅
孤燈寒幌矢靡他柏舟再續三百篇劬劬夙夜撫遺孤
箕裘舊業期有傳中丞位望光前烈幾經斷織丸熊連
鏡鸞孤飛四十年官原宿草迷寒烟歸去九泉重執手
此生端不負所天嗚呼夫死國兮婦死夫忠貞兩全誰
與俱銘章昭垂千百載燕許大筆春秋書
太學釋菜古詩
皇明右文治閭巷興膠庠橋門集多士冠佩紛蹌蹌少
窺夫子宫巍巍數仞牆仰鑚靡所得矻矻窮十霜剽竊
糟粕餘乘時幸飛翔釋褐謁階墀對越儼洋洋采蘋薦
溪毛執爵灌椒觴百拜舉彝典報本那可忘平生迂腐
心峩冠講虞唐曰兹筮仕初矢心思激昂金石勵名節
忠孝恒自將期不負明訓允以酬君王
賦
中秋賞月賦(丙戌内閣考試)
素昊司時蓐收行政日道西陸斗回酉柄大火下於坤
維虛宿中乎離正掃赤煒之煩酷布金行之清靜豆雨
飽兮初歇梧風颯兮漸勁凉露零而金莖香灝氣浮而
玉宇淨燕翩翩以東歸兮雁嘹嘹而南競蟬咽聲以不
鳴兮鷹奮迅而欲横南吕之律始中西兌之始方盛繄
三五之良宵適平分之秋令暮烟霽而雲容四歛潦水
澄而天光遥映斯時也隂精陽彩坎象懸空西魄已載
東魄未終望舒御兮駕冰輪於海東素娥舞兮調霓裳
於曲中穆穆兮金波有影團團兮玉斧無功寒玉臂兮
清輝皓皓濕雲鬟兮香霧濛濛既委照兮珠簾華屋亦
容光兮甕牖桑蓬普真明而無私兮羌萬里之攸同人
世總清虛之府皇都一蕊珠之宫予於是盍朋簪開賓
筵酌清酤調朱絃暢幽懷於寥廓邀勝賞於嬋娟歌坡
翁之水調兮唱晁叟之洞仙修歐陽之翫事兮賦希逸
之佳篇喜美難之兼具樂風景之無邊已而銀河斜漢
玉繩低纏爽籟發於林外天香散於庭前惜光隂兮易
度愛良夜兮無眠羣囂既息衆音並傳幾處樓臺絲管
沸兮樂歌舞於芳年誰家門巷砧杵急兮碎窮愁之萬
千嘅人間之憂樂感天上之缺圓徘徊俯仰不覺為之
太息而凄然客有語予者曰賞心易負美景難留可人
明月屬此清秋今夕之會也追玉堂之勝賞無天柱之
遠遊據床笑傲兮若登武昌之樓咏詩諷誦兮如泛牛
渚之舟騁清談之亹亹浩清興之悠悠人生有幾不樂
何求子獨感慨而惆悵兮殆有類乎宋玉之窮戚而悲
憂予乃喟然歎曰子豈知予者哉予竊怪夫少年之偷
閑兮寧能為時物而解顏吁嗟乎哲人之用心兮固將
視一世以為悲歡月明而無貴貧兮人情見月抑忻戚
之多端有天涯兮遊子家山萬里兮疎問安今兹之夕
兮望白雲而倚欄有遠地兮孤臣懷耿耿兮寸丹今兹
之夕兮念瓊樓之高寒彼閭閻之饑饉兮十室九空擷
草穗兮為糧對明月兮賦鴻鴈而自傷彼邊城之將卒
兮胡笳羌笛老征戍於沙場對明月兮指王關為故鄉
月照兮深閨有佳人兮愁斷腸邊衣兮未寄盻良人兮
天一方月照兮圜扉有縲囚兮悲夜長雉罹羅兮未脫
刻木畫地兮那可忘富貴歡會兮貧苦憂思今夕之樂
者幾何人兮而悲窮悼屈者紛其若兹伊苦樂之相忘
兮抑亦居之所移蹇予懷之鬱鬱兮良獨有感於斯志
先憂而後樂兮謂希文其吾師彼風流之庾謝兮徒曠
達其奚為今九重之仁聖兮憂元元之瘡痍恒宵旰以
孜孜兮曾不暇乎樂漢武影娥之池顧書生之竊禄兮
一升合皆民脂愧無才以上佐天子而下弔蒼生兮其
何心乎樂明月而娛嬉子以予為悲秋之騷客兮其不
淺之為小丈夫也耶嗚呼噫嘻客聞予言亦悚然若驚
焦然而弗寧遂相與舉杯酹月稽首乞靈願國家隆唐
虞之治使斯人為堯舜之氓老安少懷兮各得其所遠
來近悅兮咸遂其生囹圄空兮永期有司之不犯兵甲
洗兮寧復有苖之徂征家家見月兮有忻然之色人人
對景兮無歎息之聲豈若唐人聯句而專長日之樂殆
猶虞氏鼓琴而公解愠之情則吾與子非特誇今夕一
時之樂事且將祝皇明萬世之太平
贊
韓魏公贊(内苑作)
昔宋昭陵有臣魏國可屬大事重厚如勃允武允文有
才有德入司諫垣闕補衮職出司邊寄膽寒西賊執政
三朝惟公是式定策受遺手扶紅日天下晏然泰山磐
石身係安危國同休戚豐功盛烈鼎彝是勒於千萬年
有赫奕奕
許冡宰像贊
孕崧高之秀鍾河洛之英氣剛以直質粹而清始薦名
於鄉榜仍賜第於大廷内司言責則正色直詞著張桓
之威望外贊兵機則運籌制勝樹韓范之勲名任司馬
而禆廟謨於帷幄位冡卿而付公論於銓衡以道事君
魯惠三黜而不以為辱竭忠謀國楚文三仕而不以為
榮躬操蹇蹇之節心懷翼翼之誠張曲江之風度雖可
模於方册裴晉國之靈臺則莫狀於丹青
楓山集卷四
