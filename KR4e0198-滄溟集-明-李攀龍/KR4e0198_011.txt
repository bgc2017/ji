滄溟集卷十一明李攀龍撰
七言律詩
送王侍御按貴陽
中原遥入楚天長道出盤江古夜郎自許鐵冠衝瘴癘
兼攜白筆掃風霜百蠻擁節開雄鎮萬里登車擥大荒
莫說壯遊非妙選同時八彦避鵷行
郭吏部請急歸吳稱夀封君太宜人
水鏡清光滿薊門庭闈雙映一寒温角巾入洛名元重
裘褐依梁道並尊白首更偕吳市隱青雲再奉漢宫恩
還朝益玅題才術湖海微言可具論
武太常貞母太常是遺腹子
令子清標領太常持衡東省舊為郎才因藻鏡知秋水
胎本明珠産夜光天上旌旂懸日月人間竹帛映冰霜
雖然燕趙多竒士已讓高風在北堂
戲擬王安人稱夀郭相國相國嘗為廬江别駕
南山高唱入新題曲罷蛾眉玉盌齊秦史自偕嬴氏女
廬江誰憶仲卿妻雙飛青鳥披雲下並蒂蟠桃帶雪攜
何必千金稱上夀嫣然一笑醉如泥
秋前夜過崑山寄仲蔚時元美兄弟俱就徵車
有客中原回白頭懷人千里命扁舟吳門山色元非雨
婁子江聲似是秋二友鴈行堪入洛惟君龍卧不依劉
也知傾盖須臾事一日椷書即舊游
上朱大司空(二首)
重華冀北再開天益佐山林涉大川四岳受成方貢日
三邊仰給縣官年黃金不及隄形壯白馬長隨練影懸
轉自流言能悟主老臣知遇兩朝偏
其二
河隄使者大司空無領中丞節制同轉餉千年軍國壯
朝宗萬里帝圖雄春流無恙桃花水秋色依然瓠子宫
太史但裁溝洫志丈人何减漢臣風
送徐子與之武昌(二首)
使君安在武昌城江漢雙懸憲府清共許登高能作賦
不妨乘暇一論兵翛然白雪千人和颯爾雄風萬里生
更憶南樓明月好欲攜佳興與縱横
其二
刺史樓臺望裏重是時門客羡登龍白雲三署還堪起
黃鵠千秋更可逢象合星辰雙執法心隨江漢一朝宗
二天尊寵諸侯上出處何論邴曼容
和子與過訪平原道中值雪二首時按察楚中
九河風色報褰帷道入平原雨雪遲天欲並傳梁苑賦
君今試和郢中詞憑陵尺素光猶動縹緲扁舟興可知
况值如澠春酒熟好來投轄未須疑
其二
平原日映北風斜飛雪偏隨刺史車明月更投公子邑
金門何處侍臣家綈袍忽自生春色彩翰紛然擁落花
為報袁安高卧起齊宫上客有田巴
皇太子冊立入賀
燕臺依舊鬱相望玉樹金莖是帝鄉鳳闕雙懸雲五色
龍樓交映日重光九天氣王旌旗動三殿風清劍佩長
伏謁不違顔只尺十年西省愧為郎
江上贈郭第歐大任
元年飛雪度維揚此日秋風復故鄉總為郭君紆綵纜
况逢歐冶說干將回看京口孤城轉坐擁江流萬里長
以爾相從諸子後新知得似丈人狂
吳使君自邵武之高州(二首)
先朝五子結交情一日青雲滿鳳城漢主憐才金作署
楚臣能賦玉為名已應龍自延津起那更珠還合浦生
直置壯遊消不得纔兼遷客重縱横
其二
中原五馬日騑騑嶺外翻傳俗吏稀逐客也須常作好
使君安見遠游非庶無疾病堪乘興况有登臨可當歸
漂泊秋風同一葉幾時還向洛城飛
早春元美自大名見枉齊河(時元美代余浙中)
如此春醪醉莫辭中原攜手即佳期何人命駕能千里
與爾彈冠又一時嶽雪故應回匹練江潮今復借褰帷
比來慷慨悲歌地河朔風流更有誰
與子與游保叔塔同賦(山有落星石二拳)
古塔松臺對寂寥高齋斜日傍漁樵金牛忽見湖中影
鐵騎初回海上潮更倚連城明月動並攜雙劍落星搖
若非賦有凌雲氣筆底天花可自飄
和梁憲使過密咏天仙宫白松(是黃帝葬三女處)
孤根一託蕊珠宫不與苕華粉黛同夜暗龍鱗銜自照
天清鶴影望來空條封姑射千秋雪盖擁蘭臺萬里風
非為子雲能作賦誰知玉樹本青蔥
其二
軒轅宫裏試新妆縹緲連枝入帝鄉玉骨不緣能化石
冰肌那得便生香只愁明月銷為水更恐清陰凝作霜
巫峽瑶姬元素質却令雲雨汚衣裳
其三
玉女窗前手自栽遥分海色向蓬萊唯應七聖襄城過
曾見三花少室開地迥流光通粉署天寒老榦倚霜臺
懸知的有千年露欲獻須君作賦才
荅寄用晦王孫(二首)
江上傳書錦字斜于時飛雪映瑤華誰攜雄劍非豐獄
但出名駒即漢家春色自憐彭澤柳美人相怨武陵花
三年未報平安使長日心懸萬里槎
其二
豫章城上有高樓樓下長江二水流君更紅顔雄製作
誰同清夜美遨遊陽春若許千人和明月何須萬里投
不信秪今求自試詞場可但少應劉
荅寄元美
飛書苕水報王孫杯底黃河似酒渾已讓五湖相代長
敢臨中嶽自言尊人無西子堪同載客有如姬不負恩
蕭索三餘回王氣風塵非復古夷門
寄懷蒲圻魏使君(三首)
赤壁黃磯錦不如故人家傍武昌居蒲生太守裁鞭後
竹擁郎官賜管餘遣興幾篇司馬賦銜冤一紙樂羊書
楚材堪已推三晉那得長懸刺史車
其二
歸來高卧叔牙山恰爾分符出漢關一顧青雲生海上
千秋白雪在人間非時按劍投珠起無意償城抱玉還
所以離騷長苦怨楚臣容易老紅顔
其三
搖落誰憐作賦才高秋無處不悲哉大王自嘯雄風起
神女長攜暮雨來非有上林吞夢澤至今江漢遶蘭臺
武昌月滿南樓夜安得青樽共我開
東陂同許殿卿陸南道函灌甫兄弟賦
散髮東陂月滿庭王孫春草鴈池青平臺吹合風先起
竹苑樽開酒旋醒自媿長卿工作賦誰憐子政老傳經
明朝莫報高陽會不定江湖是客星
勤中尉園亭
分竹穿苔暑自平披襟小閣坐來清使君河上浮槎興
公子夷門結轡情自有明珠堪照乘豈無佳色解傾城
時人若問游梁客司馬相如字長卿
聞肖甫已代元美大名有寄
褰帷蜀道望吳天二子瓜期迥自憐五馬過逢曾此地
雙鳬飛去復何年誰言官合談兵起爾已名從作賦傳
父老未須窺露冕何人不識使君賢
贈劉將軍
憶醉卿家春草芳征軺信宿向漁陽行間舊識千夫長
轂下新推六郡良白馬從軍明月塞黃金結客少年場
何時更出追風騎策爾持纓請建章
送羅大參之任山西(二首)
鴈門句注九關通地接燕山帝業雄使者汎舟從綘水
將軍轉餉入雲中分藩忽壯朝廷色開府深懸保障功
晉國莫強兵馬地股肱何但數河東
其二
吏部風流入奏年諸郎誰不讓朝天五雲忽映襜帷動
雙轄重臨水鏡懸色借綈袍堪病起詩更藻筆已名傳
故人剰有河山在二子相逢海岱前
五言排律
送固始申明府還縣
百里絃歌邑春風獨在兹旋歸瞻日遠留借見天私復
送仙鳬去言趨竹馬期渡河蠶月早行縣麥秋遲楚國
先賢傳梁園上客詞知君才不忝遙以慰相思
送李太守之東昌
諸侯辭北極千騎向東方十二稱天府風煙接帝鄉地
形來海岱漕輓自徐揚春滿弦歌邑花明太守章射書
延上客照乘得高唐寇息解刀劍人和下鳳凰軒帷褰
雨雪郡閣卧星霜治行兼經術諸曹借寵光
送宋宇少府之蒲城
别離有楊柳折贈擬琅玕古道千人失時才一尉難清
秋開少府紫氣指長安梅福稱仙仕蒲城得吏歡河聲
公檄靜嶽色訟庭寒鴻鴈雲中出芙蓉月下看三秦至
豪傑兩漢數衣冠馮翊今遺邑何輕佐幕官
荅謝生盤山詩
愛爾躋攀處竒蹤滿報章山盤元氣出寺抱翠微藏拂
石搖天影披花帶雨香千峰回白首萬壑步清霜鼔角
關榆墮旌旗塞草長陰風來大漠秋日下漁陽海色秦
城外邊聲漢苑旁欲因臨望代遂得紀金湯
送楊給事河南召募
邊衆休南牧朝廷議北征幄中新授律天下大徵兵使
者持符出君推抗疏名黃金秋突兀白羽日縱横嶽雪
三華秀河冰萬馬行將軍邀劇孟公子得侯嬴屠販多
豪傑風塵鬱戰爭有呼皆左袒無役不先鳴寕久燕山
戌終期瀚海清過梁投賦筆更為請長纓
送林章之郎中讞獄南海
舊識于公傳新知陸賈才漢章雙鳳下越郡五羊開旌
節看山駐樓船截海來長安天北望使者日南回訟府
蒲堪掛刑書竹可裁明珠滿合浦應照不然灰
送祠部莫郎中貴州提學
薊門一相送楊柳未堪攀亦是文章地寧虚供奉班西
南天欲盡羌筰日多艱鼔棹過三楚傳經到百蠻春雲
蒸赤水秋雨瘴青山早就中和頌諸生憶漢關
題歐職方鵝山泉高齋
聞君讀書處乃在薊山阿水色開窗檻泉聲散薜蘿濯
纓秋雨至把釣夕陽多白璧澆田出寒流没羽過風塵
無燕息賓客有羊何一自從王事空為勞者歌
集元美宅送汝思吳峻伯袁履善三比部
别賦吾能作還銷客子魂上林又黃鳥何處此青樽帝
念徵兵日人銜祝網恩星榆散使者春草待王孫于役
分江徼相思共薊門風塵異南北莫向鴈書論
賦得邊馬有歸心
飛將驅天廐乘秋踏大荒三軍呼驃騎一戰蹶名王急
難才堪老横行勢可當嘶聲悲漢月顧影淨胡霜總轡
陰山上鳴鑣瀚海旁何如春草色躞蹀向長楊
得殿卿書兼寄張簡秀才
久客疎歸計吾徒足醉眠風塵猶逆旅服食豈神仙老
母須微禄郎官亦冗員時名非我意詩句衆人傳雞肋
堪誰棄蛾眉幸自全羈情驚歲晚法署向秋懸竊笑吹
竽濫深慙抱甕賢青雲浮世外白眼貴游前流俗終違
性佯狂始入玄所甘才太拙敢望病相憐寄字存加飯
興言問着鞭支離如昨日飛動異當年直覬亡殷社殷
憂切御筵逐臣收佩玦大將與兵權報主謀安出和戎
議已偏乘輿空汗血錦繡被貂蟬帷幄今何事京師未
晏然乾坤多壘後仕宦畏途邊海岱生瑶草朋從拾紫
煙伊余方物役回首薊門天
七夕集元美宅送茂秦
祖席陳瓜果征衣理薜蘿雲邊看露掌花裡出星河仙
吏揮金椀佳人罷錦梭新知天上少秀句鄴中多疎拙
時名棄歡娛鐵騎過秋風吹鬢髮落日渡滹沱匕首荆
卿贈刀頭桂客歌明年見牛女能不憶羊何
碧雲寺
飛塔標龍藏長橋挂虎溪五王開壯麗二梵樹菩提淨
土黃金布香臺碧漢齊經過初地變徙倚上方迷杖底
籠清磬崖間散御題屢疑窮紺宇復道出丹梯天樂蓬
萊近祗林日月低水流僧舍下雲起佛堂西深愧雕蟲
技難同怖鴿棲慈燈懸廣劫處處得摩尼
香山寺
往時占紫氣馬上看香爐不是尋幽到其如發興孤迴
標臨北極秀色攬西湖樹杪諸天出階前衆壑趨花臺
騫地起風鐸蔽簷呼月抱蟾蜍石星搖舍利珠玉毫侵
瀑水金相湧浮屠妙偈傳從竺高僧至自胡法輪皆帝
力下界復神都行幸當年事人王握大符
經華嚴廢寺為兵火所燒
往事殊猖獗諸生坐播遷無方超寂滅有地入烽烟境
壞秋原上門空暮雨邊虚聞金作粟真見火生蓮星影
疑纓綴雲光學盖懸焚身香象泣照鉢燭龍然莫辨沉
灰劫猶傳噀酒天至今餘淨土不復一燈傳
人日同元美子與公實集子相宅得寒字
年華開此晏春色又長安得日人相勞披雲客共歡貼
屏皆綵勝佐酒尚辛盤北鴈先花發西山過雪看文章
投璧盡心事斷金寒不但蕭朱輩論交自古難
初春(四首)
物色看如昨愁時獨不醒春陰含雨白日氣宿霾青國
士紆三表王師壓二庭獻俘當祖社制勝本朝廷使者
行飛輓將軍議勒銘誰憐劉子駿心事有傳經
其二
横海樓船下平胡羽檄飛五雲高王氣三殿敞春暉卜
相敷文命徵兵出武威風塵終混合日月此瞻依薄宦
無工拙浮名有是非陸沈吾豈敢疎懶世人違
其三
使者歸朝疏將軍捕虜才乾坤百越震烽燧九邊來國
步艱難過天顔駘蕩開紫宮春窈窕華省日徘徊白石
飯牛客黃金圖駿臺終看成遇合未可怨無媒
其四
薊北看春色羈情坐鬱然官猶膠柱在名豈濫竽傳汩
没終何事文章自有權薄遊多難後知己衆人前疎拙
容高枕風雲讓着鞭客嘲安用解執戟至今憐
五日同子相遊天寧寺
四海攜名士彌天得上方綵絲還令節白馬自開皇揮
拂靈花裡攤經祗樹傍燈輪侵日出塔影入雲藏淨土
殊幽事清齋復妙香幻知看紱冕靜欲厭詞章薜茘來
風雨杉松接渺茫人間空競渡未解問慈航
立春日示子與
舊遊離别盡病客尚文園此地看春色唯君大雅存揮
毫當北斗握手向中原夙昔為郎意平生知己恩紫氣
臨燕塞青山擁薊門豫愁分袂日花裡倒芳樽
燕京篇
燕京豪俠地杯酒為君陳雙闕西山下諸陵北海濱薊
門行雨雪黍谷變陽春騶衍初臨碣荆軻故入秦黃金
來駿馬白璧售佳人定鼎還先帝千年正紫宸
哭陶侍御
伏柱稱仙吏彈冠即諍臣逢時隨八彦攬轡屬東巡抗
疏惟安漢危言屢借秦寵光回造化正色上星辰夢已
摧高翼灾非批逆鱗孤臺遙向夜五柳黯傷春白鶴還
來客青驄豈避人朝廷存折檻道路指理輪擊隼才何
健神羊氣不馴分陰空自惜浮世轉難陳風裁登車罷
霜華掛劍新群烏哀就老列栢采為薪鬱鬱匡君意飄
飄出使身廬山彭澤外落日九江濱
哭公實(六首)
逝矣梁公實清時隱漢關扁舟浮大海健筆誌名山豈
悟風流盡猶言洗沐還文章憎白髮服食誤紅顔禪草
來天上玄經出世間縱為華表鶴羽翮已難攀
其二
客有燕山至傳君喪海隅含香情不厭辟穀事還迂詞
翰家長技經綸國大儒天心曾爾輩雪涕自吾徒精氣
乘朱鳥浮生過白駒所悲無舊物此道失前驅
其三
實沈其爾祟單閼乃為灾偃蹇非關病文章未盡才他
人紛項領之子渺塵埃白日中原墮高秋大海迴自逢
雙鶴至誰叱五羊來欲掛延陵劍風雷不可開
其四
一虚郎署問竟負帝鄉期此日名堪定千秋事可知賦
寧為異物人已不同時垂白君應妬還丹我自疑槖裝
高卧盡椎結舊遊悲坐識藏舟理行令荷鍤隨
其五
從此微言絶何當大夢醒人間矜意氣地下鬭精靈虚
室還生白遺編竟殺青浮名流景過夫子望秋零同舍
悲離索投詩哭杳冥山陽風雨夜鄰笛未堪聽
其六
嶺南秋慘淡海上日蕭森不王衣冠氣云亡雅頌音操
斤臣質少題柱主恩深此物何陵替斯人乃陸沈衆方
疲道路爾欲久山林所以生芻贈終難託素心
郡齋同元美賦得高字
風塵如昨日千里得同袍秋色隨佳句浮名避濁醪故
人滄海遠使者白雲高小郡常懸榻君家自佩刀飛揚
鞭弭約慘淡簿書勞别後看多士元龍未似豪
宿華頂玉井樓(二首)
玉井通溟海朱樓冠削成波傳潮汐到檻接斗牛平虎
魄侵燈出蓮花傍枕生拂盆雲髮暗映掌月珠明犯座
人間象浮槎世上情不愁更漏絶石鼓自能鳴
其二
不寐芙蓉冷幽棲薜茘驚靈胡秋贔屭毛女夜妖精暗
穴龍蛇走深林虎豹耕星連碁石布雨共洗盆傾霜絶
千尋鎻風邀五舌笙豈因臨帝座呼吸變陰晴
冬日王給事出示許中丞苦熱詩卷
最秀中丞句尤竒苦熱篇開函迴白雪展卷失寒天硯
石猶堪礫壺冰豈自堅蠧魚冬不蟄螢火夜應然才是
洪罏縱名將汗簡傳歌來探綵扇寫罷撤青氊藻筆還
生色雲箋更雜烟五言如挾纊一字解纏綿病暍南風
後魂銷大雅前霜臺三十載就日片心懸
和殿卿咏梅篇
忽報探梅句深知水部賢空梁流漢月寒色動江天影
落青樽裡花生彩筆前新妆縈素練白雪洒繁絃南國
書堪寄春風病獨憐更慚清思減不及兔園篇
為魏使君送黃生歸楚
太守高齋客時名豈易同六朝相上下五馬共西東非
土悲王粲通家賴孔融登臨存勝蹟坐嘯挹清風四塞
黃河險三峰日觀雄楚才元自老郢曲本難工裂素題
班篋裁繻謁漢宫歸堪吞夢澤卧合起隆中雨雪綈袍
暗江湖劍氣空武昌魚正美彈鋏意何窮
送魏樸如孝廉省試時使君上計與偕
朝宗方岳入問寢孝廉行經術俱高第傳家接大名雲
霄雄北上事業壯南征奕世和戎策江湖戀闕情一毛
隨鳳集合浦讓珠明物色燕常滿人才楚至精千金圖
五馬片玉抵連城績奏龔繩直辭含樂鏡清賜車郎署
羡奪錦士林榮計吏分憂下文場得雋鳴召翁今乃父
丙相昔同聲會使臨軒日風流動漢京
再上少宰誦德述懷
弱冠登高第詞林擁重名兩朝延侍從空冀走諸生身
自宫僚備親看國史行稍遷猶八座加授即孤卿不盡
兼曹美長餘列署清文章關王氣儒術定家聲羽翼衝
天就波瀾赴海成見知同筆研記憶控銓衡雞肋才華
薄羊裘物色輕人應疑畫餅君但入調羹北斗如相照
南山亦至情少微雖冗宿同向掖垣明
天官殷少宰翟淑人輓歌
弱歲徵箕帚童年託舅姑餘光東壁駐慈色北堂敷裘
褐雲霄度蘋蘩日月徂國香堪是夢閨秀豈為芻零露
晞金掌清冰涸玉壺珠沈知旁斗絃斷憶將雛鳳逝泥
書暗鸞銷水鏡孤繪帷含藻落彤管帶花枯作楫君能
事藏舟妾敢誣網蟲遺挂在羅雀外家無雜佩傳淒響
殘機激壯圖乳糜疑自愛琴瑟訝相扶兩鵠云當復三
魚兆已符客悲來白鶴帝寵會青烏河漢深難越天門
近可呼精靈成婺彩千古照皇都
重送張閫使
將才君自有儒術衆誰如廷對諸生策家傳孺子書百
蠻麾下出兩浙閩中居故事單醪在流言二卵虚名應
銅柱上身是玉關餘拊髀方今日君恩未可疏
夏日張茂才見枉林園(二首)
殘書開積雨高枕對重林非爾乘幽興無人惠好音分
寧雞黍薄交自布衣深不改青松色堪知白雪心諸生
貧嗜酒多病老抽簮何必論邱壑金門總陸沈
其二
當時河朔飲未必勝陶家古井層陰合虚亭落景斜敲
碁來凍雨散帙映明霞樹囀雙文鳥盤浮五色瓜清談
開暑氣白髮瑩冰華更有忘憂草能回隱士車
荅潘仲子和贈張茂才見枉林園之作
似解滄洲趣因傳白雪聲時才方上下秋興獨縱横車
馬分交態林園斷世情名寧花萼重句自薜蘿清弱冠
推高第雄飛失後生二毛如老筆三抱見連城業已深
移疾閒仍事耦耕有君堪倒屣一為欵柴荆
夏日襲生過白泉精舍索贈
本自巖扉客承家事耦耕中年歸卒業壯歲託論兵身
覺儒流貴心疑俠氣輕垂成看一第良久遜諸生狗曲
群為詬毛詩獨著名貧終諳世味老益見交情伏臘書
相勞寒温酒數行白泉鍾乳色黃鳥竊脂聲彩電投壺
出疎星對局明即知河朔會夙昔已縱横
荅報顧中翰
政本趨陪地身隨宰相行兩房深侍從三殿雅知名染
翰宫雲濕兼銜掌露清與聞鍾五字同病沈雙聲何意
乘槎客能憐伏枕生投詩迴俗態把酒說交情敢謂龍
門峻難霑鳳沼榮華陽今夜月醉眼為君明
初抵浙中感遇一首呈馬丈
冀北登車日淮陽卧閣年襜帷非不撤舞袖竟難旋一
顧堪千里群疑託二天門生高自出屬吏拙相憐紫氣
臨關動文星傍斗懸樵漁歸計穩犬馬受知偏物色中
原起封章上國傳江湖餘壯觀風俗美多賢下榻時名
盡分庭客禮全隋珠如片月長在報恩前
贈陸膳部
清覽三臺上名家四姓前累朝霖雨望群從聚星賢北
斗尚書府南宫視草年秩宗周典禮膳部漢常員官屬
青雲氏才高白雪篇微言黃絹在美節素絲傳筆綵生
春署蘭薰握近天明光寧再入空此羡神仙
貞石篇為吳比部賦
砥柱高王室磐宗壯帝京支機河漢迥浮磬泗濱清孺
子兵書號郎官水鏡名一鞭皆至海三獻即連城絶學
驅羊起群疑伏虎生梧臺深自饗司寇雅稱平磊落披
雲氣馮陵轉壑聲雄藩隆岳佐華省映星精文陛含香
入巖廊草奏行綵毫常五色何限補天情
與子與遊靈隱寺吳馬諸公同賦
片雨挂龍涔清風嘯虎林海浮西域至江插洞天深小
嶺將遙集名山豈陸沈地靈聞水樂岫隱見雲心金粟
寒應結香爐迴自陰藤蘿褰窈窕臺殿倚蕭森石笋高
遙筆蓮花淨盍簮何須懷謝客俱解越中吟
滄溟集卷十一
