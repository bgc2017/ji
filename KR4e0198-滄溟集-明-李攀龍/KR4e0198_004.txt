滄溟集卷四明李攀龍撰
五言古詩
建安體(三首)
轉蓬遇回風千里一遨遊良時不自愛汎汎亦何求西
來既迂怪周孔以墳丘患無紛葩名年往非所憂烈士
多壯心對酒苦難酬枕石太華顛俯潄江海流
其二
北風正徘徊繁霜以霏霏經過至朔方惆悵我武威白
骨何籍籍鎧甲貫瘡痍猛獸蹲高岡狐兔失故蹊伐薪
缺斧斨飲冰膠馬蹄遠行多苦寒中路渴與饑是時一
介志悠悠誰當知
其三
河漢懸清光三五正參差西北起浮雲霏霏風入帷白
髮一何早隠約當待誰快獨飲美酒登臺臨華池趙女
蕩竒舞秦筝繁且悲憂來亦有方安得常相隨
代建安從軍公燕詩并引
魏三祖及子建諸子間各臨戎義有紀列久
當逸失不獨王仲宣五篇又公燕一章應阮
侵不就次與仲宣從軍詩過意諷婉均之未
盡所長今各代作二首云
代文帝
長驅下廣陵觀兵東南疆方舟被大海萬騎紛縱横旌
旗隨波靡組練遠茫茫中流震金鼓士馬何激揚鎧甲
生悲風千里一鏘鏘白羽所漂搖浮雲自低昂撫劒登
高城我軍正相望零雨有遺篇咏言難可忘
代明帝
太常摩回飈旗幟何翩翩屯吹彌故壘列舟竟長川登
檣望四野蕭條無人煙高墉走狐兔荆棘動參天撫劒
下中流甲士羅東西賦詩寫其懷隨波以潺湲從軍在
萬里惆悵私其憐
代曹子建
丈夫志萬里慷慨事四方我后振威靈六軍乃激揚分
旗建東嶽耀武臨江湘鳴鏑控流飈利劒捷秋霜長驅
下淮泗人馬自生光戈矛何參差方舟正縱横何言為
國讐一舉披舊疆解徒旆言入歌舞旋許昌離宫大饗
士勞賜以次行君子念在御賦詩垂華芳
代王仲宣
方舟何翩翩素波亦蕭蕭蒹葭澹餘映長檣激流飈撫
劒登高防人馬且逍遥空城何所有殺氣蔽旌旄日夕
見煙火四野飛蓬蒿邊聲起大江誰知我心勞從軍殊
復樂菲薄愧鉛刀
代陳孔璋
浮雲肅四野流飈殷悲音邊地一何苦慷慨難為心飲
馬長城下水寒窟且深白骨撐路出殺氣駕重隂將建
大舉功干戈日相尋騁哉書檄馳縱横正如林身在記
室中慊慊匪自今男兒念鐘鼎誰能常滯淫
代徐偉長
自我出從軍涉旬東南行文學託後乘顧瞻亦已深中
流萬艘集陶陶層波生凄風旗幟繁秋日戈甲精沈隂
結戰氣唯聞金鼓聲壯士何飛揚各願一先鳴志已馳
九關豈但懷不庭雖君在只尺搔首未遑寧
代劉公幹
我后赫斯怒整駕東南征六軍如飛集列植龍陂城皚
皚霜風至肅蕭戈甲鳴長飈轉沙礫仰視白日冥流波
一何勁金鼓悲且清連鳶下青雲毛血灑隰坰發機入
微妙觀者無不驚壯士以慷慨各奮先登情釋此薦嘉
客濡翰叙平生篇章信綺麗新詩雅以精小臣在緹幕
起坐懷同聲戎事諒非難但恐沈痼嬰
代應德璉
鬱欎西北雲千里驅重隂臨江大耀士方舟載浮沈連
波響風雨長緤紛悲吟分曹命超距逸氣不可禁君子
在行伍常懷饑渴心非不愧細微良遇日以深故山何
時旋徘徊中自任
代阮元瑜
高城苦多隂秋日殊復悲邊聲薄暮起但見浮雲飛霜
氣勁且繁河漢寒無暉三星何躑躅皎月正徘徊流飈
西北至征馬鳴相依自知從君樂誰能常不歸
公燕詩
文帝
置酒高臺觀逍遥芙蓉池兄弟夜行游貴客鬱參差明
月照長筵羅纓何霏霏翩彼衆君子展詩奏新辭絃歌
入微妙慷慨使心悲流塵蕩清響綺麗有餘姿吐握苦
不悉人生安可為在昔無樂方彼此同一時
明帝
三五明月滿四七靈宿繁清夜美行游置酒西苑園華
池濫輕波芙蓉一何鮮飛盖拂流景隨風自潺湲主人
延貴客竟席列豪賢絃歌徹中堂羽爵騰我前微音喟
有和甘醪發芳顔樂哉殊復樂君豈不俱然
子建
流飈起飛棟群星集櫺軒月出芙蓉池清光滿西園侍
者夜行觴綺縞一何繁玉顔可攬持顧眄屬所歡華鐙
正徘徊步障隨風還絃歌蕩層臺激響拂潺湲公子多
憂客從横各成篇主人自和氏披褐將誰愆絶纓紛陸
離墮釵復闌干取樂此一時嘉會良獨難
仲宣
浮雲撤重隂流猋四座來西臨栢陽山南望銅雀臺回
首出中原曠然千里開公子大置酒絃管間行桮華鐙
吐清光飛盖自徘徊古人一含情于今安在哉亂離常
苦多歡極令我哀
孔璋
羈客心無娛閒居日悠悠駕言侍高會公子招我遊凱
風飄怫鬱素暉蕩清流中庭煥綺樹芳蕤自沉浮登臺
遠顧望高下見原疇肅肅山谷悲黯黯隂氣收篇章時
間作羽觴不及投逍遥何以立功名為相求
偉長
高臺鬱峩峩其下臨清池黃鵠比翼遊淫魚戲漣漪微
風起水裔朱華紛陸離綺羅既生色笑歌不自治旨酒
但相屬羽觴隨波移人生寄一世歲月忽如馳豈忘誦
君恩賤軀未可知
公幹
月出西掖垣雙闕鬱蒼蒼白石爛素波蘋藻槩金塘方
舟轉清流飛盖紛翺翔輕飈灑前庭明鐙皦中堂渌酒
溢尊罍嘉殽充圓方公子多妙製藻思何縱横高談自
寵珍濡翰安能詳嬰疾日沈痼簿領非所長願言貽令
德僶俛不可忘
德璉
群士諧佳會置酒君子堂清言解饑渴四座生芬芳雲
雨濯高翼沙石明夜光連篇命音響好合興文章三臺
開藝苑愛客擅詞場伸眉就存慰千載以為常
元瑜
知己難再遇攬衣及良辰天衢飛高翼清流濯纖鱗搖
落易為感孰能愛此身恩義不潜暢舉座皆異人公子
善養士中外常所親侍會此高堂羽觴何紛員翰墨風
雨集興文若浮雲翩翩致足樂願言守明貞
效應璩百一詩
殽函命關谷涇渭逹黃河終南既面列沃野開其阿帝
王信佳麗天府鬱嵳峩銅雀鳴雲中員闕夾丹霞三秦
盛西氣小戎乃遺歌揚馬翼炎光流風激頽波使臣典
文字執憲臨羣邪春秋大校士與世陳四科祗役在末
位興言念皇家筐筴有璽書翩翩為國華
感懷(八首)
寥寥高秋氣凉風激中庭明星一何的皓月復泠泠清
夜使心悲幽人起屏營羅帷徐動搖丹鐙發寒榮短歌
易慷慨伏枕通雞鳴伴侣稍稍單獨立非其情
其二
四海一流覧為樂遽何央經傳有因依大雅未淪亡知
名自前代騁翰各專場微音可通靈新辭協宫商綺麗
漫星陳江河鬱縱横豈不多苦心世士竟茫茫中原二
三子春秋足翺翔離别致倉卒千載不相當
其三
明珠出大海豫章擢清雲宗臣開國功王佐難其羣公
朝日舉士愚者甘不聞披褐玩明時騁翰流華芬分適
中自諧知己俟其真磬折難為容彈冠各有人誰令君
獨往踟蹰失要津
其四
明堂饗元祚稱歲朝京師侵晨宴鸞臺日夕宿蘭池翩
翩佳公子三五相追隨十千平樂酒羽爵何參差長歌
激清風顧眄生光輝秉我徑寸翰興文一如飛旁人徒
嗷嗷匹侣當自知離别難預圖樂往自成悲仰觀素雪
流俯見朱華披棄置安足陳亡沒無還期百年譬影響
倏忽誰能持
其五
在我遊帝京馮寵私自竒當年值數子無復新相知中
原一顧眄凌厲有餘姿用身常苦拙此志安得施浮沉
託大道四海一棲遲時俗溺鄙議長往不可追願言反
初服白日且逶迤酒中念故人千載為等期
其六
鴻鵠不嘯侣鷙鳥難為儔雙美無常玩江漢故分流堅
芳喻蘭石千載一綢繆佳言盈耳哉良時安可留在昔
誇中原數子從我遊
其七
孤行苦難立耿介傷其躬世路有姿態悠悠安所終美
服光照人言笑一何工抱鼓若籧篨磬折如轉蓬輕薄
不可視妖蠱誰能窮車馬從狹邪棘生九衢中
其八
浮雲翳高城回飈生戰場金鼓使人悲旗幟亦飛揚千
載一如此丘隴逓相望奈何轉蓬士翩翩常道傍
酬皇甫虞部
青陽一何麗冉冉西南馳言念庭中樹率已萎華滋昔
我同心友懽宴及良時擕手理清曲各謂無人知天衢
多高足冠盖自相隨所願不與俱朝親夕生疑含意戀
明世皓首為君期諒兹久識察紅顔坐盛衰
寄許殿卿
西山匿冬日北風悽以繁念兹歲方晏徘徊白雲垣俛
首事尺牘儋石聊自存悠悠塵中心夙昔非所論感彼
碩人情獨歌矢弗諼庶此涉時艱遂用安丘園路傍磬
折子高足策華軒咄唶金蘭客來當蹈斯言
賦得何仲默
仲默自天秀弱齡負遐矚十六遊京邑藝苑策高足揮
毫坐華觀懷人理清曲歸來放情志日晏從所欲結好
玩遺芳明德以相勖古道諒寡諧遂令傷局促
五子詩(五首)
王元美
元美何翩翩夙昔秉靈異京洛多冠盖操觚各自媚所
遇無此物識曲聽其偽大雅久沈邈時淆作者至俛仰
知音稀含兹未伸意但坐奮逸響側身向天地虛名喜
誤人依依千載事浮雲相攬持白日一高視四顧命儔
匹中懷誰可致凌厲子長氣文章此未墜
吳明卿
吴生蕩滌士明德復何早高舉凌風翮青雲漫浩浩良
士冠帶會斗酒弄辭藻一彈中清商下里難為好知音
率已稀隠几存吾道衆言紛盈庭膠漆各自保掩耳走
淆亂褰裳度潢潦罵坐豈盡狂流俗令人老陸沈金馬
門懷袖諫書草白日有棄捐遊子悲不造
宗子相
婉婉維揚士早歲絶人識結撰有至思先民乃遺則時
俗徒嗷嗷此物知者得鬱鬱獨往心百折江河力披覩
他自媚我意安所測念兹擕手驩榮名與令德浩蕩隂
陽移吾道相終極語及千載事愀愀動顔色中懷誰可
喻文章亦經國一為麟鳳言三歎加餐食
徐子與
徐生一何俊夲自青雲姿十年住天目含意多素辭既
聞風雅音三歎文在兹眄睞生榮名徙倚即前綏念為
理清曲高言倡者誰躑躅流俗間擕手不相疑時髦滿
要路各謂中心私世人豈同願吾道欲委蛇黃金買大
藥朱顔庶可持物理率如此和光難獨窺
梁公實
梁生起南海負氣何倜儻北交中原士徘徊得吾黨高
名豈宿著一朝奮鴻響時俗既淆濁振衣念獨往禮法
難為工局促向天壤王喬可等期服食理非枉引領還
羅浮願言税塵鞅俯視大河流逶迤浮雲上盛衰隨物
化世情自鹵莽吾意當告誰黃金妬偃仰
二子詩(二首)
盧次楩
盧柟起河朔夲自千金子蕩滌諸生間銷骨於積毁世
無臨卭令焉得心尚爾深文類繆恭罪罟中狙喜乃繫
黎陽獄十年攻一技既出浮丘賦始知有株累三嘆不
同時帝曰付諸理寥寥相如後誰能識察此
謝茂秦
謝榛吾黨彦轗軻京華陌黃金自不留朱顔亦已擲韋
布豈盡愚咄嗟名士籍握手金閨人中情多所適冠盖
羅長衢染翰日相索遂令清廟音乃在褐衣客一出遊
燕篇流俗忽復易還顧望鹿門矯矯青雲翮
酬元美(二首)
妾夲秦宫女少小揚蛾眉早辱君王寵朱顔驕自持卷
衣皆羅紈明珠縱横垂頭上翠琅玕爵釵珊瑚枝盛年
處深殿容華天下知一朝在里巷遂為生别離此身託
古歡南山猶可移東鄰蕩子婦泥沙委路岐中心指秋
日同穴乃所期
其二
有鳥名黃鵠乃在琪樹柯下來太液飲唼喋荇與荷周
游視中土少年多羅家金衣菊為裳不受矰繳加一舉
絶四海離哉天可摩毛羽未摧頽鼎俎奈爾何
再答元美(二首)
盈盈猗蘭花深谷何逶迤秋風凋竒樹隕蘀以葳蕤含
英即蔓草不復揚華滋豈無王者香結根非其宜孤生
感霜雪采折中心知幸君置懷袖慰此長相思亭亭西
山栢自茂凌寒姿下流難久居壯士多所悲
其二
采苓首陽巔青蠅止于棘結髮奉歡宴柏舟矢靡慝上
堂理琴瑟上堂視蠶織眤若形與影在遠復相憶豈不
防未然萋菲成罔極愛深生百憂棄捐衢路側賤妾抱
區區中道蒙察識琴瑟聽其真蠶織五文色非君膠漆
心羣小志亦得
郡齋同元美賦
遊子苦行役驅車自溟渤依依平生親斗酒日云沒秋
風亦已厲蕭條衆芳歇何以贈君子徙倚攬明月燕婉
當及時霜雪變華髮高足蔽天衢浮雲望雙闕令德一
見疑積毁能銷骨中懷不復喻邈若胡與越綢繆有故
人知音無倉卒常恐遠别離含意向明發
送元美(二首)
有鳳銜靈文栖栖北海湄臨流理毛羽五采以自竒飛
如摛羣星擊若朝霞披翺翔千仞岡亦集梧桐枝一鳴
叶清廟再鳴中咸池凄風振大野青雲顧我悲世無伶
倫耳誰為度參差回首顧丹穴摧藏不可持將止帝東
園恐令鶗鴂知阿閤在萬里哀號乃見疑啁啾榆枋間
燕雀相追隨清光蔽白日何當復來儀
其二
夙昔二三子慷慨揚竒聲文章凌先秦詞賦無西京零
落如流星各懷饑渴情念爾策高足北海日以清顧盻
當中原冠盖徒縱横明發詠蓼莪依依戀所生悲風薊
門來涕泣霑我纓觧帶謝時人驅車薄姑城千里見大
河躑躅浮雲征罷酒不能别蕭蕭駟馬鳴骨肉非一身
意氣乃合并景光老自愛率已識榮名
答寄俞仲蔚(二首)
太乙貺漢德名駒生渥洼赤汗霑青雲長嘶振流沙饑
齕玉山芻渴則飲其涯翹尾以躑躅騊駼相經過不願
游閶闔况乃服鹽車世豈無伯樂垂耳奈我何天子發
素書使者出蹉跎駪駪十二閑駑馬常苦多雖有千里
姿羈絆非所加
其二
鬱鬱龍門山下臨千仞谿孤桐生其間幹與浮雲齊湍
水擊其隈廻波蕩其涯野火燔其東飛雪塗其西莫則
止黃鵠朝則啼鵾雞悲風從天來清商以凄凄伯牙不
能去傾耳中自諧匠石空扼腕運斤路何階琴瑟和神
人無乃非其懷結根既已異雨露難獨乖願言俯大壑
往就長離棲
送李明府入奏
西北夏雲列飛盖亦相望供帳被城隅父老皆扶將天
子秉百度作新大明堂榱桷曼且碩掄才自南鄉山河
俯壯麗肅穆垂衣裳是時薰風至五月開未央既奏解
愠曲或和斯干章聖顔慰飢渴帝心簡四方冡宰上績
書召見伏明光用等課高第視事稱維良小臣奉威靈
不得施其長誰謂一邑輕治行乃無疆願言備侍從珥
筆述陶唐策勲諒有期遺愛匪可忘
許殿卿郭子坤見枉林園(二首)
明時再嬰疾隳官此悠悠永言命沮溺二子乃從游田
家何所有樽酒結綢繆散髮坐園中轆轤牽寒流擊我
青門瓜聊且充庶羞雨氣蕩暄濁披襟御南樓開軒納
山色餘映一以收雲霞羅四隅烟火蔽林丘伏隂秀禾
黍餉婦媚田疇西望華陽宫若見清河舟登臨信亦美
曠然銷人愁願君愛景光多暇還相求
其二
佳客即良夜此會安可期結髮為兄弟晤言今在茲層
臺挺浮雲河漢宛其垂積隂濯列宿三五正參差前山
殿影亂雨勢坐已移皎月出平陵徘徊當照誰清光澄
暑氣颯若撤長帷潦水明樹間流飇澹華榱零露響空
林蟪蛄以鳴悲世路良獨難斗酒多所宜達人忌榮名
千載同一時
杪秋同右史南山眺望
南山有幽意駕言此徘徊湖波蕩寒城四座清光開金
天澄素景秋氣何悲哉繁隂逓白日浮雲間往來落木
颯中林流飇激巖隈朝昏上烟火原隰被樓臺故鄉無
滯滛世路多塵埃念我平生歡離思壯難裁
九日集殿卿池亭分賦(二首)
卜幽命詞客冠盖至如麇白雲澹蕭晨黃花媚新醖灑
翰湖山清開樽魚鳥近零露偃池荷凄風擕籬槿徑回
片橋出林瞑寒城隠臨流濯長纓飄然袪塵坌
其二
寒空鵲嶺秀霽野湖水闊墟落散城隅池亭入幽豁雲
隂出水鮮石色含霜活白鳥下烟際歸鴻起天末返照
欵長林羣流亂相聒紫蟹壯可持濁醪美堪掇秋高吹
臺興老劇文園渴佳節有獨醒吾生豈云達
集張使君别業
清河迅寒流金輿杳空翠秋氣下高原蒼然西北至返
照散疎林蕭條烟景異零落復佳期茅茨况幽致握手
平生人笑談出往事舊游數子盡風流吾黨備千金抵
白髮一醉滿君意
秋夜白雪樓同許右史襲茂才分韻(二首)
林烟既曳綃湖霞亦披絳雞犬静荒村蓬蒿翳深巷燒
微見月出鐘清識霜降各稱浮白樂未覺呼盧戇更賦
梁園雪如流華渚虹預愁還城邑車馬紛相撞
其二
返照入平陵白雲出西隴天清雁影澹山空嵐氣重三
徑何蕭條高人乃接踵諸生稷下秀詞客梁園寵松菊
有佳色琴樽亦慫慂但醉不須眠寒燈坐相擁
送許史得弟字
秋風一蕭條白雲自相綴翩翩爾曳裾慘慘吾分袂鼓
楫大河流揚帆下衡衛平臺壯登眺鄒枚儼兄弟既出
兔園篇頗兼子虚製詞賦有知遇王門即恩惠
集開元寺
流隂拂層岑返照翳深谷古寺入蕭條廻巖抱幽獨梵
影净香臺鐘聲殷石屋絶壁棲禪誦懸厓下樵牧秋花
雨還瘦老樹霜逾秃寒泉可瑩心白雲况極目登臨客
自佳搖落時何速蔬色蕩腥羶苔光清簡牘新詩發神
秀舊游耿初服歸來杖屨便老去烟霞伏高城出睥睨
燈火通林麓言旋轉多興後期此同宿
答張秀才問疾
青陽蕩積晦素雪亦云熙仲月陶嘉樹閒庭曖流滋微
風中夜興清光動遥帷殘燈出四壁鐘鼓一何癡閉關
抵百役内熱耿于罹養痾終年歲人生能幾時服散代
晨餐匕箸厭相持哲夫秉大觀一往不復疑所愧乏明
德盈縮無常期
寄題離薋園(二首)
芙蓉媚昭質初服一何好繁霜日夜零悲風起中道鶗
鴂既已鳴所遇無芳草馳騖終年歲紅顔足用老美人
怨遲暮廽車自不早蕪穢沫榮名同心以相保
其二
蘭生有幽性零露峻其姿含芳在空谷清風來御之孤
根亦何傷衆草故難為萎絶同糞壤中情君豈知願言
置懷袖延佇及良時荃茅一以化奈此菉與施
贈元美兄弟
唯帝饗金石拊髀封疆臣二子越枕戈避讐棲海濱及
時列冤狀含意遂俱申乃望漁陽戍北風飄沙塵若見
姑蔑旗隂雨施威神吳門有丘隴舊與要離隣陳尸赫
中寢國命委荆榛楚王黜費氏棠君紀人倫何如上公
服寵光襚所親願無廢前勞報恩致其身
虎跑寺泉
大士始結構鑿空偏此丘二虎自南嶽掉尾從師遊神
威攫地脉佛力驅陽侯枯火迸石罅松根解綢繆勢寧
决蹯去揮錫怒不休至今噴巖壑水猶咆哮流酌言生
壯心一嘯風颼颼海眼在其下潮汐故可求不然胡僧
呪爭使波瀾浮穿壁吐長澗夾寺瀦龍湫疑作故山雨
片雲駐岣嵝歸應出東林無為惠遠留
求志園
吳門有竒士二弟偕好修鞍馬照紅顔往來長者游帶
劒何良綺垂纓亦綢繆豈不攬豪賢我志非所求駕言
旋北郭灌園依一丘白雲蕩虚壑餘映翻寒流置酒臨
高臺邈焉懷其儔鴻鵠既云舉千里常悠悠清風動帷
幕皎月光沉浮讀書見古人鳴琴調逾幽無取廣川觀
昔在漢隂叟天子御飛軒龍蠖時乃瘳回首望中原壯
心未可收
子與至武林
良時能自至嘉會無常期長飇吹浮雲奄忽東南馳依
依曳景光泠泠發餘悲非君命儔匹游子安可為大江
折其流武林愴以摧念今在往路執手野徘徊何必同
一身中懷貴不疑彈冠有逸響駕言即前綏
古意寄德甫(三首)
悠悠我行役往路殊未央春華不湏臾奄忽踐嚴霜安
知疑與喻風波起褰裳浮雲邈無所游子依故鄉長當
遠别離何必復彷徨鴛鴦自踟蹰黃鵠已翺翔
其二
嘉會在俛仰良時不可留悲風自遠至大江以悠悠中
懷有白璧千載為一投飛龍雙欲乖胡馬群相求徘徊
視四海含意各未酬念此平生親從彼浮雲游
其三
明月照我牀清風感重闈遺書發懷袖彷彿見容輝古
歡匪自今游子當何依千秋一高唱豈獨知音稀莫言
苦行役極宴不如歸努力兩黃鸝為爾故鄉飛
贈德甫(一首)
豫章生庭中結根西山隈江流一蕩潏悲風千里來絲
蘿謝依託冰雪抱崔嵬非不曼且碩時無栢梁災截為
玉女瑟絶勝龍門材展我清商曲彈作臨高臺洪厓頷
頥坐五鳳鬱徘徊
灌甫東陂宴
王孫古城隅東陂託偃仰回薄始蓊雜高臺忽峻敞風
波一以交淪漪恣遐放列雉翳中流返照幕魚網曲磴
盤層隂清房殷清響並逸金谷韻兼詣濮陽賞恢台戒
隆曦披髮命吾黨美酒滌煩囂泠言發神爽至今河朔
人垂聲得倜儻直置病游梁為心任獨往
滄溟集卷四
