滄溟集卷二十八明李攀龍撰
書
報戚都督
維齊在昔盖多名將云士之談境土之盛者至我尼父
莫敢抵齒固矣猶之稱師旅焉亦無敢抵齒于我穰苴
孫子者也然兩家區區在二國時獨以解燕罷晉西破
楚耳非若今之彊倭轉寇東南數省殆遍唯公建大旗
鼓掃清海上大小百戰無不竒捷遂壮皇朝之氣而遥
制江廣使諸偏禆得賈餘勇填盪潢池功不且半天下
乎不佞實為諱之想見其為人也辱示新刻觀公行事
所施設者閎廓深遠不佞雖未能竟其義恐即司馬法
十三篇不能過也足下起閭伍之中而弱冠登壇海上
之役籌策明矣是書也政自論其行事所既施設者尤
非懸度此何以讓穰苴孫子哉竊聞綏履盖在吉甫宴
喜之秋與汪中丞雅歌相和而王元美雄才篇章交映
是為質有其文武焉如不佞越在田間惟公重望錫我
桑梓既已竊幸何乃亦復下存用頒篚瑱而注屬如此
報戚總戎
不佞有浙之役則我公聲洽於海上古方叔之壮猷無
過焉未嘗不翹然願一望見顔色矣詎意假道還朝披
覩長者驩如平生不常欵接謬辱清裁愈益瞻注不佞
至自拜表則公之美譽盈庭英實四達秋云高矣漠南
宴然近年以来其在于今羽檄交馳之時也獨非大將
邪何公之先聲乃如此詩云征伐玁狁蠻荆来威公威
蠻荆而玁狁来威聖天子在上簡書非常之遇乃公輒
試輒效以釋聖天子北顧之憂而使邊陲被安堵之慶
厥功茂矣不佞與里閈之勞施獲再望見顔色不勝大
願無已則有聞問起居焉唯是珍攝膺寵以副凱旋燕
喜之祉
與戚元戎
有味乎公之言兵雖稍增而計日可罷者過之財雖暫
益而他日所省者倍焉其猷一何壮哉至謂將官廢習
技而教流黃鉸造之巧以為竒貨中動貴人遠事漠北
又何痛時弊如此其切也然則天下注意我公而聖天
子倚重之者當奈何無已則所謂寕置其身於鑠金銷
骨之鄉不枉其道以求悦以求事立云爾斯大忠之定
誼矣我公既在久之將習服則自求練卒卒習善則自
求利器况志存報主者多其人之為可恃也防秋别議
已有成命是又我公之揚韜敷略之時也邊陲幸甚里
閈寵光在此舉矣
報劉都督
始劉將軍之名滿天下不佞願見其人者十年於此矣
未嘗不私竊念之挾百戰百勝之功者不免自暴其才
而中一朝無辜之謗者不免輒挫其志賢者猶難之也
乃不佞以攝海之役執事者儼然辱而臨焉獲承顔色
傾盖如故先施自致不鄙下交由衷之誼披瀝惟謹有
孔明集思廣益之風而慷慨以之即過意延欵使不佞
繾綣重别緬縷舟中不自知其盡境恍然自失如目前
者勿論也不佞既東陌落恬然秋毫不犯登場大閱復
覩紀律森嚴士氣距躍技藝精真可蹈水火艨艟便捷
投枚記里槳舵之利折旋如活礟石四興波濤響應削
柹樹檄示疑設伏所徵叙瀘弁旄之步閩粤善游之徒
三河挽彊之騎軰相扼捥唯敵是求乃日椎牛行犒而
帷幄自愛也可暴豈其才可挫豈其志乎天既以虎臣
託執事久矣然猶且有激乎宦成之後者動其所必奮
堅其所久立云爾大忠完節愈困愈厲而劉將軍之名
愈振矣不佞何能贊一辭即有問焉攝海之役不佞所
以深覿其美者如此庶取信狂夫以備稱述耳於甚盛
德則奚補焉乃既奉違恍然自失有如目前至今不置
非敢為誕也
劉總兵
始以前汛視海奉接顔色乃兹畢役矣契闊何如唯是
威望素崇振及萬里不遺一矢海波晏然厥功大哉東
道之便不佞敬勞將軍即雖冗僚安枕是賴用感述焉
向再辱諭欲以二鹿見餉已知麾下士驩馬騰暇而校
獵豫卜畢役無形之勝用賈餘勇今幸割鮮以犒從者
即若不佞謹致單醪云爾新茶一觔上充雅歌之清賞
以效别忱凱旋竢有嗣請不次
與劉總戎
日過朱大司空抵掌談足下聲實俱茂今之大將也使
委兩廣而制之曾之氏已挂長纓伏闕下矣惜乎置之
海濱而令勇無所施徒以距踊超騰日饗士為樂耳此
公平生愛才首薦不佞一時知名無不延納今已入補
當為我公游揚推轂無疑猶曰某知人益可徵也向得
戚將軍書言邊事掣肘足下寕願之乎長君諸郎日玩
膝下二夫人與諸佳麗歌舞飲帳中何如不佞磬折貴
人門也
報李參戎
詩有之剛亦不吐則公之拒伊庶人也仲山甫之為德
焉不肖孤扼捥言天下士願交驩公久矣在陳傾盖雅
意一時至今未㤀念不可報先慈見背矣方愧大梁署
中猶尚淺乎其為緇衣之愛也未敢訃聞而使者追及
于曹致賻惠焉何以有此於長者乎以庇二十六日抵
家訖便附謝悃以慰永懷哽咽不次
報鄭參戎
不佞以庇凡叨二省咸我永侯開閫之地流風具存不
佞里閈借餘用光并殷懷止安得握手尚兹一堂也竣
賀周旋游于北園飛雪之夜言歌且奕者誰邪戀戀可
知己謹啓告至以慰高情憐察不盡
與黎都使
貽我来牟公盖自淮徐千里而近矣酌言嘗之乃沾汗
如身在故鄉者非投醪之惠耶至今念之與其矜南之
竒也寕北而狎處斯又不佞託於長者哉
報施都閫
日承使致大藥小椷當已覧裁矣某不佞一奉顔色私
竊念之安有用意如此其篤信而大道不至者乎極知
公嘗試某可援而入之不可耳雖甚愚陋稍知禁秘後
轉勿吝傾示必不辱一門下也何如人便附謝起居不
宣
報聶都閫
唯是我公大制閫貽兹陳臬者相勸與朝夕乎中州之
役也奈何以太淑人違養遽奪此誼也天實不弔而公
辱愍恤匍匐旌賻覃及不淺矣
報韓都閫
不肖孤得以鄉曲之誼從事中州也自謂朝夕乎平生
之驩相勸于役矣先慈之變曾是不意而公實日臨焉
以佐匍匐舉大禮賻贈覃及遠勤導使百爾為愛荒迷
之中倀倀之謂何而敢忘指示之德也
荅蘇州王使君
西時過大名署中至今念故人高誼無已即亦為一飯
不忘鉅鹿耶春秋實六易矣海邦盤錯不佞知必借使
君而績滿以遷又非以待國士雖蘇既乂生息以之即
使君亦惟是顧復奈何謂以三年淹也不佞杜門伏枕
業為僻情之夫五載於此安得札貺從天而下則戮餘
之氓屬使君車下如元美者感遇可知也
報金蘇州
某不佞亦唯我公宿學特行建標吾黨人自取裁不求
聞達其在不佞尤謬薦寵雖悄然稠廣心固已默識之
矣即形迹之疏數曷計焉日辱延召再承出餞不勝感
戀僕旋報至附上起居嗣音不盡
報陳保定
其在濟南則唯我公儼然大老也吾黨小子無不知公
之抗節三輔為守臣者即無不知公之為隠君子誼甚
高矣或出或處誦德豈有窮時此不佞某與有寵光於
公者不報也日承延召祖餞稠叠僕旋告至用附起居
炤諒不備
報張開封
不佞之所得托乎陳臬者凡以取絜乎郡也薄禄之孤
匍匐用勩而能坐享二千石之政平訟理者乎曾是不
意先母以一夕之疾溘然見背倉卒暑伏計出虆梩孰
為敦事盈尺之槨木若以美然者非公乎思母而及槨
思槨而及公惟忘其母斯公是忘孤何不幸大變如此
何幸公以長者收視如此也使不肖孤當大事什舉其
八九矣不可不知也
報李二守
不肖孤所得扶柩東旋者郡大夫力也公匍匐多矣乃
益推鄉曲申之賻贈為爱無已時孤何以有此於長者
乎
報周推府
不佞何幸公之臨是邦而理之也謂父母孔邇顔色斯
日承之耳奈何不夙戒焉而適館則車駕出謁矣至今
怏怏唯緇衣之愛未致而其無能為役所恃以匡不逮
用錫貴省者未請也戀戀可知己僕旋報至并附起居
炤察不盡
報魏推府
曩唯辱領公寵而延欵門下視昔關中之役驩焉一堂
者時也則十年於此矣菲劣乃叨今命用刀筆吏案牘
自苦安得若我公據九鼎演丹經服食為樂乎僕旋附
謝并致起居炤察不盡
報歸德潘通府
不佞孤業已違慈所由以扶柩汔濟者其大節也天實
不弔而公匍匐於河上執紼用勩致兄弟之誼者故人
乎覃賻臨奠惻然此心
答馮通府
文大業也校文大役也秦漢以後無文矣今目古今文
十卷有之乎明興一二君子天啓其衷輒窺此契然而
一經傳誦動駭耳目未嘗不以為不近人情者不知千
有餘歲精氣旋復遂跨遷固勢必至爾滔滔者天下皆
是也而誰以易之哉不佞憂居百凡荒廢箧中集四冊
奉塞葑菲之命雖不敢當作者然其締致亦苦矣足下
秉鑒秇林持衡詞苑固某所長鳴於伯樂而一顧自喜
之時也儻辱財幸斯竢百世無疑焉唯是塗揭郤示以
匡不逮而勸詞請是同筆研之誼也近代諸公無非哲
匠足下當已采錄過此恐難言矣據所見而次之何害
乎䌤縷不吝寄貺與聞其政媮妜何如
荅殷鈞州
孤不佞盖承乏中州焉唯公之共理而勸兹于臬之役
也通許之遇從容片語蔚雅風流尋接省中注存郡乘
所圖典籍其紀遠矣大政日新而先慈見背不獲遂嚮
止之初心以效揄揚於萬一怏怏自失耳乃辱使者儼
然臨祭寵以奠章其曰念此兩河民瘠土确仁哉父母
之言乎哀愍之私不替既往厚自性德非獨腆貺也龍
何以有是於長者哉旋便附謝摧隕不次統維憐察
報陶睢州
魯先生同列薦章以母老辭銓曹之命非足下郡中士
乎孤以母就禄而遘禍如此則足下儼然臨貺焉孤何
顔以立天地間也祭不遠百里已矣而重之以賻則長
者之誼甚深不可不知也
報謝祥符
先母之變倉卒暑伏虆梩之外計無所出乃謝長者誼
為棺槨遠莫致之則足下會車以載式遄其行俾不肖
孤得以當大事於什九匍匐為勩賻賵稠疊儼然臨焉
為我心惻維親不忘敢忘足下乎
報内黃王令
天縱之才辟之飛黃結綠其步驟符乎人盡竒之不必
卞樂矣不佞承乏關中得足下於髫齡盖適遇之耳自
我不見誰其舍諸而敢貪天功為己力乎况復不數年
而舉進士出宰百里由是以躋崇揚烈載錫之光為不
佞重使得以藉多賢蒙鑒裁之稱者哉輒辱存問是明
不鄙雖足下性自篤誼然即所不遺故舊而加意百姓
以為百里父母者可因識其循良之績矣既以緒餘成
政而游息於藝文以嗣家學奚但仕優則然也近會王
元美備述足下為屬吏之最者状云三郡一令矣此公
少推與而獨極口足下矣
報易亭中尉
足下好士如不勝所交多君子也不肖孤盖信陵高之
相勸以成大美矣老母之變不意奪焉人才之難豈獨
其天乎
報松泉
以孤觀於公之福德盖冲雅而耻以才自見質行君子
也多男而多賢者詩書之聲皦於絲竹揖遜之容泰於
富貴孤不佞辱兹秉憲扼捥大國之風矣老母之變臨
祭儼然敢忘答稱使旋附報庶慰永懷哽咽不次二君
子幸為道及
報一樓
孤遊大梁中所睹翩翩佳公子也烏有如足下美秀而
文者乎信乎才自天出之異乎人也屬方抵掌談古昔
藻雅之士論世尚友而老毋變作矣儼然臨祭盖戚然
其爲心有餘悲者何以得此於足下哉
報于子長
日承不鄙即儼然衰服之中三致意焉其盛秩席而召
延之也乃不佞既不逮執紼之役於太夫人而奠賻無
状奈何復辱推餞益形菲劣乎唯是銜德負罪並以為
謝僕旋起居垂炤不備
報王子利
不佞所辱足下延欵者三而未能趋領也可以置之矣
則携珍而饗之以致臨幸出餞于郊遂暌仰止然所恃
兄弟之好而為豚犬駒觀法焉以庶幾無大笑者不佞
未嘗一日忘也僕旋告至謹附謝聞炤諒不備
報鄭永侯
黎公至浙乃得足下起居不任大願永侯勉為一出也
以足下宿將開府两越大名矯矯而抱未盡之藴人其
舍諸不佞悠悠雖在欲棄欲取之間不敢謂援足下以
自重矣此中世情一符面命而新政操切尤非昔時圖
歸之心夙夜不置矣
與劉希皋
十年家居稱貸瑣屑不計子錢用濟屢空贍及病友方
欲立逸老之會以樂餘年而高卧不堅復此婆娑甚愧
夙心矣
與張少坤
人言不佞不難於不出而難於出其然乎聖天子過意
病臣無以答稱寵命此其出而自嘗所由以充乎不出
之類者備是矣初尚以邴曼容薄游自喜乃復渡江興
盡力勉遁思抵浙奔謁無暇起居失次深愧高卧之不
堅丁躬自瘁夫何尤焉郊别馳戀不任長者十年跫然
之愛圖報無時耳
與趙仲鳴
不佞雖今薄游乎計唯中返使諸君子謂不佞初自三
秦拂衣者非敢為矯也慮城一别遂遠聞問抵浙趨冗
為勞辟之柙鹿豈能一日而忘在野自知此態是關福
德然而性定之矣可奈何歸思之方永也
與吳思睿
思睿知我四十年矣嬾不能事何可復羈風塵之中念
久高卧聊試一出至則興盡不獲遽返何見之不蚤也
非敢為偽以予視思睿老鉛槧之役息業未效常令玉
函之廬契闊城市何異白首随牒自貽伊阻王舍城二
頃田種秫自樂
與金蘇州劉延安陳保定公谷宜興
不佞吾黨小子也越在田間三值竒疾用是不獲執御
於長者之側十年矣濡德先逹私淑孔邇致有是役實
惟長者之教所及而由某以著我濟南多賢薦寵下軰
之誼不能忘者南發復辱祖餞嘉與至渥承庇履任出
謁無暇尋念山林輒圖中廢將恐舊態不久更作以貽
諸老笑奈何幸終始成愛以示不鄙矣
報李伯承
辱庇先慈乃襄大事方念濮陽遮祭寵光道路未能報
謝而愍諭至矣是日也實唯小祥之期視公所云雨中
銜淚為别者又一寒暑會晤可圖先慈不可見矣悲哉
追言夙昔未嘗不戚戚於長者之誼奉讀哀咏蓼莪之
響摧隕自失賴業服膺稍陶沉痛耳公以雄才詩名重
當世而晩得主器精健岐嶷即宦游蹭蹬正唯含飴之
樂日殷膝下不以彼易此者而况出自邱嫂貴嫡方處
家政定如九鼎矣而今而後是公高枕之秋也不識譲
畔之俗可以(闕)美後宫之盛遣所不及御乎此固公所能
也又何以堪輿家言為哉
報張肖甫
改元之歲先妻襄事矣帝命尋下乃先太恭人捐簮珥
而犒邸走也于浙之役盖捧檄之情渡江周旋元美子
與二君子鼓足抵掌未嘗不忘逖矣西土之人非滇則
粤安得厚集禹會壇玉帛旗鼓以快平生成說不朽某
亡論(闕)凡六月自藩入賀再晤二君子雄飲海岱之間
相視飛動即舉酒逢酹亦惟二三兄弟遥駸駸生色如
從楚蜀起者元美得足下代固竒而所代復不佞豈不
益竒正以不與黨乃二三兄弟翩翩維新之會恥且彙
征因以自兆俾免間耳過此則雖元美乞骸之疏行豈
為遺憾哉在昔學士大夫掇拾聽說掩其不技如元美
所謂跳而匿諸理者不自知病寱矣即輒據顯貴終豈
謂此軰效也足下自負才氣不欲居吳徐二君子後是
天之未喪斯文又何患乎心神不自致也引示恒嶽諸
篇合轍迹元美此相為代之效甚明矣先慈所棄不佞
孤於汴中垂踰年者兄弟之誼不忘使奠且先吳徐二
君子慰勞備至寵錫大享某何以圖稱萬一於此昔所
出宰而按轡臨之樂哉其尚良食
報周象賢
公乃坎壈失志所不日夜圖之者有如漢水然二中丞
交章薦列不以既去為解亹焉惟恐賢者謂不知己公
之名重天下矣則元美有心哉不佞何效焉曩以入賀
辱公遣餞計為報而先慈之變作矣再誄承弔兼之腆
賻不遠千里為誼過厚也不佞為致啓大宗伯者力竭
于此唯公財幸使旋附謝并布候悃摧隕不次
答灌甫
日辱愍藉惻然未報也乃所有則夙夜倚次服念高誼
勿忘云爾敢復望嗣音久而益存乎曩為匍匐豈猶未
至而蠲吉馳示使在萬全恐堕俗術為失仁人孝子之
至意此其大德何能萬一答稱也念唯贊國興文日勤
執事而意遥及此某益不知其所由矣左史役便附候
陳謝統乞垂炤摧隕不宣
報灌甫
凡客之游梁者盖莫不問禮足下稱博物君子也秉憲
之役多聞是依未盡所請而奪以大事老母逝矣猶若
有遺焉而顧之不可致則維足下之故哉儼臨賻祭用
識不忘跂予奠章幸終為示
五月六日灌甫中尉誕辰啓
兹審赤德覃宗朱明戒仲臺流玉吹清聞子晉之笙壺
瀉金漿美薦鄒陽之酒大河演裔永言接於天潢維嶽
降神久視偕諸少室期一日而長彌高靖郭之門境千
里而遥懸映小山之賦某游孝王東苑自惟枚叟斯朋
仰公子信陵深愧侯生虛左謹篚二瑱擬續五絲幸值
浴蘭之晨尚存氣味益熾然藜之火不棄芻蕘
報朱用晦
今天下二三君子者不佞之所習也其於取友明卿徂
喜中必其獲德甫鵠立偶斯不乖咸惟足下一人焉以
之則足下可知矣此不佞之以習明卿德甫者知足下
也而握手無論焉足下若猶是脫穎大藩日數諸公之
門所握手者何限將明卿德甫無論又何為千里慕義
以謬託不佞而介之寵靈以彼易此必不然矣然後由
諭而觀所扼捥於同聲執鞭於大雅者如就中原而周
旋焉始為媮快重以風寒易水赤幟當時尺牘生色片
辭入致忼慨自雄翩翩侠氣可想見矣將由足下益習
明卿德甫則二三君子者取友安有極也不佞十年自
棄巖穴不深歲辱三遷不遑將母無補清朝而又未敢
遽乞病免坐恐此道尋荒仰孤足下相存美意奈之何
不佞七言律成篇而已樂府落落似合似離今何以當
足下之心而曰千古天授也將由足下益知不佞則何
以哉然不佞之所徼惠於足下者以為非今嘗試則不
復也業已白首效萟惟以無累二三君子者是圖則足
下固無有同舟之役矣無亦以二三君子為累者圖之
不佞不勝大願於嗣音如此
與華從龍書
從龍足下不佞某僻夫也杜門謝客三年於此矣即未
見好士如足下其人也足下不遠千里再致書於僕而
再不得報於僕可以已也而三致書於僕足下即自昭
曠無校其在某何以得此於左右無亦恬愉之誼有槩
乎足下之心千里而一知己所猶謂比肩者與梁伯鸞
有言將遙集乎東南豈所望於君之廡下哉不但來諭
所云渡江而弔元美也
報聶儀部
向伏西曹爰竊夙裁意獨偉焉垂及宮牆而公拂衣出
矣不佞拘除郡省不任貽肄自棄明時杜門七載僻疾
已錮久無聞問於長者適奉手教從天而下謬許神交
某何人敢辱此誼然公尚論之旁情也以視握臂一堂
相得驩甚在昔有言不可當吾之世而失諸侯非所欲
不朽一大事乎明妃六曲可以怨矣輒取附和見同調
之雅并代居云
報廬陵劉夫
陳憲使至致公書而公復致以聶公書至生僻人耳其
於長者徒以一時游譽謬承薦寵久斯置之矣今安得
十年之後猶辱記憶不以竊伏蓬蒿之賤數千里外而
勤執事者乎不愛以其師身為介而并得所致以為故
人重者乎此計無他豈其蚤歲自棄有槩於足下歸潔
之微旨乎無亦足下取友不遺之量所自至也
報周真陽
維夏得問未報斯置之耳何至不遠千里重使相勞乎
三復尺牘深惟尚論不盡友天下士不已也乃知無斁
於不佞者有是哉前論屬某著述自見顧非其人而足
下愛我以德夫復不淺博南既開千載得足下豈為非
旦莫遇之也徐吳二君子海内大家並兹命世足下從
游其間其在臭味則足下可知矣乃今而後於與有寵
光
報周真陽
頃辱使者附藁上誠以海内之數君子足下身為屬吏
而出諸門下有其二焉不佞不可不知也將斤削是求
而重以布列不佞何所聞過乎版即竣尋為置之矣然
斯其誼非不甚高乃即不無由是以藉妬口者不佞杜
門八年於此即杜門八年於此也一為足下嘗焉而莫
我肯力豈獨其才不能私一令長哉仕固莫難於久之
不厭而患乎其始易合也足下勉之矣不佞方竒疾經
今百日盛吏入視邸事又廹竢粥氣稍充當圖所為灌
縣公碑以報稱足下委命不淺耳
報歐楨伯
以余致觀楨伯則必褒然一國士也黎惟敬於不佞盖
嘗為信宿之好落落爾十年不遺一字書彼一時也量
無以與進斯至今置之未為不厚也乃足下崛起嶺南
論交海内不佞未嘗傾盖望見顔色何以槩於心而三
勤存問務得報而後已此其尚友自信不回豈彼悻悻
千牘之微可以計不朽一大事哉奚啻千里但足下已
游子與明卿間則不佞夙昔與二三兄弟周旋中原者
惟此氣類足下何患不佞之終無以效左右乎諭引請
謁江湖之語誠不佞僻性不可遽移然謂門牆太高則
吾豈敢又使少年盡夫倒屣楨伯何貴焉不佞所為不
同郭有道而同一宏奬風流如此足下總角事黃公即
清冰自許誰能易之乃余所謂楨伯必褎然一國士也
諸詩有格微辭兼到其白雪樓黃河中岳長陵陽翠師
子南内等篇尤為佳麗盖恥為輕便專求興象正盛唐
諸公擅美當年而足下所繇以羽翼二三兄弟者兩生
有言不可使于鱗不知南海有歐生是矣惜也公實遄
化不見楨伯於今日則又不佞河山之感而願足下自
愛不淺二詩寄答其一則前屬許右史失附者並上裁
覽伏枕草草不備
報茂秦書
不佞在告杜門伏枕三年於此矣足下高誼乃能一介
存故人所辱新刻輒以檢列即不必致致之凡以為足
下者意則至矣豈敢謂足下已老勿厚望之即示小詞
取韻亦不妥能坐甘薄俗過我論詩不
與俞允文
曩辱仲蔚風期千里睠焉為平生之好云自元美得之
不知不佞之有仲蔚得知元美為多也豈徒邴生薄遊
有以當足下之心為知己即知足下於元美可矣佳章
冲雅直有應徐之韻遺榮棄鄙議一往不復疑美人雖
云遠詎令歡愛擕渢渢乎其言之也中心藏之何日忘
之然則嗣音契闊旦暮遇之矣惟足下憐察焉
報張幼于
不佞知幼于以元美哉自幼于可知耳再辱諭豈敢忘
之顧翁行實諸君揄揚具是矣無弗得雋者而使不佞
攘臂其間豈不難乎其為後乎然幼于與元美命也雖
復蕪穢以藉諸君矣
與張幼于
久不聞問日以耿耿曩讀計書見君家伯季交萼同輝
為踴躍焉即知足下潛推大美將獨步千里也其惟二
鳴編乎明珠在旁已慙形穢冠玉其上重使心勞不佞
何以自免將無令觀者披華首簡而顔色自假耶即足
下一顧力也先聲致人足下為我田僧起不淺况崔延
伯並驅中原借長君為勝乎不佞盖甚壯之
報俞仲蔚
仲蔚足下幸無恙閉關日勝自梁伯龍稱足下所以為
隠君子状心未嘗一日不在五湖之間乃不佞朝野混
迹耳孰與足下結髮山林之為獨行也元美兄弟得請
計當大快敢聞左右庶知集蓼辛苦非一士之節矣其
過而勞焉如不佞起居足下者
報俞允文
不佞承風執事盖前高之重以梁君備状起居比躅禽
尚盛世逸民願執鞭矣私懷偃蹇敢謂氣類亦自一老
諸生在田間耳即梁君豈無復焉華山圖生韻古淡展
帙如夢斯王安道可知豈獨先軰多賢新題悲壯雅與
争竒二幅已充庭矣謹附謝章取和諸以惟梁君
寄俞仲蔚
仲蔚海内此人耳属乃天弢攣如牽復罔極埋㧓自帝
吾道距沮所由聲氣相與倡和交應令之懸解非足下
軰乎聞子與云足下故高隐即雖還往亦惟伏臘誠有
意乎此人奚以其跡疏數哉
寄周公瑕
公瑕足下得非公瑾後乎何藴藉如此四明薛生述足
下者誼甚高謂少年不肯俛首舉子業即名日益起至
使元美每致之及以介不佞此其於人不已重哉樓牓
牙章古色飛動頗從游藝以示精真不佞願因元美交
驩足下不間千里非槩無繇矣
與周公瑕
不佞承風公瑕惟日夜望見顔色不可得也重名遂未
能自遜使海岱間有大雅遺音長者高躅各稱甚幸惠
然敝廬矣雖雞黍惡草然以延寵光搆不朽一盛事尚
亦有賴焉華陽一晤解袂千載將無亦云爾哉菲劣不
恭則蓄極而發未逮致情似略云爾
報薛晨
文章翰墨造物所恡今時貴客側目此技甚矣吾黨自
諱言之每得一士臭味苟同不啻骨肉維是與足下傾
盖而故云足下垂四十載攻一藝窮神詣玅即枯管
成精靈非其人誰則知之哉願足下自愛歸幸卒業羽
翼斯道徐子與以太安人誌銘見枉雖儼然在衰服之
中為誦足下高誼若就見之足下能往弔否三扁楷隸
筆法兼長寵光草茅昭揭不朽文房諸惠可謂清貺敢
不受賜捐金相致恐非行客所施於病夫今用附使完
上
報梁伯龍
伯龍詞伯執事則優藝苑老也不佞田間一惰夫耳日
乃儼然辱而臨焉何如其枤之杜乎盖曰中心好之曷飲
食之僕之役在此章矣元美北行嗣奉聞問重以翰錦
睠焉顧我者伯龍耶乃元美既得請一介相存不佞踊
躍凡為吾黨與高兹役遂附以勞左右云
滄溟集卷二十八
