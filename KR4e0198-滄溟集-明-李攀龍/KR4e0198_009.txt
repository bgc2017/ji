滄溟集卷九明李攀龍撰
七言律詩
殷太史正甫至自太山為贈
明堂天子昔登壇御道風流擁漢官海色迥臨三觀動
春陰不散五松寒白雲忽向封中出玉牒誰從篋裡看
此日滿朝求禪草相如早晩入長安
又作此問正甫
上宫春色自何年阿閣神房幾洞天囊裡定攜三秀草
懷中曾擬四愁篇射牛漢蹟今猶在繫馬吳門似杳然
七十二家論祀典還朝可奏聖人前
送吳峻伯之楚
才子風流滿禁林傳經海岱主恩深諸生自紀銜魚事
千里誰知相馬心王氣日隨江漢轉方城春壓洞庭陰
憐君宦跡偏形勝四十參藩豈滯淫
送朱大中丞召拜少司空還朝(二首)
執憲登臺海岱東銜恩入拜少司空長安近指迴車日
閶闔遙分曳履風北斗秋高玄武署五雲春滿建章宫
懸知魚藻歡無極漢主從容問畫熊
其二
八月仙槎海上行司空謁帝鳳凰城漢庭經術還高第
畫省風流自列卿視草星辰堪動色按章朝野盡知名
况逢麟閣多賢日非復當年折檻情
送崔中甫入對
才子乘春集帝京燕山宫闕五雲生按圖自動千金色
射策還高片玉名清問從容天下事朝廷經略海方兵
一時得意諸年少莫學終軍浪請纓
寄贈漢陽楊明府
方城仙令日為群各把銅章百里分江漢至今稱楚望
風流何必减諸君東臨黃鶴飛雙舄西接蘭臺見五雲
早晚主恩誇羽獵滿朝誰不薦雄文
贈李明府暫詣廣川奉送景王之國
帝寵親王出牧年逢迎東道借才賢郎官舊列星辰上
朱邸新開日月邊千乘旌旂分羽衞九河春色護樓船
知君不廢鳴琴興應教還操桂樹篇
和李明府春日馳戀庭闈之作
百里弦歌太岱東美人為政復誰同河陽縣裡花常滿
北海樽中酒不空製錦還看成麗句裁斑忽憶舞春風
何妨問寢憑雙舄擬送王喬入漢宫
酬朝城張明府和御史中丞蘇丈秋興見寄
聞君為縣武城傍花裡絃歌不下堂佳政日來多薦疏
美名年少滿詞場揮毫色動郎官宿托簡光搖御史霜
千載並傳秋興賦可知潘令在河陽
送劉侍御歸臺(四首)
使者乘秋入建章曉排閶闔侍君王繡衣忽動雲霄色
白簡猶含海岱光自許風霜知列栢還將諷諫托長楊
大東杼柚看如此况復徵兵事朔方
其二
才子高名八使中登車千里競稱雄西臺入奏聞天語
東海陳詩見國風伏柱久推三楚駿還朝争識五花驄
極知未盡澄清意獻納猶堪寵漢宫
其三
蘭臺使者出長安風俗三齊攬轡看今日殿中玄武仗
須君柱後惠文冠彈章氣借山河壯執法秋臨節鉞寒
儻值東封陪扈從舊游偏奉六龍歡
其四
繡斧東來按部年一時風裁萬人傳烏臺高傍黃圖起
青槖遥依紫極懸三殿直聲推許國九河秋色送朝天
正逢宣室齋居日羡爾持書捧御筵
送謝中丞還蜀(二首)
微垣法象切三台御史中丞憲府開參執廟堂刀筆吏
兼提郡國羽林材煙塵部索臨東夏節鉞朝恩壓外臺
直擬賊平荅明詔誰知投杼自天來
其二
元戎幕府檄書成袍鼓春風遂不鳴東觀齊名推李杜
西臺獨坐見澄清君王更寢中山篋談笑堪銷渤海兵
暫去恐非高卧日佇看安石起蒼生
送馮汝言學憲之浙江(二首)
使者清秋擁漢槎五雲回首望京華傳經南國推高第
執憲巾朝屬世家紫氣欲臨滄海日綵毫先動赤城霞
還披綘帳延諸少為報西施剰浣紗
其二
儒臣奉詔外臺居况復揚波海晏如門下美才收竹箭
卧中高士羡桐廬山川半入吳都賦風俗兼傳越絶書
始信工文官自達主恩垂老不曾疎
羅山甫自晉徂齊見困鹽官暫詣京師㩦家南
還遂有此贈
十載青雲跡漸疎風塵作客意何如服車垂老偏知驥
彈鋏從工不為魚游子千金堪買賦佳人五色漫裁書
江南薊北俱搖落那得樽前憶故廬
重送山甫
短髮蕭蕭日影孤清秋行色又皇都百錢杖底猶懸否
片刺懷中好在無老去它鄉惟藥物愁來佳句滿江湖
只言倒屣尋常事不是燕山舊酒徒
送何戶曹之金陵
江上層臺繞鳳凰石城秋色正蒼蒼黃金不厭東南氣
紫闕猶懸日月光帝謂何郎終傅粉人傳荀令本含香
即今起草從容處轉餉風流海一方
春夜許使君集送江生過謁李伯華太常江善
鼓琴因句及之
君家綵筆美名齊客裡瑤琴重解攜抱膝自高梁甫調
絶絃空老雍門啼冰開華館三魚集月出春城五馬嘶
近報太常深作事相逢應共醉如泥
送方山人
紅顔裘馬客京華十載春風上苑花忽爾壯懷生海嶽
翛然清興滿烟霞已拚白髮投詞社肯惜黃金盡酒家
最是子雲甘寂寞也因竒字識侯芭
送許右史之京(二首)
春林嚲嚲鳥嚶嚶花裡開樽送友生華髮我堪雙别淚
綈袍君自一交情白雲欲贈湖中色紫氣遥臨海上城
明日已拚車馬絶不妨書札報柴荆
其二
少年車馬日紛紛老去誰應更識君酒態美如嵇叔夜
詩才清似沈休文曳裾忽動梁園雪飛盖兼停鄴下雲
試向樽前看過鴈春風那不念離群
夏日襲生過鮑山樓
長白山人本種田談經半住㟙湖邊攜來滿甕春城酒
乞得諸生月俸錢倚檻四高滄海氣銜杯一望縉雲天
尋常雞黍休嫌薄不淺交情二十年
神通寺
相傳精舍朗公開千載金牛去不迴初地花間藏洞壑
諸天樹杪出樓臺月高清梵西峯落霜淨疎鐘下界來
豈謂投簪能避俗將因卧病白雲隈
過吳子玉函山草堂
玉函山色草堂偏恰有幽人擁膝眠樹杪徑迴千澗合
窗中天盡四峯連綠陰欲滿桑蠶月白首重論竹馬年
就此一樽無不可因君己辦阮家錢
酬張轉運龍洞山之作
春山遥上翠微連忽出藤蘿一徑懸削壁雲霞開五色
中峰日月隱諸天浮漚並結金龕麗飛竇雙銜石甕圓
莫怪驪珠君已得寒湫元自有龍眠
與轉運諸公登華不注絶頂
中天紫氣抱香罏復道金輿落帝都二水遥分清渚下
一峰深注白雲孤岱宗風雨通來往海色樓臺入有無
不是登高能賦客誰堪灑酒向平無
魏使君過宿鮑山山樓分賦
層樓風雨一登臨把酒重論十載心楚客豈須疑白璧
鮑山堪自見黃金褰帷上國風霜滿伏枕中原日月深
忽憶明光曾共被那知萍梗到于今
使君重過山樓分賦得空字
使君千騎入從東此日登臨作賦雄樹杪平湖元在地
簷前疊嶂半浮空煙霞色借雙轓動牛斗光搖一劍通
自入鹿門常謝客誰能濁酒過龐公
和魏使君扶侍遊太山
中天詄蕩敞天門上帝樓臺拱帝孫五馬並臨吳觀重
諸峰獨讓丈人尊秦松忽借蒼顔駐海日遥銜紫氣屯
可道黃河看似帶須知西北是崑崙
李伯承謫亳州
十載風流寵漢庭一時才子見漂零便從天上來真氣
縱落人間亦客星肯惜陽春迴綠綺自愁明月按青萍
江湖我輩堪猶若差可扁舟問獨醒
得元美兄弟書
愛弟何因興太豪逾令四海羡吾曹金莖並擢青雲秀
玉樹雙銜白雪高江上錦翰排藻疏吳門練影散綈袍
知君難作池塘夢春色看人引濁醪
答元美
闔閭城上有高臺海色蕭條對酒杯千里驊騮堪自老
孤飛鴻鵠一何哀秋風忽傍扁舟起明月遥含尺素來
白雪驚人操不得因君此曲暫徘徊
答王敬美進士
江左風流迥自分中間小陸更能文五花欲就龍為友
千里高飛鵠不群亂去東南無王氣愁來西北有浮雲
只今年少稱才子屈指詞林已到君
謝魏使君題白雪樓
白雪新題照畫闌鮑山堪此對盤桓楚宫一送江天色
郢曲長飛海氣寒繞夜朱絃清自語凌雲綵筆老相看
使君不是元同調千載陽春和者難
寄右史
聞君天上聽吹嘘薊北春風滿素書東壁儻難分末照
何門不可曳長裾即看投散官逾穩莫笑憐才術大疎
諸子當時堪自見于今意氣有誰如
寄汝南徐使君
美人為政有輝光太守能名讓汝陽此日單車俄罷郡
青春五馬暫還鄉君才堪自風波老上意元從雨露長
篋裏謗書休苦問恐令年少識行藏
吳使君自建寧移邵武
十載徘徊侍從群銅符更向七閩分且疑落魄終遷客
也自風流一使君五馬忽驚龍渚氣雙轓猶畫幔亭雲
已知才子官難起無那吳郎雅好文
南樓
南樓暇日坐崢嶸白髮從他望裏生海近雲霞常繞戶
山迴風雨動連城綵毫一散中原色濁酒偏含我輩情
千載陽春須此調少年休說是虚名
白雪樓
伏枕空林積雨開旋因起色一登臺大清河抱孤城轉
長白山邀返照迴無那嵇生成懶慢可知陶令賦歸來
何人定解浮雲意片影漂搖落酒杯
杪秋同右史南山眺望(二首)
青樽何處不蹉跎白髮相看一醉歌坐久鏡中懸片華
望來城上出雙河杉松半壁浮雲滿砧杵千家落照多
縱使平臺秋更好故人猶恐未同過
其二
回首飛鴻碣石標清霜處處錦林凋層巖倒映平湖淨
積翠斜連粉堞遥四海交游空老大一時賓客更蕭條
病來苦愛觀濤賦不分梁園此見招
為周明府太霞洞天卷題
太霞高館洞天遥東接蘭津十二橋巖壑盡銜滄海氣
樓臺常對赤城標雲烟五色春相麗金碧諸山夜自朝
仙令怪來工製錦真陽人喜得王喬
贈周真陽明府
仙令風流百里才談經新自蜀天回彩毫忽動梁園色
丹竈還鄰葉縣開琴裏春生桐栢水月明人在景夷臺
只今汝潁高賢聚為有郎官一宿來
送魏使君入朝
青春五馬入朝天稍似明光草奏年方岳只今雄海岱
山河原自壯幽燕風雲忽傍襜帷起日月猶臨省署懸
况復政成聞問好黃金不是上恩偏
送魏使君入覲兼呈吳邵武
如雲計吏集神京此日江湖見友生自是古今雙五馬
居然南北兩專城漢廷交映黃金詔楚客同蜚白雪聲
治行不知誰第一獨應巖穴愧高名(為問明卿即承聖天子垂問巖穴隐)
(逸豈復有狂如李生者於邵武邵武因自多賢矣)
寄贈襄史周象賢
春色高齋萬里生曳裾常日罷逢迎雲霄未報中丞疏
江漢先傳外史名俠客銅鞮多駿馬佳人花豔動傾城
王門自昔棲遲地何限龐公避世情
明溪篇二首贈周都閫
明溪斜帶越臺高遠送清光照錦袍勢奪潮聲雄鼓角
波分海色壯旌旄浮雲深控嫖姚騎秋水常函别駕刀
翻恨普天無戰鬭臨觴不得更投醪
其二
越臺山下小江干一曲遥開漢將壇槎動星河天上下
陣成魚鳥鏡中看戈鋌忽溢澄潭色組練偏縈素渚寒
此日非熊應入夢心隨渭水到長安
錫山尊賢祠
長史祠堂海一隅諸君精爽夜常俱懸知震澤珠來往
莫問東峰錫有無前輩風流開俎豆南朝伏臘見枌榆
何人不羡秦公子血食賢哉二大夫
秦丈為武昌公建開利寺觀鵝亭
江上新亭接梵臺風流重憶右軍才相攜愛馬高僧過
自許籠鵝道士來池水如披霜練出煙霞猶傍彩毫開
使君暇日多延眺可但南樓興已哉
除夕魏使君攜長君及黃山人見過同賦
三徑蕭條雨雪前使君除夕報周旋䄡帷自御元方出
賓客兼攜叔度賢太史定疑滄海氣陽春先動楚宫篇
諸生光寵霑行酒不獨荀家事可傳
與魏使君宿龍洞山寺同賦(四首)
迴壑深林繞梵宫春來吟眺使君同空潭忽散三峰雨
暗穴常吹半夜風人擬二龍精自合詩看五馬步逾工
諸天坐失懸鐙色明月先投入掌中
其二
使君春興滿綈袍綵筆青山對濁醪望去天回雙闕迥
坐來雲盡一峰高蛟龍出入常風雨鴻鵠拚飛自羽毛
愧我淹留逢楚客攀援桂樹咏離騷
其三
削成東壁五雲屏下有龍宫夜不扃斗柄故臨雙甕轉
月明常對一珠亭春回竹葉杯光白天逼蓮花劍氣青
坐久空山仙籟寂新詩獨為故人聽
其四
秀色中峰獨不群藤蘿二月已紛紛諸天近海金銀氣
雙峽長春錦繡文塔影半空懸落照溪流一曲灑浮雲
縱令洞口龍吟發郢調還須讓使君
寄殿卿
春滿梁園興不孤平臺一望盡平蕪于時授簡酬知已
何處銜杯憶老夫浪跡已應為客就浮名猶自傍人無
只今慷慨夷門道肯讓蕭條在五湖
荅殿卿
莫問看春第幾場纔兼風雨更茫茫能無對酒思公子
亦有登樓望故鄕敢謂馬卿元在漢何如枚叔正游梁
病來已廢凌雲筆為愛觀濤擬報章
送翟使君奏最
三臺年少雅相聞五馬邊州老使君更擁星軺趨北斗
還依露冕拜南薰政成黃鵠誰云匹佩有青萍自不群
海内重名推佐郡那知詞賦並凌雲
送張轉運之南康(二首)
此去專城又楚都遥臨五嶺壓三吳坐來齋閣江聲合
忽傍襜帷嶽色孤白晝落星寒劍氣清秋石鏡滿冰壺
美人欲報瓊瑶賦彭蠡春深鴈有無
其二(轉運舊為太僕丞南刑部)
轉運風流動海方僕臣司駕早稱良齊鹽萬斛乘艘下
冀馬千羣入塞長廬岳使君新領郡金陵仙吏舊含香
須知共理勞明主不但西京數趙張
柬張問甫使君
裘馬當時滿漢關故人誰不羡紅顔只今湖海窮相傍
可道風塵老自閑伏枕此身惟濁酒拂衣何處不青山
與君俱作漂零客容易今年斷往還
賈明府侍太公
郎官承寵建章迴海岱春深百里開經術家傳新息長
風流人羡洛陽才心同鄴令雙鳬舞身御于公駟馬來
怪得五雲高列宿即看南極近三台
贈蓬萊王少府
漢宫清切右曹開染翰當年屬玅才天上鳳毛猶五色
斗間龍氣劃雙迴雲霞春滿千家邑山海秋高萬里臺
自是仙郎偏雨露總為遷客亦蓬萊
送耿蠡縣之官
百里初分上谷城傍臨易水接燕京地偏俠客風猶在
天近郎官宿轉明北闕青雲懸舄影西山白雪入琴聲
看君三異尋常事何限當年卓魯情
酬右史題扇見贈
䊵扇新題寄遠篇纔開篋笥已堪憐清風忽自蘭臺至
明月還從鄴下懸佳客滿堂疎翰墨美人千里共嬋娟
何因懷袖含香署再使君恩出入偏
苦熱因憶右史覽揆之辰作此為寄
河朔風流避暑年平臺此日更翩翩客惟枚叔元稱叟
主自梁王雅好賢兔苑近含嵩少雪鴈池遥動廣陵天
故人苦熱心同渴安得金漿共爾傳
荅殿卿書
故人書札到寒温病起蓬蒿正滿門彭澤妻孥相對老
淮南賓客自言尊頌成濁酒深知德投罷明珠始見恩
莫為尋常招隱士山中轉復念王孫
酬黃山人郡中見懷之作兼呈魏使君
千山佳色郡齋前楚客相思秀句傳白雪調成堪自老
青雲名在好誰憐胡牀夜傍南樓月濁酒春開北海天
羡爾風流陪坐嘯轉令人見使君賢
慰魏使君悼子
郡閣春深種合歡將雛一曲動雙彈褰帷此日驚騎竹
灑淚何人說夢蘭楚璧自含明月墮隋珠空抱夜光寒
况逢嬴博分符地片石嶣嶤不忍看
陶明府自羅山移東安
仙令風流自汝陽三臺薦疏滿明光不緣馴雉聞當宁
那得飛鳬入帝鄉地近五雲窺製錦天迴列宿映垂裳
折腰未是君家事珍重彈琴單父堂
送汪仲安之長沙藩理官
三楚風流總帝鄉蘭臺池館漢諸王官貧舞袖旋應拙
老去長裾曳不妨授簡春隂生岳麓開樽秋色動瀟湘
從來此地多才子弔屈還看有和章
九日
九日陶家菊自黃更聞飛鴈搗衣裳誰人對酒能無賦
何處登高不望鄉二水寒光搖落照孤城秋色動清霜
那知極目中原苦數子江湖未盡狂
和余德甫江上雜詠
城下春江繞戶斜誰開三徑俯龍沙客攜彭澤先生酒
人指南州孺子家一劍寒光搖北斗西山秋色送雲霞
只今海内無同調高枕從君老物華
題仙人騎白鹿圖贈魏使君
少室仙人玉不如飄搖來自太林墟已參白鹿雲中駕
復把青羊洞裏書二女三花相綺麗霜毛短髮共蕭疎
使君何讓臨淮守夾轂雙隨五馬車
荅子與病起見寄
青門遥向汝陽分伏枕傳書到白雲已道風波能失所
更逢搖落不堪聞九歌自我思公子七發何人起使君
一日齊名千載事驚心豈獨久離羣
寄題子與使君薜茘園(二首)
太守為園自一邱遥看薜茘接滄洲醉來忽下湘君淚
賦罷深知楚客愁黯淡欲飛天目雨蕭條猶帶洞庭秋
惟應日共蓬蒿長安得聊從仲蔚遊
其二
老蔓成帷網四隣紛紛落蘂霅溪濱嬋媛初服能無客
窈窕空山若有人楊柳摧殘彭澤隱桃花俗殺武陵春
獨憐遠道難為理欲采何由寄所親
青蘿館(二首)
十畝青蘿别館開使君延眺意悠哉風搖北渚清陰合
煙雜南山黛色來臺敞高秋深染翰庭虛斜日淨銜杯
西隣榮叟常還往帶索應同薜茘裁
其二
湖上高齋此一時垂蘿四面繞茅茨欲令何處紅塵入
可道窺人片月疑色借古松成遠勢意含幽石有餘姿
空傳蔣詡開三徑不遇裘羊那得知
寄子與
何言雨雪薊門深明日褰帷是上林湖海弟兄餘灑淚
雲霄詞賦足知音猶堪一起中原色莫使長懸萬里心
不為故人勞問訊十年書札總浮沈
冬日登樓
佳節高樓酒復清鮑山斜日入杯平天涯誰借窮交淚
海内空傳拙宦名四野浮雲垂雪色千林朔氣擁寒聲
醉來極目中原盡獨抱風流萬古情
子與病起移書二美吳下羣賢爰脩禊事踊躍
勝遊遥為屬寄
伏枕經春憶舊遊永和三日命扁舟一時藝苑人亡恙
千載蘭亭事可求吳下山川何藴藉王家兄弟本風流
獨憐搦管傳觴處有客中原自白頭
魏使君以太公登太山
何言紫氣滿崑崙須信中原五嶽尊南極一星朝日觀
東方千騎擁天門舞衣重染雲霞色探篋深銜雨露恩
試向丈人峰上望徂徠新甫拱兒孫
病甦憶王徐二子
伏枕高樓白日徂夢回春色杳相扶風流轉覺中原盡
海嶽驚看我輩孤寒雪千山雙鬢老浮雲萬里尺書無
也知俱壯觀濤興只是漂零不可呼
荅贈廬陵劉山人
西來獻策薊門深栖泊王家玉樹林說劍夜高湖海氣
鳴琴秋入薜蘿心别時春色長相似歸去浮雲不可尋
萍梗愧君能記憶十年遥寄白駒音
荅寄余德甫
當年草奏栢梁臺此日漂零濁酒杯伏枕春陰三楚合
拂衣秋色大江迴含冤夜識雙龍氣作賦時推二馬才
極目中原諸子盡豫章城裏一書來
薛氏瑞室自衡州使君以來不罹火事者二度
君子美之但為題止宜記頌然不可無律體
乃先難以屬和者一首
赤董山火照城東郭外巍然太守宫舊俗龍蛇元自厭
比隣燕雀竟相蒙獨飛蜀郡尚書雨再反江陵大尹風
四壁遺經亡恙在諸孫往往見文雄
寄憶余德甫
綵筆花生尺素寒西山飛雪正漫漫何來章貢雙江合
並倚雌雄兩劍看無那中原長伏枕可知千載一彈冠
即今寥落陽春曲滿眼巴人和客難
滄溟集卷九
