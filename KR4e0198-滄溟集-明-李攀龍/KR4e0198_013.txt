滄溟集卷十三明李攀龍撰
七言絶句
遊仙曲
一聽黃竹寫歌鐘人醉秦臺十二重琪樹花開巢孔雀
瑶池水煖出芙蓉
過劉簿山齋
萬壑千山入戶重秋來三徑少人蹤不知君在蓮花府
得似芙蓉第幾峰
宿林泉觀
盥漱焚香坐翠微煙霞猶在芰荷衣怪來不作人間夢
一夜寒泉拂牖飛
寄謝茂秦
老去長裾滿淚㾗秋風又曳向何門可知十載龍陽恨
不道前魚亦主恩
東村同殿卿送子坤赴選(三首)
青雲明日羡翻飛應念陶家獨掩扉君最往還知五柳
何曾送客解依依
其二
短褐憐君又遠遊如今白璧好誰酬座中楚客曾三獻
纔說連城淚已流
其三
老去看花上苑春憐君不厭草堂貧預知猿鶴愁無主
更屬南憐卧病人
寄元美(七首)
薊門城上月婆娑玉笛誰爲出塞歌君自客中聽不得
秋風吹落小黃河
其二
白雲何處不漫漫欲寄綈袍薊北寒依舊西山秋色裏
知君此日轉愁看
其三
匣裡龍泉北斗文携來燕趙客如雲自言此劒千金買
不是窮交不借君
其四
聞道紅顔鏡裡新還堪客子闘青春秋来縱帶風塵色
猶是行吟澤畔人
其五
江南風雨夢扁舟薊北燕花傍酒樓無那故人搖落盡
教君何處不悲秋
其六
落魄初看逐客情風流又似棄繻生路傍年少從他問
不必停車說姓名
其七
漁陽烽火暗西山一片征鴻海上還多少胡笳吹不轉
秋光先入薊門關
重寄元美(三首)
十載交遊滿帝都五陵年少避呼盧只今惟有張公子
匹馬時時過酒徒
其二
南冠君子繫京華秋色傷心廣柳車此地由来多俠客
不知誰是魯朱家
其三
北斗闌干南斗低啼烏三匝鳳城棲萬年枝上秋風起
飛入中丞署裏啼
哭子相(四首)
故園秋色廣陵間閩海悠悠自不還縱使蕪城愁易老
那能長客武夷山
其二
清秋不盡客依依夢裏閩天掛劍歸莫向延平津口度
恐驚風雨二龍飛
其三
揚子江寒月影孤秋風吹落射陽湖故人欲灑臨江淚
湖上明珠竟有無
其四
大江千里日滔滔秋色遥看入夢勞莫道故人枚叔少
悲君已厭廣陵濤
答潘潤夫病中見贈(二首)
高秋伏枕㟙湖濱憔悴誰憐似楚臣怪爾紅顔青鏡裏
潘郎本自玉爲人
其二
湖上青山對濁醪故人遥望白雲高愁中那得無秋興
賦就看君已二毛
湧泉菴
錦陽川上女僧家紅樹蕭蕭白日斜弟子如雲人不見
可憐秋老玉蓮花
輓王中丞(八首)
主恩三遣護三邊驃騎功名破敵年不謂漢軍能失利
猶堪起冢象祈連
其二
司馬臺前列栢高風雲猶自夾旌旄屬鏤不是君王意
莫作胥山萬里濤
其三
旌旗海上似雲屯大將登壇國士恩白馬只今成過隙
千秋匹練曳吳門
其四
鐡馬蕭蕭日色黃邊聲殺氣滿漁陽誰知一夜旌竿折
搖落中丞栢上霜
其五
三月漁陽大出師君王按劒捷書遲鼓聲不為將軍起
豈獨封侯是數竒
其六
莫道江南夢裏遙白楊明日便蕭蕭門人盡愛傷春句
不擬招魂與大招
其七
昨夜烽烟海上青猶聞麾下取龍庭一時雄劍無精彩
遥指燕山落將星
其八
幕府高臨碣石開薊門丹旐重裵徊沙場入夜多風雨
人見親提鐡騎来
别元美(二首)
北風吹鴈鴈群呼泗水西流白日徂不見浮雲千里色
知它何處是姑蘇
其二
白雲愁色滿吳門疋馬孤舟不可論一自河梁携手後
至今猶有未銷魂
戲贈張茂才(二首)
自愛花枝掌上紅蛾眉如月綰春風湏知粉黛隨時變
多恐張郎畫未工
其二
張郎新製合歡衾醉擁紅顔燭影深别有洞房雙玉妾
吹簫自和白頭吟
送徐汝思(四首)
天涯明日故人疎莫向樽前歎謫居最是孤臣偏雨露
君王不問篋中書
其二
漁陽幾載傍胡塵此日驪歌濟水濱白首談兵君自見
何須更問請纓人
其三
青樽華髮對銷魂匹馬孤城日色昏愛客更爲長鋏引
一時回首孟嘗門
其四
主恩千騎入防秋幕府遙臨上谷愁今日故園遷客淚
誰知不是爲封侯
和許史秋日玉函觀(二首)
瑶臺十二玉闌干月出名花映掌寒自是仙人君不信
只今誰得醉中看
其二
青鳥翩翩錦字通玉簫秋冷玉函宫情知洞裏如花女
共指風流許侍中
秋日許郭殷見枉鮑山山莊
玉壺春酒石榴殷此日中林見往還堪是樽前幾知己
那能不愛叔牙山
與三君登樓
誰憐王粲懶登樓病起漳南對客秋自喜賦成多麗句
因知座上有曹劉
和許右史初度村興之作
一瓢春酒望青天誰識箕山武仲賢我亦潁陽飲牛客
猶堪擊壌共堯年
九日示殿卿
林頭濁酒浸黃花門外蕭蕭五柳斜此日登樓人盡醉
誰知秋色在陶家
襲生緋桃栽
白雲湖上酒家春那更桃花照眼新今日為栽三徑裏
憐君也是武陵人
送子與(五首)
北風吹雪雪漫漫雪裏題詩淚不乾豈意故人搖落後
逄君五馬入長安
其二
十年高卧白雲寒嬾借新知錦字看不是眼中人漸少
那能相憶使君灘
其三
襜帷何處傍風塵握手江湖白髮新此去更沽燕市酒
不知誰作和歌人
其四
中原北望九河分太守揚帆入五雲莫按腰間鹿盧劍
明珠今日便投君
其五
玉帛徵賢謁建章潁川軒盖有輝光君恩儻許留京兆
不必重来下鳳凰
殿卿别業(二首)
負郭田荒勸客耕隣家酒熟任逢迎只今何異吳門卒
枉殺梁鴻變姓名
其二
牀頭詩草日生塵架上長裾嬾着身自訝閉門無一事
春来擬作緯蕭人
觀獵(二首)
胡鷹掣鏇北風廻草盡平原使馬開臂上角弓如却月
當場意氣射生来
其二
十月霜清紫兔肥浮雲不競鐡驄飛半酣驅逐諸年少
朌子城東看打圍
酬許右史九日小山見贈(四首)
南山秋色照東籬又是陶家載酒期彭澤罷来無俗客
何妨不許白衣知
其二
我愛淮王上客賢小山那在鵲湖邊開尊共泛金花酒
散帙同吟桂樹篇
其三
十載銜杯望白雲天涯此日歎離群重来秋色生雙鬢
更折茱萸插向君
其四
湖上青山遶郭斜翠微深處半人家誰知不解登臨苦
醉殺猶堪藉菊花
寄元美(四首)
楚客龍泉照雪霜曾携上國獻君王奈何一閉豐城後
紫氣空干斗北長
其二
憑將白雪寫朱絲總是人間此調悲縱使霑裳君莫管
古来能得幾鍾期
其三
自握明珠掌上愁夜来寒色動隋侯可知按劍人相視
任是銜恩未可投
其四
櫪下長風萬里生誰憐汗血老無成若教一奉瑶池御
八駿如雲不敢鳴
得徐使君所貽王敬美見贈答寄(四首)
山中伏枕白雲天江上新詩錦字傳轉向故人三致意
君家兄弟有誰憐
其二
博物張華不易逢十年京洛少從容當時未得豐城劒
已識雲間陸士龍
其三
十載論文畫省開君家二妙日趨陪那因見和池塘句
始羡風流小謝才
其四
弱冠文章滿帝城偶因家難負平生中原莫恨論交少
海内今無驃騎名
汝寕徐使君(十首)
汝海清秋四望開白雲長在景夷臺已知千載無枚叔
誰愛風流漢署才
其二
使君爲政雜風騷遶郡青山照彩毫不是賦成相倡和
那湏更署范功曹
其三
天子分符漢省郎風烟汝潁更相望府中但得平輿吏
他郡從教下鳳凰
其四
鴻陂東注汝陽城太守乘春出勸耕童子但須騎竹馬
夾車休唱芋魁羹
其五
水如垂瓠抱城流西望千山入楚秋帝謂使君終長者
褰帷不必更閩州
其六
高齋卧理簿書閑掾吏裁詩日往還片月不離桐栢水
白雲偏傍弋陽山
其七
高盖崚嶒駕楚雲驂驔五馬五花文漢庭此日推經術
可是尋常作使君
其八
千騎如雲汝水濱銅符黻冕一時新身爲漢主分憂吏
何必龔黃好譲人
其九
三河名郡鬱如林治行看君結主深但使便宜長得請
守臣無意賜黃金
其十
觧道文章老自知中原病客重相思故人寥落看如此
再領專城豈後時
寄吳明卿(十首)
平臺秋氣鬱蒼蒼落日登臨一斷腸若道子虚今未就
當年誰遣客遊梁
其二
梁園高宴日紛紛帝子風流雅好文若使平臺賓客在
已知詞賦不如君
其三
高齋只尺小蒙城三載逍遥傲吏情不是春風常入夢
誰知蝴蝶等功名
其四
秋色蕭條傍謫居體中今日定何如從他幾載風塵吏
不作平津相府書
其五
長吏應憐道路傍三年參佐有輝光縱書下考關何事
不必詩名入薦章
其六
楚娃雙侍玉爲顔勸酒能歌雉子斑醉殺休論官不調
古來遷客幾人還
其七
睢陽小吏困逄迎醉後參差故態生莫倚甘泉曾獻賦
君今久已罷承明
其八
來自廬山五老峰梁園賓客更相從已知無意二千石
出處何如邴曼容
其九
短髮風塵老更繁青雲何日見飛翻由來逐客人廻避
遮莫詞垣與諫垣
其十
梁苑無人秋氣悲吳門回首淚堪垂知君不盡平生意
海内窮交更有誰
送殷正甫内翰之京(十首)
咸池一奏合宫成帝自垂裳拱玉京多少侍臣調六琯
湏知共作鳳凰鳴
其二
春風忽送漢臣還再入承明供奉班怪得文章成五色
朝朝染翰近龍顔
其三
君王賜宴栢梁臺七字新詩漢體開首倡自天酬不得
曲終還賴歲星才
其四
漢家詞客滿金門誰解凌雲感至尊一出子虚名便起
長卿無日不承恩
其五
詔遣詞臣集漢都明年羽獵大誇胡共憐執戟人猶在
莫問長楊賦有無
其六
十載風流侍從臣歸来依舊帝城春金華殿裡談經客
半是同時獻賦人
其七
帝寵詞臣弄彩毫蓬蒿宫闕五雲高自憐一日成三賦
不分傍人賜錦袍
其八
紫禁清秋五夜閑金莖玉樹少人間不知帝遣神仙吏
更直蓬莱第幾山
其九
依舊春風滿建章重来搦管對君王即看應制偏承寵
何處新詩不擅場
其十
東觀風流著作郎滿朝誰不羡恩光賦成清思如秋水
一片霜毫灑玉堂
促殿卿之官(四首)
春色平臺散客愁淮南桂樹小山秋身爲一郡風塵吏
借問何如此薄遊
其二
聞道相知滿帝京時来不得避功名縱今再補王門客
恰好逍遥遣宦情
其三
白雲湖上酒家春坐愛青山誤此身詩句近来多遠興
那能不作宦游人
其四
夙昔分符結主歡今来相國豈微官也知合有抽簪日
且向山陰雪夜看
酬許使君讀鄙詩見贈(二首)
江湖幾載避風塵病裡詩成白髮新不是使君相唱和
一時同調更無人
其二
莫道西施寵最深館娃宫女正如林何人不解矜顔色
敢向君王更捧心
少年行(二首)
胡姬十五堪當壚美酒青絲白玉壺君但携來成一醉
知他誰是霍家奴
其二
裘馬翩翩出建章青樓日日擁紅妆纔開春酒荼䕷色
說甚金莖露未嘗
早夏示殿卿(二首)
長夏園林黃鳥來百花春酒復新開主人把酒聽黃鳥
黃鳥一聲酒一杯
其二
湖上青山遶屋斜蕭條重枉使君車到來縱遣柴門閉
只在東鄰賣酒家
許使君見過林亭(二首)
觧衣沽酒豈辭貧散髮狂歌也自真林下似君看亦得
誰言嵇阮便無人
其二
濁酒自沽還自把先生寄傲南窗下門前五柳漸看長
使君時時來繫馬
謝中丞枉駕見過兼惠營草堂貲(四首)
夾戶春風五柳斜遶籬秋色醉黃花南山只在茅茨外
人道柴桑處士家
其二
車馬紛紛滿四隣中丞不厭草堂貧自從一爲蒼生起
高卧如君更幾人
其三
結屋臨湖八九椽白雲秋色共蕭然若言長者無車轍
何得中丞乞俸錢
其四
牀頭一卷大玄經湖上千山閉戶青儻憶故園能載酒
貧家不讓子雲亭
送潘令之邯鄲(四首)
春滿邯鄲十萬家若爲潘令鬭繁華請看如玉叢臺女
豈讓河陽縣裡花
其二
爲政風流不下堂漳河春色動宫牆遥知茂宰鳴琴曲
彈作羅敷陌上桑
其三
趙家和璧舊知名千載秦人說藺生莫道君才非百里
須將高價抵連城
其四
邯鄲出宰氣何雄佇日徵書奉漢宫製錦但令成五色
如花豈羡鮑家驄
山齋牡丹(三首)
醉把名花掌上新空山開處幾廻春西施自愛傾城色
一出吳宫不嫁人
其二
西山風雨錦溪寒春色沈沈醉牡丹不是故人裁麗句
那能蕭瑟病中看
其三
青山繚繞樹横斜中有柴桑令尹家白髮幾廻能載酒
春風何處不看花
過殿卿山房詠牡丹(二首)
相國園亭種牡丹枝枝風雨怨春寒主人車馬城中慣
知傍誰家錦障看
其二
國色宫妆倚檻新一樽堪自對殘春即令解語應相笑
何必看花定主人
訪劉山人不值(二首)
主人三徑草堂斜稚子開門勸喫茶自有白雲看好客
不妨紅葉滿貧家
其二
南窗狼藉半牀書階下蒼苔罷掃除似是隣翁邀作社
不然應釣錦川魚
滄溟集卷十三
