滄溟集卷十七明李攀龍撰
序
送萬郎中章甫讞獄湖廣序
在大司寇官屬余與章甫爲同舍郎旦夕從事舍中也
今歲天下大讞獄乃章甫得報之楚中則謂余曰子以
吾聽訟猶人哉即數年於舍中君所知也一切造對按
簿責之見法輒取奏成於手中視其人與情不甚相遠
也楚俗良獄赭衣載道而牿拲盈犴章大者連逮證案
數百小者數十人鞫者非一吏繫者非一日衆人所謂
無罪者牽於文致不可得反所謂有罪者則其辭又不
與罪蒙不徒受賕吏撓法舞文人有智愚即文有害辭
微意遂隠雖咎繇聽之上觀下獲有不可信者矣縣道
官重成案不欲覆劾且數代去人情冤久不得直則不
復樂生自號呼其冤則上以爲犯已而又被近刑彼知
無益于生而且被近刑也後有心知其冤指道以明之
者且以身無見膚庭有尺箠亦彷徨瞿顧不出一語自
救也此豈不髠鉗戮囚甚危也豈自愛傷生乎其心以
爲是固亦將謂一成而不可變當無異於它吏者云爾
此猶百不有一然已足以損吾照覆之明傷吾見牛之
仁而况大猾元憝一朝殺人則亡命莫索株連蔓及坐
罪無辜然後從旁圖之莫不以禦人之貨售府辜功百
金易字千金易辭而或怨家積憤靡於歲月有司姑息
久繫憚於論報使其終年造佞一夕訊焉則出焉而投
抵獄文之隙兩造不備肆爲單辭欺玩厚貌其示人辭
色且懼且疑詳爲錯愕何可復得恃其五聽之術如初
捕時哉若使各責如章告劾不服以笞掠定之一刀筆
吏足矣烏在其爲奉天子德意何能長我王國也夫獄
之疑者吏或不敢决縣道官猶得各讞所屬二千石官
二千石官以其罪名當報之所不能决者猶得移中丞
臺治獄御史當報之中丞臺治獄御史所不能决猶得
奏傅所當比律令以聞而奉宣上恩人命至重也司寇
使者旣出則縣道官二千石官中丞臺治獄御史所不
能决者舉皆往移焉而一切復案當報之奏傅律令得
可事於天子桔拲坐解圜狴立出民以不冤中愛獲致
辟雷雨作解元氣鼓盪百物甲坼不亦已媮快勝任乎
然有一報不當無論網漏吞舟之魚即無罪者今不得
釋則其獄愈益亡解時後之人愈益自嫌不肯變縣官
不復讞二千石官二千石官不復讞中丞臺治獄御史
矣冤者繫囹圄苟可以有生孰不引頸從桎縲中日夜
望司寇使者至也我乃各責如舊章又以笞掠定之使
無有從出之塗哉且楚自辰沅而南徭峒之亂頻年用
兵啙窳偷生而無積聚民散久矣殷王中興奮伐荆楚
恒以不僣不濫大監于民今之臣子奉惟天子威靈何
可不敬由獄也余唯都下横不可問者莫若親禁軍其
在衛尉稱貴重臣即互相援庇而豪猾少年多所縱舍
弗法章甫與余得就舍中按之也有父不能字厥子而
蘧除不殄者乃疾厥子而訟欲殺之會逮則其子自引
罪獄且具猶若不敢深發之章甫自爰書覆劾其父禽
獸行論誅也其衛尉盖若有讓焉章甫曰刑弼教自正
父子始也及諸中常侍隂託相屬無不危言恐動章甫
曰惟官惟來其罪均也可謂不畏疆禦矣推此心以在
外江海之間可得不信乎
送浙江按察使郭公轉右布政使序
不佞旣起家補浙江按察副使時則公方以按察使入
覲矣中道而有今命則猶以按察使圖事于大冡宰也
屬左方伯汲郡蔡公稱病公獨以按察使蒞之聖天子
旣秉新政始大會諸侯受朝于明堂之位公得列四岳
羣牧之首以玉帛率萬國而大廵功焉憲禮正刑以尊
天子以聽于大冡宰黜陟郡國差次吏功乃浙江自太
守以下若丞尉邑之令長若丞尉諸掾文學不職状凡
七百有竒人輙罷去公條其對與簿合無不名實相應
者廪廪乎廉貪貞滛之行以勸四岳群牧令各上觀下
獲而報成天子告竣役焉然後舉賢良文學問民所疾
苦以達聖天子德意而無梗於貪滛不職之吏則凡公
以按察使圖事于冢宰也不然貪滛不職之吏不以罷
去斯益肆於無懲加甚於匪望重民之疾苦何以言陳
臬使者而按察爲乎先是公至自參政則以謂由舊之
有佚德而不職之吏輙幸免聖天子方秉新政求共理
余曷敢比匪彛蹈積愆也蓋廉貪貞滛之行躬自有之
矣然後簿省中諸吏而條其得失將以屬上計名實大
較應矣又得以使者按察諸吏職不職状以聽于冢宰
聖天子集維新之命肇有始之治而以著典常是爲所
效者大也先是公爲按察副使者盖十五年凡在陜西
者三年假河南副使以行薊遼諸鎮者一年實治河河
南二年耳間以陜西待調者乃九年余聞公在陜西以
莊浪諸衛撫治湟中諸羌則湟中諸羌用也無以異以
諸郎屯田雲中時而餽餉飽士馬何所見失論以待調
乎又何所見得而兩府之士給事中某若御史某同疏
請上假以行薊遼諸鎮乎而遂以治河河南薊遼諸鎮
方坐索大帑聲爲犒募而中賂權貴令士馬有饑色虛
糜不訾度無能支旦夕公誠計糧榖茭槀金錢之徵發
出入簿責盡石束而無能欺者邊長老猶能言之也即
以治河河南猶若無所治得失無所見安識其躬有之
哉夙夜圖所得失而自以見調不獲其故謂維昔之諸
中丞臺若部御史之劾奏舉刺與上計吏之條得失名
實不相應以余八年待調圖至熟矣安能姑息以覆不
職之吏使無徵自肆匪望自甚也是盖公從參政爲按
察使時度必入覲條省中吏得失簿無不關其手名實
人人相應者即枉焉而躬自八年待調孰與縱焉而不
懲之益肆匪望之加甚之害及郡國哉此公之所卒因
以獲其故而所效者大也公旣告竣役遂代蔡公左轄
浙江稱大保釐未期月中丞臺若諸御史臺交章言公
卓異于上大抵存大體奉揚新政達上之德意非直守
筦鑰謹東南外府而已以方有顯庸不具列乃今按察
使漳州蔡公代公而於廉貪貞滛之行躬自有之也因
慕公之於按察使所效者大焉遂授不佞以具列者如
此
送魏使君入朝序
昔者漢宣帝以渤海盗賊起二千石不能禽制也又懲
沈命課累之弊意甚憂之選能爲渤海者得龔遂今觀
遂之爲渤海自農桑外移書罷逐盗賊吏而盗賊解散
民以畜積獄訟止息而已無它異政及入朝帝帝亦曰
君何以治渤海令盗賊不起也盖已深喜其得人而亦
未嘗以他異政望之今天子神靈威武群臣無小大遠
邇無弗仰成以效共理日則東郡禦人于貨天子赫然
切責疆埸諸長吏自二千石以下不能禽制盗賊者意
盖獨至即吾終歲南奉倭北奉胡豈少諸執事而寕困
於役乎是豈乘間竊發之時哉以順甫爲濟南郡濟南
與東郡一彼一此境相接也亡何而陳氏者實倡亂於
淄萊之間淄萊濟南嚴邑也順甫言於諸長吏曰某也
戍卒窮來歸我不論輸行伍斯置之耳何至使挾廷臣
以賣重恐愒中丞臺以介其權罔上以啗下爲也何乃
懸不可知之功而坐使擁衆以要我輕薄少年業已佩
牛帶犢廢其常産吾而無所用之則激爲非一爲非則
分必法而務肆其不逞不底滅絶而不已萬一不弔使
者督之勤大役興擊之吾恐沈命課累之弊亡時已矣
即吾有所用之方今疆埸之臣徧天下不南奉倭北奉
胡無以春秋耀吾甲士曾輕薄少年亡命之徒是恃耶
何以示天子神靈威武而勸守臣乎諸長吏以爲然而
屬順甫先是順甫奉行諸長吏所置伯格長法甚謹用
是微知陳氏與淄萊輕薄少年亡命之徒通飲食借交
爲姦状一日召十餘豪勞之曰若等甚苦義不費縣官
一錢身褁糧而赴國難吾爲若言於諸長吏盡隷若於
尺籍倉卒傳檄將按若而數軍實吾恐愆期之誅不得
以農時爲解矣若豈欲之乎豪相視稽首順甫囙廉之
間多苟且就焉而視利害爲去畱者有始爲所啗而中
怏怏移德之者有少年失計而卒以爲易與懼其敗連
坐而佯附之者而猶覬食於縣官也及聞順甫義不費
縣官一錢而又將隷之籍其情立窮而衆乃解散然後
中丞臺得以尺箠相加遺不用一逐捕吏不移一字書
而濟南以安濟南以安斯天子赫然切責東郡者而吾
敵王之愾於此其以入朝於天子亦將必曰何以治濟
南令盗賊不起也甚稱朕意此不亦順甫得以神靈威
武所變化而陳對於陛下而稱長者之時乎向使順甫
武健自用即一日逐捕瞷氏宗人三百家而犁求其黨
何不可者無亦天子則曰選用賢良固欲安之也而勝
之耶順甫何以爲解也居則曰今之君子無大小無不
朝夕耿光思媚左右皆若不能一日于外者即使久畱
内無以效共理而稱上意奈之何一日于外矣而無以
制盗賊奉職無状天子實心輕焉博士雜治不出一語
侍中臨飭視人以極何以謂圖天下之事也子有四封
而盗賊不詰何以使民農桑畜積而獄訟止息哉是時
也一日不能于朝矣故所患無以稱上意而效共理耳
不然何郡之丞若尉歲入賀州縣吏歲上計凡以欲知
君父無恙者無已時即所謂間者闕焉不得聞問亦古
之人主繾綣臣子之至情今勿論子與於汝南以罷去
自阻即邵武孔棘明卿猶若所謂待罪於郡矣然則順
甫之業獨在采菽之卒章矣乎樂只君子天子葵之優
哉游哉亦是戾矣然後乃今可以觀聖天子神靈威武
之大而郡國吏奉職之有人也盛矣哉
送濟南郡丞陳公上績序
公以六年考滿上績行矣郡長老曰公盖兩佐大郡而
於濟南者五年云所爲諸中丞御史監司使者諸薦䟽
與書相勞者以十數治行具是矣是將何道必獲乎上
何道所居輙效也郡州縣三十即游徼吏更十數輩終
歲不能徧陌落何以令皆如其身家至焉者盗起必覺
捕必得乎渠展之田瀕于東北煮泲無窮時必以筴市
無所積之販者豪歲以一二群輩非必主名逋逃泛爲
引逮乃旁規賂免不則以爲捕者輩課捕者輩以其課
自贖爲之贖尋受記出而販者相慶矣公罪一之私賄
什之奈何以易之也亡伍之士不常窟穴即里閈故舊
寕轉送通飲食爲一夕之行終不肯身自爲詰質一坐
株累抵遣而後已以妨本業非便計矣而幕府對簿務
求滿品何以應焉父老皆言他省主輸縣官吏前發蔵
其家假道郡西偏諸邑故示封識唯謹者夜乃撲其所
發篋作剽客状桴鼓號衆以縣官利病脅諸令長償焉
如委眢阱幸不於驛良家子不任患苦乃傾産授銜轡
諸猾少年猶之羸敝載路行李往來疲于奔命恐諸令
長得以口實也郡請籍于太山歲繈數十萬然役之以
祈祥人自爲致耳不可得而賦可得而校乎君子重領
之唯利所在猶將潰之防誰敢哉尺菙控之乎日漕河
之役徐兖之間作者數十萬人大司空奉天子明命出
行河郡興卒操臿受署如期而竣首事以爲它郡望而
大工舉矣余曰凡此者公所由以爲治行者也公固以
穿窬拊捷抽箕踰備之姦不必問而必令淄萊阻山青
幘白矛之徒伏不敢動爲急乎鹽官佐賦計不至虧國
使在公者准大率倍蓰之耳必過禁販者斯大商蹛財
不䟽不行矣法不得而盡也亡伍之士盡里閈亡賴飲
食輩滿品上幕府孰與濮陳氏亡命戍卒至挾重臣恫
疑諸郡豪少年者捕必得之足以寝成禍彌亂形乎驛
車馬不終塗縣車馬爲兼驅必令詭以羸敝取逸縣并
廢矣善哉良家子人自當御挾銜轡習患苦寕出納無
時不願爲諸猾少年斗酒費也以藉于大山辟之大官
饔者朵頥㸑者引指矣故唯無意可貳於神明漕河之
役身獲群卒所署旅飲食以視糗糒露櫛沐以勸作息
必及期而後竢也凡此者皆是也夫凡此者皆是也我
不敢知知其所爲諸中丞御史監司使者諸薦䟽與書
相勞者如是得具論之耳唯是詰盗鹽法戎政驛傳藉
于泰山漕河之役無弗爲也諸中丞御史監司使者無
弗事也駢至迭出一彼一此無弗安也毋以是道必獲
乎上是道所居必效邪不然欲諸薦䟽與相勞者以十
數如出一口難矣今日攝一州明日攝一縣五年於濟
南無弗莅也受成而已不欲持先後令長短長獨謹姦
吏使勿得緣絶簿書如一日耳其它興徭治賦筦鑰之
常不具論云漢郡都尉秩比二千石亦已貴倨乃循吏
所稱獨龔黃諸君子其都尉之賢多以太守相掩無傳
者自父老所睹記少卿次公之治行亦唯罷逐捕課收
歛米鹽靡密吏出不敢舍郵亭何以異公又次公守京
兆坐乏軍興公奚讓焉余讀諸薦䟽與書相勞也介者
高其守幹者壮其才恬者美其度達者鑒其識可以觀
獲乎上有道而所居輒效自經術相成也漢都尉多任
郎佐史察舉吏又武健自將不以經術相成故其賢無
傳公於龔黃旣無譲焉而得諸中丞御史監司使者經
術相成以薦勞圖共理之治豈終相掩哉父老何自疑
之也
送陳郎中守彰德序
始余與元卿爲同舍郎嘗論漢都官所掌法至貴倨也
中都官不法事得一切按之即他武健吏何敢任威操
下也乃子與無所分署如諸緹騎士則多都中豪往往
自比於王之瓜牙稱親禁兵恣睢視文法吏徼循京輔
得自置符爲儀督大姦猾從執金吾分行收捕績五人
用賜爵一級因是不惜辜功或故吏善家子失計隨輕
黠者即雜舉以文内之又群輩取受賕雖魁宿顧曲法
私與出之睊睊唯罪罟是充得情喜焉獄則疑亦無不
巧詆具之詣其長尉府對簿畏亡不俛首就繫者章大
者必上告得可事然後傳爰書委成於司寇官屬使覆
鞫亦文致不可得反司寇官屬重廢格沮事且不得數
奏讞時一聽之何異彼府掾史於懷中取輕重劾唯奉
牘觀嚮以次人意哉凡繫求信於知已徒心冤之斯越
石父求絶於晏子也旣以造司寇官屬矣終無以變是
與不仁甚也問有是不復行論自我者乎余知元卿志
念深矣功實君子也語不及之即危行愈於不得其言
者哉乃按簿中要囚服念之謂人情不可使不樂生捶
楚之下何求而不得飾辭以視則指道以明上奏畏郤
鍜鍊周内民安得不在鼎也元卿於法律家能横佚言
見法能輒取然亟痛於猜禍吏蒞彼長尉府所對簿一
一摘見其冤状舉之廷尉歲凡十數章廷尉正丞亭疑
法者無不稱淑問焉彼長尉亦重有庶尤稍稍上輸孚
矣又署法故得詘其緹騎士即捕逮者至反覆就簿詰
責之示不可罔竟無敢引是非爭輩相戒無犯髯郎也
蓋元卿與其兄駕部郎錫卿咸美且䰄云後署所部中
猾以下皆伏有勢者爲游聲譽稱治而守命且下矣彰
德爲畿輔南鄙自趙簡王稱藩安陽議非素重臣不能
任余觀元卿治署中何以異於守時極知元卿無害亡
已則勿以越人治郡人乎又郡事責大指而已此其不
與署中同者方今卿士大夫各因時廣主恩建立明制
無不彬彬仲山甫將明之材乃莫敢别播敷相與條列
就一代之法斯不已遜於爲郡縣出政宜民者乎西門
君引漳水爲十二渠漑民田澤流於鄴其君祝令吾臣
皆如西門豹之爲人臣也此非藉守令何以聞於人主
哉何謂不得於朝廷謂爲棄居郡也史稱漳河之間近
梁魯微重而矜節足用爲善矣余從元卿署中游居則
謂良二千石與天子共理也豈亦慕黃次公朱仲卿爲
人哉仁厚出於精嚴始能立也余觀元卿之治署中無
以異於守時矣
送靳子魯出守潁州序
子魯第進士者五年不調居怏怏失志也傷錫類中匱
而親不霑主恩自謂於藩王無君子之澤賜生之義遠
也三奏勿報焉遂往守潁州云余惟子魯論天下事無
不彷彿若即成功也則安肯不欲施盡之且爾不聞其
兄言易鄒齊間哉結髮稱田生有司以與計偕上時即
首六郡弟子弱冠第進士所守地凡三大郡各著異績
南陽豫章諸卿大夫若父老各以其經學治行翕然重
之想見風采而顧愈益畏子魯自惟難兄夫以經學治
行甚盛顯於當世卿大夫若父老而子魯未就一業莅
一邑褎然唯知己者之私與而未以信衆人汙不阿弟
乃敬禮之若是可謂賢矣然栖栖五年求一諸郎不獲
復俛首就簿書吏眎人以倖所不當得之嫌而自處於
叔疑龍斷之誚卒無以自明而身比於斥抑卒爲之者
何其下也子魯實自負其才故受此而不去欲有所用
其未足也故不薄於其官子魯豈不謂吾何使戹於所
適哉穎三年而治人庶乎其謂我不肯違君之情爲欲
致諸其大也方今西北有匈奴之憂而江南敝於轉餽
庶民將不安其田里而興歎息愁恨之心則淮潁之間
揚淺可慮也昔在漢孝宣之世承奢侈師旅之後黃次
公爲穎州所務耕桑節用治之時參考隂伏使姦人去
入它郡盗賊日少三老力田孝弟有行義而民皆鄉教
化使天子得併力於邊圉亦甚行其志也即使次公爲
相總紀綱號令亦無以自見爾豈得謂功名於治郡時
損邪今省寺諸郎非不亦禮優而職逸無論一事之善
微不足紀不獲乎上一事亦不得自裁郡國守臣便宜
從事條教旣定沛然惟吾法之尊苦無所沮此爲從吾
所好也子魯大人以恭謹聞山東質行如石奮家今二
子皆視古二千石何減奮哉兄弟彬彬九江長淮之上
寄有專城不借寇而民各父母豈弟君子千里比肩馮
野王兄弟繼踵五原猶有譲焉兹不已榮於天下可傳
於後世乎乃知賢者誠重其去就夫曲士小儒感慨而
舍位一不當意即長往者非能㓗身也其計畫無復之
耳向令子魯周廻一諸郎不能棄而又不能幡然於潁
州是無從事不失時之知不得於心斯多也何以稱篤
行君子哉
送泉州袁推官序
蓋推官於一郡業鞫一郡獄也無論郡守若縣令奉職
無訟也即縣令之所不能决移郡守郡守所不能决移
我矣今豈無所得於欲言而不敢盡者之情以竢論報
郡守爰書斯未能信又其說可求也跡以行吾明據以
施吾斷乎又其繫逮在庭衆方以郡守若令所不能决
而唯恃此聽可無變也疑謂四視憚於期對雖良民何
敢終有其孚心必其見直乃吾折自一人裁自一意一
朝而脫彼於桎梏以而錯諸此使周内已成不可識察
者卒然解散片言之下此不已媮快哉推官鞫一郡獄
信媮快勝任也今不知推官於郡能以監司斯未能信
者得如有求於郡守乎又能執如臯陶不依阿御史臺
風旨而惟法是取乎監司得如所求於郡守矣御史臺
惟法是取矣又能使無疑我乎高明臨人者上惡之諛
上而廢法者民亡之居下而身疑者患處之士幼而讀
書一旦得郡爲鞫獄視其學與監司御史臺所責於我
者一切與昔不合也戄然念所以適世之故而不可得
矣推官於郡多少年又鞫獄其才易見又多入爲諫議
貴臣豈獨有得失之患也監司恐其害已則伺之御史
臺恐其翫已則嘗之事故劾有輕重唯其頥授手有上
下唯其氣使無因而甘辭其欲中我而先示以不猜之
形少當於目攝即又若禍不可測退不自慊發容慚恧
薄言妻子無不俯畜是累指爲成弊進不得不有所悅
之以自安此無他監司有生敵之防御史臺有薦汲之
權而郡百姓不與也子仁爲能不由於是乎
送寕津縣訓導張伯夀序
余有識時嘗過高堂生高治毛萇詩濟南盖海岱間士
多從之游矣即所上客則許殿卿每相難天下事亟謂
所善李生可語也余旣見高生爲余述濟南父老時事
在憲宗朝則李給事中森張御史鼐稱爲名臣哉給事
持簡數萬貴妃上前左右戄然危之也亡何御史又䟽
僧繼曉御史章雖留中然用事者旣已銜之遂發難於
尹恭簡黨治中遷御史郴州别駕猶尚以前過矣今去
與高生言時又二十年所余每飯未嘗忘兩名臣事乃
伯夀爲語大父賢過給事又遠御史自邠州來河南八
年於外楗石行治河其法具治河三疏中遷御史中丞
督部刺史遼水上三年移上谷乃單于不敢南牧馬入
領侍御史受公卿章奏又二年遷御史大夫當是時豎
瑾煽虐士氣不絶如髮爾公且奈何&KR0870;以數稱病不見
爲可免於難乎頃之果有搆遼陽上谷事者無論詔獄
榜繫即關三木往來罰糴遼陽上谷間米千斛亦已不
訾而人極于病公方謂固且愈於次趄宦豎門卑疵而
前&KR1021;趨而言唯苞苴是先以偷諛於傍幸色少假恃以
無患一中目攝躬不自措薾然無丈夫顔而日夏畦者
哉吾寕爲此不爲彼矣且吾豈不知禍至此也余惟士
誠難於瑾時乃今大者不敢赴會拓社稷之業其次顧
忌相視不爲進思最下不得守其挈缾之智雖有俊臣
亦皆寓言吏隠汩没省署仿廻公養而已一值大政不
過竊爲深念悲計畫無所施庶幾人主用我以是往耳
兹豈皆以瑾也先生乃在寕津學舍中所與諸生者日
前受業嚴事先生也一日異能之士即言悅助我又所
論說詩書尚友古昔以槩省署諸顯人計畫無所施不
仰避戮辱而俯係妻子辟倪進退間幸人主庶幾用我
以是往余不知諸顯人所爲即先生父齊豈不嘗再佐
大郡何以勝爲涇王相時猶得職爲將順焉而明主之
美也吾聞相卒時涇王以百金祠先生不受也非亦田
仁所謂不以百金傷先人名者邪此其質行在濟南諸
生自以爲不及矣先生子暐故竒士與余及許殿卿善
嘗從高堂生游也
送蒲城宋簿宇序
始宇給事藩省時盖六郡吏各以其役隸焉六郡吏多
海岱豪家有論具請報輒度一主進者來舉槖授之無
撓法又不患所隂脫歲且鉅萬則宇無取也久之蒲坂
楊公始爲方岳嘗異宇所行徧見諸貴人皆以爲無害
言於御史中丞府得檄書勞焉盖昔未嘗有之入補制
獄掾吏數與大奏讞即所錄皆重臣語勿敢輕泄示若
已聞密告也其殆五載乃調今尉矣衆不知其賢豪人
也關中素稱游俠又尉權小不能下大猾余往過平原
嘗知宇一郡國吏條行砥名千里誦義比如趙公子藉
於王者親屬有土卿相之富厚招天下賢者顯名諸侯
爲難矣又郭翁伯入關關中賢豪知與不知爭相交驩
此豈有一邑尉之權哉又宇赴士阨困軌於正義不可
與暴子弟豪少年同類而笑之也所嘗見諸大制獄重
貴臣著即令疏即律不扞文㒺且今爲邑者多便宜治
之往往薄法律不稱古昔令民失守也徒使有一尉能
書獄執不可變人方恐自中罪罟畏尉知矣不亦貴倨
哉今之論人盖已攝命百里之才則曰豈亦讀書懷獨
行君子之德不知季次原憲用行舍蔵乃謂鄉曲之俠
效功於當世者非也士何時而可有爲乎先臣大司馬
徐孟暐氏江隂縣掾史也趣人之急甚已之私脫戍者
而拒其報有魯男子之義焉向令終微賤何由自見焉
宇盖將附青雲之士執鞭於斯人人貌榮名當知掾史
多君子矣
送楊玉伯序
據譜玉伯盖漢大尉震之後遷自蒲阪者九世矣至于
涇陽同母姊適三原馬伯循時玉伯嘗從游庶幾博雅
君子也數歲以孤即廢居行賈贏得過當矣嘗謂周公
九章法孫吳以施戰陣之間明於積著之理哉以掾史
辟原州劉中丞幕府陜以西盖八郡筭編戶市租一夕
而推笑得之主計者按籍索軍實焉玉伯雖吏給事人
然賢操能有其身其才伎藝俛拾仰取不羞芻蕘即所
以責顯貴人行義過失亦有烈士風昔在張掖諸隊率
微也以候人愆期失一憲臣心後憲臣即從臺中往按
諸隊將以他事盡諸隊率髠鉗而戍焉以屬玉伯始玉
伯法奏之則憲臣已意銜之矣又不欲卒變憲臣愈益
怒且及玉伯也玉伯曰令今更重之罪豈遂在轘哉即
法至是止耳欲自棄去而諸隊率反相援止謂玉伯曰
公在猶可以無冤後人勿遽歸重吾輩禍也頃之復辟
原州幕府中則時時爲望氣用得北敵情大將軍以下
嘗往授所竒門法嚮戰多以擊破之也居六年入爲制
獄吏制獄盖多親禁臣主之御史爵方在繫時玉伯以
謂上意且所欲釋矣及再就繫猶謂上意且所欲釋也
久之乃復從爵以問玉伯則玉伯曰吾在制獄凡見上
所欲釋者復多耳趙司業貞吉嘗從玉伯問風角書司
業下獄時玉伯傾身爲之不避也今且及代其屬玉伯
所治十餘大制獄未嘗深禍取訾焉余盖往往過玉伯
即嘗與治彭𣆀家言以爲篤行隠者也庚戌歲敵乃大
入玉伯始扼腕向余言司馬法即借箸若可繫敵而笞
之背者又褎然一賢豪俠矣余聞玉伯在金陵道中時
嘗發装遺一衛尉者使不至質其妻於負債家猶爲激
於義玉伯有魯男子者二事不及亂從容有章過之余
爽然自失云余觀士不喜誦人善即貴無一行稱實乃
僞取名何以賢於玉伯哉
送趙處士還曹序
趙子爲獲鹿者垂三年矣則處士自曹來問爲獲鹿状
也曰爾爲獲鹿則良哉將下車視事而百姓煦煦自眤
乎寕能悶悶俟去後思也維此多士從游甚驩而亦諤
諤不可致乎欲焉而丞若簿以至它縣之令丞若簿不
一其才而一其衷乎寕能傾奪不肖從事獨賢也欲焉
而秋毫是析察其淵中稱神明乎寕百里翕然示慈敷
惠如我視爾於此也不知中丞臺若御史臺若監司陳
臬若郡大夫共理所欲於爾發擿姦伏聚歛租賦孰與
元元相安美俗相勸也不知豪貴人若中使者若諸長
吏所欲於爾駿奔罄折出乎左右意未及色奉之如機
孰與彊項正辭援禮交際臨以横逆&KR0972;然相兢也趙子
對曰惟勤何以與斯數者也西門豹爲鄴發民治十二
渠當其時民煩苦不願也豹曰今父老子弟雖患苦我
然百歲後期今父老子孫思我言即惟勤下車視事三
年而未嘗忘於此也宓子賤治單父則多所致士然而
無取於陽喬魚矣即有丞若簿不肖者是惟勤不見憚
衆豈徒丞若簿失德哉人之欲善誰不如我它縣之令
不一其人而一其才不然犬瘈木敝獨安能身犯之焉
大人視惟勤於此一堂之上毛相屬裏相離也惟勤視
百姓於此百里之内毛不相屬裏不相離也安用秋毫
是析察見淵中爲南走邯鄲北抵句注之塞將千里無
不徧也它縣之令丞若簿無不與言事也百姓疾苦無
不間也山川險易無不如石畫也以聽成獄以鳩大後
以達隠慝以閱軍實無不爲也中丞臺檄如御史臺檄
監司陳臬檄如郡大夫共理檄今日一薦䟽下獲鹿明
日一薦䟽下獲鹿元元信我如列眉矣異日者監司某
君不安惟勤在側也則曰吾將寝處此悍令哉惟勤曰
山中之狐貉羆豹其可盡乎其又以令爲藉也久之以
餉戍戍則給以廬旅旅則芘三軍之士意皆當惟勤一
某君意終不能不當惟勤也惟勤爲獲鹿如此而已矣
處士曰惟勤爲獲鹿如此即吾何憾焉無辭乎曹之父
老也輒趨駕去
滄溟集卷十七
