滄溟集卷二眀李攀龍撰
古樂府
艷歌何嘗行
何嘗快獨平生但當被華縠獵長纓起家為二千石四
十以專城兄弟縱横要路車馬絡繹往來公卿顯者行
但當在高堂置酒快獨呼我所歡五陵少年任俠知名
主人稱夀以樂上賓攬持綺麗雜坐弹筝觸抵安足諍
歲月忽如流願言重自愛吾夙昔與君共綢繆朝亦復
苦愁暮亦復苦愁辟彼東逝之川汎汎不繫之舟浮雲
轉薄心悠悠有似客遊難久留
艷歌行(三首)
皎皎月中兔羅網安得錯夫婿流宕子翩翩長道路上
堂事舅姑下堂力蠶作日出行采桑春風動紈素不知
何年少踟蹰西北顧請君且莫顧黃金徒自誤黃金道
路傍誰當見國卿
其二
童童河上柳朝榮暮來朽人生天地間何可日無酒偃
蹇誰當聞忼慷誰當有賴得心所歡嚼我以大斗醉後
唱高言掩耳使一走語卿且勿走不如舌在口舌在難
為捫歎爾欲行恩
其三
南海一何長明珠一何光大珠抵明月小珠燭中堂洛
陽發中使明珠竊自傷沒海采是珠珠淚以從横持作
木蘭櫃送至洛陽宫後宫莫不歎問珠從何方誰能復
市此隋侯與孟嘗用玉紹繚之黃金錯其中綴之用翡
翠薰用蘇合香夲自南海珠今為後宫璫
滿歌行
得意良獨難大帶如河高弁如山功名侮予心不遑安
遥望故鄉鬱鬱漫漫憂來自中不遜于顔鄙士患得失
達士多所宜智不鬭時我斯蕩蕩天下熙熙俛拾仰取
日競刀錐逝將掉臂棄而違之東蹈滄海寧居九夷嶮
巇可為念為偃息乃在草萊蹲而踰垣嗒焉鑿坏流俗
落落豈無友生門一以杜其可復開蜉蝣之裳視此末
榮寵辱者驚寓言憤世混迹躬耕貧賤肆志惰傲相成
徘徊千古載濁載清飲酒而已誰知其它即有三公相
去幾何百年如寄孰少孰多胡朝謀夕自貽蹉跎屹彼
在位經營四方天道病愚人道趨彊退而為樂遼遼未
央
企喻歌(四首)
男兒自言彊出門思故鄉隴水流離下淚落鐡裲襠
放馬大澤中馬飽勿復驅寧斷壯士肉不斷駿馬芻
鷂子下狡兔不顧黃雀羣男兒飽百戰少年笑殺人
男兒重意氣結伴不須錢誰能無兄弟千里不相憐
瑯琊王歌(八首)
陽春二三月單衫繡裲襠繫馬臨大道值女行采桑
炎天五六月挈枕逐隂凉絺服不掩體喚女汲寒漿
初寒八九月銀燭照高堂端然坐不睡看女織流黃
盛冬十一月調笑酒罏傍玉壺出纖手索女弄絲簧
主人但置酒烹肥擊其鮮男兒好還鄉不願持一錢
孤兒當門泣門外霜皓皓今年許裁襦兄但視其嫂
駿馬似人長金鞭五尺強往來渭橋上瑯琊大道王
新買五尺刀摩挲不離手但來看此物軍中誰更有
鉅鹿公主歌
邯鄲女兒年十五能彈琵琶唱樂府
頭上明珠間翠羽客與酒錢笑不數
可憐誤嫁陽翟賈遂使黃金暗如土
紫騮馬歌(四首)
出入渭城中少年獨妍雅不知是阿誰但識紫騮馬
紫馬從西來道逢一驪駒两人下馬揖便入酒家胡
問客復何為昨日發東平袖中出短書心知自劉生
對客讀短書慷慨不能止拔劒出門去報讐燕市裏
黃淡思歌(二首)
腸作轆轤轉淚作素綆垂獨坐不能言傍知思憶誰
胡馬代州出還騎出代州黃金裝馬勒青絲絡馬頭
地驅樂歌
蕭蕭條條風雨漂搖餓殺鷦鷯撐殺䲭鴞
倦鳥不飛非無羽翼貧女不嫁非無顔色
枕郎右臂郎側向左看郎顔色似不在我
宛轉郎懷坐郎左膝郎有它人不自今日
雀勞利歌
稂莠驕驕雀勞利前有鷂子後老鴟
與郎十期九不果郎有它人休誤我
捉搦歌(四首)
仕宦還須論知已結交還須論君子男兒失意悔人指
老女不嫁難為理
東家女兒大狡獪屋裏燒香出墻外供養世尊作佛會
願得百媚無菑害
邯鄲城南夜逆旅樓頭十五誰家女可憐白馬空儃佇
不見其人但聞語
駿馬憑陵粟在口男兒精神錢在手何不結伴日沽酒
出臂蒼鷹使黃狗
折楊柳歌(五首)
上馬折楊柳楊柳鬱葳蕤馬上吹長笛愁殺虜家兒
不惜折楊柳孟津楊柳西夲是虜家女嫁作漢兒妻
放馬孟津岸飲馬孟津河雖是虜家兒愛聽漢兒歌
莫折楊柳枝婆娑動郎意自有珊瑚鞭出入擐郎臂
上馬出門去馬鞭持與郎郎度孟津水何時還故鄉
幽州馬客吟歌(五首)
客從幽州來百萬為摴蒱錢自它人有意氣良所無
今日但一擲何言無所持庭前兩走馬千里任君騎
自憐十指鐶玉壺不離手女兒行無賴故勸郎君酒
南山固言高上有北流泉女兒固言好須得郎自憐
郎齎千金裝結客行三秦那能論家計少年喜作人
慕容家自魯企由谷歌
鳥中有鷂子人中有慕容慕容家此谷少年多相從
高陽樂人歌(二首)
欲知馬上兒但復看兒馬結束殊輕薄不在漢兒下
郎來但坐飲百壺分自當見郎行仁義無錢何所妨
團扇郎
白團扇明月入君懷清光滿流盼霜雪散炎天是儂歌
始變合歡自一時秋風歡不見
前溪歌(七首)
逍遥東武亭下有獨桑路歡但宿儂家前溪不可度
朝思出前溪暮思出前溪溪流亂漫下誰見倚門啼
女蘿著長松蔓與長松長雖非歲寒姿願得被風霜
黃葛生溪邊溪水東西流枝枝自纏繞葉葉自綢繆
春容故易老紅粉豈常鮮郎歸定何日憔悴復誰憐憐
亦異當年
誰能采黃葛逍遥獨桑頭黃葛斷還生春風不可留爛
漫使儂愁
葵藿自有心蘭蕙自有香黃瓜一小草春風獨不忘枝
葉頓芬芳
子夜歌(十首)
涉江種芙蓉青荷幾時有但使蓮心生何慮不成偶
桑葉老欲盡春蠶已就眠那能不作繭絲子自纏綿
彊言共寢食十日九不俱桐花夜夜落梧子暗中疎
出亦隂憶汝入亦隂憶汝石闕四面生悲來定何許
蕩舟芙蓉池紅顔在池水儂與芙蓉花有何不相似
宿昔結同心絲髮與眉齊轉動如春風不離郎君懷
相憐湏及時紅顔不難老郎自行由豫它人已相保
始欲識儂時白頭誓相憐一日三唐突持底解千年
歡心楊柳花春風為顛倒到頭有感化不離浮萍草
願因斗酒會發歡桃花容蹉跎自不飲雙杯持勸儂
四時子夜歌(八首)
春鳥既集渚春花復著林高臺不可望春色蕩儂心
綺窗媚初月羅帳褰春風歡復自顧慮﨑嶇當奈儂
三伏天雨火郎但籠忩坐何處汲寒漿金缾井中墮
婉伸華簟上不下葳蕤鑰郎君已自前羅衣那及著
庭含明月光蟋蟀入牀語獨自理寒衣秋風動砧杵
熒熒斜月輝纍纍清露垂中宵不還卧徘徊獨為誰
郎從何處來重袍那如水酒無沙糖味為他沃寒爾
北風振枯林嚴霜殺百草歡不與時競獨向相思老
懊儂歌(四首)
五絲合歡被還得五絲縫儂為懊惱曲還持懊惱儂
布帆百餘幅阿娜自生風江水滿如月那得不愁儂
夙昔幽閨性冶遊持自惑旦夕三千里不復作顔色
長江得春風使帆如使馬朝發牛渚磯暮宿白門下
神絃歌
宿阿曲
天門詄蕩蕩地戶鬱沈沈真官下雲中窈窕從蘇林
道君曲
中庭有樹其實詡詡道君出入先以風雨
聖郎曲
梧桐何翼翼鳳凰何將將左坐青溪姑右坐白石郎姑
自翳瑶草郎自命椒漿
嬌女詩(二首)
朝遊青溪南暮遊青溪北嬌女年十五芙蓉比顔色終
日奏絃歌小姑獨相識
徘徊白石江蹀躞赤山磯湘綺為下裳紫綺為上衣自
繡雙鴛鴦十十五五飛
白石郎曲(二首)
郎之徠何紛員車以清風馬以雲前有明姑後道君
石子如彈丸纍纍江之渚有郎獨自居艷於十五女
青溪小姑曲
青溪湯湯白石為梁小姑不嫁誰謂無郎
湖就姑曲
北遊赤山湖遥望中芙蓉裁衣贈大姑
大姑舞白鳩仲姑渌水歌不共小姑愁
姑恩曲(二首)
明姑遵雲中葳蕤六萌車前駕斑璘獸後從朱鳥麟辟
邪
諸姑亦道同獨有明姑尊桂酒黃金色持以報姑恩
采蓮童曲(二首)
扣檝聲太苦聽我採蓮歌且將盛年容持比芙蓉花
西湖采蓮舟上有愁思婦不摘芙蓉花何因出素手
明下童曲(二首)
走馬上越橋遺却黃金鞭遥望射堂頭徘徊驕不前
赭白千里姿斑騅八百餘乘不獨自去日與陸郎俱
同生曲(二首)
盛時不再逢百歲一何促願以南山松秉作夜遊燭
蟋蟀空局促人命安可為但當飲美酒醉即蒿里歌
石城曲(四首)
可憐冶遊郎大馬高纏騣冶遊石城下聞名少年中
珂峩同心髻環插三子釵種種隨時變懊惱郎君懷
陽春二三月花與郎同色明知苦淹留盛年不可得
大艑十八㯭長篙如竹林張帆看風色知是下江陵
烏夜啼(四首)
石城諸少年歌舞日相新劉生安東平是郎得意人
長檣百幅帆常著千里風婀娜檣上佳飛逐不成雙
大帆曳雲還長檣柱天起非是不相留勢已無千里
烏生秦氏家不從秦氏栖夜夜將九子石城城上啼
烏棲曲(四首)
芙蓉如繡柳如織浣紗渡頭日將匿高髻雙珠玳瑁簮
采蓮一曲傾江南
珠履錯落華燈光長袖宛宛屬羽觴含笑一轉心相知
誰能不前復自持
黃金匼匝葳蕤鑰北斗闌干城上落美人空牀夜不眠
雙雙玉筯下燈前
江南女兒蹋蹀歌陽春窈窕出綺羅黃金轡頭紫騮馬
長安少年事遊冶
估客樂(二首)
估客從楊州大艑載何來有無郎寄書但語莫徘徊
估客廣州人出入三江口一艑載三千娘但日沽酒
莫愁樂(四首)
何來諸少年石城迎莫愁莫愁石城西門前江水流
莫愁善西曲曲曲變新聲含意嬌不發春風感人情
莫愁幽閨性非但傾城色石城諸少年人人自相識
何處尋莫愁石城諸少年可憐六萌車不送莫愁還
襄陽樂(六首)
朝上大隄頭暮上大堤頭大堤諸女兒遊冶不知愁
女蘿復可縫兔絲復可織唯有菖蒲花郎自不曾識
大堤諸女兒歌舞日相逐郎今定憐誰夙昔誰家宿
郎君但坐飲聽我白雪絃十三工西曲自不工數錢
楊州大估客千金作一裝誰敢攀貴德牽壊儂衣裳
詫儂斷信使還書亦不作微薄自憐儂歡豈自微薄
三洲歌(三首)
何處估客豪楊州估客豪象牙持作檣鍮石持作篙
聞歡揚州去大艑居上頭一載五百萬兩載千萬餘
何來板橋灣持底喚沽酒兩叢蒱鍜鐶問儂取不取
襄陽蹋銅蹄(四首)
白馬蹋銅蹄着地銅蹄鳴往來大堤上出入襄陽城
大馬珂峩頭一步三舂鉏借問馬上兒家在襄陽不
白馬金絡頭一步三駊&KR0008;便是馬上郎何嘗不婀娜
陽春二三月襄陽好徘徊渌酒漢江色與郎傳一杯
青&KR1301;白馬
青&KR1301;躑躅八尺強黃金絡頭絲作韁
可憐白馬如人長着地徘徊自生光
青&KR1301;白馬冶遊郎勞君下都看三陽
可憐白馬逐青&KR1301;石橋柏梁五湖東
青&KR1301;白馬六萌車可憐今夜宿誰家
借問窈窕西曲娘白馬青&KR1301;去無常
借問窈窕西曲女石城莫愁憑寄語
齊唱可憐淚沾裳可憐三聲忘故鄉
夜度娘
儂來星始集儂去月將夕不是地上霜無人見儂跡
長松標
落落南山松長標一何拙上棲萬里風下覆千年雪
雙行纏
朱絲葳蕤繩是儂雙行纏繞腕結同心傍人那得見
黃督
誰能見歌舞不自愛陽春少年雙淚落知是他鄉人
作蠶絲(二首)
拾蠶蠶如指出桑桑如掌一日三箔眠交儂那得往
大繭大如卵小繭垂其腴三秋上織作君看羅繡襦
碣石篇(四首)
碣石中怒滄海北倚元氣吐欱若偃若起長風相薄跳
波千里懸流冒顛天漢外紀地軸高摽轂轉白日與齊
俱入與汩偕出
其二
凉秋九月塞外草衰白日蕭條北風苦悲邊聲四起胡
馬成羣爝火如星列障如雲錢鎛既置修我戈矛裹糧
坐甲唯敵是求
其三
委蛇者河千里一曲方之舟之匪芻伊粟太行詰屈西
北是經車轍馬迹日不遑寧於鑠聖人依其在京差次
吏功郡國以成
其四
羽翼未就鴻鵠徘徊神龍失水螻蟻所裁珠不暗投劒
不倒持能弗用利勿處於疑高才者妬匪但在人逃名
避世以保其身
白紵舞歌(四首)
華鐙參差月舒光笛簫笙竽琴瑟張館娃窈窕夜未央
西施起舞屬吳王白紵颯沓零繁霜浮雲綽約凝且翔
將絶復引歌為長廻身急入促管藏揚跗摩趺匝洞房
流風徘徊生繡裳答桴應節蹈鼔行挺釵欲墮復不遑
羅袖繚繞滿中堂與志變化無恒常諸工競寫忽已忘
遷延就次進羽觴
其二
二八齊容羅象筵激楚之結獨秀先白紵蕭索陽春前
廻風飛雪相流連玉腕繚繞縈繁絃朱唇宛轉含蹁躚
將行復却私自憐願君蹋歌及盛年
其三
春日荏苒花落英吳姬起舞媚前楹廻身頓趾迅且輕
纖塵暗曖不及生投袂一轉激楚成徘徊復進為新聲
二八歛手停鳴筝中曲再變豪竹驚如矜若怨意未明
餘姿逸態猶縱横妙技絶世色傾城誰能顧盻感人情
其四
雙袖徐起若有思逸態一放横難持滛衍詰屈紛陸離
流紈曳縠風委迤縈塵逗節利屣施紆形赴曲影不知
纖腰欲結行綴移衆變沓至生繁姿躊躇中止人盡疑
浮騰絶跡稱神竒遊精蕩志君自治大樂萬歲遠如期
霹靂引
平成天地剖九州羅列五嶽江河流明堂受計朝諸侯
人馬辟易氣縱横悲歌慷慨志不平
天馬引
胡風雨駪駪而空山有人
躑躅兮悲鳴匝余室兮三行
蝶蝶行
蝶蝶翻翻戲遊來東園苜蓿中不知誰家涎涎乳子燕
銜之我入窈窕紫深宫紫深宫欂櫨間高坐顑頷待哺
兩黃口睨之阿母得食還搖頭鼓翼誰忍視蝶蝶輕薄
亦可憐
悲歌
慷慨乃知故人徘徊乃知故鄉遠道多懷久客自傷欲
駕車無輗欲渡河無梁中夜顧形影泣下沾衣裳
猛虎行
饑且從漂母食寒且從巢父棲石不為周客笑玉不為
楚王啼菅茅但塞路桃李自成蹊
枯魚過河泣
大魚啗小魚小魚啗鰕䱉鰕䱉啗沮洳啗多沮洳涸請
君肆中居
遠遊篇
萬里未足步過謁歴遐荒一舉駕黃鵠再舉凌雲翔澄
氛隠北斗河漢集為梁山川自紆曲天地自圜方六鰲
抃蓬萊十日彈扶桑潮水怒相擊崐崘出中央流覧臨
九州衆人何茫茫絪緼造元氣控揣成隂陽黔羸秉大
鈞叢脞不可當道逢王子喬揖我還故鄉
廣齊謳行
不勞歌楚艷請為罷吳趨上客但安坐聽我奏齊謳鷹
揚表東土賜履維青州沃壤既如膏絲枲靭且柔魚鹽
無儉歲海王自春秋百二敵彊秦八九吞徒州美哉一
匡力天下咸宗周朝服西濟河鞭箠使諸侯至今臨淄
途誦義慕前修枹鼓立軍門意氣縱横浮舉袂成幃幕
攘臂赴仇讎先君務養士奕世恢鴻猷晏嬰以當路結
交魯孔丘其人聘列國終日無停輈及聞箾韶音若與
唐虞遊三月忘寝食栖栖此淹留季札夲荆蠻華夏多
夷猶泱泱歎大風觀采不能休五伯桓稱首四豪文其
尤擁篲為賓師鐡籠存主憂闊達有遺俗功利非所謀
馳騁一何䧺冠劒常相求蠋辭萬家邑連謝千金酬即
論二布衣豈復商賈流
前緩聲行
海中之山必有天上之河人知其一莫知其它自非意
氣輕黃金結交寧足多當復思東來之兔必有西去之
烏不舍晝夜曾何愛於吾徒長笛不呼短笛呼願君有
酒即飲無酒酤
結客少年場
翩翩白馬客遊冶長安城自矜有俠骨骯髒多交情羞
倚將軍勢詎借傍人名利劒一在掌四海皆弟兄片言
出肝膽杯酒如平生恩讐等白日然諾千金輕君看少
年場意氣誰縱横罵坐亦已麤探丸非老成淺之為丈夫
賢豪大所營長兄推魯連仲兄推虞卿小弟處囊中黽
勉荆楚行但令稱國士不必取先鳴
東飛伯勞歌
東飛伯勞西飛鵲黃金倉琅葳蕤鑰誰家女兒倚高樓
含嬌吐怨彈箜篌明珠翠羽紅粉妝單衫婀娜春風香
女兒年幾十五餘開顔發豔玉不如箜篌宛轉作新聲
可憐一曲傾人城
樂府
羣胡欵朝那請與漢家和紫貂黃羊白槖駝單于閼氏
乘六驘
河中之水歌
河中之水流迢迢洛陽女兒名嬌嬈嬌嬈十三稱絶色
十四懷春未可挑纔梳墮髻即殊衆怕逐時人鬭小腰
學成織錦機猶澁解度新聲瑟嬾調日出采桑城東路
路傍桃李花飄姚左手提籠絲作繫右手攀花折其條
國卿下裝不復顧使君五馬徒相邀董家高樓一百尺
歸來誰見倚逍遥
三言
郡齋同元美賦得隂字
漳之潯大陸隂天落落日駸駸誰為郡此滯淫君在坐
倍蕭森嗟波及邈陸沈酌我酒聽長吟秋無色風雨深
山欲出薜蘿侵淚相視卧獨臨滄海夢白雲心來何處
别至今重握手一知音孤城夜楓樹林漂短髮問抽簮
四言
效阮公(二首)
太清孔陽元氣絪緼靈曜懸鍳列宿垂文威鳳振羽神
龍作鱗蕙蘭幽鬱松桂輪囷
其二
日照月臨天高氣清金支秀華羽林翠旌六駕龍秋四
牡鸞鳴濯纓雲漢晞髮增城
滄溟集卷二
