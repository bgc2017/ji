滄溟集卷二十二明李攀龍撰
墓誌
明處士李公宗滿配黎氏墓誌銘
公諱科宗滿其字其先南雄之保昌人宋建炎中有祖
二十八宣義者始徙家番禺焉高祖諱明廣曾大父諱
緣富大父諱秀紅嘗屬歲大饑盡輸其家粟數千石與
番禺令以給貧民廣州上富人助貧民者欲為請賜爵
一級不聽曰奈何以溝壑之身從父母之邦奪長吏振
民之權秀紅生父政娶唐氏實生公繼室以梁氏生弟
舉公生十九歲失父即事梁無異舉舉即事公不聞有
唐弟既葬則從公言田宅公即聽所欲為田宅者而獨
取其所不欲凡數年弟所為田宅者輒稱不便公又未
嘗不輒聽易之司勲君既舉進士邑長吏時時往存公
公輒稱下堂之疾謂諸孫勿言若翁足不良行即平生
未嘗至城府昔賢所以加故人腹者直此爾至城府義
不可無趨走孰與下堂之傷邑長吏使使問公年七十
爵一級公曰自垂髫至今日一廛之氓終不能束帶見
長吏矣使又言邑長吏既重公豈欲言事乎曰一廛之
氓何知事何所欲言其長者如此性尤不喜靡麗司勲
君嘗為市一褐自京師遺公不服也以示諸孫曰吾老
乃見西土之人衣禽獸之毛以生若奈何休其蠶織矣
公生成化丙申十二月初十日以嘉靖壬子十月十六
日卒配黎氏先公生四年三月二十四日也後公二十
六日卒男子四人長仕鸞封吏部考功司主事次仕鵬
仕鴻仕碩俱廣州諸生女子一人適邑人龔怡孫十一
人長曰价即司勲君先官如其父所封次曰材柄樞楹
機模楨杜植楷女四人曾孫男三人曰燿曰煒曰熾於
某年月日合葬於某山之陽余惟人情少而自見苦為
生難者必重棄財何公不擇與弟田宅又聽易之即令
公之弟盡沃饒不能勞以嚮義微有廢著之刑兼并家
逐逐日月取之則祖若父之産將在他人公何以稱孝
友于兄弟以為雖數易之亦猶是在吾兄弟爾聽之誠
是也昔者梁公實嘗言司勲家如此因為銘銘曰我履
我即為儀不忒是以有友德
明處士劉公暨配蕭孺人繼配陳孺人合葬墓
誌銘
公諱傑字漢卿歴城人世居邑之西郭高祖諱子賢生
二子並逸其名其長子實公曾祖生祖泰泰生源源生
公公生失學即行舉天性而已然孝弟顧無異於儒者
公以仲子而父飬於其家至不能如約更過伯子飬且
月朔必治具往候伯子于庭以為常嘗值其怒誤撾而
仆諸塗不加衰焉公喜飲酒一醉輒十餘日終其身不
知欺人人欺之亦不知也初娶蕭孺人生欽欽生四歲
而瞽五歲而蕭卒乃娶陳孺人孺人生十有八歲而歸
公公時為襁褓匿蕭遺瞽子於它所孺人輒索母之無
以異已出自歸公未嘗施朱粉事翁若姑未嘗假湔浣
而躬兼治産不憚皸瘃嘗行園見葵楮於束薪孺人以
葵辟纑以楮苫絮也而傭保咸手指自效矣有鬻飴于
公質以其耜曰是首山之銅也計飴過當則慨然足以
白金孺人曰豈古所謂以鐵耕者妄乎以嘗諸礪鐵矣
謂白金曰此獨得不贋邪以嘗諸火又鑠然錫也遂不
售公一日亡其盥器求之弗得孺人曰此必某持去求
之果得自其屋間某懼而謝孺人亦謝曰誤以薦飴寧
盜哉公問孺人曰彼每鬻飴必早出昨獨後爾傭保某
晨作而醉孺人曰是安從飲安所責乎對曰從某媪貰
酒宿之責也孺人使之媪則已讐孺人以視其篋中錢
果半亡乃遣某遣之日遽謂公曰彼即遣豈能須臾忘
我篋中戒之勿輒醉也無何遣者果與數少年夜縋垣
而下以為公醉無疑一婦人何能為公時實大醉孺人
遽起服公衣而冠操刃以出命二婢子抵關衛公諸傭
保見以為公出乃大呼曰家丈人至矣遂鼓擒二少年
餘賊悉遁去公猶未之覺也其精捷有才類如此公生
於成化癸卯十二月十四日卒于嘉靖癸卯十二月十
六日蕭孺人生卒皆逸不次陳孺人生于弘治丙辰六
月十六日卒于嘉靖癸亥月日與公同公凡三子曰欽
即蕭所遺娶王氏曰釴辛酉舉人娶賈氏曰鎔邑諸掾
一女適錢世賞與鎔皆早卒則陳孺人出也孫男三人
崇德邑諸生娶德府奉祀胡士恕女崇禮崇志欽出皆
未聘孫女三人一適訓導袁霑子夢斗邑諸生一許聘
御史趙繼本孫克墊一許聘舉人陳九疇子夢芝與崇
德皆釴出嘉靖甲子二月十有七日將以陳孺人合葬
于公之壙五里溝之原而請余為銘余聞孝弟至行學
所不能為以是謂公行舉天性而已状又謂公終其身
不復知有人間機械之巧不復知人間有機械之巧矣
雖有巧于機械安能用諸其所不知者哉孺人既慮遣
者而倉卒圖其便即竊器而往又以為誤而謝非其盜
是安得獨言學也撫蕭遺瞽子而復撫瞽子所遺為激
於匿諸襁褓時邪是為銘銘曰不駭於機械其神乃全
不躓於顛沛其知乃便以性行者合天以德慧者合權
孰不近道而學無方孰不逹變而應無常濬兹發祥永
兹偕蔵
明汪次公暨吳孺人合葬墓誌銘
次公生十四而無寵於父也有奴睚眦父怒而不言公
輒奮白梃詬曰奴無禮於家大人罪當誅奴蒱伏受杖
乃白罷之而里中壮之矣比居庭惡聲不及犬馬父疾
為侍卧起浹旬輒瘳父乃大驩驩之日乃自燕代請鹽
筴客東海諸郡中而昆弟子姓十餘&KR1200;亦因受賈從公
公既饒弟姓亦各數倍然後報成於父也時東海諸郡
部使者視鹽筴必召公畫便宜有司乃藉公為鹽筴祭
酒而浙東西皆知汪次公中貴人景之守浙也欲賂于
賈而誣之法賈皆亡至括則獨疏次公名謂吏此節俠
得之勿問其餘吏顧得守信公曰奈何以我殺季乃自
詣吏景目而誰之公曰歙賈豎汪玄儀也旦夕且千金
為夀不忍須臾貴人耳景曰吾聞守義不聞玄儀公曰
字也此中善視賈豎故不名公出則實無千金念紿之
重其禍即持券貸郡帑千金太守梁公許諾會劉瑾敗
而景收公得完諸賈勞公公謝曰干支家言我生之辰
適有天赦果然蓋戊子六月六日也公年六十歸自東
海老焉曰安能白首刀錐為二子虜也吾所為修業而
息之在此兒矣蓋中丞公已生者三年乃舉進士除黃
巖令乃大喜曰孺子試為吏矣服駒以轅齒壮則良發
軔雁行吾懼其泛駕已嘉靖戊申八月二日卒年八十
歲云吳孺人者歙之長林人以大父吳公予公而歸公
而吳公故客甌括間孺人則勸公受賈吳公也公行孺
人為治室中則室之南宗人疏屬之産十餘家家質於
孺人孺人無弗應而又不責其子錢居數年諸宗人皆
德之會有故轉徙則十餘家家屬孺人矣公由是不問
室中至家大政積著之理顧未嘗不取裁孺人而往往
片言定也初孺人與媵黃氏俱未有子有為使物之術
者謂公父曰何公之先府君有客乎吳公也其謂府君
曰我之帝所乞丈夫子畀吾孫既得請渡河而為執輿
𦕈夫吳某所覆丈夫子仆輿下左乳中石傷吾因以石
識之異日洗兒懸疣乃去又謂府君謝矣曰吾亦得請
於汪氏之宗祏矣又為客荅曰雖然必以吾所請者畀
吾孫使先一月舉之公所請者畀媵黃氏也弘治甲子
正月封君良彬生左乳懸疣悉與語合踰月黃氏乃生
良植初吳公予次公孺人而諸毋譏焉謂孺人曰田家
兒乃大而門又安用持葳蕤鑰如諸母為也蓋吳公見
次公冠田家冠無苛禮謂大而門矣言鑰者示諸父之
有深藏託扃鐍諸毋佩組自愛雍容而已而次公將不
良于賈也後吳氏中廢孺人徧存諸母而置其事云生
七十有八年而卒為嘉靖甲辰五月五日也中丞公名
道昆督部閩粤有平倭功仲曰道某邑諸生封君卜下
佛堂兆吉以某歲月日葬公而孺人袝中丞公請余志
焉余曰新安俗矜賈即同列財力相君乃所至為鹽筴
祭酒畫便宜至令中貴人疏名求之稱汪玄儀自詣吏
玩孰甚焉太守捄之不恡千金有所試其長非苟而已
也大哉修業而息之賢人深謀於廊廟論議朝廷其在
中丞乎是何能白首刀錐為二子虜也孺人不責子錢
以規室南之産廉賈五之俗之相靡雖女子亦竒勝邪
至其與家大政决筴片言亦其天性然也懸疣之祥其
應二世來之以德矣是為銘銘曰莫燬於勢而身是嘗
之莫美於利而身是颺之見取於予業乃成謀得於失
政乃行維道則偕其人孔懷言作之述以伉兹邱
明故任處士墓碑
嗚呼此明任處士之墓處士者家本平隂大父讓以上
墓皆在平隂徙家濟南自大母趙氏始讓生鸞為處士
父時方在襁抱長遂娶于歷城張氏生處士處士生毁
齒而張卒事父與繼母翟氏躬自負薪米比弱冠父又
卒子如也稍試為功曹掾而文無害然非其所好尋罷
去隱于酒人人不可得而識已然時時為里中少年論
事動厭其意少年率服處士有大略凡再葬父母繼母
如初葬儀而賓客之會葬者視初葬什倍矣性嚴潔無
所狎侮所服御未嘗受纖汙生四十又四年而卒嘉靖
乙未十二月二十四日也配姜氏校尉琳次女隆慶己
巳二月四日卒年七十又五歲姜孺人生有遠度一乳
不育輒為處士置丘氏丘氏一不乳更為公置丘氏則
竟乳二子曰登瀛登洲登瀛乙卯舉鄉進士翩翩美文
辭亟從余誦處士也而請題其墓不佞則惟齊雅多處
士伯夷居北海之濱不能以衣冠坐塗炭而顔斶曰清
淨貞正以自娛任君雖隱于賣漿家即里中少年狎侮
如匪澣衣功曹無害如將凂焉不辱其身耳奚必人得
而識之而率伏之也人莫大乎父母生則躬負薪米葬
則賓客觀禮是為國勸孝情者也姜孺人雖有遠度非
公刑于安能一姬不乳又一姬進哉處士卒後二子乃
竟以姜孺人立處士使之如在耳何乃謂豈其娶妻必
齊之姜是又為國勸慈情者也嗚呼身致大誼此明任
處士之為墓而西北走邯鄲道也鍾離業陽無恙邪趙
使者必且致任君大誼而高其丕業於齊愈益重矣處
士諱爵字天祿二邱氏先姜孺人卒隆慶庚午三月十
七日舉袝焉登瀛娶張禮仲女卒聘薛天祐季女登洲
娶齊承芳長女而孫男五人震亨謙亨萃亨豐亨節亨
孫女二人一適邑諸生黃存性一未聘墓在郡城西五
里溝之南公以再葬其父母與繼母者之兆云軒轅大
姓孰齒諸任昔在中葉越播平隂孑嫠藐孤遵彼濟南
既壯有室生民是覃卓兹處士匪夷所思功曹無害棄
而違之隱于酒人無巨弗微狎侮辟世如匪澣衣不降
其志不辱其身湼而不淄磨而不磷由也負粟參也雞
豚四方觀禮不逮親存永言勸孝永言勸慈兼女是進
二子惟期御于家邦刑于寡妻鍾離業陽專美于齊巋
彼樂石植言孔安欲報之德託諸不刊翩翩長君克光
厥前敬竢褒書藉用斯篇
明德王府承奉正張君碑
君諱喜字悅君保定之深澤人弘治某年籍在掖庭正
德某年出給事於府中久之莊王使行守蔵也至嘉靖
己丑懿王以積勞奏擢為門官副癸巳遷典服正丙申
超遷承奉副辛丑改承奉正給事今王凡四年甲辰致
仕凡十有三年丙辰四月朔日卒年六十四今王行守
蔵使者藁城田君鑾汝金自以出君門下追惟君得與
今王錫命之典為盛且悼君之中廢也刊石記焉銘曰
今王立國維初在昔嗣祚稱藩庶官率從永兹利建以
翰元元君以髫齡籍在宦者觀禮掖庭王簡左右受詔
于東寺人之令給事莊王乃領錢榖出納允明屬惟十
載不沒于貨政是用成懿王念舊乃上其績擢而於門
再遷典服峩峩衮冕則有司存進貳宫尹寔崇夾輔愈
益和衷不愆不忘式于大憲蹇蹇匪躬今王幼冲遭家
不造流言以興君曰仁親得失匪計是翼是馮世及之
義春秋所嚴維嫡是求帝曰冊止昭哉錫命以荷天休
王修前功以正宫尹惟君無它雖已著庸名位則極遘
閔遂多翔而後集言從所好乃致為臣偃息優游十有
三載歸潔其身程騰遠矣君其小雅巷伯之倫
明贈徵仕郎翰林院檢討殷公配封太孺人郭
氏合葬墓誌銘
公諱汝麟字致瑞其先成湯子姓之裔後以國氏焉其
在武定者有廢碑於鄧莊之壠或稱將軍若千戶則金
元以來已為武定人也有曰從善者于公為高祖矣嘗
避亂蜀漢之間高皇帝之興也歸而處於今之永利鎮
云生六子長曰旺贈德府審理正配閻贈安人生五子
少曰衡以永平訓導入為德莊王教授既之國濟南參
與藩體王上其績天子璽書勞焉尋進審理正且四十
載既致仕王自以師傅舊恩為畫像製贊使就其家存
問比卒而永平弟子員已請祠之學宫矣配李封安人
亦生六子第四子曰畯其所為禮家世傳業既舉于鄉
則靈寶許氏大司徒莊敏公誥大學士文簡公讃于大
學則襄垣劉氏大司馬龍大中丞䕫兄弟出其門也生
公八歲而卒亡何毋亦捐館舍公蓋不能就學而一聽
伯兄所為則脫身出獨取敝惡具數事財物盡與兄數
年而兄盡破其産公輒復分與兄更造者數矣後兄在
德州逆旅中病疫且革主人問即不諱孰收子者則曷
不謂之也曰有弟愛我旦夕且至徒以素遇之少恩難
於謂之耳會太孺人亦病疫且革或以止公公曰棠棣
之二章奈何何可令伯兄赫然在原隰而以内為解蓋
舍而後装及焉宿而後圉及焉且啄且訣以輿櫬而返
太孺人尋亦愈也初公與章邱翟君洪者友雖已聘孺
人然檢討君纔六歲耳屬翟君客濟南病倉卒無所歸
公即舁于家視粥藥四十餘日卒矣公更為具以殯諸
客位而受弔者如兄弟之喪以致諸其子已于葬而竣
檢討君七歲遣就外傅必擇名士不憚一歲五更至今
檢討君言學必及師友言事必及家世蓋誦公之教不
衰公既博涉群書旁及老莊諸家言而尤精於易數往
往竒中嘉靖庚子屬且省試先期謂檢討君始吾以兒
幸得偕計吏中如大父成化庚子時足矣顧安得遂至
如曾大父為第五人也然吾亦以十月二十日逝矣援
筆而識之壁已果如所言平居持論排難解紛量所能
為各厭人望諸所嘗施惟恐見之即至相負置而不校
卒之日以書一帙屬檢討君曰此我所見聞諸隂德行
事也爾惟勿負朝廷而虐百姓以竊比於此哉凡七年
檢討君第進士以庶吉士除今官尋推恩贈公封太孺
人云太孺人者亦武定人父巽四川保寕府通判母曰
郝氏初太孺人適公時咸謂貴家女豈任椎布操作為
新婦乎乃孺人事嫂如嚴姑每雞鳴起視具嫂不知也
公既與孺人脫身出則愈益服勞節約以佐公更造即
公意所欲問遺贈恤必慫臾力贊務出其厚曰吾安得
愛簮珥篋笥俾君子困於義也檢討公出諸懷抱之中
生不令持一錢曰玩好在耳目之前而患在有識之後
何以尺箠禁乎及就養京師則謂檢討君今禄孰與既
廪學官時若更修小禮曲意貴人左右之助何以稱通
經術不失家世也寧課僮僕掘野以蔬而滌廐以㸑不
願爾有此矣癸丑檢討君奉使河南孺人歸家暫詣武
定既再如京師則孺人輒病丁巳檢討君復以假請奉
孺人歸踰年又病則謂檢討君即吾不起勿徼福於釋
氏謂翟孺人我所為負牀之望無亦新婦緩帶之慮乎
已乃卒蓋戊午二月十有四日也公生弘治庚戌十有
二月八日卒於識壁之日夀五十有一孺人生弘治辛
亥五月十有六日夀六十有八子一人曰士儋即檢討
君婦即翟孺人孫一人曰居聘舉人劉宗禹女太孺人
既卒妾高所生也孫女三人長許聘陜西布政司參議
張嵐子志次許聘廣東道御史薛樟子炤次許聘舉人
潘子雨子鳳翎則皆出翟孺人居與所許聘薛氏潘氏
者二女不幸夭所置宗人子為後者一人曰聯為娶婦
趙氏亦武定人贈君以上皆葬武定不遠有廢碑於壟
者審理公以下葬歴城東閔子騫塚傍而公在焉戊午
葬孺人乃啓壙則更為塗泥不得已以祔矣辛酉十有
二月十有八日改葬于長清縣之鳳凰山在歴城縣西
南三十里余惟師學廢則六經無顓門東海孟鄉家世
為禮乃更使其子喜從田王孫受易孰若公家四世守
曲臺之訓釋褐而傅入說王者稱贊命之儒四大臣一
時出門下而儼然論石渠之署也向使輒分更造怏怏
有德色斯德州逆旅中恝然絶憐而收我之望以自分
於溝壑恝然絶憐而收我之望以自分於溝壑則豈獨
其兄近若哉及觀翟君之事蓋其天性信義篤於信數
如此矣人亦孰不欲節約而卒以侈敗則所嘗施不當
也與不期衆期於當厄不然豈其一聽所欲問遺贈䘏
而務出其厚必不能矣公既收伯兄而孺人撫其孤及
公與孺人之喪宗人喪焉緦者以功功者以朞豈為人
人悅之哉至其教檢討君通經術不失家世爽然富貴
之際矣好老莊諸家言而不惑於釋氏又何較然於晝
夜之說也斯古稱同德者乎乃為銘銘曰神明之胄家
是承既竄乃復以儒興藩禮肇修崇舊恩于時大臣駢
出門爰在中葉潜德敷因心則友藐諸孤太史駿發世
厥經取諸襁抱孚王廷鶉火式靈開氣先宜爾子孫萬
斯年
明誥贈奉政大夫刑部浙江清吏司郎中方公
暨配贈太宜人姚氏合葬墓誌銘
方公既歿之八年為隆慶己巳乃仲子子賓卜得篁墩
上阜將以某年月日葬焉而太宜人袝之也則謂余曰
邑之瑞林故祖兆也先是族人鬻之先君子贖之而率
族人營葬其側以次當陵元故祖塚上為非順也乃受
塚前隙地而先太宜人之偏在焉且十餘年危受水患
然既以杜鬻者猶則先君子之志也乃今所請為誌誌
諸篁墩上阜者矣誌曰方公諱祥慶字德徵其先出漢
大司馬長史紘至隋有惠誠者為歙令子叔滸因家焉
歴宋居環山四傳曰十七者遷忠堂又四傳則元大都
路使慶孫也慶孫生全全生繼祖繼祖生仲榮仲榮生
貴質貴質生永寧永寧生富清娶朱氏是生公公生恂
恂長者於鄉黨出不具車馬所居纔蔽風雨布衣蔬食
晏如也甫弱冠會父當送戍于邊則請行不許請之行
往役里中蓋二十餘年又不以任二弟視二弟生産不
知其不及也里中而賦必先輸以代匱者畢計而匱者
舉子錢辭曰以余在里中不能振諸君之急而因以為
利乎後有賦里中競勸惟恐公先輸之矣率為置義倉
里中召父老以社伏臘有事焉常慕大父之為人身布
衣而邑令朱君使攝彈室命里中是稱平也豈予敢望
哉然結林有訟者以公居間解之全其家矣而里中父
老若子弟盖由是無復身逮于有司公生八十年以子
賓奏最封工部營繕司署員外郎主事明年辛酉正月
九日卒父老奉主于社矣隆慶改元子賓遷刑部浙江
司郎中今上覃恩加贈公奉政大夫如子賓姚自太安
人加贈太宜人云太宜人者諱壮真父曰道轉母謝氏
二十而歸公逮事祖姑舅姑既有二子祖姑時已九十
餘每飯必為太宜人祝曰吾願而年若余而子若孫若
余而子若孫之婦事而亦若而之事余也一浣衣經十
餘年不易見里中紈綺子弟輒舉以誡諸子曰丈夫生
不能自食竊父兄餘焰夸毗鄉黨此斷椔被文繡者耳
吾不願汝曹有此行也今觀少保大學士江陵張公所
為誌賢母具是矣生成化戊戌以子賓舉進士之明年
嘉靖甲寅卒為七十有七歲公生二男子長良明娶汪
氏次即子賓良曙也今為河南按察司副使娶葉氏封
宜人二女子適程鑌張元安孫男十人一䕫一鵬一鸞
一麟一鶚良明出一元一德一貫一樂一敬副使君出
也女不次曾孫男十二人矣余惟歙俗什七服賈而葬
者率治堪輿家言瑞林之偏贖諸既鬻族舉德之即嫌
於陵故祖塜上而嚙河受水不難數千里送戍于邊而
難厝于杯土安在其為堪輿家言哉斯足有子賓矣佐
賦公家而里中勸輸結林之訟者私焉君子曰借令里
中類如公長者邑令拱手受成不以重乎生自本業没
秩于社中太宜人自以祖姑之祝之也誡諸子自食可
謂無德不報者哉余往奉太恭人亡狀卒於大梁署中
子賓臨輒隕涕以不逮二親之永訣也少保公又云余
往江陵過繕部時視𣙜且滿不持一物去其清如此今
觀子賓大梁署中何以異江陵視𣙜時也永訣大矣是
為銘銘曰社是饗而兆以食祝是昉而誡以息仲氏克
諧以慰其永懷維篁之敦然猗上阜之丸然豈曰無瑞
林之干兮不如於焉即安兮
翟淑人墓誌銘
按狀翟淑人者章邱西錦川里人翟公洪季女也母劉
氏祖景華太學生山西太原府檢校始翟公游郡中諸
長者與贈侍郎公交甚驩時淑人及侍郎公生六齡耳
乃翟公輒約以為婚姻既三年翟公有歴城逮而疾作
贈公果為率父老十數&KR1200;謁縣請任出就醫遂舁家視
粥藥四十餘日唯謹竟卒又為含斂厝諸客位受弔若
兄弟之喪召其子廷相已於葬而竣繇是諸長者皆謂
翟公繫援贈公而自令白冤狀殯有所歸知人哉孰無
緩急也居五年淑人來歸蓋贈公與太淑人女畜之而
使兄事侍郎公又三年稱冡婦矣三年公舉于鄉與為
贈公喪三年五年公第進士選庶吉士隨侍太淑人京
邸五年以公檢討考績封孺人明年公奉使周藩隨侍
太淑人歸濟南其冬從入京師又四年以公取急復隨
侍太淑人歸濟南明年又與為太淑人喪三年服闋又
三年復從公入京師事今上裕邸超為春坊右贊善三
年擢洗馬踰月隆慶改元徙侍讀學士尋拜禮部右侍
郎兼翰林院學士計一歲而三遷焉天子覃恩乃淑人
有今封命下三日卒於京邸三月四日也距生嘉靖改
元壬午七月二十七日得年四十有六踰月公改今官
兼如故云令甲三品妻喪無䘏典公以積勞論帷幄上
特降文諭祭禮部移遣山東布政司左布政使致焉工
部下有司營壙兆起祠堂各如儀式矣公方日在經筵
又充副總裁纂修世宗皇帝實錄聖慈憫惻乃復聽暫
解所署馳驅護淑人歸更賜金錢道路過喪兼期供職
乃六月晦抵家厝於正寢卜是年八月十九日葬長清
之鳳凰山太淑人墓側云余曰淑人之榮寵所得於上
何曲以備乎信乎濟南父老皆謂尹恭簡夫人以來未
之有此也方淑人兄事公者三年而稱冡婦刑于友于
無相凟焉而太淑人身女畜之念奉質共修之義恩結
於心即不能輙為公置妾鬱鬱令失志乃淑人勸日益
力蓋自奉使歸濟南時年三十二而輒為公置妾矣既
生子又輙為乳哺不知其非所出也人亦不知其所出
嗚呼公自以太淑人遺孤所夙夜慮者後為大耳淑人
既貴正不難於樛木之風斯公所繇委蛇於羔羊之節
而精意啓沃無貳命也不然入則鄉唐虞之閎道王法
納乎聖聽出則參冡宰之重職功烈施乎政事乃退食
自公不忘夙夜所為慮於太淑人者以奪于黽勉自效
淑人與有譏矣狀安得謂内有益友焉惟是上所降諭
祭文固曰胡良臣眷懷方切而女士哀訃忽聞君之於
臣分其大哉惟是淑人國猶賴之豈為幸乎而榮寵得
諸上者不一而足也淑人少食貧粱肉粗糲而綺縞疏
布既貴安焉至周困窮見唯為惠即傾篋笥無厭色必
先宗人次太淑人外家次諸翟以為差自稱冡婦至有
母道一視太淑人家法動則曰吾聞之先姑蓋四十年
相承唯一德太淑人片帛寸縷必組紃就業淑人躬秉
刀尺稱御之量太淑人比歲寢疾恭人夙夜祝北斗自
代啖茹衣單三歷寒暑朝夕上執饋數進必鮮下至厠
褕浣濯不以委諸婢制有曰茂昭孝敬存于勤儉兹其
槩已余既已為贈公太淑人志銘不忘先役今重得以
具列如此贈侍郎公諱某太淑人姓郭氏侍郎公名某
淑人生四子八女今惟一女存適陜西布政司參議張
嵐次子郡學生志庶子二女三人今存者子一曰誥未
聘女一許聘戶部郎中劉宗岱子某先是所立宗人子
聯以其父母無别子求去厚遣之逾年而誥生公自以
淑人若將不更置繼室者又所營壙兆本上特典非旨
不得擅啓非封三品不得入也即百歲後葬其所出者
異壙同兆矣是又何自榮寵淑人篤以遠也寧能知
百歲而後誥&KR1200;所封其自出乎且何遽自三品之凡以
淑人乎乃為銘銘曰于以其偶相夫則友于以其婦齊
姑則母堂上兼女以觀人能産無常乳厥宗嗣興壼政
孔從惟帷斯藉聖德孔容啓沃斯迓特頒䘏典躋禮充
恩寧渝令申大誼是存帝眷良臣錫稱曰士以承諭祭
既多受祉司空政役有壙睪如天子命我於焉安居
明封太安人潘母趙氏墓誌銘
太安人者趙公玉之女也既聘於潘屬翁鐸疾革暫詣
視鬻藥不起輒留事承德君時年十有五歲耳蓋諸嫂
不敢以其少易之承德君尋報府為王中使收租東阿
陽榖間出者率半歲太安人奉姑李即無不如承德君
在母前李遇之輒異於諸婦蓋三十年生三子子雨邯
鄲令子震邑諸生子霓行人戶部員外郎承德君出者
率半歲即三子又無不以事父者併事太安人蓋五十
年歲己未以戶部君封太安人壬辰邯鄲君迎飬邑中
明年戶部君左遷汝州走邯鄲道謁太安人而太安人某
月日卒矣汝州君復走邯鄲道與邯鄲君執紼東也余
惟太安人為婦時十有五歲耳又暫詣留猝不及奉無違
之訓承德君又季子乃使季無夙夜行役之感是為倚
其子於堂下豈不難哉蓋五十年三子者無不以事承
德君者併事母是兼理夫道也人情嚴父而怙愛於母
非其道承德君出者率半歲何以使三子有今日又不
然豈其備百行集衆美而夫是不宜子是不令以為太
安人願乎必不能矣據邯鄲君狀太安人性喜施好聞
善言叱詈不出於梱正寝之夕大風仆屏匽先是安人
見二紫衣女子侍焉意獨竒之矣嘗謁壠值負芻於道
莽然荄也田者復用銍於巖問即蹙額稱曰語固有之
墾田及青天斸薪及黃泉其好聞善言如此即漆室之
憂國奚擇哉承德君名相封戶部主事先四年卒檢討
殷君有誌太安人生於成化某年三月六日凡七十四
歲癸亥八月二十有六日與承德君合葬平山之麓是
為銘銘曰以其夫子於姑以其子父於夫維兹壙之永
圖
滄溟集卷二十二
