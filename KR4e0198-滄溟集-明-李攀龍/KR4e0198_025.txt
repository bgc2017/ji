滄溟集卷二十五明李攀龍撰
雜文
都御史朱公居東遺愛卷引
稱遺愛何為也為都御史朱公也其稱居東何也昔者
周公居東東人居焉不系之周也公既入為大司空山
東之人猶私焉不系之司空得稱居東也始公之居山
東則濟南之搢紳先生若郡邑弟子莫不曰我未見按
察如公者今安得久居此也既而莫不曰我未見布政
如公者今安得久居此也既而莫不曰吾未見都御史
如公者今安得久居此也凡五年是稱遺愛也周公之
詩有之是以有袞衣兮無以我公歸兮無使我心悲兮
周公東人之遺愛也又曰伐柯伐柯其則不遠我遘之
子籩豆有踐周公遺愛東人者也何言乎遺愛東人也
書曰汝陳時臬勿庸以次又曰以藩王室綏乃厥位是
周公所命也而必以丕惟耉成而必以率由典常何也
所以遺愛東人者也之子不遘籩豆斯遠非周公之材
之美已奈何佑乃辟廵侯甸撫萬邦永康惟無斁也無
斁為言遺愛也公為按察務棐彛而不必於用訖公為
布政務正供而不必於用惠猶日存諸搢紳先生而進
郡邑弟子與論焉曰得無失廸知之士然後舉郡邑而
顓治之靡保匪蕃靡釐匪臬猶曰今為得若在昔無斁
乎是都御史朱公也濟南朱先生弟子故齗齗自信自勸
以急公家之誼而後朝食也雖無耉成尚有典常是為
習公公以習諸先生弟子者亦具是矣何患乎不得久
居此也不然於搢紳先生望而拒之視郡邑弟子不可
使不遜斯未能有先以為百姓望者雖今貌祀亦於是
有未致也豈獨以衮衣哉古之大臣官無間地澤無間
時施無間人其為遺愛備矣濟南搢紳先生若郡邑弟
子得朝夕公而事焉跡詩書以周公跡公以詩書得稱
居東也然不系之司空而系之都御史者以嘗不以未
以遘不以歸以習不以異勿諱乎其私之也不然咏歌
之無從公奚取焉
青州杜公家邦迓慶卷引
蓋公為青州四年於今矣所臨諸令長時時各舉所為
縣者状人職相得也所移牒若條為記惻然奉宣恩澤
使百姓咸知有明詔諸令長亦既傳相勸課惟恐詣曹
對簿負太守共理效者而百姓耻逋租稅遜于徭役誼
相屬分相親若家人父子一堂之上四年如一日而治
行稱長者四境之内雞犬相聞鳴加和吠加應也而謂
無以致家大人之教惴焉不欲以治行自引諸令長愈
益勸課百姓愈益彊於租役監司御史中丞臺交相勞
也而薦書攟至且以遷行猶之謂無以致家大人之教
也是年太公年盖八十云公且計以遷行將便道謁太
公稱夀一堂之上而無以致其教奈何為治行矣然公
不言也先是迎太公青州而太公問為青州公亦不言
也然太公已見公御無長物事無長時私自喜之謂公
曰吾往見爾大父為龍江驛至為按察使覆大獄而不
難於反郡太守征蠻之役幕府交檄從軍自蘭谿功曹
舉五十金装畀諸亡者御豈欲有長物事豈欲有長時
乎吾不謂乃得見爾大父於子也信斯言也公盖四年
不忘家大人之教於此諸令長勸課百姓勿失其租役
太公不知也然而察廉諸令長其自㓗以不取如將不
啻亡者装交錯就檄獨賢載路不遑暇食猶為守臣四
年於此且以遷行更念諸為縣新故無常令長者人職
或不相得吾所移牒若條為記法度具是相緣為姦動
必廢格吾豈敢知之哉問閭邱先生有後乎何為至今
不祀也閭邱先生者嘗見齊宣王而稱選良吏平法度
臣得夀矣者其人也賜無租役不謝焉租稅者所以自
存其業徭役者所以自存其身而命縣於吏幸而賜之
復以非法度不可為久也選良吏以平法度斯租稅正
而徭役均百姓享數百年之利無窮時此不二千石所
恃以為聖天子圖共理而致家大人之教者哉始龍江
公為太守覆獄而畀亡者金以貽太公而公更欲以良
吏法度行青州數百年之利以致家大人其計可以為
久即紀以八十不與焉意在諸令長不言也乃諸令長
以有言而余識之如此
答濟南父老報殷太史文
正夫既授檢討者八年矣歲丁巳乃䟽以郭太孺人歸
濟南濟南父老相與以弟子請曰檢討家自曾大父衡
為永平郡文學徵授德莊王經誼永平後進皆從文學
德邸中及王之國盖天子賜璽書勞焉大父畯既省試
則河南許襄毅公以莊敏文簡二公從其在太學又如
劉大司馬龍大中丞䕫兄弟徒衆尤盛知名者也至今
諸齊言禮者無不自出殷氏矣檢討家世傳業稱山東
大師今幸詣家願以相累豈無意乎吾黨小子哉正夫
常稱學廢推讓未遑乃不得已於父老而許之為受徒
數人屬太孺人捐館舍積至數十人攝衰臨藝是歲省
試得中鵠繼宗禹者三人次年傑一謨者二人顧濟南
諸生則業謂禮經多不受受它經正夫各為持論如其
家家不能難然亦咸得以舉大誼如是者五年余晩以
駒事正夫問詩數篇所受經即嘗聞之張先生所者蓋正
夫結髮與余事同郡張先生數年以家世故即更它受禮
云明年正夫起家以其官入說經學裕王府中矣父老
則相與請余曰二三弟子安從卒業乎即中廢何以報
檢討也余曰父老安從知檢討之相為二三弟子者不
愈益亡已時國家設科射策二三弟子視以為禄利之
路則然矣莫不以朝受學弟子員即夕效高第取右試
官耳吾業既與恬然為此而又勸使勿亟其孰信焉故
使二三弟子受學身自致當世吾猶人也效高第取右
試官予安能知之即因以長躁進之心傷揖遜之美有
寧中廢報我而已一以躁進使自致當世何不至也畔
師孰甚焉吾所願其大者受經學如漢諸大師家次者
即若許氏劉氏諸兄弟以不忝家世吾豈願此於二三
弟子哉檢討且八年亦旦夕遷耳又方今文章之臣歛
然在奥突之間簟席之上不次當御以儒宗居宰相位
一何醖藉此豈不夙夜在公之義而五年於家猶曰今
朝廷大儒骨鯁白首耆艾魁壘之士論議通古今喟然
動衆心憂國如饑渴者何限吾幸得請歸與二三弟子
相訓故說經誼以增益不能游息卒業庶有用我往以
是矣此自父老所見二三弟子雖亟自致以效父老然
有不可知則以檢討身為揖遜猶未失為是也身為揖
遜而後乃今儼然總五經之眇論鄉唐虞之閎道以陳
於王前以為聖天子主器者重以惑動二三弟子若難
而縣之而實使自得之其相為豈有已時用意至深父
老安從知之也在昔有漢既以玄成為淮陽中尉而孔
次孺尋以詹事遷霸世大儒忌爵大過懼德不堪又何
推譲君子猶之可以受而致安之無得不得由是矣聖
天子方日隆敬承之緒以有事燕貽天下自主器所有
宰相自儒臣所為正夫奚敢見焉而可無用推譲即朝
廷用檢討意初不出此然正夫幸已備侍從守師傅猶
且推讓不敢自見二三弟子身將愈益勸豈為中廢無
報乎父老幸歸報二三弟子也
為太恭人乞言文
不肖年九歲為迪功君遺孤太恭人年二十有八歲襁
抱二弱弟稱未亡人祖母楊䁥於前子憂不肖暨二弱
弟長則當薄其産數不予太恭人志也太恭人即傾籯
中一勿問之唯朝夕糊饘粥是命曰彼豈謂未亡人重
捐生即不忍此二三子貿貿食嗟來食相與僕僕轉溝
壑也地下有言此二三子安在哉未亡人其尚有辭矢
靡慝唯二三子焉依祖母楊持太恭人愈益亟顧若新
婦太恭人亦愈益肅祖母楊病癰且潰太夫人溽暑身
自浣湔傅藥底革而豫宗黨無不難者蓋八年不肖知
敬業事諸君子然恒以戞羹失諸君子太恭人歎曰爾
何與仲多哉即饜髠如何異也先是有誚不肖不能力
穡服賈者兄嫂意難久居矣遂廢箸出各僦别舍太恭
人所分貲僅支朝夕母子&KR0034;&KR0034;相哺也取濟西田自濼
水用易岱畆元年三什租季年乃什租太恭人泣曰吾
寡且不有秋何賴哉因貸息沒入富農遷廬學宫傍屬
不肖壹讀廸功君書伏臘行經師修脫簮珥取給焉不
肖竒蹇罔所掄錄又家徒四壁立太恭人困于女紅最
辱洴澼勿恤為之指手至胝龜率日一飵即再飱必鮮
鮑二弱弟在窮閻與傭保雜作自賣奉菽水蓋七年不
肖乃下帷授毛氏詩稍稍致糈飬比既禀有儋石儲太
恭人已戒令從游士貧者覿勿用篚矣二弱弟固猶曠
不有室里婦約結縭者竊隣窺之莫不中輟采謝絶謂
何可棄女於是也庚子不肖始應郡舉甲辰詣對策以
第次晩得補司寇諸郎時與二弱弟撫諸孫稱觴堂上
太恭人言夙昔事未嘗不輒泣下罷酒也無以二三子
不易至今日哉則唯大君子有賜言
戲為絶謝茂秦書
昔逮爾在趙王邸中王帷婦人而笑之爾猶能涉漳河
也則之長安在大長公主家又不負一蒯緱劒令主家
監先亟斷席與爾别坐家監乃置惡齧馬爾邸中輒怒
馬使踶於庭踐溺沃爾冠亡何又遷爾於傳舍使與騎
奴同食傳舍長三投爾屨於戸外豈其愛士而執襪&KR1698;
以游居朞年傳舍長遷爾於僦舍舍人責爾償僦也若
若使爾在我之他境我何知焉告者曰有君子𦕈而躁
視事左右必得志然吾憚其為人也則爾既已謁我門
下三日矣我躬授爾簡坐爾上客寵靈爾以薦紳先生
出爾否心蕩爾穢疾元美偃蹇我實屬爾時爾實有豕
心不詢干我非其族類未同而言延頸貴人傾蓋為故
自言多顯者交平生足矣二三兄弟將䟽間之我用恐
懼貽爾盧生游爾義門不以所惡廢鄉綏静二三兄弟
爾乃克還無害是我有大造于爾也不佞官臣以敝邑
在爾之宇下不治執訊爾為不弔䟦履敝邑不入見長
者我先匹夫爾實要我辱我臺人殄置我不腆之幣於
塗張脉僨興眥翳俱裂曰昔在長安邸中殊厭貴人曾
爾一守臣也爾何乃去趙王邸中既已釋憾于我我以
二三兄弟之故猶願不忘舊勲於爾爾且以敝邑之頑
民行而即長安貴人謀我天誘其衷元美弗二爾是以
不克逞志於我敝邑褊小我用疲於奔命屬且夜逸爾
利吾失國徼福于二三兄弟曰若不得請猶有令名與
其及也我其敢必有功願以間執讒慝之口我從事獨
賢則是爾之詒我肄也我與元美狎主二三兄弟之盟
久矣爾猶是櫜鞬鞭弭在左右與吳生徐生周旋中原
不能一矢相加遺我是以大不列爾於二三兄弟爾亦
悔過之延使以命我曰同好棄惡復修舊德我尚猶未
懌是以不報爾又不祥惡聲滋至我祗役大行稱詩二
三兄弟其在二三兄弟則同心之賦而亦爾所不能為
妬口者爾有二心于吳生曰稱詩如此他何用糞土為
吳生固甚憎爾是用告我元美惡爾之二三其德亦來
告我曰𦕈君子不得志於稱詩女則使然今日之事我
為政昊天上帝虞九歌周二雅余雖與于鱗出入余惟
利是視不佞惡其無成德是用宣之以懲不一二三兄
弟備聞此言是用痛心疾首二憾往矣不腆敝賦一聽
客之所為唯好是求爾若惠顧二三兄弟無敢徼亂則
我之願也爾若不施大惠于鱗不佞二三兄弟愛才久
矣豈其使一𦕈君子肆於二三兄弟之上以從其滛而
散離眤好棄天地之性必不然矣敢盡布之執事俾執
事實圖利之
擬秦昭王遺齊湣王書謀伐宋
秦昭王使人於齊湣王曰宋王無道為木人以象寡人
射其面寡人地絶兵遠不能攻也王苟能破宋有之寡
人如自得之蓋寡人使使者間宋所為曰有之宋可伐
矣見祥不為祥乃為禍先是有雀生&KR1942;於城之陬偃使
史占之曰小而生巨必霸天下則偃喜滅滕伐薛東敗
王取五城南敗楚取淮北之地三百里西敗魏軍乃愈
自信欲霸之速成築䡾臺於宫中鴟夷血縣之自著甲
胄從下射之血墜流地命曰射天其佞臣田不禋賀之
曰王之賢過湯武矣湯武勝人今王勝天賢不可加矣
偃大說既作千鍾之縣遂鑄諸侯之象使侍屏偃屬寡
人象且成曹商自敝邑來言寡人方召醫破癰潰痤也偃
乃更命工加寡人癰痤於面既成謂之曰既微且尰爾居徒
幾何吾為其象人而用之也指大王之象以示其臣唐鞅
曰此冠側注者負海過頥豕視其象不仁也不知彼何所
食乃帶益三副如此於是展魏哀王之臂以彈其鼻曰爾
赫之子哉望之不似人君也哀王之臂急而汰於韓襄王
之肘曰倉也何乃為人所搏不愛顰笑乎乃移使去韓王
咫曰此豈若等用肘足之時復展其臂彈之曰今視子之鼻
間栩栩然矣何得更挈狗馬西走王豈猶以秦為王交乃今
且不得躍吾冶中展韓王左臂曰汝欲有天下右手攫之
則廢此左手又展右臂曰左手攫之則廢此右手君將攫
之乎所為趙武靈王之象黑龍而鳥噣鬢麋髭&KR0971;大膺大
胸冠術氏冠差池迤邐五采四重貝帶&KR0008;翿黃金師比綬
不著紱綴以絲禭命曰伉王惟肖揜鼻而過楚懷王曰此
柱後惠文冠者始亦為從長至函谷關然無奈其以淮北
之地三百里效我也寡人亦似惡聞王之臭也昔者岐陽之
遇爾為荆蠻置茅蕝設望表與鮮牟守燎故不與盟今
其坐之堂下次至燕昭王曰是危欲為朱均者偃聞相
人於師敦面而土色者忍醜爾其忘齊之虜爾父乎其
玩寡人大王與五諸侯無異鼗鼔一日倪侯請曰魯衛
中山雖則鞭箠可使然亦泗上諸侯也即折鉤之啄足
以為之何可不使備下執事乃復為魯平公工不得其
象以請倪侯曰亦果觧其冠令王可溺耳為衛嗣君命
曰小侯何為籧篨至今不殄也日者趙氏襲衛爾跣行
求救於魏今其勿令加舄至中山君曰此其准頞權衡
犀角偃月不若其姬隂簡美也又為西周武王東周惠
公而金不足宋人夜拍東冡出文公之鼎彛椎而輸偃
偃不知也亡何惠盎見偃曰有道於此使人雖勇刺之
不入雖有力擊之不中偃乃釋章甫而冠無顔之冠以
示勇盡置寡人大王十二諸侯之象於庭懸鴟夷血於
其上而射之血下漸大王象盡殷則笑曰吾聞博昌千
乘之間雨血沾衣豈天有意乎王之為人也大王象僵
於臺下偃曰捽之曰尚佯僵邪昔蘇代言齊王長主也
有二毛矣先王不禽二毛豈謂爾哉血亦漸主父偃以
衊其口曰視爾相法當餓死今姑血食哉此孰與雀鷇
美關弓以向楚懷王指其股曰吾將射此以報於泓之
役不能如吕錡集矢爾目也遂召倪侯命群臣以矢曰
此十二諸侯者各令面夷矣群臣乃各射偃之所鄉三
發寡人不中王自往面樹之寡人象仆於臺下則轉巨
石以撞其足曰西垂大夫吾當復絶爾臏矣趣使出木
人射其面飲羽木人者即前所為寡人也已而唐鞅進
謂偃曰昭襄無道命齊搆我皆其臣樗里疾之謀臣已
命工為樗里疾血鴟夷加於其頸以象其癭鞅請以一
矢踣之無敢辱命偃大喜至則自射之中其頸鴟夷血
出如霤大宰戴驩國老薛居州諫臣也以諫偃曰王欲
行王政即身屬櫜鞬遇兹十二諸侯者於中原之上而
主盟之可矣安用終日與桃梗俑人闘而曰我必勝之
乎偃大怒罵之曰子罕之後有睅其目皤其腹者如爾
於此哉一薛居州其如宋王何關弓嚮之二子趣走唐
鞅既自及偃滛於酒婦人愈甚室中有呼萬歲者堂上
盡應堂上已應堂下盡應門外庭中聞之莫敢不應一
日登蒙澤之臺見朝涉者鍥其脛矣而傴者至使人止
傴者曰是其脰肩肩何為者哉置之䡾臺之下使以鼻
承血失之怒而剖其背矣宋人大駭而墨子所設守宋
之備盡廢王速出令是于泓之事也齊王於是率魏與
楚往伐之進兵宋城下民散城不守偃自投車上馳而
走至温逃倪侯之館而死三國盡分其地矣
乞歸公移
切照本職猥以草茅叨蒙聖恩擢為進士歴官郎中知
府以及今職未嘗不誓以犬馬之勞答稱萬分之一即
沒齒不敢自棄於明時者矣奈何瞻依盛世固臣子戀
主之至情而諱疾矌官尤臣子不忠之大罪本職不幸
賦質羸弱調理失宜到任以來所歴西延平慶等處往
還四千餘里考過府衛州縣生童六十餘處自夏徂秋
忽成泄痢以致瘻瘡頓發肛門突腫坐卧俱防下血即
多元氣日損醫生任某等投藥將至百帖迄無一效再念
本職校閱微能非心力無以自效而頭目昡暈即臨卷
必至失常恐開科孔邇求賢大事一有謬誤人材所關
命在旦夕實為狼狽合無憐察本職得以殘喘生還仰
承聖恩之高厚即雖終無圖報而感激難忘矣
問西安三學諸生策
問九則安錯大氣焉舉斡維焉繫隅隈安處谿谷邱陵
山川多有何所刑德何所牝牡厥上左旋下焉取夫右
轉清濁攸判夫何墳何衍何得以寧今孰發焉何致以
位今孰搰焉何四極之相屬卒其異方雍何傾覆豫何
逢長南北順隳孰知其里胡遵迹既化而厥壤爰止廣
厚何坼儵忽焉合重夫華嶽匪載匪沓陽伏不出厥出
安居隂遁不烝厥烝何如榖洛何闘何神争明梁山何
朽何帝不饗子晉何諫后何庸伯宗何告侯何從氣何
以復何所搖政胡臣事是修而代終以慶
問華渭諸生策
問潼關於殽函其猶重楗也在昔彊秦建瓴山東注如
決霤每一出兵割地效賂有若俯拾山東諸侯合從而
來止於一夫成列而進道惡為觧則俛仰之勢異也今
天下為家聖天子封域殽函不異宇下山以東何患焉
獨以北兵憑陵數入侵上谷北地間而先零諸羌往往
窺西河玉門塞一旦交困秦人之卒空國出乘障矣即
有若往時大盜嘯聚商洛者竊發其中鼓采金鬻鹽亡
命之徒以為有司者難扼潼關而據黃河之津則山東
之援不至守武關以分掠漢中諸邑則鄖陽之師不入
西北出藍田以犯長安而稱屯灞上雖欲不棄華渭不
得也此非王公自失其險而制於人之道乎二三子華
渭之間人也其明發念亂久矣何以告我
李淑人大節解
中丞霍公大母李年二十餘撫遺孤焉既贈太淑人掩
于帝恩其大節無以自逹於上乃中丞状之曰勤瘁幽
苦精白貞純是先大母之德也余惟八者備矣屹屹乎
大節也哉方其夫以永絶若子在抱亟低佪於一往而
藐諸之謂何跂予望之中廢不可知若將棄焉而旋復
是顧業以黽勉孰與效以大畢之為成仁也量力計期
此伏彼起盖有日月可處而我之未即安者匍匐拮据
不與焉勤矣惟兹孑遺煢煢在疚疢疾用勩忉怛為勞
即庶幾將來瘏痡甚矣而逝者不返終身病之奚必殘
形相拒毁體自絶始為慘哉瘁矣壅閼閟侐鼠憂不陽
如在晦冥視聽玄黝雖猶託于世未亡人耳百爾紛紜
藏之地下獨其所為喘息相屬者細若氣微若聲不可
以已是重蓄也幽矣可以已則舍生以之不可以已斯
生而有所不得舍也難乎其為心矣預防以自困致慮
以自危既秀方實植微壮長有不在我者而志每窮焉
以徼惠逝者拂亂煩冤丼此荼毒苦矣立孤難於殉葬
善後優於捐軀二倫是經大義以辨非託於難以竊便
非假於優以苟存夫婦母子無遺憾焉精矣蓋亦其質
固有之既自不飾亦自不渝不然捐軀殉葬本以為潔
而益示其華猶曰物采非素以為行也光昭有家冺於
無迹猶曰倫足以竊便義足以苟存云爾恬淡是常不
以作色白矣據其所不得於舍生之心與其每窮焉之
志如天地定分之不可易如山河定位之不可移殉葬
自竒立孤自正溝瀆之諒匹婦一朝舉之矣又不然非
其性也勤瘁不將以損之幽苦不將以撓之乎貞矣激
於始絶而衰于已事與操具而身亡均之失其半也此
夫各成其信非以為名而意自愜不觧於慈非以為功
而理自全故至于今無間然矣豈其習而便豈其守而
存率之自是自致厥美不遺純矣屹屹乎大節也哉喘
息相屬命脉以文神明之胄後世必復余猶及見中丞
為御史時主課天下郡國上計吏風裁卓然自廷尉中
丞少司馬司寇徧歴三臺大績益著於太淑人有餘烈
矣勤瘁幽苦精白貞純具大臣之道焉有味乎其言之
也
題太恭人圖
攀龍家有太恭人四圖先後出示家人其一則相視謂
曰豈為太恭人其一則競謂曰當為太恭人其一則不
時謂曰是為太恭人也其一則杜氏愷所為圖杜初為
圖家人各言所以状無不曰有所似太恭人者旦而移
之第二圖家人又言無不似太恭人者今稱杜氏第二
圖而前三圖廢矣乃余以杜初圖似矣及第二圖成即
初圖輒復若無所似者由是而知有所似不若無不似
者之為工然必相形而後真得焉可以無似無不似而
術神矣古賢母所具列列女傳無不善畫者莫能圖何
哉漢圖休屠王閼氏於丼泉宫其子金日磾每見之涕
泣然後去史稱&KR0008;侯篤敬非其似必涕泣之無從非其
似必漸衰於每見非其似必不難於去之何以澘然不
能自己輒不得以禁中為解乎余見太恭人初圖盖儼
如也見今圖盖依如也太恭人稱未亡人四十年孰與
&KR0008;侯侍閼氏為羈虜痛哉乃逮今天子賜命服稱太恭
人二十年歲七十猶尚良食撫三世膝下其日且未艾
彼即七葉之貴何以易余哉是故以余從其依如者而
後知杜氏不可以一技論也
王氏存笥稿䟦
余觀大宗伯孫公所論祭酒文章法司馬子長氏其然
哉今之不能子長文章者曰法自已立矣安在引於繩
墨即所用心非不濯濯唯新是圖不知其言終日卒未
嘗一語不出於古人而誠無他自異也徒以子長所逡
廵不為者彼方且得意為之若是其自異爾奈何欲自
掩于博物君子也關中故多文章家即祭酒在著作之
庭且三十年為文章其用心寧屬辭比事未成而不敢
不引於繩墨也且三十年為文章其用心寕屬辭比事
未成而不敢不引於䋲墨原夫法有所必至天且弗違
者乎巧者有餘拙者不足假令祭酒為文章其微辭美
事一不得其所置豈楊雄劉向所稱實錄者也大宗伯
又言祭酒與北地李獻吉氏接跡而起以為祭酒重則
是稿也海内學士大夫受而讀之者將益重子長之為
文章而引為繩墨宗伯有力矣乃御史鄭公按陜以西
諸郡稱采風使者還且奏之則又謂攀龍在左輔有祭
酒于文章往往紙列國家大典而抵掌談四方疾苦九
邊要害奉胡言胡奉倭言倭即欲聞時政不亦輶軒所
載者哉乃若其詩則大宗伯所稱李獻吉得其具體矣
吾重傷著作者之志因并錄焉攀龍得以具論二公所
取祭酒者如此也
滄溟集卷二十五
