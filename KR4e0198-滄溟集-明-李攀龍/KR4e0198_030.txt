滄溟集卷三十明李攀龍撰
書
與徐子與
以不佞觀於子與不有今日何以著齟齬之效也然其
技止於解郡而惜我者亦已隨之今不出彼將謂我何
何所不屑而自惕如此即太夫人何以自安一二兄弟
實諧所請惟足下辱為裁焉日再奉諭圖所起居未就
拙刻亦復宿謝子與庶幾無疾病即如明卿已事浮沉
人間何不可者而悻悻為即何得使不佞望見顔色如
曩在清河舟中時也
又
君家大人違養某至不能為一介絮酒之使二三兄弟
奈何竒状驚人凡再辱諭深念種種天不憗遺何論殄
瘁非我子與縷縷誠無以聞高枕前嵇紹故自不孤廣
陵生多情豈今有屬於襁抱明卿危就世網翩翩自在
所美佯狂欲離欲合如阮嗣宗者一子與耳久擬一晤
託言千古
又
得閠月書讀幾遊岱宗之語駭勃久之若即就視不能
奮飛方念南海廣陵二君子即夜何堪更得此於子與
盖余至今尚病悸云及覩白雪樓二章又翩翩有逍遥
垂天之度快哉快哉向謬計足下出處不獨以伯母即
亦子與所能信者一時同好交臂匏繫將謂我輩何吳
生栖栖一郡豈遽為非哉足下高識妙悟夙昔帝衷何
竢解官如竢解官不能於解官矣病愈之悟悟豈曰委
處何見為委出何見不為委耶此余所謂吳生栖栖一
郡未遽為非也伯母内行大儀南國攀龍敢不樂聞老
母明年歲復七十正自借乞答篇矣陶羅山銜恩足下
輒拓關稱謝述德備至至使真陽令三使致書使竊幣
道亡而再致之竟取報而後止足下感人此一何深屬
吏如二令郡百姓可知固始公所傾身激烈百口為誓
者豈其心能自已乎僕村居即數月不入城市伏臘詣
老母稱夀即順甫亦數月一晤數語為别耳終當為足
下酬固始公高誼不淺也所示新作朱紱誰無恙孤臣
去國之音世情回首盡達生齊物之旨遠哉戚戚我心
元美殊賴慰藉推與敬美盖亦為之惠連以慰藉之然
此美故自臭味即吾黨後賢亦所慰藉矣今復何状間
者闊焉久不聞問不佞業已自棄則有抱影槁立耳終
不能復在貴客意氣中
又
不佞所輒為誌銘盖解衰服辱故人之迹至無以標秉
當世反湮太夫人懿德罪豈獨子與哉置之惠亦不但
不佞也先伯承致書梁周二子具悉足下在疚状元美
亦云子與立壁如長卿滿座作文舉念其貧不欲慁之
朝擊鮮亦夕歸矣二子者亦拳拳不佞為請然足下業
已過厚安之曷害焉顧二子亦雅能忠告以子與長者
重為躁耳日茂秦寄詩見懷及伯承所貽新刻並多出
入畔我族類子與固云文章老自知乃兩君旣種種可
以其文章知之矣余德甫七言近體頗工於勢無已終
當自詣將為大江以西一人今湏子與元美時時奬掖
相成羽翼吾道所樹不淺集佳把玩日不去手間有所
效勿恤狂瞽不亟達者難其郵云前選詩目槩未精愜
十刪其五庶幾近之
又
太夫人以子與乃當大事今幸已竣他無不可自致也
通家猶子竟不得一執紼而授褐老母愧則可知為别
忽復彌歲矣雨雪黯然遂成千載向擕周生把苦三胡
桃樹下道及子與纏綿轆轤前渴心如火子與為亦不
忘耶佳集璧上中多不可易之聯不可得之語寵光吾
黨鏗鏘異代不佞賴焉即元美所云斟酌二子殊有味
乎斯言而曰精思便達似有子與所少今觀丙寅稿數
章已詣境地何以更竢精思盖詩之難正惟境地不可
至耳至其境地矣精思安在哉十二團營一軍吏領神
機諸部七劑相載聲聞百里此何故氣欲實也精思非
氣所為乎此固元美養氣之學而以望諸子與子與誠
能盡所為集以積精蓄思一朝自至併其境地俱冺然
後乃今命不佞以末簡之役俾不佞得以其所至為叙
揄揚明德庶幾稱效將視元美明卿櫜鞬中原職志不
淺不然今集故已絶塵當世膾炙士口不必更造顧所
竢方來英雄窺人尚為一間不獲我心非兄弟不朽大
計也不佞一讀丙寅稿不勝踊躍晩成大器始敢諄諄
期月作苦實謂子與必至無疑耳為問元美瘍何状斯
人斯疾孰與遊諸洞天樂也顧大司寇状宛暢周洽史
斷核然元美取材子與縱横自是可致覧向約李伯承
暮春者我二人於日觀之上賦相遇也其人嫋嫋自愛
茂恐三舍引避安能顧草廬又殿卿報謝茂秦近状曳
裾瀋王門擁一老伎故趙女居常千金装自快是為詩
市也此自小馮君先容正惟牛頭未見四祖時耳今安
得此老伎為元美㧓瘍痂矣
又
七月既望始從顧生所奉足下去歲書輒具答付寒温不
以時聞奈何元美通章色動聖主今既得請凡在吾黨
與賢此舉惟子與幸過而勞焉便道咫尺不果見枉不
佞非人哉引領三諾竟忍負之縹緲一信益增悵悵握
手前期不復可知矣而後乃今念足下三宿白雪樓中
以成萬古竒會誼則甚高然元美似有畏途之阻士之
處世無以效哀憐之交難哉諭云邵武有齮齕之者子
與無害也余盖嘗慕足下大雅明哲之德遜以出之矣
為有味乎元美其言之也便附起居屬有匍匐之役不
次不宣
又
抵鄞之夕元美一介之使奉書至矣篚厥盈庭用託先
司馬不朽之役不知不佞日判五百牘哺不及吐也四
詩調笑小美亦復二章并以附覽天上客星聊作使不
當如是耶中原紫氣正與子與卧龍之句頡頏作已云
云知有今日明不䛕耳小美去住青山者自由殊合邴
生之旨即為諷不恤焉足下熊羆之喜不佞已徵元美
稱文為賀會攟至中逵握手一醉子與乃效東道主亦
吾&KR1200;天下盛事寧無努力乎大美用小美為陽鱎魚適
以二十一日謁選欲因塞望不知終當不免矣郡博士
周君云得明卿京邸報待調良苦元美海錯二瓿轉聞
從者取答不次
又
正月痔乃作竒徂夏始愈不佞平生善臥是稱病隠造
化其奈我何但為状惡至今猶能令聞者悸斯岌岌乎
可知元美為足下勸起實獲此心今所欲於足下者從
事而勿失時為貴於智也公車一月可請除即奉檄南
枉從容道故豈為晩哉
又
吾黨漂搖見復種種深念足下隠約無時乃使者忽以
遷聞兼期晤寫不佞懷緘踴躍計日為驩即命湑蠲庖
婦子從臾亡何足下至矣則儼然在衰服之中使某駭
愕四視慰勞不能成辭顧暫奪衰悰欵及病状諸雖黯
淡而一夕千載鮑山為烈代有其人樓之取名懸合氣
調數非偶然王長君而後何可使子與無跫然之音獨
以太夫人隱痛某自宜絮酒千里不然出弔於塗二者
坐廢而居然辱駕倉卒南奔不得仰效鷄黍之忱盡請
益之雅則不佞所疑天厭之人事多中阻似不妄也盧
城之别非敢恝然足下高情有携必戀既已迂枉又令
不得窮日之力豈所望故人永錫之義乎斯不難於足
下難於受者誌銘之委遂敢承之凡以釋群疑使泯然
不見有異常之迹耳謗書姑置之是矣久以伏枕廢業
恧兹大文乃某與有猶母之分不得以作者自嫌終當
削擲必無傷足下之明諸所面託謹以極愚幼于一書
並希檢發獨佳集一部正欲留質明詩刪兼足下為辭
多詣神品非假日月其奥難窺文集亦卒難錄統容獻
春便寄再求鑒賞明珠尺璧在已猶在人何慮什襲焉
使者滯於轍中薄晦始返恐勞延佇詰朝緘發元美前
云拙稿尚有可留者失之集中或存之苑紙可屬錄示
明詩刪姑無令出尤懇大事方殷百惟自爱
又
不佞種種改元二月又舉一豚犬孩提盈抱子與可知
矣元美再致書必欲一顧病夫草廬之中然尚守闕祗
俟勘覆得請而旋期難豫定是以久外公朝大薦元美
已為裦然稱首令吾黨吐氣其通章以列冤状者凛凛
乎其文議臣動色特揭巖廊傳誦高義小美例自得除
兄弟並起夙憤豁然唯是聖政方新風雲之會子與及
禫勿復濡滯明卿即落落以卜有鄰何慮乎瑞室詩甚
佳如履平韻是老筆耳
又
文章大業是以君子欲及時也顧文章自有其時有欲
焉而不及之者子與所謂文章老自知是也佳集不敢
久留則足下時至矣期月作苦以遺二三知己千載一
快許殿卿海右集属灌甫中尉為序不佞嘗欲畀諸炎
火乃周公瑕亦曰是既已不能禁其傳然不可以欺智
者亦唯任之今以子與視殿卿為竣灌甫乎嗚呼不獨
其驥即蠅亦難子與奚樂百世之下謂不佞執鞭子與
邪竟貽左史詩云云矣
又
不佞巖穴不深自取侮予小草渡江不勝故態復作之
甚所幸子與禫而謁選之期近矣圖當方舟北返徵元
美&KR1200;震澤之濱坐一大壇場搴旗中原去矣是役也不
佞於出處之間似亦率爾然一失計之窮交也元美乃
信宿自愛不知不佞南發之始已量所效于二三兄弟
者固以此舉焉而匪久為栖栖也抵任奔走無暇時即
未嘗頃刻忘薜荔園一握手札槀夙具冀有他請偕報
而使者儼然臨貺矣以一病客坐更新歲慰藉何如敬
美欲復作逹飛揚自喜維夏尋且謁選再窺元美感述
諸公之意亦恐卒不能堅卧豈不人各有志然旦巢阿
閣暮翔千仞當與不佞同之不佞以足下寵靈自恃犬
馬之齒尚堪善後顧止於遂初而已輒起輒罷何害焉
此某不自知其不可者敢布腹心夫玩世之難於辟世
也百倍則不佞黽勉自苦矣偶有他請二月當詣貴郡
摳衣孺子之堂薄觀二姬將就館者垂腴溢幅明珠映
媚豈不四海一快耶老毋以弟婦之變而豚犬駒以妻
病未遑即飬不佞携一小于鱗呱呱掌上與老妾蔡張
燭華屏正席珍品斗酒相勞歌風雲一日卧龍來之句
愀然借色於文章寕能羇旅自悲也寄于鱗起家浙憲
二章大自格氣非明卿所及矣有是哉大噐晚成者乎
元美亦云邵武近槀輒不振至乃阿黨峻伯以畔正始
豈其才之罪乎佳篇荅江都歐文學以下如篋裡夜光
等語非元美不能也足下必自駭之何由而駭造此無
亦文章老自神乎吳越一撮土乃有兩生奉一不佞並
立中原比肩千載圖盛事者邪許殿卿促不佞之官甚
力唯恐不佞不一渡江與兩生者周旋鞭弭也昔在貢
禹賣田以赴弹冠之會未聞王陽為出黃金装其橐中
乃左史餽贐盈鎰為難矣且念足下不置足下其奬借
之勿以謂非大誼所關而惜片楮即金紫新貴或可惠
以贈章尤過望云
又
曩者西鄙吏行為致草草踰日文成魏使君乃有一介
於汝上以不聞命失附候音非敢湏臾㤀所有請於左
右也田家作苦既已滌場與許史為南山十日之遊歸
而值一戶曹從河南來者言足下守汝上状自謂三載
郡理官未嘗見治行第一蚤有如足下者不佞也媮快
可知矣及即又稍述明卿被搆佹不免者是安得有此
此何以稱焉而重以量移怏怏去海内二三兄弟且盡
矣一楚狂又何能為奚不聽之然後知足下龍蠖之德
不可及而天意慭遺者獨至為二三兄弟間執它口豈
其微哉何公祠記雄辨千古三仁四科大義卓然即所
論業已見撤無復返理足令仲默凛凛有生氣實獲我
心所謂知其說者之於天下視諸掌乎即不數月而治
行第一奚怪焉
荅子與
異日者携許生逐兔朌子城下掠草而射之不覺鼻頭
出火耳後生風批脯而食醉見大介遂西走馬秉燭使
君之灘雄飲相視扣舷賦詩撰思道故中夜忼慨拊髀
於五子復亦不覺髮上指冠意氣交作矣十年之别不
可無一晤言如此不佞則為五子者為使君非直為使
君也曙發更抵右史之廬散帙揮染戀戀可知踰日乘
雪復與右史載酒岱隂諸山谷間栖息諸寺試嘗名理
歸臥東村掩關藥物除夕悠悠蔬粥自愛五尺一童子
炙被而已是時也不知使君左擁吳娃右抱燕姬與彼
海濱遺戮蓼莪藐焉之二孤泣血相對状復何似也謝
中丞苦爱佳篇三使人索之不佞為檢百章今所緝采
亡慮數十不佞狂僣間昜片語勿罪後聞繼奉寄示安
得有文章老自知之句在人間其懷身輩諸古愈益渾
雅二張氏驟列使君當為割席耳即存亡並舉何害邪
元美一篇不佞不堪其悲安能使元美見之所謂王生
雖僅存其憂甚死者某不能贊一辭矣
又
小祗園之樂不减天竺國于時龍象固自縱横恐非睨
金支擘海矣大美疏建白何事不佞入賀當踐京口之
約子與勉之汪伯玉頗具名言驂于吾黨會當日上其
論元美時亦弋獲明卿月朔補廣之高州書云大宗伯
殷公從群謗中極口昭雪至以身證之也又云元美除
目已下恐亦不能棄太夫人輒出矣别計踰月景光可
愛此物誠是也子與何嫌乎七佛精進力而不一切遣
之自作苦邪
與王元美(十八首)
某不幸中於流言足下爱我乃能縷縷為語如汚已者
是猶不以某為非人足下曩固慮及於此僕雖倔彊亦
已郡國一吏矣方且局促轅下也元美自信僕豈能以
伯樂望衆人即間及僕它事某一不敢知某惰民苟升
斗粟餬口即飲河之願不欲為盧至長者僕亦名為守
哉跡僕所御一朱轓而抱關者爾猶尚不免於流言胡
為爾日薾然磬折路旁早晚觧綬去已定矣一州如斗
大日出而視事即不崇朝閉閣卧也燕趙南北殆千里
人相食盗賊嘯聚白日出禦人即邢㐮之間有㲠犬我
輩何謂無益時理亂何謂於吏治厭薄也足下不示僕
誰復言者今僕亦獨為足下言爾
又
先是明卿書云見足下與某文大自氣象當令海内文
章家不復敢置喙二君也李生業為此技不自謂有知
已如足下者生平所負數語殊盡明卿知言哉諭謂日
與明卿子相三人者狂語大相樂也燕市酒人豈亦效
田光計圖李生令秦舞陽來邪明卿志復不小第未見
考功近詩元美無慮哉亡論某即二三子視足下其至
爾力也其中非爾力也茂秦窮來歸我我猶尚哀憐之
即論太行諸篇吾見其膽破無復向時倔彊氣為可喜
蜡後過郡齋見某無少厭薄意即自咄咄向家人語云
大恩久不報何能重為詆焉某稍舉足下與明卿微辭
則吞聲行之日復觧顔我不腆之贈屬某全交臾某納
汚然不敢謂某易與矣元美以為盗俠邪今豈惜傷吾
二三兄弟之明
又
日致書足下聞足下乃在上谷去天咫爾近復何似某
業已濩落不為齒奈何元美亦復在繼猶泮渙之間徒
借姓名重它客也豈某素狂僻能累故人元美毋乃汎
爱作苦邪今雖一握為笑哉彼亦不能不謂吾軰為異
已某何患焉但子相向不與校士即吾&KR1200;危疑之形已
成不待謫明卿元美尚良食某不去祸終不觧子相乃
自謂與元美為衆所急某郡國吏當末减此殊誤元美
幸馳來圖之携手為别託千載於一晤非獨契闊私情
矣
又
無恙河間邸中夜卧誰為搔背癢也中丞公自天授則
辱諭僕才冠古與元美所期大業者千載矣雖流俗姍
笑乎然更明興有文章者實自公等始也不已知言者
哉邢州守臣無状囹圄輒空虛屬吏亦不能具十獄上
使者使者據案操鉛槧崇朝力爾今豈無班班河間作
苦邪
又
曩在魏郡時元美誠自謂吾二人者别矣握手未可知
也乃某既歸日從里中兒流連濟水上待故人爾居二
月且西回首漁陽䄡帷之外奈何坐失晤言之好豈元
美洗腆之餘装而東也亦為僕窮日之力乎某且西所
不遺一字書者則已屬駒伏謁元美前又豈謂負郭巷
復辱長者車轍也青州之役誰適與謀然何害其元美
即使論定更遷向所再輒報罷者元美由是也顧廣陵
生游我二人者已甚爾今既以他補其尚釋憾哉久不
得明卿起居徐生豈當已於事而竣雨雪入關道經二
華遥見三峯插天白雲如練往來其下秀色射人長安
咸陽即復蕭索徒見漢家諸陵返照間而已回中西北
見皆丘垤空同笄頭硜硜自異然已近塞風氣荒凉大
率秦隴震蕩之餘至今室家尚無完堵一二僚友人人
自危雖有華榱緝蘆而寝某與一二孺子妾方如幕上
燕矣
又
維夏重以竒疾牀蓐百日取之斗極還之司命矣以今
觀昔悸也如何廓落兮羇旅而無友生惆悵兮而私自
憐僕所為聞於足下者如此耳即牀蓐患苦不與也曩
者君家宗人持書來言明卿廣陵生二故人誠以舉吳
說繹不淺獨恐廣陵生掉臂地下矣
又
昨一餉邊使者為謝茂秦寄二詩見懷似猶栖栖晉代
間先是得寄許殿卿者盈牘如五臺山&KR1200;不下數十首
並與遊燕集一語不較元美亦前識其有今日乎李伯
承走示新刻十本尋為讀之推意就辭未合而戰遂劣
長驅沾沾自爱也余德甫晩成七言律乃有其勢雖氣
未備生惡可已小美之下將其人矣但其才力與魏使
君同倔彊恐慧不逮兩張子耳然均之待足下而興吳
徐二家皆未昜鴈行論也惟是不佞敢謂與足下狎主
齊盟哉公暇自雅浹旬而梁伯龍繼至再苦於感遇殊
咄咄太常之為人游子豈昜作邪乃拳拳謂不佞必度
江不知其不可矣附嗣音如此則元美因以慰焉
又
某巖穴不深致有是役孟浪如何即小草渡江數月作
秦中故態再效元美以復此踦然已不免畫蛇之誚矣
足下視我豈非一失計之窮交乎幸出會諸舟中姑慰
故人十年跂予之意歸途躬詣起居堂上不宣
又
日為候足下者小祗園清齋辟瘧坐談名理孰與相視
海岱之間雄飲盡石旁若無人也遂不知别時作何状
既抵西郭茵馮之上恍忽拍浮之態元美在前褰帷四
顧月出之光耿耿流思耳千古一快唯足下念焉今遣
僕泗追謝足下不遠數百里命駕者是役也不佞敢㤀
所以圖報乎奏記諸臺幸假一掾屬與僕泗共之恃足
下為代益依依於此
報元美
乃不佞即善卧然犬馬之齒及矣是何俞疾俞竒也溝
壑分自填何至使此物苦我状不可忍視者彼一時也
炯炯之外傲骨一具耳屬得小馮君所致足下書輒以
伏枕起色盈牘東吳菰蘆中尚有斯人而廣陵南海化
為糞壌自春徂秋其在侍者莫不遄已相幸不知轉復
於邑一大事也足下盖不獨疑不佞無報章惟四詩雄
視古今佳集絶唱亦欲速取鍳賞旋自沾沾耳頃已装
置座右想像足下歌態每為抵掌旁若無人再奉尺帛
稱副石室足下何慮焉拙刻自魏使君之厚成書始示
筆削不逮也未經公軰終恐不厭余意矣明卿久州郡
亦既習宦乃滇命中沮元老視之顧不如給事時子與
遲暮逡循出徇五斗當路顧争為汲雪事又安可知人
又安可量哉沍寒次君姜被無敝乎
又
先是子與一介得讀足下遊陽羡稿去廹欲不待報是
以無附音悵悵久之而徐按察寄至矣善卷洞若在下
天樂哉瘍乃復作苦今状豈當如堕屨辦邪不得一撫
我元美扼腕永歎也桓文為盛壮哉斯言狎主齊盟蓐
食自愛梁伯龍口吻不獨五色兼有熱腸惟恐不佞不
一渡江其所稱述君家兄弟宛然目前子與近稿風格
似上為是其遷官力乎恨不見明卿耳北鄙荒凉無以
致太夫人前何丼毳盈篚為敬美可令一出否宦學不
惡也
又
六月徂暑凉生致以元美起居状甚悉已即東探海市
無旋期不果附報九月幾望復宿周公瑕白雪樓下携
行中原草堂出元美詩卷讀之彼以謂天球恍然㤀其
為今之人也因與登華不注為送將歸維子之故快哉
雅夢寐小祗園以大夫人重為游子耳自足下視小美
乃鴈行即小美視助甫&KR1200;既先鳴矣狎主齊盟則吾豈
敢獨恐罄洛陽之楮不能撏撦白雪樓集又奈何元美
乎敬美視助甫&KR1200;自先驅視元美鴈行也嘗取謝句花
萼嚶鳴標秉君家兄弟不然邪
又
遂得以元美飲諸胥之墟醉相視也觧䌫而度江之興
輒盡奈之何一大督郵日媻辟稱過使客意不恭孰甚
焉始尚疑元美者契闊自易交情草草耳於諸少年何
誅足下既已以不佞為陽鱎恐自不免投綸之役所賴
黽勉一起即徐吳二生比跡相應而不佞儼然臨焉厚
集夙誼不惡也子與蠲吉遠於一葦信至稍自致縷縷
一日而七十函何如陳孟公一滑稽酒此君善汎爱不
能中廢明卿雅習調自喜即市箝方已溺者之笑苦欲
元美從之井淪鋪不恤且得請當以鄙俚殿事亞相志
略可遺而采以文不朽不佞非托獨為元美有意耳戚
將軍實壮旗鼓即至肅不覺嘸嘸作閧喉中如叱敵追
北状不佞今在視海劉將軍者自謂十五從軍身五百
七十八戰破寨九十有三平蜀攘粤閩與維揚口難劇
談迸齒始悉此二國士可與扼捥顧時又念陳中丞所
處殷使君雅善禪理至卜姬妾非雀躍者不以為不中
善淫之相又何妜也足下豈嘗聞之乎往夜别足下似
不與不佞此出不佞何功德乃敢玩世自以作逹坐冒
危殆及讀四詩乃為狂狡所名指反足自耀天上一星
聊作使中原紫氣渡江來不當如是邪唯是雄唱得和
愈傳出處所關後賢是厭不即付一介湏起居與俱也
嗣音且就敢前附布謝春深不任秦中故態飛揚之甚
竟當成一妄夫無疑矣
又
久無次乃龔廷平董生聞問相及也不佞之於是役非
時奉手札如面談差為快哉吳越諸山水長江大海之
外亦各言其秀而已近同子與杯酒相勞愈益少足下
者之人於其間奈何有墨子之忌不出更為金焦洞庭
之約乎名為好龍滔滔皆是然於元美雕文為工矣曩
已計除目且自罹之今不然邪舉刺三河大號魏大名
也能強起就之乎未即随牒當竢後命一削乞休斷乎
不可矣
又
子與凡再浹旬迭相主客殊媿鷄黍之誼又浙士往從
之者無暇時人人以為爱已也斯驩焉道故唯日不足
矣既為命舟請移謁選属當遠别而往詣元美興復不
淺不佞弗能佐飲其間如足下之念我&KR1200;者可奈何前
啟略具子與此行唾在其耳足下幸采焉
答元美
初奉汶上書計將一介屬有召命嫌不敢發而熊按察
所寓亦至奈何足下守闕乃于今不佞猶日謂旋復晤
語者旦夕耳孰知其徑已元美忍心哉縶維弗及海岱
黯然六驘之故邪惟是足下通章悲壮當路扼腕固當
聳動天下得請㐮事歸奏几筵英魂指髮矣以視阿裒
抱經抆泣終無以傾身大義數為士乎天下冤之不可
為也白之日而為之聳動天下足下何負焉不朽之大
者哉而猥藉不佞為足下兄弟聯翩薦疏嚶鳴聖朝即
二三子與伐木之響阿游自輕贛君小生乃欲相吏邪
薛廣德保懸車之榮則庶幾近之曩便報子與元美理
帝状屬當踴躍此命明卿乃患卒業無次耳齮齕家何
傷敬美乃負包宗含吳之志稱天下事未可量躭躭欲
作江南一小英雄尋將火攻伯仁奈何不善備之也足
下念豚犬不置邪不佞薄祚輒有莊缶之感七月二十
四日也意亦已惡幸先是又舉一小于鱗孩提目前續
稿容錄上孑遺一介方匍匐亡妻之喪不能出道左薄
追六驘當抵彭城奈何枉駕掣肘僕所具悉通章太飾
為文乎所聞人言固不然矣濮陽乃自列當路饑涎盈
紙正湏我&KR1200;後凋少持王氣交道效意自田間臨内忽
再浹旬稍接貴客野情思曠之甚竣葬入鹿門可復削
跡不佞非禮法士撫孤姁姁自致耳朞功時不廢促軫
媮妜云何
又
盖元美三年橐饘拮据既已至此奉先君子數千里抵
殯哭弔紛紜重以賢妹捐館舍在疚可知骨肉凋殘轉
宜自愛一失慰藉不淺慈母弱弟之情及非先君子遺
命天道舛薄豪賢扼腕生人之理何可都絶不佞既絶
相聞吳郎已頗疑之不意至此日謝方伯云給事有致
囊草者將售采輯乃不佞於省中只尺耳卒無片語相
加遺又豈能一介存元美豈足下所謂知余志者哉謝
又言𦕈君子亦致其嚢草售某一字不知其可矣朱中
丞答書云屬難於延見且有編氓之分幸不必為東此
奚但獪夫往歲李伯承為藩王使者浹旬而興矚自喜
稍稍出贈章示之爽然自失及欲扁舟往視元美廬中
未嘗不咄咄道故當猶有夙度耳
又
向竣役方東廹致聞問元美乃以為辭甚婉今偶㤀其
婉者辭然恐亦據示布棗起居耳元美今豈以不佞為
非逹節士邪善乎所答子與書者非敢以誼為不當出
再疏再不許而又不出是讐君也先是姑蘇夜語時獨
元美兄弟在不佞固已有意於此而辭薄於喉上觀下
獲業以前出慮二少年見謂以我借魴為重而乃為是
䛕以卒不敢發虞翻有云天下一人知己者足以不恨
則不佞猶可恃在也嵇侍中矯矯頭血豈能一日㤀鍾
郎五步之内哉王偉元所不論已悠悠之談非子與誰
當語者不佞東時亦微及之今不識所語何状以不佞
而言天下豈有才如元美而徒出者乎誼又無不當出
可自觧斯二者皆天也此何損於千載以後身悠悠之
談當自入朝之口不佞亦嘖有之不恤已乞骸疏似不
當更上覺非老成耳安之移將自至觀所處我軰兩人
何如為久速可矣
又
不肖孤奉母亡状乃辱使者愍勞儼然臨祭不遠數千
里敢不聞命雖非至性念始寡藐以有今日不覺夷俟
自悛耳茹蔬啖麥廢而任之吳俗視趙魏難奚啻倍蓰
足下治之考則倍蓰趙魏上當自其才具是矣孤所量
也扶柩而東使者索報不佞左執紼右操觚倉卒數語
失以大事乞哀長者方圖馳情不意慨然開以不朽豈
尚不㤀司馬公之役乎幸為表先大夫太恭人之墓而
題之以傳令某徼其寵靈以光丘隴得稱濟南阡亦一
快也頃以葬期正甫為近乃託之誌當嗣奉覽紀述一
通附錄采擇正甫耽耽恐不得此以自疏也諭乃云云
吾來正甫一日耳海岱公舊遊者肯更為擥轡否
與王敬美(五首)
日得子與書讀敬美誄其太恭人者文無害也誌銘形
穢耳梁生恒幹魁梧乃能宛延於君家兄弟竒哉東行
痯痯自罷嚢中装懸罄矣攬眺之餘空言盈箧不如一
嚢錢也然御我為幸沾沾焉不知其所苦歸為卒業門
下而令無負遠游不佞所復執事且起居焉者如此
又
曩詣弔舟中觀足下稽顙状若將搶入刳木者心知天
性孝友人也盛積憤而一朝理于帝快何如焉即以遜
諸伯兄不敢自見而精志感動愈無掩于二難之誼矣
不佞以嫌乃無一介之使致焉以慰伏闕之情者怏怏
耳㐮役幸出薄遊先已從元美勸足下宦學不惡也壮
哉敬美之志天下事誠未可量以不佞而量足下尋且
指掌機雲之間而獨包宗含吳已乎不幸悼亡不能出
留道左亟承存問重以腆儀千載龍門前期自愛肝膈
之言哉肝膈之言哉更不意晩得一元美於敬美士亦
安可輒定交也三復北行諸稿老筆餘勁實嚴具體千
里長風已在蹄下顧願撙轡曲折蟻封斯秋駕之技已
亾妻竣葬當為足下視草由居必有所效今不具列云
又
不佞之於元美自天交之邂逅者耳非嘗有為之紹介
足下所知知足下於元美而令視不猶兄某非人哉不
然豈其仰止而恧焉逡廵如諭云也
又
不佞之於足下視猶元美也豈以友于一堂為可慰藉
斯人而二三子遂願交驩此自足下載鍚之常耳奈何
兼鍾並毓維天是私崛起鴈行翺翔氣類使不佞睠焉
有意乎其來者顧孑遺病夫處身僻左所不聞問遠莫
致之實無便報以間不㤀有何指趣如諭督過乎足下
非不知不佞積勞左右即亦愛不佞欲亟得所起居状
若友于一堂始自厭也不然談笑道之何以得此於足
下邪不知不佞欲得足下起居状甚足下矣子與云云
妙有所置致自樂事足下庶幾能媮快乎
又
歲杪得徐按察所為致筐篚之珍謹以進太夫人前矣
壮哉敬美所言某即不佞敢孰不曰斯與元美故自先
朝一藝文吏乎大江以北連鼇贔屭天何恙哉元美遄
已太夫人善飯即時態紛紏出緒餘應之耳以君雄才
發軔見絆海内之士想望展驥生平志意何云欲畢邪
滄溟集卷三十
