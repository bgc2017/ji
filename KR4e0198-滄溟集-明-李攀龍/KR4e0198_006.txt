滄溟集卷六明李攀龍撰
五言律詩
酬皇甫虞部寒夜書懷見寄
兄弟播清徽詞林振羽飛再來郎署重何謂宦情違夜
雪留沽酒寒燈坐掩扉共嗟羈物役歲晏此依依
圓硯效徐庾體
片石分雲出良工向月刪自疑臨璧水誰為縮壺山洗
墨沉金鏡呵冰斷玉環畫眉京兆婦纖指曲池間
秋扇
自從團扇棄空復掩梁塵寒影收雲葉清光暗月輪誰
憐班氏女薄命漢宫人但使緘蘭笥君情會更新
同皇甫繕部寒夜城南咏月
片月掛遥岑層城曳素陰寒分宫樹淨影落御溝深結
冷悲征笛勻霜上擣砧西園芳宴後白雪復誰吟
元夜
公子聯鑣語佳人把袂歡星橋雲外出火樹雪中看夜
色開清禁春酺許從官仍聞祠太乙達曙禮仙壇
登省中樓望西山晴雪
忽見西山雪高樓重倚闌數峰城上出落日署中寒佳
色繁天㐲清光切露盤小臣操郢曲願獻聖人看
憶弟
新醪楊柳色不醉欲何如薊北三春雁山東二弟書宦
情閒遂淺人事病全疎未擬酬恩去空令憶舊廬
初夏趙氏園亭
獨值春風後幽期此重過開樽黃鳥至高枕綠陰多簪
紱殊閒事乾坤一放歌淹留君莫厭吾道本巖阿
送孟得之
十載薊門客秋風見長年思家明月夜驅馬白雲天來
雁授衣後黃花落帽前何人過攜酒共醉黎陽川
登省中樓
蕭瑟賦悲哉西山爽氣開白雲海色斷落日秋陰來砧
高長樂苑雁下華陽臺如何此時望客思轉難裁
酬徐員外舟中新詠見示
何處逢搖落秋風又别家天清鴻雁影江滿荻蘆花明
月留仙珮寒星犯客槎到來開篋笥新句動京華
送諸光禄還於越
幾年東省月坐憶故園遊忽有緘書至蘭亭褉事脩芙
蓉天鏡曉風雨石帆秋到夜應逢雪門多乘興舟
長陵
明禋趨歲序陟降儼昭回容物中原在乾坤北極開松
楸千騎入風雨百靈來共話犁庭役遺兮重可哀
朝陵夜作
上陵無不美秋杪更宜看風雨朝佳氣旌旗擁漢官星
流千嶂過月出萬松寒倚馬清鐘外新霜滿玉鞍
白雪樓
諸郎難得意非是敢沈冥拙宦無同病清時有獨醒千
家寒雨白雙闕曉煙青又值高樓雁寥寥不可聽
送楊子正還濟南
我家白雲渚落日掩孤城讀書草堂上濯纓湖水清古
來失意事不獨名未成北風敝裘雪誰見棄濡情
重送楊生
十年湖上别風雪此相親把酒論時事霑衣向故人浮
名青歲換生計白雲貧但去卧芳草山中鴻雁春
殿卿至
駿馬何當出金高郭隗臺雲中春酒熟書後故人來白
首文章事青雲王伯才誰為一知己念子正悠哉
送殿卿
嗟君復失意吾道轉堪疑白雪論先達青雲合後時落
花寒食過載酒故山期莫以楊朱淚春風灑路岐
章行人使潞藩
使者持符下風塵叱馭前諸侯城赤狄列嶂黨青天牟
麥祈年畤芙蓉避暑筵相逢多愛客共賦遠遊篇
十六夜集劉子成宅
羽書三十度飛騎動長安今夜樽前月還同燧火看入
門清影滿久坐素華寒何處關山引如悲行路難
聞砧
永夜盧家婦深閨坐自傷拭砧散明月投杵上清霜别
恨繁鴛綺哀音急鴈行同袍征戰盡刀尺斷人腸
送張比部募兵秦晉諸郡
天威嚴滅敵使者出秋官白羽徵兵入黃金結士懽風
雲千騎動雨雪二陵寒無易行間客能登漢將壇
送沈郎中守順慶
見說褰帷處千山擁使君嘉陵渡春水棧道轉秋雲郡
下平蠻檄家傳諭蜀文病餘饒卧理能不憶離群
春日韋氏園亭同元美賦(二首)
春塢花冥冥斜陽倒玉缾風塵猶傲吏天地此空亭共
醉薊雲白相看燕草青我來吟澤畔不是獨為醒
其二
藉草到流水看花延落暉客中過寒食馬上改春衣移
席青山出開樽白鳥飛天涯有朋好能使宦情微
夏日同元美徐子旋賈守準劉子成集張氏園
亭得談字
共載杯中物聊停塵外驂路人終白眼世事豈清談高
枕夏雲出空亭斜照含竹間有流水可以漱餘酣
初夏同元美汪伯陽皇甫子循集姚明府園亭
得春字
五柳陶潛宅猶藏杜曲春綠陰衣上滿黃鳥席邊新河
朔當年事風流我輩人胡為日車馬擾擾向紅塵
送蔡少府之陽武
君歸寒食後猶及縣中花趨府具茨野鳴鞭博浪沙大
河秋色外使者白雲槎豈不勞行役風塵見歲華
為殿卿悼亡
歌梁塵未斷舞袖影方閒落月窺珠鏡青春暗玉顔為
雲歸峽裡竊藥去人間安得招䰟術姍姍步幄還
答殿卿
故園春草後書札問同袍海嶽遊當壯風塵卧正高大
名詩裡出浮世酒中逃顧我仍多病時危小吏勞
送獲嘉郭明府
仙舟新出宰秋色渡淇河官屬諸侯貴君才百里多政
齊吳季重地接衛朝歌漢主憂南服長纓送尉佗
霅溪徐山人(二首)
風塵餘鬢髮天地此栖遲不問家人産寧求國士知門
無荷蕢過鄰有灌園期得道憑烏几藏名號鹿皮
其二
自有浮雲戀非因倦鳥還林光清客夢湖色駐人顔歲
序高懸榻風塵老抱關不投明月璧甘隱大雷山
毛刺史姑蔑高齋
武陵看花處二仲得相聞雨白閩天合山青越徼分書
聲散秋瀑翰墨染春雲府檄何年事猶餘猿鶴群
出郭
出郭隨吾適人家杜曲邊溪流縈去馬山路入鳴蟬禾
黍殷秋作茅茨足晝眠可能祛物役歸買汶陽田
張氏園亭
辟疆開别業載酒雨中看亭敞千花瞑樓空萬竹寒呼
童攜枕簟勸客解衣冠宿我山窗下聽詩坐夜闌
碧雲寺禪房
佛土秋逾淨花臺夜復香一燈醒夢幻孤磬散清凉月
上梵輪滿湖開天鏡光新詩分妙偈病客對空王
早春元美公實訪茂秦華嚴精舍同賦
招提多病客擁褐世間情法自傳燈得詩先卓錫成年
光雲樹麗春晝雨花明若許東林住還攜漉酒生
十四夜同王徐宗梁四君子集靈濟宫(二首)
愛此壺中約人皆曼倩才華燈懸日月仙樹接蓬萊青
鳥銜詩去金貂換酒回明宵祠太乙方士漢宫來
其二
逍遥玄圃望清切紫微層月出三山樹春回萬井燈無
悲田變海但願酒為澠門外金羈影王孫自五陵
張山人
吾鄉張仲蔚未是蓬蒿人伏臘東籬下漁樵北海濱官
家還賦役客路且風塵織妾齊紈素開筵嬌上春
春日
為客淹歸騎思家過斷鴻春衣花發後寒食雨聲中生
事羞人問時名與衆同自甘郎署隱不哭宦途窮
柬公實
如何梅發後更憶故園春海上多歸夢天涯一病人世
情元慘淡宦迹好逡巡莫作鴻冥客青雲未可親
同元美與諸比部早夏城南放舟(六首)
豈悟風塵客還能汗漫遊天涯唯短髮海内此扁舟宦
跡清時劣人才畫省優百年渾綠醑一日且滄洲
其二
最憐行役久為樂未言疲自起投車轄長歌覆羽巵江
湖青雀舫僚友白雲司醒後驚相問佯狂信有之
其三
誰為河朔飲吾願罄交驩杯動滄波色舟空白日寒題
詩溪鳥過岸幘野人看不是江湖興風塵此道難
其四
落日維舟好君其問水濱舉觴遥送鳥倚樹醉看人各
負詩無敵翻驚會有神明朝在城郭騎馬共風塵
其五
春歸興不孤勝地此相呼公等稱詞伯余將混酒徒山
光含浩蕩秋意颯江湖樂事關窮達浮生敢自誣
其六
言尋韋杜曲與客放船行樹影含衣動溪光逼酒清狂
來出真態醉裡見浮生所以山公後寥寥達者名
寄茂秦
向來燕市飲此意獨飛揚把袂看人過論詩到爾長世
情搖白首吾道指滄浪去住俱貧病風塵動渺茫
再遊南溪同應駕部徐比部賦(四首)
此日南溪約應徐賦客同據牀千竹下進艇百花中天
入華陽館雲生碣石宫昔賢何慘淡吾醉任鴻濛
其二
覆席花如待窺簾鳥似知到來拚共醉坐久見吾詩吏
跡江湖傲仙才日月欺幸逢休澣出不顧尚書期
其三
晏遊無俗吏休沐有殊恩碧草堪同藉紅塵可重論溪
聲留倚仗山色取當樽夙昔疑吾醉維舟尚在門
其四
花鳥從春過嬉遊到夏偏白雲行酒上清吹起舟前世
路身何得吾徒賦必傳寧須千日醉不擬衆人憐
郊行(二首)
稍似武陵溪人家綠樹迷桔槔茅屋上荷蓧薊門西清
吹生衣袂繁陰散馬蹄紅塵纔只尺城郭意多暌
其二
並馬未央前看雲過灞川時逢黃鳥住欲就綠陰眠宦
豈登臨拙名非案牘傳風塵朋好在回首汶陽田
柬元美(二首)
偃蹇寧知病今如藥褁何清齋山雨至高枕夏雲多詞
賦芳顔妬風塵壯志過相憐誰最久把臂此蹉跎
其二
久矣疲朝謁深惟傲吏情臨風看玉樹消渴望金莖返
照虹霓出浮雲駟馬行慚無枚叔賦起爾薊門城
夜過元美(二首)
眼底誰同病天涯好自親放歌依白日縱飲向風塵世
態搖知己時名走衆人朝參君莫嬾漢主憶詞臣
其二
病即科頭出狂仍枕腹眠禮非因我設汙不受人憐興
盡銜杯外言深把燭前開門看墮月騎馬問朝天
夏日同元美子與子相天寧寺送别公實(二首)
晏坐人天近清齋僧夏深出門成遠道駐馬向祗林益
愧風塵色相看湖海心惠休能怨别為擬碧雲吟
其二
西域黃金地南訛大火天贈言迴白雪寒色動青蓮幻
跡抽簪外浮名把袂前古今皆涕淚去住各風烟
夏日同元美子與集子相宅
佳客堪常見幽期暑亦過披襟度風雨把酒出星河嬾
拙元相藉文章敢自多夜深忘白羽玉樹倚蹉跎
柬子相(二首)
已負西山約將無惜壯遊懷人當落日卧病復清秋時
事君高枕風塵我敝裘加餐看物理天地一虚舟
其二
楚客秋多病羈心私自憐各天散朋好八月見烽烟白
露寒砧下青楓過鴈前豈應裁恨賦寫任故人傳
别汪正叔員外
幾年金虎署與爾結交歡傲吏莊生似詩家鮑叔看春
光燕樹合雨色薊門寒各抆臨岐淚風塵去住難
懷魏順甫
白雲同署客相念意悠哉交道蕭朱失文章屈宋來風
塵還傲吏案牘豈時才不見黃金駿秋高薊北臺
登黃榆馬陵諸山是太行絶頂處(四首)
黃榆高不極臨眺亦竒哉河勢中原坼山形上黨來白
雲横塞斷寒峽倚天開搖落清秋色多慙作賦才
其二
不盡寒雲外青峰落照多秋陰生大鹵木葉下滹沱巨
壑藏風雨飛梁挂薜蘿重關三輔地躍馬意如何
其三
振衣巖木下倚杖白雲層落日懸狐塞清秋度馬陵千
峰寒自出大澤莽相仍左瞰邢襄郡分符憶股肱
其四
秋色自冥冥風煙接井陘關門開落日山路出寒星太
守方乘障清時敢勒銘杉松迴朔氣哀壑未堪聽
答明卿病後見寄(二首)
薊門搖落後楚客病如何秋色高金掌西風滿玉珂開
樽鴻鴈至染翰五雲過應憶山陽會疎狂阮籍多
其二
吳生何偃蹇稱病不朝天侍從官非拙浮沉世所憐黃
金燕士裏白雪郢人前自識銜杯趣逾看結襪賢
寄元美(二首)
宿昔神仙省青雲向爾親償金聊玩世抱玉故調人氣
色高題柱文章老斵輪别來多所憶卧病上林春
其二
豈不為同舍于時媿重名佳人誰獨立大將爾横行病
起高詩興春光美宦情懸知思遠道落日薊門城
即事(四首)
浮雲如浪跡春色且邢州磬折人堪老蕭條客自愁孤
城山下出大陸日西流請郡終何意風塵復倦遊
其二
天涯看薄宦何以異漂蓬才豈分符後名非薦疏中黃
塵霾落日白羽插春風聞道漁陽戰方論衞霍功
其三
嬾嫚終疑傲和光意遠哉元龍無客禮方朔有仙才疾
苦褰帷過風塵領郡來那須論往事作賦栢梁臺
其四
使者殊旁午吾生自不辰文章看長物道路竟何人寒
食孤城外襜帷大澤濱那堪楊柳色風雨傍行春
寄宗考功(二首)
别離如昨日豈厭廣陵濤春色漁陽滿烽烟海上高文
章迴白雪顧盻解綈袍下走猶三輔蕭條欲二毛
其二
春色還堪起青雲固可披振纓人不病把袂客能詩奏
事明光殿掄才藻鏡司稽康猶自嬾早辱巨源知
寄殿卿(二首)
人情原慘淡世路故蹉跎意氣彈冠少風塵按劒多客
居深雨雪春夢遠漳河賴有西山色猶堪載酒過
其二
燕山為客地莫共酒人居吾輩詩名大其徒劒術疎風
塵官不調雨雪歲將除何限東歸意春花滿舊廬
春興(二首)
短髮黃塵裡浮生白日徂詩名堪自見經術敢相誣薦
列終才吏逢迎豈壯圖有年輕召杜不病足江湖
其二
案牘將能事文章敢具陳跳梁看此物隱几過時人返
照生殘雨浮雲矯上春夙心唯病免不欲滯風塵
重送許永寧(二首)
絶域天應斷揚波海未平浮雲隨薄宦華髮繫微名傳
檄西南定褰帷瘴癘清看君饒卧理經術晚逾成
其二
世情今可見此謫竟堪陳偃蹇難容汝文章不利人清
秋炎海外落日大荒濱莫更埋銅柱功名老漢臣
郡齋送張肖甫(二首)
薊門相憶處豈不問加餐卧理非吾意詩名向爾看白
雲尊酒盡山色郡齋寒莫惜重投轄秋風道路難
其二
送君何所有城上太行山落日堪相憶浮雲未可攀俱
言張翰去得御李膺還莫自悲秋色能摧壯士顔
閣夜示茂秦(四首)
相逢殊不惡久别竟誰驩貧病他鄉老交游古道難開
樽山欲出說劒雪逾寒如此蕭條色高齋爾自看
其二
為客今猶在浮名信已勞病來衰綵筆老至戀綈袍閣
卧風塵過銜杯夜色高舊知江夏守不厭禰生豪
其三
病起看時事歸心不可裁著書官欲罷問字客還來月
出樽堪滿霜清角自哀相憐成白首明日阻三臺
其四
把袂今何夕高齋雨雪清詩才君矍鑠酒興我從横同
病無交態相依豈世情春來徵渤海陳對引王生
寄元美(四首)
我昔朝宗日君停使者軒並驅皆上駟相遇復中原草
昧時人起風塵國士恩别來春色滿無處不銷䰟
其二
若問除書意君何異積薪姓名常借客蹤跡竟疑人為
郡空高第當朝各要津拂衣吾所欲不是避風塵
其三
漁陽春欲盡漢使未堪愁邊郡多豪俠風塵一壯遊浮
雲寒大漠白日澹幽州莫更觀遼海蕭條正北流
其四
何悟淹為郡風塵日以難宦情疎自解人事拙相看高
枕西山色清齋大麓寒期君秋月滿從此掛吾冠
夏日行部遇明卿子與於癭陶邑
何來漳水上早晩發長安放逐吾曹在風塵此道難孤
城高自卧萬事醉相看莫擊鄒陽劒霜飛五月寒
郡齋與元美賦
握手今何在高齋共此樽衆人方睥睨二子向乾坤經
術從吾淺詩名得爾尊當時楊馬輩誰復在金門
送元美(二首)
吾曹天地在不惜滯風塵意氣能無合文章自有真齊
名他日事側目此時人為别還秋色樽前白髮新
其二
把酒論離索褰帷送友生白雲高大麓秋色重孤城偃
蹇還詩句蕭條自世情贈君無趙璧落日片心明
黃河
復就三秦役還為四牡歌北風揚片席大雪渡黃河才
豈諸郎少名非一郡多儒官明主意吾道好蹉跎
關門雪望
西來千里雪斜日滿函關秋水何當落浮雲自不還積
陰高紫氣寒色壯秦山似欲欺雙鬢蒼茫到客顔
發長安
此處看春色蕭條客自禁風塵為郡過蹤跡抱關深不
盡傳經意難言作賦心故人多道路薄宦有登臨
涇州
迴磴層雲上孤城返照間人煙趨白阪睥睨走青山芻
粟浮涇下旌旗度隴還時看乘障吏車馬出蕭關
秋日(四首)
薄遊寒暑換仍自滯孤城華髮看人事浮雲識宦情拂
衣驅病色懸榻避時名但欲眠清晝相嘲任友生
其二
此物還堪惜何官不可休驅馳如昨日藥餌更清秋名
已千人廢家徒四壁愁南山歸自好沮溺本同流
其三
倦遊非一日乘興復三秦多病難為客浮名喜中人未
堪沈案牘何以走風塵祖帳東門外賢哉一老臣
其四
還鄉明日事可奈簿書勞棄置看同病風塵避二毛酒
如涇水濁枕對華山高不是清秋色何人見反騷
五日和許傅湖亭讌集(二首)
城頭片雨懸客醉㟙湖邊酒奈榴花妬人堪桂樹憐五
絲還令節雙鬢抵流年莫蹋王孫草淮南賦已傳
其二
青樽臨北渚一為故人開此事成今昔浮雲自往來花
間攜枕簟鏡裡出樓臺忽就投湘賦深知賈誼才
寄元美
寥落文章事相逢白首新微吾竟長夜念爾和陽春把
酒千門雪論交四海人即今燕市裡擊筑好誰親
贈子與
握手論文者春來限各天即今行樂處不似舊游年神
物風塵裡時名我輩前豈令徐孺榻白日此長懸
汪員外移水部時城京師汪為植
聞有金城役掄兹水部才中原憂被髮使者詠于䰄睥
睨燕山接風雲瀚海來懸知胡騎遁天子宴蓬萊
即事(四首)
羽書秋色外飛輓海陵迴日上犁庭議時難度漠才物
情竒士過天造異人來側席勞明主黃金正滿臺
其二
即今難授鉞誰可靜胡塵談笑存能事艱虞失衆人大
軍歸掌握王者自經綸不復憂驕悍如林護北辰
其三
使者晨馳壁奪歸平虜章自天懸斧鉞擇日設壇場萬
馬中原集諸軍上苑旁主恩無可報一戰取名王
其四
天子何神武乘秋欲破胡儒臣擐甲胄大將解兵符叱
咤風雲合艱危日月扶北瞻陵寢色蔥鬱近皇都
賦得屏風
虚屏漢宫裡有女白頭吟色倚琉璃怯秋來湘水深歡
情張畫燭愁坐掩清砧莫為蒼蠅誤君王在上林
渡滹沱
滹沱來不極曉色蕩孤城擊楫中流過褰帷下吏情天
銜紆岸轉日上大波行獨在知津後風塵見濯纓
廣陽山道中
出峽還何地杉松鬱不開雷聲千嶂落雨色萬峰來地
勝紆王事年饑損吏才難將憂旱意涕泣向蒿萊
趙州道中
獨往何為者栖栖意不歡褰帷秋雨過伏軾夏雲殘潦
水陰相積蒹葭晩自寒大夫方跋涉天步屬艱難
吳舍人喪内(二首)
楚妃色殊衆不獨下堂悲鼔瑟瀟湘夜秋雲未可持河
流雙露掌月出萬年枝屬有將雛曲能無泣鳳池
其二
可憐御溝水見此白頭吟病客思江郡詞臣在上林春
風動花樹秋月散清砧唯有陵陽淚知君抱玉心
和殿卿白雲亭醉歌
狂殺王門客空亭日嘯歌那知珠履散自愛白雲多短
髮明秋水長裾曳芰荷獨憐枚叟在不復厭婆娑
元美以家難羈京作此為唁(四首)
馳騁淄澠日功名與宦情高堂一為坐世路遂相輕行
乞還燕市悲歌復薊城佩刀風雨夜堪作箾中鳴
其二
一自抽簪後漂零見此身通章尋悟主懷刺更依人寒
入綈袍色愁生黍谷春不因家難劇君豈在風塵
其三
海内論兄弟蕭條二子才一時稱病罷萬里拂衣來雨
雪人高卧蓬蒿客自回偶然占劒氣夜夜向燕臺
其四
聞道周旋地偏承老父顔槖饘時在側賓客稍居閒函
谷更封出夷門執轡還莫將公子淚亂漫灑燕山
滄溟集卷六
