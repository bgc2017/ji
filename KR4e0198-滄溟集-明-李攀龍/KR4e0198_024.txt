滄溟集卷二十四明李攀龍撰
祭文
祭西安洪太守伯時文
在僕弱冠受業諸生握手一堂譽髦用成始偕計吏入
對大庭及爾如貫我心載寕尹彼吳興才非百里已則
神明民斯赤子孰銘厥功今之冡宰片石巋然德音未
改既遷地官北虜侮予飛芻輓粟捷於羽書王師燕喜
莫敢告勞歸主章奏紀綱列曹懿厥度支乃見經國轉
餉朔方不稼不穡士愉馬閑疆場以晏所謂伊人戎有
良翰皇嘉厥績名邦簡臨襜帷戾止克覃其心震蕩之
餘家無完堵揮涕下車問其疾苦省刑薄歛剖滯若流
可安者公匪地是謀厚載維人坤儀靡常我室翹翹侯
兹降祥杌隉之危孰不累卵政未及朞履道坦坦居有
積倉亦以禦災倬彼雲漢百姓于摧躬自斷罰郡務遂
繁旦夕熙明乃蹈斯言病不遑息愈殷卧理浹旬在告
倏焉不起聞當屬纊男啼女乳不及後事興而問雨嗚
呼伯時何用為哉而身不閱百姓恃將其誰哉某昔也
分符且之鉅鹿祖席諄諄勿淪於黷素尚泊淡侈將自
覆持憲關中於焉邂逅依依他鄉歡然道舊首倡士風
以光爼豆誼正自尊師嚴不疚是其語猶盈耳不居者
形苟為衷未和而求之杳冥乎嗚呼伯時之靈
祭鄒明府文
順德逆命正乃裕如豐才嗇施自得則餘若夫欣戚係
於用舍是親世而身䟽能取惬於適意可流動而不居
矣維先生英資秀發幼齡崇志浩浩鬱鬱鳳翔虎視振
俗障流宗盟士類井掘簣覆高山深泉周作孔述聖熄
明愆學以辭逹竒能取忌即空言之徒競爰慨然於小
試召杜新鄉卓魯陽城絲綸散於理絲爕調寓於觧争
朞月二邑風雷千里懸蒲在庭卧轍當軌恫瘝爾民優
游吾心既觴且咏言弦宓琴昔十俊參名三齊騫羽談
詩避階乞文環堵及飭治於遐方覬功立而脫組卑官
勿羞頽乎就愚事興義便躍以往趨執一於是守關萬
夫樞要肆侮蜾蛉斯藐依彼古常毒丼群小我違我歸
匪祿伊貞故嫉諛者必忤衆雖阨困而能亨顧康濟之
罔謀胡委訧于尼止既韜已以密藏何美服之誨指進
以冠紳退而韋布非軒冕之避榮耻衮職之未晤彼名
辱而華躬顧簮裳以載路仰兹令操立懦廉頑奚其為
政敦朴以還孰云矯異愈堅末節克家嗣徽廸訓承烈
有翼垂雲伏林未起邦閭卓稱喜難於子
祭良醖署丞馬君文
在昔世家由禮爰彰貽榖士不化於豐芑國何賴於喬
木也開業者艱承考者逸心危而得志損則失此夫武
有不䋲之憂統或作之無述君子欲為可繼而奚樂無
疆之恤哉唯君有祖早振文囿翕然儒宗德音是茂聲
聞四夷身朋三夀唯君則孫毓兹仁厚聿服清僚宗廟
用酧既醇既裕如揖如授其在同朝之士見其容履之
婉順勿問名氏而已皆知其為大賢之胄矣孰不曰吾
得以識青雲之良白眉之秀邪是雖鵠鶩之訓聿嚴而
騏驥之驟不後昔遊太學無敢謂秦無其人而今在仕
籍益以信殷實由舊也兹何可使不久於代而嗟斯疾
之不偶乎
祭張隱君文
公至性近道不困於學質直好義不掩於樸行華身斯
文章德動物為禮樂視帝力所獨有揖天民於先覺矣
方其幼而失怙靡依匪母一簞者粟百里則負髫齡纖
儉煢煢在疚不振于宗遑恤我後宜無忘於愈䟽而不
睦以有咎也暇日修孝不宿不藏諸父昆弟思輯用光
婚姻孔嘉匍匐有喪貨財可私本支未昌敦薄寬鄙徽
猷是襄此圮族所以為凶而公自履者祥也又其少而
治産適我御窮俛拾仰取力嗇務豐若貨殖於受命謂
竒勝之自躬能者輻輳不肖瓦解彼居息幣唯吾與通
若宜無忘於嘗艱而放利以興戎也未衰戒得積而思
施館有遺装偕旅罔知緘誌以還歸慰其嫠非能讓財
昔饒争時激貪勸廉末俗以移此姦富所以為下而公
自居者竒也又若外示怯而重為邪中賈勇而羞使氣
里有少年謂我易與閭之長者式復以畏獲金珥於隕
蘀而女泣不生止以待夫求者取諸懷而予之以行隣
婦就汲窺我篋笥慮貽之慙趨以引避晩即廢著籯經
遷儒厥季蜚聲用賓王衢父飲於鄉子薦於藩詔賜爵
以優老齒及耋而彌尊奚其為政家惟化原何足以臧
善斯類蕃某等視必逹於此邦而與裁於吾黨久矣痛
君子云亡豈私淑猶存邪公其尚鑒於斯言哉
祭璜山趙隱君文
先生代有厚産業乃鉅族幼安於倉箱之積而無遷技
好壯修於忠信之義而無忌穡服千里則美處不愆仁
于宗則和室不去祿盧城諸豪負勢任利父老有三害
之耻一至其門靡弗左右相視逡廵言事璜山衆弟雄
才偉智閭巷有二難之謠每親於身靡弗徐行肅侍恊
恭飭志旱乾水溢指囷而授長吏即郡庭徵辟亦跡所
罕至歲時伏臘秩筵而聯群季逮妣祖祠祀尤躬於自
致是孝友篤之天性而淳懿概乎人情聘魯貴公入境
而問俗若獲麥邱之隱瞻岱高士及麓而仰風悼兹蘭
谷之英日用之常則樂衣食之遂為榮我田既臧千耦
其耘言就爾居百堵皆作臿如雲興悅懌有穫築不日
成塈茨是恪素風比湯沐黃髮詢廟堂庶祜用篤多男
且良八慈為龍今過其歴九雛皆鳳世謂之祥俶載南
畆侯旅克諧儐于東序寔殷孔懷厥仲承家紹儒衍澤
昔從吾游崇心略迹嚴君與依來朋莫逆觀直諒於分
體遡洪深於濬源常慕斯無懷氏之民而誦其有道者
之言今其逝矣何以謂大德必夀未之思也豈或有不
忘者存邪
祭王給事中封君文
蓋公初效計然之策即負向平之識有志四方廢著而
息千金自衛連騎鼎食觀貨淮揚浮游南國不訾者身
竒勝者德洗腆用歸肇牽車牛處士之義退而彌修以
亢厥宗無急不周何有何亡黽勉是求獨切有榖之思
而裕後以貽謀也侃侃給事實厥令子在昔朝鮮世崇
臣紀曰明是常以享以祀帝曰行人辭命是美往立之
君錫我繁祉服以上公使者宴喜外夷望風高山仰止
徼福朝廷永言東鄙海為不波自今以始四牡載旋報
成我后詔書相勞俾省章奏何以柔遠政惟由舊尋長
六曹直聲益茂歲當述職諸侯率從黜陟幽明有來雍
雍乃抗大䟽為國建策岳牧刺史臨下有赫誰其共理
良二千石令尢近民無自立僻百里之宰父母是獲仁
即衽席暴亦肘掖考績無微官邪無卑甄别淑慝孰其
可私巧文相謾法有不施臣于其時鷹鸇擊之帝曰俞
哉納言惟允乃絓吞舟以厲庶尹小邑知創去惡斯盡
矣天下莫不謂趨庭之訓惟肖克敏也某等謬以夙誼
蒞陜以西邦有典刑俾政不迷何天不慭遺一老而物
有所不可齊邪
祭王給事封君文
視業以息志於四方千金自衛觀貨淮揚浮游七策不
訾是將處士之義退而彌彰何以亢宗燕貽則良式榖
者才竒勝者子朝鮮稱藩往錫繁祉帝曰行人辭命之
美外夷望風徼福東鄙執成我后懷柔遠人俾省章奏
密勿經綸尋率六曹直聲愈振既集岳牧幽明黜陟勿
輕令長為虐為德既已近民百里寄命遂乃抗䟽一新
大政績微必錄尤嚴苛競孰其敢欺具曰予聖臣當其
時紏察官邪庶無遺姦以害國家帝曰俞哉其惟共理
郡邑既熙父母孔邇侃侃給事論思以和有此黃髮庭
訓則多某三秦為憲移風向淳典刑云亡于何其臻
祭少司寇楊公封君文
唯公所謂隱君子而逸民者哉幽燕古稱多忼慨悲歌
之士即少年使氣容有肆而凌人惟公其儀不忒是亦
為政悼哉司寇克紹其慶廷尉司空二兹民命三丞栢
臺著聲諫諍休有烈光用基式敬屬毛離裏繼善成性
當其還所遺於嫠婦者盈貫至今漁陽誦不疑為長者
加之投所選於父老者一錢愈使山隂謂劉寵為廉吏
不言而教可承者志父子同心窮逹一致九十四齡日
閱諸編伏勝授書異代稱賢四子六孫星聚百里荀淑
為樂嫓美前史不獨浚明有家者仰先民而漸世澤亦
使觀俗於野者嘆王畿之多耆舊皥皥以徵帝力煦煦
而近天覆某等方覩維喬之向榮佇觀邦禁以有成乃
與化俱逝詒斯令名則誰不撫燕翼未終而遡源自生
以無堪於情哉
祭畢封君文
嘗聞陵陽而南浸江之邑其境清曠靡流尚輯作苦無
凶歲服嗇無富人家稱隱君士稱逸民先生於其間也
不位而以德尊不名而以義揚排難觧紛慕魯仲連息
争化俗慕王彦方族相附如行葦之於本群相恃如候
鳥之於長無論君子之至邦善者之入吾黨莫不見閭
而式執饋而饗將以觀淳朴于式微得耆舊於草莽也
爰有譽髦實生膝下早承嚴訓聿追時雅謂余志在春
秋用謀貽於弓冶乃登宗伯載離司寇其文則史藝成
而上既明惟允法處其厚某等分曹而治麗澤以居每
取斷於引經各獲益於啟書片言父教自出五聽帝心
所屬鯉也過庭由也折獄道同者友宷同者官或遡之
源或漸之磐朝錫命而夕考終木欲静而風不寕是徒
遺後以不報之情而示物以不厭之形矣
祭德王妃劉氏文同許右史
維靈淑姿聿茂厥祥不遲翩翩吏部於誕之竒赫赫大
藩實維我儀亦既嘉止隂事咸熙居則命史動輒稱詩
雞鳴致戒樛木致慈克配令德君子攸宜有來雍雍被
之僮僮于沼于沚在廟在宫為絺為綌罔怨罔恫思媚
厥姑徽音日崇壼職靡忒國乃始風某既西觀采人倫
是常歴彼二南彤管惟光邦才委質而右夙忝惟良無
詖私謁以二周行胡兹不造溘然其逢原逹者流表植
者從貴不自身伐不自庸主器以長維城以宗茅土百
世厥萌在初休戚是同山川舍諸日月之際此維有家
屏翰之功豈其緒餘載罹寒暑言即於幽維王内顧曷
其有瘳為樂以善隕哲惟憂琴瑟不御寤寐是求某等
悼逝則深敦誼綢繆生芻是將以慰阻修
祭樂平令羅君文
維靈蚤歲明經百行是常阨於多士闇而愈章卒業太
學尚友四方觀德問藝中心翺翔既除茂宰臯落之墟
三晉遺風肅如穆如戴星而治鳴琴以居績用是成曰
父母且曰父母且靡民匪子孰克厥家選曹嗣美銓管
九流檢裁維理出納王言喉舌之紀帝眷巴蜀中丞用
遷趨省于庭朝夕是虔奚其為政維兹象賢中丞自邑
御車而旋進維良吏退亦敦仁以勸頽俗言復于豳胡
此不淑殄瘁駢臻不朽者澤垂裕後人
祭殷太孺人文
孺人名族世家降淑自天别駕覃澤有開必先亦既歸
止思輯用光乃遭中葉伯嫂是將裘褐在笥糟糠在堂
雞鳴視具蠶織曰常井臼操作不徒為養琴瑟静好既
翕友于人逸我勞孰終晏如人侈我儉孰終有餘盖已
自失其貴倨而不愆於厥初唯是君子夙夜敬忌未嘗
片言以相加遺婚喪疾苦是問是饋何有何亡務成其
事簮珥糞土可捐非義使不困於急難以永錫乎爾類
孌彼檢討孩提自竒孺人自謂不肖恒斯豈其必盛于
以轉衰弱不好弄而壮有為德輶如毛一錢勿持既就
外傅歲五更師在昔三遷異代同慈既宦詞林愈嚴教
思人以烜赫我以委蛇始誰先容寵至不疑順取逆守
工拙半之禄即非贏饔飱不遲買馬得薪買奴得蔬物
將棄而適用事可已而競時蓋自乳哺勝衣通塞顯微
仁人所見無非母儀靖共在位性分自定文章華國志
意之榮坐而論道其則不遠必聞其政無忝所生氣所
相屬誘以其衷愛之能誨正以其蒙不儼然為大儒必
隱然為重臣尺箠不施孺人聖功攀龍之於檢討處則
同門出則偕計自公退食靡曰不詣交相定省如兄如
弟手足一身壎箎六藝孺人盖嘗視猶膝下而將不億
其麗也大化一遷云胡不瘳桑梓殄瘁非夷所謀其在
攀龍與此靡依世德是求逝者弗居徽音是遒無疆維
恤無疆維休
祭何考功太孺人文
某等聞諸母儀訊之女史則有若漆室之於君臣緹縈
之於父子而其雖值離亂稱義則身全雖在負汲稱孝
而貌祀與夫杞梁華周勇下五乘之賓鍾離宿瘤治禆
二王之美又莫不嗣徽音於齊魯之墟比懿德於海岱
之里蓋家傳而閭誦或異世而同軌也孰若孺人質之
耳目可徵其實遡之子孫可識其始哉相夫於儒婦道
乃成撫孤而仁卒貽令名考功之所以茂品藻之譽擅
題才之術則誰與豫導其神發之智不失其孩提之明
故清通簡要欲飬於總角之初而立訓示慈愈深於屬
毛之愛蓋士有披雲霧以覩之莫不即音容而如在也
方其奉親入蜀悼兹王陽長坂九折白首是將於時孺
人不以道惡為觧而以忠臣相期叱馭使前安顧身為
三年理官巴人去思所得賢智莫大于斯今其逝矣雖
章服朝委而令聞天終使待銓衡者懷俎豆之教見經
綸者思機杼之功復以讃孟母開聖之烈而益彰我鄒
魯君子之風矣某等能不悼淑德之云亡而俟世類於
無窮哉
祭梁武選太孺人文
以某等所觀於母者漢平陵孟氏為得其槩哉始也女
貞不字偃蹇擇對及得賢如梁伯鸞者奉之乃能更綺
縞而椎布操作以自代蓋見其償豕之義雞豚不察是
以賃舂之賤而井臼匪憝彼所欲者裘褐之人吾何有
於雜佩由是而夫為大儒受業太學仕隱一邑民稱遺
愛是亦居於齊魯之間而風澤猶在也三子毓秀最良
季者早擢進士官屬司馬又嘗觀所恪共邦政慈訓攸
從則不必同諸臯伯通之廡下而可識其具食舉案肅
穆之容矣起於緝績而加兹象服則益榮昌於後裔而
名以德曜則稱情今其逝矣見君子於地下豈徒重要
離之烈而成其高清哉
祭郭子坤大孺人文
曰淑德近質苞實則蕃敬德若葸令儀則敦允秀於閨
式宜厥家勿愆爾婦母用孔嘉誰願之室匪賤賃舂三
十始字梁鴻是從懿彼景純文絶地紀相兹肄術贈珮
脫珥恭其諍夫愛而誨子謂彼致遠易轍正軌舍焉可
遷徙業則是無泥舊學有律有禮季以鶚興卓哉修士
囊書在籯一經則珍遼矣俯察法邇在人豈伊慈闈趨
庭有嚴虔所代終以依以瞻有曄其裔天祉方錫何以
罔極報之貽戚某擇交齠齡睠焉諸嗣親以異膝友以
同氣窺所與遊無棄童穉時已知興託息委器長而績
儒聯編俎林入受訓言出敷義箴澤麗有源與兹隱悲
悼我良朋其胡有夷
代祭裴御史太孺人文
惟靈克嗣徽音有淑其慈裕我後昆是良母儀適而宜
家衍以充閭御史廸訓穆如肅如梱範既嚴邦人錫嘏
不踰戶庭澄清天下出貞庶度入憲一臺激之揚之秉
心不回既擢陳臬視學于東齊魯狂簡斐然嚮風載色
載笑澤斯用溥為遷者三敬敷者五卓彼大儒式弘譽
髦一經則傳孰哉劬勞既成厥績載藩中州參佐旬宣
淠彼承流夫何遽爾靡依天喪懿德殄于其闈瘁于其
國某匪良奉職牧此冀方早辱汲薦錫我寵章其在望
丰裁而擬所自始沐甄陶而本所為親則已百寮服義
而多士懷仁矣矧知遇之殷而夙誼莫愆者又能不戚
於爾類以嘆息於開先也
祭何考功太夫人文
夫人少膺懿粹誕兹淑貞婦德既備母儀以成方作嬪
於鴻碩遂嫓美乎漆室耻獨為君子而覬魯之多賢由
是尚書授業生徒景從而典謨誥命學是有傳時則邑
有大儒家無治産佐以機杼簮珥是捐可謂有相之道
伉儷弗愆矣乃育考功屬矣所賓尺孤是託罔極於仁
慈以飬智穎發所因有經者笥有泮者隣及其對揚于
大庭無非正始於内訓而平反之為孝子即其叱馭之
為忠臣故三年於巴蜀稱其為理九流之銓管所賴以
振也識者以考功清通如裴楷謂馴致於俎豆之教恬
正如李毅為不失其孩提之真則是帝所難於知人之
哲而我玩之膝下壮所聖於飬蒙之功者而我通乎一
身矣是宜象服食報錫類無垠也逝者如斯得於披覩
者益歔欷乎哀毁之色矧某等有兄弟之義又安能無
痛於殄瘁薦臻哉乃虔楮柏載列明禋
祭胡評事繼母袁太孺人文
於猗孺人三原令族昔在于歸遭家集蓼方封君失燕
婉之好而徽音之嗣難也時則閥閱於卲公之黨衆即
擬知其貞淑矣載及廟見克謹婦箴乃賓饋饁如鼓瑟
琴視美舊特異形同心其於梱儀猶易室而相授遂使
君子若未嘗或亡耦事咸定於委裘跡不駭於發笱是
坤道所厚也以至嫁未學飬卒貽之子愛非已出遽怙
之母唯吾不愧於復生斯彼罔恤於厥後哀此四人孩
提何知其季始育不絶如綦則令屬我毛裏離我衷曲
躬澣襁褓身需携隨哉非見夫戲嬉啼號之皆為慕已
而以長茂成立為足以示慈者又烏能内外無間辭乎
今既以咸樂有室諸孫日蕃篤我世祜其澤愈敦矣獨
異夫兆微於廢興之端察先於童齠之智仲而茂才卓
彼國瑞開籯經以勸學捐佩珥而修䞇使就大儒推先
士類庭中稱平天下受賜尚亦有利哉是為孺人誥言
所崇璽書則備宜錫祚於無疆忽造物者多忌豈粹德
易匱而福善之語猶偽邪
祭饒侍御太夫人文
蓋聞夫人令德惟貞淑慎爾止以憲梱内外傅伊始家
以慈母國乃拂士襁褓之功諤哉君子設俎秩秩攬轡
瀰瀰盖屬之毛裡聰明自出寄之耳目謀哲其諧也信
蹇節不可謂非性而氣質之用孔皆矣某等論思一臺
伯夔仲龍澄清四方恊恭奮庸其將以知興之所從嗚
呼已矣徒悲烏鳥之私未遂而列栢之蔭無逢矣
祭恭人文
嗚呼恭人惟性之樸惟德之基方其御窮豈逹是期貴
有今日寕爾所知援而止之不躁不疑中含辯慧自夫
則狂無非無儀得以相忘嚴于寡姑佹焉下堂懿斯象
服允矣糟糠見一鍾於乳哺殆匪子而靡親尸饔勸學
孰百其身謂壼政莫大主器而承家實在後人巾櫛委
媵託息兹倫亦既抱孫受福不那於以效我為勞孔多
代終有慶遑恤其他撫遺孤而對泣奈藴結之云何
自河南告太恭人文
隆慶三年閏六月十二日兒攀龍告母曰三十寡母九
齡之孤既即外傅擢第王都京臺郡邸無弗與俱匪朝
匪夕是敷是愉自西振鐸為孫孔旋起家于浙為婦告
捐誰謂河廣力疾以遷誰謂天遠喘息判然十年自廢
菽水庭游尺書斗禄胡適與謀豈母之溺徇孤則瘳未
畢正伏溘焉首邱暴不及訣危不及持母豈自意孤常
自期母今安往藐孤在兹出則不返返唯其輀亦云就
養孤則不良詰旦東發視彼故鄉我父迓之歸于其藏
母也有孤是護是將謹告
辭太恭人文
兒則無良曰母是怙自柩之東旅焉是主䰟魄所依亦
唯環堵既啓父壙叶吉載祖三孤具列永言為憮爰致
大誼以孚振古厥初生民兒則孔辰實始立慈終焉允
仁未存者子未亡者身扼我者天競我者人于時九齡
毋倍者再季誕逾月仲癖且廢左提右携乳哺自愛中
外嘖嘖幸毋之貸于時毋危如旒欲潰毋今在兹往將
安在成說維何躬之不逮乃奉祖母鬻宅以遷舍館未
定祖母載捐展轉五就是粥是饘非不拮据溝壑朵焉
季乃間出十載不旋仲惰以戇如寄食然兒雅好游搦
筆自賢母豈知兒可策而前知匪所託大信以全藐焉
諸生技僻而堅辟之行暍挹彼流泉母豈不知置之自
便筮仕就養視歴艱難是丼菲惡奉有餘歡曰兒不第
終饑且寒兒歸自西三遘竒疾毋亦浸衰勞之即逸駒
也喪母造駒之室百爾孫謀不如所質兒既起家就養
有日其不命車顧孫多恤顧已念兒間以有孫豈無二
弟不及其門兒歸自浙亦閱凉温寧加至性而老彌敦
兒方自慶所樂與存家有我母國則至尊亦既入賀陟
憲中州板輿載駕色不可留無幾見汝亦又何求自春
徂暑朝夕北堂弄孫之暇語必故鄉母即暴注恬以為
常兒愚匪意豈毋所量相視一訣洞惟肺腸蓋云累汝
千里是將詰旦之役將者告㐮母所未亡母今則亡
滄溟集卷二十四
