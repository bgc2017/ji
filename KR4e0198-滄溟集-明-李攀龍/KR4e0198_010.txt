滄溟集卷十明李攀龍撰
七言律詩
荅寄聶儀部子安
司馬雄才動帝京當時群從獨高名奏成華省青雲氣
賦就仙郎白雪聲春色迥分南北望江流不盡古今情
應憐此意同巖穴千里傳書歴下生
薛子熙以青州使君聘脩郡誌見枉林園尋示
贈章作此荅寄
越客風流問字年登臺把酒白雲天一毛實自河東下
雙鯉兼從海上傳彩筆乍含星野動明珠長對雪宫懸
已看霸氣前朝盡猶說當時鮑叔賢
病間荅許殿卿
病客高齋黯澹生何來一札大梁城夢回滄海風雲色
春落黃河雨雪聲伏枕自須疑慢世曳裾兼亦似逃名
可知枚馬元同調誰見千秋出處情
南海歐生自京師遺書于大梁屬許右史為致
荅此
中原才子動相聞誰復高名得似君南海一珠懸北斗
黃河雙鯉墮青雲城邊五色羊何在臺上千金馬不群
獻賦幾年猶未遇羅浮春思坐氤氲
送魏按察之潞
壺關上黨切雲霄憲府中天插漢標山勢西臨三晉險
地形東控兩河遥名從出守高郎署策本和戎寵聖朝
盡道疆場懸節鉞猶能書札滿漁樵
送崔明府之宿遷
山陽列郡接青徐宿子中開百里居自是燕臺求駿馬
飄然淮海駕蜚魚邑因美政花相似令有文名錦不如
共理即今明主意憐君指日捧徵書
題李水部恩榮卷
自奉天書出建章明時誰不羡仙郎五雲偏借斑衣色
列宿遥含畫省光水部盛名懸楚望南山佳氣入高堂
鹿門咫尺龐公宅那見恩波繞漢陽
送賈明府以徵入遷
茂宰能名海岱聞更推經術起河汾即論展驥無千里
果爾飛鳬便五雲烏府風霜秋正急黃門供奉日為群
徵書十道求高第治行誰人不讓君
送郭子坤别駕之廬州
諸生垂白困談經何似雄飛出漢庭客自燕臺知驥足
人從金斗識屏星耆闍海外來峰色大蜀淮西擁地形
匣裏佩刀誰所贈龍鳴風雨未堪聽
其二
吳楚西南郡閣重廬江小吏日從容濡須不是天河水
霍嶽爭齊紫盖峰京洛仙舟飛似鷁并州竹馬健如龍
已知家世多名士難道明時可易逢
許殿卿擢左史
萬里䄡帷逗主恩長裾一再歴寒温諸侯賓客梁園盛
帝子官僚相國尊誰為從旁驂駟馬自應虚左過夷門
况兼詞賦凌雲氣漢署風流可更論
九日登樓
白鴈黃花處處秋鮑山風雨獨登樓忽驚返照湖中出
轉見孤城水上浮多病恰堪成卧隱濁醪真足抵窮愁
先生懶作東籬會可但交情老自休
青州志成薛生重枉報别將詣元美作此為贈
於越諸生稷下來梧宫重起讀書臺薛君世業推經學
齊客家傳讓史才北海風流天上座雲門秋色鏡中開
菰蘆更有人相問為道登龍御李迴
青州志成贈杜使君
使君經術有餘師元凱家傳左氏辭東海大風回騁翰
少陽寒色動褰帷按圖冠帶還千里問俗春秋自一時
况是郡城常下鳳文章兼似羽毛竒
題南海栢臺甘露贈潘侍御(二首)
繡斧光清瘴海雲行臺甘露栢紛紛九天驄馬人爭避
五色神羊氣不群白簡風生偏起粟皂囊秋浮總垂文
侍臣豈讓東方朔千載芙蓉奉聖君
其二
蘭臺使者憶長安萬里雲霄攬轡看忽報三危開玉樹
誰分雙掌注銅盤霜凝合浦明珠出風動增城瀑布寒
清節滿朝君不信流光偏綴惠文冠
題潘廷尉留餘堂
前朝知政四留餘廷尉為堂取自書潘令官銜猶散騎
于公門第早容車法星傍斗懸高座佳氣如雲護直廬
海内稱平逢此日主恩先己未應虚
子與自蘆臺量移瑞州(二首)
題坐高名漢署來魚鹽小吏混蘆臺誰憐汝海分符客
自是南皮作賦才老驥霜蹄千里動佩刀寒色九河開
量移休道非知遇難得君恩一日回
其二
遙傳雨露一時新不負漂零戀主身高卧中原堪有客
雄飛爾輩可無人屏星色動雙龍曙錦水光分五馬春
詩興宦情堪並美南州孺子况為鄰
得元美馮參政書知王沂州先己失寄
搖落中原伏枕時故人千里一相思雙魚不滅加餐字
五馬虚傳遣吏辭我在河山終未邈書來雨雪自堪遲
從今把酒登樓處數子江湖會有期
荅寄敬美
君家鴻鴈滿江千歲杪逢人一字難白雪似應工伏枕
青山好在重加餐卷中雙玉清相倚掌上千金笑獨看
兩地起居俱不惡風塵回首任漫漫
寄題元美藏經閣
岧嶤飛閣大湖傍有客繙經日滿牀白馬尚留霜練影
彩毫應帶雨花香當年張掾生秋興何處支公坐道場
君自風流兼二子吳門極目正茫茫
送歐文學之江都
雨雪寒燈對濁醪蕭然似是一儒曹下帷國士堪華髮
草檄門生自彩毫雙峽迥分滄海氣孤城秋壯廣陵濤
文星雖小人爭識南斗常臨劍影高
寄張幼于
吳門風雨洞庭陰上客常開子墨林劍閣自題名更起
鱸魚一憶興何深古今不改中原色南北相看萬里心
愧我驚人無俊句勞君寫入二龍吟
白雪樓寄懷徐使君兼呈元美
木落清河入檻流平陵月出照牀頭開樽自動青雲色
掩卷俱含白雪愁南國佳人能命駕中原病客此登樓
從他不淺山隂興遠道無因報子猷
秋日寄懷元美兼呈吳徐二使君
十載江湖白露寒因君萬里憶長安故人相向中原老
秋色何如畫省看邵武功名非不佞汝陽經術雅能官
即今垂作漂零客可道音書日轉難
寄題况吉甫藥湖别業在荷山下
湖上高齋萬木齊白雲長在楚天西落霞一散燒丹火
秋水遥通濯錦溪伏枕自來詩不廢扁舟誰為酒同攜
南峰盡作蓮花色曾是王喬隱遁棲
荅寄余德甫
二月鴻書發豫章到來春興日能長宦情轉借中山篋
詩句猶含右省香海内故人元落落江南秋色正蒼蒼
遥知相憶登高處更過陶家醉不妨
寄謝俞仲蔚寫華山圖
雲臺隱者二茅龍曾道神仙自可逢忽爾畫圖開萬里
居然秋色在三峰貪看塞外黃河下坐失關門紫氣重
况復題詩如謝朓當年却恨不相從
奉贈杜使君寄上太翁八十夀
越徼春生戲綵天風流耆舊楚先賢青州五馬分符日
渭水非熊入夢年一自趨庭經術就還應託乘帝恩懸
即今南極長朝斗並照明珠北海邊
秋夜白雪樓贈周公瑕
日落風清竹樹林一樽飛閣敞秋陰纔逢狗監人先老
能到龍門客自深海上共懸明月夢山中堪贈白雲心
陽春寡和休言誤此夕因君作楚吟
登華不注山送公瑕
鴻鴈高飛木葉丹逍遥臺上一憑闌浮雲不動孤峰起
落日長臨二水寒多病故人書未達中原秋色醉相看
預愁匹練江南道極目吳門駐馬難
題周天球小象
落魄吳門五十春嬾從高閣畫麒麟此中墨客爭知玅
何處詞人更有真白眼自宜置邱壑紅顔元不染風塵
東墻休掛喬家女夜恐周郎作後身
贈吳人梁辰魚
迢遙岱嶽海漫漫秋興如君未易闌三觀雲霞天上坐
蓬萊宫闕掌中看纔探綠綺陽春動一說干將紫氣寒
詞客吳門誰不羡王家兄弟雅盤桓
寄謝許左史刊倡和集
平臺左史寄相思開卷風流見往時已自遊梁詞賦長
翻因御李姓名疑玄經竟為何人出郢調除非和客知
君有明珠堪照乘更煩清影及茅茨
舜祠哭臨大雪
雨雪號天慘曙暉君王千載一垂衣廷中左鉞將軍出
海上樓船使者歸紫氣不隨江漢轉白雲還傍薊門飛
孤臣賸有蒼梧淚逐客瀟湘在亦稀
荅寄子與時自蘆臺移瑞州按察山東
北風飛雪擁南奔苦向綈袍掩淚㾗病客世疑中散傲
故人官起外臺尊尺書萬里存交誼一歲三遷見主恩
月出登樓如匹練每依吳觀望吳門
於白雪樓送龔生入貢
樓上春陰動曉寒薊門千里入憑闌别來白雪還誰和
老去青春好自看天子今逢新禹貢諸生不改舊周官
臨軒若問羊裘客莫道江湖有釣竿
杜青州按察楚中
東方千騎古諸侯憲府新開大楚秋北海清風猶滿座
武昌明月更登樓五雲過郢朝佳氣三峽吞江擁上游
此地功名誰得似君家元凱自荆州
寄别元美
誰憐伏闕上書還國士銜冤動帝顔殺氣始應高碣石
飛霜猶自滿燕山風塵雙淚綈袍盡湖海扁舟白髮閑
却念十年攜手地不知春色在吳關
荅元美山東道中見寄
飛來尺素九河陰報道春光滿上林游子自矜年少好
故人無恙歲寒心即今病借青雲起何用詩傳白雪音
處士一星依帝座兩朝誰似主恩深
荅元美廣川道中見寄
椷書遙借薊門看只尺平原一笑難便道何妨留作客
他家惟願起為官雙龍夜敞星文動匹馬秋深嶽影寒
杯酒可知公子意空懸十日布衣歡
荅王敬美廣川道中見懷
薊門秋色夢中偏二子乘舟下廣川食客未應常在趙
酒人誰復並遊燕心知老驥元千里目送歸鴻自一天
已分蓬高能興盡壚頭春酒却堪憐
荅寄俞仲蔚兼呈元美時不果枉因有末句
濁酒新開綠綺鳴白雲湖上掩柴荆興來陶令還辭社
老去龐公不入城一疏中原高病色千秋吾黨見詩名
故人徑作書相别握手看君負此生
寄懷子與
白雲愁色滿秋天海上離心鴈影傳那堪對酒書相憶
况復登樓月正圓自爾一攜龍劍合何人更問鶡冠篇
莫言十日平原飲不是王孫得意年
殷洗馬誕子值今上登極日
詞臣三命侍經筵聖主龍飛薊北天珠借星辰堪並出
弧隨日月更新懸一毛深照銜圖夜千里長懷托乘年
共訝玉堂分氣色兼城重喜得藍田
寄賀天官殷少宰
十載詞林供奉中史才經術並稱雄恭承三命銅龍署
兼典諸儒白虎通要地持衡當北斗清聲曳履入南宫
猶言紫極氤氲處非復文昌八座同
荅寄劉子威侍御(二首)
吳客椷書問轉蓬姑蘇臺上起秋風七星已佩干將劍
五色還乘鮑氏驄江海雙懸精自合陽春一曲步逾工
只今曾照西施月多少娥眉畫不同
其二
憶昔風雲滿帝鄉同時射策向明光一毛宛在中書日
匹練遙飛御史霜北海清尊開岱色西京彩筆照河梁
非君尺素三江下爭得秋聲入鴈行
顧中翰祭告德衡二藩兼有事沂山東海
聖主新恩北極開侍臣銜命出燕臺三齊茅土星潢近
二國松楸雨露回百丈自天垂瀑布五雲佳氣接蓬萊
俱言海嶽遊偏壯為有王褒作頌才
送郭使君觧郡暫還豫章詩有序
公之難去郡百姓郡百姓之難去公猶之免
赤子於懷也斯古遺愛焉不獲乎上民不得
而治矣不曰直道而事人焉往而不三黜哉
惟是帝命維新舜有天下選皋陶於衆危言
危行是以論其世也重遌而厚望之相與以
成其後者乎
春風解郡豫章還已報徵車起漢關儘怪雙龍高紫氣
何妨五馬照朱顔門人榻自南州下座客樽應北海閑
似是朝廷知借寇先開書篋慰中山
送都轉運劉使君還萬安有序(二首)
使君之在西省與僕甚驩久不聞問轉運山
東時某杜門十載矣哀宗梁之悠悠感王徐
之常勤抵掌於同舍之役也使君司寇世家
仲氏入拜九卿季子出二大郡是稱難兄再
領國課厥聲卓然尋以舊守常德誤中掇拾
當路惜焉顧使君之在西省不少假一冢宰
掾即風采可知矣
使君漕輓山東回天子全齊外府開海王至今餘伯氣
大風千古見雄才魚染忽落雙江水白石遥分萬里臺
更廣絶交成玅論可無人識孝標來
其二
十年西署結交驩别後雲霄尺素難郡接荆衡分岳牧
場開海岱領鹽官五溪誤見明珠拾千里誰將老驥看
莫道賜環非近事新懸白日照長安
荅元美吳門邂逅于鱗有贈(四首)
姑蘇城上倚高臺却望中原酒一杯彼自有人浮海去
我今為客渡江來飛龍忽報干將合老驥還驚匹練開
共向風雲論二子誰知天地此徘徊
其二
徵君巖穴雅能深出處人間總陸沉流水乍含鍾子調
浮雲不繫邴生心關門紫氣長來往海上青山更古今
世事彈冠難自料風塵容易是抽簪
其三
萬里風雲北極生中原二子舊齊名居然霄漢雙封事
自是江湖一宦情天借客星高物色歌回春雪壮潮聲
何妨邂逅成佳會正復相思命駕行
其四
雪滿江城醉色寒蕭條春興入彈冠自憐滄海雙珠合
誰作青雲一鶚看日月祗銷高伏枕風塵何事老投竿
豈宜梅福吳門在共說先朝吏隱難
過嚴陵
嚴陵物色動新年解纜春回七里船繡嶺更宜殘雪映
釣臺高並客星懸灘聲乍合三江壮山勢遥臨百越偏
此日青陽瞻帝座羊裘深愧昔人賢
題候濤山觀音寺寺徙自落迦
落迦山上古祗林白馬西來峽口深月出爾時樓閣影
風還如是海潮音若非鸚鵡元能語誰解蓮花不染心
五十三員知識盡可勞蹤跡問浮沉
大閱兵海上(四首)
使者乘軺大閱兵千艘並集甬句城騰装殺氣三江合
吹角長風萬里生帳擁樓臺天上坐陣回魚鳥鏡中行
不知誰校昆池戰横海空傳漢將名
其二
戈船諸校錦征袍水戰當場命客豪萬櫓軍聲開島嶼
千檣陣影壓波濤赤城深泛旌旗動射的遥銜竹箭高
東海便應銅柱起何妨馬援是吾曹
其三
列艦如城積水前援枹擁棹出行邊桔槔氣迸流烏火
組練光搖太白天鵝鸛一呼風雨集黿鼉雙駕斗牛懸
即今萬國梯航日並識君恩浩蕩年
其四
新開帷幄控朝宗萬里波臣老折衝海氣抱吳遥似馬
陣雲含越總如龍中流鼓應潮聲疊下瀨戈回日影重
自有長纓堪報主誰言白雉竟難逢
元美起家按察河南寄促之官
莫道漁樵計已安主恩堪為一彈冠足知上國羣公疏
猶作中原二子看虎觀迥連嵩少起龍門高倚大江寒
與君聊玩人間世明日抽簪未是難
荅贈王給事
漢帝風流盛栢梁一時才子羡為郎歸來東海桃三熟
諫罷金門草數行謫籍祗今人欲盡除書何意客相忘
黃公雖道商巖起家本鄞山是故鄉
二山人孤山吟社得菲字
西陵樹色滉斜暉一片仙舟拂練飛三竺漸從天上落
二峰高入雨中微人今湖海開詩社客自雲霄奉禁闈
綵筆如花誰不羡敢將春興鬭芳菲
靈隱寺同吳馬二公作
武林臺殿敞諸天建自咸和第幾年纔到上方雙澗合
飛來何處一峰懸梵音動雜江潮轉燈影長含海日傳
所以龍宫稱絶勝驪珠交映使君前
和馬侍御賦得飛來雙白鶴
三花珠樹五雲開海上雙飛白鶴來借問分行棲玉署
何如對舞映霜臺月明華表聯翩起雪滿緱山並駕回
萬里只今誰比翼仙禽原自不群才
和馬丈見送廵海之作
樓船遥指越王城萬里波濤按部行門下有人惟說劍
江南何處不談兵長纓我媿山東妙銅柱君懸海外名
忽訝天台霞色起開椷彩筆更縱横
煙霞嶺
煙霞不隔洞天遥佛影千巖散寂寥絶壁倒銜滄海照
一峰高映赤城標白雲家在時堪駐紫氣山深夜自朝
莫被藤蘿迷出入相逢終日少漁樵
董生寫四子圖
客星遥犯洛陽宫帝座雲臺路已通君自一毛求駿馬
我將雙眼送歸鴻青萍交映千秋色玉樹長含萬里風
不是弟兄江海上誰堪綵筆與争雄
九里松圖為馬侍御作(二首)
三天嘉樹儼成行下接枌榆即故鄉遠勢不隨雙澗盡
層陰並落二峰長葉棲金掌仙人露榦挺烏臺御史霜
孔雀東飛煩再顧欲從威鳳託清光
其二
武林佳氣日蕭蕭夾道長松入望遥黛色總疑天目雨
寒聲不辨浙江潮含凄風自枯鱗起倒影雲隨偃盖飄
非值有心同竹箭懸蘿争敢附高標
按察李公誕子公蜀人先以中書舍人為御史
高才染翰五雲中復道登車攬轡同雛有一毛殊是鳳
駒無千里不為驄名烏業已承家學字犬文堪命國工
君自蜀人楊馬在同鄉奕葉播清風
贈李封君兼訊長君進士
五陵群少各賢豪客有能詩調獨高受業不隨秦博士
為文無害漢功曹十年我輩慚龍卧萬里君家起鳳毛
江左衣冠堪此地美名如昨照同袍
高光州孤山精舍
白雲不散一山孤地主人稱楚大夫老作西陵詩社長
可攜南部酒家胡囊餘太古雙龍劍壁有行春五馬圖
汝潁過逢遺事在高陽似此聚星無
荅龔茂才
中原相望兩漫漫傲吏重彈柱後冠不盡青雲東嶽氣
飛來白雪大江寒人今雨别千年事君自風流二仲看
若問嚴陵灘上月小清河北照漁竿
毛封君
公家安在薊門城出入漁陽結客行經學並驅韓太傅
辭華脫穎趙先生丈人不作雄邊老令子還高秉憲名
此日衣冠看甚偉也知黃綺負餘情
和吳太常南樓煙雨之作
南樓迢逓俯丹梯烟雨蕭條拂檻低越徼層陰千里合
吳門春樹萬家迷江流欲動帆檣外山色纔分睥睨西
一自不齋多暇日新詩誰與醉同題
送周給事還朝(二首)
才子先朝侍從年東山一卧主恩偏彈冠便借風雲起
補衮新看日月懸疏動龍鱗成五色名聯騎省映羣賢
當時諫獵還誰在聞道長楊賦已傳
其二
纔疑仙吏在人間萬里乘風復漢關三殿不緣春色滿
五雲争識歲星還朝陽更王清華氣金馬依然供奉班
未許陸沈如昔日須君持論答天顔
送勞少參提學蜀中
分藩吳越氣雄哉人自南宫出上台一抱連城明月滿
還看三峽使星來錦江波動詞場色劍閣高臨憲府開
聖主賢臣今日事王褒門下本竒才
汪中丞臺火救者獨以劍出彈鋏而歌和以相
弔
中丞臺火照閩方客有千金劍一裝賴是龍蛇先自起
忽然風雨為深藏逃形疑入延津水厭影猶含北斗光
報國片心還獨在逾看鱗甲動冰霜
為南海鍾侍御題金臺遥祝卷(二首)
游子承恩出禁闈高堂華髮照春暉潘輿自不隨驄馬
萊綵何妨舞繡衣江鯉一從天上寄臺烏長繞日南飛
即今婺女遥相望柱史星光近太微
其二
冰霜不厭北堂清冠指神羊海上城戀闕未須將母疏
倚門元自望君情家傳五字推承學朝擁三臺起令名
驄馬更便千里駿還鄉實切斷機聲
送張閫使黔中
虎臣推轂滿長安吳越當朝閫外難君自雅歌稱坐鎮
人疑漢將不登壇江潮常借軍聲壮海氣遥臨陣影寒
滇水一珠堪照夜誰憐薏苡竟同看
贈海憲蔡公開府
横海今時領外臺書生謾說請纓來霜威瘴癘三山盡
殺氣波濤萬里開攬轡本朝元楚望談兵當代一邊才
朝廷近有留中疏柱史星光切上台
送陸從事赴遼陽
御苑東風吹客過共看芳草有離珂西山晴雪鴻邊盡
北海春雲馬上多地險時窺玄菟郡天驕夜遁白狼河
知君幕下參高畫諸將何時議止戈
滄溟集卷十
