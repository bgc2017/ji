滄溟集卷八明李攀龍撰
七言律詩
送王侍御
看君繡斧秣陵迴烏府遥應接鳳臺寒雨鍾山千水下
白雲秋色大江來時危攬轡中原出日近封章北極開
當道狐狸何足問邊城今有郅都才
同元美與子相公實分賦懷太山得鐘字柬順
甫
域内名山有岱宗側身東望一相從河流曉挂天門樹
海色秋高日觀峰金篋何人探漢策白雲千載護秦封
向來信宿藤蘿外杖底西風萬壑鐘
同子與登湖上臺
大漠蒼蒼鴻鴈迴中原極目思悠哉白雲雙闕湖邊出
落日西山樹杪來詞客百年相對酒秋陰萬里共登臺
側身戎馬過逢地城柝朝聞角暮哀
十五夜子與明卿見過
日落青梧白露生倦遊詞客鳳凰城千門過鴈來秋色
萬里銜杯對月明上苑寒高金狄掌西山影靜羽林兵
解顔今夕無烽火二玅何當罷請纓
同徐吳二子弘法寺臺眺望
搖落偏驚祗樹林白雲鴻鴈亦蕭森何知潘鬢淹郎署
但許燕山壯客心欲雨諸陵來朔氣西風千里動秋陰
悲哉聯璧登高賦徙倚荒臺見古今
送大司寇應公歸台州
搖落黃金駿馬臺都門供帳亦賢哉炎荒想見乘軺出
北斗旋聽曳履回秋色白雲生海嶠主恩華髮卧天台
西曹官屬銜知遇東閣清時好再開
送殷正甫(并引)
正甫檢討有河洛之役盖濟南諸君子出餞
焉是行也問誰治祖則廷尉史張嵐氏問誰
相禮則大司農官屬洪遇伯時問誰贊事則
許殿卿邦才將試於大宗伯至也正甫則稱
使臣哉齊魯於文學其天性即今日里黨可
謂多賢司馬長卿自漢庭遊梁鄒陽枚叔間
相得驩甚也乃比部李生以贈言
中州一望氣雄哉北極風塵使節開卜洛自存宗子計
遊梁更見長卿才春晴嵩少雲邊出雪盡黃河天上來
在昔孝王誇授簡何當置酒向平臺
徐子與席懷梁公實
共指金莖雪色間鳴珂當日滿朝班即看徐孺能懸榻
豈謂梁鴻更出關薄宦天涯成白首故人江上買青山
嶺南梅樹今堪折贈我寧無驛使還
懷子相
薊門秋杪送仙槎此日開樽轉歲華卧病山中生桂樹
懷人江上落梅花春來鴻鴈書千里夜色樓臺雪萬家
南粤東吳還獨往應憐薄宦滯天涯
朝退同子與望西霽雪懷南海梁公實廣陵宗
子相
騎省秋來歎二毛還將白雪向君操千峰曙色開金掌
並馬寒光照錦袍空翠欲浮仙闕動晴雲猶傍帝城高
初疑大庾梅花發忽憶揚州八月濤
歲晩贈子與
南國鴻書杳不聞相看梅發尚離群天涯薄宦堪知我
世上虚名好誤君杪歲西山逢雨雪懷人漢苑見春雲
往時載酒揚雄宅諸子談經坐夜分
人日與伯承集子與宅得胡字
新知握手鳳城隅莫嘆春來滯宦途萬里風煙人日過
十年江海客星孤漢宫戴勝傳王母薊北登高愧大夫
曾是舊游行樂處解貂同醉酒家胡
張駕部宅梅花
仙郎雪後建章迴清夜西堂擁上才笛裏春愁燕塞滿
梁間月色漢宫來即看芳樹催顔鬢莫厭寒花對酒杯
共憶故人江北望因君賦罷倚徘徊
宣武門眺望
白雲千里接胡天雙闕遙臨碣石懸漢苑春生多雨雪
薊門晴色滿寒烟五陵佳氣蓬萊外大漠青山睥睨前
夙昔黃金收駿馬高臺空作有誰憐
送范大澈
十載風塵道路難天涯金盡俗相看自憐華髮馮唐老
誰問綈袍范叔寒病起清樽開雨雪歸來春草徧長安
故人海上悲搖落擬共秋濤把釣竿
葛丈山房
少宰山房北海隈千林窈窕白雲開倚窗河勢鉤盤出
拂檻秋陰碣石來魯國諸生紛受易漢庭多士滿題才
臨流重憶乘槎客濯足還登萬里臺
寄子與
薊門春散紫宸班千里襜帷動客顔秋到白雲生漢署
雨來寒色滿燕山仙郎書札遙相憶傲吏風塵且未還
天上即今看舊好誰憐曼倩謫人間
寄吳舍人兼呈徐子與
薊門春酒别同袍念我風塵解佩刀楚客久無鸚鵡賦
舍人殊有鳳凰毛書來月色漳河滿北望秋陰漢闕高
行矣舊遊還自愛偉長今在白雲曹
寄正叔
十年裘馬向飄零一郡風塵出漢庭塞北嵐煙春浩浩
薊門山色樹冥冥懷人西署秋雲白對酒疎燈夜雨青
莫道揚雄長寂寞桓譚已見太玄經
趙州贈許使君
山雨蕭蕭曙色過異鄉攜手問蹉跎豈緣知己朝廷少
自是詞臣岳牧多宋子城高臨大陸漢王臺迥出滹沱
風塵行役君須見能得花前不醉歌
送譙比部還順慶
歸去嘉陵江上春䄡帷不復厭風塵巴山漸出雲連楚
劍閣迴看雪照秦歲晩江湖多病疏時危裘馬倦游人
明光起草君無薄漢主恩深侍從臣
送申職方還魏縣
山中春色慰漂零澤畔行吟見獨醒縱使馮唐淹省署
還如汲黯在朝廷漳河雨雪襜帷黑大漠風塵燧火青
憶爾時危曾抗疏至今諸將說龍庭
同張滑縣登清風樓
層樓落日倚蹉跎明府高軒載酒過檻外秋陰開大陸
簾前樹色散漳河關門紫氣臨燕滿風雨青山入晉多
我醉欲裁王粲賦故園戎馬近如何
郡閣懷王徐二比部
曉漏鳴珂謁建章春風載酒出長楊詞華並數西臺妙
握草同稱大國香玉樹月明堪自倚金莖秋色坐相望
故人為郡逢搖落日夕看雲憶帝鄉
郡齋與舍人賦
漢臣春散建章宫此地相逢歎轉蓬落日開樽漳水上
清秋擁節太行東微官愧我潘生拙作賦多君楚調工
朋好即今三署滿故人猶滯右扶風
送顧天臣還姑蘇
落魄看君旅食年風塵裘馬竟誰憐歸吳擬著潛夫論
入洛還㩦贈婦篇少室夏雲憑檻外太湖秋色挂帆前
故人為客遙相念垂老浮名薊北天
郡城樓送明卿(二首)
西來山色滿城頭東望漳河入檻流傲吏歲時頻卧閤
故人風雨一登樓亂離王粲逢多病著作虞卿老自愁
君到長安相問訊誰憐五月有披裘
其二
徙倚高樓問索居故人湖海意何如樽中十日平原酒
袖裏三年薊北書大麓夏雲當檻出石門寒雨過城疎
明朝遠道空相憶那得仍停使者車
於郡樓送茂秦之京
把酒高樓眺暮春孤城落照濁漳濱自憐白髮常為客
誰道青山不負人西署詩名干氣象中原宦跡任風塵
元龍未下當時傲湖海看君意轉親
登黃榆馬陵諸山是太行絶頂處(四首)
太行山色倚㠝岏絶頂清秋萬里看地坼黃河趨碣石
天迴紫塞抱長安悲風大壑飛流折白日千厓落木寒
向夕振衣來朔雨關門蕭瑟罷憑欄
其二
西嶺秋高大陸前馬陵寒影踏遥天群峰不斷浮雲色
絶嶂長留落日懸地險關門銜急峽山竒削壁挂飛泉
何人更遇青泥飯有客空歌白石篇
其三
西來山色照邢襄北走并州擁大荒巨麓秋陰沙渺渺
石門寒氣雨蒼蒼天邊睥睨懸句注樹杪飛流挂濁漳
搖落故人堪極目朔風千里白雲翔
其四
千峰郡閤望嵯峨此日褰帷按塞過落木悲風鴻鴈下
白雲秋色太行多山連大陸蟠三晉水劃中原散九河
回首薊門高殺氣羽林諸將在横戈
荅元美病中見寄并示吳舍人
短髮青春照濁醪因君忽憶廣陵濤露華遥對金莖渴
秋色驚看玉樹高伏枕風塵雙白眼緘書湖海一綈袍
何人更為憐同病楚客參差長鳳毛
早春寄元美
薊門霜雪意何如回首風塵見索居病後五陵春草色
愁中三輔使君書時名轉憶潘生拙世事能令阮藉疎
最好拂衣江海上故園戎馬重躊躇
登邢臺
郡齋西北有邢臺落日登臨醉眼開春樹萬家漳水上
白雲千載太行來孤城自老風塵色傲吏終慚岳牧才
便覺舊遊非浪迹至今鴻鴈薊門回
趙州道中憶殿卿
憶爾䄡帷出牧年風塵誰識使君賢政成神雀猶堪下
興盡冥鴻遂杳然樹色遠浮疎雨外人家忽斷夕陽前
重來此地逢寒食何處看春不可憐
真定邸中重憶殿卿
客舍題詩日已曛當時此地重離群青樽夜倒滹沱月
紫馬秋嘶大陸雲春色那堪愁裡望緘書何意病中聞
依然趨府諸年少不見風流許使君
郡城西樓
使君杯酒郡城樓倚檻高臨落日愁河朔浮雲連巨麓
太行春雪照邢州自憐叔夜常多傲無那相如故倦遊
畫省少年人所羡風塵豈亦念淹留
郡齋
金虎署中誰大名我今出守邢州城折腰差自強人意
白眼那堪無宦情世路悠悠幾知己風塵落落一狂生
春來病起少吏事擬草玄經還未成
春興
東南殺氣日相纏重憶先朝海晏年使者自歸沈璧馬
將軍誰起護樓船旌旗愁動昆明色大鉞高懸薊北天
坐使越裳來白雉更追敵騎過燕然
寄劉子成
書札清秋問解攜郡齋吟眺楚雲低大夫持憲臨諸粤
使者徵兵出五溪白日自流荒徼外青山不盡夜郎西
于今萬里看銅柱何意中原厭鼓鼙
懷元美
白雲何處一開尊山色看君滿薊門落日蕭條迴朔氣
清秋偃蹇向中原舊知太守齊狂士不佞扶風漢大藩
病渴自銜金掌露將因著賦乞文園
懷明卿
清秋羽檄薊門城楚客登臨短髮生已厭風塵多病色
何妨侍從有詩名憐才欲薦雲中守抗疏先論海上兵
此日主恩深顧問還如方朔在西京
懷子相
薊門秋氣動鳴珂蕭瑟東南海賊過亂後人才掄欲盡
留中啟事草如何裁詩漢署青天色伏枕燕山落日多
豈亦念余經術淺明年投劾罷京河
懷子與
登高作賦大夫哉搖落江南重可哀染翰白雲天目出
振衣秋色太湖來吳中父老紛相難海上樓船戰不回
再入承明君莫厭薊門猶有故人杯
懷順甫
西曹群少舊相求載酒燕山幾壯遊綵筆憑陵迴落日
白雲蕭瑟坐高秋風塵混合中原色江漢長懸萬里流
自是歲星人不識于今蹭蹬守邢州
懷公實
明光起草自高名復羡梁鴻出漢京白日顧瞻雙鳳闕
青春卧病五羊城人間已見新詩滿海上還聞大藥成
應笑舊時同舍客風塵請郡愧平生
送張肖甫出計閩廣(二首)
聞道天書出漢宫君才博望遠相同少年章奏郎官裏
大海樓船使者中度嶺春陰生白瘴及閩秋色暗青楓
懸知諸將平胡日聖主先論轉餉功
其二
司農飛輓七閩開芻粟如山百粤來落日中原看倚劍
清秋大海傍登臺三城羽檄單于過十道軍儲使者迴
郎署即今多顧問誰憐魏尚有邊才
真定道中遇伯承戶曹
滹沱冰合大風鳴馬上寒雲護北征我自朝天稱四嶽
君還謁帝入承明黃金結客樽前盡白髮先春雪裏生
握手不須悲物役梅花搖落故園情
真定大悲閣
高閣崚嶒倚素秋西山寒影掛城頭坐來大陸當窗盡
不斷滹沱入檻流下界蒼茫元氣合諸天縹緲白雲愁
使君趨省無多暇暫爾登臨作壯遊
初至京與元美明卿子與分韻(二首)
邢州計吏入長安春色西山雪裡看天地容吾常落魄
風塵對爾一加餐重來省署青雲隔不散關門紫氣寒
握手依然無長客可知千載和歌難
其二
北風吹折九河冰五馬如龍度李膺把袂中原來氣色
開樽碣石倚憑陵明堂大集周方岳列郡深慙漢股肱
詞賦祗今吾黨在將因顧眄一先登
除夕元美宅
蓬萊佳氣舊霏微把酒千門朔雪飛繾綣綈袍回夜色
縱横綵筆動春暉何來天地愁相向自信風塵意不違
漢主明朝還受計君看五馬賜金歸
送陳比部使閩中
西曹詞賦有陳琳南去其如草檄心百粤大雲搖海色
九峰寒雨壯秋陰將軍盪寇功名薄使者銜恩日月深
華髮總淹三輔吏風塵何處不蕭森
留别元美輩四子
華髮西來謁帝遊風塵莫問使人愁但看詞賦青雲色
不盡江河白日流杯酒千山迴大漠春花五馬入邢州
黃金愧我無經術歸去冥鴻未可求
送明卿謫江西
海上風塵未罷兵如何嚴助厭承明故人慘淡浮雲色
逐客蕭條白雪晴落日挂帆彭蠡澤清秋伏枕豫章城
詩篇已側當時目不必兼傳抗疏名
將歸郡屬元美出使畿内作此為别
西方千騎至朝宗使者銜恩下九重握手白雲生鉅鹿
離心落日滿盧龍青春上苑還堪醉我輩中原未可逢
雄劍有神君自愛莫令風雨暗芙蓉
郡齋同元美賦得河字
孤城高枕日蹉跎使者乘槎自九河亂後故人京洛少
秋來山色郡齋多詩名更向風塵起傲吏還能意氣過
我亦平生難盡醉開樽無奈子猷何
與元美登郡樓二首其一得秋字
開軒萬里坐高秋把酒漳河正北流自愛青山供使者
誰堪華髮滯邢州浮雲不盡蕭條色落日遙臨睥睨愁
上國風塵還倚劍中原我輩更登樓
其二得雲字
摇落高樓此對君天涯不復有離群銜杯大麓來秋色
倚檻邢臺過白雲樹杪人家漳水出城頭風雨太行分
極知今日同王粲賦就還應鄴下聞
與盧次楩登大伾山
河朔風塵萬里看空亭天外一憑欄夕陽忽送孤城色
高雪遙臨白馬寒何處浮雲吞大澤于時紫氣滿長安
我來欲著浮邱賦此地因君老鶡冠
於黎陽送次楩之金陵謁故陸令
蕭條杯酒對銷魂河朔諸生爾獨存書上梁王還寢獄
賦成揚子不過門大江雨雪千帆出建業風流六代論
雄劍自憐為客意左驂寧負主人恩
懷慶道中雪
飛雪長驅使者車太行愁色滿天涯虚傳梁苑平臺賦
真作河陽一縣花流影風前迎劍氣寒光樹杪澹人家
問津明日知何處千里西來有漢槎
崆峒(二首)
風塵問道欲如何二月崆峒覽勝過返照自懸疏隴樹
浮雲忽斷出涇河長城雪色當峰盡大漠春陰入塞多
已負清尊尋窈窕還將孤劍倚嵯峨
其二
誰道崆峒不壯遊香罏春雪照凉州浮雲半插孤峰色
落日長窺大壑愁萬乘東還靈氣歇諸天西盡濁涇流
蕭關祗在藤蘿外客子風塵自白頭
平凉
春色蕭條白日斜平凉西北見天涯唯餘青草王孫路
不屬朱門帝子家宛馬如雲開漢苑秦兵二月走胡沙
欲投萬里封侯筆愧我談經鬢有華
寄元美(四首)
風塵萬里一蕭然病起相思到各天忽見南山青草色
還成北海白雲篇登樓何處逢多暇開府于今實少年
不是漢庭容汲黯如君意氣好誰憐
其二
聞君雨雪到青州春盡鴻書未可求莫問彈冠千載事
徒令把袂故人愁浮雲萬里中原色落日孤城大海流
自昔風塵驅傲吏還能伏枕向清秋
其三
紫塞春風散羽書使君高枕見離居人間不識胡名馬
門下猶傳海大魚開府少陽還氣色登臺東嶽復何如
遙知醉後吳歌發落日蕭條薄望諸
其四
不盡青山帶落暉美人何處送將歸城邊澠水寒如酒
馬首浮雲曳作衣春到他鄉還健食時危薄宦豈雄飛
自從二子中原别回首風塵萬事違
上郡(二首)
高城窈窕四山開西北浮雲睥睨迴鼓角疑從天外落
軺車真自日邊來防胡尚借秦人策射石猶傳漢吏才
聞道朝廷思猛士羽書飛過赫連臺
其二
叱馭何來絶塞遊獨看山色向新秋人家漸出層厓樹
客路高盤斷壑流朔氣忽隨風雨至孤城長傍夕陽愁
五原子弟輕烽火馬上談經半白頭
元美望海見寄
白雲東望十洲開苦憶玄虚作賦才大壑秋陰生蜃氣
扶桑日色照樓臺波濤漢使乘槎過風雨秦王策石來
縱有三山何可到不如相見且銜杯
酬順甫見寄
仙郎春思滿漳河天上雙魚寄楚歌自隔青雲知己盡
誰言白雪和人多山城薄曙軺車發幕府先秋羽檄過
磬折路傍君不見漆園為吏傲如何
人日荅汝思
濁酒初開栢葉新醉來高枕任風塵十年關塞愁中客
此日江湖病裡人青鏡欲催潘鬢改綵花空翦漢宫春
即今萬事抽簪外唯有浮雲傍角巾
再寄元美(二首)
黃金臺館鬱蒼蒼遊子高秋總斷腸萬里浮雲生渤海
千山朔氣壓漁陽風塵不老江湖色宫闕新懸日月光
安得與君燕市裡和歌長在酒人傍
其二
中丞遼海罷登壇公子紅顔復挂冠自有綈袍憐范叔
誰從長鋏見馮驩上書北闕風雲壯灑淚西山雨雪寒
憔悴儘堪知國士相逢應作少年看
寄汝思
高秋諸將欲横行薊北先開細柳營萬里旌旗連殺氣
千山鼔角動邊聲指揮士馬中原合談笑風塵瀚海清
此日漢軍俱望幸滿朝應重亞夫名
送歴城李明府入計
春生仙令鷫鸘袍風雪褰帷擁佩刀忽憶鳴珂雙闕迥
翻然飛舄五雲高朝堂不改燕山色計吏寧分漢主勞
為政只今多異蹟須知帝力到秋毫
題少方伯徐公明月軒(三首)
傲吏高齋海岱開長留明月照池臺白雲湖上秋何處
鴻鴈樽前客自來寒色玉壺堪徙倚流光華髮與徘徊
西園諸子俱能賦獨讓應徐鄴下才
其二
應憐明月滿長安永夜憑軒萬里看秋水乍疑湖外合
白雲猶似署中寒繞枝烏鵲星霜色一曲關山道路難
此興庾公曾不淺南樓參佐幾人歡
其三
湖上風流畫省新堪多明月少紅塵長懸素魄銜金鏡
不减清光抱玉人當戶雲生屏自倚拂牀星動劍相親
看君如在揚雄宅搦管玄經合有神
送俞按察之湖廣(二首)
襜帷十載使君東開府還當楚地雄江漢日高天子氣
樓臺秋敞大王風重瞻執法臨台象自許論文見國工
有客儻能鸚鵡賦莫令才子嘆漂蓬
其二
攬轡江湖萬里清使君三楚舊知名陽春不是尋常調
明月堪償十五城行省重臣推掌憲中原多事盛談兵
遙憐佐吏耽秋色不淺南樓庾亮情
送張直卿再遷三楚參政
誰言才子竟漂零十載功名滿漢庭前後兩曹推起草
風流百粤讓談經重來方岳分荆楚此去江湖識歲星
明主賜環今日事武昌楊柳幾回青
元美以吳紗見惠作此謝之
西施浣紗江水中下機便入吳王宫憶昔紅顔銷白雪
凄然素手弄秋風新裁薜茘忽無色更集芙蓉應未工
知君贈我視縞帶願言不忘披裘翁
荅寄華從龍戶曹
起草當年漢署才毘陵尺素為誰來山中鴻鴈三秋色
江上浮雲萬里臺總是風塵淹伏枕空將日月老銜杯
清時仲蔚非無意謝客蓬蒿更不開
贈符臺卿李伯承出使東藩(二首)
漢宫春色照蘭臺符節分曹右掖開司馬長卿詞客幸
東方曼倩侍臣才海濱城闕浮槎下天上風雲擁傳來
無那故人常伏枕論詩還為一銜杯
其二
春風紫禁日朝天帝寵東藩奉使年直省月臨三殿出
軺車星度九河懸綈袍忽動青雲色華髮逾驚白雪篇
莫道古人霄漢少如君侍從總堪憐
除夕
夜色蕭條雪滿庭唯應濁酒見漂零關門忽散真人氣
滄海還高處士星一自倦游拚謝客遂因移疾罷傳經
春風明日長安道依舊王孫草又青
杪秋登太華山絶頂(四首)
華頂苕蕘四望開正逢蕭瑟氣悲哉黃河忽墮三峰下
秋色遥從萬里來北極風塵還郡國中原日月自樓臺
君王儻問仙人掌願上芙蓉露一杯
其二
縹緲真探白帝宫三峰此日為誰雄蒼龍半挂秦川雨
石馬長嘶漢苑風地敞中原秋色盡天開萬里夕陽空
平生突兀看人意容爾深知造化功
其三
太華高臨萬里看中原秋色更漫漫振衣瀑布青雲濕
倚劍明星白日寒東走峰陰搖砥柱西來紫氣屬長安
自憐綵筆驚人在只尺天開謁帝難
其四
徙倚三峰峰上頭蕭條萬里見高秋蓮花直撲青天色
玉女常含白雪愁樹杪雲霾沙漠氣岩前日暈漢江流
停杯一嘯千年事不擬人間說壯遊
滄溟集卷八
