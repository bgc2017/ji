滄溟集卷三明李攀龍撰
五言古詩
錄别(十二首)
悠悠念往路離别從此長何以酬明德擕手歸故鄉良
時不須臾且復各盈觴仰視日月馳千載互相望浮雲
難獨留游子暮彷徨綢繆踰皓首風波忽一方
其二
千秋一嘉遇此别安可知良時不努力賤軀欲何為晨
風野蕭條浮雲西北馳河梁臨往路遠望令人悲游子
自有懷悠悠當告誰
其三
長思何益會久留何益歸行人悵明發褰裳路徘徊嘉
期能再至安辭渴與饑浮雲一相失千里常依依我欲
往從之送子東南飛
其四
秋蘭懷芬芳依依樹前庭春華不再盛枝葉皆已零念
昔二三子俛仰如流星羽翼一以乖邈若隔平生徘徊
顧四海誰能喻中情結交各有時千載一濯纓離别不
在遠日月從此征長當為路人獨無弟與兄尊酒可自
慰願言崇令名
其五
乖疑起恩愛離别生歡娱念子非一身中懷難久俱握
手一相失奄忽秦與胡新知自言樂山海日以殊行路
方未央出門思故廬浮雲沒景光北風悲有餘褰裳復
四顧徘徊當路衢結髮在戰場皓首為征夫
其六
四海一黃鵠千里命其儔悲風厲胡馬躑躅鳴相求何
况同袍友從此遠行游離别無慷慨去去且復留白日
沒邊城回首望中州浮雲西北飛河漢東南流視夜常
苦早寒冬正悠悠明月燭羅幃嚴霜切綢繆俛仰已自
喻誰能不懷憂
其七
念當首往路千里邈已臨絲竹發高堂聽我雙龍吟泠
泠江漢流浮雲寒以隂長風激羽翼嚴霜摧北林慷慨
有餘悲新聲愴人心游子失相視征夫淚不任中曲一
俛仰從此無知音故鄉一尊酒願言常酌斟徘徊戀景
光忽為辰與參來者自非昔去者自非今
其八
高樓耿長夜攬衣歌且謠秋風一何悲游子不得驕明
月照空牀羅幃自蕭蕭三星既隅列河漢東南朝黃鵠
正徘徊翩翩顧其曹故鄉邈千里慷慨命同袍浮雲日
西北安知心所勞携手在須臾經時復漂搖
其九
河漢何皎皎衆星錯其間攬衣立前庭明月照苦顔悲
風中夜起蕭蕭有餘寒涕淚應聲零四顧慘無歡往路
信可懷為樂及盛年游子不自愛故鄉豈難旋
其十
黃鵠難為羣游子常苦辛念當從此别中懷日以新清
光皎明月遠望不可親高樓正蕭條徘徊四無人上有
千里雲其下起飈塵各言還故鄉握手道何因
其十一
窮冬盛隂氣白日西南微征人常早寐皎月照我扉故
鄉千餘里中夜起懷歸干星駕言邁嚴霜裂裳衣獨行
無儔匹誰知渴與饑穹廬多悲風蕭蕭邊草衰身在天
一隅何得不徘徊
其十二
顔色無常好春華一以零悲風蔽地來四顧何冥冥寤
言懷往路攬衣從此興殺氣拳毛髮涕泣斷為冰仰視
河漢星離如水中萍景光不戀人遊子豈遑寧夜依牛
羊宿日驅駑馬行努力及明時安能愛其情
錄别(又十一首)
秋風既蕭蕭浮雲亦依依四顧但他鄉游子一何微駕
言西北邁中道正裵徊客行無好懷萬事不如歸
其二
三星跂相視新月拳素光兩宮高自出雙闕遥相望雲
霞絢河漢機杼成文章羅幃彯四座華燭搖中堂主人
前進酒彈瑟為清商流猋激長夜殺氣隕嚴霜蕭蕭墮
白髮翩翩曳衣裳男兒不憔悴誰知在他鄉
其三
北風著枯林浮雲苦多隂紅顔日就衰他鄉日就深别
離起中夜對酒不能斟絲竹含妙伎佳人懷好音眄睞
適君意慷慨動君心罷曲一俛仰變為游子吟念當事
行役淚下難自禁
其四
秋風西北來蕭蕭動百草蕩子無室家悠悠在長道紅
顔能幾時棄捐一何早對客發素書零涕復盈抱上言
故鄉好下言故人老
其五
冉冉年欲度秋蘭采間萎蕩滌千歲情結束欲何為美
酒不誤人紅顔多所宜萬事自明日行樂此一時四座
慘無言游子中心知浮雲動悠悠故鄉難可期
其六
悲風墮白日天地何冥冥招搖彈北戶河漢條中庭征
夫苦難夜且復命新聲芳言動君子四座無不清人生
即滿百長此千載名豈如飲美酒趙女奏鳴筝慷慨盡
逸響慰我饑渴情惟念當離别翩翩渺獨征
其七
明月促曙光衆星西北移游子工早行起問夜何其攬
衣出門去長當渴與饑蒺藜穿我履嚴霜薄我肌别離
矜盛年老至不自知努力事戰場淚下復無時
其八
浮雲滿天地蕩子欲安之努力事行役棄置以為期少
年盛意氣慷慨生别離煢煢無根蓬翩翩中林鵻馬上
不得語涕淚各纍纍君但重自愛遠道歸有時
其九
秋風動千里遊子何翩翩早行多所懷慷慨私自憐嚴
霜覆四野明星出高天涕淚一以下中道忽言旋踟蹰
戀徒侶不知身棄捐客從遠方來遺我繒綵牋故人俱
白頭安得獨盛年
其十
昭昭秋素景明月涵金華清酒照朱顔中堂發高歌游
子在外單結交常苦多别離動白頭人生復幾何悲風
搖枯林嚴霜擕女蘿新知雖云樂不如早還家
其十一
高樓出浮雲零露綴綺䟽明月照佳人清光相有餘紛
何下涕淚纖纖結素書願持千里心託此雙鯉魚尊名
不可處白髮難久居豈如及盛年駕言歸故廬
錄别(又三首)
眇眇遠行客綿綿思故鄉悲風繞車鳴浮雲立馬傍邊
城苦多隂秋氣激繁霜白日匿何時四野一茫茫落木
委空庭游響拂閒房霏霏羅帷影明月在我牀起視河
漢流寥寥夜未央出亦以徘徊入亦以彷徨
其二
大江多悲風秋日澄清隂浮雲無本根天路難重尋故
人一失所結交良苦心游子易慷慨撫劒吐哀吟白髮
行蕭蕭繁霜悴我衿登城望四野明月照北林悠悠委
他鄉中懷安可任
其三
去日苦太易游子無常家别離在俯仰素雪以朱華驅
車就頽景明發泛黃河浮雲媵余征流飇激其波顧眄
當中原慷慨為悲歌千里一蕭條故鄉復如何
古意(七首)
秋風西北起吹我游子裳浮雲從何來安知非故鄉蕭
蕭胡馬鳴翩翩下枯桑暮色入中原飛蓬轉戰場往路
不可懷行役自悲傷
其二
新人一何好年頗十五餘夲自貴家子秦氏有名姝故
人行采桑值我城南隅顔色各精妙手爪亦相如故人
工紈素新人工笙竽笙竽未詎央紈素色已渝人生無
新故夫壻自言殊
其三
嶰隂有孤竹常含千歲霜截為雄鳴管其音中清商豈
不在人耳世已無鳳皇新聲自一時艷曲亂高倡安得
日相御並坐君子堂
其四
十五漳河女出身邯鄲庭絲竹妙一世纖手何泠泠清
商有餘悲慷慨為新聲中曲若無人含意已獨明知音
難再遇紅妝日夜零奮響發浮雲摧耳不能聽
其五
英英天上雲不照濁水泥新婚日以親賤妾日以擕繁
聲出皓齒妙舞生春姿縞綦難為容棄如秋草萎念當
羽翼乖依依即路岐良人無古歡妾自中心知
其六
中天起雙闕浮雲出兩宫馳道挺其間甲第羅西東胡
姬正當壚邀客過新豐朱脣含綠酒纖爪扣青銅墮髻
似無意紹繞一何工眄睞正愁人流紈動春風雙雙羽
林郎翩翩五色&KR1301;挾瑟上高樓調絲方未終
其七
胡鷹一何勁北風一何高朔方士馬地斗酒命同袍窮
冬蹙四野大獵出臨洮盪石響深谷烈火走平臯邊聲
中夜起殺氣常蕭蕭積隂生戰場白日慘不消草枯牛
羊瘦雪盛狐鼠驕引領望交河層冰正迢迢
詠古(十六首)
帝作大唐歌八伯奏卿雲鐘石興麓野人聲一以論日
月發光華爛然星具陳沈璧十二渚岱宗乃于禋是時
闢四門穆穆咸所賓
其二
綏綏塗山狐九尾不自多我往求平定念子無室家明
發興嶽庭乃身參洪波宗䟽事則裒祝融揚英華玉牒
沐日月素書出江河
其三
江水一何沛薄大趣歸處朝周過故墟宫室生禾黍傷
彼西山士採薇自相茹千載睹逸詩斯人乃高舉
其四
白雲出山陵乃在天一方東土既已洽徂西聊倘佯虎
豹自為羣烏鵲列成行惟帝立嘉命諸夏發其祥願言
顧見女中心以翺翔刊石樹弇兹千載遥相望
其五
杲杲熾日羽施施掩飆斿我車既已寫四馬亦孔柔射
夫率原隰君子循方舟楊柳囊其鮮鹿豕填相求多士
自允異燕樂成王猷駕言徂東郊出洛朝諸侯
其六
白石粲南山赬鯉麗滄浪單衣裁及骭緼縷遠從商夜
中起飯牛任車自所將爝火辟列星上客爛生光疾歌
一不聞何謂伯與王
其七
菀彼中林烏拚飛不集枯齒牙一為猾公子良見圖矯
矯上天龍霧雨既已敷子推獨耆乾草莽空號呼懸書
下宫門綿山聊與娱
其八
莊王搆曾臺乃與雲夢隣東延洞庭石涔陽激清津趙
魏方幸禍况此狼虎秦諫者七十二枕藉以前陳時非
一耕夫三楚訖無人因知沮溺流用即社稷臣
其九
駕言九臯澤攬彼漸水臺罘罳蔽荆岑絶流曲池隈婉
彼三楚士諫獵紆其才大雨忽盈河疾風西北來洪潦
起滔天隕雹激以雷商梁正綏立僕夫行告哀孤虚無
妄設熒惑諒為災帝德睠荒滛欲去此徘徊
其十
文駟陳大庭膰肉宿所脩羣婢一以盛君子乃見咻孰
謂彼婦口於中可優游蟪蛄遂盈耳鳳兮當何求斧柯
不在手龜山鬱綢繆翺翔七十國交轍奸諸侯狄水衍
其波罔濟非無舟駕言從吾好還轅息我陬
其十一
忽忽歲已莫太臺役方作太上美遨遊禾黍未能穫滯
穗滿甫田風雨殫零落相國一沾襟罷酒不為樂
其十二
貪吏常苦富廉吏常苦貧不見孫叔敖其子行負薪五
霸相代興主烈難為臣令名有遺封餘財喜沒人寢丘
雖言惡千載功無湮
其十三
闔閭為無道厥欲如蛇豕薦食視上國乃政從楚起昭
王在草澤羣臣不復紀使者哭秦庭七日未得理入郢
既已甚丘隴行見箠感兹告急言誓彼同袍士賢臣亦
多術存亡尤獨美
其十四
吴王既棲越出遊包山湖道逢一丈人邀我洞庭隅靈
墟發深藏中有神禹書大文祕天地乃傳百六初金簡
歊浮雲玉宇回璇樞科斗不可辨鳥跡互盤紆精華一
以洩厭氣直國廬顧見二室顛三石方扶疏
其十五
薛公得馮驩門下知者誰十日居傳舍乃問客所為先
生惟一劒彈鋏何其悲授室締高國驅車出中逵主人
意已厭同列寧見推田文既失位傾身與持危片言悟
齊主復相名益垂竒士多侮世藏用匪可窺
其十六
中春陽和起嘉觀臨四方刻石頌功德從臣紀攸長上
以獻泰成下威六暴彊郡縣乃作始經緯不踰行薦號
立大義昭設咸有章濯俗諒已美刑名非恒常鞭箠出
頑夫二世尋滅亡
雜興(十首)
伯牙負高操引曲輙入神從師蹈東海延頸四無人洪
波盪大壑悲鳥方號群白日坐失色山林忽不分精氣
一以變此調得其真世俗蔽聞見千載逓相因遺世伎
始妙絶絃多苦辛自非鍾子期古道難具陳
其二
離朱不逆景師曠不逆風所用一以失化為瞽與聾轡
策出大御繩墨出巧工顧眄即千里結構臨層穹束手
寧自甘徇人道乃窮
其三
良材出大國群構集明堂欂櫨相支持榱桷碩且長飛
棟鬱雲興高軒間重梁衆人稱壯麗輸子起彷徨柱小
亦已撓朽蠧處中央迨天方晦隂室家羅四廂行者苦
無休居者歌慨慷風雨一漂搖不知僵路傍
其四
良馬躓路岐善言躓嫌疑稱樂自云早日月寢已馳黃
金不可作美酒多所宜清風響高唱令德含妙辭
其五
太元秉經緯天地自生成隂陽逓消息四時相虛盈雷
雨鼓神氣日月宣華英絪緼交二儀周流列五行至和
液甘露盛德厭欃槍唐虞且法象明良熙穆清垂衣御
三事大治無常名
其六
翩何漢宫女紅妝鬱熒熒本自良家子十五充後庭是
時得上意寵至身逾輕貴幸霸天下妙麗傾人城詔許
領椒房嬪御無不驚脣如齧丹飴齒如鏘玉聲一當萬
乘主常含中道情絶色動千載旦夕誰見明美惡懸盛
衰棄置視合并所以尹婕妤顧盻失平生
其七
詭時苦難遇直道苦不華挈缾羸衆口繩墨矯群邪所
以上古人工拙無常家陸沈金馬門醉即據地歌世久
自相玩為德一何多在羣既纍生孤貴亦失和首陽與
柳下一龍復一蛇同流雖所願跡邇心則遐
其八
鴻鵠一以舉四海何悠悠局促人間世豈若遠行遊明
時不重至中懷難久留遇合成佞倖美女多所仇英雄
既失據片語解綢繆所以孔仲尼舍車即于浮
其九
洞庭大張樂千乘朝昆侖在昔有行幸軒穆一何尊樓
船下河東羽衛覧西垠風起白雲飛隴首望中原簫鼓
發哀情長馳晻回轅入齧妃女脣出接詞客言
其十
名馬不受羈足下有千里黃鵠不受羅羽翼就四海貴
賤自一身出處無二軌時利適愚夫勢衰蹶智士祛長
不揠臂屨縮不截趾陸沈人間世悠悠日復爾
雜興(又十一首)
鴻鵠摩蒼天萬里一翺翔廻飈生羽翼浮雲為低昂畢
逋城上烏黃口自成行俛啄仰相嚇徘徊腐鼠傍
其二
大魚鼓長鬐捷若舉帆幢夜驅蒼梧風凌晨浮九江怒
擊胥山濤洪波為洶洶夲圖運南溟中更不相容何言
一失水湖海難再逢寧如涸轍鮒斗水得所鍾
其三
江南有佳人桃李蓊朱顔宕子行從軍閒房重其關明
月一徘徊形影自翩翩秋氣響羅帷蕭蕭難獨眠
其四
鳳棲十圍幹龍翔九回流圓景朝列宿五嶽尊陵丘聖
人膺大命多士自相求稷契功不刊唐虞德無儔神明
盛驅使衣裳美優游詩書監二代孔氏乃宗周在昔紆
天經羣后有綢繆艱難戴王室千載成咸休
其五
長離自鳳雛天馬乃龍子文采成九苞骨法夲千里箕
潁出高人巖穴有知已抗迹唐虞庭清風振薄鄙
其六
南山有竒鳥朝陽曜其文下來蘭池飲羅網正紛員雖
復就長纓徘徊懷不羣枳棘無安步哀鳴激清雲
其七
翩翩西北風蕭蕭枯桑林登高使人望秋氣悲我心叢
臺蔓寒草易水清且深當時燕趙士慷慨有遺音
其八
駕出薊北門東望元英宫高臺造浮雲碣石來悲風客
卿既裂地戰士亦論功稱系遷大吕昭王氣何雄汶篁
一不植千里生飛蓬
其九
逍遥臨蓬池言陟梁王臺還顧望大河洪波渺悠哉飛
雪蔽中原北風千里來馳驅名利途無駿不駑駘精衛
自微鳥東海生塵埃
其十
古今一旦暮俯仰成興衰不見桑榆雲千里相蔽虧黃
金苦易盡紅顔安可為如何膏粱士拂拭使人悲
其十一
萬事無不有何言能自持巢由乖世度高行衆人疑俯
仰在當路得喪未可期湯火煎太和傾側使神危終身
繫羅網失勢還相欺念我平生歡臨觴命妖姬
古詩後十九首(并引)
前有十九首故後言之猶稱古者其文則十
九首也其文則十九首而以屬辭辟之制轡
筴于垤中恣意于馬使不得旁出而居然有
一息千里之勢斯王良造父所為難爾
其一
行行萬里餘依依夢故鄉見君累長夜携手立彷徨寤
言心尚爾忽在天一方越鳥東南飛胡馬鳴相望眄睞
人自好棄捐人自老徘徊亦何益努力苦不早思君度
餐飯歲月漫浩浩慷慨即别離故鄉勿復道
其二
搖搖車馬客依依燕趙女沾沾倚筝立交交夾忩語盤
盤高結出飈飈巾帶舉浮雲忽自歸蕩子漫無所天寒
錦衾薄空牀難獨處
其三
白石何歴歴松柏何離離人生天地間一日不可知斗
酒無常置良會無常期沈吟厚與薄為樂無乃遲宛洛
美游戲冠帶自相隨宫闕起雲中第宅羅四垂王侯負
貴氣佳客以盛衰君但視車馬攬策振其綏
其四
良會屬今日彈筝倚新聲唱苦令神傷三變不可盈中
曲忽自置躑躅一再行欲因更促柱難為聽者情人生
局一世悠悠終何成要路多坎坷先秋慘其榮來者率
如此焉知千歲名
其五
三五樓上女徙倚當雙扉紅妝妙一世誰不攬容輝絃
歌入青雲新聲亮所稀千載為一彈含意有餘哀知音
難再得且復立徘徊終日不成曲零涕沾裳衣三歎令
人老游子何時歸
其六
燭燭芙蓉花擢擢采蘭婦懷袖忽已盈馨香誰為有秋
草一以萎此物難獨久馳情一水間無因擕素手
其七
搖光加孟冬北風何慘慄寒至疎衆星蟾兔亦早缺四
時既潜移遺迹獨難列不知空牀下蟋蟀安從出宛洛
多故人厚者如膠漆及其據要路負我道非一織女無
成章牽牛策不發且復守貧賤振翮各有日
其八
浮雲何冉冉亦在南山阿千里遠徘徊游子苦無家昔
我同門友策馬驅高車兩宫屬眄睞冠帶日逶迤致身
及盛時結附一何多極宴累長夜重闈發絃歌白露忽
以零廹此蕙蘭花芳草隨飈塵誰能顧女蘿
其九
獨鵠西北逝逸響一何哀念當生别離欲去復徘徊不
惜寒氣厲但傷羽翼摧我有鴛鴦綺無衣誰為裁
其十
眄眄織女星當機理紈素牽牛能幾許常為投杼誤紈
素欲遺誰終日西北顧負軛復何時軒車歲云暮攬衣
即河漢躑躅不得度
其十一
高樓出西北下有故鄉道浮雲蔽天起回飈響秋草四
時更相至人生自着老傷彼遊子顔戚戚難獨好擕手
不須臾棄捐一何早努力以為樂泣涕復盈抱
其十二
東城屬浮雲阿閣百餘尺歲暮多悲風游子衣裳薄四
野何蕭條所遇但遺跡來者自為今去者自為昔盛年
奄已衰含意將安適燕趙出名倡紅顔照宛洛結束隨
時變絃歌日相索未彈理懷袖若在遠行客弄指一何
妙列柱一何廹馳情視雙燕飛入王侯宅
其十三
磊磊丘與墳鬱鬱郭北地白日松栢隂悲風四面至誰
能黃泉下永含未伸意悠悠即長夜千載一以棄漫漫
待明發迢迢正遥寐身世非膠漆豈得常相寄此物無
賢愚萬歲更相致神仙不可知服食苦中置美酒與佳
人擕手行遊戲
其十四
郭北一極望徘徊安所如新墳歴歴出古墓附里閭薪
者躑躅歌棄女廻其車白楊日夜疎蕭蕭悲有餘三歲
去故鄉一字無素書
其十五
處世苦無見孤生非所憂高言唱同心千載一相求窮
賤解膠漆棄置衰交游昔我同門友上書哀王侯明月
皎夜光躑躅不得投
其十六
迢迢月既望白露被庭中越女理前音燕服羅清宫交
游自遠方文彩復無雙駕言出廣陵將以適曲江聊慄
此何氣攬觀不可窮帷車蔽日下萬馬悲回風水力率
已至神物難為容秉意屬南山浩蕩惟所從上客變其
度陳唱誰與同極命以成章娱樂良未終
其十七
孟冬風已厲攬衣有餘歎獨宿知夜長遠客知天寒河
漢直雙闕皎若素與紈黃鵠從西南孤飛正漫漫一鳴
緩中帶再鳴霑玉顔遊子不可聽令君中道還所以生
别離慷慨亮為難
其十八
客從洛浦至遺我合歡衾中有長相思緣以結同心芙
蓉發文彩鴛鴦厲哀吟遊子正無衣天氣復已隂故人
此屬意徘徊獨至今
其十九
皎皎羅帷月攬之有餘輝寤言守長夜依依未能歸故
鄉無不可道路亦何為客行各有懷誰知我心悲出門
一以望浩蕩霑裳衣
君子行
君子美百行維日服厥衷車奔不易度火滅不改容垢
言一生口盥潄難為工金多徒自穢重名撓直躬幸勿
少須臾無替功乃崇九淵可浮游所患溺愚蒙
遠遊篇
乘蹻萬里外言造太微庭雲霞曜朱闕日月夾丹櫺羣
后儼金止仙女紛玉亭隨風列以雨出窈而入冥沆瀣
飛素液芝草不復零虹霓為我帶雜佩搖華星濯纓河
漢流清波正泠泠俯視世間人汎汎如浮萍
太山篇
大東有神嶽專名為岱宗日精攝海氣吳野控其峯明
堂朝列后金策紀元功維昔七十家軒轅此登封雲霞
自窈窕石室何青蔥仙人攬玉樹鬚髮生清風靈液飛
潺湲芝草如蒿蓬唯帝擁靈符千載一升中願言與問
道乘龍舉太空
滄溟集卷三
