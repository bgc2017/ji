水心先生文集卷之二十八前集
祭文章貢黎諒編集
祭鄭景望龍圖文
嗚呼鄭公官雖不爲賤而未得要地以建明年雖不
爲夭而遽委慈親以先卒在物理而不然抱此疑兮
安詰一人爲善福及彛倫至其大者國命攸存豈善
人之偎多致神祐之靡專自死自生或壽或夭惟其
所遭莫適控告嗚呼哀哉歴觀近歲賢者之志各出
其力以救斯世然而質有厚薄意有同異疎者受侮
剛者見忌上下之交不合君臣之心罔契嗟寳玉之
誤斥難復登於衮佩而猶淪謝滅没不存一二匪摧
棟以折軸將喪明而亡類惟公順正静密夷曠粹冲
不違其心不襮其躬出處進退潜涵顯融謗譽不及
庶幾中庸此愚不肖謂如公者可以繫天下之望而
待萬物之會通區區之心冀其德業之愈懋年壽之
日隆宜百齡而未巳曾一病以殂終嗚呼哀哉某之
於公長幼分殊登門晚矣承教則疎自聞公喪晝喟
夜吁茫茫長空働不可呼死生一訣公其享歟
祭吕大史文
嗚呼語何必深論不欲極使人心而有止則雖言而
寕默緬道術其難知超聖賢之獨得雖經籍之具存
盖不存之莫測昔余之於公也年有長少之序軰有
先後之隔每將言而輒正意遲遲而太息今余之於
公也喪前路之卿導廢旁觀之執則縱欲言而誰聞
恨冥冥而不白人材弓離合世道兮開塞彼蒼蒼之
吉凶竟無所考兮余亦安能至此而不惑也紹興以
来聞卑見陋士失常心顛錯昏晝非無豪傑力止自
救公以生禀之知世家之舊備義理於一身講源流
於遍扣既徹牗以並納亦隨方而獨誘由是東南之
大拔起林岫爲英爲哲継公之後如雷雨之先物咸
穎發而苕秀流蘋藻以芼擷㓗黍稷而饋餾嗚呼公
之施於世者止此而已至於不以記爲博不以文爲
冨噐不止於一能斈不期於偏就事欲析而愈精德
欲充而兼冐暢羣儒之異旨續先民之遺胄周孔之
業散而不𫐠禹湯之功息而不奏若千載之有待又
一朝而永謬疑古人之皆然儻今人而何咎侍哭泣
之可忍徒薦哀於此酎
祭石似之文
初美俗之願成扶衆俊以濟艱及流風之欲泯忌獨
㓗之勝頑豈有羡而後修將莫侵而自閑公孤翔於
南泉佩彤紹而力弯途遥遥而靡止駕冉冉而難攀
彼爲山而造天必峭險而孱顔試鉏欘於荒疇固一
糓而群菅俄斥遠以零落更十年之間關晚回寤而
下招稍色愉而体&KR0570;巳從兹其遂通謇非中之所安
傲大暑以奚爲駭忽寐之弗还遺幼兒與弱女眇土
薄以貲殫嗟死生之何常偶形質之居間痛烕木之
滔滔收覆水於驚瀾思共評而莫獲空掩淚以長消
祭高知錄文
宣仁諸孫貌寬氣平笑談豊腴觴斝流行宿於吏術
剖難釋微其長頼材僚也不疑中以病廢飲食自若
神明折衝胥史驚愕人之利逹惟力是求有所不能
詬天歸尤其在君公謂分宜得胡亦莫遂&KR1179;實余厄
城東道宮欹棟毀垣紛乎哭者寓此一棺我壻門下
奔走睽阻今焉長辭来對清酤
祭趙知宗文
惟公廉問岷梁政兼忠惠稱一時奉使之賢紏察邦
族事遵法教爲近世司宗之首至於思慮欵實皆有
益之言服用麤樸無私積之富顧瞻遺老存者幾人
尚其苟耆永以引翼遽聞殞背徒切摧傷熒然一巵
於此永訣
祭韓子師尚書文
嗚呼澗底之松山上之苗崇高易憑昔者實謠其後
不然沉下則通生而尊豪以脆受攻所可冤者天與
魁傑既堕鼎鍾人共埋没嗟公之生超絶儔倫博極
古今殫洽見聞識必詣遠敏常造神磊磊落落異寳
珠珍浩浩潏潏霔雨濃雲威望之所銷壓氣熖之所
炙炘繩尺之所裁量機智之所紏紛可以御狡謀蹴
横奔定猝變收竒勲然而不使之欝屈閭閫束縛賤
貧渴硯枯筆埸屋酸辛角寒士之一能取科舉之銖
分而使之傳簮襲組峻墉宏閈身隔影響勢連霄漢
每纍然以折節俄聳焉而擢幹士畏而遠物疑而畔
雖事少而功倍終薄譽而厚訕五十之年半爲憂患
尚書學士朝廷之儀時靡難矣亦弗我施僨發挂冠
龠米自炊猶或未免口語紛暌侖舟出没震澤渺瀰
天莫勝人今曷其追哀彼蒸民不自正中筭少量多
是非所蒙我堕荆州葦荻千叢寓觴告别與江俱東
祭潘叔度文
嗚呼叔度學不苟爲足也故雖既聞理要而猶前師
後友上請下問至於老而未巳仕不苟爲進也故雖
巳得名第而常避名匿跡援親辭病終其身而不試
側躬容膝於榱題廣屋之下垢衣悪食於文繡膏梁
之地其仰如疑其俯如愧疾痛滿心藥石起志惴惴
慄慄以殁其世嗚呼悲夫豈非小罪大懼而知爲善
之難粹白累緇而畏失身之易不私其樂而私其憂
願近於仁而遠於利者乎若夫父母兄弟安其義而
不以爲勞朋友國人化其節而不以爲異一純無疪
群賤猶貴盖粲乎其可考非率爾之所議也余視執
事匪合而離書扎罕通嗜好多違至其知君自謂庶
幾念考槃之不見陳洞酌以来思
祭妻母翁安人文
外舅后家門貴身貧夫人南産地異材鈞京山四年
遠不偕戍挾兩幼女終永獨處居閑歲深得官日淺
分甘共少其樂衍衍内不爲豐外不求多称力而食
靡㕓彼禾人所弗堪巳則自保巧拙之間豈有天道
我生多艱蓬首木質夫人愛之始自鋤祓漂流不巳
齒髮既衰如雲出山未雨莫回每得安来怱以凶報
預知將終曾不我告所不老壽噫我之禍亦有短懷
自今無愬彼一巵酒地遠味酸寄哀此文追琢我肝
祭中州處士李公文
嗚呼排幽出深自爲芳馨天不夭傷使秀于庭彼来
者誰莫采莫掇挹嗅過之摧落歲月君力於善不善
求事功挫絶枝榮本樂是宗使其師友上下百世庶乎
成材性命之際今也七十靡有驕媮亦足以歸無怍
斯丘蘄春山城中洲水宅槁梧其隂鈞石不泐昔我
謂君死如委土順而盡矣何較福禍君曰不然孰示
勸懲端㓗爾身升濟神明悲君遽亡無復論辨盍從
天來視此薄奠
祭鄭景元文
天之生材豈不欲用曰人不致匪天能送人之有材
豈不求通曰天不顯匪人能洪天人相尤事茫理昧
材雖美成卒以杇敗壽皇御極思得竒幹大長爲偉
小短爲悍誰不緣飾雖不奮迅取於疎遠誰不親近
臨歸重華尚親拔擢公登甲科乃自訪落既有異能
又有絶度率馬以驥遵彼大路乃不卿相乃不方鎮
乃不奔走禦侮四鄰乃爲選人鬢鬢雪白其田不食
海濱廣斥上書非忿飲酒非狂非如題鴂使草不芳
非天非人使公蹇蹇曰惟公&KR1179;則又鄙淺永嘉翩翩
號多友朋公在其間前援後承我最晚出公顧亦厚
謬志紛紜盖嘗一剖置之何爲恋家爲樂但念公亡
山川寂寞且弔公墓且哭公堂且聲此詞以紀我傷
祭魏益之文
聞善多而守者少知道易而樂之難誠聞誠知其又
奚間盖君實行而無危堅論而非訕老於科舉而不
愠業於斆學而不慢一造之悟遂廢方級獨飬之和
不設冰炭每盎盎其内足不矯矯以外替忘英華之
可眩澤枯槁以自粲不違物不傲世順天命遠人患
可謂能新方寸之疆理闢重昏之爽旦者也君之友
朋無不得仕使君布褐誰毒處此松樛栢偃聽彼文
梓惟有後彫又先以死今我之歸獨行依依望君之
像身聳皃夷尚疑生前欲接而非陳觴問故涕淚交
揮
祭林伯和文
嗟君之質堅厚而明敢决不回惟是之行我之厚君
豈獨故舊望其誠然陽燧在晝家既淑友官既廉清
進趨之行既恬以寧曷不安行按程百里誰促其步
五十而巳母喪未終遽失愛子府君壽考亦相尾死
禍難之来東隕西傾四山合頽棺槨複縈欲以情推
天不我應欲力以救則非我能君之於善盖其性爾
至其所遭則有命矣雖以此說詎能勿怨我於君弟
如我與君之幼兒今爲幾歲學不可失我其與誨媿
我遠役不能往哭念君如存陳詞以告
祭翁常之文
嗚呼市隱於太玉之下林樂於秀峯之上世塵垢而
累余謇獨立而縱放竦雲佩而霞服超龍馭而鵉鞅
詩抽情而麗密賦寫物而宏壮方五字之得雋甚百
勝而霸王每孤吟而永曰何計外之得喪飯高漂餘
之麥羔姜詩自躍之魚蔭陶令宅邊之柳畦公儀園
外之𬞞猶莫色之憔悴不帶索以娱老志欲行而氣
留形僅完而神槁悲人生之愚賢等飄飄於埃塵若
少陵者知言謂非僊而危身末疾巳盡綺文固在注
兹一蠡挹彼東海
祭高永州文
先后聖德天報其門何以報之維材與賢簮笏之腴
而自陶冶不以師教有如公者靡驕曩貴靡羞後貧
銖廉黍約以摽厥身官奚弗昭知亦非少薦聞實多
不用竟老眇然零陵併重奪之理不可推通人所疑
我慚素賤廼辱公女手擇寒𬞞相與敬處公歸自洪
我屏西山瘦馬獨来共談草間我疾異甚遲旦暮死
公今忽先視我餘幾以義當哀以情當悲昏塞我衷
不知施爲又失我思無復昔語強寄兹觴公釂勿吐
祭陳同甫文
嗚呼同甫氣足盖物力足首事天所卑也孰可抑制
以智開物以機動事學而得之又相比佽載書以来
紏結披籍觧剥闔闢遇其殊特著於詞章無後無前
啓蟄滌酲獨爲時先𥙷空續高扶英植濠探海取鼇
惟巳所操回視世人磨細研精俯墨仰䋲用影律形
視人而行服勞終身爼豆僅列我漫一奏韶壞雅闕
嗚呼同甫絶代之寳衆豈同美抵擲棄捐亦其常理
子重受禍嘻又巳甚寓矢以攻殺者無禁脫廷尉械
爲進士頭天子弟之始莫我尤謂天弗省天乃終定
謂天既定而弗永命嗚呼同甫心事難平寵光易滿
萬世之長一朝之短余蚤從子今也變衰子有微言
余何遽知畏子高明痛子憔悴鐫嗟無勇和隨有罪
子不余謬懸俾余銘且曰必信視我如生疇昔之言
余不敢苟哀哉此酒能復飲否
祭史太師文
嗚呼公事孝宗奮由龍潛翊之天飛勞畫倍兼孝宗
命相公再當國同致太平亦同好德公老臥家孝宗
禪禹辭於群臣獨詔公處公之將薨孝宗始疾及其
訃聞震悼以凾嗟夫天生公實卑孝宗君臣之間自
初及終豈惟君臣以師以友言同慮從思隆情厚官
爲太師九十之齒中興以來未有公比於皇孝宗廟
祏既祔四海恫&KR1539;三年縞素惟公元臣存殁無虧民
思孝宗則偕公悲旨公剡丰有五輩或至否均受其
賚我不知公公亦薦我如公至心固自爲可生不能
謝死也宜哀敬陳兹觴公無吐哉
祭陳君舉中書文
嗚呼惟公勤而苦之累敏而成鈍之功豈徒意講聖
賢之精麤固巳實考王伯之汙隆所欲託之空言又
曰不如載之行事者皆古人之未及詎廣學而希通
有能行之審周道如貫珠曉百世若發蒙開章程於
草昧調轡策於駑癃其廣其長其深其崇可以運之
掌上而措之環中嗚于海陬敗屨瘦笻暴名如雷新
語如風宿老負墻豪雋景從而時文靡然由之一變
遂爲多士之宗好悪順逆几几恭恭進退用舍佩侃
雝雝機慮内沉笑語外融曾未施其一二而謗大於
山忌衆成叢洗足南塘之流振䄂葑村之峰帝曰汝
歸公寐無聦嗚呼哀哉世事多端非智所窮謂其易
研而後難工有或問之掩昭以聾惟其不磨植厚干
穹自我獲見四十餘冬其術則殊其論鮮同偉標寒
而韻遠死始而生終異疾侵陵美人西東天罰有不
宥銷殞併空公既棄我又遭鞠凶日餘幾何而不隨
公覆酒成池有痛填胷
祭徐子宜待郎文
嗚呼甲寅之歲天地震崩惟左司郎晝惶夜驚刳心
爲謀殞身爲行奉漏沃焦幸而復寧曾未幾時有命
南竄虚罪山出浮毀波亂騰書交章預指牢犴請誅
請族以一咻萬自兹十年旅食僦宿醫自混以藥自
鬻穉兒道長老母門哭&KR1134;奮御史攘臂瞋目歲復在
寅江淮大兇投之湓城俾塞賊衝毀楼學舠燒土䋠
墉募兵滿階教劒交胷秣陵之畫衆固不右遂徙豫
章聞聽日謬沸羹再興羅織重就朝傳罷斥暮報彈
奏嗚呼哀哉課其前功廟佑之思陳其往冤行路之
悲彼讒不圖别立是非室人孔安噫我獨危嗚呼哀
哉心恭皃冲氣順詞正如璋如珪起愛起敬誰託之
孤誰寄之命今也云亡可以論定嗚呼哀哉惟鍳者
神惟知者天物險我平雖艱不偏匪伊後来古聖則
然盡此一觴歸安於泉
祭趙幾道文
嗚呼世寡成材天損人虧贅外嬴中得角喪圭昔
在孔氏學急於困終身之力治此分寸嗟余幾道獨
源衆流不尼不奔孔治孔求國能洋洋家行濟濟有
以致用無不具體亊物之碎多於髮絲性&KR1179;之眇猶
隔忽如果既熟可薦而食其或不食遺後以德誰挽
而後孰推而前電逝矢激驚波駭川余痼且老視蔭
永息期君鴈蕩竝坐巖石一游甚難悲夫驟亡病覆丘
陵氣血靡亢天欲行道世欲樹教胡不保定俾試厥
效萬古茫茫去来堂堂盈庭之哀痛捨我觴
祭丘樞使文
特起爲豪間出爲賢必也師友是爲本源在乾道中
京師多士坐席推高曰張吕氏公時瓌磊獨步漢關
手提泰華横絶兩間胄斈春晴容臺夜雨通廬併榻
連月縱語挺空千尋卓地成深離合百代貫聮古今
更二十年舊人日少金聲中朝至振江表誰執牛耳
晉禮主盟奉先割滿堂爲傾蚤歴方隅聲實甚重晚
登將相乃不盡用嗚呼自古講學祖性宗命克巳復
禮終始篤敬功名之枝累綦奚足冨貴之流炊黍未
熟惟公本源我則素知授之塵尾張吕同歸我生𣢾
啓以拙自擯繇公有聞又頑不近公言世事譬若盈
尺彼分毫者精微之極余取其麤拉朽夷難懼子未
精散落無还懷公此評不果自見况今老矣願豈及
遠公薨五秋我病四春雖有遺論無復再伸墓巳新
阡寺巳新長松妍華下蔭海浦一銖其薰茗苦上浮
千里同念弗我有庾
祭令人文
嗚呼子之物變周匝不止於辦一家材明勇决不止
於了一身余寡偶而少徒忽遇子而獲親雖月艱而
歲棘常旦友而昏賓何慮之多而食之鮮豈衣之敝
而笥之新動息先至如鶴警分尺寸自逹如葦涉津
竟復奚爲丘夷谷埋哀哉悲夫拔塵凡而高騫既罔
滯於性靈撫機關而遠離亦靡吝於情貞哀莫哀道
無成悲莫悲於亊雞平亦昔余疾屢絶子誓以偕死
令子病亟往余不如無生凛枯槎之介雪噤野雁而
吞聲大塊漫誰濁誰淸昭此無昧浩乎獨行
祭厲約父文
嗚呼哀哉行斈忘家經營傳浹三場甚工一第可躡
用此取獲安坐運籌以短議人於巳曷尤奚其两圖
併習孫武雖得俊科巳失故步箭插于腰馬行翩翾
按劒抵掌勢則當然湘山之長湘水之遠招子而來
留子不返噫母啼矣淚盡目乾噫友悲矣氣折鼻酸
詩應絶吟易應罷訓萬感都消百殞誰愠扶柩復宇
上恩如春魂將無同我語或聞
祭劉公實侍郎文
昔我官吳亊公為屬且戇且拙無一可矚手一卷書
隨吏後先公顧而笈如是積年别公東西若常在側
問訊寒暑莫敢有失問胡闊焉子困妻屯公乃長謝
報行始聞偉公自置介介持持雖爲侍從屢去王國
未嘗屈巳未嘗徇人未嘗計惜私售其身我因乏使
時踵公後情嚴律寬可效可守歸從泉山棄祠而上
两起公公不一起望公深者終遂高蹈待公淺者公
曷輕矯出處大矣古今所難孰如公完既老愈安菱
角之塘采菱若雲激其歌聲以傳後人
祭周南仲文
嗚呼哀哉刳形而蛻質強心而使臆夜凛凛而徹曙
朝惸惸而竟夕事固雜而難精理尤微而易失信孰
禦而横陳疑避礙而旁出者昔能之故智就今巧之
新術忽超前而郤拒幾左搴而右縶山未高而亟進
井既深而更掘積劬勞者至矣終拔類而離匹力欲
周乎世人紛上勤而下䘏寧小俛以爲巽不苦勁而
轉激冀家化而戶曉乃群譏而衆嫉希意合而何有
曾不暖其一席粗窺右文之戶迄老集英之秩身常
屏於窮卷論每喧乎京邑詩雖取夫譛人嗟誰受而
誰食嗚呼哀哉子昨捨我曷月曷日夢輒堕前悲子
之屈書復屢訊勉子以德被外物之爲重喪吾寳於
聚礫何飄風而得久漫黃潦之驟溢孰後獲而奪志
勿先辭而示迹謂坎壈以長在奚死亡而遽及歲慘
淡以將莫淚汍瀾而横集疇昔之會有言未卒豈隔
江之莫寫遂重泉而永畢展也兹觴子尚未覿
祭黃尚書文
嗚呼方哭公壻俄又哭公哀我人斯一門两逢始公
少時便期不朽必天下材乃相與友聚書成山積疑
成林不質不止斷以内心唯唯默默與世不隔卓卓
的的自爲令德進諫何晚退奚闊焉何復外徙南東
其邊公存匪石終始根柢常扶正論獨引大体既病
既衰猶爲時咨得士三十可培國基今始五六嘻其
難遇所識未博乏賢是懼人生幾何誰能無媮思公
壮意令我涕流憂人雖急憂巳尤重傳聞得謝有識
欣悚天台可去雁蕩可來公若許我老懷共開兹焉
止矣且置是事有釃彼酒有切彼胾公不歆我意則
巳宣公如我歆一念萬年
祭俞侍郎文
昔遊太學公乃心親一經寥寥萬類千倫後使徐州
我獨神遇衆賓藉藉郤坐屏語人情實難對面山川
寒暖燥濕隨時屢遷浪波雖流金石常在我意則然
公亦深体公侍明主善良有依黜薄崇厚銷紛釋疑
色别朱紫聲辨聦聵坦然平懷可以用大淳熙朝士
存者幾餘况我老病竄身海隅隮其作雲臨安之上
密而不雨跡泯無向孰謂未泯公之至誠尚知我哀
酒淚同傾
祭王君玉太傳文
蚤指子學慎水之坻愛子德容質淳無虧晚哦子詩
鍾山之璧喜子業藝更進往昔四十年間散合靡常
寒温每通細密其行籍田以來倩咐尤謹我巳昧昧
子何懇懇自去師友義定不愆緩當不後急當不先
鼓之荅桴我則多愧驂之從輿子信勿背属有越客
袖傳子書問無恙耶乃與訃俱立朝幾何論事未也
徒成古今莫奏頌雅崇高轉瞬忽堕奚悲喪我良朋
妨老增衰瀝酒于江巨壑擺撼執淚滿把白日黮闇
祭虞夫人文
責子以貴力欲必窮憐子以貧請期必從属憂夫人
獨寒遠客豈不榮飬質予來索示疾求金死猶待衾
孰如從兄存没遂心匍匐空悲寂寥罔悔壊此從容
成彼狼狽噫象及叚古有至難薄夫興化君子所歎
誰能同生不同緩急以貨易德何啻瓦石異景迫人
老驚見之遥持一尊式昭母慈
祭徐靈淵文
嗚呼不難進爲難於窮處耕釣雖微賢哲皆聚孔鸞
高翔直不萬尋長鯨淵潜下超重深念子少時獨負
竒意方諸擎空明水自至尚滯遠邑稀逄殊知誓將
退休割棄毫釐回風雲旗豹舄翠被懷文抱質調笑
纚纚臨絶之限豈猶未平噫曰造物吝我者名子實
有能何必老壽交朋共傳可以永久酌子芳酒送子
好辭子安其歸毋擾我思
祭戴詹事文
嗚呼我幼而賤公長又賢憐我教我莫如公先爰自
生髮逮於華㒹志有各行情無間焉公晚逄時儒道
始尊廼尹震宮長冬官文詞之宗經術之源麒麟獨
遊鳳凰孤騫君父恩深百請難絶䟽廣雖去終在魏
闕貢禹雖留卒以死别都人熟見感事悲切我病卧
久遲公遠歸曷不迎門曷不倒衣曷不大斗以酌壽
祺縞巾素衫相對曷為
祭徐文子侍郎文
嗚呼昔者諸友以業授人隨枝逐條各自秋春于時
侍郎卓爾靈根有光厥師兼華衆門凡眼未刮視如
等倫我獨嗟異望之日新意大非豪心小非貧信立
於朝勤成於民不止爼豆從容簮紳可用軍旅有嚴
有仁何必𥙿蠱愈削愈朘可用解悖能彌能綸我老
且病戀影惜身坐觀侍郎極溺扶屯忽捨我去姑熟
之垠两梁摧峯大江揚塵駿嘯羆號送子於墳悲夫
祭陳殿撰文
噫道難知其又難行參魯後覺回夭先成公初尚少
懸悟獨醒九流百家不學自能天固厚之龐艾端特
公亦挺然捐身殉國夫何事謬以名受抑三十年中
進寸退尺清切之地雖曰大蓬不及上前献替雍容
家與飽飲厥志曷從豈民無良使我不逄穉余從公
狂氣未歛耄至而衰百罹易感繩床並坐諦視慘慘
巳矣柰何飲也靡憾
祭朱文昭文
嗚呼子生逾七十余猶病其不延子訃巳隔年余尚
意其或存獨釣孤耘蜑浦蠻村汲墳魯壁暗理冥論
蓬蒿當徑兮兼葭門面肉擁腫兮眼眵昏書成家而
不食緝野蠒以自温嗟子去今何之兮電先置雲後
軒聽我苦詞有來熒魂
祭周宗夷文
謝家古池水石照廬雖在城市何異郊墟質完而穠
行方而臞語諧宫商放斥俗書巳甘短褐何羡長裾
上承親歡兒女傍趨良朋時來花月供娛十十五五
煦煦濡濡人生良難正爾何湏使盡其壽豈非樂欣
自子失音我久歎吁不聞着牀&KR0972;焉永徂一念起滅
孰知有無同處彀中孰分哲愚存豈其實亡豈其虚
酹此㳙滴百川撓酥
祭徐叔範文
嗚呼叔範孰惠子不可及之能既以文称視古先鮮
輩在今絶朋嗚呼叔範孰厄子不可堪之窮遂與身
終一犂盡田百瓦傾宫遥遥仙壇悠悠潦波何樂而
留之死靡他彼哀子者恩重鞏侯殮蔵皆新返柩若
流嗟人異生豈不同泯惟有斯文不隨以盡
祭陳益之待制文
嗚呼知復何言言又曷明世所謂善孰非我朋豈或
舉之而莫能勝亦幸有一神和語平棲遲嘯歌水送
山迎自&KR1263;荒陂窈無紅青如鄭公業頗以豪名一飯
不孤四坐常盈筆硯欲絶怱編永寧耆舊昔聞汝穎
今評攄吐宿慮鐫磨晚生投榻巳瞑百詢靡醒慨此
多友聚為時英各秉志義俱存法程惟公恢特文武
綸經國有大命率先啓行夜下巴浹風回洞庭匪勇
爲尚由其血誠天之牗民心膂股肱誰甘蔀屋捨車
弗乘銷沉至死有困無亨竭盡寒卮以哀冥冥
祭林叔和文
嗚呼我少狂勇自喜先登援而愒者獨君弟兄人之
所利我之所諱君不我同亦不我異君質甚和内涵
至剛學婉而茂行冲而芳名馳勢奔其難在止始約
終窮要信於巳如水滌源細而常流行潦雖大豈爲
海謀如山定居物所倚鎮嗜欲争高摧壓必盡截彼
委羽密化潜符敬不敢斥號君草廬芒芒生民之死
奚辨有德者貴無德者賤昔君過我一樽二簋春笋
秋花爛漫牎几屢尅後會不果其來書題永斷墓草
新栽竹遠莫將菊尚可把薦君之清移植壠下
祭王木叔祕監文
嗚呼忠者上之肝膂也孰盤石而不移明者事之蓍
蔡也孰鍳燧而不欺廉所以紀其身也圭芒琰而力
持諒所以端其友也矢激烈而正詞亭山維高岷江
維平舒以春温歛以秋清屹其少時巳自前軰不汲
以進不撓以退曷徐其行曷亟其止垂拱之侍無幾
日爾鹽梅腥熟終歸臭腐庸夫嚇哉哲士肯顧公昔
浮舟駕言東流排我籬戶笑談忘憂舟藏人往徒載
遺像後生觀之猶得髴髣
祭蔡行之尚書文
乾道初元始變時文公尚緫角捨龐趨醇機杼自生
筆墨為春太學南宮徧魁等倫荅策忠憤直詞大振
名傳外夷氣盖先民賜第而歸猶未冠紳甘節忘卑
樂志忌貧䟽食朗誦八音逓陳歲莫日斜幾就隱淪
曾不介意形于歎顰孔子所賢匪直也人平居寡言
莫能疎親及見於用黑白洞分政和以安布在全閩
有論有執西垣北門夏卿籌邊絶不與隣衆方愕眙
公何恂恂不貴其難而貴其仁既進趙璧朝服九賓
燕爾玄酒公尸之熏世故遷流多否常屯每輒中道
濡尾曳輪送公長亭柳色驟新秋風未落逝莫我聞
垂老喪朋將死離羣海覆河翻永矢斯樽
祭薛子舒文
嗚呼元化顯行衆哲繁興失其所弘寂寥罕成承孰
挈乎道而昧以書孰安乎故迷性之初我雖空虚庶
見子充千年群疑百世孤通子生甚遲子知何速靡
煩播種自致荏菽未聞先悟未睹先領虞夏昭回漢
唐蘇醒危豈意特㒹豈貌扶極古窮今以鎰称銖如
車既成共載一轂誰將西歸懸折子軸寕從降老辱
於城輿忍同賈生賦彼坐隅山林臯壌我久退聽子
胡爲然有祝無瞑寒泉沉沉露菊采采缾罍覆翻天
地常在
祭何知院文
嗚呼蚤濫太學陪公下陳見謂温厚性良行淳遄佐
渚宫公陟陳長矜憐旅窮勸請勿往公聞國論余困
䜛言顕辨隂扶厥功倍焉公關小山燕豫邑里余又
廢棄近通一水歲節勞苦書盈奩箱海柑帶露日柿
疑霜宜其百年相與勿替哀哉不祥千古同逝公尚
永巳余存幾時皎如兹觴從公以歸
祭黃觀復文
嗚呼昔同吳官拂榻延筯子時少年未測我語子尊
亦疑匿使南去既歴三紀蒼凉成翁百聞滿臆千慮
填胷乃能與我深闘淺攻學之難知非適今日自有
經籍明吁衆咈及余未死要徵以一卓彼鍳者爛如
晨星有欝彼蒙渙兮春冰悲子一昏不復再明八年
豈多喪我四友子宗三失海縮嶽朽凛凛兹酹地將
不受
祭宋廐父文
淳熙初載實偕我遊我言甚切世謾不訓子惠聞之
如水東流惟其所欲書外無求食或腐鮭衣或穿裘
山或樏載溪或桴浮若耶之曲雲門之陬抱篋獨往
竟歲長留三墳啓㐲百世承周雷霆聵塞日月昏幽
子不人語人不子謀自悟自樂孰知其憂嗚呼天欲
死我盡喪厥儔無復傳聲無復置郵無復影響千里
相收寂寂永夜茫茫古丘不如我先放子白頭
祭薛端明文
嗚呼視不以目而明聽不以耳而聦譬巧射之百發
豈勞思乎彀中由天分之素高與性會而俱崇故樂
廣約言而能以理服物徐傳善論而不以學爲切蚤
名重於淳熙翕多士其並宗讙獨悟與衆得皆自余
之啓蒙彼建安之裁量外未嘉而弗同幸於公而無
疑亦莫知其所從噫道術之難明非專智之可窮雖
弗同其奚害公胡恃以自容偉鳳雛之挺出貫千載
而兼通悲霍霍以先逝遂悽悽而奄終嗚呼方諫垣
之始合兮謂禮樂之皆可舉何師干之晚試兮乃時
命之不吾與位暫伸而志屈神尚完而形沮每相從
於一丘付萬事於無語耆老都盡寂寥誰主我但孤
存有隕如雨
代祭梁夫人文
允矣夫人爲世婦則環佩有憲笄珈是飾閨闥之祕
實難其德乃當天心乃生相國河嶽作靈奎斗爲文
右我明言師長縉紳乾道之末整齊百度洽彼北戎
華夏安堵下多其子而知其母大國旣啓衮衣而飬
言念鄕井安輿南往謂當益歡何意泉壌嗚呼哀哉
生人嗸嗸昔公種播望公亟還收穡以哺夫人逝矣
公肯曷顧而况不肖義均骨肉閩吳相望莫能往復
遥持一觴有淚如覆
祭李參政文
昔公預政轉歌爲平黼扆一去岷峨幾程天藴良謨
發於妙齡逮兹退藏愈勵愈明仐所未知古所巳行
方略部分如將使兵百家麤殘全取粹精一代文獻
得其紀承予日深佇鼎餗再羔刲割既壊撥扶將興
柰何一朝長隔死生嗚呼哀哉道之方消不可禄榮
蘋葦摇曳猿鶴逢迎或泣不歌或飲不醒展轉其間
奚置品評一念未泯獨公弟兄特於東南片善寸能
頰舌匪譽肺腸與并哀今無有士失倚憑老我何用
叩&KR0909;血零空留故書熠熠滿滕黃河北流大江東傾
此酒遠遡湧溢公庭神尚挹彼毋我或醒
祭劉酌甫
嗚呼羽翮勁矣而不飛股脛良矣而不馳阨於樵漁
虀瘦鹽肥厥田一夫墝塉半之稅役有由令怒不移
邑庭百弓莾焉空基命爲木客隨彼匠師出没濤澨
吐吞渴飢竟以此死莫知我悲曰古荆溪美嶺合垂
水錯如畫我哦我嘻曷不自放誰所縶維尚有鬼神
攜以同歸
祭劉閣學文
公副雜端奏效豈多從余楚宫樽酒笑歌其爲二史
𫐠作未久我適饋師再見京口比三召之余卧不聞
竟復改命不得至門道之合離古云有數惜哉匆匆
徇彼長路仰有茂木俯有清泉既老而休樂以永年
公初秉德維蜀之望德成而尊四海順向凢今善人
與夫志士無不相弔簡溪亡矣人生如贅何計往來
我亦行死孰爲公哀
祭林大卿淑人文
蚤與大農久叄内署遂親閫奥且接話語辱以賢
孫嬪於賤息恤婣兩盡意愛兼深鼎食再豐况值年
齡之永丹砂累驗宜招氣脉之回慶甚生榮悲成死
隔酹觴有益揮淚若流
祭林宜人文
字夫之孤過於已生敬夫所尊如其父兄赤岸之林
累百爲儒皆曰夫人其善宜書母因子亡姑以父喪
婉也二孫孰扼彼吭理有逆施亊有闕虧惟其不瑖
足以永歸
祭内子令人文
世言夫婦盖有等差子於婦職得之實多外直内
正無一邪曲我每敬愧自消其欲使願旣然使有中
壽侃侃雝雝家道可久自子之逝宣姜别隨宓滯下
天三嫂徑歸我病大熱傫然枯峙斯命也歟抑天所
棄開元之陽繚其若孩遲我同性
代子祭令人文
某僅脫童非識未及遠教而使立則毋之願飬之以
成惟母是依何圖一朝割裂至此彼永存者無形無
聲我母之去日疎日隔自戊子至今日始克昭告哀
哉痛哉
祭子三郎文
噫嘻汝其幼我耶汝幼旣能率禮長必能行義教以
良師如護珠玉日望成立如飬苗稼何物怪病如追
寇讎我但迷癡莫敢挽奪方葬汝毋俄喪汝生哭淚
縱横同口異說汝其誤■■■事雖麤脆而難持我
欲合之彼固離之我欲成之彼固■之我身無堅變
■則宜念汝何罪今也併我汝絶同振手於兹哀哉
水心先生文集卷之二十八
