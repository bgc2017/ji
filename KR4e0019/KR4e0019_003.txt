柘軒集卷三
明凌雲翰撰
五言長篇
七月朔夀徐大參五十韻
光嶽千年合車書萬里全天開斯地闢主聖自臣賢有
美生人傑由來擊藪淵景星方快覩時雨必開先盛世
逢三五賢人出半千黃岡饒巨竹赤壁亘長烟物論咸
稱首才名孰比肩傳芳由栢業體道契松佺大厦須梁
棟前賢賴簡編玉壺澄皓月清廟永朱絃書豈陽冰亞
詩應子美專威儀疇若此閥閱固依然遠借長風便親
承湛露涓一麾初出守百辟共朝天履聽星辰上光分
日月邊豈惟衣服衮端有筆如椽版籍登民數絲綸振
吏銓玉文龍矯矯紫誥鳳翩翩御酒浮巵滿宫花插帽
偏階辭天表近帳阻地隅填野色明朱紱川容動彩旃
地連淮海外省鎮浙江堧奕奕三台位煌煌五緯躔隂
陽資爕理封域待旬宣丙魏蕭曹接韓歐富范聯政刑
隨日化風俗與時遷析木初飛鵲高槐尚噪蟬今朝雲
郁麗後夜月嬋娟弧矢逢華旦椿楸見大年秋期先六
日佳氣藹初筵夀域宏千里春臺廣八埏正名恢樂地
種德布心田鵷鷺思同列麒麟喜滿前豈無瓜似棗亦
有藕如船仙鹿銜朱草神龜上碧蓮歌憐鶯睍睆舞愛
鶴翩躚自有青雲器仍兼紫府權勞謙延下士致泰啟
重乾事業期周召文華繼許燕公其為輔弼走也與陶
甄有道千鈞重無私一鑑懸考功齊郭令論袠擬彭籛
愈覺勲庸盛尤知志操堅作興周禮樂整頓禹山川已
注長生籙當為不老仙未容居綠野寧許見華顛素積
隂功厚能同造物旋偕行追九老衆妙入重玄欲祝先
天算還歌七月篇願言多夀祉流慶日綿綿
七月流火
人間逢七月大火向西流民事終嫌晚天時始應秋三
星低北戸萬象拱南州箕尾同成緯珠璣異綴旒金波
分穆穆銀漢與悠悠類燭輝瑶席疑螢度玉樓色連朱
閣迥光動翠簾幽栗烈將催候晶瑩故眩眸氣隨霜露
變事逐歲年遒布帛堪為褐狐狸可製裘先時還有備
卒歲每無憂偶讀豳風作端為大業謀願陳忠厚意萬
一賁皇猷
葛孝子詩五十韻
古云孝悌至可與神明通其深入厚地其高亘蒼穹上
廣聖之治下變時之雍流觀孝子傳乃見古人風保定
地清遠形勝當要衝天民有苗裔良知有孩童氏續并
州彊道繼勾漏洪温其玉出璞爛兮金在鎔豈惟竭其
力亦復殫其恭堂前荆樹紫階下萱花紅身無千鍾禄
心有一寸彤板輿快秋爽萊服明春濃常存懷橘念每
感斷機功覆杯戒前日温席當嚴冬但知子力盡孰計
時運終王綱一解紐四海皆興戎無城不兵甲無地不
燧烽南方亂豺虎中澤飛鴈鴻堪輿豈不大倉卒難為
容他山號明府拔地多竒峯避難屢躋險充饑恒致供
俄然大風作出自空谷中其行若有隧其孽為召兇亟
思逃匿地庶保聖善躬朅來衆黔首過半摧霜鋒生還
訪故里舊業無遺蹤所恃靡毫髮惟孝持心胷神忽憑
嫗體言猶在人聰汝能篤以孝吾斯啟其衷非為一時
幸永俾後裔隆易水流湯湯金臺屹崇崇豈無慷慨士
亦有文章公皆言葛孝子不愧江次翁官將立華表人
豈棄黃鍾繡衣行薦鶚彩筆競雕蟲為親捧儒檄講道
居黌宫遂令燕趙俗直與鄒魯同忽罹陟屺戚已從若
堂封哀傷動桑梓悲慘連楸松誦詩後蓼莪讀禮先檀
弓深戚養之薄殊勝祭者豐端因事跡美益見傳語工
聖世惇孝悌淳風邁羲農車書混文軌聲教漸西東孝
子復有子承宗亦興宗梧岡孤鳳鳴栢府一馬驄移悌
為長順移孝為君忠垂名照青史應瑞踰黃琮我歌孝
子詩錫類期無窮
顧定之墨竹
淮南善畫竹其世宗虎頭前身蕭協律後身文湖州濃
墨逼景獻健毫從澹游清如李息齋勁若柯丹丘子昂
固莫及仲敏或可侔素得金錯法向背分剛柔興來祇
一掃揮處踰雙鈎雨葉已籠夏風枝仍報秋遂令愛竹
者不必穿林幽嘗聞維摩像神光燭遐陬何如君子容
蒼顔照清流胷中有渭川湛水同悠悠載歌瞻菉詠吾
其企前修
為華子宜賦山隱
招隱何處所宛在櫟山岑人同西嶽踞地異真源尋履
隨綠玉枝冠映青瑶簪蘿月炯顔色松風灑塵襟鍊液
變白雪燒丹成紫金傳授龍馬圖嘯歌鸞鳳音稽首希
夷子寥寥同此心
沈紹宗東圃軒
隱侯美孫子學古將入官長以空洞腹負此苜蓿盤軒
東地頗衍日出作愈艱偶得樹藝術永充朝夕簞種蔬
不欲密瘦地方易殫種蔬不欲稀糲食味易闌學圃固
云陋灌園乃所安杞菊春可攬葵藿時加餐之子方挾
策同寅俟彈冠不愛東門瓜不愛九畹蘭愛此菽水奉
宜爾萱親歡有圃當耕耡有田可遊觀一朝蠖之屈九
萬鵬斯摶相期閬風上高步青雲端
半閒道人畫卷
餘杭佳山水我昔曾一遊緬懷丘園意自得林塘幽映
門盡嘉樹隔岸皆平疇豈惟慕巢許亦復談伊周毋以
半閒號忘此終身憂苟懷豫逸志不與乾剛侔願子慎
明德勗哉企前修
雲林小隱為崔彦暉賦
白雲何英英蔭此嘉木林雲氣有舒卷林木恒蕭森久
矣慕高躅於焉遂初心舉頭弁山高濯足苕水深草堂
自秋爽松廳空夕隂冥鴻飛避弋野鶴下聽琴載歌招
隱章重賦歸來吟白駒在空谷毋遐金玉音
靜齋詩為朱君政賦
幽居絶塵想衆山羅其前緣好得深造以寂成靜專齋
虛室生白宇定光燭天罷琴掛空壁熏爐玩遺編荷凉
下飛鷺槐暑來鳴蟬悠哉歲月外闊焉天地先貽言紫陽
氏保貞期永年
敬義齋詩為金華吳景昭賦
齋居抱冲素蕭然潔塵襟斂收學乃臻馳騖志益淫斯須
起一髮俄頃彌千尋疇知主宰功宛在方寸心靈扄異蟄
戶廣術非蹄涔惟兹敬義立翼若神明臨金華延陵裔元
守翰墨林韋編日孜孜碧窗晝隂隂履道固云坦浚德斯
其深嗟予坐狂斐得友期規箴永言直方理庶播金玉音
鄱陽王節婦詩
朝華夕已披春葉秋先零貞心類松柏歲晏彌青青文川李
氏女防身動如經自歸太原家目不窺外庭上堂問舅姑下
堂觴醁醽遭時有戰伐渭流濁其涇草竊起旁郡鼪鼯雜羶
腥舅也保鄉里擊賊無留停夫也慎居守率衆環郊坰節婦
當此時事姑肅儀刑舅榮夫已亡痛哭羸其形先有兩兒女
玉雪憐娉婷與姑共撫之閉門晝長扄奈何姑繼殁隻影空
伶俜尚職祭祀禮蘋蘩薦芳馨教女夜績麻教兒夜囊螢父
母雖孔邇胡能自歸寧今年五十餘鬢髮微星星兒成女有
歸往事猶夢醒有司重節義飛章上朝廷花誥來翩翩華表
高亭亭行者為歎息居者增晶熒至今太原家芳名藹觀聽
人生諒有涯聚散如雲萍綱常苟淪喪不愧天地靈女史固
有箴列女亦有屏我歌節婦篇君子當刻銘
海暘子詩為李彦實賦
晨興候沙際望見蓬萊雲蓬萊渺何許稽首雲中君曜靈登
扶桑舉世知為昕中天撰龍轡六合無囂氛云何海暘子未
謝沙鷗羣觀水必觀瀾獻曝同獻芹望洋昧所覩逐影徒為
勤積流成大川學古求多聞寸隂聖者惜子當惜其分
牧隱詩為李文照賦
川原澹微風草色綠以齊牛羊散平野欲與蒼烟迷麾肱
畢來升鞭策何用携所以隱君子於焉記幽棲朝牧日在
東暮牧日在西爾羊無百尾爾牛無千蹄對之忽兩忘俯
仰惟端倪因之崇隱德豈顧犢與羝
贈醫士沈士貞
庖丁能治牛師曠能治音疇知扁鵲術異跡同其心五
行播四序偏勝恒為淫奈何蕞爾軀禦此寒暑侵岐黃世
云遠奥義難重尋長沙繼扁鵲論議横古今不有劉張從
奚辨石與琳錢唐醫之藪名士朋盍簪惟兹隱侯裔聲價
兼南金厚施遠食報劵積高於岑朅來金閨彦有疾虞將
深神丹進刀圭捷若磁引鍼功成不受餽拂衣歸茂林我
夙慕其人與語開塵襟安得雙鯉魚為之溉釜鬵盡詢養
生秘啟我聾且瘖會面諒可期因風寄長吟
懷雲軒圖為王子中題
嚴親在高堂征夫在天涯所以於此時瞻雲每興懷念子失
怙恃悠然坐松齋感此無定姿邈若音容乖四方及上下悵
望胡能偕因之為此圖氤氲抱丹崖似當日之夕山氣何其
佳顯親繫揚名古訓期勉諧願言作霖雨行當詠三槐
聽潮軒圖為夏伯玘題
觀水必觀瀾聽潮每聽音乃於無聲處見此天地心方其潮
未上大江一蹄涔將耳欲聽之寥寥杳難尋及夫潮既落洶
湧成消沉又復以耳聽默默真如瘖惟於初至時闔闢
陽與隂吹地殷鼙鼓從風鏗鐵金之子於此軒危坐正
其襟悟兹寂感理閱盡古與今已無言語述况著丹青
臨我聽不以耳孰知聽逾深擬將希聲意寫入無絃琴
仙山訪隱圖
仙山渺何許飛樓跨蒼穹誰携九節杖直入烟霞中雨
餘千澗急略彴微徑通松花落金粉衣袂回春風幽懷
何以寫奈此爨下桐吳江脫屣後不逐陶朱公還來白
雲裏揮絃送飛鴻苕溪隱君子苦心乃良工五嶽在隻
手三山入雙瞳每於生紙上經營意無窮我知圖畫理
能使塵慮空胡為效病鶴侷促遭樊籠何當賦招隱山
幽多桂叢
布榖篇
鳴鳩本鴶鵴形狀鷞鳩殊江東呼撥榖布榖江南呼
桑間拂其羽長與戴勝俱一鳴雨霡霂再鳴雨霑濡
三鳴未及已驚起耕田夫扶犁乃畢出荷鍤爭前
趨我聞少皥氏鳳鳴來應圖紀官此司空信為德之
符願言反淳風聖世躋唐虞持此鳴鳩篇遠獻王者
都
藹萱堂詩為夏伯玘賦
藂藂堂下萱藹藹枝上花豈無衆草木獨此能榮華况
當朱明候連續開丹葩蜻蜓飛南圃蝴蝶飛東家何如
小尾蜂朝暮報兩衙寸心固云殫慈母恩無涯錫類古
所敦永言非重誇
雪樵為吳江謝聘之賦
大雪滿天地山林何所樵不辨凡草木但見英瓊瑶瓊
瑶固云美政恐難琢雕草木亦已落猶存舊根苗厲禁
苟不廢庶可成夭喬奈何旦旦伐無異見晛消惟兹謝
家樹松柏見後凋昔宰安丘邑今泝浙江潮手板方釋
手腰斧仍在腰棟梁尚可得榱桷不待招所憂歲年晚
雨雪恒瀌瀌蕃鮮回玉燭光華麗璇霄四海一靈囿君
其老芻蕘
谷隱為鄭元諒賦
西都方遘患鳳兮歎德衰谷口鄭子真于焉少栖遲躬
耕本逃名雄也反譽之雖違括囊意庶合知幾辭如何
定山陽令族適在兹隱德尚先世食粟非茹芝黃鳥忽
嚶鳴白駒當縶維所以龐德公終為隱者師
鴛鴦篇(美鄒節婦也)
贑水白於練芳池成委區濯濯出水蓮寧受塵垢汚鴛
鴦忽飛下雌雄日相娛惟唼池中藻不銜池上蘆惟偕
池中鯉不雜池上鳬霜風一夕發池荒蓮葉枯雄者方
垂翼雌者已就殂雎鳩知有别精衛志不渝物性固莫
奪民心焉可誣至今南岡樹落月空啼烏
篔軒為吳兼善賦
青山映華軒窗戸何玲瓏鳳鳥久不至篔簹自成叢之
子延陵後讀書此軒中晝隂兼夏綠古色謝春紅心虛
事恒集本立道自充投竿出鱗鯽炙簡袪蠧蟲敲門思
有待題句慚未工安得文太守深谷寫高風
報德詩為郭伯珵賦
朋友死無歸殯之諒非艱能於賢者施大勝獨與鰥賢
者亦有子兵亂不得還亂定子方至臨穴出涕&KR1008;報德
斯以德不在文字間文字苟不冺世教誠相關道山鬱
嵯峨苕水流潺湲相去數千里可望不可攀一朝函骨
返無復萊衣斑子固有戚容人亦皆歡顔民胞物與意
砭訂愚以頑嗚呼子深氏義重踰丘山
送李守約
清商變炎景蘋末回高颷之子有遠行方舟已齊橈兹
行何所之鍾陵鬱岧嶤于時際昌運四海胥來朝嚴君
仕王家玉珮聯金貂豈不有所懷悵望川原遥今辰復
何辰草蟲鳴要要感此秋氣集頗覺心旌搖趨庭會有
期儷立英瓊瑶出門道可由進學德乃昭去去當努力
焚膏永凉宵
康上人畫(二首)
林扄掩孤寂落木無餘聲道人坐空山那知歲崢嶸夜
寒窗有雪漸與茅屋平不悟梅花開但覺鼻觀清殘經
未能了映隙窺微明願以第一義於焉證無生
右雪窗玩梅
山雲有幽姿南塢春更好鞭起露地牛布種皆藥草寧
辭袈裟單但恐稂莠惱根莖固云殊所貴辨之早况以
梯稗秋每食敢求飽感兹澤物功童閒不教掃
右南塢耕雲
送趙永貞改丞德化縣以萬水千山路孤舟幾日
程為韻
郎官宰新邑别酒須更勸隨行但琴鶴况乃僕夫健擔
簦與負書累憩不知倦于時春已闌花卉雜藤蔓丈夫
貴逢時進尺從退寸鵬程從此開摶風當九萬
又
萬方既寧謐二老亦興起皇風播九州賢路隘百里錢
唐雖古邑人民半凋毁持危與扶顛非公疇可倚胡為
移他邑又使風俗美貳丞何人斯譜乘自天水
又
水流必赴壑况乃值大川偉哉朝宗意浴日乃滔天昨
日哦庭松今朝犯蠻烟皇威遍四海所見如目前勿謂
道路難民事在所先會看一士諤當勝諾者千
又
千里復萬里道路多間關况復春盡時好鳥聲綿蠻賢
宰離舊邑車轅庶民攀貳事非敢專亦當念惸鰥遄期
構大厦寒士皆歡顔去去不可留悵望空雲山
又
山雲無定期水月有真遇叔度雖云賢來時奈何暮今
辰復何辰送别江口渡俄然發棹歌驚起沙上鷺名儒
為席珍猾吏乃民蠧百里勿謂卑從兹啟賢路
又
路人為我言行者方載途如何賢貳宰征馬思南徂有
殽盈我爼有酒盈我壺飲食非所念所念民力劬官府
有賢良庠序多範模為政雖云艱要在德不孤
又
孤雲在天末可望不可留昔何為而歛今何為而浮一
朝從飛龍變化彌九州應知三農意翹首待有秋沛然
作霖雨江漢皆同流願言乘長風濟川有虛舟
又
舟行何遥遥南風颺旗尾江上無雜花青青盡蘆葦于
時潮已平波動日光煒中流雙艣鳴愛此兒郎偉餞行
豈無詩成章愧其斐會看展驥足如公信無幾
又
幾年客燕山問學疇與匹貳邑來錢唐吏事師儒術邑
庠久荒蕪赤手建宫室不有經濟心成效安可必勗哉
教養功為事貴其實鳳鳥寧卑棲朝陽待他日
又
日出春霧消江頭潮水平舟人理輕棹送客聯諸生州
縣雖徒勞由兹至公卿仁愛在民物舉世皆和亨請看
蕭曹業承作邦家榮南溟豈不遥萬里開鵬程
奉和許彦章檢校陪祭有作三十韻
學古始入官為有民社寄此理均人臣矧職居相位祀
典遵百王法守由一揆丘陵以為壇陶匏以為器既嚴
神祗稱復辨上下次成象本乎天成形本乎地牲牢貴
腯充禮樂尚明備瞻仰民所崇財用國攸繫兩儀同乾
坤七廟異渙萃日臨齋戒期卜叶享祀利不愆斯不忘
能備乃能祭皇風浩無垠盛世寧有替于時蟄蟲驚應
候玄鳥至風霆為昭明山川載神氣鍠鍠鳴鼓鐘秩秩
陳簠簋翩然雲之來允矣誠所致有美文武臣夙抱純
一志燎明夜向晨月白天在水鵠立儼當中駿奔走其
際欣欣神樂康簡簡福相熾湛露流玉階泠風襲瓊珮
方當感格時已著充滿意禮行士無譁樂奏神所莅益
之以十朋介之以繁祉祈報止春秋敬恭止壇壝玉燭
一鼎調金成萬寶遂三獻迄有終九府均被賜豈期康
衢民獲覩放勲世雷動車馬還日出海波沸作詩聊記
年皇明甲寅歲
南山紀事詩為楊復初賦
子雲每好竒招我遊山澤偏兹會佳趣歴覽盡幽僻
維揚有崇山日出烟霧隔窮探不知遠但覺多塞阨
縈廻林麓深窈窕蹊逕窄陟岡縱竒觀未至心已懌
屹然峙浮圖天孤一峯碧百折乃肯下磅礴勢辟易
前面蒼龍首後負靈鼇脊雄踞虎妥尾雌伏鳥斂翮
地勝氣所鍾土色狀琥珀上有百歲梅下有千歲柏
左右脩竹林森森列矛戟乃於隱約間凝然結幽宅
不知何人地欲問山中客同遊忽告予先人此窀
穸為言經營難小立話疇昔兹山萃精藍蟠據無
罅隙惜土如惜金誰能此藏魄憶昔先人存頗有
風水癖偶讀青烏經遂識來龍脉窮探得兹穴屢
請竟莫獲因之號南山以志聊自釋神遊心不忘
遺命在易簀再請拒益堅衷情徒内廹負愆背若
芒失措手猶螫三年讀禮經方寸恒慼慼昨承郡國
薦專教上海席世變之京師所歴倍艱厄親骨未入
土此實人子責匪惟熱中腸亦復泚其額還家踰一紀
終請始不惜方將擬封樹詎意遠行役及歸歲云暮故
地啓新闢俄於畚鍤下石露見刻畫三復穆陵詩摩挲
出圭璧若曰風雨寒草草奚所適重約舞鳳笙遲歸在
朝夕昔藏事已非今復語可繹百年如合符此理疑感
格願徵先生言庶為生者益我觀孝子志百順無一逆
臨事苟獲為努力甘毁瘠於心或有慊神明諒能謫如
子克奉襄衆指見巨擘古來卜吉事往往著簡冊致鳥
表清忠眠牛發陳迹佳哉滕公城欲墮王果石子也慎
其終令聞永無斁勿謂經營難餘慶善所積
贈潘德厚
洪武戊午秋佳辰又重九門前冬青樹想像如五柳中
有避俗翁於焉養衰朽俄聞扣門聲乃見二三叟水心
吾忘年虎頭吾畏友偶偕安仁裔所見知所守湛然若
淵泉温其類瓊玖云是主粟官才能世無偶奔走事先
集易若屈伸肘杭郡冠東南倉廩過陵阜出納既有程
經營亦非苟尚不遺撮圭况乃累升斗昔聞閒居時板
輿奉慈母郡國舉孝廉惟汝獨稱首賦詩中書堂落筆
海潮吼青袍方裹身美譽已騰口禄仕安敢擇所貴為
母夀奈何不及養中心記能剖今年屬免喪文字復徵
取請解來錢唐見者惟恐後書成華其行河橋重携手
從兹到三泖湖水清且瀏鱸魚入板罾香粳出舂臼因
之作畫圖可以識某某示我索題詩成章愧呈醜胡能
繼殊珍但可供覆瓿譬之多稼田也復容稂莠恭惟聖
明朝文化被九有圖書出河洛麟鳳在郊藪貂蟬變兜
鍪金印聯組綬賢者屹山嶽能者環㟝嶁芃芃棫樸姿
爾在薪與槱嗟我晚聞道傾蓋蒙發蔀登臨此日同留
别不能久贈以黃金花西風一杯酒
辛亥歲秋簾分韻得上字
明時聖主作文治在所尚聲教極被漸輿圖混輪廣科
目網多士綱維屬良相朝廷盡明揚巖穴竭搜訪世豈
乏棟梁意在得工匠棘闈重開設茅拔皆聞望有來君
子儒皆為丈人行校藝辨妍媸立言關得喪豈無歐
蘇出敢與晁董抗再鼓勇諸生三歎永一倡易書本
黃虞禮樂宗素王論或凖賈生騷豈比荀况神竒化
臭腐罍洗見盆盎金鏞或在懸玉巵恐無當治音貴
和平贅語刪冗長細句獨繭抽雄篇怒濤漲千軍期
獨掃百川可東障措辭喜華麗素質陋木強有美鳳
鳴岡無取馬立仗撫序漸蕭條舉目忽清曠河漢澹
微雲天雨絶纖坱月色秋正佳濤聲夜逾壯簾風亂
星燭簷露襲斗帳蟋蟀已居壁莓苔欲侵桁念兹
歲如流毋使情益蕩誰謀兔三窟能著屐幾兩千
慮有得失萬事付遺忘為學竟荒唐捫膺益惆
悵崑崙有丹丘蓬萊有方丈願接盧敖遊相期九
天上
雪竹軒圖為彭彦明賦
北風天大寒平地雪三尺蕭然軒窗外見此萬竿碧此
君有高節豈但密如簀類彼軒中人相看共貞白誰云
作此畫光景照几席形神恍其間那知故園隔豈無九
節杖亦有雙蠟屐清興如可乘山隂訪陳迹
松雨齋為胡拱衡賦
西山澹幽姿脩眉亘天宇飛來石上雲散作松間雨前
聲猶淅瀝後勢稍軒舞風驚八月濤地裂萬雷鼓斯須
籟盡息慘淡形可覩誰謂工之良自覺心也苦於焉名
齋居允矣好竒古願交謫仙吟因之夢天姥
竹居為張行中賦
我觀隱者居種竹皆遶屋無竹俗其人無人俗其竹紛
紛迷籓籬往往遍林麓豈不懷渭川因之詠淇澳如何
一丈地有此數竿玉遂令蓬蒿室便擬篔簹谷笋出親
可供充庖勝野蔌葉落童自掃燎釡助山木秪因幽事
關頗覺生理足夜眠聞秋聲曉起見寒綠繁欲加斧斤
因或資簡牘會當留高枝他年鳳凰宿
蘭雪齋為沈德源賦
猗猗谷中蘭粲粲叢上雪春風有時來綠艷終不滅志
士多古懷君子有貞節於焉抱清潤允矣全脩潔孔操
寡知音郢歌謾成闋興言得同心援琴寫幽咽
送曾子員歸廬陵侍親
潛魚無揚鬐歸鳥有歛翮物性安固然誰謂天地窄要
路多通津高足諒且策嚴親已華顛胡為事行役寧食
青原菽不食薊丘麥寧飲桂溪水不宿燕市驛昨暮寒
蟬鳴今晨歸騎廹欲採芙蓉花難以遺遠客賴有和陶
辭因之慰安適子道在養志竭力甘毁瘠錫類古所敦
相望海雲隔
畫芥(二首)
芥能清我心助養頗為急春畦雨露濡根葉每霑濕園
丁亦云勞小摘日供給燥吻殊可憐時時啜虀汁壯年
功名心青紫如地拾誰言納須彌秪用子一粒披圖見
紛披胡為在原隰歲晏思灌園抱甕當日汲
又
高田宜種蔬下田宜種穡歲饉與飢同安敢望肉食雨
餘理荒畦甲拆資地力會看根本長取之戒勿亟天公
憐我貧此物頗不嗇便如終歲謀十甕擬可得今笑披
畫圖流涎欲霑臆長能咬菜羹天下無此色
七言長句
洪武甲寅冬十二月祀岳王仁和知縣四明陳子
善先生夜宿祠下有作因次其韻
我行古劒關前路正見岳王墳上樹墳前湖水日夜東
萬古不流忠烈去汴梁城裏邊塵飛炎精一蔽天無輝
宫墻烟柳自春色畫梁燕子將誰依新愁又到西湖柳
萬縷黃金拂人首長條折取贈行人誰酹英雄一杯酒
四弦彈出陌上花推手為琵却手琶坡仙有語誰解道
獨歌緩緩妾還家往古來今無限思欲著春風恐無地
杜鵑秪解管興亡蝴蝶何曾知寤寐可憐凍雀紇干山
致身不似艮嶽間翠華已見去冉冉瓊珮無復來珊珊
西湖信美人間少彷彿十洲與三島獨有荒墳老樹身
拱把如今成合抱白雲只在山之巔隨風忽墮詩人前
酒酣載歌白雲曲萬事知心惟有天宋家秦檜過元載
奴計專和前志改豈無祖逖空渡江亦有魯連終蹈海
嗚呼自壞萬里城誰挽天河重洗兵朱仙靈旗一朝返
中原此恨何時平昔聞哲王用人傑鼇極何曾有崩裂
天之所壞不可支劒鋒竟染萇弘血背嵬將軍萬夫雄
丈八蛇矛成武功左傳一篇長在手正欲運籌帷幄中
干戈紛攘期盡掃敵騎前徒萬戈倒咄哉和議竟盈廷
此理無由問蒼昊子復生孫孫有子移山不信愚公死
英靈氣在天地間每到祠前即興起陞堂再拜有所思
中興奸相真小兒良弓遽藏高鳥在萬古千秋傷有為
皇綱詎可成烏有誰念青衣類黔首堂堂廟貌民具瞻
公論由來在身後朅來弔古心自疑浩歌似有山靈知
蒼茫雷電動神馬恍惚風雲生大旗秋復春兮春復夏
四時拜掃祠堂下也知天定能勝人列土分茅號王者
丈夫生死有重輕死非其地如無生吁嗟吁嗟岳少保
自公之死國不寧二帝只在黃龍城眼枯天地終無情
何如父子麒麟塜離亂之餘除垂拱不教斤斧犯松楸
肯使牛羊上丘壟詩人夜宿聽山泉出戶滿目皆荒烟
不聞金鼓殷地發但見玉鏡當空懸忠臣之志何烈烈
報國惟公心似鐵明年鹵簿迓為神湖上花朝春二月
景獻太子墨竹
古來畫竹誰最豪蕭悅不及王維高文同之後到景獻
學得南唐金錯刀齊紈新裂裁成扇頃刻春雷穿鐵硯
圖成標以裊翠名宛似黃陵廟前見九疑峯高雲氣迷
天寒日暮娥英啼手中瑶瑟不敢鼓恐有鳳凰來上棲
宣和年間好時節徽廟丹青更竒絶南渡王孫愛墨君
猶是東都舊枝葉二百年來迹已陳煙梢露葉長清新
有熊乘衣今復覩制筩未必無伶倫詩人尚友須千古
冥搜心内良工苦安得此圖掛北窗坐聽秋聲起風雨
布穀篇
陽春布德鷹化鳩眼雖可識心和柔野人因見拂其羽
有事南畝并西疇桑林隂隂桑葚熟彷彿禽言如布榖
秋成凖擬去輸官農務當勤何待促周家開國本務農
艱難王業存豳風倉庚鳴鵙俱在詠布穀應候將無同
田家望雨由清哢况聞處處催春種黍稷今年如滿家
布榖之祥勝靈鳳
贈朱仲誼之京師就其子啟文養
河橋柳青不忍折臨岐頓覺中腸熱百年幾見一代人
二月重為千里别我居北郭遭亂離韋編大義猶日披
有頎而長過我者不通姓名知為誰借我大義汗漫讀
因注首肯疑心服擲還上馬竟南征高舉飄飄類鴻鵠
明年我中己亥科思之不見將奈何每從儒者談彷彿
恐有仙客來經過昨者相逢知姓字云是崆峒鄒道士
注得參同只自看仍以葩經造餘子棘闈校卷又相逢
風簾官燭搖秋紅詩成不許衆吏寫八分作字何其工
從此文游成莫逆學不能同頗能識作文狀我衰陋容
三誦真如見顔色今春又作鳳臺行佳兒彩服遥相迎
西子湖頭一杯酒三疊陽關歌渭城渭城自遠臺城近
碧草綠波空掩映行行無限好江山物色分留待吟咏
江東日暮多白雲見雲未必如見君雲間若有雙飛鶴
為我銜來天上文
趙大年蘆鴈圖
平林帶烟波渺渺風低葭菼秋聲小望中疑是彭蠡湖
十百為羣盡陽鳥楚天未雪無雨霜南來豈必謀稻粱
哀音若訴雲路迥老翅不厭關河長汀洲水落成平陸
散亂鳬鷖聚沙曲低飛不肯伴寒鴉猶繞荒村破茅屋
屋中有客揮五絃從之不得心茫然何人圖畫能著此
趙氏丹青稱大年徽廟元年頒鳳歷此圖正是當時迹
便從宣和到靖康艮嶽禽聲起秋夕古往今來幾盛衰
摩挲老眼竟成悲良工心苦人莫識似寫周宣鴻鴈詩
悼滄蟾
滄溟接雲水皆立黿鼉贔屭蟾蜍泣珊瑚聲碎海若愁
犀角香消桂娥浥蟾為影兮滄為形都將皎潔同清泠
九霄倒下湛虚白萬古直上涵空青逝邪虧邪復何有
不抵生前一杯酒海枯月没雙眼明始識人間亡是叟
畫山水
遥山倚天翠蛾掃縮地成丸怪天小方諸藥幻繭楮香
咫尺烟雲生縹緲依巖縳屋若不齊人家高下清溪西
野橋終日纔度馬村店傍午俄聞雞昔年曾過馮公嶺
樹木蕭森葛衣冷目中覽盡千萬山始覺此身凌絶頂
郵亭夜宿天未明僕夫憚遠催早行滿前好句吟不得
今見此圖同此情南宋院人專畫局宫中每進更籌軸
偶蒙一笑便承恩肯信封疆日將促江山萬里開畫圖
妙絶更有元暉無會須收拾入指掌擲杖跳入壺公壺
畫馬為顧彦明賦
老驥伏櫪志千里烈士壯心同不已因思飲水向天山
枕上邊聲夢中起昨者試浴江之干蹴踏細浪成狂瀾
青絲絡頭繫垂柳雲濕五花猶未乾朱衣奚官在坰野
不獨愛馬尤知馬一顧冀北無留良秪使世間觀畫者
畫師今古孰後先曹韓古有今龍眠近時亦有任水監
不及吳興為自然吳興父子真游戲皮氏丹青亦同嗜
曾貌前朝十二閑落筆頗得吳興意摩挲樹者重入圖
韓公所記今則無歌行屈指能幾數謫仙少陵并大蘇
虎頭好古寧論價神駿端令萬人訝他年按圖倘得之
擬獻君王赤墀下
包山翫月次瞿宗吉韻
昔我曲江觀怒濤越山不及吳山高如何古有任公
子一釣乃能連六鼇我今杖藜尋翠麓地有白雲人
不俗丹房火泠碧窗虛夜半秋聲撼林木踏歌連臂
下仙壇目斷西山吳彩鸞桂花飛簾作香雪轉首便
覺秋闌珊人生歡樂難再得始信光隂如過客陶令
空披漉酒巾謝公謾著登山屐菴前堵墻如白虹洞
門不掩來江風分師半席師已許經筵蠟燭搖秋紅
郊何為寒島何瘦新雨能來寧論舊今宵爛漫得好
晴知是何人補天漏少壯而老理則常胡能不死凋
三光放麑西巴誠不忍歌鳳接輿無乃狂兹遊可繼
五君詠祀事同陪匪乘興中庭坐待明月來樹影團
團一時並
關山雪霽圖
前峯後峯雪糢糊東村西村春有無快雪時晴入佳想
况復見此關山圖關山迢遞相聯屬玉潔珠光眩人目
扶桑飛上金畢逋暗水流澌度空谷野橋行過路三义
青旗插簷沽酒家驅驢倦客得少憩悵望遠道還咨嗟
詩翁好事常起早天寒只恐梅花老柴門時有故人來
階下白雲須用掃此圖一日落塵寰筆法依稀荆與關
人生遠遊固云樂何似在家長看山我本識字耕夫耳
占祥便作豐年喜田園歸隱會有時麥飯飽餐茅屋底
郁魯珍畫
平生山水嘗見之不意畫圖如此竒松雪老仙得其理
筆端幻出無聲詩森森千文長松下中有高人韻瀟灑
揮絃豈為送飛鴻情性因之自陶寫杏壇絶響幾秋春
誰信經成能致麟黎陽先生真隱者為假山水傳其神
溪山蒼蒼溪水綠君胡為兮在空谷他時倘鼔宓賤琴
更效南風歌一曲
畫梅
玉龍寒嘶銀粟下山色昏冥如破瓦老枝枯枿無眩容
暗裏陽春生一罅東風團雪作好花明月落在詩人家
遠移何必得健步秃兔敗繭能榮華花光補之俱寂寞
王冕後來觀此作歲寒重約到孤山共倚巢居舊時閣
牧童畫
田家養牛緣種榖童不解耕還解牧日暮麾之匍匐歸
猶向籠中顧鴝鵒西風入樹秋有聲千村萬落皆收成
截來短笛吹未得拍手時時歌太平太平氣象難摹寫
依稀似在桃林野披圖見此黑牡丹始信戴嵩善畫者
吳山對雪詩(并序)
庚申歲未除廿日以公事早過希孟家宗吉繼
至小飲遽出時雪深尺餘遂由吳山官舍後循
松徑而上至烏龍潭過卜執中家欵以酒果憑
高下視則西湖諸山歴歴在目城市列屋鱗鱗
相比公侯之第佛老之居金碧瓊瑶遠近輝映
雖世所謂水晶宫銀色界殆似之矣時雪未止
景色蒼莽欲求名筆登之繪事惜無其人遂悵
然與三友别越二日宗吉以詩來則又兼紀其
後一日事蓋彝訓堂前二松乃南宋物也姚子
昭領薦時甘露降其上五桂則予目覩陸德陽
所植將四十餘年矣今宗吉乃能愛護之豈不
重有感於吾懷昔袁安以僵卧為高王猷以乘
興為逸矯情者固善於自處忘情者非善於處
友且吾二三人無私者高達者逸而知公事之
當勤友道之當重因吳山之清遊繼虎林之勝
事天倫之樂無過於此歲月易流會合難再因
宗吉有作從而和之以為他日之佳話云
臘前有雪宜三白笑倒田翁手齊拍去年天氣不多寒
盈寸猶難况盈尺嗟予亦是田舍翁敢以玉山高兩峯
二賢珠玉在我側綠髮青瞳顴頰紅久交共喜情懷盡
意行不覺吳山近松間小徑縱縈迂竹杖芒鞋須一進
山前相府何潭潭山中道院鄰禪菴興來偶到故人宅
出果行酒方交談歲如何兮歲云暮白首重來記前度
湖山倒浸水晶簾玉樹瓊林歸指顧山陽先生坐高堂
挺然特立逾脩篁誰憐衰翁方避俗寒窗癡坐如蠅僵
失喜一時觀二妙剡曲回舟豈同調明朝呵筆和新詩
簷有梅花須索笑
美人折花圖
深宫細雨流光濕薔薇吐花紅欲摘美人梳洗出簾遲
雲擁髻鬟高一尺愛花呼婢折來看一枝凝薦黃金盤
却嫌綠刺暗傷人整頓玉纖眉黛攒笑語追隨真有意
繡羅衣裳照珠翠長安水畔若相逢不是杜陵心亦醉
昭陽燕子尾涏涏皺裠無計留飛仙春風人面解傳得
始信丹青非偶然
二美人圖
黃金買妾身何曾買妾心妾身豈願死義重千黃金主
家珊瑚高比樹如意聲中落紅雨墮樓化作蘭麝塵不
復樽前為君舞按圖哀怨豈綠珠晉家事業真剥膚
金屋豈無人三千當一身如何把玉笛吹動漁陽塵棃
園歌舞成消歇海棠飛作臙脂濕空遺羅襪不生塵香
冷馬嵬坡下月按圖哀怨豈玉環唐家事業真厚顔
畫梅集杜句
東閣官梅動詩興(和裴廸登蜀州東亭送客逢早梅相憶見寄)多才依舊能
潦倒(戲贈秦少府短歌)絶筆長風起纖末(戲贈韋偃雙松圖歌)亂插繁花
向晴昊(蘇端薛復筵簡薛華醉歌)却意年年人醉時(樂遊園歌)千朵萬朵
壓枝低(江畔獨步尋花七絶句)不知明月為誰好(秋風二首)武陵春樹
他人迷(寄從孫崇簡)中夜起坐萬感集(乾元中寓居同谷縣作歌七首)山鬼
㗀嚘雪霜逼(虎牙行)歲暮窮隂耿未巳(歲暮期王將軍不至)臨風三
嗅馨香泣(秋雨嘆)
送謝鐵崖遊龍虎山
有美人兮懷遠遊逍遥九州復九州暫來淮楚與吳越
五雲飛上千金裘八公山在淝水上草木尚若森戈矛
澄江如練誰解道况聞好鳥喧春洲東山薔薇幾回落
昔人何處青苔稠錢唐故宫盡禾黍帝子一去江空流
客兒亭前高興發便欲著屐窮深幽天雞三鳴更五點
海日湧出黃金虬瑶笙聲斷白鶴遠知有子晉從浮丘
蟠桃開花今已實似許方朔重來偷如何去作龍虎客
遠慕漢代張留侯我聞仙翁號虚靖草菴宛在山之陬
長乘丹光翳彩鳳或有紫氣隨青牛子能候之問至道
黃庭内景非難求四方上下遊已遍歸來十二仙人樓
樓中長嘯弄明月握手一笑三千秋
次張行中見寄韻(并序)
予取友衆矣毁譽相半晚交行中則道義之士
也一日獲覩其師吳觀光相州集則知行中之
學有自來遂以鄙見具序壺父後行中復以古
體謝附晚望近體一首因併和之以發其意焉
巧言如簧自口出含沙射影過於蜮不思黃鳥嚶其鳴
反效青蠅白者黑自非盤根别利器真以委形同槁木
偶然得集類武陵率爾成章道長吉策足便可登要津
高舉惟須振六翮文從字順乃立言意會神交豈容默
躍冶每怪不祥金剖璞始憐三獻玉寂寥頗若太音希
渾厚真如元氣毓追逐還能到李杜壓倒何須論元白
悅理自信猶悅芻好德誰能如好色六義端因詩序知
千慮却從愚者得會當載酒過子雲况有侯芭作玄足
陳居中進馬圖
明王慎德蠻荒賓尺天寸地皆王臣遠人重譯貢龍馬
流沙萬里來麒麟金風聲動佛郎國寶劒氣接明河津
不知何年離榆塞但見此日朝楓宸毛騧生來玉琢鼻
錢驄隱起花攒鱗最後赭白信無敵如此丹青疑有神
騰驤欲飛使者喜控制不得奚奴嗔我聞陳閎善匠意
無乃韓幹為前身按之圖中得所似惜哉世上遺其真
驪黃牝牡不易索九方臯後知何人
月軒為海昌張侯賦
軒前月來人不知月來豈與人相期張侯心中有明月
一舉目間恒在兹昔年見月親具在今年見月親何之
玄霜徒勞玉兔搗桂樹搖落秋風枝海昌之地亘百里
斯民父母非侯誰民之望侯如望月高懸一鑑分妍媸
公餘燕坐此軒下中夜矯首空馳思瓊樓玉宇在天上
安得酹入黃金巵霓裳不及彩衣舞憑軒謾憶趨庭時
天王天下民父母光華旦旦無盈虧海隅蒼生罔不被
依光已為賢侯期一軒雖小關孝治此理亦自良心推
永錫爾類思不匱謂予不信徵諸詩
鬼獵圖
終南進士乃好武野魅山精皆部伍蒐田也欲從四時
作氣恍如聆一鼓銅鉦先鳴地欲裂皂蓋後張風為舉
蹇驢足跛不受鞭良犬尾搖何用組錦絛未許縱蒼鷹
鐵絙猶能縛玄虎跳踉衆鬼為卒徒矍鑠一翁作謀主
或為狼顧背拔鎗或作猱升前試斧鴟鳴口應已張弓
蛇偃肩擔來彀弩身憑大盾宛轉遮手弄飛槌高下舞
坐作擊刺衆莫當進退起驤孰敢侮猙獰似覺口吐牙
輕捷渾疑臂生羽逐禽不假御車與獲獸何勞施網罟
亦如塵世有司存頗類神仙足官府畫工後輩效前人
戲筆何年追舊譜已無吳生名擅場復有顔輝好竒古
周易取象車載一韓子送窮名數五如斯情狀不易知
更欲形容亦良苦且須留取作歲除爆竹一聲春滿宇
鍾馗畫
北風吹沙目欲眯宫柳搖黃拂溪水終南進士倔然起
蝟磔于思含缺齒袍藍帶角形甚傀烏帽裹頭靴露指
白澤在傍口且哆馴擾不異麟之趾手持上帝書滿紙
若曰新歲錫爾祉一聲竹爆物盡靡明日春光萬餘里
望雲圖
上山看雲雲在天下山看雲雲在山朝行已與雲俱出
暮歸復與雲俱還在山之雲不可執在天之雲不可攀
白衣蒼狗須臾變化豈有定乃在孝子方寸之中間劉
郎有親舍杉關關上白雲長自閒驅馳王事歸養不可
得豈畏七閩尚去行路之多艱朅來西湖弄潺湲春風好鳥
鳴&KR1683;&KR1683;思親不見出涕澘衣裳在笥空斑斕他年彩誥
或可須纍纍印綰青絲綸君恩一日如賜環刻木肖像
雙親顔并州參軍若是班此圖此意百千萬載留人寰
吾詩夸矣人其刪
柘軒集卷三
