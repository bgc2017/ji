欽定全唐文卷九百二十一
雲真
雲真。天祐時上京右衞文章大德。本街修撰。掌內道場詞
疏沙門。
西林寺水閣院經藏銘(并序)
湛湛佛身。不離三界。明明經卷。只在一塵。剖一塵而經卷
舒。豈俟於貝多葉上。了三界而佛身現。寧居於娑婆樹間。
楚金範以非真。海墨書而莫盡。是曰恭敬。是曰受持。不虧
不崩。無喪無得。四魔以之恐懼。二乘以之震驚。然後從智
起悲。迴真入俗。於圓常路。開方便門。導彼出生死之源。令
其踐聖賢之轍。就泯相而示相。向絕言而演言。報化於是
乎垂形。漸頓於是乎立教。忉利未下。優填遂琢於旃檀。俱
尸已滅。迦葉乃集於妬露。金容螺髻。瞻之者萬福攸同。玉
軸琅函。聞之者百祿是總。津梁六趣。耳目㣥生。天上人間。
何莫由斯者矣。廬山者。影搖匯澤。根蘸湓江。既曰洞天。亦
稱德鎮。名花吐其錦繡。幽鳥嗚其笙簧。雨過長空。積翠出
數州之外。春來平陸。凝烟當萬戶之前。西林寺者。曇現訪
落已來。惠永經綸之後。陶範光祿為檀越於晉朝。歐陽率
更撰豐碑於隋代。年既綿邈。事亦周詳。水閣院者。即貞元
間齊朗律師之所居也。朗師精通律部。宏護法門。屢陟香
壇。廣度緇侶。江西佛法。於焉而昌。天下鴻名。於焉而振。逮
乎皇唐再造。上德中興。真風頹而復揚。慧日昏而更曉。斯
院藏經。即襃國孝定公奉烈祖元宗之仙駕。答今上之睿
恩。捨其俸金之所造也。爰是鯉飛東海。馬化南朝。鬱為帝
宗。兼開相府。器度高邈。識量宏深。孝以承家。忠以奉上。闔
門雍睦。棣萼和諧。然而諦信佛乘。歸依法寶。雖廣陽輔魏。
竟陵佐齊。無以尚之。念斯院也。每萃真徒。猶虧海藏。藏之
弊者。以其行之密。宇之小。施之忙。工之攘所致矣。我則加
其墨。增其紙。偉其軸。恢其函。俾眉壽之僧。臘高之士。或雨
昏凭几。雪夜臨燈。無眇視之艱哉。孝定公於是親灑神毫。
徧題經目。結因緣事。表殷重心。緗袠己周。錦絛告僝。追二
聖在天之駕。祝吾皇無疆之休。慶讚云畢。不幸孝定公薨。
當不渝之時。自書遺誡。囑累是經矣。保定縣公安吉縣公。
情切友于。心存求矣。欲資冥祐。兼助良緣。由斯建其藏殿
矣。市徂徠松。度豫章木。般輸獻藝。離朱督繩。獸拏綺錢。花
分藻井。熒熒列宿。夜逼璇題。潺潺繫湍。秋和金鐸。凡行宮
之內藏。藏心之佛像。供養什物。靡不畢備。兼置真堂。迎孝
定公真容於其西序耳。亦既見止。忽驚魏邴貞姿。望之儼
然。似得劉雷高趣。斯院即上京右街演教大師為他年肥
遯之所。經藏將畢。亦命而尸之。夫報天倫之義。懷陟岡之
情。結勝事於名藍。樹良因於寶藏。使其覽之者。因指見月。
自教明心。此之為福。福亦大矣。此之為報。報無加焉。何止
薦香魂於安養之都。助真識於歡喜之地。故賈瓊問恕。文
中子曰。為人之弟者。以其兄之心。推而達於天下。斯可矣。
二縣公其恕乎。雲真才愧披文。詞非尚寶。叨蒙英顧。令紀
芳猷。輒率愚懷。謹為銘曰。
佛即三界。經在上塵。一塵經卷。三界佛身。悟則無上。剖則
正真。不垢不淨。無我無人。般若觀空。區和涉有。為象王迴。
類獅子吼。八藏流通。三葉傳授。詮以真心。生從佛口。峩峩
廬阜。鬱鬱西林。惠永遁蹟。齊朗修心。水擊清響。松偃繁陰。
香燈熠燿。臺殿嶔岑。懿哉定公。建斯經藏。字麤軸偉。衺恢
函壯。齯齒之僧。龐眉之相。披閱研精。實為現量。定公薨矣。
疇薦重泉。怡怡情切。綽綽心專。架樹紺殿。成就元詮。惟二
縣公。畢此良緣。日映綺窗。雲凝繡闥。楶梲穹隆。欒櫨轇轕。
勝果克臻。福田彌闊。用薦貞魂。永歸解脫。
齊已
齊已名得生。俗姓胡氏。潭州益陽人。出家大潙山同慶寺。
復住衡嶽東林寺。荊南高從誨迎置龍興寺。署為僧正。自
號衡嶽沙門。卒於豫章西山金鼓寺。著有白蓮集十卷。
粥疏
粥名良藥。佛所贊揚。義冠三檀。功標十利。更祈英哲。各遂
願心。既備清晨。永資白業。
淩雲峰永昌禪院記
五老東西。有淩雲峯。巉崪聳峭。上插空碧。下吞江湖。飛湍
激瀨。連接絕壑。孰究其本。古老相傳曰。昭德源也。中有秦
公。徧扣南宗。既決心要。周由聖蹟。過於山前。倚錫而望。疑
為棲宴之場。俄有一叟。自源而出。乃問曰。君不當此山之
主乎。叟曰。斯國家名山。某王者百姓。然樵於上。耕於下。取
諸利。輸諸官爾。師曰。予欲廬於其間。可乎。叟曰。天下大嶽
大川。唯釋氏廟之。元元祠之。固亦多矣。士有抱浩然之氣。
韞清淨之德。渾於麋鹿。狎於禽猨。絕聖[:#AS-8949:⿱廾]智。大忘世間。何
有不可哉。師曰。予雖匪其人。竊慕久矣。叟於是引師躡屩
擁錫。撥草而進。則左眄右視。怡然莞爾。謂其叟曰。予其終
焉於斯矣。時則芟蕪伐莽。夷石疏泉。初自一邱一庵。一榻
一席。韜光味道。影不出谷。累積歲時。野俗相響。始覺鳥徑。
漸通人烟。雲遊上流。來往或擁。避之不可。復廣其堂。隱之
既難。乃居其額。則天祐五年。前使隴西公所給。用旌其名。
况乎樹植芳貞。掩映巖岫。梨橘既實。松檉欲偃。所謂荊棘
殞而珍卉華。蕭艾除而忍草茂。矧夫處如是之方。作如是
之事。又安可堅守自得之趣。無有利他之望哉。予歷於二
林。達於幽致。耳飫天籟。神融山光。忘歸之心。邈矣塵外。因
詢其始。乃見諸末。遂命筆硯。不俟請而紀之。日光化己未
歲。迄於天祐丁丑年。一十八載矣。
貫休
貫休字德隱。俗姓姜氏。婺州蘭谿人。七歲投本邑和安寺
圓貞禪師出家。乾寧初獻詩吳越武肅王。復北謁荊帥成
汭。後忤汭。黜出黔中。再遊荊南。高季昌館之龍興寺。天復
中入成都。王建畱住東禪院。署號禪月大師。尋建龍華道
場。令居之。累加龍樓待詔明因辨果功德大師翔麟殿引
駕內供奉經律論道門選練教授三教元逸大師守兩川
僧籙大師賜紫大沙門。梁乾化二年卒。年八十一。
陳情頌
有叟有叟。居岳之室。忽振金湯。下彼巉崪。聞蜀風景。地寧
得一。富人侯王。旦奭摩詰。龍顏日角。紫氣盤屈。揭日月行。
符湯武出。天步孔艱。橫流犯蹕。穆穆蜀俗。整整師律。髯髮
垂雪。忠貞貫日。四裔蘇活。萬里豐謐。無雨不膏。有露皆滴。
有叟有叟。無實行實。一瓶一衲。既朴且質。幸蒙顧盼。詞緩
思鬱。軒鏡光中。願如善吉。
堯銘
金冊昭昭。列聖孤標。仲尼有言。巍巍帝堯。承天眷命。罔厥
矜驕。四德炎炎。階蓂不凋。永孚於休。垂衣飄颻。吾皇則之。
小心翼翼。秉陽亭毒。不遑暇食。土階苔綠。茅茨雪滴。君既
天賦。相亦天錫。德輈金鏡。以聖繼聖。漢高將將。太宗兵柄。
吾皇則之。日新德盛。朽索六馬。罔墜厥命。熙熙蕭蕭。塊潤
風調。舞擎于羽。囿入芻蕘。既玉其葉。亦金其枝。葉葉枝枝。
百王允釐。享國如堯。不疑不疑。
舜頌
高高歷山。有黍有粟。皇皇大舜。合堯元德。五典克從。四門
伊穆。大道將行。天下為公。臨下有赫。選賢用能。吾皇則之。
無斁無逸。綏厥品彙。光光得一。千幅臨頂。十在隨蹕。大哉
大同。為光為龍。吾皇則之。聖謨隆隆。納隍孜孜。孜孜切切。
六宗是禋。五瑞斯列。排麟環鳳。披香立雪。四方納賮。九圍
有截。昔救世師。降生竺乾。壽春亦然。萬年萬年。
續姚梁公坐右銘(并序)
愚嘗覽白太保所作續崔子玉坐右銘一首。其詞旨乃典
乃文。再懇再切。實可警策未悟。貽厥將來。又見姚崇卞蘭
張說李邕。皆有斯文。尢為奧妙。其於東勗婉娩。乃千古之
鑒戒資腴矣。愚竊愛其文。惟恨世人不能行之十得其二。
一日抽毫。遂作續白氏之續。命曰續姚梁公坐右銘一首。
雖文經理緯。不逮於㣥公。而亦可書於屋壁云。
善為爾諸身。行為爾性命。禍福必可轉。真慤言前定。見人
之得。如已之得。則美無不克。見人之失。如己之失。是亨貞
吉。反此之徒。天鬼必誅。福先禍始。好殺滅絕。不得不止。守
嫌寡欲。善善惡惡。不得不作。無見貴熱。諂走蹩躠。無輕賤
微。上下相依。古聖著書。矻矻孳孳。忠孝信行。越食愈衣。生
天地間。未或非假。身危彩虹。景速奔馬。胡不自強。將升玉
堂。胡為自墜。言虛行偽。豔殃爾壽須戒。酒腐爾腸須畏。厲
志須至。撲滿必破。非莫非於飾非。過莫過於文過。及物陰
功。子孫必封。無恃文學。是司奇薄。患隨不忍。害逐無足。一
此一彼。諧宮合徵。親仁下問。立節求己。惡木之陰匪陰。盜
泉之水匪水。世孚草草。能生幾幾。直須如冰如玉。種桃種
李。嫉人之惡。酬恩報義。忽己之慢。成人之美。母擔虛譽。無
背至理。恬和愻暢。沖融終始。天人之行。盡此而已。丁寧丁
寧。戴髮含齒。
虛受
虛受。嘉禾禦兒人。咸通中充左街鑒義。廣明中住大善寺。
後唐同光初住京左街敬愛寺。賜紫。三年卒。
大唐嵩山少林寺故寺主法華鈞大德塔銘
夫真如不變。假澄湛以彰名。俗諦有遷。因去來而立號。考
真俗而雖異。詢性相而何殊。是知生滅之途。古今恒式。若
夫性本神咨。道唯天與者。即嵩山少林寺故鈞大德之謂
也。大德法諱行鈞。俗姓閻氏。鄭州陽武人也。始自髫齔。便
鄙諠譁。年十有四。捐俗慕法。依止嵩山會善寺西塔院法
華禪師。為和尚執持瓶舄。旦暮焚修。誦法華經。勵堅固志。
三度寒暑。一部終畢。其師深器之。遂與落髮。迨年滿。受具
於本寺瑠璃壇。自後遊講肆。習毗尼。屢易炎凉矣。然志在
諷誦蓮經六千部。遂卜居石城山。檀越信士。欽承道德。崇
重行藏。於廣明庚子歲。請住少林寺。乃曰。末法住持。無先
像設。由是召募有緣。葺修大殿。首尾三載。締構悉成。而遇
釋門澄汰。遂從毀廢。後值再開佛法。重勵身心。復立殿堂。
兼塑佛事。矧以一自住寺。罔輟諷經。供養眾僧。星霜四紀。
興慈拯物。臨壇度人。戒德馨香。道風遐夐。士庶寫葵藿之
敬。僧尼傾歸仰之心。能事既周。化緣又畢。於同光三年七
月廿日示滅。春秋七十八。僧臘五十九。本寺門人等。依西
國法茶毗之。薪盡火滅。收其灰骨。起塔於寺之東北隅。禮
也。落髮弟子宏省。不遠百里。命余敘其懿行。辭避不已。乃
作銘云。
真如不變兮世諦推遷。迷滯流轉兮達悟幽元。釋宗碩德
兮幼慕金仙。住持嵩嶽兮載誕圃田。兩修佛殿兮不移乎
地。長諷蓮經兮如一其志。供僧臨壇兮聲譽遠被。化終示
滅兮今昔同致。崇寶塔兮寺之隅。播芳塵兮期罔墜。
桂琛
桂琛俗姓李氏。常山人。幼投本郡萬歲寺。依無相大師出
家。後住漳州龍溪羅漢院。後唐天成三年卒。年六十二。清
泰二年諡真應禪師。
明道頌
至道淵曠。勿以言宣。言宣非指。孰云有是。觸處皆渠。豈喻
真虛。真虛設辨。如鏡中現。有無雖彰。在處無傷。無傷無在。
何拘何閡。不假功成。將何法爾。法爾不爾。俱為脣齒。若以
斯陳。埋沒宗旨。宗非意陳。無以見聞。見聞不脫。如水中月。
於此不明。翻為剩法。一法有形。翳汝眼睛。眼睛不明。世界
崢嶸。我宗奇特。當陽顯赫。佛及眾生。皆承恩力。不在低頭。
思量難得。拶破面門。(闕一字)覆乾坤。快須薦取。脫[:#AS-9BF8:⿰去⻏]根塵。其
如不曉。謾說而今。
道清
道清。後唐天成中沙門。
磁州武安縣定晉山重修古定晉禪院千佛邑碑
原夫佛理。志大意微。有德而風靡三皇。無位而匡乎八表。
化跡隱顯。利用投機。(闕四十二字)宣戒善日用日新。道證無生。
不的不莫。有相不憚於理。執空恐滯於魔。昔在千人志居
中(闕二字)敬(闕三十五字)也生知罪福(闕二字)猛列出家志氣異於
常徒。頓捨親孤然山峪。暑風寒雪。已辯春秋。葉落花生。方
知冬夏。緣(闕三十一字)東魏黃初三年。高歡帝所造也。又雜集
異記云。魏時有大乘僧。不知生族。諸天降食。以供其齋。忽
夜夢二豎。凭(闕二十二字)俗服於山石邊。有大椆樹。本堅枝密。
其僧將法衣往樹欲挂。其樹忽爾開而隹[:#AS-FBEC:●]云之。儼然掩
合。神力彌縫。乃婚媾長於二子。後一十二年。却至樹邊。樹
開而(闕十四字)有虎鬭菴前。師乃以手約杖驅。而皆弭伏。後之
人因其樹。號椆禪師之寺焉。又改為定晉禪院。禪室山巖。
唯高唯邃。龍池虎穴。左之右之。上至天宮。下窮於地獄。乃
為師之(闕二字)道清以考此凡志求(闕二字)蹤揆度古基。特興
蓋造。從大唐同光元年歲次癸。未七月起功。至天成元年
歲次丙戌九月院成。法堂僧堂廚庫(闕一字)屋竝在巖巒之
下。禪棚石室佛經(闕一字)像安於峭壁之中。木秀山巍。顜(闕
四字)禽(闕一字)獸畔成㣥。洞(闕一字)祥風泉源細水。花芳豔翠。
香逐雲濃。散雨龍寒。飛霜石冷。幽閑異境。大聖所居。古跡
金田。遂重修葺。昔日禪定石室一所。(闕一字)塞無蹤。忽然自
開。收得道具數件。乃是椆禪(闕一字)僧所用之物也。有單梯
一條。
鄰高百(闕一字)倚於巖下。莫知年載。有坐禪棚一所。出於峻
壁之中。下去地一十五丈。於同光三年九月十(闕一字)特然
修換。材木皆新。棚上有阿彌陁佛一尊。聖僧一座。倚子一
隻。蓋一頂。道清覩此聖事。乃全枯意馬。苦楚心猿。又罄勤
忠。焚香發願。別化千人之邑。同修一劫之緣。蓋造高樓。安
排佛像。茲願已集。碑紀微功。所住山中。素無青石。求之莫
有。於天成二年歲次丁亥七月二日。有二龍鬭於寺前。峪
內雷訇電曜。水溢溝穿。現出青石一條。長一丈七尺。琢之
如珉。磨之瑩然。龜頭贔尸[:#AS-FBEE:●]貝。皆獲足矣。建茲福事。際會
明朝。立(闕一字)之功。上歸皇化。君聖臣賢之代。民康鼓腹之
年。牧藪謌而樂乎哉。風雨時而禮何有。三郡潛龍之地。九
州一統之時。帝慕堯風。皇宗舜海。金枝黃鉞。掌鉅鏕之山
河。帝子親王。秉邢臺之旌節。(闕二字)樂業豐稔田疇。民義於
君。君賢於德。罰忠勸善。刑法無差。舉直退私。人滋壽富。皇
天后土。翼助山河。湮毀困窮。皆霑霈澤。浩浩九圍之道。民
無德而稱焉。滔滔六合(闕二字)禹吾無間然矣。滏陽西面。古
跡重興。雲嶺巖前。金園再建。巍峩突矹。插霄漢以廷廷。聳
峻崚嶒。掩蓮宮之鬱鬱。椆禪解鬭之虎。窠穴仍多。賢良造
化之
基。器用不少。凡施功力。暗叶神聰。永彼元規。如蒙聖助。無
私善事。眾慕如歸。利物深緣。易為成就。千門萬戶。自捨家
財。伐木窮山。人心不憚。有邑首都維那三人。次維那十人。
悟身若幻。生務生(闕一字)其構良因。耳相勉導。逐處鄉邑。次
立維那。舉其萬法之門。結會千人之數。各有名氏。鏤之碑
餘。基我邦家。垂諸善則。鄉(闕一字)稟命。動靜咸宜。化召信心。
從風集事。繼千佛之大行。踵百福之遐功。克荷僧徒。捐情
聖業。筠篁志氣。山岳心田。重義輕金。守公奉法。歲寒如一。
運順始終。建碑勒名。以彰成事。邑主沙門(闕三字)心化利上
報皇恩。錄彼聖蹤。請敘文也。沙門宗仁。僧門無藝。儒教荒
疎。自度鉛刀。難鐫寳玉。豈將瓦礫。連布瓊瑤。頻垂雅命。堅
令撰修。兌之既難實錄前志後之(闕四字)所冀殊禎絕瑞。萬
代長存。巨福良因。千年不泯。更顯前事。章句頌焉。
日月遞照。乾覆坤維。四時列序。萬象咸宜。去彼取此。昭德
塞違。天地之心。聖人則(闕五字一)東魏仁君。一匡天下。八表咸
賓。椆禪是敬。悟法情忻。金田刱造。寶輦勤勤。(二)化緣有盡。
聖道多門。或隱或顯。有法有存。畱真設像。資福濟(闕五字)福
利後(闕一字三)一僧堅操。二利俱陳。深山守道。古寺求真。心猿
息慮。苦節於身。巖巒作伴。虎豹為鄰。(四)三業障重。六賊為
親。勤修十善。遠劫良(闕六字)出沈輪。巨善邑會。日用日新。(五)
守澄
守澄。陝州夏縣景福寺沙門。晉乾祐中充左街講論大德。
陝府夏縣景福寺故思道和尚重修寶塔銘(幷序)
竊以理智凝然。真空清淨。三常妙用。十號圓明。點惠燭於
昏衢。起慈心於苦海。冤親暜攝。凡聖齊收。五乘既貫於㣥
生。三藏統包於教理。宏張覺路。大啟元門。金文演解脫之
音。王偈讚無為之法。人天共仰。道俗同遵。咸知生死之源。
頗喻無為之本。即我和尚俗姓師琅琊氏生。丱角出家。三
十成道。夏縣人。和尚道高安遠。德邁琳生。為檀越之福田。
作如來之法眼。深達了義。久議菩提。自然變易之身。曠劫
起凡之德。同塵不染。悲濟有情。現大神通。無妨自在。山中
採木。風雨送來。寺內看經。龍神護助。崢嶸鹿苑。巍峩鷲峯。
一方之瑞色長新。四野之風光景麗。名聞寰宇。譽滿帝鄉。
去(闕一字)德二年十二月二日示滅。其時也。祥雲貫日。天樂
橫空。異香遍於蓮宮。甘露盈於眾木。靈禽噪樹。異獸啼嵒。
悲風飄凡聖之衣。血淚洒人天之目。盡歎無生無滅。皆嗟
有去有來。門徒弟子。哀慟難攀。如喪考妣。空深歲月。幾歷
星霜。寶塔隳殘。無人再葺比邱志德。出家當寺。學業諸方。
持念法華法。聽習中觀論。覩師遺跡。遂發志誠。勸化㣥賢。
重興祖塔。一言道合。盡自迴心。擺脫塵機。同親盛事。捨財
而三事體空。施物而三輪清淨。非上智無以發深誠。非哲
人無以崇斯善。日月昏而再朗。林巒變而常榮。可以添川
鏡之殊祥。可以壯法門之嘉瑞。平觀禹國。坐眺鹽池。千株
之寒柏侵雲。萬嶺之嵐峯挂月。幾多英信。歸心玉石之堅。
數縣良能。懇意給孤之行。殊因告滿。郢伎休工。冀靈聖之
照明。願神祇之鑒祐。况守澄也。謬為釋子。深昧儒功。因閑
暇於禪關。偶苦心於營牖。披書積學。雖無閱市之名。揣拙
成文。麤有奪袍之志。今則既成懇(闕一字)難議堅辭。遂罄荒
蕪。聊為記述。誠有慙於漏落。實無備於徽猷。乃敘銘曰。
先師聖德。神通自然。迥超三界。而出四禪。慈悲願廣。覆廕
鄉川。恒為燈燭。永作舟船。重修寶塔。勢聳雲烟。如山不動。
似海深囦。恩霑沙界。福利人天。遐邇歸依。萬歲千年。
契撫
契撫南唐乾德時沙門。
本業寺記
夫以星池布彩。扶烈宿於元穹。鸖樹收光。運真風於像教。
遠則摩騰入漢。近乃達摩來梁。傳三乘一性之宗。古今恒
爾。指見智無生之忍。人我自除。所以佛依法住。法假人宏。
道本無心。即心悟道。未證斯理。體解如然。喧寂之居。故非
常得。依王水土。事佛缾盂。設戒防身。藏名遠惡。剋修三界。
不止六塵。禀奉四儀。方歸八正。其本業寺者。梁天鑒九年。
有釋淨(闕一字)捨宅為寺。累代廢興。石像既存。鄉人崇信。凡
經亢潦。眾聚祈求。唯奉[:#AS-FBEF:●]□[:#AS-FBEE:●](八[:#AS-FBEC:●]方)[:#AS-FBF0:●]而事家。實遵堯而
慕舜。其民戚戚。其化堂堂。既偶主上垂衣。寰中舉首。山河
秀實。日月光輪。遐邇奔趨。車航輻凑。三教齊興於聖代。一
乘別紀於明朝。非頻婆王而再出如何。非須達多而重生
弗(闕一字)於保大五年。有上元縣近寺眾多檀信(闕一字)義開
寧兩鄉周俊周裼等。雲集(闕一字)
[:#AS-FBEF:●]□[:#AS-FBEE:●](八[:#AS-FBEC:●]方)[:#AS-FBF0:●]方奏請開
善寺僧令安歸寺整葺焚修。蒙先元宗皇帝御批。奉功德
使齊王旨。承省司給牒。重賜開基。再修此寺。江月沈而猶
出。塞雁去而還來。唯酬帝祚之恩。永感乘時之德。爾後召
募四方檀信。共剏伽藍。紺殿光鮮。晨夜之香燈馥郁。青龍
迤邐。寒暄之芳翠聯環。寺主
安上人。俗姓(闕一字)當門人事。開善出家。順義六年。武皇戒
品習筵。經論罷。好虛閒。擬易高蹤。應來眾議。(闕一字)居名跡。
獨質劬勞。執火拾薪。猶希弟子。有上足門人道新道昇道
通道暹道圓等。相次出家。(闕一字)承旨訓。如子奉親。及至經
業該通。昇元受具。甘露之香壇灌頂。如來之戒制持心。戴
日銜恩。(闕一字)山捧國。師資之義。恭效無疲。侍膳之心。始終
曷已。次教化造得正堂廚庫。其有廊屋僧堂。必(闕一字)圓就。
良時已偶。星宇重興。東接文園。昔是儲君之主。西連蔣嶠。
今茲蕭帝之蹤。幾百年而(闕)梵泠音。流傳佛事。一千載之
龍圖闡化。暜遍新皇恩。願戈鋋無討伐之心。願稼穡有豐
登之序。九功樂業。三界同安。長開十善之門。共續五天之
教。金言可顯。磐石恒堅。名籍有圖。遺蹤莫朽。年移事往。紀
德難勝。繼踵宏揚。刻鐫銘石。謹記。時唐乾德五年歲次丁
卯七月十九日建。
白西
白西。江陰人。南唐時沙門。
重光院鐘銘
大唐都省江陰縣重光院。保大三年歲次乙巳六月十八
日銘云。物匡大信。世指何立。九乳樓鏗。三乘雲集。妙利斯
啟。餘功罔及。光澤有唐。良緣永襲。
彙征
彙征善詩文。吳越忠懿王命為僧正。賜號光文大師。著有
詩文集七卷。
上天竺寺經幢記
夫立幢之垂範。乃造塔之濫觴。刊梓刻檀。嫌其易朽。鏤金
鐫碧。慮以難藏。不若挺叱羊射武之貞姿。編貫玉聯珠之
梵語。可大可久。如山如河。尊勝陁羅尼者。花藏貞心。竺乾
祕語。濟善住七生之苦。道闡欲天。感文殊一現之恩。教傳
漢地。舟橫業海。車指迷津。息肩惡道之間。提耳昏衢之內。
拯湮淪於歷劫。延短折於浮生。備載靈編。久彰神應。或置
麗譙之內。或安窣堵之中。或勒在幢間。或表之山上。風觸
而輕塵及物。尚落罪花。日臨而清影到身。猶凋業蔓。克行
盛事。綽有善人。佛弟子吳保容吳鐔。雙驥標奇。二龍竝轡。
壎箎合韻。跗萼聯芳。耨情田而畢使豐登。澄心水而無令
混濁與。會首謂眾人曰。給孤。長者之園苑。香山居士之林
泉。可以同搆善門。寄茲寶地。獨營則其力不逮。眾辦則厥
功易成。遍覓信人。獲錢卅萬。購之貞石。命彼良工。鏨勒精
奇。磨礲細麗。蓮花捧日。雲葉盤空。層層異狀奇形。宛如飛
動。面面真軀聖相。忽謂經行。仰窺鶴表以爭高。側視雁層
而競巧。固可利霑家國。福贊君親。凡施貲財。皆列名氏。承
有為之善力。至無作之真歸。其次滯魄孤魂。銜冤負累。應
念而皆期解網。有心而悉使登車。雖引善以及人。終獲報
以予己。命予序述。式紀歲時。染逸少之鹿毛。摛子雲之蟲
篆。文質包羞於君子。辭華有靦於外孫。且曰。昔也鐵墖。傳
芳。聞諸河朔。今也石幢蕆事。見之浙陽。彼則受福於人寰。
此則譬心於佛道。以今况古。一何遼哉。時乙未歲冬十二
月壬寅朔十一日記。(二幢同)供使衙書寶幢手殷承訓。(左幢)書
幢記僧儀月。(右幢)吳越國王造。(末行題五大字竝正書)
