欽定全唐文卷一百九十二
楊炯(三)
遂州長江縣先聖孔子廟堂碑
法象莫大於天地。變通莫大乎四時。懸象著明。莫大乎日
月。備物致用。莫大乎聖人。夫子諱某。字仲尼。魯國鄒人也。
龜龍負讖。帝鴻驅八翼之軒。魚鳥呈文。天乙降三分之璧。
五十二戰。權輿驟帝之基。二十七征。草昧馳王之業。平域
中之禍亂。掃天下之虔劉。以盛德大業之尊。當開階立隧
之重。及其山崩海竭。日薄星迴。歷數不還。謳謠遂遠。元子
賓周而建國。二王之車服可尋。上卿翼宋而承家。三命之
衣冠再襲。是故陰陽混合。洩符瑞於平鄉。宇宙氤氳。灑休
徵於闕里。龍準而龜背。月角而雷聲。有軒帝之殊姿。有殷
王之異表。山開遁甲。尼邱落於紫垣。星掌巫咸。鉤鈐墜於
蒼陸。淨光童子。來遊姬旦之郊。乾象明靈。下俯庖犧之國。
十五而志學。三十而有成。申下問於伯陽。屈帝師於郯子。
天為木鐸。九州知發號之期。吾豈匏瓜。一國有來蘇之望。
嘗登委吏。稍踐中都。天下可臨。諸侯取則。以之禮而國定。
司空之官以成禮。以之義而國平。司寇之官以成義。掌山
林於夏典。物得其生。聽獄訟於秋官。人忘其死。大夫亂法。
仍行兩觀之誅。陪臣執權。即問三雍之罪。強公室。弱私家。
敘君臣。明長幼。用能使犧牲秬鬯。不登闤闠之庭。羽戟旌
旄。不列壇場之位。當斯時也。三光薄蝕。九土分崩。夷狄有
君。中華無禮。周京赫赫。成康之至教蔑聞。魯國巖巖。賢聖
之餘風巳墜。河圖未出。吾道不行。周流八方。經營四海。治
亂運也。窮通命也。荷天下之至聖。仍逢盜跖之軍。仗天下
之至和。猶有匡人之逼。德生於我。樂天命而何憂。文不在
茲。臨大難而無懼。使仁者必信。安有伯夷。使智者必行。安
有王子。豈三千擊水。牛蹄不能鼓橫海之鱗。九萬摶風。雞
羽不能扇垂天之翼。然後上不臣天子。下不事諸侯。乘殷
之輅。服周之冕。或屈伸於季孟之閒。或動靜於魚龍之際。
下學而上達。將聖而多能。博而無名。信而好古。察殷周之
禮樂。損益可知。觀杞宋之文章。賢才不足。數年學易。伏羲
龍馬之圖。三月聞韶。媯帝鳳凰之典。信存乎德。術數貫於
神明。意見乎時。制作侔於造化。已所不欲。則一言可以終
身。人之莫違。則一言可以兦國。惡鄭衞之亂雅樂。惡利口
之覆邦家。榮辱定於樞機。襃貶存乎牘。精誠密召。北辰
開紫掖之星。福應全來。中極敷元雲之氣。乃若知幽明之
故。見天地之心。有感而遂通。不行而克至。年當甲子。潛知
啟漢之萌。音叶宮商。預察兦秦之兆。星移大火。追責天司。
月入陽街。無勞雨備。季桓子羵羊之井。推水石之禎祥。陳
惠公集隼之庭。驗蠻夷之貢賦。然後歷三辰而玉步。照四
極而金聲。坐於緇帷之林。浮於亶州之海。門生七十。仰天
路以無階。弟子三千。望宮牆而不入。哲人之能事畢矣。先
王之至德行矣。配乎二象。不能遷必至之期。參乎兩曜。不
能稽非常之動。南遊楚國。遂聞衰鳳之歌。西狩魯郊。獨下
傷麟之泣。夫子周靈王二十一年冬十月庚子生。至魯哀
公十有六年夏四月已丑卒。凡享年七十二。於今一千餘
歲。泰山頹而梁木壞。微言絕而大義乖。傳饗祀於百家。奉
琴書於十代。秦始皇見登牀之讖。始亂衣裳。魯恭王看壞
壁之書。猶聞絲竹。漢圖起於六千日。賜金之禮載優。魏德
行於五十年。刻石之風未泯。述文武者。皆憲章於聖人。修
學校者。僉折衷於夫子。自韋鞲玉歷。毳幕瑤圖。皇天無皂
白之徵。戎狄起豺狼之釁。摧六律。絕笙竽。塞師曠之耳。天
下之人廢其聽矣。散五彩。滅文章。膠離朱之目。天下之人
黜其明矣。我高祖神堯皇帝因三靈之寶歷。藉萬國之歡
心。風起北方。月行中道。削平宇宙。戢干戈於羊馬之年。彈
壓華夷。照文物於龍蛇之代。太宗文武聖皇帝昇瑤壇於
曲洛。受玉版於平河。經天緯地。盪海夷嶽。坐元宮而密轉。
紫微光帝宅之尊。戴黃屋以深居。赤縣列神州之貴。今上
天無私覆。道不虛行。馭六氣而平太階。乘八風而制㣥動。
星連月合。層臺有觀朔之勞。海晏河移。直筆有書祥之倦。
封泰山而禪梁甫。千載同歸。敞衢室而築明堂。百靈咸秩。
雲行雨施。品物流形。天尊地卑。乾坤定矣。若乃虞夏商周
之禮。考正朔而三遷。東西南北之人。混風聲而一變。環林
拂日。映高柳而對扶桑。圓海澄天。走鯤池而涵象浦。粵以
乾封元年。有詔追贈夫子為太師。咸亨元年。又詔州縣官
司營葺學廟。憑風雲於異代。照日月於殊途。逝者有知。歿
而無朽。如綸如綍。大君施號令之嚴。匪樸匪雕。上宰極司
存之敬。長江令楊公。宏農華陰人也。即華山公之孫。大將
軍之子。朱宮帶地。明河一葦之西。黃闕中天。神嶽千花之
北。山川壯麗於區宇。人物繁多於海內。齊九龍而闊步。一
門鍾豹變之榮。襲五公而長驅。四代赫蟬聯之祉。出忠入
孝。誕秀興賢。冠蓋城邑。池臺鐘鼓。英靈輻輳。鏘鏘萬玉之
門。嘉瑞駢羅。濟濟千金之子。是故北方多士。太一壯其魁
梧。南國仙人。中書偉其端雅。椅桐可仰。丹漆兼施。照明月
於胷懷。吐清風於襟袖。臧武仲之智。卞莊子之勇。可以為
大臣矣。韓尚書之臨八座。發跡下邳。卓太尉之踐三階。來
從密縣。自操刀入仕。聞魯邑之絃聲。解劒分司。察豐城之
寶氣。汝陰徐令。人號無雙。河內王君。時稱未有。飛雪千里。
不能改松柏之心。名都十城。不能動夷齊之行。先是殊方
暴客。常嚴鉅野之兵。絕磴奸豪。每縱黃池之虣。數州常以
為弊。歷政所不能移。行人為之聚眾。耕父由其釋耒。公英
謀獨斷。銳氣無前。奮一劒以戮元兇。馳單車而躡遺噍。道
旁牛馬。並屬羅衡。縣內神明。皆稱傅炎。若乃山林猛獸。動
星象而垂文。江漢貙甿。鼓風飈而作氣。城門六閉。未防虞
吏之災。都市三言。終有山君之暴。公雄心裂眥。壯髮衝冠。
按東海之金刀。飛北斗之石箭。岡巒不擾。有符劉孟之城。
坑穽無虞。更似童君之邑。自非愛人猶子。視物如傷。豈能
躬斬兇渠。親除災害。與夫赤繩不用。道被於瑕邱。桴鼓希
聞。化移於京洛。可同年語哉。然後示之以禮義。陳之以庠
序。憑三時之閒暇。興役鳩工。視四野之川原。依城負郭。青
泥險磴。斜連白馬之關。赤岸長波。遠注黃牛之峽。懸四方
而開益部。照參伐於天光。賦三錯而闢梁州。絕岷嶓於地
德。背山臨水。掩全蜀之膏腴。望日占星。採公宮之法度。丹
牆數仞。吐納雲霞。椽柱三間。蔽虧風雨。瑠璃曉闢。東宮雀
目之窗。玳瑁朝懸。西漢蛇鱗之桷。圖光芒於北斗。聖質猶
生。赫符彩於連珠。宏姿可想。至於月衡月準。山額山庭。偘
偘星文。堂堂日角。莫不向之如在。疑遊北上之山。望之儼
然。似矚東流之水。博士助教某等。西州聞望。南國英靈。駭
飛兔於文場。躍雕龍於筆海。揚雄博識。神遊象繫之端。李
郃幽通。思入璣衡之表。每至韶光令月。朱鳥乘春。爽氣高
天。元龜送歷。瓊籩玉豆。中堂奉先聖之儀。石磬金鐘。南面
習諸侯之禮。華陽曾子。鼓篋來遊。蜀國顏生。摳衣請學。絃
歌在側。還昇武騎之臺。禮樂居前。重覩文翁之室。祁祁茂
德。濟濟時英。聖人千載之風。儒者一都之會。丞主簿尉某
等。青田戒露。望華蓋而長鳴。綠地生風。下仙閭而直轡。大
夫貞節。還居內史之丞。文學明經。猶歷南昌之尉。鄉望某
等。王孫獵騎。騁原隰之盤遊。公子文鋒。敘江山之體勢。符
偉明以都官謝職。逢有道而相推。趙元淑以郡吏從班。見
司徒而不拜。僉以鄉閭少事。風月多懷。命童子於靈臺。就
門人於相圃。冬禮春詩之化。再造雙川。淹中稷下之風。一
匡三蜀。若夫平南壯烈。沈流水於裁碑。逐北勳庸。登燕山
而刻頌。庾太尉新亭之墓。尚有黃金。鄭康成通德之門。猶
存白瓦。况乎功苞大象。績被蒼生。豈使銘典闕如。音塵不
嗣。是則雕牆峻宇。列冠蓋於宜城。塞陌填街。考春秋於太
學。小人狂。不知所以裁之。夫子文章。今可得而言也。詞曰。
西崑玉闕。南海金堂。惟惚惟恍。一陰一陽。三辰赫赫。九土
茫茫。太極天帝。神州地皇。驪連上古。混沌中央。降及軒頊。
終於夏商。四時玉斗。五緯珠囊。聖德千載。淳風八荒。天開
赤籙。日照青光。識協金匱。兵符玉璜。化隆文武。澤盛成康。
天子穆穆。諸侯皇皇。春秋代謝。宗社危兦。帝典無象。人倫
不綱。山河命德。天地興祥。禮樂三變。文明一匡。原承少典。
祚啟成湯。吹律丹鳳。銜符白狼。三仁去國。再命循牆。不有
積善。其何以昌。降靈鄒邑。誕哲平鄉。月角摛彩。星鈐吐芒。
文行忠信。恭儉溫良。或默或語。能柔能剛。學而不厭。師亦
何常。通禮明德。尊賢毀方。古之君子。昔者明王。道協公旦。
神交帝唐。攝官從事。服冕端章。示之以德。臨之以莊。澤如
春雨。威若秋霜。男女斯別。尊卑克彰。時逢板蕩。運屬栖遑。
入齊損味。居陳絕糧。登山極目。臨水徜徉。無道斯隱。舍之
則藏。季孫大賚。敬叔揄揚。問官郯子。受樂師襄。神明協贊。
雅頌鏗鏘。紫麟遙集。丹鳥遠翔。生靈水火。家國舟航。功符
日用。德協天長。倏嗟崩嶽。奄歎摧梁。昧昧神道。悠悠彼蒼。
書開壞宅。讖識登牀。與代輕重。因時弛張。氊裘黼黻。沙漠
壇場。璣衡慘[:#AS-9C65:⿰丨⺊]
[:#AS-FBED:●]
[:#AS-FDE8:●]。載籍膏肓。汾河水白。晉
野星黃。軒電臨斗。殷雷入房。九圍臣妾。八極城隍。東序西
序。上庠下庠。粵惟銅墨。寶號金箱。靈山地輔。德水天潢。芝
蘭秀出。羔鴈成行。玉匣孤劒。瑤臺驌驦。懲奸挫右。濟猛移
蝗。風傳積石。道被滄浪。絲言渙汗。經葺相望。夏井蓮植。秋
窗桂芳。繡楹文玤。綺綴明璫。四注飛閣。三休步廊。禮行釋
菜。敬盡明薌。圖非有若。地異空桑。伏羲書契。女媧笙簧。匏
土金石。珪琮璧璋。高門程鄭。碩學王楊。威儀秩秩。宮徵瑲
瑲。山棲烏鳥。水宿鴛鴦。蜀門荷戟。江津濫觴。落星高堰。明
月回塘。丹碑不朽。清廟無疆。
大唐益州大都督府新都縣學先聖廟堂碑文(幷序)
敘曰。銀衡用九。天門壓西北之荒。銅蓋虛三。地戶坼東南
之野。迴七星於上列。太清不能潛混茫之機。環四海於中
州。巨塊不能秘生成之業。聖人有以見天下之賾。擬諸形
容。聖人有以見天下之動。行其典禮。靈圖廣運。百姓日用
而不知。神理潛行。萬方樂推而不厭。古者熊山南眺。金崇
橫上帝之居。鳳穴西臨。玉室考元皇之宅。五龍乘正。按天
讖以希微。六羽提衡。驗星謠而汗漫。洎乎尊盧赫胥之代。
驪連栗陸之君。皇名邁於上元。帝圖始於中葉。莫不憑三
靈之寶位。鼓舞陰陽。藉六合之尊名。財成宇宙。未有貴而
無位。博而無名。大禮由其再造。大樂出其一變。蕩蕩乎民
無得而稱焉。巍巍乎其有成功者也。若夫司徒立勳於天
地。還承帝嚳之家。微子開國於商周。仍纂成湯之業。雖元
禽歷數。推移於景亳之都。而白馬旗常。赫奕於風邱之國。
由是千年有屬。萬物知歸。乾坤合而至德生。日月會而明
靈降。奎婁胃昴。風驅白虎之精。角亢房心。雲鬱青龍之祉。
君王異表。儀石紐而法丹陵。輔相宏資。壯皋陶而圖子產。
豈止鑿就元象。摛光芒於北斗之宮。括成地形。騰瑞氣於
東山之曲。非天下之至精。其孰能與於此。神冥造化。德合
陶鈞。獲沖用於生知。運幽機於性道。窮庶事之終始。協庶
品之自然。覩者不識其靈。仰者不知其德。步三光於太極。
昭曜三門。含萬象於中區。聲明萬國。惟深也能通天下之
志。惟幾也能成天下之務。非天下之至神。其孰能與於此。
道尊德貴。挫銳同塵。始於中都宰。終於大司寇。能使長幼
異節。男女別途。路無拾遺。器不雕偽。奸雄獨立。初明兩觀
之誅。政教未行。仍赦同狴之罪。盟齊侯而歸四邑。夷不亂
華。黜季氏而覆三都。家無藏甲。非天下之至剛。其孰能與
於此。青光歇滅。赤籙衰微。一匡為海岱之尊。一戰有河防
之霸。故得三王不相襲。禮兦於寇戎。五帝不相沿。樂入於
河海。是以哀生靈之板蕩。痛㝢縣之分崩。歷聘諸侯。栖遑
異國。其為大也。法象莫之能容。其為高也。黎元莫之能覩。
時非我與。遂厄宋而圍陳。道不吾行。終樂天而知命。非天
下之至柔。其孰能與於此。泰山不辭土壤。故能成其高。滄
海不讓細流。故能成其大。自季孫之賜我也。交益親矣。自
敬叔之乘我也。道彌尊矣。於是歷郊社之所。考明堂之則。
金人右對。仍觀太祖之階。斧扆前臨。還訪周公之位。然後
刪詩書而續易象。動天地而感鬼神。運百代之舟車。開千
齡之戶牖。是故雷精日角。聞道德而摳衣。月頰山庭。奉琴
書而撰杖。非天下之至文。其孰能與於此。智以藏往。有感
而必通。神以知來。無微而不照。論五行於帝輔。潛觀太皞
之先。揆七廟於天災。預察釐王之過。星流十月。徵歷象於
衰周。日泛三江。採謳謠於霸楚。神無方而易無體。聖人通
變化之津。河出圖而洛出書。聖人悟興兦之兆。非天下之
至明。其孰能與於此。極天蟠地之禮。周旋揖讓之規。百神
於是會昌。二儀以之同節。非禮無以別父子兄弟親疎之
序。非禮無以辨君臣上下長幼之位。本之於元氣。徵之於
太古。德足以法於九圍。道足以周於八極。服先王之制度。
黜紅紫而無施。斂上帝之明威。感風雷而有變。非天下之
至恭。其孰能與於此。五行四氣十二月。還相為本。五聲六
律十二管。還相為宮。至音將易同和。廣樂與神明合契。盛
於中國。還陳武象之容。奄有四方。自得文王之操。南風奏
雅。知大舜之溫。北里宣淫。體殷辛之暴。非天下之至和。其
孰能與於此。悲夫。日中則昃。動靜之常也。月滿則虧。盈
虛之數也。自太平王佐。委龍翰於芳年。禮樂霸臣。摧虎文
於華月。則知天之將喪也。則知道之將廢也。雖復頹山壞
木。兆悲歌於兩楹。夏棟周牆。陳盛制於三禮。猶使文明炤
爛。百王知察變之機。鐘石鏗鏘。萬代挹希聲之樂。信可謂
備物致用。立成器以為天下利者。莫大於聖人也。既而三
河失統。九州之寶幣不歸。四塞提衡。萬里之長城繼作。星
祅日祲。乾象暗而恒文乖。禮壞樂崩。彝倫斁而舊章缺。洎
夫碭山休氣。潛膺赤帝之圖。沛國真人。密召黃星之錄。尊
褎成之厚級。殷崇聖之榮班。學校於是大興。文武由其不
墜。年當晉宋。運距周隋。泰山覆而崑崙倒。天柱傾而地維
絕。三重赤暈。還開爭戰之端。千里黃埃。洊有干戈之務。亂
罹瘼矣。黔首何依。王室蠢然。蒼生無主。閭閻帀地。今來為
講武之場。荊棘參天。昔日作談經之巿。皇家撥亂返正。應
天順人。鼓之以雷霆。潤之以風雨。馳⺭[:#AS-FBED:●]毚槍而掃穢。上
廓鵬雲。決河海以澄奸。下清鼇極。今天子握大象。運洪鑪。
星重輝。海重潤。乾迴北列。垂衣裳於太紫之宮。日出東方。
備法駕於中黃之道。混沌之無天無地。盡入提封。伯陽之
有物有象。咸乘禮節。太階三襲。明瑞氣於朱符。中極四游。
法祥
光於玉燭。東膠西序。雲閣蓬邱。國號陶唐。家成鄒魯。遂使
西山童子。陳歌謠於璧水之前。南國老人。受几杖於環林
之下。乾坤之大德行矣。皇王之盛節明矣。江茆鄗黍。晨昏
薦帝之祥。鳳穴麟州。晷刻因天之瑞。乘輿乃選吉日。協靈
辰。詔風伯以行觀。促雷師而出豫。房為天駟。仍施列缺之
鞭。斗為帝車。即動招搖之柄。奠玉帛。奏金絲。登介邱。下梁
甫。擁神休而尊明號。莫之與京。按玉冊而考銀繩。於斯為
盛。於是迴輿轉旆。臨曲阜之郊畿。駐蹕停鑾。訪雲壇之軌
跡。若使九原可作。大君得廊廟之才。千載有知。夫子託風
雲之會。即以乾封元年。追贈太師。禮也。咸亨元年。又詔曰。
宣尼有縱自天。體膺上哲。合兩儀之易。為億載之師表。顧
惟寢廟。義在欽崇。諸州縣廟堂及學館有破壞幷先來未
造者。遂使生徒無肄業之所。先師闕奠祭之儀。久致飄零。
深非敬本。宜令州縣。速加營葺。新都學廟堂者。奉詔之所
立也。因三農之暇。陳複道之規。考幃帳於西京。訪埃塵於
東魯。梅梁桂柱。深沈風雨之津。鏤檻文㮰。曠望江山之表。
納流雲於上棟。白日非遙。披濁霧於中階。青天在矚。雕鐫
暐煜。窮妙飾於重欄。山海高深。盡靈姿於反宇。門生偘
偘。如倍文杏之壇。冑子鏘鏘。若預崇蘭之室。每至南方二
月。草樹華滋。蛇陸三秋。風煙搖落。莫不列蘋蘩於上席。行
禮敬於質明。奠椒桂於中尊。敬神明於如在。爾其邑居重
複。原野平蕪。出江干之萬里。入參星之七度。龜城藹藹。煥
繁霞於百尺之樓。蛟浦澄澄。洗明月於千秋之水。文翁舊
學。日往年歸。劉禪平堂。烟荒霧慘。武侯龍伏。猶觀八陣之
圖。壯士弛崩。仍辨五丁之石。左巴右獠之勝域。陸海三江
之奧壤。大都督周王。天皇第八子也。元元繼天而作。降仙
才於玉斗之庭。武昭應運而生。開霸業於金城之域。五潢
高暎。流滋液於咸池。十日旁羅。散光華於若木。星懸帝子。
遙澄井絡之郊。岳列天孫。遠控彭門之野。姬公以明德之
重。行寶化於周南。曹植以懿親之賢。發金聲於魯北。通議
大夫行長史南陽來恆。隋十二衞大將軍榮國公之元子。
申侯太岳。鎮其靈襟。傅說長河。昭其神彩。龐士元聚西申
之逸羽。始踐題輿。管公明絆東道之雄姿。初臨別乘。朝議
大夫守司馬宇文紀。左衞將軍靈州都督之次子。台門鼎
族。傳呼棨戟之榮。玉質金相。海若河宗之寶。庾冰清識。得
嚴令而非常。桓溫貴遊。無郗公而不樂。縣令鄭元嘉。滎陽
人也。東周玉裔。北海金宗。列矛戟之森森。吐風流而蒨蒨。
尺兵不用。瑕邱有上德之君。枹鼓希聞。洛陽有神明之宰。
丞京兆韋德工主簿扶風馬仁礪尉清河張嗣明北地傅
懷愛等。荊藍灼爍。鄧杞扶疎。許元度入風月之清關。郭林
宗獲神仙之妙境。南昌晦跡。共梅福而齊衡。左部韜真。與
喬元而等列。博士張元鑒助教費仁敬等。碧雞雄辯。則滄
海沸騰。白鳳宏辭。則煙霞噴薄。一州聞道。親居典學之官。
四子乘風。來聽中和之曲。圓冠列侍。執巾舄於西階。大帶
諸生。受詩書於北面。泮宮之上。更開通德之門。小學之前。
復見華陰之市。鄉望等魚文驥子。震耀於平原。漢女巴姬。
駢羅於甲第。杜陵亭長。終成輔相之才。桐鄉嗇夫。且著廉
平之號。莫不公私務隟。即聽絃歌。陰雨時閒。仍觀俎豆。逍
遙城郭。拜夫子之靈祠。髣髴風塵。見夫子之遺像。天道之
璣衡莫測。下問書生。陽精之遠近未知。來求小子。當仁不
讓。思齊於上古之名。遊聖難言。有媿於中郎之石。其辭曰。
太虛寥廓。洪罏噴薄。上綴三宮。旁清八絡。元精獨化。聖人
攸作。鼇柱為居。龍門是託。爰清爰淨。惟寂惟寞。(其一)龜讖韜
名。魚圖表靈。火紀雲紀。天正地正。君臣禮制。宇宙輝明。文
武既沒。成康遂行。㣥飛海水。若羽天星。(其二)玉筐曾裔。金符
遠系。鐘石雖遷。山河不替。乾坤降德。陰陽合契。虎嘯風清。
龍騰雲逝。三元載停。萬方攸濟。(其三)魯道既昏。[:#AS-92F9:⿰帛⿱丿糸]
[:#AS-92F9:⿰帛⿱丿糸]若存。祿移公
室。政在私門。學而方仕。謙而彌尊。聽之也厲。即之也溫。義
責齊國。刑懲季孫。(其四)多能惟聖。道廢惟命。天下莫容。諸侯
走聘。至於是邦。必聞其政。仁義立身。溫恭成性。不圖為樂。
終悲擊磬。(其五)九野八方。栖栖遑遑。從周返魯。考夏觀商。先
王道術。夫子文章。可久可大。為龍為光。星衡入室。月準升
堂。(其六)智周通塞。神兼語默。頎然而長。黯然而息。漢承周運。
胡兦秦國。察往知來。研精茂德。無必無我。自南自北。(其七)萬
象皆尊。千靈共同。惟變所適。居常待終。樂天知命。匪我求
蒙。北辰之北。東海之東。百王遺訓。萬世餘風。(其八)時兦玉斗。
運鍾陽九。周井龍沈。秦原鹿走。生人卷舌。道路鉗口。禮樂
崩頹。典章殘朽。萬邦請命。三靈授手。(其九)日角昇圖。星精應
符。載揚風教。重闡規模。數遷三國。年當五胡。星芒夜指。日
暈朝枯。環林摧折。璧沼荒蕪。(其十)赫矣高皇。粵若稽古。丕哉
文皇。照靈下土。地維旁綴。乾紘上補。鯤化三千。龍飛九五。
爰有列聖。重規襲矩。(其十一)我君文思。念茲在茲。金鏡
八海。珠囊四時。三雍九室。秋禮冬詩。絳帳語道。青衿質疑。
載垂仙渙。廣創靈祠。(其十二)披圖按籍。遠求陳跡。玉檻煙開。
金窗雨闢。晬儀偘偘。雲居寂寂。弟子摳衣。門人避席。階列
簠簋。庭羅絲石。(其十三)地接臨卭。山橫劒峯。滇池躍馬。沮澤
蟠龍。中望擊節。高門叩鐘。陰靈肸蠁。文雅雍容。書池必變。
坐席常重。(其十四)今還古往。寂寥無尚。泰山既頹。吾將安仰。
梁木斯壞。吾將安放。異代風行。殊塗影響。敢立言而徵聖。
冀得意而忘象。(其十五)
少室山少姨廟碑銘(并序)
臣聞崑崙西北之天門也。則五帝處其陽陸。三王居其正
地。泰山東南之日觀也。則秦皇刻其石銘。漢帝探其玉策。
故知建都邑。正方位。劃崇墉。刳濬洫。必憑天地之險。然後
四海為家。擁神休。尊明號。協時月。同量衡。必致山川之祠。
然後㣥神受職。少室山者。山岳之神秀者也。憑河圖而括
地。用遁甲以開山。發揮宇宙之精。噴薄陰陽之氣。壁立而
千仞。削成而四方。北臨恆碣。猶如聚米。南望荊衡。纔同覆
簣。共工觸皇天之八柱。未足擬議。龍伯釣溟海之三山。無
階想像。考於含神霧。白玉猶存。驗於山海經。黃花不落。其
名有序。則太室西偏。其位可知。則嵩高佐命。若乃乾坤之
所合。雷雨之所交。仰[:#AS-8850:⿰足⿸厂⿱田坴]七星之野。俯鎮三河之曲。朝市臨
於域中。樞機正於天下。六合交會。於是乎有天帝之下都。
九州名山。於是乎有靈仙之窟宅。臣謹按少姨廟者。則漢
書地理志嵩高少室之廟也。其神為婦人像者。則古老相
傳。云啟母塗山之妹也。昔者生於石紐。水土所以致其功。
娶於塗山。家室所以成其德。后宗之位。象南宮之一星。外
戚之班。比西京之列傳。惟幾不測。其道無方。騁神變而揮
霍。降精靈而肸蠁。亦猶蔣侯三妹。青谿之軌跡可尋。虞帝
二。湘水之波瀾未歇。何止祠稱丁婦。廟號滕枯。少女宅於
西宮。夫人館於南嶽。山臨白岸。空聞石室之靈。浦對青崖。
獨有金臺之異。若斯而已矣。時更魏晉。數歷周隋。四望於
是莫修。八神以之無主。炎涼代序。寧觀俎豆之容。霜露沾
衣。非復絃歌之地。國家乘天造之草昧。屬人謀之與能。奄
有大寶。遂登神器。天地水火之無象。則女媧氏補之。於是
乎鍊其五石。東西南北之失位。則神農氏立之。於是乎甄
其四海。天皇貴與天乎合德。富與地乎侔貲。窮變化之理。
盡神明之數。伏犧畫卦。唯觀鳥獸之文。黃帝垂衣。蓋取
乾坤之象。利兼於成器。功周於備物。瑤臺美化。闡邦國之
風猷。銀牓嘉聲。茂君親之典禮。稱才子者八族。則叔獻季
貍。有亂臣者十人。則太顛閎夭。若夫圓邱方澤。所以享天
神地祇。複廟重檐。所以序文昭武穆。命秩宗之位。分太宰
之官。考虞夏之質文。定殷周之損益。其大禮有如此者。高
陽有飛龍之樂。始會八風。帝舜有儀鳳之音。初調九奏。后
夔典其教。制氏辨其聲。鐘磬笙竽致其和。尊卑長幼成其
序。其廣樂有如此者。太微營室。明堂布政之宮。白獸蒼龍。
象魏懸書之法。下應猶草。王言如絲。北辰而拱衆星。南面
而朝天下。其為政有如此者。糾萬人者。施之以八刑。詰四
方者。戒之以三典。畫衣不犯。載酒無冤。免禽獸於網羅。納
寰瀛於軌物。其恤刑有如此者。周人之養國老。始闢西膠。
漢氏之召諸生。初開太學。辟雍所以行其禮。泮宮所以辨
其教。童子五尺。羞稱霸后之臣。冠者六人。惟述明王之道。
其文德有如此者。涼風至。司馬於是乎陳兵。太白高。將軍
於是乎宜戰。乘斗杓而誓旅。出星門而杖鉞。莊周稱天子
之劒。舉之按之。呂望言聖人之兵。如風如雨。其武功有如
此者。稽其殷令。有文犀利劒之效珍。考其周書。有茲白乘
黃之騁力。東漸西被。南馳北走。盧敖之窮觀六合。不出於
城隍。陶侃之飛入八門。未遊於仙室。其疆理有如此者。察
璿璣而孚大運。天迴地游。吹玉律而部人時。陽動陰靜。煙
雲蕭索而合彩。日月淑清而啟旦。豈直鳳巢阿閣。入軒后
之圖書。魚躍中舟。稱武王之事業。其休徵有如此者。然則
囊括混沌。發揮生靈。大庭不足使驂乘。驪連不足使扶轂。
可以會玉帛。可以答靈祇。行聖人之大孝。既郊祀而宗祀。
昭帝王之盛節。亦因天而事天。猶復下聽輿人。旁求故實。
以為唐堯五載。無聞太室之儀。殷帝八遷。未卜王城之地。
是用陳圭置臬。建周后之兩都。詔蹕鳴鑾。巡漢皇之中岳。
熒惑先列。招搖在上。隱天而動地。欱野而歕山。旌旗則日
月運行。鐘鼓則雷風相薄。道伊闕。據轘轅。怡然肆望。邈乎
周覽。壯靈山之雲雨。仍求載祀之經。對閒寢之邱墟。思秩
無文之禮。於是降天渙。命司存。因其舊跡。葺其新廟。詳費
務。議工徒。下隴蜀之名材。致荊藍之寶玉。易者言乎悅使。
人忘其勞。詩者歌乎子來。成之不日。東西轇轕。南北崢嶸。
繡栭兮雲楣。光昭耀兮奪目。桂棟兮蘭橑。氣氤氳兮襲人。
皎日登於綺疏。奔星下於閨闥。珠簾[:#AS-827B:●]匣。上高閣而三休。
金柱銀楹。步長廊而中宿。窮山海之[:#AS-9061:⿰王褱]寶。盡人神之壯麗。
豈直河庭貝闕。俯瞰馮夷之都。洛水瑤壇。旁臨宓之館。爾
其巖嶂重複。岡巒左右。青霞起而照天。白露生而帀地。餘
基隱嶙。仍知萬歲之亭。古木摧殘。尚辨三花之樹。明公舊
祀。棟宇岧嶢。仙女層臺。風煙爛漫。軒轅之訪大隗。先求牧
馬之童。太一之徵少君。直下乘龍之使。夫峻極也。天帝因
而會昌。夫降神也。景福由其興作。於是乎昭之以明德。聽
之以和聲。可以羞澗溪沼沚之毛。可以奠潢汙行潦之水。
聰明正直。唯鬼神而有知。玉帛犧牲。在誠信而無媿。日之
吉。靈之來。蜺為旌兮翠為蓋。雷為車兮電為策。鼓之以南
箕。風嫋嫋而先路。潤之以西畢。雨冥冥而洒道。其始至也。
若海靜山空。曈曈曨曨。昭白日於扶桑之東。其少進也。若
移星轉漢。燦燦爛爛。吐明月於瀛洲之半。佩珠璣而玓瓅。
襲羅縠而飄颻。建晨興之寶冠。踐遠遊之文履。命儔兮嘯
侶。徙倚兮徘徊。㣥賢畢集。衆靈咸至。有西華之紫。有中黃
之素女。華山之上。明星遠燭。陽臺之下。暮雨潛通。或瓊室
以飛霞。或銀臺而薦樂。天孫忽降。暫停支石之機。神女相
歡。即起投壺之電。左侍右衞。則甲申之瓊石。乙已之
蘭蕭。妍倡妙伎。則憑悅之清歌。幽靈之鼓瑟。樂章既闋。禮
容斯備。迴風兮雲旗。入不言兮出不辭。荷衣兮蕙帶。倏而
來兮忽而逝。惟神享德。降百福而無疆。惟嶽配天。視三公
而有典。昔者夏后氏之乘四載。曾開宛委之圖。周穆王之
御八龍。猶紀弇山之石。况乎上照下漏。地平天成。人主宅
中。旁羅於㝢縣。山靈顯位。密邇於神州。豈使令德不傳。頌
聲無紀。由是三天降策。有南霍之升儲。八丈鐫銘。有西王
之服道。魏國鍾繇之字。惟勒歲年。晉家張載之文。遂成明
制。其詞曰。
上帝有命。皇天無親。樹之元后。以牧蒸人。光宅六合。懷柔
百神。德成郊祀。禮備宗禋。(其一)軒稱配永。崑墟帝出。堯號則
天。汾陽詔蹕。觀人設教。協時同律。有感必通。無文咸秩。(其
二)皇家啟聖。受命於天。上鍊五色。旁疏百川。開階運斗。宅
海乘乾。王母益地。周公卜年。(其三)天子建德。重規疊矩。聖敬
日躋。宗文祖武。範圍三極。和平萬宇。率由舊章。粵若稽古。(
其四)璇宮夜敞。銀牓朝開。德象陰月。聲符震雷。山河翼戴。
星緯鹽梅。能事畢矣。乾元大哉。(其五)治定制禮。功成作樂。日
月旂常。夏殷正朔。德澤天外。文明地角。氣白星黃。風搖露
濁。(其六)
兩京畿甸。五載巡遊。馳驅太一。部列蚩尤。將見大隗。爰尋
許由。迴鑾躑躅。寓目周流。(其七)鬱鬱靈鎮。巖巖積石。直上五
千。去天三百。帝休非遠。真經可覿。石室徘徊。瓊膏滴瀝。(其
八)山維地德。神即陰靈。瑤姬逐雨。玉女隨星。陰陽不測。黍
稷非馨。倏忽年代。荒蕪廟庭。(其九)旁求祀典。載垂天渙。始詔
林衡。俄成壯觀。紫梲星錯。丹梁霞煥。似對青溪。如遊白岸。(
其十)文貍赤豹。電策雷車。隱隱中道。訇訇太虛。遂停龍駕。
永託神居。天迴地止。霧歇雲除。(其十一)衆靈睒目[:#AS-FBED:●]易。㣥仙
容與。衡岳夫人。漢濱遊女。洛川解佩。天河弄杼。顧慕招攜。
繽紛儔侶。同氣同聲。爰笑爰語。(其十二)于以采蘋。南澗之濱。
于以采藻。于彼行潦。日吉兮辰良。浴蘭湯兮沐芳。揚枹兮
拊鼓。奠桂酒兮椒漿。神其醉止。降福穰穰。(其十三)
