欽定全唐文卷一百八十八
韋承慶
承慶字延休。贈幽州都督思謙子。舉進士。補雍王府參軍。
累遷太子司議郎。長安初為司僕少卿。轉天官侍郎。修國
史。拜鳳閣侍郎同鳳閣鸞臺平章事。神龍初坐附張昌宗
配流嶺表。起授辰州刺史。入為祕書員外少監。以修武后
實錄功封扶陽縣子。又撰武后紀聖文。加銀青光祿大夫。
遷黃門侍郎。未拜卒。贈祕書監。諡曰溫。
靈臺賦
歲已殫。夜向闌。風威勁。霜氣寒。月斜臨於棟首。河半落於
簷端。心耿耿而不寐。魂[:#AS-87E7:⿻焭丶]
[:#AS-87E7:⿻焭丶]而未安。乃振衣危
坐。隱几太息。繹思於今古之津。佇懷於天地之域。粵若天
分地開。古往今來。物之播焉成萬品。人之生也配三才。伊
生人之為貴。咸賦職於靈臺。彼靈臺者。含粹而起。惟神所
止。想四大之樞機。執五成之端揆。統精靈之往復。括性命
之終始。坎憑慧而宣聽。離假明而暢視。六儀竦而承尊。百
骸運而為使。若眾星之拱璿極。猶列國之宗玉扆。夫其鼓
動陶甄。範圍涵育。質微用廣。如土圭之準盈縮。精靈器要。
譬灰琯之
調涼燠。撫二儀之斡運。必用此而休復。閱庶類之區分。亦
俟茲而大畜。奧室資明於洞戶。飛軒寄轉於輕軸。靈筠挺
防露之篁。孤穎秀捎雲之木。其高也。巍乎峻峙。傑爾孤標。
上干日月。迥冠雲霄。其深也。如海之渟。如淵之邃。窅萬仞
兮沈以清。潛九重兮隱而閟。其平也。周道如砥。君子之夷
局。其險也。蜀門若劍。小人之跂躅。彌性場而極覽。溥情囿
而環矚。鮮開曠而閒凝。多鬱堙而窘促。萌一緒而千變。兆
片機而萬觸。無半刻而恬想。乃終年而汨欲。大木百圍而
窾竅。長河九支而屈曲。怒則烈火扇於衝飈。喜則春露融
於朝旭。懼驚懷其若墜。憂結念其如束。或漫漫而川浮。或
迢迢而山屬。繁襟霧合而烟聚。單思鍼懸而縷續。其騖時
也。似飛蛾淩亂而投明燭。其趨利也。若饑烏聯翩而爭場
粟。力方躓而猶騁。量已傾而未足。吹劍首而聒虞韶。握砆
碔而衒荊玉。纖埃不讓於山阜。巨海見排於井谷。沈浮兮
靡定。去就兮多途。乍排下而進上。忽出有而入無。轉息而
延緣萬古。迴瞬而周流八區。形寥寥於衽席。慮淼淼於燕
娛。乃榮乃華。如馳如驅。甚飛猱之蹻喬木。遇奔兕之逸修
衢。雖杼軸而無已。吾未知其所圖。爾其清濁兩資。臧否兼
司。有縵者而密者。幾附之而益之。勇怯於焉競爽。明晦所
以相欺。或外靜而中躁。或情慍而顏怡。或趣暌而迹偶。或
言信而誠疑。眉睫兩連而相對。山河萬重而在茲。莫覩其
深沈之實抱。徒見其俯僂之虛姿。類陰陽之不測。匹神鬼
之難期。不可審之以權量。不可卜之以蓍龜。爭度長而自
我。各守勝而為師。設皇綱而懸帝制。張地絡而舉天維。雖
眾條之所檢轄。在斯軔而不能持。徵善惡於遙祀。訪賢愚
於㣥冊。軒昊用之而司契。堯舜守之而光宅。湯武任之以
為王。桓文仗之而作伯。宏聖道者謂之周孔。肆凶德者攝
為桀跖。體仁成曾史之行。毓智舉良平之策。六國起爭交
之端。三方構鼎峙之跡。政焚書而騁暴。巨誦典而崇僻。嚭
讒胥而獲誅。靳譖原而受斤。軻發匣而揮匕。如睨楹而抗
璧蕭朱始諧而末釁。餘耳初好而終隙。寵包詐而眤躬。牢
蘊邪而附石。究迴穴於今古。鬱繽紛於載籍。匪外物之所
嬰。諒乃心之攸敵。若乃無損無益。不盈不沖。湛虛明其若
鏡。坦宏量其如空。靜凝神而合道。動應物而收功。得至無
於象外。垂妙有於寰中。既脗合而懸解。且兼忘而大同。象
罔之珠易索。[:#AS-8867:⿳士冖䂞]籥之用無窮。入窅冥而超宇宙。翔寥廓而
矯樊籠。斯上聖之神理。邈先幾而感通。諒凡情之靡得。徒
仰止於余衷。至於宅義依仁。棲貞履順。崇禮讓之扃闥。聳
溫恭之牆仞。赴角[:#AS-FBEC:●]是壑而全忠。處龍鄉而執信。情居損
而能酌。時處遯而無慍。(一作道在恒而不振)遊書圃而摭芳。挹文河
而澡潤。循雅度而成則。服嘉言而遣吝。乃懿士之清規。實
吾人之所徇。持弱操而知勉。飭微躬而底慎。思不忮而不
求。絕相靡而相刃。慨投筆而長想。聊綴音於末韻。
枯井賦
粵若天生五材兮一不可棄。水包六府兮萬人攸利。汙樽
抔飲兮變其淳樸。鑿井汲泉兮興其繪事。六十四卦兮表
其名。二十八宿兮列其位。伯益創而功立。重華浚而德備。
故有神邱玉檻。仙苑銀牀。浪華浮潤。醴泉味芳。永康則金
精化鳥。曲阜則土怪成羊。感至誠於漢將。通瑞氣於吳王。
若乃懸繘下垂。抽缾上出。窮百丈之幽祕。極九重之邃密。
由中夏而浹外區。自帝王而周庶匹。接壤鄰甸。駢閭比室。
咸賴此以資生。必待斯而養質。隨大小而周用。任多少而
取實。環終始兮歷古今。積歲時而[:#AS-92F9:⿰帛⿱丿糸]月日。湯七載而無減。
堯九年而不溢。一家曠兮靡寧。寸路虛而有䘏。運其功兮
信廣。收其利兮焉畢。及夫欄傾甃毀。土陷泉沈。滋液中耗。
汙泥上侵。古桃顦顇兮無色。枯桐零落兮罷陰。霜霰積兮
空園冷。荊棘攢兮荒徑深。昔時之所趨挹。疇日之所窺臨。
皆指新而競往。䍐存舊而來尋。豈唯見嗤於射鮒。諒亦興
歎於無禽。如使崩壞重修。堙泉更渫。澄汰汙滓。鑒觀清冽。
擬畫處之蓮房。除哭者之茅絰。近類濟人之井。遠分夏后
之穴。若澗溪之始注。猶泛濫之初決。當給養之不窮。寧酌
甘而先竭。亂曰。有通有塞兮道之恒。時用時舍兮業方宏。
疏而洩兮甘潤騰。壅而竭兮汙泥增。彼幽涸兮如重啟。濟
窮渴兮良所能。
明堂災極諫疏
文明垂拱後。執政者未滿歲率以罪去。大抵皆惡逆不道。
夫構大厦濟巨川。必擇文梓艅艎。若亟毀而敗。則是用朽
木乘膠船也。臣謂陛下求賢之意切。而取人之路寬。故一
言有合而付大任。夫以堯舉舜。猶歷試諸艱。况庸庸者可
超處輔相。以百揆萬機畀小人哉。
上東宮啟
臣承慶言。伏以殿下國之儲貳。主器承祧。百姓繫心。萬方
延首。行一事天下所瞻。出一言天下所聽。動靜不可以不
慎。進退不可以不思。固須數引正人。詢謀得失。使忠言日
聞於耳。善事每關於心。所為合度。必自知其過。如此。則正
心起。邪心息。德業日新。聲聞彌廣。福祿可以長守。榮位可
以久安。若諂諛在側。忠良不進。意有所向。則合詞稱善。言
未出口。則同聲稱美。有非莫悟。有過莫知。便自為神睿聰
明。超絕今古。驕溢之漸。常必由之。伏願特留睿情。每存規
誡。聞過必改。見善必行。朝夕孜孜。常恐不及。則邦家是賴。
天下幸甚。進德修業。大易垂文。說禮敦詩。春秋所貴。尚書
云。念終始。典于學。禮云。玉不琢。不成器。人不學。不知道。孔
子曰。吾嘗終日不食終夜不寢以思無益。不如學也。殿下
昔在藩邸。耽讀典墳。論道觀書。匪朝伊夕。自升儲貳。已歷
炎涼。侍讀承言。稍以稀簡。雖睿姿天挺。神明生知。器業自
然。非求外獎。然更加研勵。彌益風猷。伏願數召儒生。勤修
學藝。縑緗不離於左右。披閱無捨於光陰。使日知所未知。
月聞所未聞。凡在匹夫。苟能強學。猶可以高取名譽。坐致
簪纓。况殿下以儲后之尊。而能留心於學。德音之美。固無
得而稱焉。畋獵馳騁。敗德之源。必須順動。不可以盤遊無
度。至於從禽逐獸。絕野馳原。駿足雲飛。輕弧電舉。當其適
意。豈憚艱危。無險不陵。無深不赴。忽然奔馬委轡。猛獸逸
㣥。致驚駭之憂。貽顛墜之患。雖有所悔。如何可及。夫以千
金之子。猶且坐不垂堂。况在萬國之貞。豈可不思重慎。殿
下初升儲位。養德春闈。理宜靜默自居。文史為務。不可數
為遊縱。以損德音。尚書云。內作色荒。外作禽荒。酣酒嗜音。
峻宇雕牆。有一於此。未或不兦。伏願詳覽古今。以為鑒戒。
殿下驅使之人。每於北門召入。如此等色。皆是憸利小人。
緣得供奉祗承。自謂別蒙恩幸。外則妄為威福。內則專事
諂諛。巧媚百端。以求顏色。日為一事。時進一言。漸漬纖微。
遂成瑕累。此之浸潤。最難覺察。特須斥遠屏黜。不宜親近
左右。殿下皇儲國嗣。帝子天孫。府庫充盈。宮室崇麗。但使
不為鄙僻。不作奢淫。凡所營求。有司畢備。何藉此等。別有
祗承。今南衙官寮。皆是搢紳士子。或耆年舊德。博識洽聞。
或雅望英材。修身潔行。莫不策名委質。奉事殿下。自非陪
扈法仗。不得一奉宸顏。豈有僕隷輿臺。而可特承恩盼。伏
願一皆杜絕。勿許更至宮闈。所見者唯端士正人。所聞者
唯詩禮典誥。則邪孽無由而起。咎悔無從而生。睿德彌高。
休聲日遠。伏見今年六月三十日令書。以崇文館中學士
極少。令賓客庶子詹事及宮官五品以下各舉所知。令出
已來。日月已久。官寮所舉。咸已進名。迄至於今。更無進止。
殿下敦崇學藝。廣訪時英。天下四方。莫不欣悅。文學之士。
飭躬待問。而淹歷時序。未有指歸。朝中搢紳。咸謂殿下徒
有其聲。而無其實。私談竊議。頗盈眾口。但令出惟行。理非
虛設。舉能進善。其事不輕。一降令書。終年寂寞。天下英髦。
誰不解體。此乃欲益反損。應是更非。伏願與賓客庶子等
量宜早為處分。事或不可專決。亦須速以聞奏。不可淹延。
致招誹議。今關隴之外。蕃夷寇竊。國家將申弔伐。大興師
旅。轉輸給用。糜費日多。聖上內恤黎元。外憂疆埸。宵衣旰
食。惕慮兢懷。殿下在國為儲君。在家為長子。事兼家國。何
以自寧。至於居處服翫。飲食聲樂。並請務從省約。以助聖
上憂勞。不可每事豐華。自為安逸。儲副之尊。士庶瞻仰。雖
宮闈務簡。不資每日坐朝。至於朔望之辰。諸王賓客咸萃。
皆欲親承睿旨。肅奉宸儀。伏見秋冬以來。累月不曾一坐。
恭已之義。竊謂有虧。伏願每至此朝。特臨法仗。則殿下無
晏安之逸。㣥寮有趨奉之歡。臣聞體寬裕之德者。在乎納
諫。懷忠貞之極者。期於盡節。是知君以不諱昭其美。臣以
無隱達其誠。固君臣之大義。古今之通道。伏惟殿下挺叡
研幾。凝貞毓照。處帝王之元子。為億兆之副君。當其冊命
之初。天下含齒戴髮。童兒牧䜿。莫不歡忻踴躍。抃舞謳歌
者。以殿下至德至仁。克忠克孝。故能上當天意。下應人心。
雖夏邦建啟。周朝立誦。不之及也。但能行之以道。守之以
仁。居安慮危。在滿防溢。一日三省。一事九思。知稼穡之艱
難。省宮苑之遊翫。正辭雅誥。每關心術。女[:#AS-FBED:●]于聲亂色。不
留聰明。忠讜者引而親之。便佞者屏而遠之。則可以長主
宗鬯。永在國本。照黃離以保元吉。居蒼震而享利貞。臣出
自膠庠。即參藩邸。微班再易。馳年十變。短才弱翰。濫蒙甄
獎。書記文章。特受恩寄。洎乎嗣登銀牓。復得忝侍銅闈。俯
存簪履之餘。仰攀鱗羽之末。蕩蕩鴻澤。霑濡不已。區區淺
志。答效無階。所以輸罄心源。瀝盡肝血。奉芻蕘之片議。獻
狂瞽之一言。庶輕露馳聲。薄滋於少海。纖塵驟影。微助於
瑤山。逆耳儻伸。觸鱗甘罪。無任悾款之至。謹奉啟以聞。
重上直言諫東宮啟
臣聞太子者。君之貳。國之本也。所以承宗廟之重。繫億兆
之心。萬國以貞。四海屬望。殿下以仁孝之德。明睿之姿。岳
峙泉澄。金貞玉裕。天皇升殿下以儲副。寄殿下以監撫。欲
使照無不及。恩無不覃。百僚仰重曜之輝。萬姓聞洊雷之
響。夫君以人為本。人以食為命。君非人無以保其位。人非
食無以全其生。故孔子曰。百姓足。君孰與不足。百姓不足。
君孰與足。自頃年以來。頻有水旱。菽粟不能豐稔。黎庶自
致煎窮。今夏亢陽。米價騰踴。貧窶之室。無以自資。朝夕遑
遑。惟憂餒饉。下人之瘼。實可哀矜。稼穡艱難。所宜詳悉。天
皇所以垂衣北極。殿下所以守器東宮。(一作朝)為天下之所
尊。得天下之所利者。豈惟上元之幽贊。亦百姓之倚命也。
百姓危則社稷不能獨安。百姓亂則帝王不能獨理。故古
之明君。飽而知人飢。溫而知人寒。每以天下為憂。不以四
海為樂。今關隴之外。凶寇憑陵。西土邊甿。凋喪將盡。干戈
日用。烽柝荐驚。千里有勞於饋糧。三農不遑於稼穡。雖蜂
蠆之小毒。亦足以煩師旅而擾邊隅矣。殿下為臣為子。乃
國乃家。為臣在於竭忠。為子期於盡孝。在家不可以自逸。
在國不可以自康。一物有虧。聖上每留神念。三邊或梗。殿
下豈不兢懷。况當養德之秋。非是任情之日。伏承北門之
內。造作不常。翫好所營。或有煩費。倡優雜伎。不息於前。鼓
吹繁聲。亟聞於外。既喧聽覽。且黷宮闈。兼之僕隷小人。緣
此得親左右。亦既奉承顏色。能不恃賴恩光。作福作威。莫
不由此。若不防慎。必有愆非。倘使微累德音。於後悔之何
及。書云。不作無益害有益。此皆無益之事。固不可躭而悅
之。臣又聞在上不驕。高而不危。制節謹度。滿而不溢。高而
不危。所以長守貴。滿而不溢。所以長守富。是知高危不可
不慎。滿溢不可不持。易曰。君子終日乾乾。夕惕若厲。無咎。
敬慎之謂也。在於凡庶。能守而行之。猶可以高振聲華。坐
致榮祿。殿下有少陽之位。有天挺之姿。片善而天下必聞。
小能而天下咸服。豈可不為盡善盡美之道。以取可久可
大之名哉。伏願博覽經書。以廣其德。屏退聲色。以抑其情。
靜默無為。恬虛寡欲。非禮勿動。非法不言。居處服玩。必循
節儉。畋獵游娛。不為縱逞。正人端士。必引而親之。便僻側
媚。必斥而遠之。使惠聲溢於遠近。仁風翔於內外。則可以
克享終吉。長保利貞。為上嗣之稱首。奉聖人之鴻業者矣。
臣昔參朱邸。忝膠東之藩吏。晚侍清宮。叨望苑之儲寀。每
得親承睿盼。側奉宸規。出入銀牓之前。旦暮銅樓之下。小
人頂戴。無以勝恩。區區淺誠。竊不自已。古人恥其君不及
堯舜。臣亦願陛下超於啟發。是以[:#AS-FD55:●]進狂言。庶有裨於萬
一。微生萬死。實無限於三泉。謹啟。
長孫訥言
訥言。儀鳳時人。
箋注廣韻序
此製酌古沿今。無以加也。然古傳之已久。多失本源。差之
一畫。詎惟千里。見炙從肉。莫究厥由。輒意形聲。固當從夕。
及其晤矣。彼乃乖斯。若靡馮焉。他皆倣此。傾佩經之隙。沐
雨之餘。楷其紕繆。疇茲得失。銀鉤創閱。晉豕成㣥。盪櫛行
披。魯魚盈貫。遂徵金篆。遐泝石渠。略題會意之辭。仍記所
由之典。亦有一文兩體。不復備陳。數字同歸。惟其擇善。勿
謂有增有減。便慮不同。一點一畫。咸資別據。其有類雜。並
為訓解。傳之不謬。庶埒箋云。
劉審禮
審禮。徐州彭城人。貞觀中歷左騎衞郎將。遷工部尚書檢
校左衞大將軍。儀鳳三年副中書令李敬元討吐蕃。敗被
執。卒於吐蕃。贈工部尚書。諡曰僖。
議釋道不應拜俗狀
一。竊見王者尊敬神祇。神祇之類尊佛弟子。是以明其遠
致。尊其所尊。抑從拜禮。愚謂未可。
一。比見官人承詔不拜王師。非是師賤下人。乃以敬其主
教。出家僧眾。染衣除髮。異俗標形。承佛綸言。為國崇福。君
父致敬。不禮其身。僧披法衣。不拜君父。
一。竊見神象所立。因人作形。形已作成。人還返敬。豈以因
人所立。則不致尊。若不致尊。立之何用。佛以遺教。付囑國
王。王之所立。王還尊敬。如王不敬。立之何益。
一。竊見承先代之後者。立居百王之上。道士等身披老君
之法服。口傳老君之法言。同俗致拜。恐乖其禮。謹議。
賈大隱
大隱。太學博士公彥子。儀鳳中為太常博士。終禮部侍郎。
駁周悰立崇先七廟議
臣竊準秦漢皇太后臨朝稱制。并據禮經正文。天子七廟。
諸侯五廟。蓋百王不易之義。萬代常行之法。未有越禮違
古。而擅裁儀注者也。今周悰別引浮議。廣述異文。直崇臨
朝權儀。不依國家常度。升崇先之廟而七。降國家之廟而
五。臣聞皇圖廣闢。實崇宗社之尊。帝業宏基。實等山河之
固。伏以天步多艱。時逢遏密。代天理物。自古有之。伏惟皇
太后親承顧託。憂勤黎庶。納孝慈之請。垂矜撫之懷。實所
謂光顯大猷。恢崇聖載。其崇先廟室。合同諸侯之數。國家
宗廟。不合輒有移變。臣之愚直。並依正禮。周悰之請。實乖
古儀。
