欽定全唐文卷二百十三
陳子昂(五)
諫刑書
承務郎守右衞曹參軍臣陳子昂謹頓首昧死上言。臣聞
昔者聖人務理天下者。美在太平。太平之美者。在於刑措。
臣伏見陛下務太平之理。而未美太平之功。賤臣頑微。竊
惑下列。臣前蒙天恩召見。恩制賜臣曰。既遇非常之主。何
不進非常之策。臣草木微品。天恩降休。伏刻肌骨。不敢忘
捨。今陛下創三皇之業。務三皇之理。大統已集。神化光明。
雖伏羲神農。昔有天下。誠未足比。臣敢不竭節以效愚忠。
臣聞自古聖王謂之大聖者。皆云尚德崇禮。貴仁賤刑。刑
措不用。謂之聖德。不稱嚴刑猛制。用獄為理者也。故周有
天下八百餘歲。而惟頌成康。漢有天下四百餘歲。而獨稱
文景。皆由幾致刑措者也。何則。刑者政之末節。非太平之
資。臣竊考之於天。天貴生成。驗之於人。人愛生育。旁稽於
聖。聖務勝殘。皆不云以刑為德者。然則聖王養天下者。固
當上務順天。下務濟人。不天不人。不可謂理。故曰惟天為
大。唯堯則之。又曰唯天地萬物父母。唯人萬物之靈。亶聰
明作元后。元后作人父母。然則為人父母。固當貴於德養。
不可務於刑殺。臣伏惟陛下聖德至大矣。應天受命。有三
皇之功。順人正位。有三皇之業。拜圖巡洛。有三皇之符。專
名顯號。有三皇之冊。明堂神構。萬象宣威。風雨順時。百穀
昌熟。可謂足為萬代之規也。今天下百姓。抱孫弄子。鼓腹
以望太平之政矣。陛下為天地父母。固將務德以順養之。
登於太和。以協皇極。今陛下之政。雖盡善矣。然太平之理。
猶屈於獄官。何以言之。太平之朝。務上下樂化。不宜亂臣
賊子。日犯天誅。比者大獄增多。逆徒滋廣。愚臣頑昧。初謂
皆實。乃去月十五日。陛下特察詔囚李珍等無罪。明魏真
宰有功。召見高正臣。又重推元萬頃。百寮慶悅。皆賀聖明。
臣乃知亦有無罪之人掛於疎網者。陛下務在寬典。獄官
務在急刑。以傷陛下之仁。以誣太平之政。臣竊私恨之。賴
陛下又獨決天斷。寬蕩㣥刑。死囚張楚金郭正一弓彭祖
王令基等。以凶惡之罪。特蒙全活。朽骨更肉。萬死再生。天
地人祇。實用同慶。何以知之。臣伏見去年八月以來。天苦
霖雨。自陛下赦李珍等罪。天朗氣晴。又九月十八日。明堂
享會。慶雲抱日。五彩紛郁。龍章竟天。萬品咸觀。宇宙同慶。
又其月二十一日。恩勅免楚金等死。初有風雨。變為景雲。
司刑官屬。皆所共見。臣聞陰慘者刑也。陽舒者德也。慶雲
者喜氣也。臣伏考之洪範。驗之六經。聖人法天。天亦助聖。
休咎之應。必不虛來。陛下法天垂仁。天助陛下仁化。獄吏
急法。則慘而陰雨。陛下赦罪。則舒而陽和。君臣歡娛。則喜
而見慶雲。天意如此。陛下豈可不承順之。夫刑者怒也。不
可以承喜氣。今又陰雨。臣恐過在獄官。況陛下明堂之理。
本以崇德。配天之業。不以務刑。今垂拱法宮。且猶議殺。布
政衢室。而未措刑。賤臣頑愚。尚疑未可。況巍巍大聖。光宅
天下哉。今者繫獄囚徒。多極法者。道路之議。或是或非。陛
下何不悉召見之。自詰其罪。罪真實者。顯示明刑。罪有濫
者。嚴誅獄吏。使天下咸服。人知政刑。以清太平之基。用登
仁壽之域。豈非至德克明哉。昔鄧太后以天降旱。親決洛
陽獄囚徒。良史書之。而以為德。況陛下大聖億萬。超於鄧
后者乎。夫獄吏不可信。多弄國權。自古敗亡。聖王所誡。陛
下萬代之業。千載之名。固不可使竹帛書之。有虧於此也。
伏願熟察。以美太平之風。賤臣不勝愚懇忠憤之至。輒投
諫匭昧死上聞。
諫政理書
月日。梓州射洪縣草莽愚臣陳子昂謹冒死稽首再拜獻
書闕下。臣子昂西蜀草茅賤臣也。以事親餘暇得讀書。竊
少好三皇五帝霸王之經。歷觀邱墳。旁覽代史。原其政理。
察其興亡。自伏羲神農之初。至於周隋之際。馳騁數百年。
雖未得其詳。而略可知也。莫不先本人情。而後化之。過此
已往。亦無神異。獨軒轅氏之代。欲問廣成子以至道之精
理於天下。臣雖竒之。然其說不經。未足信也。至殷高宗亦
延問傅說。然纔救弊。未能宏遠。自此之後。殆不足稱。臣每
在山谷。有願朝廷。常恐沒代而不得見也。豈知霑沐聖化。
未夭天年。幸得遊京師。覩皇風。親逢大聖之詔布於天下。
問於賢士大夫曰。何道可以調元氣。賤臣孤陋。誠未足知。
然臣竊觀自古帝王。開政之原備矣。未有能深思遠慮獨
絕古今如陛下者也。故賤臣不勝區區。願竭固陋。以聞見
言之。雖未足對揚天休。然或萬一有可觀者。敢冒昧闕庭
奏書以聞。伏惟皇太后陛下少加察焉。臣聞之於師曰。元
氣者。天地之始。萬物之祖。王政之大端也。天地之道。莫大
乎陰陽。萬物之靈。莫大乎黔首。王政之貴。莫大乎安人。故
人安則陰陽和。陰陽和則天地平。天地平則元氣正矣。是
以古先帝代。見人之通於天也。天之應乎人也。天人相感。
陰陽相和。災害之所以不生。嘉祥之所以遂(一作並)作。則(一
作遂)觀象於天。察法於地。財成天地之道。輔相天地之宜。
以左右人。於是養成㣥生。奉順天德。故人得安其俗。樂其
業。甘其食。美其服。陰陽大和。元氣以正。天瑞降。地符昇。風
雨以時。草木不落。龜龍麟鳳。在郊藪矣。洎顓頊唐虞之閒。
不敢荒寧。亦克用理。故其書曰。百姓昭明。協和萬邦。黎人
於變時雍。乃命羲和。欽若昊天。歷象日月星辰。敬授人時。
和之得也。至夏德衰亡。殷政微喪。桀紂昏暴。亂於天道。殺
戮無罪。放棄忠良。遂竭天下之力。殫天下之貨。作為瑤臺。
起乎瓊室。極荒淫之樂。窮耳目之玩。傾宮之女。至數千人。
竒伎淫巧。以億萬計。信巫鬼。聽讒邪。遂為糟邱酒池炮烙
之刑。一朝牛飲者三千人。龍逢不勝其憂。諫而死。箕子不
堪其憤。囚為奴。是以陰陽大乖。天地震怒。山川鬼神。發見
災異。疾疫大興。妖孽並作。而桀紂不悔。卒乃滅亡。和之失
也。逮周文武創業。順天應人。誠信忠厚。加於百姓。德澤休
泰。興乎頌聲。成康之時。刑措三十餘年。天人之道始和矣。
幽
厲之末。復亂厥常。苛慝暴虐。詬黷天地。百川沸騰。山冢崒
崩。人以愁怨。疾厲為作。故其詩曰。昊天不傭。降此鞫凶。昊
天不惠。降此大戾。不先不後。為瘥為瘵。天地生人之理。復
悖於茲矣。嗚呼。豈不哀哉。豈不哀哉。近者有隋氏。亦不克
終厥初。隋高帝之有天下也。以六合為家。方將對越天人。
傳之萬代。至煬帝承平。自以貴為天子。富有四海。欲窮宇
宙之觀。極遊宴之樂。以為人主之急務也。於是乃鑿御渠。
決黃河。自伊洛之閒而屬之揚州。生人之力既弊。天地之
藏又洩。煬帝方欣然以為得計。將後宮綵女數百千人。遂
泛龍舟。遊三江五湖之閒。當其得意也。視天下如脫屣爾。
其後百姓騷弊。災變數興。吏人貪暴。其政日亂。陰陽感怒。
彗孛以出。煬帝不悟。自以為天下安於泰山。方率百萬之
師。而有事於遼東。當時山東。父子不得相保也。天厭暴政。
人懷亂亡。故遼東之役未歸。而中國之難已起。身死逆手。
宗廟以隳。其故何哉。逆天人之理也。是以臣每察天人之
際。觀禍亂之由。跡帝王之事。念先師之說。昭然著明信不
欺爾。不意陛下以大聖之慮。見天人之心。將欲調元氣之
綱。返淳和之治。自非陛下合天地之德。有日月之明。誰能
眇然遠思。欲求大和於元氣哉。此昔者伏羲氏之所以本
天人而為三皇首也。愚臣暗昧。不勝大願。願陛下為大唐
建萬代之策。恢三聖之功。傳乎子孫。永作鴻業。千百年閒。
使繼文之主有所守也。非甚無道。不失厥嗣。陛下可不務
之哉。臣伏見天皇大帝得天地之統。封於泰山。盛德大業。
與天比崇矣。然尚未建明堂之宮。遂朝上帝。使萬代鴻業。
今猶闕然。臣愚意者。豈非天皇大帝知陛下聖明。必能起
中興之化。留此盛德。以發揮陛下哉。不然。何所與讓而未
作也。今陛下欲調元氣。睦人倫。躋俗仁壽。興風禮讓。捨此
道也。於何理哉。故臣不勝區區螻蟻之誠思。願陛下念先
帝之休意。恢大唐之鴻業。於國南郊建立明堂。使宇宙黎
元。遐荒夷貊。昆蟲草木。天地鬼神。粲然知陛下方興三皇
五帝之事。與天下更始。不其盛哉。昔者黃帝合宮。有虞總
章。唐堯衢室。夏后世室。㣥聖之所以調元氣理陰陽於此
教也。臣雖未學。竊嘗聞明堂之制也。有天地之則焉。有陰
陽之統焉。二十四氣八風十二月四時五行二十八宿。莫
不率備。故順其時月而為政。則風雨時。寒暑平。萬物茂暢。
五穀登稔。元氣不錯。陰陽以和。逆其時而為政也。則水旱
興。疾疫起。蟲螟為害。霜雹成災。陰陽不和。元氣以錯。故昔
者聖人所以為教之大業也。是以臣願陛下為大唐建萬
代之策者。意在茲乎。意在茲乎。陛下若不以臣微而廢其
言。乞以臣此章與三公九卿賢士大夫議之於庭。倘事便
於今。道不違古。即請陛下徵天下鴻生鉅儒。賢良豪傑之
士。博通古今皇王政理之術者。與之按周禮月令而建之。
臣必知天下庶人子來。不日而成也。乃正月孟春。陛下乘
鑾輿。駕蒼龍。載青旂。佩蒼玉。從三公九卿賢士大夫。鴻儒
碩老衣冠之倫。朝於青陽左个。負斧扆。憑玉几。南面以聽
天下之政。於是遂發大號。宣布四方。使各順十二月之令。
無敢有違。乃命太史守典。奉法司天。日月星辰之行。無失
經紀。以初為常。陛下遂躬藉田親蠶。以勸天下之農桑。養
三老五更。以教天下之孝悌。明訟恤獄。以息天下之淫刑。
除害去虐。以正天下之仁壽。修文尚德。以止天下之干戈。
察孝興廉。以除天下之貪吏。矜寡孤獨。疲癃羸老。不能自
存者。賑恤之。後宮美人。非三妃九嬪八十一御女之數者。
出嫁之。珠玉錦繡雕琢技巧之飾。非益於理者。悉棄之。巫
鬼淫祀。誑惑良人者。禁殺之。陛下務以至誠。躬服質素。以
為天下先。愚臣以為不出數年之閒。將見太平之化也。天
人之際既洽。鬼神之望允塞。然後作雅樂。潔粢盛。宗祀天
皇於明堂以配上帝。使萬國各以其職來祭。豈不休哉。臣
伏惟陛下至德明聖。未有能越行此道者也。故臣竊以為
此化一成。則人倫之道自睦。刑罰之原自息。兵革之事不
興。還淳之途可見。仁壽禮讓。稼穡農桑。不言而自致也。是
以賤臣未得為陛下一二論之。何者。聖人之教在於可大
可久者。故臣欲陛下振領提綱。使天下自理也。然臣竊獨
有私恨。陛下方欲興崇大化。而不知國家太學之廢。積歲
月矣。堂宇蕪穢。殆無人蹤。詩書禮樂。䍐聞習者。陛下明詔
尚未及之。愚臣所以有私恨也。臣聞天子立太學。可以聚
天下英賢。為政教之首。故君臣上下之禮。於是興焉。揖讓
樽俎之節。於此生焉。是以天子得賢臣。由此道也。今則荒
廢。委而不論。而欲睦人倫。興禮讓。失之於本。而求之於末。
豈可得哉。況君子三年不為禮。禮必壞。三年不為樂。樂必
崩。柰何天子之政而輕禮樂哉。臣所以獨竊有私恨者也。
陛下何不詔天下冑子。使歸太學而習業乎。斯亦國家之
大務也。臣愚蒙所言。事未曲盡者。恐煩聖覽。必陛下恕臣
昏愚。請賜他日。別具奏聞。
諫用刑書
將仕郎守麟臺正字臣陳子昂謹頓首冒死詣闕上疏。臣
本蜀之匹夫。宦不望達。陛下過意。擢臣草莽之下。升在麟
臺之閣。光寵自天。卓若日月。微臣固陋。將何克負。然臣聞
忠臣事君。有死無二。懷佞不諫。罪莫大焉。況在明聖之朝。
當不諱之日。方復鉗口下列。俛仰偷榮。非臣之始願也。不
勝愚惑。輒奏狂昧之說。伏惟陛下少加察焉。臣聞古之御
天下者。其政有三。王者化之。用仁義也。霸者威之。盛權智
也。強國脅之。務刑罰也。是以化之不足。然後威之。威之不
變。然後刑之。故至於刑。則非王者所貴矣。況欲光宅天下。
追功上皇。專任刑殺。以為威斷。可謂策之失者也。臣伏覩
陛下聖德聰明。遊心太古。將制靜宇宙。保乂黎人。發號施
令。出於誠慊。天下蒼生。莫不想望聖風。冀見神化。道德為
政。將待於陛下矣。且臣聞之。聖人出治。必有驅除。蓋天人
之符應休命也。日者東南微孽。敢謀亂常。陛下順天行誅。
罪惡咸服。豈非天意欲彰陛下神武之功哉。而執事者不
察天心。以為人意。惡其首亂倡禍。法合誅屠。將息奸源。窮
其黨與。遂使陛下大開詔獄。重設嚴刑。冀以懲創。觀於天
下。逆黨親屬。及其交遊。有跡涉嫌疑。辭相逮引。莫不窮捕
考訊。枝葉蟠拏。大或流血。小禦魑魅。至有奸人熒惑。乘險
相誣。糾告疑似。冀圖爵賞。叫(一作刑)於闕下者。日有數矣。於
時朝廷偟偟。莫能自固。海內傾聽。以相驚恐。賴陛下仁慈。
憫斯危懼。賜以恩詔。許其大功已上。一切勿論。時人獲泰。
謂生再造。愚臣竊亦欣然。賀陛下聖明。得天下之機也。不
謂議者異見。又執前圖。比者刑獄。紛紛復起。陛下不深思
天意。以順休期。尚以督察為理。威刑為務。使前者之詔。不
信於人。愚臣昧焉。竊恐非三皇五帝伐罪弔人之意也。臣
竊觀當今天下百姓。思安久矣。曩屬北胡侵塞。西戎寇邊。
兵革相屠。向歷十載。關河自北。轉輸幽燕。秦蜀之西。馳騖
湟海。當時天下疲極矣。重以大兵之後。屢遭凶年。流離饑
餓。死喪略半。幸賴陛下以至聖之德。撫寧兆人。邊境獲安。
中國無事。陰陽大順。年穀累登。天下父子始得相養矣。故
揚州搆禍。殆有五旬。而海內晏然。纖塵不動。豈非天下蒸
庶厭凶亂哉。臣以此卜之。知百姓思安久矣。今陛下不務
元默。以救疲人。而反任威刑。以失其望。欲以察察為政。肅
理寰區。臣愚暗昧。竊有大惑。且臣聞刑者。政之末節也。先
王以禁暴整亂。不得已而用之。今天下幸安。萬物思泰。陛
下乃以末節之法。察理平人。臣愚以為非適變隨時之議
也。頃年以來。伏見諸方告密囚累百千輩。大抵所告皆以
揚州為名。及其窮究。百無一實。陛下仁恕。又屈法容之。傍
訐他事。亦為推劾。遂使奸惡之黨。決意相讎。睚眦之嫌。即
稱有密。一人被訟。百人滿獄。使者推捕。冠蓋如雲。或謂陛
下愛一人而害百人。天下喁喁。莫知寧所。臣聞自非聖人。
不有外患。必有內憂。物理之自然也。臣不敢以遠古言之。
請借隋而況。臣聞長老言。隋之末代。天下猶平。煬帝不龔。
窮毒威武。厭居皇極。自總元戎。以百萬之師。觀兵遼海。天
下始騷然矣。遂使楊元感挾不臣之勢。有大盜之心。欲因
人謀以竊皇業。乃稱兵中夏。將據洛陽。哮闞之勢。傾宇宙
矣。然亂未踰月。而首足異處。何者。天下之弊。未有土崩。蒸
人之心。猶望樂業。煬帝不悟。暗忽人機。自以為元惡既誅。
天下無巨猾也。皇極之任。可以刑罰理之。遂使兵部尚書
樊子蓋專行屠戮。大窮黨與。海內豪士。無不罹殃。遂至殺
人如麻。血流成澤。天下靡然。始思為亂矣。於是蕭銑朱粲
起於荊南。李密竇建德亂於河北。四海雲搖。遂並起而亡
隋族矣。豈不哀哉。長老至今談之。委曲如是。臣竊以此上
觀三代夏殷周興亡。下逮秦漢魏晉理亂。莫不皆以毒刑
而致敗壞也。夫大獄一起。不能無濫。何者。刀筆之吏。寡識
大方。斷獄能者。名在急刻。文深網密。則共稱至公。爰及人
主。亦謂其奉法。於是利在殺人。害在平恕。故獄吏相戒。以
殺為詞。非憎於人也。而利在己。故上以希人主之旨。下以
圖榮身之利。徇利既多。則不能無濫。濫及良善。則淫刑逞
矣。夫人情莫不自愛其身。陛下以此察之。豈能無濫也。冤
人吁嗟。感傷和氣。和氣悖亂。㣥生癘疫。水旱隨之。則有凶
年。人既失業。則禍亂之心。怵然而生矣。頃來亢陽僭。密雲
不雨。農夫釋耒。瞻望嗷嗷。豈不由陛下之有聖德。而不降
澤於下人也。倘旱遂過春。廢於時種。今年稼穡。必有損矣。
陛下何不敬承天意。以澤恤人。臣聞古者明王。重慎刑罰。
蓋懼此也。書不云乎。與其殺不辜。寧失不經。陛下柰何以
堂堂之聖。猶務強霸之威哉。愚臣竊為陛下不取也。且愚
人安則樂生。危則思變。故事有招禍。而法有起奸。倘大獄
未休。支黨日廣。天下疑惑。相恐無辜。人情之變。不可不
察。昔漢武帝時。巫蠱獄起。江充行詐。作亂京師。致使太子
奔走。兵交宮闕。無辜被害者以千萬數。劉氏宗廟。幾傾覆
矣。賴武帝得壺關三老上書。廓然感悟。夷江充三族。餘獄
不論。天下少以安爾。臣讀漢書至此。未嘗不為戾太子流
涕也。古人云。前事之不忘。後事之師。伏願陛下念之。臣不
避湯鑊之罪。以螻蟻之命。輕觸宸嚴。臣非不惡死而貪生
也。誠恐負陛下恩遇。臣不敢以微命蔽塞聰明。亦非敢欲
陛下頓息刑罰。望在恤刑爾。乞與三事大夫圖其可否。往
者不可諫。來者猶可追。無以臣微而忽其奏。天下幸甚。臣
子昂誠惶誠恐死罪死罪。
申宗人冤獄書
臣聞古人言。為國忠臣者半死。而為國諫臣者必死。然而
至忠之臣。不避死以諫主。至聖之主。不惡直以廢忠。臣幸
逢陛下至聖大明。好忠愛直。每正言極諫。特見優容。今陛
下方御寶圖。以臨陽館。崇闡元化。寧濟蒼生。固臣精心潔
意。願陛下至德與三皇比矣。然臣伏見陛下有至聖之德。
左右無至忠之臣。使上下不通。內外壅隔。臣竊懼之。恐後
代或以為聖朝無至忠之臣。故臣敢冒萬死。越職上奏。伏
乞天恩寬臣喘息。畢盡忠言。臣聞上有聖君。下無枉臣。昔
舜誅四凶。堯不罪舜。周公誅管蔡。成王不罪周公。霍光誅
燕王。昭帝不罪子孟。何者。此數公皆為國討賊。為君殄讎。
假雖擅權。猶不可罪。況奉君命而執法者乎。臣伏見宗人
嘉言。有至忠之誠。抱徇公之節。執法不撓。為國殄讎。頃者
逆子賊臣。陰搆禍難。潛圖密計。將危社稷。當時逆節初露。
朝野震驚。賴陛下神武之威。天機電斷。得奉聖決。恭順天
誅。不顧軀命。不避彊禦。唯法是守。唯惡是讎。幸能察罪明
辜。窮奸極黨。使伏法者自首情實。天衢得以清泰。萬國得
以懽寧。誠是陛下神斷之明。抑亦盡忠之效。陛下所以自
監察御史擢拜為鳳閤舍人者。豈不以表其臣節。報其竭
誠。使天下之人知其忠懇者也。當此之時。忠必見信。行必
見明。自謂專一事君無貳也。今乃遭誣罔之罪。被搆架之
詞。陷見疑之辜。困無驗之告。幽窮詔獄。吏不見明。肝血赤
心。無所控告。母年八十。老病在牀。抱疾喘息。朝不保夕。今
日身幽獄戶。死生斷絕。朝蒙國榮。夕為孤囚。臣竊痛之。頃
者至忠。而今日受賂。辜負聖主。憂及慈親。誠足痛恨。臣比
者固知不免此禍。不能度德量力。貪榮昧進。以訟受服。誰
能免尤。向使辭寵讓榮。陳力就列。雷同衆輩。勤恪在公。與
全軀保妻子之臣恭默聖代。臣固知今日未招此患。何者。
古人云。盜憎主人。被堯誅者。不能無怨。頃來執法誅罪。多
是國之權豪。父讎子怨。豈可勝道。親黨陰結。同惡相從。假
使為脯肉。為菹醢。宗誅族滅。肝腦塗地。彼凶讎也。未足以
快其心。況蒙國寵榮。位顯朝列。凶讎切齒。怨黷何窮。臣竊
恐今日之辜。已是讎怨者相結搆矣。陛下至聖明察。豈不
為之降照哉。倘萬一讎誣濫罪。使凶嚚者得計。忠正者見
辜。為賊報讎。豈不枉苦。夫孤直者衆邪之所憎。至公者㣥
惡之所疾。寡不敵衆。孤不勝㣥。㣥誣成罪。聖不能救。自古
所有。非止於今。古者吳起事楚。抑削庶族。以尊楚君。楚國
既強。吳起蒙戮。商鞅事秦。專討庶孽。以明秦法。秦國既霸。
商鞅極刑。鼂錯事漢。諸侯威彊。七國驕奢。將淩王室。錯削
弱其勢以尊漢。景帝不悟。惑奸臣之說。遂族滅鼂氏。以此
三臣。豈不盡忠願保其君。然而身死族亡。為讎者所快。皆
當代不覺。而後代傷之。聖主明君。可不謂之痛傷邪。臣以
嘉言雖無三子之智。竊恐獲罪或與之同。伏惟陛下仁慈
矜憐。憫察其忠。且臣聞漢高祖謀楚。與陳平四萬金。及其
為帝。不問金之出入。何者。立大功者不求小疵。有大忠者
不求小過。所謂聖主之至道者也。陛下豁達大度。至聖寬
仁。觀於漢祖。固已遠矣。齷齪小吏。何足為陛下深責哉。伏
願天恩矜愚赦罪。念功補過。乞將終養老母。獲盡餘年。豈
非聖主之恩。仁君之惠。有禮有訓。善始善終哉。臣於嘉言。
親非骨肉。同姓相善。臣知其忠。然非是邱園之賢。道德之
茂。大雅明哲。能保其身。假使獲罪於天。身首異處。蓋如一
螻蟻爾。亦何足可稱。然臣念其曾一日承恩。蒙聖主驅使。
而不以赤誠取信。今乃負罪見疑。臣實痛之。恐累聖主之
明。傷其老母之壽。身污明法。為後代所悲。臣知其忠。豈能
無惜。所以敢冒萬死。乞見矜憐。臣若言非至忠。苟有僥倖。
請受誅斬。伏表惶怖。魂魄飛揚。
諫曹仁師出軍書
臣伏見詔書發懷遠軍。令郎將曹仁師訊勒以征凶醜。臣
聞古之天子。方建大禮。必先振兵釋旅。以告成功。故漢孝
武皇帝將封禪。乃徵精卒十萬。北巡朔方。略地而還。此蓋
遵古先哲王之禮也。今神皇陛下應天受籙。將欲郊祭天
地。巡拜河洛。建明堂。朝萬國。斯邁古之盛禮也。誠合式遵
舊典。耀武塞上。畢境而還。臣猶慮曹仁師未識典禮。肆兵
長驅。窮極砂磧。不恤士馬。專以務得為利。不以全兵為上。
今朝廷百寮。雖有疑者。無敢言之。臣誠愚昧。不識忌諱。曾
聞事君之道。所貴盡心。心以為非。安可不言。臣料仁師到
雲內城發兵之日。合至九月初到突利城。迴兵之日。合至
十月初。胡地隆冬。草枯泉涸。南中士馬。不耐祁寒。計仁師
所將之馬。從靈州常時所發之處。[:#AS-9BF8:⿰去⻏]迴到雲內城。已行四
千餘里。雲內城中又先未支度。馬既疲瘦。經冬無粟。以臣
愚算。十不存二。若送南中。散就諸州。路程益遠。疲瘦更極。
以臣愚算。十不存五。紫蒙之軍。類例相似。且仁師此行。計
遲發速至。於應會不甚精備。以臣計料。恐未成功。脫若功
未克成。士馬先喪盡。中土求市。卒又難得。且自古與匈奴
戰。非士馬相資不可。臣恐馬既虛用致盡。賊又竄遠未平。
但慮後之謀臣。悔於今事。且古來絕漠。多喪士馬。非臣臆
度。輒敢陳聞。昔漢室以衞青出塞。是時漢馬三十萬疋。旋
師之日。唯餘四萬。四十年不得事匈奴。蓋由此也。臣願陛
下考驗前古。取臣愚誠。望與三公大臣審更詳議。
復讎議狀
臣伏見同州下邽人徐元慶者。父爽。為縣吏趙師韞所殺。
卒能手刃父讎。束身歸罪。議曰。先王立禮。所以進人也。明
罰。所以齊政也。夫枕干讎敵。人子之義。誅罪禁亂。王政之
綱。然則無義不可以訓人。亂綱不可以明法。故聖人修禮
理內。飭法防外。使夫守法者不以禮廢刑。居禮者不以法
傷義。然後能使暴亂不作。廉恥以興。天下所以直道而行
也。竊見同州下邽人徐元慶。(一作徐君光)先時父為縣吏趙師
韞所殺。元慶鬻身庸保。為父報讎。手刃師韞。束身歸罪。雖
古烈者。亦何以多。誠足以激清名教。旁感忍辱。義士之靡
者也。然按之國章。殺人者死。則國家畫一之法也。法之不
二。元慶宜伏辜。又按禮經。父讎不同天。亦國家勸人之教
也。教之不苟。元慶不宜誅。然臣聞昔刑之所生。本以遏亂。
仁之所利。蓋以崇德。今元慶報父之仇。意非亂也。行子之
道。義能仁也。仁而無利。與亂同誅。是曰能刑。未可以訓。元
慶之可顯宥於此矣。然則邪由正生。理必亂作。昔禮防至
密。其弊不勝。先王所以明刑。本實由此。今儻義元慶之節。
廢國之刑。將為後圖。政必多難。則元慶之罪。不可廢也。何
者。人必有子。子必有親。親親相讎。其亂誰救。聖人作始。必
圖其終。非一朝一夕之故。所以全其政也。故曰信人之義。
其政必行。且夫以私義而害公法。仁者不為。以公法而徇
私節。王道不設。元慶之所以仁高振古。義伏當時。以其能
忘生而及於德也。今若釋元慶之罪。以利其生。是奪其德
而虧其義。非所謂殺身成仁全死無生之節也。如臣等所
見。謂宜正國之法。寘之以刑。然後旌其閭墓。嘉其徽烈。可
使天下直道而行。編之於令。永為國典。謹議。
