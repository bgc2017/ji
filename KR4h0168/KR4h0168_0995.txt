欽定全唐文卷九百九十五
闕名(三十六)
故銀青光祿大夫祕書監兼昭文館學士侍讀上
柱國常山縣開國公贈潤州刺史馬公墓誌銘
公諱懷素。字貞規。本原扶風。其先自伯翳馬服。具諸史載。
暨漢南郡太守融。命代大儒。公即其後也。十一代祖機。抗
直不撓。晉御史中丞。扈元帝渡江。家南徐州丹徒。故今為
郡人也。代以學聞。高祖涓。博綜墳典。仕陳為奉朝請。曾祖
法雄。慷慨倜儻。好孫吳。不事筆研。陳橫埜將軍。祖果。願學
禮經。不隕素業。即學士摳之從父兄也。少為尚書毛喜所
知。陳本州文學從事。父文超。果行毓德。精意易道及洪範。
頗曉氣候。貞觀中。以有事遼浿。策名勳府。龍朔初。黜陟使
舉檢校江州尋陽丞。棄官從好。遂寓居廣陵。與學士孟文
意魏令謨專為討論。具有撰著。公即尋陽府君第三子也。
幼聰穎。六歲能誦書。一見不忘。氣韻和雅。鄉黨以為必興
此宗。十五徧誦詩禮騷雅。能屬文。有史力。長史魚承日[:#AS-FBED:●]
盡特見器異。舉孝廉。引同載入洛(闕一字)尚書倉部郎河東
裴炎之。博學深識。見名知人。音旨儀形。海內藉甚。公年甫
弱冠。
便蒙引汲。令與子(闕一字)研覃。遂博遊史籍。無不畢綜。以文
學優贍對策乙科。乃尉郿。無何。丁太夫人(闕二字)憂。即陳學
士宏直曾孫女也。本自名家。貞高博識。公在艱疚。骨立柴
毀。殆不勝喪。服闋。授麟臺正字。少監京兆韋方直。好學喜
士。善飛白書。以公既及冠禮。未嘗立字。遂大署飛白云。懷
素字貞規。扶風之學士也。封以相遺。其為時賢所重如此。
以忠鯁舉除左鷹揚衞兵曹參軍。轉咸陽尉。旹則天太后
大崇諫職。授左拾遺。深盡規諷。尋改左臺監察御史。歷殿
中。彈糾不避彊禦。加朝散大夫。轉詹尹丞。朝論稱屈。遷禮
部員外郎。與范陽盧懷慎隴西李傑俱以清白嚴明。分為
十道按察。以公詞學贍洽。精覈文章。轉授考功員外郎修
文館直學士。遷中書舍人。與李乂同掌黃畫。踰年。檢校吏
部侍郎。實允僉(闕一字)屬朝廷以刑政所急。改授大理少卿。
關畿佇材。除虢州刺史。惠實在人。入為太子少詹事。判刑
部侍郎。加銀青光祿大夫兼判禮部。尋而正除刑部。時稱
慎恤。轉戶部侍郎。上以河南蝗旱。令公馳驛賑給。宣布聖
澤。所至甘雨。使迴拜光祿卿。遷左散騎常侍。轉祕書監。四
部舛雜。頗多殘蠧。公倍加校定。廣內充積。加兼昭文館學
士。與右散騎常侍褚無量。更日入內侍讀。每至宮門。恩勅
令(闕一字)小[:#AS-FBEF:●]([:#AS-FEA1:●]
[:#AS-FBEE:●]爻)[:#AS-FBEC:●]木[:#AS-FBF0:●]上殿。自車丞相已來。殆將千
載。始見此禮。公疇日自序云。慕善嫉惡。好學潔已。自謂不
慚古人。無負幽明矣。直哉是言。不騫厥信。以開元六年三
月十日遘疾。中旨遣御醫賜藥。相望道路。以開元六年七
月廿七日。終於河南之毓材里第。春秋六十。皇上輟朝二
日。舉哀(闕一字)次。乃下制曰。存樹高烈。君子所以立身。沒垂
令名。古人所以貽範。銀青光祿大夫故祕書監兼昭文館
學士侍讀上柱國常山縣開國公馬懷素。越箭含貞。楚材
登用。清芬獨暎。至德可師。自服勤典籍。納訓帷扆。輔朕以
媺道。弼予以正言。允資惠迪。實表泉懿。而曾不憖留。歘焉
彫落。思甘盤之舊學。臨宣明以增歎。興言感愴。用震悼於
厥懷。可贈使持節潤州諸軍事潤州刺史。贈物三百廿段。
米粟三百廿碩。喪葬所須。並令官給。京官六品一人檢校。
公雖累登臺閣。率身儉素。俸祿之資。賙贍親友。及啟手歸
全。家無資產。惟有書數千卷。以為燕翼。以其年十月十三
日。窆於洛陽古城之北原。禮也。有子巽等。雖年在童孺。禮
過成人。棘心欒欒。感於鄰巷。敬勒行事。以旌泉戶。銘曰。
益佐理水。功施生人。羨於馬服。守趙却秦。東京戚貴。南郡
儒珍。德先惟永。奕奕振振。(其一)朝請風素。橫埜矛戟。從事顓
禮。尋陽洞易。公自名家。伏膺經籍。鼓鐘外遠。純漆內積。(其
二)用材南楚。待問東堂。持斧作憲。含香拜郎。再飛禁掖。七
踐文昌。國傳茅土。巷擁旂常。(其三)井春紛綸。桓榮稽古。行儒
師逸。高迹誰伍。公實踵之。堂奧斯覩。匪徒外潤。爰歸內補。(
其四)惟昔殷后。學於甘盤。一期千載。遇君則難。充堂阿那。
其臭如蘭。懿哉夫子。斯言不刊。(其五)仁謂必壽。神期式穀。生
寄雖浮。夜趨何速。寵極韓賜。恩深衞哭。徒望邢山。豈忘喬
木。(其六)崢嶸徂歲。寂歷空岑。白日無影。寒雲半陰。燕城表滅。
漢水碑沈。貞臣之墓。樵牧誰侵。(其七)
大唐故陪戎校尉崔府君墓誌銘
君諱相。清河人也。神農之苗冑。太公之允緒。原夫魚吞呂
釣。應同載以歸周。龍躍崔津。表嘉名以誕慶。曾祖懷。隋任
鄭州司馬。祖文觀。隋任豪州錄事參軍。或六條布政。揚至
德以宣風。或千里輔仁。翊公平以闡化。君高門華緒。閒代
清姿。椅桐吸日月之光。松柏梃風霜之節。方冀南山錫壽。
永駐頹齡。何期北帝遊魂。先悲過隙。嗚呼哀哉。以開元十
年二月廿一日。終於私第。春秋六十有八。夫人丁氏蘇氏
李氏。並母儀婉順。婦德惠和。移鄰之慶早彰。舉桉之驩夙
備。庶期千月。壽保百齡。冀椿鶴而齊年。奄菌蝣而等謝。越
開元十年三月八日。合祔於村西北二里平原。禮也。左榮
澤。右成皋。峨峨飛嶠鎮其前。滔滔黃河灌其後。嗚呼。玉樹
雙埋。金聲兩絕。白日杳而三千歲。黃泉深而幾萬里。悲風
起而松柏哀。冷露泫而蓬蒿泣。嗣子待賓等。瞻天靡訴。叩
地無追。長縈銜索之悲。永結飱荼之苦。銘曰。
東光不駐。西影彌催。崐山玉碎。蘭苑香摧。元霄易掩。白日
難開。母儀夙備。婦德早彰。匣中劍折。鏡裏鸞亡。乾坤載合。
琴瑟重張。森森翠柏。騷騷白楊。千秋播馥。萬代流芳。
大唐故朝散大夫京苑總監上柱國茹府君墓誌銘
君諱守福。京兆人也。蓋周之遺苗。鄭之遠允也。昔六國分
峙。茹姬為魏后之妃。七雄並爭。茹耳為韓王之相。自周歷
漢。洎晉迄隋。朱輪華轂。金章紫綬。代有人矣。曾祖譽。祖宏
善。並耿介清素。遹欽儒風。高蹈邱園。不仕於世。父行本。上
柱國。魁岸長者。風神駿拔。載疇符爵。克著勳庸。君自始成
人。預展心力。出入扃禁。宿衞先朝。武太后時。選補右領軍
衞長上。考滿。授芳州仁里府別將。仍於定陵押當畢。授隴
州大候府果毅。君職雖戎武。而學重儒文。清慎自出於本
心。廉讓實由其天性。書則尤工草隷。算乃妙洞章程。伯英
慙其筆力。宏羊服其心計。藝術超邁。聲華日聞。屬開元祚
興。選舉尤慎。特進王毛仲聞而重之。召為監牧都使判官。
於是隴右巡檢。頻為稱職。遷懷州吳澤府果毅。考滿。擢授
京苑總監。雜掌農衡。考課元最。頻歷數職。判官如故。前後
十餘歲焉。豈非碩人令德。善始善終者也。君幼而聰敏。內
崇正覺。行六波羅蜜。遵不二法門。性之自然。薰羶不咀於
口。天之所授。經戒克銘於心。爰在吏途。雅操彌篤。雖王事
鞅掌。劇務紛綸。而顛沛必依於仁。造次不諐於義。嗚呼。行
之難矣。斯人謂歟。粵以開元十一年四月廿九日。奉使隴
右。道巡監牧。六月二日還至京。六日已亥遘疾。至八日辛
丑。卒於長安休祥里第。享年三百三甲子四旬有二日矣。
嗚呼。降年不永。穹蒼靡遺。鳴玉未擊而自摧。芳蘭不秋而
先落。君初遘疾之時。呼集家人。告其死日。子女隕泣。小大
咸驚。君乃止之曰。生者物之始。死者物之終。終始循環。天
之常道。又何足悲也。於是自為沐浴。衣以新衣。迺請諸名
僧造廬念誦。君端坐寢牀。精爽不亂。言話如故。誡囑無遺。
果如期不諐於驗。辛丑夜刻至子。奄然而逝。趺坐不動。左
右無驚異哉乎。所謂知命君子。代之奇人。夫人河東薛氏。
四德聯華。九儀克著。貞賢外播。溫孝內融。和鳳雖則先飛。
神交終當重合。即以其年八月有九日。合葬於城南香積
寺(闕一字)原。禮也。嗚呼。芻靈發引。白馬悲而不前。宅兆攸安。
青烏卜而云吉。冀龍山一變。知令德之猶(闕一字)鼇海三(闕
一字)振清徽而不朽。迺為銘曰。
洪(闕一字)大造。厥初生民。仕以行義。義以贊神。惟德可據。惟
道是鄰。取則不遠。在乎伊人。伊人為何。生唐之域。筮仕明
時。束髮從職。溫恭淑慎。濟濟翼翼。孝乎其家。忠乎其國。馳
思元冥。樂道之精。匪由壯冠。發自弱齡。松筠勵節。冰鏡彌
清。心歸正覺。口誦真經。捧戒珠兮不失。傳慧炬兮逾明。達
人知命。吏隱王庭。有知於死。無惋厥生。猿坐入定。神遷不
驚。倬哉若人。閱此哀榮。丹旐翻兮慘引。白駒跼而悲鳴。悠
悠窅窅歸窀穸。千秋萬古閟松扃。
陳憲墓誌銘
公諱憲。字令將。平陽臨汝人也。(闕十三字)為氏洎七葉。有漢大
將軍棘蒲侯武。又十五(闕八字)平陽侯子孫家焉。祖遠。雄武
多大略。徵晉昌令不就。(闕五字)高量累辭辟命。沒諡真隱先
生。積德未享。是用有後。公(闕四字)氣降虛明之神。清暢條理。
夷雅閑秀。詞學優深。操行無玷。(闕四字)不徇速達。年卅鄉貢
進士。對策上第。其年解褐滎澤主簿。(闕二字)師尉明堂尉閿
鄉令。秩滿。受詔關內覆囚。旋拜右臺殿中侍御史。轉庫部
吏部二員外郎。丁內艱。哀毀過禮。服闋。除禮部(闕一字)功二
郎中。遷給事中中書舍人。策勛上柱國。除大理少卿。出為
虢州刺史。復大理少卿。遷工部侍郎。又出為[:#AS-8862:⿱亠兊]州都督。入
拜衞尉少卿。復工部侍郎。又出為蒲州刺史。入拜太子右
庶子。遷太子賓客。累加封嶽陽縣開國男。食邑五百戶。凡
所歷官。咸著成績。皆任實以祐物。不激譽而干進。休名自
著。僉舉允諧。喪仲弟。哀感成疾。以開元十三年九月廿五
日。薨於東都審教里第。春秋七十八。粵以開元十四年歲
次景寅十一月乙亥朔十六日庚寅。葬於偃師縣龍池鄉
之北原。祔先塋。禮也。惟公宅乎中庸。樂在名教。體忘悔吝。
德全終始者。朝廷一人而已。又嘗著中道通教二論。註周
易。撰三傳通誌廿卷。集內經藥類四卷。合新舊本草十卷。
並行於代。噫。可謂立德立言。歿而不朽者矣。嗣子長安縣
尉少儀等。孝思純至。永懷揚名。乃刊石勒銘。以誌幽宅。其
辭曰。
盛惪之後兮實生哲人。文義博暢兮志業清純。孚政光國
兮懋寵榮親。立言不朽兮全道歸真。
唐故延州膚施縣令上柱國于公墓誌銘
公諱士恭。字履揖。其先東海人也。漢太守定國之允。洎五
代祖謹。仕魏。遂居河南。今即河南人也。績著前史。慶貽後
裔。曾祖宣道。隋左衞率。皇涼甘肅瓜沙五州諸軍使涼州
刺史成安子。祖永寧。皇商州刺史增建平公。父元祚。皇益
州九隴縣令。襲建平爵。尚德靜縣主。公即主之次子也。公
言行周密。風儀閑雅。弱冠以諸親出身。解褐授好畤縣尉。
初大周御宇。分邦制邑。劃爾畿甸。隷為稷州。選部甄才。擢
授斯職。亦當時之榮選也。自茲已降。累遷郡邑。尋贊臨潁。
復典膚施。關右馳聲。許邦思惠。非此能備也。開元十四年
春。天子若曰。縣令在令清白者選日擢用。公即隨調選。方
俟遷陟。命何不融。疾成不治。以其年秋九月戊戌。卒於私
第。春秋六十有六。時來不偶。其如之何。夫人譙郡戴氏。妍
妙凝華。貞順勉行。自承饋盥。克諧琴瑟。降年不永。雖恨偏
沈。同穴相期。果然終合。開元十五年七月乙酉。權祔於京
兆神和原。禮也。拱樹蕭蕭。坐看成古。佳城杳杳。空見微月。
嗣子弼嬰等。泣血崩心。絕漿茹蓼。昊天莫報。長夜不曉。慮
陵為谷。刊石為表。銘曰。
死生有數。晝夜不捨。嗟彼于公。長歸地下。高墳峩峩。宅此
崇阿。千秋萬古。孰知其他。
大唐故京兆府美原縣尉張府君墓誌銘
君諱昕。字道光。京兆長安人也。漢廷尉之丕緒。晉司空之
徽烈。印傳雙鵲。不墜家聲。冠暎七貂。挺生其美。曾祖宗。隋
襄城郡守和易二州刺史。剖符按俗。露冕宣風。明斷不謝
於分縑。清白有逾於酌水。祖勣。朝散大夫上柱國行閬州
西水縣令。術雄五縣。恩寵百縑。調絃則綵翟馴桑。字物乃
白鳩巢室。父元禕。中大夫行寧州長史。才高展驥。德邁題
輿。專城假翊。中朝藉甚。君門承懿範。貽教英奇。鄉譽克重
於歲寒。庭訓必先於忠孝。取父蔭出身。解褐授涇州鶉觚
縣尉。秩滿。選授汾州隰城縣尉。丁父憂服終。選授京兆府
美原縣尉。而職司畿甸。聲流臺閣。冀期朝須方朔。欲問西
風。何圖天要李通。便遊東岱。以開元廿四年秋七月四日。
奄終於私第。春秋五十有七。即以其年歲次景子十月三
日。窆葬於京城南社城東二百步舊塋之禮也。夫人京兆
韋氏夫人恒農楊氏遷合。嗣子等臨鶴而攀號。恐冥寞無
知。鑿石為記。其詞曰。
於昭清河。宗社熻赩。廷尉重道。司空博識。家傳鵲印。代襲
貂蟬。剖符求瘼。綰墨調絃。龐統外臺。梅福畿甸。德音尚在。
魂靈不見。親親雪泣。嗣子攀號。式鐫貞炎。永播劬勞。
大唐故范氏夫人墓誌銘
夫人姓范。諱如蓮花。懷河內人也。洎中行佐晉。張祿相秦。
滂著大才。煜稱良史。英聲茂閥。奕世存焉。高祖預。祖義慎。
父元琛。並才韻卓犖。風調閑雅。幕梁竦之平生。恐勞郡縣。
詠陶潛之歸去。遂樂田園。由是冠冕陵遲。夫人因為平人
也。凝脂點漆。獨授天姿。婦德女功。不勞師氏。始以色事朝
請大夫行河內縣令上柱國瑯琊王昇次子前鄉貢明經
察。送深目逆。調切琴心。昔溫氏玉臺。願投姑女。漢王金屋。
思貯阿嬌。方之寵焉。未足多也。而夫人猶自謂桃根卑族。
碧玉小家。每驚齊大非偶。能用鳴謙自牧。舉事必承先意。
服勤嘗不告勞。而王公感夫區區。他日益重。雖名齊衣帛。
而寵實專房。粵以天寶三載閏二月十四日。因(闕一字)覆瘡
中風。終於河內之私第。春秋載卅七。即以其(闕一字)歲次甲
申四月甲午朔十六日己酉。葬於大行之陽原。禮也。烈烈
哀挽。壘壘孤壟。將懼為陵。庶存刊石。銘曰。
長夜窮泉兮一閉千年。云誰之思兮令淑殲焉。巫岫雲沒
兮河陽花死。地久天長兮空存女史。
大唐故監察御史荊州大都督府法曹參軍趙府君墓誌銘
公諱思廉。字思廉。天水人。其先秦之祖也。同源分流。實掌
天駟。封周仕晉。繼為國卿。漢魏以來。世濟厥美。高祖修演。
魏司徒府長史清水郡守。贈驃騎大將軍開府儀同三司
秦州刺史。曾祖士季。周秦王府司錄亳州總管府司馬陵
安郡太守儀同三司。祖搆。隋秀才侍御史民部郎中毛州
刺史。父素。隋孝廉丹陽郡書佐皇舒州司馬。三朝積慶。四
葉重光。門連岳牧。家襲孝秀。相府類能。儀同踵武於三揖。
禮闈尚德。柱史騰芳於一臺。三條舉而百度可見。以驃騎
之博物洽聞。以陸安之出入濟理。以毛州之黼黻高選。以
司馬之優遊上列。典禮崇而勛業籍甚矣。公之少也。婉以
從令。敏而好學。其壯也。屹有秀範。恬無流心。弱冠明經登
甲科。解褐鄭之滎陽主簿。換益之雙流。稍遷河南府登封
尉。再遷枳棘。徒仰龍阿之鋒。一踐神仙。果聞鷹隼之擊。能
事備矣。朝廷韙之。天子聞而疇咨曰。爵以馭賢。不可改已。
拜監察御史。鐵冠不雜。石室高標。緩步立朝。而人皆斂手
向風矣。(闕一字)犯法當訊。執事者上下其手。公匪石難奪。直
繩不撓。推事忤旨。左授荊府法曹。得寵若驚。失職無慍。荊
山南峙。出毀櫃而方遙。溝水東流。逢逝川而靡及。大足元
年八月十二日。寢疾終於南陽之旅舍。春秋六十有六。夫
人博陵崔氏。齊姜之著姓也。壼室聞詩。闖門習禮。梧桐半
在。稍度林下之風。寶劍雙飛。空挹薤中之露。以天寶四載
十月乙酉朔十三日丁酉。合葬於萬安山陽。蓋周公已來
即遠事終之達禮也。二子悅坦之。悅敭歷監察御史江陵
安邑二縣令。敦惠文敏。一時之良。美玉有藉。連城未得。明
鏡無塵。照鄰皆見。日坐事長吏被出。非其罪也。坦之濟陽
尉。敬友恭順。一(闕二字)龍期述德於終天。顧託文於貞石。銘
曰。
(闕二字)之功宣孟之忠。盛德百代。聿生我公。籯金繼美。片
玉斯崇。黃(闕二字)物。朱絲直躬。作椽何所。投珠漢東。晨裝戒
路。暝燭隨風。南陽地遠。闕塞(闕一字)中。孤魂久客。雙穴來同。
冉冉人世。蒼蒼旻穹。歿而不朽。大夜何窮。
唐故義興周夫人墓誌銘
夫人義興人也。漢真將軍勃之苗裔。晉輔國大將軍處之
孫。皇明通之女。姻不失媛。晉以匹秦。適為太原王府君靜
信之妻。昔五典克從。三台樹位。漢朝之任太尉司空。此皆
府君之遠祖也。夫人四德可則。九族從風。齊眉之敬無虧。
如賓之儀有越。奉佐君子。何憚蒿藜。自喪移天。久歷星歲。
期百齡之有永。胡一極之備凶。天道者何。仁罔斯在。嗚呼
哀哉。藥餌無救。遂終於延康之私第。時春秋六十有五。孤
嗣號絕。猶子悲酸。以茲吉晨。赴杜城東郊之禮也。況丹旌
霞掣。素幕雲張。痛寒風之蕭瑟。悲夜月之蒼茫。岳也匪才。
忝為敘述。詞曰。
昔聞天道。仁罔不遂。彼蒼如何。降禍斯至。嗚呼哀哉。嗚呼
哀哉。黃泉已掩。白日寧開。痛孤嗣之號絕。傷行路之徘徊。
唐故衞府君劉夫人合葬墓誌銘
夫人四娘。其先彭城人也。自留秦分族。海隅振藻。前史昭
晰。不能繁云。曾祖福。祖李買。父再歆。並鄉閈表儀。人倫聞
望。高尚其事。婆娑自適。盛德鍾美。降生夫人。而嬪於衞氏
焉。其孝事舅姑。賓待君子。禮接姻黨。慈訓長幼。則姜施孟
母之不死也。豈簡翰所得形焉。嗚呼。鳳梧半死。龍劍一沈。
君以開元廿三載三月七日溘先朝露。夫人守志彌堅。孀
節不易。奈何天不祐慶。以天寶六載遘疾。七月十二日終
於私第。享壽七十有四。即以其月廿八日。附窆於河內郡
城西北二里弼諸鄉平原夫之故塋。禮也。有子克已。血泣
荼苦。骨形柴立。爰求匠石。敬紀芳猷。詞曰。
彭城流芳兮。海隅傳美。降生賢婦兮。以配君子。天何不祐。
奄此凶矣。孝號戀兮。哀哀胡恃。勒石紀銘兮。永光萬祀。
吏部常選廣宗郡潘府君墓誌銘
遠國流芳。楚大夫汪之緒也。洎乎晉業。黃門侍郎岳之允
矣。幸唐運龍驤。娵觜耀武。曾祖佛壽。識叶天謀。輔翼左右。
拯濟塗炭。永寧邦社。拜銀青光祿大夫儀同三司九原郡
守。祖觀。大中大夫行司津監。父元簡。積學成業。溫恭允克。
仁惠鄉閭。博通今古。弱冠明經。擢第吏部選。君名智昭。字
洛。京兆華原人也。幼年聰敏。識用多奇。日誦萬言。尤工書
算。甄別寶玉。性閑技巧。好歌詠事王侯。此乃君之行也。君
之明也。養親純孝。甘脆無虧。交遊克誠。信道日益。友于兄
弟。共被均衣。見善必悛。歸心三寶。君之孝也。君之仁也。曉
陰陽義。通挈壼術。事瞿曇監。侍一行師。皆稱聰了。委以腹
心。君之德也。君之能也。掌歷生事。習業日久。勤事酬功。授
文林郎。轉吏部選。時載五十有六。運薄陵遲。降年不永。嬰
疾累月。藥餌無徵。病甚日篤。終於其家。嗚呼。生兮有涯。逝
川長沒。備凶儀。習吉兆。以戊子歲實沈月五日癸酉。殯於
長安龍首鄉。禮也。有子五人。順也運也訓也慎也俊也。昊
天罔極。泣血如流。恐代久陵夷。高崖為谷。孝心遠紀。式刊
銘誌。
長原孤墳。松檟蕭森。刊石遐紀。流芳德音。泰山其頹。梁木
其摧。五子荼毒。追慕增哀。
唐故雲麾將軍行右龍武軍將軍上柱國開國侯南陽張公墓誌銘
鳥能飛萬里。其有鵬乎。魚能吸百川。其有鯤乎。夫鯤鵬之
處者。非滄海而不居。非扶搖而不動。豈秋潦夕吹。而能加
其志焉。士有佐世之才者。非艱難而不投。非明君而不事。
豈斗筲凡類。而能效其節焉。則我南陽張公。功可著矣。公
諱安生。譜諜清華。門多高士。漢有留侯祕略。晉有司空博
識。累葉冠冕。暉曜相繼。祖諱泰。考諱貞。並儒素隱躬。遁跡
不仕。田園蘊道於高尚。詩書襲德於風雅。後因公列爵。追
贈考扶風郡司馬。父因子貴。以忠彰孝。公駿骨天資。偉貌
神秀。拔奇材於衆外。先武略於㣥右。景雲中。屬韋氏竊權。
㣥凶暴溢。擾我黔庶。殘我王室。公乃叶忠謀為佐弼。識潛
龍必躍於雲霄。知牝雞伏誅於斧質。提一劍而直入。掃九
重以殄謐。再清京兆之天。重捧長安之日。謀深於周邵。功
越於平勃。古往已來。莫之與匹。公以功高職卑者志士之
讓。初退後進者達人之漸。故辭公侯之封。就戈戟之任。畢
能身榮於紫綬。門曜於丹戟。得馮異大樹之名。免蕭何小
過之責。有始有卒。其惟公乎。遂解褐授果毅。二遷折衝。一
拜郎將。再轉中郎。畢於龍武將軍矣。食邑九百戶。公歷官
無虧。公務有要。處事有則。人莫能犯。或帝居內宮。則警衞
嚴肅。或駕行外仗。則旗隊克齊。其動也若鷹鶚迥迅。其止
也狀師虎㣥怖。電轉星流比其速。雲迴霞卷處其事。暨乎
晚載。自強不息者。繄公而已。以天寶十三載冬十一月十
日。扈從薨於昭應縣之官第也。享載七十有一。初公染疾
城中。將赴湯所。左右留勸。作色不從曰。吾亦知難保者命。
但殞隨君側。以表忠誠。亦知易歿者身。但死在營間。用彰
懃節。使魂歸帝鄉之路。心存皇闕之下。願之足矣。汝等勿
違。言畢。扶疾即行。到遂終彼。所謂臨事無苟憚。臨困無苟
免。及迴櫬於路。誰不傷悼。嗣子庭訓等。侍疾而捧藥淚枯。
返柩而攀輿氣輟。夫人太原郡君王氏。先公近歿。苫廬猶
新。縗絰重舉。泣地未絕。號天更哀。又以翌載春二月十二
日。別兆葬於龍首原之禮也。素墳上築而永固。元堂下甃
而深堅。白雲孤飛。招將軍之勇氣。綠柏旁植。表武士之高
節。恐陵谷有遷。刻銘以記。銘曰。
鶚之迅兮飛已絕。士之勇兮謀且決。臨難不懼兮忠臣節。
奉我明后兮誅暴蘗。鶺鴒貴兮雁行列。花萼忽凋兮一枝
缺。獨有功名兮千載存。刻石詵銘兮記墳闕。
游擊將軍守左衞馬邑郡尚德府折衝都尉左龍武軍宿衞上柱國張府君墓誌銘
噫夫。蒼穹不仁。殮我能幹。德星落彩。和璧韜光者歟。爰我
所珍。清河張公。字希古。晉司空華之裔緒也。惟祖厥父。耿
逸馳芳。兢惕怡然。匪干榮祿。優游自得。凜霜松之操。岐嶷
孤拔。挺風雲之氣。公負河岳之粹英。育辰象之靈質。亭亭
高聳。遠振雄名。傑傑威稜。龍城獨步。門延賓侶。豈謝季倫。
精舍樓臺。有齊須達。加以武略兼著。公忠必聞。歷踐榮班。
宿衞清禁。累遷馬邑郡尚德府折衝都尉游擊將軍上柱
國員外置同正員。莫不獻肝膽於玉階。輸腹心於金闕。惟
謹惟勵。不僭不瑕。豈圖二豎興災。兩楹搆禍。藥物無護。酷
烈所鍾。白日長辭。黃泉永赴。則以天寶十四載十月十七
日。終醴泉里之私第。春秋七十有三。天寶十有五載四月
二日。窆於鳳城南樊川之北原。禮也。太夫人天水趙氏。恭
而有禮。時稱孟軻之母。珪璋播美。松竹茂心。誕三子。長曰
行瑾。次曰崇積。並武部常選。季談俊。衞尉寺武器署丞。嗚
呼。誰免乎榮枯。適覩全盛。今已淪殂。梁木折。泰山頹。三子
腸斷。二女情摧。咄嗟人代。天道邅迴。其詞曰。
公之英聲。振區宇兮。公之勇義。如龍虎兮。彼上蒼蒼。何不
仁兮。僉稱我之至所珍兮。泉門此日。一關閉兮。玉顏何春。
再相詣兮。表余平生。情慇至兮。飭琬炎以鑿銘記兮。
張從師墓誌
河南府法曹參軍有唐逸士吳郡張從師。沖和純粹。辯博
閎達。卓犖好古。儻蕩逸㣥。秀才高第。歷官五政。忘懷樂道。
如浮雲無心。野鶴獨立。上元二年終。葬虎邱西原。子惟儉
惟靜。弱歲皆精左氏穀梁春秋。弟從申。時為祕書省正字。
從師祖損之。隋侍御史水部郎。損之生浤。碩學麗藻。名動
京師。從師之父也。從申自有時名。書法甚高。
成紀府左果毅張公墓誌銘
公諱希超。字少逸。其先清河人也。漢末因避地過江。遂居
於杭州鹽官縣焉。祖楷。陳王府諮議。父徵。隱遯邱園。高尚
不仕。公即徵之次子也。公性實惠和。材兼文武。行必由本。
言皆中規。忽以貞元元年五月五日。寢疾終於袁花里之
私第。享年五十有七。即以其年十月十一日。遷窆於皇堈
村北平原。禮也。公有一子曰灞。少習典墳。游心文囿。銜悲
泣血。願有誌焉。其詞曰。
高岸為谷。深谷為陵。千年萬歲。惟斯可憑。
上柱國梁府君墓誌銘
君諱思字恭。其先安定人也。昔秦仲伐西戎有功。周平王
東遷。封少子康於夏陽梁山。因而命氏。其後竦因才著。冀
以榮稱。禮樂弓裘。千載不墜。曾祖志誠。祖從政。父當意。並
立言立德。為龍為光。前史詳矣。君幼重儒素。長好交遊。義
及友干。信誠鄰里。不羨榮貴。以素琴濁酒為娛。屬荒郊有
事。大國用師。公奮不顧身。掃清邊鄙。特蒙累功。加上柱國。
錦衣綵服。宗族為榮。於戲。四時流謝。易往難追。優哉游哉。
聊以卒歲。大歷十二年七月三日。遘疾終於家也。春秋八
十有七。夫人清河張氏。閨闈秉德。婉孌宜家。蓬首終身。不
移霜操。廣德二年八月八日。奄然長往。公有二子。伯曰崇
璧。次曰廣濟。孝情克著。追遠思深。遂展靈儀。旋開兆域。以
貞元九年歲在癸酉十月十四日。卜麟鳳福慶之穴。得雞
犬鳴吠之辰。合葬於平遙城西北一里舊塋。禮也。辭曰。
寒郊十月。四序旋周。白日朝暗。黃雲暮愁。蕭蕭曠野。鬱起
荒邱。人世此謝。泉臺路幽。雖餘刓石。萬古千秋。
于府君墓誌銘
府君諱昌嶠。字光宇。本安樂郡人。(闕)第于文公之後。近祖
昭理蘇州刺史六從之孫。府君立性溫和。為人敦厚。權利
刊官知其禮節。委以小鋪之惕(疑)虔虔夕惕若厲無咎。嗚
呼。直心奉公。不保餘慶。享年卌有七。貞元十一年二月六
日。終於家堂。至七月八日。葬於新亭山之大墓。禮也。長子
叔海。次子叔政。兄弟五人弱冠。小猶丱角。祖母孫氏(闕)與
蘄(闕)慈親李氏撫孤殞(闕)銘曰。
大墓高岡。新亭之陽。于子世代。千古流芳。
唐故朗州武陵縣令博陵瞿府君墓誌銘
府君諱令圭。其先本博陵越人也。蓋帝嚳之末裔。(闕)晉永
嘉二年。遷於南楚。曾祖詮。皇長沙縣令。大父(闕)軍考日智。
皇國子助教。纂承儒業。(闕)向二百年(闕)夫人南陽張氏。世
傳冠蓋。奕葉簪纓。府君則國子監助教第二子。幼而孤。夫(
闕)弟更相誨訓。未嘗住師(闕)業成各登(闕)第府君以(闕)解
褐曹州葉氏縣(闕)仕標(闕)邑(闕)元年遷硤刑長(闕)百里稱
賢頌(闕)大歷(闕)安州雲夢守節奉法。猾吏秉以貞元(闕)授
朗州武陵去獸逾(闕)逋亡(闕)從官四任(闕)政大夫以(闕)字
人(闕)稱其賢公庭訟息。(闕)館(闕)慎始令終府(闕)武陵祀秩
廿八載守道(闕)仕何圖皇天不弔。降此哀禍。嗚呼元(闕)何
昧(闕)材賢時貞元十二年龍集(闕)子三月遘疾。七月庚寅
(闕)於(闕)縣私第。夫人廣平程氏。令淑有聞。威儀紃組。敬
事(闕)先始(闕)以大歷年先府君而終。府君享七十有八。有
子三人。長曰倗。官至左衞兵曹參軍。次子任鄂州武昌府
尉。少曰佋(闕)州(闕)縣尉。孤子倗等。(闕)荼淚血號訴聞天。視
庭戶而蕭條。覩空堂而寂寞。長幼孤露。一門無恃。以其年
十月四日遇青(闕)之吉。歸祔於鄂州江夏縣長樂鄉順化
里黃鶴西山之原。禮也。孤子倗散(闕)號泣請銘。謹以為誌。
銘曰。
於戲(闕)著則(其一)積善於家。肅穆清華。(其二)克勤克昌。榮祿(闕)
視(其三)四從歷(闕)一門承蔭。(其四)天道何昧。降斯災害。(其五)神道
胡欺。遘其禍(其六)冀(闕)眉壽皇天不佑。(其七)庭闈蕭索。(闕)蒼(其
十)
唐故濮陽卞氏墓誌銘
貞元十五年歲次己卯七月癸卯朔一日癸卯。夫人春秋
卌七。寢疾卒於幽州薊縣薊北坊。以其年十三日。權窆於
幽州幽都東北五里禮賢鄉之平原。禮也。曾祖諱祐。祖諱
沖。考諱進。其先濮陽人也。代生名賢。書於史策。夫人聰雅
惠哲。性尚恬和。禮節詩書。組紃織紝。無常師而自成。年十
八。以四德百行糚其容。三從五教飾其性。乃乘其龍而歸
於我彭城劉公。琴瑟協韻。鴛鸞諧聲。軌範宗親。肅穆娣姒。
內則迺成。法度貞著。蘋舉桉之禮節者。得非門之講歟。(疑)
於戲哀哉。夫喪婦德。宗傾母儀。惜哉。瑤臺落月。玉樹飛花。
皎皎三春。痛冥冥而長夜。溶溶一水。悲淼淼而不迴。於是
劉公仰天而哭曰。德何有而無壽。來何速而去長。偕老之
情。終天永訣。一予始孩。(闕一字)不勝經痛生人之心矣。厥有
二女。一適於崔。一處於室。以備晦朔之禮。僕非達人。焉無
銘焉。其詞曰。
性稟淳和。志惟貞一。作配於劉。蘭處瑤室。介祉不亨。忽辭
白日。女蘿墮松。塵埋玉質。大房西倚。桑乾東流。盤抱元氣。
質彼元幽。
