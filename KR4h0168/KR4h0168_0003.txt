欽定全唐文卷三
高祖(三)
令諸州舉送明經詔
六經茂典。百王仰則。四學崇教。千載垂範。是以西膠東序。
春誦夏弦。說禮敦詩。本仁祖義。建邦立極。咸必由之。自叔
世澆訛。雅道淪缺。爰歷歲紀。儒風莫扇。隋季以來。喪亂滋
甚。睠言篇籍。皆為煨燼。周孔之教。闕而不修。庠塾之儀。泯
焉將墜。非所以闡揚徽烈。敦尚風範。訓民調俗。垂裕後昆。
朕受命膺期。握圖馭宇。思宏至道。冀宣德化。永言墳素。深
存講習。所以捃摭遺逸。招集散亡。諸生冑子。特加獎勸。而
凋弊之餘。湮替日久。學徒尚少。經術未隆。子衿之歎。無忘
興寢。方今函夏既清。干戈漸戢。搢紳之業。此則可興。宜下
四方諸州。有明一經巳上未被升擢者。本屬舉送。具以名
聞。有司試策。加階敘用。其吏民子弟。有識性開敏。志希學
藝。亦具名狀。申送入京。量其差品。並即配學。明設考課。各
使勵精。琢玉成器。庶其非遠。州縣及鄉。各令置學。官僚牧
宰。或不存意。普更頒下。早遣立修。夫安上治民。莫善於禮。
出忠入孝。自家刑國。揖讓俯仰。登降折旋。皆有節文。咸資
端肅。末葉疎惰。隨時將廢。凡厥生民。各宜勉勵。又釋奠之
禮。致敬先師。鼓篋之義。以明遜志。比多闕略。更宜詳備。仲
春釋奠。朕將親覽。所司具為條式。以時宣下。
賜學官冑子詔
自古為政。莫不以學。則仁義禮智信五者俱備。故能為利
博深。朕今欲敦本息末。崇尚儒宗。開後生之耳目。行先王
之典訓。而三教雖異。善歸一揆。沙門事佛。靈宇相望。朝賢
宗儒。辟雍頓廢。王公以下。寧得不慚。朕今親自觀覽。仍徵
集四方冑子。冀日就月將。並得成業。禮讓既行。風教漸改。
使期門介士。比屋可封。橫經庠序。皆遵雅俗。諸王公子弟。
並皆率先。自相勸勵。
平輔公祏大赦詔
自有隋失馭。盜賊交侵。四海㣥飛。六合雲擾。上天降鑒。爰
命朕躬。戡定凶災。廓清宇縣。然而江湖之外。水鄉僻遠。向
化之民。未能自達。逆賊輔公祏。驅扇凶醜。蟻聚蜂屯。侵虐
黎民。擾動城邑。朕憫茲塗炭。義在弔撫。命彼偏師。聊申薄
伐。沿流而下。應機雷[:#AS-8864:⿺克寸]。氛祲清蕩。遐邇乂寧。文軌大同。朝
野咸慶。今朱明戒節。時方長育。宜順天心。播茲仁惠。可大
赦天下。自武德七年四月一日昧爽巳前。大辟罪巳下。巳
發露未發露。繫囚見徒悉原免。其犯十惡劫賊。官人枉法
受財。主守自盜。及常赦不免。流巳上道者。並不在赦例。亡
命山澤。挾藏軍器。百日不首者。復罪如初。其江州道行軍。
經途悠遠。非無勞倦。應供運轉。及從軍之內。有犯除解官
人立勳效者。並復官爵。仍依本品。隨才處分。揚越之民。新
沾大化。見在民戶。給復一年。其與賊同心。共為逆亂。非被
迫脅。情狀難原者。不在此例。
頒定科律詔
古不云乎。萬邦之君。有典有則。故九疇之敘。興於夏世。兩
觀之法。大備隆周。所以禁暴懲奸。宏風闡化。安民立政。莫
此為先。自戰國紛擾。恃詐任力。苛制煩刑。於茲競起。秦并
天下。隳滅禮教。恣行酷烈。害虐蒸民。宇內騷然。遂以顛覆。
漢氏撥亂。思易前軌。雖復務從約法。蠲削嚴刑。尚行葅醢
之誅。猶設錙銖之禁。安民之化。實有未宏。刑措之風。以茲
莫致。爰及魏晉。流弊相沿。寬猛乖方。綱維失序。下陵上替。
政散民凋。皆由法令湮訛。條章混謬。自斯以後。㝢縣瓜分。
戎馬交馳。未遑典制。有隋之世。雖云釐革。然而損益不定。
疎密無準。品式章程。罕能甄備。加以微文曲致。覽者惑其
淺深。異例同科。用者殊其輕重。遂使姦吏巧詆。任情與奪。
愚民妄觸。動陷羅網。屢聞釐革。卒以無成。朕膺期受籙。寧
濟區宇。永言至治。興寐為勞。補千年之墜典。拯百王之餘
弊。思所以正本澄源。式清流末。永垂憲則。貽範後昆。爰命
㣥才。修定科律。但今古異務。文質不同。喪亂之後。事殊曩
代。應機適變。救弊斯在。是以斟酌繁省。取合時宜。矯正差
違。務從體要。迄茲歷稔。撰次始畢。宜下四方。即令頒用。庶
使吏曹肅。無取懸石之多。奏讞平允。靡競錐刀之末。勝
殘去殺。此焉非遠。
擢史孝謙詔
自隋以來。離亂永久。雅道淪缺。儒風莫扇。朕膺期御宇。靜
難齊民。欽若典謨。以資政術。思宏德教。光振遐軌。是以廣
設庠序。益召學徒。旁求俊異。務從獎擢。寧州羅川縣前兵
曹史孝謙。守約邱園。伏膺道素。爰有二子。年並幼童。講習
孝經。咸暢厥旨。義方之訓。實堪勵俗。故從優秩。賞以不次。
宜普頒示。咸使知聞。如此之徒。並即申上。朕加親覽。特將
襃異。
立社詔
厚地載物。社主其祭。嘉穀養民。稷惟元祀。列聖垂範。昔王
通訓。建邦正位。莫此為先。爰暨都邑。建於州里。率土之濱。
咸極莊敬。所以勸農務本。修始報功。敦序教義。整齊風俗。
末代澆浮。祀典虧替。時逢喪亂。仁惠弛薄。壇壝闕昭備之
禮。鄉閭無糾合之訓。朕握圖受歷。菲食卑宮。奉珪璧以尊
嚴。潔粢盛而禋燎。尚想躬稼。勵精治本。永言享祀。宜存往
紀。是以吉日維戊。親祀大社。率從百僚。以祈九穀。今既南
畝俶載。東作方興。州縣致祀。宜盡祗肅。四方之民。咸勤殖
藝。隨其性類。命為宗社。京邑庶士。臺省㣥官。里閈相從。共
尊社法。以時供祀。各申祈報。兼存宴醑之義。用洽鄉黨之
歡。且立節文。明為典制。進退俯仰。登降折旋。明加誨勵。遞
相勸獎。齊之以禮。有[:#AS-8342:●]且格。布告天下。即宜遵用。
授裴寂司空詔
槐路清肅。台階重峻。經邦論道。燮諧是屬。然而表德優賢。
昔王令典。庸勳紀績。列代通規。尚書左僕射魏國公寂。地
冑清華。風神閒悟。立志溫裕。局量宏雅。爰自義旗。早參締
搆。冥契所感。實資同德。譬茲梁棟。有若鹽梅。翊贊綢繆。庶
政惟允。歷居端揆。彝章緝穆。元功懋德。膺茲重望。可司空。
加齊王元吉司徒詔
三台望重。仰叶辰曜。五教任隆。俯安邦國。實資懿德。式寄
親賢。侍中并州大都督左衞大將軍上柱國齊王元吉。器
量凝邈。風神爽邁。徽猷夙著。嘉譽早隆。出莅方岳。政績兼
懋。入侍帷扆。獻納允屬。推轂閫外。備展勳庸。職司禁旅。戎
章以緝。燮理之任。朝典攸宜。可司徒。餘如故。
沙汰佛道詔
門下。釋迦闡教。清靜為先。遠離塵垢。斷除貪欲。所以宏宣
勝業。修殖善根。開導愚迷。津梁品庶。是以敷演經教。檢約
學徒。調伏身心。捨諸染著。衣服飲食。咸資四輩。自覺王遷
謝。像法流行。末代陵遲。漸以虧濫。乃有猥賤之侶。規自尊
高。浮惰之人。苟避徭役。妄為剃度。託號出家。嗜欲無厭。營
求不息。出入閭里。周旋闤闠。驅策畜產。聚積貨物。耕織為
生。估販成業。事同編戶。迹等齊人。進違戒律之文。退無禮
典之訓。至乃親行劫掠。躬自穿窬。造作妖訛。交通豪猾。每
罹憲網。自陷重刑。黷亂真如。傾毀妙法。譬茲稂莠。有穢嘉
苗。類彼淤泥。混夫清水。又伽藍之地。本曰淨居。栖心之所。
理尚幽寂。近代巳來。多立寺舍。不求閒曠之境。唯趣喧雜
之方。繕築崎嶇。甍宇舛錯。招來隱匿。誘納姦邪。或有接近
[:#AS-9761:⿰⿸厂墨⻏]邸。鄰邇屠酤。埃塵滿室。羶腥盈道。徒長輕慢之心。有虧
崇敬之義。且老氏垂化。本實沖虛。養志無為。遺情物外。全
真守一。是為元門。驅馳世務。尤乖宗旨。朕膺期馭宇。興隆
教法。志思利益。情在護持。欲使玉石區分。薰蕕有辨。長存
妙道。永固福田。正本澄源。宜從沙汰。諸僧尼道士女冠等。
有精勤練行守戒律者。並令就大寺觀居住。官給衣食。勿
令乏短。其不能精進戒行有闕者。不堪供養。並令罷退。各
還桑梓。所司明為條式。務依法教。違制之事。悉宜停斷。京
城留寺三所觀二所。其餘天下諸州各留一所。餘悉罷之。
誅建成元吉大赦詔
朕恭膺寶位。臨馭萬方。綏育黔黎。於茲九載。欲使仁惠之
政。達於天下。德義之方。孚於宇宙。豈謂莫大之釁。近發蕭
牆。反噬之惡。滅於天性。皇太子建成。地居嫡長。屬當儲貳。
處以少陽。冀克負荷。遂昵近㣥小。聽受邪謀。蔑棄君親。離
阻骨肉。密圖悖逆。潛為梟獍。司徒齊王元吉。寄深盤石。任
惟翰屏。寵樹既厚。職位非輕。背違天經。協同元惡。助成隱
慝。遞相驅扇。醜心逆迹。一旦盡彰。惟彼二凶。罪窮數稔。禍
不旋踵。用取屠戮。念茲醜惡。慙恨盈懷。今禍難既除。氛祲
澄蕩。國步夷坦。政道惟新。思與萬民。滌除更始。可大赦天
下。自武德九年六月四日申時巳前。罪無輕重。巳發露未
發露。繫囚見徒悉原免。凶逆之事。止在二人。自餘徒黨。其
被詿誤。一無所問。各從曠蕩。其僧尼道士女冠宜依舊。軍
國事皆受秦王處分。
立秦王為太子詔
儲貳之重。式固宗祧。一有元良。以貞萬國。天策上將太尉
尚書令陝東道大行臺尚書令益州道行臺尚書令雍州
牧蒲州都督領十二衞大將軍中書令上柱國秦王世民。
器質沖遠。風猷昭茂。宏圖夙著。美業日隆。孝惟德本。周於
百行。仁為重任。以安萬物。王跡初基。經營締搆。戡翦多難。
征討不庭。嘉謀特舉。長算必[:#AS-8864:⿺克寸]。敷政大邦。宣風區隩。功高
四履。道冠二南。任總機衡。庶績惟允。職兼內外。彝章載敘。
遐邇屬意。朝野具瞻。宜乘鼎業。允膺守器。可立為皇太子。
所司具禮。以時冊命。
令皇太子斷決機務詔
朕君臨率土。劬勞庶政。昧旦求衣。思宏至道。而萬機繁委。
成務殷積。當扆日昃。實疲聽覽。皇太子世民。夙稟生知。識
量明允。文德武功。平一宇內。九官惟敘。四門以穆。朕付託
得人。義同釋負。遐邇寧泰。嘉慰良深。自今以後。軍機兵仗
倉糧。凡厥庶政。事無大小。悉委皇太子斷決。然後聞奏。既
溥天同慶。宜加惠澤。為父後者。若有封爵。皆令襲繼。諸赤
牒擬授職事官。見任者並即為真。其巳得替者。參選之日。
聽依階敘。亡官失爵者。量加擢用。逋租宿賦。及先負官錢
物。悉從蠲免。文武官人。節級頒賜。務存優洽。稱朕意焉。
禪位皇太子詔
乾道統天。文明於是馭歷。大寶曰位。宸極所以居尊。在昔
勛華。不昌厥緒。揖遜之禮。旁求歷試。三代以降。天下為家。
繼體承基。裔嗣相襲。故能孝饗宗廟。卜世長遠。貽慶後昆。
克隆鼎祚。朕膺期受命。握圖闡極。大拯橫流。載寧區夏。然
而昧旦丕顯。日昃坐朝。馭朽兢懷。履冰在念。憂勤庶政。九
載於茲。今英華巳竭。耄期倦勤。久懷物表。高蹈風雲。釋累
遺塵。有同脫屣。深求閒逸。用保休和。皇太子世民。久叶祥
符。夙彰奇表。天縱神武。智韞機深。自雲雷締搆。霸業伊始。
義旗之舉。首創成規。京邑克平。莫非其力。乃皇極巳建。天
步猶艱。內發謀猷。外清氛祲。英圖冠世。妙算窮神。伐暴除
凶。無思不服。薛舉負西戎之衆。武周引北狄之兵。蝟起蜂
飛。假名竊號。元戎所指。折首傾巢。王世充藉府庫之資。憑
山河之固。信臣精卒。承閒守險。建德因之。同惡相濟。金鼓
纔震。一縱兩擒。師不踰時。戎衣大定。夷劉闥於趙魏。覆徐
朗於譙[:#AS-8862:⿱亠兊]。功格穹蒼。德孚宇宙。雄才宏略。振古莫儔。造我
大唐。繄其是賴。既而居中作相。任隆列辟。百揆時總。三階
以平。地屬元良。實維固本。萬邦咸正。兆庶樂推。晷緯呈象。
休徵允集。華夏載佇。謳頌知歸。今傳皇帝位於世民。所司
備禮。以時冊授。公卿百官。四方岳牧及長吏。下至士民。宜
悉祗奉。以稱朕意。夫政惟通變。禮貴從宜。利在因民。義存
適要。條章法度。不便於時者。隨事改易。勿有疑滯。昔漢祖
撥亂。身定大功。㣥臣推奉。光宅帝位。而事父資敬。五日一
朝。備禮尊崇。號稱太上。朕方游心恬淡。安神元默。無為拱
揖。憲章往古。稱謂之儀。一準漢代。庶宗社之固。申錫無疆。
天祿之期。永安勿替。布告天下。咸使知聞。
封王蘭英為永壽郡君詔
師仁乳母王氏。慈惠有聞。撫鞠無倦。提攜遺幼。背逆歸朝。
宜有襃隆。以賜其號。可封永壽郡君。
賜蕭瑀手勅
得公之言。特存社稷。運智者之策。以能成人之美。納諫者
之言。以金寶酬其德。今賚公黃金一函。以報智者。勿為推
退也。
徙居大安宮誥
書云。知人則哲。唯帝難之。易曰。通其變。使民不倦。故太伯
端委。周室以隆。東海就國。漢基方永。立權致治。不其然乎。
朕世襲緇衣。家傳鼎業。佐魏及周。勤勞王室。有隋御歷。地
居戚里。嘗以補天在慮。納揆為心。大業道喪。皇極如燬。傾
維折柱。天下分離。塗炭納隍。黔黎殆盡。顧茲九有。鋒鏑縱
橫。靜念持扶。計無所出。世民幼懷大度。性合天道。韞經緯
之奇文。包湯武之宏略。深謀祕策。沃朕拯溺之心。壯思雄
圖。起予救焚之志。因其感激。許以經綸。糾合義師。投袂而
起。車次於平陽之郊。劒及於孟津之會。元戎所指。冰消霧
捲。曾未浹旬。廓清京邑。定非常之業。建不世之功。三古以來。
未之聞也。朱旗西指。則仁杲喪元。白羽東臨。則世充泥
首。摧武周如拉朽。收建德若拾遺。至若黑闥逋誅。圓朗小
醜。三捷七擒。不可勝計。一人之力。冠今超古。暴之遐邇。豈
待昌言。往以建成嫡長。冀其養德日就。不謂匿怨友于。忌
能毀善。讒言屢發。殆至鑠金。賴天啟朕心。宗社降福。密悟
凶邪。指麾殲殄。朕媿受浸潤。深念元功。乃敬授帝圖。先天
傳政。懼其溢滿驕上。未稱三靈之心。縱慾肆情。不恤萬方
之重。朕故仍居紫極。處之肅成。察其復禮。觀其齊政。露往
霜來。四載於茲矣。比聞思我王度。克難克艱。昧旦丕顯。去
奢去泰。朝夕視膳。蒸蒸之性日嚴。昃景憂民。翼翼之情日
慎。南越驟水。北狄款關。四海晏然。五兵偃戢。招君璋之衆。
只用尺書。屠師都之城。無虧寸刃。公卿輯睦。遠邇乂安。金
鼓絕於疆場。玉鏡懸於億兆。盡善盡美。吾無閒然。匪天祐
之。孰能至此。令月吉辰。風調雨順。朕俯觀人事。仰鑒穹旻。
當養性別宮。使其正位居極。宜令有司具禮。務在周備。朕
得脫屣高蹈。擬跡於軒轅。授歷傳璽。爰屬於啟誦。大寶既
固。卜年惟永。付託有所。何樂如之。百辟卿士等。或晉陽從
我。同披荊棘。或秦邸故吏。早預腹心。並以德舉言揚。進忠
顯孝。保乂社稷。天平地成。惟當帶礪山河。與國休戚。可悉
心輔弼。無黨無偏。罔或隳哉。替爾丕績。善事元首。稱朕意
焉。
答太宗陳讓表手誥
君之於臣。尚須探察。父之審子。豈可同常。汝夙懷忠孝。吾
愛汝亦過於諸子。況立功德。具如前詔。所恨吾受讒言。幾
至投杼。上元降福。神器安寧。此乃宗廟有靈。非獨吾之幸
也。比察汝布政。聽汝德音。洋洋盈耳。副吾所望。昔齊有粃
政而致小白。晉有艱難而獲重耳。今天下慶賴。在汝一人。
頃者寒暑不調。水旱乖節。止是吾之與汝。安處未得其位。
乃致承乾所居。非少陽之體。吾今往西宮。方思萬代之福。
汝何勞撝抑。頻此言請。且深思大道。永保社稷。善始令終。
無或懈怠。奉行吾誥。勿以小讓為懷。至公之言。彼宮此室。
勢何殊也。異姓賢者。尚欲權之。今汝巳克負荷。應茲當璧。
極慰吾意。宜絕常辭也。
遺誥
嗚呼。夫受命終畢。人之大倫。修短之所共同。聖賢之所不
免。朕往逢喪亂。思濟黎元。櫛風沐雨。東征西伐。[:#AS-8864:⿺克寸]平宇內。
從此樂推。遂膺景命。恭承寶歷。但蒙犯矢石。羈束戎旅。久
厭干戈。常思閒逸。是以拂衣高謝。歸老櫟陽。爰委萬幾。屬
之才子。所授得人。遐邇寧輯。四海清晏。八表來庭。養志怡
神。於今十載。但去秋巳來。夙疾咸發。自爾彌留。至於大漸。
皓首歸全。斯何恨矣。洮頮憑几。略陳素志。朕每覽漢文遺
詔。慇懃歎焉。以為當今之世。咸喜生而惡死。厚葬而破業。
重服以傷生。吾甚不取。且朕既不德。無以佐百姓。今崩。又
使重服久臨。以罹寒暑之數。以重吾之不德。謂天下何。吏
民令到。出臨三日。皆釋服。無禁嫁娶飲酒食肉。此豈非深
達天命。哀矜百姓者歟。又魏文終制。亦有可取。朕雖德愧
古人。豈忘景行。屬纊之後。三日便殮。文武官人。三品巳下。
三日朝晡哭臨。十五舉音。事訖便出。四品巳上。臨於朝堂。
殿中當臨者。非朝夕臨時。無得擅哭。其方鎮岳牧。在任官
人。各於治所。舉哀三日。且今王師四討。軍機急速。小殮既
竟。嗣子宜於別所視事。軍國大事。不得停闕。尋常閒務。任
之有司。其服輕重。悉從漢制。以日易月。於事為宜。其園陵
制度。務從儉約。斟酌漢魏。以為規矩。百辟卿士。孝子忠臣。
送往事居。勿違朕意焉。
舉義旗誓衆文
夫天地定位。否泰迭其盛衰。日月著明。虧昃貶其貞滿。惟
神莫測。尚乃盈虛。矧茲王道。能無悔恡。古先帝世。炎漢商
周。撥亂乘乾。多歷年所。厥嗣墜緒。時屬艱危。則其股肱宰
衡。藩屏親戚。勠力同獎。推心翼戴。顛或可扶。糺合而奔官
守。惡不可救。廢放而安宗社。伊霍桓文。並其人也。率爾踵
武。代有其事。布在方策。可得而言。日者蒼精云謝。炎運將
啟。上天眷命。屬乎隋室。於是我高祖文皇帝以后父之尊。
周親入相。豹變陝左。龍飛漢東。誅尉迥於韓魏。則神鉦遏
響。勦王謙於巴蜀。則靈山斯鏤。四罪咸服。九有樂推。經綸
帷幄之閒。揖讓巖廊之內。造我區夏。不更期月。舜禹以來。
受終未有如斯之易者。以故臨朝恭己。庶績為心。親覽萬
幾。平章百姓。兢兢慎於馭朽。翼翼懼於烹鮮。齊六合為一
家。等黔黎於赤子。有陳不率。殄虐政於江湖。獯醜相屠。降
封虜於沙漠。其弔民也如彼。其和戎也若茲。散馬牛於山
林。鑄劒戟為農器。求瘼恤隱。訟息刑清。輕徭薄賦。家給人
足。倉庫流衍於里閭。職貢委輸於帑藏。豈獨水衡貫朽。常
平粟紅而巳哉。加以愛民治國。節用而敦本。深根固蒂。因
河而踐華。肆覲朝宗。止於京邑。元覽縱觀。弗踰岐下。遐邇
叶和。內外禔福。凱澤洋溢。休祥紹至。一世之氓。咸賴仁壽。
二紀之治。可謂隆平。揚搉往初。歷選前辟。詩書所美。莫之
能尚。然聖人千慮。失於知子。以正萬國。輕易元良。廢守器
之長。立不才之庶。兆亂之萌。於是乎在。異哉今上之行已
也。獨智自賢。安忍忌刻。拓狂悖為混沌。苟鴆毒為恣睢。飾
非好佞。拒諫信讒。敵怨誠良。仇讎骨肉。巡幸無度。窮兵極
武。喜怒不恒。親離衆叛。御河導洛。肆舳艫而達江。馳道緣
邊。徑長城而傍海。離宮別館之所在。車轍馬跡之所向。咸
塹山而谷。畢結瑤而搆瓊。遼水屢征。殲丁壯於億兆。伊
谷轉輸。斃老幼於百萬。禽荒罄於飛走。蠶食窮於水陸。征
稅盡於重斂。民力殫於勞止。十分天下。九為盜賊。荊棘旅
於闕廷。豺狼充於道路。帶牛佩犢。輟耕者連孤竹而寇潢
池。鋤耰棘矜。大呼者聚萑苻而起芒澤。青羌白狄。剽夷道
而(闕二字)黃巾赤眉。屠閭左而竊號。暴骸如莽。僵尸若麻。敵
國滿畫鷁之舟。胡越繞和鸞之轂。四海波振而冰冸。五嶽
塵飛而土崩。踞積薪以待然。鉗衆口而寄坐。明明皇祖。貽
厥無人。赫赫宗隋。滅為亡國。某以庸虛。謬蒙嘉惠。承七葉
之餘慶。資五世之克昌。遂得地居戚里。家稱公室。典驍衞
之禁兵。守封唐之大宇。義無坐觀綴旒之絕。不舉勤王之
師。苟利社稷。專之可也。廢昏立明。敢遵故實。今便興甲晉
陽。奉尊代邸。掃定咸雒。集寧㝢縣。放後主於江都。復先帝
之鴻績。固配天於圜寢。存司牧於蒼生。豈謂一朝。言及於
此。事不獲巳。追增感欷。凡厥士民。義旅豪傑。敏究時難。曉
達權謀。家怨國[:#AS-8342:●]。雪乎今日。從我同盟。無為貳志。有渝此
盟。神其殛之。
即位告天冊文
皇帝臣某。敢用元牡昭告於皇天后帝。生人以來。樹之司
牧。睠命所屬。謂之大寶。歷數所在。罔或偷安。故舜禹至公。
揖讓而興虞夏。湯武兼濟。干戈以定商周。事乃殊途。功成
一致。後之剏業。咸取則焉。某承家慶。世祿降祉。曰祖曰考。
累功載德。賜履參墟。建侯唐舊。地居戚里。門號公宮。承緒
建基。足為榮矣。但有隋屬厭。大業爽德。饑饉師旅。民胥怨
咨。謫見咎徵。昭於皇鑒。備聞卑聽。所不忍言。某守晉陽。馳
心魏闕。援手濡足。拯溺救焚。大舉義兵。式寧區宇。懲邊荒
之辮髮。輯兆庶之離心。誓以捐軀。救茲生命。掃除喪亂。期
之乂安。有功繼世。無希九五。惟身及子。竭誠盡力。率先鋒
鏑。誓以無二。再蒙宏誘。克濟艱難。電掃風驅。廓清天邑。傳
檄而定岷峨。拱手而平關隴。西戎即敘。東夷底定。非啟非
贊。孰能茲速。尊立世嫡。翼奉宗隋。勠力輔政。無虧臣節。值
鼎祚云革。天祿將移。謳歌獄訟。聿來唐邸。人神符瑞。輻湊
微躬。遠近宅心。華夷請命。少帝知神器有適。大運將去。遜
位而禪。若隋之初。讓德不嗣。㣥情逼請。六宗闕祀。七政未
齊。罪有所歸。恐當天譴。請因吉日。克舉前典。設壇肆類。祗
謁上帝。惠茲下人。翼子謀孫。罔敢愆德。則小則大。無或有
違。對越鴻休。伏深慚懼。謹遣太尉公裴寂等。用薦告之禮。
瑞冊蒼璧。秬鬯清酌。薌合薌萁。明粢嘉蔬。禋祀於皇皇后
帝。明靈降享。(闕)備羽儀法物。臨軒大赦天下。改義寧二年
為武德元年。
冊秦王天策上將文
維武德四年歲次辛巳十一月甲申朔二日乙酉。皇帝若
曰。於戲。咨爾太尉尚書令左右武大將軍陝東道行臺
尚書令涼州總管秦王世民。夙標器望。早樹風猷。業創經
綸。功高運始。重以廓清秦隴。翦伐鯨鯢。掃蕩河汾。芟夷凶
逆。周韓大盜。趙魏逋誅。二寇弗賓。用阻朝化。嚴兵鞏洛。總
率戎麾。內運奇謀。外申威略。凶渠攝竄。假命危城。河朔蟻
徒。來相赴援。一鼓誓衆。以擒建德。迴戈旋指。遂獲世充。二
方克定。師不再舉。武節既宣。朝風遐暢。宏規懿績。獨冠卿
尹。宜錫寵章。式加殊號。光備禮物。特超恒典。是用命爾為
天策上將。位王公上。領司徒陝東道大行臺尚書令。增邑
二萬戶。通前三萬戶。餘如故。加賜金輅一乘。衮冕之服。玉
璧一雙。黃金六千斤。前後二部鼓吹。及九部之樂。班劒四
十人。欽哉。恭承寵命。可不慎歟。
命皇太子即皇帝位冊文
夫天生蒸民。樹以司牧。三靈輔德。百姓與能。粵自夏殷。傳
業裔祚。軌物長世。率繇茲道。朕祗膺靈命。肇開寶歷。聲教
所覃。無思不服。然而萬幾填委。九區輻湊。明發不寐。極夜
觀書。聽政勞神。經謀損慮。深思閒曠。釋茲重負。咨爾聰明
神武。德實天生。君人之量。爰備夙成。王業初基。雲雷伊始。
英謀獨斷。祕策潛申。及拓定關隴。澄清河雒。北通元塞。東
靜青邱。宏圖遐舉。元功克茂。氛霧廓清。鯨鯢斯盡。澤霑方
外。聲暢無垠。總統機衡。百工以乂。敷宏德化。四門允穆。謳
歌所屬。宇內宅心。象緯告徵。靈命斯在。朕是用上稽蒼昊。
俯順黔黎。推而弗居。永垂顯號。致皇帝位於爾躬。今命司
空上柱國魏國公寂尚書左僕射上柱國宋國公瑀齎璽
綬授爾。其纂承洪緒。對揚休命。式隆寶祚。以康四海。
草堂寺為子祈疾䟽
鄭州刺史李淵。為男世民因患。先於此寺求佛。蒙佛恩力。
其患得損。今為男敬造石碑像一鋪。願此功德資益弟子
男及合家大小。福德具足。永無災鄣。弟子李淵一心供養。
賜高麗王建武書
朕恭膺寶命。君臨率土。祗順三靈。綏柔萬國。普天之下。情
均撫字。日月所照。咸使乂安。王既統攝遼左。世居藩服。思
稟正朔。遠修職貢。故遣使者。跋涉山川。申布誠懇。朕甚嘉
焉。方今六合寧晏。四海清平。玉帛既通。道路無壅。方申輯
睦。永敦聘好。各保疆埸。豈非盛美。但隋氏季年。連兵搆難。
攻戰之所。各失其民。遂使骨肉乖離。室家分析。多歷年歲。
怨曠不申。今二國通和。義無阻異。在此所有高麗人等。巳
令追括。尋即遣送。彼處有此國人者。王可放還。務盡撫育
之方。共宏仁恕之道。
諭李襲志書
卿昔久在桂州。仍屬隋室運終。四方圯絕。率衆保境。未知
所統。朕撫臨天下。志在綏育。眷彼幽遐。思沾聲教。況卿朕
之宗姓。情異於常。一家弟姪。並立誠效。公又分遣首領。申
諭諸州。情深奉國。甚副所望。卿之子弟。並據州縣。俱展誠
績。每所嘉歎。不能巳巳。令並入屬籍。著於宗正。
賜許紹勅書
昔在青衿。同游庠序。博士吳玉。其妻姓仇。追想此時。宛然
在目。荏苒歲月。遂成累紀。且在安州之日。公家乃莅岳州。
渡遼之時。伯裔又同戎旅。安危契闊。累葉同之。其閒游之
處。觸事可想。雖盧綰與劉邦同里。吳質共曹丕接席。以今
方古。何足稱焉。而公追硯席之舊歡。存通家之曩好。明鑒
去就之理。洞識成敗之機。爰自荊門。馳心絳闕。惠懷士庶。
糺合賓寮。踰越江山。遠申誠款。覽此忠至。彌以慰懷。
勞涪州刺史劉瞻書
涪州之全。卿之力也。功績垂成。念自勗勵。富貴之事。非卿
而誰。
