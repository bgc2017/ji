欽定全唐文卷四十九
代宗(四)
答顏真卿謝戶部侍郎批
卿門傳儒行。代挹公才。忠義在躬。幹蠱從政。頃升八座。式
昭水鏡之規。往鎮兩河。能鳴風雨之晦。比雖因事見貶。今
則念舊錄功。然以地官務殷。惟才是屬。周行所舉。殊愜朕
懷。所謝知。
答顏真卿謝吏部侍郎批
卿鬱然詞宗。雅有朝望。高標勁節。歷霜霰而不渝。握鏡懸
衡。鑒人倫而式敘。是用特加命數。光乃純臣。復銀青之舊
階。鳴水蒼之雜佩。佇聞密啟。以定九流。舉其朝綱。僉曰惟
允。所謝知。
答顏真卿謝荊南節度使批
卿明邁偉才。忠貞壯節。夙推公器。累踐周行。專城高魏尚
之勛。會府著山濤之績。而七澤交帶。三江要衝。式資統尹
之方。雅屬旌旄之寄。人存政舉。其在茲乎。所謝知。
冊和回紇公主文
維大歷二年歲次丁未五月己酉朔十三日辛酉。皇帝若
曰。帝乙歸妹。表於易象。魯侯築館。列在春秋。咨爾第某妹。
雲漢之姿。聯華宸極。河洲之德。著美公宮。整玉笄於錦車。
題銀牓於毳幕。善修嬪則。載叶蕃情。實資輔佐之功。廣我
懷柔之道。烏孫下嫁。巳申飾配之儀。紅綬增榮。爰寵䟽封
之命。是用冊曰某公主。敬承徽禮。可不慎歟。
冊新羅王太妃文
維大歷三年歲在戊申二月景子朔十日乙酉。皇帝使某
官某持節冊命曰。於戲。子承家嗣。作藩輔之臣。母加尊號。
蓋春秋之義。咨爾新羅王金乾運母。素推勳閥。雅有華風。
其德可尚。其儀可則。鑒於圖史。式是禮容。儷東方君子之
國。處中壼貴人之位。事上以敬。接下以仁。睦我親隣。亦資
內助。有教子之明訓。膺繼代之新命。固可以崇峻徽章。光
昭盛禮。是用冊為新羅王太妃。修乃慈範。撫其嗣君。永懷
前人。無改其道。欽承典冊。可不慎歟。
冊獨孤穎長女為貴妃文
維大歷三年歲次戊申月日。皇帝遣使某官某冊命曰。於
戲。位亞長秋。坐論婦道。聽天下之內治。序人倫之大端。御
于邦家。式是風化。惟爾贈禮部尚書獨孤穎長女。祥會鼎
族。行高邦媛。體仁則厚。履禮維純。有沖敏之識。不資姆訓。
有淑慎之行。自成嬪則。蘊此貞懿。灼其芳華。選躬之初。奉
承先命。肅恭之儀。克稱尊旨。鑾輿比幸。侍從勤誠。祗事壽
宮。備申哀敬。能盡其節。實同我心。久奉椒塗。載揚蕙問。勤
於道藝。每鑒圖書。動有箴規。必脫簪珥。進賢才以輔佐。知
臣下之勤勞。謙讓益勤。記功惟最。聲流彤管。道洽紫庭。克
副宮教。敬修壼職。眷求賢淑。用峻等威。百辟抗辭。六宮歸
美。宜崇禮冊。俾舉彝章。是用冊曰貴妃。往欽哉。無或居上
而驕。無或處貴而逸。降情以逮下。誠事以防微。潔其粢盛。
服其澣濯。敬循禮節。以率嬪御。膺茲嘉命。可不慎歟。
冊華陽公主文
維大歷四年歲次己酉三月壬申朔五日景子。皇帝若曰。
漢家舊制。諸女皆封。儀服比於藩王。膏腴封其井賦。咨爾
第某女。承徽自遠。誕秀增華。仁孝才明。夙有天資之慶。言
容法度。成於壺教之慈。敏達知微。周旋中節。肅雍是憲。婉
靜流芳。雖僅在齠年。禮未主於同姓。而載揚淑問。德巳冠
於成人。宜錫典章。用䟽國邑。是用冊曰某公主。欽承徽命。
可不慎歟。
冊親王出將文
維大歷五年歲次庚戌三月丁巳朔十六日壬申。皇帝使
某宮乙持節冊命曰。於戲。昔武德貞觀之際。親賢兼敘。中
外大寧。多以藩王。委之方面。元宗震耀威武。外攘夷狄。亦
選建明德。時維鷹揚。予之珪瑞。並賜旌鉞。祗奉前訓。敢忘
夙夜。爰命小子。統茲元戎。某英茂有才。寬彰信。豈孝恭
之外至。亦禮讓而中發。能辨雅樂。尤精善書。言表於微。獨
有所得。事迫於悔。未嘗復行。時因講義之餘。兼達理戎之
要。固可總以文武。屏於家邦。屬河外名都。方缺上將。難於
大任。歷選中朝。雖慙知子之明。不忝安邊之寄。錫以戎輅。
分以兵符。撫其四封。式是羣帥。仍求素望。俾副新軍。爾其
保靖疆土。惠安氓俗。服我明訓。永孚于休。
冊鄭王邈為天下兵馬元帥文
維大歷六年歲次辛亥五月壬辰朔十六日丁未。皇帝使
某官某乙持節冊命曰。於戲。周之藩翰。選用宗盟。則懷德
惟寧。大邦惟屏也。漢之郡國。分建子弟。則燕代邊遼。齊趙
漸海也。莫不賦兼千乘。土過數圻。賜鈇鉞以專征。參卿士
而夾輔。拜之於廟。命之於庭。俾其外合羣后。同獎王室。是
用師古。率由至公。鄭王邈。幼奉君親之訓。兼承保傅之戒。
罔敢失墜。勤而行之。忠肅孝恭。資其令德。溫良聰達。輔以
多才。辨正五經之儒。采述三雍之樂。不自矜尚。過於謙沖。
周旋體仁。恒久其道。懿此休問。流於四方。朕往統藩旄。嘗
親戎略。諸子侍從。或有所聞。時與之言。頗詳其旨。必能當
我朝制。叶予師貞。仍選輔車。委(闕)留府。錫以彤弓之寵。稱
其綠車之尊。爾其大訓六師。以率諸夏。敬茲厥服。無廢朕
命。
冊普寧公主文
維大歷七年歲次壬子七月庚辰朔十六日乙未。皇帝若
曰。於戲。春秋之義。下嫁之禮。主于同姓。送以上卿。克明大
倫。協用彝典。咨爾普寧公主。孝敬閑婉。朗然夙成。法度言
容。資於內訓。詞禮是則。令淑增華。封魯之榮。巳開湯沐。適
齊之美。更洽肅雍。寵爾有行。舉茲成命。今遣使金紫光祿
大夫門下侍郎同中書門下平章兼宏文館大學士知館
事充太清宮使上柱國齊國公王縉持節禮冊。爾其奉公
宮之教。和邦族之姻。載揚夙徽。永作來範。敬承明誡。可不
慎歟。
傳位皇太子冊文
維大歷十四年歲次己未五月辛丑朔二十三日癸亥。皇
帝若曰。於戲。昊天有命。皇王受之。立嫡以賢。春秋之義。傳
歸於子。漢氏成規。宗廟社稷。實賴其慶。咨爾皇太子适。稟
天地之仁。合日月之耀。道光三善。孝著十倫。頃者國步多
艱。委以戎律。理軍靖難。保大定功。克復帝圖。廓清妖孽。既
表建侯之業。俾承守器之重。仁孝之德。夙夜惟寅。朕天命
有終。弗興弗寤。非至公無以主天下。非至德無以臨四海。
是用命汝陟於元后。嗣守皇業。上繼宗祧。下安羣望。其令
門下侍郎同中書門下平章事常衮奉冊。即皇帝位。於戲。
宜遵太宗之法度。肅宗之儉約。任賢勿貳。去邪勿疑。與衆
守邦。祗敬予訓。
即位赦文
高宗嗣興。諒闇成受終之禮。康王承統。翌日奉顧命之書。
況萬事尚殷。蕭牆有釁。蒼生佇理。社稷謀安。教雖達於通
喪。禮有變於金革。順人聽政。僶勉從權。朕頃侍鑾輿。率彼
西夏。佐成草昧。俾掌戎車。國步艱難。睿圖廣運。再清㝢縣。
崇復宗社。稟成命以受律。敢貪天以為功。聖慈宏深。冊踐
明兩。奉若庭訓。敢有怠心。嗚呼。不弔昊天。殃咎荐至。皇祖
之哀未釋。閔凶之罰奄鍾。攀號罔極。若無天地。誓終喪紀。
企及前王。百辟抑予。俾恭遺訓。俯遂衆望。嗣膺丕烈。欽茲
大寶。懼不勝任。若蹈春冰。如集喬木。邇日者先聖哀損。朕
在問安。而䦧牆搆災。陵長成禍。閫闈作孽。閽寺滔天。職為
亂階。潛置巫蠱。將行竊弄。覆我邦家。賴良弼翊戴。爪牙同
德。天道助順。神理害盈。昭此共工之心。終貽管蔡之辱。舍
彼有罪。咸伏其辜。廢於離宮。寘於城潁。今天衢雖泰。率土
未康。式協公卿之心。仰遵易月之命。奉時斯在。先甲未孚。
宜允人神。覃茲渙汗。可大赦天下。自寶應元年五月十七
日昧爽巳前。大辟罪巳下。巳發覺未發覺。巳結正未結正。
繫囚見徒常赦所不免者。罪無輕重。咸赦除之。自開元巳
來所有諸色犯累者。並宜雪免。左降官並諸色流人。及罰
鎮效力配軍團練等。一切即放還。其中有見任刺史縣令
及正員者。並依本任。其四月十五日巳後諸色流貶者。與
量移近處。逆賊史朝義巳下。有能投降及率衆歸附者。當
超與封賞。天下禁囚。不得過五日。所有推劾。不得分外拷
掠。亦不得信支證便結罪名。諸色文武官應在淩霄門內
謁見者。并飛龍射生等。並宜以寶應功臣為名。諸州刺史
與一子官。刺史縣令入五品減兩考。內外文武官。三品巳
上賜爵一級。四品巳下各加一階。諸州刺史父母在無官
者。與致仕官及父母邑號。巳亡歿者追贈。諸州防禦使并
停。天下子為父後者各賜勳一轉。州縣官自今巳後。宜令
三考一替。太官饔膳等特宜減省。有涉奢侈。一切宜停。天
下百姓逋租懸調。貸糧種子。諸色欠負官物。一切放免。開
元乾元等錢。並宜準一文用。不須計以虛數。益昌郡王邈
進封鄭王。延慶郡王迥進封韓王。故庶人皇后王氏故庶
人太子瑛鄂王瑤光王琚宜並復封號。棣王炎永王璘及
應安祿山詿誤反狀人等並宜昭雪。建昌王追封為齊王。
崇恩王追封為衞王。靈昌王追封為鄆王。其有明於政理。
博綜典墳。文可經邦。謀能制勝。及孝悌力田。諸州刺史並
宜搜揚聞薦。投匭者不須勘以停處姓名。務招直言。以副
朕意。
冊尊號赦文
惟高祖太宗敷大德於天下。覆載之內。湛恩茂育。累聖同
道。用康兆人。寶位重光。深其德澤。被服漸漬。洽於生靈者。
百有五十年之閒。兵不作而刑將措矣。自寇虐橫厲。山東
不開。釁起渠魁。毒流區宇。三軍七萃之士。豪傑忠良之徒。
制在風波。遭其驅劫。繇是干戈不息。征賦寔煩。哀我人斯。
並罹災患。憫茲有犯。無罪萬方。朕上戴皇天。下臨黔首。奉
先聖之成命。集一切之大勳。元惡既誅。羣生思乂。是欲鏡
清六合。網決八紘。庶齊大道之時。克復太平之理。至化猶
鬱。兵嚴初解。百辟卿士。中外衆臣。並進昌言。請上徽號曰
寶應元聖文武孝皇帝。朕涉道日寡。慚德良多。恐沮樂推
之心。自增神器之重。俯膺典冊。敬受鴻名。便欲謁報昊天。
展事郊廟。又以孟秋多稼。垂及西成。王畿之閒。人實勞止。
輟茲大禮。式元冬。切為踰年改元之制。纉承洪業。敢廢
舊章。博採羣公之義。乃貞協用之紀。其寶應二年改為廣
德元年。爰屬履端。乃宏肆眚。救茲湯火。俾雲行而雨施。滌
其瑕穢。將玉振而金聲。宜廣更始之恩。用明嚮勸之福。可
大赦天下。自廣德元年七月十一日昧爽巳前。大辟罪無
輕重。巳發覺未發覺。巳結正未結正。繫囚見徒常赦所不
免者。咸赦除之。左降官即量移近處。亡官失爵。各與收敘。
諸色流人罰鎮效力安置配隷等。一切放還。其安祿山史
朝義親族。應在諸道。一切原免。並無所問。天下所有諸色
結聚。羌渾党項。但能悔過自陳。各歸生業。一切並捨其罪。
其中有頭首能勸率。并束手來歸者。并加官賞。仍令本道
防禦使并管刺史縣令分明曉諭。所有到者。各具名錄奏。
諸道百姓逋租懸調。及一切欠負官物。自寶應元年十二
月三十日巳前並放免。一戶之中。有三丁放一丁。庸調地
稅。依舊每畝稅二升。天下男子。宜二十五成丁。五十五入
老。應徵租稅。刺史縣令據見在戶徵科。其逃亡死絕者。不
得虛攤隣保。河北百姓復三年。應是回紇行營經歷處。免
今年租稅。內外文武。三品巳上賜爵一級。四品巳下加一
階。仍各賜兩轉。天下兵馬元帥雍王。智謀夙成。忠孝純至。
恭行討伐。親統元戎。撫外蕃以仁。訓羣帥以義。班師獻捷。
勳茂武成。宜兼尚書令。加實封二千戶。迴紇可汗冊為頡
咄登密施合俱錄英義建功毗伽可汗。可敦冊為娑墨光
親麗華毗伽可敦可汗。及左右內外宰相巳下。共加實封
二萬戶。令御史大夫王翊持節就衙帳冊禮。左右殺胡祿
都督等並封為王。諸部督並封國公。河北副元帥懷恩宜
兼太保。仍與一子二品官一子四品官並階。更加實封五
百戶。河南副元帥光弼與一子三品官並階。更加實封三
百戶。幽州節度使懷仙與一子三品官並階。加實封二百
戶。李抱玉郭英乂辛雲京侯希逸田神功孫志直白孝德
令狐彰並各與一子五品官並階。加實封二百戶。李寶臣
薛嵩田承嗣張獻誠等各與一子五品官並階。仍加實封
二百戶。魚朝恩寄崇師律。程元振勳高佐命。各加實封二
百戶。仍與一子五品官並階。僕固瑒高彥崇渾日進李建
義李光逸楊崇光李懷光張如岳白元光溫如雅拓拔澄
泌高暉盧欽友成惟良曹楚玉等各與一子五品官。加實
封一百戶。仍各賜鐵券。以名藏太廟。畫像於凌烟閣。并寇
難巳來將相勳業高者。其名籍圖畫亦準此。子儀與一子
四品官并階。加實封二百戶。苗晉卿劉晏裴遵慶元載各
與一子四品官並階。加實封一百戶。儀王及彰王巳下男
未官者。並準舊例與官及封。永穆並長樂巳下長公主及
郡縣主嗣王郡王等各與一子官。皇親五等巳上。諸親三
等巳上。各與一子出身。二王後各與一子官。諸道節度觀
察使立功將士。其父兄在無官者。依子文武與官。巳歿者
追贈。陣亡將士襲父官爵。河北河南有懷材抱器。安身守
節。素在邱園不仕。為衆所知。委所在長官具名聞薦。應授
偽官等。並巳昭洗。矜才宥過。宜有甄收。委所繇勘本官名
銜資歷聞奏。量才處分。文武正員常參官並諸州刺史。父
母無邑號官者。宜與致仕官及邑號。贈者更與改贈。刺史
縣令自今以後改轉。刺史三年為限。縣令四年為限。員外
及攝試官。一切不得釐務。諫官每月上封事。無所迴避。河
南河北偽度僧尼道士女冠。並與正度。天下刑獄。須大理
正斷。刑部詳覆。不得中書門下即便處分。諸色人中。有孝
弟力田。經術通博。文詞雅麗。政理優長。本州各以名薦。
南郊赦文
惟我高祖太宗之有邦。罔不昭事於上帝。嚴恭敬畏。與神
合符。七聖在天。眷命永固。朕嗣守鴻業。敢忘奉先。尚質貴
誠。聿修盛典。頃以四方多難。責在朕躬。建侯行師。日不暇
給。東擒羯胡之首。西禦犬戎之患。元元告病。社稷阽危。內
定外攘。不遑展禮。雖高明未達。而精意惟勤。克通至誠。以
錫純嘏。番戎即敘。弓矢載櫜。虔奉泰壇。鑒寐接神祇之顧。
永保宗社。歲時結霜露之思。近又百辟在庭。儼然而進。奉
請元子。以居少陽。冊命乃行。匕鬯攸主。按風雨之清道。乘
星火之仲春。朝於元元。格於藝祖。躬執珪奠。祗見南郊。天
何言哉。神所勞矣。敷兆人之戩穀。廣四達之聰明。式重燔
柴之經。益申解網之惠。可大赦天下。自廣德二年二月二
十一日昧爽巳前。大辟罪無輕重。巳發覺未發覺。巳結正
未結正。繫囚見徒常赦所不免者。咸赦除之。左降官即與
量移近處。亡官失爵放歸不齒之類。並官巳復資未得本
階者。各量與收敘。諸色流人及量移人。並罰鎮效力配隷
等。一切放還。自兇孽亂常。王室多難。干戈不息。今巳十年。
軍國務繁。關輔尤劇。念茲疲耗。久困徵科。其京城諸司諸
使應配彍騎官散官。諸色丁匠幕士供膳音聲人執祭齋
郎問事掌閑漁師。並諸司門僕京兆府騎丁屯丁。及諸色
納資人。每月總八萬四千五十八人數內。宜每月共支二
千九百四十四人。令河東關內諸州府配。不得偏出京兆
府。餘八萬一千一百一十四人并停。所須衞役使宜撙節
定數。官給資錢。不得干擾百姓。其寶應元年十二月三十
日巳前。諸色欠逋在百姓腹內者并放免。天下戶口。宜委
刺史縣令。據見在實戶。量貧富作等第差科。不得依舊籍
帳。據其虛額。攤及鄰保。其天下諸州府長史及縣令。有清
白著聞。善政稱最。能招輯逃亡。編附復業。戶口增多者。具
狀聞奏。朕當差人按覆。與所舉狀同者。超資進改。天下所
有諸色結聚。及羌渾党項等。能悔過自陳。各歸生業。一切
并捨其罪。其中有能率先來降者。仍特加官賞。征人不息。
勤戍斯久。丁壯疲弊。老弱困窮。光武有言。頭鬚為白。戢藏
鋒刃。牧養元元。方面重臣。宜悉朕意。應諸州團練將士等。
委本道節度及諸防禦使等審與州府商議。如地非要害。
無所防虞。其團練人等。並放營農休息。寇戎以來。積有年
歲。徵求數廣。彫弊轉深。自今巳後。除正租稅及正勅。并度
支符外。餘一切不在徵科限。內外文武官。三品巳上賜爵
一級。四品巳下各加一階。仍並賜勳兩轉。武德元從功臣。
勳業特崇。子孫沈翳者。委所司勘責。各與一人官。成都靈
武元從。普恩之外。三品巳上更賜一級。四品巳下更加一
階。寶應功臣。普恩之外。三品巳上各與一子六品官。賜爵
一級。四品巳下各加兩階。更賜勳兩轉。五品巳上官子為
父後者。賜勳兩轉。副元帥光弼子儀各與一子三品官并
階。諸道節度使各一子五品官并階。都防禦使及經略等
使各與一子六品官并階。去歲行幸陝州。六軍英武威遠
威武寶應射生衙前射生左右步軍等。并內外文武百官
扈從到行在者。三品巳上與一子官。四品巳上各加兩階。
自陝州至上都巳來。置頓使及州府長官。普恩之外。各與
一子出身。置頓使判官巳下緣路縣令。及專知置頓官。各
加一階。其六軍神策寶應射生衙前射生及左右步軍英
武威遠威武等諸軍。左右金吾將士。緣大禮扈從及在城
留後者。共賜錢五萬貫。鴻臚蕃客共賜錢一千貫。儀王及
彭王巳下諸王男未有官者。並準舊例與官。其巳封為郡
王國公者。及永穆長樂巳下長公主及諸郡縣主並嗣王
郡王。各與一子官。皇親五等巳上。諸親三等巳下。各與一
子出身。二王之後各與一子官。臺省之官。事資履歷。刺史
縣令。任在親人。職務所更。是為理本。其左右丞侍郎御史
中丞等。取曾任刺史者。郎官亦取曾任縣令者。并所選御
史。亦宜於錄事參軍縣令中擇。仍須資歷稍深者。其有
官非累歷。才行特堪任用者。自布衣巳下。任所在聞薦。委
中書門下尚書省考試。堪任者不在此限。尚書省政理所
繫。左右丞綱轄攸歸。比來百司。職事皆廢。宜令明徵式令。
各舉所職。百官有論時政得失。并任指陳事實。具狀進封。
必宜切直無諱。有司白身人亦宜準此。任詣匭使進表。朕
將親覽。必加擇用。朕每思素儉。敦以淳風。必約嚴章。以齊
侈俗。其珠玉器玩寶鈿雜繡等。一切禁斷。諸道攝官。頻有
處分。一切盡停。尚聞因循。其弊未革。即宜申明舊勅勒停。
三年之喪。謂之達禮。自非金革。不可從權。其文官自今巳
後。并許終制。一切不得輒有奏請。緣大禮應升壇殿行事
者。普恩之外。更與一子官。應在太清宮郊廟諸色職掌者。
及冊皇太子行事官撰冊并書文及較造冊官。普恩之
外。三品巳上賜爵一級。四品巳下加一階。仍賜勳一轉。天
下耆老。九十巳上版授刺史。七十巳上版授上佐縣令。孝
子順孫。義夫節婦。旌表門閭。終身勿事。五嶽四瀆。名山大
川。今古聖帝明王忠臣義士。宜令所管致祭。
改元永泰赦文
叶五紀者。建號以體元。受四時者。布和而順氣。天心可見。
人欲是從。爰立大中之道。式受惟新之命。朕嗣膺下武。獲
主多方。顧以薄德。乘茲艱運。戎麾問罪。今巳十年。飲至策
勳。雖兇渠之授首。勞師黷武。豈人主之用心。況乃軍役屢
興。干戈靡定。茫茫士庶。斃於鋒鏑。噫。皇穹以朕為子。蒼生
以朕為父。至德不能以被物。精誠不能以動天。俾我生靈。
擠於溝壑。非朕之咎。誰之過歟。朕所以馭朽懸旌。坐而待
曙。勞懷罪己之念。延想安人之策。亦惟羣公卿士。百辟庶
寮。咸聽朕命。叶宣乃力。務履清白之道。還興淳素之風。率
是黎元。歸於仁壽。君臣一德。何以尚茲。廼者刑政不修。惠
化未洽。既盡財力。良多抵犯。靜惟哀矜。實軫於懷。今將大
振綱維。益明懲勸。肇舉改元之典。宏敷在宥之澤。可大赦
天下。改廣德三年為永泰元年。自永泰元年正月一日昧
爽巳前。大辟巳下罪無輕重。巳發覺未發覺。巳結正未結
正。繫囚見徒常赦所不免者。咸赦除之。僕固懷恩戰伐有
功。訏謀任重。不終臣節。輒肆姦凶。妄誘異蕃。同為不軌。朕
惟務責己。情重舊勳。如能翻然來歸。必從寬宥。其下偏裨
等。因被驅率。不獲巳者。及所在山谷草竊。反側未安者。如
能束手而來。一切並無所問。自廣德元年巳前。天下百姓
所欠負官物。一切放免。在官典腹內者。不在免限。其百姓。
除正租庸外。不得更別有科率。刺史縣令。與朕分憂。彫瘵
之人。切須撫字。一夫不獲。情甚納隍。有能招輯逃亡。平均
賦稅。增多戶口。廣闢田疇。清節有聞。課效尤著者。宜委所
在節度觀察具名聞奏。即令按覆。超資擢授。其有理無能
政。迹涉贓私。必當重加貶奪。永為殿累。農政本也。食人天
也。方春之首。重於東作。除軍興至急。餘一切並停。令百姓
專營農事。其逃戶復業。及浮客情愿編附者。仰州縣長吏
親就存撫。特矜賦役。全不濟者。量貸種子。務令安集。孝弟
力田。懷才抱器。遺逸未經薦達者。各委州府聞奏。親當策
試。量能敘用。應見立仗諸軍將士等。宜共賜錢五萬貫。書
稱咸秩。詩美懷柔。仰惟衆靈。念茲多祐。其五嶽四瀆。名山
大川。宜令所管牧宰。精誠致祭。中外寮吏。各揚其職。無或
曠官。克副朕意。
改元大歷赦文
王者欽若昊天。誕受丕命。莫不協五紀而乘運。稽三微以
體元。上齊璿衡。下立人極。乃頒歷於惟歲。更覃恩於率土。
朕嗣守鴻業。恭臨寶位。頃以時當寇難。運屬干戈。誓衆興
師。為人除害。實賴宗社降福。寰宇小康。用興淳樸之風。庶
洽雍熙之化。乾坤敷祐。大庇生靈。文武協心。同力王室。豈
朕薄德。而臻於此。乃者金革所聚。綿歷歲時。征賦頗繁。人
猶彫瘵。是用疢心疾首。當宁而興。懷罪以在予。馭朽而貽
懼。每思宏濟之道。用拯黎元之弊。月纏星昴。律中黃鍾。合
天正之符。承日至之永。祥雲在矚。既當伯趙之司。惠澤布
和。宜順一陽之氣。建元發號。革故維新。俾及履長之節。用
深行慶之典。可大赦天下。其永泰二年宜改為大歷元年。
自大歷元年十一月十二日昧爽巳前。大辟罪巳下。巳發
覺未發覺。巳結正未結正。繫囚見徒。罪無輕重。常赦所不
免者。咸赦除之。長吏犯贓。不在免限。夫從之道。大易至
言。薄賦之規。前王令範。朕志遵儉約。務欲息人。徵歛無期。
誠為勞弊。天下百姓。除正租庸及軍器所須外。不承正勅。
一切不得輒有科率。國以人為本。人以農為業。頃繇師旅。
征稅殷繁。編戶流離。田疇荒廢。永言牧宰。政切親人。其刺
史縣令。宜以招輯戶口。墾田多少。用為殿最。每年終委本
道按察使節度等使案覆聞奏。如課績尤異。當加超擢。或
政理無聞。必置科貶。逃亡失業。萍泛無依。特宜招撫。使安
鄉井。其逃戶復業者。宜給復三年。如百姓先貨賣田宅盡
者。宜委州縣取逃死戶口田宅。量丁口充給。仍仰縣令親
至鄉村。安存處置。務從樂業。以贍資糧。王畿之閒。賦歛尤
重。百役供億。當甚艱辛。哀我疲人。良深憫念。盍徹之稅。著
自周經。未便於人。何必行古。其什一稅宜停。周徵俊造。漢
辟賢良。垂之典謨。永代作則。天下有安貧樂道。孝弟力田。
未經薦用者。委所在長官具以名聞奏。朕當親自策試。量
才敘用。其立仗將士等。定賜物五萬匹。五嶽四瀆。名山大
川。祀典攸存。神理昭著。宜以禮致祭。
大歷八年夏至大赦文
自古帝王。順時行令。當北至之炎燠。應南風之長嬴。必事
無刑。解網申惠。敘麥秋之氣。而代天理物矣。朕獲奉珪璧。
虔恭郊廟。一紀有餘。承累聖之鴻業。為兆人之父母。戰戰
兢兢。恐不克濟。而天地幽贊。陰陽化育。關輔之內。農祥薦
臻。嘉穀豐衍。宿麥滋殖。閭閻之閒。倉廩皆實。百價低賤。實
曰小康。此皆上帝報貺。烈祖儲祉。卿士存誠。黎元盡力之
效。思與萬方百辟。咸共樂之。而未能也。況或抵常憲。纍然
就拘。辨對官曹。幽閉獄戶。永惟械繫之慘。追復冒犯之繇。
皆自王化之未醇。風教之多闕。俾民忘恥格。俗虧禮讓。陷
在刑典。久於狴牢。當順陽助生之時。積冤蔽感傷之氣。百
姓有過。在予一人。顧諟欽恤。誠切傷痛。用申在宥之旨。庶
洽惟新之令。自大歷八年五月二十五日昧爽巳前。天下
繫囚見徒。及巳發覺未發覺。巳結正未結正。死罪並降徒。
流巳下罪並宜放免。敢以赦前事相言告者。以其罪罪之。
亡命山澤。挾藏軍器。百日不首。復罪如初。夫承天之敘。則
三時有成。自中形外。則四海蒙福。嗟爾庶士。諒悉予懷。
大歷九年夏至大赦文
朕誕膺天命。以撫方夏。兢兢多惕。保祐惟人。懼庶獄之未
孚。俾一夫之不獲。思用哀恤。與之和寧。頃屬夷夏多虞。干
戈是務。徵賦頗重。黎元不康。內迫艱窮。外乘師旅。因行盜
竊。自陷典刑。纍然圜土之下。佇剿視陰之命。永念愚惑。惻
焉疚心。而寰宇之閒。舉類斯衆。今火中惟夏。長嬴及時。鬱
然沈繫。致傷和氣。萬方有罪。在予一人。將洽至淳之化。更
布惟新之理。其大歷九年四月二十四日昧爽巳前。大辟
罪巳下。巳發覺未發覺。巳結正未結正。罪無輕重。一切並
宜放免。敢以赦前事相言告者。以其罪罪之。其在軍將士。
有刀箭所傷。久嬰沈疾者。勠力疆場。致身鋒刃。各委所繇。
量給藥物。厚加優賞。其陣亡將士。仰本路隨事優恤。妻子
各申錫賚。其百姓鰥寡孤獨不能自存者。困窮無主。誠可
哀傷。仰所在州府長官。每事以諸色官物量加贍恤。令其
得所。亡命山澤。挾藏軍器。百日不首。復罪如初。在宥之典。
既周動植。純嘏之錫。庶延子孫。凡在品類。各宜遷善。宣示
中外。諒悉朕懷。
新翻護國仁王般若經序
皇矣至覺。子於元元。截有海以般若之舟。翦稠林以智慧
之劒。綿絡六合。羅罩十方。宏宣也深。志廣也大。自權輿天
竺。泳沫漢庭。行無緣之慈。納常樂之域。信其博施。傾芥城
而逾遠。仰夫湛寂。超言象之又元。五始不究其初。一得罔
根其本。以彼取此。何其遼哉。朕忝嗣鴻休。丕承大寶。軫推
溝以夕惕。方徹枕而假寐。夫其鎮乾坤。遏寇虐。和風雨。著
星辰。與物無為。乂人艱止。不有般若。其能巳乎。嘗澡身定
泉。宅心祕道。緬尋龍宮之藏。稽合鷲峯之旨。懿夫護國。實
在茲經。竊景行於波斯。庶闡揚於調御。至若高張五忍。足
明惻隱之深。永袪衆難。實惟化清之本。名假法假。心空色
空。推之於無。則境智都寂。引之於有。廼津梁不窮。思與黎
烝。共臻實相。而緹紬貝葉。文字參差。東夏西天。言音訛謬。
致使古今翻譯。清濁不同。前後參詳。輕重匪一。其猶大輅。
終繼事而增華。譬彼堅冰。始積水而非厲。先之所譯。語質
未融。披讀之流。臨文三覆。凡諸釋氏。良用慨然。先聖翹誠
玉毫。澹慮真境。發揮滿教。搜綴缺文。詔大德三藏沙門不
空推校詳譯。未周部卷。三藏學究二諦。教傳三密。義了宗
極。伊成字圓。褰裳西指。汎杯南海。影與形對。勤將歲深。妙
印度之聲明。洞中華之韻曲。甘露沃朕。香風襲予。既而梵
夾遠賚。洪鐘待扣。佇延吹萬之籟。率訓開三之典。朕哀纏
欒棘。悲感霜露。捧戴遺詔。不敢怠遑。延振錫之羣英。終為
山之九仞。開府朝恩。許國以身。歸佛以命。弼我真教。申夫
妙門。爰令集京城義學大德良賁等。翰林學士常衮等。於
大明宮南桃園詳譯護國般若畢。並更寫定密嚴等經。握
槧含毫。研精賾邃。曩者訛略。刊定較然。昔之沈隱。鉤索煥
矣。足可懸諸日月。大燭昏衢。潤之雲雨。橫流動植。伏願上
資仙駕。飛慧雲於四天。迥出塵勞。躡金蓮於十地。朕理昧
幽關。文慚麗則。見推序述。惋撫空懷。聊紀之於首篇。庶克
開於厥後。將發皇永永。可推而行之。時旃蒙歲木堇榮月也。
密嚴經序
朕聞西方有大聖人焉。演不言之言。垂無教之教。啟迪權
實。發披聾瞽。遷其善者。不疾而速。階其益者。即聖自凡。擊
蒙求于娑婆邱陵。示達觀于密嚴世界。匪染淨在我。實是
非游。而楚越生于念中。盈缺頓于目下。彼魚藏鳥逝。其若
是乎。欽哉密嚴。迹超三有。量同乎法界。相離于極微。非聲
聞之所聞。豈色見之能見。嘗潔己至妙。允恭付囑。是欲泉
靜識浪。珠清意原。窮賴邪能變之端。照自覺湛然之境。深
詣心極。其惟是經。夫翻譯之來。抑有由矣。雖方言有異。而
本質須存。此經梵書。並是偈頌。先之譯者。多作散文。蛇化
為龍。何必變於鱗介。家成於國。寧即改乎姓氏。矧訛略輕
重。或有異同。再而詳悉。可為盡善。大興善寺三藏沙門不
空。像教棟梁。愛河舟楫。戒珠在握。明鏡入懷。雪涉雲征。窮
鹿野之真諦。帆飛海宿。究馬鳴之奧旨。聲該八轉。言善兩
方。足可窺鑒闕如。抑揚了義。詔令集京城義學沙門飛錫
翰林學士柳抗等。詳譯斯文及護國經等。對執貝多。翻諸
簡牘。憑其本夾。依以頌言。太羹之味不遺。清月之魄恒滿。
豈不美歟。豈不美歟。朕詞乏清華。文非遒麗。志流衍於祕
賾。將布濩於無窮。聊課虛懷。序之篇首云爾。
