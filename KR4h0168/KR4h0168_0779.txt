欽定全唐文卷七百七十九
李商隱(九)
為滎陽公桂管補逐要等官牒
田仲方
右件官掌予書計。積爾光陰。臨文乃辨於魯魚。問數能知
於身首。昨者始從藩寄。初啟戎行。有廊廡所散之金。有筐
篚是將之帛。資其出納。益見廉隅。不惟錄舊之誠。且切隨
材之用。事須補充逐要。
嚴君景
右件官當參戎府。洎從廉車。殿後驅前。拉朽穿蠧。既展在
公之績。宜當職祿之科。聊比秩於中璋。用承榮於建旆。事
須補充同兵馬使。
王公衡
右件官素樂從軍。少來歸我。勁勇而敢探雛虎。誠明而可
涉呂梁。屢變星灰。益彰冰蘖。今兵屯越嶠。播控蠻圻。無淮
陰市井之人。有秦伯紀綱之僕。是焉求舊。以壯中權。宜思
干命之刑。用保克終之美。事須補充某營十將。
劉淮
牒奉處分。我之上軍。實首南服。靜則拔距投石。用養其威。
動則振鐸挺鍵。以揚其武。爰求訓整。是屬偏裨。前件官頗
歷星霜。為予御右。望通軍志。誓在戎行。是用挾以楚轅。分
之齊鼓。勉思脫兔。勿暴將羊。事須補充某營十將。
徐適
右件官嘗從州兵。實懷戎略。瞻晉卿之馬首。識齊壘之烏
聲。使以履軍。冀無堅敵。屬熊湘南戍。於越北疆。思揚建隼
之威。用警跕鳶之俗。爾其撫予後勁。聽我先庚。深宏戰器
之資。用叶師貞之美。事須補充某營十將。
鄭楚
牒奉處分。爾之嚴君。頃於冡宰。守無假器。行不易方。慶襲
身枝。名登尺籍。是用分乘楚廣。均領晉藩。刻思及父之賢。
以奉丈人之吉。事須補充同十將。
李邯
右件官族傳隴右。氣蓋關中。藏蒙瑜獨出之鋒。蘊頗羽先
登之志。今者疆分楚越。俗雜蠻夷。資中江下瀨之師。鎮祝
髮鏤膚之俗。無替爾勇。挫我軍威。事須補充討擊副使。
張存
右件官早輸丹赤。頗涉星霜。雖懷暴武之鋒。不起戡彈之
色。唯茲沈毅。可使訓齊。今則登以五符。列之三鼓。爾其聿
修戰器。精講軍書。勉膺擊剌之名。用奬勤劬之節。事須補
充討擊副使。
王政
右件官一心事我。三歲食貧。奉崔瑗之嘉賓。曾無惰色。收
陳遵之尺牘。不失片辭。既愿慤以可規。亦聖明而有守。宜
攜刀筆。從我牙旗。事須補充要籍。
劉公實
右件官早在戎藩。素推武藝。堇父敢登於懸布。養由無失
於穿楊。屬徼外無虞。軍前罷警。且從散秩。勿慮遺才。事須
補充散將。
鄭琡
右件官嘗在壯圖。亦從薄宦。解康成之書帶。精鬼谷之鈐
經。不殫遐方。忽茲投迹。雖云小國。寧忘亢宗。將有俟於先
勞。固未登於真守。事須補充同散使。
為大夫博陵公[:#AS-8862:⿱亠兊]海署盧鄯巡官牒
判官地實清門。人稱端士。和以接物。謙而飾躬。自贊藩條。
蓋推賓彥。幸今休邏。無惜辱臨。事須請攝觀察巡官。
為潼關鎮使張琯補後院都知兵馬使兼押衙牒
右件官質茂松筠。誠高金石。謙能養勇。義實輕生。頃分職
近關。別屯要地。時奮猿臂。誓探虎雛。既守禦而有經。諒追
奔之可犯。况又秦中共事。海內相從。酬知能誓於始終。于
役不辭其暴露。脂車秣馬。昔嘗為我以前驅。被甲執兵。今
合撫予之後勁。仍榮心膂。兼總牙璋。事須補充押衙。
陳寧攝公井令牒
聞寧前為公井令。疲羸之甿。戴之如父母。囊橐之盜。畏之
猶神明。所謂伊人。何臻此術。還臨舊部。勉繼前修。
周宇為大足令牒
宇君子人也。詩家者流。常亦觀光。厄於時命。噫。有卓魯之
政事。與顏謝之篇章。較其為名。不相上下。無謂大足。小而
辭之。
為濮陽公檄劉稹文
足下前以肺肝。布諸簡素。仰承復命。猶事枝辭。夫豈告者
之不忠。抑乃聽之而未審。擇福莫若重。擇禍莫若輕。一去
不廻者良時。一失不復者機事。噫嘻執事。誰與為謀。延首
北風。心焉如灼。是以再陳禍福。用釋危疑。言不避煩。理在
易了。丁寧懇款。至於再三者。誠以某與先太傅相國俱沐
天光。並為藩后。昔云與國。今則親鄰。而大年不登。同盟未
至。飯貝纔畢。襚衣莫陳。乃睠後生。遽乖先訓。遷延朝命。迷
失臣職。不思先縠之忠。將覆欒書之族。此僕隸之所共惜。
兒女之所同悲。况某擁節臨戎。援旗誓衆。封疆甚邇。音旨
猶存。忍欲賣之以為巳功。間之以開戎役。將祛未寤。欲罷
不能。願思苦口之言。以定束身之計。昔先太尉相公常蹈
亂邦。不從逆命。翻身歸國。全家受封。居韓之西。為國之屏。
棄代之際。人情帖然。太傅相公以早副軍牙。久從征旆。事
君之節巳著。居喪之禮又彰。故乃奬其象賢。仍以舊服。納
職貢賦。五十餘年。於我唐為忠臣。於劉氏為孝子。人之不
幸。天亦難忱。纔加壯室之年。奄有壞梁之歎。主上深固義
烈。是降優恩。蓋將顯足下之門。為列藩之式。不欲劉氏有
自立之帥。上黨為辜恩之軍。俾之還朝。以聽後命。其義甚
著。其恩莫偕。昨者秘不發喪。巳逾一月。安而拒詔。又歷數
旬。秘喪則於孝子未聞。拒詔則於忠臣巳失。失忠於國。失
孝於家。望此用人。由茲保族。是亦坐薪言泰。巢幕云安。智
士之所寒心。謀夫之所齚舌。矧於僕者。得不動心。竊計足
下之懷。執事之論。當以趙氏傳子。魏氏襲侯。欲以逡巡希
恩。顧望謀立耳。夫事殊者趣異。勢別者跡暌。故度其始而
議其終。搴其華而尋其實。願為足下一一而陳之。夫趙魏
二侯。於其先也。親則父子。於其人也。職則副戎。賞罰得以
相參。恩威得以相抗。義顯事順。故朝廷推而與之。今足下
之于太傅也。地則相近。職非副戎。賞罰未嘗相參。恩威未
嘗相抗。秘喪則于義爽。拒詔則於事乖。比趙魏二侯。信事
殊而勢別矣。此施之於太傅。趙魏則為繼代象賢之美。施
之於足下。足下則為自立擅命之尢。得失之間。其理甚白。
又計足下未必不恃太傅之好賢下士。重義輕財。吳國之
錢。往往而有。梁園之客。比比而來。將倚以為牆藩。託以為
羽翼。使之謀取。使之數求。細而思之。此又非計。山高則祈
羊自至。泉深則沈玉自來。巳立然後人歸。身正然後士附。
語有之曰。政亂則勇者不為鬭。德薄則賢者不為謀。故吳
濞有姦而鄒陽去。燕噲無德而樂生奔。晉寵大夫。卒成分
國之禍。衛多君子。孰救渡河之烖。此之前車。得不深鏡。代
憲四祖。文明繼興。當時燕趙中山。淮陽齊魯。連結者幾姓。
旅拒者幾侯。咸逆天用人。背惠忘德。據指掌之地。謂可逃
刑。倚親戚之私。謂能取信。一旦地空家破。首裂支分。闇者
不能為謀。明者固以先去。悔而莫及。末如之何。先太尉與
李洧尚書。齊之密戚。楊太保與蘇肇給事。蔡之懿親。並據
要地方州。領精甲銳卒。及其王師戾止。我武維揚。則割地
驅人以降。送款輸忠以入。非不顧密戚。非不念懿親。非不
思恩。非不懷惠。直以逆順是逼。死生實難。能與其同休。不
能與其共戚故也。况足下大未侔齊蔡。久未及李吳。將以
其人。動於不義。僕恐夙沙之國。縳主之卒重生。彭寵之家。
不義之侯更出。又計足下當恃太行九折之險。部內數州
之饒。兵士尚強。倉儲且足。謂得支久謀而使安。危哉此心。
自棄何速。昔李抱真相國用彼州之人。破朱滔於燕。困田
悅於魏。連兵轉戰。[:#AS-92F9:⿰帛⿱丿糸]歲經時。而潞人子死不敢悲。夫死不
敢哭。何者。李相國奉討逆之命。為勤王之師。義著而誠順
故也。及盧從史釋喪就位。賣降冀功。將乘討伐之時。欲肆
凶邪之性。計未就而人神巳怒。事未立而兵衆巳離。以萬
夫之長。困一卒之手。驅檻北闕。棄尸南荒。而潞之人猶老
者捫胷。少者扼腕。謂朝廷不即顯戮。深為失刑。其故何哉。
以從史不義不暱。去安就危。衆黜其謀。下不為用故也。二
帥去就。非因傳聞。鳩杖之人。鮐背之叟。知其本末。尚能言
之。則太行之險。固不為悖者之守。數州之衆。固不為邪者
之徒。此又不足恃也。由此言之。則以何名隳家聲。何事捨
君命。何道求死士。何計得人心。此僕者所以對案忘飧。推
枕不寢。為足下惜。為足下危。而不知其所以然也。况太傅
比者養牛添卒。畜馬訓兵。旁招武幹之材。中舉將軍之令。
然而聽於遠近。頗有是非。雖朝廷推赤心。宏大度。然而不
逞者巳有乖異之說。橫議者屢興悖惡之歎。人之多言。亦
可畏也。誰為來者。宜其弭之。今足下背季父引進之恩。失
大朝文誥之令。則是實先太傅之浮議。彰昭義軍之有謀。
為人姪。則致叔父於不忠。為人孫。則敗乃祖於無後。亦何
以對燕趙之士。見齊魯之人耶。又計足下旬日之前。造次
為慮。今茲追改。懼有後艱。此左右者不明。而咨詢之未盡
也。近者李尚書祐董常侍重華之軰。並親為賊將。拒我官
軍。納質於匪人。效用於戎首。久乃來復。尚蒙殊恩。皆受郡
符。咸領旗鼓。不能悉數。厥徒實繁。豈有足下藉兩代之餘
資。委數萬之舊旅。俛首聽命。舉宗效誠。則朝廷又豈以一
凵之稽遲。片辭之疑異。而致足下于不測。沮足下於後至。
故事具存。可以明驗。幸請自求多福。無辱前人。護龍旐以
歸洛師。秉象笏而朝魏闕。必當勳庸繼代。富貴通身。無為
鄰道所資。使作他人之福。倘尚淹歸款。未整來軒。戎臣鼓
勇以爭先。天子赫斯而降怒。金玦一受。牙璋四馳。魏衛壓
其東南。晉趙出其西北。拔距投石者。數逾萬計。科頭戟手
者。動以千㣥。兼驅扼虎之材官。仍率射鵰之都督。感義則
日月能駐。拗憤則沙石可吞。使兵用火焚。城將水灌。魏趣
邢郡。趙出洛州。分二大都之間。是古平原之地。車甲盡輸
於此境。糗糧反聚於他人。恃河北而河北無儲。倚山東而
山東不守。以數州之殘殍。抗百道之竒兵。比累卵而未危。
寄孤根於何所。則老夫不佞。亦有志焉。願驅敢死之徒。以
從諸侯之末。下飛狐之口。入天井之關。巨浪難防。長飇易
扇。此際必當驚地底之鼓角。駭樓上之梯衝。喪貝躋陵。飛
走之期既絕。投戈散地。灰釘之望斯窮。自然麾下平生。盡
忘舊愛。帳中親信。即起他謀。辱先祖之神靈。為明時之哂
笑。靜言其漸。良以驚魂。今故再遣使車。重申丹素。惟鑒前
代之成敗。訪歷事之賓僚。思反道敗德之難。念順令畏威
之易。時以吉日。蹈茲坦途。勿餒劉氏之魂。勿汙潞人之俗。
封帛增欷。含毫益酸。延望還章。用以上表。成敗之舉。慎惟
圖之。不宣。河陽三城節度使王茂元頓首。
太尉衛公會昌一品集序
唐葉十五。帝諡昭肅。始以太弟。茂對天休。遂臨西宮。入高
廟。將以準則九土。指麾三靈。乃顧左右曰。我祖宗並建豪
英。範圍古昔。史卜宵夢。震嗟不寧。是用能文。惟睿掌武。以
永大業。今朕奉承天命。顯登乃辟。庸不知帝賚朕者。其誰
氏子焉。左右惕兢威靈。迷撓章指。周訥揚吃。不能仰酬。既
三四日。乃詔曰。淮海伯父。汝來輔子。霞披霧銷。六合快望。
四月某日入覲。是月某日登庸。淵角竒姿。山庭異表。為九
流之華蓋。作百度之司南。帝由是盡付元機。允厭神度。左
右者咸不知其夢邪卜邪。金門朝罷。玉殿宴餘。獨銜日光。
靜與天語。帝亦幽闡。徵召誥說命之旨。定元首股肱之契。
曰我將俾爾以大手筆。居第一功。麒麟閣中。霍光且圖於
勳伐。元洲苑上。魏收別議於文章。光映前修。允兼具美。我
意屬此。爾無讓焉。公拜稽首曰。臣某何敢以當之。在昔太
宗有臣曰師古曰文本。高宗有臣曰嶠曰融。元宗有臣曰
說曰[:#AS-9061:⿰王褱]。代宗有臣曰衮。至於憲祖則有臣禰廟曰忠公。並
禀太白以傳精神。納非煙而敷藻思。才可以淺深魏邴。道
可以升降伊臯。而又富僧孺之新事。識庾持之竒字。清風
濯熱。白雪生春。淮南王食時之工。裴子野昧爽之獻。疑王
粲之夙構。無禰衡之加點。然後可以宏宣王略。輝潤天文。
豈伊乏賢。可纂舊服。帝又曰。舜何人也。回何人也。朕思丕
承。汝勉善繼。無忝乎爾之先。公復拜稽首曰。易曰中心願
也。詩曰何日忘之。臣敢不夙夜在公。以揚宏烈。會一日。上
明發於法宮之中。念兆人之衆。顧九州之廣。永懷不待之
痛。式重如存之敬。公伏奏曰。惟先后懋守丕基。允資內助。
秀南頓嘉禾之瑞。開烈山神井之祥。德駕河洲。淑肩沙麓。
將顯降媯之配。未宏褒紀之恩。渝美椒塗。掩華蘭掖。緣山
破㧙。夙聞齊主之悲。採石傳形。早降漢皇之慟。今繞樞有
慶。鳴社承輝。而懿號未彰。貞魂莫祔。恐無以懋遵聖緒。光
慰孝思。公於是承命有宣懿祔廟之制。初。文宗皇帝思宗
社之靈。祧祖之重。傳於夏啟。既不克終。歸於與夷。又未能
立。乃推帝堯敦敘九族之道。宏魏文榮樂諸弟之志。常曰
潁邸。吾寧忘邪。及武宗讓踰三四。位當九五。出潛離隱。躍
泉在天。揚八彩於堯眉。挺二肘於湯臂。故外則上公列辟。
內則常侍貴人。咸願擬議形容。依稀彩飾。公搢圭歸美。吮
墨摛詞。詠日月之光華。知天者之事也。贊乾坤之易簡。作
易者之事乎。公於是有聖容之贊。天寶季年。物豐時泰。骨
骾者慕周偃武。肉食者效晉清談。豕不豶牙。蠆因搖尾。氛
興燕易。駕狩巴梁。九十年鑾輅不東。三千里華戎遂隔。日
者上元降鑒。元聖恢竒。遂於首亂之邦。先有納忠之帥。復
我疆理。平我讐仇。負羽蒙輪。巳聞於深入。赤茀邪幅。將事
於駿奔。陳萬賄以展儀。備四旂而告捷。仍願於箕星之分。
巫閭之旁。追琢貞珉。彰灼來葉。以文上請。屬意宗臣。公乃
更夢江毫。重吞羅鳥。町疃河濟。呼嘯神祗。述列聖之英猷。
答藩維之深懇。既事包理亂。思屬安危。不惟嵩岳降神。固
亦文星助彩。螭蟠龜戴。蟲篆鳥章。構思而君苗硯焚。灑翰
而元常筆閣。公於是有幽州紀聖功之碑。天街之北。獯鬻
攸居。結以閼氏。降我皇女。奉春君婁敬嘗為遠使。下杜人
楊望長作畫工。乘以無年。遂忘舊好。分偵邏於甌脫。遣祭
酹於蹛林。俾我刁斗晨驚。兜零夜設。公乃上資宸斷。旁耀
軍謀。心作靈臺。手為天馬。充國四夷之學。此日方知。薛公
三策之徵。他時未爽。既而鬼箝飛辨。邳石降籌。不使郭閎。
仍讒於段熲。寧教李邑。更毀於班超。勢協聲同。火熸水灌。
遂得朝還貴主。暮遁名王。轄柳塞之歸車。復梅妝而向闕。
及晉城赤狄。喪帥歸珪。有閼伯之弟兄。誕景升之兒子。將
憑蜀閣。欲恃吳錢。姑務連雞。靡思縛虎。既垂文誥。尚有㣥
疑。公乃挺身而進曰。重耳在喪。不聞利父。衛朔受貶。祇以
拒君。今天井雄藩。金橋故地。跨搖河北。脅倚山東。豈可使
明皇舊宮。坐為汙俗。文宗外相。行有匪人。忠謀既陳。上意
旋定。俄又埃昏晉水。霧塞唐郊。殊懿公之東徙渡河。若紀
侯之大去其國。稽於時議。憚在宿兵。公又揚笏而言曰。彼
地則義師。帥惟宗室。乃元王勤商之邑。后稷造周之邦。瓜
瓞具存。堂構斯在。苟虧策畫。不襲仇讐。則是奬夙沙縳主
之風。長冒頓射親之俗。昔武安君用鉞。坑卒四十一萬。齊
桓公受胙。立功一十二國。今真將軍為時而出。賢諸侯代
不乏人。况其俗產代地之名駒。富管涔之良璞。有抱樹辭
榮之節。有漆身報德之風邪。躡足以謀。屈指而定。謝安之
圍碁尚劫。曹參之飲酒正酣。適有軍書。果聞戎捷。牛邯謝
衆。丕豹出奔。樂毅不歸。鄒陽巳去。砥磨周鉞。水淬鄭刀。萬
里來袁尚之頭顱。二冡葬蚩尢之肩髀。何其纂立大效。樹
建嘉績。若是之速與。宗英可汗既畏王威。遂聞請吏。留犂
徑路。對潼酪以知羞。毳幕氈裘。望衣冠而有慕。大畢伯士
之允。呼韓單于之師。或執玉而朝靈囿。或解辮而拜甘泉。
並垂於冊書。光彼明命。百王共貫。三代同規。公於是奉命
有討北狄之詔。伐上黨之制。諭回鶻之命五。慰堅昆之書
四。每牙管既拔。芝泥將乾。上輒曰。爾有獨斷。朕無疑謀。固
俟沃心。可不假手。公亦分陰可就。落簡如飛。故每有急宣。
關於密畫。內庭外制。皆不與聞。此又豈可與美洞簫而諷
於後庭。聞子虛而嗟不同世者。論功而校德邪。其有勢切
疾雷。機難終日。屬宣室未召。武帳不開。公莫暇昌言。且陳
密疏。賈太傅之憂國。固動深誠。山吏部之論兵。詎因夙習。
凡所奏御。罕或依違。及武宗下武重光。崇名再易。公又觀
圖東序。按牒西崑。率億兆歸心。列公卿定議。以一十四字。
垂百千萬年。藻縟辭華。鋪舒名實。秦晉於玉檢瑤繩之內。
平勃於綠疇讒鼎之間。方將命禮官。召儒者。訪匡衡后土
之議。採公玉明堂之圖。考肆覲之禮於梁生。取封禪之書
於犬子。盡皇王之盛事。極臣子之殊功。而軒鼎將成。禹書
就掩。然猶進先嘗之藥。獻高手之醫。藏周旦請代之書。追
漢宣易名之義。作為大誥。祈於昊天。始終一朝。紹續九德。
其功伐也既如彼。其制作也又如此。故合詔誥奏議碑贊
等。凡一帙一十五卷。輒署曰會昌一品集云。紀年。追聖德
也。書位。旌官業也。不言制集。崇論道也。惟公字文饒。姓李
氏。趙郡人。蓋大昴中邱。有風雨翕張之氣。藂臺高邑。有山
河隱軫之靈。萃於直躬。慶是全德。許靖廊廟之器。黃憲師
表之姿。何晏神仙。叔夜龍鳳。宋玉閒麗。王衍白皙。馬援之
眉宇。盧植之音聲。此其妙水鏡而為言。託丹青而為裕。至
於好禮不倦。用和為貴。敬一人而取悅。謙三位而無咎。意
以默識。確乎寡辭。車匠胡奴。罔迷於半面。背碑覆局。無俟
於專心。聿成儉訓。不有長物。昔猶卑官。端坐心齋。江革分
謝朓之舊襦。便為臥具。周正得袁憲之談柄。常在講筵。五
車自娛。三篋能識。麗則孔門之賦。清新鄴下之詩。重以多
能。推於小學。王子敬之隸法遒媚。皇休明之草勢沉著。異
時相逼。當代罕儔。不妄過人。慎於取友。與李杜齊名者少。
願僑札交貺者稀。故能應是昌時。媚於天子。憲章皇極。燮
理元穹。燭燿家聲。粉飾國史。侔帝典之灝灝噩噩。尊王道
之蕩蕩平平。而又不節怨嗟。知進憂亢。張良竟稱多病。王
充方務頤神。無潁陽之善田。乏好畤之巨產。何曾之食既
去。虞悰之鮓方嘗。憂其厚味。有爽和氣。肴蓛無在。琴鶴有
餘。成萬古之良相。為一代之高士。繄爾來者。景山仰之。某
昔在左曹。每事先帝。雖詭詞望利。不接於話言。而深義約
文。庶歸於風采。代天之言既集。蟠地之樂難忘。蓋屬才華。
用為序引。以鄒衍之迂怪。將潁嚴之淺近。忽焉承命。何所
措辭。五嶺幽遐。八桂森爽。莫逢博約。寧遇切磋。處無價之
場。率然占玉。登不枯之岸。麤爾論珠。雖常有意焉。亦不知
量也。某叩頭再拜上。
容州經略使元結文集後序
次山有文編。有詩集。有元子。三書皆自為之序。次山見舉
於弱夫蘇氏。始有名。見取於公浚楊公。始得進士第。見憎
於第五琦元載。故其將兵不得授。作官不至達。母老不得
盡其養。母喪不得終其哀。間二十年。其文危苦激切悲憂
酸傷於性命之際。自占心經巳下若干篇。是外曾孫遼東
李惲辭收得之。聚為元文後編。次山之作。其[:#AS-92F9:⿰帛⿱丿糸]遠長大。以
自然為祖。元氣為根。變化移易之。太虛無狀。大賁無色。寒
暑攸出。鬼神有職。南斗北斗。東龍西虎。方嚮物色。歘何從
生。啞鐘復鳴。黃雉變雄。山相朝捧。水信潮汐。若大壓然。不
覺其興。若大醉然。不覺其醒。其疾怒急擊。快利勁果。出行
萬里。不見其敵。高歌酣顏。入飲於朝。斷章摘句。如娠始生。
狼子豹孫。競於跳走。翦餘斬殘。程露血脈。其詳緩柔潤。壓
抑趨儒。如以一國買人一笑。如以萬世換人一朝。重屋深
宮。但見其脊。牽繂長河。不知其載。死而更生。夜而更明。衣
裳鐘石。雅在宮藏。其正聽嚴毅。不滓不濁。如坐正人。照彼
佞者。子從其翁。婦從其姑。豎麾為門。懸木為牙。張蓋乘車。
屹不敢入。將刑斷死。帝不得赦。其碎細分擘。切截纖顆。如
墜地碎。若大咽餘。鋸取朽蠧。櫟蟒出毒。剌眼楚齒。不見可
視。顧顛踣錯雜。汙瀦傷損。如在危處。如在夢中。其總旨會
源。條綱正目。若國大治。若年大熟。若君君堯舜。人人羲皇。
上之視下。不知有尊。下之望上。不知有篡。辮頭鑿齒。扶服
臣僕。融風彩露。飄零委落。耋老者在。童齔者蕃。邪人佞夫。
指之觸之。薰薰熙熙。不識其故。吁。不得盡其極也。而論者
徒曰次山。不師孔氏為非。嗚呼。孔氏於道德仁義外有何
物。百千萬年。聖賢相隨於塗中耳。次山之書曰。三皇用真
而恥聖。五帝用聖而恥明。三王用明而恥察。嗟嗟此書。可
以無乎。孔氏固聖矣。次山安在其必師之邪。
樊南甲集序
樊南生十六。能著才論聖論。以古文出諸公間。後聯為鄆
相國華太守所憐。居門下時。敕定奏記。始通今體。後又兩
為秘省房中官。恣展古集。往往咽噱於任范徐庾之間。有
請作文。或時得好對切事。聲勢物景。哀上浮壯。能感動人。
十年京師。寒且餓。人或目曰。韓文杜詩。彭陽章檄。樊南窮
凍。人或知之。仲弟聖僕。特善古文。居會昌中進士。為第一
二。常表以今體規我。而未為能休。大中元年。被奏入嶺當
表記。所為亦多。冬如南郡。舟中忽復括其所藏。火燹墨汙。
半有墜落。因削筆衡山。洗硯湘江。以類相等色得四百三
十三件。作二十卷。喚曰樊南四六。四六之名。六博格五。四
數六甲之取也。未足矜。十月十二日夜月明序。
樊南乙集序
余為桂林從事日。嘗使南郡。舟中序所為四六。作二十編。
明年正月。自南郡歸。二月府貶。選為盩厔尉。與班縣令武
公劉官人同見尹。尹即留假參軍事。專章奏。屬天子事邊。
康季榮首得七關。數月。李玭得秦州。月餘。朱叔明又得長
樂州。而益丞相亦尋取維州。聯為章賀。時同寮有京兆韋
觀文河南房魯樂安孫朴京兆韋嶠天水趙璜長樂馮顓
彭城劉允章。是數輩者。皆能文字。每著一篇。則取本去。是
歲葬牛太尉。天下設祭者百數。他日尹言。吾太尉之薨。有
杜司勳之誌。與子之奠文。二事為不朽。十月。尚書范陽公
以徐戎凶悍。節度闕判官。奏入幕。故事。軍中移檄牒剌。皆
不關決記室。判官專掌之。其關記室者。記室假。故余亦參
雜應用。明年府薨。選為博士。在國子監太學。始主事講經。
申誦古道。教太學生為文章。七月。尚書河東公守蜀東川。
奏為記室。十月。得見吳郡張黯見代。改判上軍。時公始陳
兵新作教場。閱數軍實。判官務檢舉條理。不暇筆硯。明年。
記室請如京師。復攝其事。自桂林至是。所為已五六百篇。
其間可取者。四百而已。三年以來。喪失家道。平居忽忽不
樂。始[:#AS-8864:⿺克寸]意事佛。方願打鐘掃地。為清凉山行者。於文墨意
緒闊略。為置大牛篋。塗逭破裂。不復條貫。十月。宏農楊本
勝始來軍中。本勝賢而文。尢樂收聚牋剌。因懇索其素所
有。會前四六置京師不可取者。乃強聯桂林至是所可取
者。以時以類。亦為二十編。名之曰四六乙。此事非平生所
尊尚。應求備。卒不足以為名。直欲以塞本勝多愛我之意。
遂書其首。是夕大中七年十一月十日夜。火盡燈暗。前無
鬼鳥。一如大中元年十月十二日夜時。書罷永明不成寐。
太倉箴
險哉太倉。險若太行。彼懸車朿馬。為陟高岡。此禍胎怨府。
起自斗量。無小無大。不可不防。澄波萬頃。不廢汪汪。火烈
人畏。不廢剛腸。曷若寬猛。處於中央。泉穀之地。勿言容易。
貪夫徇財。有死無二。御黠馬銜。不得不利。下或諛吾。過人
之聰。是人甘言。將欲相聾。下或誇我。秋毫必睹。是人甘言。
將欲相瞽。長如欲戰。莫捨強弩。長如獲禽。莫忘縳虎。衆人
之言。有訛有真。如彼五味。有甘有辛。口自嘗取。無信他人。
天生五色。有白有黑。目自別取。無為人惑。而况乎九門崇
崇。近在牆東。天視天聽。惟明惟聰。問龠合斗斛。何以用銅。
取寒暑暴露。不改其容。亦象君子。介然居中。終日戰慄。猶
懼或失。銜用何利。鍜之以清。虎用何縳。挼之以明。弩用何
射。發之以誠。俾後來居上。無由以生。有餘不足。無由以爭。
心為準㮣。何憂乎不直不平。各敬爾職。一乃心力。倉中水
外。人馬勿食。陶母反魚。以之歎息。豈無他粟。豈無他芻。薏
苡似珠。不可不虞。倉中役夫。千逕萬塗。桀黠為炭。睢盱為
鑪。應事成象。無有定模。緣私指使。慎勿以呼。賓朋姻婭。或
來讌話。食中酒醴。慎勿以貰。海翁無機。鷗故不飛。海翁易
慮。鷗乃飛去。是以聖人。從微至著。不遺忠恕。借借貣貣。此
門先塞。須防蒼蠅。變白作黑。嗚呼。熟慮熟圖。昔在漢家。倉
令淳于。致令少女。上訴無辜。陷身致是。不亦悲乎。敢告君
子。身可殺。道不可渝。
劍州重陽亭銘(并序)
陪臣未嘗屢覩天子宮闕。矧得舞殿陛下耶。然下國伏地
讀甲乙丙丁詔書。亦有以識天子理意。尺度堯舜。不差毫
撮於絕遠。人意尢在。不然者。安得用江陵令。使上水六千
里。挽大小虎牙灔澦黃牛險。以治普安。(闕一字)令既為侯。講
天子意。三年大理。田訟斷休。市賈平。獄戶屈膝。落民不識
胥吏。四方賓頗來。繫馬靡牛(闕一字)樹膚不生。乃大鏟險道。
緄石見土。其平可容考工車四軌。建為南北亭。以經勞餞。
又亭東山。號曰重陽。以醉風日。南北經貰。若出平郡。無有
噫(闕二字)三年民恐即去。遮觀(闕二字)請留(闕二字)東山實在亭
下。侯蔣氏。名侑。文曰。
仁之為道。隆磊英傑。天簡其勞。羡以事物。為君之(闕二字)蔣
是(闕一字)撮取不窮。如武有庫。蔣之有世。以仁為歸。伯氏之
宜。仲氏之思。厥弟承之。繩而不紈。以令為侯。天子之德。汝
侯為理。劒有盈昃。君南臣北。父坐子伏。飲牛漚菅。田訟以
直。市正獄清。謁歸告休。朝雨滂沱。濕其帩頭。民樂以康。願
有顯庸。侯作南亭。北亭是雙。至於東山。乃三其功。摧險為
夷。大石是扛。亦既三年。民走乞留。伯氏南梁。重弓二矛。古
有魯衛。惟我之曹。惟仁之歸。有世在下。其攄其超。尾馬鬛
馬。惟蔣之融。由唐龐嘏。惟是亭銘。得其麤且。唐大中八年
九月一日。太學博士河南李商隱撰。
梓州道興觀碑銘(并序)
總天下之事教分為三。處域中之大道居其一。發軔於希
夷之境。解鞍於寥廓之場。覽若士之遊。九垓尚隘。稽豎亥
之步。六合非遐。徒欲洞視焦螟。遙驅野馬。折尺捶而求盡。
循白環而待窮。則元籥猶嚴。空筌尚滯。輈推地盡。莫知象
帝之家。蓋朽天穿。未覩谷神之隧。柔皮具紙。折骨疎毫。雖
竭慮於九三。終致迷於萬一。洎飛龜藏義。猛馬垂文。貫王
屋之深珠。方摧中冀。封吳宮之合璧。始會塗山。變浩劫之
桑田。注㣥黎之耳目。聞其大較。未可殫論。及夫祕篆抽竒。
隱書詮奧。摧藏鳥跡。鬱勃龍光。太上七言。掞靈才之縹綠。
元中九錫。賁神物之便蕃。則固可促軫求音。援柯搴秀。存
之則總橐籥於虛空。遣之則喪輜重於修塗。故泣辜痺坐
之君。挺紀握圖之主。何嘗不留連於太一。怊悵於上元。考
名都為望幸之宮。因爽塏為集靈之地。一言以蔽。百代可
知。梓州道興觀者。五帝盤遊。九仙卜築。銅梁對軫。還疑鑄
鼎之山。錦浦均流。未怯乘槎之水。天彭割壤。井絡分[:#AS-8563:⿰⺯⿸厂⿱田坴]。挺
夏后之靈。滯震蒙之遊女。乃知君王化鳥。資是思歸。力士
挽牛。非將適遠。往者大夫遺行。著文自貶於巴歌。中聞協
律設官。作樂豈遺於渝舞。照以火井。潤之密房。五色九苞。
鎮飛神鳳。三毛孫(疑)孔。屢集文犀。雖膏雨常霑。使星時入。
而君平至死。不出靈關。元彥平生。未離嚴道。亦中州之藩
服。上古之名區。昔隋室以綠字騰芳。赤符宣慶。尋思馬湩。
悅閬苑之遐遊。顧慕龍鱗。羡喬山之偽葬。爰依翠阜。式寫
丹邱。其始也。漢苑澄泉。華陰移土。林中夸父。即貢宏材。橋
畔秦皇。仍分怪石。取方中於絳闕。摹大壯於元都。臺實
九層。觀惟一柱。瑤房疊葺。陽樹攢融。俄以九縣告哀。三靈
改物。五芝八桂。芻蕘者往焉。四戶三階。椎埋者至矣。祝融
有醉。回祿無厭。始爝火以興端。終槱煙而合氣。五明之扇。
將劫燒以爭飛。十絕之幡。逐崑熛而亂墜。既灾巢鳦。亦斃
池魚。悲哀欲甚於戊辰。厭勝不聞於壬癸。旅為散地。便接
蕪城。田鼠誰燻。封狼莫射。梧雕碧甃。光風聚失於孫枝。草
沒彤闈。浩露空溥於弟蔓。我國家克將威命。允富貞期。李
出伊墟。洪惟命氏。檜生陳郡。藹有昇仙。誓牧野之辰。則盤
古與天皇秉鉞。入咸陽之後。則尊盧與栗陸輦車。納萬國
於堂皇。攜九州於掌握。彼獨夫之所廢。俟明辟以攸興。斯
觀復建蜺旌。還張翠蓋。不勞置臬。而鷗閣飛來。無待直繩。
而虬堂化出。三宮主籙。八治威魔。羅郁倘遊。遽分條脫。安
乍至。或送交梨。開元十七年。太守張公。重構石臺。并投火
齊。九枝散影。二等分光。且異金華。送江南之夜讌。寧同蠟
炬。佐洛下之晨炊。號為殊庭。多歷年所。元和初。妖興益部。
釁稔坤維。鍾會之窺覦。劉璋之闇懦。梁橫宋矢。樓舞袁䡴。
將禾麥於親鄰。欲邱樊於福地。遂使嵇瓜斷蒂。董杏分株。
瓊蘇入燃腹之間。[:#AS-FE6E:●]
[:#AS-FBED:●]迅飯在抽腸之裏。黃昏
望斷。不見青
牛。昧旦神興。唯逢白馬。殆逾三紀。闕校二官。開成元年。連
帥馮公。擁蓋巴西。揚麾左蜀。永惟愛女。名列通仙。許長史
之全家。皆推道氣。茅東卿之繼世。並有靈風。乃夢寐假規。
丹青往制。既分趙璧。兼施魏珠。擬聳闕於天台。狀重樓於
句曲。頓還舊觀。且介通莊。嗟乎。歘駕方留。化機潛迫。削墨
則公輸復去。飛梯則宋翟還歸。或沙版仍虛。或芝寮未豁。
或菡萏闕垂於倒井。或椒聊罕遍於周垣。圖石室於西崑。
猶資粉墨。畫銀臺於東海。尚渴鉛黃。仙家寧有廢興。人世
自多休戚。今皇帝駢闐靈貺。合沓真符。爰顧寶臣。來頒瑞
節。尚書河東公。華嵩衡霍。麟鳳龜龍。霈膏雨於豐年。燿福
星於分野。加以融徽妙閫。棲照元津。書聖琴言。論衡棋品。
徵君虛幌。未遠軍牙。都講曲櫺。更聯賓閣。周柱史之論上
士。張河間所謂仙夫。有猷而九牧具瞻。無待而三元共奬。
女道士長樂馮行真廬江何真靖等。並下元受事。大洞刊
名。積雪通襟。高霞映抱。鍊氣則穀仙留訣。廻顏則桂父陳
方。華岳洗頭。豈肯秦臺吹管。陽城掉臂。安能魯殿窺窗。永
念洪紛。每勤元貺。義行於得衆。事集於和光。郡人焦太元
等若干人。卓鄭遙源。嚴枚遠冑。懸情紫簡。禀化朱陵。爭攜
莫逆之交。共就列真之宇。靈姿載穆。景從多儀。岳瀆奔趨。
人天雜集。十州倘見。三島加昇。氣轉金樞。則雲歸鴛瓦。漏
移銅史。則星入鰕簾。煥冰碧以交輝。儼環玭而迭映。縱時
更溟滓。代變鴻濛。於元黃未判之中。存轇轕無垠之狀。行
真等因摽石闕。來訪銀書。予也五郡知名。三河負氣。顏延
年之縱誕。未能斟酌當時。王子敬之寒溫。徒欲保全舊物。
屬以魚車受寵。璧馬從知。子虛賦既恨別時。樂職詩空勞
動思。况乎無仲祖之韶潤。有彥輔之清羸。髮短於孟嘉。齒
危於許隱。謝文學之官之日。岐路東西。陸平原壯室之年。
交親零落。方欲春臺寫望。秋水凝情。問句漏之丹砂。餌華
陽之白蜜。惠而好我。式契初心。聊復攀逸軌以裁襟。撫空
懷而選義。揚子雲醬瓿之說。蔡伯喈韲臼之言。斯文倘繫
於汚隆。後世何妨於知罪。稽首歸命。乃為銘曰。
道實彊名。先天地生。淵默未眹。寂寥無聲。中黃立極。元陽
降精。隱軫金闕。開華玉京。(其一)於穆猶龍。誕予靈族。尼山設
問。函關著錄。開以九籥。轉之一轂。乃命雲孫。納于大麓。(其
二)雲孫有慶。開國於唐。允文允武。宜君宜王。充庭疊瑞。罄
宇儲祥。連珠合璧。氣紫雲黃。(其三)大澤斬蛇。新野得馬。泗水
亭
長。邯鄲使者。乾在地上。豐照天下。仁及隱微。謙稱孤寡。(其
四)載五緯。肆覲三尊。虔恭真質。偃曝靈恩。彌縫宇宙。把握
乾坤。邐迤邃宇。參差妙門。(其五)惟此左川。西南奧壤。古有經
始。今存顯敞。瑤林瓊樹。銅林寶網。玉女雲衣。仙人露掌。(其
六)吳宮火煹。[:#AS-8475:⿱⿰束束火]道兵來。聊於一氣。示有三災。壤因化往。成
由運開。太顛寶貝。聲伯瓊瑰。(其七)長樂肇端。廬江纘美。英蕤
秀萼。旋綱步紀。克蹈前武。能新舊址。媚此綺都。鄰於錦里。(
其八)我之刊岳。帝與令封。青雲干呂。白日高舂。道心結課。
天爵疇庸。沈研勝韻。款至元蹤。(其九)載念弱齡。恭聞隱語。蕙
纕蘭佩。鴻儔鵠侶。願騰華藻。請事充舉。如曰不然。吾將誰
與。(其十)
