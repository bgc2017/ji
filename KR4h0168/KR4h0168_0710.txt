欽定全唐文卷七百十
李德裕(十五)
小人論
世所謂小人者。便辟巧佞。翻覆難信。此小人常態。不足懼
也。以怨報德。此其甚者也。背本忘義。抑又次之。便辟者疎
遠之。則無患矣。翻覆者不信之。則無尤矣。唯以怨報德者。
不可預防。此所謂小人之甚者也。背本者雖不害人。亦不
知感。昔傷蛇傅藥而能報。飛鴞食椹而懷音。以怨報德者。
不及傷蛇遠矣。背本忘義者。不及飛鴞遠矣。至於白公負
卵翼之德。宰嚭遺灌溉之恩。陳餘棄父子之交。田蚡忘跪
起之禮。此可與叛臣賊子同誅。豈止於知已之義也。世以
小人比穿窬之盜。殊不然矣。夫穿窬之盜。迫於饑寒。莫保
性命。於高貲者有何恩義。於多藏者有何仁愛。既無恩義
仁愛。則是取貲於道。拾金於野。若能識廉恥而不為。是有
償金者之行矣。若能忍饑饉而不食。是有蒙袂者之操矣。
所以陳仲弓覩梁上之盜。察非惡人。以是而言。盜賊未為
害矣。然操戈鋋。挾弓矢。以眾暴寡。殺人取財者。則謂之盜。
比於以怨報德者。亦未甚焉。何者。人之父子兄弟。有不相
知者。有德於人者。是已知之矣。焉得負之哉。
近世良相論
客謂余曰。楊子法言有重黎顏騫二篇。(顏子名犯廟諱不
書)品藻漢之將相。敢問近代良相。可得聞乎。余曰唯唯。夫
股肱與君同體。四海之所瞻也。恩義至重。實先於愛敬。非
社稷大計。不可以強諫。亦猶父有諍子。不獲已而諍。豈可
以為常也。唯宜將明獻替。致其主於三代之隆。孝經曰。天
子有諍臣七人。非宰相之職也。必求端士正人以當言責。
導其謇諤。救其患難而已。唯聖人言危而不持。顛而不扶。
則焉用彼相。此亦將明獻替之謂也。使其君昭明令德。不
至於顛危也。漢之良相十數人矣。公孫宏開陳其端。而不
肯廷辨。固未可也。蕭望之剛不護闕。王嘉訐而犯上。致元
哀二后有信讒邪之惡。戮忠直之名。此其失者也。魏相薛
廣德持重守正。弼諧盡忠。可謂得宰相體矣。近世貞以制
動。思在無邪。松栢所以後凋。藜藿由是不採。貴不患失。言
必匪躬。似薛廣德者。鄭丞相陳丞相有之矣。(原註此謂故
右僕射鄭司徒故左僕射陳司徒)麟之為瑞也。仁而不觸。玉之為寶也。廉
而不劌。恕以及物。善不近名。高朗令終。天下無怨。似丙博
陽者。王丞相鄭丞
相有之矣。(原註此謂故中書王丞相故鄭丞相)好古洽聞。應變膚敏。幾可以
成務。知足以取捨。仁愛樂善。勤瘁奏公。逢時得君。不失其
正。似倪者。韋丞相李丞相有之矣。(原註此謂故中書韋司
空故侍中李司空)困於臲卼。以盡天涯。雖劍光不沉。而鸞翮長鎩。
靈均之九死無悔。柳下之三黜非辜。既沒不瞑。號於上帝。
似蕭望之者。所謂李丞相矣。(原註此謂故臨淮李司空也)余亦同病。莫
保其生。知我者以為忠。亦已鮮矣。庶乎數世之後。朋黨稍
息。以俟知者耳。
貨殖論
欲知將相之賢不肖。視其貨殖之厚薄。彼貨殖厚者。可以
回天機。斡河嶽。使左右貴倖。役當世奸人。若孝子之養父
母矣。陰陽不能為其寇。寒暑不能成其疾。鬼神不能促其
數。雷霆不能震其邪。是以危而不困。老而不死。縱人生之
大欲。處將相之極位。兄弟光華。子孫安樂。昔公孫朝穆好
酒及色。而不慕榮祿。鄧析猶謂之真人。况兼有榮樂乎。後
世雖有貶之者。如用斧鉞於糞土。施桎梏於朽株。無害於
身矣。則大易之害盈福謙。老氏之多藏厚亡。不足信矣。昔
秦時得金策。謂之天醉。豈天之常醉哉。故晉世惟貴於錢
神。漢台不慙於銅臭。謂子文無兼日之積。顏氏樂一瓢之
飲。晏平仲祀不掩豆。公儀休相以拔葵。皆為薄命之人矣。
如向者四賢。天與之生則生。天與之壽則壽。窮達夭壽。皆
在彼蒼。而望貴倖之知。奸人之譽。終身不可得矣。余有力
命賦以致其意。庶後之知我者。興歎而已。
近世節士論
客又謂余曰。近世將相。既已聞之矣。敢問士君子身在下
位。而義激衰世者。有其人乎。余曰。焉得無之。丁生魏生是
也。昔蓋饒多仇少與。在位及貴戚。人與為怨。唯諫議大夫
鄭昌。愍傷饒忠直憂國。為文吏所抵挫。上書曰。山有猛獸。
藜藿為之不採。國有忠臣。奸邪為之不起。饒上無許史之
屬。外無金張之託。職在司察。直道而行。鄭昌可謂好是正
直矣。梅福南昌一尉耳。與王章無薦引之私。無遊宴之好。
當王鳳之世。權歸外戚。上書曰。鳶鵲遭害。則仁鳥增逝。愚
者蒙戮。則智士遠退。折直士之節。結諫臣之舌。㣥臣皆知
其非。然不敢爭。天下以言為戒。最國家之大患也。梅福可
謂不畏強禦矣。余頃歲待罪廟堂。六年竊位。而言責之官。
執憲之臣。屢薦丁生。稱其有清直之操。亦有毀之
者。曰體羸多病。必不能舉職。余惑是說。未及升之於朝。而
一旦觸㣥邪。犯衆怒。為一孤臣。獨生正言無避。亦鄭昌梅
福之比也。昔貫高竟能以不生白王。而高祖賢其然諾。戴
就不忍以臣謗其君。而薛安感其壯節。周燕寧恨於不食。
陸續豈辭於禁錮。世歷千祀。有此幾人。魏生為酷吏所逼。
終不詘服。詞義雅正。有古人之風。亦貫高戴就之儔也。嗚
呼。田叔孟舒。皆位顯於朝。而魏生亦輿疾遠竄。溘盡道途。
疑其幽魂必上訴於天矣。或曰。自古名節之士。鮮受厚福。
豈天意於善人薄耶。余曰。非也。夫名節者。非危亂不顯。非
險難不彰。免鈇鑕全性命者。尚十無二三。况福祿乎。若使
不受困辱。不嬰楚毒。父母妻子。恬然安樂。則天下之人盡
為之矣。又何貴於名節者哉。
折㣥疑相論
夫相之相在乎清明。將之相在乎雄傑。清明者。珠玉是也。
為天下所寶。雄傑者。虎兕是也。為百獸所伏。然清者必得
大權。不能享豐富。雄者必當昌侈。不能為大柄。兼而有之
者。在乎粹美而已。余頃歲蒞淮海。屬縣有盱眙山。多珉玉。
剖而為器。清瑩洞澈。雖水精明冰不如也。而價不及凡玉。
終不得為至寶。以其不粹也。清而粹者天也。故高不可測。
清而澈者泉也。故深亦可察。此其大略也。余嘗精而求之。
多士以才為命。婦人以色為命。天賦是美者。必將有以貴
之。才高者。雖孟嘗眇小。蔡澤折額。亦居萬人之上。色美者。
雖鈎弋之拳。李夫人之賤。亦為萬乘之偶。然不如清而粹
者。必身名俱榮。福祿終泰。張良是也。擇士能用此術。可以
拔十得九。無所疑也。
禱祝論
語曰。某之禱久矣。又曰。祭則受福。豈非聖人與天地合德。
與日月合明。與鬼神合契。無所請禱。而禱必感通。唯牧伯
之任。不可廢也。夫時不雨。稼穡將枯。閉閣責躬。百姓不見。
若非遍走㣥望。則皆謂太守無憂人之意。雖在[:#AS-FB55:●]
[:#AS-FBED:●]犬畝。不絕嘆音。余前在
江南。毀[:#AS-886A:●]祠一千一十五所。可謂不諂神黷祭矣。然歲或
大旱。必先令掾屬祈禱。積旬無效。乃自躬行。未嘗不零雨
隨車。或當宵而應。其術無他。唯至誠而已。將與祭。必閒居
三日。清心齋戒。雖禮未申於泂酌。而意已接於神明。所以
理郡八年。歲皆大稔。江左黎庶。謳歌至今。古人乃有剪爪
致詞。積薪自誓。精意上達。雨必滂沱。此亦至
誠也。苟誠能達天。性能及物。焉用以肌膚自苦。焦爛為期。
動天地。感鬼神。莫尚於至誠。故備物不足報功。禴祭所以
受福。余以為人患不誠。天之去人。不相遠矣。
黃冶論
或問黃冶變化。余曰。未之學也。焉知無有。然天地萬物。皆
可以至理索之。夫光明砂者。天地自然之寶。在石室之間。
生雪牀之上。如初生芙蓉。紅苞未拆。細者環拱。大者處中。
有辰居之象。有君臣之位。光明外澈。採之者尋石脉而求。
此造化之所鑄也。倘至人道奧者。用天地之精。合陰陽之
粹。濟以神術。或能成之。若以藥石鎔鑄。術則疎矣。昔人問
楊子鑄金。而得鑄人。以孔聖鎔冶顏子。至於殆庶幾。未若
造化之鑄丹砂矣。方士固不足恃。劉向葛洪。皆下士上達。
極天地之際。謂之可就。必有精理。劉向鑄作不成。得非天
意密此神機。不欲世人皆知之矣。
祥瑞論
夫天地萬物。異於常者。雖至美至麗。無不為妖。覩之宜先
戒懼。不可以為禎祥。何以言之。桓靈之世多鸞鳳。邱墳之
上生芝草。世人以芝草為孝思所感致。深不然也。夫芝草
神仙之物。食之上可以凌倒景。次可以保永年。生於邱墳。
豈得為瑞。若以孝思所致。則瞽瞍之墓。曾皙之墳。宜生萬
株矣。何者為仁孝之瑞。唯甘露降於松栢。縞鹿素烏。馴擾
不去。皆有縞素之色。足表幽明之感。貞元中。余在甌越。有
隱者王遇。好黃冶之術。暮年有芝草數十莖。產於丹竈之
前。遇自以為名在金格。暢然滿志。逾月而遇病卒。齊中書
抗有別業在若耶溪。忽生芝草百餘莖。數月而中書去世。
又餘姚守盧君在郡時。(盧君名從)有芝草生於督郵屋梁上。五
綵相鮮。若樓臺之狀。其歲盧君為叛將栗鍠所害。置遺骸
於屋梁之下。並耳目所驗。非自傳聞。由是而言。則襃姒驪
姬。皆為國妖。以禍周晉。綠珠窈娘。皆為家妖。以災喬石。不
可不察也。又黃河清而聖人生。徵應不在於當世明矣。柳
谷元石為魏室之妖。啟將來之瑞。亦不可不察也。是以宜
先戒懼。以消桑穀雉雊之變耳。
冥數有報論
宣尼罕言性命。不語怪神。非謂無也。欲人嚴三綱之道。奉
五常之教。修天爵以致人爵。不欲言富貴在於天命。福祿
由於冥數。昔衛卜協於沙邱。為諡已久。秦塞屬於臨洮。名
子不寤。朝歌未滅。而周流丹烏矣。白帝尚在。而漢斷素蛇
矣。皆兆發於先。而符應於後。不可以智測也。周孔與天地
合德。與鬼神合契。將來之數。無所遁情。而狼跋於周。鳳衰
於楚。豈親戚之義。不可去也。人倫之教。不可廢也。條侯之
貴。鄧通之富。死於兵革可也。死於女室可也。唯不宜以餒
終。此又不可以理得也。而命偶時來。盜有名器者。謂禍福
出於胸懷。榮枯生於口吻。沛然而安。溘然而笑。曾不知黃
雀遊於茂林。而挾彈者在其後也。余乙丑歲。自荊楚保釐
東周。路出方城。聞有隱者困於泥塗。不知其所如也。(原註
姓姜不知其名)往謂方城長曰。居守後二年。南行萬里。則知憾
余者必因天譴。譖余者必自鬼謀。雖抱至冤。不以為恨也。
余嘗三遇異人。非卜祝之流。皆遁世者也。初掌記北門。有
管涔山隱者詣余曰。君明年當在人君左右。為文翰之職。
然須值少主。余聞之[:#AS-8A63:⿰⺖⿱吅⿻丂一]眙。灑然變色。隱者亦悔失言。避席
求去。余徐問曰。何為而事少主。對曰。君與少主已有累世
緣業。是以言之。余其年秋登朝。至明年正月。穆宗纘緒。召
入禁苑。及為中丞。有閩中隱者叩門請見余。因下榻與語
曰。時事非久。公不早去。冬必作相。禍將至矣。若急請居外。
代公
者受患。後十年終當作相。自西南而入。是秋出鎮吳門。歲
經八稔。尋又仗鉞南燕。秋暮。有邑子于生引鄴郡道士至。
纔升賓階。未及命席。謂余曰。公當為西南節制。孟冬望舒
前節符至矣。三者皆與言協。不差歲月。自憲闈竟十年居
相。由西蜀而入。代余執憲者俄亦竄逐。唯再謫南服。未嘗
有前知者為余言之。豈禍患不可移者。神道所秘。莫得預
聞乎。自古銜冤歿世者多矣。冥報之事。或有或無。遂使好
亂樂禍者以神道為茫昧。余嘗論之。仁人上哲。必達生知
命。如顏氏之子。犯而不校。釋門達摩。了空喻幻。必不思報
矣。其下柔弱無心者。力不能報。所能者。乃中人耳。悍強任
氣如伯有灌夫之流。亦其在臨歿之際。方寸不撓。魂魄不
散。唯結念於此。是以能報。夫人之捨生也。如薪盡火滅。溘
然則無能為矣。其達於理者。使心不亂。則精爽常存。不生
不滅。自可以超然出世。升躋神明。其次精多魄強。則能為
厲。冥報之事。或有或無。理在此也。
周秦行紀論
言發於中。情見乎辭。則言辭者。志氣之來也。故察其言而
知其內。翫其辭而見其意矣。余嘗聞太牢氏(原註凉國李
公常呼牛僧)
(孺曰太牢凉公名不便故爾不書)好奇怪其身。險易其行。以其姓應國
家受命之讖曰。首尾三鱗六十年。兩角犢子恣狂顛。龍蛇
相鬭血成川。及見著元怪錄。多造隱語。人不可解。其或能
曉一二者。必附會焉。縱司馬取魏之漸。用田常有齊之由。
故自卑秩至於宰相。而朋黨若山。不可動搖。欲有意擺撼
者。皆遭誣坐。莫不側目結舌。事具史官劉軻日歷。余得太
牢周秦行紀。(原註周秦行紀附于下)反覆覩其太牢以身與帝王后
冥遇。欲證其身非人臣相也。將有意於狂顛。及至戲德宗
為沈㜑兒。以代宗皇后為沈㜑。令人骨戰。可謂無禮於其
君甚矣。懷異志於圖讖明矣。余少服臧文仲之言曰。見無
禮於其君者。如鷹鸇之逐鳥雀也。故貯(一作貶)太牢已久。前
知政事。欲正刑書。力未勝而罷。余讀國史。見開元中御史
汝南生(一作周)子諒彈奏牛僊客。以其姓符圖讖。雖似是而
未合三鱗六十之數耳。自裴晉國與余凉國(名不便)彭原程
趙郡紳諸從兄。嫉太牢如讐。頗類余志。非懷私忿。蓋惡其
應讖也。太牢作鎮襄州日。判復州刺史樂坤賀武宗監國
狀曰。閑事不足為賀。則恃性敢如此耶。會余復知政事。將
欲發覺未有由。值會平昭義。得與劉從諫交結書。因竄逐
之。嗟乎。為人臣陰懷逆節。不獨人得誅之。鬼得誅之矣。凡
與太牢膠固。未嘗不是流薄無賴輩。以相表裏。意太牢有
非望。而就佐命焉。斯亦信符命之致。或以中外罪余於太
牢愛憎。故明此論。庶乎知余志。吁。所恨未暇族之。而余又
罷。豈非王者不死乎。遺禍胎於國。亦余大罪也。倘同余志
繼而為政。宜為君除患。歷既有數。意非偶然。若不在當代。
其必在於子孫。須以太牢少長咸寘於法。則刑罰中而社
稷安。無患於二百四十年後。嘻。余致君之道。分隔於明時。
嫉惡之心。敢辜於早歲。因援筆而攄宿憤。亦書行紀之迹
於後。
梁武論(所論出於釋氏故全以釋典明之)
世人疑梁武建佛剎三百餘所。而國破家亡。殘禍甚酷。以
為釋氏之力。不能拯其顛危。余以為不然也。釋氏有六波
羅密。檀波羅密是其一也。又曰。難捨能捨。大者頭目肢體。
其次國城妻子。此所謂難捨也。余嘗深求此理。本不戒其
不貪。能自微不有其寶。必不操人所寶。與老氏之無欲知
足。司城之不貪為寶。其義一也。庸夫謂之作福。斯為妄矣。
而梁武所建佛剎。未嘗自損一毫。或出自有司。或厚歛氓
俗。竭經國之費。破生人之產。勞役不止。杼柚其空。閏位偏
方。不堪其弊。以此儌福。不其悖哉。此梁武所以不免也。
喜徵論
陸賈稱蟢子垂而百事喜。不徵其故何也。凡人將有喜兆。
必垂於冠冕。余嘗思之。蓋以人肖圓方之形。稟五行之氣。
有生之最靈者也。如景如火。忽有歊然感氣。發於圓首之
上。其榮盛也。如陽氣發生。烟熅涵煦。其變衰也。如秋氣索
然。寂寞沉悴。雖不能自覩。其鑒明者。必可察之。唐舉許負。
疑用此術。所以望表而知窮達。何以明之。淑春愛景。必有
蟢子垂於檐楹之間。室有明燭膏燼。必垂於屏幃之際。喜
氣將盛。故集於冠冕之上。以此推之。無所逃也。
仁聖文武至神大孝皇帝真容讚(幷序)
仁聖文武至神大孝皇帝御極之五載。氣應天和。德感人
心。朝廷四方。咸一於正。以精蕩祲。以道勝殘。故得風雨時
若。螽螟歲息。銷蓬孛為休氣。驅戎狄為懷人。北荒堅昆。重
譯而至。厥有窘伐憑阻。弄兵陸梁。韋顧既伐。夙沙自縛。武
功既成。休德昭明。前古未聞百王莫致之事。皆葳蕤於圖
諜矣。皇上以為大禹叙九疇。敬五事。豈不曰貌恭則莊。視
明則正。予欲作繪傅照。審其儀形。且夫聖人潛心於天。以
通神明。先定其神。而萬物理矣。昔之訪具茨。期姑射。在此
而已矣。况乎廣成之戒抱一。元元之去多欲。予所貴道。良
謂是矣。豈眩夫係風之言。奇彼淖冰之術。從偓佺之所珍。
遺堯舜之令名也哉。於是圖輕素。寫良金。擬鑑形於止水。
若凝視於清鏡。五彩既彰。穆穆皇皇。居列仙之館。近元祖
之光。蓋以昭燕翼之謀。顯丕承之德矣。臣聞古之至聖。必
有奇相。是以黃熊之瑞。應於龍體。赤精之符。協於圖表。頎
然而長。文王所以王天下也。體貌多奇。漢高所以威海內
也。然則繪事之微。極於惟肖。至於天光晬清。日華明潤。非
可圖也。庶彷彿焉。末臣奉詔。敢颺言曰。
唐運中興。天授大君。軒耀其武。堯煥其文。北伐獫狁。朔漠
銷氛。西伏堅昆。稽首稱臣。祲生壺關。盜起河汾。沈機先物。
雄斷解紛。克定㣥慝。竟全大勳。八表既寧。萬機益勤。爰命
彩繪。載模天真。崑閬仙岑。峻極秋旻。蓬瀛白日。光照清晨。
涵育如天。尊嚴若神。輝赫絪縕。為龍為雲。聖作物覩。禎祥
以臻。宣光孕靈。虞熙載甄。政建中和。金聲玉振。太階既平。
廟器乃陳。化下以德。持盈以仁。四瀆宗海。衆星拱辰。億萬
斯年。藻朗日新。
大迦葉贊
惟大迦葉。依無上智。初分寶座。終投密記。晚遇金粟。乃知
平地。潛形雞足。以待慈氏。
圯上圖贊
夫天所以睟清者。其氣理也。故能四時變化。萬物粲然。倦
則陰陽為災。光景不耀。而况於人乎。人亦肖圜方之形。稟
清濁之氣。存神索智。極物窮情。則倚伏之先見。其如視矣。
子房潛心於神而達之。見其圖狀。如得其奧。則有女子之
粹美。嬰兒之專和。粹所以含至精。專所以研至賾。散萬金
之資。柔毅也。狙萬乘之仇。仁勇也。學禮倉君。履方也。變名
圯上。避世也。若乃五日為期。三往增敬。則尾生之信違道
矣。退不離國。心不忘君。則鴟夷之遁非忠矣。合時變以蟬
蛻。望仙路以鴻冥。優游於綺皓之門。髣髴乎赤松之際。豈
不善始善終哉。黃石者。其天地之蘊。神明之璽歟。不然。則
無以覺悟子房。輔翼天漢。嗟乎。喪亂既定。韜匱而葆祠之。
生也奉符。歿而同穴。有以見子房之神交不渝矣。
丹扆箴(幷序)
臣聞詩云。心乎愛矣。遐不謂矣。此古之賢人所以篤於事
君者也。夫迹疎而言親者危。地遠而意忠者忤。然臣竊念
拔自先聖。偏荷寵光。若不愛君以忠。則是上負靈鑒。臣頃
事先朝。屬多陰沴。嘗獻大明賦以諷。頗蒙先朝嘉納。臣今
日盡節明主。亦猶是心。昔張敞之守遠郡。梅福之在遐徼。
尚竭誠盡規。不避尤悔。况臣嘗學舊史。頗知箴諷。雖在疎
遠。猶思獻替。謹稽首上丹扆六箴。具列于後。仰塵睿鑒。伏
積兢惶。
一宵衣箴
先王聽政。昧爽以俟。雞鳴既盈。日出而視。伯禹大聖。寸陰
為貴。光武至仁。反支不忌。無俾姜后。猶去簪珥。彤管記言。
克念前志。
二正服箴
聖人作服。法象可觀。雖在晏遊。尚不懷安。汲黯莊色。能正
不冠。楊阜毅然。亦譏縹紈。四時所御。各有其官。非此勿服。
惟辟所難。
三罷獻箴
漢文罷獻。詔還騄駬。鑾輅徐驅。安用千里。厥后令王。亦能
恭已。翟裘既焚。筒布則毀。道德為麗。慈儉為美。不過天道。
斯為至理。
四納誨箴
惟后納誨。以求厥中。從善如流。乃能成功。漢驁沈湎。舉白
浮鍾。魏叡侈汰。凌霄作官。忠雖不忤。而善亦從。以規為瑱。
是謂塞聰。
五辨邪箴
居上處深。在察微萌。雖有讒慝。不能蔽明。漢之孝昭。叡過
周成。上書知詐。照姦得情。燕蓋既折。王猷洽平。百代之後。
乃流淑聲。
六防微箴
天子之孝。敬遵王度。安必思危。乃無遺慮。亂臣猖獗。非可
遽數。元黃莫辨。觸瑟始仆。栢谷微行。豺豕塞路。覩貌獻飱。
斯可誡懼。
舌箴(幷序)
戊辰歲仲春月戊申夜。余宿於洞庭西。夢與中書令姚公
偶坐。如舊相識。問余曰。君見僕所作口箴乎。余對曰。去歲
居守東周。於公曾孫諫議某處覩金石之刻。遂莞爾而笑
曰。孫子猶能記之。余以仲夏月達於海曲。嘗竊思之。聖哲
之言。上可以動天地。成典謨。次可以正人倫。明得失。默而
不言。後代何述焉。繫辭云。不善則千里之外違之。在慎其
所言而已矣。豈必緘其口。銘其背。以矯當世哉。楊子稱孰
有書不由筆。言不由舌。張儀以舌存而交亂。亦善不善之
效也。余感姚公之夢。乃為舌箴云。
粵有帝舜。洎於殷宗。龍命惟允。(原註舜命九官自禹至龍
允以龍出納朕命故曰龍命)說言乃雍。(原註殷高宗夢傅說其代予言
故曰說言)周有良弼。王之喉舌。鼓舞而至。渙汗乃發。傳以言
從作乂。易以講習施悅。天以卷舌屏讒。儒以金舌駕說。伯
陽之誡。柔存剛缺。言貴無瑕。辯貴若訥。則知門猶是閉。囊
不在括。是以楊雄悼讒者之冤。梅福痛忠臣之結。善乎先
聖之言。既明且清。國以之寧。人之不朽。犯無隱情。無恃爾
言。駟馬不追。嗟爾君子。念茲在茲。勿以寤一言而取宰相。
以舌三寸而為帝師。徒見婁敬掉而獲爵。不知魏其齰以
可悲。雖言必有中而適其時。子房能用其策。難以爭立愛。
奉春善建不拔。無以免係縲。衛武警夫莫捫。叔向哀於是
出。惟敬仲之難明。由匠石之無質。楊子曰。重則有灋。輕則
招憂。言能如是。可以寡尤。
