欽定全唐文卷八
太宗(五)
征遼還宴賜父老詔
太原之地。興運所階。全晉之人。義深惟舊。自朕恭膺寶歷。
二紀於茲。何嘗不御扆長懷。想崤陵之風雨。臨軒遠感。念
大麓之雲雷。當於此時。乃忘身而拯溺。實賴同德。並贏糧
而樂推。役不踰年。遂清區域。諒繇成都之衆。謳訟闡虞帝
之功。戰牧之徒。歌舞興周王之業。仗茲協力。竟至升平。懷
彼勤勞。何忘晷刻。既因垂拱之暇。再省創業之方。周歷郊
原。宛如疇昔。訪其父老。巳多長謝。不見所識。魏后遂以興
嗟。恤彼故人。漢皇因而式宴。前王是日。哀樂交懷。在朕深
衷。義符於此。是用具陳廣樂。共申高宴。取譬還譙之賞。同
彼幸代之情。仍曲赦并州管內。大辟巳下繫囚見徒。皆赦
除之。常赦所不免者。不在赦例。
令皇太子斷決機務詔
朕粵自眇年。時逢道喪。懷生之類。盡塗原野。是用痛心疾
首。攘袂救焚。以戰場為俎豆。以干戈為章服。夕不遑息。寧
濟四方。饑不及餐。推移一紀。幸賴上元幽贊。下土宅心。承
天嗣歷。勵精求政。蠲百王之積弊。振千祀之頹綱。旰食宵
衣。百齡行半。洎乎至道方泰。荼蓼遽侵。自十九年以來。亟
罹哀恤。又屬高麗逆亂。毒被韓夷。微物不安。無忘隱惻。遂
復躬行弔伐。遠涉遐荒。時歷暄寒。體親風雨。雖復澄氛海
外。有慰深衷。久倦征途。乃多虛弊。方今兆庶殷阜。六合廓
清。垂拱無為。允在茲日。而皇太子治令德遠彰。所有機務。
可令斷決。百辟卿士。咸宜受其節度。朕當親調五藥。暫屏
萬機。三數月閒。且自怡攝。
修晉書詔
朕拯溺師旋。省方禮畢。四海無事。百揆多閒。遂因暇日。詳
觀典府。考龜文於羲載。辨鳥冊於軒年。不出巖廊。神交千
祀之外。穆然旒纊。臨睨九皇之表。是知右史序言。繇斯不
昧。左官詮事。歷茲未遠。發揮文字之本。導達書契之源。大
矣哉蓋史籍之為用也。自沮誦攝官之後。伯陽載筆之前。
易代史臣。皆有刪著。仲尼修而採檮杌。倚相誦而闡邱墳。
降自西京。班馬騰其茂實。逮於東漢。范謝振其芳聲。蕞爾
當塗。陳壽敷其國志。眇哉有宋。沈約裁其帝籍。至若梁陳
高氏。朕命勒成。惟周及隋。亦同甄錄。莫不彰善癉惡。振一
代之清芬。襃德懲凶。備百王之令典。惟晉氏膺運。制有中
原。上帝啟元石之圖。下武代黃星之德。及中朝鼎謝。江右
嗣興。並宅寰區。累重徽號。足以飛英麗筆。將美方書。但十
有八家。雖存記注。而才非良史。書虧實錄。榮緒煩而寡要。
行思勞而少功。叔寧課虛。滋味同於畫餅。子雲學海。涓滴
堙於涸流。處叔不預於中興。法盛莫通於創業。洎乎干陸
曹鄧。略紀帝王。鸞盛廣松。纔編載記。其文既野。其事罕傳。
遂使典午清塵。韞遺芳於策。金行曩誌。闕繼美於驪騵。
遐想寂寥。深為歎息。宜令修國史所更撰晉書。詮次舊文。
裁成義類。俾夫湮落之誥。咸使發明。其所須。可依修五代
史故事。若少學士。亦量事追取。
平薛延陀幸靈州詔
朕聞獯獫強暴。歷代憑陵。結晦關都。凝氛大漠。家山宅野。
時獸聚而禽分。幕毳廬氊。乍屯而蟻集。退因利飽。進為
財饑。前王弊其貪殘。中夏憚其荐食。然而三策短慮。非為
禦寇之方。千里長城。豈謂靜邊之計。故以百王靡服。千古
不賓。種落實繁。奸回孔熾。武德之際。飲馬渭濱。貞觀之初。
敢恣凌逼。朕載懷慷慨。命將出師。旗鼓一臨。沙漠大定。雪
涇陽之周恥。報白登之漢讎。截瀚海以開池。籠天山而築
苑。其餘醜類。自巳羈縻。勞我邊甿。軫余遐念。將奮鈇鉞。受
命上元。延陀惡積禍盈。今日夷滅。醜徒內潰。凶黨外離。契
苾送款來降。其餘相率歸附。惟僕骨同羅。猶懷假息。冰消
雹碎。匪夕伊朝。豈朕威德所懷。故乃蒼旻之惠。觀賊此勢。
何能自全。今不乘機。恐貽後悔。故欲暫往靈州。親自招撫。
安邊靜亂。下固甿基。一軌同文。永宏家業。使萬里之外。不
有半烽。百郡之中。猶無一戍。永絕鎮防之役。豈非黎元樂
見。雖復去歲東征。士馬勞倦。甫旋京邑。曾未踰年。今秋復
行。理多疲頓。但以良藥苦口。非病者甘焉。而必飲之。思去
膏肓之疾。私種弊力。豈農夫樂焉。而必履之。求其倉庫之
益。斯皆忍小惡而成大美。就輕害而得殊功。朕積疾累時。
今尚虛惙。必欲牽疴就路。以赴天機。百辟士庶。幸勿辭也。
遼東從兵。皆不差發。布告天下。悉朕意焉。
令天下諸州舉人手詔
高明之天。資星辰以麗象。博厚之地。藉川嶽而成形。況於
帝王。體元立極。臨馭萬物。字養生靈者乎。所以致治之君。
遠讒佞。近忠良。屈己以伸人。故能成其化。為亂之主。親不
肖。䟽賢臣。虐下以恣情。用能成其亂。明君遵彼以興國。暗
主行此以亡身。是以馭朽臨冰。銘心自戒。宵興旰食。側席
思賢。庶欲博訪邱園。搜採英俊。弼我王道。臻於大化焉。可
令天下諸州。明揚側陋。所部之內。不限吏人。其有服道棲
仁。澄心礪操。出片言而標物範。備百行以綜人師。質高視
於琳琅。人不閒於曾閔。潔志邱園。揚名里閈。或甄明政術。
曉達公方。稟木鐸於孔門。受金科於鄭相。奇謀閒發。明略
可以佐時。識鑒清通。偉才長於幹國。或含章傑出。命世挺
生。麗藻遒文。馳楚澤而方駕。鉤深覩奧。振梁苑以先鳴。業
擅專門。詞高載筆。或辨雕春囿。談瑩秋天。發研機於一言。
起飛電於三寸。蓄斯奔箭。未遂揚庭。並宜推擇。咸同舉薦。
以禮將送。具狀表聞。限以今冬並與考使同赴。庶使焚林
之舉。咸矯翼於巖廊。尺木之階。方振鱗於遊霧。翹心俊乂。
稱朕意焉。
答元奘法師進西域記書詔
省書。具悉來意。法師夙標高行。早出塵寰。泛寶舟而登彼
岸。搜妙道而闢法門。宏闡大猷。蕩滌衆罪。是故慈雲欲卷。
舒之而蔭四空。慧日將昏。朗之而照八極。舒朗之者。其唯
法師乎。朕學淺心拙。在物猶迷。況佛教幽微。豈能仰測。請
為經題。非己所聞。新撰西域記者。當自披覽。
賜功臣葬地詔
周室姬公。陪於畢陌。漢庭蕭相。附彼高園。寵錫墳塋。聞諸
上代。從窆陵邑。信有舊章。蓋以懿戚宗親。類同本之枝幹。
元功上宰。猶在身之股肱。哀榮之義實隆。始終之契斯允。
今宜聿遵故實。取譬拱辰。庶在鳥耘之地。無虧魚水之道。
宜令所司。於昭陵南左右廂封境取地。仍即標誌疆域。擬
為葬所。以賜功臣。其有父祖陪陵子孫欲來從葬者。亦宜
聽允。
平契苾幸靈州詔
朕勞形育物。盡敬承天。蠢動不安。櫛風而罔倦。荒隅未靜。
救焚而靡息。獨運方寸。貫徹上元。凝想冕旒。化行戎狄。是
知惟天為大。合其德者弗違。謂地蓋厚。體其仁者光被。故
能彌綸八極。輿蓋兩儀。振絕代之英聲。畢天下之能事。彼
匈奴者。與開闢以俱生。奄有龍庭。共上皇而並列。僭稱驕
子。分天街於紫宸。仰應旄頭。抗大禮於皇極。公犯帝座。流
殃搆禍。乃於運初。憑陵障塞。連年壓境。射雕馳騎。亟飲灞
川。逐鹿騰氛。頻驚渭汭。貽先皇之動色。俾黎庶之塗原。社
稷為虞。軫情何巳。自朕御天下。二紀於茲。曩者聊命偏師。
遂擒頡利。今茲始宏廟略。巳滅延陀。雖則麾駕出征。未踰
郊甸。前驅所轥。纔掩塞垣。長策風行。巳振金微之表。揚威
電發。遠讋沙場之外。遂使鴈山之北。無復單于。龍燭之南。
大開封域。其契苾車必俟斥及鐵勒諸姓迥紇胡祿俟利
發等。總統百餘萬戶。散出北漠。遠遣使人。委身內屬。請同
編列。並為州郡。引領翹足。暴十日而行油雲。延首求哀。沈
九泉而請營魄。朕當暫幸靈州。親撫歸附。宏茲肆赦。加以
施生。頒惠天隅。曜威雲朔。收其瀚海。盡入提封。解其辮髮。
並垂冠帶。混元以降。殊未前聞。無疆之業。永貽來裔。古人
所不能致。今既吞之。前王所不能屈。今咸滅之。斯實書契
所未有。古今之壯觀。豈朕一人。獨能宣力。蓋繇上靈儲祉。
錫以太康。宗廟威靈。成茲克定。即宜備禮。告於清廟。仍以
大慶。頒示普天。俾與黎元。同茲有賴。
貶蕭瑀手詔
朕聞物之順也。雖異質而成功。事之違也。亦同形而罕用。
是以舟浮檝舉。可濟千里之川。轅引輪停。不越一毫之地。
故知動靜相循易為務。曲直相反難為功。況乎上下之宜
君臣之際者矣。朕以無明於元首。期託德於股肱。思欲去
偽歸真。除澆反樸。至於佛教。非意所遵。雖有國之常經。固
弊俗之虛術。何則。求其道者。未驗福於將來。修其教者。翻
受辜於既往。至若梁武窮心於釋氏。文銳意於沙門。傾
帑藏以給僧祇。殫人力以供塔廟。及乎三淮沸浪。五嶺騰
烟。假餘息於熊蹯。引殘魂於雀鷇。子孫覆亡而不暇。社稷
俄頃而為墟。報施之徵。何其繆也。而太子太保宋國公瑀。
踐覆車之餘軌。襲亡國之遺風。棄公就私。未明隱顯之際。
身俗口道。莫辨邪正之心。修累葉之殃源。祈一躬之福本。
上以違忤君主。下則扇習浮華。往前朕謂張亮云。卿既事
佛。何不出家。瑀乃端然自應。請先入道。朕即許之。尋復不
用。一迴一惑。在於瞬息之閒。自可自否。變於帷扆之所。乖
棟梁之大體。豈具瞻之量乎。朕猶隱忍至今。瑀尚全無悛
改。宜即去茲朝闕。出牧小藩。可商州刺史。仍除其封。
絕高麗朝貢詔
高麗餘燼。謂能悔禍。故遣停兵。全其巢穴。而兇頑成性。殊
未革心。前後表聞。類多不實。每懷詭誑。罪極難宥。見朕使
人。又虧蕃禮。所令每云莫擾新羅。口云從命。侵淩不止。積
其姦惡。嘗包禍心。蓋天攸棄。豈宜馴養。自今巳後。勿聽朝
貢。
令皇太子處分庶務詔
朕因東行憂勞。幸靈州綏撫。冒寒來往。稍覺疲弊。今欲至
歲暮以來怡攝。宜暫靜。其祭祀及諸方表䟽。蕃客兵馬
宿衞。應行魚契給驛。授五品以上官。及五品以下官降解。
斷死罪等事。依常式奏聞。自餘並取皇太子治處分。
答長孫無忌等請封禪詔
朕念遠役初寧。頗須休息。深知所請。甚合機宜。即事省方。
恐生勞擾。俟百姓閒逸。可徐議之。
允行封禪詔
朕遐觀哲王。煥在方冊。功既成矣。咸禮備以升中。道既行
焉。必奉符而告禪。所以發揮天命。昭報上靈。其有建顯號
以創鴻徽。施尊名而騰茂烈者。莫不揚輝於鏤玉。絢景於
塗金。昭昭然麗三辰而並運。滔滔焉播四溟而極深。朕誠
寡德。良深景慕。曩者氓俗凋弊。國步甫安。勉致隆平。日不
暇給。而槐卿守闕。請繼美於云亭。嶽牧叩閽。祈踵武於梁
岱。自惟菲薄。至道未凝。抗禮皡穹。實懷疑懼。緬尋幼齒。運
鍾交喪。忘其家以徇天下。委其體以濟寰中。翊戴先皇。削
平諸夏。出於萬死。首導五橫之源。不顧一身。先錫兆人之
命。越自鑪炭。獲返營魂。拔於鬼錄。並登仁壽。竊惟天地之
大德。存於施生。朕以徑寸之小心。襲於造育。降斯休泰。諒
或繇茲。不然者。何能致於此也。遂得池隍象浦。苑囿龍沙。
置一於鶼林。同六爻於鰈水。實資天睠。賁以咸亨。豈朕
微庸。而能及此。今茲列辟卿士。鴻生碩儒。各述靈徵。累陳
丹款。既迫㣥議。當事敬從。
求直言手詔
朕聞堯舜之君。自愚而益智。桀紂之主。獨智以添愚。故異
順逆於忠言。則殊榮辱於帝道。朕登躡宇宙。字育黔黎。恐
大德之或虧。懼小瑕之有累。候忠良之獻替。想英傑之謀
猷。而諫鼓空懸。逆耳之言罕進。謗木徒設。悸心之論無聞。
唯昔魏徵。每顯余過。自其逝也。雖有莫彰。豈可獨非於往
時。而皆是於茲日。故亦庶僚苟順。難觸龍鱗者歟。所以虛
己外求。披衷內省。言而不用。朕所甘心。用而不言。誰之責
也。自斯巳後。各悉乃誠。若有是非。直言無隱。
封禪詔
門下。朕聞天大地大。首播黎元。媧皇燧皇。肇恭元籙。是知
施生為德。處崇高而不言。亭毒攸資。委欽明以司契。洎乎
三正迭建。五運相遷。休烈存乎典墳。至道流乎雅頌。歷茲
十代。咸宅九州。逖聽風聲。抑可知矣。其有仰齊七政。俯會
百神。察靈眷於祥符。報元功於昭告。莫不罄情梁岱。繼踵
云亭。對越兩儀。盡先聖之能事。揚蕤三統。垂曩哲之尊名。
懸鏡天衢。罔不繇於此也。自中陽絕紐。堙白水於窮流。宮
孽紹興。阻黃星於天塹。永嘉東播。化金馬以為牛。道武南
徂。飛蒼鵝以登祚。周吞嶽裔。逮三葉而巢傾。隋并舜後。及
二帝而舟覆。莫不以凶易亂。譬畏迹而橫奔。以暴代昏。同
抱薪而止燎。咸資攸斁之道。冀及淳化之源。各肆巨壑之
心。規享上靈之佑。卻行求進。其可得乎。繇是寂寥千祀。無
懷之風不嗣。泯棄七經。子長之言殆絕。遂使成山日觀。久
闕升中之儀。汶上明堂。疇聞類帝之義。顧瞻禮樂。深有可
嗟。朕幼踐危機。愍斯窮運。上同附翼。下靡息肩。化感天狼。
虔劉帝㝢。鴻波蕩岳。溺橫流而罔訴。大浸稽天。墊重昏而
莫拯。惴惴黔夏。各垂餌於鯨鯢。籍籍僵屍。並糜肌於猰窳。
上靈慈惻。爰啟朕心。景命潛通。秉其仁育之性。陰符煥發。
導以戡翦之功。於是負荷休徵。援旗鞠旅。肅恭儲祉。吟雲
躍鱗。順朱鳥以行誅。鶱丹鳳而遐舉。射九烏而懸日月。區
品物以煦陽和。練五石以造乾坤。濟厥角以全眉壽。於是
尊奉先帝。凝旒於廟堂。躬履兵鋒。憂勤於燮輔。既而仰逼
威命。俯順樂推。越自唐侯。言膺下武。深惟憂責之重。自勗
若厲之懷。遂致靈貺無涯。翦旄頭而降錫。遊魂削袵。盡窮
髮以開疆。東苑蟠桃。西池昧谷。咸覃正朔。並充和氣。較凝
旒於往代。窮今古而罕聞。考光宅於前皇。罄油緗而莫覩。
方今六合之表。擊壤傳聲。四海之隅。菑畬歲稔。食氣者靡
乖其性。稟命者相賀其生。豈朕眇身。勤勞所逮。諒繇高明
垂鑒。祚此隆平。今茲三事大夫。百僚庶尹。各述天人之意。
請躡封禪之蹤。顧惟寡薄。推而不有。杜絕㣥言。至於數四。
中外之情尤切。企佇之望逾深。朕又詳思。荷財成於穹昊。
自古賢哲。並歸功於大帝。迫斯至理。弗獲固辭。展禮上元。
實增慙懼。可以貞觀二十有二載仲春之月。式遵故實。有
事於太山。諸內外臣僚。岳牧卿士。既相敦喻。將事告成。各
罄乃心。無虧政道。恪居所職。務協時邕。所司宜與縉紳先
生載筆圓冠之士。詳求通典。裁其折中。深加嚴敬。稱朕意
焉。其今年朝集使宜集洛陽宮。應朝集依十五年三月八
日勅。諸王並聽來朝。其北蕃自磧以南。大首領赴會。仍令
天下諸州。明揚仄陋。其有學藝優洽。文蔚翰林。政術甄明。
才膺國器者。並宜知日申送。限以來年二月一日總集太
山。庶令作賦擲金。不韞天庭之掞。被褐懷玉。無溺屠釣之
閒。務得英奇。當加不次。主者施行。
左邱明等二十一人配享孔子廟詔
左邱明卜子夏公羊高穀梁赤勝高堂生戴聖毛萇孔
安國劉向鄭衆杜子春馬融盧植鄭元服虔何休王肅王
弼杜元凱范甯等二十有一人。並用其書。垂於國冑。既行
其道。理合襃崇。自今有事太學。可與顏子俱配享孔子廟
堂。
贖取陷沒蕃內人口詔
隋末喪亂。邊疆多被抄掠。今鐵勒並歸朝化。如聞中國之
人。先陷在蕃內者。流涕南望。企踵思歸。朕聞之惕然。深用
惻隱。宜遣使往燕然等州。知見在沒落人數。與都督相計。
將物往贖。遠給程糧。送還桑梓。其室韋鳥羅護靺鞨等三
部。被延陀抄失家口者。亦令為其贖取。
建玉華宮手詔
朕聞上代無為。簷茅而砌土。中季華用。戺玉而臺瓊。燥濕
之致雖同。奢儉之情則異。朕承皇王之緒。執造化之綱。包
萬類於心端。圖八紘於目際。夷夏一軌。區宇大同。雖則德
有劣於難名。道方參於至義。若乃制服垂裳之后。服牛羈
馬之君。弦弧剡矢之奇。運車浮舟之制。濟時為美。功亦大
焉。至若浩浩九齡。炎炎七載。融山坼地。滔天襄陵。生人之
艱勞亦極矣。彼數德者。功莫高乎吞狄。此兩災者。勞又甚
乎裁宮。今雖菲食卑宮。有慙於曩哲。安人濟難。不恧於前
賢。然而人皆輕見重聞。貴耳賤目。德雖微也。以其古而為
大。功雖巨也。以其今而成小。不亦謬哉。每流鑑於前經。嘗
披懷而自勗。思所以收驕閑逸。卷慾除華。而頃年巳來。憂
勞頓結。暨至茲歲。風疾彌時。嗟乎。濟世之威。患攢躬而靡
制。迴天之力。痛沈己而難移。重以景熾流金。風揚溽暑。邅
迴几席。旭暮增勞。俯仰巖廊。寢興添弊。雖冀廓景延涼。蕩
茲虛惙。近因㣥下之志。南營翠微。本絕丹青之工。纔假林
泉之勢。峯居隘乎蚊睫。山逕險乎焦原。雖一己之可娛。念
百僚之有倦。所以載懷爽塏。爰制玉華。故遵意於樸淳。本
無情於壯麗。尺版尺築。皆悉折庸。寸作寸功。故非虛役。猶
恐遐邇乖聽。方輿怨咨。非其樂勞人而竭力。好峻宇而雕
牆。但以養性全生。不獨在私在己。怡神祈壽。良以為國為
人。比者屢有征行。非無疲頓。前歲問罪遼左。去秋巡幸靈
州。皆以翦害除凶。懷柔服叛。豈欲矜轍迹騁盤遊而巳哉。
今復土木頻興。營繕屢動。永言思此。深念人勞。一則以為
慚。一則以為愧。何則。匈奴為患。自古弊之。十月防秋。人血
丹於水脈。千里轉戰。漢骨皓於塞垣。當此之疲。人不堪命。
尚興未央之役。猶起甘泉之功。今則毳幕穹廬。取為郡縣。
天山瀚海。分為苑池。去巳往之長勞。成將來之永逸。譬迴
一年力役。創此新宮。想志士哲人。不以為言也。布告黎庶。
明此意焉。
停封禪詔
門下。朕聞探元賾者。先實而後賓。體至公者。本仁而末禮。
名歸於己。往哲存而弗務。德利於人。前聖徇而為急。是用
範圍天地。權輕重以會時宜。取則陰陽。適通變以從衆欲。
繇是古之封禪。無奪事機。所謂奉天。咸資務隙。朕仰窺前
志。歷選哲王。無懷有巢。緬逾繩契之表。龜文鳳紀。越在俎
豆之先。扣寂寞以傳疑。故可略而言也。至如三元立統。百
物正名。步驟之軌非遙。損益之源可挹。雖堯心廣運。局疆
域於流沙。禹跡遐宣。限要荒於碣石。猶且先宏即敘。次展
玉帛之儀。首創賓門。方備云亭之典。告成之義。罔弗繇茲。
況朕奄有方輿。閫域該於千古。仰承靈睠。降福超於百王。
巨海所環。莫非臣妾。長河攸括。並入封疆。日者夷夏同文。
貞符狎至。謂可鳴鑾日觀。勒牒仙閭。許以來春。親行告禪。
而今延陀一姓。流竄西陲。控弦萬計。初歸正朔。亡其沙塞
之地。游魂戴斗之鄉。一物之微。猶驚心於夕惕。九夷乃陋。
豈忘懷於施生。新就縶維。理須安置。又以朕往歲躬勤拯
溺。至於炎月。沿比不安。公卿庶僚。各陳誠請。遂有翠微之
役。非無版築之勞。既而山谷阻深。朝宗有礙。重披丹懇。請
建玉華。朕以寸心。經綸億兆。冒茲隆熱。貽朝野之深憂。允
乃誠忱。副率土之僉望。遂復頻有興造。恐致勞煩。兼聞河
北數州。頗傷淹澇。朕為人父母。思濟黎元。順動升中。理無
兼遂。其介邱大禮。宜且權停。前追諸王。及四方岳牧。并蠻
夷酋長。令以明年二月會泰山者。今並宜停。其朝集使及
選舉人等。前令詣洛陽宮。可依常年集限。並赴京師。諸為
封禪事舉人營造轉運等。亦宜並詔停。其玉華宮所立制
度。前巳下詔。務從菲薄。今乃庶事減省。更令卑陋。示免風
雨。稱朕意焉。可分道馳驛。散頒天下。主者施行。
伐龜茲詔
皇天理物。蓄嚴厲於積陰。大塊厚生。騰殺氣於秋序。故霆
霓震曜。聲懾八紘。繁霜凝肅。威加萬類。朕既承茲介福。超
上皇玉。憂責在躬。情兼列代。昆蟲不理。猶且納隍。戎羯未
寧。豈宜安席。逷矣西土。自古遊魂。昔與北場。本同根蒂。乘
戎致䦧。遂爾攜離。鷄田戴斗。是其祭天之地。鴈塞干雲。上
應分術之野。疆逾瀚海。局距塞垣。總其銜燭之鄉。並為征
賦之俗。惟有烏孫舊境。罝罘所漏。本既先拔。末豈能全。皮
尚不存。毛將安附。侵軼旅獒之壤。剽掠巨雀之藩。播此凶
荒。歷年茲久。積其愆禍。崇凶貫盈。凡厥氊裘。不勝焦爛。蠢
茲板屋。盡苦侵漁。膜拜錦車。思拯溺以延首。重譯蠻邸。叫
嚴閽而委命。裂裳裹足。驟請天誅。朕乃睠西顧。深悼於懷。
捨此弗圖。孰祗靈命。是以求衣待旦。對懸亡食。哀彼綴旒。
義增投袂。雖臨軒而獨對。慮疑謀之罔從。乃命鼎司。陰籌
遠略。言纔出於脣吻。應巳昭於上元。昧旦臨朝。太史奏曰。
昨宵甲夜。纖阿蝕昴。考靈臺之祕。徵渾象之舊文。月者
陰精。用刑之兆也。星躔胡分。數終之效焉。是知天道雖高。
去人非遠。至誠仰達。應不踰時。奉以恭行。理當無惑。今便
躬行推轂。制詔夏官。禡社出車。發明秋令。殲斯巨猾。救彼
蒼黎。可遣使持節崑邱道行軍大總管左驍衞大將軍阿
史那社爾副大總管左驍衞大將軍契苾何力金紫光祿
大夫行安西都護郭孝恪司農卿清河郡公楊宏禮行軍
總管左武衞將軍李海崖等。總挈黿斬蛟之士。帥曳牛佩
豕之曹。莫不感義長驅。誓探巢穴之志。循躬距躍。將謝肉
骨之恩。又發鐵勒兵牧十有三部。突厥侯王十餘萬騎。沸
湧動沙場之地。呼吸振廣漠之風。道自金微。會於葱嶺。又
遣吐蕃君長。踰元菟而北臨。步搖酋渠。絕昌海而西騖。齊
飛白羽。周設天羅。鏦金懸米之源。掩河津而電擊。沫赭崦
山之嶠。驅日域以雷奔。取彼渠魁。委於司寇。拯其萌隸。賜
以營魂。俾夫六[:#AS-83F9:⿱吂⿲月馬凡]泛駕。免覆車而伏皂。十角摧鋒。與共觝
而俱獻。豈非有名動衆。本為除殘。以義出師。貴能懲惡。是
以倒戈必宥。事表於前經。輿櫬不誅。理昭於往誥。其有去
危投款。悔禍求哀。毳幕酋豪。宜錫長纓之寵。韋韝種落。惠
以飲喙之娛。且夫察微興事者機也。勞巳安人者義也。天
與則取。可謂乘機。衆欲斯從。是名敦義。踐機而必作。戴義
以行之。今此一勞。永康四表。折兵難再。或失時宜。以朕之
懷。速頒天下。
賜高士廉陪葬詔
昔平仲云亡。齊后深股肱之慟。太真既沒。晉君悲社稷之
臣。故悼往飾終。義存追遠。襃忠錄舊。事本因心。故開府儀
同三司上柱國申國公士廉。德範宏深。風猷遠著。道高廊
廟。望重勳賢。職在銓衡。穆九流而馳譽。位居端右。總百揆
而騰芳。班職台儀。具瞻允集。忠謀令範。遇物必彰。造膝危
詞。類多宏益。瞻風力以齊軌。軼伊呂而長騖。朕爰在弱齡。
早敦姻戚。綢繆眷遇。多歷年所。方期翊茲景化。永贊隆平。
曾不憗遺。忠良奄及。感惟永往。震動厥心。儀形莫追。徽音
日遠。宜崇禮命。式表哀榮。可贈司徒使持節都督并汾箕
嵐四州諸軍事并州刺史。給班劒四十人。及羽葆鼓吹。賻
絹布二千段。米粟二千石。陪葬昭陵。令攝鴻臚卿監護。
玉華宮成曲赦宜君縣詔
昔周武應天。[:#AS-8864:⿺克寸]瑤臺而靡處。漢高作極。獲萯陽而不居。散
服桃林。革命先於卜雒。既遷枌社。創制肇於䟽龍。朕御九
成。有乖斯義。以茲撫事。尤須改作。何者。文營仁壽。概日臨
雲。煬起乾陽。銜珠帶璧。比阿房而競爽。猶且有加。擬傾宮
而騁麗。全為具體。隋德云謝。其徵在茲。朕悼於懷。為日既
久。故違其侈義。顯茲令辰。加以心懷濟育。事切於肌膚。亟
犯風霜。疾纏於腠理。每至隆曦屆序。大火摛芒。雖對寒泉。
如升頭痛之坂。式居珍簟。若涉炎火之林。繇是岳牧憂惶。
公卿駭懼。累陳丹懇。請建山宮。歷載既深。竊愛百金之費。
詳其至理。宜順萬姓之心。朕往冒兵凶。為黔首而忘己。今
茲清暑。豈勞人而取安。但以上奉宗祧。下寧兆庶。身非己
有。不可自輕。敬思休攝之方。兼履古先之道。發明二指。創
此一宮。即㵎䟽隍。憑巖搆宇。土無文繢。木不雕鎪。矯金鋪
以荊扉。變綺窗於甕牖。負扆協幽貞之賞。垂纊嘉遁世之
情。振此沖規。方垂帝範。今既成之不日。賴洽普天。宜順發
生。宏茲霈澤。可曲赦宜君縣官及百姓并督作官人丁匠
等大辟罪巳下。常赦所不免者。不在赦例。其營造監當官
人量加品秩。及衞士以上並節級賜物。先在宮苑內住移
出外者給復三年。
賜蕭瑀陪葬詔
悼往飾終。實惟茂典。高班縟禮。允屬名臣。故特進宋國公
瑀。稟粹挺生。含章秀出。慶傳積德。道映搢紳。登朝膺務。多
歷年所。出綜機揆。雅道光於廊廟。入司綸綍。讜言聞於帷
扆。行歸恭儉。志存靜退。輔德無閒。逝川奄及。緬惟既往。震
悼良深。宜錫寵章。式光幽穸。可贈司空使持節都督荊峽
岳朗澧五州諸軍事荊州刺史。官封如故。陪葬獻陵。宜令
使人持節冊命。贈絹布五百段。并賜東園祕器。
賜房元齡陪葬詔
輟膳流哀。悲深棟幹。徹懸興感。悼切股肱。是知縟禮飾終。
道先彝冊。贈章追遠。事本因心。故司空梁國公元齡。蹈義
挺生。資忠秀出。功宣翼贊。誠著艱難。推轂代藩。參六飛之
馭。沃心皇極。均十亂之重。恪居端揆。亟積暄寒。九功繇其
日用。百辟於焉仰止。若乃恭儉周慎之心。奉國忘私之志。
足以抗衡上列。獨暎終古。方申倚寄。永贊隆平。曾不憖遺。
摧梁奄及。永惟良輔。是用震慟於厥心。宜加寵靈。式旌泉
路。可贈太尉使持節都督并箕嵐勝四州諸軍事守并州
刺史。所司備禮冊命。給班劒四十人。及羽葆鼓吹。賻絹布
二千段。米粟二千石。陪葬昭陵。賜東園祕器。仍令工部尚
書閻立德攝鴻臚卿監護。
諸州寺度僧詔
昔隋季失御。天下分崩。四海塗炭。八埏鼎沸。朕屬當戡亂。
躬履兵鋒。亟犯風霜。宿於馬上。比加藥餌。猶未痊除。近日
巳來。方就平復。豈非福善所感。而致此休徵耶。京城及天
下諸州寺宜各度五人。宏福寺宜度五十人。
答長孫無忌請誅段志沖手詔
朕聞以德下人者昌。以貴高人者亡。是以五岳淩霄。四海
亘地。納汙藏疾。無損高深。志沖欲以匹夫解位天子。朕若
有罪。是其直也。若當無罪。是其狂也。譬尺霧障天。不虧於
大。寸雲遮日。何損於明。今卿等皆欲致以極刑。意所不忍。
可更詳議。任流遠方。
降雍州見禁囚徒詔
皇太子治。業隆三善。道兼四學。惟忠孝是資。寬仁在慮。興
言獄犴。每切於懷。以春陽方動。請行寬宥。惻隱之辭。屢聞
旒扆。宜順其所請。曲流恩降。雍州長安萬年兩縣及諸司
見禁囚徒。三年巳下差降杖罪。並放免徒罪巳上。徵銅未
輸者亦從降例。
甘雨降大赦詔
昔興殷解網。動嘉惠於生靈。惟堯肆赦。播深仁於四海。撫
名嶽。登甘泉。䟽長河。揖儀鳳。惟皇祚惠。此為常範。朕夐越
前古。祗膺寶位。雖復十角之寇。久變衣冠。而乃三韓之野。
尚興車甲。言念艱勤。無忘鑒寐。兼以去冬無雪。獻歲愆陽。
陳尊俎於四衢。免租田於百郡。昔成湯七載。始聞兢惕。朕
今三月。實懼於懷。是以政令除殘。商羊繼舞。昭回停詠。纖
阿銜畢。密雨高飛。傾河驟瀉。至誠無爽。天意非遙。宜布寰
瀛。同滋愷澤。可大赦天下。大辟罪巳下。無輕重咸赦。常赦
所不免者。不在赦限。其有亡官失爵。宜量收敘。八十巳上。
各賜粟帛。鰥寡惸獨及篤疾者。量加賑貸。
賜李靖陪葬詔
昔晉羊公云逝。名都為之罷市。鄭子產斯亡。在機於焉投
杼。故開府儀同三司上柱國衞國公李靖。蘭畹騰芳。釣川
揚佐。氣淩關外。志溢戎場。興言締搆。十角將三吳咸偃。披
勳王府。閩禺與渾塞同揮。澄妖氛於下瀨。闡皇猷於高門。
舟檝遐宣。台儀近曜。官稱載靜。休有餘芳。蘊茲高志。歸乎
樂善。遊赤松於艾服之年。訪黃綺於杖鄉之歲。語默之趣。
儔今罕匹。進退之道。對古為朋。逝川東馳。高舂西靡。眷言
永往。情深哀悼。昔帷堂始事。荀公有追贈之文。郊平既穸。
祭遵致容車之禮。式旌泉壤。以備哀榮。可贈司徒使持節
都督并汾箕嵐四州諸軍事。所司備禮冊命。給班劒四十
人。及羽葆鼓吹。陪葬昭陵。賜東園祕器。仍令攝鴻臚寺卿
享監護。羽儀送至墓所。
宣慰劒南將士詔
吐蕃醜類。背約孤恩。卿等同嫉寇讎。為國展效。深入賊境。
久冒艱危。至於勤勞。豈不知委。頃聞在彼。小有喪敗。卿等
非不盡力。自是主將無謀。古之用兵。在於責帥。王昱緣此。
亦巳貶官。卿等但須悉心。不可因茲阻氣。遞相激勵。以保
功名。戰亡之人。深可憫惜。並申弔祭。用慰幽魂。其病醫及
陣亡之家。宜委陳繇與州縣相知優恤。
