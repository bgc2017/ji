欽定全唐文卷四百九十七
權德輿(十五)
唐故光祿大夫檢校太尉兼中書令成都尹劒南西川節度副大使知節度事兼管內支度營田觀察處置統押近界諸蠻夷西山八國雲南安撫等使上柱國南康郡王贈太師韋公先廟碑銘(并序)
萬物本乎天。人本乎祖。乃立宗廟。以安神明。德厚流光。追
養繼孝。順而下之曰義。等而上之曰仁。國家稽合禮文。損
益前載。崇功貴仕。得祠四室。於王制酌諸侯二昭二穆之
義。於祭統見君子盡志盡物之誠。惟太尉中書令南康郡
王。懿文經武。保合昌運。左右德宗。格於皇天。始恢隴坻之
旅。終化岷峨之俗。貴為上公。位極元台。克肆忠力。乃圖孝
享。作新廟於京師大安里。古者揚其功烈。銘於祭器。近古
以魯鐘衛鼎。追琢先德。不若鏤文字於麗牲之碑之為詳
也。乃謹而書之云。公姓韋氏。京兆杜陵人。自扶陽重侯用
經明至宰相。後裔蕃昌。德與位偕。積十六葉。至六代祖範。
字元禮。以字行於代。仕周為車騎大將軍。入隋為沂州刺
史。啟土郿城。易名曰莊。實生孝恪。雅有文憲。武德初由侍
御史為洛州別駕。生司農府君諱機。為第一室。端誠正志。
休有厥聲。專對出疆。艱貞復命。著西征記以獻。太宗嘉之。
剖符澶州。修起儒術。三典卿曹。陟降屯夷。操持貴倖。不避
彊禦。善理宮室。得其時制。史氏書之。為唐名臣。以夫人隴
西郡君辛氏配。司農生坊州府君諱餘慶。為第二室。清和
修潔。履道不回。歷右饒衛兵曹參軍。以至二千石。以夫人
武功蘇氏配。坊州生贈太子少保府君諱嶽。為第三室。方
嚴貞幹。政事修明。在武后時。以直忤旨。由太原令移佐睢
陽。出入四紀。績宣中外。歷殿中監。剖符八州。廬海潮虢。眉
徐衛陜。所至之邦。有威有懷。凡再追命。以夫人扶風郡夫
人竇氏配。少保生贈太子太師府君諱賁。為第四室。盛德
循行。含章自牧。歷藍田尉。淑聲流聞。上纂崇厚。下貽風訓。
凡三追命。以夫人涼國太夫人段氏配。噫嘻。自扶陽至郿
城。積丕烈於前史。自考廟至顯考廟。流熾昌於後葉。列於
禘嘗。儲厥義方。故南康郡王苞五常。貞四教。秉靈傑。出含
道。中立初誓偏師。建奇功。捍大患。立大節。以儒衣法冠授
律鑿門。佩亞相之印綬。修元侯之節制。就加宗工。入掌金
吾。撫征全蜀。命賜備厚。由地官轉天官。參總端右。平章宰
政。進中書令。加司徒太尉。鏚鉞秬鬯。鑾旂琱戈。有嚴有翼。
乃蔚乃赫。忠厚博大以阜俗。信廉仁勇以成師。南蠻納邸。
西羌解辮。象胥譯戎捷。樂府陳夷歌。守正持重。推誠畢力。
開地通道者九千餘里。生聚教訓者二十一年。天文紀功。
刻在金石。暨德宗棄天下。太上居諒闇。危言急病。體國忘
身。毅然君子之道。卓爾大臣之節。永貞元年秋七月。考終
命於理所。策贈太師。有司奏諡曰忠武公。自廟成距今。凡
八年矣。以公天子守臣。安危注意。不得視滌濯。承吉蠲。而
元兄國子司業聿。實奉朝請。薦其常事。孝友而才。稱於士
林。初公之仲兄曰暈。屯田員外郎贈鄧州刺史。叔氏曰肇。
太子左庶子兼御史大夫贈左散騎常侍。咸以器望而延
裦錫。公之夫人贈魏國夫人張氏。其祖禰與外王父。皆秉
國均。為天下華腴。嗣子工部員外郎行立。銜恤無怙。齊喪
中禮。大凡四廟之支。旁尊㣥從。烜赫昭融。不可勝書。至若
質明光近。沐浴盛服。虛中以理嘉薦。匪懈而無違心。大糦
沈齊。馨香條鬯。既思其志意。若聞乎容聲。洞洞乎。屬屬乎。
有以見舉十倫而備百順。昔素王之以戰則克。以祭則受
福。其斯之謂乎。司業悼手足之凋落。感春秋以悽愴。永懷
明發。俾篆斯文。銘曰。
新廟有侐。靜深奕奕。孝孫匪懈。元衮赤舄。洪閥章章。乃侯
乃王。漢稱扶陽。唐有南康。二十三葉。沛然蕃昌。四室崇崇。
斯焉享嘗。烈烈南康。溫良能斷。謀猷樽俎。文武楨幹。汧岐
之西。祲沴銷散。井絡之下。天文昭煥。撫封全歸。冥漠德輝。
聿修孝享。家法無違。以昭以穆。以嗣以續。和氣婉容。苾芬
烹熟。子孫小大。罔不祗肅。神之聽之。報以介福。
大唐浙江西道都團練觀察等使潤州刺史兼御史大夫河東郡公薛公先廟碑銘(并序)
古諸侯五廟。大夫三廟。廟在其國。聖朝以官品制室數。侯
伯理外。而廟在京師。其或覲於明庭。入為孤卿。則吉蠲慤
信。展敬受福。居常則冢介子姓。薦其常事。僾然肅然。追養
繼孝之義重焉。元和五年。歲直庚寅。浙江西道都團練觀
察使潤州刺史大夫河東郡公薛公苹建先廟於長安縣
永安里。其祠三室。初薛之先在殷為左相。在周為侯國。至
漢御史大夫廣德。為宣元名臣。從廣德十三葉至後魏安
西將軍涪陵侯謹。乃分五房。又四葉至隋禮部尚書道實。
道實生皇尚書議曹郎德儒。德儒生寶積。濟齊潤三州刺
史揚州大都督府長史。寶積生代州定襄道行軍司馬待
詔。公之曾也。為第一室。夫人京兆韋氏配焉。司馬生衛王
記室太子司議郎贈太常少卿偘。公之祖也。為第二室。夫
人范陽盧氏配焉。太常生京兆府奉先縣尉贈工部尚書
順先。公之禰也。為第三室。許國夫人吳氏繼夫人同郡裴
氏配焉。惟司馬以兵鈐機略。恢武經邊備。惟太常以端士
雅文。仕王國宮朝。以至先尚書含道安卑。四命官而再結
綬。始仕巴西。與楊國忠為寮。比及操柄。銳於引重。賦詩謝
絕。不屑就焉。獨用義方。以振家法。積厚餘慶。河東公實承
之。公忠敏廉直。和恒惠。為政事吏師於文章。為聲詩所施
在樂易。所至有風采。京邑肅清。虢人理平。今皇帝馭天下
之初。推擇方任。聯命為湖南浙江東西三道長帥。歷御史
中丞。就加御史大夫。凡三方二十郡。皆據蕃善地。人受其
賜。班制規為。四封宜之。乃剏廟貌。以嚴祀事。楹階俎豆之
飾。儉而中節。祠祔盥薦之儀。質以盡敬。水草陸產。血毛幽
全。柔嘉滌濯。怵惕悽愴。思志意以如在。交神明而來格。君
子曰。祀之忠也。其若是乎。初公之伯氏仲氏曰萊曰莘。
許國夫人之出。而代宗從母母弟也。勞謙淑均。不自驕盈。
以功次奉朝請。皆至贊善大夫以沒。公之母兄曰芳。雅有
器幹。為北都命介。由御史府入為祕書丞。亦不至大官。抑
代德鍾美。朋三壽而享五福者。其在季乎。昔魯以閟宮受
祉。衛以烝彝崇孝。酌用古義。楬於茲碑。其銘曰。
宗廟祭祀。禮之重事。亹亹河東。尊仁安義。薛為諸侯。爵列
春秋。在漢廣德。亦居大夫。厥後焜煌。三祖五房。如山崇崇。
如水湯湯。河東楨幹。纂服周漢。乃尊藩衛。乃長邦憲。祠宇
碩曼。蒸嘗嘉薦。求福不回。降福孔皆。入室出戶。周旋敬齋。
麗牲有碑。乃琢乃鏤。河東孝享。永示厥後。
唐金紫光祿大夫守司空同中書門下平章事充太微宮使上柱國燕國公于公先廟碑銘(并序)
國朝之制。二品已上祠四廟。三公品第一。雖有始封。亦不
敢逾焉。元和五年。相國司空燕國公立新廟於京師蘭陵
里。司空公以文武偉才。肆勤納忠。外貞師律。入作公相。以
平乎水土。以調乎陰陽。深惟祖禰尊尊之義。昭穆親親之
道。乃圖廟食。以永代德。公姓于氏。河南人。七代祖謹。後魏
柱國大將軍。周太傅三老燕國文公。六代祖實。周大左輔。
隋贈司空燕國安公。五代祖象賢。驃騎大將軍會昌定公。
惟三葉有大勳力於北朝。乞言而為惇史。體國以全至公。
四代祖益州郫縣令諱德威。夫人京兆韋氏。曾祖[:#AS-92F9:⿰帛⿱丿糸]州顯
武縣令諱元範。夫人北海王氏。王父贈刑部尚書諱汪。夫
人北海王氏。烈考贈司空諱夐。夫人邠國太夫人京兆韋
氏。凡宗廟之數。郫縣為初室。顯武為二室。尚書為三室。司
空為親室。其配各以夫人氏。交神明之道也。惟郫縣顯武。
遵道服儒。廉退潔修。且曰。邴曼容陳仲弓。吾之師也。故仕
不過六百石。而以理效聞。尚書沈冥善閉。含道特立。以處
士燕居。至於沒身。凡三追命。至大司寇。先司空廣大而靜
默。恭儉而好禮。合二雅。循四教。推明理古之學。貶絕非聖
之書。恬智交養。龜頤不惑。起家益州東陽主簿。四徙官至
寧州真寧縣令。又再轉至泗州司馬。祿至卑而仁及物。道
未泰而志不懾。公卿大夫之閒。尊有道而疎利權。天寶末。
宰執擅朝。惡其剛介不附已。故官止郡佐。而慶延身後。朝
典加恩。亦三追命。自密州刺史吏部尚書以至於論道焉。
長子頗。專良有士行。終洋州司戶參軍。冢子䪹。貞幹強敏。
程功賦職。歷戶部侍郎。以公事貶泉州司戶。贈楚州刺史。
幼子頃。吏理清明。仕至長安縣尉。司空公即第三子也。英
朗閎達。剛方博厚。才可以扞大患。學可以析㣥疑。彌綸中
朝。則尚書郎京邑廷尉皆有懿績。惠綏外服。則湖蘇虢陜
二千石察廉克宣功化。繇山南東道節度使平章事入覲。
居中策拜顯尊。紹文公安公之爵地。展盡志盡物之誠敬。
悽愴怵惕。精明吉蠲。詩云。春秋匪懈。享祀不忒。司空當之
矣。又曰。以妥以侑。以介景福。先公宜之矣。公狀先公之行。
其大略曰。孔宣父應聘歷國。困而老于洙泗。我先君宦學
於天寶之年。而操之者甫忠。(謂林甫國忠)先君能無窮乎。又曰。
小子不敏。不通先君之大道。不識先君之大行。不肖之罪
也。類是者千餘言。其太史公自序之風。可以論譔。酌之祭
器。德輿外王母。公之從母也。故其門中風訓。獲周知之。忝
備重任。在公下列。公以廟銘見授。頓伏上聞。尊嚴咫尺。實
奉面命。其在傳信。不敢蔓辭。銘曰。
燕文三老。弻魏佐周。安公定公。亦播厥猷。郫縣顯武。一同
丕矩。尚書司空。三命追崇。義訓忠教。公台焜燿。乃封故地。
乃建新廟。新廟是宜。羶薌告祠。齊明盛服。乃順乃時。卑靜
以正。如親聽命。求福不回。孝孫之慶。刻銘斯碑。以代烝彝。
唐故東都留守東都汝州防禦使銀青光祿大夫檢校吏部尚書判東都尚書省事兼御史大夫上柱國扶風縣開國伯贈太子少傅杜公神道碑銘(并序)
歲在戊寅夏五月甲子。居守天官扶風公以病就第。考終
命於京師永命里。春秋七十四。越三日丁卯。追命為太子
少傅。秋七月甲子。歸全於萬年縣少陵原。前此又詔有司。
以鹵簿鼓吹。飾其儀法。以德以勞。以榮以哀。馨香光大。為
宗工表式。公諱亞。字次公。漢建平侯延年二十一代孫。曾
祖元道。皇右千牛。王父含章。皇上郡司馬。贈岳州刺史。烈
考繹。皇忻州秀容縣令。贈左散騎常侍。公承積德之淑靈。
稟中和之粹精。山立揚休。得時大行。歷諫議大夫給事中。
再兼御史中丞。繇睦州刺史入為刑部侍郎。三兼御史大
夫檢校禮部吏部二尚書。正色於朝。而文憲損益。懋功於
外。而藩服輕重。宣力以肆勤。納忠而愛人。稽於法制。導以
善利。魏昭子能理大官。趙文子能恤大事。足以斷國論。謀
王體。殆不可及已。早歲州里舉經明。既授初命。以為大厦
之材。不可以植培塿。南溟之翼。不可以棲榆枋。於是初服
燕居。博通㣥書。深探理古之道。焯見天人之際。天寶末。盜
穢兩都。宣皇在岐。褐衣召見。前席三接。實貢昌言。以扶大
統。乃以處士授校書郎。其後三辟大府。五登郎位。清議善
價。必歸於公。大歷中。宰府擅朝。交利崇黨。司諫八年。嶷然
貞厲。盡規時疾。天下直之。權臣既誅。乃擢左曹。先是魏壁
未下。東師既老。密疏方略。深圖理安。再勤皇華。大布清問。
導以善氣。灑其他腸。不寧方來。克協宸慮。故先皇今上。皆
以公之才。可以大受。姑以九牧四征。試其多能。鍾陵上游。
提封七郡。命公以廉問之政。師役之後。因緣煩費。雜征逋
賦。盡削其書。未逾年而庸亡自占。與夫家相半。能厚下矣。
函關陜服。介於周秦。命公以藩屏之任。化用清靜。身為律
度。里閈無吠犬。府庭無諍詞。四封之內。幼艾相賀。能去煩
矣。河靈蒲坂。陶唐所理。命公以尹正之重。地本沃饒。化之
純儉。盡以解梁之盬。歸於有司。凡緡物錢之息其出。池澤
之賦其入。歲一萬萬。率皆罷廢。不以利為利矣。揚州葆強。
都會庶富。命公為節制之帥。日講軍實。歲修職貢。師貞人
和。政成事時。河渠填淤。積歲為病。乃釃二浸於蜀岡之西。
濬舊坊以股引。順地泐而啟閉。滌源導滯。力省功倍。邗溝
之人。受其賜而歌頌之矣。勤學在公。盡瘁其身。上思裦優
之禮。乃命保釐之任。昔在成周。三后協心。公率其道。寬而
有制。且以洛苑汝墳。棄地可闢。籍其介夫。頒以稼器。歲皆
登成。人用洽和。地官以之省費。游手以之務本。分正七年。
厥後用加。徵還京師。日俟其復。天則不弔。竟孤人望。夫人
范陽郡夫人盧氏。茹未亡之哀。既虞而終。無子。以猶子某
為後。悲夫。初公文章合雅。議論經遠。見知於太尉房公琯。
受辟於衛國杜公鴻漸。以志氣才業。英華博厚。合於彭城
劉公晏贊皇李公栖筠。以道義經術。研幾盡性。合於司徒
楊公綰司業張公參。或以公得時中之道。或以公有事外
之致。皆曰。聆次公之言。可以書紳作憲。至於博約後學。章
明遠至。有闕里之善誘焉。有平輿之深鑒焉。噫嘻。昔漢武
帝以韓安國為國器。劉向謂董仲舒有王佐之才。當理平
之時。或蹇或徙。止於御史府膠西相。竟不得總秉國成。扶
贊化育。則公之位望。終不相配。亦如是耶。昔魯視豐碑。衛
銘烝彝。近古鼎不以窆。追琢介石。楬於道周。參魯衛之遺
也。公從父弟太子賓客黃裳。德位相倫。友悌相輝。功衰之
喪。加人一等。以德輿辱公之知。俾論風烈。懼詞之不敏。而
無愧焉。銘曰。
昔在周邦。實憲吉甫。於惟杜公。亦備文武。武弁峩峩。玉聲
鏘鏘。公在左垣。羽儀周行。鈎膺濯濯。文馬翼翼。公為元侯。
表率方國。推誠導利。興事任力。陟恪清時。作稽忠德。冢宰
是職。周郊是式。宜永介福。如何不淑。壽堂幽閟。襚印榮飾。
勒銘於茲。山石無極。
唐故劒南東川節度副大使知節度事管內支度營田觀察處置等使正議大夫持節梓州諸軍事守梓州刺史兼御史大夫護軍賜紫金魚袋贈禮部尚書盧公神道碑銘(并序)
惟盧公諱坦。字保衡。涿郡范陽人也。代為北州冠族。曾祖
審經。皇齊州祝阿縣令。祖河童。徐州豐令。父巒。明經上第。
贈鄭州刺史。仍代以六百石。廉厚有循化。先君子名經澡
身。曠僚追命。至公始延耀發舒。烜赫顯尊。乃舉較略。以施
金石。公始為同州韓城宣州宣城鞏縣河南四縣尉。監察
御史裏行殿中侍御史內供奉。真為殿中侍御史戶部員
外郎。尋轉庫部員外郎刑部郎中。皆兼侍御史知雜事。拜
御史中丞。除右庶子。又以御史中丞為宣州刺史宣歙池
觀察使。入為刑部侍郎。轉運鹽鐵使戶部侍郎判度支。又
以御史大夫為梓州刺史劒南東川節度使。元和十二年
秋九月。薨於位。其年六十九。公含章特達。剛健篤實。粹溫
而有遠猶。忠厚而無流心。自周圻滿歲。令聲籍甚。時宰得
君。實公之私。(闕一字)其燻灼。不受慰薦。徐用常調。復還洛都。
其仕外臺。贊佐東都。守臣寢病。中貴驕暴。以甲士五百。棲
於府中。眾情怪駭。慮有急變。公感慨憤怒。以正詞讓之。匪
人慚悔。回慝不作。其佐轉輸。事任循明。河之舊防有梁公
堰者。發決歲久。為之濬理。鍾水導滯。厥猷茂焉。李錡以戎
車督運。貪猾無狀。公端正中立。用十年不徙官。與從事李
約李陵暨今相國裴晉公相繼引去。其在憲司。貞厲閑邪。
元和初。天子憫人之重困。徵貢之無藝。方任受代至京師。
尚修任土者。俾論如法。赦令懸焉。梁閩二鎮。首奸斯禁。公
立奏劾。使待罪於朝。多士竦聽。四方風動。李錡之誅也。既
絕屬籍。有司請發其先墓。自淮安而下。悉皆夷之。公諫曰。
神通有佐命勳。乃國之宗臣。守官以死。奈何一旦以錡故。
而戮斲九原。上改容嚮納。特給五家灑埽。冥冥之下。將加
法而加恩。君子多之。其在宣州。歲丁驕亢。順其發斂。以救
艱食。闊渚田於壅棄。置種食於鄉亭。多方愛人。人用饒給。
或曰。持力盈矣。盍上獻乎。公曰。勤人市恩。所不忍也。出軍
食緡錢四十萬。以代征徭。為秋官領使。去[:#AS-8A47:⿱宀儿]食百輩。自江
而南。均輸池澤。委分部大吏。得命其屬。以能否進退。公不
撓焉。責其成以騖功。吏採其要。而得均節。其為地官也。以
府帑之羨。繕終南宮。百堵皆興。六職以嚴。備邊力嗇者費
大萬。兵食以饒。亭障以安。有臨淮守前莅事於代北者。或
告其畜馬百駟。且有奇種。事下於公。公使從事覆之。上遽
命小黃門按之。公曰。如是則廷臣可疑。近習可信。臣不敢
奉詔。疏三上。上方感納。七年。河流毀西受降城。城守以聞。
宰臣請徙於天德。公曰。河決不過退三四里。功費無幾何。
天德塉磽回遠。非所利也。時之宰臣議異。故公議格。而有
梓潼之命。其後城守以憂死。代之者人歸咎而戕之。盡屠
其家。天德幾亂。公之前知。若蓍蔡焉。梓人自井絡挻災。侵
淫亂略。逮公至也。理之如家。雜征牟利者去之。邊防虛籍
者實之。底貢之外無異獻。吏祿之差有恒給。師貞人勤。政
事和理。鎮安一方。而大庇廕之。柩輅之引。鰥孤哀送。自郪
中至劒門以五百里。祭奠相屬。有詔贈禮部尚書。不視朝。
命著作弔祠。法贈加數。母弟前絳州刺史常師。以器望歷
中外。以友愛重人倫。長子玠。壽州霍邱尉。冢子大炎。前明
經調拔萃。以地勢嫌抑。次子大璟。河南府參軍。幼曰瓚。未
仕。大炎大璟等咨於叔父。與伯季竭誠信。以明年正月日。
祔葬於東都穀水之陽先封。禮也。惟公早精六學。尤邃三
禮。晚節究觀歷代史。端誠正議。宏達卓越。歷於大朝。名致
直言。秉剛履險。不疚不跲。煢煢然有史鰌汲黯之遺風。序
賓樹善。銳於拔。同升諸公者十一人。並列於藩者若干人。
喜士睦親。造次以之。用之不求備。求之如已失。洪範之攸
好德。大雅之人鮮克舉。惟公有焉。某建中末與公同為丹
陽公從事。中歲左戶請為郎。及茲建牙。壤地相接。周旋出
入。殆四十年。今聖朝多士如林。永懷舊故。凋落向盡。保衡
又沒。可勝慟耶。公之記室大理評事羅立言。狀公之行。將
諸無容之請。牽課鄙憊。詞達而不文。銘曰。
盧公懿懿。戴仁抱義。其用不器。迪在庭。大猷是經。穆然儀
刑。再貳六職。兩居方國。人用景式。溟波卿雲。夭矯輪囷。奮
其翼鱗。物情未直。壽寵未極。生死糾纆。洛師舊鄉。穀水之
陽。先人所藏。孝子悌弟。乾肝焦肺。寧此後載。刻飾龜螭。
發揚聲詩。傳信在茲。
唐故劒南東川節度副大使知節度事管內支度營田觀察處置靜戎軍等使光祿大夫檢校尚書左僕射使持節梓州諸軍事兼梓州刺史御史大夫鄭國公贈司空嚴公神道碑銘(并序)
昔周以淑旂錫韓侯。奄受北國。晉以黼冕命士會。乃將中
軍。惟鄭國嚴公諱礪字元明。再總方任。實顓兵柄。采飾昭
融。與功化俱。初公從祖兄太師馮翊忠穆王。政成於梁。勳
在盟府。公以支郡二千石護和門賦輿。太師既沒。德宗命
公為代。於是都尹守。開幕庭。佩亞相之印綬。建元侯之麾
節。守之以義。和之以仁。器局宏厚。姿儀碩大。每務根本。不
沽名聲。勤身七歲。績用大洽。優詔就加禮部尚書。永貞紀
號。井絡上變。軍司馬因守臣之喪。席凶器以要好爵。而又
劫蜀人。圍梓潼。天子旰食。西南愁擾。公毅然飛章。條上方
略。請以漢中之師。率先進取。畫山川之阨塞。調餫饋之名
物。出其不意。可以鼓行。嘉猷急病。慷慨忠壯。實蒙可報。克
厭帝心。乃命將嚴秦。授以機略。自漢源至神泉。凡數十合。
其閒下劒門。覆盪口。收劒州。破契丹。命裨校可提彌誅斬
虜之特將文德昭。然後分秦險阻。潰其心腹。或設伏以遮
擊。或出奇以夾攻。我常賈餘。而虜始奪氣。以至於援鹿頭。
清岷峨。旋禁旅於天上。快靈誅於闕下。賦車馬以懸束。備
糗糧以飛輓。慮之於始。倚以成功。故墨詔曰。士季定克蜀
之謀。叔子建平吳之策。惟君知臣。其至矣哉。公博貫書術。
研幾易象。始以處士詣草堂禪師無相修桑門之法。邦鄉
督勉。甫釋巾褐。為梓州元武尉。本道表為遂州兵曹掾。大
歷中。西戎不虔。疆埸大駭。領偏師援灌口。實茂厥勞。謙卑
不居。建中末。太師以藩衛之崇。當孝文省方之運。推擇從
事。導迎屬車。豈伊異人。在我族類。拜大理評事。充節度巡
官。儲㣥百牢。以奉行內。轉大理司直。改華州司兵參軍。節
度使李元諒署為推官。以憂去職。既除猶毀。太師以武備
為重。將才實難。表為太子司議郎兼監察御史。左廣之戎
政。轅門之後奄。無不綜焉。俄拜興州刺史。寬明惠。以靖邊
部。居一年政成。復修軍志。終繼二馮之化。而居八命之尊。
投艱履險。勳伐章灼。蓋裕於才能。而推於忠厚然也。元和
元年遷尚書左僕射。三蜀既平。拜梓州刺史劒南東川節
度觀察使。且以資陽陽安等六郡四十餘城隸焉。加地
進律。疇庸之典也。四年感疾。春三月甲申。薨於理所。享年
六十有七。追命司空。弔祠有加。嗣子天興尉公甫。銜恤茹
毒。奉公之喪。以其年秋七月辛酉。葬於京兆萬年縣鳳棲
原。從象數之吉也。惟公之先。自兩漢二隱。湛冥善閉。曾王
父哲。閎覽博古。鬱為聞人。皂囊危言。劘切后黨。繇荊王府
司馬出為劒州刺史。因徙家鹽亭而休老焉。大父順。恬淡
不仕。父審微。義方貽訓。聖朝以孝理天下。贈工部侍郎。公
之諸祖父。或著作祕書。侍講東朝。或含章射策。剖符居郡。
㣥從兄弟有太師之烈焉。其他履臺郎二千石者。率以才
行自贊。惟公以文無害。歷掾吏部從事。發揚武毅。奮迅軍
籍。分閫授鉞。為時信臣。循理遵職。好謀善斷。明利害之向。
習俗化之變。司馬遷所謂扶義俶儻。不令已失時。其有功
名也宜哉。林鍾烝彝。先古之制。所以論次懿績。章明永久。
門吏孝子之心也。其可沒乎。以德輿嘗志太師之墓。亦草
興州之詔。耳目事實。其詞不誣。是焉篆刻。以表神道。銘曰。
地中有水。利用行師。於惟鄭公。藩屏清時。蜀川橫潰。人用
怪駭。公披肺肝。請埽蜂蠆。賦車誓眾。沐浴齋戒。吉語日聞。
嘉猷是賴。以犒以饋。閒關感慨。如飛如翰。煇燿宏大。既理
漢中。乃遷梓潼。武以貞師。文以撫封。八旒七章。既長宗公。
乃倚乃伏。如何不淑。樹檟蒼蒼。墓門肅肅。立茲介石。永表
陵谷。
唐故光祿大夫檢校尚書右僕射兼右衛上將軍南充郡王贈太子太保伊公神道碑銘(并序)
昔伊尹相湯。伊陟相太戊。咸有一德。格于上帝。其後伊籍
以敏辨仕蜀為將軍。伊馥以勇力佐魏為司空。曠遼[:#AS-92F9:⿰帛⿱丿糸]代。
復纘休緒者。曰南充郡王諱慎字寡悔。剛毅勇悍。鷹揚鶚
立。勞勤四朝。終始一心。涉覽春秋戰國策太史天官五行
之書。用善射中鵠。補廣州綏南府折衝都尉。丁太夫人憂。
以毀瘠聞。初公之孤也。幼不知先子之殯。將祔二尊。日號
於天。魂交神遌。肸蠁誠感。壤而樹之。率禮無違。大歷中。嶺
南裨將哥舒晃盜殺其帥呂崇賁。以亂竊據府中。南方蕭
然。江西連帥路嗣恭承詔出師。命將孟瑤暨公討之。公以
水陸士徒。分道鼓行。晃之謀主蘇渙。騎將王明悅。鴟張蟻
聚。皆據阨害。公曰。寇不可翫。勝無幸焉。毒之酋腊。盡在是
矣。疾力交捽。必亟吾中。乃舂其喉而潰其腹。斬首三千級。
下韶州。其明年。戰於把江口。水道湍悍。戈船趦趄。公浮筏
寘薪。迎風縱焰。寇之燋沒於水火者。終夕有聲。又明年。軍
於渭口於端州於潮陽。次於廣州。冬十月。斬晃渙於泔溪。
揭其首以徇。幕府上功。拜連州長史。授撫虔江三州別駕。
建中初。德宗訓齊萬方。端正百度。以梁崇義負阻江漢。未
嘗會朝。詔東諸侯分道問罪。公實領江西偏師。而統於希
烈。希烈以牒書署公漢南漢北兵馬使。公明智牢讓。獨率
所部兵大破翟暉於蠻水。俘徒三萬。以至於斬崇義。平江
漢。厥功居多。希烈愛公愈深。公懼之愈切。一旦決與數騎
遁歸。既而希烈以急變聞。且賂公以堅甲善馬。為之反閒。
密詔嗣曹王即訊。因俾論公如法。公方握兵符在境上。微
聞有命。斂手就召。曹王挹公名義。偉公姿材。取酒為壽。交
歡感泣。手疏上列。辨其冤誣。委之先偏。激以自效。乃略黃
梅。次長平。遇劇賊韓霜露。引滿中股。斃於萬眾之前。其徒
相蹂蹈。死者十七八。拔蔡山。取蘄州。降山寇李良。領蘄州
刺史。剖符為王。加御史中丞。興元巡狩之歲。使臣底貢。次
於蘄口。時希烈已屠陷大梁。遣其腹心杜少誠引勁兵絕
江流。公以行師七千。列樹三柵。破之於黃岡。少誠遁走。斬
驍將許少華。封其尸為萬人冢。進圍安州。希烈遣其甥劉
介靈來援。擊於應山。生得介靈與郭嵩李廷玉。降七千人。
收戶一萬四千人。夫婦男女。耕桑安堵。乃督安州。加御史
大夫。真食百室。二年五月。引兵攻隨。走康叔夜於厲鄉。獲
馬牛輜重。以益軍實。表偽署刺史李惠登為之刺史。終以
理行聞。十二年。用久次就加右散騎常侍。後三歲。天子以
公積功勞。使中貴人持命書金印。即本郡授公節度觀察
使。且裂齊安為支郡。尋詔公兼統荊洪潭三道之兵。討叛
於蔡。敗之於三州港。營於義陽。戰於申。斬級千數。有詔班
師。就加刑部尚書。進右僕射。今天子嗣位。拜章入覲。真授
右僕射。俄檢校左僕射兼右金吾衛大將軍。坐細故退為
右衛將軍。明年。復檢校右僕射兼右衛上將軍。元和六年
十二月晦。寢疾薨於光福里。不及懸車者二歲。追錫太子
太保。同盟諸侯皆使其命介來弔祠視喪事。明年夏五月
庚申。葬於萬年縣某原。鹵簿騎吹如彝禮。初公之曾王父
皇太子通事舍人澄。生左衛長史悅。悅生贈太子太保衡。
公之祖禰也。積善餘裕。追崇以大。惟公以武毅通文理。硯
席楷隸。心師自得。感概出倫。談辭如雲。起南方裨校。屢陷
軍陳。勢若猛鷙。不辭劇易。急病而益裕其才。履危而不昧
於邪。悃愊忠直。為中興名將。以至於授英簜題龍泉。有功
烈勳勞於天下。脫劒薦紳。從容漢廷。徼循師長。文武二品。
啟體歸全。追榮宮師。豈徒然哉。公之息男十六人。其冢嗣
曰宥。左領軍衛將軍押右神策軍牙門之職。能率義訓以
揚家聲。初公來朝也。詔宥以侍御史領安州刺史。由二千
石入筦南北軍。教忠移孝。情禮盡在。宥以鄙夫與太保同
居里閈。且以理命遺緘。辱徵斯文。表諸神道。不敢誣也。銘
曰。
在殷保衡。負鼎而相。惟唐南充。推轂為將。泔溪之刑。嶺表
乃平。蠻水之捷。漢南以清。蔡兇滔天。曹邸鼓行。公率武旅。
迅如風霆。蘄春安陸。連下劇地。專城建牙。宏大名器。交修
威懷。較著功利。介圭會朝。脫躧師帥。南宮端右。武候緹騎。
沐浴休明。保完富貴。歲降婁兮月大呂。一氣散兮無處所。
繫甲車兮馬鬣封。九原夕兮閟音容。楬此介石。厥聲無窮。
