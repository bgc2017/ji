欽定全唐文卷八百九十六
羅隱(三)
英雄之言
物之所以有韜晦者。防乎盜也。故人亦然。夫盜亦人也。冠
履焉。衣服焉。其所以異者。退讓之心。貞廉之節。不恆其性
耳。視玉帛而取者。則曰牽於寒饑。視國家而取者。則曰救
彼塗炭。牽於寒饑者。無得而言矣。救彼塗炭者。則宜以百
姓心為心。而西劉則曰居宜如是。楚籍則曰可取而代。噫。
彼必無退讓之心。貞廉之節。蓋以視其靡曼驕崇。然後生
其謀耳。為英雄者猶若是。况常人乎。是以峻宇逸游。不為
人之所窺者鮮矣。
聖人理亂
周公之生也天下理。仲尼之生也天下亂。周公聖人也。仲
尼亦聖人也。豈聖人出。天下有濟不濟者乎。夫周公席文
武之教。居叔父之尊。而天又以聖人之道屬之。是位勝其
道。天下不得不理也。仲尼之生也。源流梗絕。周室衰替。而
天以聖人之道屬於旅人。是位不勝其道。天下不得不亂
也。位勝其道者。以之尊。以之顯。以之躋康莊。以之致富壽。
位不勝其道者。泣焉歎焉。圍焉厄焉。天所以達周公於理
也。故相之於前。窮仲尼於亂也。故廟之於後。
莊周氏弟子
莊周氏以其術大於楚魯之間。聞者皆樂以從之。而未有
以嘗之。一日。無將特舉其族以學焉。及其門。而周戒之曰。
視物如傷者謂之仁。極時而行者謂之義。尊上愛下者謂
之禮。識機知變者謂之智。風雨不渝者謂之信。苟去是五
者。則吾之堂可躋。室可窺矣。無將跪而受其教。一年二年
而仁義喪。三年四年而禮智薄。五年六年而五常盡。七年
其骨月雖土木之不如也。周曰。吾術盡。於是無將以化其
族。其族聚而謀曰。吾族儒也。魯人以儒為宗。今周之教。捨
五常以成其名。棄骨月而崇其術。苟吾復從之。殆絕人倫
之法矣。於是去無將而歸魯。魯人聞者。亦得以寢其志。故
周之著書擯斥儒學。而儒者亦不願為其弟子焉。
雜說
珪璧之與瓦礫。其為等差。不俟言而知之矣。然珪璧者。雖
絲粟玷纇。人必見之。以其為有用之累也。為瓦礫者。雖阜
積甃盈。人不疵其質者。知其不能傷無用之性也。是以有
用者絲粟之過。得以為跡。無用者具體之惡。不以為非。亦
猶鏡之於水。水之於物也。浤然而可以照。鏡之於物亦照
也。二者以無情於外。故委照者不疑其醜好焉。不知水之
性也柔而婉。鏡之性也剛而健。柔而婉者有時而動。故委
照者或搖蕩可移。剛而健者非闕裂不能易其明。故委照
者亦得保其質。
龍之靈
龍之所以能靈者水也。涓然而取。霈然而神。天之於萬物。
必職於下以成功。而龍之職水也。不取於下。則無以健其
用。不神於上。則無以靈其職。苟或涸一川然後潤下。涸一
澤然後濟物。不惟濡及首尾。利未及施。而魚鼈已敝矣。故
龍之取也寡。
子高之讓
有挈其大而舉其高以授人者。彼則曰隘矣哉。挈而舉者
曰。以吾所得之廣大。曾不若彼人之心。又安可以施於彼
乎。於是退而悸慄。不敢以所得為有。伯成子高讓禹者。非
所以小黃屋之尊也。夫安九州之大。據兆人之上。身得意
遂。動適在我。鮮有不以荒怠自放者。子高且欲狹禹之心。
而謹其取也。故讓之。厥後有卑宮菲食之政。
惟岳降神解
幽乎理者神也。顯乎用者人也。苟易其所。則為怪妖。非仲
尼之所言也。三百篇亦刪於仲尼。而嶽降申甫不刪者。豈
仲尼之前則其事信。仲尼之後則其事妖。苟如是。則夔龍
稷[:#AS-8AA9:⿳⺊⿵冂人冋]而下。有相其君輔其主以致理者。皆神降也。人何有
哉。是必以國之興也聽於人。亡也聽於神。當申甫時。天下
雖理。詩人知周道已亡。故婉其旨以垂文。仲尼不刪者。欲
以顯詩人之旨。苟不爾。則子不語怪。出於聖人也。不出於
聖人也。未可知。
疑鳳臺
秦穆公女以吹簫降簫史於臺上。後乘鳳凰而去。名其地
曰鳳臺。吁。神僊不可以伎致。鳳鳥不可以意求。伎可致也。
則黃帝不當有崆峒之學。意可求也。則仲尼不當有不至
之歎。吾知其得志於逋逸間。而秦諱之不書。遂強鳳以神。
強臺以名。然後絕其顧念之心。今江漢間復有史之跡。是
愚夫愚婦淫其所以得矣。嗚乎。上行下效。信而有證。故秦
之道。竟施於妄矣。
說天雞
狙氏子不得父術。而得雞之性焉。其畜養者。冠距不舉。毛
羽不彰。兀然若無飲啄意。洎見敵則他雞之雄也。伺晨則
他雞之先也。故謂之天雞。狙氏死。傳其術於子焉。且反先
人之道。非毛羽彩錯觜距銛利者。不與其棲。無復向時伺
晨之儔。見敵之勇。峩冠高步。飲啄而已。吁。道之壞也有是
夫。
秦始皇意
秦法之於典墳。其酷也甚矣。由天文術數者。則不與焉。而
易復從而免。噫。術數者未易知。而秦是以全易者。其有旨
哉。夫易。肇於羲皇。演於姬昌。申於素王。其為書則百家九
流之先。其造作者則百王之祖。其理則上下天地。出沒鬼
神。有春秋焉。有詩書禮樂焉。開闢以來。舉一物而言皆貫
之。秦始皇通三聖之妙鍵。(闕)故假術以言。亦將欲(闕)聖人
之旨乎。以是亹亹無道。而至滅亡者。豈天下欲秦見造化
之心乎。嗚乎。言之於三代已前。秦則可以理遣。言之於戰
國之後。秦則為我罪人。
婦人之仁
漢祖得天下。而良平之功不少焉。吾觀留侯破家以讐韓。
曲逆束身以歸漢。則有為之用。先見之明。又何以加焉。史
遷則曰張良若女子。而陳平美好。是皆婦人之仁也。外柔
而內狡。氣陰而志忍。非狡與忍。則無以成大名。無他。柔弱
之理然也。嗚乎。用其似婦人女子者猶若是。况真用婦人
之言哉。不得不畏。
道不在人
道所以達天下。亦所以窮天下。雖昆蟲草木。皆被之矣。故
天知道不能自作。然後授之以時。時也者機也。在天為四
氣。在地為五行。在人為寵辱憂懼通阨之數。故窮不可以
去道。文王拘也。王於周。道不可以無時。仲尼毀也。垂其教。
彼聖人者。豈違道而戾物乎。在乎時與不時耳。是以道為
人困。而時奪天功。衞鶴得而乘軒。魯麟失而傷足。
市儺
儺之為名。著於時令矣。自宮禁至於下俚。皆得以逐災邪
而驅疫癘。故都會惡少年。則以是時鳥獸其形容。皮革其
面目。丐乞於市肆間。乃有以金帛應之者。吁。是雖假鳥獸
以為名。其固為人矣。復安有為人者則不得人之金帛。為
鳥獸者則可以得人之金帛乎。豈以鳥獸無知。而假之則
不愧也。以人則識廉恥。而取之則愧焉。嗚乎。
君子之位
祿於道。任於位。權也。食於智。爵於用。職也。祿不在道。任不
在位。雖聖人不能闡至明。智不得食。用不及爵。雖忠烈不
能蹈湯火。先王所以張軒冕之位者。行其道耳。不以為貴。
大舜不得位。則歷山一耕夫耳。不聞一耕夫能翦四凶而
進八元。呂望不得位。則棘津一窮叟耳。不聞一窮叟能取
獨夫而王周業。故勇可持虎。虎不至則不如怯。力能扛鼎。
鼎不見則不如羸。噫。栖栖而死者何人。養浩然之氣者誰
氏。
荊巫
荊楚人淫祀者舊矣。有巫頗聞於鄉閭。其初為人祀也。筵
席尋常。歌迎舞將。祈疾者健起。祈歲者豐穰。其後為人祀
也。羊豬鮮肥。清酤滿巵。祈疾得死。祈歲得饑。里人忿焉。而
思之未得。適有言者曰。吾昔游其家也。其家無甚累。故為
人祀。誠必罄乎中。而福亦應乎外。其胙必散之。其後男女
蕃息焉。衣食廣大焉。故為人祀。誠不得罄於中。而神亦不
歆乎外。其胙且入其家。是人非前聖而後愚。蓋牽於心而
不暇及人耳。以一巫用心尚爾。况異於是者乎。
三閭大夫意
原出自楚。而又仕懷王朝。雖放逐江湖間。未必有腹江魚
意。及發憔悴。述離騷。非所以顧望逗遛。抑由禮樂去楚。不
得不悲吟嘆息。夫禮樂不在朝廷。則在山野。苟有合乎道
者。則楚之政未亡。楚之靈未去。原在朝有秉忠履直之過。
是上無禮矣。在野有揚波歠醨之難。是下無禮矣。朝無禮
樂。則證諸野。野無禮樂。則楚之政不歸。楚之靈不食。原忠
臣也。楚存與存。楚亡與亡。於是乎死非所怨。時也嗚乎。
畏名
瞭者與瞍者語於暗。其闢是非。正興替。雖君臣父子之間。
未嘗以牆壁為慮。一童子進燭。則瞍者猶舊。而瞭者噤不
得呻。豈其人心有異同。蓋牽乎視瞻故也。是以退幽谷則
思行道。入朝市則未有不畏人。吁。
三叔碑
肉以視物者猛獸也。竊人之財者盜也。一夫奮則獸佚。一
犬吠則盜奔。非其力之不任。惡夫機在後也。當周公攝政
時。三叔流謗。故辟之囚之黜之。然後以相孺子。洎召公不
悅。則引商之卿佐以告之。(在周書君奭篇)彼三叔者固不知公之
志矣。而召公豈亦不知乎。苟不知。則三叔可殺。而召公不
可殺乎。是周公之心可疑矣。向非三叔。則成王不得為天
子。周公不得為聖人。愚美夫三叔之機在前也。故碑。
天機
善而福。不善而災。天之道也。用則行。不用則否。人之道也。
天道之反。有水旱殘賊之事。人道之反。有詭譎權詐之事。
是八者謂之機也。機者。蓋天道人道一變耳。非所以悠久
也。苟天無機也。則當善而福。不善而災。又安得饑夷齊而
飽盜跖。苟人無機也。則當用則行。不用則否。又何必拜陽
貨而刧衞使。是聖人之變合於其天者。不得已而有也。故
曰機。
辯害
虎豹之為害也。則焚山不顧野人之菽粟。蛟蜃之為害也。
則絕流不顧漁人之釣網。其所全者大。所去者小也。順大
道而行者。救天下者也。盡規矩而進者。全禮義者也。權濟
天下。而君臣立。上下正。然後禮義生焉。力不能濟於用。而
君臣上下之不正。雖抱空器。奚所施設。是以佐盟津之師。
焚山絕流者也。扣馬而諫。計菽粟而顧釣網者也。於戲。
齊叟事
齊叟籍其業於沃衍之野。更子弟以主之。歲無水旱之害。
無螟[:#AS-FBEF:●]虫[:#AS-FBED:●]([:#AS-FDEA:●]
[:#AS-FBEC:●]虫)[:#AS-FBF0:●]之患。而所入或有眾寡焉。叟曰。豈
吾之不信也如是。彼隣嫗者。始衣食於吾家。今雖外居。猶
吾之家隸也。俾督孟以伺候叟子之長者。及將穫。農戶輙
揮田具擊孟逐之。嫗告孟以不直。叟抶孟。以仲代焉。農戶
不之罪。及仲之為也復然。嫗亦以仲之不直告。叟復抶仲
而用季。將行。有言曰。叟之農戶未嘗如是之悖。自嫗督制
後。孟與仲皆為擊逐。今苟存嫗。不唯基址之不留。而叟之
子弟逐未艾也。叟醒然而怒。逐嫗而復孟仲之職。其秋如
舊。則前之謀悖者果嫗也。而農戶何能。
槎客喻
乘槎者既出君平之門。有問者曰。彼河之流。彼天之高。宛
宛轉轉。昏昏浩浩。有怪有靈。時顛時倒。而子浮泛其間。能
不手足之駭。神魂之掉者乎。對曰。是槎也。吾三年熟其往
來矣。所慮者吾壽命之不知也。不虞槎之不安而不返人
間也。及乘之。波浪激射。雲日氣候。黯然而昏。㸌然而晝。乍
搨而傍。乍蕩而驟。或落如坑。或觸如鬭。茫洋乎不知槎之
所從者不一也。吾心未嘗為之動。心一動。則手足之不能
制矣。不在洪流。則槁木之為患也。苟人能安其所處而不
自亂。吾未見其有顛越之心也。
漢武山呼
人之性。未有生而侈縱者。苟非其正。則人能壞之。事能壞
之。物能壞之。雖貴賤則殊。及其壞一也。前後左右之諛佞
者。人壞之也。窮游極觀者。事壞之也。發於感悟者。物壞之
也。是三者有一於是。則為國之大蠧。孝武承富庶之後。聽
左右之說。窮游觀之靡。乃東封焉。蓋所以祈其身而不祈
其歲時也。由是萬歲之聲。發於感悟。然後踰遼越海。勞師
弊俗。以至於百姓困窮者。東山萬歲之聲也。以一山之聲
猶若是。况千口萬舌乎。是以東封之呼。不得以為祥。而為
英主之不幸。
木偶人
漢祖之圍平城也。陳平以木女解之。其後徐之境以雕木
為戲。丹雘之。衣服之。雖獰(闕)勇態。皆不易其身也。是以後
人其言木偶者。必以徐為宗。嘗過留。留即張良所封也。平
與良皆位至丞相。是宜俱以所習漬於風俗。良以絕粒不
反。今留無復絕粒者。而平之木偶。往往有之。其剞劂移人
也如是。
越婦言
買臣之貴也。不忍其去妻。築室以居之。分衣食以活之。亦
仁者之心也。一旦去妻言於買臣之近侍曰。吾秉箕箒於
翁子左右者有年矣。每念饑寒勤苦時節。見翁子之志。何
嘗不言通達後。以匡國致君為已任。以安民濟物為心期。
而吾不幸離翁子左右者亦有年矣。翁子果通達矣。天子
疏爵以命之。衣錦以晝之。斯亦極矣。而向所言者。蔑然無
聞。豈四方無事使之然耶。豈急於富貴未暇度者耶。以吾
觀之。矜於一婦人則可矣。其他未之見也。又安可食其食。
乃閉氣而死。
悲二羽
舞鏡之禽。墮洲之翠。南方之所珍也。而工簪珥者以為容。
雖犀象之遠。金玉之貴。必以間之。及舉宮而飾。傾都而市。
金玉犀象之不暇給。而二羽之用曾不銖兩焉。蓋以羽之
輕而金玉犀象之重。苟發其顏色則可。而較其進則不可
也。所悲者。舞鏡之時。墮洲之日爾。
善惡須人
善不能自善。人善之然後為善。惡不能自惡。人惡之然後
為惡。善惡之成。蓋視其所適而已。用其正也則君子。用其
不正也則小人。君子小人。寧有面貌哉。比干之生也。與人
無異。費無極之生也。亦與人無異。比干之言為諫諍。無極
之言為毀佞。彼所出者皆言也。比干之言。非不善也。以不
用故。善不能自善。無極之言。非不惡也。以可入故。惡得而
為惡。譬剛勁之於朽蠧也。剛勁者以不得地而屈折。朽蠧
者幸蟠癭而入焉。其不可任也如是。
秦之鹿
世言秦鹿去而天下逐。是鹿為聖人器也信焉。夫周德東
耗。秦以力取諸侯。雖百姓欲從。而秦未嘗有意。故為秦者
反天下之歸。則五十年曠其數以逐人。而秦不得與其下。
復焉謂逐其鹿。鹿不在聖人器。而逐之者逐秦耳。秦實鹿
焉。六都傾潰。睥睨無已。奔勁足踐我黔庶。觡利穎觝我詩
書。彼非鹿而何。嗚乎。去道與德也。獸焉不獨秦。
梅先生碑
漢成帝時。綱紐頹。先生以書諫天子者再三。夫火政雖去。
而劍履間健者猶數百位。尚不能為國家出力以斷佞臣
頭。復何南昌故吏憤憤於其下。得非南昌遠地也。尉下僚
也。苟觸天子網。突倖臣牙。止於殛一狂人。噬一單族而已。
彼公卿大夫。有生殺喜怒之任。有朋黨蕃衍之大。至於出
一言。作一事。必與妻子謀。苟不便其家。雖妾人婢子。亦攖
挽相制。而况親戚乎。况骨月乎。故雖有憂社稷心。亦噤而
不吐也。嗚乎。寵祿所以勸功。而位大者不語朝廷事。是知
天下有道。則正人在上。天下無道。則正人在下。余讀先生
書。未嘗不為漢朝公卿恨。今南游。復過先生里。吁。何為道
之多也。遂碑以弔之。
二工人語
吳之建報恩寺也。塑一神於門。土工與木工互不相可。木
人欲虛其內。窗其外。開通七竅。以應胷藏。俾他日靈聖。用
神吾工。土人以為不可。神尚潔也。通七竅。應胷藏。必有塵
滓之物。點入其中。不若吾立塊而瞪。不通關竅。設無靈。何
減於吾。木人不可。遂偶建焉。立塊者竟無所聞。通竅者至
今為人禍福。
書馬嵬驛
天寶中。逆胡用事。鑾輿西幸。貴妃死於馬嵬驛。臣在草野
間。得本朝書讀。未嘗不恨生不得批虜顙。以快天子意。今
復百餘年後。右軾邊隴。裘莽平遠。發人宿憤。然明皇帝時。
天下太平矣。卒有寵僭之咎。不足之恨者。何耶。夫水旱兵
革。天之數也。必出聖人之代。以其上瀆社稷。下困黎民。非
聖人不足以當其數。故堯之水。湯之旱。而元宗兵革焉。
說石烈士
石孝忠者。生長韓魏間。其為人猛悍多力。少年時偷雞殺
狗。殆不可勝計。州里甚苦之。後折節事李愬。為愬前驅。其
信任與愬家人伍。元和中。蔡人不歸。天子用裴丞相計。以
丞相征蔡。若愬者光顏者重允者。皆受丞相指揮。明年蔡
平。天子快之。詔刑部韓侍郎撰平蔡碑。將所以大丞相功
業於蔡州。孝忠一旦熟視其文。大恚怒。因作力推去其碑。
僅傾陊者再三。吏不能止。乃執詣節度使。悉以聞。時章武
皇帝方以東北事倚諸將。聞是卒。心甚訝之。命具獄。將斃
於碑下。孝忠度必死也。苟虛死。則無以明愬功。乃偽低畏
若不勝按驗。吏閔之。未知其為人也。孝忠伺吏隙。用枷尾
拉一吏殺之。天子聞之怒。且使送闕下。及至也。亦未異其
人。因召見曰。汝推吾碑。殺吾吏。為何。孝忠頓首曰。臣一死
未足以塞責。但得面天子顏。則赤族無恨矣。臣事李愬歲
久。以賤故給事。無不聞見。平蔡之日。臣從在軍前。且吳秀
琳蔡之奸賊也。而愬降之。李祐蔡之驍將也。而愬擒之。蔡
之爪牙。脫落於是矣。及元濟縛。雖丞相與二三輩。不能先
知也。蔡平之後。刻石紀功。盡歸乎丞相。而愬第具名與光
顏重允齒。愬固無所言矣。設不幸更有一淮西。其將略如
愬者。復肯為陛下用乎。賞不當功。罰不當罪。非陛下所以
勸人也。臣所以推去碑者。不惟明愬之績。亦將為陛下正
賞罰之源。臣不推碑。無以為吏擒。臣不殺吏。無以見陛下。
臣死不容時矣。請就刑。憲宗既得淮西本末。且多其義。遂
赦之。因命曰烈士。復召翰林段學士撰淮西碑。一如孝忠
語。後孝忠隸江陵軍驅使。大中末。白丞相鎮江陵。余求謁
丞相府。有從事為余道孝忠事。遂次焉。將所以教為人下。
拾甲子年事
太和中。張谷納邯鄲人李嚴女。備歌舞具。及長大。妍麗豐
足。殆不似下賤物。又能傳故都聲。有時凉曉。哀轉歷歷。見
趙家之遺臺老樹。雖驚離弔往之懷。似不能多也。雅為谷
所愛。因目曰新聲。及劉從諫得父封。谷以窮游佐其事。新
聲亦從去。然性本便惠。雖谷之起居謀慮。皆豫有承迎。故
頗聞中外消息。時從諫得志後。勾聚亡命。以窺脇朝廷。大
為四方人怪訝。有實其事於谷者。谷不以介意。新聲曰。妾
於公直巾屨間狎玩者耳。除歌酒外。不當以應顧命。然食
人之食。憂人之憂。理之常也。况妾乎。前日天子授從諫節
度使時。非從諫有戰野之功。拔城之績。蓋以其先父挈齊
還我。去就間未能奪其嗣耳。而公不幸為其屬。則牽制之
道。在此不在彼也。自劉氏奄有全趙。更改歲時。未嘗聞以
一縷一蹄為天子壽。而指使輩率無賴人也。且章武朝數
鎮顛覆。皆以雄才傑器。尚不能固天子恩。况從諫擢自兒
女子手中。一旦襲荷家業。苟不以法而得。亦宜以不法而
終。此倚伏之常數也。而又卒伍佻險。言語不祥。是不為齊
鬼所酬而死於帳下者幸矣。孰謂公從其事。反不知其事
者哉。如不能早折其肘臂。以作天子計。則宜脫族西去。大
丈夫勿顧一飯恩。以骨肉腥健兒衣食。言訖。悲涕流落。谷
不決者三月。新聲復進。以其業不用也。縊殺之。會昌中。從
諫死。以其子露父意。族之。谷竟從逆。嗚乎。謀及婦人者必
亡。而新聲之言。惜其不用。余前過太行時。有傳吏能道當
時事。因拾以編簡。
刻嚴陵釣臺
巖巖而高者。嚴子之釣臺也。寥寥而不歸者。光武之故人
也。故人之道何如。睨蒼苔以言之。尊莫尊於天子。賤莫賤
於布衣。龍飛蛇蟄兮風雨相遺。干戈載靡兮悠悠夢思。何
富貴不易節。而窮達無所欺。故得脫邯鄲之難。破犀象之
師。造二百年之業。繼三尺劍之基者。其唯有始有卒者乎。
今之世。風俗偷薄。祿位相尚。朝為一旅人。暮為九品官。而
親戚骨月。已有差等矣。况故人乎。嗚乎。往者不可見。來者
未可期。已而已而。
