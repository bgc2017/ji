欽定全唐文卷六百十一
胡直鈞
直鈞。貞元十九年進士。
中和節百辟獻農書賦(以嘉節初吉修是農政為韻)
農為務本。春則歲華。和者取至和之靡忒。中者象居中之
莫邪。吾君將以發教源於仲序。配節令於孔嘉。知稼穡之
道。則無逸之書何遠。覩播植之論。審后稷之訓不遐。至若
四海無事。萬方胥悅。野思疆理之勤。朝有田疇之說。鑄兵
器為農器。更舊節為新節。天子方坐承明之廬。端穆清之
居。百執事孜孜而奉職。㣥有司濟濟以進書。曰陛下德被
淳古。時登太初。念耘耔之勤。每思親勞。佇豐年之應。曾不
自攄。臣所以極聞見而獻可。庶將獲小大之所如。伏以羲
徇平秩。時在元吉。既錢鎛之徒營。固準直而何失。遲西成
於遺秉之歲。戒東作於寅賓之日。庶居勤之輩。咸執其常。
惰遊之人。罔敢不率。皇上諧眾議。允嘉猷。載耒耜而親耕。
天下皆勸。率公卿而終事。庶績咸修。然後創典章。頒遠邇。
斯載耕之自此。佇多稔之於彼。稽汜氏之法。未足方之。考
周官之規。諒當改是。豈不以㣥下執躬。在上務農。故將降
元功於后土。介景福於天宗。况令節適時。良圖合盛。近可
法於三務。遠從規於八政。豈將獨播美於茲辰。冀終古而
輝映。
獲大宛馬賦(以開遠戎得天馬為韻)
昔孝武寤善馬。駕英才。窮貳師於海外。獲汗血之龍媒。於
是宛卒大北。神駒盡來。駔駿奇狀。超攄逸材。走追風於馬
邑。嘶逐日於雲堆。因行師之勳著。辨前王之業開。當夫海
西出征。掣敵要遠。始遲疑而不進。承再命之爰晚。奉皇風
之用宣。冀邊草之齊偃。既量功就。已料生返。越窮海之沙
塵。及大宛之城苑。既高勳以茂閥。且不愧於分閫。芻糧盡
取。騄驥亦空。材為地產之最。精降天山之中。背不毛之殊
俗。從入律之東風。沛艾骨異。低昂氣雄。溢鏡光於金勒。流
雪彩於花驄。悉可耀威華夏。奪魄獯戎。若乃發迹窮荒。來
儀中國。史驚千載之異。朝慶一人之得。君子之德式孚。天
王之道允塞。騰驤永埒。曾何比於權奇。滅沒長衢。獨有賴
於筋力。然則馬惟行地。君實統天。黷兵者耗財之本。愛財
者有國之先。徒知天駟之可獲。莫痛征夫之寡全。時泰俗
饒。固理道之所急。珍禽奇獸。在人君之可捐。穆王之荒何
取。文帝之事足傳。竟洽大東之詠。奚為天馬之篇。况驥之
生兮有矣。屈之產也在焉。復何必勤求於遠卒。當耗斁之
事邊。向使武帝退術士。寶賢者。罷征戰於戎夷。浹風俗於
純嘏。自將致丹質之鳳鳥。豈徒來汗血之龍馬。故前代論
邊之徒。以勞師遠伐屈眾策之下。
徐晦
晦字大章。第進士。登直言極諫科。累拜中書舍人。敬宗朝
出為同州刺史。大和中以禮部尚書致仕。開成三年卒。贈
兵部尚書。
海上生明月賦
巨浸不極。太陰無私。褰積水之游氣。覩圓魄之殊姿。皜皓
天步。蒼茫地維。泱漾崩騰。助金波玉浪之勢。晶熒激射。當
三五二八之期。蓋進必以道。豈出非其時。繼傾曦以對越。
擅浮光而在茲。嗟乎。空闊之容若彼。清明之狀如此。蜃樓
旁起。疑庾亮之可從。珠蚌潛開。異隋侯之所委。躔次雖游。
風濤詎弭。出霞岸而不遲。過鼇山而孔邇。顧兔搖拽。姮娥
徙倚。將運行以故然。諒滌濯之難揣。遠絕昏霾。迴臨津涯。
竟無幽而不燭。斯冥力而上排。希逸之賦可稱。界於斜漢。
元暉之詩有作。映彼清淮。未若皎皎初吐。蒼蒼可階。叶朝
夕以晦朔。寧望斷而意乖。奫淪涳洞。雪翻煙弄。水族將蟾
影交馳。浪花與桂枝相送。凝目是遠。賞心斯眾。苟佳景之
必存。孰良辰之不共。滔滔節宣。冉冉徂遷。循彼萬流。差廣
納而觀海。推夫兩曜。候久照而得天。客有吟想此夜。淹翔
有年。感浮桴而偶聖。庶乘槎而逢僊。亦將覽孤景。盥洪漣。
聊學抽毫而進牘。豈追羨魚以臨川。
裴次元
次元。貞元中進士。官吏部員外郎。元和中為福州刺史河
南尹。終江西觀察使。
奏廣州結好使事由奉詔書謝恩狀
右。臣伏奉某月日手詔。令臣速具前件官本末事由聞奏。
臣以月日謹具某官歸本道事以聞。某月日奏官至。伏奉
某月日手詔。所奏某官尋赴廣州事宜。具詳本末。想宜知
悉者。臣伏以綸綍下於紫霄。明命光於滄海。榮深感極。寵
洽心驚。周章失圖。歡惕交集。顧臣鄙劣。忝寄藩維。無補涓
埃。累更涼燠。矧茲地遠。敢望恩加。日月照臨之明。無幽不
燭。乾坤生成之德。在物莫遺。豈期奏報常儀。特降詔書慰
撫。事逾等列。喜萬恆情。伏以軒墀一違。歲序三變。謬職愧
深於星琯。荷恩思拜於彤庭。廁清列於班行。峨冠劍而何
日。守炎荒之遐服。甘瘴癘以嬰身。懷死節之丹誠。願生還
於絳闕。每承存諭之命。更切攀戀之心。臣不勝感恩歡躍
屏營之至。
賀正進物狀
右。臣伏以青陽發春。肇寶歷於茲始。元穹降祚。仰聖壽而
維新。正殿嚮明。班行承慶。顧臣等守土。列在東隅。空懷捧
日之心。望雲何及。獨闕稱觴之禮。鳴佩無因。瞻九重而在
天。空倍情而增戀。前件物及衫段宣臺卓座等。禮不憚輕。
物斯展敬。節當有慶。用申致貢之誠。情苟為珍。願比負暄
之獻。臣某不勝感恩忭躍屏營之至。
端午進物狀
右。臣伏以律應蕤賓。日惟端午。訖於四海。皆馳必獻之珍。
節彼南山。咸祝無疆之壽。臣職叨藩服。守在遐方。貢菲禮
以展誠。單微既懼。傾葵心而向日。捧戴何因。情空愧於遼
東。戀益深於闕下。臣某不勝感恩戰灼屏營之極。
賀冬進物狀
右。伏以履長之慶。咸歡比日之休。率土之濱。皆祝如山之
壽。况臣蚤參近侍。出鎮遐藩。望闕既遙。瞻天積戀。手舞足
蹈。既不及於九流。任土展誠。空用馳於一獻。輕瀆旒扆。戰
越惟深。前件女口及紫袍段銀謺子等。謹遣某官隨狀奉
進。
降誕日進物狀
右。臣伏以瑤光之祥。貫月於佳夕。遶樞之感。降聖於良辰。
歡浹寰瀛。慶延寶祚。百靈效祉。固增壽於南山。萬國一心。
皆貢珍於北闕。臣謬膺廉問。分鎮甌閩。當朝寀之稱觴。身
居遐遠。望長安而瞻日。戀積心魂。前件女口及銀器衣箱
等。稽禹貢之文。敢遵任土。比野芹之獻。空願竭心。冀因此
而展誠。豈以菲而廢禮。輕瀆旒扆。隕越伏深。
奏準詔令子弟主辦遷奉事狀
臣某言。伏以幸遇通年奏請遷奉事。伏奉月日手詔。令子
弟主辦以趁時日者。私願上陳。天書下降。跪承恩命。榮感
失圖。臣實不天。幼丁家禍。薦鍾兇釁。方在童蒙。逮於成人。
終鮮兄弟。比以時日非便。顧室且貧。日居月諸。未辦歸祔。
痛心疾首。以候吉辰。昨者陳露下情。求替遷奉。赴任之日。
亦具奏聞。今奉詔書。令子弟主辦。雖懇辭上瀆。而天聽未
迴。荷朝廷之寄深。望阡兆而心隕。臣即準詔遣子弟專往
揚州舒州主辦。便赴上都。續具聞奏。臣揆以才劣。職任非
輕。不敢重陳。再煩睿覽。懷罔極之感。章奏冀允於深誠。奉
絲綸之書。獎任益彰於聖旨。顧違恩重。哀荷難任。臣不勝
荒塞摧逼之至。
楊嗣復
嗣復字繼之。僕射於陵子。第進士博學宏詞。長慶初累拜
中書舍人。文宗立。遷戶部侍郎。開成三年以本官同平章
事。封宏農縣伯。進門下侍郎。武宗朝出為湖南觀察使。宣
宗立。拜吏部尚書。大中二年卒。年六十六。贈尚書左僕射。
諡孝穆。
不覆奏決劉楚才等奏
伶人賤類。出入宮禁。定刑議罪。有異平人。若不痛絕。即難
肅。準宣各決痛杖一處死。事亦相緣。宣下之事。未有正敕。
府司準宣處置。又不覆奏。稍乖常例。有惑眾情。
請令史館紀時政疏
陛下躬勤庶政。超邁百王。每對宰臣。日旰忘倦。正衙決事。
二史在前。便殿坐日。全無紀錄。長壽初宰臣姚璹奏置時
政記。旋即不行。貞元中宰臣趙退翁請行故事。無何又廢。
恭惟聖政。必在發明。今請每致延英坐日。對宰臣往復之
詞。關德化刑政之事。委中書門下直日紀錄。月終送付史
館。所冀帝猷不墜。國史有倫。
論龐驥贓罪議
龐驥贓貨之數。為錢肆百餘千。其間大半是枉法。據贓定
罪。合處極刑。雖經赦恩。不在原免。伏以近日贓吏。皆蒙小
有矜寬。類例之間。慮須貸死。
丞相禮部尚書文公權德輿文集序
唐有天下二百二十載。用文章顯於時。代有其人。然而自
成童就傅。以及考終命。解巾筮仕。以及鈞衡師保。造次必
於文。視聽必於文。采章皆正色而無駮雜。調韻皆正聲而
無奇邪。滔滔然如河東注。不知其極。而又處命書綸綍之
任。專考覈品藻之柄。參化成輔翊之勳。初中終全而有之。
得之於相國文公矣。公諱德輿。字載之。天水人也。族望祖
宗之遠。當官行已之道。語在國史。銘於壙而碑於途。此不
敢詳。今所載者。因緣文業而已。蚤歲為淮南江西從事掾。
管記室之任。屬詞詣理。奏入報可。移文走檄。疆事迎解。登
朝為起居舍人。改駕部員外郎。換司勳郎中。遷中書舍人。
凡四任九年。專掌詔誥。大則發德音。修典冊。灑朝廷之利
澤。增盛德之形容。小則襃才能。敘官業。區分流品。申明誡
勸。無誕詞。無巧語。誠直溫潤。真王者之言。公昔自纂錄為
制集五十卷。託於友人湖南觀察使楊公憑為之序。故今
不在編次之內。其他千名萬狀。隨意所屬。牢籠今古。窮極
微細。周流於親愛情理之間。磅礡於勳賢久大之業。不為
利疚。不以菲廢。本乎道以行乎文。故能獨步當時。人人心
伏。非以德爵齒挾而致之。貞元中。奉詔考定賢良草澤之
士。升名者十七人。及為禮部侍郎。擢進士第者七十有餘。
鸞凰梓。舉集其門。登輔相之位者。前後凡十人。其他征鎮
岳牧文昌掖垣之選。不可悉數。繼居其任者。今猶森然。非
精識洞鑒其詞而知其人。何以臻此耶。憲宗皇帝紹開中
興。始以英明。申威提法。武功既愈。文教是圖。元和五年冬。
執政暴疾。既瘖且痺。未旬日而公作相。憲章儒術。潤色王
度。使和聲順氣。發自廊廟。而鬯浹於幽遐。我之所長。時以
推戴。玉立冰潔。無緇磷遷染之譏。以文德自終。豈徒然
哉。嗣復不佞。發跡門館。儀曹台席。皆忝前躅。公之元子中
書舍人璩。不幸短命。其嗣憲孫。泣奉文集。求鄙詞以冠篇
首。雖觀於巨海。難挹波濤。而藉用白茅。所資誠敬。其五十
卷次第具在集目。謹序。
九證心戒序
嗣復愚之至也。不知愚而所以愚。每雕[:#AS-83AD:⿰言為]斲弊。求多譽而
自飾。曾未辯巧捷輕曲。為大妄之枝葉。作大愚之藪澤。但
務躁進。不欲靜止。因讀莊周書至孔聖九徵。乃泫然流涕。
捫心愧意。方覺弛張不得其妙。通變不得其精。於是火集
中腸。冰寒肌骨。同書紳之作戒。仰佩韋以自儆。贊味斯語。
欲寡其過。乃屏繁機。操筆硯。各隨本事。妄有襃闡。雖不作
發揮聖作。亦表吁嗟尚其九徵之力也。太行莫並其高。溟
津莫同其深。且物不能自大。因人而大之。人不能自名。因
事而名之。即人可以鑒物。事可以鑒人。物當鑒而振美無
斁。人當鑒而垂譽無極。其九徵之文。即鑒人者也。救必墜。
扶必顛。登吉途。辯吉士。如沈疴之服良藥。昏夜之有燈燭。
欣歎不盡。敢引類而侔之。嘗聞老氏教誇黃庭神驗。讀之
萬徧。必得上昇。上昇之言。誘聾俗耳。何者。真隱之士。自保
形骸。道播四支。德耕五藏。故述黃庭內景外景。並是修身
修心之書。以時人樂其遠而不樂其近。賤其目而不賤其
聞。故易於易而不易於不易。難於難而不難於不難。乃假
立蘂宮。欲伸其說。虛張瓊戶。使重斯言。所以同於道者道
以得之。同於德者德以得之。以心付心。以口傳口。其要在
一讀其文。即一修其心。讀經萬徧。即耳聰目明。神清氣靈。
調衞理營。六府和平。於是染妄不干。筋骸自潔。同上清之
真侶。為出世之高人。指名喻僊。以勵行者。未可脂肥滿腹。
營慮填胸。含蓄是非。包藏喜怒。口念黃庭之字。心迷碧落
之門。如刻規矩於冰霜。齊曲直於雲霧。有何功德。而自勤
哉。於是念黃庭之人。非修黃庭之事也。此九徵之書。亦念
至萬徧。隨而行之。即知正知非。辯辱辯疑。絕詐防機。百祿
來依。於是節貫青松。名高白日。同上古之君子。為當代之
令人。風格難儔。貞華獨立。未可剛愎好犯。憸虐居中。蹈虛
跡危。甘佞樂拙。口念九徵之字。身無一行可觀。如朽木強
雕。難施斤斧。腐鐵雖淬。終乏光輝。徒有虛勞。而無實蹟。夫
筌者所以在魚。得魚而忘筌。言者所以在意。得意而忘言。
慎勿失魚而空執其筌。失意而空守其言。此是讀九徵之
夫。非行九徵之士也。如藥能療病。必堅服之。書能治身。必
堅行之。堅之至。無不愈矣。即存身保命。力不減於黃庭。心
淡體閑。道更融於內景。以其拔馳名救物之志。同深居避
事之徒。彼利一身。此利多人。宏濟邈然。孔聖之道長矣。而
乃不踐倖人之迹。長親長者之車。口出雅言。腹包至行。常
能外已。不私於身。還同飲醴味芝。便是行雲化雨。德經曰。
修之身其德乃真。未有已不修而有真德者也。若使敬之
如神明。仰之如日月。一言出而千里響應。一行著而四海
趨風者。此修身而得之。未有不修而得之者。嗣復年四十
一。造次至三品。人多稱幸。凡得其如高名厚利。唯恐不及。
自六七載。有拯物之願。無自拯之心。但力步煙霄。躡雲霞
之路。未足上親天漢。恐雨露之恩不濃。此貪名也。非畏盈
懼滿慎終之心也。非知進退存亡之心也。如此心未決。增
負乘致寇之迫。必待人而拯已。何力能自拯也。今者洗心
滌腸。祗荷德語。盡夜慄慄。若臨深谷。必薄嗜捐華。袪情除
妄。至於白首。不敢中廢。孔子曰。凡人心難知於天。天猶有
春秋冬夏旦暮之期。人者厚貌深情。不可測也。誠哉是言。
有貌苦而心柔順者。有貌和而心酷烈者。有貌弱而心勁
悍者。有貌剛而心懾怯者。或美其言而失信。寡其辭而好
凌。近於禮而善諛。強其氣而無節。又有張君子之腹。陳小
人之心。衒虎豹之文。中犬羊之質。又有外示躁撓。中實靜
安。不耀已功。陰施惠澤。又有正言馭物。直道觀人。哺糟順
時。受汙合俗。又有禮下於人。言屈於已。顧瞻其行。心之不
同。故不可悉識也。君子以此九事觀人者。以明鏡矚顏。毫
微莫隱。流光鑒物。曲直何逃。彼之進不進。此知彼也。此之
退不退。彼知此也。周於所驗。已得於心。以驗明周。故存於
目。如於九徵之中。麤得一者。如蘭生一葉。誰謂無芳。桂長
初條。宛然嘉木。得二三者。如漁舟入浦。不揖濁流。樵客登
山。不爭俗路。得四五者。如鏌鎁之兩利不可當。璠璵之輝
美不可並。得六七者。如金石在庭。欣逢雅韻。黼黻居篋。喜
觀華章。得八九者。如驪龍出海。光透萬重。鵬翼高摶。聲聞
六合。如得其人。即傾意而鄰嚮。孰敢不勉。以副思齊之至
也。高者附之。卑者舉之。屈者伸之。沈者浮之。德者師之。謙
者友之。親者厚之。疎者禮之。能自觀也上之。謂他人之所
觀也。知上之上慕哉。知下之下懼哉。崔子玉有座右銘。諸
葛亮有審心戒。所以桎梏誑妄。羈鏁滿溢。嗣復不敢類古
人而創立題目。亦欲因古人而刊削是非。便以九徵心戒
為名。用繩準不遷之行。正文之下。皆嗣復述耳。時大和元
年丁未歲夏四月十一日。謹題。
九證心戒後序
古者言之不出。恥躬之不逮也。嗣復淺鈍極矣。亦喜挹此
說。今者謬為纂釋。倍感於心。雖有是言。實無斯行。日省其
說。讀而改之。其達者恐我行不及言必憂。迷者喜我行不
及言必笑。丈夫既有言也。豈敢中道而廢。當不使相笑者
笑。相憂者憂。必有年矣。知余者表余心矣。不知余者曷敢
言志。當自省惕而行之。
