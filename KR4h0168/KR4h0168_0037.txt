欽定全唐文卷三十七
元宗(十八)
答張說謝賜碑額表批
朕禮賢之志。恨不同時。旌善之懷。何隔今古。卿業崇啟迪。
功濟艱難。盡人臣之忠節。成天下之美事。方接婚姻之禮。
長榮帶礪之族。潤葉流根。不足多謝。
答張九齡進白羽扇賦批
朕頃賜扇。聊以滌暑。卿立賦之。且見情素。詞高理妙。朕詳
之久矣。然佳彼勁翮。方資利用。與夫棄捐篋笥。義不當也。
答張九齡讓起復中書侍郎同平章事批
卿去歲禮闈。擢授樞密。實關政本。將倚為相。頃來升用。是
會宿心。雖屬家艱。巳踰年序。不有至孝。誰能盡忠。若墨縗
之義不行。蒼生之望安在。謂此情難奪。豈成命可移。比日
行在。佇卿促轡。今既至止。無勞固辭。朕以非常用賢。曷云
常禮哀訴。即宜斷表。今日便上。
答張九齡以薛王有疾憂變容髮請宣付史館批
凡曰兄弟。豈同他人。況有疾疹。自成憂迫。不辭容髮致改。
且喜神心助人。雖用靈方。猶未痊平。顧茲德薄。實懷多慮。
所請宣示。良或未然。
答張九齡以薛王薨損膳請復膳批
兄弟之喪。人倫所重。哀廢飲食。禮訓有變。雖欲自抑。有如
此情。
答張九齡請施行御註道德經批
先聖說經。激時立教。文理一貫。悟之不遠。後來注解。歧路
增多。既失本真。動生疑誤。朕恭承餘烈。思有發明。推校諸
家。因之詳釋。庶童蒙是訓。亦委曲其詞。慮有未周。故遍示
積學。竟無損益。便請宣行。朕之不才。甘失旨於先帝。卿等
虛美。豈不畏於後生。循環此情。未知所適。可廣示朝廷。有
能正朕之失者。具為條件。錄姓名以聞。當別加重賞。
答張九齡請東北將士刊石紀功德批
事有難易。因圖可否。小蕃背誕。惡貫巳盈。人神[:#AS-8949:⿱廾]之。指期
可滅。今之[:#AS-8864:⿺克寸]定。偶會夙心。記以史官。銘之樂石。頗矜功伐。
不願為之。伯獻前請。朕巳不納。卿等苦論。載用多媿。使桓
山之頌。復在茲乎。
答張九齡請御註經內外傳授批
此經宗旨。先離諸相。解說者衆。證以真空。僧徒固請。欲以
宏教。心有所得。輒復䟽之。今請頒行。慮無所益。
答張九齡請西幸改期宣付史館批
初聞三輔之閒。今歲善熟。朕緣陵寢。誠欲西行。然積虛累
年。乍得小稔。即又聚食。所慮重難。倘夏麥不登。未免匱乏。
百姓不足。朕孰與安。所以再三疚懷。欲去不忍。至於宮苑
所樂。氣非宜。苟得人安。終不以此為念。卿可宣前旨。更
俟後期。所請遍示朝列。及宣付史館。亦屬煩也。任卿等自
商量。
答張九齡請為寧王寫經宣付史館批
道由先宗。欽承餘慶。所祈福力。憑以真經。歸謹至誠。匪存
名教。所請者依。
答張九齡賀康待賓克捷批
狂賊遠來。無能支久。果自奔北。不擾邊人。豈朕獨見之明。
固在大臣良算。所請宣付史館者依。
答張九齡賀北庭解圍仍有殺獲批
醜虜違方。我之有待。奔亡相次。天實誅之。鎮撫四夷。故有
賢相。權宜一策。何獨朕躬。所賀知。
答張九齡賀奚契丹離貳廓清有期批
比未窮巢穴。有慎佳兵。果自猜攜。人神所[:#AS-8949:⿱廾]。折衝樽俎。遙
可圖之。所賀知。
答張九齡賀誅契丹賊可突干批
用兵之上者。修政於廟堂。折衝千里之外。此之謂也。小寇
適降。復為翻動。邊軍除翦。有國常刑。朕方事藉田。而今獻
捷。當鑄劒戟以為農器也。
答張九齡賀破突厥批
兩蕃歸我。因用御邊。北虜猖狂。欲有親率。何則。馳騁之騎。
突厥頗強。弓矢之功。契丹稱勁。彼強也歷遠已弊。此勁也
襲近而摧。勢自不敵。況違天意。廟堂良算。亭障稜威。故合
而有成。豈朕之獨斷。所賀知。
答張九齡賀東北屢捷批
東歸兩蕃。不孤含育。北制強虜。且知威信。自相攻伐。稍警
邊陲。屢有奔亡。非無逆順。朕之早預。故亦常圖。今乃歸功。
得無同體。
答張九齡賀依所料赤山北無賊及突厥要重人
死批
朕臨御有年。更事多矣。天人之際。先意後合。此亦賊意可
量。非朕謀之必中。將有可紀。任付史館。
答張九齡賀蓋嘉運破賊批
方隅暫警。乃圖其事。不出意外。且有殺傷。雖復嘯聚邊城。
固應知難而退。鼎臣參佐。何獨朕躬。所賀知。
答張九齡賀賊魯蘇遁走批
朕以信撫遠蕃。故當順以歸命。去順為惡。天何容之。力屈
計窮。果自奔散。卿等料其後事。亦以當然。所賀知。
答張九齡賀雪批
藉田勸農。勞酒成禮。此時降雪。神人以和。是賴台臣。致茲
嘉應。
答張九齡賀侍講徧賜衣物批
漢家用儒。倚以為相。卿等輔佐。朕亦論思。侍講說詩。用符
正道。既至匡益。特加章綬。是先敦獎。應會謀猷。因斯行諸。
引進經術也。所賀知。
答張九齡賀雨批
過月不雨。農事或諐。是用責躬。兼令省獄。卿即同體。共達
乃誠。天且不違。穀麥皆遂。若事關政令。動必合符。積久冤
抑。亦宜疎理。宜成朕懷也。所賀知。
答張九齡賀雨晴批
雨以救旱。忽致秋霖。所慮害農。彌深罪己。明靈肸蠁。遂與
開霽。實因誠至。非謂德先。時麥既登。百穀有望。亦卿等同
體之效。所賀知。
答張九齡賀雨批
時愆膏雨。至於節日。以此之故。初無宴私。雖遵所請。憂樂
相半。樂同和氣。憂亦為陰。因茲霈然。若以誠應。方收晚歲。
有同再熟。與卿同慰也。
答張九齡賀雪批
歲律方窮。久無雨雪。頃者信宿。落而復收。朕用責躬。天實
降鑒。皓然竟夕。將遍寰瀛。固在卿等寬和所致也。
答張九齡賀祈雨有應批
朕每念元元。無忘夙夜。頃來少雨。是用精祈。所見徵祥。果
成其應。豈朕之德。天實為之。今則滂沱。與卿等同慰。請付
史館者依。
答張九齡賀太陽不虧批
一昨有司奏太陽當虧。孰云交分亦繫休咎。朕之薄德。是
用責躬。應蝕不蝕。且符至願。昔漢家日蝕之變。則舉賢良。
招直諫。蓋思補過以荅其咎也。曷若勤於未兆。預以圖之。
招諫登賢。以先天意。當與卿等夙夜為心。所請付史館者
依。
答張九齡賀祥雲見批
朕欽藉元風。緬懷道力。上資宗廟。下浸元元。俾在潛通。乃
至昭覩。愧畏相屬。曷用當之。願記史臣。以彰降鑒。豈朕所
宜讓也。所請者依。
答張九齡賀麥登批
朕親耕千畝。卿等佐之。謂之勤農。期於盡力。故園苑種麥。
別殿築場。訓子勸人。因之表奏。粢盛薦寢。是契夙心。雲日
告休。易致昭感。欲書諸史策。卿實史官。任斟酌事宜耳。
答張九齡賀御製開元文字音義批
象物成文。以行代教。傳習寖遠。疑誤增多。不制其失。孰云
端本。稍變條流。因之指授。且以相示。竟無可否。豈用茲小
學。而歸美乎。餘依所請。
答張九齡賀論三教批
頃因節日。會以萬方。略舉三教。未暇盡理。復茲一集。求之
精義。不許游詞。用服其心。以懲習俗。況會三歸一。初分漸
頓。理皆共貫。使自求之。卿等論道廟堂。化源何遠。事關風
教。任付史館。
答張九齡賀御註金剛經批
不壞之法。真常之性。實在此經。衆為難說。且用稽合同異。
䟽決源流。朕位在國王。遠有傳法。竟依羣請。以道元元。與
夫孝經道經。三教無闕。豈茲祕藏。能有探詳。所賀知。
答張九齡賀皇太子製碑批
兒子等服勤師訓。匪曰才能。初為此文。次令繕寫。卿在左
右。因以呈示。曾不箴規。乃致推美。將朝列。得無愧乎。
答張九齡賀上仙公主靈應批
道有默仙。謂之形解。古來既爾。今亦將然。童幼之年。傷其
夭促。靈變之理。乃入元真。且與方外為心。不比人閒結念。
所請書諸國史。以襲元元。卿亦史官。任為凡例。兼請宣示
者並依。
答張九齡賀昭陵徵應批
先帝應期。道光文武之業。亦既[:#AS-8949:⿱廾]代。人畏軒轅之臺。忝以
丕承。罔不夙夜。每有啟悟。形於動靜。豈茲狂悖。勞我神兵。
保祐實深。戴賀增惕。古之靈應。未之前聞。所請宣付史官。
并示朝列。固其宜也。並依。
答張九齡謝加章紱批
卿早踐中書。後牧邊郡。因加此紱。義在優賢。今特賜卿。猶
前命也。所謝知。
答張九齡謝工部侍郎集賢院學士批
卿學府高標。士林貞幹。論思之地。亦既優閒。彌綸之司。聊
從應務。別當獎擢。何乃謙撝。所謝知。
答張九齡謝知制誥批
昔掌王言。以宣國命。頃來相習。多事游詞。卿舊在掖垣。巳
推才識。及登書府。備探微奧。故有新命。宜副朕心。何所謙
抑。誰與宣誠。
答張九齡謝兩弟移官就養批
卿之忠誠。本於孝行。亦既許國。每懷安親。爰請二弟。近鄉
就養。申之孝友。遞為隱犯。用嘉此請。故遂雅懷。所謝知。
答張九齡謝中書侍郎批
此職掄才。十年虛位。以卿達識。所以酬庸。斟酌朝經。動關
政本。當茲密命。宜喻朕懷。所謝知。
答張九齡謝賜麥麵批
歲比不登。朕每勤止。宮中閒處。粟麥兼滋。常嘉苗。以近
知遠。亦既成熟。實用慰心。所以躬率諸子。是芟是刈。稼穡
艱難。取知為國之本。宗廟致敬。實謂思於所先。既以薦新。
餘用分錫。卿等同體。固合共之。所請宣付史館。任量其宜
也。
答張九齡謝賜藥批
臘日所惠。固其常耳。信則微物亦有嘉名。與卿共之。何足
為謝。
答張九齡謝賜尺詩批
尺之為數。陰陽象之。宰臣匠物。有以似之。卿等謀猷。非無
法度。因之比興。以喻乃心。盡力鈞衡。深知雅意。
答張九齡謝太子書頌批
大臣作頌。以揚休聲。銘之琬玉。亦資翰墨。太子鴻書則非
工。身為國本。將示於後。因以命之。無能發揮。何所為謝。
答張九齡謝兩弟授官批
卿之昆弟。並著才能。去歲所諭。巳有處分。既終祥縞。宜列
朝衣。豈謂殊私。雅符公議。所謝知。
答張九齡謝賜衣物批
藉卿政事。頃在纆縗。今禮制巳過。服用茲始。少許衣物。何
足謝焉。
答張九齡觀御製喜雪篇陳誠狀批
復緣講讀。便與希烈。未得付卿。今過有稱揚。豈成獻替。所
期勠力。保合太和。今付一本。觀唱和之美也。
答張九齡謝賜御書喜雪篇批
比年少雪。遂罕秋成。恐陰律愆期。時無可望。孰云禱久。每
事虔誠。雨雪驟盈。喜慰初集。率爾成作。書情而巳。方示朝
廷。
答張九齡讓賜宅批
比來官宅。隨事借人。與卿寧居。用加修飾。巳有處分。不煩
讓也。欲令師儉。雖則卿心。縱使增修。其如國命。況聞制度。
不是宏博。大臣所處。亦以為宜。可擇日移入。
答張九齡讓弟起復授官批
卿移孝於忠。自家刑國。誠有必盡。義實可嘉。人之同氣。莫
不相似。念卿才識。弟亦可知。朕欲登賢。俱在朝列。而尚居
哀紀。願留主祭。可以理奪。用允所求。待至縞祥。非無後命。
答張九齡謝起祥除批
不可復見。惟餘孝思。情禮所歸。遠近無別。卿當大任。朝夕
謀猷。欲遂乃懷。其如重寄。既從奪禮。安得顧私。宜抑此情
也。
答張九齡進龍池聖德頌批
天啟元符。以贊鴻業。朕誠薄德。曷用當之。既史冊是書。而
頌聲復起。宗子固請。遂及於茲。卿之詞旨。度越前輩。曲成
意義。多所發揮。實靈命之克彰。因斯文之不朽。
答張九齡謝弟授官批
朕之知卿。非在今日。君臣之際。何有閒言。故在增榮。有以
昭亮。況卿令弟。尚淪卑秩。以公見授。何謂私恩。所謝知。
答吳筠進元綱論批
尊師跡參洞府。心契沖冥。故能詞省旨奧。義博文精。足以
宏闡格言。發明幽致。朕恭承祖業。式播元風。覽此真筌。深
符夢想。豈惟披翫無斁。將以啟迪虛懷。其所進之文。用列
於篇籍也。
答司馬承禎進鑄含象鏡劒圖批
得所進明照寶劒等。含兩曜之暉。稟八卦之象。足使光延
仁壽。影滅豐城。佩服多情。慚式四韻。
答葉法善乞歸鄉表批
省表。具知師羽儀碧落。梁棟元門。迹雖繫於人閒。神自超
於物累。方欲受三清之要。宣六氣之和。資於朕躬。助以為
政。且光慶之義。衆妙所存。江海之心。此期難允。即宜斷表。
深體朕懷。
答吳道子進畫鍾馗批
靈祇應夢。厥疾全瘳。烈士除妖。實須稱獎。因圖異狀。須顯
有司。歲暮驅除。可宜徧識。以祛邪魅。兼靜妖氛。仍告天下。
悉令知委。
答濮陽郡王等請改修龍池聖德頌表批
夫頌者。美盛德之形容。每省朕躬。曷稱奇紀。歲月斯積。符
瑞屢臻。欲備敘之。復茲誠請。實賴人事。不遺神明。允來意
也。
答蕭嵩請移家廟䟽批
卿立廟之時。此地閒僻。今傍江修築。舉國勝游。與卿同之。
須避喧雜。事資改作。遂令官司。承以拆除。終須結搆。巳有
處分。無假致辭。
答侍中裴光庭等上尊號表批
卿等思致君堯舜。欲加號聖文。朕內省虛懷。安敢當此。又
太宗睿宗。皆有聖謨。纂承祖號。安敢同稱。幸體朕懷。宜斷
來表。
答再請上尊號表批
聖文之名。稱號所極。卿等致君堯舜。亦宜導以沖撝。超駕
前王。彌增夕惕。豈朕好譽之心內致。自矜之色外形。招此
假詞。以相虛美。靜思反照。撫事求心。詩云。我心匪石。不可
轉也。幸悉所守。即斷來章。
答三請上尊號表批
惟聖與文。洪名極稱。內省虛缺。安敢冒承。匪石之心。巳具
前答。方與卿等上調元氣。下遂蒼生。政削浮華。化歸敦樸。
升崇高之號。去滿假之端。勉建皇極。以迎天祐。悉此至言。
宜斷來表。
答李齊古石臺孝經表批
者德之本。教之所由生也。故親自訓注。垂範將來。今石
臺畢功。亦卿之善職。覽所進本。深嘉用心。
答顏真卿賀皇帝即位批
兇逆亂常。侵侮中夏。潼關失守。京國不寧。朕因涉岐梁。至
於巴蜀。遂命皇帝。肇登寶歷。爰靖妖氛。今官軍益振。回紇
效款。即擬南行。共為翦滅。卿忠惟奉國。孝則保家。懷不二
之心。秉難奪之操。皇帝累申寵命。兼以崇班。宜有懋於深功。(一作宮)且用光於重守。
營興慶宮德音
門下。朕昔在藩國。此維邸第。乾坤未泰。陰陽尚蒙。則有神
物效靈。祥符肇貺。飛嘉氣於在田之際。湧瑞池於或躍之
時。惟此舊居。式加新宇。周牆僅板於百堵。卑宮不階於三
尺。棟梁之用。毀撤所餘。聊以紀天地之休徵。貽子孫之儉
約耳。屬春令變始。時惟發生。萬國來朝。千官入賀。既稱觴
以獻壽。宜施惠以布德。況農桑在。稼穡正興。或幽彼囹
圄。獨隔陽和之澤。或迫於徭役。不遂農桑之務。言及於此。
軫歎良深。其徒巳下罪。且令責保。其應當番兵丁匠等。灼
然單貧者。所由勘會。並放營農。所在訴訟長官。隨事䟽理。
勿使冤滯。非軍國所要。餘不急之務。一切並停。仍加勸課。
循植農穡。其河北水損戶。既屬春事。慮有乏絕不支濟者。
宜委使與州縣相度。量加賑恤。諸處行人之家。及鰥寡惸
獨不能自存者。州縣長官親加優撫。使得存濟。應有差科。
量事矜放。且宣風緝化。職在令長。有司銓藻之次。特宜審
擇其才。惟德與刑。為政之要。頃無聞於風化。多取威於檟
楚。理人之道。其若是乎。愚昧之流。或輕抵犯。宜加曉諭。使
識章程。其含生之類。不敢輒有屠殺。天下捕獵。亦宜禁斷。
仍嚴加捉搦。百司各遵時令。務宏寬大之典。使政理無私。
稱朕意焉。
