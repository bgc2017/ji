欽定全唐文卷二百四十二
李嶠(一)
嶠字巨山。趙州贊皇人。舉進士。累遷麟臺少監。聖歷初同
鳳閣鸞臺平章事。轉成均祭酒。罷知政事。檢校文昌左丞。
長安三年。復以本官平章事。中宗朝封贊皇縣公。拜中書
令。加修文館大學士。進封趙國公。元宗踐位。以中宗時嶠
密表相王諸子勿留京師。下制放斥。尋起為盧州別駕。卒
年七十。
楚望賦(有序)
序曰。登高能賦。謂感物造端者也。夫情以物感。而心由目
暢。非歷覽無以寄杼軸之懷。非高遠無以開沈鬱之緒。是
以騷人發興於臨水。柱史詮妙於登臺。不其然歟。蓋人稟
性情。是生哀樂。思必深而深必怨。望必遠而遠必傷。千里
開年。且悲春目。一葉早落。足動秋襟。坦蕩忘情。臨大川而
永息。憂喜在色。陟崇岡以累嘆。故惜逝慜時。思深之怨也。
搖情蕩慮。望遠之傷也。傷則感遙而悼近。怨則戀始而悲
終。達節宏人。且猶軫念。苦心志士。其能遣懷。是知青山之
上。每多惆悵之客。白蘋之野。斯見不平之人。良有以也。余
少歷艱虞。晚就推擇。揚子甘泉之歲。潘生秋興之年。曾無
侍從之榮。顧有池籠之嘆。而行藏莫寄。心跡䍐并。歲月推
遷。志事遼落。棲遑卑辱之地。窘束文墨之閒。以此為心。心
可知矣。縣北有山者。即禹貢所謂岐東之荊也。岧嶢高敞。
可以遠望。余簿領之暇。蓋嘗遊斯。俯鏡八川。周睇萬里。悠
悠失鄉縣。處處盡雲煙。不知悲之所集也。歲聿云暮。遊子
多懷。援筆慨然。遂為賦云爾。
眇乎忽然。高山之顛。露團團而濕草。風烈烈而鳴泉。對蒼
茫之寒日。聽蕭瑟之悲蟬。廓獨處而無晤。吾凝睇乎八埏。
於是繁懷載紆。積慮未豁。生遠情於地表。起遙恨於天末。
霜盡川長。雲平野闊。恨遊襟之浩蕩。憤羇怨之忉怛。寂焉
長想。倏若有亡。固將言而已歎。信無哀而自傷。撫余情之
增軫。悼人事之多戚。曾浮促之幾何。而思緒之纏邈。思何
憂而不入。心何慮而不攢。雖感目之一致。終寄懷而百端。
若乃平原杳兮千里春。晴山沓兮萬里新。迷故鄉之處所。
滅愛舊之聲塵。願寄言而靡託。思假翼而無因。徒極睇而
盡思。終夭性而傷神。或復天高朔漠。氣冷河關。漢塞鴻度。
吳宮燕還。對落葉之驅壽。怨浮雲之慘顏。爾乃永眺無見。
端居不聊。(音留)愴歸軒之寂寂。傷遠客之悠悠。月臨城曉。風
送邊秋。唳鶴聞兮炯不寐。凝笳動兮此夜愁。及夫寒野蕭
條。空山寂寥。目鄢郢而途眇。指邯鄲而路遙。傷永離兮浦
曲。決遠送兮河橋。眺平蕪之漫漫。瞻遠樹之迢迢。仡然直
視。嗌兮魂銷。形將槁木同植。心與飛蓬共飄。至如隴上從
軍。漢(疑)陽謫戍。插羽朝急。要鞭夜赴。黯黯塞雲。蒼蒼關樹。
甘埋影於異域。暫回首於歸路。魂逝兮邑里。目斷兮煙霧。
步將前而復留。望欲罷而還顧。覩驚塵之歘起。見征羽之
將度。泉石愴而增咽。行旅悲而失措。亦有擣衣思婦。織錦
佳人。看粉黛兮無色。視桃李兮非春。君去兮還無期。妾心
兮私自悲。高臺四望杳無極。天涯一去何盡時。天涯兮[:#AS-92F9:⿰帛⿱丿糸]
[:#AS-92F9:⿰帛⿱丿糸]。問道路兮將
幾千。朝朝暮暮綺窗前。長懷此恨終永年。若夫羇旅失職
之人。放逐流離之客。羌抱恨而誰訴。塊緘愁而不釋。於是
窮澤際天。滄流拂漢。屬榮悴兮時改。遇炎涼兮節換。莫不
瞻草木而孤絕。向風煙而永歎。故夫望之為體也。使人慘
悽伊鬱。惆悵不平。興發思慮。震蕩心靈。其始也。罔兮若有
求而不致也。悵乎若有待而不至也。悠悠揚揚。似出天壤
而步雲莊。逡逡巡巡。若失其守而忘其真。
㣥感方興。衆念始并。既情招而思引。亦目受而心傾。浩兮
漫兮。終逾遠兮。肆兮流兮。宕不返兮。然後精迴魄亂。神苶
志否。憂憤總集。莫能自止。雖剛悍武力之夫。法度禮容之
士。孰不解威失毅。廢綱遺紀。借使據河負海。牛山之美可
遊。左江右湖。京臺之樂難忘。(闕)邈千秋金石悲兮綺羅傷。
顧山川以永慨。邀山月而詎央。乃若羊公愴惻於峴山。孔
宣憫然於曲阜。王生臨遠而沮氣。顏子登高而白首。惟夫
作聖明哲。寬和敦厚。亦復怛色愀容。喪精虧壽。故望之感
人深矣。而人之激情至矣。必也念終懷始。感往悲來。㳂未
形而至造。思繫無而生哀。此歡娛者所以易情而慨慷。達
識者所以凝慮而徘徊者也。
授于惟謙給事中制
鸞臺。文昌右司郎中于惟謙。局量宏深。理識精遠。幹能兼
備。詞學並優。會府提綱。雖佇才用。鎖闥待問。更資宏益。宜
登侍從之職。以光清切之署。可朝請大夫守給事中。
授劉如玉崔融等右史制
鸞臺。朝散大夫行太子舍人劉如玉朝散大夫檢校麟臺
著作佐郎崔融等。並言芳蘭芷。行溫珪璧。或譽美銅樓。或
名高石室。記言之重。選衆尤難。宜收博辨之才。俾居良史
之任。並可行右史。散官如故。
授楊泚通事舍人制
勅。朝散大夫行通事舍人員外置同正員楊泚。肅承簪笏。
頗著聲芳。趨奉軒墀。兼效勤恪。宜加恩命。俾從優獎。可檢
校通事舍人。散官如故。
授豆盧欽望秋官尚書制
鸞臺。天作機衡。實惟北斗。朕之喉舌。其在南宮。揆德而居。
非才莫可。新除司府卿上柱國芮國公豆盧欽望。踐仁履
義。抱質含文。出莅藩條。具聞威惠。入為朝諫。多所宏益。立
身必由於清謹。處職無廢於忠勤。外府國泉。雖藉幹用。中
臺天憲。更資明允。宜膺尚德之舉。令踐詰奸之位。可銀青
光祿大夫守秋官尚書。勳封如故。主者施行。
授武攸寧冬官尚書制
鸞臺。事典職隆。禮闈望切。自非明德。莫允具瞻。具官建昌
郡王攸寧。道臻八元。名高兩獻。行兼為善。業茂多才。待問
七車。屢聞獻替。參司百揆。多所宏益。頃以牙璋首路。羽檄
乘邊。委以[:#AS-82F9:⿰罇]俎之謀。藉其股肱之用。而卑以自牧。成而不
居。固守鳴謙。願辭劇職。重違雅志。用成其美。宜遷九法之
司。回典百工之任。可冬官尚書。封如故。
授唐奉一兵部侍郎制
鸞臺。參貳百揆。樞衡九法。是司邦政。尤切帝難。具官唐奉
一。宇量深明。襟懷雅正。文場得雋。翰苑推工。瑣闈內朝。致
延譽之美。珪符出守。樹威恩之績。永言禁暴。事切安人。俾
昇五戎之府。佇諧九流之選。可夏官侍郎。
授崔元暐庫部員外郎制
鸞臺。朝散大夫行尚方監丞崔元暐。理懷沈正。文藝優深。
內府策名。已馳聲績。中臺揆務。更佇良能。宜收起草之才。
俾昇握蘭之位。可行文昌庫部員外郎。散官勳如故。主者
施行。
授崔昇等侍御史制
勅。承議郎前行鼎州司兵參軍崔昇等。學可從政。文能按
章。幹局並優。清勤咸著。丹墀持法。既佇良才。白繩違。尤資
器識。宜膺石室之命。俾參鐵冠之侶。可依前件。
授馮嘉賓左臺監察御史制
勅。通直郎行瀛州河間縣丞馮嘉賓。砥礪名節。恭勤職務。
幹能兼備。清直有聞。黃綬隨班。未展才用。繡衣莅事。方觀
舉察。可行左肅政臺監察御史。散官如故。
授武重規司屬卿制
鸞臺。百工惟時。必在推擇。九族既睦。仍資敦敘。右千牛衞
大將軍上柱國高平郡王重規。宗室儀表。衣冠領袖。有姬
旦之藝。兼劉蒼之善。出居連帥。功名著於兩河。入奉鈎陳。
誠款申於八校。本枝望重。河海職隆。宜輟掌於魚鈐。俾專
司於麟族。可司屬卿。勳封如故。主者施行。
授豆盧欽望太府卿制
鸞臺。宗卿之任。選衆尤切。銀青光祿大夫檢校司禮卿上
柱國芮國公豆盧欽望。體業貞。幹能詳備。歷官中外。具聞
政績。象河惟月。太府國泉。繁要所鍾。委任斯在。宜加榮擢。
允茲公議。可太府卿。勳封如故。主者施行。
授宋元爽司膳少卿制
勅。朝請大夫守司僕少卿宋元爽。藝能詳洽。局量優深。踐
行不虧。歷官著稱。參守僕正。以表公勤。可兼檢校司膳少
卿。餘如故。
授張沛司膳少卿制
鸞臺。新除齊州刺史張沛。禮義高族。忠賢令緒。才優識通。
學敏詞贍。實蘊幹時之具。雅懷在公之節。絃歌出撫。亟動
於謳謠。符傳所經。必聞於課最。允稱衣冠之望。是謂廊廟
之珍。三署為卿。九流莫尚。宜迴負海之駕。俾登象河之列。
可司膳少卿。主者施行。
授杜景佺司刑少卿制
鸞臺。銀青光祿大夫守秋官尚書上柱國杜景佺。薄有吏
能。頗閑時務。比加獎擢。令典樞衡。乃輕違憲章。私樹恩福。
罔懷緘慎。屢有洩言。朕情在含宏。不忍寘之嚴憲。五曹顯
秩。非可濫居。九列通班。冀當自效。可司刑少卿。勳如故。主
者施行。
授徐有功司刑少卿制
鸞臺。中散大夫行文昌左司郎中東苑縣開國男徐有功。
器局宏深。文藝優贍。秉節守義。直道正辭。繩準憲曹。樞機
會府。咸歸平恕。雅有聲績。獄吏輕重。人咨胥怨。天工推擇。
朕之所難。選衆而居。庶乎不濫。可守司刑少卿。散官勳如
故。主者施行。
授張昌宗麟臺監制
鸞臺。校理文籍。緝宣大典。惟國所重。非才勿居。新除右散
騎常侍中山縣開國男張昌宗。鐘鼎盛門。珪璋重器。資忠
履孝。遊藝依仁。碩學惣於邱墳。高才軼於睢渙。資澹雅之
操。無欲無營。體撝謙之風。不矜不伐。每懷五嶽之舉。期陟
九仙之路。雖混濟之量。未去朝廷。而元遠之心。恒對山水。
頃立功祠廟。欲以致福朕躬。嘉其懇誠。用增顯秩。而有懷
難進。深懼將滿。固辭侍從之班。願在優游之地。子雲寂寞。
雅好文詞。季長博通。堪典經史。宜因松柏之性。處以蓬萊
之山。可麟臺監。餘如故。
授王方慶麟臺監修國史制
鸞臺。芸閣祕文。蓬山奧府。是為國重。尤切帝難。銀青光祿
大夫行鳳閣侍郎同平章事上柱國石泉縣開國子王方
慶。鍾鼎高門。簪纓舊德。學富今古。才優舒向。自參機密。亟
改涼暄。謇諤之風。不忘於獻替。謙挹之美。屢陳於衰病。西
垣掌誥。雖藉謨猷。東觀屬詞。更資通博。宜輟鳳凰之省。俾
緝麒麟之署。可麟臺監。仍修國史。勳封如故。主者施行。
授敬暉營繕少監制
勅。前中大夫檢校洛陽縣令上柱國平陽縣開國男敬暉。
體業端詳。識用強濟。護衣仙閣。已著聲芳。制錦神畿。遽聞
課績。杼人務切。署名高。宜回三善之能。令得百工之任。可
檢校營繕少監。散官勳封如故。
授皇甫文佾營繕少監制
鸞臺。正議大夫行司刑少卿皇甫文佾。早預衣簪。累居清
顯。恭勤無怠。歷職有聲。徽纆為官。已淹歲序。斧斤成用。更
佇才能。宜輟掌於庭。俾昇營於梓匠。可行營繕少監。散官
如故。主者施行。
授崔融著作郎制
鸞臺。具官崔融。長才廣度。贍學多聞。詞麗楊班。行高曾史。
外臺美其方正。中省推其良直。永言司典。尤俟得人。載筆
西垣。既藉微婉。紬文東觀。更資博通。宜昇著作之庭。兼踐
記言之地。可著作郎。仍兼右史內供奉官。
授崔挹成均司業制
鸞臺。太中大夫使持節博州諸軍事守博州刺史崔挹。懷
才抱器。悅禮敦詩。博究毀陵。深窮壞壁。秦章漢綬。雖踐吏
途。魯衣宋冠。無輟儒行。虎門齒冑。蟻術橫經。重道尊師。於
是乎在。宜罷外臺之任。俾昇上庠之秩。可行成均司業。散
官如故。主者施行。
授烏薄利左金吾衞大將軍制
鸞臺。冠軍大將軍行右豹韜衞將軍員外置檢校源州都
督良鄉縣開國男烏薄利。族茂蕃庭。位參朝佐。懷恩慕化。
守義全忠。宜錫殊榮。以旌美烈。可左金吾衞大將軍。主者
施行。
授武懿宗武重規左右金吾衞大將軍制
鸞臺。昔程李二將。分領東西之宅。周召兩藩。並行南北之
化。兼此重務。允歸賢戚。右金吾衞大將軍兼檢校洛州長
史上柱國河內郡王懿宗。司屬卿兼檢校并州長史上柱
國高平郡王重規。並麟趾英髦。犬牙良翰。承朱紱之寵命。
奉彤弓之征伐。勳藏天府。名入史圖。或誰何儆巡。忘晝夜
之倦。或敦敘宴翼。協親疎之理。題輿河輔。而桴鼓希聞。別
乘汾坰。而狴牢不葺。勤誠著於文武。美績宣於內外。爪牙
任切。都輦寄深。求賢審官。不踰伯叔之國。叶心共理。佇觀
兄弟之政。懿宗可左金吾衞大將軍依舊檢校洛州長史。
重規可右金吾衞大將軍依舊檢校并州長史。勳封如故。
主者施行。
授王方慶左庶子制
鸞臺。昇降銅樓。輔弼玉裕。必求時望。以隆國本。麟臺監王
方慶。盛門良緒。敏學豐才。道藝夙彰。言行無玷。備歷清顯。
式昭幹具。體溫恭之性。造次不違。守廉退之風。終始若一。
實舊德之明允。見通人之老成。昔張良以三傑之才。始傅
儲右。史丹資八舍之重。方護春宮。賢任能。抑有前事。宜膺
九德之選。用光三善之業。可行太子左庶子。散官勳如故。
授于復業太子中允制
鸞臺。新除朝議大夫守隨州刺史于復業。志識端雅。藝能
詳洽。既罷臺閣。方驅節傳。銅樓依俊。銀牓翹賢。漢水觀風。
且輟彤襜之務。瑤山聽樂。宜煦黃離之景。可守太子中允。
散官如故。主者施行。
授壽春郡王成器太子左贊善大夫制
鸞臺。相王男壽春郡王成器。毓彩桂山。承規椒掖。韶容霞
舉。美志月將。望苑翹才。瑤山佇俊。宜參多士之選。俾從正
人之列。可中大夫太子左贊善大夫。勳封如故。主者施行。
授成善威甘州刺史卜處沖龍州刺史制
鸞臺。壯武將軍行定王左親事府典軍上柱國成善威。效
績藩邸。宣功戎陣。新除中大夫守甘州刺史上柱國卜處
沖。久參武衞。夙奉文㮰。張掖遐陬。老[:#AS-92F9:⿰帛⿱丿糸]故俗。地連荒憬。人
藉撫循。寄以厚城。佇觀美績。善威可使持節甘州諸軍事
守甘州刺史。處沖可使持節龍州諸軍事守龍州刺史。散
官勳如故。仍並馳驛赴任。主者施行。
授坊州刺史豆盧志靜等官制
鸞臺。大中大夫坊州刺史上輕車都尉郢城郡開國公豆
盧志靜等。登朝受服。咸積歲年。莅職當官。並有聲稱。與我
共理。實存咨岳。代天無曠。受任得人。分命良材。佇觀美績。
可依前件。主者施行。
授張元福勝州都督府長史制
鸞臺。寧遠將軍守右衞彭池府右果毅都尉張元福。素閑
武略。兼有吏能。荷戟臨戎。屢陪蒼兕之陣。題輿撫俗。庶清
白羊之黨。可朝議大夫行勝州都督府長史。仍馳驛赴任。
主者施行。
授陳璲涼州都督府長史制
鸞臺。邢州司馬上柱國陳璲。智足禦戎。才堪理劇。題輿趙
北。未展器能。分乘河西。佇清邊徼。假以優命。行觀成績。可
朝散大夫守涼州都督府長史。勳如故。主者施行。
授杜從則雍州司馬制
鸞臺。中大夫檢校上方少監杜從則。體素端固。器識通敏。
驅策自久。績效有聞。作貳神州。實資幹用。兼司劇署。載佇
公勤。宜踐新榮。仍兼舊職。可雍州司馬兼知尚方少監事。
主者施行。
授吉義福等鄯州都督府司馬制
鸞臺。檢校河源軍營田游擊將軍守左衞杜陽府左果毅
都尉員外置上柱國吉義福等。勤績兵欄。效申田祖。五戎
既戢。萬庾斯殷。宜輟掌於連營。俾收功於別乘。可鄯州都
督府司馬。
授鄭仙客長安縣令制
勅。朝散大夫行鼎州長史鄭仙客。識量淹通。理懷沈正。攝
官無怠。歷職有聲。三輔名畿。五方雜俗。求人之瘼。惟帝所
難。宜遷題坐之風。俾試鳴絃之化。可檢校長安縣令。散官
如故。
授元素履臨江縣令制
勅。奉議郎行涪州隆化縣(闕)元素履。綰銅兩穴。遊刃三巴。
府推其能。人便其政。賓寮戀仰。蠻漢謳吟。宜遂所祈。以終
美績。可忠州臨江縣令。
授李承嘉太原縣令制
勅。通議大夫前守文昌司勳員外郎李承嘉。擢秀士林。昇
榮禮閣。公勤無怠。幹制有能。既修太原。是惟舊國。爰制美
錦。實佇良材。宜錫崇班。佇聞異績。可檢校并州太原縣令。
散官如故。仍馳驛赴任。
授趙崇嗣南由縣令陳義全潼關令制
勅。朝議郎前行慶州同川縣丞趙崇嗣儒林郎守蓬州大
寅縣丞陳義全等。或典農朔陲。致京庾之積。或驅驛巴徼。
有綏輯之功。且敘成勞。俾無遺賞。崇嗣可行隴州南由縣
令。義全可守潼關令。散官並如故。
授高昌首領子麴元福蒲類縣主簿制
勅。麴元福拔跡輪臺。策名會府。宜受芝泥之命。往參蒲海
之邑。可將仕郎守北庭蒲類縣主簿。
封右武威衞將軍沙叱忠義郕國公制
鸞臺。清邊中道前軍總管冠軍大將軍行右武威衞將軍
上柱國賓山郡開國公沙叱忠義。三韓舊族。九種名家。夙
奉戎麾。遂參文衞。蕃夷豕荐。虜騎蜂屯。頻出奇謨。屢摧凶
黨。昔臨鴈塞。能羈縛馬之妖。今拒狼河。更翦奔鯨之孽。勤
功允著。誠效克宣。宜酬矢石之勞。用廣山河之賦。可封郕
國公。食邑三千戶。主者施行。
封烏薄利歸義縣開國子制
鸞臺。左金吾衞大將軍員外置檢校源州都督烏薄利。家
近圓城。任隆方岳。惠洽藩部。功宣朝廷。扶津搆虐。穴生氛。
能拒妖凶。固守臣節。踰馬韓而獻冊。汎鯨海而申虔。計議
並深。忠懇咸到。書勞有典。方隆將帥之班。舉善不遺。宜拓
公侯之宇。可左金吾衞大將軍員外置同正員。仍封歸義
縣開國子。食邑一千戶。主者施行。
封劉[:#AS-89E3:●]彭城縣開國男制
鸞臺。朝散大夫行左肅政臺監察御史劉[:#AS-89E3:●]。執當朝。秉軺
撫俗。效彰伏柱。勤深攬轡。堅貞之操。既申於柏臺。利建之
榮。宜及於茅社。可封彭城縣開國男。食邑三百戶。主者施
行。
授沙叱忠義右金吾衞將軍駱務整左武威衞將
軍制
鸞臺。辭第鑿門。允稱鼓鼙之將。列位疏爵。是為廟堂之賞。
冠軍大將軍行右武威衞將軍檢校左羽林衞上柱國郕
國公右奉宸內供奉沙叱忠義。遼東壯傑。名蓋於狼河。東
武威衞將軍員外置同正員右奉宸內供奉駱務整。薊北
雄渠。氣高於龍塞。並受登壇之任。俱懷出閫之略。或輕齎
絕險。以應青邱之別軍。或高壘抗威。以要黑山之潛遁。兵
強由算。師克在和。爰清食彘之祅。遂廓浮黿之黨。操袂成
市。執袪盈路。屈指告捷。未待於經年。疇庸冊勳。豈假於踰
月。宜膺剖珪之錫。兼峻銜珠之寵。忠義可行右金吾衞將
軍。餘如故。務整可左武威衞將軍。封盧龍縣開國男。食邑
三百戶。餘如故。主者施行。
授宣城縣令儲孝任等加階制
鸞臺。朝議郎行宣州宣城縣令儲孝任等。並早從推擇。久
著勤勞。績茂綰銅。時逢檢王。千齡有慶。既屬休符。百里能
官。宜從榮獎。可依前件。主者施行。
授右衞親府中郎將裴思諒等加階制
鸞臺。宣威將軍守右衞親府中郎將檢校左羽林衞上柱
國裴思諒等。八屯五校。俱奉職司。三垓九埏。咸屬休慶。錫
以班秩。用存優獎。可依前件。主者施行。
授通州刺史于光遠等加階制
鸞臺。中散大夫使持節通州諸軍事守通州刺史于光遠
等。並資才藝。咸剖符竹。勤勞有積。聲望俱優。神岳泥金。明
堂會王。頒賞行慶。宜加恩獎。可依前件。主者施行。
上應天神龍皇帝冊文
維神龍三年歲次丁未九月景申朔五日庚子。具官某及
文武㣥官等。謹昧死再拜稽首奉冊言。爰自厥初。肇興司
牧。皇矣撫極。蒸哉察道。莫不因時適變。改物殊徽。推五運
而陟崇高。步三微而膺歷數。天地人皇之立稱。始別洪荒。
唐虞夏帝之居尊。漸詳文質。姬水以椎輪發號。烈山以斵
耒增名。然後仁被德宣。功昭業遠。歷訪前古。茲為舊式。我
大唐受乾坤之睠命。當㝢縣之謳歌。奄有蒸黎。遂荒宸象。
應天皇帝陛下垂旒御辯。截海披圖。承四業之休光。握三
靈之寶契。虞舜蒸蒸之德。永錫㣥方。周文翼翼之心。其凝
庶績。驅齊民於仁壽。致雅俗於醇醲。六府咸修。五兵不用。
航海梯山之客。奉贄輸琛。耕田鑿井之夫。擊壤鼓腹。中外
靜謐。表裏雍熙。而孽子滔天。亂臣干紀。謀同觸瑟。禍劇弄
兵。不虞之災。忽生於肘腋。無象之鑒。獨憤於神祇。於時兇
豎逼樓。聖君憑檻。威靈下濟。覺封豕之周惶。醜逆上瞻。見
神龍之傅翼。寶仗似億千之衞。天儀成丈六之容。眾瑞俱
臨。㣥祅大駭。盡迷方而失據。咸喪氣而亡精。顧眄而斬馘
轝屍。指揮而冰銷霧廓。雖復草為兵甲。秦師驚蔣帝之神。
樹作幡幢。釋主屈魔王之衆。[:#AS-854F:●]軀之變媧后。蛟影之隨漢
高。未足以匹此奇徵。方斯偉應。自非冥符幽贊。睿感潛通。
何以承波若之護持。享高明之福助。昔者伏牛之主。是曰
犧皇。名鳥之君。仍題鳳紀。法身用馬鳴成道。上士以龍德
為仙。敢託元符。爰咨故實。謹上尊號曰應天神龍皇帝。鴻
猷載肇。昌歷惟新。庶以仰順乾心。俯從人欲。天長地久。更
隆四大之尊名。玉振金聲。恒為百王之稱首。盛矣美矣。皇
哉唐哉。臣某等誠歡誠喜頓首頓首死罪死罪再拜以聞。
