欽定全唐文卷三百三十九
顏真卿(四)
左納言史務滋像贊
嗚呼。人方羅織。我獨平反。周來之徒。殺人以媚人。而卒亦
不免。孔子曰。無求生以害仁。有殺身以成仁。而何嘗親密
乎行感(闕)俊臣慘刻吏。枘鑿不相入。當年公已矣。民到於
今稱遺直。
李侍御寫真贊(并序)
前殿中侍御史正議大夫行洛陽縣令隴西李構。年三十
七。
洛陽精堅。強項稱賢。粉繢圖出。風規宛然。睟容昭寫。卓立
神全。舉板迎揖。吾將答焉。
蒲塘辨
土俗所呼博淺水。浦與敷音轉爾。南有博陽山。土人呼為
濮陽山。濮博聲訛。水北有歷下村。疑古歷陵也。
華嶽廟題名
皇唐乾元元年歲次戊戌冬十月戊申。真卿自蒲州刺史
蒙恩除饒州刺史。十有二日辛亥。次於華陰。與監察御史
王延昌大理評事攝監察御史穆寧評事張澹華陰令劉
暠主簿鄭鎮同謁金天王之神祠。顏真卿題記。
東林寺題名
唐永泰丙午歲。真卿以罪佐吉州。夏六月壬戌。與殷亮韋
桓尼賈鎰同次於東林寺。時則同愔熙怡二公惠秀正義
二律師臮楊鷫在焉。仰廬阜之鑪峯。想遠公之遺烈。升神
運殿。禮僧伽衣。覩生法師塵尾扇。謝靈運翻涅槃經貝多
梵夾。忻慕之不足。聊寫刻於張李二公耶舍禪師之碑側。
魯郡顏真卿書記。
西林寺題名
唐永泰丙午歲。真卿以疎拙貶佐吉州。夏六月癸亥。與殷
亮韋桓尼賈鎰楊鷫憩於西林寺。有法真律師。深究清淨
毗尼之學。即律祖師志恩之上足。余內弟正義之阿闍黎
也。緬懷遠現二公之道烈。導余躋重閣。示余以張僧繇畫
盧舍那佛像。臮梁武帝蹙線繡鉢袋。因寓題歐陽公所撰
永公碑陰。魯郡顏真卿題。
靖居寺題名
唐永泰二年。真卿以罪佐吉州。聞青原靖居寺有幽絕之
致。御史韓公涉刺史梁公乘嘗見招。欲同遊而不果。大歷
二年十月壬寅。評事韋甫巳使將歸。乃與別駕李(闕二字)清
河房澄同官主簿陸涓甫男七步真卿子姪蔡頔泚頤盰
等同宿於下方。明日。及僧明則智清而登禮焉。因覩行思
天師經始雙泉之靈迹。道契律師纂成(闕)路之祕藏。徘徊
瞻仰。乃援翰而勒於碑陰。
天下放生池碑銘
皇唐七葉。我乾元大聖光天文武孝感皇帝陛下以至聖
之姿。屬艱虞之運。無少康一旅之衆。當祿山強暴之初。乾
鞏勞謙。勵精為理。推誠而萬方胥悅。克已而天下歸仁。恩
信侔於四時。英威達於八表。功庸格天地。孝感通神明。故
得回紇奚霫契丹大食盾蠻之屬。扶服萬里。決命而爭先。
朔方河東平盧河西隴右安西黔中嶺南河南之師。虓谷[:#AS-FBED:●
]闞五年。推鋒而效死。摧元惡如拉朽。舉兩京若拾遺。慶
緒遁逃。已蒙赤族之戮。思明跧伏。行就沸鼎之誅。拯已墜
之皇綱。據再安之宗社。迎上皇於西蜀。申子道於中京。一
日三朝。大明天子之孝。問安視膳。不改家人之禮。蒸蒸然
翼翼然。真帝皇之上儀。誥誓所不及已。歷選內禪。生人以
來。振
古及隋。未有如我皇帝者也。而猶嫗煦萬類。動唉四生。乃
以乾元二年太歲已亥春三月已丑。端命左驍衞右郎將
史元琮中使張庭玉。奉明詔。布德音。始於洋州之興道。洎
山南劒南黔中荊南嶺南江西浙江西諸道。訖於昇州之
江寧秦淮太平橋。臨江帶郭。上下五里。各置放生池。凡八
十一所。蓋所以宣皇明而廣慈愛也。易不云乎。信及豚魚。
書不云乎。暨鳥獸魚鼈咸若。古之聰明睿智神武而不殺
者。非陛下而誰。昔殷湯克仁。猶存一面之網。漢武垂惠。纔
致銜珠之答。雖流水救涸。寶勝稱名。蓋事止於當時。尚介
祉於終古。豈若我今日動者植者。水居陸居。舉天下以為
池。罄域中而蒙福。乘陁羅尼加持之力。竭煩惱海生死之
津。揆之前古。曾何髣髴。微臣職忝方面。生丁盛美。受恩寖
深。無以上報。謹緣皋陶奚斯歌虞頌魯之義。述天下放生
池碑銘一章。雖不足形容明聖萬分之一。亦臣之精懇也。
敢刻金石。著其詞曰。
明明皇帝。臨下有赫。至德光天。乾元啟賾。緯武戡亂。經文
御歷。孝感神明。義形金石。仁覆華夏。恩加蠻貊。道冠巍巍。
威深虩虩。遘茲多難。克廣丕績。慶緒致誅。思明辟易。人道
助順。天心惡逆。撲滅之期。匪朝伊夕。乘此寶祚。永廣宗祏。
業盛君親。功崇列辟。交禪之際。粲然明白。迥映來今。孤高
往策。去殺流惠。好生立辟。率土之濱。臨江是宅。遂其生性。
庇爾鱗翮。環海為池。周天布澤。致茲忠厚。罔弗怡懌。動植
依仁。飛沈受獲。流水長者。徒稱往昔。寶勝如來。疇庸允格。
德力無競。慈悲孔碩。相時傳聞。尚賴宏益。矧在遭遇。其忘
敷錫。真卿勒銘。敢告凡百。
湖州烏程縣杼山妙喜寺碑銘
州西南杼山之陽。有妙喜寺者。梁武帝之所置也。大同七
年夏五月。帝御壽光閣。會所司奏請置額。帝以東方有妙
喜佛國。因以名之。舊置在州西金斗山。唐太宗文皇帝升
極之六年春二月。移於此山。山高三百尺。週迴一千二百
步。蓋昔夏杼南巡之所。今山有夏王村。山西北有夏駕山。
皆后杼所幸之地也。晉吳興太守張元之吳興疏云。烏程
有墟名東張。地形高爽。山阜四周。即此山也。其山勝絕。遊
者忘歸。前代亦名稽留山。寺前二十步。跨澗有黃浦橋。橋
南五十步。又有黃浦亭。並宋鮑昭送盛侍郎及庾中郎賦
詩之所。其水自杼山西南五里黃櫱山出。故號黃浦。俗亦
名黃櫱澗。即梁光祿卿江淹賦詩之所。寺東偏有招隱院。
其前堂西廈謂之溫閣。從草堂東南。屈曲有懸巖。徑行百
步。至吳興太守何楷釣臺。西北五十步。至避它城。按說文
云。它蛇也。上古患蛇。而相問。得無它乎。蓋往古之人。築城
以避它也。有處士竟陵子陸羽杼山記所載如此。其臺殿
廊廡。建立年代。並具於記中。大歷七年。真卿蒙刺是邦。時
浙江西觀察判官殿中侍御史袁君高巡部至州。會於此
土。真卿遂立亭於東南。陸處士以癸丑歲冬十月癸卯朔
二十一日癸亥建。因名之曰三癸亭。西北於藂桂之間創
桂棚。左右數百步。有芳林茂樹。悉產丹青紫三桂。而華葉
各異。樹桂之有支徑。以袁君步焉。因呼為御史徑。真卿自
典校時。即考五代祖隋外史府君與法言所定切韻。引說
文蒼雅諸字書。窮其訓解。次以經史子集中兩字巳上成
句者。廣而編之。故曰韻海。以其鏡照原本。無所不見。故曰
鏡源。天寶末。真卿出守平原。巳與郡人渤海封紹高篔族
弟今太子通事舍人渾等修之。裁成二百卷。屬安祿山作
亂。止具四分之一。及刺撫州。與州人左輔元姜如璧等增
而廣之。成五百卷。事物嬰擾。未遑刊削。大歷壬子歲。真卿
叨刺於湖。公務之隙。乃與金陵沙門法海前殿中侍御史
李㟧陸羽國子助教州人褚沖評事湯某清河丞太祝柳
察長城丞潘述縣尉裴循常熟主簿蕭存嘉興尉陸士修
後進楊遂初崔宏楊德元胡仲南陽湯涉顏祭韋介左興
宗顏策。以季夏於州學及放生池日相討論。至冬。徙於茲
山東偏。來年春。遂終其事。前是顏渾正字殷佐明魏縣尉
劉茂括州錄事參軍盧鍔江寧丞韋寧壽州倉曹朱弁後
進周愿顏暄沈殷李莆亦嘗同修。未畢。各以事去。而起居
郎裴郁祕書郎蔣志評事呂渭魏理沈益劉全白沈仲昌
攝御史陸向沈祖山周閬司議邱悌臨川令沈咸右衞兵
曹張著兄謩弟薦蒍校書郎權器興平丞韋桓尼後進房
夔崔密崔萬竇叔蒙裴繼姪男超峴愚子冗[:#AS-FBED:●]頁顧往來
登歷。時杼山大德僧皎然工於文什。惠達靈煜味於禪誦。
相與言曰。昔廬山東林。謝客有遺民之會。襄陽南峴。羊公
流潤甫之詞。況乎茲山深邃。㣥士響集。若無記述。何以示
將來。乃左顧以求蒙。俾記詞而蕆事。銘曰。
夏后南巡。山名是因。梁王東揆。寺牓攸詢。形勝天絕。規模
鼎新。避它城古。垂釣臺堙。棚以桂結。浦由黃申。二庾迢遞。
三癸嶙峋。徑列御史。傳紆逸人。紛吾著書。㣥彥惠臻。韻海
鏡源。自秋徂春。編同貫魚。學比成麟。幸託勝引。亟倍僧珍。
庶斯見傳。金石不泯。
周太師蜀國公尉遲公廟碑銘
天臨有周。誕赫元輔。屏內藩外。經文緯武。隱若長城。闞如
虓虎。功縣日月。聲蓋寰宇。甥舅之國。君親是輔。統蜀制梁。
督隴莅茲。天命假易。奸臣不祗。憑陵君德。暴蔑京師。我圖
匡救。三方奮糾。綠巾始繫。黃龍失守。精貫天地。義伏㣥醜。
節著誠全。死而不朽。皇唐御歷。景命有融。賜縑改葬。懋烈
昭忠。鄴有賢守。是為張公。馨香明德。乃建閟宮。乃建閟宮。
閟宮有侐。乃建豐碑。豐碑有崱。妖孼遂止。幽明載色。戩穀
無虧。享祀不忒。
有唐故中大夫使持節壽州諸軍事壽州刺史上柱國贈太保郭公廟碑銘(并序)
昔申伯翰周。降神於維嶽。仲父匡晉。演慶於筮淮。而猶見
美詩人。騰芳史冊。豈比夫神明積高之壤。百二懸隔之都。
三峯發地而削成。九派浮天而噴激。炳靈毓粹。奕葉生賢。
括宇宙而稟和。總河山而蘊秀。莫與京者。其惟郭宗乎。其
先蓋出周之虢叔。虢或為郭。因而氏焉。代為太原著姓。漢
有光祿大夫廣德。生孟儒。為馮翊太守。子孫始自太原家
焉。後轉徙於華山之下。故一族今為華州鄭縣人。夫其築
臺見師。瘞子致養。家承金穴之貴。政有露冕之高。或哲或
謀。或肅或乂。皆海有珠而鳥有鳳也。閥閱之盛。其流益光。
隋有金州司倉諱履球府君。懋其德輝。不憎下位。克已復
禮。州邦化焉。篤生唐涼州司法諱昶府君。能世其業。以伸
其道。遠近宗之。不隕厥問。生美原縣主簿贈兵部尚書諱
通府君。清識澈照。博綜㣥言。始登王畿。鬱有休稱。道悠運
促。靡及貴仕。垂於後昆。沒而見尊。是生我諱敬之府君。府
君幼而好仁。長有全德。身長八尺二寸。行中絜矩。聲如洪
鍾。河目電照。虬鬚蝟磔。進退閒雅。望之若神。以仲由之政
事。兼翁歸之文武。始自涪州錄事參軍轉瓜州司倉雍北
府右果毅。加遊擊將軍申王府典軍金吾府折衝兼左衞
長上原州別駕。遷扶州刺史。未上。除左威衞左郎將兼監
牧南使渭吉二州刺史。侍中牛僊客韙君清節。奏授綏州。
遷壽州。累加中大夫策勳上柱國。以天寶三載春正月十
日。遘疾終於京師常樂坊之私第。春秋七十有八。乾元元
年春二月。以公之寶允開府儀同三司司徒兼中書令上
柱國汾陽郡王曰子儀有大勳於王室。乃下詔曰。故中大
夫壽州刺史郭敬之。累君子之行。毓達人之德。才光文武。
政美中和。生此大賢。為我良弻。頃以孼胡稱亂。黔首罹殃。
朕於是鬱興神武之師。克掃欃槍之勢。而子儀帥彼勁卒。
赫然先驅。取京洛如拾遺。翦凶殘猶振槁。功存社稷。澤潤
生人。是用寵洽哀榮。義申存歿。可贈太保。於戲。體含宏之
素履。秉沖邈之高烈。言必主於忠信。行不違於直方。清白
為吏者之師。死生敦交友之分。端一之操。不以夷險變其
懷。堅明之姿。不以雪霜易其令。用情不間於疎遠。泛愛莫
遺於賤貧。拳拳服膺。終始靡二。故所居則化。所去見思。人
到於今稱之。斯不朽矣。傳曰。德盛必百代祀。其有後也宜
哉。恭惟令公。先皇之佐命臣也。少而美秀。長而[:#AS-9061:⿰王褱]偉。姿性
質直。天然孝悌。寬仁無比。騎射絕倫。所莅以清白見稱。居
常以經濟自命。弱冠以邦鄉之賦。驟膺將帥之舉。四擢高
第。有聲前朝。三為將軍。再守大郡。累典兵要。必聞休績。天
寶末。安祿山反於范陽。令公以節度使擁朔方之衆。圍高
秀巖於雲中。破史思明於嘉山。先帝之幸朔方。赴行在於
靈武。擊同羅於河曲。走崔乾祐於蒲坂。今上之為元帥也。
首副旄鉞。會回紇於扶風。摧凶寇於汶水。追餘孼於陝服。
長驅河洛。弻成睿圖。再造生靈。克清天步。乂函夏之未乂。
安天下之不安。一年之間。區宇大定。丕休哉。徒觀其元和
降精。間氣生德。感星辰而作輔。應期運以濟時。忠於國而
孝於家。威可畏而儀可象。盛德繄物。寬仁厚下。用人由已。
從善如流。沈謀祕於鬼神。精義貫於天地。推赤誠而許國。
冒白刃以率先。電擊於雲雷之初。鷹揚於廟堂之上。凡二
歷鼎司。兩升都座。四作元帥。九年中書。歷事二聖而厥德
維懋。易相二十而受遇益深。蓋[:#AS-8864:⿺克寸]復上都者再。戡定東京
者一。其餘麾城摲邑。得雋摧鋒。亦非遽數之所周也。信可
謂王國虓虎。生人廕庥者歟。非太保之邁種不孤。則何以
鍾美若是。況乎友于著睦。矕龍虎者十人。貽厥有光。紆青
紫者八士。勳庸舉集。今古莫儔。昔奮號尊榮。紅粟纔霑於
萬石。惲家全盛。朱輪不出於十人。繇我觀之。事不侔矣。於
戲。清廟之興。所以仁祖考。鴻伐之刻。亦以垂子孫。爰剏制
於舊居。將永圖而觀德。中堂有侐。丕構克崇。感霜露而[:#AS-8C4B:⿰⺖木]
惕以增。敘昭穆而敬恭斯在。庶乎觀盥禺若。既無斁於永
懷。入室僾然。必有覿乎其位。哀榮既極。情禮用申。仁人之
所及遠哉。孝子之事親終矣。豈唯溫溫孔父。遠稱讒鼎之
銘。穆穆魯侯。獨美龍旂之祀。其詞曰。
郭之皇祖。肇允虢土。逮於後昆。實守左輔。徙華陰兮。(其一)源
長流光。施於司倉。涼州兵部。克熾而昌。載德深兮。(其二)篤生
太保。允懋厥道。神之聽之。永錫難老。式如金兮。(其三)於穆令
公。汾陽啟封。文經武緯。訓徒陟空。簡帝心兮。(其四)含一不二。
格於天地。愷悌君子。邦之攸塈。貊德音兮。(其五)芝馥蘭芳。羽
儀公堂。子子孫孫。為龍為光。鏘璆琳兮。(其六)乃立新廟。肅雍
允劭。神保是聽。孝思孔炤。亶居歆兮。(其七)乃立高碑。盛美奚
多[:#AS-FBED:●]支。日月有既。徽猷永垂。映來今兮。(其八)
東莞臧氏糺宗碑銘
德有三。孝弟稱其至。常有五。仁道原其終。故興化所自。則
曰侯其在矣。死喪相恤。疇能亦莫吾聞。鶺鴒於焉譬急難。
棠棣所以勗跗萼。糺宗綏族。所貴因之。誰其庶乎。吾見之
於臧氏矣。爰自伯禽國魯。公子氏彄。魚賂大諫於僖哀。言
聖兩垂於文武。朗陵會吳而滅蜀。東郡感張而絕袁。建義
而辭器歸高。奮筆而陽秋與直。賢明之盛。今古莫崇。積慶
所鍾。克生隋驃騎將軍府君諱滿。滿生皇朝通議大夫靈
州都督府長史府君諱寵。寵生銀青光祿大夫銀州刺史
贈太子少師諱善德。咸懷忠良。克續徽烈。古稱有後。今見
其然。少師生三子。曰右武衞將軍贈幽州大都督(闕三字)懷
慶。冠軍左羽林大將軍兼營府都督御史中丞充平盧節
度採訪兩蕃使懷亮。河源軍使安北都護右領軍將軍上
柱國上蔡縣開國侯累贈太常卿魏州刺史工部尚書懷
恪。皆行冠人倫。才兼文武。並時迭將。為國虎臣。朔漠之間。
峻風斯在。其功庸志業。各具三原縣先塋神道碑。懷慶五
子。曰左金吾中郎將范陽節度經略副使希古。右威衞將
軍中受降城使希真。殿中監朔方經略副使希賓。原州長
史監牧副使希昢。銀青北平太守仍充軍使希逸。懷亮五
子。曰勝州都督朔方節度副使敬廉。金紫文安太守范陽
節度副使希莊。左清道率幽州經略副使敬之。太常卿特
進武州刺史今上元帥都知兵馬使讓之。左監門將軍敬
此。懷恪七子。曰右衞中郎將贈(闕)州刺史希崇。豐州別駕
贈宋州刺史希昶。左驍衞中郎將贈太子賓客希忱。忠武
將軍贈汝州刺史希愔。壯武將軍左威衞中郎將贈祕書
監希景。雲麾麟寧三州刺史左金吾將軍左街使贈揚州
大都督希晏。魯國公希讓。並稟訓義方。丕崇閥閱。遭逢明
盛。備展材良。能挺力[:#AS-FBED:●]虎谷[:#AS-FBED:●]闞之姿。學蘊韜鈐之略。糅
蘭玉而輝映階庭。畫隼熊而光聯旟軾。勳庸之盛。當世無
倫。源長流深。德盛祀遠。開元天寶間。宗族之紆青紫佐麾
幢者。巳數十百人。迨乎今上當宁。而諸孫冠軍左羽林將
軍贈太子詹事彥英。忠武左清道率瑗。左清道率贈少府
監彥佺。金紫太僕卿涉。特進殿中監玠。左金吾大將軍彥
璟。正議湖州長史隨。並不幸早世。銀青棣州刺史瑜。特進
殿中監慈州刺史瑀。特進鴻臚卿均。特進太常卿彥昭。開
府太常卿彥暠。正議杭州別駕巽。銀青鴻臚少卿渙。鴻臚
卿賾。朝散明州長史叔獻。少府監楚卿。朝散台州司馬晉
卿。朝散洋州司馬叔雅。符寶郎齊卿。涇陽縣(闕)雲卿。左金
吾衞長卿千牛叔卿。京兆府參軍叔清。(闕文)
晉侍中右光祿大夫本州大中正西平靖侯顏公大宗碑
公諱含。字宏都。瑯琊臨沂人。其先出於邾。顏公子友封於
郳。是為小邾子。為魯附庸。居於鄒邑。因以命氏。孔門達者
八人。曰路回辛驕祖噲僕何。次有丁闔叔子率躅。秦有芝
貞。漢有肆異安樂。魏有斐盛。盛字叔臺。青徐二州刺史關
內侯。始自魯居瑯琊。代傳恭孝。故號所居為孝悌里。生欽。
字公若。明韓詩禮易尚書。多所通說。學者宗之。歷大中大
夫東莞廣陵太守葛繹貞子。生默。字靜伯。晉汝陰太守護
軍將軍。生公。少有操行。以孝聞。兄畿。咸寧中死。託夢當復
生。發棺而氣息甚微。闔家營視。母妻不能無倦。公乃絕棄
人事。躬親侍養。足不出戶者十有三年。次嫂樊氏失明。須
髯蛇膽。尋求不得。忽有青衣童子持囊授公。乃蛇膽也。尋
出戶。化成青鳥飛去。東海王越以為太傅參軍。元帝過江。
為丞相祭酒。東宮初建。公以儒素篤行補太子中庶子。遷
黃門侍郎本州大中正。封西平縣侯。拜侍中。除吳郡太守。
公所歷簡而有恩。明而能斷。然以威風御下。王導歎曰。顏
公在事。吳人斂手矣。未之官。復為侍中國子祭酒光祿勳。
以年老遜位。成帝美其素行。就加右光祿大夫。門施行馬。
賜牀帳被褥。敕大官四時致膳。固辭不受。時論者欲為王
導降禮。馮懷以問於公。公曰。吾聞伐國不問仁人。向馮祖
思問佞於我。我有邪德乎。或論少正卯盜跖惡孰深。公曰。
隱伏之姦。非聖不誅。衆咸服焉。郭璞嘗欲為公筮。公曰。自
有性命。無勞蓍龜。桓溫求婚。以其盛滿不許。因誡子孫曰。
自今任官不可過二千石。婚姻勿貪世家。或問㣥士優劣。
答曰。周伯仁之正。鄧伯道之清。卞望之之節。餘則吾不知。
致仕二十餘年。年九十二薨。諡曰靖。三子髦謙約。並有聲
譽。公喪在殯。而鄰家失火。髦與二弟抱柩號叫。熛焰垂至。
忽爾頓絕。時人以為孝感。事見晉書。髦子君道。少纂家業。
惇於學行。儀狀嚴整。風貌端美。桓公見而歎曰。顏侍中廊
廟之望也。尚書郎國大中正給事黃門侍郎。以父老不就。
加給事中晉陵臨川太守侍中本州大中正。加秩中二千
石光祿勳西平定侯。事具約孫延之集。生綝。字文和。騎都
尉。襲西平侯。生靖之。字茂宗。宣城太守司徒諮議御史中
丞。生騰之。字宏道。善草隸書。有風格。治書御史度支校尉
巴陵太守。生炳之。字叔豹。以能書稱。奉朝請輔國江夏王
參軍。生見遠。字見遠。方正不合於俗。梁書云。博學有志行。
齊治書御史。俄兼中丞。正色立朝。有當官之稱。高祖受禪。
不食。發憤慟哭而絕。武帝恨之曰。我自應天從人。何預天
下人事。而顏見遠乃至於此。生協。字子和。湘東王記室。梁
書有傳。生之推。字介。北齊中書舍人給事黃門侍郎平原
太守。嘗著觀我生賦云。展白下以流漣。以靖侯巳下七葉
墳塋皆在故也。生思魯愍楚。集序思魯自作。事見本傳。入
隋。生遊秦。思魯字孔歸。博學善屬文。尤工詁訓。隋司經校
書長寧王侍讀東宮學士。嘗與劉臻講論經義。臻屈服焉。
高祖入關。率男師古相時勤禮育德奉迎於長春宮。授儀
同秦王記室。國史溫大雅傳云。大雅在隋。與思魯俱在東
宮。弟彥博與愍楚同直內史省。彥公與遊秦並典校祕閣。
二家兄弟。各為一時人物之盛。少時學業。顏氏為優。其後
職位。溫氏為盛。勤禮字敬。幼而朗悟。識量宏遠。工於篆籀。
尤精詁訓。祕閣司經。史籍多所刊定。歷校書郎著作郎。與
兄師古相時俱以文學為崇賢宏文館學士。太宗使蕭鈞
讚曰。依仁服義。懷文守一。履道自居。下幃終日。德彰素里。
行成蘭室。鶴鑰馳譽。龍樓委質。終著作郎。生昭甫。字周卿。
少聰穎。而善工篆隸草書。與內弟殷仲容齊名。而勁利過
之。特為伯父師古所賞。凡所注釋。必令參定焉。為天皇曹
王侍讀曹王屬。有獻古鼎篆書二十餘字。舉朝莫能讀。昭
甫盡識之。贈華州刺史。真卿表謝。批答曰。卿之乃祖。嘗為
碩儒。既高倚相之能。遂有臧孫之後。不墜其業。在卿之門。
二子元孫惟貞。元孫字聿修。聰銳舉進士。考功郎劉奇特
標榜之。歷太子舍人。專掌令畫。元宗讚之曰。孔子亞聖。魯
國稱賢。翰墨之妙。莫之與先。累至滁沂濠三州刺史。贈祕
書監。五子。春卿。明經拔萃。蜀縣尉。舉茂才偃師丞。杲卿。字
昕。常山太守。祿山反。開土門。拜衞尉卿兼中丞。贈太子太
保。諡曰忠節。曜卿。工草隸五言。以文學直崇文館淄川司
馬。旭卿。善草書。允山令。茂曾。篤行。頗好詁訓。犍為司馬。惟
貞字叔堅。有德行詞學。尤善草隸。屢登甲科。太子文學嶭
王友。累贈太子少保。事具陸據神道碑。七子。闕疑。孝友仁
讓。專精詩傳。杭州參軍。允南。孝悌聰銳。工為詩判。屢入高
等。與春卿杲卿曜卿同日為侍郎席建侯所賞。歷左補闕。
時真卿為殿中侍御史。正至。同拱法座蹈舞。而衣袂相接
者三。故允南侍宴詩云。誰言百人會。兄弟也霑陪。累遷司
封郎中國子司業金鄉男。喬卿。仁友精晉史。有吏道。富平
尉。真長。清直舉明經。幼輿。仁和有醞藉。精班漢。左衞率府
兵曹。真卿。進士校書郎。舉文詞秀逸。醴泉尉。清白名聞。長
安尉。歷三院御史兵部員外郎。以平原太守拒祿山。凡五
為侍郎右丞。三為尚書。四為御史大夫。七為刺史。二為節
度採訪觀察使。魯郡公。允臧。友悌有吏幹。制舉縣令。宰延
昌。拜監察。充郭子儀朔方衣資使。遷殿中太子中允江陵
少尹。再兼侍御史。充荊南節度行軍司馬。公子謙。安城太
守。約。零陵太守。孫綸。廷尉。熙。散騎常侍。顯。護軍司馬。曾孫
系之。益州刺史。延之。金紫光祿大夫。劭之。領軍司馬。根。晉
安太守。元孫希之。新安太守。師伯。僕射。師仲。中書郎。浚。吏
部尚書。測。臨淮太守。㚟。五兵尚書。微之。散騎常侍。僧度。給
事中。僧超。徐州刺史。來孫幼明。征虜記室。昆孫積。中書郎。
翻。廣州刺史。仍孫誓。交州刺史。挺。山陽太守。雲孫之儀。周
御正中大夫新野公。之善。隋葉令侍讀。十代孫昶。寧仁令。
愍楚。侍御史。遊秦。度支郎中廉州刺史。見循吏傳。著班漢
決疑。頤。隋汝南侯侍讀。十一代孫千里。工書。殷王主簿。師
古。祕書監宏文崇賢學士。相時。禮部侍郎天[:#AS-FEA3:●]
[:#AS-FBEE:●]一學士。育德。太子通事
舍人。司經局校定經史。利仁。祕書郎。有意。沔州刺史。博古。
博學。延陵丞。十二代孫中和。渝州刺史。揚庭。蔣王侍讀。光
庭。博學注後漢書。涉令。趨庭。職方郎中吉州刺史。欣期。著
作郎。益期。詳正學士。敬仲。仁孝。吏部郎中平昌
男。康成。進士太子舍人崇文館學士。希莊。進士銀青和州
刺史。日損。應制高第大基尉。嘉賓。少有俊才。十三代孫大
智。并州錄事參軍。隱朝。進士拔萃河北尉。匡朝。工五言。朐
山令。元淑。鄰幾。景靈。並校書郎。同寅。明經。昇庠。有詞學。富
陽令。恭敏。有德行。明漢書。武功尉。知微。制舉伊闕丞。十四
代孫溫之。有志行。舉方正司門郎中。澂之。澹之。並明經。晃。
有清節。饒陽司士。抱。范縣尉。允濟。好屬文。榆次尉。振。高陵
丞。搢。援。挺。據。揆。撰。並明經。挺有詞理。萬年尉。式宣。清修。進
士殿中侍御史。茂齊。淳謹。漢州司法。舒。俊才。制舉長安尉。
說。明經有才器。渭南丞。順。孝悌。進士評事。勝。進士左補闕。
怡。好為詩。渾。博涉有文。太子通事舍人。方僑。進士宮門丞。
十五代孫逸。好文。武康令。鏻。長安尉廣成將軍。泉明。孝義。
佐父開土門。彭州司馬。季明。子幹。詡。沛。頗。及外孫沈盈盧
逖。祿山反死難。並贈五品官。翽。敦敏。通義令。覿。綿州參軍。
顥。西令。慈明。都水。穎。河南府功曹校書郎。頲。孝。明經。大理
司直。頔。奉禮郎。頎。江陵。頌。河中。顗。鳳翔參軍。頡。當陽主簿。
願。千牛。頂。武功丞。頗。工隸書。太子洗馬。頤。頮。並京兆參軍。
翾。峴。頡。顓。須。䪻。頩。盈枝。並未仕。通明。項城尉。韶。有才氣。工
詩策。進士濮陽尉。明。華陽尉。啟。溫江尉。襲華陰尉。亞邱。守
道不仕。其餘枝派繁衍。不可具載。於戲。吾祖以志行純粹。
感通神明。貽謀子孫。奕葉無改。其後忠義孝悌。文學才業。
布在青史。粲然可知。非夫德盛流光。何能若是。真卿小子。
懼不克荷。頃自撫州代到。獲展舊山。雖碑版沈淪。而邱封
儼在。敢揚不朽之烈。庶竭罔極之思。銘曰。
鑠吾祖。渡江浦。孝通神。名軼古。凡七葉。葬白下。本支分。源
流溥。世忠義。謺規矩。毣鸞皇。炳龍虎。文雎渙。學鄒魯。赫才
明。振區宇。亘今昔。難悉數。嗟末孫。慙下武。揚耿光。媿無取。
豐碑立。百世覩。
