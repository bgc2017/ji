欽定全唐文卷五十三
德宗(四)
贈趙憬太子太傅詔
翼宣王猷。德禮終始。蕭何贊清靜之化。柳莊為社稷之臣。
永念忠勞。厚其贈襚。舉茲命數。以寄哀懷。故門下侍郎同
平章事趙憬。體仁宏義。循法守正。有絜矩之操。有致君之
誠。素履彰其貞固。黃中發於事業。文含大雅。望重周行。暢
絕域之恩信。整天臺之綱轄。啟迪理本。勤勞國均。奉上見
宣孟之忠。居室聞晏嬰之儉。訏謨左掖。盡瘁五年。嘗納誨
以沃心。每匪躬以經遠。感疾未逾於信宿。殲良俄即於杳
冥。震悼之深。當宁流嘆。禮有旌飾。峻其寵章。追崇保傅。永
慰窀穸。可贈太子太傅。所司備禮冊命。賜布絹五百端匹。
米粟四百石。令鴻臚卿王權充冊弔使。
給復奉先等八縣詔
京兆府所奏。奉先等八縣旱損秋苗一萬頃。計三萬六千
二百石。青苗錢一萬八千二百貫。比緣春夏少雨。秋稼或
傷。頃畝雖損非多。黎庶猶慮艱食。況畿甸之內。供應實煩。
須有優矜。以寬疲瘵。其所奏損。特宜放免。
答盧邁請辭官詔
卿職重台衡。道存忠諒。自嬰所疾。每著於懷。日冀有瘳。宜
善將攝。遽茲陳請。殊曰不然。未遂乃誠。當悉朕意。
修昆明池詔
昆明池俯近都城。古之舊制。蒲魚所產。實利於人。宜令京
兆尹韓皐充使。即勾當修堰漲池。
聽朝官伏臘過從詔
比來朝官或諸處過從。金吾皆以上聞。其閒如素是親故。
或會同僚友。伏臘歲序。時有還往。亦是常禮。人情所通。自
今巳後。金吾不須聞。
許盧邁辭官詔
卿操履貞方。器識淹茂。自居台輔。益見忠清。方藉謀猷。遽
嬰疾疹。歲月滋久。章表屢聞。陳請再三。撝謙難奪。且備養
賢之禮。宜遂優閒之秩。告免之誠。斯為懇至。俯從來奏。良
用憮然。
罷盧邁平章事詔
任重謀猷。道存忠諒。辭疾之情既懇。優賢之義斯崇。中書
侍郎平章事盧邁。朝序公才。操履端敏。弼諧庶政。夙夜惟
寅。恭恪之心。每思獻納。而支體未適。固請優閒。累表敷陳
懇誠彌切。將遂其志。予衷耿然。爰舉朝章。式加命秩。可太
子賓客。
放免諸道積欠詔
朕臨御兆人。為之父母。思底於道。俾安其生。然則邦計不
可不供。封陲且以集事。而累經水旱。或有流庸。積成逋懸。
寖以凋瘵。每念於此。惕然疚懷。中宵以興。思拯其弊。將以
憫其疾苦。致於康寧。豈可更擾疲人。尚為徵斂。宜宏善貸。
以惠困窮。其諸道州府應欠負貞元八年九年十年兩稅。
及榷酒錢。總五百六十萬七千餘貫。在百姓腹內。一切並
免。如巳徵得在官者。宜令所司具條䟽聞奏。嗚呼。天生蒸
人。君為司牧。百姓不足。過實在予。永思其艱。載用祗畏。宣
示中外。令知朕懷。
修八陵宮寢詔
八陵宮寢。久要修葺。此緣日月非便。未及興工。宜令宗正
寺與所司即計料。依所擇日速修理。
議修八陵宮寢詔
八陵舊寢宮。在山上置來多年。曾經野火燒焚。摧毀略盡。
其宮尋移在瑤臺寺左側。今屬通年。欲議修理。緣供水稍
遠。百姓非常勞弊。今欲於見住行宮處修造。冀久遠便人。
又為改移舊制。恐所見未周。宜令中書門下及百寮同商
量可否聞奏。
出官米平糶詔
訪聞蒸庶之閒。米價稍貴。念茲貧乏。每用憂懷。苟利於人。
所宜通濟。今令度支出官米十萬石。於街市東西各五萬
石。每斗賤較時價。糶與百姓。
罷趙宗儒平章事詔
任人之道。必在無私。審官之宜。所期適用。給事中平章事
趙宗儒。早以文學。累更職任。自居樞近。頗歷歲時。雖夙夜
載勤。而政理猶鬱。式移秩序。以叶朝經。可太子右庶子。
答羣臣賀修八陵畢詔
朕獲主宗祀。以奉園陵。歲月滋深。是有崇飾。今修奉既畢。
感慕增懷。所賀知。
貶韓皐撫州司馬詔
京邑為四方之則。長吏受親人之寄。實繫邦本。以分朕憂。
苟非其才。是紊於理。正議大夫守京兆尹賜紫金魚袋韓
皐。比踐清貴。頗聞謹恪。委之尹正。冀效公忠。乃者邦畿之
閒。粟麥不稔。朕念黎庶。方議蠲除。自宜悉心。以副勤恤。皐
奏報失實。處理無方。致令閭井不安。囂然上訴。及令覆試。
皆涉虛詞。壅蔽頗深。罔惑斯甚。宜加懲誡。以勗守官。可撫
州司馬員外置同正員。馳驛發遣。
命兵禮部留放人就尚書侍郎對定詔
吏部奏。選人依前二月三十日以前團奏畢。其流外兵部禮部
舉人等。專委郎官。恐不詳審。共為取舍。適表公平。每
至留放之時。皆就尚書侍郎對定。既上下察。庶委任得
人。
討吳少誠詔
淮西節度使吳少誠。非次擢用。授以旌旄。秩居端揆之榮。
任總列城之重。期申報效。奉我典常。而秉心匪彝。自底不
類。兇狡成性。扇誘多端。外肆矯誣。內懷疑阻。毀忠廢信。棄
德崇奸。擅動甲兵。屢越封境。壽州茶園。輒縱淩奪。唐州詔
使。潛搆殺傷。干黷國章。巳在無赦。朕以王者之德。在乎好
生。人君之體。務於含垢。寧屈己以宥罪。不殘人以興師。是
以上稽宗社之威。外抑忠賢之請。庶其悛革。當議優容。今
更幸鄰境之喪。逞貪亂之志。焚掠縣邑。殘暴平人。朕猶冀
其知非。為之忍恥。亟頒詔令。未許出師。至乃遣軍。攻逼許
州。肆其蠆毒。恣行殺戮。流害黎蒸。惡稔禍盈。人神同棄。興
言致討。實悼予衷。宜令宣武軍河陽三城鄭滑等州節度
東都汝州等軍。犄角相應。同逼申光蔡州。常冀幽州淄青
魏博易定澤潞太原淮南等州徐泗山南東道鄂岳等軍。
各發士馬。逐便犄角齊進。同為討伐。大軍四合。計日殲夷。
嗟我忠良。受茲詿誤。或心存憤激。而力屈兇威。玉石俱焚。
良增憫惻。其所收得少誠管內州縣百姓官吏等。宜切加
慰撫。各示安存。淮西將士等。夙著勳庸。素懷忠義。為其脅
制。深可哀矜。若能因事建功。捨逆效順。朕當復其職位。待
以官封。其吳少誠在身官爵。並宜削奪。其有叶心同謀。擒
斬少誠者。先有官未有官者。並授御史中丞大夫。封異姓
王。賜實封五百戶。賞錢萬貫。莊宅各一所。子孫永為功臣。
先有御史中丞異姓王及刺史者。即超轉三資。改賜官賞。
其才器行業。為衆所推者。便授節度使。如有心懷忠憤。謀
斬少誠。被其屠戮者。先無官者追贈三品官。賜實封二百
戶。先有官者贈二品官。賜實封三百戶。仍各與一子正員
五品官。巳有官者超三資與正員官。其所在百姓。能團結
士衆。討除梟斬少誠者。準例封賞。人臣之所保者忠。天地
之所助者順。報功宥善。朕不食言。於戲。朕司牧黎元。為之
宗極。化有所未洽。信有所未孚。致茲興戎。增用媿悼。然不
暫勞無以逸俗。不誅暴無以安人。咨爾藩鎮方州。列辟連
帥。所宜戡翦大憝。永康兆人。其勠力一心。以副朕意。應諸
道準勅赴蔡州許州將士等。皆竭忠誠。盡心奉國。並懷感
激。叶力勤王。若能梟斬少誠者。亦準前例官賞。策勳之典。
朕所必行。如少誠平後。應赴行營將士。超三資改官。其賞
物節級當續有處分。其將士月糧。在後迴給家口。宣示中
外。咸令知悉。
軍健逋欠牒送本司詔
應是功臣。先有明勅。或有抵犯。令送本司。不令府縣官吏。
擅有笞撻。自今巳後。諸軍功臣官健。或因買賣諸色。逋欠
官錢。延時不納。宜牒送本軍徵收送納。如不䟽理收索。即
具狀奏聞。
停正衙奏事詔
朕方勵精庶政。博求嘉言。比者百官正衙奏事。至有多時
者。公卿庶僚。屬當寒暑。為弊亦深。在於朕懷。豈謂優禮。自
今勿正衙奏事。如陳奏者。宜詣延英門請對。
恤水災詔
朕獲主兆人。以臨方夏。憂勤於政。思底康寧。然而理化未
孚。水旱為沴。或傷壞廬舍。漂損田疇。朕為人父母。用切於
衷。其諸道應遭水損州縣。令委本道觀察使速具條䟽聞
奏。當有處分。
聽納青苗錢詔
京畿諸縣百姓。應今歲青苗錢。其中有便於納粟者。計約
時估價納之。如便於納錢。不便於納粟者。宜聽。委京兆府
專督其務。如縣令及主吏壅命者。懲罰有差。國家經計。當
有儲蓄。百姓徵賦。深可優矜。所期便人。亦冀均濟。咨爾長
吏。宜悉朕懷。
祔獻祖懿祖於興聖廟詔
國之大事。式在於明禋。王者孝饗。莫重於殷祭。所以尊祖
而正昭穆也。朕承列聖之休德。荷上天之睠命。虔奉牲幣
二十五年。永惟宗廟之位。禘嘗之序。夙夜祗慄。不敢自專。
是用延訪公卿。稽參古禮。博考羣議。至於再三。敬以令辰
奉遷獻祖宣皇帝神主懿祖光皇帝神主。祔於德明興聖
皇帝廟。太祖景皇帝正東向之位。宜令所司備禮。務極精
嚴。祗肅祀典。載深感惕。咨爾中外。宜悉朕懷。
遣宰臣告廟詔
奉遷獻祖懿祖神主。正太祖景皇帝東向之位。虔告之禮。
當任重臣。宜令檢校司空平章事杜佑攝太尉告太清宮。
門下侍郎平章事崔損攝太尉告太廟。
亢旱令諸司錄囚詔
京師近郊。時雨未洽。慮囹圄冤滯。致傷和氣。是用軫於朕
心。其御史臺大理寺及京兆府等諸司繫囚。中書門下與
有司亟議。條理冤滯以聞。
免京畿積欠詔
去夏迄秋。頗愆時雨。京畿諸縣。稼穡不登。朕用軫慮。愧為
父母。今宿麥未收。其逋租宿貸六十五萬貫石。宜蠲除之。
禮化之本。繫乎京師。副朕憂人。屬於長吏。宜勉務農桑。各
安生業。以諭朕懷。
流崔河圖崖州詔
崔河圖思過之地。不能身。既再抵國章。當從放逐。宜長
流崖州。
授孔述睿太子侍讀詔
卿懷伊摯匡時之道。有廣成嘉遁之風。養素邱園。屢辭命
秩。朕欲峒山問道。渭水求師。亦何必堅務勞謙。固求退讓。
無違朕命。且啟乃心。
答孔述睿辭官詔
朕以卿德重朝端。行敦風俗。不言之教。所賴攸深。未依來
請。想宜悉也。
起復張重政詔
前昭義軍泗州行營衙前兵馬使太中大夫試太子賓客
兼監察御史張重政。門有勳力。性推義勇。夙聞克家之美。
常稱撫衆之才。近者其父初亡。羣小扇惑。誘以奇計。俾執
軍麾。而重政與其母兄。號泣固拒。遂全懇願。奔告元戎。不
為利回。成其先志。於家為孝子。在國為忠臣。軍政乂安。行
義昭著。念茲名節。感歎良深。宜洽恩榮。俾宏激勸。禮無避
於金革。理當由於權奪。戎章憲府。式示兼崇。可起復雲麾
將軍守金吾衞大將軍員外置同正員檢校太子詹事兼
御史中丞。仍委淮南節度使與要職事任使。
封張重政母魯國太夫人詔
張重政母高平郡夫人徐氏。族茂姻閥。行表柔明。懷正家
之美。有擇鄰之識。頃當變故。曾不詭隨。保其門宗。訓成忠
孝。雖圖史所載。何以加之。念其令子。巳申獎用。特彰母儀
之德。俾崇封國之榮。可封魯國太夫人。
允權德輿請緣遷祔令子弟營護奏手詔
省所奏。請遷祔事。具悉。卿移孝為忠。嘗竭弼諧之志。慎終
追遠。每增霜露之思。無忘在公。載陳誠懇。眷言倚屬。嘉歎
良深。所請令子弟專往營護。允依來奏。想宜知悉。春暖。卿
比平安好。遣書。指不多及。二月十五日。
令郊廟從行官吏等自備食物詔
十一月八日有事於南郊太廟。行從官吏將士等。一切並
令自備食物。其諸司先無公者。以本司闕職物充。其王
府官度支量給廩物。其儀仗禮物。並仰御史撙節處分。
卹葬邢士倫母子詔
子育黎元。未能禁暴。在予之責。用軫於懷。宜輟常膳五百
千文。充葬士倫母子。其父既衰耄。至無所歸。良深矜念。委
京兆尹厚加存恤。
答王真進道德經論兵要義手詔
尚璀至。省所陳獻。具悉。卿職在藩條。誠存裨補。本乎道德
之旨。參以理化之源。用究元微。有茲述作。省閱之際。嘉歎
良深。秋涼。卿比平安好。遣書。指不多及。
御望春樓誓師詔
嗚呼。東鄙之警。事非獲巳。唯爾將校羣士。各以忠節。勤於
王家。南赴蜀門。西定涇壘。甲冑不解。瘡痍未平。今載用爾
分鎮於周鄭之郊。敬聽明命。夫王者之師。有征無戰。稽諸
理道。用正邦國。宜勵乃戈甲。保固城池。以德和人。以義制
事。將備其侵軼。不用越境攻取。戢而後動。可謂正矣。今外
夷來庭。方春生植。品物資始。農桑是時。俾爾將士。暴露中
野。我心痛悼。鬱如焚灼。嗟爾有衆。其悉予懷。
遺詔
朕承八聖之休德。荷上天之眷祐。嗣守丕訓。不敢荒寧。賴
宗廟之靈。羣后之力。戡定大難。以康兆人。嚴恭寅畏。二十
有七載。今天命降疾。不興不寤。是用審訓。宜聽朕言。皇太
子誦。元良繼明。睿哲齊聖。孝友和惠。恭敬溫文。必能覲祖
宗之耿光。紹邦家之大業。宜於柩前即皇帝位。嗚呼。朕常
奉聖祖元元清淨之教。勵精至德。保合太和。每忘己以愛
人。豈嘉生而惡死。咨爾將相卿士。方伯連帥。其敬保元子。
永綏萬邦。各有叶心。同底於道。無廢我高祖太宗之休命。
諸道節度使觀察防禦等使及諸州刺史等。膺鎮守之任。
有軍旅之事。所寄尤重。不可暫曠。不須赴哀。以日易月之
制。宜遵舊典。文武官等。朝晡哭臨。十五舉音。朕每覽漢史。
至孝文薄葬之詔。未嘗不歎息嘉尚。緬慕其風。園陵制度。
務從儉約。百辟卿士。孝子忠臣。送往事居。無違朕意。
