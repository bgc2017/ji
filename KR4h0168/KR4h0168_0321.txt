欽定全唐文卷三百二十一
李華(八)
故翰林學士李君墓誌銘
嗚呼。姑孰東南。青山北址。有唐高士李白之墓。嗚呼哀哉。
夫仁以安物。公其懋焉。義以濟難。公其志焉。識以辯理。公
其博焉。文以宣志。公其懿焉。宜其上為王師。下為伯友。年
六十有二不偶。賦臨終歌而卒。悲夫。聖以立德。賢以立言。
道以恆世。言以經俗。雖曰死矣。吾不謂其兦之也。有子曰
伯禽天然。長能持。幼能辯。數梯公之德。必將大其名也已
矣。銘曰。立德謂聖。立言謂賢。嗟君之道。奇於人而侔於天。
哀哉。
著作郎贈祕書少監權君墓表
君姓權氏。諱皋。字士繇。天水人。苻秦尚書僕射翼之後。世
為著姓。祖某。某官。父某。某官。咸有令德。君既冠。進士及第。
試臨清尉。時節將兼本道使籍君高名。表為薊縣尉。充判
官。無何。主將以逆節露。君乃詐死。扶親涉江。既免禍累。知
機其神。先帝聞而歎之。除評事御史。方議大用。屬太夫人
病危。將侍奉憂勞。因中痼疾。無何。太夫人終。君泣血三年。
厥疾用加。服除。遷起居舍人著作郎。大歷元年四月某日。
不幸逝於丹徒。因殯焉。享齡四十二。嗚呼。識者慟哭。聞者
痛心。君有大節不可奪。大名不可掩。大才不可及。大行不
可名。天與之仁。不與之年。哀哉。自開元天寶以來。高名下
位。華方疾。不能備舉。然所憶者。曰河南元君德秀。元終十
年而南陽張君有略。張沒二年而君夭。元之志如其道德。
張之行如其經術。君之才如其聲望。人倫其瘁乎。公素與
昌黎韓幼深京兆王鎮卿洎華友善。韓評君曰可以為宰
輔。王評君曰可以為師保。華評君曰可以分天下之善惡。
一人而已矣。夫人隴西李氏。仁賢。有一子某。生七年矣。哀
禮成人。嗚呼。有後哉。朝廷贈君以祕書少監。悼賢也。華因
病風。扶曳而往哭之。嘗聞師乙之言曰。溫良而能斷者宜
歌齊。權君可謂溫良而能斷者也。故為齊風。表君之墓云。
忠於而國。孝於而家。潔而不滓。瑜而不瑕。仁胡不壽。為善
者何。君不幸耶。時不幸耶。
太子少師崔公墓誌銘
聖唐祖宗重光。丕變萬國。元宗肅宗今上三后繼明。格於
上下。其輔弻之臣曰趙公。奉先少師之訓。有大功於王室。
少師諱景晊。字某。清河東武城人也。惟成於姜水。氏曰有
呂。德莫厚乎粒蒸人。大庭之烈也。勳莫盛乎除暴虎。尚父
之明也。讓莫大乎推社稷。季子之高也。丁公之元子曰季。
克讓。乞歸老於崔氏。宜乎其盛也。八代祖元孫。宋度支郎
中。以忠烈見危致命。夫人攜二子亮敬默依夫人之黨。挺
志羇孤之中。安親危窘之際。亮即公七代祖也。八為尚書。
一為僕射。孫肇師。官至中書侍郎。元子北齊安州總管府
掾諱道淹。公之曾祖也。生萬年主簿臨洺令諱方騫。公之
大父也。生武功主簿贈吏部尚書諱貞固。公之考也。郎中
殉王事。僕射利生人。中書之名望。安州之道德。臨洺之愛
人。武功之體道。荀淑以盛德及子。陳寔以素風及孫。誠哉
吾聞其語矣。今見其人也。公孩抱太夫人終。童幼武功府
君逝。根於至性。毀過乎哀。鄉黨憐之。皆曰純孝。既除喪。外
從禮訓。內積憂慕。啜菽飲水。勵志讀書。誦無遺文。釋無遁
義。皆一覽也。年十七。與親兄晙同舉明經。調補梁州南鄭
尉。轉蜀州晉原尉。前後使臣表公第一。遷大理評事。親累
貶利州葭萌丞。歷梓州鹽亭丞。樂天知命。貞獨自晦。君子
哉。改晉州司法參軍。政尤一道。刺史按察使皆以上聞。充
河東軍支使。畢尚書構為連帥也。假公判官。仁者悅。不仁
者懼。遘厲終於官舍。春秋四十。權厝於邙山元元廟西北
原。識與不識。罔不相弔。時人之安放。後人之不幸。夫人滎
陽鄭氏。皇朝兵部郎中衞州長史元昇之女。吏部侍郎平
章事愔之妹。終京兆崇賢里。權殯於長安東南杜陵原。夫
人鞙佩紛燧。以寧顏色。(闕)澄羃酒。以奉蒸嘗。輔佐君子。黔
婁之室也。撫導賢允。孟軻之母也。內訓傾謝。婦儀無師。嗚
呼哀哉。大歷四年。龜筮從吉。嗣子圓。尚書右僕射趙國公。
哀奉先少師夫人之裳帷。合祔於河南北邙山某原。禮也。
趙公初為益州刺史。屬逆羯內向。天下兵起。至尊出長安
避狄。未有岐下之都。因奉表上迎。保寧聖德。遷為中書令。
翼大明。復天下。肅宗申養。元宗申慈。趙公之宣力也。事今
上鎮揚州。為吏部尚書左僕射。崔氏之門。公盡善哉。洪河
在北。清洛在南。二室之下。邙原高起。是地也。是宜君子幽
宅寧於斯。永保子孫昌於斯。其文曰。
翼翼孝嗣。銜哀不言。祗感永思。常試討論。齊為霸國。鄭甸(
闕)姬姜協德。貽慶後昆。在昔貞烈。爰有魏嶼。(疑)播遷建都。
公將南轅。造舟人便。開漕利源。宜有令允。中書玉振。安州
榮道。臨洺體順。尚書葆光。公以德鎮。既輸典刑。亦清維晉。
天不我遺。時將疇師。夫人之德。柔善有則。鼓鐘于宮。聞于
四國。從夫訓子。天下是式。不及劬勞。趙公罔極。克誕趙公。
蓼莪孝思。奉若先訓。其貴如斯。今日之祿。先人之慈。保寧
幽宅。天地無期。
揚州司馬李公墓誌銘
公諱并。字某。趙郡高邑人也。在昔咎繇謨明。元元道德。武
安之功。秦人息甲。廣武之略。淮陰東面。魏則中書為藎臣。
齊則常侍參佐命。左丞聲動鄰邦。著明喆於周隋。水部才
冠時倫。資訓迪於忠孝。國朝則蒲州之仁政。趙州之懿德。
趙州生晉陽尉諱希遠。道崇位卑。鍾慶身後。官婚人物。為
山東上族。五百餘年矣。公少孤。以經明行修登第。直崇文
館。授雍邱尉。屬國家升中泰山。縣當馳道。徵責萬計。臨事
無違。居至卑而不折。當大務而不撓。外兄許公蘇尚書頲。
特親重之。秩滿。考六經。覽㣥書。手抄二百卷。觀其大義。歷
交城尉。無何。丁內艱。柴毀終禮。授榆次尉。裴尚書伷先為
太原尹。廉察河東。引公在幕。賢者知勸。不仁者懼。既而從
調。朝廷詔有司精求令長。公以崇璧之姿。鐘彝之重。屈為
蕭令。邑臨古汴之衝。每歲為害。公因租之集。兩稅一石。置
於水濱。治之為防。水不敗稼。蕭人賴之。徐方歌之。則政之
利人。餘可知也。選授太原府法曹參軍事。大都阜殷。嚚訟
填積。公鏡其詐實。皆叶厥中。太原國之北門。枕扼夷夏。屬
狂胡首亂。悉眾來攻。公撫弦登陴。左右軍師。完城池。潰凶
醜。有力焉。詔加朝散大夫。遷太子洗馬。拜右諭德。進階正
議大夫。東宮圖書兦逸。有司命公留北部蒐訪焉。淮南節
度故相崔尚書圓表公為揚州右司馬。(世系表作左司馬)將任以
州政。方祖道。遘厲而終。享年六十六。廣德二年六月十三
日也。長子規。前刑部員外郎兼侍御史。次子覲。故沂州沂
水縣丞。次子覿。故太原府榆次縣尉。次子峴。前汾州平遙
縣丞。幼子觀。前左監門衞率府兵曹參軍事(世系表稱長
子峴廬江令次子規壽州刺史三子覲四子覿幼子觀官
閥不同次序亦異)泣血茹悲。哀號萬里。求仁者之助。於江湖奉迎
裳帷。於太原歸安洛汭。禮罔不備。某年月日。窆於某原。禮
也。規有公遺風。國之才臣。嘗為晉州。吏職中外。宣力王室。
聞於天下。公其不兦矣。公有文有武。簡而能肅。不伐其勞。
推其美於人。神明質高。嶷如山阜。味道於老莊。還性於禪
慧。每涉危必免。阽患無傷。冥然禮順。
疑若靈助。蓋德之所至者也。嗚呼。位不尊。壽不遐。時耶命
耶。華於公諸從鴈行。為公所知。感規之孝。祗述盛烈。以慰
諸孤之心。其銘曰。
貴為侯伯。來日赫赫。百夫之特。所稱者德。神錫純嘏。道無
違者。淮南鎮揚。為右司馬。嘗莅蕭人。蕭人以淳。嘗掾太原。
功宣北藩。艾綬銀章。大夫之尊。春秋匪懈。榮於寢門。宜其
永世。天胡降戾。仁而有子。哀號萬里。維嵩之隅。維汾之涘。
我卜我筮。壽宮修止。與天無期。寧極於斯。子孫百代。拜手
於斯。
唐丞相故太保贈太師韓國公苗公墓誌銘
永泰元年四月戊子。唐舊相太保韓國公薨。天子輟朝。㣥
臣出次。五月壬午。贈太師。七月丙子。詔使中謁者莅祭。京
兆少尹護喪。龍旗輤車。鹵簿哀導。加於一等。園塋封樹。碑
版垂後。盛於當朝。葬我韓國公。夫人名本於宏才。非此運
不揚元勳。出於忠烈萬死之中。登諸日月九天之上。乾坤
閉而復闢。鈞軸折而再駕。故肅宗皇帝於行在見公曰。欲
求良弻。其在茲乎。公諱晉卿。字元輔。上黨壺關人。祖襲夔。
贈太子太師。父殆庶。贈禮部尚書。公成童好學。弱冠工文。
二登甲科。三入高等。始自郡邑臺省之任。終乎廊廟台輔
之器。至於牧四郡。使四道。在人為政之絕跡。於公能事之
常格。故不足敘。天寶之末。胡羯亂常。公身在陷穽。心圖遼
廓。謁至尊於幕殿。議大計於轅門。天子壯之。拜為左相。公
於時與兵部尚書汾陽郡王經略大業。翊贊中興。公撫於
內。汾陽營於外。克二京。復九廟。尊先帝。返上皇。公之功也。
乾元二年。元凶授首。陳希烈等四十八人議在殊死。公抗
疏上論。以四方猶虞。罪當寬宥。三司質定。其事不行。於戲。
慶緒之誅也。不用公議。使有思明之難。朝議之減。復行公
計。果令天下大安。仁人之言。不可已矣。上元二年。元宗升
遐。詔公攝政。肅宗違代。令公當國。道合君臣。時契雲龍於
二主。功高宇宙。德鍾社稷於一身。夫平計之。勃安之。總有
平勃之勛。伊攝之。霍立之。再當伊霍之任。人臣貴極。今古
罕儔。公晚嬰衰疾。屬辭樞務。遂得特紆聖眷。俯降臣禮。赤
墀之下。杖策來朝。宣室之中。肩輿入見。此則明主上德而
屈體。忠臣感恩而忘形。君臣之間。斯為盛矣。無何。有詔冊
授太保。軍國大務。仍咨訪焉。公至和為心。太素為體。以虛
舟應物。世累不能干其神。以公器濟時。江海不能開其慮。
故軒裳鐘鼎。於我如浮雲。大位遐年。在生為逆旅。享年七
十有七。歷仕二十有四。順如也。夫人韓國夫人博陵崔氏。
詩書之門。金玉其度。先公而歿。今則祔焉。嗣子發丕堅粲
垂向呂稷望咸等。並強學懿文。保家繼代。忠足以勵行。孝
足以揚名。敘德立銘。願昭先烈。掌文之客。敢忘大猷。其詞
曰。
有唐宗臣。為國元老。清明淳粹。全德體道。磊落臣節。深沈
廟謨。智能逃難。忠則忘軀。幽薊弄兵。咸秦振蕩。舉族南棄。
拔身北嚮。一見先皇。其言甚壯。指麾籌畫。爰立作相。天地
反正。蒼生之望。伊昔南狩。衣冠下從。三司獻議。萬乘將同。
諫書一出。天下稱公。二聖登遐。萬方是荷。聖皇在闇。務輟
宸坐。稱政臨朝。非公不可。彼蒼不仁。殲我鼎臣。天歸說夢。
嶽降申神。嵯峨碑版。突兀封樹。嗚呼。相國韓公之墓。
故相國兵部尚書梁國公李峴傳
梁國公諱峴。字某。其先隴西人。曾祖曰吳王。太宗愛子也。
父曰信安郡王。元宗之大臣。肅宗之軍佐也。公年二十。學
道於大智禪師。志深行苦。禪師謂曰。汝當為國家陳力。緣
不在此也。自太子通事舍人五遷為魏州刺史。化行河朔。
再遷為京兆尹。歲大水。至尊幸溫湯。每冬為恆。畿輔進奉
萬計。公止府縣無所獻。上知其簡亮。益以重之。甸服千里。
饑不為害。忠矣哉。權臣所排。出守零陵。再遷御史中丞荊
州等五道副元帥。徵為宗正卿鳳翔太守。時兵荒之後。兩
京未復。公為政。人不勞而公賦足。智矣哉。除尚書左丞禮
部尚書御史大夫兼京兆尹。公明賞罰而隱人過。下吏不
逮。上延威伸。令引自謝。責而慰安之。推德及人。剛柔皆化。
仁矣哉。平訟獄刑。察以人情。斷以古義。正詞匡上。直法伸
下。明矣哉。遷吏部尚書平章事。以正直進。以正直退。貶蜀
州刺史。遷為御史大夫兼江陵尹節度觀察使。入為禮部
尚書宗正卿。加黃門侍郎平章事。以道事君。不可則止。可
謂大臣歟。行垂益之道。事堯舜之君。公志不申。元元失望。
除太子詹事。又歷御史大夫禮部尚書。遷吏部。領遷(當作
選)江西。改兵部。復命至南陽。詔兼衢州刺史。一州之人。如
得父母。永泰二年八月。薨於衢州。一州之人。如絕乳育。天
地痛心。朝廷悲懷。贈太子少師。諡曰某。兵部尚書少師。同
先父之職。國家孝治。追其世德乎。周之興也。內有周召。外
有伯禽康叔。漢之盛也。東平入輔。聖德巍巍。公為股肱。衞
侯
之哭柳莊曰。非寡人之臣。社稷之臣也。公可謂社稷之臣
歟。夫子稱閔子騫曰。孝哉閔子騫。稱史魚曰。直哉史魚。宣
盛德者。一言蔽之。與公遊者。詠公之德曰。柱石天下。儀刑
縉紳。宋韓房後。惟公一人。公享年五十五。伯兄峘。戶部尚
書。統江淮。嘗與公並為御史大夫。及公之逝。伯季同齒。哀
哉。仲兄嶧。戶部尚書散騎常侍。一門親賢。繼美畢榮。盛矣
哉。公嗣子大理司直孝孫。孤女范陽盧浩妻。哀有餘禮。孝
因其心。孝矣哉。哀奉世父尚書公之裳帷。自信安歸於上
都。跣行號哭三千餘里。以大歷二年某月日。窆於某原。禮
也。夫人河南獨孤氏祔焉。夫人某官某之女。以才淑禮法。
聞於邦族。公為茂德。崇勳之後。享大名尊位。有令兄弟。有
賢夫人。有孝男。有孝女。全美如是。雖古烈無之。
李夫人傳
夫人趙郡李氏。諱某。字某。號惠日。自後魏義豐懿公璨。七
代至明經君元福。道義德禮。歸於一門。魏史所謂事親孝
謹。風度審正是也。年十三。歸於貴鄉丞范陽盧公善觀。姑
崔夫人。待子婦甚嚴。年高多疾。自未人奉養。體氣日和。姑
視夫人。愛子如也。夫人奉養姑。慈親如也。撫下掩其小過。
因而誨之。則大過無從生矣。姑怒責幼賤。夫人則跪請曰。
此誠違教。尊宜降責。新婦不安。請引外懲恥。既而輕罰復
命。姑或未厭。則曰。責誠未塞。伏以尊慈。恐他日追憐。傷尊
之心。崔夫人撫而笑曰。李新婦不唯安吾。兼變吾性。自是
委以家政。其柔明婉敏。皆此類也。盧公為宕州司法參軍。
夫人隨之官。西南羌戎。不知長幼之別。夫人威儀敬順。聞
於殊俗。羌戎化焉。太夫人因疾喪明。夫人奉衣則安。奉膳
則飽。每曰。此女在側。吾忘失明。及居憂。泣血三年。終身銜
戚。讀論語詩書禮傳。古史箴頌。近世詞賦。合於雅者盡諷
之。善鼓琴。幽閒自娛志。普門之教。肸蠁符應。六姻孤幼。歸
夫人者。如不孤焉。開元元年終。春秋五十。無子。有女一人。
孝慈明惠。如夫人之德。歸於安邑令趙郡李公。遺孤檢校
吏部員外華。不及逮事。感慕罔極。聞於外家。十不存一。哀
書大略。敢告史官。
德先生誄
或問曰。德先生者奚氏。余曰。南陽張姓。有略其名。維之其
字也。或曰。與古誰倫。可以簉七十子乎。余曰。七十子或賢
或恆人。方於賢。原憲宓不齊其比也。或曰。大哉。余曰。七十
子親聖人之道者也。維之追聖人之道者也。七十子得聖
人疆畛之際。維之得聖人衣冠之潤。向使獲親聖人。則鱗
差耕雍也。或曰。何咎而瞽。余曰。聖賢偕時。故春秋之亂。冉
耕惡疾。左邱明卜商皆瞽。聖如夫子。失司寇。饑於陳蔡。忠
如萇宏。謀尊王室而戮死。君子道消。故仁賢窮。維之鄰道
昌黎韓極。亦以德聞。與維之同病。不幸二子不以病為僉
而喪中明者也。或曰。夫如是。得無誄之。余誄之曰。神胡病
後之人。而奪先生。噫嘻。哀夫德甫。余將疇兄。
弔古戰場文
浩浩乎平沙無垠。夐不見人。河水縈帶。㣥山糺紛。黯兮慘
悴。風悲日曛。蓬斷草枯。凜若霜晨。鳥飛不下。獸挺兦㣥。亭
長告予曰。此古戰場也。嘗覆三軍。往往鬼哭。天陰則聞。傷
心哉。秦歟漢歟。將近代歟。吾聞夫齊魏徭戍。荊韓召募。萬
里奔走。連年暴露。沙草晨牧。河冰夜渡。地闊天長。不知歸
路。寄身鋒刃。腷臆誰愬。秦漢而還。多事四夷。中州耗斁。無
世無之。古稱戎夏。不抗王師。文教失宣。武臣用奇。奇兵有
異於仁義。王道迂闊而莫為。嗚呼噫嘻。吾想夫北風振漠。
胡兵伺便。主將驕敵。期門受戰。野豎旌旗。川迴組練。法重
心駭。威尊命賤。利鏃穿骨。驚沙入面。主客相搏。山川震眩。
聲折江河。勢崩雷電。至若窮陰凝閉。凜冽海隅。積雪沒脛。
堅冰在鬚。鷙鳥休巢。征馬踟[:#AS-876F:⿰⻊⿸广⿰豆寸]。繒纊無溫。墮指裂膚。當此
苦寒。天假強胡。憑陵殺氣。以相翦屠。徑截輜重。橫攻士卒。
都尉新降。將軍復沒。屍踣巨港之岸。血滿長城之窟。無貴
無賤。同為枯骨。可勝言哉。鼓衰兮力竭。矢盡兮弦絕。白刃
交兮寶刀折。兩軍蹙兮生死決。降矣哉。終身夷狄。戰矣哉。
暴骨沙礫。鳥無聲兮山寂寂。夜正長兮風淅淅。魂魄結兮
天沈沈。鬼神聚兮雲羃羃。日光寒兮草短。月色苦兮霜白。
傷心慘目。有如是耶。吾聞之。牧用趙卒。大破林胡。開地千
里。遁逃匈奴。漢傾天下。財殫力痡。任人而已。其在多乎。周
逐玁狁。北至太原。既城朔方。全師而還。飲至策勳。和樂且
閒。穆穆棣棣。君臣之間。秦起長城。竟海為關。荼毒生民。萬
里朱殷。漢擊匈奴。雖得陰山。枕骸遍埜。功不補患。蒼蒼蒸
民。誰無父母。提攜捧負。畏其不壽。誰無兄弟。如足如手。誰
無夫婦。如賓如友。生也何恩。殺之何咎。其存其歿。家莫聞
知。人或有言。將信將疑。悁悁心目。寤寐見之。布奠傾觴。哭
望天涯。天地為愁。草木悽悲。弔祭不至。精魂無依。必有凶
年。人其流離。嗚呼噫嘻。時耶命耶。從古如斯。為之奈何。守
在四夷。
祭劉評事兄文
維乾元二年歲次己亥六月乙未朔三日丁酉。趙郡李華。
祭於劉三兄之靈。惟兄高韻曠度。拔於時倫。德契中和。道
符深仁。泉明其照。情性其文。疎近無二。心冥則親。雅敦名
教。素遠權利。夷險一節。通塞一致。有時不適。與道偕醉。跡
隨沈浮。量混同異。白雲何遠。清風自至。人或知兄。王佐之
器。豈人無福。而兄夭年。浙東幕庭。喪此一賢。識與不識。辛
酸泫然。秦失五羖。舂不相杵。清標高志。行乃動主。繄我夫
子。列在中士。職無所統。談笑而已。居室言善。感於千里。綿
江越湖。掩涕相視。追懷晨夜。道則同謨。定交梁國。周旋兩
都。更相默喜。吾道不孤。契闊艱難。誰榮誰枯。良願再諧。握
手東吳。羇旅情倍。天倫豈殊。去歲季冬。將膺使檄。累辱來
召。陵江挂席。持酒歡酣。憂懷頓釋。攜手終日。晤言竟夕。無
食不均。無衣不易。題序申餞。情深義激。贈言綢繆。寵我行
役。涉泗而還。遽承遘癘。猶復垂念。尺書相繼。將慶有瘳。俄
哀永逝。萎我盛德。天胡不惠。嗚呼痛哉。華江濱憔悴。風溼
所侵。疾不果問。喪不果臨。無由執紼。從茲破琴。異鄉之慟。
於此何心。不言少別。便為古今。嗚呼痛哉。光烈幕府。親兄
重兄。恩深撫孤。義感平生。臨弔盡哀。行路涕零。躬護喪事。
推以信誠。古風復存。今見哀榮。嗚呼痛哉。孀妻晝哭。弱子
縗絰。蕭蕭旅塋。空對江月。想像遊處。心乎鬱結。羽毛相依。
忍此凋缺。寢門之悲。悽斷吳越。蘇門朗嘯。於此長絕。泣戒
將命。往申微醊。此如不祭。祗益酸咽。兄性與道合。棲心福
庭。故於是奠。不列葷腥。願垂惠照。以濟幽靈。值佛開法。長
為弟兄。素心惟此。敢告冥冥。尚享。
祭蕭穎士文
維乾元三年二月十日。孤子趙郡李華。以清酌之奠。敬祭
於兦友故揚州功曹蘭陵蕭公之靈。嗚呼茂挺。平生相知。
情體如一。歲月之別。俄成古今。天乎喪予。此痛何極。華舋
罰深重。艱難所鍾。殊方永慕。觸目號裂。途窮易感。況哭故
人。以足下才為挺生。名蓋天下。道孤命屈。淪阨終身。避亂
全絜忠也。冒危遷祔孝也。有王佐之才。先師之訓。而歿於
道路。何負於天乎。痛哉。華疇昔之歲。幸忝周旋。足下不棄
愚劣。一言契合。古稱管鮑。今則蕭李。有過必規。無文不講。
知名當世。實類無人。循環往復。何日忘此。存實等泣血千
里。羇旅相依。聞其一哀。心骨皆斷。夫痛之至者。言不能宣。
雖欲寄詞。祗益填塞。茂挺君其降靈。尚享。
祭劉左丞文
維年月日。左補闕趙郡李華。謹奉清酌微奠。祭於故國子
祭酒劉十六兄之靈。痛矣夫。時方刑措。誼傅長沙。運丁中
興。衍廢於家。命與道乖。末如之何。先師微言。行已堙塞。續
儒濟德。俾世為則。專門繼起。人用不惑。季孟叔仲。並華於
國。文傾遷固。理破楊墨。濁斯渾清。曲莫容直。孤玉沈韻。高
鴻墜翼。疇昔之年。逆虜悖天。帝命西平。董戎於關。上宰姦
回。蔽明怙權。沮以監撫。海內飜然。督哥舒將。盍不速轅。兄
在西陲。飛章上言。喻古引今。易兦為存。時憚姦邪。不聞帝
閽。文武房公。慷慨獨論。迎吠狺狺。竟寢斯文。華忝諫官。亦
嘗披肝。千里同氣。寤寐永歎。請受監牧。請鎮豐安。乞固上
黨。乞備太原。心竭犬馬。事屈㣥頑。哥舒表華。掌記轅門。明
明仁兄。紹介三軍。舉族在此。懼為禍原。竟迫方寸。孤天負
恩。聖朝孝理。未忍行戮。爰詔三司。伏念哀鞫。網脫烏鳥。恩
開桎梏。實賴仁人。再春枯木。房公介然。明華於朝。兄志提
挈。出泥登霄。言於宰司。大啟學徒。陳沈洎華。可備師儒。堂
堂昌言。光我囚拘。褚中不行。何日忘諸。功曹垂侍。恩比天
倫。手足是比。枯榮一人。友愛惟深。憐眷益親。艱阨流離。存[●
]永分。冀遊門閫。以慰酸辛。誰謂凋落。今惟二人。嗚呼哀
哉。弟參邦憲。兄鎮海夷。誰云存歿。共彼有期。謂天無親。胡
與善違。孺子攀號。遠奉裳帷。季氏呼天。割我四支。平生故
人。橫涕交頤。寄窆空原。時迨興師。官尊地偏。禮不成儀。回
望舊邦。素車遲遲。潯陽地古。舉目悽悲。執紼流慟。誰堪此
時。余生易感。況已衰羸。泣薦潢汙。魂兮臨之。尚饗。
祭兦友張五兄文
維永泰二年歲次庚午正月某朔日。趙郡李華。謹遣從姪
詹事府丞廉。以茶乳疏果之奠。敬祭於兦友張五兄博士
之靈。嗚呼痛哉。先生之終。人倫不幸。況乎小子。最飽道風。
何悲如之。先生以道為貴。以德為富。以樂天知命為壽。則
非其道而貴者賤也。非其德而富者貧也。不樂天不知命
而壽者夭也。然先生道貴德富。加以樂天知命之壽。固無
恨矣。所痛者。仁而無後。天道何以為善與。神理何以為正
直。滔滔江水。此慟何窮。嗚呼哀哉。華殘年衰病。足不履地。
撫膺而哭。欲往無由。千里申奠。不任酸咽。仁兄先生。俯鑒
悲懷。尚享。
