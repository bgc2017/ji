欽定全唐文卷八百十
司空圖(四)
太尉瑯琊王公河中生祠碑
臣伏念天人之慶。靜則統和於天化。動則保定於中興。莫
不肇擁元符。已濟昭登之德。旁徵幽契。亦伸叶佐之能。內
著彌綸。外宣風績。克延休命。共贊昌期。雖復地輔登皇。星
樞延聖。八極柱斷鼇之表。百靈趨駕象之塵。信謂元方。猶
勤致乂。至若錫戈祚土。賜履專征。止圖九合之威。亦賴五
臣之佐。况頃者運屬履危。時當戡難。㝢縣尚搖於坱軌。蜫
蚊方駭於沸騰。欲拯橫流。是資傑出。漢庭劍履。名臣之禮
秩皆優。烟閣丹青。上將之風稜如在。我國家之御歷也。厚
恢周德。寬富殷人。蕩千古而獨駕雄圖。掩八紘而同開壽
域。宏材構廈。常扶不拔之基。獷俗傾風。盡仰昇平之化。皇
帝明融睿作。剛體乾行。深研不測之機。廣被無私之照。常
經多難。時亦濯征。掃氛沴於靈旗。碎缾罌於天斧。文思緯
俗。廓貞觀之英圖。神武定基。符開元之大業。克諧注意。本
在知臣。叶風力以陳謨。駕昆彭而騁績。克綏中外。保奉宗
祧。大順二年月日。首議陟明。累宣恩詔。以命河中節度使
王重盈加檢校太傅兼中書令。河汾蓄寶。閥閱資祥。代濟
賢豪。業傳詩禮。自標奇瑋。難藏豹蔚之姿。本俟遭逢。果振
螭蟠之舉。式膺妙簡。允著宏規。不有褒崇。孰明獎勸。且自
古英達致用。風範相殊。政則以理為先。化則以人為本。雖
或議參草昧。名列循良。集東觀之㣥儒。皆令贊像。推南山
之汗簡。盡使書勳。尚有間然。孰當全美。道之必合。聖亦罕
言。大易所謂窮神。不言而速。哲人所以垂訓。不令而從。蓋
率以身先。用如響應。公幼推至性。動必有方。色養不違。友
于兼備。在閨庭而惟謹。處鄉里而無尢。衞公靖幼實師儒。
寧妨勇烈。英公勣貴能事長。果保宗良。是乃化己行于人
子也。且移孝資忠。自家移國。信風行而草偃。若傳命于置
郵。故亂離以前。委寄即重。效彰理劇。誠著讓夷。課實最於
西河。榮遂臨于分陝。車未及境。寇已陷城。僵仆如邱。烟埃
翳日。公乃唱大順。振義聲。招葺逋逃。撫循瘡痏。誅榛薙梗。
漸闢樂郊。撲魅驅狸。潛消沴氣。檄馳東夏。饋賑西師。四海
搖心。盡攝鯨吞之勢。重關失險。獨當豕突之衝。壯我金湯。
剖其牙角。實挫滔天之暴。非徒捍境之勤。大寇既逃。鄰封
共慶。遽求罷任。本切歸寧。堅避成功。益彰傑操。是乃化己
行於人臣也。且䘏刑育物。往哲至論。於兵法之中。亦叶道
家之理。雖戰同九地。或於危地爭先。術用八方。乃以生門
為上。勿輕士類。方保眾心。盛衰之由。寬猛可驗。雄名震敵。
忌唯在於殺降。隆德傳家。慶本延於慎獄。公明為照。意在
勝殘。深防巧詆之文。每用惟疑之典。或有狂妄。自掛網羅。
罪皆止于一身。恩必加於百口。神明洞感。福佑宜鍾。是乃
化巳行於宰守也。夫約己裕人。招懷必信。推誠體國。嫌釁
自平。公實寬宏。且無猜沮。每示坦夷之道。不行讒佞之言。
延納羈孤。優容僚吏。位雖益重。謙則惟光。泛愛皆周。親仁
每見。賓賢備禮。耆英盡綴於詞林。將略求材。劍戟自森於
武庫。况路當衝要。時犒師徒。使車旁午於軍中。將迎益至。
羽檄交馳於境上。談笑忘疲。志切匡扶。義惟尊戴。每承詔
命。若覲天顏。亦常因拜飛章。大集戎旅。誓堅金石。同報寵
光。保九重高枕之無憂。絕五夜甘泉之有警。內則頒宣朝
旨。外則鎮撫人心。竟用綏和。到今繄賴。是乃化巳行於藩
閫也。且將圖豐逸。必正本源。侈與驕期。莫能勝弊。儉唯德
固。乃不移風。苟曰聚人。必先濟物。公幼負四方之志。家無
一擲之資。意氣所傾。英豪共感。今則欲均公用。不樹私恩。
動有常規。賞無濫費。上勤時貢。下贍軍須。月未及於授衣。
士已忻於挾纊。農商競勸。役不奪時。關市薄征。肆無滯貨。
利每推於近盬。惠豈計於傷威。靡尚虛名。多仍舊制。雖風
亭月觀。不增遊翫之華。而城雉軍營。足壯藩方之氣。均能
勸勇。儉足養廉。誡滿持全。居豐處約。是乃化已行於閭里
也。率是五者。施于一方。薰為和氣。屢致嘉祥。故得疵癘不
生。豐登相繼。自竄渡河之獸。如驅避境之蝗。禮讓俱興。人
有恥格。征徭漸省。俗賴懽康。貨殖殷繁。井閭填咽。街無促
步。巷有安歌。壯千葉之威稜。冠三河之富盛。關防旦啟。誰
候鳴雞。徒侶宵行。罕聞吠犬。此蓋罔存小察。唯總大綱。用
宏寬簡之規。克贊雍熙之運。景福元年正月。上自將佐。下
逮緇黃。五郡聯屬。四封耆艾。共忻宏庇。請建生祠。牢讓累
陳。至誠難沮。五月日。都押衙錄事參軍又詣讓軍使特進
思猷。請奏別立碑紀。上亦俯從人願。有命微臣。伏以祀典
闕文。朝恩特允。雖或徵於近史。亦宜本於眾情。丞相仁傑
之撫疲羸。僕射元振之安夷夏。皆畱盛躅。孰繼美談。豈不
若峻峙在前。人皆仰望。洪流非遠。日可窺臨。所以別創祠
堂。嚴陳像設者。蓋皆蒙美利。并荷豐功。願申報德之誠。別
置表虔之所。且公抗衡右族。著籍本州。顯沂水之華宗。煥
晉陽之貴冑。盤聯日下。輝映關東。前修則家牒流芳。後嗣
則卿材森列。公先君勳華早振。政績頻彰。巳結義於鄉閭。
仍種恩於部伍。永言積慶。實異他門。况元昆頃鎮河潼。遠
推表則。仲弟鎮臨此地。惠愛斯人。季弟植性謙沖。宣勞宿
衞。次子今陝州相國能傳善教。大濟仁聲。長子瓘故蒞平
陽。季子瑤今為慈牧。并遵誥誡。皆稟廉明。諸子等庭列鐘[:#AS-FE7D:●
]
[:#AS-FBEC:●]林[:#AS-FBEC:●]大。笥傳組綬。靡忘
承家之訓。方滋視履之祥。而公又領蒲之初也。深自竄伏。
過於推奉。越人燻穴。蓋虐求賢。晉國乞盟。始聞定難。既抗
言而誓眾。方攬涕以登車。里巷相懽。風雲動色。宸衷夙注。
寵詔遽臨。致闔境之允洽。固本朝之是衞。况家豐光烈。治
陟殊尢。流寓安得不歸。士庶安得不感。且自漢儀重整。周
室甫寧。三畿則橫被隩區。九鼎則深盤王氣。山河益壯。日
月猶新。心膂連營。蓄雷霆於北落。股肱重鎮。寄柱石於東
門。允副分憂。合膺異渥。宜其恢宏棟宇。瞻奉威容。上顯聖
慈。下諧人欲。極當時之盛美。標抗古之殊榮。美矣哉。臣跡
本寓居。心非昧利。久懷贊激。竊聽謳謠。奉眷獎於絲綸。素
慙鴻筆。圖嘉庸於簡冊。先琢貞珉。方備
編修。敢辭紀述。銘云。
貞符奉我。誕命維唐。跨轢三古。牢籠萬方。雲蒸日煦。賮輦
琛航。基仁德厚。祚德逾昌。數有屯夷。時嬰否隔。海岳搖蕩。
人祇憤激。軒傒垂衣。舜勤舞戚。皆安寵利。宜䘏社稷。殷憂
將變。興運有開。涵濡動植。揮斥雲雷。地岌重正。天旋更恢。
疇庸乃睠。共致康哉。寶鼎傳銘。雄圖作固。儀形九牧。光昭
百度。威濟家聲。功寧國步。蒲人熙熙。是禱是祠。孰歌且舞。
童頂龐眉。何以祝之。祝公之福。險夷不渝。保是寵祿。何以
祝之。祝公之壽。左山右河。惟公克守。何以祝之。祝公讌喜。
公樂之人。如酒斯旨。何以祝之。祝公之安。公安可久。附眾
惟寬。公之報國。人亦報公。提嬰撫稚。必敬必忠。人之報公。
神亦報之。拂災禦暴。不流不移。通衢共仰。華搆崇之。峩冠
傑表。煦物溫容。蔚然喜氣。靡若和風。樹之可愛。蒲之所賴。
帝慈允屬。天鑒不昧。條峯顏顏。城在碑在。
故鹽州防禦使王縱追述碑
夫爽貫五行。粲星芒而騰列。靈標萬彙。挺人傑以降祥。式
贊鴻鈞。乃符元感。恒運絪縕之化。潛融[:#AS-8867:⿳士冖䂞]籥之和。然而拂
日貞松。必生於喬嶽。環天重器。亦鑄于洪鑪。水積厚而脫
鵬。門愈高而容駟。克蕃令緒。固在華宗。况自緱嶺上征。姬
邦委馭。代為著姓。人不乏賢。或濟美于參墟。或炳靈于沂
水。祥分鐵印。系總璇源。西晉殊勳。則榮連邸第。北朝雅望。
則地顯官婚。貽謀各著于承家。致用皆光其佐命。朱輪華
冕。豈獨推恩。甲令門風。實先種德。是資奕葉。誰與提衡。公
諱縱。字希聖。太原祁人也。曾祖某。譽合貴遊。跡追高矩。冥
鴻不失。天爵逾優。祖勗。皇任潭州端氏縣令。價重儒林。行
熟士範。早推仁于宰字。巳屬望于公台。父載。皇任檢校秘
書少監。贈少卿。早振宏猷。雅多奇節。自激封侯之志。欲垂
濟代之名。位鬱于時。慶延其後。宜鍾秀氣。歷佐昌期。公幼
挺英姿。夙彰傑操。鎔金入用。百汰唯精。建木標奇。千尋自
植。稟說禮敦詩之教。蘊經文緯武之材。欲紹家聲。遂參戎
右。研精玉帳。演秘金韜。陰符必勝之機。制于掌握。敵國相
吞之策。決在毫釐。氣蓋三河聲高六郡。長慶初以力戰拜
監察御史。名藩振跡。初加馭貴之榮。憲府揚威。更帖承華
之秩。太和九年授河中馬步都知兵馬使。別選材官。教成
騎陣。自茲出討。所向無前。開成宰相鄭公肅允屬鎮臨。尢
稱鑒略。仰賢有素。授任不疑。擢奏馬步都虞候。總中權之
劇務。示列國之上卿。喜動旌旗。威生里巷。得人之盛。他鎮
罕儔。會昌二年。武宗以回紇累葉憑驕。緣邊扇酷。久定掃
平之計。尢難將領之權。既而蒲帥石公雄授命濯征。總戎
出塞。公為都知兵馬使。捐家誓報。蓄銳別營。虜陣猶堅。軍
鋒稍壯。未振鼓行之勢。空稽廟算之籌。公內決一奇。中分
千騎。出徒間道。擊若疾雷。巳繼捷書。方麾大旆。豈俟排山
之力。乃成破竹之資。火烈風驅。震天駭地。血滂大漠。則澒
洞傾河。顱積高山。則亘連絕塞。單于傾種。貴主還都。克宣
宗社之靈。頓雪人祇之憤。腥羶盡滌。氛祲皆消。萬里長城。
允膺朝寄。九重高枕。永殄國難。粃糠麟閣之雄。孰為上將。
贊頌龍庭之績。彼獨何人。上乃遣中貴人劉英侔賫詔慰。
勞。自殿中侍御史超拜兼御史中丞。太尉李公久秉大權。
素無濫賞。倘非公論。莫致驟遷。又拜晉州司馬。上黨興祅。
復提王旅。太原崇亂。兼領郡符。授沁州刺史。外訓驍雄。內
蘇疲瘵。殊庸既顯。善政亦聞。擢邢州刺史充本州團練使。
山東叛命積年。人為難理。公揣情設教。俗乃驟移。禮讓既
行。閭里相勉。旋當謝疾。莫遂乞畱。驥路未伸。雀羅無慍。志
詎忘于憂魯。言恐及于平吳。久之。拜右龍武將軍。仍知事。
環翼宸居。僉諧宿德。剗煩苛于積弊。罷浮墮于竄名。心膂
所資。貔貅自肅。雖居中而持重。每急病而讓夷。宣宗皇帝
以河隴陷戎。祖宗遺憤。將謀恢復。翹注忠賢。又屬鹽州守
臣政失人和。釁連羌部。雅重專城之選。仍當錯節之難。公
簡在宸衷。對於便殿。伏波強記。備述山川。充國勇行。請圖
方略。仍授鹽州防禦使檢校常侍。凋殘之後。輯睦維艱。虜
交未固于解仇。漢爵已頒于款塞。兵農競勸。夷夏肅齊。既
而間使行邊。飛章言狀。上乃臨軒歎激。累詔褒揚。獨授中
規。希其重任。繕魯州之堅壘。食力兼儲。資隴右之威聲。墟
郊漸闢。和薰獷俗。惠洽惸婺。已彰拓境之勤。即議疏封之
賞。方延渥澤。別立雄藩。而運鬱時來。福虧冥報。連中峯而
嶽裂。襲右將以星沈。色慘朝端。悼深宸極。雖荊州罷市。衡
紀屢遷。而蜀郡奉祠。謌謠未息。古之遺愛。無以加焉。咸通
三年三月三日薨。享年六十八。理命具存。憂邊是切。益勵
鑿楹之誡。如傳鏤鼎之勳。某月。遷窆于某處。附先塋。禮也。
地啟佳城。儀陳詔葬。舞鶴既占于形勢。謀龜乃兆于公侯。
封樹增嚴。音容如在。皆知世祀之必昌矣。初大理府君娶
于隴西李氏。追贈隴西郡太君。簪組聯華。蘋蘩頌美。公實
為嫡嗣。娶某郡石氏。今封祁國太夫人。四德兼崇。六婣推
敬。早貽芳于閨範。宜應禱于河靈。保是鍾祥。成其鼎貴。五
子。長曰重章。少稱豪爽。深究韜鈐。從擊匈奴。著勞盟府。歷
諸衞將軍。終威州刺史。次曰重簡。今任華州防禦使檢校
兵馬尚書。朗拔逸㣥。惠和得眾。左憑致捷。宏略居多。次曰
重盈。今任陝虢觀察使檢校左僕射。沈幾中濟。雅量外夷。
撫寧西河。鎮靜東道。次曰重榮。今任河中節度使平章事。
明澄海鏡。響震霜鐘。體先覺以通奇。應旁求而聘績。錙銖
王佐。表映人宗。自北府初援副車。即持戎律。外師謀入。危
城勢搖。四鄰閉境以相觀。一柱中天而獨立。首排㣥議。決
策勤王。賑贍諸郡。指揮突將。破連營以通西路。質季弟而
撫北軍。同華既平。關防盡闢。繼納歸明之眾。遽成克復之
功。羈制奸豪。保安封守。而又處勞期逸。推俸僦徒。環築解
城。峻增關壘。舉無遺策。動必中機。巨極底寧。議勳殊等。次
曰重益。勇而知義。和以秉謙。履險不疑。輸忠必竭。以任子
拜左千牛衞將軍。初先公之捐館也。清塵未遠。儉節彌彰。
產薄一㕓。家徒四壁。太夫人保和安遺。演訓擇鄰。俾蹈前
修。皆能聳搆。且及親之貴。自古罕兼。老萊則空耀彩衣。多
慚紱冕。潘岳則唯稱壽酒。固乏鼎彝。豈同大國進封。高堂
拜慶。劉加二驥。荀併八龍。相印師壇。共觀晝錦。金相玉映。
各炫晨葩。猶陳斷織之規。寧軫倚門之念。一女早適溫氏。
致克和于鄉族。亦秉教于母儀。而又慈訓諸孫。蔚為令器。
亦升寵秩。森列庭闈。方傳帶勵之盟。實冠古今之盛。夫力
攘大患。顯致陰功。則必降祐上元。紹熙來裔。永夷堅敵。累
洽仁風。果培樹善之基。益遵勝殘之報。司徒相公以豐功
繼志。異政傳芳。褒崇致感于漏泉。紀述欲先於表道。謀刊
懿烈。辱命蕪詞。合伸起敬之誠。敢避非才之誚。竊以祥渾
流裔。文武爭驅。家牒雖分。靈根共貫。至公崇上宰。績贊中
興。彼江右之蟬聯。昔慙丕運。我晉陽之龜組。今煥盛時。綿
祚層瀾。盍雕豐砥。銘曰。
維德有融。維賢克嗣。禮法貽譽。勳華命瑞。雜躡芳塵。紛綸
寶氣。武烈披顯。儒風橫被。績茂佐秦。名高輔魏。繼祖無忝。
圖徽罔墜。天臨我唐。瑞降文昌。驅崦逸發。駕浪雄張。虹攄
耀采。雷震飛鋩。英標激俗。峻節凌霜。研奇制變。料敵摧強。
量吞巨壑。威攝窮荒。申命寶臣。允茲薄伐。壯志逾勵。沈謀
獨決。日逐偷魂。天驕浴血。魚寶竄鼎。蟻懼搜穴。轒轀下碎。
攙搶上決。利盡長驅。聲稜有截。我武惟揚。我伐用張。俾侯
寵錫。謁帝休光。和如金石。著在旂常。內司環衞。外峻巨防。
通班石室。進秩銀璫。臨機必斷。視物如傷。兩地輯綏。五原
惠愛。禦侮材難。開疆計大。日駐麾戈。雲橫出塞。白虜迎降。
青羌自潰。戒守益嚴。資儲永賴。轉軸摧旃。揚旍委旆。禎融
積慶。祚表垂仁。綿休自遠。啟映維新。恭恭令嗣。濟濟良臣。
名藩重寄。暢轂文茵。門交華戟。地鼓洪鈞。推忠致主。履孝
榮親。潤接靈長。勝資磅礡。此兆松阡。昔圖烟閣。漢詔騰褒。
夏卿薦渥。林蔚逾繁。源深不涸。刊爾將來。緬懷可作。克濟
寵珍。永延懿鑠。
華帥許國公德政碑
臣嘗跪讀貞觀政要。伏覩太宗文皇帝即位之初。每以為
將致治平。必先仁義。在德賢而作乂。乃錫祚而永延。古治
足徵。格言可鑒。豈不以化訓則易服。威肅則難齊者哉。然
政教初張。德刑具舉。文衰則削。將弊也其風必佻。武瀆則
危。將亂也其政必暴。始于厚俗。方克濟和。視今足以知昔
矣。聖唐照臨萬方。韜軼三代。固資天力。實廓帝圖。神靈蓄
不測之威。正朔被無垠之族。皇帝中興昌運。丕顯耿光。洞
德澤于六幽。雲蒸其潤。仰徽明于八表。日煥其文。內輔外
藩而允諧。上祇下肅而迺勸。太平之祉可固矣。乾寧元年。
上御便殿。遂出鎮國監軍使董重彥所奏。前後將吏軍人
百姓僧道等懇請為其帥置生祠。紀德政表章。俾揚陟狀。
宜允眾情。宰臣亦僉謂近鎮大臣。諒能推心及物。[:#AS-96C9:⿱艹]因牢
讓。久蓋嘉庸。宜徵摭實之詞。用著不嚴之治。翼日遂下詔
前戶部侍郎司空圖。條次所上。刊示無窮。謹按華州節度
使太尉穎川郡王。許昌人也。汝穎標奇。勳華襲煥。偉登壇
而挺佐。壯柱國以連榮。間氣迥鍾。英材卓振。鎮為岑鼎。用
作雄鋩。志不急于封侯。誓惟堅于效節。累陳秘策。俄領偏
師。潔身而遽出險中。振跡而旋歸行在。詳觀機變。乃控河
潼。既申匡復之謀。實顯肅清之效。師徒自輯。都邑晏然。大
駕旋迴。宸衷迺眷。撫綏益至。疲瘵漸蘇。初王之至任所也。
公署僅存。人煙殆絕。晝靜而狐狸傲視。風驚而雞犬蔑聞。
王寢興匪寧。吏士相勉。山祇應禱。膏澤以時。稍實倉箱。漸
知禮義。纔逾朞月。日復流移。兒童沿路而不驚。草木罹霜
而亦潤。關畿無阻。旅次皆安。汙萊盡闢。甍宇兼培。其新附
土眾。亦競課農桑。凡資生聚。莫不蕃息。加墾公私田若干
頃。畜牧藝植。亦皆稱足。但三縣兵荒之後。雖賴招懷。數都
節制之師。必伸威略。匪招懷何以附眾。匪威略何以安人。
動則經戎。靜則濟理。飡和自化。別為君子之營。伏順無前。
亦有諸侯之劍。其始王之入守京室也。商州程景思乘虛
掩襲。欲恣攻凌。公馳自青門。戰于赤水。其蔡軍臨陣翦滅
驅係。而王並解甲縱之。明年春。宗權復遣賊將圍逼陝郊。
虢州刺史張存背陝迎降。旋又持疑搆隙。遂密表請狀。部
伍據關捍敵。曾未浹旬。遽聞失守。蔡將張琢。席卷深入。兵
近五千。王所統見軍。不逾六百。率先士卒。盡殪凶渠。不崇
朝而復收州城。自此藩方改觀矣。又交鋒之暇。恤物尢勤。
遺犢棄蠶。皆令護養。扶羸挈幼。免復驚奔。斯乃稔其庶富。
及天師北征。招討使以繄仰請行。指撝務重。瀝懇固讓。拜
章累陳。竟慮上軫主憂。久稽朝旨。臨危不憚。赴救遠征。及
向道阻艱。物情沮撓。猶嬰孤寨。常保萬全。前後獨當八十
五陣。擒戮五千餘眾。并收奪堡塞七所。而我軍未嘗敗衂。
王初欲事行。旁無取濟。至於糧仗。皆自賫持。及猜沮班師。
險夷著節。所經千里。不犯一毫。竟能亘抵為梁。楘旗振旅。
俾感撫循之德。悉平憤激之心。又屬楊復泰楊守亮之佐
在興元。密叶狂謀顯逆狀。既連商略。逾逼封畿。王知岳拒
命不悛。迎鋒立潰。朝廷乃詢故實。益委制臨。巖險悉平。農
商庶悅。及邠岐合勢。梁漢須隙。殘寇纔奔。兇威尚熾。乃命
都將。選精銳兵五百。趁商州南鄙。俾其捍禦。授以機權。奮
少擊多。排山壓卵。魁渠折首。支黨束身。凡梟擒之外。其所
歸降。並家屬尚數萬眾。實資神算。大振國威。爵賞既行。中
外同慶。遂冊太尉本郡王。食邑若干戶。王嘗謂滿能招損。
貴必期驕。斡宰造之權。無容入巧。弭間離之隙。莫若推誠。
誡在未能。形于崇讓。故自加相印太保及今封拜。凡瀝懇
數次。上言無不至。人以為煩。朝旨莫迴。絲綸累降。鄰藩方
睦。勉諭萬端。至于恭命之時。猶切履冰之懼。噫。為臣為子
安家。固俟交修。乃能爾訓。推其錫類。足以及人。體忠貞則
其道適同。且非黨憂社稷則其心不隱。意亦何尢。內絕私
嫌。外周泛愛。此又持政之難也。致政僕射。雖著義方。罕於
嚴訓。王恭勤備至。浣濯必親。臨敵惟恐貽憂。居常未曾掛
慮。怡顏侍膳。跼影修牆。此又力行之難也。識以濟才。學而
敏政。退公齊慮。開卷忘疲。雅好咨詢。尢敦名教。每用通儒
之術。時開講禮之筵。此又聳勸之難也。洞達物情。深涵雅
度。邪諛必照。狷直皆容。心秤自平。毫端靡忒。幕中取士。必
以精修。麾下選材。亦兼敦說。舉無遺策。用即成功。此又鑒
局之難也。勝殘之本。往哲所先。聽訟之明。片言立辨。王自
治軍蒞政。纔及壯年。照忒揣情。必研精慮司法吏乞常陳
具獄縲囚等三數輩。巳甘抵刑。王察其深冤。果騐真款。所
司考校。奏陟殊尢。不示威強。惟修輯睦。匪[:#AS-FB55:●]
[:#AS-FBED:●]犬漢(疑)之好。入無聲妓
之娛。惠不費于公財。利不腴于私室。以是訓服。可行蠻貊。
又常滋種德。非止恤刑。危者不擠。窮者必拯。昭報果符于
冥感。嘉祥屢表于有年。亦奉真宗。庶能柔物。慮苟希致福。
必將強斂于人。唯申孝思。自致精舍。有詔褒慰。仍賜陟屺
為名。而又刱製都門。崇嚴嶽廟。僦徒繕壘。賦食修營。皆役
不奪農。悅能集事。凡築新城若干尺。增構營舍若干間架。
又添主客軍額若干人。至乃上勤時貢。下濟朝班。每于均
節之中。須用方圓之術。英規茂績。輝爍古今。昔周人之錫
彤弓。漢氏之刑白馬。用昭信誓。實賴匡扶。故命歷之延。更
逾于定鼎。山河之誓。共慶于貽孫。煦作春臺。恢為壽域。其
間偶躔災數。暫翳妖氛。方搖發殺之機。已屈爭衡之力。糾
踐土兵車之會。敢瀆齊盟。稽防風玉帛之期。終嬰
大戮。况我國家仁敷行葦。澤及漏泉。協宣睿作之規。茂對
昭升之列。運符幽贊。賢為時生。金石俱諧。[:#AS-FA43:⿱艹⿰方斤]常並煥。其或
疇茲戡定。別紀修良。既允屬于當仁。宜更標于刻石。今據
都押衙錄事參軍等狀。具言乞置生祠。巳令罷請。其制碑
事。王雖遵恩詔。唯飾詞累命賓僚。致書申諭。且道由屈已。
久則惟艱。舉不避仇。非徒禦怨。言而必察。孰敢隱情。研深
本在于防微。慮禍莫先于輕敵。靡忘慎恪。方保初終。以此
持危。自鍾全祉旁徵明哲。載考聲猷。久副宏慈。果膺異獎。
臣僑居郡境。備聽人謠。雖乏潤色之功。夙慕陽秋之旨。今
則虔承綸煥。俾振寵光。將致不刊。敢濱溢美。抑太華捧天
之跡。力可扶危。縈渭川潮海之瀾。人知注意。竊惟尊戴。克
盡褒揚。庶用永孚。斯為炯戒。銘曰。
天視唐德。丕祐一人。克文惟叡。克武惟神。乃戡乃乂。自我
憂勤。興運巳固。萬國益親。有君有臣。內祇外肅。載庸碩勳。
以輔以牧。惟此戎藩。控臨近服。惟此韓王。華人之福。既忠
既孝。上行下效。靡剛靡柔。惟王之教。王之士伍。化王仁勇。
鼓之而抃。賞之如恐。王之農夫。化王勤瘁。乃積而輸。乃糧
而峙。王之吏屬。化王明恕。察而不煩。嚴而不暴。王之賓朋。
化王德義。惟窮是恤。惟善是富。王之親鄰。化王服儉。人有
羸財。官惡橫斂。王之僑寓。化王悅古。蚤夜孜孜。里如鄒魯。
匪勵匪率。孰濟厥庸。匪誠匪藎。孰表厥衷。華郛惟鄭。郭氏
舊鄉。始終敬慎。千古汾陽。誰克繼之。兢兢韓王。明宜祥發。
興國無疆。碑于道周。于王何有。銘于王心。而后可久。儒臣
奉詔。俾圖不朽。永保休光。在王克守。
蒲帥燕國太夫人石氏墓誌銘
嘗覽淑德之傳多矣。其有存所以保千鍾之養。歿所以固
九族之安。始著宜家。終由訓子。遂致忠資報國。叶宗社以
貽休。憂不貽親。指山河而獻壽。永惟作範。必在擇鄰。今見
之于太傅相公王公矣。夫人姓石氏。其先樂陵人也。積德
濬源。疏封命氏。勳華相煥。名教所宗。碏著義方。騰褒魯史。
慶稱醇謹。作表漢廷。武則西晉元功。文則東都勝會。門資
天爵。代有人豪。曾祖士端。信洽州邦。聲高河朔。雖抱不侯
之憤。巳呈展驥之姿。紫蓋干霄。青萍溢匣。早膺曳裾之選。
實惟拯物之仁。父獻直。岑鼎傳銘。琱戈錫祚。拔聊城而騁
辨。倒趙幟以標奇。上略攻心。敵自窮于術內。雄藩踠足。位
實冠于軍中。娶某氏。夫人生稟閑華。動循禮法。父兄加敬。
閨閫肅然。字必待于勝笄。聘已徵于鳴鳳。來歸于我鹽州
常侍公。累更劇郡。兼總貞師。臨危無暇于憂家。抗志唯聞
于辭第。夫人恭勤。自始輔佐。必伸柔以濟剛。儉能周給。表
齊眉之敬。我在得忠。成克已之名。公非無助。及哀當晝哭。
室乃磬懸。萬里爰歸。諸孤未立。共誓食貧之旨。惟懷均養
之慈。有令子五人。長曰重章。皇威州刺史。志殄國仇。威清
塞表。仲子重簡。皇華州節度使。贈司空。化高列岳。功顯本
朝。季子重盈。今任河中節度使。嶽立一方。波澄萬里。潛施
和煦。則闔境皆蘇。洞感神明。而亂根自翦。振家聲以光前
烈。獎京室以定中興。益著恩威。方膺倚注。次子重榮。皇河
中節度使。贈太師。允集大勳。以光前烈。次子重益。居常唯
謹。履險不疑。並稟教母師。嚴申子道。克濟高門之慶。亦符
外族之禎。及巨寇長驅。橫流孰拯。太傅相公首臨分陝。太
師旋鎮河中。司空亦作牧華州。共勤王事。皆遵勉勵。大濟
艱難。由是中使褒崇。冊封祁國太夫人。特彰禮秩之優。累
降珍華之錫。而陝華與蒲。各持龍節。遞陟鴒原。每屬歲時。
競先迎養。宗姻列侍。士庶聳觀。三鎮旌旗。出導潘園之樂。
一門鼎鉉。入調殷飪之滋。福履既豐。善基彌固。而諸孫顯
達者。威州僕射之子某司空院某。宏材入用。逸氣超㣥。太
傅相公長子故晉州刺史瓘。洞究韜鈴。兼明吏理。次子今
任陝州節度使珙。庭挺為端表。隱若長城。又次子檢校僕
射瑤。禮備趨庭。謙光待士。太師院三子。皆葆和自晦。樂善
相成。共宏襲搆之規。不忘折笄之試。蕃衍盈盛。古今罕儔。
豈同曹氏紀行。惟觀宰邑。穎州列會。徒仰聚星。慈仁之報
宜哉。溫凊之榮極矣。光啟丙午歲八月二日。薨于興教里
第。年八十有二。期頤克享。飲膳稍違。方當棄養之辰。猶切
防危之慮。風雲變色。里巷纏悲。詔自行朝進封燕國太夫
人。初太傅相公遠奔喪次。俄逼眾情。金革從權。苴麻終制。
運頻遷于星籥。用方叶于蓍龜。孝思罔極。號奉先違。以龍
紀元年十月。遷祔于河東縣某里瑯琊公之塋。禮也。同盟
致享。備物充庭。蔣欽之帷帳重新。傅氏之威儀特盛。眠牛
勝地。兆克繼于公侯。弔鶴殊祥。事更傳于簡冊。所以光昭
懿範。表識元扃。猥屬短才。不容牢讓。仰閨儀之作則。盍揭
貞標。愧墨客之摛詞。徒列幽碣。銘曰。
飛星降彩。德水流璜。發于二姓。兆彼百祥。貴游標譽。賢媛
流芳。同蠲嚴祀。備養高堂。敵傾秦晉。好睦潘楊。充閭必顯。
昭社宜昌。四德具修。六宗皆慶。纂組雖工。紛華靡竟。孀室
栖貧。真空喻性。辛謝徽柔。班慙韜映。勗以輸忠。資其積慶。
御府移珍。天錫人命。五家邑里。五子封疆。通衢賜第。異姓
稱王。三牲上膳。萬石奉觴。庭羅鼎綬。室累銀璜。追軒咽軌。
駐日迴光。兒童意氣。旌旆飛揚。榮冠一時。報臻五福。達惟
體順。歸寧改卜。拱樹高低。連岡起伏。孝子終禮。行人望哭。
哀樂周環。短修同躅。永閟珈珮。空彰明淑雖谷變而陵遷
兮。信惟蘭而與菊。
故宣州觀察使檢校禮部王公行狀
曾祖翃皇任御史大夫贈戶部尚書諡忠惠公
祖重皇任河東縣令贈潞州都督
父眾仲皇任衡州刺史贈司空
公諱凝。字成庶。太原人。禮法冠昏。著于雅族。國朝忠惠公。
克振農烈。而河東衡州。皆德優位下。宜其集祉于當世也。
公幼孤。英發有神檢。整襟受業。瑞氣鬱然。㣥輩莫敢輕狎。
相公鄭公肅。實公舅也。一見聳異。命子約為師友。孝愛識
度。宜其大成。年十五舉孝廉上第。其為文根六經。必先勸
試。著都邑六岡銘。益振時譽。魏相國扶主貢籍。選中甲科。
崔公操首辟鹺府。周相國墀鎮東蜀。裴公休廉問宣城。操
幣者交于門。視其所知。知其立矣。崔公龜從入相。拜鄠縣
尉校理集賢。孔公溫業鎮宣州。辟為上介。韋公有翼初為
御史丞。盛選僚屬。公首狀拜監察。會鄂州鹽鐵使贓狀上
聞。有力者持為滯獄。公馳傳即訊。涉旬辨決。轉殿中侍御
史。崔魏公出撫淮甸。奏為節度判官。始以省秩命服。似助
準的。著之美譚。崔太保慎由浙西又拜徵左史。而大誇得
人之盛。遷禮部員外。宣宗朝嘗待制。獨被顧問。正色讜言。
不附權戚。及內署進擬。竟為所擠。歷兵部考功員外。前史
稱第一流必為第一官。唯公資望。人謂無愧。轉司封郎中。
相國蕭公寘判版籍。請公分佐其務。俄拜長安令。政無私
撓。奸猾革心。鄭公處誨總憲綱。公以考功郎中知雜事。不
示峻厲。僚吏自肅。相國夏侯公用為中書舍人。旋以同列
或非清議。遂移疾乞免。拜同州防禦使兼御史中丞。賜金
紫。勵精為治。表率列城。吏民守闕乞畱遮道。宰相言狀。上
降璽書褒允。竟謝疾。葺居華下。中外之議。謂公不司文柄。
為朝廷闕政。竟拜禮部侍郎。韋澄邁在內廷。懸入相之勢。
其弟保殷干進。自謂殊等。不疑黨附者。又方據權。亦多請
託。攘臂傲視。人為寒心。公顯言拒絕。及榜出沸騰。以為近
朝難事。噫。仁人之勇。其可力奪哉。久之。時宰竟用抗己。內
不能平。遂至商於之命。尚書御史大夫以塞㣥議。商病屬
邑頗濱於都。主吏驟更。破產而不給。南鄙山阻。屬役尢難。
公俾相資贍。得以均濟。又治賦羨銀。例皆推估以優俸。公
命即賫月市驛駟。橫擾既絕。謠訟溢境。明年加檢校常侍。
廉問湖外。理潭如商。罔不慰悅。先是內外使臣自江陵理
棹。則緣境數州。皆弊挽舟之役。公舉奏條。約結官緡。以僦
水工。自是行役不淹。人遂安逸。又支郡牧守。選用素輕。小
大之獄。不能專斷。繫騐往復。動涉歲時。公命擢法以降。得
自裁決。苟或滯冤。方許詣府陳理。奸絕宿稔。政賴滌煩。此
皆勤䘏之尢者也。上初即位。講求名德。徵拜兵部侍郎。至
京未幾。以本官判鹽鐵。峻望所服。科條自振。征輓之入。歲
中兼倍。然賦財制用。不可以私干。當路者多不便。遂以秘
書監分務。生徒有言于洛下者。公神意無忤。且曰。吾豈受
其任而怠其事者耶。幸非得罪于君耳。何憾。既更歲。持權
者以公論所歸。遂將復用。遂以大河南綴之內園。吏[:#AS-8867:⿳士冖䂞]奸
傲法。人不聊生。公捕伏辜。都下震肅。初汴州黑風之變。帑
藏一空。今滑[:#AS-8867:⿳士冖䂞]中令。雖持軍有術。力且不振。時公方領鹺
務。因詔旨遂使便宜。以漕米二萬石立賑懸給。及中令復
大柄。推功上前。且行陟勸之典。乃加檢校禮部尚書。按察
宣歙池三郡。公即治未朞。人知化矣。既而賊黨濟自九江。
且將入屠至德。公命偏將樊儔扼險以候。繼儔違命輕進。
遂斬之以徇。令既必行。人亦自固。淮南環其境皆為盜有。
公命強弩據采石。陳旆以為聲援。次將馬頻又以舟師乘
夜鼓譟。立解和州之圍。明年。兇渠復大入。而都將王涓亦
自永陽赴敵。公宴勞加禮。且諭曰。盜匿詐情。吾盡得之。緩
則抵虛以自張。急則始降而脫死。無他謀也。今席勝益驕。
謂吾城不勞而可綴。奮臂而可東。前無絙髮之礙。若知吾
堅壁待之。其勢自衂。將軍第按甲稔威。以伺其隙。慎無與
之驟戰也。涓意銳。自州日趨四舍。至南陵。未會食而陣。遂
死之。明日。中貴人復斂敗卒。尚四五千人。傷痛之聲。與塵
埃相雜而至。江南雅自怯。獨幸北軍以為援。乃聞涓敗。相
顧失色。賴公前策涓不足恃。拒守益嚴。又城下水乏。而泉
自躍出。人心不搖。竟免攻圍之患。其後日夕撫循。常若盜
復至者。先是有星直寢廷而墜。術者謂保境之勞。足以暴
列于上。因遂請告。災變可攘。公曰。東南國用所資。宣為其
屏。吾遽規脫禍。則一方尚何賴哉。誓與此城相存亡矣。勿
復為言。竟寢疾。猶日請監軍使親授規謀。以虞侵軼。其儲
蓄繕完之利。到今賴焉。乾符五年八月七日。薨于位。享年
五十八。上震悼輟朝。發使臨弔。贈吏部尚書。惟公博厚深
宏。端潔明懿。極天人之儀品。不陷于浮。挺文學之宗師。不
炫其價。儉惟國寶。身革時風。訓閨門以孝慈。育生靈以仁
惠。固已彰彰于四海。奚俟贊揚而後顯哉。或曰。近古所謂
清賢。止于乘德秉彝。高拱以服物。蓋謂徵其材則浼其譽。
今王公聲望。足以貽于信史。而狀之所述。先必功實。損益
之效。豈相補哉。愚曰。君子踐修以溉其本耳。其外力或可
濟。豈知之而不為。公以是志其大者。非汲汲于致用也。斯
可蓋乎。圖忝跡門下。義服終始。兢命撰德。唯以漏略為愧。
易名有典。敢俟至公。
上考功
竊以修名校德。非無可久之規。稽實圖芳。亦在飾終之典。
恭惟故府尚書王公。標延雅道。藻耀儒林。業裕匡時。仁周
濟物。洛下則神仙元禮。威振邊陲。江南則談笑謝公。勳高
冊府。必宏聲價。未浼風華。中外具瞻。淺深莫際。方啟釣川
之兆。俄纏罷市之悲。慤實不彰。清塵遽遠。褒揚未盡。增一
字而何慚。聳勸可神。登九原而如在。共仰推公之志。敢忘
報效之心。克振彝章。必光僉議。謹狀。
容成侯傳
容成侯金炯者。本蜀郡嚴道人。附山而居。同族中多見搜
採。其先因秦時調發。詣尚方輸作。世苦之。乃誡子孫易其
服色。必以清厲自進。後徙居上洛。會郡中盧生范生皆傳
修煉之術。委質相資。因砥磨以致用。上聞而器之。召見。嘉
其鑒局。且謂毫髮無隱。屢顧之。歷試臺閣。號為明達。挾奸
邪以事上者。見之膽慄。輒自披露。至於婦人女子媚惑之
態。亦不能掩也。其察察如此。是雖造物無私。圓方不礙。然
疵陋者終惡忌。積毀於上。以為背面不相副。炯亦自病於
狹中。不能以塵垢混其跡也。竟被擯斥。後亟有月蝕之變。
時宮中漏下數刻。上臨軒。念其規益。復急召。俾其道所以
然者。扣之。響應不疲。上異焉。命以容成侯奉朝請。而宗人
派別於廣陵者。炫飾求售。陷為輕薄。于權戚中或嫵然自
喜。則狎玩不厭。至或被以組繡。蓋便其俯仰取容。雖穿鼻
服役。亦無恥耳。既稍進。炯又鄙其為人。迺復以讒廢。歸老
於家。
太史公曰。炯之遠祖。當軒轅時以化服于祝融氏。得薦於
上。能強記天象地形草木蟲介萬殊之狀。皆視諸掌握。蓋
其術亦規摹於洪範耳。物怪遇之。莫不揣息。自廢後益親
幸。上晨興。必先至。則與冠冕者偕進。號為壽光先生。不名
也。子孫雖下衰。然流寓太原者始尚元。亦以精鍊見重。觀
炯雖任用。兢兢惟恐失墜。不善晦匿。果為邪醜所嫉。幾不
能免。噫。大雅君子。既明且哲。以保其身。難矣哉。
段章傳
段章者。不知何許人。咸通十年。吾中第在京。章以自僦為
馭者。亦無異於他傭也。夏歸蒲。久之。力不足以賙給。乃謝
去。廣明庚子歲冬十二月。寇犯京。愚居崇義里九日。自里
豪楊瓊所轉匿常平廩下。將出。㣥盜繼至。有擁戈拒門者。
熟視良久。乃就持吾手曰。某段章也。係虜而來。未能自脫。
然顧懷優養之仁。今乃相遇。天也。某所主張將軍喜下士。
且幸偕往通他。不且仆藉於⺡[:#AS-FBED:●]
[:#AS-8949:⿱廾]車[:#AS-FBED:●]辰中矣。愚誓不
以辱。章惘然泣下。導至通衢。即別去。愚因此得自開遠門
宵遁。至咸
陽橋。復榜者韓鈞濟之。乃抵鄠縣。贊曰。
時方治平。士君子足以相濟。而禍亂之作。必厮役者乃能
脫事患。古人所以安不易危耳。且章之服役。吾待以常傭
耳。及濱于死。竟賴其義而獲免。安知他日吾屬報及其所
奉。果致不愧于爾曹耶。乃志于篇。期以自警云。
竇烈婦傳
河南竇氏。朝邑令畢某之妻也。四年秋。同民叛其帥李瑭。
瑭走蒲。令挈其拏竄望仙里。既夕盜作。乃仇家也。捽令壞
其首。志必死之。令妻蔽捍。泣且拜。益急。乃持其袂。重傷猶
不置。令竊視。竟得逃匿而免。里人列狀於府。賚之酒帛。醫
亦馳乘而至。幾死者數矣。逮逾月。方克偕全。愚寓居渭濱。
得備聞於里中梁生。生言操史牘者。苟當和平。紀王庭琛
瑞之美。誠幸矣。然傑異之操。化導宗族里閭。俾男必為貞
夫。女必為烈婦。是有國有家皆賴之。豈徒炫於視聽哉。愚
以為知言。乃著其事。贊曰。
蓄千金之資。雖止憂患。尚有不安其息哉。况蹈危觸難。何
以相保哉。且婦人女子。扣盎足以駭之。而白刃之下。獨不
顧死以免其夫。是果能一於所從而不悔者也。豈化漸之
有所自耶。吾知為臣為妾者。必繼有其人。免貽史氏之愧
矣。
