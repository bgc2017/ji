欽定全唐文卷九百九十九
突厥可汗默棘連
默棘連姓阿史那氏。號小殺。初為突厥左賢王。開元四年。
其弟默啜討九姓拔曳固戰死。兄闕特勒殺默啜子而立
之。是為毗伽可汗。二十年。為其大臣梅錄毒死。
謝婚表
自遣使入朝已來。甚好和同。一無虛誑。蕃漢百姓。皆得一
處養畜資生。種田力作。今許降公主。皇帝即是阿助。卑下
是兒。一種受恩。更有何惡。謹使可解栗必謝婚。他滿達千
請期。獻馬四十匹充押函。
突厥可汗苾伽骨咄祿
苾伽骨咄祿可汗。默棘連子。其兄伊然可汗死繼立。開元
二十八年冊為登利可汗。為其從父判闕特勒所殺。
賀正表
頂禮天可汗如禮諸天。奴身曾祖已來。向天可汗忠赤。每
徵發為國出力。今新年獻月。伏願天可汗壽命延長。天下
一統。所有背恩逆賊。奴身共拔汗那王盡力支敵。如有歸
附之奴即和好。今謹令大首領伊難如拜賀。
西突厥可汗娑葛
娑葛。西突厥十姓之一。其部落名突騎施。初為唱鹿州都
督。景龍二年。其父烏質勒死。冊封金河郡王。三年。為部將
闕啜所殺。
遺郭元振書
與漢本來無惡。只讐於闕啜。而宗尚書取闕啜金。枉擬破
奴部落。馮中丞牛都護相次而來。奴等豈坐受死。又聞史
獻欲來。徒擾亂軍州。恐未有寧日。乞大使商量處置。
薛延陁可汗夷男
夷男姓薛氏。乙失鉢可汗孫。其先滅延陁而有其衆。因號
薛延陁部。為西突厥屬國。貞觀三年。遣使朝貢。冊為真珠
毗伽可汗。十二年。封其二子為小可汗。
請擊高昌表
高昌雖貌事至尊。而翻覆不實。擅發兵與欲谷設擊天子
所立之國。奴受國厚恩。常思報效。乞發所部。為官軍前驅
以討之。
處木毘匐延闕律啜
處木毘匐延闕律啜。西突厥十姓之一。開元二十一年。與
拔塞幹部落鼠尼施部落阿悉結部落弓月部落哥舒部
落同請內附。二十八年。以處木毘匐延闕律啜為右驍衞
員外郎大將軍。
請內屬表
臣等生在荒裔。久闕朝宗。國亂主薨。互相攻殺。賴陛下聖
恩遐布。愍念蒼生。令磧西節度使蓋嘉運統領兵馬。撫臣
遠蕃。誅暴拯危。存䘏蕃部。臣等伏願稽首聖顏。兼將部落
於安西管內安置。永作邊扞。長為臣子。今者載馳。驤首天
路。不任喜躍之至。
吐蕃贊普棄宗弄讚
棄宗弄讚。論贊素贊普子。亦名棄蘇農。亦號弗夜氏。貞觀
中遣使求昏。妻以宗女文成公主。永徽元年授為駙馬都
尉。封西海郡王。進封賨王。是年卒。
賀平遼東表
聖天子平定四方。日月所照之國。並為臣妾。而高麗恃遠。
闕於臣禮。天子自領百萬。度遼致討。隳城陷陣。指日凱旋。
夷狄纔聞陛下發駕。少選之間。已聞歸國。雁飛迅越。不及
陛下速疾。奴忝預子婿。喜百常夷。夫鵝猶雁也。故作金鵝
奉獻。
吐蕃贊普棄隸蹜贊
棄隸蹜贊。器弩悉弄贊普子。長安三年嗣立。景龍二年遣
使俄宗請昏。以雍王守禮女為金城公主妻之。天寶十載
卒。
請修好表
仲冬極寒。伏惟皇帝舅萬福。使典軍馬集併吐蕃使判悉
獵等同至。其書共傳語。并悉具委。所緣和事者。孝和帝在
日。其國界並是逐便斷當訖。彼此亦已盟誓。漢宰相等官
入誓者。僕射豆盧欽望魏元忠中書令李嶠侍中紀處訥
蕭至忠侍郎李迥秀尚書宗楚客韋安石楊矩等一十人。
吐蕃宰相等亦同盟誓訖。遂迎公主入蕃。彼此安穩。於後
太上皇登極。親好並相和同。雖復如舊。其漢宰相入誓者
並已歿。於後宰相不知已前要契。當令望重立盟誓。舅甥
各親署盟書。宰相依舊作誓。彼此相信。亦長安穩。此處使
人論乞徐尚奔時俄宗等。前後七迴入漢。比論皇帝舅親
署誓書事。復遣宰相作誓。外甥亦親署。宰相亦作呪。如此
使七迴來去。阿舅却報言。舅甥親自手署誓書。及彼此宰
相作呪。阿舅云大是好事。及至今日。阿舅手署不見。宰相
作呪亦無。又西頭張元表將兵打外甥百姓。又李知古亦
將兵打外甥百姓。既緣如此違誓失信。所以吐蕃遂發兵
馬。今奉阿舅書。以前所有嫌惡。並悉不論。自今以後。依前
和睦。大是好事。在此外甥亦同阿舅來意。阿舅必定和好。
所以遣使人往來。亦得文不須重盟誓者。緣孝和皇帝時
舊漢宰相人盟誓者並無。阿舅必以和好不重作盟誓。彼
此不相信。要須新立盟誓。即日未知國事。亦不繇官寮。並
皆自決。但是百姓擬遣安業。久長快活。阿舅書上雖道和
好。意中不專。知有何益。今日必定和好。此處速却迴的實
相報。來書云。乞力徐此集兵馬者。准舊例。兵馬新舊交替。
若道別集兵馬。並是虛言。又往者平論地界。白水已來。中
間並合空閒。昨秋間郭將軍率聚兵馬於白水築城。既緣
如此。吐蕃遂於界內亦築一城。其兩國和同。亦須迎送使
命。必若不和。其城彼此守捉邊境。又以北突厥骨吐祿共
吐蕃交通者。舊時使命。實亦交通。中間舅甥和睦已來。准
舊平章。其骨吐祿。阿舅亦莫與交通。外甥亦不與交。今聞
阿舅使人頻與骨吐祿交通。在此亦知為不和。中間有
突厥使到外甥處。既為國王。不可久留外國使人。遂却送
歸。即日兩國和好。依舊斷當吐蕃不共突厥交通。如舅不
和。自外諸使命何入番任使伊去來。阿舅所附信物。並悉
領。外甥今奉金胡瓶一。瑪瑙杯一。伏惟受納。
請約和好書
外甥是先皇帝舅宿親。又蒙降金城公主。遂和同為一家。
天下百姓。普皆安樂。中間為張元表李知古等。東西兩處。
先動兵馬。侵抄吐蕃邊將。所以互相征討。迄至今日。遂成
釁隙。外甥以先代文成公主今金城公主之故。深識尊卑。
豈敢失禮。又緣年少。枉被邊將讒搆鬭亂。令舅致怪。伏乞
垂察。追留死將萬足。前數度使人入朝。皆被邊將不許。所
以不敢自奏。去冬公主遣使人婁衆失力將狀專往。蒙降
使看公主來。外甥不勝喜荷。護遣諭名悉獵及副使押衙
將軍浪些紇夜悉獵入朝。奏取進止。兩國事意。悉獵所知。
外甥蕃中已處分邊將。不許抄掠。若有漢人來投。便令却
送。伏望皇帝舅遠察赤心。許從舊好。長令百姓快樂。如蒙
聖恩。千年萬歲。外甥終不敢先違盟誓。謹奉進金胡瓶一。
金盤一。金椀一。瑪瑙杯一。羚羊衫段一。謹充微國之禮。
獻皇帝書
使人李行禕至。奉書。又尚他辟迴日。所令傳語。並具承命。
且漢與吐蕃。俱是大國。又復先來宿親。自合同和。天下蒼
生。悉皆快活。贊揚盛德。當無盡期。及至久長。亦無改變。恐
彼此邊界黎庶。不委長和。慮有惡人。妄生亂意。請彼此差
使相監。從沙州已來洮州已來。分明報告。使無疑慮。即將
永定。今奉皇帝金銓馬瑙胡瓶羚羊衫段金銀餅盤器等。
以充國信。
吐蕃贊普可黎可足
可黎可足。元和十二年立為贊普。長慶元年遣使請盟。會
昌二年卒。
與中國盟文
蕃漢二邦。各守見管本界。彼此不得征。不得討。不得相為
寇讐。不得侵謀境土。若有所疑。或要捉生問事。便給衣糧
放還。今並依從。更無添改。
坌達延
坌達延。吐蕃宰相。(舊唐書作大將坌達焉)開元二年上書請盟。
獻宰臣書
兩國地界。事資蚤定。界定之後。然後立盟書。大夫解琬。昔
在安西界。望使會於河源。相與展議。蕃之願也。
東謝蠻宋鼎
鼎。東謝大酋長。官正議大夫檢校蠻州長史。繼襲蠻州刺
史資陽郡開國公。貞元十三年奏請朝貢。
請朝貢奏
前件刺史。建中三年一度朝貢。自後更不許隨例入朝。今
年懇訴稱。州接牂牁。同被聲教。獨此排擯。竊自慙恥。謹遣
隨牂牁等朝賀。伏乞特賜優諭。兼同牂牁刺史授官。其牂
牁兩州。戶口殷盛。人力強大。鄰側諸蕃。悉皆敬憚。請比兩
州每年一度朝貢。仍依牂牁輪環差定。并以才幹位望為
衆推者充。
南詔王異牟尋
異牟尋姓蒙氏。南詔王閣羅鳳孫。大歷十四年嗣立。貞元
十四年遣使求內屬賜黃金印文曰貞元冊南詔印。元和
三年卒。
貽韋皋書
異牟尋世為唐臣。曩緣張虔陀志在吞侮。中使者至。不為
澄雪。舉部惶窘。得生異計。鮮于仲通比年舉兵。故自新無
由。代祖棄背。吐蕃斯孤背約。神川都督論訥舌使浪人利
羅式眩惑部姓。發兵無時。今十二年。此一忍也。天禍蕃廷。
降釁蕭牆。太子弟兄流竄。近臣橫汙皆尚結贊陰計。以行
屠害。平日功臣。無一二在。訥舌等皆冊封王。小國奏請。不
令上達。此二忍也。又遣納舌逼城於鄙。敝邑不堪。利羅式
私取重賞。部落皆驚。此三忍也。又利羅式罵使者曰。滅子
之將。非我其誰。子所富當為我有。此四忍也。今吐蕃委利
羅式甲士六十侍衞。因知懷惡不謬。此一難忍也。吐蕃陰
毒野心。輒懷搏噬。有如媮生。實汙辱先人。辜負部落。此二
難忍也。往退渾王為吐蕃所害。孤遺受欺。西山女王見奪
其位。拓拔首領並蒙誅刈。僕固志忠身亦喪亡。每慮一朝
亦被此禍。此三難忍也。往朝廷降使招撫。情心無二。詔函
信節。皆送蕃廷。雖知中夏至仁。業為蕃臣。吞聲無訴。此四
難忍也。曾祖有寵先帝。後嗣率蒙襲王。人知禮樂。本唐風
化。吐蕃詐紿百情。懷惡相戚。異牟尋願竭誠自新。歸款天
子。請加戍劍南西山涇原等州。安西鎮守揚兵四臨。委回
鶻諸國所在侵掠。使吐蕃勢分力散。不能為強。此西南隅
不煩天兵。可以立功云。
與中國誓文
貞元十年歲次甲戌正月乙亥五日己卯。雲南詔異牟尋
及清平官大軍將與劍南西川節度使巡官崔佐時。謹詣
點蒼山北上請天地水三官五嶽四瀆及管內川谷諸神
靈。同請降臨。永為證據。右。異牟尋乃祖乃父。忠赤附漢。去
天寶九載。被姚州都督張虔陀等離間部落。因此與漢阻
絕。經今四十三年。與吐蕃洽和為兄弟之國。吐蕃贊普冊
牟尋為東主。王亦無二心。亦無二志。去貞元四年。奉劍南
節度使韋皋僕射書。具陳漢皇帝聖明懷柔好生之德。七
年。又蒙遣使段忠義等招諭。兼送皇帝勅書。遂與清平官
大軍將大首領等密圖大計。誠天地發於禎祥。所管部落。
誓心如一。去年四月十三日。差趙莫羅眉楊大和眉等賫
僕射來書。三路獻表。願歸清化。誓為漢臣。啟告宗祖明神。
鑒照忠款。今再蒙皇帝蒙劍南西川節度使韋皋僕射遣
巡官崔佐時傳語。牟尋等契誠誓無遷變。謹請西洱河點
蒼山神祠巖盟。牟尋與清平官洪驃利時大軍將段盛等。
請全部落歸附漢朝。山河爾利。即願牟尋清平官大軍將
等福祚無疆。子孫昌盛不絕。管諸睒首領。永無離二。興兵
動衆。討伐吐蕃。無不剋捷。如會盟之後。發起二心。及與吐
蕃私相山[:#AS-FBEC:●]乃合。或輒窺侵漢界白田地。即願天地神祇。
共降災罰。宗嗣殄滅。部落不安。災疾臻湊。人戶流散。稼穡
產畜。悉皆減耗。如蒙漢與通和之後。有起異心。規圖牟尋
所管疆土。侵害百姓。致使部落不安。及有患難。不賜救䘏。
亦請准此誓文。神祇共罰。如蒙大漢和通之後。更無異意。
即願大漢國祚長久。福盛子孫。天下清平。永保元疆之祚。
漢使崔佐時至益州。不為牟尋陳說。及節度使不為奏聞
天聽。說牟尋赤心歸國之意。亦願神祇降之災。今牟尋率
衆官。具牢禮。對西洱河奏請山川土地靈祇。請漢使計山[:#AS-FBEC:●
]乃發動兵馬。介心戮力。共行討伐。然吐蕃神川崑崙。會
同已來。不假天兵。牟尋盡收復。鐵橋為界。歸漢舊疆宇。謹
率㣥官虔誠盟誓。共剋金契。永為誓信。其誓文一本。請劍
南節度隨表進獻。一本藏於神室。一本投西洱河。一本牟
尋留詔城內府庫。貽誡子孫。伏惟山川神祇。同鑒誠懇。
嵯顛
嵯顛。南詔弄棟節度王。弄棟地名。南詔別部。元和十一年。
以南詔王勸龍晟不道。殺而立其弟勸利。賜姓蒙氏。太和
三年。西川節度使杜元穎治無狀。嵯顛陷卭戎巂三州。四
年。上表請罪。
請誅杜元穎表
蠻軍比修職貢。遽敢侵邊。但杜元穎不恤三軍。令入蠻疆
作賊。移文報彼。都不見信。故蜀部軍人。繼為鄉導。蓋蜀人
怨苦之深。祈我此行。誅虐帥也。誅之不遂。無以慰蜀士之
心。願陛下誅之。
鄭回
回。相州人。天寶中舉明經。授巂州西瀘令。巂州陷。為南詔
王閣羅鳳所虜。更名蠻利。以為清平官。貞元中。說異牟尋
內附。
南詔德化碑
恭聞清濁初分。運陰陽而生萬物。川嶽既列。樹元首而定
八方。道治則中外寧。政乖必風雅變。我贊普鍾蒙國大詔。
性業合道。智覩未萌。隨世運機。觀宜撫衆。退不負德。進不
慚容者也。王姓蒙。字閣羅鳳。大唐特進雲南王越國公開
府儀同三司之長子也。應靈傑秀。含章挺生。日角標奇。龍
文表貴。始乎王在儲府。道隆三善。位即重離。不讀非聖之
書。嘗學字人之術。撫軍屢聞成績。監國每著家聲。唐朝授
右領軍衞大將軍兼陽瓜州刺史。洎先詔與御史嚴正誨
謀靜邊寇。先王統軍打石橋城。差詔與嚴正誨攻石和子。
父子分師。兩殄兇醜。加左領軍衞大將軍。無何。又與中使
王承訓同破劍川。忠績載揚。賞延於嗣。遷左金吾衞大將
軍。而官以材遷。功由幹立。朝廷照鑒。委任兵權。尋拜特進
都知兵馬大將。二河既宅。五詔已平。南國止戈。北朝分政。
而越析詔餘孽于贈。恃鐸鞘。騙瀘江。結彼兇渠。擾我邊鄙。
飛書遣將。皆輒拒違。詔弱冠之年。已負英斷。恨茲殘醜。敢
逆大隊。固請自征。志在掃平。梟于贈之頭。傾伏藏之穴。鐸
鞘盡獲。寶物並歸。解君父之憂。靜邊隅之祲。制使奏聞。酬
上柱國。天寶七載。先王即世。皇上念功旌孝。悼往撫存。遣
中使黎敬義持節冊襲雲南王。長男鳳迦異時年十歲。以
天寶入朝。授鴻臚少卿。因冊襲次。又加授上卿兼陽瓜州
刺史都知兵馬大將。既銜厚眷。思竭忠誠。子弟朝不絕書。
進獻府無餘月。將謂君臣一德。內外無欺。豈期奸佞亂常。
撫虐生變。初節度章仇兼瓊。不量成敗。妄奏是非。遣越雟
都督竹靈倩置府東爨。通路安南。賦重役繁。政苛人弊。破
南寧州都督爨通路歸王昆州刺史爨日進黎州刺史爨
祺求州爨守懿螺山大鬼主爨彥昌南寧州大鬼主爨崇
道等。陷煞竹倩。兼破安寧。天恩降中使孫希莊御史韓洽
都督李宓等。委先詔招討。諸爨畏威懷德。再置安寧。其李
宓忘國家大計。躡章仇詭蹤。務求進官榮。宓阻扇東爨。遂
激崇道。令煞歸王。議者紛紜。人各有志。王務遏亂萌。思紹
先績。乃命大軍將段忠國等。與中使黎敬義都督李宓又
赴安寧。再和諸爨。而李宓矯偽居心。尚行反間。更令崇道。
謀煞日進。東爨諸酋。並皆驚恐。曰歸王崇道叔也。日進弟
也。信彼讒搆。煞戮至親。骨肉既自相屠。天地之所不佑。乃
各興師。召我同討。李宓外形忠正。佯假我郡兵。內蘊奸欺。
妄陳我違背。賴節度郭虛已仁鑒。方表我無辜。李宓尋被
貶流。崇道因而亡潰。又越雟都督張虔陀。嘗任雲南別駕。
以其舊識風宜。表奏請為都督。而反誑惑中禁。職起亂階。
吐蕃是漢積讐。遂與陰謀。擬共滅我。一也。誠節王之庶弟。
以其不忠不孝。貶在長沙。而彼奏歸。擬令間我。二也。崇道
蔑盟搆逆。罪合誅夷。而郤收錄與宿。欲令讐我。三也。應與
我惡者並授官榮。與我好者咸遭抑屈。務在下我。四也。築
城收質。繕甲練兵。密欲襲我。五也。重科白直。倍稅軍糧。徵
求無度。務欲敝我。六也。於時馳表上陳。屢申冤枉。皇照察
降中使賈奇俊詳覆。屬䜿臣無政。事以賄成。一信虔陀。共
掩天聽。惡奏我將叛。王乃仰天嘆曰。嗟我無事。上蒼可鑒。
九重天子。難承咫尺之顏。萬里忠臣。豈受奸邪之害。即差
軍將楊羅顛等連表控告。豈謂天高聽遠。蠅點成瑕。雖布
腹心。不蒙矜察。管內酋渠等皆曰。主辱臣死。我實當之。自
可齊心戮力。致命全人。安得知難不防。坐招傾敗。於此差
大軍將王毗雙羅時等揚兵送檄。問罪府城。自秋畢冬。故
延時序。尚佇王命。冀雪事由。豈意節度使鮮于仲通已統
大軍取南谿路下。大將軍李暉從會同路進。安南都督王
知進自步頭路入。既數道合勢。不可守株。乃宣號令。誡師
徒。四面攻圍。三軍齊奮。先靈冥祐。神炬助威。天人協心。軍
㣥全拔。虔陀飲酖。寮無出走。王以為惡止虔陀。罪豈加衆。
舉城移置。猶為後圖。即便就安寧。再申衷懇。城使王克昭
執惑昧權。繼違拒請。遣大軍將李克鐸等帥師伐之。我直
彼屈。城破將亡。而仲通大軍已至曲靖。又差首領楊子芬
拜雲南錄事參軍姜如之齎狀披雪。往因張卿讒搆。遂令
蕃漢生猜。贊普今見觀釁浪穹。或以眾相威。或以利相導。
儻若蚌鷸交守。恐為漁父所擒。伏乞居存見亡。在得思失。
府城復置。幸容自新。仲通殊不招承。劫至江口。我又切陳
丹款。至於再三。仲通拂諫棄親。阻兵安忍。吐發惟言屠戮。
行使皆被詆訶。仍前差將軍王天運帥領驍雄。自點蒼山
西。欲腹背交襲。於是具牲牢。設壇墠。叩頭流血曰。我自古
及今。為漢不侵不叛之臣。今節度背好貪功。欲致無上無
君之討。敢昭告於皇天后土。史祝盡詞。東北稽首。舉國痛
切。山川黯然。至誠感神。風雨震霈。遂宣言曰。彼若納我。猶
吾君也。今不吾納。即吾讐也。斷軍之機。疑事之賊。乃召卒
伍。[:#AS-8DEB:⿰⺖間]然登陴。謂左右曰。夫至忠不可以無主。至孝不可以
無家。即差首領楊利等於浪穹。參吐蕃御史論若贊論史
通變察情。分師入救。時中丞大軍出陳江口。王審孤虛。觀
向背。縱兵親擊。大敗彼師。因命長男鳳迦異大軍將段全
葛等。於邱遷和拒山後贊軍。王天運懸首轅門。中丞逃師
夜遁。軍吏欲追之。詔曰止。君子不欲多上人。況敢淩天子
乎。既而合謀曰。小能勝大禍之胎。親仁善鄰國之寶。遂遣
男鐸傳舊大酋望趙佺鄧楊傳磨計及子弟六十人。齎重
帛珍寶等物。西朝獻凱。屬贊普仁明。重酬我勳效。遂命宰
相倚祥葉樂持金冠錦袍金寶帶金帳牀安扛傘鞍銀獸
及器皿珂貝珠毯衣服駝馬牛鞻等。賜為兄弟之國。天寶
十一載正月一日。於鄧川冊詔為贊普鍾南國大詔。授長
男鳳迦異大瑟瑟告身都知兵馬大將。凡在官僚。寵幸咸
被山河約誓。永固維城。改年為贊普鍾元年。二年。漢帝又
命漢中郡大守司空襲禮內使賈奇俊帥師再置姚府。將
軍賈瓘為都督。僉曰。漢不務德。而以力爭。若不速除。恐為
後患。遂差軍將王兵各絕其糧道。又差大軍將洪光乘等
神州都知兵馬使論綺里徐同圍府城。信宿未踰。破如拉
朽。賈瓘面縛。士卒全驅。三年。漢又命前雲南郡都督兼侍
御史李宓廣府節度何履光中使薩道懸遜。惣秦隴英豪。
兼安南子弟。頓營隴坪。廣布軍威。乃舟楫備修。擬水陸俱
進。遂命軍將王樂寬等潛軍襲造船之師。伏屍遍昆舍之
野。李宓猶不量力。進逼澄川。時神州都知兵馬使論綺里
徐來救。已至巴蹻山。我命大軍將段附克等內外相應。犄
角競衝。彼弓不暇張。刃不及發。白日晦景。紅塵翳天。流血
成川。積屍壅水。三軍潰衂。元帥沉江。詔曰。生雖禍之始。死
乃怨之終。豈顧前非。而亡大禮。遂收亡將等屍。祭而葬之。
以存恩舊。五年。范陽節度安祿山竊據河洛。開元帝出居
江劍。贊普差御史贊節羅于恙結齎勅書曰。樹德務滋長。
去惡務除本。越巂會同。謀多在我。圖之此為美也。詔恭承
上命。即遣大軍將洪光乘杜羅盛段附克趙附于望羅遷
王遷羅奉清平官趙佺鄧等統細于藩從昆明路及宰相
倚祥葉樂節度尚檢贊同伐越巂。詔親帥太子潘圍逼會
同。越巂固拒被僇。會同請降無害。子女玉帛。百里塞途。牛
羊積儲。一月館穀。六年。漢復置越巂。以楊庭璡為都督。兼
固臺登。贊普使來曰。漢令更置越巂。作援昆明。若不再除。
恐成滋蔓。既舉奉明旨。乃遣長男鳳迦異駐軍瀘水。權事
制宜。令大軍將楊傳磨侔等與軍將欺急歷如數道齊入。
越巂再掃。臺登滌除。都督見擒。兵士盡擄。如是揚兵卭部。
而漢將大奔。迴旆昆明。傾城稽顙。可謂紹家繼業。世不乏
賢。昔十萬橫行。七擒縱略。未足多也。爰有尋傳。疇壤沃饒。
人物殷湊。南通渤海。西近大秦。開闢已來。聲教所不及。羲
皇之後。兵甲所不加。詔欲革之以衣冠。化之以禮義。十一
年冬。親與僚佐。兼總師徒。刊木通道。造舟為梁。耀以威武。
喻以文辭。款降者撫慰安居。抵捍者繫頸盈貫。矜愚解縛。
擇勝置城。祼形不討自來。祁鮮望風而至。且安寧雄鎮。諸
爨要衝。山對碧雞。波環碣石。鹽池鞅掌。利及牂歡。城邑綿
延。勢連戎僰。乃置城監。用輯攜離。遠近因依。閭閻櫛比。十
二年冬。詔候隙省方。觀俗恤隱。次昆川。審形勢。言山河可
以作藩屏。川陸可以養人民。十四年春。命長男鳳迦異於
昆川置拓東城。居二詔佐鎮撫。於是威懾步頭。恩收曲靖。
頒告所及。翕然俯從。我王氣受沖和。德含覆育。才出人右。
辨稱世雄。高視則卓爾萬尋。運籌則決勝千里。觀釁而動。
因利興功。事協神衷。有如天啟。故能攻城挫敵。取勝如神。
以危易安。轉禍為福。紹開祖業。宏覃王猷。坐南面以稱孤。
統東偏而作主。然後修文習武。官設百司。列尊敘卑。位分
九等。闢三教。賓四門。陰陽序而日月不愆。賞罰明而奸邪
屏跡。通三才而制禮。用六府以經邦。信及豚魚。恩霑草木。
戹塞流潦。高原為稻黍之田。疏決陂池。下隰樹園林之業。
易貧成富。徙有之無。家饒五畝之桑。國貯九年之廪。蕩濊
之恩。累沾蠢動。珍帛之惠。徧及耆年。設險防非。憑隘起堅
城之固。靈津蠲疾。重巖湧湯沐之泉。越睒天馬生郊。大利
流波濯錦。西開尋傳。祿郫出麗水之金。北接陽山。會川收
瑟瑟之寶。南荒奔湊。覆詔願為外臣。東爨悉歸。步頭已成
內境。建都鎮塞。銀生於黑觜之鄉。候隙省方。駕憩於洞庭
之野。蓋繇人傑地靈。物華氣秀者也。於是犀象珍奇。貢獻
畢至。東西南北。烟塵不飛。遐邇無剽掠之虞。黔首有鼓擊
之泰。乃能驤首卭南。平眸海表。豈惟我鍾王之自致。實賴
我聖神天地贊普。德被無垠。威加有截。春雲布而萬物普
潤。霜風下而四海颯秋。故能取亂攻昧。定京邑以息民。兼
弱侮亡。冊漢帝而繼好。時清平官段忠國段尋銓等咸曰。
有國而致理。君主之美也。有美而無揚。臣子之過也。夫德
以立功。功以建業。業成不記。後嗣何觀。可以刊石勒碑。志
功頌德。用傳不朽。俾達將來。家世漢臣。八王稱乎晉業。鐘
銘代襲。百世定於當朝。生遇不天。再罹衰世。賴先君之遺
德。沐求舊之鴻恩。政委清平。用兼耳目。心懷吉甫。愧無贊
於周詩。志效奚斯。願齊聲於魯頌。紀功述績。實曰鴻徽。自
顧下才。敢題風烈。其詞曰。
降祉自天。福流後允。瑞應匪虛。禎祥必信。聖主分憂。遐荒
聲振。襲久傳封。受符兼印。兼瓊秉節。貪榮搆亂。開路安南。
攻殘面爨。竹倩見屠。官師潰散。賴我先王。懷柔伏叛。祚不
乏賢。先猷是繼。郡守詭隨。貶身遐裔。禍連虔陀。亂深豎嬖。
殃咎匪他。途豕自殪。仲通制節。不詢長久。徵兵海隅。頓營
江口。赤心不納。白刃相守。謀用不臧。逃師夜走。漢不務德。
而以力爭。興師命將。置府層城。三軍往討。一舉而平。面縛
㣥吏。馳獻天庭。李宓總戎。猶尋覆轍。水戰陸攻。援孤糧絕。
勢屈謀窮。軍殘身滅。祭而葬之。情繇故設。贊普仁明。審知
機變。漢德方衰。邊城絕援。揮我兵戎。攻彼郡縣。越巂有征。
會同無戰。雄雄嫡嗣。高名英烈。惟孝惟忠。乃明乃哲。卭瀘
一掃。軍㣥雙滅。觀兵尋傳。舉國來賓。巡幸東爨。懷德歸仁。
碧海效祉。金穴薦珍。人無常主。惟賢是親。土宇克開。煙塵
載寢。轂擊棃坑。輯熙㣥品。出入連城。光揚衣錦。業留萬代
之臺。倉貯九年之廩。明明贊普。揚天之光。赫赫我王。實賴
之昌。化及有土。業著無疆。河帶山礪。地久天長。辨稱世雄。
才出人右。信及豚魚。潤深瓊玖。德以建功。是謂不朽。石以
刊銘。可長可久。
高昌王麴智盛
智盛。高昌王文泰子。貞觀十四年嗣立。尋為太宗所滅。以
其地置西州。拜智盛左武衞將軍。封金城郡公。
致侯君集書
有罪於天子者先王也。天罰所加。身已喪背。智盛襲位未
幾。不知所以[:#AS-8FBB:●]闕。冀尚書哀憐。(謹按天罰以下舊唐書作
咎深譴積身已喪亡智盛襲位無幾君其赦諸)
鳩摩羅王
王名無考。其國即為東印度境。
與戒賢法師書
弟子凡夫。習染世樂。於佛法中。未知迴向。今聞外國僧名。
身心歡喜。似開道芽之分。師復不許其來此。乃欲令衆生
長淪永夜。豈是大德紹隆遺法汲引物哉。不勝渴仰。謹遣
重諮。若也不來。弟子則分是惡人。近者設賞迦王猶能壞
法毀菩提樹。師謂弟子無此力耶。必當整理象軍。雲萃於
彼。踏那爛陀寺。使碎如塵。此言如日。師好試看。
鉢伐多羅王
王名無考。其國即為北印度境。
致那爛寺正法藏戒賢法師書
弟子行次烏荼。見小乘師恃憑小見。製論誹謗大乘。詞理
切害。不近人情。仍欲張鱗共師等一論。弟子知寺中大德。
並才慧有餘。學無不悉。輒以許之。謹令奉報。願差大德四
人。善自他宗兼內外者。赴烏荼國行從所。
烏萇王達摩
達摩。烏萇國王。其國在天竺北。貞觀十六年。因陁訶斯遣
使奉表獻方物。
貢方物獻表
大福德至尊。一切王中上。乘天寶車。破諸黑暗。譬如帝釋。
能伏阿修羅王。奴宿種善根。得生釋種。拜至尊。因獻龍腦
香。
周澄國王
王名無考。咸亨二年。遣使請發兵取象。
請發兵取象表
訶迦國有白象。首垂四牙。身運五足。象之所在。其土必豐。
既有威靈。又弭災患。力兼十象。強制百人。以水洗牙。飲之
愈疾。請發兵迎取以獻之。
康國王烏勒伽
烏勒伽姓溫氏昭武。開元初遣使入貢。七年與大食戰不
勝。來乞師。二十七年卒。
請發兵救援表
臣烏勒伽言。臣是從天主普天皇帝下百萬里馬蹄下草
土類奴。臣種族及諸胡國。舊來赤心向大國。不曾反叛。亦
不侵損大國。為大國行裨益事。從三十五年來。每共大食
賊鬭戰。每年大發兵馬。不蒙天恩送兵救助。經今六年。被
大食元率將異密屈底波領衆軍兵來此。共臣等鬭戰。臣
等大破賊徒。臣等兵士。亦大死損。為大食兵馬極多。臣等
力不敵也。臣入城自固。乃被大食圍城。以三百拋車傍城
三穿大坑。欲破臣等城國。伏乞天恩知委。送多少漢兵來
此。救助臣苦難。其大食只合一百年強盛。今年合滿。如有
漢兵來此。臣等必是破得大食。今謹獻好馬一。波斯駱駝
一。䮫二。如天恩慈澤。將賜臣物。請付臣下使人將來。冀無
侵奪。
東安國王篤薩波提
篤薩波提氏昭武。與康國同族。其國名東安。亦曰喝汗。開
元十四年。遣弟阿悉爛達拂耽發黎來朝。後八年。又遣使
入貢。
論事表
臣篤薩波提言。臣是從天主領普天賢聖皇帝下百萬里
草土類奴。在遠叉手。胡跪禮拜。天恩威相。如拜諸天。自有
安國已來。臣種族相繼作王不絕。并軍兵等並赤心奉國。
從此年來。被大食賊每年侵擾。國土不寧。伏乞天恩慈澤。
救臣苦難。仍請勅下突厥施。令救臣等。臣即統領本國兵
馬。計會翻破大食。伏乞天恩依臣所請。今奉獻波斯䮫二。
拂菻繡毺一。鬱金香三十斤。生石蜜一百斤。臣今借紫訖。
伏乞天恩賜一員三品官。又臣妻可敦奉進柘必大毺二。
繡毺一。上皇后。如蒙天恩慈澤。請賜臣鞍轡器仗袍帶。及
賜臣妻可敦衣裳妝粉。
西曹國王哥邏僕羅
哥邏僕羅氏昭武。與康國同族。天寶元年。遣使貢方物。詔
封懷德王。
請內屬表
宗祖以來向天可汗忠赤。嘗受徵發。望乞慈恩。將奴國土
同為唐國小州。所須驅遣奴身。一心忠赤。為國征討。
石國王伊捺吐屯屈勒
伊捺吐屯屈勒氏昭武。與康國同族。別姓石。開元初。封其
父莫賀咄吐屯為石國王。九年。伊捺吐屯屈勒嗣立。請討
大食。不許。
請討大食表
奴身千代已來。忠赤於國。只如突厥騎施可忠赤之日。部
落安貼。后背天可汗。脚底火起。今突厥屬天可汗。在於西
頭為患。唯有大食。莫踰突厥。伏乞天恩不棄突厥部落。打
破大食。諸國自然安貼。
吐火羅葉護支汗那
支汗那。阿史那葉護子。其國在葱嶺西。永徽三年。列其地
為月氐府。以阿史那為都護。開元七年。支汗那嗣立。十五
年。為大食所苦。遣使請救。
獻解天文人表
獻解天文人大慕闍。其人智慧幽深。問無不知。伏乞天恩
喚取慕闍。親問臣等事意及諸教法。知其人有如此之藝
能。望請令其供奉。并置一法堂。依本教供養。
請助討大食表
奴身罪逆不孝。慈父身被大食統押。應徹天聰。頌奉天可
汗進旨云。大食欺侵。我即與你氣力。奴身今被大食重稅。
欺苦實深。若不得天可汗救活。奴身自活不得。國土必遭
破散。求防守天可汗西門不得。伏望天可汗慈憫。與奴身
多少氣力。使得活路。又承天可汗處分突厥施可汗云。西
頭事委你。即須發兵除却大食。其事若實。望天可汗却垂
處分奴身。緣大食稅急。不求得好物奉進。望天可汗照之。
所欲驅遣奴身。及須已西方物。並請處分奴身。一一頭戴。
不敢怠慢。
吐火羅葉護失里忙迦羅
失里忙迦羅。天寶八載遣使朝貢。朅師引吐蕃攻吐火羅。
失里忙迦羅請安西兵助討。元宗出師破之。
請賜箇失蜜王勅書表
臣鄰境有一胡。號曰朅師。居在深山。恃其險阻。違背聖化。
親輔吐蕃。知勃律地狹人稠。無多田種。鎮軍在彼。糧食不
充。於箇失蜜市易鹽米。然得支濟。商旅來往。皆著朅師國
過。其王遂受吐蕃貨。求於國內置吐蕃城堡。捉勃律要路。
自高仙芝開勃律之後。更益兵三千人。勃律因之。朅師王
與吐蕃乘此虛危。將兵擬入。臣每憂思一破兇徒。若開得
大勃律已東。直至干闐焉耆臥涼瓜肅已來。吐蕃更不敢
停住。望安西兵馬來載五月到小勃律。六月到大勃律。伏
乞天恩允臣所奏。若不成。請斬臣為七段。緣箇失蜜王向
漢忠赤。兵馬復多。土廣人稠。糧食豐足。特望天恩賜箇失
蜜王勅書宣慰。賜衣物并寶鈿腰帶。使感荷聖恩。更加忠
赤。
僕羅
僕羅。吐火羅葉護那都況利弟。神龍元年入朝。留宿衞。
訴授官不當上書
僕羅克吐火羅葉護部下。管諸國王都督刺史總二百一
十二人。謝䫻國王統領兵馬二十萬衆。罽賓國王統領兵
馬二十萬衆。骨吐國王石汗那國王解蘇國王石匿國王
悒達國王護密國王護時徤國王范延國王久越德建國
王勃特山王各領五萬衆。僕羅祖父已來。並是上件諸國
之王。蕃望尊重。僕羅兄那都泥利承嫡繼襲。先蒙恩勅差
使持節就本國冊立為王。然火羅葉護積代已來。於大唐
忠赤。朝貢不絕。本國緣接近大食吐蕃。東界又是西鎮。僕
羅兄每徵發部落下兵馬。討論擊諸賊。與漢軍相知。聲援
應接。在於邊境。所以免有侵漁。僕羅兄前後屢蒙聖澤。媿
荷國恩。遂發遣僕羅入朝。侍衞玉階。至願獻忠殉命。以為
臣妾。僕羅至此。為不解漢法。鴻臚寺不委蕃望大小。有不
比類流例。高下相懸。即奏擬授官。竊見石國龜茲并餘小
國王子首領等。入朝元無功效。並緣蕃望授三品將軍。況
僕羅身恃勒本蕃。位望與親王一種。比類大小。與諸國王
子懸殊。却授僕羅四品中郎。但在蕃王子弟娑羅門瞿曇
金剛龜茲王子白孝順等。皆數改轉。位至諸衞將軍。唯僕
羅最是大蕃。去神龍元年。蒙恩勅授左領軍衞翊府中郎
將。至今經一十四年。久被淪屈。不蒙准例授職。不勝苦屈
之甚。
俱羅王忽提婆
忽提婆。俱羅國王。其國與吐火羅接壤。亦名俱蘭。貞觀二
十年遣使朝貢。
內附表
如雪如珠。如雲如月。潔白高遠。是文夫枝。清涼一切。如須
彌山。又如大海。威力自在。如那羅延。如日光明。大王中王。
大漢國勝天子名流四海。俱羅那國王忽提婆謹修禮拜。
謝䫻國羅火拔
羅火拔。謝䫻國使臣。謝䫻在吐火羅西南。開元八年。冊葛
達羅支頡利發誓屈爾為王。十二年。遣其臣羅火拔來朝。
陳金城公主事宜奏
謝䫻國去箇失蜜國一千五百里。箇失蜜國去吐蕃金城
公主居處七日路程。公主去年五月遣漢使二人。偷道向
箇失蜜國傳言曰。汝赤心向漢。我欲走出投汝。容受我否。
箇失蜜王聞其言。大喜報曰。公主但來。竭心以待。時箇失
蜜王又遣使報臣國王曰。天子女欲走來投我國。必恐吐
蕃兵馬來逐。我力不敵。乞兵與我。即冀吐蕃破散。公主得
達。臣國王聞之極歡。遣使許諾於箇失蜜王。令臣入朝。面
取進止。
俱蜜王那羅延
那羅延。開元中遣使獻胡旋女。表言為大食所苦。其國在
吐火羅東北。
請處分大食國表
臣曾祖父叔兄弟等。舊來赤心向大國。今大食來侵。吐火
羅及安國石國拔汗那國並屬大食。臣國內庫藏珍寶。及
部落百姓物。並被大食徵稅將去。伏望天恩處分大食。令
免臣國徵稅。臣等即得久長守把大國西門。伏乞照臨。臣
之願也。
