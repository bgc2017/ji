欽定全唐文卷一百九十七
駱賓王(一)
賓王。婺州義烏人。初為道王府屬。歷武功主簿。調長安。武
后時數上書言事。下除臨安丞。怏怏失志。棄官去。徐敬業
舉兵。署為府屬。軍中書檄。皆其詞也。
蕩子從軍賦
胡兵十萬起妖氛。漢騎三千掃陣雲。隱隱地中鳴戰鼓。迢
迢天上出將軍。邊沙遠離風塵氣。塞草長萎霜露文。蕩子
辛苦十年行。回首關山萬里情。遠天橫劍氣。邊地聚笳聲。
鐵騎朝常警。銅焦夜不鳴。抗左賢而列陣。比右校以疏營。
滄波積凍連蒲海。雨雪凝寒遍柳城。若乃地分元徼。路指
青波。邊城煖氣從來少。關塞元雲本自多。嚴風凜凜將軍
樹。苦霧蒼蒼太史河。既拔距而從軍。且揚麾而挑戰。征旆
淩沙漠。戎衣犯霜霰。樓船一舉爭沸騰。烽火四連相隱見。
戈文耿耿懸落星。馬足駸駸擁飛電。終取俊而先鳴。豈論
功而后殿。征夫行樂踐榆溪。倡婦銜怨坐空閨。蘼蕪舊曲
終難贈。芍藥新詩豈易題。池前怯對鴛鴦伴。庭際羞看桃
李蹊。花有情而獨笑。鳥無事而恒啼。蕩子別來年月久。賤
妾空閨更難守。鳳凰樓上罷吹簫。鸚鵡杯中休勸酒。同道
書來一雁飛。此時緘怨下鳴機。裁鴛帖夜被。薰麝染春衣。
屏風宛轉蓮花帳。夜月玲瓏翡翠帷。箇日新粧始復罷。祗
應含笑待君歸。
螢火賦
余猥以明時。久遭幽縶。見一葉之已落。知四運之將終。悽
然客之為心乎。悲哉秋之為氣也。光陰無幾。時事如何。大
塊是勞生之機。小智非周身之務。嗟乎。綈袍非舊。白首如
新。誰明公冶之非。孰辨臧倉之愬。是用中宵而作。達旦不
瞑。覩茲流螢之自明。哀此覆盆之難照。夫類同而心異者。
龍蹲歸而宋樹伐。質殊而聲合者。魚形出而吳石鳴。苟有
會於精靈。夫何患於異類。况乘時而變。含氣而生。雖造化
之不殊。亦昆蟲之一物。應節不愆。信也。與物不競。仁也。逢
昏不昧。智也。避日不明。義也。臨危不懼。勇也。事有沿情而
動興。因物而多懷。感而賦之。聊以自廣云爾。
伊元功之播氣。有丹鳥之賦象。順陰陽而亭毒。資變化而
含養。每寒潛而暑至。若知來而藏往。既發揮以外融。亦含
光而內朗。若夫小暑南收。大火西流。林塘改夏。雲物迎秋。
忽淩虛而赴遠。乍排叢而出幽。均火齊之宵映。如夜光之
暗投。逝將歸而未返。忽欲去而中留。入槐榆而焰發。若改
燧而環周。繞堂皇而影泛。疑秉燭以嬉遊。點綴懸珠之網。
隱映落星之樓。乍滅乍興。或聚或散。居無定所。習無常翫。
曳影周流。飄光淩亂。泛艷乎池沼。徘徊乎林岸。狀火井之
沈熒。似明珠之出漢。值衝飆而不烈。逢淫雨而逾煥。炤灼
兮若湛盧之夜飛。的皪兮像招搖之夕爛。與庭燎而相炫。
照重陰於已昏。共爝火而齊息。避太陽於始旦。爾其光不
周物。明足自資。偶仙鼠而伺夜。對飛蛾之赴熺。類君子之
有道。入暗室而不欺。同至人之無迹。懷明義以應時。處幽
不昧。居照斯晦。隨隱顯而動息。候昏明以進退。委性命兮
幽元。任物理兮推遷。化腐木而含彩。集枯草而藏烟。不貪
熱而苟進。每和光而曲全。豈如鎔金而自鑠。寧學膏火之
相煎。陋蟬蜩之習蛻。怵螻蟻之慕羶。匪傷蜉蝣之夕。不羨
龜鶴之年。搶榆飛而控地。摶扶起而垂天。雖小大之殊品。
豈逍遙之異筌。夫何化之斯化。無使然而自然。乃若有來
斯通。無往不至。排朱門而獨遠。昇青雲而自致。匪偷光於
鄰壁。寧假煇於陽燧。終徇已以效能。靡因人而成事。物有
感而情動。迹或均而心異。響必應之於同聲。道固從之於
同類。始未明其趨舍。庸詎識其旨意。子尚不知魚之為樂。
吾又安能知螢之為利。高明兮有融。遷變兮無窮。牛哀倏
而化虎。羽泉忽兮生熊。血三年而藏碧。魂一變而成虹。知
戰場之化燐。悟冤獄之為蟲。彼翾飛之弱質。尚矯翼而淩
空。何微生之多躓。獨宛頸以觸籠。異璧光之照廡。同劍影
之埋豐。覬道迷而可復。庶鑒幽而或通。覽光華而自照。顧
形影以相弔。感秋夕之殷憂。嘆宵行以熠燿。熠燿飛兮絕
復連。殷憂積兮明且煎。見流光之不息。愴驚魂之屢遷。如
過隙兮已矣。同奔電兮忽焉。儻餘光之可照。庶寒灰之重
然。
靈泉頌
聞夫元功幽贊。靈心以有德是親。至道冥符。篤行以通神
為本。若乃天經地義。色養叶於因心。夏凊冬溫。愛敬宏於
錫類。下逮六幽之奧。上洞三光之精。不有至誠。孰云斯感。
有廣平宋思禮。字過庭。皇朝永州刺史昉之適孫。戶部員
外順之長子。伶丁偏露。早喪慈親。永懷鞠養之恩。長增思
慕之痛。弱不好弄。長而能賢。趨庭聞詩禮之風。亢宗勖曾
閔之行。事後母徐。以至孝聞。北面興悲。泣高堂而咎已。東
遊下位。歡微祿以逮親。調露二年。來佐百里。俯就微班之
列。將申返哺之情。苟立身其若斯。於從政乎何遠。時歲亢
旱。金石行銷。遠近川原。殆將堙絕。濬井皆為湯谷。通波盡
化汚池。太夫人在遲暮之年。有溫勞之疾。非濫漿不可以
適口。非源泉不可以蠲疴。色養既虧。憂惶靡訢。俄而廳階
之下。忽有清泉自生。因疏導其源。遂流注不竭。味甘若醴。
氣冷如冰。此邑城控剡山。地連禹穴。基址多石。岡阜無津。
爰自興建以來。久微穿汲之利。非精誠貫於有道。純志浹
於無私。孰能洽冥貺以通幽。導靈泉而致養者也。昔漢臣
忠烈。窮井飛於一言。姜婦孝思。潛波移於七里。靜惟陳迹。
彼亦何人。蕭縣尉柳晃。耿介之士也。道合則金蘭若膠漆。
情異則軒冕猶埃塵。片善可嘉。朝聞甘於夕死。一諾猶重。
黃金賤於白圭。以為執友素交。豈輕肥利祿之謂也。賞音
達禮。寧鐘鼓玉帛之云乎。所恥者沒而無稱。所貴者存而
不朽。徒懷美志。未遇良材。某出贊荒隅。塗經勝壤。三秋客
恨。長懷宋玉之悲。一面交歡。暫雪桓譚之涕。覩斯水之清
泚。感若人之精誠。見賢思齊。仰圭璋而有地。揮毫興頌。鏤
琬玉以無慚。乃作頌曰。
粵若稽古。厥初生民。其誰不孝。獨我難倫。義不悖道。仁不
遺親。愛敬盡力。孝弟通神。顧我罔極。因心感至。冥契動天。
甘泉涌地。泠泠無竭。蒸蒸不匱。曾是我思。永錫爾類。爰有
勞人。景行芳塵。事諧則感。道洽斯親。孝為禮主。名為實賓。
倘斯文之不墜。知盛德之有鄰。
為齊州父老請陪封禪表
臣聞元天列象。紫宮通北極之尊。大帝凝圖。宏猷暢東巡
之禮。是知道隆光宅。既輯玉於雲臺。業紹禋宗。必塗金於
日觀。陛下乘乾握紀。纂三統之重光。御辯登樞。應千齡之
累聖。故得河浮五老。啟赤文於帝期。海薦四神。奉丹書於
王會。瑞開三脊。祥洽五雲。既而輯總章之舊文。紹辟雍之
故事。非烟翼馭。移玉輦於梁陰。若月乘輪。祕金繩於岱巘。
臣等職均芻狗。陰謝桑榆。幸屬堯鏡多輝。照餘光於連石。
軒圖光耀。追盛禮於樅金。然而鄒魯舊邦。臨淄遺俗。俱沐
二周之化。咸稱一變之風。境接青疇。俯瞰獲麟之野。山開
翠屺。斜連辨馬之峯。豈可使稷山遺氓。頓隔陪封之禮。淹
中故老。獨奉告成之儀。是用就日披丹。仰璧輪之三舍。望
雲抒素。呌天閽於九重。儻允微誠。許陪大禮。則夢瓊餘息。
仰仙闕以交懽。就木殘魂。遊岱宗而載躍。
自敘狀
伏奉恩旨。令通狀自敘所能。某本江東布衣也。幸屬大鑪
貞觀。合璧光輝。易彼上農。叨茲下秩。於今三年矣。然而進
不能談社稷之務。立事寰中。退不能掃丞相之門。買名天
下。徒以黃離元吉。白賁幽貞。沐少海之波瀾。照重光之麗
景。雖任能尚齒。載宏進善之規。而觀過知人。異降自媒之
旨。是用披誠瀝懇。以抒愚衷。若乃忘大易之謙光。矜小人
之醜行。彈冠入仕。解褐登朝。飾懷祿之心。效當年之用。莫
不徇名養素。勵朽磨鉛。自謂身負管樂之資。志懷周召之
業。若斯人者。可勝道哉。而修譽察能。聽言觀行。捨真筌而
擇士。沿虛談以取才。將恐有其語而無其人。得其賓而喪
其實。故曰知人不易。人不易知。抑又聞之。知臣莫若君。知
子莫若父。誠能簡材試劇。考績求功。觀其所由。察其所以。
臨大節而不可奪。處至公而不可干。冀斯言之無虧。於從
政乎何有。若乃脂韋其迹。乾沒其心。說已之長。言身之善。
靦容冒進。貪祿要君。上以紊國家之大猷。下以瀆狷介之
高節。此凶人以為恥。况吉士之為榮乎。所以令衒其能。斯
不奉令。謹狀。
對策文三道
問。岱岳遊魂。入佳城而怛化。瀛洲羽客。竦鶴轡而輕舉。雖
則備於縑素。昭晰可觀。求諸耳目。虛無罕驗。棄杖成龍。有
異虞翻之旨。銜恩結草。寧符宗岱之言。二者何從。爾其揚
搉。
對。遐觀素論。眇覿元風。惟鬼惟仙。難究難測。至夫滕公長
往。佳城開白日之徵。洪崖不歸。層邱控紫雲之蓋。或祟成
蒼狗。自是趙王之神。道叶赤龍。爰通陸安之冶。玉壘變萇
宏之血。金闕化浮邱之靈。固能目覩桑田。來作西王之使。
魂遊蒿里。還為北帝之臣。然而將聖生鄒。本忘情於語怪。
多材封魯。亦默論於通仙。洎乎大義既乖。斯文將墜。於是
八儒三墨之道。異軫分馳。九流百家之文。殊途競爽。語仙
則有無交戰。語鬼則虛實相紛。遂使結草抗軍。爰乖宗岱
之論。化竹游水。有異虞翻之言。然而博訪古詩。緬尋曩冊。
徇其浮說。徒有奔競之談。求諸至言。抑匪通經之旨。何則。
高明瞰室。已著六爻之文。太虛游形。式編三洞之籙。故齊
君出獵。遇豕啼於貝邱。周嗣登仙。游鶴軒於洛浦。况乎干
寶碩德。已輯搜神之書。劉向通儒。非無列仙之傳。斯皆實
錄。諒匪虛談。謹對。
問。士農工商。四民各業。廢一不可。取譬五材。而闕里致言。
鄙於學稼。漆園起論。爰稱絕機。豈先聖垂文。義有優劣。將
隨方設教。理或變通者哉。汝其矢陳。用啟前惑。
對。出震登皇。垂衣裳而馭籙。乘乾踐帝。順舒慘而字氓。莫
不列九土以開疆。因四人而安業。故農為政本。兩漢舉力
田之勤。財用聚人。九市列惟金之利。陟龍門而就日。入仕
彈冠。斷蟬翼以成風。追工運斧。咸用因人成事。隨利濟時。
蓋五帝通規。三王茂範。然則泣麟上聖。訓三千以領徒。夢
蝶幽人。摶九萬以齊物。欲使邱門志學。折以問農之言。漢
渚絕機。抒以灌園之巧。斯乃變通權數。趨舍適宜。當今海
內乂安。天下樂業。士食舊德。農服先疇。自可孫宏獻書。以
待公車之制。王丹載酒。時慰田家之勞。謹對。
問。四十強仕。七十懸車。著在格言。存諸甲令。然則顏駟韞
價。殆乎白首。和尊播美。始自齠年。欲使滋泉之彥必臻。洛
陽之才無捨。則隄防或爽。襟帶徒施。其道如何。佇聞嘉答。
對。竊聞大人有作。義佇良材。貞士徇名。理資明主。是知君
必待士。士必待君。故使飛龍在天。聖智有賢明之佐。巨魚
縱壑。元后得唐虞之臣。然則否泰或爽。材運難幷。歲漸懸
車。尚牧淄原之豕。年甫志學。且珥漢庭之貂。是知因藉時
來。和君播元齠之俊。當其未遇。顏生致白首之勤。語其古
今。稽之運會。雖則人事。抑亦天時。當今乘六御天。得一居
帝。翹車獵彥。束帛旌賢。故叢桂幽人。罷韜真於文豹。青蓮
江使。自裂兆於非熊。豈止洛陽之才。來儀漢國。滋泉之叟。
降止周朝而已哉。某談乏二龍。識迷三豕。徒以鑽木輕焰。
仰昇扶而耀輝。化草餘光。對含桂而炫彩。迴皇如失。俯仰
多慙。謹對。
上吏部裴侍郎書
四月一日。武功縣主簿駱賓王謹再拜。奉書吏部侍郎裴
公執事。易曰。書不盡言。言不盡意。然則理存乎象。非書無
以達其微。詞隱乎情。非言無以筌其旨。僕誠鄙人也。頗覽
前事。每讀古書。高堂九仞。曾參負北向之悲。積粟萬鍾。季
路起南遊之嘆。未嘗不廢書輟卷。流涕沾襟。何則。情蓄於
中。事符則感。形潛於內。迹應斯通。是用布腹心。瀝肝膽。庶
大雅含宏之量。矜小人悃欵之誠。惟君侯察焉。賓王一藝
罕稱。十年不調。進寡金張之援。退無毛薛之游。亦何嘗獻
策干時。高談王霸。衒才揚已。歷詆公卿。不汲汲於榮名。不
戚戚於卑位。蓋養親之故也。豈謀身之道哉。不圖君侯忽
垂過聽之恩。任以書記之事。儗人則多慚阮瑀。入幕則高
謝郄超。昔聶政荊軻。刺客之流也。田光豫讓。烈士之分也。
咸以勢利相傾。意氣相許。尚且捐軀燕趙。甘死秦韓。今君
侯無求於下官。見接以國士。正當陪麾後殿。奉節前驅。賈
餘勇以求榮。效輕生而答施。而顧逡巡於成命。躊蹰於從
事者。徒以夙遭不造。幼丁閔凶。老母在堂。常嬰羸恙。藜藿
無甘旨之膳。松檟闕遷厝之資。撫躬存亡。何心天地。故寢
食夢想。噬指之戀徒深。歲時烝嘗。崩心之痛罔極。若僕者。
固名教中一罪人耳。何面目以奉三軍之士乎。况屬天倫
之喪。奄踰七月。違膝下之養。忽以三年。而凶服之制行終。
哀疚之情未洩。興言永慕。舉目增傷。夫怨於心者。哀聲可
以應木石。感於情者。至性可以通神明。故徐元直指心以
求辭。李令伯陳情以窮訴。上以棄興王之佐命。下以全奉
親之篤誠。而蜀主不以為非。晉君待之愈厚。此二人者。豈
貪貧賤。惡榮華。厭萬乘之交。甘匹夫之辱也。蓋有不得已
者哉。人有乾沒為心。脂韋成性。捨慈親之色養。許明主以
驅馳。內忘顧復之私。外存傅會之眷。薄骨肉。厚榮寵。苟背
恩而自效。則君侯何以處之。且義士期乎貞夫。忠臣出乎
孝子。既不能推心以奉母。亦安能死節以事人。雖物議之
無嫌。實吾斯之未信也。况流沙一去。絕塞千里。子迷入塞
之魂。母切倚閭之望。就令觀以卒歲。仰南薰之不貲。而使
憂能傷人。迫西山而何幾。君侯情深錫類。道叶天經。明恕
待人。慈心應物。儻矜犬馬之微願。憫烏鳥之私情。寬其負
恩。遂其終養。則窮魂有望。老母知歸。賓王死罪再拜。
與程將軍書
昨見武郎將。備陳將軍之言。恩出非常。談過其實。恭聞嘉
惠。深用慚惶。君侯懷管樂之才。當衞霍之任。豐功厚利。盛
德在人。送往事居。元勳蓋俗。智足以興王業。道足以濟蒼
生。尚且屈公侯之尊。伸筦庫之士。若下僕者。天地一無用
芻狗耳。粵自旌賁之辰。即逢聖明之歷。材不經務。不能成
佐命之功。智不通時。不能包周身之慮。加以天資木強。不
能屈節權門。地隔蓬心。不能買名時議。常願為仁由已。喪
我於吾。見機可以絕機。無用之為有用。隨時任其舒卷。與
物同其波流者矣。其於木也。魯班無所措其鈎繩。其於駕
也。伯樂無所施其銜策。不悟聖朝發明揚之詔。君侯緝雍
熙之道。曲垂提獎。廣借游揚。猥以樗櫟之姿。忝預賢良之
薦。當今鴻都富學。麟閣多英。非游夏不可以升堂。非夔牙
不可以擊節。倘片言失德。事暴區中。匹夫竊議。語流天下。
進乖得賢之舉。退貽薄德之譏。恐不肖之軀。為高明之累
耳。必能一盼增價。九術先登。燕昭為市駿之資。郭隗居禮
賢之始。則當效駑駘之用。飾固陋之心。陶鑄堯舜之典謨。
憲章文武之道德。上以究三才之能事。下以通萬物之幽
情。將使詞翰為行已外篇。文章是立身岐路耳。又何足道
哉。言而不慚者。恃惠子之知我也。所恨禁門清切。造別無
緣。官守牽纏。程期有限。某尚期辭滿。倘泛孤舟。萬里煙波。
舉目有江河之限。百齡心事。勞生無晷刻之歡。嗟乎。流水
不窮。浮雲自遠。霑襟此別。把袂何時。恃以平生之私。忘其
貴賤之禮。幸勿為過。謹不多談。
答員半千書
張評事至。辱惠書及詩。把翫無厭。暫如有敘。上言離恨。下
勖交情。篤以猛風乾蘇之談。彌以驟雨濕薪之喻。雖聞義
則徙。道存於起予。而儗人失倫。事均乎玩物。借如誠說。蓋
足下之不知言。倘或劇談。豈吾人之所仰望。夫鯤之為魚
也。潛碧海。泳滄流。沈鰓於勃海之中。掉尾乎風濤之下。而
濠魚井鮒。自以為可得而齊焉。鵬之為鳥也。刷毛羽。恣飲
啄。戢翼於天地之間。宛頸乎江海之畔。而雙鳧乘雁。自以
為可得而褻焉。及其化羽垂天。摶風九萬。振鱗橫海。擊水
三千。寧肯借翰於搶榆。假力於在藻。資江濱涓流之水。待
堀堁揚塵之風哉。故張子房之達人也。擊水摶風之適焉。
朱買臣之屈已也。戢翼沈鰓之致焉。足下雅得古人之致。
不乏先賢之遇。自守莊筌。無嬰魏網。亦寧不知在藻搶榆
之力。非擊水摶風之助哉。而詞旨殷勤。深所未諭。盍言爾
志。豈若是乎。夫人生百年。物理千變。名利寵辱之形立矣。
愛憎毀譽之迹生焉。其有道在則尊。德成而上。幽貞為虛
白之室。靜默為太元之門。知軒冕是儻來。悟榮華非力致。
苟斯道之不墜。亦何患乎無成。而欲圖僥倖於權重之交。
養聲譽於眾多之口。所以楊朱徘徊於岐路。阮籍怵惕於
窮途。嗟乎。霜往露來。歲寒不待。山高河廣。離會無時。桂樹
寒花。公子去而忘返。松巖春草。王孫遊以不歸。去矣員生。
遠離隔矣。音塵不嗣。情其勞矣。畏途窮谷。靜躁殊矣。惠而
好我。無密爾音。
與博昌父老書
月日。駱賓王致書於博昌父老等。承並無恙。幸甚幸甚。雲
雨俄別。封壤異鄉。春渚青山。載勞延想。秋天白露。幾變光
陰。古人云。別易會難。不其然也。自解攜襟袖。一十五年。交
臂存亡。略無半在。張學士溘從朝露。辟閭公倏掩夜臺。故
吏門人。多遊蒿里。耆年宿德。但見松邱。嗚乎。泉壤殊途。幽
明永隔。人理危促。天道奚言。感今懷舊。不覺涕之無從也。
過隙不留。藏舟難固。追維逝者。浮生幾何。哀緣物興。事因
情感。雖蒙莊一指。殆先覺於勞生。秦佚三號。詎忘情於怛
化。啜其泣矣。尚何云哉。又聞移縣就樂安故城。廨宇邑居。
咸徙其地。里開阡陌。徒有其名。荒徑三秋。蔓草滋於舊館。
頹墉四望。拱木多於故人。嗟乎。仙鶴來歸。遼東之城郭猶
是。靈烏代謝。漢南之陵谷已非。昔吾先君。出宰斯邑。清芬
雖遠。遺愛猶存。延首城池。何心天地。雖則山河四塞。是稱
無棣之墟。松檟千秋。有切惟桑之里。故每懷夙昔。尚想經
過。于役不遑。願言徒擁。今西成有歲。東戶無為。野老清談。
怡然自得。田家濁酒。樂以忘憂。故可洽賞當年。相歡卒歲。
寧復惠存舊好。追思昔游。所恨企予望之。經途密邇。佇中
衢而空軫。巾下澤而莫因。風月虛心。形留神送。山川在目。
室邇人遐。以此懷勞。增其嘆息。情不遺舊。書何盡言。
與親情書
風壤一殊。山河萬里。或平生未展。或暌索累年。存沒寂寥。
吉凶阻絕。無由聚洩。每積淒涼。近緣之官。佐任海曲。便還
故里。冀敘宗盟。徒有所懷。未畢斯願。不意遠勞折簡。辱逮
堙淪。雖未敘言。暫如披面。晚夏炎鬱。並想履宜。賓王疾患。
忽無况耳。
與親情書
某初至鄉閭。言尋舊友。耆年者化為異物。少壯者咸為老
翁。山川不改舊時。邱隴多為陳迹。感今懷古。撫存悼亡。不
覺涕之無從也。詢問子姪。彼亦凋零。永言傷情。增以悲慟。
雖死生之分。同盡此途。而存亡之情。豈能無恨。終朝展接。
以申闊懷。取此月二十日栖桐成禮。事過之后。始得可行。
祇敘尚賒。仰繫何極。各願珍勖。遠無所詮。
