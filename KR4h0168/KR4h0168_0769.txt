欽定全唐文卷七百六十九
王棨(一)
棨字輔之。福清人。咸通三年進士。杜宣猷鎮山南。請為團
練巡官。李隲為江西觀察使。辟為團練判官。調大理司直。
除太常博士。遷水部郎中。
元宗幸西涼府觀燈賦(以春夕遊幸見天師術為韻)
昔在明皇帝。召葉尊師。當新歲月圓之夜。是上元燈設之
時。帝謂京洛。他處固難比也。師言良夜。今宵亦可觀之。於
是請宸遊。憑妙術。將越天宇。俄辭宣室。扶鳳輦以雲舉。揭
翠華而飇疾。不假御風之道。倏忽乘虛。如因縮地之方。逡
巡駐蹕。已覺夫關隴途盡。河湟景新。到沓雜繁華之地。見
駢闐遊看之人。千條銀燭。十里香塵。紅樓邐迤以如晝。清
夜熒煌而似春。郡實武威。事同仙境。彩搖金像之色。光奪
玉蟾之影。一遊一豫。忽此地以微行。不識不知。竟何人而
望幸。於時有露霑草。無雲在天。金鴨揚輝而光散。冰荷含
耀以星連。樂異梨園。徒笙歌之滿聽。人非別館。空羅綺以
盈前。既而斗轉玉繩。漏深銀箭。周迴未愜於睿旨。歷覽尚
勞於宸眷。莫不混跡尊卑。和光貴賤。亦由鳳隱形於衆鳥。
衆鳥莫知。龍匿影於㣥魚。㣥魚不見。俄而歸思潛軫。皇情
不留。髣髴而方離邊郡。斯須而已在神州。稍異穆王。至自
瑤池之會。非同漢武。來從柏谷之遊。一自風滅蘭釭。雲迎
羽客。塵昏蕃塞之草。煙暝秦陵之柏。空令思唐德之遺民。
最悲涼於此夕。
詔遣軒轅先生歸羅浮舊山賦(以題中八字為韻)
帝以先生久駐長安。應思故山。新恩而綸綍云降。舊德而
嵓巒許還。今朝北闕之前。已辭丹陛。幾日南溟之下。再啟
元關。始者蒙谷傳真。羅浮隱耀。造恬澹之深域。達希夷之
衆妙。來親玉輦。膺再禮於鵠書。去憶石樓。契初心於鳳詔。
詔曰朕聞軒后求其大隗。唐堯師乎務成。雖則臨治。皆思
養生。是以深殿延佇。安車遠迎。久處彤闈。恐鬱池魚之性。
永懷碧洞。難忘雲鳥之情。乃曰陛下頃辱英明。旁求固陋。
既容出入於仙禁。復許潛歸於海岫。常慚羽服。相逢而道
異君臣。益荷鴻私。欲別而情深故舊。於是罄風馭。奮電衣。
千年之靈鶴將去。一片之閒雲欲飛。有異二疏。出都門而
惜別。寧同四皓。指商嶺以言歸。持青囊兮藥使傍隨。執絳
節兮橘僮先遣。道尊而不顧名位。德重而如加黻冕。當九
重之宮裏。思山之意則深。及萬里之途中。戀闕之誠不淺。
既臻蘿洞。乃闢松軒。別後而嵐光未老。來時之春色猶存。
白鹿青牛。却放煙霞之境。玉芝瑤草。終承雨露之恩。懿夫
來協皇情。去全真趣。於秦無徐市之惑。在漢免文成之誤。
臣知其史筆已書。故聊詳於斯賦。
端午日獻尚書為壽賦(以誠以古書資乎聖壽為韻)
節乃端午。經惟尚書。當煬帝窮奢之際。見蘇公為壽之初。
五日嘉辰。欲有裨於聖德。百篇奧義。敢將獻於皇居。始夫
蕤賓既調。星火初正。雖為祭屈之日。合有祝堯之敬。咸求
玩好。冀盡竭於忠勤。競薦珍奇。願延長於睿聖。惟公以邦
紀將紊。洪圖漸傾。欲諷江都之幸。思停(一作亦由)遼水之征。繇
是訪註於安國。求篇於伏生。既逢採艾之時。合祈(一作稱)洪
算。遂託獻芹之禮。庶達微誠。蓋以文盡雅言。事傳上古。前
王之善惡皆載。(一作足徵)歷代之安危可覩。自然於禮無爽。(一
作然以禮無爽)於君有補。豈效辟兵之法。專用靈符。寧依續命
之儀。祇陳綵縷。既而對面丹(一作彤)墀。虔而進之。其為贄也。
非雁非羔。非玉非帛。其為書也。非易非傳。非禮非詩。且曰
臣則有志匡主。無心順(一作徇)時。竊以百王之典。可為萬歲
之
資。願陛下察所以是。究所以非。豈不知(不知一作以)枕推虎魄
之珍。裘有雉頭之美。誠未若典謨訓誥。閱斯而北闕長存。
虞夏商周。鑒此而南山相似。所以鼓篋斯至。稱觴自殊。藉
手則惟臣矣。而服膺其在君乎。願因犬馬之心。取為龜鏡。
欲取絲綸之筆。用作規模。且浴蘭獻物兮古豈無。捧酒祝
釐兮今亦有。誰能將十三卷之雅誥。上千萬年之洪壽。向
使其乙夜能觀。豈死乎賊臣之手。
白雪樓賦(以樓起碧空名標雅曲為韻)
余嘗自雍南遊。經過郢州。此地曾歌乎白雪。後人因創其
朱樓。觀夫迢迢山峙。奕奕雲浮。屹臨江岸之旁。將其麗曲。
傑起郡城之上。得以消憂。是何棟觸晴霞。簷侵虛碧。旁瞻
目盡於千里。俯瞰心懸於百尺。何年結構。取宏制於庾公。
此日登臨。仰嘉名於郢客。其為狀也。山[:#AS-FBED:●]蹇嵼隆崇。攢煙
遏空。勢聳晴蜃。梁橫曉虹。偉殊規之罕及。猶清唱之難同。
試問鄒生。豈似梁王之館。如延孟子。何慚齊國之宮。莫不
高與調侔。妙將雅比。籠輕霧以轉麗。帶微霜而增美。浮雲
齊處。疊櫺檻之幾重。明月照時。引笙歌而四起。斯則虛凉
無匹。顯敞難名。天未秋而氣爽。景當夏以寒生。風觸棼楣。
髣髴
雜幽蘭之響。煙分井邑。依微聞下里之聲。且樓之為號也。
有翠有紅。或瓊或玉。豈若表此名地。彰斯妙曲。况復楚山
入座。黛千點而暮清。漢水橫簾。帶一條而春綠。亦足以認(
一作任)彼清暢。憑茲麗譙。掩露臺之高峙。軼煙閣之孤標。似
繼餘聲。謝朓閒吟於暇日。疑遺妙響。劉琨長嘯於清宵。有
旨哉。每見岧嶢。如聞宛雅。覽宏模之特秀。知屬和之彌寡。
人或誇黃鶴奇落星。予云俱弗如也。
盛德日新賦(以修乃無巳堯舜何遠為韻)
皇德彌盛。宸心未休。雖昭昭而光啟。猶日日以勤修。常懷
姑務之情。漸宏帝道。轉見增光之美。益闡王猷。豈非潛契
無為。思齊不宰。誠蕩蕩之可及。故汲汲而罔怠。所以宅八
極。家四海。實憲文之道長。信鑒武之功倍。惕如馭朽。化行
克協於明哉。憂若納隍。令出必資乎慎乃。是故將致丕洽。
克勤誕敷。亭育旁覃於九有。英明上合於三無。每儼形容。
建前王之標表。未嘗晷刻。廢哲后之規模。懷德兮如斯。好
生兮何巳。承昌運兮咸稱鼎盛。在聖躬兮寧惟玉比。旋立
後圖。亟更前[:#AS-8C53:⿰車丸]。蓋垂法於列辟。非取規於君子。由是祚既
起漢。仁惟纂堯。式孚巳及於千品。克懋匪由乎一朝。振三
代之風。咸知允叶。紹百王之業。是謂光昭。自可國肥。詎徒
身潤。焦思無慚於夏禹。羶行遠符於虞舜。遂使卿雲瑞露。
皆感之以呈祥。鑿齒雕題。具懷之而納賮。况乎混文軌。倒
干戈。惟馨之義斯在。既飽之人若何。播以樂章。八音而盡
善盡美。導乎邦政。萬物而無偏無頗。大矣哉。垂拱端居。風
行草偃。全臻教化之要。漸積邦家之本。臣知合天地而日
新又新。豈致君之云遠。
一賦(以為文首出得數之先為韻)
昔庖氏為君。斯文始分。畫卦而初成陽位。造書而肇見人
文。豈非本自道生。終云神得。俾大衍以虛數。從黃鍾而立
則。君子守以制性。聖人抱而臨極。然後彤弓是錫。天王嘉
重耳之勳。簞食見稱。夫子美顏回之德。萬物生焉。惟茲處
先。况乃聞而知十。用以當千。名立兮卓爾。形標兮孑然。許
子之瓢既棄。陳公之榻猶懸。或有錢囊譏世。芻束稱賢。改
其月而為正月。號其年而曰元年。若夫李陵呼時。荊軻去
日。歌興三歎之唱。智慚百慮之失。為山用簣。魯論之義足
徵。載鬼以車。周易之文斯出。借如寒暑相推。薰蕕可知。鶚
百鳥而匪匹。龍三人而共為。儉德彌彰。平仲之衆裘安在。
仁心遠播。成湯之三網猶施。既聞興國之言。亦有傾城之
顧。措辭雖屈於子夏。重諾常推於季布。天得地得。膺千年
出聖之期。彼時此時。叶四海為家之數。琴瑟專矣。車書混
之。分杯羹而孰忍。縫尺布以堪悲。雖云管仲能匡。因成覇
業。未若蕭何如畫。永作邦基。是知王居四大之初。日冠三
光之首。目所加而可取。毛不拔而何有。愚則立節無二。干
時不偶。幸麟角以成功。庶桂枝而在手。
神女不過灌壇賦(以飄風疾雨慮傷仁政為韻)
有女維神。徘徊恨新。既入文王之夢。方明尚父之仁。君莅
灌壇。自其來而有感。妾臨(一作歸)西海。將欲過以無因。豈非
受命上天。禀靈下土。苟當鑒德(鑒德一作國)之職。誠是福謙之
主。然而出則駕疾風。鞭暴雨。雖娉婷淑態。所行皆正直之
心。而倏閃陰徒。在處有晦冥之苦。今則望彼仁境。居惟太
公。於國而棟梁斯喻。於民而父母攸同。謐爾封疆。無破塊
之時雨。恬然草木。絕鳴條之曉風。安得暗恃威靈。長驅徒
御。不惟流麥以斯恐。抑亦偃禾而是慮。舊祠巳別。固難返
駕於今辰。直道須遵。豈可取途於他處。是使淚臉紅失。愁
蛾翠銷。駐霞車而色斂。停寶蓋以香飄。潛羡羿妻。明月先
踰於清夜。却慚巫女。輕雲巳度於晴朝。誰見其迴惑蕙心。
踟蹰蘭質。感教化之均適。患奔驅之迅疾。花顏慘淡。非嫌
勝母之時。玉趾遲留。異惡朝歌之日。王乃愍彼彷徨。詢其
感傷。既非失珮於江上。亦非遺簪於路旁。入夢之姿。經三
日以方過。非熊之道。歷千秋而更彰。則知執德感幽者繫
乎真。操心讋物者由乎正。苟在神而猶懼。豈於人而不敬。
若夫蝗越境而虎渡河。未可與斯而論政。
沛父老留漢高祖賦(以願止前驅得申深意為韻)
漢祖還鄉兮鑾駕將還。沛中父老兮留戀澘然。憶故舊於
干戈之後。叙綢繆於旌旗之前。白髮多傷。鳳輦願停於此
日。翠華一去。皇恩再返於何年。昔以㣥盜并興。我皇斯起。
英明天授其昌運。神武日聞於舊里。今則秦楚勢傾。鼓鼙
聲止。聖代而陽和煦物。元首明哉。暮年而蒲柳傷秋。老夫
耄矣。然而黃屋才降。丹誠未申。豈可風馳天仗。雷動車輪。
一則以情深閭里。一則以義重君臣。隆準龍顏。昔是故鄉
之子。捧觴獻壽。今為率土之人。乃曰陛下創業定傾。順天
立極。臣等犬馬難效。星霜屢逼。窺泗水則凄若舊風。指芒
碭則依然故邑。眷戀難盡。汍瀾易得。昔日望雲之瑞。豈有
明言。當時貰酒之家。堪驚默識。帝乃駐天步。遂人心。戈矛
山立。貔虎煙深。草澤初興。雲露而蛟龍奮翼。鄉園重到。煙
空而鸞鶴歸林。時也親友咸臻。少年并至。縱兆民如子。恩
更洽於故人。雖四海為家。情頗深於舊意。往事如覩。流光
若驅。望幸誠異。攀轅則殊。交遊既阻於秦時。堪悲今昔。黎
庶正忻於堯日。自恨桑榆。巳而雙淚盡垂。一言斯獻。請沛
為湯沐之邑。實臣愜死生之願。是使萬歲千秋。杳冥無恨。
四皓從漢太子賦(以俱出山中共輔明德為韻)
夏黃綺季。角里園公。抗跡君臣之外。潛身商洛之中。高帝
搜揚。竟不歸於北闕。儲皇搖動。皆來衛於東宮。漢之初也。
鳳輦情乖。龍樓恩失。將謀廢嫡以立庶。欲易黃裳而元吉。
呂后憂深。留侯計密。且曰四人可致。一匡永逸。洎安車奉
迎之後。當彤亭侍宴之日。森爾離立。皤然間出。似八公而
少半。疑五老而無一。高皇問曰。從者誰乎。安得鶴氅斯衆。
霜髯與俱。乃言曰。臣等質同蒲柳。景迫桑榆。是商嶺臥雲
之士。皆秦朝避世之徒。邦無道則隱。邦有道則愚。上曰。自
朕之興。待賢而用。顧朝廷之未治。念先生之所共。昔何遠
迹。不為率土之臣。今乃辱身。盡作承華之從。對曰。陛下掃
蕩寰宇。秦降楚平。未有稱臣之意。惟聞慢士之名。太子則
卑謙守節。柔順利貞。理有承聖。斯宜繼明。臣等惟義所在。
非道不行。雖蹈夷齊之潔。更無伊呂之情。故得隨雞戟之
差肩。向龍墀而接武。星星於朝行之列。濟濟於王人之伍。
帝曰。空勞逋客。來撫藐爾之孤。可謝周人。巳有良哉之輔。
既而問安之位克定。肥遯之心共還。其來也鶴集丹陛。其
去也雲歸故山。懿夫出彼巖巒。成茲羽翼。一則免扶蘇之
危。一則祛獻公之惑。誰知惠帝立而劉祚安。乃採芝公之
德。
手署三劍賜名臣賦(以特書嘉號用奬賢能為韻)
漢章帝以錫賚情重。君臣道全。示署劍推恩之禮。表經邦
佐命之賢。雖彼百官。分恩光之渙汗。惟茲三者。覩御墨以
昭宣。是知器挺臣功。名由天奬。非霜刃無表汝之庸勳。非
乾文無重予之慶賞。所以昭沖和。勸忠讜。鮫函盡啟。決雲
之狀盈眸。彩筆初題。垂露之文在掌。豈不以良佐斯得。深
謀可嘉。或染翰而紀其敦樸。或揮毫而志以文華。彼錫彤
玈。我乃頒其秋水。彼銘鐘鼎。我乃鏤以蓮花。一則薛燭未
逢。風胡不識。提攜可助於雄勇。佩服必資其挺特。能使巨
闕慚價。豪曹失色。乃署龍泉之名。以表韓稜之德。一則龍
藻日耀。霜風雪凝。麾之而氛祲以歇。帶之則威儀可聆。斯
亦刜鐘難[:#AS-8AE4:●]。斬馬奚稱。乃署漢文之號。以旌郅壽之能。一
則利可衛身。威能禁暴。愜項伯以將舞。宜趙王之所好。豈
羡乎五色竒形。千金美號。乃署椎成之字。以彰陳寵之操。
故得光生環珮。榮冠簪裾。見魚水相逢之際。是雲龍契會
之初。數比夢刀。各獲君前之賜。功齊神筆。長吞天上之書。
洎吾皇威被華夷。德安岐雍。鋒鋩不自其手署。頒賜盡歸
其公共。蓋以韓魏為鋏兮宋為鐔。異漢朝之所用。
牛羊勿踐行葦賦(以皇化所加德同周道為韻)
育物恩廣。垂衣道豐。流德澤於行葦。示仁心於牧童。且曰
驅爾牛羊。勿近萋萋之道。恐其蹄角。踐傷泥泥之叢。斯乃
家國攸用。華夷所同。俾遂生榮之性。仍敦忠厚之風。是以
發自睿情。指乎幽渚。伊方苞方體之地。匪或寢或訛之所。
未逢至化。其生有類於蒿萊。今被仁風。所貴不殊於稷黍。
懿夫拂水沙際。搖煙路傍。安可縱三犧而蹂[:#AS-9D52:⿰足蘭]。放千足以
跳踉。莫不欽聖教。感吾皇。戒彼畜之奔逸。免斯條之折傷。
由是綠野分驅。蒼葭共保。但跼桃林之坂。自齕金華之草。
春風澤畔。如生腓字之心。落日山邊。盡認下來之道。况乎
挺本方茂。為航可嘉。靃靡而爭芳荇葉。參差而競秀蘭芽。
若使大武斯履。柔毛所加。則八月洲前。無復凝霜之葉。三
秋江上。難逢似雪之花。是以咸仰嘉猷。式遵元德。牧者既
以承其教。虞人得以修其職。故能隔瑩蹄於平野。莫往莫
來。限羵首於荒郊。自南自北。然後澤靡不洽。恩無不周。國
有殷充之實。家無罄匱之憂。網不入於汚池。斯言莫偶。斧
以時於林藪。厥義難侔。偉夫至理彌彰。前經可駕。遠符大
雅之什。允協文王之化。因知皇王之教。所憂不惟禾稼。
聖人不貴難得之貨賦(以題為韻)
披老氏之遺文。見聖人之垂則。戒君上之所好。慮天下之
為惑。且物有藏之無用。求之難得。若將(一作其)貴也。則廉貞
之風不生。吾苟賤焉。庶嗜慾之源可塞。斯乃復道德之本。
為政化之端。雖聞乎無脛以至。會忘其拭目而觀。於以息
襄[:#AS-FBED:●]攵敓。激貪殘。皆重黃金。我則捐山而孔易。咸嘉白璧。
我則抵谷以奚難。莫問瑕瑜。詎論妍不。節儉之德既著。饕
餮之名何有。裘因焚後。應無為狗之勞。珠自鍜來。巳絕伺
龍之醜。祇如照車於魏。徒稱徑寸之貴。易地於秦。虛重連
城之
珍。一則受欺於強國。一則見屈於聖人。豈若端耳目。寂形
神。視彼瓊瑰之類。齊乎瓴甋之倫。義動貪夫。皆少私而寡
欲。化移流俗。盡背偽以歸真。可使路不拾遺。人忘好貨。顧
予有摘玉之志。俾爾無攫金之過。則以此行道而大道復
隆。以此移風而元風再播。且夫君教矣。人效之。若不去其
奢而返其本。必將胠爾篋而控爾頤。亦何必樹美珊瑚。競
列華筵之翫。布求火浣。長充內府之資。方今闡靈符。握金
鏡。若能來淮夷之琛。不以為貴。入王母之環。不以為盛。上
崇樸素之道。下率廉隅之性。豈惟咸五而登三。可與大庭
而齊聖。
耀德不觀兵賦(以聖德照臨寰區清泰為韻)
聲教斯播。戎夷自平。祇在推賢而耀德。豈由命將以觀兵。
垂彼衣裳。示朝廷之有序。櫜其弓矢。俾海內以惟清。皇帝
以眇屬前聞。遐觀列聖。謂修文而可致其肅穆。謂立武必
傷乎性命。將欲來萬國之好。去百王之病。鴻私元澤。常昭
天子之仁。豹略龍韜。不授將軍之柄。故得地協三無。風清
八區。混軌文於殊俗。銷劍戟於洪爐。况其德乃車也。兵猶
火乎。豈宜執以二三。臨於下土。安可封其十萬。擾彼邊隅。
所以修之為勤。戢之不惑。湯修而葛伯斯服。舜舞而有苗
自格。是知失德者由乎縱五兵。偃兵者在乎興七德。今則
朔野烽滅。遼陽戌閒。堯心非樂乎丹浦。周馬巳歸乎華山。
使跂行喙息之微。咸躋壽域。見執銳被堅之役。盡復人寰。
然後澤溢區中。塵消塞外。四方忘覆載之力。百姓免殺傷
之害。雕題辮髮。傾心而俱喜子來。率土普天。鼓腹而悉歌
時泰。蓋由煦嫗仁廣。含宏道深。慕羲農之化洽。鄙湯武之
君臨。曉月彤庭。共覩乾坤之量。秋風榆塞。不聞金革之音。
斯乃帝道潛融。宸襟洞照。得允文允武之體。臻一張一弛
之要。可謂超五帝而越三皇。合二儀而齊兩曜。
倒載干戈賦(以聖力克彰兵器斯戢為韻)
欲廓文德。先韜武功。倒干戈而是載。鑄劍戟以欣同。千里
還師。迴刃於戎車之上。一朝偃伯。垂仁於王道之中。皇上
以心宅八紘。威加四極。有罪必伐。無征不克。旌旗西嚮。競
納款於中原。鼙鼓東臨。咸獻俘於上國。然後軫宸慮。惻皇
情。萬姓苟宜於子視。三邊可竢其塵清。由是罷師旅。休甲
兵。干櫓勢傾。壓雙輪而委積。戈鋋色寢。滿十乘以縱橫。蓋
以戰乃危事。兵惟凶器。欲今永脫於禍機。必使先離乎死
地。所以前鐏俄覩。迴轅繼至。虞舜舞而曾用。比此寧同。魯
陽揮以員來。於斯則異。既不授其豹略。乃長包於虎皮。諒
櫜弓而若此。詎返旆以如斯。徵彼禮經。折軸苟聞於山立。
考諸易象。盈車徒見其離為。豈慮自焚。誠同載戢。五兵從
此以皆弭。七德於焉而復立。遂使頑凶之子。無日可尋。更
憐忠烈之臣。徒云能執。故得殺氣潛息。嘉猷孔彰。以此懷
柔。而何人不至。以此亭育。而何俗不康。罷刃銷金。道無慚
於齊帝。放牛歸馬。德寧愧於周王。大矣哉。因爾仁天。用藏
兵柄。得東征西怨之體。見師出凱旋之盛。小臣伏覩乎櫜
鞬。敢不歌揚於明聖。
握金鏡賦(以聖人執持照臨寰宇為韻)
至明者莫尚乎金鏡。可類者莫先於聖心。既施之於日用。
如握此以君臨。有象必昭。含萬靈於睿聖。無幽不燭。若百
鍊於宸襟。稽夫禀氣於無形。成功於至妙。苟取喻於在掌。
詎有疲於屢照。外發皇明。中凝德耀。克符磨瑩之體。允叶
提攜之要。故能洞達千里。高臨兆人。尋元而光彩盈手。考
理而貞明在身。雖跂行喙息之微。形容無隱。信率土普天
之士。肝膽俱陳。莫不深貯乾坤。大極區宇。誠非出匣以斯
舉。詎謂臨臺而下取。潔澈在心。深沈似古。笑飛鵲以將繞。
鄙芳菱而欲吐。懿夫皎皎斯在。兢兢自持。異樞衡之是秉。
見藻鑑之無私。所以辨愚智。洞華夷。豈惟分大小。別妍媸。
塵垢不染。英明在茲。魑魅於焉而遠矣。姦邪無所以藏之。
是知懸魏宮者難侔。掛秦臺者莫及。詎端拱而見舍。諒臨
朝而盡執。孕玉燭以光動。寫珠庭而影入。蓋以持察㣥品。
非窺聖顏。迥出聲身之表。如存指掌之間。事異軒皇。得元
珠於物外。功逾羲叔。御白日於人寰。宜乎永保清平。長稱
明聖。當宣室以潔朗。逗皇圖而輝映。臣知六五帝而四三
皇。實由握乎斯鏡。
義路賦(以言有君子得行斯路為韻)
義則本在。路猶強名。雖無有而為有。亦時行而則行。人或
未知。謂投足以山險。心如能制。信在躬而砥平。既絕回邪。
無差正直。居則思之而可見。忽爾覓之而安得。默識終始。
潛名南北。昧其所在。迷吾道之康莊。能此是敦。造先王之
閫閾。然而視之者不為好徑。赴之者豈曰多歧。邁德而謂
其達矣。立身而何莫由斯。聖人每修。孰慮乎崩榛所塞。君
子常喻。寧求其老馬能知。稽夫近遠甚夷。往來無苟。周朝
之柱史奚棄。鄘國之貞妻自守。旁生行葉。於列樹以寧殊。
中引德車。在摧輪而何有。莫不亘深仁宅。遙通禮園。匪豺
狼之所到。惟干櫓以斯存。若乃循其軌。遊其藩。有如入顏
巷之中。恬然自樂。復似經桃蹊之上。寂爾無言。可以導彼
深誠。臻乎奧旨。相逢盡重氣之士。相護皆舍生之子。徘徊
其側。多感分以遺身。馳騖於中。必先人而後巳。厥大斯著。
其高或聞。異邪途之徑捷。與左道以歧分。五霸三王。既適
此以圖業。忠臣烈士。亦從茲而報君。夫如是。則踶跂所為。
坦夷斯喻。於以闢百家之蔽塞。於以洞五帝之旨趣。悲夫
衝蒙行險之徒。曷不遵乎此路。
鳥求友聲賦(以人自得求友聲之道為韻)
日暖風輕。有黃鳥兮。關關嚶嚶。始乘春而出自幽谷。俄擇
木而求其友聲。尚沮㣥猜。每念載鳴之侶。方期類聚。詎無
相應之情。於是紅破園桃。青勻禁柳。韶光媚原野之始。宿
雨霽池塘之後。由是睍睆遷喬。棲翺寡友。潛符切切之義。
爰發嘐嘐之口。林間乍囀。誠謂乎知音可期。陌上頻啼。似
恨其離㣥巳久。既而雅叶交應。如懷故人。得鸚鵡之流言
不信。見靈鳥而白首如新。灌木煙中。念友朋而有待。楊園
景裏。豈鳩集之無因。鳴亳既殊。攀稽靡異。猶角徵之先奏。
俟宮商之有自。遂使夕陽橋畔。人人增感別之愁。曉色樓
前。處處動傷春之思。族類安在。間關未休。想王睢兮從吾
所好。知斥鷃兮謂我何求。豈比蜀魄銜冤。啼巴月於長夜。
燕鴻失侶。叶邊雲於凜秋。懿夫隔霧彌幽。含風轉好。似宏
三益之旨。足警寡聞之抱。想伊鳥也。猶推故舊之心。矧乃
人斯。忍棄友朋之道。取則寧遠。流音在茲。爾苟嚶鳴而占
矣。吾將德義以求之。雖慕惠莊。願定交於他日。如令管鮑。
得擅美於當時。夫如是。則結綬何慚。彈冠不惑。伐木將廢
而莫可。谷風欲剌而安得。巳乎。弗謂斯鳥之聲至微。而忘
其是則。
松柏有心賦
彼木雖衆。何心可持。惟松柏其生矣。禀堅貞而有之。所以
固節千歲。凝芳四時。積翠森疎。見冒雪停霜之性。攢空蕭
瑟。無改柯易葉之期。懿夫外聳森稜。內扶剛直。或盤根於
幽磵之畔。或挺資於高山之側。豈儕蘭桂。何慚荊棘。葉殊
而可謂不同。節厚而盡云難測。相連夾路。在成城而稍侔。
未可為薪。比死灰而莫得。[:#AS-8AE4:●]匪石而枝勁。叶懸旌而影搖。
苟無懼於早落。亦何憂於後凋。聳幹山巔。且甚長於衆植。
成行陵上。終不亂於驚飇。矧乎萬樹含秋。千林向晚。方見
夫鶴棲之所彌茂。麝食之餘不損。天台溪畔。若有意以垂
陰。太華峯前。豈無情於固本。既立端操。寧驚大寒。似蓋而
秦封翠斂。如愁而殷社煙攢。勢迥蒿萊。競高標於塵外。時
當搖落。爭秀出於林端。豈無井上之梧。亦有園中之柳。當
春色以自得。在歲寒而則否。曾未若方寸斯抱。層空可凌。
藿雖傾而莫比。蓬非直而何稱。至如嚴氣方勁。翠色猶增。
亦何異君子仗誠。處艱危而愈厲。志人高道。當顛沛以彌
宏。是知斯木惟良。因心所貴。各固結其修幹。共青蒼於四
氣。然則喻禮於人。欲舍此而何謂。
跬步千里賦(以審乎致遠行之在人為韻)
彼道雖遠。惟人可行。積一時之跬步。臻千里之遙程。亦如
塵至微而結成山嶽。川不息而流作滄瀛。是則大自小成。
遐因邇至。理苟均於積習。(一作素)義必資乎馴致。莫不究其
攸往。明其所自。不因布武之間。那及同舟之地。終尋高躅。
必可繼於飛鴻。不躡前蹤。安得齊於赤驥。是則欲追迢遞。
無或踟蹰。始謂與其進也。不亦遠乎。玉趾勤遷。諒金城之
可越。方城漸近。寧漢水之難逾。矧夫高以下為著。顯以微
為本。既曳踵以將至。蓋執心而忘返。行行莫止。豈辭明月
之程。去去不停。寧憚黃雲之遠。但勉行之。終能及之。苟循
途而坦坦。盍履道以孜孜。如肯裂裳。自等聚糧之義。豈勞
由徑。當齊命駕之期。得非務進彌專。遄征有禀。念踽踽以
無怠。故儦儦而滋甚。自勤跋涉。邯鄲之學全殊。不暇因循。
燕宋之遙可審。然而志弗休者。雖難必易。行不止者。雖遠
必臻。亦猶積水為瑩冰之始。層臺實累土(一作木)之因。大道
能遵。終及奔馳之子。中途儻廢。誠慚跛躄之人。別有跼蹐
員來。躊蹰斯在。將欲拔跡霄漢。超蹤寰海。或能開道路。解
縶維。則千里之途可待。
樵夫笑士不談王道賦(以題為韻)
多辯名士。能文碩儒。或有不談於王道。終知取笑於樵夫。
幸遭仄席之時。遂皆沈默。遂使執柯之子。因此胡盧。當其
野集遺賢。朝稱多士。九土咸歡乎富庶。四夷俱混於文軌。
盡合讚洪猷。歌至理。而懸河健口。未聞衮衮之辭。擲地清
才。不述便便之美。有夫則野。其業惟樵。或怡情於磵側。或
放志於山椒。乃曰凡在吾儕。猶欣渥澤之汪濊。豈伊作者。
長使聲歌之寂寥。所以向彼息肩。因茲掩口。是山中拾箭
之際。正洞裏觀棋之後。尤堪撫掌。念牧竪以知無。聊用解
顏。問樵人之信不。况乎德邁三代。功超百王。士非君則好
爵奚取。君非士則休聲不揚。豈言泉之杜竭。抑辯囿之荒
凉。側耳聽時。嫌寂寂於都下。負薪歸處。輒怡怡於路傍。蓋
以沐浴昌期。優游元造。俱為卷舌之輩。不及擊轅之老。囅
然未巳。殊主人之答賓。莞爾難持。異下士之聞道。豈謂乎
力伐摧柏。聲騰夕嵐。足令墨客增愧。詞人有慚。是知運屬
無偏。合著奚斯之頌。時當有截。須陳吉甫之談。方今君則
唐虞。臣惟周召。稱揚者皆白馬之辯。贊咏者盡雕龍之妙。
可以流播千古。鏘揚八徼。若然則採樵之徒歟。又何由而
竊笑。
耕弄田賦(以宮裏為田勸率耕事為韻)
漢昭帝之御乾。時猶年。能首率於農務。遂躬耕乎弄田。理
叶生知。早識邦家之務。(一作本)事殊兒戲。斯為教化之先。當
其天駟既端。土膏初起。命開鉤盾之側。將幸上林之裏。有
司於是整溝塍。修耒耜。別置膏腴之所。取法百廛。旁觀齷
齪之間。如方千里。帝乃駕雕輦。出深宮。展三推而不異。
籍千畝以攸同。且曰朕位極元首。身慚幼沖。每訪皇王之
業。無先播殖之功。未遂躬親。於彼神臯之內。聊將樹藝。於
茲禁苑之中。然後俯天顏。擁農器。向畎澮以懋力。對鋤耰
而多思。豈無宴樂。不如敬順於天時。亦有遊畋。莫若勤勞
於農事。是則非同學稼。粗表親耕。既留心於東作。寧無望
於秋成。環衛近臣。盡起西疇之興。宮闈侍女。微生南畝之
情。於是稼政既修。稻人是率。千牛之列有序。九扈之官咸
秩。神農舊務。嘗廢於他年。后稷餘風。復興於此日。嘉夫戲
或是戲。為勝不為。審殷阜之由此。知艱難之在斯。自昔庸
君。多昧三時之務。惟茲少主。能分五地之宜。故得教化下
敷。皇猷上建。人忘荷鍤之苦。俗有(一作靡)帶牛之願。因知翦
桐葉以命封。未若耕斯田而天下勸。
延州獻白鵲賦(以聖德遐及靈禽表祥為韻)
我后君臨九有。仁被諸華。伊炳靈之白鵲。倏效祉於皇家。
變爾羽毛。以表恩沾於飛走。生乎邊鄙。是彰澤及於幽遐。
始其决起春巢。輕翻素翼。不類雕陵之異狀。自受金方之
正色。羅氏潛藏。封人既獲。且曰昔聞興咏於召南。今見呈
祥於塞北。乃發天慶。昭皇德。望雲將獻。鵠歸齊使之籠。拜
表初行。雉別越裳之國。既而臻鳳闕。進彤庭。粉煥成橋之
羽。霜凝化印之形。奚稽瑞牒。克叶祥經。異丹雀之呈質。同
素烏之效靈。帝嘉其賁然斯來。(一作來思)皭爾難及。俾遂性以
飲啄。顧無㣥而翕習。由是繞樹星飛。依枝玉立。乍捕蟬於
上苑。不羡鶯遷。或報喜於丹墀。何慚鳳集。故得彩迥㣥類。
名超百祥。播休徵於有截。昭聖祚之無疆。月下南飛。過銀
河而混色。風前東嚮。映瓊樹以增光。若乃潛下庭隅。遠分
林表。迷彼鳥之翯翯。奮爾駒之皎皎。狼生殷代。誠福應之
未如。魚躍舟中。諒貞符之尚小。曾未若影度簾曙。聲來殿
深。美掩條支之獻。珍逾隴坻之禽。昔在遐方。玉每抵於崑
岫。今以至德。巢可窺於禁林。是知斯鵲來儀。惟天瑞聖。俾
爾羽之潔朗。彰我時之清淨。臣聞雁有歌而雉有詩。又安
得不形於贊詠。
闕里諸生望東封賦(以聖德光被人思告誠為韻)
魯國諸生。欣逢聖明。咸西嚮以迎睇。望東封而勒誠。習禮
空勞。日日而徒瞻嶽色。凝旒何處。年年而尚鬱人情。豈不
以兵偃三邊。塵清萬邑。欲行登禪之事。猶執勞謙之德。是
使想黃屋以心傾。斂青襟而目極。乃相謂曰。自古帝王。功
成業昌。盡皆增博厚。報穹蒼。所以山呈瑞應。水出榮光。國
泰財阜。時豐俗康。固合陳俎豆。捧珪璋。高踐天壇之上。遙
昇日觀之傍。而乃闕其儀。寢其議。蓋九重之鳳詔缺敷。四
海之鴻恩未被。空令漢史。願陪檢玉之行。更切孔徒。渴見
泥金之事。莫不引領延佇。凝情盡思。未遂相如之請。空吟
叔寶之詩。夫子壇邊。恐雲龍之會晚。顏生巷裏。憂日月以
來遲。况可後示百王。前觀萬姓。三千徒兮。今日斯懇。七十
君兮。當時稱盛。潛期山下。得聞萬歲之呼。每想封中。獲仰
千年之聖。嗟夫。跡居洙泗。魂斷咸秦。俟南面之鸞駕。問西
來之路人。當河清海晏之時。宜遵古典。是率土普天之幸。
豈但素臣。近雖下國梟鳴。邊夷鼠盜。既有征而無戰。盡推
兇而翦暴。宜允儒者之心。登泰山而昭告。
