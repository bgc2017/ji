欽定全唐文卷一百七十一
朱敬則(二)
梁武帝論
梁高祖聰明文思。寬厚通博。生而神異。動多奇怪。此天表
也。永元之初。㣥賢受命。竭懷輔正。盡力康衢。細隟未開。纖
塵不動。而雄圖英算。孤識獨見。審長河之將決。知崑山之
必焚。理欲先天。未遑後舉。叫嘯龍虎。合集風雲。馳兩函以
取荊州。連五都以震都邑。長流遠邁。獨決方寸。霜風飛掃。
雲雨霑沐。白旄一麾。頑童授首。乃弔冤魂而謝牛酒。昭筐
篚而軾善人。師不疲勞。人無怨讟。謳歌是逼。獄訟攸歸。代
易德成。眷命斯在。然躬覽載籍。備睹興兦。留心求瘼。勵精
納善。雖化未大道。時亦小康也。若尋其德音。討其風俗。尚
根淺易拔。源涸難流。禍亂相仍。蓋其宜矣。且兵號義旗。戰
稱伐罪。勝非已利。功豈私成。湯有慚德。去道近也。武無媿
容。其私厚也。昔魏太祖兵鋒無敵。神機獨行。大戰五十六。
九州靜七八。百姓與能。天下慕德。猶且翼戴弱主。尊獎漢
室。降及宋高。翦平偽孼。安復王家。義聲薄天。高誠動日。然
更懸兵四嶽。決勝五湖。北靜燕塵。西清秦霧。宏勳不讓。盛
德見推。備物滿庭。猶存非望。故晉帝今日之事。本所甘心。
義士猶或非之。通人尚為薄德。况梁取天下。又甚於斯。南
康主盟。實稱齊帝。奉之以成大順。承之而動義兵。國步既
寧。家怨又雪。君稱主祭。臣復何猜。借人之名而不復命者
也。尋其錫文。考其謙讓。事同對面。理非飾詞。寧知悠悠江
山。相去千里。矯情偽迹。頓至於斯。示人此心。豈躬行事。欲
令節義行於比屋。其可得乎。夫君人者。日月齊其明。陰陽
質其信。江海同其量。天地偕其容。未有飾智驚愚。衒材惑
眾。較武力於羊侃。示腰腹於賀琛。商略儒宗。取異於章句。
變置官品。無求於典實。每事皆欲先人。所唱復須稱贊。父
作子注。君制臣歌。受佞無厭。進諂不倦。浮華道長。輕薄路
開。以天譴為嘉祥。用妖怪為休祉。聚斂俱極。賞罰無章。有
識為之寒心。㣥僚曾不先覺。若言位是神物。何須下殿走
乎。若言負重願休。何勞受贖歸乎。若言息人是務。何須納
叛臣乎。若言吞伐有時。何須中許和乎。利器不藏。奸夫得
志。然則侯景之兵我人也。仗我器也。驅我人揭我器而取
雋者。豈異術哉。由上人之失教也。君父幽辱。宗廟傾危。帝
子王孫。跨州連郡。未有晉鄭齊心。牟虛合契。五侯九伯。列
海分山。罕聞申包胥之頓哭秦庭。茅夷鴻之幣謁吳國。戶
口徒眾。不覩死戰之人。寵遇雖多。寧有報恩之士。江淮無
波瀾之阻。城闕絕藩籬之固。長州杜若。一旦凋零。稽山竹
箭。忽然摧折。可不甚歟。或問曰。梁主不以黃屋為尊。紫宸
為貴。離欲絕愛。遣色歸空。有湯武之憂勞。若堯舜之臞腊。
享國五十。若登春臺。忽為羇旅叛臣。鳴吠逋醜。長戟指闕。
強弩臨城。兵折意窮。忿毒而沒。善不可恃。岐路何歸。君子
曰。梁主之美。誠如子言。神無與善。未敢聞命。何者。武帝暮
年。荒誕實甚。殫守縣之力。不充自縱之資。盡丁口之租。纔
足緇衣之費。昔夏桀以九州之富。秦皇以六合之尊。造瓊
室而天下土崩。作阿房而寰中瓦解。况地比一郡。國乃三
分。外有征戍之勤。內有雕靡之弊。加以金剎寶柱。煥爛雲
霞。至於銀榜珠簾。的白[:#AS-FBED:●]歷星月。神怒人怨。禍積患生。過
往必來。何足疑也。且夫惡於齊而保於我。何補也。得一夫
而兦一國。非智也。昔趙納馮亭。有長平之禍。梁受侯景。成
永福之災。金甌忽傷。悔之何及。
陳武帝論
孔子曰。夏道不兦。商德不作。商道不兦。周德不作。梁自侯
景入寇。蕭詧外奔。西鄰責言。南風不競。篡殺三帝。覆沒兩
都。可謂兦矣。但人痛既深。天道亦悔。是以大命集於有陳
也。武帝身長七尺。垂手過膝。蓋姚襄劉備之儔也。惟寬以
容物。明以知人。曠蕩不羈。雄勇蓋世。聲振嶺表。功濟日南。
屬王室不綱。大難未已。江湖㣥盜。日尋戈戎。是以投袂而
呼。夕不待旦。以梁大寶三年二月。會王僧辨於白茅灣。齊
小白之合諸侯。以謀王室。臧子源之要天地。惟討賊臣。故
戮力盡心。有死無二。義聲一發。其從如雲。端居不言。神光
滿室。建牙將指。飛龍在天。其所志也。叛而伐之。伏而舍之。
伐叛刑也。柔伏德也。德刑既舉。人知其心。旦為仇讐。暮為
賓友。文公指白水。蕭王推赤心。不足加也。若乃侯瑱賊將
也。降無季布之疑。安都敗帥也。歸受孟明之任。重孝穆之
義。待之如賓。釋歐陽之囚。惟賢是用。故得㣥材畢用。眾勇
合威。盪徧地之橫流。廓溥天之巨祿。臠侯景於竹町。執王
偉於草間。爰其息歸。瞻烏遂止。仍以新不間舊。疎不間親。
高讓近臣。方求別統。昔魏推袁紹。漢謝項王。道貴能伸。理
不嫌屈。及江陵不守。喪君有君。疆場無虞。㣥臣輯睦。足以
攄三瞳(疑)之遺憤。歇萬國之夙悲。既上宰變圖。假立非次。
晉出子圉。秦納貞陽。陵谷遷移。對之長歎。君臣易位。但覺
悲哉。况乃居氾不歸。焉用方伯。在鄭未納。誰曰勤王。於是
潛謀腹心。陰召武旅。囚杜陵於別室。告文帝於臨時。舟乘
旦潮。旗寢夜月。掃重氛於絳闕。反宸極於紫微。役不浹辰。
區宇大定。加以北挫蕭軌。西拒王琳。聖德日新。元勳漸茂。
然後繼宋齊之丕業。承舜禹之大名。昇壇而告上元。分珪
以揖㣥后。大哉美哉。人無間焉。但雲雷尚屯。邊塵未弭。翌
日告漸。綴衣在庭。楚之王孫。歎布衣之未返。燕之太子。踐
機橋而不歸。悲夫。
陳後主論
長城公器識古人。承平嗣主。觀其求忠讜之士。禁左道之
人。淫祀妖書。鏤薄假物。即古明哲。何以加焉。但強寇臨邊。
南國斯蹙。禮義不舉。苛刻日滋。鄰好不敦。驕傲是務。嬖妾
五十。盡有珥貂之容。麗服一千。咸取夭桃之色。加以貴夾
坐。狎客承筵。玉貌絳脣。咀嚼宮徵。花牋綵筆。吟詠烟霞。長
夜不疲。略無醒日。於時也。隋德甫隆。南被江漢。厚待間諜。
羊叔子之傾敵人。不伐有喪。楚恭王之結鄰好。加以賀若
謀勇。應變如神。擒虎雄風。臨機若電。莫不迎刃自裂。聽
鼓爭奔。斬張悌之守迷。降薛瑩之知命。紫殿正色。不用袁
憲之言。白刃交前。但為無社之計。嗟乎。龍盤虎踞之地。露
草霑衣。千門雙闕之間。風烟歇絕。臨江離別之感。赴洛嗚
咽之悲。五百里之俘囚。纍纍不絕。三百年之王氣。寂寂長
空。一國為一人興。前賢以後愚滅。其來尚矣。或問曰。安樂
公劉禪。歸命侯孫皓。溫國公高緯。長城公陳叔寶。並稱域
中之大。據天下之尊。或銜璧送降。或逃竄就繫。必不得已。
何者為先。君子曰。客所問者。具在方冊。請為吾子陳之。任
自擇焉。若乃投井求生。橫奔畏死。面縛請罪。膝行待刑。是
其謀也。馬上唱無愁之歌。侍宴索達摩之曲。劉禪不思隴
蜀。叔寶絕無心肝。對賈充以不忠之詞。和晉帝以鄰國之
詠。是其才也。縱黃皓。嬖岑昏。寵高壤。狎江總。是其任也。剝
面鑿眼。孫皓之刑。棄親即讐。高緯之志。其餘細故。不可殫
論。聽吾子之懸衡。任夫人之明鏡。客曰。入井。下策也。
隋高祖論
昔孫資陰謀。晉宣入輔。鄭譯矯制。隋文受遺。自此而有魏
人。從斯以遷周鼎。蓋天厭亂德。神誘其衷。若妄指河冰。遂
成王業。誤擊金鼓。仍啟霸國也。况體貌奇特。儀表絕人。周
太祖之欽明。異其風骨。齊憲王之聰察。憚以非常。韋鼎一
見以委誠。趙公聞名而進女。是以稱劉季之靈怪者。不謀
同詞。說中興之應讖者。往往偶語。屬周多世故。禍難荐臻。
始以后父之尊。遂受託孤之寄。騎虎不下。掎角是因。不利
孺子。非唯管叔之言。社稷輸人。寧止休公之對。所以尉遲
舉魏。從亂如雲。王謙據蜀。其徒若市。遂能驅駕豪傑。委任
忠良。不下廟堂。天下大定。然後謳歌允集。文物滿庭。卿雲
曉聚。長星夜掃。拱揖而朝㣥后。昇壇而類上帝。紹舜禹之
遺躅。光漢魏之大名。於是流曠蕩之元風。浸淳古之膏澤。
削秋荼之繁令。革兦國之哀聲。加之以恪勤。廣之以質素。
太陽滿昆蟲之穴。湛露垂行葦之苕。教人七年。亦可以即
戎矣。俄屬陳朝喪德。江海揚波。自絕于天。結怨于下。乃以
開皇八年十月。承少昊之秋氣。動文昌之將星。下蜀漢之
舟。翩翩龍躍。集幽幷之騎。蕭蕭馬鳴。一葦而可以橫大江。
三令而可以陵湯火。蔣山苦戰。子文之魂魄飛揚。建業大
崩。叔寶之金湯不守。既遭岸上之虎。非復水中之龍。斬伯
噽以謝陳人。禮陸機而慰吳士。春波暫洗。汙俗咸新。秋露
一零。弊化斯改。乃下制曰。今率土大同。含生遂性。內外職
位。遐邇黎人。家家自脩。人人克念。使不軌不物。蕩然俱盡。
此乃憂勤之心。見於動靜。故使六合之中。觀如曉日。八紘
之內。若遇新晴。况復盡力於人。勵精為政。躬親以率下。因
心以感物。烟火萬里。風雨四時。野有擊壤之歌。天無垂象
之誡。元(闕一字)丹徼。烟燧不驚。玉檻金河。波瀾久息。天子登
雲臺而訪道。實垂拱而無為。公卿指日觀以推誠。願升中
而每竭。可謂盡美矣。未盡善也。然天性既猜。素無學術。意
不及遠。政惟目前。是以牝雞司晨。讒人罔極。剖符罕山河
之固。同盟多翦黜之悲。恩不終於有功。罰每深於無罪。啟
鬩牆之兆。借實沈之兵。楊素決其波。張衡注其隟。柳遠草
制。房陵尚遙。穆子授戈。豎牛仍在。禍非天降。釁是人謀。是
以知隋運之不永矣。君子曰。昔陸孟知中興之微。宣帝始
重儒術。李通稱漢家之命。世祖專信讖文。時好既行。其流
遂廣。故子雲符命。尹敏偽言。即其類也。高祖少愛不經之
談。遂好迂誕之說。所以王劭順旨。袁充取容。賞溢邱山。恩
深江海。豈不弊乎。又祥瑞者。聖人之應也。至若八百集於
孟津。六王至於陔下。周人岐山之北。晉眾江漢之南。負樂
就陳。攜手適宋。牛馬內向。㣥盜外奔。宗社乂安。黎民不散。
此瑞之上也。若乃連珠共軫。的礫清漢之涯。合璧齊輝。光
芒黃道之上。四時不爽。百穀用成。家有孝慈。人懷禮義。此
善之應也。至如白鹿朱鴈。璚露卿雲。鳩雀異毛。草木殊狀。
此並沐我皇澤。煦我帝春。聖人圓城之中。天子生成之物。
豈足表太平之日。顯休明之辰。而隋主好之。意不能盡。遂
令巧偽相半。何其薄哉。近石虎之有中原也。羶胡臰羯。牧
馬驅羊。子女歿於淫昏。文物盡於鋒鏑。猶得厭六馬。駕四
麟。燃連理之材。煮白雉之肉。若天道不惑。應降以災。由斯
而談。斷可知矣。隋之眷眷。復何為哉。問曰。晉克金陵。功多
者屬吏。隋平建業。德俊者尤(闕一字)豈爭名於朝。事必須此。
將廉恥道盡。莫畏書乎。君子曰。曉兵之家。因敵變化。故有
功成請罪之義。君命不受之談。今者王濬乘風。賀若先戰。
苟有大利。何細瑕。方知責兵士之汙宮闈。徵軍司之隱玉
帛。豈不陿乎。始知范燮後入。孟側不前。郤克有詞。馮異不
語。時無君子。斯焉取斯。豈與夫自伐無慚。奮髯直出。而相
類乎。又問曰。王者初興。必有佐命。莫不同聲相應。同氣相
求。白雲之鬱應龍。清風之集雕虎。不以夷險易志。不以遠
近隔心。千載一時。其來尚矣。三代以前。緬邈無際。兩
漢之後。聲名可尋。若乃庇俗匡時。體國經野。謀出心膂。政
待股肱。但清濟之入濁河。波瀾莫辨。蚊虻之附驥尾。遲速
罔知。既因論討之餘。願示懸衡之末。君子曰。神人無功。達
人無迹。張子房元機孤映。清識獨流。踐若發機。應同急箭。
優游澹泊。神交太虛。非諸人所及也。至若陳平荀彧賈翊
荀攸劉煜郭嘉田豐沮授崔浩張賓等。可謂天下之菁英。
帷幄之至妙。中權合變。因敗為功。爰自秦漢。訖於周隋。蘭
菊相薰。惟有此矣。如蕭何之鎮靜關中。寇恂之安輯河內。
葛亮相蜀。張昭輔吳。茂宏之經理瑯琊。景略之弻諧永固。
劉穆之眾務必舉。揚遵彥百度惟貞。蘇綽共濟艱難。高熲
同經草昧。雖功有大小。運或長短。咸推股肱之材。悉為忠
烈之士。若乃威以靜國。謀以動鄰。提鼓出師。三軍賈勇。置
兵境上。千里無塵。內外兼材。惟孔明景略也。故崔浩云。王
猛是苻堅之管仲。劉裕是德宗之曹瞞。孫盛云。孔明善輔
小國。子產之流也。斯言中矣。
隋煬帝論
煬帝美姿儀。性聰慧。少好學。善屬文。故高祖獻后。特所鍾
愛。矯情飾迹。有曹丕之釣名。傾承中使。若子楚之仁孝。况
南平江左。北靖塞垣。楊素譽其賢。桑和說其貌。屬青宮失
愛。子掖流恩。遂映前星。乃升明兩。衣冠雖偉。入朝少四皓
之賓。公宴雖多。言譚止七子之客。但奸心未露。偽迹斯窮。
沐猴而冠。輕薄之材不久。祝虎為善。爪牙之毒會施。故無
道於大漸之晨。烝淫於易簀之夕。罕高宗之諒闇。有丹朱
之慢遊。於時隋德在人。㣥生樂業。二十年之訓聚。百萬衆
之精彊。乘天下之盈。驕海內之無事。乃自以土廣三代。威
振百蠻。恃才矜已。傲狠明德。內懷險躁。外示寬平。盛衣服
以掩姦。飾詞令以拒諫。更乃荒淫無度。法令滋章。人力盡
於穿築。杼軸空於聚斂。十室之內。思亂者一二焉。方始馭
八駿。建五牛。穆天子之白雲。更遠瑤池之外。秦始皇之觀
日。方踐石梁之前。或以衢路受刑。或以滋味被戮。死不可
無罪而免。賞不可有功而要。相顧凜然。莫知攸止。十室之
內。思亂者五六焉。於是斛斯外奔。元感內逆。兵陷遼水。糧
斷河黎。月暈七重。知髦頭之犯畢。日光四散。覺兆庶之分
崩。且選妖麗。恣朋淫。嘉㣥嫗之慢言。樂少年之醜穢。不軌
不物。無威無儀。關梁不通。賦役斷絕。更乃逆取五年之課。
以充長夜之娛。十室之內。思亂者八九焉。當此時也。小
人方興。㣥盜孔熾。大者剽州邑。小者劫邨閭。擾擾四人。俱
靡息肩之處。喧喧九土。俱為鬭戰之場。天子乃幸維揚。泛
舳艫。驅虎賁之騎。唱龍舟之歌。以大江為天塹。以長淮為
地險。周章至於戲下。猶自未知。閻樂入於廡前。何不告我。
昔為天下之重。今乃一夫所輕。豈不惜哉。彼煬帝者。聰明
多智。廣學博聞。豈不知蛟龍失雲。漁父足得為害。鯨鯢出
水。螻蟻可以為災。忽乃棄崤函之奧區。違河洛之重阻。言
賊者獲罪。敢諫者受刑。豈不是色醉其心。天奪其鑒。竄吳
夷以避其地。虛宮闕以候聖人。蓋為大唐之驅除也。君子
曰。小人之心猶火也。火之性必須有所燒。小人之心必須
有所害。當其受寵遇也。排忠良。庇道德。辨足以移視聽。辭
足以結主心。導之以淫奢。引之以苛刻。人用而不䘏。政荒
而不修。如螻蟻潰隄防。不覺其敗。如春風養草木。但見其
盛。事至而未知。禍搆而方懼。素無材略。不能以敗求全。本
自少恩。豈能得衆成事。進退唯谷。無處容身。或出奔以圖
生。或殺主而自解。眇觀史策。徧採興兦。開役者多是愛臣。
害上者無非近習。然庸君闇主。莫肯遠之。復何言哉。
五等論
昔秦廢五等。崔實仲長統王朗曹冏等皆以為秦之失。余
竊異之。試通其志云。蓋明王之理天下也。先之以博愛。本
之以仁義。張四維。尊五美。懸禮樂於庭宇。置軌範於中衢。
然後決元波使橫流。揚薰風以高扇。流愷悌之甘澤。浸曠
蕩之膏腴。正理革其淫邪。淳風柔其骨髓。使天下之人。心
醉而神足。其於忠義也。立則見其參於前。其於進趨也。皎
若章程之在目。禮經所及。等日月之難踰。聲教所行。雖風
雨之不輟。聖人知俗之漸化也。王道之已行也。於是體國
經野。庸功勳親。分山裂河。設磐石之固。內守外禦。有維城
之基。連結徧於域中。膠葛盡於封內。雖道昏時喪。澤竭政
塞。鄭伯逐王。申侯弒主。魯不供物。宋不城周。吳徵百牢。楚
問九鼎。小白之一匡天下。重耳之一戰諸侯。無君之迹顯
然。篡奪之謀中寢者。直以周禮尚存。書不隕。故曰不敢失
墜。天威在顏。自春秋之後。禮義漸頹。風俗塵昏。愧恥心盡。
疾走先得者為上。奪攘投會者為能。加以八世專齊。三家
分晉。子貢之亂五國。蘇秦之鬭七雄。苛刻繁興。經籍道息。
莫不長詐術。貴攻戰。萬姓皆戴爪牙。無人不屬觜距。所以
商鞅欺故友。李斯囚舊交。孫臏喪足於龐涓。張儀得志
於陳軫。一旅之眾。便欲稱王。再戰之雄。爭來奉帝。先王會
盟之禮。昔時樽俎之容。三代元風。掃地盡矣。况始皇削平
區宇。殊非至公。李斯之作股肱。罕循大道。人無見德。唯虐
是聞。當此時也。主猜於上。人駭於下。父不能保之於子。君
不能得之於臣。欲使始皇分土。姦雄建侯。薄俗若喻晉鄭
之可依。便借賊兵而資盜糧。寄魚龍而助風雨。不可行也。
是以秦鑒周德之[:#AS-92F9:⿰帛⿱丿糸]深。懼已圖之不遠。罷侯置守。高下在
心。天下制在一人。百姓不聞二主。直是不得行其世封。非
薄功臣而賤骨肉也。高皇帝揭日月之明。懷天地之量。筭
材不足以分賞。論功不足以受封。邑皆百城。土有千里。人
殷國富。地廣兵強。五十年間。七國同反。賈誼憂失其國。鼂
錯請削其地。若言由大而反也。不若召陵之師。踐土之眾
也。若言有材而起也。劉濞非王霸之材。田祿無先管之略
也。且齊晉以逆禮為慙。吳楚以犯上非媿。釁由教起。其所
由來遠矣。自此之後。雜霸又衰。中興不能改物創圖。黃初
不能深謀遠慮。緬乎漢魏之際。尋其經緯之初。未有積德
重光。澤及萬物。觀其教。偷薄於秦風。察其人。豺狼於漢日。
故魏太祖曰。若使無孤。天下幾人稱帝。幾人稱王。明竊號
諡者觸目皆是。欲以此時開賜履之祚。垂萬代之封。必有
通車三川以闚周室。介馬汾隰而逐翼侯。王司徒屢請於
當時。曹元首又勤於宗室。皆不知時也。
