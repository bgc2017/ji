欽定全唐文卷一百十二
後唐明宗(七)
不許停滯選人勅
常調之中。無媒者衆。省員之外。有闕常多。方隆遠大之規。
更顯激揚之理。兼先赴南郊行事未授新命及一考前丁
憂州縣官等。起今後到闕者。宜付所司旋磨勘施行。不得
輒有停滯。大朝恩命。庶事規程。該定制者。各委所司。頒特
勅者。不拘常例。資維新之風教。示無黨之寰區。
放免岐延等州稅錢勅
叛黨未平。難輟轉輸之役。流民既復。必資安集之謀。朕應
天順人。端居靜治。若涉大水。如履薄冰。翼翼乾乾。懼不克
荷。所賴文武宣力。天地降祥。雨順風調。政寬事。雖四夷
一主。遠殊貞觀之朝。而斗粟十錢。近比開元之代。無何。董
璋搆亂。蜀郡[:#AS-8563:⿰⺯⿸厂⿱田坴]災。萬方共樂於太平。一境獨嗟於多事。遂
致數年動衆。千里勞民。奔馳秦鳳之郊。委頓岷峨之路。蓋
彼樂禍。非我願為。今則逆順分明。車書混一。陸梁之黨。巳
歸葅醢之刑。渙汗之恩。宜及瘡痍之俗。示以歸還之路。慰
其懷戀之誠。應秦岐延涇寧慶邠同興元京兆等州府所
欠長興元年二年夏秋稅賦諸色錢物及營田戶部莊宅
務課利等物並放。如聞州使廉察。自前每降勅書。稍關除
放。頗淹行遣。轉急徵催。物巳輸官。人方見牓。厚利實歸於
州縣。鴻恩虛及於生靈。而況一戶逃移。一村騷擾。殘欠之
物。蓋藏於形氣腹中。披訴之詞。指注於逃亡脚下。朝廷比
哀貧戶。州縣轉啟倖門。欲峻條流。宜先曉諭。今後勅到。畫
時曉諭所管。仍勒要路粉壁曉示。如勅未到時。巳徵到物
色。據數附帳。不得隱落。如有人陳告。以枉法贓論。勅到並
須半月內施行。除放訖奏聞。
定贓罪勅
枉法贓十五匹絞。準格加至二十匹。乃自喪亂巳來。廉恥
者少。舉律行令。誡人遠財。國家常切好生。上下頗能知禁。
犯既漸寡。法亦宜輕。起今後犯枉法贓者。宜準格文處分。
贓名條內。有以準加減及同字者并倍。累贓並宜準律令
格式處分。凡有告事者。除鹽麴條流外。宜據輕重。依理施
行。不在格賞之限。
流清水縣令呂澄嵐州勅
呂澄命為宰字。委以民人。不守公廉。恣行聚歛。贓數甚廣。
情狀難矜。當寘重刑。仍從遠竄。宜決脊杖二十。配流嵐州。
關連人吏。依法司所奏。
責土貢稽遲勅
方州所尚。土貢為先。苟有稽遲。誠為怠易。須加懲罰。俾效
恭勤。其錄事參軍孔霸文。宜罰一季俸。刺史尹暉。緣元勅
不該。宜放本典以下。宜令本道觀察使量罪科責訖以聞。
相馮贇勅
馮贇有經邦之茂業。宜進位於公台。但緣平章事字犯其
父名。不欲斥其家諱。可改同平章事為同中書門下二品。
賜高麗王勅
勅高麗國王。省所奏。進奉謝恩紅地金銀五色線織成日
月龍鳳襖緞二枝。紅地金銀五色線織成龍牀褥二面。金
星皮甲二副。罽錦銀皮甲二副。罽錦鍊鐵兜四副。罽錦紅
地金銀五色線織成花鳥罽錦捍胯四副。角弓四張。紅地
金銀五色線織成龍魚罽弓袋裁四具。行簳箭二百隻。貼
金一百隻。貼銀木簳箭二百隻。紅地金銀五色線織成雲
龍箭[:#AS-8465:⿰金义]袋四具。金銀裝欛鞘細鏤雲天玉劒一十口。內二
口金銀裝罽錦鞘。金錦裝罽錦鞘。細鏤雲天長刀一十口。
金銀裹槍一十根。金銀裝罽錦鞘匕首一十口。金銀裝鞘
匕首一十口。細苧布一百匹。白㲲二百匹。細中麻布三百
匹。事具悉。卿世篤忠貞。家傳勳閥。爰屬承襲之始。遠輸貢
奉之儀。貝錦成章。橦華讓貴。咸陳筐篚。皆是珍奇。而又兵
器駢羅。戎衣鮮麗。莫非精妙。可驗傾勤。嘉奬所深。再三無
巳。
又勅
勅高麗國王。省所奏。進奉金銀裝所㓨六根。罽錦鞘金銀
裝劒六口。金銀裝罽錦鞘長刀一十口。紅地金銀五色線
織成花鳥罽錦桿胯二腰。紅地金銀五色線織成花鳥罽
錦倚背二面。紅地金銀五色線織成花鳥罽錦裙腰六腰。
紅地金銀五色線織成罽錦鞘金銀裝匕首一十口。鍍金
鷹鈴二十顆。銀鏁鏇子五色絛銀尾銅金鍍金鷂子鈴二
十顆。銀鏁尾銅全細白㲲布一百匹。細中麻布一百匹。人
參五十斤。頭髮一十斤。金銀地䥫文剪刀一十枚。金銀細
鏤剪刀一十枚。金銀細鏤剪髭剪刀一十枚。銀花細鏤剪
刀二十枚。金銀重口大樣刀子三十柄。銀重口大樣刀子
四十柄。金銀重口中樣刀子五十柄。銀重口中樣刀子五
十柄。金銀重口小刀子五十柄。銀重口小刀子一百柄。金
銀細鏤撇火鐮二十枚。金銀細鏤鉗子二十枚。香油五十
斤。松子五百斤。事具悉。卿地控東溟。心馳北闕。奉九邱而
作貢。歷萬里以來王。戎器堅剛。織文靡麗。苧麻如雪。至藥
通神。首飾翫具之奇。香澤果寶之類。名器既衆。羅列甚多。
省閱之時。稱尚良切。
又勅
勅高麗國王。省所上表。賀去年三月一日親幸澶州殺敗
契丹事具悉。朕以契丹顯違信義。輒肆侵陵。親御戎車。往
平桀虜。靈旗一舉。狂寇四奔。卿遠聽捷音。頗攄憤氣。載馳
章表。來慶闕庭。嘉乃忠誠。不忘於意。
令諸道不得表請僧道師號勅
上國兩街僧道。自前賜師號。不數人而巳。至於賜紫。並係
特恩。近日諸道州府。因應聖節表薦僧道頗多。宜令中書
門下。此後凡有諸處。不係應聖節。及橫薦僧道。不得等閒
申發章表。請行命服師號。切思正統。
報鄭[:#AS-8FA5:●]請追尊先代御札
朕猥承基構。實賴祖宗。將申報本之儀。常切奉先之志。爰
崇祀典。思固遠圖。冀上答於劬勞。度永資於孝理。卿等咸
堅輔弼。共副咨詢。徵兩漢之舊規。宏三皇之故事。乃飛章
而定議。請薦號以尊名。兼廣園陵。仍增兵衞。載覽矢謨之
意。備觀順美之誠。感歎良深。嘉愧無巳。宜依上表施行。
幸汴州御札
歷代帝王。以時巡狩。一則遵行典禮。一則按察方區。矧彼
夷門。控茲東夏。當先帝戡平之始。為眇躬殿守之邦。俗尚
貞純。兵懷忠勇。自元臣鎮靖。庶事康和。兆民咸樂於有年。
闔境彌堅於望幸。事難違衆。議在省方。朕取十月七日親
幸汴州。其沿路一行宿食頓遞。可下三司排當。務從簡儉。
不得勞擾人戶。至於扈從兵師。亦巳嚴行誡約。兼告諭東
北道諸侯。不得迎駕朝覲。
誤決小兒獄御札
朕聞堯舜有恤刑之典。貴務好生。禹湯申罪巳之言。庶明
知過。今月七日據巡軍使渾公兒口奏。稱有百姓二人。
以竹竿習戰鬭之事。昨朕初聞奏報。實所不容。率爾傳宣。
令付石敬瑭處置。今旦安重誨敷奏。方知悉是幼童為戲。
載聆讜議。方覺失刑。循揣再三。愧惕非一。亦以渾公兒誑
誣頗甚。石敬瑭詳覆稍乖。致人當枉法而殂。處朕於有過
之地。今減常膳十日。以謝幽冤。其石敬瑭是朕懿親。合施
規諫。既茲錯誤。宜示省循。可罰一月俸。渾公兒決脊杖二
十。仍削其在身職銜。配流登州。常知所在。其小兒骨肉。各
賜絹五十匹。粟麥各百石。便令如法埋葬。兼此後在朝及
諸道州府。凡有極刑。並須子細裁遣。不得因循。
幸鄴都御札
王者以六合為家。萬機是務。動必從於人欲。道貴表於君
臨。矧以大業名都。先皇舊地。干戈近息。井邑初完。去春特
命親賢。出分攸寄。一載之化條方闡。六州之生聚咸蘇。朕
又竊念并汾。有同豐沛。欲和鑾之親撫。慮致勞煩。移嗣子
之總臨。冀諧委注。今則巳令赴鎮。兼報行期。而鄴都士庶
馳誠。表章繼至。思朕車御暫到。庶彼內外永康。曡興徯后
之詞。何爽省方之便。朕今月七日巡幸鄴都。踰月之內。卻
駐粱苑。其沿路宿食頓遞。並仰三司預專排比。不得輒擾
人戶。付中書門下準此。
罷般糧御札
朕每念眇躬。嗣承丕構。厲憂勤於庶政。持兢業於厥心。罔
敢怠荒。冀符裨益。去歲以五兵偃息。九穀豐登。指內外以
省方。慰羣情之望幸。迨於駐蹕。允協來蘇。迺睠鄴城。匪遙
梁苑。復念興王之地。思從徯后之詞。將命和鑾。指期屆路。
卿等情深許國。道在弼予。旋貢表章。罄輸丹赤。備閱傾虔
之懇。深詳啟沃之規。巳諭淹延。俾從俞允。其六軍經費。諸
道轉輸。國計所先。兵食斯衆。將致贍豐之備。難矜運輓之
勞。既念疲羸。粗宜蠲減。其百姓般糧至洛京。並卻停罷。只
令近東州府般至汴州。
停幸鄴都御札
朕聞王者握圖御宇。應天順人。必從億兆之心。以副寰瀛
之望。朕恭承大寶。漸致小康。當時和歲豐之辰。叶海晏河
清之道。思從望幸。爰議省方。昨者以全魏名邦。興唐霸國。
當去弊除姦之後。是安民撫衆之時。思暫議於巡遊。庶躬
親於勞慰。尋頒詔旨。巳定行期。而聞衞士連營。方諧聚族。
農功務穡。始在承春。雖無供億之勞。寧免差徭之患。而又
勳賢拱北。藩翰勤王。儻萬乘之少留。煩諸侯之入覲。況復
大臣抗表。多士輸忠。睹瀝懇以再三。閱封章而數四。諒為
裨益。深可嘆嘉。宜罷鳴鸞。且謀駐蹕。凡在中外。當體朕懷。
先取今月十三日巡幸鄴都權停。
求言御札
朕奄有四海。于今三年。敬事天明。敢忘日慎。上憑列聖。賴
祖宗之垂休。下設庶官。思邦家之共治。聞過必服。見善則
師。靜惟省躬。動懷畏相。每從人欲。方布時和。不謂仲春巳
來。繁陰未散。雖如膏之澤。可待豐年。而飛霰其濛。恐傷宿
麥。實關穡務。深軫納隍。卿等陳力有方。直言無避。共熙帝
載。以沃朕心。更吐嘉謀。庶裨闕政。應文武百官奏對。恐有
隱密之事。不敢當庭敷揚。即許上章。極言時政善惡。貴合
天道弛張。
歸洛都御札
朕紹續鴻圖。撫寧諸夏。爰從洛邑。來幸浚郊。屬中山興悖
逆之心。外寇恣朋連之勢。致煩征討。方見盪除。皆宗社之
威靈。盡忠良之裨贊。自此遐邇。永遠隆平。蓋以久別三川。
嘗懷九廟。既克清於氛祲。宜便復於京師。取今月十三日
歸洛都。
賑貸宋亳等州御札
朕以臨御萬邦。寵綏四海。務恤民以設教。期化俗以成風。
昨自霖雨連綿。川瀆汎濫。傷數州之苗稼。蕩百姓之邱園。
遘此徵災。慙虧至德。致農者失力田之望。念編甿有艱食
之虞。每自責躬。更思求理。欲使人獲其蘇息。恨不家至而
撫安。憂勞所深。鑒寐斯切。宜布維新之澤。式全可大之功。
今年州府遭水潦處。巳下三司。各指揮本州府支借麥種
及等第賑貸斛食。仰逐處長吏切加安存。不得輒有差使。
如戶口流移。其戶下田園屋宅。仰村隣節級長須主管。不
得信令殘毀。本戶歸日。具元本桑棗根數及什物數目
交付。不得致有欠少。本戶未歸。即許隣保請佃供輸。若入
務時歸業。準例收秋後交付。貴示招攜。永期康泰。速宜宣
布。稱朕意焉。
封孟知祥為蜀王冊文
朕祗膺天睠。虔荷帝圖。敷大信而仰法昊穹。秉至公而俯
臨億兆。彰善癉惡。必分涇渭之流。崇德報功。敢忘山河之
誓。其有榮聯戚里。任重侯藩。佐白水而中興。為皇家而盡
節。雖旁緣詿誤。而竟保忠貞。䟽鑿未通。朝海之波瀾暫阻。
氛霾既定。拱辰之光耀如初。表章皆驗於推誠。琛賮遠修
於述職。得不顯其丹赤。懋以旌酬。益敦魚水之懽。永契君
臣之道。爰求吉日。乃降徽章。具官孟某。五緯佐天。三山鎮
地。七年乃辨。真為梁棟之材。十德俱全。信是琮璜之器。先
皇帝經綸八極。濟活兆人。李通首述其緯書。鄧禹常參於
霸業。同心同德。竟扶歸馬之朝。不伐不矜。罔恃濯龍之寵。
洎朕纂承鳳紀。繄爾鎮守龜城。鐵石彌堅。菁茅不匱。山川
險絕。每虔向日之心。玉帛駿奔。能助郊天之禮。有臣若此。
當代何加。董璋久作厲階。終萌逆節。既辜恩於覆載。欲嫁
禍於勳賢。曡以封章。䟽其隣道。虔劉我生聚。離閒我忠良。
爾外示叶同。潛懷憤激。罄衷言而誘諭。彼既不迴。伺良便
以誅鋤。乃期自雪。以至敢驅叛黨。徑逼仁封。吹虺毒以傷
人。奮豺牙而暴物。爾則妙施成算。徑出全師。鼙鼓纔鳴。旋
聞落爪。窠巢自潰。巳致噬臍。梓川之袄霧風驅。涪水之狂
波鏡淨。解吾宵旰。賴爾韜鈐。固當銘在景鍾。豈止光於信
史。況復備輸懇款。益驗傾虔。敘魯館之寅緣。述沛中之舊
事。深心可見。亮節斯彰。不有疾風。焉知勁草。倘無異數。曷
報崇庸。由是並築將壇。顯昇王爵。兼兩藩之奥壤。啟一字
之真封。仍循益地之通規。別改旌功之懿號。賜之旌鉞。冊
以輅車。雖加等之寵光。爾皆不忝。在睦親之義分。予亦無
虧。於戲。天鑒甚明。為善者降之福祉。君恩不黨。立勳者厚
以奬酬。惟敬慎以始終。可延長於富貴。勉承兌澤。永鎮坤
維。可授依前檢校太尉兼中書令行成都尹劒南東西兩
川節度使管內營田觀察處置統押近界諸蠻兼西山八
國雲南安撫制置等使。仍封蜀王。加食邑一千五百戶實
封二百戶。改賜忠貞匡國保大功臣。散官勳如故。仍令所
司擇日。備禮冊命。主者施行。
冊高麗國王夫人柳氏文
為人之妻。能從夫以貴者。是謂宜其家矣。封邑之制。彝典
所垂。俾增伉儷之光。以稱國名之爵。大義軍使特進檢校
太保使持節元菟州都督上柱國高麗國王妻河東柳氏。
內言必正。同奬固多。贊虎幄之嘉謀。保魚軒之異數。輔臣
忠節。諒屬柔明。爰降殊榮。載踰常等。勉思勤王之志。是謂
報國之規。可封河東郡夫人。
即位赦文
天生蒸民。樹之司牧。立君臣之位。定治亂之機。撫之則為
后王。虐之則為讐敵。以今況古。何代不然。先皇帝親總干
戈。奄宅區夏。功既成而稍忘戒懼。道未濟而不慎驕矜。遂
至貪吏藏奸。羣小多辟。勳舊無名而被禍。忠良飲憤而見
危。比屋由是怨咨。連營以之愁歎。俄成否運。遂至橫流。朕
昔奉武皇。幼承明訓。早承締構。備歷艱難。敢忘作礪之規。
以奉維城之固。一昨趙在禮遽從其郡。徑入鄴都。一則廹
於饑寒。從其糧穀。一則痛於離析。就彼妻孥。朕既事於專
征。亦既成於靖亂。豈意羣情見廹。衆意相推。雖於擾攘之
中。彌勵扶持之節。無奈軍中散卒。亂若棼絲。闕下禁兵。勢
如烈火。繇是指河流而南渡。誓軍旅以西馳。志欲救於顛
危。情冀申於忠赤。豈謂兵搖畿甸。釁結蕭墻。慙赴難以無
功。徒撫心而掩泣。深誠未達。羣議同詞。以為奉廟社之烝
嘗。紹宗祖之基業。軍民所繫。神器難虛。辭避雖至於再三。
推戴尤形於廹切。竟將寡昧。獲奉宗祧。御朽索而敢載馳。
涉大川而莫知往。夙夜戒懼。罔敢底寧。所賴中外藎臣。弼
予沖眇。援今引古。爾既以大寶尊予。濟國安民。予亦以忠
貞賴爾。庶將此道。共致太平。宜推更始之恩。以布維新之
化。今改同光四年為天成元年。鄴都赴難之際定策功臣。
宜渥特恩。以彰豐報。其扈從將士。及六軍諸衞諸道行營
將校等。委中書門下次第酬奬。夫人不能自理。立君以理
之。豈可殫天下之賦租。為宮中之玩好。後宮內職。量留一
百人。餘任歸骨肉。內官守閽掌扇。量留三十人。教坊音聲。
量留一百人。鷹犬之事。以備蒐狩。量留二十人。御廚膳夫。
量留五十人。其餘任從所適。內諸司使務有名無實者。並
從停廢。先皇運關外之資糧。供洛中之戎馬。遂致百姓困
弊。不勝餽輓之勞。今則須為制置。令度支與總管使會定
在京兵數。據所供饋。積貯京師。其近畿糧儲。可令諸軍就
食。諸道營田租庸司。先專差務。無益勸農。起今後並委州
使管係。所納農具斛斗。據數申省。應納夏秋稅糧。先有省
耗一升。起今後只納正數。不得別量省耗。其輸芻藳。亦不
得別徵加耗。征賦上供。國之常典。別申進獻。懼削生靈。今
後節度防禦等使。除正至端午降誕四節。量事達情。自於
州府圓融。不得輒科百姓。其四節刺史。不在貢奉。諸州使
造麴。如聞省數之外。長吏私更加造。價錢多入於私門。滯
麴常存於省數。省司及諸府置稅茶場院。自湖南至京。六
七處納稅。以致商旅不通。及州使置雜稅務交下煩碎。宜
定合稅物色名目。商旅即許收稅。不得邀難百姓。諸道監
務。破脚價極多。獲租課極少。須有條流。以成規制。租庸司
先將係省錢與人回圖。所供課利或爛茶弊物。積年之後。
和本乾沒。為弊最深。宜令盡底收納。以塞倖門。巳上五件。
委三司使條理奏聞。力學登第。承蔭出身。或欠文書。侵成
踰濫。先遭沒毀。幾至調選無人。州縣多是攝官。為弊滋甚。
宜令銓選。別為起請。止除偽濫。餘復舊規。昨自魏汴至京。
大軍所歷。戎馬騰踐麥苗。下本州使檢量。據所傷殘。與蠲
地稅。自今年四月一日巳前。並與放免。如巳徵入州縣者。
即據數納省。若取官中回圖錢。立契取私債。未曾納本利
者不在限。其餘並不徵理。先緣漕運。京師租庸司應借私
船。今既分兵就食。停於漕運。其諸河渡私船。並仰卻付本
主。如有滯留。許本主論告。先朝屢降德音。所司不與宣行。
遲留奏改。利在虐人。赦書所至。仰三司諸道。丁寧宣布。限
一月內。便須施行。不得遺漏條件。仍於要路牓壁。貴示衆
多。嗚呼。除舊布新。雖更於法制。承祧繼世。敢怠於纂修。惟
上天之匪忱。則下民之康定。水能利物。有載舟覆舟之文。
言可立身。有興邦喪邦之喻。敢不日慎一日。業業兢兢。庶
乃三事大夫。百辟卿士。共修正道。以啟遠圖。復先皇帝巳
墜之基。副億兆人相推之意。冀上天之悔禍。迴下土之沈
憂。雖唐堯之茅茨土階。夏禹之惡衣菲食。納隍御朽。不憚
於憂勤。履薄臨深。無忘於夙夜。必能自勵。以慰人情。惟爾
尊奬之誠。興復之志。有始有卒。是所望於羣公。無怠無荒。
冀不移於薄德。凡百有司。宜體朕懷。
南郊改元赦文
王者法天為子。長人為君。必在於上奉天明。下從人欲。奉
天莫先於孝敬。從欲莫先於矜寬。則必上下叶和。陰陽調
序。朕顧惟寡德。猥紹丕圖。祗荷景靈。敢不寅畏。屬以域中
作梗。邊上多虞。繼除梟獍之妖。累殄豺狼之族。阻行大禮。
于茲五年。負芒刺以靡寧。積冰湯而為懼。今幸五兵偃戢。
百穀豐登。謁清廟以寫心。陟泰壇而瀝懇。孝敬之道。誠益
勵於夙宵。寬宥之懷。固難忘於頃刻。上承元祐。冀永無疆
之休。下念黔黎。宜覃莫大之慶。況天地交泰之始。雷雨作
解之初。布澤益示於滂沱。發號重新於渙汗。滌瑕蕩穢。屈
法申恩。宜改天成五年為長興元年。可大赦天下。應諸道
見禁囚徒。十惡五逆。光火劫舍屠牛。官典犯贓。偽行印信。
合造毒藥外。罪無輕重。巳發覺未發覺。巳結正未結正。咸
赦除之。其天成四年十二月終巳前。諸道州府人戶。應有
殘欠稅物。蠶鹽食鹽。乾榷濕榷。既係積年之欠。俄逢作解
之恩。並與免放。諸州府營田戶部院。應欠租課。房店利潤。
逃移人戶。死損牛畜。或先遭剽劫。及水澇處。欠負斛斗。無
所徵填。巳收納到家產財物。其餘所欠。並與蠲除。所在倉
場。積年損壞。使臣盤覆。欠折尤多。其主持專知官等。據通
收到產業物色外。亦與放免。應諸道商稅課利。撲斷錢額
去處。除納外年多蹙欠。枷禁徵收。既無抵當。並可放免。諸
道採造材木欠數定州材木錢。及閿鄉船務遺火。所司累
行催促。無可填納。亦與放免。先南北兩軍前倉場持主損
爛欠折。及江河轉運。拋失舟船。並斛斗茭稈錢。諸鎮欠少
過軍準備糧草等。據主持人見在家業勒收納外餘放。所
欠天成元年二月諸州般納到上供庫秤盤積欠物色。并
遭兵火燒劫。及耀州前後身死刺史界分欠省庫錢物。勅
勒州司官吏備填者。並特放免。天成二年終諸色人於西
川省庫內借過錢。並省司先差人收買羊馬。欠折死損無
填還。及天成二年終巳前。諸道銅銀鐵冶銀錫水錫坑窟
應欠課利。兼木炭農具等場欠負。亦與放免。諸州府或經
水旱灾沴。恐人戶闕欠餱糧。方值春時。誠宜賑恤。宜令逐
處取去年納到新好屬省斛斗。各加賑貸。秋收日徵納
完數。應天下府州合徵秋夏苗稅。土地節氣。各有早晚。訪
聞州縣官。於省限前。預先徵促。致百姓主持送納。博買供
輸。既不利其生民。今特議其改革。巳令所司。更展期限。輔
相之榮。必資德望。公侯之貴。蓋選賢能。欲展徽猷。貴在彰
顯。內外羣臣。職位帶平章事兼侍中中書令。與改鄉名里
號。欲通和氣。必在申冤。將設公方。實資奬善。州縣官寮。能
雪冤獄。活人性命者。許非時選。仍加階超資。注官與轉。服
色巳著緋者。與轉兼官。其朝臣及藩侯郡守等。亡父母祖
父母在。并妻室未霑恩命者。並與追贈及敘封。應有諸色
私債。納利巳經一倍者。只許徵本年外。欠數並放。納利巳
經兩倍者。本利並放。昭宗太祖莊宗時。或有犯罪籍歿人。
若有子孫在者。並許識認。上祖墳塋。主祭莊田巳係官。及
有主承佃。不在識認之限。河陽管內人戶。每畝上舊徵橋
道錢五文。今後並放不徵。諸道州府人戶。每畝上元徵麴
錢五文。今特放二文。只徵三文。敢以赦文前事告者。以其
罪罪之。赦書有不該者。所司各具條例聞奏。夫施令覃恩。
比期及物。苟有壅滯。曷浣焦勞。如聞近年赦書。所在不廣
宣布。為人臣者。豈若是乎。其在輔弼公卿。藩侯郡守。各展
忠力。副朕憂勤。共致治平。永躋仁壽。仍令御史臺嚴加訪
察。無縱稽留。赦書日行五百里。告諭天下。咸使聞知。
冊尊號赦文
朕聞為而不有曰天。使而不知曰道。下覆萬物。中含兩儀。
難以常名加。難以常德報。是故賢君哲后。則而象之。雖有
唐堯之聰明。不伐其善。雖有夏禹之勤苦。不矜其功。朕善
愧唐堯。功慚夏禹。屬六十年亂離之後。承億兆人塗炭之
餘。兒童悉習於戰爭。耆艾罕聞於聲教。強吞弱吐。禮壞樂
隳。涼德眇躬。豈易為治。所賴王公卿士。勠力一心。善無細
而不行。惡無大而不去。革彼積弊。成斯小康。夫化自心生。
平其心則化洽。令從身出。正其身則令行。朕御茲九州。迨
今八載。常懷戒懼。罔敢怠荒。每務推心感人。謹身率下。刑
必有罪。豈以喜怒而死生。賞必有功。豈以親讎而厚薄。卻
雕鏤之麗目。慮淫巧以蕩心。罷畋獵之游娛。恐逸豫之敗
度。未能全臻於富庶。未能盡偃於干戈。誠宜業業以兢兢。
詎可自尊而自大。中外文武。不謀同辭。謂朕宏清淨之風。
載之以廣道。樹生成之德。推之以法天。堅讓固辭。至於數
四。遏之不止。去而復來。雖義乃爾。心深可嘉也。而名過於
實。良所惕焉。既大舉於徽章。宜溥覃於霈澤。可大赦天下。
應八月四日昧爽以前。在京天下州府見禁囚徒。巳結正
未結正。巳發覺未發覺。罪無輕重常赦所不原者。咸赦除
之。長流人并諸色徒流人。不計年月遠近。巳到配所並放
還。或有亡命山澤。及為事關連逃避人等。並放歸鄉。一切
不問。如過百日不歸首者。復罪如初。在京諸道將士。各與
等第優給。應貶降官未復資者。咸與復資。州縣官內。有先
為事勒停止者。並許參選。殿犯者免其所殿。長興三年正
月一日巳前。諸道兩稅殘欠物色。並宜減放。或有先曾經
灾沴處逃戶卻歸業者。除見徵正稅外。不得諸雜科徭。切
委倍加安撫。應係省司場稅倉庫。今日巳前諸色敗闕人
等。據其所有錢物家業。盡底收納。巳上所欠並敗闕人並
放。其閒未曾經磨勘點檢者。宜令省司便與磨勘點檢。準
前處分。將來永不得任使。如是雖稱敗闕。省司未見申報
文狀。及見今勾當人巳後敗闕。於中錢穀。或涉降赦文年
分。並不得援此為例。山林草澤之人。雖頻命搜羅。而尚慮
沈滯。委所在長吏切加採訪。的有才氣義行者。具以名聞。
必議量才任使。在朝文武臣寮。并諸色職員。有直言極諫
者。如上封章。盡當開納。諸凡無主邱墓。自兵革巳來經發
掘者。宜令觀察使刺史差人量事掩瘞。敢以赦前事相告
者。以罪罪之。於戲。滌瑕蕩穢。宇宙繇是澄清。布德推恩。遐
邇以之胥悅。所望藩垣羣后。社稷諸臣。既尊予以莫大之
名。當佐予以彌高之德。日慎一日。雖休勿休。驅彼疲民。置
之壽域。光爾在位。顯我得人。
收復定州露布
蓋聞禍福兩途。響應雖從於天道。賞罰二柄。憲章必在於
帝王。所以虞殛四凶之徒。周誅三監之類。為時除害。令在
必行。顯申旄鉞之威。以勦豺狼之黨。逆賊王都。濫承餘緒。
叨據邊方。當朝廷念舊之時。冒藩翰賞延之帥。曾無績效。
但抱姦邪。國家光有萬邦。寵綏諸夏。累頒殊渥。官兼右相
之榮。曡示優恩。秩冠三公之貴。諒茲睠命。果至滿盈。況去
歲駐蹕夷門。弔民梁苑。萬乘有省方之念。諸侯專述職之
勤。而乃王都背惠孤恩。藏姦積釁。不思入覲。惟自偷安。以
至繼歷寒暄。逗留川陸。朝廷務從寬恕。累降詔書。候其悛
心。冀全理體。殊不知凶頑益固。抗拒彌堅。信折以難招。
非舞干而可格。而又朋連北狄。禦捍王師。擾我疆場。負我
盟誓。須茲飾怒。所冀夷凶。乃謀帥於軍中。俾恭行於天罰。
繇是貔貅雲集。虎豹風馳。咸搗梟巢。誓平蟻穴。北面招討
天平軍節度使王晏球等。推心許國。挺志忘家。皆矜摩壘
之雄。各騁寢皮之勇。遂乃交飛矢石。齊舞梯衝。指其戲鼎
之魚。必取膏碪之肉。以致徵兵調食。結壘連營。踰沙軼漠
之戎。全軍皆戮。同惡齊姦之虜。匹馬不回。而又舉螳臂以
求生。張蝟毛而自固。計窮力盡。且無飛走之門。萬詐千妖。
寧免芟夷之禍。是以致其醜類。無所逃刑。既諧飲至之期。
爰契疇庸之典。今月三日。定州指揮使馬讓能巳下三人。
先約歸降。是時果於賊城之上。自相殺戮。王晏球等領兵
士直扣曲陽門。接勢而攻。一合收下。其逆賊王都及禿餒
趁入子城。斬首生擒。不可勝計。至於徒黨骨肉。略無孑遺。
今則獻俘行闕。懸首藳街。六師盡敵而凱旋。一境復安於
生聚。王晏球等巳下。從上行賞。表不踰時。或跨鎮分封。官
居極品。或雙旌大旆。寵寄十連。著銘鐘鏤鼎之榮。顯傳子
示孫之業。於戲。違天逆道。鬼瞰神誅。顧斯盪定之勳。實快
華夷之意。可期康樂。以泰黎元。申號令於市朝。明征伐之
有謂。布告天下。咸使聞知。
