欽定全唐文卷十六
中宗皇帝
帝諱顯。高宗第七子。顯慶元年生。二年封周王。儀鳳二年
徙封英王。改名哲。永隆元年八月立為皇太子。宏道元年
十二月即位。嗣聖元年。武后廢帝為廬陵王。房州安置。聖
歷元年復立為皇太子。仍名顯。神龍元年正月復辟。十一
月上尊號應天皇帝。三年八月加尊號應天神龍皇帝。立
二年被廢。復位四年。年五十五。諡曰孝和皇帝。廟號中宗。
追尊太和大聖大昭孝皇帝。集四十卷。
答邢文偉令
顧以虛庸。早向墳典。每欲研精政術。極意書林。但往在幼
年。未閑將衞。竭誠耽誦。因即損心。比日以來。風虛更積。中
奉恩旨。不許重勞。加以趨侍含元。溫凊朝夕。承親無自專
之道。遵禮以色養為先。所以屢闕坐論。時乖學緒。公潛申
雅勗。式薦忠規。敬尋來請。良符宿志。自非精思審諭。義均
弼諧。豈能盡此藥言。形於墨。撫躬三省。感愧兼深。
令官民投匭雪冤制
門下。九重嚴邃。非閭閻之可聞。萬邦遐曠。因表䟽而方達。
朕尊居黃屋。心念蒼生。微物不安。每切納隍之慮。一人失
業。更縈宵旰之懷。思欲下情上通。無令壅隔。所以明四聰
者也。其官人百姓等。有冤滯未申。或獄訟失職。或賢才不
舉。或進獻謀猷。如此之流。任其投匭。凡百士庶。宜識朕懷。
大赦雒州制
朕聞唯天為大。所以上序三宗。唯帝為尊。於是宏開七廟。
故知肇興衢室。爰申宗祀之規。為建明堂。或廣嚴禋之禮。
莫不八窗四達。分氣於災涼。複廟重簷。定尊卑於昭穆。
實為國之洪訓。乃經邦之茂典。我國家睿祖神宗。重光累
葉。道軼羲農之上。功侔造化之初。冠今昔而居尊。掩寰區
而作大。朕承天撫運。纉聖開元。披鳳歷而乘時。握龍圖而
建極。春秋變易。每增霜露之心。日月推移。倍切蒸嘗之思。
然而城臨丹鳳。清廟久安。水控元龜。神基未立。金輿往幸。
空展望於瑤祠。玉輦來巡。實幸親於碣石。三川帝里。八水
皇州。豈都邑之相誇。而郊畿之有謝。所以交風奧壤。還開
鴈之庭。揆日明區。更置馴龍之室。巍巍紫座。無虧薦鮪
之途。奕奕彤宮。遂得獻羔之所。加以總章霧闢。重屋煙披。
懸晦日於梅梁。掛晴虹於桂棟。是以用斯珪璧。奠彼牲牢。
唱孤竹之簫管。奏空桑之琴瑟。爰於祔享之日。乃至禋宗
之辰。景色殊常。煙雲冠古。或凱風南至。縈喜氣而分輝。或
驟雨東來。引祥雲而合嚮。固可以作樂崇德。殷薦上帝。而
碧海遙澄。覺三邊之霧捲。丹霄上廓。看九野之塵清。祖宗
之靈貺昭然。宇宙之神心可見。虔誠既展。盛禮斯宏。宜覃
作解之恩。以廣奉先之德。但赦者。小利而大害。始泰而終
否。著小人之幸。非君子之幸。今歲巳來。頻敷渥命。徒長僥
倖。愈犯憲章。非所以宏獎風猷。發揮名教。深慮無知者因
茲獲罪。有識者緣此致譏。遐思管仲之篇。緬想吳漢之說。
恐負丕構。慨然長想。昔孔明相蜀。王猛佐秦。咸以數赦為
言。俱稱肆眚非便。朕惟新闡政。方事澄源。期望古而裁規。
具修今而布澤。伏以禮申崇祔。情展泰禋。式流曠蕩之恩。
兼明懲勸之道。可大赦雒州境內。天下諸州。見禁囚徒。罪
應致死者。特宜免死。配流者入徒。餘並原宥。京文武三品
以上賜爵一級。四品以上各加一階。外文武官九品以上
賜爵一轉。皇親嗣王。仍特許佩金魚袋。內外職事官三品
以上及四品清官。並中書門下五品官父巳亡者。並量加
追贈。自宏道以前。經任相三年以上。及秦府晉府僚佐四
品以上。並食實封。功臣雖經罪責。不至破家。子孫無任京
官者。特宜優與一官。英府周府舊寮五品以上。子孫亦宜
準此。天下百姓為父後者。各賜右爵一級。大酺三日。
加相王實封制
鸞臺。尊王子弟。分裂山河。式優征賦。永固藩屏。并州牧左
衞大將軍太子左千牛衞率兼安北大都護相王旦。地惟
茂親。躬此明德。性安卑薄。誠切沖讓。頃以所食相州。願入
天府。章表懇到。至於再三。朕難違固請。曲成美志。然以王
國所費。觸類宏多。漢晉巳來。寵錫彌盛。或食邑五萬戶。或
連城數十里。豈可遂其攬分之情。忘其推恩之典。宜於相
州加實封一萬戶。進號安國相王。主者施行。
加太平公主實封制
鸞臺。睦親之序。誠有節而難踰。襃善之方。諒無和而不洽。
太平公主延祥紫極。稟慶彤闈。月至漸宮。下金娥而毓照。
星分漢渚。迴寶婺以凝姿。踐素依仁。更緝柔閑之範。聞詩
蹈禮。還表婉順之容。毓悟發於天機。聰明協於神授。所以
特鍾先愛。偏荷聖慈。動輒承恩。言必中旨。故秦臺下鳳。禮
越於常儀。魯館乘龍。榮該於美選。自蜃軒即路。蛩巖閟寢。
途遙千里。時亢九炎。攀從莫由。荒號孰寄。公主親承委屬。
代申悲苦。涉履山川。念徒行而彌切。奠奉明夕。哀獨薦而
逾勤。宮務畢脩。闈容胥備。中外咸允。情理兼極。朕以其雖
有殊效。蓋是恒途。而凡典樞機。固事奏請。豈可以私親之
嫌。累夫公道之分。宜增湯沐之榮。以表肅雍之譽。可加實
封五千戶。進號鎮國公主。
封壽昌縣主制
鸞臺。相王旦長女第三女第四女等。毓靈河漢。稟訓天人。
蕙問清淑。蘭儀婉順。徽章所披。抑有王[:#AS-FBED:●]旦(闕)之封。式開湯沐
之邑。長女可封壽昌縣主。第三女可封淮陽縣主。第四女
可封壽光縣主。
封永年縣主制
鸞臺。某王某第幾女。䟽芳桂苑。發艷椒庭。繡袵初笄。巳觀
於婉淑。瑤筐載弄。更表於柔閑。韶容將寶婺分暉。惠質與
瓊娥比秀。承規蹈禮。既漸訓於河洲。延賞推恩。宜加榮於
湯沐。可封永年縣主。
封仙源縣主制
鸞臺。相王第五女。資靈桂魄。稟訓蘭宮。六行昭宣。四德淳
備。夭桃穠李。既挺淑令之姿。紅綬青緺。宜開湯沐之邑。可
封仙源縣主。
贈徐有功越州都督制
忠正之臣。自昔攸尚。襃贈之典。舊章所重。故贈大理卿徐
有功。節操貞勁。器懷亮直。洵古人之志業。實一代之賢良。
司彼刑書。深存敬慎。周興來俊臣等。性惟殘酷。務在誅夷。
不順其情。立加誣害。有功卓然守法。雖死不移。無屈撓之
心。有忠烈之議。當其執斷。並遇平反。定國釋之。何以加此。
朕惟新庶政。追想前跡。其人既沒。其德可稱。追往贈終。慰
茲泉壤。可贈越州都督。仍遣使就家弔祭。賜物百段。授一
子官。
封五王制
門下。建侯之典。豈獨於懿親。茅土之榮。必覃於茂績。侍中
上柱國齊國公敬暉侍中上柱國譙郡開國公桓彥範銀
青光祿大夫守中書令兼修國史上柱國漢陽郡開國公
張柬之銀青光祿大夫中書令博陵郡開國公崔元暐中
書令兼檢校安國相王府長史上柱國南陽郡開國公袁
恕己等。早竭忠讜。夙罄腹心。在身喻於股肱。在物均於舟
楫。除兇而殄逆。更安社稷之基。策命而襃崇。爰申建侯之
寵。敬暉可封為平陽郡王。彥範可封為扶陽郡王。仍賜姓
韋。柬之可封為漢陽郡王兼特進。勳及食實封各如故。元
暐可封為博陵郡王。恕己可封為南陽郡王。仍令準例朔
朢朝參。便即不須推讓。主者施行。
遣十使巡察風俗制
古之御天下者。以大寶為公器。以崇高為外物。仰則乾行。
順性命之理。俯思坤載。成博厚之德。將以財成至道。保邦
靜人。用清三微。以齊七政。能臻夫此者。豈一人之力哉。實
賴㣥方。共康庶績。自季葉淪替。偭棄公道。官匪其人。教無
所習。懷才修潔者。則依違以自容。通方宏偉者。則放蕩以
求利。繇是淳化日消。澆風歲長。典章訛弊。甿俗凋殘。逶迤
陵頹。莫能振理。朕以薄德。丕承寶命。夙夜惟寅。憂勞無怠。
昧旦端冕。心被寰瀛。日晏罷朝。念周黎庶。頃者勵精推擇。
傍求牧宰。冀聞善政。惠康乃乂。虛己勵勤。美化猶怠。貪官
傲吏。屢黷於爰書。失職流亡。幾淪於版籍。豈刑賞之柄。不
協其中。將仁恩之誠。未孚於下。永言國本。良深軫悼。古者
天子巡狩。省方觀俗。而錫鑾備駕。或以為煩。故分命輶軒。
博採謠頌。將以彰善癉惡。激濁揚清。散皇明以燭幽。揚仁
風以被物。實資令德。允屬通才。惟懷永圖。式鑒成憲。宜於
左右臺及內外五品以上官。識理通明。立性堅白。無所詘
撓。志在澄清者二十人。分為十道巡察。使二周年一替。以
廉按州部。俾其董正㣥吏。觀撫兆人。議獄緩刑。扶危拯滯。
若能抗辭直筆。不憚權豪。仁恕為懷。黜陟咸當。別加獎擢。
優以名器。如脂韋苟全。籧篨戚施。高下在心。顧望依附者。
將遷削屏棄。肅以憲章。咸竭乃心。以副朕意。
揀擇郡守制
共理天下者。在良二千石。宜令中書門下於內外揀擇。必
取材望兼優。公清特著。可以宣風導俗。具以名聞。
拜南郊制
門下。朕聞展禮褅祖。昊穹著其成命。就陰即陽。墳典明其
大節。故豺獺有祭。下不隔於微品。犧牲畢陳。上以光於嚴
配。軒皇用事。則雍旁五祠。漢帝潔齊。則城南七里。用能使
敬而不黷。求而不匱。祈穀則九載可登。焚柴則三載無闕。
是知上靈大德。不私於亭毒之仁。正直聰明。有感於馨香
之薦。瞻高欲語。無易茲道。我高祖神堯皇帝開階立極。配
永循機。太宗文武聖皇帝仗金策而清四方。運璇璣而齊
七政。高宗天皇大帝與乾坤合其德。與日月合其明。則天
大聖皇后建補天立極之功。受河圖洛書之統。五精歸運。
四葉重光。朕虔順樂推。欽承睠命。紹宏基於累聖。日慎斯
兢。執大象於㣥生。夙興加勵。遠人殊俗。占風而集蠻邸。美
瑞休符。繫月而輝史筆。故得三邊靜柝。五兵銷刃。寰宇大
寧。人神式序。而德慙被物。誠謝動天。水旱尚臻。陰陽猶舛。
永以憂懼。無忘鑒寐。然則事天事地。莫盛乎禋祀。弗躬弗
親。孰申乎誠敬。朕自臨四海。於今五年。幸承祧社之靈。未
展郊丘之謁。方今朔風律。南至登辰。乘上日而恭饗。奉
高禋而肅事。揚宗祖之休命。酌壇場之令典。百神受職。三
才合契。備殷薦之容。行昭報之禮。豈惟靈光所燭。但驗其
徵。方冀後先不違。實受其福。至若五刑之屬。十惡為重。自
頃恩赦。罕聞該及。朕以眇身。膺乎大寶。下人不足。每切如
子之傷。上帝所臨。敢逃在予之責。閒居三月。未弭厥[:#AS-8FBB:●]。靜
念終朝。載增寅畏。侑神伊始。與物維新。用宏曠蕩之恩。以
答高明之貺。可大赦天下。
金城公主出降吐蕃制
聖人布化。用百姓為心。王者垂仁。以八荒無外。故能光宅
遐邇。財成品物。繇是隆周理歷。啟柔遠之圖。強漢乘時。建
和親之義。斯蓋御㝢長策。經邦茂範。朕受命上靈。克纂洪
業。總三才而統極。混六合以為家。聲教所覃。建木棗林之
外。提封爰亘。弱水流沙之表。悠然至道。高詠薰風。載戢干
戈。大張禮樂。庶幾前烈。克致和平。睠彼吐蕃。僻在西服。皇
運之始。早申朝貢。太宗文武聖皇帝德侔覆載。情深億兆。
思偃兵甲。遂通姻好。數十年閒。一方清淨。自文成公主往
嫁其國。因多變革。我之邊隅。亟興師旅。彼之蕃落。頗聞彫
弊。頃者贊普及祖母可敦酋長等。屢披誠款。積有歲時。思
託舊親。請崇姻好。金城公主。朕之少女。長自宮闈。言適遠
方。豈不鍾念。但朕為人父母。志恤黎元。若允誠祈。更敦和
好。則邊土寧晏。兵役休息。遂割深慈。為國大計。受築外館。
聿膺嘉禮。彼吐蕃贊普即以今月二十七日進發。朕親自
送於郊外。
答張說讓起復黃門侍郎制
卿操烈寒松。心橫勁草。累遷臺閣。咸播聲猷。不屈二兇之
威。獨全一至之節。每念嘉歎。無忘寢興。但青璅位隆。黃樞
寄切。爰奪苴麻之禮。擢居審省之曹。朝命巳行。即宜斷哀。
贈拓跋思泰特進制
念功之典。書有明訓。贈終之數。禮著彝式。党項大首領故
右監門衞將軍員外置同正員使持節達洫等一十二州
諸軍事兼靜邊州都督仍充防禦部落使拓跋思泰。頃者
戎醜違命。爰從討襲。躬親矢石。奮其忠勇。方申翦馘之勳。
俄軫喪元之痛。壯節彌亮。美名可嘉。宜崇寵章。俾慰泉壤。
可贈特進兼左金吾衞大將軍。賜物五百段。米粟五百石。
仍以其子守寂襲其官爵。
封長寧公主等制
門下。(闕)宿揚輝。爰稱婺女。絳河分彩。是曰天孫。柔德所資。
乃生淑媛。長寧公主等。孕靈圓魄。稟粹方儀。載極幽閒。用
光婉順。皇基再造。景命維新。凡在懿親。咸申禮命。肅雍之
地。未展徽章。宜正此銀宮。署茲金榜。並開湯沐。廣宣朝慶。
可依前件。
長寧公主下嫁楊慎交制
駙馬都尉楊慎交。分榮戚里。藉寵公門。恭肅著於立身。恪
勤效於從政。鳳凰樓上。宛符琴瑟之歡。烏鵲橋前。載協松
蘿之契。宜覃茅土。式廣山河。
相王及太平公主不得拜諸王公主制
君臣朝序。貴賤之禮斯殊。兄弟天倫。先後之儀亦異。聖人
之制。率繇斯道。朕臨茲寶極。位在崇高。負扆當陽。雖受宗
枝之敬。退朝私謁。仍用家人之禮。近代以來。罕遵軌度。王
及公主。曲致私情。姑叔之尊。拜於子姪。違法背禮。情用惻
然。自今巳後。宜從革弊。安國相王及鎮國太平公主。更不
得輒拜衞王重俊兄弟及長寧公主姊妹等。宜告宗屬。知
朕意焉。
加長寧安樂公主實封制
門下。長寧公主安樂公主等。金波毓彩。寶婺凝輝。蘊詩禮
於心臺。暢柔明於性府。肅雍成德。婉娩居懷。非弄玉之能
方。豈修瑤之是美。特荷掌中之愛。尤鍾膝下之慈。宜錫寵
榮。再崇湯沐。可更加食實封一千戶。通前滿二千戶。
贈李昭德左御史大夫制
故李昭德。勤恪在公。強直自達。立朝正色。不吐剛以茹柔。
當軸厲詞。必抗情以歷詆。墉隍府寺。樹勣良多。變更規模。
歿而不朽。道淪福善。業虧嫉惡。名級不追。風流將沫。式旌
壤樹。光被幽明。可贈左御史大夫。
禁進獻奇巧制
朕凝懷紫宙。滌想丹闕。考千古之澆淳。稽百王之治亂。蒿
宮茅柱。實興國之清猷。玉席珠衣。乃危邦之弊化。朕自承
天纂運。佩日披圖。希齊鷇飲之年。願躡鶉居之代。漢文提
舄。少小留心。晉武焚裘。生平措意。頃為皇符肇建。寶廟初
登。眷彼王公。多為進奉。莫不龍歌令節。蛟食芳辰。椒花獻
頌之時。菊蘂浮觴之日。或雕金鏤玉。採六合之珍奇。或翦
翠裁紅。飾三春之草樹。上行延納。下務徵求。鄽閈紛紜。公
私逼迫。昇平欲濟。蠧害非輕。言念於茲。深無所謂。即宜
懲革。勿至因循。
授李承嘉戶部尚書制
門下。紫極八座。非德勿居。丹屏六曹。惟賢是擇。金紫光祿
大夫李承嘉。靈襟岐嶷。識宇嚴明。早聞通德之名。夙有大
臣之望。雄才逐日。共騏驥而齊驅。迅翼搏風。與鵷鴻而並
翥。柏臺憲府。高膺弄印之榮。芝甸神州。獨著題輿之任。堅
同白玉。直若朱繩。臺閣風生。權豪氣懾。洪材可重。茂秩須
崇。宜加曳履之班。式獎從橋之對。
授楊再思檢校左臺大夫制
避車要秩。非德靡升。專席雄班。惟賢是屬。侍中楊再思。衣
冠舊齒。廊廟宏才。寒暑不易其心。始終弗虧其度。在明時
而有立。居暗室以無欺。投水陳謨。邁漢朝之三傑。霑沙作
相。掩虞日之五臣。森乎抱松柏之心。凜乎貫冰霜之氣。佇
因獻替。兼肅權豪。宜分務於鸞扃。俾效能於烏署。
授韋嗣立黃門侍郎制
絳衣近侍。秩亞貂蟬。青瑣崇班。職參鴛鷺。實神化之有寄。
信賢才之攸重。通議大夫韋嗣立。忠規奕葉。孝緒蟬聯。家
匡元鷰之朝。人輔彤雲之代。芝蘭並秀。見謝砌之階庭。麒
麟齊驅。有劉山之昆季。入光振鷺。譽滿三臺。出據憑熊。聲
流十部。近者命茲鸞渚。巳擢鴈行。纔出芸扃。奄歸蒿里。永
言荊樹。坐折連枝。眷彼恒山。空餘一鳥。俾遷榮於皂蓋。宜
襲寵於黃樞。
授張錫工部尚書制
明光畫省。務總樞要。建禮仙門。職惟喉舌。尚書左丞張錫。
白虹良寶。紫電雄鋒。家傳鵲印之祥。世襲貂冠之緒。文遒
吐鳳。思縟騰蛟。質映南金。材逾東箭。自提綱左轄。執中
臺。奏郭奕而無慙。射崔洪而不愧。紫樞佇俊。彤管須賢。宜
升賜劒之榮。式表委珠之潔。
慮囚制
禮防君子。自昔通規。律禁小人。由來共貫。朕情存革務。志
在懲愆。欲申作解之恩。慮開僥倖之路。非所以納人軌物。
垂裕後昆。既屬陽和之辰。宜敦耕稼之業。三農啟。方陳
敬愛之規。百姓為心。爰軫泣辜之念。將申慮降。再釋狴牢。
庶無滯禁之冤。仍示小懲之誡。其都城之內見禁囚徒。朕
特親慮。令所司具為條例聞奏。
授蘇珦左臺大夫制
烏臺峻秩。望總鐵冠。蒼佩崇班。威高石室。誠副相之榮級。
實次卿之通任。前岐州蘇珦。詞吞楚澤。量湛黃陂。既光大
廈之材。堪入巨川之用。西京展驥。道掩題輿。右輔憑熊。風
超露冕。朱帷霧撤。初停州縣之勞。白霜凝。宜屏權豪之
氣。
封張仁愿韓國公制
朕聞將帥興功。本期於邦國。帝王懸賞。用答於疇庸。持節
朔方道大總管右屯衞大將軍張仁愿。器宇端雅。風神秀
傑。謀韜玉帳。寄重金壇。故得累司文武。歷參邊鎮。薊州作
牧。既紓東顧之憂。榆塞總兵。方釋北垂之慮。而乃躬先士
卒。負土築城。橫卻月於天街。劃長雲於地脈。宜列河山之
賞。式崇帶礪之榮。進封韓國公。賜物三百段。及衣裳一副。
邵王贈皇太子制
門下。悼往興哀。事極於理義。飾終追遠。禮著於經國。故邵
王重潤。漸履雲霄。分輝日月。體謙恭之質。蘊忠順之誠。愛
敬盡於宮闈。仁孝聞於區㝢。地居長嫡。允膺崇樹。天不憗
留。奄隨運往。朕丕膺寶命。廼眷承祧。瞰朱邸而無從。傃青
方而結欷。宜加贈典。正位元儲。可贈皇太子。所司備禮改
葬。主者施行。
集學生制
門下。朕聞古之教者。家有塾。黨有庠。術有序。國有學。蓋立
訓之基也。故上務之則敦本。下由之則成俗。豈可使顓門
殆絕。或乖其義。入室將廢。莫知其道乎。朕承百王之末。接
千歲之統。虛心問政。早朝晏罷。勵精求古。忘寢與食。思所
以奉前聖之典謨。矯茲深弊。致後生於軌物。遵我大猷。去
歲京畿不稔。倉廩未實。爰命樂㣥。暫停課藝。遂令子音罔
嗣。吾道空歸。居無濟濟之業。行有憧憧之歎。雖日月以冀。
而歲時迭往。今者逋治(疑)嘗麥。且周於黎獻。永言釋菜。寧
於生徒。每用惕然。良非所謂。其國子監學生等。麥熟後
並宜追集。務盡師資。諸州牧宰。亦倍加導誘。先勤學教。必
使俊造無濫。名實有歸。庶博士弟子。京邑由斯日就。鴻生
鉅儒。海內為之風化。有司可即詳下。稱朕意焉。主者施行。
起復上官氏為婕妤制
門下。易著鳴謙。禮稱辭貴。以崇讓而退滿。推心自得。其道
彌光。前昭容上官氏。相門積善。儒宗雅訓。文學冠時。柔嘉
順則。內守恬淡。外防奢侈。發於少長。持以周旋。樂無靡嫚。
衣必澣濯。珠璣不珍。墳籍為寶。故能誠切一室。功宣兩朝。
讜議日聞。屢援楚筆。忠規歲納。方輕漢輦。惟此邦媛。鬱為
宮師。遂能德綜十倫。孝高百行。頃罹創巨。爰命權奪。秩茂
左嬪。思被光寵。志齊班女。懇陳撝挹。而賢明之業。經濟之
才。素風逾邁。清輝益遠。不成厥美。將蔽斯言。今依表奏。以
憲圖史。可起復婕妤。主者施行。
贈王遠知金紫光祿大天詔
門下。子喬羽化。或畱連於故祠。康成道存。尚延佇於舊邑。
矧夫跡膺仙籙。名偶聖朝。追想遺塵。載殷遠念。故玉清觀
道士贈太中大夫昇真先生王遠知。性與道合。神從化游。
初窮帝解之微。自得天倪之理。時歷三代。韞祕術以韜光。
年逾十紀。屬睿圖之啟運。藏往知來。察幽鑒遠。亟符先渥。
緬惟贈卹之恩。聿申後命。宜峻襃崇之禮。可贈金紫光祿
大夫昇元先生。餘如故。主者施行。
徵武攸緒詔
朕聞大隱忘情。不去朝市。至人無迹。何所凝滯。王高標峻
尚。雅操孤貞。有咸一之用。宏體二之德。學究深遠。理詣精
微。草芥貂蟬。錙銖纓紱。蔭松山而辭竹苑。去朱邸而就清
溪。逍遙林壑。傲睨箕潁。有年歲矣。朕虔膺聖鑑。重闡皇基。
保乂邦家。輯寧區宇。求賢採彥。俯谷窺山。王之所居。接近
嵩岳。長望高烈。思滿風煙。將令移蹕具茨。追尋大隗。鳴鑾
峒岫。詢問廣成。機務殷繁。有懷莫遂。今遣國子司業杜慎
盈以禮命徵辟。掃夔龍之第。虛稷契之筵。神化丹青。朕之
志也。豈以黃屋之貴。傾彼白雲之心。通變之宜。希從降志。
延佇閶闔。若在汾陽。
崇獎王友貞詔
敦夷齊之行。可以激貪。尚顏閔之道。用能勸俗。新除太子
中舍人王友貞。德義泉藪。人倫茂異。孝愛始於事親。忠信
表於行己。富有文史。廉於財貨。久歷官常。累聞課績。有古
人之風。保君子之德。乃抗志塵外。棲情物表。深歸解脫之
門。誓守薰修之戒。頃如徵命。作護儲闈。固在辭榮。累陳情
懇。堅持淨義。不登於車。服惟悅於禪[:#AS-FEEB:●][:#AS-FBED:●]向。味靡求於珍饌。朕
方崇獎廉退。懲抑澆浮。雖思廊廟之賢。豈違山林之願。宜
加優秩。仍遂雅懷。可太子中舍人員外。置給全祿。以畢其
身。任其在家修道。仍令所在州縣。存問四時。送祿至其住
所。
東光縣主事跡編入國史詔
故紀王女東光縣主。忠性純孝。雅操貞烈。感興運之方啟。
痛亡靈之不追。休戚是同。悲喜交集。發言鯁塞。因致殂謝。
聞之傷惋。震於予懷。忠孝之情。深可嘉尚。宜命史官。編入
國史。
追贈楊初成官詔
虢州人故楊初成。往者運屬殷憂。志懷忠讜。將迎六飛之
駕。奄罹五刑之罰。身既伏誅。家又從坐。言念誠節。深可哀
矜。宜有襃榮。式旌忠順。可贈左騎衞左一府郎將。
令張柬之毌辭封爵詔
卿履謹尚遜。忌盈戒滿。詞志勤勤。請謝王位。然懸爵所以
勸善。申至公也。裂土所以疇庸。非徇私也。故漢德之盛。異
姓而王者八人。魏祚之隆。同功而邑者千戶。今卿列爵之
貴。未越於漢圖。食邑之豐。纔半於魏制。而遽形牘。一何
甚也。朕承三代之丕業。荷七廟之威靈。惟唐據承祧之尊。
於周保元良之重。至於復予休命。配天大業。雖歷數有歸。
亦謳歌所繼。然狐鼠不掘。終貽城社之憂。頑兇未除。實負
朝廷之懼。卿誠亮白日。忠勵秋霜。懷直道以立身。固一心
而徇國。自二兇搆患。潛圖不軌。惡跡初彰。釁萌始露。卿之
大節。義在不虧。烈士之首。期於必碎。及難作宮禁。禍生肘
腋。卿上銜天命。外發兵符。行正卯之戮。既於兩觀。磔蚩尤
之屍。俄成四冢。曾不延晷。鬱成大功。分壤錫珪。固其宜矣。
行當勉以自愛。享此眉壽。乘几杖之榮。極鄉園之樂。崇讓
小節。念勿為也。
貶敬暉等詔
則天大聖皇后往以憂勞不豫。兇豎弄權。暉等因興甲兵。
剗除妖孽。朕錄其勞效。備極寵榮。自謂勳高一時。遂欲權
傾四海。擅作威福。輕侮國章。悖道棄義。莫斯之甚。然收其
薄效。猶為隱忍。錫其郡王之重。優以特進之榮。不謂谿壑
之志。殊難盈滿。既失大權。多懷怨望。乃與王同皎窺覘內
禁。潛相謀結。更欲稱兵絳闕。圖廢椒宮。險迹醜詞。驚視駭
聽。屬以帝圖伊始。務靜狴牢。所以久為含容。未能暴諸遐
邇。自同皎伏法。釁跡彌彰。儻若無其發明。何以懲茲悖亂。
迹其巨逆。合寘嚴誅。緣其昔立微功。所以特從寬宥。咸宜
貶降。出佐遐藩。暉可崖州司馬。柬之可新州司馬。恕己可
竇州司馬。元暐可白州司馬。並員外置。
賞郭山惲詔
郭山惲業優經史。識綜古今。八索九邱。由來遍覽。前言往
行。實所該詳。昨者因有豫遊。式延朝彥。既乘歡洽。咸使詠
歌。遂能志在輔時。雅申諷諭。謇謇之誠爾切。諤諤之志愈
明。宜有襃揚。美茲鯁直。可錫時服一副。
襃天竺國使臣詔
中天竺國大首領大野迷地羅梵摩等。殊邦慕德。重譯來
朝。是加襃獎。用益誠心。可果毅都尉。賜緋袍銀帶。放還蕃。
勞契丹李失活詔
卿等累覃邦化。多歷年所。城池郡邑。冠蓋相望。往緣邊牧
非人。遂令卿等失業。念彼雄藩。鞠為茂草。今卿等削摧異
俗。歸誠本朝。頻獻封章。益明忠款。克復州鎮。宛如平昔。失
活將尚公主。永為藩臣。入拜闕庭。良深慰喜。卿等涉路遠
來。得平安好否。近屬節假。不得早與卿等相見。且向曹司
安置。待後進止。
追奪劉光業等官爵詔
國之大綱。惟刑與政。刑之不中。其政乃虧。劉光業王德壽
王處貞屈貞筠鮑思恭劉景陽等。庸流賤職。姦吏險夫。以
麤暴為能官。以凶殘為奉法。往從按察。害虐在心。倏忽加
刑。呼吸就戮。暴骨流血。其數甚多。冤濫之聲。盈於海內。朕
惟新布澤。恩被人祇。撫事長懷。尤深惻隱。光業等五人。積
惡成釁。並謝生涯。雖其人巳殂。而其跡可貶。所有官爵。並
宜追奪。其枉被殺人。各令州縣。以禮埋葬。還其官蔭。劉景
陽身今見在。情不可矜。特以會恩。免其嚴罰。宜從貶降。以
雪冤情。可棣州樂單縣員外尉。自今內外法官。各宜敬慎。
其文深刺骨。跡徇凝脂。高下任情。輕重隨意。必置嚴典。以
彰癉惡。其酷吏邱神勣來子珣萬國俊周興來俊臣魚承
煜王景昭索元禮傅遊藝王宏義張知默裴籍焦仁亶侯
思立郭霸李仁敬皇甫文備陳嘉言等。其人巳死。其垂拱
巳來枉濫殺人。有官者並令削奪。唐奉一依前配流。李秦
授曹仁哲並與嶺南惡處。
追復李勣官爵詔
故司空勣。往因敬業。毀廢墳塋。朕追想元勳。永懷佐命。昔
竇憲干紀。無累安豐之祠。霍禹亂常。猶全博陸之祀。罪不
相及。國之通典。宜特垂恩禮。令所司速為起墳。所有官爵。
並宜追復。
