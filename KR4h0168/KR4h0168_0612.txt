欽定全唐文卷六百十二
陳鴻
鴻。大和三年官尚書主客郎中。
大統紀序
敘曰。臣聞日月星辰。紀乎天也。山嶽江河。紀乎地也。歷數
正朔。紀乎帝也。正氣為帝。帝天號也。統倫㣥生。冠耀元符。
牢籠乾坤之精。彈壓山川之靈。威武薄乎八紘。文明光乎
百代。功格皇天。名在祀典。以揖讓而登皇極者。迺可言矣。
開歷垂統。自始皇焚書為煙燼。史官廢紀。失傳其本。後代
儒者。鑿天地心胷。造生人聞見。故諸緯書及皇甫謐譙周
之徒。得肆言上古之事。恃無可驗。競開異說。臣少學乎史
氏。志在編年。貞元丁酉歲登太常第。始閑居遂志。迺修大
紀三十卷。正統年代。隨甲子紀年。書事條貫興廢。舉王制
之大綱。天地變裂。星辰錯行。興帝之理。亡后之亂。畢書之。
通諷諭。明勸戒也。七年書始就。故絕筆於元和六年辛卯。
自太易至太昊。年代史傳無正說。且書皇甫謐似是之言。
昔太昊氏迎日推策造甲子。臣以為天地立於水。成於氣。
氣萌萬物。冒甲而生。生主寅。帝首太昊。歲起攝提。故書太
昊。首甲寅。皇甫謐云。太昊在位一百一十年。又云。子孫五
十九姓。傳世五萬餘歲。又有循蜚等九紀。亦無定年。陶宏
景云。欲以數紀之生。求知百代之上。誠可笑矣。臣非知古
者。亦不敢強為發正。自太昊至炎帝。世歷無明文。存首而
已。舜行天子事八十年。孔安國注云。舜在位五十年。三十
而徵庸。三十年在位。歷試二年。攝位二十八年。服堯喪三
年。其一在三十之數。為天子五十年。凡一百一十一歲崩。
堯帝天下七十載。得舜試舜三年。一在徵庸。正月上日受
終於文祖。二十八載帝乃殂落。堯二十八年合入舜歷。通
計在位八十一載。堯在位七十二載。即舜元年丙子。帝摯
元年乙卯。帝嚳元年乙巳。顓頊元年丁亥。少昊元年癸亥。
黃帝元年癸未。炎帝元年癸未。以是推之。伏子賤最可憑
也。諸家年代歷。不分出益三年。當禹薦益於天。七年而崩。
益行天子事三載。禹喪畢。讓於啟。啟賢。諸侯歸之。益避於
箕山之陽。禹之聖。啟之賢。益之讓。豈可廢而不明。今以大
唐元和六年太歲辛卯。上推之炎帝元年癸未。凡三千六
百九年。自軒轅至夏殷。約世本以文宣王太史公堯典舜
典商書夏書為實錄。周秦以降。則桉本朝國史。春秋緯書
云。炎帝子孫帝臨至帝罔。又有八代四百餘年。據太史公
黃帝與炎帝戰於阪泉之野。易稱神農氏沒。黃帝堯舜氏
作。今臣依周易史記。以黃帝代炎帝。緯命歷敘又稱少昊
子孫相承十代四百餘年。驗緯書起漢哀平間。前代儒者。
好記異聞。新進後學。耳目固不可驗。皇甫謐劉伯莊皆以
舜為戊寅年即位。在位二十年。遂使神農已來甲子相承
錯謬。桉漢書。舜生三十徵庸。三十在位。五十陟方迺死。通
服堯喪三年。禹崩。啟未立。使三年何繫。今出益三年。成禹
志。且堯禪舜二十八年而崩。益行天子事三年。為益之事
可也。大道之行。以天下為家。何必私三年於啟。或云。有窮
伊尹周公共和如何。當夏后相不恢於夏家。羿為相臣。篡
相自立。后相奔死商邱。浞又殺羿自立。少康長迺復夏政。
自是之後。備見於諸家年歷云。
廬州同食館記
合肥郡城南門東上曰同食館。梁柱朽蠧。軒戶欹傾。斷枅
委階。椽落棟折。風雨雪霜。賓不可宿。太守陽平路君刺郡
之明年。冬十月。歲向熟。民且閑。陶瓦於原。伐木於山。磨舊
礎。築新墉。迺豐賓堂。迺峩前軒。怒桷蚪蚪。層櫨牙牙。中回
洞深。高檐騰掀。階間容揖讓。楹間容賓盤。柱間容樂工。屏
間容將吏。左右為寢食更衣之所。朱戶素壁。潔而不華。東
西廂複廊直澍。又西開下閤作饔舍。廄屋宏大。中敞作南
門。容旌旗駟馬。北上作丁字亭。亭北列朱檻。面城墉。其下
淤溝開導通水。因古岸植竹樹。為風月晏遊地。東南自會
稽朱方宣城揚州。西達蔡汝。陸行抵京師。江淮牧守。三臺
郎吏。出入多遊郡道。是館成。大賓小賓。皆有次舍。開元中。
江淮間人走崤函。合肥壽春為中路。大歷末。蔡人為賊。是
道中廢。元和中。蔡州平。二京路復出於廬。西江自白沙瓜
步。至於大梁。斗門堰埭。鹽鐵稅緡。諸侯榷利。駢指於河。故
衣冠商旅。率皆直蔡會洛。道路不茀。賓至授館。亦諸侯之
事。路君以家行文學知於朋友。以端方沈默官御史府。以
詳明典故為尚書郎。以通知政術為合肥郡太守。質平[:#AS-83AD:⿰言為]
心。風俗丕變。民知敬道。吏不敢欺。先時郡米數萬石輸揚
州。軸轤相繼。出巢湖。入大江。歲為風波沈溺者半。迺於湖
東北岸[:#AS-8867:⿳士冖䂞]皋里作廥廩三十九間。州東二邑人米輸於此。
由申港出新婦江至白沙。人不勞。水無害。復他邑館舍。次
於同食無私利。人人皆樂成。昔左邱明傳經。因事書事。鴻
因蔡州道及諸侯之稅。因同食館及路君之政。亦春秋之
旨。傳曰。自廬已往。賑廩同食。大和三年太歲己酉正月壬
午朔二十日辛丑記。
華清湯池記
元宗幸華清宮。新廣湯池。制作宏麗。安祿山於范陽以白
玉石為魚龍鳧雁。仍以石梁及石蓮花以獻。雕鐫巧妙。殆
非人功。上大悅。命陳於湯中。仍以石梁橫亘湯上。而蓮花
纔出水際。上因幸華清宮。至其所。解衣將入。而魚龍鳧雁。
皆若奮鱗舉翼。狀欲飛動。上甚恐。遽命撤去。而蓮花今猶
存。又嘗於宮中置長湯數十。門屋環回。甃以文石。為銀樓
谷船及白香木船。致於其中。至於楫棹。皆飾以珠玉。又於
湯中壘瑟瑟及沈香為山。以狀瀛洲方丈。津陽門詩註曰。
宮內除供奉兩湯外。而內外更有湯十六所。長湯每賜諸
嬪御。其修廣於諸湯不侔。甃以文蟲密石。中央有玉蓮捧
湯泉。噴以成池。又縫綴錦繡為鳧雁。致於水中。上時往其
間。泛鈒鏤小舟以嬉遊焉。次西曰太子湯。又次西少陽湯。
又次西長湯十六所。今惟太子少陽二湯存焉。其窮奢而
極慾。古今罕匹矣。
崔㣥
㣥字敦詩。貝州武城人。舉進士。又登制策甲科。元和初為
翰林學士中書舍人。拜中書侍郎同中書門下平章事。罷
為湖南觀察使。穆宗立。官兵部尚書。出為荊南節度使。改
檢校右僕射兼太常卿。大和五年檢校左僕射兼吏部尚
書。六年卒。年六十一。贈司空。
元和聖文神武法天應道皇帝冊文
維元和十四年歲次己亥七月丁丑朔十三日己丑。攝太
尉金紫光祿大夫檢校司空兼太子少保上柱國鄭國公
食邑三千戶臣綬及文武官五千七百一十八人等。臣聞
惟天惠人。惟元后作人父母。大寶曰位。至公者名。帝皇尊
稱。肇自三五。其義尚矣。堯舜禹湯。文武成康。垂於典籍。為
萬代法。非名歟。殷有天下。武丁大其業。周有天下。宣王嗣
其訓。在漢七葉。亦稱盛強。中興之美。與我不類。皇唐統天
二百有二載。祖宗重光。四海一家。禮文憲矩。章卓大備。元
符昌歷。畀付有在。洎我后之握圖也。齊心於穆清。垂意於
大寧。文昭武烈。冠今邁古。始負固不若者。莫匪顛踣。輸忠
來附者。克保蕃祉。天寶之季。孽臣干紀。靈誅亟掃。餘氛未
弭。兵不得戢。六十五年於茲矣。元和致理。思櫜弓矢。睿謀
前定。所向風靡。兩河既清。泰階砥平。戴白之老。欣感出涕。
不其盛歟。伏惟睿聖文武皇帝陛下德配天地。明並日月。
嚴薦於宗廟。盡敬於郊禮。孝通於神祗。仁浹於動植。內睦
於九族。外懷於四夷。乙夜觀書。日昃聽政。恤刑懋賞。劭農
勸學。歷選列辟。英聲茂實。其何以加焉。日者顓不龔。告讓
罔悛。(疑)任下推誠。出師徂征。玉壘金陵之遐阻。懸匏營邱
之險(闕)或肆於都市。或懸於藳街。其餘瑣細。蓋不足紀。上
以攄列聖之憤。下以叶千齡之慶。然後闢四門。貞百度。會
㝢縣之玉帛。旅梯航之貢篚。咸曰。不圖貞觀開元之化。復
睹於今日矣。陛下勞謙祗畏。不自暇逸。讓德於上天。推功
於㣥臣。訪闕政。修墜典。不以龜龍為瑞。以賢俊為瑞。不以
珠玉為寶。以慈儉為寶。卓哉煌煌。信可假元穹而蟠厚載
者已。是宜尊徽名。膺顯號。以光於典冊。以順於人心。以答
於天意。不可辭也。臣又聞之。居安思危。納諫盡下。遠讒慝。
旌讜直。愛養黎庶。敦尚樸素。斯皆高祖太宗順宗之遺訓
也。而陛下躬行之。造次必於是。寤寐必於是。實萬姓之福。
無疆之休。僉曰。功成而禮不崇。德廣而名未稱。臣子之罪
也。於是百辟卿士。藩衞耆耄。稽首上言。至於四三。陛下深
秉謙沖。詔諭往復。不得已而從之。伏以紀年之盛。冠於大
號。厥有舊典。書不云乎。乃聖乃神。乃武乃文。傳曰。惟天為
大。惟堯則之。則法也。王者昭事上帝。取法於天。道德經曰。
天法道。道生一。唯上聖至德。兼則利物。行清淨自然之道。
為能應之。臣等不勝大慶。謹奉玉冊玉寳。上尊號曰元和
聖文神武法天應道皇帝。伏惟陛下景福是膺。如日之升。
雖休勿休。翼翼兢兢。對越鴻名。丕赫成能。萬壽百祥。罔不
豐登。天祚聖唐。惟聖丕承。臣綬等誠歡誠躍頓首頓首謹
上。
冊太子禮畢赦文
門下。王者司牧黎元。紹膺統緒。必建儲貳。以貞家邦。故春
秋垂冢祀之文。易象著震方之位。朕屬承景運。嗣守丕圖。
稽前王之令謨。奉列聖之彝訓。上以嚴宗祧之顧。下以繫
億兆之心。無疆之休。用崇主鬯。祗荷承憲。敢怠於懷。皇太
子恆。忠孝溫文。率義由禮。寬粹莊重。自誠而明。慶靈所積。
姿器夙茂。能辦南陽之牘。允符東海之貴。承華載啟。命以
居之。撰吉展儀。神人允洽。舉是典冊。授之軒墀。百辟在庭。
四方來賀。以言承序。所感則深。永惟國本。為慶滋大。宜宏
欽恤之令。亦覃命賜之恩。與眾共之。無遠不被。可大赦天
下。自元和七年十月七日昧爽巳前。天下應犯死罪。非殺
人者。遞減一等。左降官流人。并與量移。如因流貶所亡歿。
及得罪之人。并任歸葬。文武常參官及諸州府長官子為
父後者。賜勳兩轉。應緣冊皇太子行事。加階賜勳爵有差。
文武常參官及陪位官并宗子諸親。賜勳一轉。遂王府量
與進官。春闈毓德。肇錫嘉名。磐石聯華。義深敦序。禮王寬
宜改名惲。深王察宜改名悰。洋王寰改名忻。絳王寮改名
悟。建王密改名恪。夫習近遷性。聖賢所慎。詳觀古昔輔正
元良。必惟其人朝夕講訓。然後明君臣父子之道。通禮樂
教化之情。自非學究宗源。行可師範。則無以膺茲茂選。式
是儀刑。其皇太子及諸王侍讀。宜委中書門下精擇二人。
具名奏聞。天下孝子順孫。先旌表門閭者。及高年廢疾者。
委所管州縣。各加存恤。五嶽四瀆。名山大川。委所在長吏。
量加祭祀。布告遐邇。咸使聞知。
請廢宿州奏
頃以蔡孼未平。遂割前件三縣及徐州將士一千四百人。
權置宿州。扼其奔軼。事關備禦。非務便人。今寰宇無虞。封
圻罷警。權創支郡。理合併除。其宿州伏請卻廢。三縣各還
本州。
論開元天寶諷止皇甫鎛疏
安危在出令。存亡繫所任。元宗初得姚崇宋璟盧懷慎蘇
頲韓休張九齡則治。用宇文融李林甫楊國忠則亂。故用
人得失。所繫非輕。人皆以天寶十四年安祿山反為亂之
始。臣獨以為開元二十四年罷張九齡相專用李林甫。此
理亂之所分也。願陛下以開元為法。以天寶為戒。則社稷
之福也。
送廬嶽處士符載歸蜀覲省序
旄頭光明。垂三十載。不習俎豆。化為侯王者。十有八九焉。
由是隱逸憔悴。羔雁不行。蒼山沈沈。側陋不顯。建中初。有
峨嵋客符君。發六籍。棹三湘。深入匡廬。絕迹半紀。學窺顏
子之門閾。文紹陳君之骨鯁。逸慕嚴光之垂釣。志效管寧
之不欺。結廬熙熙。人不知其然也。頃予奉命江西。三年往
復彭蠡。未嘗不詠湖月。潄天倪。造符君雲扃。宿五老峰下。
動更晦朔。不理還櫂。偶丹霄至人。白鶴羽客。搴靈芝。跪天
壇。相顧永息乎蓬瀛。豈復又縈於塵網。覩君超澹愴。興舊
遊。雖笑語飲食如常。終忽忽若居大夢。君家在岷蜀。展愛
高堂。將聖賢典籍。充人子幣帛。斯所以激衰俗。扇清風。方
伯地君不以厚禮遲吾子。予未之信。秋九月。楚人歌采蘭
以送之。
祭柳州柳員外文
惟靈天姿秀異。才稱雋傑。蚤著嘉名。遠播芳烈。惣六藝之
要妙。踐九流之清切。鏌鎁鋒利。浮雲可決。騏驥逸步。飛塵
可絕。閉匣不用。伏櫪何施。才命罕並。今古同悲。五嶺三湘。
寒暑潛推。樂道忘憂。襟靈甚夷。掞藻揮毫。鶱翔是期。奈何
終否。神也我欺。嗚呼。雕飛半空。羊角中戾。彼蒼難詰。善人
斯逝。㣥宿受交分。行敦情契。遺文在篋。贈言猶佩。撫孤追
往。泫然流涕。孑孑丹旐。翩翩素帷。鵩弔是月。龜從有時。路
出長阡。將赴京師。旨酒一觴。哭君江湄。往矣子厚。魂期來
斯。尚饗。
張滂
滂。德宗朝官鹽鐵使。忤裴延齡左除。
請稅茶奏
伏以去秋水災。詔令減稅。今之國用。須有供備。伏請出茶
州縣。及茶山外商人要路。委所由定三等時估。每十稅一
價錢。充所放兩稅。其明年已後所得稅外收貯。若諸州遭
水旱。賦稅不辦。以此代之。
請禁鑄銅器雜物奏
諸州府公私諸色鑄造銅器雜物等。伏以國家錢少。損失
多門。興販之徒。潛將銷鑄。每銷錢一千。為銅六斤。造寫器
物。則斤直六百餘。其利既厚。銷鑄遂多。江淮之間。錢實減
耗。伏準建中元年六月二十六日敕令。準大歷七年十二
月十五日敕文。一切禁斷。年月深遠。違犯尚多。臣請自今
已後。應有銅山。任百姓開采。一依時價。官為收市。除鑄鏡
外。一切不得鑄造。及私相買賣。其舊器物。先在人家。不可
收集。破損者仍許賣入官所。貴銅價漸輕。錢免銷毀。伏請
委所在觀察使。與臣屬吏會計處置。
竇㣥
㣥字丹列。京兆金城人。貞元中以薦為左拾遺。憲宗朝累
遷御史中丞。出為湖南觀察使。元和九年卒於容管經略
使。年五十五。贈左散騎常侍。
重遊惠山寺記
元和二年五月三日。重遊此寺。獨覽舊題。二十年矣。當時
三人。皆登諫列。朱遐景方詣行車。王晦伯尋卒郎署。余自
西掖累遷外臺。復此躊躇。吁嗟存歿。朱拾遺詩云。歲月人
間促。煙霞此地多。殷勤竹林寺。更得幾回過。可謂得詩人
之思也。因命題壁。以誌所懷。山南道節度副使檢校兵部
郎中兼御史中丞賜紫金魚袋竇㣥記。
