欽定全唐文卷五百八十四
柳宗元(十六)
沛國漢原廟銘(幷序)
昔在帝堯。光有四海。元首萬邦。時則舜禹稷卨。佐命垂統。
股肱天下。聖德未衰而內禪。元臣繼天而受命。四姓承休。
迭有中邦。五神環運。炎德復起。周道削滅。秦德暴戾。皇天
疇庸。審厥保承。乃命唐帝之後。振而興之。又俾元臣之後。
翊而登之。所以紹復丕績。不墜厥祀。故曲逆起為策士。輔
成帝圖。吐謀洞靈。奮奇如神。舜之冑也。汝陰脫帝密網。摧
虜暴氣。扶乘天休。運行嘉謀。禹之苗也。酇侯保綏三秦。控
引漢中。宏器廓度。以大帝業。卨之裔也。淮陰整齊天兵。導
揚靈威。覆趙夷魏。拔齊殄楚。平陽破三秦。擄魏王。絳侯定
楚地。固劉氏。皆稷之裔也。克復堯緒。昭哉甚明。天意若曰。
建火德者。必唐帝之冑。故漢氏興焉。翼炎運者。必唐臣之
孫。故㣥雄登焉。是以高帝誕膺聖祚。以垂德厚。探昊穹之
奧旨。載幽明之休祐。殺白帝於大澤。以承其靈。建赤旗於
沛邑。以昭其神。假手於嬴。以混諸侯。憑力於項。以離關東。
奉纘堯之元命。而四代之後。咸獻其用。得乘木之大統。而
秦楚之盛。不保其位。既建皇極。設都咸陽。撫征四方。訓齊
天下。乃樂沛宮。以追造邦之本。乃歌大風。以昭武成之德。
乃奠舊都。以壯王業之基。生為湯沐之邑。沒為思樂之地。
且曰萬歲之下。魂遊於此。惟茲原廟。沛宮之舊也。祭蚩尤
於是庭。而赤精降。導靈命於是邦。而㣥雄至。登布衣於萬
乘。而子孫得以纘其緒。化環堵為四海。而黎元得以安其
業。基岱嶽之高。源洪河之長。蓄靈擁休。此焉發跡。蓋以道
備於是。而後行之天下。制成於是。而後廣之宇內。天下備
其道。而神復乎本。宇內成其制。而心懷於舊。宜其正名以
表功。用成其始。俾生靈盡其敬焉。陳本以宅神。用成其終。
俾生靈盡其慕焉。故高帝定位。建茲閟宮。惠皇嗣服。爰立
清廟。[:#AS-92F9:⿰帛⿱丿糸]越千祀。至今血食。此所以成終而成始也。且夫以
斷蛇之威。安知不運其密用。佐歲功以流澤歟。以約法之
仁。安知不流其神睠。相舊邦之遺黎歟。以紹唐之餘慶。統
天之遺烈。安知不奮其聖化。大祐於下土歟。然則展敬乞
靈。烏可已也。銘於舊邑。以迪天命。其辭曰。
蕩蕩明德。時惟放勳。揖讓而退。祚於後昆。㣥蛇輔龍。以翊
天門。登翼炎運。唐臣之孫。秦綱既離。鹿駭東夏。長蛇封豕。
蹈躍中野。天復堯緒。鍾祐於劉。赫矣漢祖。播茲皇猷。揚旗
沛庭。約從諸侯。豪暴震謺。威聲布流。總制虎臣。委成良疇。
勦殄霸楚。遂荒神州。區宇懷濡。黔黎輯柔。表正萬國。炎靈
用休。定宅咸陽。以都上游。畱觀本邦。在鎬如周。穆穆惠皇。
宗禋克承。崇崇沛宮。清廟是憑。原念大業。肇經茲地。乃專
元命。亦舉嚴祀。建旂釁鼓。遂據天位。魂遊故都。永介丕祉。
煥列唐典。嚴恭罔墜。勒此休銘。以昭本始。
塗山銘(幷序)
惟夏后氏建大功。定大位。立大政。勤勞萬邦。和寧四極。威
懷九有。儀刑後王。當乎洪流方割。災被下土。自壺口而導
百川。大功建焉。虞帝耄期。順承天歷。自南河而受四海。大
位定焉。萬國既同。宣省風教。自塗山而會諸侯。大政立焉。
功莫崇乎禦大災。乃錫元圭。以承帝命。位莫崇乎執大象。
乃輯五瑞。以建皇極。政莫先乎齊大統。乃朝玉帛。以混經
制。是所以承唐虞之後。垂子孫之丕業。立商周之前。樹帝
王之洪範者也。嗚呼。天地之道。尚德而右功。帝王之政。崇
德而賞功。故堯舜至德。而位不及嗣。湯武大功。而祚延於
世。有夏德配於二聖。而唐虞讓功焉。功冠於三代。而商周
讓德焉。宜乎立極垂統。貽於後裔。當位作聖。著為世準。則
塗山者。功之所由定。德之所由濟。政之所由立。有天下者。
宜取於此。追惟大號既發。華蓋既狩。方岳列位。奔走來同。
山川守神。莫敢遑寧。羽旄四合。衣裳咸會。虔恭就列。俯僂
聽命。然後示之以禮樂。和氣周洽。申之以德刑。天威震耀。
制立謨訓。宜在長久。厥後啟征有扈。而夏德始衰。羿距太
康。而帝業不守。皇祖之訓不由。人亡政墜。卒就陵替。向使
繼代守文之君。又能紹其功德。修其政統。卑宮室。惡衣服。
拜昌言。平均賦入。制定朝會。則諸侯常至。而天命不去矣。
茲山之會。安得獨光於後歟。是以周穆遐追遺法。復會於
是山。聲垂天下。亦紹前軌。用此道也。故予為之銘。庶後代
朝諸侯制天下者。仰則於此。辭曰。
惟禹體道。功厚德茂。會朝侯衞。統一憲度。省方宣教。化制
殊類。咸會壇位。承奉儀矩。禮具樂備。德容既孚。乃舉明刑。
以弻聖謨。則戮防風。遺骨專車。克明克威。疇敢以渝。宣昭
黎憲。底定寰區。傳祚後允。丕承帝圖。塗山巖巖。界彼東國。
唯禹之德。配天無極。即山刊碑。貽後作則。
劍門銘(幷序)
惟蜀都重險多貨。混同戎蠻。人尨俗剽。嗜為寇亂。皇帝元
年八月。帥喪眾暴。㣥疑不制。妖孼煽行。怙恃富強。滔天阻
兵。攻陷他部。北包劍門。憑負邱陵。以張驁猛。堅利鋒鏑。以
拒大順。謂雷霆之誅。莫已加也。惟梁守臣禮部尚書嚴公。
以國害為私讎。以天討為己任。推仁仗信。不待司死。而人
致其命。立義抗憤。不待喋血。而士一其心。悉師出次。祗俟
明詔。凡諸侯之師。必出於是。儲峙饗賚。取其豐穰。乃遣前
軍嚴秦。奉揚王誅。誕告南土。十一月。右師逾利州。蹈寇地。
乘山斬虜。以遏奔衝。左師出於劍門。大攘頑嚚。諭引刧脅。
蟻潰鼠駭。險無以固。收奪利地。以須王師。刲刳腎腸。振拔
根柢。俾無以肆毒。用集我勳力。鼓[:#AS-FBEC:●]賁鼓一振。元戎啟行。
取其渠魁。以為大戮。由公忠勇憤悱。授任堅明。謀猷宏長。
用能啟闢險阨。夷為大塗。衰沮害氣。對乎天意。帝用休嘉。
議功居首。增秩師長。進為大藩。宅是南服。將校㣥吏。願刊
山石。昭著公之功。垂號無窮。銘曰。
井絡坤垠。時惟外區。界山為門。環於蜀都。叢險積貨。混幷
羌髳。狂猾窺隙。狺狺嘯呼。憑據勢勝。厚其兇徒。皇帝之仁。
宥而不誅。暴非德馴。害及巴渝。乃出王旅。乃咨列岳。牧臣
司梁。當其要束。器備攸積。糗糧是蓄。人無增賦。師以饒足。
喋血誓士。元機在握。分命貔貅。陳為犄角。右逾岷山。左直
劍門。攻出九地。上披重雲。攀天蹈空。夷視阻艱。破裂層壘。
殄殲㣥頑。內獲固圉。外臨平原。天兵徐驅。卒乘嘽嘽。大憝
囚戮。戎夏咸歡。帝圖厥功。惟梁是先。開國進位。南服於藩。
邦之清夷。人以完安。銘功鑒亂。永代是觀。
壽州安豐縣孝門銘(幷序)
壽州刺史臣承思言。九月丁亥。安豐縣令臣某上。所部編
戶甿李興。父被惡疾。歲月就亟。興自刃股肉。假託饋獻。其
父老病。已不能啖啜。經宿而死。興號呼撫臆。口鼻垂血。捧
土就墳。沾漬涕洟。墳左作小廬。蒙以苫茨。伏匿其中。扶服
頓踊。晝夜哭訴。孝誠幽達。神為見異。廬上產紫芝白芝二
本。各長一寸。廬中醴泉涌出。奇形異狀。應驗圖記。此皆陛
下孝理神化。陰中其心。而克致斯事。謹桉興甿庶賤陋。循
習淺下。性非文字所導。生與耨耒為業。而能鍾彼醇孝。超
出古列。天意神道。猶錫瑞物。以表殊異。伏惟陛下有唐堯
如天如神之德。宜加旌襃。合於上下。請表其里閭。刻石明
白。宣延風美。觀示後祀。永永無極。臣昧死上請。制曰可。銘
云。
懿厥孝思。茲惟淑靈。稟承粹和。篤守天經。泣待羸疾。默禱
隱冥。引刃自嚮。殘肌敗形。羞膳奉進。憂勞孝誠。惟時高高。
曾不是聽。創巨痛仍。號於穹旻。捧土濡涕。頓首成墳。陷膺
腐眥。寒暑在廬。草木悴死。鳥獸踟躇。殊類異族。亦相其哀。
肇有二位。孝道爰興。克修厥猷。載籍是登。在帝有虞。以孝
烝烝。仲尼述經。以教於曾。惟昔魯侯。見命夷宮。亦有考叔。
悟莊稱純。顯顯李氏。實與之倫。哀嗟道路。涕慕里鄰。邦伯
章奏。稽首慇懃。上動帝心。旁達明神。神錫祕祉。三秀靈泉。
帝命薦加。亦表其門。統合上下。交贊天人。建此碑號。億齡
揚芬。
武岡銘(幷序)
元和七年四月。黔巫東鄙。蠻獠雜擾。盜弄庫兵。賊脅守帥。
南鈎牂牁。外誘西原。置魁立帥。殺牲盟誓。洞窟林麓。嘯呼
成㣥。皇帝下銅獸符。發庸蜀荊漢南越東甌之師。四面討
問。畏罪憑阻。逃遁不即誅。時惟潭部戎帥御史中丞柳公
綽。練立將校。提卒五百。屯於武岡。不震不騫。如山如林。告
天子威命。明白信順。亂人大恐。視公之師如百萬。視公之
令如風雷。怨號呻吟。喜有攸訴。投刃頓伏。願完父子。卒為
忠信。奉職輸賦。進比華人。無敢不龔。母弟生壻。繼來於潭。
咸致天庭。皇帝休嘉。式新厥命。兇渠同惡。革面向化。如醉
之醒。如狂之寧。公為藥石。俾復其性。詔書顯異。進臨江漢。
益兵三倍。為時碩臣。殿於大邦。文儒申申。有此武功。於是
夷人始復。聞公之去。相與高蹈涕呼。若寒去裘。昔公不夸
首級。為已能力。專務教誨。俾邦斯平。我老洎幼。由公之仁。
小不為虺蜮。大不為鯨鯢。恩重事特。不邇而遠。莫可追已。
願銘武岡首。以慰我思。以昭我鄰。以示我子孫。彌億萬年。
俾我奉國。如令之誠。鄰之我懷。如公之勤。其辭曰。
黔山之巑。巫水之磻。魚駭而離。獸犯而殘。戶恐谷竄。披攘
仍亂。王師來誅。期死以緩。公明不疑。公信不欺。援師定命。
俾邦克正。皇仁天施。我反其性。我塗四闔。公示之門。我愚
抵死。公示之恩。既骨而完。既亡而存。奉公之訓。貽我子孫。
我始蝥賊。由公而仁。我始寇讎。由公而親。山畋澤[:#AS-FBEF:●](虍[:#AS-FBEE:●]
魚)[:#AS-FBED:●]欠[:#AS-FBF0:●]。輸賦於都。陶穴刊木。室我姻族。烹牲是祀。公受
介福。揲蓍以占。公宜百祿。皇懋公功。陟於大邦。遠哉去我。
誰嗣其良。有穴之丹。有犀之顛。匪曰予固。公不可賂。祝鄰
之德。恒遵公則。
勖予之世。永謹邦制。南夷作詩。刻示來裔。
井銘(幷序)
始州之人。各以甖甈負江水。莫克井飲。崖岸峻厚。旱則水
益遠。人陟降大艱。雨多則塗滑而顛。恒為咨嗟。怨惑訛言。
終不能就。元和十一年三月朔。命為井城北隍上。未晦。果
寒食。冽而多泉。邑人以灌。其土堅垍。其利悠久。其相者浮
圖談康軍事牙將米景。鑿者蔣晏。凡用罰布六千三百。役
庸三十六。大甎千七百。其深八尋有二尺。銘曰。
盈以其神。其來不窮。惠我後之人。噫。疇肯似於政。其來日
新。
天說
韓愈謂柳子曰。若知天之說乎。吾為子言天之說。今夫人
有疾痛倦辱飢寒甚者。因仰而呼天曰。殘民者昌。佑民者
殃。又仰而呼天曰。何為使至此極戾也。若是者。舉不能知
天。夫果蓏飲食既壞。蟲生之。人之血氣敗逆壅底。為癰瘍
疣贅瘻痔。蟲生之。木朽而蝎中。草腐而螢飛。是豈不以壞
而後出耶。物壞。蟲由之生。元氣陰陽之壞。人由之生。蟲之
生而物益壞。食齧之。攻穴之。蟲之禍物也滋甚。其有能去
之者。有功於物者也。繁而息之者。物之讎也。人之壞元氣
陰陽也亦滋甚。墾原田。伐山林。鑿泉以井飲。窾墓以送死。
而又穴為匽溲。築為牆垣城郭臺榭觀游。疏為川瀆溝洫
陂池。燧木以燔。革金以鎔。陶甄琢磨。悴然使天地萬物不
得其情。倖倖衝衝。攻殘敗撓而未嘗息。其為禍元氣陰陽
也。不甚於蟲之所為乎。吾意有能殘斯人。使日薄歲削。禍
元氣陰陽者滋少。是則有功於天地者也。蕃而息之者。天
地之讎也。今夫人舉不能知天。故為是呼且怨也。吾意天
聞其呼且怨。則有功者受賞必大矣。其禍焉者受罰亦大
矣。子以吾言為何如。柳子曰。子誠有激而為是耶。則信辯
且美矣。吾能終其說。彼上而元者。世謂之天。下而黃者。世
謂之地。渾然而中處者。世謂之元氣。寒而暑者。世謂之陰
陽。是雖大。無異果蓏癰痔草木也。假而有能去其攻穴者。
是物也。其能有報乎。蕃而息之者。其能有怒乎。天地大果
蓏也。元氣大癰痔也。陰陽大草木也。其烏能賞功而罰禍
乎。功者自功。禍者自禍。欲望其賞罰者。大謬矣。呼而怨。欲
望其哀且仁者。愈大謬矣。子而信子之仁義以遊其內。生
而死爾。烏置存亡得喪於果蓏癰痔草木耶。
鶻說
有鷙曰鶻者。巢於長安薦福浮圖有年矣。浮圖之人室宇
於其下者。伺之甚熟。為予說之曰。冬日之夕。是鶻也。必取
鳥之盈握者完而致之。以燠其爪掌。左右易之。旦則執而
上浮圖之跂焉縱之。延其首以望。極其所如。往必背而去
焉。苟東矣。則是日也不東逐。南北西亦然。嗚呼。孰謂爪吻
毛翮之物而不為仁義器耶。是固無號位爵祿之欲。里閭
親戚朋友之愛也。出乎鷇卵。而知攫食決裂之事爾。不為
其他。凡食類之饑。唯旦為甚。今忍而釋之。以有報也。是不
亦卓然有立者乎。用其力而愛其死。以忘其饑。又遠而違
之。非仁義之道耶。恆其道。一其志。不欺其心。斯固世之所
難得也。予又疾夫今之說曰。以喣喣而默徐徐而俯者善
之徒。以翹翹而厲炳炳而白者暴之徒。今夫梟鵂。晦於晝
而神於夜。鼠不穴寢廟。循牆而走。是不近於喣喣者耶。今
夫鶻。其立趯然。其動砉然。其視的然。其鳴革然。是不近於
翹翹者耶。由是而觀其所為。則今之說為未得也。孰若鶻
者。吾願從之。毛耶翮耶。胡不我施。寂寥泰清。樂以忘飢。
朝日說
柳子為御史。主祀事。將朝日。其僚問曰。古之名曰朝日而
已。今而曰祀朝日。何也。予曰。古之記者。則朝拜之云也。今
而加祀焉者。則朝旦之云也。今之所云非也。問者曰。以夕
而偶諸朝。或者今之是乎。予曰。夕之名。則朝拜之偶也。古
者旦見曰朝。暮見曰夕。故詩曰。邦君諸侯。莫肯朝夕。左氏
傳曰。百官承事。朝而不夕。禮記曰。日入而夕。又曰。朝不廢
朝。暮不廢夕。晉侯將殺豎襄。叔向夕。楚子之畱乾谿。右尹
子革夕。齊之亂。子我夕。趙文子礱其椽。張老夕。智襄子為
室美。士茁夕。皆暮見也。漢儀。夕則兩郎向瑣闈拜。謂之夕
郎。亦出是名也。故曰大采朝日。少采夕月。又曰春朝朝日。
秋夕夕月。若是足矣。又加祀焉。蓋不學者為之也。僚曰。欲
子之書其說。吾將施於世。可乎。予從之。
捕蛇者說
永州之野產異蛇。黑質而白章。觸草木盡死。以齧人。無禦
之者。然得而腊之以為餌。可以已大風攣踠瘻癘。去死肌。
殺三蟲。其始大醫以王命聚之。歲賦其二。募有能捕之者。
當其租入。永之人爭奔走焉。有蔣氏者。專其利三世矣。問
之。則曰吾祖死於是。吾父死於是。今吾嗣為之十二年。幾
死者數矣。言之。貌若甚慼者。予悲之。且曰。若毒之乎。予將
告於莅事者。更若役。復若賦。則如何。蔣氏大慼。汪然出涕
曰。君將哀而生之乎。則吾斯役之不幸。未若復吾賦不幸
之甚也。嚮吾不為斯役。則久已病矣。自吾氏三世居是鄉。
積於今六十歲矣。而鄉鄰之生日蹙。殫其地之出。竭其廬
之入。號呼而轉徙。饑渴而頓踣。觸風雨。犯寒暑。呼噓毒癘。
往往而死者。相籍也。曩與吾祖居者。今其室十無一焉。與
吾父居者。今其室十無二三焉。與吾居十二年者。今其室
十無四五焉。非死即徙爾。而吾以捕蛇獨存。悍吏之來吾
鄉。叫囂乎東西。隳突乎南北。譁然而駭者。雖雞狗不得寧
焉。吾恂恂而起。視其缶。而吾蛇尚存。則弛然而臥。謹食之。
時而獻焉。退而甘食其土之有。以盡吾齒。蓋一歲之犯死
者二焉。其餘則熙熙而樂。豈若吾鄉鄰之旦旦有是哉。今
雖死乎此。比吾鄉鄰之死。則已後矣。又安敢毒耶。予聞而
愈悲。孔子曰。苛政猛於虎也。吾嘗疑乎是。今以蔣氏觀之
猶信。嗚呼。孰知賦斂之毒有甚於是蛇者乎。故為之說。以
俟夫觀人風者得焉。
䄍說
柳子為御史。主祀事。將䄍。進有司以問䄍之說。則曰。合百
神於南郊。以為歲報者也。先有事。必質於戶部。戶部之詞
曰。旱於某。水於某。蟲蝗於某。癘疫於某。則黜其方守之神。
不及以祭。余嘗學禮。蓋思而得之。則曰。順成之方。其䄍乃
通。若是古矣。繼而嘆曰。神之貌乎。吾不可得而見也。祭之
饗乎。吾不可得而知也。是其誕漫惝怳冥冥焉不可執取
者。夫聖人之為心也。必有道而已矣。非於神也。蓋於人也。
以其誕漫惝怳冥冥焉不可執取。而猶誅削若此。况其貌
言動作之塊然者乎。是設乎彼而戒乎此者也。其旨大矣。
或曰。若子之言。則旱乎水乎蟲蝗乎癘疫乎。未有黜其吏
者。而神黜焉。而曰蓋於人者。何也。予曰。若子之云旱乎水
乎蟲蝗乎癘疫乎。豈人之為耶。故其黜在神。暴乎眊乎沓
貪乎罷弱乎。非神為之也。故其罰在人。今夫在人之道。則
吾不知也。不明斯之道。而存乎古之數。其名則存。其教之
實則隱。以為非聖人之意。故嘆而云也。曰。然則致雨反風。
蝗不為災。虎負子而趨。是非人之為則何以。予曰。子欲知
其以乎。所謂偶然者信矣。必若人之為。則十年九潦八年
七旱者。獨何如人哉。其黜之也。苟明乎教之道。雖去古之
數可矣。反是。則誕漫之說勝。而名實之事喪。亦足悲乎。
乘桴說
子曰。道不行。乘桴浮於海。從我者其由與。子路聞之喜。子
曰。由也。好勇過我。無所取材。說曰。海與桴與材。皆喻也。海
者。聖人至道之本。所以浩然而遊息者也。桴者。所以遊息
之具也。材者。所以為桴者也。易曰。復其見天地之心乎。則
天地之心者。聖人之海也。復者。聖人之桴也。所以復者。桴
之材也。孔子自以拯生人之道。不得行乎其時。將復於至
道而遊息焉。謂由也。勇於聞義。果於避世。故許其從之也。
其終曰無所取材云者。言子路徒勇於聞義。果於避世。而
未得所以為復者也。此以退子路兼人之氣。而明復之難
耳。然則有其材以為其桴。而遊息於海。其聖人乎。子謂顏
淵曰。用之則行。舍之則藏。唯我與爾有是夫。由是而言。以
此追庶幾之說。則回近得矣。而曰其由也與者。當是歎也。
回死矣夫。或問曰。子必聖人之云爾乎。曰。吾何敢。吾以廣
異聞。且使遯世者得吾言以為學。其於無悶也。揵焉而已
矣。
說車贈楊誨之
楊誨之將行。柳子起而送之門。有車過焉。指焉而告之曰。
若知是之所以任重而行於世乎。材良而器攻。圓其外而
方其中然也。材而不良則速壞。工之為功也。不攻則速敗。
中不方則不能以載。外不圓則窒拒而滯。方之所謂者箱
也。圓之所謂者輪也。匪箱不居。匪輪不塗。吾子其務法焉
者乎。曰然。曰。是一車之說也。非眾車之說也。吾將告子乎
眾車之說。澤而杼。山而侔。上而輊。下而軒且曳。祥而曠左。
革而長轂以戟。巢焉而以望。安以愛老。輜以蔽內。垂綏而
以畋。載十二旒。而以廟以郊。以陳於庭。其類眾也。然而其
要。存乎材良而器攻。圓其外而方其中也。是故任而安之
者箱。達而行之者輪。恆中者軸。挶而固者蚤。長而撓。進不
罪乎馬退不罪乎人者轅。卻暑與雨者蓋。敬而可伏者軾。
服而制者馬若牛。然後眾車之用具。今楊氏。仁義之林也。
其產材良。誨之學古道為古辭。沖然而有光。其為工也攻。
果能恢其量若箱。周而通之若輪。守大中以動乎外而不
變乎內若軸。攝之以剛健若蚤。引焉而且御乎物若轅。高
以遠乎污若蓋。下以成乎禮若軾。險而安。易而利。動而法。
則庶乎車之全也。詩之言曰。駟牡騑騑。六轡如琴。孔氏語
曰。左為六官。右為執法。此其以達於大政也。凡人之質不
良。莫能方且恆。質良矣。用不周。莫能以圓遂。孔子於鄉黨。
恂恂如也。遇陽貨必曰諾。而其在夾谷也。視叱齊侯類蓄
狗。不震乎其內。後之學孔子者。不志於是。則吾無望焉耳
矣。誨之吾戚也。長而益良。方其中矣。吾固欲其任重而行
於世。懼圓其外者未至。故說車以贈。
謫龍說
扶風馬孺子言年十五六時。在澤州。與㣥兒戲郊亭上。頃
然有奇女墜地。有光煜然。被緅裘白紋之裏。首步搖之冠。
貴游年少駭且悅之。稍狎焉。奇女頩爾怒曰。不可。吾故居
鈞天帝宮。下上星辰。呼噓陰陽。薄蓬萊羞崑崙而不即者。
帝以吾心侈大。怒而謫來。七日當復。今吾雖辱塵土中。非
若儷也。吾復且害若。眾恐而退。遂入居佛寺講室焉。及期。
進取杯水飲之。噓成雲氣。五色翛翛也。因取裘反之。化為
白龍。徊翔登天。莫知其所終。亦怪甚矣。嗚呼。非其類而狎
其謫。不可哉。孺子不妄人也。故記其說。
復吳子松說
子之疑木膚有怪文。與人之賢不肖壽夭貴賤。果氣之寓
歟。為物者裁而為之歟。予固以為寓也。子不見夫雲之始
作乎。㪍怒衝涌。擊石薄木。而肆乎空中。偃然為人。拳然為
禽。敷舒為林木。嵑山[:#AS-FBED:●]蘖為宮室。誰其搏而斲之者。風出
洞窟。流離百物。經清觸濁。呼召竅穴。與夫草木之儷偶紛
羅。雕葩剡芒。臭朽馨香。采色之赤碧白黃。皆寓也。無裁而
為之者。又何獨疑茲膚之奇詭。與人之賢不肖壽夭貴賤
參差不齊者哉。是固無情。不足窮也。然有可恨者。人或權
襃貶黜陟為天子求士者。皆學於聖人之道。皆又以仁義
為的。皆曰我知人我知人。披辭窺貌。逐其聲而覈其所蹈
者。以升而降。其所升。恆多蒙瞀禍賊僻邪。罔人以自利者。
其所降。率多清明沖淳。不為害者。彼非無情物也。非不欲
得其升降也。然猶反戾若此。逾千百年。乃一二人。幸不出
於此者。徵之猶無以為告。今子不是病。而木膚之問。為物
者有無之疑。子胡橫訊過詰。擾擾焉如此哉。
羆說
鹿畏貙。貙畏虎。虎畏羆。羆之狀。被髮人立。絕有力而甚害
人焉。楚之南有獵者。能吹竹為百獸之音。昔云(一作寂寂)持弓
矢甖火而即之山。為鹿鳴以感其類。伺其至。發火而射之。
貙聞其鹿也。趨而至。其人恐。因為虎而駭之。貙走而虎至。
愈恐。則又為羆。虎亦亡去。羆聞而求其類。至則人也。捽搏
挽裂而食之。今夫不善內而恃外者。未有不為羆之食也。
觀八駿圖說
古之書有記周穆王馳八駿升崑崙之墟者。後之好事者
為之圖。宋齊以下傳之。觀其狀甚怪。咸若騫若翔。若龍鳳
麒麟。若螳蜋然。其書尤不經。世多有。然不足采。世聞其駿
也。因以異形求之。則其言聖人者亦類是矣。故傳伏羲曰
牛首。女媧曰其形類蛇。孔子如倛頭。若是者甚眾。孟子曰。
何以異於人哉。堯舜與人同耳。今夫馬者。駕而乘之。或一
里而汗。或十里而汗。或數十里百里而不汗者。視之。毛物
尾鬣。四足而蹄。齕草飲水。一也。推是而至於駿。亦類也。今
夫人有不足為負販者。有不足為吏者。有不足為士大夫
者。有足為者。視之。圓首橫目。食穀而飽肉。絺而凊。裘而燠。
一也。推是而至於聖。亦類也。然則伏羲氏女媧氏孔子氏。
是亦人而已矣。驊騮白羲山子之類。若果有之。是亦馬而
已矣。又烏得為牛。為蛇。為倛頭。為龍鳳麒麟螳蜋然也哉。
然而世之慕駿者。不求之馬。而必是圖之似。故終不能有
得於駿也。慕聖人者。不求之人。而必若牛若蛇若倛頭之
問。故終不能有得於聖人也。誠是天下有是圖者。舉而焚
之。則駿馬與聖人出矣。
