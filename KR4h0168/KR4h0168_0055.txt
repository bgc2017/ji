欽定全唐文卷五十五
德宗(六)
春令大赦文
朕以菲薄。託於王公之上。恭承天地之序。虔奉祖宗之訓。
遐想至理。思臻太和。而誠不感物。化不柔遠。聲教猶鬱。征
賦仍繁。頃者務於安人。不憚屈己。與西蕃結好。申以齊盟。
而戎心無厭。背義虧信。劫脅士庶。屢犯封疆。元元何辜。皆
朕之失。乃者輦轂之下。凶徒結構。上帝垂祐。悉自伏誅。刑
以止殺。諒非獲巳。今三陽布和。萬物資始。思與羣公兆庶。
惟新政理。宜敷在宥之澤。以覃作解之恩。可大赦天下。大
辟罪巳下。繫囚見徒常赦所不原者。咸赦除之。官吏犯贓。
不在免限。流人配隸放還。左降官量移近處。巳經量移者
更與量移。百姓逋欠。一切放免。諸州遭水旱。委長吏貸種
子。天下兩稅。更審定等第。仍加三年一定。以為永式。涇隴
邠寧振武靈鹽夏銀官健。常例之外。每年加賜兩段。軍州
官吏寄客。能務農業。入粟助邊。量其多少。酬以官秩。天下
刺史與一子正員官。戶口增加。田疇廣闢者。長吏加一階。
縣令減選。優與處分。額內官勿更注擬。見任者三考勒停。
各官食錢所欲別置本。宜令中書門下與百僚議可否奏。
京九品巳上官。各上封事。極言得失。賢良方正直諫者。高
蹈不仕。隱居巖穴。孝弟力田。聞於鄉里。所在長官。具名聞
薦。諸色官有清白政術。堪任刺史縣令者。常參官各舉所
知。朕當親自策試之。諸軍立仗將士共賜物一萬匹。陪位
蕃客賜一千匹。
南郊赦文
禮稱日至而郊。詩美豐年之報。然則迎日之始。時莫大焉。
順成之祐。慶莫重焉。朕承天眷懷。俾作神主。朝夕砥礪。日
月永思。惟人安化洽是勤。惟歲稔時和是冀。上靈降鑒。豐
祉聿臻。展禮郊丘。申大報之義。祗禋宗廟。極追孝之誠。四
海具瞻。百神咸秩。古者凡有大澤。必與天下樂之。慶賜遂
行。無思不備。內外文武及致仕官並諸將士等。三品巳上
賜爵一級。四品巳下加一階。宰相及東都留守六軍統軍
諸道節度神策神威金吾六軍及都團練防禦觀察使京
兆河南尹正員尚書御史臺長官太常卿。各與一子官。大
禮行事官各加一階。立仗將士及守本營者共賜物十八
萬端匹。故尚父子儀與一子五品正員官。如巳五品巳上。
量與改轉。贈太尉秀實與一子官。張巡許遠南霽雲顏真
卿顏杲卿各與一子正員官。天下見禁囚徒罪至流死者。
各遞減一等。徒罪巳下。一切放免。左降官經三考。流人配
隷效力之類經三周年者。普與量移。近日州縣官吏。專殺
立威。杖或踰制。自今巳後。有責情決罰致死者。宜令本道
觀察使具事繇聞奏。並申報刑部御史臺。吐蕃比虧信約。
自絕通和。邊鎮之閒。事資備禦。因其犯邊。累獻俘囚。既切
懷歸之心。復加幽縶之苦。永言覆育。豈閒華夷。應所獲吐
蕃生口見在者。一切放歸本國。仍並遣人送至界首。量事
資遣。使得自全。應諸道自艱難巳來。戰陣喪歿。及荒凶死
亡。骸骨暴露者。長吏各令收瘞奠酹。守宰之任。弊在數更。
自今刺史縣令。以四考為限。嗚呼。朕獲主珪壁。十有二年
於茲。天地明察。罔敢不祗。一日萬幾。罔敢不慎。遷己之過。
庶無心。致人之安。實有明志。夫祀之馨香在德。天之視
聽在人。惟命不常。聖有謨訓。慶感既集於茲日。儆厲方戒
於將來。冀勉增修。聿懷多福。凡百有司。所宜同之。
南郊赦文
朕以寡德。祗膺天命。勵精理道。十有五年。夙夜惟寅。罔敢
自逸。小大之務。莫不祗勤。皇靈顧懷。宗社垂祐。年穀豐阜。
荒服會同。遠至邇安。中外咸若。永惟多祜。寔荷元休。是用
虔奉禮章。躬薦郊廟。克展因心之敬。獲申報本之誠。慶感
茲深。怵惕惟厲。可大赦天下。自貞元九年十一月十日昧
爽巳前。大辟罪咸赦除之。左降官及流人。並量移近處。內
外文武見任及致仕官並諸軍諸使將士等。三品巳上賜
爵一級。四品巳下加一階。將士白身者賜勳兩轉。緣大禮
職掌行軍法駕南郊後留守副守及太倉左藏庫及陪位
官等。三品巳上更賜爵一級。四品巳下加一階。其郊壇宮
廟行事官。仍各賜勳兩轉。皇親應陪位者。三品巳上賜爵
一級。四品巳下加一階。及諸色應陪位官等。各賜勳兩轉。
親王大長公主長公主嗣王郡縣主酅公介公鴻臚蕃客
神策神威六軍。及諸使應緣大禮宿衞御樓立仗及守本
軍本營者。諸道節度在京帖仗將士。賜物有差。宰輔及在
方鎮者。祖父各與追贈。東京留守諸軍節度觀察都防禦
都團練經略鹽鐵轉運使左右神策神威六軍等統軍大
將軍英武威遠軍使戶部侍郎判度支。及京文武三品巳
上正員官尚書省四品官中書門下省御史臺五品官。父
在未有官者量授檢校官。巳有官者加一階。母在未有邑
號者授邑號。巳有邑號者更進邑號。父母亡歿者各與追
贈。應諸軍防秋兵馬使及別勅定名充邊地兵馬使等。備
禦勤勞。所宜優異。其父在未有官者各授檢校官。母在未
有邑號者各授邑號。邊軍鎮守及諸道諸軍防秋將士。經
三週年未改轉者。宜與甄敘。其九廟配享功臣封爵廢絕
者。宜令紹封以享祀。故尚父子儀太尉秀實宜與一子六
品正員官。天下有才德高遠。為衆所知。及隱遯邱園。不求
聞達者。委所在州府長吏具名迹聞薦。諸色人中有賢良
方正。能直言極諫。或博通墳典。達於教化。或詳明政術。可
以理人者。委常參官及州府長吏各舉所知聞奏。朕當親
自策試。諸司官有陳時政得失。各盡所見。條流封進。人有
冤滯。事有闕遺。悉當極言。無所隱避。
讓皇太子表
臣性本凡愚。識無久遠。夙承訓誨。未達禮經。俾踐元良。是
輕主鬯。顧惟孱懦。何以克堪。然臣頃總戎麾。恭憑睿略。在
臣何力。妄欲貪天。且五帝三王。立嗣殊制。王者家天下以
傳子。帝者官天下以傳賢。胡有居五帝之時。行三王之禮。
臣雖不敏。竊謂非宜。乃知古之正統不以年。樹後不以嫡
明矣。若以臣居嫡而廢德。在長而捨賢。恐大道淳風。隱而
不見。伏以天下之公器。不可虛涉。宗廟之宏綱。不可輕舉。
伏惟陛下敦三善之本。審萬國之貞。不可以私授為心。但
可以推賢為慮。則陛下享唐虞之德。臣蒙伯邑之名。乞回
聖慈。俯寢恩命。
大乘理趣六波羅密多經序
大樸既散。有為遂作。名利牽乎伐。巧智喪乎真。愛惡攻乎
性情。因緣堅其染習。內則百慮無節。外則六根競誘。天理
滅而莫知。道源迷而忘返。淪溺苦海。劫盡還初。惟至人了
萬物之宗。越三界之表。廓獨立而不改。徧諸有而常然。故
能開導羣疑。濟拔流品。六波羅密多經者。衆法之津梁。度
門之圓極也。昔日月燈明如來為菩薩說。歷劫曠遠。真偈
寂寥。文殊師利於耆闍會中。嘗與彌勒菩薩語及其事。成
一切種智。會無量義因。唯佛能知。惟佛能說。教必有主。其
在茲乎。是以釋迦如來。為法而生。俟時而現。三身不異。故
處代而常離。萬行無修。故隨方而自在。運慈悲之力。開攝
護之門。因其六塵。示之六度。導於法分。令證法身。結習紛
綸。乘理而悟。是真般若之旨也。故有慈氏善問。大音讃言。
天垂寶華。雲集仙蓋。甘露流液。光明燭幽。使迷方淺深。皆
得自然之慧。恒沙億衆。能通般若之知。嘗試論之。先儒有
言。誠者自成。而道自道也。夫誠己於內。則不勉而中。不思
而得。誠物於外。則不言而應。不為而成。其內者證法之身。
其外者大悲之力。德產之致也密。化育之功也大。春風發
吹。萬類咸滋。旭日昇晝。羣陰盡釋。乾坤易之道。是則大
同。神明幽贊之情。孰云區別。殊塗一致。其理固然。朕虔奉
丕圖。保乂蒸庶。思建皇極。以升大猷。遐想靈蹤。期於叶契。
而舍城妙說。久祕梵文。徒懷瀉缾。未啟遺夾。微言不昧。將
或起予。於是罽賓沙門般若受旨宣揚。光宅沙門利言為
之翻譯。時大德則資聖寺道液醴泉寺超悟慈恩寺應真
莊嚴寺圓照光宅寺道岸西明寺圓照䛒空良秀等。法門
領袖。人中龍象。證明正義。輝潤元文。知釋迦之寶城。識衆
尊之滿字。以貞元四年歲次戊辰十二月二十八日。於西
明寺譯成上進。凡一部十卷。龍神翼衞。如從金口之傳。梵
衆護持。無異毫光之現。朕齋心滌慮。仰味宗源。聞所未聞。
實為希有。然以汲引之旨。流布為先。庶憑真詮。永濟浮俗。
聊因暇日。三復斯經。雖法海甚深。而波流不讓。舉其梗㮣。
昭悟將來。
刑政箴(并序)
朕以南面。勵精理道。雖及和平之濟。未臻元古之風。夙夜
孜孜。勤求不怠。夫安人以正。輔政以刑。蓋為之立中。非使
人從欲也。是以務兼聽以酌羣情。擇庶官以資共理。恒勉
不足。而遏其過。我欲仁矣。尚逮夫意哉。然萬務是殷。必戒
其失。聽政之暇。常志所存。聊綴斯文。庶乎自儆爾。
大樸既散。利欲是生。惟辟御時。建極作程。導以仁政。齊以
典刑。惠此下人。致之和平。立政伊何。必循道德。詳刑伊何。
必去煩刻。不以人從欲。不以枉傷直。故百度惟貞。萬物作
式。匪陽不生。匪陰不成。寬則致慢。猛亦取怨。酌於大猷。戒
厥偏見。罔咈人志。罔興人患。邇言必察。芻蕘必詢。奉無私
之心。以誠其意。廣無情之聽。思得其真。喜怒有節。措置有
倫。是以令肅如秋。化行如春。無邇憸人。無信側言。憸人則
敗政。側言乃惑聽。罔攻異端。慎乃出令。知人不易。在觀其
行。事實求理。法乃因時。法非生獘。聖哲不為。導物類之情。
以通其變。相天地之道。咸盡其宜。教必明於順。動必慮於
違。是以天覆之德。日用不知。六馬並馳。在鈞銜策。五音並
奏。在理金石。苟去回邪。可行蠻貊。因人而理。自古不易。唐
堯赭服。夏禹泣辜。以弼於理。冀遷其愚。寧漏吞舟。豈求噬
膚。陷之於過。是曰毒痡。天監孔明。無臭無聲。罔載而偽。必
先爾誠。蟻壤不防。太山可傾。患生所忽。禍起所輕。故作事
謀始。而戒於未形。予臨兆人。道存化育。祗荷元貺。幸清九
服。(闕)若履深谷。思正其源。庶登於樸。監於往躅。書以自勗。
君臣箴
夫惟德惠人。惟辟奉天。從諫則聖。共理惟賢。皇立有極。駿
命不易。總萬機以成務。齊六合之殊致。一心不能獨鑑。一
目不能周視。敷求哲人。式序在位。於戲。君之任臣。必求一
德。臣之事君。咸思正直。何啟沃之所宜。自古今而未得。且
以讜言者逆耳。讒諛者伺側。故下情未通。而上聽巳惑。俾
夫忠賢。敗於凶慝。譬彼輕舟。烝徒楫之。亦有和羹。宰夫膳
之。孰云理國。不自得師。覆車之軌。予其懲而。高以下升。和
由甘受。惟君無良。亦臣之咎。聞諸辛毗。牽裾魏后。則有禽
息。竭忠碎首。勉思獻替。以平可否。勿謂無傷。自微而彰。勿
謂何害。積小成大。事有隱而必見。令既出而焉悔。鼓鐘在
宮。聲聞於外。浩然涉水。朕未有艾。將負扆以虛心。期盡忠
而納誨。在昔稷契。實匡舜禹。近茲魏徵。佑我文祖。君臣協
德。混一區宇。肆予寡昧。獲纉丕緒。臣哉隣哉。爾翼爾輔。高
秋始肅。我武維揚。輟此禁衞。殿於大邦。戀闕方甚。嘉言乃
昌。是規是諫。金玉其相。辭高理要。入德知方。總彼千慮。備
於八章。宣父有言。起予者商。殷有盤銘。周有欹器。或誡以
辭。或警以事。披圖演義。發於爾志。與金鏡而高懸。將座右
而同置。人皆有初。鮮慎厥終。汝其夙夜。期保朕躬。無曰爾
身在外。而爾誠不通。一言之應。千里攸同。導彼遐俗。達予
四聰。華夷仰德。時乃之功。既往既來。懷賢忡忡。唱予和汝。
式示深衷。
宸扆台衡二銘(并序)
朕每覽上古之書。及唐虞之際。君臣相得。聖賢同時。日夕
孜孜。講論治道。或陳其鑒誡。諷以歌詠。煥乎典謨。百代是
式。有以見啟沃之道。理化之端。意甚慕之。而未能逮也。頃
靈鹽節度使杜希全。著書上獻。多所規諫。聊為君臣箴。用
答其意。河東等道副元帥司徒燧。固請勒石。貽厥後人。朕
以文既非工。義又未備。垂諸後裔。良所恧焉。起予者商。因
之有作。庶乎朝夕自儆。且俾後代知我文武殿邦之臣歟。
宸扆銘
天生蒸人。性命元淳。嗜欲交馳。利害糺紛。無主乃亂。樹之
以君。九域茫茫。萬情紜紜。目不備覩。耳不備聞。覩之聞之。
矧又非真。事失其源。道遠莫親。理得其要。化行如神。失源
維何。不自正身。正身之方。先誠其意。罔縱爾欲。罔載爾偽。
體道崇德。本仁率義。必信若寒暑。無私象天地。感而遂通。
百慮一致。任人之術。各當其器。捨短從長。理無求備。事多
總集。衆才咸遂。知而必任。任而勿貳。以天下之目為鑒。我
鑒斯明。以天下之心為謀。我謀則智。求賢惟廣。辨理惟精。
逆耳咈心。必嘉乃誠。順旨苟容。亦察其情。斥去奸諛。全固
忠貞。先人立言。為代作程。諤諤者昌。唯唯者傾。繫以興亡。
曷云其輕。承天子人。夫豈不貴。伊昔哲王。夙夜祗畏。馭朽
為戒。納隍為志。神將害盈。天匪假易。四海為家。夫豈不富。
伊昔哲王。勤儉固陋。土階罔飾。露臺罷構。遠奇技淫巧。放
珍禽異獸。敬之慎之。天其永佑。欲令必行。順人之情。欲誠
必著。清己之慮。心無億詐。事必忠恕。凡將有為。靡不三思。
喜怒以節。動靜以時。毫釐或差。禍福亦隨。慢易厥初。悔其
曷追。刑不可長。武不可恃。作威逞勢。厲階斯起。垂旒蔽明。
黈纊塞耳。含宏光大。是以為美。覆之如天。愛之如子。仁心
感人。率土自理。嗟予寡昧。嗣守丕圖。寇戎薦興。德化未孚。
大業兢兢。其敢以渝。俯察物情。仰稽典謨。作戒斯言。寘於
坐隅。
台衡銘
天列台星。垂象於人。聖人則天。亦建輔臣。以翼以弼。為衡
為鈞。如耳目應心。如股肱運身。是則同體。孰云非親。陰陽
相推。四序成歲。君臣相得。萬邦作乂。感同風雲。合若符契。
以道匡救。盡規獻替。木必從繩。金其作礪。帝者之盛。時維
陶唐。乃聞疇咨。側陋明揚。洎乎有虞。二八騰芳。爰迨伊尹。
相於成湯。載生姜牙。涼彼武王。道無不行。謀無不臧。君聖
臣賢。運泰時康。漢高既興。蕭曹亦彰。烈烈我祖。應期而昌。
剗滅羣凶。砥平四方。維衞及英。啟闢封疆。曰房與杜。振理
維綱。亦有魏徵。忠謇昂昂。偉茲衆材。為國棟梁。蕩蕩巍巍。
邦家有光。是知道之興廢。係於時主。主之得失。資於台輔。
經之以文。緯之以武。出為方召。入為申甫。絕維載張。闕衮
斯補。惟德是依。惟才是求。人不易知。德亦難周。傅說版築。
夷吾射鉤。任之不疑。千載垂休。體於至公。何鄙何讎。追維
哲王。必賴良弼。矧予不德。昧於理術。師旅繁起。政刑多失。
遘茲艱屯。夙夜祗慄。翊我戴我。實維勳賢。內熙庶績。外繼
十連。威武載揚。謀猷日宣。長城壓境。巨艦濟川。同心同德。
持危扶顛。予嘉爾誠。爾相予理。惟后失道。亦臣之恥。自昔
格言。慎終如始。功藏鼎彝。道冠圖史。無俾伊傅。克專厥美。
作鑒勒銘。永世是紀。
贈太尉段秀實紀功碑
立人之道。曰君與臣。為臣之義。曰忠與節。忠莫極於衞國。
節莫大於忘身。存其誠德。貫乎天地。致其功用。施於社稷。
獨斷剿凶慝之命。沈謀安宇宙之危。其智勇足以拯時。其
義烈足以宏教。非昊穹錫慶。敷佑皇家。重振紀綱。再激汙
俗。何遘迍之會。而獲見斯人。開府儀同三司檢校禮部尚
書兼司農卿上柱國張掖郡王段氏。名秀實。字成公。應期
降生。扶翼唐祚。稟陰陽之粹氣。備剛柔之全德。體正明道。
從時卷舒。蓄為淳和。發為功烈。朕宅帝位之五載。孟冬十
月。賊臣朱泚。反天悖人。因時多虞。乘我無備。誘聚叛卒。作
亂於京師。朕深惟罪己之誡。遠遵避狄之義。駕自中禁。狩
於近坰。賊陰謀為奸。陽言示順。以公嘗任涇帥。素得士心。
採諸衆情。引以自助。公感時悲憤。思定大業。謂復國安人
由己。不可以顧私。謂開物變化在權。不可以虛死。略匹夫
之褊介。蘊曠代之宏規。內貞其心。外混其跡。且探察元惡
情狀。將因而圖之。賊果不疑。委以心腹。遽發凶黨。謀襲我
師。公詭說以詞。止之不可。乃竊取官印。假為兵符。急追寇
軍。不遠而復。銷禍紓難。陰陽若神。於時物情危疑。忠邪莫
判。卒乘未輯。軍旅未完。微公之謀。吾幾蔑濟。既而密結勇
敢。誓殲寇讎。決策剋期。中外發應。會賊泚召公計事。引入
閤中。露其姦情。言及僭竊。公氣填胷臆。植髮衝冠。仰天大
呼。元鑒何昧。孰為臣子。而忍是心。語未絕音。奮笏前擊。凶
徒敗面。既躓而奔。左右愕然。初未敢動。繼者不至。事遂無
成。逆徒交鋒。因而遇害。嗟乎。天生萬物。惟人最靈。稟元氣
之精。鍾五行之秀。是宜守正居順。移孝資忠。君君臣臣。父
父子子。各履於達道。同臻於太和。天乎不融。生彼狂悖。神
乎不惠。喪我忠貞。靜言思之。輟饋忘寐。詳求其理。抑有以
焉。茲朕不明。敗德招損。故列聖垂祐。儆戒於予。則泚之亂。
所以懲既往。勗將來。禮教陵夷。風俗訛弊。故上帝元鑒。聳
動於人。則段公之死。所以勵當今。傳不朽也。訪彼前史。稽
諸昔賢。全大節者。不必成功。建大功者。或未立節。非節不
可以裨教。非功不可以持危。義實相須。事難並備。吉甫以
文武翼周室。宣王中興。絳侯以智謀安劉氏。文皇紹立。茂
功著矣。而節未可稱。董卓脅國以擅威。伍孚刺之而不畏。
王敦擁衆以稱亂。周顗折之而無疑。奇節偉矣。而功竟不
就。至若屈伸合變。進退知機。智以遂其謀。勇以決其死。功
與時並。節與名偕。中古巳還。無公儔比。貞烈之至。通於神
明。桀驁聞之而動心。仇讎感之而不怨。死於義而義著。忘
其家而家全。行路興悲。懦夫增氣。矧予之慟。其可弭忘。且
人之所愛者身也。國之所重者位也。公能殺身徇國。朕得
不以重位報之哉。乃詔有司。冊贈太尉。諡曰忠烈。賜實封
五百戶。莊宅各一所。嗣子授三品正員官。諸子各授五品
正員官。表其閭里。護其喪葬。官立祠宇。史載忠勳。哀榮之
典備矣。君臣之義極矣。公始以天寶四載。奮筆從戎。才為
時生。官為才達。得司馬戰陣之法。參將軍帷幄之籌。累典
方州。更踐臺寺。出擁旌節。入為卿士。位歷十七。歲踰三紀。
封王列於異姓。開府比於台司。參職六官。食賦百室。言不
伐善。慮常下人。恒持順信之規。罔居疑悔之地。利刃在手。
投節皆虛。貞松有心。老而彌勁。吞大憝於方寸之內。定危
疑於晷刻之閒。力可屈而志不可遷。身可殺而節不可奪。
所謂有始有卒。為臣之極致者歟。日月有期。宅兆云畢。身
歿功在。凜然如山。勒銘傳芳。終古不滅。以志吾過。且旌善
人。銘曰。
浩浩上天。四序唯均。氣或堙鬱。過為災氛。否不可終。必復
元亨。洗以膏雨。播之祥雲。濟濟蒸人。五常是則。時或迍難。
乃生凶慝。亂必有定。允歸皇極。極以茂勳。輔之明德。勳德
克崇。茲惟段公。實天降靈。寧保朕躬。日月蔽虧。宇宙昏蒙。
冏然明識。獨誓深忠。豺狼為羣。[:#AS-FE7A:●]
[:#AS-FBED:●]斤[:#AS-FE7A:●]
[:#AS-FBED:●]斤逞志。咆哮奔突。乘我
未備。公飛尺符。橫制醜類。變化若神。邦家不墜。元惡大憝。
誘姦作狂。竊器僭名。反易天常。公獨挺身。奮擊暴強。烈烈
英武。歿而彌彰。義振名教。功存社稷。贈極上台。賞延真食。
省咎祗畏。懷賢憫惻。刻銘豐碑。昭示萬國。
西平王李晟東渭橋紀功碑
天有柱以正其傾。地有維以紐其絕。皇王有輔佐以濟其
艱難。非命歷所歸。不得生良弼。非君臣相合。不能集大勳。
非暴亂宏多。不足表忠節。非奸猾熾焰。不克展雄才。天與
事肆會。然後臣功著而王業興焉。高祖太宗。拓跡垂統。掃
乾坤之沴氣。拯生靈之塗炭。其受命也正。其布澤也寬。六
宗丕承。克廣前烈。雖遇屯否。化危成安。二百年閒。五夷大
難。由內以正宸極者再。自外而復都邑者三。山嶽降神。雲
龍叶契。繼生賢哲。保定邦家。神龍中。諸武擅權。惎閒王室。
則有若扶陽王彥範等推戴中宗。紹復洪業。景龍末。嬖韋
窺國。瀆紊乾綱。則有若徐國公幽求等左右元宗。掃除凶
穢。天寶之季。盜起幽陵。翠華南征。潼關不守。廣德之際。戎
軼邠郊。皇輿東巡。酆官罷警。則有若尚父子儀等殄殪醜
逆。冊肅宗於岐。攘却蕃夷。翊代宗於陝。建中四祀。寇發上
京。暴蔑人神。僭稱名器。則有若西平王晟等翦滅大憝。廓
清中區。惟茲數公。異時同德。道濟於社稷。勳書於鼎彝。唐
之得人。於斯為盛。東渭橋抵王城東北四十里。而國之廩
積在焉。始晟於此駐孤軍。糾羣帥。俟時而動。一舉成功。予
是用揚其美而紀其功。以明事之有因。謀之有素也。粵若
菲德。嗣膺大寶。化乖柔遠。明不燭幽。淮右賊臣。提兵犯順。
憑陵汝服。震壓洛師。朕憫將吏之受汙。哀烝黎之無訴。罔
思衞己。姑務靖人。亟發禁師。東征不軌。猶慮勝敵之未勇。
乃徵涇師以繼之。賊泚畜姦。覷隙乘便。餌誘貪卒。扇結暴
徒。伺其不虞。譟聚犯闕。朕引咎出次。薄犯二畿。封豕長蛇。
穴處宮廟。磨牙噴毒。噬螫害人。晟時總偏師。遠戍河朔。曾
不俟召。聞難駿奔。鼓義勇仗順之師。吞敗亡稔惡之寇。雄
威勝勢。疾若飈馳。屬賊帥昏迷。恃衆貪亂。誘我蟊賊。連謀
內逼。朝廷載遷。關河長擾。豺狼塞路。羿澆爭驅。人烟絕於
井邑。陰燐交於田野。物情大駭。盪然靡依。晟乃設會軍門。
哭而誓衆。國讎不滅。無以身為。遂發感激。嗚咽流涕。天地
為之變色。將帥為之動心。軍中較然。知有逆順。晟乃度公
積。計私課。程賞典。定刑章。行令自身。錄功先下。由是勇者
奮力。智者效謀。其氣增倍。其心如一。屹立堅壁。於渭之陽。
姦逆畏威而震慴。忠義奮氣而聳慕。分二凶之勢。不敢相
附。為諸鎮之援。俾得自堅。晟之力也。二月守暨乎夏五月。
晟知衆心可用。乃揀日饗士。乙未陳師於東郊。如虎如貔。
如熊如羆。凶徒接戰。累合皆北。倒戈棄甲。罔敵我師。乘而
殪之。摩壘而止。戊戌方旭。連營進攻。賊衆相驚。股戰魄駭。
登陣而不敢拒。闔門而不敢窺。晟仗鉞啟行。執桴親鼓。敜
隍塹。排牆垣。勝氣兆於風雲。威聲振於原野。指顧摧靡。盪
無孑遺。布朝旨以寬脅從。勵臣節以誅同惡。乾軸傾而復
紐。皇維弛而更張。遷梟聲為好音。變祆祲為和氣。然後閑
戎律。釐軍容。不諠不嘩。有嚴有翼。搜苑囿。殄遺寇。清宮門。
授彼有司。宣言於衆曰。恭行天討。將以遏亂略。去人害。王
師所至。歌舞從之。其或矜勇恃勳。作威肆掠。是則以暴易
暴。夫何賴焉。懋功有恒賞。違禁有常罰。惟國之令典。不得
以贖論。敢犯令者。殺之無捨。爰擇便地。引軍出屯。馬無錯
羣。士必成列。剋敵彌日。都人莫知。徐命有地之官。同諭[:#AS-9761:⿰⿸厂墨⻏]
里。士庶聞巨猾之殲殄。而我師(闕)壺觴犒軍。如恐不及者。
若赤子之保慈母。涸鱗之赴洪波。或欣而呼。或感而泣。吾
是以知烈祖積德。人懷其深。賢臣佐時。功濟斯美。晟有興
運之略。有匪躬之誠。有定亂之勳。有禁暴之德。俾予從乂。
垂拱仰成。乃冊拜司徒兼中書令。加實封一千戶。錄功第
一。序位居首。事業編乎史冊。德輝流乎頌聲。入為夔龍。出
作方召。贊贊徽烈。中外具瞻。而晟居高牧卑。辭滿守約。崇
讓而勳閥彌耀。惡盈而福祿攸歸。斯又明哲之規。慎終如
始者也。夫制敵在謀不在衆。感人以義不以威。當天地屯
蒙。邦家離析。援孤者踣。黨勝者強。羣心囂囂。靡所止戾。若
風動中野。波騰滄溟。從而拯之。豈易為力。於時馬不滿百
駟。兵不盈萬人。無郡邑土田之資。無城池險阻之固。獨立
不懼。氣吞羣凶。以盡忠誓心。以必死勵己。以大順率衆。以
至誠動天。衆心攸同。天意允答。故措軍散地而不可拔。致
討勍寇而力有餘。國危能安。軍勝能整。古所謂衞社稷者。
晟其當之。播揚休風。篆刻貞石。俾厥後嗣。無忘乃功。銘曰。
赫矣我唐。受天眷命。祖功宗德。浸澤儲慶。窮海請吏。遐荒
稟令。寧一九服。惠康萬姓。三五以還。莫之與盛。迨予不類。
辱守丕圖。燭理匪時。立誠未孚。蠢爾孽臣。扇茲潰徒。震驚
朕師。黷穢皇都。宇宙沸騰。人神睢盱。重以統戎。誘姦同貫。
播遷斯載。歲聿云半。未既悔禍。人胥厭亂。乃錫元臣。夷凶
翦叛。昏祲茫茫。橫流湯湯。挺然孤軍。在渭之陽。我城非完。
恃順為防。我旅非衆。同心為強。由義率人。人皆嚮方。萬事
如一。爭先啟行。拗憤求逞。蓄威斯張。力足勢全。時惟鷹揚。
以戰則克。以謀則臧。指麾之閒。羣醜潛亡。鯨鯢既平。宮室
既清。軍伍無聲。都人不驚。成功禁暴。自昔稀有。實天生德。
彰於厥後。洋洋令名。茲為不朽。
(闕)西川節度大使檢校司徒兼中書令上柱國南康郡王韋皐紀功碑銘(并序)
(闕)以陰陽(闕)忠賢作弼。宣翼贊之力。用能致(闕)則孰(闕)柔
之略。致恢復之勳者焉。(闕)祖太宗受(闕)握乾符以垂統。廓
宇宙而貞觀。盛德被於(闕)宗重光克(闕)庭禦大災。清大難。
佐(闕)閒生才賢。斯實我(闕)垂佑(闕)謀猷仗忠義之臣。以(闕)
鎮乃命左金吾大將軍韋(闕)而有謀(闕)集(闕)其鎮撫之宜。
至則宣(闕)朝旨。揚國威仁義服(闕)足[:#AS-8949:⿱廾]纖(闕)之(闕)人知國
家有安撫之(闕)矣。雲南昔在漢為西域郡(闕)龍(闕)大定區
夏(闕)來朝獻開元中。詔以蒙(闕)為雲南王天寶巂州將軍
善能(闕)西川其孫(闕)歸內附。朕嘉其誠節懿(闕)時值搶攘。
而心不變易。乃(闕)為司空而九土以平。契(闕)五教以敷。蕭
何漕運不乏。而(闕)籌帷幄(闕)朕深惟德化之未遠。風(闕)憫
此元元。以圖無疆之休(闕)於(闕)以一旅之師(闕)一(闕)之(闕)
徒外牧黎庶。一時(闕)然(闕)謹財賦以豐其用。故得(闕)慾來
遠人之貢賦(闕)言前事符響應(闕)雲南(闕)以致遐邇尊王
之(闕)為純臣輸賝委贄稽顙(闕)德以(闕)則(闕)代之賢忠良
之佐(闕)豈虛也哉。昔秦漢或(闕)面非(闕)謂(闕)皐一心奉國。
百(闕)義之忱集邦家之(闕)能制(闕)復王(闕)建(闕)言而理此
皐之忠勳斯(闕)檢校司徒兼中(闕)等使宜(闕)書蓋詳諸家
諜矣。茲所(闕)茂勳紀威績刻(闕)臣其詞曰。(闕)鴻烈尊主以
忠。持危以節。(闕)時之傑。我有(闕)惟(闕)遐(闕)及此小康。實扙
忠賢。撫綏(闕)吾事惟臣(闕)西(闕)惟一(闕)前聞異時同致。保
族承家。(闕)苟能建績。功曰不朽。(闕)忠之(闕)文武之全才道
(闕)實維時傑純誠(闕)於(闕)宜刻金石。用表忠勳。(闕)股肱(闕)
念忠賢存於夢寐。(闕)諒當體予(闕)
順宗皇帝
帝諱誦。德宗長子。上元二年生。始封宣城郡王。大歷十四
年六月進封宣王。十二月立為皇太子。貞元二十一年正
月即位。七月。以疾令皇太子監國。八月。傳位皇太子。元和
元年正月。上尊號曰應乾聖壽太上皇。是月崩。年四十六。
諡曰至德大聖大安孝皇帝。廟號順宗。大中三年。加諡至
德宏道大聖大安孝皇帝。
授韋執誼尚書左丞平章事制
宰相之職。寅亮緝熙。導陰陽之和。贊天地之化。裁成百揆。
總領庶官。非道契時中。識通理本。則何以敷暢皇極。阜安
羣黎。朕以眇身。嗣守丕業。思立人紀。以承天休。其代予言。
允屬良弼。朝議郎守吏部郎中騎都尉賜緋魚袋韋執誼。
孝友忠肅。自誠而明。茂實本於宗師。英華發於事業。久參
內署。動直靜專。累踐中臺。職修事舉。克有公望。冠於羣倫。
以予沖人。恭默思道。是用命爾。納誨弼違。必能行四方之
風。成天下之務。祗服乃職。厥惟欽哉。可守尚書左丞同中
書門下平章事。賜紫金魚袋。
授杜佑諸道鹽鐵等使制
周制國用。委於冢卿。漢調軍食。資於相府。必由中以制外。
則政一而事行。所以阜安兆人。平均九賦。弼成富庶之教。
馴致雍熙之化。實仗兀老。佐予經邦。銀青光祿大夫檢校
司空同中書門下侍郎平章事充太清宮使上柱國扶風
郡開國公食邑三千戶杜佑。體資易直。德合宏大。事君以
道。修己以誠。寅亮先朝。毗贊盛業。秉忠直之大節。備文武
之全才。保乂朕躬。載申啟沃。發揮政本。開導化源。謨明緝
熙。三事允理。必能綜領經制。變而通之。權貨幣之宜。成軍
國之務。外均庶土。內贍中邦。俾予一人。恭己而理。宏敷五
典。式協於中。可檢校司徒充度支及諸道鹽鐵轉運等使。
依前同中書門下平章事太清宮使散官。餘如故。主者施
行。
授撫王紘河東節度使制
門下。肇自周漢。至於國朝。莫不建立親賢。以為藩衞。擇茲
賢哲。撫鎮北門。舉是彝章。式協公議。撫王紘。智量端平。體
識沈遠。毓德早聞於詩禮。成器可比於珪璋。居然岐嶷之
姿。雅有信厚之譽。是宜獎其令美。授以旌旄。況全晉雄藩。
興王故地。屏護狄塞。統制甲兵。撫循繄將領之才。居守藉
公侯之重。一昨師徒擾叛。帥令不遵。用爾遙臨。以綏其衆。
爾宜持嚴而務恕。約法而推誠。戒之慎之。載揚丕績。可開
府儀同三司充河東節度觀察處置等使兼太原尹北都
留守。封如故。主者施行。
封皇太子大男寧平原郡王等制
王者嗣統。必上尊祖廟。中立人紀。下及孫謀。所以光贊鴻
猷。發揮大典者也。皇太子大男寧等。溫敏茂淑。依仁游藝。
齠齔之歲。自降其心。詩書之言。夙盈於耳。朕初建儲兩。永
固宗祧。既當知子之明。彌稱抱孫之慰。是用依方建邑。籍
土䟽疆。俾奉邦家。式崇藩屏。本支百代。冀邁於周詩。子弟
畢封。更高於漢室。於戲。承紫極之慶。稟青宮之訓。惟師友
是敬。惟忠孝是憑。以樂善為心。好賢為德。古有成範。爾其
欽哉。
授范希朝神策軍節度使制
門下。古之命將帥。修封疆。在於整軍。非以耀武。故繕理亭
障。訓齊車徒。以申國威。以固王略。非誠節茂著。無以分統
六師。非勳績彰明。無以並護諸將。副茲重任。實在忠賢。特
進檢校右僕射右金吾衞大將軍充右街使成紀男范希
朝。有貞臣之節。有良將之風。識達武經。學綜兵要。臨事能
斷。好謀而成。嘗領元戎。鎮於朔野。控河上之塞。拒漢南之
庭。修其政刑。諭以威德。士吏向化。裔夷綏懷。入覲京師。策
勳王府。洎司警衞。禁旅增嚴。直道彌彰。嘉庸益茂。固可以
總統北落。節制西陲。成魏絳和戎之勳。振晁錯備邊之策。
俾異俗率化。穡人成功。師乘以和。烽無警。懋建丕績。時
乃之休。可開府儀同三司檢校左僕射兼右神策軍京西
諸城鎮行營兵馬節度使如故。
授杜黃裳門下侍郎袁滋中書侍郎並平章事制
輔弼股肱之臣。所與共成天功。左右邦理者也。朕承至尊
之重。居羣后之上。夙興寅畏。不敢康寧。思所以統天人之
和。彰祖宗之烈。以行四方之政。以遂萬物之宜。敷求哲人。
以輔台德。銀青光祿大夫守太常卿充禮儀使上柱國鄭
縣開國公杜黃裳。宏深易。資博厚之德。朝議郎檢校左
散騎常侍兼左金吾大將軍充左街使雲騎尉賜紫金魚
袋袁滋。沖茂精微。體誠明之性。咸以器業閎茂。服在大僚。
祗事先朝。克荷休命。識達道奧。文為國經。固可以儀刑具
僚。參綜庶務。寅亮天下。毗予一人。罔不同心。以輔乃辟。黃
裳可門下侍郎平章事。滋可中書侍郎平章事。
罷鄭珣瑜高郢平章事制
朕承天眷命。獲主兆人。思致邕熙。用康區夏。布和緝化。屬
在輔臣。所謂適宜。實為通典。銀青光祿大夫守吏部尚書
平章事上柱國鄭珣瑜銀青光祿大夫守刑部尚書平章
事上柱國高郢等。咸以忠靖。累更班列。秉彝廉慎。植操貞
常。自參輔中樞。皆能勵節。祗勤庶務。夙夜惟寅。歲月滋深。
嬰纏疾恙。衮職有闕。無以彌綸。況銓綜為選士之本。刑法
乃生人之命。俾從專掌。以盡至公。宜輟台司。副予所委。珣
瑜可吏部尚書。郢可刑部尚書。
封欽王等詔
王者之制。子弟畢封。所以固藩輔而重社稷。古今之通義
也。第十弟諤等。寬忠厚。生知孝敬。行皆由禮。志不違仁。
樂善本於性情。好賢宗於師傅。朕承天之序。稽古展親。宜
舉徽章。俾開土宇。第十弟諤封欽王。第十一弟諴封珍王。
男建康郡王渙封郯王。改名經。洋川郡王沔封均王。改名
緯。臨淮郡王洵封淑王。改名縱。宏農郡王浼封莒王。改名
紓。漢東郡王泳封密王。改名綢。晉陵郡王湜封郇王。改名
綜。高平郡王淑封邵王。改名約。雲安郡王滋封宋王。改名
結。宣城郡王淮封冀王。改名絿。德陽郡王湑封和王。改名
綺。河東郡王浥封福王。改名綰。洛交郡王況封珍王。改名
繕。第十三男絢封衡王。十四男纁封會王。十七男紘封撫
王。十八男緄封岳王。十九男紳封袁王。二十男綸封桂王。
二十一男綽封翼王。
放免積欠詔
朕君臨寰海。子育兆人。思欲阜其財求。俾遂生殖。然後導
之以禮樂。齊之以政刑。興廉讓之風。洽和平之理。而比聞
官司之內。尚有逋懸。每念黎蒸。用深憂軫。永言勤恤。宜有
蠲除。其莊宅使從興元元年至貞元二十年十月三十日
巳前。畿內及諸州府莊宅店鋪車坊園磑零地等。所有百
姓及諸色人。應欠租課斛㪷見錢絁絲草等。共五十二萬
餘。並放免。朕方與人休息。致之富壽。物有不得其所。事有
可利於人。寤寐求思。予無所愛。宜加曉示。令悉朕懷。
命皇太子攝位詔
朕承九聖之烈。荷萬邦之重。顧以寡德。涉道未明。虔恭畏
懼。不克祗荷。常恐上墜祖宗之訓。下貽卿士之憂。夙夜祗
勤。如臨淵谷。而積疢未復。至於經時。怡神保和。嘗所不暇。
永惟四方之大。萬物之殷。不躬不親。慮有曠廢。加以山陵
有日。霖潦踰旬。是用儆於朕心。思答天戒。其軍國政事。宜
權令皇太子純勾當。百辟羣后。中外庶僚。悉心輔翼。同底
於理。宣布朕意。咸所知聞。
遺誥
朕聞生死者物之大歸。修短者人之常分。古先哲王。明於
至道莫不知其終以存義。順其變以節哀。故存者不至於
傷生。逝者不至於甚痛。謂之達理。以貫通喪。頃在弱齡。即
敦清淨。逮於近歲。又嬰沈痼。嘗亦親政。益倦於勤。以皇帝
天資仁孝。日躋聖敬。爰釋重負。委之康濟。而能內睦於九
族。外勤於萬幾。問寢益嚴。視膳無曠。推此至德。以安庶邦。
朕之知子。無愧天下。今厥疾大漸。不寤不興。付託得人。顧
復何恨。四海兆庶。亦奚所哀。但聖人大孝。存乎善繼。樞機
之重。軍國之殷。纉而承之。不可暫闕。以日易月。抑惟舊章。
皇帝宜三日而聽政。十三日小祥。二十五日大祥。二十七
日釋服。方鎮牧岳。不得離任赴哀。天下吏人。誥至後出臨。
三日皆釋服。無禁嫁娶祠祀飲酒食肉。宮中當臨者。朝晡
各十五舉音。非臨時。禁無得擅哭。釋服之後。無禁舉樂。他
不載誥中。皆以類從事。伏以崇陵仙寢。復土纔旋。甸邑疲
人。休功未幾。今又重勞營奉。朕所哀矜。況漢魏二文。皆著
遺令。永言景行。常志夙心。其山陵制度。務從儉約。並不得
金銀錦綵為飾。朕寢疾歲久。以至彌留。醫藥伎術之人。夙
夜無懈。念其盡瘁。頗謂極誠。必在優容。務令得所。百辟卿
士。宣力盡忠。克申送往之哀。宜展事居之禮。布告天下。明
知朕懷。
崇陵優勞德音
朕以寡昧。嗣膺大業。永惟列祖之德。肅奉山園之重。夕惕
若厲。懼有缺遺。賴一二元臣。公卿庶士。叶乃心力。克申典
禮。今九虞既畢。永慕惟深。爰奉疇勞之義。差其異數之命。
山陵使杜佑若子若孫。與一人五品正員官。禮儀使杜黃
裳特加一階。與一子六品官。副使李鄘按行山陵地副使
李扞賜一級。各與一子官。鹵簿使鄭雲達與一子出身。儀
仗使舁梓宮官各賜爵一階。邑爵掌優賜有差。三京元高
陵高陽縣人夫。寒凍近道。鄰村坊市。屋宇什物田苗被毀
損。並近陵百姓。偏有使役。委京兆府勘覆聞奏。挽郎挽士。
量加優恤。甸內百姓奉山陵。秋冬滯雨。供應疲弊。所配折
納和糴並停。
冊廣陵郡王為皇太子文
維貞元二十一年歲次乙酉四月庚子朔九日戊申。皇帝
若曰。建儲貳者。必歸於上嗣。固邦本者。允屬於元良。咨爾
元子廣陵郡王純。幼挺岐嶷。長標恂淑。佩詩禮之明訓。稟
忠孝之宏規。居常保謙。動必循道。識達刑政。器含溫文。愛
敬奉於君親。仁德聞於兆庶。神祗龜筮。罔不協從。是用命
爾為皇太子。於戲。惟我烈祖之有天下也。功格於上帝。祚
流於無窮。光纉洪緒。逮予十葉。虔恭寅畏。日慎一日。付爾
以承祧之重。勵爾以主鬯之勤。以貞萬國之心。以揚三善
之德。爾其尊師重傅。親賢遠佞。非道勿履。非禮勿行。對越
天地之耿光。丕承祖宗之休烈。可不慎歟。
皇太子即位冊文
維永貞元年歲次乙酉八月丁酉朔九日乙巳。太上皇若
曰。咨爾皇太子純。惟皇上帝降休於我家。用集大命。克綏
厥猷。惟后祗率大典。茲惟艱哉。朕承累聖休德。膺守邦之
重。不蒙天佑。降疾在躬。上不能昭事郊丘。祗見烈祖。下不
能臨視庶政。保綏兆人。是用命爾當位嗣統。宜陟元后。代
予憂勤。今遣使檢校司徒平章事杜佑副使門下侍郎平
章事杜黃裳持節冊命。於戲。爾有光大之德。敷於萬邦。爾
有仁孝之誠。刑於九族。慈和寬。克享天心。元符不可以
固違。明命不可以不畏。爾惟察納忠直。子惠困窮。咨於正
言。慎乃儉德。臨庶官以敬。哀庶獄以情。允執其中。無忝我
祖宗之丕訓。
即位赦文
朕纂承天序。嗣守鴻業。以不敏不明。託於萬國兆人之上。
永惟高祖太宗肇造區夏。列聖休德。洽於人心。肆惟寡昧。
膺受多福。大懼不克負荷。為宗廟羞。若涉大川。罔知攸濟。
思與羣公卿士。方伯連帥。祗若丕訓。惟懷永圖。內熙庶績。
外宏至化。以弼予理。臻於大中。俾懷生之類。各遂其性。咸
得自新。導迎休和。蕩滌瑕累。可大赦天下。自貞元二十一
年二月二十四日昧爽巳前。大辟罪巳下。罪無輕重。巳發
覺未發覺。巳結正未結正。繫囚見徒常赦所不原者。咸赦
除之。左降官量移近處。如復資者。任依常調赴選。如有親
故在上都。任於所司陳狀。便與處分。別勅因責授降資正
員官者。亦與追改。亡官失爵放歸不齒者。量加收敘。流人
放還。僧尼道士移隸者。罪人巳亡歿。家口未許歸者。一切
放歸。如自情願住者。勿抑令歸。如先有勅云縱逢恩赦不
在放還之限者。及別勅安置者。並宜放還。其安置之人。五
品巳上奏待進止。左降官及流人亡歿。有官者各還本官。
今日巳前痕累禁錮。及反逆緣坐。一切並與洗滌。應緣山
陵制度。及喪儀禮物。博詢可否。務遵禮度。必誠必信。副朕
衷懷。橋道置頓。並以內庫錢充。諸有費用。先給工價。仍以
見錢。更不折物。不得輒令科配。天下百姓。應欠貞元二十
一年二月三十日巳前榷酒。及兩稅錢物。諸色逋懸。一物
巳上。一切放免。京畿諸縣。應今年秋夏青苗錢。並宜放免。
天下諸州府。應須夫役車牛驢馬脚價之類。並以兩稅錢
自備。不得別有科配。仍並依兩稅元勅處分。仍永為常式。
不得擅有諸色榷稅。常貢外不得別進錢物。金銀器皿奇
文異錦雕文刻鏤之類。若已發在路者。並納左藏庫。清淨
者理國之本。恭儉者修己之端。朕臨御萬邦。方宏此道。苟
可濟物。予何愛焉。宮掖之中。宜先省約。其後宮細人子弟
音聲人等。並宜放歸。親族應緣宮市。並出正文帖。仍依時
價買賣。不得侵擾百姓。所緣宮中要妳母。並取食糧戶充
稅。不得科配寺觀。諸軍先擒吐蕃生口配在諸處者。宜資
給放還本國。天下官吏。應行鞭捶。本罪不致死者。假以責
情。致令殞斃。每念致此。良增惻然。宜切加察訪。內外文武
見任及致仕官並諸道將士等。賜爵加階賜勳有差。二王
三恪襃聖侯各與一子官。大長公主嗣王等。各與一子官
及出身有差。宗子中有才用者。委宗正卿以名聞。量才敘
用。皇五等巳上親。賜爵加階有差。陪位者年十五巳上。並
放出身。武德巳來配享功臣。及張巡許遠南霽雲顏杲卿
顏真卿等子孫中。各與一人正員官。故尚父子儀贈太師
晟太尉秀實子孫中。各與一人正員五品官。及諸州府長
官及京常參官父見在未有官者。並與五品致仕官及階。
父歿母存者與邑號。父母亡歿。量與追贈。陝州元從寶應
功臣興元元從奉天定難功臣。賜爵勳有差。亡歿者與追
贈。中書門下節度使東都留守度支鹽鐵等使。京兆尹觀
察招討等使。及神策神威金吾六軍將軍大將軍英武威
遠鎮國軍使隴右經略軍使節度留後。各與一子官有差。
其神策神威六軍將軍大將軍英武軍等使。並與加官。神
策神威六軍英武威遠營左右金吾。及皇城將士。及緣御
樓立仗將士等。賜物及爵階有差。應東宮官及侍讀侍書
教授。在正月二十六日巳前者。國初巳來職掌行事。及冊
命官授顧命撰制詔。修冊文並寫制詔官等。賜爵加階
勳進改有差。蕃官等共賜物一千八百七十匹。義武軍節
度使下官健在城立仗。共賜物三千八百四十五匹。立仗
將士將量加改轉。內侍省及內坊宮正諸道進奏院及奏
事官。賜爵階勳有差。內外五品巳上文官。及臺省常參官。
宜至四考滿與改轉。中外遞遷。量才敘用。其中政績尤異
須甄升者。不在此限。常參官及諸州刺史。有先得替及假
百日經喪去官未授官者。並即與進擬。百司及在城諸司。
息利本錢。徵放多年。積成深弊。內外官科錢職田等。厚薄
不均。兩稅及諸色榷稅。錢物重輕。須有損益。並宜委中書
門下與逐司商量。具利害條件以聞。不得擅有閉糴。禁錢
務令通濟。諸色人中。有才識兼茂。明於體用者。經術精深。
可為師法者。達於吏理。可使從政者。宜委常參官各舉所
知。其在外者。長吏宜精加訪擇。具以名聞。仍優禮發遣。朕
當詢事考言。審其才實。如無人論薦者。即任自詣闕。應內
外官及諸色人。任上封事。極言時政得失。有可觀者。別當
甄獎。百姓九十巳上。版授及賜各有差。仍令官吏就家存
問。順孫孝子。義夫節婦。旌表門閭。重加優恤。
