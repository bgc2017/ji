欽定全唐文卷一百三十二
王績(二)
醉鄉記
醉之鄉。去中國不知其幾千里也。其土曠然無涯。無邱陵
阪險。其氣和平一揆。無晦明寒暑。其俗大同。無邑居聚落。
其人甚精。無愛憎喜怒。吸風飲露。不食五穀。其寢于于。其
行徐徐。與鳥獸魚鼈雜處。不知有舟車器械之用。昔者黃
帝氏嘗獲遊其都。歸而杳然喪其天下。以為結繩之政已
薄矣。降及堯舜。作為千鍾百壺之獻。因姑射神人以假道。
蓋至其邊鄙。終身太平。禹湯立法。禮繁樂雜。數十代與醉
鄉隔。其臣羲和。棄甲子而逃。冀臻其鄉。失路而道夭。故天
下遂不寧。至乎末孫桀紂。怒而昇其糟邱。階級千仞。南向
而望。卒不見醉鄉。武王得志於世。乃命公旦立酒人氏之
職。典司五齊。拓土七千里。僅與醉鄉達焉。故四十年刑措
不用。下逮幽厲。迄乎秦漢。中國喪亂。遂與醉鄉絕。而臣下
之愛道者。亦往往竊至焉。阮嗣宗陶淵明等十數人。並遊
於醉鄉。沒身不返。死葬其壤。中國以為酒仙云。嗟乎。醉鄉
氏之俗。豈古華胥氏之國乎。其何以淳寂也如是。今予將
遊焉。故為之記。
子推抱樹死贊
晉侯棄舊。功臣永吟。情隨地遠。怨逐山深。追兵斷谷。烈火
焚林。抱木而死。誰明此心。
荊軻刺秦王贊
銜易水。報秦皇。精心貫日。匕首橫霜。欲持兩閒。生擒一王。
惜哉智淺。琴聲不防。
項羽死烏江贊
項羽慷慨。臨江問津。馬贈亭長。侯封故臣。何為不渡。自取
亡身。八千子弟。今無一人。
藺相如奪秦王璧贊
秦人市寶。厥價從名。藺生詭說。其心則貞。清齊抱憤。身睨
兩楹。卒全尺璧。仍邀十城。
陳平分社肉贊
陳公主社。割肉頒生。心忘厚薄。信若權衡。風期有素。父老
無驚。儻安天下。還如此平。
君平賣卜贊
君平不仕。賣卜窮年。日裁數局。常收百錢。道實兼濟。功非
獨全。用吾言者。今過半焉。
甯戚扣牛角歌贊
甯生不遇。商歌飯牛。夜長難曉。人生若浮。寧惟石爛。觀覩
金流。世無堯舜。誰當見求。
老萊養親贊
老萊父母。白首同歸。欣欣愛養。慊慊無違。宛轉兒戲。斑襴
綵衣。篤哉孝思。心精且微。
梁鴻孟光贊
孟光得擇。梁鴻有妻。琴書自逸。邱壑同棲。五噫絕賞。雙眉
獨齊。績匡采具。相將共攜。
蛇銜珠報隋侯贊
隋侯報德。矜傷育鱗。靈蛇感惠。效力輸珍。月華浮吻。星光
曜脣。此猶知報。而況吾人。
嵇康坐鍛贊
嵇康自逸。手鍛為娛。曲池四繞。垂楊一株。銅烟寒竈。鐵焰
分爐。箕踞而坐。何其傲乎。
伯牙彈琴對鍾期贊
伯牙揮手。奇聲絕倫。鍾期妙聽。是謂窮神。六馬仰秣。丹魚
聳鱗。崇山流水。知音幾人。
太公釣渭濱贊
棲遲養老。寂寞何為。地接皇澗。溪連灞池。釣舟始泊。漁竿
半垂。君王先兆。還應見知。
自撰墓誌銘
王績者。有父母。無朋友。自為之字曰無功焉。人或問之。箕
踞不對。蓋以有道於已。無功於時也。不讀書。自達理。不知
榮辱。不計利害。起家以祿位。歷數職而進一階。才高位下。
免責而已。天子不知。公卿不識。四十五十。而無聞焉。於是
退歸。以酒德遊於鄉里。往往賣卜。時時著書。行若無所之。
坐若無所據。鄉人未有達其意也。嘗耕東臯。號東臯子。身
死之日。自為銘焉。曰。
有唐逸人。太原王績。若頑若愚。似矯似激。院止三逕。堂唯
四壁。不知節制。焉有親戚。以生為附贅懸疣。以死為決疣
潰癰。無思無慮。何去何從。壠頭刻石。馬鬣裁封。哀哀孝子。
空對長松。
無心子傳(并序)
東臯子始仕。以醉懦罷。鄉人或誚之。東臯子不屑也。退著
無心子。以見趣焉。
無心子寓居於越。越王不知其大人也。拘之仕。無喜色。泛
若而從。越國之法。曰有穢行者不齒。俄而無心子者。以穢
行聞於王。王黜之。無慍色。退而將遊於茫蕩之野。適績之
邑。而遇機士。機士撫髀而歎者三。曰。嘻。子賢者而以罪廢。
無心子不應。機士曰。願受教。無心子曰。爾聞蜚廉氏之馬
說乎。昔者蜚廉氏有二馬。一者朱鬣白毳。龍骼鳳臆。驟馳
如舞。終日不釋鞍。竟以藝死。一者重脛昂尾。駝頸貉膝。踶
齧善蹶。棄而散諸野。終年肥遁。是以鳳凰不憎山棲。蛟龍
不羞泥蟠。君子不苟潔以罹患。聖人不避穢而養生。東臯
子聞之曰。善矣盡矣。不可以加之矣。
負笭者傳
昔者文中子講道於白牛之溪。弟子捧書北面。環堂成列。
講罷。程生薛生退省於松下。語及周易。薛生嘆曰。不及伏
羲氏乎。何詞之多也。俄而有負笭者皤皤然。委擔而息曰。
吾子何嘆也。薛生曰。叟何為者。而徵吾嘆。負笭者曰。夫麗
朱者丹。附墨者黑。蓋累漸而得之也。今吾子所服者道。而
猶有嘆。是六腑五臟不能無受也。吾是以問。薛生曰。收聞
之師。易者道之蘊也。伏羲氏畫八卦。而文王繫之。不逮省
久矣。以為文王病也。吾是以嘆。負笭者曰。文王焉病。伏羲
氏病甚者也。昔者伏羲氏之未畫卦也。三才其不立乎。四
序其不行乎。百物其不生乎。萬象其不森乎。何營營乎而
費畫也。自伏羲氏洩道之密。漏神之機。分張太和。磔裂元
氣。使天下之智者。詭道迸出。曰我善言象。而識物情。陰陽
相摩。遠近相取。作為剛柔異同之說。以駭人志。於是智者
不知。而太朴散矣。則伏羲氏始兆亂者也。安得羸嘆而嗟
文王乎。負其笭而行。追而問之居與姓名。不答而去。文中
子聞之曰。隱者也。
仲長先生傳
先生諱子光。字不曜。自云洛陽人也。往來河東。傭力自給。
無室廬。絕妻子。開皇末。始結庵河渚閒。以息身焉。十餘年
賣藥為業。人莫知之也。汾陰侯生以筮著。因游河渚。一睹
而伏。曰。東方朔管輅不如也。由是顯重。守令至者皆親謁。
先生辭以瘖疾。未嘗交語。著獨遊頌及河渚先生傳以自
喻。識者有以知其懸解也。人有請道者。則書老易二字示
之。彈琴餌藥。以終其世。文中子比之虞仲夷逸。
五斗先生傳
有五斗先生者。以酒德遊於人閒。有以酒請者。無貴賤皆
往。往必醉。醉則不擇地斯寢矣。醒則復起飲也。常一飲五
斗。因以為號焉。先生絕思慮。寡言語。不知天下之有仁義
厚薄也。忽焉而去。[:#AS-8BE1:●]然而來。其動也天。其靜也地。故萬物
不能縈心焉。嘗言曰。天下大抵可見矣。生何足養。而嵇康
著論。途何為窮。而阮籍慟哭。故昏昏默默。聖人之所居也。
遂行其志。不知所如。
祭處士仲長子光文
歲月日。隣人王績謹以魚醴之奠。敬祭仲長先生之靈曰。
明道若昧。進道若退。鳥飛知還。龍亢必悔。嗟嗟夫子。理融
其內。不忮不求。無憎無愛。古人有言。微妙元通。藏用以密。
養正以蒙。嗟嗟夫子。允執其中。不見其始。孰知其終。蕩蕩
心跡。悠悠默語。周覽人事。退居河渚。何去何從。誰求誰與。
聊同聚散。亦均寒暑。大矣夫子。其生若浮。至矣夫子。其死
若休。鄉黨不懼。朋友不憂。素琴猶在。黃經尚留。老萊不婚。
梁鴻難偶。筵無饋奠。室無箕帚。嗟嗟夫子。豈圖其後。金玉
滿堂。莫為之守。凡我故人。素服臨旃。葛巾從窆。桐棺以遷。
墳不易隴。坎不及泉。苟無怛化。於何問天。道性既喪。仁義
鋒起。祭非古也。禮之為始。吾從其俗。敢告夫子。清尊薄奠。
神其歆止。
祭關龍逢文
歲月日。謹以清酌之奠。敬祭夏忠臣關生之靈曰。聖貴達
節。賢貴識時。興亡有運。用捨有期。憑河暴虎。前哲所嗤。身
滅主喪。如何勿思。我因行役。歷子荒祠。壯山河之舊壤。歎
墳隧之餘基。松枯柏悴。草密苔滋。託深悲於薄醑。魂有靈
而饗之。
登箕山祭巢許文
懷二子之高烈。背嵩岳而來遊。挹千載之遐軌。登箕峯而
少留。昔時慷慨。神輕九州。今來寂寞。魂辭一邱。英蹤落落
而猶在。精誠冥冥而遂幽。山荒廟僻。地古松秋。吾鄙懷之
有素。仰前哲之清猷。同聲必感。異代相求。如至誠之見接。
庶蘋蘩之可羞。伏惟尚饗。
祭杜康新廟文
歲月日。敢以清酌之奠。敬祭先生之靈曰。兩儀判闢。萬象
森羅。都邑未建。鳥獸獨多。茹毛飲血。巢居穴窠。天地不交。
人靈未和。智哉先生。爰作甘醴。上配百牢。下主五齊。以晏
以禱。為樽為洗。萬神以降。三獻成禮。法成必弊。文盛則華。
奚仲斵輪。焉知覆車。桀紂亡國。羲和喪家。周公作誥。迺防
厥邪。我聞古時。王道正直。賢人君子。澡身浴德。降及中世。
昏主作式。刑罰不中。讒淫罔極。吁嗟世道。一至於此。達人
大觀。貴和其禮。與制於物。寧在於已。乘流則逝。遇坎則止。
眷茲酒德。可以全身。杜明塞智。蒙垢受塵。阮籍遂性。劉伶
保真。以此避世。於今幾人。我瞻前說。功高受賞。嗟嗟先生。
其義可想。肇基麴糵。光開祀饗。大禮斯備。㣥賢就養。敢依
河曲。建爾靈祠。前臨極岸。卻就長磯。茅茨不翦。采椽不治。
掃地而祭。神其享之。
裴寂
寂字元真。蒲州桑泉人。隋大業中為晉陽宮副監。高祖留
守太原。與寂情契最密。太宗與劉文靜建大計。因寂以白。
高祖既登極。拜尚書右僕射。封魏國公。進司空。貞觀初卒。
年六十。贈相州刺史工部尚書河東郡公。
勸進䟽
臣聞天下至公。非一姓之獨有。聖人達節。與萬物而推移。
故五運遞興。百王更王。春蘭秋菊。無絕終古。玉䟽石記。筆
舌紛綸。垂統有光。煥乎寶籙。伏惟陛下資靈種德。稟慶至
真。固縱惟神。生知乃聖。量包乎宇宙。智周乎品物。㣥生塗
炭。躋之仁壽。逢百六之厄。創業雲雷。追三五之蹤。財成天
地。仲夏之半。龍躍晉陽。孟冬伊始。鳳翔灞上。鴻志蝟毛之
反者。霧委來庭。觸柱拔山之大盜。風馳獻欵。三晉子弟。共
獯獫而陪麾。咸秦豪傑。連巴蜀而響應。英聲西被。懋德東
漸。南諧交趾。北燮幽都。躬未戎衣。手不提劒。機務成於雄
斷。人傑得於才子。威加四海。功出一門。計極萬安。戰窮百
勝。小往大來。算無遺策。時未期月。業倍前王。今古代興。膺
斯撥亂。若茲之舉。如茲之速。載籍以來。未之前聞也。臣等
誠歡誠喜頓首頓首死罪。竊以陛下承家開國。積德累功。
世濟擬於高陽。纉緒盛於周武。載誕燭神光之異。儀形表
玉勝之奇。白雀呈祥。丹書授歷。名合天淵。姓符桃李。君堯
之國。靡不則天。星紀云周。奉時圖始。甲子之旦。不俟而脫。
起兵西北。勢合乘乾。我來自東。位當出震。至八井深水之
圖讖。堂堂李樹之謠歌。固以備在人謠。無德而稱者也。且
夫體非常之道。立非常之功。實非常之人。有非常之事。不
時正位。人神佇式。天命不常。惟德是與。遷虞事夏。抑有前
規。臣等敢錄舊典。奉上尊號。當今萬機曠主。九有困窮。伏
願降鑒回慮。憂世外已。上順天心。祗膺允執。俯從人願。屈
就樂推。變黎庶於時雍。配上帝於宗祀。勿以王者兼濟之
功。而為匹夫獨美之操。昔之堯佐。咸代天工。績尤著者允
饗。稷[:#AS-8AA9:⿳⺊⿵冂人冋]播穀之都。餘慶商周。臯陶好生洽人。今興陛下。盛
德有後。其若是乎。四相三王。齊名踵武。千年得一。相繼風
聲。符命所鍾。有自來矣。願納縉紳慺慺之情。允副億兆欣
欣之望。率土更生。含靈幸甚。臣等誠惶誠恐昧死以聞。頓
首頓首死罪死罪。
溫大雅
大雅字彥宏。太原祁人。仕隋為東宮學士。高祖起義。引為
大將軍府記室參軍。主文檄。累拜陝東道大行臺工部尚
書。太宗立。轉禮部。封黎國公。卒諡曰孝。永徽五年贈尚書
右僕射。
為高祖報李密書
頃者崑山火烈。海水㣥飛。赤縣邱墟。黔黎塗炭。布衣戍卒。
耰鋤棘矜。爭帝圖王。狐鳴起。翼翼京洛。強弩圍城。膴膴
周原。僵屍滿路。主上南巡。泛膠舟而忘返。匈奴北熾。將被
髮於伊川。輦上無虞。㣥下結舌。大盜移國。莫之敢指。忽焉
至此。自貽伊戚。七百年之基。窮於二世。周齊以往。書契以
還。邦國淪胥。未有如此之酷者也。則我高祖之業。幾墜于
地。吾雖庸劣。幸承餘緒。出為八使。入典八屯。位未為高。足
成非賤。素飡當世。僶俛叨榮。從容平勃之閒。誰云不可。但
顛而不扶。通賢所責。主憂臣辱。無義徒然。等袁公而流涕。
極賈生之慟哭。所以仗旗投袂。大會義兵。綏撫河朔。和親
蕃塞。共匡天下。志在尊隋。以弟相機而作。一日千里。雞鳴
起舞。豹變先鞭。御宇當塗。聿來中土。兵臨郟鄏。將觀周鼎。
營屯敖倉。酷似漢王。前遣書。屈為唇齒。今辱來旨。莫我肯
顧。天生蒸民。必有司牧。當今為牧。非子而誰。老夫年踰知
命。願不及此。欣戴大弟。攀鱗附翼。惟冀早應圖籙。以寧兆
庶。宗盟之長。屬籍見容。復封於唐。斯足榮矣。殪商辛於牧
野。所不忍言。執子嬰於咸陽。非敢聞命。汾晉左右。尚須安
輯。盟津之會。未暇卜期。今日鑾輿南幸。恐同永嘉之勢。顧
此中原。鞠為茂草。興言感歎。實疚於懷。脫知動靜。遲數始
報。未面虛衷。用增勞軫。名利之地。鋒鏑縱橫。深慎垂堂。
勉茲鴻業。
祖君彥
君彥。齊僕射孝徵子。隋大業中調東都書佐檢校宿城令。
李密逼東都。君彥為之草檄移郡縣。密敗。為王世充所殺。
為李密與高祖書
與兄派流雖異。根系本同。自惟虛薄。為四海英雄共推盟
主。所望左提右挈。勠力同心。執子嬰於咸陽。殪商辛於牧
野。豈不盛哉。
為李密與袁子幹書
久藉英風。末由披覽。其為眷佇。夢想增勞。寒勢轉嚴。比當
清吉。久事昏朝。無乃勤悴。夫福善禍淫。實上天之常道。兼
弱攻昧。乃往哲之成規。自昏狂嗣位。棄德崇姦。疲苦生民。
塗炭天下。是以暴骨滿於原野。積惡比於邱山。莫不奮白
旄而誅獨夫。仗朱旗而勦二世。孤為海內豪傑共推盟主。
百萬義師。大會河洛。因苦秦之衆。乘厭紂之機。共救蒼生。
大造區夏。振茲長策。濟此橫流。義勇如林。雲合響應。東窮
海岱。南徹江淮。三分宇宙。二為我有。公早發風雲之志。獨
宣王佐之才。理追寇鄧之名。當慕韓彭之氣。何乃頓為殘
賊。迷復成凶。竭力昏亂之朝。盡節危亡之國。同扶累卵。如
坐積薪。靜言思之。可為長歎。秦則楊熊李由。並從顯戮。晉
則苟晞王浚。悉見殲亡。詎若微子去殷。伊生歸亳。擅榮寵
於當年。傳功名於後代。知公素有赤誠。思來歸義。見機而
作。不容淹久。今授公上柱國東平公。告身隨送。至宜檢納。
脫更遲疑。必為人制。王世充自守西洛。前後四度摧翦。死
在朝夕。翹足可見。薛雄比從涿郡。欲赴黎陽。竇建德逆往
邀擊。隻輪無返。公之羸卒。其數非多。北顧西瞻。何所憑賴。
然白馬之津。諸軍雲合。船車下粟。艫艦相尋。足食足兵。如
貔如虎。四面攻圍。千里援絕。地不可入。天不可登。兵戈一
臨。何處逃死。吉凶二理。幸自圖之。故遣使指。以宣往意。
為李密檄洛州文
自元氣肇闢。厥初生人。樹之帝王。以為司牧。是以羲農軒
頊之后。堯舜禹湯之君。靡不祗畏上元。愛育黔首。乾乾終
日。翼翼小心。馭朽索而同危。履春冰而是懼。故一物失所。
若納隍而愧之。一夫有罪。遂下車而泣之。謙德軫於責躬。
憂勞切於罪已。普天之下。率土之濱。蟠木距於流沙。瀚海
窮於丹穴。莫不鼓腹擊壤。鑿井耕田。致之昇平。驅之仁壽。
是以愛之如父母。敬之若神明。用能享國多年。祚延長世。
未有暴虐臨人。克終天位者也。隋氏往因周末。預奉綴衣。
狐媚而圖聖寶。胠篋以取神器。及纉承負扆。狼虎其心。始
曀明兩之暉。終干少陽之位。先皇大漸。侍疾禁中。遂為梟
獍。便行鴆毒。禍深於莒僕。釁酷於商臣。天地難容。人神嗟
憤。加以州吁安忍。閼伯日尋。劒閣所以懷凶。晉陽所以興
亂。甸人為磬。淫刑斯逞。夫九族既睦。唐帝闡其欽明。百世
本枝。文王表其光大。況復隳壞盤石。勦絕維城。脣亡齒寒。
寧止虞虢。欲其長久。其可得乎。其罪一也。禽獸之行。在於
聚麀。人倫之體。別於內外。而蘭陵公主。逼幸告終。誰謂果[:#AS-FBED:●
]支首之賢。翻見齊襄之恥。逮於先皇嬪御。並進銀鐶。諸
王子女。咸貯金屋。牝雞鳴於詰旦。雄雉恣其㣥飛。衵服戲
陳侯之朝。穹廬同冒頓之寢。爵賞之出。女謁遂成。公卿宣
淫。無復綱紀。其罪二也。平章百姓。一日萬幾。未曉求衣。昃
晷不食。是以大禹不貴於尺璧。光武不隔於支體。以是憂
勤。深慮幽枉。而荒湎于酒。俾晝作夜。式號且呼。甘嗜聲伎。
常居窟室。每藉糟邱。朝謁罕見其身。㣥臣希覩其面。斷決
自此。不行敷奏。於是停壅中山。千日之飲酩酊。無知襄陽。
三雅
之杯留連。詎比又廣召良家。充選宮掖。潛為九市。親駕四
驢。自比商人。見要逆旅。殷辛之譴為小。漢靈之罪更輕。內
外驚心。遐邇失望。其罪三也。上棟下宇。著在易爻。茅茨采
椽。陳諸史籍。聖人本意。惟避風雨。詎待金玉之華。寧須綈
錦之麗。故璿室崇構。商辛以之滅亡。阿房崛起。二世是以
傾覆。而不遵古典。不念前章。(一作前車)廣立池臺。多營宮觀。金
鋪玉戶。青瑣丹墀。蔽虧日月。隔閡寒暑。窮生人之筋力。罄
天下之資財。使鬼尚難為之。勞人罔知不可。其罪四也。公
田所徹。不過十畝。人力所供。纔止三日。是以輕徭薄賦。不
奪農時。寧積於人。無藏於府。而科稅繁猥。不知紀極。猛火
屢燒。漏巵難滿。頭會箕歛。逆折十年之租。杼軸其空。日損
千金之費。父母不保其赤子。夫妻相棄於匡牀。萬戶則城
郭空虛。千里則烟火斷滅。西蜀王孫之室。翻同原憲之貧。
東海糜竺之家。俄成鄧通之鬼。其罪五也。古先哲王。卜征
巡狩。唐虞五載。周則一紀。本欲親問疾苦。觀省風謠。乃復
廣積薪芻。多備饔餼。年年歷覽。處處登臨。從臣疲弊。供頓
辛苦。飄風凍雨。聊竊比於先驅。車轍馬跡。遂周行於天下。
秦皇之心未巳。周穆之意難窮。晏西母而歌雲。浮東海而
觀日。家苦納秸之勤。人阻來蘇之望。且夫天子有道。守在
海外。夷不亂華。在德非險。長城之役。戰國所為。乃是狙詐
之風。非關稽古之法。而追蹤秦代。板築更興。襲其基墟。延
袤萬里。遂使屍骸蔽野。血流成河。積怨滿於山川。號哭動
於天地。其罪六也。遼水之東。朝鮮之地。禹貢以為荒服。周
王棄而不臣。示以羈縻。達其聲教。苟欲愛人。非求拓土。又
強弩末矢。理無穿於魯縞。衝風餘力。詎能動於鴻毛。石田
得而無堪。雞肋啖而何用。而恃衆怙力。強兵黷武。惟在并
吞。不思長策。夫兵猶火也。不戢將自焚。遂令億兆夷人。隻
輪莫返。夫差喪國。實為黃池之盟。苻堅滅身。良由壽春之
役。欲捕鳴蟬於前。不知挾彈在後。復矢相顧。髽弔成行。義
夫切齒。壯士扼腕。其罪七也。直言啟沃。王臣匪躬。惟木從
繩。若金須礪。唐堯建鼓。思聞獻替之言。夏禹懸鞀。時聽箴
規之美。而愎諫違卜。蠧賢嫉能。直士正人。皆由屠害。左僕
射齊國公高熲。上柱國宋國公賀若弻。或文昌上相。或細
柳功臣。暫吐良藥之言。翻加屬鏤之賜。龍逢無罪。便遭夏
癸之誅。王子何辜。濫被商辛之戮。遂令君子結舌。賢人緘
口。指白日而比盛。射蒼天而敢欺。不悟國之將亡。不知死
之將至。其罪八也。設官分職。貴在銓衡。察獄問刑。無聞販
鬻。而錢神起論。銅臭為公。梁冀受黃金之蛇。孟佗薦蒲萄
之酒。遂使彝倫攸斁。政以賄成。君子在野。小人在位。積薪
居上。同汲黯之言。囊錢不如。傷趙壹之賦。其罪九也。宣尼
有言。無信不立。用命賞祖。義豈食言。自昏主嗣位。每歲行
幸。南北巡狩。東西征伐。至如浩亹陪蹕。東都守固。閿鄉野
戰。鴈門解圍。自外征夫。不可勝紀。既立功勳。須酬官爵。而
志懷翻覆。言行浮詭。危急則勳賞懸授。克定則絲綸不行。
異商鞅之頒金。同項王之刓印。芳餌之下。必有懸魚。惜其
重賞。求人死力。走丸逆坂。匹此非難。凡百驍雄。誰不讎怨。
至於匹夫蕞爾。宿諾不虧。況在乘輿。二三其德。其罪十也。
有一於此。未或不亡。況四維不張。三空總瘁。無小無大。愚
夫愚婦。共識殷亡。咸知夏滅。罄南山之竹。書罪未窮。決東
海之波。流惡難盡。是以窮奇災於上國。猰㺄暴於中原。三
河縱封豕之貪。四海被長蛇之毒。百姓殲亡。殆無遺類。十
分為計。纔一而巳。蒼生懍懍。咸憂國之崩。赤子嗷嗷。但愁
歷陽之陷。且國祚將改。必有常期。六百殷亡之年。三十姬
終之世。故讖籙皆云。隋氏三十六年而滅。此則厭德之
象已彰。代終之兆先見。皇天無親。惟德是輔。況乃欃槍竟
天。申繻謂之除舊。歲星入井。甘公以為義興。兼以朱雀門
燒。正陽日蝕。狐鳴鬼哭。川竭山崩。並是宗廟為墟之妖。荊
棘旅庭之事。夏氏則災釁非多。殷人則咎徵更少。牽牛入
漢。方知大亂之期。王良策馬。始驗兵車之會。今者順人將
革。先天不違。大誓孟津。陳命景亳。三千列國。八百諸侯。不
謀而同辭。不召而自至。轟轟隱隱。如霆如雷。彪虎嘯而谷
風生。應龍驤而景雲起。我魏公聰明神武。齊聖廣淵。備七
德而在躬。包九功而挺出。周太保魏公之孫。上柱國蒲山
公之子。家傳盛德。武王承季歷之基。地啟元勳。世祖嗣元
皇之業。篤生白水。日角之相便彰。載誕丹陵。天寶之文斯
著。加以姓符圖緯。名協歌謠。六合所以歸心。三靈所以改
卜。文王厄於羑里。赤雀方來。高祖隱於碭山。彤雲自起。兵
誅不道。赤伏至自長安。鋒銳難當。黃星出於梁宋。九五龍
飛之始。大人豹變之初。歷試諸艱。大敵彌勇。上柱國司徒
東郡公翟讓。功宣締構。翼亮經綸。伊尹之佐成湯。蕭何之
輔高帝。上柱國總管齊國公孟讓柱國歷城公孟暢柱國
絳郡公裴行儼大將軍左長史邴元真等。並運籌千里。勇
冠三軍。擊劒則截蛟斷鼇。彎弧則吟猿落鴈。韓彭絳灌。成
沛公之基。寇賈吳馮。奉蕭王之業。復有蒙輪挾輈之士。拔
距投石之夫。冀馬追風。吳戈照日。魏公屬當期運。撫茲億
兆。躬擐甲冑。跋涉山川。櫛風沐雨。豈辭勞倦。遂起西伯之
師。將問南巢之罪。百萬成旅。四七為名。呼吸則河渭絕流。
叱咤則嵩華自拔。以此攻城。何城不陷。以此擊陣。何陣不
摧。譬猶決滄海而濯殘螢。舉崑崙而壓小卵。鼓行而進。百
道俱前。以今月二十一日屆於東都。而昏朝文武留守段
達等。昆吾惡稔。飛廉姦佞。久迷天數。敢拒義兵。驅率醜徒。
衆有十萬。迴洛倉北。遂來舉斧。於是熊羆角逐。貔虎爭先。
因其倒戈之心。乘我破竹之勢。曾未旋踵。瓦解冰消。坑卒
則長平未多。積甲則熊耳為少。達等助桀為虐。嬰城自固。
梯衝亂舞。徒設九拒之謀。鼓角將鳴。空憑百樓之險。鷰巢
衞幕。魚遊宋池。殄滅之期。匪朝伊暮。然興洛虎牢。國家儲
積。我已先據。為日久矣。既得迴洛。又取黎陽。天下倉廩。盡
非隋有。四方起義。萬里如雲。足食足兵。無前無敵。裴光祿
仁基。雄才上將。受命專征。遐邇攸憑。安危是託。乃識機知
變。遷殷事夏。袁謙擒自藍水。張須陁獲在滎陽。竇慶戰沒
於淮南。郭詢授首於河北。隋之亡候。斷可知也。清河公房
彥藻。近秉戎律。略地東南。師之所臨。風行電擊。安陸汝南。
則隨機蕩定。淮安濟陽。則俄然送欵。徐圓朗巳平魯郡。孟
海公又破濟陰。於是海內英雄。咸來響應。封民瞻取平原
之境。郝孝德據黎陽之倉。李士雄虎視於長平。王德仁鷹
揚於上黨。滑公李景考功郎中房山基發自臨渝。劉興祖
起於北朔。崔白駒在潁川起。方獻伯以譙郡來。各擁數萬
之兵。俱期牧野之會。滄溟之右。函谷以東。牛酒獻於軍前。
壺漿盈於道路。諸君等並衣冠世冑。梓良才。神鼎靈澤之
秋。裂地封侯之始。豹變鵲起。今正其時。鼉鳴鼈應。見機而
作。宜各鳩率子弟。共建功名。耿弇之赴光武。蕭何之奉高
帝。當以金章紫綬。華蓋朱輪。富貴以重當年。忠貞以傳奕
葉。豈不盛哉。若隋氏官人。同夫桀犬。尚荷王莽之恩。仍懷
蒯瞶之祿。審配死於袁氏。不如張郃歸曹。范增困於項王。
未若陳平從漢。魏公推以赤心。當加好爵。擇木而處。令不
自疑。脫其猛虎猶與。舟中敵國。夙沙之人。共縛其主。彭寵
之僕。自殺其君。高官上賞。即以相授。如闇於成事。守迷不
反。崑岡縱火。玉石俱焚。爾等噬臍。悔將何及。黃河帶地。
明余旦旦之言。皎日麗天。知我勤勤之意。布告海內。咸使
聞知。
