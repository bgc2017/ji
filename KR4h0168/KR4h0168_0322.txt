欽定全唐文卷三百二十二
蕭穎士(一)
穎士字茂挺。梁鄱陽王恢七世孫。開元二十三年舉進士。
對策第一。天寶初補祕書正字。劾免。留客濮陽。學者皆從
授業。號蕭夫子。召為集賢校理。嘗作伐櫻桃賦譏李林甫。
見疾免官。林甫死。更調河南府參軍事。安祿山有寵。穎士
知將亂。託疾遊少室山。乾元初授揚州功曹參軍。至官信
宿去。客死汝南。年五十二。門人共諡曰文。
愛而不見賦(丙辰歲待詔京邑貽舊知作)
嗟乎。或愛之而不見者有之矣。何必周秦異代。夷夏殊軌。
阻嚴城之九重。限方舟之一水。苟時事之多怨。故人遐而
室邇。關山起於足下。堂上遠乎千里。聳專專之目成。遽將
逝而復止。詩人所以思婉孌而搔首。賦城隅之有俟。吁不
得其已也。惟夙昔之良會。夢佳期於北方。款渤澥之三山。
吸流霞之景光。含芳詞以況予。云惠好之不忘。願報義於
永日。陪遊宴於帝鄉。廣莫忽而號怒。鯨波洶而騰張。俄驚
魂以輟寐。問窮髮之茫茫。將揭厲以復從。駭風濤之匪量。
思投軀以靡吝。撫遺體以兢惶。晨切切以悽悽。夕屏營以
彷徨。追前歡之俯邇。歎此恨之悠長。於是收神返慮。澄澹
靜默。冥然就寢。兀若無識。冀良宵之復遇。希舊遊之可即。
徒有願兮且未克。憂深沈兮萃胸臆。風兮雨兮。思君子兮
何極。
至日圜丘祀昊天上帝賦(以題為韻)
政教之始。莫重乎郊祀。郊祀之先。莫尊乎昊天。是以前王
垂之於典訓。後帝奉之以周旋。以事大矣。其儀盛焉。日之
至也。所以明氣之至。丘之圜也。亦以象天之圜。於是致齊
於宮。合樂於律。㣥有司肅肅以儆戒。百執事乾乾而莊慄。
牲用騂犢以貴誠。酌用元酒以明質。豈但愛人而尊祖。蓋
欲報天而主日。天子迺乘玉輅。駕蒼虯。搢方珽。服大裘。率
九儀之卿士。從五等之諸侯。旌旗露卷。冠蓋雲浮。展國容
於御路。行大禮乎郊丘。百役既備。司儀辨位。劒佩紛紜以
陸離。鐘鼓鏗訇而沸渭。君明其義。臣敬其事。執鸞刀以啟
毛。奠蒼璧以為贄。爵一獻而上下胥悅。樂六成而神祇[:#AS-8F62:⿱鹿君]
至。後乃取血膋。陳玉幣。寘於積薪之上。燔於泰壇之際。飛
燎烟於太清。合蕭光於上帝。是以神降我福。人懷我惠。時
罔凶荒。物無疵癘。致洪化於仁壽。豈不由肅敬於大祭。客
有旅遊函關。欽茲至道。觀祀事於國典。仰明靈於有昊。敢
陳輿頌。式播元造。頌曰。
日南至兮既望。祀太一兮圜丘上。萬斯年兮承天貺。
登宜城故城賦(丙申歲避地襄陽見召掌節度書記陪幕府源公赴江陵作)
升彼墟兮。遐眺荊江。邇矚樊沔。頹沲以隱嶙。欹缺而嵼。野
茫茫其靡極。何人戶之單尠。悵青春兮始交。又白日兮將
晚。悲事事之艱阻。慨征途之未返。憑寒皋以盡目。究林莽
之深淺。烟迴起於殘燎。鳥㣥飛於絕巘。曾是感時而戀舊。
孰不酸辛而僶俛也。矧乎㝢縣乖刺。關河阻遏。去枌榆兮
地表。離骨肉兮天末。涕橫墮以若注。懷永痛其如割。悠悠
蒼天。不日不月。曷其有佸。撫艱勤之此土。偶四海而承平。
方神武之君臨。尚未遑於戢兵。警山戎之外虞。重燕代之
專征。罄帑藏之實。窮干甲之精。陸隘幽冀。水填滄溟。其為
盛也。入師長於庶僚。出董率於連城。冢婦降於王姬。餘子
超乎正卿。睚眦則浹日誅夷。攀附則累歲尊榮。玉帛車輿。
鐘鼓臺亭。煥赫而鏗鍧。三十年中。初不戒其滿盈。終大都
之偶國。逸漏網之奔鯨。潰亂河淇。虔劉汴滎。覆東洛。隳陝
坰。抗靡堅陣。守無完營。呼吸三旬。遂至乎上京。爟燧燭
於王宮。潼關為之晝扃。既而將吏逋竄。烝民駭散。崩騰郡
邑。空閭閈。荒涼我汝潁。牢落我雎渙。傳置載馳於商鄧。兵
符薦集於淮漢。彼邦畿之尹守。藩牧之垣翰。莫不光膺俊
選。踐履清貫。榮利溢乎姻族。繁華恣其侈翫。或拘囚就戮。
或胥附從亂。曾莫愧其愚懦。又奚聞於殉難。甚乎。昔先王
之經國。仗文武之二事。苟茲道不之墮。實經天而緯地。邦
家可得而理。禍亂無從而至。今執事者反諸。而儒書是戲
蒐狩鮮備。忠勇翳鬱。澆風橫肆。蕩然一變。而風雅殄瘁。故
時平無直躬之吏。世難無死節之帥。其所由來者尚矣。不
其哀哉。變之始也。予旅寓於淇園。初提挈而南奔。崩波滑
臺。逼迸夷門。兦車徒於鼎城。擯圖籍於轘轅。背維嵩。遵汝
墳。迴環乎郟葉。飄泊乎穰宛。嗟歲聿之云暮。結窮陰之涸
冱。市蕭條以罕人。盜充斥以盈路。微奔走之僕御。有啼呼
之幼孺。川層冰而每涉。塗積雪而猶步。晝兮夜兮。曾莫解
於馳騖。惟寢與食。曷嘗忘於恐懼。略南鄉之左鄙。淩北津
之勁渡。偉夫峴首之為鎮也。峻隅百雉。危甍萬井。森松篁
之薈蔚。劃[:#AS-9761:⿰⿸厂墨⻏]街以周整。前山縈依而秀拔。斜漢杳映以清
迥。秔稌蔗橘。雜荊衡之蓄。桑麻黍粟。侔冀魏之境。漢之
盛也。移南國之冠蓋。晉之衰也。為北門之捍屏。今方嶽之
仁明。惠久要於平生。幸羇旅而獲宥。旋載筆於戎旌。陪後
車乎南紀。儼四牡以專征。歷隤墉而訊諸。乃楚鄢之遺城。
昔漢皇之標季。間諸侯之釋位。聞景升之是牧。嘆興廢於
茲地。其後綏懷勁楚。抗衡強魏。雄九域以高視。為一方之
所庇。亦謀猷所賴而致也。於時寇盜蜂聚。生民失土。賢雖
避世。才亦擇主。有臥龍之奇英。視江漢而胥宇。遭劉后之
側席。聿疇咨於草莽。若游魚之在水。尚三顧而後語。其始
也。亦將棱威漢沔。用武荊楚。俟時觀釁。終然義舉。然後包
并河洛。盪滌陳汝。迎帝配天。不失厥序。既中流之顛覆。故
宏算而乖阻。信雲長之寡謀。亦天命之弗與。猶復廓卭峨
之險。奮賨濮之旅。鋪敦隴阺。震攝關輔。致中原於旰食。振
衰漢之遺緒。洸洸乎俾千祀而景慕。宜其易名於忠武。不
其偉歟。方其躬耕漢渚。獨詠梁甫。輕夫管樂。莫之云許。伊
唱高而和寡。亦惆悵於前古。道不同不相為謀。斯之謂矣。
荊雲兮蔽虧。朔雁兮差池。雲有迴兮雁有歸。嗟予行兮愴
遲遲。諒窮愁兮莫諼。雖九醞兮奚施。
登臨河城賦(并序)
兦舅孝廉元君。才高位下。
一命屈臨河尉。尋遭風瘵。有加無瘳。憂悒迄逾一紀。故不
復仕。而風標俊傑。文史清雋。則君所著別傳詳矣。舅於予
有教授之恩。隻辭片字。皆資訓誘。既而射策桂林。校書芸
閣。道為知已遇。名為海內稱。舅氏之力也。天寶元年秋八
月。奉使求遺書於人間。越來月。屆於臨河之舊邑。覽物增
懷。泫然有賦。羊曇是日。獨吟零落之篇。周翼終身。寧忘吐
哺之愛。辭曰。
登孤城兮見河水之漫漫。城有隍兮水有瀾。歘翻覆兮無
端。俯崇墉兮辛酸。心斷絕兮河水之干。借如韓伯懷恩。羊
曇念昔。追北渚之曩餞。嘆西州之忽覿。曾一顧而不忘。況
仁深與密戚也。惟佩觿之弱歲。荷哲舅之矜憐。枉月旦之
殊品。超等夷而獨偏。過雖小而必誡。善無微而不甄。備潤
身之黼藻。聞染翰之蹄筌。豈期文嗣作者。價參時賢。謬崑
墟而比玉。濫逢島而懷鉛。匪舅德其焉爾。諒師資乎在焉。
痛才高而位下。悲道悠而運促。甫一命於茲城。蹇無媒兮
窘束。傃層飇而墜羽。淩永路而傾軸。悼晉豎之行深。哀秦
良之莫贖。昔自公而暇豫。陪作賦於茲樓。懷一紀以如昨。
愴今晨而獨遊。俯蕭條之邑里。對零落之徂秋。舊館悽其
在目。長川逝而不留。徒臨風而揮涕。孰知夫四望可以銷
憂者也。
伐櫻桃樹賦(并序)
天寶八載。予以前校理罷免。降資參廣陵大府軍事。任在
限外。無官舍是處。寓居於紫極宮之道學館。因領其教職
焉。廟庭之右。有大櫻桃樹。厥高累數尋。條暢薈蔚。攢柯比
葉。擁蔽風景。腹背微禽。是焉棲託。頡頏上下。喧呼甚適。登
其喬枝。則俯逼軒屏。中外斯隔。余實惡之。懼寇盜窺窬。因
是為資。遂命伐焉。聊託興茲賦。以儆夫在位者爾。賦曰。古
人有言。芳蘭當門。不得不鉏。眷茲櫻之攸止。亦在物之宜
除。觀其體異修直。材非棟榦。外陰森以茂密。中紛錯而交
亂。先㣥卉以效諂。望嚴霜而彫換。綴繁英兮霰集。駢朱實
兮星燦。故當小鳥之所啄食。妖姬之所攀翫也。赫赫閟宇。
元之又元。長廊霞截。高殿雲褰。實吾君聿修祖德。論道設
教之筵。宜乎蒔以芬馥。樹以貞堅。莫匪夫松篠桂檜。茝若
蘭荃。猗具美而在茲。爾何德而居焉。擢無用之璅質。蒙本
枝而自庇。汨㣥林而非據。專廟庭之右地。雖先寢而式薦。
豈和羹之正味。每俯臨乎蕭牆。姦回得而窺覬。諒何惡
之能為。終物情之所畏。於是命尋斧。伐盤根。密葉剝。攢柯
焚。朝光無陰。夕鳥不喧。肅肅明明。蕩乎階軒。嗟乎。草無滋
蔓。瓶不假器。苟恃勢而將偪。雖見親而益忌。譬諸人事也。
則翼吞并於潛沃。魯出逐於強季。綝峻擅而吳削。倫冏專
而晉墜。其大者虎遷趙嗣。鸞竊齊位。由履霜而莫戒。聿堅
冰而洊至。嗚呼。乃終古覆車之軌轍。豈尋常散木之足議。
白鷴賦(并序)
白鷴。羽族之幽奇也。素質黑章。爪觜純丹。體備冠距。頗類
夫雞翟。神貌清閒。不雜於眾禽。棲心遐深。與人境罕接。固
莫得而馴狎也。上聞而徵焉。處以雕籠。致以驛楃[:#AS-FBEE:●]虎。是
將集長楊。游太液。行有日矣。天寶辛卯歲。予飄泊江介。流
宕踰時。秋八月。自山陰前次東陽。方議夫南登西泛。極聞
見之義。諒褊懷所素蓄。而未之從也。會有命自天。召赴京
闕。適與茲鳥偕。至於會稽之傳舍。觀其宛頸旁睨。迴惶掩
抑。往往孤鳴。音韻淒涼。如慕侶而不獲。因感而賦之曰。
鳥之生矣。於彼南山。彩必元素。文不綺斑。備文武之正飾。
懋妖姬之殊顏。情莽眇以耿潔。貌軒昂以安閒。無馴擾之
近性。故不愜於人寰。遊必海裔。棲必雲間。冀養拙以自保。
袪未萌之憂患。不然。豈陋彼都邑之佳麗。顧投身乎阻艱。
以其標自然之靜。故名之曰白鷴者歟。何天聽之緬邈。辱
微禽之瑣細。偶一日之見羈。委微軀以受制。望層城以斂
翼。懷眾侶而孤唳。從廏置之駿奔。仰君門以遐逝。君門兮
九重。洞杳窱兮穹崇。池太液兮島方壺。萬族翔泳乎其中。
晝聒未央之繁絃。夕驚長樂之虛鐘。顧疎野之賤迹。豈敢
求一枝而見容。越水清兮鏡色。吳山遠兮天逼。窺淺深以
颺影。逗清冥兮一息。謂杉松可得永日而噪聚。蓴荇足以
窮年而唼食。一與心賞兮暌違。念歸飛兮何極。鸚能言而
入座。鶴善舞而登軒。殊二者之常態。諒慚惶於主恩。是以
雖信美而非其志。獨屏營而兢魂者焉。
聽早蟬賦(以吸風飲露為韻)
清商兮暮急。白露兮朝溼。伊寒蟬之早聞。知涼風之初入。
散亂搖颺。翛寥歘吸。前聲未盡。後響仍及。邇層檐而驚歸。
向茂樹而遙集。足令志士傷惋。征夫佇立。動閨人之夜悲。
垂塞客之秋泣。況乎日晏天空。晴景微風。命儔嘯侶。乍西
或東。既更鳴而迭息。亦處異而音同。催渡漢之離雁。伴橫
階之思蛩。空庭曖其已寂。遐路杳而難窮。伊蜩螗之至細。
王睢獨而猶稟。體孤高而自適。候時節而斯審。其處也。敦
兮若樸。乃蝤蠐而未化。其出也。道之將行。必沆瀣而方飲。
豈徒爾雅辨其名體。詩人咏夫章句。味編本草之錄。聲徹
上林之賦。歌郕宰之化。偶范緌而見稱。飾趙王之冠。與貂
尾而胥附。莊篇載痀僂之志。孔氏感螳螂之捕。苟動靜不
爽。飛鳴有度。因依密葉。蕭散凝露。韜餘陰於歲晚。等㣥蟄
於時暮。茲括囊而用吉。又曾何鳥雀之能喻。
庭莎賦(并序)
天寶十載。予以史臣推擇。待詔闕下。僻直多忤。連歲不偶。
未選敘。求參河南府軍事。府尹裴公以予浮名。枉顧遇焉。
而尹之外姻。或綰紀綱之局。怙勢矜權。求府僚降禮於已。
予清慎自守。不能附會。爰逝我陳。嫌怒遂搆。又同官多貴
遊右戚。酒食之會。絲竹之娛。無間旬朔。予人質鄙野。雅不
之好。常願鷗鳥為儔。江海是處。往歲久遊剡中。將遂終焉。
朝旨迫召。故不獲展。著白鷴賦。以寄斯意。至是鬱悒。彌用
增想。廳階之下。蹊有莎草。故參軍宋之問徙於伊川而植
焉。結根五紀。[:#AS-92F9:⿰帛⿱丿糸]羃庭際。廣不累步。高樹十餘。間以雜果。陰
蔽其上。俗吏往來。必淩踐之。歎其稟山野之姿。而託非其
所。以就窘迫。因而賦曰。
厭公門之窘束。玩纖草於茲庭。奚卑弱之斯極。豈雨露之
愆靈。尚含和以順時。隨春夏之淒清。軒房洞啟。廣階修直。
槐楊蔽虧。桃李對植。橫層陰之冥密。綴繁英之翕赩。既高
低以異姿。亦濃淡而殊色。胥徒牒訴。雜沓乎其側。遊塵浮
烟。蒙翳而不息。雖蕭颯以自得。亦喧卑而見逼。宜夫坐莽
浪之野。帶江湖之涘。託根山阿。搖穎綠水。芊[:#AS-92F9:⿰帛⿱丿糸]靃靡。連豆
乎十數里。何推遷而運會。繆產蒔於庭隅。憂好尚之傾奪。
見芟夷於難除。既無心於寵辱。又奚誘於親疎。承斝瀝之
甘潤。蔽衣衿之曳婁。雖為幸於斯日。諒稟性之云殊。聞哲
王之布澤。迨蕭葦而霑鋪。苟一類而失所。猶納隍之在予。
矧皇穹之播氣。陶庶彙於靈樞。曷茲卉之攸託。慘終年而
莫舒。吾將徵宰物之至理。聿歸問於元虛者焉。
蓮蘂散賦(并序)
予同生繼夭。憯戚所萃。已未歲夏六月。旅寄韋城。憂傷感
疾。腫生於左脇之下。彌旬不愈。楚痛備至。友生于逖張南
容在大梁聞之。以言於方牧李公。公予之舊知也。俯垂驚
嗟。遠致是散。題曰蓮蘂。命和以蘇。用附腫上。又覆以油。帛
以羃之。其瘳如洗。一夕復故。感恩歎異。於以賦焉。
彼散維黃。曰蓮之蘂。有輕其質。如雪伊灑。君子賚焉。厥疾
遄已。揆艱疾之永戚。矧羇孤之遠情。諒積悲而成疢。爰彼
腫而斯嬰。遘徂夏之赫曦。蹇憂虞於此城。堆以壅蓄介於
腰腹。如烟斯焮。如蠆斯觸。靡宵靡晝。莫獲偃伏。亦既浹辰。
寘予於毒。惴然其恐兮。如集於木。幸于張之久要。干至貴
而為言。感知已於名公。降踰涯之厚恩。旅信宿以問至。致
良散以斯存。於是滫以蘇膏。羃以油帛。茲焉塗附。未始竟
夕。有瘳如神兮。厥痛斯滌。彼挂帆而奔駟。曾莫速乎靈跡。
雖兼金與製錦。豈厥價而能敵。異哉。討奇篇於綠帙。搜祕
卷於青囊。奚要術之備列。獨無聞於此方。苟佳名之是徵。
乃菡萏之餘芳。原夫託根清泚。敷蘤馨香。宜蠲穢而蕩邪。
救吾人之疾瘍。於以用之。終然允臧。愷悌君子。德音不忘。
昔禽蛇之見拯。尚有答於隨噲。矧圓首之為貴。聿稱靈於
覆載。慚力微而施重。懼隕墜於酬戴。蓮之蘂兮。永以為佩。
滯舟賦
攝提歲。拂衣海嶽。應調函洛。詠佩服之皋蘭。美縶維之場
藿。徵良圖以趨事。窘中道以摧落。昔謬價於當年。今後來
之不若。眾飛鉗以抵巇。余矩枘而規鑿。悲介直之不可媒。
想雲林以自託。眷眷離憂。行行獨愁。邅我車而北上。朅吾
道以東遊。愛遲遲之暮景。登泛泛之輕舟。過巖邑以信次。
纜縈波之下流。於時丙丁守位。恢台肇節。朱雲四騰。瑤草
半歇。景蟲蟲而熾旱。風翳翳以歊熱。赫中潬之平沙。滲通
川而殆竭。則有危檣巨舸。長艥廣艘。龍翼錦軸。雀顱方艚。
材木蘭兮竹箭。紉齒革與羽毛。頓修笮於迴塘。駢曲岸以
戢篙。於是迅拏輕槳。河舠漢艇。乘時泝洄。赴利馳騁。混漁
商而沸雜。期數日而俄頃。事也時哉。咸適其才。吁嗟大艦。
安得而來。借如三江五湖之渺漫。礐石飄沙之汨淈。望赤
岸以天低。臨清波而景沒。峻艫衝濤以直透。高颿雲卷而
上彗。朝發乎荊衡。夕止乎揚越。晷刻千里之外。一何去留
之倏忽。彼斗筲鍾鬲之餘。捷徑趨時之末。曾壓溺以不暇。
亦何知於歲月。材微則致遠而自覆。量大則俟時而可貴。
苟或喻於窮通。又奚分於器類。運之來也。賈長淵高視於
三台。謀不用焉。梅子真近辭於一尉。吾將斂策以飲氣。覩
維舟而歔欷。
為揚州李長史賀立皇太子表
臣某言。伏奉制書。皇太子以今月嘉辰。肅膺典冊。少陽輔
德。前星耿耀。凡在生靈。豫增慶幸。臣聞立嗣必子。爰徵古
訓。惟賢乃建。式固宗祧。周漢以還。憲章未改。伏惟開元神
武皇帝陛下嚴祗寶祚。光啟睿圖。則哲其難。至公有在。惟
天為大。萬邦所以作貞。如日之昇。重離所以增煥。況瓊枝
挺秀。玉葉資神。允釐監撫。儀形雅頌。春華秋實。嘗俯俟於
嘉言。一物三善。諒行稱於至德。固以靈祇叶贊。景命昭宣。
馳道之前。猶應著令。寢門之外。方候問安。臣忝貳藩條。局
守官次。不獲預陪大禮。稱慶闕庭。延首承華。以忻以抃。
為李北海作進芝草表
臣某言。臣聞郊祀盡敬。粢盛豐潔。則天降休祉。地生靈芝。
大哉斯瑞。元和正氣。有感而昭敷者爾。古先哲后。所由盡
心。臣本郡道學講堂中梁。有芝英產見六莖。其本正向堂
門。素色純淨。流輝棟宇。臣遐考曩歷。旁窺瑞牒多矣。至若
神爵九枝。青龍三幹。菌蠢池籞。葳蕤甸服。猶復登諸宗廟。
被以頌聲。又況極道德之至精。鑠元元之景命。超漢軼魏。
光圖掩牒之祕瑞。伏惟開元天寶聖文神武皇帝陛下大
孝尊先。元功兆物。奐清宮於郡國。驅赤縣於仁壽。天弗違
而寶歷重昌。瑞有答而金英特秀。觀其審曲面勢。負陰抱
陽。當九月而生。聿符陽數。挺六莖之表。遙叶樂章。昭聖祚
於天長。返皇風於古始。加之冰霰奪色。緇塵不染。迎曉日
而相鮮。與秋雲而共潔。雖復晨敷者五。競爽於丹田。歲秀
者三。擢榮於元圃。以茲視彼。奚其瑣碎。臣姓忝宗枝。任叨
藩守。揚吹萬之化。預稟陶鈞。聳倍百之情。寧忘肺腑。
為陳正卿進續尚書表
臣某言。臣林莽介賤。幼而強學。竊聞諸大易之說曰。觀乎
天文。以察時變。觀乎人文。以化成天下。夫察乎變者。立德
以貞其象。成乎化者。立言以贊其功。故太極列三階五緯
於上。聖人著三墳五典於下。至哉文乎。天人合應。名數指
歸之大統也。今之言文字者。始於太昊。徵訓典者。本於唐
堯。振頹綱者。孰若漢朝。興盛言者。莫如聖代。是則太昊朕
之。軒轅章之。唐堯祖之。虞舜述之。漢高作之。光武維之。祖
宗開之。陛下因之。臣愚以為太昊至於我高祖太宗。軒轅
之於我開元聖文神武皇帝陛下。稱廣運者四代。繼成功
者四君。咸宜布昭睿典。光熙德政矣。然則伏羲創文籍。黃
帝立史官。太古淳奧。權輿樸略。至陶唐氏。而後大備。故孔
子美之曰。堯之為君也。煥乎其有文章。由是敘帝王之書。
首唐虞之典。於堯則曰欽明文思。於舜則曰誕敷文德。文
之時義大矣哉。夏商已後。德弗及舜。仲尼雜目其書。而不
為典。言未能察變成化。比唐虞之際也。何則。夏之興也。泣
辜殊於政理。殷之興也。慚德乖於雅樂。周之興也。謂武微
於盡善。其不為帝典宜矣。陵夷僭亂。以暨暴秦。剗亂墳籍。
瞽聾兆庶。王者之風殄矣。生人之道窮矣。天之未喪斯文
也。故帝道復興於漢家。數百年中。而憲章具舉。夫其推步
律歷。帝堯分命之典也。增修封禪。帝舜時巡之義也。約三
章之法。以正咎繇之刑。班四時之舞。以續后夔之樂。臣竊
覩三代之作。貽範垂訓。體國綏人。雖載祀[:#AS-92F9:⿰帛⿱丿糸]長。德澤深遠。
皆因循轍迹。故弗易其事。孔子曰。殷因於夏禮。周因於殷
禮。所損益可知也。未有踵七雄交爭之末。繼六籍焚如之
後。帝典缺而更張。淳風醨而載洽。若大漢者也。且義帝之
喪。三軍縞服。異夫湯武之放弒其君矣。諸呂之亂。浹辰底
定。異夫羿浞之驟移其祚矣。中興之盛。華戎率服。異夫吳
楚之僭竊其名矣。夫如是。有漢之美。固可以比肩虞后。千
載一時之運歟。曹馬以還。曾何足擬。四分五裂。朝成暮敗。
其間雖晉平吳蜀。隋舉陳國。混并未幾。危兦荐及。法令不
足以禁齊人。聲名不足以垂後裔。其於帝道疎矣。又況乎
南遷淮海。北起胡戎者邪。茲又二朝之不若也。臣聞乾道
運行。否終則泰。上帝有以輔文明之哲后。表光宅之休期。
必將乘喪亂之極。繼驅除之運。故有周之末。禮樂崩壞。連
橫合縱。俱非正朔。則秦氏略定。而漢代以興。在晉之兦。㝢
縣崩折。南吳北虜。各擅名號。則隋氏削平。而聖朝以作。此
天意一也。不然。何秦隋二葉而兦也若彼。唐漢一家之盛
也如此。於赫盛唐。正百王之闕。思文陛下。光五聖之嗣。啟
運應期之符。弔人伐罪之義。制禮作樂之本。郊天禪地之
位。萬庾三登之穰。河海晏清之瑞。舞七旬而殊俗格。歌六
律而薰風至。故以騰子姒而絕景。挹媯祁而高議矣。又何
東晉後魏梁陳周齊之足道哉。誠宜詔史官。敷帝載。炳唐
虞之故實。黜商周之遺制矣。漢氏已略之於前。皇唐復曠
之於後。臣實惜焉。知而不述。則臣子之罪也。臣實愚淺陋。
竊不自揆。敢緣聖朝稽古之道。陛下文思之德。耕牧餘暇。
輒復著書。討尋載籍。於茲一紀。謹上今文續尚書一部。凡
若干篇。卷始有漢二典。次我唐二典。以續夫前書堯舜之
典也。其餘文景明章之後。魏晉宋齊已還。南訖有陳。北起
元魏。歷周隋洎夫高氏。以至聖朝。總一十二代。詔策章疏。
頌歌符檄。忠臣之正議。武士之權謀。類而刊之。次以年代。
以續夫夏商周秦魯之篇也。臣聞古者右史記事。左史記
言。舉其大略。前書之義備矣。孔聖沒而微言絕。暴秦興而
挾書罪。雖戰國遺策。舊章駮亂於從橫。漢臣著紀。新體互
紛於表志。其道末者其文雜。其才淺者其意煩。豈聖人存
易簡之旨。盡芟夷之義也。昔文宣脩五帝之書。究三王之
季。臣性非天縱。學異人師。稟生何幸。親奉聖代。此皆文武
聖皇之遺旨。臣愚曷足以知之。何者。臣嘗伏讀貞觀實錄。
昔太宗因聽政之暇。觀覽尚書。謂侍臣曰。朕每庶幾唐虞。
亦欲公等齊肩稷契。又曰。令數百年外。讀我國史。豈獨窺
兩漢哉。臣故知有漢之功業。與我唐之化理。俱可以繼夫
唐虞之盛也。伏惟陛下元德昭升。至仁廣被。迺二十一年
正月制曰。各勵精一志。共興元化。俾蒼生登於仁壽。天下
還於淳樸。愚臣緬述太宗之旨。伏思陛下之詔。固非取類
於三代之間也。勒成帝典。不亦宜乎。陛下睿思雄飛。宸章
間發。質文一變。風雅大興。臣聞水之細者。江海假其深。材
之短者。棟梁資其峻。陛下必謂臣所著小有可觀。賜以召
見闕庭。一垂試問。臣採摭之外。亦以學文。縱不能光揚盛
美。猶庶乎細水短材之益。則聖旨之含容大矣。臣之誠願
畢矣。
為揚州李長史作千秋節進毛龜表
臣某言。臣聞在昔上皇之御極也。則元化有助。嘉祥必臻。
故升中於天。而四靈是格。若夫出洛登壇。青文丹甲之瑞。
王霸以降。遼哉夐乎。不可得而聞已。然其緬邈郊藪。葳蕤
簡牒。與時升降者。亦往往而存。未有含道德之純粹。闡祖
宗之休命。俛視千載。潛通百靈。允符祕祉。若今之盛者也。
伏惟皇帝陛下至誠允迪。懸解自衷。神有契而斯輔。道惟
深而不測。故錙銖繫表。寤寐胥庭。七曜垂文。則元言焯敘。
千秋表節。則綠錯來儀。以今月某日。所部江都縣崇虛觀
講聖注道德經。於元元皇帝座隅。有毛龜出見。翠毫金介。
爍日霏烟。迹殊生育。來緣感召。應陛下長靈之期。符先聖
谷神之妙。知來藏往。實見於茲。休徵委集。萬方幸甚。手舞
足蹈。倍百恆情。無任喜悅之至。謹奉表以聞。
為從叔鴻臚少卿論旱請掩骼埋胔表
臣言。臣聞事君之義。有犯無隱。故心苟所至。願必上聞。所
以罄露塵涓。裨助山海。則匪躬之節著。致主之情竭矣。臣
實蕪庸。志業非遠。幸逢明聖。累忝驅策。位登四品。官亞九
卿。叨竊已多。答效無紀。常願刳肝碎骨。仰報於天。此臣景
行前修。悃終夕。不能已也。臣某中謝。臣聞諸傳曰。天災流
行。國家代有。雖升平之代。秉哲之君。禮義不[:#AS-8FBB:●]。刑罰斯中。
而適當其際。化理不回。故商武受命之賢王。周宣中興之
令主。桑林未禱。金石以銷。禮(疑)其大統。則陰陽之數。義實
固然。推其至理。則時事之端。政乖取此。誠細有所遺。驗諸
方志。昭然可辨。雖日月薄蝕。無損於明。而宵旰兢慄。未喻
其道。良足惜也。伏惟開元聖文神武皇帝陛下道格上蒼。
功深下濟。叶兩儀之高厚。等四序之運行。告成岱宗。而靈
饗聿應。展禮農籍。而嘉禾實穎。烝烝過於虞后。翼翼邁於
周文。故元祖契會昌之符。蒼生踐仁壽之域。臣竊觀圖諜
所記。生靈以來。巍巍赫赫。未有如聖朝之盛者也。而水旱
小數。時或[:#AS-8FBB:●]和。一旬不雨。仍延聖慮。臣竊以殷周之事考
之。斯可得而言矣。臣聞道德經曰。大軍之後。必有凶年。論
語亦曰。加之以師旅。因之以饑饉。蓋云暴骨中原。感動
和氣。疵癘是作。災害用生。故強死之魂。傳稱為鬼。積尸之
氣。禮有驅除。不徒言也。臣竊觀成湯之受命也。前有伐葛
之役。後有升陑之師。凡七十二征而天下服。故其詩曰。武
王載旆。有虔秉鉞。如火烈烈。莫我敢遏。宣王之中興也。亦
南征淮甸。北伐太原。外攘夷狄。復文武之境土。故其詩曰。
六月棲棲。戎車既飭。四牡騤騤。載是常服。則二王用師而
定也明矣。未聞有岐昌掩骼之政。秦穆封尸之令。旱暵之
故。不亦宜乎。不然。則月令孟春之命。掩骼埋胔。周禮蜡氏
掌凡國之骴禁。埋而置楬焉。豈虛設也。臣聞之。五材並用。
誰能去兵。小則施諸市朝。大則陳諸原野。我國家櫜鞬理
定。十紀於斯。陛下重之以懷柔。申之以靈武。三韓左袵。夷
於郡縣。六狄解辮。願為臣妾。書詩所載。未之聞也。而西戎
醜類。尚興艽野之師。東胡噍餘。猶儆柳城之戍。陛下爰整
其旅。弔厥匪人。雖有征無戰。不聞遺鏃之失。而恃險與馬。
猶積抗輪之斃。故血膏草莽。骸聚邱山。史不絕書。士有餘
勇。以為常矣。臣又聞之。帝王者。則天而法地。長物以子人。
如天之無不幬。如地之無不載。故天無遺人。雖古先哲王。
內諸華而外夷狄。亦云要服者貢。荒服者王。聲教所加。合
於一揆。所以伐其叛而柔其服。重其生而哀其死。詩曰。普
天之下。莫非王土。書曰。丕冒海隅。莫不率俾。此之謂也。頃
春之季。恆陽小[:#AS-8FBB:●]。宿麥未登。首種不入。賴陛下憂勞日昃。
以萬物為心。天且不違。應如影響。閏月云暮。時雨滂流。我
田我私。既浹祁祁之澤。彼黍彼稷。方成油油之稼。此天慶
陛下至矣。人感陛下深矣。而密雲未洒。忽復二旬。時屬炎
蒸。土仍滲漉。元元之望。又加於茲。昔燕祠寡婦。延闔境之
潤。漢察冤囚。致隨車之雨。今陛下當措刑之代。濟必封之
甿。吏不苛刻。人無怨訴。[:#AS-8FBB:●]亢之由。有異於彼。愚臣不敏。竊
有所見。謂宜分遣制使。往校邊庭。凡戰陣之處。骸骨所在。
即將埋掩。仍施厲禁。則儀刑萬國。仁洽九泉。存兦均雨露
之恩。華夷同日月之照。庶膏液與聖私齊運。旱苗將朽骨
俱榮。不任(云云。)
為李中丞賀赦表
臣某言。中書省馬崇至自蜀郡。伏奉八月一日制書。大赦
天下。罪無輕重。咸蒙洗滌。覆宗之辜。亦賜原宥。惠澤浹於
存沒。恩榮被乎出處。聲動夷夏。氣感風雲。含齒戴髮。孰非
幸甚。鑠哉沛乎。虞后肆赦。羲文作解之盛典也。臣某中賀。
臣聞乾靈肇運。亭育萬方。其德至普。而或水旱流行。氛沴
表見。然後蕩之以祥風。煦之以和氣。而品物熙焉。聖人立
極。平章庶政。其道至明。亦或四凶在朝。三苗逆命。然後寘
諸嚴刑。被以文德。而官方正焉。伏惟開元天寶聖文神武
證道孝德皇帝陛下纘戎累聖。惟新舊服。天成地平。萬邦
作乂。德禮備舉。符應爰臻。下加有隩。四紀於茲矣。由是嚮
明端拱。齊居元默。布大信於㣥后。絕嫌疑於纖芥。狐鼠憑
依。俶擾天紀。陛下垂泣辜之旨。降勤卹之令。將士勵節。黎
庶歸仁。咸思赴蹈。指期蕩定。開泰之辰。計不云遠。臣又聞
之。昔上皇御辨。祗車巡於谷口。盛漢膺運。賓旅奮乎關中。
蓋風謠尚武。可以大殲醜類。會昌建福。可以永保邦家。前
古休期。復見茲日。臣嘗叨近侍。謬佐藩牧。千里景從。不及
扈遊之觀。百城風靡。空懼分憂之責。魂馳井絡。戀結巴渝。
無任感激悅豫之至。
