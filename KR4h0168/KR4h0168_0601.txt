欽定全唐文卷六百一
劉禹錫(三)
為杜相公慰王太尉薨表
臣某言。伏承成德軍節度使太尉兼中書令王武俊今月
某日薨沒。伏以武俊生逢昌時。天授忠節。奮揚義勇。茂建
勳庸。秩冠朝端。參燮和於台鉉。姻連戚里。承嘉慶於雲霄。
榮掩華夷。事高今昔。方膺作翰之寄。遽迫歸泉之期。鼎臣
云亡。梁木斯壞。伏惟陛下君臣義重。存沒感深。臨冊禭以
興懷。聽鼓鼙而軫念。臣恪居官守。奉慰無階。悲慟之誠。有
加常品。謹遣某官某乙奉表陳慰以聞。
為杜司徒慰義陽公主薨表
臣某言。伏承義陽公主薨。伏惟聖懷。傷悼增切。伏以公主
妍姿令則。冠絕天人。稟教皇宮。已挺柔嘉之德。降嬪卿族。
益彰貞粹之儀。方期作範壼闈。長榮邸第。豈意遘茲短。奄
謝昌辰。慮陛下軫念未捐。深慈莫遣。有虧常膳。罷設宮懸。
臣子之情。不任惕戀。况聖凡禮異。家國制殊。伏願道齊彭
殤。理達修短。割肌膚之愛。慰寰海之心。率土人臣。孰不相
慰。無任懇款屏營之至。
為杜司徒讓度支鹽鐵等使表
臣某言。伏奉制書。授臣檢校司徒同中書門下平章事充
度支及諸道鹽鐵轉運等使者。臣久塵高位。尸素已多。更
受新恩。滿盈為懼。云云。伏惟皇帝陛下紹登寶位。光纂鴻
猷。擢用之間。華夷聳聽。况利權所在。宜適變通。國計是資。
須明輕重。當至化鼎新之日。是微臣遲莫之年。將何以上
副宸衷。下成庶務。進退惟谷。冰炭在懷。輒罄愚誠。冀回天
監。陳力無補。庶遵周任之言。循涯若驚。敢飾范宣之讓。慙
惶跼蹐。倍萬常情。謹奉表陳讓以聞。
為杜司徒讓淮南立去思碑表
臣某言。伏見淮南節度使王鍔所奏。當道將吏僧道耆老
等請為臣立去思碑。伏奉聖旨。允其所奏。內惟菲薄。聲績
無聞。祗荷恩私。慙懼交至。臣某誠惶誠恐頓首頓首。臣伏
蒙先朝過獎。累典方隅。頃鎮江都。十有四載。數周星紀。水
旱備經。境接淮濆。兵戈時起。至於邑里。麤免流離。非臣所
能。悉稟聖化。在唐堯可封之日。奚假吏才。當漢宣責實之
時。皆承詔旨。王鍔與臣交代。輒有上聞。况以去思為名。慙
無可紀之績。伏以建碑示後。甲令垂文。苟非至公。翻益貽
誚。臣伏覽故事。宋璟自廣州都督入拜尚書。南海之人。請
為刊石。璟自遜讓。至於再三。雖勒其文。竟從降制。著在國
史。舉為美談。璟非苟榮。人益見德。臣才誠不逮。心實慕之。
伏乞聖慈。賜寢前命。情非飾讓。義在徇公。無任懇款之至。
謹奉表陳讓以聞。
為杜相公讓同平章事表
臣某言。高品吳千金至。奉制加臣銀青光祿大夫同中書
門下平章事。兼徐泗濠等州節度觀察處置等使。餘如故
者。初受恩榮。若登霄漢。退思塵忝。如履春冰。臣誠惶誠恐
頓首頓首。臣聞以德詔官。以勞定賞。苟或虛授。人無勸心。
臣自守方隅。累更時歲。荷唐虞宣力之寄。乏齊魯報政之
能。愧無可稱。以答高位。豈意聖慈宏獎。天澤薦加。以燮贊
之崇名。被庸虛之陋質。懼速官謗。有玷大猷。伏以宰相之
職。安危是注。其在當否。繫於慘舒。惟以材升。例無平進。舉
不失德。則副蒼生之心。苟非其人。或致外夷之哂。臣雖愚
昧。嘗覽前言。豈敢冒榮。遂安竊位。輒思事理。冀盡芻蕘。若
以汴河要津。漕運所切。徐方俶擾。師旅未寧。謹當上稟叡
謀。下貞戎律。克期而進。屈指可平。勵眾之先。是臣之志。既
行其事。必在正名。所加節制。安敢飾讓。至於銀青貴服。金
鉉重名。勳績無聞。豈宜濫及。伏乞賜寢前命。俯亮愚衷。微
臣遂知止之宜。聖朝無不稱之服。名器斯慎。退讓有聞。遐
邇聆風。孰不知勸。其新授官告。謹重封進。無任懇禱屏營
之至。
為裴相公讓官第一表
臣某言。臣去冬得疾。近日加劇。西夕之景。豈能久留。及其
未亂。披露誠懇。臣犬馬之齒。六十有七。壽雖不長。亦不為
短。位忝公台。近十五年。皆由際會。非以才進。常懼官謗。以
招國刑。今被病得死。保其始終。為幸甚厚。豈復咨嗟。所恨
者。遇聖明之君。不得佐成太平之化。自量氣力。忽恐奄然。
則有微素。無階上達。伏惟聖慈昭鑒。憐而察之。伏以三公
非曠職之地。宰相非臥理之官。伏枕之初。已有陳乞。請罷
直食。兼辤貴階。伏蒙優詔。纔遂一事。頻降中使。慰勉再三。
專令御醫。旦夕診視。苟安名器。不覺經時。主恩則深。公議
不可。伏思陛下臨御之始。宰臣四人。逮今零落。忽已一半。
臣且危惙。餘年幾何。惟易直外鎮。獨得無恙。竊惟此理。權
位難居。伏乞賜臣停官。許在家養疾。就閒辤祿。或冀有瘳。
害盈福謙。固是神理。儻天眷綢厚。念以伏事多年。臣之所
陳。未蒙便遂。則國朝勳舊。以疾辤位者。皆得以致仕。使其
家居。足以頤養。既有成例。著於舊章。伏望天恩。特賜哀允。
為裴相公讓官第二表
臣某言。臣所獻章表。發於至誠。伏奉批答。未蒙允許。外負
公責。內迫私情。期於必遂。敢守難奪。臣束髮已來。號為強
力。及其晚節。亦未甚衰。一朝被病。遂至[:#AS-92F9:⿰帛⿱丿糸]惙。臣自思省。得
其端倪。非因飲食不節。無有霧露之犯。蓋由才微而任重。
功薄而賞厚。竊位既久。妨賢則多。以積年之過幸。致今日
之沈疾。不能酌損。所以生災。悟雖已晚。情實非矯。伏惟陛
下念其委使之久。察其危苦之詞。特降深恩。救臣不逮。無
冒榮之咎。得遂性之宜。物議不形。病心自泰。忍死俟命。披
肝再陳。伏乞聖慈。俯賜容納。無任迫切懇倒之至。
為裴相公讓官第三表
臣某言。得病踰年。在假三月。再有陳請。未蒙允從。慮其奄
忽。銜愧入地。伏惟聖慈。哀而信之。臣聞君之使臣。在知其
心而聽其言。不以容尸祿為惠也。臣之事君。在無隱情而
盡忠節。不以受非據為榮也。然後上下交感。終始可詠。臣
伏事陛下。五年於茲。葵藿微誠。已蒙識察。桑榆莫景。所冀
哀憐。豈令危惙之時。更懼滿盈之禍。雖有藥石。安能調和。
聖日雖逢。生涯漸短。體羸無拜舞之望。心在有涕戀之悲。
臣伏覽國史。備見前事。太宗朝李靖。高宗朝劉仁軌。皆自
宰臣。乞骸致政。其後知猶可用。復起於家。進退之間。曲盡
情禮。君臣之際。良史美談。伏望陛下悉臣至誠。念臣羸病。
許遂頤養。以保餘年。俟其有瘳。或冀萬一。無任懇款遑迫
之至。
為容州竇中丞謝上表
臣某言。伏奉某月日制書。授臣容州刺史兼御史中丞。充
本管經略招討等使。臣發開州日。已差某官某乙奉表陳
謝。伏以道途遐阻。水陸縈紆。臣以今月某日到本任上訖。
謹宣聖旨。慰諭遠人。臣某中謝。臣本書生。素無吏術。頃因
多幸。賁自邱園。累沐聖慈。驟居清貫。識昧通變。動乖事宜。
慙無善狀。以塞公責。伏惟睿聖文武皇帝陛下凝旒穆清。
洞照寰海。推共理之義。分寄股肱。念蒸人之勤。溥霑遐邇。
察臣前任事實。恕臣本性朴愚。賜以恩輝。拔於廢棄。遠辤
偏郡。重委方隅。捧印綬以為榮。望闕庭而增戀。雖到官之
始。惠未及人。而率下之誠。務先克己。凡施政教。皆稟詔條。
參以土宜。遂其物性。可行必守。有弊必除。使蠻夷生梗之
風。慕臣子盡忠之道。力誠不足。心實在茲。伏乞聖明。俯賜
昭鑒。無任感戴屏營之至。
夔州刺史謝上表
臣某言。伏奉某月日制書。授臣使持節都督夔州諸軍事
守夔州刺史。跪受天詔。神魂震驚。伏惟文武孝德皇帝陛
下垂衣穆清。叡鑑旁達。三統交泰。百神降祥。浹於華夷。盡
致仁壽。臣家本儒素。業在藝文。貞元年中。三忝科第。德宗
皇帝記其姓名。知無黨援。擢為御史。在臺三載。例遷省官。
權臣奏用。分判錢穀。竟坐連累。貶在遐方。先朝追還。方念
淹滯。又遭讒嫉。出牧遠州。家禍所鍾。沈伏草土。禮經有制。
羸疾僅存。甘於畎畝。以樂皇化。伏遇陛下大明御宇。照燭
無私。念以殘生。舉其彝典。獲居善部。伏感天慈。臣即以今
月二日到任上訖。硤水千里。巴山萬重。空懷向日之心。未
有朝天之路。無任感恩戀闕之至。
連州刺史謝上表
臣某言。伏奉去年三月七日制。授臣使持節連州刺史。恭
承睿旨。跪奉詔書。皇恩重於邱山。聖澤深於雨露。抃舞失
次。神魂再揚。臣某誠歡誠懼頓首頓首。臣性本愚拙。謬學
文詞。幸遇休明。累登科第。出身入仕。並不因人。德宗臨御
之時。臣忝御史。陛下龍飛之日。臣忝郎官。恭守章程。勤修
職業。權臣奏用。蓋聞虛名。實非曲求。可以覆視。跡卑易枉。
無路自明。亦緣臣有微才。所以嫉臣者眾。競生口語。廣肆
加誣。伏賴陛下至仁。特從寬典。舉以緣坐。貶佐遐藩。屢易
星霜。頻經恩赦。犬馬懷戀。寢興匪寧。惟讀佛經。願延聖算。
昨蒙詔命。追赴上都。隨例授官。俾居遠郡。在臣之分。榮幸
已多。伏荷陛下孝理宏深。皇明照燭。哀臣老母羸疾。閔臣
一身零丁。特降新恩。移臣善郡。光榮廣被。母子再生。凡在
人臣。皆感聖德。凡為人子。皆荷聖慈。豈惟賤臣。獨蒙恩造。
不覺喜極。至於涕零。昔殷王俯念於前禽。且聞解網。漢帝
有哀於少女。爰命罷刑。方之聖朝。不足多尚。感召和氣。慰
安㣥生。非臣殞越。所能上報。伏以南方癘疾。多在夏中。自
發郴州。便染瘴瘧。扶策在道。不敢停留。即以今月十一日
到州上訖。謹宣聖旨。以示遠人。恭述詔條。所期安復。無任
感恩戀闕之至。
和州刺史謝上表
臣某言。伏奉制書。授臣使持節和州諸軍事守和州刺史。
臣自理巴賨。不聞善政。恩私忽降。慶抃失容。臣某中謝。伏
惟皇帝陛下丕承寶祚。光闡鴻猷。有漢武天人之姿。稟周
成睿哲之德。發言合古。舉意通神。委用得人。動植咸悅。理
平之速。從古無倫。微臣何幸。獲覩昌運。臣業在詞學。早歲
策名。德宗尚文。擢為御史。出入中外。事五朝。累承恩光。三
換符竹。在分憂之寄。祿秩非輕。而素蓄所長。效用無日。臣
聞一物失所。前王軫懷。今逢聖朝。豈患無位。臣即以今月
二十六日到所任上訖。伏以地在江淮。俗參吳楚。災旱之
後。綏撫誠難。謹當奉宣皇風。慰彼黎庶。久於其道。冀彼知
方。伏乞聖慈。俯賜昭鑒。臣遠守藩服。不獲拜舞闕庭。無任
懇悃屏營之至。謹差當州軍事衙官章興奉表陳謝以聞。
蘇州刺史謝上表
臣某言。伏奉制書。授臣使持節蘇州諸軍事守蘇州刺史。
始從郎署。出領郡長。承命若驚。省躬增感。臣某中謝。伏惟
皇帝陛下受上元之眷佑。揚列聖之耿光。大康黎元。慎擇
牧守。德音每發。品物咸蘇。臣本書生。素無黨援。謬以薄伎。
三登文科。德宗皇帝擢為御史。在臺三載。例轉省官。永貞
之初。權臣領務。遂奏錄用。蓋聞虛名。惟守職業。實無朋附。
竟坐飛語。貶在遐藩。憲宗皇帝後知事情。[:#AS-9BF8:⿰去⻏]授刺史。凡外
任二十餘年。伏遇陛下應運重光。物無廢滯。收拾耆舊。塵
忝班行。既幸逢時。常思展效。在集賢院四換星霜。供進新
書二千餘卷。儒臣之分。甘老於典墳。優詔忽臨。又委之符
竹。分憂誠重。戀闕滋深。石室之書。空留筆札。金閨之籍。已
去姓名。本末可明。申雪無路。豈意聖慈宏納。不隔卑微。面
辤之日。特許升殿。天顏咫尺。臣禮兢惶。不敢盡言。空懷誠
懇。謝恩而出。生光於九陌之間。授訓而行。布政於五湖之
外。臣即以今月六日到任上訖。伏以水災之後。物力素空。
臣謹揚皇風。慰彼黎庶。臣聞有味之物。蠧蟲必生。有才之
人。讒言必至。事理如此。古今同途。了然辨之。惟在明聖。伏
惟陛下。察臣此言。則天下之人。無不幸甚。江海遠地。孤危
小臣。雖雨露之恩。幽遐必被。而犬馬之戀。親近為榮。
汝州刺史謝上表
臣某言。伏奉去年七月十四日詔書。授臣使持節汝州諸
軍事守汝州刺史兼御史中丞。充本道防禦使。餘如故者。
臣久居遠服。戀闕常深。忽降新恩。近鄉為貴。承旨慶抃。省
躬慙惶。臣某誠歡誠喜頓首頓首。伏惟皇帝陛下垂衣清
穆之中。旁照寰瀛之內。車書所及。動植咸安。臣昨離班行。
遠守江徼。延英辤日。親奉德音。知臣所部災荒。許臣到任
條奏。恭承睿旨。宣示㣥黎。減其征徭。頒以賑賜。伏蒙聖澤。
救此天災。疲羸再甦。幼艾同感。二年連遭水潦。百姓幸免
流離。交割之時。戶口增長。雖才術不足。於事未周。而憂勞
則深。為眾所悉。臣本業儒素。頻登文科。帝命遽迴。再領軍
郡。即以今月二十七日到州上訖。謹當奉宣聖化。慰彼蒼
生。臨汝水之波。朝宗尚阻。望秦城之日。迴照何時。臣無任
感激屏營之至。謹差防禦押衙韋禮簡奉表陳謝。
同州刺史謝上表
臣某言。伏奉去年十月二十二日制書。授臣使持節同州
諸軍事守同州刺史兼御史中丞。充本州防禦長春宮等
使。恩降九重。榮忝三輔。承旨慶抃。省躬慙惶。臣某中謝。伏
惟皇帝陛下丕承列聖。光闡鴻猷。氛祲掃除。乾坤交泰。臣
幸逢昌運。累沐殊私。空荷生成之恩。寧酬雨露之澤。即以
今月二日到州上訖。謹宣睿旨。安慰蒸黎。伏以本州四年
以來。連遭旱損。閭閻凋瘵。遠近共知。臣頃任蘇州之年。亦
遭大水之後。面辤之日。親奉德音。至於撫綏。皆承聖教。二
年之後。百姓獲安。今本部災荒。物力困涸。忝為長吏。敢不
竭誠。即須條疏。續具聞奏。臣恪居官次。幸接王畿。不獲拜
舞彤庭。陳露丹慊。犬馬懷戀。寢興匪寧。瞻魏闕之容。朝天
尚阻。望長安之路。近日為榮。臣無任感激屏營之至。謹差
防禦知衙官試殿中監楊克乂奉表陳謝。
代杜司徒謝平章事表
臣某言。臣伏蒙獎拔。超踐鈞衡。慮玷大猷。昧死陳讓。再奉
嚴旨。不令固辤。恩厚命輕。位高責重。中謝。臣聞天下安危。
注意將相。處論道具瞻之地。當總戎作鎮之權。雖叶夢而
求。無聞秉鉞之寄。登壇以拜。不兼調鼎之榮。授受維艱。伊
昔猶爾。况臣庸瑣。何以克堪。陛下元造曲成。大明私照。俾
掌戎律。復參廟謨。寵光之命。在臣已極。毫髮之效。於國何
施。謹當罄竭微誠。奉遵至教。仗天威以懾不順。敷聖澤以
遂㣥生。上分旰食之憂。下塞素餐之責。力誠不足。心實念
茲。伏乞皇明。俯賜昭鑒。臣恪居官次。遐守藩維。不獲伏謝
彤庭。陳露丹慊。心存闕下。同犬馬之戀恩。身在淮濆。仰雲
天而結思。無任懇悃屏營之至。
為淮南杜相公謝兵馬使朱鄭等官表
臣某言。奏事官韋溫迴。特蒙聖恩。重賜朱鄭等官告。宸象
昭回。煥然下燭。榮分右職。光賁遐藩。臣某中謝。臣伏以朱
鄭朴忠為心。沈毅見色。當建封禦侮之寄。見張愔提孩之
年。昨者隸職徐州。分鎮蘄縣。驛騷之際。梗亮彌彰。險而前。
實繁其旅。詳探本末。有足褒稱。輒具奏聞。恐須獎勸。伏蒙
睿鑒。俯亮微誠。優詔先行。已階直指之列。殊私薦至。超升
獨坐之崇。戶領三千。爵踰五等。恩生非次。感異常倫。轅門
有光。武旅增氣。遂使感激之士。希勇爵以捐軀。猖狂之徒。
聆聖澤而悛性。風行草偃。其勢必然。臣忝總戎。倍百欣荷。
為淮南杜相公謝貸錢物表
臣某言。中使南宮懷珍至。奉宣聖旨存問。兼賜臣墨詔。天
光下濟。睿澤曲流。銜恩未酬。居寵彌懼。臣某中謝。臣受任
斯極。微功莫施。昨以封略未寧。干戈猶動。壽春固壘以備
盜。淮甸興師以扞姦。經費所資。數盈鉅萬。餽餉時久。供億
力殫。慮始圖終。不敢緘默。輒陳管見。上黷宸聰。伏蒙聖慈。
特遂誠請。遠承如綍之旨。特假聚人之財。軍須不愆。士氣
彌振。糗糧既備。永無半菽之虞。襦袴足頒。遠起挾纊之感。
是為悅使。咸願先登。臣忝總戎。倍百欣荷。伏以上分國用。
俯濟軍興。候清煙塵。謹備償納。
蘇州謝恩賜加章服表
臣某言。伏奉去年十一月二十七日詔書。加臣賜紫金魚
袋。餘如故者。恩降重霄。榮霑陋質。既黷陟明之典。恐興彼
己之詩。寵過若驚。喜深生懼。臣某中謝。臣起自書生。業文
入仕。德宗朝為御史。以孤直在臺。順宗朝為郎官。以緣累
出省。憲宗皇帝後知其冤。特降敕書。追赴京國。緣有虛稱。
恐居清班。務進者爭先。上封者潛毀。巧言易信。孤憤難申。
俄復一麾。外轉三郡。伏遇陛下膺期御宇。大振滯淹。哀臣
宿舊。猥見收拾。職兼書殿。官忝儀曹。微勞未宣。薄命多故。
又離省署。重領郡符。延英面辤。親承教誨。銜命即路。星言
載馳。到任之初。便逢災疫。奉宣聖澤。恭守詔條。上稟睿謨。
下求人瘼。才術雖短。憂勞則深。幸免流離。漸臻完復。皆承
聖化所及。遂使人心獲安。豈由微臣薄劣能致。臣素乏親
黨。家本孤貧。年衰無酒色之娛。性拙無博奕之藝。自領大
郡。又逢時災。晝夜苦心。寢食忘味。曾經誣毀。每事防虞。惟
託神明。更無媒援。豈期片善。上達宸聰。迴日月之重光。燭
江湘之下國。絲綸襃異。苦節既彰。印綬煒煌。老容如少。望
雲天而拜舞。豈盡丹誠。視環玦以徘徊。空嗟白首。無任感
激屏營之至。
謝差中使送上表
臣某言。中使吐突仕曉至。奉宣聖旨慰諭。并送臣至本任
者。深山遠郡。忽降王人。跪受恩榮。仰瞻宸極。伏以發自巴
峽。至於南荒。涉水陸湍險之途。當炎夏鬱蒸之候。山川縈
轉。晨夜奔馳。幸無他疾。得至本管。九重結戀。遙傾捧日之
心。萬里獲安。皆荷自天之祐。無任感戴屏營之至。
代杜司徒謝男授官表
臣某言。伏奉今月一日制。授臣長男師損祕書省著作郎。
次男式方太常寺主簿。又得進奏官裴遘狀報。伏承聖恩。
特降中使送官告到臣宅分付師損者。寵渥非常。授任不
次。驚躍無措。靦懼失容。臣某中謝。臣謬分重寄。獲守外藩。
受恩既深。無績可紀。男師損等器惟凡品。教闕義方。早沐
睿慈。已階官次。每懷塵忝。常誡滿盈。豈謂鴻霈曲覃。大明
私照。寬臣尸素之責。念臣葵藿之誠。下延允息。叨踐班級。
天書出禁。中貴臨門。榮冠等夷。慶流宗族。况著作乃撰論
之地。惟史才是居。太常實禮樂之司。非儒者勿履。顧茲庸
謬。忽此超升。內省慙惶。若墜冰谷。伏以聖朝立制。建官惟
賢。名實無乖。輪轅盡適。微臣父子。獨為幸人。非據踰涯。自
中徂外。虛受邱山之賜。實增負乘之憂。進退彷徨。不知所
據。無任戰汗屏營之至。
