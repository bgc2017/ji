欽定全唐文卷七百八十一
李商隱(十一)
為舍人絳郡公鄭州禱雨文
年月日。鄭州刺史李某。謹請茅山道士馮角。禱請於水府
真官。伏以旱魃為虐。應龍不興。困杲日於詩人。苦密雲於
易象。生物斯瘁。民食攸艱。某叨此分憂。俯慙無政。爰求真
侶。虔禱陰靈。減哺表勤。褰帷引咎。伏乞下通滎播。上達天
潢。合為膏澤之原。用息蘊隆之患。其於效信。或敢逡巡。暴
露託詞。焦勞結慮。泉間候氣。樹杪占風。惟望玉女之披衣。
敢駭商羊之鼓舞。竊希元感。聽察丹誠。
為李懷州祭太行山神文
謹按禮經云。諸侯得祭名山大川之在其地者。今刺史乃
古之諸侯。太行實介我藩部。險雖天設。靈則神依。豈可步
武之間。便容孽豎。磅礡之內。久貯妖氛。今忠武全師。河橋
銳卒。指賊庭而將掃。望寇壘以爭先。神其輔以陰兵。資之
勇氣。使旌旗電耀。桴鼓雷奔。一麾開天井之關。再舉復金
微之地。然後氣通作限。雲出降祥。長崇望日之標。永作倚
天之柱。酒肴在列。蔬菓惟時。敢潔慮以獻誠。冀通幽而寫
抱。
為安平公[:#AS-8862:⿱亠兊]州祭城隍神文
年月日。致祭於城隍之神。四民攸居。是分都邑。五兵未息。
爰假金湯。惟神受命上元。守職斯土。擁長雲之壘。提却月
之營。主張威靈。彈壓氛祲。某方宣朝旨。來總藩條。帳中之
列既安。幕下之籌敢失。神其守同石堡。護等玉關。長令崒
若岸焉。無使復於隍也。
為懷州李使君祭城隍神文
年月日。致祭於城隍之神。某謬蒙朝獎。叨領藩條。熊軾初
臨。虎符適至。敢資靈於水土。冀同固於金湯。况彼潞人。實
逆天理。因承平之地。以作巢窠。敺康樂之民。以為蟊賊。一
至於此。其能久乎。惟神廣扇威靈。劃開聲勢。俾犯境者。望
飛烏而自遁。此滔天者。聽唳鶴以虛聲。崇墉載嚴。巨塹無
壅。今來古往。永無川竭之因。萬歲千秋。莫有土崩之勢。神
其聽之。無易我言。
為中丞滎陽公祭全義縣伏波神文
年月日。觀察處置使兼御史中丞鄭某。謹遣全義縣令韋
必復。以酒牢之奠。昭賽於漢伏波將軍新息侯馬公。越城
舊疆。漢將遺廟。一泒湘水。萬重楚山。比潁川袁氏之臺。悲
同異日。方汝水周公之渡。感極當時。嗚呼。昔也投隙建功。
因時立志。隗將軍坐談西伯。棄去無歸。梁伯孫自降王姬。
雖來不起。以若畫之眉宇。開聚米之山川。扶風里中。詎守
錢而為虜。德陽殿下。寧相馬以推工。悵望闕西。趨馳隴右。
事嫂冠戴。誡姪書成。龍伯高之故人。出言有所。公孫述之
刺客。相待何輕。鳶泊啟行。蠻溪請往。銅留鑄柱。革誓裹尸。
男兒自立邊功。壯士猶羞病死。灕湘之滸。祠宇依然。豈獨
文宣之陵。不生刺草。更若武侯之壠。仍有深松。向我來思。
停車展敬。一樽有奠。五馬忘歸。及申望歲之祈。又辱有秋
之澤。雲興柱礎。電繞牆藩。何煩玉女之投壺。方聞天笑。不
待樵人之取箭。已見風迴。敢忘黍稷之馨。用報京坻之賜。
屬以時非行縣。不獲躬詣靈壇。詞託煙波。意傳天壤。既謝
三時之降。兼論千載之交。勿負至誠。以孤元契。
為中丞滎陽公桂州賽城隍神文
惟大中元年歲次丁卯六月甲午朔十四日丁未。都防禦
觀察處置等使桂州刺史兼御史中丞鄭某。謹遣登仕郎
守功曹參軍陸佚。以庶羞之奠。祭於城隍之神。夫大邑聚
人。通都設屏。將英雄走集。必假高深。不惟倚仗風雲。兼用
翕張神鬼。某初蒙朝獎。來佩藩符。既禦寇於西原。亦觀風
於南國。始維畫鷁。將下伏熊。屬楚雨蔽空。湘雲塞望。晦我
中軍之鼓。溼予下瀨之師。遂以誠祈。果蒙神應。速如激矢。
勢等却河。及茲報薦之期。敢怠馨香之禮。神其干霄作峻。
習坎為防。合烽櫓以保民。導川塗而流惡。使言言堅壘。侔
地道以無疆。活活深溝。如井德之不改。勿違孔禱。以作神
羞。尚饗。
為中丞滎陽公賽理定縣城隍神文
都防禦觀察處置等使兼御史中丞鄭某。謹差理定縣令
某。具酒肴昭賽於縣城隍之神。日者穴蟻不封。商羊未舞。
爰憂即日。將害有秋。我告於神。神能感我。雲纔作葉。雨已
垂絲。既開豐稔之祥。敢怠馨香之報。神其無羞小邑。勿替
元功。永作蔭於城郭溝池。長想報於禾麻菽麥。守臣奉職。
孰敢不虔。
為中丞滎陽公祭桂州城隍神祝文
維大中元年歲次丁卯八月甲午朔二十七日庚申。桂州
管內都防禦觀察處置等使正議大夫使持節桂州諸軍
事守桂州刺史兼御史中丞上柱國賜紫金魚袋鄭某。謹
遣直官攝功曹參軍文林郎守陽朔縣令莊敬質。謹以旨
酒庶羞之奠。敬祭於城隍之神。濬洫崇墉。所以固吾圉。春
祈秋報。所以輔農功。今露白雷收。蟲坏水涸。念時暘而時
雨。將乃積而乃倉。敢以吉辰。式陳常典。神其保茲正直。歆
彼馨香。聿念前修。勿虧明鑒。昔房豹變樂陵之井味。任延
易九真之土風。豈獨人謀。抑由冥助。今猶古也。神實聽之。
賽靈川縣城隍神文
年月日。賽於靈川縣城隍之神。高壘深溝。用資固護。興雲
渫雨。諒俟威靈。惟神能感至誠。將成大稔。逐清泠之耕父。
不使揚光。迴沮澤之蟠龍。皆令灑潤。式陳微報。願鑒惟馨。
賽荔浦縣城隍神文
年月日。賽於荔浦縣城隍之神。嗟我疲民。每虞艱食。寒耕
熱耨。始望於秋成。鑠石流金。幾傷於歲事。遠資靈顧。式布
層陰。無煩管輅之占。不待欒巴之噀。竊陳薄奠。用答豐年。
神其據有高深。主張生植。同功田祖。比義雨師。無假怒於
潛龍。勿縱威於虐魃。守茲縣邑。富我京坻。
賽永福縣城隍神文
年月日。賽於永福縣城隍之神。夫考室立家。先立戶竈。聚
人開邑。首起城池。固有明靈。降而鑒治。惟神克揚嘉霔。廣
育黎民。聊為茨梁。少申肴醞。神其節宣四氣。扶佑三時。勿
使畢星。但稱於好雨。無令田祖。獨擅於有神。永馨蘋藻之
忱。長挾金湯之勢。
賽城隍神文
年月日。賽於城隍之神。惟神據雉堞以為雄。導溝池而作
潤。果成飄注。以救惔焚。敢恡斯牲。用報嘉種。神其永通靈
感。長懋元功。導楚子之餘波。霈晉國之膏雨。苟能不昧。報
亦隨之。
賽堯山廟文
年月日。賽於堯山之廟。伏以帝巡遐徼。天作高山。既比敬
於軒臺。亦分功於農井。是留遺廟。以慰斯民。昨者時雨忽
愆。秋陽稍亢。永言嘉霔。實自元恩。大驅蟠澤之龍。盡發潛
泉之蜧。倉箱興詠。將慶於農夫。灌呈功。不愆於䜿子。敢茲
昭報。冀降明靈。
賽舜廟文
年月日。昭賽虞舜之祠。伏以帝狩南荒。神留下土。翠華莫
返。積怨慕於他年。大麓不迷。烜威靈於終古。比憂嘉種。少
冒愆陽。抗簡陳詞。潔樽引咎。果蒙憑離掣電。跨巽揚風。布
霑渥於九皋。起焦枯於一瞬。敢陳瑤席。輒事蘭羞。帝其罷
奏南琴。停吹西琯。使東皇太乙。兼預於靈遊。俾山鬼江婓。
無藏於沴氣。庶將善政。以奉明輝。
賽越王神文
年月日。賽於越王之神。惟神輝焯殊姿。抑揚奇表。秦魚既
爛。則聊帝南荒。漢鹿有歸。則稱臣北闕。覽英雄之載籍。信
王霸之朋遊。言念遺祠。猶存屬邑。尚興甘雨。以救公田。敢
陳沼澗之毛。用報京坻之積。神其永司茲土。長庇吾人。福
佑柔良。驅除疫癘。今來古往。常教威著越城。萬歲千秋。勿
使魂歸真定。神乎不昧。來鑒斯言。
賽北源神文
年月日。賽於北源之神。惟神雖臨南服。實號北源。湘浦降
神。近驚於騷客。滮池浸稻。遠協於詩人。果能橐籥風頭。索
綯雨腳。不資畎澮。將致倉箱。聊申信於澗毛。庶通靈於水
府。神其抑揚蘭佩。麾掉桂旗。拍川后之肩。攬波神之袂。共
來於此。饗報留思。
賽曾山蘇山神文
年月日。賽於曾山蘇山之神。惟神守在出雲。職惟通氣。果
從望歲。載潤嘉生。將申昭報之儀。敢闕馨香之獻。神其遐
瞻惟岳。廣納遊塵。勉揚少女之風。勤詠曾孫之稼。無令渥
澤。盡歸涇水之湫泉。勿使威靈。不及歷山之仙室。我辭有
激。神儻聽焉。
賽白石神文
年月日。賽於白石之神。惟神載烜明靈。克標懿號。軒珠耀
彩。儻非瑤水之源。荊璞流輝。即是玉山之路。昨者俯憂旱
歲。俾禱遺祠。果能愛我大田。貺余膏澤。不俟于公之雪獄。
無煩洛令之曝身。敢命子男。爰修蘋藻。神其仰濟天澤。俯
佑歲功。無萌可轉之心。以負惟馨之禮。尚饗。
賽龍蟠山神文
年月日。賽於龍蟠山之神。惟神降治山川。流恩縣道。龍幡
鳳蓋。克懋於靈司。蟻穴鸛巢。式揚於利澤。至誠有達。昭報
無虧。神其叱咤飛廉。鞭驅屏翳。尚令吾土。屢有豐年。不無
行潦之羞。以謝油雲之會。
賽陽朔縣名山文
年月日。賽於陽朔縣名山之神。惟神受命上元。奠茲南服。
雲臺日觀。遠讓於高標。蓬島崑邱。遐通於爽氣。峻若藏刀
之嶺。崇如倚劍之門。是宜銓管陰司。拘囚異物。為神仙之
下府。開龍虎之殊庭。屬歲不寧。旱既太甚。馳誠謺嶂。託意
通波。果聞雷出地中。電流巖下。既茲霑足。敢薦香芬。願終
如響之靈。無怠孔明之鑒。尚饗。
賽海陽神文
年月日。賽於海陽之神。頃傷多稼。將困驕陽。未逢玉女之
披衣。空見土龍之矯首。式祈嘉霔。果降明輝。神其享彼蘭
羞。挹茲桂酒。輔成於多黍多稌。助施於好風好雨。庶厲業
官。以酬元澤。
賽古欖神文
年月日。賽於古欖之神。惟神爰因碩果。遂啟靈祠。瓜美邵
平。且傳舊志。李標朱仲。亦茂前經。昨者癉暑為災。油雲不
起。式存心禱。慮作神羞。神能感氣蜧泉。傳祥鸛垤。使宋生
抒賦。始悅於雄風。高氏讀書。忽驚於暴雨。化太甚旱。為大
有年。將見助於歡康。敢忘懷於昭賽。
賽侯山神文
惟神越嶠分雄。魯嵒學峻。慰農夫之望歲。揚少女之微風。
變俾枯荄。化為嘉穀。將期大稔。敢薦惟馨。神其貺我秋成。
羨余民食。無俾董生之說。空閉陽門。勿令夷水之風。屢鞭
陰石。苟歲既登矣。則神永歆焉。
賽建山神文
夫神必依人。山惟鎮地。式融靈命。必建元司。前者憂切蘊
隆。念深流鑠。詎言膏澤。忽致有秋。敢備杯盤。麤陳肴蓛。神
其留歡屏翳。通意馮夷。叶時雨於東皋。卷陽雲於南裔。我
民奉事。無或不虔。
賽莫神文
惟神克扇明靈。居余屬邑。能作殷臣之雨。欲豐唐叔之禾。
輒以良時。爰陳薄奠。神其俯臨上席。少解靈衣。舞朱鳳於
南方。召元龍於北極。永調和氣。無易至誠。
賽石明府神文
惟神化洽虙琴。享存欒社。銅章墨綬。應非百里之才。嘯虎
吟龍。猶續三時之雨。余也謬當廉部。未及行春。飛鳧懷鄴
令之庭。沸井想延陵之廟。神其論交異代。降福斯民。常俾
旗雲。庇我嘉穀。聊茲薦報。庶或感通。
祭蘭麻神文
年月日。祭於蘭麻之神。頃者杲日揚威。融風扇暴。禾乃盡
偃。人何以堪。神能倏忽應時。逡巡布潤。雲旗直集。不資秦
地之决渠。雨陣斜飛。更甚成都之救火。永懷靈祐。敢薦嘉
肴。神其與蕙同芳。為蓬扶直。勿虛嘉號。以累豐年。
為濮陽公祭太常崔丞文
年月日。惟靈泰岳繁祉。安平望族。潤地勢於長源。構堂基
於修麓。藍田之產。宜有良玉。徂徠之林。宜無凡木。昔我待
子。松玉之間。冀十城之得價。望千尋而可攀。大年不登。逸
足方駛。松欲秀而先蠧。玉將攻而遽毀。聞問之時。歎悼何
已。惟我承乏。受命南征。一言相許。攜手同行。夐絕萬里。飄
泊雙旌。念兩婢之價倍。媿五羖之酬輕。地接殊鄰。風移中
土。五嶺三江。炎風瘴雨。釣犀之潭。跕鳶之渚。席上從容。幕
中宴語。先防載苡之謗。更示投香之所。因使庸虛。不罹罪
罟。越井之酋。甘綏之女。時清則銅鏑納廚。歲稔則銀簪叩
鼓。豈我之自。惟子是與。相從來覲。又往於涇。風埃古戍。霜
雪孤亭。偏裻之服。縵胡之纓。塞迥而晨嚴刁斗。沙平而夜
警兜零。指吾以虜隙。勉吾以武經。正慰窮邊。俄還京邑。北
庭減價。南轅雪泣。章臺辟掾。方喜趙嘉之來。棘署選丞。仍
見譙元之入。是焉踐歷。更俟飛翻。况乎鳳沼。又接鴒原。何
釁成乎燥溼。而厲結乎寒暄。未及西山之藥。旋為東嶽之
魂。憶昔舊許員歸。青門出餞。樂作而歎起。杯行而淚泫。但
容與於風波。共沈吟於鐘箭。揮袂如昨。郵書甚頻。雖遙道
里。未闊聲塵。孰謂念歸之日。翻為有慟之晨。嗚呼哀哉。髣
髴荒阡。依稀古陌。徐動丹旐。永歸元宅。願執紼而身遠。想
移舟而莫及。迥夜秋思。㣥山暮色。恨白髮之衰翁。哭青雲
之舊客。聊茲寄奠。莫寫西悲。巳乎崔子。為吾歆之。
為司徒濮陽公祭忠武都押衙張士隱文
惟爾業傳元女。冑自青陽。三河設辨。五郡推良。廉用苞含
立節。柔將恭謹摧剛。伊昔頑民。實鄰舊許。豺終覆族。犬猶
戀主。從諸侯之鈇鉞。逐大將之旗鼓。任重前馳。眾纔一旅。
許伯則摩壘而旋。曹仁亦逢溝不渡。舉無遺算。仕匪遭時。
何茲皓首。不識丹墀。劍折而空畱玉匣。馬死而猶挂金羈。
刮骨瘡深。通中毒作。昔夢膏肓之豎。靡效君臣之藥。休拔
趙幟。空張衞幕。塵凝而筆聚先投。蟲蠧而書攢舊閣。余方
守職。爾欲埋魂。想鬚視虎。料臂看猿。泉驚夜壑。草變寒原。
荒陌是永歸之里。老松無重啟之門。嗚呼。聽挽心傷。覩鼙
目眩。苟公忠之義著。雖古今而情見。冀幽壤之是聞。饗臨
棺之一奠。
為賈常侍祭韋太尉文
至道之世。君臣聖明。必有才賢。為之挺生。昭昭我公。得一
居真。窺神靈之壼奧。涵天地之淳精。胷襟洞達。方略縱橫。
文房啟而風雅斯在。武庫開而禍亂乃平。甲子之歲。逆泚
變節。河海沸騰。宗社杌隉。孤軍隴上。勢窮援絕。激臨危之
肝肺。成曠世之勳烈。帝有寵命。擁旄蜀川。威聲烜赫。德禮
昭宣。家有美政。人無宂賢。熙熙穆穆。二十餘年。機謀內發。
英明獨照。頓挫西戎。經營南詔。通驃國之幽阻。導彌臣之
䆗窱。咸屈膝於君王。信萬古之榮耀。方期驅兵率乘。覲謁
帝庭。承汪濊之殊澤。陳訏謨之大經。如何尊重。遘茲殞靈。
地偃喬岳。天沈輔星。昨者疫瘳之日。咸望再起。頻造屏內。
候公動止。憂國慷慨。請立太子。事苟未行。歿而後巳。今上
嗣位。人神交喜。哀傷大賢。不見如此。某謬以菲薄。監臨此
軍。參蕭曹之議論。覩伊霍之功勳。凄涼門館。顧慕風雲。非
百身之可贖。寄一慟於斯文。
為西川幕府祭韋太尉文
維年月日。祭於某官之靈。聖歷應數。今古同風。五百年間。
運屬我公。長河噴射。太華穹崇。鬱起生人之表。獨棲顥氣
之中。往者鯨鯢蕩海。波濤洶洶。京洛風塵。人神震恐。公遂
屹立。天授智勇。斬刈師徒。扶持汧隴。逆黨顦顇。心摧計擁。
繇是安危。繫之輕重。天子報功。禮數乃殊。既握龍節。亦執
金吾。國之西南。實曰成都。夷夏混合。山川盤紆。苟非哲人。
莫起令圖。咨我賢達。付之方隅。公乃厭坤維以厚德。注㣥
生以和氣。應變參乎杳冥。布政歸乎簡易。剗風俗之姦窳。
平人心之險詖。肅貔虎以雲屯。禮英髦而[:#AS-8F62:⿱鹿君]至。蠲萬疴於
藥草。新百貨於鄽肆。綢繆賓客之歡。肅穆鬼神之祀。補前
人之漏略。極當時之能事。道尊而獷俗承風。聲烜而殊鄰
慕義。狺狺犬戎。背約報仇。疆場蠆毒。大邦寇讐。公動機權。
控扼咽喉。闢其陬落。係其魁酋。峨和窣雲。大度橫流。伏不
敢動。垂二十秋。伊昔南蠻嚮化。虔奉朝旨。將率非良。撫綏
失理。興兵戰伐。深入邊鄙。十萬之師。蕩為癘鬼。公以誠往。
彼由感起。拜新詔於皇都。歸舊封於越巂。提攜椎髻之類。
簉列青衿之齒。驃國之與彌臣。伏聯蹤而謺軌。臣製樂以
奉聖。聖裁文以敘美。考一德之輝光。諒有德而已矣。方期
五福之壽。享九命之尊。致雍熙於宇內。相玉帛於天門。何
至業之堙鬱。逢逝水之迅奔。竭涸滄海。摧頹崑崙。精靈一
去。徽烈空存。嗚呼哀哉。錦城秋暮。北郊長路。寂寞山川。蕭
疎草樹。雖蘋藻之屢薦。終轜車而不駐。慟軍府之悲凉。增
煙霞之思慕。某等俱以孱鈍。獲事旌旄。庇蓮府之光彩。無
汗馬之勳勞。戴恩愧厚。顧位慚高。問沈痛之何有。與二江
以滔滔。
代李元為崔京兆祭蕭侍郎文
年月日。惟靈傳芳華冑。稟慶靈源。漢朝輔相之流輝。梁室
帝王之遺懿。克生俊德。彰我休期。高表百尋。澄波萬頃。及
春闈獻藝。會府試才。騏驥出塵。蛟龍得水。頓纓而駑駘盡
喪。乘風而鼈蜃皆空。憑陵遠天。躞蹀長道。是將筮仕。光乎
縉紳。侯國從知。大朝就選。秘寶宜陳於東序。朱紱必降於
上元。錦幔而居。青縑以覆。建禮推盡瘁之績。明光多伏奏
之勤。亦既遷榮。乃司論駁。高居青瑣。封還紫泥。使明時無
失政之機。大邦無不便之詔。暫辭朝籍。往分郡符。借寇莫
從。徵黃甚急。方將啟乎良友。進彼令人。志豈愛身。誓將許
國。不謂疎網猶漏。斯民未康。作礪為鹽。正俟理平之運。依
城憑社。深懷翦滅之虞。上蔽聰明。內求媟近。故鴻猷不得
而協贊。睿化莫可以輔成。藐是流離。有窘陰雨。嗚呼。令惟
逐客。誰復上書。獄以黨人。但求俱死。銜冤遽往。吞恨孤居。
目斷而不見長安。形畱而遠託異國。屈平忠而獲罪。賈誼
壽之不長。纔易炎凉。遂分今昔。粵自東蜀。言旋上京。郭泰
墓邊。空多會葬。鄧攸身後。不見遺孤。信陰[:#AS-84EC:⿰⻖⿱步馬]之莫知。亦生
人之極痛。某等頃同班列。獲奉周旋。分結死生。地兼族類。
依仁既切。慕德方深。始驚南浦之悲。俄軫下泉之訃。今則
年良月吉。筮協龜從。顧埋玉之難追。歎焚芝之何及。牲牢
麤潔。酒醴非多。聊寫丹忱。以伸永訣。
為絳郡公祭宣武王尚書文
伏惟曾構高基。往修峻址。俯為明時。載生奇士。杜林舅族。
本富文理。楊惲外孫。素多圖史。朱檻有裕。括羽成美。逸足
輕從東之道。巨背狹圖南之水。匡生明習。董氏精專。魯壁
墜簡。汲冢遺編。坐忘流麥。出記懷鉛。淹中莫敵。稷下誰先。
朝有曲臺。時推奧學。明博士之高選。資眾儒之先覺。殷周
損益。夔夷禮樂。既得根源。盡除踳駁。粉闈假道。諫署揚輝。
吾寧訐訕。時好依違。周舉上章。惟求主悟。賈生草疏。豈畏
人非。用之則至。捨之則歸。旋領藩符。俄司國計。鋤革煩宂。
修明課第。鄙晉室之鬻綀。小漢朝之造幣。前籌未借。斂笏
還家。再北非罪。三黜何嗟。淮陽勁兵。潁水豪族。既佩新印。
仍推舊轂。杜當陽何嘗跨馬。雄士爭推。祭征虜不廢投壺。
師人自睦。夷門地古。梁苑藩雄。雙旌大旆。二矛重弓。無忌
御車。惟求隱者。相如謝病。乃慕高風。方將副帝注心。從時
大願。率周廟之奔走。總漢庭之議論。人之不幸。今也則亡。
莊子孰分其魍魎。秦醫莫救其膏肓。雁沼波瀾。空聞悲咽。
兔園臺榭。祇見荒涼。某獲顧尢深。蒙知甚早。公昔分茅。愚
嘗視草。於劉向論思之時。贊孟舒長者之號。及茲出守。實
介親鄰。音徽繼好。寤寐依仁。常期異日。克奉清塵。何言永
慟。屬此嘉辰。訃哀如昨。歸轍攸遵。林薄莽蒼。川原隱轔。想
諸葛之旗鼓。空還舊壘。念伯喈之書籍。已付何人。候館攸
開。丹幡遽至。瞻望衞幕。連[:#AS-92F9:⿰帛⿱丿糸]秦畤。寄奠申訣。緘詞寫意。終
阻願於躬親。徒加哀於殄瘁。嗚呼哀哉。尚饗。
為裴懿無私祭薛郎中衮文
伏惟靈佐商宣業。朝薛傳規。門崢層構。堂嶫崇基。玉生藍
岫。芝產銅池。梧高佇鳳。蓮馥停龜。有美令人。再稱清劭。訓
在詩書。樂惟名教。王謝標格。曹劉才調。清如濯熱之風。明
若觀朝之燎。靈臺委鑒。虛室融和。秋水望。春臺上多。鄉塾
掉鞅。文林厲戈。硯橫河漢。紙落煙波。澤宮貍首。棘場楊葉。
箭去星慙。弓懸月怯。兩書上第。五辟名公。馬卿賦雪。陳琳
愈風。平臺竹苑。淮山桂叢。營分細柳。幕染芙蓉。顯備臺僚。
榮從憲秩。冠峨鐵勁。衣明繡密。霜下簡端。風生落筆。庭夜
烏迴。天秋隼疾。帝念充職。任於諫垣。依違絕想。從容敢言。
攀檻而空畱跡在。削藳而不見書存。女史護衣。大官供食。
伏奏多可。分曹著績。帳煖錦麗。闈明粉白。既題柱以如田。
亦償金而類直。漢榮出牧。晉議州兵。廉袴歌送。劉錢贈行。
濟南之誅巨猾。揚州之試諸生。虎去江靜。珠來岸明。神豈
好謙。天寧秩禮。蠹華國之明品。喪士林之模楷。使為善者
奪氣。求仁者解體。已不駐乎卿雲。竟何窺於伏濟。長洲樹
古。茂苑山春。橘稅既集。茶征是親。鷁度霅而去遠。鵠下亭
而唳頻。翟虜氛興。殷楹夢起。帳入飛鵬。牀驚鬭蟻。鄭元知
數。阮瞻無鬼。終自膏肓。傅於骨髓。嗚呼哀哉。丹霄萬里。建
木千尋。坦坦清路。曈曈翠陰。三襲臺迥。九重禁深。中懸
旒扆。下集華簪。無非東箭。盡是南金。或扶傾作棟。或望旱
為霖。顯允明公。宜膺百福。夜暗神昧。天長景促。青女變霜。
羲和納旭。悄隨掌以銷璣。慨周閑之喪騄。永惟清族。本富
才人。有弟則陸。無兄不荀。原鴒奕奕。沼雁馴馴。珩奇動楚。
璧貴傾秦。永矣彼蒼。胡然人事。但續椿壽。徒高鶴位。摧壓
光價。掩淪聲味。潁不濁而殄灌宗。淮未絕而傾王氏。某因
承中外。獲奉恩知。通孔李道德之舊。兼盧劉姻戚之私。鑄
顏有契。全趙為期。靜龍門之風水。剷羊腸之嶮巇。空欲銘
恩。何酬樹德。庇孤根於高援。許嘉姻於弱植。將歡宋子。俄
放湘南。綬黃楚徼。鬚白昭潭。歸止未卜。棄予是甘。許靖之
悲方極。王粲之憂不堪。猶辱重言。將敦故約。玉無改行。金
不如諾。勗大義於幽沈。軫遐心於漂泊。使者尚在。凶書已
來。雁足空遠。魚腸不回。淚和峽雨。哭振巴雷。孰澆枯鮒。誰
熱寒灰。今則言去彬江。當移澧浦。稍脫疑網。猶罹罪罟。念
申慟以無期。豈沈冤之可吐。嗚呼哀哉。執紼路阻。佳城望
賒。凌空乏翼。上漢無槎。或期他日。式返中華。認楊公之石
鳥。撫周苞之辟邪。况良冶規存。遺經業在。臧孫有後。魏萬
必大。敢期陋質。終託餘光。韋平之紹續無望。秦晉之婚姻
豈忘。絮酒無幾。生芻是將。辭多失次。淚數無行。冀桂旌之
不遠。降蘭佩之餘芳。嗚呼哀哉。尚饗。
為李郎中祭舅竇端州文
始虞命夏。暴於元穹。功垂刊木。德協堙洪。洎帝相之難作。
誕少康於竇中。由屯獲吉。因生受封。降及後代。傳勳繼庸。
西京則嬰為外戚。東漢則融居上公。愍陽城之不享。始移
籍於扶風。源遠更清。基高自峻。有焯明靈。靄然休問。陋巷
不憂。坦途方進。月遠標儀。霞高映論。玉寧韞匵。錐安處囊。
宜伸尚屈。將集猶翔。潛師大易。謙尊以光。誓安老氏。債少
易償。爰紆銅墨。是宰濠梁。宓琴時奏。潘樹逾芳。入贊朝儀。
言揚事舉。圭璧蠻夷。弁冕文武。吐辭含韻。知今博古。進抑
退揚。從規合矩。復陶啟位。殿省承榮。孔門之束帶無忝。叔
孫之[:#AS-92F9:⿰帛⿱丿糸]蕝難更。君子信讒。小人道長。未暇閉關。難期稅鞅。
暫持竹符。遠出羅網。誰識卑飛。因成利往。銅梁改秩。錦里
經時。人去而琴臺壞棟。文移而石室摧基。劉宏之重銘葛
廟。王商之更立嚴祠。隴首云歸。端溪遽逐。角豈觸藩。臀終
困木。海闊天盡。山深霧毒。許靖他鄉。有名無祿。馬超正色。
宜歌反哭。何為善之無憑。而降災之甚速。某欽惟教義。夙
所依因。在昔家世。勤王實殷。高旌大旆。結駟飛輪。慶豈遺
於自出。榮實萃於外姻。一紀以來。艱凶遄及。嗟宅相以無
取。懼堂構之不集。詎言渭水之乖離。竟絕西川之出入。嗚
呼哀哉。違京背闕。古陌荒阡。松門積靄。隴首停煙。祖庭是
日。乞墅何年。淚有眥而皆裂。憤無膺而可填。况玕剖郡符。
璟持使節。塞遠城迥。河窮路絕。顧後瞻前。形孤影孑。長號
出次。重拜臨穴。酒醴清濃。肴羞羅列。庶有鑒於斯文。冀不
同於虛設。嗚呼尚饗。
為李兵曹祭兄亳州刺史文
伏惟靈天枝挺秀。帝系傳芳。材高梓。價重珪璋。蘭芷斯茂。
先以馨香。干鏌將用。不剉鋒鋩。始備千牛。俄仕諸衞。逸意
方起。絕足猶繫。爰佐㣥僕。亦掾神京。邑惟二宅。曹實五兵。
地峻流急。官閒政清。嵩少曉霽。伊洛秋明。侶能吟之謝客。
伴作賦之賈生。遂擢堯廚。曾調湯膳。位列大朝。名參內殿。
朱紱輝華。銀龜蒨粲。漢有宗正。委之親賢。貳彼惟月。人寧
我先。外夷求騁。天子憂邊。皇華始賦。紫綬俄懸。雄其出塞
之任。假以中臺之權。不拜無慙於蘇武。去節寧類於王焉。
銜鬚誓死。齧雪獲全。帝仗使者。吾無愧旃。既返中華。止
同屬國。蒼蠅難袪。貝錦方織。好丹非素。點白為黑。遭時不
知。非予有慼。既失志於絳灌。遂不容於欒卻。竟陵山水。鍾
離控扼。名貴隼旟。時瞻熊軾。人以功遷。吾由謗得。其明若
神。其惠如春。先除黠吏。且活疲民。汙萊盡闢。邑室重新。草
祥木瑞。獸去鳥馴。方候徵還。俄嬰美疢。積微而桓侯竟晚。
達命而徐公待盡。怳怳空驚。遲遲未信。誰知泉路之高低。
孰測夜臺之遠近。永惟良配。亦實女師。庶姜尢效。君子是
宜。異室無怨。同穴有期。河魴著詠。皎日裁詩。嗚呼哀哉。龜
筮協從。日時斯卜。將去荒郊。言辭華屋。草樹縈帶。川原迴
複。白髮孤弟。臨棺慟哭。失慈撫於終身。宛聲容之在目。心
摧則冰炭交集。血下而綆縻相續。萬古永訣。百身何贖。酒
滿未御。肴乾未臨。己矣伯氏。來慰哀心。
