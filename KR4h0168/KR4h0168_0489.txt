欽定全唐文卷四百八十九
權德輿(七)
與黜陟使柳諫議書
某月日。試秘書省校書郎權德輿上書閣下。德輿材術無
聞。重以拙訥。雖星軺往復。皆獲趨拜。竟未得粗承餘論。少
盡下情。伏蒙以通世之舊。將獻狀受祿。感戴循環。不知所
措。或有所見。敢布愚衷。何者。今皇帝馭天下之初。將欲拔
才俊。延幽滯。綜覈名實。覽觀風俗。故分詔近臣。省問四方。
將天之命。其旨不細。則閣下舉一士。用一賢。必當窮驗聲
實。精究終始。一旦以愚當薦士之目。誠眾多所未喻也。凡
以故舊之私。不能忘情。與夫推賢類能。其事則異。今者澄
清省察。以得人為功。直道公議。天下屬目。此時而失。則所
失多矣。德輿伏膺儒行。三十未立。拊躬責已。知不如人。俟
他時進修。與諸生齒。方冀當大君子眷念之至。申鄙夫報
效之分。今若以貲用所迫。苟進一官。則傭書販舂。亦足自
給。必不敢以區區之身。上累名器。敢拒黔敖之食。徐受山
濤之恩。下情所守。在此而已。是以竟未獲拜謝者。以必所
不敢當也。伏惟宴閒之餘。俯察愚朴。文章鄙略。不足以煩
省覽。用此陳露。慚畏伏深。不宣。德輿再拜。
與睦州杜給事書
十二月九日。試右金吾衞兵曹參軍權德輿謹遣蒼頭獻
書于給事杜公閣下。德輿顓蒙小生。行藝無取。世業儒術。
不能自奮。徒以晨羞之暇。取適文誼。師蘧生欲寡其過之
言。慕太邱平心率物之道。弱年多病。志無所就。衡茅之中。
俯仰自愧。去年得以物役。道于貴州。舟次仁境。心口相賀。
一躡賓階。鄙恡都盡。何者。嚮風之心。久積於中。不知所以
然而然也。及夫承至論。聞格言。懸榻之禮。禮有加等。深明
出處之分。根極道義之本。初勗之以勉職。又勗之以通經。
駑薄賤姿。誠不自意。拜賜之時。感入心腑。及就安環堵。靜
守緒言。常慮行之不至。忝辱明鑒。近又承寓書於包中丞
丈。過有稱賞。永懷慚戴。何可言喻。嚱夫先師有互鄉之見。
與其進也。至東漢郭泰陳蕃之徒。亦以獎鑒士林為已任。
降及近古。此道寖微。今江南多士所湊。埒於上國。力行修
詞。人人自勵。月旦之評。或無至公。眾情所望。實在閤下。伏
恐清(闕二字)鑒於此一失。物論云云。以之去就。下情所虞。在
此而已。如小生者。但欲稽考古訓。端正心源。以區區直方。
展微贄於他日。不宣。德輿再拜。
與張秘監書
頃因從容縱言。遂及曩歲與外舅相國有往復書。猥見徵
求。出於眷愛。休沐發篋。追懷愴然。因思弱植。長自湖海。閉
關開卷。孤特寡徒。或有所得。則三復喟嘆。所務峭峻。益為
迂野。蓋不自量力。而欲希蹤古人。故書中多有此意。今則
聊復自哂。亦當時志之所在。而不能自已也。建中初。年及
弱冠。方以環衞掾曹為今司空漕輓從事。抵鍾陵。經信部。
時外舅自都曹郎出為郡佐。話言歡甚。淹留累夕。約為伯
仲。申以久要。鄙人以年位不倫。慮非宜適。且合志營道。豈
待約結而後固邪。外舅曰。僕為監察御史時。司空楊公已
為祭酒。太常又年長十九歲。而許僕以兄事。何足下今日
見拒之深耶。時房州罷浦陽長在座。因指之曰。請亦敦此
義。其間嘉言道論。函丈更僕。雖農山濠上。無以過也。迨歸
江南。俄致天書。慕荀陳之義。結潘楊之好。緘詞勤勤。雅有
古風。無言不詶。感槩相許。爾後數年。方展嘉禮。旋屬外舅
以本官參台司。操簡修賀。輙申直諒。亦既病被。累章乞身。
平生所蘊。頗同不試。嚱夫人之才。有能有不能。當夫司諫
無隱。詞皆體國。後以區區建安之守。逢京師變故。密疏行
宮。陳匡復之略。移書強藩。檄誠順之義。其他議論風彩。凜
然有大丈夫之節。斯不可及已。與夫剌促顧慮。沉浮自愛
者。豈同日耶。明年。所疾不起。前此友壻夭落。故有二祭文
以寄悲懷。七年秋。猥辱朝命。以博士徵至京師。十數年間。
累有外姑與建昌房州之喪。表墓申奠。直書而已。因緣故
舊。臨紙泫然。今亦附於書末。庶見其閨門士行之有類也。
兩書之外。又有其時書數紙。屬在卷中。因復連寫。倏忽二
紀。無非風燭。士感見知。如何可言。頃年祇役江西。在路有
寄內詩一首。音詞蕪陋。顧非士衡彥先之比。頃常馬上偶
誦。今亦具之。往復書并墓銘奠文等共十餘篇。以兄與外
舅有江湖遊處之舊。又鄙人承眷特深。雄詞載筆。博物閎
覽。賢士大夫之淑聲家法。固周知之。感念陳跡。輸於醬瓿。
非敢以文為事也。不宣。德輿再拜。正月二十五日。
答左司崔員外書
德輿器用瑣薄。無他才術。徒以木訥之姿。翫習聖賢之訓。
嘗以為大朴久散。世道交喪。師友之義缺。醨薄之風起。蚩
蚩萬情。無所思向。銜憤結懷。惄然終日。前年得以行役。獲
覯德容。始蒙泛愛。竟接清議。初論當世之理要。次陳情性
之大端。終語道德之原極。澡雪百慮。泊然葆真。一聞至論。
神開意警。不覺虛白澄曠。浹洽四支。則易直子諒。又其細
也。當此之時。誠欲備門弟子之數。日展嚴師之敬。雖此志
不遂。實念逾涯忘年之歡。契比伯仲。昨者奉問。洞見仁衷。
且有退身邱樊之說。嚱夫中人之性。或不以利回。而多以
名敗。或時能蹈義。而鮮能克仁。此誠細者可力。大端則循
情而動矣。至於黜聰晦明。恬於退讓。息浩然之氣。哀樂不
入。不然。則乘時致位。以天下為已任。化醨為醇。澤流無垠。
彝倫式敘。生生茂遂。此誠大君子之出處也。近古以來。作
者實鮮。豈世運有在。或時無其人。間睹皇極綜論之一篇。
得之盡矣。然則或進或退。小屈小伸。豈足為執事者道也。
又示問之中。情旨備至。不棄弱植。伸以嘉姻。荀陳之義。非
所敢當。況司徒令子。為後來名輩。精識洞鑒。誠已得之。鄙
人何堪。復當此命。門閭之下。珉玉不侔。將何以祗承厚意。
當叔寶逸少之目。恐累清德。無任下情。已具諮聞。敬承嘉
命。尋冀拜謝。感慶伏深。某再拜。
答獨孤秀才書
省四日書問。兼示新文。閎博峻異。有立言致遠之旨焉。其
於惠愛。纖悉厚重。甚善甚善。以吾子才志與年。三者皆當
以家聲自振。若建瓴決水。大冶良工。必有不期至而至者。
況以日日新又日新之盛哉。夫豫章珠璣。鏌鎁毛嬙。終不
慮隱之櫝之襓之帷之之為患。而為擁腫礫石鉛鈍宿瘤
之排蔽。但發有疾徐耳。來問云。一人驚之。亦已多矣。豈與
族凡校耶。此誠得之。又云。先達病不能公。或公而不能甚
力。今夫滔滔者。或辯之不至。而苟善待之。及揚聲延譽。則
鉗口結舌。大凡舉世之病也。如鄙夫者。直力不足耳。亦懼
招徠奔走。為津為岐。至有竊所愛者則寡矣。又豈能廢是
也。從古未達者之望達者。何嘗不如是耶。先師七十子所
擬。豈敢當也。三復戁然。無言喻懷。其他慕重。續俟會話。德
輿頓首。
答楊湖南書
使至。蒙惠寄制集序。發函煥然。盈耳溢目。宏麗博厚。坦夷
章明。如黃鐘大玉。慶霄天籟。奇采正聲。鏗鏘照耀。真可謂
作者之表。方駕古人。忻懽駭悚。咏歎無懌。甚盛甚盛。但根
本不稱。獎飾非宜。以此為雄文至鑒之累。如何如何。書命
者。古先哲王之所以發德音而賦百職也。在易曰。后以施
命告四方。書曰。誕告萬方。詩曰。訏謨定命。遠猶辰告。故君
陳君牙畢命冏命之作。皆直而文。簡而誠。含章而不流。漢
廷亦云。文章爾雅。訓辭深厚。其重如是。而鄙人忝焉。使盛
聖之文明。不登於典謨訓誥。罪在菲薄。其敢逃責於多士
耶。昔顏氏之子。有不善未嘗不知。知之未嘗復行。愚雖竊
知之之道。而職命所拘。不能不俟終日而勇退。日踐復行
之過。至於九年。暴於四方。為所觀笑。此所以慚愧於古人
也。亦思人生世間。當志於遠者大者。豈數數然刓精耗神。
攘竊文字。而猶力不足。意不逮。雖三益直諒之道久廢。獨
不愧於心乎。昨休沐之餘。愚子呈閱。且以有大朝中外之
授受。士友遷除之歲時。遂不計妍媸。相從以類。初不敢以
制集自命。但全其文而已。因其猥多。分列卷第。又靦然以
序引奉煩者。誠以承眷之深。而心仰雄伯。使夜光冠於魚
目。永為子孫秘藏。非敢效太沖三都。而求元晏發之之道
也。及覽鴻麗之作。無非溢言。追思內訟。已無所及。使鄙人
涉敝帚自見之患。陷作者於玉巵無當之嫌。一不敏而相
交喪。何可言也。伏以門中忠節。敘述周詳。因小生之無似。
揚先德於不朽。伏讀感咽。何階仰酬。結於肺腑。沒齒無極。
又德音宥密。皆出自中禁。而西掖所掌。止於命官。今序中
所言。霈王澤。燭幽滯。振刑典。申肅殺。揄揚宏大。務極其言。
則虛美之中。又為虛美。所冀盡去過談。方敢受賜耳。故吏
部李員外三丈寓書於柳秘書。求為後集序。此賢達所不
能忘懷也。但侈言失實。如楚越之相遼。異時見譏於通人。
則復為累。亦輙為閣下良規。非止於自謀也。左曹許公範。
二紀以來。過於賞愛。鄙人每以逐臭況之。今又遇閣下此
作。素多昧理。忽復自疑。幸無泥於眷私。而滅裂公是。是所
望也。載之再拜。
答柳福州書
來問見愛。慇慇甚厚。疏以先師對仲弓先有司之說。又曰
由於有司以風天下。誠哉大君子之言理道也。今之取士。
在於禮部吏部。吏部按資格以擬官。奏郎官以考判。失權
衡輕重之本。無乃甚乎。至於禮部求才。猶似為仁由已。然
亦沿於時風。豈能自振。嘗讀劉秩祭酒上疏云。太學設官。
職在造士。士不知方。時無賢才。臣之罪也。每讀至此。心嘗
慕之。當時置於國庠。似在散地。而方以乏賢內訟。慨然上
奏。此君子之心也。君子之言也。況以蒙劣。辱當儀曹。為時
求人。豈敢容易。然再歲計偕。多有親故。故進士初榜有之。
帖落有之。策落有之。及第亦有之。不以私害公。不以名廢
實。不敢自愛。不訪於人。兩漢設科。本於射策。故公孫宏董
仲舒之倫。痛言理道。近者祖習綺靡。過於雕蟲。俗謂之甲
賦律詩儷偶對屬。況十數年間。至大官右職。教化所繫。其
若是乎。是以半年以來。參考對策。不訪名物。不徵隱奧。求
通理而已。求辨惑而已。習常而力不足者。則不能回復於
此。故或得其人。庶他時有通識懿文。可以持重不遷者。而
不盡在於齷齪科第也。明經問義。有幸中所記者。則書不
停綴。令釋通其義。則墻面木偶。然遂列上第。末如之何。頃
者參伍其問。令書釋意義。則於疏注之內。苟刪撮旨要。有
數句而通者。昧其理而未盡。有數紙而黜者。雖未盡善。庶
稍得之。至於來問明六經之義。合先王之道。而不在於注
疏者。雖今吏部學究一經之科。每歲一人。猶慮其不能至
也。且明經者。仕進之多數也。注疏者。猶可以質驗也。不者。
儻有司率情。下上其手。既失其末。又不得其本。則蕩然矣。
無乃然乎。古人云。強勉行道。則德日起。而大有功。中庸有
困而行之。勉強而行之。鄙雖不勉。敢忘勉之之道邪。大凡
常情為近習所勝。沒沒於聞見。汲汲於進取。苟避患安時。
俾躬處休。以至老死。自為得計。豈復有揣摹古今風俗。整
齊教化根本。原始要終。長轡遠馭。如閣下吐論之若是者
耶。此鄙人所以喟然三復。而不知其止也。來問又言三代
兩漢至近古。所尚不同。豈古化夐遠之不可復耶。復因緣
漸靡而操執者不之思耶。鄙人頑固。謹俟餘論。因自發舒。
慚怍無量。德輿再拜。
賀崔相國書
伏惟大方全德。自中發外。蘊為志氣。播為事業。然則阜庶
生物。操持化權。結於眾心。為日固久。且大賢之出處。天下
之否泰也。故詔下之日。人人相慶。又早歲獲覩皇極綜論
元德志孤雲賦凄風詩。伏讀累日。備見精慮之所至。言理
亂者。多推世運於必然。殊不知弛張變化。存乎其人而已。
自古哲賢之徒。或尚志不展。鬱堙當世。長歎痛哭。於是乎
作。伏惟以常所感慨。申於盛明。使三辰光潤。萬方軌道。實
在指顧。豈逃彀中。且以西漢公輔言之。蕭曹以清靜熙帝
載。良平以謨明贊王業。至宣帝時。則魏相通故事。邴吉知
大體。斯皆章章可言者也。洎夫張蒼之律歷。孫宏之文章。
韋賢之好學。平當之有恥。然亦號為賢相。抑又次焉。至若
匡張孔馬。服儒衣冠。被阿諛之譏。不勝其任。最下則陶青
劉舍莊翟趙周之徒。皆齷齪備位。故身名偕泯。夫此數子
者。豈不粗知君臣之道。古今之變哉。病於無所發明。保持
祿位而已。有時無功。可不謂大哀乎。又古人有立德立功
立言之訓。顧惟多幸。獲覽炳然之文。又備陳餘論。有以見
大君子遣辭發慮。宏裕溥博者矣。惟德與功。實在今日。洒
天下耳目。復萬物於全性。在丈人踐而行之。守而終之而
已。不宣。某再拜。
右僕射贈太子太保姚公集序
文章者。其士之蘊耶。微斯文。則士之道不彰不明。又況宗
公大君子。網紀百度。琢磨九德。以至於經大猷。斷大事。不
由此塗出者。猶瞽之無相歟。蓋修之有本末。得之有厚薄
耳。至若推於心術。暢於事業。行顧言。言中倫者。太保有焉。
太保姓姚氏。諱南仲。吳興人。博究古今。安舒方重。外清和
而內剛明。有直質而無流心。學于詩之愷悌。易之貞厲。且
曰。史魚仲山甫。吾之師也。故以之修身。以之懿文。其遜志
肄業。通達強立。則博約以明義類。郊居宴息。勇退肥遁。則
吟咏以達情性。詳延特起。對有明法。拾遺補闕。在帝左右。
義激於中。書陳於前。肝膈悃愊。以盡規為已任。切於時病
者。皆精為上言之。疏兩河安危。夷門要害。盍建元侯以屏
東夏。疾吏道雜而多端。條陳選部官人之法。轂下饑旱。舉
成湯六事。凡如此書數十上。請改卜貞懿皇后陵地一篇。
尤深切著明。武皇嚮納。被以命服。因詔侍臣。極言得失。宰
司上賀。百執事聳視。以為雖神爵黃龍。炎漢紀年之瑞。不
若是也。周旋臺閣。損益文憲。由左馮翊理陝州。教化清平。
分閫東郡。閑邪秉直。志氣所伸。勇若諸賁。天下之人稱焉。
竟以貞勝。而登端右。是皆以立誠居業。言而履之之效也。
故其含章匪躬。諷議居多。其他則歌詩有逸韻。敘事為實
錄。皆据根柢。而無枝葉。愔愔然君子碩儒之言。其在是乎。
昔公之理海鹽而介浙右也。德輿方僑於吳。辱忘年之歡。
暨叨貳六職。而公入踐師長。馨香茂實。耳目聞知。公嗣子
太僕主簿衮。孝謹而文。永懷罔極。捧公述作二百篇。列為
十編。以論次見授。故粗舉公之所履。與為文之旨。而敘之
云爾。
徐泗濠節度使贈司徒張公文集序
昔有虞以濬哲文明理天下。故有諧八音陳九德賡歌康
哉之臣。周宣王修文武之業以開中興。故有歌蒸人賦韓
奕清風大雅之什。春秋之際。諸侯列卿大夫。感物造端。能
賦可以圖事。稱詩可以諭志。然則元侯宗工。作為文章。本
於王化。繫於風俗。亦其志氣之所發也。司徒諱建封。南陽
人。簡廉疏達。信厚誠直。秉心可大。以禮義為干櫓。非道不
處。視圭組猶稊稗。以褐衣寬博游于京師。當時賢公名卿。
盛服先生之倫。皆迎門締交。就義若渴。贊師律於盟津大
鹵二府。由察視主柱下方書。朝廷以州部要害。選難符守。
歷巴陵。陟壽春。婪婪反虜。壤地相接。眾寡懸絕。物情不交。
斬其使者以徇。傳首於行在。所屏翰淮海。我為金湯。選耎
觀望者皆革心服義。而東夏安矣。加地進祿。察廉三郡。授
鉞貞師。莅于徐方。就加六職端右之任。追命三公論道之
秩。其始終艱貞光大也如是。昔左邱明載單襄公之言曰。
忠文之實也。智文之輿也。仁文之愛也。義文之制也。則司
徒嚮時之大忠明智。戴仁抱義。皆推本乎斯文。然後足言
足志。踐履章灼。故其辨古人心源。定是非於㣥疑之下。則
韓君別錄。痛詆時病。以發舒憤懣。則投元杜諸宰相書。其
餘贊勳閥。表邱隴。銘器敘事。放言詣理。皆與作者方駕。而
歌詩特優。有仲宣之氣質。越石之清拔。如雲濤溟漲。浩漾
無際。而天琛夜光。往往在焉。其入覲也。獻朝天行一篇。因
喜氣以攄肝膈。覽其詞者。見公之心焉。其還鎮也。德宗皇
帝紓天文以送別。湛思異論。輝動中朝。至於內廷錫宴。君
唱臣和。皆酌六義之英。而為一時之盛。夫文之病也。或牽
拘而不能騁。或奔放而不自還。公則財成心匠。揮斥細故。
英華感槩。卓爾其宏大。析理研幾。泊然其精微。全才逸氣。
與勳力相宣。盡在是矣。公之理也。徐人宜之。故尚書克家
纂業。用嗣厥服。猶鮑氏之居司隸。鄭人之賦緇衣。大君推
恩善善。春秋之義也。永懷先志。乃集遺文。以德輿嘗承司
徒之懽。表烈編次。凡二百三十篇。承詔作序。是用拜君命
之辱而不敢讓云。
兵部郎中楊君集序
周家忠厚。文章備乎二代。先師有郁郁之歎。故周任史克
仍叔吉甫之倫生焉。漢氏剗煩苛。宏利澤。訓辭深厚。議論
宏大。故賈誼揚雄司馬遷相如之才出焉。唐興幾二百歲。
紹聞周漢之逸軌。以人文華國。猶雲漢之為章于上。江漢
之為紀于下。九功成焉。百度貞焉。王澤浹洽。故斯文煥發。
秉筆之士。皆欲泝末流而挹清源。土[:#AS-FBED:●]犮埃壒而棲顥氣。
至若詞合雅。言中倫。疏通而不流。博富而有節。潔靜夷易。
得其英華者。其宏農楊君歟。君諱凝。字懋功。孝弟純懿。中
和特立。早歲違難於江湖間。與伯氏嗣仁叔氏恭履修天
爵。振儒行。東吳賢士大夫號為三楊。易象之懿文。孔門之
言詩。皆生知之。舉進士甲科。賢公交辟。典校秘書。四遷至
冠柱後惠文。徵拜左史。歷司封員外左司郎中。不附離權
右。陰為所中。以其外相師律。非君莫可。他日計事如京師。
復命于梁會。其帥既歿。軍司馬代之。詔未下。兵火氣燄。殺
人以逞。明神佑善。獨脫死地。中貴人持尺一詔書徵還。燕
居四年。不交人事。磅礡三古。推明六義。措跡愈退。而屬詞
愈精。時恭履捐館一紀。君與嗣仁倍手足之愛。壬午歲。嗣
仁以中執法廉湘中七郡風俗。君起家為兵部郎中。伯仲
昌大。輝華中外。方將乘迅飈。摩赤霄。極文采之用。為太平
嘉瑞。協書命於謨訓。薦聲詩於郊廟。命屈其才。末如之何。
君嘗以為尚氣者或不能精密。言理者或不能彪炳。鏤烝
彝景
鐘與緣情比興者。或不能相為用。仲宣體弱。公幹未遒。才
難而力不足。從古所病。故懋功於六經百氏之中。如良金
巧冶。鍛鍊在手。而又弛扃防。隳約束。恬然而據上遊。坦然
而蹈中行。其敘事推理。況今據古。多而不煩。簡而不遺。彌
綸條鬯。無入而不自得。所著文一百四十餘篇。歌詩倍之。
皆天球大圭。奇采逸響。不待數珩璜珮玦之目。然後知其
妙。噫。自天寶已還。操文柄而爵位不稱者。德輿先大夫之
執曰趙郡李公遐叔。河南獨孤公至之。狎主時盟。為詞林
龜龍。止於尚書郎二千石。屬者亡友安定梁肅寬中。平夷
朗暢。傑邁間起。博陵崔鵬元翰。博厚周密。精醇不雜。二君
者。雖嘗司密命。裁贊書。而終不越於諫曹計部。今懋功亦
以中兵下大夫奄忽不淑。豈造物者不與其全歟。復舛錯
歟。此吾徒故人所以索然出涕。而有百身之痛也。嗣仁類
其文為二十篇。緘詞甚哀。猥見授簡。以德輿早辱厚善。忘
其不能。其代德家法。與踐履始中終之說。嗣仁刻石紀墓。
既詳言矣。徒采其述作大旨。直書以綴于篇。
比部郎中崔君元翰集序
易賁之彖曰。觀乎人文。以化成天下。故闕里之四教。門人
之四科。未有遺文者。荀況孟軻。修道著書。本於仁義。經術
之枝派也。迨夫騷人怨思之作。游士從衡之論。剌譏捭闔。
文憲陵夷。至漢廷賈誼劉向班固揚雄司馬遷相如之倫。
鬱然復興。有古風烈。然則文之用也。橫三才之中。經紀事
物。章明統類。不可已也。殷之三說命。周之命君陳君牙。楚
射父之訓詞。鄭東里之潤色。天子諸侯告命之文也。張老
之輪奐。史克之駉駜。吉甫之清風。伯喈之無愧。賢士大夫
頌述之文也。至若夫子紀延陵墓。叔向寓子產書。董仲舒
射策書天人相與之際。阮元瑜書記翩翩之任。觸類滋多。
非文不彰。後之人力不足者。詞或侈靡。理或底伏。文之難
能也如是。博陵崔君元翰。東漢濟北相長岑令之後也。曾
祖某。濟州剌史。祖某。鳳閣舍人。考某。以經明歷衞州汲縣
尉虢州湖城縣主簿。親歿遂不復仕。探古先微言。著尚書
演範周易忘象及三國春秋幽觀之書。門人諸儒易其名
曰貞文孝文。君紹文宗雕龍之慶。究貞文法義之學。潔廉
清方。敦直莊明。博見強志。不取合於俗。默而好深湛之思。
舒而為彬蔚之文。師遵六籍。磅礡二漢。不為物遷。不為波
流。初閉關隱約於河朔之間。年殆知天命。甫與計偕至京
師。洎博學宏詞直言極諫。凡三登甲科。名動天下。初自典
校秘書。連辟汧公北平王二司徒府。管奏記之職。歷太常
寺協律郎大理評事。錫以命服。登朝廷為太常寺博士禮
部員外郎。貞元七年春轉職方員外郎知制誥。八年冬罷
為比部郎中。十一年夏感疾不起。其壽四百甲子。其文若
干篇。閎茂博厚。菁華縝密。足以希前古而聳後學。記循吏
政事。則房柏卿碣孫信州頌。敘守臣勳烈。則黎陽城碑劉
幽求神道碑。表宗工賢人兆域。則李太師梁郎中誌文。撰
門中德善。則貞文孝文誌碣二銘。攄志氣以申感慨。則與
李都統及三從事書。纂桑門心法。則大覺禪師碑。推人情
以陳聖德。則請復尊號表。鋪陳理道。則有制策。藻潤王度。
則有詔誥。嚮所敘詩書說命駉頌而下。君皆索其粹精。故
能度越倫類。有聲名於代。其他詩賦贊論銘誄序記等。合
為三十卷。如黃鐘玉磬。宏璧琬玉。奏於懸間。列在西序。其
彰彰者。雖漢庭諸公。不能加也。無溢言曼辭以為夸大。無
諂笑柔色以資孟晉。勁直而不能屈已。清剛而不能容物。
孤特寡徒。晚達中廢。斯亦命之所賦也。德輿蚤歲與君遊
於江湖間。又接武侍從。登文石之陛。常所論著。備探簡編。
君之孤某。既除喪。泣捧遺文。見咨序引。故如其篇第。直書
以冠之云爾。
中嶽宗元先生吳尊師集序
道之於物。無不由也。無不貫也。而況本於元覽。發為至言。
言而蘊道。猶三辰之麗天。百卉之麗地。平夷章大。恬淡溫
粹。飄飄然軼八紘而泝三古。與造物者為徒。其不至者。遣
言則華。涉理則泥。雖辨麗可嘉。采真之士不與也。宗元先
生吳君。其知言者歟。先生諱筠。字貞節。華陰人。生十五年。
篤志於道。與同術者隱於南陽倚帝山。閎覽古先。遐蹈物
表。芝耕雲臥。聲利不入。天寶初。元纁鶴版徵至京師。用希
夷啟沃。脗合元聖。請度為道士。宅於嵩邱。乃就馮尊師齊
整受正一之法。初梁貞白陶君以此道授昇元王君。王君
授體元潘君。潘君授馮君。自陶君至于先生。凡五代矣。皆
以陰功救物。為王者師。十三年召入大同殿。尋又詔居翰
林。明皇在宥天下。順風所嚮。乃獻元綱三篇。優詔嘉納。志
在遐舉。累章乞還。以禽魚自況。藪澤為樂。得請未幾。盜泉
汙於三川。羽衣虛舟。泛然東下。棲匡廬。登會稽。浮淛河。息
天柱。隱機埋照。順吾靈龜。有時放言以暢天理。且以園公
歌詠於紫芝。宏景怡悅於白雲。故屬詞之中。尤工比興。觀
其自古王化詩與大雅吟步虛詞遊仙雜感之作。或遐想
理古。以哀世道。或磅礡萬象。用冥環樞。稽性命之紀。達人
事之變。大率以嗇神挫銳為本。至於奇采逸響。琅琅然若
戛雲璈而凌倒景。崑閬松喬。森然在目。近古遊方外而言
六義者。先生實主盟焉。至若總論谷神之妙。則有元綱篇。
哀蓬心蒿目之遠於道也。則有神仙可學論。疏瀹澡雪。使
無落吾事。則有洗心賦巖棲賦。修胷中之誠而休乎天均。
則有心目論契形神頌。其他操章寓書。贊美序別。非道不
言。言而可行。泊然以微妙。卓爾而昭曠。合為四百五十篇。
博大真人之言。盡在是矣。大歷十三歲歲直鶉首。止于宣
城道觀。焚香返真於虛室之中。門弟子有邵冀元者。率籲
其徒寧神于天柱西麓。從其命也。冀元偏得先生之道。如
槁木止水。刳心遺形。太原王顏。嘗悅先生之風。自先生化
去二十五年。顏為御史丞。類其遺文為三十編。拜章上獻。
藏在秘府。厥後冀元得其本以授予。請序引其逕庭。庶傳
永久。別有逍遙卓詭之論。不列于此編。至若挺神奇。祛物
怪。告鍊蛻之地。合肸蠁之符。皆備刻於金石者之說。今徒
采獲斯文。以序崖略。且俾後學知道者必知言云。
