欽定全唐文卷六百六十
白居易(五)
除鄭絪太子賓客制
門下。王者重輔弼之任。明進退之宜。見可即升。知否則捨。
茲朕所以推誠不惑。與物無私者也。銀青光祿大夫守門
下侍郎同中書門下平章事兼宏文館大學士上柱國賜
紫金魚袋陽武縣開國侯鄭絪。早以令聞。入參禁署。永惟
勤績。出授台司。期爾有終。匡予不逮。歲月滋久。謀猷寖微。
罔清淨以慎身。每因循而保位。既乖素履。且鬱皇猷。宜副
㣥情。罷茲樞務。朕以其久居內職。累事先朝。思厚大臣。貴
全終始。俾就優閒之秩。用申寬大之恩。可太子賓客。散官
勳封如故。主者施行。
加程執恭檢校尚書右僕射制
門下。職參揆務。權總戎麾。必唯其人。乃授斯柄。自非望崇
垣翰。功著旂常。則何以副儀形之求。稱節制之任。我有休
命。爾其敬承。銀青光祿大夫檢校兵部尚書使持節滄州
諸軍事兼滄州刺史御史大夫橫海軍節度支度營田滄
景等州管內觀察處置等使上柱國邢國公食邑三千戶
程執恭。義勇立身。忠[:#AS-81DA:⿱⿰売⽎心]成性。聚為事業。發為勳猷。歷事先
朝。久專外閫。殿邦而山岳比鎮。奉國而金石為心。動修武
經。居有循化。洎執珪入覲。班瑞言旋。忠懇內激於心誠。恭
順外形於詞氣。爰舉酬庸之典。稍增命秩之榮。方圖前勞。
且有後命。朕思安封域。望在勳賢。任既切於腹心。位猶輕
於喉舌。以守土勤王之效。雖進官封。念來朝述職之忠。未
加寵數。特升右揆。俾在中樞。勉終永圖。無替成績。可檢校
右僕射。餘竝如故。
除王佖檢校戶部尚書充靈鹽節度使制
門下。靜邊之要。選將為先。夫有統馭之才。然後授以節制
之任。有撫備之略。然後鎮以夷夏之衝。期乎攘遏寇虞。慎
固封域。今子命爾。時謂得人。開府儀同三司檢校刑部尚
書兼右衞上將軍寧塞郡王食實封二百五十戶王佖。忠
厚立誠。果斷效用。慎始終而行有枝葉。踐夷險而道無磷
緇。早練武經。果從軍職。頃逢多壘。實佐元戎。節著臨危。功
參定難。位由勞致。名以忠聞。自列六卿。且司七萃。星霜屢
變。金石彌堅。宜申命於北轅。俾遏戎於南牧。進地官以崇
新命。極勳秩以褒舊功。中簡朕心。外諧僉議。况五原重鎮。
諸夏長城。修戎政莫先於威聲。牧邊民莫尚於惠實。師雜
昆夷之悍。訓必在和。地為獯虜之隣。撫宜以信。勉率是道。
往分朕憂。歲時之間。期於報政。委望斯在。爾其聽之。可檢
校戶部尚書兼靈州大都督府長史御史大夫充朔方靈
鹽定遠城節度副使知節度事管內支度營田觀察處置
押蕃落等使。仍賜上柱國。散官食實封竝如故。主者施行。
除閻巨源邠寧節度使制
門下。華夷要地。實為蕃漢。鈇鉞重柄。必授忠賢。况乎犄角
諸軍。金湯中夏。有坐甲護邊之旅。任切於拊循。有引弓犯
塞之虞。寄深於備禦。內作心腹。外張爪牙。苟非信臣。不在
茲選。奉天定難功臣開府儀同三司檢校尚書右僕射兼
羽林軍統軍御史大夫上柱國定襄郡王食邑一千三百
戶閻巨源。備知虜態。明練兵符。永惟頗牧之能。宜授郇邠
之寄。長南宮而遷左揆。壯西郊而委中權。既圖前勞。且佇
來效。於戲。十聯之帥。可以觀政。萬夫之長。可以樹勳。勉宏
令猷。副我休命。可檢校尚書左僕射使持節邠州諸軍事
兼邠州刺史御史大夫充邠寧慶等州節度管內支度營
田觀察處置等使。散官勳封竝如故。主者施行。
授吳少陽淮西節度畱後制
門下。議事以制。擇善而行。是適變通。庶臻康濟。此王者所
以宏德而息人也。况閫外重寄。淮右成師。建有德以統藩
方。擇有才以領畱府。仰惟令典。今舉行之。彰義軍馬軍先
鋒兵馬使正議大夫檢校右散騎常侍使持節申州諸軍
事申州刺史兼御史大夫會稽郡王吳少陽。忠勞許國。貴
介成家。蓄武略於韜鈐。宣吏能於符竹。屬元戎既歿。謀帥
其難。朕將選眾以升。試可而用。推掌戎務。已逾歲時。而能
和輯師人。勤修土貢。布寬簡有恒之政。動悅人情。守恭順
不踰之心。靜俟君命。有嘉大節。可假中權。宜進列於貂蟬。
俾增威於貔武。仍加勳秩。式茂寵章。嗚呼。重觀其能。我故
委之畱事。載佇其效。爾宜勉於後圖。敬思是言。往率乃職。
可銀青光祿大夫檢校左散騎常侍依前兼御史大夫使
持節蔡州諸軍事權知蔡州刺史充彰義軍節度管內支
度營田申光蔡等州觀察處置等使畱後。仍賜上柱國。封
如故。主者施行。
除程執恭檢校右僕射制
門下。臣之節極乎忠功。君之柄先乎爵賞。欲忠者之克懋
也。故爵有加等。欲功者之速勸也。故賞不踰時。古先哲王。
實用茲道。今我命爾。因其舊章。橫海軍節度支度營田滄
景等州觀察處置等使起復冠軍大將軍左金吾衞大將
軍員外置同正員檢校兵部尚書使持節滄州諸軍事兼
滄州刺史御史大夫上柱國邢國公程執恭。業傳將略。名
在勳籍。蘊天爵以修已。忠孝兩全。竭臣節而事君。夷險一
致。紀綱我列郡。節制我成師。動揚休聲。靜著茂實。自合符
徵旅。奔命出疆。暴露歷於三時。供億出於二郡。整眾而身
作師律。伐謀而心為戰鋒。服金革而無辭。當矢石而有勇。
雨晦識雞鳴之信。風高見隼擊之威。遠略既申。茂勳方集。
朕以恒陽之眾。蠢爾無知。敺彼生人。致之死地。每一念至。
惻然久之。與其傷和而濟功。曷若含垢而修德。既罷師旅。
爰圖勤勞。效且居多。賞宜從重。俾自夏官之長。特升右揆
之崇。獎忠勸功。於是乎在。承我休命。爾其欽哉。可檢校尚
書右僕射。餘竝如故。主者施行。
除郎官分牧諸州制
漢宣帝云。與我共理者。其惟良二千石乎。誠哉是言。朕每
三復。安得循吏。副吾此心。今之臺郎。一時妙選。嘗經任歷。
率有才用。雖典曹庀事。其務非輕。而卹隱分憂。所寄尤重。
是用竝命。分牧吾人。歲時之間。期於報政。戶部郎中某可
某州刺史。兵部員外郎某可某州刺史云云。朕高懸爵賞。
佇期酬效。咨爾夙夜。其念之哉。無俾龔黃。專美前代。
除張宏靖門下侍郎平章事制
門下。夫佐佑天子。燮理陰陽。平章法度。登進賢哲。外撫夷
狄。內安元元。使百官修其職。一物不失其所。此宰相之任
也。朕思得良弼。馴致此道。咨子命汝。其殆庶乎。某官張宏
靖。惟乃祖乃父。代居相位。咸有成績。書於旂常。爾有忠正
恭肅。文以禮樂。日濟其美。振揚家聲。一時之人。謂之才子。
亟登清貫。益著令聞。洎出刺陜部。移鎮蒲坂。政不苛細。甚
得人心。寮吏將卒。皆樂為用。清簡之化。聞於京師。由是鄭
風緇衣之好。漢庭元成之美。朝望時議。翕然與之。人謀既
同。朕志亦定。乃用登爾於佐輔。授爾以大政。尚克欽乃嘉
命。業乃代官。竭其股肱。服我前訓。嗚呼。三代為相。邦家之
光。爾其念哉。無替乃前人之徽烈。
授范希朝京西都統制
門下。閶闔風至。太白星高。謀帥護邊。國之大計。具官范希
朝。忠貞勤儉以為質。惠和智勇以為用。一代名將。三朝信
臣。朕以西邊。列鎮三四。若有總統。則易成功。思得良帥有
威名者。幷護諸將。歲一巡邊。乘秋順令。揚其威武。則南牧
之馬。引弓之人。知我有備。不戰而去。誰其任者。無如希朝。
以爾有朔方之榮。有振武之效。功在疆場。名聞羌戎。惟實
與聲。皆副是選。今拜爾為大將。尊爾為司徒。節制進退。一
令諮稟。倚望如右。可不慎歟。可充京西都統。
贈李吉甫先父官幷與一子官制
勅。某官李吉甫。出入將相。迨今七載。而能修庶職。敘彝倫。
毗予一人。以底於道。夙夜不怠。厥功茂焉。夫忠於君者。教
本於親。寵其身者。賞延於嗣。於是乎有飾終之命。有任子
之恩。所以感人心而勸臣節也。惟茲舊典。可舉而行。
除李絳平章事制
門下。昔在堯舜。聰明文思。尚賴良臣。實相以濟。况朕薄德。
不逮先王。是用急疾於求賢。置之於左右。俾承弼納誨。以
匡不逮。言雖逆耳。必求諸道。事苟利人。咸可其奏。茲足以
宣股肱之力。成天下之務。歷選多士。爰得良輔。乃降厥命。
其聽之哉。某官李絳。齋莊嚴重。內明外直。進退舉措。有大
臣體。自參內職。每備顧問。忠讜之操。終然不渝。及貳地官。
專領財賦。未逾周月。亦有成績。歷試多可。人望攸歸。俾登
中樞。無易絳者。於戲。爾以文學入仕。以正直奉上。才膺大
用。職亦屢遷。十年之間。位至丞相。何以報國。在乎匪躬。欽
哉懋哉。無忝朕命。
授韓宏許國公實封制
梁宋之交。水陸合會。人雜難理。軍暴難戢。因變肆亂。往往
有焉。唯此一方。朕嘗憂慮。今有良帥。鎮而撫之。政立功成。
宜舉賞典。某官韓宏。以長材大略。作我藩臣。本於忠力。輔
以政理。自分閫寄。在浚之郊。嚴貞師律。恭守朝憲。訓兵積
粟。明罰信賞。軍和食足。禮節竝行。河南晏如。於茲一紀。是
則有大勳於國。有大惠於人。會課議功。無出其右。夫有過
人之效。則有加等之命。古之王者。所以賞一人而天下勸
者。用此道也。可不務乎。是用建於上公。授之真食。以示殊
寵。以旌殊績。欽我休命。子孫其保之。
除裴度中書舍人制
司勳郎中知制誥裴度。以茂學懿文。潤色訓誥。體要典麗。
甚得其宜。施之四方。朕命惟允。况中立不倚。道直氣平。介
然風規。有光近侍。臺郎滿歲。班列當遷。綸閣之職。所宜真
授。可中書舍人。
除蕭俛起居舍人制
勅。左補闕翰林學士蕭俛。頃居諫列。職司其憂。夙夜孜孜。
拾遺左右。朕嘉乃志。選在內庭。自參密近。益見忠讜。始終
不替。尤足多之。記事之官。一時清選。俾膺是命。以宏勸獎。
可守起居舍人。依前件。
除崔㣥中書舍人制
庫部郎中知制誥翰林學士崔㣥。端厚和敏。飾以文學。溫
良忠敬。得侍臣之風。自列內朝。兼司誥命。事煩而益密。職
久而彌精。六年於茲。勤亦至矣。况小大之事。常所訪問。盡
規極慮。宏益居多。所宜寵以正名。式光禁職。敬乃嘉命。其
惟有終。
獨孤郁守本官知制誥制
考功員外郎史館修撰獨孤郁。為人沉實。敏行寡言。粲然
文藻。秀出於眾。累升諫列。再秉史筆。洎掌功論。率以直聞。
求之周行。不可多得。而掖垣近職。綸閣重選。俯詢時議。爾
宜居之。
授沈傅師左拾遺史館修撰制
京兆府鄠縣尉沈傅師。庶職之重者。其史氏歟。歷代以來。
甚難其選。非雄文博學。輔之以通識者。則無以稱命。今茲
命爾。其有旨哉。昔談之書。遷能修之。彪之史。固能終之。惟
爾先父。嘗譔建中實錄。文質詳略。頗得其中。爾宜繼前志。
率前修。無忝爾父之官之職。可左拾遺史館修撰。
除許孟容河南尹兼常侍制
昔吳公袁安為河南尹守。皆能以廉平清肅。馭吏教人。孰
能繼之。我有良吏。某官許孟容。才志甚大。言論甚高。在臺
閣間。藹然公望。嘗尹京邑。觀其器用。臨事能守。當官敢言。
不吐剛以茹柔。不附上以急下。政無煩碎。甚合眾心。及是
轉遷。頗有遺愛。河洛千里。都畿在焉。凡所選任。必歸望實。
考言詢事。非爾而誰。不忘舊政。可立新績。仍以騎省。申而
寵之。
除李程郎中制
隋州刺史李程。頃以詞學。入參訓命。旋以才用。出領詔條。
漢東大郡。委之共理。勵精為政。三年有成。中外序遷。朝之
彝典。尚書郎缺。爾宜補之。
裴克諒權知華陰縣令制
華陰令卒非選補時。調租勉農。政不可缺。前鎮國軍判官
試大理評事裴克諒。久佐本府。頗有勤績。屬邑利病。爾必
周知。宜假銅墨。試其才理。待有所立。方議正名。
贈高郢官制
故尚書右僕射高郢。立身從事。皆有本末。在亂不汙。可以
言忠。守官不撓。可以言直。以道佐主。可以言正。以年致仕。
可以言禮。有一於此。人鮮克舉。况備四者。不亦君子乎。天
不憗遺。深用軫悼。宜加襃贈。以旌其風。仍俾善人。聞而知
勸。可贈某官。
貶于尹躬洋州刺史制
中書舍人于尹躬。其弟臯謨。贓汙狼籍。雖無從坐之法。合
當失教之責。然以典職詔命。恭勤五年。我即念勞。爾宜思
過。俾居近郡。茲謂得中。
贈裴垍官制
故太子賓客裴垍。忠正恭慎。佐予為理。事君盡禮。徇國忘
身。積憂與勞。搆成疾恙。以致淪逝。念之惻然。頃屬多故。未
申禮典。永惟襃飾。寧忘於心。今則命數之間。宜從加等。庶
使忠於君者。有以勸焉。可贈某官。
除軍使邠寧節度使制
金方之氣。凝為將星。王者法天。選命豪傑。授之以鈇鉞。拜
為將軍。以威西戎。以護中夏。而倚望若是。安可非其人哉。
某官某。出忠入孝。仗信抱義。行有餘力。學劍讀書。鬱然將
材。用兼文武。自領軍衞。為我爪牙。夙夜警巡。不懈於位。材
官知訓。環列增勳。服勤五年。茲為成績。可以移用。使之守
疆。郇邠大藩。控扼胡虜。若得良將。則無外虞。知臣者君。非
爾不可。仍加副相。以重是行。勉樹勤勞。式光寵擢。
除韋貫之中書侍郎平章事制
門下。周宣漢宣。繼體之主。一得申甫。一得魏邴。咸克致理。
號為中興。朕嗣位以來。永監前烈。惟是賢俊。寤寐求思。歷
選周行。乃獲時彥。宜以政柄。舉而授之。具官韋貫之。溫重
明正。國之公器。當官必守。臨事能斷。簡在朕志。迨今累年。
乃者擢居諫司。以觀其直。出領符竹。以觀其理。煩之劇務。
以觀其用。訪之大政。以觀其體。歷試必中。眾望允屬。倚之
為相。僉曰宜哉。可中書侍郎同中書門下平章事。夫臣事
君以忠。后從諫則聖。靡不有始。鮮克有終。理化不成。恒由
於此。今我與爾。永終是圖。雖休勿休。以臻其極。嗚呼。二宣
之業。吾有望焉。
除拾遺監察等制
渭南縣尉庾敬休等。咸文行清茂。士之秀者。宜從吏列。擢
在朝行。各隨才用。分命以職。司諫執憲。佇有可稱。
除范傳正宣歙觀察使制
古之諸侯。三載考績。選其賢者。命為長率。所以勸功行而
興理化也。蘇州刺史范傳正。文學政事。二美具焉。選自郎
署。出分符竹。江南列郡。連領者三。所至之部。悉心為理。明
諭朝旨。恭守詔條。謹身省事。以臨其下。政簡而肅。意誠而
明。吏不能欺。人是以息。而去思之歎。來暮之謠。往復有政。
聞於人聽。雖古循吏。蔑以加之。朕以陵陽奧壤。土廣人庶。
其地有險。所寄非輕。跡其前效。可當此選。况黟歙之遺愛
尚在。吳興之新政方播。升車便道。足慰人心。固當望風自
安。計日而理。倚注於爾。往宜欽哉。
邊鎮節度使起復制
執親之喪三年。禮也。聖人不得巳而奪之。金革之事無避。
權也。忠臣不得已而從之。某官某。握我兵要。守在塞門。忠
勇威惠。合以為用。師人悅附。戎虜畏服。迨彼諸部。聞其姓
名。况歲廣屯田。日討軍實。載陳遠略。方集大勳。自罹家艱。
遽致公政。茹荼銜恤。已過旬時。而軍旅不可以無帥。疆場
不可以無主。且慮人慢。或生戎心。蓋臣節大於孝思。王事
急於情禮。捨輕從重。徇公滅私。變而通之。正在於此。俾加
戎秩。用護邊封。往復舊職。無違朕命。
除任迪簡檢校右僕射制
書曰。德懋懋官。功懋懋賞。此先王所以匡飾天下也。其有
忠勞輸於國。惠澤及於人。高位厚賞。朕無所愛。某官任迪
簡。頃以本鎮元戎來朝。俾佐師律。實掌畱務。屬偏裨不軌。
誘動軍部。亂行忤命。至於再三。而迪簡冒白刃於戎首。置
赤心於人腹。挺身誓眾。罔不率從。㣥情既歸。因命為帥。况
閭閻蕩析。倉廩匱竭。野有餓莩。軍無見糧。又能推恩信以
結眾心。率勤儉以勸生業。士旅悅附。流庸思歸。周月之間。
泰然安堵。開置幕府。叶和親鄰。俾予無憂。時乃之力。夫為
將守。立功如斯。不加爵賞。何勸來者。建官惟百。端揆長之。
自非勳賢。不在此選。以是加等之命。寵乃殊常之績。俾增
威於閫外。仍就拜於軍中。爾其欽哉。無替厥命。
除常侍制
某官某。往以強毅剛正。見稱於時。擢在左曹。俾之駮議。旋
以言動小有過差。左遷遠藩。亦聞有政。雖經三黜。僅歷二
紀。而堅直之氣。終是不渝。人之所難。亦足嘉尚。宜可束帶。
立之於朝。正色讜言。時有所取。俾登西掖。仍珥右貂。從容
前後。以備顧問。
除裴武太府卿制
勅。聚九州之賦。辨百貨之名。按其度程。謹其出納。孰為主
者。外府上卿。務殷秩崇。不易其選。某官裴武。有通敏之識。
有倚辦之才。以茲器用。早膺任使。小大之務。罔不勵精。累
有勤績。存乎官次。而受藏之府。國用所資。若非使能。何以
集事。俾陞顯列。仍委劇務。爾宜率其官屬。欽乃職司。會帑
藏出入之要。修權量平校之法。以遵成式。無使改易。謹而
守之。斯為稱職。
杜佑致仕制
勅。盡悴事君。明哲保身。進退始終。不失其道。自非賢達。孰
能兼之。司徒同平章事杜佑。以長才名略。為國元臣。歷事
四朝。殆逾三紀。出專征鎮。為諸侯帥。入贊台袞。為王室輔。
嘉猷茂績。中外洽聞。寵任既崇。勤勞亦至。頃以年登致仕。
退請懸車。方深倚注。久未得謝。勉就牽率。迨茲累年。今抗
疏披誠。至於數四。敦諭頗切。陳乞彌堅。期於必遂。理不可
奪。守沖知止。佑實有焉。賢哉大夫。今古同道。宜從優異之
命。式表褒崇之禮。尚資耆望。俾傅東朝。可太子太師致仕。
如天氣晴和。亦任朝謁。昔祁奚申叔。皆就請老。國有大事。
入議否臧。忠臣愛君。豈必在位。永觀前事。期副茲懷。
鄭涵等太常博士制
某官鄭涵等。竝早以文行。久從吏職。輩流之間。頗為淹滯。
况雅有學識。進修不已。禮官方缺。宜當此選。凡朝廷禮制。
或損益有宜。中外諡議。或褒貶不決。爾為博士。皆得正之。
所任非輕。各敬乃事。竝可太常博士。
除韓臯東都畱守制
國之都府。半在東州。未遑時巡。方委畱鎮。非位望崇盛加
之勳舊者。則不足以允僉屬而副重寄也。刑部尚書韓臯。
名德之後。鬱然公才。正行通規。貫乎始終。累遷臺府。連鎮
藩維。入修職業。出樹風聲。故多遺愛。著聞中外。况一登朝
序。殆三十年。舊德耆望。無居其右。俾乂東夏。僉以為然。乃
加冡卿。以示崇寵。敬服嘉命。永孚於休。可檢校吏部尚書
東都畱守。
中書舍人韋貫之授禮部侍郎制
勅。典郊祀之禮。獻賢能之書。今小宗伯。實兼二事。非直清
明正者。不足以處之。中書舍人韋貫之。沉實堅峻。文以禮
樂。行成於內。移用於官。公直之聲。滿於臺閣。頃以詞藻。選
登禁掖。秉筆書命。時稱得人。久積勤勞。宜有遷轉。可使典
禮。以和神人。可使考文。以第俊秀。儀曹之選。僉議所歸。往
修乃官。無替厥問。可禮部侍郎。餘如故。
薛存誠除御史中丞制
勅。庶官之政。得人則舉。况中執憲。準繩之司。所以提振紀
綱。端肅內外。蓋一職修者。其斯任之謂歟。給事中薛存誠。
選自郎署。列於左曹。居必靜專。言皆讜正。章疏駮議。多所
忠益。可以執憲。立於朝端。况副相方缺。臺綱是領。糾正百
官。爾得專之。夫直而不絞。威而不猛。不附上而急下。不犯
弱以違強。率是而行。號為稱職。敬服斯命。往其懋哉。可御
史中丞。餘如故。
前長安縣令許季同除刑部郎中前萬年縣令杜
羔除戶部郎中制
前長安縣令許季同前萬年縣令杜羔等。頃自郎署。分宰
京邑。而長吏待之。小乖常禮。雖同辭托故。動未得中。然遠
恥以退。道不失正。各從免職。亦既踰時。况文行政能。皆推
於眾。詢諸時議。宜有遷授。尚書郎缺。方選才良。憲部人曹。
俾膺竝命。季同可刑部郎中。羔可戶部郎中。
京兆少尹辛祕可汝州刺史制
京兆少尹辛祕。頃守吳興。時逢擾亂。安人殄寇。節效可稱。
出倅戎車。入貳京輦。亦有政績。著於官常。今以汝汾軍郡
之大。方求良吏。委之分憂。詢事考能。爾當其選。往即乃土。
以舒吾人。可汝州刺史。
