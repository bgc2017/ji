欽定全唐文卷二百九十五
韓休
休。京兆長安人。初舉賢良。元宗在春宮。親問國政。對策乙
第。擢禮部侍郎兼知制誥。開元二十一年拜黃門侍郎同
中書門下平章事。旋罷政事。遷太子少師。封宜陽縣子。二
十七年卒。年六十八。贈揚州大都督。諡曰文忠。寶應元年
重贈太子太師。
駕幸華清宮賦(以溫泉毖湧盪邪難老為韻)
惟我皇御宇兮法象乾坤。天步順動兮行幸斯存。雨師灑
路兮九門洞啟。千旗火生兮萬乘雷奔。紫雲霏微。隨六龍
而欲散還聚。白日照耀。候一人兮當寒却溫。蓋上豫遊以
叶運。豈伊沐浴而足論。若乃北騎殿後。鈎陳啟前。辭紫殿
而魚不在藻。出青門而龍乃見田。霜戟森森以星布。玉輅
迢迢而天旋。聲明動野。文物藻川。月落鳳城。巳涉於元灞。
日生暘谷。俄屆於甘泉。於是登三休兮憩神轡。朝百辟兮
禮容[:#AS-9AF4:●]。玉堂憑艮。面鶉野以高明。石溜象蒙。繞龍宮之清
毖。處無為兮既端拱。時或濯兮溫泉湧。聖躬清兮聖德廣。
四目明兮四聰朗。與元氣之氛氳。如晴空之滌盪。觀夫巍
峩宮闕。隱映烟霞。上薄鳥道。經迴日車。路臨八水。砌比萬
家。樓觀排空。時既知於降聖。忠良在位。諒勿疑於去邪。儒
有鵬無翼。風有摶。每俟命以居易。尚媿身於才難。觀國光
以舉踵。歷華清而展歡。不賡歌以抃舞。夫何足以自安。乃
為歌曰。素秋歸兮元冬早。王是時兮出西鎬。幸華清兮順
天道。瓊樓架虛兮靈仙保。長生殿前兮樹難老。甘液流兮
聖躬可澡。俾吾皇兮億千壽考。
奉和聖製喜雨賦
聖人調玉燭。握金鏡。乘正陽而馭六氣之辨。考中星而授
四時之命。所以平三階而齊七政。惟十有六祀。日躔於南
紀。火德方盛。炎曛自始。主上問飛候之或失。徵驕陽之所
起。未明求衣。當食昃晷。恐六事之害政。引萬方而罪巳。乃
設槱燎。奠椒醑。豈史巫之紛若。惟誠德之是與。稽元穹以
誓期。樂形影以增佇。善言既發。靈應無越。天垂貫斗之雲。
神召離星之月。有渰淒淒。南山朝隮。林鳴陰鳥。澗隱晴霓。
九光之霞。冠於雲日。五色之氣。映於巖谿。始攢團而未下。
終颯灑而俱齊。合散縈直。紛飛驟息。肇自千畝。周於八極。
及乎我私。長我黍稷。我箱既萬。我庾惟億。人咸謂之神功。
爾孰知夫帝力。若乃拂珠箔。含綺疏。微霧氣於金掌。糅香
烟於玉除。下碧雲而陰合。滴銅池而響餘。君王乃倚雲閣。
凴雨殿。臨清暑。奏繁薦。欣大德之在生。知上靈之有睠。於
斯時也。一人有慶。萬國歡心。㣥臣獻華封之壽。天子御薰
絃之琴。昭宸文於合璧。式王度其如金。乾道兮下濟。湛恩
兮汪濊。四三皇兮六五帝。于胥樂兮萬千歲。
授杜暹等侍御史制
敕。朝議郎行殿中侍御史杜暹。禮樂之器。直方效節。通直
郎殿中侍御史內供奉馮宗。文儒之業。堅正在心。咸以清
公。副茲望實。風霜既肅。臺閣推美。持我邦憲。載穆時談。俾
遷周史之能。更奉楚冠之任。並可侍御史。
授皇甫翼等監察御史制
敕。朝議郎行河南縣尉皇甫翼朝議郎行長安縣尉韋紹
朝議郎行醴泉縣尉張季瑀等。備聞清操。雅有深識。進乃
安卑。退非求譽。察其才行。副是名實。任之舉直。可以觸邪。
並可監察御史。
授鄭虛心監察御史制
敕。左拾遺內供奉鄭虛心。茂其德業。蘊是辨詞。識通於政
理。行著於公直。清可勵物。正以繩違。褐衣召見。既司諫省
之職。繡服承榮。俾奉憲闈之任。可監察御史。
封張嘉貞河東縣男制
門下。任事而爵。古之彝訓。論功以封。朝之通典。銀青光祿
大夫守中書令上柱國張嘉貞。忠肅恭懿。宣慈敏達。⺡[:#AS-FBED:●]
圅清明以毓德。體文武而成器。自光帝載。昭宣廟謨。鼎味
用和。台階增峻。事君有犯而無隱。奉國以公而滅私。持其
憲章。式是軌度。既邦教有敘。亦王猷以穆。頃統軍政。則城
朔方。爰底其績。未疇厥賞。固宜命以圭社。崇其禮物。俾楚
臣授邑。克表寢邱之制。漢道優賢。更叶平津之美。可封河
東縣開國男。食邑三百戶。主者施行。
唐金紫光祿大夫禮部尚書上柱國贈尚書右丞相許國文憲公蘇頲文集序
易有四象。有天文焉。有人文焉。所以察時變而觀化成也。
詩有六義。有大雅焉。有小雅焉。所以陳國風而美王政也。
文之時用。其肇於茲。自長發禘殷。正考述其典。在坰頌魯。
史克明其訓。由是比興繼作。風流彌繁。黃竹白雲。垂芳於
帝籍。楚蘭班素。作麗於辭人。莫不究情性之微。含風騷之
旨。吟咏先王之澤。光昭正始之宗。故情發於中。而申之以
歌詠。文生於情。而飾之以辭采。所以立言會友。感物造端。
藻暢襟靈。導揚隱伏。潤彼金石。流於管絃。以告其成功。而
懿我文德者也。嗚呼。斯文未喪。命世聿興。發揮造化之微。
鼓動江山之氣。轥轢前古。昭彰後葉。疇克有之。則尚書許
公應運而挺生矣。公四代相門。十卿崇構。海域挹其軒冕。
縉紳推其軌儀。夫其導源錫允之慶。克家屏宗之美。論道
布政之典。推誠立節之效。並巳勒於豐碑。紀在良史。此則
略而不言焉。公神秀穎發。自然生知。五歲便措意於文。每
坐臥吟諷。未嘗暫輟。至於八九歲。則有若大成焉。一覽誦
千言。有若素習。十七遊太學。對策甲科。振麟溟渚。濯羽弱
泉。海內重林宗之名。朝廷藉賈生之譽矣。時吏部侍郎馬
載名知人。見公歎曰。蘇生一日千里。王佐才也。後因選集
時屬糊名考判。公與宋璟。俱入殊等。由是天下益稱焉。公
任御史時。兩臺有送別四韻詩四十餘首。試令公誦之一
遍。倒覆之。遂不錯一字。其敏悟也如此。公任起居郎。屬考
功員外郎闕。時中書令李嶠執筆曰。考功郎非蘇君莫可。
遂拜考功員外郎。遷給事中。特制授修文館學士。遷中書
舍人。專知制誥。僉議允歸。制命敕書。皆出自公手。筆不停
綴。思無所讓。及是見君。深所歎伏焉。今上嘗謂公曰。朕每
見卿文章。與諸人尤異。當令後代作法。豈惟獨稱朕心。及
東封。詔公撰朝覲壇頌。加金紫光祿大夫。與一子官。賞能
也。公性與道合。神無滯用。惟深也。總眾妙之門。惟才也。體
生人之秀。若乃學以聚之。問以辨之。括囊道藝之場。探賾
幽微之數。至若栒戈考篆。魯鼎看銘。書有兦篋。文稱墜。疑
絳老之年。走朝有問。卜晉侯之疾。訪史莫知。莫不取揆宏
襟。詢謀達識。公辨無不釋。言必造微。掩雲夢以吞之。湛陽
秋以昭之。如太嶽之覽㣥山。若滄溟之朝百谷者矣。至乃
緒發而宮商應。言形而雅頌興。爽律與雲天並高。繁章與
霞月俱亮。故能虛明獨照。壯思雄飛。自我心極。為之宰匠。
嘗亦紀秦望。銘華山。勒圅谷之關。刊燕然之石。繁絃閒發。
縟采相輝。歌奏而白雪遂孤。賦成而黃金有貴。豈惟排終
拉賈。駕王超陳而已。若乃天言煥發。王命急宣。則翰動若
飛。思如泉湧。典謨作制於邦國。書奏便蕃於禁省。敏以應
用。[:#AS-9D55:⿰女完]而有章。則近代以來。未之前聞也。豈學而得之歟。抑
亦天縱之歟。何其殊尤而懿鑠也。惜乎循途未及。閱川
行謝。雖洞簫為賦。方傳漢帝之宮。而禪草遺忠。空留茂陵
之下。思盛烈其如在。覽餘文而增歎。曲池無處。舊館寂寥。
感知已以悼恩。懷舊德而何極。豈峴山之上。長留墮淚之
詞。延閣之中。不紀藏書之錄。謹撰緝文誥。成一家之言。凡
四十卷。列之如左。請藏於祕府。以示來裔。
梁宣帝明帝二陵碑
有梁拓迹開統。建邦立號。王業始於憂勤。霸功成於海縣。
乃昭事上帝。惠綏遠人。文軌通於四海。正朔繼乎三代。屬
天步未夷。皇綱中圮。巨猾開釁。大盜潛移。宗廟鞠為禾黍。
衣冠翦為戎狄。則我梁之業。將墜於地。國之郊禋。蓋無主
矣。而天未絕商。鼎猶祀夏。炎精翳而復揚。文德懿而方肇。
明命斯在。神休允歸。則我中宗宣皇帝代宗明皇帝乘彼
樂推。撫其歸運者矣。宣皇帝諱詧。明皇帝諱巋。姓蕭氏。蘭
陵中都里人也。房雲祚商。大火封宋。功昭革夏之業。德盛
明周之禮。故能慶緒崇緬。哲源浩濬。樂叔之封既命。遂列
於諸侯。高辛之祚克昌。俱有於天下。始宋公子食采於蕭。
國以得氏。其後居於豐沛。自漢丞相何侍中彪奕世載美。
不忝前烈。洎於裔孫整。東晉淮陰令。始渡江居於南徐州
之蘭陵焉。整生雋及鎋。雋曾孫道成。是為齊高帝。鎋以四
代孫丹陽尹順之生高祖武皇帝衍。高祖生昭明皇帝統。
宣皇即昭明皇帝之子。明皇即宣皇帝之子也。降元精之
吉。乘正陽之氣。星斗發祉。日衡兆祥。德叶於天地之和。名
書於帝王之籙。故其本枝榮慶。歷試肇迹。勿用而履夫重
剛。明夷而蒙彼大難。乃鞠旅樊沔。投戈雍梁。政始東國。化
行南紀。取長沙而兵不血刃。戰江夏而舉無遺策。推賢用
之而如不及。委政授之而心不疑。誅豷羿而廓天關。掃欃
槍而清帝座。遂撫方夏。用膺徽號。訓兵同於一旅。申命式
於九圍。克祗上靈之睠。光啟中興之業。於斯時也。飛鴻滿
野。戎馬生郊。庭旅荊棘。室同煨燼。由是躬大禹之菲薄。同
衞文之節儉。千里襁負。一年成都。適其樂國。歸我有道者。
蓋同於遷豳而居此也。於是蒐夢澤。朝渚宮。五德配天。二
郊在國。不失舊物。重覩漢官之儀。叶於新命。還秉宗周之
禮。用能布令結援。修好申盟。我譽延乎四方。人心洽於一
德。始則誕受多福。終亦繼明重熙。豈惟敵國挫師。克申威
武。信亦強鄰結好。芬若椒蘭。謹其外虞。宏我邦本。孝心虔
於紱冕。儉德過於茅茨。立教以至仁為宗。宏風以清淨為
樂。豈非古之聰明神武而不殺者夫。方欲觀兵上國。清蹕
中壤。混一區宇。削平四方。而乾道臨於大過。雄圖屈於知
運。霸功則肇。王業未宏。雖慷慨於當年。竟遲回於卒歲者
矣。嗚呼。陵谷驟改。市朝無處。荒墳嵬然。蔓草蕪沒。孟嘗尊
貴。獨愴雍門之言。魏武英威。空留士衡之弔。有可悲矣。嗣
子琮。屬金陵畢氣。天祿永終。山川不出於伯符。歷數有同
於歸命。終我梁祚。是為虞賓。其天意也。豈人事也。次子珣。
梁南海王。隋左光祿大夫梁國公。食邑三千戶。贈遷州刺
史。承百祀之重。稟二宗之慶。恩昭異代。禮崇[:#AS-9AF4:●]物。子鈞。皇
朝中書舍人率更令崇賢宏文兩館學士。鈞子灌。皇朝渝
州長史。贈吏部尚書。疇其慶靈。俾爾戩穀。盛名昭於海內。
高秩謝於人寰。實彰燕翼之宜。克享褎崇之禮。嗣子曰嵩。
金紫光祿大夫吏部尚書兼中書令河西節度經略支度
營田九姓長行轉運等副大使知節度事判涼州事赤水
軍使檢校天下諸軍兵募健兒使集賢院大學士上柱國
徐國公。秉靈迪哲。體道宏正。自我人秀。惟其國楨。亮采而
三階已平。疇咨而九功式序。糾逷王慝。緝熙邦政。文武體
用。清明在躬。地奉紫垣之寵。門延絳河之貴。永言孝思。式
是前烈。雖大統云集。而鴻芬莫紀。時逢喪亂。迹昧於兦隋
之年。運屬光華。功盛於有唐之日。邱墟遂遠。碑表莫存。豈
使配天之功。不勒於金石。終古之美。永翳於邱山。式繼武
於烝夷。俾披文於大隧。緬思至道。俯課虛懷。幸陪論政之
餘。空愧知音之託。乃為銘曰。
天祚我梁。受命而王。於穆烈祖。昭惟武皇。德配華夏。功成
翦商。克受丕祉。宏茲太康。陰極為剝。泰終而否。九伐未修。
四郊多壘。戎州孔熾。王室如燬。不有繼明。孰彰我祀。四子
有命。二宗代興。歷數攸在。天人叶徵。靈心允洽。元德昭升。
奄有成命。其歸與能。長江作限。上京未復。永念殊邦。思同
比屋。拔山雖壯。逝水何速。嗣王不辰。終我天祿。洪惟德門。
卓彼孝孫。弻我王道。宏其政源。式播前烈。貽厥後昆。勒茲
貞石。永馥蘭芬。巳矣焉哉。昭邱一望盡烟埃。楚塞斷兮荊
門開。緬千里以環繞。見二陵之崔嵬。銅臺虛兮繐帳暗。金
扃閟兮黃鳥哀。嗚呼。百年人畏其神者。豈獨軒轅之臺。
贈邠州刺史韋公神道碑
夫賢者所以稱至業也。居賢而德故有尊。位者所以敘才
用也。有才而位不必貴。緬覿志則。代有其人焉。公諱鈞。字
季和。京兆杜陵人也。昔大彭授征伐之任。摠齊㣥后。立為
商伯。扶陽擅儒雅之道。儀刑列辟。起為漢相。由是邁種厥
德。光昭盛門。軒裳奕葉以濟美。靈庭肸蠁而相屬。故夫重
輝洪業。啟彼元緒。淳德介祉。歸諸後昆者焉。曾祖澄。皇朝
國子祭酒。儒門肇業。國庠貽訓。祖慶植。皇朝舒密二州刺
史。政成師長。化洽黎元。父瑤。皇朝駕部員外郎。譽重國楨。
道高人望。光膺三署之拜。克彰九德之美。公淳輝秉靈。鴻
芬錫祉。合英秀發。揚光炯曜。其少也。則珪璜自然。克有成
器。其長也。則禮樂攸在。光其大名。式是古訓。洽於前烈。懷
利器而待割。含虛明而獨照。學無不綜。窺先王之書府。言
必有則。得夫子之文章。挹其道則虛往而實歸。論其德則
敬容而貴允。所謂樂只君子。邦家之暉者也。解褐。以常調
授綿州魏城丞。矯曾翰。淩絕壑。立茲政聲。宏彼邦教。以尤
異擢授雍州長安尉。未幾。遷雍州司士參軍。超於輦劇。佐
此神京。既位以才遷。亦高由政舉。無何。轉洛州陸渾令。京
皋底績。河縣為榮。銅墨載美。絃歌用譽。以親累出為晏州
嵯峨縣丞。尋改授雅州司功參軍。遷雍州三原縣令。又改
授邠州三水令。又改岐州扶風令。窮通在命。喜慍在我。當
運而寵辱不驚。養空而逝止恆適。用能因事立訓。自公滅
私。雖得喪繫乎其時。亦風軌存乎所蒞者矣。嗚呼。物不可
終否。道不可以遂喪。夷然順之。艱以貞之。俾夫人亨。則自
天而佑之矣。景龍二年。聖人發明制。褎有功。授太子司議
郎內供奉。尋正除。乃遷尚輦奉御。恭承嘉惠。肅奉彝則。膺
美選於禮門。拜殊榮於御府。又以親累授果州司馬。尋改
授漢州司馬。公道直而正。德貞而修。雖行必恆存。而運無
常泰。善不違已。固無負於神明。累則因人。亟又從於貶降。
且人有厚於德而薄於命。行其道而屈其身者歟。棲遲下
列。竟以卒歲。以開元十一年十二月十九日。遘疾終於漢
州之官舍。春秋六十有四。惟公含宏光大。洵秀沖雅。澹然
而靜。漻乎以清。神崖自高。海量孰測。韞隨和以增美。將[:#AS-937E:⿱艹洍]
蘭而共芬。而天爵斯茂。朝宗莫及。盛名空在。昌運不留。可
為長歎惜者也。以開元十二年七月二十五日。遷窆於萬
年縣洪固鄉陪先塋。禮也。公之第四女。蘭畹生秀。金閨植
德。以良家之選。參帝子之榮。克彰慶善之餘。允洽徽章之
命。開元二年正月四日。乃下制贈公邠州刺史。贈先夫人
辥氏晉國夫人。制曰。代榮[:#AS-9BD1:⿱竹替]組。才稱楨幹。方居參佐。奄謝
中年。朝選良家。既聞餘慶。義崇恩禮。爰在飾終。且分符節
之榮。無忝笳簫之夢。可贈使持節邠州刺史。并贈夫人為
晉國夫人。非夫宏風勵俗。明察在人。豈能褎崇光茲訓翼
者也。君子曰。管氏之代祀。不亦宜乎。其斯之謂歟。有子尚
舍直長悅然等。晉之明用。幹蠱而克。永惟孝思。訓我淳則。
爰播美於穹壤。用圖芳於篆刻。乃為銘曰。
緬彼大彭兮佐於有商。自我楚傅兮慶流扶陽。逮茲後昆
兮奕世以昌。誕此明德兮與時而光。良玉不斲兮幽蘭自
芳。為邦之彥兮為人之綱。明德之修兮而命之不臧。既道
崇而位薄。亦身沒而名揚。嗚呼。積其善也。聞季女之寵章。
崇其構也。稱鄭公之不兦。勒貞石。旌高堂。德音昭昭以孔
彰。俾夫墮淚之美者。豈獨峴山之陽。
惠宣太子哀冊文
維開元二十二年歲次甲戌七月庚申朔十日己巳。司徒
辥王薨於洛。冊諡惠宣太子。翌日。殯於正殿之西階。粵八
月二日庚寅。將陪葬於橋陵。禮也。涼陰戒秋。白露凝夜。傃
哀挽於郊道。儼虛容於池榭。皇帝痛棣華之既凋。矚蘭坂
而增欷。撫徹奠以無及。恨潛泉之永閟。光乎典冊。昇彼儲
嗣。爰命史臣。颺言其懿。其詞曰。
於昭帝系。濬發元裔。逮堯升唐。自辥而王。粵有成德。遂荒
東國。大啟土宇。聿崇典則。夫其秉靈在初。迪哲惟濬。惇敏
秀鑠。淳龐淑慎。謀謨以成。蹈道而順。文英獨越。武烈惟振。
百辟式瞻。五宗以訓。惟茲大賢。克懋天秩。為藩為屏。是輔
是弻。保釐我邦家。左右我王室。沛獻演易。楚元說詩。藝無
不綜。學罔有遺。分以寶玉。建其旌旗。出宏聲政。入贊雍熙。
咨爾公族。是惟敦睦。王曰介弟。寵其車服。俾侯於京。怡怡
弟兄。穆以家人之禮。崇其藩后之榮。曷常不樂彼同輿。却
東平之歸奏。詢其異政。欽少海之能名。將以天倫之愛。可
以昭於載籍。友于之道。可以貫於神明。宜其善有其慶。禍
無其胎。享此眉壽。祐其多才。胡勿藥以為疾。逮彌旬而成
災。躬為禱兮無不至。誠以請兮無不備。走㣥祀以累祈。徵
上醫而畢洎。蒼黃而晦明未隔。闇忽而古今斯異。嗚呼哀
哉。神理無昧。人寰巳非。想河樂其猶在。望淮仙而不歸。悲
由中而自切。情限禮而相違。帳丙舍而云遠。飾承華以增
輝。嗚呼哀哉。靈龜肇吉。服馬先路。悼津門之永違。遵河橋
以直度。笳哀洛陽之道。旐靡咸京之樹。換憂歡於今昔。變
風景於新故。嗚呼哀哉。夫行以諡尊。恩由禮盛。申[:#AS-9AF4:●]物以
增飾。緬貞徽而獨映。俾重為善之名。以彰有後之慶。嗚呼
哀哉。庭榭慼以驚秋。川波咽而不流。歷神皋兮望國寢。背
華宇兮歸山邱。流塵滿兮虛榭暗。綠苔生兮行徑幽。惟盛
德與鴻烈。亦天長而地悠。嗚呼哀哉。
徐鍔
鍔。元宗朝官河南府告成縣主簿。遷司封郎中洛陽縣令。
大寶積經述
夫日月出矣。而輝耀十方。時雨降矣。而澡漉萬物。況我身
常樂。湛虛空之相。妙覺圓明。融心行之本。唯曒唯昧。不生
不滅者哉。是以闢無學之地。聿修伽藍。啟息言之津。亶作
羅柰。智勝菩薩起方便之緣。淨居天人發成就之力。稱謂
所絕者。其第一義乎。自恆星夜掩。仙虹晝爍。青鉢傳其睟
容。寶棺現其金臂。法山摧仞。拂魔箭於危屏。直水橫流。繫
慈航於彼岸。烏虖。妙藏不可以常祕。戒輪不可以終盩。雖
雙林下圭[:#AS-FBEC:●]石示於泥洹。逮一千年遹被於聲教。龍持貝
葉。亟傅摩竭之城。象負蓮華。遂滿真丹之境。三十七品慈
悲於火宅。一十二經引喻於妙界矣。大寶積經者。後漢迦
葉摩
騰竺法蘭及今朝元奘法師菩提流志等咸自西天竺所
致也。如來昔在鷲峯。利建平等。金口注海。酌之而不竭。寶
言如綸。振之而有緒。炯茲瑞憲。久翳鴻都。原壑屢非。市朝
多變。歷代徇齊之主。競興參譯。跋陁授記之言。罕能丕就。
洎我唐之有天下也。功橫鐵圍。化[:#AS-92F9:⿰帛⿱丿糸]忉利。苑禦千界。提封
萬刹。張四攝之扉。廣納諸有。騁六通之驥。冥濟㣥惑。太上
皇以澤深智海。掌耀禪珠。神皇帝以勛格梵宮。胸懸法印。
肅敷元誥。昭灑鴻波。歷選緇徒。明敭列寀。博考同異。聿興
刊緝。勇振頹綱。嚴持絕紐。爰有沙門大德思忠東天竺國
婆羅門大首領臣伊舍羅等譯梵文者。求善住緣。悟無生
忍。博聞強識。精而譯之。復有天竺沙門波若屈多沙門達
摩證梵義者。開忍辱場。破煩惱眾。弻諧神侶。明而辨之。復
有沙門大德履方宗一普敬慧覺等筆授者。令問孔昭。威
儀不忒。手渥仙札。受而字之。復有沙門大德深亮勝莊塵
外無著慧迪等證義者。國之大師。佛之右臂。探諸了義。演
而證之。復有大德沙門承禮雲觀神暕道本等次文者。庇
影多林。息肩香窟。勤修精進。纂而次之。復有潤文官者銀
青光祿大夫邠王傅上柱國固安縣開國伯盧粲銀青光
祿大夫太子詹事崇文館學士兼修國史上柱國東海縣
開國公徐堅朝議大夫守中書舍人崇文館學士上柱國
野王縣開國男蘇晉朝議郎給事中內供奉崔璩等。位列
鳳池。聲流雞圃。分別二諦。潤而色之。復有銀青光祿大夫
守侍中兼太子左庶子兼修國史上柱國鉅鹿縣開國公
魏知古兵部尚書上柱國郭元振銀青光祿大夫檢校中
書令上柱國范陽縣開國男張說銀青光祿大夫行中書
侍郎同中書門下三品監修國史上柱國興平縣開國侯
陸象先等。朝踐瑣闥。夕遊珠域。護持四法。總而閱之。爾乃
杖錫之士。端珪之俊。麻列定筵。林攢樂土。蔭祥雲而演譯。
倏換炎涼。吸甘露而勤求。載淹衡晷。大乘章句。義不唐捐。
小品精微。拯無遺溺。能事畢矣。佛何言哉。今所新翻經凡
有四十九會七十七品。合一十二帙。以類相從。撰寫咸畢。
以先天二年六月三十日進太上皇。八月二十一日進皇
帝。禁闈曉闢。真教上聞。仙宁克怡。宸襟允穆。竦鈎陳於白
日。親御靈臺。落雲雨於彤霄。薦加殊尉。賢愚稽首。以為利
見仁主。真俗歸心。以為潛登覺道。次有清信佛弟子前少
府監丞李式顏等。皇朝金紫光祿大夫兵部尚書贈侍中
隴西公迥秀子也。復有清信佛弟子前右拾遺徐鐈等。皇
朝銀青光祿大夫太子賓客昭文館學士高平公子也。咸
屬彼穹降禍。私門墜構。陟遙岵而崩心。瞻冥途而獻福。於
是胠篋探笥。檀波羅蜜。廣疊牋。首崇書寫。不變槐火。遽盈
苔袟。然後裝之鏤軸。綴以瓊籤。羅綵簟而霓舒。播珠函而
錦縟。方使猛風吹嶽。長存妬路之文。劫火燒天。不壞多羅
之典。
呂太一
太一。景雲中為洹水令。拜監察御史裏行。遷戶部員外郎。
土賦
一闔一闢分陽分陰。坎為水兮離為火。東方木兮西方金。
惟土德之為大。處中位而君臨。寒暑不能易其節。鬼神無
以測其深。吐納清濁。區分㝢縣。帝軒感氣於星斗。虞舜降
精於雷電。爾其荊河墳壤。淮海塗泥。草木漸苞於赤埴。璆
鐵作貢於青黎。火以炎上為母。水以潤下為妻。黃白分於
雍冀。官位列於東西。蒸之以為城闕。北連朔野。累之以為
臺觀。上構虹霓。為海為河。為牛為馬。起圓規於陣法。美教
化於王者。負之為模。胡人失其膽氣。得之為祥。晉卿載於
原野。且久且大。非名可名。定剛柔於坤德。合絲竹於宮聲。
夫其為重也。封割五色。分茅錫社。夫其為厚也。包括萬象。
含姿育靈。處瘠則勞。處沃則逸。白獸忽見。羵羊閒出。體均
物而為象。抱溫柔以成質。舟航纔盡。則青鏤飛神。六五既
臨。則黃裳元吉。萬國收其利。三公主其秩。因覆簣而成山。
為幽居而鑿室。不借譽於龍鳳。直養德於麒麟。失之則昆
蟲作孼。得之則宗族以親。雖鼇足初分。重濁者為之地。而
羊角勃起。輕清者為之塵。授之可薦於宗廟。捧之未塞於
孟津。起刑馬而為首。祀勾陳以為神。漢廟玉環。方之則君
王納諫。豐城實劍。拭之則光彩射人。含物吐象。包藏玉石。
均王四時。卑陛三尺。運乎虛舟之中。不以為損。捧乎泰山
之上。不以為益。土之為德也重。土之為性也平。爰稼穡而
為務。被朱紫而為榮。余以既藉形體。承恩天壤。公和之山
窟非陋。子猷之冬林自賞。先君列國。猶未斷於封疆。軒佐
吹塵。直庶幾於夢想。
