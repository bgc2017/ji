欽定全唐文卷四百十五
常衮(六)
大歷四年大赦天下制
勅。至理之代。先德後刑。上歡心以臨下。下忻然而奉上。禍
亂不作。法令何施。去聖久遠。薄於教化。書填委。獄訟煩興。
苛吏舞文。冤人致辟。思欲刷恥改行。厥路無由。豈天地父
母慈愛之意也。朕主三靈之重。託㣥后之上。夕惕若厲。不
敢荒寧。內訪卿士。外咨方岳。日不暇給。八年於茲。而大道
淳風。鬱而不振。四郊多壘。連歲備邊。師旅在外。役費尤廣。
賦輿輸轉。疲耗吾人。困竭無聊。窮斯濫矣。下愚闇昧。不見
刑網。戎士在軍。未習法令。犯禁抵罪。其徒實繁。幽繫狴牢。
未詳事實。吏議不決。動淹時序。傷沮和氣。屢彰咎徵。此皆
朕之不明。教之未至。上失其道。而繩下以刑。敢不罪巳。以
答災眚。且人者君之支體。害之則君有所傷。刑者教之輔
助。失之則人無所措。慮有冤濫。慘然憂傷。用明慎罰之典。
俾宏在宥之澤。其天下見禁囚徒。死罪降從流。流已下罪
釋放。其左降官及流人并移隸等並予量移。仍委所司即
勘責。送名中書門下。奏聽進止。如聞州縣官比年率意。
恣行麤杖。不依格令。致使殞斃。深可哀傷。頻有處分。仍聞
乖越。自今已後。非灼然蠧害者。不得輒加非理。仍委觀察
節度等使嚴加捉搦。勿令有犯。如違錄名奏聞。量情科貶。
宣示中外。宜悉朕懷。
大歷五年大赦天下制
門下。惟辟奉天。作人父母。若天垂戒於上。人不安於下。則
修德勤政。以達至誠。恤刑獄之冤滯。問閭閻之疾苦。招納
諫諍。訪求賢良。允迪前烈。率由茲道。朕獲承宗廟之重。託
於王侯之上。夙夜齋慄。莫敢荒寧。推誠以撫萬邦。屈已以
安百姓。憂勤之至。日慎一日。服御之給。損之又損。而涉道
猶淺。燭理不明。國經王度。多有廢闕。加以寇戎驟犯。軍國
煩勞。賦重人竭。因之歲歉。田荒業廢。逋散相仍。每深怵悼。
頻有蠲降。兼亦求良吏。以惠矜人。除去奸兇。用達幽枉。大
變風俗。更張刑政。冀人和之漸洽。何天眚之屢彰。固以朕
德之寡昧。化之衰薄。其咎不遠。在予一人。亦由郡邑之政。
未盡條理。或貪以害物。或擾以傷農。有凌弱暴寡之冤。有
不均失中之政。人無所措。多陷刑辟。蓋上之教道未至。豈
忍以文法繩之。慘然憂嗟。深自引慝。雖靡草麥秋之候。
方斷薄刑。而薰風長養之時。宜寬庶獄。大決疏網。與之更
新。其天下見禁囚徒。死罪並降從流。流已下並釋放。內外
文武官及前資官六品以下。并草澤中有碩學專門。茂才
異等。智謀經武。諷諫主文者。仰所在州府觀察牧宰。精求
表薦。如所由搜揚未盡。遺逸林閒者。即宜詣闕自舉。親當
策試。量能擢用。朕每覽漢文詔書。至陽和之時。草木㣥生
之類。皆有以自樂。而吾百姓。或阽於死亡而莫之省。緬然
遐想。感歎增懷。哀今之人。又甚於昔。思有贍恤。俾安其居。
觀察節度使及刺史各宜訓勵所部。使奉科條。變貪官之
節。激循吏之行。其清白明著。政理殊尤者。具以名聞。必加
獎擢。若冒於貨賄。紊我綱紀。切宜糺摘。當峻刑憲。其官人
犯賄。經恩免罪者。並宜申報中書門下及所司。不得容其
却上。自王室多故。積有歲時。皆我文武之臣。中外戮力。今
天下既定。崇德報功。與之剖符。傳代不絕。至於莅官述職。
各宜明慎典刑。貽慶子孫。永同休戚。於戲。武德貞觀之閒。
有若魏徵王珪李靖李勣房元齡杜如晦等。扶翼大運。勤
勞王家。尊主庇人。匪躬致命。咸有一德。格於皇天。緬然長
懷。風烈猶在。其後嗣沈翳。特加優獎。如廟宇荒毀。即宜修
葺。無德不報。何日忘之。其鰥寡孤獨。老幼貧窮。不能自存
者。委州府縣吏取諸色官物。量事賑給。抑招攜戶口。勸課
農桑。應所在州府。有興功役處。非灼然急切者。宜並停之。
四瀆五岳。名山大川。神明所處。風雨是主。宜委中書門下
分使致祭。以達精誠。孝子順孫。義夫節婦。事跡明著者。特
加旌表。頒示中外。知朕意焉。主者施行。
大歷七年大赦天下制
門下。濟於道者。化醇而刑措。善於理者。綱舉而網疏。朕涉
道未宏。燭理多昧。嘗亦遐思太古。高揖元風。保合太和。在
宥天下。蓋德薄而未臻也。是用因時以設教。便俗以立防。
務盡平恕。用申哀恤。又教淺而多犯也。加以邊虞未戢。井
賦猶繁。荒瘵之際。寇攘斯起。遂令圜土嘉石之下。積有纍
囚。危章互之中。困於法吏。屬盛陽之候。大暑方蒸。永念狴
牢。何堪鬱灼。所以沮傷和氣。感致咎徵。天道人事。豈相遠
也。如聞天下諸州。自春以來。咸愆時雨。首種不入。宿麥未
登。哀此矜人。何恃不恐。皆由朕過。益用懼焉。惕然憂嗟。深
自咎責。所以悉減常膳。別居齋宮。禱於神明。冀獲嘉應。仲
夏之月。靜事無刑。以助晏陰。以宏長養。斷薄決小。已過
於麥秋。繼長增高。宜順乎天意。可大赦天下。其大歷七年
五月十五日昧爽已前。已發覺未發覺。已結正未結正。應
天下見禁囚徒。罪無輕重。一切悉宜放免。所由更不須類
例聞奏。宜令諸道節度觀察及諸州牧縣宰。於當管內所
有名山靈跡。各精誠致祭。祈降甘澤。冀獲豐稔。永思流弊。
庶振風猷。其巴南諸州。仍歲水旱。迫於凍餒。或至流離。因
有剽求。苟全性命。懼刑網之所及。姑嘯聚以相依。抑有由
焉。蓋非獲已。永言其弊。用軫於懷。如能相率來歸。各安生
業。並無所問。咸許自新。敢以赦前事相告言者。以其罪罪
之。亡命山澤。挾藏軍器。百日不首。復罪如初。赦書日行五
百里。宣示中外。咸使聞知。主者施行。
大赦京畿三輔制
門下。古者以季春之月。布德行惠。恤刑振乏。朕親執犧牲
玉帛。獲奉於上帝神祇。九年於茲矣。克已思理。明不能燭。
昆夷未敘。王略猶虞。歲會三秦之師。日有千金之費。悉索
敝賦。疲於餽軍。侯甸之閒。徵求耗竭。百穀翔貴。關中小歉。
窮則斯濫。安能懼刑。因而成盜。多有犯法。至於軍戎之士。
致使廩賜不充。因之逃亡。抵於邦憲。事非獲已。情亦可察。
迫以露濡之感。明發有懷。屬禁烟之令節。方薦鮪於寢園。
聖祖敷佑。景靈告祥。先天後天。載荷嘉貺。以陰以雨。又助
發生。固宜順曲成之仁。布惟新之命。赦罪育物。曠然滌除。
其京兆府及三輔并京城內諸司諸使見禁囚徒。犯死罪
已下。特宜釋放。其有犯未發覺者。罪無輕重。亦宜一切放
免。如有妄論告者。以其罪罪之。其官典犯贓。不在免限。頃
者魚朝恩夙有功勳。委之戎事。而徵求黎庶。空竭閭閻。加
之廣有貿易。奪人賄利。京城之內。擅致刑獄。恣行忍虐。幽
執無辜。部領帥人。乖於撫馭。資糧刻薄。勞役煩苛。惡稔舋
盈。自嬰沈痼。念其勳舊。許以優閒。令罷兵權。遂其養疾。而
宗社降鑒。神明所殛。羸瘵不起。旋至斃亡。既往無追。一切
不問。所管將士等。同坐於王事。各效忠勤。是朕爪牙。自致
勳業。竝宜仍舊。勿有憂懼。蓋以朕誠乖感物。明未知人。失
於授任。而臻此也。今則虛懷引咎。親御禁戎。特加優寵。以
表勞績。其資聖寺禁人并追捕勘責等。即宜並停。然以王
畿艱弊。矜恤疲人。蠲稅罷徭。與之休息。尚恐流傭罕復。貧
弱未安。益用憂勤。諒資損約。京兆府百姓承前應欠負官
物等。委所由勘責。實在百姓腹內者。一切放免。其在所由
腹內者。不在放限。畿內官人。手力資課。及府官充職掌。名
額稍多。所有祇供。不免煩費。並諸縣郵遞。路次館驛。諸色
徵科等。一物已上。並委中書門下與京兆尹即會計。責取
色目。一一商量。條件處置。務令減省。以息煩勞。其諸司諸
使迴易。一切並停。不急之務。亦宜且罷。農隙之後。照準常
式。宣示中外。知朕意焉。
赦京城內囚徒制
門下。朕以寡薄。獲守丕圖。恭默思道。克謹天戒。常恐至誠
不達。景化未敷。寅畏之誠。寢興在慮。自純陽用事。靈雨[:#AS-8B70:⿰⺅⿱⿰夭夭心]
旬。麥雖有秋。禾未嘗畝。有阻三農之候。將貽百姓之憂。是
用齋心滌思。禱於上下神祇。雲從自郊。月未離畢。膏澤不
降。憂勤益深。雖水旱成災。陰陽恒數。而政刑失中。或致[:#AS-8B70:⿰⺅⿱⿰夭夭心]
伏。豈孚有爽。哀敬未誠歟。嗟我矜人。陷於刑辟。當炎蒸之
序。在縲絏之中。久積幽冤。有傷和氣。所以引成湯之六事。
過實在予。寬大禹之九刑。誠存育物。期於作解。以救如焚。
其京城見禁囚徒。死罪降從流。流已下罪一切釋放。仍委
中書門下即疏理處分訖奏聞。雖赦罪從輕。或謂之長惡。
宥過無小。寧失於不經。庶空夏臺。用緩秋典。宣示中外。
令知朕意。
批李夷賀御撰君臣事跡屏風表
省表具知。朕思求理化。親閱典墳。至於去邪納諫之規。勤
政慎兵之誡。取而作鑒。畫以為屏。與其散在圖書。心存而
景慕。不若列之繪素。目覩而躬行。庶將為後事之師。不獨
觀古人之象。卿詞彰順美。義見忠規。省覽再三。深叶朕意。
所賀知。
答元和南省請上徽號表
省表具知。朕纘嗣鴻業。託於王公之上。常恐涉道猶淺。燭
理未明。夙夜祗畏。罔或寧逸。至於法天象以垂制。順人心
而平亂。立刑辟而不峻。興禮教而不倦。出澆浮。延納忠直。
思濟於道。保合太和。今寰海削平。載櫜弓矢。皆賴於輔弼
之臣。盡規於左右。將帥之略。宣力於邦家。循省表章。請崇
徽號。武功文德。揚美於予。用愧於懷。何以及此。尚以昆夷
未敘。邊鄙猶虞。不果允從。宜斷來表。
答請上尊號第三表
省表具知。昔我祖宗。每崇徽號。皆以道侔天地。澤被生靈。
故請之不疑。而受之不愧。是謂典禮。鴻光赫然。朕以寡昧。
祗承寶位。寅恭惕勵。不敢荒寧。常懼理化未敷。非以自尊
為意。若蕩清寇孼。修舉政刑。此乃中外英賢。叶心所致。況
復前疏。亦已言之。卿等善則稱君。過陳功德。表章三至。益
愧於懷。豈大體之必然。何懇言之不已。沈吟終日。未果允
從。
元宗答顏真卿賀肅宗即位表
省表具知。兇逆亂常。侵侮中夏。曩者潼關失守。京國不寧。
朕因涉岐梁。至於巴蜀。遂命皇帝。肇登寶歷。爰靜妖氛。今
官軍益振。回紇效款。即議南行。共為翦滅。卿忠惟奉國。孝
則保家。懷不二之心。秉難奪之操。皇帝累申寵命。兼以崇
班。宜有懋於深恩。且用光於重寄。
冊新羅王金乾運文
維大歷三年歲次戊申正月朔二十八日。皇帝遣某官某
乙持節冊命曰。於戲。建萬國者。不獨於中夏。嗣一姓者。必
求於令德。咨爾新羅王金英憲男乾運。爰自祖宗。撫有東
表。克生明懿。載茂勳伐。采章文物。久沿華風。忠敬孝恭。率
由純性。用蕃君子之國。能執外臣之禮。夫繼代之重。擇賢
而授。是用建爾冢社。祚於青邱。敬其所守。纂其舊服。忠以
奉上。惠以撫下。永修東蕃之職。無替先君之命。肅膺典禮。
可不慎歟。
冊崇徽公主文
維大歷四年歲次已酉五月戊辰朔二十四日辛卯。皇帝
若曰。於戲。魯邦外館。有小君之儀。漢室和親。從閼支之號。
命公主而疏邑以封。煥於徽章。抑有前範。咨爾第十女。稟
秀雲漢。增華女宗。卓爾洵淑。迥然昭異。肅雍之道。能中其
和。縟麗之功。自臻於妙。不資姆訓。動會禮經。甫及初笄之
年。眷求和鳳之對。用開湯沐。方戒油軿。我有親鄰。稱雄貴
部。分救災患。助平寇虞。固可申以婚姻。厚其寵渥。況有誠
請。爰從歸配。是用封曰崇徽公主。出降回紇可汗。冊曰可
敦。割愛公主。嬪於絕域。爾其式是閫則。以成婦順。服茲嘉
命。可不慎歟。
賀冊皇太后表
臣某言。伏見八月二十六日制。冊上皇太后尊號。凡在生
靈。不勝慶幸。臣聞天地之經。所固者本。聖人之德。無加於
孝。故紹休以受命。榮號以歸尊。是用慶善奉慈。因親教愛
也。伏以皇太后法象太極。是生兩儀。光昭上元。以母萬物。
塗山降瑞。華渚呈符。照臨典禮。示天人之慶範。裁成風化。
表戚屬之宗師。詩云。思齊大任。文王以聖。則知祚我仁慶。
誕興睿哲。穆穆明明。有自來矣。伏惟聖神文武皇帝陛下
以皇道還淳。以文明致理。行三代之典教。備兩漢之威儀。
逾年改元。謁告清廟。永言配命。殷薦圜丘。大孝通於神明。
至化被於寰宇。瞻戀慈訓。尚未遑安。虔奉徽章。以崇位號。
嚴恭前殿。陳布外朝。萬國在庭。千官執禮。冕旒端拱。翼翼
烝烝。候金冊以拜興。承瑞寶而俯受。聖理之至。其道大光。
朝野同歡。臣妾有恃。言念舊黨。遂及姻聯。裦德以殊榮。推
恩以序進。華冑增貴。外家益尊。固可以感動靈祇。懷服戎
狄。豈止德教加於百姓。仁厚及於九族而已。宜其煥列青
史。昭播鴻猷。億萬斯年。以承多福。臣所守有限。不獲稱慶
闕庭。無任抃躍忻悅之至。謹遣某官奉表陳賀以聞。
中書門下請冊貴妃表
臣某言。臣聞天文次星。配以妃位。帝宮內職。守在王化。視
公卿而命秩。思賢才以審官。蓋五禮之宗。六義之本也。伏
惟寶應元聖文武皇帝陛下紹典文武。屬當多難。一日萬
務。親紆聖心。初定㣥兇。尚多闕典。紫庭分理。頃刻未遑。彤
管記言。因茲而缺。然則奉若天道。以陰而助陽。御於家邦。
由中而及外。今既三靈叶泰。四海永清。宜舉舊章。以行盛
禮。竊承壼制。未正等威。當熊之德。或聞於蘭殿。貫魚之序。
無別於椒房。固以叶周南之風。參虞汭之化。豈使坤儀曠
其取法。陰教闕而不修。雖則在宸衷。安敢默於誠請。伏冀
大明禮秩。俾率宮庭。以厚人倫。以風天下。庶得外朝均政。
㣥望獲從。無任懇款屏營之至。臣某誠惶誠恐頓首頓首。
謹言。
代宗讓皇太子表
臣某言。臣聞君父之命。誠不合辭。臣子之心。固無所隱。隱
之則有累天鑒。辭之則有負國貞。在無隱而不言。雖稟命
而非孝。臣所以省躬審分。讓德推賢。瀝懇上聞。冒嚴亟請。
丹誠罔感。皇睠未昭。戰兢失圖。精爽飛越。臣某誠惶誠恐
頓首頓首。伏以國之上嗣。古曰元良。觀象於天。應前星之
環極。取法於地。視少海之朝宗。必訪蓍龜。以承主鬯。臣幼
非樂善。長未好儒。慈獎特深。愚蒙不易。教之羽籥。有昧樂
章。訓以詩書。終迷義府。遊虧四老。才乏五官。人莫係心。德
非守器。頃者外統㣥帥。內錄尚書。竊懼任崇。以憂官謗。今
謬塵博望。猥辱壽春。位登青宮。禮絕朱邸。且乖人望。載黷
朝經。循名責實。未足承天之序。捨長立賢。亦猶行古之道。
伏惟陛下博求公議。允納微誠。更擇溫文。俾膺繼紹。遠想
伯夷之讓。用升季歷之材。則至公大行。天下幸甚。無任懇
迫屏營之至。謹奉表陳讓以聞。臣誠惶誠恐頓首頓首。
中書門下賀雪表
臣子儀等言。臣聞聖人昭事以奉時。乾道下濟以成物。伏
惟寶應元聖文武皇帝陛下勤勞庶政。憂濟萬邦。念生靈
之未康。慮兵食之不足。恭默寅畏。齋於穆清。減膳徹樂。以
祈元造。天人合應。雨雪呈祥。在登臺視朔之辰。飄灑盈尺。
俯獻歲發生之節。飛舞驚春。太素混成。浩然萬里。甲子之
瑞。載表於昌期。春秋所書。亦先於農事。重陰益固。應水澤
腹堅之時。積潤潛通。迎土膏脈起之候。靈貺斯在。豐年可
知。佇登來麰。不暇祈穀。侍臣相慶。野老同歡。臣謬奉中樞。
獲覩嘉慶。無任忭躍之至。謹奉表陳賀以聞。臣子儀等誠
歡誠喜頓首頓首。
中書門下賀雨第一表
臣某言。臣一昨奏對。親承聖旨。以旬期少[:#AS-8B70:⿰⺅⿱⿰夭夭心]。春雨未降。雖
去冬積雪。宿麥頗滋。閏年之候。農耕未晚。甫當薦鮪之月。
爰及禁火之辰。紫陌揚塵。青郊晦色。日勞聖念。恐失人時。
虔於龍堂。親行齋禱。德音朝發。甘澤夕零。霢霂散於城池。
芳菲遍於草樹。四遠皆浹。㣥情共歡。昔在聖人。祭則受福。
必以精意。通於神祇。伏見陛下每發聖心。未嘗無應。與天
合德。所感昭然。慶悅之深。倍萬恒品。無任慶忭之至。
第二表
臣等言。臣聞王者應天以實。禮神以誠。則其祥大來。所榮
必速。伏惟寶應元聖文武皇帝陛下端命上帝。陰騭下人。
大哉洋洋。發育萬物。一風一雨。必經於憂勞。惟精惟微。久
存於齋禱。自立春之後。膏澤頻滋。宿麥方蘇。首種不入。百
穀皆賤。㣥黎稍安。屬盛德在火之辰。恐散陽流輝之亢。小[:#AS-8B70:⿰⺅⿱⿰夭夭心
]旬候。則失人時。乃命尹京。載明祀典。飭三輔之屬吏。修
百縣之大雩。陛下又於龍祠。躬自祈請。雖田事未廢。而皇
情過勤。意纔發而氣蒸。令始降而雲合。寧止西郊之密。且
有南山之隮。霈然時行。丕冒海表。浹辰而霽。更說㣥心。擢
芒之蕃。將豐於夏薦。流根之潤。佇合於秋成。固使我倉如
陵。萬億及秭。軍國是賴。朝野同歡。多福殊休。莫盛於此。臣
等謬塵樞近。喜倍恒情。無任慶忭之至。
第三表
臣某言。臣聞春秋。龍見而雩。以其盛德在火。萬物炳然。陽
驕而旱也。周禮所以修一縣之大祀。命三公以卜郊。則知
古之勤雨。首於是月。蓋聖人順天以垂訓。王者奉時以告
虔。伏惟寶應元聖文武皇帝陛下憂勤庶政。寅畏上元。全
萬物而曲成。恐一夫之不獲。嘉生是降。率土皆穰。又自春
以來。膏澤相繼。禾方長茂。猶潤纖莖。麥且擢芒。仍涵秀色。
及純陽用事。流輝是憂。未失旬期。已勞聖慮。勉農祈穀。合
樂圜丘。感上帝之儲祉。顧蒼生之禔福。祭之明日。夜合層
雲。微風既和。震電不作。靄然四合。滂灑終朝。動乾坤而滿
盈。洽陰陽之化育。郊原益茂。田稺皆登。俯觀秋至之收。佇
廣歲成之望。自朝及野。咸慶時和。比肩鼓腹。空迷日用。臣
謬參衮職。久荷鴻私。仰聖澤之無涯。愧生成之未答。無任
忭躍之至。謹奉表陳賀以聞。
中書門下賀日當蝕不蝕表
臣某言。伏見徐承嗣奏。今月一日。法當日蝕。時有澍雨者。
臣聞日之所[:#AS-8850:⿰足⿸厂⿱田坴]。行有虛道。至之所會。蝕亦無災。況聖以合
天。德以禔福。是有幽贊。宜於感通。伏惟寶應元聖文武皇
帝陛下協用五紀。順用三極。歷象日月。統和陰陽。迺者疇
人推策。合朔於辰。非正陽之所忌。於大明而何損。猶能懼
而勤政。實以應天。齋於穆清。益用恭默。精誠所達。元運相
符。圓尺之影。始生於海上。膚寸之雲。忽遍於天下。霈然而
起。豈止終朝。莫測應龍之外。潛復踆烏之次。伐鼓用幣。悉
罷於有司。潤物蕃生。普歡於在野。及乎睿宿。更益清光。同
道相避。則聞昭子之對。當交而變。果徵劉邵之言。古今殊
祥。中外所慶。臣等謬陪近侍。喜萬恒情。無任抃蹈。謹表。
賀歲除日太陽不虧表
臣聞惟德動天。其應如響。日月交會。數之常也。交而不蝕。
德所感也。伏見有司奏。今日午正後七刻。太陽初虧。未正
後三刻復滿者。是日也。高天無雲。太陽不掩。訖於申酉。光
彩逾明。萬㝢同瞻。百物協慶。伏以聖人者。合天地以為德。
與日月以為明。當虧而不虧。明足見矣。當應而遂應。神不
欺矣。伏惟陛下德本於孝。動由於禮。勤儉以厚下。寬仁以
愛人。憂庶政而疚懷。求眾善如不及。行之於下土。升聞於
上帝。無遠不屆。感而遂通。一人有慶。三光薦祉。昔唐虞至
化。而星辰不孛。日月不蝕。以今方古。千載同貺。大禮元辰。
在於明發。俯逼惟新之運。彌彰不掩之祥。人事天心。何其
允協。潛輝散彩。愈曜於朱城。麗景臨空。轉明於黃道。凡在
生類。同知聖猷。無任踴躍之至。
中書門下賀慶雲見表
臣某言。伏見太史奏。今月十三日降誕之辰。有慶雲見。自
卯及巳。五色相輝。京城士庶。無不觀覩者。臣聞應天者聖。
降必有期。從龍者雲。感而成瑞。伏惟寶應元聖文武皇帝
陛下啟我昌運。本乎太微。甲觀畫堂。以書有慶。赤光紫氣。
以表祥符。每歲孟冬。內朝舉禮。萬國稱賀。㣥臣獻壽。紛委
靈貺。總集良辰。今者慶雲。表祥史冊。十月良月。遠膺盈數
之期。後天奉天。近叶下元之歷。從風蕭索。抱日縈迴。色涵
流渚之虹。影雜繞樞之電。交映榮光。曲成轉蓋。萬物皆覩。
㣥情共歡。無疆之休。永永禔福。臣奉觴慶賀。於萬斯年。無
任抃躍。謹奉表陳賀以聞。
中書門下賀太原紫雲見表
臣等言。伏見太原尹北都留守檢校工部尚書薛兼訓奏。
忻州七聖廟內尊容。奉勅移太原府紫微宮安置。昨正月
二十九日啟告。其時有紫雲見。兼金奏之聲者。臣聞廟貌
尊嚴。所以追孝。天地明察。則必垂祥。伏惟皇帝陛下全聖
人之至德。合神道之設教。受天之命。嚴龔奉先。明發有懷。
載感於文武。菲食致美。必誠於宗廟。序五位而禮順。刑四
海而化光。茲以聖靈在天。緬慕增惕。是有象設。不忘哀矜。
永念興王之地。如聞樂沛之言。遠自方州。遷於京邑。克配
上帝。高居紫微。當其撰吉之時。爰有奉章之請。百神紛委。
萬靈朝拜。雲浮瑞色。樂協薰風。已含氣於潛龍。更和響於
翔鳳。用彰莫大之孝。以嗣無疆之歷。雖周室之既受多祉。
漢朝之屢獲嘉應。未有祖禰丕祐。天人合符。若斯之盛也。
臣無裨政事。但慶鴻休。不勝抃躍之至。謹奉表陳賀以聞。
