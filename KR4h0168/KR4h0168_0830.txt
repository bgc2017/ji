欽定全唐文卷八百三十
徐寅
寅字昭夢。莆田人。第進士。授祕書省正字。閩中王審知辟
佐幕府。
五王宅賦
明皇帝以孝悌為家。此地宅而宸遊未賒。淒涼而一景空
鏁。悵望而諸王已遐。鳳去鸞歸。秋葉落梧桐之樹。年來歲
改。春風遺棠棣之華。當其龍虎俱來。蚪螭並轡。觀風而玉
輦停駕。選勝而金鼇負地。天師魯匠。新土木以宏規。月殿
雲樓。破荊榛之積翠。既而甲第煌煌。維城道傍。雍然而帝
子天子。肅睦而寧王薛王。綵霧彤霞。從仙都之八面。風臺
水榭。引蓬島於中央。不類遷都。平分于宅。為星之渚同數。(
疑)比奕之龍並跡。聖主之千聲羯鼓。洛水風清。岐山之數
調胡琴。嵩山月白。瑞氣飄空。蘭深麝濃。連雲之飛閣鏁鳳。
象海之清池蟄龍。解慍當風。帝舜之琴雅奏。興歌立德。太
康之弟相從。莫不以嘉樹濛煙。崇墉硋日。金聲玉韻以總
綺。夏[:#AS-9478:⿳艹口咢]春藂而剪出。紅梁綺棟。晐天地以量功。舞態歌容。
掌神仙而比質。一旦衮冕參差。外遐內微。華堂之帳幄蟲
蠧。深院之欒櫨燕飛。時移而玉笛誰吹。清商泯滅。事往而
金牌尚在。御墨依稀。徒令攀詠皇恩。追思聖德。傷晏御以
綿延。遶周垣而嘆息。王侯之地宅雖存。未若開元之有國。
豐年為上瑞賦(以年穀豐盈用此為瑞為韵)
聖祚開國。文皇應天。以豐穰之有歲。作祥瑞於當年。重彼
粢盛。五稼而誠宜在上。方諸圖牒。四靈而莫得居先。當其
衆類呈祥。明君建議。將垂萬世之範。迴出百王之智。為其
三農百穀。普為四海之資。鸑鷟騶虞。空表一人之瑞。於是
別示休禎。羲農教行。調風雨則桑田自稔。重龜鶴則倉廪
寧盈。我貴嘉禾。朱草之庭前謾吐。我資甘澤。慶雲之天際
休呈。四序和平。三時播種。蓋將何寶而為寶。不以無用而
為用。且夫寒暑相從。成霖順風。如雲之稼穡千畝。擊壤之
歌聞四聰。斯則家給人足。時和歲豐。縱鳳不止于高梧之
際。麟不遊于靈囿之中。又豈能損民力。虧朕躬。至如歷候
不常。陰陽反是。甫田屢失於刈穫。庶物不勝其殘毀。菜色
咸若。豆分於此。縱然出醴泉而浪湧波翻。降甘露而珠英
玉蘂。然而不濟饑饉。何足倚依。豈若敬奉天時。從其所宜。
升合穎秀歧之事。冠素雀神烏之為。罹畢沾濡。麗日之重
輪在下。如茨委積。華芝與玉秀俱卑。偉哉。以年為瑞者富
於生靈。以物為瑞者詭於耳目。欽哉以我后之元德。承太
宗之景福。士有觀大國之光輝。敢謳謠於邦國。
垂衣裳而天下治賦
大道純素。明君御乾。垂衣裳而教被率土。泯智慮而恩覃
普天。端衮冕於九重。威儀備矣。走車書於萬國。文軌同焉。
聖人以象體乾坤。育涵臣子。握金鏡而破昏黑。啟瑤圖而
昭福祉。溫恭允塞。損耳目以無營。拖黼垂旒。致邦家而自
理。不出宸居。潛飛聖謨。虛已而應乎萬有。滅私而契彼三
無。引日月之長裾。遐蘇品彙。雍星辰之法服。自化寰區。於
是扆座彤闈。凝情恭已。播亭毒以無黨。表雍熙而有自。山
龍煥爛。映黃屋於長(闕)風雨迴旋。仰洪猷而克遂。豈不以
羲頊齊教。皐夔在官。德所至兮天高地厚。信不愆兮春煦
冬寒。佩華藻以常閑。九章惟麗。傾空旻之所覆。萬姓皆懽。
允紹二皇。式孚九野。尊揚襲以居上。敦恊和而在下。飄紫
宸而楚楚。道泰生靈。臨丹陛以䄡䄡。塵清華夏。赫赫巍巍。
功高二儀。法希微於視聽。守元默於箴規。自然淳樸將至。
生成罔虧。苟人文之未化。勞轍迹以何為。豈若黼黻光中。
德及於昆蟲草木。彩章影裏。澤流於地角天涯。士有珪璧
常輕。光陰是重。趨明代以求試。望丹霄而翹踵。君同軒后。
為臣願讚於衮衣。才匪相如。獻武載歌於垂拱。
首陽山懷古賦
首陽山兮非秀非隆。因其賢而名高碧空。偶巖谷之逋客。
問夷齊之古風。厚殷紂而薄宗周。曷稱仁智。棄三隅而執
一向。可謂昏蒙。且紂以斮脛求歡。剖心取樂。空寰瀛不足
以充其欲。罄竹帛不足以編其惡。民驚而萬國崩離。天怒
而三光舛錯。肉為林也。怪山岳之非高。酒為池焉。笑江湖
之易涸。姬乃畋於渭濱。會於盟津。右白旄而左黃鉞。應乎
天而順其人。莫不洗塗炭於四海。解仇讐於萬民。著金縢
者乃昆乃仲。釣玉璜者持衡秉鈞。何不弔紂之不德。慶周
之有國。而乃助於紂以申謙。怨於周而不食。鴻飛豹隱。亡
情於濁浪之湄。蟬腹龜腸。化骨於孤峯之側。逋客曰。夷齊
以讓國無為。求仁立規。何歷數之不究。曷興亡而不知。非
不知周之可輔。紂之可隳。所憂者萬紀千齡。所救者非一
朝一夕。恐後代謂國之可犯。謂君之可迫。強者以之而起
亂。勇者以之而思逆。所以激其時。抗其迹。往者勗而來可
懲。義要行而身不惜。余乃陟彼高岡。遐思耿光。嶺上之松
筠抱直。邱中之黍稷非香。未知靈氣何化。身魂曷彰。為聖
賢則孔子顏子。作嘉瑞則麒麟鳳凰。縱天柱折而地軸摧。
斯民不泯。任月兔死而日烏銷。厥德愈芳。於戲。鍾其濁則
為佞為邪。禀其清則為英為異。垂名之士餓林藪。飽食之
人硋天地。(疑)是宜徵繪事。而寫高山仰止先賢之志。
均田賦
嗟阡陌之開兮。肆兼并之不仁。古制不可以卒復兮。迺議
田之是均。鬱林林之黎元兮。資稼穡以為生。既教養之無
法兮。宜貧富之不平。繄口分而畫野兮。允經國之大式。必
邑地之相參兮。限田萊而有極。土不遺利兮人無(闕)力派
頃田於單陋兮。制強宗之侵陵。獲資生之大利兮。免豪右
之倍徵。此均田之大略兮。見寫圖之詳悉。將損多而益寡
兮。齊民之歸一。相爾疇之紛紛兮。畝為數其秩秩。露田之
四十兮。配桑田之二十。定盈縮於還與受兮。各分牛以自
給。強不敢於占奪兮。弱猶得以播殖。圖雖卷之不盈兮。備
輿地之所有。桀良策於指掌兮。念生靈其獨厚。懿元魏之
文辟兮。獨有志於古制也。苓用夏以變易兮。昭大和之康
乂也。唐有臣曰元稹兮。圖均田於德宗。幸皇覽之見收兮。
路逶迤而不通。迄柴周之顯德兮。迺畱心於務農。頒稹圖
於諸鎮兮。均境內之租庸。雖不能伯仲於魏之君兮。亦拔
萃於五季也。視貞元之聚斂兮。誠何足與議也。慨圖遠而
名存兮。異索駿之丹青。儻按圖以取則兮。吾固知其有誠。
伊李泌之震書兮。與斯圖其表裏。當中和而進獻兮。務本
之深意。彼輿地非元圖兮。徒經營乎版籍。豳風之亦有圖
兮。欲勤勞夫稼穡。豈若名田之與限兮。猶總總其可行也。
實醇儒之良計兮。均井田之一平也。亂曰。均田有圖。稹所
作兮。厥制初行。魏之度兮。桑井既復。孰諗其故兮。索空圖
於實效兮。庶幾太平之助兮。
朱虛侯唱田歌賦
國不危無以見英智。智不周何以殄姦詭。當漢室之架亂。
有劉章之崛起。於是謳甫田。拍清徵。當其呂氏窺鼎。劉宗
履冰。社稷騫崩。邦家替凌。或呂氏必興。劉氏不勝。雖諸將
之賈勇。終按劍以未能。鯨躍海以須斬。狐居城而暫驚。旋
聞玉殿窮歎。瓊筵命酒。貂璫皆戚里豪貴。冠蓋盡台階賓
友。賢愚但委其天命。綱紀定輸於誰手。章欲刮其瑕。滌其
垢。摧其凶。破其醜。掌握於龍圖鳳歷。已斷言前。縱橫其地
軸天樞。猶歸太后。朱虛乃誓遏頹波。平妖剗訛。得則赫功
名於日月。失則化韲粉於干戈。在其誠而不在其衆。言於
我而不計於他。於時玉爵驟。朱顏酡。直氣仰接。昌言切磋。
曾專執耒之功。多能鄙事。粗續貫珠之韻。請唱田歌。歌曰。
舜之耕兮稷之植。廓民天而知稼穡。疎其苗而固其蔕。法
於家而象於國。又曰。沮之耕兮溺之耘。灌粢盛兮除苾芬。
抉蟊賊兮多稼稔。剪榛蕪兮嘉穀分。取厥類兮去非類。諭
於臣而象於君。想其傾海未竭。轉喉未闋。衆愉怡而詭譎。
我憤惋而剛烈。怒聲徹天地。託雅調以成聲。熱血煎肺肝。
瞬明眸而漬血。且以酒不罰無以肅否臧。令不正無以決
存亡。宣酒令而為軍令。假樂章而行國章。犯令者洿爾宮
而鬼爾族。亡酒者肉爾膾而血爾漿。我唱也不在深耕淺
種。我志也克在乎帝業皇綱。俄而烹一呂。禁陸梁。侍坐者
汗滴膽碎。傍觀者心顛魄狂。呂之強[:#AS-8BE1:●]爾而弱。劉之弱歘
爾而強。不日計之取。兵之舉。帝諸劉。虜諸呂。有若乎摧枯
拉朽。反似乎平秦破楚。故得告功於聖祖。削平乎子孫。安
子孫而總英傑。故能復宗社而正乾坤。向若口不能唱。唱
不能言。則國豈定而家豈存者也。余欲編田歌於樂府。上
聞於至尊。
口不言錢賦(以息心祕口欲作窮言為韻)
言者三端之本。錢者百貨之源。反其本以行已。失其源而
不言。如逢貫朽之資。我辭遽默。自負不貪之寶。吾道常存。
昔王衍以東晉季年。金陵薄俗。恨朝野以爭侈。競緡錢而
縱欲。化為糞土。填巨壑以難盈。湧作波瀾。灌漏巵而不足。
豈惟紫閣名臣。紅窗美人。有私而盡切藏賄。無德而何嘗
潤身。夷甫乃怒於彼而心誓。忿於時而氣振。所以麈尾高
談。肯說五銖之號。鶴裘換酒。同思四壁之貧。泉貨寧懷。樞
機永祕。何曾之食萬休述。和嶠之癖多罷議。賓階砌下。誰
云苔點之圓。貨殖傳中。諱卻金錢之字。衆多愛兮積聚奢
淫。我所愛兮唯財於金。在心所惡以言寢。可以觀言而見
心。任銅臭以驚時。豈論崔烈。任雨飛而滿屋。靡說黃尋。且
夫巨萬奚若。仁銷義鑠。豈不見一惡而懼百非。口非言而
心嫉惡。金相馬埒。休詢王濟之奢為。山積鹿臺。莫問殷辛
之禍作。蓋傷其濁世澆風。貪婪莫充。無苟得者猶寡。終不
言而曷同。斯時也。道德銷盡。錢刀削空。斯人則與世垂範。
端身固窮。手近青蚨。先納雌黃之口內。眼觀榆莢。預緘枝
葉於胷中。則知不立殊規。寧議衆醜。他拭目而余目昏。彼
钁金而此金口。異哉。不談人過。不語怪神。與斯人而善偶。
衡賦(以儀止泰一無淺觀業為韻)
搜聖人之垂象。伊茲衡之可觀。材徑挺以繩直。星連綿而
珠攢。惟用也甿庶不能以多少隱。惟平也輕重不能以詐
偽干。故得萬人。便於㕓里。物或紛競。可以定黍累之圭撮。
利其分毫。可以觀低昂之容止。執中以告。無或不喜。則夫
衡之為物。其用甚大。四方正而域中平。七政齊而天下泰。
動而無欲。任之故絕私。益而無方。行之固不害。然能思無
不踐。應倉舒刻舟之深淺。問無不知。表張重度骨之威儀。
若乃均其神道。形其事業。聖人因之以平施。邊鄙賴之而
不怯。豈欲決其差謬。明其有無。小人取之以作則。君子見
之而交孚。則有王臣謇謇。宰職秩秩。洞鑒人才。神無隱質。
諒茲衡之攸[:#AS-8AE4:●]。故守之而勿失。倘陳平之見知。宰州縣之
如一。
寒賦(以色悴顏愁臣同役也為韻)
壬子歲。大雪濛濛。繁雲鏁空。白日光沒。樵蹊脈窮。地洞沍
而履不得。天颼飀而飛不通。庭蘭落翠。禁樹催紅。安處王
乃去廣殿。即深宮。獸炭呀焰。狐裘禦風。頻謂左右曰。寡人
今日之寒斯甚。曷與下民而同。憑虛侯進言曰。大王自恐
嚴凝。罔憂邦國。下民將欲凍死。大王未有寒色。王曰。下民
之理。聞之可得。對曰。只如負禦三邊。彌年不還。戍遠燕嶺。
衣單鴈山。鐵甲冰徹。金刀血殷。風刮衰力。砂昏少顏。大軍
之生死頻決。上國之英豪甚閑。今則凍平遼水。雪滿蕭關。
此戰士之寒也。王曷知其險艱。至若荷鍤田里。勞乎農事。
草荒而耒耜無力。地冷而身心將悴。賦役斯迫。鋤耰何利。
凍體斯露。疏蓑莫庇。東臯孰閔其耕耘。北闕但爭其祿位。
今則元律將結。元冬已繼。此農者之寒焉。王曷知其憂愧。
復有萬里辭親。求名進身。韜玉待價。燃金食貧。賀清平於
四塞。冒霜霰於三秦。北戶無席。冬衣有鶉。幸偶乎勛華為
主。同思乎伊呂稱臣。今則顓頊威至。元冥令臻。此儒者之
寒焉。王曷知其苦辛。別有苦寒之者。不能殫寫。在臣說矣。
恐王煩也。於時陽氣收。陰氣浮。火井滅。朔風愁。千山之凍
樹頻折。八水之凝波不流。王乃閔征戰之勞。命偃乎兵革。
念農耕之苦。命蠲乎徭役。知儒者之寒。命選於宗伯。
樊噲入鴻門賦
沛中之智兮勇鵬飜。舞陽侯兮威曷論。冒死而嘗輕白刃。
匡君而直入鴻門。巵酒彘肩。豈讓匹夫之饍。朱輪畫轂。能
扶萬乘之尊。當其秦鹿無主。項王赫怒。誇楚將於秋鷹。滅
沛公於蹇兔。天地何小。風雲可步。海蕩山振。龍驚虎懼。鳳
歷誰傳。鴻門晝關。湯池命酒。歐劒搖環。氣隆準以斯挫。血
重瞳而欲殷。鯢浪鯨波。呀呷於斯須之際。禽籠獸穽。炮燔
於咫尺之間。洶洶㣥心。雄雄壯士。詣閶闔而飛步。怒豺狼
而切齒。僕視閽守。掌窺戎壘。嵩衡蓋數撮之塵。溟海乃一
泓之水。身輕白羽。蹈烈火以非難。手擘朱扉。信春冰之可
履。走電呀雷。金樞洞開。麋鹿奔而貙虎至。燕雀驚而鷹隼
來。愚山可徙。藺柱須摧。引龍躍於洪波。豢人徒爾。送鴻飜
於碧落。弋者何哉。(下闕)
雷發聲賦(以起龍驚蟄天道式空為韻)
化不可識。春之倏生。神不可測。雷之忽鳴。表陰陽之大信。
發天地之希聲。俄青律之未分。寰區曷變。俄洪音之一播。
品彙須驚。豈不以上綰天樞。下司地紀。陰之變兮將伏。陽
之開兮欲起。撾雲鼓雨。殷南山而過北山。火轂風輪。震百
里而越千里。浩浩闐闐。神驚鬼顛。冥濛而烏兔將墜。動蕩
而山河欲遷。須臾走電。赫飛霆聯。霹靂俄奔。八表謂衝開
下土。轟軿繼作。九州疑裂破青天。烈缺威催。豐隆令急。晴
陽照兮冰凍洗。甘澤滂兮衰朽濕。幾處脅韶光淑氣。振折
㣥芳。數重呀地戶坤維。驚醒百蟄。燭烻洪濛。鼙掀碧空。香
籠麗景。翠染東風。去年之積冷凄寒。皆令變暖。昨日之枯
株槁木。盡使駢紅。則知春之榮。雷於春而禀德。秋之落。雷
於秋而授職。不然者。何以動於此以為準。止於彼而作式。
聲之發也。星辰將歷候咸移。聲既收焉。蠢動與芳菲並息。
駕電驅風。高凌九重。日兮月兮還我化。天兮雲兮塗我蹤。
時時而遠谷陰霾。訇崩謺嶂。往往而寒湫煙雨。吼拔潛龍。
則知雷發無遺。春光自早。發聲而歲歲長在。光景而人人
自老。不能火僭逆而霹姦妖。攸攸兮天道。
人生幾何賦(以歸心主朴福履何容為韻)
葉落辭柯。人生幾何。六國戰而謾為流血。三神山而杳隔
鯨波。任誇百斛之明珠。豈延遐壽。或有一巵之芳酒。且共
高歌。豈不以天地為爐。日星為紀。雖有聖而有智。不無生
而無死。生則浮萍。死則流水。七十戰爭如虎豹。竟到烏江。
三千賓客若鴛鴻。難尋朱履。擾擾怱怱。晨雞暮鐘。命寧保
兮霜與露。年不禁兮椿與松。問青天兮何慘何舒。拘人否
泰。歎白日兮東生西沒。奪我顏容。可惜繁華。堪驚倚伏。有
寒暑兮促君壽。有鬼神分蠧君福。不覺南隣公子。綠鬢改
而華髮生。北里豪家。昨日歌而今日哭。夢幻吞侵。朝浮夕
沉。三光有影遣誰繫。萬事無根何處尋。易服猛獸。難降寸
心。眼看西晉之荊榛。猶經白刃。身屬北邙之狐兔。尚惜黃
金。亦何荒色嗜音。雕牆竣宇。君不見。息夫人兮悄長默。金
谷園兮閴無覩。香閣之羅紈未脫。已別承恩。春風之桃李
方開。早聞移主。邱壠纍纍。金章布衣。白羊青草只堪恨。逐
利爭名何太非。嘗聞蕭史王喬。長生孰見。任是秦皇漢武。
不死何歸。吾欲挹元酒於東溟。舉嘉肴於西嶽。命北帝以
指榮枯。召南華而講清濁。飲大道以醉平生。冀陶陶而返
朴。
鮫人室賦
斯室誰見。伊人盡傳。浩渺而洪波有象。深沉而碧浪無邊。
異彼鮫人。處乎鯨海。儲晶蓄素。刮銀兔之秋光。矗浪凝波。
刷金烏之畫彩。露洗霜融。涵虛湛空。鑿戶牖以非匹。飾椒
蘭而不同。度木何人。範環堵於琉璃地上。作嬪誰氏。織輕
綃于玳瑁窗中。鬼瞰終無。神功自偶。雙闕標百尺。岧嶢而
貝闕凌前。萬戶列千門。洞達而龍宮在後。光攢琥珀千樹。
花折珊瑚萬枝。控巨鯉之真人。方能到此。泛靈槎之上客。
莫入於斯。電落窮陰。雲閑大厦。誰為欺暗之士。盡是泣珠
之者。霏霏瑞彩。凝成螮蝀之梁。漠漠飛烟。化作鴛鴦之瓦。
鏡瀉奫淪。波澄垢氛。瓊窗而鼇頂均岫。綺棟而壺中借雲。
二十四里之漢宮。何曾足數。三十六般之僊洞。未得相聞。
允矣神化規模。天然異質。吾欲乾北海而涸南溟。探驪龍
於此室。
京兆府試入國知教賦
天闢區宇。人尊帝王。國將入於封部。教先知於典章。不宰
成功。乃合乾坤之德。無私鑒物。能齊日月之光。多士之操
脩。六經之楷式。將欲明其教。必在遊於國。溫柔敦厚。出風
雅之咏歌。比事屬詞。本春秋之黜陟。恊彼典教。諧斯禮文。
廣博而樂章具有。精微而易象爰分。先王所以總斯御物。
體彼為君。遂使足歷四門。親愛之儀已覩。身由萬戶。民從
之義皆聞。莫不周覽金湯。潛量王霸。審樂知政以攸類。陳
詩觀風而相亞。是以逢耕讓畔。得先人後已之規。察鳥安
巢。驗惡殺好生之化。今吾君興帝業。赫皇明。以謙柔而教
蠻貊。以樸素而教公卿。以節儉而教百姓。以農耕而教五
兵。自然八方走響。六合飛聲。豈俟入乎閫閾。方能知彼規
程。其或跋扈未殲。陸梁未向。可使拜天闕而俯聽。趨帝閽
而引望。俾其退而補過。警干羽之舞階。進以盡忠。報聖明
之在上。士有負書劍。出林巒。謁九門而教化斯仰。瞻百辟
而威儀可觀。則知不上泰山。豈覺寰區之大。不浮東海。寧
知溟渤之寬。敢不廣義路。懷忠甲。開閶闔以聽聲詩。賀仁
霑而恩洽。
澗底松賦
碧澗千仞。青松幾年。豈天生之有異。蓋地勢以居偏。挺操
彌貞。雖厄巖巒之下。掄材倘鑒。合居樗櫟之前。則知植物
之近。不可用而或用。生物之遠。其可貢而誰貢。伊彼良木。
何慙其青竹成龍。工未我求。且伴其高梧宿鳳。翠鎖山椒。
心凌碧霄。生風而虎豹唫嘯。拂衣而龍蛇動搖。安得伴磊
磊之石。因離離者苗。奚三公之夢猶阻。豈萬乘之封尚遙。
何殊孔明之先主未迎。空懷良策。呂望之文王非獵。不到
終朝。今則希匠斤。採溪壑。如拔之於高岸邃谷。可營之於
帝宮仙閣。澗底松兮才不才。候般輸之所度。
止戈為武賦(以和衆安人是為武德為韻)
書契天設。文明日新。將究止戈之義。式彰為武之仁。足還
太素。壽我生靈。志肅三軍。欲致理而臻乎至理。論歸八法。
見古人而教以今人。昔者楚莊。薄諸晉國。小臣請築乎京
觀。厥王乃陳乎道德。謂臨戎制敵。勝不在乎干戈。示子傳
孫。事宜歸於翰墨。且武也者。戰而不陣。師惟在和。考其字
以因明所自。止其戈而焉用其戈。願劍戟而器於農耕。賢
哉若彼。問軍旅而對以俎豆。聖也如何。矧乎伏羲畫卦以
窮微。蒼頡造書而允中。能會意以無怠。實臨文而可諷。下
破山而加點。理絕乘危。上擬成以無人。誠為動衆。以五兵
為武者。非武之資。合兩字為武者。是武之奇。當用究言其
不用。有為詎及於無為。鳥跡斯驗。人情可窺。亦冑普(疑)而
明焉。其儀不昧。秋懸心而愁矣。厥義咸知。是宜遵史籒之
文。贊昇平之主。兩階屢舞以稱聖。七德交修而曰武。亦何
異威而不猛。宥刑而夏楚寧施。捨之而藏。得象而筌蹄奚
覩。今我后洞窮經之旨。知為君之難。功不宰而八蠻自服。
書同文而萬國咸安。列聖摧凶。我則懷遠而柔邇。前王伐
罪。我則去殺而勝殘。故得文物重新。妖氛自弭。廬人之百
鍊寧問。呂望之六韜可委。士有偶明試而賦上獲贊皇風
而之是(缺)
御溝水賦(以月苑花隄遙濟東渭為韻)
陸海之中。昆明以東。御為溝而有自。溝注水以無窮。縈紫
閣之千峰。清辭玉洞。瀉銀河之一派。冷入瑰宮。我西都也。
地正三秦。天連五緯。不知此水之出。但見斯溝之貴。既非
減灞以分滻。又匪疏涇而鑿渭。是何飛下雲霓。㳂高走低。
潺湲乎元豹岡北。繚繞乎靈龜岸西。豈因水伯穿地維。通
來玉甃。必是神龍為天子。吐灌金隄。上遶蓬瀛。中侔溟渤。
涵暮景於瓊殿。倒晴光於絳闕。色入天池遠不遠。兩岸垂
楊。聲喧金屋眠不眠。六宮明月。迥瀉岧嶢。高連碧霄。朝宗
而鳳沼將近。習坎而龍宮不遙。潄今古之雄都。千門水鏡。
截東西之大道。幾處虹橋。豈不以決泄年長。泉源地遠。青
蕪濯翠兮宵雨霽。紅杏飄英兮春日晚。堪歌聖代。浮通其
德澤恩波。莫問當時。流破其秦宮漢苑。香徹天涯。先來帝
家。重輪而瑞蘸紅日。五色而光搖彩霞。時時而翡翠隨波。
飛穿禁柳。往往而鴛鴦逐浪。銜出宮花。其或赫日流金。輿
人望歲。咸憂地利以將失。願假天波而下濟。分紫禁以餘
潤。作黔黎之大惠。則禹濬川也。不為已而為人。農擊壤焉。
不荷天而荷帝。玉堂金殿兮知不知。敢進芻蕘於此際。
白衣入翰林賦(以玉闕承恩速臣名德為韻)
天寶詞人。李謫仙兮誰能論。出白屋而謁明主。脫布衣而
為侍臣。唯誇其麗藻清辭。將承寵渥。不待乎腰金拖紫。便
掌絲綸。則知人不英無以動乎邦國。主不聖無以振乎儒
墨。二美相契。千齡所刻。愚聞白之始也。宅岷峩。鏁羽翼。待
風雲。伸道德。金門玉殿兮掛魂夢。乾象坤儀兮羅胷臆。雲
情鶴態。歌劍嶺之秋光。月夜煙朝。釣錦江之春色。俄而入
洛遊京。懷珠袖瓊。塵中獨步。酒肆陶情。烏棲曲兮金石奏。
蜀道難兮神鬼驚。小隱乎林壑。大隱乎帝城。賀祕監兮薦
英秀。韓荊州兮誇盛名。於是鳳詔搜揚。洪名振發。長裾似
雪兮出圭竇。縫掖如霜兮入禁闕。冰姿玉貌。別巢許之林
巒。醉眼慵心。豁唐虞之日月。走騎飛軒。街談巷言。青雲得
路兮肌骨換。白日昇天兮朝市喧。縞素麻衣。朝雜庶人之
伍。龍攄虎變。夕蒙天子之恩。彩筆摛文。彤庭步玉。碧山之
傲逸猶在。紫禁之繁華乍束。往往而紅筵對酒。宦者傳觴。
時時而後殿操麻。宮娥捧燭。夫如是。則才德須憑。簪纓自
勝。起布素之卑位。陟蓬瀛之上層。白鳳辭高。青帝之春華
不若。金鸞寵異。皇王之密旨先承。豈不以天假良時。神資
景福。草元之客兮進何晚。題柱之人兮望何速。曷若我不
忮不求。脫布衣而食天祿。
山瞑孤猿吟賦(以吟起殘暉客顏悄惻為韻)
白日光沉。青山影深。伊萬籟以俱寂。有孤猿而忽吟。隔樹
初傳。切切而來當暮景。隨風更遠。聲聲而飛下煙岑。當其
謺嶂凌空。微陽送晷。擁條之響俄發。命侶之音迥起。揚清
引濁。如含莊舄之愁。吐怨流哀。不為養由之矢。增悵望兮
動辛酸。建陽小兮凝晚寒。踰絕壑兮度鳴湍。悲風颯兮零
雨殘。澗草萋綠。谿花隕丹。此處則臨岸爰笑。攀蘿永嘆。幾
多之去棹來舟。驚迷島嶼。無限之離魂別緒。飛掛林巒。感
東西而怨行役。三峽山光峭空碧。冒懸流而躋絕壁。苦露
結兮寒烟白。望帝冤魂。萇宏悵魄。此處則抱樹驚曉。號風
向夕。峨嵋高兮劍峯綠。愁殺巴人。錦江暮兮笻竹秋。悲纏
楚客。山隱隱。水渺渺。孤猿吟兮何悄悄。野駭麋鹿。林棲㣥
鳥。往往於松蘿谷口。嘯得煙昏。時時向薛荔峯前。啼摧月
皎。斷續相催。聲長韻微。千林之紅葉雖墮。萬嶺之愁雲不
飛。嘹嘹噭噭休未休。如迎靜夜。歷歷啾啾起又起。似送殘
暉。足令掩耳傍偟。吞聲太息。何彼韻之增起。欲我聽之暫
息。則知邊城鴈兮高柳蟬。未若聽吟猿而慘惻。
歌賦(以氏信命事聲辭有傷為韻)
楚襄王以魂夢初驚。高堂賦成。因命酒以將飲。遂聽歌而
適情。於時白雪音厲。陽春調清。命宋玉之雄藻。賦貫珠之
妙聲。玉乃避席而起。請陳其志曰。臣聞樂以象其聲。歌以
陳其事。樂也者。六律不得不正。歌也者。五音不得不備。是
宮不亂而為君。商不亂而為臣。徵不亂以為事。角不亂以
為民。羽不亂以為物。五音備以為真。如此則天地同和。陰
陽代順。一謳而王道敦化。再唱而民心端信。逆氣亡象。姦
聲匿韻。三光普照而不昧。萬物以類而相振。然後君臣序
而父子親。五音隆而四瀆濬。斯為治世之音。可同休於堯
舜。至如宮之亂兮君荒。商之亂兮臣亡。徵之亂兮事失。角
之亂兮民傷。羽之亂兮物匱。五音怪而改常。如此則寒暑
失時。邦家自咎。唱予而毒慘諸夏。和汝則災生九有。鬼神
不享。社稷非久。乾坤之紀綱潛紊。麟鳳之禎祥莫偶。然後
孛彗皎而夷狄驕。兵革飛而戎車走。斯為亡國之音。可同
風於桀紂。其為音也。不在乎玉管朱絲。其為歌也。不在乎
燕娥趙姬。隔巴濮。採聲詩。樂府陶匏。自本黃鍾之律。姑蘇
麋鹿。誰聽白苧之辭。王曰。斯賦之盛。珠煇玉映。可以發昏
蒙。佐明聖。為前古之楷式。作後來之龜鏡。非寡人之所知。
敢不承天之命。
毛遂請備行賦(以才高德修明決失人為韻)
上客縱橫。毛公不爭。既藏器以待用。遂陳辭而請行。幾載
和光。利刃之深機但祕。一朝效勇。囊錐之奧義斯明。當其
久陟朱門。長謙末德。昆吾韜切玉之鋒。丹穴戢凌雲之翼。
懷才抱器。何趙國之足匡。日往月來。笑平原之未識。俄而
羽檄交催。秦兵四來。邂逅而君臣就辱。逡巡而家國傾摧。
平原乃入楚求救。招賢共裁。列簪纓而議也。簡文武以行
哉。恨同心而同德。求其濫者。何貴耳而賤目。棄我全才。於
是奮發雄辭。敷求大志。今行侶以將闕。輒愚夫而敢備。當
時維縶。騰驤之步誰知。今日彌縫。潁脫之鋒可試。然後得
繼英豪。彌輕爾曹。瞻鄢郢以神勵。出邯鄲而器高。明明特
立之試。斯期必克。蠢蠢同行之輩。應為徒勞。及其見楚國
之君。說秦兵之孽。自旭旦以將論。至日中而未決。遂乃足
玉砌以心動。手霜戈而氣折。儻一夫之有惜。不肯扶危。則
五步之非遙。立當流血。故得楚國君臣。來言盡力。師旅大
加於東趙。干戈日卻於西秦。名遂功成。辱殺三千之客。解
紛排難。慙生十九之人。則知士也者。不可以貧欺。馬也者。
不可以瘦失。何待客以無鑒。幾遺賢於此日。伊毛生也。重
於九鼎之功。非狗盜雞鳴之匹。
江令歸金陵賦
陳祚以世六十年。毒奢淫而忘險難。運去而蠻奴北面。時
來而江總西還。傷心而昨是今非。三台祿位。觸目而人非
物在。一片江山。初其君但期天(闕)國無盤石。詩成而詠雪
嘲風。酒惑而迷魂蕩魄。昌言直諫。朝朝而惟列七人。列蠟
燒蘭。夜夜而長畱十客。一旦雷卷隋軍。驚風坐聞。龍顏入
井以魚伏。鳳閣離居而豆分。於是嗟覆轍。嘆浮雲。拋建業
之山河。來朝魏闕。捧金陵之日月。送與隋文。斯人以鳥戀
南巢。萍流遠道。還吳而喜遂歸骨。入境而鞠為茂草。心感
存沒。泪橫襟抱。慘淡而煙迷遠渡。杏浦波生。蕭條而葉散
悲風。金檀樹老。廢壘蕪城。行行復行。霜凌夜葉壯心碎。屬
國窮歸華髮生。中臺將黃閣皆空。荀池鳳去。甲第與朱軒
不見。謝墅狐鳴。茂苑濤聲。秦淮月色。終史溥之前夢。嘆東
昏之舊國。雖信天命。宜慙衮職。豈不聞三秦甲馬。已過乎
淝水之陽。二謝韜鈐。克殄於壽山之北。則知翌輔者。在乎
外撫四夷。中扶萬機。建其策而安邊卻敵。致其君而端冕
垂衣。安得三閣天高。但縱殷辛之酒。萬兵雲集。未知蘧瑗
之非。果令位失家亡。君移國徙。前恩不及於民庶。晚歲卻
還於舊里。金陵旺氣索然空。唯見碧(闕一字)涵淥水。
隱居以求其志賦(以得志明時賢人野悅為韻)
小人之見兮。見以求利。大人之隱兮。隱以求志。索其居而[:#AS-8949:⿱廾
]世捐俗。達其義而伺時藏器。莫不濯足溪影。掛冠山翠。
不游徑而得康莊。不出戶而窮天地。上自英君。傍惟哲人。
偕侔鳳而藏羽。盡規龍以蟄鱗。恭聞舜雷澤而遯跡。漢芒
碭以潛身。板築胥靡。熊羆渭濱。芝歌商嶺以誰聽。瓢掛箕
山而曷隣。雷澤之志兮。志於聖也。芒碭之志兮。志於天下。
得之則宅乎寰海。求之必通乎嵓野。所以賓四門而總百
揆。揖遜皇王。斬白帝而烹楚君。巍巍宋社。渭濱之志兮。國
傅王師。胥靡之志兮。匡君佐時。然後神契畋獵。天開夢思。
三十八代之承祧。韜鈐自有。五十六年之救旱。霖雨常滋。
商嶺之志兮以全真。箕山之志兮於高節。逃秦輔漢以無
失。友帝朋巢而自悅。蓋聞析心以智。光乎聖哲。志也者。寂
與心通。隱也者。憑乎志成。并於心兮。故可以通造化。貫幽
明。成於隱兮。或可君兆庶。爵公卿。志不立兮。吾息則隱。志
苟通兮。吾道斯行。君不見。西乘風。上擊雲霓之路。蟠泥得
水。高驤天漢之程。奔塵競路以彌惑。絕跡深扃而有得。惑
之者惑於澆濁。得之者得於幽默。虱捫西華以持衡。龍臥
南陽而輔國。珞珞雲林之士。方器嵓廊。攸攸市井之徒。誰
懷道德。亦由擇梁棟於(闕一字)山。索珠璣而在淵。採綠蕙於
樊圃。刈嘉禾於甫田。其道要。其理元。嘗聞降蒲輪於草澤。
天子求賢。
朱雲請斬馬劒賦(以越寫嘉詞辱君鋒刃為韻)
朱公以紫殿之下。明誠洞寫。仗心劒而上請神劒。非斬馬
而不除害馬。則知堂堂者多。諤諤者寡。是何抗萬乘而不
失。覺千官而盡啞。昔張禹以軒冕巍峩。為王者師。攀龍附
鳳於炎漢。陰慘陽舒於片詞。不畏神怒。惟專詭隨。中於人
兮若酖若蠱。潰於物而如膏如脂。合彈者誰是簪筆。合諍
者何人措辭。雲則早奮忠貞。誓邪曲。有刃當斬。對君必辱。
於時開九門兮。左日右月。朝百揆兮。鏘金佩玉。鴛鷺方駢。
雲龍乍矚。於是演折角之宏辨。趨逆鱗而上觸。乃曰不諫
非臣。容姦匪君。臣聞上有厥劒。利無與㣥。不爭乎刜鍾切
玉。不並乎倚天抉雲。蓋是吹大宛之毛。剸渥洼之骨。君幸
頒賜。臣非僭越。既將伸明代之朝命。斷佞臣於大闕。今太
傅以抗傲三公。昏蒙九重。陷君子於虬龍化犬。進小人則
蛇虺成龍。固請刑於廣肆。血被銛鋒。帝忽色怒。雲乃氣衝。
死為屍諫。生寧面從。將軍匡(闕)以稽首。天子逡巡而改容。
義匪伏蒲。志大而諸侯瑣瑣。芳流折檻。名高而四海喁喁。
胡不淬辭為鋒。礪志為刃。拂訛濫以將退。麾賢良而與進。
何必趨劒(闕)將求。竟伊人而莫擯。設若寶鍔將授。昌言是
嘉。又何以見仲尼之紀綱。誅正卯之姦邪。則王莽之偷宗
社。又安得聞耶。
義漿得玉賦(以仁德達天錫奇如已為韻)
義漿殊賤。玉唯至珍。有楊元之立德。果陰隲以酬仁。豈非
惻隱天資。不為恩而自感。明誠日皎。不望報而自臻。所以
悲其遠道長征。窮途未達。感朔風而千里遐阻。爍火景而
四郊空闊。堪嗟其自北自南。每想其再飢再渴。一瓢漿水。
能頒歧路之間。數仞朱門。誰顧風塵之末。於是博施無偏。
壺漿湛然。清若元酒。甘如醴泉。既日日以將日。復年年而
一年。注以何窮。問東流於巨海。浸而無怠。瞻北斗於遼天。
莫不椒桂飄香。雲霞豔色。行人欣塞路之美。戰士豁鹽梅
之惑。無冬無夏。不酌水以酌心。暮往朝來。非飲漿而飲德。
寒暑相移。精神罔虧。人不報而神代報。世未知而天已知。
俄而垂感應。降瑰奇。被褐懷來。五飲之家獲寶。盈疇種罷。
連城之價驚時。寧異瑞頒。俄同珪錫。凝雪彩於三逕。貫虹
光於四壁。則知矯其施者恩絕。竊其珍者禍積。嗟來致食。
寧招蒙袂之人。再獻為心。謾剖煇山之石。且夫濟人渴者。
尚報非虛。薦人善者。厥報何如。渴之濟兮。小恩小惠。善之
報兮。開慘開舒。可以慶其邦國。高彼門閭。克裔於簪纓爵
祿。豈惟瓊玖璠璵。事在何人。道歸君子。陰其德而德於心。
陽其報而報於已。昭然貽厥於孫謀。不並義漿之理。
勾踐進西施賦(以紅顏豔色返以昏哉為韻)
惑人之心兮。惟巧惟僭。破人之國兮。以妖以豔。當勾踐之
密謀。進西施而果驗。昔者二國相吞。陵卑恃尊。殊不知卑
則自亡而固存。尊則為明而反昏。烏喙年年。誓啄夫差之
肉。稽山日日。拜聽范蠡之言。言曰伍員之賢。東吳之德。伯
嚭之佞。東吳之賊。德之盛兮越可憂。賊之興兮吳可殛。臣
以夙夜而計。機謀偶得。欲狂敵國之君。須中傾城之色。待
其聲色內伐。君臣外惑。自然紂妲已以亡宗。晉驪姬而亂
國。今苧蘿之山。越水之灣。恐是神仙之化。忽生桃李之顏。
波淺丹臉。鴉深綠鬟。顰翠黛兮慘難效。浣輕紗兮妖且閑。
楊柳羞弱。芙蓉恥殷。可以變柳惠於貞莊之際。悅荊王於
魂夢之間。臣請進焉。王今何以。王乃豁若而喜。矍然而起。
曰此蓋神假卿之奇畫。天雪越之前恥。乃命寶馬騰龍。香
車碾風。迎織女於銀漢。聘姮娥於月宮。炫燿雲外。喧闐洞
中。妝成而瑞玉凝彩。服麗而朝霞翦紅。昨宵猶賤。今晨不
同。寧期大國之君。流恩下及。堪恨鄰家之婦。謂妾常窮。曉
別越溪。暮歸吳苑。越慮計失。吳嫌進晚。歌一聲兮君魄醉。
笑百媚兮君心卷。坐令佞口。因珠翠以興言。立遣謀臣。棄
洪濤而不返。勾踐乃走電驅雷。星馳箭催。投醪而士卒皆
醉。嘗膽而胸襟洞開。虎噬骨碎。山崩卵摧。楚腰衛鬒化為
鬼。鳳閣龍樓燒作灰。於是命屠蘇之酒。上姑蘇之臺。伊霸
業以俄去。我英風而聿來。嗚呼殺忠賢而受佳麗。欲弗敗
其難哉。
斬蛇劍賦(以仗劍斬蛇金鋩水鍔為韻)
磨霜礪雪兮。熒煌錯落。伊逐鹿之英聖兮。有斬蛇之鋒鍔。
蓋以麾正乾坤。劃分善惡。楚國之姦雄徒爾。烹若窮鱗。常
山之首尾胡為。斷如朽索。斯劍也。上應君臨。舒陽慘陰。有
其道則威若身兮靈若心。無其道則鉛其刃兮木其鐔。惟
上德之在火。協紅爐之躍金。莫不龍活三尺。霆飛半尋。是
何靈貺之異。天啟之始。而乃振戎衣。授秋水。匣辭乎豐沛
之邑。腰入乎崤函之里。日月方暝。雲雷未起。有大蟒以橫
路。礙潛龍之舉趾。於是上較天意。下量地紀。視銛鋒而何
斯違斯。擊怪物而宛其死矣。然後挫七雄。削多壘。豈惟仗
之翦長蛇而戮封豕。蓋將提之令諸侯而禪天子。得非秦
毒之奢。變作長蛇。漢德之儉。化為神劍。奢以儉陷。蛇以劍
斬。道在晦而須顯。事有增而必減。果聞哭白帝之亡。符赤
帝之昌。雖行大義。亦假雄鋩。莫不龜文龍藻。玉鏤金裝。世
亂將用。時清則藏。十二年兮加我淬。七十陣兮摧爾剛。空
山吞象之鱗。豈鈋蓮鍔。大澤銜珠之血。不污星光。然後歷
興亡。繼得喪。漢之滅兮魏之受。魏之衰兮晉之仗。晉火起
兮高飛。豈混烟煤之狀。
過驪山賦(以陵摧國歿永紀窮塵為韻)
六國血於秦。秦皇還化塵。塵驚而為楚為漢。路在而今人
古人。但見愁雲黯慘。謺嶂嶙峋。時遷而金石非固。地改而
荊榛旋新。愚聞周衰則避債登臺。秦暴則焚書建國。貴螻
蟻於人命。法豺狼於帝德。兩曜昏翳。九圍傾側。扶桑幾里。
我鞭石以期通。溟海幾重。我驅山而要塞。慘慘元穹。嗷嗷
七雄。三農百穀以休務。淬鐵磨金而獻功。九州病。萬室空。
韓趙魏以交滅。楚燕齊而坐窮。家有子兮誰得孝。國有臣
兮孰效忠。九野分將。焉作兆民之主。諸侯吞盡。方行天子
之風。星隕九霄。城長萬里。血染草木。肉肥蛇豕。將欲手挂
天刃。足挑地紀。拙虞舜而短唐堯。污殷辛而長夏癸。禍從
殃催。川搖嶽摧。金陵之王氣頓起。蓬島之宮娥不來。黔首
求主。蒼昊降災。天漢之龍髯[:#AS-8BE1:●]斷。沙邱之鮑臭誰猜。魑魅
諸夏。腥羶九垓。於是宅彼岡巒。兆斯陵闕。猶驅六宮以殉
葬。豈言蔓草之縈骨。嫌示儉於當時。更窮奢於既歿。融銀
液雪。疏下地之江河。帖玉懸珠。皎窮泉之日月。嶫嶫層層。
不騫不崩。斯高之喉舌方滑。劉項之雲雷忽興。軹道一朝。
璽獻漢家之主。驪山三月。火燒秦帝之陵。今則草接平原。
烟蒙翠嶺。想秦史以神竦。弔秦陵而恨永。華清宮觀鎖雲
霓。作皇唐之勝景。
柳璨
璨字炤之。公綽族孫。顏蕘判史館。引為直學士。遷左拾遺。
擢翰林學士。尋以諫議大夫同中書門下平章事。進中書
侍郎。判戶部。封河東縣男。朱全忠加九錫。璨進拜司空。為
冊禮使。已為全忠所惡。除名流崖州。斬之。
移置元元觀奏
前使裴樞充宮使日。權奏請元元觀改為太清觀。又別奏
在京宏道觀為太清宮。至今未有制置。伏以今年十月九
日。陛下親事郊禮。先謁聖祖廟。宏道觀既未修葺。元元觀
又在北山。若車馬出城。禮非便穩。今欲只畱北邙山老君
廟一所。其元元觀請坼入都城。於清化坊內建置太微宮。
則車駕行事得禮。
請黜司空圖李敬義奏
近年浮薄相扇。趨競成風。乃有臥邀軒冕。視王爵如土梗
者。司空圖李敬義三度除官。養望不至。咸宜屏黜。以勸事
君者。
