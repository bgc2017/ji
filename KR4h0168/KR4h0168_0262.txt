欽定全唐文卷二百六十二
李邕(二)
端州石室記
日者託宿祕篆。寄傲神府。撰奇討異。注靈通感。冥搜海堧。
遐矚坤極。敞金闕。疏玉堂。河漢未暩其源。今昔罕聆其語。
曷若宛此山郭。介在江濆。薄人寰。騰物外。妙有特起。靈表
澒洞。綺田砥平。錦嶂壁立。肇衍洞穴。延袤中堂。蹙怪形以
萬殊。砑地勢以千變。伏虎奔象。浮梁抗柱。激濤海而洪波
沸渭。欱杳窱而㣥峯嵳峩。飛動逼人。屹聳驚視。密微微而
三分地道。風蕭蕭而一變天時。竇乳鍊於玉顏。石牀列於
仙座。隔閡塵境。延集福庭。寂兮寥兮。恍兮惚兮。使營魄九
昇。嗜慾雙遣。形若希羽翼。志若摩雲天。秦漢之間。莫知代
祀。羲皇之上。自成遐邈。當是時也。慕名者執雌而退。徇物
者守心而安。求道者息慮而凝。懷書者陋古而默。有若邦
伯畢公守恭。廣孝聞家。至忠觀國。政門尤跡。談者不容於
口。義心厚行。遊者每藉於名。故能吏修其方。人樂其業。流
宂歸止。介特乂安。於是命友僚。縱琴酌。一歌一詠。以遨以
遊。莫不解榻於斯。張樂於斯。騰駕五龍。遣去駟馬。豈惟避
暑窟室。締賞林巒。擊石如鐘。酌泉如醴。固亦轉丹竈。掇紫
芝。迹參寥之遠心。推習隱之幽致者也。
崧臺石室記
高要郡北五里有石室。詭怪萬狀。崆峒其中。發揮靈蹤。盤
薄厚地。皆神仙之窟宅。為區宇之勝㮣。有巨石。皆似蹲獸
之類。疊花仰空。的礫瓊脂。色如截肪。傍引穴竅。疑為洞門。
橫聳石牀。出次仙座。東廂峭壁下有涵泉。漲澄鏡色。味輕
瓊漿。東西倚山之陽二十餘里。西通武林。東抵岭山[:#AS-FBED:●]羊
峽。
越州華嚴寺鐘銘(并序)
有同乎源。播厥派者夥哉。沿之椎輪。則終列大輅。革以穴
處。則崇構廈屋。譯梵言於華學。象楗槌於景鐘。從來久矣。
觀其聆妙音。獎宏誓。艾苦趣。警禪門。劒輪(疑)在空。法眾斯
集。鏞之時義大矣哉。郡司寇北平楊公。沙門師萌抵淨根
保耳界妙有。忠為迦維之業。堅樸象正之鈞。嘗慨靈越樂
郊。勾吳通邑。雖經行大壯。塔廟藝釋訓乃首唱㣥吏。傳聞
庶氓。合德悉心。聚糧殫幣。鑠文馬以庀製。驤㣥龍以範鍾。
撰祥時。歷令日。傾郛鄙。畢緇黃。舉帆雲屯。擊轂雷動。百身
勇施。累讚願言者。計以萬億。然後陶人事爐。火正疏冶。風
伯鼓橐。樂工楊嬉。(疑)煥乎鼎陳。蔚焉邱峙。手舞者翳景。稱
慶者振林。遲明蕆功。亭午卒業。於是曾臺大起。雕簴懸列。
鯨魚叱怒以震擊。蒲牢跧曲以駭噭。隱天綱。謍地理。剎那
昭應。一念信心。有無識生。幽執鬼物。莫不休復淨域。貞觀
真諦矣。有若大者不槬。小者不窕。則州鳩之聽。曷以臻其
間歟。其詞曰。
大雄立號兮考彼華鐘。震發三界兮以覺其聾。俾我㣥動
兮不罹厥凶。君子是象兮載鑠載鎔。彌億斯年兮罔有天
鏞。
滑州大廳銘
大廈中構。山屹飛鬭。黃河畎澮。大行培塿。整庶宣風。緝戎
備寇。鎮寧一方。光輔元后。
大照禪師塔銘
奐上人至。傳諸大德意。令弟子撰和上碑。但重元門深。(闕)
四海大君者。我開元聖文神武皇帝之謂也。入佛之智。赫
為萬法宗主者。我禪門七葉大照和尚之謂也。是以從無
因得。不出三界。於清泰運。教昭宣圓。常洽著菩薩之本心。
密住依國王之信力。四生於涅槃者。不其廣歟。和上諱普
寂。俗馮氏。長樂信都人也。其先畢公高之後。畢萬入晉。受
邑於魏。支子食采馮城。因而得姓。洎亭為韓上黨守。在趙
為華陵君。異漢征西將軍。思義晉驃騎將軍。家於河南。今
為河東人也。祖居士諱道相。經德營道。晦用藏密。考居士
諱會均。艮背園廬。飛遁鄉邑。和上生而茂異。長而開明。神
清體閑。氣和志遠。栝樹雖小。其根巳深。河源則微。其流可
大。欣願去結。永言依僧。嘗以德業書紳。藝術從學。負笈梁
許。摳衣班馬。博總經籍。殫極天人。以為洪範九疇。周易十
翼。雖奧旨元邈。然大略迴疑。不若別求法緣。幽尋釋教。時
大梁璧上人以義解方聞。敷演雲會。遂聽法華經唯識起
信等論。巨石投水。其入甚多。修坂走丸。所適彌遠。重依東
都端和上受具。轉奉南泉景和上習律。超契心地。忽見光
明。隨止作行。得親近處。於是貞觀嵩阜。隱居半巖。布褐一
衣。麻麥一食。中夕歎曰。文字是縛。有無是邊。盍不以正戒
為牆。智常為座。發廣大願。修具足慈。他方七寶之山。路遠
難到。自境四念之地。身樂且安。猶曰密印者謂之師。先覺
者謂之達。吾當求矣。此其時哉。將尋少林法如禪師。未臻
止居。巳承往化。追攀不及。感絕無時。芥子相投。遇之莫遂。
甘露一注。受之何階。翌日。遠詣玉泉大通和上。膜拜披露。
涕祈咨稟。良馬易進。良田易平。加之思修。重之勤至。寶鏡
磨拂。萬象乃呈。玉水清澄。百丈皆見。衡山之石。更悟前身。
新豐之家。自然本處。如此者五歲。約令看思益。次楞伽。因
而告曰。此兩部經。禪學所宗要者。且道尚祕密。不應眩曜。
和上旁求僻陋。宛在園林。夾江之間。藂竹之下。鮀蜃每作。
虺蜮交馳。頃差他人。必辭痼疾。和上願充僧使。便得經行。
心無所存。背無所倚。都忘禪睡。了悟佛知。兩馬一車。進念
同轍。一鳥二翼。定慧皆空。如此者復二年。大通和上深賞
重之。人未之蘭若。今將自之。大通止曰。嵩山亦好。至於再。
諾而居焉。長安年。度編岳寺。神龍歲。請不哭泣而不言。緇
素墜心。棟梁落構。以為四害騰口。誰者能緘。五欲亂繩。誰
者能截。乃合謀悉意。聞香求花。如鳥隨風。如輪隨跡。咸請
和上一開法緣。使四園可遊。八池可浴。則僧非聚食。人異
散心。願聞樂器之音。用滋毛孔之潤。和上曰。夫淨燈可以
照勝宅。助風可以持寶城。今何為乎。且千車之聲。不入於
耳。萬人之請。誰聽其言。神龍中。孝和皇帝詔曰。大通禪師
降迹閻浮。情存汲引。戒珠圓澈。流洞鑒於心臺。定水方澄。
結清虛於意府。原其行也。既無人而無我。測其理也。亦非
斷而非常。然而示彼同凡。奄隨運往。形雖已謝。教乃恒傳。
其弟子僧普寂。夙參梵侶。早簉法筵。得彼髻珠。獲茲心寶。
但釋迦流通之分。終寄於阿難。禪師開示之門。爰資於普
寂。宜令統領徒眾。宣揚教迹。俾夫聾俗。咸悟法音。考功員
外郎武平一奉宣聖旨。慰喻敦勸。和上猶逡巡辭避。不獲
巳仍曰。廣大者莫極於虛空。我性相能遍。元妙者莫深於
開示。我定慧能傳。未或不從應身。而建四生法主。未或不
登正覺。而啟一佛度門。曷敢當仁。以膺求我。且正見了見。
轉次既殊。浣家鍛家。習性亦別。草席遇水而緊。草繩遇水
而舒。地水火風。青赤白黑。八萬煩惱。八萬解脫。翳憍慢之
山。金椎難碎。貪恚之毒。龍珠不消。諸生當誦戒經。以傳正
受。開元十三年。恩詔屈於敬愛寺宴坐。逮十五年。皇上將
幸於京師也。優詔曰。慎言義福宜從駕。和上留都興唐寺
安置。由是法雲遍雨。在其根莖。妙音盡聞。惟所圍繞。其始
也。攝心一處。息慮萬緣。或剎那便通。或歲月漸證。總明佛
體。曾是聞傳。直指法身。自然獲念。滴水滿器。履霜堅冰。故
能開方便門。示直寶相。入深固藏。了清淨因。耳目無根。聲
色亡境。三空圓啟。二深洞明。是故聞者斯來。得者斯止。自
南自北。若天若人。或宿將重臣。或賢王愛主。或地連金屋。
或家蓄銅山。皆轂擊肩摩。陸聚水咽。花蓋拂日。玉帛盈庭。
和上洗然若虛。曠然若谷。不見施者。不知受焉。遂龍象之
所崇。惟塔廟之所供。但趫猿自息。醉象皆調。聞是名者。不
生四趣。蒙其潤者。便過四禪。則有學富蓬山。經通貝葉。百
家奧旨。三藏真言。目如曜星。舌如飛電。莫不杜口折角。失
客革心。二十七年秋七月。誨門人曰。吾受託先師。傳茲密
印。遠自達摩菩薩導於可。可進於璨。璨鍾於信。信傳於忍。
忍授於大通。大通貽於吾。今七葉矣。尸波羅密是汝之師。
奢摩他門是汝依處。當真說實行。自證潛通。不染為解脫
之因。無取為涅槃之會。諸生殊不知其故。嗚呼。八月二十
四日有彌留。怡然坐滅於都興唐寺。享壽八十九。僧夏五
十二。聞哀行哭。臨堂撫膺。雲霧冒山。江河奔海。沸渭坌入。
陰沈彌望者。至於百萬。皆曰。天地德。不踰晝水。神明之祐。
未際入流。今之我聞。異於汝說。沐浴智慧之海。超騰生死
之河。恩崇化先。痛深物表。情可理割。義可事詮者。嘗以前
聖後賢。示跡開教。降生所以傳法。歸盡所以同凡。久留則
厭聞恐其慢易。終去則追遠欲其懷思。忘其身而神遷益
高。間其法而事稀彌重。始終權實之化。不斷不絕。究竟誘
進之益。無去無來。河南尹裴公名寬。飛表上聞。皇情震悼。
詔曰。大士遺榮。豈貴於名稱。前王表德。必在於褎崇。都同
德興唐寺故大德僧普寂。資於粹靈。是為法器。心源久寂。
戒行彌高。既來理而悟空。每導凡以宗聖。慈悲所應。汲引
蓋多。方冀永年。式宏像教。遽從遷化。用謝浮生。言念於此。
良深憫惜。宜稽其淨行。錫以嘉名。示夫將來。使高山仰止。
可號大照禪師。歸本居葬日。量借威儀手力。和上將變易
之歲。累告門人曰。吾久居山水。緣亦在焉。及泥日。天竺興
唐緇佀。皆請卜而厝之。表而祈之。唯岳寺一方。地震雪下。
少室㣥巘。樹折霜封。洎九月八日。恩私果令歸葬。二十一
日。金棺發軔。鹵簿啟行。或兩都傾城。或四方布路。持花者
林指。執紼者景移。三條之中。泣淚如雨。重城之外。號叩若
雷。綵雲二時。自都達岳。白露數里。彌川遍空。二十四日。穸
於岳寺之舊居。禮也。門人等修羅死慈。島人死義。血現於
體。繩繫於牀。僉某拾衣。一心起塔。塵多折軸。箭重迴舟。銜
石而海水可填。結竹而佛恩難報。二十八載十一月十五
日。恩旨許焉。仍委寺主慧遠上座崇泰都維那曇慶等。載
令構緝。二十九年十一月十九日。恩旨遷藏海寺於和上
河東舊宅。廓為寺焉。建塔追崇福也。且爰自六葉。式崇一
門。未誦戒經。或傳法要。大通以凡例起謗。將棄我聞。深解
依宗。遽求聖道。所以始於累土。漸於層臺。攝之孔多。學者
彌廣。故所付諸法。不指一人。卜夏西河。有疑夫子。鄭元北
海。自襲馬融。至於密意除知。慧心入境。如因日照。方見日
輪。終以佛光。乃明佛道。豈伊邕也。而敢議之。大弟子惠空
勝緣等。相與追過去。示方來。一以抒宿心。存妙用。一以奉
慈訓。宏教門。騰淨行於松阡。刻師資於石字。其詞曰。
三界渺茫。四生沈痗。塵境延歊。蔭欲攻內。明鏡虛受。大慈
圓對。法鼓震驚。魔軍消潰。(其一)千佛轉覺。七葉相承。護持俗
諦。應現真僧。長河皎月。靜室明燈。梵經滋廣。禪林蔚興。(其
二)童稚初心。儒釋兼致。梁陳咨稟。伊洛勤匱。雖臻閫域。猶
執文字。古城元遠。空門深邃。(其三)逝將分赴。曾是幽求。玉泉
谷口。甘露山頭。慧日一照。浮雲四收。給園都邑。鷲嶺嵩邱。(
其四)大通往生。後覺來問。妙法終啟。苦言未順。願發他心。
稍宏本分。固讓固請。不矜不訓。(其五)德音光被。皇華洊臻。曲
荷天
獎。昭宣法輪。總總緇素。憧憧搢紳。以智慧水。洗煩惱塵。(其
六)慈攝雲奔。檀施山積。無相無願。不受不斤。龍象興補。塔
廟光益。香花戶庭。護念泉石。(其七)同人將滅。依宗闡教。草繫
爾師。宴居爾照。聞哀行哭。惟艾及少。命鳥無翼。慈舟失棹。(
其八)渥恩痛悼。追諡哀榮。塔遂嵩岳。儀從洛城。靈輿顧步。
天樂淒清。追攀霧委。感動雷驚。(其九)入室來思。登壇永慕。密
教不紀。後生何趣。禮石塔兮若割。仰金字兮如注。杖億劫
兮昭陽。與四法兮安住。(其十)天寶元年二月十五日建。
晴熱帖
三數日晴。頓熱。若為自適也。僕少理。欲使小兒入京。當從
澧州去。有書不。示之。諸公歎賽無九百之事。當不復爽也。
故使馳問。不具。李邕白。十二日。差無多事檢校來一言集
耳。通長孫五郎。
藤偈
得彼柔性。契茲佛乘。豈無衆木。我喻垂藤。
國清寺碑(并序)
觀夫密教將開。必有其地。靈岳將應。必降其人。是以兆發
真僧。功成宏願。以一如正受之力。致三朝大事之因。故得
帝王宅心。王公攝念。國祥備至。家寶薦臻。玉宇懸空。金谷
飛月。婆若之海塵不能淄。安明之山風不能振。莫與京者。
其在茲乎。國清寺者。隋開皇十八年智者大師之所建也。
大師強植之根。已於千萬佛所。本性之照。豈於一百年間。
是以相眉雪光。慈目水淨。入不住地。得無上緣。五部律儀。
具分金界。三昧定力。更立寶山。始入天台。居於佛隴。則知
冥符事現。元感名徵。搆室者不立於空。託迹者必興於物。
是寺本題天台。先是大師嘗夢定光禪師教曰。寺若成。國
必清。大業元年。僧智璪啟其禪以為號。煬帝從而改焉。至
義寧之初。寺宇方就。事屬皇運。言符聖僧。粵若右赤城。左
滄海。艮背曾阜。襟開平原。寶勢雄侈於古今。奇表嚴淨於
江漢。建置崇麗。慮矩恢殊。廣殿磴於重嚴。周廊廡於絕巘。
峯臺納景於下視。鴈塔排雲於中休。八部來思。不孤其德。
三身在此。有睟其容。亦猶妙勝之鄉。乾竺之里。若即見佛。
豈與登仙。曷云菩提樹間。必能七日成道。忉利天上。可以
三月安居而巳哉。借天仙往還。神秀表裏。靜漠漠而山遠。
密微微而谷深。自然羅浮遷移。既因風雨。育王製造。載役
鬼神。落落然列星陳於九天。昭昭然飛霞夾於二曜。松間
豁達。祥雲飛和雅之音。橋路逶迤。德水照澄清之色。佇立
者神奪。散心者目明。所以信士永言。至人馳想。不遠萬里。
有以一臨。離垢道場。遇之即是。去結法意。願之便成。淨水
寶珠。見者無染。高山甘露。受者有知。起念事功。頓超十劫
之地。坐入位證。遙比千眼之天。別有放生溪源。通流朝信。
鱗介千族。壓海而隨波。網[:#AS-8DB8:●]萬艘。因利而興簺。崑崙之水。
天地罕經通之極。恒沙之命。溪壑無醉飽之期。大師憫其
殺因。示其宿世。父母妻子。俱是輪迴。山石地方。盡歸報復。
百味歡喜之藥。願樂法王。五指慈悲之根。降伏師子。由是
漁父易節。鮮食向風。釋綸解徽。停筤去笱。暢撥刺以掉尾。
恣噞喁而鼓腮。乘佛之威。入佛之境。不恐不懼。且安且懷。
矧過去之罔窮。固未來之靡盡。福德輕重。等須彌之斤兩。
濟度廣大。同法界之範圍。所以欽若九重。煜燿萬國。光贊
者五主。襟絕者數朝。儀鳳二年三月十日制曰。台州國清
寺。迥超塵俗。年代或異。妙相真容。累呈感應之跡。或淨居
仙宇。函有徵祥之效。大啟良緣。實寄茲所。宜今寺內各造
七級浮圖一所。度僧七七人。自今有闕。隨即補。故其智印
接武。草繫傳薪。千葉蓮華。了無異色。五綵繒蓋。休有圓
光。莫不清涼之泉。沃茲劫燒。定慧之力。刜彼魔幢。羅漢之
身。時可去矣。如來之室。歲豈留乎。昔有顗禪師者。即大師
之復次也。戒珠圓明。德芽俊茂。以精進大力。運自在他心。
每指堂東因如廁。奄忽泉涌。須臾石開。雖炎赫曠時。而清
冷彌載。又堵波歲久。根據勢危。首亞西南。趾留東北。一遇
瀑雨。稍浸廣庭。護法陰騭而扶持。信力潛運而平正。宜其
女子不宿。葷血不臻。鎮之以法似。守之以山神。永懷水月。
高謝風塵。此又奇也。於時明牧敬公名咸。忠賢相門。德禮
邦鎮。宣慈被物。遺直在人。邑宰李公名安之。不忮不求。有
為有守。惠愛恤下。貞固幹時。大德行續上座神軌寺主道
翹都維那首那法師法忍等。三歸法空。一處心淨。景式諸
子。大濟㣥生。皆賞歎幽奇。明徵相事。雖裴回縱目。而髣髴
畫屏。豈曲盡於筆端。固懸天深造。以為孫公之賦。未究三
仙。郭璞之經。罕知十地。是存刻石。以廣披文。其詞曰。
兆出名山。功加賢位。[:#AS-8BE1:●]甫和令。茲焉感致。佛隴通明。國清
發瑞。徵名立牓。應運題寺。法寺神麗。像殿崇嚴。九成臺閣。
百丈松杉。瞰瀛列座。倚巘飛簷。風庭肅爽。霧谷沈潛。想像
梵宮。超遙仙宇。目有書傳。耳無浪語。不知從來。相去幾許。
施物及僧。唯吾與汝。外物莫際。密教自傳。心淨色淨。有邊
無邊。持劒豈失。喻筏能捐。若遇諸佛。巳超四禪。聞者斯來。
見者斯悅。果果法似。因因地㞯。心境始開。知印皆發。求仁
得仁。即說非說。沙彌救蟻。菩薩放生。溪流晝夜。潮水虛盈。
鱗介萬族。濕化千名。福河不絕。佛土常寧。郡邑才良。紀綱
禪律。恭惟令始。雅尚休畢。保綏地靈。光照佛日。將播美於
永代。媿當仁於雄筆。
葉有道碑(并序)
昔者誕發老君。道純天地。生德夫子。身負日月。且時宰不
宗。主人勿用。矧乎埋照浚谷。潛盤窮山。幽姿蛻於塵容。素
尚允於仙類。豈辟命行矣。爵服縶之而己哉。公諱國重。字
雅鎮。南陽葉縣人也。自少典錫羡。高辛纂緒。陶唐重熙。后
稷邁種。文王之允。乃食於沈。尹戌之子。載封於葉。受氏享
國。大哉邈乎。逮祖乾昱。克壯其猷。永孚於德。墐戶習隱。塞
兌億坤。碩膚長材。通理博藝。雖安車累至。而堅臥固辭。故
慶祚克開。眉壽維永矣。厥考道興。性守公庭。道敷邦國。居
鬼從地。率神從天。受籙以怛之。飛符以比之。扼魍魎之邪。
劉臺台之祟。有足奇也。至於揮札落井。引弓貫革。特起五
部。廣推大餘。侯誰嗣哉。先生靈承道宗。異聞訓誘。弱喪文
貌。幼尚純篤。仙骨有象。童心不萌。專精五龍。遍遊㣥岳。聰
以知遠。明以察微。達死生之占。體物氣之變。嘗以靜貞動
耗。息影歸止。雲臥牝壑。林巢仙居。人絕不鄰。道阻且右。獨
往幽勝。永歌隱淪。放閒保和。習虛致靜。捃五石之髓。擷三
芝之英。時哉不留。歲聿其逝。緇髮純漆。韶顏渥丹。事適元
同。神與道媾。惟寂惟寞。不飲不食。數十載於茲。乃昇聞帝
庭。駿發皇眷。簡才受命。降尊加禮。將之以文馬。速之以暢
轂。先生盱眙長揖。揮手高謝曰。自昔帝舜登庸。德輝允鑠。
光武繼統。吏道孔嘉。且薛方逢萌。備外臣之禮。虞仲夷逸。
終處子之業。豈垢俗疵物。偏貢介性。將探道慕類。坐致奇
齡。使者蓄無言之疑。申遂行之旨。乃周覽廬室。躬省倉廥。
考疇人之疆畝。訊家童之作業。皆儉以遵約。安能維始。味
不甘口。色無養目。信以為著誠去偽。敢守難奪。順風可即。
強起曷至焉。遂虛覯復命。慚歎聞列。朝廷企其高。渴其道。
聆嘉聲而屬想者。豈勝言哉。有司以天元書缺。星度官弛。
亡五德之運。謬四時之分。荊鬼越祥。不知所呪。子亥母癸。
烏識其原。皆乘遽遠尋。請益傳授。可謂繩誠列而曲直徵。
衡誠懸而輕重立。粵惟博物君子。豈伊小說鯫生乎。嗚呼。
天不持久。人將復歸。頹年迫於期頤。遠志屈於摧落。卜兆
幽谷。托墳清林。逸人不追。國士靡憲。泉石沮色。鄉縣失聲。
豈無他人。惟子之故。允子慧明。贈銀青光祿大夫歙州刺
史。公罔替厥繇。代增其業。啟祕籙之高妙。揚元津之洪波。
道微若聲。心麼若氣。吹律煖谷。運歷知天。屢下辟書。終不
應命。孫子景龍觀道士鴻臚卿越國公法善。幼得父書。早
傳成法。夤念有訓。邁迹自身。讀天下之書。備方外之術。火
滌淫祀。劒誅㣥祅。恩開五君。名動四國。其入也。排金瑣。謁
紫庭。為帝傲吏。其出也。法玉京。坐元寺。作人宗師。故能大
匠道門。冢卿朝右。禮食軒座。寓直禁廬矣。嘗以理氣自強。
登老益壯。雖莫景急節。而純孝孔哀。是獻封章。願拜墳墓。
有軫帝念。載形王言。神札以飛。傳瑞乃發。㣥公帳餞。列蕃
郊迎。朝章有輝。鄉人皆慶。枉以末技。揚於孝心。惟先志以
追遠。立豐碑以紀德。夫何閒然。其詞曰。
宗門素履。家代隱仙。道一相孕。薪火相傳。黃公術在。赤水
珠聯。道開幽鍵。性與真筌。一門累祖。四世百年。抗迹巖谷。
消聲天地。卓爾遐舉。藹然高致。麝以臭焚。珠以明墜。人則
有心。徵亦不至。保身匪媮。全樸為利。孝孫增業。明辟順風。
志嘗無忝。事或不同。徵賢朝滿。舉逸山空。曷由高枕。克謝
代工。測微達變。盡規納忠。皇眷雖渥。孝思亦深。章服粲粲。
傳駟駸駸。載違廷闕。是展墳林。紀石追遠。昭銘率心。孝終
事立。榮歿寵今。遐超古始。永憲江南。
秦望山法華寺碑(并序)
昔者法王道開。掘山相現。曾是大事。職非小緣。順喻孔多。
證入彌遠。故以三界為宅。五濁為火。四生為子。六度為門。
一乘為大車。十方為長者。轉置熱惱之眾。延集清涼之都。
念茲在茲。廣矣大矣。法華者。晉義熙十二年釋曇翼法師
之所建也。師初依廬山遠公。後詣關中羅什。深入禪慧。尤
邃佛乘。雖禮數摳衣。而名稱分坐。與沙門曇學俱遊會稽。
覯秦望西北山。其峯五蓮。其溪雙帶。氣象靈勝。林壑虛閑。
比興耆闍。營卜蘭若。羞涅槃食。納如來衣。專積法華。永言
實意。感普賢菩薩。為下俚優婆。提狶子於竹筐。寄釋種於
蓬室。師以縮屋未可。枕屐乃明。移出樹間。延入舍下。及杲
日初上。相光忽臨。乘六牙。衞八部。勝幡虹引。妙樂天迎。瑞
相騰雲。遙裔上漢。師想望太息。沈吟永懷。葉公好龍。巳遇
真物。羅漢測佛。未了聖心。於是苦行自身。炯戒通夢。宛如
昔見。彌恨前非。象勸持經。嘗難其語。夾夾聽法。不易其人。
矧乃攝以蜂王。吼以師子。禮謁者掎其裳袂。讚歡者合其
風雷。時太守孟顗。以狀奏聞以為寺。則知妙法者。真如之
正體。蓮華者。淨道之假名。是故崇厥經。署於牓。入無量義。
成不住因。至若高僧慧基。邑人陳載。皆踵武扳跡。傳燈襲
明。或五柱範堂。或七寶規殿。立普賢座。追連弗藍。龍王讓
池。鴈子疏塔。迦羅衞國。連至雲山。淨明德宮。更開日月。固
足以發慧印。啟元門。入位畢臻。出家偕應。則有持證等觀。
永藏仝流。或慧舉十徵。或昭明再造。或簡文瑞像。或武帝
香鑪。寶鈐吟風。珠幡交露。僧繇墨意。畫長豪之妙光。宮女
綖功。織大身之變相。次有陳隨國施。州邑吏檀。百寶盈於
九隅。㣥經備於三藏。所以神鍾警夜。保賢聖之天居。祥鳥
肅賓。迓軒蓋之雲集。忍辱靈草。捃萋萋於小莖。傴曇異花。
搴灼灼於喬榦。故得人天迴首。江海因聲。芭蕉過雷。[:#AS-8BE1:●]焉
滋茂。葵藿隨日。至矣勤誠。登山而野曠心空。浴水而垢除
意淨。施及先律師道岸。今弟子釋儼。並身林久伐。禪刺都
遣。性通七事。戒總八關。金杖五分。優劣既等。繒綵四道。功
德豈殊。甘露有加。香油不墜。頃者豪州刺史前此邦別乘
太原王公名弻。法海廣大。慧炬融明。德立於衷。義聞於物。
郅惲致主之節。有耿投竿。葛亮報國之誠。不忘草奏。夫人
武氏。佩服真空。干櫓正覺。及男緬緒等。惟肖二尊。克慎三
業。若行若坐。依佛依僧。去煩惱之外糠。得慈悲之內實。起
普賢臺一級。寫法華經千部。廣化人吏。大啟津途。即普賢
臺。立法華社。每年二月。重會一時。且地效其靈。山呈其秀。
有上座正覺寺主道解都維那神慧僧表。道賓律師。行深
慧燈。集眾材為林。眾器成樂。一體和合。互用住持。相與王
公曰。夫名者事之華。碑者物之表。其或表不立。則瞻仰失
容。名不興。則讚述無地。願言刻石。是用齊山。朝散大夫前
侍御史今都府戶曹袁公名楚客。其皎如日。其心如丹。負
兼濟之雄才。託演成之雅意。顧慙作者。徒使懵然。其辭曰。
會計南山。秦望北寺。高僧往還。聖跡標寄。耆闍比峯。法華
取義。㣥公護持。歷國檀施。陸寶大來。海珍總萃。幡影連珠。
像光發瑞。臺壓龍首。殿開鳥翅。象駕菩薩。烏迎車騎。異香
馝馞。神鍾髣髴。松巘蕭疎。竹澗蔥翠。綱紀有條。禪律不墜。
掾曹正直。別乘仁智。作為碑板。讚述名字。
[:#AS-8862:⿱亠兊]州曲阜縣孔子廟
碑(并序)
嘗觀元化陰藏。上帝元造。雖道遠不際。而運行有符。揚搉
大抵。宣考神用。建人統之可復。補天秩之將頹。其揆一也。
昔者蚩尤恬賊。厥弟驕兵。巨力朋徒。合緒連禍。則黃帝興
聖。首出㣥龍。推下濟以君人。微勤略以戡亂。逮至橫流方
割。包山其咨。轉死為魚。鱻食不粒。則堯禹並跡。扶振隱憂。
導百川。康四國。粵若殷禮缺。周德微。宋公用鄫。楚子問鼎。
則夫子卓立。燦然成章。闢邦家之正門。播今昔之彝憲。此
天所以不言而成化。聖所以有開而必先。其若是也。故夫
子之道。消息乎兩儀。夫子之德。經營乎三代。豈徒小說。蓋
有異聞。夫亭之者莫如天。藉之者莫如地。教之者莫如夫
子。且沐其亭而不識其道。則不如勿生。荷其藉而不由其
德。則不如勿運。故曰消息乎兩儀者也。夫博之者莫如文。
約之者莫如禮。行之者莫如夫子。且會其文而不揚其業。
則不如勿傳。經其禮而不啟其致。則不如勿學。上代有以
焯序。中代有以宗師。後代有以丕訓。故曰經營乎三代者
也。噫。唐虞之美。不必至是。讚而大者。進聖君也。夏桀之惡。
不必至是。擠而毀者。激庸主也。伊尹之忠。不必至是。演而
數者。勉誠節也。趙盾之逆。不必至是。抑而書者。誅賊臣也。
至若論慈廣孝。輔仁寵義。職此之由。於是君臣之位序。父
子之道明。朋友之事興。夫婦之倫得。雖朗日開覺。膏雨潤
黷。和風清扇。安足喻哉。借如九皇繼統而政醇。七聖同年
而道合。雖事業廣運。而理濟一時。未有薄遊大夫。僻居下
國。德敷既往。言滿方來。廟食列邦。不假手於後續。君長萬
葉。必歸心於素王。若此之盛。是以騰跨百辟。孤絕一人。曷
成名可稱。取興為大者巳。我國家儒教浹宇。文思戾天。伸
吏曹以追尊。建禮官而崇祀。侯襃聖於人爵。尸奠享於國
庠。是用大起學流。錫類孝行。敦悅施於萬國。光覆彌於允
宗。三十五代孫嗣襃聖侯璲之字藏暉。洎族賢元亨等。或
專門碩儒。罔墜於緒。或餘波明哲。克揚厥聲。乃相與合而
謀曰。夫墟墓之地。禮曰自哀。聽頌之樹。詩云勿翦。一則遇
事遺愛。一則感物允懷。矧乎大聖烈風。吾祖鴻美。故國封
井。舊居川岳歟。宜其悚神馳魄。膝行膜拜。陳齋祭。奠嚴祠。
樹繚垣以設防。刊豐石以為表。[:#AS-8862:⿱亠兊]州牧京兆韋君元珪字(
闕二字)王國周親。人才懿德。明啟風績。休有名教。長史河南
源晉賓字光國。賢操孤興。清節相遠。納人以禮。成俗於師。
司馬天水狄光昭字子亮。相門克開。雅道踵武。聞義必立。
從事可行。錄事參軍東海徐仲連功曹成陽蓋寡疑倉曹
太原王道淳宏農楊萬石戶曹博陵崔少連宏農楊履元
兵曹太原王光超范陽張博望法曹安定皇甫恮東海于
光彥士曹榮陽鄭璋參軍事博陵崔調扶風竇光訓河東
裴璿隴西李紹烈(闕四字)儀傳(闕一字)南陽樊利貞曲阜縣令
鴈門田思昭丞河間劉思廉主簿吳興施文尉清河晏宏
楷等。宦序通德。儒林秀士。升堂覩奧。遊聖欽風。僉同演成。
乃共經始。其辭曰。
元天陰騭。大明虛鏡。神不利淫。物將與正。凡曰投艱。在此
逢聖。吞沙薦虐。軒黃底定。襄陵兆災。夏禹文命。周道失序。
夫子應聘。刪詩述史。盛禮張樂。雅頌穆清。訓詞昭灼。片言
一字。勸善懲惡。誘進後人。啟明先覺。六順勃興。四維偕作。
元功濟古。至道納來。首出列聖。席卷㣥才。大名震耀。廣學
天開。蒸嘗匝㝢。誦習窮垓。帝念居室。以光壽宮。建侯於嗣。
環封厥中。孫謀不泯。祖德斯崇。乃刊聖烈。克廣休風。
