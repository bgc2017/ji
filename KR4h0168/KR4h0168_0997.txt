欽定全唐文卷九百九十七
闕名(三十八)
唐易州上谷郡故安定梁府君墓誌銘
(闕一字)夫昏默未形。爰依大道。龍龜啟象。始敘吉凶。漸著
君親。乃陳孝悌。生以溫凊色養。歿以封樹烝嘗。人子送終。
其來遠矣。梁氏門風祖允。此不備書。蓋以星朔既淹。子孫
繁嗣。因官得第。而居此焉。曾祖諱希幹。不仕。素為文業。曾
苦詩書。厭官辭榮。隱居畢世。皇祖諱甫平。亦不仕。慎守公
方。[:#AS-8864:⿺克寸]勤儉素。外符忠正。內切孝慈。在邦而於人有和。居室
而與物無競。年鄰耳順。而終壽焉。皇考諱重立。字顯英。性
惟貞謹。言慎樞機。溫鑒而良彥取裁。博達而英髦受旨。羽
儀朝市。紀綱人倫。可謂名似玉而長溫。行如松而不朽。年
逾知命。石火忽臨。以天祐七年正月十二日。(闕一字)於永樂
坊之私第而告終矣。夫人武功蘇氏。郡中之良族也。筓總
之(闕一字)禮赴移天。耳順之秋。風燭長別。痛(闕一字)履冰。傷彼
斷絃。府君有嗣子三人。孟曰思景。高陽軍押衙充孔目官。
仲曰思恩。季曰思度。押衙昆仲幼懷聰敏。長有博聞。蘊季
子之詞華。抱安仁之才器。笙簧密職。丹藻列班。孝盡旨甘。
讓
敦手足。押衙與弟。昊天罔極。何日忘之。荼蓼[:#AS-8563:⿰⺯⿸厂⿱田坴]心。鋒針刻
骨。晨昏難及。喪薦竭修。押衙昆仲以乾坤吉就。龜筮叶和。
以天祐十年癸酉歲孟冬月己巳朔二十三日辛卯。於易
州東北隅一里半易縣玉山鄉梁村之右本塋之禮葬也。
其勢乃前臨易郭。後倚燕山。左近昭王之祠。右接荊卿之
廟。東西遐迥。形勝可觀。良恐海變飛塵。山成朽燼。垂之記
祀。傳以後昆者歟。銘曰。
乾剛坤柔。有勞有休。人倫終始。難逃去留。嗣子而昊天不
報。甘養而叩地無由。府君兮金玉君子。逝水兮萬古千秋。
唐故陳府君墓誌銘
府君諱環。潁川人也。祖興。父道清。並不求宦達。君即清公
之第二子也。幼著才識。長閑規矩。克言理行。(闕)有三以當
年八月十八日。窆於(闕)二十八里齊景鄉推山南二里祖
墳(闕三字)塋禮也。君娶吳郡顧氏。有子三人。長曰遂(闕一字)次
曰師損。三曰公甫。並至謙至讓。忠乎孝乎。泣血主喪。絕漿
逾(闕二字)恐月日久邁。陵谷遷移。刊石為誌。永傳不朽。銘曰。
山作田兮田作海。萬古存兮誰不改。青松新隴曉無年。千
載惟留銘記在。
鄔府君墓誌銘
府君唐故侍御史某之次孫。性好古。不撓於時。夫人顧。生
三子。趨庭頗聞詩禮。長子頌遠。為運漕之使。北自維揚旋
於海昌。謂其弟曰。宗墓衆廣。塋壠比櫛。其間安厝。豈汝等
願耶。遂卜他地。得海昌里之一墟焉。南去古墟三十步。禮
也。銘曰。
海昌之里。馬牧之墟。孤墳巋如。歸生之餘。送終伊何。家有
孝子。卜兆伊何。青烏是指。千歲蒿里。百年遄已。
大唐濟度寺大比邱尼墓誌銘
法師諱法願。俗姓蕭氏。蘭陵蘭陵人。梁武帝之六葉孫唐
故司空宋國公之第三女也。原夫微子去殷。昭茂勳於抱
樂。文終起沛。兆峻伐於收圖。瓊構鬱而臨雲。珠源淼而浴
日。延禎錫祚。開鳳歷於朱方。疊慶聯規。纂龍符於紫蓋。逮
鼎遷南服。冑徙東周。英靈冠上國之先。軒冕宅中州之半。
法師乘因夐劫。植本遐生。孕月仙姿。稟清規於帝渚。儀星
寶態。降淑範於台門。襁褓之辰。先標婉質。髫齓之歲。遽挺
柔情。聰悟發於生知。孝友基乎天縱。中外姻族。莫不異焉。
加以骨象無儔。韶妍獨立。鉛華不御。彩絢春桃。玉顏含澤。
光韜朝蕣。年將十載。頗自矜莊。整飾持容。端懷檢操。每留
神於鞶帨。特紆情於紝組。瓊環金翠之珍。茵簟衾幬之飾。
必殫華妙。取翫閨闈。麗而不奢。盈而不溢。既而疏襟學府。
繹慮詞條。一覽而隅隩咸該。再覿而英華畢搴。豪飛八體。
究軒史之奇文。法兼二妙。符衞姬之逸迹。㣥藝式甄。女儀
逾邵。宋公特深撫異。將求嘉匹。載佇孫龍。以光宋鯉。而嚴
庭垂訓。早沐慈波。鼎室承規。幼明真諦。飄花見雪。初陪太
傅之觀。摘葉為香。遽警息慈之念。爰發宏誓。思證菩提。懼
塵情於六禮。乃翹誠於十誦。承間薦謁。請離俗緣。宋公論
道槐端。丹青神化。虔襟柰苑。棟梁正法。重違雅志。許以出
家。甫及笄年。爰披法服。乃於濟度伽藍。別營禪次。庭標雁
塔。遠蔑娥臺。藏寫龍宮。遙嗤魯館。於是沿空寂念。襲慧薰
心。悅彼[:#AS-FEA7:●]
[:#AS-FBEC:●]異衣。俄捐綺縠。甘茲蔬
膳。遽斥膻腥。戒行與松柏齊貞。慧解共冰泉等澈。超焉拔
類。恬然晏坐。若乃弟兄辦供。親屬設齋。九乳流音。六銖含
馥。瓶錫咸萃。冠蓋畢臻。唯是瞻仰屏帷。遙申禮謁。自非至
戚。罕有覿其形儀者焉。加以討尋經論。探窮閫域。覈妬路
之微言。括毗尼之邃旨。至於法華般若。攝論維摩。晨夕披
誦。兼之講說。持戒弟子。近
數十人。莫不仰味真乘。競趍丹枕。傍窺淨室。爭詣元扉。肅
肅焉。濟濟焉。七衆之仰曇彌。何以尚也。重以深明九次。閱
想禪枝。洞曉三空。澄襟定水。厭此[:#AS-8563:⿰⺯⿸厂⿱田坴]蓋。忽現身疾。大漸之
晨。謂諸親屬曰。是身無我。取譬水萍。是身有累。同夫風葉。
生死循環。實均晝夜。然則淨名申誡。本乎速朽。能仁垂則。
期於早化。金棺乃示滅之機。玉匣豈栖神之宅。誠宜捐軀
摯鳥。委形噬獸。斂衿正念。奄然無言。粵以龍朔三年八月
廿六日。捨壽於濟度寺之別院。春秋六十三。姉弟永懷沉
痛。不忍依承遺約。乃以其年十月十七日。營窆於少陵原
之側。儉以從事。律也。法師夙盥禪池。資慶源而毓彩。初依
道樹。託華宗而降靈。蘊地義於閑和。苞天情於婉嫕。覩一
善則怡然自悅。聞一惡則惄爾疚懷。激仁義於談端。明色
空於慮表。故能辭台閫。託禪門。捨七珍。祛八膳。精苦之行。
標映緇徒。戒律之儀。錙銖法侶。佇津梁於苦海。奄滅度於
仁祠。棣萼分華。悲素秋之改色。荊株析榦。望青枝而增感。
所懼塵飛海帶。將迷渭涘之塋。石盡仙衣。不辨檀溪之隧。
重宣此義。乃為頌曰。
(闕一字)有殊稱。法無異源。爭驅意馬。俱制心猿。志擾情紊。
神
凝理存。展如淑範。獨趣元門。琁彩(闕一字)分。瑤姿月舉。含芳
槐路。疏貞桂序。雲吐荊臺。霞霏洛渚。學兼班媛。詞彬蔡女。
奠禽匪志。(闕二字)昭仁捐華台室。沐道元津。法關開揵。心衢
屏塵。九流遣累。八定栖真。忍藥分滋。戒香含烈。傳燈不倦。
寫瓶無竭。奄愴神遷。空悲眼滅。式鐫柔範。終天靡絕。
威神寺故思道禪師墓誌銘
和上俗姓師。諱思道。絳州夏縣平原人也。天縱其志。七歲
出家。人推其聰。十八剃髮。事人不事。為人不為。同鵲巢於
頂之年。護浮囊無缺之日。次就有德轉相師。師禪行法門。
戒律經論。耳目聞見。紀之心胷。緇錫來求。簪裾欽仰。聽習
者鶴林若市。頂謁者鹿苑如雲。去至德二載。春秋八十有
一。僧夏六十一。時催二鼠。妖[:#AS-8563:⿰⺯⿸厂⿱田坴]十夢。其年十二月。示身有
疾。隨為眾生。其月二日。禪河流竭。坐般湼槃。驚慟知聞。悲
覃飛走。孫威神寺主僧承嗣。五內摧裂。擗踴攀號。聲竭潛
哀。淚盡續血。至乾元元年十二月二日。遷於條山之側冑
子塠頭。禮也。詢問其地。取人不爭。砥柱東橫。汾河西澍。青
臺鎮北。鹽池臨南。崒爾塠頭。卜擇安葬。雖則天長地久。而
恐代異時移。陵谷改遷。斯文不謬。其詞曰。
緇門積舋。寶樹崩摧。法消蓮坐。魂滋夜臺。條山陰麓。巋然
塠頭。碧巖引吹。清澗繞流。和上登兮舊賞。功匠興兮今修。
建崇塔兮數仞。瘞金骨兮千秋。
唐故張禪師墓誌銘
香山禪師諱義琬。字思靖。俗姓董氏。河南陽翟人。紹嵩岳
會善大安禪師智印。法歲廿七。世齡五十九。開元十九年
七月十九日。長天色慘。塞樹凝霜。頂白方。面赤方。右肱枕
席。左臂垂膝。言次寂默。奄魂而歸。舉體香軟。容華轉鮮。感
瑞嘉祥。具載碑錄。師未泥洹。先則元記。吾滅度卅年內。有
大功臣置寺度遺法居士為僧。卅五年後焚身。留吾菓園。
待其時也。果廿八年。有文武朝綱(闕一字)國老忠義司徒尚
書左僕射朔方大使相國郭公上額於居士拜首受僧。奏
塔梵宮。牓乾元寺。法孫明演授禪文。託葬祖黃金述德於
中書令汾陽郡王郭公。徹天請號焚葬。借威儀所由檢校。
大歷三年二月。汾陽表曰。義琬禪行素高。為智海舟航。是
釋門龍象。心超覺路。遠近歸依。身歿道存。實資褎異。伏望
允其所請。光彼法流。其月十八日敕。義琬宜賜諡號大演
禪師。餘依。擇吉辰八月十九日荼毗入塔。今卌載無記。不
從大禪翁也。行慈悲海。得玉髻珠。施惠若春。研芳吐翠。破
邪寶劍。見網皆除。業為學山。萬法包納。練行凝寂。方能動
天。塔磨青霄。砌下雲起。星龕月戶。面河背山。清淨神靈庶
幾。銘曰。
行破㣥邪。業為學海。戒月青空。心珠自在。塔面長伊。鈴搖
岳風。動天威力。無住無空。
唐故鳳光寺俊禪和上墓銘
和上諱常俊。俗姓張氏。清河人也。皇祖莊。皇考李。即李之
第二子也。卅歲出家。年齡七十。僧夏卌。奄自會昌元年五
月十五日示疾歿。即以其月廿六日。遷柩於常州無錫縣
太平鄉(闕)村東一里官河西八十步張宗祖墓中。卜其宅
兆庚首而安厝之。禮也。有門人文則元通伯昌俗兄秀姪
令容等。悲痛哀摧。涕淚交結。恐陵谷遷改。桑田變移。塋域
無徵。乃刊磚而為誌。銘曰。
禪宗內蘊。法印心(闕二字)棄浮生。歸乎寂滅。
慈潤寺故大靈琛禪師燬身塔銘
禪師俗姓周。道諱靈琛。初以弱冠出家。即味大品經論。後
遇禪師信行。更學當(闕一字)佛法。其性也慈而剛。其行也和
而潔。但世間福盡。大闇時來。年七十有五。歲在(闕二字)三月
六日。於慈潤寺所。結跏端儼。泯然遷化。禪師亡日。自足冷
先。頂曘後歇。經云。有此相者。[:#AS-8864:⿺克寸]
(闕一字)生勝處。又康存遺囑。依經(闕一字)林血肉施生。求無
上道。(闕一字)合成皂白。祇教(闕二字)含悲傷失。送茲山所。肌骨(
闕二字)闍維鏤塔。冀海竭山灰。芳音永嗣。乃為銘曰。
逖聽元風。高惟遠量。(闕一字)學莫捨。一乘獨暢。始震法雷。(闕
一字)淪道藏。示諸滅體。(闕一字)茲奇相。器敗身中。曘餘頂(闕
一字)結跏不改。神域云喪。(闕一字)曰既虧。㣥迷失望。非生淨
土。禪指何向。塔頌一首。(闕)高帶淥水鏤塔寫神儀(闕四字)形
名留萬古(闕四字)劫盡乃應虧
(闕六字)夫人程氏塔銘
(闕六字)果東郡東阿人。魏汝(闕五字)昌裔也。若乃道風門慶(
闕五字)史牒詳之矣。夫人貞規(闕五字)融少崇龍女之因。長勵(
闕四字)說生應化。雖順軌於六塵。(闕四字)竟騰身於百寶。以顯
慶四(闕三字)四日。終於京第。春秋五十有(闕三字)明元年十月
五日。遷葬於終(闕二字)祔徵士靈塔安厝。遵先志也。其(闕二
字)噫。將恐二天地。一山川。敬勒徽(闕二字)昭不朽。其詞曰。
(闕一字)阿女訓。西鄂婦德。貝葉因成。蓮花(闕一字)陟。巖巖兮
神挂。杳杳兮靈闕。將畢(闕一字)而恒存。與終峯而罔極。
嵩山(闕三字)故大德淨藏禪師身塔銘
大師諱藏。俗姓伐[:#AS-FBEE:●]赤。濟陰郡人也。十九出家。六歲持誦
金剛般若楞伽思益等經。寫瓶貫綖。諷味精純。來至嵩岳。
遇安大師。親承諮問。十有餘年。大師化後。遂往韶郡。詣能
和上。諮元問道。言下流涕。遂至荊南。尋覩大師。親承五載。
能遂印可付法。傳燈指而北歸。至大雄山玉像蘭若。一從
栖寓。三十餘周。名聞四流。衆所知識。復至嵩南會善西塔
安禪師院。覩茲靈跡。實可奇耳。遂於茲住。闕乎聖典。乃造
寫藏經五千餘卷。師乃如如生象。空空烈跡。可粲信忍。宗
旨密傳。七祖流通。起自中岳。師亦心苞萬有。慧照五明。為
法侶津梁。作禪門龜鏡。於是化流河洛。屢積歲辰。不憚劬
勞。成崇聖教。春秋七十有二。夏三十八臘。無疾示疾。憩息
禪堂。端坐往生。歸乎寂滅。即以其歲天寶五載歲次丙(闕)
十月廿六日午時。奄將神謝。門人慧雲智祥法俗弟子等。
莫不攀慕教緣。香花雨淚。哀戀摧慟。良可悲哉。敬重師恩。
勒銘建塔。舉高四丈。給砌一層。念多寶之全身。想釋迦之
半座。
標心孝道。以偈而宣。
猗歟高僧。嵩巖劫增。心星聚照。智月清昇。坐功深遠。靈迹
時徵。厥惟上德。成茲法興。(其一)五法三性。八萬四千。帝京河
洛。流化通宣。不憚劬勞。三五載間。造寫三藏。頓悟四禪。(其
二)三摩鉢底。定力孤堅。悲通法界。慈洽人天。法身圓淨。無
言可詮。門人至孝。建塔靈山。(其三)
宣化寺故比邱尼堅行禪師塔銘
禪師諱堅行。俗姓魚氏。京兆府櫟陽人也。惟師貞儀苦節。
精懃厥志。捐別修而遵普道。欽四行而造真門。豈圖晨霜
易晞。夕露難久。寢疾牀枕。藥餌無徵。嗚呼哀哉。以開元十
二年十月廿一日。遷化於本院。春秋七十有六。夏卌矣。臨
命遺囑。令門人等造空施身。至開元廿一年。親弟大雲僧
志叶弟子四禪賢首法空淨意等。收骨起塔。以申仰答罔
極之志。閏三月十日。
唐崇業寺故大德禪師尼真空塔銘
禪師諱真空。俗姓申氏。馮翊郡都朝邑人也。植性明悟。天
姿卓越。六度(闕二字)稟自齠年。(闕一字)戒深仁。行諸早歲。既而(
闕二字)宿善童子出家。訪道(闕二字)與波(闕一字)而無異。練心(闕)
趙州真際禪師行狀
師即南泉門人也。俗姓郝氏。本曹州郝鄉人也。諱從諗。鎮
府有塔記云。師得七百甲子歟。值武王微沐。避地岨崍。木
食草衣。僧儀不易。師初隨本師行脚到南泉。本師先入事
了。師方乃入事。南泉在方丈內臥次。見師來參。便問近離
什麼處。師云瑞像院。南泉云。還見瑞像麼。師云。瑞像即不
見。即見臥如來。南泉乃起問。你是有主沙彌。無主沙彌。師
對云有主沙彌。泉云。那箇是你主。師云。孟春猶寒。伏惟和
尚尊體起居萬福。泉乃喚維那云。此沙彌別處安排。師受
戒後。聞受業師在曹州西住護國院。乃歸院省覲。到後本
師令郝氏云。君家之子遊方已迴。其家親屬忻懌不已。祇
候來日。咸往觀焉。師聞之乃云。俗塵愛網。無有了期。已辭
出家。不願再見。乃於是夜結束前邁。其後自攜瓶錫。遍歷
諸方。常自謂曰。七歲童兒勝我者。我即問伊。百歲老翁不
及我者。我即教佗。年至八十。方住趙州城東觀音院。去石
橋十里已來。住持枯槁。志效古人。僧堂無前後架。旋營齋
食。繩牀一脚折。以燒斷薪用繩繫之。每有別制新者。師不
許也。住持四十來年。未嘗賫一封書告其檀越。因有南方
僧來。舉問雪峯。古澗寒泉時如何。雪峰云。瞪目不見底學。
云飲者如何。峯云不從口入。師聞之曰。不從口入。從鼻孔
裏入。其僧却問師。古澗寒泉時如何。師云苦學。云飲者如
何。師云死。雪峯聞師此語。讚云古佛古佛。雪峯因此後不
答話矣。厥後因河北燕王領兵收鎮府。既到界上。有觀氣
象者奏曰。趙州有聖人所居。戰必不勝。燕趙二王因展筵
會。俱息交鋒。乃問趙之金地上士何人。或曰。有講華嚴經
大師。節行孤邈。若歲大旱。咸命往臺山祈禱。大師未迴。甘
澤如瀉。乃曰。恐未盡善。或云。此去一日二十里有趙州觀
音院。有禪師。年臘高邈。道眼明白。僉曰此可應兆乎。二王
稅駕觀焉。既屆院內。師乃端坐不起。燕王遂問曰。人王尊
耶。法王尊耶。師云。若在人王。人王中尊。若在法王。法王中
尊。燕王唯然矣。師良久中間問阿那箇是鎮府大王。趙王
應喏弟子。師云。老僧濫在山河。不及趨面。須臾。左右請師
為大王說法。師云。大王左右多。爭交老僧說法。乃約令左
右退。師身畔特有沙彌文遠。高聲云。啟大王。不是者箇左
右。大王乃問是甚麼左右。對曰。大王尊諱多。和尚所以不
敢說法。燕王乃云。請禪師去諱說法。師云。故知大王曩劫
眷屬。俱是冤家。我佛世尊。一稱名號。罪滅福生。大王先祖
才有人觸著名字。便生嗔怒。師慈悲非倦。說法多時。二王
稽首讚嘆。珍敬無盡。來日將迴。燕王下先鋒使。聞師不起。
凌晨入院。責師慠兀君侯。師聞之。乃出迎接。先鋒乃問曰。
昨口見二王來不起。今日見某甲來。因何起接。師云。待都
衙得似大王。老僧亦不起接。先鋒聆師此語。再三拜而去。
尋後趙王發使取師供養。既屆城門。闔城威儀迎之入內。
師才下寶輦。王乃設拜。請師上殿。正位而坐。師良久以手
斫額云。階下立者是何官長。左右云。是諸院尊宿。并大師
大德。師云。他各是一方化主。若在階下。老僧亦起。王乃命
上殿。是日齋筵將罷。僧官排定。從上至下。一人一問。一人
問佛法。師既望見。乃問作什麼。云問佛法。師云。這裏已坐
却老僧。那裏問什麼法。二尊不並化。王乃令止。其時國后
與王俱在。左右侍立。國后云。請禪師為大王摩頂受記。師
以手摩大王頂云。願大王與老僧齊年。是時迎師權在近
院駐泊。獲時選地。建造禪宮。師聞之。令人謂王曰。若動著
一莖草。老僧却歸趙州。其時竇行軍願捨果園一所。直一
萬五千貫。號為真際禪院。亦云竇家園也。師入院後。海衆
雲臻。是時趙王禮奉燕王從幽州奏到命服。鎮府具威儀
迎接。師堅讓不受。左右舁箱至師面前云。大王為禪師佛
法。故堅請師著此衣。師云。老僧為佛法故。所以不著此衣。
左右云。且看大王面。師云。又干俗官什麼事。乃躬自取衣
挂身上。禮賀再三。師惟知應喏而已。師住趙州二年。將謝
世時。謂弟子曰。吾去世之後。焚燒了。不用淨淘舍利。宗師
弟子不同浮俗。且身是幻舍利。何生斯不可也。令小師送
拂子一枝與趙王。傳語云。此是老僧一生用不盡底。師於
戊子歲十一月十日。端坐而終。於時竇家園道俗車馬。數
萬餘人。哀聲振動原野。趙王於時盡送終之禮。感歎之泣。
無異金棺匿彩於俱尸矣。莫不高營雁塔。特豎豐碑。諡號
曰真際禪師光祖之塔。後唐保大十一年孟夏月旬有三
日。有學者咨問東都東院惠通禪師。趙州先人行化厥由。
作禮而退。乃授筆錄之具實矣。
