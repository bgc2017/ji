欽定全唐文卷六百九十
符載(三)
江陵陸侍御宅讌集觀張員外畫松石圖
六虛有精純美粹之氣。其注人也。為太和。為聰明。為英才。
為絕藝。自肇有生人。至於我儕。不得則已。得之必騰凌夐
絕。獨立今古。用雖大小。其神一貫。尚書祠部郎張璪字文
通。丹青之下。抱不世絕儔之妙。則天地之秀。鍾聚於張公
之一端者耶。初公盛名赫然。居長安中。好事者卿相大臣。
既迫精誠。乃持權衡尺度之迹。輸在貴室。他人不得誣妄
而覩者也。居無何。謫官為武陵郡司馬。官閒無事。從容大
府。士君子由是往往獲其寶焉。荊州從事監察御史陸澧
字深源。洎令弟曰灞曰潤曰淮。皆以文行穎耀當世。故含
藻蘊奇之士。多游其門焉。秋七月。深源陳讌宇下。華軒沈
沈。樽俎靜嘉。庭篁霽景。疎爽可愛。公天縱之思。歘有所詣。
暴請霜素。願撝奇蹤。主人奮裾鳴呼相和。是時座客聲聞
士。凡二十四人。在其左右。皆岑立注視而觀之。員外居中
箕坐鼓氣。神機始發。其駭人也。若流電激空。驚飇戾天。摧
挫斡掣。撝霍瞥列。毫飛墨噴。捽掌如裂。離合惝恍。忽生怪
狀。及其終也。則松鱗皴。石巉巖。水湛湛。雲窈眇。投筆而起。
為之四顧。若雷雨之澄霽。見萬物之情性。觀夫張公之藝。
非畫也。真道也。當其有事。已知夫遺去機巧。意冥元化。而
物在靈府。不在耳目。故得於心。應於手。孤姿絕狀。觸毫而
出。氣交沖漠。與神為徒。若忖短長於隘度。算妍媸於陋目。
凝觚舐墨。依違良久。乃繪物之贅疣也。寧置於齒牙間哉。
嗚呼。由基之弧矢。造父之車馬。內史之筆札。員外之松石。
使其術可授。雖執鞭之賤。吾亦師之。如不可求。從吾所學。
則知夫道精藝極。當得之於元悟。不得之於糟粕。眾君子
以為是事也。是會也。雖蘭亭金谷。不能尚此。或闕歌頌。取
羞前人。命鄙夫首敘。諸公得揮其宏思耳。
上巳日陪劉尚書宴集北池序
才智宏傑者其人尊。政教易簡者其民泰。時節和暢者其
游盛。地形盤鬱者其宴雄。我尚書劉公。挺天姿之英特。采
人心之愉樂。乘上巳之暄淑。趣北池之汗漫。操四駕。騰百
祥。皇皇煜煜。氣象飄動。真高會也。况乎九天之澤。滂沱下
澍。新握龍節。保寧坤維。苟或風流褊儉不耀。是則欲顦顇
寵榮也。豈承荷錫命之意乎。巖巖西蜀。古稱天府之奧也。
江山數千里。羌蠻萬餘落。歲時風俗豪侈。凡所好尚。奇偉
譎怪。遭值此際。得攄胷襟。故尤為壯觀矣。先期旬日也。嚴
經術。洗涯岸。洞篁篠。熾臺榭。有事之辰也。擁幢蓋。揖賓客。
寅及於近郊。卯及於北池。其降車也。鼙鼓發。登舟也。絲桐
揭。解纜也。百戲作。覽水府。摧江蘺。叱天吳。拉馮夷。躍龜魚。
騰蛟螭。召琴高。嘯宓。引蓬壺以迴泊。若雲蔚而霞帔。一何
壯也。及乎耳煩目劇。綿趣靜境。稍自引去於空闊。水波不
動。四羅郡山。簪裾坐於天上。思慮遊於象表。又何曠也。觀
夫水嬉之倫。儲精蓄銳。天高日晏。思奮餘勇。實有赤縣。兩
為朋曹。獻奇較藝。鈎索勝負。於是劃萬人之浩擾。豁一路
之清泚。南北穩徹。中無飛鳥。爰挂錦彩。從風為標。爛然長
虹。橫拖空碧。乃計才力。量遠邇。一號令。雷鼓而飛。千橈動。
萬夫呼。閃電流於目眥。羽翼生於肘下。觀者山立。陰助鬭
志。肺腸為之沸渭。草樹為之偃悴。揭竿取勝。揚旌而旋。觀
其猛厲之氣。騰陵之勢。崇山可破也。青天可登也。若使移
於摧堅陷陣之地。寧有對宇宙乎。夫文質殊塗。古今異宜。
君子作事。得時也。是都也。有軍旅焉。有南詔焉。有西戎焉。
尚或以清流激湍。一觴一詠。為賓客之娛者。是不知變
也。而識者咍之。其觀一時之能事。成千古之休烈。在今辰
也。豈與夫永和少長咸集。同日而言哉。載自顧薄劣。塵厠
下介。謬處陳璋之任。被命首敘。敢逡巡乎。請賦八韻。以耀
蘭亭諸子也。先是故太師韋公。因是令節。課賓寮賦詩。迺
取諸黃裳以為韻。今尚書繼之以青。蓋欲使其五色相宣
耳。
九日陪劉中丞賈常侍宴合江亭序
井絡。萬方之奧區也。重陽。四序之佳節也。合江。一都之奇
勝也。張此筵者。中丞劉公焉。監此軍者。常侍賈公焉。是亭
鴻盤如山。橫架赤霄。廣場在下。砥平雲截。而東西南北夐
然也。場中羅崇牙大旆。亭上列雕盤玉斝。主人與賓。朱紫
爛然。相與峩冠揖讓而臨之。雷鼓震動。壺觴波湧。山川風
景。凌軒入坐。地形勝。天氣嘉。人心洽。三者既極。遂成歡娛。
不知醉之無從也。夫和樂之在人心也。未嘗不激於衷而
形於外。此自然之數。是言也。其故何哉。禮曰。有為而為之。
曩者藩隅變故。主帥殂歿。而子繼弟及者有之。毒民殺吏
者有之。逐將攘位者有之。兵戈一動。羶腥數歲。今坤維禍
起。太尉公薨落。山川之所控引。兵車之所雜蹂。蕃蠻之所
連屬。師漏於涓滴。釁成於波瀾。安危之計。懸在絲髮。我常
侍沈斷元機。發如飇馳。以眄睞之力。移山邱之勢。我中丞
聰明英傑。動與神遇。氶要約當談笑間。萬形施張。已在靈
府。遂乃推大誠。布大賞。誅橫猾。拔雋異。息老稚。洗故瑕。一
日而聲作。浹旬而恩被。盈月而政成。森然萬戶。與令清淨。
麾幢之所至也。自耆耋至於童孺。瞻其馬首。拜其玉顏。唯
恐其不為父母也。故茲會之宴賞。今日之愉樂。與彼登桓
景之山。落孟嘉之帽。飲菊酒佩絳囊者。豈同日而言哉。於
戲。非常侍無以康護全蜀。非中丞無以恢建盛烈。熊羆二
美。輝映一時。若使載事者聆而書之。可以聳忠良而驚奸
慝也。載忝幕府之舊。謬親文翰。憑良會之奇勝。來㣥情之
踴躍。敢竭思慮。紀其風流。至於登臨眺聽之興。烟霞草樹
之狀。即存乎大雅六韻之什。此無備焉。
中和節陪何大夫會讌序
中和。王節也。萬國承之。樂洪慶也。夫天地之大德曰生。發
生之盛氣曰春。春之於孟也。萌動而方微。於季也。發泄而
過強。唯仲春木德乃茂。沃生人之愷樂。洗萬物之枯槁。當
三陽之正中。凝四氣之太和。以正星鳥。以推律度。五年春。
皇帝負黼扆。臨前殿。酌天心之旻美。順人情之煦嫗。啟襟
宸於高瓊。建嘉名於振古。遂下明詔詔天下。以每年春二
月朔旦為中和之節焉。凡八紘九州。舟車所至之域。莫不
嚮風蹈躍。承順帝則。即今日之會。我岳鄂連帥御史大夫
何公。蓋所以祗明詔宣德教而歡萬民也。夫景不和。無以
破昏蒙之氣。地不雄。無以壯光華之會。且觀夫廣場削平。
空迥無涯。黃鶴前峙以崢嶸。大江旁注而逶迤。朝之日晴
陽始昇。鏡清無塵。高楊如烟。拂冠垂紳。主人乃揖乎英僚
上介。洎簪裾耆老之客。相與羅拜於北向。已而敘登於阼
階之上。脫劍搢笏。百戲具舉焉。旌旗飄飄。馬鳴蕭蕭。始金
鼓以一振。忽端立而揚鑣。鐵衣錚鏦。白羽在腰。列高的於
虛碧。翻大旆於回飇。既而鏗絲桐。耀丸劍。齊入體以岑崟。
罍湧而川注。暄風徐來。春日未斂。美人盤跚。緩步前墀。態
生橫波。怨拂蛾眉。感青春之不再。歌朱實之離離。音綿眇
以切雲。塊遠放而如遺。樂及於繁奏。爵及於無算。檢一變
至於懽。懽一變至於醉。莫不載時之交泰。飲公之惠洽。恬
悅饜飫。充塞臟腑而已哉。大夫涵青雲之器。極黃裳之美。
忠厚方直。清明而深。竭至忠以輔國。啟大誠以御物。下車
於江夏。自始至於茲日。德行浹人於骨髓。禮義澤人於思
慮。馨香問望。久而益茂。故地方千里。民蓋百萬口。親愛如
父母。威畏如神明。利劍水鏡。日懸戶牖。此所以無畱訟。無
冤志。熙熙穆穆。為清淳之俗焉。今天子以皇極大中之道。
居鴻寶之位。垂二十載矣。如天之覆。如地之幬。如春之仁。
如秋之威。神聖聰明。文武溫龔。侔羲農之遐想。軼唐虞之
絕軌。况乎稷契咎夔。訏謨其內也如彼。韓侯申甫。輯柔其
外也如此。則何憂乎北邊。何患乎犬戎。異日也。若飛詔發
來。大夫有鼎鉉之拜。則天下之理。又未可量矣。鄙夫樸野。
亦承玉斝之一人也。授教序述。慙靦無措。請咸賦八韻。用
極中和之美焉。
鄂州何大夫創製夏亭詩序
豐城有神劍。非司空無以發沈塞。揚光彩。為天下之大寶。
江夏有善地。非亞相無以起雄峙。作亭榭。為天下之至勝。
虛極必盈。晦極必明。開物之務。繫於賢者。此自然之理也。
先是郡中寺曰頭陁。名與碑並。登臨鍾萃。大雲氣色。下配
礫石。公攻教既備。游心佛寺。慨此頹落。乃沛然而張之。聳
阿閣。矗長檻。嚴像設。熾臺塔。凡所相好。皆鼎新也。方務翦
伐。用探勝會。一時景歟。值甘心冞入。意謂粹絕。余將獲之。
迺緣後殿。穿窈窕。出乎蒼莽之巔。果有實境。待我而啟。萬
古不偶。今為知音。通塞之際。若有感也。觀乎經營之初也。
鏟嵽嵲。堙坎窞。斬榛楛。掘株枿。翳薈掃盡。天形嶷然。山川
雲氣。一朝噴泄。公智動於內。形象於外。口疏手指。煥然成
亭。侈儉無過。因歸於中當。於是延賓介洎郡之士君子。相
與開襟而登之。殊解乎淩泱漭。駕崢嶸。壓夏口。撐大別。開
井閈於砌下。擁城闉於宇後。倚檻凝立。在青冥中。連山積
水。悠悠渺渺。長想一去。周流物表。何如宇宙。於此為細。繇
是言之。因知公宏邁可以拔幽陋。材智可以陶品彙。應用
不測。與造物者為徒乎。崇崇夏。籍南峴。何羊祜之事。齊芳
永久。夫詩者比興而詠志也。凡我登覽盛美。惰傲無述。豈
文士之意乎。况主人唱首。韻鏗金石。得不搜思。上承獻酬。
請咸繼大夫之後。賦六韻之作耳。
甘子堂各賦一物詩序
甘子堂。近取嘉木以名之也。戊寅歲。常侍李公陋舊制。畫
新制。茲堂一構。官舍增氣㮣。巍然也。堂中廣數筵。環軒有
六閤。閤有雅琴古籍。繪圖篆隸。砌下有短松弱柳。蘭荃芳
杜。名花百品。羅植左右。自春陽至於沍寒之際。未嘗不鋪
霞[:#AS-8178:●]雪。照爛庭廡。新花驟發。不畱故態。佐以壺酒。與賓娛
之。其興宴當高會。雖登山臨水。不敵也。或月滿清夜。簾帷
沈沈。洞開㣥扉。斂袵端坐。此際有以見公萬累去。百靈集。
氣衝寥廓。與古為徒。豈獨馳心政術。區區於鍾陵之氓而
已矣。是知此堂也。外可以延風景。內可以輔性靈。改作之
思。符規中律。請因以所覩一物賦三韻。極書當時之美。使
將來君子。知李公有深旨焉。
送薛評事還晉州序
十八年秋七月。余自潯陽來赴丞相府。與評事始相值。初
揖其風貌。次聆其嘉話。終覽其篇詠。如遊三山入仙洞。沈
深窈窱。稍造異境。烟霞草樹。別有姿狀。使人澹然忘歸也。
夫詩之所主。大者存諷刺。備勸戒。觀風俗之美惡。細者眄
江山。采雲物。導性情之幽滯。評事公之什。才思凝遠。高韻
孤枝。躍出寥廓。至於天池。雲飛鶴去。不可附近。尚使名聲
濩落。晚歲不偶。斯乃執文柄者之咎也。薛生何有哉。廣陵
握手。秋往汾晉。渺渺長路。蕭辰氣清。想君馬上見落葉。聽
候鴈。一吟一嘯。自有遐趣。亦足以開遊子顏也。千里之別。
勿復恨恨。
送袁校書歸秘書省序
國朝以進士擢第為入官者千仞之梯。以蘭臺校書為黃
綬者九品之英。其有折桂枝。坐芸閣。非名聲衰落。體命轗
軻。不十數歲。公卿之府。緩步而登之。袁生富有春秋。挺豪
健之姿。心氣剛明。端行美文。余始見於海昏。抵湓浦。西遊
長安。長安士大夫甚多之。日者昌黎韓公尹京兆。朗鑒之
下應鄉試。浩浩千輩。生為甲冠。繇是為聞秀才焉。天官侍
郎以判銓調士。生涉高級。繇是授讐校之官焉。於戲。人之
生也。患詞不修。誠不立。苟進取行己者盡併。生也欲逃問
望。傲富貴。其可得乎。去年秋。有休澣之請。來覲於伯兄。展
禮於亞相。棣萼增韡韡之盛。賓主得厭厭之樂。道光事備。
青春北歸。柳茁帝里。蘭芳省署。嘯侶持觴。吟弄風月。藉藉
當年。為樂何如。走以嘉禮。一來江夏。相值於諸侯之館。因
得與㣥彥賦祖行詩。實亦從此旋歸舊隱。偶長松老鶴。為
度時之適。豈復以華鬢為肺腸之慮哉。中朝珪組君子。大
半皆匡廬之舊。間闊久矣。為余揖其休暢也。
送崔副使歸洪州幕府序
今四方諸侯。裂王土。荷天爵。開蓮花之府者。凡五十餘鎮
焉。以禮義相推。以賓佐相高。長城巨防。懸在一士。苟人非
髦彥。延納失所。雖地方千里。財賦百倍。有識君子。咸舉手
而指之。我主君常侍李君。以南昌軍倅辟於崔君。真得賢
也。崔君名稅字文約。天資方厚。氣色淳重。有端正之行業。
有操斷之利用。柔則水順。剛乃山峙。工文章。善笑謔言語。
飲酒可百觴。交朋好。與遊者如攀瓊枝。坐瑤圃。油然竟日。
而不知厭也。始以貞幹調補義興尉。參河南府軍事。割而
不細。曠而能斷。蹤跡清直。風聲欝然。是知動公卿之顧。走
郡府之檄。士林籍籍。有自來矣。十六年冬。自洛陽抵襄州。
歷江夏。將祗承本府之命。大夫何公。上才碩望。作鎮茲地。
十四年矣。急才愛士。與饑渴等。每賓客至。登膺門下陳榻
者。輒損折威重。降就禮數。歡愉周旋。襟期洞開。况與常侍
交分重邱山。疆場連風烟。見我從事。暫如會面。不得不畱
連繾綣。以道平生之意乎。繇是窮勝賞。酬宴醵。景無徒盡。
花不浪發。江夏郡東有黃鶴山。山中頭陀大雲精舍顥師
竹院惟一師茶圃。又有東城石壁。壁前有桃李樹千株。澤
國多雨。芳華久困。適值寒食前後。天野清明。眾花齊發。火
然雪白。是日也。或嗤丸劍之跳躍。鄙絲桐之嘈囋。大夫乃
減徒御。挈琴酒。相與屢遊乎其間。遭石而坐。觸陰而息。雅
杯徐行。微微春風。好鳥一聲。為我笙鏞。往復如此。彌旬累
晝。皆所以竭主人之志。盡公約之歡也。明發理棹。黯然愁
慕。南浦悠悠。別如之何。於戲。古人云。良辰美景。賞心樂事。
四者難幷。今實幷之矣。常恐後會追之不及。恨恨正在於
此耳。公約得不思之乎。得不念之乎。展布才力。好輔君子。
以成賓主之美。乃所望也。副相視事。久困倦劇。未能操觚
抒思。故小生敢於敘述。冠於首章。不知慙怍之無從也。請
咸賦春中一物。為道路之志。
送盧端公歸巴陵兼往江夏謁何大夫序
乙卯歲。主君以清淨之理。治洪州之三年也。侍御史盧公。
自江夏展禮於我。來之日至往之日。凡甲子四焉。享勞租
軷。慊然不足。即客之重輕可知也。將行。主人賦五言詩一
首。韻諧金石。光寵道路。亦命酬和。璨如編玉。顧謂部從事
符載序而導之云。端公名泰卿字成業。有當世才幹。瑰瑋
磊落。不縈苛細。工為文。能讀三略六韜。觀其發論指畫。規
模宏拔。真卓然之士也。中歲轗軻。竄逐江湖。萍泛雲遊。二
十餘年。常侍於公有松柏之心。有管鮑之知。故再遊長沙。
一至鍾陵。相望益重。相歡逾劇。方翻驊騮之足。簸鵰鶚之
翮。電發千里。風生九霄。豈止於實其[:#AS-88E3:●]橐而已哉。蓋通塞
有時。難與命言。悠悠北歸。悵望如何。山有木。工則度之。常
時而語矣。况在其封域焉。載知副相必起羸發困。結攬賢
傑。延於參畫之地。寧使涉洞庭波。視木葉落。歸守蓬戶。饑
餓旦夕哉。勉矣風水。唯當痛飲。醉高秋之別。
送盧端公歸恒州序
今天子纘嗣鴻業也。雨露霶然。洗濯八荒。藩隅安謐。交修
聘問。是以侍御史盧君奉本府司空王公之命。以乘馬玉
帛展禮於我焉。夫使之來也。擁萬里之傳。結四鄰之歡。大
或議兵食。細即道欵曲。重輕之齊。懸於俯仰。非才人快士
之選。即何以當之。端公少而能斷。壯而宏遠。練時務之畫。
負豪爽之聲。始至也。其氣直而肅。其詞遜而婉。其儀恭而
和。折旋應對。雅會機要。我太尉公悅而延坐與語。目為雋
異。顏色禮數。橫加其間。可謂賓之秀發者也。繇是先太師
之意達。賢司空之禮備。胷襟之志也展。賓主之好也深。則
皇華之美。盡在此矣。亦何必誦詩三百。然後為得乎。太尉
南康公作坤維之梁柱。二十三年矣。大勳大德。播塞宇宙。
藻藉今古。迥無其曹。明司空英姿粹氣。授於天造。忠厚義
烈。繼芳前休。異日也。合德同心。翊戴是思。勤於王家。康活
民庶。小子見史臣載事之筆。濡翰流離之不暇也實近。為
司空抃手而遙知。端公徘徊此地。久而彌暢。太尉嚴館戒
吏。厚餼具牢。米禾芻薪亦如之。唯恐其超然道別也。端公
感惜恩貸。屢迴征駕。自去歲之鑿冰。至今歲之流火。方遂
其行焉。蟬鳴嘒嘒。涼飇欲動。繚繞長路。愁懷若何。九月十
月之交。想端公下太行。抵常山。停車騎。拂霜雪。嚴城旦開。
矛戟如林。復命於雙旌之下。赫然有光也。主君以尊重之
命。下介引而敘之。抽毫之際。臨深履薄之不啻也。咸賦四
韻。以代雜佩之贈焉。
送盧侍御史赴王令公幕序
持俯仰。全檢劑。從容溫謹之地。齷齪之士也。跨時俗。尚奇
偉。抗志風雲之表。從橫之才也。監察御史范陽盧公。神宇
聳峙。襟靈爽拔。脫苛細於塵垢。得豪雋於意氣。義分形於
造次。才畫充於懷抱。邁迹遐逸。與人無倫。年未弱冠。為鄱
陽尉。目事必割。間無畱刃。勢掩曹輩。快聲飇馳。江西伯常
侍鮑公祭酒李公。寵以賓介之目。授以叢劇之務。政或闕
漏。我能補焉。無幾何。馳車遠遊。北至恒冀。聞以利計於司
徒王公。司徒器之。開深沈之懷。垂沛然之愛。歡則膠固。義
存諷諭。故能不四五年。始自黃綬歷廷評司直。冠惠文冠。
御史雖取恩知己。實自躡青雲之梯也。况年纔黑髮。采色
照地。奮於名跡。其心嶷嶷。則氣高五白之博。室有千金之
數。直大夫豪達之事。豈足累隘目之視耶。昨扁舟南行。次
廬陵郡下。適值侍御將歸華幕。幸接便道。為共濟之遊。話
酣意密。備取賢主君之盛業。歡喜失次。若無所從。因輒以
狂瞽。私自忖度。以為人生於世。其公者。樹勳烈。銘鼎鼐。休
聲巍巍。垂之無窮。其私者。富貴壽考而已矣。今令公功德
格皇天。忠義貫古人。地方數千里。甲兵十餘萬。身為上公。
壽方無疆。英英三子。殷如川瀆。尚書以寬厚保師旅。大夫
以沈毅威暴亂。都尉以才智承恩澤。一門雄雄。洪業所鍾。
生人之美。盡於斯矣。成天下之務者時也。射萬世之利者
勢也。若當此時。抗雙旌。驅四牡。星馳丹陛。對敭休命。彼燕
趙東平之諸侯。恥不若也。皆執玉帛。爭修覲禮。使純誠動
鬼神之感。光耀增日月之輝。君臣之道。穆穆皇皇。則史冊
之美。又盡於此矣。夫何犬戎之瑣細。而敢為大國之患難。
紆令公之思慮哉。侍御犀額鷰頷。骨狀甚貴。懸知是行也。
必能露丹懇。騁飛辨。大陳明義。以酬國恩。山中異日。偶承
來問。聞侍御襃衣結綬。從公於北闕之下。明天子以卿大
夫印綬加之。不可得而讓也。窮秋葉脫。鴈號霜勁矣。行道
開襟。下帆鍾陵。眾君子珪璋偉士。英英照爛。美侍御之所
從也。樂請抒詩。什以貺之。載懦夫也。酺觴(疑)所謂。以附於
敘末。
夏日盧大夫席送敬侍御之南海序
今天下司王職之官。官立帥。帥立屬。制置滋久。繁冗日甚。
二年春。皇帝以易簡之道。大黜冗吏。詔近臣冠惠文冠者
四人。分行郡國以權之。所至之邦。刀布粟帛有廢供給辦。
二千六百石得自考課殿最以聞。朝廷重其寄。能其人。以
監察御史敬公清明上才。克荷斯任。故自黔中距於南海。
盡得而董之。夏四月辛巳。至於江夏。六月丁酉。馳於嶺嶠。
鄂管連帥御史大夫盧公。闢以高館。羅以籩豆。搜文以餞
之。禮也。先是侍御之至。風威儀稜。江湖飇馳。如霜氣肅物。
莫不震惕。我大夫政有和裕。賦無逋曠。饔夕餼朝。問候君
子。有以見天王之臣。行者以威重。居者以恪敬也。且國家
尚兵以來。百萬軍食。仰給黎庶者數年矣。至於靡弊等劇
矣。今㣥寇底定。人生始泰。如饑腸凍骨。易施饘褐。是行也。
軌大中。扇仁風。決滯冤。察賢良。使海隅蒼生。沐浴汪濊者。
正在於是。豈獨責稽逋之賦乎。小子濫以儒列厠末座。大
夫欲卑賤者得申其志。至猥而命之。載久栖山林。詞樸意
拙。跪受簡牘。伏用靦汗。然各請賦五言二章。頌皇皇之盛
也。
鍾陵夏中送裴判官歸浙西序
樹生人之本。寵天下之利。鹽鐵而已矣。非剸犀切玉之器。
操劃利病之權。務通泉貨。上充天府。下活人命。則不得而
居之。國家委中丞李公以王賦之柄。輕重之權。實才授也。
去年春三月。至於秋八月不雨。關中饑饉。職司憂焉。以豫
章江夏長沙諸郡。地產[:#AS-9061:⿰王褱]材。且憑江湖。將刳木為舟。以漕
國儲。乃命河東裴從事。承檄擁傳。與三諸侯圖之。從事名
滉字瀾之。風緒高華。中和而深。敬恭文敏。羽翼吏道。始以
幹局為萬年尉。中歲遠竄乎南徼。會恩澤下降。李公聆其
才而辟之。方今藩維大臣。奉法謹文。所至之邦。朝令夕供。
加以瀾之禮以持外。誠以發內。溫溫多可。中無疵吝。故方
帥地主。瞻其顏色。聽其聲氣。略去形體。相與懽愉。醆斝之
下。闇然事緝。斯所謂賢士哉若人也。與夫用威造勢者。豈
同年而語耶。眇眇千帆。從風飛揚。復命主人。賓亦有光。或
者云。勤不報。屈不伸。余不信矣。况我公於公揖珪璋之望。
於私敦中外之愛。感歎流落。慨然盈懷。即異日調和鼎鼐。
掄才取士。得不與中丞同力合謀也。水國方夏。白波無邊。
檣烏一動。吟嘯千里。主公知非文什。無以紓離志。奉送將
歸。猥令首敘。腆焉如缺。但欲言鼓韶濩者之唱調耳。
潯陽歲暮送徐十九景威遊潞府序
道舊者。同志之至歡乎。送遠者。有情之至悲乎。二者激人
中腸。我獨何為鍾此懷抱。始余與徐君識面。余獨一言道
合。遂相顧攬。載即亟往候太傅夫人起居。他年。余及楊郎
中偕詣梓潼依李太傅。生亦相從。其於講道藝。攻闕漏。時
上下郪中諸山。賦詩舉酒。吟嘯風月。每至忘形骸也。爾後
鳥飛雲散。南北四去。邈邈悠悠。凡十餘年。昨余被命召為
江西從事。生乃枉道顧訪。病劣不任。罷歸潯陽。生亦策馬
相隨。余有茅居在郡南西嶺下。前有芙蓉菱芡。後有高梧。
大竹。家貧無他具。日為徐君舂黃梁。爚園蔬。魚[:#AS-FBED:●]居鱐數
器。相顧下筯。頹然簷下。快然偃仰。至宵夜。即燎薪火。觴白
酒。引滿之際。更語曩事。襟期浩然。如太古時。人間萬累。無
非糠粃。斯一何為樂之甚也。徐君僑寓成都日久。常欲扶
持尊老。歸家洛陽。寒氣綿薄。不與意會。有澤潞從事尚書
郎郄君士美。生之姑之子也。長材端操。敦好中外。將自茲
始。裂裳而從之。開顏未熟。執袂相送。歲暮風雪。獨遊萬里。
會面寄書。杳杳何期。又一何愁慕之深也。徐君方厚有志
氣。履行醇固。善為文。匿華為晦。叩之乃應。加以身長七尺。
聲如笙簧。能飲酒斗餘。談語眄睞。自有標韻。所至之地。方
伯牧守洎賢士大夫。莫不為子前席倒屣。即士道其幾乎
喪矣。况山東望雄。諸侯賢明。舉才擕雋。樹勳當世。豫章之
幹。寧逃於班輸之目乎。厚自珍重。無患知己。崔君行先齊
君照。予之舊友也。郄君士美盧君頊。予得之友人蕭易簡
也。此數君子。皆以宏才賓盡幕中。寒暑推謝。為余問其無
恙否耶。復以是便代雙鯉。
荊州與楊衡說舊因送遊南越序
載弱年與北海王簡言隴西李元象洎中師高明會合於
蜀。四人相依然約為友。遂同詣青城山。斬刈蓁葦。手樹屋
宇。俱務佐王之學。初載未知書。其所覽誦。章句而已。中師
發明大體。擊去疵雜。誘我於疏通廣博之地。示我於精淳
元顥之際。偲偲之道。實有力焉。無幾何。共欲張聞見之路。
方乘扁舟。沿三峽。造潯陽廬山。復營蓬居。遂我遁棲。二三
子以道德相播。以林壑相尚。精綜六籍。翺翔百氏。繇是聲
譽殷然。為江湖聞人。居五六年。載出廬岳。歸蜀問起居。中
師愛惜離思。振衣相送。泝九江歷楚。抵秭歸而旋。執袪之
際。互修前志。己巳歲。自成都至。中師自長安僑寓荊州。羈
旅相依。各被婚娶。困於柴水。去歲迄今。凶問洊臻。王李二
生。相次殞零。草堂無主。雲林索寞。鄉風長想。不知涕之橫
墜也。噫。青城匡廬。岑嶔際天。下有煙霞。上有神仙。緬懷曩
昔逍遙其下。背負素琴。手持道書。掬泉掃石。吟嘯終晝。是
時年少無事。費傲光景。造適則止。不知其他。孰謂倏忽與
中師啟煩襟。期晦明。一十二年於茲矣。辭山林。墮塵滓。五
變星霜矣。歲月馳於外。憂喜攻於內。動非濟當世之務。靜
不庇環堵之室。泥塗碌碌。視日旦暮。永言念此。厚用慚穢。
思欲攀石門之松桂。宿靈溪之烟月。可再得乎。然跼度者
多繫乎出處。知幾者不滯於進取。前年冬。中師聊整文思
起。嘗於禮闈間飛聲騰陵。譟動公卿。常伯輸教。俯授高第。
雖不當素尚。亦天路之鴻漸也。世之繇此而進者。必聯振
六翮。聿求昇翥。苟有便捷。躍登青冥十六七矣。中師旅食
淹恤。內顧勤窶。策馬南向。慰其家室。未幾而囊金中罄。庖
煙屢絕。乘時蒸鑠。將遊炎方。又何其濩落也。相國齊公。挺
鸞皇之儀。鬱經緯之譽。新荷天寵。鎮安越服。執事行業明
白。且曰親舊。或將修假道之禮。不為丁寧結約。求以自輔
乎。重慎舟檝。無畏遠道。議者云。五嶺風候加餐飯。日舉醇
酒數觴。可以佐助正氣。生其誌之。
宣城送黎山人歸滁上瑯瑯山居序
有沃田。有良耜。土膏脈發。凌春而耕之。播穜稑之種。極耘
耨之力。其或七年旱。九年水。穫不登於秉庾者。此天時也。
非為農之不精也。用聰明。端思慮。古先典籍。鑽研而求之。
以道德為冕弁。以仁義為組綬。其名不光。其位不及。身尚
嬰於貧賤者。此人時也。非為學之不至也。山人誦堯舜之
言。服堯舜之行。四十年矣。鬢毛斑白。龍鍾布褐。得不曰命
之水旱歟。山人名復。氣清骨植。凡態不入。揖讓應對。甚有
素士之風。探賾以知章。居易以安貧。立誠以守晦。服勤以
樹善。始結茅於滁上。有瑯琊山。青泉白石。羅在戶牖。耕漁
之暇。時時開素卷。飲濁醪。以雲霞為賓友。以林籟為簫管。
頹然竟歲。不知其他。頃有好事者。日抵其廬舍。莫不叢口
一意。頌我中丞崔君之賢明。山人聞風。裹足於蓬戶。齋心
於宣城。手持短書。候獻鈴閣。中丞厚德如山。愛敬士大夫。
降千乘之嚴貴。納縫掖之顦顇。相與談話。惠其氣色。枯株
旱草。霢霂膏雨。嗟夫。古人云。國士遇我。正在此耳。何必他
感。然後捐軀乎。况復與其文藝之優贍。慨其羽毛之頹弱。
將欲借搏扶之力。鴻漸之勢。拔自泥滓。化窮為通。黎君心
腸。得不快然哉。中丞下車日久。政成俗阜。倉廩實。禮義立。
府中清淨。白晝無事。遂甘心於賓客焉。朱軒洞開。四壁風
涼。彈絃清歌。絡繹行觴。簪裾荷惠。陶然一醉。居無何。山人
有歸歟之興。中丞乃抽妙思。動高韻。以大雅之什貺之。文
人幕客聯和。瓊璧組繡。鄙夫知到山之日。猿鶴顧迎。視有
喜色也。嗚呼。幽蘭生於大澤。香薰芬馥。過時不採。摧於蓬
蒿矣。黎君隱於滁上。蘊才蓄力。是行不偶。老於風塵矣。去
矣自愛。謹候休問。載卑客也。才識短陋。猥以敘述冠於㣥
什。如處泰山之上。兢惶惴恐之不暇也。敢為首乎。
奉送良郢上人遊羅浮山序
良郢法師多聞強學。風表端淨。拔乎出萃者也。始童子剃
落。轉持塵尾。講仁王經。白黑讚歎。生希有想。既進具。酷自
砥礪。加之以聰明迅發。至於修多羅毗尼達摩書。雜如是
若干種法。上人悉知解。以佛門言之。文學則游夏也。以法
將則韓彭也。異日必能破魔軍。闡元風。當來像教。不墜於
地矣。甲申歲夏六月。中丞楊公下車長沙之三年也。余自
故山扁舟一葉。主人舍我於東館。師荷簦振策。惠然相顧。
始見其青蓮眼目。水田衣裳。其心則懽如也。次聞縱論。雲
湧波委。甚嚴如也。居累日。報余以羅浮之行。雲心不定。稍
欲引去。噫。沙門釋子。棄捐萬慮。擕三衣缽。乞食自給。晦宿
聚落。朝行亂山。心明境界。何樂如此。悲夫。塵勞之士。校名
利溺愛。縛區區於尋尺之內。寧復拱懷於方外之游哉。嘗
聞說者云。有蓬萊一島浮至。與羅山合幷。因命曰羅浮。風
烟草樹。木有異態。余未嘗踐履。其心技癢。師到日為我殷
勤手疏。寄北來檀越也。
說玉贈蘭陵蕭易簡遊三峽序
玉在寶族。拔乎其萃者也。濡天地之沖和。納陰陽之粹精。
堅剛滋潤。配德君子。故為璉為瑚。為珪為璋。以奉乎神祗
人鬼。以飾乎車服冕弁。非是。則禮樂之道。有墜於地焉。當
其沈燿隱璞。墮汨沙泥中。枯槁闇藹。光明不發。庸工睨之
譬頑塊。意方拾之。惑而復投。此卞氏所以喑嗚。珉瓀所以
長王(去聲)也。及其逢值英匠。識密鑒洞。掇於瓦礫而不疑。扣
之鏗然。琢之爛然。如蒸栗截肪。氣吞蛇文。珍貫魚目。是時
也。即趙不得私愛。秦不得暴取。坐齊宮而後見。藉綈繡而
後執。委連城如脫屣。割土地如裂帛。以償其價。猶恐其不
直。玉則尚然。人豈無之。士君子含累蘊器。困於側陋。塵垢
被身體。蓬茨沒四壁。智不贍饘褐。道不信妻子。闒茸視之。
猶聱夫也。及其乘時運之會。遭知己之顧。鬱起耕釣。作時
功勳。上以戴大君。下以福生人。澤流萬世。聲塞九㝢。是時
也。一言受卿相。再詞啟茅社。以厚其禮。猶謂之不重。於戲。
有至物必有至人。有盛才必有大用。歷觀前代。不知則已。
苟或知之。則古獄之劍。不為朽鐵也。鹽車之馬。不為病駒
也。爨下之桐。不為樵薪也。磻溪之士。不為憊叟也。蘭陵蕭
易簡。韜沈邃之識。抱宏偉之材。業巨命隘。與時濩落。若嚮
者之事。尚或不泯。則道必有所明。志必有所行。指顧樹勳
績。呼嘯取金紫。是夫人也。肯昧茲數而隕穫於此際哉。人
謂甚病。余固知甚泰矣。然三峽孱顏。驚波觸天。行客易愁。
况聞哀猿。苟有鍾粟尺帛之可共。則寧使賢者栖栖。㳂泝
其間。去矣自愛。余一嘆矣。且玉有盛美。可以况德。亦感乎
和璞之事。故為說玉以餞之。
植松論
楚國主人嗜材搴異。有樹美松於庭者。培沃土。灌甘澤。根
柢深固。柯葉暢達。居二三年。起盈尺。挺於累丈。始筳筯大
於拱抱。高姿傑然。若陵重芬。主人方凝睇結意曰。是可採
之矣。將行斧焉。客有遇之者曰。噫其甚也。是木有戛雲之
姿。有構厦之材。繩墨大速。恐夭其理。今植於庭除之間。克
耳目之翫。尚見狎近。氣色不振。若徙於嵩岱之間。沆瀣之
華注於內。日月之光薄於外。祥鸞嗷嗷戲其上。流泉湯湯
鳴其下。巖岫重複。漠漠然清淨。靈風四起。聲掩竿籟。是時
也。當境勝神王。拔地千丈。根實黃泉。枝摩青天。則可以柱
明堂而棟大厦也。豈暇曠之旨捨此。而取其榱桷棼橑哉。
主人曰。客言雖闊。而無岸然。余終能大之矣。
江陵府陟屺寺雲上人院壁張璪員外畫雙松讚
世人丹青。得畫遺跡。張公運思。與造化敵。根如蹲虬。枝若
交戟。離披慘澹。寒起素壁。高秋古寺。僧室虛白。至人凝視。
心境雙寂。
淮南節度使灞陵公杜佑寫真讚(幷序)
丞相灞陵公。以虎符龍節清鎮淮海。凡十五年矣。有盛德
美化加於民。可以刻金石以圖其形。遂於龍興佛廟大修
繪事。自相國洎監軍使樊常侍。賓僚將校。羅乎素壁。森然
也。有部從事殿中侍御史穆賞作灞陵志。太常寺奉禮郎
符載作寫真讚以頌之。夫蘊二儀統萬類役百靈者。莫善
於人。故得全氣者為至聖。堯舜周孔是矣。得間氣者為大
賢。夔龍伊尹是矣。自夐古達於茲日。一時之理。百化之損
益。未嘗不繇是矣。然則造時者必繫乎君。輔時者必繫乎
臣也。至於蘊咎夔之業。得輔相之道者。其灞陵公之謂乎。
公參三才之粹氣。包五行之靈用。以太和為正性。以至仁
為厚德。以神明為視聽。以禮樂為肢體。涯岸宏大。才智傑
出。注百川而溟海不動。臨萬象而元機獨運。修眉廣顙。睟
容玉色。如祥鸞彩鳳。徘徊瑞氣。得不謂人倫之上才歟。公
之為政也。根柢於誠信。柯幹於刑賞。枝葉於禁忌。達時之
通變。識人之好惡。聽覽而不察。寬裕而有制。故蒙澤者如
膏雨。畏刑者如秋霜。萬情浩擾。懸我條貫。生生之分。各得
其性。得不謂民之父母歟。公之為學也。冠冕六籍。衣裳㣥
史。履屨百氏。每讀書。取其實而不取其華。深研著述。號為
通典。大抵自開闢旁行。至乎歷代。有兵食財賦職。官禮樂。
交關於當世者。莫不摘拾其英華。滲漉其膏澤。截煩以趣
約。裁疎以就密。其有覽之者。如熱得澤。如饑得食。五車萬
卷。盡為冗廢。得不謂立言垂範歟。守藩歲久。哀乞朝覲。上
賜優詔。聽答悃欵。伏見車騎煜煜。星馳闕下。明天子闢閶
闔。負黼扆。延國老於雲臺之下。鋪陳皇王之道德。發明古
今之教義。上以揚君后之鴻化。下以言理國之大要。是知
經天地。戡禍亂。敦五教。端百揆。大君以此柄授公。知公不
得而讓也。夫漢之麒麟。唐之凌烟。愛其德即圖其人。覩其
人則景行其事。復銘景鐘。樹甘棠。此皆以遺芳餘烈。浹於
人骨髓者也。異日廣陵之民。懷公之惠愛。嗅公之馨香。企
公之軌躅。帷袂接武。沈吟茲地。嚴目而視。捧手而指。必知
夫咨嗟慨詠之聲。發於肺肝矣。載山林野賤之士。猥辱眄
睞。塵厠下界。恭覩盛德。敢無詞乎。不書爵氏。灞陵公之尊
也。讚曰。
碩德昂昂。智圓德方。武庫矛戟。禮容珪璋。神氣端凝。風儀
高張。晴天鶴立。秋水龍驤。擁旄淮南。俗阜民康。休聲四塞。
入覲天王。天王虛懷。待公廟堂。始終進退。赫然有光。後人
來斯。環遶長廊。以此淨域。便為甘棠。
劍南西川幕府諸公寫真讚(幷序)
戊辰歲。尚書韋公授鉞之四年也。初尚書以隴殊勳。拜執
金吾。天子猶以為功重而報輕。俾作鎮於蜀。得自開幕府。
延納賢雋焉。韋公虛中下體。愛敬士大夫。故四方文行忠
信豪邁倜儻之士。奔走接武。[:#AS-8F62:⿱鹿君]至幕下。搢紳峩峩。為一時
偉人。時符子客於成都。歎其盛美。又咸得眾君子之歡。而
嘗思欲讚頌之。事無由緣。殆似行佞。蘊蓄浩思。殊鬱鬱不
快也。適會有沙門義全者。善丹青。尤工寫真。諸公博雅好
事。皆使圖畫之。山客由是得書曩意。因述寫真讚十三章。
使士林才彥。不獨仰大府得賢之盛。抑亦欲屬詞比跡。各
明其為人也。
金部陳郎中東美字德將
河目犀額。材為國楨。幹局方大。質文光明。霞出海嶠。鸞翔
玉京。式瞻冠紱。褊吝不生。
兵部張郎中芬字茂宗
襟靈灑散。揮斥塵細。佩服五常。翺翔六藝。儲和養正。含器
經世。風裁伊何。空山松桂。
水部司空郎中曙字文初
風儀朗邁。振拔氛囂。玉氣凝潤。鶴情超遼。文燭翰苑。德成
士標。問望何有。羽儀中朝。
金部尹員外植字元本
英明淳粹。凝作正氣。沈益神明。默分涇渭。世或蕩本。我則
歸至。高閱繪圖。憲章有寄。
禮部裴員外說字公諒
體岸恢峻。神機宏廓。河發崑崙。風生廣莫。道以義見。文由
雅作。彰善繩僣。讜言無怍。
殿中鄭侍御鋼字礪甫
中和曼溢。為祥聖代。彩鳳翺翔。卿雲霮䨴。誠多被物。跡則
用晦。神宇森森。形諸粉繪。
監察盧侍御珵字公瑜
疏通亮直。落落公材。馴義立則。求仁不回。松吟石潤。雪灑
瑤臺。高張粉繪。清風四來。
太常王協律立字元起
王生嶷嶷。精粹在體。雪山孤峙。瑤池見底。靜必感神。動則
有禮。共事騫舉。出納雲陛。
左衞劉倉曹闢字太初
皎皎太初。器傑文雄。靈蟠出水。秋鶚乘風。鑪化宇宙。無所
不攻。他時圖畫。麟閣之中。
右衞李兵曹公進字德昇
質器渾素。實曰清儒。三獻俎豆。八音笙竽。擺落羈局。沈研
道樞。高播屹立。無得而踰。
大理錢評事徽字文美
和順中積。英華外發。碧海靈珠。秋天朗月。風度可法。文章
無轍。何許鳳棲。峩峩雙闕。
劉將軍
雲摩氣英。百戰知名。蓮花劍利。騂角弓鳴。臨敵有勇。奉身
以誠。志清淮海。材冠戎兵。皎皎素壁。雄雄華精。每遊秦苑。
翻疑柳營。
徐將軍進朝
姿觀[:#AS-9061:⿰王褱]奇。和門之雋。龐首箕口。虎頭鷹瞬。臨戎激勵。撫上
下信。虛實知兵。龍蛇識陣。機謀宏遠。墻宇高峻。何處功名。
下邳古鎮。
