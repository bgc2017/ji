欽定全唐文卷三百二十三
蕭穎士(二)
為李中丞作與虢王書
某還。奉問。垂示報魯郡克捷。官軍乘勝。進取東平。捧對三
復。實深兼慰。逋醜稽誅。遂淹氣序。芟夷濟濮。陵虐洙泗。雖
遊魂送死。所當翦滅。而命師授律。必俟英威。四郎挺雄烈
之姿。荷專征之任。允文允武。終古罕儔。惟親惟賢。方今莫
二。故能將士憤發。忠勇爭先。遺孼殄殪。隻輪不反。俾彼危
城。蔚為強鎮。必將長驅許下。席卷浚郊。解滑臺之圍。刷襄
邑之恥。在是行矣。此皆明大夫善任才。而抑軍將之能用
命也。豈徒咫尺汶陽。而久勞其師旅哉。遲企大捷。預寬憂
負。天氣漸寒。伏惟尊體動止康勝。即日蒙免。末由拜覿。增
以勤係。所調兵糧。事資軍國。唯力是視。曷敢差池。謹遣江
陽令杜萬往諮稟。
與崔中書圓書
違奉累月。伏增馳結。首冬漸寒。伏惟相公尊體動止康裕。
敬想表妹珍儀。外甥休慰。時事孔棘。出於慮外。京邑傾淪。
主上遷播。率土臣子。銜涕痛心。相公應期降德。康濟危難。
保翊聖躬。乂安社稷。勳踰曩昔。道貫前修。海隅蒼生。孰不
幸甚。況在舊故。榮庇特深。某自中州隔越。流播漢陰。遂至
江左。淮南節度使召掌書記。兼補此官。羈窘之辰。幸忝俸
祿。然任翰墨。罕參籌議。徒懷所見。莫獲申述。竊惟二京未
復。祅氛方熾。靈武太原。雖稱官軍甚盛。而兩河南北。無月
不遭寇禍。頃者濮陽東平。中都郾城。相繼失守。靈昌潁川。
皆累戰之餘。今未解圍。上蔡汝南。近又奔潰。虢王之鎮河
南。亦有政刑。而百城饉乏。兵力未振。河北自六月不聞克
捷。井陘路亦云未通。河東絳郡。復傳先陷。淮南山北。境內
賊壘。戶寡人貧。徵促弊竭。眾心危懼。莫有固志。則兵食所
資。獨江南兩道耳。楚越之地。重山積阻。江湖浩漫。樂興永
嘉。南通嶺表。北至吳會。皆境瀕巨海。自古平日。常備不虞。
中原或擾。不無盜賊為患。固宜察其要害。增以兵力。擢文
武良材。以鎮捍之。先奉七月十五日敕。盛王當牧淮海。累
遣迎候。尚仍在蜀。今副大使李中丞。華冑茂德。平時良守。
清靜臨人。貪暴斂迹。雖古龔黃召杜之化。無以先之。然與
今時經略。頗不甚稱。所莅謹守科條。愛惜府庫。江淮三十
餘郡。僅徵兵二萬。已謂之勞人。將卒不相統攝。兵士未嘗
訓練。淮左江東三十餘郡。無一良二千石。豈惟不才。乃皆
中人以下之不逮。其間敗衂。略難勝述。比者吳郡晉陵江
東海陵諸界。已有草竊屯聚。保於洲島。剽掠村浦。為害日
滋。若朝廷不時遣賢王。即就鎮求選博通宏略之士。以輔
佐之。特許不計階次。超拔才雄。以居將守。倘一朝勍寇南
侵。陵蹈淮涘。衝要闕繕完之備。甲兵無抗擊之利。江海餘
孼。因而嘯聚。則長江之南。亦從此而大潰矣。復何觀釁虜
庭。指日清蕩哉。某雖不敏。嘗覽舊史。見古今成敗之策。江
山險易之勢多矣。忝職幕賓。言不見錄。長宵歎息。不覺飲
淚。方思虞詡之任朝歌。見疑守將。古今一也。幸他日風塵。
早辱惠愛。今雖卑賤。禮數懸絕。仰惟無大故則不棄之義。
或當未賜疎擲耳。銜憤萬里。遠陳短見。亦惟相公留聽無
忽。尚書房公。門下崔公。往不自意。並陳盛德一顧之末。然
若非相公為小人貧賤之交。不敢輒申狂簡。輕冒抵觸。書
不云乎。三后叶心。同底於道。亦何必人人別疏哉。在相公
言之耳。親弟某乙。久在巡內。或垂記識。自多故以來。信問
阻絕。酸心痛骨。未期一見。時維以小人承舊愛之故。惠提
獎之私。非所敢望。如或假以公乘。使江淮獲一親集。死生
骨肉。不勝幸甚。末由拜賀。無任下情。謹因賀赦使附狀不
宣。蕭某頓首。
為邵翼作上張兵部書
月日。應武藝超絕舉某乙謹上書侍郎公執事。某汝潁儒
家子。先人以文至尚書郎。今僕不肖。持七尺之軀。蹶張角
力。為裦衣者所不見禮。猶復決短策。希餘光。願以羸庛之
形。忽微之氣。三寸之舌。百金之義。一朝而委諸執事。將納
之耶。拒之耶。嗚呼。苟或拒之。士亦未易知也。試為執事言
之。僕幼聞禮經。長習篇翰。多舉大略。不求微旨。且尤好史
臣之言。自秦漢迄於周隋。馳乎千餘載間。天人祕理。軍國
奇畫。皆耳剽其論。而為文未嘗不喜潤色。求官迺拙。莫能
進取。顧人事所先。則天資所闕。雖欲從士大夫之後。高談
抵掌。取當代名。其不可得也審矣。然每讀太史公書。竊慕
穰苴樂生之高義。常願一寘戎車之殿。指麾部分。為天子
干城。近臣不知。明主未識。徒欲奮決。孰為引致。嗟乎。使古
之二子。復與僕同時於今。雖有敗晉強燕之謀。亦不能自
達也明矣。所謂論干戈於揖讓之代則悖者。信哉。是以傴
僂其形。慚沮其色。與披堅執銳之伍。以馳逐擊刺為容。雖
欲恥之。其可得已。侍郎亦不可謂僕無學而輕之。今聖主
居安慮危。有備無患。以侍郎為深寄。故專任簡稽之司。豈
不欲旁求爪牙。式遏寇虐。故將七擒是擇。寧止百中為奇。
則孫子之謀。長於減竈。杜侯之力。曾不跨鞍。蓋古之有善
陣不戰者。未聞以投石拔棘為全軍也。侍郎懋衮之後。為
善是學。朝稱偉才。物飽宏議。固當纘韋平之業。為社稷之
臣。使小人得馳驅下風。計畫見用。比蕭何韓信之事。顧不
美乎。侍郎必不以僕為狂。使待罪末品。參一旅之長。受偏
師之任。羽書狎至。烽火交馳。察以時候。占其氣物。標利害
之形。相山澤之險。乍聚乍散。一陰一陽。飇馳雷動。千變萬
化。使兵不血刃。勢如川決。與夫搴一旗。斬一卒。崎嶇行陣
之末。以徼賞求名者。何其遠歟。如或人非廢言。事有可驗。
又得出疆場之外。奉咫尺之書。因宜料敵。隨事制變。使千
古忠臣之節。凜然復存。則蘇武虜中。尚能齧雪。傅生幕下。
必斬樓蘭。此亦一奇也。侍郎又不可謂僕大言而疑之。以
侍郎有卓立傑出之姿。虛心待士。貴不驕物。故小人越上
下之分。持得失之端。私布之於侍郎。期不以眾人見遇也。
侍郎用僕亦今日。否亦今日。屈伸待命。惟所進退。某再拜。
重答李清河書
某白。臨清傳馬子遠至昌樂奉問及。亦既披緘。慰慘交集。
幸甚幸甚。兦友存日。側聞緒言。以其先門在殯。舊塋未祔。
將事啟卜。指用早秋。見託不才。俾述銘誌。手草行狀。遺本
猶存。豈期遠日未臨。長夜俄遘。埋追遠之純心。受終天之
永酷。幽冥憤歎。豈其可言。南陽王公。聞而傷之。近賚錢二
萬。以濟所欲。兄又不以人廢言。克申後意。則不腆之作。刊
就有期。既往之魂。瞑目無悔。存歿所荷。非二公而誰。然後
知燕王無以矜其市骨。魏妾不獨申其結草矣。辭奉日遠。
係積難任。惟珍重。因還騎不宣。某再拜。
贈韋司業書
月日。潁川男子蕭穎士。敢復書於京兆韋夫子足下。嗟乎。
事有勇於昔聞而怯於今見。有求之累月而棄之一言。其
勇於昔聞而怯於今見者。固見之不厭其成也。求之累月
而棄之一言者。固言之未通其情也。難進為志士之節。知
音實盛名之選。可不謂難哉。必也道不磷於進取之幾。交
可判於言談之分。雅心特達。中義不回者能之。由是而其
來也必審於幾。其去也必揆於分。鳥能擇木。木不能擇鳥。
離合是非之迹。在主不在客。則僕之所以怯。乃足下之所
以難也。嗚呼。將見不見。聞不聞。惟難。僕所以盤桓顧望。且
累月焉。惜知音之至希。一絕不再也。泳然不謁。幸不怪乎。
僕家業山東。非舉選時。不至三輔。而倏來忽往。亦已再三。
一昨遇謝官。乃不知門下省與朝堂所在。足下試以此等
事相對。豈輕於進退者耶。而願託深期。積有年矣。幼小日
曾竊窺足下所著兩京新記。長來追思。實為善作人。所知
殷晉。亟接清言。僕幸因之。飽於餘論。思心諫遲。(疑)以日為
年。頃數歲前。足下新除吏部郎中。時曾與都省之間昧然
一謁。足下亦頗垂顧接。而今得無忘耶。豈或念此。便謂僕
為輕於造詣者也。僕往時之舉。誠復輕率。然自足下。則有
固求而不至者焉。足下誠問僕於衡軸諸公。必知未有一
人言僕造其門矣。以正月二十五日至自東京。參後迨茲。
遽承足下屢垂訪引。又賢弟曾一陪宴席。貴壻徐子。舊所
交歡。豈不足假延譽於門庭。披舊積於心腑耶。何曩之不
能往也如此。所謂勇於昔聞而怯於今見者矣。仰惟足下
旁求百氏。獨步當朝。抑揚鑒戒。時難與擬。自甫登清貫。垂
二十年。更事既多。閱人不少。尚能紆迴雅慮。辱在小人。懃
懃懇懇。至於數四。何其異也。方今運偶休命。賢才至眾。龍
門之下。躍鱗所萃。豈復吹噓眄睞之地。尚微一蕭茂挺乎。
雖足下惠顧轉深。而僕愈自疑也。未知足下設何禮以接
之。竊觀今之文人。雅操大缺。內不能自強於已。外有以求
譽於時。籧篨闒茸。人望口氣。謂其高位必以援登。芳聲要
以用致。而當路者既不能人人有許郭之見。亦因依左右。
惑而容之。由斯而達。十倍八九。翕翕闐闐而忘返。致令待
士者不能備其禮。懷才者無以表其誠。混淆委翳。良足歎
也。亦知足下爰自諸生。早云峻拔。策名從仕。清標有素。世
所希也。而時事共然。頹風一扇。詎知來者有貞純之士。得
無繫累於流俗乎。僕褊介自持。麤疎浸久。平生峻節。未嘗
屈下。恐足下尚以為風塵之士。名位不侔。行言致迕。音容
便阻。則麋鹿雖微。欲服之轅軛。且必異於騏驥矣。挺而走
險。何公之門不可曳長裾乎。此所謂求之累月而棄之一
言也。足下名卿之孫。相門自出。妙年籍甚。寵駕時賢。俯仰
周旋。故已在雲霄之上。而僕汝潁之間。一後生耳。不知足
下何從而見訪耶。高命驟臨。怪歎無寘。竊為重之。忽記往
年奉詣時。足下云。孫大所言第一進士。子則其人。不肖誠
愧孫公之過談。足下誤聽。然尚恐足下正由此見知。苟曰
其然。則足下未知之也。嗟夫。漢(闕)有言曰。公知其一。未知
其二。此言雖大。可以喻小。若孫考功之於僕。可謂知其一
也。深矣。可不忘矣。然其所未知者。乃三四不啻。豈一二而
已哉。慎子有言。以離朱之明。視秋毫之末於百步之外。視
水一尺。則不能見其淺深。何則。所賦者異也。曩時與孫考
功無里閈交遊之知。親朋推薦之分。勢懸望阻。聲塵不接。
躡無情之路。迴必斷之明。懷恩下隔於至公。而見遇盡關
於薄技。則是僕詞策之知已。非心期之知已。故曰可謂知
其一也。丈夫生遇昇平時。自為文儒士。縱不能公卿坐取。
助人主視聽。致俗雍熙。遺名竹帛。尚應優遊道術。以名教
為己任。著一家之言。垂沮勸之益。此其道也。豈直以辭場
策試。一第聲名。為知已相期之分耶。若由此見知。僕不才
者。幸嘗遇賞於孫氏。瑣瑣之文。何足枉二賢深顧哉。足下
蘊邱明之恥。資董狐之良。載筆延閣。職司國史。誠朝之得
人。竊為足下重之。斯未易任也。亦知足下懷獨見之明。後
來諸生。固無借其一字。然受金於呂氏之藏者。不可謂之
秦無人矣。僕不意少有此癖。心存目想。行已十年。時命不
貸。所懷莫就。而朋從之間。或謬見稱說。亦何知足下不緣
此見訪耶。苟曰其然。則僕心期之知已。未始或移於足下
矣。非曰能爾。敢事當仁。何者。僕私心自料。亦已熟矣。今朝
野之際。文場至廣。掞藻飛聲。森然林植。必也扣精微於賞
鑒之府。稽折中於序述之科。如僕料得足下門而入者寡
矣。僕不敏。竊嘗自以為升足下堂。而未入於室也。但足下
未深知耳。僕與足下。無世業通家之舊。屈伸之際。僕輒預
舒慘焉。聲同氣感。不知其所以然也。夫司業古成均之貳。
學政是循。國風伊始。先哲王之所以導人敏德。謀猷長世
者。曷嘗不就學校而本風化耶。梁代劉嗣芳。自尚書左丞
除國子博士。於時物議。以為妙選。近高宗朝。樂安孫公。以
宰臣之重。再轉此官。朝廷素望。初不點缺。斯尚學尊儒之
道也。今來擢用。此塗稍革。必當由憲臺而遷會府。典綸誥
而掌銓衡。一履學官。便為屏棄。雖不足以斷賢才通塞之
路。而常情積習。可不謂然乎。頃在洛中。聞足下初出南宮。
僕惕然不樂。尋知足下載司東觀。又翻然以喜。王綏有言。
國寶雖不我知。我自知國寶。此之謂也。夫人生相知。亦有
運命。在僕素誠乃命爾。足下果惠而訪之。豈人事也。以足
下陵戾青冥。漸漬恩渥。雍容壁沼之觀。耀映石渠之府。而
屈伸小數。僕尚預其慘舒。況乎淪厭盛時。悲涼壯歲。宿心
有在。得不為先達論乎。臨書耿歎。不知自已。惟足下實深
諒之。今請以一世浮沈之端。一身能否之效。從始至末。仰
訴知音。言而不應。命之極也。僕南遷士族。有梁支孫。系祖
司徒鄱陽忠烈王。追蹤二南。邁德荊郢。有子四十人。俾侯
錫社。入卿出牧。且忠且賢。終始梁代。第三子侍中懿惠侯。
大同中以信武將軍都督北[:#AS-8862:⿱亠兊]州。緣淮南軍。遺愛在人。詔
學士謝蘭撰德政碑文。長子山陰侯。儒術精博。世有盛名。
隋代山陰第十一弟常侍君。才標清峻。見崔子發齊糺。陽
玠著談藪。亦稱俊爽而有才辯。隋開皇中。徵為東宮學士。
謝病免。少子零陵通守。以再從姪齊王諮議府君為後。則
小人曾王父。本則惠侯第十七弟太尉宜豐侯之後。太子
太保梁安公之孫。宜豐有忠孝大節。見稱梁季。迹光五史。
分載南北。安公以前代宿德。再綰台傅於義寧武德之間。
同堂兄弟。百有數十。自梁涉唐。多著名迹。終古蕃盛。莫之
與比。貞觀之後。㣥從彫零。垂拱以來。無復大位。越敬王之
圖匡復也。王父實預其謀。擯身江海。不臣武氏。舊業邠岐。
一朝瓦解。內弟琅邪王仁簡標列傳贊。備昭事迹。家君子
少丁家難。辛苦百罹。事繼親。長異母弟。育孤姪。以孝友聞
於姻族。僕生於汝潁。幼而苦貧。孜孜強學。業成冠歲。射策
甲科。見稱朝右。當此之時。為奮筆飛鸞鳳。摛論吐雲煙。明
主可正議而干。㣥公可長揖而見。何言日損一日。年貶一
年。蹉跎半紀。乃殊方一下吏耳。興言念此。不覺氣之交胸。
從來事業。復何所用。未可為不知已者論也。僕平生屬文。
格不近俗。凡所擬議。必希古人。魏晉以來。未嘗留意。又況
區區咫尺之判。曷足牽丈夫壯志哉。而時議喧喧。輒復見
數。亦嘗標獎恩於銓庭。振塵聲於輦下。而今拙句尚在人
口。已云再矣。復何補於淪棄耶。嗟乎。以苗侍郎之至公待
物。以僕之直道干時。取捨之端。理關於一試。由來賞待。亦
云乎不薄。而壯年志氣。盡此一行。時耶命耶。若此之甚也。
又溺志著書。放心前史。乍窺律令。無殊桎梏。使終身學此。
未知得時。用茲措足。寧逃罪戾。髮膚不毀。豈若是也。惟疾
之憂。寧逃罪乎。僕從來宦情。素自落薄。撫躬量力。栖心有
限。假使因緣會遇。躬力康衢。正應陪侍從近臣之列。以箴
規諷譎為事。進足以獻替明君。退足以潤色鴻業。決不能
作擒姦摘伏。以吏能自達耳。況乎累土之漸。升天無階。自
經窘蹙。千端萬緒。方欲議一官之資。勤歷政之效。信茲課
最。跂彼京畿。不二十年。未免斯厄。舉足踏坑穽。揮手挂網
羅。摧折庭臣之威。諠呶卒伍之役。捨長用短。雖智何為。安
見鼓鐘可樂。便將饗爰居以愁也。近日見苗侍郎。乃云以
子文章。非文章才所及。異時大用。不繫於此得。會當再發。
方成一舉。嗟夫。以文體為言則爾。而一身自卜。且又不然。
何者。僕向時之試。非不工也。苗公之言。非不知也。以得便
之試。逢見知之言。詞殫理極。卒孤始望。自茲以外。更安可
料哉。僕有識以來。寡於嗜好。經術之外。略不嬰心。幼年方
小學時。受論語尚書。雖未能究解精微。而依說與今不異。
由是心開意適。日誦千有餘言。榎楚之威。不曾及體。有時
疲頓。即聊自止息。不過臨池水視遊魚耳。頃來志若轉不
耐煩。觀圍碁。讀八分書。亦憤悶。除經史老莊之翫。所未忘
者。有碧天秋霽。風琴夜彈。良朋合坐。茶茗間進。評古賢。論
釋典。已又酒性不多。涓滴輒醉。適情緩飲。則樂在終席。雖
體氣薰薰。實如困憊。而中心醒悟。了無惑焉。常時知故。以
此見寡。三杯之餘。則任意縱誕。就閒窗或屏風間。曲肱岸
幘。怡然自處。或經過廣座稠人之中。綺筵四匝。珍羞盈品。
爽心飜然。有時閣箸。若乃箏歌亂奏。繼以舉白。博奕樗蒲。
呼梟爭道。優姬艷伎。諠雜左右。易貌變聲。千態萬曲。即口[:#AS-FBED:●
]答然氣盡。無所覺知。心識低佪。魂動神撓。但思臨長風
一大呌耳。雖復卻昭子之驚楚奏。夏仲御之逃越巫。何以
加之。一行郡邑。志尚都沮。事與好相背。責與悶相成。寮列
不諳。悉異之。又以為務恃文詞。傲弄當世。同聲悉疾。何地
自容。可歎息也。直性褊中。少所容忍。於心不愜。未曾勉強。
昔常話文章得失。論姓氏臧否。忤人雅意。累悔無及。友生
邵軫。深以為言。四五年來。絕無此過。終朝杜口。不復發端。
偶然見問。則率意便答。必不能矯情飾理。雷同取合。而今
世風流。見異者眾。雖三五至交。才名久著。一參名理。俄然
楚越。而州縣之禮。捨義重權。小人跨躡。便成簡倨。卑身下
氣。已自不堪。詞色之端。更求附會。守初心則嫌猜頓起。將
任節則操履全乖。丈夫行已三十年。讀書數千卷。尚不能
揣摩捭闔。取權豪意旨。況復終年怏怏。折腰於掾吏之下
哉。古者左史記事。右史記言。記事者春秋經。記言者尚書
是也。周德既衰。史官失守。孔聖斷唐虞以下。刪帝王之書。
因魯
史記而作春秋。託微詞以示裦貶。全身遠害之道博。懲惡
勸善之功大。韓宣子見之曰。周禮盡在魯矣。吾乃今知周
公之德。與周之所以王也。有漢之興。舊章頓革。馬遷唱其
始。班固揚其風。紀傳平分。表志區別。其文複而雜。其體漫
而疎。事同舉措。言殊卷帙。首未不足以振綱維。支條適足
以助繁亂。於是聖明之筆削。裦貶之文廢矣。後進因循。學
猶不及。竟增泛博。彌敦簡要。其迷固久。非可一二言也。僕
不揆。顧嘗有志焉。思欲依魯史編年。著歷代通典。起於漢
元十月。終於義寧二年。約而刪之。勒成百卷。應正數者。舉
年以繫代。分土宇者。附月以表年。於左氏取其文。穀梁師
其簡。公羊得其覈。綜三傳之能事。標一字以舉凡。扶孔左
而中興。黜遷固為放命。昔荀仲豫袁彥伯二賢。亦嘗筆削
紀年。裁成兩漢。晉代則孫安國編次南北。迄穆帝之終。其
道鸞鑿齒。幾原叔庠。繼踵於宋齊之間矣。梁武烈太子以
弱冠之年。早事刪錄。雜諸家之說。著三十家春秋。泰清之
季。金陵板蕩。元帝嗣興。乘輿不復。東臺典籍。悉上荊州。及
郢都淪喪。焚燒略盡。史策遺逸。散在人間。同原異流。十家
俱起。而究終始一氏。則何劉二典存焉。陳紀裁於野王。齊
志創於君樊。蔡學士集江陵故事。撰後梁春秋。隋季有後
略一家。亦行於世。秦趙涼諸國。亦有得而稱。元魏及周。無
聞焉爾。自漢元卒於大業。期運驟遷。史籍填委。編年之作。
亦往往而聞。其間體裁。非無優劣。終未能摧漢臣僭偽之
鋒。接魯論之緒。附庸班范。曾何足云。雄鋩獨斷。抑非諸君
子之事也。誠智小謀大。綆短汲深。加之數年。可以集事。嘗
願得祕書省一官。登蓬萊。閱典籍。冀三四年內。絕筆之秋。
使孟浪之談。一朝見信。寧不知立身有百行。立命非一途。
豈必繫心翰墨。為將來不朽之事也。夫太上立德。其次立
功。其次立言。立言者乃不朽之末耳。然則古之終年著述
者。亦已知之。心有所存。正爾不能自已也。豈求見重於千
載耶。校理是司。於今絕望。刊削之志事。即都損矣。聖朝官
人。宜求稱職。使道皆適務。時無棄能。何須銓衡枉分如此。
僕以三月二十六日拜謝闕庭。邇來凡四十餘日。正以足
下之故。未便東行。久不能斷夫人與不見於胷中。由此致
淹泊耳。幸足下勿謂僕為後輩一生。聞其小有所知。但欲
輕一召來。試觀其談說也。僕遇於足下。豈徒伯喈王粲之
嘉會。子產延陵之脗合耶。雖數百年外。邈爾相望。亦不為
遼闊也。況契心期於俯仰之頃。得不重哉。僕從來綴文。略
不苦思。惟專心舊史。企望有成。不復能以他人手筆。冀流
傳於人世。所以援毫襞紙。見推疾速。自今月五日始作書。
首末千餘言。經半旬乃就。加之筆札。斯亦勤矣。誠知殊翦
截之清詞。長謬悠之曼說。然苟非足下。安能有此課之善。
士之託於知已。恨鬱悒而無所申。非必求利也。計足下之
年。應長僕二十許。歲亦已懸矣。而才名位望之隔。則又可
知。所不間於夙期者道耳。足下本以道垂訪。小人亦以道
自謀。故此書之禮。過於慢易。成足下之高耳。苟道之不著。
而名位是務。足下之趨風者多。豈惟一蕭茂挺。小人之受
侮亦眾。豈獨一韋夫子乎。足下必不以為狂。而亮其志。越
絆拘之常禮。頓風流之雅躅。乘躡履之遇。展傾蓋之歡。則
重賜一書。猥答誠貺。既奔足下不暇。豈敢差池。若文不足
徵。道未相借。請見還此本。謹俟燒焚。無為輕置蓋瓿。使識
者一窺齊楚交失。非古之君子退人有禮之道也。雜詩五
首。謹以奉投。聊用代情。不近文律耳。穎士再拜。
與從弟評事書
朝得書為正不佳。又前意已決。難作移改。是以又不報。吾
素志疎野。平時尚不求仕進。況今豈徼榮祿哉。前赴牒追
者。蓋為三道重權。冀以疇昔厚眷。計議獲申。惟薦㣥才。庶
其裨益。今既一言不見預。一士薦不行。方復規求一中下
郡佐。而利其祿秩。豈在意耶。況馬墜所傷。全未平復。方恐
便廢。自是棄人。才既不足採。而加此疾苦。更不復力強耳。
韋二十五與弟昨言。中丞必須相然始下筆。才非樂生。不
望擁篲。志力弊困。未堪詣府。日日如斯。與斷莫定。來中丞
便至責其違闕。乃罪不可料。何負使司。作此相陷。古人有
言。冠一免。豈可復加於首。吾計決矣。之死矢靡懼。弟無惑
焉。再申意二十五官。無為咄咄見逼也。為胷中最傷心。力
甚弱。書數行。便不能仰視。昔不因子致跌(闕)交遊早識中
丞。今海內未靜之秋。加之患疾傷損。不蒙恩恤。過秋羈迫。
亦知命矣。吁何道哉。
為南陽尉六舅上鄧州趙王牋
某惶恐叩頭使君公節下。小人以蹇淺之姿。承命下吏。常
懼罪戾。仰負仁明。勵茲駑拙。兢惕不暇。安敢謬持文翰。祗
冒府庭。濫巴歈之末音。覬牙曠之清聽。豈惟取笑僚友。知
其不然。故亦退慙虛薄。非所敢望。今則沒階屏氣。心膽戰
越。竊有短詞。願聞於節下執事者。理或至切。情所不堪。誠
以仁賢措心。名教有地。敢布四體。伏惟明公圖之。某家自
周齊。業傳清白。先人以文學政事任尚書郎。門緒不昌。幼
集荼蓼。詩禮之訓。襁褓無追。顧復之恩。縞練仍失。顧瞻兄
弟。童丱五人。所不隕滅。實同形影。少賴餘蔭。免從庶役。或
以進士。或以明經。二紀於茲。畢參官序。雖青紫之望。有限
登天。而箕裘之業。幸微墜地。豈圖家不悔禍。釁罰仍鍾。累
年以來。凶險荐至。兩兄一弟。殂謝連及。孀孤空室。苫蓋在
庭。故不忍聞。今在備見。誠宜泣血私第。移疾公門。胡復心
顏。以冀榮遇。所不爾者。亦惟明公哀之。重以諸姪藐然。三
喪在殯。邱封未兆。凍餒是虞。匪伊薄祿。云何取濟。今歲時
獲便。龜策告從。此月之交。計發嵩汝。季弟傭官。越在東吳。
千里而遙。三月不至。興言主辦。捨某而誰。感念存兦。觸目
纏迫。詩不云乎。死喪之威。兄弟孔懷。禮亦有之。祖於庭。葬
於墓。所以即遠也。人道之終。此日而畢。天倫宗戚。豈可輕
忘。守官次則情理頓虧。越私哀則簡書是懼。龍鍾荼苦。畢
備於茲。伏惟明公嘗以雅望忠誠。弻諧聖政。朝廷故事。臺
閣式瞻。仁恕之風。被於列郡。儻或窮誠見遇。微物感通。許
以假歸。申其永慕。生死骨肉。實賴明恩。所不敢言。斯豈獲
已。況宛葉汝潁。密邇山川。往復之期。旬日以冀。奔走之事。
豈乏差池。某頓首謹言。
清明日南皮泛舟序
昔建安中。魏文為王太子。與朋友諸彥。有南皮之遊。颺鳴
葭。浮甘瓜。清泉奫淪。千古一色。此城隅託勝之舊也。由小
而方大。則貴賤之權可齊。以今而喻古。則風流之事不易。
矧乃日清明。時升平。甿庶阜海濱之利。謳吟動齊右之曲。
亦明代一方之樂也。邑宰東海徐君。洎英僚二三。皆人傑
秀出。吏能高視。郊驛繼當時之歡。濠梁重莊叟之興。相與
矯翠帟。騰清波。紅妝屢舞。綠醑徐進。管絲迎風以響亮。士
女環岸而攢雜。可以娛聖澤。表人和也。層城景移。碧潭陰
起。蕩暄妍之氣色。縱魚鳥之遊泳。其思夫闕塞崇崒。昆池
清泠。關河千里。帝京不見。斯興情之極致也。爰命墨客。紀
他鄉之勝事云爾。
陪李採訪泛舟蓬池宴李文部序
聖后欽明天工。愍恤人瘼。罷前監郡。仍昔按部。其為寄也
大焉。若乃池梁虛。城浚都。舳艫萬里。闤闠千室。通邑之尢
也。東至於河。西至於海。亘長淮而彌甸服。方域之雄也。牧
守之任。循良之選。豈易人哉。今茲春歲聿旱。人咨荒歉。朝
廷慮東方之耗斁也。慎簡大賢而臨莅之。明詔乃下。俾鉅
鹿守李公往焉。亦既褰帷。零雨其祁。矜人廕庥。貴糴日衰。
被青徐而周[:#AS-8862:⿱亠兊]豫。有政刑矣。已而襄國士女。結去思之怨。
大君愍然。又命公族之良前文部侍郎東陽繼焉。擅文儒
之俊。所以司綸翰。兼銓尺矣。韞戎略之權。所以參簡稽。貳
麾節矣。登朝而備履清貫。出守而再踐名邦。其鎮撫斯境。
式慰饑渴。宜矣。秋九月。鉅鹿舟輿次於是都。明使君客焉。
懿夫尊卑有序。敦晉鄭之好。前後斯謠。美召杜之德。溫溫
二公。善可知焉。越三日。宴集於南亭。具水嬉也。出層城。橫
通川。迴環里閭。曠望郊廛。抑抑威儀。徒馭如馳。人導馬隨。
以至於蓬池。矯翠帟。登畫鷁。揖讓有禮。獻酬無斁。威哉赫
乎。方伯所以饗邦君也。爾乃洲島迴互。林亭蓊鬱。天海清
平。豁若萬頃。澄湛乎其間。紅蕖照灼。綠菱搖漾。淺草細萍。
往往藂生。邀魚舟。望白鳥。江湖勝勢。去去非遠。既而涉則
在岸。泛則在流。珍羞間海陸之錯。妙舞應荊吳之奏。參差
逶迤。笑語忘疲。亦千古一時也。晚林未疎。隄草更綠。輕雨
泛灑。微風清潤。泝洄淪漣。終日夕焉。二公喜昇平生至樂。
歡然有命賦詩。客有欣遇二府。簉賓筵之末。從事斯文。爰
操簡請同賦四韻。嗣於國風之後焉。
送族弟旭帖經下第東歸序
吾族旭也。洵美有聲。夫蒸蒸者行之能。翼翼者體之敬。工
文足以標絕唱。深識足以剖㣥疑。兼而備焉。實為難者。意
其培積風之力。駭絕電之姿。從東道以載馳。去南溟而一
息。此其分也。繫明代擇人。宜乎盡能。使輪轅當曲直之適。
鑿枘靡圓方之歎。則宏綱舉而浮議息矣。以吾弟不羈之
才。逢聖君如渴之日。而徵求章句。見遺甲乙。是猶籠鸑鷟。
絆騰黃。望遼廓權奇。其可得也。吾聞諸君子非無位之患。
惟立身實難。今爾有是才。居是屈。能卷舒其道。喜慍不形。
又其沖融坦蕩。莫可得而窺也。不然。書未十獻。歲未二毛。
道非捭闔。交無荐寵。而雄雖先進。歎甚後時。何哉。論者以
為人之望也。仲春二月。東京千里。之子往矣。薄言旋歸。賦
詩而寵別者。皆上國之選。莫不銜憤屑涕。抗詞悲歌。吾乃
知道術親而然諾重也。況乎西遷而五陵是宅。南渡而二
曹其昌。居宋有摯疇之姻。在周為魯衞之國。曾是共祖。不
待馮商之言。已為路人。未處陶生之歎。今也于邁。如何勿
思。詩不云乎。凡今之人。莫如兄弟。不廢急難之謂也。
蓬池褉飲序
禊。逸禮也。鄭風有之。蓋取諸勾萌發達。陽景敷煦。握芳蘭。
臨清川。乘和蠲潔。用徼介祉。厥義存矣。晉氏中朝。始參燕
胥之樂。江右宋齊。又間以文詠。風流遂遠。鬱為盛集焉。若
夫華林曲水。萬乘之降也。蘭亭激湍。專城之踐也。而方伯
之歡。未始前聞。以俟乎今辰。粵天寶乙未。暮春三月。河南
連帥領陳留守李公。以政成務簡。方國多暇。率府郡佐吏。
二三賓客。帳飲於蓬池。備祓除之禮也。梁有蓬池上矣。前
迄[:#AS-89C8:⿰⺡殷]潁。右匯郛邑。渺瀰淪漣。盪日澄天。舟檝是臨。泛波景
從。其左則遙原縈屬。崇岡傑竦。嘉卉異芳。雜樹連青。即為
臺亭。登眺斯在。爾乃郡曹頒鏹以給費。縣吏領徒而修頓。
先夕以定議。詰朝而集事。是日方牧乃擁車徒。曳旌旃。卯
出乎北牖。辰濟乎南川。匪疾匪閒。翼翼闐闐。以稅駕於東
焉。然後降春流。颺彩舟。羽觴芳羞。緩舞清謳。援青蘋。駭紫
鱗。迴環中汀。緬望南津。飫於已。酣於未。歌樂只。賦既醉。坐
闌而靡怠。日入而未闋。陶陶乎有以表勝境佳辰之具美。
名公好事之厚意。下客不敏。聞於前載曰。夫德洽禮成。則
詠歌繫之。梁故魏也。請皆賦詩志焉。
