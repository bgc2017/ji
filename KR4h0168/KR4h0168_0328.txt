欽定全唐文卷三百二十八
崔翹
翹。清河武城人。官禮部尚書東都留守。
上元宗尊號表
臣聞上元成命。錫禎符以應期。聖皇乘時。受神策於興運。
是以啟殊祥於景福。崇大號於至公。伏惟陛下纘重元之
耿光。嗣五聖之丕緒。大德侔於天地。至化貫於陰陽。感元
道之尊。運百辟之議。三冒闕下。累陳鴻名。陛下猶以固讓
為心。不以至公為意。臣等請以符瑞。重敘明之。日者五星
如連珠。兩曜如合璧。卿雲蔚。膏露凝。天之貺也。瑤英產於
金戺。元記開於玉洞。神光見。真誥傳。地之祥也。固知天地
以鴻休報陛下。陛下以至德通乾元。允宜合符。克配徽號。
伏奉乙卯詔書曰。志存要妙。理却虛名。臣又聞之。天不讓
高。地不辭大。五帝法之而成象。三王參之而比德。先天地
者道也。聖祖已著於強名。合天地者聖也。陛下允膺於明
稱。式彰妙用。豈曰虛名。況禎祥感通。既著於彼。靈應參會。
又符於此。是以封章再獻。而雲日重光。徽號三陳。而烟霄
降澤。天人交感。影響必臻。若然者。陛下安得闕三才之大
端。抑萬姓之勤願。違祖宗之睠命。曠天地之符文。臣等固
陋。猶知不可。況真宗示慶。祕簡呈文。乘王氣於玉行。擁神
休於寶運。伏願光臨大寶。允答洪休。嘗垂覆載之仁。永保
延長之歷。天下幸甚。
請封西嶽紀榮號表
自今辛亥至於癸丑。累表誠祈。請紀榮號。聖心恭默。冲讓
再三。臣等伏讀綸言。退增祗慄。敢重瀝愚懇。期諸必遂。臣
聞聖人之言。與春秋而同信。上天之宰。將影響而合符。昭
報不可以久稽。成命不可以固拒。今靈山警蹕。望玉鑾之
升中。儒林展儀。思金匱之盛禮。發祥儲祉。喻以封山。人事
天時。不可失也。伏惟開元天地大寶聖文神武應道皇帝
陛下祖武宗文。重熙累洽。霑風化而砥礪。在動植而昭蘇。
外戶不扃。餘糧栖畝。其神功至道。廣瑞殊祥。前表縷陳。安
敢浮說。夫修德以俟命。勒功以告成。將欲竭款神祇。雍熙
帝載。未為過越也。伏惟覽公卿之儀。考封禪之禮。陟華蓋
於翠微。轉鈎陳於雲路。泥金於菡萏之上。刻玉於明星之
前。使三五六經。復再聞於唐典。七十二姓。不獨紀於夷吾。
敷景福以浸黎元。錫大慶而後天地。蒼生之望也。朝廷之
幸也。無任誠懇悃款之至。謹詣朝堂奉表陳請以聞。
請封西嶽表
臣翹等伏稽古訓。上請增封。再奉明旨。未蒙允諾。臣等承
詔。惶駭失圖。臣聞省方展義。君人之大典。登封告成。王者
之丕業。是以古先哲后。道洽則封。所以答神祇之功。增兆
庶之福。無私於已。故行之者不思。必順於天。故言之者難
奪。敢昧萬責。竭誠終請。伏惟開元天地大寶聖文神武應
道皇帝陛下紹文武之丕烈。合君臣於昌運。均雨露。和陰
陽。四海無波而靜默。㣥生自樂而仁壽。繇是德懷蠻貊。澤
洎昆蟲。宗廟祀典。罔不祗肅。要荒殊俗。亦莫不庭。自皇王
已來。載籍所記。未有混區宇。窮貞祥。地平天成。德茂道洽。
若今日之盛者與。固可告太平之功。展封崇之禮。故臣與
王公侯伯。黎老緇黃。累陳白奏。備竭丹懇。豈謂聖恩猶阻。
皇鑒未迴。伏奉癸丑詔書曰。輕修大典。所不願為。臣等戰
慄。匪遑寧處。實以陛下功成道洽。理實升中。且夫龜龍咸
格。天意也。夷夏大同。人事也。時和年豐。太平也。無為清淨。
至理也。允應大典。豈謂輕修乎。奉若靈命。安可不為乎。臣
等敢冒宸極。重明其義。竊以西嶽華山。實鎮京國。皇虞之
所循省。靈仙之所依憑。固可封也。況金方正位。合陛下本
命之符。白帝臨壇。告陛下長生之籙。發祥作聖。抑有明徵。
又可封也。昔周成王以翦桐為戲。唐叔因是而定封。蓋人
君之言。動有成憲。斯事至細。猶不忽也。況陛下眷言封祀。
宿著神明。道已洽於昇平。事未符於琬炎。豈可抑至公於
私讓。棄誠信於神明乎。固不可得而辭也。日者封章累奉。
嘉應必臻。一獻而甘雨流。再陳而瑞雪降。則知人天之意。
影響合符。若然者。陛下安得稽天命以固辭。違人事以久
讓。太平不告。其若休祥何。至理不答。其若神祇何。伏願仰
答天心。允祗靈貺。上以揚祖宗之盛烈。下以副億兆之懇
誠。克崇上報。永光大典。臣等幸甚。
對家僮視天判
甲於庭中作小樓令家僮更直於上視天乙告違法甲云專心候業不伏
易不云乎。仰觀時變。詩有之矣。上列昭回。國家蓋轉銅渾。
灰飛玉律。曙光侵而鼓應。暝色下而鐘鳴。月穆穆而增波。
烟藂藂而不散。苟非其局。必寘刑名。甲令家僮。心謀窺管。
至如長雲氣色。京房有隱士之占。德星夜聚。太史有賢人
之奏。儻泛言古事。自合張裕之流。如私習天文。請寘呂刑
之訓。必也業傳弓冶。名隸保章。寧失不經。豈濫無罪。待窮
由緒。方正科條。
對伏日出何典憲判
廣漢等四郡俗並不以庚日為伏或問其故云地氣溫暑草木早生異於中土常自擇伏日既乖恆經出何典憲
廣漢之郡。實惟沃壤。江波濯錦。斜分白馬之津。山嶂吐雲。
近對黃牛之峽。皇明撫運。文軌大同。自北徂南。東被西漸。
徒以窪盈異等。風候殊宜。草木偏早於陽春。金火不取於
令日。炎蒸郁毓。未見行車。毒霧氛氳。唯看墜鳥。論其恆式。
違帝者之金科。語以憲章。符漢王之故事。是非之理。其在
茲乎。
對縣令不修橋判
長安萬年縣坐去歲霖雨不修城內橋被推按訴云各有司存不伏科罪
顧兔離星。商羊應雨。浸厚地而沮洳。灑長天而蕭索。凝雲
不動。履雙闕而朝躋。行潦坐流。匝四溟而夜下。遂使鵲橋
牢落。虹影欹傾。石杠沈而鐵鎻暗移。舊枝壞而新查亂墜。
兩城之內。是曰帝居。作曹自合修營。赤縣元非管屬。輒被
推按。乃涉濫刑。至於司存。事資懲罰。牒問由緒。方正科條。
對祭器判
少府監申稱太常寺牒稱須造[:#AS-82F9:⿰罇]罍彝器并舟不詳形狀制度請裁下
先王制物。禮器為先。商周虞夏。形容各異。象[:#AS-82F9:⿰罇]之儀。爰刻
象以成形。玉斝之名。遂以玉而為飾。罍雲采采。如開五色
之雲。彝鳥軒軒。似翥六時之鳥。舟其足也。夫復奚疑。少府
自有常儀。太常非無舊準。更請裁下。未爽公方。至於規模。
並在於此。如愚管見。謂叶通途。
張嵩
嵩初舉進士。常以邊任自許。代郭虔瓘為安西都護。開元
十年轉太原尹。
雲中古城賦
開元十有四年冬孟月。張子出玉塞。秉金鉞。撫循邊心。窺
按窮髮。走汗漫之廣漠。陟崢嶸之高闕。徒觀其風馬哀鳴。
霜鴻苦聲。塵昏白日。雲繞丹旌。虜障萬里。戍沙四平。乘蒙
恬之古築。得拓跋之遺城。伊昔晉人失政。兦彼金鏡。海水
朝飛。欃槍夕映。鵝呈而二京繼覆。馬渡而五胡交盛。慨逐
鹿而爭雄。空瞻烏而莫定。於是魏祖發大號。鼓洪爐。天授
宏略。神輸祕圖。北清獯獫。南振荊吳。繇是一太陰以建極。
則廣莫而論都。遂徵板幹。庀徒卒。鏟嶕嶢。剞崛屼。因方山
以列榭。按長城以為窟。既雲和而星繁。亦邱連而岳突。月
觀霞閣。左社右[:#AS-9761:⿰⿸厂墨⻏]。元沼泓汯湧其後。白樓嵲興其前。開士
子之詞館。列先王之藉田。靈臺山立。璧水池圓。雙闕萬仞。
九衢四達。羽旄林森。堂殿轇轕。當其士馬精彊。都畿浩穰。
始摧燕而滅夏。終服宋而平梁。故能出入百祀。聯延七主。
擊魯衞之諸侯。廓秦齊之土宇。禮興樂盛。修文輝武。講六
代之憲章。布三陽之風雨。亦云已矣哉。俄而高祖受命。崇
儒重才。南巡主鼎之邑。北去軒轅之臺。鵬搏海運。鳳舉天
迴。嗤紇真之鳥死。憶新野之花開。自朝河洛。地空沙漠。代
祀推移。風雲蕭索。溫室樹古。瀛洲水涸。城未哭而先崩。梁
無歌而自落。魏家美人聞姓元。新聲巧妙今古傳。昔日流
音遍華夏。可憐埋骨委山樊。城闕摧殘猶可惜。荒郊處處
生荊棘。寒飇動地胡馬嘶。若個征夫不沾臆。人生榮耀
當及時。白髮須臾亂如絲。君不見。魏都行樂處。只今空有
野風吹。乃載歌曰。雲中古城鬱嵯峨。塞上行吟麥秀歌。感
時傷古今如此。報主懷恩奈老何。
胡晧
晧。開元三年朝請大夫祕書丞。兼昭文館學士。
巂州都督贈幽州都督吏部尚書諡文獻姚府君碑銘(并序)
夫應順相成。君臣有待。豈不以參庸作輔。(闕二字)移屯。象闕
不可以不臨。山川不可以不守。於是開分都野。對乂天人。
高爵命於儀刑。大邕熙於品物。五侯九伯。公實當之。公諱
懿。字善意。其先吳興郡大姓。明考以宦歷陝圻。遂留家於
硤石也。昔有虞惟舜。其姓惟姚。欽若神明。蓋云祖始。子孫
蕃邈。而迨於茲。曾祖宣業。陳(世系表作梁)征東將軍吳興郡公。
祖安仁。隋青汾二州刺史。遠圖膺錫。大石垂休。父祥。隋懷
州長史檢校函谷關都尉。煬帝誥以武能守於天險。高門
晉燭。何象賢之紛光哉。公都尉之季子。毅烈昭融。蓄大容
遠。藝工非習。學遠無師。燕雀(闕一字)知。鴻鵠自若。以待奮也。
年十八。屬亂隋無象。㣥盜生郊。授公本縣令。以先人部曲。
少用輯寧。太宗濟河。聞公名。密遣相聞。公告於州將曰。王
充非主。天命在唐。宜速舉眾以應義。不爾。恐貽後慼。因間
道入謁。高祖嘉歎者久之。乃降賜墨書金帛。以此闔州離
患。太宗東伐王充。授鷹揚郎將長沙縣男水陸道總管。洎
賊平。將舉籍議功。有妄譖者云。公曾通偽鄭。因見疑黜。又
以明略用多。每為朋儕所忌。乃築室於硤石東北重岡之
曲。將以道德幽棲。高尚其事。右二陝。左二陵。北河南陰。南
山北趾。中養浩氣。外衍遐風。紫芝淹留。赤松不返。俄而貶
授晉州高陽府折衝都尉。公抗疏自列。謝病而退。乃除常
州長史。亦堅以疾辭。尋除硤州刺史。累加銀青光祿大夫。
公舉六察。按百城。導齊江門。茂育雲澤。龍朔初。卭蠻作梗。
乃除公使持節巂州都督。公正以馴吏。嚴以蓄戎。不罰而
徵。不戰而服。能以毀遠。壽以衰遷。啟全告終。返真於始。以
二年十二月一日。終於官舍。春秋七十有三。嗚呼哀哉。以
三年七月十五日。藳葬於硤石縣安陽公之原。未備遷禮
也。公門傳孝義。代蒙旌榜。至若雞鶩家禽。牛羊圈畜。互以
相乳。不限所生。豈非明德繼修。應形殊類也。公青雲誰與。
白日相鄰。武傑文英。幽深天理。孝原忠極。保合神庭。餘力
所存。致心無害。雖五善三變。窮妙曲成。而藏器待時。移官
於位。乃作藩翰。以制要荒。綏之以誠不以言。震之以威不
以暴。遠夷文順。㣥物緝熙。存立大功。歿昭餘訓。豈無明主。
而有遐遺。命矣哉。公初娶張氏李氏。並早殂歿。後娶劉氏。
累封彭城郡夫人。則隋左常侍降之孫。唐襄州長史志逵
之女。今紫微令崇故宗正少卿元景之母也。夫人於資福
祉。實受靈和。四德待行。三從及嗣。祗先導後。在閾成家。二
子少孤。一門所恃。長幼咸若。禮訓所陶。出有庶官。入惟丞
相。乃敷皇極。遂廣人和。至矣哉。蓋由內則有方。外成其大。
而况乎眾姜㣥婦。罔或不宗。於休夫人。豈古之明達者矣。
以神龍三年正月八日。終於洛陽慈惠坊之私第。嗚呼。遺
令曰。生以形累。死以魂遊。然事尊在冥。無遠不至。何必合
葬。然後為禮。昔邴根矩沐德信。並通儒達識。咸以同窆為
非。實獲我心。當從其議。無改吾志。爾惟孝乎。歿已可於龍
門山外用為窀穸。冀近家園。以慰吾平生之好耳。崇等敬
遵遺旨。以景龍二年歲次戊申九月庚寅朔十五日甲辰。
葬於萬安山之南陽。令公純德佐時。高堂生感。永思不待。
長號罔極。以為東塋已異。西兆未殷。占考歲辰。奏加封樹。
以開元三年歲次乙卯十月已酉朔十三日辛酉。庀徒有
作。初景龍年。以時宰先人。特旨追贈幽州都督。而神道貴
靜。元宅不移。重廣冥域。因成象制。天子於是乎昭寵大臣。
追崇舊烈。又制贈吏部尚書。諡曰文獻公。命五品官監護。
賜米粟各二百石。絹布四百端匹。庶事官供。特令優厚。蓋
念功悼存。發榮而資哀者也。版築相麗。賁飾其儀。豐不近
奢。薄不違儉。名山大谷。異勢盤紆。密壙重墳。靈祇式敘。是
惟幽極。可以永安。撰德昭文。長垂不已。銘曰。
氏原德先。裔裔[:#AS-92F9:⿰帛⿱丿糸]
[:#AS-92F9:⿰帛⿱丿糸]。曷時無雋。曷
位無賢。重象曜質。紛紛秩秩。潔齊相亨。休復於吉。於時保
之。文獻非他。我生則睟。天爵云多。粵有符彩。寧施琢磨。英
圖烈烈。利用峨峨。瞻天歷象。謁帝關河。庸勛遠大。錫命駢
羅。行行駟馬。作藩荒遐。職職悟人。為範陶鈞。政閒誰黷。時
修物育。陟遐未窮。歸冥不復。慈告式明。卜宅離塋。東畢西
賁。幽封大成。尊尊孝子。昭發家聲。
鄭繇
繇。鄭州人。嗣聖元年進士。開元初為岐王長史。
水鏡賦
夫有名之域。有象之中。惟水能淨。惟鏡能空。水則無心而
皎澈。鏡則照噡而幽通。遇物斯應。匪我求蒙。爾其決之則
流。盈而不闕。泛金碧而色潤。開玉匣而光發。其清也不煜
和風。其鑒也不同朗月。爾乃雲收白日。粉拭紅塵。拂芰葉
而交映。抱菱花而獨春。直注千里。旁通四鄰。成美惡之元
鑒。(闕六字)攬鬢興嗟。濯纓為足。惜容輝之易晚。歎功名之難
續。況復影圓鳳沼。聲激龍門。可驚飛於神鵲。可搖動於靈
鯤。同大道之自然。合重元之眾妙。冰潭洞達。石崖含耀。亦
由裴楷清通。王戎簡要。知之類之。(疑)意忘疲於屢照。
王邱
邱字仲山。光祿卿同皎從子。年十一擢童子科。他童皆誦
經。而邱屬文。由是知名。及冠舉制科。授奉禮郎。開元中累
拜黃門侍郎御史大夫。改太子賓客。襲父爵宿預男。以疾
徙禮部尚書。天寶二載卒。贈荊州大都督。諡曰文。
授崔翹中書舍人制
門下。朝議大夫給事中崔翹。學行自中。方直形外。明而能
晦。簡不違謙。始方蔚於文章。終激揚於吏道。駮議既久。要
密遞遷。宜自珥貂之司。俾參鳴鳳之掖。可守中書舍人。
散官如故。
授裴敦復中書舍人制
敕。朝議郎檢校吏部郎中裴敦復等。並行標純一。材蘊經
通。或學辨文鼠。核綜兼於隱賾。或詞握靈蛇。光輝映於等
夷。職居要劇。聲振發揮。近密之職。搜擇宜精。俾對掌於絲
言。兼聯華於省闥。可依前件。
田休光
休光。京兆人。鄉貢進士。
法藏禪師塔銘(并序)
世之業生滅若輪環者。則雖塵沙作數。草木為籌。了無遺
纖哉。吁。不可知者。其惟流浪乎。夫木性生火。水中有月。以
凡筌聖。從道場而至道場。通因及果。非前際而於後際。行
之於彼。得之於此。禪師諱法藏。緣氏諸葛。蘇州吳縣人。昔
㣥雄角力。三方鼎峙。蜀光有龍。吳恃其虎。瑾之後裕。蟬聯
姑蘇。曾祖[:#AS-9855:●]。吳郡太守蘇州刺史祕書監銀青光祿大夫
上柱國開國男。大父穎。隨閬州刺史銀青光祿大夫。父禮。
皇唐少府監丞。吳會旗棠。東南旖旎。洗墨而清夷落。衣錦
而燭江鄉。山海禁錢。蓬萊祕府。屢遊清貫。歷拜寵章。禪師
即蘇州使君之曾孫。少府監丞之第二子也。年甫二六。其
殆庶幾。知微知章。克岐克嶷。此寺大德欽禪師。廣世界津
航。人非鑽仰。禪師伏膺寂行。禮備師資。因誦經。至永徽中。
頗以妙年經業優長。奉敕為濮王度。所謂天孫利益。禪門
得人。禪師自少出家。即與眾生作大善知識。道行第一。人
天殊勝。開普門之幽鑰。酌慈源之密波。由恐日月居諸。天
地消息。每對天龍八部。晝夜六時。如救頭然。曾未暫捨。非
乞之食不以食。以至於頭陀。非掃之衣不以衣。得之於蘭
若。禪師自少於老。駝騾象馬。莫之聞乘也。以為鎔金為象。
非本也。裂素抄經。是末也。欲使賤末貴本。背偽歸真。求諸
如來。取諸佛性。三十二相。八十種好。眾生對面而不識。奈
何修假以望真。且夫萬行之宗。眾相之本。生善之地。修善
之境。禪師了了見之矣。夫鐘鼓在庭。聲出於外。如意元年。
大聖天后聞禪師戒行精最。奉制請於東都大福先寺檢
校無盡藏。長安年。又奉制請檢校化度寺無盡藏。其年又
奉制請為薦福寺大德。非禪師戒固居龍象之首。清淨開
人倫之目。不然。焉使天文屢降。和眾相推。揚覺路之威儀。
總禪庭之準的。護珠圓朗。智刃雄鳴。伏違順之鬼魔。碎身
心之株杌。廢情屬境。卑以自居。如谷王之流謙。百川委輸。
若周公之吐哺。天下歸心。菩薩下人。名在眾生之上。悲哉。
三界即火宅之所。四大將歲時之速。既從道來。亦從道去。
遂拂衣掩室。脫舄繩牀。惟惚惟恍。不驚不怖。粵以開元二
年十二月十九日。捨生於寺。報齡七十有八。門人若喪考
妣。乃相謂曰。和上云兦。吾徒安放。乃抆血相視。仰天椎心。
即以其年十二月廿(闕一字)日。施身於終南山楩梓谷屍陁
林。由是積以香薪。然諸花㲲。收其舍利。建土[:#AS-FBED:●]窣睹波於
禪師塔右。自佛般入涅槃。於今千五百年矣。聖人不見。正
法陵夷。即有善華月法師樂見離車菩薩愍茲絕紐。並演
三階。其教未行。咸遭弒戮。有隨信行禪師與在世造舟為
梁。大開普敬認惡之宗。將藥破病之說。撰成數十餘卷。名
曰三階集錄。禪師靡不探賾索隱。鈎深致遠。守而勿失。作
禮奉行。是故弟子將恐頹其風聲。乃掇諸景行。記之於石。
銘曰。有若禪人凝棱。心不易兮。身世澒洞。探討真賾兮。寂
行沖融。渙其冰釋兮。軒裳蟬聯。清暉相射兮。奕裔不梁。乾
乾衣錫兮。蕭灑諠譁。地自虛僻兮。元關洞開。兦珠可索兮。
吾將斯人。免夫過隟兮。魂兮何之。聲流道格。若使天地長
久而
可知。即相與摭實刊之於石兮。
