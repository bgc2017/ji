欽定全唐文卷七百八十二
李商隱(十二)
代諸郎中祭太尉王相國文
維太和四年月日。某官等敬祭於故相國贈太尉太原王
公之靈。嗚呼。天以和氣。鍾於貴人。含光不曜。煦物如春。發
自貢士。驟為庭臣。鴻雁聯行。共凌青雲。既操利權。兼秉國
鈞。食祿甚厚。奉身如貧。井絡之隅。益部為大。斗牛之下。揚
州繁會。受社臨戎。油幢曲蓋。印綬重疊。恩華霶霈。簿領如
山。處之若閒。榷筦之權。往而復還。炎炎暐暐。出入二紀。未
曾傷物。屢有薦士。急難友弟。謹厚訓子。顏間熙熙。不形慍
喜。處己無咎。得君如此。若木方高。香飊欻起。三台之氣。變
見在時。五福之來。盛衰有期。晚下黃閣。車騎威遲。夕歸華
堂。言笑嘻怡。詰朝[:#AS-9C65:⿰丨⺊]
[:#AS-FBED:●]愁然。有恙求醫。未撤琴
瑟。俄懸素旗。宸衷震悼。朝右悽悲。詔下褒崇。恩殊等夷。靈
轜既駕。真宅將歸。笳簫咽而復揚。風日慘而無輝。元亮等
或蚤挹清塵。或晚承泛愛。昔修禮於門梱。今[:#AS-8563:⿰⺯⿸厂⿱田坴]悲乎祖載。
幽顯雖異。音徽未昧。神之格思。歆此誠酹。尚饗。
韓城門丈請為子姪祭外姑公主文
伏惟靈圓蓋垂慶。方輿薦祉。彩炯金沙。芳流瑤水。振馥掩
蕙。懷穠耀李。前朝則稟謝成篇。東漢則儀班問史。後宮承
露。別殿相風。屏高雪透。簾虛霧蒙。武帝之黃金屋裏。阿母
之碧綺疏中。方星婺對。比月娥同。魯館未築。堯親尚宴。吹
管邀雲。投壺笑電。憑淑倚柔。含芳吐蒨。樓欲起而鳳來。橋
將橫而鵲遍。唐推姜姓。周重崔門。王子敬以筆劄取。何平
叔以姿貌論。女媿前師。嬪慙後則。比神仙而作配。豈工容
而校德。揚歷中外。便蕃寵榮。旁規不替。內助無傾。劍分沈
躍。桐半死生。機殘緯斷。瑟怨絃驚。唐邑荒臺。沁園古木。往
往遺翰。依依灺燭。皋平風緊。川斜日速。雖有祭以呈文。終
無城而騐哭。怨能感物。憂可傷人。膏肓語夜。痟首藏春。五
聲誰騐。九折非神。空畱遺範。竟掩光塵。嗚呼哀哉。某自辱
嘉姻。亟移年序。試種玉而有感。實坦床之無譽。因依高義。
俛仰清規。假華(闕一字)之繩墨。保私門之鼎彝。恩重事著。德
流慶垂。既歡琴瑟。亦賦螽斯。今則窀穸有期。聲容漸隔。表
署古道。啟揚曲陌。九醞斯在。八珍如昔。縱有寫於千辭。終
難期於再覿。嗚呼哀哉。敢緣愛女。冀望遺靈。固將不昧。儻
或來聽。
為馮從事妻李氏祭從父文
有美吾門。實繫公族。絳霄結蔭。皇極流輝。自嚴君以交辟
延榮。仲父以立朝衍慶。叔父雖禮疎五服。而義協一家。馬
援於兒姪之間。一情無異。王華在兄弟之列。數從猶親。吉
人寡辭。君子無爭。屬者以獻賦不遇。投筆從戎。鏡水稽山。
聊屈觀書之望。甬東淛右。始開傳劍之名。經途幾千。去國
數載。爰因職貢。來奉闕庭。傳車方馳。朝露溘至。禍生朽索。
釁起揚鞭。始驚香而不禁。俄折臂而無望。嗚呼。存亡恒理。
修夭常期。所悲者方次中塗。所痛者非因美疢。稅鞅告痛。
肩輿數晨。既鍼艾之莫徵。果含禭而斯及。况乎合室。遠在
海涯。一女方羈。二子未丱。人生甚痛。天道奚言。今以家國
載遙。干戈未息。尚稽歸祔。乃議從權。定鼎城東。永通門外。
南瞻嵩嶺。北望邙山。式崇寓殯之封。且作藏神之室。必也
慶延異日。時屬通年。先溫序之思歸。俟臧孫之有後。二十
一姪女早蒙慈撫。久歎違離。今又從夫山東。食貧洛水。將
療無及。驚悲有加。敢因祭酹之馨。聊冀精靈之降。嗚呼叔
父。永鑒卑誠。
為王從事妻万俟氏祭先舅司徒文
新婦舋咎所招。重罹天謫。始釋縗而就吉。俄解帨以聞凶。
衰禍所延。或深諸婦。冤號之地。良異他人。爰在高堂。嘗依
諸舅。聿來我族。實號儒門。雖傳業於詩書。冀同光於軒冕。
羽書銅印。東泛西浮。及世難旋臻。家徒壁立。望萍蓬而結
欷。指溝壑以貽憂。竟蒙念切諸生。言憂幼女。卜云其吉。天
也來儀。蓮幕高華。蘭階秀異。尊卑共感。里巷同歡。豈謂百
兩纔歸。雙旌遽改。雖在途稱婦。已蒙羔雁之榮。而辭家適
人。未具箴鞶之敬。詎言不日。奄背深慈。永痛長號。五情分
裂。嗚呼哀哉。遠國千里。夜泉九重。側聞龜筮之言。將備塗
芻之禮。今以干戈未息。途路多虞。清貧昭囏食之憂。遐阻
難舉家而往。不獲躬隨絳旐。親詣松扃。撫行引以傷摧。抱
眇孤而惋毒。酒醪粗列。蔬果空陳。身叩杯盤。血沾匙筯。榮
同子婦。雖稱美於他宗。念繫孫甥。亦兼情於血屬。敢希神
理。賜監哀衷。
為王秀才妻蘇氏祭先舅司徒文
奉違慈顏。將涉半載。追攀莫及。號毒無任。恭惟尊靈。好是
懿德。其修身克己之規矩。誓心奉國之忠誠。武略文經。官
方政術。既外言不入於中壼。故殊勳無預於斯文。今瀝血
寫誠。叩心寄酷。祇欲以閨庭見聞之事。申泉扃永遠之哀。
三奠未終。五情先潰。嗚呼不祐。天實為之。昔我門外。首啟
侯服。傳鼎銘於百代。稱玉潤於十家。新婦之先。實繼儒德。
羔鴈克光於宋子。丹青遠比於瀛州。(秦府學士之後)三紀以前。六
姻推最。俄已吉凶相反。中外貽悲。蕞爾羈孤。邈無依怙。孱
形弱質。言歸自出之私。五嶺三江。遠食分憂之祿。結愛異
諸生之列。延慈於眾妹之中。雖手足乖離。鄉關綿邈。而蘇
氏魂靈有寄。門構無虧。言念慈仁。實動肌骨。新婦檮昧成
性。誨誘難移。大家以恤孤。嚴室而悔過。面授刀尺。躬傳織
紝。常憂許嫁之時。未盡宜家之美。俄乃守龜有兆。贄鴈來
儀。克以眇軀。榮陪諸婦。愛忘於醜。姻不失新。良人既託於
外兄。邱嫂復榮於猶女。朞緦百口。咸蒙衣食之仁。昆弟三
人。並受簪纓之賜。况茲屢歲。時遘沉疴。煎餌延憂。禱祠積
費。田巫密召。秦緩旁求。迴幽魂於再三。割廉俸之千萬。重
以某郎祇蒙嚴訓。投迹名場。載深惟疾之憂。常有于飛之
命。辭離蓋數。就奉多違。或榮寵屢加。每乖於獻賀。或起居
有恙。蓋闕於煎調。日月其除。螽斯寡裕。使二男繼夭。重貽
門戶之憂。雖一女出家。未有莊嚴之力。方將湔腸洗胃。易
慮兢魂。冀收慶於將來。用承光於厥後。豈謂舋深無禱。祜
薄難修。方於百戰之中。忽降兩楹之夢。追摧酷裂。五內崩
傷。嗚呼。士誰不榮者風義。人誰不貴者勳庸。八綰州符。兩
司廉印。三遷省座。四陟齋壇。玉帛賢豪。略盈於管第。袴襦
疲病。橫勵於藩維。雖清閒之事業無虧。而大國之依憑未
極。殷輪莫返。撫節歸全。上軫九重。旁凄五服。銀章拾級。遽
為告弔之恩。水土分官。飜作追榮之美。天乎不憓。神也何
依。今則龜筮有從。日月叶吉。指祁連而啟引。復京兆以開
阡。絳旐前指。桐棺後出。嚴姑永慟以觸地。令嗣長號而怨
天。變霜景於春朝。灑夜泉於晝景。况奉御諸子。服紀纔終。
三川伯郎。喪制未畢。哭泣遂延於數院。縗麻略滿於一門。
何昔時榮樂之多。而今日奪傷之併。短長有數。冥寞難分。
新婦誠合徒步呌哀。臨穴申禮。屬稚姑季叔。或有止畱。家
老輿臣。尚多依庇。既無冡婦。難曠門庭。嗚呼哀哉。憤莫切
於冤痛。永違尊蔭者痛之極。不登遐壽者冤之深。痛極冤
深。碎心殞首。百身非贖。九死何追。蔬果盈前。酒漿在列。繐
帷儼撤。哀挽成行。昔為供養之資。今作幽明之訣。冤號圯
裂。觸目崩摧。伏希明靈。一賜臨降。
為外姑隴西郡君祭張氏女文
吾配汝先世二十餘年。七女五男。撫之如一。往在南海。令
子云亡。藐爾兩孤。未勝多難。提挈而至。踰涇涉河。十年之
間。母子俱盡。念汝差長。慰吾最深。女德婦容。光映姻表。秭
歸為牧。官閒俸優。實獲我心。因選良對。笄旒纚纚。環珮鏘
鏘。螽斯鳳皇。兩有深慶。汝夫文章。播於朋友。身否命屯。久
而不第。郎寧合浦。萬里乖離。汝寄京師。食貧終歲。頃吾南
返。又往朝那。汝實從夫。適來岐下。道途雖邇。面集猶妨。金
馬碧雞。長懸魂夢。及登農揆。去赴天朝。汝罷蒲津。聿來胥
會。朝堂夜閣。曲榻溫爐。稚子雛孫。滿吾懷抱。汝時不佑。忽
爾孀殘。撫視冤傷。載慟心骨。旋移許下。念汝支離。卜室築
居。言遷潁上。潞童作孽。使節啟行。崎嶇關山。暴露戎旅。汝
失所怙。吾猶未亡。念汝弟昆。莫任堂構。牽哀挽痛。媮此殘
生。日往月來。旋更歲序。吾衰汝少。吾病汝強。誰謂一朝。汝
先吾逝。五男未冠。二女未笄。哀憤之深。難全禮道。章兒盧
七。取以依吾。汝夫先邱。遠在江渚。㣥從之內。官名且稀。劉
四頃年。固難返葬。始議權厝。遂得嘉占。白馬呈祥。眠牛薦
吉。里名三趙。地邇九城。風水無虞。巒岡信美。葬於所始。古
為達生。將命來雲。自我為祖。今汝之柩。斯焉是歸。嗚呼。言
自淮陽。已臨洛宅。素棺丹旐。託宿城隅。盤具杯醪。儼然已
備。吾將臨汝。用雪沈冤。介婦諸孫。憂吾衰齒。俯令推測。云
有相妨。俗忌巫言。吾非甚信。牽衣擁路。固不可違。女使僕
奴。寄辭而往。肝腸兼潰。血淚無行。嗚呼。曩昔容華。生平淑
婉。漠然不見。永矣何歸。將籍掛諸天。遙歸真路。將福興淨
域。須赴上生。將為釁累所招。遂淪幽界。將是療治不至。枉
喪韶年。千感裝懷。萬疑疊慮。觸途氣結。舉目心摧。天實為
之。復將何訴。嗚呼汝弟。言護靈轜。自始及今。必誠必信。棺
衾華好。封隧幽深。永從汝夫。以安元路。冤摧債結。殆不勝
書。嗚呼有靈。領吾此意。
奠相國令狐公文
戊午歲丁未朔乙亥晦。弟子玉谿李商隱。叩頭哭奠故相
國贈司空彭陽公。嗚呼。昔夢飛塵。從公車輪。今夢山阿。送
公哀歌。古有從死。今無柰何。天平之年。大刀長戟。將軍樽
旁。一人衣白。十年忽然。蜩宣甲化。人譽公憐。人譖公罵。公
高如天。愚卑如地。脫蟺如蛇。如氣之易。愚調京下。公病梁
山。絕崖飛梁山行一千。草奏天子。鑴辭墓門。臨絕丁寧。託
爾而存。公此去耶。禁不時歸。鳳棲原上。新舊袞衣。(公先人
亦贈司空)有泉者路。有夜者臺。昔之去者。宜其在哉。聖有夫
子。廉有伯夷。浮魂沈魄。公其與之。故山巍巍。玉谿在中。送
公而歸。一世蒿蓬。嗚呼哀哉。
祭呂商州文
惟靈族光釣渭。慶顯歌齊。竹分東箭。玉奪南珪。委蛇霄路。
睥睨雲梯。淺牙洞鼠。短刃分犀。古聖堂奧。前賢町畦。湔腸
效藥。刮膜畱篦。彈琴而放臣見釋。買賦而妒后還閨。既步
京國。亦薦鄉里。與田蘇游。有太叔美。鄴都才運。洛陽年齒。
何晏神仙。張良女子。禮闈之擅譽也如彼。冊府之傳。名兮
若此。囊成內殿之帷。書貴皇都之紙。中臺南省。諫署戎藩。
才難價重。政舉人存。蓮池易曉。蘭圃多暄。涵波獨躍。弄影
孤翻。王粲樓中。常經暇日。揚雄宅裏。幾弔遺魂。參差覯閔。
萋菲成冤。漢庭毀誼。楚國讒原。建禮門內。明光殿外。直金
既肆於猜疑。魏被竟從於沙汰。蒙犯霜露。支離埃。厲山遙
鬱於朝嵐。溠水傍奔其素瀨。猶懷毒草。過農井以低窺。尚
憶神珠。向隨臺而獨酹。渚宮貳尹。相府中郎。將申蠖屈。欲
復鴛行。朱轓意氣。皂蓋輝光。訓說則馬季長之居南郡。
風流則殷仲文之守東陽。劉寵一錢。鄧攸五鼓。遂解郡符。
來登書府。儒林文囿。瑤山瓊圃。鉛槧朝閱。芸籤夜數。瓜當
鄭灼之心。錐在蘇秦之股。是從佐理。於彼東周。雷喧洛派。
電掣嵩邱。玉泉嘉月。金谷清秋。陳思王之羅韈有道之仙
舟。不無賦詠。聊以優游。漢入嶢關。晉分陰地。藉賢太府之
政。有古諸侯之貴。載揚筆陣。復清劍氣。長卿消渴。士安風
痺。逝川幾歎於不迴。朝露俄聞於溘至。嗚呼。昔也風塵投
分。平生少年。雕龍競巧。倚馬爭妍。開襟隨岸。促膝伊川。月
中乃共誇科桂。池裏亦相矜幕蓮。劉樗屢擲。畢甕多眠。中
以世務紛綸。物情推斥。撫事傷年。減歡加戚。路泣楊朱。絲
悲墨翟。縱風至而音來。竟月同而地隔。逮予廉部。及子頒
條。華樽旨酒。綺席嘉肴。各懸章綬。俱失簞瓢。誰論金而契
在。終照玉而顏凋。子牟之思魏闕。望之之憶漢朝。誠知舌
在。不覺魂消。書斷三湘。哀聞五嶺。天涯地末。高秋落景。重
疊憂端。縱橫淚綆。漏虯夜促。隙駒朝騁。怨藻繢之無睢。惜
陽春之亂郢。言念令季。託余屬城。鴒原雁序。昔日懽情。蠻
圻瘴嶠。今日哭聲。愍支體遽亡於手足。况弟兄不如其友
生。嗚呼。厚夜依臺。窮泉訪路。已已金骨。嗟嗟玉樹。莫和
哀挽。空陳薄具。銜萬里之遐誠。託千辭之寄喻。異時松楸
枯朽。羊虎傾頹。草宿苔厚。門平闕摧。尚期越禮。用寫餘哀。
靈今不昧。儻或來哉。
祭長安楊郎中文
年月日。謹以云云之奠。祭於宗尹郎中之靈。昔莊南華之
言物故。則曰若巨室之偃歸人。陶貞白之語元機。則曰雖
頑仙不如才鬼。邈矣高論。皭然深旨。有感斯文。屬在之子。
黃河九曲。泰華三峯。潼亭之右。陰晉之東。泱漭隹氣。肹蠁
孤風。生民之秀。惟子之宗。既懼四知。亦畏三惑。昔佐赤符。
實毗皇極。坦蕩王道。昭宣帝則。丹青不朽。琬玉是刻。狀日
昇東。侔辰在北。子之伯仲。不忝前人。粉飾賢路。抑揚薦紳。
雲間日下。國華席珍。排龍掩陸。突鶴摧荀。卓爾風標。朗然
流品。妍若春輝。烈如冬凜。燕石知媿。齊竽自審。咸指路以
光銷。盡登門而聲寢。難售者價重。難知者聲清。披沙揀金。
由是不媿。鳥散花落。於今有情。劉儒十行。孫宏三道。直路
猶弦。蠧政如埽。筆海驚波。詞園鞠草。文場不寫於中心。冊
苑空畱於秘寶。晉千里國。漢第一功。建幢油碧。啟幕蓮紅。
賓高主擇。韻合人同。固不能加減陳掾。亦可以喜怒桓公。
衣繡含香。省蘭臺柏。赤管朝操。青縑夜襞。佐計相則生聚
有經。贊地官而孤終協籍。于惟荔浦。言念金昆。毀冠裂帶。
雪泣星奔。宅裏之荊枝半謝。嶺頭之梅[:#AS-9478:⿳艹口咢]空繁。陟岡望兄。
詞客之情何極。歸縣見姊。騷人之恨猶存。乃擢戎曹。遂荒
京令。將換清切。以扶明聖。不知者壽。難言者命。未謁季良
之醫。已革曾參之病。嗚呼。平生世路。繾綣交期。孫金盧米。
百賦千詩。桂林崑嶠。一片一枝。終以浮沈。因兼險夷。對皋
壤之搖落。成老大之傷悲。尚冀他年。或陶良夜。酒筵琴席。
燈闈月榭。俱開怨別之襟。並息分岐之駕。短景未果。良辰
不借。竟鬱結於深衷。倏淹淪於大化。况南康解榻。早降清
光。會稽繼組。昨辱餘芳。情分逾極。銜哀更長。三十年之間。
難追往事。五千里之外。正恨殊鄉。地闊山深。川寒樹古。杳
杳元夜。荒荒宿莽。生金認石。埋玉恨土。寄奠緘辭。呼風泣
雨。噫嘻噫嘻。宗尹之魂來否。
祭張書記文
維會昌元年歲次辛酉四月辛丑朔二十日庚申。隴西公
滎陽鄭某隴西李某安定張某昌黎韓某樊南李某。謹以
清酌之奠。敬祭於故朔方書記張五審禮之靈。嗚呼。古有
不重千金。殊輕尺璧。或號百夫之防。或作萬人之敵。雖爭
雄角秀。殊途異跡。念閱水於千齡。若衝飇之一息。吁嗟審
禮。寧或免之。瞭眸巨鼻。方口疎髭。始自渚宮。來遊帝里。論
激懸河。文酬散綺。體物稱最。登高擅美。良時不來。躁進為
恥。門巷蓬高。荒涼如此。藩溷筆硯。寂寥而已。梁多文士。漢
有賢王。猶市駿骨。肯驚夜光。長裾既曳。健筆誰當。職高蓮
幕。官帶芸香。青袍如草。白簡如霜。東閣朝暖。西園夜凉。震
豈殺公。諶惟故吏。渭濱迴流馬之運。峴首奉辭曹之諱。松
筠不改。琴[:#AS-82F9:⿰罇]有寄。三徑方營。一畝乏地。文多為富。無事當
貴。亦解客嘲。還答賓戲。迴翔逸軌。傲睨重霄。將期晚節。更
峻清標。懸蛇結釁。鬭蟻成妖。迴生乏祖洲之草。續斷無弱
水之膠。陳尸重來而何望。楚魂一散而難招。嗚呼。神道甚
微。天理難究。桂蠧蘭敗。龜年鶴壽。在長短而且然。於妍醜
而何有。某等早承餘眷。晚獲聯姻。或感極外家。延自出之
念。或恩深猶子。多引進之仁。或敬屬丈人之行。或情兼內
妹之親。有美吾姨。靈慶攸屬。尊公則師長庶僚。夫人則儀
刑六族。門高再世之侯。家享萬鍾之祿。經過款狎。出入遊
陪。映人玉潤。覆水蓮開。春歸別墅。月滿高臺。稽山傾倒。謝
雪徘徊。惜景而持繩欲繫。邀歡而秉燭相催。中歎乖離。今
多至止。仲叔辭辟而方返。梅福罷官而未幾。一則歸從回
鴈之峯。一則至自跕鳶之水。方將為笛裁竹。緣箏斬梓。驅
羿射鴻。招任釣鯉。豁契闊於屯夷。極平生之宴喜。良覿雖
屢。深懷未從。三靈莫效。一夢俄終。露先寒而隕葉。漏未盡
而聞鐘。今則列樹開封。揲蓍得吉。絳旐前引。桐棺後出。隱
轔原野。凄涼雲日。將歸宿莽之庭。欲閉青松之室。殷勤舊
偶。冀望諸孤。未歸下國。且寓皇都。江遠惟哭。天高但呼。必
有餘慶。非無後圖。嗚呼哀哉。壺有芳醪。俎多肥羜。呌噪不
聞。精靈何處。鬱憤徒極。含辭莫敘。冀有鑒於酸嘶。庶無乖
於酣飫。
祭外舅贈司徒公文
維某年月日。子壻李商隱。謹遣家僮賫疎薄之奠。昭祭於
故河陽節度使贈司徒之靈。惟昔積德卜年。源長慶延。岐
山之走馬胥宇。嵩邱之控鶴尋仙。重疊規矩。蕃昌億千。邂
逅中代。支離數賢。豆藿失君。隨庾謝而南度。桃葉興詠。[:#AS-8949:⿱廾]
江徐而北旋。已失晉陽之菜地。因開濮水之松阡。時非得
已。吾寧固然。王殷別祁縣之居。未傷於教。王濬占宏農之
籍。果振其先。既而斷韋更緝。脫簡重編。二掾則齊翔謝鳳。
兩令則庭落楊鱣。繄彼家聲。重嬰世故。值冀寇之北至。屬
魯馬之南渡。肇允成公。悲丁國步。悼犬馬之戀主。愴梟狼
之據路。投筆三歎。彎弧一怒。斃斷後之王雙。縛難寬之呂
布。鈇鉞賜殺。圭符錫祚。實誕上公。載揚垂裕。兩欒蓄響。百
丈端標。重侯有寄。任子來朝。書通軒禹。文合韺韶。熊館中
涓。方奏揚雄之羽獵。露臺法從。已賦王褒之洞簫。乃即秘
邱。乃登延閣。愈高赤之疴癢。變服鄭之糟粕。麟臺秩滿。龍
樓籍通。輟春閨之贊謁。佐夏口以觀風。魏太子之寓書。歡
娛不足。桓司馬之英氣。喜怒皆同。復因所託。往保於東。齊
師拒召。洛邸興戎。雖得兔穴。未摧隼墉。保不教之兵。纔餘
百數。羲和難駐之晷。寧復再中。上陽將鳴於夜柝。東人半
逐於飄蓬。公請於帥。願當其鋒。搢白簡以腰劒。攘青袍而
手弓。咄嗟則前隊鼓勇。喑嗚而後騎爭雄。纔餘數刻。盡翦
㣥兇。山濤論兵。此中不淺。魏舒善射。知之何晚。尚踠迹於
天朝。更從公於蒲坂。旋衣朱紱。入謁皇闈。乃乘騘馬。來臨
秭歸。峽朿遐路。灘含駭機。桂檝之不用安得。布帆之無恙
者稀。公誘以利。公申以威。明拯人之賞。示伊水之非。却
張禹之江濤。非因行縣。戢溫公之水怪。寧候照磯。遷去鄖
城。仍臨蔡壤。釋杼軸之悲。解秋荼之網。救旱平怨。停霜辨
枉。褚義興之部內。枯樹重榮。傅安城之郡中。淫祠罷饗。容
山至止。郎寧去思。跕鳶息厲。毒虺停吹。臨海之密岩不禁。
合浦之珠蚌休移。既相溫文。旋遷徼衞。複道親警。嚴更密
隸。統臨緹騎。東都之上將今官。意氣朱旗。南岳之諸劉昔
誓。番禺是宅。漲海攸瀦。瘡痏金寶。糞土犀渠。跨馬將軍。有
雙標之柱。酌泉太守。無去骨之魚。已乏斷牙之筆。兼無汗
簡之書。江革船輕。空險西陵之渡。邢公宅湫。曾無正寢可
居。安定求才。朝那闕帥。衢室晏罷。雲臺夜議。虞雪嶺之驚
烽。忽玉關之滯使。李廣名重。王商貌異。征轂方推。行臺遽
至。塞水分溜。邊城早寒。鳬鍾響遠。鼉鼓聲乾。九國遺戎。咸
憂其族滅。三州戎卒。休歌於路難。排闥無及。持符載泣。荷
紫泥之降數。馳墨車而來急。省揆名在。農官望集。鄙卿曹
之四至。小承明之三入。鄗畢之地。軒轅之臺。葛綳將掩。柏
陵始開。會稽之象猶未去。鼎湖之龍不歸來。代邸迎騑。將
極事居之禮。喬山護駕。猶深送往之哀。許下舊都。淮陽勁
卒。帳督千乘。人殷萬室。獯鬻潛動。偏裨遠出。指授籌謀。丁
寧紀律。秋膠方折。塞月未虧。寇屯日逐。師分谷蠡。薛公之
揣敵情。不過三策。充國之為兵學。遠及四夷。千牛不燧。六[:#AS-83F9:⿱吂⿲月馬凡
]巳馳。沁園歸主。細柳屯師。赤狄違恩。晉城告變。假三齊
之餘醜。犯神州之近甸。懷邑營匝。河橋旆轉。城東陽而萊
子懼。事在晏桓。壁武牢而鄭伯憂。功存孟獻。示羸策密。誘
敵謀深。子陽之降奴失計。袁熙之別將先擒。元子能官。季
男善賦。咸移俎豆之業。共集干戈之務。金僕陷堅以深入。
勁弩飛空而亂注。誓與族以忘生。報時君之善遇。陳球家
室。終避難以無聞。去病子孫。亦成功而有素。大勳垂立。定
命難言。長城遽壞。秦岳俄騫。星墜營中。先時盡見。兒啼地
下。此兆難原。遂稽誅於賊壘。遽貽慟於天閽。綏服無禮。袞
劒加恩。誠蘊蓄之非盡。在始終而可論。嗚呼哀哉。惟公之
膺秀璆筠。禀和鍾呂。青海萬里。丹霄一舉。季布金諾。延陵
劒許。既辨冠於燕齊。亦信開於梁楚。揚親業就。繼代名高。
永言氣類。莫匪英髦。謝萬有安石之兄。見推時俊。王宏以
曇首為弟。遠映人曹。故得行有二矛。居懸重綬。赤羽若日。
金印如斗。賜衣干襲。罷加寒暑之初。宸翰萬重。誓在河山
之後。重以夷門下士。楚館求才。御車表敬。比[:#AS-8BED:⿰⻟卞]除猜。同羊
偘之接賓。共其醒醉。異蔡凝之待士。略彼蒿萊。而又理達
團空。道通無著。水月觀定。春臺寄樂。赤髭疏主。擲麈尾以
無言。綠髮仙翁。攝霓裘而自却。嗚呼哀哉。其世榮也如彼。
其全材也若此。忽東輝之云宴。雖西山而莫起。語光陰之
代謝。石火風燈。追平昔之音容。驚波逝水。今則青烏薦卜。
白馬臨塋。并移黃石。始啟滕城。元甲等嫖姚之禮。荒阡改
京兆之名。魏冡竹書。幾年復出。燕邱華表。終古含情。某早
辱徽音。夙當採異。晉霸可託。齊大寧畏。持匡衡乙科之選。
雜梁竦徒勞之地。雖餉田以甚恭。念販舂而增媿。京西昔
日。輦下當時。中堂評賦。後榭言詩。品流曲借。富貴虛期。誠
非國寶之傾險。終無衞玠之風姿。公在東藩。愚當再調。賁
帛資費。銜書見召。水檻幾醉。風亭一笑。日木[:#AS-FBED:●]蔑中昃。月
移朒朓。改頓水之辭違。成洛陽之赴弔。嗚呼哀哉。漢陵搖
落。秦苑冰霜。將觀祖載。遂迫瘥瘍。謝長(上聲)度之虛羸。升車
未可。沈休文之瘦瘠。執轡猶妨。林薄終焉。關河永矣。抱痛
酸骨。銜悲沒齒。潘楊之好。琴瑟之美。庶有奉於明哲。既無
虧於仁旨。僧虔筆拙。葛洪紙空。裁詞有盡。抆血無窮。希降
光於寓奠。聊照恨於微衷。
重祭外舅司徒公文
嗚呼哀哉。人之生也。變而往耶。人之逝也。變而來耶。冥寞
之間。杳惚之內。虛變而有氣。氣變而有形。形變而有生。今
將還生於形。歸形於氣。漠然其不識。浩然其無端。則雖有
憂喜悲歡。而亦勿能措於其間矣。苟或以變而之有。變而
之無。若朝昏之相交。若春夏之相易。則四時見代。尚動於
情。豈百生莫追。遂可無恨。倘或去此。亦孰貴於最靈哉。嗚
呼。公之世冑勳華。職官揚歷。並已托於寄奠。備在前文。今
所以重具酒牢。載形翰墨。蓋意有所未盡。痛有所難忘。以
公之平生恩知。曩昔顧盼。屬纊之夕。不得聞啟手之言。祖
庭之時。不得在執紼之列。終哀且痛。其可道耶。嗚呼。七十
之年。人誰不及。三公之位。人誰不登。何數月之間。不及從
心之歲。聞天有慟。方登論道之司。時泰命屯。才長運否。為
善何益。彼蒼難知。昔澤怪既明。告敖釋桓公之病。陰德未
報。夏侯知丙吉不亡。何昔有其傳。今無其證。豈人言之不
當。將天道之或欺。雖北海懸定薨期。長沙前覺灾至。偃如
巨室。去若歸人。處順不憂。得正之喜。在公之德斯盛。在物
之痛何言。矧乎再軫慮居。屢垂理命。簡子將戰之誓。惟止
桐棺。晏嬰送死之文。寧思石槨。素車樸馬。疎巾弊帷。成一
代之清規。揚百年之休問。所謂有始有卒。高明令終。嗚呼。
往在涇川。始受殊遇。綢繆之迹。豈無他人。樽空花朝。燈盡
夜室。忘名器於貴賤。去形迹於尊卑。語皇王致理之文。考
聖哲行藏之旨。每有論次。必蒙褒稱。及移秩農卿。分憂舊
許。羈牽少暇。陪奉多違。跡疏意通。期賒道密。紵衣縞帶。雅
貺或比於僑吳。荊釵布裙。高義每符於梁孟。今則已矣。安
可贖乎。嗚呼哀哉。千里歸塗。東門故第。數尺素帛。一爐香
煙。耿賓從之云歸。儼盤筵而不御。小君多恙。諸孤善喪。登
堂輒啼。下馬先哭。含懷舊極。撫事新傷。植玉求歸。已輕於
舊日。泣珠報惠。寧盡於茲辰。况邢氏吾姨。蕭門仲妹。愛深
猶女。恩切仁兄。撫嫠緯以增摧。闔孀閨而永慟。草荄土梗。
旁助酸辛。高鳥深魚。遙添怨咽。嗚呼。精神何往。形氣安歸。
苟才能有所未伸。勳庸有所未極。則其強氣。宜有異聞。玉
骨化於鍾山。楸柏實於裘氏。驚愚駭俗。佇有聞焉。嗚呼。姜
氏懷安之規。既聞之矣。畢萬名數之慶。可稱也哉。篋有遺
經。匣藏傳劍。積茲餘慶。必有揚名。愚方遁跡邱園。游心墳
素。前耕後餉。并食易衣。不忮不求。道誠有在。自媒自衒。病
或未能。雖呂範以久貧。幸冶長之無罪。昔公愛女。今愚病
妻。內動肺肝。外揮血淚。得仲尼三尺之喙。論意無窮。盡文
通五色之毫。書情莫既。嗚呼哀哉。公其鑒之。
祭處士十二房叔父文(謹按房字上應有十二二字)
某爰在童蒙。最承教誘。違訣雖久。音旨長存。近者以檀山
舊塋。忽罹風水。壽堂圮壞。冡樹凋傾。雖崩則不修。聞諸前
哲。但墜而罔治。那俟他人。况隱德貽芳。鴻儒著美。豈可令
趙岐之表。墊彼元扃。郭泰之碑。淪於夜壑。載惟瑊頊。藐爾
孤冲。誠呌號之不停。顧營辦之無素。某等輒考諸蓍筮。別
卜邱封。使羲叟以令日吉時。奉移神寢。奢無僭縟。儉免虧
疎。是期永閟尊靈。長安幽穸。眠牛有慶。自及於諸孤。白馬
垂祥。豈均於猶子。追懷莫及。感切徒深。更思平昔之時。兼
預生徒之列。陸公賜杖。念榮益以何成。殷氏著文。媿獻酬
而早屈。引進之恩方極。禍凶之感俄鍾。誰言一紀之餘。又
奉再遷之兆。哀深永往。情極初聞。矧宗緒衰微。簪纓殆歇。
五服之內。一身有官。將使澤底名家。翻同單系。山東舊族。
不及寒門。靜思肯構之文。敢怠成書之託。瑊等既幽明無
累。年志漸成。則當授以詩書。諭其婚宦。使烝嘗有奉。名教
無虧。靈其鑒此微忱。助夫至願。敢以求於必大。庶免歎於
忽諸。迫以哀憂。兼之瘵恙。曾非遐遠。不獲躬親。瀝血裁詞。
叩心寫懇。長風破浪。敢忘昔日之規。南巷齊名。永絕今生
之望。冀因薄奠。少降明輝。延慕酸傷。不能堪處。苦痛至深。
永痛至深。
祭韓氏老姑文
猗歟我家。世奉元德。讓弟受封。勤王賜國。名芳彝鼎。勳盈
史冊。季孟國高。秦晉欒郤。恭惟柔範。載稟淵塞。既作女師。
乃為嬪則。潁水波清。梁園月明。言旋百兩。且拜雙旌。託侯
令弟。配國名卿。入從述職。出輔專征。螽斯不妒。鳳凰和鳴。
此時同慶。東郡分榮。使者責梁。公子專魏。帝念元昆。人思
仲氏。杖節赴敵。斬芻盡瘁。無以家為。或從王事。禮優內子。
詩美夫人。冕紘瑱紞。山蕨澗蘋。子元罕見。冀缺如賓。綠衣
有感。翟茀仍新。遽歎夜川。遄聞晝哭。原阡舊署。孟鄰斯卜。
閒居獻壽。作賦之官。弓裘望襲。菽水承歡。福善餘慶。好謙
舊祉。復自良人。集於之子。爰從上蔡。去臨易水。空報登壇。
未聞曳履。鼂父先歸。莫之能比。趙母上言。蓋不得已。寒暄
結患。燥濕為疵。徒虛百祿。靡效三毉。嗚呼。壽夭所賦。彭殤
不移。誰能了悟。孰不憂悲。何茲達識。乃克先知。同易簀以
就正。如買棺而指期。苟有所累。安能及斯。道遠轘轅。程遙
河洛。建旐臨塗。移舟就壑。日慘林嶺。風凄灌薄。積藹茫茫。
行烟漠漠。某等誠深通舊。情協先親。始自童子。至於成人。
年將二紀。恩冠六姻。念升堂之如昨。慟幽夜之無晨。歌停
行路。舂輟比鄰。雖寓辭之有所。終含酸而莫伸。壺清媿酎。
俎薄羞芹。惟餘彤管。有美清塵。嗚呼尚饗。
祭徐姊夫文
嗚呼。以君之文學。以君之政術。幼以自立。老而不倦。亦可
以為君子人矣。君子人歟。而不即清途。不階貴仕。此其命
也。夫何慊焉。始者仲姊有行。獲託貴族。半產以資於外姓。
闔門寄託於仁人。將以衰微。倚為藩援。不圖薄佑。天奪初
心。仲姊凋殂。諸甥不育。以親以懿。翻為路人。再號再呼。莫
訴蒼昊。尚以君子存伉儷之重。敦行李之私。二十年以來。
雖事暌而意通。跡遙而誠密。神當賜鑒。愚豈敢忘。逮愚不
天。再丁凶釁。泣血偷息。餘生幾何。君方赤紱銀章。淛東從
務。道途悠邈。時序徂遷。訝弔緘之不來。忽訃書之俱至。感
舊懷分。情如之何。埋玉焚芝。固未可喻。嗚呼。今來古往。人
誰不亡。於君之亡。其酷斯甚。藐然一女。纔已數齡。乞後旁
宗。又未能立。賢弟扶服東路。遇疾洛師。徘徊十旬。淹不得
進。浮泛水陸。厥途四千。建旐云歸。曠然無主。尼姑居宗老
之地。騶奴總家相之權。獲及故阡。信為餘慶。其所以為附
身附棺之具。又豈礙平生之曠達邪。日月次遷。卜筮斯協。
幽明之異。始於今辰。愚方[:#AS-8563:⿰⺯⿸厂⿱田坴]哀憂。瘵恙縻寢。不及一攀冡
樹。一慟荒阡。謝澹成之交。申永訣之禮。矧余仲姊。君其與
歸。撫心骨以皆驚。抆血淚而無算。嗚呼已哉。其何言耶。襚
衣非華。奠物殊薄。靈其鑒此。慰我哀心。嗚呼尚饗。
祭徐氏姊文
嗚呼。追訣慈念。一十八年。罪積行違。上下無禱。天怒猥集。
不誅其身。再丁憫凶。藐無怙恃。號潰荼裂。心摧骨崩。獲見
諸甥。來奉遷合。舊物半同於泥滓。新阡方列於松楸。斷手
折足。厥痛非擬。終天沒地。此誠莫伸。冤痛蒼天。孤苦蒼天。
始某兄弟。初遭家難。內無強近。外乏因依。祇奉慈顏。被蒙
訓勉。及除常制。方志人曹。以頑陋之姿。辱師友之義。獲因
文筆。實忝科名。三干有司。兩被公選。再命芸閣。叨跡時賢。
仲季二人。亦志儒墨。於顯揚而雖未。在進修而不隳。永惟
幽靈。盍亦垂鑒。今者苴麻假息。糞土偷存。不即殞傷。蓋亦
有以。伏以奉承大族。載屬衰門。三弟未婚。一妹處室。息允
猶闕。家徒索然。將恐烝嘗有曠闕之憂。邱隴絕芟除之主。
延駐晷刻。不敢自私。又以祖曾之前。未一完兆。骨肉之內。
猶有旅魂。將自來茲。克用通便。以顯之義。雖不敢望。無忝
之訓。庶幾或存。靈其聞之。必將加憫。然有以沒齒懷恨。粉
身難忘者。以靈之懿茂。而不登遐壽。不生賢人。使別女致
哀。猶子為後。哀哀天地。云胡不仁。默默神祇。其何可訴。今
嵩奐二子。既為我甥。誓當撫之。以慰幽抱。男勸其學。使得
祿仕。女求其耦。必擇賢良。縱乖宅相之徵。庶泯忽諸之歎。
壽堂宿啟。潛舟既移。那期永訣之悲。復見重開之兆。以祥
忌云近。哀憂載迷。不獲臨壙達誠撫柩致奠。東望景亳。椎
心仆身。具禭擇蔬。灑以淚血。日慘風遠。叫號無聲。伏惟明
靈。一賜臨鑒。孤苦蒼天。不孝蒼天。
祭裴氏姊文
嗚呼哀哉。靈有行於元和之年。返葬於會昌之歲。光陰迭
代。三十餘秋。得不以既笄闕廟見之儀。故卜吉舉歸宗之
禮。不幸不佑。天實為之。椎心泣血。孰知所訴。恭惟先德。實
紹元風。良時不來。百里為政。愛女二九。思託賢豪。誰為行
媒。來薦之子。雖琴瑟而著詠。終天壤以興悲。謂之何哉。繼
以沈恙。禱祠無冀。奄忽凋違。時先君子以交辟員來。南轅
已轄。接舊陰於桃李。寄暫殯之松楸。此際兄弟。尚皆乳抱。
空驚啼於不見。未識會於沈冤。淛水東西。半紀漂泊。某年
方就傅。家難旋臻。躬奉板輿。以引丹旐。四海無可歸之地。
九族無可倚之親。既祔故邱。便同逋駭。生人窮困。聞見所
無。及衣裳外除。旨甘是急。乃占數東甸。傭書販舂。日就月
將。漸立門構。清白之訓。幸無辱焉。既登太常之第。復忝天
官之選。免跡縣正。刊書秘邱。榮養之志纔通。啟動之期有
漸。而天神降罰。艱棘再丁。弱弟幼妹。未笄未冠。允緒猶闕。
家徒屢空。載惟家長之寄。偷存晷刻之命。號天叫地。五內
崩摧。然亦以靈寓殯獲嘉。向經三紀。歸祔之禮。闕然未修。
是冀苟全。得終前限。屬劉孽叛換。逼近懷城。懼罹焚發之
災。永抱幽明之累。遂以前月初吉。攝縗告靈。號步東郊。訪
諸耆舊。孤魂何託。旅櫬奚依。垂興欲墮之悲。幾有將平之
恨。斷手解體。何痛如之。灑血荒墟。飛走同感。伏惟朝夕二
奠。不敢久離。遂遣羲叟一人。主張啟奉。抱頭拊背。戒以信
誠。附身附棺。庶無遺闕。檀山滎水。實惟我家。靈其永歸。無
或栖寓。嗚呼哀哉。靈沈[:#AS-92F9:⿰帛⿱丿糸]之際。殂背之時。某初解扶牀。猶
能記面。長成之後。豈忘遷移。頃者以先妣年高。兼之多恙。
每欲諮畫。即動悲感。涕泣既繁。寢膳稍減。雖云通禮。亦所
難言。荏苒於斯。非敢怠忽。今則南望顯考。東望嚴君。伯姊
在前。猶女在後。克當寓邸。歸養幽都。雖歿者之宅兆永安。
而存者之追攀莫及。又以十二房舊域。風水為災。胡子彭
兒。藐焉孤小。雖古無修墓。著在典經。而忘禮約情。亦許通
變。今則已於左坎。別卜鮮原。重具棺衾。再立封樹。通年難
遇。同月異辰。兼小姪寄兒。亦來自濟邑。騃魂稚魄。依托尊
靈。遠想先域之旁。纍纍相望。重溝疊陌。萬古千秋。臨穴既
乖。飲痛何極。唯安陽祖妣未祔。仍世遺憂。昨本卜孟春。便
謀啟合。會雍店東下。逼近行營。烽火朝然。鼓鼙夜動。雖徒
步舉櫬。古有其人。用之於今。或為簡率。潞寇朝弭。則此禮
夕行。首夏已來。亦有通吉。儻天鑒孤藐。神聽至誠。獲以全
茲。免負遺託。即五服之內。更無流寓之魂。一門之中。悉共
歸全之地。今交親饋遺。朝暮饘餬。收合盈餘。節省費耗。所
望克終遠事。豈敢溫飽微生。苟言斯不誠。亦神明誅責。老
舊僕使。纔餘兩人。靈之組繡餘工。翰墨遺跡。並收藏篋笥。
用寄哀傷。嗚呼哀哉。蕣夭當年。骨還舊土。箕帚尋移於繼
室。兄弟空哭於歸魂。終天銜冤。心骨分裂。胞胎氣類。寧有
舊新。叫號不聞。精靈何去。寓詞寄奠。血滴緘封。靈其歸來。
省此哀殞。傷痛蒼天。孤苦蒼天。伏惟尚饗。
祭小姪女寄寄文
正月二十五日。伯伯以果子弄物。招送寄寄體魂。歸大塋
之旁。哀哉。爾生四年。方復本族。既復數月。奄然歸無。於鞠
育而未深。結悲傷而何極。來也何故。去也何緣。念當稚戲
之辰。孰測死生之位。時吾赴調京下。移家關中。事故紛綸。
光陰遷貿。寄瘞爾骨。五年於茲。白草枯荄。荒塗古陌。朝飢
誰飽。夜渴誰憐。爾之栖栖。吾有罪矣。今吾仲姊。返葬有期。
遂遷爾靈。來復先域。平原卜穴。刊石書銘。明知過禮之文。
何忍深情所屬。自爾沒後。姪輩數人。竹馬玉環。繡襜文褓。
堂前階下。日裏風中。弄藥爭花。紛吾左右。獨爾精誠。不知
何之。况吾別娶已來。嗣緒未立。猶子之誼。倍切他人。念往
撫存。五情空熱。嗚呼。滎水之上。檀山之側。汝乃曾乃祖。松
檟森行。伯姑仲姑。冡墳相接。汝來往於此。勿怖勿驚。華綵
衣裳。甘香飲食。汝來受此。無少無多。汝伯祭汝。汝父哭汝。
哀哀寄寄。汝知之耶。
