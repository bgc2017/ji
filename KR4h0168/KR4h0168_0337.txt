欽定全唐文卷三百三十七
顏真卿(二)
對三命判
乙仕登三命舉以特牲祀以少牢人告其僭加於舉禮也
侑食以樂。執恭展禮。以辨等威。以明貴賤。乙以筮仕。策名
清朝。從大夫之後。既登三命。循先人之祭。有事十倫。已而
鏗鏘具舉。和平不爽。苾芬承祀。胡考之寧。舉特且叶於禮
經。加牢未虧於祀典。人告其僭。罔知攸伏。
按楊志堅妻求別適判
楊志堅素為儒學。徧覽九經。篇詠之間。風騷可摭。愚妻覩
其未遇。遂有離心。王歡之廩既虛。豈遵黃卷。朱叟之妻必
去。寧見錦衣。污辱鄉閭。敗傷風俗。若無裦貶。僥倖者多。阿
王決二十後任改嫁。楊志堅秀才贈布絹各二十匹。米二
十石。便署隨軍。仍令遠近知悉。
與郭僕射書
十一月日。金紫光祿大夫檢校刑部尚書上柱國魯郡開
國公顏真卿。謹奉書於右僕射定襄郡王郭公閣下。蓋太
上有立德。其次有立功。是之謂不朽。抑又聞之。端揆者。百
寮之師長。諸侯王者。人臣之極地。今僕射挺不朽之功業。
當人臣之極地。豈不以才為世出。功冠一時。挫思明跋扈
之師。抗回紇無厭之請。故得身畫淩烟之閣。名藏太室之
廷。吁足畏也。然美則美矣。而終之始難。故曰滿而不溢。所
以長守富也。高而不危。所以長守貴也。可不儆懼乎。書曰。
爾惟弗矜。天下莫與汝爭功。爾惟不伐。天下莫與汝爭能。
以齊桓公之盛業。片言勤王。則九合諸侯。一匡天下。葵邱
之會。微有振矜。而叛者九國。故曰行百里者半九十里。言
晚節末路之難也。從古至今。臮我高祖太宗已來。未有行
此而不理。廢此而不亂者也。前者菩提寺行香。僕射指麾
宰相與兩省臺省已下常參官並為一行坐。魚開府及僕
射率諸軍將為一行坐。若一時從權。亦猶未可。何況積習
更行之乎。一昨以郭令公以父子之軍。破犬羊凶逆之衆。
衆情忻喜。恨不頂而戴之。是用有興道之會。僕射又不悟
前失。竟率意而指麾。不顧班秩之高下。不論文武之左右。
苟以取悅軍容為心。曾不顧百寮之側目。亦何異清晝攫
金之士哉。甚非謂也。君子愛人以禮。不聞姑息。僕射得不
深念之乎。真卿竊聞軍容之為人。清修梵行。深入佛海。況
乎收東京有殄賊之業。守陝城有戴天之功。朝野之人。所
共景仰。豈獨有分於僕射哉。加以利衰塗割。恬然於心。固
不以一毀加怒。一敬加喜。尚何半席之座咫尺之地能汨
其志哉。且鄉里上齒。宗廟上爵。朝廷上位。皆有等威。以明
長幼。故得彝倫敘而天下和平也。且上自宰相御史大夫
兩省五品已上供奉官自為一行。十二衞大將軍次之。三
師三公令僕少師保傅尚書左右丞侍郎自為一行。九卿
三監對之。從古以然。未嘗參錯。至如節度軍將。各有本班。
卿監有卿監之班。將軍有將軍之位。縱是開府特進。並是
勳官。用蔭即有高卑。會讌合依倫敘。豈可裂冠毀冕。反易
彝倫。貴者為卑所淩。尊者為賤所偪。一至於此。振古未聞。
如魚軍容階雖開府。官即監門將軍。朝廷列位。自有次序。
但以功績既高。恩澤莫二。出入王命。衆人不敢為比。不可
令居本位。須別示有尊崇。只可於宰相師保座南。橫安一
位。如御史臺衆尊知雜事御史。別置一榻。使百寮共得瞻
仰。不亦可乎。聖皇時。開府高力士承恩傳宣。亦只如此橫
座。亦不聞別有禮數。亦何必令他失位。如李輔國倚承恩
澤。徑居左右僕射及三公之上。令天下疑怪乎。古人云。益
者三友。損者三友。願僕射與軍容為直諒之友。不願僕射
為軍容佞柔之友。又一昨裴僕射誤欲令左右丞勾當尚
書。當時輒有詶對。僕射恃貴。張目見尤。介衆之中。不欲顯
過。今者興道之會。還爾遂非。再猲八座尚書。欲令便向下
座。州縣軍城之禮。亦恐未然。朝廷公讌之宜。不應若此。今
既若此。僕射意只應以為尚書之與僕射。若州佐之與縣
令乎。若以尚書同於縣令。則僕射見尚書令。得如上佐事
刺史乎。益不然矣。今既三廳齊列。足明不同刺史。且尚書
令與僕射。同是二品。只校上下之階。六曹尚書並正三品。
又非隔品致敬之類。尚書之事僕射。禮數未敢有失。僕射
之顧尚書。何乃欲同卑吏。又據宋書百官志。八座同是第
三品。隋及國家始升。別作二品。高自標致。誠則尊崇。向下
擠排。無乃傷甚。況再於公堂。猲咄常伯。當為令公初到。不
欲紛披。僶俛就命。亦非理屈。朝廷紀綱。須共存立。過爾隳
壞。亦恐及身。明天子忽震電含怒。責斁彝倫之人。則僕射
其將何辭以對。
與李太保帖八首
辭後明日至宅奉送。承已當時出(闕)不獲重捧袂。至今為
恨。仲春漸暄。不審太保尊體何如。真卿粗爾。不審初到如
何。佇承異績。以慰瞻仰。因中郎張漵往。謹附狀不宣。謹狀。
二月十四日。刑部尚書顏真卿狀上李太保大夫公閣下。
張漵昨艱難時。首末得力。願在麾下。有容足處。庇之。幸甚。
謹空。
奏事官至。蒙問。增慰馳誠。冬閏初寒。伏惟太保尊體安適。
真卿悲疢何言。蕃寇推退。為憲之功。忝沐深情。俱增喜躍。
前後不逢之信。遂闕修狀。何時入奏未聞。悲係無喻。謹還
狀不次。謹狀。閏月十有四日刑部尚書顏真卿狀上李太
保大夫公閣下。謹空。
真卿粗自奉別。渴仰何勝。昨緣馬奔。遂失馳謁。想蒙情恕
也。真卿十五日離家。大小俱安。汍汍病瘡少愈。勿憂為佳。
正遠披承。益期自愛。謹勒參候不次。刑部尚書顏真卿頓
首李太保大夫公閣下。
千手贊已領訖。然尚少第二隔。恐在書府。希更根尋足。疎
拙抵罪。聖慈含宏。猶佐列藩。不遠伊邇。省躬荷德。恩貸實
深。兢慄之誠。在物何喻。仲春暄甚。不審太保尊體何如。所
苦當轉勝也。真卿緣驛上無馬。私乘泡轉幾死。前進不得。
今日始至藍田。即便取路。不獲執別。此情如何。珍重珍重。
謹附狀不次。謹狀。二月十一日。陝州別駕顏真卿狀上李
太保大夫公閣下。
不審所苦何如。奉計已痊復。真卿緣馬病。朝迴已乏。未遂
馳謁。謹勒參候不次。謹狀。刑部尚書顏真卿狀上李太保
大夫公閣下。
千手贊檢得未。帖之。謹空。
拙於生事。舉家食粥來已數月。今又罄竭。祗益憂煎。輒恃
深情。故令投告。惠及少米。實濟艱勤。仍恕干煩也。真卿狀。
陰寒。不審太保所苦何如。承渴已損。深慰馳仰。所檢贊猶
未獲。望於文書內細檢也。病妻服藥。要少鹿肉脯。有新好
者。望惠少許。幸甚幸甚。專馳謁不次。謹狀。二十九日。刑部
尚書顏真卿狀上李太保大夫公閣下。謹空。
與御史帖
真卿謹別上書於御史閣下。竊聞尊候平和。真卿瞻仰瞻
仰。前所會廟上。諸公未悟。唯御史論高百寮。振古未有。雜
事可置。況朝廷自有次序。不足念乎。真卿。
與盧倉曹帖
昨奉辭。但增悵仰。承已過埭。不得重別。情深惘然。珍重。謹
此不宣。真卿白。二十四日。
與蔡明遠帖二首
蔡明遠。鄱陽人。真卿昔刺饒州。即嘗趨事。及來江右。無改
厥勤。靖言此心。有足嘉者。一昨緣受替歸北。中止金陵。闔
門百口。幾至餬口。明遠與夏鎮不遠數千里。冒涉江湖。連
舸而來。不愆晷刻。竟達命於秦淮之上。又隨我於邗溝之
東。追攀不疲。以至邵伯南埭。始終之際。良有可稱。今既已
事方旋。指期斯復。江路悠緬。風濤浩然。行李之間。深宜尚
慎。不宣。真卿報。
聞鄒游與明遠同來。欲至采石。計其不久。亦合及吾淮泗
之間。脫若未到。見之宜傳此意。遣此不宣。真卿報蔡明遠。
奉使蔡州書
真卿奉命來此。事期未竟。止緣忠勤。無有旋意。然中心悢
悢。始終不改。游於波濤。宜得斯報。千百年間。察真卿心者。
見此一事。知我是行。亦足達於時命耳。
移蔡帖
貞元元年正月五日。真卿自汝移蔡。天也。天之昭明。其可
誣乎。有唐之德。則不朽耳。十九日書。
劉中使帖
近聞劉中使至瀛州。吳希光已降。足慰海隅之心耳。又聞
磁州為盧子期所圍。舍利將軍擒獲之。吁足慰也。
與夫人帖
真卿頓首。奉承十四日遷厝。承問悲慕。不能自勝。惟攀慕
不及。摧毀何堪。痛當柰何。痛當柰何。凝寒。惟動靜支適。兒
子等保侍真卿。離官已久。事須十間前至鄭州。汴州已來
專奉侍。一日只擬一驛。計過大事後發猶恐遲。必望知此
緩急。勿遲滯。足下不來。義無獨去之法。必請矜此狼狽。所
望今到汴州。水下不愁河凍。書祭器等先下船去。真卿十
一日且發東京。佇望早來早來。謹不次。真卿頓首夫人閣
下。十一月八日。問訊頌翽蒙郎郎和奴光嚴。深遠憶。
或至十三日得發。
與緒汝書
政可守。不可不守。吾去歲中言事得罪。又不能逆道徇時。
為千古罪人也。雖貶居遠方。終身不恥。緒汝等當須會吾
之志。不可不守也。
與澄師帖
真卿承聞。大華嚴會已遂圜成。取來日要詣彼隨喜。如何
如何。幸周副老草不悉。真卿頓首和南。澄師大德侍老。十
日。敬空。
廣平帖
得示。問廣平碑本。了來數日。故當封呈。真卿頓首。
文殊帖
近作一文殊師利菩薩碑。但欲發揚主上聖意。蓋不近文
律耳。今奉呈。充蓋醬之用可乎。真卿白。
寒食帖
天氣殊未佳。汝定成行否。寒食只數日間。得且住為佳耳。
中夏帖
真卿頓首。中夏以還。暑氣日甚。病懶。益不喜所為。前欲書
石。當須稍涼作之也。幸不以差緩過之。京人來。何消息。嘉
否。
修書帖
賊軍未平。使僕不憤見。故先修書。但召諸子弟與語。不具。
真卿。
訊後帖
真卿具。前楮訊後。所苦何如。立斯極位雄廷。江上佳山秀
水。在公庭戶。想日有樂事。甚得佳士相延。公高才逸韻。自
有晉宋間人風。坐此肆局不易處。上方招致仁者。如公之
儔。豈久在江左乎。行聞迅召。以快士議。真卿頓首。
世系譜序
顏氏之先。出自黃帝之孫安為曹姓。其裔邾武公。名儀父。
字伯顏。子友。別封郳。為小邾子。遂以顏為氏。世為魯國卿
大夫。孔門達者七十二人。顏氏有八。回居四科之首。其後
戰國有率躅。秦有芝貞。漢有異肆安樂。魏有斐盛。盛字叔
臺。歷青徐二州刺史關內侯。其後子孫咸著宦族。有若宏
都之德行。巴陵記室之書翰。特進黃門之文章。祕監華州
之學識。肇自魯國。格於聖代。紛綸盛美。舉集於茲。述遵前
人。不敢失墜。建中元年歲次庚申秋七月癸亥序。
尚書刑部侍郎贈尚書右僕射孫逖文公集序
古之為文者。所以導達心志。發揮性靈。本乎詠歌。終乎雅
頌。帝庸作而君臣動色。王澤竭而風化不行。政之興衰。實
繫於此。然而文勝質。則繡其鞶帨。而血流漂杵。質勝文。則
野於禮樂。而木訥不華。歷代相因。莫能適中。故詩人之賦
麗以則。詞人之賦麗以淫。此其效也。漢魏已還。雅道微缺。
梁陳斯降。宮體聿興。既馳騁於末流。遂受嗤於後學。是以
沈隱侯之論謝康樂也。乃云靈均已來。此未及覩。盧黃門
之序陳拾遺也。而云道喪五百歲。而得陳君。若激昂頹波。
雖無害於過正。榷其中論。不亦傷於厚誣。何則。雅鄭在人。
理亂由俗。桑間濮上。胡為乎[:#AS-92F9:⿰帛⿱丿糸]古之時。正始皇風。奚獨乎
凡今之代。蓋不然矣。其或斌斌彪炳。郁郁相宣。膺期運以
挺生。奄寰瀛而首出者。其惟僕射孫公乎。公諱逖。河南鞏
人。其先自樂安武水。寓於涉而徙焉。父嘉之。以詞學登科。
官至宋州司馬。公風裁澂明。天才傑出。學窮百氏。不好非
聖之書。文統三變。特深稽古之道。故逸氣上躋。而高情四
達。羌索隱乎混元之始。表獨立於常均之外。不其盛歟。年
數歲。即好屬文。十五時。相國齊公崔日用試土火鑪賦。公
雅思遒麗。援翰立成。齊公駭之。約以忘年之契。爾後遂有
大名。故其試言也。年未弱冠。而三擅甲科。吏部侍郎王邱
試竹簾賦。降階約拜。以殊禮待之。相國燕公張說覽其策
而心醉。其序事也。則伯樂川記及諸碑志。皆卓立千古。傳
於域中。其為詩也。必有逸韻佳對。冠絕當時。布在人口。其
詞言也。則宰相張九齡欲掎摭疵瑕。沈吟久之。不能易一
字。公之除庶子也。苑咸草詔曰。西掖掌綸。朝推無對。議者
以為知言。凡斯夥多。庸可悉數。故燕國深賞公才。俾與張
九齡許景先韋述同遊門庭。命子均垍申伯仲之禮。江夏
李邕。自陳州入計。繕寫其集。齎以詣公。託知已之分。其為
先達所重也如此。公又雅有清鑒。典考功時。精覈進士。雖
權要不能逼。所獎擢者二十七人。數年間宏詞判等。入甲
第者一十六人。授校書郎者九人。其餘咸著名當世。已而
多至顯官。明年典舉。亦如之。故言第者必稱孫公而已。夫
然。信可謂人文之宗師。國風之哲匠者矣。公凡所著詩歌
賦序策問贊碑志表疏制誥。不可勝紀。遭二朝之亂。多有
散落。子宿絳成等。夙奉過庭之訓。咸以文章知名。同時臺
省。乃編次公文集為二十卷。列之於左。庶乎好事者傳寫
諷誦。以垂乎無窮。亦何必藏名山而納石室也。真卿昔觀
光乎天府。實荷公之獎擢。見命為序。豈究端倪。時則永泰
元年仲秋之月也。至若世系閥閱。蓋存之別傳。此不復云。
懷素上人草書歌序
開士懷素。僧中之英。氣概通疏。性靈豁暢。精心草聖。積有
歲時。江嶺之間。其名大著。故吏部尚書韋公陟。覩其筆力。
勖以有成。今禮部侍郎張公謂。賞其不羈。引共遊處。兼好
事者同作歌以贊之。動盈卷軸。夫草藳之作。起於漢代。杜
度崔瑗。始以妙聞。迨乎伯英。尤擅其美。羲獻茲降。虞陸相
承。口訣手授。以至於吳郡張旭長史。雖姿性顛逸。超絕古
今。而楷法精詳。特為真正。某早歲嘗接游居。屢蒙激勸。告
以筆法。資質劣弱。又嬰物務。不能懇習。迄用無成。追思一
言。何可復得。忽見師作。縱橫不㣥。迅疾駭人。若還舊觀。向
使師得親承善誘。亟揖規模。則入室之賓。舍子奚適。嗟嘆
不足。聊書以冠諸篇首。
送福建觀察使高寬仁序
國家設觀察使。即古州牧部使之職。代朝廷班導風化。而
宣布德意。振舉萬事。而沙汰百吏者也。民俗之舒慘。兵賦
之調發。刑獄之冤濫。政治之得失。皆得以觀察而行之。其
任可謂重矣。江西貴溪高君寬仁。初舉明經。歷任中外。克
勤職務。政績昭著。陞福建觀察使。夫君子之仕。不以位尊
為榮。而以盡職為貴。福建大藩也。其地東帶滄溟。南接交
廣。居民若是其衆也。政務若是其煩也。職乎州郡者。果皆
循且良。尚不能保其無一事之不舉。矧未必皆循良乎。弱
之食。強之取。飢寒顛沛而漁奪之不厭。則[:#AS-FB55:●]
[:#AS-FBED:●]犬畝之民。若之何能求
其安也。自古為民之病者多類此。是以居高位而欲下之
安。其道難也。故衆皆以位高為寬仁喜。予獨以盡職為寬
仁勉。所以盡職者無他。正已格物而已。忠君愛民而已。子
與寬仁交久且厚。予所以望於寬仁者。豈但在於政事文
字之間而已哉。振肅風紀。表儀一方。盡致君澤民之道。使
聲名流芳史冊。茲行是望。於是乎書。
送劉太沖序
劉太沖者。彭城之華望者也。自開府垂明於宋室。澤州考
績於國朝。道素相承。世傳儒雅。尚矣。夫其果行修潔。斯文
彪蔚。鄂不照乎栘華。龍驥驤乎雲路。則公山正禮。策高足
於前。沖與太真。嗣家聲於後。有日矣。昔予作郡平原。拒胡
羯而請與從事。掌銓吏部。第甲乙而超升等夷。爾來蹉跎。
猶屑卑位。雖才不偶命。而德其無鄰。故沖之西遊。斯有望
矣。江月弦魄。秦淮頂潮。君行句溪。正及春水。勖哉之子。道
存何居。魯郡公顏真卿敘。
送辛子序
醇白之士。曰隴西辛晃。銳業班漢。顓門名家。十五而志學
克明。五十而勵精益懋。拳拳不失。慕回也之服膺。袞袞可
聽。同茂先之善說。昔我高叔祖鄆州使君著決疑一十二
卷。問答稱為大顏。曾伯祖祕書監府君集註解成一十二
帙。名儒斟酌煩省。捃摭英華。勒成三十篇。名之曰漢略。夫
其發凡舉例。晃序言之已詳。惜乎困於縑緗。不獲繕寫。遂
使精義沈鬱。闇然未彰。吁足歎也。二月初吉。金陵氣暖。抵
淮上之諸侯。所如必合。及滁川之美景。未至方歡。㣥子賦
詩以寵之。
張長史十二意筆法記
予罷秩醴泉。特詣京洛。訪金吾長史張公旭。請師筆法。長
史於時在裴儆宅。憩止已一年矣。衆師張公求筆法。或有
得者。皆曰神妙。僕頃在長安。二年師事。張公皆大笑而已。
即對以草書。或三紙五紙。皆乘興而散。不復有得其言者。
僕自再于洛下相見。眷然不替。僕因問裴儆。足下師張長
史。有何所得。曰。但書得絹屏素數十軸。亦嘗論諸筆法。唯
言倍加工學臨寫。書法當自悟耳。僕自停裴家月餘日。因
與裴儆從長史言話散。卻迴京師。前請曰。既承兄丈(一本
作九丈)獎諭。日月滋深。夙夜工勤。溺於翰墨。儻得聞筆法要
訣。終為師學。以冀至於能妙。豈任感戴之誠也。長史良久
不言。乃左右眄視。拂然而起。僕乃從行。歸東竹林院小堂。
張公乃當堂踞牀而坐。命僕居於小榻。而曰。筆法元微。難
妄傳授。非志士高人。詎可與言要妙也。書之求能。且攻真
草。今以授之。可須思妙。乃曰。夫平謂橫。子知之乎。僕思以
對之曰。嘗聞長史示。令每為一平畫。皆須令縱橫有象。此
豈非其謂乎。長史乃笑曰。然而又問曰。直謂縱。子知之乎。
曰豈不謂直者從不令邪曲之謂乎。曰。均謂間。子知之乎。
曰。嘗蒙示以間不容光之謂乎。曰。密謂際。子知之乎。曰。豈
不謂築鋒下筆。皆令宛成。不令其疎之謂乎。曰。鋒謂末。子
知之乎。曰。豈不謂以末成畫。使其鋒鍵之謂乎。曰。力謂骨
體。子知之乎。曰。豈不謂走[:#AS-FBEE:●]歷筆則點畫皆有筋骨。字體
自然雄媚之謂乎。曰。轉輕謂屈折。子知之乎。曰。豈不謂鉤
筆轉角。折鋒輕過。亦謂轉角為闇闊過之謂乎。曰。決謂牽
製。子知之乎。曰。豈不謂為牽為製。決意挫鋒。使不怯滯。令
險峻而
成。以謂之決乎。曰。補謂不足。子知之乎。曰。豈不謂結點畫
或有失趣者。則以別點畫旁救之謂乎。曰。損謂有餘。子知
之乎。曰。豈不謂趣長筆短。常使意勢有餘。點畫若不足之
謂乎。曰。巧謂布置。子知之乎。曰。豈不謂欲書先預想字形
布置。令其平穩。或意外字體。令其異勢。是謂之巧乎。曰。稱
謂大小。子知之乎。曰。豈不謂大字蹙之令小。小字展之為
大。兼令茂密。所以為稱乎。長史曰。子言頗皆近之矣。夫書
道之妙。煥乎其有旨焉。字外之奇。言所不能盡。世之書者。
宗二王元常逸跡。曾不睥睨筆法之妙。遂爾雷同。獻之謂
之古肥。旭謂之今瘦。古今既殊。肥瘦頗反。如自省覽。有異
衆說。芝鍾巧趣。精細殆同。始自機神。肥瘦古今。豈易致意。
真跡雖少。可得而推。逸少至於學鍾。勢巧形容。及其獨運。
意疎字緩。譬猶楚音習夏。不能無楚。過言不悒。未為篤論。
又子敬之不逮逸少。猶逸少之不逮元常。學子敬者畫虎
也。學元常者畫龍也。予雖不習。久得其道。不問之言。必慕
之歟。儻有巧思。思盈半矣。子其勉之。工精勤悉。自當妙矣。
真卿前請曰。幸蒙長史傳授筆法。敢問工書之妙。如何得
齊於古人。張公曰。妙在執筆令其圓轉。勿使拘攣。其次諸
法須口傳手授之訣。勿使無度。所謂筆法也。其次在於布
置。不慢不越。巧使合宜。其次紙筆精佳。其次諸變適懷。縱
捨規矩。五者備矣。然後齊於古人矣。敢問執筆之理。可得
聞乎。長史曰。子傳授筆法之老舅彥遠曰。吾聞昔日說書
若學。有工而跡不至。後聞於褚河南曰。用筆當須如印泥
畫沙。思所以不悟。後於江島。遇見沙地平淨。令人意悅欲
書。乃偶以利鋒畫其勁險之狀。明利媚好。乃悟用筆。如錐
畫沙。使其藏鋒。畫乃沈著。當其用鋒。常欲使其透過紙背。
此成功之極矣。真草用筆。悉如畫沙。則其道至矣。是乃其
迹可久。自然齊古人矣。但思此理。以專想工用。故其點畫
不得妄動。子其書紳。予遂銘謝再拜。逡巡而退。自此得攻
書之術。於茲五年。真草自知可成矣。
汎愛寺重修記
予不信佛法。而好居佛寺。喜與學佛者語。人視之。若酷信
佛法者然。而實不然也。予未仕時。讀書講學。恒在福山。邑
之寺有類福山者。無有無予蹟也。始僦居。則凡海印萬福
天寧諸寺。無有無予蹟者。既仕於崑。時授徒於東寺。待客
於西寺。每至姑蘇。恒止竹堂。目予實信其法。故為張侈其
事。以惑沙氓。則非知予者矣。
鮮于氏離堆記
閬州之東百餘里。有縣曰新政。新政之南數千步。有山曰
離堆。斗入嘉陵江。直上數百尺。形勝縮矗。欹壁峻肅。上崢
嶸而下迴洑。不與衆山相連屬。是之謂離堆。東面有石堂
焉。即故京兆尹鮮于君之所開鑿也。堂有室。廣輪袤丈。蕭
豁洞敞。虛聞江聲。徹見㣥象。人村川垻。若指諸掌。堂北磐
石之上。有九曲流杯池焉。懸源螭首。蹙噴鶴咮。釃渠股引。
迾坐環溜。若有良朋。以傾醇酎。堂南有茅齋焉。遊於斯。息
於斯。聚賓友於斯。虛而來者實而歸。其齋壁間有詩焉。皆
君舅著作郎嚴從君甥殿中侍御史嚴銑之等美君考槃
之所作也。其右有小石廅焉。亦可蔭而踆據矣。其松竹桂
榑。冬青雜樹。皆徙他山而栽蒔焉。其上方有男宮觀焉。署
之曰景福。君弟京兆尹叔明至德一年十月嘗任尚書司
勳員外郎之所奉置也。君諱向。字仲通。以字行。漁陽人。卓
爾堅忮。毅然抗直。易有之曰。篤實輝光。書不云乎。沈潛剛
克。君自高曾以降。世以財雄。招徠賢豪。施舍不倦。至君繼
緒。其流益光。弱冠以任俠自喜。尚未知名。乃慷慨發憤。於
焉卜築。養蒙學文。忘寢與食。不四三載。展也大成。著作奇
之。勖以賓薦。無何。以進士高第。驟登臺省。天寶九載。以益
州大都督府長史兼御史中丞持節充劒南節度副大使
知節度事劒南山南西道採訪處置使入為司農少卿。遂
作京兆尹。以忤楊國忠貶邵陽郡司馬。十有二載秋八月。
除漢陽郡太守。冬十有一月。終於所任官舍。悲夫。雄圖未
伸。志業已空。葬於縣北表。附先塋。禮也。君之薨也。冡子光
祿寺丞昱。匍匐迎喪。星言泣血。自沔泝峽。湍險萬重。肩槁
足跼。扳笭引舳。凡今幾年。皸瘃在目。因心則至。豈無僮僕。
臮昱之季。曰尚書都官員外郎炅。克篤前烈。永言孝思。懇(
闕二字)志反葬於茲。行道之人。孰不跂而。真卿猶子曰紘。從
父兄故偃師丞春卿之子也。嘗尉閬中。君故舊不遺。與之
有忘年之契。叔明昱炅亦篤世親之歡。真卿因之又忝憲
司之寮。亟與濟南蹇昂。奉以周旋。益著通家之好。兄允南
以司膳司封二郎中。弟允臧以三院御史。皆與叔明首末
聯事。我是用飽君之故。乾元改號上元之歲。秋八月。哉生
魄。猥自刑部侍郎以言事忤旨。聖恩全宥。貶貳於蓬州。沿
嘉陵而路出新政。適會昱以成都兵曹取急歸覲。遭我乎
貴州之朝。留游締歡。信宿陘峴。感今懷昔。遂援翰而志之。
叔明時刺商州。炅又申掾京兆。不同躋陟。有恨如何。帝唐
龍集後壬寅仲夏己卯朔十五日甲午。刻於門序之左右。
