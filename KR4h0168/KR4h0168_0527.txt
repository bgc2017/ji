欽定全唐文卷五百二十七
柳冕
冕字敬叔。集賢學士芳子。貞元中官御史中丞福州刺史。
充福建觀察使。卒贈工部尚書。
青帥乞朝覲表
臣某言。臣備位方面。守鎮海隅。顧無理平之績。猥受增秩
之榮。而不自媿者。顏之厚也。竊感江漢朝宗之義。鹿鳴君
臣之燕。頌聲之作。王道之始也。國家自兵興之後。不遑議
禮。方岳未朝。讌樂久缺。臣限以一切之制。例無朝集之期。
目不覩朝廷之禮。耳不聞宗廟之樂。足不踐軒墀之地。十
有三年於茲矣。犬馬齒衰。益深戀主。葵藿將暮。空仰太陽。
古人云。日雖不為葵藿迴光。然向之者誠也。臣職在戎馬。
身辭日月。願因朝謁。一見漢儀。亦臣之誠也。傳曰。朝以正
班爵之義。會以訓上下之則。朝會者。禮之本也。臣安敢忘
之。故㣥后四朝。以明黜陟。唐虞制也。五歲一見。以考制度。
殷周制也。三載上計。以會課最。兩漢制也。其或不朝。則以
禮讓之。故孟子曰。諸侯之朝天子曰述職。一不朝則黜其
爵。再不朝則削其地。三不朝以六師移之。然則諸侯朝會。
尊王室也。可以廢會。不可以廢朝。洎秦滅古制。罷侯置郡。
漢立王侯。並建守相。聖唐稽古。兼而用之。故天下朝集。三
考一見。皆以十月上計。至於京師。十一月禮見。會於尚書
省。其朝覲也。應考績之事。至元日也。陳筐篚之貢。集於朝
堂。唱其考第。進賢以興善。不肖以黜惡。穆穆濟濟。靡然成
風。太宗之遺政也。自安史亂常。始有專地者矣。四方多故。
始有不朝者矣。戎臣恃險。未有悔過者矣。臣忝閫外之寄。
竊憤不朝之臣。故每忘寢與食。思一入覲。庶因微臣。率先
天下。則君臣之義。親而不疎。朝覲之禮。廢而復舉。臣之幸
也。常恐負薪之疾。溘先朝露。覲禮不展。歿於下泉。臣之憂
也。又臣四年以來。頻乞骸骨。聖恩哀憫。許為擇替。無德而
祿。殃釁荐臻。臣雖上恃天慈。不殞瘴癘。而下悲骨肉。繼以
死喪。及聞諸將帥。亡歿亦眾。臣自悼何德以堪久長。昔公
子牟身在江海之上。心馳魏闕之下。則鄉國者。人情不忘
也。闕廷者。臣子之戀也。朝覲者。國家之大禮也。是三者人
之大願。伏乞陛下憫臣丹懇。許臣入朝。再謁聖顏。萬舞稱
賀。斯願畢矣。無任懇歀屏營之至。
皇太子服紀議
準開元禮。子為母齊縗三年。此王公以下服紀。皇太子為
皇后喪服。國禮無聞。昔晉武帝元皇后崩。其時亦疑太子
所服。杜元凱奏議曰。古者天子三年之喪。既葬除服。魏氏
革命。亦以既葬為節。故天子諸侯之禮。嘗已具矣。惡其害
已。而削去其籍。今其存者。唯士喪禮一篇。戴勝之紀。錯雜
其內。亦難以取正。皇太子配二尊。與國為體。固宜卒哭而
除服。於是山濤魏舒並同其議。晉朝從之。歷代遵行。垂之
不朽。臣謹按實錄。文德皇后以貞觀十年九月崩。十一月
葬。至十一年正月除。晉王治為并州都督。晉王即高宗在
藩所封。文德皇后幼子。據其命官。當已除之義也。今請皇
太子依魏晉故事。為大行皇后喪服。葬而虞。虞而卒哭。卒
哭而除。心喪終制。庶存厭降之禮。
請築別廟居獻懿二祖議
天子受命之君。諸侯始封之祖。皆為太祖。故雖天子。必有
尊也。是以尊太祖焉。故雖諸侯。必有先也。亦以尊太祖焉。
故太祖以下。親盡而毀。洎秦滅學。漢不及禮。不列昭穆。不
建迭毀。晉既失之。宋又因之。於是有連五廟之制。於是有
虛太祖之位。夫不列昭穆。非所以示人有序也。不建迭毀。
非所以示人有殺也。連五廟之制。非所以示人有別也。虛
太祖之位。非所以示人有尊也。此禮之所由廢也。謹按禮。
父為士。子為天子。祭以天子。葬以士。今獻祖祧也。懿祖亦
祧也。唐未受命。猶士禮也。是故高祖太宗以天子之禮祭
之。不敢以太祖之位易之。今而易之。無乃亂先王之序乎。
昔周有天下。追王太王王季以天子之禮。及其祭也。親盡
而毀之。漢有天下。尊太上皇以天子之禮。及其祭也。親盡
而毀之。唐有天下。追王獻懿二祖以天子之禮。及其祭也。
親盡而毀之。則不可代太祖之位明矣。又按周禮。有先公
之祧。有先王之祧。先公之遷主。藏乎后稷之廟。其周未受
命之祧乎。先王之遷主。藏乎文王之廟。其周已受命之祧
乎。故有二祧。所以異廟也。今獻祖以下之祧。猶先公也。太
祖以下之祧。猶先王也。請築別廟。以居二祖。則行周之禮。
復古之道。故漢之禮因於周也。魏之禮因於漢也。隋之禮
因於魏也。皆立三廟。有二祧。又立私廟四於南陽。亦後漢
制也。為人之子。事大宗降其私親。故私廟所以尊本宗也。
太廟所以尊正統也。雖古今異時。文質異禮。而知禮之情。
與問禮之本者。莫不通其變。酌而行之。故上致其崇。則太
祖屬尊乎上矣。下盡其殺。則祧主親盡於下矣。中處其中。
則王者主祧於中矣。
請定公主母稱號狀
伏尋漢制。諸王母稱王國太后。晉宋以降。則曰王國太。國
朝酌前代典故。從晉宋之儀。王母命為太。著在程式。謹按
封爵及大唐六典。王母為太妃。高祖宇文昭儀生韓王元
嘉。後為韓國太。太宗燕生越王貞。後為越國太。位號所崇。
存於冊。其長公主之母。歷代故事並無稱。案六典內命婦
有六儀。位次三。秩正三品。公主母既因女貴。伏請降王母
一等。命為太儀。各以公主本封加太儀之上。其品位同。儀
者取母儀之盛。太者請因子而尊。庶辨等威。以宏敦睦。
與權侍郎書
冕白。昔仲弓問為政。子曰先有司。有司之政。在於舉士。是
以三代尚德。尊其教化。故其人賢。西漢尚儒。明其理亂。故
其人智。後漢尚章句。師其傳習。故其人守名節。魏晉尚姓。
美其氏族。故其人矜伐。隋氏尚吏道。貴其官位。故其人寡
廉恥。唐承隋法。不改其理。此天所以待聖主正之。何者。進
士以詩賦取人。不先理道。明經以墨義考試。不本儒意。選
人以書判殿最。不尊人物。故吏道之理天下。天下奔競而
無廉恥者。以教之者末也。閣下豈不謂然乎。自頃有司試
明經。奏請每經問義十道。五道全寫疏。五道全寫注。其有
明聖人之道。盡六經之義。而不能誦疏與注。一切棄之。恐
清識之士。無由而進。腐儒之生。比肩登第。不亦失乎。閣下
因從容啟明主。稍革其弊。奏為二等。其有明六經之義。合
先王之道者。以為第一等。其有精於誦注者。與精於誦疏
者。以為次等。不登此二科者。以為下等。不亦善乎。且明六
經之義。合先王之道。君子之儒。教之本也。明六經之注。與
六經之疏。小人之儒。教之末也。今者先章句之儒。後君子
之儒。以求清識之士。不亦難乎。是以天下至大。任人之眾。
而人物殄瘁。廉恥不興者。亦在取士之道。未盡其術也。誠
能革其弊。尊其本。舉君子之儒先於理行者。俾之入仕。即
清識君子也。俾之立朝。即王公大人也。一年得一二十人。
十年得一二百人。三十年得五六百人。即海內人物。不以
盛乎。昔唐虞之盛也。十六族而已。周之興也。十亂而已。漢
之王也。三傑而已。太宗之聖也。十八學士而已。豈多乎哉。
今海內人物。喁然思理。推而廣之。以風天下。即天下之士。
靡然而至矣。是則由於有司以化天下。天下之士。得無廉
恥乎。冕頓首。
謝杜相公論房杜二相書
冕再拜。上書相公閣下。昨得蔣起居書。伏承相公以冕論
房杜二相書。并答江西刑政論共四本。以付史館。冕惕然
自失。懼辱相公之厚意。遂取舊本。刪改數處。愧無運斤之
妙。徒有傷手之責。謹隨狀獻上。退而自慚。去年又續奉相
公手疏。以國家承文弊之後。房杜為相。不能反之於質。誠
如高論。又以文章承徐庾之弊。不能反之於古。愚以為不
然。故追而論之。以獻左右。且今之文章。與古之文章。立意
異矣。何則。古之作者。因治亂而感哀樂。因哀樂而為詠歌。
因詠歌而成比興。故大雅作。則王道盛矣。小雅作。則王道
缺矣。雅變風。則王道衰矣。詩不作。則王澤竭矣。至於屈宋。
哀而以思。流而不反。皆亡國之音也。至於西漢。揚馬以降。
置其盛明之代。而習亡國之音。所失豈不大哉。然而武帝
聞子虛之賦。歎曰。嗟乎。朕不得與此人同時。故武帝好神
仙。相如為大人賦以諷之。讀之飄飄然。反有凌雲之志。子
雲非之曰。諷則諷矣。吾恐不免於勸也。子雲知之。不能行
之。於是風雅之文。變為形似。比興之體。變為飛動。禮義之
情。變為物色。詩之六義盡矣。何則。屈宋唱之。兩漢扇之。魏
晉江左。隨波而不反矣。故蕭曹雖賢。不能變淫麗之體。二
荀雖盛。不能變聲色之詞。房杜雖明。不能變齊梁之弊。是
則風俗好尚。繫在時王。不在人臣明矣。故文章之道。不根
教化。別是一枝耳。當時君子。恥為文人。語曰。德成而上。藝
成而下。文章技藝之流也。故夫子末之。是以四楊荀陳。以
德行經術。名震海內。門生受業。皆一時英俊。而文章之士。
不得行束修之禮。非夫兩漢近古。由有三代之風乎。惜乎
繫王風而不本於王化。至若荀孟賈生。明先王之道。盡天
人之際。意不在文。而文自隨之。此真君子之文也。然荀孟
之學。困於儒墨。賈生之才。廢於絳灌。道可以濟天下。而莫
能行之。文可以變風雅。而不能振之。是天下皆惑。不可以
一人正之。今風俗移人久矣。文雅不振甚矣。苟以此罪之。
即蕭曹輩皆罪人也。豈獨房杜乎。相公如變其文。即先變
其俗。文章風俗。其弊一也。變之之術。在教其心。使人日用
而不自知也。伏維尊經術。卑文士。經術尊則教化美。教化
美則文章盛。文章盛則王道興。此二者。在聖君行之而已。
冕再拜。
答孟判官論宇文生評史官書
昨暮辱問。兼示所寄宇文生書。憂深思遠。推仲尼之道。見
天地之心。甚善。來書之意。遠者大者。斯盡善矣。其愚之所
諭者。輒備聞見。以獻左右。宇文生云。仲尼因舊史修春秋。
所記不過二百四十二年。今子長乃軼孔氏而修數千年
荒絕之書。助以黃老寓託之說。仲尼之所二。子長之所一。
仲尼之所難。子長之所易。美則美矣。愚以為未盡。昔大雅
喪然後頌聲寢。王澤竭然後詩不作。諸侯放恣。處士橫議。
孔子懼。作春秋以一王法。於是記言事以為裦貶。盡聞見
以為實辭。舉凡例以為異同。此夫子之所見也。故書之。所
聞異同。此夫子之所聞也。故書之。所傳聞異同。此夫子之
所傳聞也。故書之。非此三者。夫子不書。此聖人之志也。非
當十二公之事。聖人以為易。過十二公之事。聖人以為難
明矣。六經之作。聖人所以明天道。正人倫。助治亂。苟非大
者。君子不學。苟非遠者。君子不言。學大則君子之德崇。言
遠則君子之業廣。故仲尼歎曰。大哉堯之為君也。惟天為
大。惟堯則之。巍巍乎其有成功也。煥乎其有文章也。又曰。
周監於二代。郁郁乎文哉。吾從周。於是敘書即起堯典。稱
樂則美韶武。論詩即始周南。修春秋則繩以文武之道。然
後樂正。雅頌各得其所。至於幽厲桓莊。逶迤陵頹。斯不足
徵也。故曰夏禮吾能言之。不足徵也。殷禮吾能言之。宋不
足徵也。足則吾能徵之矣。是以三千之徒。無道桓文之事
者。豈不教尊而後道高。師聖而後功倍者也。曾子曰。尊其
所聞。則高明矣。行其所知。則光大矣。又來書罪子長自序
云。夫子沒五百年而史記作。非聖人而修聖人之名者。素
王之篡臣也。美則美矣。愚以為未盡。昔周公制禮五百年。
而夫子修春秋。夫子沒五百年。而子長修史記。遷雖不得
聖人之道。而繼聖人之志。不得聖人之才。而得聖人之旨。
自以為命世而生。亦信然也。且遷之沒。已千載矣。遷之史。
未有繼之者。謂之命世。不亦宜乎。噫。遷承滅學之後。修廢
起滯。以論天下之際。以通古今之變。而微遷敘事。廣其所
聞。是軒轅之道幾滅矣。推而廣之。亦非罪也。且遷之過。在
不本於儒教以一王法。使楊朱墨子。得非聖人。此遷之罪
也。不在於敘遠古。示將來也。足下豈不謂然乎。夫聖人
之於春秋。所以教人善惡也。修經以志之。書法以勸之。立
例以明之。恐人之不至也。恐人之不學也。苟不以其道示
人。則聖人不復修春秋矣。不以其法教人。則後世不復師
聖人矣。故夫求聖人之道。在求聖人之心。求聖人之心。在
書聖人之法。法者。凡例裦貶是也。而遷捨之。春秋尚古。而
遷變古。由不本於經也。以遷之雄才。奮史筆。不虛美。不隱
惡。守凡例而書之。則與左氏並驅爭先矣。苟知聖人之法。
則知春秋之可興。知春秋之可興。則君子乎哉。宇文生近
之矣。昔者仲尼門人。得其門者。然後見宗廟之美。升其堂
者。然後見雅頌之聲。入其室者。然後見道德之奧。雖道有
汚隆。性有深淺。然當其所得。莫不有聖人之道。故言而為
經。動而為教者學也。不學而至者無焉。故曰不登高山。不
知天之大也。不臨深谿。不知地之廣也。不游聖人之門。不
知道德之富也。今大雅既隱。賢人隨之。苟非君子。孰能知
道。宇文生居於今之世。行於古之道。君子以為難。前志之
所遺。此子之所得。君子以為難。為僕謝之。夫言大道者不
可以小說。應黃鐘者不可以末音。師聖人者不可以無法。
三者知之斯為難。文之為難。斯又難之。僕智不足。而彊言
之。頓首。
與滑州盧大夫論文書
頓首。別後九年。年已老大。平生好文。老亦興盡。日為外事
所撓。有筆語兩大卷。或不得已而為之。或有為而為之。既
為頗近教化。謹錄呈上。望覽訖一笑。夫文生於情。情生於
哀樂。哀樂生於治亂。故君子感哀樂而為文章。以知治亂
之本。屈宋以降。則感哀樂而亡雅正。魏晉以還。則感聲色
而亡風教。宋齊以下。則感物色而亡興致。教化興亡。則君
子之風盡。故淫麗形似之文。皆亡國哀思之音也。自夫子
至梁陳。三變以至衰弱。嗟乎。關雎興而周道盛。王澤竭而
詩不作。作則王道興矣。天其或者肇往時之亂。為聖唐之
治。興三代之文者乎。老夫雖知之。不能文之。縱文之。不能
至之。况已衰矣。安能鼓作者之氣。盡先王之教。在吾子復
而行者。鼓而生之。冕頓首。
與徐給事論文書
文章本於教化。形於治亂。繫於國風。故在君子之心為志。
形君子之言為文。論君子之道為教。易云。觀乎人文。以化
成天下。此君子之文也。自屈宋以降。為文者本於哀豔。務
於恢誕。亡於比興。失古義矣。雖揚馬形似。曹劉骨氣。潘陸
藻麗。文多用寡。則是一技。君子不為也。昔武帝好神仙。而
相如為大人賦以諷。帝覽之。飄然有凌雲之氣。故揚雄病
之曰。諷則諷矣。吾恐不免於勸也。蓋文有餘而質不足則
流。才有餘而雅不足則蕩。流蕩不返。使人有淫麗之心。此
文之病也。雄雖知之。不能行之。行之者惟荀孟賈生董仲
舒而已。僕自下車。為外事所感。感而應之。為文不覺成卷。
意雖復古而不逮古。則不足以議古人之文。噫。古人之文。
不可及之矣。得見古人之心。在於文乎。苟無文。又不得見
古人之心。故未能亡言。亦志之所之也。
答荊南裴尚書論文書
猥辱來問。曠然獨見。以為齒髮漸衰。人情所惜也。親愛遠
道。人情不忘也。大哉君子之言。有以見天地之心。夫天生
人。人生情。聖與賢。在有情之內久矣。苟忘情於仁義。是殆
於學也。忘情於骨肉。是殆於恩也。忘情於朋友。是殆於義
也。此聖人盡知於斯。立教於斯。今之儒者。苟持異論。以為
聖人無情。誤也。故無情者。聖人見天地之心。知性命之本。
守窮達之分。故得以忘情。明仁義之道。斯須忘之。斯為過
矣。骨肉之恩。斯須忘之。斯為亂矣。朋友之義。斯須忘之。斯
為薄矣。此三者。發於情而為禮。由於禮而為教。故夫禮者。
教人之情而已。丈人志於道。故來書盡於道。是合於情盡
於禮至矣。昔顏回死。夫子曰。天喪予。子路死。夫子曰。天喪
予。是聖人不忘情也久矣。丈人豈不謂然乎。如冕者。雖不
得與君子同道。實與君子同心。相顧老大。重以離別。况在
萬里。邈無前期。斯得忘情乎。古人云。一日不見。如三秋兮。
况十年乎。前所寄拙文。不為文以言之。蓋有謂而為之者。
堯舜歿。雅頌作。雅頌寢。夫子作。未有不因於教化。為文章
以成國風。是以君子之儒。學而為道。言而為經。行而為教。
聲而為律。和而為音。如日月麗乎天。無不照也。如草木麗
乎地。無不章也。如聖人麗乎文。無不明也。故在心為志。發
言為詩。謂之文。兼三才而名之曰儒。儒之用。文之謂也。言
而不能文。君子恥之。及王澤竭而詩不作。騷人起而淫麗
興。文與教分而為二。以揚馬之才。則不知教化。以荀陳之
道。則不知文章。以孔門之教評之。非君子之儒也。夫君子
之儒。必有其道。有其道必有其文。道不及文則德勝。文不
知道則氣衰。文多道寡。斯為藝矣。語曰。文質彬彬。然後君
子。兼之者斯為美矣。昔游夏之文章。與夫子之道通流。列
於四科之末。此藝成而下也。苟言無文。斯不足徵。小子志
雖復古。力不足也。言雖近道。辭則不文。雖欲拯其將墜。末
由也已。丈人儒之君子。曲垂見裦。反以自愧。冕再拜。
答徐州張尚書論文武書
辱前月十二日書問。文章之道。將帥之事。朋友之義。有君
子之道三。甚善甚善。夫文章者。本於教化。發於情性。本於
教化。堯舜之道也。發於情性。聖人之言也。自成康歿。頌聲
寢。騷人作。淫麗興。文與教分為二。不足者彊而為文。則不
知君子之道。知君子之道者。則恥為文。文而知道。二者兼
難。兼之者大君子之事。上之堯舜周孔也。次之游夏荀孟
也。下之賈生董仲舒也。夫日月之麗。仰之愈明。金石之音。
聽之彌清。故聖人感之。而文章生焉。教化成焉。哀樂形焉。
逮德下衰。文章教化。埽地盡矣。噫。聖人之道。猶聖人之文
也。學其道。不知其文。君子恥之。學其文。不知其教。君子亦
恥之。老夫從君子久矣。雖欲學之。未能文之。不足以當君
子之裦。然詠乎堯舜之道。舞乎沂泗之風。庶乎與同也。將
帥三軍之師。萬人之命。子實為之矣。今國家之患。患在師
老。足下之患。患在勢分。且天下大勢也。善為將者。乘天下
之勢。苟變化在人。則用之如神。彼勢合者驅而盟之。使其
擾從。桓文是也。勢分者力以傾之。使其削弱。申商是也。則
遇非常之時。不可以尋常之事。邀萬代之勳明矣。今足下
據億丈之城。仗大順之眾。有桓文之志。苟不修其軍政。合
其大勢。制其死命。則不足以輟東顧之憂。故老夫前書。開
陳古義。以激壯心。而猥辱遠示。以為聽道路之說。甚不然
也。傳曰。諸侯有相滅亡者。桓公不能救。則桓公恥之。今子
為大將。實制東夏。為不義而彊力不能制者。春秋亦恥之。
國不富而昌。兵不教而強。敵不謀而亡。是管仲無功於齊。
商君無能於秦。子房無謀於漢矣。蓋求天下之智。盡天下
之才。成天下之務。此將帥之本也。較短長。定曲直。乃匹夫
之為爾。古者自天子至於庶人。未有不須友以相成者。僕
雖老矣。辱君子之游。同君子之道。見君子之榮。三十年矣。
子之善。猶僕之善也。得不相成乎。且百年之壽。人誰及之。
歲月有窮。天地有終。惟立德立言立功。斯為不朽。彼聖賢
救世。死而後已。氣有所感也。故天下有樂。賢人樂之。天下
有憂。賢人憂之。樂毅所以徇弱燕之急。復強齊之讎。韓信
所以感推食之恩。申戰勝之感。意氣所感。天地相合。况於
人乎。天方授子。子實為將。得不憂之乎。噫。德與言。僕無望
矣。立功立事。在吾子為之。璧可求也。時不可再也。是以古
人惜時之過已。昔者仲尼以大聖之德。不免為旅人之身。
斯無時也。賈生以希世之才。而無佐命之勳。斯無位也。今
足下遇非常之主。統桓文之師。時與位泰矣。苟功成於身。
則義動天下。使天下之人受其賜。不亦休哉。既書慨然。心
馳旗鼓之下。某頓首。
答楊中丞論文書
來書論文。盡養才之道。增作者之氣。推而行之。可以復聖
人之教。見天地之心。甚善。嗟乎。天地養才而萬物生焉。聖
人養才而文章生焉。風俗養才而志氣生焉。故才多而養
之。可以鼓天下之氣。天下之氣生。則君子之風盛。古者陳
詩以觀人風。君子之風。仁義是也。小人之風。邪佞是也。風
生於文。文生於質。天地之性也。止於經。聖人之道也。感於
心。哀樂之音也。故觀乎志而知國風。逮德下衰。風雅不作。
形似豔麗之文興。而雅頌比興之義廢。豔麗而工。君子恥
之。此文之病也。嗟乎。天下之才少久矣。文章之氣衰甚矣。
風俗之不養才病矣。才少而氣衰使然也。故當世君子。學
其道。習其弊。不知其病也。所以其才日盡。其氣益衰。其教
不興。故其人日野。如病者之氣。從壯得衰。從衰得老。從老
得死。沈綿而去。終身不悟。非良醫孰能知之。夫君子學文。
所以行道。足下兄弟。今之才子。官雖不薄。道則未行。亦有
才者之病。君子患不知之。既知之。則病不能無病。故無病
則氣生。氣生則才勇。才勇則文壯。文壯然後可以鼓天下
之動。此養才之道也。在足下他日行之。如老夫之文。不近
於道。老夫之氣。已至於衰。老夫之心。不復能勇。三者無矣。
又安得見古人之文。論君子之道。近先王之教。斯不能必
矣。冕白。
答衢州鄭使君論文書
專使至。辱書。并歸拙文。如見君子。所裦過當。無德以當之。
幸甚。門人云。夫子之文章。可得而聞也。夫子之言性與天
道。不可得而聞也。即聖人道可企而及之者文也。不可企
而及之者性也。蓋言教化發乎性情。繫乎國風者。謂之道。
故君子之文。必有其道。道有深淺。故文有崇替。時有好尚。
故俗有雅鄭。雅之與鄭。出乎心而成風。昔游夏之文。日月
之麗也。然而列於四科之末。藝成而下也。苟文不足則。人
無取焉。故言而不能文。非君子之儒也。文而不知道。亦非
君子之儒也。逮德下衰。其文漸替。惜乎王公大人之言。而
溺於淫麗怪誕之說。非文之罪也。為文者之過也。夫善為
文者。發而為聲。鼓而為氣。真則氣雄。精則氣生。使五彩並
用。而氣行於其中。故虎豹之文。蔚而騰光。氣也。日月之文。
麗而成章。精也。精與氣。天地感而變化生焉。聖人感而仁
義生焉。不善為文者反此。故變風變雅作矣。六義之不興。
教化之不明。此文之弊也。噫。文之無窮。而人之才有限。苟
力不足者。彊而為文則蹷。彊而為氣則竭。彊而成智則拙。
故言之彌多。而去之彌遠。遠之便已。道則中廢。又君子所
恥也。則不足見君子之道與君子之心。心有所感。文不可
已。理有至精。詞不可逮。則不足當君子之裦。敬叔頓首。
再答張僕射書
辱還答。知朝廷之事。事無大小難易。一切言之。言之輒從。
從乃中變。故吾子言有進退之心。誤矣。夫言之不入。諫而
怒之。國之患也。言之輒從。從而中變。是可諫也。又何患乎。
故下之說上。患其志不固。不患無時。謀合於天。即天為之
時。謀合於人。即人為之時。天且不違。况於人乎。伊尹負鼎
俎。五說於湯。其道乃行。天為之時也。商鞅以彊國三說孝
公。其功乃立。人為之時也。譬如為山。累土過於九仞。然後
功就。苟待天時。功不成矣。愚公者。志欲移山。必能移山。故
天地之心。與人不遠。人能感天。在於心耳。昔犬戎滅周。申
甫復之。無知亂齊。管仲霸之。晉室中絕。王導興之。太平干
紀。姚宋挫之。彼謀之如神。即用之如神。故賢人君子。匡救
時運。有其才必有其志。有其言必有其事。事至而退。君子
不為。今一言未行。其志乃衰。是無志也。故君子白刃可蹈
也。鼎鑊可赴也。其志不可奪也。今有其位。有其時。一不動。
再言之。再不動。三四言之。即天地可動。况於人乎。天地氣
合。即君臣氣合。又何患乎。冕白。
王叔邕
叔邕。德宗朝東川觀察使。
彈崔位狀
得遂州刺史韋昉狀。別駕崔位。緣自憲官。除此郡佐。心懷
怨望。意不徇公。潛搆軍人。欲為背叛。雖姦謀未成。今惡跡
已彰。伏請聞奏者。臣伏以崔位官居別乘。恩獎不輕。而乃
長惡不悛。肆其姦忒。州牧舉覺。事跡昭然。伏望特誡㣥僚。
庶彰明典。
潘孟陽
孟陽。禮部侍郎炎子。登博學宏詞科。元和初為大理卿。終
左散騎常侍。贈兵部尚書。諡曰康。
天道運行成歲賦(以題為韻)
本清陽而左旋。浩浩其天。播二氣而仁均亭育。分四序而
德溥陶甄。不見為元。乃悠也久也。不言而化。遂行焉生焉。
萬物得以資始。五材稟以功全。美利有常。則寒暑之候節。
著明莫大。則日月之象懸。仰居諸之罔息。知變化之不。昏
明不差於晝夜。次舍互循於軌躔。大無不包。可定於握規
投矩。遠無不至。可則於持衡執權。於是律中夾鐘。辰次太
皡。羽毛振於萬族。勾萌達於百草。布交泰於發生。降氤氳
於元造。俾其動植之庶彙。罔不和同於至道。若乃景丁統
日。祝融撫運。扇風氣而何物不溫。在朽木而何榮不奮。盛
既極明。時即遷行。當蓐收之整轡。乃夷則之司聲。消埃鬱
於九野。降肅殺於八紘。候可藏冰。隷人歡瞻於北陸。時將
納稼。農人乃望於西成。蓋藏冰之節斯近。嚴凝之氣方
盈。命之暢月。是曰元英。夫寒暑順序。則陰陽不爭。稽諸天
道。雖謂之通正。感於帝德。實彰乎太平。至矣哉。聖人體元。
於是乎立制。大儀斡運。於是乎成歲。惟王者之則哲。諒公
士之贊睿。在陽和之陶蒸。庶不遺於淹滯。
