欽定全唐文卷六百六十九
白居易(十四)
謝賜設及匹帛狀
右。今日高品劉全節奉宣進旨。以臣等在院覆策畢。特加
慰問。并賜設及匹帛者。臣等職在掌文。詔令考策。雖竭鄙
昧。猶懼闕遺。豈意皇鑒下臨。聖慈曲至。惠加賜食。榮及承
筐。寵厚縑緗。仰難勝於元貺。恩深醉飽。退有愧於素飡。徒
積慙惶。何酬慶賜。
薦李晏韋楚狀
朝議大夫前使持節海州諸軍事守海州刺史上柱國李晏
右。前件官比任海州刺史。被本道節度使配諸州稅麥。一
例加估徵錢。晏頻申奏。恐損百姓。本使稱用軍事切。不得
已而從之。及被人論。朝廷勘覆。責不聞奏。除削官階。在法
誠合舉行。於晏即為獨屈。况晏累為宰牧。皆著良能。清白
公勤。頗聞於衆。自經停罷。已涉三年。退居洛陽。窮餓至甚。
身典三郡。家無一金。據此清廉。別堪優獎。又建中初。李正
已與納連反。汴河阻絕。轉輸不通。晏先父洧。即正已堂弟。
為徐州刺史。當叛亂之時。洧以一郡七城。歸國效順。棄一
家百口。任賊誅夷。開運路之咽喉。斷凶渠之右臂。遂使逆
謀大挫。妖寇竟消。從此徐州埇橋。至今永為內地。如洧之
子。實可念之。臣伏以洧之忠功不可忘。晏之吏材不可棄。
伏希聖念。量授一官。庶使廉吏忠臣。聞之有所激勸。
伊闕山平泉處士韋楚
右件人隱居樂道。獨行善身。斂跡巿朝。息機名利。况家傳
簪組。兄在班行。而楚獨棲山臥雲。鍊氣絕粒。滋味不接於
口。塵埃不染於心。二十餘年。不改其樂。志齊箕潁。節類顏
原。搢紳之間。多所稱歎。臣為尹正。合具薦論。雖飛鴻入冥。
自忘飲啄。而白駒在谷。亦貴縶維。儻蒙寘彼周行。縻之好
爵。降羔鴈之禮命。助鵷鷺之羽儀。足以厚貞退之風。遏躁
進之俗。茲亦盛事。有裨聖朝。
以前件謹具如前。臣伏以念功振滯。前王之令猷。貢士推
能。長吏之本職。其李晏韋楚等。並居府界。不踐公門。臣實
諳知。輒敢論薦。有涉塵黷。無任兢惶。謹具奏聞。伏聽勅旨。
太和六年六月二十六日。河南尹臣白居易狀奏。
為宰相謝恩賜酒脯餅果等狀
右。中使某奉宣聖旨。賜臣等前件物等。俯僂受賜。竦躍荷
恩。天酒來以分甘。御羞降而示惠。臣等省躬知感。因物言
情。寵過加籩。懼多尸素之責。榮同置醴。慙無[:#AS-8457:⿺麥曲]糵之功。徒
瀝丹誠。豈酬元造。
為宰相謝恩賜吐蕃信物銀器錦綵等狀
右。臣等材愧庸虛。職叨輔弼。遇天下削平之日。當西戎即
敘之時。遂使殊方。致茲遠物。此皆率由元化。感慕皇風。人
臣既絕外交。問遺敢為己有。今蒙重賜。益荷聖慈。况來自
外夷。知德廣之所及。降從中旨。仰恩深而不勝。感戴慙惶。
倍萬常品。
為段相謝恩賜設及酒脯等狀
伏蒙聖慈。特加寵錫。珍羞出於內府。旨酒降於上尊。捧戴
歡榮。不知所措。臣久叨台鼎。新忝節旄。勤勞無展於股肱。
醉飽有慙於口腹。
為段相謝借飛龍馬狀
伏以出從內廄。行及中塗。假飛龍之駿駒。代跛鼈之蹇步。
執鞭拜命。借馬喻身。取其戀主之心。以表為臣之節。恩深
易感。情懇難陳。竦踴之誠。倍百㣥品。
為段相謝手詔及金刀狀
詔賜累加。慙惶交集。寵來天上。感動人間。且金蘊其堅。奉
之而永貞王度。刀宣其利。操之而遠耀天威。豈惟佩作身
榮。實可藏為家寶。况臣望闕漸遠。受恩轉多。比堅而報國
有時。效死而殺身無地。
晉諡恭世子議
晉侯以驪姬之惑。殺太子申生。或謂申生得殺身成仁之
道。是以晉人諡為恭世子。載在方冊。古今以為然。居易獨
以為不然也。大凡恭之義有三。以孝保身子之恭。以正承
命臣之恭。以道守嗣君之恭。若棄嗣以非禮。不可謂道。受
命於非義。不可謂正。殺身以非罪。不可謂孝。三者率非恭
也。申生有焉。而諡曰恭。不知其可。若垂之來代。以為訓戒。
居易懼後之臣子。有失大義守小節者。將奔走之。將欲商
搉。敢徵義類。在昔虞舜父頑母嚚。舜既克諧。瞽亦允若。申
生父之昏。姬之惡。誠宜率子道以幾諫。感君心以至誠。雖
申生之孝。不侔於舜。而獻公之頑。亦不逮於瞽。盍以蒸蒸
之乂。俾不格於姦乎。故咎之始形。則齋栗祗載。為虞舜可
也。若不能及。禍之將兆。則讓位去國。為吳泰伯可也。若又
不能及。難之將作。則全身遠害。為公子重耳可也。三失無
一得。於是乎致身於不義不祗。陷父於不德不慈。負罪被
名。以至於死。臣子之道。不其惑歟。夫以堯之聖。書美曰允
恭。舜之孝。書美曰溫恭。今以申生之失道。亦謂曰恭。庸可
稱乎。周之衰也。楚子以霸王之器。奄有荊蠻。光啟土宇。赫
赫楚國。由之而興。諡之為恭。猶曰薄德。今申生徇其死不
顧其義。輕其身不圖其君。俾死之後。弒三君。殺十有五臣。
實啟禍先。大亂晉國。則楚恭之得也如彼。申生之失也若
此。異德同諡。無乃不可乎。左氏修魯史。受經於仲尼。蓋仲
尼之志。邱明從而明之。無善惡。無大小。莫不微婉而發揮
焉。至於申生之死也。之諡也。略而無譏。何其謬哉。何以覈
諸。且仲尼修春秋。明則有凡例。幽則有微旨。其有君不君。
臣不臣。父不父。子不子者。率書名以貶之。故書曰晉侯殺
其太子申生。不言晉人而書晉侯。且名太子者。蓋明晉侯
不道。且罪申生陷君父於不義也。以微旨考之。則仲尼明
貶可知矣。以凡例推之。則左氏之闕文可知矣。嗚呼。先王
之制諡。豈容易哉。善惡始終。必襃貶於一字。所以彰明往
者。勸阻來者。故君子於其諡。無所苟而已矣。繇是而言。則
恭世子之諡。不亦誣乎。不亦誣乎。
對才識兼茂明於體用策
問。皇帝若曰。朕觀古之王者。受命君人。兢兢業業。承天順
地。靡不思賢能以濟其理。求讜直以聞其過。故禹拜昌言。
而嘉猷罔伏。漢徵極諫。而文學稍進。匡時濟俗。罔不率繇。
厥後相循。有名無實。而又設以科條。增求茂異。捨斥已之
至言。進無用之虛文。指切著明。罕稱於代。茲朕所以嘆息
鬱悼。思索其真。是用發懇惻之誠。咨體用之要。庶乎言之
可行。行之不倦。上獲其益。下輸其情。君臣之間。驩然相與。
子大夫得不勉思朕言而茂明之。我國家光宅四海。年將
二百。十聖宏化。萬邦懷仁。三王之禮靡不講。六代之樂罔
不舉。浸澤於下。升中於天。周漢已還。莫斯為盛。自禍階漏
壤。兵宿中原。生人困竭。耗其大半。農戰非古。衣食罕儲。念
茲疲甿。遠乖富庶。督耕殖之業。而人無戀本之心。峻榷酤
之科。而下有重斂之困。舉何方而可以復其盛。用何道而
可以濟其艱。既往之失。何者宜懲。將來之虞。何者當戒。昔
主父懲患於晁錯而用推恩。夷吾致霸於齊桓而行寓令。
精求古人之意。啟迪來哲之懷。眷茲洽聞。固所詳究。又執
契之道。垂衣不言。委之於下。則人用其私。專之於上。則下
無其效。漢元優游於儒學。盛業竟衰。光武責課於公卿。峻
政非美。二途取捨。未獲所從。余心浩然。益所疑惑。子大夫
熟究其旨。屬之於篇。興自朕躬。毋悼後害。
對。臣聞漢文帝時賈誼上疏云。可為痛哭者一。可為流涕
者二。可為長太息者三。是時漢興四十載。萬方大理。四海
大和。而賈誼非不見之。所以過言者。以為詞不切。志不激。
則不能迴君聽。感君心。而發憤於至理也。是以雖盛時也。
賈誼過言而無愧。雖過言也。文帝容之而不非。故臣不失
忠。君不失聖。書之史策。以為美談。然臣觀自茲以來。天下
之理。未曾有髣髴於漢文帝時者。激切之言。又未有髣髴
於賈誼疏者。豈非君之明聖。不侔於文帝乎。臣之忠讜。不
逮於賈誼乎。不然。何衰亂之時愈多。而切直之言愈少也。
今陛下思禹之昌言而拜之。念漢之極諫而徵之。廢虛文
之無用者。獎至言之斥已者。詢臣以可行之策。諭臣以不
倦之意。懇惻鬱悼。發於至誠。此真聖王思至理求過言之
明旨也。斯則陛下之道。已宏於前代。臣之才識。劣於古人。
輒欲過言。以裨陛下明德萬分之一也。裨之者。非敢謂言
之必可行也。體用之必可明也。且欲使後代知陛下踐祚
之後。有樸直敢言之臣出焉。無俾文帝賈誼專美於漢代。
然後退而俯伏。以待罪戾焉。臣誠所甘心也。謹以過言。昧
死上對。伏蒙陛下賜臣之策。有思興禮樂之道。念救疲甿
之方。辨懲往戒來之宜。審推恩寓令之要。至矣哉。陛下之
念及此。實萬葉之福也。豈惟一代之人受其賜而已哉。臣
聞疲病之作。有因緣焉。救療之方。有次第焉。臣請為陛下
究因緣陳次第而言之。臣聞太宗以神武之姿。撥天下之
亂。元宗以聖文之德。致天下之肥。當二宗之時。利無不興。
弊無不革。遠無不服。近無不和。貞觀之功既成。而大樂作
焉。雖六代之盡美。無不舉也。開元之理既定。而盛禮興焉。
雖三王之明備。無不講也。禮行故上下輯睦。樂達故內外
和平。所以兵偃而萬邦懷仁。刑清而兆民自化。動植之類。
咸煦嫗而自遂焉。雖成康文景之理。無以出於此矣。洎天
寶以降。政教寖微。寇既薦興。兵亦繼起。兵以遏寇。寇生於
兵。兵寇相仍。迨五十載。財征由是而重。人力由是而罷。下
無安心。雖日督農桑之課。而生業不固。上無定費。雖日峻
管榷之法。而歲計不充。日削月朘。以至於耗竭其半矣。此
臣所謂疲病之因緣者也。豈不然乎。由是觀之。蓋人疲由
乎稅重。稅重由乎軍興。軍興由乎寇生。寇生由乎政缺。然
則未修政教而望寇戎之銷。未銷寇戎而望兵革之息。雖
太宗不能也。未銷兵革而求征徭之省。未省征徭而求黎
庶之安。雖元宗不能也。何則。事有所必然。雖常人足以致。
勢有所不可。雖聖哲不能為。伏惟陛下將欲安黎庶。先念
省征徭。將欲省征徭。先念息兵革。將欲銷兵革。先念銷寇
戎。將欲銷寇戎。先念修政教。何者。若政教修。則下無詐偽
暴悖之心。而寇戎所由銷矣。寇戎銷。則無興發攻守之役。
而兵革所由息矣。兵革息。則國無餽餉飛輓之費。而征徭
所由省矣。征徭省。則人無流亡轉徙之憂。而黎庶所由安
矣。臣竊觀今天下之寇雖已盡銷。伏願陛下不以易銷而
自怠。今天下之兵雖未盡散。伏願陛下不以難散而自疑。
無自怠之心。則政教日肅。無自疑之意。則誠信日明。故政
教肅則暴亂革心。誠信明則獷鷙歸命。革心則天下將萌
之寇。不遏而自銷。歸命則天下已聚之兵。不散而自息。然
後重斂可日減。疲甿可日安。富庶可日滋。困竭可日補。日
安則和悅之氣積。日富則廉讓之風形。因其廉讓而示之
以禮。則禮易行矣。乘其和悅而鼓之以樂。則樂易達矣。舉
斯方而可以復其盛。用斯道而可以濟其艱。懲既往之失。
莫先於誠不明而政不修。戒將來之虞。莫大乎寇不銷而
兵不息。此臣所謂救療之次第者也。豈不然乎。至若齊行
寓令之法。以霸諸侯。漢用推恩之謀。以懲七國。施之今日。
臣恐非宜。何者。且今萬方一統。四海一家。無鄰國可傾。非
夷吾用權之秋也。雖欲寓令。令將何所寓耶。今除國建郡。
置守罷侯。無爵土可疏。非主父矯弊之日也。雖欲推恩。恩
將何所推耶。但陛下嗣貞觀之功。宏開元之理。必將光二
宗而福萬葉矣。何區區齊漢之法。而足為陛下所慕哉。精
究之端。實在於此矣。又蒙陛下賜臣之問。有執契垂衣之
道。委下專上之宜。敦儒學而業衰。責課實而政失者。此皆
政化之所急。古今之所疑。陛下幸念之。臣有以見天下之
理興矣。夫執契之道。垂衣不言者。蓋言已成之化。非謀始
之謂也。委之於下者。言王者之道。庀其司分其務而已。非
謂政無大小。悉委之於下也。專之於上者。言王者之道。秉
其樞執其要而已。非謂事無巨細。悉專之於上也。漢元優
游於儒學。而盛業竟衰者。非儒學之過也。學之不得其道
也。光武責課於公卿。而峻政非美者。非考課之累也。責之
不得其要也。臣請重為陛下別白而明之。夫垂衣不言者。
豈不謂無為之道乎。臣聞無為而理者。其舜也歟。舜之理
道。臣粗知之矣。始則懋於修已。勞於求賢。明察其刑。明慎
其賞。外序百揆。內勤萬樞。昃食宵衣。念其不息之道。夫如
是。豈非大有為者。終則安於恭已。逸於得賢。明刑至於無
刑。明賞至於無賞。百職不戒而舉。萬事不勞而成。端拱凝
旒。立於無過之地。夫如是。豈非真有為者乎。故臣以為無
為者。非無所為也。必先有為而後至於無為也。老子曰。無
為而無不為。蓋是謂矣。夫委下而用私。專上而無效者。此
由非所宜委而委之也。非所宜專而專之也。臣請以君臣
之道明之。臣聞上下異位。君臣殊道。蓋大者簡者。君道也。
小者。繁者。臣道也。臣道者。百職小而衆。萬事細而繁。誠非
人君一聰所能徧察。一明所能周覽也。故人君之道。但擇
其人而任之。舉其要而執之而已矣。昔九臣各掌其事。而
唐堯乘其功以帝天下。十亂各效其能。而周武總其理以
王天下。三傑各宣其力。而漢兼其用以取天下。此三君者。
不能為一焉。但執要任人而已。亦猶心之於四肢九竅百
骸也。不能為一焉。然而寢食起居。言語視聽。皆以心為主
也。故臣以為君得君之道。雖專之於上。而下自有以展其
效矣。臣得臣之道。雖委之於下。而人亦無以用其私矣。由
此而言。光武督責而政未甚美者非他。昧君臣之道於小
大繁簡之際也。漢元優游而業以寖衰者非他。昧無為之
道於始終勞逸之間也。二途得失。較然可知。陛下但舉中
而行之。則無所惑矣。臣伏以聖策首言曰。思賢能以濟其
理。求讜直以聞其過。又曰。上獲其益。下輸其情。其末章則
又曰。興自朕躬。無悼後害。此誠陛下思酌下言。欲聞上失。
勤勤懇懇。慮臣輩有所隱情者也。臣敢不再竭狂直。以副
天心之萬一焉。臣聞古先聖王之理也。制欲於未萌。除害
於未兆。故靜無敗事。動有成功。自非聖王。則異於是。莫不
欲逞於始。悔追於終。政失於前。功補於後。利害之效。可略
而言。且如軍暴而後戢之。兵亂而後遏之。善則善矣。不若
防其微。杜其漸。使不至於暴亂也。官邪而後責之。吏姦而
後誅之。懲則懲矣。不若審其才。得其人。使不至於姦邪也。
人餒而後食之。人凍而後衣之。惠則惠矣。不若輕其徭。薄
其稅。使不至於凍餒也。舉一知十。不其然乎。今陛下初嗣
祖宗。新臨蒸庶。承多虞之運。當鼎盛之年。此誠制欲於未
萌。除害於未兆之時也。伏惟陛下敬惜其時。重慎其事。既
往者且追救於弊後。將來者宜早防於事先。夫然。則保邦
恒在於未危。恭已常居於無過。三五之道。夫豈遠哉。臣生
也得為唐人。當陛下臨御之時。觀陛下昇平之始。斯則臣
朝聞而夕死足矣。而况充才識之貢。承體用之問者乎。今
所以極千慮。昧萬死。當盛時。獻過言者。此誠微臣喜朝聞
甘夕死之志也。不然。何輕肆狂瞽。不避斧鑕。若此之容易
焉。伏惟少垂意而覽之。則臣生死幸甚。生死幸甚。謹對。
禮部試策五道
第一道
問。周禮庶人不畜者祭無牲。不耕者祭無盛。不蠶者不帛。
不績者不縗。皆所以恥不勉。抑游惰。欲人務衣食之源也。
然為政之道。當因人所利而利之。故修其教不易其俗。齊
其政不易其宜。由是農商工賈。咸遂生業。若驅彼齊人。強
以周索。牲盛布帛。必由已出。無乃物力有限。地宜不然。而
匱神廢禮。誰曰非闕。且使日中為巿。貿遷有無者。更何事
焉。
對。利用厚生。教之本也。從宜隨俗。政之要也。周禮云。不畜
無牲。不田無盛。不蠶不帛。不績不縗。蓋勸厚生之道也。論
語云。因人所利而利之。蓋明從宜之義也。夫田畜蠶績四
者。土之所宜者多。人之所務者衆。故周禮舉而為條目。且
使居之者無游惰無墮業焉。其餘非四者。雖不具舉。則隨
土物生業而勸導之可知矣。非謂使物易業土易宜也。夫
先王酌教本。提政要。莫先乎任土辨物。簡能易從。然後立
為大中。垂之不朽也。若謂其驅天下之人。責其所無。強其
所不能。則何異夫求萍於中逵。植橘於江北。反地利違物
性孰甚焉。豈直易俗失宜。匱神廢禮而已。且聖人辨九土
之宜。別四人之業。使各利其利焉。各適其適焉。猶懼生生
之物不均也。故日中為巿。交易而退。所以通貨食。遷有無。
而後各得其所矣。由是言之。則大易致人之制。周官勸人
之典。論語利人之利。三科具舉。有條而不紊矣。謹對。
第二道
問。書曰。眚災肆赦。又曰。宥過無大。而禮云。執禁以齊衆。不
赦過。若然。豈為政以德。不足恥格。峻文必罰。斯為禮乎。詩
稱既明且哲。以保其身。易稱利用安身。以崇德也。而語云。
無求生以害仁。有殺身以成仁。若然。則明哲者不成仁歟。
殺身者非崇德歟。
對。聖王以刑禮為大憂。理亂繫焉。君子以仁德為大寶。死
生一焉。故邦有用禮而大理者。有用刑而小康者。古人有
崇德而遠害者。有蹈仁而守死者。其指歸之義。可得而知
焉。在乎聖王乘時。君子行道也。何者。當其王道融。人心質。
善者衆而不善者鮮。一人不善。衆人惡之。故赦之可也。所
以表好生惡殺。且臻乎仁壽之域矣。而肆赦宥過之典。由
茲作焉。及夫大道隱。至德衰。善者鮮而不善者衆。一人不
善。衆人效之。故赦之不可也。所以明懲惡勸善。且革澆漓
之俗矣。而執禁不赦之文。由茲興焉。此聖王所以隨時以
立制。順變而致理。非謂德政之不若刑罰也。然則君子之
為君子者。為能先其道後其身。守其常。則以道善乎身。罹
其變。則不以其身害乎道。故明哲保身亦道也。巢許得之。
求仁殺身亦道也。夷齊得之。雖殊時異致。同歸於一揆矣。
何以覈諸。觀乎古聖賢之用心也。苟守道而死。死且不朽。
是非死也。苟失道而生。生而不仁。是非生也。向使夷齊生
於唐虞之代。安知不明哲保身歟。巢許生於殷周之際。安
知不求仁殺身歟。蓋否與泰。各繫於時也。生與死。同歸於
道也。由斯而觀。則非謂崇德者不為成仁。殺身者不為明
哲矣。嗚呼。聖王立教。同出而異名。君子行道。百慮而一致。
亦猶水火之相戾。同根於冥數。共濟於人用也。亦猶寒暑
之相反。同本於元氣。共濟於歲功也。則用刑措刑之道。保
身殺身之義。昭昭然可知矣。謹對。
第三道
問。聖哲垂訓。言微旨遠。至於禮樂之同天地。易簡之在乾
坤。考以何文。徵於何象。絕學無憂。原伯魯豈其將落。仁者
不富。公子荊曷云苟美。朝陽之桐。聿來鳳羽。泮林之椹。克
變鴞音。勝乃俟乎木雞。巧必資乎瓦注。咸所未悟。庶聞其
說。
對。古先哲王之立彝訓也。雖言微旨遠。而學者苟能研精
鉤深。優柔而求之。則壼奧旨趣。將焉廋哉。然則禮樂之同
天地者。其文可得而考也。豈不以樂作於郊。而天神和焉。
禮定於社。而地祇同焉。上下之大同大和。由禮樂之馴致
也。易簡之在乾坤者。其象可得而徵也。豈不以乾以柔克
而運。四時不言而善應。坤以陰[:#AS-84EC:⿰⻖⿱步馬]而生。萬物不爭而善勝。
柔克不言之謂易。陰隲不爭之謂簡。簡易之道。不其然乎。
老氏絕學無憂。儆其溺於時俗之習也。原伯魯不學將落。
戒其廢聖哲之道也。孟子不富之說。慮蘊利而生孽也。公
子荊苟美之言。嘉安人而豐財也。鳳鳴朝陽。非梧桐而不
棲。擇木而集也。鴞止泮林。食桑椹而好音。感物而變也。事
有躁而失。靜而得者。故木雞勝焉。有貴而失。賤而得者。故
瓦注巧焉。雖去聖逾遠。而大義斯存。是故遠旨微言。可明
徵矣。謹對。
第四道
問。天地有常道。日月有常度。水火草木有常性。皆不易之
理也。乃至鄒衍吹律而寒谷暖。魯陽揮戈而暮景迴。呂梁
有出入之游。周原變堇荼之味。不測此何故也。將以傳信
乎。抑亦傳疑乎。
對。原夫元氣運而至精分。三才立而萬物作。惟天地日月。
暨水火草木。度數情性。各有其常。其隨事應物而遷變者。
斯人之所感也。何哉。惟天地萬物父母。惟人萬物之靈。蓋
天地無常心。以人心為心。苟能以最靈之心。感善應之天
地。至誠之誠。感無私之日月。則必如影隨形。響隨聲矣。而
况於水火草木乎。故有吹律於寒谷。和氣生焉。揮戈於曜
靈。暮晷迴焉。神合乎水。游呂梁而出入不溺。化被於草木。
周原而堇荼變味。蓋品彙之生。則守其常性也。精誠之至。
則感而常通也。靜守常性。動隨常通。是道可於物。而非常
於一道也。夫如是。則兩儀之道。七曜之度。萬物之性。可察
矣。可信矣。夫何疑焉。謹對。
第五道
問。紡績之弊。出於女工。桑麻不甚加。而布帛日已賤。蠶織
者勞焉。公議者知之。欲乎價平。其術安在。又倉廩之實。生
於農畝。人有餘則輕之。不足則重之。故歲一不登。則種食
多竭。往年時雨愆候。宸慈軫懷。遣使振廩。分官賤糶。故得
餒殍載活。麥禾載登。思我王度。金玉至矣。竊聞壽昌常平。
今古稱便。國朝典制。亦有斯倉。開元之二十四年。又於京
城大置。賤則加價收糴。貴則終年出糶。所以時無艱食。亦
無傷農。今者若官司上聞。追葺舊制。以時斂散。以均貴賤。
其於美利。不亦多乎。
對。人者邦之本也。衣食者人之所由生也。古者聖人在上。
而下不凍餒者。非家衣而戶食之。蓋能為之開衣食之源。
均財用之節也。方今倉廩虛而農夫困。布帛賤而女工勞。
以愚所闚。粗知其本。何者。夫天地之數無常。故歲一豐必
一儉也。衣食之生有限。故物有盈則有縮也。古之人知其
必然也。故敦儉嗇以足衣。務儲蓄以足食。是以禹有九年
之水。湯有七年之旱。野無青草。人無菜色者。無他焉。蓋勤
儉儲積之所致耳。故曰前事之不忘。後事之元龜也。當今
將欲開美利利天下。以厚生生蒸人。返貞觀之昇平。復開
元之富壽。莫善乎實倉廩。均豐凶。則耿壽昌之常平。得其
要矣。今若升聞。率修舊制。上自京邑。下及郡縣。謹豆區以
出納。督官吏以監臨。歲豐則貴糴以利農。歲歉則賤糶以
卹下。若水旱作沴。則資為九年之蓄。若兵革或動。則餽為
三軍之糧。可以均天時之豐儉。權生物之盈縮。修而行之。
實百代不易之道也。虞災救弊。利物寧邦。莫斯甚焉。然則
布帛之賤者。由錐刀之壅也。苟粟麥足用。泉貨流通。則布
帛之價。輕重平矣。抑居易聞短綆不可以汲深。曲士不可
以語道。小子狂簡。不知所以裁之。莫究微言。空慚下問。謹
對。
進士策問五道
第一道
問。禮記曰。事君有犯無隱。又曰。為人臣者不顯諫。然則不
顯諫者。有隱也。無乃失事君之道乎。無隱者。顯諫也。無乃
失為臣之節乎。語曰。不知命。無以為君子。易曰。樂天知命。
故不憂。又語曰。君子憂道不憂貧。斯又憂道者非知命乎。
樂天不憂者非君子乎。夫聖人立言。皆有倫理。雖前後上
下若貫珠。然今離之則可以旁行。合之則不能同貫。豈精
義有二耶。抑學者未達其微旨耶。
第二道
問。大時不齊。大信不約。大白若辱。大直若屈。此四者。先聖
之格言。後學之彝訓。有國者酌之以行化也。立身者踐之
以修己也。然則雷一發而蟄蟲蘇。勾萌達。霜一降而天地
肅。草木衰。其為時也大矣。斯豈不齊者乎。日月代明而晝
夜分。刻漏者準之。無杪忽之失焉。春秋代謝而寒暑節。律
呂者候之。無累黍之差焉。其為信也大矣。斯豈不約者乎。
堯讓天下而許由遁。周有天下而伯夷餓。其為白也大矣。
斯亦不辱者乎。桀不道。龍逢諫而死。紂不道。比干諫而死。
其為直也大矣。斯豈不屈已者乎。由是而觀。有國者立身
者惑之久矣。衆君子試為辨之。
第三道
問。大凡人之感於事。則必動於情。發於歎。興於詠。而後形
於歌詩焉。故聞蓼蕭之詠。則知德澤被物也。聞北風之刺。
則知威虐及人也。聞廣袖高髻之謠。則知風俗之奢蕩也。
古之君人者採之。以補察其政。經緯其人焉。夫然。則人情
通而王澤流矣。今有司欲請於上。遣觀風之使。復採詩之
官。俾無遠邇。無美刺。日採於下。歲聞於上。以副我一人憂
萬人之旨。識者以為何如。
第四道
問。百官職田。蓋古之稍食也。國朝之制。懸在有司。兵興以
還。吏鮮克舉。今稽其地籍。則田亦具存。計以戶租。則數多
散失。至使內外官中。有品秩等。局署同。而厚薄相懸。不啻
乎十倍。斯者積弊之甚也。得不思革之乎。請陳所宜。以救
其失。
第五道
問。穀帛者。生於下也。泉貨者。操於上也。必由均節。以致厚
生。今田疇不加闢。而菽粟之價日賤。桑麻不加植。而布帛
之估日輕。懋力者輕用而愈貧。射利者賤收而愈富。致使
農人益困。游手益繁矣。然豈穀帛斂散之節。失其宜乎。將
泉貨輕重之權。不得其要乎。今天子方策天下賢良政術
之士。親訪利病。以活元元。吾子若待問於王庭。其將何辭
以對。
