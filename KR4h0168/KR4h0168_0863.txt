欽定全唐文卷八百六十三
竇儼
儼字望之。晉天福六年進士。歷左拾遺。仕漢為史館修撰。
遷金部郎中。改中書舍人。周顯德中累拜翰林學士。判太
常寺。入宋。終禮部侍郎。
上治道事宜疏
伏以歷代至理。六綱為首。一曰明禮。禮不明則彝倫不敘。
二曰崇樂。樂不崇則二儀不和。三曰熙政。政不熙則㣥務
不整。四曰正刑。刑不正則巨姦不懾。五曰勸農。農不勸則
資澤不流。六曰經武。武不經則軍功不盛。故禮有紀。若人
之衣冠。樂有章。若人之喉舌。政有統。若人之情性。刑有制。
若人之呼吸。農為本。若人之飲食。武為用。若人之手足。斯
六者。不可斯須而去身也。陛下思服帝猷。寤寐獻納。亟下
方正之詔。廓開藝能之路。士有一技。必得自效。學攻百端。
靡不明至。故小臣不揆愚鄙。欲有陳導。於禮樂刑政之內。
勸農經武之中。相今所宜。各具疏列。其一曰。夫禮者。太一
之紀。品物之崇。與天地同其節。與陰陽順其道。協於分藝。
行於國家。本之以忠孝。文之以倫義。君臣父子夫婦之制。
冠婚喪祭射御之容。朝聘享宴之宜。軍旅田獵之事。各有
宜稱。不相侵越。所以講信修睦。所以洗心防患。上得之尊。
下得之安。定親疏而別同異。明是非而彰貴賤。執之則致
福。繆之則招悔。憲物成教。崇政明本。未有不繇於禮者也。
自五帝之後。三王以來。有益有損。或因或革。咸有章憲。書
於冊書。浩浩千編。不可遽悉。越在唐室。典章頗盛。程軌量。
昭采物。酌中古訓。垂法百代。則有開元禮在。紀先後。明得
失。次其沿變。志其楷式。則有通典在。錄一朝之事。包五禮
之儀。義類相從。討尋不紊。則有會要在。此三者。聖教經制。
國之大綜也。爰自梁朝之後。仍世多故。典臺之官。皆差使
於公務。禮直之吏。悉昧昏於檢按。至今每有戎祀之事。朝
會之期。多於市㕓草議定註。前後矛盾。卒多粃稗。臣竊以
保殘守闕。因狹就寡。乃暗主之事。非明君所為。豈可以光
陛下超世之宏圖。為大朝千載之盛美也。所宜闡崇令猷。
以立國典。綴敘舊書。以為邦紀。義在精審。理資端要。可以
範圍五帝。楷則萬古。彰陛下之聖明。禮不虛道者也。伏請
依唐會要所設門類。上自五帝。迄於聖朝。凡所施為。悉令
編次。凡關禮樂。無有闕漏。開元禮通典之書。包綜於內。名
之曰六周禮。俾禮院掌之。太常博士如得其人。宜久其職。
年深則兼官在任。勿使旁轉。如是則助風教而彌隆。昇典
制於將替。隱覈前軌。聲施無窮者也。其二曰。夫樂者。以德
為本。以聲傳御。中出所以導志。外揚所以審政。有天地辰
宿。有軌數形色。有陰陽逆順。有離合隱見。天數五。地數六。
六五相合。故十一月至。生黃鍾。黃鍾者。同律之主。五音之
元宮也。元宮之諧於仲呂。母子也。傳於林鍾。夫婦也。迴於
大簇。父子也。聚於南呂。子婦也。兩陽必爭。二陰必乖。故抗
衡者多異。前五相追而後五相隨。蓋繇是也。一章之中。凡
有七閏。亥未巳丑酉午寅者。七閏之正也。日有盈縮之度。
月有遲速之期。故或進於前。或退於後。陰陽之理也。六鍾
六間十二節。凡二十有四位。聲氣之大率也。平分為七直
而略其餘。則子寅卯巳未酉戌謂之羽。子寅辰午未酉亥
謂之宮。子丑卯巳未申戌謂之角。子卯辰巳未酉戌謂之
商。此四者。靡靡成章。峻而清厲。鄭衞之音也。與夫推歷生
律。以律命宮。九六之偶。旋相為宮。三正生天地之美。七宗
固陰陽之序者。於其通人神。宜歲功。生成範宜之德。紀協
長大之算。則精麤異矣。在乎審治亂。察盛衰。原性情。應形
兆。則殊塗而同歸也。三正者。一為天。二為地。三為人。七宗
者。黃鍾為宮。大簇為商。姑洗為角。林鍾為徵。南呂為羽。應
鍾為變宮。蕤賓為變徵。角為木。商為金。宮為土。變徵為日。
變宮為月。徵為火。羽為水。龍角元龜天豕井侯主乎角。平
亢河鼓樓聚輿鬼主乎商。天根須女庖俎鳥啄主乎宮。辰
馬陰虛耗頭天都主乎變徵。大火兵封天高鳥翼主乎變
宮。龍尾元窒四兵天倡主乎徵。天津東壁參伐輹車主乎
羽。角之數六十有四。商之數七十有二。宮之數八十有一。
變徵之數五十有六。變宮之數四十有二。徵之數五十有
四。羽之數四十有八。極商之數九十。陽之數一百二十有
八。陰之數一百一十有二。五音之數畢矣。神無形而有化。
處乎聲之門。故昭之以音。合之以算。音以定主。算以來象。
觸於耳而激於心。然後可言其樂也。其音五。其聲十二。其
調六十。雅部之樂也。其音四。其聲八。其調二十有四。胡部
之樂也。隋唐以來。樂兼夷夏。天寶之世。雅部大備。寶應之
後。音律漸衰。郊廟殿廷。舊事失次。洎黃巢盪覆京兆。鐘磬
皆毀。龍紀返正之歲。有司別創樂懸。乘風雖存。旋宮何在。
音範寖失。至今闕然。豈可以一時偶失之事。為百代無窮
之制。何以訓正四方。綏和百神。軌物垂則。示人之極也。昔
唐虞歷載。頌聲方作。文武相繼。樂教大同。陛下布昭聖武。
彰信天下。宗社靈祗。聿監明德。所宜憲章成式。不失舊物。
原始以要終。體本以正未。使樂與天地同和。禮與天地同
節。伏請命博通之士。上自五帝。迄於聖朝。凡樂章沿革。總
次編錄。凡三絃之通。七絃之琴。十三絃之箏。二十絃之離。
二十五絃之瑟。三漏之籥。六漏之簥。七漏之笛。八漏之箎。
十三管之和。十七管之笙。十九管之巢。二十三管之簫。皆
列譜記。對而合之。類從聲等。雖異必通。編於歷代樂錄之
後。永為定式。名之大周正樂。俾樂寺掌之。依文教習。務在
齊肅。如是則可以移風俗。和上下。和順之象著。則嘉盛之
德備。則六變至幽深。九奏達高明。知樂之為大者也。其三
曰。夫政者正也。以正率下。下思盡誠。則上無闕政。人能持
政。非政持人。若失人而務政。則雖勤而何益。故人道敏政。
政在擇人。擇人之先。自相而始。登庸廊廟。則有經啟措置
之權。八侍帷幄。則有將近承弼之任。機事攸綜。號令攸發。
平章於百揆。維制於四方。不可不重也。唐末政出中要。輕
於爰立。才處輔相之任。便兼公揆之官。卿大夫奔競公行。
禮讓道息。未得之日。則以致身富貴為馳騖。既得之後。則
以與國休戚為憂虞。乃三緘於統要之司。獨善於兼濟之
職。但思解密勿之務。守崇重之官。逍遙林亭。保安宗族。於
身之謀甚利。於國之效如何。方今宰臣。實罄忠力。燮和元
化。則歲以之豐稔。攸敘彝倫。則時以之雍靖。上無闕政。下
無異議。固能明舉賢才。羅濟經略也。伏請令宰臣於南宮
三品之中。兩省給舍已上。有能經營國家。寧衞社稷者。具
名以舉。若陛下素諳才業。上符定制。則輔相公揆之授。誠
亦得宜。陛下嚮不知名。或官品未稱。則令以本官權知政
事。若尚書承郎權知政事。則兼散騎常侍之官。陛下歲年
之間。察其為作。如能興利除害。獻可替否。進賢才。退不肖。
則遷其官。加其秩。官高者則受平章事。未高者但循資而
轉。且令權知。如其非才。即便守本官。罷知政事。讓其舉主。
令廷謝知過。亦繇子玉敗軍。令尹當責之義也。書曰試可
乃已。又曰歷試諸艱。今班行之中。有員無職者大半。可令
量才授任。臨事制宜。出則以公務效試。入則以舊位登敘。
任事者有賞。不任事者當黜。黜陟既明。天下自正。此則為
政之道畢矣。其四曰。刑者。五行之鞭策。五性之權衡。下民
之隄防。有國之紀律。自古五刑之設。期於無刑。仲尼曰。民
有輕辜。必求其善。以赦其過。民有大罪。必原其故。以輔其
化。如有死罪。期使之生。則其善也。刑肅俗弊。禮謂疵國。勝
殘去殺。傳稱善人。昔漢文斷獄四百。殆致刑措。唐朝貞觀
之世。歲決死罪二人。今陛下恤刑慎獄。義權情恕。非不至
也。而天下冒禁麗法者甚眾。殊死大辟者頗多。蓋繇未塞
其源而理其著者也。省刑之要。厥有二端。一者謹吏。二者
息盜。謹吏在乎責長。息盜在乎類取。吳姬㣥笑。孫武加戮
於隊長。此責長之明效也。襄民不道。班伯得賊於首豪。此
息盜之良術也。夫一縣之政。總於令長。令長正。下吏自肅。
一州之權。統於牧守。牧守繆。僚屬必濫。濫之與肅。上使然
也。近代下民之訟。多訟令佐。敢訴牧守。十中或一。訟令佐
者。皆得理察。訟牧守者。十無一問。縱或詰之。而歸罪陪隸
者眾矣。斧鉞不用。刀鋸日弊。古人恥之。典刑不阿貴賤。貴
猶當罰。賤者自戒。如是則官吏畏法。刑損其半矣。而又除
其寇盜。使無逸越。除盜之術。大概有三。一者。使賤人徒侶。
自相糾告。糾告不虛。則以所告賊產之半。賞其告者。或一
人能告十賊。亦以十賊半產與之。親屬之間。此許容隱。在
於用權救弊。亦可暫更。今後有骨肉為非。許令首告。然所
被告者。不可令至極刑。傷宗族之情。失風教之義。只令通
指同行徒侶。則除惡甚多。骨肉所首之人。特與疎放。如是
則同惡自相疑阻。爭先於陳告。骨肉欲保其親。競來於原
首。此息盜之上策也。二者。如鄭州新鄭一縣。團結鄉社之
人。名為義營。分立將佐。一戶為賊。則累其一村。一戶被劫。
則罪其一將。大舉鼓聲之所。壯丁雲集。賊徒至多。不過一
二十數。義營所聚。動及百人。賊人奔逃。無有免者。見今鄭
州封內。唯新鄭獨免敓勷。頃歲尉氏強民。潛往密縣行劫。
迴入新鄭疆界。殺獲苦無漏遺。豈止自部之中。不留凶慝。
兼令涉境之寇。難出網羅。此息盜之中策也。三者。有賊之
後。村人報鎮。鎮將詣村驗蹤。團保限外不能獲賊。眾罰鎮
戌。此息盜之下策也。如是則奸盜漸息。刑又損其半矣。何
慮漢文之年。貞觀之世。不在於今時矣。其五曰。農者。至正
之道。自然之資。為邦大本。當今急務。欲國家之康濟。在府
庫之充盈。欲府庫之充盈。在田疇之修闢。人力可以課致。
地利可以計生。若地利有遺。人力不勸。欲邦寧本固。化洽
時雍。不可得也。今宰牧怠職。百姓怠業。曠土不墾。履畝是
憂。但隨宜以耕耘。惟天時而是賴。苟有水旱。其將奈何。危
殆之機。在乎返掌。晉朝開運之歲。即其驗歟。夫欲富國強
兵。愛民利物。興事任力。崇德尊道。敷至化。恢長御。革頽風。
洽豐澤。無不繇家給人足。而馴至其道也。家給人足。始於
務農。務農之原。實有三術。一曰廣田。二曰已債。三曰節費。
廣田則所獲豐羨。已債則儲積可保。節費則歲計有餘。今
民不廣田。良有以也。蓋慮無盡地之稼。括為稅簿。則并竭
所收。輸不滿要。誰不懼也。晉漢二代。累發德音。使民多種
廣耕。只以舊額供賦。既種之後。旋以見苗計租。以至倉箱
匱空。鄉井愁歎。先皇享御之始。赦書節文之中。亦勸民勤
勞。不殊前意。至今曠隙之地。荒萊不開。繇於誠信前失。民
無固志者也。夫為政之先。莫若著信。商君移木。豈禮也哉。
蓋使人信之。則無不治也。陛下宜散下明詔。使民廣田。但
輸舊租。永不簡案。上言宗廟。以表至誠。令州郡懸法之所。
刻石示民。民必信之。而田廣矣。田廣則多獲。多獲則民足。
王者藏於天下。實一國之富完。此廣田之上策也。小畝步
百。周之制也。中畝二百四十。漢之制也。大畝三百六十。齊
魯之制也。今所用者。漢之中畝。若步以大畝之田。輸其中
畝之稅。或額不敷舊。則虛加滿之。逮於次年。而田自多矣。
此廣田之中策也。前所言已債節費。利莫大焉。今編戶之
甿。以債成俗。賦稅之外。罄不償債。收獲纔畢。率無囷倉。官
有科折之弊。私有酺醵之緡。倍稱速息。半價速賣。則利貸
一斗。而償四斗矣。欲民不困。豈可得哉。此外鄉閭之中。嘗
有酒食之耗。謟僧佞佛。相扇成風。且瑞雪甘雨和風所致。
非為一鄉一里委曲而降。小民無知。競作齋賽。一歲之內。
數數有之。是則債利之劫民也。將倍於公賦。齋賽之蠧民
也。又等於王租。欲民之饒。終不可致。莫若已債節費。歸利
於民。起於來年。不得通債。今歲見償之者。但令以本債償
之。留其利餘。為民不債之備。則民食資半矣。夫陽秋之候。
豺獺尚祭。民祭里社。自古而然。宜於二社之辰。得以祭餘。
共相飲食。其餘祈禱散賽之事。嚴禁罷之。則民食又資其
半矣。民食既足。則民力普存。民力普存。則穡事敦業。穡事
敦業。財用益豐。因其利而利之。則國富刑清。天下知禮節
矣。其六曰。兵者。所以成武功。遏亂略。行天討。順人心。混一
區宇。昭宣文德。三五之代。不能去兵。故軒戰阪泉。堯征丹
浦。西伯戡黎之誥。成王踐奄之誓。即其前躅也。陛下卜世
之數。莫知其紀。五德所正涖。萬方之率從。未占而孚契人
心。不戒而謀同時利。惟淮南李景。負固不賓。陛下神略內
融。大權潛運。整軍經武。[:#AS-8BE1:●]往忽來。戎路一巡。則八州降附。
靈旗再指。則四塞蕩平。歸命者一一皆存。來戰者萬萬無
免。偏師獻捷。迨有百數。仁贍交背以請命。壽春全城而北
遷。淮上咽喉。古來未有。命以衆擊寡。以尊伐卑。以正破偽。
以強陵弱。鮮不克矣。然兵道貴速。速則惠民。在敵境者。免
驅掠俘馘之無期。處內地者。免資糧供億之為役。荊湖兩
浙。並有舟師。聞其水戰之利。勝於淮寇。皆未肯協心齊力。
犄角成功者。蓋慮吞韓併魏。滅虞兼虢。唇亡齒寒。勢之懼
也。陛下宜分命使臣。諭其成策。錫之以丹書鐵契。質之以
左宗右社。其三方協同大舉。如秣陵淪陷。南服懷柔。則元
功盛勳。當崇賞厚報。俾百世傳襲。保其江山。旌旗服章。僚
屬官秩。咸用舊制。朝廷弗詢。彼既得信誓之文。又蒙寬大
之詔。必能禀大君之神算。藉清廟之靈祥。親督蒙衝。橫江
長騖。李景必分兵禦拒。首尾支離。陛下乃躬御六師。方軌
南進。駐驛江北。圖惟厥成。則濠廬等州。可不攻而拔矣。
請禁諸鎮酷刑疏
臣伏覩名律例疏云。死刑者。古先哲王。則天垂象。本欲生
之。義期止殺。絞斬之坐。皆刑之極也。又准天成三年閏八
月二十三日勅。行極法日。宜不舉樂。減常膳。又刑部式。決
重杖一頓處死。以代極法。斯皆仁君哀矜不捨之道也。竊
以蚩尤為五虐之科。尚行鞭朴。漢祖約三章之法。止有死
刑。絞者筋骨相連。斬者頭項異處。大辟之目。不出兩端。淫
刑所興。近聞數等。蓋緣外地不守通規。肆率情性。或以長
釘貫篸人手足。或以短刀臠割人肌膚。乃至累朝半生半
死。俾怨聲而上達。致和氣以有傷。將宏守位之仁。在峻惟
刑之令。欲乞特下明勅。嚴加禁斷。
陳政事疏
臣伏覩御札。應內外臣寮。有所見所聞。並許上章議論者。
臣菲才寡識。備位曠官。仰承綸綍之言。聊貢芻蕘之說。其
一曰。伏以設官分職。授政任功。欲為政之有倫。在命官之
無曠。今朝廷多士。省寺華資。無事有員。十乃六七。止於計
月待奉。計年待遷。其中廉幹之人。不無愧恥之意。如非歷
試。何展公才。伏請改兩畿諸縣令及外州府五千戶上至
縣令為縣大夫。昇為從五品。下畿大夫見府尹。亦如令之
儀。其諸州府縣大夫見本部長官。如賓從之禮。郎中員外
郎起居補闕拾遺侍御史殿中侍御史監察御史光祿少
卿以下四品。太常丞以下五品等。並得衣朱紫。為之滿日。
當在朝一任。約舊官遷二等。自拾遺監察除授迴日。即為
起居侍御史中行員外郎。若前官不是三署。即罷後一年。
方得求事。如此則士大夫足以陳力。賢不肖無以駕肩。各
繫否臧。明行黜陟。利民益國。斯實良規。其二曰。為國為家
之方。守穀守帛而已。二者不出於國。而出於民。其道在天。
其利在地。得其理者。蕃阜增積。失其理者。耗嗇焦勞。民之
顓蒙。宜有勸教。伏請於齊民要術及四時纂要韋氏月錄
之中。采其關於田蠶園圃之事。集為一卷。下三司彫木版
廣印。頒下諸州。流布民間。
貞元泗州大水論
夫水沴所具。厥有二理。一曰數。二曰政。天地有五德。一曰
潤。二曰暵。三曰生。四曰成。五曰動。五德者。陰陽之使也。陰
陽者。水火之本也。陰陽有常德。故水火有常分。奇耦收半。
盈虛有準。謂之通正。羨倍過亢。極無不至。謂之咎徵。二者
大期。率有常數。除之主始於淵獻。水之行紀於九六。凡千
有七百二十有八歲為浩浩之會。當是時也。陰布固陽。澍
雨天下。百水灌注。漲其通川。岸不受餘。則旁吞原濕。科坎
平概。則漂墊方割。雖堯舜在上。臯夔佐政。亦不能弭其沴
也。過此以還。則係於時政。如其后辟狂妄以自率。權臣冒
昧以下專。政不明。賢不章。則苦雨數至。潦水積厚。非陰陽
之數也。貞元壬申之水。非數之期。乃政之感也。德宗之在
位也。啟導邪政。狎暱小人。裴延齡專利為心。陰潛引納。陸
贄有其位。棄其言。由是明明上帝。不駿其德。乃降常雨。害
於粢盛。百川沸騰。壞民廬舍。固其宜也。王者苟能修五政。
崇五禮。禮不瀆。政不紊。則五日一霏微。十日一[:#AS-84FD:●]霂。十五
日一滂沱。謂之時雨。所以正五運之制節。占象晷刻。無有
差爽。則神農之世其驗歟。
陶穀
穀字秀實。邠州新平人。本姓唐。避晉祖諱改焉。起家校書
郎。累拜中書舍人。仕漢為給事中。仕周為右散騎常侍。顯
德初授戶部侍郎。改翰林學士。三年遷兵部侍郎。加承旨。
六年加吏部侍郎。入宋。累官戶部尚書。開寶三年卒。
賜華山處士陳摶勅
朕以汝高謝人寰。棲心物外。養太浩自然之氣。應少微處
士之星。既不屈於王侯。遂甘隱於岩壑。樂我中和之化。慶
乎下武之期。而能遠涉山涂。暫來城闕。浹旬延遇。宏益居
多。白雲暫駐於帝鄉。好爵難靡於達士。昔唐堯之至聖。有
巢許為外臣。朕雖寡薄。庶遵前鑒。恐山中所闕。已令華州
刺史每事供須。乍返故山。履茲春序。緬懷高尚。當適所宜。
故茲撫問。想宜知悉。
紫芝白兔頌
陛下嗣位之元年。歲次甲寅。薄伐太原。興六月之師。定王
業也。虎賁振旅。兵渡孟津。汜水獻紫芝三莖。煜煜分化。惹
度關之氣。越三載。歲在丙辰。親征淮夷。破十萬之衆。宣武
功也。戎輅旋軫。途次商唐。潁川獻白兔一頭。皎皎效質。凝
照社之光。謹案瑞應圖曰。王者恩霑行葦。則紫芝秀。五行
傳曰。國君德及昆蟲。則白兔馴。上宴息之暇。有時臨翫。覩
禎祥而修德。善馴擾之遂性。紫者昭萬物肇生之數。白者
叶太素返樸之義。芝為瑞也。左盤右屈。而自然成形。免之
異也。或白或蒼。亦不常其色。豈可使曠代嘉瑞。來者無聞。
今聖君儉德罷露臺。至仁祝疎羅。重林衡不時之禁。則草
木茂矣。崇宗廟礿祭之禮。則禽魚樂矣。若然。則朱草蓂莢。
將擢秀於庭除。丹鳳麒麟。豈空遊於郊藪。下臣不佞。再拜
作頌。頌曰。
美哉靈草。邈矣明視。慶上帝之所臨。昭王者之嘉瑞。考其
詳。稽其事。芝為草也。豈奪朱而效靈。兔乃獸焉。取守黑而
為異。徵其薦瑞之日。俱在迴鸞之次。酌物情。順天意。吾君
當垂衣而治。
請疏理獄訟瘞埋病亡奏
臣任監察御史日。畱臺西京。竊見臺司詳斷者。至於夫婦
之間。小小爭訟。動引支證。淹滯積時。乃坊市死亡喪葬。又
須臺司判狀。奴婢病亡。又須檢驗。人吏貪狡。因此邀求。動
經旬時。不遂埋瘞。是臣目擊。常嫉弊訛者。
請禁伐桑棗奏
竊以稼穡為生民之天。機杼乃豐財之本。是以金根在御。
王者用三推之儀。鞠衣載陳。后妃有躬桑之禮。則知自天
子至於庶人。不可斯須忽於農桑也。又司馬遷著書曰。齊
魯之間千畝桑。安邑千樹棗。其人與千戶侯等。伏見近年
以來。所在百姓。皆伐桑為柴。忘終歲之遠圖。趨一日之小
利。既所司不禁。乃積習生常。苟桑柘漸稀。則繒帛須闕。三
數年內。國用必虧。雖設法課人種桑。且無及也。舊木已伐。
新木未成。不知絲[:#AS-92F9:⿰帛⿱丿糸]。欲憑何出。若以下民方困。不可禁之。
儻砍伐一空。所在如是。歲或不稔。衣食盡忘。饑凍逼身。須
為㣥盜。圖難於易。哲王令猷。作事謀始。有國常務。乞畱眷
覽。詢訪輔臣。欲望特下明勅。此後不得以桑棗為柴。官場
亦不許受納。州縣城門不令放入。及不得囊私置賣。犯者
請加重罪。
請郡牧不與卑冗官同班奏
內外臣寮。正衙辭謝。內則諸司小吏。與宰相差肩。外則屬
郡末寮。共元戎接武。欲望宰臣使相。依舊押班。其郡牧藩
侯臺省少監長吏等。不得令部內本司卑冗官員。同班辭
謝。
請停廢教習舞郎奏
前任太常少卿。伏見本寺見管教坊二舞。本戶州縣尹民。
若不盡免差徭。無緣投名鼓舞。況正殿會朝。已久停廢。其
見管人數等。每有淪亡。皆擬填補。既不曾教習。但虛免差
徭。伏乞且議停廢。勅樂工宜令教習舞郎。權且停廢。
龍門重修白樂天影堂記
祭法曰。法施於人則祀之。洛書曰。王者之瑞則圖之。世稱
白傅文行。此造化之功。蓋後之學者。若㣥鳥之宗鳳凰。百
川之朝滄海也。秉筆之士。由斯道而取位卿相者。十七人
焉。得不謂法施於人耶。王者之瑞耶。饗廟食畫雲臺可矣。
矧山椒遺像乎。陟彼高岡。慷慨前事。松凋宰樹。蕭瑟古埏
之上。伊注逝川。潺湲荒祠之下。歲月未積。棟宇將壞。考其
由。中和初黎民經之而弗勤。詢其制。長興末秦王修之而
弗至。人神元感。屬在興運。今居守佐相太原武公。自許下
之撫三川也。登鄂坂。望太室。且曰。茲邑也。周公測景之地。
土圭在焉。吾當正厥躬。臨甸民。以報天子。既下車。闢污萊
以實倉廪。寬獄市以處豪猾。繇是十一之稅均。三千之條
省。暇日巡魏闕。過天街。又曰。茲地也。成王定鼎之郊。王氣
猶屬。吾當尋舊地。舉墜典。以壯皇居。遂上法象緯以嚴端
門。構鴻梁而跨洛水。繇是知拱辰之位肅。朝天之路通。三
載陟明。我無慚德。廣順三禩。歲在癸丑。暮春之初。予因芟
除入洛。獲謁拜上公。趨魏絳之庭。金石在列。入亞夫之戶。
棨戟生風。初戢我以升降。視之禮也。復接我以酒漿。觀予
志也。始三揖而進。終百拜而退。既予旋軫。相訪政事。對曰。
河橋破虜之勳。有京觀在。滹水禦守之略。有金湯在。雖三
尺童子。盡能知之。予無可述。因以白公影堂為說。公曰。我
武臣也。惟干戈是執。昧俎豆之事。幸為我序白氏政績。及
修葺之義。俾後之聞者。足以勤為善而嚮令名。是吾志也。
雖百金不恡。矧土木乎。予曰。彼白公。服則儒士也。位則文
人也。當官隸事。烈有丈夫志。祗於批逆鱗。刺權幸。塞左道。
履平坦。鎮陽拒命也。指中人為制將。救日月之蝕。則戰士
心悅。武相遇盜也。責京尹討賊。犯雷霆之怒。則奸臣股慄。
杭州救旱。因農隙而積湖水。龍門通嶮。出家財而鑿八灘。
著策數十篇。盡王佐之才。有文七十卷。導平生之志。向使
得其位而且久。行其道而不疑。以憲宗之神武。可繼文皇
也。元和之刑政。自同太宗也。必當華夏宅心。上東封之書。
蠻夷屈膝。納藳街之貢。豈直擒吳定蜀平一蔡州而已哉。
言粗畢。公聳身長揖而言曰。異乎昔之所聞。若此則白公
之才美。實輔相之英者。豈徒丈夫耶。子其行矣。予果得修
之。予歸朝未再旬。邸吏捧公書相授。具報訖事。穀乏口才。
加之性嬾。蟠桃拂漢。非尺箠可量。直以與公問答疏之如
右。別刊貞珉。
義成軍節度使贈太保史匡翰碑銘(并序)
(上闕)輔蜀望帝之洪苗。楚倚相之厥裔。迨於戰國。世為史
官。周崇江漢之祠。已疏王爵。漢重金張之族。遂寵侯封。令
望不衰。奇才閒出。長江激浪。下嶓冡以方舟。寶劍騰晶。發(
闕五字)積善所宜於有後。享富貴者累朝。大勳不可以中微。
啟茅土者數世。事詳圖牒。功備鼎彝。大王父諱懷清。皇任
安慶九府都督。王父諱敬思。皇任安慶九府都督。顯考諱
建(闕六字)兼九府都督。贈太保。公即太保長子也。分太白之
精。禀峒山之英。笑腐儒之老一經。拜神姝而學五兵。懷鼓
篋之心。行有餘力。蘊飛箝之辨。似不能言。天祐中。王室寖(
闕六字)陸之龍蛇競鬭。生郊之戎馬成㣥。時(闕一字)宗已合樂(
闕一字)將圖義舉。定玉帳一匡之略。提金壇百勝之師。戰於
兩河。決平多壘。以公人才地望。宜副頒條。起家(闕六字)代州
副使。以勞加銀青光祿大夫檢校太子賓客兼監察御史。
改遼州副使。兼領九府都督。同光初。莊皇受命。梁祚告終。
騏驎鬭於東陵。熒惑入於南斗。負(闕六字)雖曰一家橫戈。而
猛士守方。未安四鄙將寧邊徼。特委警巡。以九府都督充
嵐
憲朔等州都遊奕使。解職授天雄軍牢城都指揮使。遷檢
校刑部尚書兼御史大夫上柱(闕六字)恩遽降。時議為輕。遙
領首城。仍兼九府。轉檢校戶部尚書潯州刺史。未幾改天
雄軍步軍都指揮使刺史如故。明年遷侍衞彰聖馬軍都
指揮使。兼九府都督(闕六字)也八(闕一字)大定。萬國來朝。將竇
憲於騎軍。已平敵國。牧寇恂於河內。俾惠一方。授檢校司
空懷州刺史。政成。轉控鶴都指揮使。加金紫階。兼和州刺
史駙馬都尉。虎賁三百(闕六字)魏闕九重。謹門闌於清禁。圃
田待理。漢殿掄材。功臣旌佐國之石。出牧奉專城之寄。渤
海守布解繩之政。化洽下車。淮陰侯有授鉞之才。(闕一字)膺
推轂。謀於良帥。屬在舊勳。(闕六字)鷹揚之勞。軾前熊伏。寧淹
豹變之期。齋壇峻而金鼓嚴。麻案宣而油幢出。漢壘接平
陽之第。禹河連沁水之封。控梁苑之西郊。殷乎威望。撫國
僑之遺俗。綽有政聲。當四(闕六字)命之為伯。加食邑通前五
百戶。方司外禦。俄迫內艱。居喪爰疚於塊苫。有司不避於
金革。大君有命。難違燾土之恩。開國承家。遂奉墨縗之制。
授起復冠軍(闕五字)吾衞大將軍員外置同正員依前充節
度使。列旌旗於衞幕。再勵分憂。泣風雨於梁山。難勝永慕。
海運方遠。峯摧若何。遺封章而不忘戴君。對符印而猶思
擇帥。三陽莫辯。(闕五字)之鍼六合至寬。無處問迴生之草。管
輅慊與才之歎。仲尼興有命之言。名不遂而功不成。生何
足貴。令其終而善其始。歿且奚冤。以天福七年三月十六
日寢疾薨於鎮。享年四十(闕五字)人罷市。年光似箭。訝天道
於張弓。日遞高舂。輟時情於相杵。有詔贈太保。喪葬之儀。
並從加等。越明年太歲在癸卯孟夏四月二十有三日庚
午。歸葬於北京太原(闕五字)也。銘旌前導。鹵簿分行。何須陶
氏牛眠。方為吉地。不待滕公馬立。自得佳城。載惟積慶之
家。須及莫京之允。尚魯國大長公主。車服有容。實殷帝之
歸妹。穠華(闕五字)之王姬半枯旋歎於未亡。一慟俄聞於晝
哭。風飄寶匣。飜成別鶴之悲。塵暗妝臺。永結孤鸞之恨。嗣
子四人。長曰彥容。宮苑使湊州刺史。次曰彥澄彥琪。並西
頭供奉官。幼(闕五字)州別駕。以于公之陰隲。門合容車。以鄧
氏之舊親。家宜藏策。寵既隆於奕世。榮豈讓於重侯。近朝
以來。莫之比也。嘻。以公之忠肅恭懿。宜慈惠和。求福罔回。
見義有勇。秉(闕五字)達招延無間於後生。不積財而(闕一字)務
藏書。不憂家而唯思報國。求諸時彥。我無(闕一字)焉。宜乎享
大年。躋極品。上擊九萬里。直聳一千尋。而陽報無徵。天賦
有限。極公侯伯子男(闕六字)生而無成。守溫良恭儉讓之言。
得以謂沒而不朽。將傳來裔。期播徽音。合從魯國之襃。方
盡延陵之美。臣才非日地。職在(闕二字)仰(闕五字)功聞(闕一字)家(
闕一字)之(闕一字)德虔遵睿旨。強綴斯文。屬詞而徒罄揄揚。序
事而多慚漏(闕一字)鞠躬抒思。再拜銘勳。將招岱岳之魂。輒
效楚詞之意。銘曰。
(闕五字)惠且貞。事明君兮信而誠。藏策書於周廟。(闕一字)征
轂於漢宮。年既謝兮時正來。河方誓兮山告頹。訝陰隲而
已矣。歎陽報而哀哉。(闕八字)帝鄉丹旐悠兮下山陽。隔兩鄉
之明月。陟千里之宏崗。龜告吉兮蓍定臧。年惟利兮日其
長。縈蔓草於原上。揭豐碑於路旁。(闕)兆鶴且白兮來翔。傳
千(闕一字)兮萬代。播蘭杜之芬芳。
楊昭儉
昭儉字仲寶。京兆長安人。後唐長興中進士。歷殿中侍御
史。仕晉。累遷中書舍人。周顯德中為翰林學士。改御史中
丞。出為武勝軍節度行軍司馬。入宋。累官禮部尚書。太平
興國二年卒。
諫宥張彥澤疏
天子君臨四海。日有萬幾。懋建諍臣。彌縫其闕。今則諍臣
雖設。言路不通。藥石之論。不達於聖聰。而邪佞之徒。取容
於左右。御史臺紀綱之府。彈糾之司。銜冤者固當昭雪。為
蠧者難免放流。陛下臨御以來。寬仁太甚。徒置兩司。殆如
虛器。遂令節使慢侮朝章。屠害幕吏。始訴冤於丹闕。反執
送於本藩。苟安跋扈之心。莫恤冤抑之苦。願回睿斷。誅彥
澤以謝軍吏。
