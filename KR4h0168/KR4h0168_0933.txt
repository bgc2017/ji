欽定全唐文卷九百三十三
杜光庭(五)
歷代崇道記
穆王於崑崙山王屋山嵩山華山泰山衡山恒山終南山
會稽山青城山天台山羅浮山崆峒山致王母觀。前後度
道士五千餘人。秦始皇帝併吞六國。招方士。好長生之術。
遣使往蓬萊採不死藥。造宮觀一百餘所。度道士一千七
百餘人。漢文帝竇太后並好黃老之術。造宮觀七十二所。
勅天下如不通黃老經者。不得注官。又親訪河上公問道
德之要。天下大治。計度道士一千餘人。孝武帝奉道彌篤。
感王母降於宮中。遺帝白銀像五軀。曰是太上老君之真
形也。帝別營三殿而供養之。後移像於柏梁臺上。後又移
於甘泉宮內。以一殿而並列之。南向設座。自茲始也。又度
公主數人。及度道士約五千餘人。並造觀三百餘所。其嵩
嶽萬歲觀泰山登封觀華山集仙觀終南望靈觀王屋通
天觀。並不得令庶姓居之。以為恒式。其萬歲觀因帝巡幸
而聞山呼。遂捨行宮而為觀焉。至孝宣帝時。有上黨郡功
曹李惲。因入抱犢山採藥。於石室內獲天書四十餘卷。并
玉箱玉杖。獻於河東郡太守張純。純立遣使上進。帝視之
大驚。不覺流涕。乃令宣示內外臣僚。時冉癸為主書中郎
將。見之泣曰。此是武帝臨崩時遺制令葬於梓宮之內。何
由至此。及披之卷後所有臣僚校勘姓名。於今見有存者。
帝乃遣使檢校茂陵。即又安宛如故。帝乃為武帝造觀二
所。一在長安城內。一在茂陵之下。以奉先帝也。復度道士
二十人。以奉香火也。後赤眉之亂。茂陵為賊所發。於梓宮
之中。但見有劍一口。方欲取之。其劍忽然哮吼騰空而去。
世祖光武皇帝既平王莽。天下大定。東封禮畢。乃為本朝
十一帝追薦。及南陽舂陵名山大川。長安洛陽計造觀一
百二十所。度道士一千八百人。魏明帝為武帝及先太后
造觀於五都。計一十三所。度道士一百九人。仍詔道書同
御史裝飾。吳主孫權於天台山造桐柏觀。命葛元居之。於
富春造崇福觀。以奉親也。建業造興國觀。茅山造景陽觀。
都造觀三十九年。度道士八百人。晉武帝於洛陽造通天
洞天靈仙靈寶四觀。及諸州共二百所。先魏末隴右臨洮
郡有神人。長三丈。著白衣。垂素髮。戴金冠。現於襄武縣。告
縣人王始曰。不久當見太平。及武帝授禪。果天下一統。帝
乃令於所現處造告平觀。即李宗之故居也。別度道士七
人。并前後所度道士。共計四百七十二人。時吳郡臨平湖
岸崩。獲石鼓一枚。遣使上進。帝問司空張華。此物何用。曰。
但以桐木刻作鯨魚形。扣之必有聲。聞於數里。至惠帝時。
於宮中忽夜鳴不已。帝甚惡之。乃遷嵩山萬歲觀。擊之集
眾。自茲始也。後魏道武帝於雲中太原及河朔造觀計五
十所。度道士六百餘人。太武勅令天下造太平觀共二百
七十五所。度道士一千三百人。帝受籙。改太平真君元年。
仍令四方內外上書言太平真君皇帝陛下。自後嗣帝位。
並皆受籙。後周武帝於長安造通元館。以延羽客。隋高祖
文皇帝遷都於龍首原。號大興城。乃於都下畿內造觀三
十六所。名曰元壇。度道士二千人。煬帝遷都洛陽。復於城
內及畿甸造觀二十四所。度道士一千一百人。皇朝高祖
神堯大聖大光孝皇帝於隋末大業十三年感霍山神。稱
奉太上老君命告唐公。汝將來必得天下。至武德元年。晉
州浮山縣羊角山著素衣。戴金冠。乘朱騣白馬。令吉善行
告神堯。汝今得聖理。可於長安城東致一安化宮而安道
像。則社稷延長。天下大定。善行辭。見天子何以為據。太上
曰。但去。有獻石龜者。可以為信。善行乃告晉州刺史賀君
孝義。孝義遂將善行見秦王。具告神人現事。㣥臣拜慶。遂
差左親衞帥杜昂與善行於所現處設祭。太上又現。一如
善行所言。以鞭指昂曰。汝是何人。昂曰。是秦王使者。太上
曰。我不飲不食。何用祭乎。所有委曲。令人具知。昂還。乃言
神人復現。秦王大悅。乃令昂將善行入京上奏。至京立未
定。果有印州治中張達獻石龜。上有文曰。天下安。子孫興。
千萬歲。千萬葉。遂入面奏。高祖大悅。詔授善行為朝散大
夫。賜物一百段。乃令通事舍人柳憲於羊角山立廟。復改
浮山縣為神仙縣。羊角山為龍角山。太上又現。為善行曰。
天子喜歡否。對曰。大喜。又曰。疑惑何事。復對曰。為不知聖
者姓名耳。太上曰。我是無上神仙。姓李氏。號老君。即我也。
我即帝之祖也。史記中有傳。亳州谷陽縣本廟有枯檜再
生為驗。我已令周公旦領神兵助國家打劉黑闥。得四月
節。即破矣。孝義又令善行入奏。高祖乃勅善行馳驛往洛
陽軍所。宣勅示諭。至時果平黑闥。四海大定。枯檜亦重生
焉。乃改廟為慶唐觀。內有明皇御製書碑。及列聖真容並
在。武德三年。詔晉陽道士王遠知授朝散大夫。并賜鏤金
冠子紫絲霞帔。以預言高祖受命之徵也。太宗又加遠知
銀青光祿大夫。並遠知預言之故也。羽衣人賜紫衣。自茲
始也。高宗龍朔二年。詔洛州長史譙國公許力士。於邙山
建上清宮以鎮鬼。仙洞掘得古石案。即仙人帛仲理之故
基也。及功畢。帝令設醮。太上又現。百官進表稱賀。帝大悅。
乾封初。帝東封禮畢。迴鑾亳州。親謁太上。謹上尊號為混
元皇帝。聖母為先天太后。仍改谷陽縣為真源縣。又為太
宗及文德皇后造東明觀於京師。又勅道士宜隸宗正寺。
仍立位在親王之次。文明元年。天后欲王諸武。太上乃現
於虢州閿鄉縣龍臺鄉方興里皇天原。遣鄔元崇令傳言
於天后云。國家祚永而享太平。不宜有所僭也。天后遂寢。
乃捨閿鄉行宮為奉仙觀。後慶山湧出於新豐縣界。高三
百尺。上有五色雲氣。下有神池數頃。中有白鶴鸞鳳。四面
復有麒麟獅子。天后令置慶山縣。其諸祥瑞。具載天后實
錄。以表國家土德中興之兆也。又捨中嶽奉天宮為嵩陽
觀。以追薦高宗大帝也。竟傳位於中宗孝和皇帝。景龍元
年。勅天下州郡並令置景龍觀。二年改為中興觀。三年改
為龍興觀。其度人一依前代故事。睿宗捨東京宅為景雲
觀。又捨太原宅為唐隆觀。為資薦天皇天后也。明皇開元
中。勅諸道並令置開元觀。又製混元讚。帝親書。勒之於石。
又勅五嶽置真君廟。又勅上都置太清宮。東都置太微宮。
以太原神堯舊宅為紫微宮。潞州潛龍故宅為啟聖宮。並
給衮冕絳紗帷帳交龍門戟。一如宮闕之制。帝又注道德
經及製序引。詔天下士庶並令家藏一本。兩街道眾乃以
幢旛伎樂自禁中迎歸於太清宮。香花之盛。近古未有。又
勅置道舉。一如禮部之制。帝親自策之。達者甚眾。後蒲州
奏。因修紫極宮。掘地獲玉石。狀如半月。復有仙人杵藥之
像。扣之有聲。頗甚清遠。帝令懸於太原元元廟庭。號之為
偃月磬。東都畱守張琦奏。汝州魯山縣因修仙居古觀。獲
玉瑛。扣之聲聞數里。帝令懸於太清宮聖祖廟庭。衢州為
建觀宇。穿地得魚一頭。長三尺。其狀似鐵。微微帶紫碧之
色。又如青石。光瑩雕鐫。殆非人功所成也。扣之甚響。其魚
亦不得名。遣使來獻。帝令宣示百僚。亦不能辨。帝乃呼為
瑞魚磬。仍命懸於太微宮。非講經設齋。不得擊之。由是諸
觀競以木石模之。以代集眾。又詔諸官悉以宰臣及本道
節度使領之。永為常式。帝又製霓裳羽衣曲紫微八卦舞。
以薦獻於太清宮。貴有異於九廟也。帝東封。獲江淮間三
脊茅。乃令於所獲之地置靈茅觀。及禮畢迴。謁聖祖於亳
州本宮。親札道德經於石。作大幢。造八角樓。覆之於虛無
殿之前。又幸懷州開元觀及閿鄉奉仙觀。為王公萬民所
請。亦親札二經。以大石對峙立之。一如太清之製。乃詔授
鄔元崇為虢州刺史。開元十七年夏四月五日。益州大都
督府長史張敬忠奏。大聖祖混元皇帝應現於當管蜀州
新津縣興尼寺佛殿柱上。自然隱起木文。為太上老君聖
像。當頂上有華蓋。足下前後各有雲葉天花。共一十三處。
謹差判官益州功曹參軍王大鐄檢覆得狀。與本州刺史
李忠徇別駕盧昉縣令李韶道士僧尼一百三十人狀同。
方敢上奏。至五月二十四日。勅差內侍林昭隱宣取像柱
入京。於大同殿供養。又令兩街宮觀各賜供養七日。却令
進入大內。於今見在。前後瑞應極多。難以具錄。二十九年
正月七日。陳王府參軍田同秀於丹鳳門外忽見紫雲自
西北暎樓。又見混元乘白馬。侍從二童子。二童子謂同秀
曰。我昔與尹喜將入流沙之日。藏一匱靈符在桃林故關
尹喜舊宅。汝可請帝取之。同秀具事聞奏。勅差內使李志
忠監同秀往陝州桃林縣南十二里故函谷關墟求訪之。
俄有紫雲白兔現於枯桑之下。便乃穿掘。下至水際。得石
函經匱。玉版朱書細篆。帝聞奏大悅。即令京師列十部樂。
歌舞鼓吹。自通化門入。其文於寶輿中五色放光。洞照天
地。帝於丹鳳樓上。身披龍衮。手執金爐。六宮嬪婇。競於樓
上散花焚香。遙自作禮。帝又令亂撒金錢於樓下。縱令士
庶分取。以為歡樂。斯須。山呼之聲。震動京邑。帝令置寶符
於靈昌殿。是夜樓閣林樹之上。皆有神燈。乃於正月一日
改開元三十年為天寶元年。改桃林縣為靈寶縣。其後三
年。帝見靈符有天寶千載之字。天寶已應改元之號。遂改
年為載。乃於其地長樂亭置天寶觀。御製并書靈符銘。立
於所獲之處。又於大內置靈符殿。賜同秀五品正員官。宰
相請加尊號為開元天寶神武之字。制可之。大赦天下。其
年閏四月。帝夢混元謂帝曰。我在城之西南久矣。當與汝
於興慶相見。可速迎我。帝謂宰相李林甫牛仙客曰。朕臨
御海內。向三十年。未嘗不五更而起。具朝服禮謁真容。為
蒼生祈福。近因假寐見混元。具言上事。遂差內使與道門
威儀蕭元裕於城西南尋訪。數日。忽於樓觀山谷間見
有紫雲現。白光屬天。於其下穿之。果得玉像老君。高三尺
餘以進。其日帝在興慶宮大同殿親自迎謁。果符興慶之
言。置於內殿供養。仍令所司寫真容。分送天下諸道宮觀。
遂大赦天下。五載。帝夢見混元言。我有靈應。尋當自至。遂
於太白山獲靈符玉冊。及迎到京。置於靈符殿。親自供養。
仍封太白山神為靈應公。改獲符洞為嘉祥洞。於山下置
真符縣。乃令諸道置真符觀。仍編入史。其年十二月。帝幸
華清宮。其月四日。日未出時。忽見驪山頂雲物積異。須臾
雲散。見混元聖祖現於朝元閣上。帝與內人瞻謁。良久乃
隱。詔改會昌縣為昭應縣。其新豐縣隸入昭應。又封會昌
山為昭應山。封山神為元德公。改朝元閣為降聖閣。內出
圖本。頒示天下。宣付史官。八載。帝獲二十七仙玉像於寧
州羅川縣。勅令迎像入京。一如天寶初迎靈寶符儀注故
事。帝親自製讚。尋改羅川縣為真寧縣。於所獲處造通聖
觀。帝製碑文立之。於今並在。其年六月。大同殿產玉芝一
莖。又造金仙玉芝二觀。復度公主二人為道士。又太白山
人李渾上言。見混元言。金星洞內有玉版石。記聖皇福壽。
之符。勅御史中丞王鉷入遊谷。行四百餘里。求而得之。勅
以殊祥頒示中外。乃於其地造靈符觀。閏六月丙寅。帝謁
太清宮。加五聖尊號。作仲尼四子像。侍立於混元之前。又
勅十道大郡置玉芝觀。大赦天下。九載。太白山人王元翼
上言。混元大帝降現。言寶仙洞中有妙寶真符。謂帝取之。
勅刑部尚書張均工部尚書王倕往取。獲之。乃造真靈觀。
十三載正月。帝謁太清宮。又上混元尊號為大聖祖高上
大道金闕混元天皇大帝。五聖各加諡號。帝加開元天地
大寶聖文神武證道孝德皇帝。大赦天下。十五載。帝幸蜀。
混元現於漢中郡中三泉縣黑水之側。帝親禮謁。遂命刻
石像真容於所現之處。又於利州益昌縣山嶺上見混元
騎白衞而過。示收祿山之兆。詔封其山為白衞嶺。於所見
之處置自然觀。又於嵩山置興唐觀。成都置福唐觀。肅宗
至德二載三月十八日。混元現於通化郡雲龍岩。初因郡
人為國祈福。建大齋會。十八日。忽煙霧異香。氤氳不散。至
辰時漸漸開霽。神光照天。因見混元真像立於山前。自地
接天。通身白衣。左手垂下。右手執五明之扇。儀相炳然。眾
盡瞻禮。其山雖高。亦不及肘。良久乃隱。遂具上奏。內出圖
本。太上皇製讚并敘。文繁不錄。具編史冊。仍示天下。乾元
二
年。帝夜夢二青童導從至一宮闕。謁見混元。混元衣雲霞
之衣。冠九鳳之冠。坐方席。垂寶蓋。凭玉几。執白拂。左右侍
衞真人玉女神仙童子五天力士。羅列極眾。帝著絳衣秉
圭。立侍於混元之後。遊涉山海。經歷甚遠。帝一一潛記。又
見混元鬚髮皆黑。及明。宣下兩街。訪諸瑞像於務本坊光
天觀聖祖院。果獲黑髭老君之像。圖寫以進。帝見大悅。一
如夢中所睹。乃出帝真容。令侍立於混元之後。仍頒示於
天下。暜令供養。代宗初。於楚州安宜縣獲八寶。因改安宜
縣為寶應縣。勅於所獲之處造寶應觀。遂改元為寶應元
年。大赦天下。德宗貞元十年。混元潛使金母累降於果州
金泉山。授鍊㤅之術。付女貞謝自然。修習功成。其年十月
十六日。白日上昇。後三月乃歸。謂刺史李堅曰。天上有玉
堂最高。老君居焉。壁上皆題神仙之名。時注脚下。云在人
間。或為帝王。或為宰輔。神仙入謁老君。皆四拜焉。自然言
訖遂卻昇天。敬宗寶歷二年正月。帝有事於南郊。朝獻太
清宮。御駕將至長安。縣主簿鄭翦。忽見老君衣白衣。容狀
異常。謂翦曰。當此路有井。可速實之。不然。禍在不測。翦驚
惶顧。其地已微陷。遂并力實之。因失老君所在。駕至。具以
上聞。百官稱賀。詔兵部侍郎韋處厚為碑。起居郎柳公權
書。立於實井之側。乃編付史官。其年十二月十八日。柳公
權書碑之際。忽有勁風颯然而起。旋飇不已。乃見混元著
紫衣。金冠金履。立於白蓮花之上。右手執五明扇。左手垂
下。空中光明如金色。公權與鐫碑人瞻覩良久。因以物畫
地記形像。及畫畢。混元忽以扇指空中。流光四散。乃騰空
而去。眾皆側身仰視。漸遠漸小。沒於雲中。遂以事上聞。詔
編事迹入碑之中。又勅於兩京造延唐觀。文宗開成二年
五月。中書舍人高元裕為閬州刺史。於州北八九里嘉陵
江上小山之前。忽見崖壁間光彩有異。近而觀之。石上自
然石文。成老君真像。眉髮衣章。巾履服飾。無不周備。傍有
一人。寬衣大袖。持鑪薦香。後一人童子。雙髻高束。謹若聽
命。皆非人力圖繪鐫刻所及。元裕每有所禱。即紫氣上浮。
又有靈泉自湧。士民請福。無不立效。遂刻石建宇。用旌其
瑞。乃畫圖呈進。乞編入史。詔從之。武宗會昌元年。勅以二
月十五日大聖祖降誕之日為降聖節。仍令兩京及天下。
諸州府設齋行道作樂。賜大酺三日。軍期急速。亦不在此
限。永為常式。懿宗咸通十年九月十日。徐州逆寇龐勳。領
從黨三千餘人來亳州太清宮。其日宮北百姓三百餘人。
見老君自宮中乘空而南。須臾黑霧遍南川中。㣥賊迷路。
自相殺戮。龐勳溺水而死。㣥兇自此殄滅。汴州節度使太
清宮使李蔚具事上聞。詔曰。吾國家系承混元。教導清淨。
苦縣舊里。聖祖故鄉。宮宇具嚴。廟貌斯設。昨者餘妖奔突。
縱火將欲焚燒。陰霧覆閉於晴空。狂寇顛迷於道路。散逸
原野。遂至誅夷。緬惟元功。申茲靈貺。內出青詞。又委李蔚
虔申告謝。布示中外。仍付史官。十三年三月。台州刺史姚
鵠奏。於天台山修老君殿。於其地穿獲得石函冊文以進。
乞付史館。頒示四方。詔從之。廣明二年三月。河中節度使
王重榮奏。據晉州申。龍角山慶唐觀老君殿側柏樹上。瑞
葛枯死重生。先是武德中混元應現後。於二樹間立殿宇。
逾年之後。柏樹上忽自生葛蔓。長十餘丈。榮茂於常。其後
齊王奪嫡。此蔓枯死。旬月之後。自其末青翠再生。齊王遂
敗至中宗復位。安史叛逆。朱泚謀亂。皆忽枯落。久而復生。
廣明元年。黃巢犯闕。其年秋葛蔓枯死。二年冬枝葉重茂。
又於傍樹上別生一枝。旬日之中。長五十餘尺。相對繁茂。
有異於常。奏詔襃美。編付史官。其後祥異。皆有詔勅。蓋美
乎葛藟慶其神謀。瓜瓞昭其遠祚。混元流貺。奕葉無窮者
也。皇帝駐驆西蜀。中和二年八月九日進到。帝令宣示內
外。三年三月十一日。亳州刺史潘稠差道士馬含章孫棲
梧等奏。太清宮自乾寧四年。已累有逆寇侵犯真源。少或
逾千。多或逾萬。皆窺伺是宮。欲為焚劫。或來攻城邑。或旁
犯縣城。老君皆密垂神化。忽起濃雲。或驅以陰風。或擊以
雷雹。率皆顛沛。尋至敗亡。靈貺益彰。神功罔測。尋詔昇真
源縣為畿縣。仍內出青詞。修崇告謝。帝即稽首東拜。八月
十二日。勅亳州太清宮是混元降聖之里。名高道祖。福廕
皇基。九宮之瑞井涵空。一鹿之仙蹤在樹。累代之禎祥可
紀。近年之感應尢彰。所宜嚴盛於福庭。安可荒凉於靜宇。
潘稠能施善政。久樂真風。廣出俸錢。備修宮觀。垣墉棟桷。
無不精新。像設丹青。彌加煥麗。觀圖考事。深可慰嘉。其住
官威儀道士吳重元可賜紫。仍號凝元先生。道士馬含章
孫棲梧竝賜紫。潘稠加金紫光祿大夫檢校工部尚書。餘
竝如故。其年八月二十九日夜。詔帝房宗室李特立與道
士李無為。於成都府青羊肆元中觀混元降生舊地。設醮
祈真。忽見虹光如彈丸許。漸漸明大。出於殿基東南竹林
中。跳躑入西南梅樹下沒。於沒處穿地三尺已來。得寶塼
一口。長一尺一寸五分。闊七寸四分。一邊厚一寸三分。竝
有花文。一邊厚一寸八分。重一十二觔。有古篆六字。各方
二寸。深三分。鐫刻瑩潔。迨非人工。文曰太上平中和災。九
月一日。西川節度使侍中陳敬瑄奏曰。皇帝陛下稽古順
天。膺圖撫運。凝懷至道。屬想大同。是用省方。以明罪己。深
仁旁達於下土。至德昇聞於上元。符讖允臻。禎祥間出。降
太上匡時之命。清中和寇孽之災。迺示明文。爰形古篆。足
表妖氛即殄。聖祚無疆。克知收復之期。便是清寧之日。至
十二日。帝令宣示百官。中書侍郎平章事韋昭度戶部侍
郎平章事蕭遘門下侍郎平章事鄭畋御史中丞張瀆宗
正卿嗣曹王龜年表賀曰。伏以萑蒲嘯聚。車馬省方。天災
流行。國家代有。陛下降成湯罪已之詔。徵王者有征之師。
顧彼兇妖。即當殄滅。清平既彰於嘉兆。幽贊爰覩其祕文。
赤雀銜書。貺豈同於太上。元龜負卦。慶難比於平災。况因
宗室齋醮之辰。仍有祥光跳躑之瑞。其為感現。可謂丁寧。
樞密使李順融十渾十二衞都指揮使田令孜表賀曰。今
者又有維城。來於仙觀。至誠纔發。嘉兆俄呈。現此時在地
之赤光。是昔日度關之紫㤅。及穿積土。果獲古文。驗逸勞
於龍蛇。即知平於梟獍。於沖邃理。頗甚昭明。既太上令與
平災。知中和永昌厥祚。所現全因聖祖。掘得又自皇枝。捧
此靈蹤。可明天意。且混元聖祖。每逢多難。皆有殊祥。唯彼
明徵。備書正史。昔於丹鳳門上。告田同秀以天寶復國之
期。今又青羊肆中。示李特立以陛下還宮之慶。莫不天下
幸甚。乞付史館。帝竝俞之。十五日。李特立授太子校書。李
無為賜紫。仍各賜縑帛三百疋。二十一日又詔曰。太上元
元大帝與弟子文始先生講真經於樓觀之臺。約後會於
青羊之肆。便乘雲駕。俱入流沙。仙記傳聞。地圖標載。自周
昭至於此日。歷數約二千餘年。景像寂寥。基蹤牢落。今因
巡幸。靈貺昭彰。殊光跳躍於庭前。靈篆申明於樹下。塼合
古色。字驗休禎。中和之災害欲平。厚地之禎符乃現。足表
元穹降祐。聖祖垂祥。將殲大盜之兵戈。永耀中興之事業。
須傳簡冊。兼示寰區。已付史官。備令編錄。仍模勒文字。告
示諸道及軍前。其觀可改號為青羊宮。仍置殿堂屋宇。側
近屬觀田地。約有兩頃。近來散屬黎甿。多植蔥蒜。清虛之
地。難使薰蒸。已賜錢二百貫。便令收贖。仍給公驗。永歸靖
廬。宗子特立已除官。道士李無為己賜紫。所宜昇奬。用荷
慶靈。敬瑄位冠公台。風行郡國。效節於延洪之代。修心於
道德之鄉。遂令境內消兵。地中呈寶。其為休美。倍可嘉稱。
至十月七日。勅高品郭遵泰監造青羊宮土木之工。竝用
內庫宣賜。自獲靈瑞之後。至是月癸丑。近蜀郡寇。相次擒
戮。旬月之內。遂至清平。駕至青羊宮。頒賜有差。李特立賜
緋。授龍州錄事參軍。又下詔曰。太上垂祥。青羊應現。禮宜
崇飾。用答殊休。諸道州府紫極宮。宜委長吏如法修飾。仍
選有科儀道士祭醮。是月乙卯奏。收復京城。有以見大道
垂休。聖祖昭祐。洪圖延永。唐祚無疆者也。又勅翰林學士
承旨尚書兵部侍郎知制誥樂朋龜撰碑立之。伏乞頒示
天下。以表皇家承神仙之苗裔。感太上之靈貺。實萬代之
無窮也。臣今校會從國初已來所造宮觀。約一千九百餘
所。度道士計一萬五千餘人。其親王貴主及公卿士庶。或
捨宅捨莊為觀。竝不在其數。則帝王之盛業。自古至於我
朝。莫得而述也。中和四年十二月十五日。上都太清宮文
章應制宏教大師賜紫道士臣杜光庭上進。謹記。
