欽定全唐文卷六百十三
武少儀
少儀。憲宗朝官國子司業大理卿。
射隼高墉賦(以君子藏器待時為韻)
羽族紛紛。彼飛隼兮獨勁捷而莫㣥。心耿介以騰踊。毳斑
斕而被文。擊每依於素節。翔亦致於青雲。匪全身以自愛。
寧有齒而見焚。貫矢落庭。既垂名於孔宣父。搏鳩陷網。又
伏罪於信陵君。今也何時。輕乎所履。伊廣甸不遊。乃高墉
爰止。信非位乎是蹈。宜賈害而鬻死。吾嘗問術於列禦寇。
學藝於熊渠子。爾或舍諸。吾斯過矣。我矢惟良。我弓未藏。
度中而發。於何不臧。矧專精而致用。奚得失之難量哉。於
是正色斂容。凝心定志。睨目引滿。注矢神萃。驚弦駭括。將
辟易以翻飛。裂臆洞胷。已披離而迸墜。觀彼隼之貽戚。諒
吾人之會意。故君子周而不比。用則擇地。無苟進以躡高
位。無躁求以享厚利。智昧於是。安往而免夫顛躓。然則懷
貪怙力者怨所聚。材小任崇者覆可待。故聖人明彖象以
立言。懸日月而不改。或有人兮。修其詞。遇其時。三覆射隼
之兆。載質射隼之期。幸寸長而罔貴。冀一聞而在斯。
相馬賦
徐先生相馬。不相色。不相力。相其德。奧乎不可測。何以徵
之。鬣青絲兮風生。眼黃金兮電光。蹄盤攤而散花。毛翕赩
而成章。眾人觀之。已駢於路傍。不啻於堵牆。一曰為龍。一
曰為鹿。中間何敢乎比方。先生則異於是。忘筌於毛質之
外。引鏡於肺腑之裏。見其心兮如思勿思。見其目兮如視
非視。虛舟為動。喬木為止。合大道而自然喪一。齊至人而
何處有似。若此者。足不以遵地。影不以逐形。騰六合。歕四
溟。截飛鳥。遺流星。日車為之不轉。風馭為之中停。貳師為
之罷貢。伯樂為之焚經。卓然擅天下名。宜乎不爾。直中繩。
曲中鈎。徘徊閶闔之遊。圓中規。方中矩。蜿蟺交衢之舞。亦
以其次。噫。徐公不至。駑駘共皂於騏驥。徐公一來。騏驥出
㣥於駑駘。由此觀之。世上賢才。用則虎。否則鼠。何以異哉。
小人也。內顧無國馬之賢。遇君有徐公之術。早已蒙於一
顧。至今長鳴。猶未騁於千里。更思翦拂。超然自得。怳然自
失。儻受恩兮果如前。則平生之願畢矣。
王處士鑿山引瀑記
琅琊王易簡。今之獨行士也。雖承冠冕之緒。不踐名利之
途。怡心曠澹。篤志廉直。精識雅鑒。洞元鏡微。司徒相國好
山水之遊。深吏隱之興。啟沃多暇。不孤勝賞。遇良辰麗景。
必載酒攜賓。將陶性情。屢造郊野。每車馬[:#AS-8F62:⿱鹿君]至。簪裾蒲席。
布褐之客。唯王生焉。得賢而親。亦可知矣。岐公有林園亭
沼。在國南朱陂之陽。地名樊川。鄉接杜曲。卻倚峻阜。舊多
細泉。縈樹石而散流。瀝沙壤而潛耗。注未成瀑。浮不勝杯。
王生睨之。歎而言曰。天造斯境。人有遺功。若能疏鑿控會。
始可見其佳矣。公乃命僮使。具畚鍤。稽度力用。而請王生
主之。生於是周相地形。幽尋水脈。目指頤諭。浚微導壅。穿
或數仞。通如一源。竇巖腹渠。惣引涓溜。集於澄潭。始旁決
以淙瀉。復涌流而環曲。觴斝徐泛。自符洛汭之飲。管絃乍
舉。若試舒姑之泉。映碧甃而夏寒。間蒼苔而石淨。懿夫。曩
滴瀝以珠墮。今潺湲而練垂。又何以助清瀾於荷池。滋雜
芳於藥囿。不易舊所。別成新趣。岐公乘閒留玩。畢景忘疲。
優游宴適。更異他日矣。王生之靈襟巧思。不其至歟。在昔
神龍景龍之間。故人中書令韋公嗣立。有別業在驪山之
下。雲松泉石。奇勝幽絕。中宗皇帝嘗親幸焉。既而第從臣
之篇詠。為國朝之盛美。因詔改其谷名幽棲谷。賜韋公號
逍遙公。渥恩稠謺。時罕為比。上之愛女安樂公主。恃寵驕
恣。求無不得。遂奏請買韋公此莊。以為遊觀之地。上不許
之。曰。大臣所置。宜傳子孫。不可奪也。公主竟慙而止。信足
以輝煥史筆。作程將來。况茲池臺林圃。密邇舊廬。所居之
別館也。貽厥百代。保之無窮。猗彼瀑泉。亦與慶流而不竭
矣。少儀忝公門客。竊跡翰苑。謬當授簡。俾紀王生之能事。
因獲略而敘焉。其餘則已具奉常權公之記述。故不復重
列云。
移丹河記
高平古泫氏邑也。其沿代改名。圖經詳矣。初相地而居之。
蓋以土厚水深為善。農鑿井而飲者。則以穿壤剖石為艱。
故千家之中。數井而已。綆以遠引而多絕。瓶以難升而驟
羸。則雖有端賜之機智。無施其巧捷。雖有管寧之仁惠。無
杜其忿鬭。况牛馬俟乎滿腹。必遵乎十里之河。而瓜蔬期
乎給口。常望一旬之雨。朝夕勞苦。歲時饑饉。可勝道哉。嘻。
凡為前敝滋久。終俟後賢乃革。不然。豈子男百輩。而莫之
是恤。貞元七年。潞州屯留令平原明濟。受連帥相國大司
空義陽王李公之命。假領茲邑。撫桉疲黎。其清勤簡惠。不
異於屯留之政。政可知也。下車之日。咨訪故老。問人疾病。
僉曰。公之至也。俗詠其蘇矣。惟水之歉。詎敢求救於公耶。
明侯聞之。若疚於心。且形於色。曰。夫窮必有泰。固常理也。
此豈無望。前或未思。吾將退而慮之。由是發智周之妙。躬
循郊原。目究川谷。度高下之勢。相引決之宜。有丹水者。始
自縣之西北。山源高而派平。可議壅以導。明侯載審厥事。
將利於人。乃下謀於鄉耋。次白於郡守。上言於節制。才獲
所請。爰臧其功。乘井稅之暇。候農桑之隙。先儲乎薪芻之
物。次具乎鍬鍤之器。然後量功命日。使里人樂助。競子來
而展力。故不更數。宛其有成。始瀦流而為潭。因疏渠以遶
郭。築防以補其陷隟。刳木以道其險阻。脈分枝散。貫邑周
閭。瀰瀰苔草之間。陰陰槐柳之下。遂使家開沼沚。戶植芰
荷。濫觴可以寄傲。垂釣可以烹鮮。豈直豐畦圃之沃灌。恣
閭閈之飲濯。路有奉漿之義。井為應汲之泉。人無荷擔之
勞。畜無奔走之困而已也。復於潭側。特建水祠。列樹敞亭。
別成佳境。將俾水依神而永久。人賴水而無極。庶功用不
再。且祈報有歸焉。明侯覩夫眾情之欣洽。足以閒居而賞
玩。化舄之餘。閱王鳧之雙飛。臨堂之際。調宓琴而合響。不
其美爾。君子曰。政無大小。以勤民為良。事無工拙。以利物
為貴。如明侯者。實兼而有之。其由我大司空義陽王以至
公且明。推獎而致此者矣。子偶以行役。經過於斯。耳聆嘉
謠。目覽異績。緇黃耆艾。因請予以記事。予誠忝跡於文者。
姑具述義陽王之德。舉明侯之善。亦何辤焉。是則勉而志
之。貞元癸酉建。
羊士諤
士諤。泰山人。貞元元年進士。元和初官監察御史。擢戶部
郎中。出為資州刺史。
賀冊皇太后表
伏以某日誥命。爰以令辰。太上皇后光膺典冊。盛化既行。
中外同慶。臣某中賀。皇太后母德降祥。坤儀垂訓。堯門誕
聖。時逢寶歷之興。彤管紀言。道光內輔之業。九族承序。萬
國乂安。伏惟皇帝展禮南宮。奉觴北極。榮超簡冊。慶浹寰
區。凡在生靈。孰不傾戴。臣以遠守藩鎮。不獲抃舞闕廷。
代閻中丞謝銀青光祿大夫表
臣某言。今月日。吏部符下。奉恩制。加臣銀青光祿大夫。朝
命遠臨。殊私曲被。喜躍無措。惶懼惟深。臣某中謝。臣謬忝
方隅。實淹歲序。幸逢昌運。得備職官。昨者累狀封章。輒有
陳乞。敢希獎進。虛荷恩榮。而陛下不思天功。為臣已力。詔
曰。二千石便安吾人。理有異等。則就行賞典。不繫年序。夫
人神休泰。自感陶鈞。封域乂安。是恭理化。雖云六稔。無裨
三載之文。况當退思。乃叨進秩之典。濫憑微績。陟在綸言。
超踐清階。猥登明勸。榮深載造。光被生華。匪臣孱愚。所宜
忝竊。惟奉宣時令。敬尊農祥。保率土之康寧。贊遠黎之生
植。而邱山施重。螻蟻效輕。上報無階。稽首知懼。無任感戴
屏營之至。
代人行在起居表
臣某言。臣以菲才。親奉昌運。受藩隅之重任。效犬馬之微
誠。惟君知臣。特受恩獎。夙興夜惕。榮懼積中。臣某中謝。伏
以租稅之殷。江鄉為重。閭井之化。水旱是虞。臣職在分憂。
期於富庶。宣陛下雨露之惠。令獲小康。守朝廷刑賞之規。
敢思中立。條賦斂以辦集。除疾苦而均安。閉閤齋心。仰思
元造。竊以聖慈廣被。每念遐方。臣忝守官。合具聞達。
南鎮永興公祠堂碑
越部凡七郡三十有八邑。提封所加。旁合溟海。由是崇元
侯之命。建東征之府。其鎮曰會稽山。其神為永興公。國朝
接周漢之統。元化大備。禮茲百神。受職祀典。錫以嘉號。視
為諸侯。貞元九年夏四月。連率安定皇甫公。以前月丁酉
詔旨。奉元玉制幣。禱於靈壇。勤報功之享。循每歲之法。致
齋野次。虔捧祝冊。夜漏未盡。禮成三獻。君子謂公能宣命
以展敬。故祀神而降祉。克靖甌越。大康東南。我修德刑。以
牧黔首。神作雷雨。用登有年。明訓式敷。幽贊斯效。觀夫高
麓迴抱以蔽景。大澤下浸而蒸雲。沈潛龍虎之姿。泱漭風
霆之氣。靈衞交戟。閟宮洞門。神其在焉。寵被侯服。是宜札
瘥不生。水旱罔沴。允答宸慮。長於眾山。乃銘石壖垣。以代
彝器。其辭曰。
天秩喬岳。奠茲南方。精合晦明。化備柔剛。帝念下土。延神
致祥。清廟既闢。華蟲有光。乃卜元辰。爰詔方伯。爾克精享。
神其昭格。蘋薦惟誠。金奏匪樂。時臻太和。人受景福。元德
孔鑒。虔恭肅祗。陳信不匱。形乎正辭。
左拾遺內供奉贈使持節舒州諸軍事舒州(闕四字)竇府君神道碑
有唐左拾遺贈使持節舒州諸軍事舒州刺史扶風竇公。
洎夫人汝南袁氏。繼室贈臨汝太君。(闕一字)元和二年秋八
月十七日(闕一字)啟殯自丹陽郡覆釜山。克葬於河南之偃
師北原。(闕一字)慶大名凜然(闕二十一字)御史中丞(闕五字)東階之(
闕一字)以先大夫之家傳(闕二字)於(闕一字)府(闕一字)敢揚其不朽(
闕十四字)居(闕一字)陵代績(闕三字)於漢(闕一字)號多元侯上將亦(
闕一字)後宮賢家河西郡公(闕二字)代祖紹左武衞大將軍。改
封茌平公。高祖善衡。承慶(闕一字)郡守曾祖元(闕一字)
[:#AS-8862:⿱亠兊]州任城令(闕二字)茌
平烈考允同昌郡司馬。建節拖紳。偃風蠻俗。(闕一字)列子男(
闕四字)督(闕一字)之(闕七字)歲以文(闕二字)方秉筆待問(闕一字)王賢
士大夫傾(闕一字)慰(闕一字)俄而天寶後元(闕二十六字)陵縣(闕一
字)陌尉帶本官充租庸從事代州刺史(闕一字)抗時(闕二字)良
將(闕六字)及移鎮(闕一字)州辟都(闕一字)州封(闕一字)詔(闕八字下
闕)縣(闕三字)書之(闕二字)府(闕二字)賢儁(闕一字)與公善重(闕一字)方
伯(闕一字下闕三字)藩魏之節使(闕一字)觀感者獻聞詔(闕六字下
闕二字)取每歸厚於公時(闕一字)難既夷(闕十字下闕二字)於是徵拜
左拾遺內供奉(闕三字)紳議矣(闕二字下闕一字)而嘉謀泉(闕一字)振
鐸而雅什風行。雍容內廷。方俟(闕九字)陵朝來釋氏世病於
權臣。由是與二三諫官(闕一字)移(闕二字)於京(闕六字)文集七卷(
闕一)
(字)於代嗚呼道(闕一字)前席(闕一字)傳(下闕)夫人有子曰常殿
中侍(闕二字)內供奉賜緋魚袋湖南都團練判官。次曰牟(下
闕)繼室(闕一字)臨汝太君有子曰㣥。御史中丞賜紫金魚袋。
次曰庠。殿中侍御史內供奉鎮海(下闕)征(闕二字)彼門(闕二字)為
鄉(闕四字)人皆中書令南陽王(闕二字)之孫給事中(下闕)女弟孝(
下闕)休(闕三字)族德宗皇帝(闕四字)克念遺賢中丞以(闕一字)器
臥(闕一字)之姿遇(闕三字下闕五字)室室既(闕二字)見一拜右拾遺遂
登(闕二字)祿驟升侍御史。簡自上心。(闕一字)遷膳部(闕六字)州刺
史(闕四字)御史中丞(闕五字)使真拜吏部郎中(闕一字)執邦憲其
間當先朝(闕二字)今上嗣位。國有大慶。家延寵光。推恩(闕一
字)天明(闕三字)第(闕十三字)其作(闕一字)於(闕三字)在君子謂(闕二字)立
身慎忠追遠。四者盡在於中憲乎。銘曰。
猗歟君侯。宣力諫臣。沃心無隱。直質而文。賡歌柏梁。(闕十
一字)南薰(闕十一字)化糾謬言責。其道屈伸。斯人損益。盡忠稱
職。事光運迫。令嗣執憲。三朝匪躬。易著(闕二字)詩(闕十一字)石(闕
一字)啟(闕五字)垂裕後昆。觀德無窮。元和三年歲次戊子十
月己酉朔五日癸丑建。
湛賁
賁。毘陵人。後徙宜春。貞元中進士。調江陰縣主簿。權知無
錫縣。遷毘陵太守。
日五色賦(以日麗九華聖符土德為韻)
聖日呈貺。至德所加。布璀璨之五色。被輝光於四遐。纖塵
乍收。爛彼雲間之彩。清漣既動。煥乎川上之華。且夫德惟
純一。瑞符祚九。彼合璧而未方。顧抱珥而何有。豈若青赤
以之彩錯。光芒屏其氛垢。星同色而莫儔。露成文而曷偶。
至乃天衢將曙。春雨新霽。廓彼長空。斂其纖翳。煥羲車而
逾媚。映彤庭而轉麗。同象德於金天。陋再中於漢帝。於時
宸睠屢迴。聖心方契。恆旰食以為慮。豈浮雲之能蔽。觀其
往復黃道。隱現非一。彰有德而天下文明。照無私而海內
清謐。馴翬對而沮色。儀鳳臨而委質。光浮石壁。謂媧皇之
補天。影入詞林。疑江淹之夢筆。彼連珠之代。王字之日。雖
得以載其圖牒。實難以為其儔匹。未若光分五色。德合三
無。明天道以下濟。與人事而同符。較茲嘉祉。超於邃古。杲
杲而五色成文。郁郁而萬物咸覩。祥光旁燭。偏宜連畛之
瓜。瑞彩下臨。更並建社之土。於以光被四表。昭彰元聖。播
頌聲於管絃。流喜氣於歌詠。矧其堯舜為理。羲和奉職。仰
以陽精。象於我德。不然。何以照曜六合。元黃五色。出於震
位。煥夫皇極。仰其耀。希煦嫗以資成。傾其心。比葵藿之生
植。儻餘光之可借。庶分陰之有得。
崔立之
立之。貞元中進士。
南至郊壇有司書雲物賦(以題為韻)
惟皇動天。辨方正位。稽大明於北陸。郊上元於南至。五夜
祗肅。載惟列祖之誠。三日罔愆。用表致齋之意。於是乘法
駕。鳴和鸞。玉漏聲曉。金波影殘。環衞儼以星拱。簪裾列而
雲攢。備肅肅之盛禮。咸濟濟於靈壇。大呂雲門。既六變而
斯闋。嘉栗旨酒。感百神而具歡。矧器用陶匏。藉以包茅。光
逾泰畤。馨邁周郊。朱火煬烟。遠浮於華蓋。元酒明水。近映
乎長旓。懿夫宇宙氛氳。晴郊景曛。宗伯司禮。保章辨雲。榮
光燭於九野。佳氣覆於六軍。飄飄颻颻。郁郁紛紛。足以昭
上帝。瑞吾君。時謂唐時。歌卿雲之五色。德稱虞德。詠南風
之再薰。是以惟聖惟壽。可大可久。既豐稔之足徵。復災癘
之何有。既而旋天步。迴象輿。大孝是展。皇情未攄。將欲超
羲軒於上古。方淳樸於太初。俾時和俗阜。塗謠史書。土階
攸則。而瓊室靡居。且慮乎賢哲尚屈。所以敦於雲物。緬乎
德化未覃。所以郊於國南。祈動植之攸濟。匪娛樂而是甘。
然後景福來格。無疆在茲。笑竹宮之求應。鄙宣室之受釐。
是以降哀矜之詔。宣惻隱之慈。布政施德。逮惸與嫠。舉沈
淪於是日。庶聞之於有司。
郭遵
遵。貞元中進士。
初日見朝元閣賦(以赫臨曉雲高出蒼翠為韻)
新豐之路兮。朝元有歸客。見初陽於東嶺。照層閣於南陌。
惟閣也憑高不傾。惟日也臨下有赫。既曈曚而延燭。曷埃
壒之能隔。陽烏之翼兮若駐禁林。羲和之轡兮若頓高岑。
蒼蒼之質纔辨。杲杲之光稍臨。發璇題之麗色。開玉戶之
宿陰。浮輝外融。峻勢無不呈其壯。引曜中朗。邃宇無以閟
其深。於原之表。揭雲之杪。映朱檻以沖融。凝粉垣而皛皎。
司晨而見。異星樓之麗霄。質明乃光。殊日觀之生曉。陽彩
舒文。昭然可分。晞拂簷之夜霰。辨出棟之朝雲。類列僊降
真。祥光[:#AS-92F9:⿰帛⿱丿糸]羃。疑大君臨御。瑞氣氤氳。諒清旭之初起。非反
照之猶曛。日惟至麗。閣亦蓋高。竦莫大之標。洪纖奚比。委
無私之照。巨細何逃。是以詭狀摩天。殊姿詳悉。欒虯欲動。
謂起蟄於春光。井蓮倒披。若爭開於夏日。的皪交映。岧嶢
上軼。不殊南榮之明。奚獨東方之出。閣之峙矣。於彼高岡。
閣之麗矣。於彼朝陽。據厚載於秦雍。鄰顥氣於穹蒼。豈比
崑崙之山。俟燭龍銜耀。鳷鵲之觀。俟金波寫光。孰若列皇
都之次。鎮王畿之位。近白日之貞明。總離宮之蒼翠。祥雲
不散。意往仙如存。耀景每臨。誠望幸可冀。因徘徊而寓目。
遂含毫而寫意。
翟扇賦(以輝列崇殿明照初日為韻)
前王之立制也。取象於明翬。森然如六翮之布。煥乎分五
彩之輝。其位也夾輔於皇極。其用也咫尺於天威。故歷代
奉之而不替。我后行之而不違。若夫朝彥晨趨。天仗宿設。
分鴛鷺而式斜。儼貔貅而成列。視容具瞻。誠意咸竭。司儀
克仰之以取則。對敭必候之以為節。禮斯恭。敬斯崇。倏傳
詔而初合。知大君之居中。俄承命而復啟。見天顏之在空。
謂儀鳳於烟閣。若飛龍於霞宮。列丹楹之左右。分玉扆於
西東。爛兮方照其朝景。颯然如度其薰風。光彩絢練。羽儀
廣殿。接鈞天以成形。洎億兆而咸見。高其中也。如捧聖日
於雲霄。散而行也。似扇皇風於㝢縣。當合朝之滿盈。闢凝
旒於穆清。無謂其求進也。所以應時而至。待命而行。無謂
其速退也。示不敢蔽人之望。掩君之明。既進退而有則。在
行止而何情。且蔚其文寧以自耀。布其彩非其競照。象舞
羽於舜階。異總干於周廟。輝映皇居。間列綺疏。來若鱗萃。
去如翼舒。指北辰之期可久。待南面不替其初。故先君而
出。待朝而畢。合儀不爽其疾徐。舒布亦獲其疎密。前拂瑞
氣。傍臨旭日。永效用於君前。願竭盡其微質矣。
南至郊祭司天奏雲物賦(以題為韻)
惟肇祀於上元。必展禮於南至。至者作候。故用其吉辰。南
則嚮明。故就於陽位。蓋取諸吉土。以父事天。降皇車以盡
敬。奉蒼璧以告虔。至誠遂通。禎祥不能以自閟。幽贊不昧。
雲物於是乎昭宣。及夫盛禮既畢。大駕言旋。兆人仰觀於
空際。太史伏奏於君前。曰當此和煦。靜無纖氛。照曜兮天
垂愛景。霏微乎山出祥雲。度青霄而匪徐匪疾。向丹闕而
乍合乍分。應乎一陽之始。煥乎五彩之文。氤氳搖曳。去來
無際。望之雖曰崇朝。慶之知其嗣歲。誰謂其有葉。本乎觸
石而來。誰謂其無心。偏舒捧日之勢。豈非夫表王者之殊
祉。答泰壇之親祭者也。天子乃命百辟。詔有司。載筆以茲
記事。祝史叶其正辭。國慶可徵。寧虞於水旱。年豐有待。先
詠其京坻。自躋仁壽之域。肯繼春秋之時。且南正上言。休
徵無咈。肯比夫觀臺之望。將為備於雲物。子月之祀。陰陽
始交。豈比夫魯史所紀。候啟蟄而乃郊。我禮踰舊。我祥靡
究。望歲而知歲之穰。祀天而受天之佑。五雲八風之異。寸
眸遂占。三百六旬之期。一日可候。不然者。何以炳煥圖牒。
發揮草奏。是知郊祀而漢武奚匹。推歷而軒后懷慚。照臨
之明兮。將日月並出。覆載之廣兮。與天地同參。臣有覩盛
儀而瞻瑞物。願齊聖壽於終南。
六角扇賦(以右軍書之可以求價為韻)
扇有異體。六角其尤。雖嘗巧而是鬻。非好奇而不求。故須
借聲於墨工之類。假手於札家之流。伊彼姥矣。裨販是以。
鏤竹於蕺山之陽。求錢於越人之市。柄一條而有象。形六
折而難擬。翳杲日規模莫成。搖清風綺紈而已。逸少遇諸。
濡翰而書。兩行而露垂花散。五字而龍盤鳳居。絕筆以授。
高價是就。觀之者雲集。售之者輻輳。騰驤乎六體之先。彈
壓乎九華之右。既而厥價載殷。厥聲載聞。賈之者但慙於
老婦。鬻之者寧忘於右軍。且手非扇之所題。扇實手之所
藉。一自以翳飛塵。一自以防朱夏。何握提之見投。而毫芒
之忽借。既盡攜之之妙。亦長鬻之之價。是知物不自貴。惟
人貴之。向使松烟不染。翠管不持。則是扇也。入晉鄽而陋
賤。彼老姥也。同班妾之見遺。又安得用六角之善。獲五銖
之資哉。嗟乎。小因大而事罔不行。美加醜而用無不可。故
扇待書而色貴。人假扇以財夥。姥曰右軍。惠而好我。
韋紓
紓。貞元中進士。元和朝官戶部郎中。
栝郡廳壁記
處州泝浙江東南七百里。連山洞溪。負海踰嶠。[:#AS-92F9:⿰帛⿱丿糸]歷更置。
至隋始為處州。後復號栝。國朝置十道。處州列在江南。第
居於上。天寶初為縉雲郡。大歷末復之。刺史更置迭廢。州
郡沿革。官則隨之。大凡親人輔化。任莫重焉。大和五年。紓
自司駕員外郎奉符典州。大懼不稱其職。且以地險而瘠。
人貧而勞。繭絲之稅。重倍他郡。故逢穰歲。亦未若他郡之
平年也。為是邦者。得不謹節而乃自封乎。夫為惻隱可以
安疲羸。忠信可以美風俗。待物以誠。飲人以和。可以去刑
法矣。是三者。紓未之逮。而有志焉。因書之壁以自儆。
