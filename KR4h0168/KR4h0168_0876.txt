欽定全唐文卷八百七十六
劉仁贍
仁贍字守惠。彭城人。仕南唐。累官武昌節度使。徙清淮軍
節度使。鎮壽州。周師入淮。仁贍堅守不下。會病甚。其副使
孫羽以城降。世宗命舁至帳前。賜以玉帶御馬。拜檢校太
尉兼中書令天平軍節度使。是日卒。年五十八。追封彭城
郡王。
袁州廳壁記
南唐保大二年春二月。廉使彭城公新建大廳者。所以延
賓旅。服不庭也。載筆之士。得以總敘興復叛亂。始龍蛇之
起陸。旋戎馬以為墟。萬井之桑田垂變。由是㣥雄角立。諸
化風行。而列郡之俗。猶尚草創。爰屬大統。土德中興。漢戀
劉宗。寶祚重尊於光武。夏思禹力。鴻圖復霸於少康。我烈
祖光文肅武孝高皇帝反正宗祧。光宅寰宇。雲龍自契。風
虎相符。乃命我公解印黃岡。擁旌袁水。公半千應運。七葉
襲勳。鄭武公則父子匡周。乃賦緇衣之什。賈太守則兄弟
理洛。爰刊棠棣之詩。方枝榦以猶疎。比源流而未濬。夏日
冬日。莫之與並。一酪一酥。俱弗如也。初客省司徒清河公
監臨是郡。乃究尋往制。奏復舊基。召良工而方切運斤。奉
急徵而遽迴丹闕。公纔臨理所。歷覽區中。公署則頗極欹
衺。巷陌而仍多燥溼。翼日。與通判員外中山郎公議蕆斯
事。且曰。馬文淵所過。都城皆理。叔孫婼所館。一日必葺。豈
位居牧守。運叶昌期。而不崇廨署者乎。矧又輿情攸願。帝
命曰俞。乃蠲帑廩以市楩楠。剏陶冶以備瓴甓。物無苛費。
人不告勞。日居月諸。厥功克就。所建立郡齋使宅。堂宇軒
廊。東序西廳。州司使院。備武廳毬場。上供庫甲仗庫。鼓角
樓宜春館。衙堂職掌。三院諸司。總六百餘間。仍添築羅城。
開闢濠塹。所役將士。皆均其勞逸。賑其饑寒。氣等指梅。言
如挾纊。同孫仲謀之砌壘。咸矜鐵甕之堅。異皇國父之築
臺。取謗澤門之皙。終乃圖施丹雘。表進斯庭。飛章陳戮力
之功。丹鳳降紫泥之詔。襃崇迥異。賞賜有差。先是茲郡鬻
竹木柴炭者。有耏門之稅。公乃復南頓之免。於是豐財足
用。士庶易其居第。二載之內。闤闠櫛比。逮於三載。周而貌
輯焉。公儉於身而富於人。孝理家而忠奉國。心惟惻隱。德
契清寧。故千里之稼穡登豐。四序之雨風調順。昔漢宣帝
有言曰。與我共理者。其惟良二千石乎。即我唐得斯人也。
暨先皇晏駕。聖上御圖。慶賜遂行。無有不當。勅陞袁州都
團練觀察處置等使。賜明威將軍。食邑三百戶。襃政績也。
邸之大廳。舊有壁記。以紀方伯除任授代。自干戈俶擾。歲
月微失其本末。唯存姓氏。乃命筆吏。敘而補焉。故使刊勒。
復紀於壁。其年五月一日記。
林贊
贊初官沔王長史。後仕南唐。保大十三年守司士參軍。嘗
表奏。試太常寺奉議郎。
重修后土廟記
夫大道昭然。運天地無疆之福。神功卓立。持陰陽不測之
機。足以助化唐堯。流澤區宇。况屬寶祚中興之日。式當明
君嗣業之朝。闢四門而慶洽神人。納萬(闕)而(闕)垂顯晦。緬
循古轍。宜演遺芳。遵其相則物理順(闕)設其狀則人倫生
敬。將(闕)世俗。爰建祠庭。非莊嚴而豈顯威嚴。儼塑像而方
殊衆像。彥能洎旋叨睿渥。任彼藩垣。既陳如在之儀。躬薦
惟馨之奠。遽覩茲廟門廓湫隘。軒墉而已半隳頹。堂殿依
稀。四面而渾無遮截。因追曩昔。倍感精誠。竊思(闕二字)初年
竹馬之歲。常遊東都大廟。每乃如歸。殿中之花果香毬。或
時將去。座右之彝[:#AS-82F9:⿰罇]祀器。玩弄為常。爰自繼忝天波。連分
閫寄。今逢聖母。別顯當時。顧其此日之升華。益荷皇家之
驅策。合圖葺剏。上報慈(闕)矧當大國之南隅。乃是元戎之
舊鎮。宜加壯麗。以振(闕)綱勅恩蘋蘩常潔於二時。豆俎罔
遺於千古。(闕三字)首每詣虔祈。儻烝嘗之舉匪嚴。則昭感之
微(闕)降。特俾重新展換。裏外裝修。(闕)塑聖母真儀。仍置帳
座。別添左右部從。共計三十(闕)身。并起遮殿行廊。及畫壁
鬼神隊仗二十餘堵。(闕)楹高敞。盤瑞起而每壯金湯。儀衛
駢羅。(闕三字)而晴寒毛骨。足以光輝井市。鎮壓(闕)霓(闕)而(闕
三字)下遙天顯神通而豐壤九土(闕二字)聰哲密布禎祥。萬
歲千秋。永霸有唐之日月。澄今煥古。常(闕)汝水之軍民。今
則締搆成功。彩繪告畢。已成慶賽。皆獲周圓。式仰奇縱。宛
昌洪範。莫不昭彰遐邇。興洽往來。丹心既肅於威稜。翠炎
宜施於鐫勒。庶(闕)星紀罔墜興修。固非稱讚徽猷。祇冀直
書其事。時太歲乙卯巨唐保大十三年孟秋月。
陳喬
喬字子喬。廬陵玉笥人。南唐先主時累遷中書舍人。嗣主
遷南都。留喬輔太子監國。後主襲位。歷門下侍郎兼樞密
使。及貶制度。改右內史侍郎兼光政院使輔政。宋師圍金
陵。喬欲與後主同殉國。而口不忍言。遂自縊。
新建信州龍虎山張天師廟碑
臣聞有物混成。其來尚矣。天地得之而覆載。日月得之而
運行。四時得之而變通。萬物得之而繁庶。卷之則無餘。舒
之則無垠。求於外則勞。求於內則獲。聖人取法而俯正八
紘。上士勤行而仰遊十極。深矣遠矣。恍兮惚兮。逖聽妙言。
強名曰道。然則真風已續。大道久隳。居一者以嗜欲滑和。
就能司契。在三者笑神仙可學。誰務谷神。悠悠多中智之
君。寂寂罕持盈之士。華胥之國。不復神遊。無何之鄉。空停
羽駕。天其或者將有俟焉。皇帝陛下極大道之頽綱。維列
仙之絕紐。乃眷正一。屬之真人。思與神交。遂崇廟貌。天師
道宇所以興盛於今日也。天師姓張氏。諱道陵。字輔漢。沛
國豐人也。若乃六世相韓之盛。七葉佐漢之名。服冕乘軒。
重規累搆。在人間之世。雖炳煥以可知。而太上之家。亦寂
寥而何有。况前史詳之備矣。故斯文略而不書。天師紺髮
黛髯。青眸朱口。儲精於八十一氣。校德於七十二仙。雖嗣
世勳。靡嬰代網。粃糠聲利。桎梏衣冠。被鳳褐而御龍書。外
嚴聖服。吞玉英而潄金醴。內養丹元。初杖策以遊吳。忽拂
衣而向蜀。地惟蠶市。峯號鶴鳴。有異荊臺。即謂忘歸之所。
諒同朱閣。還稱不死之庭。巖桂留人。因停翠蓋。山椒考室。
更寫丹邱。時巴蜀初夷。神姦未刈。菱花縱吐。罕照山精。棘
矢雖陳。莫除㣥厲。遘茲妖孽。毒我烝人。上元貽西顧之憂。
下土夭北邙之骨。天師心存絳闕。精徹蒼旻。玉輦來過。因
受驅治之法。金墉至止。爰膺誥命之文。平變怪之猖披。致
生靈於清靜。聲流華夏。惠洽幽明。若夫宣揚微言。指明奧
義。著為道帙。貽厥學徒。斯並祕在靈壇。貯於瓊笈。丹青妙
揵。鼓吹真科。有陋赤松。空留八戒。翻嗤鴻烈。尚雜百家。既
而鄙方外之猶羈。念寰中之未返。飄然輕舉。[:#AS-8BE1:●]若遐征。三
十六天。徒見驂鸞之去。二十四治。不窺化鶴之歸。昭灼仙
蹤。葳蕤來裔。竟留仙宇。上契昌期。皇帝陛下仙李分陰。夙
承上聖之孕。弊樟擢秀。實報中興之符。高居穆清。虔奉宗
廟。動作興事。等雲雷之經綸。內平外成。見天地之交泰。無
為而理。有感則通。至若盛烈殊休。亦可得一二而言也。蕞
爾越徼。介於海隅。沉閼斥爭。曹譚無禮。文身相顧。崩角同
憂。初款塞以求哀。俄盈庭而請命。實興我役。薄言徂征。偏
師一征。擴地千里。斯則聖人之弔伐也。秦密二郡。關河幾
千。家乃漢臣。身縻偽爵。馬援方居隴坻。竇融亦保河西。日
飲皇風。思沾元化。率有卒伍。擁乃黎元。協力同心。聿來胥
會。斯則聖人之柔服也。絕域殊方。搜奇蘊異。驗青雲之不
散。仰白日之高懸。梯山如覆簣之功。航海如容舠之隘。不
愆其素。咸造於庭。常滿之杯。豈弗索而何獲。難得之貨。蓋
不求而自來。斯則聖人之懷遠也。澤盈碧露。井有黃雲。山
涌龜蛇之金。匣鳴龍虎之劍。九苞神鳳。窺阿閣以來儀。八
翼靈禽。背羽山而戾止。斯則聖人之符瑞也。又若陋常鈞
之瑣瑣。篤至德之巍巍。當大道既隱之時。行自昔所無之
事。宅於望苑。命我天倫。洪惟至公。實冠百辟。在昔卯金撫
運。代邸承祧。高視前王。良無愧色。洎定建儲之計。始無必
子之言。徒自飾情。竟成虛語。何則。五帝官天下。三皇家域
中。有自來矣。雖甚盛德。莫能行之。然猶紀其功者。燦若雲
編。頌其德者。溢於玉牒。苟以今而泥古。諒如日而映星。重
以並見戚播。特逾舊制。姬周異姓為後。何足道哉。炎漢非
劉不王。既聞命矣。踰千越萬。絕後光前。皇太弟以天縱之
姿。懋日新之德。初開鳳邸。東平之善尤彰。旋正龍樓。北閣
之遊殆絕。開物成務。藏往知來。大元帥齊王。下士好賢。經
德秉哲。分茅建社。荒十二之雄都。佐國庇人。得五千之深
旨。副元帥燕王。拔乎㣥萃。體自吾君。居無求安。不以珥貂
自貴。坐進此道。豈以駟馬為先。咸樹風聲。同守社稷。中外
既理。華夷已清。然而上心猶或未足。思致人於壽域。每澄
慮於大庭。寤寐通仙。闡揚元教。以為德如可尚。豈隔於古
今。道之將行。必先於崇奉。迺詔執事。建天師新廟於信州
龍虎山。是山也。夙號洞天。由來福地。南襟百越。北帶三吳。
台嶺前瞻。恍惚赤城之狀。廬峯回盼。依稀紫霄之形。豈猶
羅浮洞中。潛通勾曲。祝融壇上。平視長沙。彼詞人之炫四
朝。方士之稱三島。欲將擬議。猶或荒凉。至如璇房瓊室之
深嚴。金樓玉臺之祕邃。蕙圃芝田之芬馥。霓裳鶴蓋之蹁
躚。道士之青牛。仙翁之白鹿。固已紛綸於祕籙。雜沓於靈
篇。更著丹崖青壁之奇。谷隱巖棲之美。纖蘿夕動。聞天籟
之寥寥。瀑布晨飛。動日華之杲杲。孤桐倥偬。上出雲霄。修
竹檀欒。下凝烟霧。倚樹而多稱君子。採藥而更遇王孫。宅
之者潛契希夷。遊之者自袪鄙俗。天師頃來江左。尚憩茲
峯。旋指漢川。實留遺愛。厥後運當典午。年在永嘉。有美後
昆。聿來遘止。遂崇真宇。以永靈風。亦猶緱嶺之旁。子晉之
祠盛啟。阜亭之下。安期之廟聿興。仇生膺石室之祈。稷邱
享太上之祀。諒同條而共貫。實接武以均芳。自是日薄星
迴。時遷代改。雖桑田日變。而瑤島長春。迄皇運之中微。屬
旻天之不弔。蚩尤作梗。暴海內之衣冠。回祿為災。延壺中
之日月。千尋建木。俱為栢殿之灰。八景靈壇。但有蕪城之
草。鐘隨鼎折。磬逐杯飛。荒階之苔蘚易侵。空餘玉磶。廢井
之梧桐半在。不見銀床。洎區中之厭兵。乃江表之無事。永
惟仙冑。猶固頽基。雖漸務修崇。然終非博廠。成乃集靈之
所。鍾乎好道之若。及此庀徒。遂期永逸。事當農隙。人若子
來。既遴麈尾之松。仍采雉㣥之木。桂雖有蠧。實出小山。栢
縱後彫。竟辭大谷。公輸剞劂。王爾鈎繩。競呈巧以致功。乍
星羅而霧集。回廊四合。忽若雲垂。祕殿百尋。矗如山立。芝
栭繡桷。藻井綺疏。上赬壤以騰文。下朱霧而動彩。飛梁偃
蹇。疑螮蝀之橫空。碧瓦參差。狀鸚鵡之㣥集。凌兢失視。坱
圠無垠。寶座既嚴。睟容惟穆。朱幡不動。有若存神。羽服如
飄。還疑上漢。差差仙仗。肅肅靈官。顧望增輝。遊從生敬。演
茲大教。衛我興朝。天子萬年。與南山而永固。本支百世。將
西伯以齊芳。其福祉也既如此。其壯麗也又如彼。縱高岸
之為谷。必靈光之巋然。二十二代孫秉一。體備清和。氣凝
元寂。鈎深致遠。所得者金簡玉書。吐故納新。其驗者赤筋
青骨。許掾之靈風未振。呂恭之道蔭彌高。豈徒三世無慚。
斯固一言以蔽。再光先搆。不亦宜乎。夫妄啟精廬。誕作楚
室。猶存碑表。必播聲詩。況簡在帝心。成茲妙果。以祈蒼生
之福。以崇元牝之門。苟匪頌宣。孰傳來者。臣才非黃絹。腹
謝青繒。學壯武之討論。未窺鐵硯。佐元元之述作。又乏金
壺。輒罄謏聞。強為銘曰。
天地萬物。未生厥初。道乃特立。為之權輿。惟寂惟寞。不盈
不虛。帝返金闕。神傳玉書。聖教以宣。列仙繼作。陟降朱陵。
優游碧落。身雖化去。功乃昭灼。猗歟真人。用實宏博。真人
者何。堂堂乎張。家藏鵲印。代富貂璫。區區田竇。瑣瑣袁楊。
我獨高謝。於何不臧。訪道求真。存元守一。九鼎傳芳。飛仙
得術。內養靈符。外宏陰隲。衆邪奔潰。㣥生寧謐。我功既著。
我惠既敷。上瞻絳府。旁睨蓬壺。仙蹤去蜀。廟貌畱吳。正一
之教。今寧遠乎。赫赫我唐。明明天子。親詣崆峒。精求赤水。
尊道貴德。任賢尚齒。禹好昌言。堯稱光被。甌閩恃險。譚(疑)
我興戎。室家相弔。杼柚其空。帝思俾乂。師乃徂東。曾無遺
鏃。俄已韜弓。澤浸殊鄰。聲覃絕域。條支入朝。竇融歸國。方
賄連延。襁負匍匐。樂我王道。誓依有德。義高睦族。舉必至
公。脫略常法。從容古風。命我棣[:#AS-9478:⿳艹口咢]。處我桂宮。亦建賢戚。施
於無窮。能事畢修。聖功益茂。思致華戎。同躋仁壽。躭味道
腴。表揚仙冑。乃聖真祠。宇茲名岫。庀徒揆日。舍舊謀新。燕
山斬桂。嶰谷誅筠。不遺文水。仍采貞珉。隱如山積。響若雷
震。功匪浹旬。成由決日。敞作陽臺。邃為陰室。璀石[:#AS-FBED:●]粲珠
金。熒煌丹漆。子午非速。瓊華詎匹。峩峩祕殿。穆穆睟容。衆
真列侍。仙裔相從。如聆夕唱。似喜晨鐘。洪惟妙用。實亞猶
龍。元覽前閥。恭聞往誥。自匪哲王。孰云好道。我后統天。升
堂睹貌。光揚真科。必膺厚(一作豐)報。
林仁肇
仁肇。建陽人。閩臣仁翰弟。少事閩為裨將。閩亡入南唐。擢
淮南屯營應援使。進授鎮海軍節度使。移鎮武昌。開寶時
為後主酖死。
龍興寺鐘款識
觀夫善人宏願。冶氏畢功。簨高懸。蒲牢迭應。無閑始息。
奪震響於春雷。㣥動初驚。壓雄聲於曉鼓。結界之地。布金
之園。設比堅牢。同為壯觀。伏願上窮碧落。歷淨方而聽必
咸歡。下徹泥犁。遍業趣而聞皆離苦。觸類聞此。俱脫羽鱗。
然後軍庶之閒。城隍之外。昃耳俱登於善道。正心長叶於
妙因。宗社興隆。皇王福履。以至仁肇身宮克固。祿位恒延。
保眷屬之利貞。踐歲華而安吉。所有信心衆士。福利同增。
仗此良因。永為不朽。時唐乾德五年大歲丁卯二月庚申
朔二十五日甲申記。
周惟簡
惟簡。饒州鄱陽人。仕南唐為國子博士集賢殿侍講。以虞
部侍郎致仕。金陵受圍。起授給事中。副徐鉉使宋。國亡入
宋。累官至水部員外郎卒。
新建金剛碑
夫金剛經者。乃衆經之源。諸法之本。為苦空之風骨。為寂
滅之綱(闕一字)者矣。蓋如來示密。獨在斯文。(闕三字)以歸諸無。
見諸無而捐一有。在傳講之遺法者。類圖相以現容也。月
在秋潭。智者觀之。不足以為有。唐發空谷。聖者聞之。不得
以為無。實堅高前後之所元。乃指視隨迎之不及。有道禺
上人者。(闕二字)神秀。語淡行孤。夙持慧劍之鋒。已斷煩惱之
縛。早攜缾錫。久涉雲泉。南(闕二字)水之鄉。北歷淮湄之道。次
於寓泊。受(闕一字)斯經。(闕一字)歷耳中。尋了心下。更於研究。轉
得元微。可謂繫寂寞之得聲。視恍惚之見物。因升應而釋
松帚。遂啟卷以化聽徒。莫不緇侶雲臻。白衣霧集。如是者
周遊五六郡。首尾八九年。歘舉(闕四字)倚錫於桂嶺。遂於此
寺。序以安焉。時遇彭城太傅鎮於是府。府主太傅修韓白
之謀以衛其國。習周孔之教以飾其躬。游釋老之門以理
其性。所以化被四人之內。咸興十著之心。於是上人開講
是經日。不唯僧衆。而與俗流。靡不仰上人(闕一字)真風。俟上
人之指授。勤拳(闕四字)鴈序而列之。敬奉側聽者若(闕一字)而
謺之。是以日往月來。週而復始。上人忽一日講餘。謂聽從
曰。道(闕一字)雖(闕一字)剖幽微引喻(闕二字)尚慮後來者不共與
於斯說焉。欲刊(闕二字)刻諸茲典。為不朽之事。化未聞之人。
不知以為可乎。而且一問未畢。衆諾俱旋。施者求先。咸稱
甚善。乃化錢以搆此碑者也。遂具狀疏申。達於府主太傅。
既覽所陳。亦加欣譽。因役斧(闕二字)良匠費楩柟之異材。預
建高亭。為之衛庇。惟簡叨請直紀。諸不繁書。
馮延巳
延已一名延嗣。字正中。廣陵人。仕南唐。累遷中書侍郎同
平章事。除昭武昭義軍節度使。周師入。改太子太傅。宋建
隆元年卒。年五十八。謚忠肅。
開先禪院碑記
皇上即位之九年。詔以廬山書堂舊基為寺。寺成。會昭武
軍節度使馮延巳肆覲於京師。上賜從容於便殿。語及往
事。顧謂曰。廬山書堂已為寺矣。朕在藩時。簪履輩唯卿在
耳。朕置此書堂之本意。卿亦預知。頗記憶否。延已對曰。陛
下真誠。懸諸日月。微臣固陋。何敢忘之。昔在吳邦。唐運中
缺。陛下齡方志學。龍潛鼎司。洪惟聖心。邈焉高蹈。(一作趣)咳
唾權政。疣[:#AS-FE5D:●]
[:#AS-FBEE:●]贅經綸。慕崆峒之師。幾
勞軒拜。聞富壽之祝。亦固堯辭。注念煙蘿。每懷宴息。恩尋
爽塏之境。以備華胥之遊。匡廬天下之名山。江表之勝㮣。
圖諜具載。靈仙咸棲。果有潛夫。來獻茲地。已酬善價。遽闢
崇基。纔俾芟夷。未遑畚築。旋則中興在運。夏物重歸。陛下
位屬元良。務煩監撫。寢門雞唱。方視燠寒。嵩高鳳鳴。寧諧
好尚。逮乎出震嗣服。雖欲從之。巢許之蹤。其可繼耶。堯舜
不得已而治天下。豈虛
言哉。方今陛下日照天臨。風行草偃。勤儉以化。焦勞思理。
求賢草澤。盡善於百王。推公友于。邁德於千古。蟲蝗殞於
靈雨。旱歉轉為豐年。大信既孚。殊方徯后。威惟取亂。仁實
懷柔。所以建水僭稱。肉袒而詣吏。楚邦亂略。俛首而來朝。
矧彼長沙。恃險與固。隔絕聲教。五紀於茲。一旦砥平。易於
反掌。兵不血刃。市不易肆。拓土宇於數千里。復正朔於四
十州。可大之功。冠乎史冊。猶且納隍軫慮。馭朽兢懷。物暢
皇猷。民知王度。洋洋焉。蕩蕩焉。混一車書。豈遠乎哉。言未
及終。上曰。是皆然矣。抑朕又聞古先哲王。握圖御宇。惟德
是務。與善同歸。俯仰抑揚。不失其正。久於其道。而天下化
成。恒沙如來。出世濟俗。依空說性。性外無空。信則修崇。悟
則解脫。始乎正法。終乎象教。使人趨清淨之域。息貪競之
心。民用以淳。理道何遠。是則菩提之教。與政通焉。朕以此
寺基。是朕當年思欲遯世之地。棄之草莽則可惜。搆之棟
宇則無名。不若興建伽藍。以居禪衆。示人至理。亦造化之
一端也。其剏置之規。奢儉之度。績用之費。卿復知耶。延已
對曰。起置之始。適已上奏。逮茲成寺。臣亦麤知。肇乎程土
工。度山木。豫章之材間出。般輸之藝屢獻。運(一作揮)斤若雨。
荷鍤如雲。力不勞於中民。財不傷於外府。歲月未幾。厥功
已集。駭多寶之湧出。疑化城之突然。邃殿正門。重軒複檻。
高牆虬轉。修廊翼舒。香厨旁開。僧堂內闢。法筵清淨。宛是
祗陀之園。方丈精嚴。更類維摩之室。摭菩提之地位。儼如
來之相好。功呈敏手。則塑像如生。妙屬良工。則丹青若活。
而況依林附麓。左嵓右壑。瀑布懸呂梁之勢。凌雲挺闍崛
之形。溪徹湓江。表法流於不斷。峯開石鏡。同慧日之長明。
其或寥泬雲收。戶庭雨霽。鐘鳴谷響。猿啼樹深。仰止則峻
巘連空。寫望則長川無際。僧閑境寂。似出世間。信有為之
勝因。實安禪之嘉所。足使迷者得于逵之漸。達者得不二
之門。苟非聖人用心。其孰能與於此乎。上曰。卿知其始也
既如彼。知其末也又如此。文以記事。非卿而誰。延已對曰。
臣才學本空。筆硯久廢。雖然。盛德之事。固願詠歌。慚匪當
仁。庶符不朽。乃跪而進頌曰。
彭蠡之陽。匡廬峻峙。積純和氣。竦搘天勢。峯連奇秀。谷藏
靈異。鶯洞之前。勝復為最。懿乎我后。河清運契。仁聖文明。
肅恭寅畏。堯舜其心。巢父其志。思憩大庭。因開福地。帝出
乎震。龍飛在天。梯航合遝。符瑞駢闐。推公固本。舉正求賢。
九功既敘。七德俄宣。貞師一奮。建人來庭。神兵再發。楚邦
蕩平。威震四海。疆開百城。日新之盛。無得而名。恢恢睿謨。
游刃多餘。因思是境。昔擬華胥。夙心不獲。締搆猶虛。改命
梵宮。俾奉真如。榛蕪既闢。棟楹崛起。雕甍繡栭。重欄謺砌。
後倚崇(一作層)崖。前臨無地。屈曲延袤。高低迤邐。炳煥丹青。
端嚴塑像。表上乘法。示天人相。清衆晝閒。禪關夜敞。十二
類生。孰不瞻仰。聖君旨趣。古佛因緣。教化之本。治平之原。
其功莫京。其福無邊。皇圖帝齡。永永萬年。保大十二年歲
次甲寅正月丙子朔十日乙酉。馮延巳奉勅撰。
潘佑
佑。幽州人。仕南唐為祕書省正字。後主在東宮。開崇文館。
佑預其選。及襲位。累遷中書舍人。開寶五年貶儀制。改內
史舍人。上疏極論時政。後主怒收佑。佑聞命自殺。年三十
六。
上後主疏
三軍可奪帥也。匹夫不可奪志也。臣乃者繼上表章。凡數
萬言。詞窮理盡。忠邪洞分。陛下力蔽奸邪。曲容諂偽。遂使
家國愔愔。如日將暮。古有桀紂孫皓者。破國亡家。自已而
作。尚為千古所笑。今陛下取則姦回。敗亂國家。不及桀紂
孫皓遠矣。臣終不能與姦臣雜處。事亡國之主。陛下必以
臣為罪。則請賜誅戮。以謝中外。
為李後主與南漢後主書
僕與足下叨累世之盟。雖疆畿阻闊。休戚實同。敢奉尺書。
敬布腹心。昨大朝伐楚。足下疆吏弗靖。遂成釁隙。初為足
下危之。今敝邑使臣入貢。皇帝幸以此宣示曰。彼若能幡
然改圖。華車之使造廷。則百萬之師。不復出矣。不然。將有
不得已者。僕料大朝之心。非貪土地也。怒人不賓而已。且
古之用武。不計強弱小大。而必戰者有四。父母宗廟之讐。
一也。彼此烏合。民無定心。二也。敵人進不捨我。退無守路。
戰亦亡。退亦亡。三也。彼有敗亡之勢。我乘進取之機。四也。
今足下與大朝。無是四者。而坐受天下之兵。決一旦之命。
安國家利社稷者。固如是乎。夫強則南面而王。弱則玉帛
事大。屈伸在我。何常之有。違天不祥。好爭危事。天方相楚。
尚未可爭。而況今日之事邪。地莫險於劍閣。而蜀亡矣。兵
莫強於上黨。而李筠失守矣。竊意足下國中。必有矜智好
謀之臣。獻尊主強國之策。以謂五嶺之險。非可遽前。堅壁
清野。絕其饟道。依山阻水。射以強弩。彼雖百萬之兵。安能
成功。不幸而敗。則輕舟浮海。猶足自全。豈能以萬乘之主
而屈於人哉。此說士之常談。可言而不可用。異時王師南
伐。水陸並舉。百道俱進。豈暇俱絕其饟道。盡保其壁壘。或
用吳越舟師。自泉州航海。不數日至足下國都矣。人情恟
恟。則舟中皆為敵國。忠義敢死之士。未易可見。雖有巨海。
孰與足下俱行乎。近奉大朝諭旨。以為足下無通好之心。
必舉上秋之役。即命敝邑。速絕連盟。雖善鄰之心。期於永
保。而事大之節。焉敢固違。恐煜之不得事足下也。臣子之
情。尚不逾於三諫。煜之極言。於此三矣。是為臣者可以逃。
為子者可以泣。為交友者亦惆悵而遂絕矣。
為李後主與南漢後主第二書
煜與足下叨累世之睦。繼祖考之盟。情若弟兄。義同交契。
憂戚之患。曷常不同。每思會面抵掌。交議其所短。各陳其
所長。使中心釋然。利害不惑。而相去萬里。斯願莫申。凡於
事機。不得款會。屢達誠素。冀明此心。而足下謂書檄一時
之儀。近國梗㮣之事。外貌而待之。汛濫而觀之。使忠告確
論。如水投石。若此則又何必事虛詞而勞往復哉。殊非夙
心之所望也。今則復遣人使。罄申鄙懷。又慮行人失辭。不
盡深素。是以再寄翰墨。重布腹心。以代會面之談。與抵掌
之議也。足下誠聽其言。如交友諫爭之言。視其心。如親戚
急難之心。然後三復其言。三思其心。則忠乎不忠。斯可見
矣。從乎不從。斯可決矣。昨以大朝南伐。圖復楚疆。交兵已
來。遂成釁隙。詳觀事勢。深切憂懷。冀息大朝之兵。求契親
仁之願。引領南望。於今累年。昨命使臣入貢大朝。大朝皇
帝累以此事宣示曰。彼若以事大之禮而事我。則何苦而
伐之。若欲興戎而爭我。則以必取為度矣。見今點閱大衆。
仍以上秋為期。令敝邑以書復敘前意。是用奔走人使。遽
貢直言。深料大朝之心。非有唯利之貪。蓋怒人之不賓而
已。足下非有得已之事。與不可易之謀。殆一時之忿而已。
觀夫古之用武者。不顧大小強弱之殊。而必戰者有四。父
母宗廟之讐。此必戰也。彼此烏合。民無定心。存亡之幾。以
戰為命。此必戰也。敵人有進必不捨。我求和不得。退守無
路。戰亦亡。不戰亦亡。奮不顧命。此必戰也。彼有天亡之兆。
我懷進取之機。此必戰也。今足下與大朝。非有父母宗廟
之讐也。非同烏合存亡之際也。既殊進退不捨奮不顧命
也。又異乘機進取之時也。無故而坐受天下之兵。將決一
旦之命。既大朝許以通好。又拒而不從。有國家利社稷者。
當若是乎。夫稱帝稱皇。角立傑出。今古之常事也。割地以
通好。玉帛以事人。亦古今之常事也。盈虛消息。取與翕張。
屈伸萬端。在我而已。何必膠柱而用壯。輕禍而爭雄哉。且
足下以英明之資。撫百越之衆。北距五嶺。南負重溟。藉累
世之基。有及民之澤。衆數十萬。表裏山川。此足下所以慨
然而自負也。然違天不祥。好戰危事。天方相楚。尚未可爭。
若以大朝師武臣力。實謂天贊也。登太行而伐上黨。士無
難色。絕劍閣而舉庸蜀。役不淹時。是知大朝之力難測也。
萬里之境難保也。十戰而九勝。亦一敗可憂。六奇而五中。
則一失何補。況人自以我國險。家自以我兵強。蓋揣於此
而不揣於彼。經其成而未經其敗也。何則。國莫險於劍閣。
而庸蜀已亡矣。兵莫強於上黨。而太行不守矣。人之情。端
坐而思之。意滄海可涉也。及風濤驟興。奔舟失馭。與夫坐
思之時。蓋有殊矣。是以智者慮於未萌。機者重其先見。圖
難於其易。居存不忘亡。故曰計禍不及。慮福過之。良以福
者人之所樂。心樂之。故其望也過。禍者人之所惡。心惡之。
故其思也忽。是以福或修於慊望。禍多出於不期。又或慮
有矜功好名之臣。獻尊主強國之議者。必曰慎無和也。五
嶺之險。山高水深。輜重不並行。士卒不成列。高壘清野而
絕其運糧。依山阻水而射以強弩。使進無所得。退無所歸。
此其一也。又或曰彼所長者。利在平地。今舍其所長。就其
所短。雖有百萬之衆。無若我何。此其二也。其次或曰戰而
勝。則霸業可成。戰而不勝。則汛巨舟而浮滄海。終不為人
下。此大約皆說士孟浪之談。謀臣捭闔之策。坐而論之也
則易。行之如意也則難。何則。今荊湘以南。庸蜀之地。皆是
便山水習險阻之民。不動中國之兵。精卒已逾於十萬矣。
况足下與大朝。封疆接畛。水陸同途。殆雞犬之相聞。豈馬
牛之不及。一旦緣邊悉舉。諸道進攻。豈可俱絕其運糧。盡
保其城壁。若諸險悉固。誠善莫加焉。苟尺水橫流。則長隄
虛設矣。其次曰。或大朝用吳越之衆。自泉州泛海以趨國
都。則不數日至城下矣。當其人心疑惑。兵勢動搖。岸上舟
中。皆為敵國。忠臣義士。能復幾人。懷進退者。步步生心。顧
妻子者。滔滔皆是。變故難測。須臾萬端。非惟暫乘始圖。實
恐有誤壯志。又非巨舟之可及。滄海之可遊也。然此等皆
戰伐之常。兵家之預謀。雖勝負未知。成敗相半。苟不得已
而為也。固斷在不疑。若無大故而思之。又深可痛惜。且小
之事大。理固然也。遠古之例。不能備談。本朝當楊氏之建
吳也。亦入貢莊宗。恭自烈祖開基。中原多故。事大之禮。因
循未遑。以至兵交。幾成危殆。非不欲憑大江之險。恃衆多
之力。尋悟知難則退。遂修出境之盟。一介之使纔行。萬里
之兵頓息。惠民和衆。於今賴之。自足下祖德之開基。亦通
好中國。以闡霸圖。願修祖宗之謀。以尋中國之好。蕩無益
之忿。棄不急之爭。知存知亡。能強能弱。屈已以濟億兆。談
笑而定國家。至德大業無虧也。宗廟社稷無損也。玉帛朝
聘之禮纔出於境。而天下之兵已息矣。豈不易如反掌。固
如太山哉。何必扼腕盱衡。履腸蹀血。然後為勇也。故曰德
輶如毛。鮮克舉之。我儀圖之。又曰知止不殆。可以長久。又
曰沉潛剛克。高明柔克。此聖賢之事業。何恥而不為哉。況
大朝皇帝以命世之英。光宅中夏。承五運而乃當正統。度
四方則咸偃下風。獫狁太原。固不勞於薄伐。南轅返旆。更
屬在於何人。又方且遏天下之兵鋒。俟貴國之嘉問。則大
國之義。斯亦以善矣。足下之忿。亦可以息矣。若介然不移。
有利於宗廟社稷可也。有利於黎元可也。有利於天下可
也。有利於身可也。凡是四者。無一利焉。何用棄德修怨。自
生讐敵。使赫赫南國。將成禍機。炎炎奈何。其可嚮邇。幸而
小勝也。莫保其後焉。不幸而違心。則大事去矣。復念頃者
淮泗交兵。疆陲多壘。吳越以累世之好。遂首為厲階。惟有
貴國情分愈親。驩盟愈篤。在先朝感義。情實慨然。下走承
基。理難負德。不能自已。又馳此緘。近負大朝諭旨。以為足
下無通好之心。必舉上秋之役。即命敝邑。速絕連盟。雖善
鄰之懷。期於永保。而事大之節。焉敢固違。恐煜之不得事
足下也。是以惻惻之意。所不能云。區區之誠。於是乎在。又
念臣子之情。尚不逾於三諫。煜之極言。於此三矣。是為臣
者可以逃。為子者可以泣。為交友者亦惆悵而遂絕矣。
贈別
莊周有言。得者時也。失者順也。安時處順。則哀樂不能入
也。僕佩斯言久矣。夫得者如人之有生。自一歲至百歲。自
少得壯。自壯得老。歲運之來。不可卻也。此所謂得之者時
也。失之者亦如一歲至百歲。暮則失早。今則失昔。壯則失
少。老則失壯。行年之去。不可畱也。此所謂失之者順也。凡
天下之事皆然也。達者知我無奈物何。物亦無奈我何也。
其視天下之事。如奔車之歷蟻蛭也。值之非得也。去之非
失也。燕之南。越之北。日月所生。是為中國。其間含齒戴髮
食粟衣帛者是為人。剛柔動植林林而無窮者是為物。以
聲相命是為名。倍物相聚是為利。彙首而芸芸是為事。事
往而記於心。為喜為悲。為怨為恩。其名雖衆。實一心之變
也。始則無物。終復何有。而於是強分彼我。彼謂我為彼。我
亦謂彼為彼。彼自謂為我。我亦自謂為我。終不知孰為彼
邪。孰為我邪。而世方徇欲嗜利。繫心於物。局促若轅下駒。
安得如列禦寇莊周者。焚天下之轅。釋天下之駒。浩浩乎
復歸於無物與。
