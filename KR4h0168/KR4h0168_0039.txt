欽定全唐文卷三十九
元宗(二十)
冊勃律國王文
維開元五年歲次丁巳五月庚子朔二十七日景寅。皇帝
若曰。於戲。夫象賢種德。匪直諸華。開國承家。無隔殊俗。咨
爾勃律國王蘇弗舍利支離泥。卿歷代酋渠。執心忠肅。遙
申誠款。克修職貢。謝知信由其遠略。郭虔瓘所以足兵。行
觀郁成授首。何止匈奴斷臂。是用命爾為勃律國王。爾宜
善始令終。長奉正朔。寧人保國。慶及苗裔。往欽哉。其光膺
典冊。祗朕寵命。可不慎歟。
冊䟽勒國王裴安定文
維開元十六年歲次戊辰正月戊戌朔十四日辛亥。皇帝
若曰。萬邦述職。無隔華夷。五等䟽封。式固藩屏。咨爾䟽勒
阿摩支知王事左武衞將軍員外置裴安定。誕靈蒲海。稟
秀葱山。蘊義以立名。蹈仁而成德。雖日月所炤。莫非王土。
而烽燧時警。猶曰虜庭。遂能扞彼邊陲。歸我聲教。載闡疇
庸之義。俾宏利建之風。今遣大理正攝鴻臚少卿喬夢松
冊爾為䟽勒王。於戲。允迪由庚。勿替敬典。綏厥戎落。永為
漢藩。爾往欽哉。
冊于闐王尉遲伏師文
踐義立身。資忠成性。稟崆峒之氣。威武可稱。慕函夏之風。
款誠必盡。功著沙漠。聲聞闕庭。宜有襃崇。俾膺封建。今遣
大理正攝鴻臚少卿喬夢松冊爾為于闐王。於戲。祗若順訓。
聿修令德。無怠無荒。以保土宇。爾往欽哉。
冊箇失密國王木多筆文
維開元二十一年歲次癸酉四月丁酉朔五日辛丑。皇帝
若曰。咨爾箇失密國王木多筆。於戲。奕葉歸順。遠舒誠節。
修職貢之禮。受蕃落之寄。時有代謝。兄亡弟襲。保界山川。
輯率黎庶。國有制度。俗尚清淨。可不勉歟。今命爾為箇失
密國王。恭膺冊命。往欽哉。
冊渤海郡王大欽茂文
於戲。王者宅中。守在海外。必立藩長。以寧遐荒。咨爾故渤
海郡王嫡子大欽茂。代承緒業。早聞才幹。昔在爾考。忠於
國家。爰逮爾躬。當茲負荷。豈惟立嫡。亦乃擇賢。休問可嘉。
寵章宜及。是用命爾為渤海郡王。爾往欽哉。永為藩屏。長
保忠信。效節本朝。作範殊俗。可不美歟。
冊順義王莫賀咄吐屯文
維開元二十八年歲次庚辰三月丁亥朔二十二日戊申。
皇帝若曰。於戲。茂秩攸升。䟽封有命。寵榮斯及。必在英賢。
咨爾石國王莫賀咄吐屯。代襲誠節。器標果斷。盡忠向化。
作扞蕃陲。頃以蘇祿殘妖。尚為邊患。乃能納其鄰國。授以
良圖。彼疆場。相為表裏。致令克清邊徼。遠輯殊方。實賴
心膂。載宣勳力。靜言襃異。非爾而誰。是用冊爾為順義王。
爾宜敬慎王猷。撫寧部衆。永保藩輔。可不慎歟。
冊突厥苾伽骨咄祿為可汗文
維開元二十八年歲次庚辰三月丁亥朔二十六日壬子。
皇帝若曰。於戲。乃瞻陰方。代有君長。至於膺我盛禮。榮彼
殊鄰。必擇其人。諒無虛授。咨爾突厥苾伽骨咄祿可汗。氣
稟崆峒。材雄朔漠。見事無惑。執心不渝。迄先代以來。結好
中國。自纉承舊業。克繼前修。遠遣使臣。來朝闕下。義之所
感。情實嘉焉。不有襃稱。孰彰忠順。是用冊爾為可汗。今遣
從弟右金吾衞將軍質持節禮冊。往欽哉。可汗其丕承徽
章。益勵名節。永保多福。以貽後昆。可不慎歟。
冊小勃律國王麻來兮文
於戲。王澤無偏。義宏於遠邇。朝榮所厚。諒敦於款誠。咨爾
麻來兮。代襲君長。家傳忠信。地雖限於絕域。心每歸於本
朝。爰逮爾躬。足繼前緒。素有馭下之略。益堅奉上之心。是
用冊爾為勃律國王。爾其敬膺典冊。無忘節義。永保土宇。
以貽子孫。可不慎歟。
冊突騎施大纛官都摩度闕頡斤文
維天寶元年歲次壬午六月甲戌朔二十二日乙未。皇帝
詔曰。於戲。王者無外。不隔遐方。必揆忠款。是加寵命。咨爾
骨咄祿毗伽都摩度闕頡斤。代襲榮望。名擅驍騎。信義有
聞。部衆稱美。往在蕃任。受制兇威。元惡巳除。能革心而向
化。牙纛既立。克輔主以懷歸。嘉爾誠心。載崇賞秩。是用命
爾為三姓葉護。往欽哉。爾其祗奉典冊。懋明忠順。善翊君
長。勉樹勳庸。可不慎歟。
冊陁拔薩憚國王為恭化王文
維天寶三年歲次甲申閏二月乙未朔二十二日景辰。皇
帝詔曰。於戲。王化所及。禮在於懷柔。藩部有歸。義存於冊
命。咨爾陁拔薩憚國王阿魯施多。志懷恭順。深達智謀。賓
以使臣。修其職貢。信義昭著。深可襃稱。是用命爾為恭化
王。爾其祗奉典冊。懋遵風教。忠勤自勵。始終無違。用率於
遐邦。以宣我朝命。可不慎歟。
冊突騎施伊里底密施骨咄祿毗伽為十姓可汗文
維天寶三載歲次甲申六月癸巳朔十二日甲辰。皇帝詔
曰。於戲。覆燾之德。豈隔於華夷。綏懷之道。實貴於忠順。咨
爾突騎施伊里底密施骨咄祿毗伽。承其宗緒。達於智謀。
能和衆心。以致寧靜。載執蕃禮。遠效懇誠。節義昭明。深可
嘉尚。是用命爾為十姓可汗。往欽哉。爾其懋膺典冊。祗奉
朝化。蹈此忠信。保於始終。用主於遠方。以光其寵命。可不
慎歟。
冊罽賓國王勃匐準文
維天寶四載歲次乙酉九月乙卯朔二十二日景子。皇帝
詔曰。於戲。遠方恭順。襃錫宜優。累代忠勤。寵章斯及。咨爾
罽賓國王男勃匐準。宿承信義。早竭款誠。寧彼下人。二蕃
安靜。繼其舊業。萬里來朝。秉節不踰。懇懷彌著。愿情之至。
深可嘉焉。是用冊命襲罽賓國王及烏萇國王。仍授右驍
衞將軍。往欽哉。爾其肅恭典冊。保尚忠義。承膺於寵命。以
率於遐蕃。可不慎歟。
冊十姓突騎施移撥可汗文
爵以酬庸。德以懷遠。乃建蕃國。抑惟舊章。十姓突騎施移
撥可汗骨咄祿毗伽俱支。效款輸誠。志稱勇烈。克保忠貞
之節。且兼射御之能。信義無愆。邊隅是賴。加以不從惡黨。
遠慕華風。言念爾勞。載懷嘉尚。眷茲部伍。必仗材雄。宜式
拜於寵命。俾有膺於殊禮。可冊為十姓突騎施移撥可汗。
冊朅帥國王素迦文
於戲。賞勞之制。必崇名器。懷柔之典。無替疇庸。咨爾朅帥
國王勃特沒兄素迦。代竭忠誠。僻居遐裔。夙懷智識。早聞
勇義。頃以勃特沒於鄉不孝。於國不忠。而卿報屈既深。久
被淪棄。今惡黨巳殄。兇徒就擒。卿遂能輸忠赤於朝廷。表
仁惠於蕃部。永言效節。宜膺旌賞。是用冊爾為朅帥國王。
爾其丕荷國恩。克修蕃禮。子孫萬代。長保寵榮。豈不美歟。
可不慎歟。
冊骨咄國王羅金節為葉護文
維天寶十一載歲次壬辰正月己卯朔二十四日壬寅。皇
帝詔曰。於戲。疇賞懋功。無隔於中外。懷荒卹遠。諒歸於典
謨。咨爾骨咄國王羅金節。夙遵聲教。志尚忠節。作扞邊疆
勤效斯著。頃者以羣醜撥動。方欲脅從。而忠懇不渝。始終
彌固。言念於此。嘉尚良深。是用授爾驃騎大將軍。仍冊為
葉護。爾其祗膺典禮。慎守封疆。貽慶子孫。受茲寵錫。可不
美歟。
冊突騎施黑姓可汗文
維天寶十二載歲次癸巳九月己亥朔六日甲辰。皇帝若
曰。咨爾骨咄祿毗伽突騎施黑姓可汗特進登里伊羅密
施。立國惟信。表賢在忠。既效信以推誠。亦旌忠而懋賞。卿
才略備舉。知勇兼資。強足抗敵。威能率下。故得甲兵孚訓。
族類懷仁。既嚮順以移風。亦事大而知禮。是用載加榮秩。
式崇錫命。今授卿特進。為突騎施可汗。卿敬勉良圖。光昭
盛典。保我疆埸。惡我寇讎。俾業固山河。福綏種落。永私恩
寵。可不慎歟。
冊骨咄祿三姓毗方伽頡利發文
維天寶十二載歲次癸巳九月己亥朔六日甲辰。皇帝若
曰。咨爾骨咄祿伊難如三姓毗方伽頡利發。夫崇德報功。
帝王之事。講信修睦。人臣之禮。卿久佐藩部。備吏戎落。知
荐居不可。以早賓朝。北蕃之俗。不能自理。遠仗皇威。深悟
變通。克知成敗。豈惟款塞之懇。常有捍邊之心。言念披誠。
有增嘉歎。今授卿左羽林軍大將軍員外置同正員。兼賜
冊書鐵券。永執蕃禮。無替華風。克終令名。常保祿位。可不
慎歟。
賜三姓葉護都摩度闕頡斤鐵券文
於戲。善於國者。賞必加焉。自古哲王。率由斯道。咨爾三姓
葉護左羽林軍大將軍員外置同正員骨咄祿毗伽都摩
度闕頡斤。素稱驍悍。兼蘊智謀。當蘇祿之時。雖力有所闕。
而懇誠之至。乃朕則知。元惡既除。效勤彌亮。果能率衆相
歸降。斯盡節於朝廷。且立功於疆埸。信義若此。嘉尚良深。
是用授卿寵章。榮彼蕃部。今賜卿丹書鐵券。傳之子孫。永
固河山。有如日月。可不慎歟。
賜護密國王子頡吉里匐鐵券文
咨爾護密王子頡吉里匐。夫藩扞所寄。惟信是從。節義可
稱。雖遠弗隔。卿之先代。嘗附國朝。通使有常。書譯相次。自
卿父繼立。近阻強鄰。被制凶威。有乖夙志。今遂能獻誠款。
潛託歸懷。自非心悟遠圖。何以克存先意。念此誠懇。嘉尚
尤深。今賜卿丹書鐵券。以旌忠孝。長表信義。永傳子孫。日
月同明。山河齊久。可不美歟。可不慎歟。
賜突騎施黑姓可汗鐵券文
維天寶十二載歲次癸巳九月己亥朔六日甲辰。皇帝若
曰。咨爾骨咄祿毗伽突騎施黑姓可汗登里伊羅密施。惟
皇建極。聲教及於遐荒。惟帝念功。禮命加於恭順。卿雖擁
在沙漠。常扞烟塵。識進退存亡之端。知古今成敗之數。久
率藩部。歸化朝廷。兼拒兇(闕)挫其侵軼。精貫白日。義光青
史。績用累著。嘉尚良深。今授卿特進。冊為突騎施可汗。重
爵貴號。以崇其寵。丹書鐵券。以表其忠。宜保始終。永固誠
節。山河帶礪。福祿長存。可不慎歟。
賜故石國王男郍俱車鼻施進封懷化王并鐵券文
維天寶十二載歲次癸巳十月戊辰朔十四日辛巳。皇帝
若曰。咨爾故石國順義王男郍俱車鼻施。夫柔遠之道。必
先文德。錄誠之美。是加命禮。卿之先代。累賓朝化。列在藩
王。卿又能效節輸忠。克復居宇。扞邊率下。循職修貢。信彰
夷落。義貫幽明。言念懇誠。良多嘉尚。今授卿特進。仍封懷
化王。并賜丹書鐵券。以表忠赤。宜執於恭順。保於終始。每
資犄角之用。永固山河之寵。可不美歟。
謁陵大赦文
祀之大者。莫尊於嚴享。德之至者。莫加於孝敬。故周廟頌
思文之章。漢陵躬展事之禮。因心斯在。敢不肅祗。我國家
應天受期。駿惠丕命。繼武宗文之德。重熙累洽之盛。故以
道高系表。首冠帝先。朕以眇身。獲保鴻業。往屬多難。時逢
國屯。推戴神宗。纂復興運。允迪前烈。載康兆人。此蓋仗卿
士之謀。叶人祇之贊。豈伊薄德。敢承天庥。露往霜來。久積
園陵之思。秋嘗夏禘。聿思孝饗之誠。乃夏朔辰。祥芝產於
太室。及秋吉日。珍木瑞於神宮。對越上靈。拜茲嘉貺。頃以
秋稼未實。民役尚勞。每事害農。豈惟在予有咎之責。因親
設教。恐違先旨恤隱之方。今三時巳和。百禮斯洽。崇牙宿
設。萬舞在庭。敬爾臣工。駿奔執豆。蠲潔為糦。明德惟馨。有
來雍雍。載懷怵惕之思。至止肅肅。如聞歎息之聲。降格有
終。纏感罔極。瞻弓劒而莫及。捧鏡奩而哽咽。始自橋嶽。終
奉梁山。紫氣升於壽宮。甘露遍於陵樹。白兔馴擾。瑞草呈
祥。恭惟昭陵。載感王業。肆台小子。夙奉睿圖。及齋戒虔誠。
率祗祀典。聖容昭見。靈迹尤彰。每四方多虞。中國有事。雖
升龍巳遠。而躍馬如神。及配奠壽宮。親聞抃躍。幽明合慶。
今古未聞。蓋皇天眷於我唐。神心昌於後嗣。延祚之祉。豈
獨在予一人。錫類之恩。宜廣覃於四海。可大赦天下。自開
元十七年十一月二十二日昧爽巳前。大辟罪巳下。罪無
輕重。巳發覺未發覺。巳結正未結正。繫囚見徒常赦所不
免者。咸赦除之。自先天巳來。有雜犯經移近處流人。并配
隷磧西瓜州者。朕捨其舊惡。咸與惟新。並宜放還。其反逆
緣坐長流及城奴。量移近處。編附為百姓。左降官量移近
處。官人有亡官失爵齒力未衰者。量加收錄。天下百姓無
出今年地稅之半。如巳徵納。聽折來年。逋租懸調在百姓
腹內者。一切放免。孝子順孫。義夫節婦。旌表門閭。終身勿
事。諸州侍老。百歲巳上賜帛十段。九十巳上賜五段。八十
巳上賜三段。獻陵昭陵定陵官吏并管陵縣官各別加一
階。陵戶並放從良。終身灑掃陵寢。仍每陵側近取百姓六
鄉。以供陵寢。永勿徭役。自古帝王賢臣將相陵墓。宜令所
在州縣致祭。內外文武官。三品巳上加爵一等。四品巳下
各賜一階。亞獻皇太子鴻賜物二千匹。終獻慶王潭賜物
一千匹。邠王守禮寧王憲薛王業各賜物八百匹。忠王浚
棣王洽鄂王涓榮王滉光王涺等各賜物七百匹。中書門
下賜物五百匹。開府王毛仲賜物三百匹。皇親五等巳上。
諸親三等巳上。及文武百寮各賜物有差。自古明王。因心
以待人。曲己以施物。故休戚共而憂樂同也。中書門下丞
相尚書開府三省大將軍父並賜三品官。九卿三監十二
衞監門羽林軍五省長官三府尹大都督長史父各贈四
品官。五品巳上清官父各贈五品官。凡所贈官宜兼贈母
邑號。俾夫羣臣受榮。上延父母。先帝遺澤。下及幽冥。興言
及此。良多感歎。君臣一體。榮辱是同。龍蛇之歌。古今作戒。
其唐元年兩營立功官。三品巳上與一子官。其四品巳下
選日優與進改。京兆府供頓縣免今年地稅。諸道戰亡人
家。仰州縣存恤。不支濟者量事賑濟。諸軍健兒別勅行人
各賜勳兩轉。
改元大赦文
古先哲王之致理也。皆上順天心。下稽人事。時令贊發生
之德。靈符協紀年之稱。考彼前載。斯為大猷。恭惟烈祖元
元皇帝。天寶錫慶。象帝之先。垂裕後人。重光五聖。自朕嗣
守丕業。洎三十年。實賴宗社降靈。昊穹孚祐。萬方無事。六
府惟修。寰宇晏如。庶臻於理。然則乾元在上。仁覆為德。皇
王臨下。惠化攸先。思宏善貸。用廣慈育。遵道寶而建元。暢
元風於不宰。況屬陽和布氣。獻歲發生。宜覃在宥之恩。式
降惟新之澤。可大赦天下。改開元三十年為天寶元年。正
月一日昧爽巳前。大辟罪巳下。罪無輕重。巳發覺未發覺。
巳結正未結正。繫囚見徒常赦所不原者。咸赦除之。諸色
左降官並流人。未經量移者亦與量移。陽春布和。鳥獸孳
育。宜禁麛卵。以遂生成。自今巳後。每年春。天下宜禁弋獵。
如聞百姓之內。或有人戶高丁多。苟為規避。父母見在。乃
別籍異居。宜令州縣勘會。其一家之中。有十丁巳上者。放
兩丁征行賦役。五丁巳上者放一丁。即令同籍共居。以敦
風化。天下侍老八十巳上者。宜委州縣官每加存問。仍量
賜粟帛。侍丁者令其養老。孝假者矜其在喪。比者王政優
容。俾申情理。而官吏不依令式。多雜役使。自今巳後。不得
更然。國之急務。莫若求才。頃者數遣搜揚。士庶尚慮遺逸。
更宜精訪。以副虛懷。其前資及白身人中。有儒學博通。及
文詞秀逸。或有軍謀越衆。或有武藝絕倫者。委所在長官
具以名薦。若乃宏我風化。實惟方岳。必佇其人。以膺共理。
其京文武官五品巳上清資。並郎官據資歷人才堪為刺
史者。各任封狀自舉。但文宣垂訓。事必正名。而黃鉞古來
以金為飾。金者應五行之數。有肅殺之威。去金稱黃。理或
未當。其黃鉞宜改為金鉞。副威武之義焉。內外文武官九
品巳上各賜勳兩轉。前王重典。在乎祭祀。況屬惟新。事宜
昭告。五嶽四瀆名山大川諸靈迹。及自古帝王忠臣義士。
並令所繇州縣致祭。
加應道尊號大赦文
惟天法道。惟后奉天。既合德以降符。必執象以明本。則上
元眷命。有以丕承。大寶鴻名。斯為公義。朕纉宗社之重。揚
文武之烈。克勤匪懈。服道齊心。允迪元猷。聿求至理。日慎
一日。三紀於茲矣。區夏大寧。靈祇集貺。而公卿宗子。耆艾
法流。僉曰玉芝白魚。神言瑞景。天之應也。敦信興禮。務本
崇儒。人之應也。化洽而風俗還淳。氣和而疵癘不作。天啟
道運。其何讓焉。上答元符。願增徽號。披誠詣闕。累上封章。
摯請愈勤。懇詞難奪。以今日敬膺典冊。曰開元天寶聖文
神武應道皇帝。式副人神。感懼交集。宜廣恩於善貸。俾協
慶於惟新。可大赦天下。自天寶七載五月三十日昧爽巳
前。大辟罪巳下。罪無輕重。巳發覺未發覺。巳結正未結正。
繫囚見徒。當赦除之。其左降官及流移配隷安置罰鎮效
力之數。並稍與量移。亡官失爵。放歸不齒。及諸色被停與
替非衰老疾病者。宜令所司量加收敘。人和年登。休運斯
屬。輕徭省賦。惠政攸先。將洽小康。必宏厚貸。其天下百姓
來載租庸。並宜放免。及諸色勾徵等。亦一切放免。自古帝
王。建邦受命。必敬先代。以循舊章。周備禮文。既存三恪之
位。漢從損益。唯立二王之後。自茲巳降。且復因循。將廣繼
絕之恩。宏復古之道。宜於後魏子孫中。擇譜屬灼然相
承者一人。委所司勘責。準酅公例定為三恪。陵廟所奉。典
職惟崇。事雖更於有司。任豈循於常秩。其宗正卿宜與大
常卿同品。其少卿及丞亦宜準此。又上古之君。存諸號氏。
雖事先書契。而道著皇王。緬懷厥初。寧忘咸秩。其三皇巳
前帝王。宜於京城共置一廟。仍與三皇五帝廟相近。以時
致祭。自古受命之主。創業之君。皆經濟艱難。戡定禍亂。雖
道謝於往古。乃功施於生人。用率典章。亦從禋祀。其歷代
帝王肇迹之處。未有祠宇者。宜令所繇郡縣。量置一廟。以
時享祭。仍取當時將相德業可稱者二人配祭。仍並圖畫
立像。如先有祠宇霑享祭者。亦宜準此。式閭表墓。追賢紀
善。事有勸於當時。義無隔於異代。其忠臣義士。孝婦烈女。
史籍所載。德行彌高者。所在亦置一祠宇。量事致祭。古者
鄉有塾。黨有庠。所以明尊卑之義。正長幼之序。風化之道。
義在於茲。先置鄉學。務令敦勸。如聞郡縣之閒。不時訓誘。
閭巷之內。多虧禮節。致使言詞鄙褻。少長相淩。有黷清猷。
何成雅俗。自今巳後。宜令郡縣長官申明條式。切加訓導。
如有禮義興行。及紀綱不立者。委採訪使明為襃貶。具狀
聞奏。道教之設。淳化之源。必在宏闡。以敦風俗。頃列四經
之科。將冠九流之首。雖及門求進。頗有其人。而覩奧窮微。
罕聞達者。豈專精難就。為勸獎未宏。天下諸色人等。有通
道德經及南華等四經。任於所在自舉。各委長官考試申
送。其崇元館生。自今巳後。每至選日。宜減於常例。次為留
放。朕每以道元有屬。思竭精誠。經教所在。豈忘崇奉。且宗
其道者師其人。行其教者尊其禮。晉琅琊王公府舍人楊
真人。護軍長史許真人。丹陽上計掾許真人。皆道著妙門。
感通元闕。降高真之迹。為上清之宗。後漢張天師。教達元
和。德宗太上。正一之道。幽贊生靈。梁中散大夫貞白陶先
生。高尚塵表。博達元微。綜輯真經。傳授後學。並令有司審
定子孫。將有封植。以隆真嗣。天師冊為太師。貞白冊贈太
保。其洞宮山各置壇祠宇。每處度道士五人。並取近山三
十戶。蠲免租稅差科。永供灑掃。諸郡有自古得道昇仙之
處。雖先令醮祭。循慮未周。宜每處度道士二人。其靈迹殊
尤功應遠大者度三人。永修香火。其茅山紫陽觀取側近
二百戶。太平崇元二觀各一百戶。並蠲免租稅差科。長充
修葺灑掃。應天下靈山仙迹。並宜禁斷樵採弋獵。如聞山
林學道之士。每被搜括。且法之防邪。本有所以。至於宿宵
妖訛。亡命聚衆。誘陷愚人。故令禁斷。郡縣遂一㮣迫逐。使
志道之士不得安居。自今巳後。審係清潔。更不得恐動。以
廢修行。其五嶽四瀆名山大川。各令本郡長官致祭。朕刻
意真經。虔誠至道。冀憑元祐。永錫黔黎。每朝禮三清。則宵
衣忘寢。或齋戒一室。則蔬食精專。不以勤躬為倦。務以徇
物為心。況於宰殺。尤加惻隱。自今巳後。每月十齋日。不得
輒有宰殺。又閭閻之閒。例有私社。皆殺生命。以資宴集。仁
者之心。有所不忍。永宜禁斷。且因親設教。式本於人倫。自
葉流根。必逮於榮養。內外文武職掌官有五品巳上。其父
祖見在無官者。宜各授一官。仍令致仕。其祖母見在。準母
例處分。京官五品巳下正員。如父母巳沒未有官者。宜追
贈。所司勘會。即與處分。睦親之義。因心不忘。前開府儀同
三司寶㻀。頃以容納微人。頗虧憲典。永懷舅氏。追感渭陽。
宜申國恩。再復榮秩。可開府儀同三司。仍放優閑。不須朝
會。王澤無私。豈殊於中外。天瑞有慶。頻屬於京輦。寬大之
典。則以博覃。施惠之恩。特申曲被。其京城父老。宜各賜物
十段。七十巳上仍版授本縣令。其妻版授縣君。六十巳上
版授本縣丞。天下侍老。百歲巳上版授下郡太守。婦人版
授郡君。九十巳上版授上郡司馬。婦人版授縣君。八十巳
上版授縣令。婦人版授鄉君。仍並即量賜酒[:#AS-8456:⿺麥丏]。內外見任
文武官。九品巳上宜各賜勳兩轉。其京文武官見在京及
致仕。並陪位官諸方通表使及月番官等。一品賜物一百
匹。二品三品八十匹。四品五品五十匹。六品七品三十匹。
八品九品二十匹。兩京留守各八十匹。其節度採訪使並
諸充官使未回者。並同在京例賜物。貴妃楊氏。稟性柔和。
因心忠孝。克慎閨壺。蹈禮循詩。加以勤志元宗。協誠嚴奉。
率勵宮掖。以迪關雎。宜賜物三千匹。嬪御等賜物有差。其
太真觀雖先度人。住持尚少。宜更度道士七人。太子璵宜
更賜物二千匹。慶王琮巳下各賜物有差。率土之內。賜酺
三日。
