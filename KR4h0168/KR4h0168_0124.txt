欽定全唐文卷一百二十四
周太祖(三)
賜青州勅
勅青州在城及諸縣鎮鄉村人戶等。朕臨御巳來。安民是
切。務除疾苦。俾遂蘇舒。據知州閤門使張凝近奏陳八事
於人不便。積久相承。宜降指揮。並從改正。其一。屬州營田
後槽兩務所管課利斛斗錢物人戶牛具屯官等。宜並割
屬州縣官。舊額稅課。其務及職員並廢。其課額內有紅花
紫草菜靛麻等。據時估納錢。折絲絹亦不得。其係官桑土
牛具什物。並賜見佃人為永業。其城郭內宅舍房店。奏取
進止。其秋夏納稅匹段。不成端匹者。許人戶合端匹。不得
以零尺納錢。其匹並須本色。不得邀納價錢。改換色目。如
省司品配。不在此限。其二。省司元納夏秋稅匹段。每匹納
十錢。每貫七錢。絲綿細線每十兩納耗半兩。糧食每石納
耗一斗八錢。蒿草每十束耗一束錢五分。鞋每兩一錢。此
外別無配率。今後青州所管州縣。並依省司則例供輸。如
違罪無輕恕。其三。劉銖在任時。於苗畝上每畝徵車脚錢。
每頃配柴炭。今後並止絕。其四。州司每年配和買稈草及
苫營草。今後並止絕。如有關三司指揮。其五。所徵食鹽錢。
每貫別納脚錢。今後止絕。其六。別徵進奏院糧課錢。及遞
鋪錢鞋。分配縣鎮。今後並止絕。要即於州司公用錢內支
遣。其七。州司配徵啖馬藥及汛配藥。又縣鎮科配石炭紅
花紫草。今後並止絕。不得配率。又州司於夏苗上配納麥
[:#AS-8456:⿺麥丏]。今後據州合用多少。量於近縣配納。不得遍據諸縣。其
八。舊例州縣供納夏秋租稅皆畢須追人吏到州勘會。此
後止絕。稅無欠少。不得追集縣吏。巳前事件。巳降宣命處
分。其屬郡淄登萊等州。如有前項舊弊。亦依青州例施行。
宣慰麟州刺史楊仲訓勅
麟州刺史楊仲訓及軍州將吏職員等。據夏州節度使李
彝殷奏。得汝等狀稱。劉崇拒命聖朝。堅其逆壘。今被部族
侵迫。乞垂救解。兼巳稱大朝正朔。并門逆命。邊郡無歸。值
妖孽之脅從。致朝貢之阻絕。今則蕃部兵民。助我討違。汝
等哀告蕃鄰。欲謀歸向。備覩變通之意。特用宏納之仁。宜
示撫安。用奬忠順。巳指揮州府及諸蕃部。不令進攻。汝等
便宜明宣朝旨。告諭軍民。應是通河東道路口岸。畫時遣
人守禦。不得通人來往。凡有公事。一一奏取朝廷指揮。其
官員將校職掌。一切依舊。仍分析名銜申奏。當議等第加
恩。兼之酬賞。
慮囚勅
朕以時當化育。氣屬炎蒸。乃思縲絏之人。是軫哀矜之念。
慮其非所。案鞫淹延。或枉濫窮屈。而未得伸宣。或飢渴疾
病。而無所控告。以罪當刑者。唯彼自召。法不可移。非理受
苦者。為上不明。安得無慮。欽恤之道。夙宵靡寧。應諸道州
府見繫罪人。宜令官吏疾速推鞫。據經遣斷。不得淹滯。仍
令獄吏灑掃牢獄。常令虛歇。滌洗枷械。無令蚤虱。供給水
漿。無令飢渴。如有疾患。令其家人看承。囚人無主。官差醫
工診候。勿致病亡。循典法之成規。順長嬴之時令。俾無淹
滯。以致和平。
令州縣軍鎮各守職分勅
賦稅婚田。比來州縣之職。盜賊煙火。元係巡鎮之司。各有
區分。不相踰越。或侵職分。是紊規繩。切慮所在職員。尚循
舊弊。須行條貫。以正紀綱。京兆鳳翔府同華邠鄜耀等州
所管州縣軍鎮。頃因唐末。藩鎮殊風。久歷歲時。未能釐革。
政途不一。何以教民。其婚田爭訟。賦稅丁徭。合是令佐之
職。其擒奸捕盜。庇護部民。合是軍鎮警察之職。今後各守
職分。專切提撕。如所職疎遺。各行按責。其州府不得差監
徵軍將下縣。庶期靜辦。無使煩勞。
禁習天文圖緯諸書勅
辰象元遠。罕克精研。術數幽深。驟難窮究。則有閭閻之內。
小祝之流。粗學陰陽。務求衣食。妄談休咎。以誑民氓。比設
律條。止茲誕妄。久疎法網。是啟妖訛。自今後元象品物天
文圖書讖記七曜歷太一雷公式法等。私家不合有。及衷
私傳習。見有者並須焚毀。司天臺翰林院本司職員。不得
以前件所禁文書。出外借人傳寫。其諸時日五行占筮之
書。不得禁限。其年歷日。須候本司算造奏定。方得雕印。所
司不得衷私示外。如違準律科斷。遍下諸道州府。各令告
示。
嚴究落第舉人騰謗並不得受薦託勅
國家開仕進之路。設儒學之科。較業掄才。登賢舉俊。其或
藝能素淺。履行無聞。來造科場。要求僥倖。及當試落。便起
怨嗟。謗議沸騰。是非蜂起。至有偽造制勅之語。扇惑儕流。
巧為誣毀之言。隱藏名姓。以茲取事。得非薄徒。宜立憲章。
以示澄汰。其禮部貢院條奏宜依。仍於引試之時。精詳考
校。逐場去留。無藝者雖應年深。不得饒僭場數。若有藝者
雖當黜落。並許訴陳。祗不得於街市省門。故為喧競。及投
無名文字。訕毀主司。如有故違。必行嚴斷。本司鏁宿後。御
史臺開封府所差守當人專切覺察。其有不自苦辛。祗憑
勢援。潛求薦託。俯拾科名。致使孤寒滯於進取。起今後主
司不得受薦託書題。如有書題。密具姓名聞奏。其舉人不
得就試。今後舉人。須取本鄉貫文解。若鄉貫阻隔。祗許兩
京給解。
命以天下縣戶口定望緊上中下次第勅
天下縣邑。素有等差。歷年月以既深。或增損之不一。其中
有戶口雖衆。地望則卑。地望雖高。而戶口至少。每至調集。
不便銓衡。及有久歷官途。却授隘狹之縣。纔昇仕進。便臨
繁庶之民。宜立成規。庶叶公共。應天下縣。除赤縣畿縣次
赤次畿外。其餘三千戶巳上為望縣。二千戶巳上為緊縣。
一千戶巳上為上縣。五百戶巳上為中縣。不滿五百戶為
中下縣。選人資敘合入下縣者。今許入中下縣。宜令所司
據今年天下縣戶口數。定望緊上中下次第聞奏。
賜趙鳳自盡勅
趙鳳驟承委寄。合稟憲章。臨民不力於撫綏。率性但聞於
凶暴。沿淮巡寇。當年之殘忍難名。近郡頒條。在任之貪虐
尤甚。奪部民之妻女。率州戶之資財。招納賊徒。騷擾生聚。
爾不奉法。國有常刑。其趙鳳宜削奪在身官爵。賜自盡。
即位赦文
自古受命之君。興邦建統。莫不上符天意。下順人心。是以
夏德既衰。爰啟有商之祚。炎風不競。肇開皇魏之基。朕早
事前朝。久居重位。受遺輔政。敢忘伊霍之忠。仗鉞臨戎。復
委韓彭之任。匪躬盡瘁。焦思勞心。討叛渙於河潼。張聲援
於岐雍。竟平大憝。粗立微勞。纔旋旆於關西。尋統兵於河
北。訓齊師旅。固護邊陲。只將身許國家。不以賊遺君父。外
憂少息。內患俄生。羣小連謀。大臣遇害。棟梁既壞。社稷將
傾。朕方在藩維。亦遭纔搆。逃一生於萬死。徑赴闕庭。梟四
罪於九衢。幸安區宇。將延漢祚。擇立劉宗。徵命巳行。軍情
忽變。朕以衆庶所迫。逃避無繇。扶擁至京。尊戴為主。重以
中外勸進。方嶽推崇。黽勉雖順於羣心。臨御實慙於涼德。
改元建號。祗率於舊章。革故鼎新。宜覃於霈澤。朕本姬室
之遠裔。虢叔之後昆。積慶累功。格天光表。盛德既延於百
世。大命復集於眇躬。今建國宜以大周為號。改乾祐四年
為廣順元年。自正月五日昧爽巳前。應天下見禁人等。罪
無輕重。巳發覺未發覺。巳結正未結正。常赦所不原者。咸
赦除之。故漢樞密使楊邠侍衞都指揮使史宏肇三司使
王章等。以勞定國。盡節致君。千載逢時。一旦同命。悲感行
路。憤結重泉。雖尋雪於沈冤。宜更申於渥澤。並可加等追
贈。備禮歸葬。喪事官給。仍訪子孫敘用。其餘同遭枉害者。
亦與追贈。馬步諸軍將士等。勠力協誠。輸忠效義。先則戡
平內難。後乃推戴朕躬。言念勳勞。所宜旌賞。其員僚將士
等。各與等第。超加恩命。仍賜功臣名號。巳有功臣名號者。
別與改賜。應左降官。量加敘錄。亡官失爵之人。宜與齒用。
配流徒役人。並許放還。巳歿者任從歸葬。所有杜仲威李
守貞王景崇趙思綰賓幕元隨親戚及諸色人。先因懼罪。
至今逃匿者。並可放還。任自取便。昨者犯罪人蘇逢吉劉
銖閻晉卿李業後贊聶文進郭允明及同時犯罪人等家
族骨肉。先巳釋罪䟽放。其逐人所有親戚。及門客元隨。職
掌在諸處者。切慮尚抱憂疑。今並釋放。所在不得更有恐
動。內有手下先管莊田錢穀人等。巳下三司點磨勘。了
日一任逐便。諸處有犯罪逃亡之人。及山林草寇等。咸許
自新。一切不問。各還鄉里。自務營生。仍仰所在切加安卹。
所繇節級。不得衷私妄有恐動。如赦到後。一月不歸本業
者。復罪如初。內外文武臣僚致仕官。諸軍將校隨使職員。
及前任藩侯郡守文武朝列。前內諸司使副使前禁軍指
揮使前資行軍副使等。各與等第加恩。應見任文武臣僚
內諸司使諸道行軍副使藩方馬步軍都指揮使。如父母
在。未有恩澤者即與恩澤。如亡歿。未曾追封贈者亦與封
贈。巳封贈者更與封贈。晉漢以來。兵革屢動。賦役煩併。黎
庶瘡痍。鰥寡孤惸。不能自濟。為人父母。曾不閔傷。應天下
州縣所欠乾祐元年二年巳前夏秋殘稅。及派徵物色。并
三年夏稅。諸色殘欠。並與除放。所有澶州巳來。大軍經過
之時。沿路人戶。恐有蹂踐。兩邊共二十里。并乾祐三年殘
欠秋稅並放。應河北沿邊州縣。自去年九月後來曾經契
丹蹂踐處。其人戶應欠乾祐三年終巳前積年殘欠。諸色
稅物。並與除放。仍委逐處長吏倍加存撫。至於防守邊塞。
優卹疲羸。利害之事。各宜條奏。自前或有拒扞契丹。顯立
功勞。及將吏之中。有歿於王事者。具名以聞。當議酬奬。應
係三司主持錢穀敗闕場院官。取乾祐元年終巳前徵納
外。累經較科。灼然無抵當者。委三司分析聞奏。別候指揮。
秋夏徵科。舊有規制。如聞諸道州府。別立近限催驅。或緣
逼䠞過深。轉致供輸不易。至使蠶欲老而求絲債。禾未熟
而取穀錢。但無逋懸。何須急暴。應天下百姓納稅租。並取
省限內納畢。不任促限徵督。如是軍期急速。即不拘此例。
訪聞諸處人戶。逃移在外者。自前省司雖累行招攜。多未
歸復。兼知逃戶稅賦。攤配居人。公私之閒。未甚允當。念其
疾苦。常軫於懷。宜令所司商量。別行條貫。庶使逃移者即
歸鄉土。見居者漸遂舒蘇。免困生靈。以副勤恤。藩侯郡守。
寄任非輕。立政之先。養民為本。每及徵賦。尤要徇公。其逐
處倉場庫務。宜令節度使刺史專切鈐轄。掌納官吏。一依
省條指揮。不得別納斗餘秤耗。舊來所進羨餘物色。今後
一切停罷。朕早在藩鎮。嘗戒奢華。今御寰區。尤思節儉。況
國家多事。帑藏甚虛。將緩憂勞。所宜省約。應乘輿服御之
物。不得過為華飾。宮闈器用。並從樸素。太官常膳。一切減
損。諸道所有進奉。皆助軍國支費。其珍巧纖華。及奇禽異
獸鷹犬之類。不得輒有貢獻。諸無用之物。不急之務。並宜
停罷。帝王之道。德化為先。崇飾虛名。朕所不取。苟致治之
未洽。雖多瑞以奚為。今後諸道所有祥瑞。不得輒有奏獻。
古者用刑。本期止辟。今茲作法。義切禁非。蓋承弊之時。非
猛則姦凶難制。及知勸之後。在寬則典憲得宜。相時而行。
庶臻中道。今後應犯盜贓及和姦者。並依晉天福元年巳
前條制施行。應諸犯罪人等。除反逆罪外。其餘罪並不得
籍沒家產。誅及骨肉。一依格令處分。天下諸侯。皆有親校。
自可慎擇委任。必當克效參裨。朝廷選差。理或未當。宜矯
前失。庶協通規。其先於在京諸司。差軍將充諸州郡元從
都押牙孔目官內知客等。並可停廢。仍勒却還舊處職役。
設官分職。具列司存。離局侵權。誠為撓紊。今後諸司公事。
並須各歸局分。不得越次施行。朝廷之務。顯有舊章。職官
具存。安可廢墜。如聞自前諸司公事。多有壅滯。今後並可
速疾舉行。國之大事。在祀為先。苟爽吉蠲。深為瀆慢。如聞
自前祠祭牢饌。頗虧肅敬。今後委監察御史嚴加覺察。必
須豐潔。庶達精誠。稍或不恭。國有常典。近代帝王所在陵
寢。合禁樵採。俾奉神靈。唐莊宗晉高祖各置守陵十戶。以
近陵人戶充。漢高祖皇帝陵署職員。及守陵宮人時月薦
饗。並守陵人戶等。一切如故。仍以晉漢之裔。為二王後。委
中書門下處分。自古聖帝明王。莫不好賢納諫。是以立誹
謗之木。采芻蕘之言。時之利病罔不知。政之得失無不察。
達聰明目。其在茲乎。應內外文武臣寮。有見識灼然益於
治道者。許非時上章聞達。山林草澤之閒。懷才抱器之士。
切在搜訪。免致遺賢。孝子順孫。義夫節婦。所宜旌表。以勵
時風。於戲。致理保邦。非德教無以安萬國。發號施令。非誠
信無以示四方。其或言出行違。朝行暮改。是為秕政。何以
子民。更賴棟梁羽翼之臣。左右前後之士。共扶寡昧。同致
雍熙。思寘器以永安。覩覆車之可戒。納隍馭朽。予豈忘諸。
釐革有所未盡者。有司具啟請以聞。
平兗州大赦文
在昔哲王承天育物。莫不內修庶政。外撫諸侯。推誠以待
人。人皆自信。虛巳以馭下。下無弗從。是以車書大同。革兵
不試。動植遂和平之性。蒸黎絕愁嘆之聲。朕以眇躬。猥承
大統。側微自效。嘗從軍旅之中。億兆所推。獲託王公之上。
涉道斯淺。於德未章。致其毒螫之凶。為我生靈之患。逆賊
慕容彥超。輿臺賤類。闒茸微人。歷郡牧而至藩侯。扇貪風
而彰惡迹。洎予臨馭。無閒綏懷。而乃顛越不恭。姦邪是恣。
北則結連戎虜。南則臣事淮夷。每與劉崇。潛通人使。剖割
萬姓。傷殘乃杼軸其空。盜橫一州。嚴酷如爐炭之上。招呼
亡命。剽劫隣封。繕甲治兵。深溝高壘。既顯悖違之狀。須興
討伐之師。朕昨暫御戎車。來巡軍寨。覩貔貅之賈勇。憤蛇
豕以為妖。咸請先登。不容假息。士怒未洩。逆壘俄平。盜泉
巳涸其源流。惡草盡除其滋蔓。班師振旅。六軍方樂於凱
旋。盪穢滌瑕。一境宜覃於霈澤。可赦兗州管內。取五月二
十七日見禁罪人。及未發覺者。大辟以下並赦除。元凶流
毒。同黨濟姦。國有常刑。皆合顯戮。特示好生之道。猥寬連
坐之誅。應曾與慕容彥超同惡之人。逃避潛藏者。並與釋
放。仰於所在。自出陳首。百日不首者。獲罪如初。應巳伏誅
逆黨人等。於諸處有骨肉者。先巳指揮放罪招安。尚慮本
身抵法之後。却有驚疑。宜令所在州縣。明行告諭。並釋放
不問。兗州城內幕職。及州縣官吏。軍府將校。令並放罪。其
衙前州使兩院職役人本城軍都。並勅仍舊。自慕容彥超
違背巳來。鄉州山寨豪強人等。接便為非。却掠擄殺。今因
收復。並與洗滌。一切不問。外諸軍將士等。勇於為主。奮不
顧身。所有沒於王事者。各等第給布絹。仍以本人半分衣
糧與本家一年。有親子者。官中並與收錄安排。自軍使都
頭以上。皆與贈官職。賊據一城。民殘四境。或撤毀其牆屋。
或蹂躪其田疇。㮣於徵取供軍。點集應役。並宜矜恤。俾漸
蘇舒。應兗州城內。所有徵取今年屋稅。及蠶食鹽鐵諸雜
稅物。並與除放。城外官軍下寨處。四面去州城五里內。所
毀今年夏稅苗子蠶食鹽鐵。並諸雜沿徵錢物。並與除放。
五里外十里內。除放今年夏苗子。三分中減放一分。并兗
州城內百姓。被慕容彥超閉門巳來。無辜殺害者。宜令本
州存恤其家。其被殺官員。宜令本州官具錄奏聞。當行恩
澤。所有被毀拆却舍屋極多。及收城之時。延火燒爇。官中
給賜材木。重令蓋造。攻取城池。須資力役。既臨矢石。或致
喪亡。致人歿身。在朕深念。諸州差別人夫內。有遭矢石身
死者。宜令逐州縣分析姓名聞奏。官中各給絹三匹。以省
庫物充。仍放下三年諸雜差遣。勒本縣給與文帖。其部領
人夫州縣官等。到城下施功者。據勞役日月等第加減選。
萊蕪監所抽點到諸縣義軍。巳各指揮放散。今後更不得
管係名額。其權充都將節級者。亦不得此後於鄉村內更
有稱呼。於戲。夏為長嬴。勞軍民以從役。聖職教化。用干戈
而翦凶。惟予不明。增愧於是。尚賴穹旻之祐。漸期寰海之
安。告爾魯人。咸體茲意。
策禮樂兵刑問
王者以禮御人倫。以樂和天地。以兵柔萬國。以刑齊兆民。
四者何先。殊途同治。或因或革。各適所宜。故五帝殊時。不
相襲禮。三王異世。不相沿樂。兵有務戰不戰之異。刑有輕
次重次之差。歷朝張弛。繁不具引。自唐祖混一函夏。太宗
嗣成聖功。言其禮則三正有常。言其樂則七宗有秩。兵息
而臣道咸順。刑措而民心不渝。五帝三王。不足尚也。越自
天寶之後。國經混然。禮樂湮墜。而衆不知。兵刑煩擾。而下
不畏。朱梁晉漢。皆用因仍。洎我朝開創以來。力務興振。然
薰歇燼滅。歷年滋多。焦思勞神。觀效未著。予欲父慈子孝。
兄友弟恭。君仁臣忠。夫義婦聽。聲明文物無其缺。祝嘏辭
說必有序。萬儀咸秩。百神受職。家肥國肥。知禮之尊也。當
用何理。副茲虛懷。予欲六律六呂。七政九變。金石絲竹之
器。羽旄干戚之容。歌其政。舞其德。與夫文音武坐。比崇昔
時。天和地平。知樂之崇也。子當深辨其理。為時陳之。予欲
混同天下。親征未服。手振金鼓。跋履山川。如商高宗之伐
鬼方。若魏武帝之登柳塞。則六師所至。供億無窮。衆興民
勞。自古皆慎。若但任偏將。屯於邊鄙。縱兵時入。茹食居人。
交尸塞路。暴骨盈野。終歲如是。得無憫然。何以令佳兵不
具。彼魁革面。王塗無所圯隔。方貢自來駿奔。更思爾謀。以
逮明略。予欲斧鉞不用。刀鋸不興。桎梏朽蠧。無所設施。無
城舂鬼薪之役。無三居五宅之流。畫衣冠而不犯。虛囹圄
而不入。措刑之理。何以致諸。子大夫博義洽聞。窮微覩奥。
提筆既干於奇遇。撞鐘必應於嘉音。抱屈將伸。直言勿隱。
請擒縛李業等䟽
昨為兵士擁至河上。言京中誅史宏肇等。盡非聖意。請陛
下密詔內班。擒縛李業等。送至澶州。詔諭兵士。臣即却歸
鄴中。一則雪將相之深冤。一則安陛下之家國。
澶州上漢帝䟽
臣發迹寒賤。遭遇聖朝。既富且貴。實過平生之望。唯思報
國。敢有他圖。今奉詔命。忽令郭崇等殺臣。即時俟死。而諸
軍不肯行刑。逼臣赴闕。令臣請罪上前。仍言致有此事。必
是陛下左右譖臣耳。今鸗脫至此。天假其便。得伸臣心。三
五日當及闕朝。陛下若以臣有欺天之罪。臣豈敢惜死。若
實有譖臣者。乞陛下縛送軍前。以快三軍之意。則臣雖死
無恨。今託鸗脫附奏以聞。
請冊立嗣君䟽
昨者左右熒惑輿駕。蒼皇歸闕。師徒未免驚動。帝王出令。
其位難虛。軍國事多。早宜冊立嗣君。以係人望。伏請太后
行教令指揮。
上漢太后牋
臣事先帝。過承君父之恩。及奉嗣君。願竭腹心之效。豈期
禍難。事與願違。方擇當璧之賢。又爽大橫之兆。永言膝下。
何慰慈顏。望太后以宗子待微臣。臣敢不奉宗廟如本朝。
事太后為慈母。悃之至。祈戀增深。
諭徐州城內軍民書
昨以鞏廷美楊溫等不認朝旨。妄蓄疑心。累令招攜。明示
誠信。雖有章奏。尚未開門。既無果決之心。必是疑君之計。
今以指揮王彥超排比大軍攻討。汝等若能誅斬元惡。應
接官軍上城者。若是將校員寮。只與超拜官資。兼授刺史。
百姓即給厚賞。穩便安排。但收此絹書。以為憑信。
答北京留守劉崇書
朕在澶州之時。軍情推戴之際。先差來直省李光美備見。
必想具言。而況遐邇所聞。在後盡當知悉。湘陰公比在宋
州駐泊。見令般取赴京。但勿憂疑。必令得所。唯公在彼。固
請安心。若能同力扶持。別無顧慮。即當便封王爵。永鎮北
門。鐵丹書。必無愛惜。其諸情素。並令來人口宣。
賜鄴都副留守陳光穗詔書
汝澶淵倅職之時。值漢室釁生之際。潛齎密旨。將陷朕躬。
神明不祐於包藏。機事尋當於發露。汝稟勳賢之指使。效
奔走之勤勞。徑自河壖。報於鄴下。忠孝之規迥著。旌酬之
道未宏。每慊朕懷。仍宣公論。宜膺列郡。用賞前功。今授汝
博州刺史。
幸兗州札
昨以慕容彥超違負國朝。閉據城壘。尚稽顯戮。未快羣情。
方屬炎蒸。正勞師旅。朕恭臨萬國。深居九重。處宮闕之清
虛。雖然遂性。念將士之勤苦。寧免疚心。暫自省巡。往申慰
撫。況非遠路。不至甚勞。凡我臣寮。當體茲意。朕取五月五
日進發離京。赴兗州城下。慰勞行營將士。沿路側近節度
防禦團練使刺史。不得離本州府。來赴朝覲。其隨駕一行
供頓。並取係省錢物準備。差使臣勾當。仍預告報。一路州
縣。並不得別有排比。其隨從臣寮。內外諸司。官中巳有供
給。州縣亦不得別有破費祗供。其要載動用什物車乘。亦
巳指揮備辦。如闕少之時。候見宣命。即行供應。只不得預
前排比。如衷私有人小小取索。並不得應付。或軍都及諸
色人。於路途店肆。買所須什物。先還價錢。兩京留守百官。
只於遞中附表起居。時熱不用差官至行在所。沿路指揮
事件。車駕迴日。亦依此施行。
令所司備南郊儀注札
王者應運開基。子民育物。罔不承天事地。尊祖敬宗。燔柴
於泰壇。用昭乾德。瘞玉於方澤。以答坤靈。朕受命上元。宅
心下土。時巳歷於三載。漸至小康。禮未展於二儀。深虧大
典。夙宵愧畏。不敢遑寧。宜叶蓍龜。式陳籩豆。庶展吉蠲之
禮。用傾昭事之誠。朕以來年正月一日於東京有事於南
郊。宜令所司各備儀注。務從省約。無致勞煩。凡有供需。并
用官物。府縣不得因便差配。諸道州府不得以進奉南郊
為名。輒有率斂。庶俾嚴靜。以奉郊禋。中外臣寮。當體予意。
