欽定全唐文卷八百六十九
劉端
端。吳天祐十三年為興元軍觀察巡官。檢校尚書禮部員
外郎。兼侍御史。
重修北岳廟碑
(上闕)明覆載以稱功。浩淼百川。峻嶒五嶽。顯陰陽而自異。
呈動靜以為徵。莫不隱靈祇。彰聖化。欲見而非見。示威而
不威。福善禍淫。有今古無差之理。聰明正直。豈鴻纖偏照(
闕)妙難窮之跡。蘊幽元罕測之基。昭然憮然。哿矣大矣。驅
至道而牢籠萬彙。啟範圍而埏埴㣥倫。敬之遠之。寒暑不[:#AS-8FBB:●
]於四序。恭也禮也。扎瘥(闕一字)適於千門。況(闕)還當夏氏
之興。且特修王母之祠。未盡善也。迥致高禖之祭。胡可比
焉。豈若恒岳霞峯。安天疊廟。鎮撫堯分之所。輯寧禹別之
方。(闕一字)氣勻鋪壯(闕二字)勢巍巍。藏雲龍而均風雨。如生肅
肅。將魚水而睦君臣。遠邇垂恩。公私布惠。解濟黔黎之苦。
能蠲皇闕之憂。魑魅亡魂。姦回縮脰。怖盤拏(闕一字)黃鉞逃
粉碎(闕)春秋祇若興五侯懇薦於蘋蘩。黍稷非馨。唯於饗
德。備腯咸有。但以依人。伏又河朔名區。海西樂土。雖寡魚
鹽
之利。尤多耕織之資。密邇并燕。絕六狄七戎之(闕一字)交居
趙魏。招(闕)境是諸華之則。三軍為百代之規。整頓朝綱。獨
立功臣之貴。平除國難。孤標取亂之勳。況大唐二十餘帝
乾坤。三百年間社稷。龍魚數見。(闕二字)頻生聲振(闕)萬方之
禮樂無雙。堯舜芳猷。既參差於竊比。商周政柄。徒卼於揚
名。宇宙昇平。煙塵帖泰。汎宸恩於草木。鍾睿澤於惸嫠。屬
以失味(闕二字)輕漂舟檝(闕)玉輅東西。豈為春蒐之故。銀鈎
南北。唯論秋煞之因。荏苒九州。依稀六國。運偶二三之變。
時遭百六之艱。伏以(闕)歸於神授。英通盡出於天生。昴宿
光芒。契叶賢王之瑞。金精照灼。潛符霸主之徵。執禮宏仁。
廉刑薄斂。徧沐怡顏之貺。(闕一字)遵難犯之威。(闕)彰形影於
冰壺。不意小瑕。畱心大節。賽桓文之令望。超周召之嘉音。
謀始要終。理煩去惑。皎潔三秋之月。泓澄萬頃之波。而又
世襲(闕)五孝從五帝而至如今。加以武庫規繩。儒門綱紀。
著述五兵之策。研精萬卷之書。稼穡偏知。但見啟期之樂。
刑罰獨斷。旋除庶女之風。惻隱肥家。忠貞活國。勳(闕)大展
謨謀。深行理治。每設補天之術。恒修縮地之方。由是訪沉
淪。求疾瘼。崇佛理。重神明。廢置伽藍。總就增修之命。傾
頹廨宇。俱當造化之功。(闕一字)嶽廟以天寶(闕)洎乎舜歷頻
移。秦正屢改。將新舊而分巧拙。方彼此而日古今。屬以山
粢欹傾。丹楹朽腐。只取於素來基址。特興於此際規模。遂
命押衙充都(闕一字)修造使檢校工(闕)畚梮藉罄竭於心匠。
惟臻至於忠勤。百役子來。三時農隙。選攘甍於異木。詮柱
石於幽巖。梓鸞椓。瑠璃鴛瓦。想楚宮之枉設。誇漢殿以虛
詞。斤斧奇能(闕一字)偶(闕)長鬣千千。似禀銜枚之命。驌騻萬
萬。疑聞聳轡之聲。福壽要津。神祇會府。閬苑亘瑤林之茂。
銀扉衝朱檻而開。未既十旬。其庸一旅。勞而不怨。告厥成
功。實為陰(闕)嶝凌空展梯(闕二字)莫達。清波忽泛。浮梁棟以
旋來。黯黯坤元。踊一攢之勝㮣。明明星紀。聯百雉之清虛。
佛土裝嚴。猶虧鳳髓。蓬瀛景致。只欠鼇頭。豐省亡機疾(闕)
北討南征。蓋(闕二字)神之助。人安俗阜。深憑陰德之功。而又
巨夏多艱。中原盡蠢。大厲久離於四表。太平永在於三州。(
闕)絕(闕一字)圖貽厥孫謀。宏宣祖業。社稷類金湯之固。山河
齊日月之榮。端負笈微人。食魚末客。少琢磨於焉學。深(闕
二字)於斯文。謬歷煙霞。媿(闕)異披砂(闕二字)拾芥。有濡毫而
稽顙。無香桂以甘心。進思盡忠。煦育之(闕)荒蕪冀(闕一字)寵
命。敘虛襟而寧極。修實錄以何窮。但以闕如。誠非作者。雖
乖雅頌。輒縱賡歌。(闕)
國泰密(闕一字)年豐一人肅敬。八表欽崇。諸神際會。闔境和
同。公私唯孝。左右純忠。威降巨祲。力制㣥戎。寶裝廟宇。山
是屏風。(其一)精專建造。巧竭元微。高攢(闕)繫日光暉。龍挐虛
噴。師從兵圍。前壇後菀。左驂右騑。尊卑森森。去就依依。俄
興木鐸。待整璿璣。(其二)匡時舟檝。間代公侯。洪橋架海。皓月
當秋。恢宏至道。以(闕)巍巍清廟。岌岌危樓。家財已捧。制置
增修。行藏實錄。今古難儔。(其三)名超八凱。鑒若三辰。忠貞輔
國。禮樂親隣。始終霸道。左右賢臣。一方受煦。萬物逢春。(闕)
奉命文不驚人。微書盛事。永載貞珉。(其四)
蕭振
振。吳天祐時人。
修黃陵廟記
歲在單閼。律應蕤賓。太尉中書令楚王重修二妃廟於洞
庭岸。所以酬靈感而答前願也。在昔有鰥側陋。將宏試可
之功。降觀刑。始協嬪于之德。於是化流媯汭。德洽堯聞。罔
矜帝子之尊。盡執家人之禮。洎南巡不返。北渚俱來。莫
追龍馭之蹤。空見象耕之所。違天有恨。甘委骨於重泉。同
穴無期。分捐軀於積水。芳流舊俗。德被遺黎。煥廟貌於千
秋。儷精靈於二聖。魂歸紫府。想從西母之游。迹瘞黃陵。猶
錫斯民之福。有祈皆應。無感不通。權水旱於鄉關。運慘舒
於生植。吞刀吐火。越巫而但騁蹁躚。桂酒椒樽。楚老而猶
通肸蠁。我太尉中書令楚王撫戎多暇。訪古遺蹤。敬神而
遠之。非鬼不祭也。以二妃廟基頹毀。棟宇傾摧。荊榛翳薈
於軒墀。苔蘚斕斒於像設。靈蹤未泯。寧無步襪之塵。祀事
不嚴。亦繫褰帷之政。乃命魯工削墨。郢匠運斤。初洞啟於
崇扉。忽鳥翔於峻宇。圬墁雲布。畚鍤星羅。在三農而不妨。
雖一日而必葺。蘭椽櫛比。桂柱翬飛。梁間之螮蝀不收。簷
際之鴛鴦欲起。黛眉斯斂。若含黃屋之愁。繡臉如生。將下
翠筠之淚。始者欲為經度。盡自內財。仍奏皇明。請崇徽號。
奉唐景帝天祐五年六月十有四日勅旨。以黃陵祠。封懿
節廟。竊以世遙三古。事遠重華。襃揚必在於正人。寵數方
加於異代。故可使窮泉發耀。貞魄有歸。非至德何以通神
明。非至靈何以感直氣。厥功既就。盛德將書。鐫銘永託於
他山。悠久便同於元造。宜求彩筆。以述芳詞。振跡忝前旌。
名微候館。仰承嚴命。俯扣庸音。無陸氏之患多。有景純之
未寤。它年岸上。應知杜預之功。今日江邊。且媿曹娥之作。
重修三閭廟記
噫。楚懷失道。遠君子而近小人。靳尚讒言。興浮雲而蔽白
日。子也含冤靡訴。抱直無歸。叩閽而天且何言。去國而人
皆不弔。徘徊澤畔。顦顇江濱。吟貝錦以空悲。佩崇蘭而自
喻。雲裝羽駕。東皇君忽爾來游。斂袵端蓍。鄭詹尹於焉靡
說。懷忠履潔。憂國愛君。驚禽而徒欲遶枝。棄婦而豈忘迴
首。離騷詠盡。不迴時主之心。靈璅長辭。竟葬江魚之腹。救
溺之蘭橈競逐。招魂之角黍爭投。寖為午日之風。播作三
閭之事。式瞻遺廟。尚巋崇基。綿歲月以斯多。黯精靈而未
歇。然即金鋪零落。蘭寮摧頹。蝸涎全染於杏梁。蟲蠧半穿
於桂柱。苔生玉座。塵壓珠簾。蓬蒿漸蔽於軒楹。風雨垂侵
於像設。我太尉中書令楚王。道惟濟物。德必神通。思闕政
而感修。想忠魂而有感。況靈符禱請。事著聰明。能資上相
之兵威。克靖二兇之沴氣。遂得拜章上請。疏爵遙封。爰旌
感應之功。是錫昭靈之號。相府乃減淨財於厚祿。模大壯
於遺祠。規圓矩方。上棟下宇。華榱錦簇。將日曜而月輝。彩
檻帶縈。或龍盤而獸走。飛檐鳥企。瑤砌砥平。靈官與鬼將
爭趨。海若共波神並侍。陰風暝起。應朝澤國之靈。落月春
深。但哭巴山之鳥。前依積水。迥壓高邱。占形勝於一隅。奠
馨香於萬古。其或征人輟棹。歸客憑軒。當洞庭木落之初。
是枉渚波生之後。千聲鼓枻。猶傳濯足之歌。一紙沉書。曾
弔懷沙之恨。風急始知於草勁。火炎方辨於玉貞。當時之
瓦釜雖鳴。異代之桐珪忽及。況重新廟貌。光被綸言。固可
以大刷幽靈。全攄憤氣。想直躬而若在。披遺像以如生。爰
終結構之功。欲紀經營之跡。豈期嚴命。猥及下寮。振道愧
譚賓。名參霸府。居唯代舍。歸來敢歎於無魚。地實長沙。日
晚誰驚於有鵩。從軍稍暇。訪古多懷。正吟招屈之辭。忽捧
受辛之旨。勒他山之翠炎。序有土之殊功。風聲永播於無
窮。追琢便期於不朽。何人讀罷。起三十里之沉思。今日斐
然。慙二百年之述作。直書盛跡。用告將來。
頓金
金。吳順義時人。
仰山加封記
中書門下牒。先據袁州刺史王安狀申。伏以當州名山古
迹。南仰靈祠。擬巨嶽以齊高。聳㣥峯而迥出。福流一郡。威
播四方。凡有啟祈。無不響應。頃以本州郭內。頻遭災火。人
戶不安。苗稼亢陽。泉源涸竭。遂虔誠禱祝。專詣殿堂。乞火
燭頓銷。人心寧帖。及希降於雨暘。遂許具狀申聞。伏見此
廟七郎。先朝天祐十一年內封感勝侯禮部尚書。九郎封
司農少卿。既靈異以昭彰。宜遷崇於爵秩。伏乞特加封贈。
庶助境疆。冀祈雨順風調。永保鴻圖帝業。伏候指揮者。奉
勅。民為神主。神乃民宗。苟有昭彰。諒宜封贈。袁州仰山廟。
宅於萬仞。奠彼一方。秉聰明正直之風。納黍稷馨香之薦。
無所不應。有感則通。矧乃本州。列其靈祐。乞加旌獎。以福
蒸黎。贈禮部尚書感勝侯蕭某宜加贈尚書右僕射。仍進
封廣惠公。贈司農少卿蕭某宜加贈工部尚書。仍封昭靈
侯。其所贈公侯。仍下所司。準令咸製造冠裳等給賜。牒至
準勅故牒。順義五年十一月三日記。
陸元浩
元浩。吳太和時人。
仙居洞永安禪院記
述曰。堯舜為君。仁化唯該於域內。周孔設教。軌儀但備於
寰中。尚乃千古從風。百王禀敬。而況釋氏興世。妙用難思。
慈悲遍洽於含生。行願廣宏於沙劫。智即權實。相顯有無。
運六舟而橫截四流。嚴萬德而高超三界。於五險空聚示
一大事因緣。由是多子塔前。迦葉授無法之法。震涅國內。
達摩傳非心之心。印印相承。燈燈不絕。咸歸實際。運照無
窮。祖宗之源派既分。解脫之法門永闢。厥有特禀異氣。別
包粹靈。生法王家。為如來子。當後五百歲紹彼元風者。則
惠從長老其人也。師生緣漳水。允嗣夾山。早獲衣珠。游泳
而安閑若海。已收髻寶。卷舒而自在如雲。兩入五臺。再遊
三楚。顧巨廬之名岳。實釋道之所依。翹心於五老峯前。駐
跡於大孤山側。永安院者。唐乾寧中高僧如義卜焉。結茆
單棲。屢更寒燠。嘗有龐眉之叟。不知何許而來。四望巖巒。
三興嘉歎。曰斯之勝地。後必聚徒。義公省自道孤。乃讓隣
德。甲戌歲。遂往執袂付院。傳券檢田。此則擁錫而來。彼則
挈瓶而去。仙居禪宇。自是聿興。參學之流。遠邇輻湊。鄙其
舊制。易剏新基。芟闢荒蕪。締建精舍。袪彼茆茨之陋。儼其
鴛瓦之容。迴廊掩正殿香廚。虛檻枕法堂僧室。洞源深處。
樓臺而屹若仙宮。雲霧開時。境界而迥殊人世。布露不唯
於心匠。土木悉自於躬親。師又運四無量心。行四攝法事。
以詩禮而接儒俗。以衣食而求孤惸。來者安之。終者葬之。
其間羈旅書生。咸成事業。告行之日。復遺資糧。登祿仕者
甚多。榮朱紫者不一。施食施法。為渚為洲。枯木寒灰。外形
骸而是幻。碧潭秋月。指影象以非真。所坐道場。別承靈貺。
託嘉言於物象。寄妙旨於筌蹄。其遠則迅雷疾風。其致則
渾金璞玉。而又體其莊老。會彼元真。恢欲投機。啐啄相應。
所謂得語言三昧。獲無礙辯才。三界寒暄。唯一布毳。二紀
林麓。不適人煙。洎大吳大和三年歲次辛卯。江州資福禪
院闕下尊宿宏持。時節度使德化王敬奉釋門。興隆遺教。
仰師法眼。思挹真風。既多景慕之心。乃切請迎之志。遂遣
左排衙使江鼎動持書達命。師性便泉石。不樂城隍。抗彼
使人。未從嘉召。以至封函數四。俛仰旬餘。下風之禮既堅。
開士之情尋允。到日列闔郭緇俗。備幡蓋威儀。如自雪山。
迎歸舍衞。親王降駕。人天共瞻。復陳香積之筵。以慶醍醐
之說。洪鐘任扣。響應隨機。王深味元津。愈生珍敬。由是法
輪宏敞。真範高傳。契王侯匡護之心。賴龍象誕生之德。鬱
興舊院。仍改額為悟空。師雖處[:#AS-9761:⿰⿸厂墨⻏]闤。終思巖穴。約與猿鳥
相狎。畢此浮生。指期故廬。禺俟迴錫矣。弟子恒迷覺路。靡
究真空。久居曠野稠林。杳隔菩提彼岸。雖逢善友。難求罔
象之珠。縱遇醫王。莫味阿伽陁藥。唯當敬奉隨順。親近善
知識而已。幸居幕職。每接慈顏。不度短材。爰述斯記。庶使
名山勝概。永載貞珉而不朽。其本院所有山林界至。及買
置常住新舊田園物業。並具土名界段碑陰。冀於他時。免
有侵越。時大和四年歲次壬辰八月巳酉朔六日庚戌題。
歐陽熙
熙。吳天祚二年官武昌縣尉。
洪州雲蓋山龍壽院光化大師寶錄碑銘
大師俗姓劉氏。法諱懷溢。本無諸倚郭閩縣人也。即巨唐
相國彭城劉公瞻之次子也。童年慕道。不習儒宗。時齠齓
之歲。厥父攜同詣京師。固辭弗往。漸登九歲。俄自發心。棄
捐俗務。投立磨山普資院杜禪師門下。求為弟子。願侍巾
瓶。禪師立性孤僻。抱直嚴難。未許升堂。不容入室。且堅苦
節。每勵勞形。涉歷年華。經逾炎冷。身齊槁木。心類寒灰。一
自入山。久淹出谷。十年精(闕一字)午夜志疲。師長念及功懃。
知為志器。於年十九。方為落髮披(闕一字)結束法衣。遣求和
合。恭承嚴旨。高別林泉。星夜登途。望風取路。遙山獨步。峻
嶺孤征。時往日來。俄之中嶽會善寺瑠璃壇。欣逢法侶。勅
啟霜壇。大扇律風。高懸戒月。夙緣諧偶。曩善冥符。不上牛
車。便探衣寶。併三衣而為一衲。棄五事而整一盂。松下塚
間。行頭陁行。雖行是行。參問匪忘。遍歷遐方。訪尋知識。無
道場不逢古德。有請皆遇宗師。其奈不湊元機。情源擁塞。
如渠聚土。狀當衢。須議芟薙。終期決抉。而乃直拋衡嶽。專
簉灌溪。函杖而誓扣元關。摳衣而立融階雪。澧源和尚一
觀奇特。許厠門牆。久而彌芳。漸昇堂室。況乎居猶學地。道
未博通。仍於異時。侍立左右。和尚演於法頌云。五蘊山中
古佛堂。毗盧晝夜放圓光。大師纔聆妙說。頓入清涼。悟即
剎那。迷流沙劫。一言契合。萬慮情亡。豁若雲開。皎同月朗。
既除疑滯。不慕遊方。遰襲傳燈。嗣何宗禰。即曹溪六祖付
法讓大師。讓大師授馬祖。馬祖傳百丈。百丈分黃蘗。黃蘗
之林際。得林際密旨者。惟灌溪焉。入灌溪室。續焰挑燈者
誰。即雲蓋大師矣。大師然以元天月白。覺海波清。真燈未
燭於祖堂。雷振停開於蟄戶。維廣明初之上都。值黃戎犯
闕。僖宗皇帝駕幸三峯。暫避狂徒。勅選十員禪律經論
詩賦文章大德。駕前供奉。和尚禪宗一位也。勅賜福田禪
師。止三峯。再賜大自在禪師。爾後狼煙息爇。草孽停爭。時
屬太平。寰宇寧靜。光宅四海。慶洽萬邦。特軫睿毫。更于歲
號。為光化元年。實謂山呼海蹈。舜日堯雲。百辟稱慶於龍
廷。三寶承歡於帝澤。悉銜雨露。亟被霑濡。和尚特光化大
師。仍頒命服。禪袍改為椹色。簡誥迥錫皇恩。旋聞海晏河
清。遠播民舒物泰。鑾駕將迴於萬乘。寶位卻復於九重。帝
績丕昌。龜圖鼇負。皇帝昇於大內。慶叶千靈。金雞纔樹於
琅玕。瑞渥旁流於遐邇。遂抽御槧。揮當玉扆之前。茂發金
言。綴向霜牋之上。遂改光化為天復元年。當年秋上表。乞
養疾以歸南。別天顏而出北。既遙鳳闕。堅駐龍沙山二年。
時有唐鎮南軍節度使中書令南平王鍾公。作鎮乘時。虛
襟扣寂。位崇列土。心仰元門。一禮慈悲。三申延請。洪鐘預
扣。難藏衆耳之音。幽谷傳聲。已播多人之口。和尚弗能違
命。遂許宣揚。志出池隍。深奇水石。府主鐘公捐清俸鬻白
源立山雲(闕一字)為稱伐材搆院。奏額龍壽。彰名既畢。莊嚴
遂陳。延請開堂演法。垂手度人。蟻聚禪徒。蜂來道侶。於茲
三十餘載。問法千數萬人。於吳大和六年甲午歲杪夏十
一日。示疾松堂。迨於中秋二十八日夜子時。歸真丈室。俗
齡八十八。僧臘六十七。當年冬十月二十(闕一字)日。移龕瘞
乎真塔。去院法堂東北隅二十步之外。初終覼婁[:#AS-FBED:●]見。罄
樹豐碑。事集一時。彌流永古。上足小師充院主道歸典座
小師道環維那僧紹微直歲小師道聰堂中上座僧照照
徒衆僧師蕩等。並禪河舟楫。奈菀芝蘭。咸佇分燈。續開籌
室。慮以先師歲華迢遠。莫紀芳猷。故鏤貞珉。命為斯記。熙
儒宗後派。學苑微材。恨罔侍於指南。嗟未親於丈室。恭承
來命。合掌虔誠。頂想慈悲。敢為銘曰。
開士垂儀。覺皇真子。洞究元微。達乎志理。不受毫。寧容彼
此。法嗣灌溪。燈分林際。水上呈鞾。長安駿驥。拽杖京師。皈
崇明帝。師號紫衣。僖宗恩賜。處世界兮。如把虛空。若蓮華
兮。真不著水。故演慈悲。強云出世。南平鍾公。虔迎駐止。㣥
生緣盡。化終已矣。出沒難拘。浮沉自在。月隱元天。龍潛覺
海。師示來兮。混四生中。師歸去兮。超三界外。勞生戀兮。謾
自悲傷。若蟬蛻兮。有何惜愛。
汪台符
台符。歙州人。好學善為文。徐知誥鎮金陵。自草間上書。陳
民間九患及利害十餘條。為宋齊邱所沮。貽書誚之。齊邱
怒。使人沉之於江。
歙州重建汪王廟記
天不欲蓋。地不欲載。兩曜不欲凝。萬根不欲生。玉石一塵。
賢愚一邱。則神人不得不降。聖人不得不作。我唐不得不
興。越公不得不起。起而不失進退存亡者。越公得之矣。隋
鹿不醒。㣥雄率起。公矯翅一鳴。聲著千古。提山掬海。沃沸
顛危。掃平反側之源。歸我唐虞之際。武德四年。高祖下制
曰。汪華往因離亂。保據州郡。鎮靜一隅。以待寧晏。識機慕
化。遠送款誠。宜從裦寵。授以方牧。可使持節歙宣杭睦婺
饒等六州諸軍事。感天人知已。趨玉闕言懷。龍劒一沉。死
而不朽。貞觀二十三年也。有棠棣之詩。無良人之難。固得
父老。請建祠堂。在廳之西。大歷十年。刺史薛邕遷於烏聊
東峯。元和三年。刺史范傳正又遷于南阜。即今廟是也。中
和四年。刺史吳公圖克荷冥應。復新棟宇。迄今司空潯陽
公景慕英塵。經始靈宮。凡三遷三飾。物不告勞。民惟求舊。
濟於時。死於國。功宣教化則祭之。其餘不在祀典。狄梁公
按察江淮。焚淫祠七百所。朝野韙之。所謂能執干戈以衞
社稷。越公欲蓋而彰。雖焚不可得矣。且湯不乾。堯不濕。曷
顯聖人之政。唐歷十有九帝。二百八十年。其間時有奴狂
僕醉。觸破王化。洎僖皇歲庚子。盜起曹南。逆塵犯蹕。我淮
王宏農公大呌義聲。千里奔命。宣池濠壽。舒廬滁和。十有
九郡。繞我馬箠。分我君憂。苟無將將之雄。莫破錚錚之膽。
我司空潯陽公獨庖仁義禮樂。餌舒池常潤。於歙最多。為
政第一。慰本城之人。築久長大本。豈矜壯麗一時。企望六
郡。直在乎開物成務。遺愛金石者也。台符越公之裔。潯陽
之吏。祖能神。主能賢。辭或不直。作神之羞。辱主之命。咨我
邦人。同歸典實。庶可與言文論政矣。龍集壬戌十二月十
有一日謹記。
