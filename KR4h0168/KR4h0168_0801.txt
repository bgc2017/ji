欽定全唐文卷八百一
陸龜蒙(二)
記稻鼠
乾符巳亥歲。震澤之東曰吳興。自三月不雨。至於七月。當
時汙坳沮洳者埃壒塵勃。櫂檝支派者入。屝屨無所汙。農
民轉遠流漸稻本。晝夜如乳赤子。欠欠然救渴不暇。僅得
葩坼穗結。十無一二焉。無何。㣥鼠夜出。嚙而僵之。信宿食
殆盡。雖廬守版擊。敺而駭之。不能勝。若官督尸責。不食者
有刑。當是而賦索愈急。棘械束榜箠木肌體者無壯老。吾
聞之於禮曰。迎貓為食田鼠也。是禮缺而不行久矣。田鼠
知之後歟。物有時而暴歟。政有貪而廢歟。國語曰。吳稻蟹
不遺種。豈吳之土。鼠與蟹更伺其事而效其力。殲其民歟。
且魏風以碩鼠刺重斂。碩鼠斥其君也。有鼠之名。無鼠之
實。詩人猶曰逝將去汝。適彼樂土。况乎上捃其財。下㗖其
食。率一民而當二鼠。不流浪轉徙聚而為盜何哉。春秋蟲
蝝生大有年皆書。是聖人於豐凶不隱之驗也。余學春秋。
又親蒙其災。於是乎記。
記錦裾
侍御史趙郡李君。好事之士也。因予話上元[:#AS-8BE7:⿱一⿻九冫]官寺有陳
後主羊車一輪。天后武氏羅裾佛幡皆組繡奇妙。李君乃
出古錦裾一幅示余。長四尺。下廣上狹。下闊六寸。上減下
三寸半。皆周尺如直。其前則左有鶴二十。勢若飛起率曲
折一脛。口中銜莩蘤。背有一鸚鵡。聳肩舒尾。數與鶴相等。
二禽大小不類。而隔以花卉。均布無餘地。界道四向。五色
間雜。道上累細鈿點綴。其中微雲瑣結。互以相帶。有若駮
霞殘虹。流烟墮霧。春草夾徑。遠山截空。壞牆古苔。石泓秋
水。印丹浸漏。粉蝶塗染。盭緪環珮。雲隱涯岸。濃澹霏拂。靄
抑冥密。始如不可辨別。及諦視之。條叚斬絕。分畫一一有
去處。非繡非繪。縝緻柔美。又不可狀也。裏用繒綵。下製綫
尚如舊。兩旁皆解散。蓋拆滅零落。僅存此故耳。縱非齊梁
物。亦不下三百年矣。昔時之工如此妙耶。曳其裾者復何
人焉。因筆之為辭。繼於錦譜之後。俾善詩者賦之。
哀茹筆工文
天與之肱。力何[:#AS-92F9:⿰帛⿱丿糸]
[:#AS-92F9:⿰帛⿱丿糸]。耕不能耒。漁
不能船。載筠束毫。既勝且便。晝夜今古。惟毫是鑴。爰有茹
夫。工之良者。責其精觕。在價高下。缺齧义互。尚不能捨。旬
濡數鋒。月禿一把。編如
蠶拏。汝實助也。我書奇奇。渾元未衰。惟汝是賴。如何巳而。
有兔千萬。拔毛止皮。散澀鈍鋩。緡觚獄辭。圓而不流。銛而
不欹。在握方染。亦茹之為。斵輪運斤。傳之者誰。毫健身殞。
吾寧不悲。
告白蛇文
田廬西北偏。有古邱焉。高可四望。余將升之。以眺遠舒鬱。
農民遮言曰。不可。是邱有[:#AS-854F:●]。巨如井缶而白。忤之能為崇。
不利人多矣。宜無往。余取酒沃其邱告之曰。物之生而白
者。犬雞牛馬而巳。其餘則老而後白。狼狐兔鹿鳥雀燕雉
龜[:#AS-854F:●]之類是巳。人老而毛髮皓白。耗眊昏倒。不能記子孫
名字。形朽神潰。以至於此。物老而鱗毫羽甲盡白。白而後
有靈。非一聖賢存乎上。德光被於下。則不為之出。出必人
奉之以獻。不敢隱匿。惟[:#AS-854F:●]不在瑞典。雖然。神而且靈尚矣。
故漢之興。神姥謂之白帝子。得非天命。志怪者必曰自然。
多穴老墳。窾大木。要野甿盤肩缶[:#AS-FBED:●]區酒之享。作小兒女
子寒暑瞢眩。淫巫倚之。彈絲瞑目。歌舞其妖。怛駭其惑。考
鼓用幣。僭冒其上。歲時奔走。畏在人後。疾病不治。飢寒不
辭。悉爾輩為之也。古者鑄鼎象物。使民知神姦。若之姦。吾
知之
矣。况旅吾之地。由我進退。蟄以時出。無越昆蟲之職。無雜
鬼神之事。吾宮居。若野處。各有分齊。固不相害。然斬翳通
巔。為暇日憑藉之所。則不當與人爭也。如不用吾言。吾當
籲天霆。斷裂首尾焉。吾誠不移。無易爾為。
漢三高士贊
前漢一人
王霸仲儒。清節是履。有息躬耕。黃頭歷齒。故人令狐。奉書
遣子。從以車徒。入耀閭里。既往霸臥。日昃不起。其妻訊之。
以息愧恥。君遁世榮。抗節不仕。子親耒耜。固其宜矣。我實
信道。曷足慚彼。霸乃忻然。恬澹如水。夫高婦賢。可謂具美。
後漢二人
摯先生恂。伯陵之孫。學通五經。居於渭濱。弟子累百。馬融
服勤。以子妻之。師而益親。融為大儒。恂乃知人。和帝之世。
公卿以聞。季直才器。宜當輔臣。公車就徵。禮備元纁。守道
不至。終為逸民。
外黃申屠。少負名節。義女執仇。令欲論殺。蟠以同縣。陳情
上讞。廷尉宥之。旌彼孝烈。博通㣥書。復善譚說。漢德日衰。
政實務末。隱於碭山。遂與世絕。獻帝即位。徵為三公。邈若
不應。冥冥一鴻。時人賢之。重者蔡邕。明哲終始。嗟乎子龍。
怪松圖贊(并序)
有道人自天台來。示予怪松圖。披之甚駭人目。根盤於巖
穴之內。輪囷偪側而上。身大數圍。而高不四五尺。礧石[:#AS-FBED:●]
岢然。蹙縮然。幹不暇枝。枝不暇葉。有若龍攣虎跛壯士囚
縛之狀。道人曰。是何物怪如是耶。子能辨之乎。子曰。草木
之生。安有怪耶。苟肥瘠得於中。寒暑均於外。不為物所淩
折。未有不挺而茂者也。况松栢乎。今不幸出於巖穴之內
脞脆者。則䃘然之牙伏死其下矣。何自奮之能為。是松也。
雖稚氣初拆。而正性不辱。及其壯也。力與石鬭。乘陽之威。
怒巳之軋。拔而將升。卒不勝其壓。擁勇鬱遏。坌憤激訐。然
後大醜彰於形質。天下指之為怪木。吁。豈異人乎哉。天之
賦才之盛者。蚤不得用於世。則伏而不舒。薰蒸沉酣。日進
其道。摧擠勢奪。卒不勝其阨。號呼呶拏。發越赴訴。然後大
奇出於文彩。天下指之為怪民。嗚乎。木病而後怪。不怪不
能圖其真。文病而後奇。不奇不能駭於俗。非始不幸而終
幸者耶。道人曰然。為我贊之。贊曰。
松生蔭隘。巖獄穴械。病乎不怪。卒以為怪。擁腫支離。神羞
鬼疑。道人咨嗟。筆傳其奇。或怪乎形。或奇於辭。自為怪魁。
是以贊之。
硯銘
噫先生。隱唐餘。甘菊。老樵漁。是器寶。實相予。為散人。出叢
書。
馬當山銘
言天下之險者。在山曰太行。在水曰呂梁。合二險而為一。
吾又聞乎馬當。彼之為險也。屹於大江之旁。怪石憑怒。跳
波發狂。日黯風助。摧牙折檣。血和蛟涎。骨橫魚吭。幸而脫
死。神魂飛揚。殊不知堅輪蹄者。夷乎太行。仗忠信者。通乎
呂梁。便舟檝者。行乎馬當。合是三險而為一。未敵小人方
寸之包藏。外若脂韋。中如劒鋩。蹈藉必死。鈎[:#AS-9745:⿱⿰牙⺙历]必傷。在古
巳極。於今益昌。敬篆巖石。俾民勿忘。
兩觀銘
兩觀雉門。雖僭天子。聖人在朝。姦佞誅死。姦首擲地。姦血
如水。政不得亂。國是以理。下及千祀。澆風四起。內荏外賢。
舉世稱美。赫奕皇都。象魏天倚。豈無姦邪。佩玉蘂蘂。聖人
弗生。兩觀如砥。以石鑱辭。著乎闕里。
書銘
太古之時。何嘗有欺。逮乎結繩。民始相疑。畫卦造書。聖人
之為。圖載文字。厥功弗知。惟簡惟牘。斷竹㭊木。累必充廷。
負必折軸。韋編一絕。錯亂名目。寖務輕省。擣枲剝穀。膠綴
番番。恣其所便。蟲篆更隷。形模易宣。上下今古。卷舒蟬聯。
薰曝蠧鬱。疵乎不堅。又取珉石。琢磨雕鐫。由簡牘下。其存
四遷。璽印章號。殷勤識焉。其巧益甚。其訛益繁。盟契質要。
朝成夕反。誥誓制令。尾違首言。牋檄奏報。離方就圓。錄注
傳記。醜讐美憐。銘誄碑表。虛功妄賢。歌詠賦頌。多思謟權。
在簡牘者。埋沒爛壞。無遺一編。副以枲穀。其留最延。錯謬
顛倒。尨蒙弗刪。在珉石者。固寵納賂。唯辭是妍。鑱鑿既畢。
名聲泯然。堯舜之道。以人為傳。有死必繼。流乎億年。宜斥
詐偽。焚燒棄捐。復以太古。結繩之前。
陋巷銘
魯國千乘。豈無康逵。傳載陋巷。以顏居之。鄙委側僻。樞桑
覆茨。簟瓢屢空。其樂怡怡。聖人之言。終日不違。讚易獨入。
云顏庶幾。門直大道。堂如翬飛。梁肉在御。狼貪豕肥。陋巷
相去。不其遠而。我實狂狷。蓬蒿所宜。勒於柴荊。賢哉是思。
卜肆銘
蜀嚴之託蓍龜也。以忠孝仁義。後來之託蓍龜也。以媮佞
險詖。美之使怡愉。怛之使駭畏。小人惟惡是嗜。惟禍是避。
惟福是覬。惟瞽言是媚。曾不究得失之所自。故幽贊之蓍。
前列之龜。乃化為庸妄之器。嗚乎成都。吾不知古為市之
地。况君平之卜肆耶。強為之銘。以刻其意。
象耕鳥耘辨
世謂舜之在下也。田於歷山。象為之耕。鳥為之耘。聖德感
召也如是。余曰。斯異術也。何聖德歟。孔子叙書。於舜曰濬
哲文明。聖德止於是而足矣。何感召之云云乎。然象耕鳥
耘之說。吾得於農家。請試辨之。吾觀耕者行端而徐。起墢
欲深。獸之形魁者無出於象。行必端。履必深。法其端深。故
曰象耕。耘者去莠。舉手務疾而畏晚。鳥之啄食。務疾而畏
奪。法其疾畏。故曰鳥耘。試禹之績。大成而後薦之於天。其
為端且深。非得於象耕乎。去四凶恐害於政。其為疾且畏。
非得於鳥耘乎。不然。則雷澤之漁。河濱之陶。無一感召何
也。豈聖德有時而不德耶。孟子曰。堯舜與人同耳。而好事
者張以就其怪。怪非聖人之意也。吾病其書之異端。敺之
使合於道。人其從我乎。雖不從。吾亦不能變其說。
雜說
先儒曰。瞽瞍憎舜。使塗廩浚井。酖於觴酒。欲從而殺之。舜
謀於二女。二女教之以鳥工龍工藥浴注豕。而後免矣。夫
勢之重。壯夫不能不畏。位之尊。聖人不得不敬。况舜壻於
天子。頑囂嫚戾者獨不畏之。又從而殺之耶。且堯之妻二
女帥九子觀舜之德。舜反受教於女子。其術怪且如此。是
不教人以孝道。教人以術免也。固堯使勗之。非觀德也。何
足以天下付。
邰侯姜女之生子也。始棄之。命之曰棄。宋芮司徒之生女
也。始棄之。亦命之曰棄。邰棄為稷官。蒸民賴之。宋棄美而
生佐。幾移於宋國。名之同也奚傷。舜重瞳子。項羽亦重瞳
子。形之類也奚病。擇其道如何耳。
季札以樂卜。趙孟以詩卜。襄仲歸父以言卜。子游子夏以
威儀卜。沈尹戍以政卜。孔成子以禮卜。其應也如響。無他
圖。在精誠而已。不精誠者不能自卜。况吉凶他人乎。
傳曰。武王罷朝而韈繫絕。顧左右。無可使結者。衞褚師呼
聲子結韈而登席。漢廷尉為王生結韈。韈之有帶。其來尚
矣。今獨亡之。嗚乎。古之制亡者十九。奚[:#AS-90EE:●]帶之足云。
柳下惠之妻誄其夫。門人不能竄一字。呂不韋作春秋。秦
人不敢損一字。德與刑如何哉。
祀竈解
竈壞。煬者請新之。既成。又請擇吉日以祀。告之曰。竈在祀
典。聞之舊矣。祭法曰。王為㣥姓立七祀。其一曰竈。達於庶
人。庶人立一祀。或立戶。或立竈。飲食之事。先自火化以來。
生民賴之。祀之可也。說者曰。其神居人間。伺察小過。作譴
告者。又曰。竈鬼以時錄人功過。上白於天。當祀之以祈福
祥。此僅出漢武帝時方士之言耳。行之惑也。苟行君子之
道。養老而慈幼。寒同而飽均。喪有哀。祭有敬。不忘禮而約
巳。不忘樂以和心。室闇不欺。屋漏不愧。雖歲不一祀。竈其
誣我乎。苟為小人之道。盡反君子之行。父子兄弟夫婦。人
執一爨。以自餬口。專利以飾詐。崇姦而樹非。雖一歲百祀。
竈其私我乎。天至高。竈至下。帝至尊嚴。鬼至幽仄。果能欺
而告之。是不忠也。聽而受之。是不明也。下不忠。上不明。又
果何以為天帝乎。
大儒評
世以孟軻氏荀卿子為大儒。觀其書不悖孔子之道。非儒
而何。然李斯嘗學於荀卿。入秦干始皇帝。并天下。用為左
丞相。一旦誘諸生。聚而坑之。復下禁曰。天下敢有藏百家
語。詣守尉燒之。偶語詩書者棄市。昔孔子之於弟子也。自
仲由冉求以下。皆言其可使之才。及其仁。則曰不知也。斯
聞孔子之道於荀卿。位至丞相。是行其道得其志者也。反
焚滅詩書。坑殺儒士。為不仁也甚矣。不知不仁。孰謂况賢。
知而傳之以道。是昧觀德也。雖斯具五刑。而况得稱大儒
乎。吾以為不如孟軻。
說鳳尾諾
或問予曰。鳳尾諾為何等物。圖耶書耶。對曰。予之所聞。自
晉訖於梁陳以來。藩邸之書。凡封子弟為王。則開府辟僚
屬。取當時士有學行才藻者中是選。其所下書。東宮則曰
令。上書則曰牋。諸王下書則曰教。上書則曰啟。應和文章
則曰應令應教。下其制一等故也。其事行則曰諾。猶漢天
子肯臣下之奏曰可也。鳳尾則所諾牋之文也。綷縩然。[:#AS-FE78:●]
[:#AS-FBED:●]離褷然。織與繪莫的知。
既肯其行。必有褒異之辭。若今之批答。案晉元帝為琅琊
王時。帝美其才。令通習外事。常使批
鳳尾諾。南齊江夏王鋒。高帝第十二子。甚憐之。年五歲。使
學鳳尾諾。下筆便工。帝大悅。以玉麒麟賜之。餘未見其出。
鳳尾牋當番薄縷輕。其制作想精妙靡麗。而非牢固者也。
殆將五百年。必不能保而存之。好事者或云識。妄矣。且傳
云。仲尼在魯與陳。有問缶羊楛矢者。皆知之。及修春秋。則
遠者略。近者詳。故曰立於定哀。而指隱桓之日遠矣。蓋聖
人作大典。不可不慎。則前所傳亦妄矣。子學聖人之文者。
求其誠而巳矣。又安可詐測數百年前事。自以為賢哉。君
子慎所傳無易。
蟹志
蟹。水族之微者。其為蟲也有籍。見於禮經。載於國語揚雄
太元經辭晉春秋勸學等篇。考於易象為介類。與龜鼈剛
其外者。皆乾之屬也。周公所謂旁行者歟。參於藥錄食疏。
蔓延乎小說。其智則未聞也。惟左氏紀其為災。子雲譏其
躁。以為郭索後蚓而已。蟹始窟於沮洳中。秋冬交必大出。
江東人云。稻之登也。率執一穗以朝其魁。然後從其所之。
蚤夜觱沸。指江而奔。漁者緯蕭承其流而障之。曰蟹斷。斷
其江之道焉爾。然後扳援越軼。遯而去者十六七。既入於
江。則形質寢大於舊。自江復趨於海。如江之狀。漁者又斷
而求之。其越軼遯去者又加多焉。既入於海。形質益大。海
人亦異其稱謂矣。嗚乎。穗而朝其魁。不近於義耶。捨沮洳
而之江海。自微而務著。不近於智耶。今之學者。始得百家
小說。而不知孟軻荀楊氏之道。或知之。又不汲汲於聖人
之言。求大中之要。何也。百家小說。沮洳也。孟軻荀楊氏。聖
人之瀆也。六籍者。聖人之海也。苟不能捨沮洳而求瀆。由
瀆而至於海。是人之智反出水蟲下。能不悲夫。吾是以志
夫蟹。
禽暴
冬十月。予視穫於甫里。旱苗離離。年無以搘。幽傷盈懷。夜
不能寐。往往聲類暴雨而疾至者。一夕凡數四。明日訊其
甿。曰。鳬鷖也。其曹蔽天而下蓋田。所當之禾。必竭穗而後
去。曰。得無弋羅者捕而耗之耶。對曰。江之南不能弋羅。常
藥而得之。米[:#AS-FBED:●]庳米[:#AS-FBED:●]斯塗杖。叢植於陂。一中千萬。膠而
不飛。是藥也。出於長沙豫章之涯。行賈貨錯。歲售於射鳥
兒。盜興巳來。蒙衝塞江。其誰敢商。是藥既絕。㣥鳬恣翔。幸
不充乎口腹。反侵人之稻梁。予曰。噫。失馭之民。化而為盜。
關梁急征。
商不得行。使江湖小禽。亦肆其暴。以害民食。古聖人敺害
物之民出乎四裔。矧害民之物乎。俾生靈之衆。死乎盜。死
乎飢。吾不知安用馭者為。
蠧化
橘之蠧。大如小指。首負特角。身蹙蹙然。類蝤蠐而青。翳葉
仰嚙。如饑蠶之速。不相上下。人或棖觸之。輒奮角而怒。氣
色桀驁。一旦視之。凝然弗食弗動。明日復往。則蛻為蝴蝶
矣。力力拘拘。其翎未舒。襜黑韝蒼。分朱間黃。腹填而橢。緌
纖且長。如醉方寤。羸枝不揚。又明日往。則倚薄風露。攀緣
草樹。聳空翅輕。瞥然而去。或隱蕙隙。或留篁端。翩旋軒虛。
颺曳紛拂。甚可愛也。須臾。犯蝥網而膠之。引絲環[:#AS-8563:⿰⺯⿸厂⿱田坴]。牢若
桎梏。人雖甚憐。不可解而縱矣。噫。秀其外。類有文也。嘿其
中。類有德也。不朋而游。類潔也。無嗜而食。類廉也。向使前
不知為橘之蠧。後不見觸蝥之網。人謂之鈞天帝居而來。
今復還矣。天下大橘也。名位大羽化也。封略大蕙篁也。苟
滅德忘公。崇浮飾傲。榮其外而枯其內。害其本而窒其源。
得不為大蝥網而膠之乎。觀吾之蠧化者。可以惕惕。
寒泉子對秦惠王
寒泉子見秦惠王曰。客有自趙來。以約從連橫事說大王
者為誰。惠王曰。東周人蘇秦也。寒泉子曰。書十上王弗聽。
有之乎。曰然。其道如何。王耶霸耶。曰黜其霸以隮王乎。曰
不然。則何上書之煩而用之疎乎。惠王曰。醯鷄不能混雷
霆。嬰兒不能抗烏獲者。響與力懸殊故也。蘇子誠辨矣。安
能以三寸舌謀山東諸侯。使西面朝秦者乎。寡人非不知
不破一領甲不折一隻矢之為利也。顧猶捕風耳。諸侯不
可一。非一朝也。齊桓晉文之霸也。始若膠附。終若冰拆。豈
連鷄俱不能止於栖而巳哉。寡人塞耳。義弗聞也。寒泉子
曰。不然。夫齊荊三晉之人。病於兵久矣。方城之金。十九為
兵。一為鎛銚。董澤之蒲。十九為幹。一為箕棬。父子兄弟之
血。前後濺野草。齊魂為燕氛。趙骨化魏土。悽痛之聲。入金
石。出弦匏。聞之者悄戚酸屑。泣不自禁。一旦有人謂曰。朝
與秦連橫。暮得帖帖安臥。秦亦厭戰。雖鼓牙頰未能吞諸
侯。秦休而強。吾亦奮而勇矣。設有辨口。安能反覆乎。大王
不用秦。詔一武士尺鐵斷其頸。無令車輪輾關下土。使關
東諸侯聞其言。合從散橫東向以背秦。大王出則奪氣。入
則包羞。及其殆也。披土地以奉讐國。獨不念秦仲之業艱
難乎。春秋祀事。何面目見宗廟。惠王卒弗用。寒泉子耕於
鄙。趙即封蘇季子為武安君。六國果拒秦。秦閉關十五年。
冶家子言
武王既伐殷。懸紂首。有泣於白旗之下者。有司責之。其人
曰。吾冶家孫也。數十年間。載易其鎔範矣。今又將易之。不
知其所業。故泣。吾祖始鑄田器。歲東作必大售。殷賦重。秉
耒耜者一墢不敢起。吾父易之為工器。屬宮室臺榭侈。其
售益倍。民凋力窮。土木中輟。吾易之為兵器。會諸侯伐殷。
師旅戰陣興。其售又倍前也。今周用鉞斬獨夫。四海將奉
文理。吾之業必壞。吾亡無日矣。武王聞之懼。於是包干戈。
勸農事。冶家子復祖之舊。
奔蜂對
晉悼公見奔蜂屬土於墉。負桑蟲而寘之。若有言者。不勝
其疑也。即召師曠以詰其事。曠對曰。奔蜂無子。負蟲而祝
之。祝之不怠。故其形隨之而化也。公駭其說。曠因從而理
之曰。伊蜂也。欲蟲肖巳之速。是故祝之誠。夫誠之感物。雖
千品萬形之殊。未有不從而應之者也。誠之不達。感之不
應。雖體質外均。而其心化為他類矣。吾願以人事明之。在
昔堯欲天下之治。祝舜以禪之。舜恐天下未治。祝禹以禪
之。傳之誠。故三姓之天下。化為一家之治也。是則堯舜非
不能化其子。蓋將傳其祝於至公也。臣又敢以晉國事直
啟王心。冀王之速悟。日者曲沃桓叔恤民務德。有國之人
被其祝。無幾而化之。雖晨風鬱林。魚龍趨潭。不是過也。逮
乎獻公。納士蒍之讒。逐㣥公子。伐麗戎而嬖其女。使太子
將東山之師。厖涼玦離。顯以義絕。讒言卒行。見新城之酷。
二公子繼踵而奔亡。當是時。懼獻公之毒。不啻虎狼之磨
牙也。此則父化為虎狼矣。既而使兵伐蒲。又加兵於屈。視
其子之居。不啻寇戎之所聚也。此則子化為寇戎矣。文公
在外十九年。賢士五人之為輔。公蚤夜而祝之。故異體化
為一身也。及夫齊桓妻以宗女。楚成待以諸侯。送之於秦。
卒以得立。此則化於他國。不能化於父子。聞諸獻公。未嘗
誠而祝之也。是知善祝而他類化者。奔蜂也。不祝而巳子
離者。獻公也。君子謂公之智不如蜂。蜂猶能蕃其類。今君
先有晉國。宜乎上保宗廟之基。下近百代之資。擇而可化
而化之。無俾奔蜂逞術於君王。悼公曰。小問而大獲。孤之
幸也。孤其念焉。乃立其子彪為太子。而使田蘇為傅。
招野龍對
昔豢龍氏求龍之嗜慾。幸而中焉。得二龍而飲食之。龍之
於人固異類。以其若巳之性也。故席其宮沼。百川四溟之
不足游。甘其飲食。洪流大鯨之不足味。施施然。擾擾然。其
愛弗去。一旦值野龍。奮然而招之曰。爾奚為者。茫洋乎天
地之間。寒而蟄。陽而升。能無勞乎。誠能從吾居而晏安乎。
野龍矯首而笑之曰。若何齪齪乎如是耶。賦吾之形。冠角
而被鱗。賦吾之德。泉潛而天飛。賦吾之靈。噓雲而乘風。賦
吾之職。抑驕而澤枯。觀乎無極之外。息乎大荒之墟。窮端
倪而盡變化。其樂不至耶。今爾苟容於蹄涔之間。惟泥沙
之是拘。惟蛭螾之與徒。牽乎嗜好以希飲食之餘。是同吾
之形。異吾之樂者也。狎於人。㗖其利者扼其喉。胾其肉。可
以立待。吾方哀而援之以手。又何誘吾納之陷穽耶。爾不
免矣。野龍行未幾。果為夏后氏之醢。
耒耜經(并序)
耒耜者。古聖人之作也。自乃粒以來至於今。生民賴之。有
天下國家者。去此無有也。飽食安坐。曾不求命稱之義。非
揚子所謂如禽獸者耶。余在田野間。一日呼耕甿。就而數
其目。恍若登農黃之庭。受播種之法。淳風泠泠。聳豎毛髮。
然後知聖人之旨趣。朴乎其深哉。孔子謂吾不如老農。信
也。因書為耒耜經。以備遺忘。且無愧於食。
經曰。耒耜農書之言也。民之習通謂之犂。冶金而為之者。
曰犂鑱。曰犂璧。斵木而為之者。曰犂底。曰壓鑱。曰策額。曰
犂箭。曰犂轅。曰犂梢。曰犂評。曰犂建。曰犂槃。木與金凡十
有一事。耕之土曰墢。墢猶塊也。起其墢者鑱也。覆其墢者
璧也。草之生。必布於墢。不覆之。則無以絕其本根。故鑱臥
而居下。璧偃而居上。鑱表上利。璧形下圓。負鑱者曰底。底
初實於鑱中。工謂之鼈肉。底之次曰壓鑱。背有二孔。係於
壓鑱之兩旁。鑱之次曰策額。言其可以扞其璧也。皆䝯然
相戴。自策額達於犂底。縱而貫之曰箭。前如桯而樛者曰
轅。後如柄而喬者曰梢。轅有越加箭。可弛張焉。轅之上又
有如槽形。亦如箭焉。刻為級。前高而後卑。所以進退曰評。
進之則箭下入土也淺。以其上下類激射。故曰箭。以其淺
深類可否。故曰評。評之上。曲而衡之者曰建。建犍也。所以
柅其轅與評。無是。則二物躍而出。箭不能止。橫於轅之前
末曰槃。言可轉也。左右繫。以木[:#AS-FBED:●]堅乎軛也。轅之後末曰
梢。中
在手所執以耕者也。轅取車之胷。梢取舟之尾。止乎此乎。
鑱長一尺四寸。廣六寸。璧廣長皆尺。微橢。底長四尺。廣四
寸。評底過壓鑱二尺。策減壓鑱四寸。廣狹與底同。箭高三
尺。評尺有三寸。槃增評尺七焉。建惟稱絕。轅修九尺。梢得
其半。轅至梢中間掩四尺。犂之終始丈有二。耕而後有爬。
渠疏之義也。散墢去芟者焉。爬而後有礰石[:#AS-FBED:●]睪焉。有磟
碡焉。自爬至礰石[:#AS-FBED:●]睪皆有齒。磟碡觚稜而已。咸以木為
之。堅而重者良。江東之田器盡於是。耒耜經終焉。
書李賀小傳後
玉溪生傳李賀。字長吉。常時旦日出遊。從小奚奴。騎駏驢。
背一古破錦囊。遇有所得。即書投囊中。暮歸足成其文。余
為兒時。在溧陽。聞白頭書佐言。孟東野貞元中以前秀才
家貧受溧陽尉。溧陽昔為平陵縣。南五里有投金瀨。瀨南
八里許。道東有故平陵城。周千餘步。基趾坡陁。裁高三四
尺。而草木勢甚盛。率多大櫟。合數十抱。藂篠蒙翳。如塢如
洞。地窪下積水沮洳。深處可活魚鼈輩。大抵幽邃岑寂。氣
候古澹可喜。除里民樵罩外無入者。東野得之忘歸。或比
日。或間日。乘驢領小吏。經驀投金渚一往。至則蔭大櫟。隱
嵓篠。坐於積水之傍。苦吟到日西而還。爾後衮衮去。曹務
多弛廢。令季操卞急。不佳東野之為。立白上府。請以假尉
代東野。分其俸以給之。東野竟以窮去。吾聞[:#AS-886A:●]畋漁者謂
之暴天物。天物既不可暴。又可抉擿刻削露其情狀乎。使
自萌卵至於槁死。不能隱伏。天能不致罰耶。長吉夭。東野
窮。玉溪生官不掛朝籍而死。正坐是哉。正坐是哉。
野廟碑
碑者悲也。古者懸而窆。用木。後人書之。以表其功德。因留
之不忍去。碑之名由是而得。自秦漢以降。生而有功德政
事者亦碑之。而又易之以石。失其稱矣。余之碑野廟也。非
有功德政事可紀。直悲夫甿竭其力。以奉無名之土木而
巳矣。甌粵間好事鬼。山椒水濱多[:#AS-886A:●]祀。其廟貌有雄而毅
黝而碩者。則曰將軍。有溫而愿哲而少者。則曰某郎。有媼
而尊嚴者。則曰姥。有婦而容艷者。則曰姑。其居處則敞之
以庭室。峻之以陛級。左右老木。攢植森拱。蔦蘿翳於上。梟
鶚室其間。車馬徒隸。叢雜怪狀。農作之甿怖之。走畏恐後。
大者椎牛。次者擊豕。小不下犬雞魚菽之薦。牲酒之奠。缺
於家可也。缺於神不可也。一日懈怠。禍亦隨作。耋[:#AS-9C71:●]畜牧。
慄慄然疾病死喪。甿不曰適丁其時耶。而自惑其生。悉歸
之於神。雖然。若以古言之則戾。以今言之。則庶乎神之不
足過也。何者。豈不以生能禦大災捍大患。其死也則血食
於生人。無名之土木。不當與禦災捍患者為比。是戾於古
也明矣。今之雄毅而碩者有之。溫愿而少者有之。升階級。
坐堂筵。耳弦匏。口梁肉。載車馬。擁徒隸者。皆是也。解民之
懸。清民之目[:#AS-FBED:●]曷。未嘗貯於胸中。民之當奉者一日懈怠。
則發悍吏。肆[:#AS-886A:●]刑。敺之以就事。較神之禍福。孰為輕重哉。
平居無事。指為賢良。一旦有天下之憂。當報國之日。則恇
撓脆怯。顛躓竄踣。乞為囚虜之不暇。此乃纓弁言語之土
木耳。又何責其真土木耶。故曰以今言之。則庶乎神之不
足過也。既而為詩。以亂其末。
土木其形。竊吾民之酒牲。固無以名。土木其智。竊吾君之
祿位。宜如何可議。祿位頎頎。酒牲甚微。神之饗也。孰云其
非。視吾之碑。知斯文之可悲。
管城侯傳
毛元銳字文鋒。宣城人。(缺)於東墅而生昴宿。一名旄頭。遂
姓毛氏。世居兔園。少昊時。因少暴農之稼。為鷞鳩氏所擒。
誅之以為乾豆。其族有竄於江南者。居於宣城溧陽山中。
宗族豪甚。元銳之世。二代祖聿。因秦始皇時遣大將軍蒙
恬南征吳楚。疑其有三窟之計。恃狡而不從。使前鋒圍而
盡執其族。擇其首領酋健者縻縛之。獻於麾下。大將軍問
聿之能。曰善編錄簡冊。自有文字巳來。注記略無遺漏。大
將軍奇之。因命為掾。掌管記。及凱旋。聞於上。為築城而居
其族。遂以文翰著名。其子士載。漢時佐太史公修史。有勁
直之稱。天子因覽前代史。嘉其述美惡不隱。文簡而事備。
拜左右史。以積勞累功封管城侯。子孫世修厥職。能業其
官。累代襲爵不絕。皆與名賢碩德如張伯英衞伯玉索幼
安鍾元常韋仲將王逸少王子猷並為執友。歷宋齊以來。
朝廷益以為重。銳之曾大父如椽。與王珣為神契之交。大
父如華。與江文通紀少瑜有綵毫鏤管之惠。皆文章之會
友也。銳為人㯋悟俊利。其方也如鑿。其圓也如規。其得用
也稱志。則默默而作。隨心應手。有如風雨之聲者。有如鸞
鶴迴翔之勢。龍蛇奔走之狀者。能為文多記。不倦濡染。光
祖德也。起家校書郎直館。遷中書令。襲爵管城侯。聖朝庶
政修(缺)易元光同被詔常侍御案。遂與石虛中楮知白為
相須之友。帝以六合晏安。志在墳典。因詔元銳專典修撰。
元銳久蒙委用。心力以殫。至於疲極。書札粗疎。懼不稱旨。
遂懇上疏告老。上覽之嘉嘆曰。所謂達士。知止足矣。優詔
可之曰。壯則驅馳。老則休息。載書方冊。有德可觀。卿仰止
前哲。宜加厚禮。可工部尚書致仕就國。光優賢之道也。仍
以其子嗣職焉。
史臣曰。管城毛氏之先。蓋昴宿之精。取筆頭之名以為氏。
以與姬姓毛伯鄭之後毛氏不同族也。其子孫則盛於毛
伯之後。其器用則徧及日月所燭之地也。自天子至於庶
士。無不重之者。朝廷及天下公府曹署。隨其大小。皆處右
職。功德顯著。宗族蕃昌云。
甫里先生傳
甫里先生者。不知何許人也。人見其耕於甫里。故云。先生
性野逸無羈檢。好讀古聖人書。探六籍。識大義。就中樂春
秋。抉擿微旨。見有文中子王仲淹所為書。云三傳作而春
秋散。深以為然。貞元中。韓晉公嘗著春秋通例。刻之於石。
竟以是學為巳任。而顛倒漫漶。翳塞無一通者。殆將百年。
人不敢指斥疵纇。先生恐疑誤後學。乃著書摭而辨之。先
生平居以文章自怡。雖幽憂疾痛中。落然無旬日生計。未
嘗暫輟。點竄塗抹者。紙札相壓。投於箱篋中。歷年不能淨。
寫一本。或為好事者取去。後於他人家見。亦不復謂巳作
矣。少攻歌詩。欲與造物者爭柄。遇事輒變化。不一其體裁。
始則淩轢波濤。穿穴險固。囚鏁怪異。破碎陣敵。卒造平淡
而後巳。好潔。几格窗戶硯席。翦然無塵埃。得一書詳熟。然
後寘於方冊。值本即校。不以再三為限。朱黃二毫。未嘗一
日去於手。所藏雖少。咸精實正定。可傳借人。書有編簡斷
壞者緝之。文字繆誤者刊之。樂聞人為學。講評通論不倦。
有無賴者。毀折糅汗。或藏去不返。先生蹙然自咎。先生貧
而不言利。問之。對曰。利者商也。人既士矣。柰何亂四人之
業乎。且仲尼孟軻氏之所不許。先生之居。有池數畝。有屋
三十楹。有田畸十萬步。有牛不減四十蹄。有耕夫百餘指。
而田汙下。暑雨一晝夜。則與江通。無別巳田他田也。先生
由是苦饑。囷倉無升斗蓄積。乃躬負畚鍤。率耕夫以為具。
由是歲波雖狂。不能跳吾防溺吾稼也。或譏刺之。先生曰。
堯舜黴瘠。大禹胝腁。彼非聖人耶。吾一布衣耳。不勤劬。何
以為妻子之天乎。且與其蚤虱名器雀鼠倉庾者何如哉。
先生嗜茶荈。置小園於顧渚山下。歲入茶租十許簿為甌
木[:#AS-FBED:●]羲之費。自為品第書一篇。繼茶經茶訣之後。南陽張
又新嘗為水說。凡七等。其二曰惠山寺石泉。其三曰虎邱
寺石井。其六曰吳松江。是三水距先生遠不百里。高僧逸
人時致之。以助其好。先生始以喜酒得疾。血敗氣索者二
年。而後能起。有客至。亦潔樽置觶。但不復引滿向口耳。性
不喜與俗人交。雖詣門不得見也。不置車馬。不務慶弔。內
外姻黨。伏臘喪祭。未嘗及時往。或寒暑得中。體佳無事時。
則乘小舟。設蓬席。賫一朿書茶竈筆牀釣具櫂船郎而巳。
所詣小不會意。徑還不留。雖水禽決起山鹿駭走之不若
也。人謂之江湖散人。先生乃著江湖散人傳而歌詠之。由
是渾毀譽不能入利口者。亦不復致意。先生性狷急。遇事
發作。輒不含忍。尋復悔之。屢改不能巳。先生無大過。亦無
出入人事。不傳姓名。世無有得之者。豈涪翁漁父江上丈
人之流者乎。
祭梁鴻墓文(并序)
梁伯鸞墓在吳西門金昌亭下幾一里。余過之。作文而弔。
以酒為奠。其辭曰。
先生為五噫之歌。漢天子聞而病之。南走乎大江之波。客
臯氏之宇下。志沉潛而靡他。白吳粲以舉臼。夫人之勤亦
多。不懷志於將沒。適乎道而無頗。比要離之烈魄。冡雖夷
而不磨。嗟余後先生之千祀。聊奉奠而來過。俯灌地而仰
語。顧先生之謂何。心性誕。客他人之宇下不得。故築垣而
自翰。身病妻弱。白吳氏之粲不得。故力耕而自穫。所以法
先生之義者。庶五噫之可作。
登高文
金行告窮。日御初九。桐陰雨壓乎泥沙。菊氣風揚乎戶牖。
寒無以衣。病不得酒。茫洋於心。噎嗢在口。稚子拱而進曰。
古往滔滔。人生實勞。或暇或逸。以嬉以遨。茲辰甚良。足嘯
吾曹。趨山選臺。席餌樽醪。既可逭乎災眚。亦聊釋乎鬱陶。
齊諧之流載此。世所謂夫登高者也。嘗有意乎。子曰吁。稚
子之知。止於是耳。曾不探乎奧旨。吾數畝之間。門常晝關。
學無端倪。宛若循環。時孤笑以獨憤。樂正直而非險艱。為
書摭之。與善治頑。有行同而跡類者。尚憤疾乎聲顏。一驥
在坂。百駑在閑。傳嘶振秣。侮病擠孱。仲尼登東山而小魯。
况肆遠目而務周旋者哉。陽專奧邃。假竊名器。有土有人。
前呵後騎。佞舌咿啞。所向上下。鏜威介私。放蕩侈哆。如此
者又欲見耶。崇閎大居。塈粉塗朱。脊會螭屹。扉環獸鋪。輪
鮮蹄驕。羽翼成徒。繡碧其內。絲篁彼姝。主張何人。庸兒賈
夫。如此者又欲見耶。纓弁外飾。悔咎中積。簡棄信行。附比
凶德。仁澤乾枯。義路填塞。權之所憎。始厚終斥。權之所憐。
昨罵今惜。反掌背面。天遼海隔。如此者又欲見耶。國金鑄
兵。赤子聚盜。煞人無慚。罪人何[:#AS-FEBA:●]
[:#AS-FBED:●]參。造化不象。名稱同暴。
以隳牆垣。不填堂奧。生靈幾何。過半減耗。殘存伶俜。輸輓
犒勞。羸豪偏陂。役使顛倒。鄉敺吏笞。不舍童耄。如此者又
欲見耶。古所謂登高能賦者。賦物之姿。慘戚在下。吾寧忍
欺。爾以災眚可逭。鬱陶可披。我中時病。言開怒隨。我感物
悴。遐瞻邇噫。是使災眚彌熾。鬱陶愈悲。唯爾教我。百無一
宜。我穀未實。我蔬未肥。弗視農圃。吾將曷歸。無重我悔。吾
方憒憒。稚子不樂。惴縮而退。
