欽定全唐文卷五百九十六
歐陽詹(二)
與鄭伯義書
居方足下。胡嬭物故。仁孝多感。悲慟如何。遠助悽惻。秋凉。
體與神康。僕素寡悰暢遐亦可悉。華下來人。承今冬以前。
明經赴調。罷舉進士。何顛且不沛。逝而能復歟。居方哉。夫
非有必行。則諫必有拒。忤情懷歡。古人所難。雖僕於居方。
亦不易之。今流既從川。華既歸根。輒分間布白。致以牋素。
居方忖覽。知及蘧瑗四十九年之已往。陶潛今是昨非之
悟焉。漁者所務唯魚。不必在梁在笱。弋者所務唯禽。不必
在矰在繳。國家設尊官厚祿。為人民也。為社稷也。在求其
人。非與人求。在得其人。非與人得。唯道德膺厥求。唯賢能
膺厥得。賢能事事而後見。道德誠誠而後信。苟須事事。苟
須誠誠。則必委以務。命以職。從而覈之。四海之大。億兆之
眾。不可逢而委命之。是用啟稍異之間。姑致其我樂而自
耀者。讀往載。究前言。則曰明經。屬以辭。賦以事。則曰進士。
中夫程度者取政事。最輕小者命以始。又令公侯子孫卿
大夫子弟。能力役供給者。曰千牛進馬三衞齋郎。限以年
月。終亦試之。其有成則陟。陟不已乃尊乃厚。其有敗則黜。
黜不已乃戮乃亡。取之於諸科暫殊。用之於諸科則一。良
未即以進士賢而明經不賢也。但以選才如選材焉。以規
則失之於方。以矩則失之於圓。欲方圓畢至。然後擇其利
用者寶之。中方則善於圓。中圓則善於方。木材也者。在堅
貞可久。人才也者。在德行有恆。不可久。不有恆。雖售之於
今。必不售之於後。蚩蚩之人。貴此賤彼。是不深達國家選
士之意。見近而迷遠者。居方寧斯人之徒歟。况目覩進士
出身。十年二十年而終於一命者有之。明經諸色入仕。須
臾而踐卿相者有之。忠與孝相生。君與父相隨。於家美。即
於國良。為閨門重。則為朝廷尚。此古今聖賢絕慮。萬不失
一之得也。僕忝居方交遊。自貞元之初。於今十有三祀。熟
得居方之為人。甘旨可求。則已在尊長之前矣。衣食可讓。
則已在兄弟之邊矣。急難當行。則必在交遊之先。禮義當
往。則無在時賢之後。晨昏無方之性。愛悌友于之情。長長
之敬。下下之眷。與朋友之信。接物之道。居方無不盡。則於
家於閨門至矣。於國於朝廷詎少哉。嘗清宵月下。寒序火
邊。或醉或醒。接以餘論。君子欲其暗然而彰。惡自衒自媒
沽名者。二年間。見居方求試於詞場。僕恨恨如失。才如居
方。地如居方。方於所得。詎止乎。然諸科中升乎一科矣。宜
存一梁一笱一矰一繳之義。事事誠誠之旨。中規中矩之
求。委恆久。循黜陟。俟乎暗然之來也。况近聞宗懿之中。景
行居方彌篤焉。上以居方達慈於下。下待居方申愛乎上。
居貧孀孤。達宦棺櫬。悉居方竭力。已可行咨乎可及。饑飽
不異。魂體皆歸。年纔弱冠。行跡如此。豈徒生哉。借如居方
束帛到門。而有未起。居方以藝自謁。雖從家命。亦以非矣。
悲哉。更逐齊人之後耶。僕竊以為知人。曩得居方。以為居
方也。洎昨視所行。則非居方。今聆嘉聞。又知居方矣。如其
知。如其知。竟履元和以叶愚念。得之以道。為姜為傅。不得
以道。為回為憲。時之令人。豈不善歟。面敘不周。此亦何云。
與王式書
公範足下。長史及大人以薄官。予自能記憶。只見馳載長
幼。勤勤南北。予雖童稚。意甚不居。洎有安固丞潮陽掾。予
時已冠。似或議事。以為地分遐陋。進取必無遠大。若肄業
承家。則安固潮陽。亦幾於不墜矣。便懷耕食鑿飲之心焉。
事親敬長之道。睦友與人之義。恂恂自勉。不意竊鄉曲之
譽。所疑不忘質。所見不忘述。時時有得。多幸忝儕類之歸。
加以薄窺墳籍。適有章句。濮陽仲宣河東千齡滎陽從易
濟北有融琅琊次臣。皆博雅明達君子。公範亦其人焉。每
論性行。量識度。評學業。酌文詞。不以虛薄。往往掛於牙齒。
予年二十有一。公範與㣥公則可予以進士之目。而有令
予觀國之心。予以㣥公所貺之名。繹先賢正名之旨。進士
者。豈不言其可以仕進。而能裨助政化。始自下而升上。終
自上而利下者也。近代亦曰舉人。實古今舉賢進能之科
也。則有若風后力牧。膺黃帝之舉。舜禹稷契。膺唐堯之舉。
縉雲高陽。膺虞舜之舉。伊尹姜牙。膺湯武之舉。管仲冀缺。
膺桓文之舉。五羖三傑。膺嬴劉之舉。皆齊聖廣淵。明允篤
誠。立功立事。出於人表之流也。降自晉宋齊梁。則有若陸
機鮑昭謝眺江淹。亦以登庸。雖道德器用。不及曩辰。而詞
學詩流。為一時之秀。當㣥公之論。豈容易之。度力不任。又
先與靈源道士虹巖逸人有潘湖合鍊奉養之契。乞從宿
志。勤勤懇懇。獲與靈源虹巖同居者三年。公範與㣥公雖
不苦以前事相迫。而流言時至。建中初。因當道廉察。故相
國常公本州將故中書舍人薛公南澗之談。西湖之禮。丹
青目下。程準前期。公範與㣥公激厲轉加。予亦稍信云云
之勸。時兄弟親屬。方以眾情聞於大人。大人與㣥公遂有
龍首之會。特詢可否。至於再三。㣥公不悔前言。以為可固
可必。人之於予。皆欲其升高致遠。至其秋。大人則有遣從
計吏之命。當發之日。大人及慈親親祭行於東郊。公範與
㣥公亦共餕神餘於野席。離觴既輟。大人誡勖數言。言可
切骨銘心。征車云動。慈親嗚咽數聲。聲堪斷腸褫魄。公範
與㣥公備見備聞也。慰上下之望。在乎早成名。早歸寧。予
必不惜伎能。而有所絕墜。以深上下之念。汲汲搖搖。如旌
如翹。受遣之明年。達於長安。賃廡六秋。禮闈四上。頻竭激
昂之力。累為簸揚之棄。反躬忖已。徘徊又疑。豈常薛公輕
於布素。而有佞歟。為㣥公溫良。與朋友有不忠歟。楊朱對
歧。墨翟觀素。勁挺之志。半作歸心。况以近夢慈親。以亂絲
繞予之身萬重。大人囓予臂見血。蓋神祇以大人誠切遠
警於予焉。絲繞者。豈非思念纏[:#AS-92F9:⿰帛⿱丿糸]之象也。囓臂者。豈非囓
指令歸之義也。萬重見血者。豈非示其甚也。公範與予遊
處最深者。且莆陽讀書。接席五年。其於為人。公範知之。莆
陽去家四百餘里。晨昏之思忽至。珍異之味忽得。亦不以
始昨違離。便奔馳而去。性自天至。實非勉為。今一辤庭闈。
而踰半紀。以本心每每。馳戀若此。魂夢昭昭。感發如彼。日
夜之心。公範可量。竊欲審覈良駑。摭分進退。阻故人。無新
知。怳不可問。因考使迴。更有決斯科也。先以才藝取。次以
德行伸。大以事君。細以臨人。如予所習。可以當之於取乎。
如予事親。可以移之於君乎。如予理身。可以施之於人乎。
其可也。則待命待知。庶榮親之道。抑溫凊之心。如其不可。
則任材任器。息干時之機。謝風塵之苦。書至與裁。裁已遄
復。家在國在。佇為去就。予於為子之道。所恨不知也。知必
無不竭。若於為臣之道。所恨不知也。知必無不為。人生於
世。區區者所務。豈不立名乎。有名於國。亦名也。有名於家。
亦名也。予何攘臂於其間。醜於家而美於國哉。予無此心。
亦公範知之。東風扇和。山青水清。野芳且榮。林鳥時鳴。樽
有酒。匣有琴。公範休暢。某再拜。
送張尚書書
前鄉貢進士歐陽詹。於洛陽旅舍再拜授僕人書。獻尚書
閤下。某同眾君子伏在尚書下風久矣。孟冬已寒。伏惟尚
書尊體動止萬福。人生於世。令天下之人識與未識。有一
善則願知之。有一困則願知之。尚書以為其人何如哉。愚
以百年二百年無一而已矣。尚書豈知身則其人乎。既知
其人。某斯所以願也。凡今之人。進路於長者。或以殫詞褒
頌為先者。亦或求人書狀為先者。伏計尚書飽見之。英明
特達。必不之愛。小子固直。亦竊醜之。况尚書茂德雄才。則
騰於寰宇矣。豈假區區片言隻字。彰明於身乎。以尚書山
容海納。則自斷於胷襟矣。豈在悠悠八行尺牘。進退於人
乎。知不然矣。某才拙魯訥。不敢游詞。某閩越人。向京師七
千里矣。去秋遠應直言極諫詔。不逮試便往西秦。今冬將
從博學宏詞科赴集期。昨至東洛。舊負人錢五萬。卒然以
逢。某則合還。人又艱迫。唯一驢一馬。悉以償之。賃廡之下。
如喪手足。兀然不能出門者。再旬於茲矣。亦以窘逼。遍祈
於人。人無非常。所與唯疋帛斗粟。供朝夕則纔可過。其外
則莫就。無車無儲。寄人之廬。士之窮莫窮乎此。今日有來
相看者曰。子之困至於是。何不以情聞於徐方南陽公乎。
明日有來相看者曰。子之困至於是。何不以情聞於徐方
南陽公乎。某晝忖夜量。既在尚書矣。又人人異口同詞。區
區之心與議并。俾忘干犯。以困投於尚書。尚書之力。上將
驅雲雷。清宇宙。副萬乘之賴。答億兆之望。豈獨遺某所願
知之困乎。尚書下將燮陰陽。調風雨。合百神之意。允飛走
之望。豈獨遺某所願知之困乎。救火之家。水雖在遠。不以
遠而往者。知其必能濟患也。某之困。曾未拜伏尚書。所居
洛陽。西鄰陜虢。北俯河陽。南接陳許。東有汴滑。捨東南西
北之近。越千里控於尚書者。亦知尚書必救所困焉。神遊
五侯之門遍。心擇王公之量匝。方決意投於尚書。尚書畱
意焉。布露微辭。亦非容易。考試事畢。特冀拜伏。雖有蓄積。
庶及面陳。
上鄭相公書
將仕郎守國子監四門助教歐陽某。謹齋沐緘書。再拜遣
隸子弟。獻於相公中衢之車下。庶及乎閣下。當今主上聖
明。宰輔賢明。可行已行。可止已止。其或未行未止。非不知
也。非不念也。未可行而未可止也。某愚蒙。欲陳所見。則在
知之之後。念之之內矣。不敢復言。今斯有言。自言而已。人
有百行修。萬事精。內扣潛鳴。外聽無聲。非不願用。而人不
用。非不願旌。而人不旌。雖和平之代。至老至死者。相公以
為有之乎。某將十有十百有百千有千也。何以若知。自近
之耳。某嘗讀論語。得孔子曰。古之學者為己。今之學者為
人。傷時之學者。不由所學。矜所學也。某雖不敏。傷竊如之。
况稟羔羊鴻雁之性。未資訓導。而敬順和合乎教者。十或
四五。潔身畏人。直拙自守。始亦以孝弟忠信。約禮從義。人
生合爾。博聞游藝。行義修詞。人生固然。殊不以有為而為
也。幸屬昭代。以此官人。敬趨條目。遂希詮擇。五試於禮部。
方售鄉貢進士。四試於吏部。始授四門助教。夫人百行庶
幾。萬事留心。不仕則已。仕則冀就高衢遠途。展其素蓄。垂
名於後代。播美於當時。匪徒利斗粟。希片帛。救寒暑。給朝
夕也。所以利斗粟希片帛者。不能無之。其將百行庶幾。萬
事留心之流。有所分別也。某非斯人之徒歟。其慕彼人之
徒歟。企夫高衢遠途也。噫。四門助教。限以四考。格以五選。
十年方易一官也。自茲循資歷級。然得太學助教。其考選
年數。又如四門。若如之。則二十年矣。自茲循資歷級。然得
國子助教。其考選年數。又如太學。若如之。則三十年矣。三
十年間。未離助教之官。人壽百歲。七十者希。某今四十年
有加矣。更三十年於此。是一生不覩高衢遠途矣。况先三
十年。孰知存亡哉。其或素蓄。當在重泉之下矣。忖己方人。
所以知百行修。萬事精。內扣潛鳴。外聽無聲。非不願用。而
人不用。非不願旌。而人不旌。雖和平之代。至老至死者。十
有十百有百千有千也。嗚呼。今之高懸爵祿。廣設名位。實
待乎德行與乎能事也。德行也者。孝悌也。忠信也。不可於
公堂斯須而得試也。須漸乎父母昆弟之言。洽乎州閭鄉
曲之譽。某遠人也。父母昆弟。居萬里之外。州閭鄉曲。在三
江之南。孝悌之言。無由漸朝廷之耳。忠信之譽。莫得洽闕
下之聞也。能事也者。秉持也。應奉也。不可虛處無任而得
呈也。須形乎政令裁製之庸。著乎伎藝使才之致。某[:#AS-8A47:⿱宀儿]官
也。政令裁製。一月兩衙之謂。伎藝使才。二奠陪行而已。秉
持之庸。不可形考課之目。應奉之致。是亦絕著選能之見
也。縱有顏閔之德。游夏之學。宰我之政事。夫子之文章。其
於是也。但父母昆弟自相知。州閭鄉曲自相許。於海隅嶺
徼。其奈拳拳之身何。夫大田斯獲。而有遺秉滯穗也。萬秉
稀一。萬穗稀一。某豈遂當其一乎。且天地也。命之翅。必與
之羽翮。副其巨細。使得飛也。命之足。必與之蹄蹠。稱其長
短。使得行也。若命之翅。而不與之羽翮。與之而巨細不相
副。飛則墜。若命之足。而不與之蹄蹠。與之而長短不相稱。
行則顛。命適遺之墜。與適遺之顛。則如無命無與也。其庸
愚不知造物之旨者。視之則不之怪。其明賢深探理源者。
其謂天地何。且邦國也。勸人以德行。用錫之爵祿。必契其
分量。使得行道也。聳人以能事。用錫之名位。必權其輕重。
使得榮身也。若勸以德行。而不錫之爵祿。錫之而分量不
相契。道則屈。若聳以能事。而不錫之名位。錫之而輕重不
相權。身則辱。勸適遺之屈。聳適遺之辱。則如無勸無聳也。
其庸愚不知政化之旨者。視之則不之怪。其明賢深探理
源者。其謂邦國何。某代居閩越。自閩至於吳。則絕同鄉之
人矣。自吳至於楚。則絕同方之人矣。過宋由鄭。踰周到秦。
朝無一命之親。路無迴眸之舊。猶孤根寄不食之田也。人
人耘耨所不及。家家溉灌所不沾。其濯乃條枚。成乃華實
者。上天至仁之膏澤。厚地無私之陽春乎。相公為上天霖
雨。佐厚地發生也。何以處某焉。夫舉善不遺於微陋。使能
必盡其材器。真宰相之任也。自唐及虞有其人。自夏及商
有其人。自周及秦有其人。自漢而降。無代無有。洎國朝歷
歷可數也。相公能以某為手下濫觴乎。似善斯升。真善以
至。似能斯拔。真能以來。古人行此。天下歸仁也。相公行之
哉。行之哉。今則猶古。算度途遠。蒼皇造次。某惶恐再拜。
上董相公東風詩啟
某啟。某業文者。相公昔領大司成。則飲相公訓人成俗之
教。中為大司樂。則煦相公合莫移風之德。及籌廟略。則浹
相公調元厚生之化。竟未能歌謠芬馥。紀敘茂實。下居暗
室。有媿明神。昨以赴調東周。又聆相公此方鎮安之美。陪
輿人誦。作東風詩二首。既詠諸途。輒塵左右。干犯明白。不
任戰懼。
泉州刺史席公宴邑中赴舉秀才於東湖亭序
貢士有宴。我牧席公新禮也。貞元癸酉歲。邑有秀士八人。
公將首薦於闕下。古者相覿相祖。有享有宴。享以昭恭儉。
宴以示慈惠。二典為用。鮮或克兼。諸侯升俊造於天子。遣
之日唯行鄉飲酒之禮。則享禮也。胾肉元酒。莫飲莫食。公
念肉不使食。則仁不下浹。酒不使飲。則歡不上交。方欲激
邦俗於流醨。致王人乎德行。而賢者仁未伊浹。才者歡未
我交。其若蚩蚩何。秋七月。與八人者鄉飲之禮既修。乃加
之以宴。餚移已膳。醴出家醞。求絲桐匏竹以將之。選華軒
勝境以光之。後一日。遂有東湖亭之會。公削桑梓之禮。執
賓主之儀。揖讓升堂。雍容就筵。樂遍作而情性不流。爵無
算而儀形有肅。鏘鏘焉。濟濟焉。於是老幼來窺。盡室盈岐。
非其親懿。則其閭里。皆內訟而誓遷善焉。於戲。行其教。不
必耳提而口授。移其風。不必門扇而戶吹。公斯宴。則風移
教行其間矣。真盡心竭誠。奉主化民之宰也。煙景未暮。酒
德俱飽。有逡巡避位而言曰。夫詩者。有以美盛德之形容。
君侯因片善。附小能。迴一邑之心。成一邑之行。而昭吾人
恭儉於嘉享。示吾人慈惠於清宴。迴人心。成人行。周孔之
才也。昭恭儉。示慈惠。管晏之賢也。不有歌詠。其如六義何。
是日人有甘棠頖宮之什。客有天水姜閱河東裴參和潁
川陳詡邑人濟陽蔡沼。佐贊盛事。亦獻雅章。小子公之甿。
幸鼓微聲。先八人者鳴。捧豆伺徹。時在公之側。覩眾君子
之作。遂從卜商之後。書其旨為首序。
別柳由庾序
孔子見老聃。曰。魚吾知其能游。鳥吾知其能翔。游可網。翔
可弋。至於龍。則吾不知。聃其龍乎。今予遇河東柳由庾。亦
孔子之耼矣。眉長五寸。耳近上頂。寡言少笑。皎若冰雪。意
或時發。皆元漠杳冥之事。從君子累忝之遊。松櫟殊姿。鴉
鸞異情。翌日。予去之京師。柳曰。月陰日陽。鱗潛羽翔。海鵬
君於焉期化。冥鴻君從此而游。南充近有上升者。畱言於
長老。豈為吾設耶。吾焉往夫。其德行文學。可以敦教化。正
雅頌。予勸裨堯而補舜。柳頷而不對。貞元十三年七月十
六日。[:#AS-92F9:⿰帛⿱丿糸]州紫極宮黃籙齋場別。
送族叔行元下第歸廣陵序
族叔行元既射策。與主司不合。春二月。將歸淮南。所寓㣥
公設祖。方獻未酬。叔悄然有不暢之色。㣥公亦愕爾而阻
歡。小子侍觴。奉而前曰。歸好事。春美時。酒樂物。叔於三者
加同人將之。而有未悅。豈禮闈失意之為乎。昆吾產金。荊
山產玉。自民役巧。鎔琢蓋多。惟干將和璞有大聞。非百鍊
則其良可用歟。非三獻而其寶可真歟。苟良苟真。不即成。
不即售。適以精其研。稔其實。如叔也。亦何稽於一邂逅哉。
若昔之人。作必行。動必中。則是蘇秦無履穿之歎。甯戚無
石爛之歌。孫宏無十上之勤。商鞅無再干之勞也。知泰而
不知否。知易而不知難。是夫人也。非所以待乎叔也。叔如
之何。叔欣然見卞氏再來之路。平歸心。納春景。安酒意。四
座以叶。千鐘有娛。既醉升車。秋為到期。
送巴東林明府之任序
國以人為本。縣令親人之親者。苟有命授。無非慎擇。今年
執政。又加精選。自吏曹銓擬仕而退下者。十之五六。濟南
林公。以始任之調。發硎之刃。請宰一邑。天官劇巴東也。而
使為之。平衡無疑。鈞軸不轉。非輕重質器。目以昭如。則安
可於其難。而易若此。解褐結綬。當時之盛。既受牒恭命。而
濟南公與予鄉而且故。幼而知公。行先鄉曲譽。是通閭井
之意。術以明經升。實操教化之本。今有社稷。有民人。則弓
矢入養叔之手。徽絃在師曠之膝。何微之不中。何妙之不
盡。去矣。無使朱邑魯恭。專美是官。其餘則巫峽峨峨。岷江
湯湯。水天下清。山天下秀。游盤貴境。為池為墉。退公多暇。
為我迴睇。
送建上人尋陽司業後畱詣涇原劉行軍序
建上人自茲而西。更為故人也。巫咸山有道釋子建上人。
元和之淳。氣以類合。休神遂性。曩與少司成陽公得於林
棲。公從下風之請。斯縻大君之爵。同方相致。殊途且來。雖
羈鸞冥鴻。一飛一籠。遐心遠意。終共超曠。遊佛廟。賞靈臺。
壺冰片玉。光潔再裕。來為去始。散實聚終。上人故人有在
西土。曰。大夢未覺。還宜一歡。陶瓶芒履。此焉而往。東路着
首。悠然高雲。西之人幾日而覿。松柏之下無凡草。鸑鷟之
侶無凡禽。西之人豈陽公之儔歟。覯遇之辰。瓊玖之列詩
可頌。德覩於斯其撰之。竹帛儻傳。俾後之人知貞元是歲
賢人之會二也。
送李孝廉及第東歸序
明經自漢而還。取士之嘉也。經也者。聖人講善之錄。志立
身正。家齊國理。在乎其中。為人父者。莫不欲其子之明。為
人君者。莫不欲其臣之明。明斯行斯。近則平乎性命。遠則
成乎政令。邇來加取比興屬詞之流。更曰進士。則近於古
之立言也。為時稍稱。其僥倖浮薄之輩。希以無為有。雖中
乾外槁。多捨明趨進。俾去華取實。君子惡以真混假。縱含
章抱器。半捨進為明。新及第李孝廉。則含章抱器。捨進為
明者。皙皙肌骨。松寒玉清。以志學升太學。以學就升宗伯。
背文手占。滯義口占。二戴不往。皇鄭復來。投短書。出長卷。
精專炳煥。儔倫裒然。聖朝貞元癸丑歲。明經登者不上百
人。孝廉冠其首。非獨學勝。亦以文聞。則有我芳華。加之典
實。不惡夫僥倖浮薄。角力於比興屬詞。並矢分弓。未知鹿
死誰手不為也。拾青紫之有路。獻榮名以趨庭。長途春光。
我美多彼。噫。盡藝而適。猶有前聞。家食非明時相待之意。
孝廉其志之。
送常熟許少府之任序
始入仕。一有縣尉。或中或上或緊。銓衡評才。若地稱而命
之。至於緊。無得幸而處。而緊中之美者。尤難其人。今年孝
廉郎高陽許君授常熟尉者。實緊中之美。君十三舉明經。
十六登第。後三舉進士。皆屈於命。去冬以前明經從常調。
蔭資貴中之乙。判居等外之甲。既才且地。擢以是官。夏四
月。隨牒之官。玉貌青春。芬芳有蒨。望棠陰而委質。鬱蘭陔
以辤親。征車轔轔。所往在目。異時九仞。由茲一簣。在邦猶
家。不出於忠信。許君常以為己任。夫何恤哉。士之生。懷四
方之志。軫念於離別。非所以為士也。行乎。
送張陲山南謁嚴相公序
相國馮翊王作鎮南梁。為名賢藪澤。四方浮川走陸。結轍
連艫。岷山之坡碾成谷。漢水之磧汨成淵。耀華呈實。涌溢
門館。量器而待。未始失賢。故天下真賢。雖遠皆往。以賢躡
跡者。清河張子乎。張百行為實。五言為華。有實可呈。有華
可耀。度虛襟之必答。抗高步以斯謁。玉露初降。金風景清。
褒斜峰峰。千萬相見。奮客情如歸意。指危棧猶平道。馮翊
之門。唯才與德。人之所與。馮翊無不與。是行也。非張獨知
其可。眾君子共知之。既知之。若詠若歌。各言其知。
送王式東遊序
瑯琊王式字公範。予邑之英。而忘形之友生也。少同所好。
服膺周孔之教。長齊所得。願裨堯舜之化。時命不與。人無
已知。雨散雲乖。四方五祀。既乏孔融鄭莊之公薦。乃效張
儀蘇季之自鬻。百川會海。相得上國。丹誠未昭於鏡鑑。黃
金已銷於桂玉。予懷待兔之固。猶伺北闕寢書之報。公範
見變豹之理。將遊東諸侯之國。魚川鳥陸。俾為異路。曩日
之別。復起於今。嗟乎。夫人不得自然之至道。冥冥飄於物
外。則天之至愚。亻[:#AS-FBED:●]昏亻[:#AS-FBED:●]昏貿貿乎。泥滓各得其方。無
枉性矯神之艱也。企矚仁義。盤旋禮樂。下不植地。上不麗
天。孤雲隨風。斷蓬逐篲。是不能岧昭灼。揚光其間。坼華資
而公範猶蒙。賈薄藝而予莫售。禽棲朽木。蠖屈窮轍。可悲
也夫。况赫赫皇都。實吾人逞志之所。大丈夫斂塵襟而瞻
紱冕。策蹇驢以窺軒蓋。食米菽而覘粱肉。吟寒苦以聆鐘
鼓。傷哉
公範。得無媿耶。加之離情。恨恨何述。萬乘之都。千箱之年。
有故人而適遠。無巵酒以敘別。男兒巵酒之不致。亦何論
他日之浮沈哉。平生之懷。未易言也。離者會之資。會實離
之本。今離既由昨會。後會得不由今離乎。離會相生。蓋不
足歎。公範勉之。東諸侯聞有梁孝燕昭矣。
送蔡沼孝廉及第後歸閩覲省序
昔人論別有賦。論恨有賦。狀仳離。陳感憤。其未見予於蔡
侯是日之情。蓋古人之遺情也。人之慚。莫先乎同有求而
一不得。人之慕。莫甚乎偕遠遊而一先歸。蔡侯沼字虛中。
予之邑人。又懿親也。虛中以學。予謬以文。共受遣乎長吏。
皆求試於宗伯。虛中登太常第。歸寧故園。予有曝鰓之困。
猶留京師。同求在予則不得。偕遊虛中則先歸。堂俱有親。
身亦祈達。自負違顏落羽之恥。對人飛鳴就養之慶。懷方
寸為丈夫。稟太和曰人子。不包羞。不痛心。行道之人也。虛
中胷中有心者。以予此辰之意如何哉。悢悢悽悽。渾渾迷
迷。飲甘觴以若荼。視春光其如秋。周秦九軌之道。吳楚千
里之水。騁逸騎。揚輕舟。激爾清風。歡拜非遠。人則姻昵。家
惟里閭。到日榮賀。盡室當在。念沽名之不異。想出門之是
同。父也母也。兄也弟也。雖喜人之善則有。而傷子之不肖
豈無。重增予鬱結之端矣。明鏡前。平衡下。姿媚無取。銖兩
不登。才歟命歟。不自知也。烹乳為醍醐。鍛金為干將。予期
烹鍛以變化。虛中其行乎。勿謂業就不增修。勿謂名成有
所忽。及此方遠大。虛中志之。
