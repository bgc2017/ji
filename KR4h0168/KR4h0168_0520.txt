欽定全唐文卷五百二十
梁肅(四)
兵箴
皇道無名。帝始有征。故效天殺。作為五兵。曰王及霸。功濟
天下。威實助德。伐乃除禍。逐鹿於原。戰龍在野。大寶臲卼。
非兵孰可。動如決河。靜踰滅火。蒼蒼萬姓。懸命在我。所行
者師。所統者德。功本乎義。不本乎力。順之曰聖。逆之曰賊。
成敗存亡。鮮不是則。眾不足恃。勝不足保。武王一戎。奄有
九有。紂之百克。其卒無後。故長民者。無曰我強。莫予敢亢。
尋邑百萬。覆乎昆陽。無曰我大。莫予敢制。陳吳攘袂。嬴氏
大潰。武不可翫。翫則必窮。兵不可廢。廢則終凶。故曰天下
雖平。忘戰則危。不教民戰。是謂棄之。齊桓矜眾。九國以離。
徐偃仁義。本邦亦隳。傳美止戈。易稱以律。古之睿智。神武
不殺。治亂之機。繫於杪忽。壯直且順。孰云我遏。旅臣同箴。
敢告執鉞。
心印銘
浩浩㣥生。或動或靜。或幽或明。旁魄六合。運用五行。莫不
因心。而寓其形。波流火馳。出入如機。如環無端。莫知其歸。
或細不可視。或大不可圍。日月至明。或以為昏。秋毫至微。
或以為繁。或囊包天地。或渴飲四海。舒卷變化。惟心所在。
天壽得喪。惟心所宰。心遷境遷。心曠境曠。物無定心。心無
定象。明則有天人。幽則有鬼神。苦樂相紛。如絲之棼。有無
云云。不可勝言。抑末也已。本則不然。惟本之為體。寂兮浩
兮。不可道兮。顯矣默矣。不可測矣。統萬有於纖芥。視億載
於屈指。外而不入。內而不出。不闔不闢。不虛不實。無感不
應。無應不神。在天而天。在人而人。常存而未始或存。常昏
而未嘗或昏。豈惟我然。蓋無物不然。豈惟我得。蓋無物不
得。混而為一。莫覩其極。故曰心生法生。心滅法滅。離一切
相。則名諸佛。
磻溪銘(并序)
陰陽和而萬物生。聖賢合而天下平。和者時也。合者運也。
在昔堯舜合禹抑洪水。而天下平者四百年。湯合伊尹革
桀鷔。而天下平者六百年。文武合太公一戎衣。而天下平
者八百年。與夫風雨寒暑。五行四時。佐天生物一也。天之
數不可以不變。時則有懷山襄陵浩浩滔天之災。君之運
不可以不極。時則有作威殺戮毒痡四海之變。變則通。時
則有四載之庸。極則反。時則有放伐之功。於戲。惟尚父鍾
其運而遇其主。躡其機而作其合者歟。於後伯陽不顯。仲
尼旅人。其不合者歟。故曰君子得其時則大行。不得其時
則龍蟠也。嘉尚父之動靜不失其時。作磻溪銘曰。
至人無心。與道出處。處則土木。出則雷雨。惟殷道絕。粵有
尚父。爰宅於幽。盤桓草莽。天地闔闢。陰陽運行。明極而昏。
昏極而明。遇主水濱。謨泰八紘。牧野桓桓。一麾而平。惟彼
日月。得天而光。惟彼聖賢。得時而彰。獨夫昏迷。我乃豹藏。
文武作周。我乃鷹揚。故曰大道無體。大人無方。運用變通。
至虛而常。作銘磻溪。今古茫茫。
橋石表銘(并序)
臨淮之下邳。有古橋。蓋漢少傅留文成侯張良受神人黃
石公兵書之地。初留侯醜秦。高帝在豐。龍虎不起。風雲未
會。黃石公知天衢欲平。否極必傾。秦之亡而漢之昌。故先
以興亡之符而授留侯。且曰。孺子可教。後得濟北黃石。其
我也。故以號云。夫受命之君。與佐命之臣。將欲敘天道。定
人倫。則必幽贊明神。協成大勳。在黃帝氏方平蚩尤。時乃
元女啟符。風后行誅。然後迎日推筴。天下大治。在帝堯
方被水害。時乃洛出九疇。禹成九功。然後萬國底寧。黎民
時雍。在漢祖方征秦項。時乃黃石授兵。留侯演成。然後紲
嬰軹道。斬羽垓下。自昔元圖元命。著在篆籕。皆片言隱辭。
無益帝載。惟此三后。感及神書。文章昭明。大業用興。易稱
人謀鬼謀。百姓與能。又曰神道設教而天下服。蓋謂是矣。
凡志不定則事不成。謀不從則業不廣。留侯不遭黃石。無
以定其志。高祖不獲留侯。無以廣其業。人神參并。漢道乃
行。不然。何通降聖賢。君臣遇合。上得天統。中為帝師。如此
其盛也。大歷七年。予旅遊次墮履之地。於是鑽石勒銘。揚
於邳圻。庶恃力違天徼功妄作之輩。於以敬戒之爾。銘曰。
陰陽之精。不測曰神。厥有黃石。假形為人。告謨留侯。夷項
滅秦。跡寄穀城。精還氤氳。惟帝軒后。肇興兵謀。元女降符。
實平蚩尤。爰洎陶唐。洪水橫流。天乃錫禹。洪範九疇。亂秦
紛如。帝在草茅。赫矣黃石。亦命留侯。丕顯有唐。紹漢絕風。
革暴承天。與軒比崇。亦有反常。貪亂圖功。人神莫從。動罔
弗凶。有開必先。惟德乃同。宜究茲道。順於家邦。作為紀銘。
永鑒無窮。
祗園寺淨土院志
祗園精舍淨土院者。沙門常輝觀佛三昧之所也。按契經。
西方極樂界曰有佛無量壽如來。誕敷本願。爰宅彼土。垂
拱東向。以提㣥生。如想念者。利有攸往。往而至者。住不退
地。至矣哉。蓋出世之康衢。三乘之舟楫也。原夫真俗同體。
聖凡一貫。隨心升降。見境差別。於是深靜相形。依正相成。
離為百界。合成一念。如來以其然也。故因其所習。視其所
安。隨所感化。示所依處。無量壽國。蓋所示之一歟。有若觀
心佛不二者。不來不往。誰縛誰解。如是觀者。生之上也。如
是信解。觀念漸純。生之次也。繫緣從事。厭染懷淨。又其次
也。或近或遠。或真或假。值佛聞法。同歸一地。此西方教所
以為至也。或者以為法有相空。不可得生彼界者。與斯土
何以異。是不知佛意遠矣。輝既修此道場。懼昧者不知所
以然。因命我紀之。
漢高士嚴君釣臺碑
先生諱光。字子陵。會稽餘姚人也。名闡於漢光武之世。東
觀書實載其事。當哀平之後。天地既閉。先生韜其光。隱而
不見。建武反正。雲雷既定。先生全其道而不屈。消息治亂
之際。卷舒夷曠之域。如雲出於山。游於天。復歸於無閒。不
可得而累也。則激清風。聳高節。以遺後世。先生之道。可見
於是矣。或曰。人倫大統。莫大乎君臣。崇德致用。莫盛乎富
貴。而子陵以賤為貴。以臣傲君。二者其失於教歟。君子曰。
不然。夫賢哲之道。一動一靜。動而用者。功濟乎當世。靜而
不用者。化光於無窮。故許由於堯。先生於漢。皆不易乎世。
游方之外。俾後之人聞清風而嚮慕焉。蓋運有會。事有行。
伊呂遇湯武而立大功。子陵遇世祖而立大名。去就不同。
同歸乎道焉。歲在大梁。予涉江自富春而南。訪先生遺塵。
則釣臺尚存。仰聆德風。刻頌於石。其文曰。
季葉浩浩。澆風蕩淳。先生括囊。鳥獸同㣥。四海既平。故人
為君。富貴於我。有如浮雲。召至禁中。告歸江濆。下視天子。
上動星文。接輿肆狂。孤竹求仁。介推山死。龔勝蘭焚。猗歟
先生。異乎斯人。俯仰世道。從容屈伸。清溪悠悠。白石磷磷。
遺風是仰。終古不泯。
梁高士碣
有漢高士梁君。諱鴻。字伯鸞。扶風人。君得天元純。誕其生
知。囊括道妙。而游於世。遭漢微闕。澆風偃物。君以為道不
可徇時。故安節以高蹈。高蹈不可以激俗。故登邙以作歌。
作歌不可以遺患。故適越以遐遯。遐遯不可以不粒。故寄
食於杵臼。是以孟氏悅其道而妻之。伯通尚其風而禮之。
安夫大而遺其細。忽夫語而順乎默。樂則行之。憂則違之。
斯可謂高世之遺民矣。原夫天之運也。曰明與晦。人之道
也。曰否與泰。達人知否與晦之不可為也。故耦而耕。狂而
歌。鑿坯以逃。荷蓧以游。而晦德避難。不成乎名。於戲伯鸞。
非斯人之徒。則誰與哉。唐大歷六年。小子旅於吳。得君之
舊游焉。孟子稱聞柳下惠之風者。鄙夫寬。薄夫敦。然則聞
之風聲。亦將舍爾朵頤。以觀我靈龜乎。乃刊貞石。以識遺
烈。銘曰。
山隱器車。河祕馬圖。伯鸞不行。獨與道俱。太虛無際。浮雲
無繫。伯鸞伊何。冥跡人世。直道辱身。三黜魯邦。扣馬而諫。
餓於首陽。邈矣伯鸞。靜而含光。作銘臯橋。萬古是望。
台州隋故智者大師修禪道場碑銘(并序)
天台山西南隅一峯曰佛隴。蓋智者大師現身得道之所。
前佛大教重光之地。陳朝崇之。置寺曰修禪。及隋建國清。
廢修禪之號。號為道場。自大師沒一百九十餘載。長老大
比邱然公。光照大師之遺訓。以啟後學門人。比邱法智。灑
埽大師之(闕一字)居。以護寶所門人。安定梁肅。聞上易名。銘
勒大師之遺烈。以示後世云。大師諱智顗。字德安。時號智
者。其先潁川陳氏。世居荊州之華容。感應緣迹。載在別傳。
夫治世之經非仲尼。則三王四代之訓。寢而不章。出世之
道非大師。則三乘四教之旨。晦而不明。昔如來乘一大因
緣。菩薩以普門示現。自華嚴肇開。至雙林高會。無小無大。
同歸佛界。及大雄示滅。學路派別。世既下衰。教亦陵遲。故
龍樹大士病之。乃用權略。制諸外道。乃詮智度。發明宗極。
微言東流。我惠文禪師得之。由文字中入不二法門。以授
南嶽思大師。當時教尚密。不能廣被。而空有諸宗。扇惑方
夏。及大師受之。於是開止觀法門。其教大略即身心而指
定慧。即言說而詮解脫。演善權以鹿菀為初。明一實用法
花為宗。合十如十界之妙。趣三觀三智之極。自發心至於
上聖。行位昭明。無相奪倫。然後誕敷契經。而會同之。渙然
冰釋。心路不惑。窺其教者。藏焉修焉。蓋無入而不自得焉。
大師之設教也如此。若夫弛張體用。開闔語默。高步海內。
為兩朝宗師。大明在天。光被四表。大雲注雨。旁施萬物。繇
是言佛法者。以天台為司南。殊塗異論。往往退息。緣離
化滅。湼槃茲山。是歲隋開皇十七年也。夫名者實之賓。教
者道之門。大師溷其賓。闢其門。自言地位。示有證入。故感
而應之。應之之事。可得而知也。若安住法界。現為比邱。等
覺歟。妙覺歟。不可得而知也。當是時也。得大師之門者千
數。得深心者三十有二人。纂其言行於後世者。曰章安大
師諱灌頂。灌頂傳縉雲威禪師。禪師傳東陽。東陽與縉雲
同號。時謂小威。小威傳左谿朗禪師。自縉雲至左谿。以元
珠相付。向晦宴息而已。左谿門人之上首今湛然大師。道
高識遠。超悟辯達。凡祖師所施之教。形於章句者。必引而
伸之。後來資之以崇德辯惑者。不可悉數。蓋嘗謂肅曰。是
山之佛隴。亦鄒魯之洙泗。妙法之耿光。先師之遺塵。爰集
於茲。自上元寶歷之世。邦寇擾攘。緇錫駭散。而比邱法智。
實營守塔廟。莊嚴佛土。迴向之徒。有所依歸。繄斯人是賴。
汝吾徒也。盍紀於文言。刻諸金石。俾千載之下。知吾道之
所以然。小子稽首受命。故大師之本迹。教門之繼明。後裔
之住持。皆見乎辭。其文曰。
諸佛出世。惟一大事。天台教源。與佛同意。赫赫大師。開示
奧祕。載宏要道。安住圓位。白日麗天。天下文明。大師出現。
國土化城。無生而生。生化兩冥。薪盡火滅。山空道行。五世
之後。閒生上德。微言在茲。德音允塞。明明我后。易名淨域。
此山有壞。此教不極。
越州開元寺律和尚塔碑銘(并序)
釋氏先律師諱曇。一字曇允。報年八十。僧夏六十一。以大
歷六年十二月七日。滅度於越州開元寺。遷座起塔於秦
望山之陽。制縗會葬者以千百數。大師本南陽張氏。曾祖
隋太常恒。始家會稽之山陰。大師誕鍾粹氣。聰悟夙發。幼
學五經。因探禹穴。至雲門寺。遂依沙門諒公出家。景龍中
剃度。尋受具戒。天縱辯慧。益之以軌儀。翕然已為人望矣。
開元初。西遊長安。觀音亮律師見而奇之。授以毘尼之學。
又依崇聖寺檀子法師學俱舍惟識。從印度沙門善無畏
受菩薩戒。探道覩奧。出類拔萃。期月之閒。名動京師。大師
崖岸峻峙。機神坦邁。體識詳雅。應用虛明。得三藏之隱賾。
究諸宗之源底。加以素解元儒。旁總歷緯。長老聞風而悅
服。公卿下榻以賓禮。由是與少保[:#AS-8862:⿱亠兊]國陸公象先賀賓客
知章李北海邕徐中書安貞褚諫議庭誨及涇縣令萬齊
融為儒釋之遊。莫逆之友。其導世皆先之以文行。宏之以
戒定。入蘭室而馨香自發。臨水鏡而毫髮必鑒。不知其所
由然矣。開元二十六年復歸會稽。謂人曰。三世佛法。戒為
根本。本之不修。道遠乎哉。故設教以尸羅為主。取鄴郡律
疏。合終南事鈔。括其異同。詳發正義。學徒賴焉。大凡北際
河朔。南越荊閩。四分之宗。自我而盛。烈炬之破昏黑。㣥流
之赴淵澤。適來之時。化行也如彼。不為而生。乘化而息。草
木潛潤。慈雲無心。適去之時。處順也如此。人世遷轉。道存
運在。瞻望不見。寂寥空山。哀哉。銘曰。
越水漫漫。崇山迴合。大師化滅。式建靈塔。緬慕上士。誕修
淨法。有威有儀。不穿不雜。德溥化洽。雲從海納。勒碑垂後。
千萬億劫。
睦王墓誌銘
王諱述。有唐代宗睿文孝武皇帝之第幾子。今皇帝之愛
弟也。某年封睦王。春秋若干。以貞元七年某月日。薨於京
師。皇上震悼。命有司筮宅兆。選吉日。以明年二月某辰。葬
王某縣某鄉之原。禮也。惟天祐序於皇家。惟王承慶於祖
宗。方之有周。康叔實文王之子。擬諸炎漢。河閒稱武帝之
弟。天鍾秀氣。幼挺全德。清明在中。淳耀發外。稟先聖之嚴
訓。則樂善不倦。奉吾王之深愛。則敬順日躋。至乃因心之
孝。率性之道。溫良惠和。敏肅端懿。學無不探。藝無不至。固
以邈焉殊倫。焯於生知者已。洎夫備物典策。啟土建封。桓
珪之重。盤石之宗。守以清淨。行以謙沖。不然者。何名之茂。
何寵之豐。方將朋三壽以用五福。胡乃天不憖而命不融。
此聖人所以深津門之慟。凡伯所以惜東平之終。臣肅奉
詔銘石。寘元壤之中。所以紀茲墳之永固。以表王德於無
窮者也。銘曰。
聖帝介弟。於維睦王。令聞令望。於邦有光。惟王之賢。懿德
日宣。受福於天。胡不永年。東門之路。西靡之樹。萬有千古。
賢王之墓。
侍御史攝御史中丞贈尚書戶部侍郎李公墓誌銘
公諱史魚。字某。趙郡平棘人也。隋下邑令大經元孫。皇朝
襄州錄事參軍元暉曾孫。漣水丞藻之孫。青州司法參軍
贈和州刺史萬總之子。其先干木藩魏。武安霸趙。司隸盛
於東京。持書別為西祖。載在紀牒。於家有光。自下邑至於
和州。四世無違。克生俊德。公天姿俊邁。少負英氣。清明博
厚。虛受特達。行本於孝友。業成於文章。開元中以多才應
詔。解褐授祕書省正字。時海內和平。士有不由文學而進。
談者所恥。公以盛名冠甲科。㣥輩仰之。如鴻鵠軒在霄際
矣。秩滿。調補河南參軍長安尉監察御史。時宰相李林甫
當國怙權。稍鋤去異己者。公外不附離。內不懾憚。竟為所
陰中。貶萊陽丞。累移至朝邑令。下車周月。而頌聲作。上方
銳意武功。寵厚邊將。拜公殿中侍御史。參安祿山范陽軍
事。河北首亂。公脇在圍中。危冠正詞。誚讓元惡。勢迫難奪。
望重見容。朝廷雅知公忠。遷侍御史。充封常清幽州行軍
司馬。隔於凶盜。詔不下達。公與張休獨孤問俗密結壯俠。
志圖博浪之舉。閒遣表章。請固河潼之守。帝用深歎。吾謀
未行。會虜將能人性元浩擁師河上。公詭請勞撫。因以大
義諭之。能亦知復。飜然向順。裂賊左臂。繄公之力。是歲至
德一年也。相國張平原鎬以狀聞。復授侍御史攝御史中
丞。充河南節度參謀河北招諭使。中朝方倚公以重任。戎
鎮又咨公以成務。公謂委身蹈難非節。違亂歸政非公。叨
恩受祿非義。僶俛從政。吾何以安。假公事東至江淮。以上
元二年七月二十六日。遇疾終於揚州官舍。春秋五十六。
藁葬於禪智佛寺之側。貞元元年。嗣子竦。以谷口扈從之
勳。朝廷推恩。追贈公尚書戶部侍郎。五年歲次丁巳某月
日。始歸窆於某鄉某原。上距捐館凡二十有九年。不得吉
卜。且難。是以緩。夫人河東郡君裴氏。河州刺史某之女。吏
部尚書寬之姪。以禮佐君子。降年不永。春秋若干。天寶二
載終於洛陽。至是祔焉。傳稱有明德若不當世。其後必有
達人。惟公含章挺生。好是正直。蹈難全德。終焉允臧。蓋道
與其仁。神輔其志。宜乎其有後也。竦以文藝吏事。歷中書
舍人戶部侍郎。天子以為才任方鎮。加左散騎常侍知鄂
州軍州事領都團練觀察使。長才厚位。而壽不至。士友痛
之。竦弟竚。長安尉。亦早卒。最少曰竢。純懿而文。克奉家業。
咨於從祖父殿中侍御史臯魚。爰卜兆域。以寧神宅。臯魚
於天倫之閒。有知己之道。泣敘美行。俾予誌之。其文曰。
時之晏。卿雲爛。鸞鳳於飛上清漢。吾道行年路方半。時之
昏。沴氣繁。鯨鯢蕩海橫中原。側身西望不敢言。忠莫渝兮
計獨存。奮辭感激牧東藩。雷雨作解草木蕃。一隨逝水空
遊魂。播清徽與茂。烈。永延輝兮垂後昆。
給事中劉公墓誌銘
公姓劉氏。諱迥。彭城人。楚元王交之後也。當漢興。諸侯王
子孫。唯楚為盛。世為儒宗。光耀史牒。以至公大父皇朝尚
書比部郎中贈徐州刺史府君諱藏器。徐州生烈考右散
騎常侍贈工部尚書居巢文公諱子元。初文公儒為天下
表。有才子六人。曰貺曰餗。繼文公典司國史。時議比子長
孟堅。曰秩曰迅。以述作之盛。德行之美。追蹤孔門。曰彙與
公。用剛直明毅。焯於當時。故言卿族者。舉盛業以名其家。
公好學。善屬文。天寶中進士登科。解褐拜江都尉。轉左金
吾兵曹介江南西道採訪使。歷大理評事監察御史。入為
殿中侍御史。出為永州刺史。未行。改戶部員外郎。尋佐江
淮轉運使。授著作郎。加檢校戶部郎中國子司業。三領侍
御史。當是時。中夏初定。而兵未戢。故公所受任。以餽運財
賦為先。而公亦飭躬[:#AS-93FA:⿱艹泣]職。所到無不均不安之患。大歷初。
詔擇二千石。遂授公吉州刺史。三載績成。徵拜諫議大夫。
遷給事中。移疾請告。就醫於洛陽。享年若干。以建中元年
七月某日。終於某里私第。嗣子某。泣血孺慕。以某月日。奉
公之喪。權窆於某原。惟公貞方端肅。居敬行。和而不同。直
而不倨。博聞強識。樂善下人。在諫司。陳古今以通諷諭。
言發而王度潛潤。事行而天下莫聞。及夫給事黃門。釐舉
典要。壺遂之才未展。士安之病已深。吾道豈窮。大運斯止。
嗚呼。始公兄祭酒秩功曹迅。並與故相國房公琯厚善。其
終也。趙郡李公華志焉。洎公在廬陵。治行尤異。則故相國
崔公祐甫頌焉。蓋伯仲德美。煥乎金石。試為斯文。銘曰。
惟堯之緒。在漢開楚。導長源兮。比部蘊仁。文公允文。闢儒
門兮。重世掌史。遷固慙美。立斯言兮。惟公才明。剛中志行。
直道發兮。累佐使臣。一麾牧人。遺愛結兮。給事於中。遭命
不融。神理忽兮。邱有夷。淵有實。舟斯失。劒斯沒。石不滅兮。
房正字墓誌銘
河南房君諱凜字敬叔者。唐長安令思晦之孫。殷城令齊
金之子。相國贈太尉清河公琯之族子也。興元元年十月。
終於鹽官縣之旅次。旋窆於楚州寶應之某原。孟子云。雖
有鎡基。不如待時。揚雄亦稱李仲元不詘其志。不累其身。
時無仲尼惡乎聞。若敬叔以五常為師。六學為友。行年五
十八。而動不一合。艱屯臲卼。沒於道路。噫。孟軻揚雄其知
言者歟。始敬叔十歲好學。十五能屬文。二十餘值陸渾為
戎。遯於東南。劉僕射以賢良薦授祕書省正字。常黃門崔
中書繼持國柄。方待以儒者之職。屬二相薨免。其他當路。
君又不能附離。乃卷道退歸。每言五經之旨。其道大備。而
去聖寖遠。義類繁滋。博而寡要。學者罕究。乃撮其異同。各
以彙聚。凡三百餘篇。草藁未就。遘疾而歿。冉耕廢疾。申公
胥靡。世道下衰。仁人隨之。然歟。通人趙郡李遐叔常云。我
思古之人。房行古之道。房哉房哉。哀哉哀哉。嗣子某。泣序
遺烈。請予為誌。文曰。
儒為德本。德實教源。不有達學。孰纂㣥言。恂恂房君。行直
而溫。一匡六藝。獨立顓門。宜登師席。啟迪蒙昏。今也則亡。
來者何云。荊棘滋茂。芝蘭燒焚。命不可問。吁嗟房君。
明州刺史李公墓誌銘
大歷七年冬十月甲子。前明州刺史李公寢疾終於晉陵
之無錫私館。嗚呼。公諱長。字某。隴西狄道人。其先自涼武
昭王元盛七葉至皇朝工部侍郎岐州刺史義琛。生吏部
郎中綰。綰生蔡州長史贈宋州刺史某。某生公。公生而聰
明。治左氏春秋。舉孝廉。初任貝州參軍。三遷至國子主簿。
御史中丞盧弈司察甸服。辟為從事。天寶十五載。大盜覆
東周。弈死節。公遁脫而南。會永王璘都督江左諸軍。雅知
公才。將署於幕以畫。公告不能。無何。璘果敗。君子以公為
知幾。時肅宗在岐。朝廷擢良吏以慰郡縣。不限官次。多即
授印綬。丞相韋見素表公可用牧民。詔攝安州刺史。考績
既成。真拜均州治中。遷鄧州。康允之叛。南土大擾。公會諸
將。以王命討不臣。尺兵不喪。凶黨大壞。宛鄧之閒。民到於
今受其賜。上方勤恤下民。重二千石之任。不暇登公於朝。
由是歷隨曹婺三州。三州輯寧。徵傅韓王。王德既宣。出為
梓州。又換明州。時越初靜。瘡痍未復。公務穡勸分。人安懷
之。及其去也。如奪乳育。嗚呼。公凡歷官一十有四。其剖符
分憂者八。享年七十。其為人也。剛毅寬明。惠和而清。所至
之邦。先以禮。後以刑。使人遷善遠罪。而不知其止。君子曰。
古之良吏也。初公無允子。命兄子某為後。八年冬十月。某
奉公之喪。反葬於河南萬安山之陽。夫人博陵崔氏。秦州
掾孝之女。既笄而歸於我。以宣慈恭順聞。享年五十。先公
而歿。公為明州之二年。以夫人之喪反葬萬安。至是祔焉。
禮也。夫惟天地之道可久。若陵谷。則無不遷也。遂銘曰。
於惟公先。實曰庭堅。作舜五臣。為唐八元。周道不行。伯陽
西遷。晉失其政。涼興勃焉。武昭之孫。宋州之子。如珪如璧。
如松如梓。爰在下位。令聞亹亹。帝曰休哉。命牧南鄙。在鄧
有亂。惟我行師。寇戎既夷。剖符於隨。曹無罷人。婺有去思。
或傅或藩。受命咸宜。爰自東南。薄言旋歸。謂天聰明。胡不
憖遺。節彼萬安。松柏丸丸。猗歟齊姜。同穴其閒。橫峙惟松。
旁流洛川。銘勒金石。永昭億年。
