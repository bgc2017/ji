欽定全唐文卷四百五十五
張薦
薦字孝舉。深州陸澤人。天寶中。李涵表薦才任史官。召充
史館修撰。德宗朝擢拜諫議大夫。改秘書少監。卒年六十
一。順宗時贈禮部尚書。諡曰憲。
請贖還顏真卿疏
去正月中。真卿奉使淮西。期不先戒。行無素備。受命之後。
不宿於家。親黨不遑告別。介副不及陳請。孱僮單騎。即日
載馳。冒姦鋒於臨汝。折元惡於許下。捐軀仗義。威詬㣥兇。
遂令脅制者回慮。忠勇者肆情。周曾奮發於外。韋清伺應
於內。希烈蒼黃窘迫。奔固舊穴。蓋真卿義風所激也。真卿
逮事四朝。為國元老。忠直孝友。羽儀王室。行年八十。被羸
老之疾。拘囚環堵之間。顧眄鉤戟之下。呼嗟憤恚。失寢忘
食。不知悲翁何以堪此。伏聞希烈之母。鍾念幼子。目不絕
泣。求責希烈。又希烈妻祖母郭及妻妹封。並逮捕京師。此
三人留之無益。請寘境上。以贖真卿。先降詔書。分明諭告。
且希烈知真卿人望。不敢加害。既無嫌隙。但因循未遣耳。
若歸其親愛。賊亦何恡還一使哉。臣又聞真卿所遣兄子
峴及家僮從官奉表來者五軰。皆留中。其子頵等。拳拳實
希一見。望許休沐。告以安否。
祧獻懿二祖議
昔殷周以稷契始封。遂為不遷之祖。其毀廟之主。皆稷契
之後。所以昭穆合祭。尊卑不差。如夏后氏以禹始封。遂為
不遷之主。故夏五廟。禹與二昭二穆而已。據此。則鯀之親
盡。其主已遷。左氏既稱禹不先鯀。足明遷廟之主。雖屬尊
于始封祖者。亦在合食之位矣。又據晉宋齊梁北齊周隋
史。其太祖已下。並同禘祫。未嘗限斷遷毀之主。伏以南北
八代。非無碩學巨儒。宗廟大事。議必精博。驗於史冊。其禮
僉同。又詳魏晉宋齊梁北齊周隋故事。及貞觀顯慶開元
所述。禘祫並虛東嚮。既行之已久。實㣥情所安。且太祖處
清廟第一之室。其神主雖百世不遷。永歆烝嘗。上配天地。
位於郊廟。無不正矣。若至禘祫之時。暫居昭穆之列。屈已
伸孝。以奉祖禰。豈非伯禹烝烝敬鯀之道歟。亦是魏晉及
周隋之太祖。不敢以卑厭尊之義也。議者或欲遷二祖於
興聖廟。及請別築室。至禘祫年享之。夫祫合也。此乃公食。
殊乖禮意。又欲藏于西夾室。永不及祀。無異漢代瘞園。尤
為不可。輒敢徵據正經。考論舊史。請奉獻懿二祖與太祖。
並從昭穆之位。而虛東向。
答權載之書
奉榮問。蒙示相國崔公往復書。并諸墓銘奠文。及江西路
上之作。詞致清深。華彩巨麗。言必合雅。情皆中節。瓊瑰見
辱。囊篋增輝。又竊文矩。不勝幸甚。相國於薦。中表丈人行
也。寶應中。相國丈被褐營道。寓居陸陽。薦家於干[:#AS-FBED:●]
[:#AS-FEB6:●]溝。耕於謝湖。每歲春蓺
秋穫。途由漕浦。相國丈時與故刑部劉尚書趙洋州戶部
兄弟同客是邑。或承餘眷。留歡浹日。無曠再時者數焉。洎
相國丈以廷尉評賓於姑胥之幕。自柱下史退為臨川掾。
薦皆獲見於湖海之間。惠然相念。有踰曩歲。其後作牧建
安。屬京師難故。猶能抗大節。飛密疏。犇問官守。遠達巴梁。
薦掌史者。嘗記興元元年三月甲子詔書。以建州使者舒
鄧玢為嘉王府諮議。玢之所奉。即相國丈也。奏章於多難
之日。陳謀於必勝之地。由是見器於助主。先定於中台。及
夫徵入。果領樞務。惜其憂勤為疾。未幾辭免。大庇生人之
志。徒鬱於襟抱。以至於薨落。搢紳先生所以長嘆息者。抑
有為焉。相國丈與劉齊二公燮諧大政也。
薦蒙過聽之遇。以博士再入東觀。三相連步。同送拜職。榮
之於心。寧止迄今。閣老以志學之歲。下帷覃思。與古人心
會於經誥之上。獨行乎貞朗之域。逮於弱冠。德輝彰聞。相
國丈傾慕之不足。願申以姻好。詎假媒介。直操槧簡。閣老
感深見託。敬諾嘉命。磊落丈夫之事。二君子交脩之甚休。
精識妙鑒。得賢斯盛。既而夫貴於朝。妻尊於室。崔門綬帶
之慶。其有極乎。及覽後書。援皇極元德之論。指匡張孔馬
之戒。實當益友之目。豈惟佳壻而已。又覩建昌房州誌。文
等昔年亦同遊處。嘉聞遺諮。過作者而不朽矣。至如置奠
東武之祠。興慟子咸之述。繼美彥先之句。諷而誦之。寶而
藏之。有以見六義昭宣。百行醇備。名稱赫赫。宜乎哉。走素
不敏。猥列僚舊。豈悞見厚投以至言也。因懷昔遊。聊占數(
闕)
于尹躬
尹躬。大歷中進士。元和時為中書舍人。左遷洋州刺史。
進賢冠賦(以聖朝崇儒服以旌德為韻)
惟冠之制。惟賢是崇。冠俟賢而出。賢因冠而通。誡於人有
傳古之義。形於國有尊儒之風。吾君於是詔司服。進良工。
考前法以無替。覿斯義而有融。然後得多士以立效。實茲
冠而允淑。君臣克序。用彰有道之時。冕弁可儔。載稽取象
之服。則知冠以招士。亦猶工以度木。匪工也。良材何以辨
於山。匪冠也。㣥賢何以求其祿。觀夫制作有則。威儀孔昭。
建象於初。爰從太古之代。更名於後。始惟炎漢之朝。不繪
畫以崇飾。在進用以彰德。上下率而有差。禮容行而無忒。
不可奢侈。不可儉偪。蓋取事之大猷。亦設官之盛飾。上自
元后。降於公卿。用則異數。制乃同名。五梁三梁。表尊卑之
序。七寸八寸。為前後之程。惟德是急。惟儒是旌。叶緇布之
遺象。與皮弁而齊衡。且夫作之罔乖。服之有以。豈同戴鶡
者空尚乎猛。聚鷸者不稱於已。曷若取鑒斯在。為工式孚。
御膳加大官之列。使臣薦不疑之謨。稽乎其形。諒先王之
制。本乎其義。為君子之儒。瞻之克以正。創之而以聖。列士
崇德之規。蒸人立身之鏡。豈徒在首貫髮。雍容肅敬而已。
張昔
昔。大歷中進士。
御註孝經臺賦(以百行之本明王所尊為韻)
孝惟行先。教實理本。故元宗探宣尼之旨。為聖理之閫。爰
索隱以鈎深。或詞約而意遠。然後勒睿旨於他山之石。樹
崇臺為儒林之苑。天文煥發。知孝道之克宣。微旨高懸。示
仁風之已返。上崇君德。下達人情。王猷玉潤。帝典金清。誼
雖型於子道。理實暢乎家聲。施之於人。風俗可移於孝理。
懸之於教。日月方比於貞明。不然。何以卓爾孤標。介然守
正。金字纍纍以條貫。銀鉤歷歷而交暎。故嚮之者修睦。就
之者起敬。斯乃示生民之大端。仰高山之景行。至哉聖化。
本本元元。酌其旨而薄俗可厚。毗於政而理道可敦。故政
以肅。教為尊。非無詩書。始務陳其行本。非無貴賤。心願宗
其化源。且高而不危者尚乎臺。磨而不磷者莫如石。揭貞
質於庠序。殊祕府之竹帛。諒乃侔天地而始終。豈特垂載
祀於千百。靜而繹思。文固在茲。一人有作。比屋允。覽君君
臣臣之間。則心乎愛矣。於尊尊卑卑之道。則學而知之。矧
乎雕琢成章。區分式序。方隅而不失其正。篇次而各得其
所。三千子之鼓篋。邈矣具瞻。十八章之箴規。揭之備舉。乃
知孝理馨香。有時而彰。不壞不朽。化被無疆。所以播鴻休
於玉葉。表嗣子於明王。故曰孝者天之經也。宜乎配地久
而天長。
張少博
少博。大歷中進士。
石硯賦(以山水輝映墨妙筆精為韻)
硯之施也被乎用。石之質也本乎山。溫潤稱珍。騰異彩而
玉色。追琢成器。發奇文而綺斑。蓋求伸於知巳。爰待用於
君子。故立言之徒。載筆之史。將吮墨以濡翰。乃操觚而汲
水。始爛爛以光澈。終霏霏而烟起。或外圜兮若規。或中平
兮如砥。原夫匠石流盻。藻熒生輝。象龜而負圖乍伏。如鵲
之緘印將飛。設之戶庭。王充之名巳著。置之藩溷。左思之
用無違。徒觀夫清光景耀。真質霜浮。符彩華鮮。精明隱映。
皎如之色。比藏冰之玉壺。煥然之文。狀吐菱之石鏡。當其
山谷之側。沉奇未識。韜玉吐雲。懷珍隱德。及乎入用以磨
礪。因人而拂拭。故能撫之類磬發奇音。對之若鏡開新色。
既垂文以呈象。亦澄瀾而漬墨。硯之用也。詎可興歎而焚。
石乃堅然。孰謂有時而泐。斯可以正典謨之紀。垂篆籀之
則者也。遂更播美六書。傳芳二妙。用之漢帝。常同彭祖之
席。存之魯國。猶列宣尼之廟。是以遺文可述。茲器奚匹。匪
銷匪鑠。良金安可比其剛。不磷不緇。美玉未可方其質。光
鳥跡於青簡。發龜文於鴻筆。則知創物作程。事與利并。茲
硯也。所以究墨之妙。窮筆之精者也。
王儲
儲。大歷十四年進士。
寅賓出日賦(以大明在天恒以時授為韻)
惟天為大兮。堯實則之。命羲和而馭日。俾出納而從時。肇
歲首以平分。既中星鳥。及宵衣而敬導。始見嵎夷。所以示
農功之有序。叶君德於無私。我國家克定三元。光臨四海。
纂唐虞之舊說。崇德禮而斯在。將舉正以履端。奉天時而
不改。繇是春官蕆事。太史作程。天子居青陽之左个。覽萬
物之初生。始昭宣於東作。終協贊於西成。杲杲臨空。無幽
而不燭。遲遲鑒下。有蟄而皆驚。伊兆人分地之利。我聖上
則天之明。淑氣載揚。暢禽魚而共躍。融風乍扇。迨葵藿而
咸傾。庶績其凝。三農式就。高臺紀於雲物。大野陳其蒐狩。
畢嚮化以觀光。亦順時而敬授。歲如何其歲既登。節盈縮
兮日有恒。歲如何其歲將起。兆發生兮日之始。苟奉順而
無違。得禎祥而有以。原夫君比德於日。日麗光乎天。撫有
萬方。每朝君於歲始。照臨庶物。故出日於春前。煦百泉而
冰泮。薰九陌而花然。合璧表無為之化。重雲示有慶之年。
信惟貞而惟一。示無黨而無偏。客有藏器俟時。卑躬思泰。
遇乾坤之訢合。覩日月之光大。莫不向春景以自娛。沐堯
風而永賴。
韋執誼
執誼。京兆人。進士擢第。對策異等。授右拾遺。入翰林為學
士。順宗立。以疾不親政。王叔文與伾居中用事。擢執誼尚
書左丞同中書門下平章事。憲宗受內禪。坐叔文伾徒黨
貶厓州司戶參軍。
市駿骨賦(以買死招生騰方必至為韻)
代有良驥。勤求可致。上心好也。固有開而必先。朽骨沽諸。
蓋不期而自至。於是搜延[:#AS-8D74:⿸广既]。發屠肆。出千金而易之。獲一
骼而無棄。不賈其用。雖增飾而無成。將慮其先。使雄名而
不墜。昔之服纓玉。飾軌鞗。追長風而噴沫。先急景而揚鑣。
豈知衂駿足於千里。摧壯心於一朝。權含月而共落。蹄帶
雪而俱銷。當其死而不顧。豈其生而可招。是以服其無斁。
守而無失。外揚嘉善之名。內作旁求之術。伊希代之異產。
固入用而無必。處南中之穴。莫測從來。遊北上之泉。始將
安出。聿求既彰。類聚其方。人獻騄驥。天降此祥。滅虞之役
不興。取諸外[:#AS-8D74:⿸广既]。伐燕之師不舉。貢自遐方。蓋將翕必張。期
於至止。俾善始而令終。寧賤目而貴耳。假其力既重之於
生。思其勞曷輕之於死。物以德易。道由人宏。當不遇其知。
乃負車而伏櫪。苟應乎其感。必虯躍而龍騰。故八駿咸臻。
萬邦為楷。物非其產。將命逾遠而來。骨在於斯。何惜發幣
而買。亦猶賢士所趣。知機彙征。田忌收老以成仁。卒強齊
國。燕昭市骨而種德。乃獲樂生。覩求賢之未暢。悟得駿之
非輕。儻長鳴之見識。庶吾道之將行。
與善見禪師帖
善見禪師所管施利錢銀。到後量收糴米。支持到九月以
來。餘錢即共義商量。至秋中糴米。收貯訖報。當所將錢三
百貫內。二百八十貫充買莊。餘者買取菜園一所。此並已
帖勾當造寺軍將成文郢訖。見禪師可同在意。
翰林院故事記
翰林院者。在銀臺門內麟德殿西重廊之後。蓋天下以藝
能伎術見召者之所處也。學士院者。開元二十六年之所
置。在翰林之南。別戶東向。考視前代。即無舊名。貞觀中。秘
書監虞世南等十八人。或秦府故寮。或當時才彥。皆以宏
文館學士會於禁中。內參謀猷。延引講習。出侍輿輦。入陪
宴私。十數年間。多至公輔。當時號為十八學士。其後永徽
中。黃門侍郎顧琮復有麗正之稱。開元初。中書令張說等
又有集賢之目。皆用討論。未有典司。元宗以四隩大同。萬
樞委積。詔敕文誥。悉由中書。或慮當劇而不周。務速而時
滯。宜有偏掌。列於宮中。承導邇言。以通密命。由是始選朝
官有詞藝學識者。入居翰林。供奉別旨。於是中書舍人呂
向諫議大夫尹愔首充焉。雖有密近之殊。然亦未定名。制
詔書敕。猶或分在集賢。時中書舍人張九齡中書侍郎徐
安貞等迭居其職。皆被恩遇。至二十六年。始以翰林供奉
改稱學士。由是遂建學士。俾專內命。太常少卿張垍起居
舍人劉光謙等首居之。而集賢所掌。於是罷息。自後給事
中張淑中書舍人張漸竇華等相繼而入焉。其外有韓翃
閻伯璵孟匡朝陳兼蔣鎮李白等。在舊翰林中。但假其名。
而無所職。至德以後。軍國務殷。其入直者。並以文詞共掌
誥敕。自此北翰林院始無學士之名。其後又置東翰林院
於金鑾殿之西。隨上所在而遷。取其便穩。大抵召入者一
二人。或三四人。或五六人。出於所命。蓋無定數。亦有鴻生
碩學。經術優長。訪對質疑。主之所禮者。頗列其中。崇儒也。
初自德宗建置以來。秩序未立。廷覲之際。各趨本列。暨貞
元元年九月。始有別敕。令明預班列。與諸司官知制誥同
列。故事。中書以黃白二麻。為綸命重輕之辨。近者所出。獨
得用黃麻。其白麻皆在此院。自非國之重事。拜授將相。德
音赦宥。則不得由於斯。稽夫發揮大猷。藻繪上命。隻簡片
削。可以動乎人神。風行四方。萬里始覲。非制誥之謂歟。蓋
人君深拱端默於穆清之中。茫茫九區。視聽不及。雖堯德
舜智。湯明禹哲。不能庭策以朝告。不能家閱以戶臻。必欲
忘典謨。掩訓誓。陰諭於天下。密符於胸襟。洪荒以還。所蔑
聞也。故議定於內。而事修於外。言發於上。而旨達於人。微
乎斯。百度闋矣。況此院之置。尤為近切。左接寢殿。右瞻彤
樓。晨趨瑣闥。夕宿嚴衞。密之至也。驂䮽得御[:#AS-8D74:⿸广既]之駿。出入
有內司之導。豐餚潔膳。取給大官。衾裯服御。資於中庫。恩
之厚也。備侍顧問。辨駮是非。典持縑牘。受遣㣥務。凡一得
失。動為臧否。職之重也。若非謹恪而有立。秉貞而通理。俾
乂樞要。簡於帝心。言不及溫樹之名。慎不遺轅馬之數。處
是職者。不亦難乎。至於強學修詞。刀筆應用。或久洽通儒
之望。或早升文墨之科。雖必有之。乃餘事也。自立院已往。
五紀於茲。連飛繼鳴。數逾三十。而屋壁之間。寂無其文。遺
草簡略於㭊編。求名時得於邦老。溫故之義。於斯闕如。㣥
公以執誼入院之時。最為後進。紀敘前輩。便於列詞。收遺
補亡。敢有多讓。其先後歲月。訪而未詳。獨以官秩名氏之
次。述於故事。庶後至者。編繼有倫。貞元元年龍集景寅冬
十月記。
程异
[:#AS-82FA:●]字師舉。京兆長安人。第
明經。累遷衞尉卿。為鹽鐵使兼御史大夫。元和十三年以
工部侍郎同中書門下平章事。猶領使。卒贈尚書左僕射。
諡曰恭。
請勒停置茶鹽店奏
應諸道州府。先請置茶鹽店收稅。伏準今年正月一日赦
文。其諸道州府。因用兵以來。或慮有權置職名。及擅加科
配。事非常制。一切禁斷者。伏以榷稅茶鹽。本資財賦。贍濟
軍鎮。蓋是從權。兵罷自合便停。事久實為重斂。其諸道先
所置店。及收諸色錢物等。雖非擅加。且異常制。伏請準赦
文勒停。
關播
播。貞元二年官刑部尚書。
請刪去武成王廟十哲奏
上元中。詔擇古今名將十人。於武成王廟配饗。如文宣王
之廟儀。伏以太公古稱大賢。今其下置聖。賢之有聖。於義
不安。且孔門十哲。皆是當時弟子。今所擇名將。年代不同。
於義既乖。於事又失。臣請刪去名將配享之儀。及十哲之
稱。
趙憬
憬字退翁。渭州隴西人。寶應中以褐衣上疏。試江夏尉。累
拜給事中。貞元四年遷尚書左丞。八年拜中書侍郎同中
書門下平章事。徙門下侍郎。十二年卒。年六十一。贈太子
太傅。諡曰貞憲。
上審官六議表
臣謬登宰府。四年於茲。恭承德音。未嘗不以求賢為切。至
於延薦。職在愚臣。雖當代天之工。且乏知人之鑒。漸積歲
月。負於聖明。無補王猷。有妨賢路。況多疾恙。兼慮闕遺。頃
奉表章。備陳肝膈。陛下以臣性拙直。身病可矜。不棄孱微。
尚加委任。自此思省。報效尤難。莫副堯舜之心。空懷尸素
之懼。伏惟陛下法象應期。聖神廣運。雲行雨施。皆發自然。
訓誥典謨。悉經睿覽。臣所以不敢援引古昔。上煩天聰。且
以用人之要。願伸鄙見。復念稽顙丹陛。仰對宸嚴。謇訥易
窮。遽數難辯。理詳則塵瀆頗甚。言略則利害未宣。若默以
求容。苟而竊位。縱天地之仁幸免。而中外之責何逃。非陛
下用臣之意也。其所欲言者。皆陛下聖慮之內。臣以頂戴
恩造。不知所為。身被風毒。漸覺沉痼。是以勤勤懇懇。切於
愚誠也。臣聞貞觀開元之際。宰輔論事。或多上書。所冀獲
盡情理。今臣酌前代之損益。體當時之通變。謹獻審官六
議。伏惟閒宴。時賜省覽。其大指。議相。則曰宜博採眾賢。用
為輔弼。今中外知其賢者。伏願陛下用之。識其能者任之。
求其全材。恐不可得。議進用庶官。則曰異同之論。是非難
辨。由考課難於實效。好惡雜於眾聲。所以訪之彌多。得之
彌少。選士古今為難。拔十得五。賢愚猶半。陛下謂臣曰。何
必五也。十得二三斯可矣。聖主思賢至是。而宰臣不能進
之。臣之罪也。進賢在於廣任用。明殿最。舉其大節。棄其小
瑕。隨其所能。試之以事。用人之大綱也。議京諸司闕官。則
曰當今要官多闕。閒官十無一二。文武任用。資序遞遷。要
官本以材行。閒官多由恩澤。朝廷或將任使。多擬要官則
人少闕多。閒官則人多闕少。明當選拔者轉少。在優容者
轉多。宜補闕員。務育材用。大厦永固。是棟梁榱桷之全也。
聖朝致理。亦庶官㣥吏之能也。議中外考課官。則曰漢以
數易長吏。謂之弊政。其有能理者。輒增秩賜金。或八九年
十餘年。乃入為九卿。或遷三輔。功績茂異。遂至丞相。其間
不隔數官。今陛下內選庶僚。外委州府。課績高者。不次超
昇。致理之法。無踰於此。臣愚以為黜陟且立年限。若所居
要重。未當遷移。就加爵秩。其餘進退。令知裦貶之必應。遲
速之有常。如課績在中。年考及限。與之平轉。中外迭處。歷
試其能。使無苟且之心。又無滯淹之慮。議舉遺滯。則曰官
司既廣。必委宰輔以舉之。宰輔不能遍知。又詢于庶官。庶
官不能遍知。又訪於眾人。眾聲囂然。互有臧否。十人舉之
未信。一人毀之可疑。迨至于今。茲弊未改。其所以然者。非
盡為愛憎也。苦於不審實。而承聲言之。大凡常人之心。以
稱人之善為清。以攻人之過為直。苟有除授。多生橫議。由
是宰臣每將薦用。亦自重難。日往月來。未副聖意。宜須採
聽時論。以所舉多者先用。必非大故。皆不棄之。議擢用諸
使府僚屬。則曰諸使辟吏。各自精求。務於得人。將重府望。
既經試效。能否可知。擢其賢能。置之朝列。或曰外使須才。
固不可奪。臣知必不然也。屬者使府賓介。每有登朝。本使
殊以為榮。自喜知人。且明公選。大凡才能之士。名位未達。
多在方鎮。日月在上。誰不知之。思登闕庭。如望霄漢。宜須
博採。無宜久滯。
遺表
臣叨荷聖慈。竊塵台鼎。年序頗久。績用無聞。負乘之敗已
彰。覆餗之咎俄及。而天與之疾。福過生災。自今日卯時以
來。稍加困重。針灸不及。藥餌奚施。奄然遊魂。終當就木。冥
冥殘喘。豈忍辭天。號呼涕零。側息心斷。反風結草。誓報深
恩。雖死猶生。豈孤素願。無任感恩嗚咽痛恨之至。
鄂州新廳記
自昔秦置郡有守。漢魏以降因之。其秩二千石。雖有監剌。
而宰制威福之重。蓋古之諸侯。鄂在楚為國。秦為縣。吳為
江夏郡。綿歷至宋。乃維八郡置郢州。及齊更郢為鄂。隋氏
披其郡。猶謂之州。官則刺史。而政無條刺之法矣。皇朝㳂
襲舊制。或為郡。或為州。剖符責成。其實乃太守之職。前代
建置所理之處。其城不恒。今之州。即舊城於江夏。吳仲謀
經營之。程普始守之。當荊吳江漢之衝要。為藩鎮固護之
雄制。天寶以前。四方無虞。第據編戶眾寡。等衰州望。鄂是
以齒於下。後戎狄亂華。㝢縣沸騰。屯兵阻險。斯稱巨防。朝
廷尋州陟列。將寄勳賢之重。廣德二年。遂聯岳沔事置三
州都團練使。大歷八年。加觀察處置使。十四年六月。二使
廢。特置當州防禦使。且屬於江西。國家姑務省官息人。而
終慮咽喉襟帶之地。思典守者。既輕其權矣。復欲俾任重。
尤難其選。是年十月。乃命秘書少監兼侍御史李公授之。
公名兼。隴西人也。到官三年之五月。使改為三州防禦使。
江岳隸焉。仍領元戎之副。董江西諸軍。銳師以伐叛於襄
陽。既而[:#AS-8864:⿺克寸]平。九月。就加散騎常侍。防禦洎州如舊。公之蒞
鄂也。今茲四年。以清德誠信為教化。以至公深仁為字育。
則[:#AS-9761:⿰⿸厂墨⻏]閈里閭。僑舊詠歌。如嬰兒之得乳母。餒夫之逢稔歲。
理軍施令。其士卒歡慶亦如之。但加乎肅畏而已。繇是所
防二千餘里。洞庭彭蠡在其間。水舟陸車。山藪塢野。皆我
長城之內。用是加之王人絡繹。天書繼至。三軍萬戶以為
禁。而耆老懼去不得而借也。初刺史有小大之廳。其度甚
卑。或門屏迫近。或廊廡狹隘。將吏參集。迴旋偪側。[:#AS-92F9:⿰帛⿱丿糸]歷年
代。未遑革之。廳之左二曰府舍。摧壞空曠。公乃剗闊其地。
作為新廳。大厦既立。長廊以二。則儉而規法。結搆殊精。因
士卒忘勞之力。出貨財足用之羡。經營有成。井邑莫知。惟
昔之公門。今為外入。而遂東廣開崇墉。北達於里門。棨戟
森列。戎徒儼衞。每饗士誓眾。駢羅廣庭。蕭墻之陰。旗旐繽
紛。威容克振。君子謂之智。憬將赴京師。目覩嘉謀。輒紀新
廳之壁。庶允朝選之盛。時舊廳有都團練觀察使記。刺史
無記。曩賢名氏。多所闕焉。是用求訪遺者。得之必書。蓋李
公之志也。來哲繼踵。冀增輝於此堂。時建中三年十有一
月也。
