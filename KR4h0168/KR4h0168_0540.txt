欽定全唐文卷五百四十
令狐楚(二)
為福建閻常侍奉慰德宗山陵表
臣某言。伏見制書。大行皇帝靈駕剋以某月日遷座崇陵。
先太后梓宮自靖陵啟發。同時合祔。萬邦永慕。悲纏於弓
劒。七月有期。痛延於蠻貊。伏惟皇帝陛下孝思罔極。至性
自天。攀奉山園。聖情難處。中慰。先朝臨御悠長。威靈遐被。
儲祉傳聖。以福四方。今祇祔禮終。清廟如在。率土臣庶。實
謂哀榮。臣職忝方隅。分憂地遠。不獲仰陪下列。奉慰外朝。
無任瞻戀哀惶之至。
代太原李僕射慰義章公主薨表
臣某言。得進奏院狀報。義章公主今月九日薨。輟朝七日
者。臣伏聞公主分輝帝籍。擢秀皇闈。麗有掩於舜華。纔成
下嫁。慶初傳於螽羽。奄有上仙。伏惟陛下仁愛方深。恩慈
所屬。始其凋謝。軫以悲傷。臣限守邊陲。忝聯枝葉。不獲陪
位奉慰。無任哀塞悽愴戀結之至。
賀順宗諡議表
臣某言。伏奉六月十四日勅旨。太常奏大行太皇尊諡曰
至德大聖安孝皇帝。廟號曰順宗。臣某誠感誠慶頓首頓
首。臣聞入廟觀德。載在前言。聞諡知行。傳於故志。伏惟順
宗大聖安孝皇帝統承九聖。保乂萬邦。繼耀大明。合符真
宰。方同天以下覆。俄厭代以上仙。伏惟皇帝陛下哀慕未
忘。孝思罔極。痛衣冠之永閟。攀弓劒而無階。殷薦鴻名。光
昭懿德。廟號非徵於漢魏。帝圖自掩於羲軒。百代見聖人
之功。四方知君子之孝。率土臣子。以欣以感。臣限於鎮守。
遠在方隅。不獲奔赴闕庭。陪位稱賀。無任踴躍之至。
讓中書侍郎表
臣某言。臣聞斗筲之器。不可持盈。腹背之毛。安能翔遠。是
以知進忘退。易象之深戒。在寵若驚。道家之切訓。此微臣
所以遑遑然久積肝血。銜恩陳露而未得者也。中謝。臣代
業儒素。心游文史。雖自勵巳。豈敢發身。始望之官。止於中
臺郎吏外郡牧守而巳。幸而因緣昌運。遭遇盛時。振拔㣥
倫。驟登台衮。伏惟皇帝陛下欽明御歷。睿哲配天。華夏宅
心。俊賢翹首。方當選眾。固合退身。豈意遷於黃閣之崇。參
以紫微之重。特出睿旨。不因人言。九重所知。萬殞何答。誠
宜建用皇極。保合太和。宏聖功於堯舜之時。追恪德於夔
龍之列。而和羹乏用。覆餗為憂。空有仰於清光。實無裨於
元化。一自叨竊。遽經炎凉。跼影兢魂。痛心疾首。伏乞鑒其
悃欵。察其疾羸。賜以冗員。置於散地。溥求俊傑。委屬鈞衡。
則大君知人之明。永光於典策。微臣妨賢之責。將息於廟
謀。天下幸甚。微臣幸甚。不勝感恩屏營之至。
為鄭儋尚書謝河東節度使表
臣某言。衙官竇及迴。伏奉十月二十九日詔書。授臣朝散
大夫檢校工部尚書兼御史大夫太原尹北都留守充河
東節度度支營田觀察處置等使勳賜如故者。寵章明命。
忽降自天。捧受兢惶。不知所措。臣某中謝。某性本愚懦。才
惟薄劣。居常勵巳。進匪因人。心無所營。宦不期達。伏蒙陛
下旁羅俊乂。登用賢良。擢臣於博士之中。授臣以良史之
任。其後驟昇郎署。猥在朝行。塵忝日深。光耀隆極。徒思報
效。未有因緣。旋屬邊上選能。軍中乏使。特蒙宸眷。遣佐兵
符。空知徇公。無以稱職。望帝城而積戀。倏巳四年。處戎幕
而懷憂。若臨千仞。本使李說。暫嬰疾苦。奄從薨逝。伏以天
威遠被。廟略克成。將士等盡忠義之心。竭恭敬之力。保完
府庫。鎮定城池。奸宄不生。三軍如一。監使李輔光。器能周
敏。智識通明。與臣同心。祗奉王事。豈意殊常渥澤。忽出於
宸衷。不次榮名。併加於朽質。仰承雨露。使在雲霄。跼影兢
魂。心驚股戰。進非所據。懼不自勝。臣伏以太原守在北門。
地方千里。豐沛故壤。陶唐遺人。合求勳賢。膺此委任。如臣
山東弱植。海內散材。非郤縠禮樂之資。無翁歸文武之用。
將何以佩六官之印綬。平三府之憲章。節御萬人。典司百
事。天庭高邈。陳讓無由。感恩而泣下霑襟。忍愧而汗流浹
背。謹以三日上訖。敷陳天意。叶暢軍情。綸言一宣。列校相
慶。臣誓當恭承睿算。虔奉聖慈。以安人和眾為心。用報國
忘家為志。冀伸分寸。上答聖明。所守有限。不獲陳謝。臣無
任感戴屏營之至。
河陽節度使謝上表
臣某言。伏奉前月二十七日詔旨。授臣朝議郎使持節懷
州諸軍事守懷州刺史御史大夫充河陽三城懷州節度
使。寵任非常。怔營失次。巳再奉表陳謝訖。臣某中謝。臣器
質庸懦。材能駑下。文詞小技。不足飾身。軍旅大權。未嘗措
意。頃者叨居近密。親事聖明。選擢皆出於宸衷。遭逢偶協
於昌運。進每憂國。退常樂天。曾不知操舟者忌臣及津。執
轡者畏臣先路。雖皎皎下燭。鑒一心之無瑕。而營營謗興。
扇十手以相指。去秋方半。巳出嚴扃。今夏正中。又離禁掖。
伏惟睿聖文武皇帝陛下恩深君父。德厚乾坤。憫棄席之
恩。軫遺簪之念。微臣自臨關輔。恭守章程。非官辦而政成。
幸人安而事集。既無罪悔。亦望歸還。豈意便昇疆場。超授
鈇鉞。再麾飄颻而出守。十乘隱轔以啟行。荷委寄而誠深。
苦離違之稍遠。就日積戀。瞻天靡遑。拂儒冠以自驚。對朝
服而增歎。以今月十四日到本鎮上訖。伏以郡稱河內。山
倚太行。古為雄藩。今號要地。但緣瘡痍未復。杼軸巳空。力
欲輯綏。曷由振舉。謹當拊循羸卒。字育疲甿。橫征擅賦誓
不為。峻法嚴科議不用。與之休息。使得便安。以此執心。期
於報德。前臨河瀆。羨朝宗而指期。仰觀眾星。俟拱辰而何
日。所守有限。不獲詣闕辭讓。無任感激攀戀涕咽之至。
謝除宣歙觀察使表
臣某言。伏奉今月日制書。授臣宣州刺史兼御史大夫充
宣歙池等州觀察處置等使者。命自九重。恩加一介。兢惶
感惕。無地自容。臣某中謝。臣本以凡材。從來孤立。謬居要
地。常積憂危。頃者陛下嚴奉園陵。孝思弓劒。微臣職當營
護。理合勵精。而昧於隄防。誤有任使。既招牒訴。合抵憲章。
豈意陛下恩過生成。念深簪履。寬朝廷之典制。委藩鎮之
賦輿。飛魂再還。戰汗交集。誓當飲冰食蘖。鏤骨銘肌。冀申
絲髮之效。上報乾坤之德。不勝感恩惶恐屏營之至。
為昭義王大夫謝知節度觀察等留後表
臣某言。中使第五守進至。奉宣勅旨。擢臣知節度觀察等
留後。臣即以今月十八日上訖。非常之命。降自宸衷。不次
之恩。猥加賤質。奉戴兢惕。罔知所圖。臣某中謝。臣內顧孱
庸。素無器業。量力揣分。委質戎行。身居將列。朝絕親援。不
識公卿之第。粗聞宰輔之名。雖學孫吳。未知七德之要。嘗
師顏閔。不究六經之旨。愚惟守直。訥未近仁。顧瞻等夷。每
愧劣薄。苟求寡過之地。竊慕事君之道。朿髮筮仕。逢盛時
以自怡。執心許國。遇暗室而增懼。臣之愚素。敢忘恩榮。頃
以陪臣。獲隨覲見。比辭瑤陛。瞻覩天顏。遂因頒慶。竊膺寵
錫。自謂生足榮矣。死無恨矣。豈意聖慈煥發。睿獎曲成。拔
自轅門。寄之藩閫。洎天心特達。因屈朝章。而人望乖疎。必
速官謗。內念惶灼。浩無津涯。且上黨重鎮。赤狄遺人。師旅
薦興。風俗難理。猛則生怨。寬不知恩。鄰接強暴。地當關塞。
加之以仍歲灾沴。不足以兩稅徵科。軍政稍乖。壓覆是懼。
臣雖竭股肱之力。瀝肝膽之誠。不知何以上答乾坤。少裨
塵露云云。
為道州許使君謝上表
臣某言。伏奉某月日勅旨。授臣道州刺史。恭承榮命。拜伏
寵光。如出井谷。而見日月。臣某中謝。臣聞周室建侯。每先
親舊。漢朝置守。必選循良。臣公才蔑聞。利用無取。自幼及
壯。終艱且拙。然而竭誠以許國。必盡力而在公。一辭朝右。
累守郡佐。不寒自慄。無水而沈。伏惟陛下頒帝堯分命之
典。敷孝宣共理之詔。方須俊乂。以輯惸嫠。若臣之倫。何敢
望此。不圖恩從上降。命自中出。付以金印。委之竹符。立有
光耀。坐生羽翼。荷天地之德。戴山為輕。感雨露之仁。測海
猶淺。謹以某月日便道到州上訖。誓當佩韋以勵志。置水
而清心。酌遠俗之便宜。節下人之好惡。使豪舊歛手。疲羸
息肩。雖不足稱陛下慎擇眷求之意。其於乾乾憂濟。庶分
萬一。臣官守所限。不勝蹈舞天庭。無任。
衡州刺史謝上表
臣某言。去年九月十五日。於宣州伏奉某月日勅旨。貶授
臣使持節衡州諸軍事守衡州刺史。散官勳賜如故。仍馳
驛發遣者。嚴威成命。忽降自天。戰灼飛魂。如臨於谷。臣某
中謝。臣素以凡品。謬登高位。雖滿盈是戒。每刻肺腑。而怨
讟所歸。難防頰舌。屬奉陵無狀。選吏不精。多偷見緡。連斃
枯木。擢臣之髮。豈可贖罪。粉臣之骨。不足勝刑。伏惟皇帝
陛下德厚於乾坤。明齊於日月。斷自深慮。遽置寬科。降受
郡符。錫留命服。九重殊渥。再荷生成。萬殞殘骸。何由報效。
以今月十二日到所部上訖。伏以君親同致。臣子一例。情
有思於聞達。理合具而奏陳。今臣官忝頒條。職非奉使。謝
上之外。拜章無因。欲隱默而不言。懼中傷而未巳。何者。微
臣頃蒙朝獎。謬列宰司。誠不曾壅隔賢才。怨臣者至寡。辭
京之後。毀臣者則多。今[:#AS-9BF8:⿰去⻏]望朝廷。更無庇援。曲全孤賤。唯
託聖明。特乞眷慈。俯鑒哀懇。庶使窮鱗懷躍波之望。幽蟄
有聞雷之期。仰天垂涕。伏地流汗。不勝感恩懼罪戰慄屏
營之至。臣無任。
為石州刺史謝上表
臣某言。伏奉某月日恩制。授臣石州刺史持節石州諸軍
事。謹以某月日到所部上訖。祗奉明命。伏深戰越。臣某中
謝。臣本瑣材。素無明略。雖被堅執銳。曾立絲髮之功。而化
人成俗。未知韋弦之政。豈意陛下錄其微效。委此無能。付
臣以六條之法。委臣以千里之地。况離石古郡。洪河巨防。
官惟其人。位不虛授。內顧庸劣。將焉克堪。誓當宣陛下之
風。達其堙鬱。布陛下之澤。潤其枯槁。少助神化。微分聖憂。
然後退居農畝。以避賢路。臣不勝悃欵屏營之至。
為桂府王中丞謝加朝議大夫表
臣某言。伏奉某月日恩旨。南郊禮畢。進加臣朝議大夫。拜
受嚴命。感惕交集。臣某中謝。臣泗濱諸生。塞上從事。被蒙
恩澤。齒列才俊。戴高履厚。實有恧焉。乃建子月。伏惟皇帝
陛下殷薦祖宗。嚴禋天地。而限從外役。不侍中禁。有望雲
就日之戀。無給薪除地之勞。今者爵賞遠加。寵榮俯及。拾
級以上。早忝諸侯之秩。歷階而升。又厠大夫之品。峩峩象
笏。燦燦銀章。自揆何人。敢安非據。伏以神休既擁。王澤巳
流。難申牢讓之心。空秉益恭之禮。無任慶幸屏營之至。
為太原鄭尚書謝賜旌節等表
臣某言。今月七日。中使尹偕至。伏奉勅書手詔。慰喻臣及
將士參佐等。并賜臣官誥旌節。寵命併臨。榮光謺至。欽承
捧受。感惕難勝。臣某中謝。臣昔為諸生。所冀微祿。揣摩鉛
鈍。際會清平。伏惟皇帝陛下至德配天。大明并日。朝有多
士。國無幸人。若臣庸虛。何足比數。階緣所職。被服殊私。居
郎吏之中。巳為饕竊。立戎旃之下。安所堪任。前奉詔書。除
臣節度。託肺腸而三省。覺魂魄之九飛。懇欵未申。恩光荐
及。使從天上。拜迎而萬姓歡呼。王在日中。照臨而一方安
泰。編綸言於寶軸。揮宸翰於綵牋。既賜諸侯之旌。又降將
軍之節。委之刑賞。許以便宜。臣實何人。忽蒙斯寵。重如山
壓。薰若火炎。無以為容。不知自處。謹以今日准勅拜受訖。
臣伏以旌惟進善。節以詰姦。昔常傳聞。今即祗受。度才非
將。雖天下所知。稟令於君。豈風塵敢犯。誓當保安四境。和
叶三軍。灑帝澤於州閭。振皇威於邊徼。難酬天造。庶竭臣
心。所守有限。不獲陳謝。無任感戴抃躍之至。
為太原李少尹謝上表
臣某言。伏奉恩旨。授臣太原少尹兼御史中丞充河東節
度使行軍司馬。祗承榮命。以感以懼。臣某中謝。臣器質凡
下。行能無取。父母生之。陛下知之。頃陷官謗。會從吏議。伏
賴陛下聖明。乃得全活。既而肩隨多士。掌領孤兒。警夜巡
晝。庶將終老。跼天蹐地。誓不違遠。豈意陛下不量臣之能
否。拔自近侍。貳於大藩。且御史丞執憲之任。府少尹理民
之官也。軍司馬握兵之職也。皆須率其屬以贊其長。必國
之良。猶懼不稱。况於疲病。安所堪任。此臣所以行思坐念。
常恐失墜。以某月日到府上訖。伏以太原建國。興王大都。
嘵囂五氏。合沓萬室。動見指視。甚難為理。唯稟謨猷於廊
廟。同心力於幕府。勤以臨事。清而處身。至若上分乃眷之
憂。下塞具瞻之望。雖欲自勵。終非所能。離去殿階。巳彌旬
月。攀望不及。腸迴目斷。無任云云。
代李僕射謝男賜緋魚袋表
臣某言。臣得進奏院狀報。今月七日。聖慈召臣男公敏令
對見。其日中使馬承倩奉宣進止。賜緋魚袋。欽承失圖。啟
處無地。臣某中謝。臣才非動眾。勇不兼人。仰緣枝葉。獲展
筋力。荷天百祿。幸據於周詩。遺子一經。誠慙於漢史。男公
敏義方未教。容止無儀。伏蒙陛下召入清禁之中。立於丹
墀之下。遠憂顛沛。伏用兢惶。豈意明命曲臨。榮光下燭。小
觽猶佩。忽帶金章。褐衣纔解。便綰朱紱。生成之功不次。浸
潤之澤無涯。重若戴山。輝如衣錦。匈奴未滅。方忍恥於愚
臣。童子何知。復蒙恩於聖主。六姻交賀。百眾同歡。空竭節
於邊陲。豈酬仁於覆載。銘膚鏤骨。不敢殞墜。所守有限。不
獲陳謝。臣無任感激屏營之至。
謝勅書賜春衣并尺表
臣某言。去二月日。中使某至。伏奉勅書手詔。并賜臣春衣
一副。牙尺一條。宸翰葳蕤。寵錫稠謺。捧受榮抃。如將不勝。
臣聞衣裳在笥。與必有道。刀尺為器。用惟其人。臣魯國小
儒。漢庭下士。因緣霈澤。汙染官牒。顏嘗忍愧。心不容憂。陛
下仁發於中。惠周於外。矜臣以濕暑之患。賜之葛衣。念臣
無忖度之能。降其寶尺。輕新有楚。廣狹不踰。被服而炎蒸
坐銷。秉持而長短立辨。揆才量力。將何補於分寸。運肘延
頸。實有塵於領袖。當期畢命。無以酬恩。臣無任。
謝春衣并端午衣物表
臣某言。今月日。中使周某至。奉宣口勅。賜臣春衣一副。并
端午衣一副。銀盌一口。百索一軸。累受寵光。載懷兢懼。自
揣涯分。若臨冰淵。臣某中謝。臣以昧於知人。交通元載。合
從牽累。伏待刑章。豈謂俯迴宸翰。特有殊賜。罪當褫帶。忽
頒御府之衣。憂可傷生。重延長命之縷。更加珍器。曲被深
恩。徒懷推食之仁。立遣素餐之責。施均雷雨。荷重邱山。雖
畢命以自期。終粉身而無恨。臣無任。
謝春衣表
臣某言。中使某至。伏奉勅書手詔。兼賜臣及大將軍等春
衣一副。金縷牙尺一條。拜奉天書。光生萬里。即受殊賜。喜
溢三軍。臣某中謝。臣素以庸虛。特承聖獎。寄深分閫。恩重
邱山。祗奉朝章。布宣皇澤。藩夷即敘。懸道廓清。將士無戰
伐之勞。四時沾衣服之賜。况榮頒尺度。禮叶典經。敢懷寸
進之心。空積違顏之戀。臣無任云云。
謝賜衣甲及藥物等表
臣某言。中使某至。伏奉勅書手詔。兼賜臣衣甲器械刀斧
銀器及藥物等。并賜臣下軍將者。賜因寄重。報覺身輕。蹈
舞若驚。載欣載躍。中謝。臣力慙致果。迹忝理戎。六月之師。
纔申國討。九天之詔。先布皇慈。將以忠勤。恤其暴露。側身
拜命。覩物知恩。念臣或抱羸疴。是加藥物。矜臣必摧凶醜。
載錫戎裝。弓倍六鈞。刀逾百鍊。衣分元甲。戰則保全。器有
白金。食唯豪貴。寵連諸將。榮冠一時。漢主賜人。空聞寶劒。
宋朝頒藥。但理金瘡。豈如兼備五兵。盡蠲萬病。榮茲陋質。
感戴奚殫。無任感恩捐軀之至。
謝賜冬衣表
臣某言。某月日。中使至。伏奉勅書手詔等。捧戴拜賜。榮感
兢惕。軍城歡抃。海曲光輝。臣某中謝。伏惟尊號皇帝陛下
至仁育物。元德統乾。恩被生靈。惠周遐邇。臣猥蒙寄任。謬
領方隅。寒暑驟移。庶績罔紀。王人忽降。慈旨曲臨。涉遐遠
之道途。敷殊常之渥澤。詔書既啟。仰觀垂露之華。珍服俯
臨。實懼維鵜之刺。慶同戎府。榮及閨門。况節戒元冬。戀深
丹闕。授衣感自天之錫。盡力堅粉骨之誠。屬垂溥天。和布
代化。萬方昭泰。四海無虞。空知報效之勞。願同犬馬。未展
涓埃之績。何答邱山。寢興靡遑。慙懼交集。無任受恩悃懇
之至。
謝勅書賜臘日口脂等表
臣某言。去年十二月。中使至。奉宣勅書手詔。兼賜臣口脂
紅雪各一合。十年歷日一通。捧緘跪發。以喜以駭。臣某中
謝。臣聞平分四時。堯有歷象。聚蓄百藥。周之憲章。至若雪
散耀紅紫之名。香膏蘊蘭薰之氣。合自金鼎。貯以雕奩。是
宜寵錫大臣。榮加有德。用灑非常之澤。式彰不次之恩。而
臣遠守嶺隅。賤同凡器。曾無薄技。上答殊私。陛下惠與露
行。德如天覆。發於中禁。及此下藩。諭以綸綍之言。頒其啟
閉之節。脂膏一潤。覺面目之有光。藥石載攻。知肺腑之丟
疾。誓當延年聖代。戮力清朝。戴昊天而不勝。瞻魏闕而增
戀。無任。
代李僕射謝賜男絹等物并贈亡妻晉國夫人表
臣某言。臣得進奏院狀報。三月二十五日。本道監軍李輔
光奉宣進止。賜臣男公敏絹五十匹。衣一副。着蓋椀一并
合。發遣往東都辦護喪事。至二十六日。伏奉勅。賜臣妻博
陵郡夫人崔氏晉國夫人。欽承明命。以悲以歡。臣某中謝。
臣某帝枝末屬。天壤微生。幸偶升平。叨居要劇。生成之德。
無以奉於君親。封賞之榮。豈望及於妻子。今者一門之內。
二日之中。王澤浹於幽明。天光蟠於高下。受恩過厚。忍愧
逾深。且翦葉為珪。晉封所以稱其大。織縑如雪。班女由是
咏其妍。既耀溢於親疎。實感纏於存歿。未知所答。難以自
陳。空知想泉路以傷心。仰天衢而稽首。所守有限。未獲陳
謝。無任。
為樓煩監楊大夫請朝覲表
臣某言。臣聞君猶父也。臣猶子也。子事父有冬溫夏凊之
禮。臣事君有大聘小聘之義。臣雖庸鄙。嘗感斯言。况乃地
離京師。千里而近。身去王室。十年有餘。心既傾而陽光未
迴。目巳極而雲路猶阻。此臣所以形留神往。淚盡血繼者
也。况監司之寄甚重。馬乘之務非細。或物有因襲。革之而
無妨。或事無典據。為之而有利。咸非翰墨。所可升聞。貯於
中心。期以上達。伏惟陛下迴天地之鑒。垂日月之明。俯借
恩光。暫令朝奏。儻得飛纓於赤墀之下。委佩於彤庭之前。
目見龍顏。足履丹地。則犬馬大幸。與天無窮。無任悃欵之
至。
第二表
臣某言。臣自罷侍龍樓。出班馬政。星霜驟變。十有三年。伏
惟陛下光宅寰瀛。惟新景命。奏簫韶之九變。獨臣未聞。舞
干羽於兩階。唯臣未見。累歲有違離之苦。終朝懷戀慕之
誠。是以屢獻封章。懇求朝覲。愚衷不達。聖眷未迴。邊山之
中。躑躅愁結。比者臣雖庸鄙。兼領嵐州。職在治人。固難離
局。今既專知監務。特有使名。伏櫪多暇。望雲增切。且臣所
部。濱河近塞。兵家利病。時事便宜。難於遠陳。願一敷奏。而
况道途非遠。僕御不多。次舍之費。誠未擾於郡縣。往來之
期。當不踰於旬月。伏望俯迴天鑒。曲遂臣心。使得稱慶於
中朝。然後代勞於外[:#AS-8D74:⿸广既]。至願斯畢。死無所恨。無任懇迫戀
結之至。
第三表
臣某言。臣聞心孤者觸緒而悲。意切者發言皆懇。揣情循
理。今古同塵。嘗謂無之。今乃信有。臣某中謝。臣雖頑鄙無
取。亦嘗側聞長者之論。上自古昔。迄至於今。才能事業。百
十於臣。而不升名宦之級。不知祿廩之數者。何可一二其
紀。臣某無耿介之節。開濟之能。且有極愚至陋之累。而微
生際會。事陛下於藩邸之中。周旋出處。雖無擁戴神聖之
績。便蕃左右。曾有侍從言語之樂。竊自欣賀。若升雲天。伏
惟陛下握圖御極。凝旒垂象。惠均於動植。信及於細微。擢
臣於方岳之中。委臣以監牧之務。仰憑殊造。俯竭愚衷。封
人粗安。國馬稍息。今者秩視賓客。位為大夫。耳煩絲竹之
音響。口厭粱肉之滋味。馳驅駿足。偃息華榱。蒙陛下覆育
之恩。巳為太過。顧微臣止足之分。實所甚榮。豈敢更冒寵
光。別求獎用。伏以狗馬之齒。衰暮相迫。螻蟻之命。危殘不
常。日往月來。懼貽敗覆。天長地久。不勝瞻戀。每至木葉下。
邊馬嘶。切思指畫君前。以畢平生之力。常恐先霜露填溝
壑。不見丹闕。長恨黃泉。伏惟陛下仁愛惻隱。及於萬類。察
臣之至願。表臣之赤心。使一入帝城。死無所恨。無任哀迫
懇苦之至。
代河南裴尹請拜埽表
臣某言。臣聞天地之大。曲成於品物。臣子之心。無隱於君
父。下情上達。至化旁流。伏惟開元天寶聖文神武應道皇
帝陛下睿謀作聖。孝理奉天。蒼生之願不違。皇極之慈廣
運。不以臣微劣無取。累擢大官。位高尹京。職重居守。犬馬
陳力。未酬明主之恩。霜露感懷。遽有私家之請。臣某中謝。
先臣墳墓。俯在近郊。頃歲以來。闕伸拜埽。每至寒節。展臣
情禮。晨往暮還。所職無闕。又臣於墳塋立碑。恐其向就。建
樹之際。獲遂躬親。重泉承日月之光。舉家蒙雨露之澤。不
勝罔極之至。
為羽林李景略將軍進射雁歌表
臣某言。伏惟皇帝陛下某月日臨御某殿。射飛雁一隻。應
弦而落。歡動宮闈。武暢環衞。中謝。臣家世為將。揚聲朔野。
弧矢之事。少嘗習焉。每張侯為鵠。注鏃而釋。期於必中。十
不一二。今則禽飛於青冥之際。箭發於倏忽之間。一聲劈
雲。雙翼墜地。此皆神授審固。靈扶端直。以成陛下神武之
威也。臣才質無取。蒙恩深厚。脫劍免冑之餘。輒思撰射雁
歌一章。隨此上獻。誠不敢繼抗墜。列風雅。姑以抒下情。宣
上德。附於大武之末。而登歌焉。無任歡抃怔營之至。
進異馬駒表
臣某言。得當道征馬使穆林狀稱。忻州定襄縣王進封村
界。去五月十二日夜。孳化馬㣥內異駒一匹。白騧文馬。畫
圖送到者。臣謹差虞候辛峻專往考驗。并母取到太原府。
而毛色變換與青騧色。駝頭跌額。紅鼻肉駿。尾上茸毛。額
帶星及旋。肋骨左右各十八枝。四蹄青。兩眼黑。續得穆林
狀稱。當生之夜。㣥馬皆嘶。靈質炳然。休徵備矣。中謝。臣聞
馬之精也。自天而降。馬之功也。行地無疆。是以武藉其威。
文榮其德。謹按馬經云。肋數十六者行千里。伏惟陛下握
負圖之瑞。總服皂之靈。異物殊祥。蔚然叢集。臣觀前件駒
靈表挺特。雄姿逸異。頸昂昂而鳳顧。尾宛宛以虬蟠。信坤
元之利貞。誠太乙之元貺。自將到府。便麗於宮。每飲以清
池。牧於芳草。則彌日翹立。驅之不前。及長風時來。微雨新
霽。輒驤首奔騁。追之莫及。臣某恒親省視。專遣柔馴。倘駿
骨峯生。奇毛日就。獲登華[:#AS-8D74:⿸广既]。既備屬車。遠齊飛兔之名。上
奉應龍之馭。天下大慶。微臣至願。見今養飼。至秋中。即專
進獻。伏惟陛下兼愛好奇。想其風彩。今謹圖畫隨表上進。
伏乞聖恩宣付史館。俾此丕烈。垂於無窮。臣無任戰越之
至。
