欽定全唐文卷七百三十四
沈亞之(一)
亞之字下賢。吳興人。元和十年進士。歷殿中丞御史內供
奉。大和初為德州行營使判官。謫南康尉。終郢州掾。
柘枝舞賦(有序)
往者某值宴於鄭衛之侯。坐與客序。樂作。堂下行舞。男女
紛雜交貫。率以百品。而觀者蓋矍然。既罷。昇鼓堂上。絃吹
大奏。命為柘枝舞。則皆排目矢座。客曰。今自有土之樂舞
堂上者。惟胡部與焉。而柘枝益肆於態。誠足以賦其容也。
因顧余序之。以洗客念。賦曰。
昔神祖之克戎。賓雜舞以混會。柘枝信其多妍兮。命佳人
以繼態。撼隆冠之繁珂兮。披文纓於大帶。跪閃舉以揮獝
兮。拖旋襟之襜曳。騖遊思於情杳兮。注橫波於穠睇。顧巧
度之無窮兮。將多變而若雲。揚厲唱於鼉鼓兮。儷蘭露之
芳津。汨旁俯以裊影兮。蕩風蕖於橫茵。愕兮若驚。弛兮若
懶。歘然逴姹。翔然嫣婉。振修裦以拋拂兮。韜纖肱以糅綰。
差重錦之華衣。俟終歌而薄袒。既而抑倚昂[:#AS-FEEF:●]
[:#AS-FBED:●]开。蹈節振臂。驅捷蹀以
促碎。盡戎儀於弱媚。見孫律於武姓。入西河之
劍氣。曲響未遒。邊風襲吹。聞代馬之清嘶。發言禽於詠類。
客曰。若此之狀也。以鄭衛而前陳。吾固知其將墜。
古山水障賦
挹清臣之嘉思兮。信竦予以峭孤。迴補籍之暇筆兮。賦他
山於遺圖。擲琨瑤於吶口兮。若含采以咀蘭。惟古工之包
化兮。啟㣥峯於無間。勢蹙巘以特起。互騰排而上干。翠參
差以玉立。俱竦竦以攢攢。於是澒以長瀾。森以怪木。瑟汨
慄飀。淒煩蕩燠。浸平潦於楚澤。冶妖韶於陽谷。低霾橫瞑
兮陳半腹。夢雨神雲兮澹而不歸。怨撦惹乎巖曲。縹蘚青
蘺兮事幽澀。細澗[:#AS-92F9:⿰帛⿱丿糸]流兮洄噴噎。山之人兮夕忘寐而坐
忘興。帷紺枝兮帶黃葛。暖草被崖兮垂綠髮。翺鸞翔翠。相
追征兮。振錦舒繡。錯以明兮。啼羈酸雌。裂眥吻兮。風號穴
怒。寥而清兮。山中之木。何彫榮兮。
夢遊仙賦(有序)
余昔夜夢寓遊一方。樂態甚適。覺而作賦。題之夢遊仙。其
辭曰。
杳漠漠兮昇絕垠。雲轡九天兮越崇門。星赩曉以澹白。瀾
咽潾於錦礫。石榴笑而織娥喜。閽導余而就將止。襲烈蕙
之芳風。送麗音於遼耳。目恣邁而多適。吾超超其樂此。銀
墉兮桂箱。差瑤踏兮上玉堂。卷紅幕兮發繡戶。中有人兮
結清處。語嫣延兮情綽撦。命余廕於蘭之厦。迴穠顏以一
顧。矕嬌眸而融冶。煙津兮玉盤。火桂兮炮鸞。鼎娥司味和
苦酸。嬴吹既調戛湘絃。合吾飲食兮樂吾後園。乃稱詩曰。
白日低兮春塘滿。紅華芬兮草芽短。菱結帶兮荇含絲。設
遨遊兮遵佳期。又詩曰。穠光醉兮昏[:#AS-92F9:⿰帛⿱丿糸]
[:#AS-92F9:⿰帛⿱丿糸]。焉與久兮樂
萬年。春畱連兮其未央。吐芳意於荃言。忽發寤以無覩。魂
迷念兮情牽。既諒人生之皆夢。孰云夕非而晝是。馳詠想
之悠悠兮。軸吾情於萬里。
京兆府試進士策問
問。昔者秦襄公舉秦鄙之人。逐犬戎於西河之外。因其險
而塞焉。後代無敢逾。始秦方列為小國。而東有諸侯窺地
之兵。西有強戎不忘之怨。未聞當時秦嘗籍卒於外而屈
於敵也。此一侯者之志尚爾。况臣天下之大哉。今西邊制
戎。起隴黃花輔兩關。自黃花拒塞倚漢中。南逾山。[:#AS-92F9:⿰帛⿱丿糸]阻極
巴蜀。自開縈隴西。北會彈箏。杠于河。壍于朔方。夾河而東。
倚豐而角有天障。居其西以控戎者凡七師。邐迤數千里
之間。壁衝扼要之戎百有餘城。若此足以流威而謹塞乎。
且戎之力不能加古昔之患。而邊防與地之兵。方秦之多
倍百矣。猶以不足於用。即東取卒於淮南吳越。東南取長
沙。至於衡山臨江。更歲以易卒。彼其土之人。逾寒不纊。而
投之積冰之地。役其所不習。用其所不能。非獨饋輓之不
勝於費也。及聞墮指裂膚之事。父母妻子。聚而興哀。今欲
疏罷徵之請。則邊臣有失助之告。如存乎舊規。則贅疣而
無用。得失之端。幸稱其當。
第二問
問。時皆曰。縣令之官。為能以化親於人矣。訊其變化寵最
之法。曰。歲益氓幾室。賦隨而息之。是令之誨人曰。勞氓其
來我者。遂其所而保之。吾能使吏不侵。決不渝。一歲曰。僑
人籍而不賦。再歲曰。僑人賦而不役。誠著而不衰。四鄰之
人逋而來者。屬袖於道。歲告籍於其郡。達於連帥。即遷之。
逋人之邑亦且虛籍以自蔽。累賦於所存。四鄰之邑。更教
誨以召之。賦累而不能反者。更往而逋之。四土之人。環遊
不絕。輕去其鄉閭。猶脫垢耳。雖恩書亟降。為之濯煦。然猶
虛籍為祖。日增而不止。豈褒尤寵最之謬哉。不然。其咎安
在。眾君子皆含智負能。惟其不恡嘉謀。竚聞通理。
第三問
問。夫才之居人也。自中正降。短長之不相侔甚矣。今士非
列於朝請者。必仰於吏部。故歲調試千餘人。即假疑於事。
使對書決之。亦有冒買其書者。莫有所禁。其取捨之程。考
於字句耳。夫櫨甍軛輻之具也。細不掩短。狹不模撓。隨用
有輳。於今士一規而選。授於殊執。豈果盡其性哉。欲去書
判之選。則有司者無以為准約。未知何以而得其中也。惟
陳必中之言。以程斟酌之度。
對省試策第一道
問。教化賞罰。政之大端。固並行而不相悖。在交修而底于
道。漢文以恭默致理。式合古風。鄭產以刑鼎興譏。是稱叔
代。昭然薄厚。豈俟敷陳。然則馭時。自有宜急。禮云。不從其
所行。斯不亦教化之功乎。又云。使人有所愧恥。斯不亦賞
罰之羞乎。若曰澄其源而清其流。端其本而正其末。陶然
而臻福壽。薰然而化暴戾。體則盛矣。如寬舒何。是黜幽陟
明為瞰察也。其或舉一善而眾皆勸。懲一惡而眾皆懼。進
猶加膝。辱過撻市。效則有矣。如削刻何。是道德齊禮為虛
說也。今聖上思理。股肱宣力。有司登選茂異。同觀材器。酌
時而行。必有所先。原始要終。行能精辨。幸陳其要。無或蔓
詞。
對。賞罰所以禁弊也。不可使其弊也。夫太寬則上逸而下
偷。太急則上勞而下怨。下偷則怠慢生。下怨則暴亂作。故
殷周之王。因其弊而更張之。因人利而改作之。是以不相
襲制。而秦驕霸嗜利。吞天下以入咸陽。鞭百國之貨以富
宮室。當是時。秦法行乎四海。天下之人。側足而立。漢興。悉
蕩其煩苛。與天下更始。樹可守之法。使賞必能。刑必罪。至
於文帝。漢天下已四十年矣。文帝躬節儉。務簡易。因其時
而若子產者。當微諸侯爭霸。禮讓流喪。盜賊㣥起。鑄鼎著
刑。以救時耳。今可法之理。於近莫如太宗。龍興革亂隋之
殘政。修法度。立中庸。圖堯舜為鏡於前。用以為明白之理。
使房杜為之相。以輔不及。當時之風。一化天下。流乎開元。
井閭之人反樸。若先古然。夫既理之代。理之在中而已矣。
猛則救以仁。寬則輔以毅。孔子亦曰。從容中道。聖人也。亞
之雖不肖。然讀其書。見三代之作如此。秦漢亦如此。太宗
中庸之理又如此。且貞觀之來非遠。而鄉中之老。往往猶
有咏其事者。伏惟明徵之。可從容言於上前。
第二道
問。文武之道。布在方策。博通具舉。惟君子能之。是知超乘
穿札。非謂武也。搜章摘句。非謂文也。苟不通乎源流。而徒
習乎藝事。工則工矣。是謂末節者。終軍班超。奮于文儒。有
請纓投筆之志。壯圖急病。何代無之。乃有淮右小醜。久稽
天憲。聖上深覆燾之念。極綏懷之仁。網開三面。武引七德。
而鼠盜蜂結。趦趄未賓。忠臣義士。有以憤激。今明詔既下。
王師鼓行。視彼兇殘。坐見殲蕩。誠泰山洪河。壓卵注螢。不
足以喻。然眾君子備詳前志。多綜流略。必有善師善戰之
術。七縱七擒之方。一為指陳。悉徵備要。將求其可。上達宸
聰。如或出乎奇秘。亦當明密以聞。
對。亞之提筆之士也。區區討論之間。迷失聖意。究未能得。
安足與論攻伐之事歟。雖然。亞之前歲覽古於濠梁從容
觀魚之地。而濠人有習知蔡兵舉止者。嘗謂亞之曰。自吳
少誠叛以來。王師曾會。德宗尊仁宥罪。詔天下悉罷。襲蔡
之人。雖蒙恩旨。然日夜益訓兵卒。堅城深壍。芻食盈倉。積
至今十五年餘。未嘗一日忘戰。非有他。居反側之間。惟恐
為所襲耳。而四海之郡。備禦已罷。雖數更其守。未嘗聞一
守畱心下人。牧愛百姓。皆能名虛軍。畜肥私狗馬田園陂
池之利。用以自入。務行金繒。卜射幸臣。祈遷乎善地。而蔡
益知其境之虛。果因喪而橫。前日壽州失利。則固然也。今
又欲兵徵四方使來會。用於小醜蔡。即北取趙魏燕齊。西
取寧隴邠岐。西南巴漢。南取甌閩。東取吳越。皆是提遠趣
而萍合相容。於其山川險易。曾不影響。又未聞其將軍稱
者。使其士卒一有父母妻子之念。是寧能死志一方。安所
為耶。且勞給非所為也。爭鋒則失利。坐守則厚費。今議者
或以為不足於練。皆非也。而屯集師旅。亦非也。今必欲不
計時而誅之。獨有使才人為近境之郡。至則籍其郡人父
子昆弟。五十以下。十五以上。除習兵務農。無得自用者。如
是不日而兵足用。賊可滅矣。其餘未可利也。如其擒縱之
法。出於一時者。不可先以悉數。謹對。
第三道
問。贍軍國。給公上。出於物力。其賦稅之謂耶。煩則擾罷黎。
省則乏經用。縉紳多士之論及此也。莫不曰擾農困商。敦
本抑末。知倚市者為弊。樹稼者誠勞。必在乎慎擇臨長之
官。加重耕織之出。今牧宰非不選也。而富庶未至。眾貨非
不制也。而粟帛猶輕。用何方可以致龔黃蒲密之理。以惠
康吾人。用何術可以均衣食緡錢之饒。以利澤南畝。斯上
心所注。亟以延問。觀光之士。期為指明。
對。百姓之貢輸賦。患不在重。而在於勞逸不均也。今自謀
叛以來。農勞而兵逸。其租稅所出之名不一。猾吏撓之。後
期而輸者。則鞭體出血。若聲仍終不得。蒙不忍欺。故豪農
得以蠹奸賈倍之。而美地農產。盡歸豪奸。益其地。資其利。
而賦歲以薄。失其產者。吏督其不奉。而賦歲以重。是以割
姻愛。棄墳井。亡之他郡而不顧。亡者之賦又均焉。故農夫
蠶婦。蓬徙塵走於天下。而道死者多矣。由是商益豪而農
益敗。錢益貴而粟益輕也。今返之法。必在刺史長吏而擇
其良者。使久畱於任。一年政成者。一階之官。一歲一加之。
三年而政成者。歲加之。異政累聞者五年。而后遷之連率。
不如法者。削其本不得齒。則庶幾乎化矣。謹對。
對賢良方正直言極諫策
問。皇帝若曰。蓋聞舜禹之有天下也。起於側微。積德累勤。
多歷年所。夫經盛聖之慮。豈有遺哉。然猶好問察言。勤求
賢士。蓋以承天之任重。憂人之志深也。况朕長於深宮。涉
道日淺。繼列聖之鴻緒。撫萬㝢之烝人。夙夜嚴恭。不敢有
懈。實懼燭理未究。省躬未明。所以詳求讜言。以輔不逮。子
大夫是宜發所蘊蓄。沃予虛懷。極意正詞。勿有隱諱。昔王
政之興。必臻於康泰。霸道所立。猶致於富強。我國家提封
溢於三代。酌憲兼乎百王。無堯湯之災。積祖宗之理。而人
未蕃庶。俗尚彫訛。家無蓋藏。公闕儲蓄。卒乘之數。貨幣之
資。統而較之。莫繼前代。豈率土生植。變於古歟。將阜時政
令。戾於今歟。固已揣摩。必窮利病。明徵末失之漸。具陳興
盛之謨。且文武兼學以成功。士農迭居以豐業。故家給足
以戀本。才周可以應時。近古各循一端。不相資用。致令從
事異心。難成考課。去秩無守。輕為惰游。指明共貫之方。斯
合二途之利。永言化理。期酌厥中。施為或差。得失斯遠。將
修睦勸義。則在下難知。將任數馭情。則人心益偽。思聞指
要。得合誠明。旌別比周之情。敷詳忠厚之道。知人則哲。從
古攸慎。九徵恐泥。五事難精。或望可服人而才非周物。或
言皆詣理而行則乖方。宜陳取舍之端。用明真偽之辨。至
於朝廷之闕。四方之弊。詳延而至。可得直書。退有後言。朕
所不取。子大夫其勉之。
對。臣伏念目之包明。其在昏夕之時。則與盲等。及屬日蒙
光。乃能寤元黃。披萬類。傑智之材。其處濁俗之中。則為愚
者混。非遭聖偶時。安能樞陰陽。育萬物。其理一也。盲者雖
蒙光莫能視。愚者雖蒙聖莫能賢。其理一也。故舜禹翔其
光於上。益稷之徒周其視於下。其由懸白日而省離婁也。
三代以降。君之光微。臣之智狹。見其手而迷其足。觀其前
而昧其後。其由舉燭螢而臨庶目也。今陛下神光洞天。鑒
被幽塞。猶懼理有未至。故親省㣥言。而臣瞽愚。非能逾於
智傑。副陛下之清問。臣以相與貢臣以賢良應詔。微臣所
冒非任。當伏竄棄之尤。不足以塞罪。乃輒伏進所言。臣伏
讀睿問。周視聖旨。見陛下思天災之病也。臣愚以為。皆由
尚書六曹之本壞而致乎然也。今請統而條指之。睿問有
念人俗之凋訛。及於卒乘之數。貨幣之資。臣請以今之戶
部兵部之壞舉之。睿問有思才周於文武。本固在於士農。
臣請以禮部工部之壞舉之。睿問有欲以辨行之真偽。臣
請以吏部之濫舉之。睿問有朝廷之闕。臣請以刑部之失
舉之。睿問有四方之弊。臣請以山東隴右之急奏之。伏願
陛下詳臣之言。察臣之志。無以臣微而忽其奏也。臣聞周
設六官。以統百辟。立國八百年。其由綱之不絕於所制故
也。太宗龍興。革魏晉之殘政。修法度。立中庸。設尚書六曹。
以序班文武。以條系天下。號令既布。而萬方從矣。愛其人
若愛己之德。保其黎庶若保幼子。恐其有墜也。明四目以
先其視。指其未見者也。達四聰以先其聽。喻其未聞者也。
尊賢之言而為視聽。視聽先張。則黎庶不陷於災害而康
泰矣。後代雖有盜臣姦黨。而終不患其亡。由綱之不絕於
所制也。夫尚書六曹之設。猶人之有六腑也。耳目口鼻之
樞。系於元首。手足之用。關於肘膝。其血氣根脉。皆統於六
腑。符而命之。然後能動用。失其用者。非邪則眩。夫人莫不
尊其首。故足司其所履。指司其所執。百體之司。各勤其用。
則首安其尊而不勞。首之處身。猶君之居上也。百辟以位。
則君安其尊而不勞明矣。今尚書六曹。外雖備其官。而中
實繆。今之俗凋訛者。其由戶部之綱不理也。昔戶部其在
開元。最為治平。當時西有甘凉六府之饒。東有兩河之賦。
仰給之卒。不過四五帥。其餘利殖所入。盡與齊人。四十年
間。富庶滂洋之若是。及一日上恃昇平之功。相肆威驕之
狠。直言得死。諛色獲進。轉掌之間。清蹕巡於巴蜀矣。今西
凉為虜。兩河為兵。盡開元天下之兵。不過當今數郡之卒。
勝衣之農而百徭出矣。鞭役重繁。不勝於籍。榷之不顧其
害。刑之不問其深。吞危眾多。欲無凋訛。不可得也。兵部之
選武士益繆矣。武夫試射。百中為重。騎射次之。騎戈亦次
之。此武夫賤者之宜業也。而真者百無一焉。其餘盡買豪
奸之革役者以俟冒入。奮戈戲馬者亦得中名。則估肆富
人之子弟。彼安能致武之所用。顧欲占籍自恃。以逭徭於
鄉閭耳。而欲卒乘貨幣之充強。臣未見也。今兩河之間。至
於幽薊。連屬西邊北邊。而仰給之卒。多於其土之齊人。十
丸在兵部者所操。曾不能制一校尉。而况紐其綱乎。古者
兵農之一體也。三時務農。一時習兵。故春耕而夏植。秋藏
而冬講武。誠願使兵部之綱紀根於古道之要。兵部之令
加於將帥之臣。則本久益大矣。何卒貨不充於古哉。今禮
部之得進士。最為清選。而以綺言聲律之賦詩而擇之。及
乎為仕也。則責之。不通天下之大經。無王公之重器。今取
之至微。而望之甚大。其猶擊陋而望曲齊於韶濩也。今仕
進之風益壞矣。必以陰詐為樸。陽明為狂。顧以武為汙
矣。而况兼學乎。陛下何不令禮部之臣。督其所業。考其所
能。則人可化矣。夫惟博大之士。為能兼學耳。夫持綱舉維。
非博大之士不能也。夫求博大之士。非竭誠不能也。故殷
宗之竭誠於神。神感於夢而得傅說。周文之竭誠於氣。氣
感於兆而得太公。陛下如能用殷周之誠而求之。何患用
才之不至矣。今工部之綱不舉。其由百工之不條理焉。且
務於捷濫。則能速壞。惑於邪巧。則多改作。速壞相仍。改作
無已。欲使財費之不窮。工力之不竭。臣未見也。夫堯之功。
與天比覆。居於土階之上。蔭於茅茨之下。土簋而具。禹親
勤理水而卑宮室。是二君者。非不能極巧侈之端。故處陋
而無厭。蓋欲使天下之人自然而儉易從也。而周官百工
之職。載於六職之書詳矣。其後昏君亂主。未有不極遊觀
之娛。窮巧侈之樂。恣羅紈之靡。雖有生植之眾。不足充虞
人之裁。雖盡隴畝之農。不足塞百工之役。雖竭蠶婦之勞。
不足給綺綵之貢。秦隋之末君。不如此不足以隳宗社。今
仕家不著籍於鄉閭。亦已久矣。則農夫惟恐他業之不容
於趨也。安肯顧隴畝而戀其本哉。伏願陛下仰堯舜禹之
聖敬。畏秦隋之敗奢。念漢文之節儉。凡在百工之用。關於
將作內作技同者。必使統於工部。以觀制作之度。使費勞
之怨。不起於下人。則堯聖禹明。周規漢儉。惟陛下擇耳。何
止士農之固業哉。今吏部之補吏。歲調官千餘。其試以偶
文儷語之書。程以二百字為准。考其能否。以定取捨。直使
其人真能。然尚何以補。况十九皆偽人乎。以此而求其賢。
不可得也。且昆吾之利。莫邪之才。雖巧用不能雕咫尺之
木。鷙鳥之羅。雖善掩者不能拘蚊蚋。如使恢宏博大之士。
裁心鏤舌。以為此辭。而其道安可見乎。陛下何不命㣥官
立於朝者。歲各貢所知。各以其所長試之。各以其器任之。
不勝其任者罪罔上。闕其貢者罪蔽賢。而洽聞者爵逾次。
禮部吏部以時舉籍。刑部督其不察。如此。則人人爭好賢。
人人務克己。何患乎真偽不可辨哉。今朝廷之闕眾多。其
最急者刑部。刑部之綱不舉。其由賞罰之不信。勅命迭降。
而其旨相違。故有行之於今日。而廢之於明日。罪之於此。
而赦之於彼。是謂慢易詐欺之藪耳。欲無枉撓。不可得也。
誠願斥其煩苛。去其相逾。則人人易守難犯。然後命儒賢
充掌之。不明於此者。不得為刑部之官。無令猾賊之徒。輕
身重貨。竊法以自弄。如此則清矣。賞信刑果。則遠罪修已
之風序。今非止於闕。蓋將病且痼矣。夫病者。其在皮膚則
易也。六腑已繆。氣非所經。而其體痼。不亦危乎。臣請以醫
方之言。諭國之病。伏惟陛下察焉。臣聞良醫之理痼也。陳
以奇方。進以猛餌。外以針火導其血絡。藥病相攻。戰於其
中。及痼解病瘳。六腑亦憊。於是竭良藥以材。調德膳以味。
從而補之。然後六腑平。百體正。內強而外和矣。夫近代之
愚醫則不然。必使病勝而形羸。不危其身者稀矣。三公六
曹。國之六腑也。果刑信賞。國之筋絡也。九州百郡。國之四
體也。四夷八蠻。國之外膚也。驕荒淫佚。國之痼病也。嘉謨
良算。國之奇方也。強將勁兵。國之針火也。禮樂法度。國之
德膳良藥也。夫百骸居於外。六腑列於內。相假而成生。相
致而動息。本為一身也。及一腑失理。容而不攻。其久日大。
攻而不除。其久為痼。除而不補。其久復發。為瘵難矣。臣以
為天寶貽痼。始於一支。久而容之。浸及百體。幾危其形。元
宗肅宗。除而不終。痼及興元。德宗之時。又無良臣可進內
強之術。而攻不就。先皇攻於除而不攻於補。今乃復發於
幽冀。居國之左右。又有西戎之厲。居於右掌之膚。涉腕逾
肘。今已及肩。何以知其自掌而及肩也。以安西至於涇隴
一萬三千里。其間嚴關重阻。皆為戎有。由此知其及肩也。
則王畿界戎無五百里。此肩之去喉能遠乎。奈何容而不
除也。此皆發於中朝之闕。而流其病也。若四方之弊。莫若
山東隴右之急。莫若武備之不至。又請詳舉之。夫聖人之
母萬物。必體天地之功。故以陽為文教。極其光明也。以陰
為武備。盡其肅厲也。夫陽盈則韜。而陰藩之。陰盈則復。而
陽濟之。故能相理而不亂。五月陽盈。使一陰居其間。明正
陰之有位。而盜陰不生。故聖人因之修武備。至於十一月
陰盈。包將來之陽。可大可久也。故外作霜雪以厲之。恐[:#AS-8B70:⿰⺅⿱⿰夭夭心]
陽之道也。內密燠而養之。使其為文為光也。故聖人因之
求賢以為輔。雹凍霜雪。禁其煩蕪陰用也。故聖人因之以
正刑。雷風為前驅。蕩其所不通。溫光從而舒之。陽德也。故
聖人因之以文宥。是以聖人之德。文雖先而武備不去。前
年淮夷擒。齊魯滅。常山死。幽燕歸。臣未見制馭有方法也。
而議者且以為兵可戢也。遂用羸將守常山。滯儒臨薊北。
不旋踵而賊氣復作矣。伏願陛下慎勤誡盈。無傷陰之大
候。且行化在便人。舉兵在立勢。夫百斛之車。百蹄之牛。不
能搖其轂。如措之峻坂之上。授之力者不盡數牛。及轟然
而遷。則牛足之運不及輪奔矣。此立勢之樞也。今幽薊之
兵。其猶病者之再病也。乘虛而強履。獨有立勢而誅之。立
勢之急。在於聚威於深棣。實力於滄定。然後以趙魏臨常
山。環兵而攻之。則冀馬之蹤。不望合於燕蹄矣。以太原之
師入薊邱。則易水之東。左臂不能傍運矣。此拘燕囚薊之
方也。如其擒縱之法。出於一時者。則在名將而用耳。如其
威不聚於急。力不實於危。雖有名將。不能為也。陛下見西
制戎。北制虜。壁壘之勢。盤連交錯。兵甲之多。賞勞之厚。以
為戎虜之畏此而不敢犯塞。今以刑賞之不信也。而戎臣
以自入。士卒虛名占籍者十五。不啻日夜飛金璧走銀繒
市言。惟恐田園陂池之不廣也。簪珥羽鈿之不侈也。洞房
綺闥之不邃也。不如此不足以積怨勞卒。及寇來。則必固
壁閉兵。無敢出擊者。如一日戎戈東刃。陛下將安倚乎。今
北虜猾夏。猶已事嫁矣。而西戎之虛盟。安足信之。不可無
虞也。夫人性有勇怯。地形有險易。勇怯可以習制。制之以
刑則亡怯。樂之以利則亡怯。借之以勢則亡怯。假如涉險。
利強弩以持重者據之。平陸。利騎戈以捷手健蹄者兼之。
此得勢而亡怯也。今士卒之獲戎者。得其馬牛羊雜畜及
衣裝寶賂皆與之。無令有所奮奪。此顧利而亡怯也。蒙兵
失律者皆誅。此畏刑而亡怯也。如此而用勇倍百矣。臣嘗
仕於邊。又嘗與戎降人言。自瀚海已東。神鳥燉煌張掖酒
泉。東至於金城會寧。東南至於上邽清水。凡五十郡六鎮
十五軍。皆唐人子孫。生為戎奴婢。田牧種作。或聚居城落
之間。或散處野澤之中。及霜露既降。以為歲時。必東望啼
噓。其感故國之思如此。陛下能不念之。臣意西戎今冬當
逾河拒北虜。明年必大入靈武寇西城。先擊監宥。誠能因
此時詔寧隴邠涇及南梁。皆會兵計事。獨得以老弱畱謹
城。其他少壯及騎士。皆持裝佩鹽糗。令邠寧涇原軍皆出
平凉道彈箏。邠寧軍北固崆峒守蕭關。涇原軍西遮木硤
關。鳳翔軍逾隴出上邽。因臨洮取鳳林南關。南梁軍道鳳
逾黃花。因狄道會隴西。得其利則擊。因其牛羊足以供具。
各以輕騎入河蘭。撫喻其遺人。飛聲流勢。延而益西。則故
道盡可得也。如此。則王畿之內。安有警烽之虞哉。臣故曰
四方之弊。莫若山東隴右。今策臣之目曰直言極諫。則言
無所不直。直不懼於罪也。若諫無不極者。今百不盡臣之
一二焉。何者。答問之所及。或未利於國。臣雖欲漏之而不
解。則懼執事之臣不寤也。睿問之所不及者。當臣之言。實
有利於國。臣雖欲奏之。臣懼罪言於非宜也。而况短晷之
晨。奔光馳曜之下。筆之條奏。拘以文陳乎。臣所以憤懣之
誠。百不及於一二也。豈無異日而顧問哉。伏惟陛下察焉。
謹對。
對賢良方正直言極諫策
問。朕聞古先哲王之治也。元默無為。端拱司契。陶甿心以
居簡。凝日用於不宰。厚下以立本。推誠而建中。繇是天人
通。陰陽和。俗躋仁壽。物無疵癘。噫。盛德之所臻。夐乎不可
及已。三代令王。質文迭救。百為滋熾。風流寖微。自漢以降。
足徵蓋寡。朕顧唯昧道。祇荷丕構。奉若謨訓。不敢怠荒。任
賢惕厲。宵衣旰食。距追三五之遐軌。庶紹祖宗之洪緒。而
心有未達。行有未孚。由中及外。闕政斯廣。是以人不率化。
氣或堙阨。災旱竟歲。播植愆時。國廩罕蓄。乏九年之儲。吏
道多端。微三載之績。京師諸夏之本也。將以觀治。而豪猾
踰檢。太學明教之源也。期於變風。而生徒惰業。列郡在乎
頒條。而于禁或未絕。百工在乎按度。而淫巧或未息。俗隳
風靡。積訛成蠹。其擇官濟治也。聽人以言。則枝葉難辨。御
下以法。則恥格不形。其阜財發號也。生之寡而食之眾。煩
於令而鮮於治。思所以究此繆盭。致之治平。茲心浩然。若
涉淵水。故前詔有司。博延㣥彥。佇啟宿懵。冀臻時雍。子大
夫皆識達古今。志在康濟。造庭待問。副朕虛懷。必當箴治
之闕。辨政之疵。明綱條之致紊。稽庶富之所急。何施革於
前弊。何澤惠於下土。何修而古理可近。何修而和氣克充。
推之本源。著於條對。至若夷吾輕重之權。孰輔於治。嚴尤
底定之策。孰叶於時。元愷之考課何先。叔子之克平何務。
惟此龜鑒。擇乎中庸。斯在洽聞。朕將親覽。
對。臣聞古者君天下之心也。上降下應。還若影響。夫以身
而養人者。下以父尊之。雖衰而無怨。此神農之俗也。以道
而覆人者。下則欣戴之。雖衰莫得離其下。此黃帝帝堯之
俗也。以義教人者。下以神敬之。雖衰而無慢。此舜禹之俗
也。以刑戮而驅人者。下以刑戮而畏之。不俟衰而刑戮復
矣。此桀紂之俗也。今陛下廓神睿之宇。臨天下將三歲矣。
索舉賢良待問之士。聚而俯告。悉徵所達。以輔于明。臣幸
得見墀級之嚴。陳百王由戶之道。臣之所奏。善戶有三。神
農唐虞之化是。敗戶有一。桀之亂是。彼三善之戶。其門甚
闢。皆可循轍而進。惟在陛下命車而已矣。制策曰。厥聞古
先哲王之理也。元默無為。端拱司契。陶甿心以居簡。凝日
用于不宰。厚下以立本。推誠而建中。繇是天人通。陰陽和。
俗躋仁壽。物無疵癘。噫。盛德之所臻。夐乎其莫可及已。三
代令王。質文迭救。百為滋熾。風流寖微。自漢而降。足徵者
蓋寡。問以古先元默無為之化。及三代質文迭救之法。易
難相殊者。臣請指數而奏之。夫數之始生。起于其一。而歷
乎多。數在盈十之間。雖童子且能屈指而數也。及延乎億
兆。塞乎天地。雖明大人。猶難舉籍而造其極。夫饕者始生
魄于嬰。而蠢于蒙。蒙嬰之時。不俟更乳而飫矣。及形具氣
周。設肥牛之肩。加百品之佐。不足以塞其饜也。是則太古
之人。眾庶之俗。其由數之奇寡。饕之蒙嬰乎。無越無踰。蠕
然濡之。無營無慮。塊守俟煦。為之君者易其化。五帝主之。
何以異賁育之材。舉一毫而趨也。三代以降。眾庶之情。譎
變之俗。其由數之億兆。饕之周壯也。君之者廣法制以御
之。飾禮義以導之。明賞罰以齊之。然猶不能使不表夸無
益也。臣聞聖人高明而道中庸者。法常制定。使人無加踰
于節度。猶恐其久而為弊。即以日新之言以勸誨。使不違
常也。如其臨理有常制。豪猾何致踰檢乎。講習師受有常
學。儒者何致廢墮乎。黜陟幽明有常令。列郡何敢干禁乎。
車服室屋有常度。工者何致婬巧乎。易問先迷失道之常
也。然照育之神不測者。以其既弊于夕。而能更興于晨。使
其光日日新也。伏惟陛下觀日新之道以張化源。復何俗
恬風靡積訛成蠹之患乎。制策曰。其擇官濟理也。聽人以
言。則枝葉難辨。御下以法。則恥格不形。其阜財發號也。生
之寡而食之眾。(闕)煎無已。臣恐鑠於所制也。伏願陛下修
日新之德。察善政之臣。行剋己之令。以拯其弊。然後可以
垂衣而化也。制策曰。故詔有司。博延㣥彥。佇啟(闕)也。陛下
如能用其道。可以澤惠下土也。如使古理可近者。其在明
禮樂仁讓也。若使和氣克充者。其本在和人心之抑慍。在
理之雅正也。其理怫者眾氣滯。其理明者眾氣洽。夫眾庶
之情和平。慍抑之氣。吁而散之太空。還會于風雲。合于水
土。包聲于陶埴之器。每歲附陰而伏。乘陽而昇。眾庶之氣。
雜于陰陽。陶于變化者。由麴糱乎。慍氣居于中則戾。戾則
悲。悲則水潦敗。抑氣居於中則悖。悖則亢。亢則螟蛾生。平
氣居于中則序。序則得常。得常則風雨節寒暑時。和氣居
于中則泰。泰則有餘。有餘則交讓於變化。涵而為休寶。流
而為精神。洋衍乎祥光。沛濊乎佳澤。臣故曰充和氣者。在
調人心也。制策曰。若至夷吾輕重之權。孰輔于理。嚴尤底
定之策。孰叶于時。元凱之考課何先。叔子之剋乎何務。維
此龜鏡。擇乎中庸。期在洽聞。朕將親覽者。夫廩畜之所賢
者。在乎賤入而貴出。使人無所困飢於凶災。傷勞於豐賤
也。夷吾之權。微不可也。從古以來。西事戎者。或辱于盟而
困于嫁。非有他由。擾其鋒而侮其醜也。及為所窘搏。則啁
物以其兵矣。戎夷之生。無以異也。故聖王備而不擒也。嚴
尤之言。亦可徵也。自長慶寶歷已來。金紫銀朱之佩。盈于
朝。溢于郡國有紀。何者。今日布令。明日而隳。使人無所守。
是以紀綱不振也。且教令所以設備為防也。綱紀所以制
物樞用也。是皆虞患難拯困也。人有赤子沈于水火者。為
之父母。必將奔往而拯之。使免於苦。及無為救者。則必坐
悲而泣望也。為救之具。必在長綆之鈎。修竿之抉乎。有備
而防者。父母之人也。無具徒手者。雖悲不信也。今陛下之
赤子。亦以困於是矣。陛下亦將拯而免其苦乎。今法制委
弛。維綱不樞。則是修竿長綆之鈎抉不為也。陛下居于九
重。臨于兆庶。得無有坐悲泣望之恨乎。臣竊為陛下懼不
仁之尤於後代也。伏願陛下擇忠言以廣其明。察智謨以
周於用。一刑賞以信於令。薄賦斂以息其勞。慎禁奪以省
其犯。審獄訟以愛其生。如此。水火之陷。不牽於瞽瞶之俗
矣。多濟之防。充列于無患之朝矣。若是又以為不理不康。
不惠不仁。非臣所知也。謹附聖條。陳寫大略。冒黷之罪。臣
何敢逃。謹對。
上冢官書
某伏念傑木之生。大長越倫。足谷肩山。而大谷不足以室
其根。長霓不足以帷其華。天之所惜。其體若此。豈不使皆
獲其所安。而輳乎用。及其不偶也。徒見摧風枯霜。蒙烟老
雲而已。夫尋常之材也。榦不丈。枝不尺。而葉縱。其根不能
躪土之膚。生不十年。各獲斤斧之製以就用。何者。受乎庶
氣。故易長於極。成為眾用。故易售於工。其在林居。相扶策
木意自得。仰視傑木。不見其末。相與笑其牙枿而無用。及
一旦遭遇。得升賢工之所思。採而飾之。跨二礎而百棟賴
負。若是修材巨榦。非易自致也。賢工良匠。非易能容也。今
閣下抱多能之強德。動與智諧。可謂遭時也。負難戴重。橫
於所安。可謂得任也。如能察出類之材。異日處之。然後次
眾材備於百常。如此。則賢工之名。可以自有。古者賢士之
居位也。沐垢不終湯。充饑不竟飯。中輟而起。畏日不足。是
皆探善於眾能。思致其爵養良士之道也。今則不然。為公
卿大臣者。必嚴居深視。以自養重。其所進者。惟柔氣緩言。
瞽視而巧諛。然後謂之厚德。故以多識為誣。博知為狂。遷
善為流。立節為詐。是皆斥而莫得稱也。及一旦操尺墨。樞
物機。茫乎不知其所從。使左右庸胥。因得侮而役之。彼非
不欲自勝也。蓋事業之所報固然。今西戎邀嫁。移兵寇邊。
仍歲不已。山東盜卒。殺辱守吏。未聞其歸。誠可嗟也。即如
主上求其往而為理者。閣下度之公卿大臣。而誰擇乎。某
誠不肖。七歲再官。不逾九品之列。陶心研慮。謨古臣智。輔
之所以為化。至於樂慕賢哲。亡其私而不回。此則得之於
性矣。酌巖賢旅聖之所以立言。至於書得失。備理亂。敘往
紀來。此則得之於文矣。學名將霸帥之所以整暴亂。至於
奮旅陳師。圜會百變之狀。離如驚鳥。合如凝雲。此則得之
於師矣。是三者。皆業於根。然後緒其末。非無所望也。亦思
願為一從材。戴橫傑之梁。立巨礎之上。顧世持斧之士。安
足以摹哉。某聞戎鏡包陽。當日而矚之。則能延燧興火。處
陰而視之。何異一規之幽銅耶。而誰寤者。而誰寤者。夫氣
應則生。某亦蒙矚於光下。以發所抱。書詞多鄙。又不盡志。
忤觸清嚴。罪無所逭。謹再拜。
上李諫議書
月日。將仕郎守秘書省正字沈亞之再拜貢書諫議閣下。
某常有混類之悲。不能自致。其拙也甚矣。故祥禽之類凡
羽。而凡羽混之。神芝之類腐菌。而腐菌混之。嘉蕙之類棼
芻。而棼芻混之。非獨混之而已。亦且蒙其芳而奪其美。何
則。善寡而凡多故也。况世俗之目。幾能於此而別白之者。
寒暑易轉。是皆非金石。安能自永於時哉。一失其顧。以為
類混。則終從風雨而老矣。可不痛之。輒假所喻。願賜終說。
幸甚。楚王之鼎食。十有餘年。而王體不肥。左右皆懼。王曰。
膳者不能味吾之鼎也。國人亦曰。膳者不能味王之鼎也。
更逐膳者凡十輩。益不味。王恥。乃令國中曰。有能使吾鼎
之味調和。以安吾體者。寡人爵之三公。楚里之處士賢。聞
之。應令而起。耆老屬袂而送之曰。往矣即鼎也。然王者即
味於君。君何以塞之。對曰。王必以鼎授我。我力甚優。夫治
鼎之職。約水燥薪爨火。以觀文武之用而已。其輳味則有
椒桂梅醯鹽醢之品在。吾總眾力而調於心。此其功也。王
之體不肥何待。楚老曰。斯固也。夫真偽雜鬻。循戶而唱。祈
其售者。偽十九焉。是椒桂之質類。而馨辛不為也。梅醯之
質類。而苦酸不為也。鹽醢之質類。而鹺鹹不為也。皆具而
不為。茲一旦集而會之鼎。則必空虛矣。君焉能總是之力
以成於王也。前膳之所以得逐者。由庶品之任非其任歟。
然則君之明足以察偽惑。君之智足以區物才。誠能儲其
真。蓄其當。以給其用。則後之辛馨之才。醯醢之具。必越海
逾陸。而趨君之指矣。斯百代之准也。豈但肥楚王之體然。
今閣下既以游泳道德。蓄儲助味之具。必有素也。然紛紛
之真偽。而清悟能無勞乎。小子誠不足奉應對。不得謁見
久矣。願因左右者召。稍延於前。獲進所語。幸甚。伏惟降察
不臯。謹再拜。
與孺顏上人書
上人足下。辱書指問。將望於僕。人謂有解達可以為梯進
之級。必慮過意。幸聽畢說。昔之有善鍜者。火五金而別器。
一日化百狀而智用不極。然常薄產自窘。弟子相率而笑
之曰。夫子之於業工矣。然而市售之富。不能當陶之饒。何
也。對曰。夫陶者。淺勞而薄利。與俗相用。彼朝市而夕壞。失
其用。復從而市之。無虛日。故能饒。且吾之業。搜矩而軸模。
及其成功。與世終始。彼匹居之人。又安能罄其室而市吾
之工哉。故當饑。亞之悞學為黃金鍜。且已困矣。上人無乃
襲饑於此哉。非敢自重。誠以陷其所從耳。幸熟慮焉。亞之
頓首。
與薛浙東書
再拜後還坐賓舍中。有小吏持吏書來。其語曰。帛十疋。吏
置帛書於亞之前。曰閣下所以貺客也。其敬之誠則厚矣。
然有所未滿者。敢為閣下道之。夫虬能興水濟物。故佐天
如臣。草木仰其澤。苗方秀而望其成。有乏一日之雨而不
及其實者。則仰告斯臣以求之。得一日足矣。若纔潤於枯
槁則已。且猶將困之。今亞之往復道路三千餘里。禺禺之
誠。於苗之旱甚矣。而千鍾之祿。於水之用又大焉。亦何惜
一日之澤。而不給其涸哉。亞之狂愚。當其困涸。不知所為。
乃復枯苗仰澤之說。再敢煩告。且閣下寧能不憐之。亞之
再拜。
上壽州李大夫書
昔者燕昭以千金市駿骨。而百代稱之。非直朽骨之可貴
也。意必在將來之良而已矣。今亞之仰閣下之風而進於
前。恭聞閣下又不以朽鈍而顧之。寧鄙人之宜顧也。其名
得無將來乎。是鄙人之價冒千金也。幸甚幸甚。今有傍偟
之誠。敢露肝膽。伏惟聽察之。亞之前應貢在京師。而長幼
骨肉。萍居於吳。無咫尺地之居。以自託其食給。旦營其晝。
晝營其暮。如是凡三黜禮部。得黜輒歸。自二月至十一月。
晨馳暮走。使僕馬不以恙。即且碌碌。如有一日霜露得欺。
氣體失理。則一室向門之心無望矣。今忘辛勤之勞。扶挈
長幼。丐食而西。雖已及哺口。然猶困其所儲。不能自給。但
涕泣語空。無有所仰。又度天下王公。希可以此言告者。乃
閣下耳。伏惟分一日之澤以濡之。無使亞之復為朽骨所
笑。謹再拜。
