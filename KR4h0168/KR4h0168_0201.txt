欽定全唐文卷二百一
薛孤吳仁
吳仁。龍朔朝官右金吾衞將軍。封朔方公。
僧道拜君親議狀
道家立旨。取貴於柔謙。釋教為宗。有存於汲引。雖復邁九
仙而飛迹。標致弗爽於同塵。超十地而遊神。修行豈乖於
忍辱。且君親尊重。比乾嚴而有裕。臣子忠肅。申拜伏而無
違。斯乃萬國之大經。千葉之常軌。居造次而必踐。處少選
而難廢。至若緇黃二教。頓捐茲禮。唯擅貢高之法。莫循資
敬之儀。(事如同馭寺議中彈)虛啟弊風。實差彝典。(事如右武衞議中
彈)但勸誘之規。雖則多躅。等歸利物。寧履義方。何必驕倨
為容。便躋衆妙之域。虔恭表節。遂隔真如之鏡。(事如左戎
衞議中彈)緬尋指趣。深謂不然。致拜君親。實為通理。謹竭愚
識。庶會宏謨。深懼不當。退用慚惕。謹議。
苖神客
神客。龍朔時官著作郎宏文館學士上柱國。封濟南縣開
國男。
大唐故右虞候副率檢校左領軍衞將軍上柱國
乙速孤府君碑銘(幷序)
天地之大德曰生。聖人之大寶曰位。生不可以無宰。俟有
道以存之。位不可以無寄。(闕一字)有德以尊之。故創極剖天。
張維闢㝢。大君有作。(闕三字)而乘雲。多士聿興。仰登山而捧
日。可久可大。闡洪業而非常。立德立功。垂大名於不朽。存
而為一時之傑。歿而為一代之英。爰有異人。今可得而聞
矣。公諱神慶。字昭祐。其先王氏。太原人也。昔房(闕一字)以天
戈耀象。六英開鳳舞之祥。后棄以星袟興農。萬里厝鸞歌
之域。帝圖克峻。王道攸歸。周德方隆。翦商以光其業。齊功
可遂。敗敵而有其勳。官族著乎天下。(闕一字)緒傾乎海內。五
代祖顯。後魏拜驃騎大將軍。偉德挺生。稟嵩岱之精魄。洪
川派別。洩江海之波瀾。特拔千仞。盤紆九野。遂賜姓為乙
速孤氏。始為京兆醴泉人焉。有命承家。代功居寵。然後以
周畿委輅。奉春異鐘鼎之門。漢殿乘軒。田秋匪珪璋之操。(
闕一字)其榮閥。故無得而傳之。曾祖貴。齊右衞大將軍儀同
三司使持節都督岐州諸軍事齊州刺史。周上開府儀同
三司(闕一字)附大夫。隨河州諸軍事河州刺史河州總管太
子右庶子和仁郡開國公。祖安。齊前鋒都督。周右武候右
六府驃騎將軍開府儀同三司使持節長州諸軍事長州
剌史。隋益州都督。襲封和仁郡開國公。拜前拜後。惟昭惟
穆。咸以忠貞之操。並資文武之材。終始一心。雖百君而每
合。出入三代。居八命而逾榮。父晟。皇朝上開府右武候(闕
一字)卄府左車騎將軍轉驃騎將軍。令緒逾崇。高門克大。
岳靈鳳德。紹賢哲以相趨。河目龜紋。(闕一字)公侯而繼出。公
山資海授。星傑雷英。跨俗騰彩。驚時駮矚。雖仲連飛兔。追
日電以長鳴。而諸葛臥龍。候風雲而戢景。俄屬黿鼉駕海。
猨鶴淩江。黃神吟而㝢縣分。素靈歎而區域震。高祖神堯
皇帝開天躧步。翼日騰精。偃橫流於九海。蕩洪氛於八極。
雲雷噴薄。興於晉水之湄。天地氤氳。闢於渭川之涘。於時
邑居幅裂。豪俊棋分。鵲起逢時之心。寰中既擾。烏止於誰
之室。㝢內攸瞻。公乃存悟井之深幾。載驅驪阜。知躍泉之
祕跡。言訪龍田。獄訟歸禹。不忘於寤寐。歌舞迎周。獨斷於
襟抱。以義寧之始。乃奉見於涇陽。初蒙恩命。預參秦府。從
平京邑。授通議大夫。賜物六十段。戎章克峻。雖策勳而既
重。國圖伊始。以門冑而方榮。乃取祖長州府君之資任右
親衞。於時雖地開金策。翦鶉甸而斯安。而池(闕一字)玉(闕一
字)亂
雞津而未靖。公於是奉陪八校。薄伐三川。從討王充。破青
城堡。賜物一百段。幷袍彩牛等。加勳大將軍。武德元年又
征薛舉。二年復破武周。神兵四舉。每推立於後服。英圖百
勝。必賈勇於先登。時宋金剛尚憑地險。更勞天伐。公乃因
機有捷。燭雲火之高輝。應變無方。刊風灰之遠陣。平寇之
後。蒙賜馬及金鞌彩物百段。王充以巨猾窺舋。假位號於
成周。建德以大盜因時。竊仁義於全趙。恃連雞之援。以興
危邦。託刑馬之盟。方為與國。太宗乃韜龍豹。旅貔貅。黃鉞
排天。朱旗斷霧。沸洛川而憤角。震嵩巖而疊鼓。王充以迭
食為命。不移蛩駏之心。建德以弱甲相依。無舛螳蜋之衞。
公乃懷奇請奮。受命長驅。破王充千金堡。并從擒建德。預
軒聖於元符。奉堯績於丹浦。燕趙俄獲。蚌為脯而無遺。虞
虢終亡。馬服輿而不失。加勳柱國。賜物二百段。劉黑闥擁
銅馬之餘孽。氣蘊圖南。阻金鳳之(闕一字)川。兵雄趙北。公乃
從平清漳洛水二(闕二字)因遂俘之。授上柱國。賜物(闕一字)段。
幷(闕一字)馬等。綵物一百五十段。粵以超時之效。恒當不次
之恩。滿寵受田。殊非異賞。李忠錫馬。遠多慚色。尋又從破
徐員朗。復著奇勳。既而聖情載洽。念功勞止。特蒙賜(闕一
字)
用表深榮。太宗以元雲入戶。未改唐侯之爵。白水開錢。猶
踐蕭王之號。秦王府妙資左右。公以良家首辟(闕一字)令長
上。仍賜大袍。既而飛燕侵(闕一字)長虹竭井。雖域中四大。正
西北之傾維。而天下一家。有東南之反氣。太宗乃殄茲方
命。殲厥流言。推大義以龔行。宏至公而克翦。公以九年六
月四日。載靜姦回。因而侍衞。十(闕一字)不(闕一字)既而汾陽脫
屣。代邸承祧。高鳥盡而藏弓。歸獸存而去戰。公乃方從挾
策。且欣櫜矢。結墳籍而為[:#AS-8DB8:●]。驅禮義以為禽。然以七德攸
歸。五營斯佇。方始執鞭之任。式隆初簣之基。以貞觀五年
授右衞勳衞(闕四字)長上。六年(闕二字)七年賜絹一百匹。八年
授右勳衞校尉。公以懷才樂道。緯武經文。(闕一字)而時習。顛
沛必於函丈。功成不居。終始存乎退尺。每策勳而命賞。常
後巳而先人。所以幽谷非遷。望喬木而韜響。澠池徒奮。坐
大樹而銷聲。雖薄(闕一字)之志每深。而厚祿之期終及。十年
蒙授游擊將軍。守左領軍長(闕一字)府(闕一字)別將。仍於永豐
倉留守。佳兵七萃。左帶皇畿。敖庾千箱。傍臨陜服。正壘壁
其斯重。瞻海陵其巳陋。聿兼其任。隆寄存焉。十二年以(闕
二字)璇極西顧。玉鸞東驚。皇輿帝皂。肅龍駕於風雲。天動
神
行。揚鳳旗於日月。董司戎禁。載佇忠賢。車駕自東都還京。
乃勑公檢校右勳衞上府郎將。十七年以震宮養德。乾心
佇(闕一字)乃(闕一字)詔曰。(闕三字)志懷強濟。計略沈遠。勞效著於
戎旅。恪勤宣於階闥。宜加榮擢。周衞儲闈。可守太子右衞
率府勳衞郎將。於是青闈振景。絳地增輝。招搖之桂。連芳
共(闕一字)蒼琅之竹。比節同(闕一字)十九年馬邑[:#AS-8FBB:●]職。無蹈於
驟山之義。龍顏憑怒。有事於遼水之陽。騖雷輜於碣石。洗
天兵於海島。時高宗天皇大帝銅樓毓粹。玉裕流溫。雖義
在懸弓。宜扈於擒縱。而時方主鬯。實資於監撫。乃(闕二字)州
留守。命公(闕二字)奉儲闈。卄年丁驃騎府君憂去職。逷輟移
巷。(闕一字)悲陟岵。絕漿九日。巳摧唐頌之心。茹痛三年。每泣
高柴之血。卄三年詔授太子右衞率府翊衞郎將。犀鉤在
飾。鶴(闕一字)登榮。抑禮援琴。仍奏樂風之韻。踰朞改燧。更承
重日之輝。既而龍躍在天。正銀題於紫極。鴻飛漸陸。振玉
羽於元霄。高宗即位之後。授右衞郎將。永徽三年除右驍
衞翊衞中郎將。張奐坐帷。奮雄邊之遠略。馬卿建節。馳喻
蜀之高文。才宦雙美。括囊千載。五年詔授太子右虞候副
率。尋加兼太子右虞候副率。徐邈授經之彥。師表攸存。卞
敦良將之才。閑邪是屬。公之授也。斯實兼焉。俄屬六麟徐
駕。御西京之霧雨。五斗遐拂。俯(闕一字)洛之風煙。鉤陳(闕一
字)委。英賢是賴。駕幸東都之日。檢校左領軍衞將軍。尋又
駕幸幷州。勅公於幷州先置。還東都日。檢校右領軍衞將
軍。仍知六閑馬事。溫驪籋雲。歕(闕二字)於雪谷。瑞(闕一字)生風。
銜珠耀於(闕二字)職無不理。帝有嘉焉。俄又兼太子右衞率。(
闕一字)惟(闕一字)秩實(闕一字)茲(闕六字)建功茂仲以主門興績。瞻
言故實。英尚斯途。公以儔之。則為優矣。方冀有仁必壽。有
壽必隆。而位未極於釣璜。(闕一字)問望周之浦。齒不延於練
玉。遽頹觀魯之峯。以顯慶五年八月卄四日。遘疾(闕三字)於(
闕五字)之私第。春秋六十有二。冕方[:#AS-FBED:●]
[:#AS-FDD7:●]興悼。哀榮兼極。勅書垂
慰。賵贈逾隆。詔問嗣子行儼等。幷賜物二百段。粵以龍朔
三年歲次癸亥二月乙酉朔十九日巽時。永厝於雍州醴
泉縣履中川。以從先旨。禮也。惟公降辰象緯。誕靈川嶽。德
光寶璧。舒白氣以成虹。才苞利器。橫紫氣而射斗。昔在髫
初。即踰常類。嶷然殊狀。如旭日之吐青山。湛乎深識。若明
月之含碧海。克岐日就。至性天成。教以義方。則行之靡失。
趨而有訓。則奉以無違。承顏必當於隱犯。知年每形於喜
懼。
不愆於德。瞻梓無以措其徽。未嘗有過。折葼無以(闕一字)其
罰。洎乎歷丁艱疚。殆不勝喪。在驃騎府君之憂。公時巳班
隆貴。屢將毀滅。痛深朝野。於時乃有巢燕。乳於倚廬。觀聽
嗟(闕一字)古今攸絕。豈止許孜永慕。棲雊翟於虛檐。丁密窮
哀。(闕一字)鴹鳧於(闕一字)沼。若斯而巳矣。加以友于成性。(闕一
字)愛為懷。共駕無暌。屢極鍾輿之(闕一字)同衾有慰。每追姜
室之歡。兄弟數人。公為其長。居上斯睦。撫下惟仁。奕奕增
映。怡怡可樂。其後五門將闢。三荊遽慘。公乃責深自箠。悲
共氣而無終。訓切在原。泣分形而有異。雖同胞竟阻。王修
之喻罕遵。而推產不干。卜式之資(闕一字)給。公以鼎貴餘業。
財逾鉅萬。一無所取。咸以讓焉。遐邇嗟服。宗姻駭歎。公以
幼承教義。早聞詩禮。德思潤巳。學尚專門。俄屬有隋蕩覆。
生人殄喪。擲書劒而事干戈。棄俎豆而修軍旅。故得藝殫
弧矢。精極韜鈐。戟枝楊葉。窮取睽之妙。金遺玉堂。盡殪戎
之術。所以革車每次。大憝斯殲。(闕一字)應(闕一字)策。兵無挫銳。
非以賞而邀利。寧以功而自伐。然而因時命律。積稔論兵。
受而莫違。當厚惠而居百夫之長。推而不有。委榮名而辭
萬戶之侯。卓矣高蹤。魯連豈唯於蹈海。安平卑位。曼倩遂
勞
於執戟。大雅君子。斯之謂焉。子國子明經高第朝請大夫
行綿州司馬行儼寧遠將軍守岐陽府長上折衝行均游
擊將軍守甘泉府左果毅都尉行方等。或傳經綜業。或良
弓嗣美。誠在孝而斯勇。實致果而為雄。仁者安仁。心無昧
於觀行。將門有將。理不差於必復。既而匪莪嬰酷。悴柏纏
哀。攀蠧索而增慕。循鑿楹而載感。於是乃與昆季。聚族興
言。以為陵谷難恃。風猷易絕。雲臺入畫。莫究遺芳。天祿藏
書。方成蠧簡。欲垂不刊之跡。必存無愧之辭。於是爰勒他
山。用旌斯烈。庶使波溢渤澥。識墮淚於千齡。麓徙琅琊。傳
受辛於萬古。其詞曰。
立功立德。惟武惟文。銘戈著範。勒鼎昭勳。名懸日月。氣稟
風雲。誰其克紹。卓矣夫君。緒派伊笙。(闕一字)隆淮筮。肇錫官
族。即榮昌裔。衮服有輝。旗章靡替。明德斯謀。高門是繼。英
英亮狀。灼灼瑰奇。不愆於道。無忒其儀。光含巨闕。彩振長
離。公(闕一字)比驥。呂望非彲。運屬時屯。道參人傑。鵬圖鳳舉。
雲迥風烈。濟水秦亡。登山趙滅。功成百勝。途夷九折。巳建
宏勳。俄膺懋寵。期門甫陟。羽林初奉。帝庾斯衞。儲兵載擁。
㝢省才高。司偕位重。官連四萃。望越五營。聲芳漢將。器表
周楨。未登召室。遽掩佳城。哀纏國寶。痛結人英。樹慘王哀。
松凋許泣。九泉長送。百身何及。鶴兆方兼。烏墳永戢。山秋
月思。野寒風急。傳鉤令緒。待漏英才。蘭期奄隔。楸思俄開。
圖芳隧路。紀德泉臺。九原徽烈。萬古風埃。
祥妖對
人雖至靈。而稟性含氣。同於萬類。故吉凶兆於彼。而禍福
應於此。聖人受命。龍鳳為佳瑞者。和氣同也。故漢高斬蛇。
而驗秦之必亡。仲尼感麟。而知巳之將死。夷羊在牧。殷紂
以絕。鸜鵒來朝。魯昭出奔。鼠舞端門。燕刺誅死大鳥飛集。
昌邑以敗。是故君子虔恭寅畏。動必思義。雖在幽獨。如承
大事。知明神之照臨。懼患難之及巳也。雉昇鼎耳。殷宗側
身以修德。鵬止坐隅。賈生作賦以敘命。卒無患者。德勝妖
也。
李儼
儼字仲思。隴西人。龍朔中官中臺司藩大夫。
益州多寶寺道因法師碑文(幷序)
大哉乾元。播物垂象。肇有書契。文籍生焉。雖十翼精微。陰
陽之化不測。九流沈奧。仁義之塗斯闡。而勞生蠢蠢。豈厭
塵門。闇海茫茫。恒漂苦浪。亦有寶經浮說。錦籍寓詞。駕鳳
升雲。驂龍棲月。跡均轉縷。空溺志於邪山。事比繫繩。詎知
方於覺路。孰若訓昭金口。道祕瓊箱。靜痡毒於三漏。拯橫
流於五濁。是生是滅。發蓮花之音。非色非空。被栴檀之簡。
暨乎鶴林稅軫。[:#AS-8BD4:●]槃之岸先登。鳥筆記言。總持之苑斯闢。
結集之侶。揚其實諦。傳授之賓。宏其妙理。然則紹宣神典。
幽贊元宗。跨生肇以遐鶱。追安什而曾騖。可以聲融繡石。
采絢雕圖。則於我法師而見之矣。法師諱道因。俗姓侯氏。
濮陽人也。自繞樞凝祉。紀雲而錫允。貫昴摛祥。奠川而分
緒。司徒以威容之盛。垂範漢朝。侍中以才悟之奇。飛芳晉
牒。衣冠繼及。代有人焉。祖闞。齊冀州長史。父瑒。隨柏人縣
令。並琢磨道德。砥錫文藝。或題輿展驥。贊務於千里。或烹
鱻製錦。馳聲乎一同。法師稟祜居醇。含章縱哲。覃訏之歲。
粹采多奇。髫齔之辰。殊姿獨茂。孝愛之節。慈順之風。率志
斯存。因心以極。年甫七歲。丁于內艱。嗌粒絕漿。殆乎滅性。
成人之德。見稱州里。免喪之後。乃發宏誓。而以風樹不停。
浮生何恃。思去髮膚之愛。將酬罔極之恩。便詣靈巖道場。
從師習誦。而識韻恬爽。聰悟絕㣥。曾不浹旬。誦[:#AS-8BD4:●]槃二袠。
舉衆嗟駭。以為神童。逮乎初丱。方蒙落髮。於是砥行飭躳。
架德緝道。篋蛇能翦。心猨久制。遡流增智。望井加勤。在疑
必請。見義思益。尋講涅槃十地。洞盡幽微。宿齒名流。咸所
歎異。及受具戒。彌復精苦。若浮囊之貞全。譬圓珠之朗潔。
始聽律義。遍訖便講。辨析文理。綜核指歸。十誦之端。五篇
之賾。寫缾均美。傳鐙在照。又於彭城嵩論師所。聽攝大乘。
嵩公懿德元猷。蘭薰月暎。門徒學侶。魚貫鳧集。講室談筵。
為之囂隘。遂依科戒。而為節文。年少沙門。且令習律。曉四
分者。方許入聽。法師夏臘雖幼。業行攸高。獨於衆中。迥見
推挹。每敷攝論。即令復講。而披演詳悉。詞韻清暢。諸方翹
俊。靡弗歸仰。於是遍窺釋典。咸通密藏。五乘之說。四印之
宗。照盡幾初。言窮慮始。每摳衣講席。隱几雕堂。舉以玉柄。
敷其金牒。渙乎冰釋。怡然理順。延惠風而不倦。同彼清流。[:#AS-96CC:⿱雁言
]來響而無疲。類夫虛谷。搢紳之客。慕義波騰。緇黃之侶。
承規景赴。法師志求冥寂。深厭囂滓。乃負袠褰裳。銷聲太
嶽。寢谿扃岫。飲露餐霞。樹偃禪枝。泉開定水。凡經四載。將
詣洛中。屬昏季陵夷。法綱嚴峻。僧無徒侶。弗許遊涉。於是
杖錫出山。孑焉孤邁。恐罹刑憲。靜念觀音。少選之間。有僧
欻至。皓然白首。請與俱行。迨至銅街。暨於金地。俯仰之際。
莫知所在。咸謂善逝之力。有感斯見。非夫確至。曷以臻乎。
既而黃霧興祆。丹風起孽。中原蕩覆。具禍以燼。法師乘杯
西邁。避地三蜀。居於成都多寶之寺。而靈關之右。是曰隩
區。遠接荊舒。近通卭僰。邑居隱軫。人物囂湊。宏才鉅彥。碩
德高僧。咸挹芳猷。歸心接足。及金符啟聖。寶歷乘時。運屬
和平。人多好事。導元流於巳絕。闢妙門之重鍵。法師以精
博之敏。為道俗所遵。每設講筵。畢先招迓。常講維摩攝論。
聽者千人。時有寶暹法師。東海人也。植藝該洽。尤善大乘。
昔在隋朝。英塵久播。學徒來請。接武摩肩。暹公慠爾其間。
仰之彌峻。每至法師論義。肅然改容。沈吟久之。方用酬遣。
法師抗音馳辯。雷驚波注。盡妙窮微。藏牙折角。益州總管
鄧國公竇璡。行臺左僕射贊國公竇軌。長史申國公高士
廉。范陽公盧承慶。及前後首僚。幷西南嶽牧。並國華朝秀。
重望崇班。共藉聲芳。俱申虔仰。由是梁之地。庸濮之甿。飲
德餐仁。雲奔雨集。法師隨緣誨誘。虛往實歸。昔曇翼高奇。
教闡沈犀之壤。法和通敏。道著蹲鵄之域。協時揆事。抑亦
是同。考業疇聲。彼則非袞。而以久居都會。情異俶真。養
中晦跡。可求天解。復於彭門山寺。習道安居。此寺往經廢
毀。院宇凋敝。法師慨然構懷。專事營輯。若乃危巒迢遰。俯
瞰龍隄。絕磴逶迤。斜臨鴈水。近對青城之巘。遙瞻赤里之
街。雲榭參差。星橋縈映。於是分巖列棟。架壑疏基。窈窕陵
空。俳佪[:#AS-897D:⿱⺳卓]景。松吟竹嘯。共寶鐸以諧聲。月上霞舒。與璇題
而並色。仙花祕草。冬夏開榮。擾獸馴禽。晨昏度響。諒息心
之勝竟。毓道之淨場乎。而以九部微言。三界式仰。緬惟法
盡。將翳龍宮。揮兔豪而匪固。籀魚網而終滅。未若鐫勒名
山。永昭弗朽。遂於寺北巖山。刻石書經。窮多羅之祕袠。盡
毗尼之妙義。縱洪瀾下注。巨火上焚。俾此靈文。永傳遐劫。
豈直迷生之類。覩之而發心。後學之徒。詳之而悟道。既而
清猷遠暢。峻業遐昭。遂簡宸衷。乃紆天紱。追赴京邑。止大
慈恩寺。與元奘法師證釋梵本。奘法師道軼通賢。德鄰將
聖。朅遊天竺。集梵文而爰止。旋謁皇京。奉綸言而載譯。以
法師宿望。特所欽重。瑣義片詞。咸取刊證。斯文弗墜。我有
其緣。慧日寺主楷法師者。聰爽溫贍。聲藹鴻都。乃首建法
筵。請開奧義。帝城緇俗。具來諮稟。欣焉相顧。得所未聞。諸
寺英翹。懣然祗服。咸敷師子之坐。用佇頻伽之音。法師振
以元詞。宣乎幽偈。同炙輠而逾暢。譬連環而靡絕。耆年粹
德。曠士通儒。粉滯稽疑。雲消霧蕩。伏膺請益。于嗟來暮。惟
法師姿韻端凝。履識清敏。粹圖內蘊。溫采外融。運柔嘉以
成性。體齋遫而行巳。峻節孤上。夷險同貫。沖懷不撓。是非
齊躅。加復研幾史籍。尤好老莊。咀其菁華。含其腴潤。包四
始於風律。綜五聲於文緒。宿植勝因。恬榮褫欲。善來佛子。
落采菴園。開意花於福庭。濯元波於妙境。而貞苦之操。絕
衆超倫。聰亮之姿。踰今邁昔。信法徒之冠冕。釋氏之棟梁
乎。凡講[:#AS-8BD4:●]槃華嚴大品維摩法華楞伽等經。十地地持毗
曇智度攝論對法佛地等論。及四分等律。其攝論維摩。仍
出章疏。既而能事畢矣。宏濟多矣。脫屣於夢境。棲神於淨
域。春秋七十有二。以顯慶三年三月十一日。終於長安慧
日之寺。梵宇殲良。真門喪善。悲纏素侶。慟結緇徒。即以四
年正月。旋乎益部。二月八日。窆於彭門光化寺石經之側。
道俗門人。星流波委。銜哀追送。衆有數千。巖谷為之傳響。
風雲於是變色。慧日寺徒衆。並蠲邪迪妙。綜理探微。保素
真源。歸元正道。自法師戾止。咸共遵崇。追思靡及。情深軫
慕。弟子元凝等。稟訓餐風。師稱上足。而以慈鐙罷照。崇山
無仰。循堂室而濡涕。對几巾[:#AS-FBED:●]弗而流慟。敬於此寺。刊金
撰德。氣序雖遷。音塵方煽。亦猶道林英範。託繡礎以長存。
慧遠徽猷。寄雕碑而不朽。其詞曰。緬哉佛性。廓矣元門。功
昭曠劫。化拯重昏。沖儀巳謝。妙道斯存。匪伊開士。孰暢其
言。於顯法師。誕靈傑起。如松之秀。如巖之峙。穆穆風規。堂
堂容止。行窮隱括。識洞名理。爰初紐錦。早厭樊籠。言從落
飾。乃沐元風。將超八難。即悟三空。貞圖可仰。峻範彌融。鹿
野微詞。猴江粹典。源流畢究。奧隅咸踐。法鏡攸懸。信花彌
闡。振嶽符論。奔濤喻辯。昔在昏虐。時逢禍亂。東去戢道。西
遊違難。天啟聖期。光華在旦。翼教益。騰聲巴漢。爰雕淨境。
于彼曾岑。分櫩架壑。聳塔依林。[:#AS-8A69:⿰⺘⿳穴八夕]金緝義。篆石雕金。芥城
斯盡。勝跡無侵。載奉王言。來遊帝宅。慧義資演。真宗佇譯。
紫庭之彥。丹臺之客。並企清儀。俱餐妙賾。淪羲(闕五字)光遽
嗟分岸。永泣摧梁。龕留舊影。室泛殘香。書芬紀藹。地久天
長。
蘇知機
知機。儀鳳二年官太常博士。
請改定章服奏
去龍朔年。司禮少常伯孫茂道奏請。諸臣九章服與乘輿
冕服。章數雖殊。飾龍名衮。尊卑相亂。望請諸臣九章衣以
雲及麟代龍。升山為上。仍正冕名。當時竟未施行。今請制
大明十二章。乘輿服之。加日月星辰龍。或山火麟鳳元龜
雲水等象。鸞冕八章。三公服之。毳冕六章。三品服之。黼冕
四章。五品服之。
李思元
思元字文成。高安人。舉進士。為文林郎。滕王元嬰為洪州
都督。待以師友之禮。
對鄉射司正倚旌判
甲司正命獲者倚旌為有司所糾詞云兼官無事
國有燕饗。代存飲射。貴以觀德。先乎踐禮。故比茲六耦。是
辨其等威。抗彼三侯。必憑乎班列。眷言伊甲。則曰司存。實
掌厥儀。克閑乃事。序賓明揖讓之則。進或歷階。贊射辨升
降之儀。退惟輔序。而決拾是佽。弓矢斯調。射人發功。非無
破的之藝。司正命獲。爰有倚旌之禮。將欲乘其多算。罰以
弛弓。使夫沮勸必明。威容可則。况職不在備。禮或從宜。無
事則兼。寧云離局之過。有司所糾。實負曠官之責。
李尚一
尚一。趙郡元氏人。
開業寺碑(幷序)
夫八龍荀里。榮問在於當年。駟馬于門。餘慶消於終古。亦
有漢將軍之甲第。磨滅成空。魯司寇之華堂。摧殘巳盡。豈
不以泡露倏忽。陵谷遷移。寂寥千載。煙塵四合。雖復武陵
洲曲。時逢李衡之樹。山陽苑中。頗見嵇康之竹。竟未能激
揚真界。取大壯於龍宮。欽崇妙境。授全模於象塔。是用神
居肅穆。靈德支持。縱石盡而猶存。與金剛而不壞。鞠遺蹤
於茂草。彼或未思。攀勝果於堅林。我誠先覺。開業寺者。後
魏黃門郎使持節衞大將軍陜州刺史都督冀定瀛相殷
五州諸軍事定州刺史尚書令司徒公固安縣開國伯李
公捨山第之所立也。其地則前臨漳水。金鳳騁光而振儀。[:#AS-9BF8:⿰去⻏
]負常山。玉馬騰姿而絕影。東瞻峻堞。宛若香城。西據崇
巖。依然雪嶺。蓋全趙之勝地焉。公諱裔。字徽伯。趙郡元氏
人也。珪璋盛德。代資卿相之材。鐘鼎貴遊。人負河山之氣。
便繁竹使。入天門而上八重。密勿槐庭。登太階而步三級。
朱輪趨闕。拜天子於南宮。黃閤當衢。肅㣥公於北里。位望
隆矣。歡娛極矣。乃喟然歎曰。假使門兼萬石。不能遣生滅
之源。家累千金。不能去吉凶之域。以為同生者物。異物者
超生。滯教者方。離方者會教。挹三明而豁悟。乘公正以虛
求。爰貶泰於豐家。庶推煩於朽宅。及其高臺未毀。曲池猶
濬。迴季倫之業。作須達之園。昔我宴居。今成法宇。變歌梁
於月殿。即下梵塵。移舞觀於花臺。還飄淨雪。八功德水。波
通西舍之池。四禪定林。影庇東鄰之樹。爾其考輪奐。度崇
高。或仍舊而標迹。或惟新而廣制。隨方授矩。基階因巨壑
之形。審曲裁規。垣院取重巒之狀。岧嶢香閣。涌地神行。窈
窕禪棲。中天化立。千門遠閌。當斷岫而全開。百栱危承。隱
連峯而半出。垂珠綴玉。日月迴薄於山窗。刻贙圖龍。風雲
吐納於巖棟。優填靈匠。盡變態而無窮。闍崛真容。極尊嚴
而有睟。青蓮目湛。猶縱觀於南浮。丹菓脣開。似微言於西
竺。詭狀千名而競出。殊名萬計以爭陳。觸類長之。能事畢
矣。先是有沙門僧明曇寶等。並不知何許人。屬魏氏之遷
都。隨孝文而戾止。咸以冥通勝範。夙證良緣。非聲聞乘。是
菩薩行。動機靈於物表。屈形相於人間。覩茲願力。共謀經
始。當由道資冥助。故使天降異人。大矣哉。諒福庭之最也。
于彼延昌之末。錫其偃角之名。孝昌年際。改為隱覺。自魏
歷齊。僧徒彌廣。德均鶖鷺。數若稻麻。洎乎周季道消。芟夷
像教。斯虐主之稱亂。甚魔王之未降。四百八藏之文。咸淪
汲冡。飛錫乘杯之侶。悉陷秦坑。遂使多寶湮覆。支提廢毀。
散給勳臣。以充園第。可為長歎息矣。公之嫡孫襲固安伯
祖元。締感遺墟。果蒙恩賜。城侔越國。淨王多後嗣之家。地
擬齊廛。晏子據先臣之宅。既而蒼精失御。赤運登符。大宏
妙有。廣標靈剎。慧日昏而還曙。法流塞而更通。祖元復捨
舊居。而為淨域。北堂安寢之處。重扇元風。東閤招賢之所。
再流清唄。遂能上聞旒纊。光動絲綸。以公淨業攸開。更以
開業為稱首。俄而燬室云謝。波旬縱慝。寰中法侶。盡嬰塗
地之災。海內仁祠。多溺滔天之浸。惟此靈構。巋然獨存。因
大聖之依憑。威傾六賊。賴諸天之守護。壤隔三災。苟非至
德通神。奇工入妙。其孰能與於此也。皇明首出。大拯橫流。
縶醉象而定昆陽。斬毒龍而清冀野。反淳風於上葉。集甘
露於中枝。都畿壯而帝服開。國土淨而天冠敞。蜂臺切漢。
方演化於時和。鳳剎臨雲。尚韜名於朝命。祖元第二子維
摩。武德年中趙定二州別駕。屬乾坤漸泰。曦望初華。攀龍
之茂績既宣。展驥之休聲克著。永言堂構。題目闕如。屢有
申聞。情逾懇至。重使澤流元地。金輪轉北走之途。渙發紫
泥。銀牓照東方之國。粵以貞觀四年。還賜舊額為開業寺
也。上座圓徹寺主圓鏡都維那道英大德僧道寬智[:#AS-9970:●]圓
一圓真道通慈倫道名等。並董修戒範。持護律儀。騰逸氣
於三空。汎仙舟於八解。鳩摩羅什。望景傾魂。鴈門慧遠。聞
風動色。且夫難捨能捨。遠人隆百代之基。從明入明。君子
積萬年之祚。誠哉斯道。信而有徵。公第五子子雄。隋輔國
將軍平東將軍左金紫光祿大夫通直散騎常侍驃騎大
將軍儀同三司使持節豪州刺史鴻臚卿。進爵高都公河
北道行臺兵部尚書。曾孫緯。皇朝宗正衞尉司農三寺卿
金紫光祿大夫荊州大都督府長史幽州都督戶部尚書
太子詹事懷洛蒲三州刺史。襲高都公。緯弟俊。皇朝揚州
大都督府兵曹參軍汴州封邱易州易縣舒州太湖三縣
令朝議郎行商州司馬上騎都尉。箕裘遞襲。憑蔗苑而彌
昌。黻冕相承。託檀波而轉盛。大仙幽讚。鄉長則累葉無慚。
大覺顯仁。公侯則連華必復。詎比夫謝家遺宅。徒擬甘棠。
韓國舊臺。空傳酸棗而巳。但此寺爰初締葺。迄乎崇麗。公
又發宏誓願。圖徽曠劫。乃建豐碑。將符鏤鼎。嗟乎。十烏傾
日。二鼠催年。空留白几[:#AS-FBEE:●]二之名。未勒黃金之字。俊第八
子宣德郎行本州錄事參軍事雲騎尉崇悊。即公之元孫
也。風神秀嶷。器業甄明。發揮經史。抑揚詞翰。申鴻漸於上
藩。屈鵬摶於中錄。雖榮庥作牧。褰襜之位未登。而仕(闕一
字)還鄉。衣錦之遊斯在。欽惟舊德。祗若先功。望鹿園而拜
首。登鷲山而禮足。於是仰挹緇徒。傍詢碧殿。翦荒苔而相
質。允屬謀孫。訪麗藻而披文。無遺小子。乃命從姪尚一製
文焉。尚一學謝探微。詞慚析妙。謝安庭序。叨承白雪之篇。
韋孟宗祧。敢述彤弓之詠。庶使家風入偈。抗佛土以飛英。
祖德惟真。積僧祇而不朽。重宣此義。乃為銘曰。
美哉東墅。奐乎西第。榮觀一時。湮沈千歲。邪山易擁。愛河
難濟。徒徇假名。竟迷真諦。(其一)達人藹藹。情洞如如。爰推別
業。式建精廬。跨谷彌阜。乘危躡虛。傍通碣館。直抵漳渠。(其
二)淩雲之(闕一字)匪日而就。廣制彌新。崇基即舊。虯檐吐崿。
鳳甍銜岫。月落上楹。星迴中霤。(其三)有周滅德。怠棄真寶。勝
彼伽藍。咸成鞠草。洎於赤帝。紹隆元道。弊風一革。慈雲再
造。
(其四)漢東鹿走。燕南狼籍。毒被王城。災延帝石。四魔怙亂。
三乘泯迹。獨此招提。居然不易。(其五)功符化造。事叶神憑。妙
物凝粹。真人效徵。皇家鳳舉。帝室龍興。一戎底定。五濁攸
澂。(其六)法門既闢(闕一字)源載返。道賁㧙山。恩孚柰苑。雞峯仞
積。鶴池波偃。地絕風塵。人多林遠。(其七)七州論德。四(闕一字)標
榮。猶嬰有待。豈悟無生。我祖騰懿。天師配明。還因梵筆。永
播家聲。(其八)
