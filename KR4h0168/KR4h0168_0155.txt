欽定全唐文卷一百五十五
上官儀(二)
勸封禪表
臣某等言。臣聞乾元惟大。播四序而無言。坤儀蓋厚。寧萬
象而復一。至於號均三大。體覆載以曲成。聖表千齡。順剛
柔以藏用。是以可久可大。永固皇王之緒。貞觀貞明。獨照
陶鈞之上。故可登封泰嶽。類帝以尊天。降禪肅然。禋宗以
厚地。伏惟陛下膺圖紹籙。儀天纂鏡。受昭華而光寶位。正
璣衡而握金符。銷伏鼇而綴上蒼。剪應龍而清下瀆。於是
靈臺偃伯。暢轂埋輪。刑政肅清。削秋荼之繁蕪。雅頌先烈。
激圓海之漪瀾。就月幽覃。則燭龍開景。薰風遠暢。則蟠木
增華。沒羽浮金之章。昭載筆於仙室。韋韝卉袵之首。襲長
纓於蘭錡。九疇式序。七德攸宣。發神化之丹青。敷禮義之
粉澤。既而睿德潛通。至誠冥召。禎圖載啟。神物發揮。雙觡
呈班。馴擾於君囿。九芝獻彩。燭耀於帝池。太史標祥。鏡流
千里。卿雲表貺。凝華五色。江茅鄗黍。歲時鱗萃。東鰈西鶼。
日月波屬。鴻符巨慶。疇可詳言。誠迺岱郊佇遂。云坰望蹕。
臣某等誠惶誠恐死罪死罪。永言遐載。緬鏡前徽。王迹之
所葳蕤。帝圖之所凝遠。龍官結繩之后。鳥紀垂衣之君。治
定功成。俱備升中之禮。塵清海晏。咸申謁欵之誠。異世同
符。千載一揆。諒以增高益厚。式酬靈睠。陛下德光宙始。文
煥震初。蓆蘿而因萬物。典襄而濟下元。鎔範生靈。張四維
於地絡。締構函夏。建八柱於神樞。宏規絕跡。功無與二。駕
三五而遙集。超八九而騰驤。加以璇歷啟徵。躔南至於朔
旦。金鼓問罪。削左袵於交河。固可恭柴燎之展采。穆靈壇
之禋敬。焉得徇小節於沖挹。忘至公之鴻典。絕三神之歡。
拒萬方之志。雖復翹心天路。未留三舍之感。延佇帝閣。逾
邈九霄之望。伏惟陛下紆瑤池之渺轡。屈姑射之凝神。酌
令典於中樽。遵時邁於嬴里。採公卿之嘉議。覽搢紳之讜
辭。逸記重甄。頽章再紐。詔雨師以先路。命風伯以清塵。六
飛案軌。九族齊列。榮光承幰。非煙翼衡。輯瑞而嘉肆覲。瘞
玉而恭儲祉。方使日觀增華。仙閣改飾。神光霄映。若流照
於舂陵。雲色晝開。似凝暉於豐谷。表咸池於翠。萬歲叶其
殷薦。席藳秸於紫壇。八神歆其明祀。籠千古之偉觀。孕七
百之丕業。臣等命與時偕。濯景昌運。優游渠閣之內。怊悵
南風之弦。棲息蓬山之阿。弋釣先皇之道。至於朝猷國
紀。頗踐奧隅。陛下推而不居。竊所未喻。鬱云梁之典。缺懷
庭之儀。沮神主之欲。漏貪天之議。伏願杲其日出。照其傾
陽之心。油然作雲。降其離畢之澤。庶使飛英騰茂。祕玉檢
而遐傳。手舞足蹈。扈翠華於喬嶽。
為朝臣賀涼州瑞石表
臣元嘉等言。臣聞太陽含字。天之命也。德水呈文。地之符
也。是知光膺寶籙。非幽贊無以享鴻名。對越兩儀。非神物
何以昌丕緒。故有元龜負卦。繇表軒功。朱鳥銜書。兆彰姬
籙。非聖人之撫運。孰能與於此乎。伏惟皇帝陛下慶韞上
元。與天皇而合德。祥凝太始。體耀魄以齊明。作周錫允。王
業本於冰翼。生商降祉。寶祚基於玉筐。然後樞電效神。皇
虹授彩。彤雲澹景。標映龍顏。瑞火流光。呈發鳥跡。由是凝
圖作極。握紀中天。化洽九垓。恩綿八表。功成戢武。散騑服
於桃園。業定宏文。覃正朔於昌海。輯五玉而彰禮備。陳萬
舞而表樂成。至德至仁。垂拱巖廊之上。乃聖乃神。遠算廟
堂之下。憲文王而授立。招天奬於夢齡。象漢帝以登賢。選
仁明於副貳。國重曜而臨照。家萬宇而永貞。是以淹歲亢
陽。離耀昇而元澤降。春疇罕闕。震方建而年稼登。受冊之
辰。隨輕輪而翊佳氣。夏弦之月。接飛蓋而吐芝英。郡國陳
孝德之符。煙浮霧集。縣道奏明靈之貺。電擊雷奔。豈與夫
日至月書。可同年而語矣。伏見凉州都督李襲譽表奏。昌
松瑞石。合百一十字。文曰。高皇海出多子李久王八千年
太平天子李世民王千年太子李治書燕山人樂大國主
尚注諤奬文仁邁千古大王五王六王七王十王鳳尾才
子七佛八菩薩及上果佛田天子文武貞觀昌大聖延四
方上下萬治忠孝為善。其文不次者。略而不載。勅遣禮部
郎中柳逞馳驛檢覆。並同所奏。皆素文玉潔。若瓊樹之華
滋。元質碧鮮。擬翠微之遠色。雖復霞熛冠岳。暉鏤采於介
邱。海鏡浮山。昭列名於稽。方茲秀麗。曾何足云。臣等歷選
皇猷。稽河圖於東序。詳觀帝籙。披冊府於西崑。媧燧以前。
不可得而知矣。羲農以降。考載籍而言焉。若乃馬遰堯壇。
鳳銜虞冊。驎遊吐字。頗涉劉邦。葉蠧為文。纔稱病巳。元石
降徵於典午。赤伏錫命於炎精。皆髣髴如神。徵文見意。或
傍通以取證。或索隱以求端。猶且動色當年。光華曩志。矧
茲天冊。顯發靈瑞。頌聖德之欽明。通史筆之揚堯典。述國
祚之悠永。倍龜策之卜周年。追美先朝。衍軒邱之德姓。
式昭儲后。邁鈞臺之有光。豈非天鑒孔明。聖猶大者祥彌
著。靈心至察。德加厚者祚逾長。是用越契超繩。光前振古。
績無與二。慶溢登千。臣等自省微生。幸霑鴻造。荷重光之
煦育。覩三才之宅心。雀躍無以表其誠。鳧趨不足勝其喜。
臣無任悅豫之至。
為于侍中請赴山陵表
臣某言。伏以塗宮方撤。祖載有期。蹐厚地而靡容。跼高穹
而標絕。臣昔逢開運。委質藩朝。荏苒迄茲。年將一紀。位非
德漸。榮以恩滋。顧視涯分。何階致此。而今谷林啟隧。宸衞
將移。袵席遺簪。纏哀罔極。方願整素翿而攀慕。奉劒舄而
崩號。送往以窮。事居方永。時希宸鑒。曲遂荒襟。伏紙失圖。
罔知攸措。
為太僕卿劉基請致仕表
臣某言。臣輕生多幸。早逢昌運。締構之初。得效駑蹇。誠款
雖竭。功績靡伸。沐浴恩光。謬叨榮級。歷居近要。出納隆顯。
顧循庸菲。踰溢涯分。思展塵露。以酬洪造。鏤骨銘肌。無忘
夙夜。但犬馬之齒。甲子巳多。風雨之疾。惛眊日甚。雖年非
致仕。而力不當官。簿領沈迷。端緒紕繆。久尸厚祿。靦懼在
躬。內省愆尤。外慙物議。乞解見職。退就衡門。朽質餘生。獲
從藥療。冀蒙渥澤。未歸泉壤。難預朝請。瞻望闕庭。葵藿微
心。方希臨照。不任悃款之至。伏願天慈。特垂矜許。輕塵聽
覽。愈增震越。
為盧岐州請致仕表
臣某言。竊以日月迅驅。歎留侯之過隙。桑榆易晏。嗟趙孟
之愒陰。是以杖國之儀。曩籍之通訓。夜行之誡。先達之明
範。臣三河素品。一藝罕稱。斂袵衡泌之間。優游農仕之際。
特以雲雷肇構。龍德在田。遂得混吹齊庭。薄遊梁苑。昧昔
賢之先覺。慶生涯之嘉會。屬大橫固祉。奬澤荐臻。同菅蒯
之靡遺。喻袵席而無改。叨竊非據。綿歷歲時。智能之效。寂
寥何紀。伐檀以茲興刺。濡翼由是致譏。况乎時迫耄期。識
用衰耗。仲宣體弱。遽與年並。修齡疾甚。亦隨衰及。范緌在
飾。深驚蒲柳之秋。葆鬢承冠。逾慙仁壽之鏡。空貽謗毀。坐
紊官曹。虛受之來。履薄未均危懼。知止之分。餘生實所庶
幾。披瀝丹愚。諒非矯飾。伏願大明委照。曲遂今請。退影閑
屝。待終初服。倘弊帷未掩。岱宗少駐。擊壤歌其自逸。高枕
歡其有餘。望瑤池之還駕。候仙閭之歸躅。臣筮仕聖朝。位
非才授。曾微涓滴。少答鴻私。敢請骸骨。心顏靦怍。微臣限
茲外任。不獲拜奉闕庭。犬馬之戀。徘徊何巳。
為殿中監趙元楷請致仕表
臣某言。臣聞高年致政。前徽之彝準。仲秋授杖。綿載之通
規。正以制逮乎桑榆。愒陰於鍾漏。臣顧惟菲陋。輪轅無所。
瞻言賓實。高謝等夷。筮仕之初。不期通顯。干祿所望。抑在
代耕。初以生涯多幸。屬奉昌數。仁被草木。德洎昆蚑。奬飾
曲流。豐恩傍洽。言揚德舉。內視缺然。比彥參賢。載離滋永。
至於姬駿長驅。奉元池之廣晏。姒龍遙騖。陪樂野之宣遊。
塵露罕稱。榮異空甚。捫躬靦怍。罔歷心顏。既而二膳在辰。
懸輿甫及。光華云旦。聖造方深。蒲柳行秋。朽材知止。勝西
羌而側勇。惟東都而自牧。伏請褫帶彤門。歸骸故里。挹清
風於國讓。追盛範於陽元。效釣璜於渭濱。類飛星於河渚。
是知疲驂解馭。辭金根而不歸。袵席帷幄。去青蒲而方遠。
望軒屏而徘徊。仰煙霄而鯁戀。無任感愧之至。
為房州刺史請朝覲表
臣某言。臣一介薄才。不周時務。命隨事偶。超竊宦途。歷職
文武。榮兼內外。年餘三紀。受恩兩朝。循涯省分。實優常品。
自違丹陛。寒暑亟移。限以大藩。久絕朝覲。頃以年頹疹迫。
風眩日增。懷闕庭而載佇。仰雲霄而聳望。陛下昔居春禁。
臣預應朝集。披膽祈恩。特蒙鑒許。尋奉明詔。入衞鉤陳。惠
澤曲流。其來自遠。誓生沈族。未識所酬。今以衰疾之年。久
違趨拜。望充計吏。一奉宸闈。頃者希天聽卑。期照心靈。振
蕩冰谷非危干黷旒纊。伏知待罪。謹言。
為李祕書上祖集表
臣某言。臣聞漢朝中葉。陳農求訪於圖書。魏歷初基。袁渙
請收於篇籍。遂使容臺增飾。冊府載輝。雅道照於前古。風
流被於末裔。伏惟陛下睿德緯天。神功光表。截海班朔。益
地延圖。垂衣視典。探㣥玉之幽賾。虛巳緣情。動兼金之歌
詠。由是芸香祕室。青具陳。璧水上庠。漆書咸集。臣大父隋
荊州刺史元操。筮仕登朝。官成三代。學綜書部。思洽詞源。
雖歲序寂寥。微塵無弭。河東薛道衡。人推才傑。范陽盧思
道。時號文宗。並叶契相忘。齊聲比價。競炫梁車之寶。爭摛
鄴騎之珍。而二家文集。久蒙宸照。獨於臣門。未汙天燭。貽
厥之訓。在臣宜守。獻書之典。有國通規。今繕寫巳訖。合若
干卷。謹詣闕奉進。
對求賢策
問。棘津登輔。不因階於尺木。莘郊作相。豈憑資於累遷。蓋
道有攸存。時無可廢。爰暨澆訛。必修班序。先容乃器。因地
拔萃。共相沿襲。遂成標準。今聖上務切懸旌。心搖啟繇。雖
衣冠華裔。巳喬遷於周列。而衡泌幽人。罕遙集於魏鼎。豈
英靈不孕於山澤。將物理自係於古今。無蔽爾辭。切陳其
致。
對。鳳德方亨。必資英輔。龍光未聘。實俟明君。既藏器以須
時。亦虛襟而待物。莫不理符靈應。道叶冥通。類霜降而鐘
鳴。同雲蒸而礎潤。祕策赴之如投水。神心應之若轉規。用
能感會一時。抑揚千古。是以沈鱗暫躍。遂游泳於天漢。墜
羽纔遷。乃騰驤於日陸。宏心體之妙旨。播舟水之嘉謨。義
列丹青。德融金璧。迨乎時鍾季叔。化漸澆訛。拔萃之惠罕
流。因地之階愈篤。使西都金子。奕葉稱榮。東國袁生。八公
為貴。廷尉之明窮識理。十載無知。黃門之妙極摛文。八遷
寧進。徒使干星秀氣。永翳窮塵。照廡奇光。長湮幽石。自可
循風市馬。襲軌畫龍。三反不虧。七年無廢。戔戔束帛。指邱
園而畢陳。翹翹車乘。望林泉而載轄。則材摽海若。霧集丹
墀。德表星精。雲飛紫闕。豈直高尚之士。遙集於台司。衡泌
之儔。喬遷於鼎識。謹對。
對用刑寬猛策
問。獄市之寄。自昔為難。寬猛之宜。當今不易。緩則物情恣
其詐。急則姦人無所容。曹相國所以殷勤。路廷尉於焉太
息。韋弦折衷。歷代未聞。輕重淺深。佇承嘉議。
對。攘袂九流。披懷萬古。覽七書之奧義。覿金之遺文。覩皇
王臨御之迹。詳政術樞機之旨。莫不則乾綱而張禮樂。法
霆震而置威刑。縱使軒去鼎湖。非無鹿之戮。舜辭雷澤。遂
有崇山之誅。自皋繇不嗣。忿生長往。甫侯設法。徒有說於
輕重。子產鑄書。竟無救於衰敗。是知風淳俗厚。草艾而可
懲。主僻時昏。黥鑿而猶犯。我君出震繼天。承國宰化。孕十
堯而遐舉。吞九舜而上征。猶以為周書三典。既疏遠而難
從。漢律九章。巳偏雜而無準。方當採韋弦於往古。施折衷
於當今。若能詔彼刑章。定金科之取捨。徵其張趙。平丹書
之去留。必使楚國受金。不為莊生所責。長陵盜土。必用張
子之言。謹對。
馬周
周字賓王。博州茌平人。武德中補州助教。太宗朝累官至
中書侍郎兼太子右庶子。遷中書令。以本官攝吏部尚書。
貞觀二十二年卒。年四十八。贈幽州都督。高宗立。追贈右
僕射高唐縣公。
上太宗疏
微臣每讀經史。見前賢忠孝之事。臣雖小人。竊希大道。未
嘗不廢卷長想。思履其跡。臣以不天。早失父母。犬馬之養。
巳無所施。顧來事之可為者。唯忠義而巳。是以徒步二千
里而自歸於陛下。陛下不以臣愚瞽。過垂齒錄。竊自顧瞻。
無階答謝。輒以微軀丹款。惟陛下所擇。臣伏見大安宮在
宮城之西。其牆宇門闕之制。方之紫極。尚為卑小。臣伏以
東宮皇太子之宅猶處城中。大安乃至尊所居。反在城外。
雖太上皇遊心道素。志在清儉。陛下重違慈旨。愛惜人力。
而蕃夷朝見。及四方觀聽。有不足者。臣願營築雉堞。修起
門觀。務從高顯。以稱萬國之望。則大孝昭乎天下矣。臣又
伏見明勅。以二月二日幸九成宮。臣竊惟太上皇春秋巳
高。陛下宜朝夕視膳而晨昏起居。今所幸宮去京三百餘
里。鑾輿動軔。嚴蹕經旬日。非可以旦暮至也。儻太上皇情
或思感。而欲即見陛下者。將何以赴之。且車駕今行。本為
避暑。然則太上皇尚留熱所。而陛下自逐凉處。溫凊之道。
臣竊未安。然勅書既出。業巳成就。願示速反之期。以開眾
惑。臣又見詔書。令宗室功臣悉就蕃國。貽厥子孫。嗣守其
政。非有大故。無或黜免。臣竊惟陛下封植之者。誠愛之重
之。欲其繼嗣承守而與國無疆也。臣以為必如詔旨者。陛
下宜思所以安存之富貴之。何必使代官也。何則。以堯舜
之父。猶有朱均之子。儻在孩童嗣職。萬一驕愚。則兆庶被
其殃。而家國蒙其患。正欲絕之也。則子文之治猶在。正欲
存之也。則欒黶之惡巳彰。與其毒害於見存之百姓。則寧
使割恩於巳亡之一臣明矣。然則向所謂愛之者。乃適所
以傷之也。臣謂宜賦以茅土。疇其戶邑。必有才行。隨器方
授。則雖其翰翮非強。亦可以獲免尤累。昔漢光武不任功
臣以吏事。所以終全其代者。良得其術也。願陛下深思其
宜。使得奉大恩。而子孫終其福祿也。臣又聞聖人之化天
下。莫不以孝為本。故曰。孝莫大於嚴父。嚴父莫大於配天。
又曰。國之大事。在祀與戎。孔子亦云。吾不與祭。如不祭。是
聖人之重祭祀也如此。伏惟陛下踐祚以來。宗廟之享。未
曾親事。伏緣聖情。獨以鑾輿一出。勞費必多。所以忍其孝
思。以便百姓。遂使一代之史。不書皇帝入廟之事。將何以
貽厥孫謨。垂則來葉。臣知大孝誠不在俎豆之間。然則聖
人之訓人。固有屈巳以從時。特願聖恩。顧省愚款。臣又聞
致化之道。在於求賢審官。為政之基。必自揚清激濁。故孔
子曰。惟名與器。不可以假人。是言慎舉之為重也。臣伏見
王長通白明達。本自樂工。輿皂雜類。韋槃提斛斯正。則更
無他材。獨解調馬。縱使術踰儕輩。能有可取。止賜金帛以
富其家。豈宜列預士流。超受高爵。遂使朝會之位。萬國來
庭。騶子倡人。鳴玉曳組。與夫朝賢君子。比肩而立。同坐而
食。臣竊恥之。然成命既往。縱不可追。謂宜不使在朝班預
於仕伍也。
陳時政疏
臣歷觀前代。自夏殷周及漢氏之有天下。傳祚相繼。多者
八百餘年。少者猶四五百年。皆為積德累業。恩結於人心。
豈無僻王。賴前哲以免爾。自魏晉以還。降及周隋。多者不
過五六十年。少者纔二三十年而亡。良由創業之君。不務
廣恩化。當時僅能自守。後無遺德可思。故傳嗣之主。政教
少衰。一夫大呼。而天下土崩矣。今陛下雖以大功定天下。
而積德日淺。固當思隆禹湯文武之道。廣施德化。使恩有
餘地。為子孫立萬代之基。豈欲但令政教無失。以持當年
而已。且自古明王聖主。雖因人設教。寬猛隨時。而大要惟
以節儉於身。恩加於人。二者是務。故其下愛之如父母。仰
之如日月。敬之如神明。畏之如雷霆。此其所以卜祚遐長。
而禍亂不作也。今百姓承喪亂之後。比於隋時。纔十分之
一。而供官徭役。道路相繼。兄去弟還。首尾不絕。遠者往來
五六千里。春秋冬夏。略無休時。陛下雖每有恩詔。令其減
省。而有司作既不廢。自然須人。徒行文書。役之如故。臣每
訪問。四五年來。百姓頗有嗟怨之言。以為陛下不存養之。
昔唐堯茅茨土階。夏禹惡衣菲食。如此之事。臣知不可復
行於今。漢文帝惜百金之費。輟露臺之役。集上書囊以為
殿帷。所幸慎夫人。衣不曳地。至景帝。以錦繡纂組妨害女
工。特詔除之。所以百姓安樂。後至孝武帝。雖窮奢極侈。而
承文景遺德。故人心不動。向使高祖之後。即有武帝。天下
必不能全。此於時代差近。事迹可見。今京師及益州諸處。
營造供奉器物。幷諸王妃公主服飾。議者皆不以為儉。臣
聞昧旦丕顯。後世猶怠。作法於理。其弊猶亂。陛下少處人
間。知百姓辛若。前代成敗。目所親見。尚猶如此。而况皇太
子生長深宮。不更外事。即萬歲之後。固聖慮所當憂也。臣
竊尋往代以來成敗之事。但有黎庶怨叛。聚為盜賊。其國
無不即滅。人主雖欲改悔。未有重能安全者。凡修政教。當
修之於可修之時。若事變一起。而後悔之。則無益也。故人
主每見前代之亡。則知其政教之所由喪。而皆不知其身
之有失。是以殷紂笑夏桀之亡。而幽厲亦笑殷紂之滅。隋
煬帝大業之初。又笑齊魏之失國。今之視煬帝。亦猶煬帝
之視齊魏也。故京房謂漢元帝云。臣恐後之視今。亦猶今
之視古。此言不可不誡也。往者貞觀之初。率土荒儉。一匹
絹纔得一㪷米。而天下帖然。百姓知陛下甚憂憐之。故人
人自安。曾無謗讟。自五六年來。頻歲豐稔。一匹絹得粟十
餘石。而百姓皆以陛下不憂憐之。咸有怨言。又今所營為
者。頗多不急之務故也。自古以來。國之興亡。不由積聚多
少。唯在百姓苦樂。且以近事驗之。隋家貯洛口倉。而李密
因之。東都積布帛。而王世充據之。西京府庫。亦為國家之
用。至今未盡。向使洛口東都無粟帛。則世充李密未必能
聚大眾。但貯積者固是有國之常事。要當人有餘力而後
收之。若人勞而強斂之。更以資寇。積之無益也。然儉以息
人。貞觀之初。陛下巳躬為之。故今行之不難也。為之一日。
則天下知之。式歌且舞矣。若人既勞矣。而用之不息。倘中
國被水旱之災。邊方有風塵之警。狂狡因之以竊發。則有
不可測之事。非徒聖躬旰食晏寢而巳。古語云。動人以行
不以言。應天以實不以文。以陛下之明。誠欲勵精為政。不
煩遠采上古之術。但及貞觀之初。則天下幸甚。昔賈誼謂
漢文帝云。可慟哭及長太息者。言當韓信王楚彭越王梁
英布王淮南之時。使文帝即天子位。必不能安。又言賴諸
王年少。傅相制之。長大之後。必生禍亂。歷代以來。皆以誼
言為是。臣竊觀今諸將功臣。陛下所與定天下者。皆仰稟
成規。備鷹犬之用。無威略振主如韓彭之徒難駕馭者。而
諸王年並幼少。縱其長大。當陛下之日。必無他心。然即萬
代之後。不可不慮。自漢晉以來。亂天下者。何嘗不是諸王。
皆為樹置失宜。不預為節制。以至於滅亡。人主豈不知其
然。但溺於私愛。故使前車既覆。而後車不改轍也。今天下
百姓極少。諸王甚多。寵遇之恩。有過厚者。臣之愚慮。不唯
慮其恃恩驕矜也。昔魏武帝寵樹陳思王。及文帝即位。防
守禁閉。有同獄囚。以先帝加恩太多。故嗣主疑而畏之也。
此則武帝寵陳思。適所以苦之也。且帝子何患不富貴。身
食大國。封戶不少。好衣美食。衣食之外。更何所須。而每年
別加優賜。曾無紀極。俚語曰。貧不學儉。富不學奢。言自然
也。今陛下以大聖創業。豈惟處置見在子弟而巳。當須制
長久之法。使萬世遵行之。
請勸賞疏
臣竊見流內九品巳上。令有等第。而自比年入多者不過
中上。未有得上下以上考者。臣謂令設九等。正考當今之
官。必不施之於異代也。縱朝廷實無好人。猶應於見任之
內。比較其尤善者。以為上第。豈容朝廷之士。遂無堪上下
之考者。朝廷獨知貶一惡人可以懲惡。不知襃一善人足
以勸善。臣謂宜每年選天下政術尤最者一二人為上上。
其次為上中。次為中上。其次為上下。則中人以上。可以自
勸。
諫公主晝婚疏
臣聞朝謁以朝。思相見也。講習以晝。思相成也。燕飲以昃。
思相歡也。婚合以夜。思相親也。是以上下有威。內外有規。
動息有時。吉凶有儀。先王之教。不可黷也。今陛下欲謀其
始而亂其紀。不可為也。夫卜筮者。所以定猶豫。決嫌疑。若
黷禮慢經。先王所不用也。
請擇縣令疏
理天下者。以人為本。欲令百姓安樂。惟在刺史縣令。縣令
既眾。不可皆賢。若每州得良刺史。則合境蘇息。天下刺史。
悉稱聖意。則陛下可端拱巖廊之上。百姓不慮不安。自古
郡守縣令。皆妙選賢德。欲有遷擢為將相。必先試以臨人。
或從二千石入為丞相及司徒太尉者。今朝廷獨重內官。
縣令刺史。頗輕其選。刺史多是武夫勳人。或京官不稱職。
方始外出。而折衝果毅之內。身材強者。先入為中郎將。其
次始補州任。邊遠之處。用人更輕。其材堪宰[:#AS-93FA:⿱艹泣]。以德行見
稱擢者。十不能一。所以百姓未安。殆由於此。
