欽定全唐文卷九百九十四
闕名(三十五)
大唐故汝南公主墓誌
公主諱(闕)字(闕)隴西狄道人。皇帝之第三女也。天潢疏潤。
圓折浮夜光之采。若木分暉。穠華照朝陽之色。故能聰穎
外發。閑明內映。訓範生知。尚觀箴於女史。言容成則。猶習
禮於公宮。至於怡色就養。佩帉晨省。敬愛兼極。左右無方。
加以學殫綈素。藝兼鞶紩。令問芳猷。儀型閨閫。某年某月。
有詔封汝南郡公主。錫重圭瑞。禮崇湯沐。車服徽章。事優
前典。屬九地絕維。四星潛曜。毀瘠載形。哀號過禮。繭纊不
襲。鹽酪無滋。灰琯亟移。陵塋浸遠。雖容服外變。而沈憂內
結。不勝孺慕之哀。遂滅傷生之性。天道祐仁。奚其冥漠。以
今貞觀十年十一月丁亥朔十六日。(闕)
唐文安縣主墓誌銘
主諱某字某。隴西成紀人也。夫天靈啟聖。迹被崑崙之墟。
皇雄命氏。道光昆夷之土。至於補元立極之功。駕羽乘雲
之業。握瑤圖於景宿。懸寶祚於貞符。其唯大唐者與。曾祖
元皇帝。被風化於墳枚。始艱難於邠籥。祖武皇帝。升陑誓
牧之旅。汾水襄城之駕。卷懷列辟。財成㣥有。父巢刺王劼。
珪疏奧壤。戚茂維城。雨[:#AS-FBEC:●]曷楚澤之雕雲。聚淮南之仙氣。
遂使苕華孕美。結綠開珍。景溢星潢。祥聯珠婺。晨栖阿閣。
聲調丹穴之禽。夕指瑤池。色麗青田之羽。及其趨承蘭掖。
漸潤椒庭。水移銀箭。尚敷袵於師氏。燈滅金羊。已鏘環於
傅母。栖志圖史。游心幾律。盼萋葉而興勤。聽喈音而遺被。
意匠言泉之旨。飛雲垂露之端。柳密妝窗。乍起流鶯之賦。
月含花簟。因裁搗衣之篇。採擷纂組之規。澄渶紘綖之務。
靡不思窮妍麗。慮歸閑謐。貞觀十五年正月五日。封文安
縣主。脂賦開榮。公宮從訓。乃以某月十四日。降烟於工部
尚書駙馬都尉紀公之世子段儼。華舒穠圃。秀發夭蹊。迓
雨生輝。副笄增飾。尸芳牖下。既奉宣平之羹。思媚諸姑。還
侍河陽之帚。嬪儀載穆。閨饋惟馨。循淑性於珩璜。韻柔情
於琴瑟。瞻窈窕而遐騖。歌悅懌而長懷。朝露溘晞。詎留光
於瑤草。秋風忽起。空滅彩於瓊林。弄玉乘烟。怨吹簫之徒
巧。常娥飛月。痛仙丸之不追。以貞觀廿二年二月三日。卒
於長安頒政里之第。春秋廿六。嗚呼哀哉。惟主心資淑慎。
體茂清明。碧霜絳雪。不能渝其操。秋菊春松。有以方其質。
香名
遠集。尚申戒於芳褵。咎言斯屏。每含辭於蘭氣。信以黼藻
中闈。抑揚內範。淑人不永。傷哉如何。怨家道之無庇。痛藐
是之何託。戚里兼酸。宸襟凝歎。即以其年三月廿二日。陪
葬於昭陵。窀穸所由恩旨隨給。周京歸賵。寵切於前哀。澶
水尋盟。事渝於昔禮。湘川之下。還見舒姑之泉。鮒隅之陰。
方傳貞女之峽。采彤管之遺詠。雕芳塵於不朽。其詞曰。
帝降元圃。宸居紫微。金柯謺秀。璇萼分輝。桂輪澄彩。星津
結霏。誕茲才淑。克嗣音徽。延慈丹禁。稟訓彤闈。綴珠為服。
琱玉成衣。拂景孤唳。淩霞獨飛。婉娩其性。逶迤其質。春緒
含雲。秋情儷日。降嬪君子。來宜家室。李徑初華。梅林未實。
絜資芳錡。心調友瑟。鳥變禖祥。熊虧夢吉。顧菟俄掩。奔駒
遽逸。卜遠將及。靈驂已巾。音儀遂泯。褕翟空陳。平原改邑。
清渭迷津。埋龍毀劍。壁璧(疑)侵塵。佳城日黯。道泉新。帷傷
奉倩。簟恨安仁。一生何有。萬古銷春。
(闕一字)令賓墓誌銘
(闕四字)令賓。南陽人也。帝顓頊之苗裔。曾(闕三字)魏征西大
將軍。祖伯。齊北銀州刺史。(闕二字)隋歷亭縣。並蘊山岳之高。
苞河漢之(闕二字)奕葉光華。名流千載也。君德懷邈遠。志尚
清
居。怪張議之憤(闕四字)之貞粹。行齊三徑。情欣五柳。隱不遂(
闕一字)痼由斯起。災風濫及。先拂高花。忽於顯慶五年十二
月廿六日。卒於家第。春秋八十有一。但以死生契闊。幽明
有殊。即以辛酉之年月己酉之日。葬河陽西北九里。冥冥
有分腸之痛。永永有莫覩之悲。酸哽不紀其切。刊石題之
不朽。嗚呼哀哉。乃為銘曰。
峩峩高德。淼淼懷深。志尚沖寂。榮位無心。神情亮遠。清居
可尋。道於時外。名利何侵。舒散(闕一字)候。放(闕一字)情沈。痼疾
因動。大漸相臨。死生(闕一字)闇。運往無禁。形雖忽謝。永播芳
愔。
唐故上柱國果毅都尉李府君墓誌銘
君諱汪。字光明。隴西狄道人也。昔樞電降祥。允軒臺之遠
構。瑤光薦祉。派若水之長瀾。由是瓊萼敷華。靄寰中而披
葉。覽條振穎。疏海內以分柯。亦有貳師將軍。功來汗馬。護
羌校尉。績著(闕四字)猨臂稱工。聲高西漢。龍門表峻。譽滿東
京。舄奕於簪裾。蟬聯於纓紼而已。曾祖沖明。魏本州主簿
金城郡守。元猷素範。月亘霞軒。綱紀百城。威恩千里。祖爽。
周黃門侍郎使持節洮州諸軍事洮州(闕一字)史。高情罩日。
逸氣淩雲。司鵷紼以馳芳。建鳥旟而振馥。父樂淵。周原州
平高縣令肅州長史。器局宏遠。識量韶華。政弭中牟之蝗。
風振南康之鶴。君承芳蕙畹。謺映冰壼。綺歲標奇。齠年構
嶷。敏參元道。理照黃中。魚鈐豹略之謨。海牒山經之記。靡
不精窮玉帳。奧極書臺矣。然渥水騰姿。必超千里。東岑照
彩。自蘊十城。大業中起家授鷹揚郎。職司陛戟。勤效周廬。
用簡帝心。更遷右職。大業十年改(闕一字)揚郎將。既而俗反
商(闕七字)材為晉用。於時長鯨未戮。封豕尚殷。魏公李密。擁(
闕一字)庾以稱雄。據成皋而高視。令君輕軺遠騖。宣我國恩。
纔出宜陽。便為世充所獲。君方思報主。且託偽庭。引拜左
龍驤大將軍。遂受世充驅策。既而本圖不果。函洛載清。武
皇特以宋盟。宥君殊死。尋授左親衞校尉北門長上。既司
中壘之營。兼掌北門之重。考績酬庸。用光戎秩。貞觀二年
授右武衞九嵕府別將。十七年改任寧州蒲州府果毅都
尉。隨班例也。俄(闕一字)禮非筋力。挂冠之志獲申。豈謂景落
崦峯。易簀之辰斯及。以顯慶五年九月二十三日。薨於隴
西里第。春秋八十有三。夫人安定梁氏。隋鷹揚郎寵之女。
高門鼎冑。輝映一時。懿德柔風。儀型百代。福騫偕老。夙丁
偏罰。以大唐龍朔元年十一月二十九日。合葬於隴西郡
曲陽陝安都之原。禮也。(闕一字)子等痛過庭而殞淚。念風樹
而銜酸。白楊悽兮雲日曉。青山黯兮原野寒。(闕一字)緹緗之
有蠧。憑貞珉而不刊。銘曰。
冑軒延緒。翊夏分柯。功懸日月。賞懋山河。扶疏賢葉。淼漫
鴻波。遺風六(闕五字其一)運逢戎馬。時屬烟塵。忠能奉主。謀足
解紛。挾纊綏衆。蹈軍摶風。始激落景。俄(後闕)
騎都尉李君墓誌銘
君諱文字緯。隴西成紀人。周柱史耼之後也。原夫元鳥含
靈。(闕三字)誕聖迹爰履。莘女載生。命氏開家。其來尚矣。至如(
闕五字)樹姓焉。自紫氣西浮。瑤源已濬。仙舟東汎。玉葉(闕六
字)可略言矣。曾祖(闕一字)齊金郡太守。恤人求瘼。雨逐車(闕
二字)政(闕一字)風鸞隨馬去。祖突。周任定州錄事參軍。鉤深
索隱。懍風格以繩違。賾要探機。肅霜毫而糺繆。父(闕一字)幼
承詩禮。早奉金籯。綺歲談天。髫年對月。務舉晉王府參軍
事。君克劭菑畬。載揚弓冶。昭彰(闕一字)緒。淑郁家風。時屬末
隋。不遑儒業。所以學未優贍。志在前鋒。應接義旗。忠誠可
紀。錫以戎律。實給寵章。授騎都尉。方當矯翼雲路。騁足長
衢。豈
知天不憗遺。殲良奄及。藏舟易往。隟馬難留。薤露一朝。生
平萬古。以永徽二年十月二十九日。歹[:#AS-FBED:●]卒於私第。春秋
七十有一。夫人彭城劉氏。閨門從訓。斷織流慈。既勗魚官。
還嗤馬迹。實光君子。簪杖蒿藜。何圖眉壽不終。頹曦遽謝。
以麟德元年二月二日卒。春秋八十有二。粵以麟德元年
歲次甲子二月己卯朔十八日丙申。合葬於同州馮翊縣
武城鄉之平原。禮也。孤子武仁等。追惟岵屺。載想蓼莪。面
風樹以銜悲。仰高堂而灑淚。痛深曾閔。哭甚柴由。永薦冰
魚。長羞雪竹。恐陵谷更貿。桑海互遷。敢勒遺塵。式銘元石
云爾。履迹孕靈。指樹含生。耼浮氣紫。膺汎舟輕。達人知足。
至理無名。分枝迺聖。奕葉惟英。(其一)天長地久。人事推遷。鶴
書易促。鵩讖難延。既騫山壽。終奄窮年。風停郢斵。波輟牙
絃。(其二)一從蒿里。四野蒼芒。春雲結靉。秋月凝光。塋寒吹急。
壟晦煙長。聊旌琬炎。式紀遺芳。(其三)
隋故騎都尉司馬君墓誌銘
君諱興。字文達。河內人也。自隆周御歷。大漢膺期。或公或
侯。鬱映於圖史。允文允武。紛綸於簡牒。祖(闕)譽。齊上儀同
務舉韓王府參軍事。託乘梁蕃。聯裾魏邸。聲塵洽來葉。光
價騖當年。父(闕)隋任澤州濩澤縣丞。弼宰絃歌。嘉猷遠播。
翼綏黎庶。令勣遐彰。以貞觀二十年五月一日。歹[:#AS-FBED:●]卒於
私第。春秋卌有五。夫人南陽張氏。門風演慶。載誕容華。四
德洽於母師。六義光乎女則。豈期天道冥昧。賦命循環。薤
露溘晞。燭風俄逝。以總章三年七月二十二日。歸於蒿里。
春秋七十有二。粵以咸亨元年歲次庚午朔(闕)四月癸酉。
同葬於河陽縣東北一十七里平原。禮也。俄摧千丈。徒懷
肅肅之音。奄閟三泉。空軫冥冥之歎。懼桑田有變。陵谷尚
移。故勒碑銘。乃為詞曰。
荒源蒿里。寂寞佳城。泉門永閟。地戶長扃。松風警。霜月凝
塋。生平已矣。空餘頌聲。(其一)八火焚軀。忽然歸故。先墨盡龜。
卜居安厝。神靈具飛。遊魂還墓。既返轜車。寂然無怖。(其二)九
泉寂寂。幽壙冥冥。分辭周戶。永別英聲。翔鴻作伴。狐兔盈
庭。(闕)
豫州刺史淮南公杜君墓誌銘
君諱(闕一字)字(闕十二字)之後矣。締構層華。望仙雲而連若木。(闕
四字)浮潤海而接霄漢。公天挺英靈。神資朗悊。髫年吐秀。
綺歲含芳。初舉茂才。為許州(闕三字)令。懿德裁風。美青鸞之
儛
化。嘉猷偃俗。光彩翟之依仁。政舉薰風。譽流天扆。又詔遷(
闕二字)刺史諸軍事淮南公。被雲雨之膏液。降霜霰之輕威。
區㣥荷子育之恩。庶彙挹陶鈞之(闕一字)褰帷千里。衢歌何
暮之謠。露冕百城。門嗟來晚之詠。遇周社之傾覆。會鼎祚
之流移。鹿散中原。梟鳴宇縣。高班厚袠。屬喪亂而傾淪。墨
綬金章。偶崩離而失主。嗣子洪貴六人及孫恒周三人等。
蓄耀珠泉。潛華玉岫。光逾月采。(闕一字)爛星暉。玉樹分榮。聳
亭亭於迴薄。金柯引翠。抽鬱鬱於長林。或則學贍文豐。兵
韜武略。或則風雲在議。金石斯懷。珍謝玉而咸珍。貴韋珠
而並貴。[:#AS-81A1:●]崇基之失緒。咨峻趾之湮沈。徘徊木雁之門。仿
佯語默之致。於是懷五慎。佩九箴。孝二尊。篤三益。咸以壑
舟夜徙。薤露朝晞。天不憖遺。溘然長謝。公周天統二年。終
乎私第。春秋八十有二。以隋開皇元年十月一日。與夫人
馮氏合葬於龍山之陽(闕一字)原之里。禮也。其地東窺邵堞。
伐楚之迹猶存。西邇滍城。避狄之隍如在。南鄰滍水。神龜
游括地之瀾。北瞰龍山。仙鶴憩聳天之岫。爾其珍木葱翠。
嘉樹紛(闕一字)是汝都之形勝。荊楚之(闕二字)者焉。曾孫善達
義節八人等。痛風枝而結思。悼霜露以摧心。遠謝(闕一字)裘。
遐慙落構。恐(闕二字)變海。陵谷貿遷。耿介長淪。芳菲永歇。勒
茲貞石。迺為詞曰。
承芳蕙苑。誕秀清流。(闕二字)開屏。懿德臨州。夙虧風槩。早歇
英猷。爰有嘉允。遠謝箕裘。敬雕(闕一字)兮翠炎。庶永播兮清(
闕一字)
司稼寺卿上柱國(闕三字)杜夫人墓誌銘
夫人杜氏。京兆杜陵人也。(闕四字)望雲降丹陵而毓慶。朱冠
白馬。御冥道而(闕二字)赫(闕三字)之雄周列神羊之住。備於方
策。(闕一字)略言焉。七代祖(闕二字)征西將軍。武庫靈姿。智囊神
用通其變(闕二字)地表(闕二字)而顯則麟(闕一字)知歸曾祖勣。左
監門將軍善寶唐(闕一字)州海陽(闕二字)父嘉猷。唐務州參軍。
體道居貞。含章挺秀。瓊山(闕一字)峙。爰開抵鵲之珍。碧浪川
融。必亘採龍之寶。夫人姿靈婉淑。(闕二字)貞凝。風舉(闕一字)榮
川流蕙問。名為不朽。聞杜氏之春秋。年則(闕一字)行。見楊家
之輪轂。承筐景貺。征南之緒允克隆。斷緯沈機。關西之主
饋斯在。驚逝川兮龍劍沒。乘上月兮鳳臺孤。樹德徙鄰。孟
里以之為美。欽刑輟饋。雋獄於是勝殘。委霜霰而無改。冒
雷霆而不懼。信可傳芳史管。著象甘泉者哉。豈意拾翠天
津。與舒泉而共沁。薦桃仙樹。將暮槿而同期。嗚呼哀哉。以
長安三年五月廿八日。終於幽州之官第。春秋六十有三。
粵以長安三年十月十五日。葬於雍州長安縣高陽之原。
有子朝議郎行豳州司功參軍事履行。以膝下之恩無待。
口澤之戀空存。[:#AS-8563:⿰⺯⿸厂⿱田坴]永慕於蘭(闕一字)結深悲於蓼(闕一字)茲夕
何夕。春非我春。鬱鬱佳城。無復長安之(闕三字)舞鶴。不聞京
兆之天。何修夜之不暘。而短歌之可作。其(闕二字)
則天垂象。就日重輝。在夏龍御。居殷豕韋。靈源濬出。慶緒(
闕二字)禮樂攸往。衣冠大歸。(其一)鳳簫寥亮。霜紈皎潔。頌發春
椒。韻浮(闕一字)雪。丹霞濯錦。素塵生(闕一字)琴瑟不流。松蘿罷
月。(其二)曰仁者壽。彼蒼者天。無聞靜樹。空想寒泉。蕪城閟景。
松架來煙。未辯何日。誰論幾年。(其三)
珍州榮德縣丞梁君墓誌銘
君諱師亮。字永徽。安定烏氏人也。若夫河汾潯涘。大啟濫
觴之源。豳雍林坰。勃興拳石之址。則有武威太守。軒冕赫
奕於鄉亭。并州刺史。旌棨駢闐於門巷。大父殊。隋任右監
門錄事。顯考金柱。唐奉義郎。並行高周壤。道蔑王侯。揚雄
非聖之書。我家時習。方朔易農之仕。吾人所尚。君珠藪夜
光。玉田朝彩。張仲孝友。早為立身之具。夫子溫良。特作揚
名之本。未嘗欺於闇室。何謝古人。初不忤於虛舟。自符先
達。棲遲禮讓。擯落驕奢。弋釣邱墳。耕耘道藝。詞包吐鳳。傲
三變而英峙。字抱迴鸞。雄一臺而介立。馳聲日下。辯振雲
間。後進欽其領袖。時輩宗其瑚璉。起家任唐朝左春坊別
教醫生。摳衣鶴禁。函丈龍樓。究農皇之草經。研葛洪之藥
錄。術兼元化。可以滌疲痾。學該仲景。因而昇上第。屬龍庭
日滿。鹿塞塵驚。命將出師。千金之費逾廣。飛芻挽粟。萬里
之糧宜繼。君戶庭不出。鞌甲匪疲。遙同轉輸之勤。遂獲茂
功之賞。永隆二年。以運糧勳蒙授上柱國。既而欽明饜代。
宮車晏出。守文承歷。園陵繕修。紀市功成。實憑子來之力。
穀林務畢。仍覃發哀之旨。垂拱二年。以乾陵當作功別勅
放選。釋褐補隱陵署丞。解巾從宦。智效聿宣。結綬當官。幹
能斯著。秩滿。俄而上延朝譴。授珍州榮德縣丞。貳職千石。
贊務一同。蠻陬乂寧。平人是賴。終使悠悠墨授。方宏上艾
之風。泛泛銅章。行闡中牟之化。隨牒行滿。解印言歸。吹蠱
餘災。[:#AS-8563:⿰⺯⿸厂⿱田坴]迫少城之地。游魂永逝。崩摧武山之石。以萬歲通
天元年七月二日。終於益州蜀縣。春秋卌有七。嗚呼哀哉。
即以萬歲通天二年三月六日。葬於雍州城南終南山至
相寺楩梓谷信禪師塔院之東。陪先塋也。嗣子齊望。嬰號
越日。孺慕彌年。悲懷袖之靡依。慨舟壑之潛運。黃壚九地。
始殷荒戀之情。元夜三泉。終藉題鐫之事。乃為銘曰。
東京后族。北地邦君。七侯馳譽。三主揚芬。瑞掩金冊。榮繁
寶鐏。覈諸隆盛。曾何足云。祖考餘慶。英髦間出。嘯傲參元。
乘淩喻日。溫恭宅性。廉白成質。譚思漆書。儲精綠袠。鴻陸
初漸。龍門早昇。聲敷寢廟。智效園陵。天朝我黜。縣道為丞。
勣凝邊徼。化協黎烝。還途未極。生涯遽已。瞑目他鄉。歸骸
故里。新封暫啟。賓御懆而野雲愁。舊隴長扃。松檟昏而山
霧起。碑闕兮交映。陵谷兮潛徙。所悲螻蟻之埏。銷淪天地
之紀。
孝子朝議郎行大理司直上柱國郭府君墓誌銘
公諱思訓。字逸。太原平陽人也。昔姬文作周。運璿璣而一
宇宙。虢叔命氏。錫介珪而列山河。鬱為國師。燕臺揭起。誕
降人母。金穴橫開。世緒蟬聯。公侯克復。曾祖興。周上黨郡
守平東將軍。青綬登朝。朱旗降野。執霜戈而問罪。方薤水
而澄心。祖則。隋淮陵郡守度支郎銀青光祿大夫。珥金貂
而伏奏。鳧舄將飛。齊亂繩以臨人。牛刀自解。父敬同。徙居
洛陽。今為洛陽人也。幽素舉及第。以孝不仕。弄鳥承顏。恥
毛生之捧檄。懸雞就養。式茅容之致歡。不屈道而期榮。穆
真風而自逸。公乾綱之精。融密泉潔。學以天授。言以行成。
襲門緒解褐睦州建德縣主簿。應吏職清白舉及第。轉滄
州樂陵縣丞。南郡地狹。屈仇香而佐時。六安路遙。坐桓譚
而不樂。勅除溫王府兵曹參軍事。轉太子典膳監。芙蓉映
水。攀仙樹而逢仙。蓮莆牽風。坐瑤山而和鼎。應孝悌廉讓
舉及第。勅授大理司直。灼灼四方。簡孚其正。哀敬折獄。對
霜練而論刑。上帝弗蠲。泣丹毫而書罪。彼蒼不弔。殲我良
圖。以景雲二年九月十三日。寢疾終於長安醴泉里之私
第。公孝友溫恭。文行忠信。哀昊天之罔極。式閭巷以光時。
蔭棠棣而聚星。肅閨門之有禮。奄棄於代。與善何徵。辭北
寺之榮班。舊車長謝。望東周之故里。旅櫬空歸。夫人清河
張氏平陽柴氏。並穠華賁春。輕雲蔽月。結[:#AS-FEB4:●]
[:#AS-FBED:●]离作儷。乘旭雁而移天。
采蘋是羞。應鵲巢而主饋。昔時南斗。兩劍分輝。今日西階。
雙魂共穴。以景雲二年歲次辛亥十二月辛丑朔十五日
乙卯。遷合於洛陽北部鄉之原。陪葬先塋之壬地。
禮也。青烏卜地。白鶴標墳。桂酒蘭肴。無復平生之賞。佳城
繐帳。空餘冥漠之悲。嗣子審之弟雍州武功縣尉思謨。乃
攀號擗踴。瀝泣摧心。長懷陟岵之哀。永結在原之思。嗚呼
哀哉。乃為銘曰。
榮最之緒。累代重昌。其人如玉。邦家有光。道全忠孝。德裕
巖廊。士林蕭索。人之云亡。寒郊慘兮山門險。松扃閉兮宿
草荒。
處士胡君墓誌銘
君諱佺。字尚真。安定人也。遠祖因宦。遂居介休。夫榱椽是
佐。錯胡綜之文章。清白知名。見胡威之父子。光光懿烈。不
替先風。簡牒詳諸。可略言矣。祖買。隋孝廉舉文林郎。幼洽
詩書。長崇禮樂。太初玉樹。夙擅嘉聲。韋氏金籯。遽昇高第。
父端。養素不仕。情貪野薜。志蔑裘裳。道在邱岑。跡存山水。
君濯濯儀形。汪汪軌度。珠胎孕月。光彩絕倫。蘭若銜風。幽
芳自遠。鄉里稱善。喻彼少游。文籍自娛。同夫孟陋。遺累囂
滓。傲性煙霄。簪軒不介於懷。寵辱不驚其慮。歲臨辰巳。鄭
康成於是云亡。月犯少微。謝慶緒俄而致隕。春秋七十。卒
於私第。夫人石氏。穠荷比秀。美箭齊貞。宜其室家。和如琴
瑟。翰林之鳥。始雙飛而雙飛。龍門之桐。俄半生而半死。嗣
子懷爽懷玉。岵屺長違。霜露增感。粵以開元三年歲次乙
卯龍集單閼十月己酉朔二十五日癸酉。遷窆於介休縣
東二十里平原。禮也。[:#AS-92F9:⿰帛⿱丿糸]上山傍。昭餘澤右。懼陵谷而驟易。
思封樹而永懷。乃為銘曰。
盤根安定。散葉汾壖。乃祖乃父。光後光前。惟君節槩。業尚
虛元。鬼瞰庭宇。鳥鳴座筵。不逢石髓。俄歸玉泉。一閟邱隴。
長嗟逝川。
太常協律郎裴公故妻賀蘭氏墓誌銘
夫人賀蘭氏。曾祖虔。隋上柱國。祖靜。皇朝左千牛。父元悊。
潞州司士。並宏翰深識。布聲於代。夫人即協律之姑女也。
童姿粉妍。笄態瓊淑。惟德是與。乃賓我裴公。宜其鏘鏘和
鳴。晏晏偕老。女也不慝。天胡降災。綿聯沉痾。三浹其歲。洎
大漸。移寢於濟法寺之方丈。蓋攘衰也。粵翌日。奄臻其凶。
春秋卌有四。即開元四年十二月十日。至十九日。遷殯於
鴟鳴塠。實陪信行禪師之塔。禮也。夫怛化妙域。歸真香塋。
衡之冥果。則已無量。有子大元等。或孩提而孤。摽以泣。嗚
呼。生人之至艱也。裴公傷奉倩之神。痛安仁之簟。圖範
貞石。俾光泉門。銘曰。
芙蓉劍兮蛟龍質。梧桐枝兮鳳凰匹。天何為兮降斯疾。俾
雌雄兮歡不卒。延津女牀奄相失。千年萬古哀白日。
