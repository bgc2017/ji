欽定全唐文卷九百五十七
沈逵
山元玉賦(以奇質異文作佩公侯為韻)
佩玉之設。所以導容止。節威儀。惟山元之在御。配組織之
標奇。山以表名。蓋取山崇之德。元而載色。且昭元默之宜。
合殊姿於雅稱。俾服玩以無虧。懿其韞匵稱珍。連城表質。
爰制衝牙之用。以戒趨馳之失。匪取乎截肪。自資乎純漆。
響既清越。理惟縝密。色溫合乎緇衣。韻鏘鳴乎玉律。動之
在聽。隨矩步而聲繁。佩之在躬。寧風趨而影疾。㣥寮奉贄。
庶官陪位。貴賤畢陳。高卑咸萃。我則發清響。標奇器。飭彼
雅容。遵乎深意。配元侯而禮盛。奉上公而儀備。豈比瑌珉
彰庶士之殊。水蒼表大夫之異。况乃黝衡比色。緇組侔文。
體元端而位辨。表黼衮而功分。或倚或垂。昭君臣之異。載
揚載揖。殊進退之聞。宜發明乎盛德。永光錫乎洪勳。其質
貞清。其光錯落。官推玉府之典。制自玉人之作。是用比德
賢臣。表功王爵。始自韞石未彰。含暉尚晦。隱元山以參差。
冠元雲而霮䨴。哲匠莫顧。俊賢未佩。徒棄置於層巒。豈琢
磨於明代。及乎偶拂拭。遇磨礱。服之容美。執之禮崇。自可
寶同乎金錫。豈惟價重於王公。則知其律聿修。在禮斯柔。
非夫賜象服。錫鳴璆。何以膺山元之瑞於諸侯者哉。
沈逢年
對鐘官所鑄判
庚為鐘官所鑄不充歲計工部按其罪訴云鉛錫未足
國家業藉承平。道惟禮樂。既克諧之是作。豈鐘鼓之云乎。
調白雪之琴。薰風巳被。蓄應霜之氣。職務司存。必俟洪鐘
之功。更叶陶鈞之力。而和戎魏絳。須賜歌鐘。救衞于奚。理
存名器。豈得時須有失。歲計不充。懼金玉之科條。託鉛錫
之闕乏。何不豫呈功課。早計有無。遠乎鑄銅之山。近取罰
鍰之坐。寘棘之典。今也何逃。握蘭之見。斯焉謂得。
范榮
測景臺賦
大聖崇業。萬象潛通。據河洛之要。創造化之功。建以黃壤。
亘以紫宮。右輔伊闕。左連轘嵩。銀臺比而可擬。瀛壺方而
詎同。掩扶桑於日域。包蓬萊於海濛。式均霜露之氣。以分
天地之中。於是仰元穹之文。俯黃壤之理。下壓坤德。上羅
乾緯。垂形象物。既不假於銀衡。司刻探元。何必邀於銅史。
其細也難究。其妙也若此。斯豈光陰。而若易徙。且夫聖不
可測。道實兼致。天地與能。幽靈必契。囊括衆巧。網羅㣥藝。
自然而來。疇能比計。今來古往。時移道替。滋歲月以成朽。
覺風塵之漸異。人有代兮俗(疑)沒。地有形兮無制。零落空
階。莓苔古砌。頹墉邐迤。但覺蕭條。高阜荒凉。寒城蕪翳。攀
聖迹而難企。感吾徒而流涕。猗歟成周。系聖纂極。君少臣
輔。流言更逼。自陝卜洛。其儀不忒。公敷其化。人盡其力。惠
而不費。功成事息。欽聖德之微奧。豈賦者之能識。
三無私賦(以平上去入為韻)
天得一以清。地得一以寧。日月得一以明。聖人法之以化
成。無私之謂。莫之與京。三者不忒。天下和平。天之道也。存
乎至輕。潛運而三光是麗。不言而四時是行。夏以長。春以
生。亭毒之德。以無私覆為名。地之義也。為利至廣。大流百
川。細包草莽。因金風而物成熟。遇木德乃氣騰上。且無私
載。坤德存乎易象。月之來。日之往。無幽不燭。有形斯仰。其
照無私。實至明而稱朗。若天地不能存之以信。則生成之
理息。日月不能存之以明。則終古之道爽。苟不失歷。羲和
得其所掌。我天子今九有是御。用無私以成心。每宵衣以
達曙。奉此三道。守而勿去。大象是執。選賢為急。昭昭為大。
與天地而相參。明明鑒下。齊日月而出入。天光發乎幽滯。
仁聲振於潛蟄。儔陽之德。因時行而有階。起予者商。想茲
道而無級。苟志斯道。立之斯立。當軸者斯焉取斯。何憂乎
地芥之難拾。
殘雪賦(以明月照積雪為韻)
謝惠連遒文擅名。藻思騰聲。覩階墀之積雪。因體物以興
情。曰是雪也。感沍寒之德。陶元化之精。元冬御時。固淒其
而以降。青春換律。奚浩然以居貞。豈不以其氣勁。其質清。
處慘無昧。遇蒙而成。若就陽呈妍。巳遇乎東風所解。且居
陰寓質。望晞夫朝日之明。乃春宵尚寒。銀漢未沒。質瑩庭
廡。光搖林樾。雜凝花於春露。亂素影於夜月。小山虛映。瑤
峯盈尺而潛生。樛枝乍垂。梅花照樹而將發。詎比夫瓊蕊
難求。夜光可照。且昧不貪之寶。未得卷舒之妙。或消或結。
吾將任其行藏。是翫是瞻。彼何為乎衒耀。當其朔風駛。同
雲劇。既散亂以飛空。或繽紛而下隙。於是出野而萬頃連
縞。晞山而千峯合璧。既見晛以俱消。將飄零而委積。隨時
之義。雖守潔而在今。潤物之功。固呈豐而自昔。既而陽氣
長。陰氣滅。將散有以歸無。尚葆光而固節。已矣哉。人道不
能無否泰。天道豈可無寒熱。固可洞消息以從之。何必託
興於殘雪。
觀風臺賦(以曾構重屋以觀八風為韻)
我天子德廣虞夏。業傳高曾。展義之心攸克。觀風之禮必
登。故臺之用也斯建。臺之名也是宏。然後度材比德。奢而
不盈。興功俾役。儉而不陋。萬物是集。百工是湊。從繩罔愆。
運斤以鬭。欻以山立。揭焉雲構。豈不謂鴻休叶贊。元德時
雝。錯綜之典不革。經始之道克從。闢以九戶。聳以千重。接
祥光於溫液。(見張平子東京賦)納瑞氣於驪峯。觀乎大厦耽耽。飛
簷穆穆。殊形詭制。㣥品異族。或霞駮而電開。或龍蟠而獸
伏。浩飾彰盛。洞文潛蓄。既藻井以垂珠。亦丹墀而布玉。晴
天返照。垂螮蝀於雕梁。霽色澄明。挂蟾光於重屋。混合元
麗。巍峩特起。入窈窱兮不知所之。視瓖璚兮不知所以。及
夫西成罷務。北陸將寒。霜封原隰。雲蔽峯巒。金輿斯御。綵
仗初攢。寧侈心以攸往。必風俗之所觀。設教陳詩。事必彰
於禮備。承天統物。政本在於人安。至如庭宴薰薰。衣冠察
察。其樂將萬。其儀用八。奏金石兮匪疾匪徐。命鼓琴兮載
擊載戛。既而若登僊境。若奪神功。度宏規兮其外。變多態
乎其中。傍眺六合。遠視八風。吐元和而納純懿。詠仁洽而
歌道豐。則魏之所造。漢之所崇。伊制作而靡及。豈古今而
遽同。客有觀乎順動。審彼始終。因厥誠兮垂慶。宜永永兮
無窮。
范慥
競渡賦
楚之人兮有舟利於涉者。節以檝師而競馳。因汩羅拯溺
之事。為江漢載浮之嬉。以娛黎烝。以穆風俗。故歲習而無
虧。爾其月維仲夏。節次端午。則大魁分曹。決勝河滸。飾畫
舸以爭麗。建綵標而競取。聿來肇自於北津。所屆期於南
浦。選孟賁烏獲以用壯。酹川后天吳以潛輔。重輕莫異於
錙銖。先後不差於步武。外希得雋之稱。內約疇庸之伍。降
簪裾以列筵。擁士庶兮如堵。於是鷁首齊向。飄然羽輕。引
長緪以觀整。羅小艇以持平。遠岸天闊。乘流鏡清。援枹者
氣作於一鼓。理櫂者伎懩於先鳴。聆大呼之始發。若縱柂
而迅征。直衝諒駛於狂兕。忽往未殊於駭鯨。日正晝而
懼眩。浪無風兮欻生。鳴鼙吹竽。上聒天衢。如伏波整旅。合
水獸於江湖。建旗列卒。俯映泉室。若五利將軍。訪仙師於
溟渤。攝靈奇以潛駭。恒游泳而下逸。㣥聲合譟。㣥手齊力。
慮勍敵之我先。莫遑舍於瞬息。乘輕若在於風馭。處疾互
飛於首飭。舳艫惟正。審流鏑之向齊。檝櫂翻然。亂驚鳧之
揮翼。投勁竹以交擁。各庶幾於獨剋。向背適中。勝負攸分。
一喻馬之旋濘。一如龍之曳雲。始差池以接影。忽夐絕而
殊㣥。曾不移晷。倏然戾止。去孤標於部黨。爭距躍而赴水。
有麾竿以贊獲。或振綵以揚美。中程者雖多欲於上人。後
時者猶未甘於勝巳。懲既往之敗績。佇將來以雪恥。由是
勵能激憤。赴漲而迴。其逐進也。速飛電之經目。其引退也。
緩孤鷮之應媒。彼狃淺以生怠。此方殷而有猜。仰興慕於
三節。爰息徒而復來。論始作之功。雖掉鞅而偏擅。稽未事
之效。乃發梁兮備該。然後弭舟檝。宴沙場。叶同黨之誠願。
錫上官之寵光。徵固(疑)敵之財以頒賞。合如澠之酒以飛
觴。勉居後人以成績。翻有初於不藏。水府澹以澄靜。人㣥
欣而樂康。夫吞刀倚巧而幻人之伎。角觝稱妙而狡童之
戲。豈比夫仙舟以濟川之器。競渡有救災之義。非百夫之
衆。無以較其捷。非九江之廣。無以蕆其事。總夷夏之具搜。
為壯觀之能類。
范仲邕
對祭社判
宋元君叩鄫生鼻血祭社人告妖
滅蔡用隱。無宇興言。伐莒獻俘。周公不享。馬先猶不用馬。
人社寧容祭人。惟彼宋君。志多剛很。惡有大而必陷。善無
細而必違。遂取鄫生。以血祭社。愚管窺此。其傷實多。或人
所告。深符至道。殺人者死。傷人者刑。先達所制。後進攸則。(
一作行)宜投正法。庶革來犯。
仲之元
玉賦
坤珍之潛思。察妙有之嘉生。伊靈邱之產王。得天地之純
精。超衆寶而惟美。比君子而居貞。舍溫潤之麗色。抱清越
之奇聲。神光照廡。高價連城。瑜滅有私而不掩。珪美無心
而自明。爾乃太元分儀。洪纖是質。瓊瑤琬炎之殊號。結綠
懸黎之衆述。五色相宣。千名競出。振鶴羽以益鮮。聳雞冠
而增煥。匪蒸栗之足侔。何純漆之能亂。乃堅以守正。妙
以通微。洪鑪不能易其色。厚地不能瘞其輝。乍騰虹於白
氣。或見女以青衣。山林孕之而含鬱。川瀆育之而漣漪。昭
靈神之景命。啟聖哲之昌期。無終設漿而獲偶。渭浦投釣
而匡時。復有逍遙人俗。髣髴仙府。泛醴流膏。崇臺結宇。飛
華崑閬之岫。結影蓬瀛之浦。使人主齋戒。班倕歎揚。磨礱
規矩。華皖文章。琢之為珪。下辨君臣之節。合之為璧。上連
日月之光。既展禮於天地。亦分榮於殿堂。垂纓珮兮濟濟。
登鑾輅兮鏘鏘。入管絃而流韻。備樽俎而含芳。然而運有
屈伸。時兼否泰。當其潛影幽阻。抱璞荒外。碔砆紛糅。砂礫
無汰。空泥[:#AS-8BD4:●]而不緇。何風雲之難會。嗟夫。雖天下之至寶。
必俟鑑而後知。苟非人而妄進。則按劍以興疑。故卞和為
之瀝泣。鄒陽為之銜悲。夫物不可以衒賣。將韞匵而藏之。
宋暠
獬廌賦
精瑞氤氳兮生獬廌之炳靈。志耿介而不㣥。世情偽而尤
雜。動微明而鏡分。詩美乎思無邪。道貴乎解其紛。得道之
實。為身之文。豈徒神明其形。將以幽贊人君。涇也濁渭。蕕
兮在薰。辨之以履霜堅冰。無俾乎水深雪雰。則致明如日
月。靈應如風雲。所不至者。固亦有聞。夫道無為。神無方。聖
人之政。有以相合。靈物之質。不必咸章。名用而行。跡舍而
藏。與麟趾同符。騶虞齊光。肇允丕應。時唯我皇。咨爾輔弼。
咸懷忠良。感觸邪之義。成無妄之綱。五福儲峙。四靈彷徨。
爾有足兮不行而至。爾有角兮其用也剛。人是知勸。實丁
厥祥。孰與鳳鳥去飛。龍圖未揚。惜暌闊於明代。竟流連於
素王。物亦生蠱。邪行紊德。雖明足辨類。凶族起於唐虞。智
足周身。讒巧傾於孔墨。水火不可以同器。邪正不可以同
國。懿茲神獸。間執讒慝。分兩造之疑。冠百祥之特。勇毅而
能斷。智明而不惑。守法者仰之以司南。疾惡者投之於有
北。固操斧而思用。因伐柯而取則。龍闕分官。烏臺肅政。扶
直指之角。象繩愆之性。聯繡衣以生風。借白簡而增勁。物
莫不肅。時靡有競。所謂君子道長。邦家德政。苟違中人。斯
同妄行。豈王臣匪躬之德。叶哲后授賢之命。睠彼法冠。恐
其規鏡。則戴鶡聚鷸。足為服之盛。何必儀形神物。示人以
敬。庶乎在位者。竭能而輔政。
宋悛
漲昆明池賦(以白水滿春塘為韻)
於廓靈沼。其流湯湯。控清源於近甸。澄積溜於方塘。頃者
天子時欲出池苑。贍農桑。納獻可之規諫。設成務之紀綱。
乃斬柳。破隄防。將欲抑耳目之遊觀。資稼穡於乂康。一物
失所。若巳納隍。竭其澤則龜魚無咸若之地。害於物則邦
家無好生之方。豈以成功者不可以適變。識道者克在乎
順常。乃天意怡豫。人謀允臧。不遠而復。載濬其隍。亦既具
畚鍤。亦既瀦沼沚。將挹彼而注茲。乃引流而激水。總括趣
絕。見鯨波之大來。委輸成深。覺鳧舟之漸起。且池之盈矣。
亦云自頻。修軌躅雖聞於仍舊。開汲引終期乎取新。鱗介
將枯而復躍。草木咸滋而更春。皇矣我后。有如其仁。懿乎
哉。仰對一水。旁連九陌。流惡有類於汾澮。納汙頗同於川
澤。烟收霧斂。混天色而波清。秋霽霜晴。浮月華而影白。載
育菱芡。㣥浮羽翮。將飛有翼。時棲太乙之雲。欲濟無梁。幾
滯璧池之客。且流謙者聞於善下。惡盈者誡於自滿。儻從
事於水鑒。庶可形乎長短。
宋伯宜
對泉貨策
問。羲農之時。市井爰立。夏殷以往。泉貨無聞。太公立九府
之法。夷吾通萬鍾之藏。輕重良由於出令。斂散實在於得
時。自此以還。資幣數改。景王寶貨。單穆立母子之譏。文帝
四銖。賈生深博換之歎。既而白金易賤。赤仄難行。小則米
石至萬。大則一當五百。禁鑄彌重。姦錢益多。雖復棄市相
尋。黥罪日報。苟非其術。為害更深。且示以厚利。隨以重辟。
是誘良民。陷之坑阱。朕屬此流弊。情甚傷之。故罷均輸之
官。省鹽鐵之利。復欲收銅於斷鑄。勸百姓於農桑。奪商賈
之權。塞兼并之路。而象稱交易。書載懋遷。歷代相承。行之
巳久。一日變改。公私非便。且軍國所須。虛(一作糜)費猶廣。尺
寸為用。分裂亦難。益國寧民。應有長策。明言爾志。以沃朕
心。
對。臣聞楚王明月之珠。寒而不可服。魏王照室之寶。饑而
不可餌。然則養㣥黎之氣命。為萬姓之衣被。苟異農桑。義
難豐渥。雖繼天象日之際。猶為血飲。但立地甄海而還。誰
不粟食。質文空變。高深自徙。親藉躬桑。殊途共致。故得時
名有道。世號無為。英聲鼓而未窮。茂實飛而詎巳。方驗稱
為寶者不勞氣白如虹。謂之天者不假圓而似蓋。且鑄金
為貝。信有從來。漢改四銖。秦行半兩。用捨更互。廢輕就重
之宜。損益不常。地馬天龍之異。復有豫章銅岳。蜀道銅山。
全歸佞倖之爐。蝢入諸侯之冶。所以公私大半。偽實相蒙。
姦佞用此而兼并。豪戚因茲而聚斂。洛京三[:#AS-9761:⿰⿸厂墨⻏]之內。賈客
雲屯。齊宮七市之間。商人霧塞。乃令東漢楚子。高閣浮空。
西蜀彭家。連樓跨術。雷車電騎。多出工巧之家。列鼎撞鐘。
無非貨殖之里。賓徒藿肉。鮑書不足論。僮僕藜餘。張詩莫
能序。三田為之廢業。五稼由此多荒。伏惟陛下依乾度。立
坤功。道則光格四天。德乃牢籠九地。五羊銜粟。時和之義
先表。雙雀飛鳴。歲稔之徵巳見。尚留情天下之命。置懷天
下之本。欲絕彼工商。斷茲鹽鐵。乃還淳之要術。非進取之
權道。何者。今東南雖款。西北未平。戎馬可馳。兵車驟轉。假
復銅頭鐵額。本無敵於黃軒。繕甲行師。固有勞於蒼帝。誠
宜立彼田畯。闢茲泉府。既篤墾草之功。還修上林之務。耕
疆抗陸。織室開扉。採彼三條。藉茲千畝。時行范子擒吳之
祕計。兼宏管相霸齊之遠略。隴西馬援。監舊鑄之司。淮陽
汲黯。塞姦爐之巧。乃復罄杜冶之便宜。疏鄭陂之浩淼。羽
林創其始。中郎嗣其末。王基進業。勞就沮漳。鄧艾申權。功
成陳蔡。邱陵滅矣。禾粟之饒未虧。洛水竭焉。資貯之蓄寧
滅。於是修天陣。縱天兵。既飲馬於南池。遂徵鶼於西海。然
後收銅勿用。沉璧而歸。崇女士女於耕桑。禁綺繡於商賈。
則堯心舜行。併可陵勝。火職雲司。翻能度越者矣。謹對。
宋全節
對造帳籍判
戶部符下諸州令造帳籍州司以百姓艱辛人未歸復請待兵散後造省司不許云人為國本賦在均平戶若不知軍何取給
國之彝倫。資於版籍。儻或廢闕。是長姦回。頃者寰海微波。
編戶失業。枌榆暫別。蓬籜無歸。聖朝提象握符。再造區夏。
矜百姓之流蕩。廢三年之典故。且量地出稅。據丁授田。法
在畫一。事宜經久。永言州府。恤此疲人。曾無革弊之規。徒
徇隨時之義。昔漢朝倉卒。猶或先收。今盛代升平。寧容後
造。租賦所繫。不可憑虛。豪右主藏。須從摭實。欲施小惠。亂
我大猷。人有憚於暫勞。國遂忘於固本。州司所見。頗昧通
途。爰扣兩端。敢申獨見。
季子康
對員外郎讓題劒判
員外郎陳景居官清謹上親以宸(一作神)筆題劒賜之有龍泉字景揆無功不敢當受遂表奉讓御史彈故違勅不伏
陳景門接聚星。望高披霧。香含紫帳。舄下丹墀。待漏南軒。
依玉壺而轉潔。書章北闕。暎金波以自清。趨簡要之司。握
蘭任重。出神仙之路。題柱恩深。電影分龍。星芒自轉。霜毫
寫鳳。神筆俄飛。事頗叶於韓稜。寵方同於漢主。慙無功最。
固有謙辭。奏草輸忠。初聞賜劒。吹毛入罪。忽見彈珠。然而
鴻澤旁流。將崇懋賞。烏臺典法。欲寘深文。郎官未越常規。
御史到(疑)同違勅。既無負犯。並宜告記。
對刺史求青牛判
許州人鄭傑家有青牛刺史張勤從傑求市不與及勤身死傑將牛贈勤子鄉人告取牛父為監臨
張勤家承七葉。政舉六條。經(一作謠)日無戲。方馴白鹿。牽星
可暴。欲好青牛。鄭傑滎水通門。襄城編戶。既仰留棠之德。
旋聞化梓之求。言惜清廉。少從拒抗。雖林中鳳集。已見秦
彭。而天上鶴來。忽徵王距。銅符此閟。玉樹斯存。始叶朱暉。
慮玷解刀(一作鈎)之化。終齊季札。即追懸劒之誠。昔孔氏脫
驂。猶見疑於弟子。今張勤受犢。何廢惑於鄉人。論情不是
監臨。撫事適當投贈。輒為糾告。深懵古今。不犯刑書。理宜
絕筆。
費光裕
對卒史有文學判
有司選擇卒史以文學掌故備員有比百石巳上誦多者先求之不得訟如功令
懿文聚學。以期致遠。難進易退。必在從誠。且晁錯多才。亦
先於掌故。東方答客。豈望於侍郎。苟有求於敘進。亦何問
於卒史。受祿不誣。致貴有漸。陟遐由邇。楊園必倚於畝邱。
在著從微。增冰有成於積水。方進寧辭於計食。陶潛不恥
於折腰。矧茲百石之比。乃是上農之秩。誦多為美。誠有司
之合甄。先求見黜。宜功令之致訟。罪自已招。誰可怨咎。
魏宥
對奏安代樂判
禮部責太常不奏安代樂訴云今之所奏雖曲名不聞聲調相類且簫難備何用此為
禮因樂聲。既沿且襲。須有專達。司於太常。是知六律六呂
之差。三成四成之奏。所以感和天地。降格神祇。煩手淫聲。
必有所禁。輯人安代。奚乃之違。則韶濩其名。匪一夔而可
辨。笙鏞以間。何細器之能諧。輒游厥詞。過亦奚逭。
魏炤
蜩甲賦(以似之而非為韻)
精氣為物。物必有依。遊魂為變。變亦有歸。蜩者精氣所聚。
甲者遊魂以飛。功存造化。理暗幽微。察形如在。責實而非。
觀乎離隱出穴。先號後喜。或附枯枝。或映深水。揮幽跧伏。
臨危聳跱。致身勞苦。不獨附贅懸疣。動足艱難。何殊駢拇
枝指。上懼於雀。下憂於蟻。情有感於仁人。事不可乎以巳。
效神仙尸解之術。得龍蛇變化之理。雖欲全生。且同半死。
既坼既副。如動如止。一體區分。雙形酷似。高冠而立。睅目
而視。莫躁其心。能靜諸巳。飲露則躍。翻風忽起。再生之命
蠢焉。不存之皮朽矣。覩遺跡於棄甲。想能鳴之在耳。空披
腹心。徒伏泥滓。其內也既等混沌之無竅。其外也何患螳
螂之利觜。與繪事而均功。齊木偶之所擬。昔則如羹如沸。
孰能聽之。今則不飲不食。何憂餒而。數往有分。塗窮有時。
雖滅天理。尚存幽姿。已脫輕翼。猶帶懸緌。有象受服者解
褐衣而去。又同適越者棄章甫於茲。既逍遙以脫屣。非蠆
芥以僵尸。其靈託焉。蘧廬可以設喻。其質去矣。魍魎曷足
措詞。文非變虎。殼等枯龜。莫懷爾詐。仍謂我欺。心通者不
惑。性殊者猶疑。君徒見僵仆塊然而無用。曾不如脫身輕
舉而莫追。
魏式
工先利器賦(以器苟未精將何為巧為韻)
工有習藝求名。志在不朽。乃言曰。藝未達不可求以諸色。
器未精徒勞措以其手。安得輕進。自貽伊醜。於是摩厲為
先。動用為後。誠旨趣之可尚。實果決之不苟。所謂作事謀
始。本立道生。繩墨盡索。斤斧畢呈。慮妍媸之稍違而或愆
規矩。審鋒鋩以求銳而必取專精。懃懃不怠。矻矻有營。欲
盡心於鎪鏤。用度木於林衡。亦如舟楫良然。可思其濟涉。
耒耜利始。得議其耦耕。於其發硎可視。以精為貴。不然何
以能久。用之不既。驗樸斲之有辭。懼剞劂之猶未。爰究爰
度。無或不良。揣八材之質。淬百鍊之鋼。然後切磨效奇。成
至寶之美。刳剡中度。用巨材之長。呈機巧以盡善。豈濫窳
之是將。且斟酌不撓。矜名嘗巧。雕鐫非他。施功幾何。既適
心而便手。因投刃以攢柯。向使因循為心。則器必殘缺。若
苟且從事。則人亦詆訶。安得不分班倕之元妙。就玉石之
琢磨。觀夫欲展而能。先利其器。以工立喻。則人不二。可為
庶士之規。寧比匹夫之志。故曰用藝者儆戒不遠。立身者
得失由斯。若幸而濫進。則人必爾窺。是以君子不容易於
所為。
魏加慶
對甲居重澤田獲三品判
得甲居重澤介疾有喜遂存乎辭或告其妄干他事初不量力甲云剛德閑邪何往不利又景田獲三品自稱有功所統斷為強暴天物且違時禁景詣三司訴持法不中
麗澤作兌。馳騁為獵。大易克演。老氏攸誡。故違者匪宅是
卜。終莫之陵。愚者動而離制。事不師古。甲也所處。得八卦
之龜奧。景其律田。獲三品之獸物。隔疾生喜。式損於悔吝。
自衒厥功。載象於士女。詳諸訟者。反而不思。稽以斷之。固
未為失。初尋量力。義叶獲麟之傳。末觀強暴。罪挂吞鯨之
網。苟用則得。歸藏之繫象可尊。奄詣有司。溫柔之薄言斯
在。況何往不利。違禁見嬰。宜寘妄干之責。勿容不中之訴。
則高尚其事。甲取類於緇衣。下人之孽。景乖慕於白賁。
魏兼柔
對祭侯判
得甲祭侯辭曰強飲食御史糾非息宴之禮不伏
揖讓而升。發彼以祈爾爵。正鵠苟失。必也反求諸身。甲主
張三侯。是供五射。簋貳以薦。初陳強飲強食之辭。金奏既
動。間以采蘩采蘋之節。屬九圍有截。五兵載櫜。宜習禮於
澤宮。可觀德於相圃。下綱不及於地武。中掩以待於手弓。
惟若寧侯。則抗而祝也。所以擇士。乃與之祭焉。稱非息宴。
妄為柱史之糾。觀其守職。未失梓人之規。無咎可徵。甲免
夫戾。
路蕩
拔茅賦(以靈茅類征吉為韻)
披大易而探賾。偉元言之杳冥。惟乾坤之交泰。獲品物之
流形。惟卦也泰之義廣。惟卉也茅之性靈。其用也潔身而
白。當春也應候而青。或茂江國。或生楚郊。三脊之異。是稱
靈茅。刺其無禮。詩人引之於純束。責其不入。諸候終貢於
厥包。不然者。草則多矣。胡著之於繫爻哉。故可比君子。喻
物類。惟人也。能同其地。人易心則兩苦。茅分族則雙悴。苟
連茹以相依。夫何往而不利。是則傳其潔。守其貞。榮落惟
運。窮通曷情。道或屯蒙。滋雨露而育質。時逢振拔。與連類
而共征。確乎莫移。以保貞吉。用之錫命。既著之夏典。將以
縮酒。又薦於周室。異芝蘭之稟性。不同其香。等葵藿之有
心。尚思向日。歲聿云暮。霜風慘慄。願當蕪沒之時。不棄輕
微之質。
徵苞茅賦(以九合諸侯一匡天下為韻)
猗彼菁茅。挺生不雜。縮醪醴以致潔。與清明而相合。荊人
是職。將有體其精誠。王澤不流。遂無聞於賦納。故小白仗
義。夾輔衰周。言念彤弓元矢。實征九伯五侯。惟苞茅之有
闕。乃伊人之所羞。爾貢或愆於先職。王祭誠非於異求。有
命是遵。雖云我疆理。無思不服。孰曰風馬牛。於是戒徒無
譁。命衆以律。顧爾心之有二。諒我德之惟一。楚子承擯以
請罪。夷吾將事而靡失。陳師鞠旅。見旌旆之翩翩。伏軾致
辭。想德音之秩秩。且曰祭有百籩。縮酒為先。類生芻而比
潔。同有藇以告虔。職貢斯巳。爾則不共於命。馨香罔薦。我
將謫見於天。豈可狃爾車徒。恃乃封守。慢上則君臣異等。
黷兵則齊楚非偶。議乎品列。我則齒兄弟之二三。揆以疆
場。我則吞蠻荊之八九。是以來求獻捷。豈敢定居。如憂連
茹而亡。禍之大者。乃將任土作貢。禮可忽諸。於以止戈寰
區。折衝醆斝。侔潔白於粢醍。肅君臣於上下。泰壇之禮。成
彼菁菁者茅。問罪之師。罔倦悠悠於野。然後率職四方。用
賓於王。信耀德於千祀。豈矜功以一匡。異魯隱觀魚以犯
憲。笑晉文將狩以亂常。曷若返行葦之積德。遵方物之舊
章。美哉無私之舉也。將歷代而彌光。
