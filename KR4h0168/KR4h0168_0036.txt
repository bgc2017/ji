欽定全唐文卷三十六
元宗(十七)
命祭郊廟社稷嶽瀆勅
感而遂通。神之鑒也。祈而必報。禮之經也。今農巳畢功。歲
則大稔。京坻之積。寰海攸同。用陳蠲潔之薦。以答明禋之
祉。宜令侍中牛仙客等分祭郊廟社稷嶽瀆等。其四海四
鎮及名山嶽瀆。使有道路由過者。亦宜便祭。
定京畿職田勅
京畿地狹。人戶殷繁。計丁給田。尚猶不足。兼充百官苗子。
固難周濟。其諸司官令分在都者。宜令所司具作定額。計
應受職田。並於都畿給付。其應退地。委採訪使與本州長
官給貧下百姓。其應給職田。亦委採訪使與所繇長官勘
會同給。仍永為常式。
令天下諸觀轉本際經勅
朕每念黎庶。無忘餐寐。冀其家給人足。富而且壽。宏濟之
方。莫如道教。大聖垂範。微言粲然。遵而行之。其應何速。況
時將獻歲。萬物發生。既協陽和。或存惠養。宜令天下諸觀。
起來年正月一日至年終巳來。常轉本際經。其四大齋日。
每百官齋之日。常令講誦。庶澤及無外。稱朕意焉。
冀州獻李嘉寵勅
李嘉寵土風所育。體幹出羣。因其器用之宜。俾在人門之
次。可武衞長上。仍配左監門衞番上。
賜張九齡勅
贈太師光庭。嘗為重任。能徇忠節。忽隨化往。空存遺事。其
子屢陳誠到。請朕作碑。機務之繁。是則未暇。朝廷詞伯。故
以屬卿。彼之行能。卿之述作。宛其鴻裁。因茲不朽耳。
追贈鄔元崇勅
洪州人鄔元崇。往在文明年中。傳元元皇帝真誥於天后
曰。我國祚無窮。當千萬君。遂遭禁錮。因茲淪喪。自非忠義
之士。感激過人。孰能不避死亡之誅。竟達神靈之命。宜與
追贈。以慰泉壤。其子瓊。亦依資授一官。
襃賜韋堅等勅
古之善政者。貴於足食。欲求富國者。必先利人。朕思關輔
之閒。尤資殷贍。比來轉輸。未免艱辛。故置此潭。以通漕運。
萬代之利。一朝而成。將允叶於永圖。豈苟求於縱觀。其陝
郡太守韋堅。始終檢校。夙夜勤勞。賞以懋功。則惟常典。宜
特與三品。仍改授一子三品京官。兼太守判官等並即量
與改轉。其專知檢校始末不離潭所者。並孔目官。及至典
選日。優與處分。仍委韋堅具名錄奏。應役人夫等。雖各酬
庸直。終使役日多。並放今年地稅。且啟鑿功畢。舟檝巳通。
既涉遠途。又能先至。永言勸勵。稍宜甄獎。其押運綱各賜
一中上考。準前錄奏。船夫等宜共賜錢二千貫。以充宴樂。
加莊文列庚桑四子為真人勅
昊穹眷命。烈祖降靈。休昭之儀。存乎祀典。莊子文子列子
庚桑子。列在真仙。體茲虛白。師元元之聖教。洪大道於人
寰。觀其微言。究極精義。比夫諸子。諒絕等夷。其莊子依號
曰南華真人。文子號曰通元真人。列子號曰沖虛真人。庚
桑子號曰洞靈真人。其四子所著改為真經。崇元學置博
士助教各一員。學生一百人。
禁地租外徵桑課勅
如聞河東河北。官人職田。既納地租。仍收桑課。田樹兼稅。
人何以堪。自今巳後。官人及公廨職田有桑。一切不得更
徵私課。
賜朝集使勅
今之牧守。古之諸侯。撫育黎元。歲有朝會。蓋問之疾苦。審
以安危。必在適時。期於不擾。洎告辭處分。師古前規。如聞
遙自朝廷。初到郡縣。便遠追僧道。廣說滋彰。山谷往還。日
夜疲弊。通賢當無此事。俗吏誠恐有之。朕夙夜在心。期之
清淨。頃聞此說。深疚乃懷。宜覺前非。俾無後悔。當道採訪。
固不得違。寮友之閒。遽相戒勵。宜知朕意。各守章程。並宜
好去。
賜朝集使勅
古者諸侯。歲時朝覲。將以陳其政理。用申考績。今卿等受
委親民。遠來會計。經途冒涉。曾並安好。朕每憂勤。念茲黎
庶。憫其徭役未息。流寓莫歸。是以當宁興嘆。中宵忘寢。永
言共理。實冀分憂。凡有百姓。及鰥寡孤獨。並乏絕之戶。征
鎮之家。凡可矜恤。卿等此來。若何為養。今年稼穡。大率少
似不豐。閭閻之閒。有貯積否。至於百姓閒事。朕欲委曲盡
聞。卿等遠來疲勞。卒難備對。且聽尋親知。續當序進。以問
風化。
致祭關內名山大川勅
敬惟明神。普存於祀典。咸秩羣望。式重於邦畿。頃者分命
使臣。致誠嶽瀆山川。便近亦巳有處分。其關輔之內。屢有
陳祈。王者所都。禮亦異數。應關內名山大川。各委所繇郡
長官。稍優於常禮致祭。於京兆府界。宜委蕭炤同與少尹
分祭。倍崇精潔。以副誠祈。
以冬至次日受朝勅
王者父事天。母事地。所以昭孝敬之道。通神祇之德。朕虔
奉明命。備稽大猷。實在緣情。不惟相襲。伏以昊天上帝。義
在尊嚴。恭惟祀典。每用冬至。既於是日有事於圓丘。更受
朝賀。實深兢惕。自今以後。冬至宜以次日受朝。仍永為恒
式。
均平戶籍勅
朕聽政之餘。精思理本。意有所得。庶益於人。且什一而稅。
前王令典。農桑異宜。舊制猶闕。今欲審其戶等。拯貧乏之
人。賦彼商賈。抑浮惰之業。優劣之際。有深察之明。閭里之
閒。無不均之歎。頃以人不欲擾。法貴從寬。所以比來。未全
定戶。今巳經數載。產業或成。適可因茲。平於賦稅。自今巳
後。每至定戶之時。宜委縣令與鄉村對定。審於衆議。察以
資財。不得容有愛憎。以為高下。徇其虛妄。令不均平。使每
等之中。皆稱允當。仍委太守詳覆。如有不平。縣令錄奏。量
事貶降。其鄉村對定之人。便與節級科罪。覆定之後。明立
簿書。每有差科。先從高等。務茲不足。庶叶彝倫。
迎李含光勅
尊師道德之重。仙真所欽。是以修齋。必有精感。況山惟地
肺。會司命之福庭。壇邇天宮。則真人之舊館。演弟子勤志。
致蒼生壽域。迢遙東望。日夕傾心。至於開春。佇迴風馭。以
慰渴賢之想。來敷元妙之教也。初秋尚熱。尊師平安好。遣
書。指不多及。
命李含光建茅山壇宇勅
鍊師李含光。道高紫府。學總黃庭。賁然來思。式敷至妙。既
而屬念茅嶺。言訪真經。近出咸秦。遠遊方外。朕載懷仙境。
延佇勤修。將使九有之人。同歸元教。三清之衆。俯鑒遵行。
豈徒夢寐華胥。馳誠碧落而巳。想尊師建立真儀。所修壇
宇。初至經搆。殊用勞心。甚寒。得平安好。遣書。指不多及。
置茅山修葺戶勅
眷言仙府。旁連洞宮。青壇舊居。緬想靈迹。紫臺新宇。煥啟
真宗。式彰崇奉之誠。爰置修葺之戶。尊師等副朕茲意。清
靜寶持也。
答李含光進紫陽觀圖勅
昨程元暹至。得所進圖。具規矩矣。然崇飭仙觀。祈望真遊。
若不幽邃清閒。豈降霓裳羽蓋。且在科儀。猶有差降。至於
仙真道衆。故亦不可同居。所置紫陽觀大院內。更不須著
人居止。但作虛廊四合。清潔殿堂。以修香火。用雲駕。其
道衆等別院安置。今具圖往。應所添加。亦入支科矣。尊師
體真遠識。含和內融。必能上合靈仙之心。下副欽崇之意
也。甚寒。得平安好。遣書。指不多及。
命諸道賀正表隨京官元日同進勅
承前諸道差使賀正。十二月早到。或有先見。或有不見。其
所賀正表。但送省司。又不同進。因循日久。於禮全乖。自今
巳後。應賀正使並取元日隨京官例序立便見。通事舍人
奏知。其表直送四方館。元日仗下後一時同進。
賜李含光號元靜先生勅
道者是萬有之宗。法者是九真之契。大聖以垂教。後學以
進修。弟子比欲敬受經法。以未詳嚴祕。又真經散逸。紕謬
處多。近訪得天真遺蹟。至於科儀。無不條備。加以募寫。一
依戒旨。喜夙志之見遂。荷真靈之降恩。以今月十八日仰
啟三清尊君太師元師真師。潔齋受訖。載捧真文。恭披鳳
篆。將以運心太虛之境。以養谷神之壽也。其貝[:#AS-FBED:●]危信具依經
傳造足。今並投詞。封以附往。尊師體道之要。含光之和。清
無為。與予合志。請為弟子以前件詞及貝[:#AS-FBED:●]危信投茅山華
陽洞天金壇靈府。以為明信。用證勤精。夫有德者尊以美
號。則葛洪著抱樸之稱。陶君有貞白之名。永言前修。事實
不遠。今號尊師為元靜先生。以昭懿德彰高行也。故令使
往。甚暄。尊師平安好。遣書。指不多及。
答李含光謝賜法號勅
尊師秉德之和。探道之要。為弟子親藏貝[:#AS-FBED:●]危信。以啟靈真。且
加號以表精修。衣服者所以展誠敬。是申崇尚之意。式贊
仙階之美也。所謝知。
答李含光進靈芝勅
靈芝者。和氣以生。真仙鑒植。昔軒轅至道。三秀屢芳。永惟
貞符。載瑞茲日。黃輝朱采。八十一莖。色叶金方。數應陽吉。
或連跗並萼。或雙本同枝。出天洞以敷榮。就藥壇而結秀。
實曠代嘉貺。至感殊祥。尊師既陳詞達誠。遠致真錫。弟子
敬受元吉。當服餌焉。甚熱。平安好。
答李含光賀仙藥靈芝勅
爐開仙藥。九真示傳。院合靈芝。三茅鑒植。徵之元錄。蓋未
曾聞。唯魏伯陽豫兆於前。今李越成效之於此。朕當齋心
以伺。專使往迎。與尊師同承道錫也。所賀知。
命李含光投謝茅山勅
尊師所奏靈芝。信殊祥也。若彩雲繁布。比芳蘭芬馥。當紫
陽之福地。叶丹誠之吉徵。遠與大同玉芝。遙為合應。斯仙
真上祐。尊師潔誠。是降休徵。用深慶慰。今令將詞及香投
謝天洞。式憑高德。以達虔心也。
賜李含光養疾勅
朕每重清真。親乎有道。而覽茲誠請。義在難違。俾遂廼懷。
以就醫藥。亦既痊損。當早來旋。
答李含光謝賜詩及物勅
尊師抱一守中。探微昭遠。能回真潔。發揮道門。遂與太和
先生啟是仙宗。起予虔奉。崇飭靈迹。廣求真經。則詩以寵
行。物將厚意。永慰岐路。以彰禮賢也。所謝知。
命李含光奉詞詣壇陳謝勅
尊師遠訪名山。精求至教。建立壇宇。載寫真經。庶事用心。
殊勞倦也。朕志求道要。緬想真仙。將憑潔誠。以修元妙。今
以十八日清齋潔壇。以受經誥。靈仙降祐。祈有證明。今將
詞及香信等往。尊師當為宣揚科儀。奉詞陳謝。庶上達仙
宮。下垂昭應。甚暄。尊師得平安好。遣書。指不多及。
遣使祭嶽瀆勅
朕祗肅羣祀。祈在三農。冀幽贊之有憑。必昭報而無闕。宜
令工部尚書郭虛己等分祭五嶽四瀆。
停親鄰代輸租庸勅
朕永念黎元。務宏愛育。所以惠政頻及。善貸相仍。亦將克
致和平。登於仁壽。如聞流庸之輩。漸亦歸復。浮食未還。其
數非廣。靜言此色。並見其繇。蓋為宰牧等授任親人。職在
安戢。稍有逃逸。恥言減耗。籍帳之閒。虛存戶口。調賦之際。
旁見親鄰。此弊因循。其事遂久。寤寐興念。良用憮然。不有
釐革。孰致殷阜。其承前所有虛掛丁戶。應徵租庸課稅。令
近親鄰保代輸者。宜一切並停。應令除削。各委本道採訪
使與外州相知。審細覆。申牒所繇。分其逃還復業者。務
令優恤。使得安存。縱先為代輸租庸。不在酬還之限。
禁採訪使兼理郡縣勅
本置採訪使。令舉天下大綱。若大小必由。是一人兼理數
郡。自今巳後。採訪使考察善惡。舉其大綱。自餘郡縣所有
奏請。並委郡守。不須干及。
放舉人並下第勅
朕祗膺寶歷。殷鑒遠圖。慮草澤之遺賢。降弓旌於屢辟。是
以三紀於茲。羣材輻輳。或一言可紀。必適輪轅。一善有經。
每加獎進。庶六合之內。靡然同風。四科之門。咸能一貫。何
茲意之緬邈。而增修之寂寥。今者舉人。深乖宿望。朕之所
問。必正經史。卿等所達。咸皆少通。所問多否。以獨鑒未周。
必資僉議。爰命朝賢三事。精加詳擇。咸以為闕於聚學。莫
可登科。至於每歲秀才。有司考試。帖經問策。兼以雜文。假
如及第。在階選序。今之將舉。待以榮班。各非異才。孰可超
獎。墾鑿經傳。且未精勤。俯拾青紫。豈宜倖覬。其懷才抱器
舉人並放。更習學。即好去。其有不對策羅嘉茂。既是白丁。
宜於劒南效力。全不答所問崔慎惑劉灣等。勒為本郡充
學生之數。勿許東西。其所舉官。各量貶殿。以示懲誡。
答李含光謝賜詩勅
尊師以道樞宏濟。以真宗啟迪。來致元妙。去還雲山。詩以
見懷。用彰惜別也。所謝知。
賜李含光物及香棗等勅
敬問元靜先生。先生稟潔白之節。得黃中通理。學徧九流。
逾守元默。心遊八景。益混光塵。則密行高節。良可歎矣。然
能屈獨往之心。廣宏濟之道。緬迪真祐。深啟淳源。知前後
所修功德。皆有感應。瞻望東南。馳心日夕。今附物及香棗
等。尊師更為九度修功德也。庶使蒼生承日用之福。外化
有歸順之心。天下和平。惟道所庇。修功德了。當暫迂風馭。
一至京來。甚寒。尊師比清暢。唐師回。遣書。指不多及。
答李含光謝修齋醮勅
齋醮之儀。顧有模楷。將致誠懇。必仗精修。故屈尊師。敬申
妙旨。知巳事畢。良多愧也。所謝知。
襃賜李含光勅
尊師思慮熟精。虔心齋潔。致福利物。其功實多。況擇高流。
同勤至道。精修不怠。嘉尚彌深。香信之資。用昭誠意也。
長至日賜李含光勅
尊師以至道妙用。精誠感真。薦福朕躬。居寧寰宇。俯及長
至。來慶休祥。履端之吉。是與同也。遲至來春。當共尊師相
見。
賜李含光物勅
尊師上清真修。下宏仙教。為朕致福。以庇蒼生。三皇祕文。
巳承嘉應。河圖內記。祈延福祥。虔誠之心。遙屬茅嶺。所寄
少物。豈答勤勞。春景漸和。尊師比加宜也。
命李含光修功德勅
敬問元靜先生。昨弟子唐若倩至。具知去月十一日功德
事畢。夫以至誠之心。精修之感。壇在仙境。宜按沖科。下庇
蒼生。上資宗社。永求福應。元感昭然。及知天地至和。人神
胥慶。以降甘露。以表休符。則視履考祥。其旋元吉。今歲聿
云暮。璿璣運行。不愧再勞。事緣萬姓。今附香信往。至年下。
且請尊師於所居修功德。以助履新。至來載春和。復請尊
師於茅山。上為宗社。下為黎元。修河圖大齋。應緣功德之
物。觸新再造。無以多勞。所利者廣。又道德相親。氣味縣合。
諸山聖迹。多有異人。若有尋訪尊師。當為弟子招致也。甚
寒。尊師道體安和。唐若倩還。遣書。指不多及。
禁茅山採捕漁獵勅
勅江南東道採訪處置使晉陵郡太守董琬。山嶽上䟽分
野。下鎮方隅。降福祐於人。施雲雨之惠。且茅山神秀。華陽
洞天。法教之所源。羣仙之所宅。固望秩之禮。雖有典常。而
崇敬之心。宜增精潔。自今巳後。茅山中令斷採捕及漁獵。
四遠百姓有喫葷血者。不須令入。如有事式申祈禱。當以
香藥珍羞。亦不得以牲牢等物。卿與所由。存心檢校。漸寒。
卿得平安好。
令所司收換惡錢勅
錢貨之用。所以通有無。輕重之權。所以禁踰越。故周立九
府之法。漢備三官之制。永言適便。必在從宜。如聞京師行
用之錢。頗多濫惡。所資懲革。絕其訛謬。然安人在於存養。
化俗期於變通。法若從寬。事堪持久。宜令所司。即出錢三
數十萬貫。分於兩市百姓閒應交易。所用錢不堪久行用
者。官為換取。仍限一月日內使盡。庶單貧無患。商旅必通。
其過限輒違犯者。一事巳上。並作條件處分。
戒縣令勅
唐虞分理。命以子男。周漢建官。委以令宰。朕稽古前哲。寤
寐全才。委之銓衡。慎擇銅墨。至於上敷朝政。下字淳人。親
其農桑。均其力役。使惸嫠者視之猶父母。俾匱乏者賴之
以安全。然後八使類能。六條舉最。擢以含香粉署。獎以秋
霜臺。是乃立身效官。移忠入仕。榮家報國。豈不美歟。若
徇己冒私。擾人敗政。有懷潤屋。無懼害公。豈惟刑網貽憂。
抑亦名節隳替。蓋士君子之所恥。亦名教之罪人。鴻漸於
磐。豈不勉哉。今卿等將欲赴官。朕之所言。提撕之耳。所謂
聽訟吾猶人也。必也使無訟乎。況今之人也。與古人不殊。
今之官也。與古官無別。穀璧銅印。其猶昔榮。而卓茂魯恭。
迥然無繼。將勸獎之道不至。豈淳樸之風未還。撫事君臨。
載深厲惕。今者庶乎卿等。能副此心。賞既超倫。刑必當罪。
各宜勉勵。敷我皇猷。無謂天高。四聰必達。並即於朝堂賜
食。食訖好去。
賽祭畿內名山勅
頃緣少雨。遍於致祭。旋降甘澤。實荷靈祇。其先令中使祭
者。別有昭報。京兆府比來應有祈請處。並畿內名山靈迹。
並令府縣長官。各申賽祭。
聽國子監諸生還鄉習讀勅
國子監諸生等。既非舉時。又屬暑月。在於館學。恐漸炎蒸。
其有欲歸私第。及還鄉貫習讀者。並聽。仍委本司長官。具
名申牒所由。任至舉時赴監。東京監亦準此。
序定朝儀勅
九族既睦。百官有序。至於班列。宜當分位。嗣王實先於主
祭。國老有貴於乞言。比在朝儀。尚為閒雜。非所謂睦親敦
舊之義也。嗣王宜與開府儀同三司等致仕官各居本品
之上。用為永式。
曲宥蘇良嗣勅
蘇良嗣往者頻被言告。指驗非虛。朕以其年迫桑榆。情敦
簪履。掩其惡迹。竟不發揚。洎乎歸壤之辰。爰備飾終之禮。
不謂因子。重發逆蹤。所司執法論科。請申毀柩之罰。朕念
勞志切。惟舊情深。是矜因赦之科。特降非常之霈。式延恩
於朽骼。俾流渥於幽魂。特免斵棺之刑。寬其籍沒之典。
賜徐堅勅
得所進詩。甚有佳妙。風雅之道。斯焉可觀。並據才能。略為
贊述。具如別紙。宜各領之。
加襄樂縣主等實封勅
故惠宣太子女襄樂縣主等。德稟賢王。名高淑女。資其婉
順。遘此偏孤。念遠之德。惟恩是屬。宜受賜於湯沐。俾承榮
於敦敘。可各賜實封一百戶。
賜司馬承禎勅
司馬鍊師以吐納餘暇。琴書自娛。瀟灑白雲。超馳元圃。高
德可重。暫違蘿薜之情。雅志難留。敬順松喬之意。音塵一
閒。俄歸葛氏之天台。道術斯成。頃縮長房之地脉。善自珍
愛。以保童顏。志之所之。略陳鄙什。既敘前離之意。仍懷別
後之資。故遣此書。指不多及。
賜丹陽太守林洋等勅
勅丹陽郡太守林洋及道俗父老百姓等。朕遠遵元妙。載
想靈仙。眷茲茅山。是為天洞。瑤壇舊觀。餘址尚存。道要真
經。散落將盡。永言法寶。良用憮然。今為黎元。大崇道本。故
令清修之士。建立真儀。訪迹靈山。以新觀宇。庶使元宗再
闡。瞻奉知歸。降福寰瀛。致之仁壽也。又比年以來。每遵清
淨。官吏有修良之美。農桑屬豐稔之期。百姓之閒。庶無乏
絕也。微寒。卿及道俗父老百姓等平安好。遣書。指不多及。
