欽定全唐文卷三十四
元宗(十五)
加魏知古實封勅
魏知古去年七月巳前。屢申啟沃。每竭忠誠。奸臣有謀。先
奏其兆。事君之忠。良可嘉歎。可更賜實封一百戶。
受太上皇誥勅
王公文武百官等。邇者事出不虞。凶邪搆逆。賴天地叶德。
宗社降靈。應時誅翦。朝野寧謐。慶慰之至。與卿等同懷。太
上皇志尚無為。捐茲俗務。軍國庶政。委成朕躬。祗奉聖謨。
膺斯負重。顧惟菲薄。何以克堪。若臨大川。罔知攸濟。冀王
公卿士。百辟庶寮。勠力同心。輔相休命。各盡誠節。共洽維
新。
平戎告廟勅
邊境為患。莫甚於林胡。朝廷是虞。幾煩於將帥。車徒屢出。
芻粟載勞。使燕趙黎氓。略無寧歲。而山戎種落。常為匪人。近
有野心。窮而歸我。曾是懷附。每所綏柔。而不變梟聲。輒為
獸搏。幽州節度副大使張守珪等。乘閒電發。表裏奮討。積
年逋誅。一朝翦滅。則東北之祲。便以廓清。河朔之人。差
寬征戍。皆上憑九廟之略。下仗㣥帥之功。今其凱旋。敢不
以獻。宜擇吉日告九廟。所司準式。
賑岐華等州勅
如聞三輔近地。豳隴之閒。頃緣水旱。素不儲蓄。嗷嗷百姓。
巳有饑者。方春陽和。物皆遂性。豈可為之君上。而令有窮
愁。靜言思之。遂忘寢食。宜令兵部員外郎李懷讓主爵員
外郎慕容珣分道。即馳驛往岐華同豳隴等州指宣朕意。
灼然乏絕者。速以當處義倉。量事賑給。如不足。兼以正倉
及永豐倉米充。仍令節減。務救懸絕者。還日奏聞。
授徐有功子惀恭陵令勅
徐惀父有功。昔為理官。時密刑網。遂能堅守忠直。每抗回
邪。海內稱其不冤。朝廷賴其惟恤。永言種德。必歸餘慶。宜
甄嗣子。俾勸㣥臣。
命張知運持節赴軍勅
大漠南守。長河北介。地險可憑。天兵有警。夏潦方壯。冬冰
未合。料敵安邊。存乎備預。靈武道行軍副大總管右領軍
衞大將軍張知運。神氣雄傑。兵謀果斷。持軍出塞。可使單
于喪膽。抗敵臨邊。足令勇夫增氣。宜令先持節赴軍。行
處置。并緣邊州軍兵馬等。亦委知運量事均融。仍與幽州
刺史攝御史中丞強修計議。便宜支備。事訖。聽暫入京奏
事。姚崇職兼樞劇。未要即行。副既掌同。一依軍令。
遣使安撫江東勅
淮海惟揚。是稱谿險。山川重複。水陸殷湊。去歲田收。稍乖
豐稔。今茲人庶。頗致饑乏。朕為之父母。深用惕然。近聞雨
澤應節。秔稻有望。目前之困。餬口猶切。思從蠲省。用救荒
弊。宜令給事中楊虛受往江東道安撫存問。觀察疾苦。詳
理冤滯。百姓閒有偉才異行。藏鱗戢羽。隱淪屠博。栖遲閻
閭。官人內有貪冒苟得。背公徇私。或潔己自修。養望充位
者。還日各以名聞。所至之州。具令宣布。求瘼恤隱。稱朕意
焉。
授蘇乂右補闕勅
蘇乂父往處台衡。實為柱石。直言正色。挫彼凶邪。頃者念
功。錫以真賦。兄頲又遵先誡。固辭令賞。泣血披誠。不忍移
奪。自家刑國。父忠子孝。宜有襃崇。寵及兄弟。諫官之任。允
屬象賢。可右補闕。
授薛訥隴右道防禦大使勅
棄瑕錄用。有國通典。捨罪責功。先王舊式。薛訥蘊韜鈐之略。總文武之任。委以分閫。冀靜邊塵。遽聞喪律。實負朝寄。準其所犯。合寘嚴刑。言念老臣。寬其小衂。即捨孟明之罪。佇收馮異之功。可隴右道防禦軍大使。
召募兵勇勅
戎狄憑陵。每勞征戍。比興師旅。猶未掃除。緣邊之人。頗有
其患。朕為父母。實用憂勤。今欲親按邊疆。躬行弔伐。宜令
朝廷召募勇夫壯士拔萃逸㣥者。稱為屯衞飛騎。且各量
與賜帛。行迴之日。入羽林。自餘之人。取為長行。仍令兵部
侍郎韋抗紫微舍人王珽即於朝堂募。十日內具所得人
姓名奏聞。
行常平法勅
天下諸州。今年稍熟。穀價全賤。或慮傷農。常平之法。行之
自古。宜令諸州加時價三兩錢糴。不得抑斂。仍交相付領。
勿許懸欠。蠶麥時熟。穀米必貴。即令減價出糶。豆穀等堪
貯者熟。亦準此以時出入。務在利人。其常平所須錢物。宜令
所司支料奏聞。
罷親征吐蕃勅
犬戎背恩。豕荐為孽。犯塞侵牧。乘洮涉渭。朕託王公之上。居司牧之尊。憫彼蒼生。情勤整旅。戒嚴有日。先命偏師。前驅進討。扼喉拊背。拉朽摧枯。今諸將追奔。相望獻捷。遁逃巳來。邊鄙方寧。夫出師天上。觀兵塞下。所以用威武也。念人勞弊。與人休息。所以暢恩惠也。彼戎狄之為患。必在誅夷。苟黎元之獲安。寧資順動。況去有徒費。追無所及。兼懷供帳之勞。宜輟共行之典。前取今月十二日親征者宜停。
幸新豐蠲復勅
惟此新豐。湯泉是出。古之順豫。義兼巡省。頃者觀風。數臨
茲地。以察冤滯。詢於故老。閭里歡康。田疇墾闢。況冬降積
雪。春期有年。且諺王遊。果符時邁。雖千乘萬騎。咸給於主
司。而累月再來。頗勤於除掃。宜下復蠲之令。慰其望幸之
心。新豐縣百姓。免其一年雜差科。縣官及溫泉監官。經兩
度祗承者。與一中上考。
優給二王後及隋後勅
二王後。每年四時饗廟牲。及祭服祭器。並官給。其帷帳。几
案有闕。亦官給。主客司四時省問子孫。準同正三品蔭。隋
後每年給絹三百匹。米粟二百石。並春秋支給。仍準見承
襲人。親兄無分襲者與三分。餘各一分。兄弟有得職事官
者。其物即還見襲人。
誅左感意勅
好生之德。雖叶於天意。止殺之義。用勸於先靈。仁者因而
不犯。殺者豈以為暴。前廓州刺史左感意。頃居塞上。拔自
行閒。薄效未輸。率情狂鄙。輕侮彝憲。侵擾公司。贓數既多。
割剝滋甚。曾饑狼之不若。固害馬之宜除。比令按問。咸自
承伏。且緣邊人徭役辛苦。朕嘗思惠養。特所哀憐。寧有作
牧宣條。恣行非法。儻不悛於常典。何以塞彼深愆。宜其處
置。以謝百姓。
令蕃客國子監觀禮教勅
夫國學者。立教之本。故觀文之道。可以成化。庠序爰作。皆
分澤於神靈。車書是同。乃範圍於天下。近戎狄納款。日歸夕
朝。慕我華風。孰先儒禮。由是執於干羽。常不討而來賓。事
於俎豆。庶幾知而往學。彼蓬麻之自直。在桑葚之懷音。則
仁豈遠哉。習相近也。自今以後。蕃客入朝。並引向國子監。
令觀禮教。
許盧懷慎去官養疾勅
留侯多病。漢皇許其頤養。呂蒙未瘳。吳王因而憯戚。此則古之義也。銀青光祿大夫檢校黃門監兼上柱國漁陽郡開國伯盧懷慎。大才宏識。資忠履信。學窮墳典。文緯邦國。朕之倚賴。人實具瞻。頃者忘身徇公。積勞為癘。竭誠抗表。固辭在職。方欲省其謀慮。專於導引。且憑針艾之術。副朕鹽梅之期。宜聽去官。許其養病。
禁驪山樵採勅
驪山特秀峯巒。俯臨郊甸。上分艮位。每洩雲而作雨。下出
蒙泉。亦蕩邪而蠲瘵。乃靈仙之攸宅。惟邦國之所瞻。可以
列於㣥望。紀在咸秩。自今以後。宜禁樵採。量為封域。稱朕
意焉。
放姜皎歸田勅
西漢諸將。多以權貴不全。南陽故人。並以優閑自保。觀夫
先後之迹。吉凶之數。較然可知。良有以也。太常卿上柱國
楚國公監修國史姜皎。衣纓奕代。忠讜立誠。精識比於橋
元。密私方於朱祐。朕昔在藩邸。早申款洽。當謂我以不遺。
亦起予以自愛。及膺大位。屢錫崇班。茅土列爵。山河傳誓。
備蒙光寵。特冠等夷。朕每欲其戒盈。用克終吉。未若避榮
公府。守靖私第。自宏高尚之風。不涉囂塵之境。沐我恩貸。
庇爾子孫。宜放歸田園。以恣娛樂。散官勳封並如故。
進蔬食并斷都城屠宰勅
今在遏密。又逼忌辰。起今日後至來年正月上旬以來。並
進蔬食。所司準式。此限內仍令都城禁屠殺。
賜蒲州童子勅
蒲州童子吳豸之。薄綴小篇。兼記古事。不稍優異。無申獎
勸。宜賜其父絹十匹。令更習學。便有成就。
禁惡錢勅
古者聚萬方之貨。設九府之法。以通天下。以便生人。若輕
重得中。則利可和義。若真偽相雜。則官失其守。頃者用錢
不倫。此後深恐貧窶日困。姦豪歲滋。所以申明舊章。懸設
諸樣。欲其人安俗阜。禁止令行。
度河南參軍鄭詵虢州朱陽縣丞郭仙舟為道士勅
觀其文理。是崇道法。至於時用。不切事情。宜各從所好。並
罷官。度為道士。
賜京畿縣令勅
親百姓之官。莫先於邑宰。成一年之事。特要於春時。卿等列在三畿。各知人務。宜用心處置。以副朕懷。農功不可奪。蠶事須勿擾。市獄在。典正宜肅。徭賦須平。豪強勿恣。凡著賢能。必無曠職。即宜好去。
令考試投匭人勅
諸投匭獻書上策人。其中或有懷才抱器者。不能自達。宜
令理匭使料。隨事探賾。仍加考試。如有可採。具狀奏聞。
禁屠勅
五月是齋。舊有常式。六月緣忌。特令斷屠。宜令所司進蔬
食。府縣捉搦。勿令屠宰。
復崔日用實封勅
唐元之際。逆黨搆兇。崔日用當時潛論其事。及於戡翦。實
預元謀。而所食之封。後以例減。功既居多。特宜準初食之
封。與二百戶。
流僧人懷照勅
懷照訛言。信無憑據。量其情狀。終合微懲。宜遣播州安置。
到彼勿許東西。馮待徵等事。巳經恩赦。特從釋放。
定母服齊衰三年勅
惟周公制禮。當歷代不刊。況子夏為傳。乃孔門所受。格條之內。有父在為母齊衰三年。此有為而為。非尊厭之義。與其改作。不如師古。諸服紀宜一依喪服文。
賜關內河東河西入朝蕃酋等勅
嘉爾蕃酋。慕我朝化。相率歸附。載變炎涼。而忠懇不渝。明
誠勤勵。深宜輯乃戎落。捍彼方隅。使烽火無驚。障塞咸謐。
必厚賞崇班。當取富貴。朕比加恩貸。爾實安堵。恐衣服未
盡充。災患且未恤。永言於此。良用憮然。其今春不入朝都
督衙官。并箭頭將軍在蕃者。巳令王晙張說楊敬述等。取
軍中庫物。各賜爾等衣一副。部落有疾苦。量給藥物。無令
田隴廢業。含養失所。遞相勉諭。以悉朕懷。
遣祠南郊華岳溫湯勅
頃歲未登。水旱不節。今春事方起。農桑是憂。祈於上元。福
茲下土。式展郊禋之禮。以申誠請之心。宜令左常侍元行
沖攝侍中祠南郊。太常長官分祭華岳溫湯。
銓擇內外官勅
刺史古之通侯。公卿國之重臣。百揆時敘。必在得賢。萬邦
咸寧。期於共理。郎官出宰。仰於前事。方伯登台。聞之往躅。
頃來朝士出牧。例非情願。緣沙汰之色。或受此官。縱使超
資。尚多懷恥。亦朝廷勳舊。暫鎮外臺。却任京都。無辭降屈。
且希得入。衆以為榮。為官擇人。豈合如此。自今巳後。諸司
清望宮闕。先於牧守內精擇都督刺史等要人。兼向京官
中授。其臺郎巳下除改。亦於上佐縣令中通取。俾中外迭
用。賢良靡遺。庶績其凝。九功惟允。即令銓擇。以副朕懷。
賜朝集使勅
卿等兼承朝委。分職外臺。陳國之法制。為人之師長。將何
宏宣政要。阜安甿俗。熙我淳德。以臻太和。頃年以來。戶口
逃逸。波逝而往。井邑虛弊。州縣不以為事。逋亡乃是其常。
言念下人。豈無懷土之戀。思皇多士。未有移風之術。緝寧
政教。仁遠乎哉。提振公方。道存於爾。宜加招撫。咸使安服。
又去年諸州申有旱澇流亡。雖聞蠲族。莫能平允。多非清
正守法。或以暗慢順情。在於公私。俱不折衷。自今巳後。務
從於實。卿等職在親人。稍存意於此。宜躬問疾苦。務從惠。
勸以桑穡。敦其學校。利而勿害。靜則自安。卿等每還之時。
朕亦嘗有具誡。及聞至彼。多不遵行。咸以為朝廷常務。會
同常禮。因循既久。罔以為意。卿宜敷宏朕意。宣慰人心。
勉思政途。以奉朝獎。如仍舊相習。當別有處置。事有不便
於人者。各與按察使商量奏聞。
令內外臣僚各舉縣令勅
戶口安存。在於撫育。移風易俗。莫先令長。知人不易。此選
良難。專委吏曹。或未精審。宜令在京五品以上清官。及諸
州刺史。及四府上佐。各舉縣令一人。並限勅到十日內。京
官封狀進。外官附狀奏。所舉人得官以來。一任之中。能有
善政。及不稱所舉。其舉主應須襃貶。
策試貢舉人含元殿勅
卿等知蘊韜略。學綜古今。喬木將遷。虛鍾待扣。既膺旁求
之辟。佇聞明試之言。各整爾能。對敭所問。古有三道。朕今減
其二策。近無甲科。朕將存其上第。務收賢雋。用寧軍國。並
宜即存。緩詳思之。
賜貢舉人朝堂坐食勅
興化立理。急於雋賢。呈才效用。屬在文武。朕恭默思道。寤
寐勞求。長想幽仄。屢申徵賁。今邊隅未靜。師旅時興。屬聽
鼓鼙。載懷屠釣。廣求百夫之特。以作四方之守。總夫戎政。
爰詔武臣。宏我風教。諒惟儒林。卿等或謀慮深遠。或學藝
該通。來應旌招。深副虛佇。並宜朝堂坐食訖。且歸私第。即
當有試期也。
討康待賓等勅
朕臨御寰極。思養黎元。一物不安。則推溝軫慮。萬方未乂。
則分閫興憂。近者蘭池叛胡。無端搆孽。蠢爾兇醜。敢忘恩
化。再令招諭。仍未歸正。理絕矜容。事資撲滅。既從斯而背
德。不獲巳而用兵。朕今發隴右諸軍馬騎掩其南。徵河東
九姓馬騎襲其北。三城士卒截其後。六郡驍雄擊其前。四
面齊驅。萬全直進。飛走無路。糜爛待斃。其蕃漢軍將以下。
戰士以上。若生擒及斬獲康待賓等一人。白身授五品。先
是五品以上授三品。如臨陣先鋒。能破北胡部落。所獲資
財口馬牛羊。並便入立功人等。一切不須官收。仍別加官賞。
其叛人內有能自殺獲送者。應酬官賞。亂常之罪。一切並
原。正是忠臣憤激之時。壯士立功之日。恭行天罰。允叶人
謀。摧枯拉朽。匪朝伊夕。布告軍州。咸知朕意。
禁重徵租庸勅
如聞天下諸州送租庸。行綱發州之日。依數收領。至京都
不合有欠。或自為停滯。因此耗損。兼擅將貨易。交折遂多。
妄稱舉債陪填。至州重徵百姓。或假託貴要。肆行逼迫。江
淮之閒。此事尤甚。所由既下文牒。州縣遞相稟承。戶口艱
辛。莫不由此。自今以後。所有損欠。應須陪填。一事巳上。並
勒行綱及元受領所由人知。其受納司不須為行下文牒。州
縣亦不得徵打。仍委按察使採訪。如有此色。所由官停却。
具狀奏。
流蔣寵藤州勅
朕以菲德。恭承大寶。執天下之政。奉宗廟之靈。於今十載
矣。何嘗不日慎一日。雖休勿休。夙夜憂勞。無忘鑒寐。永惟
萬事之統。恐累三光之明。幸天地休和。㣥生樂業。尚且內
惟輔弼。外咨牧宰。徵諫納善。舉才任賢。佇求瘼以利人。思
進道以益化。宇宙至大。軍國事殷。慮一物之失所。當萬方
之重責。故設匭鼓以通諫。許士庶之進言。而政教未孚。澆
訛日甚。獻言者苟求自達。論事者多涉於妄。國子進士常
州人蔣寵。學不師古。識未知今。或離閒君臣。或非毀骨肉。固
是異端阿僻之說。甚乖輸忠效直之意。若寖以成風。則姦
險道長。人而無禮。法所宜誅。朕志在好生。情求進善。恐求
者未悟。儻默而不言。思存大猷。務設寬典。宜決杖一頓。
移貫藤州為百姓。自今巳後。貢舉及陳奏上封者。必須景
行循謹。無使僥倖成名。若制令有虧。禮刑致紊。失於政理。
責在朕躬。則敬佇昌言。法當無隱。百辟兆庶。識朕意焉。
停給職田勅
所置職田。本非古法。爰自近制。是以因循。事有變通。應須
刪改。其內外所給職田。從今年九月以後。並宜停給。
誅裴景仙勅
有善必賞。所以勸能。有罪必誅。所以懲惡。代天理物。勤憂
萬姓。求瘼恤人。寄之牧宰。共理天下。實在於茲。裴景仙幸
以緒餘。素無名。恣行貪冒。不憚典刑。聚斂之賦。向五千匹。
肆其威虐。剝我黎元。自作何逃。仍更亡命。此而將捨。罪孰
可誅。雖法有常科。合置投竄。而情在難恕。用申懲肅。宜令
集衆決殺。仍宣告遐邇。
宴朔方軍節度及將士勅
禕總戎朔陲。經略萬里。賦軍籍馬。精卒銳兵。自其有虞。莫
不素練。而醜虜背誕。偏師致誅。謀若有神。取如俯拾。雖廟
略之云遠。亦將士之力焉。威武載揚。頑凶且懾。窮寇覆巢
以奔北。㣥師掉鞅而來歸。因其凱旋。聊加宴樂。各宜坐飲。
相與盡歡。
巡幸東都賜賚從官勅
出震奮豫。本乎觀風。省方展義。期於利物。朕志惟忘己。情
在順人。爰採謠歌。式事巡幸。自轉蹕西鎬。即宮東周。景暖
風恬。無凜冽之慘。煙和氣舒。佳晏溫之色。俾夫軍衞衆庶。
靡有郊寒之虞。豈非龜筮允臧。堪獻卜征之吉。天人叶應。
徯予之誠。感是休和。良以有慰。思覃慶澤。沃於行所。親王
賜物八十匹。嗣郡王六十匹。一品五十匹。三品四十匹。四
品三十匹。六品二十五匹。七品二十匹。八品九品十匹。三
衞引駕細引飛騎各四段。彍弩手募士主膳供飯及諸色
白身人等各三段。知頓使知營幕使各六十匹。知頓御史三
十匹。知驛御史及知頓判官知營幕官賜各加一等。入仗
突厥吐蕃共賜物五百匹。令鴻臚據蕃望高下節級分付。
供頓州百姓所據緣頓差科及充夫匠雜役供應等人。宜
放今年地稅。餘戶等免今年地稅之半。應定名供頓縣官
各與一中上考。
減東都禁囚等罪勅
獻歲肇春。陽和感氣。且是發生之日。實惟布德之辰。朕將
幸秦京。言離雒邑。既省方以觀俗。思宏恩以濟人。載念狴
牢。又惻襟抱。宜敷寬大之典。用敦祝泣之意。其都城內見
禁囚徒。除身犯十惡。及造偽頭首。餘雜犯死流等。各減一
等。徒以下並放。河南府遭水百姓。前令量事賑濟。如聞未
能存活。春作方興。恐乏糧用。宜令王怡檢問。不支濟者。更
量賑給。務使安存。
幸并州推恩勅
朕躬承寶位。十有餘年。荷累聖之昌圖。膺三靈之睠命。日
慎一日。雖休勿休。今省俗觀風。肆覲㣥后。陳詩納賈。親問
百年。雖念勞人。事資展禮。太原舊國。王業所興。乃眷成周。
西巡豐鎬。因惟嗣漢。東至沛鄉。皆會彼舊都。眷茲枌社。況
興王始封之地。鴻圖創業之初。含育生靈。大造區宇。永惟丕
搆。顧慙貽厥。且稱用武。戎役是殷。宜錫懷舊之恩。以順發
生之澤。太原府境內見禁囚徒。除十惡及造偽頭首。餘並
放免。預宴官共賜物二千匹。父老及吏人等共賜物一萬
匹。百姓宜給復一年。九等戶給復三年。元從家給復五年。
其家籍見在。終身免征役。侍老年八十巳上賜物五段。版
授上縣令。仍賜緋。婦人版授上縣君。九十巳上賜物七
段。版授上州長吏。仍賜緋。婦人版授郡君。百歲巳上賜物
十段。版授上州刺史。仍賜紫。婦人版授郡夫人。孝子順孫。
義夫節婦。旌表門閭。終身勿事。其有沈淪草澤。抱德栖遲。
及武德功臣子孫。并元從子孫。才堪文武。並委府縣搜揚。
具以名薦。
祠霍山勅
河東冀方。其鎮惟霍。神為天吏。山有嶽靈。在昔皇業初興。
肇蒙嘉祉。今者省方旋軫。重獲休徵。同受三神之貺。獨忘
百邑之禮。其霍山宜崇飭祠神。廟秩視諸侯。蠲山下十戶。
以為灑掃。晉州刺史春秋致祠。
命王晙檢閱朔方諸軍勅
王者之師。有征無戰。將以懷柔服叛。非欲黷武窮兵。犯令
淩政則杜之。賊賢害人則伐之。維其封疆。辨其旗物。此皆夏
官之政也。咨爾兵部尚書同中書門下三品朔方軍節度
大使上柱國中山郡開國公王晙。寅亮天地。弼予一人。頻
總元戎。克清河朔。師徒效力。武威遠振。遺甿懷仁以思順。
殊類望聲而款服。勳載王室。朕甚嘉焉。蓋六月出車。周美
仲甫。古訓是式。俾修我戎。宜以來月巡朔方。兼往河西
隴右河東河北等諸軍。較兵馬。點閱器械。各與所管節度
處置。務令得所。備預之道。其在茲乎。
諸州府馬數闕額以監牧馬充勅
諸州府馬。闕數稍多。既合官填。復須私備。貧兵力致。實以
為難。宜令所司。即勘會闕數。與閑廄使計會。取監牧馬充。
貶王同慶贛縣尉勅
朕問俗觀人。務存節儉。先有處分。不許煩勞。王同慶違法
擾人。借斂無紀。望鄉科被。率戶出鞋。屏風花盤。計盈數百。
徵求既廣。般運又勞。以此字人。豈我良宰。宜書刑典。以誡
具寮。
