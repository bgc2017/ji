欽定全唐文卷五百三十五
李觀(四)
交難說
交之難兮久矣。且苟合兮為恥。昔人病於無友。嗟友不可
以巳矣。絕壑萬丈。咸[:#AS-FBED:●]欠咸[:#AS-FBED:●]欠龍吟。元雲遂興。六合為
陰。碧山嵌空。虎嘯其中。百獸悍慄。歘然長風。夫物以類感。
何感不致。交以心契。何契不祕。然執可久之契。先古稱利。
言求於斯。不可易易。二氣陶甄。曰人是先。足矩地。首規天。
大樸摧頹。六情入焉。一與一奪。失其自然。積有億年。人增
險艱。使我行無所之。居無所安。末流濺濺。潰我素源。源無
清流。棄沈逐浮。詐色自伐。偽心相求。睢盱竭歡。未竟成讐。
一日銷落。速如凜秋。朝榮無遺。俗態豈留。獨見神岳寒柏。
千尋無儔。直天而生。高於斗牛。下睨㣥植。匪堪與侔。可者
為交。窮達不偷。樂亦同樂。憂亦同憂。生死循環。其道率由。
破產作惠。不相為酬。如斯之謂也。昔夷吾九合之策。知者
不孤。巨卿千里之哭。今也則無。石父解縛於齊相。智罃負
慙於賈夫。賈夫信微。其可及乎。知我則友。何微之居。古人
奉交。多不獲全。耳餘之初。刎頸慨然。隱憫就辱。激昂自堅。
及其據兵
而坐。勢必相危。白刃可吹。赤心乃。憑怒相殺。氣干虹蜺。嗚
呼噫戲。交之難兮。以利苟合。忿深咆哮。余常誡之。不妄語
交。矧今之人兮實蒙虺蜥。是故獨處兮而悲蠨蛸。若歿者
可振。予願言與鄰。驂吾祖之駕。捧仲尼之輪。義者友其義。
仁者師其仁。不其善歟。何滯於斯憂辛。
通儒道說
古今儒家。多棄黃老。豈必乎天德。未必者道。上聖存於中
而外施訓。凡仁信禮義四者流於道。道外而流於道以四
化。外俱復於天下。為羲農不道而上德。則堯舜並知至德。
則不列於聖教。决無四數矣。凡駢行之為仁為信為禮為
義。并行之為德。愈德臻靜為道。故二為儒之臂。四為德之
指。若忘源而决派。薙莖而掩其本樹。難矣。則冲虛利害。於
本末然。老氏標本。孔氏回末。不能尤過者。自中而息。豈前
無路哉。及列氏莊氏。展而針之。空清泊中。非典經與家風。
鄙而窺外。俱達誼也。
說新雨
雨不戾止。距冬迄春。下土嗷嗷。怨歸青旻。天視能審。哀民
之甚。民號上訴。憂穀不稔。天初不言。民益凜凜。歲四月中。
旱焱爞爞。飛土奪日。游氛溢空。或車或徒。心務不同。為害
痛者。不惟在農。居無幾何。天乃憑怒。察民無慝。下洗其訴。
陰祗告露。陽曜當措。騰龍汨浪。其寐初寤。排六合而上飛。
倒百川而下注。懸流浩浩。靈怪相刺。迅雷竊發兮狂電交。
聲馬[:#AS-FBED:●]喜輞軸兮氣懾日月。惠於魯而巫尫止焚。溢於河
而夸父不蹷。雨始未作。大人貶食。乃雨既垂。謂君何力。君
茲事帝。帝報之德。雨既油油。兆民不識。大田芸芸。溉渠脉
分。關中之人。負鍤成雲。伊農趨時。如項伐秦。天澤汪濊。與
人不仁。穆穆天子。綴旒高視。旱天方霽。王國如綺。南山峩
峩。橫碧千里。八元挺立。相與而議。昔湯之旱。堯之水。一則
九年。一則七祀。力何不勠。禱何不至。浮天赤地。罔不畏死。
今純陽微升。膏澤洪被。於我后之德。與堯湯百倍。斷可知
矣。時有不肖。泣玉於象魏之下。而竊聞之。敢不誌爾。
述行
噫。聖人之所能。而賢人所難。曰德。德不愧。則修立之事著
矣。觀每究聖人旨。顯而微。隱而著。義讓以表其外。德行以
明其內。恩信以昭其賢。寬惠以廣其物。剛毅以將其志。溫
柔以制其勇。去義讓則父子之道乖。捨德行則君臣之志
缺。廢恩信則朋友之道墜。亡寬惠則刑法之政弊。用剛毅
則勇果之心遂。斥溫柔則和弱之旨怠。六者聖人之尊。賢
人之難也。所以堯舜而治。丹病而廢。禹湯得堯舜之道。桀
紂蕪禹湯之化。是則德行義讓。恩信剛柔。偕隨時而晦明
也。吁。以偶為巳任。以利為巳友。夫如是。雖冠帶儼然。事虛
美於寰宇下。具年足之一氣爾。烏異沐猴而冠者耶。德行
可置乎哉。
漢受降城銘(并序)
古之帝天下者。七德震曜。四夷威懷。有漢孝武焉。祖作之。
父述之而巳。因其資。皇哉鑠乎。猶可以頌其餘。昔孔子云。
無憂者其惟文王乎。然孝武亦庶而儔之。始乎高皇勤功。
功階乎天。累聖重光。光燭乎泉。解殷之羅。要民以輕刑。沃
秦之焚。以起民於焦原。故國無困民。民無異心。孝武即既
安之朝。而得安其安。馭無為之民。而得為其為。遊心大中
而陋八區。旁目不庭而叱九軍。詔大司馬曰。王師有征。其
禮若何。大司馬歷級而言。王師無校。謂莫敵也。征乃可服。
柔服以德。所謂善政不戰。善戰不陳。聖人不易之道也。帝
曰吁。周之衰。秦之亡。皆不由之。故龜鼎用遷。乃出元宮。登
皇車。騖六龍。建九旒。人馬駢駟。戎車擊輈。非六月之師。異
瑤池之游。雲撓雷厲。風行川浮。震震耀耀。而入於苦寒之
陬。胡有高臺。登臺而觀兵。兵不血鋒。築城而受降。閫絕垠
而為墉。徑空磧而作防。然後回鳴鳶。飾中權。飲至廟庭。勒
功於鼎銘。以遺子孫。以恢紀經。壯乎哉。而難斷之。嘗聞天
子有道。守在四夷。知守者非殫師遠征。窮徼成城。害元元
之生。黷明明之靈。蓋在義以討。仁以擾。虞舜以之歸有苗。
姬發以之合孟津。秦乃反之。民共愁辛。孝武何哉。復踵是
焉。重難蓄之民。城無用之夷。脫內不勤。而外安足保之。不
其危歟。夫四極之裔。日月所薄。獲其土不可以豐財。俘其
人不可以化遷。而王者必綏之。欲其知所尊而不思亂華。
何必征而降之。降而城之。若然者。三方之夷皆可降。而城
何獨一陲。此所謂反無外傷無私。不可為後王之規。愚黍
學古。敢陳銘云。
天長匪民。蒼蒼有北。窮兵之弊。播德之克。武皇以兵。而不
以德。聚師萬甲。懸磬四國。男悲遠征。女泣夜織。死生其苦。
木石其力。古無降城。顧乃重傷。城不可轉。夷居無常。前有
濁河。濁河自流。後有黑山。黑山自高。堙塹屍委。崩榛烏號。
居者匪居。勞者薦勞。我思古人。疾首用搔。
東渭橋銘(并序)
七年冬十一月。觀自京師適高陵。經東渭橋。闚渭之清。駭
橋之雄。故作東渭橋銘。因以識之曰。
天地不有大。孰見其小。聖人不有作。孰見其妙。惟渭之廣。
洪流浩渺。惟橋之永。赤龍夭矯。車者如戶。舟者如徼。石成
五色。天可補闕。木從繩直。地可梁絕。天地之險。舟梁之說。
乃曰因人興。不因人輟。鞭石既勞。架黿更危。去危背勞。人
莫之知。塗擁近郊。棟準絕涯。功成不爭。道合其離。我去京
矣。六府四維。不見釣璜。不遭墜履。牽牛獨在。飛鶴雙起。表
其千年。塗歸一指。故物有時行。功有時止。琢珉川上。日月
終始。
大夫種銘(并序)
於戲。種知吳之可以取。知越之可以強。而不知身之進退
存亡。沈吟躊蹰。以至於非辜。哀哉。斯繇淳德離披。衰世難
維。故獨正者不足以鎮邪。獨信者不足以塞疑。夫周公孔
子。聖人也。尚有彼婦之歌。鴟鴞之詩。矧乎其下人乎。然齊
桓公終任管夷吾。晉文公不疑五臣。數子者。竟能挈五霸
之器。加二君之身。臣無所反側。君無所短長。下冠列國。上
尊時王。惟齊晉之區區。行何道而臻斯偉歟。殆非二君能
推心於數子。俾數子得不失進退存亡者乎。使非句踐既
舉全吳。乃授伯國。建國之雄。付種之能。必將南略海垠而
率百蠻。北合諸侯而朝中原。提控吳越之邦。接踵桓文之
勳。則句踐為伯君。種為伯臣必矣。何尚乎浮洞庭。去故國。
為天下之旅人哉。嘗用種之謀若有之。思越人之力尚剋
之。苟天不永越年。越亦不愛種賢。越不能恤其允。種是以
誅其身。噫。范生之書。未釋於手。越王之劍。已承其咽。哀哉。
且會稽之羞。非越復。惟大夫之復。大夫之死。誠長頸背義。
亦大夫之非智。哀哉。詢種之名。不登於三仁。求種之墳。不
在於九原。勒石以備脫。終古以慰枉魂。銘曰。
姑蘇之讐。敵國既亡。大夫何哉。不知其去。只知其來。子胥
至忠。不信於吳。鴟夷知幾。浩然乘桴。君胡役役。謀國遺軀。
或曰不然。吉凶相賓。不有覆車。孰懲為臣。不有泛舟。孰為
濟人。道無全功。用有屈伸。冥然陳力。得於開卷。神能感我。
髣髴如面。往者之悔。來者之憲。志於元石。將懋將唁。
項籍碑銘(并序)
鋪周秦之顛亡。粲乎冊。吁可駭也。惟秦失在暴。惟周失在
弱。上慢下黷。政無紀綱。若然者。神靈不得不哀。世教不得
不張。且天地不可以無主。故帝必誕。眷命不可以坐得。故
有心者經綸。於是漢祖起於豐沛。公起於會稽。陳吳之徒
自稱乎假王。其餘揭竿而呼。爭先刺秦者。如林如藪。於時
亂浩浩。兵憧憧。風從虎。雲從龍。三靈昏而四海空。公乃仗
撥亂之劍。希當世之功。浮江而西。有壯士八千。枹鼓於舟
中。吁嗟乎無人。誰禦乎㣥兇。所以謀大業拯萬靈而爭雌
雄者。獨漢祖與公。遂號百勝之師。[:#AS-85FD:⿺走⿰耳乚]累卵之危。活趙歇。擒
王離。十壁[:#AS-8A63:⿰⺖⿱吅⿻丂一]眙。一麾靡餘。然後飄銳氣。聳利鋒。扼秦關。怒
漢公。因語曰。損約則違人。固信則自違。惡取乎。乃軍鴻門。
屠咸陽。鼎峙於神州。幅裂於四方。始退與漢祖東西而王
天下。是知量不足。謀不長矣。然雖兵眾於漢。戰捷於漢。其
後則有靈壁之敗。太公虜。滎陽之圍。紀信焚。廣武之守傷
其胸。固陵之役撓其師。與漢祖龍虎相逐。干戈合離。五年
之後。勝敗乃知。是知兵之不可窮。物之不可終。天地否而
開。雲雷屯而通。故有三將潰圍。孤軍曷歸。良馬在御。美人
在帷。楚歌夜聞。哀泣垂緌。遂飲帳中。申令麾下。鏡分美
人。飇舉良馬。曉漫漫。雲茫茫。失道於陰陵。問津於烏江。其
猶魚遭網而遊。鳥嬰羅而翔。終不免矣。尚能合從亡之人。
禦追逃之兵。旗鼓指掌。鵝鸛邱陵。足罔不蹷。首胡不橫。然
始解馬於舟子。結纓於死地。痛矣夫。何自慷慨斯焉之甚
邪。而曰天實亡我。非戰之罪。何執而不寤哉。公實勇而無
謀。剛而無親。忌而信讒。暴而殘人。是以人得蹈其資。兵得
害其身。真自亡也。豈天亡乎。使公勇而能謀。關中可據矣。
剛而能親。諸將不矣。明以察讒。奇計得施矣。恕而愛人。百
姓樂推矣。若然。則舉天下如轉圜。何漢氏與二臣能計之
哉。至如謀於漢者。昔其臣也。公實棄之。兵於漢者。亦其將
也。公不庸之。故曰得人者昌。失人者亡。噫。從始而言之。蓋
天理有素乎。故生項以靜難。生漢以牧人。靜難者授勇。牧
人者授仁。不然。何鴻門阽而復持。成臯跳而復振。入關而
緩來。王楚而驟歸者哉。釋名曰。碑悲也。觀嘗尋楚漢春秋。
見公帳中之歌。取而詠之。輒泫然而悲。爰刻石為文。多不
究其終始。銘曰。
姬孱而絕。嬴虐而滅。九陽鬱結。九州卼臲。必生聖哲。以起
滅絕。維漢自豐。維楚自東。偕伐寇戎。反相戰攻。戰攻不罷。
洎乎垓下。彼眾我寡。龍死於野。
周苛碑(并序)
昔天喪水德。未有受命者。而劉項之戰方苦。殘毒軋於生
民。御史大夫周苛。世籍於沛。始漢祖起而隨焉。時漢祖以
新阨濉水之圍。而遽保滎陽。楚人四面攻之。內無完備。憂
難持久。用將軍紀信計而漢祖免。命周苛守後事以禦外
敵。敵知其危。併力蕩搖。哀哀遺軍。創痛如積。雖授之以利
兵。朿之以堅甲。而莫能起。非愛死也。力不堪也。故城覆於
項氏。項氏毅然鷹瞬。爨大鼎於宇下。謂苛曰。請封三萬戶
為上將軍。軍之政。自不穀而下及卒乘。皆聽其所為。不從
則烹。決無疑焉。公怒甚色作。視羽而咳之曰。吾聞不善者
善人之資。今天將錫漢。故泯天下以亂。救亂者師。是用汝
資之。不即倒戈請命。兵絕若傾。汝死無日矣。且秦政反道。
殲滅六國。天人含怒。噍類不留。今汝之業不足侔秦。而罪
侈於秦。曾不知天以陰[:#AS-84EC:⿰⻖⿱步馬]興喪與奪。而猶與漢爭鋒。且若
戰數勝。攻數剋。非若能也。天厚其惡。惡厚將崩。何得長哉。
項氏恚公之不屈。而恥其詭巳。怒聲如乳虎。指左右捽公
於沸鼎。公奮身不顧。蹈鼎而卒。嗚呼。糜軀冀於不朽。不朽
者在乎立節。立節者在乎處死。處死者在乎顯主。主顯節
立。獨苛有之。與夫由余授戈。宏演內肝。不殊也。初苛殺魏
豹。可謂無人薄我。及拒項氏。豈非臨難不苟免邪。觀感公
之雄果。而史無傳記。敢鏤幽石。以承闕文。其辭曰。
龍戰未分。崩雷洩雲。雷崩雲洩。其下流血。滎陽攻急。介士
涕泣。赤帝徘徊。惟公在哉。秉心慷慨。處死不改。沈沈積冤。
千古奚言。紀公光烈。系史之闕。
趙壹碑(并序)
漢陽趙壹。字元叔。出漢靈帝之世。慨然卓異士之傑者。負
才不檢細行。為州里所擯。陷刑將寘其死。幸友為脫。遂作
窮鳥賦。以方巳欲。傷哉。元叔之志。與世齟齬。蓋天厚其善。
不厚其命。然天不有曰常與善人。元叔之善。其與安在。天
之不惠。自回憲及壹三矣。當日頹風凋理道。盛德殞衰俗。
始振二祖之業。未偕三代之季。雖藎臣瀝泣。億庶呻痛。而
貪宦詭進。拏攫王度。殆非天欲眷。先亂之兆也。元叔以故
數有哀刺之作。酌其所[:#AS-85FD:⿺走⿰耳乚]。亦猶詩人有采苓甫田之作也。
憂心不偶。而沒無所譽。乃衣褐應郡計。上書闕下。見司徒
袁逢。長揖而言。音形琅琅。袁深器之。操袪延升。指謂座人
曰。漢陽趙元叔。由是名聞於時。有羊涉者。尹河南。能掇四
方之英。元叔乃去袁司徒。訪涉以為主人。將出所懷以動
之。會涉猶寢於堂內。元叔直言而伏曰。僕高君之義。故遊
君之門。將藏窮達之誠。君豈當然。涉乃眷而禮之。特奇其
賢。明日。盛騎造元叔。坐涉於柴車。高譚極曛。因曰。良寶不
剖。必泣血以相予。於是羊與袁唱聲薦元叔於王庭。雖名
烜於京師。而祿竟不登。尋復漢陽。道經宏農太守皇甫規。
時之大賢。元叔候之。閽不即通。乃怒不留。規追謝責巳。長
逝不顧。深居篤靜。累辟不赴。沈亦快。疾乃終。吁。有不世之
器。有三公之遇。不能奮振寥廓。騰陵清浮。元叔之命。不易
問也。觀飲元叔之德聲。而怨其運不并。乃序而銘曰。
吁嗟元叔兮。出處轗軻。鄉人無良兮。惡我賤我。我不辰兮。
棄置罹禍。天何授我兮。於我獨頗。嫉時之敗兮。憂道不可。
褰衣悢悢兮。以遊大人。秀而不實兮。空莠此身。覆覽前載
兮。恨君遺塵。乃銘於石兮。希名不泯。
故人墓誌(并序)
觀有倍年之交朱巨源。以某時疾終於舊鄉之居。昨得鄰
之書云。君子亡言。於茲息焉。高風陵夷。弱子童昏。有殯在
阼。無子及門。去矣不還。惟君之思。其子產乎。其神農乎。昔
子產友子皮。子皮死。子產慟哭曰。吾無為善矣。神農初少
也。學於老龍吉。龍吉死。神農擁衿而前。無哀於懷曰。夫生
之處形。形必極。必生而傾。未若反其極而全其真。而生不
形。而形不生。其真隱以彰。其道運而行。今若是夫。蒙何疚
焉。吁。余嘗異之。古人有言。上聖忘情。下不及情。而中得之。
聖人動與天回。靜與地寧。不死不生。死生者。蹈道之紀。率
性之始。不及者止。禮文其外。樂質其理。大欲節而中庸立。
小人反而君子至。若子也。下則過之。中則庶幾乎。乃用情
為噓嘻。巨源之先。亡吳之遺民。十餘代而臻其身。其節貞。
其行敦。始未患時。仁人器之。復無良謀。得謗在縲。予嘗衣
其寒。食其飢。及明其非。巨源由是相得。而予未敢尸之。終
謂足食者晚進。志薄者後合。頹顏不相。五十當貴。若何倏
忽。而與物皆化。出處之失安。溫濕之搆患。巫不蘄。醫不痊。
不爾者。巨源何然。是幽無神。高無天。故前壽莊跖。而後殲
巨源。按禮經。哭友於寢門外。予旅西土。不知所哭。素軒助
紼。時慮弗及。遂託東人之歸者。以誌銘一篇。令寘於棺右。
詞曰。
君加我以義。我求子以心。學不愧古。人不侔今。周旋二人。
久用欽欽。素書東來。告君之亡。不屨而步。不言而傷。琴不
破。劒不懸。非不能之。顧無贖焉。松為薪。壟為田。而此數字。
不更於淵。
哀吾邱子文
古之道窮者。接輿則歌。吾邱子則哭。哭者年志俱謝。怨不
容於世。歌者聲跡可晦。不欲趨當世之機也。然吾邱子古
之窮人也。哀莫至焉。仲尼方適於營邱。遇於途。衣無裾。冠
無緌。不言於人人。亦不自言。吐梗茹酸。號於莽蒼之間。涕
交於頤。墮而成泉。聲薄於巍巍。一斷一連。鳥為之相鳴。雲
為之不飛。負者息。游者感。仲尼亦停蓋。為之心惻。顧門人
之辨者。往訊而唁之。吾邱子撆涕而言曰。太古之先。又有
宰者。聚五行之秀氣以為人。鏤五常之大端以為心。人者
所謂靈於萬物者也。其生必有依。心者所謂履於百行者
也。其立必有從。生必有依者親。立必有從者君。君親之間。
必有交遊。非其親。孝無所宣。非其君。忠無所稱。非有交遊。
不能成其身。三者人皆遂之。則魯曾參衞史魚齊管夷吾。
皆其遂者也。予獨負之。天年復衰。是故哭而哀。然哭之中。
有三殺焉。始者志於四方。希有一朝之榮。以為父母昆弟
之歡。遊罷乃還。而父母之墳巳乾。今思而哭之。與不養之
子同。中仕諸侯之朝。君無德而兵侵。今思而哭之。與亡國
之臣同。後忠孝之間。天下不聞其臣子。予恥而後交。今思
而哭之。與言無所信同。夫忠本孝而生。信載義而行。三者
既虧。而生非生。行何行也。汨然自沈。與波而東。東流不窮。
至今淒風。言於黔婁柳下惠。必為之感激。言於伯陽齧缺。
必謂之不通。觀所以作哀吾邱子之文。務勗人之中庸。
弔韓弇沒胡中文
維唐貞元元年。匈奴上款乞盟。天子以其言誠。乃命上將
往墠於陰山。而聽其誓言。監察御史韓君載筆而隨焉。我
上將仗九廟之信。而首盟其間。以戎人心為心。戎乘我不
虞。而有詭謀。我計無素成。而姦以宿萌。故勇者死。奔者追。
而韓君為之擒矣。嗚呼。有備無患。軍志也。戎人安所暴其
詐。千慮一失。聖人也。韓君是以為之虜。天其或者將用警
我。非福戎也。韓君之為擒。其繫命歟。五年於茲。生死不尋。
謂之生。豈復還期。謂之死。永永湮沈。或曰死矣。切傷我心。
絕國浩浩。窮西極濱。強胡居之。犬視狺狺。流沙無波。陰山
無春。邊草不綠。塞鴻不賓。秦有長城。漢有遺人。死者虜鬼。
生者虜臣。哀哀韓君。生死窮辛。鬼能靈。人能語。君生其所。
君死其所。今兩寂然。必由中阻。君初奉使。意氣西道。白珪
之貺。唾掌可保。激魯陽之勇。歎典屬之老。乃即於事。不能
畫奇。從軍之籌。君固職之。可疑不疑。固用阽危。羌戎髬髟[:#AS-FBEC:●
]而。坐刃我師。擒卒揕胷。血殷朔陲。實死者痛。非擒者悲。
夾谷之會。不聞仲尼。秦中九月。黃葉始下。長風西來。烈烈
飄野。望君申弔。亦[:#AS-8D60:⿰⺖雙]來者。巳乎一魂。時也命也。
弔漢武帝文(并序)
閱太史氏書。見漢武之御極。雖非求仁蹈道之主。亦英雄
之君也。然觀其內傳。有學神仙與築三山焉。飲露飡霞。希
升汗漫。激流延石。用擬林泉。嗚呼。履其位而不知所以守。
好其事而不知所以從。夫一物各異道。萬彙不同致。帝王
之與神仙。林泉之與朝市。猶鱗㣥毛族。川陸分之。日居月
諸。晝夜常之。麒麟不可又處泉。蛟龍不可更居藪。玉兔莫
延於旦。金烏莫瞻於宵。附其翼者兩其足。與其角者一其
齒。不兼之兼。又理昭然。帝者宜本於觀人。仙者宜先於遠
世。以林泉為意者。可居於藪澤。以天下為念者。可謹於朝
廷。是以唐堯虞舜無野心。子晉許由辭寶祚。誠以帝王於
神仙有隔。林泉將朝市難并也。今據唐堯虞舜之地。而求
子晉許由之志。不亦迂而可痛哉。况君子所以歡心屈體
為僕御。元元所以刲膏割血為飽暖。又非圖林泉而學仙
也。傷心久之。戊辰歲秋八月。周覽秦原。次茂陵之下。既覩
永歸之地。彌懷所行之事。且夫承天統物。豈無足稱之德
歟。蓋觀日月高明。有時虧昃。珠玉貞潔。不免瑕疵。徘徊路
隅。興言而弔曰。
赫赫兮炎靈降神。造漢秦楚。四葉重茂。翹英薦新。首出㣥
龍。卓為世祖。秋風揚文。夏日昭武。柔不化之人。闢未名之
土。雖殊仁聖之后。是異凡庸之主。伊何才有不周。事非所
事。求非所求。惟此帝謨。相夫仙道。魚處重淵。獸居茂草。辨
乎朝市。別以林泉。日由旦陸。月麗宵天。跡既兩分。理難齊
剋若死將生。猶南與北。貪臣王公鞅掌者可以勤萬幾。欲
升汙漫逍遙者可以為匹夫。愛深宮祕殿者可以垂旒纊。
好青山綠水者可以棲江湖。飲露乘景。激流貫都。苟從同
致實曰殊途。堯舜曰聖。巢由匪愚。確乎守一。亦以難俱。况
夫小人唯唯。罔圖山水。君子乾乾。孰為神仙。嗚呼哀哉。前
鑒孔彰。高臺深池。夫差以伐。尋山越海。嬴政其亡。有一於
此。未或無殃。胡為乃辰。於窮厥方。舟全虎臂。車出羊腸。巳
臨燧炭。幾絕苞桑。反覆前聞。痛心疾首。藥石無人。瑾瑜有
垢。暑來寒往。時移代久。吉壟將頹。惡聲不朽。日臨宇宙。有
時而虧。目覩毫釐。或不見眦。將為而不知。復知而故為。嗚
呼噫嘻。
祭伏波神文
嗚呼。伏波之生。好兵自喜。幼有壯節。騰聲出仕。定冊歸漢。
謨俞帝旨。算無失畫。功伐可紀。破斬徵側。實平交趾。來征
蠻溪。未卒而死。小人赤口。曷本於理。薏苡南還。明珠謗起。
乃收侯印。爵不及子。唯德不忘。愛留社里。築廟以祭。人敬
其鬼。久而若新。千載不毀。詁詁嗤嗤。易白成緇。孔子義失。
勛華不慈。曾氏殺人。母投於機。居竊厥嫂。陳平不疑。申生
寘毒。晉有驪姬。是以無極巧舌。伍奢族夷。孟子傷讒。淒兮
作詩。公失其所。梁松實為。何獨將軍。自昔如斯。故士有歷
百代而不滅者。嘗被訕於當時。苟窺心而不怍。雖棄置其
奚悲。赫赫聖帝。嘉賢命祠。酒斝既列。神乎降思。尚享。
