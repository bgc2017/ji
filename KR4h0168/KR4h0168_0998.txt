欽定全唐文卷九百九十八
李輔國
輔國本名靜忠。以閹奴事高力士。後以王鉷薦侍東宮。肅
宗即位靈武。輔國豫其謀。擢家令。判元帥府行軍司馬。改
名護國。又改今名。進拜少府殿中二監。封成國公。首謀遷
元宗西內。以功擢兵部尚書。代宗立。進司空兼中書令。加
尚父。後帝遣使刺殺之。
皇帝奉迎上皇請編史冊表
臣聞古今大寶。皇王受命。成功創業。皆始艱難。繇是足高
光武之功。漢圖斯永。滅澆豷之患。夏嗣以興。豈比孝以感
通。德以成化。光膺聖歷。協契天時。開闢已來。未有如陛下
者也。頃巨猾間舋。中夏不康。陛下赫然發憤。奉命專征。曾
不踰旬。兩京剋復。掃清宮闕。奉迎鑾輿。警蹕鳴笳。舊儀逾
盛。行軍便幕。故事無闕。陛下整法駕。擁㣥臣。遠自望賢。拜
迎路次。引旌旆而祥風不散。拂鑾輿而瑞雪時飄。承順天
顏。無違就養。君父之禮。億兆同歡。猶乃不自為功。至崇謙
德。過周文侍膳之典。邁漢高獻壽之儀。虔奉至尊。敬恭受
命。伏惟陛下以孝理天下也如彼。以德化天下也又如此。
盛德大業。其至矣哉。臣幸參締構。職在禁戎。得覩盛明。無
任抃躍。伏請編諸史冊。以示將來。
李朝正
朝正。元和朝官昭義軍監軍使。守內侍省奚官局令。
重建禪門第一祖菩提達摩大師碑陰文
此碑文布傳於天下久矣。未詳其所立處。頃日得之(闕二
字)其文迺知梁武帝深達元旨。若非留心此宗。則罕測其
涯際。或者云。梁武帝崩後。菩提達摩猶行化人間。蓋或者
自惑耳。考諸史籍。則梁大同二年歲在乙卯。至太清二年
歲在戊辰。相去一十四年矣。武帝廢於侯景。自大同單閼
之歲。至我唐元和閹茂之歲。凡三百四十三年矣。朝正嘗
願於熊耳吳坂再立此碑。屬以戎事多故。遂乖本志。今迺
就二祖可大師塔前建之。用表真宗之所由也。菩提達摩
自西域至中國。為禪宗第一祖。內傳心印以為宗。謂意出
文字外。外傳袈裟以為信。信表師資。其袈裟授可大師。可
授粲。粲授信。信授忍。忍授能。達摩遺言云。我法至第六代
後。傳我法者命如懸絲。故能受付囑後。猶隱遁人間。事在
本傳。祖師知當來學徒。必注意謂法在衣上。不知法本無
為。
得之者永超三界。了斯元旨。是達真宗。所以誡絕傳衣。令
學人得意者廣通流布。化及無窮。拯溺俗於沉沙。擢迷途
於苦海者矣。曹溪能弟子南嶽惠讓。讓弟子龔公山洪州
道一。洪州弟子信州鵝湖山大義。大義貞元中內道場供
奉大德。每敷演妙理。萬法一如。得無所得。證無所證。開合
不二。是非雙泯。夫無像之像。像遍十方。無言之言。言充八
極。可謂真證直得湼槃宗源乎。至十九年四月十九日。德
宗皇帝迺度中貴王士則。命捨官。賜法名惠通充弟子。又
度官生童子惠真充侍者。惠通由是親承教旨。妙達真宗。
自祖師歷六代後。名流大德學徒得意者。在行天下。敷演
妙理。不可殫紀。朝正但據所稟本教來處敘之。將來幸辯
由戶不謬矣。今恐年代久遠。故重刊石紀之。
楊承和
承和。穆宗時為內樞密使。
邠國公功德銘
天竺有聖人焉。名之為佛。三身互相應化。無所從來。百億
同名。不知其誰之子。德包塵界。道冠萬靈。有感必通。酬念
如響。心操慧炬。永燭於大千。手運慈航。泛流於沙劫。晦明
不二。淨穢兩同。正智如如。我無所得。雖後天地而有質。先
天地而亡形。莫不究清濁之未然。識方圓之始卒。大矣哉。
若非天下之至精。孰能如此。夫大德小德。優劣不同。賢人
聖人。取捨各異。乃引眾星之表月。立萬象以尊天。因喻發
揚。憑茲外飾。有言子貢賢於仲尼者。不知仲尼之聖。加於
子貢。有言阿難相同諸佛者。不知諸佛非相。以攝阿難。見
尺鷃之至微。知大鵬之至廣。覩秋毫之至短。知大椿之至
長。擬於物即尺鷃秋毫。擬於人即阿難子貢。雖然近如來
之門戶。識夫子之階墻。瑚璉寶瓶。異諸凡器。金楹玉棟。不
是常材。故佛之侍從者。即迦毗令人。拘那貴族。皆辨搖金
剎。名振鐵圍。驅六賊如衆鳥之避鷹鸇。懾四魔若百獸之
畏豺武。而性海無底。惠峰穿霄。善入一乘。橫通三輩。被精
進所縛。不捨用心。嘗修之於身。去住未決。或執如。或斷如。
是故生己之法隨滅。滅已之法隨生。常生之所不生。常滅
之所不滅。能詮二義。其唯覺乎。覺不自明。方明覺也。夫有
生滅者。是覺之用。無生滅者。是覺之體。即如覺逐滅生。生
隨覺滅。生滅俱寂。其覺亦亡。乃指素月於澄溪。祛外緣於
現性。解出人表。堪為代師。儔諸法王。則吾豈敢。何者。孔子
登東山而小魯。登泰山而小天下。今亦然也。如來觀溺山
而小聲聞。觀枕山而小菩薩。我佛也。同彼虛空。不染於幻。
強立真假。曾未牢固。是故說行而無所說。行說而無所行。
非行非不行。非說非不說。非法非非法。非性非非性。本不
生。無所滅。元不覺。無所寂。於一不一中。悟諸未悟者。於起
不起中。導諸未導者。大矣哉。若非天下之至神。又孰能如
彼。而夜景呈輝。化行西土。神光啟夢。象教東來。思玉毫而
遠挹鷲峰。仰金偈而虔瞻貝葉。身已逝矣。空傳結集之書。
性本存焉。如聞在代之說。且法以辯志。言以辯心。非法無
以悟其心。非言無以成其志。即言說文字。皆解脫相。有是
經處。即見如來。今有右街功德使驃騎大將軍行右武衞
上將軍知內侍省事上柱國邠國公食邑三千戶充右神
策軍護軍中尉安定梁公曰守謙。職是禁營。邦家重器。居
繁不亂。兼總緇黃。讀佛言。親釋氏。其貞元中。公以溫惠為
甲冑。清慎為戈矛。跡尚彤闈。名高紫闥。至元和初。授銀璋。
佐密命。鼓翼高岫。躍鱗洪波。飛鳴近天。得志江海。五年加
金紫。掌樞機。渙汗流心。散為膏雨。如絲入耳。開展成綸。捧
白日以揚光。戴青天而翼化。處事之極。動而可觀。至十二
年。遇蔡人逆戎事興。天討未平。干戈在野。天心恐師老矣。
而誅剪未就。乃命公撫衆觀敵。審度遲速。乃奉辭伐罪。踴
躍而行。走四牡以宣暢鴻休。利萬物以車塵相屬。參整戎
事。董護諸軍。與將帥同其進也。一其議也。或縱六奇之辯。
即濤生巨浦。雲出深谿。或察五間之情。即趙楛穿楊。楚金
伐木。若有神助。不謀成心。我旟既張。我車亦列。均勞逸而
義夫爭死。齊賞罰而奮臂爭驅。蓄銳候時。果申長策。於是
選精卒。張詭道。雜旌旃而不嚴部伍。差進退而曲敵之心。(
疑)實為鋒鋩。詐餌武口。賊果輕襲。利吾大軍。遂使書掩沙
河。葛伯之賊夜遯。合流宵渡。邵陵之寇全平。駭若奔雷。勢
同激電。似霜霑寒草。風卷餘花。縱烈火於平蕪。走飛泉於
大壑。摧枯易折。墜瓦難全。滅蔡之功。十有其七。餘賊保洄
曲。官軍圍郾城。我鼓音方厲。武旅方雄。操利柄而目無全
牛。執其吭如芻豢悅口。摩壘問罪。登陴不降。梯樓滿空。矢
石相接。經四十日。爟火失繼。人無鬭心。畏夏日之赫光。懼
春冰之易泮。乃降。仍邀公匹馬視師。撫納疑懼。公悅以犯
難。投誠若歸。遂令啟關。按轡而入。醜類或鼓或罷。相視失
色。公曰。來。余與爾言。爾本吉人也。何不徇國家之急成其
名。而託身於武豹之穴求其噬。輿尸覆族。誰與咎耶。皇情
極念之。故令守謙布澤潤心。宣化清耳。能悅生避禍者當
聽之。曰明明天子。清問下人。不能勤王。爾失遠略。為寇盜
所制。而臣節難全。犯弧矢之威。當剿絕之斃。圓百方足。莫
匪精靈。念其瘡疣。實可憫惻。然違予戮汝而不赦。恭命活
汝而無害。能遷其不祥而為祥。吉莫大也。變其不幸而為
幸。令莫窮也。賊將卒等色轉慙。禮愈謹。公曰。皇上聖文紹
統。神武膺期。惟德動天。無遠不格。被堯舜之法服。行堯舜
之法言。所以大文教而九有小康。小武功而天下大理。嘗
欲戢矛楯。親稼穡。使人居安。各得其壽。爾一方不能安時
處順。守衞中國。而罪[:#AS-8DB8:●]自結。厲階彌崇。即不得已而興師。
非樂殺人也。況天德好生。容長萬物。是以曲開洗汙。旁設
自新。招示頑夫。以明廣大。將士等久遭苛暴。翻跡令圖。亦
謂朽燼重燃。枯條再葉。國刑當宥。咸賜無辜。豁爾憂心。以
承慶賞。降人皆投戈卷旆。匣刃弛弦。觸地血流。向闕蹈舞。
於是五千叛卒。不戮一人。十萬王師。皆服其德。從此鯨鯢
失浪。烹餁方因。惡鳥巢傾。折翼於此。恩波大澍。封賜有差。
乃授公右監門衞將軍。飛詔追還。密職如故。又掌天地之
戶牖。捧造化之關鍵。勳隨日厚。望逐時深。公之美也。不滅
直以沽名。不愆義以犯物。動靜無隱。發言有章。至十三年。
天睠凝嗟賞重。知勞不自伐。功不自德。遂與戎印。授兵符。
司禁旅之右也。公積仁成器。積器成名。卑牧難踰。高光可
仰。定止足之分。動必師心。辯榮辱之機。道樞不撓。薄嗜慾
以守一。鄙浮華而處中。匡護元流。酌之不竭。伏以元和長
慶。釋教大興。雅叶所歸。轉得親近。謹於大興唐寺華嚴院。
為國寫古今翻譯大小乘經論戒律。合五千三百廿七卷。
公私祿利。不入其門。凡是難得。無所愛惜。嘗求善書者。令
絕外塵。不飲茹。浴身至於精剎。焚香而就筆硯。擇其力多
者以多價酬之。少者去之。人不約而自勸也。於是染素流
光。含丹縱彩。雲生墨沼之上。花開方絮之中。衞索分鑣。王
羊並騖。各行軌轍。跡不相讓。又立經堂一所。三間徘徊。安
住法輪。必資豐敞。作制惟永。壯我皇都。豈得為工者不極
其妙。為材者不極其美。殊形異狀。生於斤斧之中。曲直方
圓。豈逃繩墨之下。於是彩棟霞張。雕楹雲布。朱扉洞啟。縹
壁含光。羽族棲於綺窗。鱗介遊於藻井。修羅率下。爭提夭
矯之梁。藥义命徒。競戴岌峩之拱。衆靈翼衞。諸天護持。恍
惚莫辯其形。來往不留其跡。又於堂內造轉輪經藏一所。
刻石為雲。鑿地而出。方生結構。遞(闕二字)緣。立無數花幢。竊
比兜率。造百千樓閣。同彼化城。狀物類本。擬容奪真。鵷鵠
若飛而不飛。虹螭似走而不走。欒櫨櫛比。雜之以琳琅。榱
桷駢羅。飾之以珠翠。淩雲五級。方開四門。璀錯相輝。煥麗
交映。離婁覘之眩目。公輸閱之奇(闕二字)歲古人。多有慚色。
不知來者。孰能繼歟。於是方表含輪。虛中不滯。㣥經之府。
所好必從。遊藝者任其卷舒。杖德者恣其探討。或超諸垢
穢。蓮花隨手而開敷。或等彼清涼。甘露應心而滴瀝。乘之
所妙者。不論其小大。法之所尚者。不(闕一字)其淺深。譬諸江
河。所汲隨淺。從流自得。不礙疎數。其外或圖寫龍神鬼物
之狀。以為嚴飾。或造菩薩天仙之類。周匝其旁。白璧成容。
玉眸高視。黃英作相。金口如言。設無體之禮。實不佞於屈
伸。獻無聲之樂。終不煩於音律。五色(闕二字)亂其目。八風無
以吹其心。守靜樸以自持。執堅中而不磷。或虔恭默如。或
侍坐儼如。又於堂北。別立鏡燈。朱燄揚輝。紅光滿室。常生
縱巧。有符丁緩之奇。蘭膏自芳。不假海人之贈。幸斯破暗。
永繼其明。於是㣥藝畢。衆工歸。八龍(闕一字)軒。四王護闥。雨
霑香砌。何塵垢之蒙潤。風搖寶鐸。流美響之不已。公頓首
奏曰。臣聞法象莫大乎天地。變通莫大乎四時。所以萬物
生中。不擇於覆載。榮枯美惡。必備於寒暑。雖古先哲王。宏
天若德。豈同聖代。則而行之。伏惟長慶文武孝德皇帝陛
下英冠四維。氣含八極。齊日月之至耀。光燭無窮。等天地
之至仁。寰瀛受賜。坐超湯禹。立並羲軒。驅岳瀆之精靈。馳
道德之車馬。有典有則。無怠無荒。法上元以生成。體陰陽
以御物。動合靈契。事膺神符。永綏兆人。克顯休命。臣猥承
委擢。如荷邱山。蕭艾空竊於春陽。螻蟻每慚於雲雨。修持(
闕二字)允奉穹蒼。上黷冕旒。伏增驚越。臣亦知螢光助於兩
曜。畎澮宗於四溟。實不足以添輝。亦不足以濟廣。然纖美
見容。知大明之及遠。涓流必納。識渤澥之宏深。臣早悟多
藏。勇於施捨。聞斯必舉。所作成集。誓嚴持(闕一字)燄。上續於
恩光。啟導法涯。永資於德澤。帝曰俞。卿以檀波羅福。保於
朕躬。朕以官惟其人。任卿勿貳。實千載之一會。何魚水之
見稱。想卿逢時。宏道多慶。公荷寵之極。涕零如雨。又奏曰。
如來奧旨。必藉開張。若不言宣。何以廣福。臣請得無染沙
門貞實等二七人。御斯信馬。駕彼白牛。直出四關。掃諸五
翳。偕持正念。調伏其心。為國傳經。乃至無算。陛下得佛祕
印。行最上乘。於多劫中。為人父母。遂令釋子。遵有漏法。傳
無盡燈。滋寶雨而潤及四海。布香雲而蔭乎千界。光天之
下。孰不蒙益。受益之利。上集一人。伏願寶歷天齊。金輪嶽
固。永居億兆之上。克承無疆之休。帝悅依奏。公曰。克樹有
為。期於不朽。略須題述。以告將來。遂命戎副右監門衞將
軍楊承和文而書之。辭曰。小子蓬茨劣人。跡度卑淺。無當
時應用之效。有僻陋至愚之累。靈波曲潤。幸得充乏。幾歷
星歲。繆厠下風。聞可道之言。觀可行之行。書紳不暇。何以
襃稱。至如走光塵。俟嘉命。愚人不敢拒。若使陳葺繕。具德
美。愚人不敢當。公不聽。又辭曰。抑短羽齊九皋之響。殊不
驚人。使弊足追萬里之跡。豈宜及遠。雖沖霄有路。且力小
未任。況逐日無功。而敢煩羈靮。公又不聽。是以磨鉛。赴[:#AS-82F9:⿰罇]
俎之割。策鈍當天衢之駟。流汗如沃。愧顏若丹。輒盡野辭。
書於琬炎。銘曰。
香山之東。雪山之北。善勝道場。迦維之國。飯王聖子。有大
威德。菩薩伏膺。龍天仰則。總彼十名。高談四諦。能拔一毛。
普現一切。阿僧祇劫。瞬目所睇。微塵剎土。凝心所計。無說
非默。有說非語。汲引未終。豈厭寒暑。八正齊列。三乘並舉。
惘悵逝多。歲不我與。舉足下足。㣥魔愁謗。歸歟歸歟。飭彼
迷忘。優曇忽折。摩尼驟喪。海會無言。靈山多曠。猗歟大雄。
情靈藩翰。上下四維。吾道一貫。藏諸不理。顯諸不亂。託跡
光周。遺宗炳漢。操之則存。捨之即亡。如來寶印。付囑我唐。
必正墜典。克續頹綱。法雨一潤。佛日重光。真諦所歸。域中
之大。無為所及。宇宙之外。幽宗默識。元機暗會。千劫飛輪。
萬方永賴。既崇其化。邠國欽承。久積吉行。發言相膺。意馬
早縶。心猿不升。出彼夢宅。如上岡陵。不捨有相。無相所依。
不離有作。無作所歸。焚舟得濟。到岸應稀。達人是是。塵人
非非。雲赴壽山。澤歸福海。層峰永固。波瀾不改。衆善斯立。
舒光耀彩。樹彼勝因。憑茲爽塏。順生攝生。從俗出俗。因機
立化。賢愚共欲。精廬大敞。材力豐足。購地(闕一字)金。開階累
王。大匠誨人。必先規矩。大巧垂美。亦先棟宇。墨請操繩。般
求執斧樸斲未已。師者如堵。千仞之桂。良工所度。十圍之
松。備於制作。細飾土木。海物交錯。藻井舒蓮。含芳吐萼。裝
嚴寶藏。水陸窮珍。[:#AS-9061:⿰王褱]姿競麗。華樸爭新。馳光耀谷。浮彩榮
濱。既美且良。悉得其真。寶樹成行。寶階上聳。善安不拔。善
高不恐。欄楯曲周。簷楹抱擁。蓋若天垂。花如地涌。實以方
外。四門不扃。虛以圓內。萬法有經。金石絲竹。風來可聽。玉
釜旃檀。日照彌馨。鏡開八面。燈傳一光。夜浮素魄。晝助紅
芒。齊明隱顯。等鑒行藏。膏平潤久。心直燃長。忍鎧常穿。四
魔不脅。智劍常拔。三災不怯。何以奉佛。剎那散業。何以奉
國。演日成劫。
劉重約
重約。大中時中大夫奚官局令。宣歙池等州監軍使。
再修敬亭府君廟宇記
夫山川邱陵。能出雲為風雨見怪物。皆曰神。故先王之制
祭也。法施於民則祀之。以勞定國則祀之。能禦大災則祀
之。能捍大患則祀之。莫不咸享。今之府君。在宣宛牧伯所
封之內。保護國人。實謂昭晰。若歲大旱。年穀不登。虔奉祈
雲。罔不克聖。觀民悅敬。如日之暘。宣歙池等州監軍使中
大夫奚官局令上柱國賜緋魚袋劉重約。自大中七年癸
酉歲六月朔受命監撫。抵郡涉旬。祇肅祀事。皆賴其祐。報
謝之禮。煥乎廟室。命工人塑馬二所。飾神八人。整砌繪壁。
丹雘欒楹。事逾周星。尤蒙影響。無何。去秋瘥瘵。背發其瘍。
日益疲羸。浹辰不間。遂扶危登樓。遙享奠酬。神之克念。翌
日乃瘳。蓋府君之威力也。復以秋七月戊申朔十七日甲
子。謹遣押衙兼監察御史錢儉楊貫等。虔誠啟祀。以求吉
祥。咸獲休徵。至九月丁未朔二日戊申。躬自報賽。大具牢
醴。鼓吹節奏。絃匏笙簧。俯伏廟墀。再覩儀像。泫然流涕。禮
及三爵。油油而退。又以受用塗金銀杯盤二事。獻於座右。
復捨鏡二面。周環各一尺五寸。裝飾寶帳。以覆府君之首。
兼出俸金米物等。資助工糧。計緡百千。既美所羞。益彰幽
贊。於戲。天地之道。能陰能陽。神祇之道。有柔有剛。故知天
則不言而信。神則不怒而威。福善禍淫。式穀與汝矣。重約
今監戎向滿。赴闕是期。聊紀幽微。刻於貞石。永為不朽。大
中十年四月一日建。
李順融
順融。僖宗朝內樞密使。
成都得寶磚古篆賀表
今者爰有維城。來於仙觀。至誠纔發。嘉兆俄呈。現此時在
地之赤光。是昔日度關之紫氣。及穿積土。果獲古文。驗逸
勢於龍蛇。知即平於梟獍。來於沖邃。理頗昭明。既太上今
與平災。知中和永昌厥祚。所現全因聖祖。掘得又自皇枝。
捧此靈蹤。可明天意。且混元聖祖。每逢多難。皆有殊祥。唯
彼明徵。備書正史。昔於丹鳳門上。告田同秀以天寶復國
之期。今又青羊肆中。示李特立以陛下還宮之慶。莫不天
下幸甚。乞付史館。
楊復光
復光。閩人。本喬氏。少養於內常侍楊元价家為小黃門監。
乾符中。賊渠黃巢犯江西。復光為排陣使。招討使宋威戰
敗。復光總其兵。王鐸代為招討使。詔復光監忠武軍。中和
元年充天下兵馬都監。總諸軍入定關輔。定議遣使以墨
詔召李克用於太原。收京師。以功加開府儀同三司同華
制置使。封宏農郡公。賜號資忠輝武匡國平難功臣。卒年
四十二。贈觀軍容使。諡曰忠肅。
收復京城奏捷露布
頃者妖興霧市。盜嘯叢祠。而岳牧藩侯。備盜不謹。謂大同
之運。常可容奸。謂無事之秋。縱其長惡。賊首黃巢。因得充
盈窟穴。蔓延萑蒲。驅我蒸黎。徇其兇逆。展鋤鶴以成鋒刃。
殺耕牛以恣燔炮。魑魅晝行。虺蜴夜噬。自南海失守。湖外
喪師。飬虎災深。馴梟逆大。物無不害。惡靡不為。豺狼貽朝
市之憂。瘡痏及腹心之痛。遂至毒流萬姓。盜汚兩京。衣冠
銜塗炭之悲。郡邑起邱墟之嘆。萬方共怒。十道齊攻。仗九
廟之威靈。殄積年之兇醜。河中節度使王重榮。神資壯烈。
天賦機謀。誓立功名。志安家國。至於屯田待敵。率士當衝。
收百姓十餘萬家。降賊黨三萬餘衆。法能持重。功遂晚成。
久稽原野之刑。未決雷霆之怒。自收同華。進逼京師。夕烽
高照於國門。遊騎頻臨於灞岸。既知四隅斷絕。百計奔衝。
如窮鳥觸籠。似飛蛾赴焰。雁門節度使李克用。神傳將略。
天賦忠貞。機謀與武藝皆優。臣節共本心相稱。殺賊無非
手刃。入陣率以身先。可謂雄才。得名飛將。統領本軍南下。
與臣同力前驅。雖在寢興。不忘寇孽。今月八日。遣牙隊將
前鋒楊守宗河中騎將白志。遷橫野軍使滿存躡雲都將
丁行存朝邑鎮將康思貞忠武黃頭軍使龐從等三十二
都。隨李克用自光泰門先入京師。力摧兇逆。又遣河中將
劉讓王[:#AS-9061:⿰王褱]冀君武孫珙忠武大將喬從遇鄭滑將韓從威
荊南大將申屠悰滄州大將賈滔易定大將張仲慶壽州
大將張行方天德大將顧彥明左神策弩手甄君楚公孫
勝左橫衝軍使楊守亮躡雲都將高周彝忠順都將胡貞
絳州監軍毛宣伯聶宏裕等七十都繼進。賊尚為堅陣。來
抗官軍。李克用率勵驍雄。整齊金革。叫譟而聲將動瓦。喑
咽而氣欲吞沙。列戈矛。密張羅網。於是麾軍背擊。分騎橫
衝。日明而劍曜飛輪。風急而旗開走電。使賊如浪。便可塞
流。使賊如山。亦須折角。蹂踐則橫屍入地。奔騰則積血成
川。楊守宗等齊驅直入。合勢夾攻。從卯至申。㣥兇大潰。自
望春宮前䠞殺。至昇陽殿下攻圍。戈不濫揮。矢無虛發。其
賊一時奔遁。南入商山。徒延漏刃之生。佇作飲頭之器。伏
自收平京闕。三面皆立大功。若破敵摧兇。雁門實居其首。
其餘將佐。同效驅馳。兼臣所部二萬餘人。數歲櫛風沐雨。
既茲平盪。並錄以聞。
宋光葆
光葆。光嗣從弟。以宦者事蜀先主王建。為給事黃門官宣
徽北院使。累遷東川節度使。嘗請誅唐使李嚴。後主王衍
不從。國亡後居閬州。後唐明宗時。為團練使安重誨所殺。
上蜀主表
晉王攻滅朱梁。紹唐稱制。冒李氏之苗裔。以鄭王為遠祖。
遣使西來。侮慢尤甚。輕蔑我國。必將交惡。宜勵兵選將。執
戈待寇。請於秦州屯兵萬人。鳳州三千人。控扼要害。命大
將帥兵萬人戍武威城。應援秦鳳。萬人戍興元。應援金州
及駱谷。萬人屯利州。應援文州及安遠城。二千戍扶州。為
秦鳳犄角。命渠果州管下蠻酋。各聚兵裹糧。專聽師期。昔
成汭據山陵。養兵五萬。皆仰給雲安。請擇安州刺史充峽
路招討副使。改榷鹽法。以廣財用。嘉眉二州增治戰艦。募
舟師五千下峽出江陵。步騎出襄陽。大兵急攻秦雍。東據
河潼。北以厚利啗湖廣。利則進師。退則分據峽口及散關。
以固吾國。可以伐敵之心。
