欽定全唐文卷二百四十九
李嶠(八)
攀龍臺碑
粵若太極始搆。氤氳含五氣之精。元胎既分。鼓舞立三才
之位。由太朴而觀成象。自流形而臻物備。因乾坤之變化。
相后辟之經綸。則知肇創雲雷。非一聖之事。奄荒區夏。由
浸昌之業。是以岐酆受命。武王戢商野之戈。譙亳開基。文
后遷漢宮之鼎。若乃提六合之樞紐。扣二儀之鐍鑰。日月
既出。方利見於通三。風雲未和。尚勞謙於初九。蓄宏圖於
緣鶴之邸。垂慶緒於斷鼇之運。屈伸應物而無累於時。進
退隨方而不違於道。非聖人之睿智。其孰能與於此乎。大
周無上孝明皇帝。諱某字某。太原文水人也。其先出自周
平王少子。有文在其手曰武。因以姓氏。居沛之竹邑。晉尚
書僕射開府儀同三司薛侯陔其後也。六代祖洽。仕魏。封
於晉陽。食采文水。子孫因家焉。夫其受氏中古。開階上業。
軒轅以青龍進駕。配永循機。少昊以元鳥名官。修方正度。
高辛之首戴干盾。后棄之躬勤稼穡。或四妃分孕。隨肩執
天下之圖。或三聖連衡。踵武司域中之契。宗支繼明而襲
嘉。帝載重熙而累洽。雖七百休祚。暫遷於質文。而九五尊
名。復光於歷數。自非慶鍾長發。神應遠期。人鬼贊其謀猷。
乾坤扶其統緒。豈能出入百代。周旋萬朞。至道淳風。未昏
而已旦。洪鑪大寶。既舊而還新。家纂迎日之符。門傳配天
之業。環三辰於斗極。不足比其崇高。灌四瀆於滄溟。未能
儔其深遠。若夫振氓育德。屈道不王。舄奕於昭穆之閒。頡
頏於公卿之位。蓋詳諸惇史。可得而略。高祖成皇帝。宏才
碩量。經文緯武。曾祖章敬皇帝。達學通儒。金聲玉振。大父
昭安皇帝。心冥道德。志挾九區。顯考文穆皇帝。理會幾神
名高四海。帝即文穆之第四子也。母文穆皇后。嘗祈晉祠
於水濱。得文石一枚。大如燕卵。上有紫文。成日月兩字。異
而吞之。其夕夢日入寢門。光耀滿室。已而懷孕。遂產帝焉。
及載誕之宵。夢人稱唐叔虞者謂后曰。余受命於帝。保護
聖子。驚寤而帝已生。明日。紫氣氛氳。覆冒其城上。俄而化
為五色。髣髴若文綉之衣。左右親賓。莫不駭異。及長。龍顏
方面。身長八尺。背有黑子。象北斗之形。昔者禱於郊禖。拾
卵而興王業。游乎溫洛。吞珠而立帝期。(一作基)譙宮誕而青
氣發祥。猗殿生而丹曦授彩。亦有御蘭感夢。皇天之命伯
儵。翦葉開封。上帝之名太叔。咸躋未然之兆。並獲將來之
應。猶不能比蹤神貺。埒美聖符。況乃龍顏武肩。有含良之
骨法。戴鈐懷斗。似高密之容狀。是故生而聖知。幼而聰達。
敏給於論天之始。徇齊於對日之初。甫及勝衣。究緹緗之
賾。逮乎束髮。殫鞶帨之巧。淳深孝悌之性。闇發天機。宏裕
仁慈之風。匪因師習。太后嘗被重疾。不愈經時。帝扶侍起
居。品嘗藥物。僅踰蒼舒稱象之歲。未及子建誦詩之年。履
不正絇。衣不解帶。及丁荼蓼。號慕嘔血。七日無水漿之膳。
三年罷鹽酪之滋。扶杖而行。殆至毀滅。雖孝文之服勤累
載。高宗之諒陰三祀。無以加也。常有大節。罕營小方。志立
功名。而不求苟得。心重氣俠。而動循常憲。道德深富。規模
宏遠。曠心將江海齊逸。宏量與宇宙同寬。是以單父通人。
識其殊異之表。大梁奇士。許以霸王之略。文穆皇帝則哲
之鑒。恒易其難。惟幾之神。每前其用。嘗從容謂諸子曰。吾
家累仁千祀。積德重葉。餘慶所及。宜在子孫。今觀汝曹。悉
王佐才也。然草創經綸之際。聖賢馳騖之秋。騰嘯而馭風
雲。叱咤而成功業。其在士彠耳。以如天之聖。用知子之明。
櫽括所在。錙銖不繆。豈如趙邦謀嗣。惟驗於藏寶。楚國擇
材。更憑於埋璧。及文穆之棄代也。帝廬於墓塋。負土成墳。
手植松柏。喪紀之節。復如居穆后之哀。有芝草生於廬前。
㣥烏數萬。銜土集於墳上。山中舊多猛獸。行李艱阻。至是
皆逃竄絕迹。時人以為純孝之感焉。隋高祖雅聞帝名。屢
加辟召。友人同郡叔孫賀。博通之士也。陰陽術數。無所不
該。謂帝曰。公狀貌非常。但玉理(一作埋)未發耳。終居人上。勿
為事先。帝亦知隋統將終。乃稱疾不應。漢王諒以戚藩之
重。作牧太原。乃親率官僚。造門致禮。深加敦諭。逼令進發。
帝不得已起應明敭。至仁壽宮。屬隋文帝寢疾。有勅館於
內史省。以須後命。帝高名宿望。傾動當朝。承風仰流。揖拜
無地。衣冠如宗海之赴。士庶均在田之覩。司徒觀王雄左
僕射楊素吏部尚書牛宏兵部尚書柳述咸與抗禮。延登
首席。中郎之下迎王粲。計吏之長揖袁逢。千載風流。復存
斯舉。帝風儀偉麗。占對詳明。朝端改容。左右屬目。雄等素
欽才辯。欲探閫奧。爭出異同。互興名理。而洪鐘有虛受之
量。明鏡體不疲之德。詞同炙輠。應若扣機。立定雌黃。既堪
嬴后前膝。坐離堅白。足使田巴杜口。觀王既特相欽慕。牛
宏亦深加敬異。並虛心降節。投分申交。而楊素負才。恥己
不若。雖外示接引。而內懷猜忌。乃私謂觀王牛宏曰。吾觀
武氏風骨。實有英雄之度。今太平無事。安用此人。不如除
之。王等不荅。而柳述又潛遣相工視帝。帝知之。深不自安。
會隋文帝崩。因移病出外。素等以為偽迹。從此欲搆禍端。
賴觀王牛宏營護得免。漢高以英威冠代。取忌范增。劉主
以倜儻出㣥。見疑曹操。比方前事。有若合符。帝既脫網羅。
深自隱匿。雖室家追訪。猶見碭山之雲。而廛里去還。不就
丹陵之日。辭杜城之弋獵。罷雷澤之漁釣。獨覽前志。長懷
古人。有行高於時。有行濟於物。輒慷慨擊節。殷勤留想。便
欲冥道契於一朝。託神交於千載。塤篪唱和。自多跗萼之
親。風景遊遨。無乏林泉之興。歲將晏也。龍蟠鳳戢者久之。
大業七年。煬帝徵天下精兵。會於涿鹿。將親授節鉞。以伐
遼左。旌旗亘於千里。轉運盈於萬軸。閭閻失業。郡縣不安。
帝謂諸兄曰。夷狄不賓。肇於上古。自當置之度外耳。未有
紆萬乘而讐小忿。擾㣥生而赴非急。夫兵猶火也。不戢自
焚。禍亂之萌。從此始矣。既而六師魚潰。九野鴻飛。竟兆天
亡之徵。卒成土崩之勢。帝於是慨然有志。方思濡足。乃討
論兵法。商搉將率。上自黃帝。下訖有隋。考其謀略機權。稽
其成敗得失。並列名氏。為之贊論。殫魚鈐武韜之術。究元
女黃公之符。勒成一家。凡三十卷。名曰古今兵要。制高秦
肆。事軼魯門。可以刻祕牒而昇廟堂。可以藏名山而懸日
月。聖人之心情見矣。天下之能事備矣。于時兵戈屢擾。饑
饉荐臻。英傑懷逐鹿之心。氓黎有瞻烏之懼。期謝公之出
處以卜興衰。待韓王之從就而論勝負。與能之託。時議攸
歸。長吏猜焉。數令相覘。帝自惟人望。懼發禍機。欲混迹而
同塵。且韜光而向晦。乃出應期命。為河北道總管府司騎
參軍。智周變通。道兼語默。戢大鵬之舉。逐集榆枋。降應龍
之神。還游陷穽。楊元感之作亂也。後主方重討遼東。元感
進圍洛陽。官兵頻戰不利。城中大駭。議欲出降。時帝在東
都。懼其失計。遽往見留守樊子蓋。為陳用兵形勢。制敵權
宜。論元感必敗之徵。說都城可守之策。子蓋大悅。拜而從
之。爾後軍謀。一皆諮稟。卒擒元感。帝之力焉。後主歸自遼
陽。子蓋方之行所。邀帝同發。擬相推薦。帝知後主猜忌。不
願多取功名。深自謙撝。發言懇到。子蓋心悟。歎息而罷。於
是汎以軍功。奏授正議大夫。遷晉陽宮留守司鎧參軍。無
忌之克敵讓封。仲連之立功辭位。比我休德。曾何足云。帝
既博通㣥書。兼善衆術。拂龜端策。未勞詢於詹尹。推歷考
度。無假訪於山稽。大業十二年。後主幸江都宮。帝私謂諸
兄曰。此行也。不復還矣。繇是鄉里宗族。勸帝起義。帝每自
推算。知時命未符。又念叔孫賀之言。故抑而不許。初。李密
為楊元感謀主。元感不能從。及聞帝與樊子蓋運籌。所揣
皆如密意。乃歎曰。天下奇才也。遂遣書招帝。帝笑而不從。
諸兄素聞密名勸帝。帝曰。密雖有才氣。未能經遠。欲圖功
業。終恐無成。會唐高祖安撫太原。便留鎮守。帝觀之曰。雄
傑易。聰明神武。此可與從事矣。投刺往謁焉。賈文和之揣
君。酈食其之觀將。翔而後集。可謂明也。高祖亦虛心結契。
握手推誠。周文之得姜牙。載以騑服。成湯之逢伊尹。告之
宗廟。便應爪牙之任。即承心膂之託。高陽賊歷山飛來寇。
帝從高祖擊之。弧彎六鈞。箭穿七札。隨手必陷。當皆靡亂。
神兵掩擊。醜虜大殲。熊山之破赤眉。不比其捷。犬邑之摧
青犢。未儔其儁。高祖嗟嘆。賞賜甚多。軍師凱旋。便過帝宅。
樂飲經宿。恩情逾重。其後數過輒宿。遂以為常。帝嘗夜行。
聞有稱唐公為天子者。登遣尋索。了無其人。又夢從高祖
乘馬登天。俱以手捫日月。於是具以狀白。并獻所撰兵
書。高祖大歡。益以自負。置其書於箱篋。後皆按以從事。聞
程昱之夢。即以為名。聽張良之言。皆納其策。所謂天授。豈
但人謀。高祖將舉義兵。令帝領徒於城內。義旗建。授中郎
將兼司鎧參軍。陪斬木之經始。奉披荊之締構。異中涓之
受職。同別校之分麾。從破呂州。進授右光祿。師至霍邑。隋
將宋老生發兵拒險。軍不得進。㣥下多請引還者。高祖將
從之。帝直入切諫。高祖乃止。決機於龍鬭之日。定策於狐
疑之辰。笑裨諶之請車。同子房之借箸。實建王業。事符天
啟。霍邑定。拜壽陽縣開國公。食邑一千戶。屠城斬邑。既憑
帷幄之謀。開國承家。即啟山河之賦。京師平。遷光祿大夫。
賜宅一區。錢三百萬。綵五千段。灌嬰之頻從征伐。始拜大
夫。去病之累著勳庸。方開甲第。釋干戈而論俎豆。起桴鼓
而立君臣。式是禮儀。允歸通博。義寧元年拜禮部侍郎。餘
如故。儀刑斯在。命服有輝。肅事南宮。雖懋於春典。司言東
掖。更資於夕拜。遷黃門侍郎。餘並如故。職參持蓋。位連負
璽。茂先之博覽圖籍。譽滿玉堂。務伯之提正綱維。名高瑣
闥。錄前後功效。改封義原郡開國公。增邑一千戶。賜良馬
二百匹。粟萬(一無此字)二千石。爰膺嘉賞。遂啟大邦。解漢皇之
驂。寧比其惠。分吳主之粟。未齊其寵。武德元年拜內史令。
帝累讓不受。改授納言。又固辭。乃授上柱國金紫光祿大
夫散騎常侍同中書門下三品兼檢校并越將軍。賜田三
百頃。奴婢三百人。綵物二萬叚。黃金五百斤。別食實封五
百戶。金章紫綬。玉鼎黃扉。柱國齊元相之班。將軍比命卿
之服。膺上賞而平軍國。坐中樞而議文武。恩榮兼被。時輩
莫儔。三年拜工部尚書。餘並如故。差肩八座。配象七星。以
百揆之樞衡。參萬機之損益。德績兼備。聲望日隆。于時軍
旅猶殷。憲章未洽。帝盡心翼亮。推誠匡輔。入有造膝之謀。
外宏匪躬之義。興復乎九疇之敘。彌綸乎百度之闕。穨綱
所以克振。令典於是畢修。高祖(闕一字)之。禮絕㣥彥。進封應(
一作晉)國公。加實封八百戶。餘並如故。高祖又謂帝曰。朕在
并州之日。恒往卿家。今欲使卿一門三公。用微荅主人之
意也。是日封帝長兄司農卿士稜為宣城郡公。次兄行臺
左丞相士逸為安陸郡公。並食邑一千戶。歡比連席之舊。
契均同舍之游。酬德踰於二錢。報恩過於一笥。闔門受邑。
寧惟吳漢之子孫。舉宗畢侯。豈直蕭何之兄弟。爾後高祖
行幸。常令帝總留臺事。兼知南北牙兵馬判六曹尚書。相
國之處秦中。蓋資鎮撫。令君之住許下。仍參籌畫。具瞻惟
允。是謂國鈞。時帝先缺中闈。高祖親為求偶。謂帝曰。隋納
言遂寧公楊達。才為英傑。地則膏腴。今有女賢明。可以輔
德。秦晉之匹。不能加也。於是特降綸言。俾成姻對。高祖自
為帝婚主。遣桂陽公主專知女家。降六禮於璿樞。指三星
於金穴。魯大夫之嫁女。卿士送迎。張公子之取妻。乘輿供
帳。作儷於鳳凰之兆。相從於孔雀之樓。伐柯則歡其食魚。
流荇則美其巢鵲。是配琴瑟。爰宜室家。欽若有行。即孝明
高皇后妃也。始同媯水之聘。終啟塗山之業。永言好合。若
有神靈之契焉。憬彼塗泥。實惟淮海。襟帶全楚。咽喉勁越。
雖孫權故業。久黜霸圖。而劉濞餘妖。仍多反氣。杜伏威初
行僭逆。輔公祏繼以亂亡。泉藪未懲。萑蒲猶在。帝思俾乂。
遂紆時哲。以本官權檢校揚州大都督府長史。賜錦袍寶
帶一具。爾乃撫之以誠恕。經之以權略。鈎距闇施。既問羊
而知馬。網羅潛設。亦因魚而得鴻。降北海之渠。未踰期月。
盡(一作剿)南山之盜。詎假旬時。然後商旅安行。農桑野次。化
被三吳之俗。威行百越之境。輶軒符節之使。復下於蠻陬。
齒革羽毛之琛。還輸於王國矣。始高祖之餞帝也。期以半
年。及江湖既平。帝將入覲。父老數百人。詣闕上表。乞更留
一年。潁川之還借寇恂。臨淮之重祈侯霸。儔功語德。彼獨
何人。璽書褒焉。復留鎮撫。九年。太宗以儲宮統事。乃徵帝
入朝。寵賜頻繁。事以殊禮。荊河奧壤。密邇瀍洛。自昔股肱
之郡。由來戰爭之場。飛水初澄。雖免鯨吞之患。叢祠未翦。
尚有狐鳴之妖。受委共康。非賢勿授。使持節豫息舒道等
四州諸軍事豫州都督。賜黃金二百斤。朱轓首途。吏人抃
舞而交謁。皂蓋臨府。盜賊驚惶而請命。傾巢咸附。闔境肅
然。棄戟捐矛。既如張霸之政術。含哺鼓腹。更似岑熙之歌
詠。利州都督義安郡王孝常稱亂劍南。扇動夷落。孝常誅
死。餘黨分竄。劫掠未息。朝廷患之。太宗博訪㣥寮。咸以為
非帝不可。貞觀元年拜利隆始靜西龍等六州諸軍事利
州都督。郡惟遐徼。地實偏陬。尋蜀帝新開之途。經漢主舊
燒之棧。渝人賨旅。獸駭禽驚。帝招輯叛亡。撫循老弱。賑其
匱乏。開其降首。百城櫜弓而不用。㣥盜束手而來歸。宏以
善貸之恩。赦其既然之罪。未移弦望。郡境乂安。制書褒揚。
增邑五百戶。賜珍物服玩。黃次公政稱長者。裂壤開封。杜
伯侯動無閒然。賜書增秩。五年改授荊峽澧朗岳果松等
七州諸軍事荊州大都督。眷茲上流。實惟舊楚。接荊臺之
跨跱。連渚宮之形勝。一都之會。昔號難治。帝仁化久覃。威
名先著。褰帷而十部咸肅。閉閣而萬殊皆理。寬力役之事。
急農桑之業。狴圄空而京坻實。姦回息而禮義興。市不倚
門。田多讓畔。烝人罷訟。詠河上之甘棠。游女無思。歌漢濱
之喬木。流化實同於二陝。宣風寧止於六條。先是微屬亢
陽。頗傷時稼。帝乃親往長沙寺。迎阿育王像而祈焉。俄而
油雲勃興。大雨洪澍。倏忽而四境滂霈。須臾而千里霑洽。
申虔未踰於晷刻。降福遄同於影響。一州歎駭。稱有神明。
是知元符未臻。且列於公侯之位。帝道潛契。實冥於天地
之德。昔者姬文事紂。行化始自於江沱。晉武平吳。樹勳實
由於荊土。誠作霸之基址。乃興王之窟宅。況復風烟氣色。
樓臺邇翔鳳之川。邑里光輝。阡陌通臥龍之境。爰紆不世
之主。將建非常之業。於是乎百物呈瑞。三靈降休。游殷朝
之白狼。止酆尹之丹爵。含牙之獸。遁迹於殊鄰。同穎之禾。
垂苗於近甸。惠愛之德著矣。皇王之迹兆矣。然後白氣流
而聖人感。黃河清而聖人生。奄有六宮。遂荒三象。化千乘
而為萬國。撫四海而成一家。起藩屏之會昌。致寰瀛之景
福。大矣哉。九年。唐高祖崩。帝奉諱號慟。因以成疾。太宗遣
名醫診療。道路相望。醫以病候將深。勸令進藥。帝因舉聲
大哭。嘔血而崩。敬想忠義之風。緬惟臣主之分。求諸古昔。
未之聞也。時年五十九。遺令歸葬文水。因山為墳。穿足容
棺。斂以時服。灞陵之不藏金寶。紀市之無變廛肆。惟聖達
節。千載同風。於是具僚失圖。闔境哀慟。農商號於野。士女
哭於衢。三月停竽瑟之音。再期深考妣之慕。寧止東城故
老。安歌對陳氏之祠。復見南峴吏人。垂涕望羊公之碣。太
宗聞帝崩狀。嗟悼久之。曰。可謂忠孝之士。乃命史官書之。
追贈禮部尚書。配食太上皇廟。贈物八百叚。米粟八百石。
官造靈轝。送達故鄉。仍委本州大都督英國公李勣監護
喪事。緣喪所須。並令官給。遣郎中一人馳驛弔祭。諡曰忠
孝公。禮也。天皇大帝嗣膺乾歷。光闡帝猷。思盛德而有懷。
念元功而載佇。永徽元年改贈使持節都督并汾慈嵐四
州諸軍事并州大都督。餘並如故。聖上肇開陰曜。正位坤
元。永徽六年又下制贈司空。餘如故。顯慶元年又贈司徒。
改封周國公。食邑四千戶。咸亨元年贈太尉兼太子太師
太原郡王。食邑五千戶。以文水三百戶充奉陵邑。置令丞
已下官。夫源流廣而津派長。枝葉繁而本根茂。況立德之
祀。奄百代而全昌。謀孫之基。冠千齡而首出。與夫東漢外
戚。西京異姓。不同年而語矣。文明元年。皇帝臨朝。追崇為
魏王。食邑一萬戶。永昌元年。㣥臣以名號不稱。抗表固請。
於是上尊號曰忠孝太(一作大)皇。及鐘石變聲。謳歌有奉。皇
帝欽受終之茂躅。御惟新之景命。改正朔而營宗廟。定郊
邱而立社稷。聿遵故實。光啟鴻名。乃奉冊尊太皇為孝明
高皇帝。陵曰昊陵。廟曰太祖。推大功而增大號。奉先之義
存焉。享皇極而配皇天。敬始之誠備矣。仍以為千人起邑。
名未光於寢園。萬戶陪陵。班僅齊於令長。思廣崇陽之稱。
更增奉明之秩。聖歷二年。乃下制改昊陵署為攀龍臺。加
置官屬佐吏。灤水將九河齊濬。橋山與四岳爭高。然後肅
敬之儀。旁絕於恒數。尊崇之志。上申於罔極。蓋天子之孝
也。庸小人之可談乎。初。晉陽懿公既受田於文水。有紫氣
發於其地。上衝太微。占者以為當有聖人興於此邦。至是
而天下宗周。符於所占矣。帝神氣和雅。天姿英邁。率爾坦
易。而無廢務。儼然威容。實可親昵。俾好賢而樂善。博識而
多聞。游談者空慕其風。鑽仰者不知其度。若乃觀文察理。
覩奧鈎深。推六畫而見三才。覆四營而窮萬象。斯乃風皇
之所以際天人也。敦本抑末。納祜蠲邪。探祕術於九門。致
成功於六府。斯乃火帝之所以慈氓庶也。語奇正縱橫之
術。論帝王仁義之兵。教貙武熊羆。作舟車器械。斯乃軒后
之所以張武功也。溫良濬哲。惇懿文明。觀象乎藻火之衣。
聽言於宮商之律。斯乃媯水之所以昭文德也。聲為律而
身為度。勤於國而匱於家。沐雨而櫛風。卑宮而菲食。斯乃
夏王之所以求諸己也。引罪讓德。持尊下卑。虛襟於藥石
之言。屈體於芻蕘之議。斯乃商后之所以聽於人也。不傲
不逸。多藝多才。求賢審官。興法立度。通刑政之要。達禮樂
之情。斯乃周公之所以勤王事也。宮牆䍐測。性道難聞。筆
削所裁。㣥賢無措言之地。憲章所綴。百代成不刊之式。斯
乃孔宣父之所以正人倫也。兼列聖之純懿。總百王之事
業。時運未集。東皐輟鴻鶴之心。天衢既亨。北面就人臣之
禮。似文命之匡虞歷。都君之輔唐政。終能與時俯仰。隨運
汙隆。居位恒屈其身。莅官必行其道。是以參謀帷幄。則消
薄蝕而殞攙搶。助理鹽梅。則成雍熙而作舟檝。名裕於八
能之士。德高於五聖之臣。及賜瑞分珪。牧州典郡。其人變
而衆化。其政賢而㣥美。入稱來晚。謳歌迎節傳之車。出有
去思。號泣擁襜帷之路。豈惟南征而北怨。固亦西泣而東
悲。仁覃於雞犬之鄉。澤浸於蟻螻之穴。用能摛光表之盛
業。啟格天之洪緒。存膺顯位。彤弓開九命之尊。沒享大名。
紫籙登萬乘之貴。豈非天道人事。祐賢福善之徵歟。皇帝
念過隙之不留。哀終天之䍐報。欽致孝之前轍。仰增名之
舊式。以為廟堂作頌。功業纔播於朱絲。書策勳。德音不傳
於翠玉。將謀相質之事。更宏丕顯之躅。載紆中旨。爰命下
臣。考泗水之遺風。求弇山之故事。奉天經而揚詞藻。圖帝
範而懸金石。將使神功睿業。配圖象而昭臨。茂烈崇徽。共
方儀而永久。跪承大命。而為頌曰。
厥初剖判。肇有君臣。體國經野。司天屬人。二微遞襲。五運
相因。惟德是輔。惟乾罔親。(其一)謙莊斯崇。荒侈則替。金鏡易
失。玉儀難繼。於皇聖周。獨與神契。受籙千祀。重光百世。(其
二)軒謝摯立。辛遷稷升。岐山光啟。酆水丕承。淳耀中缺。靈
符更興。三才奄有。八景時乘。(其三)方隆慶基。誕生睿德。齊聖
剛毅。欽明柔克。行為天經。語成帝則。文冠楊史。學窮儒墨。(
其四)僶俛三聘。觀光九重。未交劉徹。先揖袁逢。路險難進。
才高
不容。言辭吠犬。退保潛龍。(其五)人忌英雄。物疵孤直。隨運出
處。與時消息。遂汨泥沙。爰栖枳。擇木候主。摶風舉翼。(其六)披
荊晉野。借箸汾圻。霍邑通路。秦關啟扉。策無遺兆。慮必先
機。漢主分食。蕭王解衣。(其七)裂壤疇庸。升朝致績。勳刻彝鼎。
任司衡石。玉鉉調梅。金壇秉戚。職備文武。道光帷帟。(其八)恩
洎同胞。禮加內主。魚貫納幣。鴈行分土。外館施衿。中臺曳
組。榮被親戚。慶隆今古。(其九)三事出牧。九卿為守。憂人急才。
屈道資祐。淮水臥汲。潁川借寇。龔遂買牛。宋均浮獸。(其十)荊
吳異俗。梁豫殊鄉。德績均被。椒蘭共芳。歌迎來軸。泣送歸
艎。朝禮斯懋。宸心孔臧。(其十一)堯得聖臣。納諸大麓。舜讓才
子。止其枚卜。況我皇明。兼而韞櫝。徒屈時命。罔終天祿。(其
十二)戢耀南紀。遷神北維。二分齊德。三馬同基。漢曲圖像。
江沱立祠。存流美化。沒有餘思。(其十三)欽若大君。奄荒天位。
率由禮樂。仰尊名器。禋郊展禮。升壇立諡。祗敬已洽。孝思
無匱。(其十四)衣冠軫慕。園寢加隆。祼擇殷士。歌留沛童。弇山
垂裕。濟水銘功。流德音乎翠玉。配貞觀於元穹。(其十五)
懿德太子哀冊文
維神龍二年歲次景午夏四月甲戌朔二十三日景申。懿
德太子梓宮啟自洛邑。將陪窆於乾陵。禮也。廞衣夕陳。祖
奠朝設。蜃輅俄軫。龍旗按節。皇帝嗟蟻庭之寢籥。惜鳳渚
之韜簧。撫萬乘而懷國本。綏六姻而悼乾將。情無輟哀。禮
有加數。刻純懿乎金版。播聲芳於玉裕。其詞曰。
靈命將興。元符是膺。皇基茂立。帝武丕承。祥集畫堂。慶流
朱邸。矢延貺。桐圭備禮。實惟天族。載挺人英。川寶岳秀。虹
輝電精。舞象得元。佩觿聞道。刻舟敏遽。牽衣慧早。幾神闇
體。理識冥資。心韜鍾律。情含蔡蓍。曰仁曰孝。非訓非師。寬
惠深博。溫良肅祗。苞舉六爻。網羅㣥籍。詩接楚彥。賦延梁
客。淮國傳騷。雲臺對易。樂善超輩。多才掩昔。乃崇匡衞。實
屏實藩。乃列朝請。為鴻為鵷。揚聲北路。振彩西園。儀表姬
戚。光輝舜門。恭事閫闈。歡迎黨族。怡色玉潤。溫詞蘭馥。中
外克諧。親疎允睦。恒德有裕。閒言無讟。榮深出幸。寵茂留
中。婉孌㣥辟。綢繆二宮。陪輿澤厚。賜馬恩隆。西蜀欽義。南
山向風。禮縟天孫。望高元嗣。重海闕象。前星虛位。方輟頒
彝。行膺主器。奄喪門軸。俄催隙駟。鳴呼哀哉。鳳下朝陽。龍
收暝光。瓊田滅彩。桂苑淪芳。國軫傾翰。朝悲壞梁。惟靈徵
之寂寂。怨天道之茫茫。嗚呼哀哉。元聖登朝。恩榮下賁。
爰命典冊。式昭名諡。匕鬯雖崇。粢盛不蒞。闔壤同戚。具寮
增欷。嗚呼哀哉。築思臺兮竟不旋。還作室兮復何年。訪來
人兮傷對日。瞻去鶴兮感昇天。惜明離之虛繇。悵風樂之
徒懸。懟銀牓之留月。泣銅樓之送煙。嗚呼哀哉。司兆獻占。
掌圖辨域。挽鐸初驚。帷㡛既飭。引文衞之逶迤。度繁笳之
悽惻。纏永慕於青府。結餘酸於紫極。嗚呼哀哉。辭交風之
近甸。出避雨之層巒。望八水而遙集。懷三川而顧歎。麥枯
兮夏旱。花落兮春殘。林野晦而天無色。烟雲愁而景欲寒。
嗚呼哀哉。稅駕昭途。即宮下土。執斧供事。揚麾按部。藏日
兮山門。埋鐙兮地戶。痛平生兮冥寞。哀倏忽兮今古。視不
見兮呼不聞。天無曉兮夜無分。同變化兮光陰盡。配陽秋
兮蘭菊芬。嗚呼哀哉。
