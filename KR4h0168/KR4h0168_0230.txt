欽定全唐文卷二百三十
張說(十)
贈陳州刺史義陽王神道碑
昔高祖之起唐侯。革隋命。太宗之威四海。正萬邦。作藩帝
家。用建王國。二十一族。堯之昭也。十有一宗。文之穆也。王
諱琮。字某。文帝之孫。紀王之子。龍種異品。鳳毛秀色。仁義
天啟。德威日就。學無不探。藝無不究。故齊王之允。以爵推
恩。周公之子。以才分政。總角封義陽郡王。弱冠拜歸州刺
史。又守檀州。又撫沂州。若敖之舊。荊人是懲。單于之衝。胡
馬自遠。淮沂其乂。邦國不空。遭王運中微。投於南海。書稱
大去。憫失土之諸侯。禮不逃誅。義無辜之王子。某年月日。
遘六道酷吏。薨於桂林之野。春秋五十。神龍之初。興廢繼
絕。追贈陳州刺史。王生不得志。沒受遺榮。信乎才之短長。
不如命之豐約。德之輕重。不如藝之厚薄。有矣。季子豫州
刺史行休。髫齔羈孤。託身炎厲。藐是餘慶。巋然獨存。泣血
上請。迎喪遠裔。開元四年二月。至桂林。王同氣三人。往偕
遇禍。殯殮無主。封樹缺如。歲月茫茫。盡為野草。問鄰母而
失處。訪樵童而莫識。議者以為不可復得。宜招魂而葬。行
休拊心蒼昊。誓不徒還。乃掃亭館。設地席。潔齋懇惻。覬乎
幽報。遂頻夜髣象。曲示其端。夢魯王乘舟。舟分為兩。既而
適野。見東洲中斷。因忽悟焉。陰隱微明。率此類也。又靈堂
鎖莖。一夕自屈。管上有三指凹迹。一竒二並。其傍鐵生文
理。布列成卦。衆駭其異。使善易者張法蓍之。曰。屈者於文
為尸出。指者於義為指蹤。一竒二並。三殯近闊。若引渦山
揆之。可以察先王之心矣。考夢協卜。定處剋辰。以其月二
十八日。於桂城東洲發見神柩。舉體咸備。而一節闕焉。行
休甚痛惋。若自毀裂。其夜。又夢王告在南洛州。厥明。直舊
殯而南。十有九步。沙洲痕下。掘而得之。安合如故。他日。北
郭之外併收二叔父焉。於是乎驗蓍夢之有徵也。孑孑三
旐。連舳歸飛。遙遙百越。經途瞻歎。零桂人士。以為美談。夫
至孝潛通。精魂昭應。果虛無之見。推步而有。必窈冥之體。
尋求而致。雖前誌所詳。未有幽感反覆。若斯之昭晰矣。以
某年月日。陪葬於昭陵柏城。妃汝南周氏祔焉。禮也。妃考
曰駙馬都尉梁郡襄公。妣曰臨川大長公主。宗周元冑。大
君自出。左右圖史。循環法度。邦有好逑。室無偕老。以王之
故。薨於掖宮。初永昌之難。王下河南獄。妃錄司農寺。惟有
崔氏女。屝屨布衣。往來供饋。徒行顇色。傷動人倫。中外咨
嗟。目為勤孝。王之二子。配在雟州。及六道使之用刑也。長
曰行遠。以冠就戮。次曰行芳。以童當捨。芳啼號。抱行遠乞
代兄命。既不見聽。固求同盡。西南傷之。稱為死悌。君子謂
勤孝者。仁之厚也。死悌者。友之難也。感神者。誠之至也。此
三者有以見義陽之義方。賢妃之內訓。繼體之崇德。夫如
是。淳美上歸乎本朝。盛烈延燿乎邦族。安可闕而不飾。碑
版無文而已哉。銘曰。
高邱白雲。惟堯大理。函谷紫氣。維周柱史。百代福流。千齡
運起。富有海內。貴為天子。聖帝才子。於穆紀王。賢王祚允。
倬哉義陽。慎徽九德。九德有常。允釐三郡。三郡以康。明夷
于飛。丹厓之下。梁木其壞。桂林之野。不識阡陌。無存松檟。
於以求之。人無知者。哀哀孝子。眷眷靈夢。語妙常閤。文微
甄仲。南洛占從。東洲億中。舊穸移楄。新棺改賵。既克返葬。
亦祔山陵。卜云其吉。神心允憑。人非地是。迹謝名稱。青青
松柏。不顯不承。
贈太尉益州大都督王公神道碑奉勅撰
維天命帝子萬邦。維坤配乾母萬物。以親九族。后父之屬
尊。以敘百官。開府之班最。執謙德而光重地者。則祁國公
其人也。公諱仁皎。字鳴鶴。太原祁人。王子賓天。啟靈仙之
族。司徒衞漢。大忠義之門。盛德之後。仁賢繼出。曾祖景孝。
隋屯田侍郎。祖詮。歙縣男。贈汾州刺史。考文洎。贈右僕射。
纘戎前列。啟迪後人。公之生也。膺汾霍之禎。體敦龐之度。
禮樂狃於代襲。忠孝萌於自然。克寬克恭。不激不傲。鑒窮
未兆。而養之以蒙。智周無際。而處之以默。故質勝於文。行
過於譽。其隱德也。三年不鳴。其會時也。一日千里。初以翊
衞調同州參軍。換晉州司兵。應將帥舉。授甘泉府果毅。遷
左衞中郎將。上昇春宮。后正妃壺。擢將作大匠。事時工練。
八材孔修。轉太僕正卿。騶訓車攻。六飛如舞。先天內禪。引
伸外戚。懷柔畏滿。厭劇思閑。公既深辭以職事。上亦優之
以散秩。廼加特進。禮異㣥公。乃拜開府儀同三司。策上柱
國。封祁國公。邑戶三千。實賦三百。公於是寓情宴喜。跡朝
行。入告嘉猷。密而人莫窺也。陰薦多士。晦而人莫知也。不
自異於當路。每同塵於衆流。常語所親曰。明明天子。擇賢
共理。瑣瑣姻婭。則無膴仕。不識不知。樂我而巳。善矣夫。人
臣位極。遇莫大焉。王曰外舅。厚莫重焉。而能明道若昧。
進道若退。事不事而縣解。為不為而理會。一以無目牛之
全。一以無亢龍之悔。所謂言合古行中權歟。後之人慎終
始而保福祿者。固將沿通波而蹈高軌也。享年六十有九。
開元七年歲次己未四月己未朔廿日戊寅。薨於京師。皇
上悼焉。設次大臨。輟朝累日。榮之以華衮。寵之以飾終。追
贈太尉益州大都督。賜東園祕器。含襚贈錫。率加常禮。乃
命尚書彭城侯劉知柔攝大鴻臚。俾之監護。京兆少尹崔
琬介焉。申命詹事南安侯龐承宗持節弔祭。左庶子白知
慎倅焉。公卿命士。更弔迭唁。溢巷填街。為之縞素。粵以十
月初吉。葬我昭宣公。㣥官執綍祖奠國門如前會。夫天作
聖合。必起大邦。故軒妃美於西陵。周婦表於東海。公藩衍
之慶。祚允二十。或哲或謀。或肅或乂。永錫之類也如是。元
女祥發望雲。業參練石。內被螽斯之德。外偃關雎之化。門
風之至也如彼。長子惟力戴君。畢心禦侮。奉雲雷之會。懸
日月之功。庭訓之致也如此。高陽有才子八族。我盈其二。
武王有理臣十人。家出其兩。稽諸舊史。䍐或前聞。若乃積
三盛事。而重之以純德。篆於金石。垂於億萬。宜哉。其文字
光華。撰錄旨要。則皇帝所為也。詞臣奉詔。作之銘曰。
於穆祁公。誕靈信厚。有倬其慶。天子外舅。高以卑牧。盈將
沖守。忠焉孝乎。沒而不朽。人之忠孝。其德不回。天俾純嘏。
大福時來。貴踰九列。榮並三台。祚之元社。帝曰欽哉。祁公
之德。柔嘉維則。令儀令色。小心翼翼。如何昊天。喪此邦式。
休問其永。豐石是刻。我思肥泉。孝心罔極。
唐故贈齊州司馬陸公神道碑
公諱孝斌。字順。姓陸。河南洛陽人也。其先帝媯啟姓。陳胡
立族。敬仲之孫有齊國。宣王之弟封陸鄉。蓋命氏之所由
興也。秦幷諸國。陸氏分適燕吳。在燕者。魏文成帝時。東平
成王俟生平原王麗。重世游美。為國之華。公即王七世孫
也。曾祖彥昇。北齊以文藝高選。任祕書郎。以至德表所居。
號終孝里。祖元亮。隋鷹揚郎將。父淳感。盤桓利貞。弓招莫
進。同志誄行。諡為惠康。孝悌仁義。世不殞矣。公誕靈沖和。
稟識高朗。而中禮。易而達節。篤學勵行。著實飛聲。文史者
宗其淵府。德行者仰其牆仞。舉國子明經。選絳州參軍始
州司法。其在官也。示人親其親。長其長。不苛察而小無廢。
不皎異而大有成。知識日明。常憺如也。喪親過哀。因中風
廢。臥疾累年不起。楚邸肇封。大羅雲逸。雖沈疴未
彌。而僉望允歸。授楚王府兵曹參軍。實有躬降師賓之禮。
目擊儀刑之訓。府罷。換趙州錄事參軍。以病去職。聖歷元
年。匈奴入趙。公危邦不處。盡室以行。望河南而將濟。至黎
陽而疾甚。年六十有二。十月丁未。終於姚邨之逆旅。歸殯
於滏陽之郭北。先天二年。皇帝踐祚。以故吏贈齊州司馬。
惜哉。用公之道。行公之志。上可以序三光。下可以平九土。
存則位不充其德。沒則榮不逮其身。命矣夫。夫人范陽郡
太君盧氏。故岐山丞元瑾之女。恭儉之德備。貞信之教興。
妻道母儀。自家刑國。享年七十有六。開元六年十一月丁
未。終於洛陽之宣教里。八年五月丙子。合葬於漳北之神
岡。禮也。初咸亨中。王師征遼。公參是軍事。友人太原王守
義遇疫於海東。路艱寇阻。兵危勢急。公獨顛沛致喪。歸其
井邑。其在安州也。朝廷以公精達法理。乃命覆囚劍南。梁
岐冤繫。動盈千百。丹筆所詳。十全八九。其捨生徇義。返已
施仁。皆此類也。禮莫重乎飾終。於是見其不朽矣。善莫大
乎餘慶。於是知其有後矣。四子伯玉仲容叔獻季良。泣血
銜恤。視天若墜。俾予作頌。式昭遺懿。銘曰。
曠哉陸公。覩奧臻妙。文雅外炳。清明內照。從政本仁。資忠
移孝。不言而理。正身作教。才何富之。命何負之。居喪柴毀。
遭疾棲遲。垂彼雲翼。落此盛時。沒後榮進。終延贈寵。德之
休明。位匪為重。嗟嗟千載。賢士之隴。
故開府儀同三司上柱國贈揚州刺史大都督梁國公姚文貞公神道碑奉勅撰
敘曰。八柱承天。高明之位定。四時成歲。亭育之功存。畫為
九州禹也。堯享鴻名。播時百穀棄也。舜稱至德。由此言之。
知人則哲。非賢罔乂。致君堯舜。何代無人。有唐元宰曰梁
文貞公者。位為帝之四輔。才為國之六翮。言為代之軌物。
行為人之師表。蓋維嶽降神。應時閒出者也。公諱崇。字元
之。姚姓。有虞之後。遠自吳興。近徙於陜。今家洛陽焉。烈考
長沙文獻公。樹勛王室。建方[:#AS-FBED:●]與巂府。公紈綺而孤。克廣
前業。激昂成學。榮問日流。武庫則矛戟森然。文房則禮樂
盡在。弱冠補孝敬挽郎。又制舉高第。歷佐濮鄭。並有聲華。
入為司刑丞。天授之際。獄吏峻密。公持法無頗。全活者衆。
進夏官員外郎郎中侍郎。朝廷曰能。遂掌軍國。遷鳳閣侍
郎。監修國史兼相王府長史。始則天人讓王。承置醴之顧。
終以飛龍利見。延參乘之恩。自時厥後。恒當大任。凡三處
兵部
尚書。三入中書令。一為禮部尚書左庶子。又肅政大夫總
靈武軍兵馬。又司僕卿知隴右監牧使。出典亳宋常越許
申徐潞揚同十郡。景雲初。以藩邸舊僚。封梁國公。食賦百
室。公性仁恕。行易。虛懷汎愛。而涇渭不雜。真率徑盡。而應
變無窮。常推是心。以御於物。故所莅必甿庶風偃。驁狠化
從。言不厲而教成。政不威而事理。去思覩頌。來暮聞歌。既
登邦政。卒乘輯睦。及在宗伯。神人克諧。今之中書。是為理
本。謀事兼於百揆。論道總於三台。公執國之鈞。金玉王度。
大渾順序。休徵來臻。懋德格天。名遂身遜。拜開府儀同三
司。崇其秩。逸其志也。初太夫人在堂。公授職西掖。頗限扃
禁。求侍晨昏。優詔既許。尋令還職。公固請以泣。制曰。家有
令弟。足慰母心。國有棟臣。安可暫闕。其後剖符江表。敦諭
起復。衰麻外墨。欒棘內毀。變禮中權。通識所貴。神龍之首。
預聞興復。疇其井賦。累讓而停。夫以革故鼎新。大來小往。
得喪而不形於色。進退而不失其正者。鮮矣。君子曰。忠不
忘親。仁也。哀不違事。義也。讓功辭邑。禮也。濟代全名。智也。
仁以長人。義以和下。禮以安上。智以周身。宜其光輔四帝。
軒冕三紀。池臺琴筑。優游暮齒。傳爵土於祚允。保祿位
於終始矣。享年七十有一。開元九年九月。寢疾薨於東都
之慈惠里。皇上悼焉。國人慕焉。撫牀輟舂。曾未云比。制贈
揚州大都督。諡曰文貞。禮也。十年二月。葬於萬安山之南
原。在疾也。王人賜膳。御醫視藥。於薨也。中使弔臨。羽儀哀
送。君臣之義。厚莫重焉。子[:#AS-82FA:●]子弈。思綴遺美。以寘罔極。有
詔掌文之官敘事。盛德之老銘功。將以寵宗臣。揚英烈。帝
乃洒恩仙翰。鏤澤豐石[:#AS-FBED:●]民。日月臨照於佳城。烟雲變態
於神道。寶其文字。別為㣥玉之山。禁其樵蘇。即表三司之
墓。銘曰。
源深自虞。派別從吳。避地魯陜。居家洛都。神明遠契。嶽瀆
冥符。翊聖斯偶。生賢不孤。仁將勇濟。孝與忠俱。學刃攢植。
文鋒迅驅。纔安卑位。即騁長途。惟實惟有。若虛若無。再三
軍國。一二訏謨。戎柄尤重。王綸最樞。兼司任切。久政榮殊。
黼藻彌煥。丹青靡渝。以寬容物。以鑒分區。外或形放。中恒
禮拘。箴雖誡口。諍亦忘軀。但覩渾璞。誰詳瑾瑜。伊皋尺寸。
管樂錙銖。名正身遂。言誠願孚。方辭漢祿。更辱齊租。既積
而散。窮歡盡娛。川歸東極。日去西晡。上惻旒扆。傍悲路衢。
藍田美玉。荔浦明珠。載廣休慶。爰宏典謨。豐碑乃立。盛業
其鋪。帝念頻軫。仙毫特紆。鐫金刻石。鳳篆龍圖。七曜光動。
三泉澤濡。銓能敘事。理鬱詞敷。求舊銘實。慚殫恧蕪。緬思
雲霧。尚想江湖。有道之德。其何以踰。延陵之墓。空此嗚呼。
存沒終始。遐哉邈乎。
鄭國夫人神道碑奉勅撰
鄭國夫人者。宏農楊氏之女也。開元神武皇帝惠妃之母。
曾祖諱諶。以禮樂習文。為越州司馬。祖衍。以折衝學武。為
游擊將軍。父宏。以門才入仕。為雍縣丞。而早卒。初則天之
代。夫人言歸武氏。曰恒安郡王。生惠妃及家令忠太子僕
信。開元十年三月。終於通化里。其四月。卜宅於少陵原。哀
子銜恤。號旻仰訴。怨報德而未待。託思齊於永慕。皇帝悒
鸞殿之內憂。悵鶴池之外慘。揚淑聲而金石刻。揭高行而
天地感。國史司文。命為鄭志。若夫清明下濟。嶽瀆上昇。祥
會德門。慶育邦媛。神授孝理之性。天啟聰達之心。加以潤
澤詩書。游玩圖傳。伯宗好直。預戒將亡。重耳羈游。先稱必
霸。豈直漢庭章奏。假借仲長之才。周官禮儀。咨稟宣文之
學。昌言嘉論。有如此者。螓首蠐領。修眉橫波。既工嚬笑。易
為容止。肅恭而不跼。舒和而不倨。商周革命。遇屯有怡懌
之顏。桑霍儆子。在貴無驕矜之色。端容一貌。有如此者。紘
綖祭服。闕翟朝衣。纂組入神。翦制驚國。雕胡之飯。露葵之
羹。五齊六清。三臡七醢。咸一見而洞理。或不習而知和。女
工中饋。有如此者。惠載誕皇子。在者四人。驪泉多龍。丹穴
皆鳳。克岐克嶷。預見元凱之才。實覃實訏。早聞霄燭之艷。
亦關陰德之潛襲。胎教之密傳乎。又名子以義。成家以禮。
忠者以令德為忠。信者以不欺為信。傳云去食存信。信而
有徵。經云移孝為忠。孝則不匱。周宗咸覆。紀季獨存。至德
深圖。有如此者。壁司徒之妻。邑其合禮。南城侯之婦。封其
舊功。況夫昚徽四德。四德咸舉。經綸二義。二義克從。匿武
收繼趙之勳。產姚承配夏之慶。吹凱風於椒掖。外王母於
梧宮。盛德大業。窮光極寵。啟國西鄭。不亦宜乎。十數年閒。
二子榮立。每至四時令節。六參嘉會。魚軒照門。龜艾交室。
為壽則珠貝山積。侑幣則錦綺霞飛。白玉滿堂。聚姻親而
同有。黃金作穴。散鄰里而無餘。君子欽其市義。聖人嘉其
寶儉。故寢疾則飲食天廚。湯藥御府。匪日伊夕。上宮絡繹
於閨庭。送終則威儀傾都。車騎曀目。自宮徂野。中使相望
於道路。哀榮之盛。書記䍐聞。猗歟。所謂小君之遺美。聖
善之高烈者也。如使後代考南史。議西陵。披牘而歎息。臨
山原而茫昧。旌賁之道。不其闕而。然則外孫之碑。武擔之
石。非明淑之壟。其何設焉。辭成進御。帝稱曰善。顧謂尚札。
我其書之。於是洒翰黃縑。鏤字青琬。雲橫波蹙。神變艷爛
於山門。鶴倚鸞翔。生氣宛延於松路。禮尊事絕。恩榮迹遠。
斯又元德動天。幽誠迴日之竒致也。誰昔未覩。名言莫逮。
係曰。
代有母德。厥氏楊兮。祖考為士。父為王兮。聖后中葉。總萬
方兮。天命未改。復歸唐兮。賢淑啟佑。繼絕亡兮。宗周雖滅。
神女昌兮。建號西鄭。榮舊鄉兮。魚軒翟茀。盛龍光兮。二子
雙飛。華綬章兮。出入輪奐。庭韡煌兮。去此昭昭。即茫茫兮。
何處詔葬。少陵阜兮。貴妃慈親。侯王舅兮。寒暑流易。山川
久兮。古墳坡陁。老樹朽兮。壽宮靈寢。百代守兮。頌石光華。
千載後兮。
鄎國長公主神道碑銘
臣聞堯有娥英。承九族之敦序。舜有霄燭。動百里之光耀。
大聖之後。天必縱之。積善之家。神所慶矣。豈惟上帝之女。
雲漢為靈。平王之孫。肅雍其德。連華前志。代有其人。皇唐
鄎國長公主者。睿宗之第七女也。母曰崔貴妃。構累聖而
成門。合濟美而為室。蘊乾坤之純粹。演日月之清明。神媛
誕靈。常言所絕。免懷之歲。天奪聖善。不食三日。哀比成人。
文母流胎教之慈。曾子得生知之孝。由是宮闈延矚。邦國
遠聞。及乎玉筓耀首。油[:#AS-83C0:⿰車幷]在馭。錫之美地。邑以荊山。求之
令族。嬪於薛氏。爾其居玩圖史。動修法度。服其澣濯。恭儉
之教興。鼓其琴瑟。敬讓之風被。其行己也。安親惠下之謂
仁。敬宗合好之謂義。降貴接卑之謂禮。恕情周物之謂智。
推心而行。罔不該備。其理家也。視膳饔餗之均和。主饋醴
酏之品齊。絲竹七音之徽靡。纂組九華之縟麗。經目所涉。
罔不精詣。每至三元上賀。五日中參。進對詳華。折旋舒婉。
故以式瞻貴里。儀範通門。如千花之汎惠風。百卉之涵膏
露。窈窕之宜克舉。繁衍之福大來。有男子四。女子五。瑤碧
生階。芝蘭滿室者也。習禮明詩。日漸庭闈之訓。銀章艾綬。
地連恩澤之侯。自先朝徹扆之辰。迄公主成笄之日。外除
過制。內疚餘哀。手寫金字梵經三部。躬繡綵線佛像二鋪。
貝葉真偈。現心相於銀鉤。蓮花妙容。呈意生於玉指。孝思
惟則。道遠乎哉。開元繼明。推恩由已。進封鄎國長公主。食
邑一千四百戶。田賦廣而彌儉。禮秩尊而益恭。其後君子
晨歌。夫人晝哭。未亡為稱。生意盡矣。撫視遺孤。將守柏舟
之誓。志祈剃落。永從柰苑之遊。朝制斷恩。改降鄭氏。陵谷
可移。隋和之德不昧。寒暑有遷。松竹之性如一。均養七子。
庥廕二宗。汾陰之室忘亡。滎陽之黨相慶。既而善福虛應。
寢疾彌留。盡國醫之技。遠方畢至。供御府之藥。中使相望。
命之必至。不可支也。堂邑山林。忽焉瘁色。平陽歌舞。適足
愁人。開元十三年二月庚午。薨於河南縣之修業里。春秋
三十有七。震悼紫庭。哀傷朱邸。傾家若墜。舉國同悲。有詔
光祿卿孟溫禮監護喪葬。京兆尹馮延休副焉。窀穸之禮。
一如涼國長公主故事。夏四月。恩旨陪葬於橋陵。不祔不
從。古之道也。皇上念同氣之致美。感閱川之永謝。恨棣華
之半缺。悲瑤草之先化。乃命國史。昭銘懿迹。降恩禮於雲
露。寫哀詞於金石。水非湘渚。還起帝子之祠。山是洛陽。即
封天妹之冢。銘曰。
帝系白雲。僊源紫氣。漲家成國。承天作貴。赫赫聖祖。曰文
曰武。皇皇睿宗。一變萬邦。挺生淑媛。慈和孝恭。清目[:#AS-FBED:●]盧
如神。娥眉無雙。邸第立官。湯沐建封。年及笄總。禮施環珮。
鳴鳳
獻祥。乘龍擇對。帝唐降女。天乙歸妹。珠玉過庭。蘋蘩正內。
蛟門早闃。龍湖忽上。無地何載。無天何仰。金澱書經。華絲
繡像。欲報之德。昊天罔極。孰是言歸。良人永違。銀爐烟斷。
羅幕霜飛。懇願毀形。託身壞衣。不諒人只。改嬪他士。稟命
曰從。從人曰順。息媯繩楚。懷嬴霸晉。反經合權。與道同韻。
燠休二室。均懽等潤。四海謐清。九族和平。萬物向榮。眾雛
未成。心戀盛明。形隨落英。祖載鼎城。歸窆咸京。挽歌敭聲。
鹵簿凶行。哀哀聖情。惻惻同生。橋山片石。千秋令名。
河西節度副大使鄯州都督安公神道碑銘(并序)
公諱忠敬。字某。武威人也。軒轅帝孫。降居弱水。安息王子。
以國為姓。世高之違漢季。自河南而適遼東。高陽之受魏
封。由陰山而宅涼土。高陽王同生尚書左僕射河㵎公原
晤真。河㵎生建節將軍西平公纈從正。西平生龍驤將軍
黃門侍郎廣宗侯薛晤徵。累葉勳華。載於魏史。高祖何藏
器。廣宗之子也。周開府儀同三司寧遠將軍肅州刺史張
掖郡公。曾祖羅方大。隋開府儀同三司。皇朝贈石州刺史
貴鄉公。祖興貴。右武大將軍涼州刺史。徙封榮涼歸三國
公。考文生不仕。涼公皇運經綸。首平李軌。大舉河湟之
地。遠通城郭之國。寵錫蕃庶。冠絕等夷。水出渥洼之神。文
馬者二千乘。山得崆峒之武。朱輪者四十人。公育榮盛之
門。鬱豪爽之氣。孝友天至。清華玉立。幼聚童兒。必為軍陣
之戲。長交英俊。唯談韜略之書。始以良家子僕射韋公待
價引於帳下。安息軍建竒績。解褐授游擊將軍臨洮府右
果毅。復以善部統。御史大夫唐公休璟處之前鋒。洪源谷
立異效。遷右威衞翊府右郎將兼新泉軍使。進本衞中郎
將赤水軍副使兼赤水新泉兩軍監牧使。改會州刺史營
田使。換松州都督防禦使。遷左司禦率兼河西節度副大
使臨洮軍使。轉鄯州都督。使如故。其在軍州。傾心下士。視
人如子。無約而親附。不言而條理。其在農牧。大田多稼。如
茨如梁。思馬斯才。有驈有皇。輸力四朝。歷官三紀。名參禁
衞。身任疆場。以靜總繁。以逸待寇。我無亡鏃之費。敵有不
戰之屈。茲所謂一方之干城者也。享年六十有六。開元十
四年十一月二十八日。寢疾終於位。知與不知。莫不隕涕。
十五年某月。葬於烏城之南志公鄉。祔先塋也。公寬以御
衆。卑以自牧。直而無訐。廉而無劌。朋友不聞臧否之言。家
人不見喜慍之色。加以心淨三業。躬勤八戒。推是而行。何
往不濟。初甘州有舍利沙多禪師。道場之四果也。嘗云。檀
越德充於內。神護於外。雖冒鋒鏑。永無害也。及百戰之後。
啟手歸全。西州士人。聞之激厲。有子仲璋如璋季璋金璋
重璋。庭襲芝蘭。喪過欒棘。敬奉窀穸。備禮儀於文武。撰述
家風。刻功名於金石。詞曰。
玉關氣爽。金波秋澈。涼野蕭條。寒山積雪。授靈產義。精勁
才傑。孝固純深。忠維剛烈。負羽從軍。奮飛青雲。麾幢按部。
惠流時雨。總軍挾郡。入文出武。三十年間。式遏戎虜。疆場
務靜。非公莫鎮。金鼓氣雄。非公莫震。神山與鋏。龍池取駿。
霹靂陷營。衝風入陣。勇將知時。仁兵善持。反耕罷戰。王者
之師。牧馬如雲。屯庾如坻。西軍方壯。東首長辭。振古同嗟。
沒而不死。所謂明德。永傳神理。鐘鼎題門。珠玉名子。信言
豐石。令問不巳。
贈廣州大都督馮府君神道碑銘
夫積德垂裕之謂仁。追遠揚名之謂孝。仁則慶鍾厥後。孝
則榮及其親。嘗三復於斯言。今於馮府君見之矣。府君諱
君衡。其先長樂人也。釋趙歸秦。本家上黨。分燕徙越。又據
高良。自遠祖榮懷化侯業。以至於大父贈荊州都督盎先
考高州使君智戣。咸以勳績。建方[:#AS-FBED:●]與本郡。甲兵雄於一
方。政化沓於千里。君蘊含宏光大之德。守沖默安貞之志。
秉難進易退之操。詣希聲若訥之道。為而不有。故物譽難
得而稱。靜以居常。故世榮無由而及。以聖歷之歲。終於本
城。子幼家艱。喪禮蓋闕。夫人麥氏。備母師之六行。履先姑
之四德。處順思柔。以成婦道。及衞亡共伯。而魯重敬姜。誓
以汎舟之詩。遵其門[:#AS-FBEE:●]為門之禮。季子今冠軍大將軍右
監門衞大將軍上柱國渤海郡開國公力士。始自齠齔。來
儀上京。既違徙宅之歡。爰從倍年之訓。感三州之深義。易
百代之因生。捨馮亭之本枝。從高傒之令族。千秋仕漢。遂
去田宗。隨會在秦。別為劉氏。遇風雲之感會。承日月之光
輝。茅土荅其勳庸。貂璫寵其忠信。太夫人踰越嶺嶠。就養
高堂。孝子展白華之勤。慈母欣綵衣之貴。精誠所感。振古
難儔。噫歟。資孝為忠。隱心後動。引桑霍之深誡。慕金張之
周密。敬以衞主。愛以安親。而善不彰官不遂者。未之有也。
由斯言之。則哀樂存乎心。不以至音改。禍福惟所召。不以
偏覆及。詩云。魯侯燕喜。令妻壽母。明神勞善人而壽其母
也。夫人以開元十七年。享年八十有七。五月十二日。壽終
於京兆之
來庭里舍。天子悼先賢之晦德。嘉侍臣之克孝。思賵襚之
未崇。愴窀穸之將及。於是詔贈先府君潘州刺史。備禮飾
終。招魂合葬。是歲也。大享。宗廟。徧謁園陵。錫類之恩。施於
卿士。重贈府君使持節都督廣韶循康等一十六州諸軍
事廣州大都督。夫人受邑舊邦。啟號南海。從夫加贈。改封
越國夫人。哀榮備於始終。寵光洽於中外。為子之道。何以
加焉。於是與兄左衞中元璡左領軍衞郎將元珪等。惟舊
業之難名。感新恩之薦及。思建碑表。以永芬芳。夫毓至德
以庇後嗣。仁之厚者也。揚令名以崇祖考。孝之大者也。仁
為五常之先。孝實百行之首。貫經教而莫比。標人倫而獨
出。宜其鏤美金石。式旌墳。無忘清徽。昭示來葉。何必會稽
江上。獨有紀孝之碑。安陵廟前。空傳尚德之頌。其詞曰。
明珠紫貝。產於南國。代所珍兮。允矣君子。不耀其德。克全
真兮。慶流我後。高驤迥翥。中貴臣兮。朱轓象服。寵及泉路。
榮其親兮。孝道不隕。勒銘表墓。留芳塵兮。
后土神祠碑銘
至哉坤元。萬物資生。王者母事。德合天明。義有大報。用協
永貞。茫茫九土。思索其精。因天事天。因地事地。彼汾之曲。
高脽傑異。景象遺光。壇場舊位。寂寥千祀。精靈永閟。誣神
不祥。復古維祺。文所無者。秩而祭之。矧曰后土。昔載明祠。
何必因陰。乃為我師。意多漢武。跡在橫汾。風流可接。簫鼓
如聞。壽宮創制。神鼎勒勳。古往今來。豈無斯文。
西嶽太華山碑銘
巉巉太華。柱天直上。青崖白谷。仰見靈掌。雄峰峻削。菡萏
森爽。是曰靈岳。衆山之長。白帝西下。黃河北來。陰陽孕育。
精氣徘徊。偶聖呈瑞。逢昏降災。玉池神挹。石室仙開。海絕
瀛洲。天遙元圃。偉哉此鎮。崢嶸中土。鬼神乍游。風雲忽聚。
高標爀日。半壁飛雨。自古王者。巡方必至。龍駕帝服。封天
禪地。南面會神。西后在位。待予治國安人。然後徐思其事。
