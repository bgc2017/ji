欽定全唐文卷七百八十五
穆員(三)
冠軍大將軍檢校左衞將軍開國男安定梁公墓誌銘
公姓梁氏。諱慎初。字智周。其先安定烏氏人。高祖曰宜春
郡公諱某。當隋末喪亂。豪傑並興。其宗人師都。雄據朔方。
自號梁王。置百官。以宜春為宗正。有唐貞觀初。梁亡。梁宜
春首謀率其黨來降。拜金紫光祿大夫右金吾衞大將軍。
贈涼州牧。涼州生左千牛衛諱叔裕。千牛生太子司議郎
諱穆之。議郎生頓邱令名犯肅宗廟諱。頓邱生公。少孤家
貧。落魄不得就經學。既冠。有勇力。以弧矢為事。性嚴直方。
不苟合於時。博物涉史書。一覽歷代成就山川地形攻守
奇正之術。巳而天寶末。函夏寇亂。西平王哥舒翰之守潼
關也。公上書論兵勢。且勸深壁不戰。以挫賊鋒。西平異之。
命居戲下。表授左武衞冑曹。四遷至左衞郎將。時賊臣當
國。而與幕府不協。公曰。難將至矣。遂間行而南。無何。西平
潰敗。公嘗善岐國公魯炅。炅方守襄鄧。乃往從之。表遷右
羽林中郎將。屢以果銳為軍前鋒。而搴旗陷堅者四五。
敷奏岐下。帝甚嘉之。錄前後功。超拜左衞軍。加號冠軍。封
鶉觚縣開國公。既拜命而告人曰。徒以蠢爾材力。遭亂乘
勢。以獲爵位。傳曰。無德而祿。殃也。吾懼及焉。遂移疾請告。
解印綬。退耕於野。春秋若干。以寶應二年秋八月寢疾於
河內。薨於私館。沒顧命嗣子賁曰。始愛夫太行山之陽。將
營而老焉。又常懼蹈白刃。不獲墓墳。今幸以天年終。宜從
吾志。薄葬於此。縱汝不忍為元晏故事。當歛以時服。有棺
而無槨可也。是歲卜筮不吉。至大歷九年冬十二月。賁始
奉先公之裳帷以安宅焉。夫陳力就列之謂忠。見機不仕
之謂智。名遂身退之謂達。全而歸之之謂孝。夫如是。宜刻
貞石。遺於後嗣。是吾宗也。實能言之。銘曰。
肅肅鶉觚。敬義直方。履柔履剛。出處行藏。與時弛張。弧矢
之利。以從王事。乃行其志。允焯厥位。帝命將軍。受茲蒲璧。
鞗革金革[:#AS-FBED:●]厄。乃蔚乃赫。人鮮克終。獨守謙沖。繒繳不及。
冥冥高鴻。於嗟鶉觚。生也有涯。令聞無窮。
汝州刺史陳公墓誌銘
唐貞元五年秋七月。汝州防禦使汝州刺史兼御史大夫
東都畿汝州都防禦左軍兵馬靜戎郡王陳公疽發首。已
酉。命牙門將鮮于侍進奉書告辭元戎尚書安平公。以受
恩忘死非其死為恨。又命嘗同百戰之將王進達等十餘
人。以忠藎王事為別。又命嗣子少英。以孝敬繼夫人為誡。
庚戌。歸於私第。辛亥薨。八月。孤少英與家老故吏及龜筮
謀得宅兆於州東石樓山之陽。辛酉葬。公諱利貞。范陽人。
祿山之亂。始自平盧越海歸國。累建戎效。從太尉臨淮王
光弼軍於河南。寇攻雎陽垂陷。太尉常遣心腹爪牙之師
郝廷玉合諸侯之衆趨之。公輒以輕騎赴如林之旅。入其
腹。出其背。如飇如星。庭玉奇公之才。謂已不逮。拔於行間。
以其子妻之。繩於臨淮。列為重將。其後庭玉入備宿衞。出
鎮河隴。公實從之。凡十遷大將軍太常卿太子賓客特進
開府靜戎郡王。至御史中丞隴右都知兵馬使。其所置者。
皆如釋宋之事。希烈之亂。詔以哥舒曜為汝洛節制。俾公
之前隊佐之。軍次汝墳。不終日城拔。又以次襄郟。寇軍大
至。公以馬步五百當強寇萬人。立為奇兵。橫擊其右。兇黨
退卻。數月不前。襄城守拒有備。由此效也。希烈自統豺狼
之衆。至而圍合。矢石雨下。晝夜不息。外築埇道。與城相屬。
公登陴捍敵。身均士卒。勞則先之。逸則後之。凡不櫛不沐
非以我事當見戎帥不下城者七十餘日。戎帥蒼皇自拔。
亂不能遏。叛將庭芝謀害之者數四。陰為之制。使不得發。
俄而朱泚以關中僭逆。凡幽薊河隴之卒嘗隸於泚。千里
之外應之。公與庭芝所統。皆泚之舊也。庭芝果以其衆作
亂。公之麾下亦帶甲而從之。中宵難作。公仗劒當轅門而
立。呼曰。如有過此門者。當殺我而後過。由是其衆定。而庭
芝逸。故有專城之拜。其為州也。奉上以不違。撫下以不擾。
是以廉使盡其政。疲人安其理。春秋五十有八。前後歷官
二十二。封爵四。從戎許國。垂四十年。不須臾忘忠敬之心。
不一日蹈汙染之跡。起鼓鞞之下。登諸侯亞相。與茂勳寵
祿。相與終始。可不謂之大丈夫之致乎。安平公出涕之外。
復有餘慟。將吏等遑遑相弔。往往如在。前夫人早夭。後夫
人隴西辛氏。實大原節度相國金城王之女。髽首類血。以
庀喪具。長子少英幼子壬癸。永懷陵谷。見託為銘。其詞曰。
蒼蒼平原。鬱鬱高墳。下有泉戶。永閉虎臣。豈伊虎臣。亦曰
賢守。勒銘貞石。示千古後。
舒州刺史鄭公墓誌銘
有唐循吏故舒州刺史滎陽鄭府君諱甫字某。享年五十
有四。歷官一十有二。以貞元六年冬十月辛丑。卒於東都
崇讓里第。十一月。諸孤家老得請於元龜。奉府君之喪。歸
祔於祖實鄭州滎澤縣廣武原。庚寅下。其先史足徵也。十
代祖煜。元魏建威將軍南陽公。魏氏定五姓冠百族。煜以
官婚人物。甲於時選。厥後歷周隋洎皇朝凡六葉。至於曾
祖仁愷。密亳二州刺史。祖慈明。銀青光祿大夫濠州刺史。
考令璡。銀青光祿大夫國子祭酒。重名貴仕。照燭相續。府
君少以門資奉俎豆於太廟。調習書判超等。擢秘書省校
書郎。歷京兆府藍田尉大理評事。二宗山陵。詔求多士。以
集大務。攝京兆府戶曹參軍。畢事。改授大理司直。遷監察
御史。實佐時宰。充營田使判官。轉殿中侍御史。罷授尚書
祠部員外郎兼侍御史。充宣歙青苗稅戶使。朝於京師。拜
和州刺史。廉使今居守公奏課第一。錫命屢降。凡兩加特
階。一賜金印紫綬。且以借留之典副之。後遷舒州刺史。而
歷陽之績。累載之美。布於下車之初。乃至訟不煩於聽。令
不費於言。賦調事理。吏勸人逸。初祭酒府君殞於鎬。惟王
事世故。洎龜筮之不叶。未遑還葬。至是累疏陳乞。優詔曰
俞。解印遄歸。遘癘於道。哀哉。夫人清河崔氏。故中書令趙
國公圓之子也。以地之貴。天之淑。致善乎府君之家。不幸
早世。殯於所次。俟夫異日遷而合焉。有子九人。長男曰適。
左衞率府倉曹參軍。次曰奉方。志於學未齔。有女二。曰(闕)
長適范陽盧士深妻。未笄者四。其執喪致毀。長過於禮。幼
如成人。兄子前鄉貢進士權。遵諸孤之請。見訪為誌。嗚呼。
今方夏之內。靡攻伐之患。烝嘗所匱。在於富而教之。府君
之生。蓋明主歎息之所求也。其歿也。豈獨舒人和人之相
弔歟。迹其二府巳然之理。可使太史公班孟堅之徒從而
紀之。以及於後。今也遺愛故事。結於人之深者。止於輟舂
墮淚。日月至而逝焉。然則銘之於墓。亦其次也。銘曰。
生貴行道。道貴及物。苟有可稱。其誰不沒。猗歟府君。政乃
生人。自我煦育。二邦如春。不知者命。溘至孔殛。託體山河。
與之終極。
河南兵曹元公墓誌銘
公諱盛。字某。河南洛陽人。魏昭成帝之十二代孫。皇朝金
紫光祿大夫司膳卿汝陽公善應之曾孫。集州司馬崇敏
之孫。處士履清之季子。生五十有五年。官歷憲府法寺宰
邑掾京者十政。以貞元十一年六月十五日卒於東都綏
福里第。十月四日。孀妻孤女。奉喪歸葬於偃師首陽山之
北原。嗚呼哀哉。公忠竭於事上。孝終於報親。許與然諾。著
於氣類。其[:#AS-93FA:⿱艹泣]官也。剛決堅利。致用如金。易人之所難。敢人
之所畏。累佐戎府。獨步神州。肅肅羽儀。方漸於陸。何年官
偕半。而不知者命迫焉。初處士府君之逝也。公二兄孟幼
仲嬰。公方孕。太夫人則我伯姑。來歸於我。惟是內外同氣。
兄無常弟。弟無常兄。入學過庭。雁行三紀。既而從官。方始
異門。孟仲早落。公終養焉。嗚呼。我伯姑深仁如天。高行鄰
古。昔有三子。今無一孫。悠悠彼蒼。與善焉在。仁人之祀。奄
焉忽諸。夫人河東柳氏。從公致養。奉公歸祔。存沒成公之
志。賢乎哉。女子藐爾未笄。煢然主奠。聞者悲之。公方大漸。
以埏之銘見託。何以為報。哀而不文。銘曰。
歸全舊邱。列侍先人。有知當樂。無知返真。
成都功曹蕭公墓誌銘
公諱某。字某。其先事具梁史。蓋宣武皇帝七代孫也。曾祖
文憬。皇朝朝散大夫湖州司馬。祖元禮。湘州刺史。贈太子
詹事。父詮。大理評事。昭穆相遺者曰清白孝友。人稱之。君
幼以明經登第。洎天下多事。投家遠迹。而所至聞焉。或吏
或賓。報之如一。歷任曹州冤句杭州富陽二邑。轉都水監
主簿左金吾衞兵曹。調大理評事。地官司國計。使臣督王
賦。迭咨公以分其重。公受命事集。而輿頌隨之。劒南節度
使表公成都功曹掾。兼佐蜀州戎事。錫以章紱。不幸遇疾。
退閒於荊楚之間。貞元八年。歸故國於洛汭。秋九月十四
日。終於康裕里第。春秋五十八。其冬十月二日。遷祔於某
縣某鄉。從先公居。公之志也。公之生也和。其發也清。其行
也晦。其用也明。其文也餘力。其學也存誠。其從事也口不
言祿。其為善也心不近名。是故歷仕無報勞之寵。終身無
充量之榮。汨沒下位。摧頹壯齡。傳曰。天下有道。貧且賤焉。
恥也。若乃道富而家貧。德貴而身賤。才合而奇。跡高位下。
恥在夫天焉。如蕭公者。處退而退。求仁得仁。焉恥焉。既非
所恥。則又何怨。夫人某郡暢氏。故尚書左丞某之子。昔佐
公義。今成公家。生男四人。三子早夭。一子曰範。方齠而嗣。
毀如成人。姪纂。遵世母幼孤之請。見託為誌。其詞曰。
吁嗟古人。不貴貴仕。義猶重生。德豈輕位。猗歟蕭公。其道
不匱。何以表墓。唐之君子。
河南府洛陽縣主簿鄭君墓誌銘
鄭君諱約。字某。元魏中書令周小司空金鄉文公穆之七
代孫。皇朝東都留守京兆河南尹福建觀察使御史大夫
懿公叔則之冡子。擢明經。調大原府參軍。歷興平尉洛陽
主簿。娶范陽盧氏。生二男未齠。二女未笄。春秋四十六。貞
元十年四月八日。卒於東都尊賢里第。十有一月某日。從
先君於萬安山陽。哀哉。君事先大夫以聞禮為業。奉繼太
夫人以無違為志。孝也。地貴門高蓋㣥從。外姻歸之者如
市。身為冡嫡。率以和氣。煦其歡心。行也。不籍世資。自求於
古。立也。餘力學文會友。藝也。前者先大夫出入貴仕。羽儀
中朝。君仲父季父皆以令名列於清貫。赫奕高明之盛。莫
之與京。既而季父陷於國讎。先大夫薨於遐裔。仲氏繼歿
於位。二夫人次夭於家。君與諸父兄弟。斬焉相從。藐爾相
弔。曰。昊天之不我䘏也。逮三年矣。柰何聲未絕口。而君又
往焉。於戲。積善餘慶之道信乎。何其於始也信。未及其終
而欺繼之。季弟納。柔明而文。次迫當室。孔懷加等之外。似
有怨且懼焉。謂員先公下賓。仲季之執。疏君景行。俾勒泉
扃。銘曰。
人生盛衰如朝夕。可歎繁華與凋落。高門冠蓋者如雲。一
旦弔賓何寂寞。盛德之後仁所歸。嗟嗟之子何福違。我從
先君終此山。讓厥嘉祥貽後昆。
陸渾尉崔君墓誌銘
崔君名泳。字君易。清河東武城人。皇朝刑部尚書贈太傅
忠公隱甫之孫。河東少尹微之子。進士擢第。調同州參軍
陸渾尉。生四十有三年。以貞元四年冬十月景子卒於洛
陽毓德里之第。丁酉。從先尚書少尹於此邱。禮也。崔族著
明。洎忠公德如其諡。焯乎代之聞。見其所憑者厚矣。惟先
王之樂。實祖考之世。及君子之所以為構為穫者。加生知
之力行之。故其事親也。以無間言。無違志。無失色。無過行。
其執喪也。視禮經有加等。而惡用吾情之歎。異夫古焉。其[:#AS-93FA:⿱艹泣
]官也。才無不器。事至以鋒。致理者以備㣥司。陟明者以
充首賦。其會友也。以晏平仲久敬。子路無宿諾。植之為本。
而游夏之藝文。嚮使錫厥永年。被之資仕。俾自家刑國。以
及生人。未始涯也。嗚呼。才長命短。古有之矣。君之所以墮
諸公之淚使有餘恨者。方兄弟燕言之次。無分陰之疾。如
寐如息。而不反焉。夫人范陽盧氏。令族美行。宜為君之伉
儷。四子。男曰某。女孟仲季。未笄未弁。初河南府君祥踰月。
夫人范陽縣君違養。又祥踰月。君繼夭。君長兄河南府司
錄參軍溉。不勝其哀。乃至謂其身之存。不若君之沒而無
知也。當無窮之苦。如有知也。先人在焉。託我友生。銘其埏。
詞曰。
有生有死。彭殤同致。德義為宗。嵩高匪貴。雲收於山。曷為
時雨。嗟我哲人。脩邙之土。
殤子穆若愚墓誌
穆若愚。唐秘書監新安公之孫。前御史中丞公之第五子。
貌宜貴壽。神宜才藝。氣宜淑哲。生七年而夭。痛莫如之。時
諸父不天。方集荼蓼。一慟之外。且相諭曰。老氏謂身為大
患。然則人之生也。適與患並。男子既齔以往。患於是始。此
子也。生無有生之患。沒有無患之樂。歘然與大化潛契。曠
然與太古為鄰。齊彼彭聃。為歸坯土。命也如何。偃師首陽
山之北原。吾祖宗之所宅。翌日遷祔於先府君之後。又翌
日窆焉。貞元十一年六月二十五日。叔父員記。
裴處士墓誌銘
唐貞元四年春正月。員太夫人惟杜氏西階之事。命長子
贊咨於家君。習於卜筮。展孝思於罔極。抒孔懷於同氣。躬
備如新之庶物。洎一日二人之具。授從父之弟凑。浮舟於
河。啟殯於淇。二月癸已。舅氏奉我外王父朝城府君王母
豐縣君劉氏洎伯舅之喪至自衞。先是卜兆於偃師首陽
山之北原。壬寅。遷朝城豐君歸於貞宅。伯舅祔焉。伯舅諱
浩。字某。皇朝并州石艾縣丞文行曾孫。絳縣令元度孫。魏
州朝城令翔之第二子也。孝弟篤實。可移於事君。肅恭信
順。可施於有政。行成於進而名未之歸。學優於用而祿未
之及。天寶末。天下亂。藏於衞州之別墅。昏氛四塞。豺虎狺
狺。行無所從。退迫咥噬。殷憂不壽。發疾而終。時至德三年
二月二日。春秋三十有五。夫人京兆韋氏。挈未童之孤孫
是逃鋒刃。保朝夕之不遑。而踰月之禮蓋闕。乃於其所殯
焉。我慈親念羇魂之靡託者。心不忘痛。永言改葬。與大事
俱。世道多故。坎壈未集。嗣子佐。餘力能學。含章而文。仕潤
州參軍杭州司田。越在東南。計之靡及。夫人後元年棄養
於潤州官舍。將謀同穴。蓋時趨道遠。如佐之不至。且俟佐
焉。然則夫人之家聲美行。請讓於來者之誌。銘曰。
嗚呼。沒而無知也。盡我慈親之情。成爾孝子之志而已矣。
如有知也。父母與子。相見泉隧。其樂融融。其樂洩洩。彼美
家室。昔如琴瑟。他年令嗣祔元堂。使我長夜覩白日。
嗣曹王故太鄭氏墓誌銘
大唐貞元景寅歲秋七月己酉。荊南節度觀察使戶部尚
書御史大夫江陵尹嗣曹王臯。奉先太滎陽鄭氏之喪。歸
於先王贈尚書左僕射諱職之居。實洛陽邙山之原。先是
皇帝使中謁者詔東京有司。備鹵簿鼓吹洎祖載儀衞之
物。且監視之。事之前日。嗣王有虞乎山壤泉隧。不常陵穴。
迺以百世之後。貽厥來者之義。屬於小生。太諱仲。字正和。
恒州司兵文恪之孫。郴州司戶休璿之子。鄭之於百族也。
如㣥嶽之聳衆山焉。溢於世間。事不待紀。太以禮之節為
質。以樂之和為性。以詩之鵲巢采蘩小星殷雷易之坤蠱
家人為德。小大由之。且以其餘。施之於外。夫是以賢。子是
以貴。以利於家邦。年十有四。歸於公族。又十四歲。而先嗣
王即世。王屋天壇之下。有別墅焉。太挈今之嗣。王與女子
子。洎夫族之叔妹未冠笄者。與本族凋喪之遺無告者。合
而家之。居無生資。勤儉自力。仁以恤。智以圖。使夫飢待我
粒。寒待我纊。婚姻宦學蒸嘗之禮。待我以時。嗣王年甫及
笄。其所以導成慈訓者。則以父嚴師教之道。兼
而濟之。於時天下晏然。而事有將亂之兆。太念嗣王之壯。
必及經綸。不患不貞。患不更踐。不患不聞先王之訓。患不
知下人之生。率以仲尼鄙事為教。及其長也。見其為龔黃。
見其為方召。享其孝敬勳榮祿位三者日躋之報焉。嗚呼。
月朢而虧。天之道也。以建中三年冬十月九日。遘疾薨於
潭州官舍之寢。壽七十有二。嗣王奉喪歸葬。達於南荊。國
難方興。天下否塞。朝廷倚宗周維城之固。加於郡帥一等。
乃用魯公伯禽有為之變。俾復其位。且使即其次而窆焉。
嗣王銜恤奉詔。以戰克。以攻拔。統江西。援江陵。其事墓也。
如生平之養。其哀號也。執干戈者悲之。今茲龜筮叶謀。優
詔惟允。議者或曰。東南之鎮。荊州為大。降寇僅滅。多虞未
忘。遺羊杜之重。徇曾閔之節。越三千里執喪釋位。謂安危
何。員以為嗣王之於朝廷也。曩竭之以忠。朝廷之於嗣王
也。今遂之以孝。君臣家國之際。於是乎古無以踰。况其奉
先之志。不可以奪。臨下之政。必可以保。且用崇厥孝理。始
於本枝。使為子者悅。事君者勸。以感人心。以順天下。不然。
何卒葬弔贈。天王之錫命。視於同盟。有加等焉。初湖南部
將有王國良者。嘗危疑負固。歷年不下。嗣王為帥。恭太
之教。以子召之。國良捧檄如歸。撫之以信。其後入衞中禁。
錫名維新。乃曰。爾來之生。今日之寵。罔極之德也。哀請赴
葬。上嘉而許之。其執禮致慕。視於苫凷。是以係之於篇。銘
曰。
抑抑母儀。稟訓德門。來嬪王族。慶集宗臣。如彼崇山。應時
出雲。霈然作雨。澤潤生人。裕我之蠱。啟茲寵勛。匡戴中興。
為唐晉文。宜爾百祿。享茲萬春。運奪其養。天胡匪仁。清洛
之陽。脩邙之阜。我歸我居。我徒我友。維邙與洛。將安宅之
相久。
秘書監穆公夫人裴氏元堂誌
員不夭不死。先公棄背。迫先王制禮。免喪五月。太夫人河
東郡太夫人以貞元十三年六月二十四日違養。又不孝
不滅。以及龜筮遠期。十月二十一日。孤子贊洎質員賞奉
遷靈座。自東都歸義里私第正寢歸於偃師首陽山北原
先公之居。第三子員。伏念常稟慈訓。撰述前誌。當時實聞
不忍聞之命。俾繼斯文。不敢不茹血吐迷。麤舉大略。裴氏
自漢魏以還。蓋為天下著姓。外族之於本宗也。若泉有源。
山有峯。披圖按牒。可明徵矣。五代祖諱鴻琳。周易郡太守。
高祖諱客兒。隋長平丞。曾祖諱文行。官皇朝并州石芝縣
丞。祖諱元度。絳州絳縣令。父諱翔。魏州朝城縣令。世以懿
德令名。清風和氣。昭穆授受。宜於家邦。太夫人則朝城府
君之季女也。淳仁如天。博厚如地。精識如神。中節如時。少
喪怙恃。長於季母諸姑。以孝友誠明。俾見懿慈有天性之
答。所至家政。輒聞於未成人之年。洎有行君子。作配盛德。
移內則之美。盡家人之義。居上齊下。視人以身主祭祀。以
心為馨香。事賓客以手集中饋。先公厄於未濟。困於屢空。
太夫人以樂道為貴。肥家為富。先公初仕河朔。蹈難平原。
太夫人以勤儉成清白。誠義佐名節。先公出入崇貴。間逢
遷黜。太夫人居常以天不假易自警。處否以泰道自安。先
公直道高義。不容於時。剝落當年。優遊晚暮。太夫人始則
以不磷不緇何憂何懼為韋弦焉。中則以不容何病然後
見君子為塤箎焉。終則以施於有政是亦為政為琴瑟焉。
先公孝以立家。仁以合族。太夫人輔佐之德。達於神明。員
伯姑元夫人。高明純至。不幸早孀。太夫人就養於堂。服勤
以力。視色先意。主於無違。伯姑嘗顧小子同氣曰。自吾歸
爾家。安爾母也。自忘孤寡。自忘長老。嘻嘻然如未笄之初。
承歡於父母之前。夜夢吾先君。則為爾父。夜夢吾先夫人。
則為爾母。豈爾父母乃吾宿世之父母乎。不然。何迷我心
靈。發於夢寢者。三十年如此。中外孤幼。以先公之祿為待
哺待絮者。其來如歸。太夫人所以衣服飲食之。蓋有竭無
倦。有不足無不均。有孤惸老幼之先。無親疎厚薄之別。若
乃甥姓㣥從之衆。賢愚恭狠之差。太夫人用不慍不校。不
欺不伐。積為至德。以嫗煦之。不違直心而曲順其理。不越
中制而各厚其宜。是故寢我無私有常之化者。歸我懷我。
如服天地。豈無忮戾之性。多言之口。不忍以造次幽昧遷
焉。員三從叔寂。感太夫人少長子愛之慈。以為生成罔極
之重。及壯納室。則先請於女氏之介曰。吾嫂吾母也。苟能
服事如姑。則為某妻。不者則否。女氏許諾。然後贄幣行焉。
太夫人自痛早孤。終鮮兄弟。惟周公蓋祔仲尼合葬之事。
咨於先公曰。絳雖故鄉。世乏喬木。洛汭中土。首陽家山。今
將奉先人於北原。卜鄰舅姑。吾與公存沒之志也。命長子
行之。本族凋落。蒸嘗殆曠。鞠孤兄子。以涕泣教之。使學古
入官。承家主祭。乃至宗從之祀。興廢繼絕。繄太夫人是賴
者非一。先公享懸車之榮。太夫人受偕老之福。河洛安宅。
京師就養。板輿所至。讌喜相從。旬朔獻壽。子孫成列。歲時
稱慶。冠蓋盈門。當時士族。以為榮羨。晚年學道於聖善寺
法疑大師。所受方便平等。則家政也。忍辱慈悲。則素行也。
真如正覺。則天性也。皆異積舊習。彼於德施。盡大師之法。
吾無得焉。贊等從事守官。世道多故。太夫人以為苟不虧
先王先公之訓。則義在不辱。是為無忝。未始見責。而姑勉
之。祿俸供養。不給於家之經費。太夫人每顧念有一飢一
寒者。則為之不飫不暖。其遇窮獨無告不獲其所。輒心體
以之不康。是以甘旨輕鮮之獻。未嘗以尊高自異。常有汲
汲不足之患而不患焉。初太夫人之從先公也。公方褐衣。
家無數口。太夫人以繁祉元福。阜興德門。男女為人父母
為人大父母為人師者七。內外孫洎曾孫四十有三。食先
公洎諸子之祿者五十一政。主家主祀者五十一年。壽七
十四。封河東縣君。先公故也。河東郡太夫人。贊故也。列郡
啟封。為妻為母。論者以兼命斯貴。同時難之。然天下公議。
稱先公位不稱德。雅知贊者。亦謂贊等命不偶時。而太夫
人五福百祿之徵。蓋上有所不充。下有所未極。贊質員賞
皆自痛欲養欲報。各孤其分。號天訴天。天不我聞。伏念昔
罹荼毒。備承至誡。以為殺身無逮。揚名有補。忍死為重。徇
情則輕。煢獨苟至。不敢自滅。謹哀纂生德密行之可傳者。
勒之貞石。以永厚地。嗚呼蒼天。
崔少尹夫人盧氏墓誌銘
嗚呼。有唐河南少尹清河崔府君諱徵。從先大夫於北邙
山平樂原。卜年惟三。而泉戶啟。夫人歸。歸而復閉。閉而終
此山矣。禮也。哀哉。夫人諱某。字某。姓盧氏。以府君為大夫。
封范陽縣君。其先自東漢中郎植。十有三葉至於烈考皇
朝大理司直孝孫。代以禮樂婚姻相遺。為氏族冠冕。縣君
泉源發清。峻極憑厚。孕和縕粹。吐芳如春。其在弱笄。雅有
君子之度。諸姑從母有若韋太師見素裴尚書寬二夫人
稱之曰。吾見此女。使人思齊。不自知其所為長。開元季年。
先舅尚書忠公尊顯於代。高明克家。思配子之賢。慎承我
之重。縣君以姬姜之盛。發聞之美。誕集嘉命。既而有行。先
姑隴西夫人才之。傳之以政。於是資顧復之報。以孝舅姑。
推友于之愛。以睦娣姒。和琴瑟之樂。以諧所從。閱詩易之
義。以修所職。婦儀母訓。垂五十年。不一日違仁。不須臾忘
禮。溫顏和氣。物莫之侵。朗識清機。道與之接。雅好黃老。且
精禪慧。嘗謂要本無二。教焉有三。吾將貫之以一。守之以
一。蓋生知免習。而寤寐以之。是以寢疾恬然。臨危不亂。謂
生為旅舍。歿為歸次。而我行邁之得息焉。壽六十有一。終
於洛陽毓德里之私第。時貞元二年五月二十九日。二孤
溉泳。殿中侍御史陸渾尉。恭合祔之禮。即命於蓍龜。曰仲
秋甲申吉。先是溉泳執河南府君之喪。一號三年。既踰月
而縣君繼酷。雅知溉者。以今之宰政與中朝賢卿大夫。多
溉之遊。其顯有時。其養可待。何昊天壓之之甚。而縣君棄
之之早。蓋以不可知者。曰天與命相弔焉。員則溉等瀆交
之執也。見託銘石。其銘曰。
北邙古原起新阡。仁賢同穴閉下泉。哀哀孝子不終養。蒼
蒼正色誰問天。物之常久有貞石。我以德音誌神宅。千年
邱隴不可期。白日佳城俟來覿。
崔太常長女墓誌銘
崔氏長女名某。先笄之某年。不幸遘癘。未幾。丁烈考太常
卿贈吏部尚書常山公難。至哀乘之。共迫正氣。以貞元七
年秋八月已酉夭於東郡。冬十月乙巳。兄元方哀奉尚書
從先相國於北邙山。以長女祔於尚書之側。嗚呼。女之生
也。乘高祖博陵王之殊勳。曾祖禮部府君之令望。先相國
之盛業。先尚書之重德。何四葉垂裕。合為禎祥。與夫惡疾
至性。摧之不勝。豈天所助。不能移定命乎。不然者。烈祖顯
考之德之純。假以溢我。我其收之。宜施之有年。移之他族。
宜乎起家而居有公卿之位。雅人之所歌韓姞者。疇離之
哉。夫內則之美。不傳於外。禮也。辱命於其兄者。誌卒葬焉。
銘曰。
崔之九原。實維邙阜。孝女祔先。與天地久。
為留守鄭侍郎祭劉僕射文
維年月日。某官謹遣某乙。敢用少牢之奠。致祭於故尚書
左僕射彭城公之靈。巨唐中否。八葉嗣興。天為生公。為公
啟運。公受天所授。事與時并。實為酇侯。立我王國。於時方
夏之內。痍傷未平。兵餘於人。賦倍於產。公施以損益。權其
重輕。自我竭心。為國強力。歲歉靡瘠。師興忘勞。㣥帥不處。
怙兵自擅。典章靡及。職貢莫修。律我清明。徵令如響。凡所
辟選。府傾時賢。若金我礪。若玉我琢。爾材我器。爾用我功。
至今會計之司。食貨之政。法公之法其事集。吏公之吏其
利興。守公之成。揚公之盛。孰云公歿。吾謂公存。嗚呼。何日
不夕。何榮不落。何亢不悔。何高不危。終沒裔夷。凡百稱嘆。
皇明昭滌。丹旐言旋。澤及九原。魂歸萬里。大名備禮。返葬
故邱。哀哀遺孤。銜恤靡至。毀鄰於滅。必復是徵。某昔官南
宮。嘗參末吏。玉音如在。哀挽長違。祇命禁省。不敢離局。禮
闋執事。悲儲永懷。敢以精誠。寄於祖奠。神遠聽邇。庶乎降
歆。嗚呼哀哉。尚饗。
為淮西宣慰使鄭右丞祭顏太師文
維年月日。某使某官某。奉勅以清酌庶羞之奠。致祭於故
顏太師贈司徒魯公之靈。嗚呼。天有晦明。人有理亂。當其
厄運。則有盜臣。至乃憑寵肆凶。竊權搆逆。蛇吞虎噬。擇肉
中州。天子思所以解將燎之焚。拯方割之墊。道開景命。銷
遏亂源。惟公道冠四朝。位先百辟。望安社稷。名動神祇。期
以日照天臨。風清雨滌。受命以出。視途如歸。嗚呼。肇有君
父。孰如堯舜。臣惟共鯀。子亦朱均。稟沴而生。雖聖勿化。父
不能得之於子。君不能得之於臣。矧夫禍亂之興。蓋乘中
否。天之方稔。公若之何。獨立虜庭。卒致君命。激昂大義。潛
革寇心。全道為全。天年非夭。期頤非壽。得死為終。惟彼凶
殘。殲我明哲。罪均僭逆。怒發天人。否閉未通。鬱翳茲久。上
帝厭亂。忠臣應期。坐使鯨鯢。化為葅醢。庸非精爽。達於明
神。幽贊元勳。昭蘇宿憤。詔旌大節。追冊上公。寵以飾終。禮
惟加等。某肅將密命。敷播皇猷。慰拊痍傷。勞勉忠義。拜手
天闕。躬承德音。命以觴牢。備茲俎豆。發於聖旨。斯謂馨香。
公其降靈。歆我明德。尚饗。
為留守賈尚書祭顏太師文
維年月日。某官某。謹以清酌少牢之奠。敢昭告於故太師
贈司徒顏公之靈。天寶季年。幽都首亂。生人流血。中夏為
夷。公守在一麾。援絕千里。居鯨之腹。而刳其腸。履虎之尾。
而拊其背。率先大義。以集中興。歷事四君。匪躬一致。全德
邁俗。正詞興邦。堯朝孔門。兩造其極。羿浞間釁。東南不開。
帝謂師臣。予厭征伐。往以至化。勝其凶殘。於時公請老未
獲。蓋三年矣。曾不俟駕。豈公安車。惟物之生。善惡有性。豺
狼犬馬。罔克相遷。天能生之。而不能化。況彼元惡。逆成膏
肓。針藥靡攻。仁智何及。奉命所在。顧身如遺。柰何明神。孤
我積善。帝念忠烈。國恩典刑。棟折將壓。哲萎安放。嗚呼哀
哉。昔者仰挹重名。遐跂明德。邈焉當代。如望古今。敬慕高
風。感歎大節。卓爾不朽。凜然如生。巨猾殲夷。幽魂昭奉。靈
車歸路。千里同悲。永惟忠勳。宜在祀典。況臨紼紖。敢廢蘋
蘩。嗚呼哀哉。尚饗。
為留守崔尚書祭袁給事文
維年月日。某官某。謹遣某官某。以清酌少牢之奠。敬祭於
故給事中汝南公袁三丈之靈。昔我烈祖。洎公先哲。同力
王室。惟歡世家。俾為塤箎。且秩昭穆。殆茲小子。恭事丈人。
於惟丈人。義切師友。間氣全德。稟之自然。資元精之餘和。
邁生人之宏致。遵周孔之軌躅。行天下之直道。是用萃厥
孝友。發於文儒。播乎循良。峙以謇諤。出納帝命。時惟掖垣。
政之或虧。期不奉詔。義之所激。挺不顧身。寤天聽於未聞。
反大號於已出。吐㣥公之所茹。垂聖朝之直聲。雖霖雨舟
楫之用。未躋於位。而股肱耳目之任。獨冠於時。其生也。公
相讓德。有臧文竊位之歎。其歿也。縉紳相弔。有國僑將壓
之懼。惟昔遘癘。萬心禱天。天之愛人。宜有所錫。如何大運。
不即我謀。君子於是乎始疑神明。而信定命。輤車何所。從
先公居。前有伊川。萬古流美。某離次是懼。臨穴莫從。百身
靡追。一慟何及。哀填意竭。式寄蘋蘩。嗚呼哀哉。尚饗。
為留守鄭侍郎祭鳳翔張相公文
維年月日。某遣某官某。敢以豭牢之奠。昭告於故相國贈
太子太傅張公之靈。嗚呼。天之不可問也信矣。災不避聖。
禍不擇賢。在昔禹湯。實逢水旱。今我堯舜。厥有羿浞。公如
季路。終以結纓。蓋君以避狄為仁。臣以死難為義。不朽是
貴。全生曷榮。嗚呼哀哉。公性本生知。學成全德。跡踐教極。
心遊聖源。始以耕雍。終以咎稷。取其餘事。猶為龔黃。用其
末學。亦謂方召。若昊天之將喪斯民也。則不當生德於公。
錫公於主。既執其柄。載行其道。方俾我后。格於皇天。一夫
不獲。引以為咎。而奪我靈府。移於四支。使魚爛自中。原燎
斯及。主辱臣死。誠不在公。守位以終。是為不沒。明明元首。
始喪股肱。凡百縉紳。靡所冠冕。伏念平昔。交如弟兄。同則
塤箎相和。異則韋弦迭佩。公頃自郎署。往蒞東南。秦楚相
望。音容不隔。逮於晚歲。又忝倅戎。時迫登賢。事止中道。恩
加前好。名在舊賓。今寵贈表榮。詔葬旌烈。官司是縶。弔哭
無從。泣遣行人。哀將菲薄。孰云觴豆。可盡平生。嗚呼哀哉。
尚饗。
為留守鄭侍郎祭李相公文
維年月日。某官某。謹遣某官某。以酒酌少牢之奠。敢昭告
於故相國尚書左僕射贈司空李公之靈。惟靈天鍾地資。
生備五福。昔者元宗之代。天下治平。時重文儒。禮侔齒爵。
公始之鴻漸。蔚為羽儀。從容主文。在帝左右。既而皇家中
否。寶歷嗣興。明明肅宗。康難致理。天地交泰。聖賢相逢。其
所以濟川救旱。和羹作醴。稽視說命。事符古文。嗚呼。才之
用捨繫乎時。道之行否存乎命。珪組遺累。江湖為家。興協
騷人。我無其怨。詠歌堯舜。二紀忘年。皇唐建中。天子纘服。
維新庶績。先禮舊臣。授公成均。以舉政本。爰降徵命。典司
春官。先是昆夷不庭。歲為邊患。亦既款塞。願歸聖理。帝曰
春秋之義。許之不一而足。和之五利斯在。歷選列辟。繄公
簡心。資王商之盛容。將魏絳之故事。公感恩自奮。暮齒方
剛。寵茲肩舁。遵彼絕域。俄屬賊臣間釁。罕畢在邦。公昭格
外夷。俾為內援。嗚呼。風沙勤瘁。共薄頽齡。王事畢矣。我勞
盡矣。僅履吾土。亦終天命。原夫始終。實盡善美。湛恩縟禮。
論者宜之。至若史氏立言。訓辭作誥。祕在天府。式為國經。
世有五姓。冠於百族。有如姬姜。取貴春秋。擢秀天人。惟公
而已。有司備物。返葬故邱。觀者哀榮。況承眷舊。敢憑奠酌。
以降明靈。尚饗。
祭福建鄭大夫文
維年月日。故吏某官某。敢薦薄奠於故福建都團練觀察
處置使福州刺史兼御史大夫鄭公之靈。伏惟自天降靈。
為國之楨。溥博閎達。昭融粹精。中和植本。體禮敷榮。應物
以順。逢時中清。爰自筮仕之初。及乎懸車之期。惟天命是
信。惟聖言是思。德合明神。心為元龜。動享黃裳之吉。不稽
洪範之疑。論交審其始。其結也不解。用才要其終。其報也
不欺。仲山吐茹。吉甫文武。四國羽儀。蒸乂父母。憶昔高門。
照灼寰宇。榮冠一時。名列三虎。我公南遷。返旐東土。仲也
壯齡。相從萬古。季兮不幸。昔陷於虜。忽如嚴霜。殞落繁柯。
倏爾成空。天乎謂何。某常以斯文。忝膺辟吏。載筆如昨。攀
車何自。我有甘棠。東城桃李。悠悠清溪。永代流美。願託遺
孤。以奉恩紀。黍稷非馨。微誠所至。嗚呼哀哉。尚饗。
為留守賈尚書祭嗣曹王故太文
維年月日。某官某乙。謹遣某官某。以清酌少牢之奠。敬祭
於荊南節度觀察使戶部尚書兼御史大夫嗣曹王故太
之靈。名山大川。列於祀典。以其所育。能利於人。恭惟太。享
用元福。乘運之啟。受天之終。間生親賢。為國藩屏。人
賴德施。祀之攸宜。樂貴自生。禮宗其本。維厥分閫。資於卜
鄰。報我以榮。則公侯其位。養我以志。則嬰孩其心。如何風
樹之悲。遽奪晨葩之慶。哀哀嗣王。泣血終制。既及先遠。疚
焉如新。中貴護喪。有司備物。詔臨祖奠。弔集同盟。風物含
悽。簫笳啟路。泉扉一閉。松月千秋。黍稷非馨。精誠所至。尚
饗。
