欽定全唐文卷四百九十九
權德輿(十七)
唐故宣武軍節度副大使知節度事管內支度營田汴宋亳潁等州觀察處置等使金紫光祿大夫檢校尚書左僕射同中書門下平章事隴西郡開國公贈太傅董公神道碑銘(并序)
漢興五代。孝武思理。膠西相陳天人之際。王道之端。昌言
大對。統紀條貫。純嘏積厚。遠而寖明。帝唐九葉。順考古道。
隴西公兼將相之重。承尉衛之崇。啟心宣力。作率慶事。陟
格宗工。能積其烈。公諱晉。字混成。河東虞鄉人。廉忠溫厚。
絜矩通理。秉義以立。故不為利疚。知動之微。故每與吉會。
初肅宗受端命以合兵車。思欲去元元於湯火。致王度於
金玉。以文告威讓遠猷密布(一作命)之為重也。故公解巾披
荊。校文視草。凡三徙官。被以采章。代宗御天下。乃清吏職。
以為文憲彌綸。陪貳事任。百辟交修。則理道洽。故公再入
御史府。三為尚書郎。歷祕書監長府奉常武候之亞。今上
建皇都以纂鴻業。思代天工。俾寧方內。故公出入屯夷。昭
明有融。中居大僚。以至柄用。貞元五年春三月。拜門下侍
郎同中書門下平章事。居五年。除禮部尚書。用耆碩俊德。
轉遷兵部。分正宏化。以本官畢命為東都留守東都畿汝
州都防禦使。安危注意。以左揆持相印。充宣武軍節度汴
宋亳潁等州觀察處置等使。十五年二月丁丑。薨於位。享
年七十六。罷朝三日。追命太傅。有司易其名曰恭惠。職喪
法賻。皆峻彝等。所以視其踐履而加優之也。初公以祠部
郎為出疆從事。北方之強。驕蹇沓貪。伐功怙力。徵我厚幣。
使臣指顧。公攝其詞。詞達氣直。虜皆震伏。殫威命於專對。
輝光華於外區。仁者之勇。沛然餘力。其為太府。未浹日而
理。乃珥貂蟬。實兼憲丞。含章以承顧問。秉直以司紀律。修
起故事。京師肅然。其為華州。徵赴行在。以祭酒亞相。使於
北河。其往也。薊門不出。關東多壘。習俗故態。且相附離。公
則破其從約。使循軌道。其還也。蒲坂既阻。王宮未清。婪婪
二逆。恣睢相合。公則折其凶謀。因以鬱沒。憑軾有勞。扈蹕
而旋。益用尊禮。大其職業。司徼循也。五校嚴備。持重而不
苛。處綱轄也。六職遵修。舉直而不紊。典禮樂也。百神咸秩。
薦信而不黷。其為相也。上戴元聖。下熙百工。柔惠小物。協
寧大政。推明常古之制。章敘理平之業。粹和而不耀。敬讓
而不居。言陳於前。不可悉數。拜章八上。然後得請。其撫封
也。尢為難理。先是在宥推恩。參授兵柄。至有恃凶器以邀
好爵者。氣燄不還。風波相沿。是邦再亂。人用恫恐。上以為
陳留天下之郊也。非素重臣不可以率先賦政。公既受命。
與一二從事記室。儒服而前。不待裏言。不恃扞衛。寬信夷
易。闇然風行。長城大蔡。蘊在靈府。悍將伏罪。齊人樂業。四
鄰諸侯。折中於公。居四年政成。力疾累求入覲。因條陳利
病。請制於未然。上難其繼。以致沒代。噫夫。一邦之人。得公
而理。失公而亂。劫介夫。殺大吏。猶原燎川潰於不可遏嚮。
公之嘉猷密疏。如前知焉。其明智歟。董氏在春秋時。書法
不隱。在戰國時。贊明命聞於諸侯。自膠西而下。淳耀滋大。
在魏有司徒昭。在蜀有尚書令允。扶義納忠。以斡機衡。其
族舊矣。公曾祖仁琬。皇州博士。祖大禮。贈右散騎常侍。考
伯良。開州新浦主簿。贈尚書左僕射。三代有令德而無貴
仕。蕃祉所鍾。發為追崇。宜哉。有子四人。祕書省著作郎全
道祕書郎溪大理評事全素太常寺太祝澥等。其承學也
專。其就列也敬。斬然而孤。纍然以哀。日於先遠。象數協吉。
以某年十月丁酉。奉理命家法。薄葬公於河南縣萬安山
之原。以前夫人南陽張氏繼夫人京兆韋氏祔焉。從周禮
也。惟公自筮仕至捐館。四十五年。無伐善。無違德。歷官三
十六。皆以理效聞。自建中以還。居中分閫。再調鼎實。一人
而已。范文子所謂厚德者能享多福。惟公有之。全道等猶
懼懿鑠之不永於後。與陵谷之有遷也。以德輿奉行公之
命書者三。宜金石刻。故跡其誄諡而為之銘。其詞曰。
后王財成。雋乂昭明。以建皇極。甫申居內。方邵理外。周邦
是式。於惟隴西。求福不回。文武宣力。調和公餗。整訓長轂。
柔惠且直。膠西章章。道可佐王。屈相下國。綿代儲慶。至公
而盛。位實配德。孑孑干旟。昔往浚都。俗既紓息。翻翻素旗。
今旋洛師。人用悽惻。惟是壤樹。資於四布。萬安之側。德輝
在茲。永代有詞。於以篆刻。
唐故中書侍郎同中書門下平章事太子賓客贈戶部尚書齊成公神道碑銘(并序)
有唐文學政事之君子。曰相國齊成公諱抗字遐舉。清方
粹溫。絜矩秉懿。明誠盡性。切磨化育之道。精義入神。旁魄
天人之際。以忠事君。以病乞身。乃去台宰。乃儕商皓。然後
徹琴瑟。啟手足。歿齒無違德。以從先大夫於九原。易名曰
成。不亦宜乎。公定州義豐人。自太公表東海。桓公匡天下。
為國為家。或哲或仁。烈祖贈太師府君諱澣。歷給事中中
書舍人吏部侍郎。止於平陽太守。出入陟降。中行山立。至
今言開元名臣者。稱公有遺直遺愛焉。實生先公贈國子
祭酒府君諱翧。履道貞厲。仕至左龍武軍倉曹。積厚於上。
流光於下。其位不充。故大受於成公。公既齓而孤。哀過成
人。屬幽陵橫潰。中夏如燬。奉太夫人安輿違難於越。得子
州支伯之故地而偕隱焉。誅草茅以順居息。悅山水以資
仁智。方茂天爵。用觀靈龜。嘉招重問。奔走以狎至。虛已宏
道。從容而翔集。吳郡張相君鎰。方以仁義理濠上。得君為
榮。及進律於洪。成師於岐。累為命介。若驂有靳。建中中。戎
王謀大和會。以休寧西方。右扶風綿亘汧隴。地當甌脫。且
有成命。正其經界。公實佐中權。登壇涖盟。得其情數。與之
約結。克就衣裳之會。用銷邊鄙之警。自解巾三遷至殿中
侍御史。俄屬涇旅竊發。㣥凶挻災。天兵展義於甸內。王公
死難於理所。百舍奔問。至於行宮。拜侍御史。有詔以蕭黃
門復布愷澤於東夏。命公為工部員外郎以贊焉。復命轉
倉部郎中。李懷光阻命於蒲。連兵未解。關中饑旱。經費不
足。轉粟饋軍。濟時之艱患。求才急病。命使以轉達。遷兵部
郎中兼御史中丞。以董其任。俄拜諫議大夫。當軸者不相
容。坐㛰親細故。出為處州刺史。先是山越寇攘。蕩覆城寺。
公乃卜勢勝之爽塏。因習俗之便安。三時不害。百堵皆作。
朝典陟明。拜蘇州刺史。吳實劇部。大田多稼。浮徭冒役。吏
禁或弛。占著名數。戶版不均。公乃閱其生齒。書其比要。強
家大猾。不得蓋藏。公持單輕。與之紓息。已日乃孚。厥猷茂
焉。遷潭州刺史御史中丞湖南觀察使。以嚮時二郡之理
而宏大之。其仁可知也。左曹理本。徵為給事中。周郊寄重。
擢為河南尹。盜有宋瞿曇者。白晝椎剽。為郡偷囊橐。三川
病之。幾三十年。公法令嚴具。網絡張設。名捕魁宿。使無遺
類。指顧之閒。擒擿如神。乃作祕書。章明文雅。修舊以起廢。
乃作太常。統和神人。節事以辨志。便蕃大僚。其道乃光。德
宗皇帝方以堯舜氏聰明之道馭天下。用賢人充相位。拜
中書侍郎同中書門下平章事。熙九功之歌。質百官之成。
損益文獻。化裁形器。精微以折衷。密靜而不伐。或事隱於
造膝。或言行於沃心。初天官氏每歲表他曹郎二人。閱多
士試言。第其甲乙。春官氏俾考功郎選孝秀之親故者而
進退之。公以冢宰少宗伯為官人取士之本。蓋天子有司
之重寄。至於避小嫌。亂舊章。適滋旁歧。孰謂扃鐍。蹇蹇坦
坦之道。豈如是耶。然後闢康莊。作衡尺。遵公是之路。去自
便之私。天下之人。謂之理道。尋有詔修國史。昔孔父無位。
以空文為一王法。公當盛聖之代。用宰司總直筆。其於裦
貶。勸懼明焉。勤慮盡瘁。積成寢恙。累章乞告。改太子賓客。
遭罹不淑。贈戶部尚書。時貞元甲申歲夏四月。春秋六十
有五。夫人河南獨孤氏。某官某之女。賢明蚤夭。繼夫人蘭
陵蕭氏。某官某之女。仁順有禮法。嗣子餗。銜恤毀瘠。侍公
裳帷。以某月日。祔於東都某原。喪祭哀敬。君子以為有後。
惟公深而通。肅而寬。出處動靜。必以中正。敬用五事。暢於
四支。資性儼恪。尢長鑒裁。在岐也。薦齊忠公映。佐蕭也。薦
盧恭公邁。皆至丞相。其他推轂下士。為朝廷臣。成天下重
名碩望者。不可勝書。凡所論著。皆研幾析理。宏雅夷遠。洪
州文宣王廟碑。張蕭盧三相國碑誌。本聖人教化之蹟。推
大政謩明之道。固其性術講貫。而發舒乎斯文。文集二十
卷。中倫體要。盡在是矣。公薨五年。餗調為洛陽尉。永惟先
烈。未刻豐碑。以德輿夙承湖海之舊。中忝掖垣之屬。他日
舉代。靡形話言。獲於遺編。實見陰德。顧茲無似。有玷知人。
濡涕含毫。以表幽宅。銘曰。
昔在營邱。大風泱泱。有倬平陽。令聲章章。不踐宰政。貽慶
子姓。倉曹含光。太學追命。厥生中書。秉哲居正。鵬起扶搖。
鸞翔慶霄。乃登紫微。以瑞清朝。吉凶糺纆。寒暑結轖。其生
有涯。其用無極。壽堂冥漠。冢樹森植。楬茲馨香。終古是式。
唐故楚州淮陰縣令贈尚書右僕射王府君神道碑銘(并序)
天球白珩。產於崇山。扣之而清越。格人莊士。生於積德。用
之而宏大。其或含光而耀。藏器不發。乃熾而昌。是滋百祥。
蘊而為義方。飾而為徽章。故太原王公。四筮仕而領通邑。
五追崇而登端右。循政茂於官下。湛恩集於身後。有繇然
也。公諱光謙。字某。自東漢雁門太守澤五代至晉中書令
獻之坦之。葳蕤德名。與吉祥侔盛。自後魏龍驤將軍長社
穆侯慧龍五代至隋祕書少監卲。以勳華文學。復大其門。
祕書生隋揚州戶曹參軍來。戶曹生皇青州司戶參軍子
奇。司戶生美原丞贈太常卿慶賢。三代沈晦。邁其風訓。公
即太常府君之長子也。幼而岐嶷。長而淳懿。絜矩慎獨。抱
仁戴義。閎深博辯之學。稽古禮文之事。炳然含章。靡不通
貫。至若文舒之清修廉實。處冲之剖析元微。安期之宏恕。
懷祖之沈靜。合是家法。而躬行之。始以門蔭受署。凡四徙
官。曰幽州三水潞州潞城二主簿。絳州萬泉縣丞。楚州淮
陰縣令。所至之邦。二千石必加禮慰薦。而公牢讓勇退。卑
不可踰。及為縣令也。務清靜之理。而去其煩苦。推明誠之
本。而教以廉隅。一同熙熙。生殖阜滋。楚風丕變。幾至齊魯。
因喟然曰。彼天爵美祿者。在仁義與樽酒而已。太邱彭澤。
豈多秩耶。於是放懷於外。嗇神於內。沈研象繫之表。盤礡
天人之際。其致知格物。不可詳也。以開元二十九年春正
月。捐館舍於淮陰。年六十九。其明年。返葬於河南府偃師
縣北山之陽。夫人博陵崔氏。贈博陵太夫人。繼夫人隴西
李氏。後夫人同郡武氏。贈彭城郡太夫人。飾終三加。子貴
故也。公之才子五人。長曰翊。以博雅典憲。亮直方貞。歷御
史中丞左散騎常侍刑部吏部二侍郎御史大夫。贈戶部
尚書。諡曰忠惠。次曰翺。吏理詳明。官河南府陽翟縣尉。次
曰翃。循良愷悌。勳德茂盛。歷辰朗容三州刺史容管經略
使兼御史中丞河中少尹朔方節度留後汾州刺史單于
副都護鎮武軍使。徵拜京兆尹。尋兼御史大夫。再居大理
寺卿。為福建觀察使。入為太子賓客。貞元十二年檢校禮
部尚書東都留守。踐履藩垣。逾四十年。階至特進。爵封本
郡。次曰向。士行清修。為秦州上邽縣尉。幼曰翽。文敏有幹
裕。歷監察御史三原縣令著作郎太子僕。翺向皆不幸早
夭。翽亦命屈其志。而忠惠公太原公總集休祉。為宗工藎
臣。初忠惠公與肅宗代宗從容言天下事甚眾。且曰。文致
太平。在正名百職。危言悃愊。痛詆權倖。條疏理道。坦然章
明。沃心前席。倚以為相者數矣。雖位竟不致。而其遺風直
聲。暴乎天下。太原公剖符賦政。累刻金石。滅夷越劇賊。開
地靜人。倅蒲也。以沈機銷急變。護單于也。以尺書柔獷俗。
中外官師。俶聲流聞。保釐尹正。式是東夏。安危注意。未始
有極。言代德者。以公之道未光。而慶下鍾。惟其有之。是以
似之之故也。初以忠惠公扈鑾輅於岷峨。其勤匪懈。贈公
隴州刺史。又以持節印冊命。專對於北方。閒關忠力。再贈
公祕書監。後以太原公南服嘉庸。三贈公為工部尚書。以
轂下肅清。四贈公為太子少保。以閩方報政。五贈公為尚
書右僕射。噫嘻。賢人教忠之業。令嗣揚名之孝。大君追遠
之澤。是三者可謂至矣。十七年。太原公貞於龜筮。得二月
壬寅吉。於是備八旒七章鷩冕佩玉之飾。博陵彭城二郡
太夫人以象服祔焉。詔給鹵簿。官司喪事。慶靈集於一門。
光耀被於九原。君子然後知積德豐報之不誣矣。至若忠
惠之子為守臣。太原之壻居台司。諸孫昌阜。冠映圭組。則
列諸碑陰。以備代家。斲茲琬玉。銘公德美。其詞曰。
有匪君子兮。德行醇備。蟬聯烜赫兮。峻閥宏義。觀我靈龜
兮。懼腊毒之厚味。樹風百里兮。馳蒲密之極摯。慈和安靖
兮。闔境如春。仲叔容儀兮。與古為倫。全才不耀兮。流慶後
昆。忠惠既沒兮。太原顯尊。五加追命兮。賁茲元壤。隼旟龍
劒兮。以至師長。澤流根葉兮。恩及漏泉。壽堂拱木兮。以橫
蒼煙。隨武可作兮。臧孫有後。崇岡樂石兮。昭晰攸久。吁嗟
王公。斯為不朽。
唐故四鎮北庭行軍兼涇原等州節度支度營田等使開府儀同三司檢校尚書右僕射使持節涇原諸軍事涇州刺史兼御史大夫上柱國南川郡王贈司空劉公神道碑銘(并序)
惟南川郡王諱昌。字公明。貞師於安定。十六歲。歲直鶉火
夏五月甲子。寢疾病。考終命。制詔襚以司空印綬。而弔祠
法賻稱焉。於是內子諸孤。宗姻家老。盡誠信於內。從事大
吏。倫侯亞旅。展匍匐於外。叶志會事。拂龜露蓍。象數皆得
以條陳。纖微必蒙於可報。以冬十月丁酉。返真宅於京師
某原。禮也。公之先彭城人。楚元王交之後。夔國公宏基之
族孫也。大王父全慶。皇汴州別駕。王父達。徐州長史。父庭
玉。試太常卿。贈徐州刺史。三代醇靜。不躋豐祿。故天爵覆
露。發祥於公。公角犀燕頷。魁岸碩大。思謩泉深。盛氣揚休。
清明以虛受。莊重而強立。禀於端誠之謂義。發於慮憲之
謂仁。揚天聲之謂武節。修方任之謂文事。再居陪卿。三佐
列藩。以宮尹中執法。以騎省亞丞相。冬官宗伯。比踐六職。
再受鉞而一撫封。列王爵而食真賦。終於端右。飾以論道。
其初守商邱。援彭城。下濮陽。壁寧陵。釋陳圍。復梁野。皆急
病肆力。威功自著。起沮傷以奮擊。化怪駭為休寧。其守不
可拔。其功不可遏。投難而智勇俱殖。酣戰而奇正合發。兵
法曰有必勝之將。書曰存亡在所用。其信然乎。始從河南
節度使張介然東討林胡。殺略居多。次從宋州刺史李岑
扞城半歲。劇賊遁去。又從臨淮王光弻汧國公勉。每用上
效。揚於軍鋒。洎劉司徒元佐始擁節旄。錫宣武之號。以族
屬勳力。賈餘勇無前。凡希烈之自寧陵走汴。自汴走蔡。以
至於死。皆公之為。貞元三年。以偏師八千承詔護塞。亦既
旋旆。俾營甸圻。有尢違者。連斬以徇。天子壯其忠概。未幾
徵還。沃心前席。饗醴命宥。建行師之節制。自稟新書。分上
相之賦輿。留屯便地。明年正月。進律作藩。彤弓元甲。物采
備厚。因六郡之氣俗。用十連之教理。入覲宣室。請城平涼。
屹為巨防。乃拓故地。而又險走集以禦寇。徙邑居以便人。
夷墝埆而制井疆。斬荊以列逵市。貨力具舉。農戰交修。邊
關棄地。宴然富殖。長幼養老。沛然生聚。鄰有墜師者濟之。
棄甲者納之。凡涇人之所未習者。皆優為之。涇土之所未
產者。皆茂遂之。昆夷懾讋。爟火訖息。彼西土軌道。繄吾謀
實然。理命不忘於信賞。遺章備見其忠悃。年止於六十五。
未極壽寵。皇帝之所以恤然加等。良有以焉。夫人吳國夫
人陸氏。柔嘉綢直。婦道明備。長子殿中侍御史贈潁州刺
史均。教忠能仕。不幸蚤夭。嗣子右威衛騎曹參軍士涇。慤
善有訓行。與支子右衛率府兵曹參軍士傪洎士良及士
和等。以德輿嘗受面命。類涇人聲詩。馨香始終。其傳信
也熟。將篆樂石。載徵菲詞。中郎二碑。竊善頌於無愧。春秋
五例。冀終義於後經。銘曰。
亹亹南川。得時經武。大君有命。式是西土。西土濯征。眾心
成城。壽甲琱戈。涇師以貞。隼旗鷩冕。涇俗以寧。肆厥忠力。
秉茲義程。凡在五符。至於白徒。制為田廬。亦有賈區。實墉
實畝。交贊令圖。嘉生油油。比屋愉愉。昔誓偏師。士皆致果。
如使臂指。可蹈水火。孰云危事。決勝在我。狂猰內訌。惡氛
濛濛。濁河而南。或守或攻。陳壁既捷。夷門乃通。時惟南川。
實冠㣥公。乃分兵符。乃鏤彝器。服物昭庸。天休滋至。勞勤
心力。宏大功利。師則嚴終。公惟盡瘁。智氣冥冥。發揚昭明。
下平水土。上助神靈。輅葆參差。邱封崢嶸。立此堅石。於昭
厥聲。
