欽定全唐文卷三百九十一
獨孤及(八)
唐故特進太子少保鄭國李公墓誌銘
少保諱遵。皇唐太祖景帝七世孫也。祖瑜。鄭州刺史。追贈
太常卿。烈考日暈。官至太僕。贈太子太師揚州都督。公聰
朗奇偉。豪邁曠達。率性忠孝。臨節有勇。開元十年初仕。天
寶六年出守。始於淄川。歷濟南汝南。以剛明莅衆。所居政
肅。民受其賜。生為立祠。十四年秋九月。由執金吾為彭原
郡守。明年。長安覆沒。元宗遜於南京。便橋之役。我師敗績。
自新平屬之五原。二千石皆反為賊守。莫有勤王者。肅宗
以餘騎十數。次於彭原。公頓首迎謁。且憤且喜。因獻衣服
鞍馬。泣問大計。乃悉發倉庫。募敢死士。獲九百人。公自誓
衆扈蹕而北。翌日。師次臨涇。又北至於平原。收攜貳逆命
者。斬之以殉。破其餘黨。進幸靈武。旬日之間。有衆至數萬。
王師遂張。於時法駕播越。神器無主。公與裴冕等率㣥臣
勸進。陳天意。上尊號。以定民志。上乃即皇帝位。拜公尚書
工部侍郎。領宗正卿。乘輿南旋。公封鄭伯。舊京始復。公典
營建。社稷宗廟。園陵壇墠。罔不畢修。百工咸若。乾元二年。
論功行封。策為鄭國公。定食實封二百戶。加特進工部尚
書。宗正如故。上每拜公相。命將帥。建妃后。公悉參焉。渥澤
滂沱。羔雁盈門。家有陸生之[:#AS-8867:⿳士冖䂞]。樂兼魏絳之賜。中興宗臣。
荷寵莫二。會李輔國泄省中語。且諷公卿舉已為相。公不
從。密陳其奸。明年。肅宗崩。公由太子少傅貶袁州刺史。竟
為盜憎。且讒勝故也。寶應二年拜鴻臚。尋復加太子少保。
貶永州司馬。大歷二年七月某日。薨於永州。春秋若干。夫
人盧氏。蘄春郡長史諭之子。以副筓宜室。封范陽郡夫人。
而偕老[:#AS-8B70:⿰⺅⿱⿰夭夭心]願。先公十二歲而歿。大歷三年夏五月庚申。合
葬於萬安山北原。禮也。惟公宣力殷憂之際。克扶艱難之
業。忘身衞上。忠之至者。及居職任事。知無不為。永泰之後。
以列侯朝請。則放志達生。以親其身。再處左官。皆非其罪。
知公者謂公進因策勳。退不附邪。善無近名。直而忘懷。斯
可謂之達矣。有四子。謂誦諲諤。願書其先人之勳烈。使後
嗣子孫得酌而觀之。於是公母弟祕書少監日勛。謂及忝
佐典三禮。宜知先王先公之昭穆。故命及為誌。其詞曰。
貞松之姿。匪寒不知。公之清規。見於國危。抗憤忠勤。發民
濟師。戮力扶義。天步乃夷。奄有滎波。遂荒鄭封。帝曰俞往。
汝作共工。澤流於家。慶積恩重。門羅軒蓋。賜有歌鐘。再謫
湘源。謂當後笑。遂遊岱宗。天實不弔。寂寞舊館。淒涼江徼。
琢石泉戶。摛其光曜。
唐故衢州司士參軍李府君墓誌銘
公諱濤。皇唐太祖景皇帝六代孫也。曾祖道立。嘗典陝濟
陳三州刺史。封高平郡王。祖景淑。畢國公。父仲康。官至尚
書主客郎中楚州刺史。世秉懿德。為公族領袖。語在皇室
譜。公純孝忠厚。貞信廉讓。直而遜。明而晦。朴而不固。靜而
應物。克已復禮。時然後言。策名居官。清畏人知。弱歲好學。
篤志經術。專戴氏禮。晚節耽太史公書。酌百代之典故。以
輔儒道。以經明行修。宗正寺舉第一。初仕許州臨潁縣主
簿。歷宋州宋城縣尉。皆以恭寬信惠。聞於千室。議黜陟幽
明者。謂公文行吏事。宜登三臺。會河朔軍興。避地江表。相
國崔渙。承詔署衢州司士參軍。於時五府辟召之權。移於
兵間。務苟進者。多由徑而致顯位。公儉德正志。安貞俟時。
未嘗以得喪夷險。芥蔕方寸。視榮辱晏如也。論者高之。乾
元二年某月日。寢疾終於揚州。春秋若干。某月日。權窆於
衢州。嗚呼。仁可以師表縉紳。而無貴仕。禮可以軌範風俗。
而不遐壽。沖用休績。卷而未形。溘焉化往。使善人相弔。嗚
呼哀哉。公歿後十有二載。從父弟涵。以宗室柱石為御史
大夫。按節江東。痛仁兄生不登公侯卿大夫之位。歿不備
踰月外姻至之禮。遂茹哀筮日。減月俸以庀喪具。由是大
歷九年夏四月二十七日。公長子居介及居佐居敬居易。
奉公之輤柩歸葬於洛陽先使君夫人宅兆之側。凡今孝
乎惟孝友於兄弟者。於此乎觀禮。及謂知公者宜莫若懿
親。今將以無媿之詞。申報幽路。故作銘以刊之於石。其詞
曰。
天地方否。君子安卑。世道既夷。隙駒莫追。仁而不壽。才既
無施。積善必慶。天何余欺。襜襜裳帷。泝江絕淮。蒼蒼故山。
玉樹斯埋。死喪之威。兄弟孔懷。令德家風。與天壤偕。
前左驍衞兵曹參軍河南獨孤公故夫人韋氏墓誌
夫人諱某。字某。楚王交傅孟裔孫。唐許州司馬皎曾孫。渭
南主簿懿之孫。兗州金鄉縣尉商伯季女。祕書省著作郎
睦州刺史儹之妹。其先自彭城郡徙京兆。從丞相賢後九
世至本州大中正穆。始有東西眷之號。二十五世至徵士
夐。居魏周二代。出不降志。處不隨俗。時人號為逍遙公。夫
人之七世祖也。逍遙公生民部尚書建安公世恭。建安生
上大將軍宋州刺史仁祚。將軍生給事中旅。即許州之禰
也。夫以四言之遺直。一經之遺烈。十徵之高風。焯於古今。
宜其秉哲垂懿。百代不隕。地之華。望之崇。與春秋之唐杜
范氏。漢晉之袁楊王謝侔其熾。大矣哉。三十八葉之明德
茂祉。降衷於夫人。故孝慈貞儉。溫惠淑慎。文敏好禮。三者
皆天機生知。不待師訓而至。廣德二年夏六月歸於我。衣
服飲食。躬自菲薄。夙夜戒敬。致孝於荇菜。接娣姒以謙。馭
幼賤以敬。敦善勸義。恕不知而矜不能。喜怒未嘗見於容
止也。其德禮所化。宗族以睦。兒童知讓。生一子。四歲而夭。
大歷四年夏六月癸丑。再孕不育。乙卯。歿於舒州。春秋若
干。仁厚而不福。德備而不壽。是天不惠於我家也。向使錫
厥永年。正家承筐。宜爾子孫。百祿是享。非夫人曷歸。啟手
足之日。長幼號咷。外姻內姻親疎。皆行哭失聲也。宜哉。是
歲九月甲申。以輤裧裳帷遷於洛陽。十一月丁已。安宅兆
於舅姑先塋之西南隅。恐時逝事遷。景行不貽於後。故刊
石以志卒葬。且謹而日之。
殤子韋八墓誌
殤子河南獨孤氏。小字韋八。以其弱而未名也。故以字稱。
北齊司空行臺尚書令臨川郡王七代孫。有唐安南郡長
史府君之曾孫。潁川郡長史府君之孫。左驍衞兵曹參軍
公之元子。祕書省著作郎京兆韋儹之甥。生有奇表。溫明
聰秀。覃訏於保姆傅婢之手。嶷然異於凡童。氣閑體和。取
與必時。諸父諸姑每謂。興我家者。必此兒也。賓客之至者。
看玉人不暇。倘假以壽命。則成器致位。未易度也。不幸多
病。大歷六年歲次辛亥十二月二十二日。夭於舒州。壽止
五歲三十甲子。長幼惋毒。六姻悼惜。嗚呼。天將不昌我後
裔乎。不然。曷使此孩不至於成歟。大歷八年夏四月十六
日。以其喪歸洛陽。祔於王父母宅兆之側。其仲父銜涕書
其始終。記於墓云。
唐故潁川郡長史贈祕書監獨孤公第三子憕墓誌
唐天寶元年歲次壬午。潁川郡長史府君第三子曰憕寢
疾卒於潁川。至德二載冬十月四日。權窆於洛陽龍門之
西山焉。至大歷四年五月十有二日。詔追贈潁川府君祕
書監。是歲七月十有一日壬午。遷宅兆於壽安祖塋甘泉
鄉之原。以君之喪葬於塋之左。禮也。君沈毅出於天成。幼
年性即果斷。岸然不可以屈撓。資稟㯋悟。過目成誦。若出
之素得。兼之好學不倦。朝夕無廢時。弱歲專於左氏春秋。
晰疑洞義。二百四十二年之事。若列之指掌。尤工於畫。尤
善音律。圖書之奧。靡不深究。津津乎神遊而趣洽。所以為
之即得其理。意氣倜儻。達節。不欲以細行竊名。志氣方遠。
未仕。不幸多病。年方二十二而歿。嗚呼。修短之經。聖人罕
論。同塵顏冉。茹恨何言。嗚呼。
唐太府少卿兼萬州刺史賀若公故夫人河南郡君元氏墓誌銘
夫人諱某。魏景穆皇帝九代孫也。祖諱某。皇朝贈太子少
保。父諱某。克荷前烈。不幸早世。夫人在孕而孤。鞠育於叔
父相國潁川公。天機聰明。生知仁孝。被服法度。綜習文史。
年十四。嫁河南賀若璿。璿積功勞。剖符為郡。夫人輔佐。以
副筓宜室。能睦其族。且勸以義。而風藻禮範。儀刑閨門。晚
節厭離心垢。嚴持禪誦。而道機未宏。壽量有極。永泰元年
三月某日。終於渠州。享年若干。嗚呼。以夫人之柔明孝慈。
溫惠淑茂。况承景穆之餘裕。少保之貽則。季父當國。良人
專城。河潤澤及。福綏宜遠。胡弗眉壽。鍾是短歷。潁川公之
慟。其可既乎。大歷二年二月二十二日。反葬於京兆鄠縣
之某原。宜列景行。貽於彤史。恐陵岸或遷。音徽將沫。故月
而日之。銘諸堅石。蓋猶父之志也。其詞曰。
人亦有言。天祚明德。吁嗟邦媛。未偕壽域。家節既成。蕙芽
方植。仁而無報。為善者惑。夜臺超忽。神斯冥默。貞石有磷。
德音罔極。
唐新平長公主故季女姜氏墓誌銘
乙已歲四月二十六日。有唐新平長公主季女姜氏卒於
京師昊天觀。五月六日。葬於某原。長公主歎季女姿度榮
茂。溫惠淑慎。能修女師之訓。動中禮範。其曾祖柔遠。位至
尚書地官侍郎。祖皎。以勳舊歷太常祕書。剖符封楚。其父
慶初。能踐修祖考之耿光。嗣爵舊國。復居太常。元宗其外
王父也。肅宗其舅也。天池波瀾。澤潤本根。謂德鍾下。錫祉
與壽。宜君子家室。且貽芳於彤管。乃未筓而夭。命也夫。嗚
呼。窈窕專柔。含德而未形。雖當鵲巢小星采蘩殷雷之德。
今已矣夫。史氏蔑由記之矣。長公主之慟。其庸可及乎。故
月而日之。銘諸堅石焉。其詞曰。
思孌季女。生於公族。稟懿德兮。天世其祿。不遐其福。胡不
淑兮。彭殤同躅。數不可續。哀靡極兮。
唐前楚州司馬河南獨孤公故夫人博陵崔氏墓誌銘
夫人諱某。博陵安平人也。曾祖恭禮。國朝駙馬都尉延齊
易三州刺史。封博陵郡男。祖興宗。饒州長史。考雋。亳州臨
渙縣丞。夫人少孤。在家以純孝稱。既筓。莊明而賢。柔順有
識。年若干。歸於獨孤氏。奉蘋藻。供祭祀。事長撫幼。糾合宗
族。敬恭而誠。孝愛備至。動必由禮。非法度未嘗踐也。生子
四人。教之以義方。夙夜貞勵。家道以正。娣姒服其義。親戚
稱其慈。天不降衷於我。大歷八年十一月某日。享年若干。
歿於壽州。少長行哭。六姻涕泗。傷夫人有宜室之美。勸義
之明。而司命奪其長算。使德與壽反。嗚呼哀哉。明年十一
月日。公使長男勣。奉夫人之喪。返葬京師某原先塋之側。
禮也。刊石以誌。庶德不朽。其銘曰。
夫人之德。柔明淑慎。從夫以禮。承筐以順。奉若家節。率由
彝訓。遐福是期。溘至何迅。謂仁者壽。天實不信。同塵彭殤。
歸根大運。於以刊石。永播淑聞。
唐司直博陵崔公故夫人趙郡李氏墓誌銘
夫人諱某。趙郡人也。皇朝德州將陵縣令銛之長女。天生
柔懿。齠齔知禮。年十六。歸於崔氏。丕承宗祀。虔恭中饋。謙
敬恭儉。貞固淑溫。閨門化之。宗族以睦。生一子。年十一而
殤。有女四人。長女夭於襁褓。次女適范陽盧履純。第三女
適河南獨孤及。年若干早世。少女適樂安蔣鎮。皆柔明好
禮。淑慎有德。循度勸義。雖造次不違仁。實夫人之教訓也。
輔佐君子三十有九年。夙夜靡違。家道以正。向使神祈正
直。天報德善。宜登期頤。與君子偕老。嗚呼不造。春秋五十
四而歿。凡所顧復。太半道夭。撤琴瑟之日。無兒主祭。德與
事反。哀有何極。嗚呼哀哉。是歲十月某日。卜宅兆於某山
某原。追紀往行。以志幽石。禮也。及忝婚姻之故。常瞻清懿。
逝歿相尋。報德靡及。敢不備書實錄。期於不朽。其詞云。莊
敬柔順。婦行之極。抑抑夫人。秉是懿德。衿鞶為戒。蘋藻惟
職。四始之美。六姻是式。仁而必報。當躋壽域。天實匪忱。古
今同惑。變化忽恍。音徽冥默。闑右遺範。是效是則。
唐萬年縣尉崔肅洌故妻李氏墓誌銘
夫人。其先隴西人也。皇唐高平郡王道立之元孫。畢國公
景淑之曾孫。祖仲康。開元中為尚書主客郎中楚州刺史。
父濤。以貞信篤行為宗室冠冕。歷宋城尉衢州司士參軍
而歿。德厚而位不稱。啟手足之日。為守道者所痛。夫人吾
之姊子也。稟氣於家君之中和。母氏之柔明。故姿度淑茂。
恭儉謙順。天性孝慈。聰慧有識。讀書善鼓琴。造次必以禮
自持。莫見其喜怒之容。言歸於崔。以德宜夫。事姑禮節。儀
刑閨壼。輔佐之美。六姻是瞻。有識者謂當有鵲巢之貴。鮐
背之壽。天則反是。使春秋二十七而終。醫不至歟。命有極
而然歟。適來適去。皆忽然歟。吾痛且惑。傷悼之不足。故形
於文。且遂為誌。其文曰。
爾德爾容。天實爾鍾。爾志爾年。天何不從。勸義孤望。歸安
跡絕。哀哀母氏。泣盡繼血。刻字此石。記爾芳烈。
唐故朝散大夫中書舍人祕書少監頓邱李公墓誌
公諱誠。字元成。魏郡頓邱人也。九代祖誕。魏太傅陳留郡
王。從太傅七葉生左威衞將軍翊。左威衞生汾州長史昇。
長史生濮陽令諒。濮陽生公。四歲知禮。七歲善屬文。年十
六。戶部尚書姚珽以賢良薦。比之終賈。開元三年舉進士。
十年舉茂才。十七年舉文學。皆射策取甲科。由太平尉為
金吾曹監察御史河南司錄美原令膳部員外郎。天寶元
年考功郎中知制誥修國史。二年中書舍人。五年祕書少
監。七年十二月。終於京師。自初仕至終二十七年。歷官十。
享壽五十三。動靜由禮。交不諂瀆。宏毅貞諒。直而不肆。居
官必忠。執事必敬。未嘗以悔吝改操。為權倖屈法。由是自
御史為河南府司錄。持正不阿故也。宰美陽周月。收案大
猾。除其根株。然後布政。及期而美陽無訟。乃有涸泉湧流。
白雀馴於庭。開元中。蠻夷來格。天下無事。搢紳聞達之路。
惟文章先。公以俊造。文賦皆第一。京師人傳寫策藁。相示
以為式。無何。司言載筆。乃典祕書。公才盛名高。與職位俱。
論者謂公以文學政事。取公器如拾芥。雖不至公卿。其令
聞令望。足貽後昆。夫人孝義縣君宋氏。萊州司馬元同之
女。禮樂風操。家之範也。柔明孝慈。天之質也。清淨厭離。修
之惠也。能修采蘋之職。以正家節。李氏之閨門肅。九族睦。
實夫人是賴。乾元元年。隨長女從夫於洋州。二年正月二
十五日。終於某居。享年五十七。遂權窆焉。路難不克反葬
故也。有才子二人。曰興曰殷。悉能荷先大夫之德。興三十
為左補闕起居舍人。殷舉秀才甲科。永泰二年。興請命於
上。迎夫人喪。至自洋州。十月二十七日。合祔於澠池先塋。
夫惟天地。能長且久。若邱隴陵谷。則無不遷者也。故纂其
先人之景行。勒於石以為誌。
唐故大理寺少卿兼侍御史河南獨孤府君墓誌銘
府君諱璵。河南洛陽人。漢世祖光武皇帝第二子沛獻王
輔之昭也。齊臨川郡王河陽道行臺僕射洛州刺史永業
府君五代孫。國朝明威將軍文惠府君第二子。越州都督
浙江東道節度觀察處置使兼御史中丞右金吾大將軍
峻府君之季弟也。聰明仁恕。專直寬信。擾而毅。溫而厲。弱
冠筮仕。以藝即戎。藏器安卑。非其志也。天寶十四年。安祿
山反。朝廷以淮淝海沂三吳咽喉。宜擇良佐以貳藩鎮。命
府君為泗州長史。無何。換滁濠二州。倅戎備。參吏職。忠敏
肅給。所涖繄賴。御史中丞崔公昭之尹河南也。盛選僚佐。
表府君為太常丞兼殿中侍御史營田判官。使罷。轉湖州
別駕。大歷五年。崔公受詔持節牧宣歙池三州。府君復為
從事。以太子右諭德兼殿中侍御史遷大理少卿兼侍御
史。方謂宜民宜人。祿與壽俱。遭命不淑。春秋五十五而歿。
是歲大歷九年春三月二十四日也。夫人隴西李氏。以柏
舟之誓。提攜諸孤某等。奉府君之喪。言歸洛陽。某月日。窆
於某原。禮也。府君少孤。事兄嫂以友悌稱。在邦在家。言信
行果。居官祗事。強志能力。及其冠法冠。佐太府。上以勤恪
周爰成務。下以明誠勞謙應物。和禮正家。敦睦族姻。自疏
及親。必慈必愛。而命不我與。年未下壽。天天其椓。嗚呼哀
哉。初府君之金吾伯兄擁旄浙東也。拔崔公於郡吏之中。
升為軍司馬。推誠委政之分。猶晉得韓厥。宋得子罕。及中
丞之開府辟掾。府君為首。既而府君之喪也。中丞哭之慟。
贈賻賙給。加於人一等。由是稚子孀妻。得奉喪而西。三月
而葬。禮無違者。賻布之餘。足備祭器。君子謂金吾之明哲。
詒厥兄弟。宣州之交情。見於死生。知已之道。斯其行者鮮
矣。及敢不以直詞書仲父之美於墓石。其辭曰。
叔父懿德。承家令儀。惠迪哲兄。踐脩靡違。移治於官。發跡
淮沂。及佐皇華。亦繡其衣。天子命我。再參軍機。駱馬嘽嘽。
所從其誰。顯允君子。為諸侯師。府君委質。咨諏載馳。式壯
其猷。耄未及之。陰陽為寇。子鵩洽期。昔也陟岡。哀哀永思。
今也反真。匪公曷依。伯兮叔兮。今乎已而。他年九原。公誰
與歸。
唐故正議大夫右散騎常侍贈禮部尚書李公墓誌銘
歲在丁未七月丁卯。有唐故右散騎常侍李季卿薨。享年
五十九。文經邦國。行滿天下。無人非鬼責之悔。以近後劇。
無中人十金之產。以補祭於身歿。顧謂宗子家老。必以巾
車一乘。斂手足形還葬。其孤馮翊縣令霸等。泣奉遺命。以
某月庚寅。附宅兆於長安九陴原之先塋。名公上士。護喪
會葬。同道必至。哀纏都邑。初公烈考曰適。神龍中歷官中
書舍人昭文館學士工部侍郎。才高而明。為文章蓍龜。公
生而好學。地使然也。豁然宏達。天所縱也。臨大節而賈勇。
不私其身也。進賢不進不止。事君以忠也。當昔天步方艱。
王師有征。公入參諫臣。出佐軍政。直躬咨諏。戎臣賴之。其
後領二曹。判二州。再司王言。三貳京尹。由祕書少監為吏
部侍郎。復兼御史大夫。慰撫山東淮南。明年勞旋。典選如
故。大歷三年拜右常侍。其勤王家。十有餘年。舉措由道。行
止以直。居貞守忠。慾不能惑。思賢求才。若渴若飢。推心吐
誠。親疏以之。執德之經。不為利回。正進退於忠信。視得失
如洟涕。凡君子在位。則不仁者遠。攸徂之邦。宜皆蒙福。遽
奪公算。是不惠於斯人也。天難忱斯。嗚呼哀哉。諸公以為
不可奈何者壽夭之數。若奮揚景行。宜在知已。由是尚書
右丞長樂賈至作銘以銘之。
唐故祕書監贈禮部尚書姚公墓誌銘
有唐祕書監永安縣侯姚公諱子彥。字伯英。其先馮翊蓮
勺人也。至高祖僧洪。徙家河東。祖思聰。祕書少監。父坦。汝
州梁縣丞。贈祕書監。公忠諒孝愛。寬仁愿恭。質方氣沖。天
所授也。而力行博學。溫故知新。錯綜六藝。以作詞賦。初舉
進士。又舉詞藻。皆升甲科。尉清苑獲嘉永寧三縣。開元二
十九年。詔立黃老學。親問奧義。對策者五百餘人。公與今
相國河南元公載及廣平宋少貞等十人。以條奏精辯。才
冠等列。授右拾遺內供奉。歷左補闕。於時天下無金革之
虞。選多士。命百官。先文行而後名法。而柱下方書。南宮章
奏。主張綸翰。典司禮文。尤精其選。非盛名莫居。由是遷公
殿中侍御史禮部員外郎禮部郎中知制誥中書舍人太
常少卿。天寶十四年。奉詔宣慰江東淮南。覽觀風俗。無何。
二京陷覆。太夫人捐館。公外罹憂患。內[:#AS-8563:⿰⺯⿸厂⿱田坴]惸疚。銜憤泣血。
毀瘠滅性。乘輿反正。公適外除。拜太子右庶子。於時迍難
始康。百揆草創。官復其職。人亦求舊。俄又授公中書舍人
禮部侍郎光祿卿左散騎常侍。加銀青光祿大夫。復知制
誥。廣德二年授祕書監。以儒行懿德。策名三朝。遺跡故事。
周徧臺閣。資忠體和。惟道是居。正身奉上。中立不倚。恐懼
戒慎。形於隱微。故遭值傾否。出入夷險。而未嘗有悔。名與
身偕。德善是依。明哲以保故也。享壽七十有八。大歷二年
四月某日。薨於位。五月某日。詔贈禮部尚書。知言者以為
壽富康寧。攸好德。考終命。洪範謂之嚮用五福。而公居四
焉。以清儉貽厥子孫。故所不至者富焉爾。非明德介祉。何
以享茲。有子曰驍曰驥曰驂曰駰曰驌。號於昊天。痛欲報
之罔極也。銜恤問禮。抆血襄事。十月丁酉。卜兆此原。惟盛
德與公器。若川流之無還。垂芳如之何。刻銘於其墓之門。
將以志不朽。其詞云。
恂恂祕書。蘊粹含和。服膺孔門。行鄰四科。遭時之康。天下
尚文。公奮羽翰。翺翔慶雲。晚逢中興。貴德尚齒。公秉懿範。
入作卿士。逮事三后。出入二紀。典禮司書。媚於天子。居貞
保儉。與祿終始。鬱鬱佳城。烈烈餘美。日月有逝。令聞無已。
