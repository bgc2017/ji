欽定全唐文卷五百五十一
韓愈(五)
與李祕書論小功不稅書
曾子稱小功不稅。則是遠兄弟終無服也。而可乎。鄭元注
云。以情責情。今之士人。遂引此不追服小功。小功服最多。
親則叔父之下殤。與適孫之下殤。與昆弟之下殤。尊則外
祖父母。常服則從祖祖父母。禮沿人情。其不可不服也明
矣。古之人行役不踰時。各相與處一國。其不追服。雖不可。
猶至少。今之人男出仕。女出嫁。或千里之外。家貧。訃告不
及時。則是不服小功者恒多。而服小功者恒鮮矣。君子之
於骨肉。死則悲哀而為之服者。豈牽於外哉。聞其死則悲
哀。豈有閒於新故死哉。今特以訃告不及時。聞死出其月
數則不服。其可乎。愈嘗怪此。近出弔人。見其顏色慼慼類
有喪者。而其服則吉。問之。則云小功不稅者也。禮文殘缺。
師道不傳。不識禮之所謂不稅。果不追服乎。無乃別有所
指。而傳注者失其宗乎。伏惟兄道德純明。躬行古道。如此
之類。必經於心。而有所決定。不惜示及。幸甚幸甚。泥水馬
弱。不敢出。不果鞠躬親問而以書。悚息尤深。愈再拜。
答張籍書
愈始者望見吾子於人人之中。固有異焉。及聆其音聲。接
其辭氣。則有願交之志。因緣幸會。遂得所圖。豈惟吾子之
不遺。抑僕之所遇有時焉耳。近者嘗有意吾子之闕焉無
言。意僕所以交之之道不至也。今乃大得所圖。脫然若沈
疴去體。灑然若執熱者之濯清風也。然吾子所論排釋老
不若著書。囂囂多言。徒相為訾。若僕之見。則有異乎此也。
夫所謂著書者。義止於辭耳。宣之於口。書之於。何擇焉。孟
軻之書。非軻自著。軻既歿。其徒萬章公孫丑相與記軻所
言焉耳。僕自得聖人之道而誦之。排前二家有年矣。不知
者以僕為好辯也。然從而化者亦有矣。聞而疑者又有倍
焉。頑然不入者。親以言諭之。不入。則其觀吾書也。固將無
得矣。為此而止。吾豈有愛於力乎哉。然有一說。化當世莫
若口。傳來世莫若書。又懼吾力之未至也。三十而立。四十
而不惑。吾於聖人。既過之。猶懼不及。矧今未至。固有所未
至耳。請待五六十然後為之。冀其少過也。吾子又譏吾與
人人為無實駮雜之說。此吾所以為戲耳。比之酒色。不有
閒乎。吾子譏之。似同浴而譏裸裎也。若商論不能下氣。
或似有之。當更思而悔之耳。博塞之譏。敢不承教。其他俟
相見。薄晚須到公府。言不能盡。愈再拜。
重答張籍書
吾子不以愈無似。意欲推而納諸聖賢之域。拂其邪心。增
其所未高。謂愈之質。有可以至於道者。浚其源。導其所歸。
溉其根。將食其實。此盛德者之所辭讓。况於愈者哉。抑其
中有宜復者。故不可遂已。昔者聖人之作春秋也。既深其
文辭矣。然猶不敢公傳道之。口授弟子。至於後世。然後其
書出焉。其所以慮患之道微也。今夫二氏之所宗而事之
者。下及公卿輔相。吾豈敢昌言排之哉。擇其可語者誨之。
猶時與吾悖。其聲嘵嘵。若遂成其書。則見而怒之者必多
矣。必且以我為狂為惑。其身之不能恤。書於吾何有。夫子
聖人也。且曰自吾得子路。而惡聲不入於耳。其餘輔而相
者周天下。猶且絕糧於陳。畏於匡。毀於叔孫。奔走於齊魯
宋衞之郊。其道雖尊。其窮也亦甚矣。賴其徒相與守之。卒
有立於天下。向使獨言之而獨書之。其存也可冀乎。今夫
二氏行乎中土也。蓋六百年有餘矣。其植根固。其流波漫。
非所以朝令而夕禁也。自文王沒。武王周公成康相與守
之。禮樂皆在。及乎夫子。未久也。自夫子而及乎孟子。未久
也。自孟子而及乎揚雄。亦未久也。然猶其勤若此。其困若
此。而後能有所立。吾其可易而為之哉。其為也易。則其傳
也不遠。故余所以不敢也。然觀古人得其時。行其道。則無
所為書。書者皆所為不行乎今而行乎後世者也。今吾之
得吾志失吾志未可知。竢五六十為之。未失也。天不欲使
茲人有知乎。則吾之命不可期。如使茲人有知乎。非我其
誰哉。其行道。其為書。其化今。其傳後。必有在矣。吾子其何
遽戚戚於吾所為哉。前書謂我與人商論不能下氣。若好
勝者然。雖誠有之。抑非好已勝也。好已之道勝也。非好已
之道勝也。已之道。乃夫子孟子揚雄所傳之道也。若不勝。
則無以為道。吾豈敢避是名哉。夫子之言曰。吾與回言終
日。不違如愚。則其與眾人辯也有矣。駮雜之譏。前書盡之。
吾子其復之。昔者夫子猶有所戲。詩不云乎。善戲謔兮。不
為虐兮。記曰。張而不弛。文武不能也。惡害於道哉。吾子其
未之思乎。孟君將有所適。思與吾子別。庶幾一來。愈再拜。
與孟東野書
與足下別久矣。以吾心之思足下。知足下懸懸於吾也。各
以事牽。不可合并。其於人人。非足下之為見而日與之處。
足下知吾心樂否也。吾言之而聽者誰歟。吾倡之而和者
誰歟。言無聽也。倡無和也。獨行而無徒也。是非無所與同
也。足下知吾心樂否也。足下才高氣清。行古道。處今世。無
田而衣食。事親左右無違。足下之用心勤矣。足下之處身
勞且苦矣。混混與世相濁。獨其心追古人而從之。足下之
道。其使吾悲也。去年春。脫汴州之亂。幸不死。無所於歸。遂
來於此。主人與吾有故。哀其窮。居吾於符離睢上。及秋。將
辭去。因被留以職事。默默在此。行一年矣。到今年秋。聊復
辭去。江湖余樂也。與足下終幸矣。李習之娶吾亡兄之女。
期在後月。朝夕當來此。張籍在和州居喪。家甚貧。恐足下
不知。故具此白。冀足下一來相視也。自彼至此雖遠。要皆
舟行可至。速圖之。吾之望也。春且盡。時氣向熱。惟侍奉吉
慶。愈眼疾比劇。甚無聊。不復一一。愈再拜。
答竇秀才書
愈白。愈少駑怯。於他藝能。自度無可努力。又不通時事。而
與世多齟齬。念終無以樹立。遂發憤篤專於文學。學不得
其術。凡所辛苦而僅有之者。皆符於空言。而不適於實用。
又重以自廢。是故學成而道益窮。年老而智愈困。今又以
罪黜於朝廷。遠宰蠻縣。愁憂無聊。瘴癘侵加。喘喘焉無以
冀朝夕。足下年少才俊。辭雅而氣銳。當朝廷求賢如不及
之時。當道者又皆良有司。操數寸之管。書盈尺之紙。高可
以釣爵位。循次而進。亦不失萬一於甲科。今乃乘不測之
舟。入無人之地。以相從問文章為事。身勤而事左。辭重而
請約。非計之得也。雖使古之君子。積道藏德。遁其光而不
曜。膠其口而不傳者。遇足下之請懇懇。猶將倒廩傾囷。羅
列而進也。若愈之愚不肖。又安敢有愛於左右哉。顧足下
之能。足以自奮。愈之所有。如前所陳。是以臨事愧恥而不
敢答也。錢財不足以賄左右之匱急。文章不足以發足下
之事業。秵載而往。垂[:#AS-8867:⿳士冖䂞]而歸。足下亮之而已。愈白。
上李尚書書
月日。將仕郎前守四門博士韓愈。謹載拜奉書尚書大尹
閤下。愈來京師。於今十五年。所見公卿大臣。不可勝數。皆
能守官奉職無過失而已。未見有赤心事上憂國如家如
閤下者。今年以來。不雨者百有餘日。種不入土。野無青草。
而盜賊不敢起。穀價不敢貴。百坊百二十司六軍二十四
縣之人。皆若閤下親臨其家。老奸宿贜。銷縮摧沮。魂亡魄
喪。影滅跡絕。非閤下條理鎮服。宣布天子威德。其何能及
此。愈也少從事於文學。見有忠於君孝於親者。雖在千百
年之前。猶敬而慕之。况親逢閤下。得不候於左右以求效
其懇懇。謹獻所為文兩卷。凡十五篇。非敢以為文也。以為
謁見之資也。進退惟命。愈恐懼再拜。
賀徐州張僕射白兔狀
伏聞今月五日。營田巡官陳從政獻瑞兔。毛質皦白。天馴
其心。其始實得之符離安阜屯。屯之役夫。朝行遇之。迫之
弗逸。人立而拱。竊惟休咎之兆。天所以啟覺於下。依類託
喻。事之纖悉。不可圖驗。非睿智博通。孰克究明。愈雖不敏。
請試辨之。兔陰類也。又窟居。狡而伏。逆象也。今白其色。絕
其㣥也。馴其心。化吾德也。人立而拱。非禽獸之事。革而從
人。且服罪也。得之符離。符離實戎國名。又附麗也。不在農
夫之田。而在軍田。武德行也。不戰而來之之道也。有安阜
之嘉名焉。伏惟閤下股肱帝室。藩垣天下。四方其有逆亂
之臣。未血斧鑕之屬。畏威崩析。歸我乎哉。其事兆矣。是宜
具跡表聞。以承答天意。小子不惠。猥以文句微識蒙念。覩
茲盛美。焉敢避不讓之責而默默耶。愈再拜。
上兵部李侍郎書
十二月九日。將仕郎守江陵府法曹參軍韓愈。謹上書侍
郎閤下。愈少鄙鈍。於時事都不通曉。家貧不足以自活。應
舉覓官。凡二十年矣。薄命不幸。動遭讒謗。進寸退尺。卒無
所成。性本好文學。因困厄悲愁。無所告語。遂得究窮於經
傳史記百家之說。沈潛乎訓義。反復乎句讀。礱磨乎事業。
而奮發乎文章。凡自唐虞以來。編所存。大之為河海。高之
為山嶽。明之為日月。幽之為鬼神。纖之為珠璣華實。變之
為雷霆風雨。奇辭奧旨。靡不通達。惟是鄙鈍不通曉於時
事。學成而道益窮。年老而智益困。私自憐悼。悔其初心。髮
禿齒落。不見知己。夫牛角之歌。辭鄙而義拙。堂下之言。不
書於傳記。齊桓舉以相國。叔向攜手以上。然則非言之難
為。聽而識之者難遇也。伏以閤下內仁而外義。行高而德
鉅。尚賢而與能。哀窮而悼屈。自江而西。既化而行矣。今者
入守內職。為朝廷大臣。當天子新即位。汲汲於理化之日。
出言舉事。宜必施設。既有聽之之明。又有振之之力。甯戚
之歌。[:#AS-8C6B:●]明之言。不發於左右。則後而失其時矣。謹獻舊
文一卷。扶樹教道。有所明白。南行詩一卷。舒憂娛悲。雜以[:#AS-9061:⿰王褱
]怪之言。時俗之好。所以諷於口而聽於耳也。如賜覽觀。
亦有可采。干黷嚴尊。伏增惶恐。愈再拜。
答尉遲生書
愈白。尉遲生足下。夫所謂文者。必有諸其中。是故君子慎
其實。實之美惡。其發也不掩。本深而末茂。形大而聲宏。行
峻而言厲。心醇而氣和。昭晰者無疑。優游者有餘。體不備
不可以為成人。辭不足不可以為成文。愈之所聞者如是。
有問於愈者。亦以是對。今吾子所為皆善矣。謙謙然若不
足。而以徵於愈。愈又敢有愛於言乎。抑所能言者。皆古之
道。古之道。不足以取於今。吾子何其愛之異也。賢公卿大
夫在上比肩。始進之賢士在下比肩。彼其得之。必有以取
之也。子欲仕乎。其往問焉。皆可學也。若獨有愛於是而非
仕之謂。則愈也嘗學之矣。請繼今以言。
答楊子書
辱書。并示表記述書辭等五篇。比於東都。略見顏色。未得
接言語。心固已相奇。但不敢果於貌定。知人堯舜所難。又
嘗服宰予之誡。故未敢決然挹。亦不敢忽然忘也。到城以
來。不多與人還往。友朋之中所敬信者。平昌孟東野。東野
吃吃說足下不離口。崔大敦詩不多見。每每說人物。亦以
足下為處子之秀。近又得李七翺書。亦云足下之文。遠其
兄甚。夫以平昌之賢。其言一人。固足信矣。况又崔與李繼
至而交說耶。故不待相見。相信已熟。既相見。不要約已相
親。審知足下之才充其容也。今辱書乃云云。是所謂以黃
金注重外而內惑也。然恐足下少年。與僕老者不相類。尚
須驗以言。故具白所以。而今而後。不置疑於其閒可也。若
曰長育人才。則有天子之大臣在。若僕者。守一官且不足
以修理。况如是重任耶。學問有暇。幸時見臨。愈白。
至鄧州北寄上襄陽于相公書
伏蒙示文武順聖樂辭天保樂詩讀蔡姬胡笳辭詩移族
從并與京兆書。自幕府至鄧之北境凡五百餘里。自庚子
至甲辰凡五日。手披目視。口詠其言。心惟其義。且恐且懼。
忽若有亡。不知鞍馬之勤。道途之遠也。夫㵎谷之水。深不
過咫尺。邱垤之山。高不能踰尋丈。人則狎而翫之。及至臨
泰山之懸崖。窺巨海之驚瀾。莫不戰掉悼慄。眩惑而自失。
所觀變於前。所守易於內。亦其理宜也。閤下負超卓之奇
材。蓄雄剛之俊德。渾然天成。無有畔岸。而又貴窮乎公相。
威動乎區極。天子之毗。諸侯之師。故其文章言語。與事相
侔。憚赫若雷霆。浩汗若河漢。正聲諧韶濩。勁氣沮金石。豐
而不餘一言。約而不失一辭。其事信。其理切。孔子之言曰。
有德者必有言。信乎其有德且有言也。揚子雲曰。商書灝
灝爾。周書噩噩爾。信乎其能灝灝而且噩噩也。昔者齊君
行而失道。管子請釋老馬而隨之。樊遲請學稼。孔子使問
之老農。夫馬之智。不賢於夷吾。農之能。不聖於尼父。然且
云爾者。聖賢之能多。農馬之知專故也。今愈雖愚且賤。其
從事於文。實專且久。則其贊王公之能而稱大君子之美。
不為僭越也。伏惟詳察。愈恐懼再拜。
上宰相書
正月二十七日。前鄉貢進士韓愈。謹伏光範門下再拜獻
書相公閤下。詩之序曰。菁菁者莪。樂育材也。君子能長育
人材。則天下喜樂之矣。其詩曰。菁菁者莪。在彼中阿。既見
君子。樂且有儀。說者曰。菁菁者盛也。莪微草也。阿大陵也。
言君子之長育人材。若大陵之長育微草。能使之菁菁然
盛也。既見君子。樂且有儀云者。天下美之之辭也。其三章
曰。既見君子。錫我百朋。說者曰。百朋多之之辭也。言君子
既長育人材。又當爵命之。賜之厚祿。以寵貴之云爾。其卒
章曰。汎汎楊舟。載沈載浮。既見君子。我心則休。說者曰。載
載也。沈浮者物也。言君子之於人才。無所不取。若舟之於
物。浮沈皆載之云爾。既見君子。我心則休云者。言若此則
天下之心美之也。君子之於人也。既長育之。又當爵命寵
貴之。而於其才無所遺焉。孟子曰。君子有三樂。王天下不
與存焉。其一曰樂得天下之英才而教育之。此皆聖人賢
士之所極言至論。古今之所宜法者也。然則孰能長育天
下之人才。將非吾君與吾相乎。孰能教育天下之英才。將
非吾君與吾相乎。幸今天下無事。小大之官。各守其職。錢
穀甲兵之問。不至於廟堂。論道經邦之暇。捨此宜無大者
焉。今有人。生二十八年矣。名不著於農工商賈之版。其業
則讀書著文。歌頌堯舜之道。雞鳴而起。孜孜焉亦不為利。
其所讀皆聖人之書。楊墨釋老之學。無所入於其心。其所
著皆約六經之旨而成文。抑邪與正。辨時俗之所惑。居窮
守約。亦時有感激怨懟奇怪之辭。以求知於天下。亦不悖
於教化。妖淫諛佞譸張之說。無所出於其中。四舉於禮部
乃一得。三選於吏部卒無成。九品之位其可望。一畝之宮
其可懷。遑遑乎四海無所歸。恤恤乎饑不得食。寒不得衣。
濱於死而益固。得其所者爭笑之。忽將棄其舊而新是圖。
求老農老圃而為師。悼本志之變化。中夜涕泗交頤。雖不
足當詩人孟子之謂。抑長育之使成材。其亦可矣。教育之
使成才。其亦可矣。抑又聞古之君子相其君也。一夫不獲
其所。若己推而內之溝中。今有人。生七年而學聖人之道。
以修其身。積二十年。不得已一朝而毀之。是亦不獲其所
矣。伏念今有仁人在上位。若不往告之而遂行。是果於自
棄。而不以古之君子之道待吾相也。其可乎。寧往告焉。若
不得志。則命也。其亦行矣。洪範曰。凡厥庶民。有猷有為有
守。汝則念之。不協於極。不罹於咎。皇則受之。而康而色。曰
予攸好德。汝則錫之福。是皆與善之辭也。抑又聞古之人
有自進者。而君子不逆之矣。曰予攸好德。汝則錫之福之
謂也。抑又聞上之設官制祿。必求其人而授之者。非苟慕
其才而富貴其身也。蓋將用其能理不能。用其明理不明
者耳。下之修己立誠。必求其位而居之者。非苟沒於利而
榮於名也。蓋將推已之所餘。以濟其不足者耳。然則上之
於求人。下之於求位。交相求而一其致焉耳。苟以是而為
心。則上之道不必難其下。下之道不必難其上。可舉而舉
焉。不必讓其自舉也。可進而進焉。不必廉於自進也。抑又
聞上之化下。得其道則勸賞不必徧加乎天下。而天下從
焉。因人之所欲為而遂推之之謂也。今天下不由吏部而
仕進者幾希矣。主上感傷山林之士有逸遺者。屢詔內外
之臣。旁求於四海。而其至者蓋闕焉。豈其無人乎哉。亦見
國家不以非常之道禮之。而不來耳。彼之處隱就閒者亦
人耳。其耳目鼻口之所欲。其心之所樂。其體之所安。豈有
異於人乎哉。今所以惡衣食。窮體膚。麋鹿之與處。猨狖之
與居。固自以其身不能與時從順俯仰。故甘心自絕而不
悔焉。而方聞國家之仕進者。必舉於州縣。然後升於禮部
吏部。試之以繡繪雕琢之文。考之以聲勢之逆順。章句之
短長。中其程式者。然後得從下士之列。雖有化俗之方。安
邊之畫。不由是而稍進。萬不有一得焉。彼惟恐入山之不
深。入林之不密。其影響昧昧。惟恐聞於人也。今若聞有以
書進宰相而求仕者。而宰相不辱焉。而薦之天子而爵命
之。而布其書於四方。枯槁沈溺魁閎寬通之士。必且洋洋
焉動其心。峩峩焉纓其冠。于于焉而來矣。此所謂勸賞不
必徧加乎天下。而天下從焉者也。因人之所欲為而遂推
之之謂者也。伏惟覽詩書孟子之所指。念育才錫福之所
以。考古之君子相其君之道。而忘自進自舉之罪。思設官
制祿之故。以誘致山林逸遺之士。庶天下之行道者知所
歸焉。小子不敢自幸。其嘗所著文。輒採其可者若干首。錄
在異卷。冀辱賜觀焉。干黷尊嚴。伏地待罪。愈再拜。
後十九日復上書
二月十六日。前鄉貢進士韓愈。謹再拜言相公閤下。向上
書及所著文後。待命凡十有九日。不得命。恐懼不敢逃遁。
不知所為。乃復敢自納於不測之誅。以求畢其說。而請命
於左右。愈聞之。蹈水火者之求免於人也。不惟其父兄子
弟之慈愛。然後呼而望之也。將有介於其側者。雖其所憎
怨。苟不至乎欲其死者。則將大其聲疾呼。而望其仁之也。
彼介於其側者。聞其聲而見其事。不惟其父兄子弟之慈
愛。然後往而全之也。雖有所憎怨。苟不至乎欲其死者。則
將狂奔盡氣。濡手足。焦毛髮。救之而不辭也。若是者何哉。
其勢誠急。而其情誠可悲也。愈之強學力行有年矣。愚不
惟道之險夷。行且不息。以蹈於窮餓之水火。其既危且亟
矣。大其聲而疾呼矣。閤下其亦聞而見之矣。其將往而全
之歟。抑將安而不救歟。有來言於閤下者曰。有觀溺於水
而爇於火者。有可救之道。而終莫之救也。閤下且以為仁
人乎哉。不然。若愈者。亦君子之所宜動心者也。或謂愈。子
言則然矣。宰相則知子矣。如時不可何。愈竊謂之不知言
者。誠其材能不足當吾賢相之舉耳。若所謂時者。固在上
位者之為耳。非天之所為也。前五六年時。宰相薦聞。尚有
自布衣蒙抽擢者。與今豈異時哉。且今節度觀察使及防
禦營田諸小使等。尚得自舉判官。無閒於已仕未仕者。况
在宰相。吾君所尊敬者。而曰不可乎。古之進人者。或取於
盜。或舉於管庫。今布衣雖賤。猶足以方乎此。情隘辭蹙。不
知所裁。亦惟少垂憐焉。愈再拜。
後廿九日復上書
三月十六日。前鄉貢進士韓愈。謹再拜言相公閤下。愈聞
周公之為輔相。其急於見賢也。方一食。三吐其哺。方一沐。
三捉其髮。當是時。天下之賢才。皆已舉用。奸邪讒佞欺負
之徒。皆已除去。四海皆已無虞。九夷八蠻之在荒服之外
者。皆已賓貢。天災時變昆蟲草木之妖。皆已銷息。天下之
所謂禮樂刑政教化之具。皆已修理。風俗皆已敦厚。動植
之物。風雨霜露之所霑被者。皆已得宜。休徵嘉瑞麟鳳龜
龍之屬。皆已備至。而周公以聖人之才。憑叔父之親。其所
輔理承化之功。又盡章章如是。其所求進見之士。豈復有
賢於周公者哉。不惟不賢於周公而已。豈復有賢於時百
執事者哉。豈復有所計議。能補於周公之化者哉。然而周
公求之如此其急。惟恐耳目有所不聞見。思慮有所未及。
以負成王託周公之意。不得於天下之心。如周公之心。設
使其時輔理承化之功。未盡章章如是。而非聖人之才。而
無叔父之親。則將不暇食與沐矣。豈特吐哺捉髮為勤而
止哉。惟其如是。故於今頌成王之德而稱周公之功不衰。
今閤下為輔相亦近耳。天下之賢才。豈盡舉用。奸邪讒佞
欺負之徒。豈盡除去。四海豈盡無虞。九夷八蠻之在荒服
之外者。豈盡賓貢。天災時變昆蟲草木之妖。豈盡銷息。天
下之所謂禮樂刑政教化之具。豈盡修理。風俗豈盡敦厚。
動植之物。風雨霜露之所霑被者。豈盡得宜。休徵嘉瑞麟
鳳龜龍之屬。豈盡備至。其所求進見之士。雖不足以希望
盛德。至比於百執事。豈盡出其下哉。其所稱說。豈盡無所
補哉。今雖不能如周公吐哺捉髮。亦宜引而進之。察其所
以而去就之。不宜默默而已也。愈之待命。四十餘日矣。書
再上而志不得通。足三及門而閽人辭焉。惟其昏愚。不知
逃遁。故復有周公之說焉。閤下其亦察之。古之士。三月不
仕則相弔。故出疆必載質。然所以重於自進者。以其於周
不可。則去之魯。於魯不可。則去之齊。於齊不可。則去之宋
之鄭之秦之楚也。今天下一君。四海一國。捨乎此則夷狄
矣。去父母之邦矣。故士之行道者。不得於朝。則山林而已
矣。山林者。士之所獨善自養。而不憂天下者之所能安也。
如有憂天下之心。則不能矣。故愈每自進而不知愧焉。書
亟上足數及門而不知止焉。寧獨如此而已。惴惴焉惟不
得出大賢之門下是懼。亦惟少垂察焉。瀆冒威尊。惶恐無
已。愈再拜。
