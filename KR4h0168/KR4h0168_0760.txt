欽定全唐文卷七百六十
蔡京
京初為僧。令狐楚鎮滑臺。勸之學。登進士第。官御史。歷澧
撫饒三州刺史。咸通中拜嶺南西道節度使。以貪惏為下
所逐。貶死崖州。
李肇東林寺碑陰記
元和初。武陽公廉刺江西。和惠多暇。歎二林精舍之最。佛
書闕如。以月俸家財。經始大藏。廬岳師資。坐閱貝教。皆懷
德於公也。昭肅皇帝患僧繁濫。詔省其居。以嚴其人。因是
林藏毀經逸。先帝即位。許勝地復寺。東林振焉。僧行言立
心至勤。完集經教。走丐歷歲。克就無期。大中十二年。洪廣
潭宣四鎮兵擾。先帝以中丞韋公英果多知。詔馳鎮舊地。
先德在人。詠歌不忘。江湖老叟。有懷惠泣下者。聞公至。皆
願縛賊出迎。故公未至而人巳安。纔至而賊遂平。皆如先
帝之策。(闕)涖訪舊事。德績盡在。獨經藏闕焉。因召行言。傾
俸使復。不一歲而藏成。經備如初。繼先志也。
呂受
受。大和中鄉貢進士。
佛頂尊勝陀羅尼經幢序
妙道(闕三字)難智窮歸心是崇。敢(闕三字)心感而著。事因而生。
有唐義成軍節度使檢校禮部尚書兼御史大夫西平公。
我尚書性(闕二字)繼祖風國重(闕)詔委旄鉞。自臨雄鎮。事理
數行。而能習武不威。韜光匿耀。政模造化。信叶大時。以(闕
十二字)是以三州有和樂之化。五載無造次之刑。上下咸安。
中外悅服。天明聰聽聞亦何(闕一字)押衙田伾等。咸以(闕一
字)運契符君臣際會。職位皆重。寄任匪輕。持盈若虛。惣無
怠謙若居散。恭如處閑。內迫奉公。外寬從(闕一字)茲謂誠性
自然。風教被焉。易獲其全。斯所以分也。未(闕一字)以報也。遂
僉議佛經有尊勝陁羅尼者。功德宏廓。道義幽元。而能普
濟生靈。博救品物。陰影纔及。莫大罪銷。飛塵略沾。福履將
至。欲以命工刻石。當道建幢。冀得惠風接吹。白日迴照。輕
飄遠景。長及百靈。仰其佛功。用答殊造。所望節幢等法幢
同立。比石齊堅。仁壽等並長。承時偕慶。天照諴感。人願必
從。卑誠共陳。果遂其志。凡曰慶幸。無以過焉。
譚銖
銖。吳人。會昌元年進士。為蘇州鹺院官。
廬州明教寺轉關經藏記
大唐咸通庚寅歲。廬之佛寺曰明教。有禪那僧文珦創轉
關經藏成。命銖記其事。銖常學釋氏。因錄其義。以喻之曰。
經曰。佛滅度後。像法存焉。夫像似也。俾迷者覩其像。得其
意。乃曰經心也。藏藏也。如心之含藏萬法者也。故曰一心
生萬法。萬法由一心。其動靜弛張。在我而已。寧窮其義。略
舉其大。斯藏也。本於一心。靈通無礙。動用自在。靜則萬法
空寂。動則三界彌綸。虛偽唯心所造作。其在斯乎。周迴八
角。角覺也。佛以眼為八邪。耳為八患。鼻為八苦。舌為八難。
迴八邪為八覺。迴八患為八解脫。迴八苦為八安樂。迴八
難為八王子。指四八為三十二相。由此八關返邪歸正。成
佛之境矣。止則寂然無用。引則轉而不窮。動雖有聲。靜乃
無跡。以此現相。俾人歸依。知佛之心。體道之要。使迷徒瞻
禮。自識根源。移於身心。可見微密。迷者若悟。知三乘妙旨。
未脫輪迴。一法正宗。不離真性。性而非性。真何所真。乃知
三界本空。十方一相。相而無相。知何所知。如始當語言道
斷。心行起滅。其藏貯修多羅教數千軸。募金長者禪那弟
子蘄州長史殿中侍御史上柱國王師貞。特力營構。果獲
成就。噫己丑歲。屬徐方兵亂。援軍屯集。雖存根本。幾失護
持。今則色相端嚴。典教漸備。所表法輪常轉。心不動搖。略
諭因緣。以示道俗云爾。讚曰。
修多羅教。函於藏輪。周迴八角。正道斯陳。動用一心。為萬
法因。忘因無法。得本歸真。鐫於金石。用導迷人。
劉約
約官水部員外郎。歷滄州天平節度使。徙宣武卒。
請王叔泰歸宗奏
王鍔之子故德州刺史王稷。在任有善政。郡人愛之。為李
全略所殺。家無遺類。有男叔泰。年五歲。郡人宋忠獻潛收
養之。今巳成長。臣察知其事。忠獻已補軍職。叔泰送歸其
宗。
余知古
知古。文宗時人。
謝叚公五色筆狀
伏蒙郎中殊恩。賜及前件筆。竊以趙國名毫。遼東仙管。曾
進言於石室。亦奏議於圓邱。經阮籍而飛動稱神。得王珣
而形製方大。妙合景純之讚。奇標逸少之經。利器莫先。豈
宜虛授。某藝乏鴻彩。膺此綠沈。降自成麟。翻將畫虎。空懷
得手之趣。實多過眼之迷。春蚓未成。豐狐濫對。喜並出圖
而授。驚逾入夢之徵。將欲遺於子孫。清白莫比。更願藏之
篋笥。瑞應那同。捧戴明恩。伏增感激。謹狀。
陳去疾
去疾字文醫。侯官人。元和十四年進士。會昌中官蔡州刺
史。終邕管副使。
王師如時雨賦(以慰悅人心如雨枯旱為韻)
惟唐十二葉。盛德如春。雖幽無不被。而獷有未臣。帝曰。苟
非我武。焉能庇人。於是考龜策。諧諮詢。投干戈於苗扈之
地。極黎庶於塗炭之辰。是師也。以勝殘為心。以除暴為主。
得周宣之薄伐。非漢皇之黷武。爾乃誓六師。命吉甫。鼓而
出兮俯而取。始天聲乍發。闞若雷霆。終聖澤旁流。霈如甘
雨。既殲元惡。不問其餘。誠與之更始。而待之如初。簟食壺
漿。將爭先以邀路。緇黃耆艾。知弛負以寧居。是以足蹈手
舞。怨釋憤攄。洗心靈而沃若。類草木之賁如。始其聞金鼓
之聲。疑殺戮之謂。及其蒙霑濡之賜。眾乃欷歔以相慰。曰
豈圖汙俗。猶軫聖心。殷雲雷以作解。與枯槁而為陰。濟濟
烝徒。一以貫乎睿旨。禺禺噍類。(闕一字)得滌其煩襟。渥恩既
溥。幽憂爰泄。愛離畢之時見。覩燎原之燄滅。始憑鼓怒。信
天步之不回。終乃發生。諒人情之大悅。既而新厥政。革其
謨。遂開儒風與文教。載櫜越與燕弧。正皇綱於寒暑。變下
國之榮枯。夫如是。莫不沐仁澤以愉愉。詠恩波之侃侃。方
且觀濠梁之魚樂。豈復比農人於歲旱。
張元審
元審。開成時人。
唐故李氏夫人墓誌
河南府河陽太平鄉臨泉村鄭宏禮適妻。以開成四年三
月十四日。昊天不祐。終於長夜。夫人祖諱海。尊諱士安。以
元和十五年二月十七日。殯於河南府濟源縣清廉鄉官
橋村平原。禮也。其先隴西郡人也。嘗觀懷洛之士。公門惟
積善。琴瑟調和。天資柔順。常能克己以惠於人。性自沖和。
母儀親戚。有兄弟兩人。兄從簡。大和七年九月十日。終于
長夜。弟道士元慶。住奉仙觀。夫人有四女幼小。長女丞登
三和娘子。皆以形毀。絕漿不食。日月推移。痛盡晝哭之深。
夫人忽自寢疾而未經旬。遂終于開成四年。歌變為哭。傷
嘆不期。享年卌。至開成四年己未歲四月壬子朔十日辛
酉。殯於河南府河陽縣太平鄉西沼村北卅五步高岡之
前。其地阜勢。前引後從。中之如堂。安殯必固。誰言有虧。猶
恐桑田變改。年代不同。若不標於貞石。何可畱於千載。迺
為誌云。其一曰。憶念平生日。曾為濟上人。芳聲傳海內。誰
是不知聞。其二曰。死隔恩憐女。悲(闕四字)空(闕一字)何處去。聲
聲堪斷腸。其三曰。葉落終歸本。人生(闕二字)然。泉臺空寂寞。
來路永無還。
李宏慶
宏慶。開成中檢校太子庶子金州刺史兼御史中丞。
大慈恩寺大法師基公塔銘(并序)
按吏部李侍郎乂碣文。法師以皇唐永淳元年仲冬壬寅
日。卒於慈恩寺翻譯院。有生五十一歲也。後十日。陪葬於
樊川元奘法師塔。亦起塔焉。塔有院。太和二年二月五日。
異時門人安國寺三教大德賜紫法師義林。見先師舊塔
摧。遂唱其首。率東西街僧之右者。奏發舊塔。起新塔。功未
半而疾作。會其徒千人。盡出常所服玩。洎向來箕斂金帛。
命高足僧令檢。俾卒其事。明年七月十三日。令檢奉行
師言。啟其故塔得全軀。依西國法焚而瘞之。其上起塔焉。
又明年十月。齎行狀請宏慶撰其銘。予熟聞師之本末。不
能牢讓。師姓尉遲。諱基。字宏道。其先朔州人。累世以功名
致爵祿。先考宗。松州都督。伯父鄂國公。國初有大勳力。宏
道身長六尺五寸。性敏悟。能屬文。尢善于句讀。凡經史皆
一覽無遺。三藏法師元奘者。多聞第一。見宏道頗加竦敬。
曰。若得斯人傳授釋教。則流行不竭矣。因請於鄂公。鄂公
感其言。奏報天子許之。時年一十七。既脫儒服。披緇衣。伏
膺奘公。未幾而冰寒於水矣。以師先有儒學詞藻。詔講譯
佛經論卅餘部。草疏義一百本。大行於時。謂之慈恩疏。其
餘崇飾佛像。日持經戒。瑞光感應者。不可勝數。嗟乎宏道。
其家世在朔漠。宜以茹毛飲血鬭爭煞戮背義妄信為事。
今慕浮屠教苦節。希聖冞入其奧。與夫鄂公佐聖立國。功
成身退。出于其類。為一代賢人。實稟間氣。習俗不能染也
明矣。退為銘曰。
佳城之南兮面南山。元奘法師兮葬其間。基公既歿兮陪
其後。甲子一百兮四十九。碣文移入兮本寺中。曇景取信
兮田舍翁。義林高足兮曰令檢。親承師言兮精誠感。試具
畚鍤兮發元堂。全身不朽兮滿異香。銘誌分明兮是宏道。
齒白骨鮮兮無銷耗。瑞雲甘雨兮晝濛濛。神祇悉窣兮羅
壽宮。依教茶毘兮得舍利。金瓶盛之兮埋厚地。建塔其上
兮高巍巍。銘勒貞石兮無愧辭。深谷為岸兮田為瀛。此道
寂然兮感則靈。
陳嘏
嘏字君錫。莆田人。開成三年進士。累官刑部郎中。
霓裳羽衣曲賦
我元宗心崇至道。化叶無為。制神仙之妙曲。作歌舞之新
規。被以衣裳。盡法上清之物。序其行綴。乃從中禁而施。原
夫采金石之清音。象蓬壺之勝摡。俾樂工以交泰。儼彩童
而相對。漓灑合節。初聞六律之和。搖曳動容。宛似㣥仙之
態。爾其絳節迴互。霞袂飄颺。或眄盼以不動。或輕盈而欲
翔。八風韻肅。清音思長。引洞雲於丹墀之下。颯天風於紫
殿之旁。懿乎樂洽人和。曲含仙意。雜絃管之繁節。澹君臣
之元思。清淒滿聽。無非冲穆之音。颯沓盈庭。盡是雲霄之
事。吾君所以凝清慮。慕元風。無更舊曲。用纂成功。既心將
道合。乃樂與仙同。悅康平於有截。延聖壽於無窮。美矣哉。
調則冲虛。音惟雅正。於以臻逍遙之境。於以暢恬和之性。
遂使俗以廉平。人無紛競。見天地之訢合。致朝廷之清淨。
小臣忭而歌曰。聖功成兮至樂修。大道叶兮皇風流。願揣
侔於竹帛。贊元化於鴻休。
張次宗
次宗。宰相宏靖子。開成初為起居舍人。累遷考功員外郎
知制誥。出為澧明二州刺史卒。
謝賜端午衣物狀
右。伏以中暑良時。沐蘭令節。王人乘驛。初降於九霄。內府
頒衣。遽霑于千里。臣忝膺寄任。未展涓埃。節候每移。尸曠
增懼。陛下殊私荐及。寵賜不忘。天書覩經緯之文。麗服見
裁縫之妙。捧其珍玩。價重於兼金。賜以綵絲。恩深於延算。
况寵周將校。問及偏裨。爭馳就日之誠。益勵酬恩之節。
謝賜冬衣狀
右。伏以元律戒時。祁寒應候。王人傳詔。御府頒衣。伏惟皇
帝陛下盛德御天。至仁育物。每念藩方之任。屢加寵錫之
恩。臣績效未施。塵忝茲久。捧溫密之詔。喜若朝天。被輕纖
之衣。暖同就日。况撫寒之問。下及師人。錫服之榮。遍周戎
校。喜氣乍傳於封部。陽和先及於荊衡。爭馳戀闕之誠。各
勵酬恩之志。
謝賜冬衣狀
右。中使劉泰伸至。伏奉勅書手詔。宣慰臣及將吏僧道百
姓等。并賜臣手詔及冬衣兩副大將衣十副者。清風戒寒。
元律將至。未及嚴凝之候。已霑輕暖之衣。承寵命而載慙。
啟緘封而增感。伏惟皇帝陛下至德御時。深仁育物。光武
十行之詔。每覩憂勤。魏后五時之衣。未為寵錫。况臣叨榮
漸久。受賜彌多。寒暄之節候驟移。新舊之光華相委。被服
悉頒於御府。裁縫僅度於私家。挾纊之恩。已周於列校。維
鵜之刺。尢媿於微躬。
薦前漢州刺史薛元賞狀
右件官明敏多才。幹能有用。嘗列班行之任。亦專繁劇之
司。廣漢在蜀川之中。最為大郡。凋瘵之後。為理甚難。流庸
自占者過九千家。田業開闢者踰五百頃。修兵甲則戎備
斯足。置什器則公用有餘。事無不周。去有遺美。臣任當廉
察。備覩政能。伏望聖恩。特垂甄獎。
薦前淮南節度掌書記殿中御史李躔狀
右件官稟性端方。臨事果毅。有清介之節。擅文華之名。操
心不回。居約可久。臣去年有狀。已具薦論。累月在京。未蒙
奬擢。儻置之諫署。或授以憲官。視其為人。必能稱職。輒再
具論奏。伏望天恩。俯賜裁酌。謹奏。
薦前澧州刺史崔芸狀
右。伏以前件官業尚儒學。才通吏事。言行無玷。終始可觀。
有古人歲寒之心。得君子時中之道。所歷五郡。去皆見思。
或在危疑之中。能全名節。或當徵發之際。不擾疲人。自理
澧陽。課績尢異。得賦斂變通之法。置郵館供待之資。創立
隄防。修繕城洫。事必可久。政皆有經。臣任忝宣風。諳其履
行。若在郡無此實效。豈敢輒有薦論。伏望聖恩。特加奬擢。
薦觀察判官陸暢請章服狀
右件官植性謹和。[:#AS-93FA:⿱艹泣]事周敏。詞賦中第。篇什成名。應物而
精力有餘。處煩而變通靡滯。所委公事。案牘雖多。巨細無
遺。剖斷尢速。領刑獄之重。人自不冤。頒廉察之條。法皆可
久。準勅文。使下檢校官凡至五品。便得賜緋。今陸暢前任
秘書丞。已是登朝五品。即頗與格文相當。又職事修舉。合
當甄奬。臣先已有狀。未蒙允許。今輒敢再具論奏。伏望天
恩。特賜章服。
請立前節度使李德裕德政碑文狀
右。伏以勳著王室者。則銘於景鐘。功及生人者。則刊於樂
石。故扶風存必拜之地。峴山有墮淚之思。固有舊章。蓋無
餘美。竊以李某纘慶相門。伏膺儒業。得郤縠詩書之學。兼
祭遵儒雅之風。自授任坤方。鎮安全蜀。亭戍多警。灾旱相
仍。外有定戎之功。則城柵相望。內有繕完之備。則器甲維
新。強寇將罷其東漁。鄰敵自止其南牧。况令行屬郡。威肅
連營。來暮之謠。已章於昔歲。去思之美。無謝於古人。今合
境同詞。諸郡獻狀。雖黃霸入用。寵方盛於登賢。而鄧侯不
畱。情猶深於愛樹。臣謬當交代。備聞政能。願嗟臥轍之情。
特允紀功之請。
韋溫
溫字宏育。京兆人。年十一舉兩經及第。以書判拔萃補校
書郎。累遷尚書右丞。出為陜虢觀察使。武宗立。召拜吏部
侍郎。出為宣歙觀察使。卒年五十八。贈工部尚書。諡曰孝。
請治修葺太廟慢官並止委中使鳩工疏
臣伏見今月五日勅。將作監等修葺太廟稽遲。各已罰俸。
特命親臣專知繕理。有以見陛下奉宗孝思之至也。臣聞
吏舉其職。國家所以治。事歸於正。朝廷所以尊。夫設制度。
立官司。事存典故。國有經費。而最重者。奉宗廟也。伏以太
廟當修。詔下踰月。有司弛墮。曾不加誡。宜黜慢官。以懲不
恪之罪。擇可任者。責以繕完之功。此則事歸於正。吏舉其
職也。而聖思不勞。百職不曠。今慢官不恪。止於罰俸。宗廟
所切。便委內臣。是許百司之官。公然廢職。以宗廟之重。為
陛下所私。㣥官有司。便同委棄。此臣竊為聖朝惜此事也。
事關宗廟。皆書史策。苟非舊典。不可率然。伏乞更下詔書。
得委所司營繕。則制度不紊。官業交修。
請止上尊號疏
德如三皇止稱皇。功如五帝止稱帝。徽號之來。乃聖王之
末事。今歲三川水災。江淮旱歉。恐非崇飾徽稱之時。
歐陽秬
秬字降之。國子監四門助教詹從子。開成中進士。劉從諫
鎮澤潞。表佐幕府。其子稹拒命。上表斥損時政。或誣秬為
之。詔流崖州賜死。
移陸司勳沔書
月日。毆陽秬移書郎中閤下。夫百女蕩。一女貞。蕩者紛然。
為貞者笑。脫使貞者始貞而後蕩。奈百人之笑一人耶。嗚
呼。一之笑百。百者有比。恥於一人而已。百之笑一。一者舉
目無比。其如恥何。伏唯閤下少垂聽覽。秬在閩中時。聞閤
下之名十年矣。及來京師。又逾一紀。嘗期閤下不出則若
南陽劉子驥會稽謝慶緒。出則如蜀孔明殷傅說。不然。亦
如賈誼朱雲之徒。庶幾於直道也。今皇帝起閤下為郎。閤
下俁俁而來。秬謂斯來也。嚮數年有見必言。有聞必論。日
復一日。僅三百日矣。豈九牧之民皆治矣。無有術耶。四夷
之患皆平矣。無有策耶。天下之無賢者不可舉耶。天下之
無倖者不可黜耶。天下之無贓者不可劾耶。天下之無冤
者不可雪耶。天下之無屈者不可伸耶。天下之無驕者不
可誡耶。既無所聞。又無所見。則樂堯舜之道。讀周孔之書。
劉驎之謝敷斯人也。閤下亦斯人也。豈徒鼓動以朝。廊飡
而退。是何前倨而後恭。若彼始貞而後蕩如此。且一之笑
百。雖有比也正。今百人之反笑矣。閤下欲何比焉。夫名利
之心不可卷。正直之心亦不可轉。秬謂閤下今之為。不及
昔時不為明矣。且逢萌不掛冠。孰有萌耶。孫楚不潄石。孰
有楚耶。閤下始心為直。苟在為郎。國家有明經進士史傳
諸科。孰不郎也。後達者雖在閤下之左。先達者雖在閤下
之右。秬所謂為郎不若不為。蓋悲閤下身未死而名已滅。
雖然。尚有可復之計。何者。閤下有所見。勿惜其位而言。有
所聞。勿顧其身而論。論或不行。言或不用。則乞骸歸去。斯
謂可復之計也。已矣。吳越勝景。山川如繡。鱸鱠蒓羹。放歌
長嘯。夫如是。永為陸司勳。庶幾乎不朽。伏維念之。秬再拜。
韋琮
琮字禮玉。第進士。武宗朝以中書侍郎同中書門下平章
事。遷門下侍郎兼禮部尚書。無功。罷為太子賓客分司卒。
月明星稀賦(以大明流光㣥曜自戢為韻)
伊圓光之未呈。觀列象之繁星。忽昇輪以委照。齊掩縟而
韜精。天宇無雲。意姮娥之可覩。金波出海。覺婺女之迷明。
爾其兔影高輝。榆光潛靄。沖融者寥落或存。隱映者蒼茫
自昧。仰著明而下分融朗。驚有爛而全迷光大。美矣夫星
沈四裔。月麗中央。以合璧之華彩。埽連珠之眾光。有北微
分於辰極。維南屢失於昊蒼。奕奕三台。既慙容於出沒。熒
熒五緯。亦具體而微茫。時則俯燭地隅。斜臨海嶠。寫碧落
以增麗。拂金風而引耀。使占蜀國。當曖昧而何知。賢聚㯋
川。豈低昂而自照。的的悠悠。蟾孤桂秋。離離兮弄影如晦。
皎皎兮澄明不流。萬家盈手之時。望女牛而纔見。千里同
心之際。美烏鵲而追遊。且樂彼無私。失乎躔次。焜煌河鼓。
羃歷天駟。初膧朧出地。似懷德以增輝。忽燦爛經天。知畏
威而有自。既而夜久凝澈。時無埃氛。銀華炫晃以將落。珠
彩蕭疎而掩㣥。且共歎於陰靈。因悲鵲化。如欲觀其分野。
豈辨天文。儼若咸賓。稀然且集。知至明之難競。故不耀而
相襲。則水朝宗未足以為喻。火就燥孰云其可及。吐皓魄
以流空。掩繁光而載戢。
明月照積雪賦(以孤光上燭寒彩下凝為韻)
月麗天而配陽。雪抱陰而體剛。輪合太虛。類呈祥於往漢。
尺盈平地。亦表瑞於我唐。清輝洞照。皓質練張。配金精而
可久。禀水德而為常。月吐危峯。自掩瑤階之跡。雪凝平野。
誰分玉兔之光。高卑交映。靜動有方。一則向晦而引曜。一
則候明而昭彰。同聖人之潔白。類君子之行藏。俯而察之。
謂履玉山之玉。遠而望也。謂覩燭龍之燭。影能相扶。德且
不孤。膧朧相映。若有若無。虧盈足為物鑒。樸素可與道俱。
夜久彌明。鵲遶林而就侶。室虛生白。人味道以自如。當其
雲卷天高。氛銷鏡朗。曠碧霄明媚之色。失白間[:#AS-FBED:●]鳥飛舞
之狀。臨北堂而可鑒。曳穿履以遐望。娟娟若晝。高臨舊井
之中。淅淅驚風。疑落孤松之上。光臨皓璧。氣引凝寒。混金
波而曜潘室。交素彩而鄙齊紈。入秦臺且不慙於清鏡。彈
楚曲寧有愧於幽蘭。懿夫夜已深兮月猶在。雪未消兮夜
將改。照耀冰壺之質。掩映瓊林之彩。月之德也明而升。雪
之體也白已凝。圓虛色澈。柔祇氣澄。故得二美相貫。兩氣
含宏。謝莊翫而成詠。袁安寢而莫興。原夫象在於上。形成
於下。德無不施。物無不假。比同塵之叶美。異投珠而見舍。
倘委照以無私。願不遺於微者。
楊漢公
漢公字用乂。虢州宏農人。大和八年進士。累拜荊南節度
使。召為工部尚書。宣宗朝同州刺史。更宣武天平兩節度
使卒。
干祿字書後記
太師魯公。忠孝全德。儀刑古今。存道沒身。煥乎國史。文學
之外。尢工隸書。盡鍾繇之精能。極逸少之楷則。頃因左宦。
曾牧茲郡。才大事簡。居多餘閒。錄干祿字樣。鐫於貞石。仍
許傳本。示諸後生。一二工人。用為衣食業。晝夜不息。刓缺
遂多。親姪禺頃牧天台。懼將磨滅。欲以文字移於他石。資
用且乏。不能克終。漢公謬憩棠陰。獲覩墨妙。得以餘俸。成
禺之意。自看摹勒。不差纖毫。庶筆蹤傳於永永。時開成四
年六月廿九日。
房千里
千里字鵠舉。太和中進士。官國子博士。終高州刺史。
骰子選格序
古之序班位。列爵祿。非獨以理萬民總百事也。用以別白
賢不肖。堯為君。舜為相。其下有共鯀焉。成王為君。周公為
相。其下有管蔡焉。舜周公之貴。非幸也宜也。共鯀管蔡之
殛放。非不幸也宜也。故賢者宜進之。雖已貴。益其祿厚其
爵不為幸。不肖者宜退之。雖已賤。奪其廩削其秩不為歉。
由是人用自勵。遷善去惡。強奮自篤。後代衰微。升於上者
不必賢。沈於下者不必愚。得不必功。失不必過。賢者知其
善不足恃。恥比肩而趨。故賢未嘗進。不肖者知其惡不果
棄。惟奮臂而逞。故不肖未嘗退。有賢者退。人雖心知之。卒
無奈何。且曰非人也命也。有不肖者進。人雖心知之。又無
可奈何。亦曰非人也命也。以是善不勸而惡不悛。率曰付
諸命而已矣。果如是。聖人所謂仁義忠信者。何足道哉。姑
徵其有命無命耳。悲夫。斯後代之不可復古。豈不由是也。
開成三年春。予自海上北徙。舟行次洞庭之陽。有風甚急。
繫船野浦下三日。遇二三子號進士者。以六骰雙雙為戲。
更投局上。以數多少為進身職官之差數。豐貴而約賤。卒
局。座客有為尉掾而止者。有貴為相臣將臣者。有連得美
名而後不振者。有始甚微而歘升於上位者。大凡得失。酷
似前所謂不繫賢不肖。但卜其偶不偶耳。達人以生死為
勞息。萬物為一馬。果如是。吾今之貴者。安知其不果賤哉。
彼真為貴者。乃數年之榮耳。吾今貴者。亦數刻之樂耳。雖
久促稍異。其歸於偶也同。列禦寇敘穆天子夢遊事。近者
沈拾遺述枕中事。彼皆異類微物。且猶竊爵位以加人。或
一瞬為數十歲。吾果斯人也。又安知數刻之樂。果不及數
年之榮耶。因條所置進身職官遷黜之目。為骰子選格序。
遊嶺徼詩序
有進士韋滂者。自南海邀趙氏而來。十九歲為余妾。余以
鬢髮蒼黃。倦於遊從。將為天水之別。尚有數秋之期。縱京
洛風塵。亦其志也。趙屢對余澘然。恨恨者未得偕行。即泛
輕舟。暫為南北之夢。歌陳所契。詩以寄情。
廬陵所居竹室記
凡天地之氣。煦嫗乎春。曦彤乎夏。淒乎秋而冽乎冬。楚之
南當冬而且曦。燕之北當夏而且冽。是皆不得氣之中正。
人之百骸。上陽而下陰。陽戒於焮。故膏盲欲寒。陰戒於溺。
故腎脇欲燠。人之外好。欲軒冕文綵以為榮。似若動且陽
焉。人之內好。欲寡慮恬默以為泰。似若靜且陰焉。其門外
欲肥馬大車以為熱者。其室內欲虛堂廣厦以為清者。果
反是必為災。且妖且病。且亂且窮矣。天地之性。當夏而洌。
當冬而曦。其歲時惡。人之百骸。上陽而不能寒。下陰而不
能煦。其神瘵。外飾文采。不能動且榮而必慊。其心[:#AS-FEBA:●]
[:#AS-FBED:●]參。內思恬默。不能靜且
泰而必汨。其志亂。外門淒淒而寒者。內室彤彤而熱者。其
士窮。予三年夏。待罪於廬陵。其環堵所棲者。率用竹以結
其四周。植者為柱楣。撐者為榱桷。破者為霤。削者為障。臼
者為樞。篾者為繩。絡而籠土者為級。橫而格空者為梁。方
大暑。火烘爆。霤坼壤。若墜於鑪。若燎於原。
舌呀而不能持。支墮而不自運。赫赫爞爞。如列千萬炬於
室內。視其門。即寂寥虛閴。若清秋之山焉。若寒浦之波焉。
予乃知嚮所謂天地之氣。人之百骸。與其心形之內外。居
室之寒燠。反是果為災。且妖且病。且亂且窮也。今予方窮
不能奮。果窮也。其處於是亦宜矣。天地之氣。不能易者也。
鄒子有吹律之變。人之生死。不可制者也。俞扁有鍼砭之
術。是二者尢不可革。且有道而得之。今予室之曦。予門之
寒。予亦姑思其治之之道。將爇其廬而斬其工竹。室其能
永永以爍。予書其詞於壁。
知道
世之所以為達者。貴爵富祿。威刑不勝其用。珠玉不勝其
計。耳熱聲。口飫味。目厭色。斯所謂常情之大欲也。世所以
為窮者。秩不足以庇身。祿不足以充用。侮不能威。辱不能
刑。聲色不足於耳目。滋味不甘於口舌。斯所謂常情之大
不欲也。然而聖人汲汲於祿仕者。豈為是耶。曰非也。聖人
為人者也。恒人為己者也。聖人負其資。得其地。逢其時。有
其祿。然後因其鎡基。流其德澤。猶水之居高者。決而溉之。
其浸必廣。聖人之所以為榮者。導人於仁誼。然後使千萬
年載其烈光。為巍巍之德功。以浹於生人者也。恒人之為
已者。期於厚祿貴位。位以私尊。祿以私富。益尊而愈驕。益
富而愈汰。以淫快一日之欲。纔放肆於氣未絕之間者也。
聖人有其時。有其位。行其道以及於人。無其時。無其位。奉
其道以自飾。故聖人進不為榮。退不為戚。而常得其道。恒
人幸其時。竊其位。恣其所為。竭人以自足。無其時。失其位。
任其愚以自困。故恒人進以為己榮。退以為己辱。而常失
其道。孔子曰。鳳鳥不至。河不出圖。吾已矣夫。孔子嘆行已
之道足以致是。而時王不用己之道。道無所施。非嘆其身
食不方丈。衣不文繡也。恒人之所悲不達者。率曰吾妻不
能羅襦。吾兒不能肉食耳。豈常少及於外物哉。聖人以德
澤流於人。雖九命崇錫。不以為厚。以其所賞果當外其身
而公於天下。非已幸也。恒人無毫毛以裨於人。苟幸得祿
仕。即逸豫以自怡。以竊取偷得為大黠。其所得幸也。孔顏
聖賢也。豈嘗聞伐樹瓢飲以為已辱哉。姬旦亦聖人也。豈
嘗聞受封攝理以為已幸哉。是知聖人之樂也內。而恒人
之樂也外。內故常有餘。外故常不足。有餘故推於人。不足
故取於人。有道之人。雖鹿裘帶索而人不鄙之者。取其內
而忘其外也。豪民俠士。紫衣金鈎而人不貴之者。文飾於
外也。若然者。富貴文飾於外也。彼之所以仁誼者。質充於
內也。西子不華。嫫母錦縠。是不能易其美惡。後之君子。窮
於時者。當思負其內以自篤。無以其外而諂人。達於時者。
當思勉其內以自飾。無以其外而驕人。苟如是。庶幾乎知
道矣。
許渾
渾字用晦。丹陽人。故相圉師之後。太和六年進士第。當塗
太平二縣令。以病免。起潤州司馬。大中三年為監察御史。
歷虞部員外郎睦郢二州刺史。
烏絲闌詩自序
余丱歲業詩。長不知難。雖志有所尚。而才無可觀。大中三
年。守監察御史。抱疾不任朝謁。堅乞東歸。明年少間。端居
多暇。因編集新舊五百篇。置於几案間。聊用自適。非求知
之志也。時庚午歲三月十日。於丁卯澗村舍。手寫此本。
