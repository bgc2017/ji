欽定全唐文卷一百六十七
盧照鄰(二)
釋疾文(幷序)
余羸臥不起。行已十年。宛轉匡牀。婆娑小室。未攀偃蹇桂。
一臂連踡。不學邯鄲步。兩足匍匐。寸步千里。咫尺山河。每
至冬謝春歸。暑闌秋至。雲壑改色。煙郊變容。輒輿出戶庭。
悠然一望。覆燾雖廣。嗟不容乎此生。亭育雖繁。恩已絕乎
斯代。賦命如此。幾何可憑。今為釋疾文三篇。以貽諸好事。
蓋作易者其有憂患乎。刪書者其有栖遑乎。國語之作。非
瞽叟之事乎。騷文之興。非懷沙之痛乎。吾非斯人之徒歟。
安可默而無述。故作頌曰。
粵若
粵若稽古。帝烈山兮。遠矣大矣。臣太岳兮。欽哉良哉。有太
公兮。卷舒龍豹。奄經營乎四履。有先生兮。乘騎日月。期汗
漫乎九垓。尚書抗節兮屬炎靈之道喪。中郎含章兮遇金
行之綱頹。彼聖賢之相續。信古往而今來。人何代而不貴。
代何人而不才。鬱律崛岉兮。似崑陵之玉石。泮渙粲爛兮。
象星漢之昭回。爾其為廣也。碧海雲蒸而地合。爾其為峻
也。赤城霞起而天開。暨中朝之顛覆。家不墜乎良箕。紹金
柯而玉秀。穆蘭馨而菊滋。彌九葉而逮余兮。代增麗以光
熙。清風振乎終古。妙譽薰乎當時。皇考慶予以弄璋兮。肇
錫予以嘉詞。名余以照鄰兮。字余以昇之。余幼服此殊惠
兮。遂閱禮而聞詩。於是裹糧尋師。搴裳訪古。探舊篆於南
越。得遺書於東魯。意有缺而必刊。無文而咸補。入陳適衞。
百舍不厭其栖遑。累蠒重胝。千里不辭於勞苦。既而屠龍
適就。刻鵠初成。下筆則煙飛雲動。落紙則鸞迴鳳驚。通李
膺而竊價。造張華而假名。郭林宗聞而心服。王夷甫見而
神傾。俯仰談笑。顧盼縱橫。自謂明主以令僕相待。朝廷以
黃散為輕。及觀國之光。利用賓王。謁龍旗於武帳。揮鳳藻
於文昌。先朝好史。予方學於孔墨。今上好法。予晚受乎老
莊。彼圓鑿而方枘。吾知齟齬而不當。是時也。天子案劒。方
有事於八荒。駕風輪而梁弱水。飛日馭而苑扶桑。戈船萬
計兮連屬。鐵騎千㣥兮啟行。文臣鼠竄。猛士鷹揚。故吾甘
栖栖以赴蜀。分默默以從梁。其後雄圖甫畢。登封禮日。方
欲訪高議於雲臺。考奇文於石室。銷兵車兮為農器。休牛
馬兮崇儒術。屢下蒲帛之書。值余有幽憂之疾。蓋有才
無時。亦命也。有時無命。亦命也。時也命也。自前代而痛諸。
道之乖也。則賢人君子伏斧鑕而不暇。時之來也。則屠夫
餓隸作王侯而有餘。三仁猖狂兮為奴為戮。八子狼狽兮
為醢為葅。長劒以撝。尚想華亭之鶴。孤舟欲近。遙憶閶門
之魚。史遷下於蠶室。鄧艾徵於檻車。康既幽而媿孫登。宣
屢困而慚甯蘧。固其閉門少事。蹈滄海而辭組。開卷獨得。
歸茂陵而著書。起清流之浩漫。長願嗟乎靈胥。重曰。積怨
兮累息。茹恨兮吞悲。怨復怨兮坎壈乎今之代。愁莫愁兮
侘傺乎斯之時。皇穹何親兮誕而生之。后土何私兮鞠而
育之。何故邀余以好學。何故假余以多辭。何余慶之不終
兮。當中路而廢之。彼有初而鮮克兮。賢者其猶不欺。况陶
鈞之象物。胡不貞而諒之。豈其始終爽德。蒼黃變色。無心
意乎簪履。有悲哀乎楊墨。已焉哉。天蓋高兮不可問。地蓋
廣兮不容人。鐘鼓玉帛兮非吾事。池臺花鳥兮非我春。寂
兮寞。歲歲年年長少樂。慌兮惚。朝朝暮暮生白髮。愴怳懭
悢兮無所見。宛轉聯踡兮獨向隅。狀若重狴圓扉之受絏。
又似乾池涸井之相濡。鸞鳳之翮已鎩兮。徒奮迅於籠檻。
騏驥之足已蹇兮。空悵望於廷衢。龍門之桐半死。鄧林之
木全枯。苟含情而稟氣兮。孰能不傷心而疾首乎。歌曰。歲
將晏兮歡不再。時已晚兮憂來多。東郊絕此麒麟筆。西山
秘此鳳凰柯。死去死去今如此。生兮生兮柰汝何。
悲夫
悲夫。事有不可得而已矣。是以古之聽天命者。飲淚含聲
而就死。推不言兮焚於介山。妃不偶兮跂於嶷水。仰天而
歎。員憤骨於吳江。下淚交頤。卿悲歌於燕市。天無雷兮聞
蟻聚於牀下。家非牧兮見䍧生於奧裏。支離疏之五官已
敗。哀駘它之六骸不美。求時夜兮求鴞炙。何逼迫之如此。
為鼠肝兮為蟲臂。何煆煉之如彼。鬱拂沕滑兮中瞀亂。蟠
薄煩冤兮長恨惋。出戶庭兮遊息。千萬里兮無極。杳兮靄。
川綿曠兮水如帶。㟹兮籟。山㟪山[:#AS-FBED:●]累兮雲似蓋。萋兮綠。
春草生兮長河曲。試一望兮心斷續。晚兮晼。夕鳥沒兮平
郊遠。試一望兮魂不返。蘼蕪葉兮紫蘭香。欲往從之川無
梁。日云暮兮涕沾裳。松有蘿兮桂有枝。有美一人兮君不
知。氣欲絕而何為。孟夏兮恢台。楊柳散兮芙蓉開。葉初成
兮蠶宛轉。花落盡兮燕徘徊。望夫君兮不來。形枯槁兮意
摧頹。天何為兮愁苦。麥將秀兮多風。梅將黃兮屢雨。日色
旰爛
兮流金而爍石。地氣燠煜兮滿室而充戶。神翳翳兮似灰。
命綿綿兮若縷。一伸一曲兮比艱難乎尺蠖。九生九死兮
同變化乎盤古。萬物繁茂兮此時。余獨何為兮腸邅迴而
屢腐。圍棋廢兮時不可兮再來。鳴琴停兮人何時以重撫。
秋風起兮野蒼蒼。蒹葭變兮露為霜。蟬悲翳兮聲斷。雁迷
雲兮路長。摧折蕭條兮林寡色。顦顇芸黃兮草不芳。停劒
兮懷舊友。天外兮思故鄉。願一見兮終不得。側身長望兮
淚浪浪。遙兮遠。山谷縈迴兮屢轉。狀若登薊門兮望胡苑。
斷兮連。井邑邱墟兮知幾年。又似登隴首兮見秦川。木葉
落兮長年悲。紅顏謝兮鬢如絲。王孫來兮何遲遲。思公子
兮涕漣洏。風嫋嫋兮雨淒淒。螢火飛兮烏夜啼。牽牛西北
兮星已轉。織女縱橫兮河欲低。秋夜迢迢兮秋未極。愁人
耿耿兮愁不息。有所思兮在天漢。欲往從之兮無羽翼。鬱
金栧兮木蘭舟。青莎裳兮白羽裘。戲綠波兮坐芳洲。歡不
停兮人不留。悵容與兮徒離憂。元冬慘兮陰氣凝。沸泉結
兮炎洲冰。郊野昏兮寒沙漲。河海暗兮繁雲興。嚴風急兮
密雪下。墐戶閉兮無留者。盼城郭兮。瓊為樹兮玉為樓。瞻
通路兮。駕素車兮乘白馬。時眇眇兮歲冥冥。晝杳杳兮夜
丁丁。庭有霜兮月華白。室無人兮燈影青。披重衾兮魂悄
悄。臥空牀兮目熒熒。御燻鑪兮長不暖。對巵酒兮憂恒滿。
悲繚繞兮從中來。愁纏綿兮何時斷。重曰。四時兮代謝。萬
物兮遷化。聽春鳥於春朝。聞秋蟲於秋夜。花覆地兮無待。
河傾天兮不借。無靈草兮駐朽質乎千年。無雕戈兮迴踆
烏乎三舍。夏日長兮繩繩。炎風暑雨兮相蒸。草木扶疏兮
如此。余獨蘭單兮不自勝。元月兮祁寒。窮急景兮摧殘。霰
雪雰雰兮長委積。人事寥寥兮悵漫漫。春秋冬夏兮四序。
寒暑榮悴兮萬端。春也萬物熙熙焉感其生而悼其死。夏
也百草榛榛焉見其盛而知其闌。秋也嚴霜降兮殷憂者
為之不樂。冬也陰氣積兮愁顏者為之鮮歡。聖人知性情
之紛糾。故歎之曰。子欲無言。吾將焉往而適耳。箕有峯兮
潁有瀾。歌曰。歲去憂來兮東流水。地久天長兮人共死。明
鏡羞窺兮向十年。駿馬停驅兮幾千里。麟兮鳳兮。自古吞
恨無已。
命曰
命曰。昊天不傭兮降此鞠凶。昊天不惠兮降此大戾。不先
不後兮為瘥為瘵。痛之撫兮孰知其厲。木之柔兮緡之絲
之。人之溫兮黼之藻之。自天佑之兮無不利。一者之來兮
云何二。野有鹿兮其角兟兟。林有鳥兮其羽習習。余獨何
為兮悲攢欒兮憂戢孴。南山巃嵸兮樹輪囷。北津清泚兮
石嶙嶙。天之生我兮胡寧不辰。少克已而復禮。無終日兮
違仁。既好之以正直兮。諒無負於神明。何彼天之不弔兮。
哀此命之長勤。百罹兮六極。橫集兮我身。長攣圈以偃蹇。
永伊鬱以呻嚬。天道何從。自古多卬。為臧兮匪祐。匪仁兮
覆庸。蹻狠戾兮南汜。跖叛渙兮東峯。並強大兮薰赫。咸壽
考以從容。勛則天兮朱已矣。韶盡美矣均忽焉。公侯之系
兮必復。堯舜之後兮何[:#AS-8FBB:●]。干執諫兮辛載。蕃抗議兮靈年。
忠於貞兮何仇。俱不得其死焉。牛一變而為虎。鼈三化而
作鵑。觸氏居蝸而爭地。龍伯釣鼇而訴天。何變化之殊俗。
而大小之相懸。長無述焉。將不死而為賊。賢哉回也。今不
幸而早兦。明夷何辜兮羑里。洪範何。恃兮佯狂。我視於天
兮亦孔之將。孔與溺兮殊貫。單與張兮相詭。紛紜總總兮
若茲。羌未得其元已。盛之孝兮。姚何感而遂開。合之恭兮。
昆何嫌兮不起。聖人不議。姬旦憤於鴟鴞。君子無憂。周南
歌於芣苡。五鹿云折。退守平陵之田。三都已成。歸入宜春
之里。乾不穆兮。一為戍一為辰。坤不恒兮。三成田三成水。
何斯柱之危脆。一夫觸之而云折。東西眇其既傾。西北豁
其中裂。有者國。竟未掬其烏蟾。有歷其都。奄以成其魚鼈。
共何壯兮而損其盈。媧何神歟而補其闕。天且不能自固。
地且不能自持。安得而育萬物。安得而運四時。彼山川與
象緯。其孰為之主司。生也既無其主。死也云其告誰。何必
拘拘而跼跼。固可浩然而順之。吾知惡之不能為惡。故去
之曰㣥生之所蠧。吾知善之不能為善。故就之曰有生之
大路。雖粉骨而糜軀。終不改乎此度。重曰。子既昧此杳冥
兮。迷之不知其所屆。將寄命於六師。訪真訣乎遐外。建流
星以為期。邀白雲而為蓋。玉虬紛其旖旎。青鸞儼其容裔。
霓為裳兮羽為旗。雷為車兮電為旆。噂噂兮上馳。遙遙兮
橫厲。忽若夢兮有覺。與巫陽兮相會。巫陽為予兮潔龜。龜
告予以雙支。朱雀搖而金躍。青龍發而火馳。蛇登樓兮雞
入穴。雲北走兮水西垂。巫陽曰。反兮覆。兆不告。靈蔡誠不
能知造化之心數。朽骨焉足以定古今之倚伏。請導列缺
之前旌。陪豐隆之後轂。披上帝之元鍵。考中皇之秘籙。於
是排雲旌兮叫諸闕。登紫翠兮伏瑤壇。靈烏杲其將駕。
東皇釐其既觀。余敷袵而未決兮。東皇頷而不言。玉女申
之以瓊蘂。靈妃貺之以琅玕。悵容與而不駐。肅雲軿於南
軒。窈窕徘徊。邈矣悠哉。下臨兮星雨。上絕兮氛埃。彷徨兮
三清之館。縹緲兮八風之臺。俯觀兮故國。洞崢嶸兮無極。
長懷兮故人。涕潺湲兮霑軾。橫天苑。歷北辰。經瑤樓兮一
息。停余車之轔轔。涉明河之清淺。過織女而問津。巫陽曰。
左招搖兮右天駟。太一之居兮無不利。其道也。楓為天兮
棗為地。盍往從之兮導君意。太乙方握髥低眉。右手拄頤。
或以日臨命。以歲加時。再轉兮再考。三命兮三推。華蓋微
明兮君子居貞之位。太陽陰主兮天人厄運之期。若夫一
氣鴻濛。萬化緇釐。此星精與木局。又何足以知之。巫陽曰。
太上有老君焉。其名曰伯陽。遊閬風之瓊圃。處倒景之琳
堂。披拂日月。咀嚼烟霜。撫千載兮為朝為暮。濟萬物兮若
存若兦。古之聰明博達而不死者。將與君子造崑崙之大
荒。迨而容與。弭節翺翔。俄參元而下降。濟弱水之湯湯。瞵
軒臺而右轉。對玉檻之鏘鏘。伯陽欣然見予曰。昇之來何
遲。何故疲憊之如是。何故枯槁之若茲。吾適以爾小別。今
將千二百朞。昔者爾為翟。吾固知爾潔潔焉無益。其後爾
為舟。吾欲告爾休休焉不留。名已登乎仙格。爾身尚蹇乎
中州。噫哉甚可痛。甚可哭。多智也命之斧斤。多才也身之
桎梏。爾形體之在地也。每矍矍然求媒。精魂之於天也。又
遑遑焉訪卜。何異儀丹鳳於膠柱。飼元魚於森木。何晚悟
之逶迤。何早計之觳觫。嗚呼。何異喪其親也揭竿而求諸
海。失其子也擊鼓而訪諸道。途之遠矣。曷其云蘇。與影捕
逐。可不謂悲乎。夫道之動也翂翂翐翐。靜也若喪若失。曭
兮不以死生為二。塊兮若以天地為一。生於萬物之後不
為緩。死於太古之前不為疾。弊萬類也不謂之凶。利四海
也不謂之吉。夫如是。則巨浸稽天而不溺。鴻災冶地而不
然。生死不能為其壽夭。變化適足寄其騰遷。化而為魚也。
則躍龍門而橫碣石。化而為鳥也。則培羊角而負青天。為
社也。則長無斤斧之患。為瓠也。則汜乎泱漭之川。物無可
而不可。何必守固以拳拳。余於是乎口[:#AS-FBED:●]答然而喪其偶。
倏爾而失其知。思故池之淥水。憶中園之桂枝。栩栩然若
有得。茫茫然若有兦。歎彷彿兮覺悟。魂已歸乎北鄉。其往
也人皆為之避席。其返也鳥不為之亂行。歌曰。茨山有薇
兮潁水有漪。夷為柏兮秋有實。叔為柳兮春雨飛。倏爾而
笑。汎
浪兮不歸。
對蜀父老問
龍集荒落。律紀蕤賓。余自豐鎬歸於五津。從王事也。丁丑。
屆於昇仙橋上送客亭。即相如所謂不乘高車駟馬不出
汝下者也。遇蜀父老皤然龐眉華髮者休於斯。謂余曰。子
非衣冕之族歟。文章之徒歟。飾仁義以干時乎。懷詩書以
邀名乎。吾聞諸夫子曰。邦有道。貧且賤焉。恥也。當今萬方
日照。九有風靡。主上垂衣裳正南面而已矣。庸非有道乎。
而子爵不登上造。位不至中涓。藜羹不厭。裋褐不全。庸非
貧賤乎。吾視子形容憔悴。顏色疲怠。心若涉六經。眼若營
四海。何其無恥也。何其不一干聖主。效智出奇。何栖栖默
默。自苦若斯。吾聞克為卿。失則烹。何故區區冘冘。無所成
名。余笑而應之曰。井魚不可以語於海者。拘於墟也。夏蟲
不可以語於冰者。篤於時也。蓋聞智者不背時而徼幸。明
者不違道以干非。是以聖賢馳騖。莫救三家之轍。匹夫高
抗。不屈萬乘之威。道在則簞瓢匪陋。義存則珪組斯違。或
立談以邀鼎食。或白首而甘布衣。或委輅而事屬論都之
會。或射鉤以相遇匡霸之機。亦有朝為伊周。暮為桀跖。當
其時也。襲珩珮之鏘鏘。失其時也。委溝渠而喀喀。故使龍
邱先生羞聞擁篲。雁門太守不知縫掖。孟軻偃蹇。為王者
師。范睢匍匐。為諸侯客。富貴者君子之餘事。仁義者賢達
之常迹。來不可違。類鴻雁之隨陽。去不可留。同白駒之過
隙。行蘇張之辯於媧燧之年則迂矣。用彭韓之術於堯舜
之朝則舛矣。守夷齊之節於湯武之時則孤矣。抱申商之
法於成康之日則愚矣。彼一時也。此一時也。易時而處。失
其所矣。大唐之有天下也。出入三代。五十餘載。月竁來庭。
風邱款塞。華旌已偃。羽檄已平。雖有廉白之將。孫吳之兵。
百勝無遺策。千里不留行。無所用也。社首既禪。介邱既封。
創明堂。立辟雍。雖有闕里之聖。淹中之儒。叔孫通之蕝。公
玉帶之圖。將焉設也。咸英並作。韶武畢用。奏之方澤而地
祇登。昇之圓丘而天神降。雖有伶倫伯夔。延陵子期。操雅
曲則風雲動。激悽音則草木悲。又何施也。畫衣莫犯。囹圄
不修。雖有咎繇仲甫之器。釋之定國之儔。金科在握。丹筆
如流。非急務也。人歸東戶。家沐南薰。山澤無蹊隧。雞犬不
相聞。雖有文翁黃霸之述職。子游子賤之絃歌。政成禮讓。
俗被雍和。固無取也。干戈已戢。禮樂已興。刑罰已措。梁父
已昇。公卿常伯。庶政其凝。雖有鴻才大略。麗句豐詞。發言
盈乎百代。濡翰周乎四時。略無益於今日。而適足以怫之。
是故天子恭己。㣥臣演成。攘袂而陵稷契。撫掌而笑阿衡。
無為而萬物皆遂。不言而品彙咸亨。莫不稱贊鴻烈。揄揚
頌聲。言殊者招累。行危者相傾。效智者輟談於草澤。出奇
者裹足於山楹。許由去而堯臣不少。善卷逃而舜德不輕。
夫周冕雖華。猨猴不之好也。夏屋雖崇。騏驥不之處也。載
鼷以車馬。不如放之於藪穴也。樂鷃以鐘鼓。不如栖之以
深林也。此數物者。豈惡榮而好辱哉。蓋不失其天真也。若
余者。十五而志於學。四十而無聞焉。詠羲農之化。翫姬孔
之篇。周游幾萬里。馳騁數十年。時復陵霞泛月。搦札彈絃。
隨時上下。與俗推遷。門有張公之霧。突無墨子之煙。雖吾
道之窮矣。夫何妨乎浩然。今將授子以中和之樂。申子以
封禪之篇。終眇慚乎指地。竊所慕乎談天。於是蜀父老再
拜而謝曰。鄙夫瞽陋。長自愚惑。習俗遐陬。不遊上國。聞王
人之休旨。聽皇猷之允塞。亦猶獻雉而遇司南。御龍而光
有北。請終餘論。永告卭僰。
益州至真觀主黎君碑
若夫三清上列。瑤關控日月之圖。八洞深居。貝闕吐山河
之鎮。雖復扶桑大帝。傳赤字於東華。安寶神君。受青符於
南極。猶未能發揮不宰。復歸無物之功。開鑿妙門。言謝有
為之業。其馮馮翼翼。百姓存焉而不知。杳杳冥冥。萬族死
之而無慍。獨為衆化之宗者。其惟元始天尊乎。暨乎蹩蹩
為仁。跛跛為義。鴻臚傳小儒之具。緘縢為大盜之術。堯禹
生而天下火馳。姬孔出而㣥方鼎沸。則有氤氳帝祖。發皓
鬢於東周。兆朕皇輿。飛紫雲於西道。鳳交開景。返徐甲之
營魂。龍光照天。杜宣尼之神氣。得一吹萬。有大造於蒼生。
把十蹈五。樹靈基於寶祚。能使秦皇東指。見赤舄而長懷。
漢帝北游。望青煙而下拜。於是靈山水府。俱為鍊玉之場。
甲第離宮。多入空歌之地。青牛道士。按錦節於中都。白鹿
仙人。列瑤壇於八表。乃劒門西拒。卭關南望。星橋對斗。像
牛漢之秋橫。月硤縈城。疑兔輪之曉落。武騎遷昇之路。冠
蓋雲飛。文翁講肄之堂。英靈霧聚。巖開菌桂。蘊金碧之祥
光。磵吐夭桃。積神仙之粹氣。至真觀者。隋開皇二年之所
立也。尋屬煬帝驕淫。蜀王奢僭。冕旒多事。有慙七聖之遊。
几杖不朝。未遑八仙之術。紫臺初構。霜露霑衣。碧洞新開。
蓬萊變海。仙居制度。與雲雷而共屯。象帝威儀。將市朝而
猶梗。皇家纘戎牝谷。乘大道而驅除。盤根瀨鄉。擁真人之
閥閱。高祖以汾陽如雪。當金闕之上仙。太宗以峒山順風。
屬瑤京之下視。武皇帝凝旒紫閣。懸鏡丹臺。運璇極而正
乾坤。坐闓陽而調風雨。變銅渾於九洛。鱗羽登歌。鳴玉鑾
於四清。烟霞變色。焚符破璽。更聞繩燧之初。剖斗折衡。重
覩人倫之制。銀書紀岱。登日觀以論功。玉牒封梁。下雲邱
而校美。千齡胎化。申以駕羽之期。萬歲巖音。獻以華封之
壽。耕田鑿井者不知自然。鼓腹擊壤者不知帝力。嗚呼。豈
非道風幽贊之效歟。乃迴輿詔蹕。親幸樵谷。奉策老君為
太上皇帝。仍令天下諸州各立觀一所。於是碧樓三襲。上
接虹蜺。絳闕九成。下交星雨。乘雲御氣。日夕於關山。薦璧
投金。歲時於岳瀆。此觀地當極要。任切會昌。南鄰覆錦之
城。西逼吞珠之界。使星連注。皇華結轍。既而綠地榛蕪。朱
宮板蕩。非夫位膺金策。名載瓊軒。為紫帝之㣥賓。列黃庭
之上格。孰能居此。棟梁平圃。丹雘長樓。大開流電之庭。廣
制明霞之宇。觀主三洞法師。姓黎諱某。廣漢雒人也。金天
命秩。即有天地之官。火正分司。實掌羲和之任。夏殷之際。
代為伯相。或食邑於魯。或書社於衞。故魯之黎城。衞之黎
陽。即其地也。魏晉之交。或立功於吳。剖符於蜀。在吳者其
後封於壽春。黎將故城有黎氏之墓。石文石闕之字在焉。
在蜀苻堅時奉為蜀郡太守。北齊時練山為益州刺史。故
子孫因家於蜀。法師練山之六代孫也。祖宗父泉。並為州
郡都主簿平正七職之任。蜀文公之好智。固讓朝恩。秦子
整之多才。終從郡辟。禮儀體制。鄉校取式於公曹。獄訟章
程。府主責成於平正。時無留事。復聞坐嘯之談。野有讓耕。
重聽行歌之樂。元珠結慶。剖江漢之圓流。紫胞貽祉。動岷
精之垂曜。豫章七歲。非復常材。朝陽五色。豈云凡鳥。初登
小學。笑孔墨之神勞。一見元書。以彭耼為已任。玉笈雲囊
之術。龍緘鳳蘊之圖。莫不吞楚夢於胷中。指魯城於掌上。
臨長水而飲犢。不就堯徵。臥巨澤而牧羊。徒勞漢使。冥邱
聳駕。左肘符觀化之辰。諄壑停[:#AS-88E3:●]。橫目傳栖真之地。貞觀
之末。有昭慶大法師。魁岸堂堂。威儀肅肅。裂圓冠而焚俗
制。橫大帳而抗山谷。聲若坻頹。辯均濤發。仲尼河目。飛電
驚人。子貢斗脣。連環動坐。昂昂不雜。如獨鶴之映㣥雞。矯
矯無雙。狀真龍之對芻狗。於時三蜀耆老咸相謂曰。興大
道者。其在茲乎。初襲羽裠。且莅真陽小觀。纔麾玉柄。已馳
天下大名。尋而廣漢士人固請法師為靈集觀主。去長桑
之故苑。臨隱弅之新邱。經之營之。既雕既斲。銀臺中天而
孤出。珠樹匝地而叢生。同赤城之建標。有黃房之貞構。觀
中先有天尊真人石像。大小萬餘區。年代寖深。儀範凋缺。
沈沈寶座。積萬古之埃塵。邈邈瓊顏。被千齡之苔蘚。法師
睹斯而流涕曰。不圖先聖尊容。零落至此。乃重趼即路。無
胈永哀。櫛沐幾於四時。栖遑周於百舍。誓將崇輯事畢。然
後寢食為期。鄉曲爭持錢物。競施珍寶。費餘巨萬。役不崇
朝。還開紫翠之容。更表圓明之色。行益州刺史駙馬都尉
喬君。主壻懿親。勳門盛族。任高方面。寄切西南。法師道叶
半千。神疑正一。而至真福地。荒涼日久。不有上德。其誰振
之。又表請師為至真觀主。法師升堂慷慨。吐納元科。攝齊
嘹喨。分明紫訣。詞峯雲鬱。觸劒石以飛揚。義壑泉奔。橫玉
輪而浩蕩。入其門者披煙霧於九天。聞其音者聽咸韶於
三月。由是戶外之履。魚貫江水。堂下之賓。鴻行關塞。黃老
之學。復於今矣。則有王孫之黨。都公之倫。名亞春陵。氣高
韓魏。鸘裘玉劒。散圓庭以陸離。驥子銀鞍。委山衢而沛艾。
法師以茲衆施。即於天宮後起大講堂。并造長廊二十餘
丈。琳堂鬱其峙起。星闈忽以環周。仰䆗窱以嶙峋。下崢嶸
以廣朗。陰娥假道。窺玉女於南軒。陽烏迴轡。炤青禽於北
閣。又於觀內鑄銅鐘一口。重七十斤。立石壇三級。週迴一
百步。懸黍璣於碧落。明月流光。建瓊乳於元都。飛霜蓄韻。
壇開錦砌。類江浦之澄霞。庭列瑤階。疑崑邱之積雪。每至
三辰法會。八景真遊。霓裳蕩耀魄之華。羽蓋轉風雲之路。
通天亘景。兼造化之全模。帶鳥銜虹。連飛動之奇勢。可謂
德光而功濟。道勝而名揚者也。前長史范陽公。一代羽儀。
門傾四海。前長史譙國公。兩朝肺腑。威動百城。並屈銀黃。
俱伸元素。法師雍容坐鎮。嘯傲行藏。雖郭先生之禮峻晉
侯。蒙莊子之身輕梁相。不能尚也。若夫言出於口。龍驥所
不能追。行成於心。王公所不能及。悲懷徇物。風雨晦而逾
勤。苦節橫秋。冰霜急而逾固。戶居環堵。而歲計有餘。道周
稊稗。而日用無竭。又於學射靈山別立仙居一所。即至真
之珠庭也。栽松蒔柏。與月樹而交輪。刻角雕甍。共星樓而
接翼。蒼郊卻倚。猶太行之北登。錦肆前通。似灞陵之南望。
華表千年之鶴。未見成都。津亭八月之龍。時歸鄉里。法師
出家入道。三十餘年。弟子所得儭施。不可稱量。盡入修營。
咸供衆用。見諸疾苦。便開五色之囊。遇彼饑寒。輒有千金
之費。巾拂之外。餘無所留。凡所經過。洪濟多矣。法師又於
咸亨二年正月十八日寢疾之際。聞空中有聲曰。天上今
欲相煩為玉京觀主。法師辭以至真功德未就。固請不得
行。少選之間。所疾便愈。左右侍者。無不同聞。自是遠近道
俗。咸共驚嗟。曰。天上知余不肖。將棄余矣。上座監齋某等。
並迴流左映。策地景於丹田。浩氣中升。養天倪於紫室。雖
復同班玉籍。並列仙宮。每屈宗師之道。仍修弟子之敬。亦
猶披衣齧缺。同德而相尊。雲將鴻濛。比肩而相下。大弟子
並仙庭十哲。道家童師。閉門鍊火。陪嘯父之高煙。卜肆驅
筠。記壺公之遠御。咸用輯瓊臺之墜典。正搴樹之頹風。散
在人間。敷揚道教。可謂庚桑畏壘。致大壤以匡時。范相鴟
夷。行計然而濟俗。僉曰。吾師也。整萬物而不以為義。利萬
代而不以為仁。逍遙乎有無之表。仿偟乎塵垢之外。東郭
順子。無擇存而不論。伯昏瞀人。禦寇論而不議。豈使為山
九仞。道不列於珠庭。築館三休。功未書於瑤版。下官迷方
看博。邀赤斧於禺山。失路乘槎。問君平於蜀郡。汾陽處子。
目擊而言忘。漢陰丈人。德全而機謝。是用搜奇井絡。題片
石於靈邱。觀藝協晨。見乘雲之飛將。蒼蒼中野。同銷地媼
之魂。眇眇太初。獨昧天師之化。其詞曰。
象帝之先。其誰之子。徒觀其妙。莫究其始。果而勿代。為而
不恃。強為之名。謂之道紀。(其一)太朴云季。孝慈已彰。邈邈帝
祖。繩繩帝鄉。曰神曰聖。為龍為光。千年受籙。萬古稱王。(其
二)於鑠帝唐。丕承天秩。道風吹萬。元猷配一。五載乘雲。三
山禮日。薦璧延士。投金訪術。(其三)地分輿井。城連劒闕。錦瀨
開霞。嵋峰吐月。白雲舒卷。青山迴沒。菌閣香飛。桃源花發。(
其四)紫宸高映。丹宮洞開。巖舒金碧。地起樓臺。鶴飛龍度。
鸞歌鳳迴。星雨交接。風煙去來。(其五)寶龜涵影。玉顏乃睠。神
劒九光。華冠萬變。日軒朝敞。雲歌夕轉。紫樹瓊鐘。元壇竹
院。(其六)偉與上士。昭哉至人。笙簧道德。粉澤人倫。汾陽處子。
箕山外臣。遂荒白屋。奄有元津。(其七)玉扃將墜。金階無主。草
滋紅壁。苔凝繡柱。式佇賢才。崇其彠矩。福庭霞煥。仙徒霧
聚。(其八)縹緲四真。雍容十哲。俱升紫宇。並邀清節。松子排烟。
焦君臥雪。辨雲懸㝢。神遊朗徹。(其九)玉壘庭紳。珠鄉勝踐。鍾
鼎紛藹。江山悠緬。薛縣池平。萊州水淺。懸日月於鼇極。播
天人
於鳳椽。(其十)
鄭太子碑銘
若夫蒼精授邑。載杓西鄰之際。赤鳥告祥。方崇北面之尊。
海內奔波。三分與二分交競。寰中同會。七百與八百相符。
故能安地軸之傾輪。補乾絃之落紊。如砥平道。諸侯遵卜
洛之郊。似石磐基。宗子紹維城之固。大矣哉周之有天下
也。年將慶遠。葉帶枝繁。鄭國桓公。宣王母弟。水雙河濟。洩
雲雨以開封。臯二成平。連古今而錫類。犬牙晉楚。鼎定齊
秦。時遇鬭蛇之餘。乍進牽羊之弊。雖地承負黍。國祚彌而
無窮。天錫香蘭。家風邵為逾遠。太子壽者。康公之子。桓公
之二十代孫也。聰明神智。暉映當時。涯涘清深。指鱉川而
激量。珪璋特達。與龍輅而齊光。因以運逢陽城。敗我鄭次。
辛亥之歲。崩山蕩岸。餒銳氣於韓兵。降志辱身。欽盟符於
晉血。邑封千戶。官具百僚。今之壽城。斯其地也。享年七十
八。薨於晉。葬於天陵南。靈原超忽。永深埋玉之悲。荒隴淒
其。誰識生金之字。玉京觀道士鄭大量家長鄭君。則合宗
並太子之後。勝業孤揚。清暉競遠。逍遙林外。放曠煙霞。凝
皓素於黃庭。養神氣於元宇。以為霓旌揚漢。猶尋朽骨之
靈。鶴駕停空。尚謁先人之墓。於是芟荒薙蔓。徙植延陰。豐
碑下鹿盧。高墳疏馬鬣。得青烏之舊地。臨絳邑之新田。於
是大唐總章元年歲次戊辰五月甲申之一日也。爾其表
裏山河。極目原野。九京以送其往。二水以流其惡。山巖霜
雪。邀處子以同嬉。奮衣冠。佀㣥仙而共遠。窺晉臣於泉路。
依希夏日之光。思漢帝於雲衢。髣髴秋風之咏。雖復相望
絕代。固可氣類同年。豈使素烈景風。清猷澹味。金石之美。
堙滅而無聞乎。故式紹前範。傳之永代。將日月以居諸。邈
宇宙而長久。詞曰。
周封懿族。鄭國開疆。始連高華。終帶崇芒。東西橘徙。人物
絳鄉。蕭條河曲。凭車[:#AS-FBED:●]余榮陽。戎馬生郊。兵車亂轍。衆雄
相競。郡公未絕。煙塵四起。縱橫四結。園寢成泣。偪陽成血。
家聲已潰。出質而來。西光未謝。東府行開。鄉關寂寞。城邑
徘徊。三鄉二鄙。風月池臺。廣陽已失。年其不朽。魄散東山。
魂歸北郟。披榛卜葬。分晉獻絳。露泫仍泣。雲屯即愁。川源
遽徙。居處不留。源既號靈。城猶名壽。摧殘剪樹。零落為邱。
碑失黃礱。銘摧白楸。猗歟積善。克昌後孕。丹竈九飛。清溪
千仞。眷茲幽隴。清風丕振。勒石揚聲。聞之陳信。左右原野。
表裏
山河。析城王屋。汾川帝歌。新城樹少。故絳人多。悠悠萬代。
見此如何。
