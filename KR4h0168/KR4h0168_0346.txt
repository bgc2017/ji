欽定全唐文卷三百四十六
楊國忠
國忠。太真妃從祖兄。本名釗。元宗為改今名。因諸女弟得
召。擢金吾兵曹參軍閑廏判官。累遷京兆尹兼兵部侍郎。
自請領劒南節度。俄加本道兼山南西道採訪處置使。拜
御史大夫。領吏部。代李林甫為右相。兼文部尚書集賢院
大學士監修國史崇元館大學士太清太微宮使。封魏國
公。徙封衞。冊拜司空。安祿山反。以誅國忠為名。元宗幸蜀。
國忠從。至馬嵬。兵士爭刃之。梟首以徇。
破吐蕃獻俘表
臣國忠言。頃以南蠻閣羅鳳敢背皇恩。吐蕃與其潛謀。欲
於瀘南結聚。窺窬越巂。草竊昆明。繇是西山諸郡及八國
子弟。知其狡計。同請討除。臣當戎行。祗奉睿略。破吐蕃雲
南救兵六十餘萬。屠拔隰州等三所大城。擒俘虜六千三
百。臣以劒山迢遞。不可盡來。遂簡丁壯千餘。并投降首領。
昨三日於勤政樓奉獻。已降殊恩。臣又以男女口二百人。
六日於躍龍門進納。陛下以生成之德。不限華夷。詔臣曰。
夫王者之義。子育為先。每行干紀之誅。嘗軫在予之念。吐
蕃遺孼。頻有負恩。其君則然。其人何罪。且全其生理。遂彼
物情。其所獻口。并宜釋放。遞還本國。以直報怨。於是乎在。
微臣於是何幸。親奉德音。聞所未聞。以忻以感。伏惟陛下
含宏庶品。康濟㣥生。大敷恩信。下格昏迷。自皇王以來。未
有如今日者也。天下幸甚。豈惟諸戎。特望宣付史官。頒示
中外。
王鉷
鉷。太原祁人。開元時累除戶部員外郎。天寶中拜御史中
丞。遷戶部侍郎。加銀青光祿大夫。封太原縣公。兼殿中監。
十一載。因邢縡謀逆。詞連鉷弟銲。賜鉷自盡。
讓起復表
草土臣鉷言。伏奉制書。復臣御史中丞。餘並如故。恭承睿
獎。五情震越。臣中謝。臣弱喪所生。不能自立。慈親撫育。得
以成人。所恨終身。號慕無及。今纔踰卒哭。寧冀生全。聖澤
曲流。天光特照。記臣於苫之下。起臣於風憲之前。知臣轉
深。萬死難謝。誓將糜粉。上答殊私。豈固禮經。輒稽嚴命。但
臣自丁艱疚。日漸尫羸。竊料形體。未堪驅策。徒招謗議。無
振紀綱。伏乞聖恩舍憐。俯矜靦冒。容臣歲月。抱釁私門。
稍能支持。不敢辭訴。無任感懼荒迫之至。謹詣朝堂路左
奉表陳乞以聞。
第二表
草土臣鉷言。臣迫以私情。銜恤上訴。曲垂聖禮。敦喻彌深。
恩重難移。心孤易殞。哀榮之極。肝腦何酬。中謝。臣伏在糞
土之中。苟偷朝夕之命。殊私薦及。特蒙收獎。授以風憲。委
以澄清。臣雖至愚。豈不知天慈所屬。使臣即蹈湯火。若登
雲霄。安敢固辭。輒拘常限。但緣荒瘵。忽忝衣冠。自審殘生。
必招官謗。謹冒死重請。不勝戰越。無任哀懇荷戴之至。謹
詣朝堂路左奉表陳乞以聞。
請捨宅為觀表
臣聞道本無為。虛而必應。行之者時乘六氣。得之者壽越
二儀。伏惟開元天地大寶聖神文武應道皇帝陛下高居
衆妙。深契重元。降自三清元君。俯為萬方聖主。竊見朝之
上宰。是曰大賢。首學真宗。先開道觀。奉揚慈旨。布淳化於
蒼生。恭啟福因。延休祐於皇極。臣昧於聞道。不敢思齊。瞻
言報恩。寧忘竊比。且臣孤立。明主所知。竭力效官。義惟守
死。捐軀奉國。誓不偷生。所賜榮寵。所蒙任使。不因人力。特
出聖衷。加以前後糾彈。頻(闕)抵忤。公言成謗。恐不自明。直
道招愆。甘為已分。陛下聖明先覺。真偽立分。燕客上書。遙
知是詐。漢臣引過。逾察其忠。蒙獨照於聖心。免獲罪於浮
議。嘗憂萬死。飜致九遷。伏念殊私。將深罔極。徒申答效。無
補萬分。臣舊宅在城南安化門內道東第一家。祖父相傳。
竹樹猶茂。已更數代。垂向百年。同蕭何之買田。誠為偏僻。
異晏嬰之近市。稍遠囂塵。臣於此中。選其勝處。減兼官之
祿俸。迴累賜之金帛。盡除遺堵。創建遵堂。廊宇既成。功德
將畢。伏乞俯矜丹懇。特降皇慈。因誕聖之辰。充報恩之觀。
捧迎仙榜。光映敝廬。每至三元八節之時。天長乙酉之日。
臣得澡雪紛垢。奉持齋戒。一心至願。稽首尊容。獻福聖躬。
永資寶算。千生頂戴。萬劫歸依。雖螻蟻之負細塵。豈能裨
嶽。而鳥鵲之銜微毳。有志填河。儻蒙睿澤曲流。愚誠俯遂。
仰望許臣諸處。招灼然有行業道士二十七人。常修香火。
無任感恩荷德之至。
賀蘭進明
進明。開元十六年進士。肅宗朝歷北海太守。移南海太守。
攝御史大夫。充嶺南節度使。旋正授御史大夫河南節度
使。後貶秦州司馬。
論房琯不堪為宰相對
琯昨於南朝為聖皇制置天下。乃以永王為江南節度。潁
王為劒南節度。盛王為淮南節度。制云。命皇子北略朔方。
命諸王分守重鎮。且太子出為撫軍。入曰監國。琯乃以支
庶悉領大藩。皇儲反居邊鄙。此雖於聖皇似忠。於陛下非
忠也。琯立此意。以為聖皇諸子。但一人得天下。即不失恩
寵。又各樹其私黨劉秩李揖劉彙鄧景山竇紹之徒。以副
戎權。推此而言。豈肯盡誠於陛下乎。臣欲正衙彈劾。不敢
不先聞奏。
西楚伯王廟頌(并序)
我巨唐天寶之敦牂歲月壯旬八日。而四郊不雨。赤擢穎
而始花。素稻含英而未吐。心有螟。節有賊。根有蟊。葉有螣。
噫。十數載間。荐傷於稼穡。居則懸磬。散為浮食。千里百城。
老農老圃。奔走於道路。相顧而言曰。昔者灾由是也。今未
及(闕一字)為灾也。謂之何哉。進明聞而避正堂以自咎。即齋
次以詢謀。乃命參軍王皓之告於伯王之廟。十九日辛亥。
初拜。恍兮若有所見。忽兮若有所聞。風(闕一字)雲蒸。雷吼
電缺。鞭頂視之魃。斮翰飛之蛇。殄熅蟲。(闕三字)停(闕一字)玉而
煎砂水。刑溪(盈川本名刑溪)兮(闕十一字)而隘陌君(闕三字)兮整衣冠以(
闕十字)其(闕三字)而環周膏塗於疆場之內。(闕一字)禦(闕三字)祀(闕
一字)有(闕三字)虎踞龍蟠。鸞鳳之所翔集。(闕一字)梧修竹。青翠
崢嶸。濬湯池。稜石城。停午無影。虛聞籟聲。雙闕霞張。閟宮
有侐。徒三萬。車千乘。二矛重弓。朱英綠縢。虹旌日羽。鐃歌
劒舞。若昭震於岡陵。烏虖。嬴政焚燒詩書。胡亥繼之以昏
虐。當是時也。豪傑並起而攻秦。王以蓋代之才。拔山之力。
喑啞叱咤。橫行於天下。破釜沈舟。隳城坑卒。沛公謝罪。子
嬰伏誅。豈樓煩之徒。轅門諸將。目不敢視。手不能發而已。
生則伯主。歿為貴神。山川出雲。天降時雨。善長嘉會。事幹
義和。羞爾餚烝。聿求多福。灾蝗癘鬼。飛遁於犬牙之外。雖
上德不德。而好是正直。皇皇彼天。孚祐下國。春秋匪懈。享
祀不忒。適變無窮。永代作則。銘曰。
雷為戈兮雲為旆。天殷殷兮雷聲口[:#AS-FBED:●]蓋。光明下濟兮澤
霶霈。
咸廙
廙。(新唐書作廙業)平陽人。官華陰縣尉。景雲中殿中侍御史內供
奉。開元初官大理評事集賢院修撰。遷直學士。坐事左遷
餘杭令。
華嶽精享昭應碑
夫神。其止也虛。其行也直。是以感生焉。夫祀。其事也大。其
馨也德。是以福生焉。維嶽有高。尸[:#AS-FBEE:●]立兌曰華。天作峻極。
厥仞五千。降靈集祉。密邇上國。故風雨時若。必應休明。玉
帛之享。亦豐其報。致天人之和者。功莫大焉。歲在涒灘。我
皇帝以開元嗣極。今八載也。文德被。武功成。垂拱而天下
理。纘服而庶邦正。於戲。聖之配天。不逆災祥之數。而務修
其德。天之降福。或彰譴告之符。而終與其善。是以成湯興
而炎暵遘。周宣懼而頌聲作。間自日在奎。雷始電。迨乎畢
春。氣達萌芽。山川如焚。密雲不雨。千耦適野。胥病於失時。
百室崇墉。將空於成歲。我皇畏昊天之命。憫烝人之艱。自
郊徂宮。靡神不舉。乃分命舊相尚書許國公蘇頲。以瑞祝
之辭。旅於西嶽。將以蒙嘉氣。獲豐年。公時膺保衡。代修袞
職。克永先正。對揚王休。天子以才難九人。允歸同德。公是
用僉諧八座。懋廣疇咨。有文章焉。有禮樂焉。既享冢位。乃
司宗伯。實佐和邦。敬恭明祀。爰屆爰處。威儀孔將。閟是亭
廟。有來斯啟。州命長史河東嶭縉。俾焉協事於外。宗人相
禮。展
器執書。告備於內。肅雍萃止。蕭艾並作。幣尊六號。王用兩
圭。焚燎舉而禮容祗若。昧爽交而神光有粲。粵三月庚申。
陳薦請也。公已事復命。式遄其歸。時厥翌日。旋於闕下。車
轔轔而響止。履鏘鏘而聲入。則已渰周四溟。澍洽千里。拜
獻純嘏。天臨在歡。嘉公克誠。神用影響。制書裦賚。束帛有
差。既禱而祠。古之義也。吾不與祭。帝有吅[:#AS-FBEC:●]必焉。乃申命
秩宗。寵終厥事。則有牲牷樂奏之備。以昭配焉。癸卯。告賽
如前禮。夫陰陽不測。至妙也。因變感情。至教也。六府三事。
大功也。四望六宗。大禮也。后王卿士。如彼歲月。其道不易。
時維康哉。蘇公乃言曰。惟我后之德。格於上下。神哉其霈。
令茲巨人。既可述已。於是重費以謀始。因物以書伐。倬彼
金石。載刊其陰。俾夫後之敬事者。知景福之攸在。其辭曰。
於鑠太華。降神西峙。惟王荒之。配天有祀。雲雨成物。馨香
叶祉。明明天子。禱於愆陽。肅肅蘇公。王命是將。克誠攸享。
離畢其滂。年之用康。祀事惟政。非昵非假。禮崇其敬。祠而
報焉。以永終慶。惟靈感和。幽贊而生。有豐者石。刊之則貞。
蘇公作頌。孔碩其聲。
劉長卿
長卿字文房。河間人。開元二十一年進士。德宗朝為監察
御史檢校祠部員外郎轉運使判官。知淮南鄂岳轉運留
後。終隨州刺史。
冰賦
水無心而清。冰虛已而明。始則同體。終然異名。水之動。我
變以靜。水之柔。我變以貞。任方圓而能處其順。在高下而
不失其平。北陸初凝。結而為冰。東風始起。融而為水。與時
消息。隨物行止。水也不知其所然。冰也莫知其所以。何推
運而有恆。乃忘情而合理。觀乎外示貞堅。內含虛澈。無受
染以保其素。無納汙以全其潔。比玉而白。不為蠅玷。比月
而明。不為蟾缺。瓊樹色奪。瑤池光發。變寒日之清瑩。帶陰
天之肅殺。爰自止水。遍於山川。萬穴俱閉。長波寂然。皎皎
彌靜。峩峩遠連。如雪覆地。若雲披天。雲之凝兮。佇長風而
可掃。雪之積兮。向太陽而莫全。豈同夫氣之所感。物莫能
遷。勁飇夕寒。我力增壯。晴景朝暖。我心猶堅。其堅伊何。履
霜斯至。其薄伊何。臨泉是畏。君子用之以馴致其道。覩之
而不驕於貴。二之日始鑿。命虞官。三之日始納。享司寒。天
子陳禮容。賦豳風。大啟冰室。獻於王宮。氣肅雲陛。寒生袞
龍。闢九門於月下。列千官於鏡中。頒衆位取飲以受命。御
至尊得象於朝宗。若君莫之求。臣莫之見。則深山窮谷。詎
可得而加薦。苟藏之不周。用而不徧。則災霜害雹。如有待
而為變。人或愛我清。人或愛我淨。既潔其迹。亦堅其性。水
之冰生於寒。人之冰生於正。無棄其道。吾將何病。
湘妃詩序
山海經曰。洞庭之山。帝之二女居之。郭璞云。天帝之女。處
江為神。即列仙傳所謂江妃二女也。劉向列女傳曰。帝堯
之二女。長曰娥皇。次曰女英。堯以妻舜于媯汭。舜既為天
子。娥皇為后。女英為妃。舜死於蒼梧。二妃死於江湘之間。
俗謂之湘君。湘中記曰。舜之二妃。死為湘水神。故曰湘妃。
韓愈黃陵廟碑曰。秦博士對始皇帝云。湘君者。堯之二女
舜妃者也。劉向鄭元亦皆以二妃為湘君。而離騷九歌既
有湘君。又有湘夫人。王逸以為湘君者自其水神而謂。湘
夫人乃二妃。璞與逸俱失也。堯之長女娥皇為舜正妃。故
曰君。其二女女英自宜降曰夫人也。故九歌謂娥皇為君。
女英為帝子。各以其盛者推言之也。禮有小君明其正。自
得稱君也。按琴操有湘妃怨。又有湘夫人曲。
首夏于越亭奉餞韋卿使君公赴婺州序
今年春王正月。皇帝居紫宸正殿。擇東南諸侯。以我公為
少光祿。自姑蘇行春於東陽。愛人也。頃公之在吳。值欃槍
構戾。南犯斗牛。波動滄海。塵飛金陵。公夷險一心。忠勇增
氣。四面皆敵。姑蘇獨靜。臥甲霜天。洗兵寒水。竟使浙西士
庶。不見烟塵。公之力也。朝廷聞而多之。以為姑蘇之人已
理。東陽之人未化。是拜也宜哉。卿月既明。仁風載清。出入
數藩。從容九棘。在虞秦而皆智。豈滕嶭而異名。頌聲洋洋。
實此行矣。于越便道。金華前山。梅花過時。槐色猶在。白雲
芳草。盡入詩興。公實秉文律。將為詞雄。逶迤退公。知八詠
之有繼作矣。
仲秋奉餞蕭郎中使君赴潤州序
皇帝臨軒旰食。憂濟在人。擇良二千石與之共理。民有疾
苦。得以安之。吏有侵漁。得以去之。為風化之本。繫黎元之
命。不其難哉。故內外闕官自卿大夫以下。多責成元輔。唯
剖竹分符。決在禁中。又以政貴有成。化難數易。至於理行
超異。公論當徵。但增秩錫金。或移典大郡而已。由是我蕭
公建隼茲地。化成五年。漢庭㣥公。方待以右職。而竟有南
徐之命。蓋天子憂遠人而緩徵拜也。公才可以濟物。德可
以化人。五行之用備。四時之氣足。不立法而去弊。不示禁
而止奸。寒者有衣。飢者有食。百城萬井。若百草之得陽春。
不知其所以然而然也。詔書既至。公乃向闕北拜。腰章遂
行。南徐之人。望公如歸。此邦之人。去公如失。千騎照路。出
於東郊。男女滿野。壺漿輻湊。泣涕以送。邀遮以留。或攀我
車。或維我舟。臨風鳴笳。慷慨高秋。君子是謂有古人之遺
愛矣。凡工文者。能無詩乎。
張僧繇畫僧記
天竺僧畫像者。梁直閣將軍張僧繇之真迹也。張公繪事
之始。厥有二僧。後屬侯景師至金陵。江南喪亂。此畫流離
散落。多歷年所。遂遭剖割。分而為二。其一在唐故右常侍
陸堅處。即此僧也。陸公常嬰篤疾。殆將屬纊。忽於夢寐。覩
此胡僧。謂公曰。我有同侶一人。自從離析。已百餘年。今在
洛陽故城東李君家。深所寶玩。舉世莫知。若能為我求之。
再得會合。當以法力扶助。令爾無憂。陸公既寤。遂以求訪。
果如夢中之旨。獲見斯人。而僧亦俱在。乃以俸錢十萬。購
而合焉。即日陸公疾瘳。勿藥有喜。信知造思之妙。通於神
祇。識者以為干將鏌鎁。散而復合。亦其類也。嗟乎。陸公已
沒。子孫不守。有故姬鬻之於市。為校書郎宋儋所得。開元
中。儋服藥過度。因而喪明。其李氏之僧。復失所在。惟入夢
者巋然獨存。儋卒。傳故人劉傑。傑隱居少室。不求聞達。天
寶末。遭祿山之難。避地淮陰。與道士魏審交深相結納。無
何。傑以老卒。傳於審交。審交傳楚州刺史李湯。湯傳睦州
司馬劉長卿。今為劉氏之寶藏矣。
唐睦州司倉參軍盧公夫人鄭氏墓誌銘
有唐大歷十三年九月二十一日。睦州司倉參軍范陽盧
公夫人鄭氏終於所寓之官舍。享年四十八。以其月二十
九日。盧公受命於元龜。權厝於津德縣佩犢鄉之東原。禮
也。夫人滎陽人也。曾王父松。皇朝魏州莘縣令。王父行恩。
晉州臨汾縣令。父叔。衞州新鄉縣丞。鄭氏之先。家牒詳矣。
元魏以衣冠人物。首出諸族之右者五姓。我居其一。世濟
厥美。史不絕書。夫人即新鄉府君第五女。天姿淑德。早有
令聞。中外推之。難於擇對。年十九。以束帛墨車之禮。遂歸
於公。在滎陽家號女師。入涿州縣人稱婦道。恭儉以事上。
柔順以逮下。服澣濯。躬勤勞。山東士風。於是乎在。嗚呼。偕
老斯闕。從秩猶卑。不及中年。梧桐半死。安仁悼亡之歎。人
皆代而痛之。一子一孫。訴於彼蒼。泣血而已。銘曰。
新鄉積善。遂生淑媛。詞邁克修。乃光好仇。母儀婦德。萬古
千秋。新安江水。已矣東流。
祭蕭相公文
維某年月日。殿中侍御史劉長卿。謹以清酌庶羞之奠。敬
祭於故江州刺史相公蕭公之靈。天降全德。俾居元輔。獨
立堂堂。高視前古。和氣同積。英姿外舉。草木陽春。山川時
雨。累葉當國。同心事主。業繼韋平。世生申甫。龍潛少海。公
佐儲闈。朝有奸臣。動履危機。十年調護。不處嫌疑。非以智
免。則將禍隨。國移大盜。公陷虜圍。忍受拘逼。誓酬恩私。苟
無所成。雖死何為。果翻賊黨。來赴王師。懿夫川實朝宗。雲
亦成龍。天地再開。君臣相逢。獨持一心。翊戴兩宮。明略戡
難。丹誠徇公。輔國佞幸。敢亂朝經。潛申讜言。請奪禁兵。謀
泄隙開。反為所傾。倉卒之際。播遷無名。東出招邱。南浮洞
庭。寄身滄江。泛若流萍。水國生疾。炎洲促齡。瓊樹先落。金
丹未成。長卿自奉周旋。於今五年。才微顧重。迹近位懸。即
之溫如。望之儼然。獎飭何厚。招尋亦偏。春山彩擷。秋水洄
㳂。候月舒嘯。臨風扣舷。懷舊如昨。承歡眼前。素業遂空。清
風獨遠。哀哀孝子。行哭而反。託體山阿。古來誰免。湘流垂
釣。楚挽空吟。明主思絕。蒼生愛深。江南春草。自古傷心。想
像生平。猶聞德音。嗚呼哀哉。去旌搖搖。送馬蕭蕭。長江遠
山。暮暮朝朝。山有歸雲。江有回潮。公之逝矣。一言寂寥。挂
劒於此。魂兮可招。尚饗。
祭崔相公文
維年日月。某乙謹以清酌之奠。敬祭於故道州刺史相國
崔公之靈。唯嶽降靈。唯公佐時。大國樑棟。中朝羽儀。清迥
玉立。峩峩冰姿。秋水見底。寒松無枝。天步艱難。海內崩離。
六合恟然。一言安之。帝憂南方。公實載馳。江漢之人。惟公
是依。持衡署吏。按節臨師。三軍感恩。多士如歸。何名高而
難恃。翻寄重而先疑。旋剖竹於滄海。罷調梅於赤墀。公頃
歸朝。時逢出震。體道而處。忘機於進。澹然一心。獨立千仞。
望重元老。恩深顧問。言必至公。行惟周慎。守孤直以見疾。
觸姦邪而結釁。公之為善。匪近於名。公之在貴。匪貪其榮。
人皆畏黜。公猶不驚。飛鳥無迹。白雲何情。拜手魏闕。退身
楚城。北渚在途。南風掩扃。顧婆娑之樹老。歌滄浪之水清。
雖優閒而適性。終卑溼而傷生。嗟乎。若以神之輔德。將未
喪其正直。若以天之愛人。當復佐於陶鈞。棄蒼生而不起。
留清風以益振。長卿昔忝初秩。公之一顧。謬廁當時之選。
敢忘國士之遇。旅櫬還鄉。危旌啟路。弔湘水而自波。望長
沙而空暮。嗚呼。萬古兮歸舟。千里兮東流。過洞庭而搖落。
出夏口而夷猶。月蒼蒼兮江淼淼。人不見兮猿獨愁。徒髣
髴兮如在。竟寂寥而若休。尚饗。
祭閻使君文
維年月日。某乙謹以清酌之奠。祭於故睦州刺史閻公之
靈。猗歟我公。誕靈中和。盛德茂才。如山如河。玉立清迥。冰
姿峩峩。獨鶴不㣥。孤松無柯。班氏九流。孔門四科。總而懷
之。巨海長波。遭時艱難。避地江沲。浙水之源。剖竹來過。百
城風偃。萬室星羅。感恩具存。賞罰無頗。帷褰訟止。襁負肩
摩。俗謠蔽芾。庭顧婆娑。沈侯高詠。謝客疲痾。人之云亡。天
意若何。故鄉道阻。旅殯山阿。哀哀孝子。霜露滋多。常懼流
年。邱隴陂陀。乃告元龜。是宅是他。嗚呼我公。所悲則那。今
去也哭。昔來也歌。引發東郊。攀恩皤皤。銘旌夕沒。漭滄寒
莎。緬懷生平。持奉仁和。感恩臨奠。悲如之何。尚饗。
又祭閻使君文
維某年月日。某乙謹以清酌之奠。祭於故睦州刺史閻公
之靈。天縱厚德。曜於當代。天與盛才。宏夫濟世。經綸萬類。
磅礡六藝。禮樂詩書。自中形外。玉山迥出。瓊樹無對。秦鏡
洞開。吳鉤新淬。青春立節。白首彌勵。五府交爭。辟書相繼。
九州分按。無遠不屆。所居則理。其去懷惠。燋心苦形。興利
除害。運屬橫流。道猶未濟。一麾出守。萬里長逝。故林之下。
永閉龍泉。埋沒於此。經今幾年。藹藹豐里。油油原田。田則
有稼。公之闢焉。里則有桑。公之植焉。我衣我食。公實賜焉。
人亡物在。事往名傳。滄海則變。清風不愆。長卿昔尉長洲。
公為半刺。一命之末。三年伏事。愛我以文。獎我以吏。禮變
常儀。恩生非次。懷舊如在。感今斯異。身辱良知。情依令嗣。
中原多梗。旅櫬猶寄。挂劒傷心。看碑墜淚。東風應律。草綠
川媚。陽和發生。物性咸遂。冥冥逝者。獨翳茲地。空對一枝。
音容髣髴。尚饗。
祭董兵馬使文
維年月日。某乙謹以清酌之奠。祭於故鎮守兵馬使董公
之靈。溫溫董公。純厚謙恭。忠孝因心。禮樂在躬。薄伐襄漢。
言從征東。遠將偏師。獨當㣥凶。朱旗薄霄。白羽生風。彼衆
我寡。兵盡矢窮。手張空弮。力殫氣雄。孟明失律。李廣無功。
有志不遂。飲恨而終。落梅笛怨。細柳營空。猶嘶戰馬。永挂
良弓。銘旌悠悠。此去何從。寶劒埋沒。黃泉幾重。尚饗。
祭故吏行官文
維年月日。某乙謹以清酌之奠。祭於故吏行官某乙之靈。
生也有涯。天之常理。悲夫逝者。不得其死。瞻彼行潦兮一
勺之水。嗟爾浮生兮千齡已矣。憶昨金陵喪亂。宣城危逼。
王師有征。將破殘賊。我事戎旃。爾為羽翼。實執鞭弭。豈辭
筋力。熊羆失利。豺狼反顧。衣冠四散。余之南渡。白刃向人。
黃塵欲暮。平生門闌。皆巳行路。唯爾臨危。秉心益固。一身
相依。千里徒步。嗚呼。故鄉何在。旅櫬何歸。蔓草春綠。孤魂
夜飛。心存簪履。淚滿裳衣。空餘旨酒。以慰泉扉。
