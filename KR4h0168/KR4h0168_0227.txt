欽定全唐文卷二百二十七
張說(七)
唐西臺舍人贈泗州刺史徐府君碑
敘曰。經天地。揭日月。文之義也。掌邦籍。出王命。位之崇也。
本乎言行。君子之樞機。成乎易。賢人之德業。則徐公其人
也。昔公奮明哲之姿。當高宗之盛。天保大定。俊乂用彰。而
光耀天臺。雲飛綸閣。文敏以暢機務。稽古以析嫌疑。禮樂
政刑。擇三代之令典。典謨訓誥。有唐虞之遺風。較然於庶
績者。可得而聞也。其嘉猷讜言。沃心造膝。滋液內潤。精微
外密。混成於元象者。不可得而聞也。公諱齊聃。字將道。姓
徐氏。東海郯人也。遠祖偃王。基仁義於上代。嚴考孝德。濟
宏美於近世。公始以宏文生通五經大義。發跡曹王府參
軍右千牛兵曹潞王府文學崇文館學士兼侍皇太子講。
又芳林門修書。於時中朝碩老。下國英雋。皆忘年請交。不
遠來謁。望其路者。若晨風之赴北林。得其門者。如衆山之
仰東岱。公不樂趨競。雅尚退謐。深以椒房之家。聲名太甚。
求為外職。出宰桃林。未下車。勅改沛王掾。終歲選擬司績
員外司議郎。並不就。乞補雲陽令。到官累日。詔除司城
員外郎。乃遷西臺舍人。其為政也。如始云爾。初公幼而殊
異。八歲工文。太宗聞其聰明。召試詞賦。錫以佩刀金鞘。稱
曰神童。及中年。高宗嘉其道優。悉命皇子受業。訏謨帝采。
許以國鈞。故公備更潞沛豫諸王侍讀。上之在周邸也。公
嘗來誨詩焉。夫然。集虎觀之書。承龍樓之問。二宗之代。矯
首辭林。四王之門。從容經席。非有海山之藝。溫良之德。儀
形以孚。柔嘉維則。其孰能發揮聖智。啟迪天人者乎。咸亨
元年出為蘄州司馬。二年坐事徙於欽州。夫君子大守道
而小守位。污隆隨時。屈伸以義。去令尹而不慍。失司寇而
遂行。蕙蘭敗不為不芳。日月蝕不為不明。姑務忠信。何陋
蠻越。優游欽江。歲餘而沒。春秋四十有三。惜乎不登宰衡。
以平天下。天夭是瘃。命也歟。既而慶隆嗣子。返公孫之柩。
德施後王。拜先師之爵。上元三年某月。歸葬於少陵原。中
興神龍元年。贈泗州刺史。襃賢追遠。念道尊師。聖人之禮
也。議者以公考果州府君高學才華。香名省闥。武帝賢姊
也。大帝婕妤妹也。公既高步掖垣。子又踐修舊職。同生標
藻於鸞殿。重世含章於鳳池。自班姬父兄。文雄漢室。左思
女弟。詞蔚晉宮。悠哉二族。徐氏三矣。才難不其然乎。凡
是好文之君。賞音之士。公之逝也。豈不慨然閱青而存淩
雲之氣。操朱絃而想流水之屬哉。厥子曰堅。景龍中加金
章紫綬。行禮部侍郎。得以命卿之祿。奉蠲潔之祀。無念烈
考。樹之家風。廼刊石立頌。將以識往行。攄無窮。使本支百
代。不忘先人之不隕其名也。其詞曰。
王言惟令。中禁是司。帝嘉文父。曰汝宜之。終溫且惠。習禮
明詩。長裾傳道。大筆修辭。鴻業潤色。元黻緝熙。昊天大戾。
君子明夷。蒼梧啟手。涅而不緇。中興受命。逝者無追。靈符
泗水。崇贈先師。髣像精魄。丕承聖期。教近子貴。榮躋父慈。
學嗣三葉。才俱一時。春秋孝享。霜露深思。後之視昔。斯文
在茲。
齊黃門侍郎盧思道碑
有齊黃門侍郎范陽盧公。諱思道。字子行。涿州人也。其先
姜姓。世胙東海。別為盧氏。家於北燕。自漢世中郎將植至
侍中陽烏徵君之子。禀天靈傑。承家令軌。清明虛受。磊落
標竒。言不詭隨。行不苟合。游必英俊。門無塵雜。至於求已
勵學。探道覩奧。思若泉湧。文若春華。精微入虛無。變化合
飛動。斯固非學徒竭才仰鑽之所逮也。事齊歷散騎侍郎。
以文翰直中書。中廢復進。至給事黃門侍郎。待詔文林館。
武平末。天子總兵禦寇。太子監國於晉陽。公留綜宮朝。兼
典樞密。及皇輿敗績於外。而百寮蕩析於內。公節義獨存。
侍從趣鄴。告至行賞。授儀同三司。入周除御正上士。定省
歸郡。郡人祖英伯作難。公脅在其旅。幽都既平。玉石將燎。
賴元帥宇文公舉。以舊有令聞引謁。因命草露板立就。駭
其麗。異其敏。釋於齊斧之下。揖於㣥士之上。除掌教上士。
隋高祖為丞相也。遷武陽太守。以母老乞解職。優詔許之。
後復徵為散騎侍郎。奏內史郎事。隋開皇六年。春秋五十
有二。終於長安。反葬故里。凡更臣三代。易官十七。再降一
免。二去職。八平除。擢遷者四而已。公處屯安貞。賦詩穨飲。
視得失蔑如也。臨難無懾。在黜無慍。危不去主。仕不違親。
休明有賓禮之盛。顛覆無淪胥之禍。其大雅者歟。夫禮儀
損益。公能言之。故與熊安生詳定齊禮。三墳五典。公能讀
之。故與薛道衡侍學儲后。公國華人望。光照鄰邦。故所居
之朝。應對賓客。修詞抗議。允執其中。故青瑣黃縑。異代咸
掌。大名之下。豈誣也哉。昔仲尼之後。世載文學。魯有游夏。
楚有屈宋。漢興有賈馬王揚。後漢有班張崔蔡。魏有曹王
徐陳應劉。晉有潘陸張左孫郭。宋齊有顏謝江鮑。梁陳有
任王何劉沈謝徐庾。而北齊有溫邢盧薛。皆應世翰林之
秀者也。吟咏性情。紀述事業。潤色王道。發揮聖門。天下之
人。謂之文伯。於戲。國有校。家有塾。祿位以勸。風雅猶存。然
千數百年。㣥心相尚。竟稱者若斯之鮮矣。才難不其然乎。
然則飛黃虛騁。百轡遺路。鷦䳟天運。萬翼無階。文士擅名
當時。垂聲後代。亦云乎才力之絕衆故爾。開皇以來百三
十餘載。天贊唐德。生此多士。公之元孫曰藏用。濟美文館。
重祿黃門。永惟衣冠子孫。邑里多改。先人封樹。歲久將平。
廼假詞菲才。刊石表隧。庶乎涉齊地者。不薪柳惠之隴。過
邢山者。無惑子產之墓。至矣乎。盧氏之子。其用心也遠矣。
銘曰。
彧彧黃門。實天生德。才蓋一世。榮聞四國。文王既沒。文在
人宏。公為宗匠。當朝與能。龍躍春霽。鳳鳴朝昇。或頌或變。
或雅或承。理以神合。聲以妙徵。高視睢渙。與君代興。人之
云亡。十有一紀。斯文未喪。施於孫子。新作豐碑。德音不巳。
唐故廣州都督甄公碑
君諱亶字道一。中山無極人也。昔胡公紹舜。奄有大邦。楚
子縣陳。逃威樂土。當烈王之王也。有陳通奔周。王以為忠。
將美其族。言舜居陶甄之職。命為甄氏。錫姓因生。如堅之
讀。形聲轉注。以真為音。處則稱劉。明歸晉者以異。變而為
郭。蓋承虢者有馮。通之裔邯。仕漢為太保大司馬承陽侯。
邯十六代而生鸞。仕齊為太山太守司隸校尉無極縣伯。
撰笑道論行於代。鸞生隋汾州刺史族。族生隋沁州刺史
紹。紹生隋新市令協。協生單于大都護府錄事參軍贈宋
州刺史封。惟祖惟曾。在商在夏。世濟其美。永觀厥成。君即
宋州府君之第四子也。博綜經史。脫略流俗。情之所遺。對
咫尺於千里。氣之所重。輕百金於一諾。曰興曰比。階應劉
之閫奧。或草或真。藏鍾張之筋骨。譽滿鄉曲。聲聞闕庭。天
后臨朝。再加辟命。皆辭以親老不赴。逮疾革易簀。骨立廬
墓。復有制徵焉。刺史獨孤莊率府僚敦喻。起於墳左。乃授
左金吾中。生盡其養。豈違親許人。沒盡其哀。方委身徇國。
或用或舍。有以見大君之仁。時止時行。有以觀大孝之節。
君臣之際。其遠矣哉。尋除左千牛長史檢校武始軍長史。
攝右臺侍御史兼靈武道行軍長史。攝右屯衞郎將副臨
洮軍使。轉右驍衞右郎將。為臨洮大使。拜蘭州刺史兼
榆林臨洮等軍大使。除夏州都督兼鹽州防禦使。徵授幽
州都督。衣之以紫。攝御史中丞。為河北軍州節度大使。君
政成周月。惠則在人。患是緩風。表以去職。未幾。復除夏州
都督。屬山戎矯虔。俶擾王略。兵落天上。思回行以出竒。虜
墮計中。守便宜而未進。時以為逗遛。貶撫州刺史。朝廷明
此舉也。未到官。遷廣州都督兼嶺南按察五府經略討擊
使。春秋五十有七。開元五年七月二十八日。終於官舍。以
某年月日。歸葬於恒陽之王公山南原。不忘本也。君三承
辟命。再攝憲曹。八典戎旅。五司藩翰。事之去就。所歸必執
其中。職之高卑。為政各當其選。觀夫果於事。喻於義。下學
而上達。強立而知類。畏克厥愛。道無常師。有商也之文。有
求也之藝。習禮必本。飾之以菁華。積行必崇。茂之以枝葉。
以此探賾。則投刃皆虛矣。以此效官。則操刀必割矣。是故
㣥士之所鞅掌。而君之所綽約。常情之所戚戚。而君之所
蕩蕩。由是言之。搶榆之與海運。鳴琴之與星入。從可知也。
惜其志懷慷慨。雅多大略。援桴作氣。有七縱之能。孤劍無
前。當萬人之敵。竟不得橫絕漠。騁雄算。刮狼望之祲。鏡乎
太清。卷瀚海之波。靜而可掃。駸駸之足。受羈騏驥之途。堂
堂之貌。不畫麒麟之閣。彼哉彼哉。有遺恨矣。其孤某等。望
兮不至。求兮不得。永懷揚名。庶慰罔極。銘曰。
有鰥在下。陶復河濱。元女作合。相攸於陳。楚為不道。祚以
永淪。周寵忠節。氏以初因。丕惟承陽。致君論道。施及無極。
建家載考。彼汾彼沁。伊時之寶。宰兮牧兮。亦孔之好。積慶
潛演。俊乂挺生。標格磊落。氣志清明。八司戎事。厥謀有成。
五刺方伯。厥政有聲。山有杞梓。工思其度。國有孫吳。君思
其略。棄德珠浦。遺氛沙漠。惜哉不當。今也可作。恒岳臨北。
滹沱注東。仁不忘本。孝亦令終。壽堂盤薄。牧子充窮。勒美
松隧。穆如清風。
元城府左果毅贈郎將葛公碑
公諱威德。字某。曰葛氏。京兆涇陽人也。其先嬴姓。咎繇之
後。夏有葛伯。氏族興焉。寧陵之傍。尚傳侯國。綏山之下。獨
有仙祠。嬰則威伏五城。龔則績稱二縣。鴻臚秀於吳會。散
騎崇於晉景。在其子孫。是宜繁羨。公生而開朗。長而英拔。
非因馬鄭之學。動合禮經。不待孫吳之書。暗同兵法。有拳
勇。尚氣概。顧眄稜華。風神都爽。五馭善於東野。六射勁於
西霜。少以嫖姚之才。入光供奉之選。御橋驂駕。犯清蹕而
不驚。輦道啼烏。應鳴弓而自落。便蕃左右。星歲重深。賜上
柱國。拜元城府左果毅。天下大定。李廣之用無施。雲中薦
賢。馮唐之言巳老。春秋六十五。神功二年某月。終於洛師。
藳殯邙阜。夫人太原郡王氏。夫人郭氏。實生大將軍福順。
一見聖主。再紐乾綱。重位冠乎北軍。茂功藏乎南史。故象
服臨祭。魚軒以朝。天子深嘉。歎馮勤之母。㣥公列拜。賀虞
潭之親。享年七十五。薨於京兆之三真里。公愛敬奉親。軌
則可移於後代。義方訓子。福祿來及於先人。葬有日矣。乃
下制曰。禮著飾終。情惟悼往。詢諸前烈。抑有舊章。前左羽
林軍大將軍葛福順亡父某。守其謙素。宏此藝能。未展才
術。奄從凋殞。而嗣子克家。式昭勳業。既念功以追遠。亦自
葉而流根。宜申奬贈。俾慰泉壤。可贈遊擊將軍守右驍衞
翊府郎將。開元九年二月九日。葬我郎將君。前夫人王氏
後夫人郭氏祔焉。禮也。章芾以襚。輅旗在列。廟食備其牲
牢。法葬陳其簫鼓。孝慈之道著矣。哀榮之禮畢矣。尋彼平
生之事。忽如絕光。繫乎碑版之文。永存遺烈。銘曰。
硜硜都尉。角立傑豎。神銳玉劍。氣雄金鼓。六藝爰設。射馭
為武。百行雖名。忠信為主。時不兼命。位不充才。善流慶荅。
身謝榮來。太原棣棣。實惟嘉偶。羽林桓桓。克大其後。
潁川郡太夫人陳氏碑
潁川郡太夫人者。諱某字某。雷州大首領陳元之女。羅州
大首領楊歷之妻。驃騎大將軍兼左驍騎大將軍虢國公
思勗之母也。陳氏家富兵甲。代奠嶠外。夫人誕靈豪右。淑
問幽閑。六行天至。不因師氏之學。四德生知。無待公宮之
教。原夫陳本媯水。楊承赤泉。九真為郡。良史出乎中國。五
馬浮江。僑人占乎南海。兩州接畛。二門齊望。卜妻鳴鳳。擇
對乘龍。楊公有聘玉之祥。應嫗獲探金之慶。虢公弱冠昇
仕。鞠躬禁闥。正性本乎胎教。剛腸形乎義色。神龍三年六
月五日。北軍作難。西華失守。騎入宮壼。兵纏御樓。公孤劍
淩鋒。㣥兇奪氣。倉卒之際。安危是屬。既立殊常之勳。遂蒙
超次之命。授銀青光祿大夫上柱國宏農郡公。行內常侍。
其後改拜將軍。太夫人是加爵邑。高堂九仞。重祿萬鍾。朝
廷美其揚名。州黨尊其遠聽。夫人富而好儉。貴而能勤。身
却錦繡。手親紡績。公每昏定晨省。夫人必誡之忠孝。勸學
文武。嘗謂汝口稱思勗。當心念其義。父母名之。欲汝三思
而勗勵也。故虢公便習干戈。漁獵書史。致命伐罪。擒叛獠
於百越。寫誠誓衆。破狂蠻於五溪。鬭子弟如使手足。請風
雷若應期契。聖朝荅高秩於驃騎。酬大封於虢略。豈非以
辭第之懇忠。成斷織之明訓。臣節立矣。君恩厚矣。子孝成
矣。母慈著矣。備此四者。善孰加焉。抑神道祐心。而人倫興
行。詩曰。母氏聖善。又曰。宜爾子孫。斯實潁川太君之有也。
享年若干。開元九年四月八日。薨於長安之翊善里。先公
早世。邱墳故域。古無合葬。禮有從宜。夫以體歸下地。萬里
豈殊乎黃壤。魂何不之。雙棺幸同於元室。以其年十一月
十六日。招魂祔葬於萬年縣龍首鄉神鹿里。申孝子不忍
隔親之情也。恩勅賜錢十萬。絹布皆百段。日磾忠厚。漢武
知其母教。馮勤寵貴。世祖稱其母德。克軫天情。頗為連類。
虢公生盡其禮。沒盡其哀。嗟閱水之日逝。懼藏山之夜徙。
追鏤碑板。遠貽圖傳。蒸蒸至意。有足感人。悾悾信言。固無
媿色。銘曰。
陳公舜後。楊侯周裔。去國何人。南遷幾世。酃淥嶂表。珠崖
海際。兩族相京。財雄兵銳。猗歟邦媛。儷茲國士。友若琴瑟。
花如桃李。心契法度。容和慍喜。資敬從夫。移忠訓子。嘉此
令子。南溟北歸。於天鶴唳。拔湔鴻飛。朱宮退敵。銅柱來威。
國安家寵。魚軒翟衣。子封虢國。五公前宇。母邑潁川。三君
舊土。感激榮慶。踟躇今古。高堂夜空。弔客朝聚。龍首山前。
前臨灞川。招魂五嶺。合葬三泉。山山邱墓。樹樹風烟。孝碑
不滅。慈墳永傳。
贈涼州都督上柱國太原郡開國公郭君碑奉勅撰
四序平分。清秋之氣勁。五方異俗。崆峒之人武。故隴上多
豪。山西出將。其有雲龍感召。星象特生。金鼓登壇。隱如敵
國。麾幢指塞。自比長城。得之於太原公矣。公諱知運。字逢
時。其先太原著姓。今則晉昌人也。本乎文王之弟。是為虢
叔。虢或云郭。因而氏焉。自燕昭尊隗以築宮。漢祖封亭以
列國。其侯於陽曲。宅彼太原舊矣。亭之元孫友。從太原徙
隴西。昭帝分隴西置西平。郭氏又為郡之右族。友之昆孫
武威太守憲。憲之猶子散騎常侍芝。俱有名跡。見於魏晉。
則晉昌諸宗。散騎之後也。爾乃一門連譽。時人號曰三儒。
四海齊名。天下謂之八顧。光祿派分於馮翊。廷尉世茂於
潁川。孝則天錫釜金。忠則帝章冕服。仁則猛獸不害。信則
童兒不欺。豈直介休見有道之碑。洛陽聞立德之傳而已。
曾祖欽。[:#AS-9376:●]州大黃府統軍上柱國。祖才。朝議郎[:#AS-9376:●]州常樂
縣令上柱國。父師。朝散大夫上柱國。贈伊州刺史。磧鹵之
地。戎馬生郊。業戰鬭而宏勳。仕州縣而為達。啟莫京之繇。
福不在於其身。積無聲之善。慶必流於後嗣。公太白之精。
雷泉之靈。膺家之禎。為國而生。身長七尺。力能扛鼎。猿臂
虎口。虯鬢鶚瞵。射穿七札。劍敵萬人。子卿路逢。遙識將軍
之相。唐舉一見。足辨封侯之骨。解褐。以善戰授昭武校尉
秦州三度府左果毅。以敗敵北庭。加游擊將軍沙州龍勒
府折衝兼右金吾郎將瀚海軍副使。尋改朝散大夫伊州
長史伊吾副使。以軍累破虜。即授其州刺史。進當軍經略
使。朝廷以未愜前除。且有後命。遷本衞中郎將。仍舊為州
軍使。默啜之寇北庭也。公奔命解圍。軍聲大振。加雲麾將
軍右武衞將軍。封介休縣開國公。食邑二千戶。開元二年。
吐蕃入隴右。掠坰牧。公兵以竒勝。寇不復蹤。積甲山齊而
有餘。收馬谷量而未盡。歸功廟算。朝議多之。拜右羽林將
軍持節隴右諸州節度大使兼鄯州都督河源軍使。鎮西
陲信國之藩屏。坐北落亦王之爪牙。故入奉期門。而出分
閫寄。於是料敵無備。閒其師老。潛軍一舉。大俘九曲。鎖甲
文劍。僰馬犛牛。既獻戎捷。遂頒朝賜。乃兼鴻臚卿。攝御史
中丞。改封太原郡開國公。加前食邑三千戶。執憲總軍。典
屬乘障。增爵益邑。遇厚恩深。俄而六州㣥胡。相率大叛。命
公統隴右之騎。濟河曲之師。鋒鏑爭先。玉石俱碎。拜左武
衞大將軍。授一子官。賜金銀器百事。雜綵千段。班師臨洮。
遘茲虐疾。嗟乎。匈奴未滅。宿志不申。生也有涯。死而猶視。
開元九年十月二十二日。薨於軍舍。春秋五十有五。蕃夷
邊鎮。血面椎心。悲慘風雲。號動山谷。豈非良將視人如子。
人亦視猶父乎。皇帝閔焉。詔贈涼州都督。米粟五百石。錦
帛五百段。命都水使者張景佚備物護葬。遵朝典也。惟公
氣猛而性和。量寬而精銳。沈謀可以掩蓍蔡。雄斷可以奪
鬼神。故常糟粕韜鈐。芻狗風角。然其樹恩結信。立威用武。
烜赫如風濤。盪震如雷雨。戰必克。攻必取。每有奏謁。上特
稱歎。孝文之得魏尚。虜不足憂。太祖之見郭嘉。知成吾事。
前後錫錦衣寶帶。文馬素女。爛其盈門。長鳴在廏。感知己
之主。陳必死之力。皇情西顧。則九羌釁鼓。詔書北伐。則六
夷焚旗。上成聖君之元鑒。下效武臣之素節。其竟也如此。
夫為人子。立廟致敬。祖考來格。不亦孝乎。為人臣。恢疆禦
侮。以勞定國。不亦忠乎。若然者。歸義方於先人。揚令名於
後代可也。嗣子英傑。起復定遠將軍左領軍衞翊府中郎
將假紫服金章河西節度副大使。英竒。朝散大夫前尚輦
奉御。英協。游擊將軍前京兆勵行府右果毅都尉。英彥。朝
議郎前左衞冑曹參軍等。咸善居喪而過哀。或從王事而
奪禮。則知辛賢父子。繼位將軍。祭彤兄弟。並參師律。去本
不戀。達也。而新是謀。權也。嘉此武功。創其宅兆。以十年七
月。葬我公。太原夫人燉煌索氏祔焉。禮也。皇上念功以惜
逝。厚終以遇存。有詔詞人。為其碑志。介士送葬。即封征虜
之墳。單于入朝。當祭度遼之墓。銘曰。
洸洸將軍。雄略冠㣥。平西征北。震戎懾獯。亭障臥鼓。屯田
饋軍。仗此白刃。致彼青雲。郭侯宴喜。既多受祉。元牡黻衣。
清廟蠲祀。鼎食金奏。炮鼈膾鯉。既來不庭。有嚴天子。流沙
博望。羽林飛騎。河曲回兵。臨洮舊防。手握金節。魂沈玉帳。
千里送喪。三軍悽愴。詔葬禮崇。恩碑義豐。生為神將。死為
鬼雄。身世一滅。榮華萬空。祁連之墓。長旌武功。
唐故豫州刺史魏君碑
公諱叔瑜。字思瑾。曰魏氏。鉅鹿曲陽人也。考太師鄭文貞
公。致君皇極。配神清廟。故祖德冑系。敘於太宗之先碑矣。
公生育慶緒。天然炳胎教之姿。少長德門。日用成躬率之
化。性盤於孝友。習狃於禮樂。俛仰中則。從容蹈道。加以專
精好古。旁通多藝。聖人之所志。聞一而反三。君子之所能。
舉十而知九。與同生璘琬。知名當代。始以門資補左千牛。
轉洛州司兵司議郎職方郎中太子洗馬。出為懷州長史。
歷慶慈儀豫四州刺史。春華韡於兩宮。時雨零於四郡。觀
風之使。所在聲聞。變雅之老。到今遺詠。其年。春秋五十有
一。終於豫州。葬於舊域。夫人太原王氏祔焉。禮也。議者以
公不避強禦。有昭子之政事。不為皎厲。有康子之隱德。虛
已尚賢。有文侯之樂善。重諾分急。有信陵之高義。人鮮有
一。況兼四乎。公賦入封君。妹歸帝子。車馬無戚里之盛。衣
服有儒者之節。儉而得禮。富而無驕。此蓋奉先之素履也。
公善於草隷。妙絕時人。以筆意傳次子華及甥河東薛稷。
世稱前有虞褚。後有薛魏。此又貽訓之餘美也。嗟夫。公學
埒向歆。操齊固燮。若天假三壽。朝登六事。則鄭之桓武可
尋。漢之韋平一揆。而年近知命。位止方州。落鵬翼於半霄。
負天之力莫展。頓龍媒於局路。追風之勢斯畢。九原不作。
誰將與歸。二子獻華。追完先德。俾余作頌。以慰罔極。銘曰。
昂昂豫州。毓粹含道。欽若古訓。思文烈考。於穆烈考。維國
之師。公承丕搆。思皇纘之。發軫臺閣。風流榮問。建麾千里。
澤霶四郡。位未充德。命不遂才。彼蒼孤善。謂之何哉。子孫
必復。邱封永久。穆如清風。振芳厥後。
撥川郡王碑奉勅撰
珠玉無遠而登輦輅之飾。寶也。松栝無幽而入殿堂之構。
才也。物貴其用。人亦如之。撥川王論弓仁者。源出於疋未
城。吐蕃贊普之王族也。曾祖贊。祖尊。父陵。代相蕃國。號為
東贊。戎言謂宰曰論。因而氏焉。公有由余之深識。日磾之
先見。陋偏荒之韋毳。慕上國之衣冠。聖歷二年。以所統吐
渾七千帳歸於我。是歲。吐蕃大下。公勒兵境上。縱諜招之。
其吐渾以論家世恩。又曰仁人東矣。從之者七千人。朝嘉
大勳。授左玉鈐衞將軍。封酒泉郡開國公。食邑二千戶。周
語曰。犬戎樹敦。守終純固。今其俗獷而輕死。其法折而不
撓。故前代無降人。中土無僮僕。自公拔身向化首變華風。
澤潞之閒。始見戎州矣。若夫河南胡苑。坰牧所利。每歲冰
合。虜騎是虞。中軍必謀於元老。亞將固選於時傑。神龍三
年以為朔方軍前鋒游奕使。景龍二年換右驍騎將軍。開
元五年兼歸德州都督。使皆如故。八年遷本衞大將軍。改
朔方節度副大使。公之理兵也。堅三革。利五刃。偶拳勇。齊
足力。信賞罰。分甘苦。六轡如手。千夫一心。接獯獫猶蚊蚋。
臥沙塞如袵席。薦居露食。垂二十年。雨畢而成師。冰泮而
休卒。寒風入於肌骨。夜霜出於鬚鬢。人不堪其勤。公不改
其節。韓公之建三城也。公洗兵諾真之水。刷馬草心之山。
以為外斥。而版徒安堵。鄭卿之和默啜也。公授館李陵之
臺。致饔光祿之塞。以為內。而賓至如歸。九姓之亂單于也。
公四月度磧。過白檉林。收火拔部帳。納多真種落。彌川滿
野。懷惠忘亡。漠南諸軍。韙其計也。降戶之叛河曲也。公千
騎奮擊。萬虜奔走。戡翦略定。師旅方旋。而延陁跌復相嘯
聚。上軍敗於青剛嶺。元師沒於赤柳㵎。公越自新堡。奔命
寇場。贏糧之徒。不滿五百。兇醜四合。衆寡萬倍。公殺牛為
壘。噉寇為餉。決命再宿。衝潰重圍。連兵躡踵。千里轉戰。合
薛訥於河外。反知運於寇手。朔方諸軍。壯其戰矣。斫摩之
奔也。邀於黑山口。覆其精銳。布思之背也。追至紅桃帳。掩
其輜重。乳泊之會。刜蘭池之狂胡。木盤之役。縲方渠
之逋寇。凡前後大戰數十。小戰數百。算無遺策。兵有全勝。
是以六狄逃遁。三垂乂寧。聲暴露於天下。業光華於代載。
信皇威之所加。亦武臣之力也。故錦衣寶玉。允荅戎功。甲
第良田。丕承錫命。語其智效。未甚優寵。黃頭黑齒。比價齊
名。積戰多瘡。累勞生疹。恩命尚藥。馳往診之。晉豎巳深。秦
醫無及。十一年四月五日。薨於位。享年六十。制贈為撥川
王。稱故國。志其本也。太常議諡曰忠。由舊典。昭其行也。長
子盧。襲官封。繼事業。次子舊久。特拜郎將。十二年四月。詔
葬於京城之南。懷遠人也。太常鼓吹。介士龍旆。虎帳貔裘。
封犛殉馬。吉凶之儀舉。夷夏之物備。長安令總徒以護事。
鴻臚卿序賓以觀禮。哀榮之道極矣。君臣之義厚矣。有命
國史。立碑表墓。吾嘗同僚。敢昧遺烈。銘曰。
黃河接天。青海殊壤。舉世安俗。拔俗誰放。倬哉論侯。利有
攸往。奮飛橫絕。摶空直上。以衆款塞。因敵立勳。吐蕃萬戶。
吟嘯成㣥。精感天地。氣合風雲。既封酒泉。乃位將軍。朔方
陰塞。直彼獯虜。帝命先鋒。闞如虓虎。山北加竈。漢南擊鼓。
十數年閒。耀國威武。我有師旅。將軍鞠之。我有邊甿。將軍
育之。柳㵎亡師。一劍復之。蘭池叛胡。三戰覆之。武節方壯。
朝露不待。王爵送終。宿恩未改。時來世去。人物如在。銘勳
諡忠。以告四海。
唐故高內侍碑
孝足動天。義堪變地。河中見三州之姓。炳彼精誠。南亭聞
再逢之母。彰茲竒事。不有隱德。曠代誰鄰。內侍高延福者。
將軍力士之慈父也。粵自西雲干呂。東明銜璧。以亡王之
族。處巷伯之官。而將軍本系馮亭。代家南越。未知父母。來
奉宮闈。老而無子曰悲。幼而失親曰苦。調之悲者。笙磬異
器而同音。貌之苦者。秦胡別狀而共色。從此斷金合要。投
漆相受。承順無違。日嚴生乎本性。仁慈匪飾。天屬由乎自
我。父子之名既定。姓氏之目因移。大將軍之家。去鄭而取
衞。平原侯之室。變郭而從甄。亦猶是也。既而內侍以鴻漸
登朝。苒蒻朱紱。將軍以龍樓得主。艷耀金章。其訓子也。溫
室之樹無言。車中之馬數對。其事親也。三牲有養志之樂。
百行無匪疾之憂。至矣哉。高氏之子也。以思親之願而展
親。以欲報之誠而報德。神明翕而哀懇。荒裔竦而慕義。乃
有旁求聖善。提挈炎洲。二紀積離。萬里遙至。音容莫識。涕
對茫然。驗七星於子心。認雙環於母臂。而後深傷頓感。若
墜谷而登天。蘊怨都除。類愈矇而覩日。於是盡歡二媼。兼
敬三人。均養之恩。咸不寐於十起。反哺之志。齊色難於一
堂。㣥公賀虞潭之親。天子歎馮勤之母。此復然矣。內侍事
主四朝。歷官七政。專良恭肅。著美綸言。沖謙儉讓。得名朝
列。年六十有四。開元十四年。終於來庭里。明年五月。葬於
長樂原。繼子力士。喪孺慕而加等。葬罄誠而備物。義方之
經。鬱為稱首。孝德之傳。今見其人。永惟先恩。追綴餘烈。若
夫慈羇旅之稚童。仁也。約詩禮之尊教。義也。貴不居而要
避權。禮也。生推心而死有託。信也。仁為德本。義為行先。禮
為身宅。信為意田。故仁之報也壽。義之報也樂。禮之報也
安。信之報也順。履順居安。乘樂享壽。此四者。生人之偉事。
自求之深致者矣。於戲。頷賜冠。馳寵勢。偃蹇俗上。煜爚君
旁者。豈不思景行高山。慎視前轍。如或少選亡禮。顛沛違
仁。瞻言四報。咫尺千里。揚芳樹淑。其不務乎。予固春秋之
徒也。懲不濫而勸不僭。義重天綱。孝崇人紀。樂諄諄之成
訓。善哀哀之克子。不著倚相之書。將受邱明之恥。九原上。
千月深。覽碑版。傷知音。有以見古史之心也。銘曰。高堂樂
未散。重壤哀巳擗。寶帳吹靈衣。金樽照塵席。苦長
夜之易泯。怨寸景之難惜。刻義聲與孝心。萬古千齡傳此
石。
故洛陽尉贈朝散大夫馬府君碑
君諱某。字某。扶風人也。其先伯益贊禹。中衍御殷。在周曰
嬴。在晉曰趙。上卿以人歸政(疑)將軍以馬服為姓。緝熙乎
平通重合。焜燿乎伏波中水。我高祖汾州刺史諱歸歡。我
大父鷹揚郎將諱士幹。嚴考獲嘉令諱果。濟美惟舊。冥德
於君。君幼而[:#AS-9061:⿰王褱]竒。長有規操。樂道稽古。昇堂覩奧。伯父匡
武撫之曰。亢宗保家。吾有望爾。悉以先人家牒圖傳付之。
入太學。舉明經。補巴西尉。內憂去職。君四歲而孤。重集於
蓼。因心孺慕。名教同傷。歸次葭萌。江溢毀道。攀轜號慟。濤
為之却。蜑人哀之。葺棧而濟。釋服。調襄陽尉。主進魚。家絕
鱻食。州將魯王俾盤二白魚。時其亡也遺之。夫人以辭。君
還拜受。使復。王曰。非惟是夫。又亦賢婦。吾嘗其一。得其二
善焉。長史盧幼孫悅是奬也。舉君清幹有聞。授清城尉。未
往。且有後命。為河西營田判官。物土穡人。藳穀洋羨。皇揆
其懋。考績登焉。程務挺之軍靈夏也。咨君運籌。乘遞入幕。
獲虜數百。欲剿罄之。君諫曰。王者之師。將德是以。討叛惟
武。攜遠在寬。搏牛之䖟。不可破虱。未擒伏念。何逞纍囚。乃
止。師歸。策勳上柱國。改溫縣尉。永淳阻飢。廣提中外。絕甘
分少。約己周人。既喪好逑。室無嬖御。夫人張氏。詹事丞師
寂之女也。敬事皇姑。能佐君子。娠有胎教。宗如樂諧。前誌
之美。多所闕載。絳郡夫人王氏。則天聖后姑之女子。而夫
人之母也。嘗曰。婦則女訓。吾女有焉。享年不永。元髮殂落。
先時君之伯姊歸宗。夫人推居廨寢事之。而躬處下室。及
亡。設几筵於正寢。惟明靈以女公之故。憑巫通夢。屢寢為
辭。舉家懇啟。久而後定。噫。生則盡禮。死而知讓。殆其神不
昧乎。溫秩滿。轉洛陽尉。當周之興也。版都社。澤郊廟。粹紛
嶽。僎明堂。京轂回回。日不暇給。又勅君專總徒匠。凡三百
有餘旬。蘊勞成疾。聃憂損壽。永昌元年孟夏辛卯。卒官。春
秋五十有七。帝用悼之。贈朝散大夫。旌淑紀庸。禮也。龜玉
在山泉為國寶。以其靈與瑞。君子居下位而上達。以其名
與義。夫是之寵。有由也哉。葭萌之戚。昭其孝也。陽侯息浪。
異類胥感。襄陽之饋。識其潔也。德形於家。聲聞於外。塞垣
之讜。植其仁也。衆俘賴全。將不為暴。重屋之役。底其勤也。
沒而益榮。朝不棄力。有一於此。猶為令德。況備舉乎。豈惟
其身。將施其後。厥子搆據擇。皆國之良也。為有後之(闕)其
在是乎徵。搆職太子僕。景龍初宰長安也。永惟考襲朱芾。
已佩葱珩。母氏早逝。而榮不及。乃讓賜階。乞封先妣。天子
憐之。制贈夫人清河縣太君。人謂長安能報恩矣。詩云。欲
報之德。昊天罔極。此之謂也。馬氏之墓。世在扶風。清河之
喪也。卜宅於洛陽北邙南麓。後君捐館。因窆其所。夫人穴
於兆之甲。大夫竁於域之庚。今龍集戊申。將返葬故國。君
執友禮部侍郎嚴善思諗之曰。夫子之逝。一終八辰。精氣
其存。親壤石矣。吾嘗相二土。從新其愈乎。且不戀本達。不
合葬古。神尚休。無或變。有夢先君者。與其言叶。於是祗率
嘉話。既妥成規。堙雙墳。溝四塹。傍建祠宇。前勒豐碑。茫茫
天地。永懷長畢。誰居後之人。匪惟是四時烝薦之事。所以
觀百代祖宗之烈。其詞曰。
昂昂大夫。有邈其致。洽聞膚敏。賙窮錫類。行實迴川。清能
改位。佐邑惟五。安人則四。多稼穰邊。昌言扈帥。比義后稷。
勤官沒地。歔欷天朝。毳衣以襚。我有令德。追啟清河。宜家
族揉。主祭神和。親戚光貴。劍蓋金歌。相從先後。樂此山河。
