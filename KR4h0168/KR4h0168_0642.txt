欽定全唐文卷六百四十二
王起(二)
瞽者告協風賦(以審音靜專修職知候為韻)
瞽惟審聲。風實應候。候至而厥風肇扇。聲和而有瞽斯奏。
知夫天道。則清泠必聞。揚於王庭。亦威儀可究。所以贊欽
若。明敬授。先五日而可傳。信三推而不繆。於時凜冽方謝。
溫仁始宣。雜蔥蘢之佳氣。和郁靄之祥烟。樂師乃告平野。
臨大田。其視則惟昧。其聽則惟專。寧體於舞松之間。得其
煦嫗。傾耳於偃草之際。宣彼暄妍。曰此融風。將聞於天。既
而進退匪徐。周旋可則。逶迤於紫殿之下。俯僂於丹墀之
側。豈無相於倀倀。方鞠躬而翼翼。迺進而言曰。陛下以美
利利四海。以仁宥宥萬國。調玉燭而設邦教。法銅渾而立
人極。所以八風不姦。六律無忒。臣以樂吏之賤。謬知君子
之德。先王所竇惟穀。所大惟食。必俟協風。以候力穡。順時
而教導。蓋國之章。有聲而薦聞。乃臣之職。今者起幽谷。拂
平林。蕭條注耳。寂寞拂襟。有薰兮動地之氣。無颯然鳴條
之音。達勾萌其和以布。庤錢鎛其儀可尋。且兢兢懍懍。是
微臣音之審。習習飀飀。彰陛下德之修。固宜答休徵。乘麗
景。躬千畝。率萬井。諒神倉之委積。則齋宮之清淨。表聖時
之咸若。昭國典之思永。皇上垂拱無為。居高聽卑。察邇言
悅矇瞍之告。咨故實敦稼穡之宜。謀盛禮。度宏規。豈虢公
之言是則是效。而周王之代不識不知。
雨不破塊賦(以微雨流潤用表豐年為韻)
國有休徵。天作零雨。不為霖以破塊。自呈祥而潤土。既霑
既足。克成五稼之豐。不疾不徐。詎作三農之苦。惟雨也映
於遙天。惟塊也列於大田。彼以泛灑為利。此以生植為先。
元雲不開。色霏微而方密。黑壤相映。形磊落以皆全。詎為
暴於終日。自成功於有年。觀其散漫初來。空濛如振。不遺
一撮之小。不爽一旬之信。滋螻螘之穴。何患沾濡。帶蚯蚓
之形。亦懷膏潤。其色如晦。其飄甚微。纚連異質。優渥同歸。
如原野之霧合。似隴畝之塵飛。色潤方圓。形沾大小。東作
之耕斯著。西成之功必表。青黎不散。佇秀麥之芃芃。白壤
常存。宜散絲之皎皎。是知妖魃見也。則枯旱為憂。商羊舞
也。則泥塗見修。孰若霢霂微清。滂沱不流。所以見太平之
美。所以彰至聖之休。故宜美土疆。資播種。宣老圃之志。作
曾孫之頌。祁祁美瑞。九土之澤克施。每每有形。三日之霖
勿用。是知雨無破塊。年必屢豐。積而不載。感之則通。何沃
土之不浹。何瘠壤之不同。夫如是。則受塊之人共欣其天
賜。擊壤之老將明其帝功。
五色露賦(以率土康樂之應為韻)
露表嘉瑞。國昭元吉。發五色以斯呈。掩百祥而非匹。輝光
駭目。知泛灩之惟新。變化殊姿。覺淒清之有失。若非澤無
不被。化無不率。則何以感之於旻天。榮之於聖日。爾其寂
歷地表。希微天宇。無聲而零。有色斯覩。始曖空而雜糅。俄
泫草而周普。霑於衣也。皆成黼黻之衣。潤於土焉。更謂苴
茅之土。且其白能受采。朱則孔陽。青映苔而轉麗。元點漆
而有光。既炫燿於衆彩。終錯雜於中黃。儻在琉璃。味無忝
於甘醴。如浮葭菼。色詎變於凝霜。何湑兮之膏潤。有煥乎
之文章。固可以扶壽而愈疾。俗泰而時康。徒觀夫泥泥未
晞。瀼瀼既落。珠華點綴。日華昭灼。無煩勒畢之求。方成曼
倩之樂。散東陵之上。乍混其瓜。灑西山之中。更迷其藥。其
凝厭浥。其布葳蕤。鶴將警而未測。蟬欲飲而猶疑。何紺霧
而喻矣。何卿雲而比之。則知墜露成文。休祥有證。實我后
之冥感。掩前王之嘉應。
庭燎賦(以早設王庭輝映㣥辟為韻)
王者崇北辰之位。正南面之威。赫朱燎以具舉。列彤庭而
有輝。助彼皇明。可燭於夜色。叶茲睿哲。引曜於宵衣。信乎
令典有作。舊章不違。當其冠劍鏗鏘。環珮昭晰。峩峩爭赴。
肅肅就列。聽玉漏而未央。仰紫宸而初爇。珠旒將出。方熠
熠以星懸。綵仗徐來。巳煌煌而電設。九儀稍布。六樂爰分。
代星光之照曜。雜佳氣之絪縕。騰輝於鴛鷺之行。若離若
合。委照於熊羆之旅。或友或㣥。昭昭彰彰。紫氣紅光。聲明
煜煒。百物熒煌。覩炎上之有赫。知臨下之無荒。遠而瞻之。
謂焚裘之烟昭儉於晉帝。迫而察之。似流屋之火呈瑞於
周王。金釭莫齊。銀燭非競。長風乍拂。高燄彌盛。華衮燦爛
以相鮮。猛虡攫拏而交映。其容烈烈。其明杲杲。附寒者覺
其春深。假寐者疑其曙早。則知統四海。朝百辟。勵夙興。勤
夕惕。佐盛儀而有待。惜流光而無斁。昭其明也。叶天鑒之
穆清。望而畏之。契天威之咫尺。彼爟火秦舉。神光漢覿。何
足示來儀之容。呈入覲之績。則知我皇立人之程。為國之
經。旂淠淠而咸造。鸞鏘鏘而可聆。萬宇乂。多士寧。豈徒美
君子之至。在宣王之庭。
堯見姑射神人賦(以聖德之崇窅然欽道為韻)
帝堯以化成於萬國。歌宣於九德。出汾水之陽。經姑射之
側。峯巒交映。若覩神人之形。冰霜相鮮。皆呈處子之色。若
非感而遂應。靈而不測。何以見不死之庭。當至人之域。始
其厭宮室。出茅茨。駕鸞輅。建羽旗。若光若滅。乍合乍離。寓
目於巉巖之頂。駐蹕於沮洳之湄。爰按節而至矣。乃傾蓋
而望之。倏而五雲繚繞。㣥仙縹緲。出碧嶺之崇崇。臨丹邱
之窅窅。瞻童顏之麗。綽約則多。觀羽服之鮮。襳襹非少。集
其侶乍謂崑崙之巔。狀其居不異蓬萊之表。由是睋山岊。
矚天潯。既元覽而旨遠。亦高蹈而思深。乃曰我以萬姓臣
服。八荒君臨。蓋天下之至貴。亦域中之所欽。安知阻茲崖
巘。隔彼岑崟。有吸風之人。遐不可見。仰承雲之客。高不可
尋。既而儼珠旒。端玉藻。增肅穆之敬。念希夷之道。見仙人
之岳岳。徒仰高山。望鸞鶴之翩翩。且輕大寶。既而求之不
得。瞻之在前。念四子而莫來莫往。思一人而無黨無偏。乘
白雲而何及。引黃屋而來旋。故能戒以無怠。防於未然。向
使忘鶉居之性。徇龍駕之盛。則光宅之德。徒聞乎以遨以
遊。比屋之聽。詎見乎乃神乃聖。我皇明四目。達四聰。惟神
也愛而見。惟聖也感其通。不窺仙於飲露。不問道於順風。
則姑射之神。未為盡善。陶唐之主。未足比崇。
漢武帝遊昆明池見魚銜珠賦(以題為韻)
漢武帝出咸京。遊昆明。覿潛魚之躍。吐靈珠之英。珍不藏
川。是獲媚川之色。仁苟及物。必能動物之誠。先是撥刺巨
鱗。傍畔水裔。或詹何所中。或任公所制。利鈎貫鰓而錯落。
長絲縈岸而掣曳。殘瘁不振。沉浮未濟。是用脫其鋒。解其
綴。索於枯肆。初同患於波臣。銜以圖書。終乃小於軒帝。他
日擇良辰。鏡清流。舍鑾輅。登龍舟。不徐不疾。以遨以遊。於
是傍臨桂棹。遠映珠旒。或銜或戲。似驪龍之頷將吐。若明
若滅。比瓊蚌之胎未收。光芒稍逼。輝赫難儔。實有意於豐
報。固無情於暗投。含幽育明。轉煌煌於畫鷁。振鬐掉尾。時
熠熠於牽牛。既而千官動色。百辟咸覩。且曰修其文。耀其
武。澤之廣。恩之溥。雖彼池中之物。亦懷天下之主。報德而
入於隋掌。此類蛇銜。感音而失於晉庭。彼慚鶴舞。况乎燭
龍奪艷。石鯨獨吐。泣鮫人之目。固不可倫。綴神女之軀。曾
何足數。由是儼天儀。俯洪池。映噞喁而未出。炫的皪而方
施。然後得廉寸之彩。失圓折之規。則皎皎駒來。自掩白狼
之美。翩翩鵻至。徒稱赤雀之竒。是知人能博施。物亦幽贊。
無煩罔象之索。詎假闌干之貫。向若安其忍。棄其難。俾頒
首長逝。劫灰未散。安得此樂於江湖。見託於河漢。則玉殿
之側。誰綴其玲瓏。金輿之傍。莫矜其照爛。以言於魚也。厥
道斯存。以言於人也。如何勿敦。則受嘉惠。蒙渥恩。得不效
節於當代。而垂名於後昆。
白玉琯賦(以神人來獻以和八音為韻)
玉琯絕倫。受之於神。希夷感化。皎潔含真。既比德而為美。
亦諧音而可珍。肇自夐絕。發茲璘玢。匪剖石於和氏。乃成
器於羽人。伊昔帝鄉所傳。王室未獻。虹彩潛射。蜺旌並建。
鸞鶴映之以生光。烟霞奏之以適願。同鈞天之樂。靈境獨
聞。在層城之宮。人寰共遠。既而舜德有感。王母來過。獻之
皎皎。捧之峩峩。重華遂得其符瑞。百靈永謝其琢磨。儻比
以為笙。知鳳吹之不遠。如秉之為笛。曷龍吟之足多。豈徒
嘒嘒於茲竹。碌碌於隨和。若乃觀其戾止。察其所以。質非
竽籟。韻含宮徵。圓其表而合規。虛其中而通理。光連素手。
雖提握之不忘。色映丹唇。在吹噓而成美。其舍也無聲之
樂。其獲也無疆之祉。虛而不屈。老氏之籥乍同。磨而不磷。
戎人之環孰比。况乎知白自守。無瑕可猜。色迷瓊樹。影雜
瑤臺。懷清越之音。不求於扣。感馨香之德。不召而來。固仙
侶之所執。非玉人之取材。則知素琯之祥。元理可察。將使
律合於六。音諧於八。傳真人之逸韻。資聖主之大戛。宜乎
藏九重之深。為百代之欽。騰輝爛爛。和俗愔愔。使伶倫之
筩。自漸叶律。俾女史之管。空愧垂箴。無以窺天之心。而忘
至德之音。
墨池賦(以臨池學書水變成墨為韻)
墨之為用也。以觀其妙。池之為翫也。不傷其清。苟變池而
為墨。知功積而藝成。伊昔伯英。務茲小學。棲遲每親乎上
善。勤苦方資乎先覺。俾夜作晝。日居月諸。挹彼一水。精其
六書。或流離於崩雲之際。乍滴瀝於垂露之餘。由是變黛
色。涵碧虛。浴玉羽之翩翩。忽殊白鳥。濯錦鱗之潎潎。稍見
元魚。則知自強不息。允臻其極。何健筆之成文。變方塘而
設色。映揚鬐之鯉。自謂奪朱。沾曳尾之龜。還同食墨。沮洳
斯久。杳冥不測。愛涅者必染其緇。知白者咸守其黑。蘋風
巳歇。桂月初臨。元渚彌淨。元流更深。所以恢宏學海。輝映
儒林。將援毫而悅目。豈泛舟而賞心。其外可察。其中可見。
同君子之用晦。比至人之不炫。冰開而淳漆重重。石映而
元圭片片。儻北流而浸稻。自成黑黍之形。如東門之漚麻。
更學素絲之變。究其義也。如蟲篆之所為。悅其風也。想鳥
迹之多竒。將與能而可傳可繼。豈謀樂而泳之游之。恥魏
國之沉沉。徒開墨井。笑崑山之浩浩。空設瑤池。專其業者
全其名。久其道者盡其美。譬彼濡翰。成茲色水。則知游藝
之人。盡以墨池而為比。
獺皮書袋賦
懿彼元獺。生於水鄉。始殺身於河涘。卒成器於書囊。仍彼
殘文。不假乎雕刻。裁以新製。自合乎圓方。既出納而斯取。
亦扃鐍而有常。想夫下泉委質。上天致祭。紫府咸萃。丹誠
若契。宜介福以全生。奚徼禍而致斃。苟利人以獲助。甘成
器於此際。則有攻皮之工。嘗巧於中。遺文不剪。輕縷潛通。
圓其蓋則合而能固。柔其質則用之不窮。謝水府之至樂。
入書林而見崇。外也蒙茸。毛有所傅。中也駢坒。書有所聚。
韜蔚矣之文章。秘煥乎之詞賦。彌縫則密。豈亡三篋之書。
周旋必復。且涉九衢之路。若乃青簡疊至。尺牘交馳。藏筐
篋而不可。置懷袖以攸宜。必資之以善閉。克守之而不遺。
雖納以魚牋。乍似噬魴之日。臨乎墨沼。寧同赴汨之時。動
必依人。靜而掛壁。滿貯攸戒。緘縢受益。其來也江海至深。
其潔也波瀾所滌。掩青囊之貯卷。異豹文之成舄。既翰墨
之居珍。幸提攜而無斁。
昆明池習水戰賦(以將伐遠戎先修武事為韻)
伊昔漢武。將吞遠戎。鑿昆明之澹澹。習水戰之雄雄。池則
無涯。寫滇河之象。戰思拓土。合水國之風。將以規遠略。恢
聖功。遐方不擁。獷俗來同。豈徒列萬艘之邐迤。翫一沼之
沖融。乃命搜舳艫。徵卒伍。剡楫櫂。備金鼓。得佽飛於荊江。
獲文身於越土。榜人來萃。水客斯覩。介夫仡仡。將牽牛以
交映。畫鶂呀呀。與石鯨而對吐。奚去陸以習坎。方整衆而
耀武。武之耀兮昭彰。衆之整兮張皇。攬繁弱。拔千將。可以
摧南方之銳。可以挫北方之強。列萬夫之貔豹。雜五兩之
雪霜。躍彼漣漪。見魚麗之出。遊乎洲渚。知雁翼之張。觀乎
作軍政。臨武事。進退有節。沿洄趨利。或連兵而鳥逝。或應
鼓而麋至。令肅而必平戎虜。教成而不可奪帥。四遐縱觀。
士德增修。森森兮烈於武庫。赫赫兮敞以層樓。文物驚乎
海若。聲名震乎陽侯。河漢為之震蕩。劫灰為之沉浮。則知
水陸之謀無闕。則遐荒可伐。舟車之利克全。則珍寶爭先。
故能立功於窮裔。垂盛於當年。國家以四海波清。九夷草
偃。感彼洪沼。猶連漢苑。餘波尚在。空發藻以潛魚。水戰不
修。恥勞師以襲遠。實我皇之清淨。宜福祿之來反。
轅門射戟枝賦(以一箭解圍人中之俊為韻)
矯矯呂公。凜千載之英風。立轅門而耀武。百夫之特。射戟
枝而騁技。一矢稱雄。所以解紛為智。和難成功。豈徒用壯
於六鈞之妙。務能於百步之中。當其劉氏興戎。袁公結陣。
既禍拏而莫解。亦兵纏而屢振。鬭貔豹而不寧。若蚌鷸而
相徇。是用假我手弓。救其血刃。則萬夫駭目。不在於和容。
二憾革心。必資乎中俊。闕力未疲。徵會於茲。排其患難。成
彼宴私。離坐離立。左之右之。森森兩軍。比晉楚衷甲之日。
桓桓二帥。同劉項舞劍之時。是用出雄戟。射小枝。既從容
而諭旨。亦慷慨而興辭。乃曰射者所以明其志。忠其質。今
欲轉禍為福。反凶致吉。若嗤同失鵠。我藝自忝其疊雙。儻
妙等麗龜。爾心固宜乎如一。乃展容耀。示英威。決拾既佽。
分銖不違。洸洸赳赳。如翰如飛。莫不竚其密彀。釋此重圍。
彼戟在門。揭然獨見。立亭亭之直影。引耽耽之英眄。刃孤
標而霜白。末斜指而目眩。彎弧弨弓之際。勢若月圓。鳴鏑
於矢之端。光如電炫。觀之者心惕。聞之者膽戰。固當靖難
於五兵。豈獨解顏於一箭。彼容色沮。我師氣振。咸曰將軍
勇絕。衆藝如神。蹲甲非敵。措杯不倫。今在座隅。徒欲釁勇
而嗇禍。儻居戰陣。誰當左馬而右人。請懲忿於昔日。願釋
憾於茲辰。盛矣哉斯會也。當軍門而人無不協。中戟枝而
戰無不舍。既威加於域中。亦藝絕於天下。則毀其璧二人
之訟息。弄其丸兩家之難解。比將軍之功。實為小者。
墨子迴車朝歌賦
墨子慮厥居。慎所如。轉華轂。遊殷墟。疾朝歌為名。知非良
邑。惟時邁有度。用迴德車。將以擇樂國。垂盛則。舉足為龜
鏡。立身乎繩墨。每自西而自東。咸作範而作式。始其命駕
徘徊。發軫員來。豈半途而有廢。將由逕而無猜。雜彼行人。
初儦儦而同造。問於及境。終檻檻而獨迴。乃曰歌樂者人
必有度。朝夕者天之所賦。苟名而不臧。曷邑之足顧。由是
反征輪。遵大路。比危邦之不入。同覆轍之足懼。載脂載[:#AS-8D4F:⿳土巛⿱冖牟]。
却新逕而不疑。如輊如軒。乃舊蹊而是遡。諒無阻於寸進。
實自懲於跬步。借如不戒乎謠。不恒乎朝。自然哀樂失節。
威儀莫昭。何足以枉君子之車。瞻夫翼翼。來長者之轍。美
以翹翹。是用居身於克正。示衆以不佻。雖大道甚夷。崪如
九州之險。大都孔邇。邈成千里之遙。足以戒居人。警行子。
革詠歌之俗。作道途之紀。改轅不爽於歸歟。反路自忘於
勞止。亦將趨樂土。走仁里。彼邑之士。莫得式其軒。彼邑之
塵。莫得及其軌。宜乎非禮勿動。惟貞是履。與孔門而齊教。
將宋國而專美。莫不始於迴輪。而彰乎勵巳。嗟乎。車之攸
避也。尚戒乎歌。身之攸措也。矧至於頗。則懼栢人之不宿。
恥勝毋而不過。比車之旨也。未足居多。
雍畤舉爟火賦(以享神之期候此為節為韻)
雄雄雍畤兮神州之壤。赫赫爟火兮橋衡之象。所以郊祀
克明。所以照臨是仰。成形中度。知有要而有倫。燭幽以時。
表來顧而來享。肇秦帝而有制。洎漢皇而不爽。伊昔克修
㣥祀。大合百神。聲明雲集。文物星陳。仰珠旒則嚴其待曙。
聽玉漏則闇然未晨。晦威儀之秩秩。迷俎豆之莘莘。張華
燈而其光不遠。秉神燭而其明不均。則雍畤之舉爟火也。
莫之與倫。既而亭亭有揭。燄燄方爇。於以觀百里之備。於
以昭五夜之節。拂瑞雲之表。乍疑乎燭龍方來。入靈壇之
中。又似乎神光不絕。由是皚皚炳映。盞斝鐏彝。咸若光而
若滅。罔顛之而倒之。熠爚無替。熒煌自持。在質明而有讓。
當委照而無私。殊太叔之于田。盤遊是舉。異齊侯之設燎。
朝會為期。薦嘉者於焉仰止。執熱者難乎嚮邇。電延而自
西自東。星繁而一彼一此。比王屋之火。空際不流。似陳寶
之光。祠中乍委。則雍畤之義。斯焉取斯。爟火之作。為於有
為。照苾苾與芬芬。自明無黷。燭蹌蹌與濟濟。方表有儀。故
將崇其明祀。立我洪規。豈徒散孤光於地表。煽丹燄於天
垂而巳哉。國家祀典式崇。舊章必授。思宅中而圖大。雍畤
方宏。法居上而克明。爟火斯候。足以掩前王之純懿。諒介
福而何究。
虔禋六宗賦(以享神精潔四氣叶和為韻)
王者稽祀典。竭至誠。禋六宗而欽若。致四海之和平。宗者
以尊為稱。禋者以敬為名。爰是崇而是畏。必惟一而惟精。
則四序三光。運有常度。水旱寒燠。災無所萌。上乃擇元辰。
留睿想。萬物備。百禮往。圭璧陳。俎豆敞。靈壇嶽立。擁千官
而式瞻。天仗星陳。覩一人之可象。玉食皓皓而方積。珠旒
穆穆而斯仰。觀乎薦。在有翼而有嚴。貴其誠。故來格而來
享。原夫禋於三辰也。天宗必降。嘉薦是列。歆之以虔恭。奠
之以豐潔。使兩曜合璧。不為薄蝕之虧。五星連珠。詎有欃
槍之孽。其禋於四時也。將以恤蒸人。感明神。使還周克序。
鱗次相循。攷之於葭灰。不愆於候。調之以玉燭。無奪其倫。
其祭寒暑也。將以周萬類。均二氣。時當元律。無墮指以成
災。節變朱明。曷流金之足畏。其祭水旱也。則天無作孽。人
獲大和。祅魃不生乎災熾。商羊自屏於滂沱。相彼六宗。皇
聖是接。戩穀降而肸蠁。文物紛其暐煜。聆夫管磬。知律呂
之克諧。列彼苾芬。信幽明之允叶。然後一德不二。三皇可
四。地發嘉生。天呈上瑞。致百神之職。興兆人之利。君子謂
大舜之克禋。惟我皇之能備。
祠靈星賦(以工奏雲漢祈彼嘉穀為韻)
祝有典兮惟敬。天垂象兮在崇。奉靈星之德。祈戩穀是豐。
乃命宗伯。詔樂工。徵舊典於祝史。答嘉貺於元穹。以夫靈
者降休祐。星者燭宇宙。况出應天田。見彰農候。足使野夫
致享。祠官敬授。禮而有異。豈雩禜之同登。樂則必倫。乃絲
簧之並奏。於是驗星紀。稽帝文。覩農祥之晨正。彰土膏之
脈分。奠玉杯於青帝。用潔牲於白雲。乃啟雲壇。爰登玉瓚。
拜天貺之昭彰。見星光之照爛。列黍稷而馨感明靈。奏和
樂而聲聞霄漢。瞻彼太極。載乎紫微。神之至兮雲映曖。靈
之降兮日揚飛。列綴兆於峻舞。徵歌頌於絲衣。禮成文兮
樂終變。神胥樂兮儼將歸。雕豆玉觴。自殊器於宗祀。青圭
紺席。乃叶禮於禳祈。懿夫高祖建始。福祿奚委。禮用太牢。
名存漢氏。皇家復位。樂器是備。異晉皇之配饗。因南郊而
道弛。禮容盛兮在今。時祀豐兮邁彼。且夫與衆祈禱。曷不
稱嗟。溥天之惠。罔不休嘉。豈比夫賈生弔屈。空祀三閭之
水。漢皇幸蜀。虛禱萬里之沙者哉。是知我禮有肅。苾祀不
黷。告農可以勸躬耕。祀聖可以厲浮俗。固宜不害三時。方
成九穀。然後覩觀澤之禮。承屆天之福。庶憑之而多祜。覩
秋成於西陸。
延陵季子掛劍賦(以冥會心許暗無我欺為韻)
循修隴樹兮。掛劍於茲。所以表徐君之所欲。明季子之不
欺。予取予求。昔藏心而可測。一生一死。終棄寶而如遺。蓋
烈士孤標之節。而神明幽感之時。當其昔結歡娛。從容不
阻。孤鋒乍拔。密坐之所。彼眷眷於目擊。此默默而心許。諒
他日而來思。非伊人而誰與。及夫歷聘上國。言旋東吳。訪
舊友。遵舊途。亦當開寶匣。獻鹿盧。何閱水兮不待。弔荒埏
兮巳蕪。由是執龍泉而慷慨。望馬鬣而踟躕。想間歲之披
雲。忽然而在。撫今辰之切玉。視之若無。且曰器可謀新。室
寧欺暗。解腰間之善結。仰樹杪而延瞰。乃脫白刃。推赤心。
耀宿草之煌煌。懸拱木之森森。錯落金鐶。疑夜月而生隴。
晶瑩霜鍔。謂春冰之在林。龍形蜿蜿而未化。蛟枝亭亭而
欲尋。解佩義廣。脫驂感深。英聲遂騰於萬國。善價不顧其
千金。嗚呼。劍之擲也無前。人之行也必果。誠去彼而取此。
非祈君之祐我。無宿諾匹之以庸庸。不食言方之以璅璅。
向若蔑元壤。恡青萍。重提攜於掌握。輕耿介於心靈。則三
尺之中。空騰雲而漫漫。重泉之下。將愧色於冥冥。無言者
道之宏。不約者信之大。峻節卓以特立。義風紛而繁會。盛
矣哉掛劍之名。將萬古而不昧。
斗間見劍氣賦(以神物下潛精光上射為韻)
彼玉斗兮。列乎太清。此寶劍兮。埋於豐城。遙天式瞻。諒闌
干以成象。厚地斯秘。遂熠爚而騰精。若非五山錯秀。六合
含英。則何以下藏鋒於穎脫。上作氣於貞明。昔伊雷氏未
占。張公莫訪。秘龍淵之奇彩。射斗牛之異狀。或雄雄於曲
柄之末。或冉冉於斗杓之上。金陵之王氣莫齊。函谷之紫
氣應讓。可大可久。乃聖乃神。嗟日月之逾邁。怨土石之湮
淪。劍也氤氳。連白榆與紫貝。星焉昭晰。應龜甲與龍鱗。下
埋照以煌煌。上和光於歷歷。何寶鍔兮斯隱。在璇璣而必
覿。鋒惟切玉。處玉匣以逾深。氣則決雲。每雲路而相射。匪
舍之則藏。實闇然而章。仰九霄而遊目。知百鍊之雄鋩。乍
滅乍明。有扶於佳氣。若離若合。更類於神光。靈氣則浮。利
用猶鬱。當繚繞而熒斗。自表至珍。儻陸離而佩身。寧逢異
物。可以察三尺之滯淹。可以見七星之沈潛。石韞玉而騰
輝。未專其美。鼎居汾而見氣。徒有其占。固宜仰層穹。求外
野。延瞰於寰城之裏。冥搜於古獄之下。則可以論國都。驅
駿馬。是知劍氣之在斗間。所以求伸於知者。
切玉劍賦(以天之利刃切玉如泥為韻)
彼神劍兮。出昆吾之溪。既成形而若水。遂切玉以如泥。玉
則貞堅。誠齟齬而難入。劍惟銛利。將脫穎而莫齊。是以從
心剖判。應手提攜。入水蒼之文。乍同夫淬水。破雞冠之赤。
且異乎割雞。當其瑾瑜外來。球琳畢萃。磨而不磷。用之不
匱。以藏乎密地。出匣而宣利。遊恢恢之刃。瑕不掩瑜。剖碌
碌之形。刃有餘地。是知不貪其寶。不愛其資。苟作礪而斯
驗。將匿瑕而可遺。異匵之毀焉。斯為過矣。同斗之撞也。於
以碎之。璨彼瓊華。煥如縷切。匪流血以為害。將凝肪而必
截。觸可磨之玷。片片冰開。縱不鈍之鋒。重重瓦裂。應機則
斷。投刃皆虛。可以斷珪瓚。可以判瓊琚。雄雄兮化龍之後。
璨璨兮抵鵲之餘。苟在鎔之金。不慙於歐冶。則指瑕之璧。
何愛於相如。溫潤乍分。陸離交燭。於以慰良冶之志。於以
窒貪夫之慾。耀鋩而赫奕六金。律刃而熒煌五玉。是知斯
劍之用也。按之無下。直之無前。以刜鐘之聲。乍移水碧。以
擊柱之勢。時入山元。星文每臨夫韞石。虹氣若斷於晴天。
然則干將所營。風胡所徇。或剸犀稱利。或截鴻所進。未若
周王切玉之刃。
照寶鏡賦(以珠寶潛翳照之必呈為韻)
先賢鍊金鏡之英。照懷寶之精。寶之產兮逾秘。鏡之瑩兮
至明。藏諸土中。雖沈埋而可恨。引於地表。終錯落而皆呈。
將竭工巧。灼爍堅貞。以通幽為用。以利物為情。豈惟雕盤
龍而耀彩。鏤飛鵲而增榮。若乃金玉方潛。珠璣未出。或山
藪而埋照。或土石而混質。連城之價蔑聞。照乘之光遂失。
雖卞和之欲獻。我色猶深。雖隋侯之見求。我藏猶密。然後
玉匣啟。銀華溢。用物而不將不迎。隨人而無固無必。乃夜
入榛蕪。旁求瑾瑜。冰彩前射。月華正孤。將善價而無隱。與
佳氣而相符。在樓臺之中。我用無展。當藍田之下。厥道斯
殊。遂使的皪珠色。朗然合契。皎潔瓊華。洞然無翳。時映山
元之氣。乍透菱花之際。璞由是而成琢。金因之而作礪。是
知鏡能融朗。寶莫沈潛。彼照膽而必徹。此藏器而莫淹。集
璀璨之光。鸞形乍合。騰磨礱之色。虹氣斯占。固其涵清明
之質。體虛無之道。滿堂由是而獲珍。厚地詎聞乎藏寶。豈
比夫魏宮之所施。秦臺之所持。鑒鉛華之小者。曷懷異而
求之。况有處幽沈。戢光耀。愧無不琢之質。復仰無私之照。
蒲輪賦(以安車禮賢者為韻)
王者崇招隱之禮。作徵賢之車。既斲輪而合度。亦安蒲而
用諸。將使邱園共賁。巖穴皆虛。則必旌其重貺。建此大輿。
輪合大規。取邁而行陸。蒲兼柔質。取坐以安居。罔覆其軌
轍。可歷於邱墟。載以歸朝。盡是漸鴻之翼。駕而出野。方隨
繫鶴之書。恒翹翹而隱隱。諒求士之本歟。若乃山騁異人。
林棲隱者。鳥獸之㣥方雜。薜蘿之衣未舍。或屠釣而忘名。
或版築而在野。恥戔戔之帛。厥禮未崇。笑孑孑之旌。好善
猶寡。然後時主側席。哲匠精研。載脂載[:#AS-8D4F:⿳土巛⿱冖牟]。既攻既堅。蒲也
採陂澤之叢。有車之用。輪也斲陰陽之木。如日之圜。檻檻
兮出中朝之禮盛。轔轔兮入外野而光宣。於是經營草澤。
轥轢雲烟。瞻其儀無虧乎翼翼。聆其響且異乎闐闐。可以
出嘉遁之碩德。可以載傲俗之遺賢。空谷有駒。自爾而方
縶。鳴臯者鶴。假我而聞天。豈猶邀申公於是日。徵釣叟於
昔年。則知輪之設蒲。巖扃是啟。將毗王者之政。先保賢人
之體。致萬里之安安。成百僚之濟濟。豈比夫織而為席。表
臧孫之不仁。緝以成宮。昭令尹之非禮。方今雋巳在官。輪
猶未安。旁搜叢桂。遠綴幽蘭。士不病於邁種。賢盡出於峯
巒。是蒲輪之禮也。乃王化之端而巳哉。
洗乘石賦(以王者順動有司先成為韻)
瑟彼乘石。履於聖王。每寒水而濯色。俾堅容而有常。當宸
駕之未嚴。貞姿或翳。及天步而將踐。麗質斯彰。於是五輅
載轄。六龍齊首。森天仗而既列。嚴翠華而巳久。隸僕乃言。
故實是諮。舊章克守。正取彼流惡。滌茲含垢。兢兢乎映金
車而鞠躬。翼翼兮汲銀瓶而運手。發璀錯之色。莓苔染之
而不能。注清泠之聲。埃集之而何有。皎爾鏡徹。爛然冰鮮。
承玉趾而增麗。拂衮衣而更妍。磷磷於清淺之波。自慚奪
彩。鑿鑿於激揚之水。莫敢爭先。匪琢匪磨。不涅不磷。求韞
玉之色彰。候和鸞之聲振。成吾皇獻替之義。我則如水之
投。叶吾皇啟沃之心。我則如流之順。四海是奉。百禮所總。
茲石既潔。一人由是而日輝。茲石未晞。萬騎不戒而雷動。
君惟展義。官則庀司。將滌瑕而蕩穢。在挹彼而注茲。於以
昭卜征之候。於以明望幸之期。潺湲既臨。似石磴瀉泉之
狀。流離欲散。有山雲潤礎之姿。有翼有嚴。既敬既戒。去淟
涊之色。由是砥平。吐新鮮之輝。用光時邁。乘石之洗也列
周經。乘石之履也合周雅。內可以訪道海內。外可以觀風
天下。故曰有扁斯石。見於王者。
宣尼宅聞金石絲竹之聲賦(以聖德千祀發於五音為韻)
魯恭王益宮於孔氏。壞宅於闕里。聞金石絲竹之聲。有六
律五音之美。清泠始奏。異洞庭之載張。寂寞而來。非鈞天
之可視。或管或磬。以禋以祀。徒在廟而見聽。豈升堂而足
擬。當其攝齊而進。拾級而前。遠近猶惑。鏗鏘始傳。式感王
心。聘國無勞乎七十。克諧聖域。摳衣始化乎三千。信不擊
而不考。實元之而又元。惟金也振春容而無闕。惟竹也象
吹噓而未歇。愔愔擊石。如荷蕢之初聞。杳杳揮絲。疑孺悲
之來謁。所以表正聲之感。所以同古樂之發。遐想乎返魯
之年。追思乎在齊之月。迴環棟宇。繚繞庭除。惟恍惟惚。皦
如繹如。心方啟乃。樂可依於。固將極天而蟠地。豈徒舞獸
而躍魚。徐疾有則。清濁不忒。非審以知政。非作以崇德。藏
書之壁。時繹繹而難分。夢奠之楹。乍洋洋而未測。響雜乎
鴻鵠。韻調乎宮羽。絲管不形。簨簴無覩。固可掩歌鐘於二
四。配莖英於三五。及夫鏗爾樂闋。油然思深。覩奧且驚夫
盈耳。廣居由是而革心。豈不以感上聖之旨。聞至德之音
哉。皇家始崇儒禮。莫先褒聖。尊素王之號。廣舊宅之敬。儻
逸韻之再聞。播乎樂府之盛。
冰蠶賦(以凝冱之境成彼奇彩為韻)
懿北極之寒勁。有珍蠶之處冰。非柔桑之是食。非幽室之
是憑。託彼峩峩。且不資於春煦。抽其曳曳。自有樂於陰凝。
既違燥而就濕。知同類而殊能。爾其元律窮。芳歲暮。百谷
風壯。㣥川冰固。遊片片之凝光。映重重之積素。十畝之間
兮洩洩何勞。六尺之內兮涓涓正冱。既苦寒而不倦。將載
績而是務。觀夫如臨如履。經之營之。隔皚皚之積冰。吐漠
漠之輕絲。朱綠曳而愈出。黼黻成而是資。煥乎有章。豈寒
女之能得。超然獨處。信夏蟲之所疑。淋漓未泮。組織方成。
非繰於盆。非懸於井。蠶事登矣。必因之而剖冰。繭稅求焉。
將取之而越境。豈比夫風戾之所生。歲單之所成。蠶月而
方育。蠶器而見營。安能苦其節。履其貞。窺之有戰戰之色。
取之有沖沖之聲。匪依樹而遊。奚感仙而化。不筐而績。奚
假蠏為名。宜乎海人見采。堯帝斯呈。伊蠢蠢之繁委。實生
生之殊詭。鼠遊冰下。我亦來思。龜生火中。吾乃異彼。况乎
雪霜是履。鱗角多奇。若解以東風。或泉魚而共躍。藏諸北
陸。幸凌人之見知。宜乎含章勿改。牽絲有待。儻來獻於九
重。必相宣於五彩。
浪井賦(以王者清淨則出為韻)
冽彼寒井。契於聖王。不因鑿以成質。每自浪而呈祥。涌呀
呷。鼓靈長。比醴泉之自出。異海水之不揚。吾君是時清八
區。肅諸夏。寶出於地。符呈於野。伊井有浪焉。乃瑞之大者。
爾其呀豁百尋之表。洶涌重泉之下。狀靈濤之潛洩。匪冽
風之是假。淪漣不盈。觸搏恒驚。窺坎穴[:#AS-FBEE:●]臼之底。有江湖
之情。
積而有潤於下。混而不傷其清。窺則澄澄。乍玉甃而同色。
汲之浩浩。激銀瓶而有聲。鮒飛鱗而不定。羊在缶而皆傾。
洎夫列宿參差。曉月韜映。搖珠彩而增潔。涌金波而轉淨。
湯湯下激。不施屏翳之功。洶洶潛驚。詎假陽侯之詠。然後
駭四海之目。垂兆人之慶。伊厚地之發祥。實大君之作聖。
彼青桐素綆之飾。玉檻銀牀之盛。皆人力之所成。固神造
之不競。宜乎光瑞典。苞坎德。不藏於冰。不蓄於墨。惟波獨
涌。惟渫可食。奉我皇之飲。俾上善以為心。戒我皇之窺。必
臨深以取則。知井非浪不貴乎成質。浪非井不彰乎聖日。
比井而王化其清。比浪而王心不溢。稽休明而合應。將汲
引而無失。彼堯人鑿而飲。漢將拜而出。未足以彰其帝功。
而較其靈術者也。
結網求魚賦(以臨川羡魚未若結網為韻)
網則結緒。魚方躍泉。其結也疎而不失。其躍也瞻之在前。
一縱一橫。既克張於萬目。無小無大。亦何逃於百川。是以
揚鬐振鬣。噴沫飛涎。初同求於發笱。終取義於忘筌。於是
當巧孜孜。杬精屑屑。細緝絲枲。解紛結絕。想江湖之相忘。
遂綱維之備設。搖赬尾以游泳。爾不厭深。運素手以繽紛。
我思善結。俾晝作夜。日居月諸。成茲密網。念彼嘉魚。庖犧
之舊制無改。良[:#AS-8DB8:●]之新規有餘。獻鮮薧之時。茲為謀始。烹
釜鬵之日。此乃厥初。且夫注目劬勞。甘心健羡。於結網兮
何有。徒噞喁而可見。金盤既設。無靃靃以霏霏。錦質乍窺。
徒赫赫而戰戰。孰若氣奪九罭。網殊一面。始結繩而援設。
終在藻而咸薦。疎密由巳。卷舒從心。此紛紛而不紊。彼潑
潑而方禽。亦何必不綱而為子釣。斷[:#AS-8DB8:●]而諫君臨。其動則
紛。其力不費。事有類於組織。志未殊於經緯。薦尾安在。提
綱尚未。想飛鴻而則罹。曷游魚兮不畏。向若臨河廣。恣心
賞。隨揭厲之淺深。當鱗甲之來往。出彼嚇鰓。亦同反掌。營
鱣鮪方同濊濊之施罛。禁鯤鮞豈比恢恢之漏網。則知無
其備者其功略。有其具者其利博。此不[:#AS-8FBB:●]其經營。彼無逃
於潛躍。夫然。觸類斯長。緣情可託。結詩書而為網。網則有
條。驅爵祿而為魚。魚兮咸若。吾所以考先賢之微言。悟臨
川之妄作。
烹小鮮賦(以理大國如烹小鮮為韻)
有冽者泉。生乎小鮮。將成登俎之美。必求爨鼎之妍。惟烹
也在於不撓。惟魚也貴於克全。苟司味之有術。諒為政而
則然。若乃海曲蘆人。江潭舟子。厭頒首於蒲藻。得纖鱗於
沼沚。常窺潎潎。漏於密網之中。今則炎炎。烹於沸鼎之裏。
是以激之有度。爛而足恥。先明水火之濟。用契鹽梅之理。
然後合沓有聲。沸騰以烹。碎文弱質。萬品千名。以剉脆之
易壞。當洶湧之方驚。觸之則土崩可喻。安之則錦質皆成。
蓋以小為貴。在中和且平。乃加以薑桂。雜以薪燎。同露鑊
之白遊。束前箸而不擾。雖湯騰其內。火烈其表。惟自然於
衆味。終不亂於㣥小。既薦尾而獲珍。皆駢首而可曉。向若
爛之不恤。撓之是刺。急舒無節乎中。躁靜不放乎外。自然
成魚餒而不食。比水煩而不大。空摧鱗而莫分。寧去乙而
知害。則知國喻乎鼎。人喻乎魚。魚之亂則烹以靜。人之繁
則制以徐。鼎中之咸若。天下之晏如。鮮之烹也不撓。人之
理兮作則。將申老氏之戒。用假庖人之職。既不爽於和羹。
幸有光於為國。
