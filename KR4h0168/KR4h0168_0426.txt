欽定全唐文卷四百二十六
于卲(四)
與蕭相公書
相公閣下。某以抱舋遐荒。殘魂未絕。偷度時刻。倏忽四年。
伏以宗社未安。兇逆猶在。才無取入。死難莫由。天地之中。
甘為棄物。豈意當此之日。逢相公安撫之時。狂夫之言。猶
有一得。芻蕘見納。庸可庶乎。伏惟相公秉鈞戡難。道冠伊
呂。方期除天地之害。更造生靈之本。故詔書曰。則如親臨。
又曰。其代予言。大哉倚賴。斯可畏也。安得因循故轍。返顧
於身乎。奉惟相公之憂。深入骨髓矣。聖上纘序鴻業。於今
六年。將求昇平。初若不及。以無賢相左右。虧我聖道。近二
三年。有執事者。蔽主之耳目。括囊容身。內懷姦忌。外擅威
柄。衣冠為之側足。道路不敢偶語。眾叛人離。遂有今日。相
公所自見知。既不能誅宏羊以謝天下。則今之所急者。皆
在相公彀中耳。况居儲后之姻。重受台廷之寄。國弊身弊。
國安身安。既須以形跡遠嫌。又須以直道見節。為相公之
福。深以為難。是即疏家知止。馬氏不侯。至今高人。借以為
誡。斯為上矣。如或急於救世。雖不獲已。道德刑政。仁義干
戈。任權重輕。惟精惟一。斯為次矣。此外滔滔者皆是。非愚
所知。今大盜未除。㣥寇更起。其可處置者。惟兩江半淮。三
蜀五嶺而已。其中最切者。請舉尤以明之。每道皆有客軍。
本在同心平難。側聞將校謀勝。監軍爭長。節度歛手。金多
者雖敗即安。無金者纔入則退。戰勝攻取。未之前聞。為今
之計。莫若監軍一切且停。客軍權屬節使。申明本管。無得
相干。然後慎選良將。文武兼備。委之鎮撫。希在萬一。餘則
歷在相公目前。不敢煩於翰。負累憂危。年垂七十。沉痾積
疹。四十餘年。自到炎方。幸未及死。豈合以國家大務。言達
相府乎。實以故韋吏部有忘年之分。嘗約以相公今日之
望。每恨生死契闊。不盡曩時之期。拳拳之心。皎如白日。良
友雖歿。情豈忘乎。伏蒙每賜書問。亦承念及微命。恃此不
恐。輒冒威嚴。其是與非。不在小子。又自悲者。平生志業。身
退毀隨。紛紛世情。鮮不乘便。浮石沉水。自古而然。[:#AS-87E7:⿻焭丶]
[:#AS-87E7:⿻焭丶]萬里。誰能識察。敢
託相公門闌之舊。輒書當時得罪之由。再煩視聽。具如別
狀。因宋侍御上垂詳覽。又嘗內省。自卜者審。既已衰暮。又
昧時用。前年病熱。遠視不審。去夏罹瘴。近聽不聞。疲憊之
餘。難於尸素。伏乞曲賜恩波。放歸田里。
傳家就木。不夭天年。九原之下。期以贖責。甚大惠也。如以
歸田聞奏無端。即乞以檢校閒官為請。許令隨便養病。免
死殊俗。又大惠也。伏念斗筲之器。須當承乏之用。任過其
量。自合速辜。然於其中有可恕者。且獲戾之始。實謗為深。
不蒙鞫問。至今為累。若不然者。豈三人同罪。而一身受罰。
蔣鎮列曹會府。袁高選牧名藩。由此而言。痕累未盡。每一
念至。驚危貫心。豈無知人。誰為言者。今之所祈恕者。屬鴻
恩宥過。掩瑕滌穢。亡官失爵。猶蒙收敘。况身佐州端。秩猶
五品。乞從反褐。以贖前愆。免入量移。再罹降黜。餘生願畢。
瞑目如歸。幸甚。又事有失於知退而終可言者。竊以聖上
建元立極之初。每賜驅策。雖無塵露之效。頗傳潤色之美。
有冊皇太后尊號聖神文武尊號皇儲宜建之制。皆泥金
檢玉。著之國史。其餘則北蕃西戎。詔冊文誥。無大無小。何
密何疎。侯王將相。出入中外。數年之閒。事無虛日。皆承特
旨。俾以發揮。聲猷所浹。必由是也。豈惟叨竊之幸。實為不
朽之幸矣。昔隋文帝謂楊素牛宏曰。薛道衡老矣。宜使朱
門列戟。薛公謝恩。且辭無功。隋文帝詔曰。自吾有寶位。國
家大事。皆爾宣行。豈非大功耶。薛公乃受賜。愚雖才不逮
薛。而焯敘盛明。過於薛遠矣。願以簪履之念。得遂邱園之
請。追前獎拔。雖死猶生。伏願相公深納焉。沉迷鄙敗。不知
忌諱。馳魂惕慮。退不自安。死罪死罪。
與常相公書
相公閣下。自蒼生允望。帝載緝熙。大小仲父。四方風動。既
絕橫議。且無多門。幸甚幸甚。卲復何幸。又當此時之則然。
命乃未偶。通塞之分。併在去年。則相公首薦之恩。鄙夫膺
受之美。徒拭人目。孰知其心。是以區區子牟。不敢忘闕。而
又自惜。昔常陪相公鄉里之舉。時應神州甲乙之選。其餘
馳逸足。揮勁翮。修容峩峩。來以干進者。蓋千百數。在公堂
預鹿鳴之宴。猶不可得。況會府鶯遷之地者乎。相公當時
裒然居天下第一。愚實不佞。忝從斯列。六子登科。又厠其
數。凡我連茹。世論以榮。皆因依相公。用白粉黛。是乃降神
惟嶽。有開必先。右掖司言。中均典翰。出入承盼。從容十年。
啟沃之由。自此而始。則知輔弻之道。在天非人。嗚呼。同時
之人。零落向盡。彭楊李賀。冥寞何之。今相公宰平天下。而
鄙夫拘束邊外。獨不得一親顏色。更露腹心。則漢庭于相
公何厚哉。是以內省。可知命焉。是以垂頭塌翼。不敢思奮。
况家事未畢。立錐無地。男可從官。女可許笄。耳順之年。馳
復始滿。名位日退。沉痾歲深。君臣之道。天人之際。心雖如
丹。誰表赤實。此皆鄙夫與相公今日之事也。豈無他人。在
我同志而已。况相公無失其親。無失其故。二江之上。獨立
無親。一麾以還。未之有故。舉目生憤。傷如之何。未知相公
何以畱念。悲趙武之視蔭。感伍員之逆施。拳拳之心。欲罷
不忍。伏願體道垂統。加餐保和。乘風雲之感會。行宰相之
能事。無寶斯位。無愛斯權。無念同升於朝。無念若撻於市。
咸有一德。不其盛歟。方將伊皋比崇。管樂論霸。寧展禽三
黜無怨。在胡廣七登何補。鄙老也。有知美善。不識忌諱。遠
塵視聽。忠告尺書。然非盡言之具。庶咨道意之本。所不爾
者。謂之何哉。前漢州司田樊登兄弟。舊遊三十載矣。相公
席硯。昔與之同。言念撫塵。今也祇召。甚大惠也。因是利往。
得無謝焉。卲頓首。
與元相公書
某月日。通直郎殿中侍御史內供奉于卲頓首。相公閣下。
一昨外甥右威衞錄事參軍宇文寶至。奉傳慰誨。不忘疵
賤。仍及家私。造化之地。禮物云隔。一言一盼。盡為曲貸。既
出望外。不知所酧。懷仁荷德。載兢載懼。伏惟相公膺斯夾
輔。閔心保乂。尹正天下。易哉為君。虞友五臣。黃師六相。匡
救之分。心豈異乎。自經艱難。常處僻陋。外乏長策。內罹百
殃。悲生於累。心亦盡矣。頃者羈齒隴上。迫諸寇戎。分為係
虜。永絕殊俗。豈意朝廷勤為官之選。相公垂推已之美。席
硯存愛。風塵念舊。不以蒙鄙。才無可觀。曾微浹年。再忝持
憲。振拔泥滯。復為人知。恩深提攜。物無所棄。進慙其往之
誡。退累則哲之明。彷徨失圖。罔知攸效。又自悲者。天倫之
變。禍橫相次。家途淪胥。素業無託。他鄉異縣。至於流離。力
未集事。死又無補。泣血仰天。復何可言。所以乘流則逝。尸
祿苟活。國步未泰。斯何底寧。願言掃門。不可遂得。伏惟相
公濟代推功。渴日行道。方將草創天下。經綸時變。大啟區
㝢。再垂衣裳。頤神滌慮。正在今日。無以外物虧損。遂為咎
也。御衡持政。前計不迷。想廟堂之當安。全蒼生之始望。小
人之幸。日月以冀。然後但見鴻鵠。拂摩青冥。不知其極也。
謹附監察御史蘇端啟事以干。罪貽煩黷。伏增惶汗。
為崔僕射與郭令公書
某月日。某官某謹奏記令公閣下。幽風固陰。月紀將暮。伏
惟尊安福履。萬壽無疆。幸甚幸甚。某遠鎮方隅。蕃蠻未靖。
力微寄重。憂慮交煎。雖無暇自謀。終分心遠難。一昨中使
飛馹。王命急宣。特論西戎。侵偪郊甸。即日奔走。以副廟謀。
神往形留。豈遑夙夜。近知輦下人無動搖。復聞朝廷勞師
薄伐。朱相公以幽燕勁騎。先啟戎行。而令公以朔漢舊軍。
暫分兵要。始則聖略不世出。而推心與人。終則上台應時
須。而同力戡難。朱公稟命而有進。令公遣戍而不疑。是皆
存大業於至公。遂表無私以奉已。太白所以食昴。魯陽所
以迴暉。斯乃協和萬邦。豈必因依一代。昔者范宣子讓德。
晉君以霸。藺將軍避怒。秦兵不侵。書之縑緗。名亦不朽。令
公勳冠天地。力存宗社。每當一軍。隱如敵國。若涉大川。而
令公能濟。若火燎原。而令公能滅。厚德及行葦。太和合陽
春。謙尊而光。直方以載。四方延頸。萬邦立程。當今執事。在
具瞻之上。將自下而彌高。欲從損而彌益。一諾而千萬人
說。一謙而千萬人讓。况作相三朝。行師二紀。東征西怨。遠
懷邇安。是以蒼海之隅。莫不率俾。膏雨既滋於百穀。人倫
復正於五常。當今日之嘉猷。何邃古之能擬。齊晉之際。其
大此乎。某區區不才。謬司戎律。每欲刳心示眾。嘗膽酧恩。
側聽遠方。有行君父。忘寢與食。思奉前人。矧辱在下風。特
榮恩獎。欣逢千載之事。竊賀兩君之好。感慕書紳。未知其
極。謹遣某官某奉獻情言。書非盡言之具。蓋陳赤實拳拳
之分。某頓首再拜。
為崔僕射與朱泚書
某月日。某官某乙謹奏記相公閣下。羌戎之患。蓋三代矣。
秦漢以還。怨詐更作。詳諸舊史。抑有前聞。今則乘我閒釁。
於茲二紀。亂華謀夏。腥聞於天。貪惏無厭。暴殄斯極。侵軼
我湯沐。震驚我兆人。十月之初。中官驛至。密奉宸翰。遠使
臨邊。拜受遂行。赴敵宜速。西山之役。尋已加兵。將赴急宣。
不遑啟處。所以晝分忘食。夕惕懷冰。關山阻隔。使信頓絕。
北望雲闕。南馳夢魂。近者日有京信。方表朝廷清晏。雖寇
猶外姦。而人無內警。然則回中未靜。鄜役仍勤。相公維岳
降靈。求巖作輔。不學古法。知幾其神。是以聖聰。寄揚我武。
既奉鑿門之禮。具稟至天之誠。折首摧鋒。計日告捷。詩云。
赫赫南仲。獫狁于襄。不其盛乎。伏以令公勳庸冠世。焯見
於天。受三朝將相之託。有萬人父母之愛。方謝安之體大。
知鄧禹之道宏。相公特稟廟謨。龔行天討。分邠寧拔距之
眾。兼漁陽賈勇之軍。偶俱無猜。上讓下競。用獎王室。作為
人綱。一舉而大義全。暫勞而殊功倍。以此眾戰。何戰不剋。
以此滅戎。何戎不盡。某遠承惠顧。委分知歸。感遇因時。若
此之甚。延首北嚮。一心如丹。謹遣某官某乙奉記陳情不
宣。某乙頓首再拜。
與裴諫議虬書
閣下。昨日愚子皋謨起居迴。蒙以放鷹度隴二賦及宗儒
銘自發東甌至安南諸作見示。隋掌明珠。忽蒙分惠。秦臺
重璧。不閒旁臨。是何衰暮。偶此殊觀。幸甚幸甚。自微言中
絕。大義復乖。歷戰國縱橫之後。遭亡秦煨燼之末。四始不
作。斯文無紀。漢興總輯馳騖。稍復詩騷之體。訖建安之閒。
皆可垂訓。風流更代。紛然殽雜。迨有高下。不可勝論。齊梁
陳隋。乃至流遁矣。國家受命。煥乎文明。開元天寶。於斯為
盛。格高體正者。君臣之義。天人之際。畢備於斯矣。先覺後
進。其誰閒焉。屬三十年來。兵戈不息。所務者急。所貴者異。
過之則進。不過則墜。考之文章。東不流於海。南不集於江。
萬方行紀。安可得哉。某性乏天假。學非專門。徒以菲薄少
有。謬膺清切。特用潤色鴻業。頗承渥私。孤奉明恩。競速官
謗。謫居之地。猶佐大藩。承府公廕庥。忝下榻清讌。風亭月
觀。美景良辰。未嘗不接高興。陪嘯咏。雖唱高和寡。未能宏
道。雲從風感。時賴起予。如此之眷者。如此之樂者。歲不我
與。星迴四周。而不知老之將至。累之在已。餘生之幸。斯亦
厚矣。閣下心無所負。神保其真。冒南氣之炎鑠。泛重溟之
湍悍。清光可鑑。素履惟精。雲天意長。復此與合。有足歡也。
今網罹俊乂。渴日為勞。明詔屢下。旁求四達。未有天生棟
梁。而不構大厦。時遭霸王。而不先受器者也。在姑務修德
而已。前宵之命。情實未盡。燭不見跋。露不稱晞。區區主人。
有所慙遜。信宿而未獲拜賜者。實以沉瘵之故。旦暮為劇。
况南面蒼梧。北背瀟湘。歲聿云暮。於焉遷客。心折骨驚。復
何言哉。所得四卷。繕寫已畢。致之篋笥為藏。馳遣皋謨送
本。不復一一。
與郭令公書
汾陽王令公閣下。伏惟戡亂定禍。勳載王府。致君行已。德
冠當時。講信修睦。敦敘舊好。悉為古今第一。則小子在數
科之一。而不能上達。以自布露。九泉之下。何以塞責。頃年
令公先府君刺史于渭。家世出牧於岷。二境相接。數年修
好。睦為弟兄。契以金石。則令公之所聞見也久矣。初以專
經遜業。常假籍於渭之渚。於時使君又特以禮送。問以時
務。許以大名。為之下榻。教之改業。復歸以報命先人。從而
誨焉。天寶中。忝以進士及第。其年判入超絕科。受校書。此
則使君負人倫高鑒。施及小子。不其神乎。永懷報德。何日
敢忘。慶流後嗣。日以昌大。及茲匡救。莫之與京。謬從庶官
之列。黜於眾人之下。爰自起居郎署省闥。未為令公所顧。
以職在下位。不敢干進也。殊不知江海納細以為大。山岳
積壤以為高。斯道日顯。人皆是傚。以不待掃門。願陪下拜。
有若公之令弟少府監知之為人。工部趙侍郎賞之為文。
戶部李郎中列之為友。皆朝廷俊選。而不相鄙棄。庸可誣
乎。夫有開必先。先兆所感。如小子者。使先文字之已足於
此。令弟愛之貴壻終眷之及於此。而不能再登龍門。禮敘
世舊。未之有也。謹奉尺書。塵黷執事。轉於內屏以待命。死
罪死罪。某再拜。
與楊員外書
七官院長足下。愴與子別。難以為晤。出處默語。蓋非一途。
頃自除官。乘流則逝。性有定分。愚不可移。是進已無所干。
退亦無所悶。到家喜骨肉之愛。出門全賓友之歡。陶然而
不知老之將至。亦何暇役耳目從智力哉。故知山林之士。
入而不返者。宜每逍遙縱觀。從亨多暇。近覽古公避狄之
地。緬想周文出畋之師。如其仁。如其仁。又其聖也。不遠閭
井。頹然舊風。嗟乎。我生不辰。遭值世難。天未悔禍。人猶怨
嗟。顧子弟之為邑。迫時政以多故。恭寬信敏惠。力行不必
果。長太息之。復何可言。猗那楊生。行道利物。勤於四海。君
子之踐中朝。炳然從容畫計。抑有由也。勉旃良圖。無以自
媚。風味遐屬。此情難論。嘗當春臺。梅柳動色。思與攜手。傷
如之何。時流好音。尚慰羈旅。幸甚幸甚。太尉告身。在匠人
魚朝處。望為收取。遠代傳慶。不欲失墜。慎爾無忽。因家人
馳驛。臨紙惘然。于卲頓首。
與李尚書書
某頓首。尚書姨夫閣下。伏惟秀出天枝。挺生王國。十年分
閫。八座居榮。善譽嘉聲。聞於四海。幸甚幸甚。某忝接末姻。
早承餘睠。南秦旅寄。特奉周旋。西掖宦遊。叨聯清切。高山
景行。何日忘之。去年出守江華。未遑進路。猥當時議。且復
拘留。滿室遺孤。立錐無地。朝求暮乞。日往月來。外愧親朋。
內慙骨肉。屏居陋巷。不堪其憂。唯此絕糧。已復旬日。古人
併食。今實當之。側聞姨夫入朝。先以貧賤為意。頌聲載路。
誰不歸心。某於池陽之閒。獲空閑數頃之地。誓將作勞隴
畝。以望秋登。所乏耕牛。傭賃無計。儻或哀此窘迫。許以後
圖。解倒懸之憂。廣賙急之路。以德報怨。先哲格言。區區之
心。竊慕此耳。輒肆干觸。昧于是非。懲諸常情。豈敢逃責。痼
疾暴發。末由造門。謹使家人投刺不宣。某再拜。
與常侍御書
近承書問。兼示新書。清心滌靈。迴視易聽。靜以究微婉。有
義可激。悅以觀殊姿。外容奚施。徒見風雲相馳。金玉交映。
曾不旋踵。澤人之思。一至於此。甚大惠也。直翰林之所可
法。豈不才而獨寶耶。尋呈康子。初云未見。繕寫將送。適遇
有來。遍示幕中。無不嘉歎。緣家累詣府求醫。重陽之前。當
復北縣。旬日之後。便赴上都。良覿無因。此惟歎敘。珍重珍
重。人使不斷絕也。轉憑司錄。馳白不一。于卲頓首。
與侯二山人書
侯二山人足下。所示三論。鉤深索隱。俾夜作晝。殆浹辰矣。
如登太山。徒仰其高。若涉大水。不測其深。旨哉斯言。蓋不
可得而儔矣。以此究天人。何道不宏。以此圖戰伐。何敵不
剋。以此養精神。何壽不長。可謂通幽洞微。垂代作教。寧止
士林爭傚。求道趨風乎。予復何才。敢承末學。已令繕寫。藏
諸袖中。刳心寶持。不敢失墜。幸甚。恐須舊本。謹勒專送。猶
賴發蒙。何當訪及。閒宵對酒。斯以為榮。不復一一。于卲頓
首。
九日陪廉使盧端公宴東樓序
國家以桂林重鎮。吳越襟帶。有郡縣可以綱紀。有蠻夷可
以羈縻。朔南聲教。蓋以此始。皇上纘承大位之明年。啟謨
㣥后。載命連率。是以范陽盧公自京而來。條察二十八州
諸軍事。千里之地。遂無外虞。三軍之士。皆務前敵。然後賞
必勞。罰必害。官不易法。府無留事。封略既靜。公堂自閒。况
重陽美景。得不為樂。大合賓佐。高張郡樓。紅塵發地。青山
坰牧。連天漲海。來接蒼梧。憑高而翠靄轉微。送遠而白鴈
看沒。泛椒菊而算爵。顧絲桐而閒奏。賓醉月上。主待露晞。
想彭澤之獨游。悵馬臺之陳迹。今日之會。何其盛歟。余負
累謫居。卒起庭府。黜參佐之禮。陪上[:#AS-82F9:⿰罇]之娛。韓灰已燃。鄒
谷自煖。奉命為序。冠於㣥篇。辭之所難。敢謝不敏。請分賦
五韻。書諸即事云。
晚秋陪盧侍御遊石橋序
以公責左遷於茲。迨一周星矣。首疾心痗。繼日經懷。實由
南冠尚簪。憂所未忘。是以幽求人境之外。將蕩滌煩慮。得
諸石橋久之。豈無他人。不如我志。願言卒獲者亦久之。殿
中侍御史范陽盧子至。監理下國。未浹辰而居簡乘暇。行
鑣載勒致為客。數公方駕。儐從如林。煌煌焉奔走乎墟落。
延屬乎禪宮矣。三登彌高。累息以進。而後偕集於橋下。徒
觀夫掛長虹以飛來。陵半霄而勢去。下空如豁。纖蘿不生。
上頂為帷。佳木藂秀。不可得而總載也。以為本於融結。庸
可自然。資於造化。力役不及明矣。東極大水。北走長安。羅
郭雉堞。如示諸掌。大田多稼。宜乎有秋。㣥山積翠以回合。
好鳥追飛而下上。有是勝賞。以是開懷。盍賦新詩。以紀一
時之事也。侍御以嘗忝鵷沼。潤色鴻業。以文司錄。俾序良
游。敢復畢辭。多慚老敗。
陪諸公宴京兆王參軍宅序
參軍。國族之貴介子也。况抗衡神都。抵掌翰苑。渴日行道。
推心與人。故士君子願游芝蘭。不避風雨。僕校文者。得無
勸乎。冬至十日。雪飛千里。攜我入室。接君初筵。嘉殽惟錯。
清酤有藇。取適可以齊鷓圖。及酣可以去狐白。始為合獻
之禮。終為縱飲之樂。有足多也。飛鴟戾天。宿鳥擇木。鐘鼓
告瞑。軒裳欲歸。主人諸僕。一歲三捷。斯文可睹。愚以更請。
賓將不然。蓋言之不可以亡也。多愧皆讓。
春宴蕭侍郎林亭序
監察御史蕭公。以初獻戎捷。塞庭無事。從板輿之暇日。邀
幕賓而揖我。必選名勝。况臨清江。始乘安流。終踐樊圃。嘉
客以入。華亭豁開。桴浮往來。上下皆見。竹樹引外郊雲物。
鳬鷖為夫子家禽。豈日駐花閒。天鋪潭底。自為勝槩。而蕭
公於是咨密戚。荷賓榮。惜此交歡。愛此遲景。飛觴舉白。亦
云醉止。顧我以客。時無閒焉。拜升堂之嘉慶。飽慶壽之餘
瀝。殿中侍御史鄭公。文宗也。退而喜曰。今日之會。允為良
辰。不有斯文。無以終樂。遂歷賦諸韻。凡二十餘篇。命為序
引。讓之不可。
遊李校書花藥園序
春吹萬以為物。皆有役我智者。惟役之不殆。終而有用。故
君子盡心於藥焉。恐精華之不迨已也。崇文館校書郎李
公。寢門之外。大亭南敞。大亭之左。勝地東豁。環岸種藥。不
知斯地幾十步。但觀其縹緲霞錯。葱蘢烟布。密葉層映。虛
根不搖。珠點夕露。金燃曉光。而後花發五色。色帶深淺。藂
生一香。香有近遠。色若錦繡。酷如芝蘭。動皆襲人。靜則奪
目。此李公及時之適也。至若上苗可食。下體兼採。子入菰
飯。華雜蒲俎。既甘平而性寒。又辛溫而執熱。癖除而不為
去傳。風愈而安知及書。此李公谷中之木也。吾徒沐公馨
香。愛我藥石。皆可右坐。願為佳遊。風生白蘋。日映丹浦。披
搖靃靡。則花飛鏡中。虛涵崢嶸。而山在海底。入門而未辨
金谷。問地而不言河陽。况春醞已清。家園可摘。飲盡落景。
歡無後時。憶戴而乘興自來。知鐘而聽絃立應。此李公推
心之分也。禮曰發慮以憲。語云從吾所好。慮以觀進。好無
思邪。而公智周未兆。根據有益。上符性命之理。下從耳目
之玩。舉一物而庶美集。得不謂之難哉。韓康隱名。徒進識
者。羊叔相遺。吾無閒然。聊對諸人之意。用觀賦物之作。予
乃僚也。敢無述乎。
