欽定全唐文卷四百四十九
高郢
郢字公楚。衞州人。寶應初進士。應制舉。登茂才異行科。累
遷中書舍人。進禮部侍郎。拜太常卿。貞元十九年進位銀
青光祿大夫。守中書侍郎同中書門下平章事。順宗立。轉
刑部尚書。罷知政事。元和初以右僕射致仕。六年卒。年七
十二。贈太子太保。諡曰貞。
西王母獻白玉琯賦(以聖道昭格神物呈祥為韻)
君有德兮。必體道以傳芳。物有靈兮。必順時以呈祥。君感
物而德著。物應君以名彰。於皇有虞。道光先聖。既受終於
納麓。乃禋宗而齊政。光被人神。澤周遐夐。故得靈祥效祉。
西母來朝。霓裳璀璨。羽服飄颻。駕鸞鶴兮御松喬。陵碧落
兮戾丹霄。宴瑤池於旭日。賓魏闕而崇朝。其始至也。天地
氤氳。彤庭赫其奕奕。其既覿也。階墀皓白[:#AS-FBED:●]干。素琯爛其
昭昭。既而森列夔龍。張皇金石。仙侶齒於臣位。靈物陳其
賓席。真質貞明。神光激射。可使青失翠。丹墀罷赤。舞獸見
而回眸。儀鳳觀而委翮。信希代之名寶。旌有虞之光格。若
乃虛心守白。圓質懷貞。功高律呂。用等權衡。價奪昆山之
價。
聲如嶰谷之聲。則趙之璧。楚之珩。杯遇殷而入用。玦因魏
而來呈。雖見稱於中古。固難可以與京。是知琯之為物。信
其直而不屈。琯之既神。乃歷代而可珍。始與時而沿革。竟
隨物而沉淪。否不可終。得之於道。既逢奚景之賞。寧從卞
和之抱。人亦如斯。堅貞美好。願同和而見用。以窺天而不
寶。
曹劌請從魯公一戰賦(以大小微情必能窮理為韻)
曹劌者何。魯國英士。將有征而無伐。必慮終而謀始。是以
揣人情。究物理。決勝則若火燎原。發言則如石投水。智非
爾及。鄉人胡乃以措辭。謀必我臧。莊公固無其逆耳。今小
大是恤。忠信是履。故劌謂公曰。此可一戰而已。於是陳車
乘。備甲兵。顧謂斯戰。請從而行。敵已料却。計當宿成。魯有
奇才。將吞之於度內。齊無良算。詎得知其禍萌。俟彼三鼓
而退。諒此一埽而平。若臨穽扼獸。竭海斬鯨。則何以逞其
情哉。觀其揚紅旗。耀白日。兩軍山峙。千騎櫛比。揮戈電飛。
激箭飈疾。我鼓振兮。其威初厲。彼氣衰兮。其律已失。果當
轍亂而旗靡。孰謂無固而無必。既而齊師敗績。奔走俶擾。
殺氣凝於空間。驚塵接於雲表。鴻門之會。比其功而莫高。
涿鹿之師。齊其陣而猶小。餘勇未終。地盡川窮。師旋而雲
烟晝廓。兵殄而山河夕空。已矣哉。千古崇崇。仰夫英風。被
褐之時。賈勇當百夫之特。登軾之日。指縱為三軍之雄。益
使魯君去其奢。抑其欲。永兢兢而刑獄。擇其善。從其能。得
翼翼之股肱。故君子曰。猗歟曹劌。經國之大。俾夫肉食者。
終有慚於曖昧。
律筒賦
碧鮮之竹。採而為筒。定名以律。式成厥功。厥功伊何。所指
必捷。下彼高鳥。紛如墜葉。徒觀夫抱樸見素。旨遠謀深。不
煩筋角。不飾碧金。直道而行。故外端其體。當無有用。故內
空其心。於是步郊原。窺林樾。律凝其影。運一氣以潛通。箭
戢其芒。出數尋而勁發。鏃如擊電。羽若奔月。我命處而精
誠。彼不虞而殞越。亦如毛生擢穎。初晦跡以躊躇。周氏銜
枚。竟收功於倏忽。烟棲霞宿。擇木排空。莫不洞胷裂眥。奪
魄喪躬。朝在林泉之上。夕登柈俎之中。足使掇蟬失妙。彈
雀非工。潘令慚黃間之弩。[:#AS-92F3:⿸广既]尹賤綠沉之弓。有士遇之。喟
然嘆曰。律者氣之管。法之名。竹者材之勁。性之貞。兼此而
用之匪亨。向也杍人不錄。虞氏不營。混樗散而長棄。何器
用之能成。孔父云。舍之則藏。用之則行。信不虛矣。
獻凱樂賦(以獻茲大功陳樂于祖為韻)
凱樂象功。曲成斯獻。既宣威而是奏。亦飾喜而攸建。播師
律於六律。寰海用寧。揚軍聲於五聲。華夷知勸。原夫飲至
云畢。告捷在茲。陳簨簴之列。歌杕杜之詩。天地同和。盡樂
止戈之武。生靈咸若。俱歡反旆之師。觀其鐘鼓克諧。羽旄
繁會。伊德音所發。實神功是賴。麤而厲。彰乎樂在其中。感
而通。俾夫聲聞於外。回八風以柔服。叶七德而保大。鏗鏘
既薦乎成文。條暢有符於交泰。若乃昭聲教。定武功。肅軍
容於清廟。和樂節於皇風。奏在偃旗之時。寧惟三捷。獻於
歸馬之日。何愧一戎。於是洪稜奮。盛禮陳。感怒聲而色作。
駭壯觀而氣振。且流歡於遠邇。乃昭慶於神人。耀德是資。
克戒熊羆之士。審音斯取。不忘將帥之臣。則知伐叛既在
乎師。獻功必資乎樂。綴兆若習於部伍。進退如分其犄角。
矧乎侁侁之功斯立。鏘鏘之韻相符。始理心而啟聖。終盈
耳以為娛。彼周伐玁狁。漢征單于。皆窮欲而黷武。故人殘
而力無。未若我配盛德。永維圖。將使自東自西。聆至音而
斯為盛矣。盡善盡美。欣元德而不亦樂乎。既而一人有作。
萬物皆覩。掩軒后之咸池。陋周王之大武。播丕績於宮徵。
獻盛樂於宗祖。客有擊拊而歌聖功。願比身於率舞。
吳公子聽樂賦(以四聲為韻)
延陵季子節高神融。博辨精通。其識達。其聽聰。方辭吳而
聘魯。因請樂以觀風。主人於是設嘉饗。進樂工。陳金石絲
竹於堂上。舞干戚羽旄於庭中。客乃凝情滌慮。幽聽遐想。
翕如也。見雅調之始作。美矣哉。歎至德之彌廣。自周而下。
自鄶以上。備聞變態之音。默見興亡之象。時則崇牙對望。
猛簴相向。槌鐘擊鼓。乍陵厲而清壯。鳴磬戛絃。又發越而
寥亮。八音宣。六律暢。馬弭髦而仰秣。魚竦鱗而躍浪。信可
以察邦國政教之盛衰。見造化陰陽之情狀。及夫曲已終。
奏斯闋。言之者莫隱。觀之者咸悅。足使夔曠心沮。牙期思
絕。是知大樂與天地同和。大禮與天地同節。乃為理之樞
柄。化人之軌轍者也。夫聽者納於耳而察於心。伊事也傳
於古而繼於今。陽春白雪之歌其和寡。流水高山之曲其
意深。姑使清濁不亂。鄭衞莫侵。雖千載之後。亦何謝乎前
賢之知音。
無聲樂賦
樂而無聲和之至。聲而有象樂之器。特飭樂以彰物。非克
和之大義。故保和而遺飾。然後至樂之道備。樂不可以見。
見之非樂也。是樂之形。樂不可以聞。聞之非樂也。是樂之
聲。天廣其覆。地厚其生。四時和。萬物成。絪縕煦嫗。何樂能
名。豈非有之為麤。無之為精。魚泳重泉。獸安茂草。鳥頡頏
於雲路。人逍遙於至道。咸自適於中情。亦何擊而何考。厥
初造化。眾籟末吟。寂兮寥兮。有此至音。無聽之以耳。將聽
之以心。漠然內虛。充以真素。處此道者。無日不聞于律度。
倏爾中動。遷於內形。涉此流者。沒身而不得一聽。得意貴
於忘言。得魚貴於忘筌。堯人致歌於擊壤。陶令取逸於無
絃。音留情以待物。亦同禮於自然。此樂也。平而不偏。正而
不回。貧且賤不以之去。富與貴不以之來。顏生得之陋巷
而自然。殷紂失之北鄙而人哀。樂云樂云。鐘鼓云乎哉。
水木有本源賦
木造天。水窮元。森森擢千丈之秀。汪汪澄萬頃之鮮。散而
成眾木。疏而為百川。梓之材備矣。江湖之量存焉。竊聞源
長而下流不竭。未見本盛而枝葉先顛。志士託以垂陰。無
假惡木。渴者飲而滿腹。何求盜泉。故樹善於人。人懷則
甘棠不朽。汎愛於眾。眾凑則德水長懸。方將成不言之蹊。
廣利涉之路。俾出幽之鳥。仰喬幹而能遷。未濟之人。因餘
波而可渡。鳥豈木之所擇。非擇木而不棲。人奚水之作鑒。
亦鑒水而取喻。徒聞其移橙渡北。不能苞貢於王國。導漾
之東。是以昭回於昊穹。木誠戀於南枝。常得地而專美。水
豈忘於西土。乃凌雲而獨崇。用不用也。非結根之有異。高
莫高兮。將聞源而實同。葛藟猶能庇其本。江漢所以朝其
宗。固宜大樹蔭庥而千牛可蔽。洪河浸潤而九里旁通。寧
效有喬而不可休息於其下。至廣而不可游泳於其中者
哉。則有青青弱幹。獨秀未立。涓涓細流。餘清可挹。植翰苑
以蕭散。赴龍門而驚急。企樛木之逮下。望恩波之流濕。
痀僂丈人承蜩賦
巧乎道者。承蜩之叟。蜩擇木兮有翼。叟持竿兮在手。物我
相絕。嗜欲靡同。彼不飛兮焉待。此將掇兮何工。丈人曰。我
有道也。初五六日。累丸為術。槁木其臂。朽株其質。不墜者
二。則失之錙銖。不墜者三。則失之十一。既累五而咸若。寧
絕四而無必。由是步平地之上。入深林之下。耳目俱營。心
手相假。葉空密而皆見。枝雖繁而不舍。豈伊拾芥。將同注
瓦。或挾三而兼兩。或指多而就寡。期於百中。則啼猿之射
乎。曾不孑遺。殊慕鴻之弋者。彼飲露為事。蛻殼有期。顧非
鼎俎之實。尚何彈射之疑。庸詎知絕俗猶累。凌虛亦危。以
無用之質。遇有求之時。始則長鳴。聲嘒唳而中絕。方將一
舉。翅蕭條而半垂。豈獲戾於不食。而搆患於有緌。且觴深
操舟。大馬捶鈎。三十仞磨崖不溺。十九年肯綮皆游。徒聞
其事。未見其優。豈知天覆地載。四荒八極。不以萬物易蜩
之智。不以萬物易蜩之翼。惟精惟一。無反無側。用志凝神。
何求而不得。若以叟為臣。以蜩為賊。亂繩斯理。背陣斯克。
一言以蔽。可詳周公之風。一矢所加。何遠蠻夷之域。螳蜋
之捕兮信劣。黃雀在後兮安得。至哉丈人。功並孫息。(說苑
晉靈公造九成之臺孫息以累十二棋加九雞子為諷)
沙洲獨鳥賦
鴆彼飛鳥。在河之洲。一飲一啄。載沉載浮。賞心利涉之地。
浴德。清波之流。守道而行。風水無情於六翮。度才自處。雲
霄有望於雙眸。聯翩失伴。顧步無儔。因潔身而獨立。聊拂
羽以孤遊。蓋貞以不㣥。鷙而有別。將擇木以未暇。乃漸磐
而自悅。窺形弄影。欣得地以徘徊。哀響奇音。冀聞天而清
切。亦猶鴻志非燕。鶴㣥豈雞。雖孕形於羽族。諒稟性於天
倪。慎其獨焉。知無心於黨與。需於沙者。必不至於沉泥。豈
比夫鸞對鏡而方舞。鳳非梧而不棲。候鴈有銜蘆之懼。黃
鳥興止之悲。夫何出處之情遠。而攝生之智迷。況乎食粟
貪榮。乘軒取媚。珍禽見育。敗德於明主。鷙鳥云亡。行刑於
下吏。非靈應之攸止。乃進趨之所致。豈若動非干物。息能
擇地。盜泉不飲。得廉士之風。止水常遊。侔至人之智。道有
可鑒。才無不備。屬瑞鳥之昌期。將遷鶯之厚意。顧得振羽
毛。展精鷙。君不信其飛鳴。試假借於名位。觀其處啟閉。辨
分至。然後知沙州之獨鳥。非凡禽之類。
方處嵩進秩制
門下。昭事嚴配之禮成。敘勞行慶之恩備。凡我有位。共承
神庥。朝請大夫使持節蒙州諸軍事蒙州刺史賜紫魚袋
方處嵩。昔以端誠。率修公議。美利歸於內服。外譽著於中
華。雖述職之早。各思其局。而在公之效。同歸于治。俾授大
夫之秩。以為多士之榮。可依前件。
謝太常卿并舉官自代表
臣郢言。伏奉今月二十七日敕。除臣太常卿。曲降殊私。猥
被凡器。非才荷寵。聞命自驚。臣聞太常者。舜臣秩宗之任。
周室春官之職。其所典者禮樂。所奉者郊祀。故班冠九。選
重歷代。臣學識凡近。遭逢聖明。管庫無遺。久塵貢士之列。
疲駑不逮。常獻避賢之疏。特蒙天鑒。俯及容光。煦嫗之仁。
允前請而既幸。綢繆之寵。沐今授而增忝。將何以欽承睿
獎。備舉官司。顧慚匪服之嗤。上累能官之謗。恩深命淺。報
效無階。伏准建中元年正月五日制。常參官授訖上表讓
一人自代者。臣竊見銀青光祿大夫守太子賓客上柱國
鄭縣開國公杜黃裳。識度深遠。志業忠厚。達於大體。練於
故實。㣥而不黨。和而不流。與臣同在周行。臣頗知其優裕。
伏請準制。舉以自代。臣郢無任感戴欣惕之至。
謝再除太常卿充禮儀使表
臣郢言。伏奉今月二十一日恩命。除臣太常卿充禮儀使
者。累歲守藩。每馳心於魏闕。一朝聞命。得備位於周行。上
慚叨忝之深。下慰違離之思。臣某中謝。臣聞秩宗之任。典
司三禮。奉常之選。班列九卿。前古以來。用人為重。非有實
望。不宜謬居。臣昔叨此官。已積負乘之懼。今復再歷。益增
濡翼之憂。況專職禮儀。別蒙委遇。明時大禮。方奉郊禋。末
學謏聞。何徵損益。飲冰斯切。俟駕靡遑。螻蟻之微。無階報
國。犬馬之戀。但喜歸朝。臣不深感戴欣懼之至。
謝恩賜錦綵綾銀器等表
臣某言。伏奉恩旨。以告祔禮畢。賜臣錦綵一百五十疋。銀
碗一。無庸受恩。不知所措。臣某中謝。臣伏以禘祫元祀。從
祔大經。酌禮求中。聖情合於天地。奉先致孝。精意刑於四
海。臣職叨禮祔。獲奉皇猷。欣盛典於無窮。顧微生而何補。
謬霑慶賜。竊自慚惶。無任。
請致仕表
臣郢言。臣聞量力而仕。臣下之審分。知止不殆。道經之明
訓。所以七十致仕。禮式其期。臣犬馬之年。去春已滿。頃者
方欲陳乞。屬蒙新授今任。忻時忘老祇命戀恩。復屬王師
出征。聖軫方切。輒求安退。又所不敢。伏惟睿聖文武皇帝
陛下德廣天地。道孚干羽。承宗順命。伏罪效誠。制告班師。
萬方軌道。昆蟲草木。各遂其性。臣早當告謝。無忘夙心。不
應遲回。更俟終日。況復夏官任重。賢路久妨。時制已過。衰
疾兼甚。實懼夜行之罪。上累明時之寵。伏乞許遵恒典。特
賜餘年。止物議之貪榮。洽宸慈於休老。微臣之願。庶蒙矜
允。臣竊惟塵曠。謬迹三朝。叨承睿獎。中外六任。竟無毫髮。
上答恩私。齒盡請骸。終慚且惕。徘徊積戀。戰汗陳愚。天闕
一辭。朝車永稅。方從野老。共樂堯年。臣郢不勝感恩兢惶
之至。
第二表
臣郢言。臣上陳丹懇。非敢飾辭。前月二十三日。中使梁士
平奉宣旨。賜臣還詔。聖慈曲念。未忍棄捐。綸音下臨。特加
裦獎。心魂震悚。拜舞靦容。臣某中謝。臣血氣既衰。戒之在
得。鐘漏云盡。行者當止。臣今所乞。已過常期。若志悅前言。
事違往行。雖稱守命。誰曰非貪。況臣升朝以來。歷忝清貴。
歲時久曠。功用蔑聞。前恩無報。後效焉取。使蚉負山。欲彊
何由。臣伏以戀主之心。古今齊致。暫從外補。猶所不樂。永
違闕庭。豈遑勇退。竊以菌蟪生促。無幾光陰。駑駘齒窮。匪
任衡軏。加以疾疹時廢。筋力日耗。與曠官而叨寵。寧量已
以乞恩。庶蒙聖鑒。昭回愚悃。特許臣得從時休息。以禮進
退。免於黃耉猶負素餐。全度庸微。生成莫大。天無私覆。冀
收惠渥。歲不與臣。敢忘披露。再黷宸聽。辭隨涕零。臣郢不
勝感戀兢戰之至。
第三表
臣郢言。再表陳情。一心仰施。瞽言無感。宸眷不迴。今月四
日。中使魏寶羲至。奉宣進止。賜臣還詔。倍加榮獎。未允愚
衷。驚寵循涯。伏躬殞越。臣某中謝。臣聞勞生佚老。天理自
然。蠕動翾飛。日入皆息。時不期而必至。物雖強而無由。禮
經所以制限。疲薾所以獲退。自非貢禹之守經據古。趙喜
之正身匪懈。韓暨之志節高潔。山濤之道德模表。人皆顧
望。禮以至公。縱過常期。詎為貪冒。其有當仁不讓。急病忘
身。豈止君命。猶宜自舉。故以魏待秦師。唐睢請約車而西
說。漢謀邊將。充國對無踰於老臣。所謂臣事君以忠。君使
臣以禮。忠無不納。禮亦從宜。如此。則選舊任能。足供國用。
優年加惠。得遂時歸。古之進退。鮮不如此。臣以不才。叨辱
高位。幸而免戾。年及乞骸。苟蒙得請之恩。實受終身之賜。
若叨榮不怍。當退而留。則上累皇明。下重臣罪。況臣身少
力薄。不如等夷。年老氣衰。現就羸憊。形因榮弊。疾與齒并。
榮衞每乖。膝脛多痺。既憂廢職。又懼妨賢。內外交攻。生涯
轉迫。窮暮之懇。不遑起居。芻蕘之詞。已罄肝膽。一物有關
於亭毒。容光時假於照臨。顧西山而駭目。瞻北闕以馳心。
臣郢不勝戰惕感戀之至。
為盧相公謝恩并請罷官養疾表
臣邁言。今月十四日。以在假百日進狀上聞。某日。中使某
奉宣進止。令臣在家養疾。損日朝參者。力疾受恩。慚懼交
集。臣病滿百日。法當罷免。恩自九天。優以賜告。伏念手足
餘疾。運用未平。風毒常作。療除多久。臣今若臥叨厚祿。坐
待全痊。豈惟日月易淹。實亦恩私過幸。且台輔為任。周行
所瞻。臣匪服以居。既貽官謗。沉疴不退。又廢公法。夙夜循
省。心愧靡寧。雖宸慈曲臨。有所不忍。而王道平施。則惟無
私。臣既內懷尸曠之慚。外迫支體之慮。竊恐所攻非一。望
損靡遠。徒闕遵常之典。增延憫下之仁。如蒙特恩。俯遂微
懇。得從解紱。專一就醫。則冀形魂兩安。物議皆息。全度之
澤。於此為深。無任感恩之至。謹奉表陳謝以聞。
為蕭少師謝致仕表
臣昕言。伏奉今月二十三日制。除臣太子少師致仕。仍給
半祿料。其宴會及朝朔朢。並依常式者。桑榆暮齒。忽遂休
閒。犬馬微誠。仍參朝會。臣某中謝。臣本書生。資於巾褐。每
歷清列。尸曠徒深。早迫流年。止足有素。特以四朝受任。千
載逢時。難勝戀闕之心。久滯乞骸之疏。陛下俯憂羸老。曲
被庸愚。三印之辰。更加新命。懸車之後。且許時朝。榮賜俸
祿。澤深惠養。昊天罔極。思上報而無階。餘日幾何。奉湛恩
而不朽。無任感戴忻忭之至。
諫造章敬寺書
八月二十五日。草莽臣前鄉貢進士高郢昧死再拜稽首
獻書闕下。從諫如流者。君之明也。有犯無隱者。臣之忠也。
君明臣忠。國之利也。當陛下至明之化。納諫之日。臣敢愛
其死以隱其忠乎。臣伏見奉為先太后造章敬寺。陛下大
孝因心。與天罔極。蒸蒸之思。惟舜其難。至德要道。無以加
也。然臣伏見以畢力追孝。誠有所益。妨時勦人。亦有所損。
先太后聖德。不必以一寺增輝。國家永圖。無寧以百姓為
本。捨人就寺。何福之為。以臣愚蒙。不知其所。昔魯莊公丹
桓公廟楹而刻其桷。可為孝乎。然而春秋書之為非禮。漢
惠帝及孝景孝宣令郡國諸侯立高祖及太宗高宗代宗
之廟。當時創制。不據禮經。至元帝時。與博士議郎斟酌古
禮。一朝而罷之。豈元帝不敬宗廟。乃王者示人以軌物也。
夫廊廟者。宗社之所在。神靈之所憑。猶不可無故而飾之。
越禮而立之。況此寺非宗社所安。神靈所宅。而殫萬人之
力。以邀二梵之報。其不可亦明矣。間者昆吾孔熾。薦食生
人。今猶不悛。偷居宇下。百姓凜凜。無日不惕。遣將攘卻。無
尺寸之功。隴外壤地。委之豺狼。太宗文武皇帝封殖萬有。
傳之陛下。一夫不獲。尺土見侵。告成之時。猶恐有闕。況甚
於一夫尺土者乎。用武已來。十三年矣。傷者不救。死者不
收。繕乘補卒。至今未已。夫興師十萬。日費千金。則十有三
年百萬之眾。資糧屝屨。取足於人。人之困竭。胡可勝紀。勞
疲宛轉。十不存二。父子兄弟。相視無聊。延頸嗷嗷。以俟王
命。此皆陛下宜伸勤恤之恩。降哀痛之詔。縱未暇分散穀
帛。以贍鰥寡。猶當務省侈費。以噢咻之。奈何戎虜未平。侵
地未復。金革未戢。疲人未撫。太倉無終歲之儲。大農有榷
酤之弊。陛下忍以此時興力哉。自八月以來。時雨[:#AS-8FBB:●]候。禾
稼少損。菽麥失時。黔首狼顧。憂在艱食。歲若不給。將何以
救。無寺猶可。無人其可乎。臣竊料此寺數年方成。土木之
勞。工用之費。不虛府庫。將焉取給。府庫既竭。則又誅求。儻
窮匱不堪。鼠竊之盜起。戎狄乘間。狗吠之驚急。得不為陛
下深憂乎。臣聞聖人受命於天。以人為主。苟功濟於天。天
人同和。其功大矣。自然上則宗廟受其福。下則子孫賴其
慶。故孝經云。德教加於百姓。刑於四海。蓋天子之孝也。又
云。明王事父孝。故事天明。事母孝。故事地察。又云。周公郊
祀后稷以配天。宗事文王於明堂以配上帝。是以四海之
內。各以其職來祭。詩曰。無念爾祖。聿脩厥德。又曰。既受帝
祉。施于孫子。是知王者之孝。在於承順天地。嚴配宗考。敬
慎德教。以臨兆人。俾四海諸侯。歡心助祭。延福流祚。永永
無窮耳。豈聞崇建梵宮。彫琢金玉之為孝乎。且佛本無相。
不可以有相求。道本無為。不可以有為得。陛下豈馳心於
有為之境。而邀福於有相之功哉。臣竊為陛下不取也。臣
聞夏禹卑宮室而盡力乎溝洫。人到於今稱之。梁武窮土
木而致飾乎寺宇。人無得而稱焉。陛下若節用愛人。當與
夏后齊駕。何必勞人動眾。而踵梁武之遺風乎。制造初興。
役費尚淺。人貴量力。不貴必成。事貴相時。不貴必遂。陛下
若回一人之慮。從萬姓之心。必是陛下聖德孝思。格于天
地。湛恩沛澤。濟乎生靈。生靈效誠。天地幽贊。千福萬祿。先
后受之。豈與一寺較其功德乎。陛下以臣言諫於誑妄。(疑)
伏請令公卿列士廷議。可否得其中。則天下幸甚。臣郢不
勝愚忠懇直之至。謹投招諫匭以聞。
再上諫造章敬寺書
九月二十日。草莽臣前鄉貢進士高郢昧死再拜稽首獻
書闕下。臣聞聖主開直言之道者。豈好其犯顏忤旨乎。誠
欲因天下之心以慮。則無不得。因天下之目以視。則無不
見也。忠臣不避誹謗之誅者。豈貪其死諫之名乎。誠以君
所行有否焉。不隱忍偷生以負於時也。臣伏見奉為先太
后造章敬寺。陛下奉先思孝。興福除禍。而㣥黎百姓。不知
聖情。議者皆以為蕃戎未殄。兵革暴露。國用不贍。元元匱
竭。曾未小康。又興此寺。雖睿思罔極。而人力有限也。臣聞
眾心成城。眾口鑠金。則輿人之誦。不可輕也。故書曰。罔咈
百姓。以從已之欲。易曰。聖人感人心而天下和平。詩曰。愷
悌君子。神所勞矣。此言王者將有為也。將有行也。必稽於
眾而順於人。則自然之福。不求而自至。未然之禍。不除而
自絕矣。臣愚攷之於古。則詩書與易如此。聽之於今。則百
姓之議如彼。拳拳之極。不敢不言。昨八月二十五日奏書
闕下。事寢無報。不知天門深遠。愚不得上達歟。聖意所斷。
臣言不足聽受歟。伏躬待罪。旬八日矣。臣聞神人無功。聖
人無名。神人無功者。不為有功之功。聖人無名者。不為可
名之名也。不為有功之功。故功莫大焉。不為可名之名。故
名莫厚焉。臣又聞古之明王。積善以致福。不費財以求福。
修德以消禍。不勞人以禳禍。陛下之作此寺也。臣竊惑之。
若以為功乎。則天覆地載。陰施陽化。未曾有為也。若以為
名乎。則至德要道。以順天下。未曾有待也。若以致福乎。則
通於神明。光於四海。不在于費財也。若以禳禍乎。則方務
厥德。罔有天災。不在于勞人也。今興造急促。人徒竭作。土
木並起。日計萬工。晝不遑食。夜不遑息。力不逮者。隨加搒
笞。愁痛之聲。盈於道路。以此望福。臣恐不然。陛下戡定多
難。以定宗社。勵精思理。日昃不暇。內不邇聲色。外不樂游
畋。務行寬仁。以幸天下。聖人之德。廣大悉被。太平之風。將
可見矣。而興動此役。固違㣥情。迴正道於內心。求微助於
外物。徇左右之過計。傷皇王之大猷。臣竊為陛下惜之。是
以敢冒死至於再諫。伏惟陛下留神省察。臣不勝愚懇切
直之至。
魯議
周公居攝七年。致政而歿。成王康王。追思其德。命魯侯代
之。祀以天子禮樂。魯君得乘大輅。建太常。外祭郊社。內祭
禘嘗。虞夏商周之服器。與官兼而用之。以廣魯於天下。郢
竊謂自天子至於庶人。尊卑貴賤。待禮而別。豐者不可殺。
殺者不可豐。成康過賜。非禮也。魯君受賜。亦非禮也。何則。
郢聞有其位而後行典禮。仲尼不臣門人。非君也。季札不
嗣吳爵。非長也。周公不王而以禮樂王者。是以非禮誣周
公也。設若誣周公以非禮。曾為昊天上帝。亦可以誣乎。奈
何使魯人郊。昔孔子憤歎於衰周。而欲求禮於魯。及觀其
僭。乃言曰。魯之郊禘。非禮也。周公其衰乎。魯用天子禮樂
者。本以郊上帝。既非聲名文物之當用可知矣。又恐來者
以宋用王禮為疑。因言之郊也禹也。宋之郊也契也。是天
子之事守也。宋二王之後。得守先祖禮樂。魯何守而用之
耶。猶恐其未能。又言曰。天子祭天地。諸侯祭社稷。祝嘏莫
敢易其常古。是謂大嘏。此乃申言名位不同。禮樂亦異數
之定分也。夫子之言。昭昭如揭日月。而學者或以為事更
聖人。未聞可否。難措辭於魯議者。於謙默之道則可矣。於
發揮之義。恐未盡也。詩曰。爾之教矣。人胥效矣。魯侯用王
禮。其臣亦用侯之禮。故季氏舞八佾。旅泰山。設公
廟。歌雍徹。嗟乎。禮之不早辨也如此。古者父為天子諸侯。
子為士。祭禮從子。不得從其父。干[:#AS-FBED:●]
[:#AS-FEB6:●]晉應韓武王之穆。得用
備物享武王乎。若享非禮之裦。是周公不得為聖人也。如
其不享。是成康祗以王者禮樂。餒周公於魯矣。安在其為
成康乎。且周公之績。孰與伊尹。成康之明。孰與太戊。崇異
伊尹。不過號為保衡。至於沃丁太戊。亦不加以王禮。或謂
周公叔父也。於伊尹而為親。故尊而異之。夫太伯太王之
長子。三以天下讓於王季。王季得之。以傳祚於文武。故孔
子曰。太伯其可謂至德也已矣。及武王克紂。追王太王王
季文王。而不追王太伯。豈武王忘太伯之德而不親乎。蓋
以等威之禮。名分之別。為萬代之準。不為一人之私也。夫
人情無常。以禮為常。以禮從情。動則為悖。且如王者祖有
功而宗有德。祖宗之廟。代代不毀。大凡繼體之君。皆欲尊
崇其父。至於德功未著。則不敢妄加廟稱者。情非不欲。限
禮而已矣。故禮之行於宗廟。父子不得遂其私。而況成康
又得以天下之公器大典。獨私於周公乎。周公有大勳於
周。土田附庸以益之則可。秬鬯圭瓚以賜之則可。若天子
禮樂。成康所恃以為尊也。胡可以假人。成康雖欲尊於周
公。伯禽其忍受之。以出僭其君。入陷其父乎。若周公躬制
禮樂。墳土未乾。而子孫弗克負荷。首亂王者之度。孔子稱
其衰。不亦宜乎。
子游麻衰議
衞司寇惠子之喪也。其子虎見廢。不得為嗣。子游為之麻
衰以譏之。將軍文子既悟。而虎得復位。載在禮典。先儒是
非之說禮(闕四字)戲人書曰盛德不狎侮。使彌牟能知禮也。
是君子也。當書直以救失。為不知禮耶。是小人也。當務其(
闕)能提耳喻之。何狎侮之為乎。觀文子未正虎位。非不知
也。重違惠子之志。將候告者而行之。偃奈何以廣自許。以
狎待人。重其話言。輕其重服。乘人之失。伐已之明。又非美
之位(疑)不可謂無辱。且多識前言。(闕二字)其失而回遹若此。
設使立人之朝。(闕)人之政。至於講大禮。臨大節。獻可替否。
任賢去邪。言可得聞乎。無以乃裂冠毀冕。行怪而已矣。遠
觀望之(疑)未見其可直人不以其直也。不敢以道循物。而
忘其身。赴井救人。傷教害義。殆非所謂習禮者矣。
姜嫄公劉廟記
姜嫄者。炎帝之後。有邰氏之女。姓姜字嫄。帝嚳之元妃。后
稷之母也。公劉者。后稷之曾孫。周文王之十一代祖也。姜
嫄嘗出游。見巨人跡而履之。載震載夙。時維后稷。以居然
生子。心所不康。初寘之隘巷。再寘之平林。三寘之寒冰。皆
有以全度者。既而收之。遂名之曰棄。生有赫靈之異。長有
躬稼之勤。法施於人。以濟粒食。堯乃命為農師。而封諸邰。
農師實后稷也。古初造物。首出㣥理。事必生成之本。言必
天地之際。當虞舜之時。稱禹平水土。布五教。稷布百穀。咎
繇明五刑。地平天成。萬代永賴。舜以奮庸命禹。禹讓於稷
咎繇。及以元后命禹。禹獨讓於咎繇曰。朕德弗克。人不依。
咎繇邁種德。德乃降。黎民懷之。茲大禹所以言天意永命
之所歸也。夏有天下。載祀四百。禹之祚也。商有天下。載祀
六百。契之祚也。周有天下。載祀八百。后稷之所祚也。自時
厥後。百王澆季。而咎繇之積累在天。天祚永歸。有所底止。
乃以無疆之歷。命我聖唐。盛德大業。與天地準。追視三代。
猶指掌矣。昔者周文武之烈。本於后稷。后稷之生。本於姜
嫄。故詩曰。厥初生民。時惟后稷。后稷之子曰不窋。失官而
奔於戎狄。不窋之孫曰公劉。往遷於邠居。以平西戎。以篤
前烈。故詩曰。篤公劉。於邠斯館。是知姜嫄有德於周。
公劉有德於邠。先賢所出。立祠舊矣。我國家稱秩元祀。咸
秩無文。山川鬼神。亦莫不寧。而姜嫄公劉之廟。舊制卑隘。
湫隘在市。非所以崇明祀敬鬼神也。貞元四年。邠寧節度
觀察使檢校刑部尚書兼御史大夫邠寧郡王張公獻甫。
戎醜是膺。授鉞而至。肅肅王命。維公將之。烈烈征士。維公
成之。略地千里。亭障嚴於外。啟行一戰。弓矢櫜於內。卒乘
睦而知禮。風俗康而狎野。覩此二廟。獨為匪安。公曰嘻。精
潔莫重於神明。喧囂莫甚於市㕓。奈何雜處乎。夫小人者。
知鼓舞之事神。而不知褻狎之慢神。知事神之求佑。而不
知慢神之賈禍。茂草一去。遺塵萬祀。使神而無知則已。若
曰有知。而喧囂瀆易之。狎中夫札瘥夭昏之患者。得非長
吏慈惠之不足耶。乃以不忍人之心。行不忍人之政。且為
神告。既而卜遷。粵以貞元六年十一月九日。作新廟於南
郭焉。地則郊野之閒。左水右山。有清謐之勝。材則懋遷之
至。上棟下宇。非徵斂之煩。擇農務之隙。量功命日。無妨奪
之弊。移嘉木而樹之。考良辰而落之。神於是嚴威而蠲乎
所處。人於是祇惕而遠乎所瀆。是惠人於無過之地。而寧
神於不怒之境。仁為已任。不亦厚乎。夫神。聰明正直者也。
惟忠肅恭懿。乃能承之。順此而祭。不必多品。故雖澗溪之
毛。潢汙之水。而君子率是四德。陳於二簋。行之以禮。奉之
以慤。潔之以齋。達之以和。則神可得而祀焉。祜可得而致
焉。夫子曰。某之禱久矣。抑為尚書張公以文武之憲。純一
之良。知無不為。忠也。正色率下。肅也。執事有恪。恭也。擇善
而從。懿也。自先豳州大夫以來。一門四人。義方繼踵。勳績
為時心膂。所資非他。忠肅恭懿而已。用能承天之寵。獲神
之勞。以屏王室。以揚家聲也。宜哉。祠成三歲矣。而銘記尚
闕。將恐寖遠失其所由。乃陳梗概。爰此刊刻。詞曰。
何賢乎姜嫄。曰克生后稷。何賢乎后稷。曰克降農植。后稷
之道。至今賴之。姜嫄之德。如何勿思。何賢乎公劉。曰肇宅
邠土。何樂乎邠土。曰平戎之所。乃今乃古。有廟有宇。宇亦
既卑。廟亦既摧。闤闠朝合。囂塵暮開。蚩蚩㣥甿。屑屑徘徊。
瀆禮非敬。祀神有災。明寧戾止。理化咸集。財豐眾和。暴禁
兵戢。惟此墻屋。公私必葺。矧伊明祀。風雨所及。是度是築。
乃遷乃立。奉我皇德。達於有神。揚神之威。靜乎虜塵。亦惟
正直。克贊忠純。勒銘茲庭。永示邑人。
