欽定全唐文卷八十七
僖宗(二)
答高駢請停差發三道兵士詔
蠻蜑如尚憑陵。固須倍兵禦敵。若巳奔退。即要併力追擒。
方藉北軍助平南寇。其三處兵士。宜委高駢。到蜀日分
布驅使。且務多多之辦。寧辭整整之師。其河東一千二百
人。令竇澣不要差發。
討王郢詔
王郢江鄉賤卒。營伍微材。忽撫御之小乖。敢憑陵而搆亂。
迫脅將相。恣竊干戈。劫資財於建鄴之城。聚徒黨於狼山
之戍。尋則浮江泛海。掠鎮攻城。摽掠三州。傷殘萬戶。又於
福建管內。毒害生靈。淩犯紀綱。悖違天地。朕為人屈法。惡
殺好生。累降勅書。曲存招諭。王郢包藏奸慝。誑惑軍師。詐
示歸降。密為抗拒。昨者拘留魯實。巳驗凶狂。今聞再犯溫
州。顯與官軍抵敵。魯實陷在舟檝。王師敗於鋒鏃。兩浙震
驚。百姓憂擾。滔天之罪。擢髮難書。然以分野興災。雖關定
數。神祇助順。必翦羣凶。既違雨露之恩。寧逭雷霆之殛。是
以別銓名將。更益雄師。兼福建之精兵。雜番禺之戰士。水
陸俱發。腹背齊攻。須剋旬時。必破妖孽。除先徵諸道五千
一百人。及福建南海并虔吉衢婺等州兵士外。今更抽忠
武軍一千五百人。感化軍五百人。泗州五百人。宣州五百
人。都計一萬五千以上。前左武軍大將軍宋皓。負關張勇
智。有韓白英雄。累著戰功。再居環衞。思豺狼之未滅。恥荊
棘之猶存。誓願長驅。速清羣醜。今除授檢校左散騎常侍
守右龍武大將軍兼御史大夫充江南諸道招討使。應新
舊行營兵士。悉取指揮。各宜憤激忠誠。淬厲戈戟。識機翦
撲。取勢芟夷。速立殊勳。迎俟超獎。其王郢部下徒黨等。或
本同謀議。或偶被脅從。或因窮餓依投。或遭俘縲指使。所
宜舍逆取順。去暗趨明。勉圖富貴榮華。勿受驅除翦戮。如
生擒及斫得王郢頭歸順者。當授四品正員官。并賞錢一
萬貫。賜莊宅一區。如能率衆於所在解甲歸降者。亦當厚
與爵賞。明垂信誓。必不欺渝。凡在忠烈之徒。皆宜賈勇增
氣。
獎高駢築成都羅城詔
省所奏。修築羅城畢功并進畫圖事。具悉。卿天平急召。井
絡專征。臨卭夢叶於三刀。按部恩覃於兩劒。上言大鎮。空
有子城。殊百雉之環迴。是千年之曠闕。便依陳奏。未隔寒
暄。每日一十萬夫。分築四十三里。皆施廣厦。又砌長磚。城
角曲收。逸迭攻而勢勝。甕門直截。容拒守之兵多。利及後
人。智高前古。繼孔明於掌內。坐張儀於腹中。是以輕笑木
牛。感通金馬。增上頭之睥睨。架裏面之闌干。橋象七星。不
移舊岸。錦逢三月。可濯新濠。役徒九百六十萬工。計錢一
百五十萬貫。卓哉懋績。固我雄藩。罄府庫之資儲。捨陰陽
之拘忌。但為國計。總忘身謀。並無黎庶之怨嗟。不請朝廷
之接借。忽聞進奏。言巳畢功。見圖寫之甚明。舉神化而急
速。方念處身廉潔。報國忠貞。始終能協於一心。清美久聞
於萬口。欲人檢騐。具見公忠。朕巳知臣。何勞請使。便欲寵
渥。恐卿自往雅州。既發師徒。方勞館驛。且留賞典。專俟迴
軍。蜀川既及於春風。蠻寇盡離於河岸。便酬勳績。各進官
階。勉效七擒。佇聞三捷。故茲詔示。想宜知悉。冬寒。卿比平
安好。遣書。指不多及。
招討王仙芝等詔
亂常干紀。天地所不容。伐罪弔人。帝王之大典。歷觀往代。
遍數前朝。其有怙衆稱兵。憑凶搆孽。或疑迷於郡縣。或殘
害於生靈。初則狐假鴟張。自謂驍雄莫敵。旋則鳥焚魚爛。
無非破敗而終。蓋以逆順相懸。幽明共怒。近者龐勛拒命。
王郢挺災。結聚至多。猖狂頗甚。尋則身膏原野。喉斃僕姑。
資財分散於他人。親戚誅夷於利刃。亦有方從叛亂。忽悟
歸降。回吉凶於反掌之閒。變禍福於立談之際。諸葛爽今
為刺史。朱實見任將軍。宏伯郎任職於禁營。宋再雄策名
於淮海。莫不身名光顯。家族輝榮。近者諸道奏報。草賊稍
多。江西淮南。宋亳曹潁。或攻劫郡縣。抗拒官軍。或窘厄商
徒。俘掠進奉。出彼入此。鳥逝風驅。雖云俊利於一時。豈不
憂危於終日。以有限之逆黨。敵無數之王師。寧論歲時。必
自殲滅。朕以寬宏致理。慈愍居心。每念蒼生。同為赤子。恨
不均其衣食。各致豐肥。寧忍迫於鋒鋩。斷其身首。是以誕
敷文誥。且務招攜。如或不共。用兵無悔。其王仙芝及諸道
賊頭領等。見制勅後。各宜洗心悔過。解甲收兵。詣所在州
府投降。便令申奏。必當超授官爵。厚賞資財。永作忠臣。常
居祿位。其節級自補職掌等。亦於大藩鎮內。量材與職額
衣糧。其拋棄田園脅從隊伍者。並當撫綏慰勞。各令歸業
營農。是謂捨暗從明。得生逃死。依朕命者。豈不休哉。如或
頑傲不悛。凶強自恃。猶事兵甲。尚困鄉閭。使田者不耕。蠶
者不織。則須為人除害。非曰黷武佳兵。宜令諸道帥臣。選
練驍勇將卒。分兵截道。併力合威。必務翦除。不得縱翫。其
主兵大將。若全擒戮得一火草賊數至三百人巳上者。超
授將軍。仍賞見錢一千貫文。如斬首級。移兵攻徒黨。收奪
資財器械。覆驗摭實者。據其功績高下。授官賞財。如逢寇
不追。臨陣不戰。貪瀆逗撓。敗失師徒。宜令本州道勘尋。準
軍法處分。應鄉縣田園之內。有材傑敢勇之人。若能糾率
丁夫。捍禦寇賊。搴旗斬將。破陣成功者。委所在長吏速具
奏聞。亦與官職優賞。如鄭溢湯羣之輩。皆巳分領郡符。朝
廷必不食言。鄉黨所宜助順。於戲。宿麥將實。秋苗正滋。漸
及蒸燠之時。豈是戰爭之日。惟願務農偃甲。布德行恩。遍
告州閭。各宜知悉。
諭河南方鎮詔
王仙芝本為鹽賊。自號草軍。南至壽廬。北經曹宋。半年燒
劫。僅十五州。兩火轉鬭。踰七千衆。諸道發遣將士。同共討
除。日月漸深。煙塵未息。蓋以遞相觀望。虛費餱糧。州縣罄
於供承。鄉村泣於侵暴。今平盧軍節度使宋威。深憤萑蒲。
請行誅討。朕以威前時蜀部。破南詔之全軍。比歲徐州。摧
龐勛之大陣。官階甚貴。可以統諸道之都頭。驍勇素彰。足
以破伏戎之草寇。今巳授指揮諸道兵馬招討草賊使。候
宋威到本道日。供給犒設。並取上供錢支給。仍命指揮都
頭。凡攻討進退。取宋威處分。
改元廣明詔
朕祗膺寶祚。嗣守宗祧。夙夜一心。勤勞八載。實欲驅黎元
於仁壽。致華夏之昇平。而國步猶艱。羣生憂遂。災眚荐起。
寇孽仍臻。竊弄干戈。連攻郡邑。雖輸降欵。未息狂謀。江左
海南。瘡痍既甚。湖湘荊漢。耕織屢空。言念疲羸。良深軫惻。
我心未濟。天道如何。賴近者嚴勅師徒。稍聞勝捷。皆列聖
之潛祐。寧菲德以言功。屬節變三陽。日當首歲。乃御正殿。
爰命改元。況及發生。是宜在宥。自古繼業守文之主。握圖
御宇之君。必自正月吉辰。發號施令。所以垂千年之懿範。
固百代之洪基。莫不繇斯道也。可改乾符七年為廣明元
年。近日東南州府。頻奏草賊結連。本是平人。迫於饑饉。驅
之為盜。情不願為。委所在長吏子細曉諭。如自首歸降。保
非詐偽。便須撫納。不要勘問。如未倒戈。即時翦撲。東南州
府。遭賊之處。農桑失業。耕種不時。就中廣州荊南湖南。盜
賊留駐。人戶逃亡。傷痍最甚。自廣明巳前諸色稅賦。宜令
十分減四。其河中府太原府遭賊寇掠處。亦宜準此。吏部
擢選人粟錯及長名駮放者。除身名踰濫欠選考外。並以
比遠殘闕收注。入仕之門。兵部最濫。全無根本。頗壞紀綱。
近者武臣多轉入文臣。依資除授。宜懲僭幸。以辨品流。自
今後武官不得轉入文臣選改。所冀輪轅各適。秩序區分。
其內司不在此限。
命京兆府修郭子儀墓詔
漢祖護信陵之冢。厥有前聞。晉朝修子房之墓。垂有故事。
況本朝元老。功冠鼎彝。屬允嗣凋零。墟域摧毀。雖古無修
墓。孔子有言。而義存掩骼。周王是命。斷從朕意。適表念功。
宜減賜御膳錢三千貫文。雇丁匠即日修築。仍令所司明
年春仲以太牢祭子儀廟。
賜鄭從讜詔
卿志安封域。權總戎麾。夷夏具瞻。社稷全賴。今月五日草
賊黃巢奔衝。十六日駐蹕梁漢。上慙九廟。下媿萬方。藩閫
乍聞。痛憤應切。專差供奉官劉全及往彼慰喻。卿宜差點
本道兵士。酌量多少。付北面副招討使諸葛爽。俾令入援。
賜薛應辭詔
卿等素挺至誠。克彰奇節。舉靈旗而誓衆。顧狡穴以生威。
每振軍聲。實揚我武。今者煙塵未息。羽檄尚飛。相彼交鋒。
終宵疚慮。況踰年稔禍。連歲興師。念其戰陣之勞。深究拊
循之意。將士等皆爭功用命。悉力摧凶。唯堅抵捍之心。共
雪宗祧之恥。哀茲瘡痛。不捨朝昏。爾宜各勵始終。速收城
闕。殊功上賞。延子及孫。帶礪之言。神明不昧。
賜薛應辭詔
卿等淬厲戈鋋。激揚志氣。決戰而誓平賊壘。爭雄而遠鎮
軍麾。久歷辛勤。繼當矢石。念其報國。惟佇酬功。所宜早復
都城。速擒巨猾。唯懸信賞。以獎殊庸。
賜薛應辭詔
朕自違奉寢園。播越梁蜀。日往月來。首尾三年。比元宗避
難之期。校德祖蒙塵之數。星霜巳過。收克未期。每北望山
河。東瞻陵廟。想豺狼汙辱。宮殿荒涼。士庶黔黎。悉遭塗炭。
松楸桑梓。半作蒸薪。未嘗不當寢震驚。臨食吁歎。氣填胸
臆。淚灑衣襟。蜀國素號繁華。朕不觀綺艷。教坊樂官繼到。
朕不聽笙歌。思將帥闕乏衣裝。朕服疎布大練。憫兵士欠
少糧食。朕進糲飯素飡。言必告天。心惟罪己。祗待還京之
後。永期修德覃恩。爰自二年以來。累與卿等書詔。無不殫
詞瀝懇。實貴感動卿心。其於超擢官資。遷轉階級。存則母
妻邑號。歿則考妣封榮。幽明之閒。無所愛惜。將士等離親
別愛。冒鏑當鋒。有修城下寨之勞。逐北追亡之役。最為辛
苦。尤所憫傷。正當窮蹙之秋。若不合力齊心。一時進逼。此
時不了。更待何時。卿宜乘發使人。密持書札。與諸將帥類
會。約一兩日佳辰。四面進軍。諸門齊入。以二十萬忠勇之
衆。討三二萬殘逆之妖。用正擊邪。破之必矣。最忌者。不和
不叶。相嫉相爭。論位妬功。彼進我退。用軍之弊。莫過於斯。
實希七月以來。刷朕三年之恥。向上極有官爵。酌報功臣。
勿更因循。以孤倚注。垂淚修語。宜體朕心。
賜杜光庭詔
勅光庭。昔得郭遵大奏。青城山齋醮祥異事。具悉。夫宗元
道觀。靈寶齋場。星官上奏於殊庭。驛騎初傳於詔命。光摛
五鳳。狀列宿於空中。聲吼長鯨。若飛霞於豐嶺。祥鱗忽現。
椶榦分榮。神仙難期。陰陽不測。驗茲祥應。自帥精虔。追蹤
於五利文成。事美於文皇漢武。嘉歎所至。寤寐不忘。故茲
詔示。想宜知悉。秋冷。師皆好否。遣書。指不多及。其修齋道
士等一十七人。各賜有差。
改元中觀為青羊宮詔
太上元元大帝與弟子文始先生。講真經於樓觀之臺。約
後會於青羊之肆。便乘雲駕。俱入流沙。仙記傳聞。地圖標
載。自周昭至於此日。歷數約二千餘年。景象寂寥。基蹤牢
落。今因巡幸。靈貺昭彰。殊光跳躑於庭前。靈篆申明於樹
下。甎含古色。字驗休徵。中和之災害欲平。厚地之禎符乃
見。足表元穹降祐。聖祖垂祥。將殲大盜之兵戈。永耀中興
之事業。須傳冊。兼示寰區。以付史官。備令編錄。仍模勒
文字。告示諸道及軍前。其觀可改號青羊宮。仍置殿堂屋
宇。側近屬觀田地。約有兩頃。近來散屬黎甿。多植葱蒜。清
虛之地。難使熏蒸。巳賜錢二百貫。便令收贖。仍給公驗。永
歸精廬。宗子特立除官道士李無為巳賜紫。所宜昇獎。用
慶靈休。敬瑄位冠公台。風行郡國。效節於延洪之代。修心
於道德之鄉。遂令境內銷兵。地中呈寶。其如休美。倍可嘉
稱。
令諸道修紫極宮詔
太上垂祥。青羊應現。禮宜崇飾。用答殊休。諸道州府紫極
宮。宜委長吏量事修飾。仍選差有科儀道士祭醮。
討楊師立詔
朕以眇身。恭臨大寶。唯思克相上帝。寵綏四方。而況於垣
翰之中。臣僚之內。豈不能掩其瑕釁。而欲肆之法網乎。其
包藏禍心。違拒君命。罪惡巳彰。其悖亂誅鋤。難逭於彝章。
迫於羣情。蓋非獲巳。光祿大夫檢校司空兼尚書右僕射
上柱國中山縣開國公食邑二千戶楊師立。本實庸材。曾
無遠慮。幸因薄伎。久列禁軍。遂委節旄。蓋循事例。必謂保
其富貴。勵乃忠貞。況自朕出狩巴庸。頻加渥澤。進水土之
劇任。兼輔相之殊榮。不能上報國恩。而乃敢虧臣節。昨因
制置防遏。不肯發兵。遂有替移。尋昇端揆。罔思寵待。輒恣
凶謀。鼓潼水之驚波。作左[:#AS-92F9:⿰帛⿱丿糸]之祆氣。不遵詔命。偷固戎藩。
動衆興師。欲收其郡邑。重門守險。顯絕於朝廷。據綿州奏
聞。楊師立巳於涪城屯兵下寨。又差都將郝蠲等占奪綿
州。帶甲數千。去州十里。賴有奉國兵士。禦敵殺戮。大挫鋒
鋩。城池方遂保全。士庶免罹塗炭。續據劒州申報。楊師立
與刺史姚卓文欲領兵士直赴西川。兼署姚卓文充指揮
應使。仍與鎮縣書板。反狀具明。況聞廣集庸丁。教習武藝。
稅外恣行掊歛。支郡無處完全。別制親軍。用為心膂。及令
捍寇。莫整鼓旗。大校阻謀。延頸被戮。而又致害監庫家累
骨肉。洎於判官元從。無不罹殃。又殺送官告內使。更無噍
類。深用驚歎。此固天地之所不容。人神之所共棄。其楊師
立在身官爵。及先父所贈官兼母所封邑號等並削奪。西
川節度使太尉兼中書令陳敬瑄。以義事君。擁銳敏之師
徒。擅訓齊之政令。必能勦除逆豎。鎮定蜀川。巳兼諸州都
指揮等使。宜令差兵攻討處分。應楊師立叛官及將校官
吏等。如或不同謀議。及衣冠僧道百姓等臨事脅從者。宜
各審詳情狀。切務安存。無令誤有殺傷。致其冤濫。其將校
等。如有梟擒楊師立歸順者。朝廷別議獎酬。其立功將校
等。委敬瑄等第聞奏。亟行賞典。嗚呼。作孽者誠自投於法
網矣。亦由吾理化之道。未信於人焉。負扆凝思。良深自咎。
布告天下。咸使聞知。
平楊師立詔
楊師立趨走庸流。缻筲殘品。因緣禁旅。忝冒藩方。迷天地
覆載之恩。虧臣子忠孝之道。積禍既久。懷奸巳彰。爰自左
川。擢居右揆。蓋亦全君臣之分。益亭育之仁。殊不知梟獍
逾凶。豺狼難養。敢違勅命。賊害使臣。據蛙井以睢盱。固牛
涔而旅拒。敬瑄開張武略。并奉睿謀。選將果得於雄才。練
兵莫非於教士。舞梯衝而將平雉堞。整旗鼓而巳挫蟲沙。
付高仁厚攻心之謀。授鄭君雄反掌之策。果梟逆首。盡戮
凶徒。捷音纔奏於九天。喜氣自孚於四海。殊勳盛烈。前古
無儔。巳賜詔命獎示訖。其首級宜令西川節度使準例處
分。
平楊師立宣示中外詔
朕子育萬方。為人父母。常欲含哺四海。均養九州。去三面
之網羅。惟一心於教化。共躋仁壽。永使洽平。豈於將帥之
閒。勳舊之內。不思終始。遽及誅鋤。但楊師立。本無汗馬之
勞。擢取建牙之任。年纔五十。位及於公侯。恩被一門。榮沾
於骨肉。有弟與子。皆列朝班。自母及妻。畢開邑號。師立之
愛君體國。未見一毫。唯朕之優遇寵私。實為異等。而不知
逆順。但使貫盈。初則寢廢詔書。扇動軍伍。後又容縱盜賊。
殘害鄉里。且巡使是朝廷官員。有除移則不許交代。監務
是庶邦公事。遣區分則堅拒勅文。本道不屯甲兵。妄占上
供錢物。命便尋究。虛有支分。害監軍使於本城。殺官告使
於近驛。干紀之謀有素。不臣之跡轉彰。中外臣寮。共知狂
悖。包含掩慝。未忍疵瑕。竟迫於多難之時。須明國法。止殺
之義。難顧私恩。遂命西川節度使兼太尉中書令潁川王
敬瑄點校土軍。仍委行在都指揮使十軍軍容令孜量抽
三兩道迎駕兵士。指期齊進。同議討除。三令五申。止擒元
惡。戢兵禁暴。不損平人。整王師而易若建瓴。殲叛卒而勢
同破竹。初雖閉壘。旋乃下城。果見支黨離心。魁渠付首。不
假別令將帥。不勞遠取干戈。謦欬之餘。遂夷梟獍。代宗朝
同華節度使周智光。亦因國家多難。敢逞凶心。擅殺杜冕
一家。以報私憾。及逆節萌露。又劫諸道供獻。及掠剽行路
衣冠。將謂朝廷力不能制。亦是未煩征討。巳為帳下所戮。
師立之事。頗類智光。猰㺄磨牙。豺狼當道。若存凶逆。必長
亂階。朕知人不明。爵賞踰量。盈茲小器。煩我大刑。況善陣
不交。曾無大枉。未勞一矢。便戮元凶。諸道節度觀察防禦
等使。位重藩寄。義均休戚。未覩平戎之奏。常深許國之誠。
副我分憂。固同慶快。鄭君雄能分逆順。卓有功名。拂秋水
以捐軀。向錦川而獻首。姜膽遽剖。袁顱遂梟。須議加恩。以
激忠節。巳從別勅。超受官資。仍賜莊宅錦綵銀器寶帶法
服等。餘準詔宜處分。
