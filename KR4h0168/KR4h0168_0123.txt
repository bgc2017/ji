欽定全唐文卷一百二十三
周太祖(二)
為漢隱帝發喪勅
漢高祖為義帝發喪。魏明帝正禪陵尊號。一時達禮。千古
所稱。況朕久事前朝。常參大政。雖遷虞事夏。見奪於羣情。
而四海九州。咸知予夙志。宜令所司擇日。為故主舉喪。仍
備山陵葬禮。
收瘞暴骸勅
含幽育明。哲后法之而致理。掩骼埋胔。賢主著之為令猷。
今寶祚惟新。璿璣在御。踵姬周之至德。體虞舜之深仁。屬
三靈改卜之秋。當五兵銷偃之際。或墳塋無主。幽穸毀發
於敓[:#AS-FBED:襄攵]。或戰陣亡身。遺骸暴露於原野。旅魂無託。言念堪
歎。應天下州縣管界內。有墳墓被開發者。無人為主。本界
官吏量與掩閉。勿令漏露。或戰場郊野。有暴骸露骨。亦仰
收拾埋瘞以聞。
令諸道勸課耕桑勅
農桑之務。衣食所資。一夫不耕。有艱食之慮。一婦不織。有
無褐之虞。今氣正陽春。當生發。宜勤用天之業。將觀望
歲之心。應諸道州府長吏。宜勸課耕桑。以豐儲積。編民樂
業。仍倍撫綏。
宣諭徐宿二州勅
朕猥以寡薄。肇創基圖。思康濟於兆民。推恩信於天下。庶
幾致理。漸至平寧。楊溫等比事藩維。止為小校。妄生猜懼。
輒閉城門。朕亦累賜勅書。開懷示信。諭以安危之道。俾全
忠孝之名。亦繼有文字進呈。止望朝廷恕舍。朕念端倪未
審之際。事勢使然。彼既無心。豈忍加罪。是以授之郡牧。許
以自新。而不體優恩。尚敢拒命。執迷罔悟。但作遷延。今巳
差兵士往彼攻取。期於旦夕。必易盪平。汝等皆居封境之
中。各懷仁義之節。況屬陽和之候。方當農養之時。暫駐兵
甲。固無騷擾。宜思齊力安家。(闕)
宣諭晉絳慈隰諸州軍民勅
朕早事劉氏。共立漢朝。當高祖寢疾既危。朕與揚州史宏
肇。於御牀之前。同受顧託。嗣君既立。叛亂繼興。朕討平河
中。克寧關內。敢言勞苦。貴保宗祧。自鎮鄴都。復當戎寄。忘
食廢寢。夜思晝行。固護邊疆。訓齊師旅。憂時憂國。盡節盡
忠。不期羣小連謀。蔽惑幼主。忽於內殿。併害大臣。朕方在
外藩。亦遭讒搆。密降宣命。潛遣行誅。諸將知此無辜。乞除
君側之惡。遂與將士。同赴闕廷。凶豎計窮。迫害幼主。朕遂
奏太后。請立劉贇。比候到京。方議冊立。便值河北告急。契
丹內侵。遂領大軍。徑赴救援。自澶州起程。北去輜重。相次
先行。旗隊纔移。軍情忽變。喊聲動地。事勢莫知。攅集戈矛。
請朕為主。逃脫無地。扶擁入京。內外臣僚。藩岳侯伯。表章
繼至。推戴益堅。勉副羣情。尋登大位。照臨之內。罔不傾心。
不謂北京留守劉崇。顯有包藏。輒萌僭竊。散飛文字。誑惑
人民。騷動一方。酷虐萬姓。差點丁壯。率掠貨財。殺戮無辜。
誅剝難狀。況劉崇自居藩鎮。唯務貪求。刻削軍都。增添稅
賦。千里之內。民不聊生。今則又作猖狂。更加暴虐。謂人情
可以詐取。謂天命可以僭求。顛越如斯。不亡何待。朕方輯
寧區宇。拯救黔黎。見舉大軍。往平微孽。爰念河東管界。皆
是朕之生靈。被此凶殘。深懷軫惻。即候收復城壘。當議減
放稅租。內外軍民。並與洗滌。更在沿邊藩鎮。明宣朕懷。接
界戶人。勿令侵擾。其邊界城池。巳令修戢。要辨奸細。切須
隄防。安撫生民。以副朕意。
前資官準聽外居勅
朕祗膺景命。奄有中區。每思順物之情。從衆之欲。將使照
臨之下。咸遂寬舒。仕宦之流。自安進退。往者時有拘忌。人
或滯留。所在前資。並遣赴闕。輦轂之下。多寄食僦舍之人。
歲月之閒。動懷土念家之志。宜循大體。用革前規。應諸道
州府。有前資朝官居住。如未赴京。不得發遣。其行軍副使
巳下幕職州縣等官。得替求官。自有月限。年月未滿。一聽
外居。如非時詔徵。不在此限。但闕員有數。入官者多。苟無
定規。必生躁競。凡爾進取。知朕意焉。
定赴任程期勅
自前朝廷除官。銓司選授。當其用闕。皆稟舊規。近聞所得
官人。或佗事阻留。或染疾淹駐。始赴任者。既過月限。後之
官者。遂失期程。以至相沿。漸成非次。是致新官參謝欲上。
舊官考秩未終。待滿替移。動逾時日。凋殘一處。新舊二官。
在迎送以為勞。必公私之失緒。今後應諸道州府錄事參
軍判司縣令主簿等。宜令本州府以到任月日。旋具申奏。
及報吏部。此後中書及銓司以到任月日用闕。永為定制。
其見任州縣官。限勅到仰便具先到任月日。一齊分析申
奏。及報吏部。其有諸色事故及丁憂。并請假十旬滿日。亦
仰旋具申奏。兼報吏部。其新受官。準令式給程限外。如不
到本任參上。致本處無憑申奏到任月日。便仰吏部同違
程不上收闕使用。其諸見闕亦不得差官攝權。輒便隱留。
如違勅條。罪在本判官錄事參軍孔目官巳下。
禁沿淮州縣軍鎮侵略淮南勅
沿淮州鎮。朝廷比與淮南。素非仇怨。互分疆土。各有人民。
商旅往來。比無阻滯。兵師屯戍。自守關防。其自近朝。稍聞
多事。煙塵時動。生聚無聊。爰當開創之初。每求安靜之道。
沿淮千里。所宜禁暴戢兵。比屋小民。漸冀息肩樂土。庶期
歲月。馴致和平。凡我疆埸之臣。當體宵旰之念。應沿淮州
縣軍鎮。今後自守疆土。鈐轄兵士鄉軍。不得縱一人一騎。
擅入淮南地分。稍或違令。不宜輕恕。商旅行李經過。輒不
得妄致邀難。如聞滯留。必行勘罪。更仰指揮沿邊巡檢。止
絕賊盜。務在道途清肅。人戶謐寧。詔到速散行管界。凡津
要口鋪。可丁寧曉告。
定府州從事等當直人力數勅
職當參佐。位列賓僚。苟無職馭之人。頗異築臺之禮。雖事
因改易。而理未酌中。宜降明文。庶永為制。副留守節度副
使行軍兩京少尹留守判官兩使判官並許差定當直人
力不得過十五人。節度推官防禦團練軍事判官不得過
十人。諸府少尹書記支使防禦團練副使不得過七人。並
取本廳舊當直人力。數少不及新定數目。只仰依舊人數
差定。仍令逐處係帳收管。此外如敢不遵條制。多有占差。
額外影占人戶。其本官當行朝典。
放散諸州抽差勅
前朝於諸州府差散從親事官等。前朝創置。蓋出權宜。苟
便一時。本非舊貫。近者徧詢羣議。兼採封章。具言前件抽
差。於理不甚允當。一則礙州縣之色役。一則妨春夏之耕
耘。貧乏者困於供須。豪富者幸於影庇。既為煩擾。須至改
更。況當東作之時。宜罷不急之務。其諸州所在差散從親
事官。並宜放散。自逐田農。自去年四月巳前。州縣元管係
人數。一切如舊。其遞鋪如巳前招到者。且仰仍舊。今後更
不得招召。其諸處場院。並不得影庇兩稅人戶。所有河北
諸州及澤潞晉絳慈隰解等州。於先差散從親事官內。選
到弓箭手。只且留在本州管係。其餘放散。
均祿勅
牧守之任。委遇非輕。分憂之務既同。制祿之數宜等。自前
者富庶之郡。請給則優。或邊遠之州。俸料素薄。以至遷除
之際。擬議亦難。既論資序之高卑。又患祿秩之升降。所宜
分多益寡。均利同恩。冀無黨偏。以勸勳效。今重定則例。諸
州防禦使料錢二百貫。祿粟百石。食鹽五石。馬十匹草粟。
元隨三十人衣糧。團練使料錢一百五十貫。祿粟七十石。
食鹽五石。馬十匹草粟。元隨三十人衣糧。刺史料錢一百
貫。祿粟五十石。食鹽五石。馬五匹草粟。元隨二十人衣糧。
仍取今年五月一日後到任者。依新定例支。其巳前在任
者。所請如故。
給還籍沒田產勅
朕臨御以來。憂勤無怠。慮庶政之尚闕。恐蒸民之未安。寢
食不遑。夙宵若厲。早歲雍岐連叛。兵革薦興。迨至討平。可
知傷弊。誠念負罪之黨。尋以誅夷。亡命之徒。近皆滌蕩。則
被釋放者皆為赤子。經釐革者悉是平人。雖性命之永全。
在生涯之何著。興言軫憫。未嘗去懷。其京兆鳳翔府。先因
攻討之時。及收復之後。應有諸色犯罪人第宅莊園店舍
水磑。曾經籍沒。及本主未歸者。巳宣下本道。却給付罪人
骨肉為主。仍仰逐處嚴切指揮。勿令所繇衷私闌恡。邀求
資金。庶令存濟。用副朕懷。
禁濫薦勅
朝廷設爵命官。求賢取士。或以資敘進。或以科級升。至有
白首窮經。方階一第。半生守選。始遂一官。是以國無幸民。
士無濫進。近年州郡奏薦。多無出身前官。或因權勢書題。
或是衷私請託。既難阻意。便授真恩。遂使躁求徼倖之徒。
爭遊捷徑。辛苦孤寒之士。盡泣窮途。將期激濁揚清。所宜
循名責實。凡百有位。當體朕懷。今後州府。不得奏薦無前
官及無出身人。如有奇才異行。越衆超羣。亦許具名以聞。
便可隨表赴闕。當令有司考試。朕亦自更披詳。斷其否臧。
俾之升黜。庶使人不謬舉。野無遺才。冀廣德人。以資從政。
盛夏決滯獄勅
朕肇啟丕基。躬臨庶政。深慕泣辜之道。以宏恕物之心。今
則方屬炎蒸。正當長養。黃沙繫縶。宜矜非罪之人。丹筆重
輕。切戒舞文之吏。凡有獄訟。不得淹延。務令囚絕拘留。刑
無枉濫。冀叶雍熙之化。用符欽恤之情。應京都諸道州府
見禁人等。宜令逐處長吏。限勅到應有獄囚。當面錄問。事
小者便須遣決。案未成者即嚴切指揮。疾速勘決。據罪詳
斷疏放。勿令停滯。及致冤抑。庶召和氣。俾悅羣心。
答竇貞固進晉朝實錄勅
貞固等羣書覩奥。直筆紀言。成一代之明文。繼百王之盛
典。豈特洪纖靡漏。抑亦襃貶有彰。將播無窮。永傳不朽。歎
重襃美。頃刻不忘。
貶監察御史劉頊復州司戶參軍勅
頊名升通籍。官列憲司。凡繫所為。尤宜知禁。不能為子諍
父。而乃離局侵官。宜謫掾於方州。俾省愆於終日。
定催科賞罰勅
秋夏徵賦。素有常規。苟或催督及時。官吏奉法。自然辦及。
不至愆期。前後所行條流。頗甚苛細。殊虧大體。且類空言。
宜有改更。以示懲勸。起今後。夏秋徵賦。省限滿後。十分係
欠三分者。縣令主簿罰一百直勒停。錄事參軍本曹官罰
七十直殿兩選。孔目官罰七十直降職次。本孔目勾押官
典決停。本判官罰七十直。若係欠三分巳上。奏取進止。係
欠三分巳下者。等第科斷殿罰。其州縣徵科節級所由。委
本州重行決責。其本判官錄事參軍本曹官孔目勾押官
典。取一州都徵上比較。縣令主簿。即本縣都徵上比較分
數。州縣官吏等各處員僚。司分寄任。所徵賦稅。乃是職司。
苟或慢公。何以食祿。將勸能吏。仍立賞科。應諸州縣令錄
佐官。在任徵科。依省限了絕者。至參選日。若是四選巳上
者減一選。若不及四選者則與轉官。其巳前所行賞罰條
流。一切不行。
撫恤沿邊流民勅
朕以沿邊百姓。適因災沴。遂至流亡。拋棄鄉園。扶攜老幼。
未有安泊之地。深懷愍念之心。宜切撫綏。庶令存濟。其邊
界流移人戶。差使臣與所在官吏撫恤安泊。其滄景德管
內。甚有河淤退灘之土。蒿萊無主之田。頗是膏腴。少人耕
種。可令新來百姓量力佃蒔。只不得虛占土田。有妨別戶
居止。如是願在別管界內居住者。亦聽取便。所在關津口
岸。不得阻滯。如邊界有親識可依。亦聽從便。仍人給斗粟。
委三司支給。候安泊定。取便耕種放差稅。
併三銓為一勅
選部公事。比置三銓。所有員闕選人。分在三處。每至注擬
之際。資敘難得相當。況又今年選人不多。宜令三銓公事。
併為一處。委本司長官通判同商量可否施行。所冀掄選
得中。銓綜有序。其吏部尚書銓見闕。宜差禮部尚書王易
權判。
禁越訴勅
致理安邦。必先刑政。分爭辨訟。各有職司。內則臺省官僚。
外則州縣曹局。共承寄任。同體憂勤。苟衆務之有條。則蒸
民之無怨。向來百姓訴訟。不得越次訴論。近日繼有便詣
朝廷。不經州縣。宜再止絕。免致踰違。今後百姓凡有訴論。
及言災沴。先訴於縣。縣如不治。即訴於州。州治不平。訴於
觀察使。或斷遣不當。即可詣臺省。如或越次訴論。所司不
得承接。如有抵犯。準律科懲。其訴事文狀。或自手寫。或是
雇人。並於狀後書其名姓。並住止處所。如無人寫狀。許過
白紙事條。並須為巳。如或容訴。是挾阿私。鞫得其情。必議
嚴斷。若所經處所斷遣不平。致詣朝廷。長史推司。當行謫
罰。
討慕容彥超勅
兗州節度使慕容彥超。不知恩信。輒恣凶狂。北則勾喚劉
崇。南則結連淮寇。劫掠鄰縣。邀截路行。差補元隨。主持鎮
務。一向殘害生聚。百般誅斂貨財。贍養姦凶。圖謀悖亂。割
剝之苦。所不忍聞。朕每為含容。欲全終始。近據東西諸處
申奏。慕容彥超徧於管內抽點鄉軍。人戶不伏追差。逐處
殺劫鎮將。又懼挾讐屠害。悉是逃竄山林。言念衆多。盡能
忠孝。嗟我赤子。遇此亂臣。方當寒凍之時。可想艱辛之狀。
須行弔伐。以救孤危。今差侍衞步軍都指揮使曹英等統
領大軍。往彼問罪。巳指揮告報諸軍。入兗州界。並不得下
路村舍。斫伐桑棗。驅虜牛驢。毀拆舍屋。發掘墳墓。如有犯
者。便行軍令。候至城下。委曹英散行指揮安撫人戶。兼勒
諸縣令依舊勾當公事。仍差使臣於兗州四面邊界招喚
百姓。令著營養。如有惡黨接便為非者。即就彼處斷。其人
戶不得更於堡塞團集。仍勒縣鎮官員。節級明具朝廷指
揮告報。勸課農桑。無失春計。兼自前有兗州管內人戶。被
慕容彥超迫虜誑惑誘引。見在州城內者。及有元在兗州
充職人等。必是逐人各有骨肉房親在城。今官中一切不
問。宜令州縣倍加安撫。勿縱節級所繇衷私恐嚇。若有全
家並在兗州城內者。或有莊田店宅。及諸般物產。如元有
人勾當。勒一切仍舊。若無人主張。即委鄰人較看守。勿
信任人妄有占據。及毀拆斫伐。候收復城池。分付本主。一
夫作亂。萬姓何辜。興言疚懷。傷歎無巳。故茲告諭。各令聞
知。
令諸道勸課農桑勅
勅諸道府州吏。六府允修。無先重穀。九扈分職。厥惟勤農。
今則東作聿興。西成係望。我有羣后。政在養民。苟不懈於
行春。諒倍登於多稼。卿分憂事任。道俗廉平。樹以風聲。靡
如草偃。必汙萊之地。並作百廛。游惰之民。咸勤四體。用洽
帶牛之化。更彰棲畝之謠。眷倚之懷。寤興斯切。詔到卿可
散下管內勸課。鄉縣百姓。依時耕種。栽接桑棗。勿縱游惰。
務在精勤。
諭金州屯戍兵士勅
一昨慕容彥超結連草寇。毒寇蒸民。側近縣鎮鄉村。無名
脅從屠害。人神憤怒。須議討除。朝廷巳發大軍。往彼攻取。
汝等屯戍邊境。勞苦經時。言念忠勤。不忘寤寐。所有汝等
家口。並在兗州城內。屬此背違。想皆憂念。在朕誠意。暫不
弭忘。巳降宣命指揮曹英。候收復城池日。畫時選得力負
寨部領兵士率先入城。占據本營。安撫逐人骨肉家口。不
得輒有驚恐。
授錢宏俶天下兵馬元帥勅
古之王者。啟邦經野。分職設官。疇建殊庸。懋昭大德。我有
重臣。世膺王爵。雖任一方之帥。未超極品之榮。漢法非劉
不王。唐制元帥為重。茲惟大任。寧授非人。用錫名藩。永扶
昌運。恣爾檢校太師守尚書令上柱國吳越國王錢宏俶。
乾坤閒氣。海嶽孕靈。為民物之綱維。實朝廷之藩屏。承家
保國。奕世羨堂構之賢。治亂持危。四方推英豪之主。梯航
時登乎丹陛。兵革靡及乎蒼生。才足以尊主而庇民。德足
以移風而易俗。肆歸建極。不替忱誠。有齊桓尊周之心。而
忠義式逾乎齊。有晉悼駕楚之略。而功名不忝乎晉。建之
都督。則百辟允諧。使之元戎。則三軍用命。表海受一方之
寄。真王啟萬戶之封。匪爾令名。曷兼衆職。爾其不墜善始。
永圖令終。承我履言。毋忝厥位。可特授天下兵馬都元帥。
餘如故。
恤刑勅
朕以寡昧。獲主黎元。將以召天地之和。每思去刑政之弊。
寅恭於此。宵旰為勞。今以節及長嬴。時臨暑熱。耕農之戶。
蠶麥將忙。宜於獄訟之閒。特示憂勤之旨。應有刑獄。切慮
淹滯。詔至。所有重輕繫囚。疾速勘鞫斷遣。無令冤抑。慮有
淹延。若輕罪畫時決遣。其婚田爭訟務內勿治。若事要定
奪。即須疾速區分。若斷遣不平。許人糾告官典。必議徵斷。
贈閻宏魯崔周度官勅
閻宏魯崔周度死義之臣。禮加二等。所以滲漏澤而賁黃
泉也。爾等貞節昭彰。正容肅厲。以從順為已任。以立義作
身謀。履此禍機。併罹冤橫。宜伸贈典。以慰貞魂。宏魯贈驍
衞大將軍。周度贈祕書少監。
禁吏民舉留守牧勅
諸州縣吏民緇黃。繼來詣闕。舉留刺史縣令。牧宰之任。委
寄非輕。繫蒸庶之慘舒。布朝廷之條法。若廉勤奉職。撫字
及民。自有政聲達於朝聽。何勞民庶遠致舉留。既妨農養
之時。又耗路途之費。所宜釐革。免致勞煩。今刺史縣令顯
有政能。觀察使審詳事狀。朝廷當議奬昇。百姓僧道。更不
舉請。一切止絕。
宣李穀入見勅
昨迴批答。巳丁寧宣諭。卿所掌至重。代難其人。苟濟事權。
何勞勤見。朕於便殿待卿。可暫入來。與卿款敘。
改定鹽麴條法勅
承前所立鹽麴條法。每犯至少。盡處極刑。近年以來。抵罪
甚重。兼以邑居人戶。隨稅請鹽。既不許將入城隍。又不容
向外破賣。立法之弊。一至於斯。爰自新朝。尚沿舊制。昨因
鄭州按獄。備見百姓銜冤。既詳斷之踰違。亦條令之疑誤。
覩茲深刻。須議改更。庶令輕重得中。兼復上下知禁。國計
之重。立法為先。貴在必行。何須過當。凡鹽麴犯。一斤巳下
至一兩杖臋十七。配役一年。五斤巳下一斤巳上杖脊二
十。役三年。五斤巳上杖死之。煎鹻鹽犯。一斤巳下杖脊二
十。役三年。一斤巳上杖死之。若捉獲鹻土及水煎成鹽。了
秤之定罪。顆鹽末鹽。各有界分。如界分相侵。同犯鹽罪論。
鄉村所請蠶鹽。只自充用。不得將入城邑村坊。博易貨賣。
如違同犯鹽論。所請蠶鹽處道路津鎮。須騐公憑。凡賣鹽
麴。並須官場官務。若衷私興販。同犯鹽麴例論。官場官務
有羨餘鹽麴。並盡底納官。如輒將貨賣。同犯鹽麴論。凡鹽
戶酒戶衷私與場官院官買賣。同犯例論。凡鹽麴同情共
犯。若是卑幼骨肉奴婢同犯。只罪家長。主者不知情。只罪
造意者。其餘減等。凡城郭人戶係屋稅鹽。並於城內請給。
若外縣鎮郭下人戶。亦許將所請鹽歸家供食。即本部官
據人戶合請數。都計於俵場請數。點檢入城。不得因便帶
入。其郭下戶或城外有莊田合並戶稅者。亦本處官預前
分說。勿令逐處都請。凡鹽麴鹽鹻。隨處地分節級專切捉
搦。如透漏必重科斷。其告犯鹽麴人。死罪者賞錢五十千
文。不死罪賞三十千文。以本處係省錢充。故斟酌輕重。立
此科條。宜令三司施行。其中有合指揮件目。隨事處分以
聞。
令黃知筠往兗州收埋暴骨勅
兗州自逆臣盜據。多有殺傷。永惟葬朽之仁。式示掩骸之
義。宜令樂院使黃知筠往兗州。收暴露骸骨。於高地為壙
埋葬。祭奠以聞。
更定招安戶口賞例勅
朝廷命官。分治州縣。至於招安戶口。增益稅租。明立賞科。
以勸勤吏。近朝釐革。雖有勅文。俱未適中。難仍舊貫。晉代
則傷於容易。啟僥倖之門。漢朝則過於艱難。妨進趨之路。
既非允當。須議改更。宜令應州縣官所招添到戶口課績。
自今日巳前罷任者。並準天福八年三月十一日勅施行。
其漢乾祐三年七月二十五日勅不行。起今後。應罷縣令
主簿招添到戶口。其一千戶巳下縣。每增添滿二百戶者
減一選。三千戶巳下縣。每三百戶減一選。五千戶巳下縣。
每四百戶減一選。萬戶巳下縣。每五百戶減一選。並所有
增添戶及租稅。並須分明於歷子解由內錄都數。若是減
及三選巳上。更有增添及戶數者。縣令與改服色。巳賜緋
者與轉官。其主簿與加階轉官。
定皮革稅勅
累朝巳來。用兵不息。至於繕治甲冑。未免配役生靈。取乃
民資。助成軍器。就中皮革。尤峻科刑。稍犯嚴條。皆抵極典。
鄉縣以之生事。奸猾得以侵漁。宜立新規。用革前弊。應天
下所納牛皮。令將逐年所納數。三分內減放二分。其一分
於人戶苗畝上配定。每秋夏苗共十頃。納連角牛皮一張。
其黃牛納乾筋四兩。水牛半斤。犢皮不在納限。其皮人戶
自詣本州送納。所司不得邀難。所有牛馬騾皮筋角。今後
官中更不禁斷。並許私家供使買賣。只不得將出化外敵
境。仍仰關津界首子細覺察捕捉。所犯人必加深罪。其州
縣先置巡牛皮節級。及朝廷先降條法。一切停廢。其合
分擘納黃牛水牛皮筋處。其閒有未盡事件。委所司取便
處分。庶免編民犯禁。且使人戶資家。既便公私。用除苛弊。
