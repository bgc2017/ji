欽定全唐文卷一百十五
晉高祖(二)
福州貢物私商準律處分詔
朕自御萬方。於今五稔。每推誠而待物。貴舍巳以從人。乃
有不體朕懷柔。恣行凶慝。顯干紀律。須舉憲章。福州王昶。
恃彼偏方。亂其彝典。於使臣而倨傲。向朝闕以邀求。深虧
臣子之儀。固掇神祇之怒。尚全大體。特示寬恩。所有貢輸。
悉令迴復。舞羽而聿思修德。轉規而猶冀省諐。而王建立
三上奏章。楊光遠繼陳表䟽。朝行之內。邦計之司。同有敷
敭。謂非允當。且王昶以無用之物。取利中華。萌不軌之心。
僭稱大號。盜乘輿之式度。竊冠冕之威儀。眩誘良家。招收
奇貨。此而可恕。孰不能容。或貢讜言。請從籍錄。鄭元弻等
相次上狀。不愿迴歸。亦可憫傷。各令存卹。其福州貢物私
商。宜準律處分。
正朝班詔
官爵之班。即分高下。見謝之位。豈有異同。宜格通規。以為
定制。今後宰臣使相。朝見辭謝。並於崇元門內。與諸官重
行異位。一時列拜。假開橫行。即從舊例。又入閣之儀。序班
為重。宣喚則齊趨正殿。放仗則各出朝門。何起居之禮即
同。而進退之規有異。其翰林學士及前任郡守等。今後入
閣退朝。宜依百官班制。
諭安州節度使李金全詔
邊藩都護。三載一更。古之制也。嗣守世及。則勞役不均。朕
俾全節代卿。將授卿以重領。何猶豫熒惑。而有異圖。近覽
復州上言云。東陵洄口。官波三戍。皆稱江下鳩集水軍。大
發樓櫓。與卿應援。又賈貞蔡進等。咸以蠟書章表。來投闕
庭。故旋命六將。徵兵三萬。如能轉圜從順。朕亦待爾如初。
予之食言。何以享國。若其迷塗不返。即聾從昧。則夷宗覆
族。良可哀也。
贈賈仁詔右衞將軍詔
故銀青光祿大夫檢校左散騎常侍兼御史大夫賈仁詔。
頃自內廷。出為外職。李金全愚冥而猜忌。胡漢筠邪佞而
貪殘。竟罹塗地之殃。誠堪嘆息。爰示漏泉之澤。用表褒崇。
必有貞魂。欽茲茂典。可贈右衞將軍。
贈桑干等官詔
故安州馬步軍副都指揮使桑干威和指揮使王萬金成
彥溫等。皆精武略。咸著軍功。或列偏裨。或嘗屯戍。當姦臣
之叛國。或執節不從。全烈士之徇名。或銜冤而死。實興永
嘆。宜示追崇。或列部符。或升環衞。賁諸幽壤。彰彼明誠。干
可贈峽州刺史。萬金可贈左監門衞將軍。彥溫可贈左千
牛衞將軍。
寬竊盜贓罪詔
朕自臨區夏。每念生靈。惡殺為心。寶慈是務。凡於獄訟。常
切哀矜。況時漸興文。民皆知禁。宜伸輕典。用緩峻刑。今後
竊盜贓滿五匹處死。三匹以上決杖配流。以盜論者依律
文處分。
封唐叔虞臺駘詔
全晉奥區。興王重鎮。唐叔之英靈未泯。臺駘之古廟猶存。
朕頃在并門。長承陰助。永言正直。宜用封崇。唐叔虞宜封
興安王。臺駘宜封昌寧公。
修葺嶽鎮海瀆廟宇詔
嶽鎮司方。海瀆紀地。載諸祀典。咸福蒸民。將保豐穰。宜申
虔敬。俾加崇飾。以奉神明。其嶽鎮海瀆廟宇等。宜令各修
葺。仍禁樵蘇。
罷冬至寒食等節進奉詔
朕自御寰區。每思黎庶。貴除聚歛。以活疲羸。訪聞遐僻邊
境之州。或無公廨利用之物。每因節序。亦備於貢輸。輟官
吏之俸錢。率鄉國之人戶。雖云奉上。其奈害公。今後冬至
寒食端午天和節及諸色謝賀。無屬州錢處。俱不得進奉。
停朝貢置宴詔
臣子之心。務申勤敬。國家之體。自有規繩。凡侯伯之來朝。
或君臣之相見。豈煩貢奉。方啟宴筵。事既非宜。理當改置。
臣下置宴。今後宜停。
翰林學士公事並歸中書舍人詔
六典云。中書舍人掌侍奉進奏參議表章。凡詔旨制勅。璽
書策命。皆案故事。起草進畫。既下則署而行之。其禁有四。
一曰漏洩。二曰稽緩。三曰違失。四曰忘誤。所以重王命也。
古昔巳來。典實斯在。爰從近代。別創新名。今運屬興王。事
從師古。俾仍舊貫。以耀前規。其翰林學士院公事。宜並歸
中書舍人。
岳牧善政委倅貳官條奏詔
王者行考績之文。重為政之本。若存功課。自有旌酬。或仗
鉞守方。著安民之術。或剖符刺部。彰恤物之仁。凡著政聲。
悉聞朝聽。邇者數州百姓。舉留本部長官。遂涉道途。徑趨
京闕。皆陳善治。並述公清。或指使而方來。或感激而自至。
勞煩行役。妨廢耕耘。言念苦辛。倍深軫憫。今後岳牧善政。
委倅貳官條件奏陳。必當旌別勤勞。審詳課最。如不愆於
名實。固無恡於渥恩。
決滯獄詔
政刑所切。獄訟惟先。推窮須察於事情。斷遣必遵於條法。
用宏欽恤。以致和平。應三京鄴都及諸道州府縣見禁諸
色人等。宜令逐處長吏常切提撕。疾速決遣。每務公當。勿
使滯淹。
贈狄仁傑太師詔
唐室中圮。賢臣挺生。澟然英風。迥冠千古。不有典冊。曷旌
忠良。唐梁國公狄仁傑。稟五行正氣。聳九諫直操。鼎祚危
而復安。黔庶否而獲泰。惠流河北。名振寰中。惟爾事君。無
愧臣節。用光遺像。式示明恩。論道經邦。著周官之貴位。貞
魂毅魄。煥魏土之靈祠。昭是寵嘉。永光緹素。可追贈太師。
仍令所司擇日。備禮冊命。
除放積欠詔
朕自臨天下。每念民閒。御一衣思蠶績之勞。對一食想耕
耘之苦。而況職官俸祿。師旅資糧。凡所贍供。悉因黔庶。得
不救其疾苦。憫彼災傷。徵宿欠。慮流離者不歸。均殘租。恐
貧饑者漸困。今春膏雨繼降。農作方興。宜示渥恩。俾蘇疲
瘵。天福二年至四年夏秋租稅。一切除放。
令沿河使尹兼河隄使名詔
近年以來。大河頻決。漂盪人戶。妨廢農桑。言念蒸黎。因茲
凋敝。凡居牧守。皆委山河。既巳在封巡。所宜專切。起今後
宜令沿河廣晉開封府尹逐處觀察防禦使刺史等並兼
河隄使名額。任便差選職員。分擘勾當。有隄堰薄怯水勢
衝注處。豫先計度。不得臨時失於防護。
削張彥澤官階詔
張彥澤刳剔賓從。誅剝生聚。冤聲穢跡。流聞四方。章表繼
來。指陳甚切。尚以曾施微功。特示寬恩。深懷曲法之慙。貴
循議勞之典。其張彥澤宜削一階。仍降爵一級。其張式宜
贈官。張式父鐸弟守貞男希範並與除官。仍於涇州賜錢
十萬。差人津置張式靈柩。並骨肉歸鄉。所有先收納卻張
式家財物蓄。並令卻還。其涇州新歸業戶。量與蠲減稅賦。
諭安重榮詔
爾身為大臣。家有老母。忿不思難。棄君與親。吾因契丹而
興基業。爾因吾而致富貴。吾不敢忘。爾可忘耶。且前代和
親。只為安邊。今吾以天下臣之。爾欲以一鎮抗之。大小不
等。無自辱焉。
朝臣除外任準同在朝例升進勅
外官內官。陳力實關於共理。或出或處。藉才難執於常規。
近覩朝臣。偶除外任。三年替罷之後。再來擬官之時。不計
新職之勤勞。唯循舊官之資歷。比藉幹濟。翻成滯淹。宜別
立於規繩。貴各期於激勵。宜今後應朝臣中有藉材特除
外任者。秩滿無遺闕。將來擬官之時。在外一任。同在朝一
任升進。其就便自求外職。及不是特達選任者。不在此限。
封唐後備三恪勅
周以杞宋封夏殷之後為二王後。兼封舜之後為三恪。唐
以周隋之後封公。又封魏之後為三恪。夫應天開國。恭已
臨人。宜覃繼絕之恩。以廣延洪之道。宜於唐朝宗屬中取
一人封公世襲。兼隋之酅公為二王後。以周後介國公備
三恪。其主祀及赴大朝會。委所司具典禮申奏。其唐朝宗
屬中。舊在朝及諸道為官者。各據資歷。考限滿日。循品秩
序遷。巳有出身。任令參選。
招撫流亡官健勅
勅。聞訪諸道州府等。昨以朝廷近有指揮。搜羅官健。震驚
戶口。騷動鄉原。致彼編甿。不思樂業。結聚徒伴。藏避山林。
其間亦有接便為非。率意行劫。事不獲已。想非故心。今既
國步晏寧。春事興作。宜行告諭。各便歸還。但務耕農。況無
徭役。切慮有無知之輩。懼罪不歸。須示條流。冀令安靜。限
勅到後與量地里遠近與限。各令復業。巳前為非。一切不
問。如限內不來者。其物業許鄰近人請射承佃。或有不聽
招攜。尚行偷劫者。一聽居停及鄰人密來陳告。便許占射
賊人物業充賞。如賊無物業。即與逐處指揮。每告一人。即
與賞錢二十貫文。如至十人巳上。更賜銀鞍轡馬一匹。此
外並依所告得人數。支與賞錢。仍據所願穩便處。與補職
安排。委逐處長吏遍下管內。令於山谷道口津渡。如法粉
壁曉諭。仍不任差人四向專切招攜。如是不能悛改。尚務
結集者。委逐處差兵掩殺。
得替官限家居一年方得赴闕勅
應諸道前任行軍副使等。例從替罷。久住京師。每念滯淹。
嘗懷惻憫。極欲疾速發遣。穩便安排。但以擬除一人。須俟
一闕。授命者纔去。得替者便來。到闕既專望渥恩。在任又
須終月限。循環不巳。積滯轉多。而況在京。所費亦倍。必想
在外一年事力。纔充在京數月支持。比闕員。多稱委困。
當別行於條貫。期各守於規程。起今前件官員等。如得替
後。且就家私。穩便安居。限一年後。方得赴闕。朝廷當據職
資。便與比擬。或非時有闕。與就便安排。自然公私得濟。出
處合宜。有員闕以安排。無歲時之停滯。事關悠久。情在優
矜。各委遵承。勿得踰越。其先得替在京者。宜令中書據見
有員闕處。量才安排。仍降勅諸道。各令知委。
禁薦人藩鎮勅
州縣之官。俾其戢理。錢穀之職。委以秉持。須選廉勤。豈容
薦託。一時苟從於私徇。久遠必紊於公方。頃在唐朝。曾有
勅命。貴杜僥倖之漸。明懸誡約之條。時異理同。再宜申舉。
自今後中外臣寮。或因差使出入。並不得薦囑人於藩鎮
希求事任。如有犯者。並準唐朝長興二年勅條處分。仍付
所司。
嚴約軍法勅
古之用兵。必先立法。等第既分於將領。高卑自有於規繩。
或聞近年。多踰此制。至於行閒士卒。罔遵都內指揮。既侮
國章。且乖師律。適當開創。要整紀綱。宜示條流。免干法制。
應在京及諸道馬步諸軍將領節級長行等。今後仰並依
階次第。凡事制禦區分。如是長行或有違犯。即副將便可
據罪處理。如是副將十將違犯。即便勒本指揮使據罪科
處。指揮使違犯。不出軍時。即委都指揮使具錄事繇騰奏。
當行勘斷。如是行營在外。即便委行營統領依軍法施行。
其餘諸道軍都見在本處者。或有違犯。便委本處節級防
禦團練使刺史據罪科處。事要整齊。法宜遵守。分明告諭。
咸使聞知。
奬于鵬忠諫勅
于鵬官居諫諍。志在輔裨。所閱貢陳。咸關政化。備詳端盡。
良切歎嘉。宜陟階資。以申酬奬。其于鵬加朝散大夫。
予文武百寮先代封贈勅
朕以爰膺寶歷。方啟金行。既風教之誕敷。諒寰區之漸泰。
而繇股肱元輔。藩郡重臣。咸著大功。同為至治。雖列地顯
爵。盡布新恩。而追遠奉先。猶虧舊典。宜示襃功之寵。俾袪
風樹之悲。自在朝文武百寮至見任刺史。先代未封贈者。
據品秩與封贈。巳封贈三代者。與加封贈。
予臣寮母妻敘封勅
朕以削平禍亂。開創基扃。漸成銷偃之期。永協興隆之運。
亦繇左右元輔。中外勳臣。弼予一人。宅是四海。茂績雖彰
於王室。覃恩未及於私門。德盛母儀。貴而因子。禮優婦道。
榮必從夫。宜加渙汗之恩。顯示封崇之典。其未敘封者。據
品秩與敘封。巳敘封國號者與進封。
答杜簉請開種荒田勅
闢彼汙萊。期於富庶。方當開創。正切施行。往日雖曾指揮。
漸恐廢墮。當再申於勸誘。期共樂於豐穰。宜令逐處長吏
遍下管內。應是荒田有主者。一任本主開耕。無主者。一任
百姓請射佃蒔。三年內並不在收稅之限。
幸汴州勅
王者省方設教。靡憚於勤勞。養士撫民。必從於宜便。顧惟
涼德。肇啟丕圖。常務去乎煩苛。冀漸臻於富庶。而念京城
俶擾之後。舟船焚之餘。饋餉有虧。支費殊闕。將別謀於
飛輓。慮轉困於生靈。以此疚心。未嘗安席。今以夷門重地。
梁苑雄藩。水陸交通。舟車必集。爰資經度。須議按巡。寧免
暫勞。所期克濟。宜取今月二十七日巡幸汴州。諸道州府
節度防禦團練使刺史。不計遠近。並不得輒離州城。來赴
朝覲。文武兩班。委宰臣酌量。逐司量差官員。隨所應奉公
事外。餘並留守司。所在行宮。一聽仍舊。不得修葺。經過量
事通得車馬外。方當農時。不得勞役人戶修治。沿路食頓。
並委所司破省錢物。預前排備。所在州縣。並不得輒有科
歛。布告中外。咸使聞知。凡百臣寮。宜體朕旨。
令法司改正法書文字勅
李遐改官。鄭觀去世。更差遣。轉慮稽延。宜令大理寺。其
合改正國號廟諱等文字。如是不動格條。不礙理義。便可
集本寺官員。檢尋改正。如或顯繫重輕。須要商議。別具奏
聞。其御史臺刑部所有法書。合改正文字者。亦宜準此。
答王權奏請禁貢獻奢侈勅
王權素推華族。方處重官。覩四海之貢輸。虛陳巧麗。察五
兵之器用。枉飾珍奇。不惟耗彼生靈。實且傷於淳素。爰陳
章䟽。將召和平。宜允敷敭。明示誡約。自今後臣寮貢奉。不
得務其淫巧。衣甲器械。不得飾以金銀。或委遵行。勿得踰
越。仍付所司。
令立妃及拜免三公等並降制命勅
九五之尊。億兆所賴。法天敷化。師古宣風。宜循歷代之規。
以補前王之闕。今據翰林志。言立后不言立妃。言儲君不
言親王公主。兼三師位在三公之上。亦不在其閒。起今後
立妃及拜免三公宰相。及命將封親王公主。宜令並降制
命。餘從令式處分。
更定銓選章程勅
應諸道前資州縣令官等。明庭選士。歷代通規。各係職司。
共將掄擬。顯有去留之式。明分真濫之源。今者州縣前資
官員。悉於中書陳狀。來事卻慮。虛陳銓管。永無常調之人。
並在鼎司。難遏躁求之習。去歲以國朝創業。州縣闕官。思
廣渥恩。是從優異。今則彝倫攸敘。庶政咸修。宜舉規程。俾
無侵越。其今日巳前在中書陳狀諸色人等。見點簡引驗。
如不欠少出身歷任文書。及無踰濫者。旋具奏擬。宜令今
日後諸道前資州縣官等。若是資考巳出選門。及一任除
官。未入選門。並一考前丁憂。及活得冤獄者。準元勅年限
滿日。許經中書陳狀。當與勘事理施行。此外須令並依
前後勅格程限。赴吏部參選。或有公材出衆政績異常者。
臨時超擢。不在此限。
聽以見居官品封贈三代勅
自家刑國。歷代明規。祖德宗功。前王至訓。在君臣之尊則
異。在臣下之孝皆同。凡有公田。並立私廟。自經多難。不舉
舊章。今以應運開基。體元布化。不思奉巳。專務安人。高低
推念祖之誠。內外保貽孫之慶。其內外官等。準勅合與三
代巳下封贈者。並以見居官品數比擬。冀使人臣之列。不
輕王父之尊。永載編。普示孝理。
