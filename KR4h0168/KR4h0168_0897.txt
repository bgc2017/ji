欽定全唐文卷八百九十七
羅隱(四)
廣陵妖亂志
高駢末年。惑於神仙之說。呂用之張守一諸葛殷等。皆言
能役使鬼神。變化黃白。駢酷信之。遂委以政事。用之等援
引朋黨。恣為不法。其後亦慮多言者有所洩漏。因謂駢曰。
高真上聖。要降非難。所患者。學道之人。真氣稍虧。靈貺遂
絕。駢聞之。以為信然。乃謝絕人事。屏棄妾媵。賓客將吏。無
復見者。有不得已之故。則遣人洗浴齋戒。詣紫極宮道士
祓除不祥。謂之解穢。然後見之。拜起纔終。已復引出。自此
內外壅隔。紀綱日紊。用之等因大行威福。傍若無人。歲月
既深。根蒂遂固。用之自謂磻溪真君。張守一是赤松子。諸
葛殷稱將軍。有一蕭勝者。謂之秦穆公駙馬。皆云上仙遣
來。為令公道侶。其鄙誕不經。率皆如此。江陽縣前一地祇
小廟。用之貧賤時。常與妻寓止巫舍。凡所動靜。禱而後行。
及得志。謂為冥助。遂修崇之。迴廊曲室。妝樓寢殿。百有餘
間。土木工飾。盡江南之選。每軍旅大事。則以少牢祀之。用
之守一皆云神遇。駢凡有密請。即遣二人致意焉。中和元
年。用之以神仙好樓居。請於公廨邸北跨河為迎仙樓。其
斤斧之聲。晝夜不絕。費數萬緡。半歲方就。自成至敗。竟不
一遊。扃鐍儼然。以至灰燼。是冬又起延和閣於大廳之西。
凡七間。高八丈。皆飾以珠玉。綺窗繡戶。殆非人工。每旦焚
名香。列異寶。以祈王母之降。及師鐸亂。人有登之者。於藻
井垂蓮之上見二十八字云。延和高閣上干雲。小語猶疑
太乙聞。燒盡降真無一事。開門迎得畢將軍。此近詩妖也。
用之公然云與上仙來往。每對駢或叱咄風雲。顧揖空中。
謂見㣥仙來往過於外。駢隨而拜之。用之指畫紛紜。略無
媿色。左右稍有異論。則死不旋踵矣。見者莫測其由。但搏
膺不敢出口。用之忽云。后土夫人靈仇遣使就某借兵馬。
并李筌所撰太白陰經。駢遽下兩縣。萃百姓葦席數千領。
畫作甲馬之狀。遣用之於廟庭燒之。又以五綵牋寫太白
陰經十道。置於神座之側。又於夫人帳中塑一綠衣年少。
謂之韋郎。廟成。有人於西廡棟上題一長句詩曰。四海干
戈尚未寧。謾勞淮海寫儀形。九天元女猶無信。后土夫人
豈有靈。一帶好雲侵鬢綠。兩行巖岫拂眉青。韋郎年少躭
閑事。案上修看太白經。好事者競相傳誦。是歲詔於廣陵
立駢生祠。并刻石頌。差州人採碑材於宣城。及至楊子縣。
用之一夜遣人密以健牯五十。牽至州南。鑿垣架濠。移入
城內。及明。柵緝如故。因令楊子縣申府。昨夜碑石不知所
在。遂懸購之。至晚云。被神人移至街市。駢大驚。乃於其傍
立一大木柱。上以金書云。不因人力。自然而至。即令兩都
出兵仗鼓樂。迎入碧筠亭。至三橋擁鬧之處。故埋石以礙
之。偽云人牛拽不動。駢乃硃篆數字。貼於碑上。須臾去石
乃行。觀者互相謂曰。碑動也。識者惡之。明日。楊子有一村
嫗詣知府判官陳牒云。夜來里胥借耕牛牽碑。誤損其足。
遠近聞之。莫不絕倒。比至失守。師鐸之眾竟自壞墉而進。
常與丞相鄭公不恊。用之知之。忽曰。適得上仙書。宰執之
間有陰圖令公者。使一俠士來。夜當至。駢驚悸不已。問計
於用之。用之曰。張先生少年時嘗學斯術於井深里聶夫
人。近日不知更肯為之否。若有。但請此人當之。無不虀粉
者。駢立召守一語之。對曰。老夫久不為此戲。手足生疎。然
為令公。有何不可。及期。衣婦人衣。匿於別室。守一寢於駢
臥內。至夜分。擲一銅鐵於階砌之上。鏗然有聲。遂出皮囊
中彘血。灑於庭戶簷宇間。如格鬭之狀。明日。駢泣謝守一
曰。蒙仙公再生之恩。真枯骨重肉矣。乃躬輦金玉及通天
犀帶。以酬其勞。又有蕭勝者。亦用之黨也。納五百金賂於
用之。用之曰。爾何欲。曰。欲得知鹽城監耳。乃見駢。為求知
鹽城監。駢以當任者有績。與奪之間。頗有難色。用之曰。用
勝為鹽城者。不為勝也。昨得上仙書云。有一寶劍在鹽城
井中。須一靈官取之。以勝上仙左右人。欲遣去耳。駢俛仰
許之。勝至監數月。遂匣一銅匕首獻於駢。用之稽首曰。此
北帝所佩者也。得之則百里之內。五兵不敢犯。駢甚異之。
遂飾以寶玉。常置座隅。時廣陵久雨。用之謂駢曰。此地當
有火災。郭邑之間。悉合灰燼。近日遣金山下毒龍以少雨
濡之。自此雖無大段燒。亦不免小小驚動也。於是用之每
夜密遣人縱火。荒祠壞宇。無復存者。駢嘗受道家祕法。用
之守一無增焉。因刻一青石如手版狀。隱起龍蛇。近成文
字。玉皇授白雲先生高駢。潛使左右置安道院香几上。駢
見之。不勝驚喜。用之曰。玉皇以令公焚修功著。特有是命。
計其鸞鶴不久當降。某等此際謫限已滿。便應得陪幢節。
同歸真境也。他日瑤池席上。亦是人間一故事。言畢歡笑
不已。遂相與登延和閣。命酒肴極歡而罷。後於道院庭
中刻木為鶴。大如小駟。羈轡中設機木[:#AS-FBED:●]戾。人或逼之。奮
然飛動。駢嘗羽服跨之。仰視空闊。有飄然之思矣。自是嚴
齋醮。煉金丹。費耗資財。動逾萬計。日居月諸。竟無其驗。
呂用之。鄱陽安仁里細民也。性桀黠。略知文字。父璜。以貨
茗為業。來往於淮浙間。時四方無事。廣陵為歌鐘之地。富
商大賈。通逾百數。璜明敏善酒律。多與㣥商遊。用之年十
二三。其父挈行。既惠悟。事諸賈皆得歡心。時或整履搖箑。
匿家與奴婢等。居數歲。璜卒於家。乾符初。㣥盜攻剽州里。
遂他適。用之既孤且貧。其舅徐魯仁賙急之。歲餘。通於魯
仁室。為魯仁所逐。因事九華山道士牛宏徽。宏徽自謂得
道者也。用之降志師之。傳其驅役考召之術。宏徽既死。用
之復客於廣陵。遂縠巾布褐。用符藥以易衣食。歲餘。丞相
劉公節制淮左。有蠱道置法者。逮捕甚急。用之懼。遂南渡。
時高駢鎮京口。召致方伎之士。求輕舉不死之道。用之以
其術通於客次。逾月不召。詣渤海親人俞公楚。公楚奇之。
過為儒服。目之曰江西呂巡官。因間薦於渤海。及召試。公
楚與左右附會其術得驗。尋署觀察推官。仍為制其名。因
字之曰無可。言無可無不可也。自是出入無禁。初專方藥
香火之事。明年。渤海移鎮。用之固請戎服。遂署右職。用之
素負販。久客廣陵。公私利病。無不詳熟。鼎竈之暇。妄陳時
政得失。渤海益奇之。漸加委仗。先是渤海舊將有梁纘陳
拱馮綬董僅。公楚歸禮日以疎退。渤海至是孤立矣。用之
乃樹置私黨。窺伺動息。有不可去者。則厚以金寶悅之。左
右㣥小。皆市井人。見利忘義。上下相蒙。大逞妖妄。仙書神
符。無日無之。更迭唱和。罔知愧恥。自是賄賂公行。條章日
紊。煩刑重賦。率意而為。道路嗟怨。各懷亂計。用之懼有竊
發之變。因請置巡察使。採聽府城密事。渤海遂承制授御
史大夫。充諸軍都巡察使。於是召募府縣先負罪停廢胥
吏陰狡兇狠者。得百許人。厚其官傭。以備指使。各有十餘
丁。縱橫閭巷間。謂之察子。至於士庶之家。呵妻怒子。密言
隱語。莫不知之。自是道路以目。有異已者。縱謹靜端默。亦
不免其禍。破滅者數百家。將校之中。累足屏氣焉。
高駢嬖吏諸葛殷。妖人呂用之之黨也。初自鄱陽將詣廣
陵。用之先謂駢曰。玉皇以令公久為人臣。機務稍曠。獲譴
於時君。輒遣左右一尊神為令公道中羽翼。不久當降。令
公善遇。欲其不去。亦可以人間優職縻之。明日。殷果來。遂
巾褐見駢於碧筠亭。妖形鬼態。辯詐蜂起。謂可以坐召神
仙。立變寒暑。駢莫測也。俾神靈遇之。謂之諸葛將軍也。每
從容酒席間。聽其鬼怪之說。則盡日忘倦。自是累遷鹽鐵
劇職。聚財數十萬緡。其兇邪陰狡。用之蔑如也。有大賈周
師儒者。其居處花木樓榭之奇。為廣陵甲第。殷欲之。而師
儒拒焉。一日。殷謂駢曰。府城之內。當有妖起。使其得志。非
水旱兵戈之匹也。駢曰。為之奈何。殷曰。當就其下建齋壇。
請靈官鎮之。殷即指師儒之第為處。駢命軍候驅出其家。
是日雨雪驟降。泥淖方盛。執事者鞭撻迫蹙。師儒攜挈老
幼。匐匍道路。觀者莫不愕然。殷遷其族而家焉。殷足先患
風疽。至是而甚。每一躁癢。命一青衣交手爬搔。血流方止。
駢性嚴潔。甥姪輩皆不能侍坐。唯與殷款曲。未嘗不廢寢
忘餐。或促膝密坐。同杯共器。遇其風疽忽發。即恣意搔捫。
指爪之間。膿血沾染。駢與之飲啗。曾無難色。左右或以為
言。駢曰。神仙多以此試人。汝輩莫介意也。駢前有一犬子。
每聞殷腥穢之氣。則來近之。駢怪其馴狎。殷笑曰。某常在
大羅宮玉皇前見之。別來數百年。猶復相識。其虛誕率多
如此。高虞常謂人曰。爭知不是吾滅族冤家也。殷性躁虐。
知揚州院來兩月。官吏數百人。鞭背殆半。光啟二年。偽朝
授殷兼御史中丞加金紫。及城陷。竄至灣頭。為邏者所擒。
腰下獲黃金數斤。通天犀帶兩條。既縛入城。百姓聚觀。交
唾其面。尋撮其髩髮。頃刻都盡。獄具。刑於下馬橋南。杖至
百餘。絞而未絕。會師鐸母自子城歸家。經過法所。遂扶起
避之。復蘇於橋下。執扑者尋以巨木踣之。騶殿過。決罰如
初。始殷之遇也。驕暴之名。尋布於遠近。其族人競以謙損
戒殷。殷曰。男子患於不得遂志。既得之。當須富貴自處。人
生寧有兩遍死者。至是果再行法。及棄屍道左。為讐人剜
其目。斷其舌。兒童輩以瓦礫投之。須臾成峯。
吳堯卿者。家於廣陵。初傭保於逆旅。善書記。因出入府庭。
遂聞於縉紳。始為鹽鐵小吏。性敏辯。事之利病。皆心記口
調。悅人耳目。故丞相李尉以其能。首任之。高駢因署堯卿
知泗州院。兼判國監。尋奏為刺史。制命未行。會軍變。復歸
廣陵。頃之。知浙西院。數月而罷。又知揚州院兼榷糴使。偽
朝授堯卿御史大夫。堯卿託附權勢。不問貴賤。苟有歧路。
縱厮養輩。必斂衽以金玉餌之。微似失勢。雖素約為死交。
則相對終日。不復與言。趨利背義如此。權貴無不以賄賂
交結之。故不離淮泗。僭竊朱紫。塵汚官省三數年間。盜用
鹽鐵錢六十萬緡。時王棨知兩使務局。下堯卿獄。將窮其
事。為諸葛殷所保持獲全。及城陷。軍人識是堯卿者。咸請
啗之。畢師鐸不許。夜令堯卿以他服而遁。至楚州遇變。為
仇人所殺。棄屍衢中。其妻以紙絮葦棺斂之。未及就壙。好
事者題其上云。信物一角。附至阿鼻地獄。請去斜封。送上
閻羅大王。時人以為笑端。
吳公約神道碑
黃巢之將叛也。天下騷動。杭之豪傑。舉挺以衞鄉里者八
人。故立八都之號。其間王公節將。派有分者一十三都。君
居其一焉。君諱公約。字處仁。杭之餘杭人。以膽略為郡邑
推。應募西討。投西佳鎮遏使。其後從董太尉禦巢。加御史
中丞。奏置都額。改硤石為郡邑之所。於是推鋒破銳。勳業
愈盛。由冬卿改秋曹民部二尚書。為將三十年。家無長物。
出則督勵士卒。入則訓(闕二字)弟。斯亦名將之高節也。乾寧
四年夏六月二十有一日。啟手足於硤石之第。享年五十
八。以明年正月十五日。卜宅於錢塘之新亭鄉桐扣山之
原。禮也。君嗣子以隱鄉里之舊。請銘其墓。而復以詩一章。
文其美於道之隅曰。
吳山蒼蒼。吳水泱泱。降生英靈。為公為王。以嚴師旅。以奠
封疆。派有別者。我亦鷹揚。取直之功。捍巢之績。雖從本軍。
實展良畫。踐歷禁旅。光揚事迹。乃自西佳。遷於硤石。上君
東代。諸將西征。賈以餘勇。資其銳兵。稽山霧廓。京口波清。
再從貂冕。始拜冬卿。吳會紛紜。淮石奔競。驅其凍餒。犯我
疆境。躬勵精卒。恭承上命。雪霽松貞。風中草勁。元戎承制。
聖主酬勞。大起名重。司元望高。優游渥澤。出入官曹。所謂
雞省。全資豹韜。恭仰府城。載崇吾圉。惟力是助。厥功以舉。
雲矗千堵。土攢萬杵。率以資產。役以軍旅。乃頒異寵。乃正
華資。大國綱紀。雄藩羽儀。牀間牛鬭。杯裏蛇疑。天胡可測。
神亦難知。有仁於時。有功於物。一代殊勳。二品清秩。不謂
不達。何獲何失。瑞馬神羊。金箱玉室。
錢氏大宗譜列傳
富春侯錢公列傳
公諱讓。字德高。沖公子。即下邳烏程長林公七世孫。是為
一代祖。公雅貌殊衆。重瞳美髯。語含鐘聲。手垂逾膝。博學
豪邁。豁達善謀。初從東郡都督。及漢察孝廉。除歷陽章安
二縣長。時吳郡薛府君固為執法所枉。徵詣廷尉。公因歲
朝賀。大呼稱固之冤。順帝命虎賁羽林劍戟夾其兩腋。左
右彎弓向身。問所言枉狀。而公直言其由。神色不變。天子
即原固罪。公卿大夫。莫不歎息。太尉趙峻辟公為西掾。遷
黃門選部侍郎。時九江猾寇周生范容作亂。蕩覆淮泗徐
揚。有詔以公忠誠亮直。必能盡節。拜廣陵太守征東大將
軍持節都督江左六州諸軍事。公沈謀內張。羽翼外舒。行
陣纔接。兇徒瓦解。斬賊帥徐鳳謝安等於陣。范容周生。相
縛款首。於是桓帝旌其成功。封富春侯。食邑五千戶。佩以
金紫。嘉平元年三月十六日薨。春秋六十有三。諡曰哀公。
夫人東海徐氏。生三子。曰承曰京曰晟。後娶夫人安定皇
甫氏。生一子。曰躭。葬長興縣平望鄉西北梓山。奉朝命繪
公遺像於郡祠。
高密侯錢公列傳
公諱京。字仲恭。富春侯第二子也。世居長興。以富春侯蔭
仕漢本宮舍人太子洗馬。出守高密郡。善政有聲。轉越騎
都尉右將軍。諡(闕)夫人顧氏。合葬長興雉山。子五。曰徊曰
寶曰毓曰化曰覺。析居於烏程無錫崑山陸安於潛吳興
等處。號洗馬支下子孫。
司馬錢公列傳
公諱寶。字叔珍。高密侯第二子也。仕吳為前軍司馬。以勳
陞都尉。轉樞密尉將軍。娶夫人信安鄭氏。生二子。曰⺭[:#AS-FBED:●]
典曰睦。公與夫人合葬。附高密侯側。
侍郎錢公列傳
公諱睦。字士信。司馬公第二子也。勤敏好學。思紹世風。初
領本部五官掾。累遷黃門侍郎。改尋陽令。能抑強撫困。藹
為時稱。加東郡太守。娶夫人會稽魏氏。生二子。曰秀曰裔。
公與夫人合葬。附高密侯側。
太常錢公列傳
公諱秀。字子宏。侍郎公之長子也。篤志學問。優於禮經。仕
吳。以尚書郎議官歷太常卿。娶夫人徐氏。生二子。曰廣曰
恩。公與夫人合葬。附高密侯側。
永安錢侯列傳
侯諱廣。字敬仲。太常公之長子也。性孝友。博通㣥書。志氣
高邁。西晉太安中察孝廉。累遷安遠將軍。平逆寇石冰等。
太尉東海王越表其勳。授以軍諮祭酒江州刺史持節征
虜將軍都督江東諸軍事。時陳敏僭亂。割據江表。公與顧
榮周等謀曰。我等受恩朝廷。爵位至此。安得不以忠義自
效。即乃歃血而盟。結為昆弟。協心奮擊。不逾月而賊平。賞
典未至。薨於永嘉二年。年五十有四。後二年。賜以丹書。追
贈永安侯。食邑二千戶。諡曰莊。公娶夫人汝南周氏。生四
子。曰維曰彌曰智紹曰繼。公與夫人合葬長城北二十五
里湖陵山。
預寧錢侯列傳
侯諱彌。字德盛。永安侯第二子也。穎悟過人。善屬文。襲父
蔭仕晉。甫十八補主簿。累遷散騎常侍。而聲譽四馳。調陳
州刺吏。下車之初。以法誅蠧民豪猾。而汲汲於撫字。民甚
德之。轉輔國大將軍。勅授預寧侯。夫人魏氏。生四子。曰瑋
曰基曰纂曰道濟。侯與夫人合葬長城戍山之南。
安遠將軍錢公列傳
公諱瑋。字瑞英。預寧侯之長子。好學治書。旁貫莊老。仕晉。
累官至左常侍太子黃門侍郎。出為徐州別駕。治理清恕。
撫民如子。致以慈父稱之。加安遠將軍。夫人吳郡陸氏。生
五子。曰元孫曰諮詢曰修道曰興德曰興道。公與夫人合
葬附預寧侯墓側。
關內錢侯列傳
侯諱興德。字文璨。安遠公第四子。少而明敏。曉達時務。善
書札古作。博通天文。仕晉為本郡功曹。遷揚州主簿員外
散騎。轉冠軍府記室參軍。贈關內侯。娶夫人烏程吳氏。生
三子。曰安仁曰伯仁曰法全。侯與夫人合葬。附預寧侯墓
北午酉山。
臨川錢王列傳
王諱伯仁。字德靜。關內侯之次子也。溫厚端方。酷孝嗜義。
賢士大夫咸器重之。劉宋泰始中舉孝廉。除王府兵曹參
軍員外散騎常侍。蕭梁革命。公遂掛冠歸隱。天監三年。詔
舉世家勳德之士。郡守劉渾表稱。錢氏為望族。自漢以來。
公侯令使之貴。名聯勳冊。文獻足徵。矧其先世富春侯讓
圖像郡祠。民猶懷之。今伯仁年齒雖暮。而不怠進修。克副
勳德之舉。由是累徵。辭不獲已。授揚州刺史。娶夫人吳郡
張氏。生五子。曰肅之曰樂之曰邕之曰敬之曰和之。一女
曰寶媛。適同郡陳文讚。即景帝也。生子霸先。是謂陳高祖
武皇帝。追贈為臨川王。寶媛以永定元年十月薨。諡孝烈。
追尊景皇后。王與夫人墓附高密侯墓西二里。
全威將軍給事錢公列傳
公諱肅之。字子恭。臨川王長子。以父蔭仕梁。歷職常侍。天
監十三年授員外散騎常侍全威將軍。轉給事中。十五年
除邵陵王府文學。娶夫人故鄣王氏。繼娶施氏。生一子曰
道始。繼娶萬氏。生一子曰道震。公與夫人合葬大義村南
十五里東侯山。
開國伯錢公列傳
公諱道始。字元德。給事公長子也。自幼嗜學。經史百家。靡
不究極其義。而氣岸超出倫輩。天監中辟除王府法曹參
軍。歷仕輕車將軍江州刺史。在任明練治體。剖決如流。姦
雄畏其威。窘乏被其澤。雖值荒忙之際。而屬邑雍恬。當侯
景逼臺城時。公與西都太守陳霸先應援。從上江下敗之
於金陵。王僧辯欲窘霸先。斬其黨杜龕。齊將徐嗣徽入寇。
公據要出奇。絕其糧道。以破嗣徽。其累立奇勳如此。與霸
先舅姑昆季也。霸先受禪。是為陳武帝。永定元年。上常諭
公曰。卿有佐命勳勞。藩威之良器。然以國戚。恩賚殊薄於
眾。今天下將定。安忍以繁劇之任浼卿。遂授揚威將軍。充
本郡瑞嘉二陵令兼本部刺史。俾旋長興保護陵寢。薨年
六十二。武帝悲悼。罷朝三日。追贈建寧伯。又贈開國伯。食
邑五百戶。諡定公。娶夫人同郡王氏。合葬東侯山。生子六。
曰纂曰善明曰望達曰吉兒曰智遠曰智昌。分為六枝。號
曰湖頭六宅。
綏安侯錢公列傳
侯諱智昌。字子盛。開國伯第六子也。幼而聰慧。文武兼通。
陳武帝躍龍之始。侯隨父拒杜龕於大義柵一百餘日。城
壘之地。即侯之宅也。奇謀果決。遂破杜龕。天嘉二年。奉朝
命遷吏部尚書。授桂陽王府參計侍郎。轉仁威將軍。勳封
如故。年四十有二。卒於京師。詔贈通直散騎常侍宣毅將
軍。封綏安侯。食邑五百戶。詔歸權葬大義村。大業二年。卜
遷戍山舊塋。娶夫人吳郡張氏。生子二。曰瓛曰璡。侯與夫
人合葬焉。
開國子錢公列傳
公諱瓛。字貴章。綏安侯之長子。公在髫齔間。暗誦六經。甫
學為文。有驚人語。少失怙。哀毀過禮。事母以孝聞。陳至德
中。詔徵甲門子弟。補本部主簿。移長沙王法曹參軍。以功
加右衞殿中將軍。歷晉安縣開國子。既而嘆曰。道之不行。
時耶命耶。鷦鷯鼴鼠。不過一枝與盈腹足耳。遂隱林泉。隋
大業中。海寇侵掠郡邑。公仗義率眾守禦。境賴以安。唐貞
觀十九年。疾終於私第。年七十有三。娶夫人武康姚氏。生
三子。曰元脩曰元裕曰元師。公與夫人合葬。附先人綏安
侯墓側。
揚威將軍錢公列傳
公諱元脩。字文通。開國子之長子。性淳謹篤厚。甘澹泊。以
清白自守。唐貞觀五年。策試通經。補長興縣博士。七年。詔
天下貢民氏族源流。公錄家譜詣郡。與沈懷遠等數家連
保京師。唐永徽二年。陳碩真謀逆。朝廷詔鄰道討之。吳興
郡守李杭辟公議事。公遂請兵擊寇。勦其餘黨。郡守奏其
功。拜高平太守揚威將軍。以儀鳳二年疾終。葬附祖綏安
侯戍山墓側。娶夫人高平徐氏。生二子。曰孝憬曰孝本。
富春公錢公列傳
公諱孝憬。字希貞。一字定方。揚威將軍長子。幼聰慧。書通
八體。射穿七札。躭玩典籍。工於詩歌。一觴一詠。為縉紳所
重。年十六。以門蔭授富春尉。公以奕世勳閥。族門鼎盛。當
大唐創業之後。是天下進賢之時。公獨忘情簪笏。雅志高
尚。十辟三公府。再以五品徵。雖羔雁繼來。簡書交至。而公
終懷止足。高尚不屈。放情巖谷。思全真璞。以為臨安土厚
水清。包含正氣。石鏡居前。光分數里。苕溪處後。波漾十尋。
九州之廟貌儼然。二月之芳蹤宛在。加以金鏞之梵宇禪
宮。秦王之車轍馬跡。羲之獻之之遊處。主領猶存。郭生銓
定之真風。喬松尚翠。李八百隱居之地。唐君房仙去之壇。
公識達仙機。心通物表。仰察盡天文之變。俯觀知地理之
宜。乃相縣之東南。茅山之下。躬遷祖宅。自此移家。俾子孫
大震家聲。百代之後。以我為宗。故號茅山祖。時浙帥錢塘
郡守表公世德。堪佐聖朝。詔赴闕庭。將加大用。委州縣長
吏。備禮以迎。㣥心叶慶。共俟寵光。如何天違福善之祥。奄
有壞梁之嘆。忽縈疾恙。俄以壽終。年七十有二。附葬綏安
侯祖塋戍山之原。娶夫人瑯琊王氏。生七子。曰師寶立義
立璀立琬師慶師整師道。
師寶錢公列傳
公諱師寶。字道珪。孝憬公長子。童時通孝經論語。嘗語親
曰。用天之道。分地之利。謹身節用。以養父母。此聖人之至
行也。吾日三省吾身。為人謀而不忠乎。與朋友交而不信
乎。傳不習乎。此孔門之高節也。惟此二者。吾庶幾焉。遂高
謝徵辟。覃精載籍。極事親之道。得鄉黨之譽。優哉游哉。聊
以卒歲。年八十有五。無疾而終。娶吳郡張氏。葬臨安縣署
村大錢墓。生二子。曰仁哲仁昉。
司儀錢公列傳
公諱仁昉。字德純。師寶公次子。性格端秀。識量宏深。少禀
清規。早懷幹濟。舉孝廉高第。拜太子司儀郎。遷長城令。躬
勤耕織。賓興學校。疲瘵蘇息。逋逃歸附。家興禮樂之風。民
知謙讓之節。任滿階臨。耆老顧盼者千戶。登車出境。童稚
攀轅者數程。公之仁政感人者如斯。歸老家庭。躬耕奉養。
載丁艱疾。居喪合禮。清風雅望。今古垂芳。竟以壽終。年八
十有一。娶本郡王氏。生三子。曰碩崇碩琛碩亶。葬臨安縣
石鏡鄉錢宅墓次。
檢校司空錢公列傳
公諱碩亶。字文甫。司儀公第三子。生而俊秀。身長七尺。眉
舒目明。好學躭書。識洞經史。精於天文歷數。兼通地理元
奧。常登石鏡高峯。視前後山水形勢。嘆曰。峯巒擁抱。龍虎
盤旋。氣象深沈。必出豪傑。鍾其運者。其我家子孫乎。時海
內晏如。江左豐阜。公以祖德高尚。忘其軒冕。韜光晦迹。堅
隱邱園。翫水尋山。逍遙自適。於是江表知公之名。山林超
俗之士。多求訪而交遊焉。然而稼穡以躬。京坻歲積。賙贍
三族。給奉燕遊。遍及鄉黨。人莫不感其德者。迨極齒暮。厥
德彌芳。壽七十有九。終於正寢。娶夫人本郡陳氏。生三子。
曰湛曰滉曰沛。公與夫人合葬臨安縣石鏡鄉錢宅墓側。
梁朝以元孫進封吳越爵。追贈尚書檢校司空。夫人贈太
安太夫人。(謹按錢氏大宗譜尚有錢沛錢宙錢寬列傳三
首考隱卒於梁開平二年不應為乾化已後之文必非隱
作皆刪去)
弔崔縣令
丁亥年夏。(咸通八年)前晉陽崔縣令死於通政里客舍。殍也。余
雖不識其人。且念其官不卑也。死亦命也。而竟以餓者。是
必不為貪吏。為貪吏則不然。因作詞以弔曰。
南風熱兮雲蒸乾。緬饑魂兮愁鬱盤。莅晉陽兮俸薄。魂之
廉兮無剽削。余辭以弔空。魂來親兮無西東。魂無山兮山
之鬼夷叔。彼之生兮未嘗足。魂無野兮野之鬼陳仲。彼非
其得兮一介不之共。魂邀留兮京師。上愉愉兮下怡怡。殘
敗肉兮乞狗彘。捨此兮何之。量天地之廣大兮。吾不得而
知。雞則走而鳶則飛。鳴蟬瘦而蝤蠐肥。何濁也則是。清也
則非。茫昧既不可以問兮。盤礡不可得而推。怳吾懷以四
顧兮。孰知夫天地之云為。
