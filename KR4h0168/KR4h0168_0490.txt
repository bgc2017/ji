欽定全唐文卷四百九十
權德輿(八)
右諫議大夫韋君集序
洙泗門人登四科者。唯稱端木賜卜商可與言詩。以其善
於取類。敏於喻禮。然則緣情詠言。感物造端。發為人文。必
本王澤。貞元十二年夏四月庚辰。皇帝御麟德殿。命通儒
碩生。與緇黃上首。雜論奧賾。互相發明。繇是京兆韋君以
四門博士召見。三元六學。博辯宏大。精義具舉。宸心乃愉。
尋獻七百字詩一章。詞華彬蔚。詔旨優答。浹日授秘書郎。
踰月遷右補闕。未半歲拜右諫議大夫。其餘以文發身。以
直事君。言語侍從。論思諷議。賈生當受釐之問。方朔擅不
窮之智。近臣渥命。榮冠一時。薦紳競勸。巖谷皆聳。初君年
十一。嘗賦銅雀臺絕句。右拾遺李白見而大駭。因授以古
樂府之學。且以[:#AS-9061:⿰王褱]琦軼拔為已任。至弱冠。乃喟然曰。四始
五際。今既遠矣。會情性者。因於物象。窮比興者。在於聲律。
蓋辯以麗。麗以則。得於無間。合於天倪者。其在是乎。彼惠
休稱謝永嘉如芙蓉出水。鍾嶸謂范尚書如流風迴雪。吾
知之矣。遂苦心藻慮。儷詞比事。纖密清巧。度越㣥倫。嘗著
天竺寺六十韻。魯郡文忠公序引而和之。使畫工圖於仁
祠。摘句配境。偕為勝絕。又於江南著臥疾二十韻。晉國忠
肅公手翰以美之曰。卓爾獨立。其在我韋生乎。其為名臣
宗公所稱賞如此。又與竟陵陸鴻漸杼山僧皎然為方外
之侶。沉冥博約。為日最久。而不名一行。不滯一方。故其
曳羽衣也。則曰遺名。攝方袍也。則曰塵外。被儒服也。則今
之名字著焉。周流三教。出入無際。寄詞詣理。必於斯文。自
貞元五年。始以晉公從事至京師。迨今十年。所著凡三百
篇。嘗因休沐。悉以見示。德輿鄙昧。不能言詩。徒以掖垣之
寮。辱命為序。豈愛之厚而忘其不能歟。前此論著。別為篇
第。後此者方紬懷仙章句。而不復賦人間之事矣。今茲詩
集。以類相從。獻酬屬和。因亦編次。且以聖誕日麟德殿三
教講論詩為首。凡十卷云。
唐使君盛山唱和集序
古者采詩成聲。以觀風俗。士君子以文會友。緣情放言。言
必類而思無邪。悼谷風而嘉伐木。同其聲氣。則有唱和。樂
在名教。而相博約。此北海唐君文編盛山集之所由作也。
初文編以英華籍甚。輝動朝右。書法草奏。為明庭羽儀。談
者謂翰飛密侍。潤色告命。如取諸懷之易也。八年夏。佩盛
山印綬。朱兩轓而西。天子雅知其文采。慰勉甚厚。且曰。第
如新涖。分我憂歎。於是惠而保之。四封熙熙。比歲連課。為
百城表率。十九年冬。既受代轉遷於夔。上方以愷悌紓息
之為大。人文華國之為細。或者蘊而決之。使目不暇瞬。庸
詎知嚮時歲月。不來之推轂邪。理盛山十二年。其屬詩多
矣。非交修繼和。不在此編。至於營合道志。詠言比事。有久
敬之義焉。暌攜寤歎。惆悵感發。有離㣥之思焉。班春悲秋。
行部遲客。有記事之敏焉。煙雲草木。比興形似。有寓物之
麗焉。方言善謔。離合變化。引而伸之。以極其致。昔魏文帝
稱劉公幹五言詩之善者。妙絕一時。抱朴子云。讀二陸之
文。恐其卷盡。今覽盛山之作有似之。凡漢庭公卿左右曹
方國二千石軍司馬部從事。暨巖棲處士令弟才子。稽合
屬和。二十有三人。共若干篇。盍簪則七子偕賦。發函亦干
里善應。尊賢下士。備見於斯。葳蕤照燭。雖南金青玉之不
若也。噫。文編所友善者。僕多善之。周星之間。物故殆半。梁
寬中楊懋功。尤為莫逆。交友零落。如何可言。况其雅音已
矣。多歎三復。感念涕洟。集於筆端。是集也。編於德輿。嘗有
木桃瓊瑤之往復。辱求序引。所不敢讓者。俟夫子徵還。道
舊之日。破涕為笑於斯文也。
左武衞冑曹許君集序
建安之後。詩教日寢。重以齊梁之間。君臣相化。牽於景物。
理不勝詞。開元天寶已來。稍革頽靡。存乎風興。然趨時逐
進。此為[:#AS-8867:⿳士冖䂞]籥。紳佩之徒。以不能言為恥。至吟咏情性。取適
章句者鮮焉。有許氏子者。名經邦。字某。世得命官。不書於
此。如舉其始終之略。以著於篇。君天授純靜。不遷於物。修
檢之中。須有夷曠。早孤。家于鄱陽。有佳山水。遂以貞遯為
心。不近聲利。孝敬溫信。著於州里。保閒樂退。無所撓屈。家
人近習。未嘗見其喜慍之色。謀學業文。以此為適。相國第
五公之為郡也。軾閭懸榻以禮之。咨於連帥。薦授試左武
衞曹參軍。有別墅去家百里。秋八月。泝溪而上。灘激險。不
幸溺於秋濤之中。嗚呼。踐儒行而未申其用。霑初命而未
至於祿。受全氣而不終其壽。此三者。所以為士友之病。凡
所賦詩。皆意與境會。疏導情性。含寫飛動。得之於靜。故所
趣皆遠。其道退。其徒寡。不交當世。故知之者稀。惟昌黎韓
愈泰山羊滔最為友善。羊既物化。韓為江西從事。今年冬。
予役於鍾陵。而君去世之三歲也。文行實錄。皆得之於韓。
噫嘻。士之修道向晦。不耀於時以泯沒者。可勝道哉。如許
君者。潔身於困約之中。講藝於蓬茨之下。以六義之文為
富。以一畝之宮為泰。齊人吹竽。楚人泣玉。故志業內固。英
華未發。介然居易。以至歿身。其古之牆東谷口之徒與。韓
以其詩三百篇授予。故類而為集。
韋賓客宅宴集詩序
太子賓客韋兄。彯華纓。佩金龜。為清時大僚。有數年矣。始
以博士奉朝請。周歷臺閣。出分藩符。入作卿長。乃領內府。
又賓東朝。拜章乞告。優詔得請。致仕就第。燕閒自頤。中外
族屬。嘗僚貴仕。以觴酒祝延。發禮修賀者多矣。以兄始登
朝行。實自禮寺。蕃祉吉祿。此為椎輪。於是眾君子學通行
修。嘗踐此任者。與今之引經據古。屈職在列者。同聲撰日。
復修茲會。乃有夏官小司馬左右曹侍臣書殿東觀柱下
史南宮郎九旋十(疑)而鄙夫忝焉。入門而右。勝槩迎步。聳(
闕一字)檻於賓位。羅松篁於石徑。清冬之時。寒翠溢目。則熙
春眾卉。炤灼駘蕩。又可知也。軒蓋上下。壺觴交錯。聆主人
之言。則同惇史。聽眾賓之論。如在曲臺。徜徉乎禮文。博約
乎法義。樂在名教。慶茲壽寵。中飲霑醉。抗音擊節。乃相謂
曰。季倫金谷。實有歌詩。元亮斜川。亦疏爵里。況今賀得謝
之美。賦必類之詞。愛景美祿。遺簪投轄。盛集之若是者有
幾。安可沒而不書。猥微菲薄。因附官業。今裴辛呂三君子。
皆講學稱職。而司勳滿歲復留。再帖郎位。猶四命焉。前此
者。柱史之超拜浹日矣。鄙夫之忝茲一紀矣。二左曹東觀
二十年矣。(原注陳君二十年馮君二十年張君十八年今
云二十年開中半也)小司馬向三十年矣。而主人逾四十年矣。其
于折中定議。損益於儀法多矣。(原注兵部二十八年主人
四十五年向逾舉全數也)外有平陽長樂二連帥韋君柳君。絳郴和
三郡守裴君李君(闕二字)前蘇州韋君。信州陸君。(闕一字)守之
介劉君。六邑之長姜君。合中外歷是者十九人。因廣斯文。
且為禮官之籍。
秦徵君校書與劉隨州唱和詩序
儒有秦公緒者。當天寶理平之世。興麗則鼓盛名於當時。
遭多故。道進身退。越部山水。佐其清機。圓冠野服。翛然自
放。宅遐心於事外。得佳句於物表。不知華纓丹轂之為貴
者幾四十年。方帥時賢。軾閭懸榻。昔鄭公通德。有鄉門之
號。秦君麗句。創里亭之名。慕風騷者。多所嚮仰。貞元中。天
下無事。大君好文。公緒舊游。多在顯列。伯喈文舉之徒。爭
為薦首。而壽陽大夫公之章先聞。故有書府典校之拜。時
動靜不滯於一方矣。七年春。始與予遇於南徐。白頭初命。
色無慍怍。知名歲久。故其相得甚歡。因謂予曰。今業六義
以著稱者。必當唱酬往復。亦所以極其思慮。較其勝敗。而
文以時之。聞人序而申之。悉索笈中。得數十編。皆文場之
重名強敵。且見校以故敵故(二字疑衍)隨州劉君長卿贈答之
卷。惜其長往。謂余宜敘。嚱夫彼漢東守。嘗自以為五言長
城。而公緒用偏伍奇師。攻堅擊眾。雖老益壯。未嘗頓鋒。詞
或約而旨深。類乍近而致遠。若珩珮之清越相激。類組繡
之元黃相發。奇采逸響。爭為前驅。至於室家離合之義。朋
友切磋之道。咏言其傷。折之以正。凡若干首。各見於詞云。
蕭侍御喜陸太祝自信州移居洪州玉芝觀詩序
太祝陸君鴻漸。以詞藝卓異。為當時聞人。凡所至之邦。必
千騎效勞。五漿先饋。嘗考一畝之宮於上饒。時江西上介
殿中蕭侍御公瑜權領是邦。相得歡甚。會連帥大司憲李
公入覲于王。蕭君領廉察留府。太祝亦不遠而至。聲同而
應隨故也。先是嘗舍于道觀。因復居之。竹齋虛白。湖水在
下。春物萌動。時鳥變聲。支頤散髮。心目相適。蕭君悅其所
以然也。既展賓主之貺。又歌詩以將之。其詞清越。鏗若金
璧。得詩人之辯麗。見君子之交好。詩既成。而太祝有酬和
之作。復往之盛。粲然可觀。客有前法曹掾崔君茂實。文場
之舊。以六義為已任。攘臂拔筆而為和者。惟三賢師友風
騷。迭為強敵。志之所之。發為英聲。其於奇正相生。質文相
發。若笙磬合奏。組繢交映。君子曰。侍御唱之。太祝酬之。法
曹和之。是三篇也。不可以不紀。況合散出處之未始有極
耶。以鄙人嘗學於是。俾冠以序。其或繼而和者。用先成為
次序云。
崔吏部衞兵部同任渭南縣尉日宿天長寺上方唱和詩序
易之同人曰。文明以健。中正而應。故道同於內。而氣相求。
情發於中。而聲成文。以觀以㣥。以比以興。清河崔處仁。河
東衞從周。於是有清秋仁祠往復十七韻之作。初二賢皆
以秀造分校秘府宏文之書。貞元初。同為渭南尉。聯曹結
綬。相視莫逆。處仁自府庭旋歸。稅駕於斯。國門勝槩。康莊
在下。馳車徒而走聲利者。此為咽喉。外煩埃壒。中孕閑曠。
晝懸清光。夕湛虛明。上方之鍾磬。深夜之月露。眺聽寂寞。
情靈感發。投者報者。無非瓊瑤。如金絲應和。孔翠翔集。盡
在是矣。厥後同為左右補闕。從周以本官入為翰林學士。
處仁累以尚書郎知制誥。既而處仁西垣即真。從周復以
外郎掌誥。洎處仁遷小宗伯。而從周即真。俄掌貢舉。實為
之代。元和三年秋。處仁為吏部侍郎。從周為兵部侍郎。重
九休澣。聯鑣道舊。永懷曩篇。二紀于茲。慮屋壁之隙壞。詩
文之磨滅。不若刻勒片石之為堅且久也。惟二賢大雅閎
達。人倫龜玉。更為王陽。迭為田蘇。便蕃清近。烜赫章大。其
於為霖為礪。四方之屬耳目久矣。然則志氣之所舒。英華
之所攄。其濫觴於此乎。德輿與二君子同為諫官。同掌書
命。相繼典貢士。分曹居中臺。其間交代迭處。不可具舉。敢
叨益者之數。實悅同心之言。追琢既具。序夫本末。亦二君
子之志也。
暮春陪諸公游龍沙熊氏清風亭詩序
暮春三月。時物具舉。先師達賢。或風于舞雩。或禊于蘭亭。
所以暢性靈。滌勞苦。使神王道勝。冥夫天倪。吾徒束支體
於府署。以簿書為拲梏有日矣。故因休沐之暇。考近郊之
勝。郭北五里。有古龍沙。龍沙北下。有州人秀才熊氏清風
亭。蓋故容州牧戴幼公前倉部郎蕭元植。賢熊氏之業文。
尚茲境之幽曠。合資以構之。創名以識之。五年矣。初入環
堵。中有琴書。披篁躋石。忽至茲地。鄱章二江。分派于趾下。
匡廬㣥峯。極目於枕上。或澄波淨綠。相與無際。或孤煙歸
雲。明滅變化。耳目所及。異乎人寰。志士得之為道機。詩人
得之為佳句。而主人生於是。習於是。其修身學文。固加於
人一等矣。況其志勵於螢雪之下。業成於薪水之餘。則甲
科令名。如在指顧。是會也。有御史府楊君薛君環列崔君
校理魏君。皆以文發身。或再戰再克。予與皇甫君。不繇是
進。亦陪其歡。虛中曠然。取樂名教。而主人趨隅拜下。敬恭
得禮。請酌古道。徧徵歌詩。因曰。自十數年間佐是府者。騰
陵杳冥。離會靡常。眾君子用牽乎時。未始有極。然異日之
適。非今日之適也。至若心同於內。跡脗於外。交臂瞪視。吾
喪我於此亭者。一生幾何。是不可以不紀。乃次詩于屋壁。
各疏爵里。以為清風亭故事云。
吳尊師華原露仙館詩序
世人於逆旅溺喪之中。而村(疑)執膠固。唯仙師吳君。超然
懸解。於是有華原露仙之作。本於道生。終於物宜。蓋順一
氣之聚散。隨百昌之化生。為疣為贅。為決為潰。委和歸根。
泊然大觀。至於谷神隱景之道。又何可究耶。眾君子用徵
聲詩。師亦繼和。是皆遺形達生之言也。或曰。若師之道。可
以坐忘矣。惡用言說涉於名迹耶。予曰。道德上下經與內
外雜篇。荳非老莊之言耶。終日而盡道。師之心也。彼方以
生死為一貫。又何有於名迹哉。又曰。既言之可矣。惡用詩
之矣。師又泛然而和之。斯皆元同而不囿於物者也。於是
或者退。而鄙夫書之。以冠於㣥篇云。
奉送裴二十一兄閣老中丞赴黔中序
裴兄居諫大夫五年。休問籍甚。其於匪躬據古。切劘獻替。
掖垣眾君子徒見其拜宣章伏閣。而莫知其所以言者。然
則發舒純誠。宏大聰明。以貢於穆清者。可勝道耶。每漢廷
大僚與六官貳職之缺。㣥情屬目。俟其授受久矣。壬子詔
書有黔巫長帥之拜。秩於清憲。裦以命服。周行諸公以為
一方之幸。且惜其去。而未喻也。及夫別殿前席。沃心交感。
重藩符之所付。慮安集之不稱。凡所以輟近臣惠遠人之
旨。纖悉備厚。上許周月之代。兄求三歲之理。又以見首公
急
病。而忘其僻遠淹䘏。然後諸公知惜別為細。而感恩為大。
在此行矣。自牂牁通道夜郎。置吏以示綏懷。以安剽輕。失
其理則蕭然愁擾。得其和則驩然感悅。方略招徠。繫於官
師。以兄之慈惠直信。粹清廉白。為仁由已。不改其度。使大
化淳流。在明誠洞開。推人情以賦政。便習俗而不擾。彼四
封之內。如熱得濯。如水走下。史臣操簡以傳循吏。使者急
宣以將徵命。雖欲復三歲之言。其可得乎。未間則褰赤帷。
飲醇酒。宴宴言笑。中無町畦。雖鬱蒸霧雨之候。無自而入
矣。大丈夫被薦紳。彯華纓。宏宣職業。無有遠邇。則嚮之玉
堂清禁。論思侍從。與今日龍節前導。金龜映組。皆所以事
君也。豈有中外之異耶。祖軷霑醉。宣言相勉。在加飡寓書
而已。至若山川風物。與騷離瞻望之歎。皆備於詩人所賦。
故不再書。
送安南裴中丞序
士君子循道致用。感恩宣力。則萬里如咫步。溟波猶康莊。
況金印照路。熊車伏軾。提封甚闊。命賜甚厚。此裴侯所以
抃笑就道。視交州如衡軛之前。則天時之癉熱。地里之迥
遠。皆細故也。初裴侯夷退燕息。未嘗角逐於有司。且曰。不
試則已。豈能自售。其後累以惠文法冠為戎輅上介。甫登
中臺。旋鎮南服。蓋純鈎百汰。不得自閉於匣中明矣。今天
子惠茲元元。邁唐虞之風。鄙夫司言九年。玷辱清近。顧不
能裁成謩訓。著一代典法。耗竭蚩鄙。為明時羞。思得上分
憂歎。下布條職。使四封之內。列郡和洽。斯亦大丈夫之事
也。因君是行。聊復起予。追思往歲。攜手相樂。與蘭陵蕭元
植范陽盧載初宦遊出處。多在江介。索然物故。何可勝言。
又想夫楊柳古灣。秣陵仁祠。寒夜促膝。歡言舉酒。晦明飇
馳。忽二十年。各乘風波。時一會合。今日出祖話別。在加飡
自愛而已。至若馬文泉之功略。士威彥之教化。憬俗裔人。
納諸掌握。明珠文犀。視同涕唾。皆裴侯彀中所畜也。不復
煩言。
奉送黔中元中丞赴本道序
中丞頃持邦憲。靈臺坦蕩。中立不倚。公輔之望。懸於人心
者久矣。大方夷道。且無町畦。持刀筆者忮害為獄。故前言
有餘杭之命。左遷也。大君端拱穆清。深恤人隱。慮遠黎之
未康。擇可以富教之者。以餘杭風政。表課第一。故有持節
黔中之拜。天之愛人。斯謂甚矣。受命之日。庀徒戒行。鄙人
以使者之微。假道於此。屬當祖軷。辱在賓筵。敢宣言於執
事曰。夫蹈全德者。事無夷險。播善政者。地無遐邇。然則五
溪之氓。其將泰乎。呂梁懸水。尚在忠信。矧夫巴黔故地。方
鎮專達。惠飫夷落。興行禮讓。然後翺翔清朝。羽儀百僚。倚
伏之數。庸詎知不以此乎。夫臨觴捧袂。愀然悽愴。此兒女
之仁也。固壯夫恥之。愚亦恥之。引滿舉白。既醉而罷。文則
不腆。蓋指事云。
奉陪李大夫送王侍御史往淮南浙西序
夏四月戊午。大夫公至自朝覲。敷宣仁澤。既浹辰。俾從事
監察御史太原王德素將事於淮南浙西二府。且修好也。
初德素以行藝修明。達於吏理。由廷尉評而簪惠文。曳赤
紱。參鍾陵軍事。公之入覲也。主留府師旅之重。公之還部
也。領將命四方之覲。自非和裕之才。肅給之用。有嘉聞而
無流事。孰能與於此。亦既撰吉日。驛車轔轔。公乃備觴豆
以祖之。類歌詩以貺之。小子辱從事之末。承命授簡。書日
書字者。異乎諸府賓主之禮。且以美德。業也。
送水部許員外出守郢州序
吏二千石與中臺郎。循良雋茂。旋相為重。在其推擇所切
而已。故叔載以文術而居郎位。以吏理而分郡節。時所重
難。輙居選中。其初以獻賦射策。取甲科如地芥。交諸侯之
聘。車不輟鞅。繇外臺察視。入佐著作。休聲日揚。乃擢建禮。
與伯氏左曹萼跗相鮮。濟濟於公朝。怡怡於閨門。士君子
詠歌屬和。以為榮觀。昔郢中之客。能為陽春白雪之曲。洎
梁水部郎何遜。文含清律。重於江南。今叔載有必類之詞。
比興溫雅。其於宦遊。宜乎典水曹而牧郢人也。況漢南長
帥。風行列都。郡守清靜公廉。遵詔條而已。以叔載內平夷
而外質重。不佻不流。佳言析理。亹亹可復。施於列藩。如發
硎投刃。況得漢南之歡舊矣。又何疑於報政邪。大則以尤
異徵。細猶轉遷劇郡。皦然前知。不足為賀。觴酒祖軷。姑以
紓居者之愀愴云。
送建州趙使君序
予嘉趙侯者。在京下十餘年。祿甚薄而心甚泰。操利權燻
灼。可以頤指變化者。趙不侯顧不游其津。退然自得。鄙夫
識之曰。斯可以為君子矣。今茲以蘭臺郎滿歲。佩二千石
印綬。受明天子面命。牧茲建人。為仁由已。斯亦不細。是邦
為東閩劇地。故相安平穆公嘗理焉。穆公予之戴侯也。故
能
言之。當孝文避狄時巡之際。移書四方。詞義憤切。密疏奔
問。請以州師赴蹈。凡穆公所以彰大名操大政者。皆建之
為也。趙侯於斯時實為從事。賓榻虛左。得之甚懽。凡趙侯
所以令聲籍甚。四征交辟者。由穆公發之也。今日幢蓋。昔
時山川。存問遺老。淒凉故事。至止之日。情何可言。屬者狀
往行於考功。易嘉名於博士。斯亦士君子盡誠於所奉。其
可誣耶。頃予忝職西垣。殆將十歲。草列郡命。過於百數。每
發緘含毫。未嘗不惕然慎重。以其四封之內。性命所繫故
也。或歎趙侯官尚屈而地頗遠。予以為不然。昔孔門諸生。
以蒲莒單父著稱。況諸侯之貴乎。東漢循吏。以交阯九真
報政。況建溪之邇乎。則趙侯旟軾之間。猛鷙飛伏。勞徠所
及。鰥孤樂康。陟明善價。如建瓴水。雖欲勇退知止。其可得
乎。南轅計日。祭軷即路。白晝美景。如歸故鄉。行矣趙侯。當
以書札為念也。
送循州賈使君赴任序
使君嘗以司直佐黔陽。黔陽之政舉。又以贊善守寧夷。寧
夷之人乂。乃今以周行慰薦。詔領海豐。天慈覆露。無有遠
邇。及夫書於循吏。為後法程。則古人交阯九真之績。與河
內潁川。固何以異焉。知今日麾蓋。不為使君南溟之變化
耶。追思從兄秀才。為使君門閭之賓。曩歲晤語。備徵理行。
愴族屬之凋落。益暌離之怊悵。事可覆視。言為不誣。朱轓
郡節。三伏就路。眾君子祖道或賦。列為一編。延頸屈指。在
徵書北轅而已。
臘日與諸公龍沙宴集序
清祀嘉平。著於三代。蓋祭百種以報嗇。表一歲之順成。故
吾徒亦休澣考勝。用文會友。龍沙古地。大江在下。可以縱
遠目。可以滌煩襟。況簪裾成列。觴豆備薦。酒酣神王。舉手
拊節。盡一日之澤。遣百慮如遺。二三子唯今日。可以酒狂
而不書。是無勇也。
秋夜侍姑叔讌會序
叔父至自東周。第如新定。就長子桐廬尉之養也。途出雲
陽。德輿之僑居在焉。拜慶之後。式展讌餞。掇蔬焚枯。以實
圓方。叔父諸姑既就坐。㣥從伯仲。或冠或丱。中外稚孺。凡
四五十人。差其長幼。為侍坐之列。暢之以旨酒。既醉不諠。
侑之以清絃。中奏彌靜。天天申申。其樂無垠。發之於恬曠。
得之於名教。稍間。則圓魄照坐。微風入林。殘暑盡銷。清光
交映。歌詩類事。舉節應觴。覺聽視之內。無非和樂。雖謝庭
羯末之盛。雪花柳絮之興。及夫情適於中。率禮無違。亦一
時也。乃命編次其文。且書其時。時建中四年之七月。德輿
操觚以序。
