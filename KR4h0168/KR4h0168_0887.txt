欽定全唐文卷八百八十七
徐鉉(十)
岐王墓誌銘
天地之靈氣。發為賢人。邦家之積慶。鍾於公族。其或富老
成之智。促殤子之年。感㣥情者。自出於天資。垂英聲者。非
由於事業。是以蒼舒軫悼於魏祖。表行曰哀。夏王鍾愛於
明皇。錫名為一。中興在運。代有人傑。見於岐王矣。王諱仲
宣。今上之第二子也。文武儲慶。日月輸祥。實太妣之子。如
魯桓之貴。天資秀發。神機內融。亦既免懷。未遑就傅。問安
長樂。視膳寢門。承歡愛於瑤齋。極友悌於朱邸。成人之量。
宛由生知。三歲受封為宣城郡公。假大司馬之秩。維城之
望。日以光矣。不幸遘疾。甲子歲冬十月二日。薨於閤內。年
四歲。主上痛幼敏之異。極天慈之懷。詔輟朝七日。冊贈司
徒。追封岐王。既而感上聖之忘情。遵先王之從儉。節哀簡
禮。以厚古風。即以其月十有八日。備鹵簿鼓吹。葬於江寧
府某縣某里之原。有司諡曰懷獻。禮也。惟王以襁褓之年。
蘊金玉之度。異迹昭灼。可得而言。至於禁中娛侍。常在左
右。或異宮一日。則思戀通宵。翌旦未明。必親至御幄。須奉
顏色。然後即安。其孝也如此。上每罷朝稍晏。莊色未回。王
則儼然侍立。不妄言笑。須天顏悅懌。則趨就膝下。怡怡稺
戲。不失其儀。中宮以上之鍾愛。恐漸於驕。故撫字之方。威
克於愛。每加教訓。過於嚴厲。而王凜然祗畏。初不壞容。退
或見上。乃啼而自悔。其敬也如此。始二歲。上親授以孝經
雜言。雖未盡識其字。而每至發端止句之處。皆默記不忘。
至於寢疾。近數千言矣。時聽奏樂。必振袂擊節。咸中律度。
工人試中變其曲。王輟止之曰。非前曲也。雖周郎之顧。何
以加焉。其慧也如此。受封之日。見於內殿。音詞宣朗。容止
閑習。觀之者咸歎重焉。其敏也如此。凡玩好之物。意有欲
者。瞬目賞譽。未嘗求索。或識其意。持以與之。必再三推却。
不肯即受。其毅也如此。上曰。昔人謂王勣為神仙童子。今
此兒近是乎。及其薨也。悼念之甚。曰。吾見他人賢子弟猶
惜之。豈惟父子之性乎。中宮哀慟。至於加疾。自非英姿感
動。孰能臻此哉。議者以為列宿淪精。高真降迹。表瑞王室。
今復還矣。嗚呼。凡我臣庶。暨乎藩戚。瞻飛蓋之何期。慨神
理之難測。寧盡美於稱讚。庶騰芳於簡冊。詞臣奉詔。謹勒
貞石。其銘曰。
粵我仙源。流光慶延。公族之異。惟王生焉。禮詩仁孝。斯之
謂賢。夙昔非學。生知自天。既與之智。胡奪其年。瞻庭蘭刈。
顧掌珠捐。孟冬寒氣。京兆新阡。鼓吹蕭蕭。旌旐翩翩。踠逸
躅於稚齒。閟藩房於夜泉。已焉哉。庶彭殤之一夢。豈沒世
之無傳。嗚呼。庭蘭伊何。方春而零。掌珠伊何。在玩而傾。珠
沈媚澤。蘭隕芳馨。人猶沮恨。我若為情。蕭蕭極野。寂寂重
扃。與子長訣。揮涕吞聲。噫嘻哀哉。
書岐王墓銘後
又銘一首。至尊所作。上省庭蘭掌珠之句。謂得比興之實。
遂廣其意。發為斯文。親迂宸翰。批於紙尾。足以厚君親之
義。行慈孝之風。是用勒石。永光泉戶。謹記。
故平昌郡君孟氏墓誌銘
太歲癸卯五月十有九日。大行皇帝諸妃平昌郡君沒於
大內之別院。享年四十有三。嗚呼哀哉。昔天保未定。大東
啟其疆。魯道有蕩。三桓紀其政。實始孟氏。代為強宗。德厚
流光之符。祥發慶膺之效。宜乎來裔。生此淑人。曾祖某。祖
造。父及。皆以含道居貞。遯世無悶。克家垂訓。式永門風。郡
君麗窈窕之容。秉肅雍之德。游依漢水。氣兆河間。乃膺八
月之求。入預良家之選。璧門受職。彤管服勤。恭順之心。奉
坤儀而得禮。明惠之智。導宮教而無遺。爰屬造邦。遂崇封
邑。路寢之後。柔芳載揚。既而千載上仙。宮車晏駕。號遺弓
於萬國。感餘香於九御。沈哀共極。美疹獨縈。不延幽穸之
期。重惻上宮之念。嗚呼哀哉。即以其年六月日。葬於江寧
縣安德鄉德信里之原。禮也。青烏既吉。覆斧斯營。永光烈
女之風。盡紀他山之石。詞臣奉詔。謹勒銘云。
杳杳平野。蕭蕭一邱。原松積靄。隴吹臨秋。吁嗟淑女。於此
藏舟。委貞質兮厚夜。奉靈駕兮仙遊。惟惇史兮未泯。豈餘
芳兮不休。嗚呼哀哉。
故昭容吉氏墓誌銘
天子建內官。必先令德。九嬪掌婦學。以教六宮。是故壼則
成風。漢濱流化者矣。昭容吉氏。麗瑤姬之質。富班女之文。
治絲枲以服勤。宮功有序。徹粢盛以舉職。祀禮無愆。用能
妙簡皇心。光膺盛典。頃錫粉田之賦。因開左輔之封。嗣服
之初。日不暇給。視月卿而命秩。近正朝恩。閱逝水以成川。
俄悲異物。春秋三十有三。保大三年秋七月二日。薨於別
宮。皇帝悼之。廢朝一日。遣奠之禮。有加等焉。即以其年月
日。葬於上元縣龍城鄉之原。禮也。昭容諱某字某。東海胊
山人也。曾祖徵。朗州龍陽縣令。祖黨。壽陽縣令。父彥輝。海
州懷仁縣令。咸膺鄉里之選。屈從州縣之勞。有利物之能。
不享其位。垂積善之慶。克茂其宗。著籍金門。移家戚里。昭
映惇史。不其美歟。詞臣奉旨。式揚懿德。庶使高深自改。長
延丹砌之恩。金石無虧。仰慰璧臺之念。其詞曰。
吉甫作頌。穆如清風。儲慶炳靈。實生昭容。史曰明智。詩云
肅雍。內職以理。柔芳有融。閱川宵奔。然膏曉滅。西陸移景。
凉風殺節。虞殯流聲。遣車成列。苕華不磨。蘭菊無絕。
唐故鍾氏太夫人太原縣太君王氏墓銘
夫人。太原祁人也。因官徙籍。遂居豫章。自緱嶺肇基。晉陽
錫壤。光靈繁祉。蔚為大宗。圭組簪纓。與世升降。聖歷中否。
我亦不彰。故祖考某。皆蘊道居貞。流謙毓德。夫人有金玉
之質。桃李之姿。柔順睦姻。以奉慈訓。組紃織紝。聿勵家風。
宗族里閭。莫不稱美。先公司徒。纘戎嗣服。實臨我邦。夫人
誕昭四德之華。用光九女之選。門內之理。實皆聽之。家人
尚嚴。婦道貴順。主饋以敬。均養以慈。契闊夷險。始終若一。
邦君內則。皆取正焉。嗚呼。昊天不庸。路寢即順。夫人棘心
蓬首。實由舊章。素尚空元。益所明習。常齋居晏處。諷誦真
文。雖祁寒盛暑。未嘗廢也。又以恭儉孝悌。文學道義。訓勵
子弟。皆成其名。保大年詔封太原縣太君。從子貴也。二子。
長曰懷建。由校書郎歷東府掾。以㣥從百口家於豫章。於
是辭祿公朝。歸綜司政。因除洪州都督府司馬。次曰蒨。以
屬詞敦行。從事戚藩。累登臺郎。為集賢殿學士。會中令齊
王避親讓寵。受鉞臨川。朝廷慎選英僚。以光幕府。除撫州
觀察判官檢校屯田郎中。既拜而夫人疾亟。交泰元年春
二月十八日。卒於京師嘉瑞坊之官舍。享年七十有五。即
以某年月日。歸葬於洪州某縣某里之原。禮也。嗚呼。富壽
戩穀。天所以祐善也。金石銘撰。世所以垂範也。二者無愧。
可謂賢哉。鉉早奉世親。晚連姻好。景行懿德。敢用直書。其
銘曰。
緱山不傾。清淮不湮。故我王氏。實生令人。衞姬之智。孟母
之仁。光裕祖禰。垂慶來雲。西山之陽。章江之濱。靈仙攸宅。
松檟相因。遐壽歸全。以反吾真。
唐故太原府君夫人彭城劉氏墓銘
夫人麗窈窕之容。蘊幽閒之德。孝敬肇於天性。明惠本於
生知。光乎六姻。是謂賢女。初我大父殷考遇。皆立功興運。
蔚為將臣。婚姻之盛。冠彼當代。故夫人既筓。歸於我府君。
君諱承進。壽州節度使相國公之第三子也。二族斯睦。百
兩是將。婦禮之嚴。家道爰正。府君性疎直。喜賓客。理劇如
簡。不以世務嬰心。行已取適。不以家財為重。鐘鼎之族。化
為簞瓢。夫人雅性冥符。怡然自足。慈和待物。恭儉飭躬。子
孫以之而克家。僕御以之而服教。及罹蓬首之痛。誓全柏
舟之節。柔芬方遠。景命不融。春秋四十有九。戊午夏六月
某日。終於京師濱江坊里第。子某等。俯就成制。號奉靈輀。
即以某年月日。葬於某鄉祔府君之塋。禮也。鉉幸參諸壻。
獲從外姻。載陳執紼之儀。仍奉懷鉛之託。敢書懿範。以鏤
貞珉。其詞曰。
嗟淑女兮。仁慈肅雍。伊君子兮。亮簡疎通。合二姓兮。五侯
之宗。垂內則兮。素士之風。悲秋霜與冬霰。摧女蘿與青松。
念光塵之倏忽。獨天長兮無窮。
唐故隴西李氏夫人墓銘
夫人諱某。字某。其先太原人。故左司郎中贈太府卿諱潛
之孫。今太弟洗馬裔之第三女也。伯仲世父。皆踐歷臺閣。
抑揚聲實。相糾以孝。相高以讓。芝蘭桃李。閨庭粲然。夫人
襲圭組之英。發為秀色。鍾姻睦之氣。凝為淑性。柔而有則。
愛而不驕。紃組之工。翰墨之妙。稟自天性。能必過人。及長。
歸於李君。君名俛。故楚州刺史諱承嗣之孫。今禮部尚書
度之少子也。舅甥之親。齊魯之匹。好合之美。潘楊之風。夫
人移天睦族。率由典禮。不恃舊以廢職。不矜能以怠敬。門
內之理。清芬穆然。嗚呼。嚴霜春零。蕣華朝墜。享年二十有
五。某年月日。卒於京師某里之寓居。二族悲慟。六姻悽愴。
仁而不壽。古則有之。以其年某月日。葬於江寧縣某鄉里
之原。禮也。東海徐鉉。以世親之舊。實維私之敬。執紼永悼。
列石為銘。銘曰。
天之命兮不可知。生此賢女兮鍾淑姿。嬪於盛族兮昭令
儀。與之才兮不與之壽。永凋落兮芳時。儼黼翣。道靈輀。小
江村兮長江湄。千秋萬代兮草離離。空餘初月如蛾眉。
唐故文水縣君王氏夫人墓銘
夫人諱畹。字國香。其先太原人。今為廬江人也。祖潛。左司
郎中贈太府卿。考坦。禮部郎中。皆以貞幹純懿。見稱於時。
夫人麗窈窕之容。秉明慧之性。幼失所恃。事繼親以孝聞。
在家不違於姆師。移天不失於婦順。初先姑之治家也。嚴
而有惠。通而得禮。夫人觀刑稟教。莫不率循。故三十餘年。
門風家法。凜然如舊。性尚靜退。不樂世喧。始愚之在要職
也。夫人憂形於色。及其居貶所。反欣然忘貧。此其所以為
異也。雖門族素盛。而世途多故。祿賜所入。賙給無遺。豐約
同之。親疎如一。至於澣濯之儉。組紃之勤。蘩藻盡敬。儒元
勵操。環佩中節。始終不渝。少善秦聲。長亦捨棄。每晨興誦
五千言而已。享年五十。戊辰歲八月一日。終於京師舜澤
里之官舍。其年十月二十三日。歸窆於西山洪崖鄉鸞岡
里從先姑大塋。禮也。有子曰夷直。女曰神華林華。嗚呼。愚
常以體道委命為懷。而情之所鍾。不知其慟。銜涕秉筆。庶
不泯其聲塵焉。銘曰。
緱嶺之靈。生此淑人。洪崖之濱。寄此新墳。生與道俱。沒與
仙鄰。悠悠精爽。豈或為塵。嗚呼。吾信積善之必爾。故攄恨
於斯文。
故朝散大夫守禮部尚書柱國河內縣開國男食邑三百戶賜紫金魚袋常公行狀
曾祖某。不仕。祖浤。邠州宣祿縣令。考修。成都府戶曹參軍。
京兆府萬年縣洪固鄉曹貴里常夢錫。字孟圖。年六十一
歲。公宇量恢宏。識度寬廣。質重有氣。博學多聞。初舉秀才。
值世亂。不克隨計。西州㣥后。羔雁交辟。累為秦隴諸郡判
官。岐王茂貞據有扶風。傳國二世。承制除公寶雞縣令兼
監察御史。是時京洛屢變。幕府驟更。公審擇木之所宜。乃
瞻烏而來止。烈祖肇基王業。物色異人。得公甚喜。授大理
司直。今上初秉機務。慎求賓從。公實預焉。允塞時望。既受
禪。選殿中侍御史。改禮部員外郎。寓直中書。預聞機密。周
慎詳敏。冠於當時。烈祖深器之。擢拜給事中。封駮奏議。無
所顧憚。由是始為當塗者所疾。今上嗣位。恩禮甚優。公以
發號之初。四海瞻望。幾微所慎。宜在斯時。盡規極言。如恐
不及。於是大忤權貴。貶佐池州。明年徵為戶部郎中。復拜
給事中。仍充翰林學士。知貢舉。天子以典司詔命。最宜親
密。乃別置宣正院於內庭。以先朝選授。公為稱職。俾以內
任。專掌是司。秋霜之操。歲寒不易。凡敢言之士。皆依賴焉。
甲辰歲。諫臣皆貶。公亦罷院事。公深惟君臣之義。思全進
退之禮。稍儲伏臘。將卜優游。又除吏部侍郎。領御史臺事。
上復置文理院。為司聰之寄。以公為文理院學士承旨。公
以椒蘭不雜。絳灌方隆。從容中道。守正而已。明年以疾固
辭。乃遷戶部尚書。領商州刺史。上以公問望夙重。足以坐
鎮雅俗。強起令知省事。而病久不覆。公私廢失。為宰相所
劾。坐貶饒州。上以羸瘵憂之。詔畱東都。以便醫藥。踰年小
愈。徵為吏部侍郎翰林學士。改禮部尚書。戊午歲冬十一
月。方與客談。奄然而逝。主上念藩邸之舊。追亮直之誠。罷
朝悲悼。贈送優渥。以嗣子方幼。詔中使監護其喪。惟公誠
純性剛。文高學富。詞賦典麗。而執筆甚稀。名理精覈。而吐
論甚簡。多識故事。洞明政體。自昇元中至保大之初。便蕃
密勿。有犯無隱。門絕私謁。出則詭辭。獨見先覺。邈然靡及。
政先古義。而時方尚權。論舉大體。而人工捷給。彼眾我寡。
故不能克。主恩方重。莫果歸田之心。世路未夷。竟鬱濟時
之用。恥為狷介之行。以邀皦察之名。畜伎樂。飲醇酒。怡然
自得。聊以卒歲。啟手足之際。無呻呫之聲。古之達者。正當
此耳。丕以名法之學。獲選邱門。固非良史之才。曷記賢人
之德。庶為實錄。以俟易名。謹狀。(此文與門生樹丕作)
文獻太子哀冊文
維顯德六年太歲己未九月癸卯朔四日丙午。文獻太子
薨於東宮延春殿。以其年十有二月壬申朔十三日甲申。
遷座於文園。禮也。象輅差階。龍樓向曙。肅仗衞以將引。儼[:#AS-82F9:⿰罇
]罍而不御。主上感深守器。念極賓天。痛玉符之靡召。悲
銀牓之空懸。詔下臣於信史。載盛德於瑤篇。其詞曰。
於昭我唐。誕受帝祉。舊邦維新。令問不已。亦有積慶。載生
賢嗣。平王之孫。吾君之子。越在綺紈。芳若蘭蓀。綠車表慶。
寶玉疏恩。東平錫壤。南昌啟藩。耉老諮訪。邱墳討論。文以
行禮。時然後言。敬愛表於天性。信厚由於自然。運屬重熙。
地惟明兩。古尚達節。吾先德讓。剖符分陝。居東作相。封燕
禮縟。副戎業廣。績著保釐。道高寅亮。敬亭南屏。浙水東馳。
是惟關輔。以衞京師。乃移節鉞。建此藩維。擇其令典。導以
由儀。仁薰俗厚。化洽風隨。國步中艱。文身怙亂。鎮以高臥。
制之長算。取彼鯨鯢。戮為京觀。吳門載同。輿詞協從。天之
眷命。我豈矜功。乃正皇統。斯惟至公。爰撫軍而監國。亦納
揆而登庸。業彌盛而學彌廣。望益高而禮益恭。不言而信。
有感則通。多壘以之而罷警。四門以之而除兇。反淳和於
國儉。致符瑞於年豐。天亦難諶。胡寧不惠。枉矢流蒼震之
野。火耀奄前星之次。捨內豎之問安。進浮邱而把袂。九重
增慟。萬邦銜涕。冥茫少海之波。寂歷洊雷之肆。嗚呼哀哉。
感神飇之遠至。嘆芳歲之云徂。違太學之齒冑。啟佳城而
下居。建采章於綢練。儼備物於塗芻。經武帳之峛崺。據青
龍之鬱紆。嗚呼哀哉。苦霧閉塗。窮陰殺節。重雲之旭日如
晦。大壑之層冰似雪。指京口而不臨。背都門而永訣。萬目
愁而旆旌慘。㣥心感而笳簫咽。嗚呼哀哉。瞻榣山之落木。
聽元圃之迴風。臺思子以何極。宮長男而遂空。集荊門之
故吏。會商嶺之悲翁。淚淋浪而灑袂。氣怨結而盈胷。嗚呼
哀哉。歷邃古以遐觀。考令猷於三善。孰仁孝之昭著。復功
名之丕顯。惟筆史與甿頌。配長天而日遠。寧騁麗於東田。
豈較能於文選。嗚呼哀哉。
齊王贈太弟哀冊文(代喬侍郎)
維年月日。天策上將軍太師尚書令臨川牧齊王薨於臨
川府之正寢。主上追先皇付託之意。表叔父遜讓之風。乃
下明詔。冊贈太弟。即以其年十一月日。葬於江州某縣某
鄉廬山之原。從理命也。綃幕夕陳。虞歌曉引。改兔園之賓
館。設龍樓之梐楯。閴靈儀以愈遠。窮哀端而靡盡。愴永恨
於宸襟。俾誕揚於令問。其詞曰。
皇天眷佑。錫唐良輔。時惟宗英。裔自文祖。孝悌敦慤。機神
穎悟。昔在中興。爰當就傅。申畫宛水。錫茲茅土。德望日躋。
邦家是毗。鉤陳宿衞。宮籥攸司。於惟淮甸。實始皇基。導之
以禮。董之以威。俗賦甘棠之頌。人歌樂職之詩。運屬繼明。
業隆二聖。首輯瑞玉。來參大政。乃為左相。其班上台。乃封
夏口。其賦千乘。赫矣元后。烝哉古風。不私其子。天下為公。
並命叔仲。奮茲顯庸。或踐我舊藩。或陟爾青宮。辭不獲命。
處之益恭。晉鄭之勛。推而更融。臧札之操。久而彌崇。若泰
伯之讓。異周公之東。京江汝水。旄節從容。皇統既正。靈符
允答。國步清謐。㣥生欣洽。復大道於三台。永文昭於萬葉。
越我嗣君。尊尊親親。極以呂望之高位。崇以貞觀之舊稱。
賜書不詔。贊拜不名。曰予小子。實繄叔父。維藩維翰。宗社
之故。永錫難老。日新王度。謂天蓋高。命亦靡常。台階隕宿。
河月沈光。慟東堂之哀臨。輟南國之舂相。與聖賢而共歎。
獨天地之何長。嗚呼哀哉。知生若寄。臨凶(闕)奢於蜃炭舉
士庶而均哀。頌聲猷於無間。嗚呼哀哉。歸虎節於王府。靡
鸞旌於雉門。閒西園之風月。慘緱嶺之煙雲。象輅迴兮遵
塗遠。歸帷整兮逝水奔。賓友散兮霰雪積。巾箱故兮經籍
殘。嗚呼哀哉。身歿壤存。道悠運促。贈今日之典冊。閟當年
之寶玉。全大義以經國。激清風而被俗。昭遺烈於千齡。寄
元堂於陵谷。嗚呼哀哉。
光穆皇后諡冊文
維年月日。嗣國主臣某再拜稽首言。臣聞體厚德而毋萬
物。存乎尊位。騰耿光而蕃百世。繫乎鴻名。繼統廣業。莫斯
為重。顧惟小子。懼忝貽謀。對越祖宗。敢揚公議。伏惟大行
聖尊后姜任顯族。皇英茂德。作合元聖。長發祥符。秉婦禮
於儲闈。正嬪則於四海。孝心天賦。惠問川流。祚啟重熙。尊
歸理內。率循陰教。欽若皇猷。順承利坤元之貞。輔佐流周
南之化。慈撫公族。仁懷六宮。清淨廣於真風。戒慎刑於外
戚。用能永錫繁祉。宏濟多難。保佑沖人。克荷丕緒。某仰繄
慈訓。方恢景福。靈臺告祲。永樂長違。罔極之懷。觸緒荒殞。
恭惟尊名節惠之典。載考儒臣禮官之稱。咸以為光大孝
悌之懿。肅雍賢德之盛。昭映前烈。垂示無窮。列辟承式。弗
敢失墜。謹奉玉冊琮寶。上尊諡曰光穆皇后。伏惟威靈如
在。鑒茲縟禮。延九廟之積慶。與二儀而長存。嗚呼哀哉。謹
言。
告天地文
臣以寡昧。叨嗣慶基。對越上元。申養長樂。側身恭己。靡敢
荒寧。而聖尊后自夏秋已來。寢膳違豫。醫藥備竭。禱祠必
至。數月於是。有加無瘳。憂勞之誠。不知所措。敢陳蠲潔。仰
告威靈。伏惟精懇上通。元恩錫佑。哀臣烏鳥之志。憫臣欒
棘之心。使六氣惟和。百祥薦降。冀於旦夕。速就康寧。臣內
顧眇躬。弗明於道。方深慈訓之益。欲報劬勞之恩。烝烝之
懷。區區於是。隳瀝肝膽。以俟鑒臨。
祭世宗皇帝文
稽古靈命。造圖伊始。聖人既生。萬物咸理。元功格而高謝。
令問垂而不已。通玉帛於無外。執豆籩而萃止。蓋百代之
不易。言皇猷之至美。恭惟盛德。乃聖乃神。爰初纘服。舊邦
維新。瞻顧函夏。實始經綸。三驅示禮。四載彌勤。濟之以武。
守之以文。降鑒回慮。全國庇民。既戢兵而禁暴。或服義以
歸仁。功成理定。返樸還淳。㣥賢在位。百度惟貞。方將致宣
王之薄伐。焚老上之龍庭。還師衽席。檢玉云亭。何祝壽之
無感。忽綴衣之在辰。嗚呼哀哉。神祔軒邱。化流南國。率感
義以孺慕。共銜哀而腷臆。日月以之匿曜。烟雲為之改色。
痛輯瑞之長違。恨攀髯而不得。嗚呼哀哉。永惟下國。獲嗣
餘基。奉天光而不早。順文告以何遲。仰霆電之震以警其
失。賴陽春之澤以赦其迷。既賓禮之加厚。亦恩情之過私。
大信有千齡之固。承歡無再稔之期。覽訃書而慟絕。捧遺
賜以漣洏。嗚呼哀哉。集同軌於七月。遏八音於四海。喬山
之冠劍長掩。灞涘之川源不改。敢薦忠信。敬陳脯醢。庶有
感而必通。願降神而如在。
祭文獻太子文
粵惟上天。降鑒我李。文昭武穆。神孫孝子。赫矣謨訓。昭哉
圖史。以濟時屯。以永千祀。恭惟盛烈。仰屬尊靈。惟精惟一。
克長克君。有信厚之風。以睦公族。有孝敬之德。以奉天經。
避寵崇讓。以正流俗。主畱分陜。以樹風聲。惠下之政。為民
慈父。平戎之際。為國長城。聳多士之耳目。煥萬古之丹青。
儲闈既正。鴻猷允塞。雖主器而納揆。更承顏而養德。四海
無波。百官成式。光昭興運。允答靈心。宗祊之所託者重。蒼
生之所望者深。何國步之已泰。忽神儀之永沈。陽光為之
而晝晦。萬籟為之而哀吟。惟恩信之所洽。孰憂傷之可任。
某等迹備三千。義深凡百。或選自朝廷。或仰由推擇。或方
列於宮府。或常陪於賓席。分曹著位。有先後之差。辱顧推
誠。無高卑之隔。徒歲月以滋深。愧涓塵之靡益。今也徒御
分散。軒墀閴寂。摧傷於望苑之前。慟絕於華池之側。實邦
家之不幸。豈臣吏之空惜。嗚呼哀哉。寢園斯啟。遠日將從。
儼象輅以帷白。建鸞旗而旐紅。聽寂歷以無覩。視杳冥而
遂空。撫躬弔影。涕雨號風。敢寓誠於籩豆。庶寫恨於心胸。
願賓天之下降。鑒永慕之無窮。嗚呼哀哉。尚饗。
與中書官員祭江學士文
維年月日。廣平游簡言隴西李貽業清海張緯東海徐鉉。
謹以清酌庶羞之奠。敬祭於故翰林學士江公君章之靈。
眇眇元造。茫茫萬有。若明若晦。為夭為壽。顏子不幸。仲宣
無後。豈同㮣之能量。實令名之不朽。惟公之生。俊德高名。
一日千里。三頃五城。乃邦之彥。乃時之英。藹然臺閣。存此
風聲。惟公之沒。音容倏忽。二子繼夭。高堂結髮。有女垂髫。
摧心裂骨。門館秋風。階庭夜月。哀從中來。云誰能遏。簡言
固陋。夙奉光塵。廟朝之舊。豈無他人。西垣竝入。禁署相因。
二十年中。心同道親。曾無間隟。靡或緇磷。貽業不才。依仁
仰德。晚獲同舍。因成近戚。形忘累遣。情深分密。杯酒痛飲。
光陰一擲。豈料歡遊。遽分今昔。緯在三川。論交早年。才力
工拙。詞場後先。與之聲價。借以騰騫。徒欣踐迹。敢曰差肩。
他鄉胥會。舊分依然。倍成感嘆。轉奉周旋。鉉實後生。幸為
同族。聯事之好。友于之睦。以道相許。以義相勗。官路迍邅。
天涯遣逐。千里關山。他鄉心曲。自帝里連歸。周行並復。稅
駕未安。捨我何速。嗚呼君章。魂遊何方。非巫陽之可招。非
祖洲之可望。平時笑語。舊日顛狂。何夢覺之不識。何悲歡
之不常。惟四友之分義。成終天之感傷。雖山公之無託。豈
延陵之可忘。有肴在御。有酒盈觴。死生之會。終於此堂。願
公如在。來為我嘗。長號有慟。迸淚無行。薄奠云畢。哀情未
央。嗚呼哀哉。尚饗。
祭韓侍郎文
維開寶三年太歲庚午九月己亥朔七日乙巳。東海徐鉉。
謹以清酌庶羞之奠。昭祭於故中書侍郎贈相國昌黎韓
公之靈。天佑下民。必生賢人。數有治亂。道或亨屯。君子處
之。全名保真。窮不易節。達不私身。嗚呼明公。與道為鄰。其
本也忠。其動也仁。折而不撓。屈而能伸。懋此成績。揚於王
庭。名聞天下。道合明君。宜若張公。上應台星。宜如衞武。享
茲百齡。如何不淑。與世同塵。城郢遺忠。感深紫宸。黔婁之
衾。賜從御府。季子之印。佩入泉扃。知與不知。孰無悲辛。嗚
呼哀哉。某惟不佞。早奉光容。傾蓋之交。繾綣相從。公之知
我。如我知公。何義不協。何言不同。寧懼觸鱗之忤。豈防羸
角之凶。先號後笑。無初有終。霰雪既消。陽光乃融。海郡山
城。幾憐煦沫。南宮西掖。近見摶風。豈主恩之可報。幸吾道
之非窮。今也歲月遒邁。悲歡一空。平生氣宇。夙昔心胷。極
視聽而無所。與造化而冥蒙。露泫門柳。霜凋井桐。物感於
外。悲來自中。生芻表德。絮酒申恭。願貞魂之降鑒。庶丹懇
以斯通。
祭王郎中文
維年月日。朝議郎行祕書省祕書郎直門下徐鉉。謹以庶
羞之奠。昭告於故郎中丈人之靈。惟公立身行己之規。理
職奉公之節。聞於士友。著在官司。今以銜悲。豈容繁述。伏
思頃歲。獨奉深知。獲承子妻之道。追序通家之舊。邕和二
族。出入十年。情不間於初終。義實敦於骨肉。去歲天恩舉
善。右掖登賢。幸以王事僅同。省垣不隔。陪侍靡違於旦夕。
興居常在於見聞。雖無光益之期。且慰因依之望。豈謂悲
歡迭代。光景須臾。才周旬歲之間。奄搆終天之痛。追攀靡
及。哀慕何窮。嗚呼哀哉。昨聞訃之初。方當臥病。不得親臨
易簀。躬奉遺言。徒掩淚於漳濱。但痛心於夜壑。嗚呼哀哉。
家存餘慶。念屬帝心。有後之期。自符公議。不孤之任。豈在
他人。嗚呼哀哉。故國方遙。良時未卜。王畿寓殯。遠日將臨。
霧昏而丹旐悠揚。日落而繐帷蕭索。凉風助慘。行路同悲。
瞻望靈筵。酸辛無地。敬陳薄奠。少道深懷。髣髴明靈。一賜
臨降。尚饗。
祭劉司空文
惟靈氣稟沖和。志推廉潔。白璧蘊孚尹之美。朱絃含清越
之音。操行純深。性克全於天爵。襟懷宏遠。譽早播於人龍。
頃自奮迹清朝。策名近侍。既保後凋之節。終諧貞退之心。
道因損而益光。名以謙而更著。優游自得。忠孝歸全。求之
古人。我復何愧。某等幸承事舊。况預姻連。眷分過私。襟期
莫逆。歷歲時而彌固。經夷險而不回。挹淡水以無厭。仰高
山而何極。今則佳城將啟。遠日有期。光容有隔於重泉。醆
斝聊申於薄奠。仰惟貞魄。俯鑒丹誠。尚饗。
