欽定全唐文卷八百五十五
常準
準。漢乾祐元年官吏部員外郎。
請禁攝官衝替奏
臣以國家選擇令佐。或從銓注。或是勅除。立考課以校政
能。驗貪廉而行黜陟。如斯條貫。尚有闕遺。近者諸道州府。
多署攝官。以代正授。既不拘於考績。唯掊斂於資財。致使
戶民。轉為蠹耗。臣請示諸道州府長吏。如令佐正官月限
己滿。除替未到。不限時月。切不得以攝官衝替。須待正授
替官。即令對面交割縣務。然後本州使出給解由批書歷
子。如此則承真命者守文畏法。求攝任者退亦悛心。
王周
周。魏州人。事後唐明宗。以戰功拜刺史。晉天福中歷貝州
涇州節度使。遷武勝保義義武成德四鎮。杜重威降契丹。
欲自引決。家人迫以出降。授武勝軍節度使檢校太師。漢
祖入立。徙鎮武寧。加同平章事。乾祐元年卒。贈中書令。
蚋子賦(并序)
蚋子之下有蟆子。蟆子之下有浮塵子。三者異乎。皆狀小
而黑。世云巴蛇鱗介中微蟲所變耳。三伏間畫飛夜息。咂
啄人肌膚。動為瘡痏。能飛不見其翼。能囓不見其口。微眇
之極。雖縝密衣服。亦可通透。莊生焦螟之說近之也。至微
之蟲豸。詩獨無蚋。故作賦以廣之。
蟲之至微。名之曰蚋。信乎蟣之別品。復為蝨之餘裔。㣥巢
蚊之異類。結搏牛之深契。附諸鬱蒸。產彼蕪穢。張華之識。
何以辯其兩翼。離婁之明。何以見其長喙。伺暑絺之漏露。
啐豐肌而睥睨。默然而至。暗然而噬。人之至靈。何闕爾之
所衛。人之至剛。何反爾之所制。狀斯咄咄。籲於造物。何不
恣蛇虺之毒。必當與之為避。何不張虎豹之口。不敢與之
為忽。豈其食人之膏血。資己之肥腯。念膚體之何毀。痛瘡
痏之難沒。吾將擷楸葉以為焚。俾爾之銷骨者也。
劉鼎
鼎字公度。徐州蕭縣人。起家為大理評事。歷殿中侍御史
起居郎。後唐清泰中出為渾州廉判。入為刑部郎中。改吏
部郎中兼侍御史知雜事。漢乾祐初拜諫議大夫。卒年五
十五。
請依故事薦人自代疏
臣見建中元年正月勅。中外文武臣僚。授官上任後三日。
舉一人自代。事下中書。如除官用人。選所薦多者擬議。多
事以來。此道久廢。今後乞復施行。
張允
允。鎮州束鹿人。後唐同光中累遷宏文館直學士水部員
外郎知制誥。清泰初改給事中。轉左散騎常侍。晉天福五
年遷禮部侍郎。改御史中丞。轉兵部侍郎知制誥。充翰林
學士承旨。漢乾祐初授吏部侍郎。卒年六十五。
請罷明經科奏
明君側席。雖切旁求。貢士觀光。豈宜濫進。竊窺前代。未設
諸科。始以明經。俾昇高第。自有九經五經之後。及三禮三
傳已來。孝廉之科。遂因循而不廢。縉紳之士。亦緘默而無
言。以致相承。未能改作。每歲明經。少至五百已上。多及一
千有餘。舉人如是繁多。試官豈能精當。況此等多不究義。
唯攻帖書。文理既不甚通。名第豈可妄與。且當年登科者
不少。相次赴選者甚多。州縣之間。必無貢闕。輦轂之下。須
有稽畱。怨嗟自此而興。謗讟因茲而起。但令廣場大啟。諸
科並有。明經者悉包於九經五經之中。無出於三禮三傳
之內。若無釐革。恐未便宜。其明經一科。伏請停廢。
請罷童子科奏
國家懸科待士。貴務搜揚。責實求才。須除訛濫。童子每當
就試。止在念書。背經則雖似精詳。對卷則不能讀誦。及名
成貢院。身返故鄉。但刻日以取官。更無心而習業。濫蠲徭
役。虛占官名。其童子一科。亦請停廢。
駮曹國珍請修大晉政統疏
作者之謂聖。述者之謂明。苟非聖明。焉能述作。若運因革
故。則事乃惟新。或改正朔而變犧牲。或易服色而殊徽號。
是以五帝殊時。不相沿樂。三王易世。不相襲禮。止於近代。
率由舊章。比及前朝。日滋其目。多因行事之失。改為立制
之初。或臣奏條章。君行可否。皆表其年。紀以姓名。聚類分
門。成文作則。莫不悉稽前典。垂範後昆。述自聖賢。歷於朝
代。得金科玉條之號。設亂言破律之防。守而行之。其來尚
矣。皇帝陛下運齊七政。歷契千年。爰從創業開基。莫不積
功累德。所宜直筆。具載鴻猷。若備錄前代之編年。目作聖
朝之政統。此則是名不正也。夫名不正則言不順。而媚時
掠美。非其實矣。若翦截其詞。此則是文不備也。夫文不備
則啟事端。而禮樂刑政。於斯亂矣。若改舊條而為新制。則
未審何門可以刊削。何事可以編聯。既當革故從新。又須
廢彼行此。則未知國朝能守而不失乎。臣等同共參詳。未
見其可。況臣等學慙該古。識昧折中。當君上順道師古之
時。無臣下亂名改作之犯。則天下幸甚。天下幸甚。
駮赦論
管子云。凡赦者小利而大害。久而不勝其禍。無赦者小害
而大利。久而不勝其福。又漢紀云。吳漢疾篤。帝問所欲言。
對曰。唯願陛下無為赦耳。如是者何。蓋行赦不以為恩。不
行赦亦不以為無恩。為罰有罪故也。竊觀自古帝王。皆以
水旱則降德音而宥過。開獄牢以放囚。冀感天心。以救其
災者。非也。假有二人訟。一有罪一無罪。若有罪者見捨。則
無罪者銜冤。銜冤者彼何疎。見捨者此何親乎。如此則是
致災之道。非救災之術也。自此小民遇天災則喜。皆相勸
為惡。曰國家好行赦。必赦我以救災。如此則是國家教民
為惡也。且天道福善禍淫。若以捨為惡之人。而便變災為
福。則又是天助其惡民也。細而災之。必不然矣。或曰。天降
之災。蓋欲警戒人主。節嗜慾。務勤儉。䘏鰥寡。正刑罰。不濫
捨有罪。不僭殺無辜。使美化行於天下。聖德聞於上。則雖
有水旱。亦不為沴矣。豈以濫捨有罪。而反能救其災乎。彰
其德乎。是知赦之不可行也。明哉明哉。
馬承翰
承翰。漢乾祐初官兵部郎中。奉使吳越。觀其驕僭。形於譏
誚。錢宏俶摭其過奏之。責授慶州司戶員外置。
請禁走馬害人奏
伏見都下衢街窄狹。人物殷繁。其有步履艱難。眼目昏暗。
老者幼者。悉在其間。車馬若縱於奔馳。生性必見於傷害。
況律禁無故走馬。傷人殺人。素有嚴典。臣竊恐功勳之子。
軍伍之人。向來偶昧於憲章。此際忽思於馳騁。害人者死。
是殺二人。殺人既多。亦傷至化。臣以為不若令之在前。使
民知禁。臣乞特降明詔。示諭內諸司以下。及諸軍巡於街
衢坊曲。並不得走馬。兼乞指揮逐界金吾司所由。及軍巡
所由。常切止約。如有故違。走馬者不問是何色目人。並捉
搦申所司。請依律科斷。若所由不切止約。致走馬害人者。
逐界分所由與所犯人同罪科斷。其或自內中急傳宣旨
者。即請賜銀牌或牙牌。令以手持之。俾路人及所由辯認。
易為奔避。上行其令。而下不敢違。非惟得罪者無同。抑亦
所犯者應少。
李守貞
守貞。河陽人。晉天福中累遷宣徽使。少帝即位。授滑州節
度使兼侍衛馬軍都指揮使。改侍衛都虞侯。開運元年授[:#AS-8862:⿱亠兊
]州節度使。加同平章事。二年。契丹南下。以為北面行營
都監。還為侍衛副都指揮使。移鎮宋州。代高行周為侍衛
親軍都指揮使。移鎮鄆州。契丹寇邊。以為北面行營都部
署。軍敗降契丹。授司徒依前鄆州節度使。從契丹至汴。尋
歸本鎮。漢祖入立。授太保。封魯國公。移鎮河中。乾祐二年
以叛誅。
上南唐元宗乞師表
臣之先世。乃唐遠裔。錫侯命將。代不絕人。茂績殊勳。著於
簡冊。昔日巢寇犯闕。僖昭失御。宗社板蕩。為人所有。臣雖
生於梁末。幼失怙恃。零丁孤苦。遭世多難。逮能執戈。捐身
事晉。征討攻伐。粗立戰功。高祖見擢。俾典禁衛。頗著勞績。
尋屬顧命。出守蒲津。洎少主厄運。遂沒戎虜。晉鼎覆餗。天
下橫流。疆宇無主。臣不勝忿惋。痛心疾首。欲效愚忠。誅鉏
蛇豕。恢復先業。庶安宇內。功未及立。兇黨俄臨。衆寡不敵。
遂罹危迫。臣雖躬當矢石。以帥㣥下。悉力固守。冀殄犬羊。
殞首不顧。臣之分也。然預防不虞。有備不敗。古之善教也。
臣遠聞君王霸有江左。雄跨淮甸。禁暴弭亂。推亡固存。有
王者之風。將繼巨唐有土者。非君而誰。況臣忝宗盟。敢罄
誠。苟君王察臣忠勇。憐顧本支。救患恤鄰。遏強拊順。爰遣
偏將。出為東援。則五霸之風。不讓桓文之主。苟獲全濟。實
君之惠。
高守瓊
守瓊。漢乾祐二年官右拾遺。
請慎選縣令奏
有國通規。無先擢士。論選既當。綱紀必陳。而縣令宇人。最
親理道。若宰大邑。難用小才。一同皆繫於慘舒。百姓咸關
於利病。實賴勤恪。以恤孤惸。吏若不臧。人當受弊。近年銓
司注擬。藩府薦論。只循資歷而行。不以年顏為念。且少年
宰邑。鮮有廉勤。不執公方。惟貪娛樂。以臣愚見。凡朝廷選
親人之官。年未三十。請不授縣令。少年授任。必慮因循。
盧振
振。漢乾祐二年官右補闕。
請開㪷門奏
臣伏見汴河兩岸。隄堰不牢。每年潰決。正當農時。勞民功
役。以臣愚管。沿汴水有故道陂澤處。置立㪷門。水漲溢時。
以分其勢。即澇歲無漂沬之患。旱年獲澆溉之饒。庶幾編
甿。差免勞役。
裴巽
巽。漢乾祐二年官司封郎中。
請置洛陽壇墠齋屋奏
國家郊廟社稷。百神祀祭。皆在雒陽。臣每見差官行事諸
神壇墠。多無齋宿之所。以三公之職。衣冠於旅舍田家。狼
籍凶穢。無所不有。恐非精誠蠲潔展敬之道也。臣請下河
南府。於京城四郊。聊葺屋宇。充齋宿神厨之所。
樊倫
倫。漢乾祐二年官國子司業。
禁僧尼剃度奏
游惰之民。多歸僧舍。朝廷用兵。須豐軍食。請三五年間。止
絕僧尼戒壇。兼禁私行剃度。
梁文贊
文贊。漢乾祐二年官戶部員外郎。
請罰惰民奏
臣竊見諸道州府力及人戶。廣置田園。不勤耕稼。惟為無
利。以事末遊。臣慮因循。以成漸染。請量為條教。以塞源流。
臣請在官處官吏。搜求此色戶民。令出代耕錢納官。以督
農務。
李欽明
欽明。漢乾祐二年官司勳員外郎。
請許陳許蔡三州制造舟船奏
臣伏以百姓轉食餽運。舟車之利。苦樂相懸。臣竊見蔡水
嘗有漕運。多是括借舟船。破溺者棄在水邊。不許修葺。又
不給付。以臣愚見。乞容陳許蔡三州人戶制造舟船。不用
括取。以備差僱。水路可至合流鎮及陳州蔡水。未及水匱
十數里。水小岸狹。或時乾淺。臣伏請開決汴水。取定力禪
院西一半并港穿大城。向南至㪷門。可費三五千工。自水
匱蔡水。路纔五六里。水勢便於開決。陳蔡漕運。必倍常年。
私下往來。更豐財貨。此之利便。實益轉輸。
請汰僧人疏
伏見天下戶民。大半家貧產薄。征賦之外。差配尤繁。豈宜
寒耕熱耨之人。供游手惰農之輩。臣近以簡苖外縣。遍歷
鄉村。緇侶(闕)居精舍輝赫。每縣不下二十餘處。求化齋糧。
不勝飽飫。寺家耕種。又免征稅。臣竊知淮南不度僧尼。不
滋醫卜。己六十年矣。兼不許外求者入境。此輩遺畱蠹耗。
幸我國困民貧。古語云。一夫不耕。一婦不織。必有受飢寒
者。即自聖化之內。且約十萬僧尼。每人日米一升。十萬人
日費二十石。以日繫月。其數可知。每人春冬服裝。除綾羅
紗縠外。一僧歲中須絹五匹。綿五十兩。十萬僧計絹匹五
十萬。綿兩五百萬。此輩不耕不農。皆出於蠶織。無裨至化。
實斁大猷。臣以為聚僧不如聚兵。僧富不如民富。昔秦皇
帝并吞六國。虎視天下。以兵多民富故也。僧何預焉。經曰。
聖人在上。國無幸民。民之多幸。國之不幸。臣嘗三復此言。
為之扼腕。
司徒詡
詡。漢乾祐三年官禮部郎中。
請採遺書奏
臣聞致理之方。咸資稽古。多聞之道。詎捨㣥書。歷代已來。
斯文不墜。石渠蓬閣。今則闕於芸編。百氏九流。在廣頒於
搜訪。唐朝並開三館。皆貯百家。開元之朝。㣥書大備。離亂
之後。散失頗多。臣請國家開獻書之路。凡天下文儒。衣冠
舊族。有收得三館亡書。許報館進納。據卷帙多少。少則酬
之以緡帛。多則酬之以官資。自然五六年間。庶幾粗備。
盧文紀
文紀字子持。京兆萬年人。少舉進士。事梁為刑部侍郎集
賢殿學士。後唐明宗時為御史中丞。遷工部尚書。末帝即
位。拜中書侍郎同中書門下平章事。晉祖入立。罷為吏部
尚書。累遷太子少保致仕。周祖入立。即拜司空於家。卒年
七十六。贈司徒。
請追尊宣憲太后表
臣聞聖列九皇。必禀嚴慈之訓。貴為萬乘。彌懷顧復之恩。
所謂生我劬勞。昊天罔極。故漢昭帝承祧御歷。奉尊諡於
雲陽。魏文帝繼體守文。思外家於甄館。則追崇母后。祔享
廟庭。愛親之道克隆。敬本之文斯洽。臣等嘗覽國史。見元
宗大聖孝明皇帝母昭成皇太后竇氏。作嬪初奉於相王。
歷位纔終於藩孺。及至上皇傳國。聖子臨朝。則追尊配享
於閟宮。儷極攸先於冡后。臣又見代宗睿文孝武皇帝母
章敬太后吳氏。入宮纔侍於忠王。短世難登於命婦。及寶
祚爰歸於聖嗣。追尊將祔於陵園。則㣥臣歷懇於封函。嚴
配請崇於徽號。舊章斯在。闕禮未伸。臣等叨備鼎司。合伸
茂典。伏惟聖母魯國太夫人夢梓興周。望雲佐漢。亶河洲
之懿範。契沙麓之休祥。三母俱賢。周武最承於天統。四妃
有子。唐侯光啟於帝圖。仰惟當宁之懷。彌軫寒泉之思。伏
望配陵祔廟。法地則天。君親實殺於義方。恩禮宜歸於聖
善。母以子貴。乃春秋之格言。孝以尊親。固禮經之明義。久
虛時薦。慮損皇猷。俾秦官載顯於玉符。魏寢永光於金冊。
則華夷大願。臣子遑寧。臣等謹案諡法。聖善周聞曰宣。施
而不私曰宣。博聞多能曰憲。聖善周達曰憲。謹上尊諡曰
宣憲皇太后。請依昭成章敬二太后故事。擇日備禮冊命。
故事禮合配陵祔廟。臣等再詳儀注。備有典彝。伏恐朝廷
且務於便安。司局貴期於辦集。酌於故事。更司簡詳。臣等
伏聞先太后舊陵未祔於先朝。則都下難崇於別廟。既追
尊諡。合創閟宮。臣等謹案漢故事。園寢不在王畿者。或在
陵所便立寢祠。禮文雖異於國朝。事理可循於權道。臣等
商量。太后上尊諡後。權立祠廟。以伸告獻。配祔之禮。請俟
他年。
請御書殿最臣寮奏
一人御宇。百職交修。則四時無水旱之災。萬國有樂康之
詠。頃屬中原多事。三紀不寧。廉平因此而蔑聞。賞罰繇茲
而失序。所以梟鸞並起。駘驥難分。有援助者。至濫必容。守
孤貞者。雖賢莫進。遂使居官僶俛。奉職因循。唯思避事以
偷安。罔效輔時而濟物。伏惟皇帝陛下削平九有。收復八
紘。承乾興萬代之基。出震應千年之運。櫛沐風雨。手足腁
胝。勤勞大集於聖功。華夏畢歸於睿略。雖遠柔邇伏。咸知
臨照之鴻恩。而旰食宵衣。尚念生靈之久困。累頒絲綍。典
訪芻蕘。恐天災之流行。因皇風之擁隔。臣不揆庸短。輒冒
宸聰。臣請告諭內外文武臣寮。凡守一官。責其舉職。公清
奉上。勤恪為心。每歲秋冬。明定考較。將相則希回御筆。班
行則悉委司存。外則州牧縣寮。具以真虛比較。儻聞共推
異績。便宜特示甄酬。如其衆謂曠官。固可明行黜責。所冀
免懷竊位。俱效竭誠。上則輔佐於大君。下則精專於庶務。
高卑不濫。功過無私。官既清廉。則民無愁歎。勸課之方得
所。則生靈之賦樂輸。故可以進賢良。退不肖。安生聚。實倉
箱。使和氣遠敷。德澤廣被。顧惟穹昊。必降休祥。永致太平。
竚期混一。臣叨逢明聖。謬列班行。既奉德音。合申所見。
請振飭辭謝朝班告假事例奏
常朝辭謝官。常朝則南班橫行。與百官齊拜。入閣日敷正
門外序班。亦伏南橫行。百官雖不拜。候喚伏時。辭謝官便
展拜儀。今伏見每內殿起居日。先於文明殿庭序班。百官
固不設拜。只候宰相至。便入起居。固不傳宣命。若有南班
辭謝。稍似非儀。請自今後其日不許辭。皆令次日。候有常
朝。即得辭謝。若遇急切公事。即准舊例。令隔門辭謝。或於
閣門祇候宣放。其文武兩班。不更於文明殿序立。至於中
興殿門外立班。祇候宰臣到。便依次第入起居。又准故事。
常參官每日趨朝。不合無故請假。如實疾病。不朝參間。不
得私行人事。新官未謝。不合私人事到宰相宅。每月請假。
不得過三日。吏部南曹郎中。請以鏁院前五日免朝。若遇
起居入閣。參假追朝。御樓謝賀。行香城外。班並合到。不到
書罰。三司河南府職事帶正員官。如南曹例。
請對便殿疏
臣近蒙召對。面奉天旨。凡軍國庶事。利害可否。卿等位居
輔弼。並合盡言。臣等仰承詔諭。退自省循。時遇休明。名叨
輔弼。才器不能經綸庶務。智術不能康濟大猷。致陛下宵
旰於丕圖。憂勤於治道。有靦面目。待罪巖廊。尚沐宸慈。猶
寬冊免。莫不兢心自勵。俛首深惟。願竭愚鄙之諴。少副昭
回之鑒。臣聞古先哲王。樂聞己過。道塗立誹謗之木。門庭
樹告善之旌。從諫如流。聞議能服。祈以卜年長久。享祚無
窮。陛下自纘邦家。克敦慈儉。守先皇仁政。遵列聖彝章。人
樂和平。政皆畫一。天無祲沴之象。地無變怪之妖。日月無
爽於虧盈。星緯不差於纏次。襞諫紙者無詞可措。持皂囊
者無過可規。凡百庶寮。奉職不暇。臣伏覽貞觀故事。見魏
徵馬周之章疏。王珪劉洎之奏論。或講貫古今。或鋪陳政
術。皆萬代之長策。非一介之狂言。苟異經謀。何名獻納。臣
等伏計宸算圖度者。必以嶺嶠未平。島夷猶梗。巴梁恃險。
井絡纏妖。鮮卑尚撓於邊陲。將帥未施於方略。臣等以為
非獨人謀未至。亦恐天意使然。聲教苟孚。廓清何晚。臣略
以前事明之。何者。即如漢高。前代之英主也。一劍初奮於
彭城。五年方誅於項籍。洎南平英布。北扞匈奴。解白登之
圍。避柏人之難。凡十餘年親當矢石。乃混車書。如太宗文
皇帝。本朝之聖祖也。自起義太原。佐命高祖。乃定江南之
草竊。殄隴右之陸梁。禦突厥於便橋。擒公祏於京口。凡十
餘年櫛風沐雨。命將出師。方得華裔向風。寰區無撓。伏念
陛下爰從踐祚。纔歷一朞。雖乃聖乃神。不下於漢高文祖。
而且耕且戰。更詳於人事天時。俾武王一舉盪平。體句踐
十年教戰。若治兵之至要。御衆之大端。攻必取而守有餘。
戰必勝而卒無怠。發號出令。保大定功。俾軍戍咸憚於機
權。部校皆存於信義。驅之可以蹈湯火。使之可以為蟲沙。
此則聖謀懸料於彀中。神策己包於術內。何假芻蕘小輩。
草野凡生。持蠡妄測於滄溟。側管強窺於穹昊。不量事體。
虛費莠言。故論語載仲尼治衛。必也正名。言順事行。勿容
苟且。名言之際。聖哲攸艱。況在凡常。豈宜容易。思出其位。
古人所非。臣等謬處台衡。奉行制勅。但緣事理。互有區分。
軍戎不在於職司。錢穀非關於局分。苟陳異見。即類侵官。
況才不濟時。識非經遠。因五日起居之例。於兩班旅見之
時。略獲對敭。兼承顧問。此際衛士周環於階陛。庶臣羅列
於殿庭。四面聚觀。十手所指。臣等苟欲伸愚短。此時安敢
敷陳。韓非昔懼於說難。孟子亦憂於言責。臣竊惟本朝故
事。肅宗初平寇難。再復寰瀛。頗經涉於艱難。尤勤勞於委
任。每正衙奏事。則泛咨訪於㣥臣。及便殿詢謀。則獨對揚
於四輔。自上元元年後。於長安東置延英殿。宰臣如有奏
議。聖旨或有特宣。皆於前一日上聞。及對御之時。只奉冕
旒。旁無侍衛。獻可替否。得曲盡於討論。捨短從長。故無虞
於漏洩。君臣之際。情理坦然。伏望聖慈俯循故事。或有事
關軍國。謀而否臧。未果決於聖懷。要詢訪於臣輩。則請依
延英故事。前一日傳宣。或臣等有所聽聞。切關利害。天形
文字。須面敷敭。臣等亦依故事。前一日請開延英。當君臣
奏言之時。祇請機要臣寮。侍立左右。兼乞稍霽嚴顏。恕臣
荒拙。雖乏鷹鸇之效。庶盡葵藿之心。恭惟陛下睿略縱橫。
天機沉邃。臣等以愚智而干聖智。以凡情而測聖情。如螢
爝比耀於烏蟾。畎澮爭流於江海。然而天覆地載。君義臣
行。持祿取容。即見議於物論。有犯無隱。慮不愜於聖懷。既
顯奉德音。俾令奏對。合披愚。先瀆宸聰。
請禁喪制踰式奏
奉四月十四日勅。喪葬之儀。本防踰僭。若容錦繡。難抑奢
豪。但人情皆重於送終。格令當存於通理。宜令御史臺除
錦繡外并庶人葬。更檢詳前後勅格。子細一一條件分析
奏聞。冀合人情。永著常令者。今臺司再舉令文及故實條
件如後。凡銘旌。三品已上長九尺。五品已上長八尺。六品
已上長七尺。諸輀車。三品已上許使油幰施襈。兩廂畫雲
氣。男子幰襈旒蘇皆使素。婦人使綵。又諸官五品已上。許
使三梁六柱轝車。轝上有結絡。三品已上帶將相者。有鳳
臺。自諸品官及郡守升朝官者。羚羊山華。餘平幰。諸棺槨
不得雕鏤彩畫。施戶窗欄檻。棺內不得有金寶珠玉。諸喪
葬不得備禮者。貴得同賤。賤不得同貴。准元和六年十二
月刑部兼京兆尹鄭元狀奏。條流文武官及庶人喪葬。三
品已上。明器九十事。四神十二時在內。不得過二尺五寸。
餘人物並不得過一尺。園宅方五尺。下帳高方三尺。共置
五十舁。挽歌三十六人。輀車使閙轍車。油幰朱絲絡網。兩
廂畫龍虎。幰竿朱。未垂旒蘇緭幃襯幕及額帶等。其幰竿
長二丈六尺。帶五重。旒蘇十八道。並不得使綾羅錦繡泥
銀帖金彩畫及結鳥獸香囊等物。四使引四披六鐸六翣
輓歌。並練布深衣。輴車誌石。任畫雲氣。不得置幰竿額帶
等。方相車(闕)載方廂外。及魂車除幰網裙簾外。皆不得更
別加裝飾。並使合轍車。纛竿長九尺。不得安大朱帖金銀。
立鳥獸旗旛等。五品己上。明器六十事。四神十二時在內。
園宅方四尺。下帳高方二尺。共置三十舁。減誌石車輀車。
幰竿減四尺。長二丈二尺。流蘇減二道。使十六道。帶減一
重。使四重。披引鐸翣各減二使四。挽歌一十六人。並無朱
絲網絡。方相使魌頭車。纛竿減一尺。使八尺。幃額魂車准
前。九品己上。明器四十事。四神十二時在內。園宅方三尺。
共置二十舁。減輴車。幰竿減三尺。使一丈九尺。旒蘇減二
道。使十四道。披引鐸翣各減二使二。帶減一重使三重。挽
歌一十六人。纛竿減一尺使七尺。其幃額魌頭魂車准前。
明器並使瓦木為之。四神不得過一尺。餘人物等不得過
七寸。並不得用金銀雕鏤帖毛髮裝飾。
陳政事疏
臣聞事君盡忠。孔子激揚於直道。無功受祿。周書譏諷於
曠官。敢因災沴之時。輒貢傾輸之懇。臣伏見比年以來。朝
廷多故。人事則兵喪禍亂。天時則水旱蟲霜。若非陛下拯
溺救焚。移災作福。則生靈受弊。宗社何依。今則區宇甫安。
人神胥悅。但以自夏愆陽。及秋霖雨。雖勞聖慮。過切閔傷。
蓋屬當否數之辰。尤費消禳之力。雖民斯鮮福。亦天道使
然。為君之難。實見於此。臣聞沉潛剛克。高明柔克。是君宜
執柔以御下。臣當剛正以報君。則冀上下和平。君臣訢合。
臣思德宗初置學士。本不以文翰是供。蓋獻納論思。朝夕
延問。至於給諫遺補之職。是曰諫官。月請諫紙。時政有失。
無不極言。望陛下聽政之餘。時召學士諫官。詢謀政道。俾
獻讜言。明書黜陟之科。以責語言之效。書云。乂時暘若。肅
時雨若。以洪範言之。係於君德。臣請嚴禋於宗廟社稷。精
禱於岳瀆神祇。進忠良。退不肖。除寇盜。恤惸嫠。慎刑章。明
舉選。任賢勿貳。去邪勿疑。王道砥平。無偏無黨。中外除改。
請守舊規。長興四年以前勅命繁碎者。請重選擇。如新勅
不及舊章。便請卻依前代。如舊章不如新勅。便請釐革施
行。倘不阻於奏陳。庶漸臻於理體。
