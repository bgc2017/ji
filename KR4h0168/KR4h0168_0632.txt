欽定全唐文卷六百三十二
李程
程字表臣。襄邑恭王神符五世孫。貞元十二年進士。又登
宏詞科。元和中累拜吏部侍郎。敬宗立。以本官同平章事。
尋加中書侍郎。封彭原郡公。罷為河東節度使。開成初拜
右僕射。二年出為山南東道節度使。卒年七十七。贈太保。
諡曰繆。
漢章帝白虎殿觀諸儒講五經賦(以高會㣥儒討論正義為韻)
漢章帝以文教式孚。象德崇儒。倣石渠徵校文之所。配白
虎集青衿之徒。於是發明詔。下皇都。宏辯者憤憤悱悱。博
議者雲萃風趨。所以讚揚政理。豈惟探討典謨。爾其高觀
洞開。鴻儒四會。擅古今之美。為皇王之最。八索九邱之籍。
理析異同。三墳五典之書。義分小大。舉兩端而擬議。與百
代而沙汰。既理貫於中。亦聲聞於外。實鈎深而索隱。况致
遠而情高。信積學而無倦。豈待問而有勞。談柄乍揮。振冠
蓋之岌岌。詞源忽注。瀉江海之滔滔。將以演制度之善。論
威儀之盛。撮五經之閫閾。為九流之龜鏡。連山魯史。自此
而刊。禮義詩書。自茲乃正。夫如是。始可以化人倫。施國柄。
有典有則。惟明惟聖。上知恭勤。下審教令。然後代有等威。
理歸清淨。懿哉釋鈐鍵之樞奧。賾精微而討論。疑之者風
散冰釋。學之者理順義存。可以明乎褒貶。從其簡易。貢別
九州。興窮六義。豈惟槭之說。蓋亦識之智。今我后化叶。人
文莫㣥。陋漢日。越堯君。觀其環林森森。璧池浩浩。鴻儒碩
生。旦夕探討。曲盡庶彙。旁流聖造。則知儒者。可為帝王之
師保。
鳳巢阿閣賦(以天下清泰神物來萃為韻)
國家化協軒后。道超帝先。敷至德以被物。降殊祥而自天。
祥異宗周。下岐山之鳴矣。企觀神極。放阿閣而巢焉。由是
載止於甍次。蓋將呈瑞於君前。臨四榮而肅乎雲委。播五
彩而煥爾霞鮮。且將巢者。其義久也。美德化乎宇內。永棲
遲於日下。爰居爰處。恒依應龍之祥。(一作梁)載飛載鳴。寧侶
化鴛之瓦。道既砥平。時亦鏡清。厭丹穴而不息。鄙高岡而
不鳴。方為應至仁而來元扈。豈徒愛層構而集丹楹。彼燕
有巢。巳聞在幕之阨。爾鶴稱德。更擅乘軒之名。一則兆啟
乎顛沛。一則僭處乎車蓋。曷若我愛育元和。來儀昭泰。奮
美羽於軒楹。散清音於埃壒。然後知赤烏不曰珍。白龍不
曰神。或生之於苑囿。或厄之於海濱。四目鳴而不覩。萬戶
獻而莫臻。豈若茲鳳。惟閣是因。三重其階。實惟高矣顯矣。
一人斯覩。誰謂不躬不親。向非我后從政不咈。惠生於物。
執德不回。遺乎將來。鳳亦遠矣。誰能巢哉。是知反道者高
閣徒修。悖德者鳴鳳罔萃。竊稽瑞牒。載覽史記。惟黃帝與
吾皇。能感之而自至。
華清宮望幸賦(以題為韻)
上苑之左兮。驪山之中。天作高岫。帝為離宮。示宸遊之有
所。表聖鑒於無窮。臨峻路而赫其昈昈。標爽塏而屹以崇
崇。惜翠華之未至。闐紫殿而猶空。則有望幸其中。流睇延
慕。希天顏而迴矚。望雲闕而屢顧。想恩波之東注。俯瞰渭
流。愛佳氣之西浮。空瞻秦樹。目盡烟末。心馳御路。何聖慮
之未還。獨幽懷而能喻。窮轍跡且俟玉山之遊。想車音將
購長門之賦。矧夫閣有朝元之美稱。殿有長生之嘉名。霞
駮丹檻。雲攢繡楹。可以召通仙之降止。安皇祚之永貞。是
以仰碧落。竭丹誠。庶日月之迴照。等葵藿而同傾。濯觱沸
之泉。每想金輿之度。踐萋青之草。還思玉輦之行。雖託質
於別館。常寄心於穆清。戀戀西向。悠悠矚望。步磴道以寂
歷。眄廣庭以寥曠。竹花雖吐。如含待鳳之誠。雲氣纔升。若
睹從龍之狀。彼玉山既遠。金闕仍賒。未若浮游近縣。如在
仙家。俄天邑之孔邇。自神都而不遐。雖館稱五柞。殿美九
華。喻之於此。曾何以加。惜乎神光未矚。曠此佳境。徒企想
以忡忡。復懷慕而耿耿。閉玉樹於深谷。銷金鋪於秀嶺。君
乎君子。胡不出宸居而來幸。
揠苗賦(以時貴順成非由速致為韻)
瞻彼陂田。新苗在地。徒施助長之術。且異發生之類。望斯
箱於翼翼。爰用心期。貪彼黍之芃芃。方將力致。搖然乃亂。
興每如抽。自貽伊戚。職汝之由。忽分叢於步武。俄裂土於
田疇。勞而無功。焉用拔乎其萃。動而愈出。縱其生也若浮。
既不得於和熟。宜取傷於躁求。相彼老農。求之欲速。傴僂
煩手。扶疎自目。信相違於淺種。不用其良。既自露於深根。
曷云能穀。忘枯槁之如彼。尚低徊而念茲。繞指尚疑於取
苧。勞身豈並於乘時。攬一握之纖莖。始如陵草。聳千科之
細葉。終異園葵。孰云農事以妨。但取高而為貴。無思去草
之務。有若拔茅之彙。不從其道。雖矻矻以徒勞。莫悟其由。
訝離離而增欷。原夫秀而不實。愛欲其生。覆東臯而歷亂。
交南畝以縱橫。或長或短。稍因人而盡起。靡瞻靡顧。俄麗
地以同傾。與其違性而早落。豈若從宜而晚成。時不爽於
榮枯。事可期於逆順。惟躬是瘁。寧同於百卉具腓。以若所
為。且異乎孤蓬自振。亦由行道者之仁義可依。體上聖之
知命。戒中庸之妄祈。賦孟子之言。聊將此喻。窮宋人之理。
永鑒其非。
漢文帝罷露臺賦(以百金休功萬國從化為韻)
偉漢文之君臨。惟宮室有度。以兆庶為心。安不忘危。豈勞
力於累土。用過乎儉。亦軫慮於百金。懼乎設怨。將以激勸。
若臺之是修。唯德之不建。是故絕役心於制造。宏儉德於
億萬。乃言曰。臺者高峙。路者四通。不足避燥濕寒暑。無以
受朝聘會同。奚必居高為明四目。遠聽為達四聰。不重斂
何以就役。不勞力何以成功。由是却匠人之計。全王者之
德。豈嗇於財。實肥於國。雖百工麕至。無所作則。庶人子來。
曷由陳力。言之既終。人故適從。板築之功既絕。尋尺之材
勿庸。柱礎不施。寧轉他山之石。棟宇罷構。匪斲徂徠之松。
若夫氣候為備。順時布化。諒惟國之有恒。成茲臺之何暇。
南至以望。太史每升以觀臺。仲夏而居。有司自設其高榭。
亦何用土木特建。丹艧勤修。誠無用之作。非不朽之謀。豈
止全十家之中產。貽百代之良籌。彼晉靈登臨。我則絕彈
人之戲。宋平興作。我則無築者之謳。式昭莫大之見。用保
無疆之休。不然。何以紹祉祖宗。垂芳簡冊。踰儉約於三五。
延載祀於二百。豈不以肇於露臺。播無為之嘉畫。
黃目樽賦(以禮尚治情酌中形外為韻)
彝器之美。黃目是尚。黃者取黃理而中孚。目者象清明而
外暢。徵戴禮而有謂。懿周人之是創。將表敬於宗祧。必薦
馨於鬱鬯。爰設嘉名。是用飾情。彼因外而有制。猶自中而
立誠。酌於心終有假於圭瓚。象乎目難取比於兕觥。必因
尊彝。爰佐齊醍。以明大享之品物。以助諸侯之孝悌。故以
目而為名。因酒而成禮。爾其克修祀典。遐本淳風。將抔飲
而體異。等犧尊而義同。殷薦有恒。守籩豆之列。備用何所。
在宗廟之中。追述作之深旨。諒昭明而有融。用當其無。物
不為薄。齊納金而飲酎。等用茅以明酌。挹而未竭。故不慚
於金罍。執而不揮。寧有愧於玉爵。立制有經。創意圖形。潔
以新樽。冀精誠之可達。歆於明德。知黍稷之非馨。其象也
則小。取喻也斯大。雖斟酌在中。必儀形於外。嘉其不泛不
濫。可繼可傳。罔施丹艧。徒假雕鐫。巨同乎卮。信乎美而無
當。豈比乎斗。則有象而在天。徒虛無以為說。非潔芳以告
虔。甚矣哉。前王之創物。俾後代之相沿。
迎長日賦(以三王郊禮日用夏正為韻)
氣之至兮景之長。郊之初兮國之陽。將有事於新日。以無
忘乎舊章。太史先期而以告。天子齋心而有常。且曰經紀
不忒。乃貞明而成象。疾徐中度。胡躔次而可量。俟一人天
臨而斯出。俾㣥后景從而有光。可以冠千古之嘉禮。軼三
代之盛王。然後五輅乃駕。六龍是驂。迎炎精表著明於君
象。就陽位乃展禮於國南。斯可以人詠明哉。且知配虞帝
之二。工升歌也。奚獨美文王之三。且天有兩曜兮日無其
匹。域有四大兮王居其一。將報本而郊天。因宣明而主日。
大司徒執圭以表位。㣥有司奉璋而有秩。羲和御之而有
倫。疇人則之而無失。運行之次。望遲遲以就陽。寅賓之時。
見杲杲而巳出。始也戒職司。明國體。卜郊之典無闕。迎日
之義爰啟。受命於祖。作龜於禰。是皆匪愆於儀。未有不謹
於禮。禮容必呈。祀事孔明。迎扶桑之初。乃實柴而薦敬。因
吉土之兆。同埽地而貴誠。信列辟之盛節。俾歷代而作程。
魏則朝於獻歲。夏則置乎小正。今則聽封人之善祝。採從
臣之嘉頌。時令空美於風行。帝力孰知其日用。人悅於下。
禮行於郊。不獨服尚元素。器遵陶匏。是知禮之設也。教之
大者。彼孔稱從周。殷因於夏。曾未若我后敬授人時。而天
錫純嘏。
石鏡賦(以清光內朗禀之媚然為韻)
惟石之貞。惟鏡之清。鏡因石以為異。石假鏡而為名。其在
石焉。肇自一拳之質。其為鏡也。非因百鍊之精。不資磨瑩
而冰淨。詎假雕鐫而砥平。徒美夫孕清瑩。合彩綴。粲玉質
以皎皛。蓄霜華而明媚。匪因人力。其成也何時。倬彼神功。
其來也奚自。凝輝炯炯。散彩洋洋。既不勞乎鎔範。亦無失
於圓方。輝映空巖。恒舞山雞之影。色澄清夜。寧慚玉兔之
光。伊鑒物之必審。信自然之所稟。彼虛受而不遺。同至道
之無私。既不限於遐邇。豈有差於毫釐。深山之中。誰辨藏
冰之處。幽谷之際。寧分抵璧之時。况剛直其體。清貞自持。
恒發輝山之色。常含韞玉之姿。懷寧一之心。不可轉也。處
闐寂之地。誰其尸之。當六合之清爽。澄素輝之潔朗。可以
坐致於雲霄。可以立分於魍魎。知遠之邇。視山岳之在目。
以小觀大。覽江湖如指掌。且鏡之為物也淨。石之為義也
堅。既守質以固矣。亦騰光而皓然。朗鑒之前。皆願呈其肝
膽。委照之下。終願辨乎媸妍。故能無微不燭。無物不載。彼
三光與萬類。莫不形乎其內也哉。
太常釋奠觀古樂賦(以聲淫及商武亂偕坐為韻)
天子崇儒兮闢此虞庠。仲秋上丁兮奠我素王。既斯禮之
畢具。伊古樂而遂張。於是調律呂。備宮商。笙鏞嘈而並奏。
干羽儼其成行。進旅退旅。爰擊爰拊。鳴宮懸。起萬舞。設崇
牙。森樹羽。斯道渢渢。斯人俁俁。和聲合氣。綴規接武。聽其
韻可以窒欲。覽其儀可以道古。濟濟祁祁。莫不賁然而來
覩。有嘆者曰。太和之音。其樂愔愔。作以崇德。和而不淫。所
謂建藻薦之禮。革慆堙之心。雲英之聲何質。韶濩之樂則
深。見師襄之擊磬。聞瓠巴之鼓琴。借如發揚蹈厲。右秉左
執。其從純。其始翕。登歌初彌。下管相及。朱絃徐泛。覺虞舜
之風薰。玉戚載持。想周武之山立。懿其五節清。九奏成。播
殷周之頌。無鄭衞之聲。廉正以作。姦邪不生。蓋由德音洋
溢。樂教眾夥。誠無象而不傳。非有功而不可。魏文侯昔著
於發問。賓牟賈嘗稱於侍坐。乃知雅音為邦家之本。正樂
非耳目之翫。可以洽人神。可以彰理亂。而况八佾成列。八
音克諧。尊儒訓兮國風之始。闡樂正兮王政不乖。夫如是。
所謂光揚盛禮。和樂孔偕。
大合樂賦(以王者之政備於樂聲為韻)
樂者制也。所以道天和。全人性。故作之以崇德。審之以知
政。王者敬其事而闡其道。順其時而行其令。逮夫季春屆
期。乃命有司。且曰㣥萌達矣。播樂安之。重以國經不可闕。
躬理必以時。將齊度以節奏。被選樂於聲詩。撰乃吉日。總
於樂師。是用資於誨爾。亦無忝於命夔。由是司儀辨等。庶
工守位。備絃管之聲。陳匏竹之器。柷敔邐迤而就列。簨簴
嶙峋而居次。克展禮容。而告樂備。天子於是率九卿。暨三
事。必虔心而有待。俾陪扈而斯致。既親覩於宮懸。又何假
以庭試。若乃曲度是并。不可殫名。雜以韶濩。間以英莖。追
宣尼之前聞。是能忘味。念師乙之舊說。各辨遺聲。考彼廢
興。存乎清濁。安以樂。且知治世之音。哀以思。不雜異方之
樂。類飛聲於垂仁。等潤物於流渥。足使魏文侯之臥聽。巳
悟前非。吳季子之備觀。難施先覺。既盡美矣。又何加乎。諒
從律而罔惑。將克諧而不渝。必在聽和。知其樂也洩洩。是
其反樸。變其風也于于。具舉不患乎聲希。統同寧貴於和
寡。奚必饗鈞天之靈貺。而有殊焉。想洞庭之異音。更思古
者。誠夫天祚我皇。恩歷遐昌。掩邃古之嘉樂。軼三代之聖
王。竊賀聲明之巨麗。敢聯雅頌之遺章。
披沙㨂金賦(以求寶之道同乎選才為韻)
物有感者。其沙之同流。韜至精之未吐。俟明鑑以來求。披
潰沲。歷汀洲。期往而有覿。必耑而是謀。若不克見。何遠不
討。大無間於洪流。細寧忽於潢潦。必因目擊。信夫川則效
珍。不假鏡臨。所謂地不藏寶。於戲。未分美惡。必在妍媸。當
有期於慎簡。幸無見於忽遺。經營乎永昌之日。徘徊乎麗
水之湄。初若決浮雲。搖星光之的的。又似剖㣥蚌。貫珠彩
之纍纍。充一鎰而有待。貫三品而方期。出輕漣而沉潛自
照。別麗景而光炅生姿。洎乎沙之汰之。既堅既好。斷之則
同心斯得。用之則從革是寶。必資作礪。自同選眾以求仁。
曾是滿籯。未若勤學而知道。伊昔識真者寡。罕遇良工。遺
我於一撮之內。混我於眾流之中。純固空知夫自守。精英
不得而外融。與沙磧而雜居。則如雲積。處礦璞而自異。詎
可雷同。寶既有矣。况於人乎。夫辨之掌握。尚辱在泥塗。則
將排碧沙。涉清淺。雖有懷於揀金。庶不遺於片善。今則藻
鑒既朗。庸將自媒。興公雅符於通論。士衡猶患於多才。不
然者。則懷寶而退矣。曷為體物而來哉。
金受礪賦(以聖無全功必資佐輔為韻)
惟礪也。有克剛之美。惟金也。有利用之功。利久斯剋。猶或
失其銛銳。剛固不磷。是用假於磨礱。不然。何以興喻殷監。
譬后之聖。金將有缺。必假石以磨穎耀芒。后若有遺。必資
賢而礪節砥行。使藐鋒無白圭之玷。令德有黃軒之盛。取
譬於攻金之工。方期於政罔不正。且夫利器久翳。銛鋒不
全。參差冰缺。掩冉苔聯。價減千金之直。文滅七星之躔。非
夫堅石之鍜乃礪乃。巧匠之藏焉修焉。又安得而昭宣。若
乃君上初臨。德聲未溥。令不盡一。名不咸五。筮微子牙之
兆。衮闕仲山之補。非夫忠臣之扶危持顛。英俊之左弼右
輔。又安得而稽古。乃知君與臣兮相符。金與礪兮相須。離
之而道斯遠。全之而德不孤。故為金也光乎九牧。為君也
配彼三無。是以工必利其器。君先擇其佐。佐明則有融。器
銳則不挫。光芒乎擬之必斷。恬澹乎立於無過。亦何必俾
鈍質不可礪。俟昏德以將衰。如銛刀罔能斂其鍔。如朽索
無或紐其維。然後乃知利重乎磨。損之又損為貴。君宜乎
諫。善人不善之資。况今聖上欽明。英髦迭出。恭默思道。曷
高宗之可侔。輔弼納忠。豈傅巖之攸匹。宜乎哉。超羲而越
夔。勗而自必。
蒙泉賦
蒙彼東山。山下有泉。運未逢於畎澮。色空積於澄鮮。虛明
可鑒。澹泊自然。宜習坎以為德。胡止艮而莫前。士有酌而
嘆曰。惟水之義。萬物之利。顧導達之或闕。將灌注而奚遂。
朝宗路阻。未歸朝夕之池。潤下功微。空浸尋常之地。且夫
壅則止。理則通。能致遠邇。任決西東。荷四氣之平均。潛生
麗藻。處重陰而蒙蔽。尚阻清風。亦有舒女化而稱異。耿恭
感而成功。彼皆因人而有託。此獨居然而在蒙。懿其滿而
不盈。卑以自處。岷山未測。且覩濫觴之時。滄浪是期。終異
濯纓之所。性則全柔。德無與儔。能載清而載濁。諒可泳而
可游。將注江湖。終有希於上善。未分涇渭。誠無惡於下流。
嗟止水之奚匹。念發源兮在斯。當其一勺而可挹。豈待成
川而後知。儻理水之有便。諒餘波而可期。他日敢以勝載
之力。冀裨舟楫之時。
青出於藍賦(以純粹積中英華發外為韻)
藍蘊嘉色。青出其中。諒究本而不異。獨入用而靡同。渥彩
必因乎外發。至精不得以內融。暨乎時日既臻。染人云至。
備震方之正色。遵周官之故事。行採之際。詎盈時人之䄡。
俯拾之時。亦異炎州之翠。非取榮以翫悅。將有求於精粹。
比夫朱研而益丹。劍淬而愈利。惟英華是揆。惟混濁是棄。
曷舍彼而取此。信本同而末異。當時所營。盡彼精英。被以
純深之色。總乎遷染之名。陰隲四時。輿服因我而更御。彰
施五采。元黃待我而後成。初類含章而潛伏。今若開輝而
發明。豈不以蒼然之迹始分。煥爾之英久積。研精逾麗。昭
章可覿。謂元之又元。符益之又益。則明珠之剖巨蚌。美玉
之出韞石。彼皆異狀而竟殊。此則一變而不易。且夫色無
以加。孰曰取實而去華。光不可昧。必惟自中而形外。故臻
乎極而不失其色。發乎深而其用惟新。積而成形。事等冰
寒於水。演而為大。義同絲出於綸。俾夫外則文為藻繢。內
則體合精純。故烟生於火。配乎物。情根於性。本於仁。子貢
賢於仲尼。莫知功倍。季孫富於魯國。孰謂德均。君子思端
本而肇末。恥後先以超越。故取斯而喻斯。謂不悱而不發。
破鏡飛上天賦(以青天流魄玉戶失顏為韻)
何新月之嬋娟。如破鏡之上天。微茫而桂樹猶短。髣髴而
菱花不全。皓色減去。清光獨懸。謂是云非。開玉匣而長在。
自無而有。指金波而未圓。象則凌虛。名何責實。伊酷似其
素影。若同分於麗質。莫測潛化。空驚迴出。憐此夕以孤飛。
念誰家而暗失。况夫微明海澨。遠掛關山。感重輪而易缺。
思鞶帶而莫攀。姮娥掩色。嫮女分顏。意迢遞而難明。半生
象外。豈別離之可贈。餘在人間。霽景澄寂。泬寥凝碧。匪迴
輝而照膽。徒向晦而淪魄。洞房未掩。過臺上而不歸。斜漢
欲低。入窗中而猶隔。亦何辨夫鎔於火化。隲彼陰靈。比孤
光於珪白。喻片影之銅青。遙空絢練。遠色晶熒。爽氣共浮。
豈彩霞之能掩。芳塵不到。非素手之所經。觀夫漸倚上元。
迫於下土。瞻吳牛之罷喘。對孤鸞之欲舞。徵碎質以委地。
有方輝而竟戶。哉生之後。從一氣以裁成。埋照之時。豈五
金而能補。正當殘夜。偏稱高秋。含烟不隱。泛水如流。苟孕
明於真宰。非稟質於人謀。似逃秦殿。聊上庾樓。疑熠熠以
從革。類纖纖以若鈎。異彼粧奩。掩茲遊燭。方應候以戲珠。
不鑒容以銷玉。坐惜雲曙。行愁漏促。暈猶未合。無陳方士
之灰。點不可磨。空負先生之局。
眾星拱北賦(以人歸政德如彼眾星為韻)
為章於天。惟彼辰極。環眾星於庶位。標帝座於有北。故昭
回之設象。俾聖哲而取則。鈎陳就列。等營衞於宸宮。閶闔
旁連。類屏藩於王國。煥乎布彩。儼若受職。念精氣之無親。
叶天地之輔德。仰圓象之炯爾。嘉清輝之皦如。昭明有融。
不韜光於隱晦。悠久斯在。豈隨運以盈虛。戒彼不恒其德。
故能奠厥攸居。當其天宇廓清。元緯交映。若萬物之調玉
燭。猶聖人之握金鏡。守寶位而厚㣥生。在璿璣而齊七政。
麗天之象。拱北宸以是依。率土之俗。亦向化而無違。契一
人之有慶。同萬姓以知歸。不然。何躔次縈乎黃道。周廬匝
乎紫微。乍合彩以呈質。竟同耀而分輝。俾夫左之右之。莫
不具爾。無小無大。曷惟嘒彼。考時變兮是察。知天成兮在
此。仰觀或辨其晦明。內附寧阻其遐邇。是以纚連清漢。點
綴蒼旻。流彩未停。蜀郡猶占二使。圓光既聚。潁川應會賢
人。則知居之者安。輔之者眾。輻共轂不足以喻其周環。斗
在天孰可以齊其比諷。亦猶元聖立極。㣥后來庭。登三傑
而漢道斯盛。致多士而文王以寧。儻匡聖之有日。願在位
於恒星。
眾星拱北賦(其二以人歸政德如彼眾星為韻)
邈矣辰極。凝光於北。以迢迢之遠狀。出蒼蒼之正色。蔭華
蓋作上帝之居。擁神休為下土之式。厥高可仰。其儀不忒。
觀眾星之附麗。如小邦之懷德。至於遐瞻五緯。迴眺九圍。
湛河漢之秋景。滅烟霞之夕霏。此則信無大而無小。諒知
章而知微。粲以低昂。嗟在空而錯置。煥而旋復。訝共貫而
知歸。環紫極而未散。流素月而方稀。瞻夫攝提引翼。鈎陳
邐迤。或重輝而玉集。乍浮爍而波委。儲精定位。叶天步之
廓然。有耀遠方。振旄頭而嘒彼。且沖漠之外。或盈或虛。宵
則觀夫成列。晝焉測其所如。是知惟辰得中。同睿作聖。合
真宰之至理。稟昊天之成命。陰滋玉燭。徒見冥其六符。洞
契璇樞。惟悟齊其七政。當其重城未啟。永夜向晨。想清防
於嚴密。披元霄而得真。俱熠熠以晶朗。乍煌煌而彩新。類
珠連之可媚。儼天行而自陳。拱之立言。孔氏巳傳乎舊史。
犯而成象。漢帝曾容其友人。洎乎晷度環合。躔次律中。輻
輳轂纔可比其稠。水會瀛未足方其眾。蓋所以明上德之
攸擬。宣下情而通諷。客有托身白社。翹思青冥。當天地交
泰。山川永寧。敢屬辭而體物。照庶士之從星。
攻堅木賦(以學者攻藝必求至精為韻)
工之制器兮雕乎樸。人之興藝兮志乎學。利用者臃腫無
前。善扣者舂容乃覺。多聞非闕於疑殆。成器克資乎雕斲。
故研精方啟於憤悱。用當各施於輪桷。且夫材有柔勁。工
有趣舍。於以鑽木。後其堅乎。於以揮斤。先其易者。鈎繩定
其規矩。斧斤飄其上下。剞劂罔輟。疾徐既工。鏟鱗皴於理
外。摭精粹於文中。攢節劃以洞解。奧義渙乎遂通。則知藝
或有孚。雖至剛而斯剖。學乃將習。奚異端之可攻。方同規
於大匠。期繼業於良工。是以木碎其節。學殫於藝。殊宰我
之難雕。匪般倕之易制。既飾以文。亦麗其質。講學所貴乎
無方。摧堅不可以無術。每投虛以措刃。故功倍而身逸。盡
乎精微之理。誰謂不然。得於心術之間。孰云無必。藝通元
兮堅剛則柔。學通微兮指歸可求。俾不才而成用。化扞格
以優游。工之成功。志之所至。信念茲而在茲。因比物而醜
類。之木也。破其輪囷。之學也。究其奧秘。礱斲斯成。良工有
程。殫才人之學。好刳者之精。終朝匪勞於矻矻。空谷誰聽
乎丁丁。既成風於郢匠。期大扣於希聲。
刻桐為魚扣石鼓賦(以感通難測萬里相符為韻)
物不可以智識。念斯石之何為。匪茲梧而不克。况乎鼓與
魚兮非類。吳與蜀兮異域。何合應於自然。杳勵響而不測。
刃乃霜落。鱗非錦攢。擊蘊玉之形。鏘鏘屢出。裁嶧陽之幹。
唯唯可觀。叩寂寞而大音斯發。中鏗訇而餘韻不殫。是知
同聲者其和易。殊器者其應難。逢逢之韻且千。讙讙之音
相萬。不擊不考。奚呈響亮之功。大鳴小鳴。豈抱沉潛之怨。
運之靡終。應而不窮。覩之者謂聲存視聽之表。疑之者謂
音在鬐鬣之中。練響而洪纖皆答。化氣而遠近必通。初密
如於綿古。倏坎然於暗空。非誠貫可覽。將神交所感。孤生
之質。徒效用於汕汕。可轉之資。終奮響於坎坎。嗟乎。石之
為鼓也。發於異鄉。梧之為魚也。來彼殊方。何終歲之寂寂。
忽盈耳以洋洋。自得於愜心應手。豈待乎玉質金相。棲鳳
之稱既罷。在藻之用何長。扣之不止。音亦無巳。詎徵冥應
之言。適諧響答之美。相須以成事。有類壎篪。相應以成聲。
寧限道里。則知審音斯發者不可誣。懷聲思擊者不可孤。
諧千古之善應。為二物之合符。向不遇張司空也。知其蓄
靈響而巳夫。
鼓鐘于宮賦(以喻以鼓鐘自中形外為韻)
徵鼓鐘於前聞。誠修身之善喻。始自中出。終能外布。比夫
曠理。必彰善惡之由。將以審音。不失洪纖之度。擊之於宮。
聲無不通。乍超越以迴出。竟周流而四充。聞之者足可以
自誡。聽之者於焉而發聰。若然。則處暗室者可以慎獨。在
多言者曷若守中。豈徒夾兩欒。備九乳。運四氣而應律。合
五音而中矩。必將察理亂之變。明是非之至。播洪音於萬
鈞。在敏手而一鼓。由審音而聽焉。鐘之為喻。警夫行道之
人。聲也何從。出乎有過之地。苟由中而既發。諒聞外之難
秘。夫鐘之所響。響而見聽。人之所慎。慎於未形。雖扣之而
在寢。必聞之而盈庭。禮失所譏。想杜蕢之揚觶。教之以義。
嘉大禹之勒銘。和順積中。鏗訇發外。可以掩笙鏞之逸響。
節干羽之繁會。究彼所從。爰自九重。鏘然有聲。初疑乎叔
之離磬。鏗以立號。如辨乎倕之和鐘。其小也窕而無滅。其
大也摦而不容。原乎其異。察乎所以。若禮之失。惟鐘是比。
苟因聲而必聞。信無良而可恥。故能分清濁。韻宮徵。將有
感於動心。寧取樂於盈耳。故君子之聽鐘。非其鏗鏘而巳。
日五色賦(以日麗九華聖符土德為韻)
德動天鑒。祥開日華。守三光而效祉。彰五色而可嘉。驗瑞
典之所應。知淳風之不遐。稟以陽精。體乾爻於君位。昭夫
土德。表王氣於皇家。懿彼日昇。考茲禮斗。因時而出。與聖
為偶。仰瑞景兮燦中天。和德輝兮光萬有。既分羲和之職。
自契黃人之守。舒明耀符君道之克明。麗九華當帝業之
嗣九。時也寰宇克清。景氣澄霽。浴咸池於天末。拂若木於
海裔。非烟捧於圓象。蔚矣錦章。餘霞散於重輪。煥然綺麗。
固知疇人有秩。天紀無失。必觀象以察變。不廢時而亂日。
合璧方而孰可。抱珥比而奚匹。泛草際而瑞露相鮮。動川
上而榮光亂出。信比象而可久。故成文之不一。足使陽烏
迷莫黑之容。白駒驚受彩之質。浩浩天樞。洋洋聖謨。德之
交感。瑞必相符。五彩彰施於黃道。萬姓瞻仰於康衢。足以
光昭前古。照臨下土。殊祥著明。庶物咸覩。名翬矯翼。如威
鳳兮鳴朝陽。時藿傾心。狀靈芝兮耀中圃。斯乃天有命。日
躋聖。太階平。王道正。同夫少昊。諒感之以呈祥。異彼夏王。
徒指之而比盛。今則引耀神州。揚光日域。設象以啟聖。宣
精以昭德。彰燭遠於皇明。乃備彩於方色。故曰惟天為大。
吾君是則。
匏賦(以五音克諧次用為韻)
自然之器。匏也可覩。宜標名於曲沃。竟入用於樂府。將以
驗遺聲。追淳古。聽自分乎雅鄭。事有勤於三五。俾夫繼咸
池而嗣六英。越大章而跨大武。觀其發徵含宮。設商分羽。
洎清角而雜奏。合五色而相輔。笙磬愔愔而在聽。鳥獸蹌
蹌而率舞。其為器也尚質。其感人也則深。類韶樂之和。自
當忘味。恥齊竽之濫。詎可同音。伊昔哲匠未顧。伶官未臨。
分瓜瓞以為伍。將葛藟而是尋。空思諧於音律。寧望齊於
瑟琴。願以刳心。去苦葉而展用。寧無滋蔓。懼甘瓠之見侵。
今則規模有制。清濁不惑。受天和而乃圓其象。生土德而
再黃其色。不患大而拙用。奚能繫而不食。道無自滿。我則
虛受而持盈。物有混成。我則不宰而為德。是知察清音而
匪匏孰可。含雅韻而匪匏不克。矧國家大樂既備。萬邦允
懷。惟異域欽和而內嚮。君子勤禮而外諧。至哉聽斯匏之
音也。可以知太平之階。
竹箭有筠賦
喻人守禮。如竹有筠。俾修己以自守。同固本而相因。操持
彰於歲暮。勤德貴乎日新。所以取彼後凋之色。戒夫行道
之人。將以禦冬。且見檀欒而守節。比於藏器。詎可須臾而
去身。若乃清霜翻。元律改。彼眾卉之具落。同受氣於真宰。
何蓊茸而自異。乃女[:#AS-FBED:●]便娟而有待。苟常其性。寒竹何患
於時移。不易其心。志士當懷於道在。豈不以和澤自潤。表
裏相質。竹無筠不能固其節。人舍禮曷以法於時。伊先哲
之善喻。作後代之元龜。企於禮者。勤而行之。苞本之時。巳
包周身之防。疎莖之勢。更叶凌雲之期。當其冒霰停霜。雪
披風靡。諒青青而斯在。何冉冉而居彼。是知禮之於己。如
我有徒。筠之於竹。如我有膚。理無特立。義必相須。堅剛自
持。雖貫四時而莫改。賞翫不足。奚可一日而或無。嗟乎。皮
之不存。何以具其體。心之不固。何以謹其禮。所以大戴之
記足徵。相鼠之詩爰啟。君子之道。斯其象諸。示外以固。執
中而虛。閱寒暑之不變。齊榮辱之所如。天損不侵。地利空
積。包綠籜而未改。交翠葉而不易。君子察於此者。可學禮
而受益。
衣錦褧衣賦(以君子之道闇然日章為韻)
君子制服兮。損益以時。秉衣錦之特麗。必尚褧以相資。欲
曳婁以成飾。故威儀而可持。異彼佩環。有以文為貴者。同
夫絺綌。必特表而出之。察其所以。亦將有旨。願無伐善。俾
其蘊美。衞詩既作。且賦於碩人之篇。匪服是加。則嗤乎彼
其之子。異狐裘而羔袖。比綠衣而黃裏。蒙纖縞而不隔。籠
渥彩之可擬。彷彿兮若豹姿之藏霧。隱映兮似珠光之透
水。徒有美於爛然。孰可詳其蔚矣。故服之無斁。終然允臧。
當斐然而入用。懼學製以見傷。知我者謂我隱蔽文章。不
知我者謂我顛倒衣裳。曾不念順則之理。的然而亡。自類
韜光不耀。孰云欲蓋而彰。比乎繪事後素。勿矜為寶。不有
外者。何以混其色。不有內者。何以蓄其藻。雅符含章之德。
不愆盡飾之道。服既美矣。人亦宜然。等誠明之道合。同出
處之義全。亦由絜矩之士。窮而不濫。蘊貞明。體恬淡。昔有
喻於讒口。何以自明。今不衣而夜行。寧惟逮暗。是知大象
既分。先質後文。德為道用。靜為躁君。不衒昭質。退藏於密。
匪同厖服之奇。自契黃中之吉。彼無褐空念於卒歲。此成
章不俟兮終日。未若賦衣錦之褧衣。為終身之自律。
月照寒泉賦(以秋月清明夜泉澄澈為韻)
皎兮月出。毖彼泉流。月燭清夜。泉澄素秋。其象也合之雙
美。其氣也同以相求。觀夫彼濬者泉。彼高者月。臨四海而
照無私。利萬物而功不伐。故能流而不竭。明而不歇。清見
底而練色寒凝。暉盈輪而桂華秋發。則知水者秋之氣。月
者陰之精。月下泉湧。泉中月生。其始愈出。其少徐清。度晦
明兮共隱共見。歷今古兮齊虧齊盈。皎皎兮不易其色。泠
泠兮不改其聲。足以洗潁川之耳。濯滄浪之纓者歟。至若
寒露白。秋天晴。金風始扇。銀河未傾。卷纖雲而九霄可覩。
埽薄霧而萬里克明。於是泉悠悠以東注。月遲遲而西行。
彼月伊何。明之大者。彼泉伊何。清之至也。泉凝釋於春冬。
月行藏於晝夜。既處卑以習坎。亦居高而臨下。攬不盈也。
則照之而有餘。流無窮焉。如逝者之不舍。故德莫明匪月。
莫清匪泉。月經天而燭地。泉帶地而澄天。素波洞出。清影
孤懸。氣涵浪於一色。輪照底而雙圓。圓如日麗。淨若霜凝。
寶鏡出匣。玉壺開冰。搖清吹而灔灔。澹碧空而澄澄。度淺
沙則清影遲漫。潄幽石則光波沸騰。又可樂而瓢飲。枕以
曲肱者也。客有續為泉月之歌。歌曰。月照泉兮泉涵月。泉
潺潺兮月皎潔。波無魚兮清澄。月有蟾兮澄澈。觀碎璧於
漣漪。認明珠於圓折。信上善之可方。而智者之所悅。
河東節度使太原尹贈太尉李光顏神道碑
經使大廈者。實先榱棟。利涉巨川者。必具舟楫。在憲宗時。
淮夷阻命。歷選將帥。大興師戎。始以忠武軍節度使李公。
首應注意之選。終成弭寇之效。策勳行賞。公實居多。故幅
員千里。盡成內地。男女萬戶。不為匪人。任土之貢。歲入王
府。誰其致之。知所自矣。公諱光顏。字光遠。生於將門。早奉
成訓。忠孝兩大。文武全才。負劍既成。躭書不倦。爰自裨將。
則有盛名。早與其兄靈武節度使光進其初同在戎府。司
徒馬公鎮理河東。置之戲下。嘗所器異。默而志之。因間謂
公曰。爾有氣量。終當光大。但吾不得見其時耳。授以所執
劍仗。亦呂虔佩刀之義也。其後手挈偏師。以合㣥帥。討楊
惠琳於夏臺。破劉闢於西蜀。由是雄名赫赫。冠耀諸軍矣。
其在許昌也。則慎固封略。繕完兵甲。居安不敢忘戰。臨敵
未嘗惰農。是以農戰交務。偶俱無闕。有若曹公師次。學校
是修。祭遵軍中。俎豆不廢。得非刃有餘地。才可兼人者乎。
鄆人不恭。命公討叛。遂有義成之拜。公以所統者許師。所
處者東郡。疏陳利害。遂復其舊焉。連下諸城。而齊寇殲殄。
旋師未幾。移鎮邠土。塞邊隟而遏戎隧也。會穆宗踐祚。寵
綏勳賢。以本官同中書門下平章事。復遷岐下。寄重股肱。
幽鎮挻災。輔車為用。詢於㣥議。非公莫能。促詔不俟駕而
至。再總中武之師。兼下博行營節度使。浚郊逐帥。李㝏背
叛。朝廷震怒。俾公問罪。朝受命而暮即戎。叛者率其精銳
而來。未及成列。公乘勢擊敗。如火燎原。眾授首惡。遂納其
師。進檢校司徒兼侍中。策元勳而厲列鎮也。其後秉圭入
覲。請代歸朝。上以許人佇望。勉諭再三。俾公旋止。眾庶相
賀。復歷半紀。績用大就。司徒為真。依前同平章事。上以太
原公之故里。晝錦而往。拜河東節度使北都畱守太原尹。
公發跡并部。人皆懷之。及公之來。如渴者得飲。寒者挾纊。
吏不按而姦自息。軍不刑而令無犯。無小無大。各附所安。
則公之才之量。曷可涯也。於戲。邦國將瘁。陰陽遘災。享年
六十有五。寶歷二年九月三日。薨於位。并人罷市。天子撤
懸。廢朝三日。悼宗臣也。冊贈太尉。葬於太原縣東孝敬原。
夫人隴西縣太君阿史那氏祔焉。禮也。嗣子昌元。檢校戶
部尚書兼御史大夫上柱國。次子扶元。守左龍武軍大將
軍知軍事兼御史中丞。次繼元。前行太常寺主簿。次誠元。
守朔州司馬兼監察御史。次建元。國子祭酒兼殿中侍御
史。次興元。前守衢王友兼監察御史。次榮元。左散騎常侍
兼御史大夫。次奉元。清源縣丞。次播元。前河東節度使兼
監察御史。次安元。右軍先鋒兵馬使守古驍衞將軍。程忝
公深知。備熟休烈。豐碑見託。安敢讓辭。其辭曰。
四時運行。歲功聿成。㣥雄經營。王度乃貞。於赫太尉。五世
間生。周之方召。漢之韓彭。智叶蓍蔡。心為權衡。揚之不濁。
澄之益清。孝乎其親。友於其兄。六踐台席。八擁戎旌。隱若
敵國。屹如長城。蒼生瞻戴。天子倚愛。發跡并部。知名當代。
危自我安。否自我泰。罕山蒼蒼。汾水湯湯。兵符相印。佩握
還鄉。內持吏化。外靖戎疆。俗既富庶。人方樂康。神理冥冥。
天道茫茫。不臻期頤。孰謂延長。泉扃一掩。千載傳芳。
