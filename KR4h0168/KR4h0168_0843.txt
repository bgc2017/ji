欽定全唐文卷八百四十三
李茂貞
茂貞本姓宋。名文通。深州博野人。唐乾符中。黃巢犯闕。以
功為神策軍指揮使。朱玫之亂。以功遷檢校太保同平章
事。賜姓名。僖宗親為製字曰正臣。光啟二年。討平李昌符。
還為鳳翔節度使。加檢校太尉兼侍中隴西郡王。大順二
年。討平楊復恭。遂恃勳恣橫。乾寧二年稱兵入覲。會李克
用請討三鎮。茂貞懼。歸命待罪。授東川節度使。光化中加
尚書令。封岐王。天復元年矯詔討梁祖。梁祖引四鎮之兵
屯岐下。圍守三年。乃求和。及梁祖建號。與王建志圖興復。
竟無成功。後唐莊宗平梁。上表稱臣。詔仍舊官。進封秦王。
同光二年卒。年六十九。諡忠敬。
請再降東川節度使顧彥暉制命表
臣聞鏤鼎書旂。必歸於勳德。分茅建秩。允屬於賢良。明朝
無濫賞之文。聖代絕且侯之論。其有功標峴首。業著燕然。
殊恩尋降於虎符。睿渥己頒於龍節。旋遇蛇蟠劍棧。棘植
銅梁。遮日月之迴光。阻山河而倒浪。今則初開九折。漸涸
長鯨。宜宣既往之恩。合舉己行之命。臣熟稽通論。方敢上
聞。儻無棄於瞽言。庶有裨於元鑒。臣伏見東川節度使顧
彥暉。門傳將略。代襲軍功。佩董卓之雙鞬。撚繇基之一鏃。
南金鍊質。經大冶而彌堅。東箭推心。遇繁霜而轉勁。伏自
頃歲蚊雷聚響。螗斧稱威。風搖而海嶽將傾。火烘而薰蘭
不辨。顧彥暉與亡兄彥朗。提戈鴈塞。奮臂龍沙。同驅韅靷
之師。入奉紀綱之僕。青黃杵下。辛勤果建於勳庸。赤白囊
中。動靜罔違於禁制。伏以先皇帝鑾輿反正。鳳輦初安。爰
置酒以論功。遂圖儀而表德。顧彥暉亡兄彥朗。繇是榮頒
劍履。顯誓山河。飾金之象猶新。垂露之文未滅。豈謂夏時
積疹。奉國勞神。三秋而大樹忽彫。半夜而將星潛殞。是致
人皆罷市。里為輟春。淚碑雖沒於蒿萊。畫象但喧於簫鼓。
顧彥暉以三軍擁路。百姓排關。感羊祐之遺心。請馮君之
繼踵。伏自暫持紀律。權總貔貅。謝元用才。雖履屐而有任。
句踐撫士。從觴豆而皆均。伏蒙皇帝陛下俯念㣥情。仍憐
異政。降旌幢而示寵。宣雨露以酬功。風行而天下皆聞。日
照而人間竝見。不謂[:#AS-92F9:⿰帛⿱丿糸]州刺史楊守寬。鴟張要路。蟻聚通
津。擅抑芝泥。強畱瑞節。召兵戈於武定。阻琛賮於裦梁。大
肆虔劉。將營統制。臣與邠州節度使王行瑜。同興義旅。共
伐奸謀。一揮而梟鵬離巢。再戰而猿猱失木。既通劍路。尋
達刀州。顧彥暉屢捧詔書。曾頒旌鉞。非是翦桐之戲。已承
裂地之封。濡涵而難滯舊恩。錫賚而願加新節。猶希進秩。
用表優賢。臣謬竊臨戎。嘗思舉善。敢覷先茅之賞。庶遵連
茹之文。
請加贈鄭畋表
臣聞有勳不廢。前代格言。無美不稱。先王令典。是垂休於
國牒。將衍示於孫謀。其有漢閣元勳。岐山茂政。霜露己彫
於大樹。蓬蒿將沒於豐碑。歎泉扃而縟禮未加。顧藩翰而
清風盡在。是敢敷陳往事。啟迪前功。庶雅頌而重興。冀徽
猷而復舉。臣伏見故鳳翔尹同中書門下平章事鄭畋。瑞
應星精。祥開日角。建洪鑪於聖代。成庶類於明時。鳳毛方
浴於春池。龍節忽移於右輔。旋以㣥鴟聚噪。萬蝟鋒攢。蒼
黃而玉輦省方。次第而金門撤鑰。九州相望。初猶豫以從
風。百辟無歸。半狐疑而委質。而畋峩冠豎髮。襃袖運籌。羅
劍戟於樽前。列貔貅於麾下。乃言曰。封豕肆兇。長鯨噴毒。
寘生靈於塗燼。委神器於腥羶。我國家時運雖艱。天歷方
遠。豈可以大朝簪紱。當屈節於豺狼。近甸藩籬。欲輸誠於
虺蜥。繇是埋牲誓衆。釁鼓出師。飛羽檄於四方。會諸侯於
萬里。擎迴地軸。決驚波而盡入東溟。抽轉天關。驅列宿而
咸尊北帝。雷喧鼙鼓。山矗旌旗。五兵纔入犬牙。一陣盡塗
龍尾。值大憝建瓴之勢。在元臣反掌之間。不意天柱朝摧。
將星夜殞。竹帛徒懸於皎日。衣冠已隔於佳城。臣始舉義
師。爰從指顧。稟三令五申之訓。職囊沙減竈之謀。今則謬
以微功。叨居重鎮。仰高蹤而如在。念遺烈而未書。伏乞皇
帝陛下顯舉舊勳。榮加盛禮。俯盡裦酬之典。遐追鎔範之
功。俾四海有聞。致九泉無恨。
與杜讓能書
宰相之職。外撫四夷。內安百姓。陰陽不順。猶資燮理之功。
宇宙將傾。須假扶持之力。即萬靈舒慘。四海安危。盡繫朝
綱。咸由廟算。既為重任。方屬元臣。況今國步猶艱。皇居未
壯。曩日九衢三市。草擁荒墟。當時萬戶千門。霜凝白骨。大
厦傾欹而未已。沉疴綿息以無餘。皆云非賢后無以拯社
稷之危。非真宰無以革寰區之弊。令明公捨築入夢。投竿
為師。踐履中台。制臨外閫。不究興亡之理。罕聞沉斷之機。
蓋意有所不平。心有所未悟。輒思上問。願審臧謀。竊見楊
守亮擅舉干戈。阻艱西道。將圖割據。吞併東川。居巴賓為
一窟豺狼。在梁漢致十年荊棘。果聞敗衂。尋挫凶狂。既前
去而不諧。思卻歸而無地。當道與邠州。見為隔絕綱運。方
舉問罪兵師。忽聞朝廷授武定之雙旌。割果閬之兩郡。未
審是何名目。酬何功勞。紊大國之紀綱。蠹天子之州縣。非
惟取笑於童稚。抑亦包羞於馬牛。自謂奇謀。信為獨見。伏
慮是明公賞凶黨無君之輩。挫忠臣奉國之心。要助姦邪。
須摧正直。又聞公切於保位。利在安家。商量不自於中書。
剸割全通於內地。雖知深奧。罕測津涯。亦聞駭異㣥情。頗
是喧騰衆口。
司空頲
頲。貝州青陽人。僖宗時舉進士不第。去為羅紹威掌書記。
後入梁為太府少卿。尋解官。往依天雄軍節度使賀德倫。
張彥之亂。彥脅德倫降于唐。遣頲草奏。奉狀太原。莊宗署
為天雄判官。權軍府事。以忤郭崇韜見殺。
為張彥請復相衛狀
臣累拜封章。上聞天聽。在軍衆無非共切。何朝廷皆以為
閒。半月三軍。切切而戈矛未息。一城生聚。皇皇而控告無
門。惟希俯鑒丹衷。苟從衆欲。須垂聖允。斷在不疑。如或四
向取謀。但慮六州俱失。言非意外。事在目前。
李德休
德休字表逸。趙郡贊皇人。舉進士。歷鹽鐵官渭南尉右補
闕侍御史。天祐初。河朔定州節度使王處直辟為從事。後
唐莊宗即位。徵為御史中丞。轉兵部吏部侍郎權知左丞。
以禮部尚書致仕。卒年七十四。贈太子少保。
請詳定本朝法書奏
當司刑部大理寺。本朝法書。自朱溫僭逆。刪改事條。或重
貨財。輕人生命。或自徇枉過。濫加刑罰。今見在三司收貯
刑書。并是偽廷刪改者。兼偽廷先下諸道。追取本朝法書
焚毀。或經兵火所遺。皆無舊本節目。只定州勅庫有本朝
法書具在。請勅定州節度使速寫副本進納。庶刑法並合
本朝式令。
張文寶
文寶。昭宗朝諫議大夫顗子。初依河中朱友謙為從事。後
唐莊宗即位。擢知制誥。歷中書舍人刑部侍郎左散騎常
侍。知貢舉。遷吏部侍郎。
請旋蹕疏
巡狩省方。唐虞之舊典。弔民伐罪。湯武之前功。陛下親統
貔貅。盡除梟獍。刷盪瑕穢。殄息氛埃。天威已震於華夷。濡
澤又沾於幽顯。動植蘇泰。遐邇歡康。所宜旋軫神都。凝旒
紫禁。居中土而表正。來萬國以均輸。允叶億兆之心。共樂
雍熙之化。
王鎔
鎔。其先回鶻部人。父景崇。世襲鎮州節度使。鎔年十歲襲
父位。昭宗朝賜號敦睦保定久大功臣。位至成德軍節度
使。守太師中書令。封趙王。梁祖稱帝。奉梁正朔。同光中復
臣附後唐。後為親軍所殺。
薦王師範表
臣聞推亡固存。古有明義。興滅繼絕。書著前文。蓋聖王宏
延賞之恩。哲后開勸能之道。故吳君錄舊。育凌統之孤兒。
漢帝追功。舉張良之愛子。臣伏見故淄青節度使檢校司
空同中書門下平章事王敬武。將星發彩。金匱傳符。推心
皆務於政經。戮力每勤於王室。自艱難變運。鑾輅省方。海
嶽一隅。不驚刁斗。關畿數路。嘗走梯航。加以淪落衣冠。流
亡民庶。皆能賑䘏。盡致昭蘇。可謂輔國藎臣。佐時良牧。而
不幸秋蘭敗葉。朝露晞光。俄成就木之悲。不盡登壇之寄。
其男檢校工部尚書權知畱後事師範。親為嫡長。才實[:#AS-9061:⿰王褱]
奇。早綰父兵。夙知軍志。張飛之敵。每說無前。魏萬之名。咸
言必大。頃以元戎物故。外府事殷。體人情懷騷動之虞。俟
朝奏有關河之隔。以是連營義旅。比屋烝黎。追欒社以增
哀。思召棠而瀝懇。爰從苫塊。抑主兵戎。分少拊寒。盡同赤
子。望雲就日。頗罄丹誠。今則戈戟罷尋。光陰已變。險夷一
致。首尾二年。雄稜真是其將門。造次不渝於臣節。雖皇華
紫誥。慰安相繼於道途。而舊旆油幢。承寵未聞其擬議。將
何以寬諸衆望。塞彼㣥情。光成季之高勳。表臧孫之後嗣。
伏望皇帝陛下信敷九有。仁覆萬方。當惟新革故之時。思
就俗理人之道。克全修偃。早委節旄。俾其戶戶披雲。皆瞻
白日。人人棄管。盡覩青天。覃四時不宰之功。救五郡倒懸
之苦。則豈獨自夷及夏。咸知煦嫗之恩。誠亦在存與亡。俱
荷生成之施。
薦幽州權兵馬畱後李全忠表
臣准幽州狀報。當道以李全忠權知節度兵馬畱後事。伏
以天步初迴。神京乍復。凡諸藩鎮。咸務謐寧。況幽州地控
北番。界臨東海。土俗素稱其雄勇。人情須自於綏懷。畱後
李全忠。夙習武經。頗彰公器。軍郡既聞其愛戴。轅營必議
於叶和。苟將付以元戎。誠謂雅符衆望。臣累令偵探。靡不
端詳。事繫安危。理難緘默。伏惟皇帝陛下早迴天鑒。速注
陽光。便委兵權。俯徇人欲。則豈獨遐陬士卒。便獲其慰安。
實亦隣壤生靈。免虞其騷動。關於久遠。合具奏陳。
復魏博節度使樂彥稹書
近承新使。復覩羽書。側聆計國之規。實激懦夫之志。竊自
運貽百六。禍遍寰區。㣥盜薦興。生靈無庇。朝章國典。誰為
稟命之人。黷武窮兵。孰是勤王之旅。咸以乘虛窺伺。觀釁
憑陵。以掠奪為功。以殺傷為務。皇威所不能制。天道所未
能誅。或徑越大河。或竊居方鎮。縱狼貪而未己。畜虺性以
難馴。內雖以效順為名。外皆以亂常無懼。遂跨州連郡。十
室九空。良繇諸侯各固一方。不思同力。自致喪牛之悔。久
虧刑馬之盟。近則布露腹心。冀完虞虢。今明公諭之以長
策。示之以壯圖。結五鎮以齊明。俾一家而不異。竊惟高義。
實邁前修。顧魯衛以同歡。誠敦夙契。在江黃而列會。願接
下風。況當道處河朔之中。最為脣齒。據親舊之分。寧異金
蘭。固當禺俟捧盤。無渝匪石。然以事關久遠。議非一方。必
決定否臧。審其同異。待隣藩符會。則決別相從。
楊洽
洽。王鎔辟佐幕。
鐵火筯賦(以堅剛挺質用舍因時為韻)
物亦有用。人莫能捐。惟茲鐵筯。既直且堅。挺剛姿以執熱。
揮勁質以凌煙。安國罷悲於灰死。莊生坐得於火傳。交莖
璀璨。並影聯翩。動而必隨。殊叔出而季處。持則偕至。豈彼
後而我先。有協不孤之德。無媿同心之賢。至如元冬方沍。
寒夜未央。獸炭初熱。朱火未光。必資之以夾輔。終俟我而
擊揚。焚如燄發。赫爾威張。解嚴凝於寒室。播溫暖於高堂。
奪功[:#AS-92F9:⿰帛⿱丿糸]纊。挫氣雪霜。夫如是。則筯之為用也至矣。如何不
臧。銳其末而去其利。端其本而秉其剛。信執箠之莫儔。何
支策之足重。專權有。故我獨任而無成。雙美可嘉。故我兩
莖以為用。抱素冰潔。含光雪新。同舟檝之共濟。並輔車之
相因。差池其道。勁挺其質。止則謺雙。用無廢一。雖炎赫之
難持。終歲寒之可必。嗟象筯之宜舍。始階亂而傾社。鄙
囊錐之孤挺。卒矜名於露穎。伊瑣瑣之自恃。獨錚錚而在
茲。佐紅爐而罔忒。煩素手而何辭。因依獲所。用舍隨時。儻
提握之不棄。甘銷鑠以為期。
孔邈
邈。文宣王四十一代孫。乾寧五年舉進士。除校書郎。崔遠
在中書。奏為萬年尉。充集賢校理。遷諫議大夫。後唐同光
中以年老致仕。
請許注擬天成元年已前有出身人奏
近見選人。或以志在循陔。難違色養。或以家同懸罄。不辨
裂裳。致違調選之期。遂遇廢沉之例。臣愚伏請自天成元
年已前。有出身分明者。悉許注擬。況三蜀之內。員闕極多。
俾出自於朝恩。免使希於假攝。
請錄死事子孫疏
臣聞賞延於世。實皇王體國之規。立身揚名。為人子承家
之道。苟推誠於忠孝。必懷慶於子孫。存歿共瞻。君親是望。
伏自陛下中興大業。念舊錄勳。賞賜無時。渥恩咸徧。尚慮
有奮身為國。跡殞魂孤。姓名不達於乾坤。骨肉飢寒於道
路。不因詔書博訪。所在不與申聞。伏乞特下外藩。如有身
歿王事。忠節顯彰。軍伍備聞。恩澤未及者。必令具錄聞奏。
如有子孫。便委所司齒錄。使父母有可依之地。妻孥免無
告之心。如祇有孤遺。亦便令救䘏。即已往者知皇恩不棄。
將來者罄臣節何疑。楚師忘寒。空憑念問。周文葬骨。唯示
深仁。冀於有道之朝。不漏無垠之澤。
薛昭文
昭文。後唐同光二年官諫議大夫。
陳十事疏
臣聞夏德方衰。未顯中興之運。漢儀重覩。果成反正之功。
稽其上代帝王。前朝基業。未有不中罹屯否。閒有凶災。是
資明聖之謨。更廓靈長之祚。伏惟昭文睿武至德光孝皇
帝陛下繼漢大寶。纘禹鴻名。興牧野之師。功如破竹。拔朝
歌之壘。疾若建瓴。俄平國家之讎。大刷神祇之憤。皇威遠
振。睿德遐敷。自陛下應天順人。奄有諸夏。九州欣戴。萬國
樂推。既混一於車書。方大定於區宇。藩服靡不入貢。夷狄
靡不來庭。銳旅雄師。無敵於當代。謀臣勇將。有備於中原。
然而尚有凶悖之徒。竊據於屏翰。愚迷之輩。憑恃於江山。
雖聞向化歸朝。猶敢改元僭號。在陛下武功天縱。百越不
得不臣。在陛下文德日新。三苗不慮不格。夫人乃邦之本。
兵者國之器。要在安其人而固其本。訓其兵而利其器。國
富兵強。家給人足。臣有管窺十條。謹錄奏聞。伏乞俯迴聖
覽。其一曰。陛下復居聖唐之運祚。雪先帝之讎仇。戎狄尚
解懷柔。藩服豈敢拒命。而數處僭偽之地。尚未悛心。料此
凶狂。必自覆滅。臣請陛下明宣睿算。大振天威。秣馬耀兵。
亦不指名何處。且為討逆伐叛之計。而狡妄之輩。饕餮之
徒。聞我大國萬旅雲屯。六軍雷動。如此昏迷之黨。不俟赫
斯之怒。經略之謀。彼必斂袵而朝。望風而潰。自願納歸國
矣。斯必有征無戰之道也。其二曰。臣伏見隨駕兵士。久經
戰戈。咸著勤勞。皆忠勇以難儔。尚貧乏而未濟。雖陛下告
成郊丘之後。大行賞給之恩。然而或未優豐。尚多覬望。非
不知國力尚闕。天府未充。臣又聞自古王皇建基業。撫軍
戎。未有不損玉帛。輕財寶。以餌於戰陣之士。是故先代撥
亂之軍。以此皆畱意也。今以諸道上供錢物。進納不時。遂
致朝廷薄於犒散。稍為經度。以濟急需。近者藩臣供奉慶
賀財帛。及南郊或有經費羨餘物色等。伏請且據帑藏。更
加頒賚先隨駕兵師。宴犒代潞州將健也。其三曰。臣竊
見河南兵不少。亦是先在偽廷。備經訓練。頗聞精銳。皆堪
征伐。自陛下平定汴州已來。尋曾選揀。或聞諸道分臂之
時。未甚精細。或有勇悍者放歸田里。或有懦弱者畱在軍
都。當差發征行。則逃避諸處。以此散失。其數實繁。請宣示
租庸司先管兵帳所司。子細磨勘向來所係數額多少。兼
取近年諸道所申逃背名帳較量。比舊額少剩。即知元數
減耗。臣聞夫軍伍者。以豐財為務。以重賞為先。其河南道
先管兵士。伏慮三數處僭號不臣之地。以厚利誘之。歲月
滋深。耗蠹必甚。請陛下詔勅令在京及諸道。常加點捉安
撫。兼勤給其衣糧。務令得所。仍乞嚴勅邊界要害津鎮。寅
夜鈴轄。無令透漏。兼先有放歸農畝者。亦諸指揮州縣鎮
浦點檢姓名。嘗知所在。或緩急追呼。稍有前卻者。請罪本
處軍吏節級等。庶耕耨不隳。征伐有備。倘陛下納臣所奏。
則不臣之人。知國家訓戎講武。繕甲治兵。彼之兇徒。必懷
懾懼。則旦夕相率。有臣事本朝之計。脫使賞給不充。撫養
不至。非惟士卒生劫掠之心。抑以步伍有逃遁之患。必慮
夫多投逆臣之境。更資悖慢之性也。其四曰。臣竊見諸道
百姓。皆陛下赤子。爰自比年。以偽廷徭役頻仍。租賦繁重。
餽挽不已。疲敝益深。既不聊生。率多逋竄。雖有德音軫恤。
未聞時降招攜。亦請宣取租庸司。應河南先在偽廷戶口
文帳。磨勘從前多少數目。兼勘諸道所申近年見管及流
亡戶口。即知人數增減。此則慮僭偽之處。多方招誘。伏乞
特降優詔。委所在觀察使刺史官吏己下。設法撫綏。事件
無損於官有益於人者。仰二縣條貫申奏。仍請下中書。量
其利便。並許施行。本分稅租。稍令假借。諸雜科徭。特予減
等。以表撫俗安民。興邦固本之道也。其五曰。本朝至德年
祿山之後。復京雒之初。兵革之餘。生聚彫瘵。屢降恩詔。撫
恤生靈。仍遣使臣。詔問閭里。今陛下嗣守鴻業。光啟雄圖。
故事前規。可得敬而行之。伏請每年准舊事。出郎官御史
忠良廉潔明幹堪充使者。令散往諸道。採訪賢良。撫問疾
苦。務安兆庶。以拯弊氓也。其六曰。竊以偽廷僭號。俄逾一
紀。連年征剝。繁日科徭。士不聊生。人不堪命。生聚塗炭。戶
口流亡。河南之民。皆企踵側身。日望陛下復我唐之鴻基。
慰兆民之疾痛。今陛下弔民伐罪。新有中原。所宜減省斧
斤。未欲增修宮室。昔漢文帝將起露臺。計百金之費。且曰
百金中人十室之產。吾有先人宮室。何事臺為。遂罷。天下
聞之。萬古稱漢文之儉德也。臣竊以陛下以慈愛為心。以
孝理為念。聖德日新。又何讓於漢文矣。伏惟陛下慕唐堯
土階之事。善夏禹卑宮之規。停土木之工。止營搆之役。斯
則區夏欣悅。億兆歌謠。自然平揖唐堯漢文之至化也。其
七曰。臣聞漢祖初入咸陽。令蕭何收秦之圖籍。及高祖神
堯皇帝平定關中。亦允收隋室㣥書。仍聞歲降賜天下搜
訪。其後盈溢於石渠東觀。充滿於祕閣蘭臺。以是兩漢之
詩書之盛。與三代同風也。自貞觀開元之後。文物煥然。何
止同風。可謂超冠於三代也。今陛下嗣周景祚。紹禹靈圖。
睿藻日新。聖文天授。崇文允武。咸五登三。將恢偃戢之規。
在廣訪搜之道。伏請降使。采訪天下圖書。以示武王偃武。
虞舜舞干。致太平之永遠也。其八曰。臣聞惟王建國。辨方
正位。況河雒之名都。帝王之二宅。為萬國輻湊之地。乃四
方表則之邦。若不廣闢康莊。何以壯觀輦轂。自喪亂以來。
兵火之後。九衢荒廢。但長荊榛。廣陌蕭條。惟滋蔓草。今陛
下富有四海。作宅神都。當六龍游豫之時。是萬方朝聘之
日。雒陽大道。所宜法於前規。鼎邑長衢。豈可隳於舊制。其
都城六街。請下河南府及左右金吾。仰仍舊依古制分擘
廣狹步數。不得縱任居人侵占。俾朝會之地。免有湫隘之
弊也。其九曰。臣伏見諸司行事官。或歷任分明。選限尚遠。
或出身欠少。入任無門。聞陛下應千年之運。建一統之功。
謂聖日照臨。幽顯仄陋。皆辭親裹足。迢遞而來。冀郊禋之
時。希求恩澤。今所司磨勘駮放。十分去其九分。訪問駐京
日多客舍窮悴。其現在未出京者。伏乞降宣旨稍賜慰安。
或有粗堪任使者。即乞委銓司量才注擬。不堪收擢者。亦
聊賜資財。以濟歸路。所以憫職勞而示君德也。其十曰。諸
戎牧馬。務履踐京畿百姓苖稼。請於隙地置牧場。伏惟陛
下察臣愚衷。納臣短見。俾令遐邇知大君撥亂之功。是使
黔黎荷聖王無私之德也。
張繼業
繼業。後唐同光時人。
劾張繼孫非親弟疏
弟繼孫本姓郝。有母尚在。父全義養為假子。令管衙內兵
士。自皇帝到京。繼孫私藏兵甲。招置部曲。欲圖不軌。兼私
家[:#AS-886A:●]縱。無別無義。臣若不自陳。恐累家族。
張寶
寶。後唐莊宗時知制誥。
加錢鏐爵勅
皇帝若曰。王者惠濟黎元。輯寧方夏。重名器。任股肱。忠而
能力則禮崇。賞不失勞則人勸。所以啟周公之土宇。裂漢
祖之膏腴者。錄彼茂勳。寘之異數。登進賢哲。焜燿事功也。
咨爾天下兵馬都元帥尚父守尚書令吳越國王錢鏐。潮
海靈源。承天峻嶽。以英風彰德望。以勇氣贊忠貞。往因義
舉之徒。盛推韜略。遂著襲封之績。高步藩維。挺魚鯤鳥鳳
之姿。擁岸虎水龍之衆。居方面任。將五十年。宣導休聲。攘
除兇醜。擁堅奮銳。鄙許東固圉之謀。阜俗頒條。廣冀北安
居之頌。環塹浙江之要。雲滋星紀之墟。聞禮敦詩。位崇元
帥。前茅後勁。名重中原。守畫一之規。奉在三之節。信立靡
移於風雨。義行曷倦於津塗。效珍則那顧險難。薦幣則常
歸宰府。振英謨而端右弼。鍾懿號而異列藩。可謂職貢不
乏。梯航時至。翼戴天子。加之以恭也。載念尊奬。爰示徽章。
今遣正議大夫守尚書令吏部侍郎上柱國贊皇縣開國
男食邑三百戶賜紫金魚袋李德林副使朝議郎守起居
郎充史館修撰賜緋魚袋聶璵持節備禮。胙土苴茅。冊爾
為吳越國王。於戲。地奄數圻。賦過千乘。墨守闔閭之境。範
圍勾踐之封。子弟量才敘進。多分於棨戟。土疆漸海方輸。
豈限於魚鹽。貴盛富強。雖古之封建諸侯。禮優夾輔。不加
於此。慎厥終始。無以位期驕。無以欲敗度。欽承賜履。協於
一人。汝嘉可檢校太師守中書令。
