欽定全唐文卷四十五
肅宗(四)
冊太上皇尊號赦文
古者父有天下。傳歸於子。子有天下。尊歸於父。有國所以
繼統。立身莫若揚親。其義遠矣。我太上至道聖皇天帝惟
皇降衷。敷祐於上。允文允武。乃聖乃神。道合乎乾坤。德明
於日月。粵若增崇九廟。巡謁五陵。天子之孝也。嚴禋二郊。
升中東嶽。聖人之表也。制禮作樂。闡學明刑。帝皇之業也。
戡定多難。懷柔百蠻。霸王之功也。於是乎為而不宰。成而
勿居。神超象外之先。心契合莫之境。釋負於小子。俾承於
丕搆。討伐叛逆。綏懷四方。豈朕所能。皆聖皇之訓也。頃者
親授寶符。載錫美稱。顧朕不德。弗克負荷。君父之命。若登
於天。祖宗之緒。恐墜於地。一昨與羣公百寮。庶尹衆士。圖
惟帝載。欽若聖謩。自古以來。百王垂範。文明濬哲。孝友寬
仁。豈有如我開元之盛也。乃稽大典。上徽號曰太上至道
聖皇天帝。累日誠請。不蒙許納。至於數四。今茲俯從。允膺
天休。克副人望。朕上迫嚴旨。曲被殊私。迎春之初。承奉嘉
命。聖皇所賜曰光天文武大聖孝感皇帝。名以制義。亦為
實賓。卑不踰尊。是昭物則。恭惟聖造。何敢當仁。頃以鴻業
載昌。有虧公議。復以大聖二字。深僣皇猷。讓非飾詞。言必
形泣。承順顏色。而宸睠不迴。祗膺寵光。乃夕惕增厲。今惟
新景命。禮洽於尊親。誕受徽章。敬在於順上。發生萬物。行
慶其時。孚佑兆人。緩刑斯在。宜宏霈澤。以布陽和。可大赦
天下。改至德三年為乾元元年。起二月五日巳前。大辟罪
無輕重。常赦所不免者。咸赦除之。其兩京文武官。應三司
先推勘者。本罪中遞減一等處分。其合放者。三司具條件
奏聞。自開元巳來將相大臣。非反逆及犯名教枉法贓罪
者流死。許其家人以禮收葬。其陷在賊境為其殺戮未經
追贈者。據本官追贈。公主并郡王嗣王郡主縣主及皇五
等巳上親被逆賊殺害者。各與子孫一人官。使其瘞藏。亡
失骸骨者。各招魂葬。身死者。三品巳上各與追贈。仍各與
一子官。五品巳上一子出身。六品巳下量事追贈。其元從
聖皇天帝至成都府文武官。五品巳上宜與一子官。六品
巳下超資進改。聖皇至成都府後到官。及寧州靈州首末
扈從。三品巳上與一子官。五品巳上放一子出身。情愿迴
授周親及親近亦聽。六品巳下量與改轉。鳳翔府以歸順
前者。普恩外加一階。車駕出城後。任官潛藏。不仕逆賊。即
與處分。唐元功臣。普恩外賜爵一級。身亡歿者。子孫一人
加一階。其諸道節度下將士。三品巳上與一子官。五品巳
上放一子出身。六品巳下量與改轉。勳業高者。各委本使
聞奏。諸道留後將士。普恩外賜恩三轉。自開元巳來宰輔
之家。不為逆賊所汙者。與子孫一人官。賊陷兩京。文武常
參官及諸州刺史。絕脰仰藥。不事叛人。為衆所知者。量加
優贈。有脫身賊庭。妻子被屠戮者。委所司勘會聞奏。其天
下孝義門。各與一子官。委採訪使具名奏聞。量文武處分。
其左降官。非反逆緣坐及犯惡逆名教枉法盜贓。如有親
年八十巳上。及疾患在牀枕者。不堪扶持。更無兄弟。許其
停官終養。其流人亦準此。自今巳後。應有以醫術入仕者。
同明法例處分。天下百姓。今年租庸並放。其百司府縣諸
色雜供。各宜減半。其雜徭役非要切者。一切並停。其天下
州縣。有遭逆賊攻擊。堅守不下。竟以獲全。其官人百姓中。
有實效灼然為衆所知者。宜令本道使案騐奏聞。據狀迹
酬其官賞。身亡歿者。重加襃贈。有父母存者。仍與一官及
邑號。無父母者與妻子。有一家丁壯盡被屠害者。其父母
妻子。仍令州縣以官物賑恤。并量造舍宇。使得安存。其州
因城陷被賊殺戮殘毀者。委本道使勘責取實。各量免其
二三年租賦。自逆賊以來。有匹夫匹婦節義可稱者。並旌
表其閭墓。其流亡戶復業者。委本道使與刺史勾當賑給。
并與種子犂牛。仍免三年租賦。內外文武官。三品以上各
賜爵一級。四品巳下及四方通表使各加一階。五品巳下
各賜勳兩轉。其刺史上佐錄事參軍縣令。委中書門下速
於諸色人中精加訪擇補擬。判司丞巳下。宜令所繇先於
兩京潛藏不仕逆賊及固託疾病官中擇。資考深才堪
者銓註續發遣。皇五等巳上親及九廟子孫。有才學政理。
委宗正寺揀擇聞薦。其有任偽官及掌兵馬軍將。能即來
各還本官。仍別優賞。其左降官諸色流移配隷安置罰鎮
效力之類。亡官失爵。解退放歸田里。及安祿山反黨緣坐。
不在免限。李林甫王鉷楊國忠等一房。去年十二月十五
日制後所犯。並準前制處分。
乾元元年南郊赦文
朕聞皇天有命。皇王受之。命之為君。孝理為本。莫不欽崇
前烈。聿修裸享之儀。對越上元。式陳郊禋之敬。美其盛德。
商頌有奏鼓之音。告厥成功。夏書有錫珪之慶。國之大事。
實在於斯。閒者孽胡亂常。暴殄天物。致圖書禮樂。或阻於
干戈。宗廟神祇。有虧於享祀。朕誕受明命。龔行天罰。羣妖
克殄。封鯨鯢以示威。王室既寧。奉鑾輿而載復。太上聖皇
天帝功格天地。道邁胥庭。思凝神於姑射。將釋負於宸扆。
俾予小子。纉承大統。夙夜祗懼。俯盡臣子之心。親親尊尊。
庶極於此。是用追崇先后。建立中宮。永言孝思。感徽音於
文母。俾行婦道。想釐降於虞嬪。情理於是獲申。人倫以之
攸敘。然後執瓚清廟。歌五聖之重光。燔柴圓丘。覩百神之
受職。復修祭禮。再備樂章。尊祖配天。不失舊物。今大禮斯
舉。元符允答。行慶施惠。尚屬於陽和。出繫挺囚。必當於時
令。思與天下。更布惟新。宜覃肆眚之恩。以洽雍熙之化。可
大赦天下。除反逆之黨緣坐謀殺十惡劫盜臨監主掌。自
餘一切原免。其餘逆賊元謀及脅從。今但歸投。並原其罪。
仍與官賞。其成都元從聖皇功臣。及靈武元從功臣。並收
兩京將士。三京留守。諸道節度採訪使。普恩外。三品巳上
賜爵一級。四品巳上加一階。行人賜勳三轉。自寇賊以來。
官吏百姓中。有勞未經酬賞者。委所在官長具狀奏聞。當
與甄錄。天下百姓。除正租庸外。一切不得別有使役。如緣
軍務所要。自令和市。兵士有尫弱羸老。並揀擇放。其長安
萬年兩縣。各借錢一萬貫。每月收利。以充和雇。其別勅索
物。及供諸司并蕃客等。左藏雖給價值。奏請每引時月。宜
先給兩縣各五十貫。貯於兩市。差官專知。旋還價值。其州
府縣門夫勳官。並於舊額數減一半。其庸丁殘疾人等。不
須更差。其州縣官上什物。並以公廨及官人料錢。依時價
和雇造買。不得分配典正。其年支口味。宜減一半。諸使應
進鷹鷂狗豽等。一切並停。應緣南郊。百司張設。有損百姓
苗稼者。委京兆尹隨損多少賠酬。所損錢物。便即聞奏。百
姓中有能行仁義。分濟貧窮。免填溝壑。賴救恤者。具名聞
奏。當寵以官職。鰥寡惸獨。篤疾不能自存。及陣亡人家並
捐免戶。州縣隨事優恤賑給。百姓中有事親不孝。別籍異
財。點汙風俗。虧敗名教。先決六十。配隷磧西。有官品者。禁
身奏聞。京官九品以上。許上封事。極言時政得失。朕將親
覽。用佇嘉謀。才有可觀。別當甄錄。草澤及卑位之閒。有不
求聞達未經推薦者。一藝巳上。恐遺俊乂。令兵部吏部作
徵召條目奏聞。錄事參軍。職司糺舉。自今巳後。宜升判司
一政。以彰委任。國子監學生明經法帖策口試各十。並通
四巳上進士通三與及第。鄉貢明經準常式。州縣學生。放
歸營農。待賊平之後。任從常式。二王三恪各與一子官。內
外文武官。三品巳上賜爵一級。四品巳下加一階。
改元上元赦文
自古哲王。恭承景命。莫不執象以御宇。歷時以建元。必當
上稽乾符。下立人極者也。朕承累聖之鴻業。紹大中之寶
位。胡孽干紀。王師尚勞。乾乾之心。豈忘鑒寐。一物失所。每
軫納隍之憂。萬邦未寧。深懷馭朽之懼。賴上元垂福。宗廟
降靈。百辟卿士。同心勠力。方冀干戈載戢。區宇乂安。每勵
躬於帝圖。常取則於天道。屬天人叶紀。景象垂文。爰遵革
故之典。將契惟新之命。義存更始。庶有應於天心。澤被無
私。宜載覃於率土。可大赦天下。改乾元三年為上元元年。
自上元元年閏四月十九日昧爽巳前。大辟罪巳下。巳發
覺未發覺。巳結正未結正。見禁囚徒。罪無輕重。常赦不免
者。咸赦除之。其與逆賊元謀。及脅從受驅使。懼法來降。并
潛藏不出者。巳頻處分。但能歸順捨罪。除元惡之外。一無
所問。其史思明。必能改圖。束手來款。亦當洗其瑕釁。議以
勳封。內外文武官。賜爵各有差。六軍及飛龍閑[:#AS-8D74:⿸广既]加賜物。
其成都靈武元從扈從。遞加有差。在外諸軍。各加錄賞物。
陣亡將士。優加襃贈。行人家口。所在賑給。定禍亂者。必先
於武德。拯生靈者。諒在於師貞。周武創業。克寧區夏。惟師
尚父。實佐興王。況德有可師。義當禁暴。稽諸古昔。爰崇典
禮。其太公望。可追封為武成王。有司依文宣王置廟。仍委
中書門下。擇古今名將配享。並置亞聖及十哲等。享祭之
典。一同文宣。自古百王。欽慎刑法。蓋以法者人之命。刑者
國之權。苟或失其科條。固難措其手足。頃以奸臣擅命。中
典不修。造次便行。哀矜何在。自今巳後。其有犯極刑者。宜
令本司。依舊三覆。庶平反之際。人謂不冤。幽明之閒。理皆
無濫。又書稱羣望咸秩。詩曰祀事孔明。爰自遐代。尤崇祭
祀。朕深惟古義。必在至誠。苟德之不修。則神亦無據。故知
精誠有感。黍稷非馨。而況宋景發言。固三徙而可騐。漢文
深誡。為千載之明徵。事可遵行。理當變革。有司所立祕祝
之法。或移於歲。或移於人。君人之心。寧所忍也。自今巳後。
削去此法。其中祀下祀。并雜祭祀等。一切並停。其諸應合
祭祀。列於常典。所用祭料。一依古制。務從減省。以副朕心。
又車服以庸。有虞盛典。威儀以等。周禮舊章。往屬承平。多
歷年所。至於公卿列位。中外在官。多以奢僭為心。流弊成
俗。宜令所司。定王公巳下車服產業。各詳古制及令式。作
節限聞奏。自頃戎車未息。殘孽猶虞。軍吏獻功。務陳首級。
且四海之內。孰非王人。豈以苟從昏迷。陷在夷戮。一朝授
首。懸彼藳街。朕志在好生。憫其驅脅。其諸軍所獲首級。除
元惡之外。一切不得傳送。又設官分理。本在安人。遞遷之
政。務於利用。今寰瀛之內。兵革未清。加以時或不登。物皆
踴貴。軍儲是急。廩稍靡供。宂官之流。固甚勞弊。其京閒司
官等。有材堪釐務者。宜命中書門下即類例。量資歷出授
外官。王者稽古設教。擇賢以理。廣徵岩穴。用副薪槱。宜令
中外五品巳上文武正從員官。各舉賢良方正直言極諫
各一人。武藝文才。俱堪濟理者。亦任狀舉。其或文乏詞策。
武非騎射。但權謀可以集事。材力可以臨戎。方圓可收。亦
任通舉。並限制到一月內奏畢。自古明王聖帝。名山大川。
並委州縣長吏。擇日致祭。義夫節婦。孝子順孫。旌表門閭。
終身勿事。
去上元年號大赦文
為人上者。與衆守邦。自古哲王。懼其滿假。聰明濬哲。罔不
在躬。文武聖神。乃以為號。顧予菲薄。運屬經綸。一旅成師。
復其舊物。聖皇納人壽域。遊意道源。神器之重。傳歸於朕。
獲守丕業。若履春冰。敢忘謙沖。日益招損。欲垂範而自我。
亦去華而就實。其乾元大聖光天文武孝感等尊崇之稱。
何德以當之。欽若昊天。定時成歲。春秋五始。義在體元。惟
以紀年。更無潤色。至於漢武。飾以浮華。非昔王之茂典。豈
永代而為則。三代受命。正朔皆殊。宗周之王。實得天統。陽
生元氣之本。律首黃鍾之尊。制度可行。叶用斯在。自今巳
後。朕號唯稱皇帝。其年但號元年。去上元之號。其以今年
十一月為天正歲首。使建丑建寅。每月以所建為數。承天
陟后。稽古臨人。必繇革故之源。方合大中之道。風行㝢縣。
澤被無涯。欽承上帝之心。申錫蒼生之慶。可大赦天下。自
二年九月二十一日昧爽巳前。大辟罪無輕重。巳發覺未
發覺。巳結正未結正。見繫囚徒常赦所不免者。咸赦除之。
其十惡五逆。及造偽頭首。官典犯贓。法實難容。刑故無小。
並不在免限。其史朝義。若能翻然改圖。背逆歸順。罪無所
問。加以勳封。自乾元元年巳前開元巳來。應反逆連累。赦
慮度限所未該及者。並宜釋放。有官者降資與官。無官者
依本色例收敘。內外官三品巳上賜爵一級。四品五品各
加一階。六品巳下賜勳兩轉。成都府及靈武元從。普恩之
外。三品巳上更賜爵一級。四五品更加一階。六品巳下更
賜勳一轉。眷及勤勞。俾其卓敘。每以田功在謹。農事惟勤。
不有司存。何成重穀。諸州等各置司田參軍一人。專主農
事。每縣各置田正二人。於當縣揀明閑田種者充。務令勸
課。國之大事。郊祀為先。貴其至誠。不美多品。黍稷雖設。猶
或非馨。牲牢空多。未謂能享。今以元元孚佑。至道為心。將
臻太和。不欲多殺。禮樂殊制。孝敬同歸。圜丘方澤。任依恒
享。宗廟諸祠。但臨時獻熟。用懷明德之馨。庶合西鄰之祭。
唐虞之代。肇有九州。王者所都。文無異制。其京兆府河南
府太原府三京之號宜停。鳳翔先為西京。亦宜準此。所設
諫曹。欲聞諷議。允副從繩之望。須成削槀之書。其諫官令
每月一上封事。指陳時政得失。若不舉職事。當別有處分。
其諸州別駕。可依舊却置。每除京官五品巳上正員清望
官。及郎官御史諸州刺史。皆令推薦一兩人以自代。仍具
錄行能聞奏。觀其所舉。以行殿最。京文武官等賜物各有
差。自今巳後。有隱欺勾剝者。宜勾當年。若事連去年。亦任
通勾。其隔年者。不在勾限。官典隱藏在腹內。不在此限。其
氏姓雖得之久遠。有與格諱及隱疾同聲者宜改。與本族
望所出大姓。自逐穩便。名山大川。明王聖帝所在廟祠。各
委州縣官長虔誠致祭。天下侍老。先版授者更改與版授。
未版授者與版授。鰥寡惸獨不能存立者。委刺史縣令量
加賑恤。義夫節婦。孝子順孫。旌表門閭。終身勿事。赦書有
所未及者。各令有司速勘會。類例條件聞奏。
元年建卯月南郊赦文
惟天為大。事之在明。惟聖能享。承之在德。朕託於人上。獲
守丕圖。思大道之行。去鴻名之節。文武徽號。存而不稱。開
統履端。建元叶紀。美皆有讓。言必可陳。虔告上元。致齋清
廟。恭行舊典。展禮南郊。百神允懷。上帝臨我。升聞之際。其
亦可言。昭事以誠。實膺多福。高而不遠。復見其心。乃發
生之時。用行嚮勸之道。暘谷出日。登大明於域中。泰山起
雲。遍膏雨於天下。君人臨照。德澤周洽。布其寬大。豈止於
茲。宜行肆眚之恩。益廣萬邦之慶。可赦天下。自元年建卯
月一日昧爽巳前。大辟罪巳下。罪無輕重。巳發覺未發覺。
巳結正未結正。繫囚見徒常赦所不免者。咸赦除之。其反
逆造偽頭首謀殺故殺并十惡死罪。官吏及典正犯贓。為
蠧既深。在法難容。並不在赦限。其史朝義巳下脅從將士。
及受偽官等。棄逆歸順。因事立功。封賞之外。餘無所問。其
諸色流人及左降官等。前後頻有處分。並與量移。所繇稽
遲。動歷年數。宜令有司。即申明前後制勅節文。速勘責類
例聞奏。其中外行業夙著。情狀可矜。久踐朝班曾經任用
者。委在朝五品巳上清望官及郎官御史。於流貶人中。素
相諳委為衆所推者。各以名薦。須當才實。其內外文武官。
三品巳上賜爵一級。四品巳上各加一階。成都府靈武元
從功臣。三品巳上更賜爵一級。四品巳上更加一階。朕敬
授人時。慎徽月令。庶無備極。以獲休徵。自今以後。每至四
孟月迎氣之日。與百辟卿士舉而行之。建辰月應番彍騎。
宜三分量留一分。其餘即放歸營農。至建巳月任依常式。
諸州刺史縣令及司田參軍。令設法勸課。令其耕種不得
失時。貧不支濟戶仍方圓處置。量事借貸。務令存立。歲終
巡按。量其功效。便申賞罰。諸道貢獻。除馬畜供軍之外。其
餘鷹鷂狗豽奇禽異獸。並不得輒進。五都之號。其來自久。
宜以京兆府為上都。河南府為東都。鳳翔府為西都。江陵
府為南都。太原府為北都。孝本天經。禮崇國典。橫於四海。
漏及三泉。其京資清正員。文官五品巳上。武官三品巳上。
并兩省供奉官御史諸州刺史。並諸道節度巳下三品巳
上。父母亡沒未經追贈者。並量與追贈。文武不墜。道宏於
人。務在搜揚。俾其展效。其諸道人中。有詞學高深。兼通政
理。軍謀制勝。明習韜鈐者。委所在刺史揀擇聞薦。京四品
巳上員文武官任各舉一人。孝子順孫。義夫節婦。旌表門
閭。終身勿事。
改元寶應赦文
上天降寶。獻自楚州。神明告歷數之符。合璧定妖災之氣。
總集瑞命。祗承鴻休。因以體元。叶乎五紀。其元年應改為
寶應元年。建巳月改為四月。其餘月並為常數。仍舊以正
月一日為歲首。受茲福應。佇以升平。因日月之重光。布雨
露之渥澤。其天下見禁囚徒。罪無輕重。并巳發覺未發覺。
巳結正未結正。四月十五日昧爽以前。一切放免。左降官
宜即量移近處。流人一切放迴。有司更不得輒有類例條
件。其楚州刺史并出寶縣官及進寶官。量與進改。隨進寶
官典傔等。各量與一子官。宣示中外。宜知朕意。
賀內道場靈異表
今月六日。伏見陛下昭告上帝。陰騭下民。勤恤蒼生。克成
黃素。況靈丹神合。祕藥天成。聿修增壇。奉以行事。肅恭展
禮。飛章騰踊而入雲。虛空有言。聖壽靈長而象岳。休祐靈
感。曠古未聞。伏望宣示朝廷。錄付史館。
辭尊號上太上皇表
陛下顧天位之累己。推以付臣。臣又畏天命以固辭。期不
奉詔。未蒙詔許。以辱四海。而今加之徽號。錫以洪名。既受
寶符。又傳神器。是重臣以不德。私臣以殊寵。豈天地之容
乎。神人之望乎。臣聞禮有常尊。器不可假。名無虛立。義然
後行。頃以寇逆憑陵。京闕失守。撫軍監國。事在一時。正位
居中。尊無二上。至于光天之業。允文允武。聖由天作。孝以
感通。臣何有焉。此皆陛下之能事也。曲成之惠。在慈愛而
愈深。至公之道。將詢謀而未叶。伏望寢茲嚴命。俯遂勤誠。
臣下之情。不勝至願。
辭大聖尊號并上太上皇尊號表
帝王者。天所命也。稱號者。人所奉也。惟有德克躋大寶。至
聖以享鴻休。于是乎人神形容其美行。歌詠之不足。或為
之名焉。伏惟陛下乾坤覆載。河海潤澤。道達生靈。惠懷蠻
貊。尊九廟以崇孝。謁五陵以奉先。禮二郊以嚴禋。祠九宮
以致敬。刻石北京。以揚祖烈。泥金東嶽。以告成功。自三五
以還。歷選列辟。聰明文武。齊聖廣淵。丕懿純殷。孰與比議。
卓哉煌煌。真聖人之表也。夫天地至大。不能定愆伏之序。
日月運行。不能正薄蝕之氣。自狂孽開釁。俶擾天紀。與時
消息。為人請命。舞干羽而氛祲永清。垂衣裳而衽席無改。
納萬姓於仁壽之域。朝百神於清穆之上。窅然姑射之山。
思訪襄城之野。斯又臣言之不及。稽古所未聞。羲軒唐虞。
何足以云。今方推而不居。為而不有。付臣以宗廟重器。錫
臣以后王徽章。何以克堪。辭不獲命。臣自奉明詔。夙夜於
邑。以為名不可假。尊不可踰。敬承嚴旨。得為孝乎。至于所
託者深。所荷者大。不敢悉拒。以違天衷。而大聖二字。得之
不易。求諸故實。布在冊書。伏望陛下顧茲當仁。期以制義。
今王公侯伯。卿士兆人。詢謀僉同。稽首闕下。臣敢因衆人
之議。成小子之志。上尊號於陛下。曰太上至道聖皇天帝。
即命有司擇日。奉行冊禮。其錫臣帝號大聖二字。伏願許
停。如臣言可以當。所希採納。如臣誠不足動天。伏當待
罪。將以明授受之道。辨上下之分。不勝臣子下情懇願之
極。伏惟陛下俯垂允許。以副四海之望。
再請上太上皇尊號表
陛下以宗社再安。天下交泰。付臣以神器。授臣以寶符。加
臣以寵章。錫臣以徽號。君親之義。惠下之道巳彰。臣子之
心。奉上之禮未足。臣所以與王公卿士。百辟兆人。思垂裕
後昆。乃悉數前美。仰陛下之行者。衆星之拱北辰。悅陛下
之澤者。百川之赴東海。繇是累上尊號。敢冒宸威。陛下以
無為之心。不宰萬物。抑而未允。至于再三。羣情禺禺。罔知
所措。一昨辛卯賜誥命曰。頻覽章表。懇至難違。爾寶命惟
新。洪名允集。用加大聖之字。克副昊天之心。若成命無渝。
萬國同歡於翊戴。儻固辭不已。吾亦未膺乎典冊。今不許
撝謙。令斷來表。進迫嚴旨。何以克堪。退荷殊私。無任隕越。
小子伏受命矣。伏惟陛下允臣所請。則自下上上。日月之
光昭。從上下下。雨露之恩廣。臣巳詢諸龜筮。備其禮物。請
以來月乙巳奉上冊禮。聖恩招納。即日付外施行。不勝懇
願之至。
謝進丹竈宣示史館表
臣伏奉恩命。以臣所進藥器。深合天心。伏蒙特垂襃美。令
頒示天下。臣幸以菲才。叨膺寶歷。聖慈曲眷。每事憂兢。至
於孝養之宜。臣子常禮。先意承旨。務達微誠。不期進奉之
時。偶合聖旨。寧謂至誠能感。事近前知。以臣孝既繇衷。物
自冥應。特加獎飾。許載縑緗。在臣下情。彌增愧悚。
張天師贊
德自清虛。聖教之實。或隱或顯。是樸是質。靜處瓊臺。焚香
玉室。道心不二。是為正一。
葉法善像贊
昂昂高士。瀟灑孤峙。却立排煙。乘霓控鯉。果然不伐。為而
不恃。馭風冷然。與物終始。
