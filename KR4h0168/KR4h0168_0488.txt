欽定全唐文卷四百八十八
權德輿(六)
徐州事宜奏
右。張愔狂愚。敢阻朝命。但慮強隣潛導。故使之然。或聞移
牒出軍。屯於境上。外示攻脅。其實衛之。倘諸軍進攻。事至
危迫。度其不能濟也。則必執以為功。既居將相之崇。又有
討伐之績。不待朝廷加地進律。而徐方去矣。雖萬萬無之。
亦不可不慮。誠在率勵整訓。合力急攻。但一方底平。則四
方知懼。倘向淹時月。未就誅夷。則不如委以州師。俾其傳
達。苟安反側。以為後圖。但運路通流。師律精勁。更命文武
兼材之臣。徙為三州節度。且揚徐乖遠。控攝異宜。移鎮則
兵力難分。遙制則威重不足。愚夫武校。積習常情。欲其復
制旌旄。不隷隣道。但得人以授。必易為理。又防閑暴慢。皆
在其初。實由藩鎮歲深。沒於其位。將校竊報恩之義。子弟
蓄樂禍之心。陛下務人之安。含垢屈法。因以授仕。其風寖
然。臣以為三載考績。先王之制。或惜其為理。就加爵秩者。
不過五年。則必交代。不幸物故。雖其子亦可繼之者。麾下
有可代之者。則必授於諸鎮。而命其帥於朝。不得已則命
於隣壤。又其次也。擢其介。又其次也。設有齟齬者。則以嚴
師臨之。以大順責之。人各有心。固思自效。凡舉事固計其
當否。而不計其濟否。易曰。師出以律。否臧凶。正謂此也。位
與望未至。而驟居之。其敗必速。又使人人有覬倖之心。此
四方所以多故也。酌理道之源。尊朝廷之柄。柄歸於上。則
事理於下。但修之近者。則遠者自至矣。制於易者。則難者
自化矣。如此則綱維畢舉。利澤潛流。自古霸王之道也。易
曰。聖人感人心而天下和平。伏惟陛下留念。以前淮右未
平。徐方猶梗。師徒淹久。率土同憂。臣自十數年間。叨禮官
記言司言之任。愚陋無補。忝冒掖垣。又思。漢朝梅福。以南
昌尉之微。猶遠陳時政。敢以血誠管見。博採㣥情。輒竭肝
肺。因陳本末。理有似迂而寔近。言有過直而不誣。干黷宸
嚴。莫識忌諱。心魂震越。伏待刑書。無任懇欵惶悸之至。謹
奉狀陳奏以聞。謹奏。
淮西招討事宜狀
右。自去歲出師。今已周月。軍威未振。寇孽猶虞。中外臣庶。
實同憤切。臣伏思之。以王命討不庭。以平天下師臨區區
淮西之地。況申光褊小。惟有蔡州。以宗社威靈。睿謀上略。
所宜朝出令而夕獻捷。乘城授首。指顧可期。今勝負之間。
猶未相直。師老財廢。勞而無功者何哉。蓋有以也。以寇之
乘亂專地。已十五年。財征不至於有司。杼軸難資於軍實。
而又峻威令。同豐約。獸窮則摶。人自為戰。此皆必死之衆
也。以全義之忠朴果決。固思報恩。而馭衆代謀。力或不足。
況山東士旅。驕悍且久。苟非威望素重者。豈能制之。又諸
侯之師。頭會烏合。或幸灾養寇。或綿力薄材。勝既衆分其
勞。敗又無所歸罪。其心不一。姑務自安。此非成功之人也。
臣以為徵師太廣。命將太輕。輕則無功。廣則難制。議者或
曰。統師之名不重。則策勳之時。其賞易足。偏師之任不一。
則勞旋之際。其功自分。且以希烈襄陽為之懲創。此乃知
其一而不知其二也。成功之後。在法制鈐鍵之而已。豈可
早計過慮。使陷於必不成功哉。自古以兵多而敗者非一。
以近事則乾元鄴城之圍。大歷魏州之討。非師不衆也。今
因其數道會師。可以精擇將帥武略威重。為聖心所知㣥
情所伏者。其餘方面二千石。與汝鄧之地環寇四境。度其
不能者。速易之。兩河遠地之師。未能制其死命者。悉罷去
之。但以便地勁兵。練其可用者。誓以賞罸。使之犄角。設備
於要害。同心以進取。程其力用。如臂使指。此決勝之道也。
其次則嚴戒慎固。勿與爭鋒。來則遏其驅侵。去則保茲經
界。使士勇皆賈。終不妄動。有虜獲者。悉釋而歸之。耀以武
力。浹之恩信。既無饋運之費。又無殺伐之傷。彼竭我盈。可
以歲月待其斃也。倘以其未有出境之暴。且開請罪之詞。
下詔班師。曠然全宥。雖根本未靖。且罷戰息人。又其次也。
若止如今者。二十餘軍。禁令不一。以懷歸之眾。無效命之
心。望其成功。亦已難矣。伏惟陛下留念。
論旱災表
臣德輿言。伏見自春三月不雨。連夏涉秋。田里嗷嗷。農收
無望。陛下齋心減膳。憫惻元元。告於宗廟。禱於天地。一物
可祈者。必致其禮。一介有請者。必誠其言。憂人閔雨。可謂
至矣。而甘澤未降。眾情如焚。公私窘迫。日月以甚。臣聞水
旱之沴。陰陽之變。前哲王之所不免。但有備之之術而已。
銷天災者。莫若修政事。感人心者。莫若流惠澤。人和浹洽。
則天地之和應矣。昔堯舜在上。天下無窮人。今陛下愛人
之心。遠過堯舜。而猶有窮困未濟者。此臣所未喻也。敢以
朴愚。條陳管見。伏惟聖慮裁擇。一。頃年縱旱。亦皆有苗。但
時雨或愆。不秀不實。今則甸畿之內。多有不下種而不生
出者。纔出短苗。旋即焦乾者。大率皆赤地而無所望。流庸
轉徙之人。或趍近輔。或抵京西。斃踣彫耗於道途者。又居
其外。但慮至種麥時無種可下。頃者夏麥。所收蓋寡。旋屬
旱歉。性命是虞。迫於目前。苟利餬口。蚩蚩愚夫。須與支計。
伏望以今年夏稅麥中。各於本縣量留。充臨時賑貸麥種。
今年秋稅。除水利地據分數外。餘一切放免。遠年逋負。悉
皆蠲除。發德音。下明詔。沛然及物。使皆聞知。則人心重遷。
喜氣交感。假使不放。亦決無可徵。不若先事圖之。則恩歸
於上。此乃今之至切也。去貞元十四年。夏旱不甚於今。官
吏多督責取辦以為心。不副陛下視人如傷之旨。至有縣
令為部內百姓毆擊者。前事不遠。伏惟陛下留念。一。漕運
之事。以濟關中。有司量入。固以支計。以臣愚所見。且自東
都以來。緣路倉所貯米。隨水陸節給。倍程般運。應給腳價。
皆與實錢。務令速到京師。不計在途省費。續計料江淮米
入運。以備恒數。又以太倉粟。約一歲費之外。出糶於人。則
時價必減。而蓄藏者自出矣。一。書曰。罪疑惟輕。又曰。宥過
無大。陛下已命省寺。疏理繫囚。各從減等。務使原免。此誠
睿慈恤隱。莫大之澤。臣愚以為不如特降成命。敷宣於朝。
使轂下萬人。渙然受賜。又比來有經黜放者。自謂永無錄
用之期。坐為匪人。感動和氣。冬薦官踰三年未受命者。不
敢出城。相顧以乞食。溘然而就斃。此亦窮人之一端也。近
有超擢黜放者。或起為二千石。其徒必互相慰勉。上荷聖
恩。雖未命者。知牽復可望。冬薦官皆叙已用適其輪轅。此
誠睿慈勤慮。獎人於祿也。伏惟因而宏之。使人人自效。昔
顏子不貳過。蘧伯玉知非。則明古之賢人。皆不能無過。在
知而改之而已。棄瑕獎善。用其所長。則無廢人。此理道之
至切也。一。天下理在百姓安。百姓安在賦稅減。賦稅減在
經費省。天下未有不由此塗出也。生之者少。靡之者多。物
力既屈。人命必蹷。大歷中絹一疋價近四千。今止八百九
百。設使稅入之數如其舊。出於人者已五倍其多。又四方
守臣。銳於上獻。為國歛怨。為身市恩。或廣軍實之求。而兵
有虛籍。或倍地征之數。而取以多方。固非家財皆出於人
力者也。雖有心計巧歷。能商功利者。其於困人均也。割股
啖口。莫甚於斯。在陛下慮之而已。行之而已。大易節之說
曰。天地節而四時成。節以制度。不傷財。不害人。伏望俾有
司審量入之數。節輕用之源。無冗食。無浮費。百事省嗇。以
俟豐年。此一救災恤患之切務也。一。前史云。一時不雨。人
且狼顧。今歷三時矣。農之望歲。以食為天。京師比屋。惶惶
靡措。詩曰。先人有言。詢於芻蕘。古語云。愚者千慮。時有一
得。況含齒戴髮。斯人最靈。伏望俾百執事之人。皆得上言
利病。可者酌而行之。否者容而恕之。此亦惻隱含宏之大
要也。以前臣伏以今年饑旱。京師艱食。聖心憂軫。臣下何
安。臣謂救之者不在於禱求。乃在於事實。有備者不止於
公廩。亦在於編人。苟懷愚管。不敢緘默。上煩宸扆。事或非
宜。慺慺血誠。所貴無隱。不任惶灼隕越之至。謹藳手疏以
聞。臣某誠恐誠懼頓首頓首。謹言。
昭義軍事宜狀
右。山東節將。有沃壤利兵。三十年間。寖以強大。或父歿子
繼。起復臨戎。名器雖出於中朝。爵地實專於外閫。澤潞素
為雄鎮。礠邢洺與數道犬牙。故欲變山東之俗。先在擇昭
義之帥。可以練兵賦。循法制。鎮以威重。扼其咽喉。化彼譸
張。納諸軌度。此為樞鍵。不可不慎。盧從史拔自軍校。列於
藩垣。以先朝含煦之恩。積臣以寵祿之重。且自建中貞元
以來。每命一方鎮。遂綿歷歲時。就加爵秩。以至於沒身弔
贈。自陛下聖澤亭育。天威震曜。吳蜀底定。人神洽和。三四
年間。易置節將。出入中外者。凡數十輩。執介圭不俟駕者。
相望於道塗。而從史宴安自居。未著勳績。頃來㣥情。猶望
除代。今則因其憂服。可以慎選守臣。況盧虔以文學至大
官。歿於闕下。以從史之賢。自可全儒家喪紀之儀。宏聖朝
孝理之道。以從史非賢。則連[:#AS-9BED:⿲彳魚亍]非人。煽結為患。貽朝廷憂。
恐自此始。且成德事體。與昭義不同。衆情以為許成德之
請則可。許昭義之請則不可。以恒冀習俗頗久。倘類相因。
含垢推恩。制之以漸。故上黨內地。未嘗因循。失之毫釐。利
害相萬。或者慮苟未受命。則勞王師。誘刦武人。阻拒旬朔。
臣愚以為凡朝廷計之甚遠大者。以來至當。倘成命既下。
不時率道。隣道戒嚴。備於境上。人各有心。必思自效。前秘
書省校書郎薛貽謀。比充從史掌書記。去歲懇求罷免。歸
里京師。臣比任禮部侍郎日。貽謀進士及第。數與相見。訪
其人情澤潞山東事體。貽謀一二詳悉。言其恩信不及於
下。若命將以伐。萬無所虞。或召貽謀陳奏。亦冀少廣聰聽。
事更淹緩。轉失機宜。臣備位班行。稟性愚魯。苟有所見。輒
披肺肝。得於眾多。事甚明白。不敢緘默。上疏上陳。無任惶
懼懇迫隕越之至。謹錄奏聞。謹奏。
恒州招討事宜狀
右。臣伏見詔旨。以王承宗未稟朝命。薛昌朝未赴德州。大
興師徒。以務攻討。中外臣庶。不任憤激。臣伏計數日已來。
朝官論用兵害者已多。臣不敢更引煩詞。徒惑聖聽。臣今
直舉管見二事。冒昧上陳。一則神策等兵在城中。多是市
井屠沽。庇身軍籍。未經戰陣。難以成功。經途既遠。所虞非
細。或中路潰擾。結為萑蒲。未至交鋒。別有此慮。況恒冀馬
軍素勁。兵數頗多。倘淹時月。則損威重。又西戎淮右。(闕)兇
狡多端。或乘間犯邊。或干紀出境。禁衛武備。不可頓虛。山
東猶疥癬也。京師猶心腹也。不可不深以此為念。一則恐
須便除成德及德棣兩道節度使。則六州之人。知有所奉。
兵交之際。各圖自[:#AS-8462:⿰扌叐]。不然。則以壤界所接。而盡分其地。如
樂壽博野。可以却還瀛州之類。使其四隣。各務攻取。則人
人自戰。而恩歸於朝。不勞師費。則坐翦妖孽。此亦必然之
理也。伏惟陛下憂勞之際。臣忝備班行。苟有所知。不敢緘
默。無任惶懼懇悃之至。謹錄奏聞。謹奏。元和四年十月十
七日。太常卿權某上奏。
山東行營事宜狀
一。自去年十月興師討罪。今已半歲。未見成功。時漸入夏。
水潦疾病。眾心不一。主客相懸。若更因循。必慮潰撓。竊聞
自出師以來。已費用五百餘萬貫。物力既屈。人心則搖。不
可不深以此為念。一。山東諸侯未朝覲者。各有息男為副
大使。其心不相遠。孰肯為陛下盡力者耶。以陛下神武睿
圖。埽定吳蜀。凡勸陛下討王承宗者。雖跡似忠藎。其意在
於必不成功。朝廷懲創。遂不問山東之事。此其計也。一。凡
舉眾行師。須因眾心喜怒。王武俊實有破朱滔之勞。而地
廣兵勁。若更淹延。挫損轉甚。今日中朝公卿大夫之論。莫
若愛人息眾。含垢忍恥。沛然下哀痛之詔。宥其罪辜。若更
敗傷。則無所及也。一。若以直赦承宗。誠人心所便。而師出
半歲。無功而旋。則不若因有制置。使眾情有所觀聽。如盧
從史者。誘設陳璀。每事逗遛。貴出草粟。賤收縑帛。倚寇為
援。以邀寵利。其間情偽。非止一途。比於承宗。其過實甚。今
若於在近命行營節度。令其倍道兼程。度其行至半途。授
以澤潞。然後別命從史京西已來一鎮。既離本處巢穴。即
姦計不行。新授朝命寵榮。必不慮不至。況聞其貪虐。人心
厭苦。有所改更。必求悅隨。若從史除官及除替。并恩宥承
宗。三道制書。同時渙發。則眾情感浹成命。伏惟試以此為
念。一。軍儲國計。仰給江淮。江淮旱歉。人心日急。若連兵不
解。則憂患非細。頃者眾情以淮西三州之地。四面勞師費
財。謂必命帥於朝。以正王度。昨者已除吳少陽充留後使。
伏計聖慈。必以愛人為心。含宏覆育。淮西既猶如是。即承
宗理固不疑。但在速耳。以前臣自去年四月十五日上奏。
以欲變山東之俗。先在擇昭義帥。恐從史煽結為患。貽朝
廷憂。又去年十月十七日上奏。以禁軍多市井屠沽。未經
戰陣。倘淹時月。則損威重。令物情憂駭。思竭肺肝。以陛下
聖德聖姿。虛受宏納。敢以疎賤。上干聰明。無任惶懼懇悃
廹切之至。謹錄奏聞。元和五年三月二十七日。通議大夫
守太常卿臣權德輿奏狀。
遷廟議
今年夏四月禘享於太廟太祖景皇帝東嚮之位并遷廟之位
古。伏準今月十六日敕。禘祫之祭。禮之大者。先有眾議。猶
未精詳。宜更令百僚議。限至二十六日內聞奏者。臣聞禮
有五經。莫重於祭。祭稱百順。實受其福。故曰萬物本乎天。
人本乎祖。以太祖始封之重。當殷祭東向之尊。百代不遷。
下統昭穆。此孝享嚴禋之極制也。周自后稷。十六代至武
王。毀廟遷主。皆太祖之後。故序列昭穆。合食無嫌。漢之太
上皇。主瘞於園寢。尋置別廟。是為屬尊。故周漢皆太祖之
位正。自魏至隋。則虛其位。魏明帝初以太皇別廟未成。故
權設對祫。後有司定七廟之制。太祖以下為昭穆二祧。旋
至三少帝。運移於晉。晉不以兄弟為代數。故元帝上繼武
帝。簡文上繼元帝。至安帝時。然後征西至京兆四府君遷
盡。未及殷祭。運移於宋。初永和中。疑四府君主所藏之禮。
詔公卿博議。范宣請築一室。韋泓請屋朽乃止。蔡謨亦請
改築別室。若未展者。當入就太廟。以征西府君東嚮。議竟
不行。宋齊梁陳北齊周隋。悉虛其位。以待太祖。皆以短祚。
其禮不申。則自魏以降。太祖列昭穆之位。非通例也。武德
中親廟四。自宣簡公而下。貞觀中立七廟六室。自宏農府
君而下。開元中始制九廟。追尊獻祖懿祖。故自武德至於
開元。太祖在四廟七廟九廟之數。則東向之虛。又非例也。
廣德二年將及殷祭。有司以二祖親盡當遷。太祖九室既
備。其年冬祫。於是正太祖於東向。藏二主於夾室。凡十八
年矣。建中二年冬祫。有司誤引蔡謨征西之議。以獻祖居
東向。懿祖為昭。太祖為穆。此誠乖疑倒置之大者也。議者
或引春秋禹不先鯀湯不先契文武不先不窋以為證。且
湯與文武。皆太祖之後。理無所疑。至於禹不先鯀。安知說
者非啟於太康之代。而左邱明因而記之耶。向者有司以
二主藏夾室非宜則可。闕殷祭非敬則可。處東向之位則
不可。是以貞元七年冬太常上奏。請下百僚僉議。詔可其
奏。八年春有于頎等一十六狀。至十一年又詔尚書省集
議。有陸淳宇文炫二狀。前後異同。有七家之說。至於藏夾
室。虛東向。遠遷園寢。分饗禘祫。加幣玉虞(一作虛)主。而枚卜
瘞埋。援引滋多。皆失禮意。臣等細審討論。惟置別廟及祔
于德明興聖二說。最為可據。德明興聖之廟。猶別廟也。等
於創立。此又易行。伏以德明皇帝於舜禹之際。與稷契同
功。契後為殷。向五百年。稷後為周。逾八百年。德明流光無
窮。啟皇運於後。景福靈長。與天地準。又獻懿二祖。於興聖
皇帝為曾為元。猶周人祔於先公之祧也。此亦亡於禮之
禮者也。明尊祖之道。正大祭之儀。禮文祀典。莫重於是。凡
議同者七狀。百有餘人。其中名儒禮官。講貫詳熟。臣於貞
元八年。蒙聖恩以博士徵至京師。屬當會議時。與崔儆劉
執經同狀。十一年臣官備近侍。不在議中。乃今累叨睿獎。
獲貳宗伯。職業所守。典禮是司。研考古今。罄竭愚管。豈敢
以疑文虛說。黷陛下嚴敬重難之心。其夾室等五家不安
之說。謹具條上。伏惟聖慮裁擇。謹議。
藏夾室
右。太祖已下毀廟主之所藏也。今若以二祖之主。同在夾
室。當禘祫之祭。代祖元皇帝以遷主合食。而二主留在夾
室。神靈何所依耶。或主有禱則祭。無禱則止。如殷祭何。如
或云。每禘祫時。就饗於夾室。如合食何。此其不可也。
虛東向
右。自魏晉方有太祖已上府君以備親廟。自太祖以下。昭
穆既列。太祖之上。親盡皆遷。然後正東向之位。明不遷之
重。自魏至隋。皆以短歷。或遭離多故。其禮未行。故虛東向。
自武德後。貞觀開元加廟數。太祖尊位。厭而未申。故虛東
向。今九廟已備。代祖已遷。而議虛東向。則無其例。此其不
可也。
園寢
右。漢魏太上皇處士君園寢之制。近在京師。故於遷主。無
有異議。今二祖園寢。皆在趙州。法駕撰儀。經途遐遠。此其
不可也。
分饗
右。尊祖敬宗。至當無二。審禘合饗。王者所先。議者請常以
獻祖受祫。太祖受禘。五年之間。迭居東向。就如其說。則當
祫之時。太祖固序昭穆矣。當禘之禮。獻祖何所依也。從古
已來。無此義例。此其不可也。
埋瘞
右。議者引古者貴祖命歛幣玉。藏諸兩階之間。又埋虞主
於廟門外之道左。以為比類。彼主命幣玉者。既反告。無所
用矣。彼虞主用桑者。既練祭。則無所用矣。不忍褻瀆。故歛
而藏之。徹而埋之。豈如栗主依神。雖廟毀而常存之制哉。
此其不可也。況兩階之間。與門外道左。皆祖廟也。今則下
瘞於子孫之廟。於理安乎。此其又不可也。以前謹具周漢
太祖居東向。魏晉以下虛東向。并貞元八年十一月兩度
會議一十八狀內。夾室等五家不安之說如前。謹錄奏聞。
昭陵寢宮議
右奉進止寢宮在山上置來多年曾野火燒爇摧毀略盡其宮尋移在瑤臺寺左側今屬通年欲議修置緣舊宮本在山上元無井泉每緣供水稍遠百姓非常勞弊今欲於見住行宮處修造所冀久遠便人又為改移舊制恐所見未周宜令中書門下及百寮同商量可否聞奏
朝議郎守尚書司勳郎中知制誥雲騎尉賜緋魚袋臣權
德輿議曰。臣聞古宗廟之制。前有廟。廟列昭穆。後有寢。寢
陳衣冠。自秦漢已來。始因陵立廟。有寢宮便殿。雖廟居陵
旁。而無必在山上不在山下之定制。且禮文所貴。宜也稱
也。祀事所資。敬也潔也。伏以昭陵因山。太宗所建。宮在山
上。以便當時。自野火延燒行宮山下。亦已久矣。今若伐木
縮板。程功就險。神道貴靜。或非所宜。則與置陵之初。事體
為異。況舊制既毀。新宮是修。考於便地。可以經久。所謂宜
稱也。又井泉在下。汲引為易。享獻之禮。是資嚴恭。本於明
德惟馨。亦在吉蠲為饎。故禮之言祭也。水曰清滌。言其潔
清滌濯也。又曰不敢用常褻味。所以交於神明也。因茲列
井。以備薦羞。所謂潔而敬也。凡舉事必以制度當否為大。
而以人力勞逸為細。若於事為當。又無所勞。不亦順昭陵
愛人之心乎。不亦叶陛下從宜之禮乎。今列聖寢宮。有在
山下者矣。然則致敬來格之義。豈以山上山下為遠近耶。
臣愚以為但在柏城之內。則不云遠。陛下精誠慎重。詢及
庶僚。徒獻所聞。伏增戰越。謹議。
酷吏傳議
詩美仲山甫曰。剛亦不吐。柔亦不茹。故體備健順。是為全
德。不然。則直已循性。能秉一方。事舉於中。皆理道也。得柔
之道者為循吏。失剛之理者為酷吏。司馬氏修史記。始作
二傳。以誡世爾。而後以郅都為酷吏傳首。愚有惑焉。都之
為中郎將。上欲摶野彘活賈姬。從容奏議。引宗廟太后之
重。其為濟南守。誅豪猾首惡。道不拾遺。其為中尉。宗室貴
臣。歛手仄目。其為鴈門守。匈奴不敢近邊。至為偶人像之。
騎射莫能中。然其勇敢氣節。根於公廉。不發私書。不受請
寄。具此數者。為漢名臣。入居命卿。出總列郡。堅剛忠純。終
始若一。坐臨江之嫌。當太后之怒。身死漢庭。首足異處。有
以見漢氏之不綱。王澤之弛絕也。蓋在史氏發而明之。以
旌事君。以勵使臣。俾百代之下。有所懲勸。子長既首冠酷
吏。班氏又因而從之。善善惡惡之義。於此缺矣。夫椎埋沉
命舞文巧詆之徒。自為等夷。雜列篇次。至於述贊。雖云引
是非爭大體。又何補焉。噫嚱。洪範之沉潛。大易之直方。皆
臣道也。都雖未蹈之。斯近之矣。不隱忠以避死。不枉道以
莅官。無處父之華。異申棖之欲。所至之邦。必以稱職聞。其
古之剛而無害。怒而中節者歟。剛似酷。弱似仁。在辯之不
惑而已。天下似是之為失多矣。豈獨是哉。開卷之際。怳然
有感。且以司馬氏班氏。皆良史也。猶不能辯。故為論之。
世祖封不義侯議
予讀東漢史。至彭寵舉兵[:#AS-8462:⿰扌叐]薊城。自為燕王。蒼頭子密等
因寵獨在便室臥寢。遂共殺之。以其首詣闕。封為不義侯。
愚以為非先哲王封賞之本旨也。遂作議云。先師曰。惟器
與名。不可以假人。又曰。必也正名乎。又曰。惟則定國。於戲。
有國者可不務乎。當東漢世祖之初。天命再集。宜於此時
貞百度。正三綱。纂修德教。允答天意。時彭寵以南陽舊恩。
位列上將。有舉漁陽之功。饋邯鄲之忠。意以讒謗獲罪。反
側怨望。遂攻朱浮於薊。自稱燕王。其時師旅孔熾。元元苦
甚。時君宜以息人紓難為心。則當錄念功用。昭洗瑕穢。次
則布之威懷。革其非心。必不得已。則仗大順以討之。出王
師以征之。以明君君臣臣之義。此三者皆不能用。或用之
而不能盡。及夫蒼頭子密有便室之逆。運其狙忍。同其臥
寢。遂使命懸僕隷。倉卒授首。及詣闕也。封為不義侯。愚以
為伯通之叛命。子密之戕君。同歸於亂。罪不相蔽。各宜致
於法。昭示王度。反乃爵於五等。又以不義為名。且舉以不
義。則莫可侯也。此而可侯。漢爵為不足勸矣。春秋書齊豹
盜。三叛人名之義。無乃異於是乎。且如欒布之哭彭越。孔
車之葬主父。使於東漢議罪。罪孰甚焉。況四方甫定。傷痍
未復。不稽古訓。以喜怒為刑賞。使天下陪臺厮養。各幸其
君之亂。而徼侯印。授諸侯危疑之勢。鼓臣下叛渙之源。棄
名器而汨彝倫。且以憲令為戲。時風浩浩。蕩而不復。至使
桓靈不君。山陽脅奪。本其所自。庸詎知非封不義侯之效
歟。
祭岳鎮海瀆等奏議
儀禮覲禮曰天子出拜日於東門之外禮日於
南門之外禮月與四瀆於北門之外禮山川邱陵於西門
之外注云變拜言禮容祀也疏云拜無祀言禮則兼拜也
右明祭四瀆山川邱陵皆有拜
禮記王制曰五岳視三公四瀆視諸侯注大視其牲器之數疏云牲幣粢盛籩豆爵獻之數非謂尊卑也
右明五岳四瀆下與公侯同尊卑
禮記禮器曰一獻質三獻文五獻察七獻神注云質㣥小祀也文社稷五祀也察四望山川也神先公也
右明山川之獻重於社稷今太社先農皆拜
禮記樂記云禮主於減樂主於盈禮減而進以進為文樂盈而反以反為文禮減而不進則銷樂盈而不及則放注云減人所倦也進謂勉強文也
右明勉進於禮以防減倦自證聖已前御署祝版訖北再拜自後不拜今若祭官又不拜
恐減至於銷失進之義
以前奉進止。令常參官商量合拜不拜。直書其事者。臣謹
按儀禮禮記等議條例如前。伏惟開元禮。岳鎮海瀆。每年
以五郊迎氣日祭之。時旱則祈於北郊。及有所祈之禮。獻
官皆再拜。祭以接神。拜以成禮。稽攷今古。並無不拜之文。
風伯雨師。本皆小祠。天寶中始昇為中祠。貞元初。陛下又
以事切蒼生。屈已再拜。況岳鎮海瀆。能出雲為雨。故祝文
有贊養萬品阜成百穀之言。國朝舊章。諸儒損益。伏請以
開元禮祭官再拜為定。其諸神龍毗沙門神等。在禮無文。
今則咸秩。遣使致祭。推類相從。諸神龍準五龍壇例。毗沙
門神準四鎮山例。並主祭官再拜。請依太常寺狀為定。謹
議。
故朝散大夫使持節常州諸軍事守常州刺史充本州團練守捉使賜紫金魚袋獨孤公謚議
議曰。獨孤及剛方直清。根於性術。其修身莅官。確然處中。
立言遣辭。有古風格。辨論裁正。昭德塞違。濬波瀾而去流
蕩。得菁華而芟枝葉。其摳衣入室之徒。皆足以掌贊書而
秉方冊。則及之為文。可以徵矣。其為博士時。有上議景皇
帝不宜為太祖者。詔下庶官。及舉夏殷周漢之故事。尊祖
配天之大旨。以為景皇始封於唐。天所命也。於是定議。為
一代典法。新平長公主之子裴倣尚永清公主。欲以他族
主婚。及時相禮。上陳不可。竟得以裴僕射遵慶為主。當時
稱之。定呂諲盧奕郭知運之謚。用禮文憲度。得褒貶之正。
凡所往復。詞旨堅明。其理舒州。屬歲饑旱。鄰郡庸亡。什四
已上。而舒人生聚悅安。不知凶年。優詔褒異。就錫金紫。其
初在濠。其後在常。皆因俗為理。人用愛戴。雖不得居公卿
長帥之任。然其奉常議論。三郡績用。亦足以列於文苑。附
於循吏。按謚法曰。博聞多能曰憲。獻可替否曰憲。及酌三
王四代之典訓。作為文章。以輔教化。是為博聞。位參中外。
必以稱職聞。是為多能。定宗廟之饗為獻可。正婚姻之主
為替否。有司稽美行而易其名者。請諡及曰憲。謹議。
贈司空李揆諡議
議曰。李揆端莊粹溫。潔廉淑慎。用文章術學。資適逄時。奮
其英華。以取貴達。如良庖投刃。無復肯綮。歷諫曹左史。司
王言。貳春官。以至於平章大政。在帝左右。必以文誼藩身。
奉法遵職。官曹無秕政。姻族無倖人。束帶山立。敷陳前志。
儼然而溫。有碩儒大臣之度。或起或廢。其道甚夷。昔觀射
父能作訓詞。以行事於諸侯。左史倚相能道訓典。以叙百
物。揆實有之。建中中。西戎乞盟。以舊齒宿望。將命殊俗。結
華夷之信。董衣裳之會。已事迴車。歲當興元。匪躬靡盬。至
河池而歿。追錫司空。恩禮有加。按謚法曰。率事以信曰恭。
不懈於位曰恭。揆果行求已。致位台司。歷官陟降。十有八
次。周旅敬慎。以揚職業。不曰率事以信乎。及逾懸車之年。
奉絕域之使。受命即路。視險若夷。貞厲盡瘁。復於左轂。不
曰不懈於位乎。昔韋元成翟方進以經明為漢相。而皆謚
曰恭。迹揆所履。節以一惠。勤官死事。炳然昭明。有司易名。
請以恭諡。謹議。
