欽定全唐文卷二百八十三
張九齡(一)
九齡字子壽。一名博物。韶州曲江人。擢進士。始調校書郎。
以道侔伊呂科策高第。開元十一年拜中書舍人內供奉。
封曲江男。二十一年同中書門下平章事。遷中書令。累封
始興縣伯。左遷荊州大都督長史。卒年六十八。贈荊州大
都督。諡曰文獻。建中元年加贈司徒。
白羽扇賦(并序)
開元二十四年夏。盛暑。奉敕使大將軍高力士賜宰臣白
羽扇。某與焉。竊有所感。立獻賦曰。
當時而用。任物所長。彼鴻鵠之弱羽。出江湖之下方。安知
煩暑。可致清涼。豈無紈素。彩畫文章。復有修竹。剖析毫芒。
提攜密邇。搖動馨香。惟眾珍之在御。何短翮之敢當。而(文
粹作與)竊思於聖后。且見持於未央。伊昔皋澤之時。亦有雲
霄之志。苟效用之得所。雖殺身之何忌。肅肅白羽。穆如清
風。縱秋氣之移奪。終感恩於篋中。
荔枝賦(并序)
南海郡出荔枝焉。每至季夏。其實乃熟。狀甚[:#AS-9061:⿰王褱]詭。味特甘
滋。百果之中。無一可比。余往在西掖。嘗盛稱之。諸公莫之
知。固未之信。唯舍人彭城劉侯。弱年累遷。經於南海。一聞
斯談。倍復嘉歎。以為甘美之極也。又謂龍眼凡果。而與荔
枝齊名。魏文帝方引蒲桃及龍眼相比。是時二方不通。傳
聞之大謬也。每相顧閒議。欲為賦述。而世務卒卒。此志莫
就。及理郡暇日。追敘往心。夫物以不知而輕。味以無比而
疑。遠不可驗。終然永屈。況士有未效之用。而身在無譽之
閒。苟無深知。與彼亦何以異也。因道揚其實。遂作此賦。果
之美者。厥有荔枝。雖受氣於震方。實稟精於火離。乃作酸
於此裔。爰負陽以從宜。蒙休和之所播。涉寒暑而匪虧。下
合圍以擢本。傍蔭畝而抱規。紫紋紺理。黛緗枝。蓊鬱霮䨴。
環合棽麗。如蓋之張。如帷之垂。雲煙沃若。孔翠於斯。靈根
所盤。不高不卑。陋下澤之沮洳。惡層崖之嶮巇。彼前志之
或妄。何側生之見疵。爾其勾芒在辰。凱風入律。肇氣含滋。
芬敷謐溢。綠穗靡靡。青英苾苾。不豐其華。但甘其實。如有
意乎敦本。故微文而妙質。蒂藥房而攢萃。皮龍鱗以駢比。
膚玉英而含津。色江萍以吐日。朱苞剖。明璫出。炯然數寸。
猶不可匹。未玉齒而殆銷。雖瓊漿而可軼。彼眾味之
有五。此甘滋之不一。伊醇淑之無算。非精言之能悉。聞者
歡而竦企。見者訝而驚仡。心恚可以蠲忿。口爽可以忘疾。
且欲神於醴露。何比數於甘橘。援蒲桃而見擬。亦古人之
深失。若乃華軒洞開。嘉賓四會。時當燠煜。客或煩憒。而斯
果在焉。莫不心侈而體忲。信琱盤之仙液。實玳筵之綺繢。
有終食於累百。愈益氣而理內。故無厭於所甘。雖不貪而
必愛。沈李美而莫取。浮[:#AS-9376:●]甘而自退。豈一座之所榮。冠四
時而為最。夫其貴可以薦宗廟。其珍可以羞王公。亭十里
而莫致。門九重兮曷通。山五嶠兮白雲。江千里兮青楓。何
斯美之獨遠。嗟爾命之不逢。每被銷於凡口。䍐獲知於貴
躬。柿何稱乎梁侯。梨何幸乎張公。亦因人之所遇。孰能辨
乎其中哉。
開元正歷握乾符頌(并序)
臣伏見景寅制書。以開元歷握乾符垂示天下。幸甚。其沙
門元偘等所言益部耆舊傳。洛下閎改顓頊歷。推校最為
精密。而曰後八百歲。其歷差一日。當有聖人定之。到於今。
歷果有差。聖果有定。誠非常之嘉應。曠代之靈符。不可得
而間也。臣誠歡誠喜。臣聞天道先聖而啟期。聖人後天而
奉時。不當乎天心。不在歷數。不登乎聖道。不合元符。元命
定而王者應。幽數起而明者察。故洛下閎極其數而知來。
耆舊傳尚其占而示後。我皇帝無思而感。自然元同。僧元
偘等幸會而言。豈云素慮。非人事也。非神道也。天固已儲
祥以俟時。積分以差日。出入數代。多歷年所。疇人極力。不
能課其祥。上林雜候。亦莫徵其失。則明天意。以徯聖期。期
數未臻。乃藏於密。聖證將至。如應如響。彼幽深之何有。此
會通之不謀。所以下叶黃鐘。上稽歷象。以和六氣。以合三
光。復其見心。間不容髮。斗樞且運。而況於人時。元氣巳調。
而況於月令。於戲。天下之動。日用不知。昆蟲草木。生者自
遂。麟鳳龜龍。靈者自瑞。蠻夷戎狄。遠無不至。山川鬼神。幽
罔不洎。此聖人所以定天下之象。通天下之志。而天人之
道備矣。昔者河出圖。洛出書。自時厥後。符命非一。空文而
無應。其殆乎人為。實錄而有徵。焉用乎龍負。則洛下閎者。
此其神乎。不然。是何見之明也。夫聖有時而不作。物無聖
而不覩。仲尼感時於鳳鳥。古人嘆壽於河清。皆傷於不達。
而恨於難見。我后受成命。重光乎文武。累聖而無窮。殊祥
而無數。彼哀命之者。曾不得而朝聞。凡今之人。抑何幸而
目覩。由是觀之。當其來運。唐虞之屋可封。非其有時。孔邱
之徒不遇。此千載之會也。萬物豈知其謝生於天乎。兆人
亦云忘力於帝乎。微臣荷寵靈。揚休命。則臣子之忠。在於
盡美。而惟天之大。終莫能名。不勝區區。敢獻頌曰。
於皇惟后。受命於天。時來于今。兆是厥先。既定乃日。允叶
斯年。赫赫光明。應於上元。
龍池聖德頌(并序)
臣聞昔者元德升聞。皇天眷命。元聖有作。上帝何言。必見
意於休徵。忘象於幽贊。惟茲降鑒。若曰專精。道周萬物者
其神充。功濟生人者其祥大。粵若古始。肇有君臣。巢燧之
前。寂寥無記。書契而後。煥炳可觀。若乃鬼神睢盱。品彙紛
錯。性命未正。吉凶不定。而太昊氏將通其德。則河為之出
圖。人食未粒。鳥獸是茹。時不耕稼。器無耒耜。而神農氏將
教其本。則天為之雨粟。蚩尤不道。炎帝不制。銅鐵鑄兵。豺
狼橫厲。而軒轅氏將禁其暴。則天為之降元女。洪水方割。
下人昏墊。堯德莫能弭厥災。舜功不能除其害。而夏后氏
將底其績。則洛為之出書。自茲以降。殆三千歲矣。其間水
火更王。雲物告符。有若狼銜鈎。魚躍舟。素靈哭。黃星見。豈
不以湯德有慙。武善未盡。漢道既雜。魏方亦偏。唯以一至
之應。且為興王之兆。則未有天錫真符。聖受休命。遠與大
禹相續。超與上皇比崇。如我國家之盛者焉。洪惟龍池。蓋
天之所以祚聖。即今上卜居之舊里。京師爽塏之地。傍無
竇澤。中怱濫泉。非常而靈液涓流。無幾而神池寖廣。榮光
休氣。若煙若雲。所未嘗有。則此之出。雖清可以鑑。而深不
見底。鱗介瑰詭。於牣其中。時莫知其所然。日徒見其有異。
中宗採識者之議。壓王氣而來遊。聖上處或躍之時。出飛
龍而合應。臨淄始封也。邸第在焉。上黨歷試也。靈符紹至。
天其以是永命我唐。圖象丁寧。有所底止。其若茲也。夫成
數有時而否。至理無代而兦。固在乎大聖之生也。乘運而
作。鼓天下之動。安天下之危。故將順成功。自古之啟佑也
如彼。克定多難。自天之叶贊也如此。初中宗違代。后黨窺
隙。大盜狃於得志。㣥慝起而擅權。若綴旒然。當此時也。天
與若不取。鬼謀或不協。則我祖宗之業。無乃將墜。而億兆
之命。亦猶倒懸。聖上感之。提劍而起。雷霆一奮。祅沴以清。
內難既衰。外虞有謐。推戴太上。照臨萬邦。實天之為。與人
更始。系皇統。維乾綱。決綻補壞。蕩瑕滌穢。而乃闕典或備。
舊章悉舉。處窮盡達。在困必通。品物資以再生。寰區為之
一變。然後返華偽於樸。還澆漓於淳。以大道為源。以至仁
為根。動推是心。以御於事。人見德而興行。神享誠而介福。
故不在於刑罰。不在於禱請。大造裁成。元猷允塞。有如陽
春播澤。觸類皆滋。泰山起雲。無遠不徧。雖昆蟲草木。與蠻
貊要荒。樂其所生。安其所習。在牛羊而勿踐。有干戈而載
戢。又況於衣冠華夏。禮樂家邦。而不形於斯須。不彰於漸
漬者也。夫然。何教非德。何化非經。何能事之不舉。何醇精
之未極。周溥洋溢。於穆緝熙。至於太和。莫不允若。體侔天
地之大。事出皇王之表。豈擎跽曲拳。盡禮極力。將用彥聖。
不啻其口。所能稱誦於吾君。所可殆庶於至德。且往者之
有開也。天感精以降聖。聖敬命以奉天。此誠有元。則欽明
文思。及茲報本。必嚴祗齋栗。靈慶以屬之。神化以答之。與
初相明。其徵乃著。紛綸先兆。非篤信歟。由是言之。統天者
人。合符者聖。而美德序命。殊尤卓絕。豈多乎哉。至如古之
興王。必有所感。五帝更尚。五運旁通。土者黃中之精。於金
為母。水者善利之物。於土為妃。苟膺期而有來。必合德而
為表。是則然矣。天其或者亦以阜育㣥化。發揮茂祉。始告
以聖有明徵。終成乎帝之神冊。因其立象之本。會以相乘
之數。則載代六百。歷紀千年。變而通之。胡可量也。宗子宗
正卿褎信郡王璆等若干人。伯父伯兄。仲叔季弟。聚族相
與。詣闕上言。天意昭著。固已久矣。人事符合。亦云至矣。而
一德是建。泰階既平。靈臺靈沼。赫赫明明。天之為大。雖莫
能名。王之在鎬。豈無頌聲。上初克讓。抑而未許。至於累請。
乃曰俞哉。史臣不敏。敢獻頌曰。
茫茫元昊。載凝載薄。在帝庖犧。繼天而作。浩浩洪水。包山
襄陵。舜亦命禹。夏氏以興。龍圖龜書。二王是膺。湯武已下。
夫何足徵。
右元命
於鑠巨唐。乘運而起。纘禹之迹。系堯之紀。五聖在天。丕命
曾孫。高視河洛。同符混元。亦有黃龍。出於靈沼。明明穆穆。
天子之表。
右聖德
倬彼東井。昭章于天。沈精降液。下為靈泉。靈泉有泚。其深
無底。泌之洋洋。其甘如醴。清德之鑑。柔道之體。洪源濬規。
實天之啟。
右靈泉
濯濯靈泉。洞冥皇祗。滋液流衍。化為神池。曰止曰行。惟聖
之作。匪鱣匪鮪。惟龍之躍。植物斯生。動物斯樂。天根有見。
曾是不涸。
右神池
靈有休氣。紛紛郁郁。如山之包。如雲之簇。潛龍在下。瞻烏
在屋。兆云其吉。周爰諮詢。既契我龜。又叶我人。鎬惟舊京。
其命維新。
右休氣
蜿蜿黃龍。神池自出。靈化恍惚。噴雲沃日。告帝之符。其儀
孔吉。或潛於泉。或見於田。與時順動。亦應乎天。克配我皇。
無德稱焉。
右黃龍開元紀功德頌(并序)
臣聞蠻夷猾夏。唐虞已然。天之所生。類不可絕。嘗有拓境
者矣。而固也為患。或有款塞者矣。而必也無親。是以古之
哲王。審其若此。則限以荒服。斷非純臣。不貢不王。武功居
後。不庭不率。文德是先。三代所以直道。百蠻所以向化。迨
乎春秋之衰。諸侯以力。征伐自出。戎心大啟。謀夏亂華。干
盟偪好。王綱弛而若綴。天道厭而將革。則有強能攘劫。暴
惡交侵。雖雜霸之無成。亦反經之所取。其負力者。乃塹山
堙谷。盡境而築長城。其黷武者。則輓粟飛芻。窮兵以耗中
國。又失於下策。而悔在末年。彼王略之不恢。殆千餘載矣。
夫有其餘而無豫。思其患而不圖。所謂能國。將安貴聖。物
豈終否。道非固窮。鑑之者昊天。救之者英主。元命陰隲。畀
付神武。我太宗一戎衣而大定。我皇帝再受命而太平。不
是古而務文。不非今而忘戰。以時變而消息。與天元而合
符。日月之所照臨。陰陽之所陶冶。凡有在地。莫不稟朔。而
東夏郡縣。北隟山戎。先是四十年。侵軼數百里。自茲氣奪。
數以病告。既威攘之不讋。且力制之不可。或朝或否。為虺
為蛇。幽鄣未遑以滅烽。邊城安得而弛柝。曠日持久。兵連
禍挐。率由事邊。是無寧歲。二十二年春。乃命右羽林大將
軍兼御史中丞幽州長史張守珪將中軍。都督諸鎮。雄名
先路。夷裔生風。載馳信臣。繼發精卒。戒嚴有赫。張皇若神。
公卿大夫。未始測也。將校部曲。亦莫知也。皇帝方日靖以
慮之。乾綱以斷之。初決策於九重。已收功於萬里矣。二十
二年冬十有二月。中貴將命。元戎受律。三軍疾雷於不時。
二庭喪膽於非意。欲遁則眾潰不保。欲拒則兵鋒莫當。因
而偽降。幸且紓禍。遽圖反覆。將肆鴟張。觀釁先人。豈伊負
我。以間諜而情得。乘猜攜而計從。或奇兵以嘗。或厚利以
啗。無何變作。果自族誅。凶元惡首。鬼惑神誘。假天威而無
前。覆鳥巢而何有。於是諸部大駭。率眾復歸。責以不義之
尢。捨其不臣之罪。既服即序。有威且懷。載籍以來。固未之
見也。昔我睿宗取句驪於拾遺。今茲聖謀易林胡於反掌。
獻功有續。後嗣無忘。百王所廢之勳。四夷來賓之俗。自我
底定。巍乎發皇。其若此也。於是彼節使與㣥帥。因東師之
凱旋。離而族談。合而公議。以為主上憫一隅之苦。垂不代
之略。以計易戰。以信去兵。神斷自天。虜平不日。且軍未血
刃。敵免膏原。密承無方之謀。坐致不陣之捷。有征無戰。即
王者之師歟。而不彰美於吾君。得無臣子之罪。不表聖於
帝載。曷稱文武之時。乃率其屬。至於固請。帝三讓德。而曰
俞哉。夫曲成萬類者天。為而不有。下濟兆庶者聖。成而不
居。物無謝生於天。雖云至道。人無歸功於聖。何以最靈。雖
無巳無名。所宜絕於言象。而惟忠與義。固不廢於頌述。大
雅云。徐方既同。天子之功。又曰。明明天子。令聞不已。其此
之謂也。臣再拜頓首。敢獻頌曰。
赫赫天威兮被遐荒。蠢茲山戎兮不來王。命南仲兮整六
師。出幽陵兮躪九夷。簸赤山兮蕩滄海。弔無告兮伐有罪。
徒不勤兮車不殆。虜震驚兮兵氣倍。昔負固兮今安在。魁
自殲兮裔既平。謀既集兮聖自明。我不戰兮獻戎捷。俾厥
後兮揚天聲。
藉田制
門下。粢盛所以奉神祗。耕藉所以助人力。既義率於下。而
敬在其中。是為先農。存諸大典。故周宣不復於古。而虢公
致諫。漢文能修其政。而班史美談。朕自御極以來。動咨故
實。惟是千畝。未展三推。匱神困人。降災移歲。庸不在此。良
以憮然。今星紀既周。土膏將動。去農祥而不日。考帝藉之
以時。朕其親耕。以實御廩。宜令禮官博士詳擇典故。有司
速即施行。
諸王實封制
門下。先王之制。封建有等。諸侯所食。征賦以歸。河西節度
大使原州都督慶王潭河東節度大使太原牧棣王洽河
北節度大使幽州大都督鄂王涓等。性皆中和。行無外飾。
教以詩禮。能漸義方。雖已列於封圻。竟未疇於井賦。頃以
孝友之習。且在深宮。服用之間。亦從御府。既申開國之典。
宜崇書社之數。可各食實封二千戶。主者施行。
貶韓朝宗洪州刺史制
門下。所遣使臣。將恤人隱。頻亦諭旨。期於悉心。而政或相
蒙。賞或失善。以此致理。未嘗聞之。朝請大夫荊州大都督
府長史兼判襄州刺史事山南道採訪處置等使上柱國
長山縣開國伯韓朝宗。亟登清要。爰委條察。宜恭爾職。以
副朕懷。而乃私其所親。請以為邑。未盈三載。巳至兩遷。既
殊德舉。自速官謗。及令按事。果驗非才。傷敗實多。矯誣斯
甚。舉不為黨。豈其然歟。事咨於周。則異於是。不能自律。何
以正人。仍期後效。且示輕貶。可使持節都督洪州諸軍事
守洪州刺史。散官勳封如故。馳驛赴任。惟知人則哲。在予
之責已深。而事上竭誠。為臣之節當勵。其有賞罰不正。枉
直失措。陷於比周。隳我綱目。有一於此。誰其捨諸。凡今刺
舉。宜以為戒。主者施行。
廢王皇后制
門下。朕承五聖之緒。為萬國之君。敢以私愛而廢至公。內
顧而忘鴻業。皇后王氏。天命不佑。華而不實。居上畜虎狼
之心。御下甚鷹鸇之迹。造起獄訟。朋扇朝廷。見無將之端。
有可諱之惡。焉得敬承宗廟。母儀天下。可廢為庶人。就別
院安置。刑于家室。有愧昔王。為國大計。蓋非獲已。布告天
下。咸使知聞。
停張說中書令制
特進行尚書右丞相兼中書令燕國公張說。往屬艱難。輸
誠於履險。及茲輔相。潤色於告成。而不察細微之人。頗乖
周慎之旨。朕略小存大。念舊錄功。且法不欲屈。宜罷中樞
之任。義亦有在。更崇端揆之榮。宜停中書令。可尚書右丞
相。仍將國史於宅修撰。主者施行。
敕皇太子納妃
敕。禮有謹於初。義亦重其本。凡是婣媾。且猶正於人倫。況
在元良。更將承於宗祀。皇太子鴻。儲副是屬。仁孝自然。爰
從吉辰。式備嘉禮。上事下繼。君子重之。言告言歸。朕豈無
慰。非獨在予之慶。宜申與眾之澤。應天下囚徒。死罪特宜
免死。配流嶺南遠處。流罪降至徒。徒已下罪並宜釋放。其
造偽頭首勾合知情受偽人等罪。雖徒流仍便隸為百姓。
至彼勿許東西。諸道征行人家及[:#AS-844C:⿰魚眾]寡惸獨。委州縣長官
檢校。矜放差科。使安其業。中間有不支濟者。量事賑給。仍
量助其營種。長安萬年兩縣百姓。及今月當上彍騎衞士
雜匠掌閑幕士駕士工人樂人供膳主膳官馬主食(一作
角)弓等。並免其家今年地稅。三衞細引飛騎萬騎監門長
上及禮生有職掌者。各減一年勞。在京文武官九品以上。
見在京外官因公使及當上在京新除五品以上。外官未
辭并致仕官朝朔朢者。各賜勳一轉。東宮官九品以上諸
司。緣禮會祇供官等。更加勳一轉。五禮使兵部尚書兼中
書令蕭嵩特封徐國公。禮會使黃門侍郎同中書門下平
章事韓休特與三品。妃禮會使少府監馮紹正賜紫金魚
袋。諸副使及判官。更加勳一轉。禮官儐者夾侍官及孔目
官使典主旌節等。選日優與處分。仗內馬家內侍省給使
教坊音聲人。緣太子禮會祇供者。各賜勳一轉。皇太子舅
尚輦奉御趙迴進特與三品。仍改三品官。前右武衞騎曹
趙某(集作迥進一作向遵)特與五品。仍改與五品官。皇太子侍讀侍
書等各加一階。皇太子諭德潘蕭特與五品。太子妃兄通
事
舍人辥愿特與五品。仍改與五品官。兄吏部常選辥某特
與五品。仍與六品官。今日應預會官等。各節級給賜物。即
宜領取。宴會者所以宣其情。頒錫者所以將其意。公卿百
辟。庶知朕心。
敕處分十道朝集使
敕朝集使等。朕恭已奉天。守文繼位。布一心於兆庶。明四
目於萬方。猶恐德或未周。物不遂性。旁求俊乂。共理黎元。
於茲㣥辟。寧不我副。凡今政要。略有四端。衣食本於農桑。
禮義興於學校。流兦出於不足。爭訟由於無恥。故先王務
其三時。將以厚生也。修其五教。將以淳俗也。有國有家。同
知此議。不患不知。患在不行。豈至長吏屢改。正教屢移。在
官當先為國。理人各揚其職。不得冒禁干進。苟利其身。澆
俗不可不革。淳風不可不返。近令刺史在任。四考方遷。實
欲始終其情。黜陟斯繫。必若縣得良宰。萬戶息肩。州有賢
牧。千里解帶。仁政不遙。行之則是。皆能勵節。朕復何有。且
如浮逃客戶。所在安輯。征鎮人家。每事憂恤。倉儲唯實。賦
役唯均。[:#AS-844C:⿰魚眾]寡撫存。盜賊禁止。郵驛無弊。姦訛不生。念茲八
事。朕嘗屢想。嗟爾庶尹。可不用心。卿等還州。遞相勸勉。遵
此王度。恤彼下人。敬順天常。無違月令。夫星列躔次。土分
區域。休咎之徵。唯人所感。善必知主。惡亦有由。每至歲成。
當加賞罰。宜知朕意。並即好去。
敕處分十道朝集使
敕。朕臨御天下。二十餘載。每思至理。實仗㣥賢。何常不敷
求循良。共底於道。隼方[:#AS-FBED:●]與熊軾。光寵有加。甘露鳳皇。寂
寥無紀。豈朕之不德。感致斯然。為庶尹所能。已極於此。是
用寤寐增歎。殷勤永懷。更為後圖。或未晚也。且一郡之政。
繫一已之能。泉源既清。蓬麻自直。為長吏者。可不勉之。卿
等至州。遞相慰誨。以副共理之意。用光分憂之委。且如江
左。爰及山南。歲小不登。人己菜色。皆由好逐朝夕之利。而
無水旱之儲。卒遇凶年。莫非艱食。此則政乖慮始。人無勸
分。欲免流庸。不可得也。夫氓者冥也。豈能自謀。政者正也。
當矯其弊。所由長吏。可不勉歟。相其物土之宜。務以耕桑
之本。時無妨奪。吏不侵漁。既富而教。奚畏不理。至若征鎮
役重。孤弱命窮。將須哀矜。以遂仁恕。其餘常科所禁。自可
舉而行之。豈煩縷說。方振綱領。乃者庚子制書。己明理要。
徐思其意。勿謂空言。若風教未宏。議能蓋闕。競入朝計。冀
幸遷
除。勿曰不知。將自誣也。方牧參佐。各宜思之。朕所待賢能。
不惜官秩。惟聲實是與。惟履行是憑。古者刺史入為三公。
郎官出宰百里。豈有限也。何在汲汲。不安於理郡哉。誠須
勵精。以俟後命。並即好去。
敕處分朝集使
敕。朕受命子人。義兼君父。思致可封之地。無忘終食之間。
自有萬邦。幾將二紀。而刑政或殊。風俗尚澆。行所望而未
至。顧本懷而自失。惟朕之不德。在予之過有歸。而卿等共
理。忠愛之誠宜剖。至如典州當侯伯之尊。宰邑敵子男之
寵。好進之輩。豈不務於政成。欲速之心。獨未思於義取。朕
所以數戒敕以見意。增祿秩以勸能。何嘗有公方清白者
不升。理道循良者不用。若聲績未著。黎庶未康。牧守未朝
而輒遷。參佐踰年而競入。此獨為人之資地爾。豈是責成
之意耶。以故一切還州。將矯其弊。卿等至彼。明諭朕意。知
不以中外為隔。唯以億兆為憂。頃以天下浮逃。先有處分。
所在括附。便入差科。輒相容隱。亦令糾告。如聞長吏不甚
存心。致令流庸更滋。前弊未革。自行此法。即有姦生。逃者
租庸。類多乾沒。長吏明察。豈其然乎。此色每年別須申省。
比類多少。以為殿最。又獄訟所寄。人命是懸。近恐妨農。特
原輕繫。俾加閱實。乃多幽枉。都邑尚爾。郡縣可知。各以貶
官。用懲主吏。自今以後。天下繫囚。等應申覆。知證在遠。而
就中稍重者不得過十日。次不得過五日。其餘輕科。量宜
決遣。不得因此。復加楚毒。且外臺者。長吏主之。至如禮義
不興。耕桑不勸。孤寡不恤。徭役不均。不肅吏人。不清盜賊。
不懲侵暴。不糾姦訛。有一於此。是誰之過。其遊僧幻者。誑
誘愚人。窮其根萌。特須禁絕。諸軍征鎮。每遣優矜。如聞比
來。未免辛苦。特宜撫恤。使得安存。今農扈戒期。耕夫在野。
事非急切。不得追呼。卿等至州。一一宣示。當遣察問。勿不
用心。即宜好去。
敕處分十道朝集使
敕十道及朝集使等。信賞以勸能。刑罰以懲惡。謂之二柄。
所以一人。朕念彼黎元。比遭水旱。而賦役不等。浮惰相仍。
且無緝寧。漸用凋弊。所以慎擇長吏。兼命使臣。寵數所加。
亦云不薄。智能自效。豈是末圖。政之殊尢。永用虛佇。且郡
縣所理。黎庶是切。善為政者。防於未然。均其有無。省其徭
役。事事有豫。早為之所。雖遭歲惡。固亦人安。況在豐年。不
能招輯。遂使戶多虛掛。人苦均攤。務欲削除。更成詭故。已
逃者未必為削。為姦者因此便除。一啟其端。豈勝其弊。向
若州有明牧。縣有良宰。而精心緝理。豈若是乎。卿等至州。
將朕此意。優柔慰勉。各令用心。招撫流庸。補綴居業。使免
助逃之費。是為救弊之先。此不存心。更知何理。且刺史縣
令。專任不輕。自有非違。將何率勵。至如親識遊客。憑恃威
權。囑託下寮。搖動獄訟。或差遣不當。致令損失。或處分有
乖。便至煩擾。兼有不肅諸吏。唯只自謹一身。姦豪盜賊。無
所畏懼。是虛荷榮寵。徒增祿秩。此而可容。孰為尸曠。並委
諸道條察。具狀奏聞。今甘澤以時。農桑為重。不急之務。先
己勒停。宜更申明。勿妨春事。諸處百姓。貧寠者多。雖有隴
畝。或無牛力。勸率相助。令其有秋。所繫囚徒。速令決斷。無
令冤滯。致有妨奪。[:#AS-844C:⿰魚眾]寡惸獨。征鎮之家。倍須撫存。勿有科
喚。朕所懸爵秩。惟待賢能。若政舉一州。惠施一縣。使者廉
問。必以狀聞。既能副於朕懷。亦當待以不次。誠可復也。豈
食言哉。並即好去。
