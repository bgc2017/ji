欽定全唐文卷九百三十七
杜光庭(九)
晉公南斗醮詞
伏以朱陵閟境。南昌上宮。御正陽長育之方。行大道生成
之化。凡所祈啟。必賜降臨。臣以愚蒙。叨逢聖日。參榮禁密。
荷寵雲天。常慮庸虛。難勝恩遇。恐行年厄運。宿曜災凶。有
加臨刑剋之期。有滯塞邅迍之數。惟增惕懼。罔敢自安。輒
罄丹誠。虔修醮禮。特希冥護。俯降威光。銷已往之過尢。解
未萌之災咎。續南極丹書之。更益年齡。除北都黑籙之文。
重新祿祚。克垂濟度。永荷靈恩。無任。
晉公后土醮詞
伏以惟地惟天。厚載廣覆。生成庶品。孕育㣥靈。坤德母儀。
光被萬有。粵自君臣父子。洎於動植飛潛。厥有誠祈。盍申
昭告。臣封境之內。戈甲屢興。害及邱墳。戮兼嬰耄。遠近塗
炭。人鬼不寧。痛彼一方。毒深骨髓。念茲萬姓。誠切禱祈。瀝
血披心。仰希鑒祐。伏冀曲哀虔祝。俯借威靈。命山川嶽瀆
之神。助平災沴。勅雷電風雲之吏。共靜郊原。大開倚劍之
門。不隔朝天之路。昭蘇疲俗。洗滌深冤。豈伊項籍之祠。能
祛蜀難。無使蔣山之廟。獨助晉師。奉斝陳詞。言興涕霣。不
任。
晉公北帝醮詞
伏以五緯在天。三元運氣。上宗斗極。下統人倫。陰陽有休
否之期。躔次有照臨之數。伏慮元命之內。宮宿之中。因遇
衝妨。遂成厄滯。敢凴吉日。虔備醮筵。上叩尊靈。特希鑒祐。
使三命九宮之厄。盡獲銷禳。明星暗曜之災。竝蒙寧息。一
川康泰。萬姓輯和。解甲偃兵。年豐俗阜。永虔素懇。以答元
慈。不任。
晉公太白狼星醮詞
伏聞垂象上元。各有主宰。或統軍兵之會。或司氛祲之源。
仰矚光華。繫其休戚。臣封疆之內。干戈逾年。野廢農蠶。人
罹塗炭。念茲冤抑。痛迫肺肝。是敢稽首炷香。馳心禱福。冀
因感激。俾獲照臨。伏希運金方肅殺之威。垂大義裁非之
力。助茲武旅。清彼郊畿。拯一川墊溺之憂。活萬姓倒懸之
命。弓弢戈偃。雨順風調。百穀有年。五兵永息。不任。
晉公北斗大帝醮詞
伏以斗御中天。旁周八極。招搖所指。邪正聿分。今以節及
上元。時當考校。㣥物被維新之澤。萬方承煦嫗之功。念此
封隅。尚躔兵甲。生靈塗炭。壠畝榛蕪。當發生播植之功。曠
黎庶耕桑之業。以茲憂痛。倍切叩祈。伏惟北極宮中。七元
籍內。輟眾庶凋傷之目。改一方淪喪之災。克睹和平。永銷
鋒鏑。臣或身逢厄塞。罪繫星辰。甘寘明科。以謝㣥品。不任。
馬元通火醮詞
伏聞乾坤覆載。陰陽有消息之殊。日月照臨。寒暑有推遷
之候。吉凶在運。否泰相沿。雖歷數使然。有堯水湯災之變。
而修禳有道。見返風退舍之文。惟此郊原。方當厄會。蒸黎
末泰。戈甲繼興。徵彼星圖。實惟火曜。是用歸心大道。虔叩
上元。開太乙之壇。行三五之法。躡紅飇而請福。步元斗以
祈天。所希列火騰威。應星芒於上境。陽光散焰。蕩陰穢於
下方。仰福聖躬。大庇川蜀。人登福壽。野息戈鋋。同沐神功。
永銷憂患。不任。
晉公北帝醮詞
臣聞斗極居尊。統臨八表。指揮萬象。總御眾靈。杓建所加。
災凶自息。今以封疆之內。兵革尚興。人未息肩。時方震懼。
既勞備禦。必廢耕桑。念彼榛蕪。益深憂歎。敢凴醮酌。重罄
祈誠。伏惟太宰揚威。七元振令。使雷車電騎。掃蕩四方。畢
雨箕風。蘇舒品物。克清境域。大庇生靈。如臣躔次有災。陰
陽搆厄。乞當天譴。用息人殃。元元丹誠。仰俟昭鑒。不任。
川主太師北帝醮詞
伏聞垂象表靈。位尊北極。統臨萬有。照燭㣥生。八十一變
之威容。三十六兵之神武。肅清造化。臨察幽明。殄惡誅邪。
安人護國。今以朱陽屆候。赤帝司方。南方資長育之恩。四
敘叶清和之節。蠶功將就。農務方繁。而疫癘兼行。鉦鞞未
止。民多殍仆。野困逋逃。既投足無場。豈息肩有所。叨居監
護。實切憂傷。更因衙醮之辰。再布誠祈之悃。伏冀神兵助
役。蕩氛翳於郊畿。雲騎騰威。掃疾癘於閭里。生靈有泰。遠
近無虞。昏霧永銷。見三蜀山川之色。浮雲自滅。開九天日
月之光。厄運蠲平。災危靜息。常傾丹素。以副元休。不任。
晉公北帝醮詞
伏以六氣周流。天道為生成之本。七星杓準。斗君為統制
之元。罪福吉凶。咸歸校錄。臣以近畿未泰。戈甲猶興。四野
靡安。疾疫斯搆。念茲疲瘵。痛逼肺肝。敢因衙醮之辰。更達
叩祈之志。伏冀曲迴聖力。俯借神威。垂景貺於四人。息災
厄於三蜀。休兵偃革。時泰民安。厄運銷平。福祥臻會。不任。
謝恩北斗醮詞
臣以凡愚。叨依簪褐。修持多闕。過咎易盈。遣責所臨。疾瘵
斯搆。羸形幾喪。微喘偶全。三洞法師杜宏廣。情切本枝。念
深危疾。式披丹懇。冥叩元真。果蒙降以殊休。續其餘算。仰
荷真靈之祐。再窺日月之光。螻蟻力微。乾坤恩重。用申醮
酌。仰報生成。伏惟聖慈。俯賜歆鑒。不任。
五星醮詞
伏以三光垂耀。五緯流輝。盈縮有常。古今無紊。循環列次。
主宰㣥生。影響靡常。吉凶攸繫。臣叨膺命秩。獲履土疆。惠
未洽於飛沈。境方躔於災沴。兵鋒淩暴。士庶流移。千里瘡
痍。一方殘毒。念茲憂痛。實切肺肝。竊惟上聖好生。至真育
物。敢凴慈煦。再罄醮祈。伏希太白揚威。助武功於原陸。歲
星舒彩。播仁澤於郊圻。五辰順軌以呈祥。萬類承風而納
祐。野無悲怨。俗洽和平。誓竭丹襟。仰酬元貺。不任。
本命醮北斗詞
伏聞斗正中天。杓臨八極。魁綱所指。福祚必臻。臣行運之
中。土居身位。遊年之內。災向離方。今屬斗在南天。日躔命
宿。仰申告醮。冀獲感通。願垂宰制之威。以靜晦蒙之數。克
垂元祐。敢負明恩。不任。
本命醮南斗詞
伏聞南斗六宮。文昌眾聖。壽涯所繫。生籙是司。動植幽微。
咸資主統。祈生請福。益露明誠。臣叨荷寵恩。謬司藩部。功
無塵芥。過積邱山。而行運之中。方當否塞。宿曜之內。併有
照臨。敢因章奏之壇。重有禱祈之望。伏冀朱宮上聖。丹闕
高尊。垂迴凶度厄之慈。開出死上生之路。使一境之兵銷
革偃。四時之雨順風調。拯癘魄於窮泉。拔遊魂於長夜。降
元和之澤。濟冥漠之鄉。浮雲不蔽於青天。忠懇獲伸於白
日。元元之志。仰佇鴻休。不任。
本命醮三尊詞
伏聞大道昭明。獨著好生之化。天真慈惠。偏宏濟物之仁。
亭育必均。撫臨無失。臣自惟凡陋。叨荷寵榮。未嘗著勳勞。
洊深渥澤。而維鵜起起誚。聚鷸為災。蓋薄德而招。亦迍蒙
所萃。三命之內。別有刑衝。九曜之中。仍周臨照。敢因元命。
虔叩上元。伏希迴此凶衰。錫其禎貺。赦過尢於既往。解厄
會於將來。得傾忠赤之心。上答乾坤之澤。誓當砥礪。以答
元慈。
不任。
周天醮二十八宿詞
伏聞元象在天。萬有咸照。動植荷無私之德。幽明承不宰
之功。臣早被寵光。謬司藩翰。誠慚薄德。繼履深災。郡邑凋
夷。生靈淪斃。於茲傷痛。須勵誠祈。伏惟允降元休。克寧疲
瘵。使兵旗永卷。無聞冤訴之音。稼穡惟豐。自洽和平之化。
至於山川之內。地分災期。躔次之中。天文厄運。竝希銷解。
俾獲乂康。誓竭丹誠。仰副鴻澤。不任。
禮記博士蘇紹元九曜醮詞
臣以凡微。叨逢聖日。荷三境照臨之賜。承二儀亭毒之恩。
常慮跡處昏衢。身居俗網。修持有闕。罪咎易增。雖佩奉祕
文。遵參寶籙。香燈怠惰。葷濁侵淩。道氣不降於百關。靈官
暗遷於六府。由是虛邪內集。疾恙旁縈。夙夜兢憂。懼不全
濟。又慮五行三命。運遇凶衰。兼以土曜木星。仍臨宮宿。顧
茲凡眇。素寡善功。當此災期。倍深惶惕。是敢按河圖舊典。
披啟醮壇。依靈寶尊文。請求天像。伏冀元慈俯矚。靈貺遐
霑。洗滌過尢。解銷災咎。明星隱曜。共介禎祥。八卦九宮。竝
祛刑厄。疾患痊復。邪癘蠲除。增祿秩於維新。續年齡於延
永。行年神將。法籙吏兵。輟罪舉功。咸賜昭祐。永當修勵。以
答元恩。不任。
川主天羅地網醮詞
伏聞一氣肇胎。三靈資始。乾奇坤偶。定彼陰陽。金革土浮。
明其次舍。九興於坎。戌亥謂之天羅。六起於離。辰巳謂之
地網。乃二體昇淪之所。是兩儀代謝之鄉。陽伏而不能剛。
陰絕而不能繼。行年所歷。實迫災期。况天地中和。圓方化
育。流形挺質。命世降奇。皆歸鼓鑄之權。難逭興衰之數。顧
臣凡昧。敢避晦蒙。丙辰當厄會首臨。丁已乃災期將解。惟
茲二歲。實抱百憂。上祝元穹。敢祈銷解。仰惟聖鑒。俯念誠
祈。顯降威靈。大祛災釁。使乾綱坤紀。息氛沴於一方。地網
天羅。解凶期於小運。行歌擊壤。歸聖朝朴素之風。束甲弢
弓。副元祖希微之教。永勤香火。以答元慈。不任。
川主醮九曜詞
臣叨荷國恩。謬分戎閫。西南粵壤。髳蜀雄都。三舍當參井
之躔。八國控羌蠻之域。區封既廣。統制斯難。常慮非才。有
負殊寄。夙夜憂懼。不敢遑安。近歲以來。凶災未息。疾癘時
起。干戈日尋。今按考黃圖。驗求元歷。分野之內。太白將臨。
况運兵籌。方迍武旅。仰裁成之義。仗肅殺之威。佇靜四郊。
以康萬姓。伏冀天光俯鑒。聖力潛資。濡渥澤於九重。救倒
懸於千里。櫜弓解甲。鑿井耕田。里閭無瘥疫之家。遠近有
歡呼之俗。長庚所指。幽滯俱通。即永荷昭祐之恩。不任。
楊鼎校書本命醮詞
伏以斗御中天。杓移列次。握帝車而獨運。浮華蓋以高臨。
吉凶得以司明。罪福由其考校。雖塵凡杳隔。仰星晷以無
階。而天聽甚卑。有心誠而必鑒。丹襟所叩。元應攸彰。臣頃
以災蒙。偶逢艱梗。道塗阻塞。骨肉支離。因與幼男。兩地暌
隔。倉皇相失。音信莫通。惟晝祝長天。夜瞻斗極。冀其通感。
再獲團圓。炷香而血淚共垂。拜手而心魂俱往。果蒙昭祐。
遽遂歸還。常懷再造之恩。未答自天之澤。兢憂度日。芒刺
在躬。今則玉局仙居。錦都靈化。下藏洞府。上屬星躔。肸蠁
可期。真靈攸會。輒投勝境。願展醮祈。將酬福祐之慈。少達
敬恭之禮。佇迴真鑒。俯納塵心。小男以壬子主生。微臣以
庚申定命。常希聖力。永錫保持。祛五行三命之災。解宿度
天文之厄。得勤修勵。永奉休明。黍稷非馨。真仙是鑒。不任。
川主令公南斗醮詞
伏聞天覆地載。資大道以生成。稟質孕靈。由至真而潛運。
用能彌綸不極。生化無窮。真宰主張。元功統御。雖太虛遼
邈。劫歷遐長。庶品諠闐。九圍曠蕩。刑政繁雜。分野幽深。災
福攸司。安危是繫。臣遭逢聖運。塵忝恩榮。授以節旄。委之
輔相。地雄巴蜀。境控羌蠻。慙無綏撫之能。常切兢憂之懇。
况舉善癉惡。須用賞刑。伐叛誅凶。仍施斧鉞。戎祀有牲牷
之具。賦輿有徵督之勞。有土有人。蓋不得已。實恐詮材不
當。委任失宜。因起怨咨。遂成災沴。今又土星行度。對照此
方。地一移宮。將離益部。五鬼臨於坤位。火曜躔於井宮。又
臣大運在衝破之鄉。小運當命墓之歲。木既薄弱。火亦衰
微。天符臨於行年。遊行逢於絕命。土方對照。又在妻宮。金
火伏行。亦居滯位。木星處愁。煩之宿。暗曜出乖背之方。垂
象至明。陰陽有數。得無警懼。以自勵修。尚恐過咎易深。尢
違旋積。因其愆失。災及生靈。省己撫心。不遑寧息。竊聞正
陽之月。丙午之辰。是六星降鑒之期。南斗定生之會。滌瑕
介福。宥罪覃恩。輒按明科。願申昭謝。詣元元真府。玉局靈
壇。精備信儀。肅虔香火。暜日月星辰之界。遍山川海嶽之
司。咸罄丹心。恭修大醮。伏冀迴無私之鑒。垂不測之神。降
彼南宮。盼茲下土。共流真貺。俯察微誠。解地分之災躔。銷
天文之謫見。息三命五行之厄。除九宮八卦之凶。靜土星
所照之方。克承嘉祐。禳地一將移之數。允錫休禎。黎元咸
保於乂康。穀稼必期於豐衍。連營有泰。四境無虞。疫毒不
侵。戈鋒弭戢。上願三光表瑞。循黃道而福帝躬。五緯順常。
扶紫微而拱元極。龍圖永固。鳳歷攸昌。其有境土龍神。山
川祠廟。共延祥祉。用拯幽明。至於地府陰關。遊魂苦爽。肖
翹飛走。水陸沈潛。仰承濟護之恩。永享安寧之祐。不任。
川主周天南斗醮詞
伏以蜀之星躔。上當鶉首。蜀之分野。下接坤維。當申未之
方。在參井之度。今以土星對照。金火正臨。五鬼方寄於二
宮。地一將移於益部。恐政乖慈育。法爽哀矜。野有怨嗟。人
罹災眚。又行年之內。本命之中。刑剋衰微。慮成災厄。敢以
正陽令月。丙午良辰。虔備醮祈。以申懺滌。伏冀大開恩宥。
俯念精修。解天文地分之凶。祛三命五行之咎。曲迴禎貺。
永錫乂安。誓傾求理之心。以答好生之澤。不任。
川主周天地一醮詞
伏以天皇大帝。司察萬方。太乙十神。巡遊八極。垂災降福。
巨細無遺。凡在君臣。敢忘炯戒。今以地一行位。將出蜀鄉。
深虞刑政之門。必有愆違之失。惟增震惕。輒備懺祈。虔修
香火之儀。用表依歸之懇。伏願鑒其虔切。錫以禎祥。俾境
宇安寧。生靈蘇泰。時和歲稔。偃革弢弓。克新憫祐之恩。敢
負照臨之賜。
周常侍序周天醮詞
伏以道氣運行。元和亭育。分萬靈而布化。垂列宿以麗天。
凡曰含靈。咸歸禀受。仍俾主宰。以定吉凶。臣猥以庸虛。叨
承渥澤。運籌藩閫。慙無制勝之謀。剖竹方州。實寡綏懷之
績。况地連夷落。境控巴賨。短才常慮於闕遺。雜俗尢難於
撫諭。惟精兢慎。獲保初終。既卷隼旗。復依戎幕。顧恩榮而
益厚。在循省以何安。憂畏所深。疾恙因作。每慮積生之始。
以洎此身。三業搆非。六情結釁。前冤未弭。往債所躔。或理
務之間。賞刑不當。烹殺之際。故誤難明。或天文宿度之中。
有逢臨照。或三命五行之內。有值刑衝。又今年五鬼在於
妻宮。天符入於財位。小運則丙祿值墓。大運則子水向衰。
金火行於身宮。綱星加於驛馬。皆為厄會。倍切危疑。所以
疾苦之時。冥心禱祝。佇其銷解。用展效酧。今則萬聖垂慈。
眾真憫祐。拯其疾厄。賜以痊平。仰元造以知歸。感鴻恩而
上答。披河圖真格。詣玉局靈壇。備蠲潔之儀。設周天大醮。
星辰日月。畢罄誠祈。地府天關。遍申昭謝。伏願降臨丹懇。
采納素誠。永錫吉祥。克加濟護。使罪尢除蕩。算紀遐長。冤
債和平。災凶超度。誓勤修奉。以副元慈。不任。
王宗瑑六甲醮詞
伏以大道凝華。元尊布化。肇分一氣。品列五材。終始循環。
生成萬有。上惟劫歷。資運數以推移。下統人倫。配吉凶而
陶鑄。稟形毓質。咸賴元功。臣早慕清虛。志親沖漠。獲參祕
籙。常冀遵修。昨以奉使京華。經途險遠。每虞曠闕。冥有祝
祈。果蒙道力潛扶。殊休密衞。達秦甸有安貞之吉。迴蜀城
無敗累之憂。仰感靈恩。實思昭報。今屬重陽懿節。甲子佳
辰。虔備菲誠。恭申醮禮。伏冀神威俯鑒。微願克酬。採納丹
襟。頒宣洪澤。使罪尢蠲蕩。冤債和平。災咎清消。福祥臻會。
事親奉國。常蒙憫護之恩。守職進身。永荷真靈之貺。不任。
孟彥暉西亭子南北斗醮詞
伏聞大道孕靈。天尊演化。乘機誕瑞。命世降賢。所以匡國
濟時。宣功利物。稟星辰之正氣。總嶽瀆之英華。莫不受命
上天。凝神中土。恢宏器業。拯祐生靈。臣以節度使瑯琊郡
王。生屬休期。累承聖澤。以武威扶持唐祚。以忠節翼贊睿
圖。光啟中興。克安天步。貢賦常盈於內府。明誠首冠於藩
維。推此勳庸。宜承禎祐。今以誕生令序。禱福佳辰。輒備信
儀。虔修醮禮。依太乙祈真之品。詣真人朝斗之壇。香散虛
庭。燈繁靜夜。傾心上奏。冀獲感通。暜垂象以冥思。遍真靈
而醮祝。伏願星躔日域。地局天司。眾聖迴光。萬神昭鑒。照
祥符而延巨貺。開壽域而懋鴻勳。永佐聖朝。長扶帝座。然
願龍神叶贊。川境安寧。百穀滋豐。五兵韜戢。俗洽和平之
美。年無災沴之虞。動植幽明。同臻道化。不任。
勇勝司空宗恪九曜醮詞
伏以大道垂慈。萬靈分職。陰陽布化。星象垂文。照燭幽明。
裁成品彙。主張有度。罪福無差。臣獲以塵微。仰蒙覆燾。謬
叨寵祿。早忝恩榮。久統師徒。仍分符竹。實慮才輕任重。福
過災生。夙夜兢憂。不敢寧處。又以今年行運。天符入於中
宮。寄王之方。復臨大運。况驛馬為五鬼所對。小運與大運
相衝。生月及本命之辰。皆遇土星所歷。遂成災疾。未獲痊
平。省已循懷。伏增憂懼。竊聞天曹上聖。主籙死生。北斗南
宮。司明罪福。是敢披心瀝懇。拜醮希恩。虔詣靈壇。精修奏
薦。雖物儀單菲。而誠願拳勤。伏惟萬聖眾尊。開恩鑒祐。赦
臣積生罪咎。解臣三命災凶。落北斗之死名。上南宮之生
籙。銷平厄會。和釋冤仇。疾苦蠲除。祿算延益。誓勤修勵。以
答元恩。不任。
衙內宗夔本命醮詞
伏以大道生成。陰陽亭育。主張有度。罪福無遺。臣叨荷恩
榮。常增戒懼。雖側身思過。省己捫心。每虞操履之間。難免
纖微之失。今年三命之內。土木氣微。行運之中。命祿皆薄。
天符臨官祿之位。遊年當絕命之方。大運則土曜所加。小
運乃元辰所主。計都居鈍滯之宿。金星入乖背之鄉。旦夕
憂兢。恐為災厄。是敢按遵科典。精潔醮祈。望靈化以馳神。
仰元穹而勵懇。伏願天司地府。九曜南宮。克鑒丹誠。俯垂
元祐。賜臣自新之澤。赦臣既往之非。解五行三命之災。銷
列宿暗虛之厄。罪瑕清滌。冤債和平。遂推公去己之心。傾
奉主事親之懇。公私昭暢。家眷康宜。暜及存亡。咸希福利。
不任。
徐耕司空九曜醮詞
伏聞天府地司。主張命籍。南宮北斗。統籙死生。三官持考
校之文。五帝領裁成之籍。顧惟下土。實繫上元。况乎處世
立身。善功難著。乘非蹈過。罪目易盈。早忝殊榮。靡申續效。
或理務有刑章之失。或專城有賞罰之差。積尢違於地府。
天曹。結罪咎於星躔日域。曾無悔謝。冀遂蠲除。又自行運
之中。方當厄會。火星飛於小運。天符入於中宮。水曜伏刑
厄之鄉。土星退愁煩之宿。祿火雖王。辰土尚衰。數年以來。
疾苦未減。元元之懇。實切憂惶。竊惟上聖至真。垂慈育物。
冥心注念。有感必通。輒憑香火之緣。精展醮祈之禮。虔誠
悔過。稽首希恩。伏惟愍鑒庸微。俯宏慈祐。解已成之災厄。
赦既往之罪尢。南斗延生。北宮落死。潛增年算。克賜乂安。
疾瘵痊平。眷屬康泰。即永荷眾聖再生罔極之恩。不任。
川主太師南斗大醮詞
伏聞大化權輿。元精剖判。生成天地。陶鑄陰陽。正三統以
疏。基役四時而成歲。由是萬靈受職。五氣分鑣。天府地司。
領生校籍。罪福以之詮敘。報應以之弛張。毫末無遺。古今。
不紊。况復上標躔次。下制山河。隨運歷而慘舒。因恭惕而
昭戒。仰窺元訓。得不稟修。臣夙荷天慈。克符睿奬。峻台衡
之位。提斧鉞之權。玉律金科。慮爽重輕之信。五申三令。慙
乖訓撫之宜。雖盡力匡君。傾心許國。翦長蛇而復宮闕。清
巨祲而息戈矛。再拔城池。頻摧寨壘。變蟻結蜂攢之俗。穆
為賓向化之人。三蜀乂寧。四民和穆。實乃上資聖力。明禀
靈恩。猶恐政理或虧。罪瑕難逭。審已或違於道德。遊心未
契於神明。或分野災期。或行年厄會。臣今年小運逢於劫
殺。大運遇於天符。土曜對於身宮。行年沖於命位。每懷憂
戒。思展懺祈。竊以丙午良辰。是南斗降真之日。六宮眾聖。
主籍是司。輒申醮酌之儀。願達依歸之懇。伏冀天關流貺。
斗極延慈。赦既往之尢違。錫將來之休祐。災凶弭息。境㝢
安寧。遠近昭蘇。龍神輯睦。風雨均暢。疾癘清銷。以俗泰為
嘉祥。以年豐為上瑞。忠以扶於社稷。靜以答於神祇。虔肅
丹誠。上副元澤。不任。
