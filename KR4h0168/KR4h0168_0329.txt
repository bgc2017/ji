欽定全唐文卷三百二十九
田義晊
義晊。開元四年官陝州司戶參軍。
對飴鹽造禰判
景以飴鹽造禰或責以苦鹽有闕
虔稽祀典。類造之禮攸陳。緬睇齋筵。俎奠之儀當潔。景麗
名宗伯。展事鹽人。白黑孔修。錯形飴而在列。元纁判備。考
鹺苦而斯乖。雖德之惟馨。亦或罔吐。而物有奠具。謂何獲。
大事闕供。小懲非逭。
先聖廟堂碑(并序)
大矣哉。聖人之道。洋洋乎。發育萬物。峻極于天。優優大哉。
粵若元不代乎蒼。故時不階其用。業方騖乎霸。則政莫繇
於理。人之難說也。道之難明也。英華久彫。附枝將墜。會聾
而鼓。不陳則行。殷夫子負道遑遑。無所鉤用者。曷足病已。
夫子孔氏。其先黑帝子。本殷人。遷於魯。弋尼邱山。取邱諱
字焉。以誕彌也。握文履度。連珠含則。衡相月角。河口斗唇。
首法紫宮。貌奫黃帝。年十有五而志於學。貧無束脩。謁伯
陽。訪道德之原。考廟朝之則。金人未毀。覽緘口之銘。宥坐
斯存。識誨盈之器。易曰。君子學以聚之。問以辨之。斯之謂
也。三十而立。其道彌尊。蓋有不壙山不直地。摳衣而至者。
三千餘人矣。求也退而是進。由也兼人而抑。伯魚問學。喻
觀葦於汚池。端木求知。恐妨生而送死。易曰。君子以教思
無窮。斯之謂也。若乃觀易兩卦。喟然不怡。論詩六章。惕焉
知懼。隨黃口而羅者。得勉以慎從。兦蓍簪而哭者。哀旌其
念舊。欲給則豫。偃也之行得之。獨居思仁。縚之行也。由此。
易曰。君子以朋友講習。斯之謂也。四十而不惑。必聞其政。
故其參委吏。會計平。掌乘田。牧畜息。中都制法。則諸侯畢
師。攝相登庸。則敵國咸懼。七日而誅兩觀。一言而毀三都。
遂返龜陰之田。克殄倡優之樂。易曰。君子以明罰勅法。斯
之謂也。若乃麛裘韡帶。化未洽而謗流。章甫衮衣。政既行
而頌作。弱陪臣而強公室。登泰山而小天下。雖復齊人來
遺。仍察政以少留。及夫魯不致膰。遂拂衣而高逝。易曰。君
子以思患而豫防之。斯之謂也。五十而知天命。遂能原物
之情。嗚呼。道之得行也命也。曷吾道之不行。道之將廢也
命也。固斯文之未喪。乃自衞返魯。刪詩定書。制禮作樂。述
易修史。故其溫柔敦厚。以極操指之情也。疏通知遠。以(闕
一)
(字)馳驟之迹也。恭儉莊敬。備周旋揖讓之容也。廣博易
良。明綴兆疾舒之節也。屬辭比事。裦貶天人之功也。潔靜
精微。範圍乾坤之化也。用能極乎天而蟠乎地。窮乎性命
而通乎鬼神。易曰。君子以反身修德。斯之謂也。六十而耳
順。遂知來物。詳夫天殃所及。先陳魯廟之災。土怪攸興。宜
識季卿之問。辯防風之巨節。吳使嗟稱。稽肅慎之遺砮。陳
人悅服。顏回不貳。吾亦食而無疑。商瞿必昌。爾詎勞乎更
娶。齊禽大舞。聞備水之謠。趙犢其誅。起迴輿之操。月離于
畢。既應之猶響。萍觸於舟。其食之如蜜。石函金簡。豈謂赤
雀之符。縹筆單衣。方陳紫麟之典。易曰。君子為能通天下
之志。斯之謂也。至於懷胥附之友。感萎蘭以滂沲。(闕一字)禦
侮之交。聞震雷而惻怛。重五教而垂範。含萬物而化光。人
到於今。訓其成式。故能酌焉而不竭。注焉而不滿。苟非聰
明睿哲達天德者。其孰能與於此。易曰。君子以多識前言
往行。以畜其德。斯之謂也。七十而從心所欲。不踰矩。故虛
以受物。貴而下人。惜其腐餘。享以仁人之饋。嘉其美味。喜
當甂中之食。請長生之訣。引咎於(闕一字)童。聞官志之名。訪
學於郯子。易曰。君子以虛受人。斯之謂也。若乃言而不用。
莫
顧廩邱之封。命則未通。詎免匡人之厄。諱窮久矣。而不免
者命也。求通久矣。而不得者時也。易曰。君子以理歷明時。
又曰。不可榮以祿。斯之謂也。雖復春居籠兮夏居密。秋不
風兮冬不煬。閱逝川兮若斯。歌頹山兮何及。越哀公六年
夏四月己丑。尼父卒。凡享年七十有三。嗚呼哀哉。門人追
在三之義。盡喪之禮。封為馬鬣。葬於泗濱。公西掌其凶事。
子貢廬於墓側。若乃平鄉聖跡。金石乃聞。北里神塋。草萊
自闢。噫。夫夫子歿而微言絕。七十子終而大義乖。周日陵
遲。漢未暇給。是使籩豆簠簋。將涸源而不流。玉戚朱干。若
顛木之微枿。迨乎恭王壞宅。得其藏書。於是乎夫子之道
粲然。永錫罔墜者矣。於戲。棐迪有位。示人昭範。典墳之迹。
厥濟生人。由後之君子。或配其宗名。或崇以寵秩。故孟堅
頌漢。述孔相之休。邱明志魯。傳素王之業。又孰知夫是非
哉。劉氏以哀成恤允。曹王以宗聖開家。自時厥後。享祀罔
絕。陝州孔子廟堂者。後魏恆農太守劉斌之所建也。劉君
在郡有政理。故其柏樹數株。尚青青焉。我皇唐御歷。一百
餘年。神武開元。茲惟四載。創則而聿修王度。厲精而恢復
帝業。修文闕職。咸秩廢典。敷德以柔遠。宣慈以和親。故其
神功滂洋。蒙茸陸梁魚頡而鳥亢[:#AS-FBED:●]鳥。靈化翕赩。旁魄四
塞。刑清而訟息矣。銀青光祿大夫使持節陝州諸軍陝州
刺史上柱國金城郡開國公姜師度。惟兌之精。乃台之耀。
門傳義窟。家有孝聲。文章包六氣之和。仁言總五行之秀。
才優武庫。當朝服元凱之名。時號智囊。百代識文強之價。
一臺歸妙。始含香而握蘭。獨坐生風。更避車而住楫。法河
歷拜。充牣國泉。咨岳累遷。滿羸人望。由左[:#AS-92F9:⿰帛⿱丿糸]而轉扇。惑蜀
吏之追攀。指分陝以褰帷。見虞童之迎拜。昔河內取給。司
徒受委於東京。關中是資。相國轉饋於西漢。非夫寄深邦
本。功濟人天。疇能比庸。允光僉屬。且夫陝者陰晉之鄙。寧
秦之郊。泛舟而來。控引淮海。漕粟攸務。糇粮軍國。又聞(闕
一字)者近鹽之邑。鹺人廢常。賓祭之用。仍歲靡給。自公戾
止。允庶務。用能美利紛積。㣥綱備舉。上資京師。旁達鄰國。
矧封略之內。而有不富教者乎。爰初下車。顧謂儒林郎守
博士寗修本曰。夫化人成俗者。其必由學乎。若函丈之義
不崇。則子衿之詠攸作。彼楹宇之彫毀。當修葺之。修本乃
詢事考言。庀徒涓日。而梅梁初搆。丹雘塈茨。藻賁壇亭。周
列槐杏。雙童夾侍。宛然叔仲之容。十哲旁羅。莞爾言游之
對。中
散大夫守司馬黃履順。通議大夫行長史盧季珣。(闕一字)大
夫行司馬趙慶逸。並鸞鶴羽儀。珪璧符彩。比影迭耀。(闕二
字)別乘。朝議郎行錄事參軍李瑱司功參軍楊淑司倉參
軍楊寧司兵參軍李和仲司(闕一字)參軍扈德思司士參軍
甄茂成參軍事李直蕭誼楊絳崔某等。並因陪祭上丁。肅
稽洪烈。乃颺言曰。周則甘棠蔽芾。召伯之所存也。魏則茂
柏森沈。劉君之所藝也。今則崇廟設象。姜公之所訓也。而
三賢異日。萬古同風。使躅空存。芳名永缺。式瞻真範。猥及
庸愚。游夏難言。惕焉兢懼。徒以服勤訓迹。二紀於茲。願備
所聞。敢為頌曰。
昔在黑帝。感搖光兮。白蜺貫月。誕幽房兮。惟我皇祖。元禽
翔兮。授命天人。降生商兮。猗歟父嘉。五族昌兮。君子萬年。
必有光兮。固天將聖。不代彰兮。為漢制法。闡文章兮。帝道
喪矣。霸道項強兮。乾坤不交。小人長兮。其誰宗予。遂遑遑
兮。鳳鳥不至。麟亦傷兮。述明六藝。為紀綱兮。身歿道存。名
益亨彰兮。永垂代式。謂素王兮。泗濱既葬。水泱泱兮。何壹
男子。上吾牀兮。我壁有七。張伯藏兮。萬代禮樂。惟薦香兮。
昔邵分陝。坐甘棠兮。惟劉典郡。建廟堂兮。歲不我與。日毀
荒兮。載修載葺。我公姜兮。威儀象設。則平鄉兮。髹彤藻繪。
既煒煌兮。乃刊貞石。頌芬芳兮。今來古往。永無疆兮。
鄭子春
子春。開元時官陳州長史。
北嶽廟碑
夫清明著象。廣大成形。聖人則之。作紀資始。列於五嶽。視
以三公。率由典常。靡不祡燎。維厥恆岫。實為首稱。故知碣
石太行。萬里延袤。闕聳河滸。盤薄海隅。畢昴降其精。淶易
疏其浸。設險以分中外。通氣以出雲雷。非陰陽不測之神。
其孰能與於此也。爾其峯崿星聯。草樹烟鬱。雲仙表其窟
宅。珍怪產其高深。感通應見。必契誠德。藏者知將兦之兆。
制勝者效率然之奇。龍蛇羽毛。安可詳悉。幽贊設教。神道
有憑。登臨極目。如指諸掌。其陰則常嵠廣武。林胡樓煩。其
陽則燕趙殷衞。面河泝雒。自冀州既載。惟彼陶唐。隄封庶
品。波委霧合。財力豪贍。貨殖繁滋。遺風祠宇。巋然無易。敬
神綏福。不孤德鄰。歆類誕靈。可勝紀哉。定人禦侮。陳迹昭
然。易知簡能。可大可久。且收藏曰義。生長曰仁。仁義所攝。
祈禱如市。有年登稔。穰穰滿家。和平是恃。不生災害。我
唐列聖重光。再造區宇。邦本胥悅。俊人用彰。天工所代。無
非淑哲。惟良共此。技賢責成。彼美循吏。其猶踵武。自升中
檢玉。再展岱宗。方嶽省巡。躬行未給。今之故事。牧守是遵。
敬遠之規。載在王府。使持節刺史段公字崇簡。學古入官。
政貴清淨。人荷其惠。吏懾其威。博考前聞。肅祗明祀。每躬
行奠享。愷弟不忘。神之所勞。必在君子。夫象設靈宇。睟容
凝湛。未施敬而自敬。不有威而自威。而簷廡階闥。尚多湫
隘。未增閒敞。折衷有虧。長松靡柏。逕隧猶褊。公乃審面勢。
規曲直。延觀宇。劃垣墉。高閈閎。通巷術。周覽彌望。列樹豐
碑。容衞森羅。藻繪彪駮。納日月於扃牖。駐雲霧於軒楹。光
色焜煌。爛如貝錦。不費財力而忽贍。不徵力役而自成。求
諸志誠。不亦冥助。先是冀方遐邇。溥獲元吉。初求厚報。其
徒實繁。如山如流。委輸所積。物無遺乏。人不勦勞。易於從
事。百姓無擾。商農工賈。孚信不遺。休徵允集。是依是賴。自
東胡逆命。多歷歲年。推兦固存。天心獨昭。乃命大使輔國
大將軍左羽林衞大將軍幽府長史兼御史大夫經略軍
支度營田節度副大使兼知河北道採訪使南陽郡開國
公張守珪。分閫董戎。假節專制。抗棱運策。凶渠喪元。屈人
不戰。種落夷謐。初有南陽人田登封於此祈福。神君降形
而謂之曰。吾方助順。取彼殘孼。殄殲元惡。懸諸藳街。果如
其期。止暴寧亂。兵不血刃。野不曝骸。迺聖迺神。幽贊斯在。
雖霍山之祐無恤。新城之見申生。以此寄言。曾何等級。由
是厖眉耉老。皤皤然被黃髮者。相率而言曰。某等上從祖
德。下及孫謀。百有餘年。沐浴皇化。鼓腹擊壤。賡歌太平。今
屬牧守仁明。正身率下。我有枳棘。岑公不伐而自除。昔無
襦袴。廉叔聿來而稱足。別駕符子規長史高元奉司馬李
夐等。咸輔導忠益。克表緹紬。詢謀公道。實毘方嶽。況乎廣
運不測。幽明協和。謀無遺[:#AS-FEDD:●]
[:#AS-FBEC:●]下。人不勞止。刊石紀事。
不亦宜乎。子春才愧色絲。學非博物。課虛杼軸。敢讓當仁。
詞曰。巍巍巨鎮。幽都是託。上接蒼昊。傍分寥廓。並吞冀野。
枕倚沙漠。華夷險界。隔閡斯作。(其一)凡所敬遠。心惟鬼神。式
昭祀典。大庇烝人。苛慝無作。政教日新。不孤其德。必有其
鄰。(其二)水火金木。配神作主。允茲嶽靈。實司朔土。東生南長。
西成北聚。廥庫開藏。爰及坻庾。(其三)五載四覲。今古有殊。豐
約異軌。禮物分區。明德無替。潔粢不渝。神理昭晰。感應冥
符。(其四)昇中告禪。名山有五。禮亦從宜。何必循古。率先岱宗。
望秩
周普。精一無差。允膺福祜。(其五)隨時珍薦。必俟王言。或降卿
士。或命司存。執禮必備。恭惟駿奔。式禋明德。荷畣乾坤。(其
六)我皇立極。阜俗寧亂。賢才是以。凶族咸竄。蕞爾林胡。假
息離叛。殲魁撫脅。人神協贊。(其七)疇咨牧守。實獲我公。既敷
惠渥。亦扇仁風。有葺斯廟。陋彼昔功。隘狹增廣。宏廓傍通。(
其八)庭廡遂敞。官衞彌飾。繪事後素。昭彰歙赩。工無遺巧。
人不勞力。垣墉徑遂。內方外直。(其九)門閈高聳。豐碑列樹。相
質匪工。受辛寧喻。小子何讓。敢忘景慕。紀功書實。恢我王
度。(其十)
對投牋獲弟判
河內縣荀君林乘冰省舅冰陷而逝兄倫求屍不獲遂作牋與河伯經宿冰開獲君林執牋出鄉人告稱妖惑
覃懷舊壤。野王遺跡。元凱造舟於後。忿生食邑於前。自晉
啟山陽。鄭錫河沃。精靈有作。人物代興。相彼君林。實為茂
族。感如存之念。恭自出之心。憑河履冰。自貽陷溺。終墜而
死。當奈若何。類無忌之永休。比元陽之相負。況鴒原稱咏。
本在急難。凡今之人。莫如兄弟。嫂溺禮通於援手。季歿義
切於投牋。孝弟之心。聰明正直。靈鑒在斯。信宿之間。克備
喪禮。誠有應於今日。事無隔於古人。告以為妖。未符通識。
誣人之罪。法有恆規。請據愆尢。以定刑典。
李龜年
龜年與其弟彭年鶴年。同著名於開元時。
對同爨不緦義居芝草判
得王甲與從母夫趙乙同爨乙有罪物故甲不為三月服喪從母訴甲無義縣令王庚笞甲四十死州斷庚加役流庚不服又虞乙家五從義居園中禾生兩穗庭中產芝草蓋形紫色鄰人告隱瑞州不斷罪亦不上聞
命以義夫。光昭令德。俾立家室。其(其一作禮)或有差。同爨則緦。
已發檀弓之問。義居成瑞。雅均唐叔之謠。王甲冥豫在躬。
物故無服。虞乙至誠必察。感而遂通。從母薄言。因遘憫而
興謗。鄰人所告。何至攻乎異端。德音莫違。及爾偕老。制義
居業。光輝日新。繐帳空懸。悲深苦月。芝庭獨秀。榮曜生春。
宿草之墳。未展生芻之禮。擢蘭之砌。已交蓂葉之陰。縣令
能業其官。懲忿窒慾。州司以明庶政。敢復未聞。罰既甚於
蹊田。瑞頗陳於州里。欲拘司敗。法也何逃。或禮出異文。緣
情僶俛。瑞符等級。易有隨時。未尋物故之由。難語不應之
坐。竚詳靈草之異。方書掩瑞之愆。
李彭年
彭年。開元中歷官兵部侍郎。天寶中以罪流嶺南。起為濟
陰太守。累遷吏部侍郎。元宗幸蜀。賊陷西京。脅授偽官。憂
憤卒。贈禮部尚書。
論刑法不便表
臣聞明王之理人也。設法立制。不私喜怒。與天下共之。忠
臣之事主也。竭誠盡節。不顧榮辱。欲天下利之。故得上下
同心。法令明一。寬而有制。從容以和。此蓋刑措太平之道
也。今陛下作人父母。勤憂庶政。從諫不咈。居安慮危。臣所
以敢進逆耳之言。忘忤旨之罪。伏願陛下少垂照察。幸甚。
臣聞書曰。罪疑惟輕。功疑惟重。與其殺不辜。寧失不經。好
生之德。洽於人心。竊見紫微主書趙誨。為取蕃人末河利
刀子趁文書。特敕處盡。趙誨受贜。罪不枉法。又異監臨。貪
以敗官。事雖挂網。議而定罪。國有常條。若必責之以極典。
假有罪重倣此者。陛下復何以加之於法乎。臣又聞政之
所興。事資賞罰。賞罰必信。人心乃安。輕重或虧。手足無措。
陛下若以借趙誨之命。勵貪吏之心。以臣之愚。又將未益。
夫法存畫一。不啟二門者。蓋示人以信也。先教後罰。寧僭
無濫者。不陷人以罪也。若有犯必死。則非薄刑之意。同罪
異罰。又非畫一之道。何必殺之示信。臣非愛人命也。惜陛
下之法也。昔者渭橋驚馬。空見罰金。高廟盜環。惟聞棄市。
漢幾刑措。職此之由。釋之之言。可以為喻。伏惟陛下少留
意焉。抑臣聞之。死者不可復生。雖欲改過自新。其道無由
及也。殺氣方深。嚴刑在近。一物失所。聖心不安。臣忝諍臣。
不敢不奏。又典律所制。輕重各殊。笞杖是輕。徒死是重。爰
自近日。此道便乖。凡所決囚。例多非命。此乃徒刑有必生
之理。杖刑為致死之條。既紊國經。有傷和氣。又凡曰造偽。
例是死囚。伏準條格。先決一百。既要之以斬罪。何更加以
杖刑。臣雖至愚。猶知不可。凡百達識。孰謂其宜。又周禮論
刑刺之典。一曰訊㣥臣。二曰訊㣥吏。三曰訊萬人。陛下若
以臣所言。事非可用。則願陛下訊以㣥吏。詢諸宰臣。擇善
而行。國之利也。夫古之人臣。干救危犯者。非一人也。然遇
主榮達者。萬無一也。其遭咎罹禍者。不可勝數。以此觀之。
豈臣之利也。誠為主也。伏惟陛下深察之。臣識謝中庸。才
非上達。猥以承乏。叨居諫官。既無涓埃之效。實多尸素之
責。謹獻愚直。輕觸威嚴。儻益萬分。甘之九死。
第二表
臣某言。臣伏見詔書。內外官取受一匹以上。科本罪外。放
歸田里。五匹以上。仍於犯處便附貫者。臣聞國之大禮。必
存其故不易其宜。循其教不易其俗。故禮曰。刑者侀也。一
成而不可變。此則百代常行之道也。周禮曰。刑新國。用輕
典。刑平國。用中典。刑亂國。用重典。此又三等用刑之意也。
然設三槐九棘之吏。入鈞金束矢之條。蓋又慎之至也。故
詳刑則死者不恨。而生者不怨。怨恨不生。則災害不作。災
害不作。則太平之理也。以堯舜之聖。猶曰惟刑恤哉。以成
康之賢。故稱明德慎罰。為政之道。可不慎歟。自周室寖微。
穆王荒耄。作五刑之屬。立三千之條。度時而用。所謂刑亂
者也。春秋之時。王道寖壞。征伐交起。教化不行。子產鑄書。
見疵於叔向。荀寅設法。獲毀於仲尼。偷薄之政。自是滋矣。
秦至始皇。專任刑罰。赭衣塞路。姦邪並生。囹圄成市。天下
愁苦。劉項一呼。土崩瓦解。降自魏晉。至於陳隋。歷代興兦。
莫不因此。故孔子曰。禮樂不興。則刑罰不中。刑罰不中。則
人無所措手足。誠哉是言也。當今天下有道。庶政惟和。四
方無虞。萬邦從政。正可勝殘去殺。道德齊禮。大革前非。淳
風一變。今乃下明敕。峻刑書。深非元元之望也。夫刑罰者
御人以威。法令者示人以信。若成而數變。則人之心不安。
嚴而必行。則獄訟滋起。先王所言。議事以制。不為刑辟者。
懼人之有爭心也。伏惟陛下取鑒前典。率由舊章。國用常
刑。俯收嚴典。則政經有序。德洽人心。萬姓咸曰。大哉王心。
茲用不犯於有司矣。且臣聞寬者仁也。政者正也。上正其
道。下必從之。陛下居無為之時。行不嚴之化。則如風偃草。
日用而不知。豈待威之以深刑。而欲革之以貪性。苟縱免
而無恥。亦何益於政哉。臣又聞之。至刑無所用。至政無所
理。故楊泉物理論曰。姦與天地俱生。自然之氣也。人主以
政御人。政寬則姦易禁。政急則姦難絕。今法雖大設。犯者
逾多。臣愚以為持政之急。老子曰。法令滋章。盜賊多有。此
蓋急刑。非止姦之意。伏願陛下深思之。臣識見近淺。才非
匡濟。謬參列侍。忝齒諍臣。敢不竭誠。以速官謗。儻裨政化。
雖死猶生。
申屠液
液。開元十二年官亳州臨渙縣尉。
虢國公楊花臺銘
原夫真性即空。從色聲而有相。道源無體。因法教以沿流。
所以人天捨千萬之資。神鬼建由旬之塔。金衣紺髮。盡留
多寶之臺。銀疊青蓮。並入真珠之藏。湛然釋氏。一千餘年。
輔國大將軍虢國公楊等。皆天子貴臣。忠義盡節。布衣脫
粟。將軍有丞相之風。牛車鹿裘。驃騎減中人之產。爰抽淨
俸。申莊嚴之事也。華簷覆像。盡垂交露之珠。王砌連龕。更
飾雄黃之寶。風箏逸韻。飛妙響於天宮。花雨依微。灑香塵
於世界。猶恐蓬萊海變。石折不周。仍鐫長者之經。必勒輪
王之偈。書工紀事。迺為銘曰。
昭昭大覺。巍巍聖功。身融剎海。願洽虛空。門[:#AS-FBEE:●]下眾趣以
窒惕。闡元門以包蒙。物成緣而必應。理無幽而不通。有美
至人。股肱良臣。受聖寄任。聞難經綸。英謀貫古。韜略通神。
一蒙金鉞。屢建華勛。善代不伐。功成不居。功歸天子。善託
真如。乃貢靈相。用答冥符。佛心雖空。佛福常在。願普此因。
同臻性海。
戴璇
璇。天寶元年官朝散大夫。守倉部郎中。
大唐聖祖元元皇帝靈應碑
至矣哉。皇法於天。天法於道。居大寶者。必尊祖以配天。孩
庶類者。咸宅生以母道。故四維張國。遠宗元教。三后在天。
代紹明德。然後彌綸區宇。昭格神祇。其能繼休美之聖烈。
首千古之洪化者。卓哉煌煌。歸我唐室矣。皇上受圖享國。
蓋三十戴。功侔天地。孝誠祖考。其高明也。布星辰以有倫。
其博厚也。振河海而不洩。至於揖㣥后。敘彝倫。陶鑄堯舜。
湫隘軒頊者。乃皇上之餘事也。嘗端居宣室。緬懷至道。惟
德動天。夢啟靈應。忽恍有物。希夷元通。實元祖之明命。錫
無疆之寶歷。乃潛誌元象。遵誥旁求。西亘太白。東連鄠杜。
號周史之經臺。枕秦山之幽谷。肇居尹喜。集法侶為道門。
後遇皇唐。易樓觀為宗聖。藥井尚渫。僊軾仍存。卜勝宗元。
此為俶落。飛泉噴石。重林閡景。苔蘚地偏以恆深。烟雲晝
晴而不散。睟容挺出。赫然有光。煥白虹於玉座。紉紫氣於
仙境。洎遘睿覽。宛符夢寐。譆。蓋聖人有以見天下之賾。而
擬諸形容。聖人有以見天下之動。而觀其會通者。可舉之
一隅矣。其始迓也。焚芝朮。辟葷羶。寂歷無聲。擎跽有則。初
靡荔席。次登靈壇。徐肩綵杠。少息華館。清籟颼飀於草樹。
天雪氛氳於崖谷。及路轉莽蒼。風順崆峒。雲鶴翊以導輿。
㣥僊扈而成列。逮地邇天菀。闉輳國門。蜺旌鳳簫。風馳海
合。絳節羽蓋。波屬霧委。萬姓翹首於西城。百辟候儀於北
闕。禺禺如也。皇上乃捧昇露寢。奉先思孝。集僊府以陳齋。
圖混成而告遠。不崇朝而通八景。未浹旬以遍六合。故㣥
臣率舞慶靈。稱觴獻壽。森旗伐鼓。何其盛哉。於戲。元元之
道。旁礡萬物。妙為化先。豨韋氏得之而挈天地。伏羲氏得
之以襲氣母。至若王母西崑。比之如朝菌。麻姑東海。涵之
如夏蟲。沖虛馭風。蓋錙銖於糠粃。王喬控鶴。方車[:#AS-FBED:●]閵轢
於蓬蒿。信無上歟。信元氣歟。且天啟皇唐。儲祉罔極。其功
神者其應大。其源靈者其流長。昔王室將傾。我則電擊以
存國。介邱望幸。我則雲行以告成。汾脽毖祀。我則順子以
尊后。陵寢肅雝。我則述經以明孝。可謂重椅坤軸。復紐乾
綱。漫衍葳蕤。皆皇極之大造也。其修缺禮。補樂章。存樸以
嗇人。陳兵以訓武。奔四夷以歸化。主百神而授職者。可勝
言哉。古有仁片言而受福。樹一善以獲應。況網羅眾制。包
括鴻徽。以神化之貞明。協靈命之幽贊。克畣修祉。不亦宜
乎。玉
真長公主以天孫毓德。帝妹聯貴。師心此地。杳捐代情。奏
黃籙以比絜。瞻白雲而志遠。觀主李元崱。監齊顏無待。上
座傅承說。為學日益。為道日損。逍遙山林之下。仿徨塵垢
之外。因聚而議曰。今自道以祐主。自主以祐人。下覃六經。
上契三極。風后力牧。協宣朝政。關睢麟趾。宏被國風。禎祥
荐臻。祅沴不作。足以規萬葉。示將來。赫赫巍巍。以表靈貺。
而迺謝奚斯頌魯之義。闕穆滿銘弇之遊。是上蔽天休。下
虧臣禮。緣事斷誼。蒙竊恧焉。於是盩厔宰李嗣琳。同荷湛
恩。以備能事。博詢墨客。以贊皇道。時戶部郎中沛國劉同
昇。才清起草。譽美郎官之列。文慕上林。能揚天子之事。共
遵大雅。以掞其辭。奉為頌。
劉同昇
同昇。開元中官侍御史。天寶元年授朝散大夫戶部郎中。
大唐聖祖元元皇帝靈應碑頌
終南之山多喜境。關令尹真宅茲嶺。陰陰松柏造華頂。草
結花樓龍護井。靈僊之窟肅而靜。(其一)惟皇夜夢真人來。神
光赫赫金銀臺。瑤容綽約冰雪開。霓裳羽駕紛徘徊。前聖
後聖相承哉。(其二)帝心虔求齋玉京。王公百辟咸致誠。雲旗
綵仗森出迎。日月晏溫顥氣晶。真容來兮受天慶。(其三)真容
來兮聖人壽。千春無涯百福有。真容來兮寶歷昌。遠郊却
馬雄四方。紫殿敷座煙雲香。拜手稽首天地長。元元之祉
萬斯唐。(其四)
對大夫祭判
有五品祭寢不祭廟饌用索牛御史劾於寢則已陋於饌則已泰訴云禮令無違
國政通班。書崇明祀。朝則齒爵。載分於羔雁。祭必毛牲。取
類於豺獺。惟彼五品。薦於四時。籩豆聿修。履濡霜而或惕。
寢門是祭。因掃地而致誠。克恭行葦之酌。或備采蘋之奠。
雖夫子立言。且云寧儉。而聖人行禮。必貴從宜。恭已習常。
情稱偪下。因心達孝。事則由衷。屬避馬申威。出漢臺而有
問。索牛是劾。撫周禮而猶疑。饌取於豐。祭從於薄。過如不
及。吾恐失之。必存著甲之令。請恕先庚之罰。
對不供夷盤判
三品喪事夷盤不供司儀云時所不要
喪事攸列。凶禮克明。佐器者存乎有司。致用者期於無恡。
綴几初設。已陳含玉之儀。夷盤不供。何施造冰之禮。且議
事以制。觀過知仁。必若夏日斯炎。臭兦達於墻屋。亦或當
秋露結。刑宜麗於簡書。如或冬淒已冰。寒氣方總。則史魚
之殯。雖且在堂。咎繇之謨。終期緩獄。理則可也。彼其詰哉。
