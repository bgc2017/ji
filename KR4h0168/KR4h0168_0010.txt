欽定全唐文卷十
太宗(七)
告柏谷塢少林寺上座書
太尉尚書令陝東道益州道行臺雍州牧左右武大將
軍使持節涼州總管上柱國秦王世民。告柏谷塢少林寺
上座寺主以下徒衆及軍民首領士庶等。比者天下喪亂。
萬方乏主。世界傾淪。三乘道絕。遂使閻浮蕩覆。戎馬載馳。
神州糜沸。㣥魔競起。我國家膺圖受籙。護持正諦。馭舄飛
輪。光臨大寶。故能德通黎首。化闡緇林。既沐來蘇之恩。俱
承彼岸之惠。王世充叨竊非據。敢逆天常。窺覦法境。肆行
悖業。今仁風遠扇。慧炬照臨。開八正之途。復九㝢之迹。法
師等并能深悟機變。早識妙因。克建嘉猷。同歸福地。擒彼
凶孽。廓茲淨土。奉順輸忠之效。方著闕庭。證果脩真之道。
更宏像觀。聞以欣尚。不可思議。供養優賞。理殊恒數。今東
都危急。旦夕殄除。并宜勉終茂功。以垂令範。各安舊業。永
保休祐。故遣上柱國德廣郡開國公安遠往彼。指宣所懷。
可令一二首領立功者來此相見。不復多悉。
報竇建德書
雲霧不披。山河在望。企余之歎。良用興懷。鄭息有違。齊楚
交絕。自遠勞師旅。當甚疲敝。我國家與彼。本非仇隙。彼之
於我。未始猜嫌。往者趙魏諸藩。皇風久扇。恒衞之地。素為
我有。足下首為寇亂。屢來侵奪。但以淮安喪師。責躬由己。
公主飄寓。歸寧本朝。并得保宥危亡。負荷大惠。親隣之好。
昭然著明。雖則俘若王官。翦同羈馬。既懷坦蕩。曾無蒂芥。
庶此冠蓋相望。輶軒繼軌。引弭兵之義。敦方穆之期。如何
信不由衷。翻懷匿怨。無名之舉。遽發危機。背德之蹤。遂為
戎首。吁可怪也。良深歎息。王世充滔天猾夏。自貽伊戚。舋
毒三川。腥聞四國。皇情軫慮。哀彼黎元。推轂投柯。申茲弔
伐。走以不武。奉遵朝寄。自揚旌河洛。結壘伊瀍。拯敝除凶。
屢摧㣥醜。其餘渠魁危䠞。獨保孤城。重圍巳合。自知淪敗。
苟延朝夕之命。空為衒誘之言。其濟惡反善。雷同寇逆。適
所以心同霸楚。若非國家膺圖受籙。翦暴除凶。亦當并吞
東夏。自稱西伯。足下豈不屈膝稽首。著在前聞。飾智詭詞。
以分謗亂。渝盟背惠。職此之由。又世充與足下舊稱和好。
中途翻覆。罕能結誠。遣使頻說匈奴。欲令侵伐冀土。外欺
內忌。唯利是圖。居安尚不自存。處危何力之有。況今糧儲
罄竭。帑藏空虛。析骸煮孥。命懸晷刻。足下欲以三軍之衆。
仰哺他人。千金之資。坐求外費。理如畫餅。未見其宜。足下
前者徇地屠城。親至東境。孟海公歷時抗禦。未即從順。頻
令告急。請我師救。見逼求和。義所不取。是以按兵辭使。恩
全世充。又我國家不遑及遠。海公援絕。方歸執事。假我風
雲。差無負德。滎下諸州。隣近東鄙。以足下風牛罕及。亭戍
靡戒。農居安堵。未相猜貳。所以曹公兵前並未追。足下乘
我無虞之城。貪冒尋常之地。進無投迹之所。退有迷據之
色。誰為計者。良非上算。比者漳滏喪沒。既往不追。河濟傾
淪。成事誰咎。今乃過相陵侮。方深起難。所以故到成皐。佇
承來旨。昨者前茅警路。後騎啟行。乃與足下中途相遇。旌
麾未列。鋒鏑暫交。彼之士馬。自相騰踐。郊勞之儀遂爽。犒
師之禮未通。雖則為彼禍先。能無懷愧。國家夷凶撥亂。唯
以匡時濟俗。不欲窮民極武。專任甲兵。故蓄銳停師。冀聞
擇善。可否之事。幸速圖之。若不獲命。終為怨府。雄夫奮其
智勇。猛士發其餘怒。諸軍霧合。指日風驅。屬橐鞬於中野。
縱矢鏑之餘費。燎原覆醢。雖悔難追。必然繼好息民。更敦
前好。況兵交使往。遲覽還音。
與薛元敬書
吾與卿叔共事。或軍旅多務。或文詠從容。何嘗不馳驅經
略。款曲襟抱。比雖疾苦。日冀痊除。何期一朝。忽成萬古。追
尋痛惋。彌用傷懷。且聞其兒子幼小。家徒壁立。未知何處
安置。宜加安撫。以慰吾懷。
賜鄭元璹書
知公巳共可汗結和。遂使邊亭息警。烽火不燃。和戎之功。
豈唯魏絳。金石之錫。故當非遠。
賜百濟王璋璽書
王世為君長。撫有東藩。海隅遐曠。風濤艱阻。忠款之至。職
貢相尋。尚想徽猷。甚以嘉慰。朕自秪承寵命。君臨區宇。思
宏王道。愛育黎元。舟車所通。風雨所及。期之遂性。咸使乂
安。新羅王金真平。朕之藩臣。王之隣國。每聞遣師。征討不
息。阻兵安忍。殊乖所望。朕已對王姪信福及高麗新羅使。
令具勅通和。咸許輯睦。王必須忘彼前怨。識朕本懷。共篤
隣情。即停兵革。
賜李襲譽進忠孝圖書
卿情深奉國。志在忠孝。爰錄前烈。圖之丹青。事兼勸獎。足
勵風俗。再三循覽。朕甚嘉之。
賜姜行本璽書
攻戰之重。器械為先。將士屬心。待以制敵。卿星言就路。躬
事修營。干戈纔動。梯衝暫臨。三軍勇士。因斯樹績。萬里逋
寇。用是[:#AS-8864:⿺克寸]平。方之前古。豈足相況。
存問并州父老璽書
昔隋末喪亂。百姓凋殘。酷法淫刑。役煩賦重。農夫釋耒。工
女下機。徵召百端。寇盜蜂起。人懷怨憤。各不聊生。水火之
切。未足為喻。先朝不忍塗炭。思濟黎元。朕稟承神算。奮劒
南起。與彼境英雄。同心協力。不顧軀命。以救蒼生。爰自晉
陽。興兵立義。雄鋒接刃。櫛風沐雨。除凶去暴。布德行仁。天
下乂安。戎車止息。九夷八狄。莫不來庭。以至於今。二十餘
載。豈予一人。所能致此。寔賴天地之靈。宗社之福。賢人君
子。為朕股肱。文士盡其才智。武夫宣其武力。朕端拱無為。
庶幾王道。然漢祖悲歌。嘗思豐沛。晉皇吟咏。唯在溫原。此
人情也。況并部之地。創業之基。與諸父老首立大事。引領
北望。感慕兼深。思與父老一日敘舊。懷之在心。所不忘也。
但海內殷曠。萬幾事多。巡省四方。未獲周悉。父老宜約勤
鄉黨。教導後生親疎子弟。務在忠孝。必使風俗敦厚。異於
他方。副朕此懷。光示遠邇。使旌表門閭。榮寵家國。書名竹
帛。豈不美乎。夏序甚熱。想各平安。善自頤養。動靜聞奏。故
有此勅。想見朕心。
賜郭孝恪璽書
卿破焉耆。虜其偽王。功立威行。深副所委。但焉耆絕域。地
阻天山。恃遠憑深。敢懷叛逆。卿望崇位重。報效情深。遠涉
沙場。躬行罰罪。取其堅壁。曾不崇朝。再廓遊魂。遂無遺寇。
緬思竭力。必大艱辛。超險成功。深足嘉尚。
賜高麗璽書
新羅委命國家。朝貢不闕。爾與百濟。宜即戢兵。若更攻之。
明年當出師擊爾國矣。
克高麗報皇太子書
吾初向賊陣。心并在戰攻。為憶汝之言。所以不執斧鉞。如
其不爾。將大決戰。此後必不親行陣。勿為憂慮也。
賜王遠知璽書
先生操履夷。德業沖粹。屏棄塵雜。棲志元虛。吐故納新。
食芝餌术。念衆妙於三清之表。返華髮於百齡之外。道邁
前烈。聲高自古。非夫得祕訣於金壇。受幽文於玉笈者。其
孰能與此乎。朕昔在藩朝。早獲問道。眷言風範。無忘寤寐。
近覽來奏。請歸舊山。已有別勅。不違高志。并許置觀。用表
夙心。未知先生早晚已屆江外。所營棟宇。何當就功。佇聞
委曲。副茲引領。近已令太史薛頤等往詣。令宣朕意。
賜薛延陀璽書
突厥頡利可汗未破已前。自恃強盛。抄掠中國。百姓被其
殺者。不可勝紀。我發兵擊破之。諸部落悉歸化。我略其舊
過。嘉其從善。并受官爵。同我百寮。所有部落。愛之如子。與
我百姓不異。但中國禮義。不滅爾國。前破突厥。止為頡利
一人為百姓之害。所以廢而黜之。實不貪其土地。利其人
馬也。自黜廢頡利以後。恒欲更立可汗。是以所降部落等。
并置河南。任其放牧。今戶口羊馬。日向滋多。元許冊立。不
可失信。即欲遣突厥渡河。復其田土。我策爾延陀。日月在
前。今突厥理是居後。後者為小。前者為大。爾居磧北。突厥
居磧南。各守土境。鎮撫部落。若其踰越。故相抄掠。我即將
兵各問其罪。此約既定。非但有便爾身。貽厥子孫。長守富
貴也。
誡吳王恪書
吾以君臨兆庶。表正萬邦。汝地居茂親。寄惟藩屏。勉思橋
梓之道。善侔閒平之德。以義制事。以禮制心。三風十愆。不
可不慎。如此。則克固磐石。永保維城。外為君臣之忠。內有
父子之孝。宜自勵志。以勗日新。汝方違膝下。悽戀何巳。欲
遺汝珍翫。恐益驕奢。故誡此一言。以為庭訓。
賜韋挺書
所上意見。極是讜言。辭理可觀。甚以為慰。昔齊境之難。夷
吾有射鉤之罪。蒲城之役。勃鞮有斬袪之仇。而小白不以
為疑。重耳待之若舊。豈非各吠非主。志在無二。卿之深誠。
見於斯矣。若能克全此節。則永保令名。如其怠之。可不惜
也。勉勵終始。垂範將來。當思後之視今。亦猶今之視古。不
亦美乎。朕比不聞其過。未覩其闕。賴竭忠懇。數進嘉言。用
沃朕懷。一何可道。
遺蕭德言書
朕歷觀前代。詳覽儒林。至於顏閔之才。不終其壽。游夏之
德。不逮其學。惟卿幼挺珪璋。早標美譽。下帷閉戶。包括六
經。映雪聚螢。牢籠百氏。自隋季板蕩。庠序無聞。儒道墜泥
塗。詩書填坑穽。眷言墳典。每用傷懷。頃年已來。天下無事。
方欲建禮作樂。偃武修文。卿年齒已衰。教將何恃。所冀才
德猶茂。臥振高風。使濟南伏生。重在於茲日。關西孔子。故
顯於當今。令聞令望。何其美也。念卿疲朽。何以可言。
述聖賦序
朕以二九之年。屬天下喪亂。毒流區夏。禍徧郊畿。㣥雄則
駭雲興。猛將則風驅霧合。年二十有四。慷慨京邑。電發
中原。震蕩三川。掃清八荒。及至壯年。獲臨寶位。然乃遠夷
委贄。萬國歸心。致使朝有進善之臣。野無行歌之士。節義
盈於私室。獄訟息於公門。一尉於東西。混車書於南北。
由是偃組練而敷禮樂。放牛馬而逸黎元。方欲紀石封山。
握河沈璧。功既成矣。世既貞矣。信可以優游暇豫。作樂崇
德者歟。故因茲餘隙。乃修苑囿。其勝地則有積翠凝碧。其
川阜則有濯龍平樂。若乃南面雙闕。北對芒山。引洛浦之
通波。連郟鄏之餘址。叢薄本麗。加之以芳節。池沼素美。瑩
之以初陽。舞蝶游絲。帶清飈而散影。分花交柳。映碧浪而
成文。巨樹千尋。結輕煙而聳翠。危峯萬仞。照落景而開紅。
雲氣縈巖。似遊仙於巫峽。霓光染溜。類濯錦於成都。戲羽
閒關。互飛沈於蒙密。游鱗瀺灂。乍出沒於芰荷。翔泳之美
盡斯。仁智之樂備矣。可以遁形匿跡。可以養志恬神。獨往
襄城之中。斯可觀也。邈然姑射之上。何以加茲。余每覽巢
許之儔。松喬之匹。未嘗不慨然慕之。思可脫屣長辭。拂衣
高謝。歘復以時運見羈。因留連於大任。徒有輕舉之志。而
不達者。其天意也。豈人事乎。
大唐三藏聖教序
蓋聞二儀有像。顯覆載以含生。四時無形。潛寒暑以化物。
是以窺天鑒地。庸愚皆識其端。明陰洞陽。賢哲罕窮其數。
然而天地包乎陰陽而易識者。以其有像也。陰陽處乎天
地而難窮者。以其無形也。故知像顯可徵。雖愚不惑。形潛
莫覩。在智猶迷。況乎佛道崇虛。乘幽控寂。宏濟萬品。典御
十方。舉威靈而無上。抑神力而無下。大之則彌於宇宙。細
之則攝於毫釐。無滅無生。歷千劫而不古。若隱若顯。運百
福而長今。妙道凝元。遵之莫知其際。法流湛寂。挹之莫測
其源。故知蠢蠢凡愚。區區庸鄙。投其旨趣。能無疑惑者哉。
然則大教之興。基乎西土。騰漢庭而皎夢。照東域而流慈。
昔者分形分跡之時。言未馳而成化。當常現常隱之世。民
仰德而知遵。及乎晦影歸真。遷儀越世。金容掩色。不鏡三
千之光。麗象開圖。空端四八之相。於是微言廣被。拯含類
於三途。遺訓遐宣。導㣥生於十地。然而真教難仰。莫能一
其指歸。曲學易遵。邪正於焉紛糺。所以空有之論。或習俗
而是非。大小之乘。乍沿時而隆替。有元奘法師者。法門之
領袖也。幼懷真敏。早悟三空之心。長契神情。先苞四忍之
行。松風水月。未足比其清華。仙露明珠。詎能方其朗潤。故
以智通無累。神測未形。超六塵而迥出。隻千古而無對。凝
心內境。悲正法之陵遲。栖慮元門。慨深文之訛謬。思欲分
條析理。廣彼前聞。截偽續真。開茲後學。是以翹心淨土。往
遊西域。乘危遠邁。杖策孤征。積雪晨飛。途閒失地。驚沙夕
起。空外迷天。萬里山川。撥煙霞而進影。百重寒暑。躡霜雨
而前蹤。誠重勞輕。求深願達。周遊西宇。十有七年。窮歷道
邦。詢求正教。雙林八水。味道飡風。鹿苑鷲峯。瞻奇仰異。承
至言於先聖。受真教於上賢。探賾妙門。精窮奧業。一乘五
律之道。馳驟於心田。八藏三篋之文。波濤於口海。爰自所
歷之國。總將三藏要文。凡六百五十七部。譯布中夏。宣揚
勝業。引慈雲於西極。注法雨於東垂。聖教而復全。蒼生
罪而還福。濕火宅之乾燄。共拔迷途。朗愛水之昏波。同臻
彼岸。是知惡因業墜。善以緣昇。昇墜之端。惟人所託。譬夫
桂生高嶺。雲露方得泫其花。蓮出淥波。飛塵不能汙其葉。
非蓮性自潔。而桂質本貞。良由所附者高。則微物不能累。
所憑者淨。則濁類不能沾。夫以卉木無知。猶資善而成善。
況乎人倫有識。不緣慶而求慶。方冀茲經流施。將日月而
無窮。斯福遐敷。與乾坤而永大。
帝範序
朕聞大德曰生。大寶曰位。辨其上下。樹之君臣。所以撫育
黎元。鈞陶庶類。自非克明克哲。允武允文。皇天眷命。歷數
在躬。安可以濫握靈圖。叨臨神器。是以翠媯薦唐堯之德。
元圭錫夏禹之功。丹字呈祥。周開七百之祚。素靈表瑞。漢
啟重世之基。由此觀之。帝王之業。非可以力爭者矣。昔隋
季板蕩。海內分崩。先皇以神武之姿。當經綸之會。斬靈蛇
而定王業。啟金鏡而握天樞。然猶五嶽含氛。三光戢耀。豺
狼尚梗。風塵未寧。朕以弱冠之年。懷慷慨之志。思靖大難。
以濟蒼生。躬擐甲冑。親當矢石。夕對魚鱗之陣。朝臨鶴翼
之圍。敵無大而不摧。兵何堅而不碎。翦長鯨而清四海。掃
欃槍而廓八紘。承慶天潢。登暉璇極。襲重光之永業。繼寶
籙之隆基。戰戰兢兢。若臨深而馭朽。日慎一日。思善始而
令終。汝以幼年。偏鍾慈愛。義方多闕。庭訓有乖。擢自維城
之居。屬以少海之任。未辨君臣之禮節。不知稼穡之艱難。
朕每思此為憂。未嘗不廢寢忘食。自軒昊以降。迄至周隋。
以經天緯地之君。纂業承基之主。興亡治亂。其道煥然。所
以披鏡前蹤。博採史籍。聚其要言。以為近誡云爾。
帝範後序
此十二條者。帝王之綱。安危興廢。咸在茲焉。古人有云。非
知之難。惟行之不易。行之可勉。惟終實難。是以暴亂之君。
非獨明於惡路。聖哲之主。非獨見於善途。良由大道遠而
難遵。邪徑近而易踐。小人俯從其易。不得力行其難。故禍
敗及之。君子勞處其難。不肯安居其易。故福慶流之。故知
禍福無門。惟人所召。欲悔非於既往。惟慎禍於將來。當擇
哲主為師。毌以吾前為鑒。取法乎上。僅得乎中。取法乎中。
祗為其下。自非上德。不可效焉。吾在位已來。所缺多矣。奇
麗服玩。錦繡珠玉。不絕於前。此非防欲也。雕楹刻桷。高臺
深池。每興其役。此非儉志也。犬馬鷹鶻。無遠不致。此非節
心也。數有行幸。以亟勞人。此非屈己也。斯數者吾之深過。
勿以茲為是而取法焉。但我濟育蒼生其益多。平定寰宇
其功大。益多損少人不怨。功大過微德未虧。然猶之盡美
之蹤。於焉多媿。盡善之道。顧此懷慙。況女無纖毫之功。直
緣機而履慶。若崇美以廣德。則業泰身安。若肆情以從非。
則業傾身喪。且成遲敗速者國基也。失易得難者天位也。
可不惜哉。可不慎哉。
禁經序
夫工書須從師授。必先識勢。乃可加功。功勢既明。則務於
遲[:#AS-8DBB:⿰⺡⿱止⿰]。遲[:#AS-8DBB:⿰⺡⿱止⿰]和矣。無繫拘跼。拘跼既亡。求諸變態。變態云者。
在乎奮研。奮研之理。資於狀異。狀異之變。無溺荒僻。荒僻
黜矣。藉於神彩。神彩之至。機於元微。元微則宏逸無方矣。
設乃一向規模。隨其工拙。勢以返覆肥瘦。體以疎密齊平。
放則失之於速。留乃至之於遲。畏懼生疑。否臧不決。運用
迷於筆前。震動惑於手下。若此。欲造於元微。則未之有也。
大興善寺鐘銘序
皇帝道叶金輪。心居黃屋。覆燾萬方。舟航三界。欲使雲和
之樂。共法鼓而同宣。雅頌之聲。隨梵音而俱遠。乃命鳬氏。
範茲金錫。響合風雷。功侔造化。騰驤猛虡。負簨業而將飛。
宛轉盤龍。繞乘風而如動。希聲旦發。犍槌夕震。莫不傾耳
以證無生。入神而登正覺。圓海有竭。福祚無窮。方石易銷。
願力無盡。
諭侍臣絕讒搆論
朕歷觀前代。讒佞之徒。皆國蟊賊。巧令朋比。暗主庸君。莫
不迷惑。忠臣孝子。泣血銜冤。故叢蘭欲茂。秋風敗之。王者
欲明。讒人蔽之。如齊隋閒事。斛律明月齊朝良將。威震敵
國。周家每歲斲汾河冰。慮齊兵西度。及明月被祖孝徵讒
搆伏誅。周人始有吞齊之心。高熲有經國大才。為隋文帝
贊成霸業。知國政者一十餘載。天下賴以康寧。文帝唯婦
言是聽。特令擯斥。及為煬帝所殺。刑政由是衰壞。又隋太
子勇撫軍監國。凡二十年。早有定分。楊素欺主罔上。賊害
良民。使父子道滅。逆亂之源。自此開矣。隋文既淆混嫡庶。
竟禍及其身。社稷尋亦覆敗。古人云。代亂則讒勝。誠非妄
言。朕每防萌杜漸。用絕讒搆之端。猶恐心力所不至。或不
能覺悟。前史云。猛獸處山林。藜藿為之不採。直臣立朝廷。
奸邪為之寢謀。此實朕所望於㣥公也。
諸葛亮高熲為相公直論
朕比見隋代遺老。咸稱高熲善為相者。遂觀其本傳。可謂
公平正直。尤識治體。隋時安危。繫其存歿。煬帝無道。枉見
誅夷。何嘗不想見其人。廢書歔嘆。又漢魏以來。諸葛亮為
丞相。亦甚平直。亮嘗表廢廖立李嚴於南中。立聞亮卒。泣
曰。吾其左袵矣。嚴聞亮卒。發病而死。故陳壽稱亮之為政。
開誠心。布公道。盡忠益時者。雖讎必賞。犯法怠慢者。雖親
必罰。卿等豈可不企慕及之。朕今每慕前代帝王之善者。
卿等亦可慕宰相之賢者。若如此。則榮名高位。可以長守。
民可畏論
古之帝王。有興有衰。猶朝之有暮。皆為蔽其耳目。至於滅
亡。書云。可愛非君。可畏非民。天子有道。則人推而為主。無
道。則人棄而不用。誠可畏也。
政本論
為政之要。務全其本。若中國不靜。遠夷雖至。亦何所益。隋
煬帝纂祚之初。天下強盛。棄德窮兵。以取顛覆。頡利近者
足為彊大。意既盈滿。禍亂斯及。喪其大業。為臣於朕。葉護
可汗亦大強盛。自恃富貴。通使求婚。失道怙亂。奄至破滅。
其子既立。便肆猜忌。衆叛親離。覆基絕嗣。朕雖不能遠慕
堯舜禹湯之德。目覩此輩。何得不誡懼乎。
筆法論
初書之時。收視反聽。絕慮怡神。心正氣和。則契於元妙。心
神不正。字則欹斜。志氣不和。字則顛仆。如魯廟之器也。又
云。為點必收。貴緊而重。為畫必勒。貴澀而遲。為擎必掠。貴
險而勁。為豎必怒。貴戰而雄。為戈必潤。貴遲凝而右顧。為
環必郁。貴蹙鋒而總轉。為波必磔。貴三折而遣毫。
指法論
夫字以神為精魄。神若不和。則字無態度也。以心毫為筋
骨。心若不堅。則字無勁健也。以副毛為皮膚。副若不圓。則
字無溫潤也。所資心副相參。用神氣沖和為妙。今比重明
輕。用指腕不如鋒芒。用鋒芒不如沖和之氣。自然手腕虛。
則鋒含沈靜。夫心合於氣。氣合於心。神心之用也。心必靜
而已矣。虞安吉云。未解書意者。一點一畫。皆求象本。乃轉
自取拙。豈是書耶。縱倣類本。體樣奪真。可圖其字形。未可
稱解筆意。此乃類乎效顰。未入西施之奧室也。故其始學。
得其粗。未得其精。太緩者滯而無筋。太急者病而無骨。橫
毫側管。則鈍慢而肉多。豎筆直鋒。則乾枯而露骨。及其悟
也。心動而手均。圓者中規。方者中矩。麤而能銳。細而能壯。
長者不為有餘。短者不為不足。思與神會。同乎自然。不知
所以然而然矣。
筆意論
夫學書者。先須知有王右軍絕妙得意處。真書樂毅論。行
書蘭亭。草書十七帖。勿令有死點畫。書之道也。學書之難。
神彩為上。形質次之。兼之者便到古人。以斯言之。豈易多
得。必使心忘於筆。手忘於書。心手遺情。書不妄想。要在求
之不見。考之即彰。
告南郊文
皇帝臣某。敢以元牡昭告皇皇后帝。太上皇厭居宸極。凝
情姑射。倦此萬幾。釋茲重負。人神不可以乏主。天序不可
以無統。歷數有歸。猥當寡薄。神器有奉。用集大命。懼忝帝
位。固辭弗克。遂膺大禮。臨馭兆民。敬元日。告類上帝。即
皇帝位。惟祈敷祐萬邦。永綏天極。
謁太廟陳謝文
臣上蒙穹昊明命。中賴宗社餘祉。自惟不德。濫承寶位。既
乏元首之能。實乖教子之道。遂有承乾不軌。君集無君。元
昌懷逆。祐亦好亂。臣暗昧既彰。誡誘多闕。負罪引慝。慚懼
增深。謹造庭階。躬申拜謝。
征高麗誓師文
古先帝王。爰有征伐。堯戰丹浦。舜伐有苗。文王戡黎。成湯
征葛。此四君者。豈樂櫛沐風雨。勞師疲衆。以為不誅凶殘
化不洽。不翦暴亂人不安。高麗莫離支。虐殺其主。盡戮大
臣。自餘黎庶。怨入骨髓。此等皆力不能制。擁在寇城。想望
朕師。若思膏雨。高麗滅亡徵兆。人誰不見。時不可失。天不
可違。朕豈厭重帷而安暴露。薄華殿而樂風塵。且以弱年
行師。頗識權變。今者士卒咸集。戈甲如山。衝輣雲梯。指影
可捷。夫農夫勤春。乃始有秋。士卒先力。然後受賞。若能齊
力一心。屠城陷敵。高官厚秩。朕不食言。若敢逋逃。違棄營
伍。厥身從戮。罪及妻孥。此皆邦國之典刑。古今之常事。記
朕誓言。誠宜自勉。
宏福寺施齋願文
皇帝菩薩戒弟子稽首和南。十方諸佛。菩薩聖僧。天龍大
衆。若夫至理凝寂。道絕名言。大慈方便。隨機攝誘。濟苦海
以智舟。朗重昏以慧日。開曉度脫。不可思議。弟子夙罹諐
舋。早嬰偏罰。追維撫育之恩。每念慈顏之遠。泣血崩心。永
無逮及。號天躃地。何所厝身。歲月不居。炎涼亟改。荼毒之
痛。在乎粉骨。敬養已絕。方恨不追。怨酷之深。百身何贖。惟
以丹誠。歸依三寶。謹於宏福道場。奉施齋供。并施淨財。以
充檀捨。用斯功德。奉為先靈。願心悟無為。神遷妙喜。策紺
馬以入香城。躡金階而升寶殿。遊玩法樂。逍遙淨土。永蔭
法雲。嘗飡甘露。疾證菩提。早登正覺。六道四生。並同斯願。
六馬圖贊
拳毛[:#AS-98CA:●]。黃馬黑喙。平劉黑闥時所乘。前中六箭。背二箭。贊
曰。月精按轡。天駟橫行。弧矢載戢。氛埃廓清。(其一)
什伐赤。純赤色。平世充建德時乘。前中四箭。背中一箭。贊
曰。瀍㵎未靜。斧鉞伸威。朱汗騁足。青旌凱歸。(其二)
白蹄烏。純黑色。四蹄俱白。平薛仁杲時所乘。贊曰。倚天長
劒。追風駿足。聳轡平隴。回鞍定蜀。(其三)
特勒驃。黃白色。喙微黑色。平宋金剛時所乘。贊曰。應策騰
空。承聲半漢。入險摧敵。乘危濟難。(其四)
颯露紫。紫鷰騮。平東都時所乘。前中一箭。贊曰。紫鷰超躍。
骨騰神駿。氣讋山川。威凌八陣。(其五)
青騅。蒼白雜色。平竇建德時所乘。前中五箭。贊曰。足輕電
影。神發天機。策茲飛練。定我戎衣。(其六)
晉祠銘(并序)
夫興邦建國。資懿親以作輔。分珪錫社。實茂德之攸居。非
親無以隆基。非德無以啟化。是知功侔分陝。奕葉之慶彌
彰。道洽留棠。傳芳之迹斯在。惟神誕靈周室。降德酆都。䟽
派天潢。分枝璇極。經仁緯義。履順居貞。揭日月以為躬。麗
高明之質。括滄溟而為量。體宏潤之資。德乃民宗。望惟國
範。故能協隆鼎祚。贊七百之宏基。光啟維城。開一匡之霸
業。既而今古革運。陵壑潛遷。雖地盡三分。而餘風未泯。世
移千祀。而遺烈猶存。元化曠而無名。神理幽而靡究。故歆
祠利禱。若存若亡。濟世匡民。如顯如晦。臨汾川而降祉。搆
仁智以棲神。金闕九層。鄙蓬萊之已陋。玉樓千仞。恥崑閬
之非奇。落月低於桂筵。流星起於珠樹。若夫崇山亘峙。巨
鎮參墟。襟帶邊方。標臨朔土。懸崖百丈。蔽日虧紅。絕嶺萬
尋。橫天聳翠。霞無機而散錦。峯非水而開蓮。石鏡流輝。孤
巖宵朗。松蘿曳影。重谷晝昏。碧霧紫煙。鬱古今之色。元霜
絳雪。皎冬夏之光。其施惠也。則和風溽露是生。油雲膏雨
斯起。其至仁也。則霓裳鶴蓋息焉。飛禽走獸依焉。其剛節
也。則治亂不改其形。寒暑莫移其操。其大量也。則育萬物
而不倦。資四方而靡窮。故以衆美攸歸。明祇是宅。豈如羅
浮之島。拔嶺南遷。舞陽之山。移基北轉。夫以挺秀之質。而
無居常之資。故知靈岳標奇。託神威而為固。加以飛泉涌
砌。激石分湍。縈氛霧而終清。有英俊之貞操。任方圓以成
像。體聖賢之屈伸。日注不窮。類芳猷之無絕。年傾不溢。同
上德之誡盈。陰㵎懷冰。春留冬鏡。陽巖引溜。冬結春苔。非
䟽勒之可方。豈瀑布之能擬。至如濁涇清渭。歲歲同流。碧
海黃河。時時一變。夫括地之紀。橫天之源。不能擇其常。莫
能殊其操。信乃茲泉表異。帶仙宇而為珍。仰神居之肅清。
想徽音其如在。是以朱輪華轂。接軫於壇衢。玉帛豐粢。連
箱於廟闕。氤氳靈氣。仰之而彌高。昭晰神光。望之而愈肅。
潛通元化。不爽於錙銖。感應明徵。有逾於影響。惟賢是輔。
非黍稷之為馨。惟德是依。豈筐篚之為惠。昔有隋昏季。綱
紀崩淪。四海騰波。三光戢耀。先皇襲千齡之徽號。膺八百
之先期。用竭誠心。以祈嘉福。爰初鞠旅。發迹神祠。舉風電
以長驅。籠天地而遐掩。一戎大定。六合為家。雖膺籙受圖。
彰於天命。而克昌宏業。實賴神功。故知茫茫萬頃。必俟雲
雨之澤。巍巍五嶽。必延塵壤之資。雖九穗登年。由乎播種。
千尋聳日。本藉崇基。然則不雨不雲。則有炎枯之害。非塵
非壤。則有傾覆之憂。雖立本於自然。亦成功而假助。豈大
寶之獨運。不資靈福者乎。故無言不讎。無德不報。所以巡
往跡。賽洪恩。臨汾水而濯心。仰靈壇而肅志。若夫照車十
二。連城三五。幣帛雲委。珍羞山集。此乃庸鄙之享。恐非明
神所歆。正當竭麗水之金。勒芳猷於不朽。盡荊山之王。鐫
美德於無窮。召彼雨師。宏茲惠澤。命斯風伯。揚此清塵。使
地祇仰德於金門。山靈受化於元闕。括九仙而警衞。擁百
神以前驅。俾洪威振於六幽。令譽光於千載。豈若高唐之
廟。空號朝雲。陳倉之祠。虛傳夜影。式刊芳烈。乃作銘云。
赫赫宗周。明明哲輔。誕靈降德。承文繼武。啟慶留名。翦桐
頒土。逸翮孤映。清飈自舉。藩屏維寧。邦家攸序。傳暉竹帛。
降靈汾晉。惟德是輔。惟賢是順。不罰而威。不言而信。元化
潛流。洪恩遐振。沈沈清廟。肅肅靈壇。松低羽蓋。雲掛仙冠。
霧筵宵碧。霞障晨丹。戶花冬桂。庭芳夏蘭。代移神久。地古
林殘。泉涌湍縈。瀉砌分庭。非撓可濁。非澄自清。地斜文直。
㵎曲流平。翻霞散錦。倒日澄明。冰開一鏡。風激千聲。既瞻
清潔。載想忠貞。濯茲塵穢。瑩此心靈。猗歟勝地。偉哉靈異。
日月有窮。英聲不匱。天地可極。神威靡墜。萬代千齡。芳猷
永嗣。
金鏡
朕以萬機暇日。遊心前史。仰六代之高風。觀百王之遺跡。
興亡之運。可得言焉。每至軒昊之無為。唐虞之至治。未嘗
不留連讚詠。不能巳巳。及於夏殷末世。秦漢暴君。使人懍
懍然兢懼。如履朽薄。然人君在上。皆欲永享其萬乘之尊。
以垂百王之後。而得失異趣。興滅不常者何也。蓋短於自
見。不聞逆耳之言。故至於滅亡。終身不悟。豈不懼哉。覩治
亂之本源。足為明鏡之鑒戒。亂未嘗不任不肖。治未嘗不
任忠賢。任忠賢則享天下之福。用不肖則受天下之禍。臨
危之主。各師其臣。若使覺悟社稷。安有危亡之覆。特由不
留心於任使。翻屬意於遨遊。豈不哀哉。若以遨遊將為任
使。以任使將為遨遊。豈不善哉。古人言舜禹不愛於聲。不
貪於色。予謂不然。將為愛也。人云桀紂躭於聲色。予將為
不好也。何以知之。桀紂命不終於天年。樂不終於一世。以
此為不好也。舜禹壽命於終。樂畢於世。予謂之愛也。夫人
有強躁寬弱之志。愁樂貪慾之心。思情聰哲之才。此乃天
命其性。有善有不善者也。由是觀之。堯舜禹湯。躬行仁義。
治致隆平。此稟其性善也。幽厲桀紂。乃為炮烙之刑。刳孕
婦。剖人心。斮朝涉。脯鬼侯。造酒池糟邱。為長夜之飲。此其
受於天不善之性也。夫立身之道。在乎折衷。不在乎偏射。
吳起曰。昔有桑氏之君。修德廢武。以滅其國。有扈氏之君。
恃衆好勇。以喪社稷。仲尼曰。寬以濟猛。猛以濟寬。仁義之
道。猶不得偏。何況於左道乎。何況於不仁乎。為君之道。處
至極之尊。以億兆為心。以萬邦為意。理人必以文德。防邊
必以武威。孔子曰。夫文之所加者深。則武之所服者大。德
之所施者博。則威之所制者廣。不可以威武安民。不可以
文德備塞。大鯨出水。必廢遊波之功。鴻鵠沈泥。定無淩空
之效。若使各令遂志。不失其能。古人云。欲搆大廈者。先擇
匠然後揀材。為國家者。先擇佐然後定民。大匠搆屋。必以
大材為棟梁。以小材為榱橑。所有中尺寸之木無棄。此善
治木者也。非獨屋有棟梁。國家亦然。大德為宰相。亦國家
之棟梁也。予思三代以來。君好仁。人必從之。在上留心臺
榭。奇巧之人必至。致精遊獵。馳騁之人遠臻。存意管絃。鄭
衞多進。降懷粉黛。燕趙斯來。塞切直之路。為忠者必少。開
諂諛之道。為佞者必多。古人云。君猶器也。民猶水也。方圓
在於器。不在於水。以是而言。足為永誡。夫玉不琢不成器。
人不學不知道。仲尼師於郯子。文王學於虢叔。聖人且猶
如此。何況於凡人者乎。治主思賢。若農夫之望歲。哲后求
才。若旱苗之思雨。亂君疾勝己如讎。視不肖如子。懷之中
心。何日暫忘。王莽偽行仁義之道。有始無終。孫晧權施恩
惠之風。有初無末。二子猶膠船之泛巨浪。毀在不遙。若駑
馬之奔千里。困其將至。古人云。升不盛石。小智不可謀大。
巧詐不如拙誠。信非謬矣。有明主。有闇主。高祖攝衣於酈
生。比干剖心於辛紂。殷湯則留情於伊尹。龍逢則被誅於
夏桀。楚莊暇隙而懷憂。武侯罷朝而含喜。闇主護短而永
愚。明主思短而長善。觀高祖殷湯。仰其德行。譬若陰陽調。
四時會。法令均。萬民樂。則麒麟呈其祥。漢祖殷湯。豈非麒
麟之類乎。觀夏桀商辛。嗟其悖惡之甚。猶時令不行。寒暄
失序。則猛獸肆毒。蟊螟為害。夏桀商辛。豈非猛獸之儔乎。
予以此觀之。豈非天道之數也。雖曰天時。抑亦人事。成湯
之世。有七年之旱。翦爪為犧。千里降雨。太戊之時。桑穀生
朝。懼而修德。遂使十有六國重譯而來。此豈非人事者也。
或云為君難。或云為君易。人君處尊高之位。執賞罰之權。
用人之才。用人之力。何為不成。何求不得。此言之實易。論
之實難。何者。輕陵天地。衆精顯其妖。忽慢神靈。風雨應其
暴。是以帝乙有震雷之禍。殷紂致飛沙之災。多營池觀。遠
求異寶。民不得耕耘。女不得蠶織。田荒業廢。兆庶凋殘。見
其饑寒。不為之哀。覩其勞苦。不為之感。苦民之君也。非治
民之主也。薄賦輕徭。百姓家給。上無暴令之徵。下有謳歌
之詠。屈一身之欲。樂四海之民。憂國之主也。樂民之君也。
此其所以為難也。且用人之道。尤為未易。己之所謂賢。未
必盡善。衆之所謂毀。未必全惡。知能不舉。則為失材。知惡
不黜。則為禍始。又人才有長短。不必兼通。是以公綽優於
大國之老。子產善為小邦之相。絳侯木訥。卒安劉氏之宗。
嗇夫利口。不任上林之令。捨短取長。然後為美。夫人剛柔
之情各異。曲直之性不同。古今奔馳。貴賤不等。為上之孝。
與下豈均。上則匡國寧家。志存崇禮。下則承顏悅色。止存
敬養。虞舜孝也。不為慈親所安。曾參仁也。不為宣尼所善。
孔子曰。子從令者。不得為孝。臣苟順者。不得為忠。如斯之
類。不可不察也。逆主耳而履道。戮孔懷以安國。周公是也。
順上心而安身。隨君情以殺子。易牙是也。棄己之命。安君
之身。紀信是也。挾國謀事。以報私讎。袁盎是也。孑身而執
節。孤直而自毀。屈原是也。外顯和睦之端。內懷湯火之意。
宰嚭是也。忠諂之道。以此觀之。足為永鑒。白起為秦平趙。
乃被昭王所殺。亞夫定七國之亂。卒為景帝所誅。文種設
策滅吳。翻遭越王所戮。伍胥竭力為國。終罹賜劒之禍。乃
是君之過也。非臣之罪也。至若趙高韓信黥布陳豨之儔。
此則自貽厥釁。非君之濫刑也。高祖失於存功之能。光武
獲於置將之妙。臣安君社稷之固。君處臣危亡之地。豈是
相酬之道也。為天下之君。處萬民之上。安可易乎。背道違
禮。非惟損己。乃為賢人之所笑。卑身勵行。實為君子。又為
庸夫之所譏。越品進官。其類必為深怨。偏與人語。衆望以為
曲私。任使賢良。則謂偶得。委仗庸夫。則言愚闇。言數則
謂太繁。辭寡則講道薄。恣情忿怒。則朝野戰慄。留心寬恕。
則法令不行。民樂則官苦。官樂則民勞。四海之內。莫非王
土。要荒為枝葉。畿內乃根本。古人云。皮之不存。毛將安傅。
當使本固根深。委之內相。而伊尹傅說。人所希逢。至如鎮
積冰之塞。守飛雪之邊。而魏尚李牧。當今罕遇。遣人遠撫。
則眷戀而不忍。愍而不遣。則枝葉落而不存。二宜之閒。致
心何所。是用晨興夕惕。無忘斯事。為上猶然。何況臣下。易
云。書不盡言。言不盡意。今略陳梗概。以示心之所存耳。古
語云。勞者必歌其事。朕非故煩翰墨。以見文藻。但學以為
己。聊書所懷。想遠見㣥賢。不以為嗤也。
自鑑錄
古有胎教世子。朕則不暇。但近自建立太子。遇物必誨諭。
見其臨食將飯。謂曰。汝知飯乎。對曰不知。凡稼穡艱難。皆
出人力。不奪其時。常有此飯。見其乘馬。又謂曰。汝知馬乎。
對曰不知。能代人勞苦者也。以時消息。不盡其力。則可以
常有馬也。見其乘舟。又謂曰。汝知舟乎。對曰不知。曰。舟所
以比人君。水所以比黎庶。水能載舟。亦能覆舟。爾方為人
主。可不畏懼。見其依於曲木之下。又謂曰。汝知此樹乎。對
曰不知。曰。此木雖曲。得繩則正。為人君雖無道。受諫則聖。
此傅說所言。可以自鑑。
為太穆皇后追福手䟽
聖哲之所尚者孝也。仁人之所愛者親也。朕幼荷鞠育之
恩。長蒙撫養之訓。蓼莪之念。何日忘之。罔極之情。昊天匪
報。昔子路歎千鍾之無養。虞邱嗟二親之不待。方寸亂矣。
信可悲夫。朕每痛一月之中。再罹艱疚。興言永慕。哀切深
衷。欲報靡因。唯資冥助。敬以絹二百匹奉慈悲大道。儻至
誠有感。冀銷過去之愆。為善有因。庶獲後緣之慶。
祭征遼戰亡將士文
夫忠烈盡世。往賢明軌。亡身殉國。先哲良規。惟爾等心包
鐵石。志列風霜。勇氣雄圖。衝冠裂眥。懷忠立節。重義輕生。
奮劒提戈。摧城陷陣。冒鋒刃而不顧。赴湯火而如歸。殞命
戰場。殘形寇壘。膏潤原野。身喪名存。搖落寒關。遂非生入。
蒼茫雪野。無復餘蹤。涉出塞之前途。掩靈櫬而反骨。歌陽
春之往路。黯長夜之歸魂。山川宛其不殊。存亡颯焉非昔。
然則身者今之所重。名者後之所貴。身乃常有。而愚夫怯
焉。功則難立。惟烈士成焉。若以一生之短期。收千載之令
譽。此聖賢之操也。豈直忠勇者乎。所以按轡停輿。撫膺一
慟。嘉乃誠節。痛爾遺靈。酒俎既陳。魂其斯享。
祭原州瑞石文
嗣天子某。祚繼鴻業。君臨㝢縣。夙興旰食。無忘於政。導德
齊禮。愧於前修。天有成命。表瑞貞石。文字昭然。歷數唯永。
既旌高廟之業。又錫眇身之祚。迨於皇太子治。亦降貞符。
紀其姓氏。列於石言。仰瞻睿漢。空銘大造。顧惟寡薄。彌增
寅懼。敢因大禮。重薦玉帛。上謝明靈之貺。以申祗慄之誠。
皇太子治亦恭至泰壇。虔拜於蒼昊。庶憑眷佑之德。永膺
無疆之休。
祀北嶽恒山文
維大唐貞觀十九年。以太牢之奠敬祭於恒嶽之靈次。蒼
蒼元氣。紀三光而成象。茫茫后土。鎮五嶽以成形。衡岱啟
東南之址。嵩華表西中之固。惟靈山之秀峙。亘朔野而標
奇。獸嘯龍騰。風雨之所吐納。霓裳鶴蓋。神仙之所往還。謺
嶂參差。凝煙含翠。重岡紛糺。照日分紅。絕壁千尋。孤峯萬
仞。桂華侵月。松蘿挂雲。幽㵎冬暄。飛泉夏冷。寶符臨代邦
之美。靈蛇表陣勢之奇。鑠石七年。無以虧其大。含波七載。
不能損其高。巍巍乎與乾坤而永固。隱隱乎橫古今而不
絕。屬以授旗趙郊。誓師冀土。敢薦牲王。惟神饗之。
祭高士廉文
朕與卿義重君臣。道符冥契。鱗波順乎風勢。早啟沃乎朕
心。如何一朝。奄成異代。眷言疇昔。用切深衷。自幽明一謝。
將歷數旬。尚同城闕之閒。想遊魂其如近。今既丹旐戒路。
歸骨窮泉。望隔邱野之中。思令德而方遠。凝哀笳於晨路。
引嘶驂於夜臺。嗟爾世之長辭。結余心之永恨。追懷前賞。
極宴終娛。豈謂樂情。迥成悲緒。酒有千日之號。人無再飲
之期。昔臨膳以增歡。今撫杯而益慟。故遣陳茲饗禮。以寄
曩懷。魂如有靈。歆我哀饌。
祭比干文
道喪時昏。姦邪并用。暴君虐主。正直難居。雖識鑒存亡。詎
遣凶殘之累。智周萬物。不離顛沛之閒。然則大廈將崩。非
一木之能正。天道去矣。豈一賢之能全。奮不顧身。有死無
二。蹈斯節者。罕有其人。所以悽愴風煙。靡尋餘跡。暄涼邱
壟。空有其名。雖古今殊塗。年代冥寞。式遵故實。爰贈太師。
諡忠烈公。清酌少牢。以陳薄禮。游魂髣髴。昭此嘉誠。
祭魏太祖文
夫大德曰生。資二儀以成化。大寶曰位。應五運而遞昌。貴
賤廢興。莫非天命。故龍顏日角。顯帝王之符。電影虹光。表
乾坤之瑞。不可以智競。不可以力爭。昔漢室豆分。㣥雄岳
立。夫民離政亂。安之者哲人。德喪時危。定之者賢輔。伊尹
之臣殷室。王道昏而復明。霍光之佐漢朝。皇綱否而還泰。
立忠履節。爰在於斯。帝以雄武之姿。當艱難之運。棟梁之
任。同乎曩時。匡正之功。異於往代。觀沈溺而不拯。視顛覆
而不持。乖徇國之情。有無君之跡。既而三分肇慶。黃星之
應久彰。卜主啟期。真人之運斯屬。其天意也。豈人事乎。
數年帖
數年來每有征動。雖復事非為已。猶恐下有怨咨。所以廢
甘泉之遊。履燋金之弊。寧可違涼忍暑。不能適已勞民。想
汝誠心。惟吾是念。自非孝情深結。孰能以此為懷。省書潸
然。益增感念。善自將愛。遣此不多。哥哥勅。
