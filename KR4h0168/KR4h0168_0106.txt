欽定全唐文卷一百六
後唐明宗
帝諱亶。初名嗣源。代北人。世事太祖。遂從姓李氏。唐咸通
八年生。同光元年授蕃漢馬步總管。加太尉。四年四月即
位。改今名。長興元年。上尊號聖明神武文德恭孝皇帝。四
年。再加尊號聖明神武廣道法天文德恭孝皇帝。在位八
年。年六十七。諡曰聖德和武欽孝皇帝。廟號明宗。
令河南府諸道津送諸王眷屬教
寡人允副羣情。方監國事。外安黎庶。內睦宗親。庶諧敦敘
之規。永保隆平之運。昨京師變起。禍難薦臻。至於戚屬之
閒。不測驚奔之所。慮因藏竄。濫被傷夷。言念於茲。自然流
涕。宜令下河南府及諸道。應諸王眷屬等。昨因變起出奔。
所至即時津送赴闕。如不幸物故者。即量事收瘞以聞。
令人戶供田數教
今年夏苗。委人戶自供。通頃畝五家為保。本州具帳送省。
州縣不得差人括。如人戶隱欺。許人陳告。其田倍徵。其
百姓合散蠶鹽。每年抵二月內一度俵散。依夏稅限納錢。
夏秋苗畝稅子。除元徵石斗及地頭錢餘外。不得紐配。
授鄭[:#AS-8FA5:●]任圜中書侍郎制
欲運陰陽。賢者諒資於籌畫。將烹鼎飪。哲王取喻於鹽梅。
是知心恬淡則燮理無差。意平正則調和靡慝。王者以二
儀為法。百度是貞。將施理國之規。必慎代天之任。其有鎮
時望重。濟物才高。或早推房杜之風。或暗合孫吳之略。咸
膺妙選。適副旁求。光祿大夫太子賓客上柱國滎陽郡開
國侯食邑一千戶鄭[:#AS-8FA5:●]。禮樂成家。鈞台接武。珪璧耀無瑕
之彩。咸韶奏希代之音。雅度不羣。貞規拔俗。為縉紳之楷
範。作文學之宗師。歷踐華資。嘗居重任。舒卷罔渝於古道。
坦夷不易於沖襟。允謂正人。實符休運。正議大夫守工部
尚書上柱國樂安縣開國男食邑三百戶賜紫金魚袋任
圜。儒元繼代。簪組傳芳。蘊穰苴文武之才。抱季子縱橫之
略。早參戎幕。既備展於良謀。洎尹京。復廣敷於善政。掩
李牧防虞之術。繼蕭何饋運之勞。安北邊而顯賴殊功。伐
西蜀而固資婉畫。及康延孝忽從劒閣。欲襲錦川。統戎至
及於三千。破賊將踰於萬數。姦凶盡戮。卭蜀再寧。靜十道
之妖氛。息三川之生聚。遠提銳旅。來赴上京。適當纂紹之
初。尤驗忠貞之節。而鬱於人望。協彼僉諧。宜膺並命之榮。
允謂當仁之選。或升書殿。或掌國租。冀伸致主之嘉猷。別
展富民之茂績。於戲。位尊百辟。職總萬機。公忠則庶政惟
和。便辟則彝倫攸斁。慎宜九德。勉阜羣生。[:#AS-8FA5:●]可中書侍郎
兼刑部尚書平章事集賢殿大學士。圜可金紫光祿大夫
中書侍郎兼工部尚書平章事判三司。
復郭崇韜朱友謙官爵財產制
故西道行營都招討制置等使守侍中監修國史兼樞密
使郭崇韜。宜許歸葬。其世業田宅。並還與骨肉。故萬州司
戶朱友謙。可復護國軍節度使守太師兼尚書令河中尹
西平王。所有田宅財產。並還與骨肉。
貶豆盧革韋說制
革則縱田客以殺人。說則侵隣家而奪井。選元亨之上第。
改王參之本名。或主掌三司。委元隨之務局。或陶鎔百里。
受長吏之桑田。咸屈塞於平人。互阿私於愛子。任官匪當。
黷貨無厭。謀人之國若斯。致主之方安在。既迷理亂。又昧
卷舒。而府司案牘爰來。諫署奏章曡至。備彰醜迹。深汙明
庭。是宜約以三章。投之四裔。其河南府文案。及蕭希甫論
䟽。並宜宣示百僚。
責授豆盧革韋說司戶參軍制
豆盧革韋說等。身為輔相。手握權衡。或端坐稱臣。或半笑
奏事。於君無禮。舉世寧容。革則暫委利權。便私俸祿。文武
百辟。皆從五月起支。父子二人。偏自初正給遣。說則自居
重位。全紊大綱。敘蔭貪榮。亂兒孫於昭穆。賣官潤屋。換令
錄之身名。醜行曡彰。羣情共怒。雖居牧守。未塞非尤。革可
責授費州司戶參軍。說可夷州司戶參軍。皆員外置同正
員。並所在馳驛發遣。
授盧文進義成節度使制
契丹盧龍軍節度使檢校太尉盧文進。遼西飛將。薊北雄
才。頃以被讒。因而避禍。雖附茹毛之俗。長懷向國之誠。將
軍寧屈於虜庭。校尉終還於漢壘。洎於纂紹。果卜旋歸。繼
飛鴈足之書。累殄龍庭之虜。前冒白刃。中推赤心。擁塞垣
之車帳八千。復唐土之民軍十萬。氣吞沙漠。義貫神明。爰
降寵章。以旌壯節。可特進依前檢校太尉同中書門下平
章事使持節滑州諸軍事守滑州刺史充義成軍節度滑
濮管內觀察處置等使。仍封范陽郡開國侯。食邑一千三
百戶。兼賜推忠翊聖保義功臣。
改名制
王者祗敬宗祧。統臨寰宇。必順體元之典。特新制義之文。
朕以眇躬。獲承丕構。襲三百年之休運。繼二十聖之耿光。
馭朽納隍。夕惕之心罔怠。法天師古。日躋之道惟勤。今則
載戢干戈。混同書軌。荷元穹之睠佑。契兆庶之樂推。簡玉
泥金。非敢期於薄德。耕田鑿井。誠有慕於前王。將陳享謁
之儀。即備郊丘之禮。宜更稱謂。永耀編。今改名為亶。凡
在中外。宜體朕懷。
授馮道崔協中書侍郎制
昔舜命皐夔。百揆時敘。湯命仲虺。萬國咸寧。道既合於君
臣。事實光於今古。朕克相上帝。敷佑下民。惟順考於典墳。
俾旁求於彥傑。升之廊廟。付以鈞衡。期共理於寰區。冀永
康於黎庶。厥有明哲。咸謂碩儒。早隆佐命之功。久負濟時
之器。必使膺茲大任。弼我丕基。既詢謀以僉同。固朕志而
先定。爰行並命。是降寵靈。端明殿學士朝議大夫守尚書
兵部侍郎上柱國賜紫金魚袋馮道。四瀆凝休。五行鍾秀。
積善克承於家訓。揚名端守於素風。孔門曾顏。寧同懿行。
漢庭嚴樂。詎比宏才。溫恭為君子之儒。慤厚有大臣之體。
故自從龍契會。倚馬摛詞。首贊先朝。紹隆丕業。為善不伐。
有能不矜。守廉貧則罔恥縕袍。持慎審則靡言溫樹。自予
纂嗣。賴爾弼違。爰精選於禁林。乃特遷於祕殿。愈陳規誡。
屢罄論思。都正直以莫倫。諒真純而罕匹。銀青光祿大夫
守太常卿判吏部尚書銓事上柱國崔協。星辰降彩。軒冕
聯榮。禮樂稟於生知。詩書博於時習。輝華繼世。可鄙荀陳。
清貴傳家。固超王謝。自登高第。踐歷周行。居省闈則職業
備修。升憲府則朝綱克振。近者委司選部。命典秩宗。轄彼
銓衡。則羣才適序。調其律呂。則雅音克諧。既揚正始之風。
可驗中和之德。並以功庸夙著。問望彌高。宜允副於具瞻。
俾顯當於爰立。是命寵升黃閣。光弼紫宸。或居書殿之榮。
俱列戶封之貴。仍加峻級。以示新恩。道既叶於咨詢。心乃
符於啟沃。於戲。知人則哲。予竊慕於前王。事君盡忠。爾巳
聞於當代。更宜夙夜。慎保初終。使社稷以無憂。期子孫之
有賴。往踐厥位。汝惟戒哉。道可正議大夫中書侍郎平章
事充集賢殿學士。協可中書侍郎平章事。
封王延鈞瑯琊王制
朕聞襲弓裘之美。惟孝承家。秉旄鉞之權。惟忠報國。其有
顯居世祿。傑出時材。疾風端勁草之心。積雪驗貞松之節。
恐毀我室。非䦧於墻。宜遵紹續之文。俾授統臨之寄。爰於
剛日。特舉彝章。威武軍節度觀察留後起復雲麾將軍檢
校太傅使持節舒州諸軍事守舒州刺史兼御史大夫柱
國瑯琊縣開國伯食邑七百戶王延鈞。拱北華星。圖南巨
翼。垂金精於元象。刷玉宇於雄風。而自皂蓋分憂。清源共
理。五馬之聲光首出。八龍之價譽相高。既綰圭符。俄從金
革。在原無惠。咸推晉后之賢。當璧有徵。大叶楚人之望。而
又上欽天眷。旁沮物情。守祖考之貽謀。却蕃宣之承制。心
傾皎日。義惡浮雲。建溪之誓帶如河。閩嶺之礪山齊嶽。父
風宛在。臣節彌堅。是命高建牙璋。洞開玉帳。錫以油幢瑞
節。廣其淥水紅蓮。寵冠阿衡。貴同緹騎。尊以師而表敬。實
其戶而增封。併示貞榮。仍加懿號。於戲。象賢務德。克揚嗣
子之名。進律推恩。當顯使臣之禮。勉膺殊渥。永保令圖。可
依前授起復雲麾將軍右金吾衞大將軍外置同正員檢
校太師守中書令福州大都督府長史充武威軍節度福
建管內觀察處置兼三司發運節度。封瑯琊王。
任圜罷相制
朕恭膺大寶。虔荷丕基。選衆與能。克保君臨之道。寶賢念
舊。庶符帝賚之資。繇是推以腹心。授之衡柄。冀扶持於寡
昧。申啟沃於始終。其有樂在晏安。勇於沖退。宜暫均於勞
逸。思顯示於優隆。光祿大夫門下侍郎兼工部尚書平章
事監修國史上柱國樂安郡開國侯食邑一千戶任圜。天
授宏材。波澄偉度。早負公侯之器。深懷將相之資。智擅圓
方。謀惟通變。先皇帝中興景運。再造鴻圖。夙參佐命之功。
迥著安時之業。克平卭蜀。大掃妖氛。鬱有殊庸。雅為良弼。
朕惟薄德。尋所注懷。爰自六卿。擢居四輔。秉國鈞之重任。
掌邦計之劇權。內罄沃心。外彰陳力。方期委任。遽閱封章。
曲徇汝懷。固違朕旨。既披陳而莫抑。在進退之有常。宜更
鳳沼之尊。俾踐龍樓之秩。勉從頤養。勿替謀猷。可落平章
事。守太子少保。
鄭[:#AS-8FA5:●]罷相制
朕聞老氏談經。無如知止。素王窮易。當在庶幾。賢哲所以
保身。進退於焉合道。其有位居元輔。功敘彝倫。節宣微爽
於沖和。休致屢堅於章表。酌其陳力。莫若從人。俾迴席於
三台。就懸車於百揆。特進行門下侍郎兼刑部尚書同中
書門下平章事充太微宮使宏文館大學士上柱國滎陽
郡開國公食邑一千五百戶鄭[:#AS-8FA5:●]。皇朝軒冕。清廟笙鏞。崇
令望於縉紳。節雅音於律度。而自再持鈞軸。益顯公忠。尋
更近市之居。兼杜掃門之跡。克己復禮。為官擇人。爰屬巡
幸浚郊。務名賢而好善。經營雒邑。煩上相以卜年。方賴嘉
猷。忽嬰美疹。豆耳何妨於寂聽。灰心頓悟於浮榮。高慕赤
松。勇辭黃閣。朕以方調殷鼎。尚睠晉[:#AS-82F9:⿰罇]。欲盡慇懃。具觀堅
切。可久之規斯在。再三之請莫違。所以特許抽簪。免勞借
箸。進崇階於開府。假優秩於不朝。仍益井田。俾厚風俗。於
戲。祁奚請老。不無內舉之規。張禹言情。亦有私恩之事。唯
卿奉身而退。其德不回。予實嘉焉。美兼善也。勉從頤養。永
保初終。可開府儀同三司尚書左僕射致仕。仍加食邑五
百戶。
襃夔州刺史西方鄴制
夫忠而能力。蓋臣子之嘉猷。賞不踰時。乃君親之大義。其
有一心奉國。萬里勤王。宣至化於遐陬。振威聲於異俗。宜
升寵秩。式示優恩。竭忠建策興復功臣東南面行營副招
討使寧江軍節度觀察等使光祿大夫檢校司徒使持節
都督夔州諸軍事守夔州刺史西方鄴。壯節挺生。英材閒
出。居家克孝。事主能忠。總銳旅以遄征。飛捷書而薦至。一
日千里。復峽內之土疆。七縱七擒。盪荊門之妖祲。近令偏
將。徑取敵城。運籌之智神輸。破竹之威電速。漸平兔穴。當
覆梟巢。方堅倚仗之誠。宜降襃崇之命。俾兼為保。益重殿
邦。既虎踞於上流。佇鯨吞於下瀨。於戲。功名既立。節義彌
高。鼎鐘方示於鐫銘。綸綍寧煩於訓誡。唯期帶礪。永協雲
龍。可檢校太保使持節都督夔州諸軍事守夔州刺史寧
江軍節度觀察等使。
討王都制
王者君臨八表。子育萬民。務匿瑕含垢之仁。引禁暴戢兵
之德。每存寬恕。貴就和平。其有受國深恩。承家舊履。乖失
臣節。包藏禍心。萌悖亂以欺天。資貪殘而害物。苟無征討。
曷示紀綱。義武軍節度觀察等使檢校太尉兼中書令守
定州刺史太原郡王王都。猥以凡材。託於盛族。梟獍之凶
早縱。豺狼之性不移。位極人臣。跡無忠孝。自朕纉承大業。
懷輯羣方。山河之寄愈堅。帶礪之盟益甚。凡於事體。每務
優崇。骨肉淪落者。並致歸還。嗣息薦論者。遍加任使。一門
受寵。九族同榮。近以家艱。曡頒國命。行弔遠繄於卿士。奪
情尋復於公侯。繼下絲綸。薦及垣翰。在予之分。於爾何虧。
而屬者所為。頻彰逆狀。徵發不從於朝命。賦租罔係於省
司。擅致軍都。遍抽編戶。專修城壘。潛造甲兵。說誘佐命藩
臣。留滯歸朝刺史。賴皆忠順。尋各奏聞。曾令近侍馳書。責
使深思改過。載惟撫御。敢怠含宏。近乃長惡靡悛。亂常尤
甚。遣姦人招軍前節級。出妖言惑管內生靈。兼挂牒文。巳
為邊患。闔境之蒸黎愁沮。遠遣告陳。鄰藩之主帥封章。共
期戡定。其王都宜削奪在身官爵。仍令馬步兵士。於州側
近權置行州。招誘在州軍人百姓。及安撫鄉川人戶。於戲。
不祥之器。寧願舉於干戈。無罪之民。豈忍墜於塗炭。將行
弔伐。倍軫情懷。勉施拯救之功。勿致傷夷之弊。雖軍威須
振。在王道無虧。凡百戎臣。當體朕意。宣布遐邇。咸使聞知。
誡勵長吏制
朕自承天命。恭襲帝圖。務令黔黎永安。非止皇居獨樂。當
艱虞之際。與良將共靜邊塵。及開泰之時。於諸侯並崇官
爵。既酬勳而示寵。賴撫俗以經心。託在無私。期於共理。有
功者切於慶賞。有過者非所願聞。陶[:#AS-8F79:●]以偶違勅條。無柰
何而從謫宦。廷隱以全虧公道。不獲巳而就極刑。乃朝典
之須行。實朕心之不樂。備軫泣辜之念。更嚴加禁之規。況
在藩方。皆明理本。節度使等時號山河之主。縣令亦人呼
父母之君。並切為時。皆勤布化。不獨榮於身世。兼乃慶及
子孫。當虔夕惕之懷。同廣日新之政。各處有功之地。永為
無過之人。宜體朕懷。共資王道。
進封趙德鈞制
朕聞魏絳和戎。始克諧於金石。祭遵征虜。終併息於煙塵。
此乃先務柔懷。後申禁暴。明國家之耀德。表藩翰之圖功。
既立丕勳。宜加懋賞。興邦守正翊贊功臣盧龍軍節度管
內觀察處置押奚契丹兩蕃經略盧龍軍等大使特進檢
校太尉同中書門下平章事幽州大都督府長史上柱國
天水縣開國侯食邑一千戶趙德鈞。崆峒稟氣。渤澥融精。
傳將略於黃公。受兵符於元女。而自羈縻戎馬。控制盧龍。
洞曉蕃情。飽諳邊事。獲其五利。嘗姑息於鮮卑。運以六韜。
果生擒於惕隱。可謂坐籌帷幄。能執干戈。終殄寇於中山。
永摧凶於外域。犬羊南牧。賴掃蕩於尋時。貔虎北征。遂凱
旋於此日。加以民軍胥悅。畏愛並行。薊門之人物如初。燕
谷之粢盛畢備。得不疇其庶績。襃以徽章。就加進律之文。
式叶陟明之典。是命寵頒鳳綍。榮列貂冠。正爵位於三公。
加井田於千戶。貴申殊渥。仍賜真封。於戲。事君之節巳彰。
燕山紀頌。教子之方大著。踐土臨戎。有國有家。惟忠惟孝。
享茲具美。永保令猷。可依前檢校太尉兼侍中幽州大都
督府長史充盧龍軍節度觀察等使。進封開國公。加食邑
五百戶食實封一百戶。
進封王晏球等制
朕嘗披國史。備閱軍功。裴度之破淮西。無遺廟算。石雄之
攻山北。益展皇威。莫不仰遺烈於祖宗。委全才於將相。而
自中山逆命。外域朋姦。奪戎旅以鷹揚。屠賊兵而魚爛。夕
聞告捷。朝賞殊勳。竭忠建策興復功臣北面行營招討歸
德軍節度宋亳單潁等州觀察處置亳州太清宮等使權
知定州軍州事特進檢校太傅同中書門下平章事使持
節宋州諸軍事宋州刺史上柱國瑯琊郡開國侯食邑一
千戶王晏球。長劒倚天。洪河帶地。居萬夫之長。擅三傑之
名。黃石兵書。運子房之籌略。清淮公族。興仲爽之源流。自
統雄師。往收逆壘。摧曲陽之堅陣。厭[:#AS-FA42:⿰⺡⿱宀⿺元攵]水之驚波。爰築室
以反耕。攻圍雉堞。果析骸而易子。傾覆鳥巢。招降之士庶
數千。撲滅之凶狂非一。王都授首。禿餒生擒。火焚而惡蔓
皆除。電掃而妖氛併息。諒茲丕績。宜降優恩。迺眷汶陽。實
惟巨鎮。據犬牙之內地。當馬頰之要津。是命疇以勳庸。福
其黎庶。進國公之品秩。崇藩后之等威。俾濬鳳池。仍加蟬
冕。帷幄共推於重席。井田兼別於真封。於戲。解甲休兵。實
歸於上將。安民和衆。議仗於賢臣。永保令猷。無替朕命。可
依前檢校太傅兼侍中使持節鄆州諸軍事守鄆州刺史
充天平軍節度齊棣等州觀察處置使。仍進封開國公。加
食邑一千五百戶食實封一百戶。行營副招討橫海軍節
度觀察等使守滄州刺史李從敏可光祿大夫檢校太保
使持節定州諸軍事守定州刺史充義武軍節度觀察北
平軍等使。進封開國伯。加食邑一千二百戶。北面行營兵
馬都監鄭州防禦使張虔釗可光祿大夫檢校司徒使持
節滄州諸軍事守滄州刺史充橫海軍節度觀察等使。仍
封清河縣開國子。食邑五百戶。
有事南郊制
朕自嗣守丕基。勤修庶政。於茲四稔。罔怠萬機。上實賴乎
祖宗。下必資於卿士。卑躬克儉。景行前王。側席求賢。追蹤
往哲。日懼一日。雖休勿休。幸致風雨不[:#AS-8FBB:●]。干戈載戢。九穗
之禾應瑞。足表豐年。兩階之舞咸賓。無虧曠代。敢萌矜伐。
漸喜隆平。然而圓丘之禮未陳。清廟之詩未著。夙宵增懼。
寤寐興懷。何以助天之高而報地之厚也。且天覆予為子。
民戴予為君。苟帝道未臻。則人倫焉正。必須燔柴瘞玉。嚴
六宗虞典之禋。非敢刻石泥金。竊萬歲嵩高之美。凡在遐
邇。當體至懷。朕取來年二月十一日有事於南郊。
郊禋禮畢賜將士錢帛制
朕恭荷丕圖。獲申大禮。蓋股肱之叶力。環衞之輸忠。將士
等扈從乘輿。警巡晝夜。咸彰勞瘁。深所嘉稱。各示頒宣。以
明酬奬。宜令三司依等第勘會。指實人數。指揮支給。其諸
道州府。如本處有絹帛。準價折支。無見在錢物。即就便支
遣。兼差使臣各往。逐處宣賜。仍下六軍諸衞。準此告諭。
減拜郊行事官選數制
獲遇拜郊。遠來行事。既施微效。宜被優恩。欠一選者宜令
待闕。欠兩選者減一選。欠三選四選者減兩選。欠五選六
選者減三選。欠七選八選者減四選。欠九選巳上者減五
選。三司勒停官。顯有過愆。遂當停替。不逢大禮。終是棄人。
仍令所司以罷官理選赴常調。如是今年合格者。許令待
闕注擬。仍委吏部南曹依元勘事節。合減選數。給付牒
知。
授李愚中書侍郎制
衡之平。不欺於物。水之止。洞鑑於形。厥有操心秤而無撓
重輕。掛人鏡而自分妍醜。所以旁求多士。果得正人。符夢
卜而惟吉之從。舉賢良而不仁者遠。命為予弼。僉曰汝諧。
朝議大夫守太常卿上柱國隴西縣開國男食邑三百戶
賜紫金魚袋李愚。勁草淩風。孤松抱雪。向歷艱難之運。再
逢開泰之期。先皇擢在禁林。輟隨征旆。鋒鋩翰墨。經劒閣
而無競刊銘。糞土珠金。入刀州而未嘗關夢。罔矜諭蜀。素
蘊致堯。洎朕纉紹丕圖。服勤內署。慎密而不言溫樹。論思
而守奉甘泉。及掌文闈。大開公道。樹杏壇而重興四教。歷
蘭省而再陟二卿。當祀周郊。密承殷誥。泥金而將期獻頌。
擊石而尋致來儀。既歷試諸艱。且爰立作相。是命亞鳳池
之貴位。領虎殿之羣儒。仍進崇階。兼加好爵。於戲。久虛右
席。俾運前籌。期偃戢於干戈。致混同於書軌。以毗乃辟。正
事惟醇。則霖雨鹽梅。於是乎在。可正議大夫守中書侍郎
平章事集賢殿大學士。
授趙鳳門下侍郎制
朕聞燮理陰陽。霖雨之功是託。調和鼎鼐。鹽梅之味攸憑。
蓋貞淳則克契二儀。正直則允諧庶品。必在懸衡秉志。定
鏡操心。苟無爽於毫釐。則潛符於造化。將付代天之柄。宜
歸不世之才。今得良臣。庶臻治道。端明殿學士中大夫尚
書兵部侍郎上柱國賜紫金魚袋趙鳳。丹山瑞彩。赤堇靈
鋒。清明猶水鏡冰壺。質厚若渾金璞王。動惟稽古。靜可鎮
時。夢傳五色之毫。文章煥爛。力就三冬之志。學藝縱橫。頃
在禁林。嘗傳職業。始中原之大定。屬萬國以來朝。制命聯
[:#AS-92F9:⿰帛⿱丿糸]。詔書曡委。共歎立成之敏。略無停綴之時。洎朕承基。復
資演誥。俄遷居於祕殿。嘗密贊於鴻圖。實賴謀猷。每嘉經
濟。爰司貢部。俾選儒徒。果無遺逸之名。足見搜羅之道。昨
朕將還雒邑。特委浚郊。一時權藉於殿邦。期月尋聞於報
政。恩威並設。賞罰皆明。夷門無夜柝之喧。梁苑遂春臺之
樂。克膺重寄。允謂周才。宜顯處於巖廊。貴大施於陶冶。黃
扉峻秩。粉署崇資。兼煩筆削之功。更代編之職。勳階並
進。爵邑惟新。足為爰立之榮。在體勤求之意。唯思啟沃。端
俟弼諧。於戲。應夢卜之祥。當股肱之任。關羣生之休戚。繫
萬宇之安危。社稷是平。寰瀛繄賴。勉勤夙夜。無怠初終。勿
令伊說皐夔。咸擅美於前也。可正議大夫門下侍郎兼工
部尚書同平章事監修國史上柱國。仍封天水縣開國男。
食邑三百戶。
以災旱蠲貸制
朕自恭臨萬國。惠撫兆民。遵上古清淨之規。削近代繁苛
之政。兩稅之外。別無徵歛之名。八年之閒。繼有豐穰之瑞。
覩流亡之漸復。謂富庶之可期。爰自今秋。偶愆時雨。郡縣
累陳於災沴。關粱亦奏於逃移。良由朕刑政或差。感通不
至。責躬罪已。靡忘於懷。特議優矜。庶令安集。據河中同華
耀陝青齊淄絳萊等州各申災旱損田處。巳令本道判官
檢行。不取額定頃畝。如保內人戶逃移。不得均攤抵納本
戶租稅。其稅子如闕本色。許納諸雜斛斗薥黍充。每斗折
粟八升。今許納本色稗子。特與免稅。前件遭旱州府。據檢
到見苗。仍恐輸官不迨。今祗徵一半稅物。仍許於便近州
府送納。其餘一半。放至來年。其逃移戶田產。仰村隣看守。
不得殘毀。必在方岳羣后。州縣庶官。各體憂勤。共相勉勵。
明詳獄訟。恭守詔條。上答天災。必思於戒懼。下除民瘼。必
務於撫綏。當共卹於疲羸。勿自安於逸樂。
追冊晉國夫人夏氏為昭懿皇后制
故晉國夫人夏氏。素推仁德。久睦宗親。嘗施內助之方。不
見中興之盛。予當御極。子並為王。有鵲巢之高。無翬衣之
貴。貞魂永逝。懿範常存。攷本朝之文。沿追冊之制。將慰懷
於九族。冀叶慶於四星。宜追冊為皇后。兼定懿號。
