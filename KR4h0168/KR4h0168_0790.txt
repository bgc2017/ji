欽定全唐文卷七百九十
許籌
籌。宣宗朝官觀察使。
嵩嶽珪禪師影堂記
籌僅童知佛。業儒雜老嚴。德慕元空靡極。營儒身及進士
第。一年尉告成。明年遊是嶽。謁律德惟珙上人。引將布覽。
至珪大師影堂。珙公曰。子嘗識珪公覺否。曰未。云珪公覺
道靈感。莫可周名。獨有嶽神為大師移植松栢於東巖事。
碑塔所不書。珪公之誡。杜從祅也。且佛說㣥經事。又焉可
徇珪公謙勝哉。珙欲頌之。患辭不文。子進士也。矧僅童知
佛。尚信珪公謙勝乎。籌惟藏惑。偶得嵩陽居士喻應真與
洛陽處士陳惟復書。言岳神為珪公植樹事甚備。曰。大師
法諱元珪。俗姓李氏。伊闕縣人也。太宗朝甲辰歲生。高宗
代癸亥歲具戒。元宗帝丙辰歲化滅。歷年七十三。始隸閑
居寺習律。安少林味禪。後廬龐塢。將化。謂其徒仁素曰。吾
始志閑居寺東嶺。我滅。爾必塔吾骸於茲。開元十一年。素
力允師之志。喻陳二高士曰。大師嘗寂定。結廬戔山巖。時
嶽神輕步謁大師。大師覺精神不世。謂曰。仁者胡來。而復
何往。神曰。師寧識我耶。大師曰。吾觀佛於衆生等。吾一目
之。豈分別識耶。神曰。我斯嶽神也。能以怪死痛害。生死於
人。師安得一目我哉。大師曰。汝能生於人。吾本不生。汝焉
能死。吾視身與空等。視吾與汝等。汝能壞空與汝乎。苟能
壞空及壞汝。則不生不滅也。汝上不能若是。又焉能生死
吾也。神稽首禮曰。我亦聰明正直於餘神。而謂是神。豈知
師有廣大過空之知辯也。願授以正戒。梯拔世間。大師曰。
神既乞戒。即既戒也。所以者何。戒外無戒。又何戒哉。神曰。
此理也。非濟岸梯杭之事。止求師戒我。身為門弟子。大師
辭不獲。即為張座焚香。秉燭正几曰。付汝五戒。汝能奉持。
即應曰能。不能即曰否。神曰。敬奉戒。大師曰。汝能不淫乎。
神曰。亦娶也。大師曰。非為此也。謂無羅欲也。神曰能。大師
曰。汝能不盜乎。神曰。何乏我也。焉有盜取哉。大師曰。非為
此也。謂嚮取而福淫。不供而禍善也。神曰能。大師曰。汝能
不殺乎。神曰。正柄在吾。焉曰不殺。大師曰。非為此也。謂有
濫誤混疑也。神曰能。大師曰。汝能不妄乎。神曰。我本正直。
焉能有妄乎。大師曰。非為此也。謂先後不合天心也。神曰
能。大師曰。汝能不遭酒敗乎。神曰能。大師曰。如上是為佛
戒也。又言以有心奉持。而無心拘縶。以有心為物。而無心
想身。如能是。則先天地生不為精。後天地死不為老。跳身
為帝王不為崇高。命子為輔相不為富貴。終日變化而不
為動。畢竟寂默而不為休。悟此。則雖娶非妻也。雖嚮非取
也。雖柄非權也。雖作非故也。雖醉非惛也。若能無心與萬
物。則羅欲不為淫。福淫禍善不為盜。濫誤混疑不為殺。先
後違天不為妄。惛荒顛倒不為醉。是為無心也。無心則無
戒。無戒則無心。無衆生則無我。無我則無汝。孰能戒哉。神
又曰。我神通亞佛。大師曰。汝神通十句。五能五不能。佛神
通十句。七能三不能。神竦然避席跪啟曰。可得聞乎。大師
曰。汝能拔上帝東天行而西七曜乎。神曰不能。又曰。汝能
奪地祇融五嶽而結四海乎。神曰不能。大師曰。是為五不
能也。佛能空一切相。皆滅萬法。而不能即滅定業。佛能知
㣥有性。窮憶劫事。而不能化導無緣。佛能度無量有情。而
不能盡衆生界。是為三不能也。定業亦不能牢久。無緣亦
謂一期。衆生界本無增減。恒無一人。能主有法。有法無主。
是謂無法。有主無法。是謂無心。如我悟佛。亦無神通也。但
能以無心通達一切法爾。嶽神頓首作禮曰。我誠淺昧。未
聞空義。大師指我戒我。我當化矣。更何業因。何拘塵界。我
願報慈德。效我所能。大師曰。我觀身無物。觀物無常。法窟
塊然。更有何欲。神曰。師必命我為世間事。展我小神功。使
巳發心初發心未發心不信心必信心。五等人目我神蹤。
知有佛有神。有能有不能。有自然有非自然者也。大師曰。
無為是。無為是。神曰。佛亦使神護法。師寧隳叛佛耶。須請
告我。大師意不獲。遂言曰。東嶽寺之障也。莽然無樹。北岫
有之。而能屏擁。汝能神力移北樹於東嶺乎。神曰。謹奉命
矣。又陳我假昏夜風雷。擺搖震運。師無駭。即作禮辭去。大
師門送。且觀之。見儀衞逶迤。如王者之狀。又復碧煙紅霞。
紫風皓氣。錯散四遠。幢幡鉞珮。淩高寢空。其夕。果有迅風
吼雷。奔雲震電。大壯棟宇。岌業將圯。定僧瞻動。牙捉仆叫。
大師安衆曰。無怖無怖。神與我相契矣。啟旦和霽。則北巖
松檜。盡移東嶺。森然行植焉。而大師謂其徒曰。吾歿。有塔
我者。有碑我者。無紀是事。人將祅我也。籌得開元中喻陳
二居士狀師之行。因珙公請為影堂記。遂捃而書之。
晉東萊太守劉將軍廟記
將軍晉永嘉初守萊。種德藝政。萊人恩之。既歿。諸劉將西
扶葬洛。萊人曰。我萊不降數萬家。將軍予視我。我父母戴
之。將軍於諸劉。天戚也。於我。人戚也。天之戚也寡而邈。人
之戚也衆而邇。安有捨邇衆而歸邈寡哉。敢以數萬家之
命。請於諸劉遂之。於是散捧封土。趨持樹本。既墳於此。饗
用春秋。禱災徼祜。餘靈影響。大中十一年四月癸巳。太守
辛公肱去。太守姚公琯未臨。籌以當道觀察支使奏承空
闕。到郡之三日。軍吏疏拜歷祠㣥望。即日將軍祠在郡署
之東端。簡肅入而見。廟寢卑狹。畫像彫暗。既違有德。豈謂
祭恭。乃命押衙兼修造使李公霸度木戒工。新此殿搆。想
像塑繪。居月而成。心非貿福者。將使有德者垂昆無窮。無
德者警改操行。萊人受裕。當稔於茲。大中十一年五月二
十三日記。
蘇滌
滌。武功人。大中四年自尚書右丞充翰林學士知制誥。五
年遷兵部侍郎。進尚書。
宣宗諡議
議曰。伏以皇天平分。盛王全用。施雷雨之廣澤。則庶物生
成。務恩威之至仁。則四海亭育。遂使含靈受泰。觸類知懷。
美諡大名。固當稱謂。伏惟大行皇帝爰自盤維。膺茲九五。
行越今古。仁被黔黎。孝惟生知。略不代出。以天下為己任。
視宇內於掌中。坐朝而不問風霜。弭亂而不悕府帑。動惟
思古。慮必歸周。聞善若驚。去疾務盡。前王之美事。列聖之
令典。必擴而行之。加以講信修睦。任賢興能。思念勳庸。則
發凌煙之彩繪。敦序友于。則置雍和之宴錫。俯閱才彥。則
命法官諫官之次對。愛憫生育。則禁三月五月之採捕。一
物之不得其宜。納隍在慮。四方之稍有未泰。降食為心。命
將則千里坐知。指縱則三邊克定。是以人並為便。物得自
安。加以西平羌戎。南殄蠻寇。三州七關之地。坦然無虞。四
鎮際海之甿。晏然自靜。然後賑廩恤人。蠲農命使。遠無不
肅。邇無不安。姦宄戢心。權豪屏息。京輦絕桴鼓之響。邊陲
無烽爟之虞。可謂超三躋五。度契踰繩者也。故有識曰佇
其云亭。齊人已臻於仁壽。不享堯運。不升軒雲。豈獨唐俗
有喪考之悲。人懷崩天之怨而已。謹按諡法。敬祀享禮曰
聖。闢土斥境曰武。聰明睿知曰獻。經天緯地曰文。慈惠愛
親曰孝。先皇帝肅祇禋祀。非禮不行。得不謂之聖乎。收復
舊疆。誅鋤梗驁。得不謂之武乎。好文樂賢。興善不倦。得
不謂之獻乎。虔奉天道。銳意典法。得不謂之文乎。五十而
慕。問安不懈。得不謂之孝乎。謹上尊諡曰聖武獻文孝皇
帝。廟號宣宗。謹議。
鄭薰
薰字子溥。亡鄉里世系。第進士。歷考功郎中翰林學士。出
為宣歙觀察使。以清力自將。牙將素驕。逐之。奔揚州。貶棣
王府長史。分司東都。懿宗立。召為太常少卿。累擢吏部侍
郎。以太子少師致仕。
移顏魯公詩記
顏魯公既用貞鯁為元載所忌。由刑部尚書貶夷陵郡別
駕。大歷六年。又以前秩轉廬陵郡。道出宣州之溧水縣。縣
之南經古烈士左伯桃墓。節㮣交感。即於墓下作詩一首。
自題於蒲塘之客舍。詞韻淒激。點畫嶄壯。窮國藝之奇事。
厥後洎於大中之丁丑歲。八十七年矣。孤宇夐閴。扃縢不
固。久為飄暴薪牧所困。一挑半剔。往往洿缺。余作鎮到此。
有客謂余者。惜之。立召工將王少儒。領其部匠。鑿垣複匣。
移窞於北望樓之西隅。且以為郡居之勝絕。鐫石其下。俾
後之觀者。知改置之意無忽。大中十二年十一月十九日。
宣歙池觀察使檢校右散騎常侍兼御史大夫鄭薰記。
內侍省監楚國公仇士良神道碑
運巨壑者。必資帆檝之便。以鼓其波濤。築廣廈者。必堅柱
石之材。以完其結構。故明王聖帝。立國保家。莫不求竭忠
宣力之臣。配帆檝柱石之用。懋崇基業。宏濟艱難。百代通
規。千載相遇。孰稱全德。其故開府儀同三司內侍監致仕
楚國仇公乎。公諱士良。字匡美。海豐興寧人也。宋大夫牧。
以忠烈正直書於春秋。公實其裔焉。其後香以文雅仕於
東漢。儒以議論貴乎北燕。蟬聯珪冕。暉映簡冊。代著奇節。
率多令人。史編家譜。一二詳焉。顯公之曾祖考皇朝正議
大夫內給事賜緋魚袋諱上客府君。忠昭事任。績懋聲猷。
躬行正途。克嗣先業。烈祖皇朝朝議大夫內常侍賜紫金
魚袋諱奉詮府君。名以才彰。功由道著。王氏教讓。羲之巳
行。于公高門。定國方大。皇考諱文晟府君。精持貞廉。高挹
塵俗。位以命屈。慶因善餘。厥惟楚公。克振勳德。追贈特進
左監門衞將軍。賜紫金魚袋。申公之誠孝也。公年未弱冠。
入仕東朝。是時憲宗皇帝主器承華。體元儲兩。親奉再飯。
共懽九齡。助澄少海之瀾。更闡前星之耀。永貞十年授掖
庭局宮教博士。賜緋魚袋。元和初以舊恩本固。新渥彌隆。
既頒侍從之勤。首舉寵遷之命。加宣徽供奉官。賜紫金魚
袋。檢身極敬。奉輦施勞。勵自牧於撝謙。表無私於應對。閏
六月轉朝散大夫內侍省內給事。宣徽供奉官如故。材力
彰於省局。周旋美於禁闈。驟議甄升。更加命秩。冬十月拜
內常侍。餘如故。未周星紀。三歷顯途。既洽謳謠。且明恩澤。
彼虞卿再見。為趙上卿。荀爽九旬。登漢三事。允膺時議。彼
或多慚。三年以本官充內外五坊使。尋或遷宣徽供奉官。
發彼五豝。輔騶虞之仁化。殪此大兕。詠吉日於春蒐。外撫
之暴橫自消。中野之井閭知感。十年加大中大夫內侍省
內常侍。尋以本官充平盧軍監軍使。全齊舊壤。繼代邀恩。
甲兵盛充。貢賦不入。公聞其叛渙。諭以忠貞。爰革非心。幾
至效順。明年詔徵。又以內侍依前宣徽供奉官。吳寇據淮。
天兵在野。逗遛不進。沮敗為憂。求使臣往諭中旨。遂命公
以本官及職充淮西行營宣慰使。至則大布皇澤。益勵軍
威。四遠瞻風。萬夫振氣。而又盡得機要。既還奏聞。竟至成
功。期為顯效。十五年遷雲麾將軍右監門衞將軍。充內外
五坊使。仍賜上柱國。又進封南安縣開國男。食邑三百戶。
驅獸而無害五穀。充庖而有事三田。蕙圃蘭塘。落飛駐走。
助開三面之網。勤施一目之羅。鄙長楊之大誇胡人。笑上
林之務矜楚使。條令既肅。巡遊盡懽。其冬復加冠軍大將
軍。長慶初罷五坊使。以本縣進封開國子。尋進侯爵。食邑
一千戶。宣徽供奉官皆如故。二年除鳳翔監軍使。又進封
開國公。食邑一千五百戶。亶父舊疆。繆公遺政。郡邑則武
安留守。扶風則馬謨擅名。雜於版屋之郊。號為難治之俗。
公攬轡即路。下車撫戎。三軍畏威。百姓懷惠。寶歷二年徵。
復為宣徽供奉。以本爵進封郡公。食邑二千戶。尋除鄂岳
監軍使。傍連荊楚。南接湖湘。閭閻皆土著之安。貨貝有山
積之富。兵不堅利。人皆惰游。公深贊訓齊。同為勖勉。知方
有勇。自我而能。太和元年入為宣徽供奉官。轉內坊典內
侍省。秩清事簡。優逸自娛。莫展長才。鬱於㣥論。俄拜右神
策軍副使。公於是端肅以貳戎政。廉讓以播軍聲。屏衞益
嚴。暴悍知禁。二年擢為右領軍衞將軍內外五坊使。講事
一時。農不易隴。選徒百隊。人不告勞。鮮扁而布青林。行事
而無遺[:#AS-8862:⿱亠兊]。貙貗古法。蒐獮新規。指顧之間。莫非盡善。六年
真拜內侍知省事。餘如故。明年轉大盈庫。領染坊。依前知
省事。恩澤浹於寰瀛。寵賜周於藩服。綺羅萬段。錦繡千筐。
每極珍華。曾無濫惡。又元黃朱紫。染彩文章。靡不精鮮。悉
中程度。以賞能陟於飛龍使。本官並仍舊。御閑二六。天驥
三千。異骨峯生。深溝血溢。親習盡馳驅之妙。㣥分多駔駿
之奇。芻秣尢精。稿秸常羨。九年五月拜左神策軍中尉兼
左街功德使。將軍知省事如故。練達戎機。總親護禁。典理
爪牙之衞。左右心膂之師。寬不喪威。簡不曠務。氣勵熊羆
之勇。手持虎豹之韜。恩由忠深。士以誠感。張孺驂乘。孝宣
乃安。趙喜宿衞。顯宗加厚。轉左驍衞將軍。餘如故。既而鄭
注挺妖。李訓附會。列奏偽瑞。固邀鑾輿。圖害腹心。漸逞奸
毒。公先機立斷。禁旅遽齊。坐遏兇渠。保護帝輦。指名魁首。
俄頃追擒。其餘躁競進取之徒。枝連葉著之黨。或志諧狂
計。罔自正身。或跡比頑童。居然就禍。莫不盡苞恢網。同抵
國章。由是宗社乂寧。中外協睦。非夫忠謀天假。廣業神通。
其孰能如此乎。及於廟堂議功。公在第一。優詔加特進本
衞上將軍。中尉知省事如故。位輕於德。賞不配勳。難許冲
謙。終昇峻級。尋遷驃騎大將軍。開成五年加開府儀同三
司左衞上將軍。封楚國公。食邑三千戶。食實封三百戶。頒
恩常例。非私受也。會昌元年又加食實封二百戶。尋擢為
觀軍容使。兼統左右三軍。獎舊常儀。昭異渥也。公每念禍
伏福中。祿為身累。將持盈滿。莫過退休。三年夏。以寒暑內
侵。針鑿罕效。因求散秩。用遂素懷。乃除內侍監。將軍知省
事如故。尋又連表陳讓。固辭恩榮。優詔以本官致仕。其年
六月二十三日。薨於廣化里之私第。享年六十有三。嗚呼。
身隨運往。名寄勳留。一代推雄。九原表傑。天子悼之。罷朝
兩日。贈揚州大都督。公弱冠以辨智取位。強仕以幹蠱居
官。及蒞大政。以機略致勳勞。臻於貴壽。以恬退保終始。事
在簡冊。爵極天人。出入七朝。顯揚三紀。秩以功藝進。道由
忠直彰。擊鞠廣場。則馳先百馬。彎弧迥野。則飛落雙雕。故
得侍娛遊則三領五坊。承顧問則八加供奉。元和中。盧從
史倚上黨兵勁。陰結叛臣。憲宗皇帝命護軍中尉吐突公
統戎專征。密勿神算。誘至幕下。縛送闕庭。是時公適在軍。
助成丕績。其或揚鑣宣命。電掃雷驚。每播深恩。親當橫陣。
兩河平殄。頗預其功。雖不自矜。實傳衆口。而多材多藝。強
記博聞。舉策畫若應神明。閱簿書無逃心目。而又精鑑。冠
絕當時。門館賓僚。薦延功行。必求明德。用輔聖朝。則有秉
忠正之心。荷匡贊之任。才表正佐。出為國楨。康濟㣥生。輝
華四海者矣。然後知衞將軍七擊匈奴。封侯九國。崔驃騎
六征絕塞。列將八人。特美高勳。豈膺賢弼。以今方古。我德
為優。以四年正月二十三日。歸葬於萬年縣寧安鄉鳳栖
原社季村。夫人安定胡氏祔焉。禮也。夫人故開府儀同三
司檢校太子賓客兼御史大夫贈戶部尚書承恩之女。性
德天才。儀標冠族。叶組紃之懿範。彰圖史之貞規。法度所
以正家。柔閑所以遵道。洎祥開鳳兆。德協鵲巢。芳徽溢於
閨闈。令則洽於姻族。以公勳位峻重。累封至魯國夫人。壬
戌歲先公而歿。有男五人。長宣徽使銀青光祿大夫行內
侍省內給事賜紫金魚袋曰從廣。次光祿大夫檢校散騎
常侍持節曹州諸軍事守曹州刺史兼御史中丞上柱國
南安縣開國公食邑一千五百戶曰亢宗。次閤門使朝散
大夫行內侍省內府局丞賜緋魚袋曰從源。次邠寧監軍
使中散大夫行內侍省內侍局丞賜緋魚袋曰從渭。幼曰
從潩。皆稟訓過庭。早通詩禮。承恩入仕。共效忠勤。為明庭
之羽翰。作私室之符瑞。不忘素業。自致青雲。宜乎懿德有
後。信不誣矣。大中紀號五年。克平四裔。東南款化。西北開
疆。三耀舒光。八紘無事。皇帝念功軫慮。錄舊申恩。惟楚公
永貞時祖宮有翼戴之勞。元和時宣徽有委遇之渥。今則
已悲封樹。未刻松銘。乃命舉其殊庸。勒在貞石。用傳不朽。
昭示將來。特詔詞臣。俾其撰述。臣薰恐惶直敘。不敢虛美。
謹為銘曰。
仇氏之先。本宋大夫。就義輕死。名昭冊書。厥後聞人。漢香
燕儒。乃生楚公。前修不渝。(其一)焯焯楚公。俊乂邁德。克抱才
器。必循典則。天資忠孝。神助正直。高揭勳名。幾摧姦慝。(其
二)從史負力。潛通鎮郊。上將授詔。縛歸天朝。楚公佐成。衆
不敢搖。東國大定。塵氛自消。(其三)蔡寇不庭。誅行原野。㣥校
傷敗。師無進者。楚公銜命。汗血波瀉。貔貅鼓氣。城壘連下。(
其四)注訓勃戾。妖淩北宮。和鑾在御。狂祲來衝。楚公奮臂。
甲士趨風。克殲渠孽。乃建殊庸。(其五)五坊三居。公畋有節。宣
徽八人。密議攸竭。再監戎閫。將校感悅。一牧郊垌。驊騮夐
絕。(其六)佐佑帝室。手提禁師。士伍胥附。皇心勿疑。持滿先戒。
居高不危。懸車告謝。彭薛肩隨。(其七)駭起截飇。哀纏逝水。空
留洪烈。永載青史。精爽何之。壯猷已矣。京兆開阡。壽堂在
此。(其八)仕承泰運。歿偶昌期。徽音不泯。令嗣銜悲。聖念既勤。
爰斲
豐碑。事功難究。有靦色絲。(其九)川常不移。松楸已列。元室雖
閉。清風靡歇。作皇代之英臣。期終古兮無絕。(其十)
祭梓華府君神文
維大中十二年歲次戊寅十月己丑朔二十一日己酉。中
散大夫守棣王府長史分司東都上柱國鄭薰。謹齊沐馳
心。請前潮郡軍事押衙兼孔目院知勾汪玕。以清酌庶羞
之奠。致祭於敬亭山梓華府君之靈。薰以丙子歲自河南
尹蒙恩擢受宣歙觀察使。至止之後。修祀府君。愚以為聖
朝愛人。上有堯舜。藩方重任。體合捐軀。直誠徑行。仰託神
理。遂不顧姦豪之黨。惟以貧病為心。疲人受屈。必與伸雪。
有押衙李惟真者。家道巨富。久為橫害。置店收利。組織平
人。薰召看店行人。痛加科責。其子自長。姦穢狼籍。都押衙
崔敬能頻來相見。懇請科懲。以惟真年齒甚高。特為容庇。
乃自疑懼。潛蓄奸謀。討擊使余雄。置石斗門。絕却一百三
十戶水利。自取此水。獨澆已田。推鞫分明。止於退罰。其子
余悅。公然殺人。方繫獄中。尚未斷割。遂為同惡。以出其兒。
小將康全泰。兇賊無賴。被妻告言。屠狗盜驢。罪戾頻發。兩
度決杖。止於笞臀。過皆不輕。斷悉非重。而乃不顧恩義。侮
易朝章。同謀翻成。白刃脇逐。薰此時深念。謂無神理。雖乏
良術。且是苦心。猖狂若斯。靈祈不救。其後一家百口。同時
出郭之後。首有百姓前潮郡押衙汪玗走來相接。扇蓋畜
乘。便濟危途。秀才薛復。尋亦同到。汪生又招舟船。初則未
有來者。汪生乃大呼曰。李惟真康全泰等交扇兇黨。迫逐
大夫。口云怨大夫護惜百姓。今者無船可發。豈得不救。舟
船遂來。得以即路。至山莊後。有百姓姚元貞饋饌。兼錢二
緡。續有前宣郡衙前虞候胡政。借船兩隻。及食物之輩。兼
與汪生同在船中。慰安引接。及夜分到水陽南數里。有長
樂氏子。其名曰康。借一大船。供給食物。兼贈粥藥。與錢五
千。殷重慰安。分逾骨肉。當此之際。兇徒充熾。白刃如雨。冤
聲震地。此五人者。乃致其性命。繼來相救。雖義心所激。亦
神理潛施。自此北去。一路順風。若有牽持。更無阻滯。將取
蕪湖去路。已過丹陽湖口。聞一人語聲云。不如丹陽湖過。
即便迴船數里。却取丹陽湖路。丹陽湖水淺草深。過者多
須兩日。此時緊風吹渡。食頃百里。及到當塗。乃知蕪湖路
尋被賊黨把斷。不許船過。方悟言者。得非神歟。入江路後。
四面雷電。惟有此船。更無風浪。兩日兩夜。遂達揚郡。然後
知如此之事。皆非人力。固是神靈暗助。念其朴愚。直守章
程。以理訛弊。昭昭之報。事實不誣。今則中丞溫公。以忠孝
明誠。嘉猷碩畫。遠稟宸算。親臨亂邦。凡曰兇徒。皆就梟戮。
各通手狀。自謂不冤。玉石大分。黑白無誤。立功將士等。聽
溫公之激勵。受溫公之指撝。共成勳庸。皆傳史冊。薰陰蒙
府君救導之德。顯沐溫公披雪之恩。遠將血誠。冀達神鑒。
惟馳懇到。用代馨香。觴酒豆肉。一願歆受。伏惟尚饗。
衞洵
洵。大中時官廬江縣尉。
佛頂尊勝陁羅尼經石幢讚(并序)
真如至言。大僊妙說。一句一偈。千袠萬緗。殷勤破煩惱之
門。曉了示慈悲之行。尊勝陁羅尼經者。光揭日月。功貫生
靈。(闕四字)與京得彼岸於斯為盛。昔如來為諸天說善住消
七返之殃。帝釋親啟德音。波利傳乎秘密。粵有內侍省衆
寮等。悟佛知見。信佛勝因。虔是念於有為。冀我躬之無咎。
謂貝葉之速朽。不足紀其言。謂卷石之至貞。可以刻其字。
於是捨清俸。鳩金錢。徵良工。琢貞堅。鎚丁丁以火發。刃戛
戛以冰裂。以元和歲在單閼。月臨太蔟。十有五日庚戌之
所建也。從此幢前香起。石上塵飛。落輕衣以拂災。歷諸境
而戩穀。元功不測。銘曰。
大覺妙力。尊勝其強。增壽益齡。夷災殄殃。六趣之(闕)七返
之(闕)聞我一言。熱得清涼。火為蓮池。獄作天堂。邇言非謬。
證自梵王。
高元謩
元謩。大中時人。
侯真人降生臺記
大唐大中五年五月二十日。河南府永樂縣中條山陽道
靜院有道士姓侯名道華修道昇仙。時年三十四。芮城人
也。真人生而如愚。默悟真道。是非泯絕。笑傲雲水。初常庶
人之服。師事道靜院主周悟仙。以其器貌鈍懦。遇之以施
力之儔。常役之以農耕。勞之以樵採。悟仙弟子十餘輩。共
輕而賤之。真人內自敏曉。外貌咍咍然。口亦咄咄而吟。言
道也者。不可離也。又鷃安知一舉九萬乎。悟仙聞而奇之。
及授之冠帔。雖服道衣。執勞無替。師役之暇。則採藥草。鍊
五粒松脂子及根葉。或湯而飲之。或丸而吞之。莫識其術。
一旦暴疾。如中惡毒。久而乃活。因而不食鹽米之氣。好作
詩歌。獨吟朗詠。人或覺其聲音清暢。亦或覩其鬚髮清光。
肌骨洞徹。真人曾省兄歸芮之故里。經進士崔珵墅居。書
齋之壁。有一芝草。真人看而笑。指一芝曰。曾於五老峯側。
得而食之。其年夏之清旦。有一羽客。并一童子從。忽至廬
中。真人異而禮敬。及坐。曰。吾居且非遙。聞君至道。故相訪
耳。君道已成。仙籍有名。其期不遠。天人來迎。言訖而去。真
人送行。北昇山坂數里。仍令侯君改姓與名為李內芝。名
繫上清宮善進院。真人曾為尊殿之前。松林暗翳。三光耀
蔽。啟其師請削去繁枝。松百株。皆真人手植而高聳。忽有
范陽盧穎自蒲罷幕。寄居永樂。閒遊道靜。因詰削松枝者
誰。曰道華。盧君詬責。欲請邑宰治之。真人曰。得非宿殃乎。
乃詣道士姚黃中請筮。及卦成。姚曰。兆之無恡。有喜自天。
卜何也。真人笑而不答。姚乃飲以巵酒而歸。及中途。遇一
老人。衣破敝。與之俱行。忽覺喉中塞而且痒。老人開口。乃
折桑樹枝攪其喉。遂吐其蟲出。約有三升。頭黑身白。長寸
餘。行數里。喉又痒。老人方潄口。掬澗流而潄。復出蟲三升。
狀若前者。逡巡失其老人。是夜歸院。來旦。師令出刈麥三
十畝。不終日而擔負積院。路有山櫻桃。食之。曰。此後永不
再食也。是夜同院道流但見沐浴。以為收麰因熱。夜之及
半。烈風雷雨。折樹驚人。及曉。道華之戶尚閉。衆開而覓之。
不知所從。房中惟有燒書之燼。其尊殿有一喬松六丈。下
鋪一席。上有香爐。烟火未絕。及並所靸雙履在地。其冠帔
繫結松梢。不可得而取之。房中鏡子帶上有詩曰。鍊得大
還丹。多年色不移。前宵盜喫却。今夜碧空飛。慚愧深珍重。
珍重鄧尊師。(師與司馬山人燒得大丹封在尊殿內未服
而謝)多時鍊得藥。留著待內芝。吾師知此術。速鍊莫為遲。
三清專心待。大羅的有期。於是具聞廉察。廉察上奏。於時
官吏士庶。瞻禮稱歎。焚香供養。日有千衆。歲餘不絕。元謩
宰芮之日。備聞斯實。欲旌顯之。事力未及。恩命除替。固遺
恨也。果有河東薛公詢。牛刀割雞。利刃多暇。有惡必懲。聞
善必舉。乃於縣西北約二里古道之石。即真人降生之地。
築臺刻石。永傳不朽。
張彥遠
彥遠。桂管觀察使文規子。乾符中官大理卿。
歷代名畫記源流序
夫畫者。成教化。助人倫。窮神變。測幽微。與六籍同功。古先
聖王。受命應籙。則有龜字效靈。龍圖呈寶。自巢燧以來。皆
有此瑞。庖犧氏發於滎河中。典籍圖畫萌矣。軒轅氏得於
溫洛中。史皇蒼頡狀焉。是時也。書畫同體而未分。象制肇
創而猶略。無以傳其意。故有書。無以見其形。故有畫。按字
學之部。其六曰鳥書。在幡信上書端象鳥頭者。則畫之流
也。顏光祿云。圖載之意有三。一曰圖理。卦象是也。二曰圖
識。字學是也。三曰圖形。繪畫是也。又周官教國子以六書。
其三曰象形。則畫之意也。是故知書畫異名而同體也。洎
乎有虞作繪。繪畫明矣。既就彰施。仍深比象。於是禮樂大
闡。教化由興。故能揖讓而天下治。廣雅云。畫類也。爾雅云。
畫形也。說文云。畫畛也。象田畛畔所以畫也。釋名云。畫掛
也。以采色掛物象也。故鐘鼎刻。則識魑魅而知神奸。旂章
明。則昭軌度而備國制。清廟肅而尊彝陳。廣輪度而疆理
辨。以忠以孝。盡在於雲臺。有烈有勳。皆登於麟閣。見善足
以戒惡。見惡足以思賢。故陸士衡云。宣物莫大於言。存形
莫善於畫。此之謂也。
法書要錄序
彥遠家傳法書名畫。自高祖河東公收藏珍祕。河東公書
跡俊異。尤能大書。本傳云。不因師法而天姿雄勁。定州北
嶽碑為好事所傳。曾祖魏國公。少稟師訓。妙合鍾張。尺牘
尤為合作。大父高平公。幼學元常。自鎮蒲陝。跡類子敬。及
處台司。乃同逸少。書體三變。為時所稱。金帛散施之外。悉
購圖書古來名迹。存於篋笥。元和十三年。憲宗累訪珍迹。
當時不敢緘藏。遂皆進獻。長慶初又於豳州散失。傳家所
有。十無一二。先君尚書少躭墨妙。備盡楷模。彥遠自幼至
長。習熟知見。竟不能學一字。夙夜自責。然而收藏監識。有
一日之長。因採掇自古論書。凡百篇。勒為十卷。名曰法書
要錄。又別撰歷代名畫記十卷。有好事者得余二書。書畫
之事畢矣。豈敢言具哉。
三祖大師碑陰記
大歷初。彥遠曾祖魏國公留守東都。兼河南尹。洛陽當孽
火之後。寺塔皆為邱墟。迎致嵩山沙門澄沼。修建大聖善
寺。沼行為禪宗。德為帝師。化滅詔諡大[:#AS-9855:●]。即東山第十祖
也。洎鎮於蜀。皆有崇飾。在淮南奏三祖大師諡號與塔額。
刺史獨孤君為之碑。張從申書字。夫稟儒道以理身理人。
奉釋氏以修心修性。其揆一也。會昌天子滅佛法。塔與碑
皆毀。像雖毀而法不能滅。是法也不在乎塔。不在乎碑。大
中初。塔復置而碑未立。咸通二年八月。遂與沙門重議刊
建。舒州刺史河東張彥遠遂書於碑之陰。
搨本樂毅論記
彥遠家有馮承素蘭亭。元和十三年詔取書畫。遂進入內。
今有承素樂毅論在。並有太宗手批其後。張彥遠記。
論鑒識收藏購求閱玩
夫識書人多識畫。自古蓄聚寶玩之家。固亦多矣。則有收
藏而未能鑒識。鑒識而不善閱玩者。閱玩而不能裝褫。裝
褫而殊亡銓次者。此皆好事者之病也。貞觀開元之代。自
古盛時。天子神聖而多才。士人精博而好藝。購求至寶。歸
之如雲。故內府藏書。謂之大備。或有進獻以獲官爵。或有
搜訪以獲錫賚。又有從來蓄聚之家。自號圖書之府。蓄聚
既多。必有佳者。妍蚩混雜。亦在銓量。是故非其人。雖近代
亦朽蠧。得其地。則遠古亦完全。其有晉宋名跡。煥然如新。
已歷數百年。紙素彩色未甚敗。何故開元天寶間蹤或已
耗散。良由寶之不得其地也。夫金出於山。珠產於泉。取之
不已。為天下用。圖畫歲月既久。耗散將盡。名人藝士。不復
更生。可不惜哉。夫人不善寶玩者動見勞辱。卷舒失所者
操揉便損。不解裝褫者隨手棄捐。遂使真跡漸少。不亦痛
哉。非好事者不可妄傳書畫。近火燭不可觀書畫。向風日
正飡飲。唾涕不洗手。並不可觀書畫。昔桓元愛重圖書。每
示賓客。客有非好事者。正飡寒具。以手捉書畫。大點汚。元
惋惜移時。自後每出法書。輒令洗手。人家要直一平安牀
褥。拂拭舒卷觀之。大卷軸宜造一架。觀則懸之。凡書畫時
時舒卷。即免蠧溼。余自弱年。鳩集遺失。鑒玩裝理。晝夜精
勤。每獲一卷。遇一幅。必孜孜葺綴。竟日寶玩。可致者必貨
敝衣減糲食。妻子僮僕。切切[:#AS-9777:⿰口⿱厶虫]
[:#AS-9777:⿰口⿱厶虫]。或曰。終日為
無益之事。竟何補哉。既而歎曰。若復不為無益之事。則安
悅有涯之生。是以愛好愈篤。近於成癖。每清晨閒景。竹窗
松軒。以千乘為輕。以一瓢為倦。身外之累。且無長物。惟書
與畫。猶未忘情。既頹然以忘言。又怡怡然以觀閱。常不得
竊觀御府之名跡。以資書畫之廣博。又好事家難以假借。
况少真本。書則不得筆法。不能結字。已墜家聲。為終身之
痛。畫又跡不逮意。但以自娛。與夫熬熬汲汲。名利交戰於
胸中。不亦猶賢乎。昔陶隱居啟梁武帝曰。愚固博涉。患未
能精。苦恨無書。願作主書令史。晚愛楷隸。又羨典掌之人。
人生數紀
之內。識解不得。周流天壤。區區惟恣五慾。實可愧恥。每以
得作才鬼。猶甚頑仙。此陶隱居之志也。由是書畫皆為精
妙。况余凡鄙。於二道能無癖好哉。
崔珝
珝。宣宗朝知制誥。
授李丕鄜州節度使制
門下。天垂星而分將帥。北極是尊。地列嶽以體藩垣。四方
乃定。自古王者因而法之。旁求俊髦。應彼形象。前振武節
度檢校刑部尚書李丕。天資壯勇。代習韜鈐。追奔而不務
前茅。處已而常慚背水。頃者壺關不順。方事阻兵。爾能蹈
白刃而來。推赤心向國。洎累更符竹。咸布謳謠。陟其所明。
以邊事首。遂著平戎之效。遙張破虜之威。致使黃河陰山。
寇盜皆息。朕以燒羌作梗。朔塞成榛。禍結兵連。兩經春夏。
是用輟爾代北。委之雕陰。作吾金湯。翼衞邦甸。所宜以伐
謀為上策。以無戰為奇功。禁暴安人。克靖烽驛。秋曹貳憲。
再飾旌旄。往惟欽哉。順我休命。
授柳仲郢東川節度使制
門下。擁旄作鎮。授任分憂。訓師旅以恢武經。厚風俗以闡
文教。膺茲重寄。允屬勳臣。正議大夫守河南尹柳仲郢。清
嚴[:#AS-93FA:⿱艹泣]職。禮樂承家。動惟執中。居必慎獨。稟端慤之正氣。抱
通濟之宏才。早踐華資。備揚懿業。會府著彌綸之美。諫垣
留謇諤之規。洎領郡符。亦茂休績。出入十載。尹正兩京。堅
貞不回。沉毅有斷。歷試斯久。聲猷(疑闕)必能克終令圖。副我
專委。是用付以戎律。登茲將壇。乃眷左綿。實為右屏。控壓
夷落。保衞皇都。非慈惠博施。不可以乂安黎庶。非威懷並
舉。不可以綏靖封疆。所宜膏潤一方。澄清八郡。簡條章以
檢郡吏。齊法令以肅三軍。大宗伯大司憲兼而寵之。以表
殊獎。勉承新命。無怠前修。
林簡言
簡言字欲訥。福清人。大中時第進士。官漳州刺史。
上韓吏部書
人有儒其業。與孟軻同代而生。不遂師於軻。不得聞乎道。
閣下豈不謂之惜乎。又有與揚雄同代而生。不遂師於雄。
不得聞乎道。閣下豈不謂之惜哉。有習於琴者。問其所習。
必曰吾師於某。某所傳師曠之道也。習於弧者。問其所習。
必曰吾師於某。某所傳濯孺子之道也。脫二人未至於古。
然亦無敢是非者。以所習有據故也。儻曰吾自能。非授受
於人也。必知其音俚音也。其能庸能也。嗚呼。聖人之道與
琴弧之道相遠矣。而琴弧尚能自習之如此。况聖人之道
乎。去夫子千有餘載。孟軻揚雄死。今得聖人之旨。能傳說
聖人之道。閣下耳。今人睎閣下之門。孟軻揚雄之門也。小
子幸儒其業。與閣下同代而生。閣下無限其門。俾小子不
得聞其道。為異代惜焉。
漢武封禪論
仲尼以季氏旅於泰山為僭。漢武封泰山為僭歟。抑聞無
其位無其德。為事僭也。有其位無其德。為事亦僭也。又聞
封泰山。報成功也。斯皆德稱乎位者為之。若伏羲神農者
也。若軒轅顓頊者也。若堯舜禹湯者也。漢武封禪奚慕哉。
秦乎。伏羲乎。堯舜乎。秦封禪二代而秦滅。固不可慕也。若
以伏羲堯舜為心。亦宜訪伏羲堯舜之道。與所以行之道。
侔之乎。不侔之乎。彼茅茨不翦。而木不呈材。豈曰侔哉。彼
舞於兩階。而黷武窮邊。豈曰侔哉。彼用夔典樂。而李延年
進。豈曰侔哉。彼設謗木。而捕人誹者死。豈曰侔哉。凡所舉
雖厮養之人。亦知不侔矣。在漢武計。宜罷去不侔。行其侔
者。已行之。則卿大夫行之。卿大夫行之。則國人行之。夫如
是。雖不封禪。而伏羲堯舜之德之美自至矣。柰何不遵此
道。取司馬相如諛佞遺草。內欺於方寸。外欺於千古。矯名
竊德。冒煙雲。躡凌兢。封泰山。禪梁父。好商辛夏癸之好。迹
伏羲堯舜之迹。季氏之僭。安可逃乎。昔齊桓公議封禪。管
夷吾用他辭以罷之。以其無帝王位故也。無德與無位相
去幾何。儻漢朝有人如管夷吾。應用三脊茅以籍。固不使
其君與季氏等。
言贈
長慶壬寅歲。簡言賃居善和里。貧窶濩落。交親罕至。無何
一日。門有扣聲。合申疾薄部(疑)得何紹姓字。延乎賓客。具
酒為誠。再至亦如之。既熟。至之又至之。乃至於日至。嘗從
容談及忠孝之道。無位無陳力之所。無聞非過也。孝之道
以色為至難。貧如黔原。無聞非過歟。予聆其詞。得其心。知
其孝道篤也。後曰。吾違親久矣。趨庭之意。無曠日時。今越
七日歸。古有贈言。豈無曠乎。曰。慈烏返哺。孰謂禽也。吳起
不歸。孰謂人也。
紀鴞鳴
東渭橋有賈食於道者。其舍之庭有槐焉。聳幹舒柯。布葉
凝翠。若不與他槐等。其舍既陋。主人獨以槐為飾。當乎夏
日。則孕風貯凉。雖高臺大屋。諒無慚德。是以徂南走北。步
者乘者。息肩於斯。稅駕於斯。亦忘舍之陋。長慶元年。簡言
去鄜。得息其下。觀主人德槐之意。亦高臺大室者也。洎二
年去夏陽。則槐薪矣。屋既陋。槐且為薪。遂進他舍。因問其
故。曰。某與鄰俱賈食者也。某以槐故。利兼於鄰。鄰有善作
鴞鳴者。每伺宵晦。輒登樹鴞鳴。凡側於樹。若小若大。莫不
懍然懼悚。以非鬼物之在槐也。不日而至也。又私於巫者。
俾於鬼語。槐不去。鴞不息。主人有母者且瘵。慮禍及母。遂
取巫者語。後亦以稀賓致困。簡言曰。假為鴞鳴。滅樹殃家。
甚於真鴞。非聽之誤耶。然屈平騫諤。非不利於楚也。靳向
一鴞鳴而三閭放。楊震訏謨。非不利於漢也。樊豐一鴞鳴
而太尉死。求之於古。主人亦不為甚愚。
