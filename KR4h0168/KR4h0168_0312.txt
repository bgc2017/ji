欽定全唐文卷三百十二
孫逖(五)
宰相及百官定昆明池旬宴序
古者天子居青陽。服蒼王。於是乎和令布德。行慶施惠。其
義遠矣。粵若稽古。皇帝御天下之十有九載。溥暢神化。宏
宣大明。氐羌來享。四方無事。元凱升朝。百揆時序。年屢豐
而多慶。物由庚而自樂。乃賜㣥臣十日宴。所以畢春氣。樂
太平也。越三日已已。會於定昆明池。於是秉鈞宗公。執事
庶尹。元衮赤舄。黼衣繡裳。奉璋峩峩。佩玉鏘鏘。仰丹闕而
拜命。俯清川而樂飲。大庖孔碩。尹京為致餼之司。旨酒思
柔。柱史為佐樽之政。既錫之以高會。又悅之以備樂。修妓
羅舞。名倡間歌。含姑洗於鐘鼓。動陽春於羽籥。陟則設帟。
降則具舟。榜文鷁以泝洄。與飛鷗而狎玩。魴鱮甫甫。鳧鷖
翼翼。薰風敷散於草木。喜氣宛延於郊甸。亦既醉止。于胥
樂兮。夫恩之所覃者深。則感之所及者遠。引之於大。足以
助天地之同和。伸之於微。足以致魚鱉之咸若。大君垂裕。
豈虛也哉。詩以展事。抑惟舊典。我上相裴公。中書令蕭公。
保乂皇極。緝熙文教。以為正國風美王化者。莫近於詩。微
言浸遠。大義將缺。乃命革剗浮靡。導揚雅頌。斲雕為樸。取
實棄華。親題首章。以倡在位。皇矣上帝。式歌文王之德。穆
如清風。方聞吉甫之頌。請問其目。列之於左。
湖中宴王使君序
書曰。寇賊姦宄。又曰。奪攘矯虔。延於平人。干國之紀。常州
刺史王公。奉若天命。肅清江服。德之至也。不言而默信。令
之行也。不言而知懼。政未朞月。路不拾遺。斯亦隨武子鄭
太叔常從事於茲矣。歲三月。使車行郡。輕舟入湖。自公及
私。寓物成趣。水照金章。春明朱紱。倚禹穴於前棹。迴越城
於後屏。南國春暮。鶯花亂飛。東山晝晴。林嶺皆出。載酒公
讌。尋幽水嬉。班秩以節。在宴樂而有禮。簪笏斯皇。覺雲湖
之增價。夫皇華乘傳。朝寄之重。邱壑林藪。幽趣之適。在此
行也。兼而有之。請賡載歌。用旌厥美。
趙六宅浴後宴序
昔孔門達者。言志於夫子曰。浴乎沂。風乎舞雩。咏而歸。豈
非遊必有方。道在則樂。貴潔清以象德。輔精爽而成趣。吾
友趙子。亦事斯語矣。歷選暇日。咨謀同心。備預芳華。有事
沃盥。炎火電烟。洞房燠若。探湯以申誡。(闕一字)水知其善。清
以流其惡。則形之汾澮。苦而利於病。則神之藥石。雖雅琴
養德。惠風析酲。曾何喻哉。未足多也。振衣而退。繼酒為樂。
需食有節。誦言無譁。所貴酣暢。以和湫底。夫始於澡身。終
於養神。樂只君子。曷嘗違仁。左衞騎曹張晉明伸紙染毫。
俾予題序。
送李郎中赴京序
今上有天下之十載。鑾輅在酆。而大夫師長。庶士御事。分
曹成周。俾贊居守。歲八月。詔下東都。召水部員外郎李公
拜工部郎中。崇德也。李公主善秉哲。敏才慮行。葆光能明。
冥樞自達。始以茂才擢第。與今中書舍人許公俱補廣陵
掾。相與沿達淮泗。嘯謌雲物。雅頌允鑠。東南有光。官匪慢
而趣成。道不行而樂在。自時厥後。蓋四三年。或翰飛禁垣。
或鷹騰仙闕。接武軒陛。迭耀冠劒。夫豈求之歟。皆溫良恭
儉讓以得之也。所謂謙受益。德必聞。崑崙琅玕。南國橘柚。
無遠不屆。彼何言哉。傳置具車。候亭出餞。西顥沆碭。北陰
肅殺。風落崤澠。霜飛河濆。金羈載馳。紫亭何遠。夫居四民。
時地利。周所以貴冬官。草奏議。應列宿。漢所以寵郎署。之
人也。之德也。必能簡孚乃職。克休厥聲。天秩虛求。明庭仄
席矣。凡今作者。賦詩贈行。
送李侍御之芳黔中掌選序
高陽氏之才子。侍御其人焉。夏之文。求也藝。兼而有之矣。
頃者持斧河朔。獨按專城。明罰勅法。所向風靡。是以有黔
中之往。俾修河朔之政。不然者。何萬里而南為。至如遐荒
靡莫之俗。置吏羈縻之道。則眾賓敘之矣。倦談者何得而
稱焉。
送張補闕歸鄴序
余射策於洛城南門者。有年數矣。補闕張子。嘗同彙征。逮
揮翰於禁庭。又聯官於近侍。人各有舊。所貴於同聲。吾愛
其才。敢忘於久要。承明厭直。河朔言歸。且鄴惟舊都。漳有
深涉。昔聞七子。今在一門。北州為營。當有聚星之會。西垣
贈別。請陳零雨之詩。
送蔣冑曹充隴右營田判官序
古之使臣。必有命介。所以謀闕計事。類能撰功。蔣侯之往
佐輶軒。蓋其義也。夫其敏行精識。長才博聞。克荷詩禮之
訓。聿修清白之業。故妙年從官。已著老成之風。卑飛未騁。
共許垂天之翼。是行也。必能使田有封洫。事著典常。儲峙
孔殷。甲兵不頓。愛人許國。何以尚茲。時中丞公亢寵天朝。
而子勤役邊鄙。豈不以策名委質者。義方之大訓。出入顧
復者。常情之小慈。不貴垂堂之說。還嗤倚門之望。懿乎哉。
又聞君子之遠其子也。河隴先秋。鷹隼方擊。贊成糾慝。今
也其時。㣥公題之。賦詩以贈。
送裴參軍充大稅使序
古之王者。稅公田虞衡之入。給郊廟賜與之用。無有遠邇。
咸率乃職。越會稽郡者。海之西鎮。國之東門。都會蕃育。膏
肆兼倍。故女有餘布。而農有餘粟。以方志之所宜。供天府
之博斂。篚絲紵。緍金刀。浮江達河。命為汎舟之役。撰功底
績。實賴飲冰之使。是行也。裴子為政焉。迺命水工。具行器。
節制費用。詳度川陸。指洞庭以北上。向長安而西矣。談笑
之外。厥有成功。樽俎之間。見其從事。展使能者。非子而誰。
而疇昔交情。今茲吏道。歎淪落於荒服。結殷勤於官次。喬
木之國。子其歸乎。篁竹之鄉。余何為者。肝膽楚越。始合終
離。嗚呼。歧路素絲。得其幾矣。十月冬旱。三江晝晴。夢故園
之黃落。見長河之鴻鴈。澤國山水。天資助人。炎方草樹。歲
寒未入。居者愛客。行者徇公。拜神禹之清祠。泛伍員之濤
水。車馬疊跡。傾越人於外郊。樓船接艫。溢吳歌於寒浦。贈
君以不拜。戒君以登陟。攬涕河道。賦詩詠曰。
送遂州紀參軍序
遂州參軍紀公。吾友雲將之令弟也。敏於行。志於道。克修
人彝。允副兄勗。噫。周公之允。紀為其首。天祚明德。必將有
後。不然。何棣華之可久也。選曹舉善。㣥吏須才。九霄始構。
一命而傴。穆卜吉日。遄征畏途。緬躋岷峨。遐涉裦漢。宿息
巖險。淩臨湍悍。仗信不慄。載義必亨。方慕忠臣之志。固無
垂堂之責。爾之寡兄。克施有政。是則是效。念茲在茲。福利
則覦心永隔。遠嫌則荒言自絕。固雖邛僰之產。巴蜀之饒。
不潤脂膏。誰謗薏苡。懋厥丕德。時維哲人。㣥公贈言。要僕
題序。
送康若虛赴任金鄉序
昔太史公涉汶泗。登鄒嶧。以觀孔氏之遺風。康子之吏於
是邦。有以見古人之心矣。況大君出豫。將事升中之禮。有
司擇人。俾佐奉高之邑。利在求舊。急於使能。位卑才難。亦
可宗也。夫強學者義之用。工文者藝之本。明識者智之府。
令名者德之輿。子曰(疑)士四德以待百事。如農之既勤。若
射之有志。行無越思。往無不利。彼遊刃於理劇。固恢恢乎
有餘地矣。初余以朋友之故。謫居荒服。憔悴湘濱縉雲。不
調明時。殆將十載。是舉也。所謂理舊汙。續常職。信有國之
令典。知若人之晚成。五月鳴蜩。載驅翹翹。贈之維何。折彼
柔條。餞之維何。席彼秀葽。炎雲在天。景風拂野。時燠方熾。
吾子勉之。請各賦詩。以無忘平生之好。
禹廟別韋士曹序
世稱命祠者。禹廟之謂矣。初少康以一旅之眾。復禹之績。
祀夏配天。不失舊物。立祠制位。茲其始也。炳靈不測。潛德
有孚。東南風土。罔不祗若。故自斑白。至於童幼。駿奔走。執
籩豆。相望道路。歲無虛日。郡掾韋公。諸侯之良也。掄才慮
行。秉秀騰實。清明在躬。造次於是。夫率人以斂。邦賦之重。
簡才備行。郡事之急。撰功底績者。非韋公而誰。詩曰。鴻鴈
于飛。哀鳴嗷嗷。維此哲人。謂我劬勞。韋公有焉。練日明發。
沐芳祠宇。邀祝史以陳言。宴朋徒而寵行。川澤紆餘。棼棟
轇轕。天與澄霽。神助幽陰。萬象皆清。百籟非俗。蓄洞澤以
東匯。亘連岡而南指。嵐氣沈沈。陽景不入。神光爛爛。陰堂
自明。吁。其駭人也。韋公乃挹瓊芳。酹元酒。倚余棹兮中洲。
君不行兮夷猶。令洞庭兮無波。使江水兮安流。要言既招。
神具斯醉。宴樂愷悌。初自明而達幽。景福興作。終出無而
入有。祭典不黷。王事其勤。飾羈紲之徒旅。想京闕之雲物。
東園有洛。西河惟雍。歷金門。觀象闕。則知聲明之盛也。登
鄠杜。躋崤函。則知形勝之美也。詩人所以適樂國。君子所
以操土風。及君此行。二者備矣。則傴僂下土。鬱湮外邦者。
尚有何言哉。凡我同人。賦詩贈別云。
吏部尚書壁記
吏部尚書。在周為太宰之職。其建設徒屬。敷陳事典。則周
官備之矣。秦滅古法。始置尚書。漢增其制。創立選部。故靈
帝以梁鵠為選部尚書是矣。魏改選部尚書為吏部尚書。
自晉宋至於北齊皆因之。宇文朝依周官置大冡宰卿一
人。蓋其任也。隋革周制。復曰吏部尚書。皇朝龍朔二年改
為司列太常伯。咸亨元年復為吏部。光宅元年改為天官
尚書。神龍元年又為吏部尚書。綜九流之要。為六官之長。
位尊任重。實在於茲。自武德已來。多以宰相兼領。一彼一
此。更為出入。才難不其然乎。皇帝在位之二十二年。缺其
官。選於眾。乃命武都公自兵部尚書拜焉。公地惟宗英。才
則人傑。忠孝自律。矜嚴成憲。式是軌度。諒惟衡石。國之利
也。所及遠哉。天監有唐。俾多吉士。踐此位者。四十八人。嘉
名已著於國史。故事宜存於臺閣。繫以日月。自得春秋之
義。記其代遷。更是公卿之表。以備官學。列為壁記焉。
鴻臚少卿壁記
鴻臚漢官。掌蠻夷歸義者。致其饔餼。辨其等威。在周為大
行人。在秦為典客。在漢為鴻臚。其屬有譯官及郡邸丞長。
洎後魏太和中。九寺各置少卿兩員。掌副卿事。亦由傳稱
亞卿。書載三少。制位或差於伯仲。受任同歸於師長。成務
贊禮。擇賢而居。即其義也。帝唐亮采立政。稽古命官。柔服
遠人。綏厥有眾。肅慎來賀。渠搜即敘。示之以干羽。通之以
冠帶。允諧是職。豈易其人。非夫野王之政理。元成之經術。
德儒之明識。元方之令望。則曷由臻茲。蘭陵蕭公。朝之俊
德。觸邪秉憲。人之雅重。草議為郎。入掌王言。出膺方牧。帝
咨惟允。公實來斯。且有皇華之命。適表兼人之美。乃求舊
官守。敷陳代遷。明授任之有章。示名器之無假。自嗣聖已
後。記於壁焉。
伯樂川記
太原元帥黃門侍郎李公。國之宗盟。朝之俊德。以元凱之
忠肅。兼桓文之節制。戊辰歲秋七月。公以疆埸之事。會幽
州長史李公於伯樂川。王命也。公駕四牡。鏘八鸞。旆旌悠
悠。車轞嘽嘽。乙未。出於北京。戊戌。次於橫野。已亥。至於會。
封人戒備。軍吏宿設。立會表於高阜。闢轅門於大荒。漁陽
精銳。太原材力。駟介八百。徒兵三千。戈如林。羽若月。少長
有禮。賓主不悖。蚩尢衂其五兵。若敖慙其六卒。洸洸乎信
可以慴穹廬而震高闕也。於是地主致餼。以昭饗宴之禮。
君子有儀。以訓上下之則。歌蔓草之相遇。笑投壺之失辭。
大庖既盈。釃清有藇。胥樂周於卒乘。屬厭及於輿臺。慈惠
之德。於是乎在。夫幽州太原。襟帶之地。自河以北。幽州制
之。自河以東。太原制之。在兩軍之交。當二境之上。厥有棄
地。皆為曠林。守之則表裏之勢全。舍之則候望之路隔。公
料以古今。度其川原。獻方略而入覲於王。議工徒而東為
此會。爰究爰度。匪遊匪追。蓐食無再舍之勤。扞掫為一夕
之衞。不愆於素。返旆而旋。君子謂此會也。能用典矣。初公
之始至太原也。酌於人。賦於事。以為節用者國之善政。於
是乎減戍卒以寬其征。修備者武之善經。於是乎致秋集
以裒其旅。足食者人之所庇。於是乎賞屯兵以艾其力。近
利者奸之所生。於是乎禁和糴以懲其弊。然後序山澤之
險。廣亭燧之虞。候騎出於長城。爟火通於大漠。畫田定賦。
講射訓騶。蓄信義為國寶。修德行為戰器。行之一年。軍乃
有節。邊鄙不聳。龔黃之教也。雖魏絳有和戎之利。卻縠有
敦詩之德。申伯之式是南邦。韓侯之奄受北國。曷云比議。
未足量力。公之與幽州李公也。義均伯仲。芳若蘭茝。周諸
侯以異姓為後。晉大夫以同官為寮。入亞六卿。共行司馬
之法。出膺九命。俱受元戎之律。詩曰。維其有之。是以似之。
其二公之謂矣。不書所會。將何述焉。揚厥美於萬斯年。俾
夫來世知二公相見在此川也。
唐齊州刺史裴公德政頌
昔太公之理齊也。尊賢知。尚有功。泱泱大風。千載不泯。石
慶古之良相也。臨淄社焉。于公古之良吏曹也。東海祠焉。
裴公今之良太守也。濟北頌焉。今古一揆。謂之齊志。苟非
其人。名不偽立。君子是以知裴公之為政。有異能矣。初公
以甲子歲秋八月。莅於是邦。祗遹明命。宏敷令典。教之誨
之。養之育之。俾夫闔境之內。靡清風。漸膏雨。醉純德。飽話
言。若卜筮之是孚。如草木之允殖。用克畏慕。升于大猷。其
明年也。皇帝東巡狩。至岱宗。自洛及[:#AS-8862:⿱亠兊]。於皇時邁。雷轂萬
乘。雲旗千里。供帳於東道者。凡十有六州焉。大或數圻。次
或萬井。中產者輕幣。膏梁者倍征。方事之殷。猶懼不給。茲
郡褊小。實難圖也。公淵然深識。卓然遠謀。擇利而行。慮善
以動。西自於陽穀。東盡於長清。造舟為三橋。置騎為萬驛。
闢野為兩頃。除道為九逵。或總或秸。或薪或槱。或饔或餼。
或糧或糗。爨之踖踖。積之栗栗。其崇如墉。其比如櫛。皆先
之以方略。繼之以生聚。因吏祿之奇贏。雜官用之餘羨。通
變合度。豐省中程。編戶之民。秋毫勿與。繇是邑無征令。鄉
無斂法。賈不利於乘急。農不傷於甚賤。且狎其野而安其
業。人所謂勤而不得。(疑作德)施而弗費。雖小必濟。不亦宜乎。
抑又聞之。居簡則易於德綏。處煩則難於柔克。大抵皆是。
其誰不然。公始自知供。迨於卒業。不鞭一卒。不貫一吏。繩
責勿用。鐫噍無施。禮以生其恭。悅以盡其力。役不再令。事
無後期。雖子文治兵之舉。叔敖城沂之政。類能比德。曷足
稱多。洎鑾輿反旆。旌別淑慝。監頓使劉日政勸農使盧怡
並奏公理行第一。議者以為當矣。其三年秋大水。河堤壞
決。諸郡有聞。皆俟詔到。莫敢興役。害既滋甚。功無已時。公
以為執事諉上者。非至公之法也。便文自營者。非盡忠之
計也。亦既成奏。因而發卒。播告厥指。率籲於人。荷鍤者襁
屬。負畚者[:#AS-8F62:⿱鹿君]至。從公于邁。祁祁如雲。公俯臨決河。躬自護
作。雨不張蓋。塵不振衣。饋不致鮮。寢不處館。蔬食以同其
烹餁。野次以同其燥溼。板築競勸。鼛鼓弗勝。克鞏而成。匪
亟而速。以浹辰之役。興百倍之利。澹災革弊。人到於今賴
焉。古之所謂敏則有功。豈虛言矣。公之方在河上也。有執
訊者傳詔。命公為宣州刺史。公悼其功之不成。且懼人之
休怠。未即宣布。周之密之。公撫巡如初。飭厲不輟。及提役
既畢。國人皆賀。公於是解印出次。啟籥見書。莫不瞿然而
駭曰。不虞公去之速也。嗚呼曷歸乎。乃大哭。既而幢棨就
國。干旟首途。野有輟耕。巷無服馬。男女以辨。號泣相望。或
觴於郊。或餞於境。扶服遮道。汍瀾駐車。莫肯旋歸。殆過信
宿。夫所居人富。所去見思。前史以為有德君子之遺風。猗
嗟裴公。蓋有之矣。公名耀卿。字煥之。河東聞喜人。祖某。皇
朝亳州酇縣令。父守真。皇朝成寧二州刺史。贈晉州刺史。
又贈[:#AS-8862:⿱亠兊]州都督。皆受祉必大。垂裕不朽。彰徹簡冊。布昭政
聞。其緒業有如此者。公之昆友。故冀州刺史子餘等六人。
俱以儒行達。天下之人謂之六龍。公之自出。今屯田員外
郎韋述等七人。俱以才名進。天下之人謂之七子。其族姻
有如此者。公覃訏有聲。髫丱克類。公侯表於龜筮。詩禮成
於小學。八歲神童擢第。則已殊於公路矣。弁髦之後。尤邃
於文。長安中。則天首命有司考試調集之士。而第其詞之
高下。公以甲科授祕書省正字。異其對也。睿宗之在藩邸。
精選寮屬。公為典籤。兼掌文翰。愛其才也。其文藝有如此
者。頃之。遷國子主簿。試詹事府丞。歷河南府士曹參軍。拜
考功員外郎。除右司兵部二郎中。自長安令臨此郡。自宣
城守改授冀州。翁歸為政。不移於故跡。延壽理人。亟登於
高第。入拜戶部侍郎。今為左庶子。其閥閱有如此者。若乃
邁德由已。全誠自衷。出入孝悌。周旋禮樂。幅利以儉。葆光
以和。仁而有剛。直而不倨。微妙析理。入於無間。清明開物。
周於有象。享茲具美。可謂大賢。其庇身也宏矣。其所憑也
厚矣。詩曰。布政優優。百祿是遒。又曰。君子萬年。介爾景福。
夫如是。欲辭福祿。其可得乎。方當彌綸帝績。豈徒潤色吏
事而已。盧縣父老某乙等。懷公之惠。不可弭忘。思欲銘德
頌美。計功稱伐。以予國之史臣也。學於春秋裦貶之義。乃
因邑子校書郎衞憑。假詞不能。徵拙於我。事則詳實。言多
遺恨。著循吏之傳。願守文翁。述馬野之詩。慙非史克。詞曰。
瞻彼濟矣。湜湜其沚。有斐君子。令聞不已。帝省其方。和鑾
央央。務穡布常。駿惠于王。我隄既溢。我民既恤。成之不日。
有始有卒。黃髮番番。飲公之和。矢詩不多。維以遂歌。
唐故幽州都督河北節度使燕國文貞張公遺愛頌(并序)
有唐開府儀同三司行尚書左丞贈太師燕國文貞公諱
說。字道濟。張氏。聖文神武皇帝佐命之臣也。開元六祀。宅
於幽朔。及公既歿。御撰豐碑。以為用公於是邦。當革弊之
舉。訊彼故老。徵於前事。有以見聖人之情見於辭矣。夫渤
碣之北。有山戎焉。乍臣乍驕。或息或縱。鎮之以大府。府有
都督。威之以大軍。軍有節度。二者之任。萬邦之屏。彌縫其
闕。必有宗臣。曩者天冊之初。王尚書不反命。則我天后以
納言狄公領之。先天之際。孫將軍不振旅。則我睿宗以太
尉宋公為之。洎陘口之役。嶭公小衂。後數稔。傷痍未平。易
置諸將。少有稱者。則我皇帝注意於文貞公。社稷之固。生
民之傑。伊昔徇節。未嘗顧身。面折二䜿。辯邪正於君側。首
謀四凶。決安危於天下。勇於義。力於忠。雖有賁育。不能奪
已。自受命處此。聲振殊俗。終公之代。不敢近邊。聖人金城。
其在是矣。先是公之未至也。軍實耗斁。邊儲匱少。帑藏乏
中人之產。革車無百駟之㣥。將欲豐之。不其難也。公問以
謠俗。因而化之。命[:#AS-FBF9:●]人採銅於黃山。使興鼓鑄之利。命杼
人斬木於燕岳。使通林麓之財。命圉人市駿於兩蕃。使頒
質馬之政。命廩人搜粟於塞下。使循平糴之法。物有其官。
官贍其事。如川之至。以莫不增。一年而財用肅給。二年而
蓄聚饒羨。軍聲武備。百倍於往時矣。猶以為不一勞者不
久逸。不暫費者不永寧。既庶且富。人可用也。於是塹山澤。
起亭障。塞雞鳴之阨。守阜陵之衝。遮大夏之路。距盧龍之
口。延袤千里。橫絕一方。以順天地之心。且為華夷之限。命
下之日。修塞之後。人到於今賴焉。夫戎狄遠却。暴禁矣。貨
食滋至。財豐矣。封守以固。人安矣。師徒不勞。兵戢矣。武有
七德。我其四焉。坐致必勝之道。以銷未形之患。是公之深
計遠慮所致也。初公之大用。實以詞宗。雖亟持國鈞。而未
執兵柄。及台揆中廢。荊衡外牧。上將復內用。因以為將。惟
幽都克慎厥始。惟大原克和厥中。惟朔方克成厥終。三駕
而時靡有爭。繇是復踐中樞之任矣。文武為憲。斯之謂歟。
喬嶽告成。遂登仲虺之相。金華念舊。仍遵尚父之師。高朗
令終。固其宜也。昔周有張仲。是稱孝友。漢有留侯。見推籌
畫。太守飛聲於朔野。司空邁績於西晉。及公之貴。世德其
昌。光於祖考。則慶州都督刑部尚書追孝於前烈。友于兄
弟。則國子祭酒懷州刺史致美於當代。施於祚允。則兵部
侍郎駙馬都尉纘戎於後葉。人臣尊寵。舉集其門。豈伊朱
輪之盛。方繼緇衣之好。辯其譜系。范陽之大族也。敘其封
略。燕國之名都也。徵其政理。幽州之良牧也。美數多矣。斯
人之德。與夫班伯之榮故郡。買臣之驚守邸。蓋不侔矣。薊
縣父老某乙等。感之所致。久而益思。遠訴不才。追書盛德。
徽音已隔。空悲梁木之歌。碑頌獨存。應墮峴山之淚。仍係
辭曰。
聖出賢覩。為師為輔。大國宗文。殊方畏武。帝謂幽朔。人思
鎮撫。受命再瞻。聿來茲土。謀猷既壯。闕漏咸補。守固邦寧。
財豐人聚。四牡既駕。三邊無侮。又何與之。元衮及黼。范陽
宗邑。燕垂守宇。德被塞翁。恩深召父。琢彼遺愛。傳於終古。
貞石不騫。薊邱之下。
故滕王府諮議杜公神道碑
公諱義寬。字某。姓杜氏。東都濮陽人也。其先在周者為侯。
在漢者為三公。在魏者以許昌居守。在晉者以荊州作鎮。
則杜氏之世祿。厥惟舊哉。若乃其澤雷夏。其川河濟。顓頊
起焉。昆吾理焉。則濮陽風化。所憑厚矣。不有純嘏。孰生大
賢。公則魏陳留郡守亮之曾孫。北齊膠州刺史竟陵縣開
國侯保之孫。(唐宰相世系表作北齊膠州刺史竟陵公伽)隋本郡中正伽之子。(
唐宰相世系表作隋鴈門太守保)承邁種之遺訓。體清醇之上姿。童而典
學。冠而好古。於是東涉汶泗。北登鄒嶧。講周公之德。觀孔
氏之藝。則易之變。詩之風。樂之和。禮之節。書之政。春秋之
理。人一以貫之。達其本矣。繇是大業九年。以孝廉高第授
河東郡法曹。已而隋氏弗綱。王充竊命。我太宗文武聖皇
帝是以有陝東之師。公轉餉如役。贏糧從徑。軍無後爨。士
有餘勇。鄭是以殞。唐是以興。帝將策勳。公乃辭賞。既不獲
命。請從敘遷。因授虞州司倉參軍。貞觀二年。改授普州安
康令。稍遷合州治中。轉恆州別駕雍州高陵令。拜朝散大
夫饒州長史。遷蘇州司馬兼滕王府諮議。凡宰二邑。佐六
郡。大小必誠。遠近如一。其所在也。使者昇聞。其所去也。邦
人頌德。且有兼官之拜。實固大宗之屏。宜享三壽。以諧百
工。天難忱斯。不可黷已。春秋七十有二。永徽六年某月日。
終於蘇州。某月日。乃葬濮陽疊城之舊原。禮也。噫。公之為
人。應變當理。有慶卿之善畫。徵(闕)考祥。有董生之博覽。威
敵(闕)附。有穰苴之大略。摧剛為柔。有季布之高義。雖運逢
板蕩。而才偶經綸。而或出當騁奇。干賞蹈利。託風雲之會。
邀日月之光。則萬戶之封。不足致也。三旌之位。曷云貴也。
而能卷其舌。塞其兌。實若虛。明若昧。不貪驟雨之福。以遠
浮焱之害。斯大雅之保身。亦君子之向晦也。洎天衢開泰。
皇運清明。從官以養人而不為祿。謹身以報主而不近名。
回翔郡邑。三十餘載。出處之際。優遊自得。其古之恬勢利
者歟。初公之裔祖始宅帝邱。時更大亂。室無遺堵。公因謂
所親曰。吾之世業。為郡中正。遺愛不泯。陰德在人。施於子
孫。必有興者。于公高門之事。可不務乎。用是改卜鮮原。大
起層構。垣墉既蔓。棟宇斯飛。輪焉奐焉。爰笑爰語。及公之
後。斯事果徵。一世其昌。既開方國。再世而大。遂為相門。論
者以為知言矣。爾其鄉黨之行。閨門之德。孝乃天繼。仁為
已任。烝嘗盡敬。宴喜無荒。祿利必賙於外姻。譙讓不行於
私屬。故子弟趨教。州里嚮風。雖有嚴刑峻法。不如公之潛
導也。詩所謂行歸於周。萬人所望。有令名矣夫。令德矣夫。
有四子。長曰儉。早世。次無忝。終於朝散大夫梓州鹽亭令。
次曰慎行。終於益州長史建平縣開國男。(唐宰相世系表
作正平侯)贈蜀州刺史。次曰惟志。終於吏部員外郎。贈吏部(
闕)咸以大名。克紹前烈。豐碑未樹。梁木先摧。孝孫戶部尚
書暹。國之故相也。儉德為輔。正身立朝。以伯夷之直清。兼
張仲之孝友。是用秪率理命。奉揚祖風。作頌稱代。刊石表
墓。留侯大父。已傳班固之書。陳氏先生。何愧蔡邕之述。詞
曰。昔公之先。於周為侯。及公之允。於唐為輔。一德貽孫。千
齡續祖。身隔徂謝。名存憲矩。在濮之陽。居河之滸。畇畇原
隰。濟濟榛楛。別業年深。先塋地古。豐碑頌德。式是東土。
