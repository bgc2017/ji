欽定全唐文卷四百十
常衮(一)
衮。京兆人。天寶末舉進士。累授起居郎。寶應中選為翰林
學士考功員外郎中知制誥。永泰初遷中書舍人。加集賢
院學士。大歷元年遷禮部侍郎。拜門下侍郎同平章事。封
河南郡公。貶潮州刺史。建中初遷福建觀察使。四年卒。年
五十五。贈左僕射。
春蒐賦(以畋狩得時獻禽合禮為韻)
上方究心政理。惕慮遊畋。順時而行。仁育之恩克洽。酌古
取則。春蒐之義攸先。所以示軍容於有眾。發號令於初年。
時維仲春。景則清晝。列武卒於天仗。選龍媒於御廏。野有
鳴鹿。爾則食君之苹。巷無居人。我亦從王於狩。其儀可覿。
其理可究。春者蠢也。象其動以宣威。蒐者求焉。薄於求而
在宥。固將明其校閱。非取樂於馳驟。想熊羆之士。必在於
求賢。驅貔豹之師。寧惟於逐獸。夫其將陳於野。先訓於國。
執鐃備卒伍戰陣之教。執鐲盡進退疾徐之則。六軍之節
制可觀。三畋之禮文斯得。而原其初也。勅司馬。致高旗。行
火弊。薙畬菑。彎良弓而發彼。破修眥以斃之。擇可取而克
成舊事。捨將孕而用表深慈。雖四海久清。禮且崇於國典。
三冬尚隙。役無奪於農時。然後算其獲否。以行賞勸。皆賈
藝以求功。必極忠而上獻。若然者。豈徒倒逸材之獸。落翰
飛之禽。大發以彰其武力。小殺以宜其道心。事且載於周
禮。跡寧誡於虞箴。夫如是。子雲無以諷其羽獵。相如未足
言其上林。於是天旋景從。飊軼電雜。皮冠且進。虞人之守
斯存。綵仗前驅。天子之圍方合。有司乃申誓人之詞。具表
貉之禮。獻禽以報其生植。充豆以遵其孝悌。君子謂是蒐
焉。足觀國家之大體。
浮萍賦
居洪泉而不根植者。惟浮萍而已矣。不懷芳以賈害。不衒[:#AS-FBF8:●
]以標美。動不忤物。卑以安已。乘流則遊。得坻則止。如識
變而知時。似委命而順理。故能無幽不涉。無遠不尋。隨長
汀而自汎。值驚浪而不沈。既不遷其清濁。亦何避乎淺深。
可以明逍遙之意。可以警滯著之心。然而推移河海。凌歷
隈澳。溜緩而去遲。水急而浮速。秋遇楓浦。與墜葉以齊奔。
春暖桃源。共落花而相逐。披拂丹藻。搖演青蘋。出入經其
潭洞。高下歸其奫淪。擇利而行。有似見機之士。不常厥所。
同乎漂梗之人。歌曰。大江之水東西流。別有孤萍朝夕浮。
莫言此中長汎汎。終當結實觸王舟。
蕭昕等分祭名山大川制
勅。有天下者祭百神。蓋存乎統法也。山川出雲而致風雨。
列在明祀。其來久矣。春秋傳曰。水旱癘疫之不時。於是乎
禜之。致其誠信。與其忠敬。精意以享。則神明保佑。命之不
疾而速。古之岳瀆。秩視公侯。以其所生者繁。所濟也廣。鎮
厚地而不動。朝滄海而不洩。如是正直。長發其祥。百王相
承。五等不易。先朝禮神以明德。恭事以嚴禋。進其位號。崇
其典策。用三代之樂。金石必備。合九州之味。籩豆有加。俾
國之大臣。每歲頒祀。則執事而有恪。亦莫不寧也。朕纂戎
八載。外寇未平。多廢舊章。尚勞戎備。巡狩之事。有曠於虞
書。封禪之儀。尚慙於漢史。雖命方伯牧長。以時致祭。而事
之不親。誠有不達。所以分遣八使。禱於㣥望。各供於事。以
服官常。宜令某官等分祭名山大川。仍勅有司備具禮物。
敬陳明薦。無失正辭。
禁藏天文圖讖制
勅。天文著象。職在於疇人。讖緯不經。蠧深於疑眾。蓋有國
之禁。非私家所藏。雖裨竈明徵。子產尚推之人事。王彤必
驗。景略猶寘於刑典。况動涉訛謬。率皆矯誣者乎。故聖人
以經籍之義。資理化之本。仄言曲學。實紊大猷。去左道之
亂政。俾彝倫而攸敘。自四方多故。一紀於茲。或有妄庸。輒
陳休咎。假造符命。私習星歷。共肆窮鄉之辯。相傳委巷之
談。飾詐多端。順非而澤。熒惑州縣。詿誤閭閻。懷挾邪妄。莫
逾於此。其元象器物天文圖書讖書七曜歷太一雷公式
等。準法官人百姓等私家並不合輒有。自今以後。宜令天
下諸州府切加禁斷。各委本道觀察節度等使與刺史縣
令嚴加捉搦。仍令分明牓示鄉村要路。并勒鄰伍遞相為
保。如先有藏蓄者。限勅到十日內。齎送官司。委本州刺史
等對眾焚毀。如限外隱藏。有人糾告者。其藏隱人先決杖
一百。仍禁身聞奏。其糾告人先有官及無官者。每告得一
人。超資授正員官。其不願任官者。給賞錢五百貫文。仍取
當處官錢。三日內分付訖。具狀聞奏。告得兩人以上。累酬
官賞。其州府長史縣令本判官等不得捉搦。委本道使具
名彈奏。當重科貶。兩京委御史臺切加訪察聞奏。準前處
分。咨爾方面勳臣。洎十連庶尹。罔不誠亮王室。簡於朕心。
無近憸人。慎乃有位。端本靜末。其誡之哉。
禁僧道卜筮制
勅。左道疑眾。王制無捨。妖言蠧時。國朝尢禁。且緇黃之教。
本以少思寡欲也。陰陽者流。所以敬授人時也。而有學非
而辨。性挾於邪。輒窺天道之遠。妄驗國家之事。仍又託於
卜筮。假說災祥。豈直閭閻之內。恣其誑惑。兼亦衣冠之家。
多有厭勝。將恐寖成其俗。以生禍亂之萌。明艱已來。禁網
疎闊。至令此輩。尚有矯誣。害政之深。莫過於此。將歸正道。
必絕姦源。宜令所司舉舊條處分。
禁天下寺觀停客制
勅。釋教本以助化。道家先於理國。懲惡勸善。以齊死生。薰
然慈仁。美利天下。所庇者大。所益者深。故歷代崇尚而弗
易也。朕以元元烈祖。慶我昌運。西方聖人。福茲下土。常所
盡敬。敢忘致誠。且至真之體。尚於精潔。流俗所尊。不宜褻
慢。如聞天下寺觀。多被軍士及官吏諸客居止。狎而黷之。
曾不畏忌。緇黃屏竄。堂居毀撤。寢處於眾設之門。庖廚於
廊廡之下。緬然遐想。慨歎良深。自今已後。切宜禁斷。其軍
士委州縣長吏與本將商量。移於穩便處安置。其官吏諸
客等。頻有處分。自合遵承。仰勅到當時發遣。應尊像有損
壞處。俾隨事修補。其有諸神所居。載在祀典。靈跡昭著。福
及生人者。如有毀廢。亦宜增葺。且王者以清淨統法。聖人
以神道設教。精意所在。感而遂通。非徼福於朕躬。期降祥
於黎庶。申明詔旨。用悉勞懷。
禁諸道將校逃亡制
勅。軍興以來。十有四載。未息戎備。尚勞師徒。各以名數。隸
於麾管。朕念三軍之勤役。率萬姓以供饋。躬自節儉。而贍
濟之。定尺籍伍符。厚其資糧屝屨。掖庭織室。俾給戎衣。鈎
盾弄田。亦調軍食。推誠惠養。靡不至焉。雖感激忠義。勇於
赴難。而差次官賞。固不遺勞。誠宜戮力。以永所事。如聞諸
節度及團練使下官健。多有逃入諸軍。去其所從。犯我明
禁。在於國令。固合懲姦。眷其戎勳。尚容改過。自今已後。切
宜禁止。應有此[:#AS-FBF8:●]。諸軍不得輒容。差人遞還。各付所統。其
額內官健有逃死者。不須更填。宣示軍州。令知朕意。
停河南等道副元帥制
勅。古者分建戎號。以張威武。必因事而制。亦有時而戢。以
天下征伐之重。方鎮之大。宜有總一。則以元老撫和之。乃
者國家平定之後。(闕一字)理之始。與其休息。則以諸侯訓緝
之。自河南之南。至於滄海。往屬難故。久勞師徒。連城之鎮
累百。授鉞之將十數。主其經略。委在台臣。號令耳目。以之
咨稟。服柔滅叛。罔不肅清。今萬里無塵。思解戎備。况分閫
之重。各任勳賢。悉心憂國。所統皆理。何必更有(闕)屬。適重
其煩。軍書取決。又失要會。息人罷鎮。(闕)亦便之。河南淮南
西山南東等道副元帥宜停。其兵馬宜充東都畱守兵馬。
張延賞宜權知東都畱守事。常休明宜充副畱守兼東都
鎮守兵馬使。
天下三等已上親赴上都制
勅。堯之敦敘。以協萬邦。周之宗盟。必先同姓。莫遠具邇。懷
德惟寧。俾強捍於京師。思同獎於王室。所以洽中和之道。
明補察之義也。惟我近屬。聯華本支。以文昭武穆之宗。有
錫土建侯之嗣。往以艱難之際。流寓頗多。或僻在江山。載
經時序。或雜居州里。亦既淹畱。等威不分。無以自給。儉將
逼下。卑或踰尊。將恐合族展禮之文闕。燕毛序齒之儀廢。
言念及此。良深耿耿。其三等已上親。除州縣官及帶職掌
應在外者。委本道節度觀察量事給發。遣赴上都。仍先錄
名聞奏。
勸天下種桑棗制
勅。詩有豳風。陳王業也。八月剝棗。以助男功。蠶月條桑。俾
修女事。贍人之道。必廣於滋殖。分地之利。非止於耕耘。益
之以織紝。雜之以果實。則寒有所備。儉有所資。如旨蓄之
禦冬。豈無衣以卒歲。頃屬多難艱食。必資樹藝。以利於人。
庶俾播種之功。用申牧養之化。天下百姓。宜勸課種桑棗。
仍每丁每年種桑三十樹。其寄住寄莊官蔭官家。每一頃
地。准一丁例。仍委節度觀察州縣長吏躬親勉率。不得擾
人。務令及時。各使知勸。一一勉諭訖。具數奏聞。
廢華州屯田制
勅。間者戎旅未息。徵求煩重。四郊之賦。乃至五稅其一。居
人蕩析。邦廪空虛。遂命宰臣。大修農政。天下郡國。散諸屯
田。轉漕入關。以資均濟。兼詔中尉左右內史。表屬州縣閑
田。分署農官。俾其耕鑿。南至於華。瀕渭而東。林麓州渚之
間。榛莽窊邪之處。非吾人所占者。悉舉籍勸分。載芟載柞。
稼多農碩。畝獲數鍾。歲既少殷。軍儲差贍。郡縣之稅。於是
十而減七。數從其舊。殆復厥常。今宿麥頗登。秋苗益茂。私
田加闢。公用漸充。華州人戶。土地非廣。其屯田並宜給以
貧下百姓。自頃關中乏牛力。封圻千里。半是邱荒。置屯田
已來。皆變良沃。惠散其利。以及困窮。藏之於人。孰與不足。
宣示郡縣。宜悉朕懷。
授李季卿右散騎常侍李涵尚書右丞制
門下。侍從出入。贊清禁之事。管轄糾正。錄中臺之書。多用
儒雅。必求公亮。正議大夫守尚書吏部侍郎集賢待制隴
西縣開國子賜紫金魚袋李季卿。碩量寬宏。雄詞典麗。道
素可尚。風猷自遠。銀青光祿大夫前行尚書右丞兼御史
大夫充河北宣慰使襄武縣開國公李涵。文以禮樂。主於
忠信。雅有學行。通於理體。並才望推重。聲華茂著。竭誠之
效。早見於艱虞。從政之績。備彰於事任。簡廉無私。純白不
染。守以直道。行其至公。載馳輶軒。善喻中旨。歷踐臺閣。率
由舊章。拔選部之滯才。畱左曹之駮議。士林公族。歸美攸
多。或久次懋官。已深於滿歲。或外除過禮。且聞於踰月。宜
遷顧問之職。俾膺總典之授。季卿可守右散騎常侍。餘如
故。涵可尚書右丞。散官封如故。主者施行。
授崔昭右散騎常侍制
門下。散騎以贊導侍從。承答顧問。前代參用言語政事之
臣。俾其盡規忠益。以穆朝化也。今位望逾重。選之更精。銀
青光祿大夫前京兆尹兼御史中丞博陵縣開國子崔昭。
經之以文敏。紀之以憲則。直而不肆。剛而能容。精識知微。
長材致遠。不易於風雨之晦。不爭於險易之途。常所委遇。
多在雄劇。理平之美。居最一時。任畿甸千里之重。齊趙張
三王之政。事當其適。義合於權。檢肅姦豪。撫懷孤老。資奉
軍國。從容贍濟。翼翼之化。布於四方。子欲左右有人。訪求
得失。服茲舊列。俾爾迴翔。可守右散騎常侍。散官封如故。
授能元皓左散騎常侍制
門下。聯八貂之貴。同二府之品。望尊而事不親。地近而職
非密。蓋賢達之所尚。俾勞臣而處休。命所以廣其員而盛
其選也。太子賓客兼光祿卿上柱國河南郡開國公能元
皓。以忠烈自將。以勇謀用師。夷險一心。精剛百鍊。不奪之
節。貫於風霜。殊常之勳。銘在鐘鼎。累更任遇。休有令聞。出
入龍樓。已先調護之列。優游騎省。載昇顧問之地。可行左
散騎常侍。餘如故。
授郭晞左散騎常侍制
勅。切問之司。實參朝議。僉諧之命。允屬時髦。同朔方節度
副使特進試殿中監察御史大夫充朔方先鋒司馬使上
柱國太原郡開國公郭睎。文武成器。公忠亮節。言多雅正。
理適經通。詩禮之方。服於庭訓。韜鈐之略。禀自朝謀。以少
年之才雄。有老成之持重。俾張我武。克定西疆。業其勳以
象賢。大其門而出將。兵嚴既解。朝選攸歸。舉以令聞。允茲
近侍。可行左散騎常侍。散官勳封如故。
授蔣渙右散騎常侍制
門下。獻納之重。周爰是咨。必擇通賢。用光近對。銀青光祿
大夫光祿卿上柱國汝南郡開國公蔣渙。德宏禮器。學貫
儒流。孝友彰其令名。文詞是其餘力。合大雅之明哲。達中
庸之隱微。清方有恒。華皓益固。直道而處。風猷自高。爰藉
論思之才。用膺侍從之事。副予良選。佇爾嘉言。可右散騎
常侍。散官勳封如故。
授賀若察給事中制
門下。中散大夫行尚書吏部郎中賀若察。講求學術。藻飾
藝文。顧言行以檢身。酌智能以經務。任參六典。選重一時。
從容管劇。每識通而理當。達練起草。亦體大而思精。聲猷
益茂。公望維允。分曹殿中。職在論駮。尚書奏議。俾爾平之。
可給事中。散官如故。主者施行。
授崔侁蕭直給事中制
門下。銀青光祿大夫御史中丞東都畱臺崔侁。俊而能通。
和而有節。朝議郎守太子左庶子賜紫金魚袋蕭直。性資
高朗。識詣沖妙。各以文儒致用。貞亮處心。持綱憲府。必執
其中。贊事宮坊。允歸於正。彰聞望於公器。振英華於士林。
顧茲掖垣。素用髦彥。文昌奏議。多所論駮。俾承並命。式副
良選。侁可行給事中。散官如故。直可守給事中。散官賜如
故。主者施行。
授趙涓給事中制
門下。朝議郎檢校尚書吏部郎中兼御史中丞賜緋魚袋
趙涓。純白高朗。儒林表儀。炳文揚彩。時謂清拔。早以賢良
茂異。服我周行。歷踐三台之列。嘗參二陝之佐。其於事典。
多所精詳。頃毗荊舒。尋罷戎務。近侍方缺。選才正難。評南
宮之上書。次東廂之奏事。夙夜思職。爾無面從。可守給事
中。散官賜如故。
授韋諤給事中制
門下。通議大夫行尚書吏部郎中彭城郡開國公韋諤。在
人之德。承家積厚。先致美以施政。終秉彝以存誠。朝之清
序。多所階歷。參我六典。冠於諸曹。學以辨疑。文以決滯。五
年勤職。時謂淹才。宜守殿中。以平臺議。詔書未當。實得封
還。官能守常。事尠失中。是有選用。爾其揚之。可行給事中。
散官封如故。主者施行。
授宋晦諫議大夫制
勅。通議大夫檢校尚書兵部郎中兼侍御史上柱國宋晦。
忠潔簡惠。和而不流。理暢思精。適於㣥務。位以才達。政以
禮成。往者理軍岐陽。贊我戎事。重艱貞之操。義有可懷。臺
閣更拜。久於清秩。外掌邦賦。任居其艱。底慎均節。以資經
費。事皆求當。慮不及私。積勞可書。責實當進。加以亮直。行
之有恒。屬諫臣之高選。參髦士之大用。以匡不逮。無伏嘉
言。可行諫議大夫。散官勳如故。
授李收諫議大夫制
勅。書曰。后德惟臣。不德惟臣。實賴左右前後有位之士。匡
其不及。天子有諍臣。職在司過。若有犯無隱。獻可替否。則
曠然丕變。時惟休哉。中散大夫前行尚書兵部郎中贊皇
縣開國男李收。敏而好學。文以彰之。清澹寡欲。不以得喪
干慮。往屬時難。保茲艱貞。事君之節。足以存勸。歷踐郎署。
率由舊章。而仗雅居正。可參諷議。無或尸官以罔聞。當灼
見以箴闕也。可諫議大夫。散官封如故。
授郗昂知制誥制
勅。朝散大夫檢校尚書司勳郎中郗昂。沖和簡朴。不飾其
外。有雄俊之才。可變風雅。有精深之學。實究儒元。加以忠
敬。兼之亮直。率由茲道。可謂正人。夫化成天下在於文。匡
朕不逮主於諫。敷暢綸音。箴規朝闕。所掌皆重。爾其懋哉。
可守諫議大夫知制誥。散官如故。
授庾準楊炎知制誥制
勅。中大夫行尚書吏部郎中上柱國庾準檢校尚書兵部
郎中充山南副元帥判官賜緋魚袋楊炎等。詔令之重。潤
色攸難。其文流則失正。其詞質則不麗。固宜酌風雅之變。
參漢魏之作。發揮綸旨。其在茲乎。爾各以茂才碩學。敏識
純行。俾其對掌。可謂得人。仍轉郎位。式光朝選。準可行尚
書職方郎中知制誥。散官勳如故。炎可守尚書禮部郎中
知制誥。賜如故。
授孔述睿起居舍人制
勅。宣議郎試太常博士東都河南江淮南等道轉運使判
官孔述睿。左右史正用第一流。其選殆精於尚書郎也。今
東觀諸儒。皆約注記而修簡冊。事之當否。多取正焉。以某
聖人之允。歷代儒首。博通古訓。述作可傳。出入起居。期於
秉直。可守起居舍人。散官如故。
授薛兼適左補闕制
勅。朝請郎前行萬年縣丞薛兼適。兄弟致美。士林推重。詞
清行潔。政以幹稱。在煩劇而有餘。守貞方而不易。文章侍
從。朝夕論思。參我諍臣。以箴朝闕。可行左補闕。散官如故。
授趙闡等右拾遺制
誥獻再試文學考入第三等處士趙闡等。或懿丈清拔。四
科之美。或純孝彰著。百行之先。或以言精梗概(闕八字)屬觀
風省俗。頓網求賢。幽滯靡遺。精麤咸紀。俾昇榮於中外。庶
有光於獎擢。可右拾遺。
授郎士元等拾遺制
勅。前渭南縣尉郎士元等。有君子之行。有詩人之風。頃尉
於畿。亦克用乂。匪躬之故。無以易焉。進思直言。入告於內。
勿使流議。壅於上聞。懋乃所職。其無遺政。可依前件。
授崔圓左僕射制
門下。左右丞相。師長庶官。無人則闕。詔德而授。以其久次。
是有轉遷。特進檢校尚書左僕射知省事兼揚州大都督
長史御史大夫充淮南節度觀察處置等使上柱國崔圓。
山東偉才。忠厚成性。文高大雅。學富全經。直道而行。匪躬
之故。謀參經始。節貫嚴凝。嘗決議於廟堂。早書勳於王府。
外綏戎政。久鎮名都。苦心恤人。精力勤職。圖艱思易。適要
除煩。敦風化而少長有禮。齊法令而軍戎知禁。正身不渝。
奉上彌恪。有大賂南京之貢。有浮泗達河之漕。事多宏濟。
人不疲勞。淮海晏然。朕實毗倚。寵章所以裦善。大任所以
寄賢。俾升禮秩。無替成命。可檢校尚書左僕射。餘並如故。
主者施行。
授李忠臣右僕射制
勅。文昌所以法成象。端右所以長庶寮。秦漢則內掌武事。
魏晉或外綏戎政。今之垣翰重任。勤勞有功。歷踐六卿。始
終一德。必訪㣥議。然後當盛選。淮西節度觀察處置等使
開府儀同三司檢校工部尚書兼安州蔡州刺史御史大
夫上柱國西平郡王李忠臣。忠厚純茂。信而可親。寬肅靜
深。通而必正。備五才之用。有百勝之全。往者寇孽亂常。關
洛多故。爰奮其旅。以先啟行。大城名都。所麾必克。元兇巨
猾。傳首相望。定齊休士。有建威之得雋。破趙會食。亦淮陰
之用奇。漢東汝南。專制千里。總三軍之號令。兼八使之澄
清。約已撫人。守公遵職。訓師以禮。載寧於戎閫。庀賦從薄。
繼入於王府。四封不聳。一紀于茲。况忠衞之勳。邦家是賴。
陝郊巡幸。憂國存誠。能釋位以勤王。亦見危而致命。疾風
逾勁。何日忘之。申伯于蕃。目當裦勸。韓侯入覲。宜有寵光。
式是南宮。俾崇禮秩。可檢校尚書右僕射知省事。餘並如
故。
授令狐彰右僕射制
勅。中臺萬事之會。端右庶僚之式。所以總詳參貳。恢演協
宣。勳德兼崇。則殊在師長之重。勤勞於外。則不親損益之
煩。凡命此官。必書於冊。極茲朝選。用屬時賢。滑亳等州節
度使開府儀同三司檢校工部尚書持節滑州諸軍事兼
滑州刺史御史大夫上柱國霍國公令狐彰。腹心純臣。忠
允明亮。有張仲孝友之行。有吉甫文武之才。秉其直方。資
以簡厚。早擅韜略。尤工墨妙。艱危致命。出入勤王。中興之
勳。㣥帥難尚。雖驃騎之北至高闕。淮陰之東下井陘。積事
度長。抗衡異代。自受任千里。疆于兩河。靖安軍戎。肇正封
域。宏布風教。宣明憲章。優禮意於文吏。洽仁化於甿俗。息
馬論道。讓其保塞之勞。愛人省刑。守我中朝之典。載修職
貢。以奉京師。頃者復彼河流。省其役費。除歷年之所病。匪
踰月而成功。開濟良謀。東藩是賴。不忘利國。益見深衷。予
嘉乃休。朝有明勸。念齊侯之勞賜。同申伯之封賞。厚其禮
秩。允答奉公。可檢校尚書右僕射。餘並如故。
授田神功右僕射制
門下。萬事之本。歸於司會。百僚之師。屬我端右。所以綜詳
名實。參貳紀綱。詔德選勞。於是乎在。開府儀同三司檢校
兵部尚書使持節汴州諸軍事兼汴州剌史御史大夫充
汴宋等州節度使上柱國信都郡王田神功。忠敬孝友。寬
厚沈毅。經之以詩書。緯之以韜略。言能顧行。勇必體仁。信
義不愆於風雨。智謀自叶於蓍蔡。早膺戎寄。式是師貞。有
决勝合變之奇。有明賞必罰之當。精貫白日。氣陵高秋。馭
盧龍之軍。萬里橫海。討淮夷之叛。一戰平吳。統制濟河。懋
昭聲績。往以犬戎內奰。華夏多虞。入勤服勞。扈從能力。忠
衞社稷。勳書甲令。建牙移鎮。在浚之郊。守龜蒙鳧繹之險。
當曹宋齊魯之會。牧人馭眾。憂國奉公。宣文教以布朝章。
訓武經以明軍法。修職貢之禮。率先閫外。通轉輸之利。益
贍關中。疆宇不聳。田萊加闢。風俗澄一。河南晏然。夫以勳
業之崇。而等威未峻。報功優異。豈允僉屬。固宜副文昌之
長。總周官之任。仍兼連率。益重方隅。可檢校尚書右僕射
兼充本道觀察處置使。餘並如故。主者施行。
