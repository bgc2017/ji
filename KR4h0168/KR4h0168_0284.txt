欽定全唐文卷二百八十四
張九齡(二)
敕令禮部掌貢人
敕。每歲舉人。求士之本。專典其事。寧不重歟。頃年巳來。惟
考功郎所職掌。位輕事重。名實不倫。欲盡委長官。又銓選
猥積。且六官之例。體國是同。況宗伯掌禮。宜主賓薦。自今
已後。每諸色舉人及齋郎等簡試。並於禮部集。既眾務煩
雜。仍委侍郎專知。
敕幸西京
敕。朕所時邁。皆順物情。頃屬關輔無年。遽爾東幸。固非為
已。將以息人。今百穀既成。庶務皆省。而五陵所奉。誠在京
師。安可更留周南。有闕時薦。宜以來年正月七日。取南路
幸西京。所司準式。應緣行幸所須。務從節減。所由明為條
例。勿使勞煩。
敕置十道使
敕。歲比不登。人或流兦。言念菜色。朕用疚懷。而牧宰是寄。
惠養猶缺。黎元為本。賦斂未均。當宁思之。良所於邑。且十
連為率。六察分條。周漢以還。事有因革。帝王之制。義在隨
時。其天下諸道。宜依舊逐要便置使。令採訪處置。若牧宰
無政。不能綱理。吏人有犯。所在侵漁。及物土異宜。人情不
便。差科賦稅。量事取安。朕所責成。貴在簡要。其餘常務。不
可橫干。其使宜令中書門下即簡擇奏聞。朕將親覽。
敕授十道使
敕。言念蒼生。心必遍於天下。自古良牧。福猶潤於京師。所
以歷選列城。聿求連率。豈徒刺察。將委輯寧。朝散大夫檢
校御史中丞關內道宣慰賑給使上柱國盧絢等。任寄已
深。聲實兼茂。咸貫通於理道。益純固於公心。或華髮不衰。
或白珪無玷。可以範儀郡國。康濟黎元。間歲已來。數州失
稔。頗致流亡。能勿殷懷。吏又不畏不仁。人或不安不便。誠
須矯過。必在仗賢。而前此使車。不無殷鑒。事皆掣肘。務欲
總權。小有舉於毫髮。大莫振於綱領。本不條察。却用煩苛。
永言所期。豈云自弊。今既各膺重寄。允謂通才。以蠲疾苦
之原。當叶大中之義。若令行一道。利及萬人。朕所設官。以
待能者。朝之優秩。必歸令譽。言可復也。宜副朕懷。可依前
件。
敕停官祭贈太子
敕。諸贈太子。頃年官為立廟。並致享祀。雖欲歸厚。而情且
未安。蒸嘗之時。子孫不預。若專令官祭。是以疏閒親。遂此
為常。豈云教孝。其諸贈太子有後者。但官為致廟。各令子
孫自主祭。其祭置及官悉停。若無後。宜令依舊。
敕歲初處分
敕。天地以大德生㣥品。聖人以大寶守萬物。古者受命之
君。謂之承天之序。明有所代。夫豈徒然。若道無欽崇。命不
永保。帝實臨汝。人曷戴君。朕所以每期庶乎合於仁覆之
意也。夫宓羲神農。黃帝堯舜。或誅而不怒。或教而不誅。彼
亦何為。獨臻於此。朕自有天下。二紀及茲。雖未能畫衣以
禁。亦未嘗刑人於市。而政猶踳駮。俗尚澆漓。當是為理之
心。未返於本耳。凡人豈不仁於父母兄弟。不欲於飲食衣
服乎。而卒被無孝友之名。不溫飽之困。其故何哉。蓋未聞
義方。不識善道。或任小智而為詐。或見小利而苟得。致遠
則窮。繼之以暴。已而身受戮誅。家不相保。愚妄之徒。類多
自陷。訟獄之弊。恆由此作。吁可悲乎。亦在教之不明也。蓋
刑罰者。不獲已而用之。天下黔黎。皆朕赤子。以誠告示。其
或知歸。何必用威。然後致理。先務仁恕。寧不懷之。且五常
循行。豈須深識。六親和睦。何待丁寧。自宜勉之。以副所望。
刑措不用。道在於茲。今獻歲之吉。迎氣伊始。敬順天常。無
違月令。所由長吏。可舉舊章。諸有嫗伏孕育之物。蠢動生
植之類。慎無殺伐。致令夭傷。九土異宜。三農在候。聚眾興
役。妨時害功。特宜禁止。以助春事。至若家有征鎮。人或孤
惸。物向陽和。此獨憂悴。良可憫也。亦宜所由隨事優恤。蓋
不體仁無以為長。不知道無以用心。故道者衆妙之門。而
心者萬事之統。得其要會。義可以兼濟於人。失其指歸。生
不能自全於已。故我元元皇帝著道德經五千文。明乎真
宗。致於妙用。而有位者未之講習。不務清淨。欲令所為之
政教。何從而致於太和者耶。百辟卿士。各須詳讀。勉存進
道之誠。更圖前席之議。至如計校小利。綜緝煩文。邀名直
行。去道彌遠。違天和氣。生人怨心。朕甚厭之。所不取也。各
勵精一。共興元化。俾蒼生登於仁壽。天下還於淳樸。豈遠
乎哉。行之可至。其老子道德經。宜令士庶家藏一本。仍勸
習讀。使知指要。每年貢舉人。量減尚書論語一兩道策。準
數加老子策。俾敦崇道本。附益化源。朕推誠與人。有此教
誡。必驗行事。豈垂空言。今之此敕。亦宜家置一本。每須三
省。以識朕懷。
敕處分舉人
敕。求賢濟理。詢事考言。務取由衷。以觀深識。頃年策試。頗
成弊風。所問既不切於時宜。所對亦何關於政事。徒徵隱
僻。莫見才明。以此擇賢。良未得所。卿等各膺推薦。副朕虛
求。宜其悉心。各盡所見。勿復仍舊。空載游詞。各宜就食。食
訖就試。
敕處分縣令
敕諸縣令等。自古致理。其在命官。今之所切。莫如守宰。朕
每屬意。尢重此官。有善者雖遠必升。無能者縱近必廢。惟
取才實。非務官資。事亦坦然。天下所見。而浮競之輩。未識
朕懷。俾其宰邑。便為棄地。或以煩碎而不專意。或以僻遠
而不畏法。或以徇已而貪婪。或以畏法而巽愞。浸染成俗。
妨奪為常。嗷嗷下人。於何寄命。朕所以寢興軫念。思以濟
人。故命吏曹。精選才幹。卿等各膺推擇。用簡朕心。若能理
化有聲。名實相副。必有超擢。終不食言。如其謂人不知。惟
利是視。自速負敗。兩喪身名。智者所圖。應不至是。各宜勉
勵。以副勤屬。
敕處分縣令
敕新除河南府密縣令張稷等。令長之任。黎庶尢切。比嘗
選舉。未盡得人。然而勇進之流。乃非其好。矯弊之政。豈無
所革。令既各膺獎用。當盡良能。期月有成。聲能若著。所列
清要。惟待賢才。既爾有聞。不患無位。各宜勉勵。以副朕心。
敕處分選人
敕。朕憫茲下人。不忘寤寐。庶乎富教。寄在牧宰。所以推擇
才能。親加考覈。卿等各膺時用。副朕虛求。亦既得人。佇聞
佳政。若能銳精為理。聲績有稱。即當待以不次。信斯言之
可復。如其政不能舉。行且有遺。豈獨敗於厥躬。必將坐於
舉主。此亦明約。不得不然。各宜勉之。以成名節。今賜卿少
物。各宜領取。並於朝堂坐食。食訖好去。
敕議放私鑄錢
敕。布帛不可以尺寸為交易。菽粟不可以杪勺貿有無。故
古之為錢。將以通貨幣。蓋人所作。非天實生。頃者耕織為
資。乃稍賤而傷本。磨鑄之物。却以少而致貴。頃雖官鑄。所
入無幾。約工計本。勞費又多。公私之間。給用不贍。永言其
弊。豈無變通。往者漢文之時。已有放鑄之令。雖見非於賈
誼。亦無費於賢君。況古往今來。時異事變。反經之事。安有
定耶。終然固拘。必無足用。且欲不禁私鑄。其理如何。公卿
百僚。詳議可否。朕將親覽。擇善而從。
敕處分宴朔方將士
敕。朔方軍節度大使兵部尚書信安郡王禕。總戎朔陲。經
略萬里。賦車籍馬。精卒銳兵。自其有虞。莫不素練。而醜虜
背誕。偏師致誅。謀若有神。取如俯拾。雖廟略之云遠。亦將
士之力焉。威武載揚。頑凶且懾。狂寇覆巢以奔北。㣥師掉
鞅而來歸。因其凱旋。聊加宴樂。各宜坐食。相與盡歡。其軍
將巳下官賞。別有處分。信安郡王禕與一子官。
敕宴幽州老人
敕幽州老人師知禮等。比者林胡翻覆。薦歲不寧。戎馬之
鄉。良亦深苦。而賊虜自叛。天實誘之。主將致誅。略無遺噍。
實除邊患。且減征徭。卿等忠義因心。遠來陳賀。深所嘉尚。
並宜坐食。各有賜物。食訖領取。
敕慮囚
敕。時向炎蒸。人或冤繫。豈忘仁恕。固須審察。其京都城見
禁囚。宜令中書門下及留守檢覆訖。徒已下罪。各諉所由
長官據情狀量決罰便放。死罪巳下。遞降一等。有情狀難
容合決格杖者。決訖準例處分。天下諸州。亦並準此。
敕擇日告廟
敕。邊境為患。莫甚於林胡。朝廷是虞。幾煩於將帥。車徒屢
出。芻粟載勞。使燕趙黎氓。略無寧歲。而山戎種落。常為匪
人。近有野心。窮而歸我。曾是懷附。每所撫柔。而不變鴞音。
輒為獸搏。幽州節度使副大使張守珪等。乘閒電發。表裏
奮討。積年逋逃。一朝翦滅。則東北之祲。便以廓清。河朔之
人。差寬征戍。此皆上憑九廟之略。下仗㣥帥之功。今其凱
旋。敢不以獻。宜擇吉日告九廟。所司準式。
敕辥泰書
敕辥泰。朕撫育降奚。每事過厚。衣食供給。數年於茲。而禽
獸無知。不懷恩信。相率種落。一時叛兦。此於國家。譬猶蚊
䖟耳。無所憚惜。惟惡惡心。總是亂階。私相招誘。若不撲滅。
何以示威。卿可率所統。與紀思誨王忠嗣等計會進討。卿
既身在邊鎮。深練兵權。進退動靜。惟變所適。敵則預料。奇
出臨時。會在審量。不可輕舉。氣候漸暖。卿及將士已下並
得如宜。遣書指不多及。
敕安西節度王斛斯書
敕安。西副大都護王斛斯。使人兼趙璧近至。省表具之。前
已敕卿嚴加部勒。近得奏請。皆依處置。卿當此信任。必用
盡誠。蕃鎮之虞。且無西顧。頃者劉渙凶悖。遂起姦謀。朕以
偏荒。比加隱忍。而惡跡轉露。人神不容。忠義之徒。復知密
旨。自聞伏法。自取誅夷。狂愚至深。亦何足道。卿與彼地近。
想備知之。突騎施北來窺隙。會須審察。至竟如何。蕃中人
來。未可輕信。但當撫養士卒。而臨事制宜。必先保全。以此
為上。夏初已熱。卿及將士已下平安好。遣書指不多及。
敕西州都督張待賓書
敕西州都督張待賓。累得卿表。一一具知。劉渙凶狂。自取
誅滅。遠近聞者。莫不慶快。卿誠深疾惡。初屢表聞。邊事動
靜。皆爾用意。即朕無憂也。夏初漸熱。卿及將士官僚百姓
已下並平安好。遣書指不多及。
敕清夷軍使虞靈章書
敕清夷軍使虞靈章。窮寇傷殘。寄命無所。猶以遺噍。敢犯
塞垣。卿義勇過人。臨難無苟。親當矢石。逐此犬羊。略有梟
夷。足申威武。邊寄盡節。朕甚嘉之。仍聞鋒鏑既交。在卿亦
有所損。神道助順。應不為災。今將藥物。可以時療。所有將
士用命。即具狀以聞。其不幸陣兦。固將深悼惜。亦宜追卹。
當有加贈。夏末甚熱。卿及將士巳下並平安好。遣書指不
多及。
敕伊吾軍使張楚賓書
敕伊州刺史伊吾軍使張楚賓。近得卿表。知沙陁入界。此
為劉渙凶逆。處置狂疎。遂令此蕃。暫有遷轉。今劉渙伏法。
遠近知之。計沙陁部落。當自歸本處。卿可具宣朝旨。以慰
其心。兼與蓋嘉運相知。取其穩便。豐草美水。皆在北庭。計
必思歸。從其所欲也。卿可量事安慰。仍勿催迫。處置了日。
具以狀聞。夏中盛熱。卿及將士百姓已下並平安好。遣書
指不多及。
敕河西節度牛仙客書
敕河西節度使牛仙客。邊事煩總。苦已勞神。若不纖悉。安
得條理。頃聞訓練士馬。蓄積軍儲。資用有餘。動不忘備。是
卿忠烈。更勤經略。事事如此。朕復何憂。摩管之聞。想皆得
所。卿近有奏請。並已處分。夏末甚熱。卿及將士百姓已下
並平安好。遣書指不多及。
敕北庭將士已下書
敕北庭將士瀚海軍使蓋嘉運已下。逆胡忿戾。乘此猖狂。
驅率匪人。圍犯邊鎮。皆如素慮。不出下策。卿等雖在絕境。
且據堅城。將士一心。莫非義勇。觀釁而動。取亂在茲。宜臨
事籌之。無失此便。但蘇祿本以姦詐。誑誘㣥胡。無德在人。
何能有國。今乃驅烏合之眾。作不義之舉。師曲在老。族滅
其時。卿可因其不固之心。乘其已疲之眾。掎角歸路。翦滅
逋醜。此亦天與。豈直人謀。仍熟料之。取萬全也。國之重賞。
惟待奇功。豈在言之。自良圖耳。比秋氣已冷。卿及將士百
姓並安好。遣書指不多及。
敕西州都督張待賓書
敕西州都督張待賓及官吏百姓已下。不虞狂賊。擁眾多
時。彼州軍人。素乏器械。聞其悉力。能不懸心。卿等堅守孤
城。敵此凶寇。亦既久拒。終然萬全。斯乃義可感幽。鬼神相
助。妖不勝德。氛祲自銷。來無所能。去無所得。犬羊之眾。道
路埋魂。其於破傷。亦云甚矣。向使甲戈有豫。士卒且強。躡
彼歸途。可無噍類。即令所司支料。以備後來。其有功之人。
各且據實。以時敘定。當有酬賞。其龍泉寺小堡。被其殘破。
雖巳收拾。猶慮損傷。各宜宣慰。令得存活。秋氣巳冷。卿及
寮吏百姓巳下並平安好。今賜卿衣一副。至宜領取。遣書
指不多及。
敕北庭將士百姓等書
敕北庭將士部落及百姓等。忠義所感。在臣子而固然。凶
惡必誅。雖鬼神而亦爾。逆賊劉渙。不意含氣有此狂愚。忽
於夷塗。坐生逆節。姦謀雖起。狡數自窮。誘人不從。欺天斯
甚。由是忠義奮發。凶醜就擒。雖則奴庸。何足比數。然則荒
徼。亦云除惡。皆是卿等同心盡力。向國輸忠。能協人鬼之
謀。不貽戎狄之笑。朕每以嘉歎。無忘於心。所云有功。皆巳
優賞。懲惡勸善。實在於茲。夏中甚熱。卿並平安好。遣書指
不多及。
敕新羅王金重熙書
敕新羅王金重熙。金獻章及僧沖虛等至。省表兼進獻及
進功德並陳謝者。具悉。卿一方貴族。累雄材。秉忠孝以立
身。資信義而為國。代承爵命。日慕華風。師旅叶和。邊疆寧
泰。況又時修職貢。歲奉表章。進獻精珍。忠勤並至。功德成
就。恭敬彌彰。載覽謝陳。並用嘉歎。滄波萬里。雖隔於海
隅。丹悃一心。每馳於闕下。以茲歎賞。常屬寢興。勉宏始終。
用副朕意。今遣金獻章等歸國。並少有信物。具在別錄。卿
母及妃並副王宰相以下。各有賜物。至宜領之。冬寒卿比
平安好。卿母比得如宜。官吏將士百姓僧道等各家存問。
遣書指不多及。
敕新羅王金興光書
敕新羅王開府儀同三司使持節大都督雞林州諸軍事
上柱國金興光。賀正使金碣丹等至。兼得所進物。省表具
之。海路艱阻。朝賀不闕。歲亦忠謹。日以嗟稱。所謂君子為
邦。動必由禮。頃者渤海靺鞨。不識恩信。負恃荒遠。且爾逋
誅。卿嫉惡之情。常以奮勵。故去年遣中使伺行成與金思
蘭同往。欲以叶謀。比聞此賊困窮。偷生海曲。唯以抄竊。作
梗道路。卿當隨近伺隙。掩襲取之。奇功若有所成。重賞更
何所愛。適欲多有寄附。實慮此賊抄奪。不可不防。豈資窮
寇。待蕩滅之後。終無所惜。一昨金志廉等到。緣事緒未及
還期。忽嬰瘵疾。遽令救療。而不幸殂逝。相次數人。言念殊
鄉。載深軫悼。想卿聞此。良以增懷。然死者生之常。固其命
也。固當理遣。無以累情。初秋尚熱。卿及首領百姓已下並
平安好。今有答信物及別寄少信物。並付金信忠往。至宜
領取。遣書指不多及。
敕河西節度牛仙客書
敕河西節度使牛仙客。戎狄無義。禽獸不若。但當以兵威
取此。豈可人道論之。突騎施頃者通和。朕每撫之如子。行
李往來。不隔歲時。賜與優饒。非直君長。而窺我邊隙。圖陷
庭州。闕俟斤所以見誅。天下孰云不當。不思已過。仍敢我
讎。率其犬羊。犯我皇堡。是其送死之日。可謂天兦之時。若
不因其自來。乘危決策。一失此便。後悔何追。宜密令安西
徵蕃漢兵一萬人。仍使人星夜倍道。與大食計會。取護㪍
達等路入碎。令王斛斯自領精騎。取其家口。河西節度內
發蕃漢二萬人。取[:#AS-9376:●]州比高同伯帳路西入。仍委卿簡擇
騎將統率。仍先與西庭等計會。[:#AS-8864:⿺克寸]日齊入。比已敕朔方軍
西受降城定遠城及靈州。兼取大家子弟。並豐安新泉等
軍。共徵二萬。於[:#AS-9376:●]州北庭招託。就中簡擇驍健五千人先
入。直赴北庭。從[:#AS-9376:●]州宜給一月熟糧。若至北庭。糧貯可支
五年以上。凡此諸道徵發。並限十二月上旬齊集。西庭等
州。一時討襲。時不可失。兵貴從權。破虜滅胡。必在此
舉。卿可火急支計。無失便宜。今故使內侍程元宗催遣兵
馬。一一口具。秋氣漸冷。卿及將士百姓已下並平安好。遣
書指不多及。
敕瀚海軍使蓋嘉運書
敕瀚海軍使北庭都護蓋嘉運及將吏軍士百姓已下。蘇
祿反虜。敢為寇讎。犯我邊城。初聞蟻附。投兵死地。果自冰
銷。朕始料之。一不差也。近得卿表。知其狼狽。而賊既不利。
眾必攜離。犯順違天。招殃破國。將在此舉。已見其徵。卿等
堅守孤城。赤心邊徼。言念及此。嗟尚久之。初解重圍。差有
勞苦。將士已下。並得如宜。又卿表所云。護被殺。事勢合爾。
殆非妄傳。向若安西出兵。乘虛討襲。碎逆醜。皆可成擒。應
為懸軍未能越境。逆虜漏刃。莫不由茲。今賊雖請和。恃我
張勢。以防大食之下。以鎮雜虜之心。豈是真情。此其姦數。
卿可與王斛斯計會。向其動靜。因利乘便。取亂侮兦。不以
此時。知待何日。儻成功立業。重賞高班。信若四時。固必然
也。近者所有效功。一皆委卿甄錄。各據實狀。具以名聞。初
冬漸寒。卿及將吏軍士百姓並平安好。遣書指不多及。
敕安西節度王斛斯書
敕王斛斯。得卿表。知諸將接勇。亦有克捷。是卿指麾。獲此
凶醜。蘇祿背德。敢茲寇讎。自斃犬馬之㣥。我無毫釐之失。
聞其狼狽。疲羸滿道。乘此翦撲。勢若摧枯。張羲之等雖各
行誅。猶恨其少。古之善用兵者。不必在眾。能制敵者。會在
出奇。狂賊此來。真亦送死。眾既不整。心且非一。烏雜之虜。
持久氣衰。向有奇決。破之必矣。且如所奏。亦足申威。其將
士立功擒殺有狀。各據實聞奏。當加優賞。頃來諸軍奏請。
所患在於不實。將既虛敘。人則妄求。如此相蒙。自然撓法。
朕以信示下。以賞勸勞。豈於其閒。亦容有詭。故委卿在遠。
所寄則深。必取誠實。勿令致此。冬初已冷。卿等及將士以
下並平安好。遣書指不多及。
敕幽州節度張守珪書
敕幽州節度副大使兼御史中丞張守珪。漁陽平盧。東北
重鎮。匈奴斷臂。山戎扼喉。節制之權。莫不在此。朕所以雅
仗才識。誠思遠圖。既膺此舉。當成本志。今奚賊殘破。固不
足言。契丹餘孼。猶且為梗。將遂掃蕩。懸賞須明。至如寇抄
之來。邊境常事。苟非大敵。不勞我師。頃者偏小邀功。或亦
附益其事。言而不實。示信何歸。賞而有虛。敘勞何勸。適使
貪嗜小利之輩。不思翦滅大舉之策。則深謀重賞。更待何
人。而革弊成功。當在卿爾。其有賊非大下。因有擒馘。灼然
殊效者。可量事奏聞。其餘微勞。並任軍中賞賜。冀能自勉。
令有後圖。若信其苟為。終若成事。而綱紀不立。夷狄笑人。
以卿之明。固在目擊也。秋氣已冷。卿及將吏以下並平安
好。遣書指不多及。
敕幽州節度張守珪書
敕張守珪安祿山。兩蕃自昔。輔車相依。奚既破傷。殆無遺
噍。契丹孤弱。何能自全。復聞突厥徵求。欲有逃避。傳者縱
其未實。此虜終已合然。藉卿運籌。徐以計取。況祿山義勇。
武藝絕人。謀帥得賢。裨將復爾。以討殘蕞。勢若摧枯。仗順
而行。何敵之有。今者又云遇賊。略有芟夷。乘其數窮。日向
殲盡。其灼然有功效者。可具以狀聞。會取實勞。以當優賞。
趙堪云。卿見部勒。欲以師行。兵貴從權。以時經略。在卿臨
事。一以委之。效命輸忠。成名立事。居今慕古。千載一時。衞
霍之儔。獨何人也。邊事煩總。無乃為勞。冬初薄寒。卿及祿
山並諸將士已下並平安好。遣書指不多及。
敕劒南節度王昱書
敕劒南節度副大使兼採訪使益州長史攝御史中丞王
昱。蠻夷相攻。中國大利。自古如此。卿所知之。然吐蕃請和。
近與結約。㣥蠻翻附。彼將有詞。卿可審籌其宜。就中處置。
使蠻落不失望。吐蕃又無憾詞。柔遠懷來。在卿良算。所請
入奏。豈欲固違。屬諸蠻初降。正有邊要。馳傳以入。不日遄
歸。來去不遑。迨為勞力。卿當此重寄。每竭公忠。言念遠情。
當亦想見。義非獲已。來歲何遲。冬初薄寒。卿比平安好。遣
書指不多及。
