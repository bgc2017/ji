欽定全唐文卷一百二十九
前蜀主王建
建字光圖。許州舞陽人。初為列校。田令孜養為假子。拜諸
衞將軍。大順中累加檢校司徒成都尹劒南西川節度副
大使知節度事管內觀察處置雲南八國招撫等使。景福
二年加同平章事。乾寧四年。攻殺東川節度使顧彥暉。遂
據有兩川之地。光化三年加中書令。命以西川節度使兼
東川武信軍兩道都指揮制置等使。賜爵瑯琊王。四年改
封西平王。天復三年加守司徒。進爵蜀王。七年。梁受唐禪。
遣使宣諭。拒不納。遂稱帝。國號大蜀。改元武成。光天元年
六月殂。年七十二。僭諡神武聖文孝德明惠皇帝。廟號高
祖。
改衙廳為宮殿詔
帝君之居。上應辰象。朝貢臻集。華夏會同。宮闕殿閣之深
嚴。臺省府寺之宏壯。須分名號。以美(一作正)觀瞻。況我肇啟
丕圖。頻有嘉瑞。允協上元之貺。式光萬世之基。至於廚廏
之標題。倉庫之曹列。並宜從革。用永維新。
置東宮官屬詔
王者經世馭民。以保安於烝人。曷嘗不講求賢碩。以輔元
子。故漢開博望。唐重承華。左右正人。自躋於治。其以東宮
為崇賢府。凡文學道德之士。得以延納訪問。無或自尊。以
蔽爾之聰明。
勸農桑詔
昔劉先主入蜀。武侯勸其閉關養民。十年而後舉兵。震搖
關內。朕以猥眇。託居人上。爰念蒸民。久罹干戈之苦。而不
暇力於農桑之業。今國家漸寧。民用休息。其郡守縣令。務
在惠綏。無侵無擾。使我赤子樂於南畝。而有豳風七月之
詠焉。
命編開國已來實錄詔
自古王者之興。善惡之迹不泯者。有史臣傳之。丹青載之。
平章事張格。儒術領袖。文高於世。著述之體。自侔班馬。可
專編纂開國已來實錄。
郊天改元赦文
圓蓋方輿。萬彙共資其覆載。春生夏長。四時不息於推遷。
所以茂成歲功。寧遂物性。帝王取象。文質遞興。遵革故之
令猷。敷鼎新之至理。朕上膺睠命。俯徇樂推。宗廟告虔。孝
思既展。郊丘備禮。嚴配式遵。欽承享國之符。允叶奉天之
道。羣祀咸秩。有感必通。雲龍方覩於在天。雷雨須聞於作
解。且湯開三面。延景祚六百餘年。漢革五刑。繼丕圖二十
四世。皆以恤辜宥罪。勸善興仁。特行滌蕩之恩。用致治平
之化。自唐朝運改。土德數終。初乃召寇以[:#AS-8563:⿰⺯⿸厂⿱田坴]兵。竟至遷都
而滅國。賢良塗炭。朝市邱墟。生人既失其所天。大事須歸
於有土。遂至蠻夷瀝款。士庶傾心。謂蜀都同章武之時。兼
漢嗣絕山陽之號。共陳天命。屬在朕躬。一從踐位以來。倍
軫臨深之懼。每念生靈塗炭。刑政猶繁。因告類於穹旻。合
流恩於屬縣。紀年定歷。既正鴻名。布澤行春。式均和氣。可
大赦天下。改唐天復八年為大蜀武成元年。正月十日昧
爽已前。大辟罪已下。罪無輕重。已發覺未發覺。已結正未
結正。見繫囚徒常赦不原者。咸赦除之。唯十惡五逆。及屠
牛鑄錢。故意殺人。捏窠造印。結聚徒黨。逃走背軍。合和毒
藥。私鹽茶麴。持仗行劫。官典犯枉法贓。兼踰濫身名。冒受
官爵。囹圄之內。官吏用情。致令冤濫。不問有贓。不在赦限。
左降官不問罪輕重。并與量移。其有情無狡蠱。事不涉邪
者。委中書門下酌量矜貸。便與矜復授官。州縣典吏。及諸
色人。配流在遠。已經懲斷者。並宜釋罪放歸。兼有軍人百
姓。先因公事關連。逃避諸州縣鎮。不敢放歸還者。亦任却
歸本貫。所在不得勘問擾攪。朕自援旗誓衆。仗鉞平戎。廓
定封疆。安保生聚。克成帝業。實用武功。每思將帥之勞。宜
奬初終之效。其在城及東川山南武定武信武泰等道。并
兩路前軍諸鎮都頭節級將士等。一昨即位日。雖已各有
頒賜。既經大禮。更示殊恩。應都知兵馬使已下。至節級官
健。今有優給。各有等第處分。稼穡雖登。黎元未泰。每於旦
夕。常所焦勞。將漸致於昭蘇。已累行其矜放。但念方屯師
旅。難闕賦征。緣同切於乂安。宜共資於贍給。自去年八月
已後。十月已前。繼有指揮。併蠲逋欠。非無惠澤。下及烝人。
尚慮疲羸。未息艱苦。畿內諸州及諸州府應徵今年夏稅。
每貫量放二百文。今年正月九日已前。應在府及州縣鎮
軍人百姓。先因侵欠官中錢物。或保累填賠。官中收沒屋
舍莊田。除已有指揮。及有人經管收買外。餘無人射買者。
有本主及妻兒見在。無處營生者。並宜給還。却據元額。輸
納本戶稅賦。冬選之人。例聞羈旅。常思任用。以救棲遲。兼
勸進官僚。人數不少。朕昨纔登寶位。更布優恩。或擢在班
行。或委之州縣。凡選用略盡搜羅。其閒或有謬結前銜。妄
稱入仕。既未辨其真偽。又可哀其困窮。是用銓衡。冀分玉
石。切在精研選士。摭實推公。自執規繩。勿隨請託。但曾經
赴任。委不敗官。不犯刑章。又無贓汚。告身周備。考課分明。
便仰依資注官。銓司不得稽滯。如有失墜告身。無以自明。
但有失墜時公憑。及於本任官處取得文解者。並準例參
選。然則自唐朝兵革之後。踰濫尤多。附勢力者。未必有材。
抱孤直者。或聞無位。自今以後。委有司博求幹濟。慎擇端
良。諳熟吏途。詳明法律。先能潔已。方可理人。就中令錄之
尤難。切在銓衡之精選。或有節度刺史。上表論薦。皆須審
諸行事。顯著才能。保無苛虐之心。方允奏陳之命。如聞失
舉。必罪所知。諸州府或有賢良方正。能直言極諫。達於教
化。明於吏材。政術精詳。軍謀宏遠。韜光待用。藏器俟時。或
智辨過人。或詞華出格。或隱山林之跡。或聞鄉里之稱。仰
所在州府奏聞。當與量材敘用。自唐室傾淪。梁圖纂奪。上
國俄成於茂草。中原莫有其遺民。三百年之文物一空。數
千里之生靈無主。星辰既紊。運祚俄遷。指王氣之東沈。聽
頌聲之西起。率土之黔黎老幼。競獻臣心。滿朝之文武忠
賢。皆陳天意。克隆基業。合重奬酬。應內外文武官等。或賜
功臣名號。或與一子出身。兼進勸官資。以旌勳業。並當續
有處分。朕頃事唐臣。嘗居親衞。受藩鎮封崇之貴。著冊書
鍾鼎之勳。至於朝右公卿。方面侯伯。皆契忘家之誓。俱同
許國之誠。其歿身王事之中。遇禍賊庭之內。言念及此。痛
憤良深。應自僖宗朝。凡在有功文武大臣顯忠孝者。並委
中書門下追贈。仍搜訪骨月。量材錄用。又在閬州起義之
日。應有隨駕大將。效命功臣。或遘疾以淪亡。或當鋒而夭
枉。皆是捐軀為主。臨難喪身。殊功無日而暫忘。遺烈千年
而不泯。並委中書門下抄錄。次第各與追贈。有子孫者。特
授官榮。所冀澤被幽明。仁霑存沒。又自朕剖符之始。分閫
已來。副予委用之心。匡贊勳庸之士。同甘共苦。竭節輸誠。
推公不避於流言。臨事唯思於盡瘁。則有故武信軍節度
使張琳。操持勁直。才術縱橫。成今日之鴻基。自斯人之懿
績。不享朝天之祿。遽興失手之悲。言念前功。常思厚報。宜
追贈太尉。以報幽冤。其嗣子更加正官。仍賜章綬。故山南
節度使王宗滌。早膺任用。累著勳勤。征行不憚於風塵。陳
敵常先於士卒。論其實效。可謂勞臣。無何以富貴生驕。災
殃自掇。不守初終之節。遽萌悖慢之心。驗人情而共憤滿
盈。定國法而難私斷割。遂行典憲。深用矜傷。當景運之初
興。在故臣之可念。宜加洗雪。用慰幽冥。宗滌並却還在身
官爵。故茂州刺史張造故蜀州刺史李師泰故卭州刺史
李故眉州刺史張勍故漢州刺史王宗裕都知兵馬使
劉璋奉禮蓋獲張全真張行立韓在田威等。並宜追贈。朕
自臨蜀國。實庇齊民。皆資先哲之威靈。獲王故都之城邑。
方憑幽贊。以永天休。上答元功。宜尊舊號。先主昭烈皇帝
宜委中書門下追崇尊號。虔備冊儀。忠武侯諸葛亮別加
美諡。追贈王爵。應名山大川。靈祠聖跡。皆豐凶所繫。水旱
是司。並宜追贈公侯。以酬元貺。朕爰自統臨。八國同心。諸
藩部落。首領已下。宜差使臣。各賜詔勅分物宣諭。其見在
鴻臚禮院入朝蕃客等。各賜分物。續有勅旨處分。刺史縣
令。身皆受職。寵在分憂。非唯效答於恩榮。亦在保全於終
始。將申報國。只計安人。其有徭役不均。刑法不中。鄉縣凋
弊。稅賦逋懸。必當分命使臣。大明黜陟。若清廉可奬。課績
有聞。或就轉官資。或超加任用。並舉勸懲之命。以彰悔過
之名。太倉及諸州縣受納斛斗。並仰大府寺準舊例校勘。
逐年給付所司。除本分耗剩外。不得加一升一合。致百姓
積累逋懸。如有固違。必行朝典。其有外州遠縣官吏等輒
徵估價。並許百姓詣闕論訴。不計官職高卑。並正刑名處
分。在京百司禁囚徒。推劾案成。皆招本罪。本官詳斷。只據
所申。儻陷深文。便行極法。或恐推司人吏。抑遏代書。既不
坐其本情。實慮遭其枉法。自今後委御史臺常加覺察。若
有冤濫。便具奏聞。必當別遣推窮。重行懲斷。致理之源。無
先養老。化民之本。尤在恤孤。或矜黃髮之年。或念白華之
節。衰老者宜加矜恤。孤惸者亦在撫安。應國內有耆老年
八十已上。賜米二石。九十已上。賜米三石。一百歲已上。賜
米五石。兼[:#AS-92F9:⿰帛⿱丿糸]絹酒肉有差。並仰所在長吏。切加安存。其有
不幸者。量與津置殯送。仍撫其孤弱。義夫節婦。孝子順孫。
並加旌表門閭。終身優假。國之教化。庠序為先。民之威儀。
禮樂為本。廢之則道替。崇之則化行。其國子監正。令有司
約故事。速具修之。兼諸州應有舊文宣王廟。各仰崇飾。以
時釋奠。應是前朝舊制。或有開國新規。制勅之所未該。教
化之所未備。或刑法不中。或倫序有乖。則諫臣不可不言。
宰執不可不奏。且謗木之設。本俟諍臣。匭函所收。先覽冤
狀。所以凡關利病。悉要聞知。自今已後。或事有便宜。理非
允當。並須旋具論奏。共議改更。必當留折檻以旌賢。無或
懼觸鱗而避事。應南郊行事亞獻終獻攝事行禮官吏等。
改轉優賜。並候續勅處分。應飛龍閑廏內作器仗諸雜工
巧黃衣三衞四色細仗掌扇黃鍾典鼓等。亦各委所司分
析姓名申奏。當議優賞。駙馬都尉普恩之後。仍各賜一子
八品正員官。赦內有未該恩例。及合條流事件。各仰所司
啟請施行。開國之初。既勤行於德惠。改元之後。尤企望於
樂推。惟是革弊從新。去華務實。有利於民者。不得不用。有
害於政者。不得不除。公平必致於民安。富庶自成於國霸。
恩雖不恡。法且無私。赦宥者各仰自新。釐革者皆宜共守。
俾從蕩滌。永致清平。敢以赦前該恩事相告者。以其罪罪
之。挾藏軍器。亡命山澤。百日不首。復罪如初。赦書日行五
百里。仍付所司。牒至準賜勅。故牒。
答梁主書
大蜀皇帝致書於大梁皇帝閣下。竊念早歲與皇帝共逢
昌運。同事前朝。俱榮倚注之恩。並受安危之寄。豈期王室
如燬。大事莫追。橫流泛濫於八方。衰釁淩夷於九廟。此際
與皇帝同分茅土。共統邦家。扶危者力既不宣。握兵者計
無所出。建忝列同盟之分。幸居平蜀之功。所宜治兵甲以
固封疆。聚征賦以修進貢。望星使而經年不至。指雲鄉而
就日無期。遠聞皇帝。應天順人。開基立極。拯生靈於塗炭。
示恩信於豚魚。東南之王氣咸歸。河洛之殊祥畢至。四門
盡闢。百度惟貞。竟無意於興邦。止施仁而濟物。以此內量
分限。不在經綸。七十州自可指揮。八千里半因開拓。遂至
萬民叶議。八國來朝。爰徵史冊之文。亦有變通之說。且東
漢亂離之後。三國齊興。西周微弱之時。六雄競起。俱非恃
強逼禪。皆以行道濟時。雍容於揖讓之前。輕重於英雄之
內。況西蜀開山立國。燒棧為謀。稱雄雖處於一隅。避亂曾
安於二帝。鼎峙之規模尚在。山呼之氣象猶存。永言梁蜀
之歡。合認弟兄之國。今蒙皇帝遠尋舊好。專降嘉音。俱無
閒諜之嫌。再敘始終之約。疑慮則春冰共泮。開通則東海
可歸。光榮遽被於子孫。暢遂咸敷於朝野。今則盡焦勞而
勵已。用勤儉以帥賢。常瞻偃草之風。以繼用天之道。又蒙
厚加賜貺。別降珍奇。十驥聯鑣。六龍并駕。稱德曾參於萬
乘。呈才皆過於千金。載觀戀主之心。益勵懷恩之志。寶帶
輟異方之貢。名香加遠國之琛。奇鋒利逾於雪霜。雅器價
齊於金玉。入用多慚於未識。捧持方喜於初觀。望恩而一
日三秋。仰德而跬步千里。自此榮遵天路。繼遣星槎。緘章
不候於飛鳶。裂帛豈勞於繫雁。忻榮慰喜。併集此時。敬以
專使盧卿等回。略陳所志。幸望開覽。
右件鞍馬。及腰帶甲冑槍劒麝臍琥珀玳瑁金稜椀越瓷
器。并諸色藥物等。皆大梁皇帝降使賜貺。雕鞍撼玉。堅甲
爍金。十圍希世之珍。六轡絕塵之用。槍森蛇檊。劒耀龍鋒。
金稜含寶椀之光。祕色抱青瓷之響。上藥非蜀都所紀。名
香從外國稱奇。遠有珍華。並由惠好。顧酬謝而增媿。仰渥
澤以難勝。捧閱品名。實慚祗受。
示羣臣手書
朕比遭亂離。以干戈定秦蜀。賴卿等忠勤夾輔。遂正名號。
奄有神器。兢兢業業。懼不負荷。幸賴天地之靈。廟社之貺。
方隅底定。民黎樂康。二氣協和。五穀豐稔。然萬幾之大。夙
夜勤勞。遘此篤疾。藥石勿救。太子雖幼有賢德。次不當立。
卿等固請於外。妃后篤愛。朕未能違。立為儲君。勉力匡襄。
無墜我邦家之休命。
誡子元膺文
吾提三尺劒。化家為國。親決庶獄。人無枉濫。恭儉畏慎。勤
勞慈惠。無一事縱情。無一言傷物。故百官吏民。愛朕如父
母。敬朕如天地。汝襁褓富貴。不知創業之艱難。更汝之名。
上應圖讖。勿驕勿矜。勿盈勿忌。惟敬惟誡。惟謙惟和。內睦
九族。外安百姓。赤心待羣臣。恩信愛士卒。刑罰人之命也。
無徇愛憎。奸邪國之賊也。無信讒搆。絕畋遊之娛。察聲色
之禍。然後能保我社稷。君我民臣。吾蚤莫誡勗。恐汝遺忘。
當置於几案。出入觀省。
前蜀後主王衍
衍字化源。先主第十一子。初封鄭王。為左奉駕軍使。先主
殂。襲位。改元乾德。六年。後唐莊宗伐蜀。明年。唐師入成都。
帝出降。唐遣使殺之於秦川。年二十八。天成三年追封順
正公。
幸秦州制
蓋聞前王巡狩。觀土地之慘舒。歷代省方。慰黎元之徯望。
西秦封域。遠在邊隅。先皇帝畫此山河。歷年征討。雖歸王
化。未浹惠風。今耕稼既屬有年。軍民頗聞望幸。用安疆埸。
聊議省巡。
制科策問
炎漢致治。始策賢良。巨唐思皇。爰求茂異。講邦國治亂之
體。陳天人祥祲之原。豈角虛文。蓋先碩德。朕念守器之重。
識為君之難。思得奇才。以凝庶績。因舉故事。以紹前修。子
大夫抱道逢時。投書應詔。必有長策。以副虛懷。何以使三
農樂生。五兵不試。刑獄無枉。賦斂無加。以何策可以定中
原。以何道可以卜長世。朕當親覽。汝無面從。
上魏王繼岌牋
衍叩頭言。伏以五帝三王。竟歸於代謝。有家垂國。孰免其
廢興。苟大命之革新。願轉禍而為福。衍誠惶誠恐叩首。伏
以衍先人。頃以受唐封冊。列土坤維。自霸一方。於茲三紀。
乃者因夷門之搆逆。偶中國以喪君。勉副推崇。遂開興業。
衍謬為世子。獲紹舊基。而以幼沖。不得負荷。尋遇大唐皇
帝中興聖運。再造鴻圖。輝赫大明。照臨下土。存修嘉好。仰
恃恩盟。感覆燾於堯天。將驅馳於禹貢。忽審王師討伐。部
內震驚。靡敢當鋒。幸思歸命。伏惟殿下位尊上嗣。德寶元
良。騰少海之波瀾。動前星之秀彩。親乘象輅。勞履劒關。巳
得萬民之歡心。坐恕斯人之死罪。今則完全府庫。守遏邑
居。率文武以陳誠。輿棺櫬而納款。伏惟殿下特宏哀鑒。保
證奏聞。亦存諸典刑。貯在肺腑。庶幾先人之靈。猶享血食
之祀。免支離於眷屬。得敬養於庭闈。惟聖君之明慈。係殿
下之元造。衍無任危迫殆越戰懼激切之至。謹差私署檢
校司空行尚書兵部侍郎歐陽彬軍使韓知權等奉牋以
聞。
鏡銘
煉形神冶。瑩質良工。當眉寫翠。對臉敷紅。如珠出匣。似月
停空。綺窗綉幌。俱涵影中。(據抱璞記作煉形神冶瑩質良工如珠出匣似月停空當眉
寫翠對臉傳紅光含晉殿影照秦宮鐫書玉篆永鏤青銅)
後蜀主孟知祥
知祥字保允。邢州龍岡人。李克用鎮太原。以為親衞軍使。
後唐天成中累加太尉兼侍中。封平原公。長興二年。擊敗
董璋。得梓綿龍劒普果閬蓬渠九郡。遂并有兩川。四年加
檢校太尉兼中書令行成都尹劒南東西兩川節度使管
內營田觀察處置統押近界諸蠻兼西山八國雲南安撫
制置等使。封蜀王。明年稱帝。國號蜀。改元明德。是年殂。年
六十一。僭諡文武聖德英烈明孝皇帝。廟號高祖。
下蜀國教
取威定霸。乃公侯權變之方。捨爵策勳。乃皇王敘酬之典。
其或兵屯萬旅。地廣三川。周環列國之山河。奄有全蜀之
封部。儻不從權而徇衆。則稽錄效以報功。今稟命於中朝。
得專制而行賞。但念承世家之餘慶。受旌鉞之殊榮。自領
成都。於茲半紀。窮奢極侈。固斷意而不為。講武教民。在安
邊而有作。往歲方勤述職。務保永圖。不幸諸藩。搆成深隟。
此際主兵將帥。爭陳排難之功。運策賓僚。咸展出奇之略。
因興武旅。分蕩渠魁。累破竹以焚枯。連開疆而拓土。其次
諸司奉職。庶吏推誠。咸著勳勞。豈忘奬答。一昨聖上以顯
分忠佞。遂降冊封。礪岳帶河。銘大君之異寵。輅車珠冕。表
列國之殊榮。仍示優崇。俾行墨制。上自藩方之任。下及州
縣之官。凡黜陟幽明。許先行而後奏。自可保不僭不濫之
典。賞立功立事之人。必無患於不均。庶有覬於允當。布告
遐邇。咸使聞知。
起兵西川示諸州牓
蓋聞皇王御下。恩信乖而叛離。臣子事君。猜忌生而權變。
固不可刮席而忍恥。膠柱而移音。開戶牖以啟戎。長根芽
而稔患。以至舉戈問罪。誓衆言征。旁庇齊民。式求多福。某
國朝懿戚。受命莊宗。自節制於西川。遇鼎移於東洛。且以
時變則變。喪君有君。因盡節而傾誠。遂梯航而入貢。五年
之內。發運無虛。積數五十萬緍。麤給朝中之費。此則勵勤
藎於天子。欲表率於諸侯。宇內皆知。人誰不見。至於屢加
官秩。亦荷寵光。不幸閒諜潛興。窺覦顯露。於閬中而立節。
就列鎮而益兵。搖動我軍民。控扼我吭背。頻將異議。累具
上聞。冀麤軫於懷柔。希稍安於方面。而朝廷不以為德。轉
深其疑。竟乖魚水之歡。自絕雲龍之契。某與東川相公已
聯姻好。況密封圻。朝聞雞犬之聲。暮接笳鼙之響。地里雖
分於兩鎮。人心何異於一家。勢比同舟。事資共濟。今與東
川點檢馬步軍十五萬人騎。分路往武信利閬路黔夔等
州。問逐制置之由。與興屯集之衆。其行師法令。別載條章。
務期晏寧。必無侵虐。況王氏開國。久霸成都。東則鐵鎖於
瞿唐。北則泥封於大散。自是子孫失守。將相離心。合在蜀
之烝人。固未忘於霸主。某因衆多之感舊。奮武旅以開疆。
佇遣四民。各安其業。然後花林步月。錦水行春。繁華何讓
於往年。爵祿重新於此日。凡百士庶。宜體端倪。
收閬州示西川牓
昨者兩川以朝廷自生疑貳。不體忠良。信讒賊之閒言。致
諸侯之離德。始則閬州節度使李仁矩。兩來奉使。頻此覘
窺。謂於果閬之閒。便是控臨之地。妄興謀畫。濫置節旄。及
奸計之遂心。猶陰邪而未已。數聞奏報。背請兵師。欲結禍
階。自為戎首。所以東川相公慮其稔惡。須議摧凶。連興豼
虎之師。共破豺狼之窟。自今月二十九日酉時得東川相
公來書云。二十五日夜三更三點。親領兩川大軍。四面圍
裹。攻打閬州城池。至其日平明打破。斫到李仁矩首級。并
捉到都指揮使姚洪馬軍指揮使王景步軍指揮使費暉
等訖。餘城下見機來投。指揮使都頭已下。便與賞給安存。
兼本城軍人百姓並不傷動外。餘拒敵黨類。殺戮無餘。此
則天贊兵威。人叶勇力。遂至元凶斬首。同惡就擒。我師四
合以環圍。逆壘一攻而瓦解。捷書雷迅。喜氣山橫。想與士
民。同多慶快。見便乘勝前進。攻收利州。只期反掌之閒。更
俟克敵之捷。
收下夔州并黔南牓
今月二十一日。據峽路行營討伐招收使狀報。黔南節度
使去今月二十七日將手下元戎兵士。拋本州下水奔竄。
尋差衙隊指揮使朱偓。部領左右飛棹。并諸指揮兵士。乘
戰船十五隻。往黔南安慰。至今月二日午時回。其黔南節
度使今見在渠溪。團點元隨兵士及旋添水軍。却有五百
餘人。排比小戰船。候寧江應接兵士到。却欲歸復本州。其
朱偓當日辰時。部領戰船往渠溪襲逐。至午時與賊軍相
見交戰。趁下水約百餘里。至酆都壩頭。殺獲賊軍一百餘
人。斬黔南內外都指揮使郭太尉吳近思。張瓊等三十餘
人。奪得衣甲器械不少。收獲牌印四副。其黔南節度使則
攜餘黨乘小船沿流直下忠州者。竊以大舉舟師。遠征峽
路。旗鼓纔聞其下瀨。雲檣尋指於上游。連降郡城。繼收營
監。勢且疾於破竹。聲有類於蓬。今則更閱捷書。屢聞勝
策。況寧江軍以黔南為肘臂之地。以渝合為饋運之衢。我
已斷之。彼何望矣。節帥[:#AS-8949:⿱廾]城而竄遁。裨將兼隊而追擒。數
俘馘以既多。收鎧甲而亦衆。指期蕩定。以固封㝢。凡曰軍
民。攸同快慰。
討平董璋牓
蓋聞皇天無親。唯德是輔。明神不昧。稔惡則亡。逆賊東川
節度使董璋。包藏禍心。負背盟約。暴興士馬。急寇封圻。迎
鋒而尋沒全軍。單馬而竄歸本府。昭武司徒統領大衆。追
襲餘妖。則有前陵州刺史王暉。覩其將亡。因圖轉禍。梟斬
董璋父子。雙獻其元。克保軍城。待余旌旆。念其智勇。足可
嘉稱。且謀不自於衆人。罪止歸於元惡。既除心腹之患。永
固邦國之基。某見親往東川。慰諭軍民。
後蜀後主孟昶
昶字保元。初名仁贊。先主第三子。起家西川節度行軍司
馬。先主稱號。進檢校太保東川節度使同中書門下平章
事。先主殂。襲位。仍以明德紀元。五年改元廣政。二十八年。
宋師入成都。後主降。授開府儀同三司檢校太師兼中書
令秦國公。越七日薨。年四十七。贈尚書令。追封楚王。諡恭
孝。
勸農桑詔
刺守縣令。其務出入阡陌。勞來三農。望杏敦耕。瞻蒲勸穡。
春鶊始囀。便具籠筐。蟋蟀載吟。即鳴機杼。
與周世宗書
七月一日。大蜀皇帝謹致書於大周皇帝閣下。竊念自承
先訓。恭守舊邦。匪敢荒寧。於茲二紀。頃者晉朝覆滅。何建
來歸。不因背水之戰爭。遂有仇池之土地。洎審晉君歸北。
中國且空。暫興敝邑之師。更復成都之境。前時秦成階鳳。
實為下國之邊陲。其後漢主徑自并汾。來都汴浚。聞征車
之未息。尋神器之有歸。伏審貴朝先皇帝應天順人。繼統
即位。奉玉帛而未克。承弓劒之空遺。但傷嘉運之難諧。適
歎新歡之且隔。以至前載。忽勞睿德。遠舉全師。土疆尋隸
於大朝。將卒亦拘於貴國。幸蒙皇帝惠其首領。頒以衣裘。
偏裨盡補其職員。士伍徧加於糧賜。則在彼無殊於在此。
敝都寧比於雄都。方懷全活之恩。非有放還之望。今則指
揮使蕭知遠馮從讜等。押領將士子弟。共計八百九十三
人。已到當國。具審皇帝迥開仁愍。深念支離。厚給衣裝。兼
加巾屨。給沿程之驛料。散逐分之緍錢。仍以官僚之迥還。
安知所報。此則皇帝念疆埸則已經幾代。舉干戈則不在
盛朝。特軫優容。曲全情好。永懷厚義。常貯微衷。載念前在
鳳州。支敵虎旅。偶於行陣。曾有拘擒。其排陣使胡立已下。
尋在諸州安排。及令軍幕收管。自來各支廩食。並給衣裝。
却緣比者不測宸襟。未敢放還鄉國。今既先蒙開釋。已認
沖融。歸朝雖愧於後時。報德未稽於此日。其胡立已下。今
各給鞍馬衣裝錢帛等。專差御衣庫使李彥昭部領。送至
貴境。望垂宣旨收管。矧以昶昔在齠齔。即離并都。亦承皇
帝鳳起晉陽。龍興汾水。合敘鄉關之分。以陳玉帛之歡。儻
蒙惠以嘉音。即佇專馳信使。謹因胡立行次。聊陳感謝。詞
莫披述。伏惟仁明洞鑒垂念不宣。
結河東蠟彈書
早歲曾奉尺書。尋達睿聽。丹素備陳於翰墨。歡盟已保於
金蘭。洎傳弔罰之嘉音。實動輔車之喜色。
上宰臣樞密使狀
竊念頃自北京。即隨先子。洎臨西蜀。嗣守餘基。自量小國
之封疆。常阻大朝之正朔。伏自皇帝位登宸極。禮盛郊禋。
令預梯航。願同臨照。而以阻遙障險。稍易歲時。今則遠勞
王師。恭行天討。有征無戰。詎可抗威。棄甲倒戈。尋皆效順。
具陳降款。上達冕旒。所希者。存濟活於蒼生。報劬勞於老
母。忠惟奉主。孝則養親。固於生平。無所覬望。許男銜璧。已
蒙解釋之儀。虞舜垂衣。佇保安全之望。丹誠備寫。雪涕難
勝。伏惟某官叶贊萬機。懷柔八表。迥敷恩信。並及幽遐。願
垂前席之言。特加敷奏。冀遂保家之懇。終養晨昏。烏反哺
以知恩。竊將比喻。雀銜環而報德。以荷生成。倚賴感銘。陳
詞罔盡。遐瞻德宇。但瀝虔誠。今遣親弟仁贄詣闕上表待
罪。
戒石文
朕念赤子。旰食宵衣。託之令長。撫養惠綏。政存三異。道在
七絲。驅雞為理。留犢為規。寬猛得所。風俗可移。無令侵削。
無使瘡痍。下民易虐。上天難欺。賦輿是均。軍國是資。朕之
爵賞。固不踰時。爾俸爾祿。民膏民脂。為民父母。莫不仁慈。
勉爾為戒。體朕深思。
南漢第三主劉晟
晟初名宏熙。南漢先主龑第四子。封晉王。光天二年春。弒
第二主玢自立。改今名。乾和十六年八月殂。在位十六年。
年三十九。僭諡文武光聖明孝皇帝。廟號中宗。
遺馬希隱書
武穆王奄有全楚。富強安靖五十餘年。正由三十五舅三
十舅兄弟尋戈。自相魚肉。舉先人基業。北面仇讎。今聞唐
兵已據長沙。竊計桂林。繼為所取。當朝世為與國。重以昏
姻。覩茲傾危。忍不赴救。已發大軍。水陸俱進。但令相公舅
永擁節旄。常居方面。
南漢後主劉鋹
鋹初名繼興。第三主晟長子。封衞王。乾和十六年八月襲
位。改今名。大寶十四年。宋師至。降於軍門。封恩赦侯。太平
興國五年薨。在位十四年。入宋九年。追封南越王。
興王府千佛寶塔讃
大漢皇帝以大寶十年丁卯歲。勅有司用烏金鑄造千佛
寶塔壹所七層。并相輪蓮花座。高二丈二尺。保龍(闕)有慶
祈鳳歷無疆。萬方咸(闕)於清平。八表永承於交泰。(闕)善資
三有。福被四恩。以四月乾德節設齋慶讃。謹記。
楚廢王馬希廣
希廣字德丕。楚文昭王希範母弟。武穆王殷第三十五子。
文昭薨時。諸弟中名希萼者。最長。宜襲位。長直都指揮使
劉彥瑫等稱遺命。奉希廣權軍府事。漢天福十二年。以希
廣為天策上將軍武安軍節度使江南諸道都統兼中書
令。封楚王。乾祐二年加太尉。三年十一月。希萼入寇。陷長
沙。遂自立。賜王死。
請發兵擊朗州奏
臣當道去九月內。量發兵士往朗州。招安戶民。不料偶失
威嚴。遂中姦便。須謀補卒。爰議班師。朗州自聞當道抽退
已來。狂謀益甚。又探得荊南繼差人下淮南與廣州三處
結搆。荊南欲取澧朗州。廣南攻桂州。淮南欲取湖南。兼即
日淮南支鄂州管內租稅。衷私令荊南供給朗州。且如山
結連。可知事勢。其朗州已入附於淮甸。又納款於荊南。興
破家亡國之心。作[:#AS-9376:●]剖豆分之勢。兼誘草賊。燒却近封。顧
基扃而危若綴旒。視黎庶而困於塗地。弦衰柱促。言發涕
流。伏乞聖慈。念以臣四世勤王。三面受敵。欲興師旅。動礙
寇讎。望特降絲綸。聊差貔虎。亦知朝廷北面託落。分兵處
多。故不敢大段撓於兵力。只乞差借許蔡鄉軍三五千人。
馬一千騎。內得王師二千來人。夾帶南渡。只到澧州屯駐。
以斷淮南與荊南援助之路。不勞血刃。只仗朝廷。則當道
出兵。不難克復。安危繫慮。翰墨難窮。庶回雷電之光。以收
盪平之捷。謹差押衙焦文諫馳奏。披瀝以聞。
楚後廢王馬希萼
希萼。武穆王庶子。希廣既襲位。希萼興師爭國。陷長沙。遂
自稱楚王。南唐保大九年二月。遣使入貢於唐。唐以王為
天策上將軍武安武平靜江寧遠等軍節度使兼中書令。
封楚王。九月。馬步都指揮使徐威等囚王於衡山縣。尋立
為衡山王。十二月入唐。唐主以為江南西道觀察使守中
書令鎮洪州。仍賜爵楚王。十年十二月復入唐。唐主留之
數年。薨於金陵。諡孝恭。
上南唐元宗乞師表
昔先王早以勛業。基有楚國。不幸即世。顧命之夕。顯令兄
弟。以天倫紹立。庶奉宗廟。獲享國祚。無何。嗣君不延永命。
奄棄社稷。訃告至日。臣不勝痛切膚骨。血泣頤睫。即時奔
走哀庭。冀處苫。用竭臣子之孝。不圖天未殄禍。孽豎搆
隙。閒離我戚屬。汨亂先序。潛阻兵戈。將謀勦絕。苟不更圖。
殞在朝夕。故臣敢遠遣行价。殫布腹心。惟君存先王之昔
好。軫大國之武威。許出兵援。以附不腆。庶俾盜黨。免弄凶
器。
