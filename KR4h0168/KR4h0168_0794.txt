欽定全唐文卷七百九十四
孫樵(一)
樵字可之。韓昌黎門人。大中中進士。
大明宮賦
孫樵齒貢士名。旅見大明宮前庭。仰貽俯駭。陰意靈怪。暮
歸魂動。中宵而[:#AS-FBEF:●]
[:#AS-FEF6:●](爿[:#AS-FBED:●]夢)[:#AS-FBF0:●]。[:#AS-FBEF:●]
[:#AS-FEF6:●](爿[:#AS-FBED:●]夢)[:#AS-FBF0:●]彼大明宮神。前
有云。且曰。太宗皇帝繚瀛啟居。廓穹起廬。圜然而劃。隆然
而赫。孰窬孰隟。永求帝宅。帝詔吾司其宮。與日月終。翼聖
護艱。十有六君。蕩妖斬氛。孰知吾勤。吾當廬陵鍚。武廟祏
撤主。吾則協二毗輔。左右提護。義甲憤徒。起帝仆周。吾則
械二黠雛。俾即其誅。胡猘飽腯。踣肌齚骨。驚血濺闕。仰吠
白日。二聖各轍。大麓北挈。吾則激髯孽悖節。俾濟逆殺翼。
兩傑憤烈。俾即斮滅。薊梟妖狂。突集五堂。縱啄怒吞。大駕
驚奔。吾則勵陰刀翦其翼。俾不得逃明殛。三革蝕黑。孰匪
吾力。吾見若正聲在懸。諍舌在軒。輟黈延諫。刳襟沃善。賞
必正名。怒必正刑。當獄撤腥。當稼吞螟。吾則入瀆革濁。入
囿肉角。旬澤暮溥。㪷穀視土。吾見若奸聲在堂。諛舌在旁。
窒聰怫諷。正斥邪寵。嘉賞失節。怒罰失殺。奪農而徭。厚征
而彫。吾則反耀而彗
反澤而沴。蕩坤而拆。裂乾而石。然吾畱帝宮中二百年。昔
亦日月。今亦日月。往孰為設。今孰為缺。籍民其彫。有野而
蒿。籍甲其虛。有壘而墟。西垣何縮。疋馬不牧。北垣何蹙。孤
壘城粒。言未及闋。樵迎斬其舌。且曰。余聞宰獲其哲。得是
赫烈。老魅跡結。爾會何伐。宰獲其慝。得是昏蝕。魅怪橫惑。
爾曾何力。今者日白風清。忠簡盈庭。闔南俟霈。闔北俟霽。
矧帝城闐闐。何賴窮邊。帑廩加封。何賴疲農。禁甲飽獰。尚
何用天下兵。神曾何知。孰愧往時。神不能對。退而笑曰。孫
樵誰欺乎。欺古乎。欺今乎。吁。
露臺遺基賦(并序)
武皇郊天明年。作望仙臺於城之南。農事方殷。而興土工。
且有糜於縣官也。樵東過驪山。得露臺遺基。遂作賦以諷
之。
驪橫秦原。東走盤連。其土如積。其高逾尺。隱於修岡。屹若
環堂。徘徊山下。問於牧者。對曰。惟昔漢文為天下君。守以
恭默。民無怨慝。天下大同。帝駕而東。經營相視。茲山之址。
乃因其崇。以興土功。茲臺之基。軫於帝思。既命其吏。校之
經費。乃下詔曰。朕以涼德。君於萬國。唯日兢兢。如蹈春冰。
高祖惠宗。肇啟我邦墉。作此宮室。庶幾無逸。逮夫朕躬。孰
敢加隆。矧糜府財。以經此臺。周為靈臺。成乎子來。文王以
昇。以攷休徵。此臺以平。周德惟馨。章華雖高。楚民亦勞。靈
王宣驕。諸侯不朝。民既攜貳。王遂以死。豈朕不懲。斯役實
興。鳩材集工。以害三農。斯豈文王靈臺之不日哉。宣詔有
司。亟令罷之。此遺基之所以存者乎。卒歌而去之。且曰。彼
通天兮。鞅埃之巍巍。此靈臺兮。蔽秋草之離離。已而已而。
世無比兮。吾孰知其是非。
出蜀賦
辛酉之直年兮。引敗軍而言旋。濟潼梓之重江。出大劒之
複關。駭天險之重阻兮。峙連岡而外坤。譎石詭崖。汨汨其
城。屬兮屹紆。鬱于雲昏。嵌嵒嵒而查牙兮。上攢羅布而戛
天。中呀拆以隙斜兮。途詰屈而隘穿。以去以來奔蹄疾足
兮。鼠出入乎穴間。蹇余馬之不息。屆峽山之偪側。劃崇巒
而急來。水涵空而混碧。途迫高而緣深。不尺直而又曲。跬
危步之促促。慄若跣而蹈。朝天雙峙以虧蔽。中慘慄而陰
翳。倏下馳而上迴。若出地而天開。龍堂呀呀而上啟。怪若
虎踞而欲噬。泉觱沸而中冽。靈窸窣乎像設。眄山川而
懷古。得籌筆於途說。指前峰之孤秀。傳臥龍之餘烈。嘗杖
師而北去。抗霸國而此決。曾尺疆之不闢。徒齎志而灰滅。
越百牢而南指。憩石門之委邃。六陰崖而戶開。屹巍巍以
皚皚。外攢怪石之參差兮。勢嶪嶻而山排。狀若鬱雲之始
騰。又似乎潮波之卻頹。䆗窱以窙豁。敞曭朗而洞達。摧嵓
泉之瀯瀯。鏘環珮於閨闥。躡危石而後通。忽泱漭而無窮。
包溪懷壑而為深兮。繚巒岡而四崇。蘿薜羃歷於嵓穴兮。
雲木森其青蔥。鬱桂椒與木蘭兮。芬淑郁而駭風。不可以
久畱兮。車軋軋而又東。陟雞幘之險墟。下七折之峻阪。褒
斜紆其隘束兮。左窮溪兮右重巘。綿飛棧而屬危梁兮。續
畏途而呀斷。下臨千仞之驚流兮。波澒洞而雷抃。當元冬
之隆烈。觸密雲之飛噴。舞迴飈而揚九垠。天地紛其漫漫。
路縈積以迷沒。馬蕭蕭而不進。心悸悸而程不敢逸兮。徒
憭慄而興歎。出大散之奧區。若脫足於囚拘。涉汧渭之沄
沄。歷岐雍之通途。田原鬱以澶漫兮。彌千里而為都。背槐
里而趨咸陽兮。索嬴劉之舊墟。承明冀闕緬以夷漫兮。得
隱嶙之頹隅。獨五陵之尚完。兀高平而草蕪。抵長都之岌
岌。排閶闔而西入。何天衢之廣闢。仰白日之赫赫。彀弱
弓而滿鉛鏃兮。即澤宮而睨的。夫何疏貢之缺條兮。忽有
司之吾斥。曾不得而上達兮。居悒悒而不適。闕庭藹其多
士兮。皆云亟夫賢索。不自分其能否兮。瞰朱門之投蹟。蔑
一人之我先。若捧水而投石。念初心之來斯。豈窮愁而徒
疑。忽徊徊以惶惶。蹇東西而獨悲。因默默以心計兮。思展
轉而自非。胡不知進之與道謀兮。徒盛氣而憤時。不知求
己以為慮兮。而患人之不知。九衢廣其茫茫兮。混埃而紅
飛。漂世波而上下兮。旁窮走而相追。不亦勞乎。於是謝唯
唯之面朋。而焚逐逐之躁機。餒不飽謀凍不燠謀兮。環畮
墻而闔扉。邀仁義與之為友乎。追五經而為師。徜徉文章
之林圃兮。與百氏而驅馳。不穀吾不恥。穀亦吾不辭。彼主
張為公者。豈終吾遺哉。
迎春奏
黑帝歷窮。帝命青帝嗣其公。皇帝備牲牢鼓鐘。迎饗于郊
東。賤臣樵。寓疏太常上奏曰。天有四時。陛下實行之。是天
乘陛下政令明昏而為燠寒也。青帝何功。而饗乎寬空。春
之日。陛下廩以時出。帛以時䘏。則蘖芽弩拔。勾萌畢達矣。
夏之日。陛下農事無所奪。山麓無所伐。則草木壯茁。國無
夭札矣。秋之日。陛下獄無曲決。畋無圍殺。則霜露不失節。
萬物固結矣。冬之日。陛下地氣不掘洩。室屋不徹發。則豐
隆不敢擊越。百蟄塞穴矣。聖人之時。日南無驕陽。啟蟄無
繁霜。斗北無伏陰。火西無滯霖。淫昏之世。反膏而波。反冰
而花。雹傷螟嚙。旱赤雨血。是陛下政令出乎修明。則寒暑
運行。政令出乎淫昏。則災祥屢臻。其可忽乎。臣又聞陛下
與人為春。得革慘作和。起枿生華。喜滿其家。沃穆歡咳。如
煖景時開。樹色煙光。覺葱蘢芳蒼。陛下與人為秋。得愁刮
人魄。風日冷白。慄慄蕭索。覺庭槐枯落。陛下與人為夏。得
變絺成襦。噓燼作爐。駒驅轍結。雜還噎楔。門如三伏熱。陛
下與人為冬。得舉眥不見日。凍薄人骨。間間慼慼。燈青火
白。無蹄轍跡。顧陛下左右皆春。天下病悴者眾也。陛下肘
腋皆熱。中國病凍者眾也。豈陛下用心有頗焉。陛下苟能
平其心。雖澤不周。惠不均。天下無恨言。不然天將視陛下
心而燠寒也。
復佛寺奏
賤臣樵上言。臣以為殘蠹於民者。㣥矒最大。且十口之家。
男力而耕。女力而織。雖乘樂歲。其衣食僅自給也。楝宇僅
自完也。若㣥矒者。所飽必稻粱。所衣必錦縠。居則邃宇。出
則肥馬。是則中戶不十。不足以活一矒。武皇帝元年。籍天
下㣥矒者凡十七萬。夫以十家給一矒。是編戶一百七十
萬困於㣥矒矣。武皇帝一旦髮天下㣥矒。悉歸平民。是時
一百七十萬家之心。咸知生地。陛下自即位以來。詔營廢
寺。以復㣥矒。自元年正月。洎今年五月。斤斧之聲。不絕天
下。而工未以訖聞。陛下即復之不休。臣恐數年之間。天下
十七萬矒如故矣。臣以為武皇帝即不能除㣥矒。陛下尚
宜勉思而去之。以甦疲氓。况將興於已廢乎。請以開元之
事言之。開元之間。大駕還自東封。從以千官之眾。六軍之
事。三日畱於陳畱。民猶有餘力。今陛下即能東封。道次給
一食。則民力殫矣。何開元之民力有餘。而陛下之民力不
足耶。開元之間。率戶出兵籍而為伍。春夏縱之家以力耕
稼。秋冬聚之將以戒武事。如此則兵未始廢於農。農未嘗
奪於兵。故開元之民力有餘也。今天下常兵不下百萬。皆
衣食於平民。歲度其費。率中戶五僅能活一兵。如此則編
戶不五百萬。不足以給之。故陛下之民力不足也。今陛下
以力不足之民。而欲重困於㣥矒。將何以踵開元太平事
耶。貞觀以還。開元戶口最為殷繁。不能逾九百萬。即今有
問於戶部。其能如開元乎。借如陛下以五百萬給天下之
兵。今又欲以一百七十萬給於㣥矒。是六百七十萬無羨
賦矣。即今戶口不下於開元。其餘止二百萬。而國家萬故。
畢出其間。陛下孰與其足也。則是鹽鐵不可除。而榷筦加
算矣。天下之民。得不重困乎。日者陛下嘗欲營國東門。諫
議大夫入爭於前。一言未及終。陛下非徒輟其工。而又賜
帛以優之。今所復寺宇。豈特國門之急乎。叢徒嘯工。豈特
國民之役乎。寧諫議大夫不以言。而陛下不以聽耶。陛下
即不能復廢之。臣願陛下已復之矒。止而勿復加。已營之
寺。止而勿復修。庶幾天下之民尚可活也。今天下最不可
去者兵也。臣尚為陛下日夜思去兵之術。究開元太平事。
冀異日為陛下言之。况去無用之矒耶。臣樵昧死以言。
與李諫議行方書
樵嘗為日蝕書。以為國家設諫官。期換君心之非。不以一
咈其言。而怠於諫。即繼以死。非其職耶。執事居其官。亦嘗
有意於此乎。開元之間。豈特諫官而後言耶。苟立天子廷
者。皆得開口奮舌。爭於上前。故自貞觀以還。開元之政。最
為修明。及林甫舞智以固權。張詐以聾上。於是束㣥僚之
口。縛諫官之舌。且以法中敢言者。由是林甫之惡。熾而勿
復聞。祿山之逆。秘而勿復知。天寶之政。由此而荒矣。今者
下無林甫遏諫之權。上有開元虛已之勞。如此則敘立朝
廷者。皆得道上是非。不顧時忌。矧執事官曰諫議哉。執事
卒不能言。避其官而逃其祿可也。他官秩優而位崇者豈
少耶。今年三月。上嘗欲營治國門。執事尚諫罷之。今詔營
廢寺以復㣥矒。三年之間。斧斤之聲不絕。度其經費。豈特
國門之廣乎。稽其所務。豈特國門之急乎。何執事在國門
則知諫。在復廢寺則緘默。勇其細而怯其大。豈諫議大夫
職耶。樵以為大蠹生民者不過㣥矒。武皇帝發憤除之。冀
活疲甿。今天下之民。喘未及息。國家復欲興既除之矒。以
重困之。將何以致民之蕃富乎。樵不知時態。竊所憤勇。故
作奏書一通。以明㣥矒大蠹之由。生民重困之源。無路上
聞。輒以寓獻執事。倘以樵書不為狂。試入為上言其略。
與高錫望書
文章如面。史才最難。到司馬子長之地。千載獨聞得揚子
雲。唐朝以文索士。二百年間。作者數十輩。獨高韓吏部。吏
部修順宗實錄。尚不能當孟堅。其能與子長子雲相上下
乎。足下乃小史。尚宜世嗣史法。矧足下才力雄獨。意語橫
闊。嘗序義復岡及樂武事。其說要害。在樵宜一二百言者。
足下能數十字輒盡情狀。及意窮事際。反若有千百言在
筆下。足下齒髮未及壯。其所得如此。則不知子長子雲當
足下年齒時。文章果何如也。然足下所傳史法。與樵所聞
者異耶。古史有直事俚言者。有文飾者。乃特紀前人一時
語。以為實錄。非謂俚言奇健。能為史筆精魄。故其立言序
事。及出沒得失。皆字字典要。何嘗以俚言汨其間哉。今世
俚言文章。謂得史法。因牽韓吏部曰。如此如此。樵不知韓
吏部以此欺後學耶。韓吏部亦未知史法耶。又史家紀職
官山川地理禮樂衣服。亦宜直書一時制度。使後人知某
時如此。某時如彼。不當以禿屑淺俗。別取前代名品。以就
簡絕。又史家條序人物。宜存警訓。不當徒以官大寵濃。講
文張字。故大惡大善。雖賤必紀。尸位浪職。雖貴必黜。至如
司馬遷序周繆。班孟堅傳蔡義。尚可用耶。為史官者。明不
顧刑辟。幽不愧神怪。若梗避於其間。其書可燒也。古者國
君不得視史。今朝廷以宰相監修。大丈夫當一時寵遇。皆
欲齊政房杜。躋俗太平。孰能受惡於不隱乎。古者七十子
不與筆削。今朝廷以史館叢文士。儒家擅一時胸臆。皆欲
各任憎愛。手出白黑。孰能專門立言乎。樵未知唐史誠何
如也。樵雖承史法於師。又嘗熟司馬遷揚子雲書。然才韻
枯梗。文過乎質。嘗序廬江何易于。首末千言。貴文則喪質。
近質則太禿。刮垢磨痕。卒不能到史。獨謂足下才力天出。
最與史近。故以樵所受於師者致足下。
寓汴觀察判官書
大梁居東諸侯。兵最為雄。軍候乘權肆豪。奴視州縣官。州
縣官即慄縮自下。美言立聞觀察使。往往得上下考。即欲
認官為治。必為軍候所傾折。大者至奪觀察使。小者至為
軍人所繫辱。州縣官格手失職。不敢與抗。由是軍候得侵
繩平民。鞠訊受辭。往往獄至數百。不以時省。以故平民益
畏軍候。至不知有觀察使。矧州縣官耶。國家設州縣官以
治平民。豈以屬之軍乎。今京兆二十四縣。半為東西軍所
奪。然亦不過籍占編氓。翼蔽墾田。其辭獄曲直。尚歸京兆。
今汴軍所侵州縣者。反愈東西軍。士大夫叢居。未嘗不病
東西軍侵州縣事。及自提兵符。則不知有以規畫之。矧天
子之貴耶。執事三從事盧公。其所以佐盧公。使炳炳不磨
於世者。襄陽南渡之民。皆能道之。今居汴有日。而曾無所
聞。豈屑屑未暇耶。執事宜亟以前之所陳。辨之盧公。稍稍
奪左右軍候權。且使繫獄者不得治于軍門。凡當隸州縣
者。悉索歸之。使軍自軍。州縣自州縣。無相奪也。今執事官
曰判官。察州縣事。正執事職。幸無忽。
與賈希逸書
主數足下。曩者樵耳足下聲。憤足下售於時何晚。及目足
下五通五十篇。則足下困於上亦宜矣。物之精華。天地所
秘惜。故蒙金以沙。錮玉以璞。珊瑚之叢。必藏重溟。夜光之
珠。必頷驪龍。抉而不知已。積而不知止。不窮則禍。天地讐
也。文章亦然。所取者廉。其得必多。所取者深。其身必窮。六
經作。孔子削迹不粒矣。孟子述。子思坎軻齊魯矣。馬遷以
史記禍。班固以西漢禍。揚雄以法言太元窮。元結以浯溪
碣窮。陳拾遺以感遇窮。王勃以宣尼廟碑窮。玉川子以月
蝕詩窮。杜甫李白王江寧。皆相望於窮者也。天地其無意
乎。今足下立言必奇。摭意必深。抉精剔華。期到聖人。以此
賈於時。釣榮邀富。猶欲疾其驅而方其輪。若曰爵祿不動
於心。窮達與時上下。成一家書。自期不朽。則非樵之所敢
知也。嗚呼。孤進患心不苦。及其苦。知者何人。古人抱玉而
泣。樵捧足下文。能不濡睫。懼足下自得也淺。且疑其道不
固。因歸五通。不得無言。
與王霖秀才書
太原君足下。雷賦逾六千言。推之大易。參之元象。其旨甚
微。其辭甚奇。如觀駭濤于重溟。徒知褫魄眙目。莫得畔岸。
誠謂足下怪於文。方舉降旗。將大誇朋從間。且疑子雲復
生。無何。足下繼以翼旨及雜題十七篇。則與雷賦相闊數
百里。足下未到其壼。則非樵所敢與知。既入其域。設不如
意。亦宜上下銖兩。不當如此懸隔。不知足下以此見嘗耶。
抑以背時戾眾。且欲餔粕啜醨。以苟其合耶。何自待則淺。
而徇人反深。鸞鳳之音必傾聽。雷霆之聲必駭心。龍章虎
皮。是何等物。日月五星。是何等象。儲思必深。樆詞必高。道
人之所不道。到人之所不到。趨怪走奇。中病歸正。以之明
道。則顯而微。以之揚名。則久而傳。前輩作者正如是。譬玉
川子月蝕詩。楊司城華山賦。韓吏部進學解。馮常侍清河
壁記。莫不拔地倚天。句句欲活。讀之如赤手捕長蛇。不施
控騎生馬。急不得暇。莫可捉搦。又似遠人入太興城。茫然
自失。詎比十家縣。足未及東郭。目已極西郭耶。樵嘗得為
文真訣於來無擇。來無擇得之於皇甫持正。皇甫持正得
之於韓吏部退之。然樵未始與人言及文章。且懼得罪於
時。今足下有意於此。而自疑尚多。其可無言乎。樵再拜。
與友人論文書
嘗與足下評古今文章。似好惡不相闊者。然不有所竟。顧
樵何所得哉。古今所謂文者。辭必高然後為奇。意必深然
後為工。煥然如日月之經天也。炳然如虎豹之異犬羊也。
是故以之明道。則顯而微。以之揚名。則久而傳。今天下以
文進取者。歲叢試於有司。不下八百輩。人人矜執。自大所
得。故其習於易者。則斥艱澀之辭。攻於難者。則鄙平淡之
言。至有破句讀以為工。摘俚句以為奇。秦漢已降。古人所
稱工而奇者。莫如揚馬。然吾觀其書。乃與今之作者異耳。
豈二子所工。不及今之人乎。此樵所以惑也。當元和長慶
之間。達官以文馳名者。接武於朝。皆開設戶牖。主張後進。
以磨定文章。故天下之文。薰然歸正。洎李御史甘以樂進。
後士飄然南遷。由是達官皆闔關齚舌。不敢上下後進。宜
其為文者得以盛任其意。無所取質。此誠可悲也。足下才
力雄健。意語鏗耀。至於發論。尚往往為時俗所拘。豈所謂
以黃金注者昏邪。顧頑樸無所知曉。然嘗得為文之道于
來公無擇。來公無擇得之皇甫公持正。皇甫持正得之韓
先生退之。其於聞者。如前所述。豈樵所能臆說乎。
自序
樵家本關東。代襲簪纓。藏書五千卷。常以探討。幼而工文。
得之真訣。提筆入貢士列。于時以文學見稱。大中九年。叨
登上第。從軍邠國。忝歷華資。久居蘭省。廣明元年。狂寇犯
闕。駕避岐隴。詔赴行在。遷職方郎中。朝廷以省方蜀國。文
物攸興。品藻朝倫。旌其才行。詔曰。行在三絕。右散騎常侍
李潼有曾閔之行。職方郎中孫樵有揚馬之文。前進士司
空圖有巢由之風。可載青史。以彰有唐中興之盛。樵遂檢
所著文及碑碣書檄傳記銘誌得二百餘篇。叢其可觀者
三十五篇。編成十卷。藏諸篋笥。以貽子孫。是歲中和四年
也。朝散大夫尚書職方郎中上柱國賜緋魚袋孫樵。
序西南夷
道齊之東偏。泛鉅海。不知其幾千里。其島夷之大者曰新
羅。由蜀而南。逾昆明。涉不毛。馳七八千里。其㣥蠻之雄者
曰南詔。是皆鳥獸之民。鴂舌言語難辨。皮服獷悍難化。其
素風也。唐宅有天下。二國之民。率以儒教為先。彬彬然與
諸夏肖矣。其新羅大姓。至有觀藝上國。科舉射策。與國子
偕鳴者。載籍之傳。蔑然前聞。夫其生窮海之中。託瘴野之
外。徒知便弓馬校戰獵而已。烏識所謂文儒者哉。今抉獸
心而知禮節。褫左袵而同衣服。非皇風遠洽耶。嘗聞化之
所被。雖草木頑石。飛走異彙。咸知懷德。于是乎有殊能詭
形之效祉者。二國之為其瑞。與夫瑞之出不孤。將必有類
者。則度索之隅。不懷之倫。其向風仰流。歸吾化哉。世之言
唐瑞者。徒曰肉角格。六穗稼。天酒泫庭。苑巢神禽。樵則曰
二國文學也。
序陳生舉進士
夫物不得以時而發。其發必熾。風行溪谷。飀飀習習。即不
得遂作。必飃忽源泉。混混然隄防陂畜。波抉壅缺。亦不可
遏。其於人也亦然。潁川陳君。學積乎勤。藝高乎專。喪家途
歉。志用不通。鬱然而居者有年矣。累為連帥賓禮。貢之天
子。齎咨喑嗚。輒以窮盡。今年稍始克偕計吏。黽勉上道。久
憤湮鬱。一旦決發。若風波之得宣洩。吁可當耶。名光耀乎
天庭。聲飛馳乎海浦。其在此行矣。然君子學道以循祿。端
已以售道。不肯枉尺以蘄尋直。况突梯滑稽以苟得與。君
其勉之。樵弱弓蓬矢。難以妄彀。徒善君之引滿強勁。指期
命中。於行。不能無述。
興元新路記
入扶風東臯門。十舉步。折而南。平行二十里。下念濟坂。下
折而西。十里渡渭。又十里至郿。郿多美田。不為中貴人所
并。則籍東西軍。居民百一繫縣。自郿南平行二十五里。至
臨溪驛。驛抱谷口。夾道居民皆籍東西軍。出臨溪驛百步。
南登黃蜂嶺。平行不能百步。又登潗潗嶺。盤折而上。甚峻。
而下潗潗嶺。嶺稍乎。二嶺之間。凡行十里。自臨溪有支路。
直絕澗。並山復絕澗。蛇行磧上十里。合於大路。下黃蜂嶺。
復有支路並澗。出潗潗嶺下。行亂石中五六里。與澗西支
路合。由大路十里。橋無定河。河東南來。觸西山下隳。號怒
北去。河中多白石。磊磊如斛。又十里至松嶺驛。逆旅三戶。
馬始食茅。自松嶺平行又三里。逾二橋。登八里阪。甚峻。下
阪行十里。平如九衢。又高低行五里。至連雲驛。自連雲驛
西平行二十里。上五里嶺。路極盤折。凡行六七里。及嶺上。
泥深滅踝。路旁樹往往如挂塵纓。纚纚而長。從風紛然。訊
於薪者。曰此泥榆也。豈此嶺常泥。而樹有此名乎。凡泥行
十里。稍稍下去。又平行十里。則山谷四拓。原隰平曠。水淺
草細。可耕稼。有居民。似樊川間景氣。又五里。至平川驛。自
平川西並澗高下行十里。復度嶺。上下嶺凡五里復平。不
能一里。復高低有閣路。行七八里。扼路為關。北為臨洮。關
為河池。自黃蜂嶺洎河池關。中間百餘里。皆故汾陽王私
田。嘗用息馬。多至萬蹄。今為飛龍租入地耳。入關行十里。
皆閣路並澗。閣絕有大橋。蜿蜿如虹。絕澗西南去。橋盡路
如九衢。夾道植樹。步步一株。凡行六七里。至白雲驛。自白
雲驛西並澗皆閣道。行十里。巖上有石刻。橫為一行。曰鄭
淮造。凡三字。不知何等人也。又一十三里。至芝田驛。皆閣
道。卒高下多碎石。自芝田至仙岑。雖閣路皆平行。往往澗
旁谷中有桑柘。民多叢居。雞犬相聞。水益清。山益奇。氣候
甚和。自仙岑南行十三里。路左有崖。壁然而高。出其下。殷
其有聲。如風怒薄冰。里人謂之鳴崖。豈石常鳴耶。抑俟人
而鳴耶。又行十五里。至二十四孔閣。閣上巖甚奇。有石刻。
其刻云。褒中興閣主簿王禺漢中郡道閣縣椽馬甫漢中
郡北部都郵迴通都匠中郎將王胡典知二縣匠衛績教
蒲池石佐張梓等百二十人匠張羌教褒中石佐泉疆等
百四十人閣道教習常民學川石等三人。凡七十字。其側
則曰太康元年正月二十九日。按其刻。乃晉武平吳時。蓋
晉由此路耳。又行十五里。至青松驛。自仙岑而南。路旁人
烟相望。澗旁地益平曠。往往墾田至一二百畝。桑柘愈多。
至青松。即平田五六百畝。谷中號為夷地。居民尢多。自青
松西行一二里。夾路多松竹。稍稍深入。不復有平田。行五
六里。上小雪嶺。極峻折。嶺東多泥。土疎而黑。嶺西尢峻。十
里百折。上下嶺凡十八里。四望多叢竹。又高低行十里。至
山輝驛。居民甚少。行旅無庇。自山輝西高低行二十里。上
長松嶺。極峻。羊腸而上。十里及嶺上。復羊腸而下。十五里
及嶺下。又高下行十里。至迴雪驛。自迴雪驛南行三里。上
平樂坂。極峻。盤折上下。凡十五里。至福溪。又高下行十里。
至黃崖。崖南極峻折。上下黃崖六七里。至盤雲驛。西行。復
並澗行二十里。即背絕小嶺。上下凡五六里稍平。又行十
里。至雙溪驛。自雙溪南平行四里。至天苞嶺。羊腸而上。凡
十五里。極峻折。往往閣路。至嶺上。南望興元。烟靄中也。下
嶺尢峻絕。凡三十里。至文川驛。自文川南行三十五里。至
靈泉驛。自靈泉平行十五里。至長柳店。夾道居民。又行十
五里。至興元西。平行三十里。至褒城縣。與斜谷舊路合矣。
孫樵曰。古人尚謀新。仍曰何必改作。利不十。法不變。豈謀
新亦未易耶。滎陽公為漢中。以褒斜舊路修阻。上疏開文
川道以易之。觀其上勞及將。下勞及卒。其勤至矣。其始立
心。誠無異於古人。將濟民於艱難也。然朝廷有竊竊之議。
道路有唧唧之歎。豈滎陽公始望耶。况謀肇乎賈昭。事倡
乎李俅。役卒督工者。不增品秩於天子。則加班列于滎陽
公。滎陽公無毫利以自與。而怨咎獨歸。豈古所謂為民上
者難耶。
梓潼移江記
涪繚於郪。迫城如蟠。淫潦漲秋。狂瀾陸高。突隄嚙涯。包城
蕩墟。歲殺州民。以為官憂。滎陽公始至。則思所以洗民患。
頗聞前觀察使欲鑿江東壖地。別為新江。使東北注流五
里。復匯而東。即隄墟舊江。使水道與地相遠。以薄江怒。遂
命武吏發卒三千。跡其前謀。役興三月。功不可就。有謁於
滎陽公曰。公開新江。將扶民憂。然江勢不可決。訛言不可
絕。公將何以終之。滎陽公曰。吾欲厚其直以勸其卒。可乎。
對曰。飢卒賴厚直。民惜其田以覬得。不可。滎陽公曰。吾欲
戮其將以動其卒。可乎。對曰。代之將者。必苦吾卒。卒苦叛。
不可。滎陽公曰。奈何。對曰。夫民可與樂終。難與圖始。故自
興役以來。彼其民曰。夏王鞭促萬靈。以導百川。今果能改
夏王跡耶。非徒無功。抑有後災。㣥疑牽綿。民心蕩搖。前時
觀察使欲鑿新江。中輟議而罷。豈病此耶。公即能先堤民
言。新江可度日而決也。滎陽公曰諾。明日。滎陽公視政加
猛。決獄加斷。又明日。杖殺左右有所貳事。鞭官吏有所阻
政者。遂下令曰。開新江非我家事。將脫郪民於魚腹耳。民
敢橫議者死。民以滎陽公嘗為京兆。既憚其猛。及是民心
大慄。㣥舌如斬。未幾而新江告成。滎陽公歡出臨視。班賞
罷卒。已而歎曰。民言不堤。新江其不決耶。新江長步一千
五百。闊十分其長之二。深十分其闊之一。盤堤既隆。舊江
遂墟。凡得田五百畝。其年七月。水果大至。雖踰防稽陸。不
能病民。其績宜何如哉。滎陽公既以上聞。有司劾其不先
白。詔奪俸錢一月之半。樵嘗為褒城驛記。恨所在長吏不
肯出毫力以利民。及觀滎陽公以開新江受譴。豈立事者
亦未易耶。是歲開成五年也。
龍多山記
梓潼南鄙。越五百里。其中有山。崛起中天。即山之趾。得逕
蜿蜒。舉武三十。北出其巔。氣象鮮妍。孕成陰烟。矻石巉巉。
別為東巖。槎牙重複。爭先角逐。若絕若裂。若缺若穴。突者
虎怒。企者猿踞。橫者木仆。挺者碑植。又有似乎飛簷連軒。
櫟櫨交攢。攲撐兀柱。懸棟危礎。殊狀詭類。愕不得視。下有
畝平。砥若戶庭。攄乳側脉。膏停泓石。俯對絕壑。杪臨蘭薄。
仙臺標異。叢石負起。屹與山別。猿鳥蹟絕。腹竇而空。路由
其中。齗齶相望。攀緣下上。闖然而出。曜見白日。始時永嘉。
飛真蓋羅。元蹤斯存。石刻傳聞。丹成而仙。駕鶴騰天。一去
遼廓。千載寂寞。澄泉傳靈。別壑鏡明。風間景清。寂寥無聲。
嘉木美竹。岡巒交植。風來怒黑。雷動崖谷。嵓獸山禽。捷翔
呀驚。曉吟暝啼。聽之悽悽。迴環下矚。萬類在目。因山帶川。
青縈碧聯。莽蒼際雲。杳杳不分。月上於天。日薄於泉。魄朗
輪昏。出入目前。其或宿霧朝雲。糊空縛山。漠漠漫漫。莫知
其端。陽曜始浴。徹天昏紅。輪高而赤。洪流散射。濃透薄釋。
錦裂綺拆。千狀萬態。倏然收霽。樵起來而遊。泊車而休。登
降信宿。聞見習熟。始曰山乎。曾未始有得乎。無處夸世釣
名者。污此巖扃乎。且欲聞于潁陽之徒乎。
蕭相國真讚
咫尺天威。首出時傑。英眄橫溢。神鋒秀發。秋空健骨。霜夜
皎月。劍淬愈利。玉燒不熱。錦浦宸遊。傳巖[:#AS-FBEF:●]
[:#AS-FEF6:●](爿[:#AS-FBED:●]夢)[:#AS-FBF0:●]說。馭物惟誠。在
公抗節。再安宗祏。蕩掃氛孽。黃道回日。翠華歸闕。粃糠魏
丙。肩袂稷契。仰止丹青。永保徽烈。
文貞公笏銘(并序)
大中六年。詔出文貞公笏。歸其孫丞相謩。孫樵請銘其笏
曰。靈豸薦角。比干獻骨。合以憤烈。在公為笏。怒虎可唾。笏
不可挫。太華可裂。笏不可折。柱天不仄。指日不蝕。標儀條
臆。起梗開直。噫。諫舌切切。上磨帝缺。不逆不怫。笏則公笏。
緊拱在列。諍舌不發。膠榮顧餗。下偷上愎。非公之節。孰為
公笏。
潼關甲銘
潼戶呀東。翼廉敞南。有元甲數十札焉。委於前楹。[:#AS-8DBB:⿰⺡⿱止⿰]塵飄
風。綴斷革刓。樵過而誚之。且曰。此國之閫也。是小欲遏寇
偷。大欲扼諸侯。今者關禁弛而不譏。守甲存而不完。將欲
抑天下心而割天子憂哉。關吏笑而進曰。借如潼之甲可
以燭日。潼之旗可以絳天。戰鞞晝驚。警柝夜鳴。吾曹將擺
堅荷鍜投死地之不暇。又安得與客合繻而東。合繻而西
哉。今上君臨萬國。號令所加。風清日明。理為大和。如此則
關之禁何為而申嚴。關之甲何為而繕堅。元宗四十二年。
關中之兵。其屯如雲。孽胡西來。叱而闢之。守甲其不完耶。
古之善守天下者。展禮以防之。闡樂以和之。明刑以齊之。
修政以固之。則其守在四海之外。何以關為。而况完其甲
乎。是天下愈安。而其禁愈弛。天下愈平。而其甲愈敝耳。樵
將去之。且銘其甲云。潼關之甲完。吾孰與安。潼關之甲敝。
吾孰與濟。甲乎甲乎。理與爾謀。亂與爾謀。無俾工爾修。
