欽定全唐文卷三百三十四
陶翰
翰。潤州人。開元十八年進士。又擢宏詞科。官禮部員外郎。
冰壺賦(以清如玉壺冰何慙宿昔意為韻)
惟冰也有堅凝之貞。惟壺也有虛受之明。謝周流之弱質。
託鎔鑄以成名。直方任器。規圓愜情。對光輝而比色。因擊
扣而馳聲。冰假壺以為用。壺含冰而轉清。及夫歡呈朝晏
之餘。瑞表經綸之初。尢荀吳之失對。陷王霸之後車。既遇
賞以為樂。乃獲成於所如。但觀夫推移在道。澄澈如王。時
見瑩而則明。或將摧而不曲。故曰冰貴於水。器尊者壺。國
因時而必用。軍每擊而何虞。若乃周將酬客。魯欲藏冰。揖
籍父其何忌。顧申豐而可憑。是以用之者廣。須之者多。遇
嶭鼓而擊。誦豳詩而何。至時冰銷滴潤。壼罄成酣。乃挾纊
以荷德。豈知漏而興慚。昔者趙衰從徑。魏主其逐。雖有餒
而仍攜。顧無麋而未宿。每覽餘軌。當思踐跡。志未吐於生
平。容已衰於疇昔。倘開冰之可薦。庶投壺而無斁。況霜空
旦寒。晚景仍墜。雖杼軸而不輟。猶髣髴而無記。將投皎潔
之姿。願假含容之意。
狐白裘賦(以珍裘非一腋為韻)
邈哉瑞獸。生乎青邱。資挾溫以流潤。得頤素而成裘。故縝
豪錯毳。匪剛斯柔。象㣥哲以濟美。軼千年而取優。配華玩
於車服。曜珍奇於貴游。殷祀典以崇賁。飾禮容而克修。暨
夫秋沈金氣。冬舉元律。進卿相之門。登王侯之室。寒袪溫
薦。恩纏好密。任藏用以卷舒。委涼暄以昇黜。將綌衣以遞
御。與紈扇而更出。苟人事之宜然。諒廢興之若一。嘉其全
真定色。育精含徽。千金振價。衆服騰輝。朝臨皓雪。且狀乎
寒披鶴氅。曉安朱架。又象乎高懸玉衣。雖質文之可別。蓋
貴賤而同歸。故崇侈者取貴而尚。戒奢者含貞以非。矧乎
從損而益。工兼素腋。德之攸親。豈惟物新。晏嬰相齊以推
弊。孟嘗獻秦而獲珍。貞休利乎蕃玦。悔恡生乎妄人。儻茲
道之無替。遮遺芳於後塵。
對假蔭判
甲為人後請準蔭人色所由以同假冒甲訴法有差等
有國之制。不易於常典。王者之政。未忘於繼絕。人則不幸。
同叔向之有言。天道如何。比鄧攸之無子。甲義當為後。情
切自孤。名不絕於本枝。愛未遷於他室。克聞鳲鳩之德。寧
爽螟蛉之義。知子之道必全。見父之行無改。將議繼體。那
慙象賢。主禮方列於宗門。入仕曷由於庇蔭。苟從法之差
等。亦在禮之何傷。所由無端。雖不憂懼。訴者有據。應異無
文。
對流外判
流外解請兵部勞所由不許訴五品以上
百度之間。見於甲令。九流之內。言念胥徒。在邦必達於大
體。為政不遺於小物。歲之云宴。更議初勳。勞之可書。仍祈
後績。慕縉雲之職。名級願遷。瞻巽風之命。節文當協。所由
以司存必舉。稽彼三章。訴者以理實無言。徵諸五品。既詳
於法。難屈爾詞。
餞崔朔司功入計序
冬。天子至自河華。中使至。司功崔公朝於京師。禮也。今天
下有道。聲教必被。要荒來格。況其邇者乎。政莫大於殷會。
使莫大於述職。故學於禮。足以專對。崔公近之矣。及夫三
物。成者斯義歟。征驂如飛。郊暮來祖。渭上西眺。寒原無色。
賦皇華而送崔氏行焉。
送王侍御赴劒南序
國家既誅卭筰之游魂。收滇池之陳地。以蠻陬君長未即
序。徼外新國。約非甚堅。將欲宣王風。布中典。必候才英矣。
監察御史王公。志標勁節。天假異能。秉心而忠義必聞。多
方而文武不墜。我中丞鮮于公以功名立破城江南。關啟
而虜不敢窺。城峻而敵不敢守者。皆倚匡時之策。仗橫行
之氣。不然者。豈有夕捨一尉。旦麾三軍。盱衡於不毛之間。
決勝於大荒之表。取廷評者浹月。登憲府者周星。繡衣照
於江原。風霜掃於劒壁。斯不足畏矣。中朝名雅。向義趨風。
餞筵傾誠。翰墨紛矚。百壺追送。來登董原之野。萬嶺蒼然。
更繞華陽之國。予以授簡。敢無斯文。
送封判官攝監察御史之磧西序
夫子以忠義為名。以才能為用。頃年投筆。多制勝之謨。間
歲策勳。有斯皇之命。以西師之未解。右地之多虞。何寧此
材。豈獲居息。我主將所以封弱水。擒月氐。略康居。取勃律。
雖出車之任。事屬於才能。而入幕之賢。功歸於帷幄。嗟乎。
非萬里無以見遠圖。非三軍無以知壯節。古人於是歷孔
道。窮河源。豈勤勞而樂行役。甘絕域而厭諸夏。必以為擔
石者能喪志安懷者也。而拜命封侯。功成事立。不同日言
矣。勉哉封子。守其嘉謀。輶軒將馳。繡服將假。雖天下險阻。
玉關之風。故不足為子慮耳。帝鄉山川。徙倚將遠。別路雲
樹。蒼茫欲秋。可以贈離杯。可以贈離唱。乃命座客。唯然賦
詩。
送史判官之河南序
子始以詞進。而果以政聞。拔起翰林。激昂儒服。朝升一尉。
暮入五府。漢東之駕纔返。河南之檄適至。皇皇之命。未嘗
寧居。將欲拒其辟書。韜其利用。若清規雄烈。已異於天下
矣。周鄭之風好僻。齊魯之政或訛。使戎臣所以政(疑)於勵
精。銳於振舉。以東夏候子。得無戒之哉。於是中朝名士左
補闕任侯序其詠歌。太常主簿楊公鳩其晏餞。筆墨以之
聚至。文章以之感合。不有君子。胡寧是焉。中條氣凝。河冰
將壯。關中送客。美使者之賢。泗上諸侯。盛主人之禮。慎爾
行役。勉哉軺軒。別筵再興。詞賦間作。故我有後甲之作。凡
百(英華作故我有後甲之術斷句凡百作凡不屬下句)在任氏之唱者。實隸於斯矣。
送李參軍水運序
壯哉大河之功也。南分淮泗。東委溟渤。呀呷長川。呼吸萬
里。若舟檝是戒。風濤無虞。則三萬之廩。可得而西矣。故朝
廷大役。實難其人。李公精義宏高。德量魁達。聲聞關右。義
徹浙川。我侍御史嶭公資之以成務也。於是驛騎首路。列
筵在庭。山川且長。語笑云隔。勵其節。宣其規。使白波徐清。
紅粟流衍。則國家之事濟矣。勉旃。故交不敏。詩以投贈之。
送李參軍序
人生相知心乎。僕之心嘗語君矣。相天(疑)以志。相忠以言。
以居則無悶。以動則無悔。孰謂子非天下之知已乎。同官
為僚。同志為友。豈不欲晤語終日。盡平生之歡。然而天時
者盈虛也。人事者倏忽也。一合一否。與時而來。不有聚。何
以同二人心。不有散。何以見四方志。長揖而去。勉哉東軒。
楊花初飛。郊草先碧。自秦及洛。雲山千里。子衿之首章善
矣。吾從也。
送蕭少府之幽州序
頃林胡大寇邊。殺右將軍。於是幽薊之北門不啟。天子方
憂朔漠之事。問盧龍之策。公安得收其宏略。匣長劒。塊然
為一尉哉。夫感於事則忠義全。登於危則臣節見。必也海
水晏。燕山空。代雲胡沙。談笑而靜。蓋王師之義全。言未畢。
征馬將散。三嘯於離郊之上。敬而辭焉。
送崔司戶過隴迎大夫序
夫公銜紼海裔。東歸玉門。戎夏已康。金甲已息。伊大夫皆
受賜矣。矧司戶公詩禮是勗。庭闈是故。(疑)假輶軒。登隴雲
而四望矣。吾朋乃驅征騎。攜旨酒。歌白雲以贈之。關河始
風。秋草尚碧。衆皆詩人也。安闕乎文哉。
送崔二十一之上都序
士之相知。故不在舊。僕一覩君。詞志慷慨。情幹絕人。是欲
片心樹善。君子風義相感。笑言卒獲。時不與而清秋至。樂
未央而別恨生。則臨歧撫然。把袂如失。蘭可佩也。掇而贈
君。酒可忘憂。酌以酬我。且士為(疑)當世虛己之運。主司推
心之時。而不能翰飛沖天。淩勵勁翮。非人英也。子之往矣。
吾無間然。乃徵詩寮。以壯行色。
送孟大入蜀序
襄陽孟浩然。精朗奇素。幼高為文。天寶年始游西秦。京師
詞人。皆歎其曠絕也。觀其匠思幽妙。振言孤傑。信詩伯矣。
不然者。何以有聲於江楚間。嗟乎夫子。有如是才。如是志。
且流落未遇。風塵所已(疑)然。謂天下無否泰。無時命。豈不
謬哉。翰讀古人文。見長楊羽獵子虛賦。壯哉。至廣漢城西
三千里。清江夤緣。兩山如劒。中有微徑。西入岷峨。(闕一字)有
奇幽。皆感子之興矣。勉旃。故交不才。以文投贈。
送惠上人還江東序
自延陵季子來詣上國。齊魯晉鄭。賢豪風靡。及夫顧陸入
洛。亦稱南金。今錢塘惠上人。捉一盂。振一錫。則呼吸詞府。
頡頏朝顏。長江之南。世有詞人舊矣。於是侍御史王公維。
太子舍人裴公總。寄彼好事。於焉首唱。賢才翕集。文墨敷
芬。作者為之不寧。詞林為之一振。此公家本富春。棲於天
竺。白雲青岫。方丈之居。江風海濤。一杯而泛。窮其奧旨。即
空王之法門。賾其精心。有真如之理性。不然。我㣥公風流
虛佇。歌詠間作者。豈無哉。正月祴裳東旅。征帆南岸。眺吳
山而可見。值湖水之將碧。震澤千里。孤舟渺然。比思我曹
時開離贈卷也。
送王大拔萃不第歸雎陽序
才格可得而仰也。文章可知而畏也。故往年有公連之捷
矣。九流之學日盛。三鼓之音未歇。今茲有天官之阨矣。天
將啟子於世。故命以才。授子於亨。故先以屈。屈伸理也。才
位時也。子姑感激毫翰。增修詞律。沖天之舉。吾倚而待焉。
歡洽豈常。離言實早。河岳西別。悠哉鎬京。庭闈東瞻。誰謂
家遠。草色將變。雲天浩然。詩而詠言。將以述志。
送盧涓落第東還序
噫。天生秀明。雋而才之。有九流。胡蒙而屯之。故君子守之
以知息之命。而固有須也。不然者。盧氏子魁岸特達。而若
是尚脈脈於公車之下。而三歲不覿哉。灞城春潤。風喧景
遲。鶯聲始調。柳色堪醉。當此而裹足千里。背(闕一字)而東。豈
意者歟。衆皆賦詩。以慰行旅。
送謝氏昆季下第歸南陽序
吾常游江表。得二謝焉。青青子衿。始在童丱。時已辨其梢
雲噴浪之兆。江河蕭散。垂二十秋。忽然上京。再瑩心目。詩
騷之興天假。流略之奧日新。才藝克備。文鋒甚銳。吾以此
自負。不為非知人矣。金門未偶。征蓋言旋。雲峯閉於武閣。
春野開於楚鄧。蓋將窮討策府。琢磨詞律。他日之奮六翮。
登九霄。未為後耳。春水尚寒。郊草無色。何以贈別。必在乎
斯文。
送田八落第東歸序
田子行於古而志於文。雅多清調。將有新律。鋒鏑甚銳。將
來者其憚之。勿以三年未鳴。六翮小挫。則遂有清谿白雲
之意。夫才也者。命在其中矣。屈也者。伸在其中矣。將子少
安。吾以是觀德。灞亭柳綠。昆池草青。於何送歸。無易詠歌。
仲春㣥公遊田司直城東別業序
余聞宥天下。不聞理天下。故夏臺門(疑)而生白。秋官澹而
守中。不然。我㣥公法家之流。惟刑是恤。亦何暇閣挂巾車。
鏘鏘乎在此堂矣。司直鴈門田侯。行修器博。心遠地偏。於
是啟郊園之扉。主簿天水姜侯。詞才俊秀。雅志堅直。於是
傳翰林之檄。嗟乎。城池不越。井邑不移。林篁忽深。山鬱斗
起。出迴塘而入蒼翠。更指深亭。因曲岸而捫穹嵌。忽升絕
頂。雲天極思。河山滿目。菡萏春色。蒼茫遠空。烟間之宮闕
九重。砌下之亭臯千里。臨眺之壯也。[:#AS-82F9:⿰罇]酒既醉。舞袖登筵。
歡洽在斯。獻酬無算。措九州於樂府。移三典於頌章。皆我
順堯之心。除秦之政。所以偶春服之晏也。咸請賦詩。
蘇綰
綰。元宗朝為記室參軍。
對家僮視天判
甲於庭中作小樓令家僮更直於上視天乙告違法甲云專心候業不伏
聖人作孚。萬物惟乂。百僚分事。命南正而司天。五緯連衡。
遵北辰而列象。莫不上稽天道。下授人時。率由舊章。克備
常典。辨躔次之無忒。識運行之有度。南躔日至。爰有望於
靈臺。東陸春歸。方可觀於太室。必若官非代掌。業異家藏。
復王朔(漢有王朔望氣英華作霸非)之精才。有唐都之祕術。不在其位。
理宜勗於閑邪。有犯於時。辭豈逃於語怪。惟彼甲也。能微
訟乎。僮則無良。異疇人之子弟。乙惟嫉惡。復呂氏之刑書。
庭際遐瞻。寧用圭而測景。樓中仰視。徒以管而窺天。攻乎
異端。既殊冰操。在乎正本。請寘霜科。
對賜則出就判
甲賜則有司令其出就訴云未成
欽若典章。丕承政道。九州封域。始昭於禹訓。五等爵土。終
叶於殷謨。馴致者何。率由斯在。聖朝恢國本。建方位。才優
者疏以爵位。功永者頒以邑田。是則秩子男而靡出帝畿。
介藩屏而用崇王室。惟德是宅。非賢孰居。甲以克搆承宗。
疇庸錫社。雖荷封茅之寵。猶居食采之列。成功覽分。一簣
尚缺於為山。賜則加榮。九等未膺於就國。因而勇退。殊匪
躁求。陳力就列。先賢攸重。惟刑與禮。循理何傷。
劉知古
知古。元宗朝[:#AS-92F9:⿰帛⿱丿糸]州昌明縣令。
進日月元樞論表
臣伏見近日累降詔書。委當道監軍使。於諸觀內求精選
丹兼通藥性者一二人。送赴上都。至闕下試驗。不精亦不
加罪。至哉精求。宏告天地。若誠如此。山川豈祕其靈文。神
明安隱其元象。臣自幼年。與道合虛。情性守一。頗歷歲月。
至於留心藥物。向此二紀。意謂無出周易參同契。但能尋
究此書。即自見其道。臣數年屬意於此。精覺開悟。尚猶未
免朦朧。至於金石紀綱。亦略見其端緒。臣忽因閒暇吟詠
之餘。著日月元樞論一卷。本欲藏諸名山。傳之同好。今幸
遇有道聖明之君。志慕元風。若沈默不言。實恐天下無好
之志。今陛下若需還丹。切恐難遂其志。臣所著書。謹憑當
道監軍使隨表進上。伏望聖慈討天下精通藥理之士考
究。若以斯論可採。臣當無隱於陛下。若以為不可。臣自味
於風塵之外。亦不媿於不取。臣不揆庸瑣。輒獻芻蕘。伏增
戰越之至。
日月元樞論
夫馳騖於名利之場者。惟尊爵祿以為意。逍遙於無為之
域者。獨貴神仙之可尊。名位非德行可致。道術非博學而
得。故仲尼不享其高爵。劉向不達其祕言。即知命有所定。
分有所歸。固不計其才能之與清濁矣。古今修仙學道。藜
莠蓬蒿。不啻多也。得之者麟鳳鵬鸞。不亦稀乎。且道之至
祕者。莫過還丹。還丹之近驗者。必先龍虎。龍虎所自出者。
莫若參同契。世之習此書。近乎髣髴。其徒實繁。達乎元義
者。未之有也。昔抱朴子神仙傳云。魏真人參同契五相類
凡二篇。其說似解釋周易。其實假借爻象。以論作丹之意
也。又有元光先生。不知何代人也。覩日月混元經。其序云。
徐從事擬龍虎之文。撰參同契上卷。傳魏君。魏君又述中
卷。傳淳于叔通。淳于叔通又製下卷。表三才也。此則葛稚
川錦平城四字訣全乖。人無識者。復有蕭先生。亦不知何
代人也。又註龍虎敘云。參同契者。擬龍虎上經。本出真人
徐從事。因越上虞人魏伯陽造五相類以解前篇。遂改為
參同契。其後淳于叔通補述其類。取象三才。乃為三卷。又
叔通親事徐君。夜寤不寐。仰觀元象。以配卦爻。而著其書。
研詳三說。理有異同。元光之談。失之窮遠。若以魏伯陽造
五相類以解前篇。遂改為參同契。此非其審也。凡五相類。
豈不云參同契者。敷陳梗概。不能專一汎濫而說。今更撰
錄補塞遺脫。故復作五類。則大易情性盡矣。若不然者。則
未備也。三卷之前。未有此書。此亦是以辯中卷是魏伯陽
所撰。不然者。故不合云今更撰錄補塞遺脫。其義益明矣。
夫參同契者。參考三才之理。敘其符契而已。非為因三卷
而得參同也。所以五相類者。蓋論還丹之道。與五行之理
相類也。所以本經云參考三才。又云推演五行。即此所見
設題之本旨也。而不達者強生疑言。殊不究此經篇章雖
異。旨趣皆同。莫不以乾坤為鼎。天地之道成焉。坎離為藥。
南北之位分焉。龍虎為名。東西之界列焉。若論火候。定生
成。莫不循卦節應鍾律。消息合刑賞。故黃鍾氣至。即陽生
於復。漸歷臨泰。至已而陽爻數終。蕤賓氣至。即陰生於姤。
漸歷遯否。至亥而陰爻數窮。如循還未始有極期。六合三
才四時五行之理備矣。夫鼎者所以鼎其鼎也。藥者所以
藥其藥也。鼎藥一也。豈容非類哉。而有惑者妄生穿鑿。謂
肝青為父。是曾青也。肺白為母。是鉛銀也。腎黑為子。是磁
石也。脾黃為祖。是雌雄也。殊不究經云挺除武都。八石[:#AS-8949:⿱廾]
捐。豈更用元精雄黃之類也哉。謂還丹自赤而成紫色者。
曾青之氣染入而已。又大非也。且草木乘春而生。生即青。
及其花含文彩。實熟黃赤。其中豈有假曾雄乎。謂還丹因
染而成紫色。不知黃金黑錫。赤銅藍玉。是何物染乎。蓋陰
陽之氣。自然變化也。況還丹順天地生成之道。合金水自
然之質。豈得無變化者哉。只為五金八石。硝礬硇石。㣥方
衆藥之中。或有用之。於龍虎大丹。亦無用處。豈非經旨隱
而難辯耶。抑亦心竅窒塞而莫可曉也。且世上聞虎者多。
識虎者少。夫流珠為龍。龍即日也。黃芽為虎。虎即月也。此
二物者。日月精氣。咸有變化之理。故餌之者亦能變化。所
謂變化者。變丹砂為水銀。自陽返陰也。水銀復為丹砂。自
陰返陽也。故流珠丹亦名火青丹。變黑鉛為黃丹。自陰返
陽也。化黃丹為黑鉛。自陽返陰也。二物謂之陰。倏然而為
陽矣。謂之陽。忽然而成陰矣。互為夫婦。更為父母。此蓋陰
陽感激而成。雖聖賢莫測所以。魏夫子敘云。雲芽之靈。龍
吟方泉。景雲絡霄。虎嘯虛無。衝風四振。陽燧昭明。朱光鬱
起。方諸見陰。元液清溢。皆為自然也。此大還丹妙用。其實
一也。上古有水銀一味。而獨不成丹者。蓋有龍而無虎。不
如是。又何假四象五行。亦何求於陰陽男女哉。是以必有
不因於物。亦不因於人。而往往任其大道自化者矣。上經
豈不云賢者能特行。不肖與母俱。夫與母俱迺知。豈非自
然之正也。如紀綱八石。本乎二物。龍虎一體。而開三條。審
乎二物。易乎一源。可知至元也。所以千舉萬敗者。其由不
達三五與一之理。此非大道曲隱。由思慮之未至。老子所
謂能知一。萬事畢。亦為此義也。世人徒知還丹可以度世。
即不知度世之理。從何生焉。蓋餌日月精華故也。日月者。
天生元女地長黃男是也。虎者金也。龍者汞也。金汞相抱。
得自然性。服食之者。豈不神哉。所以黃庭經云日月精華
救老殘。豈非二景之事乎。答曰。媾二景之暉者。其徒實繁。
服五晨之霞者。數亦不少。然當此道。住世長生者鮮矣。至
於餌一藥。服一丹。獲延駐長生者。目所見多矣。由是論長
生之術。必在保養服食。內外兼資。方始有望。若獨任一端。
徒亦不免虛勞耳。學者云。鉛非鉛也。此恐昧甚者歟。且上
經云。真人至妙。若有若無。髣髴大淵。乍沈乍浮。中經云。真
人潛深淵。浮游守規中。此蓋銷鉛為水。煖汞投之。初入則
寂爾無聲。火烈花浮。迥然獨異。此豈不以物處於太泉深
淵者乎。若謂斯鉛非鉛者。又不可知也。或人為鼎正當有
土者。是妄也。真鉛者。火鉛是也。夫水位北方。卦主坎。坎主
六戊。戊即土也。火位南方。卦主離。離主六已。已亦土也。真
人之意。惟以戊已之氣而為土。非以土地而為土也。此坎
戊月精離已日光之義也。經豈不云乎。人所稟軀。元精雲
布。因氣託初。陰陽為度。夫作丹者。亦以法象人也。稟父母
四氣。以立為形。魂魄隨起。乃有精神矣。然即父母之體。豈
中有土乎。是知一陰一陽而為水火。火以水為夫。水以火
為妻。其道自成於戊已。夫萬物莫不終始於土。功用莫逃
於水火陰陽。若謂土者五行之數。列在鼎中。則龍為木精。
鼎中何能無杞梓之屬。其道甚明。知之者鮮矣。夫金能生
水。水亦能生金。水生金者。則鉛中出黃芽。是其性也。五金
訣云。鉛能制汞。汞能伏金。金汞成形。故名製伏。此一理也。
夫木能生火。火亦能生木者。則丹砂中出汞。亦是其性。所
謂木者。木受太陽之㤅。化為流珠。太陽者日也。日出於東。
東者木位。太陰者月也。月出於西。西者金位。故還丹以元
象為準。日月之符。在乎晦朔。會合刑德之氣。順乎卯酉。出
入乾坤。徘徊子午。以天地為雌雄。以陰陽為父母。故左名
為龍。右名為虎。經曰汞日為流珠。青龍與之俱。理在於此。
有淺見之士。或以水銀和山澤銀合於器中燒。呼為樹子。
始即二物相抱。後乃銀汞異處。或經一年至二年。鉛母既
成赤粉。其中伏火功深則十存四五。效淺者十有二三。服
之者不聞益人。亦往往反損。蓋緣五行之氣不足。法象之
理有乖。或有曰鉛從銀生。定以鉛精合汞。名曰龍虎。殊不
知黃芽雖出於鉛。實非鉛也。以非鉛為藥。而為正矣。故云
黃芽不是鉛。不離鉛中作。是也。故為龍虎者。必先以黃芽
為正也。經云終始自相因。此謂制汞以類。合類故名。於終
始相因之義也。夫父之制子。子之制孫者。人倫之正也。火
性銷金。金伐木榮者。還丹之感也。又有術士或以龍虎歌
云。陰在上。陽下奔。首尾武。中間文。但常在鑪上。置水一甌。
出五符經語。此要言也。夫還丹起於陽生。終於陰極者。陽
伏於下。陰在於上。假令雖有生者。必待陰衰之後。水旺之
時也。向者自復觀卦彌歷十月。鉛黃既謝。丹道將成。子生
母胞。不相涉入。陽消陰息。金勝水衰。魂魄相安。剛柔合體。
然後設陰鑪於上。張炎火於下。經所謂舉水以激火。奄然
滅光明。又云水盛坎侵陽。火衰離晝昏。陰陽相飲食。交感
道自然。斯乃順時合宜。與氣相得之理也。真人意者以金
丹久為火化。形氣乾虛。欲使受其陰津。以潤肌骨。蓋妙盡
於此矣。嘗見天下好道者。財竭不知貧。力盡不知困。深可
哀也。莫不以鉛黃花與水銀相和燒之。謂之紫粉。或以朱
砂雄黃水銀硫黃曾青空青及諸礬雲母等。同合和蒸煉
煑煆而服之。或以諸礬新碌諸灰結水銀。名為紅銀。化為
粉屑以服之。凡此衆類。制作多門。若修煉如法。形氣不散。
尚可愈人之疾。亦別無所益。若散失精華。空有滓惡。但能
稍熱。更無所堪。或用藥汁以煑硫黃。澄濾以研成玉粉。或
用硫黃以染銅葉。研煉而成赤丹煑之。此於諸術之中。最
為凡淺。至於砒霜以化銅鐵縮錫。此蓋為飢寒之徒。非道
者所處也。然得妙者。亦百無一矣。世有不知道者。謂五金
是金銀銅鐵錫也。八石是雄硫砒礬膽曾青磁也。殊不知
子午以成三。戊巳自為五。是以八石之名。得陰陽之數。此
還丹之道備矣。所以前輩道流云。不用二青及四黃。河車
自有五神光。經云九還七返。八歸六居。此義隱。非久通元
者。莫得論焉。世人多將黑鉛化為黃粉。即牛糞汁或[:#AS-8456:⿺麥丏]糟
之類。和其鉛粉。同溲團燒之。鉛汁流下。如此九度。謂之九
煉鉛精。天下學者皆以此為九還七返。是鉛精丹砂。又不
知八歸六居。復是何物。夫金生數四成數九。木生數三成
數八。火生數二成數七。此三者皆本生之氣相合。故名返
還。六居者。水生數一成數六。金本生水。水不得與金合居。
然自謂之六居。天地左轉。日月右行。俯而視之。則金能生
水。木能生火。仰而觀之。水返生金。火返生木。子當右轉。午
乃東旋。卯酉界隔。主定二名。此之謂也。故知天道不隱。人
自迷之。今謂此書為日月元樞者。亦取此也。蓋世上學者。
茫茫漠漠。竟馳於金石。即無消息之見。復無明師可道。則
利在於黃白之術。得不妄動。動則終敗也。夫修還丹者。有
十難焉。一精神不惑。二財力不足。三藥物不正。四分兩不
同。五修煉非法。六陳布乖度。七火候愆期。八徒侶不端。九
誠心懈怠。十成而不祕。有此十者。一有所虧。所失者大。而
況不成有全虧者乎。所以學而得者。萬無一矣。至於經年
歷歲。守鑪看火。屏息營運。休廢生業。前期未卜。內懷疑悞。
久勤則力屈。甚貴則生怨。中道而上者。謂之難類也。豈容
易哉。自非捐俗求仙。越世高迹。稟性精一。盡於名利者。安
可造次議久視之要。臣不揆庸愚。好道學仙。久覽參同契。
不因其師。苦患乏財力。不能早修也。又恐荏苒過時。使後
學者久困迷途。枉費資產。雖不盡露真詮。而亦頗聞元要。
夫以和璞為石。荊國之衆也。謂碔砆為玉者。天下皆是也。
又不知所謂碔砆焉。和璞焉。悠悠然莫知所問。惟候感通。
以望神仙之教也。
常建
建。開元中進士。大歷中為盱眙尉。
對祭闕頒誥判
所司有禮事不頒誥所由斷徒訴不伏
祀事孔殷。以供百神。禮容不肅。奚崇三獻。興言國典。厥在
司存。頒之猶恐不供。不頒將何集事。俾左社右廟。奚捧幣
薦牲。方澤圜丘。曷焚柴埋玉。欲加之罪。安得有詞。必也禮
或重輕。法存降殺。將定所刑之典。須明所祭之神。議以從
徒。宜其後命。
對復以冕服判
甲復以冕服御史糾其違失
喪定等列。在乎中制。爵為公侯。招以上服。禮則有數。甲其
謂何。必若錫重五侯。寵加八命。寢於中霤。固當復彼東榮。
適在他邦。是何升其左轂。冕服則順。鐵冠奚為。如或有愆
於儀。不象厥德。僭而有作。同彼季孫。孝則莫彰。異夫曾子。
所謂殺禮。宜其聚慝。徵大夫之轍。理既有違。論司敗之刑。
法將何逭。
