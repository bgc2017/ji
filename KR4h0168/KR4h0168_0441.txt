欽定全唐文卷四百四十一
張叔良
叔良。廣德二年進士。
五星同色賦(以昊天有成命為韻)
聖人守公器。膺大寶。下順乎黔黎。上法乎元造。天且不言
而親於德。星有同色兮應以道。日月既運。欃槍必埽。近接
唐堯。遠徵太昊。惠化已敷於萬國。降精何慙於五老。若乃
二儀覆載。七曜迴旋。運行有準。次舍有[:#AS-8850:⿰足⿸厂⿱田坴]。或以璧合。或以
珠連。更水火之啟閉。遞金木而推遷。且鎮也者。配萬象以
時應。周四序以功全。德位居中。渾儀之人事著矣。色黃主
土。國家之王氣在焉。故歲以春而布令。辰以冬而侯宣。熒
惑奉炎於夏日。太白御煞於秋天。皆青白各爾。赤黑自然。
忽與土而同色。瑞我皇之應乾。逖覽傳記。遐徵休咎。陰數
六。陽數九。上蒼降精。元象所守。事須合於往契。政必由乎
厥后。二儀交泰兮自古同休。五星輝彩兮當今信有。天下
歡洽。百姓殷阜。况運昌兮屬乎羲軒。矧歲稔兮逢乎申酉。
且夫據大號。寶鴻名。既資乎日角。亦稟乎星精。然後臻符
瑞。叶休禎。天雖高兮取則不遠。象既設兮其應甚明。觀五
曜之同質。審四序之有成。則知聖能法天。天能瑞聖。君臣
合作。遠近相慶。德邁乎古今。道洽乎歌詠。信五星之一色。
乃昊天之眷命。
郭湜
湜。大歷中官大理司直。
唐少林寺同光禪師塔銘
嘗聞示見有緣。緣隨生滅。色空無性。性盡真如。契之者即
為導師。了之者如登正覺。契了之義。其在我禪師歟。禪師
法諱同光。晉人也。道心天縱。法性生知。甫及幼童。已悟無
為之理。纔過弱冠。便歸不二之門。早歲出家。旋進具戒。以
修行之本。莫大于律儀。究竟之心。須終于禪寂。禪律之道。
其在斯乎。及持鉢東山。歸心禪袒大照。屢蒙授記。許為人
師。及大照遷神。敬終恒禮。乃遁跡林野。敢為人先。雖情發
于衷。而聲聞於外。辭不獲已。乃演大法義。開大法門。二十
餘年。振動中外。從師授業。不可勝言。三十餘禪僧。盡了心
地。隨身化度。不離几杖。或往來嵩少。棲息荊蠻。用大自在
之深心。開悟知見。行不思議之密行。拯拔昏迷。不可得而
名言也。則知法輪常轉。經(闕)慙翰墨。有媿荒蕪。乃為銘曰。
世尊滅度後。得道轉法輪。于今無量刦。不知凡幾人。禪師
自河汾。杖錫來問道。禪師為授記。可以繼僧寶。三身與三
業。如電亦如露。生滅既有緣。輪迴自無數。惟有成道者。能
入諸禪定。外現泡幻身。內亦真如性。一切漏已盡。無復諸
煩惱。過去與未來。皆共成佛道。太室西兮少室東。風雨交
兮天地中。禪師一去不復返。長夜冥冥空是空。
許登
登。肅宗朝官右監門衞冑曹參軍。遷右拾遺。
潤州上元縣福興寺碑
維(闕四字)兩儀。維聖人首于萬物。物本於道。道行於人。人資
於教。物本於道者。姑肯務德乎。人資於教者。(闕)肯崇德乎。
夫教始於儒。中於道。終於釋。釋之時義大矣哉。空寂為體。
慈悲為用。生死為苦。涅槃為樂。(闕二字)詢夫異兆。漢后夢夫
真儀。越自西天。傳諸東夏。所以九圍之內。六服之外。像法
流衍。元風振揚。四千二百甲子于茲矣。我天寶之季。乾柱[:#AS-85BC:⿱穴㓎
]折。坤維[:#AS-85BC:⿱穴㓎]裂。有為兇渠。奸亂河朔。有生逆節。乘釁江淮。
乾元中。暴兵至于金陵。蹂踖閭閻。殘其寺觀。鞠為瓦礫者。
福興首之。福興寺。梁大同二年之俶建也。本於塘蒲之東。
遷於銀湖之北。中更一徙。以襲其初。傳記缺遺。莫詳歲月。
嗟夫。昔穢國盡燒。我淨土弗毀。慧眼之覩矣。今精廬斯壞。
我法侶無歸。凡目之取矣。有禪師德號道融。本姓樓。東陽
義烏人也。肅宗皇帝龍飛朔方。大赦天下。改元為至德。每
寺度人。以蕃王室。時潤州刺史兼御史大夫江南東道節
度處置使京兆韋公陟。俾屬城大德。咸舉所知。禪師行業
精修。法門之中。裒然為首。遂正名僧籍。而(闕一字)於福興焉。
初入牛頭山。謁第六(闕一字)忠大師。遽受密印而為正座。大
師三昧之主。四支之尊。攝心無涯。定力無等。首施錢三十
萬。謂禪師曰。可(闕二字)招提。(闕一字)其安樂。禪師跪以奉命。乃
初請之邑。再請之州。州伯邑長。僉諧懇願。以大唐上元二
年龍集辛丑季秋月旬有九日。遂移氏[:#AS-FBEC:●]十舊額。肇氏[:#AS-FBEC:●]
十新居於天竺之山。為真寶地也。天竺在故寺東南七里。
名符佛國。山則我鄉。此蓋有開必先。陰隲靈鷲。禪師嘗讀
經典。至千二百五十人俱。(闕一字)之而言曰。豈直多徒。亦堪
集事。遂據此數。以裒其人。人錢三緡。共成法相。行檀如水。
品物如山。未盈旬時。我望充塞(闕一字)是邑也。建業舊都。有
齊梁遺風。乃聚沙為塔。於然燈求記者。家不無之。易用受
化。是故棟
梁之才。(闕一字)里而來。如陵如堆。班倕之伍。千里而聚。如雲
如雨。乩之以日。懋之以功。栞山陊崖。敜阱夷坎。芟蒙蘢為
顯地。剗崱(闕一字)為康衢。其平如磨。其細如砥。禪師以心居
中度殿。以背居後度宇。以首居高度臺。以足居下度室。以
臂居北度廊。以手居南度門戶。授(闕三字)皆約我身。規圓之。
矩方之。縱度之。橫(闕一字)之。上協於天。下協於地。明協於人。
幽協於神。然後斯之以斧斤。督之以繩墨。審之以面勢。較
之以方隅。使人無所惑也。(闕一字)之以(闕三字)之以榱桷。(闕一
字)之以軒牖。墄之以階墀。使人知大壯也。先之以粉繪。後
之以丹雘。雕之以金璧。鏤之以(闕二字)使人觀巨麗也。春爍
瀛海。花敷蓬萊。如鵬斯飛。如虹斯飲。色空相射。晶光相廞。
煌煌炎炎。(闕二字)爛爛。迴翔日月。吐納陰陽。弗可得而名也。
白蕩之山。以(闕一字)其左。滄江之水。以浟其右。斗辰之(闕一
字)以爓其上。盤龍之鎮。以抉其後。望夫南上以啟行。慈姥
東向而奔走。勝勢交(闕三字)放紛。蓄靈孕奇。(闕一字)嵐泄霧。彩
章屢變。濃淡更鮮。又弗可得而名也。多羅之樹。鬱以青葱。
功德之水。湛而清淨。涌塔浮於倒景。香剎彗於行雲。貴色
有薝蔔之花。龢鳴有迦陵之鳥。大雄據師子之座。賁然當
陽。太
子垂瓔珞之衣。嫣然列侍。相好(闕二字)變化無窮。罔得智而
知。罔得億而測。巍巍光大。不可稱量。四天赫臨。八部周護。
持殳秉矟。一何稜(闕四字)頤一何拗怒。精靈肸蠁。如在虛空。
元[:#AS-FBED:●]攵乎誘掖㣥生。虔修六度。撞鐘鳴磬。以破昏疑。擊鼓
吹螺。以施號令。聞者開般若之智。見者發菩提之心。或謂
寶生之國。極樂之土。頗黎為地。黃金為繩。流泉浴池。珠交
霧幔。以此為念。吾無靦焉。惟禪師之經營茲寺也。禎符景
瑞。匪朝伊夕。五翬掊地。神之定矣。三虎禦寇。神之命矣。二
木不奪。神之正矣。一泉息濁。神之淨矣。靈芝三秀。嬔谷嬔
山。祥蓮合房。于沼于沚。造門之女。呴而不宿。遊方之人。投
而弗禁。祅災起念而自殄。危懼歸心而必釋。禪師之道。惡
可倪也。禪師之德。惡可測也。演慈悲之化。降淫慝之神。皆
建廟立祠。血食不絕。近云百祀。遠謂千齡。大則犧牛之建。
小則特豚之禱。以月以日。以時以節。弗敢矯誣。不(闕五字)墉
屹然。灌木捎天。但得而遵。何繇而殛。禪師以為修道之本。
在於利人。從人之欲。可謂除患。迺詣其(闕三字)視諦觀。以日
繫月。身心靜一。或呈醜相。未覩睟容。或(闕三字)無何稽首。悉
與受菩薩淨戒。而度脫之。斬陰斬陽。以為梵宇。取彼居室。
寘之
金仙。寂寥而無事矣。城邑聚落。數百里閒。巫風遂消。佛道
增長。(闕字)主之教歟。繄禪師之力歟。二相交修。一體互用。
不然者。何以元通妙感而若是乎。予耳聆嘉聲。目覽懿跡。
迺知(闕一字)聖道者誰能慮始。剏僧坊者(闕四字)王公大人。豪
富長者。國當全盛。家有貨財。然以更之存亡。積之年紀。人
則盡瘁。事或藂殘。未有(闕二字)乎禪門。獨行世界。時遭多難。
道弗屢空。(闕二字)而(闕一字)福自開。晏坐而萬緣斯湊。不七八
稔。指顧皆成。輪才乎而。奐才乎而。若夫經始之善人。屋宇
之(闕一字)數。紀於碑陰之上。庶千劫炳然而可(闕一字)其辭曰。
觀空匪易。(闕一字)相良難。既觀又(闕一字)揚波導瀾。淵淵我師。
體(闕一字)行端。經之精舍。粲以林巒。其宇伊何。維[:#AS-FBEF:●]木[:#AS-FBED:●]([:#AS-FEF4:●]
[:#AS-FBEC:●]冉)[:#AS-FBF0:●]與檀。其飾伊何。維琅與玕。燿燿華
影。峩峩鬱盤。閟陰迪陽。從暑閱寒。世界非廣。渤澥非寬。景
於是萃。思於是殫。甘露之門。淨口以飡。般若之(闕二字)心以
安。右浹大江。左馳長干。靄如山青。赩若霞丹。硉矹豐碑。(闕
二字)不刊。追琢斯文。億載是觀。
蕭森
森字從政。大歷朝朝散大夫兼并州別駕。
京兆府美原縣永仙觀碑文
述夫(闕一字)冥澹泊者。不可以思及。混成空有者。不可以(闕
一字)量。故我聖人之善。不知其名。而強名之者。其惟大道
乎。先天(闕一字)王。後時(闕一字)進。希微豈得乎搏聽。混澄焉撓
其清濁。湛然無為。莫之領(闕一字)三才自敘。萬物大成。洎乎
叔世。智巧(闕一字)滋。(闕一字)飭陶甄之用。漸昧自然之本。是以
聖人維網。深仁救時。存乎(闕一字)象。以匡(闕一字)弊。我大唐元
宗大聖皇帝道超萬古。功冠百王。探至(闕一字)以拯蒼生。廣
清化而敦兆庶。欽若上帝。追還元始。(闕一字)以天寶二年(闕
一字)月(闕一字)日下如聞州縣古元元廟。年代將遠。或多頹(
闕一字)宜令所在長官。量加修葺。時縣令河東柳升。長河之
秀。高嶽之英。負不羈之才。(闕二字)雲之氣。上承朝(闕一字)下順
人心。因庭之餘。爰搜永寧鄉古廟。夫行政治者。必務洽乎
道。乃與景龍觀先生田名德語斯改更(闕三字)生之(闕四字)人
之力乃於縣東纘舊業。創新制。周迴數里。垣(闕一字)百雉。朝
啟疏壤。夕終杇飾。若非至道精感。其孰能與於此乎。尊師
勸勉有方。歸化如市。堂殿廊宇。煥焉惟新。元像真容。肅然
如在。至五年。又以(闕一字)術之餘資。(闕一字)洪鐘一口。并植奇
樹珍林。廣芝田蘭圃。不可勝數。動(闕三字)精感潛通。六年(闕
一字)
月(闕一字)日。有詔賜額曰永仙觀。敕尊師為觀主。別新度七
人。以充灑埽。則自此而立也。頃以國家多難。未終(闕二字)之
功。今天下(闕一字)平。土宇清謐。一人有慶。兆庶咸蘇。復興一
蕢之功。將成九仞之業。大歷六年。乃建門屋。尊師(闕一字)務
既畢。內(闕一字)蒼生。聿修開(闕一字)之門。大啟迷津之(闕一字)於
是集晉右軍王羲之書。勒清淨智慧觀身經。銘碑刻石。實
邁古今。經文鎮開。永疑壬子之世。道門復值。何必甲申之
年。觀是則身患頓忘。仰之則筌蹄懸解。總諸盛事。克就其
功。不稱不伐者。惟尊師乎。尊師頻陽人也。(闕一字)道而(闕一
字)含道而長。年十四。中宗孝和皇帝登極。置景龍觀而度
凡(闕一字)五十載然主此觀。又踰三紀。行業(闕二字)於海內。令
聲聞達於天府。其年七月十六日。(闕三字)旨令知奉先等縣
威儀使。尊師德合(闕三字)同其廣。事無為而無不為。行常道
乃非常道。(闕二字)上善。無得而稱。宏波莫測其淺深。(闕一字)涯
豈量其遠近。上座蘭法會監(闕一字)公孫志誠弟子徒眾彭
惠源并諸縣(闕一字)道俗門(闕一字)等千有餘人。并道行純修。
智懷泉遠。咸仰茲德業。患作而無記。幸時逢康泰。人喜豐
年。縣令裴公平。政治有方。惠訓無喻。故特鏤文金石。特建
豐
碑。庶不朽之功。並乾坤而可久。靜默之教。歷億歲而彌彰。
其詞曰。
浩浩元始。冥冥混成。氣分萬族。(闕二字)千名。淳(闕一字)化起。(闕
三字)生。偉哉(闕一字)聖。聿(闕一字)善誘。探賾隱顯。覃思空有。(闕
一字)乎未形。吾乃無咎。握圖繼冑。粵我大唐。轉彼頹迹。降
此新綱。廟遷邑左。化啟頻陽。碧堂挺起。元宮秀出。壘棟(闕
一字)雲。浮梁暎日。面(闕一字)聖眾。羅衞匪一。(闕二字)善貸。表列
希聲。萬鈞陶冶。九乳方成。響愈迷俗。韻節昏明。王[:#AS-FBED:●]祭王[:#AS-FBED:●
]祭琪林。氛氛蘭圃。神草遍秀。祥花閒吐。帷蓋元都。垂陰
紫府。道宏業廣。精(闕一字)無垠。天仙合德。人物通神。皇宮錫
號。翰苑題文。觀(闕一字)觀惠。非實非虛。身有患有。身無患無。
或異周蝶。或同鵬魚。盡至道(闕一字)道。亦真如(闕一字)如。(闕一
字)文既(闕一字)於(闕一字)火。雕篆是(闕一字)於玉書。功高望重。曰
我尊師。道(闕二字)聖。德邁(闕一字)夷。智方愈疾。慧食充饑。千齡
奉壽。萬品承規。道則斯在。何必具茨。式刊琬玉。永久為期。
韓雲卿
雲卿。桂州刺史叡素子。守尚書禮部郎中。
平蠻頌
惟大歷十二年。桂林象郡之外。有西原賊率潘長安。偽稱
安南王。誘脅夷蠻。連跨州邑。鼠伏蟻聚。賊害平人。南距雕
題交趾。西控昆明夜郎。北洎黔巫衡湘。彌亘萬里。人不解
甲。天子命隴西縣男昌巙領桂州都督兼御史中丞。持節
招討。斬首二百餘級。擒獲元惡并其下將率八十四人。生
獻闕下。其餘逼逐俘虜二十餘萬。並給耕牛種糧。令還舊
居。統外一十八州牧守。羈縻反覆。歷代不賓。皆受首請罪。
願為臣妾。嘉其自新。俾守厥舊。商農漁樵。各復其業。悼耋
鰥寡。各安其宅。變氛沴為陽煦。化險阻為夷途。五嶺之人。
若出元泉而觀白日。如蹈烈火而蒙寒冰。書上聞。優詔嘉
焉。公卿百辟。將校耆艾。咸願歌頌勛烈。以銘於石。其辭曰。
皇帝嗣位。十有五載。淳風橫流。聲教無外。蠢茲蠻陬。肆其
蜂蠆。恃遠怙險。為人蟊賊。爰命隴西。授節討綏。訓我師徒。
如熊如羆。捲旗釋甲。先喻德澤。稔惡弗懲。含蠆弗息。矯矯
隴西。礪爾矛鋋。鼓奮重泉。兵揚九天。出其不意。億萬踣顛。
來者面縛。亡者染鍔。搜洞索穴。覆其巢宅。若鼓洪爐。燎彼
毛毳。若振飄風。摧乎朽脆。海嶠濛濛。再開天光。俾祲作和。
化戎為農。三軍臥鼓。四鄙罷柝。原野蕭條。萬里澄廓。明主
是嘉。罷人是康。銘之嶺門。用垂無疆。
平淮碑銘(并序)
惟唐上元辛丑歲。叛臣劉展。竊地弄兵。悖撓天常。肆虐黎
人。淮泗而南。施於閩越。人殘令絕。職貢不修。先皇帝命我
特進試鴻臚卿兼御史中丞田神功。統盧龍勁卒。控弦引
鏑。萬有餘騎。涉淮浮江。梟懸魁逆。布宣德澤。返旆河南。吳
楚之人。父子相歡。戚屬相賀。土壤耕闢。年穀豐登。舳艫若
飛。歲月相屬。朝廷甄收。顯寵薦及。出領方面。入秉端揆。錫
圭分社。有土為王。牧守遠近耆耋。農桑工賈。飲惠懷德。皆
願銘石江滸。播垂休烈。其辭曰。
昔在上元。中夏猶虞。姦兇矯攘。鯨毒楚吳。帝命信都。偏師
萬人。鐵騎騰凌。風行雲奔。頓旗偃節。敦諭威德。兇慝不悛。
搖蠆恃毒。桓桓信都。奮髯提戈。援桴軍門。氣凌山河。地祇
號風。江靈鼓波。上隕旄頭。下除巴蛇。通地之經。導天之和。
人胥已安。積十餘年。田野豐穰。轉漕如川。伊昔有周。召虎
方叔。降及嬴秦。翦起繼躅。履險成功。孰與為足。天子是咨。
南人是懷。享國冀都。銘功海門。陵谷可遷。碩德長存。
故中書令贈太子太師崔公廟碑
戊申歲六月。尚書左僕射趙國公圓薨。天子罷朝三日。喪
禮贈賻。加異常數。詔贈太子太師。諡曰昭襄。嗣子裦。遵荷
先訓。敦率舊禮。五月而葬。二十五月而祥。既祥。始立廟于
洛邑。曰考廟皇考廟。階二尺有七寸。從四尋。衡八尋。三戶
五楹。外垂四阿。圬塓彩椽。不施丹雘。齋宮爨室。庭垣稱之。
因述族氏勳躅清顯。明銘其德曰。太師崔姓。清河東武城
人也。系於齊。著於漢。荷先少師之教。純孝溫重。稟受元和。
緯武經文。為國梁柱。賊臣祿山。憑犯河華。元宗順動。南巡
蜀漢。公為居守。有扶翊再造之勳。函洛阻絕。人罹蠆毒。肅
宗振旅朔陲。戡靜禍亂。公為宰衡。有翼贊匡復之謀。山越
之難。河泗之境。公領揚州。宣風淮楚。有翦攘威鎮之績。於
惟茂勳。莫與為匹。禮曰。以勞定國則祀之。能禦大災則祀
之。能捍大患則祀之。是宜廟食。以銘於鼎。以九月初朔之
日。寢廟既成。庭除既平。備器撰服。潔儉中禮。先享七日。致
齋具物。水草陸產醴酪牲牷之備。外盡物也。色溫行恐。身
詘意愉。如懼不及。內盡志也。禮卒奠撤。齋莊之色如存焉。
歎息之音如聞焉。君子曰。吾觀崔氏之享。有以知禘嘗之
義焉。古者諸侯立五廟。廟有鼎與樂。有國之制。侯伯有爵
而無土。廟有鼎。祭有樂。不克立五廟而立三廟。不銘於鼎
而銘於碑。其銘曰。
顯顯太師。天孕鴻才。恢張碩勳。光照台階。惟昔奸兇。蝕恩
犯順。乘時無虞。區域駭震。元宗南巡。功著巴岷。肅宗戡復。
勳揚冊牘。彌廓氛祲。宣明日月。於惟太師。誰將比烈。爰自
鼎司。出鎮淮夷。外有亂虜。內有疑師。欽和畏威。遠邇來思。
於惟太師。為國藩維。功以殲災。勞以定國。詳考祀典。禮存
廟食。爰立寢廟。不忘儉易。卑不狹陋。廣不踰制。毣毣孝子。
愉愉其志。齋莊慤誠。庶物臻備。俎豆斯設。神將來暨。歲時
迭移。霜露薦至。德流慶延。昌庇後嗣。
河南尹張公碑
惟唐六葉。歲在乙未。兇臣肇亂。殘毒生靈。穀洛之郊。七年
方平。宮廟燔夷。府寺為墟。陰燐轉于原隰。麋鹿遊于街陌。
天子乃命河東郡侯延賞尹於東夏。恭惟河東。虔稟聖謀。
清默無為。外務經簡。內無讌嬉。勸沮以仁。休息以和。視人
猶身。視邦猶家。一年流亡[:#AS-8F62:⿱鹿君]至。二年土壤咸闢。三年公給
人足。家有餘積。疏達河渠。導塞提封。溝洫化為通川。山木
流於郡國。乃立宗廟。乃建寢殿。變邱墟為閭里。散災祲為
和氣。公府若虛。戶庭不扃。牛馬產畜。牧而不羈。居守四年。
遷官罷鎮。東人父子。孀獨窮老。若游魚之失於淵。栖禽之
喪於林。於是河南洛陽洎甸內二十二邑。長守將校。及佐
吏耆艾。三軍之終。相率琢石頌美。表揚仁風。詞曰。
惟皇統極。繼業嗣聖。兇臣無君。矯眾犯順。都邑殲殘。化為
邱樊。於烈河東。受命緝熙。守一含光。體純忘機。以禮代刑。
以重威。政得其恒。物遂其生。措置典刑。士吏自清。弭廢鞭
笞。黎甿不欺。芃芃榛楛。變為禾黍。氛祲蒙蒙。散為祥風。乃
設隄防。禁遏溢暴。湍悍安流。時無水禍。乃疏河渠。浸枯決
瀦。河渠既流。山木浮浮。煨燼之中。再立清廟。荊榛之下。再
閱高殿。人不知役。公有盈羨。風聲沛然。大化四流。歸朝執
憲。惠贊皇猷。我有牛馬。牧而不羈。我有兒童。路不拾遺。泱
泱田疇。疇能繼之。洪惟夐古。淳風揚揚。下及有周。亦稱二
南。烈烈河東。實嗣其風。
虞帝廟碑銘
帝舜有虞氏。姚姓諱重華。帝顓(闕八字)瞽叟之子。(闕一字)以孝
聞。卅堯(闕四字)受堯之禪。丁酉法堯禪禹。在位五十年。南巡
狩崩。(闕八字)一百一十有二算聖德(闕四字)靈魄遊於無方。南
人懷思。立祠禱祭。歷夏殷周秦。距乎有國。凡更十姓。享奠
不替。大歷十一年。(闕八字)皇族隴西縣男兼御史中丞昌巙。
領桂林象郡之地。虔祇統命。肅龔神祀。以祠宇隳圯。狹隘
朽陋。不足延降聖靈。迎致恭恪。齋服祭器不(闕八字)邀福慢
禮有里巷蠻夷(闕四字)於(闕二字)縣尹曰上有陽崖陰竇。下有
迥潭伏滔。風雲(闕八字)之(闕一字)處(闕三字)駕(闕十四字)因以俸錢增
新易故。崇垣峻宇。蕭屏牖戶。有倫有度。堊繕既成。以時昭
享。瞻覿門屏。踐履階闥。兢業恂懼。肅然莫不加敬。牲牷既
設。巫祝斯列。齋莊蠲潔。慤然如享其誠。簫鼓既闋。俎豆斯
徹。神人和悅。僾然如受其福。是歲寇賊殲平。年穀豐稔。五
嶺之人。陰受帝祉。官屬長老。願刊石琢表識。以彰懿烈。其
辭曰。
惟虞禪夏。夏德斯淪。更殷歷周。以及嬴秦。帝號再尊。帝道
莫宣。祀典空存。祀禮無聞。於穆皇家。踵美於唐。獨主淳儉。
後嗣其昌。明明大君。俾祐爾躬。穆穆宗臣。祇慎肅龔。廣厦
增飾。展禮竭忠。人神胥會。風雨晦蒙。三千年閒。禮幣贄通。
西原寇平。南畝有年。祀事報功。皇靈降臻。仡仡武夫。我戰
自克。畟畟農耜。我勤乃獲。日用游焉。惡知帝力。天人同休。
心存影會。誠感昭通。屑易窒礙。刊石播美。垂億千載。
李迪
迪。廣德元年官京兆倉曹參軍。
鍛破驪龍珠賦
彼津之叟兮愛子何多。碎驪龍珠兮心亦匪他。為教誡之
大者。猗嗟乎其義則那。夫此珠者。寶之至也。產乎北海之
重泉。在乎驪龍之頷下。海茫茫兮不測。龍呀呀兮若鬭。當
求利以輕生。因沒波而直透。潛行伏踴。既驚且覯。賣萬死
以觸鱗。幸一冒而匪寇。父兮畜我。子則告之。曾是憑怒。無
然小慈。斥其珠而不納。乃命石以興詞。且龍之得水。變化
無已。奮迅而江海沸騰。一噴而雲雷四起。攫拏山石碎。摽
捎林木靡。不遇睡之時。必為齏粉矣。於焉抗手。勃然瞋目。
當頷孰云於徑寸。贖罪寧論於十斛。因而鍛之。星芒迸燭。
雖有虧於照乘。亦無譏於毀匵。豈不知貴踰雙璧。價重連
城。鬻之可以求富。獻之可以取榮。將以謀孫翼子。慎檢而
行。平窒苟偷之路。安和性命之情。不然者。罔象得之而何
重。天吳得之而何輕。如此則南華之道尊。真經之教貴。以
證輕重之戒。以拂夸矜之累。俾龍全難得之珠。人獲不貪
之利。揚風激俗。淳源化被。酌斯事之為言。繄可以用之而
無既。
對矜射判
樊少翁與箭張迴各自矜尚詣府以迴優少翁不伏
武有七德。所以保大定功。器重五兵。所以禁暴戡亂。在三
端而不棄。居六藝以為先。張迴擅飛衞之功。樊少得養由
之妙。同觀挂蝨。並斷征鳧。暫彎繁弱之弓。載發忘歸之矢。
俱窮中質。各盡和容。未見於撝謙。遽聞於矜尚。君子無爭。
必也射乎。府司既曰迴優。少翁如何不伏。
