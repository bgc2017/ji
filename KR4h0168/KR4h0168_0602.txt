欽定全唐文卷六百二
劉禹錫(四)
為武中丞謝賜春衣表
臣某言。中使某乙奉宣聖旨。賜臣春衣一副。王人臨第。御
府降衣。抃舞失容。捧戴無措。臣某中謝。伏以律當春暮。慶
洽時邕。萬物被薰風之和。九天垂湛露之澤。臣受任非次。
速尤是虞。方懷匪服之憂。更荷解衣之賜。恩加盡飾。拖朱
紫而為榮。受非以庸。顧形影而增愧。丹誠徒罄。元造難酬。
無任踊躍感恩之至。
為武中丞謝賜冬衣表
臣某言。中使某乙至。奉宣聖旨。賜臣冬衣一副。恩降重霄。
榮加陋質。承旨慶抃。省躬慙惶。臣受任已來。微效莫著。每
更時律。慙曠官常。豈謂元造曲成。鴻私薦及。念茲戒寒之
候。錫以禦冬之衣。抃舞失容。顧眄增飾。鶴紋是錫。遠慙晉
代之賢。鵜翼不濡。實懼曹風之刺。無任感戴屏營之至。
為淮南杜相公謝賜春衣表
臣某言。中使陳日華至。奉宣聖旨。慰勞臣及將佐官吏僧
道耆老百姓等。并賜臣墨詔及春衣兩副。大將衣四副。王
人捧詔。御府降衣。寵光不隔於遐藩。慶賜猥霑於裨將。臣
某中謝。臣素乏器能。謬膺驅使。每慙效薄。常懼食浮。陛下
覃以至仁。均其厚施。宰元和而布澤。順時律以頒衣。出自
禁中。賁於臣下。執領禬而抃舞失次。被纖柔而顧盻增輝。
舉體動容。既安且吉。在身不稱。恐招鵜翼之譏。居任無功。
叨受鶴紋之賜。下延將校。同荷生成。
謝賜冬衣表
臣某言。德音爰錫。降自煙霄。黔黎沐賜。共成睿渥。臣某中
謝。伏惟皇帝陛下誕敷文教。丕變時雍。遐邇克清。翔泳咸
若。臣謬膺寵任。每愧素餐。荷海嶽之私。無毫釐之績。式用
衣裳在笥之戒。惟愧輕暖被身。載咏維鵜在梁之詩。罔知
死節之所。誓當訓勵士伍。寧輯閭里。盡瘁竭心。以酬天造。
臣與大將等無任感戴屏營之至。
謝賜冬衣表
臣某言。恭承御封。捧授恩錫。喜懼交集。精魂若飛。臣某中
謝。臣夙荷寵榮。累仗旄鉞。西戎未殄。無式遏之勞。東郡已
安。有息偃之逸。高秋空度。永夕知慙。陛下亭育深慈。生成
大德。三軍挾纊。俯聽綸言。九月授衣。載馳天使。臣被服既
畢。感戴難勝。誓當罄節苦心。死生立效。敢以微軀陋質。麗
靡自安。臣所守有限。不獲奔走丹墀。犬馬微誠。伏增竊戀。
臣無任云云。
為淮南杜相公謝賜冬衣表
臣某言。中使王國清至。伏奉聖旨。慰勞臣及將佐官吏僧
道耆壽百姓等。并賜臣墨詔及冬衣兩副。大將衣四副者。
太明昭回。遠燭下土。殊錫稠謺。延及偏裨。慶忭失圖。捧戴
相賀。臣某中謝。臣謬承委寄。獲守藩條。灰琯屢移。塵露無
補。陛下至仁天覆。元化風薰。頒以兼衣。賁茲瑣質。降自天
府。光於轅門。緘縢既開。覩綵章之盛飾。蹈舞而服。發溫燠
於祁寒。愧塵補衮之名。更荷解衣之賜。恩波下浹。將校同
霑。共戴殊榮。咸思竭節。生成是荷。雨露難酬。臣無任懇悃
慙荷之至。
謝恩賜粟麥表
臣某言。伏奉今月一日制書。以臣當州連年歉旱。特放開
成元年夏青苗錢。并賜斛㪷六萬碩。仰長吏逐急濟用。不
得非時量有抽斂於百姓者。恩降九天。澤周萬姓。優詔纔
下。㣥情頓安。臣某誠歡誠喜頓首頓首。伏以災沴流行。陰
陽常數。物力既竭。人心匪遑。輒敢奏聞。本求賑貸。皇恩廣
被。元造曲成。既免在田之征。仍頒發廩之賜。臣謹宣赦文
節目。彰示兆人。鼓舞歡謠。自中徂外。臣初莅所部。便遇儉
時。今蒙聖慈。特有賑恤。主恩及物。已為壽域之人。眾意感
天。必有豐年之應。臣恪居官業。不獲拜舞闕庭。臣無任感
激。
謝恩放先貸斛斗表
臣某言。臣奉五月二十九日敕牒。據度支所奏諸道節度
觀察使及州府借便省司錢物斛斗等數內。當州欠三萬
六千二十三貫石並放免者。殊私忽降。逋債滌除。藩方永
安。遐邇咸悅。臣某誠歡誠喜頓首頓首。伏以關輔之間。頻
年歉旱。田租既須矜放。公用又不支持。承前長吏。例有借
便。以救一時之急。皆成積欠之名。既未支填。常懷憂懼。聖
恩周洽。洞見物情。爰命有司。使之條奏。去其舊弊。眾已獲
安。嚴立新規。人知所措。臣恪居官次。不獲拜舞闕庭。臣無
任抃躍屏營之至。
蘇州謝賑賜表
臣某言。伏奉去年二月十五日敕。蘇州宣賜米一十二萬
碩。委刺史據戶均給者。恩降九天。澤流萬姓。伏以臣當州
去年災沴尤甚。水潦雖退。流傭尚多。臣前月到任。奉宣聖
旨。闔境老幼。無不涕零。詢訪里閭。備知凋瘵。方具事實。便
欲奏論。聖慈憂人。照燭幽遠。特有賑恤。救其災荒。蒼生荷
再造之恩。儉歲同有年之慶。臣忝為長吏。倍萬恆情。無任
感激抃躍之至。
代武中丞謝賜新茶第一表
臣某言。中使竇國安奉宣聖旨。賜臣新茶一斤。猥降王人。
光臨私室。恭承慶錫。跪啟緘封。臣某中謝。伏以方隅入貢。
采擷至珍。自遠爰來。以新為貴。捧而觀妙。飲以滌煩。顧蘭
露而慙芳。豈蔗漿而齊味。既榮凡口。倍切丹心。臣無任歡
躍感恩之至。
代武中丞謝賜新茶第二表
臣某言。中使某乙奉宣聖旨。賜臣新茶一斤。猥沐深恩。再
霑殊錫。承旨慶抃。省躬慙惶。臣某中謝。伏以貢自外方。名
殊眾品。效參藥石。芳越椒蘭。出自僊。俯頒私室。義同推食。
空荷於曲成。責在素餐。實慙於虛受。
謝賜廣利方表
臣某言。中使某至。奉某月日敕書手詔。賜臣元集要廣利
方五卷者。將吏森列。黎元寂聽。絲言溥及。感荷德音。緗帙
頒開。皆覩聖作。臣某中謝。伏惟皇帝陛下元風御宇。教以
五常。赤子愛人。念其六疾。遂長驅和扁。高視農軒。刪彼繁
蕪。摭其簡驗。莫非十全之妙。不勞三代之醫。况慮軫服乘。
療覃牛馬。圓首方足。畢荷亭育之恩。含齒帶觡。盡歸仁壽
之域。臣奉明詔。併工繕錄。俾封疆之內。日月俱懸。雖聾瞽
而必知。在幽偏而亦達。臣所守有限。不獲走奔闕下。蹈舞
彤庭。無任踊躍屏營之至。
代武中丞謝賜新橘表
臣某言。中使某乙至。奉宣聖旨。賜臣新橘若干顆。特降恩
光。猥頒慶賜。珍踰百果。榮比兼金。臣某中謝。伏以丹實初
成。苞貢爰至。芬馨味重。方列於御筵。雨露恩深。忽霑於賤
品。感同推食。事等絕甘。豈惟適口為珍。實冀捐軀上答。臣
無任感戴之至。
代武中丞謝賜新柑表
臣某言。中使某乙至。奉宣聖旨。賜臣新柑若干顆。特降殊
私。再頒名果。自遠稱貴。以新為榮。臣某中謝。伏以果實既
成。南方有貴。瓊茅合貢。中禁為珍。方外貢來。人間未覩。黃
苞輝穎。雕俎增華。芬芳初佐於天庖。慶賜忽霑於凡口。甘
踰萍實。剖食既同於楚謠。寒比蔗漿。析醒何慙於漢史。恩
光斯重。尸素彌彰。誓當捐軀。以申上答。臣無任感戴之至。
謝端午賜衣及器物等第一表
臣某言。中使劉光弻至。奉宣聖旨。慰勞臣及將佐官吏僧
道耆老百姓等。兼賜臣墨詔并衣一副。金花銀器三事。絲
索一軸。大將衣四副。綵絲五軸。寵光薦至。慶賜曲霑。忭舞
失容。捧戴無力。臣某中謝。伏以朱明仲月。端午佳辰。萬國
被薰風之和。九天垂湛露之澤。臣幸逢休運。獲守外藩。叨
承睿慈。猥霑榮賚。發詔而煥窺宸翰。振衣而頓失炎威。色
絲表祥。載光於佩服。珍器充玩。盡飾於圓方。恩輝既盈。喜
懼交集。下延裨將。共荷鴻私。無任感戴之至。
謝端午賜衣及器物等第二表
臣某言。德音曲被。喜溢㣥情。厚賜遐頒。榮霑陋質。臣某中
謝。伏以蕤賓在律。端午御辰。慶列丹墀。守藩莫及。恩隨綵
縷。捧軸難勝。况衣極珍纖。凉生溫暑。器皆照爛。光發戶庭。
竊慙彼己之詩。敢忘滿盈之誡。惟當莅戎有勇。訓俗知方。
永懷銘縷之誠。冀申赴蹈之節。臣與大將無任感戴踊躍
之至。
謝敕書賜臘日口脂等表
臣某言。今日中使某官至。奉宣詔書。賜臣及將士臘日口
脂香藥紅雪等。自天有命。蹐地無容。虛受寵光。翻成憂負。
臣某中謝。臣位居方鎮。才實凡庸。郡邑臨人。未移風於弊
俗。歲時頒物。空竊賜於聖明。特降璽書。重加靈藥。潤之膏
液。襲以蘭芳。期美疢以蠲除。冀頹顏而可駐。殊私不遺於
一物。曲澤下及於三軍。未報主恩。慙於犬馬。惟將臣節。死
於封疆。
為淮南杜相公謝賜歷日面脂口脂表
臣某言。中使霍子璘至。奉宣聖旨。存問臣及將佐官吏僧
道耆壽百姓等。兼賜臣墨詔及貞元十七年新歷一軸。臘
日面脂口脂紅雪紫雪并金花銀合二金稜合二。皇明遠
燭。殊錫薦臻。抃舞失容。捧戴無措。臣某中謝。伏惟皇帝陛
下立極御天。順時布政。禮崇大蜡。澤浹遐藩。臣叨榮日深。
竊位時久。謬迴宸睠。猥降王人。天書下臨。覩三光之照耀。
玉歷爰授。知四氣之環周。雕匳既開。珍藥斯見。膏凝雪瑩。
含液騰芳。頓光蒲柳之容。永去癘疵之患。命輕恩重。上答
何階。無任感抃屏營之至。
為李中丞謝賜紫雪面脂等表
臣某言。中使某乙至。奉宣聖旨。賜臣紫雪紅雪面脂口脂
各一合。澡豆一袋。特降王人。俯臨私第。銜恩慶抃。省已慙
惶。云云。臣謬荷寵私。素無績效。空變星霜之候。猥霑慶賜
之恩。跪捧雕匳。榮觀珍藥。功能去疾。永絕於癘疵。澤可飾
容。頓光於蒲柳。生成是荷。雨露難酬。無任感戴。
為李中丞謝賜鍾馗歷日表
臣某言。中使某乙至。奉宣聖旨。賜臣畫鍾馗一新歷日一
軸。恩降雲霄。光生里巷。雖當歲暮。如煦陽和。臣某中謝。伏
以將慶新年。聿修故事。繢其神象。表去厲之方。頒以歷書。
敬授時之始。微臣何幸。天意不遺。無任感戴屏營之至。
為淮南杜相公謝賜鍾馗歷日表
臣某言。高品某乙至。奉宣聖旨。賜臣畫鍾馗一新歷日一
軸。星紀方迴。雖逢歲暮。恩輝忽降。已覺春來。臣某中謝。伏
以圖寫威神。驅除㣥厲。頒行律歷。敬授四時。施張有嚴。既
增門戶之貴。動用叶吉。常為掌握之珍。瞻仰披尋。皆知聖
澤。無任欣戴之至。
為杜司徒謝賜追贈表
臣某言。伏奉制書。襃贈臣亡父先臣某官尚書左僕射者。
時逢霈澤。禮極徽章。臣某中謝。臣家受國恩。至臣累葉。常
懼不克負荷。以忝前人。豈期多幸遭逢。猥居高位。陛下應
乾御極。作解庇人。恩浹寰區。禮崇宗廟。垂仁布德。自葉流
根。紫書忽降於重霄。密印榮加於厚夜。星霜增感。蒸嘗有
輝。非臣隕越。所能上報。無任感咽屏營之至。
為杜相公謝賜門戟表
臣某言。臣得進奏官裴遘狀報。今月九日軍器使梁延壽
奉宣進止。付所司准省牒賜臣門戟十二竿者。恩降雲天。
榮加門戶。承旨慶抃。省躬慙惶。伏以禮著等威。朝有命數。
是昭懋賞。必在疇庸。臣謬荷寵光。素無績效。旌旄之寄。巳
忝外藩。棨戟爰列。更光私第。賁於棖闑。慶及子孫。覩茲盛
儀。實愧虛受。無任欣戴屏營之至。
為韋尹謝許折糴表
臣某言。伏奉詔旨。以臣所請畿內折糴。宜令度支計會定
數奏來者。天慈廣被。人瘼是求。臣自理京邑。不先威刑。唯
務便安。所期富庶。每因賜對。常奉德音。府縣之間。巨細令
奏。伏以聖明在上。風雨應時。順成之年。穀糴常賤。若無輕
重之法。必利兼并之家。輒敢上聞。請行折糴。天光下燭。人
隱無遺。宣付所司。允臣所奏。事關理本。惠及生靈。臣忝尹
京。倍百欣荷。無任歡躍屏營之至。
為淮南杜相公謝詔許濠泗兩州割屬淮南表
臣某言。伏奉十一月二十九日詔書。其濠泗兩州。令臣依
前收管。臣謬承寵光。作鎮淮海。位均九伯。權總十連。內省
無堪。常恐不逮。豈謂恩私曲被。封略有加。慙無報政之勤。
重受分憂之寄。伏以兵戎方息。閭里未安。謹當奉宣皇風。
慰彼黔首。且責成於牧宰。期不失於澄清。伏惟聖明。俯賜
昭鑒。臣無任感戴屏營之至。
謝手詔慰撫表
臣某言。臣監軍使判官劉寄至。伏奉敕書手詔。兼奉宣口
敕。奏事官王穆迴。又奉尺書手詔。兼宣口敕。并慰撫問臣
及將士等。聖慈稠謺。感戴無階。臣某中謝。臣跡忝總戎。力
慙致果。一昨勵兵秣馬。破賊攻城。皆承睿略指蹤。廟謨制
勝。豈臣庸妄。敢竊勳勞。每佳馮異推功。見稱良史。常惡樂
羊求賞。翻謝謗書。拳拳血誠。天實諒只。但以孤根獨立。眾
口易誣。銷骨為虞。撫心是懼。樹楊恐拔。非獨一人。采葛畏
讒。信如三月。忘寢與食。以榮為憂。陛下聖聰聽卑。宸鑒燭
遠。天書軫念。口詔宣慈。特荷知臣之明。累矜報主之效。許
之純直。慰以貞堅。北闕之恩。謬加倚賴。東門之倚。又切防
虞。寵兼腹心。澤浸骨髓。載欣載躍。感戴無階。豈惟翦逆梟
兇。獨申微效。實冀粉身灰骨。上答殊私。臣無任。
謝恩存問表
臣某言。王敬仁至。奉口敕。存問微臣。憫其疎遠之悲。慰其
違離之思。臣某中謝。臣自今春分司入洛。即屬陛下受命
承天。企揖讓之盛儀。隔肅雍之大禮。元英匝歲。日夜懷歸。
白雲在天。闕庭難見。豈期廷[:#AS-9061:⿰王褱]為寶。尚憶他山之石。貞明
溥臨。遠及容光之地。仁深行葦。眷甚遺簪。草木之誠。何酬
造化。無任感恩慕戀之至。
為淮南杜相公謝賜墨詔第一表
臣某言。中使陳日華至。奉宣聖旨存問。兼賜臣墨詔。又以
臣所奏羅珦及裴靖政理有方。今各賜手詔激賞者。恩降
重霄。澤流下土。義敦獎勸。榮冠等夷。臣某中謝。臣昨以羅
珦裴靖勵精吏理。效用著明。人感悅安。俗致殷阜。恐須甄
錄。以勸在官。輒獻封章。具陳成績。伏蒙睿覽。俯亮愚衷。嘉
理行之尤光。示絲綸之深旨。守道者益以固志。懷慝者由
是悛心。激俗化人。於茲為大。臣謬司廉察。職在澄清。幸遇
旌善之時。獲免蔽賢之責。無任欣戴之至。
為淮南杜相公謝賜墨詔第二表
臣某言。中使陳日華至。奉宣聖旨。慰勞臣及將佐官吏僧
道耆壽百姓等。兼賜臣墨詔。恩降紫泥。澤流下土。跪奉自
天之命。遙傾捧日之心。臣某中謝。伏以皇帝陛下凝旒穆
清。軫念黎獻。巳洽雍熙之化。尚存宵旰之勤。遠降王人。特
紆宸翰。慰問稠謺。曉諭便蕃。任重力微。不知上答。應緣戎
旅庶務。謹具別狀奏聞。伏乞皇明。俯賜昭鑒。無任感戴屏
營之至。
為淮南杜相公謝賜手詔表
臣某言。中使閻忠信至。奉宣聖旨存問。兼賜臣手詔。拜捧
紫泥。跪伸金簡。承旨見聖神之略。感恩知身命之輕。臣某
中謝。臣素乏異能。幸逢昌運。猥當旄鉞之寄。未靖妖氛。榮
分台鼎之名。何階啟沃。竊位斯久。速尤是虞。豈謂元化曲
成。鴻私薦及。特紆睿思。親灑僊毫。降自九天。粲然五色。初
喜麗天之象。遠燭輝光。旋驚垂露之蹤。曲覃霈澤。鸞鶴迴
翔而變態。煙雲舒卷以呈姿。賦彩飛文。聳神蕩目。恭惟國
寶。何幸家藏。感極涕零。莫知上答。應緣軍旅庶務。謹具別
狀奏聞。無任欣戴屏營之至。
謝授分司表
臣某言。伏奉今月十九日制書。授臣太子賓客分司東都
者。寵命自天。戰越無地。臣某中謝。臣發迹書生。以文為業。
出身入仕。四十餘年。頃自集賢學士出守吳郡。面辤之日。
親承德音。念百姓水潦之餘。示微臣政理之法。臣祗承聖
旨。夙夜竭誠。閭里獲安。流庸盡復。猥蒙朝獎。錫以金章。及
遷同州。又遇歉旱。悉心綏撫。幸免流離。今荷天慈。憫臣耆
舊。列名賓護之職。分局河洛之都。老馬霑束帛之恩。枯株
蒙雨露之澤。獲居榮秩。以畢餘年。顧此微軀。實為厚幸。伏
以臣始為御史。逮事德宗。今忝宮僚。幸逢聖日。舉四海之
內。賢能則多。求六朝之臣。零落將盡。雖迫桑榆之景。猶傾
葵藿之心。無任感恩惕抃之至。
代杜司徒乞朝覲表
臣某言。臣聞事君之道。有犯無隱。懇誠所至。敢不罄陳。伏
惟聖明。俯賜矜察。臣某中謝。臣代受國恩。忝承門蔭。脫巾
筮仕。敢期榮名。陳力效官。靡樹聲績。始因孤直。驟歷清班。
復荷朝獎。作藩外府。遠違輦下。十有四年。恪守淮濆。於今
一紀。犬馬戀主。寢興匪遑。蒲柳易衰。遲暮俄及。竊位時久。
妨賢愧深。况歷任以來。四十八考。祗奉朝謁。時讒二週。服
勤郡府。荏苒垂老。屏營魏闕之思。夢想承明之迹。如迫餒
寒。不忘衣食。伏惟睿鑒。俯亮愚衷。早賜擇人。與臣為替。交
受之際。冀無可虞。然後脂車。奔赴京輦。微願斯畢。雖死猶
生。臣頃以戎務方殷。猥加宰輔。今既事罷。實慚此名。為有
藩鎮同時。未敢輕上印綬。伏以聖朝赫奕。左右惟賢。漢愧
得人。周慚多士。臣才略既短。齒髮且衰。柄用之地。甘心自
絕。所冀退歸舊里。沐浴皇風。絕鐘鳴漏盡之譏。展維桑與
梓之敬。匪惟名器不假。實貴骸骨獲全。知止之心。神祇可
鑒。無任悃款怔營之至。
為淮南杜相公請赴行營表
臣佑言。臣自守淮濆。已周星紀。虔奉朝典。麤安遐方。素效
未聞。新恩薦及。身曳兩綬。寄深一隅。蚊蚋負山。力誠不足。
鷹鸇逐鳥。志則有餘。臣再授兵符。夙參軍幕。被堅執銳。雖
未經於戎行。受制代謀。亦嘗習於事業。自忝藩翰。屬時清
平。無施汗馬之勞。但詠櫜弓之什。今則幸遇殊獎。委之專
征。以身率先。是臣素志。况聞徐州士眾。本無叛心。倉卒之
間。危疑至此。臣請自臨疆場。親領紀綱。裂帛繫書。諭其禍
福。椎牛饗士。養以威聲。冀宣皇風。煦茲蠢類。以忠義感脅
從之伍。以含宏安反側之徒。革面悛心。期乎不日。其揚州
留務。請令行軍司馬路應權知。伏乞聖慈。俯賜昭鑒。
為淮南杜相公論西戎表
臣佑言。臣一辤闕庭。已經二載。官當重任。身受厚恩。既懷
子牟戀闕之心。又負臧文竊位之責。思所以歌頌聖德。俾
補箴規。塵露至微。不任懇迫。臣遠祖詩。顯名漢代。出牧南
陽。讜言善策。隨事獻納。忠醇之至。聞於中外。遺風可襲。有
激愚衷。臣是以輒竭聞見。麤陳梗概。雖不盡陛下聖明萬
分之一。然臣子之心。有直必獻。伏惟皇帝陛下德合天地。
道躋文武。弛張普博。上法陰陽。氣均生成。人霑亭育。凡是
氛沴。覆以春和。銷除容納。皆如聖意。寬宥肆赦。實賴皇明。
河中誅鋤。不勞兵革。淮右底定。不戮一人。慶浹萬邦。事出
千古。近又西戎背約。寇犯王師。陛下宏貸豺狼。矜其兇悍。
布以恩澤。果此知慙。功因德成。不以兵革。故詩云獫狁孔
熾。書稱蠻夷猾夏。臣觀自古帝王。不忍小忿貽大患。故竭
耗中國。盡心邊陲。至必滅昆明之城。平大宛之種。豈足發
輝皇猷。增榮簡冊。故賢哲之論。薄衞霍之功。陛下鏡歷代
無益之端。修大君文德之教。遂得北狄深藏。五城晏閉。百
蠻嚮化。四海無虞。惟此小蕃。尚迷聖教。陛下示之大信。宏
以舊恩。雖關防暫驚。而烽燧旋罷。臣負恩方鎮。初懼寇戎。
正於憂迫之時。果聞仁聖之諭。攘却兇孼。不勞干戈。臣靜
思遠圖。為國久計。莫若存信施惠。多愧其心。歲通玉帛。待
以客禮。昭宣聖德。擇奉誼之臣。恢拓皇威。選謹邊之將。積
粟塞下。坐甲關中。以逸待勞。以高御下。重以金玉之贈。結
以舅甥之歡。小來則慰安。大至則嚴備。明其斥候。不撓不
侵。則戎狄為可封之人。沙場無戰死之骨。若天下無事。人
安歲稔。然後訓兵。命將破虜。摧衡原州。營田靈武。盡復舊
地。通使安西。國家長算。悉在於此。計熟事定。舉必有功。苟
未可圖。豈宜容易。此皆陛下朝夕倦談之事。前後立驗之
謀。臣質性頑疎。籌畫庸近。受恩非據。敢忘獻忠。犬馬之心。
實所罄盡。謹遣某官奉表。
為淮南杜相公論廢楚州營田表
臣某言。中使曹進玉至。奉宣聖旨存問。兼賜臣墨詔。以楚
州營田廢置事。令臣商量奏來者。跪捧天書。恭承睿旨。道
存致用。義在隨時。云云。伏以本置營田。是求足食。今則徒
有縻費。鮮逢順成。刈穫所收。無裨於國用。種糧每闕。常假
於供司。較其利害。宜廢已久。比來循守舊制。不敢輕有上
陳。皇明鑒微。特革斯弊。取其田蓄。授彼黎蒸。仍俾薄租。誠
為至當。但以田數雖廣。地力各殊。須量沃瘠。用立程度。臣
已追里正。與商量利便。謹具別狀奏聞。伏惟聖慮。俯賜詳
擇。無任震越屏營之至。
夔州論利害第一表
臣某言。伏準元和十二年四月十八日敕。諸州刺史如有
利害可言者。不限時節。任自上表聞奏者。臣伏見貞觀中。
詔許㣥臣各上書言利便。馬周時一布衣。遂因中郎將常
何獻策二十餘事。太宗深奇之。盡行其言。擢周為御史。至
龍朔中。璧州刺史鄧宏慶進平素看精四字。堪為酒令。高
宗嘉之。亦行其言。遷宏慶為朗州刺史。則知苟有所見。雖
布衣之賤。遠守之微。亦可施用。况臣早受國恩。德宗朝忝
為御史。逮今歷事四聖。頻領藩條。當陛下至明之時。是微
臣竭節之日。伏以守在遐郡。不敢廣有所陳。準敕上利害
及當州公務。各具別狀奏聞。伏乞聖慈。俯賜昭鑒。無任感
激屏營之至。謹差當州軍事衙官守易州安義府別將員
外置同正員雲騎尉馮隨謹奉表以聞。
夔州論利害第二表
臣某言。伏準今年四月五日德音。宜令諸道觀察使刺史
各具當處利害附驛以聞者。伏惟皇帝陛下睿哲自天。纘
承列聖。善述先志。發揚德音。率土人臣。不勝慶幸。臣虔奉
詔旨。宣示蒸黎。伏以華夏不同。事宜各異。詳求利病。謹具
奏聞。伏乞聖慈。俯賜昭鑒。臣伏覽國史。竊見開元十八年
朝集使至京。元宗臨軒。親問利害。時宣州刺史裴耀卿上
便宜事。論轉運甚詳。竟不行下。至二十一年耀卿為京兆
尹。再以前奏論。方見允納。比及三年。漕運七百萬石。省脚
費三十餘萬貫。當耀卿前不見納。必有人非之。及後數年。
方展其效。臣僻守遠郡。敢望言行。祗奉詔書。或冀萬一。伏
惟明主擇之。無任懇悃屏營之至。
