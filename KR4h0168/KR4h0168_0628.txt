欽定全唐文卷六百二十八
呂溫(四)
送薛大信歸臨晉序
先師曰。益者三友。吾能得之。豈惟直諒多聞而已。可以旁
魄天人。談堯舜之道。則有吾族兄皋。可以根本性情。語顏
夷之行。則有太原王師簡。可以發揚古訓。論三代之文。則
有河東薛大信。此三君子。或道以樂我。或行以約我。或文
以博我。遭時則有光。遁世則無悶。其為益也。不亦大乎。大
信與予最舊。始以孝弟餘力。皆學於廣陵之靈巖寺。雲卷
其身。討論數歲。常見大信述作。必根乎六經。取禮之簡。樂
之易。詩之比興。書之典刑。春秋之襃貶。大易之變化。錯落
混合。崢嶸特立。不離聖域。而逸軌絕塵。不易雅制。而[:#AS-9061:⿰王褱]姿
萬變。有若雲起日觀。盡成丹霞。峰折靈掌。無非峻勢。皆天
光朗映。秀氣孤拔。豈藻飾而削成者哉。聖上方欲觀人之
文。潤色鴻業。秉筆者如三光得天。每賀大信有其時矣。無
何。予被鄉曲之譽。賦於闕下。以文乖時體。行失俗譽。再為
有司所黜。此時大信亦與計偕。知機全高。匣刃不試。昔趙
殺鳴犢。仲尼臨河而逝。予之見黜。子亦逡巡。事雖不同。其
所感一也。歲八月。以岵屺之感告予于歸。予思古人有處
有贈。乃語之曰。吾聞賢者志其大者。文為道之飾。道為文
之本。專其飾則道喪。反其本則文存。且使不存。又何傷矣。
彼邦是堯舜之遺俗。唐叔之所理。必有忠信如君者焉。問
安之暇。可與之處。琢磨仁義。浸潤道德。考皇王治亂之迹。
求聖哲行藏之旨。達可以濟乎天下。窮可以攄其光明。無
為矻矻筆硯間也。行矣大信。苟非同志。勿矢予言。
送友人遊蜀序
始吾挹至源之貌。若隴底積雪。聳寒木於雲谿。次吾覽至
源之文。若驪龍相追。弄明月於泉窟。末吾聽至源之論。若
泰山欲雨。倒雲氣於滄溟。如其貌。可以振肅周行。如其文。
可以光潤石渠。如其論。可以感動宣室。而淪蕩江海。垂二
十年。則不知天所以生之之意。貞元甲乙歲。以親故勸勉。
來遊京師。時然後言。無辯以動眾。樂然後笑。無歡以接物。
義然後取。無食以寧居。慨然悔之。決策長往。因登紫閣峰
而指曰。西南青冥。色連岷峨。吾行何歸。山盡則住。翌日告
別於友人。太原王元運顧謂予曰。高雲出岫。無時雨之會。
與風悠揚。轉遠而散。若至源者。其猶雲耶。盍亦贈之。序予
和汝。
漢輿地圖序
輿地之有圖。古也。自成周大司徒掌天下土地之圖。以周
知廣輪之數。而職方氏之圖復加詳焉。迨漢滅秦。蕭何先
收其圖書。始具知天下阨塞戶口多少之差。然則尚矣。武
帝元狩六年。將立三子為王。御史大夫奏輿地圖。請所立
國名。乃開齊燕廣陵之封。輿地圖之名。至是始見。史遷之
所載可考也。光武皇帝之徇河北。鄧禹杖策而從之。說以
大策。有天下不足定之語。其後帝登城樓。披輿地圖。指示
禹曰。天下郡國如是。今乃得其一。子前言天下不足定何
也。禹復申其說。蓋光武志在天下。當神州赤縣。未入經略
之際。其君臣更相激厲如此。故能兼制六合。司空之所掌。
無寸地尺天不歸於封域。桉圖分封。並建諸子。以為藩屏。
嗚呼盛哉。用敢紬繹其意。而為之序曰。自古合天下於一
者。必以撥亂之志為主。志之所向。可以排山嶽。倒江海。開
金石。一念之烈。無能禦之者。光武之在河北。崎嶇於封豕
長蛇之間。瞑目裂眥。更相長雄。積甲成山。積血成川。積氣
成雲。積聲成雷。九流渾淆。三綱反易。雖十家之市。無寧居
者。則光武何所恃哉。亦恃其撥亂之志而已。光武之志。以
皇天全付所覆於我有漢。今乃瓜分幅裂。淪於盜賊。此子
孫之責也。責之所在。雖有登天之難不敢辤。雖有暴虎之
危不敢避。雖有蹈風火之厄不敢回。奮然直前。以償吾祖
宗之所付。必使吾祖宗之舊物。咸復其初。然後吾責始塞
焉。此志一立。故雖處一郡之地。如視天下之廣。慷慨憤悱。
氣干雲霄。撥亂之志。蓋肇於此矣。方其志之未立。則一郡
至小。而㣥盜之地。奚翅十倍。吾眾至少。而㣥賊之兵。奚翅
十倍。恢復之功。猶捕風繫影。若不可期者。及既有其志。則
規模先定。幾謀先立。兆之於前。而必之於後。若青若齊。若
隴若蜀。若楚若越。皆吾志中之一物也。若盆子。若王昌。若
囂。若述。若步若豐。皆吾志中之臣僕也。彼方繕寨置柵。而
不知吾已破之於掌上。彼方峩冠被衮。而不知吾巳縛之
於胸中。是以論光武克復郡縣之蹟。則有難易焉。有先後
焉。若夫光武恢復之志。則一披輿圖。而萬里之幅員。皆入
於靈府。豈嘗得一邑而始思得一州。得一州而始思得一
部。大矣光武之志也。斯其所以祀漢配天。不失舊物歟。厥
後建武二十二年。匈奴右賢鞬日逐王比遣使奉匈奴地
圖。二十四年。北款五原塞。願為藩蔽。迺立之為南單于。俾
預藩臣之列。是知光武有一天下之志。非特輿地圖之所
紀皆為臣妾。而匈奴地圖之所紀亦為臣妾焉。則志也者。
其撥亂濟世之樞極歟。故述之以告來者。
地志圖序
廣陵李該。博達之士也。學無不通。尤好地理。患其書多門。
歷世浸廣。文詞浩蕩。學者疲老。由是以獨見之明。法先聖
之制。黜諸子之傳記。述仲尼之職方。會源流。考同異。務該
暢。從體要。倬然勒成一家之說。猶懼其奧未足以昭啟後
生。乃裂素為方儀。據書而圖畫。隨方面以區別。擬形容而
訓解。命之曰地志圖。觀其粉散百川。黛凝㣥山。元氣剖判。
成乎筆端。任土之毛。有生之類。大鈞變化。不出其意。然後
列以城郭。羅乎陬落。內自五侯九伯。外洎要荒蠻貊。禹跡
之所窮。漢驛之所通。五色相宣。萬邦錯峙。毫釐之差。而下
正乎封略。方寸之界。而上當乎分野。乾象坤勢。炳焉可觀。
與夫聚米擬其端倪。畫地陳乎梗㮣。固不可同年而語其
詳略也。每虛室燕居。薄帷晴褰。普天之下。盡在屋壁。戶納
四海。窗籠八極。名山大川。隨顧奔走。殊方絕域。舉意而到。
高視華裔。坐橫古今。觀帝王之疆理。見宇宙之寥廓。出遐
入幽。曾不崇朝。與夫役形神於歲月。窮轍跡於區外。又不
可並軌而論勞逸也。且夫刪百代之弊。綜㣥言之首。繁而
不亂。疎而不漏。才識以潤之。丹青以炳之。使嗜學之徒。未
披文而見義。不由戶而觀奧。斯訓導之明也。窮地而述。舉
世而載。事極鴻纖。理通皦昧。混一家之文軌。張大國之襟
帶。覈人物之虛實。總山川之要會。表皇威之有截。明王道
之無外。斯乃功用之大也。見蒼梧塗山。則思舜禹恤民之
艱。覩窮邊大漠。則悟秦漢勞師之弊。覽齊墟晉壤。則見桓
文勤王之霸。觀洞庭荊門。則知苗蜀恃險之敗。王者於是
明乎得失。諸侯於是鑒於興替。斯又懲勸之遠也。然則本
之所以廣學流。申之足以贊鴻業。垂之可以示後世。豈徒
由近觀遠。以智自樂。為室中之一物哉。而時無知音。道不
虛行。舉地成圖。聞天無路。此志士儒林所以為之歎息也。
某久從君遊。辱命序述。庶明作者之意。俾好事君子知其
所以然。
道州律令要錄序
某頃累忝官尚書省御史臺。徧觀諸曹。多書令式格律於
其屋壁。苟非以宦遊為情而奉其職者。皆得日夕省覽。臥
起出入。目存心悟。纍纍然如貫珠。如循環。吏無以欺。臨事
不惑。決繁滯。舉枉直。而協於大中。中人以上。固可馴致。吾
不知其誰首之。何前賢處心恤事之周也。若州縣者。卑而
近於人。遠而切於得失。動有懸人命。關風俗。而惰者委成
於一吏。望空而署。勤者檢閱而山積。神憤氣沮。卒無所歸。
致政之弊。不亦宜乎。此州法吏何洛庭。良吏也。與之撮其
要。講其義。書於廳事之左。某不深於法。猶慮未盡。後來君
子。其究成之。此長人者之所急。
三月三日茶宴序
三月三日。上巳禊飲之日也。諸子議以茶酌而代焉。迺撥
花砌。憩庭陰。清風逐人。日色留興。臥指青靄。坐攀香枝。閒
鸎近席而未飛。紅蘂拂衣而不散。迺命酌香沫。浮素杯。殷
凝琥珀之色。不令人醉。微覺清思。雖五雲仙漿。無復加也。
座右才子南陽鄒子高陽許侯。與二三子頃為塵外之賞。
而曷不言詩矣。
聯句詩序
河東柳茂直與予有潘楊之睦。且道義相得也。予兄弟志
守拙默。不交當世。晨昏之外。靖專一室。顧我者唯茂直而
已。以為切磋蓋常事。討論有宴息。導志氣徒然起憤。議世
事予欲無言。其或晴天曠景。浩蕩多思。永夜高月。耿耿不
寐。或風露初曉。怳若有得。或烟雨如晦。緬懷所思。則何以
節宣慘舒。暢達情性。其有易於詩乎。乃因翰墨之餘。琴酒
之暇。屬物命篇。聯珠迭唱。審韻諧律。同聲相應。研情比象。
造境皆會。亦猶眾壑合注。浸為大川。㣥山出雲。混成一氣。
朗宣五色。微闡六義。雖小道必有可觀。其在茲矣。茂直命
予序述。存以編簡。俾後之觀者。知吾黨所立之濫觴。
送琴客搖兼濟東歸便道謁王虢州序
東海搖兼濟。年十三。從淮南大軍。有奇童之稱。歲既冠。歷
泗上劇職。振能吏之聲。而尚氣節。重言諾。臨財廉。見義勇。
蘊崇具美。發以雅琴。琅琅然若佩玉之有衝牙也。貞元丁
丑歲。觀藝京師。沖宇罕窺。正聲寡聽。道不苟合。浩然東歸。
水流無心。遇用則止。宏農守御史中丞王公得子最深。且
東諸侯之望也。儻羽翼吾道。鏗鏘爾音。飛而鳴之。一日千
里。則何公門不可曳長裾乎。大丈夫風波未始有極。生死
且不足問。况能離憂乎。白露降。秋雲起。仰見太華。壯心勃
興若不激徵變商。是孤慷慨吾季恭也。詩有逸氣。盍韻鍾
律。播於絲桐。
裴氏海昏集序
海昏集者。有唐文行之臣故度支郎中專判度支事贈尚
書左僕射正平郡公裴氏諱某字某。考地毓德。會友輔仁。
氣志如神。英華發外之所由作也。初公違河洛之難。以其
族行。攀大別。浮彭蠡。望洞庭。徘徊乎湓流。眄仰乎海昏。有
歐山之奇。修江之清。陽溪之邃。湯泉之靈。竹洞花塢。仙壇
僧舍。雞犬鐘梵。相聞於青嵐白雲中。數百里不絕。時也俗
以遠而未擾。地以偏而獲寧。開元之遺老盡在。猶歌詠乎
太平。公悠然樂之。遂與我外王父故屯田郎中集賢殿學
士河東柳公諱某外叔祖故相國宜城伯諱渾洎故太常
卿蘭陵蕭公定故祕書少監范陽盧公虛舟故左庶子隴
西李公勛為塵外之交。極心期之賞。唯故給事中汝南袁
公高故將作監河南元公亘以後進預焉。江左搢紳諸生。
望之如神仙。邈不可及。每賦一泉。題一石。毫墨未乾。傳詠
巳徧。其為物情所注慕如此。無何。朝廷命公盈虛東南漕
引。吳楚中原百萬之眾。仰食於公。人不堪煩。我若無事。往
往佩聯印。擁大蓋。枉道而過舊山。林壑之間。琴詩不廢。心
計頤指。而軍國飫贍。其大雅之全才者歟。於戲。太尉侍中。
勤勞王家。惠於生人。至公再世。又以盛德屈於年運。慶如
壅川。其決必大。由是焜燿之烈。重集於我郇公。郇公始以
大孝聞。中以大用顯。次以大忠升。藩屏三朝。出入二揆。述
先職而掌邦賦。修祖德而踐台衡。理荊之政。篆在樂石。定
蜀之武。藏在冊府。漢南之化。方洽於人謠。加以優游藝文。
惇悅經術。身被華衮。門全素風。不畏強禦。不侮孤賤。久要
皆當代長者。推轂必一時俊傑。海內士大夫。如鱗羽之歸
龍鳳。君子曰。憲公忠獻公之勳德。節公之雅道。為不亡矣。
郇公以霜露之感。泣編遺文。思所以垂諸不朽。以為節公
消息出處之道。始於海昏。遂於正集外。別次當時唱和游
覽餞勞之作。凡九十六篇。勒為海昏集上下卷。不遠三千
里。授簡於小生。俾酌歸趣。而為序引。某嘗備中臺之屬。實
辱至公之遇。聞命巳哀。敬不敢文。為姑陳古義。用贊風訓。
昔者三代陳詩。以觀民風。詐信淫義。躁靜剛柔。於是乎取
之。喜怒哀樂。吉凶存亡。於是乎觀之。兆於此必應於彼。成
乎終必見乎始。詩不可以為偽。魏公子為南皮之游。以浮
華相高。故其詩傲蕩驕志。勝而專。勤而不安。晉名士為金
谷之燕。以邪侈相扇。故其詩濫溺淫志。冶而緩。往而不返。
正平公為海昏之會。以禮義相誨。故其詩恬淡退志。莊直
立志。退以獨全其道。立以兼濟於時。立而不矜。退而不怨。
適而不放。樂而不荒。親而不比。數而不黷。如切如磋。婉而
有直體。曰比曰興。近而有深致。仁者見之。遁世而無憂。知
者見之。愛身而有待。曖乎若冬陽之煦。油乎若春澤之浸。
其誘人也易。其感人也深。卒不知其所以然也。夫如是。則
觀南皮之詩。應劉焉得不夭。魏祚焉得不短。觀金谷之詩。
潘石焉得不誅。晉室焉得不亂。觀海昏之詩。裴氏焉得不
興。我唐焉得不理。詩之時義大矣哉。天人家國之際。其至
矣哉。為節公郇公之子孫者。其無忘哉。
道州刺史廳後記
壁記非古也。若冠綬命秩之差。則有格令在。山川風物之
辨。則有圖牒在。所以為之記者。豈不欲述理道列賢不肖
以訓於後。庶中人以上得化其心焉。代之作者。率異於是。
或誇學名數。或務工為文。居其官而自記者則媚巳。不居
其官而代人記者則媚人。春秋之旨。蓋委地矣。賢二千石
河南元結字次山。自作道州刺史廳事記。既彰善而不黨。
亦指惡而不誣。直舉胸臆。用為鑒戒。昭昭吏師。長在屋壁。
後之貪虐放肆以生人為戲者。獨不愧於心乎。予自幼時
讀古循吏傳。慕其為人。以為士大夫立名於代。無以高此。
前年冬。由尚書刑部郎中出為此州。雖履劇自課。而未能
逮其意也。往刺史有許子良者。輒移元次山記於北牖下。
而以其文代之。後亦有時號君子之清者莅此。熟視焉而
莫之改。豈是非之際。如是其難乎。予也魯。安知其他。則命
圬而書之。俾復其舊。且為後記。以廣次山之志云。
湖南都團練副使廳壁記
湘中七郡。羅壓上游。右振䍧蠻。左馳甌越。控交廣之戶牖。
扼吳蜀之咽喉。翼張四隅。襟束萬里。半天下之安危繫焉。
聖唐理雖偃革。制不去備。消息變化。必惟其時。由是部分
荊衡。復古南鎮。輕其兵徒而重其統帥。易其將校而難其
參佐。所以顯仁藏用。明道晦權。成師於禮樂之中。講武於
文章之內。雍容易簡。四十餘年。名跡風流。冠於當代。始則
裴諫議虬。以逸材奇略。傲視而靜荒寇。次則趙相公璟。以
高標雅望。鬱起而為國楨。其餘馮郎中嶷之碩重。房容州
孺復之英達。鄭評事冽張著作季文之美秀。洎張和州惟
儉盧侍御澥佐我先大夫宣慈明允。實有成績。是皆焯於
朝論。清在人謠者矣。元和三年冬。天子命御史中丞隴西
李公。以永嘉之清政。京兆之懿則。廷賜大旆。俾綏衡湘。威
如秋霜無私凋。惠如冬陽無私煦。用人如止水無私鑒。始
下車。表前副使殿中侍御史扶風竇君常字中行以本官
復職。於是監察御史河南穆君寂。河內司馬君紓。范陽盧
君璠。太常寺協律郎河東薛君存慶。前咸陽縣尉吳郡顧
君師閔。前太子正字隴西李君礎。前太常寺奉禮郎京兆
杜君周士。前延陵縣尉同郡杜君寶。㣥材響附。各以類至。
文雅器用。歲餘大備。錯金碧於晴壑。綷孔翠於春林。遐邇
翕然。稱為盛府。中行感會知巳。竭其誠能。黃鐘音韻。調於
嶰谷之竹。太阿鋒鋩。拭以華山之土。其吟鸞鳳。斷犀兕。不
足怪也。竇氏伯季。同時七人。一居方伯。二列華省。四在諸
侯之館。名教之樂。搢紳慕焉。以溫近守支郡。且知故實。得
請連帥。俾書公堂。愧於不文。安敢堅讓。元和五年七月五
日。東平呂溫記。
諸葛武侯廟記
天厭漢德。俾絕其紐。㣥生墜塗。四海飛水。武侯命世。實念
皇極。魏姦吳輕。未獲我心。胥宇南陽。堅臥不起。三顧雖晚。
㣥雄初定。必也彗掃。是資鼎立。變化消息。謀成掌中。戰龍
元黃。再得雲雨。於是右揭如天之府。左提用武之國。因山
分力。與水合勢。蟠亘萬里。張為龍形。首吞咸鎬。尾束河洛。
翼出中夏。飛躍天衢。然後魚驅句吳。東入晏海。大勳未集。
天奪其魄。至誠無忘。炳在日月。烈氣不散。長為風雷。英雄
痛心。六百年矣。於戲。以武侯之才。知已託國。土雖狹。國以
勤儉富。民雖寡。兵以節制強。魏武既沒。晉宣非敵。而戎馬
薦駕。不復中原。或曰奇謀非長。則斬將覆軍無虛舉矣。或
曰餽糧不繼。則築室反耕有成算矣。嘗試念之。頗賾其原。
夫民無恆歸。德以為歸。撫則思。虐則忘。其思也不可使忘。
其忘也不可使思。當漢道方休。哀平無政。王莽乃欲憑戚
寵。造符命。脇之以威。動之以神。使人忘漢。終不可得也。及
高光舊德。與世衰遠。桓靈流毒。在人骨髓。武侯乃欲開興
圖。振絕緒。論之以本。臨之以忠。使人思漢。卒亦不可得也。
向使武侯奉先主之命。告天下曰。我之舉也。匪私劉宗。唯
活元元。曹氏利汝乎。吾事之。曹氏害汝乎。吾除之。俾虐魏
偪從之民。聳誠感動。然後經武觀釁。長驅義聲。咸洛不足
定矣。奈何當至公之運。而強人以私。此猶力爭。彼未心服。
勤而靡獲。不亦宜乎。乃知務開濟之業者。未能審時定勢。
大順人心。而克觀厥成。吾不信也。惜其才有餘而見未至。
述於遺廟。以俟通識。唐貞元十四年七月十五日。東平呂
溫記。
虢州三堂記
應龍乘風雲。作雷雨。退必蟠蟄。以全其力。君子役智能。統
機劇。退必宴息。以全其性。力全則神化無窮。性全則精用
不竭。深山大澤。其所以蟠蟄乎。高齋清地。其所以宴息乎。
虢州三堂者。君子宴息之境也。開元初。天子思二南之風。
並選宗英。共持理柄。虢大而近。匪親不居。時惟五王。出入
相授。承平易理。逸政多暇。考卜惟勝。作為三堂。三者明臣
子在三之節。堂者勵宗室克構之義。豈徒造適。實亦垂訓。
居德樂善。何其盛哉。然當時漢同家人。魯用王禮。棟宇制
度。非諸侯居。後刺史馬君錫。因其頹陊。始革基構。豐而不
侈。約而不陋。以琴尊詩書之幽素。易綺紈鐘鼓之繁喧。惟
林池烟景。不讓他日。觀其廣踰百畝。深入重扃。迴塘屈盤。
沓島交映。溟渤轉於環堵。蓬壺起於中庭。浩然天成。孰曰
智及。春之日眾木花折。岸鋪島織。沈浮照耀。其水五色。於
是乎襲馨擷奇。方舟逶迤。樂魚時翻。飄蘂雪飛。泝沿迴環。
隱映差池。咫尺迷路。不知所歸。此則武陵仙源。未足以極
幽絕也。夏之日石寒水清。松密竹深。大柳起風。甘棠垂陰。
於是乎濯纓漣漪。解帶升堂。畏景火雲。隔林無光。虛甍沈
沈。皓壁如霜。羽扇不搖。南軒清涼。此則楚襄蘭臺。未足以
滌炎鬱也。秋之日金飆掃林。蓊鬱洞開。太華爽氣。出關而
來。於是乎弦琴端居。景物廓如。月委皓素。水涵空虛。鳥驚
寒沙。露滴高梧。境隨夜深。疑與世殊。此則庾公西樓。未足
以澹神慮也。冬之日同雲千里。大雪盈尺。四眺無路。三堂
虛白。於是乎置酒褰帷。憑軒倚楹。瑤階如銀。玉樹羅生。日
暮天霽。雲開月明。冰泉潺潺。終夜有聲。此則子猷山陰。未
足以暢吟嘯也。於戲。不離軒冕。而踐夷曠之域。不出戶庭。
而獲江海之心。趣近懸解。跡同大隱。序閱四時之勝。節宣
六氣之和。貴而居之。可曰厚矣。若知其身既安。而思所以
安人。其性既適。而思所以適物。不以自樂而忽鰥寡之苦。
不以自逸而忘稼穡之勤。能推是心。以惠境內。則良二千
石也。方今人亦勞止。上思乂息。州郡之選。重如廷臣。由是
南陽張公。輟揮翰之任。受剖符之寄。遊刃而理。此焉坐嘯。
靜政令若水木。閒人民如魚鳥。馴致其道。闇然日彰。小子
以通家之好。獲拜牀下。且齒諸子。侍坐於三堂。見知惟文。
不敢無述。捧筆避席。請書堂陰。俾後之人知此堂非止燕
遊。亦可以觀清靜為政之道。
人文化成論
易曰。觀乎人文。以化成天下。能諷其言。蓋有之矣。未有明
其義者也。嘗試論之。夫一二相生。大鈞造物。百化交錯。六
氣節宣。或陰闔而陽開。或天經而地紀。有聖作則。實為人
文。若乃夫以剛克。妻以柔立。父慈而教。子孝而箴。此室家
之文也。君以仁使臣。臣以義事君。予違汝弼。獻可替否。此
朝廷之文也。三公論道。六卿分職。九流異趣。百揆同歸。此
官司之文也。寬則人慢。糾之以猛。猛則人殘。施之以寬。寬
以濟猛。猛以濟寬。此刑政之文也。樂勝則流。遏之以禮。禮
勝則離。和之以樂。與時消息。因俗變通。此教化之文也。文
者。蓋言錯綜庶績。藻繪人情。如成文焉。以致其理。然則人
文化成之義。其在茲乎。而近代諂諛之臣。特以時君不能
則象乾坤。祖述堯舜。作化成天下之文。乃以旂常冕服。章
句翰墨為人文也。遂使君人者浩然忘本。沛然自得。盛威
儀以求至理。坐吟詠而待升平。流蕩因循。敗而未悟。不其
痛歟。必以旂常冕服為人文。則秦漢魏晉。聲明文物。禮縟
五帝。儀繁三王。可曰煥乎其有文章矣。何衰亂之多也。必
以章句翰墨為人文。則陳後主隋煬帝。雍容綺靡。洋溢編
簡。可曰文思安安矣。何滅亡之速也。覈之以名義。研之以
情實既如彼。較之以今古。質之以成敗又如此。傳不云乎。
經緯天地曰文。禮不云乎。文王以文治。則文之時義大矣
哉。焉可以名數末流。雕蟲小伎。廁雜其間乎。
三不欺先後論
昔宓子賤為單父也。人不忍欺之。國僑為鄭也。人不能欺
之。西門豹為鄴也。人不敢欺之。此皆為政不同。同歸於理。
作幹事之稱首。貽牧人之經範。汪洋古今。輝焯圖史。窮理
而語。固有優劣。擇善而行。豈無先後。請試論之。子賤仕衰
亂之魯。而邑偪強齊。仗義為城池。倚仁為干櫓。當鯨吞之
大敵。鳩狼顧之遺黎。渙離形檢。妙用心術。惠訓不倦。乃無
得而稱。視民如傷。而不有其愛。感而動之。陰陽運於無言。
誠而明之。日月懸於方寸。是則不求不欺於人。而人不忍
欺矣。子產攝晉楚之間。而靖恭爾位。役智利物。飭躬勵俗。
守之以信。行之以禮。告之以慈惠。臨之以明察。如鏡洞照。
如衡誠懸。是則求人不欺。而人亦不能欺矣。西門豹當戰
國之際。而克修茂績。身為紀律。言有典章。剛包其柔。威克
厥愛。權之以法制。董之以刑罰。火烈人望。霜清物心。是則
責人不欺。而人固不敢欺矣。夫不忍欺者。至誠潛感。是曰
上德。堯舜之吏也。不能欺者。明智旁達。是曰有政。三王之
吏也。不敢欺者。嚴威允濟。是曰能刑。五霸之吏也。誠不足
至於智。智不足至於威。大小之間。朗然可見。然而事在折
衷。理資漸致。德宜全舉。道貴兼通。必也修誠而棄智。誠未
至而致理或虧。任智而廢威。智未周而暴亂將起。不若兼
而行之。迭收其效。一之日二之日。刑明威立。使人畏而不
敢欺。三之日四之日。智達政成。使人敬而不能欺。五之日
六之日。志孚誠格。使人感而不忍欺。以寬濟猛。同二氣之
和平。自邇陟遐。比三才之具美。苟非全德大器。其孰能至
於此乎。若不暇會其源流。統其宗極。而姑定優劣。直論先
後。則堯舜之吏。與王霸不同年而語矣。
