欽定全唐文卷五百三十
顧况(三)
衢州開元觀碑
王太上也。謂之三清。淵神靈也。謂之三洞。洞之法。金璫玉
佩之書。玉馬之券。迴車畢道。天誥也。負石填河。師誓也。得
之者上騰九天。失之者下釁十祖。故曰萬劫祕而五千文
行。蕭武好佛法。道士挑攪釋藏徒聊順帝旨。強說為大教
佛經。故論者短之。多稱道家唯有老子兩卷。井蛙不知尾
閭也。大哉玉皇。上極金闕。青童紫微扶桑之君。仲侯左靈
東華之君。人雖位在上清。而猶臣妾玉皇。太上已下。如陪
臣焉。凡三十六天。三十六洞地道。下通華陽林屋。傍通龍
邱九巖。其土神秀。厥生道奧。徐先生名含真。中書侍郎安
貞之族子也。傳八景之真文。握九光之靈符。隸乎此觀。初
棟宇壇墠。惟彼瓦礫。鬱為草莽。先生之功。林堂象設。始吐
光彩。蕭寥同映。養屯茹氣。蹈火吞刀之士。不可呼而來。夫
道可不遇。文復何昌。銘曰。
天地未生。聖人未作。陰陽坱圠。日月磅礡。道隱乎先。氣流
形博。乃播㣥法。靈神沃若。奔景無天。迴元豁落。(其一)帝作玉
府。以般靈居。四輔之目。三清之書。不得其人。曠劫祕諸。臣
拜稽顙。以度寶魄之明浩輿。(其二)
書衢州開元觀碑後
况往嘗盜開靈書。罰露天誥。免冠自懲。慮不塞咎戾。矢其
文以自贖。蓋欲鋪神明。非為道士所發。自貞元辛未歲九
月哉生明。余窮愁幽憤。思以自適。吟咏道篇。以攄煩襟。時
長安尉杜陵史鎬在焉。為余搦管揮灑。後漢神仙之士王
次仲者。善為此書。余今日見史侯。如漢世矣。
虎邱西寺經藏碑
闔閭之葬海浦也。水銀為溟渤。黃金為鳬雁。精氣為白虎。
是名虎邱。東晉王珣王珉。捨山造寺。生公忍死待西國經
來之所也。山中塔廟。叔父有功。叔諱七覺。字惟舊。容相端
靜。神龍初。八歲剃度。萬言一覽。學際天人。嘗以唵口[:#AS-FBED:●]部
禪林萬法之母。法從數起。乃讀外書。小餘大餘。以為證據。
維摩所謂通達善道。法華所謂通達大智。况受經於叔父。
根鈍智短。曾不得乎少分。至德三年。示終本山。付囑門人
澹交曰。此山法事。莫不圓對。而經藏猶闕。澹交僧珤俗姓
何。廬江次宗。其冑奉佛。不敢廢師之命。自至德貞元。龍在
戊寅。
紹建方畢。瞿曇教迹。不捨有表。不住無表。般若用中。壇攝
其六。頂攝其四。譬如無根。安得有華。故覺華長者得定光
如來授記。鹿仙長者得釋迦如來授記。寶手菩薩得空王
如來授記。皆因造藏而得作佛。從虛空藏流出一切藏。一
切藏流出四大藏。四大藏一億大藏。四億小藏。圍繞湧出。
狀如蓮花。灌於四藏。流出十二藏。從十二藏。分為三藏。一
聲聞藏。二菩薩藏。三真如性海藏。海水可量。虛空不可量。
虛空可量。菩薩摩訶薩成就眾生變化隨感不可量。菩薩
摩訶薩修行地位。有分劑故。故可量。諸佛真如性海。無分
劑故。故不可量。灌於三藏。流出八萬四千藏。修多羅藏摩
訶藏為上首。於是有法藏寶藏。甚深微密藏。妙花光雲等
藏。藏無盡在色究竟天。眾生福薄。不得瞻覩謨呼羅摩海
醯首羅大自在神。天樹雲音日輪速疾執金剛神。淨光光
香雲最上光嚴身眾神。清淨華髻栴檀樹光足行神。雷音
幢相雨花妙眼道場神。淨花普照無等光燄主空神。永斷
迷惑普遊淨空主方神。示現宮殿樂勝莊嚴主晝神。普得
淨光諸根嘗喜平等護音寂靜海音主夜神。其摩竭提國
有金剛藏。中有摩尼珤王。變現自在。雨無盡珤嚴好花。是
諸菩薩演說如來廣大境界。慈目珤髻。發生喜樂。可愛樂
正念天王十方海中一切珤王。吐雲彌覆。流出教綱。其佛
號法水覺空如來。嚴持器仗夜乂王。力壞高山夜乂王。毘
樓博乂。燄口海光龍王等。甚可怖畏鳩槃荼王。美目端嚴
鳩槃荼王。日光天子。月光天子。星宿王天子。威德光明天
子。各各恒沙恒沙眷屬相與掌護。其南海楞伽山下娑竭
羅龍宮。其光明藏大地劫盡諸方等諸經。納於龍宮。其贍
部洲大藏六萬卷。中藏六千卷。小藏四千卷。大悉地有空
有不空。廣略平等。譬如萬法出一塵中。千論百疏。又如一
塵流出。如帝釋宮殿因陀羅網一珠映八千億珠。法界義
中。法身法性。百佛世界。細一毛端。析一毛端。成微塵數世
界一一世界。法身演無量百千萬億諸佛法藏。是身為陀
羅尼藏。湧法海藏。眾法珤藏。舍乘敷藏。花頂眾藏。密耶護
藏。言頓顯也。此皆奢摩他毘鉢舍那定惠之力。觀見如來
等藏。藏依識攝有舍藏。理發於心而形於藏。內外俱朗。不
其然乎。斯文淳一。非敢戲論。光佛相好。贊佛功德。從佛知
見中來。頌曰。
雪山紺宮。等虛空耶。叔父付囑。澹交續耶。妙華光雲。香普
熏耶。娑竭所指。摩醯護耶。喝剌呼嚧。歸命護耶。
蘇州乾元寺碑
五蘊十二入十八界。此上三科。能包萬法因緣。生為有無。
自性為空。空有融一。即中道義。雖石船渡海。蚊背負山。不
為希有事。僧法珣與和合眾法藏等造乾元寺者。晉高士
戴逵子禺之宅也。乾元初。節度使鄭昊之奏立。觀察李涵
李道昌皆有力。大臣求無上道。以心無所願無邊。受者實
得。施者實與。雖空不敗。有為有滅。無為無滅。無為有為之
體。有為無為之用。無生無滅。無相無名。無相法。無言語說
法。以無言語說故。有相大乘。有觀法門。無相大乘。無觀法
門。於法有所得。有相大乘義。於法無所得。無相大乘義。所
得無所得。俱真一乘之義事也。為妙因果。譬如種子。依地
而生。又如大地。能荷㣥有。虛空之體。大於天地。天地有盡。
虛空無盡。如來之體。大於虛空。光明虛覺。圓寂萬億。故於
無住本建乎諸法。不動真際。恒沙煩惱。莫不斷除。魚吞鈎。
虎落穽。蛾拂火。此眾生自取其毒。道本平坦。樹本清涼。佛
在摩竭提國城等正覺。諸弟子棲乎茂林。藉彼祥草。厥後
因時設教。猶著弊衣。行次乞食。及往忉利省摩耶夫人。優
填王鑄金刻木。始用膠漆泥布。佛有像自此始也。與佛在
時。功德無異。於是給孤長者造祗園精舍。末由底迦造龍
宮精舍。竺乾法蘭造洛陽白馬寺。佛圖澄造鄴中九百七
十三寺。釋道安造襄陽一十五寺。遠法師造廬山東林西
林寺。度法師造攝山棲霞寺。杯渡法師造南陵隱靜寺。傅
大士造東陽雙林寺。思大師造衡陽南嶽寺。智者大師造
天台國清玉泉寺。三十五寺略也。湼槃無前無後。般若無
新無舊。法珣上人重舊德不輕新學。門人清瑛請况於經
藏中抄佛心說。永示無極。文曰。
倬哉迷盧。宏亘大千。百億日月。藕絲貫穿。蚊背負之。飛登
梵天。塵勞為海。般若為船。截生死流。是曰希有。大哉乾元。
實則不朽。和眾雲臻。珣為稱首。佛告善來。寶坊崇哉。法雨
灑埃。慈雲徘徊。
廣陵白沙大雲寺碑
地輪依水。水輪依火。火輪依風。風輪依虛空。虛空無所依。
佛體也。變佛體為金色界。地輪是也。金色界中有香水海。
水輪是也。香水海中有光明藏。火輪是也。復有寶林。香花
瀰漫。周徧佛土。風輪是也。上至香積。下至金色。一光明藏。
依報正報之因歟。有智為情界。無智為器界。佛土為性界。
法身報身。應變之身一也。天親以應化。非真佛。亦非說法
者。其華嚴則不然。諸佛同身流入毘盧遮那智藏之海。人
有血脈。地有湀闢。滄島之脅。有白沙之墟焉。天塹在南。蜀
岡在北。敦彼廣斥。勾攘五材。擂刺元精。猛虎蹲路。騰蛇跛
水。氣母毒形。火爐胚物之意。惣持相土。曰牛欄河。灘畔堪
造漫吒羅。非人乃秩。天寶末。長安僧絢避虜東土。畫為像
宮。以配梵帝。皇猷允塞。景福爰集。善來若干。商主若干。與
其眷屬。爭欲奮迅。爰雲構版插。定中丕赫。微絢之功。人其
捨諸。於戲。古稅甚薄。人猶告困。夫絢不柄刑賞。不驅其人。
蓋以天子孝理昭明。並受其佑。霜露怵惕。蓼莪罔極。申以
上報。謏儒經之闕聞。此名教君子肝腦而塗地者也。不然。
其孰能與於此乎。所作既成。推山斡坎。金翅吞龍之勢。徹
乎上王。磅礡乎夜摩。胷開掌坦。棋布箭直。廓乎其崇之哉。
洎夫檝師陶師車匿乾陟方等百一嚴身之具。華儉適中。
滿而不缺。三草二木。俱霑一雨。昔北山之翁。天帝命操蛇
之神。以遂其志。是知慈善根力軍吒胷索口唵火皆瞥電
春雷。張曜威。恒保寧剎土。見易底迦。一時生晦。魔軍法將。
不可以較乎勝負。吹螺擊鼓。歌唄讚歎。旋和之眾。莫不圓
通。信乎[:#AS-8DF4:⿰⿱罒炎刂]膩停酸。修羅竄迹。菩薩鏡生死海。為大湼槃。大
法現前。了無塵曀。凡有作有證。名有相大乘。無作無證。名
無相大乘。體相既融。一真味也。涉入無閡。因中說果。果中
說因。此文殊道引之智。羖羊有角。能破金剛。不破如如之
相。我於觀照權實。皆如如從心上變起。離心無物。離物無
心。心因物因。迷盧不動。有若靈辨禪師者。大照大師之上。
照足如優曇花。綱首良制利見如薝蔔花。絢上人者。根器
清淨。如拘物頭花。芬多利花。聿來求我。分別三諦。不有歐
和之志。悉地之德焉。難乎决擇。然則嗢陁喃散施有情之
義。磁石攝鐵。不攝鴻毛。相應故。作針則沈。作鉢則浮。隨緣
故。獸齕堅骨。魚食碎砂。砂骨游鋪。託胎佛也。明佛性故。與
夫有不染塵。空不斷相。非空有故。若有去來。若無去來。無
去來故。若有方所。若無方所故。佛與眾生。數無增減。無增
減故。補特迦羅由來則佛前佛後。同名同號。乃至不同一
一微塵之數。微塵數佛。各坐蓮臺。展臂指塵。皆當此說。且
修多羅藏八萬在婆竭羅龍王宮中。以龍樹之聰利。受持
不盡。海惠盡焉。曾不得失夫少分。或以其言河漢。詎知我
生一。一生陰陽也。不測之外。更有神速之如此乎。是以聖
人神道設教。大哉神乎。若在其上。若在其下。㣥玉藏書之
府。比夫現量春秋敘二百餘年。方彼曠劫百千萬億那因
他。其數略也。法從數起。從一剎那至一洛剎。從一洛剎至
一俱祇。從一俱祇至一僧祇。從一僧祇至一高出。從一高
出至不可轉。無邊無碍。無央無極。重重成住壞。空空不相
凌滅。其相去也。不亦遼乎。假使生肇融睿。伊皐稷契。共佐
唐虞。我知不相若也。老耼曰。竺乾國有古先生。西過流沙
尋師之旨。孔子對商太宰曰。三五非聖。西方之人。蕩蕩焉
無□而稱。又曰。聖人吾不得而見之矣。日月無燭無不燭。
聖人無見無不見。般若無知而無不知。周紀有之。昭王二
十四年甲寅。天地震動。江河泛溢。王問太史蘇由。此何祥
也。對曰。聖人生於西方。穆王三十三年壬申。天地震動。江
河泛溢。王問太史扈多。此何祥也。對曰。聖人滅於西方。示
有生滅。實無生滅。向使無生之法。格乎戰國。戰國得之。秦
不坑儒。趙不坑卒。小國事大國。大國不征小國。含哺鼓腹。
無為之法化也。雖有大夢。然後大覺。塵勞性空。空有常寂。
分改遷易。無非法身。而大雄法寶五。迦葉不得當乎付囑。
必也當乎。不論前後。此瞿曇所以贊佛法也。文曰。
佛日之曙兮。照乎東方。大雄說法兮。海印發光。獨立三界
兮。橫吞八荒。江沙漫漫兮。寺壓其陽。撼谷斡波兮。氣盤中
央。
饒州刺史趙郡李府君墓誌銘
粵攷春秋敘事之實。趙郡東祖。源流甚長。衞州刺史嘉祚
曾孫。榮州刺史璿孫。贈尚書郎銛子。諱端。字公表。官由臺
省興元少尹少府監出泉饒二州刺史。參佐不書。略也。貞
元八年秋七月。終於郡署。年六十一。明年八月庚申。窆於
鳳山之東原。嗚呼。神明無質。君子能通其意以為教。本仲
尼闡教微言。七十子揚大義。去聖雖遠。其七十子之季孟
乎。至於饒禮將驅俗經以道俗。饒之人始有講睦之聲。上
員不弔。殲我渠喆。昔桐鄉嗇夫。猶葬桐鄉。桐鄉之人皆祠
之。今饒之葬如此。嗚呼。列章載云。精神天之久。骸骨地之
久。此言骸骨滅。其精神不滅者何。從心上變起而生展促。
常讀眾聖之書。上於釋典。如川及海之無翻流。蘧廬久處。
奮迅泥滓。宜諸精爽。黜陟幽明。亦由是也。夫人贊皇郡清
河崔氏。從其子拭。盡力哀敬。記石陵谷。永質天壤。銘曰。
蘭桂有叢。以薰其風。邯鄲舊氏。厥祖惟東。吁嗟府君。其命
不融。精神本天。不在乎地。舊國飛魂。新塋掩隧。逝不可止。
哀何不既。
檢校尚書左僕射同中書門下平章事上柱國晉國公贈太傅韓公行狀
曾祖符。皇朝潭陽郡太守。祖大智。皇朝河南府士曹參軍。
贈吏部郎中。父休。皇朝銀青光祿大夫太子少保。贈司空。
諡文忠公。京兆府萬年縣洪固鄉冑貴里韓滉。年六十五。
公繼代生賢。左右王室。鄭武之賢。韋平之美。開元中解褐。
授右威衞騎曹參軍。丁文忠憂。服闋。授京兆府同官縣主
簿。又丁內憂。孝貫神明。服除。授太子通事舍人。肅宗在靈
武。授監察御史兼北海郡司馬。充北海節度判官。道阻未
行。除通州刺史。尋充山南西道採訪使判官。時宰醜正。除
彭王府諮議。詔除殿中侍御史。累遷祠部考功吏部三員
外郎。判南曹。尋遷吏部郎中給事中兵部選事。有盜殺富
平令。倚為禁兵。特詔釋之。密疏聞狀。遂伏其罪。遷尚書左
丞。知吏部選事。有擁馬陳詞。造階抗議。曾不再煩主吏。重
閱簿書。片言遣之。莫不心服。拜戶部侍郎。判度支管諸道
青苗稅戶。屬國計空耗。上難其人。服勤九年。出利百倍。左
藏之錢至七百萬貫。大倉之粟至數百萬斛。其邊儲或五
六萬。或十餘萬。有附大臣閒於先帝者。引劉向羊頭山黍。
云權量久差。公曰。山之南北。地之肥瘠。禾黍不同。會內藏
有隋朝銅㪷。果不差異。安邑解二縣鹽池。比歲水漲。甚於
往年。有漫生紅鹽之瑞。詔諫議大夫檢覆。并致祭祠宇。號
寶應靈慶池。宣付史館。拜太常卿。出為晉州刺史。拜蘇州
刺史。充浙江東西都團練觀察處置使。尋加銀青光祿大
夫。改檢校禮部尚書兼御史大夫潤州刺史鎮海軍節度
使。依前充浙江東西觀察使。令行風動。無敢犯者。自信安
洪光東陽捍狼山僧惟曉等。結連數郡。熒惑愚甿。破其巢
窟。伏戎自殪。山越一清。管郡十五戶百萬。里尹亭長書佐
小史令丞牧守。通數萬人。自公區處。不朽之作。乘輿播越。
畿甸路斷。公日遣一使。閒道齎帛。表詣行在。諸道未知行
在。營將士無不引還。唯公所遣兵。鎮河南衝要。堅守不退。
兵馬使董晏。將三千人鎮徐州。部將沈清等頗違軍禁。公
遣一介。齎牒轅門。笞晏二十。沈清等六十八人。悉按軍令。
徐方既定。轉檢校吏部尚書。加金紫光祿大夫。封昌黎公。
改封南陽。天子幸梁川巴山道。命判官何士幹領健步七
百。負絞練十萬疋。上獻天子。六軍從官。扈蹕千里。時屬維
夏。未頒春衣。表至行在。眾情大悅。公又命從事裴樞李倫
徵巡。內兵甲麾下將士合三萬人。請翊衞鑾輿。收復京邑。
上深嘉歎。特加檢校尚書右僕射。李希烈眾軍東下。志吞
淮濟。公即日遣兵馬使王栖曜李長榮柏良器。以勁卒萬
人。泝流千里。倍程救援。纔及雎陽。賊已陷襄邑。攻寧陵。栖
曜等突圍乘城。矢中元惡。凶徒懾遁。不敢東顧。淮南初喪
節度使。大將王佋。帶甲數千。夜犯城府。或出權計者。云江
南兵至。佋兵遂散。殺戮甚多。士卒驕矜。爭邀厚賞。率居人
商旅五十萬緡。符牒已行。人情恟恟。公即日遣都虞候李
栖華謂兵馬使張瑗等曰。收復上都。六軍未賞。節度薨歿。
豈名為功。賦斂擅興。何人造意。諸將引過。橫調立停。及大
駕還都。進封郡公。時希烈盡銳攻陳州。公命諸將與宣武
軍合勢。破賊數萬人。關中初復。公以為國無年儲。何禦荒
儉。陳圍已解。汴路即通。抗表請獻軍糧二十萬斛。從本道
直至渭橋。公命判官元友直草創運務。部勒趨程。時河中
阻兵。堅城未拔。關河蝗旱。軍食不足。船至垣曲。王師大振。
拜檢校尚書左僕射同中書門下平章事。加本道度支營
田充江淮轉運等使。連歲蝗災。仰在轉運。公自晨及暮。立
於江皋。發四十七萬斛。舳艫所至。近遠慰安。貞元元年十
一月十一日制曰。江淮轉運使某官某。勵精勤職。夙夜在
公。厥有成績。可進封國公。初封鄭。改封晉。前後河南用兵。
解寧陵睢陽之圍。全彭城要害之地。朝廷議勳。特賜一子
六品正員官。又其軍鎮營宇。舟船鞍馬。甲仗旗鼓。羽革丹
漆。牛羊六畜。難乎校算。應緣兩稅。唯有一牓。人爭及限。吏
不到門。今江南縑帛。勝於譙宋。二年冬十一月朝覲。上深
禮重。委以大計。加度支諸道鹽鐵轉運等使。待空巖穴。方
歸田里。主恩彌深。初願遂違。顧謂其族。為當瀝肝膽。身塗
草莽。上答乾坤。時屬西北用兵。倉庫空竭。公和糴五十萬
斛。無敢奪期。米價遂賤。防秋士馬。儲糗更無闕。自公當漕
運。初年四十七萬。二年七十萬。末年一百萬。尚結贊普。使
六蕃。抗言逆順之理。夷虜感動。肝膽楚越。張權者不敢惕
息。盜位者退而思過。貞元三年二月二十五日。薨於昌化
里私第。春秋六十有五。皇帝震悼。輟朝三日。制曰。故某官
某。應運而生。弻諧於我。道符兩曜。德冠八元。以武綏邊。以
文經國。方期難老。式作宗臣。孰謂不融。盡瘁而沒。雖鄭亡
子產。衞失柳莊。憯悼之懷。豈過於此。過時謂(三字疑)撫牀增
慟。當扆興嗟。厚申往襚之恩。載榮優贈之禮。可贈太傅。前
後賻贈布一千疋。米粟五百石。錢四百萬。喪事供官。公踐
歷四朝。歲逾五紀。炎不執扇。晝不伏枕。疾無杖屨。居必矜
莊。自同官主簿。制一裘褐。直為宰相。古人無食粟之馬。衣
帛之妾。更爽之居。不足多矣。以沙門一行得聖人之道。特
寫形影。仰如宗師。癖在春秋。精於繫象。賦春秋七章。著通
例六卷。并章奏詞略十餘萬言。豁如恒星。敦故舊。重然諾。
好古博雅。能書善畫。夫議大勳者則不書小善。舉大德者
則略其細事。故不殫論矣。公有子弟。聞斯行諸。不敢墜失。
况以賓客。從事日久。泣慕清塵。謹狀。貞元三年閏五月十
八日。故金紫光祿大夫檢校尚書左僕射同中書門下平
章事晉國公韓公故吏將仕郎前大理寺司直顧况謹上
尚書考功。伏以柱石元臣。勳績光茂。孝則先意承志。忠則
知無不為。武能禁暴。文以經國。翊贊聖明。懋建和平。沃心
造膝乎上。長策宏規振乎外。奄從流運。恩軫睿慈。今月日
若馳。松楸將樹。易名之典。請舉舊章。謹上。
祭裴尚書文
嗚呼。天禍甌邦。尚書告薨。哀哀甌民。罷巿輟舂。何時復覩。
盛德形容。伏惟尊靈。惠和溫恭。識洞元龜。文掩雕龍。天生
大賢。叶贊時雍。至人厭世。寥廓為友。精神不留。天地長久。
谷神不死。是曰長生。伏料尚書。上賓天庭。悲號者何。在物
之情。惟公據道。夙負重名。爰自成才。歷拜通榮。五十餘年。
侍奉承明。隨難西蜀。拔身定傾。有唐中興。累踐銓衡。朝廷
擬公。三老五更。上憂方隅。出典百城。淺學自私。掩善揚鄙。
峩峩尚書。近仁不已。昔在春宮。先我大國。鬱興多士。周易
有云。黃中通理。其斯謂乎。自我江潭。於今多秩。處順保終。
洗然自逸。上官命况。糶鹽蛟室。奄居黃泉。不見白日。顧惟
陋賤。時承周密。感德懷仁。何時終畢。神儀超忽。靈駕徘徊。
敢申薄禮。以表深哀。伏惟尚饗。
祭李員外文
古之哲人。銅鞮介山。柳下臧文。先生企之。密邇四鄰。逢時
不昌。與世邅迍。先生淵然。金碧無塵。通識殊倫。精義造神。
退居江潭。節貫松筠。皎皎先生。蘭言玉聲。詞林搖落。天地
空春。宜與太一。上為帝賓。若商傅說。例列星辰。天將以公。
經濟生人。生人不幸。天喪斯文。斯文既喪。嗚呼郢匠。先生
逝矣。何人知况。知况何人。升堂誘進。造次無為。樞機必慎。
跡暢高節。心融密印。詞不能豁其胷襟。故舂容於絕韻。而
京口歸魂。毘陵旅櫬。可勝悲哉。心喪何自。身役炎洲。先生
大歸。赴哭無由。古之達者。以生為浮。先生徂征。與化同遊。
四節不留。物無長在。寂寂賓階。人遷事改。陶潛自祭。管輅
知終。本師瞿曇。了達虛空。初命少子。昏冠先禮。兆發深衷。
聖朝悼歎。儻遂追崇。忝友季茂。休戚略同。北望丹徒。山險
萬重。文非尺牘。鬱塞盈胷。想公形容。昭况肅恭。尚饗。
祭陸端公文
維大歷八年正月朔。同鄉顧况。於永嘉發使。具簞蔬野酌。
敬祭陸三十二兄端公之靈。嗚呼。接席之歡。俄成奠酒。殊
鄉少別。杳忽於今。牽拘南役。遠哭如淚。兄秉德居厚。植靈
超茂。天和發外。虛白自內。特挺孤操。與物去害。惟昔二京。
㣥盜縱橫。出入十年。天下交兵。越盜寇吳。殺人燒城。國危
如此。公乃請行。我之行焉。無往不平。擁陣陵陽。迴戈歙右。
江南山洞。略盡遺醜。巨敵先摧。㣥降獨受。兄之令弟。况之
良友。感激風雲。留連詩酒。昔魏有人。子方段干。兄之所在。
人心獲安。賢者讓平。惟患是急。兄之忠勇。人莫能及。燕將
泣書。齊師復邑。迹為功著。名因義立。為帝念功。君門遂通。
臺閣生風。乃憶江東。高臨山中。有書滿屋。與人共讀。有粟
如雲。與人共分。破富為貧。好事日聞。靄靄牛潭。峩峩囊嶺。
開流架迥。倒寫烟景。今日淒涼。林空夜永。人或有言。吉凶
無門。我命由我。以兄之才。何適不可。寧知一旦。忽鍾茲禍。
鴻翔千仞。自茲而墮。嗚呼哀哉。伏惟尚饗。
