欽定全唐文卷九百六十一
闕名(二)
太學觀春宮齒冑賦(以德成教尊在乎齒學為韻)
我聖人之有國。酌古訓。建皇極。太學備崇儒之禮。春宮熟
齒冑之則。宗伯貳事。司成奉職。叶三王之教可知。順四時
之儀不忒。域中於是乎宣化。天下於是乎觀德。既而儲駕
戾止。虞庠肅清。傾章甫之列。駐和鸞之聲。讓其齒也。長幼
之節著。明其親也。父子之道成。達其尊也。君臣之義行。疑
三善兮皆得。實萬邦兮以貞。故曰先知後為。上行下效。宏
當代之楷式。奉前王之德教。於以識尊卑之倫。於以觀莊
敬之貌。大矣政本。至哉化源。膺秬鬯之丕烈。訪典謨之格
言。揖讓於詩書之府。雍容於禮義之門。敬其學而德至。親
其師而道尊。青青子衿。其容不改。亹亹儲嗣。其福斯在。則
孰能不恭而志佚。孰能不學而思殆。所謂遵萬民刑四海
也。鄒魯儒生。文在茲乎。依稀兮翔集闕里。髣髴兮詠歌舞
雩。七十子兮三千徒。實將執經以問。豈獨摳衣而趨哉。則
知大學之義。國風之始。在明德。在貴齒。禮師臣。延冑子。尊
賢所以抗法。講藝所以惇史。有觀者曰。玉琢成器。人可不
學。亦因此。習禮樂。夫如是。實國家之大柄。而德行之有覺。
朝元閣賦(以高抗山頂升覽清遠為韻)
皇帝於驪山之上。起仙閣於神皋。得淩雲之體勢。彰考室
之劬勞。冠千峯而迥出。聳百尺之彌高。蓋取惟清惟靜。而
藉乎以遊以遨。干碧霄而宏壯。依絕頂而高抗。仰之者目
眩心驚。俯之者興逸神王。納煙霞於襃裏。看日月於掌上。
改山為會昌之號。建福無疆。題閣取朝元之名。升天有望。
徒觀其出地表。俯人寰。飛重簷於日下。謺千栱於雲間。金
鋪燭耀。玉磶苔斑。蓮井雕梁之彩錯。綺窗網戶之虛閒。屹
屹然下臨千仞。亭亭然遠對黃山。若乃初旭澄霽。則勢能
孤迥。早霞初照。如赤城在天台之峯。積雪未消。若銀臺處
蓬萊之頂。每歲農務隙。寒事興。聖人之玉輅是動。金梯是
淩。限三休而爰至。歷重檻而方憑。寒鴈正來。下泰山之八
水。暮煙初起。繞漢家之五陵。以人心為心。則遇物多感。以
真趣為趣。則放情元覽。豈不由登此而存所誠。處此而無
所營。方抗隱而遺物。覺山空而益清。七聖不迷。勝軒轅襄
野之遊豫。萬靈畢集。若夏禹塗山之會成。昔周日之中天
擅美。秦代之阿房著名。既煩費於徭役。復荒淫於性情。豈
與夫險不恃兮高不傾。囂塵絕兮虛白生。光一人之息偃。
歷千載而彌遠者。同日而言哉。
請長纓賦(以願得長纓終期繫頸為韻)
昔終軍志蘊勇謀。辯能遊說。願陳炎漢之威武。遠挫勁越
之鋩銳。以謂嘉言是發。不假短兵之交。遠略無儔。思得長
纓以繫。乃言曰。蠢爾越賞。僻在遐方。隔華夏之正朔。闕貢
賦之典章。遂欲持漢節。適蠻荒。得執纓以奉使。期繫虜而
來王。既存乎功莫我大。奚辭於道阻且長。摧倔強於舌端。
匪申北面之禮。曳葳蕤之首飾。將服南方之強。既而屆彼
絕域。於焉辨惑。以利害為紀綱。以禮義為組織。明其攻取
之計。比以衆寡之力。越王於是俯而敬聽。仰而失色。徒慮
梟首之有期。惟懼束身而莫得。乃解其椎髻。願與華同。獻
明珠翠羽之珍。曾無虛月。化斷髮文身之俗。莫不嚮風。諒
約束以在始。故羈縻而有終。原夫三寸之舌自騁。七擒之
術作警。俾其氣攝於胸。常恐兵在於頸。聽絲綸之命。已有
懼心。受縲絏之時。敢不引領。是知纓之是持。功罔[:#AS-8FBB:●]期。錫
王者之服章。禮以牽率。加越人以文冕。義在縶維。斯則繼
陸賈之前功。乃立可俟也。來尉佗於丹徼。非遠莫致之。則
知善於激勸。乃適我之願。詞可縱橫。故縻之以纓。則雕題
黑齒之類。孰不從風而行。
日觀賦(以斜對杳冥中宵見日為韻)
泰嶽東南。峯開一室。傍接天路。低臨曉日。隱埋玉兔。動霄
漢之微明。曉報天雞。越氛埃之迥出。初其暝色蔥蘢。懸崖
倚空。獨出清虛之外。遙分莽蒼之中。隱霧猶白。經天漸紅。
披草樹以燈亂。耀波濤而血融。及夫林嶺寒消。煙雲色變。
星河寥落以初沒。峯巒邐迤而徐見。火動山頂。輪移水面。
穿暗隟以飛鏡。歷幽窗而走電。至若門宇蕭條。霜空泬寥。
晴開曙景。暖入殘宵。揚晶彩以赩赩。散芒角而飄飄。露灑
文薄。風牽影搖。觀夫望極天涯。生從地表。扶若木之歷歷。
出窮陰之春杳杳。萬壑收暝。千巖送曉。消古砌之晴雪。動
寒庭之宿鳥。遙空冷滑。傷寸晷之難留。碧嶂岧嶢。望孤光
而漸小。拔地生疾。騰空影斜。氣亂山燒。光分水花。絕壁孤
危。覺靈海之津狹。炎輝咫尺。信長安之路賒。既而背暘谷
以徐來。汎圓靈之不礙。蒙水氣以珠暗。露松陰而璧碎。霞
色收錦。天風斂黛。披雲闕之斜視。豁天門而俯對。依簷乍
吐。威生齊魯之間。過嶺逾明。煦及草茅之內。由是遠挂寥
落。
高辭絕溟。萬象焜煌而畢照。六龍夭矯以無寧。安得足蹋
聳峭。手扶青冥。陳白晝之苦短。請陽烏之暫停。
瓦松賦
式觀圖籍。幽山窮野。聞卉木之名焉。考神農之嘗者。根莖
可驗。洪纖不捨。惟瓦松兮闕書。何昔人兮智寡。原其所托。
高而又雅。抽形先寄於鶴樓。聳質更資於鴛瓦。旖旎芬葩。
含風接霞。既當春而吐葉。亦淩秋而點花。異山苗之極秀。
狀澗松兮抽芽。高居壤霤。匪雜泥沙。向朝陽兮發秀。經夕
露兮增華。常在危簷心必直。詎欲牽風影暫斜。小大殊品。
高卑異盼。離離兮若星榆之昭灼。煜煜兮疑石蒲之葱蒨。
既乏棟梁之用。寧怯鐫雕之變。豈比夫桂山上。蘭谷中。長
幽隱兮銷馥。為芬芳兮敗叢。奚若茲物之獨茂。無憂患兮
養蒙。
衡賦(以同律量衡為韻)
先王之欲齊政立信。平施執中。天下之利害攸同。則非衡
無以達其志。非衡無以成其功。故後代聖人。奉之而不墜。
懸之而無窮。遠必照乎庶物。近罔欺於厥躬。少多之分著。
彼我之情通。廉者不約。貪者不豐。昭昭有禮殊之義。洋洋
有樂和之風。乃以見權衡之德。器用之雄也。觀夫製形有
象。稱物以律。萬萬靡差。銖銖罔失。雖遇寡而必舉。亦裒多
而不溢。倘有賈豎。懷虛背實。雖手巧而用售。終身平而貞
吉。節在不欺。德咸有一。用之則竭力於百戰。舍之則甘心
於三黜。其昭明也。有景緯之文。其重墜也。有沈潛之質。是
以春秋仲而均之以法。日夜分而俾之無妄。體正居中。懷
柔抱壯。揣千鈞之重。不贏其材。稱萬物之多。莫窮其量。夫
然則人亦有是。豈惟斯平。士為之物。官為之衡。材之云多。
雖默必重。文之不腆。雖語必輕。非榮辱莫敢怨。得喪莫敢
驚。梃然誠懸。不可欺以輕重。確乎不拔。孰敢議其屯亨。吾
當禺禺視聽。直心舉措。豈能朵頤騰口如羹也。
衡誠懸賦(以無敢欺以輕重為韻)
衡之誠也。義在乎有孚。懸之審也。法貴其不渝。先賢所以
宏建作。智者所以通規模。俾人事之有準。在權衡之合符。
端平可以揣金石。輕重可以分錙銖。遠取諸天。既齊七政。
不私於物。亦象三無。質因材而斯宣。文綴星而可覽。臨用
詳備而有誠。物情詐偽而何敢。比良工之度木。同藻鏡之
照膽。故審其思者。為衡可持。端其事者。於物無欺。以之忖
刻舟。爰定其圭撮。以之明度量。不失其毫。實同途於執政。
將一體於有司。誠可大而可久。必念茲而在茲。若乃懋遷
有無。應用鄽里。萬物禀原。百貨資始。苟執其均平。孰不我
以。稱物則合於聖人。有常乃比於君子。至哉權衡。功與利
并。成天下之務。其利斯溥。為天下之式。其功不輕。道在乎
至要。理歸乎至貞。提握之間。而萬人取則。尋尺之內。而九
有致平。豈不以作者之聖。述者之明。守而勿失。用之必行。
將度量而並設。與規矩而齊名。掄材至精。多士無壅。以權
衡擬升降。以中正為遵奉。當平施而不差。仰衡誠之義重。
駕幸宣輝門觀試舉人賦(以君聖臣肅精擇多士為韻有序)
藉於天田之歲也。洎正月。下明詔。及仲秋。萃賢良。凡今才
人。莫不麇至。他他籍籍。不可勝言。於以躬親。示納人之獻
可也。為之加膳。示恤之以飫賜也。既自渴賢不足。實為觀
國之光。君舉必書。敢賦其事。
惟天為大。則之者我君。有嚴有翼。乃武乃文。據天地之大
寶。建社稷之元勳。道不虛行。於從政乎何有。試可乃已。俾
濫吹者區分。於是移千官以就日。闢高闕以連雲。濟濟罄
山林之士。峩峩列鵷鷺之㣥。且木以從繩則正。君以從諫
則聖。廣開替否之規。遂下昌言之命。采彝倫。於翹錯薪。能
官於是乎癉惡。則哲自可以知人。得孫宏為舉首。趨倚相
為史臣。儼端居於咫尺。恭大問以絲綸。睿旨臨。天威肅。咸
怵惕之若厲。俱進退之維谷。將畢力於謨猷。乃竭誠於啟
沃。帝載惟貞。垂範作程。有典有則。惟一惟精。重席表其彰
善。持衡所以貴平。便便有司。能奉法而宣令。高高在位。更
責實以循名。觀賢謂何。務於慎擇。或告之誡訓。或旌之束
帛。日旰豈疲於端想。躬親不患於胡獲。夫如是。王者無外。
誰為方外之臣。野無遺賢。誰為在野之客。獨有扣角勞歌。
憂心孔多。仰天門以難叫。咏碩人之在阿。則知代實須才。
生此多士。惟賢非后不食。惟后非賢不理。一技稱最。徒仰
惠堂之榮。三道登科。敢望太常之美。儻連茹之終及。乃願
一申於知已也。
吳公子聽樂觀風賦(以自鄶以下無聞焉為韻)
有東吳子。博識洽聞。欲觀風於上國。期屬意於南薰。審樂
聲以殊志。將理化之可分。名藉藉以播物。意飄飄以淩雲。
聿來洙泗。當周之季。禮樂之化已虧。文武之音亦墜。嗟矇
瞽之多逸。歎君臣之不自。閱鄒魯之儒書。獨可稱其樂器。
爾乃金石迭奏。匏革互起。主每齊於屈伸。客克諧於音旨。
宏慈愛於寬裕。展肅敬於廉恥。和風陶陶以感心。繁音洋
洋以盈耳。剛不怒兮稽其度。柔不懾兮得其理。雖曲度而
屢絕。尚鏗鏘而未已。政教則異。褒貶無愆。題深思於唐俗。
稱大風於齊篇。察邶詩之不困。知鄭祀之不延。釋猶憾之
南籥。愍黍離之東遷。是皆清明光鑒。修短昭然。雖謂千祀。
曾何聞焉。幸遇休明。沐茲至化。太和覃於夷狄。神功格於
上下。五英六莖之義。咸池大章之徒。與歷代而共樂。非古
有而今無。且夫樂著太始。配天為大。實欲庶物之暢茂。非
獨五音之繁會。故省樂之理。明乎否泰。方且樂於無聲。又
何假聞乎自鄶。
泗濱浮磬賦(以水中見石可以為磬為韻)
禹別九州。磬浮泗水。為下不昧。雖深可視。或浮於涘。其滑
如砥。含餘音而未振。潄迴流而增美。日月其逝。水石相攻。
形潛水府。律與天通。值君子之深識。調聖人之大中。備六
音以繁會。與四氣而元同。於以布聖理。於以宣王風。配以
閶闔之位。應乎夷則之宮。伊美石之潛處。隔清波而迭見。
儻混衆流。不逢顧盼。詎辭泗水之濱。寧受徐方之薦。安可
配黃鍾而備清縣乎。洎大君之御㝢。乃乘時而光宅。作樂
以應天。象邦之成績。設業設簴。擊石拊石。德音橫於覆載。
至理彰乎損益。鳥獸以之率舞。祖考於焉來格。固宗廟之
登用。豈泥沙之棄擲。夫人之度物。物無不可。制禮作樂。實
忘已以愛人。漾川濟深。亦披沙而求我。不以為碌碌。不以
為瑣瑣。將使致中和。非以娛密坐。述堯心之克讓。豈鄭聲
之興禍。當其人之未知。確乎安卑。無小無大。極幽而不隱。
不擊不考。含和而莫移。動符於有德。靜合於無為。不然者。
何以別清濁於是。考存亡於斯。降天神。登地祇哉。夫和之
至者樂。音之清者磬。天地之位辨。君臣之分定。苟失是。邪
以害直。忠若於佞。故君子之所以理躬。姦聲不畱於聽。(未
見以字官韻)
竹賦
總㣥籟以擇音。歷衆材而簡質。惟茲竹之珍勁。獨懷貞而
守一。若洗文濃露。濯影華池。離離嘉實。冉冉纖枝。含夕氣
而拖翠。照晨旭以舒猗。淩責積霜而莫改。因虛心而不虧。
上橫桂暉。下拂松蓋。抗修莖於雲表。脫輕花於霞外。千仞
未
極其高。十圍寧伸其大。既絕㣥以標傑。亦冠叢而稱最。連
星影而類珠。晚虹挂而猶帶。蒙密柔柯。布濩繁葉。白日朝
映。素輪夜接。色淨潭深。影沈攢謺。洎乎層陰結。長飈起。清
徵奏。鳴弦理。金罍溢而未傾。玉山儼而猶峙。詆訶六籍。咀
嚼三史。窮元熙之根柢。極天地之終始。此乃至人勝集。七
子碌碌。則安足齒。故語其用也。則五離十折。絲剖毫分。縈
九華於紈扇。結雙雉於簟文。乍搖紈襃。時拂湘裙。掩凝鉛
之豔逸。籠流麝之氤氳。若夫取象制儀。激商流雅。圓徵有
素。清亮非假。信鳳鳴之可習。實龍吟而可寫。乃曲絕而和
微。非韻高而調下。豈知分光綺殿。散影華軒。淡雲霞之遠
色。霑雨露之餘恩。嘉庭樹之蠲忿。跂桃李之無言。庶歲寒
而無易。常耀節於梁園。
洞簫賦
南國之紀兮江水深。中嶻[:#AS-86B0:⿱嶭木]兮天姥岑。試一望兮。見簫筦
之差參。碧雲凝其正色。白日出其重陰。每含和以自守。雖
歲寒其莫侵。於是乃使夫匠人。淩皛淼。入幽窅。攀重蘿。閱
豐篠。截成枝之龍質。擬銜花之鳳鳥。作為洞簫。其聲窈窕。
矇瞽之士。純精所至。尤澹澹兮無營。浩紛紛兮縱肆。纖指
敏手。隨抑揚之虛滿。曲折等分。任吹噓而懿濞。爾其為樂
也。則龢羅稽詣而逸。其為苦也。則瀏溧冽清而悴。或山[:#AS-FBED:●]
會山[:#AS-FBED:●]兌以相從。復淋漓而遠被。有若層山抱空而晴燭。
巨海涵虛而夕涖。是以君子聽之。載其平粹。及乎弄玉既
好。簫史亦出。登翠檻之巍峩。結紅羅之婉蔚。楊葉鮮吹。荷
花浴日。對吟空闊之情。復感神仙之術。若乃漢皇未躍。周
勃護喪。哀笳左引。畫翣前張。靈逶迤而就挽。思徘徊而永
傷。悽其吻吭。誰非斷腸。故若翔若止。心中定矣。若反若墜。
不遺其類。趣從容以向空。乍猗那以內閟。信大雅之紆直。
繹茲聲之開塞。匪天地兮同和。孰能與夫偕極。
白鸚鵡賦
稽聖人之遺文。懿珍禽之不一。彼善言之靈鳥。孕聰明。以
自逸。苞火德之奇姿。誕金方之素質。匪含章以就殞。故遠
時而襲吉。憐碧山之孤高。恃榮松之蔽密。傳眾音於清吹。
凝白華於皎日。由是既飲既啄。載留載飛。觸雲網以摧羽。
閉雕籠而見歸。豈不由蓄素姿以罹患。懷海陰而遂違。雖
失㣥以傷指。亦順人而可依。登玉架。覘朱闈。苟安性以知
樂。每求榮而自微。雪膚皎皛。擯池鷗之光潔。霜毛瑩淨。奪
軒鶴之清輝。且其翔不忘止。居必任側。莫厭傳弄。豈驚撫
拭。狎君子之光儀。遠虞人之網弋。感珍念而矜眷。託恩馴
以棲息。而愛其豐姿冰華。全體玉色。匪鵷彩之爭妙。何眾
禽之比德。呼名自應。隔羅幔而飛來。教語半成。學美人之
漸逼。故對綺琴而傾聽。上金屏而斂翼。蒙正平之翰藻。應
司空之寵識。夫元默者動之所求。潔素默之攸尚。矧聰性
以受絏。悲惠心之為亮。抗幽意於霞表。羨高儔於海上。彼
不材兮見留。此能言兮何妄。或曰。物惡近以招累。理貴遠
而無凶。雖遁形以取美。獨抱清而不從。豈知夫善生者託
人以遠害。能壽者輔德以自容。是以承君子之恩渥。獨蒙
幸以遭逢者也。
舞馬賦(以奏之天庭為韻有序)
書曰。擊石拊石。百獸率舞。是知時貞而物應。德博則化光。
故九有宅心。萬方惟允。我開元聖文神武皇帝陛下懋建
皇極。丕承寶命。揚五聖之耿光。安兆民於反側。功成道備。
作樂崇德。上以殷薦祖宗。下以導達情性。則有天馬絕足。
來從東道。出天庭而屢舞。仰皇心而載悅。豈止綠錯開圖。
分九疇於夏后。汗溝走血。服四夷於漢皇而已哉。野人沭
浴聖造。與觀盛德。敢述蹈舞之事而賦之。
皇帝叶天行。乘春候。張廣樂而化通鬼神。徵舞馬而懷柔
奔走。爾其聆音却立。赴節騰凑。顧遲影而傾心。效長鳴而
引脰。徘徊振迅。類威鳳之來儀。指顧倏忽。若騰猨之驚透。
眄鐘鼓而載止。暢簫韶之九奏。洎宛跡遲遲。汗血生姿。順
指不動。因心所之。日照金羈。而晴光交映。風飄錦覆。而淑
氣相資。顧以退而未即。將欲進而復疑。絕節交衢。而大人
相慶。赴曲齊列。而皇心則怡。豈若檀溪水上。章臺路前。塵
埋玉勒。汗溼金鞭。竟空疲於力用。固無取於當年。孰若矯
足騰摧。婉柔姿而近日。驚身聳躍。嬌逸態於鈞天。別有假
象天星。因時降靈。雙瞳夾鏡而異質。兩顴夾月而殊形。出
渥洼兮道已泰。歷吳坂兮心匪寧。願因百獸之相率。舞聖
德於天庭。
舞馬賦(以奏之天庭為韻)
渥洼之駿兮。逸㣥特秀。簡偉之來兮。稀代是覯。豈憚夫行
地無疆。是美其承天之祐。弭雄心以順軌。習率舞而初就。
因大樂以逞狀。隨伶官而入奏。樂彼皇道。上委折於一人。
狎節廣埸。下歡心於百獸。飾金[:#AS-FBEF:●]金[:#AS-FBED:●](穸[:#AS-FBEE:●]
[:#AS-FEE7:●])[:#AS-FBF0:●]。頓紅緌。類却略以鳳態。
終宛轉而龍姿。或進寸而退尺。時左之而右之。至如鼉鼓
歷考。龍笛昭宣。知執轡之有節。乃蹀足而爭先。隨曲變而
貌無停趣。因矜顧而態有遺妍。既習之於規矩。或奉之以
周旋。迫而觀焉。若桃花動而順吹。遠而察之。類電影倏而
橫天。固絕倫之妙有。豈衆技之齊焉。我皇端拱無事。垂意
至寧。愔愔正聲。以九變而合樂。逐逐良馬。終萬舞而在庭。
豈比夫漢皇取樂而同轡。魯侯空牧而在坰。以今古而匹
敵。何長短之相形。
漢文帝却千里馬賦(以清乘輿前警後蹕為韻)
皇天眷命兮炎漢斯興。運鍾三葉兮文德可稱。六龍整儀。
賤纖英而不服。五馭飭駕。却良駿而不乘。由是遐邇授首。
蠻夷屈膝。梯山航海者望之如雲。納賮貢珍者府無虛日。
別有吉良之種。渥洼之出。[:#AS-8AE4:●]飛黃於軒宮。奄驊騮於周室。
歷無草以入貢。涉流沙而效質。就御服以馴養。願驅馳而
警蹕。其體也廣膺滿腹。其目也擁後決前。眸點漆而鏡朗。
權應規而璧懸。禀月精於地。法星象於天。鬣上朱明。溝中
血走。朝辭辮髮之俗。暮憩雕題之藪。驌驦慙專美於前。騕
褭愧垂名於後。及夫噴玉勒而沫素。鳴金珂而響清。指九
重以獻壽。勒百禮以效誠。帝於是宣皇風。馳聖道。前賢斯
鑒。古訓斯考。嗟轍迹於穆王。想旅獒於召保。乃宣言曰。朕
法天以清淨。法地以元虛。有典有則。不疾不徐。梢星之旗。
建於前步。彗雲之旆。設於後車。吉行三十而當息。良馬千
里而焉如。爾以馬為寶。我以德為輿。輿其授受之交喪。曷
若乾乾而捨諸。獻馬者乃默靦慙顏。低徊弔影。步遷延以
眷眷。神寂寞而耿耿。於是德日洽。祚惟永。俾來葉之嗣君。
仰斯道以自警。
繪事後素賦(以瑟彼玉瓚黃流於中為韻)
穆彼作繪。聞諸色工。增乎華諒以文為質。分乎像示非素。
不終。惟繪也成文不亂。惟素也允執厥中。蓋以昭聖人微
論。喻君子飾躬。豈分黑黃與蒼赤。列山龍與華蟲。已哉古
人。以盼倩之姿。彰敦樸之俗。知女得其禮。不專於舜華。士
有其容。或同於冠玉。雖言詞為藻繪。威儀為朱綠。自可果
行不回。持禮自勗。亦猶布采者以質相從。為素者以絢相
屬。借如葉公之繪飛虯也。蟠蜿騰驤。非素則其勢不揚。漢
氏之圖明也。嬋娟窈窕。非素則其容不彰。是以間其文彩。
布厥元黃。譬瀑布之界道。如溝塍之畫疆。然後五色成
文。班簡而不雜。遐方圖物。賦鼎而可詳。且無文無質。其比
如櫛。何貴專一之琴瑟。不離不亂。其間如繖。自同流中之
圭瓚。既點綴而無遺。亦聯[:#AS-92F9:⿰帛⿱丿糸]而不斷。原夫染人獻色。工人
始謀。巧心方逞。濡翰方流。似刃地之無礙。疑繭緒之方抽。
入衆色之中。自分文質。發㣥象之表。如別薰蕕。且殊受采
之性。寧有奪朱之憂。則知素之體也真。繪之色也侈。守厥
貞白。雜乎麗靡。理衆惟寡。既以一而處多。守樸不雕。遂出
此而入彼。將黼黻而奪麗。匪組織之所擬。別有彬彬向就。
屑屑行諸。志惟厲乃。仁則依於。期霄漢之振拔。假詞賦為
蘧廬。讀孔聖之言。雖云由己。承卜商之問。終媿起子。
霓裳羽衣曲賦
霓裳綽約兮。羽衣蹁躚。高舞妙曲兮。似於㣥仙。長襃若緩
而若急。雅音或斷而或連。想奏禁城之裏。如聞玉皇之前。
迎拍動容。縹緲而羅衣曳霧。含霜吐曲。響亮而德音徹天。
止有餘態。動無遺妍。昔開元皇帝以海內清平。天下豐足。
思紫府瑤池之樂。制霓裳羽衣之曲。夭夭而花貌呈妍。冉
冉而雲鬟垂綠。金石鏗鏘而不雜。絲竹要妙而相續。觀夫
降輦路。臨廣場。被羽衣。披霓裳。始逶迤而並進。終宛轉以
成行。舞隨節以襃急。歌和氣而韻長。退若游龍之乍婉。進
如驚鴻之欲翔。趨合規矩。步中圓方。想其奏也。示安寧。尚
敦樸。明樂之雅正。辨樂之清濁。雅聲發乎宮商。清音發乎
徵角。似到蓬萊之殿。見舞仙童。如昇太乙之宮。忽聞帝樂。
爾乃若止若行。或疎或傾。進退合度。俯仰應聲。聽之而雅
正斯在。聞之而奸邪不生。天地為之交泰。日月為之貞明。
今我皇紹唐堯之業。繼聖祖之德。制禮作樂。而和兆人。端
拱垂衣。而朝萬國。於是陳廣樂。宴㣥臣。鄭衞之聲是遠。神
仙之曲是親。雅音奏而合律。妙樂作而入神。變態而波迴
風轉。顧步而雲飛霞新。已矣哉。想曲罷而舞歇。當皇州而
正春。
