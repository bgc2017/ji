欽定全唐文卷六百七
劉禹錫(九)
天論上
世之言天者二道焉。拘於昭昭者。則曰天與人實影響。禍
必以罪降。福必以善來。窮阨而呼必可聞。隱痛而祈必可
答。如有物旳然以宰者。故陰[:#AS-84EC:⿰⻖⿱步馬]之說勝焉。泥於冥冥者。則
曰天與人實刺異。霆震於畜木。未嘗在罪。春滋乎堇荼。未
嘗擇善。跖蹻焉而遂。孔顏焉而厄。是茫乎無有宰者。故自
然之說勝焉。余之友河東解人柳子厚。作天說以折韓退
之之言。文信美矣。蓋有激而云。非所以盡天人之際。故余
作天論以極其辯云。大凡入形器者。皆有能有不能。天有
形之大者也。人動物之尤者也。天之能。人固不能也。人之
能。天亦有所不能也。故余曰天與人交相勝耳。其說曰。天
之道在生植。其用在強弱。人之道在法制。其用在是非。陽
而阜生。陰而肅殺。水火傷物。木堅金利。壯而武健。老而耗
眊。氣雄相君。力雄相長。天之能也。陽而藝樹。陰而揫斂。防
害用濡。禁焚用光。斬材窾堅。液礦硎鋩。義制強訐。禮分長
幼。右賢尚功。建極閑邪。人之能也。人能勝乎天者法也。法
大行。則是為公是。非為公非。天下之人。蹈道必賞。違之必
罰。當其賞。雖三族之貴。萬鍾之祿。處之咸曰宜。何也。為善
而然也。當其罰。雖族屬之夷。刀鋸之慘。處之咸曰宜。何也。
為惡而然也。故其人曰。天何預乃人事耶。惟告虔報本肆
類授時之禮。曰天而已矣。福兮可以善取。禍兮可以惡招。
奚預乎天耶。法小弛。則是非駮。賞不必盡善。罰不必盡惡。
或賢而尊顯。時以不肖參焉。或過而僇辱。時以不辜參焉。
故其人曰。彼宜然而信然。理也。彼不當然而固然。豈理耶。
天也。福或可以詐取。而禍亦可以苟免。人道駮。故天命之
說亦駮焉。法大弛。則是非易位。賞恆在佞。而罰恆在直。義
不足以制其強。刑不足以勝其非。人之能勝天之具盡喪
矣。夫實已喪而名徒存。彼昧者方挈挈然提無實之名。欲
抗乎言天者。斯數窮矣。故曰天之所能者。生萬物也。人之
所能者。治萬物也。法大行。則其人曰。天何預人耶。我蹈道
而已。法大弛。則其人曰。道竟何為耶。任人而已。法小弛。則
天人之論駮焉。今人以一己之窮通。而欲質天之有無。惑
矣。余曰。天恆執其所能以臨乎下。非有預乎治亂云爾。人
恆執其所能以仰乎天。非有預乎寒暑云爾。生乎治者。人
道明。咸知其所自。故德與怨不歸乎天。生乎亂者。人道昧。
不可知。故由人者舉歸乎天。非天預乎人爾。
天論中
或曰。子之言天與人交相勝。其理微。庸使戶曉。盍取諸譬
焉。劉子曰。若知旅乎。夫旅者。㣥適乎莽蒼。求休乎茂木。飲
乎水泉。必強有力者先焉。否則雖聖且賢。莫能競也。斯非
天勝乎。㣥次乎邑郛。求蔭於華榱。飽於餼牽。必聖且賢者
先焉。否則強有力莫能競也。斯非人勝乎。苟道乎虞芮。雖
莽蒼猶郛邑然。苟由乎匡宋。雖郛邑猶莽蒼然。是一日之
途。天與人交相勝矣。吾固曰是非存焉。雖在野。人理勝也。
是非亡焉。雖在邦。天理勝也。然則天非務勝乎人者也。何
哉。人不宰則歸乎天也。人誠務勝乎天者也。何哉。天無私。
故人可務乎勝也。吾於一日之途而明乎天人。取諸近也
已。或者曰。若是言之。則天之不相乎人已信矣。古之人曷
引天為。答曰。若知操舟乎。夫舟行乎濰淄伊洛者。疾徐存
乎人。次舍存乎人。風之怒號。不能鼓為濤也。流之泝洄。不
能峭為魁也。適有迅而安。亦人也。適有覆而膠。亦人也。舟
中之人未嘗有言天者。何哉。理明故也。彼行乎江河淮海
者。疾徐不可得而知也。次舍不可得而必也。鳴條之風。可
以沃日。車蓋之雲。可以見怪。恬然濟。亦天也。黯然沈。亦天
也。阽危而僅存。亦天也。舟中之人未嘗有言人者。何哉。理
昧故也。問者曰。吾見其駢焉而濟者。風水等耳。而有沈有
不沈。非天曷司歟。答曰。水與舟。二物也。夫物之合幷。必有
數存乎其間焉。數存然後勢行乎其間焉。一以沈一以濟。
適當其數乘其勢耳。彼勢之附乎物而生。猶影響也。本乎
徐者其勢緩。故人得以曉也。本乎疾者其勢遽。故難得以
曉也。彼江海之覆。猶伊淄之覆也。勢有疾徐。故有不曉耳。
問者曰。子之言數存而勢生。非天也。天果狹於勢耶。答曰。
天形恆圓而色恆青。週回可以度得。晝夜可以表候。非數
之存乎。恆高而不卑。恆動而不已。非勢之乘乎。今夫蒼蒼
然者。一受其形於高大。而不能自還於卑小。一乘其氣於
動用。而不能自休於俄頃。又惡能逃乎數而越乎勢耶。吾
故曰萬物之所以為無窮者。交相勝而已矣。還相用而已
矣。天與人。萬物之尤者耳。問者曰。天果以有形而不能逃
乎數。彼無形者。子安所寓其數耶。答曰。若所謂無形者。非
空乎。空者。形之希微者也。為體也不妨乎物。而為用也恆
資乎有。必依於物而後形焉。今為室廬而高厚之。形藏乎
內也。為器用而規矩之。形起乎內也。音之作也有大小。而
響不能踰。表之立也有曲直。而影不能踰。非空之數歟。夫
目之視。非能有光也。必因日月火炎而後光存焉。所謂晦
而幽者。目有所不燭耳。彼狸狌犬鼠之目。庸謂晦而幽耶。
吾故曰以目而視。得形之麤者也。以智而視。得形之微者
也。焉有天地之內。有無形者耶。古所謂無形。蓋無常形耳。
必因物而後見耳。烏能逃乎數耶。
天論下
或曰。古之言天之歷象。有宣夜渾天周髀之書。言天之高
遠卓詭有鄒子。今子之言有自乎。答曰。吾非斯人之徒也。
大凡入乎數者。由小而推大必合。由人而推天亦合。以理
揆之。萬物一貫也。今夫人之有頭目耳鼻齒毛頤口。百骸
之粹美者也。然而其本在乎腎腸心腹。天之有三光懸㝢。
萬象之神明者也。然而其本在乎山川五行。濁為清母。重
為輕始。兩位既儀。還相為庸。噓為雨露。噫為風雷。乘氣而
生。㣥分彙從。植類曰生。動類曰蟲。倮蟲之長。為知最大。能
執人理。與天交勝。用天之利。立人之紀。紀綱或壞。復歸其
始。堯舜之書。首曰稽古。不曰稽天。幽厲之詩。首曰上帝。不
言人事。在舜之庭。元凱舉焉。曰舜用之。不曰天授。在商中
宗。襲亂而興。心知說賢。乃曰帝賚。堯民之餘。難以神誣。商
俗已訛。引天而敺。由是而言。天預人乎。
辯迹論
客有能通本朝之雅故者。曰時之汙隆。視輔臣之用否。房
與杜。迹何觀焉。建官取士之制。地徵口賦之令。禮樂刑罰
之章。因隋而已矣。二公奚施為。余愀然曰。三王之道。猶夫
循環。非必變焉。審所當救而已。隋之過。豈制置名數之間
耶。顧名與事乖耳。因之何害焉。夫上材之道。非務所舉。必
的然可使戶曉為迹也。吾觀梁公之迹。章章如縣㝢矣。曷
然哉。請借一以明之。史不云乎。初太宗怒渾戎之橫於塞
也。度諸將不足以必取。當宁而嘆曰。得李靖為師。快哉。靖
時告老且病矣。梁公虛其心以起之。靖忘老與病。一舉虜
其君。郡縣其地而還。夫非伐國之難能。起靖之難能也。靖
非不克之為慮。居功之為慮也。古之為將。度柄輕不足以
遂事。重則嫌生焉。是以有辭第以見志。有多產以取信。有
子質以滅貳。有嬖監以虞謗。其多患也如是。若靖者。名既
成。位既崇。重失畏偪。其患又甚焉。微梁公之能盡才。能捍
患。能去忌。能照私。彼姑藉舊勞。居素貴足矣。惡乎起哉。夫
豈感空言而起耶。心相見久矣。夫豈飾小信而要耶。道相
籠久矣。其後敬元擅能。失材臣而敗隨之。林甫自便。進蕃
將而亂隨之。由是而言。固相萬矣。子方規規然窺上材以
戶曉之迹。此吾之所不取也。若杜萊公者。在相位日淺。將
史失其傳。然以梁公之鑒裁。自天策府遂以王佐材許之。
則是又能以道籠房公者矣。房之許與。迹孰甚焉。客無以
應而作。子劉子曰。觀書者當觀其志。慕賢者當慕其心。循
迹而求。雖博寡要。信矣。
明贄論
古之人動必有以將意。故執贄之道。自天子達焉。夫芬芳
在上。臭達於下。而溫粹無擇。有似乎聖人者。鬯也。故用於
天子。清越而瑕不自揜。潔白而物莫能汙。內堅剛而外溫
潤。有似乎君子者。玉也。故用乎諸侯。執之不鳴。刑之不嘷。
似死義者。乳必能跪。似知禮者。羔也。故卿執焉。在人之上。
而有先後行列者。雁也。故大夫執焉。耿介而一志者。雉也。
故士執焉。視其所執而知其任。是故食愈重而志愈卑。位
彌尊而道彌廣。耿介之志。惟士得以行之。何也。務細而所
試者寡。齒卑而所蔽者眾。言未足以動聽。故必激發以取
異。行未足以應遠。故必砥礪以沽聞。借令由士為大夫。捨
雉而執雁。其志也隨之。故耿介之名。不施於大夫矣。况其
上乎。然則為士也不思雉之介。為卿也能思羔之禮歟。今
夫或者不明分推理而觀之。則曰此居下而嗜直者。是必
得志而稔其訐矣。彼當介而務宏者。是必處高而肥其德
矣。曾不知訐當其分。則地易而自遷。宏非其所。則志遂而
無制矣。於戲。責士以卿大夫之善。猶喻君以士之行耳。余
以執贄之道得其分。苟推分明矣。求刑罰之僭濫。得乎。
華佗論
史稱華佗以恃能厭事為曹公所怒。荀文若請曰。佗術實
工。人命繫焉。宜議能以宥。曹公曰。憂天下無此鼠輩耶。遂
考竟佗。至蒼舒病且死。見醫不能生。始有悔之之歎。嗟乎。
以操之明略見幾。然猶輕殺材能如是。文若之智力地望。
以的然之理攻之。然猶不能反其恚。執柄者之恚。真可畏
諸。亦可慎諸。原夫史氏之書於冊也。是使後之人寬能者
之刑。納賢者之喻。而懲暴者之輕殺。故自恃能至有悔。悉
書焉。後之惑者。復用是為口實。悲哉。夫賢能不能無過。苟
寘於理矣。或必有寬之之請。彼壬人皆曰。憂天下無材耶。
曾不知悔之日。方痛材之不可多也。或必有惜之之歎。彼
壬人皆曰。譬彼死矣。將若何。曾不知悔之日。方痛生之不
可再也。可不謂大哀乎。夫以佗之不宜殺。昭昭然不足言
也。獨病夫史書之義。是將推此而廣耳。吾觀自曹魏以來。
執死生之柄者。用一恚而殺材能眾矣。又焉用書佗之事
為。嗚呼。前事之不忘。期有勸且懲也。而暴者復藉口以快
意。孫權則曰。曹孟德殺孔文舉矣。孤於虞翻何如。而孔融
亦以應泰山殺孝廉自譬。仲謀近霸者。文舉有高名。然猶
以可懲為故事。矧他人哉。
辯易九六論
乾之爻皆九而坤六。何也。世之儒曰。吾聞諸孔穎達云。陽
尊復兼乎陰。陰不能兼乎陽也。他日。余與董生言及易。生
曰。吾聞諸畢中和云。舉老而稱也。請徵諸揲蓍。夫端策者。
一變而遇少。與歸奇而為五。再變而遇少。與歸奇而為四。
三變如之。是老陽之數。分措於指閒者十有三策焉。其餘
三十有六。四四而運。得九是已。故易繫注云。乾一爻。三十
六策也。一變而遇多。與歸奇而為九。再變而遇多。與歸奇
而為八。三變如之。是老陰之數。分措於指間者二十有五
策焉。其餘二十有四。四四而運。得六是已。故易繫注云。坤
一爻。二十四策也。借如一變而遇少。再變三變而遇多。是
少陽之數。分措於指間者二十有一策。其餘二十有八。四
四而運得七。一變而遇多。再變三變而遇少。是少陰之數。
分措於指間者十有七策。其餘三十有二。四四而運得八。
故九與六為老。老為變爻。七與八為少。少為定位。故曰舉
老而稱。亦曰尚變而稱。且夫筮為乾者常遇七。斯乾矣。常
遇九。斯得坤矣。筮為坤者常遇八。斯坤矣。常遇六。斯得乾
矣。在左氏國語有之。晉公子親筮之曰。尚有晉國。得貞屯
悔豫皆八。八非變爻。故不曰有所之。桉坎二世而為屯。屯
之六二為世爻。震一世而為豫。豫之初六為世爻。屯之二
豫之初。皆少陰不變。斯非八乎。卦由老數。而舉曰六。筮由
蓍數。故斥曰八。在左氏春秋傳有之曰。穆姜薨於東宮。始
往而筮之。遇艮之八。史曰。是謂艮之隨。夫艮[:#AS-9CBB:●]
[:#AS-FBEC:●]
[:#AS-9CBB:●]
(艮下艮上)之隨。[:#AS-9CB6:●]
[:#AS-FBEC:●]
[:#AS-9CB9:●]
(震下兌上)唯二不動。斯遇八也。餘五位皆九六。故反焉。筮法
以少為卦主。變者五而定者一。故以八為占。艮之六二曰。
艮其腓。不拯其隨。其心不快。史以為東宮實幽也。遇此為
不利。故從變爻而占。苟以說於姜也。何則。卦以少為主。若
定者五。而變者一即宜曰之某卦。觀之否師之臨類是也。
變與定均。即決以內外。今變者五。定者一。宜從少占。懼不
吉而更之。故曰是謂艮之隨。是謂之云者。苟以說也。故穆
姜終死於東宮。與艮會耳。而杜元凱於此注。以為雜用三
易。故有遇八之云。非臻極之理也。劉子曰。余與董生言九
六之義。信與理會。為不誣矣。余又於左氏二書參焉。若合
形影然。而世人往往攘臂於其間曰。生之名孰與穎達著
邪。而材孰與元凱賢邪。歷載曠日。未嘗有聞人明是說者。
雖余憤然用口舌爭。持貌從者什一二焉。嗟乎。由數立文。
所如皆合。昭昭乎若觀三辰。其不晦也如此。然猶貴聽而
賤視。齗齗(五姦反)然莫可更也。矧無形之理。不可見之道邪。
余獨悲而志之。以俟夫後學。初董生言本畢中和。中和本
其師。師之學本一行云。
第一指(餘一益三餘二益二餘三益一餘四益四)第二指(餘一益二餘二益一
餘三益四餘四益三)第三指(與第二指同)
右掛從下起。指亦自下始。第一指法地。故益成偶。第
二法天。故益成奇。第三人極法天。故同。
第一指(遇一益三并掛一為五遇三遇二並謂之少與一
同)第二指(遇一益二并掛一為四)第三指(遇一益二并掛一為四)
右三指俱遇少。通計十三策。其餘三十六策。四四運
之得九。為老陽。故易繫云。乾之策二百一十有六。注云。陽
爻九。一爻三十六策。六爻二百一十有六。
第一指(遇四益四與掛一為九)第二指(遇四益三與掛一為八遇三
亦同)第三指(遇四益三與掛一為八遇三亦同)
右三指俱遇多。通計二十五策。其餘二十四策。四四
運之得六。為老陰。故易繫辭云。坤之策百四十有四。謂陰
爻六。一爻二十四策。六爻一百四十有四。
第一指(遇一益三并掛一為五)第二指(遇四益三并掛一為八)第三指(遇四益
三并掛一為八)
右初指少。第二第三指多。以少為主。通計二十一策。
其餘二十八策。四四運之得七。為少陽。
第一指(遇四益四并掛一為九)第二指(遇一益二并掛一為四)第三指(遇一益
二并掛一為四)
右初指多。第二第三少。以多為主。通計一十七策。其
餘三十二策。四四運之得八。為少陰。
第一指(遇少謂一二也并止於五)第二指(遇多謂三四也并止於八)第三指(又遇少
謂一二也并止於四)
右初指少。第二指多。第三指又少。以多為主。通計一
十七策。其餘三十二策。四四運之得八。為少陰。
第一指(遇多謂四也止於九)第二指(又遇多謂三四也止於八)第三指(遇少謂一
二也止於四)
右初指第二指并多。第三指獨少。以少為主。通計二
十一策。其餘二十八策。四四運之得七。為少陽。
第一指(遇少止於五)第二指(又遇少止於四)第三指(遇多止於八)
右初指二指并少。三指獨多。以多為主。通計一十七
策。其餘三十二策。四四運之得八。為少陰。
右揲蓍數
穆姜薨於東宮。始往而筮之。遇艮之八。史曰。是謂艮之隨。
夫艮[:#AS-9CBB:●]
[:#AS-FBEC:●]
[:#AS-9CBB:●]
(艮下艮上)之隨。[:#AS-9CB6:●]
[:#AS-FBEC:●]
[:#AS-9CB9:●]
(震下兌上)唯六二爻不動。餘五盡變。變者遇九六也。二不動
者。遇八也。
晉公子親筮之曰。尚有晉國。得貞屯悔豫皆八。夫屯[:#AS-9CBA:●]
[:#AS-FBEC:●]
[:#AS-9CB9:●]
(震下坎上)六位盡。不遇六九。故不動。既無所之。即以世爻為
占。桉
屯是坎宮二世卦。故以一為占。則遇八。夫豫[:#AS-9CB9:●]
[:#AS-FBEC:●]
[:#AS-9CBC:●]
(坤下震上)是震宮一世卦。以初六為占。亦遇八。韋昭於此注
云。內曰貞。外曰悔。震下坎上為屯。坤下震上為豫。言得此
兩卦。震在屯為貞。在豫為悔。八為震。兩陰爻在貞在悔皆
不動。所以筮史占之。謂閉而不通者。爻無為也。乾之策二
百一十有六。(謂陽爻九一爻三十六策六爻當二百一十
六言三十六者舉老陽也)坤之策一百四十有四。(謂陰爻六一爻二
十四策六爻當百四十有四言二十四者舉老陰也)凡三百有六十。當朞之日。二
篇之策萬有一千五百二十。當萬物之數。六十四卦都三
百六十四爻。陰陽相半。各一百九十二爻。陽爻一爻三十
六策。合為六千九百一十二。陰爻一爻二十四策。合為四
千六百八。
右六九之數
一行大衍論云。三變皆剛。太陽之象也。三變皆柔。太陰之
象也。一剛二柔。少陽之象也。一柔二剛。少陰之象也。少陽
之剛。有始有牡有究。少陰之柔。有始有有牡有究。因綜四
象之變。而成八象焉。八象之位。而八卦之本列矣。注云。太
陽始動。施於太陰而生震象之七。(謂少陽之七為震初九)再動於牡
而生坎象之七。(謂再索而得男也)三動於究而生艮象之七。(謂三
索而得男)
(也)太陰始動。施於太陽而生巽象之八。(謂少陰之八為
巽初六)再動於牡而生離象之八。(謂再索而得女也)三動於究而生
兌象之八。(謂三索而得女也)是以九六七八分為八象。
右論大衍
國語又云。董因迎公於河。公問焉。曰。吾其濟乎。對曰。臣筮
之。得泰之八。曰是謂天地配亨。小往大來。今及之矣。何不
濟之有。韋昭云。泰三至五震象為侯。陰爻不動。其數皆八。
與貞屯悔豫義同。劉子曰。昭此說用互體有震。桉董因之
言天地配亨。是六五帝乙歸妹以祉元吉之爻。夫泰乾坤
體全。內外位正。內為身。外為事。卜得國事也。以外卦為占。
六五居尊位。故統論卦下辭曰。小往大來。爻遇歸妹。故曰
天地配亨。何必取互體也。
右與董生言易
論書
或問乙曰。書足以記姓名而已。工與拙何損益於數哉。答
曰。此誠有之。蓋舉下之說耳。非蹈中之說。亦猶言居室曰
避燥濕而已。言衣裳曰適寒燠而已。言飲食曰充腹而已。
言車馬曰代勞而已。言祿位曰代耕而已。今夫考居室。必
以閌門豐屋為美。笥衣裳。必以文章鮮澤為甲。評飲食。必
以精良海陸為貴。第車馬。必以華輈絕足為高。遷祿位。必
以重侯累封為意。是數者皆不行舉下之說。奚獨於書也
行之耶。禮曰。士依於德。游於藝。德者何。曰敏曰至曰孝之
謂。藝者何。禮樂射御書數之謂。是則藝居三德之後。而士
必游之也。書居數之上。而六藝之一也。語曰。飽食終日。無
所用心。難矣哉。不有博奕者乎。為之。猶賢乎已。是則博奕
不得列於藝。差愈於飽食無所用心耳。吾觀今之人。適有
面詆之曰。子書居下品矣。其人必逌爾而笑。或謷然不屑。
有詆之曰。子握槊奕碁。居下品矣。其人必然而媿。或艴然
而色。是故敢以六藝斥人。不敢以六博斥人。嗟乎。眾尚之
移人也。問者曰。然則彼魏晉宋齊間。亦嘗尚斯藝矣。至有
君臣爭名。父子不讓。何哉。答曰。吾始欲求中道耳。子寧以
尚之之弊規我歟。且夫信者美德也。秦繆尚之而賢臣莫
贖。黃老者至道也。竇后尚之而儒臣見刑。道德且不可尚。
矧由道德以下者哉。所謂中道而言書者何。處之文學之
下。六博之上。材鈞而善者得以加譽。遇鈞而善者得以議
能。所加在乎譽。非實也。不黷於賞。所議在乎過。非罪也。
不紊於刑。夫如是。庶乎六書之學。不堙墜而已乎。
劉氏集略說
子劉子曰。五達之井。百汲而盈科。未必涼而甘。所處之勢
然也。人之詞待扣而揚。猶井之利汲耳。始余為童兒。居江
湖間。喜與屬詞者游。謬以為可教。視長者所行止。必操觚
從之。及冠。舉秀才。一幸而中。說有司。懼不厭於眾。亟以口
譽之。長安中多循空言以為誠。果有名字。益與曹輩畋漁
於書林。宵語途話。琴酒調謔。一出於文章。俄被召為記室
參軍。會出師淮上。恆磨墨於楯鼻。或寢止㣥書中。居一二
歲。由甸服升諸朝。凡三進班。而所掌猶外府。或官課。或為
人所倩。昌言奏記。移讓告諭。奠神志葬。咸猥幷焉。及謫於
沅湘間。為江山風物之所蕩。往往指事成歌詩。或讀書有
所感。輒立評議。窮愁著書。古儒者之大同。非高冠長劍之
比耳。前年蒙恩澤。授以郡符。居海壖。多雨慝作。適晴。喜。躬
曬書於庭。得已書四十通。逌爾自哂曰。道不加益。焉用是
空文為。真可供醬蒙藥楮耳。它日。子婿博陵崔生關言曰。
某也曏游京師。偉人多問丈人新書幾何。且欲取去。而某
應曰無有。輒媿起於顏間。今當復西。期有以弭媿者。繇是
刪取四之一為集略。以貽此郎。非敢行乎遠也。
名子說
魏司空王昶名子制誼。咸得立身之要。前史是之。然則書
紳銘器。孰若發言必稱之乎。今余名爾長子曰咸允。字信
臣。次曰同廙。字敬臣。欲爾於人無賢愚。於事無小大。咸推
以信。同施以敬。俾物從而眾說。其庶幾乎。夫忠孝之於人。
如食與衣。不可斯須離也。豈俟余勖哉。仁義道德。非訓所
及。可勉而企者。故存乎名。夫朋友字之。非吾職也。顧名旨
所在。遂從而釋之。夫孝始於親。終於事君。偕曰臣。知終也。
救沈志
貞元季年夏。大水。熊武五溪。鬭決於沅。突舊防。毀民家。躋
高望之。溟涬葩華。山腹為坁。林端如莎。湍道駛悍。不風而
怒。崱嶷前邁。浸淫旁掩。柔者靡之。固者脫之。規者旋環之。
矩者顛倒之。輕而汎浮者硠礚之。重而高大者前却之。生
者力音。殪者弛形。蔽流而東。若木柹然。有僧愀焉。誓於路
曰。浮屠之慈悲。救生最大。能援彼於溺。我當為魁。里中兒
願從三四輩。皆狎川勇游者。相與乘堅舟。挾善器。維以修[:#AS-FEEB:●
]
[:#AS-FBED:●]乍。杙於崇邱。水當洄洑。
人易寘力。凝目[:#AS-FBED:●]盧執用。俟可而拯。大
凡室處之類。穴居之彙。在牧之㣥。在豢之馴。上羅黔首。下
逮毛物。拔乎洪瀾。致諸生地者。數十百焉。適有摯獸。如鴟
夷而前。攫持流枿。首用不陷。隅目旁睨。其姿弭然。甚如六
擾之附人者。其徒將取焉。僧趣訶之曰。第無濟是為。目之
可里所。而不能有所持矣。舟中之人曰。吾聞浮圖之教貴
空。空生普。普生慈。不求報施之謂空。不擇善惡之謂普。不
逆窮困之謂慈。曏也生必救。而今也窮見廢。無乃計善惡
而忘普與慈乎。僧曰。甚矣問之迷且妄也。吾之教。惡乎無
善惡哉。六塵者。在身之不善也。佛以賊視之。末伽聲聞者。
在彼之未寤也。佛以邪目之。佛惡乎無善惡耶。吾曏也所
援而出死地者眾矣。形乾氣還。各復本狀。蹄者躑躅然。羽
者翹蕭然。而言者諓諓然。隨其所之。吾不尸其施也。不德
吾則已。烏能害為。彼形之乾。髬髟[:#AS-FBEC:●]而之姿也。彼氣之還。
暴悖之用也。心足反噬而齒甘最靈。必肉吾屬矣。庸能躑
躅諓諓之比歟。夫虎之不可使知恩。猶人之不可使為虎
也。非吾自遺患焉爾。且將遺患於眾多。吾罪大矣。子劉子
曰。余聞善人在患。不救不祥。惡人在位。不去亦不祥。僧之
言遠矣。故志之。
含輝洞述
河東薛公景晦。以文無害為尚書刑部郎中。以訕為道州
刺史。居郡大理。至於無事。清機羨溢。盡付山水。一旦以書
來誇曰。吾得異境於近郊。自城西門並南山。俯江水。有石
穹然如夏屋。其左右前後。又如回廊曲房。藻繡彫彤之象。
雲生日入。怪狀迭發。水石卉木。杳非人寰。意其當為食霞
御氣者之所遊息。委蛻而去。不知其幾千百年。逮今得諸
黃冠野夫。及請而往。因名其地曰含輝洞。蓋詩家流所謂
山水含清輝者是已。吾子常以詞雄於世。盍為我誌焉。愚
得書。退而深惟。若薛公者。少居江湖間。遊名山。東探禹穴。
歷四明句曲金華陽羨。南過九江。薄匡廬以涉彭蠡。天下
山水之籍。存乎胸中。第其高下。銖兩不失。及是而口呿不
能名。顧謂奇信矣。若江華者。九疑三湘之佳麗地也。前此
二千石御史中執法河南元次山。諫議大夫北平陽亢宗。
司刑大夫東平呂和叔。皆碩人也。考槃招隱之致。恆汲汲
然。卒使茲境貴於異日。豈地愛其寶。有時而發耶。顧謂異。
信矣。夫物之有作。俟言而遠。故述焉以書於洞陰曰。營陽
鬱鬱。山水第一。洞有含輝。遊人忘歸。忘歸孔樂。請言
其朔。先是斯境。翳於榛薄。天姿孤絕。凡目所忽。閟其清光。
有待而發。公之來思。探異翫奇。茇野憩林。而民悅之。既悅
其至。益知所嗜。捫陘歷峴。來適公志。偶得奇絕。聿來告公。
駕言從之。谷岸溟濛。有石如門。又如垣墉。樛蔓交木。似綸
似組。乃芟乃治。乃可布武。伸脰掉臂。空洞無阻。左右回環。
儼若廊廡。飛泉出竇。練縋花吐。觸石吹沙。珮搖絃撫。側逕
寅緣。豁然見天。有石如堂。度之五筵。東西二門。與日明昏。
奧者如室。宣者如軒。因其高下。爰構亭榭。匠生於心。隨指
如化。開山翦木。役以私屬。結構塈茨。子來嬉嬉。無事而就。
邦人不知。淑清之辰。休澣之時。雅步幅巾。琴壺以隨。前無
俗人。與白雲期。耳目盡適。形神不羈。元氣顥然。觀吾朵頤。
遵渚之鴻。有時而飛。石門之下。可以棲遲。此谷而盈。彼邱
而夷。維公之羭。跡永在斯。
吏隱亭述
元和十五年。再牧於連州。作吏隱亭海陽湖壖。入自外間。
不知藏山。歷級東望。怳非人寰。前有四榭。隔水相鮮。凝靄
蒼蒼。淙流布懸。架險通蹊。有梁如蜺。輕泳徐轉。有舟如翰。
澄霞漾月。若在天漢。視彼廣輪。千畝之半。翠麗於是。與世
殊貫。澂明峭絕。藿靡葱蒨。炎景有宜。昏旦迭變。疑昔神鼇。
負山而忭。摧其別島。置此高岸。海陽之名。自元先生。先生
元結。有銘其碣。元維假符。余維左遷。其間相距。十五餘年。
對境懷人。其猶比肩。天下山水。非無美好。地偏人遠。空樂
魚鳥。謝公開山。涉月忘還。豈曰無娛。伊險且艱。溪山尤物。
城池為伍。却倚佛寺。左聯僊府。勢拱臺殿。光含廂廡。窈如
壺中。別見天宇。石堅不老。水流不腐。不知何人。為今為古。
堅焉終泐。流焉終竭。不知何時。再融再結。
傳信方述
余為連州四年。江華守河東薛景晦。以所著古今集驗方
十通為贈。其志在於拯物。余故申之以書。異日。景晦復寄
聲相謝。且咨所以補前方之闕。醫拯道貴廣。庸可以學淺
為辭。遂於篋中得已試者五十餘方。用塞長者之問。皆有
所自。故以傳信為目云。元和十三年六月八日。中山劉禹
錫述。
魏生兵要述
余為書殿學士四年。所與居皆鴻生彥士。一旦詔下。懷吳
郡章而東。門下生咸惜是行。且曰。吳中富士。必有知書。宜
為太守所禮者。及下車。閱客籍。森然三千。有鉅鹿魏生將
所著書來謁曰。不佞始讀書為文章。凡二十年。在貢士中。
孤鳴甚哀。卒無善聽者。退而收視易慮。伏北窗下考前言。
成兵要十編。度諸侯未遑是事。將笈而西。求一言以生羽
翼。余取其書觀之。始自黃帝伏蚩尤。終於隋氏平江南。語
春秋戰國事最備。磅礡下上數千年間。其攟摭評議無遺
策。用是以干握兵符貴人。宜有虛已而樂聞者。子盍行乎。
吾知元侯上舍。不獨善雞鳴彈長鋏三五九九之伎顓之
而已。
