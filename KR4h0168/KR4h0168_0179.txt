欽定全唐文卷一百七十九
王勃(三)
上拜南郊頌表
臣伏見總章元年十二月四日詔。既清東寇。將覲南岳。甫
資元勳。旋窺大典。伏惟皇帝陛下黼藻神器。銜策睿圖。用
天老之前機。戮防風之後至。為而不恃。懸寶位於中宸。卑
以自居。託靈符於上帝。禮凝蒼璧。瑞溢元珪。紫旻降祜。黃
祇叶矩。微臣學不照古。才不曠時。窺宇宙之神功。覩郊禋
之盛節。時非苟遇。懷雅頌而知歸。道不虛行。想謳歌而有
志。豈與夫周傳考室。裁稱棟宇之規。漢奏甘泉。未息嬉遊
之諷。比興衰於前代。較馳驟於同衢而已。謹憑天則。輒貢
拜南郊頌十章。文不足奇。意有遺美。臣誠惶誠恐。謹言。
上九成宮頌表
臣某言。臣聞帝機無眹。道洽則時邕。靈化不言。功成則頌
顯。伏惟陛下體元纂極。模神建隧。棟梁三氣。庭階六合。松
軒夜警。杳冥姑射之心。茅殿晨凝。寥廓峒山之駕。臣霑風
太上。庇影華胥。仰衢室而無階。候襄城而有地。雖望卑平
叔。空勤景福之詞。而文謝子雲。願竭甘泉之思。謹憑天造。
輒貢九成宮頌二十四章。攀紫墀而絕望。叫丹闕而累息。
臣誠惶誠恐死罪死罪。謹言。
為原州趙長史請為兦父度人表
臣某言。臣聞奉忠履義。帝業所資。昭德報功。王風是切。臣[●
]父故臣使持節都督豐州諸軍事豐州刺史上柱國南
康郡王士達。往因隋季。預奉皇初。于時九洛未清。雙崤尚
梗。江淮海岳。王公數十。兦父身羈偽鄭。寵極戎庭。掃千載
之風雲。擁三河之士馬。情思奉順。義不圖生。綿越寇場。密
歸誠欵。登太行而耀甲。則建德離心。出函谷而揚麾。則王
充破膽。天書屢降。手勅仍存。洎乎九服乂安。四方無事。謀
臣出鎮。猛將臨邊。西窮赤水之源。東究青邱之境。橫戈北
塞。盡沙漠之風塵。授鉞南荒。被牂牁之矢石。義形夷險。迹
遍疆場。分閫淹榮。懸車遂禮。雖死於牖下。實懷天子之恩。
力盡方隅。無愧忠臣之節。今者歸藏有日。先遠戒期。陛下
德被遊魂。惠流枯骨。高班厚祿。已極於生前。列鼓鳴簫。復
光於身後。誠非毀滅。所能投報。但臣霜露之感。瞻彼岸而
神銷。烏鳥之誠。俯寒泉而思咽。希開淨福。庶補窮埏。伏惟
陛下恢不次之恩。錄無涯之請。使獲從朝例。賜許度人。濟
沈識於昏塗。拯兦靈於燬宅。則陛下乾坤之施。既不隔於
幽明。微臣螻蟻之心。豈忘情於家國。是所圖也。非敢望也。
輕黷冕旒。若墜冰谷。
上百里昌言疏
勃言。鄉人奉五月一日誨。子弟各陳百里之術宣於政者。
承命惶灼。伏增悲悚。勃聞古人有言。明君不能畜無用之
臣。慈父不能愛無用之子。何則。以其無益於國而累於家
也。嗚呼。如勃尚何言哉。辱親可謂深矣。誠宜灰身粉骨。以
謝君父。復何面目以談天下之事哉。所以遲迴忍恥而已
者。徒以虛死不如立節。苟殞不如成名。悔過儻存於已。為
仁不假於物。是以孟明不屑三奔之誚而罷匡秦之心。馮
異不恥一敗之失而摧輔漢之氣。故其志卒行也。其功卒
就也。此言雖小。可以喻大。此勃所以懷既往而不咎。指將
來而駿奔。割萬恨於生涯。進一簣於平地者。今大人上延
國譴。遠宰邊邑。出三江而浮五湖。越東甌而度南海。嗟乎。
此皆勃之罪也。無所逃於天地之間矣。然勃嘗聞之大易
曰。人之所助者信也。天之所助者順也。是以君子不以否
屈而易方。故屈而終泰。忠臣不以困窮而喪志。故窮而必
亨。今交趾雖遠。還珠者嘗用之矣。書不云乎。弗慮胡獲。弗
為胡成。不勝憤激之至。謹上百里昌言一部。列為十八篇。
分為上下卷。庶竭私欵。少裨公政。追思罪戾。若投冰谷。謹
奉言疏不備。勃再拜。
上劉右相書
蓋聞聖人以四海為家。英宰與千齡合契。用能不行而至。
春霆仗天地之威。以息相吹。時雨鬱山川之兆。故有元蛟
晚集。憑鶴鼎而先鳴。蒼兕晨驚。運龍韜而首出。並能風騰
霧躍。指麾成烈士之功。蠖屈虬奔。談笑坐㣥卿之右。未如
越蒼海。棄行間。排紫微。謁天子。於是遭不諱之主。擁非常
之位。龍章鳳黻照其前。鏘金鳴玉謺其後。三靈叶贊。超然
奉天下之圖。四海承平。高步取寰中之託。君侯之富貴足
矣。聖朝之付遇深矣。故知陽侯息浪。長鯨臥橫海之鱗。風
伯停機。大鵬鎩垂天之翼。及其投形巨壑。觸丹浦而雷奔。
假勢靈飈。指青霄而電擊。神氣洋洋。謂鱗翮使之然也。殊
不知兩儀超忽。動止繫於無垠。萬化糾紛。舒卷存乎非我。
是以陳平昔之智士也。俯同降卒。百里奚曩之達人也。親
為餓隸。當其背強敵。轉康衢。雄慮耿於風雲。危途迫於朝
夕。豈自期榮稱相府。西藩開虎據之圖。寵冠齋壇。東向舉
熊飛之策。顧盼可以蕩川岳。咄嗟可以降雷雨。遂令用與
不用。是非於楚漢之間。知與不知。得失於虞秦之際。故曰
死生有數。審窮達者繫於天。材運相符。決行藏者定於已。
君侯足下可不謂然乎。借如勃者。眇小之一書生耳。曾無
擊鐘鼎食之榮。非有南鄰北閣之援。山野悖其心跡。煙霧
養其神爽。未嘗降身摧氣。逡巡於列相之門。竊譽干時。匍
匐於㣥公之室。所以慷慨於君侯者。有氣存乎心耳。實以
四海兄弟。齊遠契於蕭韓。千載風雲。託神知於管鮑。不然。
則荷裳桂檝。拂衣於東海之東。菌閣松楹。高枕於北山之
北。焉復區區屑屑。踐名利之門哉。至尊以搖河徙岳之威。
當立地開天之運。聖人有作。㣥材畢舉。星辰入仕。揖讓朱
鳥之門。風雨稱臣。奔走蒼龍之闕。方欲停旒金室。引成康
於已往。闢纊瑤林。復堯舜於茲日。可謂明明穆穆。盡天子
之容貌矣。抑嘗聞之。丹山九仞。煙峰非數簣之功。紫極千
門。雲臺俟萬楹之力。故天下至曠。神器不可獨專。天道無
私。元勳有待而立。書曰。元首明哉。股肱良哉。好問則裕。自
用則小。况掌萬國之權。受一人之寵。動見臧否。言知利害。
君侯足下何時易耶。雖國有大命。不資童子之言。而恭此
小心。敢進狂夫之說。伏見遼陽未靖。大軍頻進。有識寒心。
㣥黎破膽。昔明王之制國也。自近而及遠。先仁而後罰。徵
實則效存。徇名則功淺。是以農疏十野。僅踰重石之鄉。禹
截九州。不敘流沙之境。豈才不及而智有遺哉。將以辨離
方而存正功也。雖至人無外。甲兵曜天子之威。王事有征。
金鼓發將軍之氣。而長城在界。秦漢所以失全昌。巨海橫
流。天地所以限殊俗。闢土數千里。無益神封。勒兵十八萬。
空疲帝卒。驚烽走傳。駭秦洛之甿。飛芻輓粟。竭淮海之費。
於是乘奸放命者出繩纆以生威。因公挾私者入閭閻而
競法。雖一物失所。太階延旰食之憂。而百戰方雄。中國鮮
終年之樂。圖得而不圖失。知利而不知害。移手足之病。成
心腹之疾。征稅屈於東西。威信蹇於表裏。語曰。勝之不武。
不勝為辱。天下之責。四面至矣。誠可遠凝高策。上薦忠言。
決人事於去就。合天情於終始。遂令回麾轉檄。背青邱而
騖。列障分亭。巡蒼波而守。昔者齊侯以力。方城為楚國之
辭。虞帝崇文。苗人失洞庭之險。况乎仗德綏亂。以直乘邪。
明逆順之端。聳華夷之望。雖復舳艫沸海。旌旗觸天。鐵山
四面。金城千里。亦不能為敵人計矣。此君侯之未諭一也。
蓋聞星迴日運。御洪荒者貞夫一。電照風行。制寥廓者歸
乎靜。易曰。復其見天地之心乎。語曰。動之斯和。綏之斯來。
是知源潔則流清。形端則影直。大道起而仁義息。神化周
而市獄定。雖復體元立教。眚災耀知遠之書。順時宰物。宥
罪發精微之典。而况澆風易漸。淳化難歸。孔明耿介於當
朝。子輿殷勤於易簀。蓋有由也。伏見邊凶尚梗。殊恩屢發。[●
]命山澤者。日月相趨。朝脫桎梏。夕還囹圄。姦徒抱袂。因
時立僥倖之謀。頑夫頓足。中路紆吁嗟之慘。皆由寬勝於
猛。人迷所習。勸沮不彰。廉恥相冒。亦有公卿失職。恥受珪
符之任。郎官有釁。俯捨銅墨之榮。又焉可以宏長風流。抑
揚眾務者也。且夫朽索充羈。不收奔馬之逸。輕緡振網。或
隨吞舟之勢。况非常之化。方洽於齊人。無妄之恩。乃及於
㣥小。將恐匡衡管仲。復靈詔於下泉矣。古之善為國者不
然。信賞而必罰。道德而齊禮。澤配風雨而無曲惠。威振雷
霆而絕私戮。交書聳幣。伏慈厚之師。投金散璧。樹仁明之
長。故雖開衢室。蓋明堂。亦將四三皇而六五帝矣。此君侯
之未諭二也。蓋易曰。天地之大德曰生。聖人之大寶曰位。
何以守位曰仁。何以聚人曰財。是知發揮地利。農桑啟其
業。振蕩天功。泉貝流其用。伏覩前制屢擾。事非畫一。廛市
蕭然。人情怪動。夫煩簡並用。未盡交易之宜。輕重齊行。適
啟兼幷之路。於是連闤掩闠者。閉肆而乘其屈。布衣韋帶
者。闔門而受其困。五方競爽。務淺術以相雄。百郡爭勝。驅
末技而成弊。田夫織婦。衣食鮮終朝之給。巨駔洪商。輿馬
挾封君之勢。蓋有由來矣。故曰國儲闕於九載。則公上無
所給。家廩乏於三年。則妻子非其有。夫陰陽覆逆。天地之
常數。百六運窮。湯堯所不免。一旦洪泉決地。大旱焦山。風
雨於一歲之間。霜雹於數州之境。繁運廣役。首尾於中外。
沓稅增徭。日夕於都鄙。燮陰陽者。將何以處之。一夫竊議。
公之盛德虧矣。愚謂嚴程峻法。絕輕陋之貨。則奸鎔之源
塞矣。沿風正典。重耕耘之務。則邪贏之計沮矣。然後遠宏
教旨。大變流俗。法立有犯而必施。令出唯行而不返。違公
竊鑄者。具五刑之戮。因時力田者。懸一命之賞。不然。則賈
生晁錯。復流涕而言矣。此君侯之未諭三也。嵩衡不拒細
壤。故能崇其峻。江海不讓纖流。所以存其廣。是以星臺曉
闢。上台忘吐握之勞。月殿宵興。中宇軫山林之慕。知夫御
天下者。必待人也。詩曰。濟濟多士。文王以寧。未見君子。憂
心如醉。伏見皇明遠燭。帝采遐宣。張樂岱郊。騰勳社首。徵
廉察孝。瑤壇虛不次之階。署行議年。璿檢動非常之詔。天
下可謂幸甚矣。於是友月朋霞之客。背青皋而至。馮唐顏
駟之才。排紫閣而集。夫豈知終始異數。涇渭同流。蘿薜失
圖。簪纓解體。惜哉。㣥英霧散。名侯招蔽善之嫌。天下雷同。
君子鮮長鳴之地。而欲招絕足。致真龍。難矣。此君侯之未
諭四也。易曰。拔茅連茹。以其彙征吉。豈非順物不若招類。
報國不如進賢。陽事昇而雨露歸。陰駕凝而風霜厲。莫不
觀時有記。撫氣相求。窮則獨善其私。達則兼善天下。而利
已疵物者。以自任為身謀。知進忘退者。謂專榮而得計。豈
知夫尺波易謝。寸晷難留。陵谷好遷。乾坤忌滿。君侯足下
出納王命。升降天衢。激揚鳳扆之前。趨步麟臺之上。亦復
知天下有遺俊乎。夫心之精微。口不能言也。言之微妙。書
不能文也。伏願闢東閣。開北堂。待之以上賓。期之以國士。
使得披肝膽。布腹心。大論古今之利害。高談帝王之綱紀。
然後鷹揚豹變。出蓬戶而拜青墀。附景摶風。捨薹衣而見
絳闕。幸甚。斯不為難矣。庶幾乎麑卵不棄。終感元枵之精。
駿骨時收。或致飛黃之錫。書生王勃死罪死罪再拜。
上絳州上官司馬書
月日。龍門百姓某。謹再拜奉書於司馬上官公足下。蓋聞
靈化出於窈冥。帝圖寄於寥廓。聖人生而萬物覩。太階平
而四國會。故曰有非常之后者。必有非常之臣。有非常之
臣者。必有非常之績。至今雷奔雨嘯。風旋電轉。拾青紫於
俯仰。取公卿於朝夕。雲臺迫漢。南宮列元宰之圖。霜戟羅
門。北闕據名臣之第。嘗見之矣。至若時非我與。雄略頓於
窮途。道不吾行。高材屈於卑勢。孔宣父之英達。位未列於
陪臣。管公明之傑秀。名僅終於郡屬。有時無主。賈生獻流
涕之書。有志無時。孟子養浩然之氣。則亦有焉。豈非妙造
無端。盛衰止乎其域。神期有待。動靜牽乎所遇。向使太公
失於周伯。則旗亭之屠父。韓信屈於蕭何。則轅門之餓隷。
又焉得鷹揚豹變。吐納風雲者哉。故曰知與不知。用與不
用。觀夫得失之際。亦窮達之有數乎。其有邀時譽。忘廉恥。
徇苟得。設向背於朝廷。立縱橫於勢利。舉三寸之舌。屈辱
豪門。奉咫尺之書。逡巡下席。皆自謂材足以動俗。智足以
濟時。鐘鼎輝其顧盼。冠蓋生其藉甚。豈知夫四海君子。攘
袂而恥之乎。五尺微童。所以固窮而不為也。此蓋莊周有
言。所以得意而忘象。得象而忘言。語曰談何容易。易稱書
不盡言。知談之不易。而欲言之盡。以是思之。良可知矣。下
官者。康衢之賤耳。嘗聞闕里之言。頗挂平輿之目。豈不知
塵形俗狀。游水鏡而多慙。抱鼓援鼙。過雷門而自失。而欲
刻鵠飾鳧。唐突扃鑰者耶。徒以登山泛海。庶測高深。執炬
傳螢。希增日月。三奔九合。下官聞管仲之風。千載一時。君
侯受鮑卿之託。是以敢陳其逕庭。不然。則秋風明月。西江
留獨往之因。桂嶠松巖。南山有不㣥之地。矧區區者。而重
高明之閫閾哉。君侯極天分構。振瓊樹而韜霞。帶地疏源。
握珠胎而冠月。鱗軒羽殿。瑤臺降卿相之榮。鵲印蟬簪。金
社發公侯之始。青皋獨唳。望鴻漸而翻霞。丹穴高鳴。對鵷
池而矯霧。嚴助以賢良待詔。未厭承明。汲黯以方正拾遺。
終榮臥理。藩維克振。既參來暮之歌。邦國不空。自有康沂
之相。加以雄材廣度。散琬玉於胷懷。逸氣遒文。運風霜於
掌握。迫青霄而構舍。煙霞之涯涘莫尋。振滄渤以流謙。江
漢之波瀾未測。耀靈珪於趙席。垂棘知歸。辯㣥籟於莊軒。
懸匏自託。賓階夕敞。清河銷驥縶之虞。虛榻晨披。元禮得
龍驅之地。方當翊贊宸極。羽儀台屏。豈徒偃仰州縣。勞事
藩庭而已哉。借如僕者。言不滿於鄉黨。聲不出於堂閾。東
海取樂於簞瓢。南山異志於文史。餐花佩葉。入蘭室而談
元。挹露攀霞。坐松扃而嘯逸。揚子雲之澹泊。心竊慕之。嵇
叔夜之逍遙。真其好也。未嘗露才揚已。飾小智以驚愚。假
勢憑時。託中人而樹迹。遍遊天下。寒心於將相之門。獨守
太元。側身於名利之境。嘗謂奉琴巵於北牖。詠詩禮於南
陔。坐商洛而折雲英。臨江湖而採煙液。生願畢矣。而屬鸞
扃停逸。頻虛不次之階。鶴板徵賢。累發非常之詔。天下有
道。吾豈匏瓜。承達人一顧之榮。辱公車再辟之禮。平津侯
之博物。終屈奉常。賈大夫之才名。猶逢綘灌。况庸者而可
免於此乎。君侯要津先據。圖海盛於當時。下官覆簣方勤。
為山始於今日。雖陵深谷變。終非入室之賓。而晝詠宵吟。
敢預升堂之列。夫以幽明不測。尺標見天下之心。巨細相
傾。寸管合羲舒之度。豈非道存斯貴。理在必亨。霸略近發
於輿歌。皇圖不隔於芻議。故有榮枯絕等。奉推轂而欣然。
年勢不侔。受分庭而罔愧。風規可接。惟君侯體之。今古未
殊。則下官願矣。常恨霜松列澗。萬尋無罩月之期。露草滋
山。寸莖有梢雲之望。斯則聲實困於兼濟。才位難於俱立。
况乎地勢不足以誇俗。容貌不足以動人。遑遑藪澤。安足
以奉高明之咳唾也。所冀蠅階賤質。附雲足而追飈。蚋序
輕姿。託霜毛而絕海。委名勵已。蛟鐔申獨斷之能。偶跡當
仁。驪珠鮮闇投之懼。天衢可望。指鵬程而三休。巨壑難遊。
伏龍門而一息。勃死罪死罪。
與契苾將軍書
昊天不忱。哲人終否。畢公逝矣。傷如之何。敬想情則懿親。
義惟良執。非夫人之為慟。其誰為慟乎。僕與此公。早投交
契。夷險之際。終始如一。常思並建忠孝之績。共申家國之
讐。壯志不就。古人所悲。何圖一旦長訣。嗚乎哀哉。管仲不
存。叔牙空在。子皮已喪。子產何依。興言追昔。良增痛悼。適
得韋四郎書。具承大郎雅意。知欲以此公碑誌。託之下走。
夫撫今懷昔。理寄斯文。旌德敘功。事屬知已。是以子期幽
思。感叔夜之形言。伯喈雄藻。待林宗而無愧。下走雖不敏。
幸託深期。此而不為。誰當為者。但恐位卑先達。才非拔萃。
虛承厚睠。不副高聞。謹遣舍弟勛往。面取進止。臨書啜泣。
慘惶不次。
為人與蜀城父老書
蓋聞天地作極。不能遷否泰之期。川岳薦靈。不能改窮通
之數。豈非聖賢同業。存乎我者所謂才。榮辱異流。牽乎彼
者所謂命。是以龍驤鳳峙。伊周成翊贊之功。含糗羹藜。顏
冉困棲遲之病。或先號而後笑。或始吉而終凶。事不可量。
功未必定。則知洪濤未接。長鯨多陸死之憂。層風未翔。大
鵬有雲傾之勢。池鰌井鮒。亦將鼓鱗而輕之。田鳩野鷃。亦
將鶱翮而侮之。及其衡溟渤。接扶搖。吹波則江漢倒流。騰
氣則虹霓掩彩。摩赤岸。負蒼天。然後知其力焉。吁。韓信之
無津也。昌亭之一餓夫耳。馬卿之失路也。臨卭之一食客
耳。武不足以服眾。文不足以動時。長劍屈於無知。洪筆淪
於不用。洎乎雄圖躡運。至尊納背水之謀。麗藻昇朝。天子
賞淩雲之作。威加海岳。聲振廊廟。彼淮陰之俠少。成都之
遺老也。又焉能知遠近哉。是以鑒物於肇不於成。賞士於
窮不於達。是知卞和之得玉也。精存於岸谷之間。張華之
得劍也。氣發於星辰之際。夫豈琢磨成器。然後知其寶。剸
斷為能。然後知其用哉。仰惟鄉耆等。並玉山高族。金隄勝
侶。列子弟於千城。耀衣冠於百代。或以風雲去國。公孫躍
馬之年。鐘鼎從王。諸葛攀龍之日。門庭相接。雕薨將綺棟
連陳。機杼相和。鳳鑷將虬梭交響。金漿玉饌。食客三千。綠
幘青裳。家僮數百。沖襟渺識。人多江漢之靈。麗藻華文。代
有雲淵之氣。北齋開敞。南館虛閒。詩酒同歸。琴書合契。忘
機得意。恥嵇阮之交疎。虛席延賓。恨原嘗之客少。實煙霞
之藪澤。風月之津梁者乎。劉仲文之遠識。不以乾沒詣梁
城。閔仲叔之高風。不以口腹累安邑。雖其已沒。生氣猶存。
况乎屬宇宙之明。當天下之泰。不能俯拾青紫。高視搢紳。
攀北極而謁帝王。入南宮而取卿相。脅肩側足。求哀鍾釜
之間。低首俯眉。取濟斗升之未。嗟乎。誠下官所以仰天漢
而鬱拂。臨江山而慷慨者也。但時可以未遇。道可以未行。
志願可以未成。功業可以未就。古之才足以輔王業。躡跡
屠釣之門。功可以濟巨川。藏身版築之下。百里奚之負販。
陳湯之丐貸。而况於庸者哉。此僕所以駿奔於顧盼之餘。
自致於恩光之末也。且夫精誠所感。尚動神明。意氣相交。
豈慙車馬。倘能投心季子。遙存素紵之恩。援手應侯。先立
綈袍之贈。豈人之情也。能無報乎。方今白藏紹序。朱律謝
期。天高而林野疎。候肅而江山靜。輕蟬送夏。驚晚吹於風
園。旅鴈乘秋。動宵吟於露渚。絲纊成於南畝。秔黍被於東
阡。時計有儲。願履多福。下官薄游綿載。飄寓淹時。歡躓相
仍。憂虞自積。陟梁鴻之峻岳。何暇長謠。臨阮籍之長途。惟
知慟哭。庶憑賙給。以濟飄危。輕訴短懷。佇流嘉耗。
為人與蜀城父老第二書
蜀都廣鎮。岷墟奧壤。山分玉宇。水向金陵。景貺有期。英靈
間出。榮問休暢。幸甚幸甚。夫神有可迫。淥波驚七柱之音。
道有可符。元霜扣九鐘之節。豈道窮精祕。妙聽察於無聲。
理實杳冥。元應通於不測。波流柱響。波無入柱之因。霜落
鐘鳴。霜非扣鐘之具矣。况乎言忘意得。臭味相求。目擊道
在。神明已接。鄭僑之逢吳札。無謂殊方。阮籍之對嵇康。自
然同氣。僕雖不敏。嘗從事於斯矣。嘗謂薰蕕不共器。梟鸞
不比翼。是以類乎方者。接風雲於千里。乖乎類者。起山川
於一面。抑嘗聞之。士之生也。其跡可擯而道不可藏。其身
可辱而志不可奪。其有拂衣投臂。遁形滄海之隅。裂裳裏
足。獨立高山之頂。量腹而食。度身而衣。以鐘鼎為芻豢。以
衣冠為縲絏。方欲策鸞鳳而撫雲英。鞭虹霓而採煙液。其
次排玉闕。指金門。成賈誼之謨。樹終軍之策。因機入務。懷
素將相之門。沐露沾霜。擁篲公侯之室。然則拾青紫於旦
暮。取功名於俄項。演文物而動寰中。騰聲名而振天下。若
下官者。可謂慙二途矣。而斂手長揖。強顏高視。低心於蹇
躓之辰。忍恥於恓惶之日者哉。渭濱留釣。鷹揚之業未萌。
淄源滯牧。鴻漸之資蓋寡。及其攀穹運。接靈期。乘雲雷而
清八極。和陰陽而調萬品。則知冥機所運。吉凶於倏忽之
間。元命所移。飛伏於斯須之際。以日月自至。聊復爾耳。方
今炎飈謝節。爽候開辰。風高而宇宙清。霜下而亭郊肅。歸
雲止鴈。流曙響於東津。落照開鴻。寫晴規於北岸。螢疎夕
砌。蟬促朝林。感序緣情。登高寄賞。僕一違秦隴。再革炎涼。
戒征軸而無因。指歸途而有倦。故鄉超曠。層山重複。吳宮
尚遠。頻驚去燕之心。楚峽猶賒。已下聞猿之淚。徒以風猷
未隔。道義相存。幸承知已之心。稍緩他鄉之思。昔者虞公
再見。懸光白璧之前。季布一言。猶定黃金之諾。况乎交已
成於杵臼。道已茂於金蘭。希照窮途。遠流嘉貺。若使恩裁
口腹。空留安邑之賓。惠闕始終。取恨昌亭之客。
