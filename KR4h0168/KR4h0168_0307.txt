欽定全唐文卷三百七
彭殷賢
殷賢。開元七年進士。
大厦賦(以君子用吉為韻)
遐觀邃古。逖聽前聞。北辰居正。南面為君。莫不茅茨土階。
以恭儉而為度。上棟下宇。避燥溼以為文。聲芳訏謨乎五
典。德廣兆映於三墳。迨乎纘戎天秩。啟迪人㣥。以為百堵
仄陋。不足以光先正。九筵迫狹。不足以垂景勳。於是資奧
區而寫城闕。憑大壯而列宮棼。梓庀匠於季穉。林衡僝木
於毫分。既而工用其法。人來以子。鼛鼓逢逢。版築儗儗。離
婁督繩以為度。般輸削墨而為砥。侔造化以制作。越埃而
資始。珠網滴瀝而露垂。丹刻翬飛而霞起。危簷矗以露斷。
高閣立而雲倚。遠而望之。莫測其端倪。迫而察之。但驚其
峻峙。仰鵾鵬之不逮。豈燕雀之能擬。於是發禮以釁之。勵
樂以樂之。可謂休以令聞。垂之億秭者也。既而馮陳就閒。
是游是縱。笑語卒獲。聲色攸重。邀觀則環拜興舞。命賞則
夾道羅從。以為一生之歌斯笑斯。千載之善禱善頌。豈知
海縣則天下所有。帝王則黔黎攸共。固惟不節之嗟。
蓋不知其所用也。豈與夫明主君臨。邊鄙靜謐。儉以足用。
貴在無佚。尚菲陋。卑宮室。為無為以自保。事無事以終日。
故得國家載寧。帑藏充實。福祚乃於萬斯永。子孫則百而
逢吉。屢降哀矜之詔。頻優耆老之秩。斯可謂皇哉唐哉。唐
哉皇哉。而天地長久。何三五之能匹也。
應文辭雅麗科對策(并問)
問。朕聞至道雖微。不言而化。皇天陰[:#AS-84EC:⿰⻖⿱步馬]。相叶其彝。信寒暑
而生成。施雲雨而沐潤。垂範作訓。樹君育人。時有澆淳。教
垂繁略。成湯既聖。禹道云兦。桑扈谷風。屢動詩人之刺。塞
門反坫。時遺宣父之嫌。我國家拯彼頹綱。開茲盛業。朕以
不德。襲號乘時。而皇極之道未敷。謨明之軌尚闕。思宏厥
理。其義安從。至如視聽貌言。恆若時若。會極歸極。作哲作
乂。一以貫之。何方而可。夫禮以飾情。情疎則禮略。樂以通
感。感至則神和。理內為同。修外為異。同異之用。有昧其功。
人俗未融。佇明斯要。又四時武德。制自何君。五行文始。本
之誰代。昭德盛德。莫辨所尊。昭容禮容。未詳所出。悉情以
對。用釋余疑。
對。臣聞孔子云。大道之行。與三代之英。某未之逮也。而有
志焉。又顏回對孔子云。回願得明王聖主而輔相之。此二
者皆傷不可得而見也。況臣生大道淳風之運。屬聖主立
政之秋。不能有所建明。以佐大化。此微臣夙心愧恥。竊有
慙焉。日者聖敕頒宣。遠覃幽隱。振廢滯。收介特。本州徵臣。
充賦於王庭。陛下溫顏。屢賜宴見。司饔行食。㣥事頒冰。亦
可謂厚德矣。自顧性識愚駑。智術微淺。既蒙清問。敢不具
素所聞乎。臣聞伏羲神農氏往。黃帝堯舜氏作。莫不體道
以育物。立德以興化。用闡無為之教。以宏不宰之功。齊飲
啄於鶉居。絕往來於犬吠。豈不以我清淨而人自正。我無
欲而人自樸乎。迨乎政及三王。君臨萬國。亦承奉天地。燮
贊陰陽。順四時之氣。理五行之敘。惣仁義以安庶類。先博
愛以悅㣥生。使人遷善遠惡。而不知其所以然也。觀夫三
王之為君也。謹其所好惡而已。故君好之則下為之。上行
之則下效之。莫不清心以率物。正身以御下。九女序列於
內。三公分職於外。度數有恆。徭役不作。其取人賦也薄。而
役人力也寡。其育物也廣。而興利也厚。故征伐有道。大明
詠其功。什一而稅。大田歌其事。所以家給人足。而理安興
矣。易曰。聖人久於其道而天下化。其斯之謂乎。爰及末俗。
政漸澆偽。而禮樂彌煩。姦盜滋起。桀紂昏亂於上。幽厲縱
逸於下。崇臺榭之峻。恐其不高也。廣宮室之居。恐其不大
也。聚淫色之美。恐其不多也。窮聲音之巧。恐其不樂也。其
斂人財也厚。而使人力也眾。其害物也博。而興利也寡。其
後興役無常。桑柔病而嘆之。故其詩曰。自西徂東。靡所定
處。蓋言其役之甚也。徵發無度。下人勞病。南山疾而刺之。
故其詩曰。赫赫師尹。不平謂何。蓋言其政之亂也。自茲厥
後。強淩弱。眾暴寡。千官樹姦於朝廷。百賈窮偽於市邑。財
用匱竭。寇攘不止。大東又刺之曰。小東大東。杼軸其空。言
小大俱盡也。又云。東人之子。職勞不來。西人之子。粲粲衣
服。孰有為人上者不平若此。而可久安天下哉。此則上失
其道。政逐多門。故天下敗而不之覺。乃至所以為夏者轉
而為殷也。所以為周者轉而為秦也。詩云。高岸為谷。深谷
為陵。三代之後。於今為庶。此史墨所載。社稷無常奉。君臣
無常位。自古以言。及秦始皇平定六國。隋煬帝富有四海。
不務廉恥。唯存戰伐。內造阿房。繼以驪山之作。外征林邑。
重以遼東之戍。鑿馳道則隱以金椎。通鴻溝則樹以柳。役
及閭左。人不聊生。曲泛龍舟。聲多哀思。傾天下之賦。不
足以周其事。殫帑藏之財。不足以盈其欲。是以眾怨難犯。
人自為戰。所以陳勝吳廣。奮挺以撻之。王充李密。揚聲以
逼之。釁起郊壘。而禍生左右。望夷宮中。不免閻樂之難。江
都城內。卒死裴通之手。故易曰。天之所助者信也。人之所
助者順也。此二君者。動而之險。不由信順。失天人之所助。
能無及此乎。然則合大中之道者如彼。失皇極之用者如
此。古之興敗。備在典謨。迨隋室道消。數鍾百六。衣冠禮樂。
掃地無餘。賢人君子。稽天並浸。此乃大人利見之日。聖主
驅除之時。我太宗志在救焚。心存拯溺。因茲感激。投袂而
起。車及於平陽之郊。劍及於盟津之會。既而戡翦多難。克
清中夏。建非常之功。定不拔之業。洎位登九五。富有萬國。
制禮以示其讓。作樂以興其和。兼愛以厚其仁。節用以崇
其義。非先王之服不敢服。非先王之言不敢道。言必本於
風雅。行務去乎枝葉。明刑賞。嚴號令。賞當其功。則勞臣勸
勉。罰當其罪。則姦人畏懼。名器不忘假。必俟其能。爵祿不
虛授。必先有德。是以四海之內。靡然向風。我太宗以至道
之心為天下也。所征無不克。所向無不成。孝弟通於神明。
易簡合於天地。如此則天地德之。鬼神祐之。使風雨以序。
災害不作。萬國莫不懽心。四夷莫不咸賴。良由不僭不濫。
無怠無荒。所以享國久長。多歷年數。陛下稟天然之姿。定
不伐之略。披肝膽以決大計。殄宮闈之氛祲。除詐偽之昏
狡。日月載廓。宗社以安。深思禍亂之原。乃皇天所以開聖
人也。自南面臨天下。九年於茲。封堠無警。干戈再戢。置鼓
以招諫。設木以待賢。故得近臣盡規。遠人獻政。出宮女則
使心不亂。屬大旱則引咎自責。蓋禹湯之罪已。實堯舜之
用心。詩云。一人有慶。兆人賴之。其斯之謂歟。深合太宗之
宏略。遠符貞觀之故事。賜愚臣制策云。朕以不德。襲號乘
時。而皇極之道未敷。謨明之軌尚闕者。微臣何以識陛下
之深遠。而輒欲議之。或恐日月有遺照。聖智所不及。故略
陳其愚。伏惟陛下留聽。臣聞書云。惟先格王。正厥事。言災
害之起。事有不正者也。去歲水旱不時。咎徵屢作。匈奴侵
軼。邊將氣沮。天其或者正訓我也。欲令陛下知爵祿之虛
授。冗散之職多歟。樂蕩志歟。服失度歟。何皇極之不建。遂
至於此也。臣聞省官不如省事。省事不如清心。誠能克己
復禮。正身率物。表有功而彰明德。復古而貴能變。禁異服。
革慢聲。遠便佞。近忠讜。斷斷之士。必擢於廟堂。九九之術。
不遺於管庫。可謂虛其心而眾象應。正其本而萬事理焉。
書云。天既孚命。正厥德。言正德以順天也。若捨此道。是不
知其所從矣。制策曰。視聽貌言。恆若時若。會極歸極。作哲
作乂。一以貫之。何方而可者。臣聞易曰。崇高莫大乎富貴。
備物致用。立成器以為天下利。莫大乎聖人。古之王者。享
聖人之資。乘大寶之位。北辰居正。南面而理。亦可謂富貴
乎。當須存至公之行。立大中之道。覆燾同於天地。通明合
乎日月。志遠邇之化。存易簡之功。庶徵順序。五紀和叶。百
穀用成。六畜遂字者。無不由焉。傳曰。皇建其有極。其斯之
謂矣。若貌之不恭。是謂不肅。厥罰雨。其極惡。若得其道。則
攸好德以應之。言之不從。是謂不乂。厥罰晹。其極憂。若得
其道。則康寧以應之。視之不明。是謂不哲。厥罰燠。其極疾。
若得其道。則壽以應之。聽之不聰。是謂不謀。厥罰寒。其極
貧。若得其道。則富以應之。思之不睿。是謂不聖。厥罰風。其
極凶短折。若得其道。則考終命以應之。皇之不極。是謂不
建。厥罰陰。其極弱。故經曰。嚮用五福。威用六極。斯之謂矣。
臣聞貌言視聽。以心為主。故有正心者必有正德。正德臨
人。猶樹直表而望影之曲也。得乎。大雅云。儀刑文王。萬邦
作孚。此之謂矣。有邪心者有枉行。枉行臨人。猶樹曲表而
望影之直也。得乎。孔子云。詩三百。一言以蔽之。曰思無邪。
蓋戒此也。故王者修身以道。修道以仁。仁也者。親親為大。
義也者。尊賢為大。是以君子先正身而後及於天下。如此
則六沴不作。五福相生。貽厥孫謀。永無極矣。制策曰。夫禮
以飾情。情疏則禮略。樂以通感。感至則神和。理內為同。修
外為異。同異之用。有昧其功。人俗未融。佇明斯要者。臣聞
撥亂反正之主。繼體守文之君。撫馭之道雖殊。禮樂之用
為急。自土鼓蕢桴之後。始自無聲。汙樽坏飲之初。彰乎有
用。既而莫不曲諧九變。信合四時。是知大樂與天地同和。
大禮與天地同節。移風易俗。義切乎鐘鼓。安上理人。事寖
乎揖讓。既而祀歷三王。時更七國。經籍道息。颺宣榭之烟
埃。儒生數窮。赴秦坑而歇滅。迨乎斷蛇立極。乘牛設位。紀
綿蕝之儀。鳴鼓舞之節。必欲樂宣怗懘。禮釋回邪。取其不
肅而成。必在既富而教。我唐功高邃古。德邁往聖。坐宣室
而訪道。登明堂以思政。六樂為馭。利則不爭。五禮有經。思
而無犯。思聞同異。下訪芻蕘。臣聞古之明君之御天下也。
身坐九重。心遍四海。禮以導其志。樂以防其淫。樂以理內
為同。禮以修外為異。禮樂之不悖。內外之相親。可以感於
神明。通於天地矣。詩云。肅雍和鳴。先祖是聽。夫肅肅敬也。
雍雍和也。既敬且和。何事不行。其斯之謂矣。制策曰。四時
武德。制自何君。五行文始。本之誰代。昭德盛德。莫辨所尊。
昭容禮容。未詳所出。悉情以對。用釋予疑者。臣聞皇王御
宇。步驟相仍。莫不作樂以饗其德。立諡以明其行。此五帝
之常道。百王之所不易也。且咸池六英。韶濩兩聽。盡善盡
美。竊無間然。自秦失盛位。漢雜霸道。文景相襲。刑措不用。
武宣承統。華夷再清。樂舞居功。可略言也。武德舞者。高祖
作之。定禍亂也。四時舞者。孝武作之。示和平也。五行者。本
周曲也。文始者。本舜舞也。孝景採武德為昭德。以尊太宗
也。孝宣採昭德為盛德。以尊武帝也。昭容禮容。猶古韶夏。
紹之於漢祖。備之於樂志矣。臣材非多士。不遊六合之間。
夢異趙君。總覩九天之上。啟處無地。戰汗不寧。況承謏問。
敢以輕議。謹對。
盧象
象字緯卿。汶水人。開元中由前進士補祕書郎。轉右衞倉
曹掾。擢左補闕河南府錄事。遷司勳員外郎。左遷歷齊邠
鄭三郡司馬。入為膳部員外郎。安祿山之亂。受偽署。貶永
州司戶。起為主客員外郎。
對不受征判
甲有賜田不受征稅
惟甲受茲明命。允膺舊德。公侯之勳。著在盟府。恩澤不泯。
傳之子孫。錫圭田以厚賢。在王制而無稅。徵斯什一。頗涉
無稽之言。議以三章。終發有孚之訟。
送賀祕監歸會稽歌序
先生紫陽真人。(闕一字)耳河目。神氣有異。年八十六。而道心
益固。時人方之赤松子。去年寢疾累日。冥然如夢。長男曾
子求於神鬼。長請於天。竊司命之籍。與鬼物相競。而角觝
焉。而告真人。乃泠然而歸。於是表請辭官。乞以父子入道。
俱還故鄉。仍以山陰舊宅為觀焉。皇帝嘉尚其事。尋而見
許。擇日度公與男田。時公卿大夫觀者如堵。皆曰賢才也。
正月五日。上令周公邵公洎百僚餞別青門之內。元鶴摩
於紫霄。吹笙擊鼓。盡是仙樂。聞者莫不增歎。輕軒冕焉。余
與真人相知。不以年。不以位。俱承太公之後。見賞王粲之
詞。悠悠此別。不覺流涕。輒贈古歌辭一首。庶為真人傳用
之爾。
韋縚
縚。叔夏之子。開元時歷集賢修撰光祿卿。遷太常卿。終太
子少師。
祠龍池祭儀奏
臣謹按周禮。以㽬辜祭四方百物。祭法曰。能出雲為風雨
者。皆曰神。龍者四靈之畜。亦百物也。能為雲雨。亦曰神也。
禮有公食大夫饗之文。即生曰食。亦曰饗矣。其饗之日。合
用仲春之月。易曰。震為龍。震者東方。春用事於二月也。饗
之法請用二月。有司筮日。池傍設壇。官致齋。設籩豆。如祭
雨師之儀。以龍致雨也。其牲用少牢。其樂用鼓鐘。奏姑洗。
歌南呂。鄭元云。風師雨師及小祀用此樂。凡六變者。三變
而致鱗物。今饗龍亦請三變。舞用帗舞。尊用散。酒以一獻。
周禮曰。凡祭㣥小祀用之也。
姨舅服制奏
謹按儀禮喪服。舅緦麻三月。從母小功五月。傳曰。何以小
功。以名加也。堂姨舅舅母恩所不及。外祖父母小功五月。
傳曰。何以小功。以尊加也。舅緦麻三月。並是情親而服屬
疎者也。外祖正尊。同於從母之服。姨舅一等。服則輕重有
殊。堂姨舅親既疏末。恩絕不相為服。親舅母來承外族。同
爨之禮不加。竊以古意猶有所未暢者也。且為外祖小功。
此則正尊。情甚親而服屬疎者也。請加至大功九月。姨舅
儕親既無別。服宜齊等。請為舅加小功五月。堂姨舅疎降
一等。親舅母從服之例。先無制服之文。並望加至袒免。臣
聞禮以飾情。服從義制。或有㳂革。損益可明。事體既大。理
資詳審。望付尚書省集眾官吏詳議。務從折衷。永為典則。
禘祫年數議
禘祫二禮。俱為殷祭。祫謂合食祖廟。禘謂締序尊卑。申先
君逮下之慈。成㣥嗣奉親之孝。事異常享。有時行之。然而
祭不欲數。數則黷。亦不欲疎。疎則怠。故王者法諸天道。制
祀典焉。蒸嘗象時。禘祫如閏。五歲再閏。天道大成。宗廟法
之。再為殷祭者也。謹按禮記王制。周官宗伯。鄭元注解。高
堂所議。並云國君嗣位。三年喪畢。祫於太廟。明年禘於㣥
廟。自爾已降。五年再殷。一祫一禘。漢魏故事。貞觀實錄。並
用此禮。又按禮緯及魯禮禘祫注云。三年一祫。五年一禘。
所謂五年而再殷祭也。又按白虎通及五經通義許慎異
議何休春秋賀循祭議。並云三年一禘。何也。以為三年一
閏。天道小備。五年再閏。大備故也。此則五年稱殷。通計其
數。一祫一禘。迭相乘矣。今廟禘祫。各自數年。兩歧俱下。不
相通計。或比年頻祫。或同歲成序。或一禘之後。併為稱祫。
或五年之後。驟有三殷。法天象閏之期。既違其度。五歲稱
殷之制。數又不同。求之禮文。頗為乖矣。說者或云。禘祫二
禮。大小不侔。祭名有殊。年數相舛。祫以三紀。殺小而合。禘
以五斷。至十而周。有茲參差。難為通計。竊以三祫五禘之
說。本出禮緯。五歲稱殷之數。同在其篇。會通二文。非相詭
也。蓋以禘後置祫。二周有半。舉以全數。謂之三年。一閏只
用三十二月也。其有禘祫異稱。各稱四時。秋冬為祫。春夏
為禘。祭名雖異。為殷則同。譬如礿祠蒸嘗。其體一也。鄭元
謂祫大禘小。傅咸謂祫小禘大。夫肆陳之間。或有增減。通
計之義。初無異同。蓋象天之法。相傳不失。惟晉代陳舒。有
三年一殷之議。自五年八年歷十一十四年。尋其議文所
引。亦以象閏。五年一禘。又奚所施。矛盾之說。固難憑也。夫
以天之度。既有指歸。稽古之禮。若茲昭著。禘祫二祭。通計
明矣。今請以開元二十七年己卯四月禘。至辛巳年十月
祫。至甲申年四月又禘。至丙戌年十月又祫。至己丑年四
月又禘。至辛卯年十月又祫。自此五年再殷。週而復始。又
禘袷之說。非惟一家。五歲再殷之文。既相師矣。法天象閏
之理。大抵亦同。而禘後置祫。或近遠盈縮之度。有二法焉。
鄭元宗高堂。則先三而後二。徐邈之議。則先二而後三。謹
按鄭氏所注。先王之法。約三祫五禘之文。存三歲五年之
序。以甲年既禘。丁年當祫。己年又禘。壬年又祫。甲年又禘。
丁年又祫。周而復始。以此相承。祫後去禘十有八月而近。
禘後去祫三十二月而遙。分析不均。粗於算矣。假如攻乎
異端。置祫於秋。則三十九月為前。二十一月為後。雖有小
愈。其間尚偏。竊據本文。皆云象閏。二閏相去。則平分矣。兩
殷之序。何不等耶。且又三年之言。本數全數。二周有半。實
準三年。於此置祫。不違文矣。何必拘滯。遂隔三年乎。蓋千
慮一失。通儒之蔽也。徐氏之議。有異於是。研覈周審。最取
為可憑。以為二禘相去。為月六十。中分三十。置一祫焉。若
甲年夏禘。丙年冬祫。有象閏法。豪不偏。三年一祫之文。既
無乖越。五歲再殷之制。疏數又均。較之諸儒。義實長久。今
請依據。以定二殷。預推祭月。周而復始。
請以今年夏禘為殷祭之源并停今年冬祫奏
禮有禘祫。俱稱殷祭。二法更用。鱗次相承。或云五歲再殷。
一禘一祫。或云三年一祫。五年一禘。法天象閏。大趣皆同。
皆以太廟禘祫。計年有差。考於經傳。微有所乖。頃在四月
已前禘享。今指孟冬。又申祫儀。合食禮頻。恐違先典。伏以
陛下能事畢舉。舊物咸甄。宗祏祗慎之時。經訓申明之日。
臣等忝在持禮。職司討論。輒據舊文。定其倫序。請以今年
夏禘。便為殷祭之源。自此之後。禘祫相代。五年再殷。周而
復始。其今年冬祫。準禮合停。望令所司。但行時享。即嚴禋
不黷。庶合舊議。
孟浩然集序
宜城王士源者。藻思清遠。深鑒文理。常遊山水。不在人間。
著亢倉子數篇。傳之於代。余久在集賢。嘗與諸學士命此
子。不可得見。天寶中。忽獲浩然文集。乃士源為之序傳。詞
理卓絕。吟諷忘疲。書寫不一。紙墨薄弱。昔虞坂之上。逸駕
與駑駘俱疲。吳竈之中。孤桐與樵蘇共爨。遇伯樂與伯喈。
遂騰聲於千古。此詩若不遇王君。乃十數張故紙耳。然則
王君之清鑒。豈減孫蔡而已哉。余今繕寫。增其條目。復貴
士源之清才。敢重述於卷首。謹將此本。送上祕府。庶久而
不泯。傳芳無窮。
