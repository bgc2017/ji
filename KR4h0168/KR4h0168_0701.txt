欽定全唐文卷七百一
李德裕(六)
請宣賜鶴林寺僧諡號奏
潤州鶴林寺故禪師元素。傳牛頭山第五祖智威心法。是
徑山大覺之師。伏請依釋門例。賜諡號大額。
請罷呈榜奏
舊例。進士未放榜前。禮部侍郎遍到宰相私第。先呈及第
人名。謂之呈榜。比聞多有改換。頗致流言。宰相稍有寄情。
有司固無畏忌。取士之濫。莫不繇斯。將務責成。在於不撓。
既無取舍。豈必預知。臣等商量。今年便任有司放榜。更不
得先呈臣等。仍向後便為定例。如有固違。御史糾舉。
諫敬宗搜訪道士疏
臣聞道之高者。莫若廣成元元。人之聖者。莫若軒黃孔子。
昔軒黃問廣成子理身之要。何以長久。廣成子云。無視無
聽。抱神以靜。形將自正。神將自清。無勞子形。無搖子精。乃
可長生。慎守其一。以處其和。故我修身千二百歲矣。吾形
未嘗衰。又云。得吾道者。上為皇而下為王。元元語孔子云。
去子之驕氣與多欲。態色與淫志。是皆無益于子之身。吾
所告子者是已。故軒皇發謂天之嘆。孔子興猶龍之感。前
聖之道。不其至乎。伏惟文武大聖廣孝皇帝陛下稽元祖
之訓。修軒皇之術。凝神閒館。物色異人。將以覿冰雪之姿。
屈順風之請。恭惟聖感。必降真僊。若使廣成元元。混迹而
至。語陛下之道。授陛下之言。以臣度思。無出於此。臣所慮
赴召者。必怪迂之士。苟合之徒。使物淖冰。以為小術。衒耀
邪僻。蔽欺聰明。如文成五利。無一可驗。臣所以三年之內。
四奉詔書。未嘗以一人塞詔。實有所懼。臣又聞前代帝王。
雖好方士。未有服其藥者。故漢書稱黃金可成。以為飲食
器則益壽。又高宗朝劉道合。元宗朝孫甄生。皆成黃金。二
祖俱不敢服。蓋以宗廟社稷之重。不可輕易。此事炳然。具
載國史。以臣微見。倘陛下睿慮精求。必致真隱。惟問保和
之術。不求藥餌之功。縱使必成黃金。止可充於玩好。則九
廟靈鑒。必當慰悅。寰海兆庶。誰不歡心。臣思罄愚衷。以裨
元化。輒陳懇款。伏積兢惶。
停進士宴會題名疏
奉宣旨。不欲今及第進士呼有司為座主。趨附其門。兼題
名局席等。條疏進來者。伏以國家設文學之科。求貞正之
士。所宜行敦風俗。義本君親。然後升於朝廷。必為國器。豈
可懷賞拔之私惠。忘教化之根源。自謂門生。遂成膠固。所
以時風寖薄。臣節何施。樹黨背公。靡不由此。臣等商量。今
日已後。進士及第。任一度參見有司。向後不得聚集參謁。
及於有司宅置宴。其曲江大會朝官。及題名局席。並望勒
停。緣初獲美名。實皆少雋。既遇春節。難阻良遊。三五人自
為宴樂。並無所禁。唯不得聚集同年進士。廣為宴會。仍委
御史臺察訪聞奏。謹具如前。
論喪葬踰制疏
應百姓厚葬。及於道途盛陳祭奠。兼設音樂等。閭里編甿。
罕知教義。生無孝養可紀。沒以厚葬相矜。器仗僭差。祭奠
奢靡。仍以音樂。榮其送終。或結社相資。或息利自辦。生產
儲蓄。為之皆空。習以為常。不敢自廢。人戶貧破。抑此之由。
今百姓等喪葬祭奠。並請不許以金銀錦繡為飾。其陳設
樂音者。及葬物稍涉僭越者。並勒毀除。結社之類。任充死
亡喪服糧食等用使。如有人犯者。並準法律科罪。其官吏
已上不能糾察。請加懲責。仍請委出使郎官御史察訪。臺
司伏請令文及故實不載者令更條檢校官。令文不載令
請檢校官一品二品請同五品。五品已下並請同九品。如
有曾任正官。依本官品第儀則。其准勅試官亦仝九品儀。
如升朝官者。請據本官品第升降(闕)例。凡喪皆有品第。恐
或無知之人。妄稱官秩。自今以後。除升朝官見任官亡歿
外。餘官去事前五日。須除將告語或勅牒於本巡使呈過。
判押文狀。行人方可供應。佐命殊功。當朝立功。名傳遐邇。
特勅優旨。准會典例。本品數十分加三分。不得別為華飾。
右具本朝舊本例如前。今後令兩巡使祗據官秩品級與
判狀。其餘一物已上。不得增加。兼勒驅使官與金吾司并
門司同力轄鈐。如有大段踰越。即請據罪科斷行人。兼不
得追領。喪葬之家。別有勘責。奉勅。如過制度。不許尺寸事
數。其假賃行人徒二年。喪葬之家。即不問罪。仍付所司。
論公主上表狀
右。臣等伏見公主上表稱妾李者。伏以臣妾之義。取其賤
稱。家人之稱。即宜區別。因循舊章。恐未為得。臣等商量。今
日以後。公主上表。從大長公主以下。並望令稱某邑公主
第幾女上表。仍不令稱妾。所冀臣子之道。因此正名。郡主
縣主。亦望准此。未審可否。
李思忠請進軍於保太柵屯集狀
右。伏以今年八月制置。待諸道進軍。移營逼可汗衙帳。即
李思忠領衍蕃騎深入。覆其巢穴。續緣劉沔張仲武確稱。
冬寒進軍未得。請待正初。今已及期。望詔劉沔張仲武一
時進軍。以壯思忠兵馬。恐不(闕)令往中受降城。令在保太
柵屯集。稍為穩便。望付翰林賜思忠遂奉詔處分。其劉沔
張仲武詔意。謹同封進。
論譯語人狀
右。緣石佛慶等皆是回鶻種類。必與本國有情。紇扢斯專
使到京後。恐語有不便於回鶻者。不為翻譯。兼潛將言語
輒報在京回鶻。望賜劉沔忠順詔。各擇解譯蕃語人不是
與回鶻親族者。令乘遞赴京。冀得互相參驗。免有欺蔽。未
審可否。
請更發兵山外邀截回鶻狀
右。緣回鶻既已討除。須令殄滅。今可汗窮蹙。正可梟擒。萬
一透入黑車子部落。必恐延引歲月。勞師費財。望速詔忠
順。令進軍於山外黑車子去路邀截。恐振武軍馬數少。其
李思忠下沙陀五百騎。易定軍馬一千騎。便令何清朝押
領同去。如至陰山。北蕃知回鶻猶在舊處。便令從北進軍
取背。則前後受敵。必無所逃。未審可否。
殄滅回鶻事宜狀
右。臣等商量。回鶻衰殘。取之在速。一切須令三月已前事
了。陛下若欲早見功效。須激勸人心。自古用兵。皆懸賞格。
以此誓眾。人必輕生。今因景度等往幽州太原振武。望三
道各賜勅書。如兵馬使已下大將取得可汗。便授金吾小
將軍及大郡刺史。賞錢一萬貫。如取得宰相。便授兼御史
大夫。賞錢五千貫。若是小將軍長行取得。白身授兼御史
中丞。賞並准此。今可汗與宰相只有四人。直依此酬賞。只
用二萬五千貫文。比一月供軍所費五分之一。如此即得
義知勸。黠虜無逃。伏望出自宸衷。早賜明勅處分。未審可
否。
討襲回鶻事宜狀
右。臣等伏見李靖再破頡利可汗。方始擒得。望付翰林錄
李靖傳。詔示劉沔。曉諭云。比者未取卻公主。與回鶻接戰。
朝廷力稍不及。舍之即易。今既取卻公主。又與回鶻接戰。
即須翦除令盡。不得遺生後患。兼令揀退渾沙陀共三千
騎。樅樅排比。兼曬取三千人十日乾糧及乾蒸餅。聞塞上
五百錢買得一頭牛。亦令約人數曬取牛肉乾脯。且如此
排比。待景度幽州使回。令劉沔專差信實軍將至景度數
探問事情。如仲武便肯出兵討襲。即須且讓仲武。不得爭
功。如仲武不(闕)詞言悠慢。未有去思。即須及塞草未青。虜
馬羸弱。便令蕃軍掩襲。必見成功。其李靖傳事謹奏上。伏
希聖明採納。
論昭義三軍請劉稹勾當軍務狀
右。伏以元和中李師道自[:#AS-8A4C:⿰⺘亶]一方。久為桀逆。及王師壓境。
天網四陳。劉悟頗識轉禍之機。乃有納忠之效。朝廷獎其
歸命。寵遇優渥。待以信臣。委之雄鎮。從諫因父歿。自總兵
權。屬寶歷中政務因循。事歸苟且。與其符節。以紊國章。然
猶恭守詔條。咨諏善道。亦修覲禮。一至闕庭。驟陟台階。實
非公議。爰自近歲。頗聚甲兵。招致亡命之徒。遂成逋逃之
藪。怵於邪說。自謂雄豪。及寢疾彌留。罔思臣節。又令紀綱
舊校。誘動軍情。樹置騃童。再圖兵柄。陛下以澤潞元宗歷
試舊地。有上黨古(闕)風俗和平。人心忠義。艱難以後。多用
儒臣。又以劉悟功著先朝。欲全其宗族。特令供奉官薛士
幹宣諭。示以聖情。而將校繼有表章。未從明命。臣等伏思
劉悟以師道之逆。親自梟夷。誠合示一軍大順之源。置子
孫於無過之地。而乃繼師道覆車之軌。襲怙亂之風。此而
可容。孰不可忍。固須廣詢廷議。以盡㣥情。臣等商量。望令
兩省御史臺并文官四品以上武官三品以上。於尚書省
集議奏。未審可否。
李彥佐翼城駐軍事宜狀
右。彥佐即至翼城。計賊中軍人百姓必有歸降來者。彥佐
務推恩信。必盡綏懷。臣等深慮賊中潛奸人詐為降附。人
數漸廣。必有異謀。臣等商量。望付翰林詔示彥佐。如有百
姓歸降。量事優恤。各令復業。如軍歸降者。亦須各有優賞。
便令將朝廷意旨。轉相招誘。逐旋疎理處置。不得留在翼
城。如軍人已歸降者。不許卻入賊中。即望於界上別立一
營令屯集。委彥佐揀幹事軍將別將三五百人主領。仍不
與器械。並不得令在晉絳界內屯集。未審可否。
請賜澤潞四面節度使狀
右。臣伏見後漢秦豐叛。光武令朱祐盡力攻之。至窮困。豐
乃將其母子九人降祐。光武不舍其罪。至洛陽斬之。大司
馬吳漢劾奏祐違詔受降。失將帥之任。伏以兵未交鋒。便
能歸順。須存大信。猶可曲全。今劉稹告諭不悛。加兵自備。
逆命之罪。天地不容。若至窮蹙歸降。並不得受。臣等謹錄
漢朝故事如前。望付翰林錄示元逵彥佐劉沔茂元宏敬
及義逸行周等。詔令准此處分。未審可否。
幽州鎮魏使狀
右。緣秋氣已至。將議進兵。幽州須早取可汗。鎮魏須速平
劉稹。各要遣使諭旨。兼潛探三鎮軍情。今日延英面奉聖
旨。欲令張賈充使。臣等續商量。張賈幹濟有才。甚諳軍中
事體。然性稍負氣。不安恬恐。不如且輟李回充使。如以綱
臺不可暫闕。即兵部侍郎鄭涯。久充戎鎮判官。性甚精敏。
雖無詞辨。言亦分明。官重事閑。最相宜稱。
請賜劉沔詔狀
右。訪聞劉沔頗練兵機。惟臨機決策。不免遲疑。兵書云。用
兵只聞拙速。不聞巧遲。深恐過為慎重。漸失事機。望賜劉
沔詔。比緣回鶻未為擾侵。且務綏懷。今既殺戮邊人。驅劫
牛馬。頻已有詔。速令驅除。自度便宜。臨機應變。不得過懷
疑慮。皆待指揮。朝廷既假以使名。令為諸將節制。邊境之
事。皆以責成。向後或要移營進軍。一切自取機便。不必皆
候進止。未審可否。
請賜回鶻嗢沒斯等物詔狀
右。比者只待張賈使回。今到已數日。須早發遣。緣回鶻已
入邊界。未測多少。天德兵力寡少。須務懷柔。伏以自古禦
戎。只有二道。一是厚加撫慰。二是以力驅除。此事利害較
然。前古皆有明效。漢宣帝厚撫呼韓。代享其利。邊境六十
年無事。漢武力制匈奴。海內疲弊。生人減半。今嗢沒斯若
不稍加恩意。令盡歡心。須至以力驅除。必恐永為邊患。假
使其眾殘破。摧伏不難。亦須先加以恩。不令疑貳。古人云。
將欲取之。必固與之。正謂此也。臣等商量。縱不與糧食接
借。其賜物不可太薄。若止於只賜特勒宰相。實恐發遣未
得。須是稍令優厚。於朝廷若無費損。可以保全。朝野㣥情。
皆望如此。伏希聖慈。特賜察納。
請賜宏敬詔狀
右。緣令王宰自領陳許兵。直抵邢州。要詔示元逵宏敬。諭
以河陽太原。皆隔山險。進軍未得。緣卿等已東面進軍。賊
中慴懼。近日頻入晉絳。焚燒村舍。地邇關輔。深要防虞。恐
昭義知西道進軍稍難。偷安旬月。今充王宰自領全師。直
抵磁州。以分賊勢。望令付翰林約此意撰詔。未審可否。
論彥佐劉沔下諸道各軍狀
右。訪聞諸道各軍。皆自有都頭。常相顧望。不肯效命。請依
河朔軍法。委彥佐劉沔每三二千人分為一團。如有應急
使用處。便點一團令去。一切成敗。責成都頭。如此則人必
齊心。將皆懼法。臨機赴敵。不敢因循。如蒙允許。望付翰林
各賜詔處分。未審可否。
論陳許兵馬狀
右。緣魏博討賊遷延。頗招物議。昨令陳許兵馬。直抵磁州。
此是制敵深謀。攻心上策。徐迺文到京之後。方知陳許發
兵。便云宏敬全軍自取磁州。則是畏懼陳許。須待宏敬出
軍表到。方得委知。若便遣王宰罷行。亦是姑息太過。只緣
河陽山險。攻守艱難。王宰頓軍。虛費饋運。望密詔示王宰。
但令從容排比。未要速便道途。賊中聞此軍聲。必合破膽。
魏博若全師自出。續止陳許不遲。如蒙允許。望付翰林約
此賜詔處分。未審可否。
論河陽事宜狀
右。緣河陽奏事官高從真到。稱十八日陳後遍山遍谷。盡
是賊軍。茂元兵力寡少。頗似危急。若賊勢更甚。便要退守
懷州。非惟損挫威聲。必恐驚動東洛。皆由魏博未有陳戰。
陳彥佐又隔深山。所以併力南攻。不得不慮。自元和以來。
賊中用眾。皆取軍寡弱處。即併兵用力。一處不敵後。即移
向他處。計王宰排比。已有次第。倘遣全軍便發。救援河陽。
不止捍蔽洛京。足以臨制魏博。如恐全軍費損饋運。計王
宰必見先鋒。望今日降中使賜詔。令宜發先鋒五千人。便
赴河陽。所冀免落奸計。事機至切。不可更遲。如蒙允許。望
賜茂元王宰行敏詔處分。
第二狀
右。訪聞河陽兵力已竭。弓矢皆盡。地邇東洛。實係安危。內
外人情。無不憂恐。切望詔王宰。發先鋒五千人後。須自領
全軍繼進。仍望今日內發使賜詔處分。河陽所貯諸道進
助軍器械。並望且搬賜茂元。猶恐器械數少。兼望內賜甲
一千副。弓三千張。并弦箭三萬隻。陌刀二千口。兼聞河陽
軍用罄竭。賞給不充。自出軍以來。並未有恩賜。望賜絹三
萬匹。且以河陽見在物委度支差腳速搬送。未審可否。
奉宣王宰欲令直抵磁州得否宜商量奏來狀
右。臣等商量。昨者緣魏博久未進軍。兼涉物議。所以請王
宰全軍直抵磁州。以分賊勢。所冀昭義破膽。宏敬不敢逗
留。今既收平息。殺傷不少。便許宏敬自當一面。必見成功。
然河朔軍情。常須以威臨制。宏敬一心。雖至忠順。終慮將
校異端。況中外人心。皆憂河陽寡弱。王宰已排比兵。又頒
恩賜。且令全軍赴河陽。兼得遙制魏博。兩面事勢。皆得機
宜。未審可否。
請賜仲武詔狀
右。臣等見李回說。仲武似疑劉稹未有罪狀。及見李回說
從諫積惡僭侈。便忠憤感激。告若罪狀如此。朝廷固合誅
夷。臣等商量。因處分邊事。望賜仲武書。諭以深意。要云從
諫入覲之初。與鄭注交結。因緣貨賄。濫授鈞衡。及歸鎮後。
又與李訓結託。所謀狂險。中外具悉。自訓注夷滅。心不自
安。頗恃甲兵。轉懷悖慢。先朝夕雖優寵。中實懷疑。及從諫
疾病之時。曾無誠。昨遣中使臨問。兼借名醫。矯託異端。竟
不相見。便樹置劉稹。令將校繼獻章表。不待朝旨。便令繼
襲。以澤潞一鎮。有啟聖舊宮。艱難以來。多用文吏。如抱
真首創軍募於國。兼有大功。身歿之後。其子皆赴京闕。比
謂劉稹愚騃。迫於軍情。望其管惜家門。稍能悛悔。頻敢馳
突晉絳。侵軼河陽。近李丕投降。及魏博收平恩縣。得劉稹
榜帖。並已進來。皆呼官軍為賊。逢著即須痛殺。悖逆如此。
天地不容。想卿遠聞。應當奮激。卿宜速諭諸藩部落。同滅
可汗。卿但北邊立功。劉稹必當自潰。策勛命賞。以卿一道
為先。卿深體此懷。兼示將校。如蒙允許。望付翰林約此意。
撰詔。
