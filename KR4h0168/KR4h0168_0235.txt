欽定全唐文卷二百三十五
俞文俊
文俊。荊州江陵人。武后載初年。新豐因風雷山移。乃改縣
名為慶山。文俊上書諫。武后怒。流嶺外。為六道使所殺。
上則天書
臣聞天氣不和而寒暑隔。(一作併)人氣不和而疣贅生。地氣
不和而塠阜出。今陛下以女主處陽位。反易剛柔。故地氣
隔塞。而山變為災。陛下謂之慶山。臣以為非慶也。臣愚以
為宜側身修德。以荅天譴。不然。恐殃禍至矣。
柳沖
沖。蒲州虞鄉人。天授初為司府主簿。賜爵河東縣男。景龍
中累遷左散騎常侍。歷太子賓客昭文館學士。開元五年
卒。
請修譜牒表
臣聞乾元資始。而庶物形焉。人倫既肇。而族類詳焉。姓氏
之初。代本著其義。昭穆之序。周譜列其風。漢晉之年。應摯
明宗系之說。齊梁之際。王賈述衣冠之源。使夫士庶區分。
懲勸攸寄。昭之後代。實為盛典。自魏太和巳降。作者彌繁。
或以八族品人倫。或以九等量地冑。爰洎今日。年祀以淹。
冠冕之家。興衰不一。胥原欒郤。有降夷品。許史袁楊。一時
各盛。豈可以曩時之襃貶。為當今之軌模。原始要終。有所
未允。伏惟應天皇帝陛下誕膺靈命。大庇蒼生。道冠羲軒。
風踰韶夏。損益前載。垂範後昆。帝緒皇源。與天沖而比大。
良才人物。掩姬漢而飛聲。理當自我作古。牢籠古昔。豈可
闕於著紀。無示將來。臣願得序大唐之隆。修氏族之譜。使
九圍仰止。百代承風。豈不大哉。豈不盛哉。
席豫
豫字建侯。襄陽人。徙家河南。天授中舉手筆俊拔科。補襄
邑尉。舉賢良方正異等。天寶初累官尚書左丞檢校禮部
尚書。封襄陽縣子。七載卒。年六十九。贈江陵大都督。諡曰
文。
請耕耤田書
臣聞古先哲王躬親耤田者。所以供粢盛勸稼穡。俾夫海
內元元相謂曰。天子至尊也。猶行三推之禮。況乎田野農
圃之人乎。於是父勸其子。兄率其弟。躬耘力耕。不避霜露。
故畝稅流衍。國倉峨嶬。帝堯之洪流包山。天乙之巨旱爍
石。人無菜色。用此道也。自陛下允陟皇階。未親帝耤。伏願
命有司具儀禮。以來年春耕于公田。躬執耒耜。使黍稷豐
備。然享天于南郊。宗祀先聖于明堂。大孝烝嘗。于茲為盛。
豈止年登歲稔。如坻如京而巳哉。
對嗣足不良判
景食一縣嗣子足不良請立其弟禮司不許云古有其道
錫爵啟土。將以疇庸。開國承家。寄于令嗣。乙受封一邑。參
榮五等。高門不昌。厥子嬰疾。昔郤克為使。取笑齊人。孟縶
不侯。稱于魯史。況主喪祭之禮。如有朝覲之儀。繼代非輕。
擇賢而立。有符故事。無爽通途。
唐故朝請大夫吏部郎中上柱國高都公楊府君碑銘(并序)
夫靈鎮三峯。倚京師而西峙。榮河一曲。抱華陰而東注。故
川嶽氣交。雲雨時出。感降才傑。紛綸元勳。冠世為強家。宅
滋沃土者。其惟宏農楊氏焉。曰我伯允。厥自唐叔。關中相
府。乘朱輪者十人。洛下儒門。登衮職者四代。慶靈不隕。以
生我高都公。公諱仲宣。字蔓。後漢太尉震之二十代孫也。
自高祖至於大父。並名播海內。迹存朝端。舊史前碑。其詳
之矣。烈考皇孫刑部尚書魏國忠公元炎。屬姦臣擅命。明
辟應期。功濟中興。安劉氏者周勃。禮優歸老。論叔向者祁
奚。出處全身。忠貞盡節。公即尚書府君之第三子也。粵在
幼齡。夙有至性。事魏公莒國夫人以孝聞。宗族推稱。州閭
籍甚。清真邁俗。秀楚不㣥。氣和可親。色厲難犯。言必合禮。
動不違仁。集七略之書。名高漢閣。作三都之賦。價重洛城。
未弱冠。以通經為修文生。授右千牛。光朝選也。秩滿。補太
廟丞。以親累出為蘄州司戶參軍。屬先尚書辭滿告歸。公
罷官就養。潁曲別業。地連嵩高。邱中有華。孝子潔白之興。
川上有水。漁父滄浪之歌。溫凊獲申。隱淪兼遂。橫為酷吏
王勗所誣陷。貶授雟州臺登縣尉。劒南節度使益府長史
韋抗奏公為管記。飛書之急。倚馬立成。尋有詔停官歸侍。
俄丁尚書府君憂。鞠凶而降。哀毀骨立。殆不勝喪。取全於
禮。服闋。從常調。吏部侍郎魏奉古。早以文伯期於王佐。乃
授河南府河陽縣尉。尋應藻思清華舉。今上親試。對策甲
科。除蒲州司法參軍。丁莒國夫人憂。杖而後起。公居魏公
之喪也。服闋不仕。為叔父瑤所敦逼。不獲巳而應命。其年
糊名考判。公居上等。乃擢拜監察御史。獬豸之角。初見觸
邪。雞棲之車。還聞嫉惡。坐剛直出為汾州孝義縣令。前宰
無良。下氓失業。稼穡之地。半為荒疇。桑榆之人。多在逋藪。
公曉喻歸本。流亡盡復。既富而教。厥土有年。故得雉馴郊
田。鸞降庭樹。刺史蕭恕乃圖畫其像。郵傳以聞。天恩疇庸。
璽書襃美。乃除華州下邽縣令。辭疾罷職。求歸養閑。無何。
除河南鞏縣令。所歷為政。有逾于前。尋遷禮部員外郎。歷
左司員外郎。春官之屬。以和神人。左轄之佐。以正綱紀。乃
轉吏部員外郎。九品之曹。一臺之劇。有簿書以旌淑慝。擇
刀筆以決否臧。于是乎以公滅私。秉心匪石。剖疑析滯。揮
翰如流。選部以清。繄公是賴。尋遷本司郎中。乃統胥徒。是
稱小選。峻以風檢。請託不行。絕其關梁。僥倖自息。若乃見
理之速。持事之堅。雖有賁育之勇。金張之勢。曾無恐懼。不
可動搖。不陟台階。奄先泉壤。悲夫。以開元二十九年七月
五日。遘疾終於萬年永寧里之私第。春秋四十有九。以其
年十月十七日。歸葬于閿鄉牧馬原。禮也。惟公自家刑國。
曰仁與義。厚利者常流之所重。公以先人邑入。盡分諸孤。
善交者衆人之所艱。公以結下朋遊。曾無凡客。士有險陂。
比鄰不通。人或急難。傾家以濟。素懷儉約。雅好真如。不服
綺紈。不食葷血。雖粉闈有閌。朱紱斯皇。不易貴賤之心。能
全始終之節。嗟乎。譽高千載。道屈一時。漢之崔駰。官終邑
宰。魏之管輅。位止府丞。天乎與才。而人乎無命。自古所歎。
豈獨高都而巳。府公所著文集十卷。盛行于代。嗣子輪。行
太常寺奉禮郎。次子轅轍轔輯等。永惟過庭之訓。式遵卜
宅之禮。靈轜戒道。哀挽及關。靈掌東拓。地惟鄉縣。拱樹西
靡。心存帝京。銘曰。
河之靈。華之精。人之傑。國之楨。年不永。位未亨。閉泉路兮
冥寞。空歲陰兮崢嶸。
富嘉謨
嘉謨。雍州武功人。舉進士。中興初為左臺監察御史。嘉謨
與新安吳少微同官友善。屬詞皆以經典為本。人欽慕之。
稱富吳體。
麗色賦
客有鴻盤京劇者。財力雄倬。志圖豐茂。繡轂生塵。金羈照
路。清江可涉。綠淇始度。拾蕊歲滋。摘芳奇樹。錦席夜陳。苕
華嬌春。瑤臺吐鏡。翠樓初映。俄而世姝即。國容進。疑自持
兮動盼。目爛爛兮昭振。金為[:#AS-8465:⿰金义]兮十二行。錦為履兮五文
章。聲珊珊兮佩明璫。意洋洋兮若有亡。蹁躚兮延佇。招吾
人兮由房。凝釭吐輝兮明燭流注。願言始勤兮四坐相顧。
時峨峨而載笑。唯見光氣之交騖。夜如何其夜遲遲。美人
至止兮皎素絲。秉明心兮無他期。夜如何其夜巳半。美人
至止兮青玉案。之死矢兮無彫換。既而河漢欲傾。琴瑟且
鳴。餘弄未盡。清歌含韻。歌曰。涉綠水兮採紅蓮。水漫漫兮
花田田。舟容與兮白日暮。桂水浮兮不可度。憐彩翠於幽
渚。悵妖妍於早露。於是覽物遷跡。徘徊不懌。起哀情於碧
湍。指盛年於光隙。擊節浩歎。解珮嘉客。是時也。楊雄始壯。
相如未病。復有鄒枚。藉藉荀令。咸娛座客。嬉妙情。灑豪翰。
動和聲。使夫燕姬趙女。衞艷陳娥。東門相送。上宮經過。碧
雲合兮金閨暮。紅埃起兮綵騎多。價奪十城之美。聲曼獨
立之歌。況復坐絃酌而對瑤草。當盛明而謂何。
為建安王賀赦表
臣某言。今月七日。奉十月二十三日制書。大赦天下。日者
關輔之地。鑾輅曠遊。山川望幸。積有年歲。是以西土耆老。
東首累祈。濬城隍。修宮室。考舊邦之式。稱長安之盛。福應
旋至。嘉穀屢昇。故奉時無違。乘輿乃降。六龍大動。㣥方咸
悅。蓋三光增曜而漢祚隆。萬戶加嚴而高居壯。紫宸端拱。
朝諸侯而垂統。鴻霈流恩。申三宥而作典。浹洽遐邇。孰不
抃躍。臣寄重軍州。地連肺腑。載覃天恩。不勝悅豫。無任踴
躍之至。謹奉表陳賀以聞。謹言。
為并州長史張仁亶謝賜長男官表
臣某言。伏奉二月十四日勅。賜臣絹一百匹。又奉其月二
十六日勅。除臣男之輔尚舍直長史。麗澤之來。匪月而降。
受賞轉級。惟臣及子。寵渥所分。臣無與二。夙夜惶悸。萬殞
增惕。然旌節所統。緣邊千里。禦寇既廣。兵賦自殷。受任非
據。屢移年祀。未能司大事而靜外虞。汔小康而蠲內役。而
崇班厚貺。載在臣門。將何以祗拜殊渥。光顯休命。此微臣
所以有死無報也。南望闕庭。以榮受懼。無任悾款之至。謹
附表陳謝以聞。
駕幸長安起居表
臣某言。伏奉車駕以今月二十二日西至長安。臣聞咸秦
奧壤。河洛舊區。王者是宅。因時順動。故睿情載佇。西睠邦
土。玉軔金根。天旋雲被。皇輿凱入。在藻知歸。臣忝葭莩。謬
膺垣翰。尹京靡託。陪鑾遂阻。紫宸漸遙。丹慊空積。伏惟祁
寒在候。輦路逶迤。法駕就蹕。聖躬多祜。然後闢天陛而臨
舊都。巡卜征而考元吉者也。無任悅豫之至。謹遣某官奉
表以聞。
鄭遂初
遂初。萬歲通天中登第。
對津吏告下方傷水判得津吏告下方傷水請毀左右堤水工景固爭
九土之宜。高卑異等。百川之勢。面背殊源。所以堤設沈薪。
以防其溢。河流酸棗。竟被其災。今者津吏所陳。水浸方盛。
請毀堤而取便。遂抑強而扶弱。考古頹傾之異。前後乖奉
之宜。(疑)未爽河渠之篇。深符溝洫之記。工人有諍。即事雖
通。請更辨於今形。方可遵於古典。
沈佺期
佺期。相州內黃人。第進士。神龍中歷官太子詹事。開元初
卒。
峽山寺賦(并序)
峽山寺者。名隷端州。連山夾江。頗有奇石。飛泉迥落。悉從
梅竹下過。渡口至山頂。石道數層。齋房浴堂。渺在雲漢。神
龍二年夏六月。予投棄南裔。承恩北歸。結纜山隅。周謁精
舍。為之賦焉。
峽山精舍。端溪妙境。中有紅泉。分飛碧嶺。若乃忍殿臨岸。
禪堂枕江。桂葉薰戶。蓮花照窗。銀函獅子之座。金剎鳳凰
之柱。野鹿矯而屢馴。山鷄愛而頻舞。千層古龕。百仞明潭。
幡燈夕透。杖缽朝涵。炎光失于攅樹。涼風生于高竹。仙人
共天樂俱行。花雨與香雲相逐。法侶徘徊。齋房晏開。心猿
久去。怖鴿時來。走何為者。竄身炎野。旋旆京師。維舟山下。
稽首醫王。誓心無常。向何業而辭國。今何緣而赴鄉。豈往
過而追受。將來愆而預殃。即撫躬而內究。幸無慝以自傷。
心悞辱而知忍。迹繫窮而辨方。嘉邇來之放逐。為吾生之
津梁。
峽山賦
縹緲之閒。有禪關焉。俯尋碧灣。勅特賜之廣厦兮。名標峽
山。嶄然七十二峯兮。高侵雲漢。亘爾百千萬紀兮。永鎮人
寰。切惟羊城王嶺之要衝。清遠諸峯之高壓。中有絕境。山
名曰峽。㵎穿一水之流。旁列兩峯之夾。層崖邃谷。謺屏帳
以重圍。怪石奇峯。聳樓臺之高插。山尖兮嶺危。天環兮地
旋。前山踴兮龍奮躍。後山猛兮虎蹁躚。冠出巫山之十二。
高超法界之三千。霧鎖烟籠。真物外虛無之境。月明風裊。
實壺中未有之天。春木茂兮翦琉璃。春花開兮靄蘭蕙。夏
風涼兮來殿閣。秋霧冷兮滴松檜。冬爐煖兮新炭酷。歲醪
酌兮杯盤美。壯蓬萊三島之居。類天闕五雲之際。閑憑晚
閣。指天外之霞飛。夢斷曉鐘。聽雲閒之鶴唳。記事者曰。昔
在梁武帝。統臨幅員。極降二庶子之青襟(疑)來五羊之穗
鞭。其後化遊士以去此。託舒州之夢焉。于是雲奔電激。神
殿一霎而至止。雕梁峻柱。金身丈六以巍然。爰立靈祠。居
二禺而作鎮。中有梵剎。㣥列釋以安禪。輒有怪異紛紜。神
靈出沒。達磨石兮。聖蹟俱存。觀音泉兮。源流不絕。老人松
畔竹交加。白泡潭中魚跳躍。猿環不見。時聆古木號風。犀
鎖巳沈。夜有寒潭浸月。更復臺高獅子。巖產金芝。蘚斑斑
兮定心石。水淼淼兮放生池。龍磨角而江澄素練。嶺蟠縹
而雲走輕旗。舍利塔兮觀神人之現。波羅樹兮聞異香之
奇。烟鎖釣魚臺。往事空追于趙子。雲迷和光洞。今人莫見
乎昌期。雲衲來遊。琴書投靜。恬然淡泊。于吾是酩。役役芬
華。而非所競。何妨拚峽山之遊。恍乎步蓬萊之境。
蝴蝶賦
羌蝴蝶之可憙兮。紛化育乎陽和。二角六足。蠕腹狀蛾。脈
紺縷以元翅。點赭珠以緗窠。淩獵蘭蕊。噓吸蕙葩。飛將進
而又退兮。含百態以委蛇。豈[:#AS-92F9:⿰帛⿱丿糸]舞而不懈兮。柰衆芳其鑠
何。圖君子之翠屏。儷綵族而星羅。蒙左右之深賞。況夢寐
之所嘉。
追冊章懷太子張良娣文
維景雲二年歲次辛亥十月壬寅朔十日辛亥。皇帝若曰。
於戲。咨爾故章懷太子良娣張氏。家承峻閥。代襲徽猷。法
度有章。言容克備。始應良選。入奉元儲。柔規緝於上下。淑
問揚於中國。恩絕賓帝。七日無歸。義申從子。百齡先謝。言
念窀穸。憫悼良深。追崇徽號。典故斯在。是用命某官某乙
冊爾為章懷太子良娣。魂而有靈。膺茲寵數。
冊金城公主文
維景雲二年歲次辛亥二十日癸亥。皇帝若曰。咨爾金城
公主。幼而敏惠。性質柔明。徽藝日新。令容天假。先帝承皇
祖之寶訓。繼文成之舊姻。割天性之慈。徇安人之業。何蒼
生不幸。紫宸厭代。朕勉及丕業。兢守大烈。永懷同氣。注心
遺體。靖言河湟。無忘鑒寐。湯沐之數。信命之勤。追平昔而
載深。於骨肉而加等。於戲。禮之隆殺。大繫于情。情之厚薄。
抑亦在我。今猶子屬愛。何異所生。然叔父繼恩。更思敦睦。
是用命朝散大夫試司賓少卿護軍曹國公甘昭充使。試
詹事丞攝太子贊善大夫沈皓仙為副。持節往冊爾為朕
長女。依舊封金城公主。率由嬪則。無替爾儀。載光本朝。俾
乂蕃服。豈可不慎歟。
安興公主諡議文
議曰。臣聞表終受名。按存考行。王姬內範。胎教潛流。徽問
積中。知之在下。公主降靈宸極。升慶高禖。貞惠日嚴。柔明
天縱。英姿灼乎齠齔。夙智形于襁褓。孝為德本。資色以養
親。禮即敬輿。履謙而軌物。生成天族。長自華宮。珠玉滿堂。
不忘於澣濯。歌鐘成列。載玩於圖史。恭聞懿風。庶覩嬪則。
未延百兩。奄遘重泉。皇帝正位瑤圖。追榮金牓。穠華失秀。
軫餘悼於生前。彤管凝芳。追令名於沒後。謹按周禮諡法。
容儀恭美曰昭。慈仁短折曰懷。請諡曰昭懷公主。謹議。
吳少微
少微舉進士。調晉陽尉。中興初拜右臺監察御史。
代張仁亶賀中宗登極表
臣仁亶言。今月一日。春官牒至。皇帝陛下去月二十五日
光臨寶極。誕告萬方。億兆㣥生。抃舞欣賀。中賀。臣聞皇天
愛人。則有非常之主。聖人受命。必復先王之業。伏惟皇帝
陛下明德動天。輯寧國家。張乾坤之重位。紹文武之耿光。
日月再貞。正朔惟序。百神啟佑。九服咸若。天下元元。不勝
慶戴。臣夙仕皇朝。被荷恩化。荏苒勤役。復遇聖明。枯朽再
生。慶抃之情。特萬恒品。臣忝慶州域。未獲馳賀闕庭。
為桓彥範謝男授官表
臣某言。伏奉某月日恩勅。以臣男某為某官。臣實多幸。偶
遭皇運。鳴玉以相。建土而王。大錫崇榮。斯亦極矣。先臣老
母。復荷渥恩。追亡寵存。光被窀穸。自妻及弟。雙綬六珈。闔
門振耀。惶懼未巳。今臣子某。年方髫齡。服臣之榮。為祿巳
甚。更承天秩。將何以堪。殊澤荐臨。斯厚臣寵。敢不祗奉。拜
命之休。無任悚荷之至。
為任虛白陳情表
臣某言。臣亡父某。昔在聖朝。累蒙進任。亟登麟閣。纉校祕
文。衞迹鳳池。翊謀神化。內陳青瑣之拜。出有朱輪之寵。何
其休哉。而恩榮未報。釁禍潛起。闔門而就拘。連頸而待戮。
陛下發雲霓之彩。回霜電之威。捨過好生。全棄嶺表。一蒙
渙汗。忻借命之恩。萬里奔波。無乞骸之望。竄身邊裔。皓首
荒隅。以臨年之危。坐炎方之瘴。雖欲勿死。其可得乎。遠謝
闕庭。奄先泉路。旅櫬期朽。今猶未還。興言血下。號懼交集。
臣某中謝。陛下通天之歲。復降恩勅。追魏某崔某及臣亡
父等赴都。元忠或入處台相。出臨藩牧。門庭曜軒組之榮。
妻子厭梁錦之美。其李乙雖死。亦蒙贈官。子某。又登微職。
惟臣一門之內。存亡俱不霑恩。臣之不天。亦胡顏上訴。然
比生則孤臣豈敢。同死則存李獨優。皇天平分。豈其偏施。
伏惟皇帝陛下惠育㣥生。無幽不燭。臣之孤苦。皇天所鑒。
父終嶺外。喪在關中。宇宙雖廣。無一廛之地。弟妹幼稚。絕
斗舂之儲。兩柩雙魂。未遑安厝。臣所以鯁情割懇。忍而未
死者。竊為此耳。倘雲雨之賜。復潤無私。則南有歸來之魂。
北無高堂之位。臣之罪也。不任崩迫之至。謹奉表以聞。輕
觸宸嚴。伏知待罪。
為并州長史張仁亶進九鼎銘表
臣聞鼎者。夏后氏作。㣥牧貢金。遠方圖物。備諸山澤。以禦
魑魅。厥後嗣德昏亂。鼎遷於商。夏之寶也。不足徵。殷既有
之。又患失之。周德休明。神寶不墜。百代可繼。伏惟陛下光
大而當之。若乃崇貫之器。金玉之鼎。鎔首山。發脽上。列太
廟。序明堂。克昭靈命。以奉上帝。非愚臣所敢議。臣聞禮之
興也。始諸飲食。故先王之制。日舉九鼎。蓋芍藥淳熬。滌瀡
膏餌。御九州之美。順四時之和。臣所以征繕北金。敢貢新
鼎。夫有器必有銘。臣竊見九州攸同。廼述九號。夫永昌天
中。所以基皇周也。長安及岐。所以紀靈瑞也。武興建都。所
以光帝閈也。日觀云亭。所以美升中也。少陽載青。所以冀
儲德也。東原底平。所以廣封植也。江都淮海。所以肆朝宗
也。江陵作鎮。所以制荊蠻也。成都奧區。所以遏珍貢也。夫
此九者。誠不足揄衍鴻休。昭振方統。庶覩者美其所稱。知
有由作。微臣朽老不達。有慚歌頌。塵八命之寵章。負中軍
之重任。匪躬厥獻。伏表汗流。其九鼎銘。謹敢列上。謹遣某
官奉表以聞。
冬日洛下登樓宴序
僕抱書劒河洛。歲月多矣。曷常不憶林宗。想元禮。慨然今
古。追思盛德。有太原莊(闕一字)雄材特達。信而好事。招奬英
奇。亦千載一時也。取樂文翰。不孤風景。置旨酒。命㣥公。列
坐層樓。觀望天地。烟霞咫尺。左右娛賓。山水淒清。縱橫在
目。其時既晚。其日將闌。度北牖之涼風。下南端之白石。覽
物增思。遊子多懷。廼眷斯文。期乎不墜云爾。
唐北京崇福寺銅鐘銘(并序)
夫鐘者。梵場之信鼓也。聚萬法者。莫大乎信鼓。是故佛置
信鼓。所以窮遠究微。一切賢聖。恒河沙數者也。所以開教
設敬。使天下之人。善勸而淫懼也。所以制鬼神之端。而魔
魅不得閃其姦。义剎不得載其毒也。故以聽則不惑。以念
則受福者。信鼓之謂矣。洞夫樹之而不朽。攻之而不匱。颺
言曰。皇后之舊業也。飛龍在天。載華厥號。殿赩翼。庭煌煌。
井甃不改。耽耽萬構。有鐘在堂。窕而不滿。越相公御史大
夫鉅鹿魏元忠。仗旄鉞。振金鼓。發秦兵河卒。利伐玁狁。鉤
車逐而北之。於是休兵。十月。入自禪關。聞鐘聲。薄而觀之。
曰。斯一鼓鐵也。曷以昭蘇㣥聾。光響皇梵。願稅金紫之秩。
賈梁岷之銅。張而鏞之。俾兵哮吼。埏周俶字。會東郊不開。
公於是再有盧龍之役。天子申命執金吾南陽張公仁亶
以魏公之事。端尹北京。保釐府戎。左右梁葉。纂鑄洪器。庀
工慮鈞。塗坯堪劂。壤象睎炭。隧宣火房。盍[:#AS-FBED:●]欠飛廉。扇回
祿。金光鑠。鉛液注。煎準沸渭。爛烻烘赫。重雲。焮寶界。鬱攸
而不可響者。旬有日矣。廼撤乃相。制作可觀。嘗試而鏗之。
聲聞于天。得未嘗有。大而不槬。敏也。長而不掉。正也。固而
無瑕。忠也。扣之則應。信也。大扣則麤厲而猛奮。勇也。小扣
則清逾而溫韻。仁也。剛而為圜。天也。含章可貞。地也。非夫
虛妙純粹。幽贊而不測者。孰能致於此。故良冶歔欷。㣥真
恞躍。自相與建高臺於西廂。殫土木之瓖峻赫如也。則俯
紼以累之。攅欒以扛之。千人引。萬人唱。夫力斯拔。乃登大
懸焉。猛虎贔負以奮翣。長絙掣曳以縻[:#AS-FEEF:●]
[:#AS-FBED:●]牟。四緇用壯。是拒是考。
始作也。鍠鍠乎雙城井陌。震來虩虩。少縱也。驚遠而懼邇。
山訛而河泄。蹶狂故顏魚[:#AS-FBED:●]札(疑)啜爾其亂也。天地殷。雷
霆鬭。魚脫淵。羽[:#AS-FE43:●]
[:#AS-FBEC:●]羽雊。虥駮栗栗而汗涸。
況貔虎與百獸。夫其終也。戢怒游威。舂容將盡。久而不絕。
雄雄乎無閒北方之強能與。罔不諦聽而求時夜。於是旭
旦之音達。而人用悛惕。伐虞泉而人悲衰老。鼓昏定而人
悟煩愛。宵中哉人釋其病。昧爽哉人窒其意。欲惣九圍而
利萬有者。勉是夫。初
大夫之禱施也。人咸曰休哉。夫美而不稱。君子以為誣矣。
若二公美。莫不可歌也。則其疇離之。頌曰。
佛說撞鐘本三聲。昭會百衆持六情。厥有叱王愛輪割。故
我長擊以護脫。因而作偈演之曰。一救冥獄湯劒時。二救
餓厲釋縲饑。三救六畜報愚癡。四救修羅勇且疑。凡鑠堅
剛十耗一。我金再鍊滋百鎰。巍巍神力誰其尸。大道至感
曰諸佛。
