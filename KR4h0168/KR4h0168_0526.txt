欽定全唐文卷五百二十六
嚴涗
涗。貞元二年官尚書右司郎中。
武成王祀典議
謹按李紓所奏。援引訓典。比較禮度。祝文輕重之殺。獻官
尊卑之節。誠至當矣。推而廣之。抑未盡也。夫大名徽號。先
聖所以裦前哲令德之人。謂其言可以範圍。其行可以施
百世。其業可以振千古。苟未至也。則不虛美。其於太公。兵
權奇計之人耳。當殷辛失德。八百諸侯皆歸於周。時惟鷹
揚。以為佐命。在周有大功矣。於殷謂之何哉。祀典不云乎。
法施於民則祀之。如仲尼之祖述堯舜。憲章文武。刪詩書。
定禮樂。使君君臣臣。父父子子。後王及學者皆宗師之。可
謂法施。於民矣。貞觀中。以其兵家者流。始令磻溪立廟。開
元中。漸著上戊釋奠之禮。其於進寵。不為薄矣。上元之際。
執事者苟以兵戎之急。遂尊武成封王之號。擬議於文宣
王。優劣萬殊。不可以訓。禮不云乎。儗人必於其倫。太公之
於聖人非倫。太史公以韓非與老子同傳。民到於今非之。
高祖封韓信為侯。自恥與絳灌等列。况聖朝裦美之稱。其
可雷同乎。愚以為宜去武成及王字。依舊令為齊太公廟。
人無閒言矣。享獻之事。餘依李紓所奏。
李巽
巽字令叔。趙州贊皇人。以明經調補華州參軍。登拔萃科。
順宗朝官兵部侍郎。領鹽鐵轉運使。遷兵部尚書。徙吏部。
元和四年卒。年六十三。贈尚書右僕射。
請於郴州鑄錢奏
得湖南院申。郴州平陽高亭兩縣界有平陽冶。及馬跡曲
木等古銅坑。約二百八十餘井。差官校覆。實有銅錫。今請
於郴州舊桂陽監置鑪兩所。採銅鑄錢。每日約二十貫。計
一年鑄成七千貫。有益於人。
駮尚書右僕射鄭珣瑜諡議
夫諡所以昭德也。德既昭矣。則文無以加焉。故相國鄭公。
端操特立。寡言慎行。及居台司。有蠲逋恤人之美。有知難
不汙之節。雖無文若之進拔。無孟子之是非。無賑施之仁。
無蹇諤之義。然足以稱賢相也。夫文者。大則經緯天地。次
則潤色王猷。周文以至德為西伯。季孫以道事其主。咸諡
曰文。為美無以尚也。亦焉用兩字。然後為備哉。竊觀兩字
之諡。或有兼德。一字不足以盡盛德之形容。故有兩字生
焉。然亦興於近古。非三代兩漢之事也。夫舉典之道。信其
正。不信其邪。春秋之大旨也。則兩字之諡。非春秋之正也。
故相國鄭公之諡為文足矣。焉用獻哉。為獻可矣。焉用文
哉。兩字兼諡。竊所未諭。請下太常重定。謹議。
又議
議曰。鄭珣瑜兩字之諡。今太常請依前諡曰文獻者。夫諡
者。春秋裦貶之旨也。仲尼書法。隨類推廣。雖一字裦貶。其
文猶博。蓋欲指明事業。以昭示後代。俾後之人懲其惡。勸
其善。故不可苟。夫諡一字。正也。堯舜禹湯周公召公是也。
兩字非正也。故諡法不載。或人臣不守彝章。苟逞異端。威
烈慎靚是也。或時主之權。以功德加厚於臣也。蕭何霍光
房元齡魏徵是也。不當加而加僭也。孔光劉寬薛元超李
元紘是也。三字過也。貞惠文子是也。亦諡法所不載也。古
今無有也。公叔文子諡。衞君之過也。衞之亂制也。不然。即
記之失也。以一善加一字。即堯舜禹湯。當累數十字以為
諡也。夫禮記者。非盡聖賢之意也。非盡宣尼之所述也。當
時雜記也。昔后蒼為曲臺記。其弟子戴聖增損刊定為小
戴禮。今禮記是也。若盡宣尼之所述。即戴聖豈得而增也。
昔宣尼修春秋。游夏不能措一詞。以知禮記非盡宣尼所
述。故戴聖得以增損也。則貞惠文子之諡。衞君亂制也。古
今無有也。非宣尼所述。又何足法哉。鄭珣瑜和茂修整。始
終無闕。可為美矣。至於議行考功。而度越等輩。比於酇文
成梁文昭魏文貞則不侔。而諡號無差。輕用國典。失春秋
之旨矣。向者酇梁數公。皆經綸草昧。輔翼興王。以道輔君。
致於化洽。彰灼千古。言之者凜然生敬。而以珣瑜齒之。豈
無愧於心哉。夫數公者。皆時主感風雲之會。懷謨明之美。
故加於常典。以明其德。亦所以篤君臣之義也。然非正也。
權制也。若後之人非數賢之比。則當循常以避數賢地也。
其劉仁軌薛元超李元紘加字之諡。皆黷國典而昧彝倫。
言之可為寒心。豈當舉之以為訓也。其餘姚元崇宋璟劉
幽求。或輔相一代。致理平之化。或忘身徇難。成中興之業。
又豈珣瑜之以典選為進善。以辭疾為嫉惡耶。皆尚口偽
辯。非守典確論也。夫以典選者皆為進善耶。若然者。則國
家有天下二百年。何裴行儉馬戴盧從愿等數賢獨見稱
於時也。循資署置。謂為進善。異乎余所聞也。又珣瑜之病。
數月而終。豈偽疾耶。借使偽疾。尤可怪也。昔子路之冗食
家臣。有殺身徇難。而珣瑜履台輔之重。當危難之際。平居
則饗其高爵厚祿。見危則奉身自保。以此為是非之明。即
董狐之書趙盾。為妄作也。珣瑜之辭疾可責。於太常舉以
為德。信君臣之義。非常人所知也。珣瑜之下詰李實。誠中
其疾。可謂美矣。然則珣瑜自始筮仕。至於啟手足。垂四十
年。歷諫職。持風憲。其忠規激發。恐有過此者。今太常舉其
下詰李實。未為多也。謂為謇諤者眾矣。豈能使汲黯魏徵
有慙色哉。前巽議云。三代兩漢無二字之諡。此未學之過
也。無荀文若之進善。無孟軻之是非。無文子之賑施。無周
舍之謇諤。以珣瑜之行。清而無闕。可為掩之。不足辯也。今
所議兩字之諡。亦又不當。其議固不足斥也。前巽之言過
矣。但兩字之諡。加等之美。以蕭何房元齡言。不在珣瑜也。
巽雖不敏。至於言諡美以惑人聽。此嘗所激切而不平也。
終不欲有僭。齒於蕭何房元齡之宗。又不欲有造次。擬於
魏文貞姚元崇宋璟劉幽求之讜言悟主茂績殊勳也。夫
前車之覆。後車所以易轍也。前有司之失。後有司當有以
矯之也。不矯之。則逶迤遂達。以至亂制。此有國之誡也。威
烈慎靚孔光劉寬薛元超李元紘之同於禹湯文武蕭何
霍光房元齡魏徵。前有司之過。後之專筆削者。宜有以矯
之也。不矯之。典禮寢亂矣。有司不可以尤而效之也。不可
以黨所見而遂僭典也。鄭珣瑜兩字之諡。請下太常重議。
若一字不足盡珣瑜之盛德。必須兩字。則敢俟再告。謹議。
請符載書
數月不面。延企為勞。夏首漸熱。惟動履安勝。巽弊㞕推遣。(
疑)昨者不揆薄劣。輒上薦賢之書。恩命拜足下太常寺奉
禮郎。充南昌軍副使。官告已到。惟增感慶。巽不任忻愜。足
下義高德茂。文藻特秀。棲遲衡茅之下。藉甚寰海之內。信
儒者之徽猷。聖朝之公器。而元纁束帛。偶未至者。蓋匡阜
則邇。符君甚遠。巽謬臨此地。閒接清風。激揚多矣。向非章
疏上達。則麟足無由絆。然奉常之拜。亦吾子他日九層之
資也。但以俯倅吾軍。為執事者之累。幸當猥降。允副夙誠。
冀即傾展。差浣勤矣。謹差押衙任進朝奉侍官人馬。馳狀
進迎。
再請書
使至。奉覽來疏。何乃華其詞。潔其志。未酬所獻。壹至於是。
區區之意。竊有所未然足下之所然也。夫洪鐘遇扣。大小
必應。良劒赴剸。泥玉一切。知已許與。有類於斯。細詳足下
之旨。徒仰矯榮命。俯稽誠禮。其所難者。但慮側猿鳥之目。
咽㵎泉之溜。何嘗以阻鄙夫之誠為念。辱眾君子之望為
意乎。且足下之守儒行也。亦嘗聞尼父以司寇為汙己。俾
升堂者細百里而不宰乎。然丈夫立身之本。正在執德義
樹功業而已。今足下德義已著。而功業未樹。其在忽歲月
而貪疎曠。時至而不行也。以足下才德之美。僕素高山仰
之。豈不能薦足下於朝。立可觀之地。矯翼霄漢。躍鱗清流。
以成雅志哉。意之所趣。輒有所在。方今聖主聰明。春秋鼎
盛。百王術內。六合掌中。而近郊跋扈。尚或乖化。夫主憂臣
辱。抑所忿憤。故僕私心期足下於遠圖大計耳。謹當虛心
假寐。灑埽庭館。奉候而已。且今之惠然。猶往之見辱。無㞕
意也。屬書有畏。不果躬詣所居。幸垂見悉。
第三書
再馳狀。皆損還答。承抗跡未降。虛懷猶鬱。足下有器業可
以資時。松筠之質。有異蒲柳。然白駒驟過。良時易晚。昔夫
子從政。亦不待韋編三絕。况僕虛薄。忝承朝寄。懼於覆壓。
寤寐良賢。實冀推明道德。俾助薄劣。故延仰之誠。有加常
旨。敢更誠情。所望虛副。幸甚。諸己再具。故不煩云。謹差散
將葉公著敬候。并官告衣服僕馬等。延首北睇。以得為榮。
惟垂昭省。不宣。李巽重。
衞次公
次公字從周。河中河東人。第進士。累遷殿中侍御史。憲宗
朝進尚書左丞。以檢校工部尚書為淮南節度使。元和十
三年卒。年六十六。贈太子少傅。諡曰敬。
渭水貫都賦(以帝王建都取諸上象為韻)
清渭天鑿。名都王制。貫金城千里之域。寫銀河九霄之勢。
同穴發源。眾川潛泄。分黑水以渺漫。遶黃山而迢遞。水能
濟物。用導於中州。君德配天。故法於上帝。都之會也皇皇。
渭之流也湯湯。異東西之瀍㵎。非汲引之沮漳。夏后濬川。
分流非肇於伯禹。秦德王水。貫都必因於始皇。照雙鳳之
丹闕。架長虹之飛梁。褰裳者不勞於揭厲。濯纓者何必於
滄浪。泛彼樓船。掩橫汾於武帝。濱之釣叟。感入兆於文王。
且夫前王酌憲。惟皇都之所建。度地有孚。因貫渭之上腴。
曲抱乎周原秦野。旁臨乎八達九衢。既流衍以紅粟。誠輝
煥乎黃圖。則知八水皆流。豈清於渭水。五都並制。莫大於
西都。原夫渭者雍之巨浸。都者人之所聚。天垂法。君必取。
曳雲閒之清渭。何殊雲漢。移天上之紫宮。洞開天府。及乎
縈流一帶。中派紆餘。蕩元氣。澄太虛。稽前典而備矣。於名
川而舍諸。豈惟積潤於庶物。固亦近壯於皇居。至乃春景
澄廓。晴霞朗暢。涵萬象於影中。渡牽牛於波上。客有觀光
者。於茲而寫望。美夫取法可仰。因天垂象。疏紫陌而逶迤。
流丹霞而蕩漾。周公卜洛。雖云風雨所交。秦后貫都。實謂
膏腴之壤。惟洪業之永固。與渭流而彌廣。
劉元佐
元佐。滑州匡城人。少從永平軍為牙將。建中初充宋亳潁
節度使檢校尚書左僕射同中書門下平章事。加汴宋節
度使陳州諸軍行營都統。本名洽。至是賜名以尊寵之。貞
元三年。為養子樂士朝酖死。年五十八。贈太傅。諡曰壯武。
勞高彥昭書
宣武者。天下咽喉。國家之襟帶。元凶傑逆。竊弄神器。洽與
五軍大戰。幾落姦便。走馬奔馳。分為擒虜。昔燕昭王收燕
之餘人。欲報強齊。雪先人之恥。折節下士。卒招賢俊。築壇
拜節。郭隗為師。於是樂毅自魏而至。燕國既安。人民樂為
用也。以樂毅為上將軍。糾合諸侯共伐齊。下其七十城。今
洽為國除殘去害。天借賊機。官軍不振。賴中丞異代閒生。
夷凶翦暴。心貫白日。功高一時。請迴洽官爵。並與中丞。
竇泰
泰。貞元二年官御史中丞。
泥雨停朝參奏
准儀制令。泥雨合停朝參。伏以軍國事殷。恐有廢闕。請令
每司長官一人入朝。有兩員并副貳。亦許分日。其夜甚雨。
至明不止。許令仗下後到外廊食訖入中書。其餘官及王
府長官。並請停朝。任於本司勾當公事。泥雨經旬。亦望准
此。
趙元一
元一。德宗時人。著有奉天錄四卷。
奉天錄序
緬尋太古之初。真源一味。自然朴略。不同浮華。雖垂不載。
至軒轅氏征蚩尤而廓清四海。帝舜黜有苗而定萬邦。逮
乎三王則弔人伐罪。暴秦則并吞天下。漢高祖夷凶靜難。
光武討叛懲姦。魏武破袁紹。晉武滅苻堅。宇文氏破高歡。
普六茹氏平陳國。太宗擒王竇。肅宗定安史。故曰亂者理
之源。失者得之府。法令施而逆子誅。春秋書而賊臣懼。建
中四祀。朱泚作亂。居我鳳巢。忠臣義士。身死王事。可得而
言者哉。咸悉載之。使後來英傑。貴風義而企慕。承危伺隟。
與時浮沈者。其徒非一。正史備書。故闕而不錄。志懷問鼎
者。不敢漏網。夫書直筆直言。無矯無妄。欲使朱藍各色。清
濁分流。質而不文。焉敢潤色。恐史筆遺漏。故備闕也。李忠
臣三朝名將。忽為叛主之臣。洪經綸累代通儒。乃作趨時
之士。其餘源休蔣鎮之輩。敬忠日月之徒。蓋㞕㞕者。何足
道哉。每思南史之筆。班馬之作。莫不廢食仰歎。且洪流壞
隄。猶可塞也。烈火燎原。尚可撲也。逆臣賊子。難可邇也。睹
此妖孽。搖動中原。莫不痛心疾首。是用書之素。使好我者
慕。惡我者懼。元一代居關右。世業三秦。親覩欃槍。媸妍必
記。雖形闕奉親。而內懷其孝。身乖事主。而心荷聖恩。每覽
嵇紹紀信之高義。感千載而仰慕。尋淖齒王敦之遺跡。思
奮劒而快心。疾惡之志。不忘寤寐。起自建中四祀孟冬月
上旬三日涇原叛命。終興元元年孟秋月中旬有八
日皇帝再復神都。於中可否。總紀其事也。夫史館之筆。才
識學也。苟無三端。難以措其手足。元一不敏。敢竊鳳凰之
一毛。以效麒麟之千里。獨學而無知。孤陋而寡聞。跡不踐
於孔門。文有慙於先哲。輕塵罕增於巨岳。墜露無益於廣
川。輒申螢燭之光。將助太陽之照。述而不作。有媿老彭。冀
革前非。用警來祀云爾。
尚華
華。德宗時人。高彥昭為寧陵西城都知鎮遏使。辟為判官。
上高中丞狀
城於西北。壘道更高。左擊右攻。平視城內。日夜交戰。以棚
為牆。鋒刃相持。不踰咫尺。伏惟僕射去食存信。救此孤城。
遊魂之年。返骸之日。謹錄狀上。伏聽處分。
朱泚
泚。幽州昌平人。以蔭籍為李懷仙部將。大歷七年拜盧龍
節度使。封懷寧郡王。入朝進同中書門下平章事。出屯奉
天。遷檢校司空隴右節度副大使。仍知河西澤潞行營兵
馬事。德宗立。改鎮鳳翔。加中書令。進拜太尉。涇原節度使
姚令言督兵討李懷光。過闕下。兵叛。迎泚入宣政殿。僭位
改號。既為李晟所破。走保彭原西城。斬之。年四十三。
遺弟滔書
昔文王囚於羑里。終王八百之基。殷湯繫於夏臺。後有解
網之頌。吾頃典郡四鎮。蕃夷戰懾。唐主不察。信諂諛之說。
吾罹姦臣之禍。便奪兵權。雖位列上公。詔書繼至。情懷恍
忽。百慮攢心。何期天道盈虛。五運更代。物極則返。憂極歡
來。歷數在躬。以登寶位。涇原四鎮。士馬爭驅。隴右鳳翔。獻
書繼至。三秦之地。指日剋平。吳蜀之閒。已令宣示。河北一
路。用卿殄除。布新令以示之。推利害以誘之。懸爵賞而招
之。張皇威而逼之。驅鐵騎以臨之。橫行洛陽。與卿大會於
定鼎。
朱滔
滔。幽州昌平人。兄泚。盧龍節度使。滔勸泚入朝。遂權知留
後兼御史大夫。進檢校司徒。領節度。賜德棣二州。封通義
郡王。田悅叛。滔及王武俊李納同謀。滔自號冀王。既而與
武俊有隙。武俊擊滔敗。走還幽州。上書待罪。詔免之。貞元
元年死。年四十二。贈司徒。
移諸道牒文
今月八日。大秦皇帝已登寶位。關西四鎮應歀附。請為臣
妾。惟奉天孤城。危同累卵。不有廢也。將何以興。今披讖應
圖。則鼎新之兆先也。同夫夏俗。待我后以來蘇。今發突騎
元戎四十萬。奮劒與夕火爭光。揮戈與秋月競色。長驅北
至洛陽。與皇帝會蹕於上陽宮。牒魏博恒冀等州將士。即
宜擁節歸朝。達於先覺。必使勳流奕葉。榮及子孫。如或固
守窮城。不識天命。必使覆巢破卵。易子析骸。請看今日之
長安。竟是誰家之宮闕。太山如礪。可知非石之言。秋日麗
天。不易勤王之意。
劉闢
闢字太初。貞元中擢進士宏詞科。佐韋臯幕府。累遷御史
中丞度支副使。永貞元年。臯卒。闢主留後。諷諸將上表徼
旄節。授檢校工部尚書。充劒南西川節度使。又求都統三
川。遂舉兵圍梓州。宰相杜黃裳薦高崇文李元奕等討之。
元和元年九月。闢遁走。擒送京師誅之。
如石投水賦(以仁義忠信公平能諫為韻)
聖之求賢也詳明。水之受物也柔順。石遇柔而不阻。臣俟
明而必進。漢祖興兮昌言納。留侯輔兮皇威振。喻石水以
興詞。配鹽梅而稱雋。堅脆性異。應廣納而來投。尊卑禮殊。
致精誠而取信。伊水為體。既清而平。猶君為德。既貞而明。
石豈自投。假海納之宏量。臣非苟進。由天聽而察誠。用率
於有類。將感於無情。虛而受者其理遠。含而容者其道行。
何幽邃之能閒。奚渺瀰之足驚。夫國之勃興。必多賢智。繼
九臣之跡。膺三傑之義。煥發英藻。呈龍章與鳳姿。敬宣嘉
猷。謂嶽生而天賜。豈不由山有巨石。水有通津。忽擊流以
澎湃。俄荅響於奫淪。雖源深流長。乃入無不至。而體柔處
潤。則托有所因。移他山之貞質。依上善之全仁。夫水石之
奧旨。與君臣之等倫。今天子端居穆清。時和海晏。念投石
之契。爰求秉鈞。思箴闕之規。載徵驟諫。由是如石之義啟。
投水之情通。彼以誠應。我亦符同。懸天爵之榮。獲斯人瑞。
尊五嶽之禮。視乎上公。恒啟沃以為志。方清明而在躬。比
石固業。欽賢纘功。儻或水不周容。石乃無由寓質。君不虛
已。臣則曷能推忠。可以垂誡訓。可以流德風。則知聖既作
兮政惟恒。石既投兮賢必澄。敢獻良哉之詠。願揚美於廉
能。
古之奇
之奇。寶應中進士。馬燧辟置幕府。後汙朱泚偽命。為兵部
員外郎。
縣令箴
咨爾多士。各司厥官。政不欲猛。刑不欲寬。寬則人慢。猛則
人殘。寬則不濟。猛則不安。小惡無為。涓流成池。片言可用。
毫末將拱。禍既有胎。福豈無種。鏡不自照。祗能鑒物。人不
自知。從諫勿咈。慾不可縱。貨不可黷。黷貨生災。慾縱禍速。
勿輕小人。蜂蠆有毒。勿輕小道。大車可覆。勿謂剛可長。長
剛者亡。無謂柔可履。履柔者恥。剛強有時。柔弱有宜。時宜
克念。願在深思。不恕而明。不如不明。不通而清。不如不清。
無為惡行。無逆善名。保此中道。無成不成。過客箴士。冀申
同聲。如山之重。如水之清。如石之堅。如松之貞。如劒之利。
如鏡之明。如弦之直。如秤之平。
為朱泚署坊巿榜
奉天殘黨。蟻聚京畿。重傑等仍敢執迷。拒我天命。朕使偏
師小將。果復敗亡。觀此孤城。不日當破。雲羅布網。無路鳥
飛。鐵釜盤魚。未過瞬息。宣布遐邇。各使聞知。
洪經綸
經綸。建中初為黜陟使。朱泚反。偽授太常少卿。
大岯山銘
登於大岯。合[:#AS-FBEC:●]巾所經過。頂凸坤儀。根壓洪河。天生忠良。
濟物宏多。山靈河神。俾環海戢戈。
趙贊
贊。建中時為吏部郎中黜陟使。貶播州司馬。貞元中位戶
部侍郎。
請以箴表等代詩賦奏
箴論表贊代詩賦。仍各試策三道。應口問大義明經人。明
經之目。義以為先。比來相承。惟務習帖。至於義理。少有能
通。經術寖衰。莫不繇此。今若頓取大義。恐全少其人。欲且
因循。又無以勸學。請酌舉司舊例。稍示考義之難。承前問
義。不形文字。落第之後。喧競者多。臣今請以所問。錄於紙
上。各令直書其義。不假文言。既與策有殊。又事堪徵證。憑
此取舍。庶歸至公。如有義策全通者五經舉人。請准廣德
元年七月勅超與處分。明經請減兩選。伏請每歲甄獎。不
過數人。庶使經術漸興。人知教本。
常平倉議
伏以舊制置倉儲粟。名曰常平。軍興以來。此事闕廢。因循
未舉。垂三十年。其閒或因凶荒流散。餓死相食者。不可勝
紀。古者平準之法。使萬室之邑。必有萬鍾之藏。千室之邑。
必有千鍾之藏。春以奉耕。夏以奉耘。雖有大賈富家。不得
豪奪吾人者。蓋謂能行輕重之法也。自陛下登極以來。許
京城兩巿置常平。官糴鹽米。雖經頻年少雨。米價不復騰
貴。此乃即日明驗。實要推而廣之。當軍興之時。與承平或
異。事須兼儲布帛。以備時須。臣今商量。請於兩郡并江陵
成都揚汴蘇洪等州府。各置常平輕重本錢。上至百萬貫。
下至數十萬貫。隨其所宜。量定多少。惟置斛斗疋段絲麻
等。候物貴則下價出賣。物賤則加價收糴。權其輕重。以利
疲人。並請諸道津要都會之所。皆置吏閱商人財貨。計錢
每貫稅二十文。天下所出竹木茶漆。皆十一稅之。以充常
平本。
唐故贈太保張公神道碑
貞元三年秋七月壬申。丞相張公薨於位。冬十月乙酉。(闕
二字)於(闕)直其北一里。嗚呼。往而不作。哀可極也。歿而不
朽。德之盛也。公諱延賞。字延賞。河東猗氏人。漢(闕)部尚書
中
書令贈(闕二字)都督諡曰恭肅。光輔(闕二字)成開元之理。公三(
闕)臣器公而薦(闕二字)本名寶符。元宗召見奇之。且思恭肅
之德。故錫茲嘉名。解褐(闕)太師苗韓(闕三字)碩德深於知人。
見(闕一字)歎異。申以姻好。及(闕一字)山作難。公(闕)城邑公有(闕
五字)鎮北都公(闕二字)倅兼副尹守入拜給事中。襲封河(闕)
三節度兼(闕七字)書建中(闕二字)起輦轂駐蹕近郊。以公(闕一
字)力竭(闕)時都邑(闕七字)倚重於蜀故(闕二字)仍領遙(闕二字)計(
闕三字)乘(闕)寇戎(闕十字)危㣥心尤切(闕)聽遠邇相(闕三字)之化
時情所屬(闕)弔賻有加。(闕二字)護喪事(闕)聞(闕一字)震(闕四字)泫
云爾太(闕)黍繁(闕一字)躬為律度(闕二字)知禁德禮(闕)康之(闕
三字)如東周之禮。其在荊楚也。(闕)遺愛成頌。皆因俗施政。
而同歸於中。其(闕)奪其(闕五字)昔方叔山甫。成中興之業。而(
闕二字)因時(闕)若星辰(闕一字)穹若山岳。斯可謂歿而不朽者
夫。詩云。惠此中國。以(闕)備盡無違之孝。遺令薄葬。布衣瓦
器。以終予志。祁國夫人太師之(闕二字)德輔(闕)目所及皆為
實錄。其詳則制詔璽書。歷鎮碑記。及家傳備矣。今(闕)
太保受氏。滔滔其流。本系軒轅。冑分留侯。(闕)皇天太保嗣
烈。克光前人。勤勞王家。宏濟艱難。外危我將。內(闕)種厥德
閭閻懷思。周愛甘棠。荊淚空碑。况乃松檟(闕四字)崇山(闕一
字)石終卜(闕)
薛[:#AS-8FA5:●]
[:#AS-8FA5:●]字溫如。河中寶鼎人。累
遷楚州刺史。建中初拜司農卿。改太子賓客。出為嶺南觀
察使。卒年七十四。贈工部尚書。
請禁淹留館驛奏
當府館驛。準永泰元年三月京兆尹兼御史大夫第五琦
奏。使人緣路。無故不得於館驛淹留。縱然有事。經三日已
上。即於主人安置。館存其供限。如有家口相隨及。自須於
村店安置。不得令館驛將什物飯食草料等。就彼供給擬
者。伏以承前格敕。非不丁寧。歲月滋深。因循久弊。今往來
使客。多是武官。踰越條流。廣求供給。府縣少缺。悔吝坐至。
屬當凋殘。實難濟辦。况都城大路。耗費倍深。伏乞重降殊
恩。申明前勅。絕其僥濫。俾懼章程。庶郵驛獲全。職司是守。
柳峴
峴。貞元三年試太常寺奉禮郎。
故莫州長豐縣令李君墓誌銘
唐貞元三祀五月。故長豐宰李君丕卒於幽州潞縣。嗚呼
逝水。古今悲夫。公隴西人也。世襲軒裳。地清才幹。曾祖知
禮。宣州司功參軍。祖懷璧。汴州陳留縣丞。考某。許州鄢陵
縣令。公灑然深心。抱義育德。士林咸器重之。乃昌言薦於
元戎。遂徵辟為潞縣丞。佐理高標。令名遠著。後墨綬長豐。
化百里之風。樂四人之業。俄改任莫州司法參軍。蘇息萌
隷。鈐鍵奸譎。凡登仕踐位。時議茂宰良掾也。每處其厚。不
居其華。果行溫良。發言砥礪。豈期餘慶罔祐。而禍兮有階。
故鵬鳥作孽。二豎為祟。沈疾於故林私第。即代之日。春秋
六十有三。無嗣。夫人元氏。晝哭靈帳。恨無三從。傷肝膈之
痿憒。痛終身之惸獨。長女適河東柳氏名峴。試太常寺奉
禮郎。感深仁之厚恩。盡半子之禮節。力窆棺櫬。手植松槐。
扶塗車。封馬鬛。粵三年建子月。葬於縣之南三里潞州之
右。託一片之琬玉。紀平生之徽猷。俾山壑之變。風烈有遺。
而為銘曰。
屹然孤墳。長城之東。死生永隔。天地不同。于嗟英靈。窮泉
之中。悄悄原野。旦暮悲風。
劉濟
濟字濟。幽州盧龍軍節度副大使怦子。第進士。嗣節度。貞
元中累遷左僕射同中書門下平章事。順宗立。檢校司徒。
元。和初加侍中兼中書令。濟疾。次子總酖殺濟。年五十四。
贈太師。諡莊武。
涿鹿山石經堂記
我大唐十有一葉。皇帝繼明。照宣(闕二字)光被四海。神人以
和。逮今已丑歲。凡五祀矣。方隅守臣。樂其休明。天地大德。
罔知攸報。濟封內山川。有涿鹿山石經者。始自北齊。至隋
沙門靜琬。睹層封雲跡。因發願造十二部石經。至國朝貞
觀五年。湼槃經成。其夜山吼三聲。生香樹三十餘本。其年
六月。瀑水浮大木數千株於山下。遂構成雲居寺焉。既而
元宗開元聖文神武皇帝第八妹金仙長公主特加崇飾。
遐邇之人。增之如蟻術焉。有為之功。莫此而大。濟遂以奉
錢為聖上刻造大般若經。以今年四月功就。親與道俗。齊
會石經峰下。飯等香積。而法雲藹空。會同華嚴。而花雨滿
地。金篆玉板。燦如龍宮。神光曜日。宇宙金色。於是一口作
念。萬人齊力。巖壑動。鸞鳳翔。或推之。或挽之。以躋於上方。
緘於石室。必使劫火燒而彌固。桑田變而不易。或資聖壽。
壽願比於崇山。緘於石經。經願延於沙界。鴻祚景福。聖壽
無疆。幕府眾君子同稱讚之。時元和四年四月八日記。
胡堅
堅。貞元九年左神策鹽州行營節度使。
得鹽井水土表
初城鹽州鹵中獲懷土。又置烽堡水路迴遠。即時有兩廢
鹽井悉生鹽。事符聖德。可謂天贊。請付史館。
