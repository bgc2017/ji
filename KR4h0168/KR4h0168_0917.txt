欽定全唐文卷九百十七
清晝(一)
清晝字皎然。俗姓謝氏。宋靈運十世孫。住吳興興國寺。有
詩名。與刺史顏真卿諸名士酬唱。預撰韻海鏡源。貞元中。
勅寫其文集入祕閣。
寄贈于尚書書
朱校書至。猥辱書問。幷示孟處士碑篆端由。捧讀彌日。抃
躍無次。夫旌善人。採遺美。蓋有位君子之所行志。豈伊薄
劣。敢議發揮。言輕賜重。益用惶駭。又於朱校書處恭覩製
作約數十篇。高格侔山嶽。迅勢擬波濤。邁氣薄雲霄。遠思
躡鴛鴻。當世翰墨。都無此手。臟腑怳怳。至今悸動。斯可謂
煥乎文章也。一昨奉辭伐罪。統貔虎之師。沈謀偉略。洞入
神鬼。以鎮則有制。以戰則有威。巍巍赫聲。振怛寰海。斯可
謂盛乎武事也。文武吉甫。佐天子贊襄。使姦臣賊子無萌
芽於禍亂者。我尚書之謂矣。小人君子。咸知幸甚。某一凡
夫也。棲遁匡廬。垂二十年。讀書不及於豎儒。把筆纔過於
常談。泯泯人事。鄰乎強仕。斯亦不足畏也。然徒欲有愚妄
之意。愛大名。慕大節。懸芳竹帛。為千古榮。勤勤懇懇。正謂
此耳。小子聆閣下之事業。英姿豪韻。迥如古人。私心歡喜。
動作顛沛。况前旨稠謺。猥賜誘喻。令一至峴首。(一作山)追賞
風景。(一作光)小生何人。當此珍重。誠宜奔走拜伏旌麾間。識
征南之儀觀。揖當陽之談話。凝襟滯想。從茲泄露。屬入夏
多病。氣力衰羸。火雲始生。道路且遠。瞻仰尊重。魂爽飄然。
若望溟海。未知濟涉。如此誠激。何緣上達。唯有牘。可寄肺
腸。今故持差祇承人呂及。自潯陽專往奉狀。塵獻鈴閤。伏
惟鑒察愚樸。不責狂瞽。幸甚幸甚。候問起居之禮。謹俟異
日。此無多談。
答權從事德輿書
權三從事足下。傳吏至。辱書。謬蒙發揚。殊增悚恧。觀其立
言典麗。文明意精。實耳目所未接也。幸甚幸甚。貧道隳名
之人。萬慮都盡。強留詩道。以樂性情。蓋繇瞥起餘塵未泯。
豈有健羨於其間哉。初貧道聞足下盛名。未覩製述。因問
越僧靈澈(闕)古豆盧次方。僉曰楊馬崔蔡之流。貧道以二
子之言。心期足下。日已久矣。但未識長卿子雲之面。所恨
耳。先輩作者故李員外遐叔。故皇甫補闕茂正。故嚴祕書
正文。故房吳縣元警。故閻評事士和。故朱拾遺長通。故處
士韋。此數子。疇昔為林下之遊。遐叔當時極許貧道四十
韻之作。其略曰。中宵發耳目。形靜神不役。色天夜清迥。花
漏明滴瀝。東風吹杉梧。幽月到石壁。此中一悟心。可與千
載敵。又曰。不然作山計。改服乘下澤。君隳元亮冠。我脫潛
師屐。各倚高松根。共逃金閨籍。又能秀二祖義門讚。其略
曰。二公之心。如月如日。四方無雲。當空而出。遐叔因此相
重。元警著道交論。比於高雲獨鶴。意謂關於詩而不關於
事。貧道亦無推焉。今再遇足下見知。則東山遺民。時免檘
琴絕弦於知已矣。靈澈上人。足下素識。其文章挺拔[:#AS-9061:⿰王褱]奇。
自齊梁以來。詩僧未見其偶。但此子跡冥累遷。心無營營。
雖然。至於月下風前。猶未廢是。公遠之友豆盧次方才識
超邁。所得經奇。飄飄然有淩雲之氣而不輕浮。此乃山僧
惠眼遠見。亦嘗與論物理。極天人之際。言至正。意不虛誕。
足下精鑒。豈無此子乎。在於貧道。不得不言耳。承索弊文。
見已繕寫。問元二十一判官木夾中緘封甚難。以此未及
寄上。彼來使無限請近作三五章至至之言。旁通我法。佇
以適山情助禪教耳。幸甚。十二月二十日。皎然白。
贈李舍人使君書
自湖上一辭。十有餘載。公貴為方伯。晝跡在空林。出處殊
疎。音塵不接。蓋理然也。晝從辭後。自謂年多志固。名疎道
親。惟慕空門。若有所詣。然未曾遇知已。嘗戲為一章自詠
曰。樂禪心似蕩。吾道不相妨。獨悟歌還笑。誰言老更狂。昔
謝太傅每賞支公善標宗要。若九方堙之相馬。略其元黃。
而取其駿逸。晝今日於公。即道林逢太傅之秋也。又晝於
文章。理心之外。或有所作。意在適情性。樂雲泉。亦何能苦
健羨於其間哉。頃者目疾相嬰。濛濛如隔煙霧。兼患脚氣。
行李不進。昨承至止。病中不獲躬詣門闌。披敘離闊。形礙
神往。有所恨也。謹馳狀兼雜文。晝性野。思拙機淺。忽若偶
中風律。終期匠者賞鑒不遺。幸甚幸甚。釋晝白。
贈包中丞書
改年伏惟永感罔極。晝之理心。本在忘情。及經節序。惘然
悲愴。去歲馬某往。已奉狀。計上達。孟春猶寒。伏惟中丞尊
體萬福。即此晝蒙免。一昨見秋晚離披菊一章。使晝却顧
鄙拙。盡欲焚燒。凝思三復。彌得精旨。中丞寄重任大。堆案
日盈。而言詩至此。豈非凝心悉到耶。今海內詩人。以中丞
為龍門。賢與不肖。雷同願登。仰測中丞之為心。固進善而
拒不工也。晝無西施之容。不合輒議西施之美。然心之服
矣。其敢蔽諸。今之馳疏。實有所薦。有會稽沙門靈澈。年三
十有六。知其有文十餘年。而未識之。此則聞於故祕書郎
嚴維隨州劉使君長卿前殿中皇甫侍御曾。嘗所稱耳。及
上人自浙右來湖上見存。竝示製作。觀其風裁。味其情致。
不下古手。不傍古人。則向之嚴劉皇甫所許。疇今所覿。則
三君之言。猶未盡上人之美矣。讀其道邊古墳詩。則有松
樹有死枝。塚上唯莓苔。石門無人入。古木花不開。答范祕
書作。則有綠竹歲寒在。故人衰老多。雲門雪夜作。則有天
寒猛虎呌巖雪。松下無人空有月。千年像教人不聞。燒香
獨為鬼神說。石帆山作。則有月色靜中見。泉聲深處聞。題
李尊師堂。則有古廟茅山下。諸峯欲曙時。真人是皇子。玉
堂生紫芝。題曹溪能大師蔣山作。則有禪門至六祖。衣鉢
無人得。登天姥岑望天台山作。則有天台眾山外。歲晚當
寒空。有時半不見。崔嵬在雲中。傷古墓作。則有古墓碑表
折。荒壠松柏稀。福建還登黎嶺望越中作。則有秋深知氣
正。家近覺山寒。九日作。則有。山僧不記重陽日。因見茱萸
憶去年。宿延平津懷古作。則有今非古獄下。莫向斗間看。
又有歸湖南詩。則有山邊水邊待月明。暫向人間借路行。
如今還向山邊去。惟有湖水無行路。此僧諸作皆妙。獨此
一篇。使晝見欲棄筆硯。伏惟中丞高鑒宏量。其進諸乎。其
捨諸乎。方今天下有故。大賢勤王。輒以非急干請視聽。亦
昭愚老不達時也。然上人秉心立節。不可多得。其道行定
慧無慙安遠。嘗著律宗引源二十一卷。為緇流所歸。至於
元言道理。應接靡滯。風月之間。亦足以助君子高興也。晝
疾弊。未期奉展。伏深瞻望。近應府公三五首。謹憑靈澈上
人呈上。年暮思蹇。多慮迷錯。所希宗匠一為指瑕。幸甚幸
甚。晝白。
詩式總序
夫詩者。眾妙之華實。六經之菁英。雖非聖功。妙均於聖。彼
天地日月。元化之淵奧。鬼神之微冥。精思一搜。萬象不能
藏其巧。其作用也。放意須險。定局須難。雖取繇我裏。而得
若神表。至如天真挺拔之句。與造化爭衡。可以意會。難以
言狀。非作者不能知也。洎西漢以來。文體四變。將恐風雅
浸泯。輒欲商較。以正其原。今從西漢已降。至於我唐。名篇
麗句。凡若干人。命曰詩式。使無天機者坐致天機。若君子
見知。庶有益於詩教矣。
詩式中序
貞元初。余與二三子居東溪草堂。每相謂曰。世事喧喧。非
禪者之意。假使有宣尼之博識。胥臣之多聞。終朝目前。聆
道侈義。適足以擾我真性。豈若孤松片雲。禪坐相對。無言
而道合。至靜而性同哉。吾將深入杼峯。與松雲為侶。所著
詩式及諸文字。併寢而不紀。因顧筆硯而笑言曰。我疲爾
役。爾困我愚。數十年間。了無所得。况爾是外物。何累乎我
哉。住既無心。去亦無我。今將放爾。各原其性。使物自物。不
關於余。豈不樂乎。遂命弟子黜焉。至壬申夏五月。會前御
史李公洪自河北負譴。遇恩再移為湖州長史。初與相見。
未交一言。恍若神合。余素知公精於佛理。因請益焉。先問
宗源。次及心印。公笑而後答。溫兮其言。使寒藂之欲榮。儼
乎其容。若春冰之將釋。余乃受辭而退。他日。言及詩式。余
具陳夙昔之志。公曰不然。因命門人出草本。一覽而歎曰。
早歲曾見沈約品藻惠休翰林庾信詩箴。三子之論。殊不
及此。奈何學小乘偏見。以夙昔為詞耶。再三顧余。敢不唯
命。因舉邑中詞人吳季德。即梁散騎常侍均之後。其文
有家風。余器而重之。昨所贈詩。即此生也。其詩曰。別時春
風多。掃盡雪山雪。為君中夜起。孤坐石上月。公欣然。因請
吳生相與編錄。有不當者。公乃點而竄之。不使瑯玕與碔
砆齊列。勒成五卷。粲然可觀矣。
報應傳序
語曰。死生有命。富貴在天。蓋垂教之意也。或曰。盜跖日殺
不辜。而終天年。顏回積仁累行。而不幸短命。天之報施是
耶。此皆本於天也。今請以釋氏論之。夫生生之理。罔有不
關於業。則報施有歸。報施有歸。則因果不爽。因果不爽。則
空見不生。有去來三世之殊。故鉅細必顯。有染淨二心之
別。故涇渭既分。性自我能。命自我有。豈神授而天與乎。涅
槃經云。無有自作。他人受果。豈怨天尢聖乎。知遍計有如
龜毛兔角。決定無也。依他緣生。非自然也。圓成寶性。體則
妙有。相乃真空。其一切恒沙功德。不周靈空。無為而無用
也。右若沙門法海。字文允。俗姓張氏。朱方人也。圓入一性。
學階空王。擅當代獨悟之名。剖先賢不決之義。一時學外
儒釋。該通六書。究其源流三易。窮於變化。嘗謂予曰。佛法
一門獨開。心地皆椎輪也。於戲。天造溟涬。惑網高張。非大
圓真詮。曷能示明明之義。俾㣥生知正修之路哉。日者象
季之數。吾道陵夷。朋溺妄空。謂無因果。公乃救將弛(式紙
反)之教。哀弱喪之子。其報應昭驗。見聞可憑者。因採而記
之。編為三卷。鱗羽有性之類。亦皆附焉。以為動物尚爾。而
况於人乎。况於鬼神乎。下以軌正於邪宗。以上裨益於真
理。若佛日未墜於地。庶幾將有證焉。
蘭亭古石橋柱讚(幷序)
山陰有古臥石一枚。即晉永和中蘭亭廢橋柱也。大歷八
年春。大理少卿盧公幼平承詔祭會稽山攜至。居士陸羽
因而得之。生好古者。與吾同志。故讚云。
古橋石柱。亭亭殊類。渾璞璘玢。亂錢蒼翠。遺在蘭渚。遷於
客位。雲狀未銷。水痕猶潰。在物頗重。則人無棄。石豈有心。
求人所貴。若瓊與玉。呈碯蘊異。如彼陸生。不文其器。此猶
可轉。豈君同志。
達摩大師法門義讚
我師西來。傳於真訣。大輪當路。小乘忘轍。冥冥世人。初見
日月。權迹有歸。光雲不滅。
天台和尚法門義讚
我立三觀。即假而真。如何果外。強欲明因。萬像之性。空江
月輪。以此江月。還名法身。
二宗禪師讚
裁玉為璧。一體殊稱。二聖淵淵。果名同證。安贊天后。寂佐
元宗。卷道就迹。與時從容。邈邈安公。行越常致。高天無言。
九有咸庇。大海無心。百川同味。(不授心印但以無言應世
而物無不化)曈曈大照。有跡可覩。不異六宗。無慙七祖。禪岡一
傾。人天何怙。
能秀二祖讚
二公之心。如月如日。四方無雲。當空而出。三乘同軌。萬法
斯一。南北分宗。亦言之失。
誌公讚
大動之地。我安其中。高景無氛。靈鶴在空。出生死阨。隨物
有終。[:#AS-92DE:⿱⿰牙夊⿸厂刀]形駭俗。借繢開蒙。常攜刀尺。精意誰通。
唐大通和尚法門義讚
觀淨之筌。斯言不住。四色蓮花。白花為喻。應知離相。或未
圓通。吾師惠心。雲開天空。
唐鶴林和尚法門義讚
真見之體。知而不知。性猶無主。禪何有支。我本圓寂。湛而
不移。聿來化人。慈力所為。
畫救苦觀世音菩薩讚(并序)
繪工匠意通幽。若菩薩出現。湛兮凝心於內。怡然示相於
表。非法王妙用何哉。誰其主之。即湖州刺史諫議大夫樊
公夫人范陽縣君盧氏所造也。初夫人有恤允之兆。嘗念
觀音。夢雲初懷。育月方誕。命曰是女。且不正名。蓋取宜子
之意也。公以積德樹仁。膺其錫羨。雖菩薩大慈不昧。亦江
漢間氣所鍾。詩云。維嶽降神。生甫及申。斯蓋申甫之儔乎。
於戲。至誠既敷。上願思答。乃於寶勝殿內。按經圖變。祇於
壁上。觀示現之門。不捨毫端。禮分身之國。詞曰。聖人之體
兮有而無迹。至人之心兮用而常寂。公之小君兮惠性造
微。我之大士兮慈心莫違。保幼子兮永貞無悔。覿真儀兮
常明不昧。慈為雨兮惠為風。灑芳襟兮襲輕珮。
畫藥師琉璃光佛讚(并序)
佛以大慈療生死巨瘵。示藥師名。以大知證圓明妙身。受
琉璃稱。無私之鑒。湛乎不動。誠懇之至。感而遂通。湖州刺
史諫議大夫樊公夫人范陽縣君盧氏得之矣。頃因懷姙。
默念於心。先徵佩印之祥。載見懸弧之至。遂圖此變。以答
佛慈。光射金扉。日月不開於天上。影朧珠綴。煙霄自出於
壁間。東方如來。瞻仰長世。輒揚盛美。有愧謏才。詞曰。
藥師之仁。隨心至兮。十二上願。慈不遺兮。琉璃之身。為我
示兮。八十種好。相畢備兮。繪像報德。公夫人兮。初祝允子。
果克禋兮。早見才童。邁人倫兮。將成大器。應甫申兮。如來
惠父。長可親兮。貽厥孫謀。壽萬春兮。
烏程李明府水堂觀元真子畫武城讚
烏程魯邑。異日同風。洋洋絃歌。復聞我公。元真跌宕。筆狂
神王。楚奏鏗鍧。吳聲瀏亮。舒縑雪似。頒彩霞狀。點不誤揮。
毫無虛放。藹藹武城。披圖可望。咫尺之內。天高水清。月疑
山吐。風恐松聲。晴雨雲住。春冬草榮。比公為政。德暖生成。
盛烈暉暉。雙揚厥靈。
沈君寫真讚
誰識英姿。披圖宛在。月動光芒。風生神彩。勻毫點眹。天質
無改。聽似欲言。窺不敢怠。佩可鳴玉。冠宜附蟬。鸞翔鶴顧。
志氣翛然。侯伯之量。於斯鑒焉。
王安吉寫真讚
性正氣高。外爽神徹。遠人瀅渟。秋天寥泬。銳工傳逸。點漆
開頤。風儀秀發。毫髮無遺。當獨立處。似不言時。如嚬如顧。
何慮何思。披影相對。真身是誰。
大雲寺逸公寫真讚
畫與理冥。兩身不異。淵情洞識。眉睫斯備。欲發何言。正思
何事。一牀獨坐。道具長隨。瓶執堪瀉。珠傳似移。清風拂素。
若整威儀。
楊逵處士寫真讚
識洞才高。天貸神與。霜縑之上。逢君不語。聳聳山立。翹翹
鶴舉。置之巖石。邈然無侶。
洞庭山福願寺神皓和尚寫真讚
虎頭將軍藝何極。但是風神非畫色。方顙明眸亦全得。我
豈無言道貴默。雙飛曙起趺坐時。百千門人自疑惑。
思村塔銘(并序)
東漢始有佛塔之制。或冶金埏坏。琢珉雕杼。觸類可作。蓋
惠門之扃鐍也。我唐大歷丁巳歲建子月某日。沙門某洎
居士若干人。於思村東北古隄之上。樹修塔焉。粉櫺素簷。
炯如雪積。雖埃氛晝晦。月魄宵淪。重重入空。千里可矚。使
夫倦鳥有托。迷客知歸。燎叟弢弧以革心。漁童卷緡而易
慮。作者之志。其仁溥哉。
崇崇靈塔。掃氛孤出。平砌沓雲。層輪麗日。瓊容皓曜。雁影
依稀。初驚地湧。忽視天飛。塔何情矣。監惡斯止。塔何言哉。
誘善不回。至人默默。與我同德。寂語忘教。而人自效。明明
者(闕一字)曷可齊焉。上階於天。下窮於淵。深谷為陵。其功不
騫。
座右偈
水月無根。緣生則有。莫辨其端。莫窺其後。以有為瑕。以無
為垢。不廢不立。誰觸誰受。寂念淵元。紛然何咎。
唐杭州華嚴寺大律師塔銘(并序)
魏晉中。穎邁之士。多尚出塵。白足高步於海隅。青目遐視
於湘表。千有餘祀。禪律師宗。吾知若人。出秉伊說之鈞。處
躡黃綺之躅。亦躬珪之與和璞。隱顯之殊乎。我律師其人
也。法諱道先。俗姓褚氏。踰齔出家。方冠受具。詣光州和尚
學通毗尼。於時夏淺德崇。壇場屬望。蓋天賚真士。為東南
義虎。雲雨慈味。笙鏞道聲。常持法華。兼創佛廟。洎沒身不
怠也。世壽七十九。惠壽五十八。上元庚子歲仲秋月。示滅
於本寺。是日馳陽昧昧。[:#AS-886A:●]雨颸颸。烈風崇朝。嘉禾為折。乃
東土福盡之徵也。俄然喜氣五色。亭亭如蓋。移晷不散。徧
映精廬。即西方往生之意也。初吾師未歿。其月三日質明。
支疾凝神。視色觀身。彌陀具相。忽現師前。滿庭碧花。昔所
未覩。其四日昧爽。有異人請師。謂師為和尚。遂開目彈指
曰。但發菩提心。五之日。曼陀羅華。自天而雨。悲夫。非哲匠
去世。安至是耶。門人神烈義精等。攝齊何仰。繞塔徒哀。履
名跡而可師。書琬玉之不墜。詞曰。
我法未季。哲人是生。真慈在物。澤灑飈清。高戒嚴身。佩月
與瓔。貽訓徒張。逝不可作。瑞花冥濛。卿雲縈薄。靈轜何止。
於此山椒。寒鼯斷續。影塔蕭寥。五峯諸子。泣望終朝。
唐湖州佛川寺故大師塔銘(幷序)
夫萬有朝徹。獨立而不改。其妙空乎。洎鴻濛以還。民溺情
海。安不幻之跡。喪全真之旨。若識浪不作。幻何有哉。我釋
迦本師。獨開宗極。遽而告滅。降蘊魔也。在而言逝。為狂子
也。以八萬四千正法。首付飲光。飲光以下二十四聖。降及
菩提達摩。繼傳心教。有七祖焉。第六祖曹溪能公。能公傳
方巖秉策公。乃永嘉覺荷澤會之同學也。方巖即佛川大
師也。大師諱惠明。俗姓陳氏。漢太邱長寔之後。世居潁川。
顯
祖某。永嘉南遷。為司徒掾。陳氏受禪。四代祖仲文有佐命
之勳。封丹陽公。祖某。雙溪穀熟二縣宰。考某。蘭陵人也。大
師雖世有榮閥。而未嘗自稱。蓋處塵世之餘累矣。先夫人
初感之日。如持佛戒。足惡履於葷圃。口不嘗於鱻器。神夢
髣髴。長聞法音。既而誕焉。年漸及丱。方祈捨俗。大人從之。
至受具時。即開元七年也。耳未誘於聲戒。眼不瑕於色塵。
清行剋終。如鑒寒玉。嘗謂人曰。昔者繁刑首作。伯成子高
遁焉。吾雖不捨律儀。而惡乎淨論紛若。心即心之。法至矣
哉。西詣方巖。頓開心地。於戲。冥冥其機。赫赫其師。寂乎大
空之淵而不疑。放乎萬緣之律而不變。天寶年。將有願於
清涼山。淮汴阻兵。師乃旋策。偶與禪侶。西之宛陵。(闕)文於
上石為神明。柰何使我蒼生。每被血食。豈知此事。殃爾業
耶。神曰。非弟子本意。人自為之。禮懺再三。大師乃授以菩
薩戒。神欣然曰。若和尚移寺。弟子願捨此處。永奉禪居。言
畢不見。其後果移寺焉。於祠側獲銅盤之底。篆文是吾師
法號。更有異器。略而不書。建中元年春。忽顧左右。愀然而
歎曰。夫人生百年。蓋一念耳。昧者安知揭日月以趨新哉。
吾將往淨方。爾曹勉之。於時報年八十四。僧臘五十一。以
其年正月十一日有疾。其日庭木春悴。山雨畫冥。猛虎繞
垣。悲嘯而去。十二日奄然長往。二月十二日建塔於佛湘
川西山。有慈烏滿林。舉眾驚異。受法門人。自湘淮楚。不遠
而至。有若孤秉律網。默持心印。惠解比邱即其人也。德與
物敷。言隨性寢。聲采不飾。世謂渾金。惠敏比邱即其人也。
外學以文。內修心行。跡不疑聖。機能造微。如知比邱即其
人也。菩薩戒弟子刺史盧公幼平顏公真卿獨孤公問俗
杜公位裴公清。惟彼數公。深於禪者也。謝太傅之通於宗
要。殷深源之造於精微。常恐大師之言。將墜於地。顧謂小
子志之。予曰。必使覩至人之奧。知地位之極。則未敢聞命。
若盛美之跡。人所見聞。何嘗敢忘。請退而記之。刻諸靈石。
詞曰。
青山我廬。白雲我曹。吾師處焉。人遐跡高。跡高伊何。降心
鍊魔。傳教方巖。傾珠竭河。持而不檢。放而不過。匪雲異月。
如水與波。見獨超超。證法無兩。生死誰羈。我不可鞅。若搖
空輪。如蹵風響。何為告滅。亦由狂子。忽示雙桐。空棺隻履。
佛去川在。人亡寺留。使吾舊境。寂寞長秋。泣露草繁。悲風
樹滿。此物無心。盡如凄斷。門人千萬。昔為法來。悟者不蹙。
常情自哀。祥花雨墜。靈峯晝開。真子相顧。全身在哉。
唐石圯山故大禪師塔銘(幷序)
天作高山。山孕人靈。其間氣則賢人當之。而動用有異。夫
黃鶴遊於天。驪龍樂乎淵。從其性也。賢人治世則匡贊我
后。出世則誕敷上乘。圯山禪祖其人也。師諱神悟。字通性。
隴西李氏之子。其先屬西晉板蕩。遷家於吳之長水。世襲
儒素。幼為諸生。及冠。忽嬰業疾。有不可救之狀。咎心補行。
力將何施。開元中。詣前溪光律師。請醫王之方。執門人之
禮。師示以遣業之教。一日理懺。二日事懺。此神聖所授。行
必有徵。遂於菩提像前。秉不屈之心。爇難捨之指。異光如
月。朦朧紺宮。極苦可以感明神。至精可以動天地。蓋菩薩
之難事歟。洎天四中受具足戒。身始披緇。天八中舉尢異
行。名隸寺。逮其晚節。益見苦心。每歲置法華道場九旬。入
長行禮念。觀佛三昧。於斯現前。因語門人曰。夫陰薄日而
何傷。風運空而不動。苟達於妄。誰非性耶。方結宇於勞勞
山東。中據石圯。達分仙渚。猛獸馴於禪榻。祥雲低於法堂。
中夜有山神現。謂禪師曰。弟子即隋故新成曹世安。生為
列侯。死典南嶺。今和尚至止。願以此永奉經行。言訖。隱而
不見。故吏部員外李公華今殿中侍御史崔公益。嘗問孔
老聖教優劣於吾師。對曰。路伽也。典籍皆心外法。味之者
勞而無證。其猶澤朽思春。乾水取月之相。去天何遠乎。去
辛卯年春。寢疾大漸。於戲。悼死樂生。下士之事。吾師了性
空。豈關情哉便趺坐告終歸於寂樂。其時世壽六十三。惠
壽二十六。闍維之日。獲舍利五百餘粒。珠顆纍纍。燦然在
矚。蓋由專精所致。門人湛一圖一。潔身力行。夏淺功崇。亦
分河不絕之意也。吾聞古之君子。生有名而死有諡。勳業
昭乎彝器。箴規煥乎方冊。何有哲匠。作人天師。遺德不書。
吾誰仰則。銘曰。
聲傳於籥。剖之無根。象出於鑒。窮之不源。至人應物。體寂
名存。寂可神照。名宜性泯。妙用無生。示生而盡。燈留火續。
骨化珠分。真子徒仰。慈聲不聞。堂披遺影。地起方墳。萬木
春析。諸天晝曛。年年世上。空望歸雲。
