欽定全唐文卷四百六十四
陸贄(五)
慰問四鎮北庭將吏敕書
四鎮北庭將士官吏僧道耆壽百姓。自祿山首亂。中夏不
安。蕃戎乘舋。侵敗封略。道路梗絕。往來不通。哀我士庶。忽
如異域。控告無所。歸還莫從。朕未嘗一夕忘懷。而事勢不
及相䘏。興言軫念。忽以涕流。卿等咸蘊忠誠。誓死不屈。或
早從征鎮。白首軍中。或生在戎行。長身塞外。克奉正朔。堅
保封疆。援絕勢孤。以寡敵眾。晝夜勞苦。不得休息。歲時捍
禦。不解甲冑。勳高百戰。義叶一心。介然孤城。獨守臣節。日
來月往。三十餘年。奉國之誠。久而彌勵。求諸今古。忠烈莫
儔。義激人倫。名光史冊。蠢動知感。況於朕懷。朕嗣守洪業。
君臨宇內。思安兆庶。以絕戰爭。遂與贊普。約定好和。集蕃
漢士庶。告天地神祗。設壇會盟。永息邊患。疆埸罷警。于今
六年。近以賊臣朱泚背恩。驚犯宮闕。贊普又遣師旅。助討
姦兇。兩國交懽。事同一體。北庭去此遙遠。信使難通。於西
蕃既非便宜。在國家又絕來往。永念士庶。隔在殊方。歸路
無因。親戚永訣。為人父母。實所感傷。已共西蕃定議。兼立
誓約。應在彼將士官吏僧道耆壽百姓等。並放歸漢界。仍
累路置頓。供擬發遣。待卿等進發。然後以土地隸屬西蕃。
今故遣太常少卿兼御史大夫沈房及中使韓朝彩等往
彼宣諭。仍便與西蕃交割。卿等宜遞相慰勉。叶力同心。互
相提攜。速圖進路。復歸鄉井。重見宗親。生人之情。莫重於
此。一勞永逸。固不合辭。卿等誠節昭宣。勳閥茂著。到此之
後。當特甄升。仍給田園。以贍生業。必令優厚。用答忠勞。如
有資產已成。不願歸此。亦任便住。各遂所安。宜勉良圖。副
我勤想。夏熱。卿等各平安好。遣書指不多及。
與回紇可汗書
皇帝敬問可汗弟。兩國和好。積有歲年。申之以昏姻。約之
以兄弟。誠信至重。情義至深。頃因賊臣背恩。構成嫌釁。天
不長惡。尋已誅夷。使我兄弟。恩好如舊。周皓及踏本啜黑
達干等至。得弟來書。省覽久之。良以為慰。弟天資雄傑。智
識通明。親仁善鄰。敦信明義。罷戰爭之患。宏禮讓之風。保
合太和。用寧區宇。惟茲盛美。何以加焉。朕之素懷。與弟叶
契。為君之道。本務愛人。同日月之照臨。體天地之覆育。其
於廣被。彼此何殊。況累代以來。繼敦姻戚。與弟俱承先業。
所宜遵奉令圖。自茲以還。情契彌固。垂之百代。永遠無窮。
緬想至誠。當同此意。所附踏本啜奏。請降公主。姻不失舊。
頗叶通規。待弟表到。即依所請。宣示百寮。擇日發遣。緣諸
軍兵馬。收京破賊。頻立功勳。賞給數多。府藏虛竭。其馬價
物。且付十二萬匹。至來年三月。更發遣一般。餘並續續支
付。弟宜悉也。安西北庭使人入奏。並却歸本道。至彼宜差
人送過。令其速達。弟所寄馬並到。深愧厚意。
賜吐蕃將書
敕尚覽鑠。論莫陵悉繼等至。省所陳奏。朕具悉之。國家與
大蕃。親則舅甥。義則鄰援。息人繼好。固是常規。朕嗣位君
臨。思安兆庶。常以信讓為事。不以爭競為心。區域雖殊。覆
育寧別。贊普天資仁德。好生惡殺。與朕同心。重修舊好。會
蕃漢將相。告天地神祗。約誓之言。至嚴至重。大信一立。義
無改移。所請奉天盟書。勒於清水碑石。審詳事理。頗甚乖
違。往歲賊臣稱兵。竊據城闕。尚結贊志惟嫉惡。義在救災。
頻獻表章。請收京邑。朕以宗廟社稷。悉在上都。但平寇戎。
豈惜酬賞。遂許四鎮之地。以答收京之功。旋屬炎蒸。又多
疾疫。大蕃兵馬。便自抽歸。既未至京。有乖始望。奉天盟約。
豈合更論。朕欲苟徇彼情。便令鐫刻。則是非務實。信不由
衷。欺天罔神。莫大於此。凡曰通好。貴於推誠。將垂百代之
名。豈顧一時之利。但以事之去就。須定是非。若不辨明。便
成姑息。親鄰之義。豈所宜然。故遣使臣。與卿詳議。卿是大
蕃輔佐。必當智識通明。事理昭然。不足疑惑。儻有他見。宜
具奏聞。審細研窮。須歸至當。所論先許每年與贊普綵絹
一萬匹段者。本來立約。亦為收京。然於舅甥之情。此乃甚
為小事。二國和好。即同一家。此有所須。彼當不恡。彼有所
要。此固合供。以有均無。蓋是常理。贊普若須繒帛。朕即隨
要支分。多少之間。豈拘定限。假使踰於萬匹。亦當稱彼所
求。朕之所重者信誠。所輕者財利。思與率土。同臻太和。想
卿深體至公。務存大義。安人保境。垂美無窮。勉思令圖。以
副朕意。今遣倉部郎中兼侍御史趙聿與來使同往。書中
意有不盡。並令趙聿口宣。尚結贊論莽羅等。嘗總師徒。遠
來赴難。功雖未就。義則可嘉。其所領將士等。朕先許與賜
物一萬匹段。並已排比。許卿所商量指定。此使却回。即發
遣往。今各賜卿少物。至宜領之。
賜吐蕃宰相尚結贊書
敕尚結贊。卿天資材術。作輔大蕃。識通古今。志奉忠信。義
聲積著。遠近流傳。比聞入典樞衡。近知還總戎務。二國所
定和好首末。是卿商量。得卿却來。深以為慰。昨者邊軍狀
奏。彼國兵馬。踰越封疆。朕以畫界立盟。先有定分。贊普素
敦仁義。卿又特稟純誠。背約侵漁。必無此理。但敕邊城自
備。不令輒動干戈。若使效尤。恐成交惡。初疑界首遊奕。少
有乖宜。不謂大發師徒。漸加侵軼。興兵動眾。必合有名。蕃
軍此行。未測其故。朕自嗣膺寶位。即與贊普通和。敦以舅
甥。結為鄰援。懲戰爭之弊。知禮讓之風。彼此大同。務安眾
庶。乃於境上建立壇場。契約至明。誓詞至重。告于皇天后
土諸佛百神。有渝此盟。殃及其國。朕敬奉誠約。分毫不移。
信使交懽。歲時無絕。碑文具在。可以明徵。豈有一事不行。
一言不守。(一作信)頃令趙聿專往。近方從彼却回。兼聞彼蕃
使同來。至今獨在道路。卿所論奏。朕並未知。待詳事由。乃
可商議。既稱和好。理絕相疑。未合輕舉甲兵。便踰境界。盟
誓之語。忽焉如遺。天地神明。豈其可罔。卿智識明達。朕所
深知。頃年猶舉義師。救此災患。今豈不存大信。遂棄令名。
故專遣使見卿。欲得審知來意。竚聞還奏。以副所懷。趙聿
及蕃使合到。待覽表中意旨。續即商量報卿。卿涉遠而來。
當甚勞頓。今賜卿某物。至宜領之。秋冷。卿比平安好。將士
並存問之。
賜尚結贊第二書
趙聿及論拱熱等至。得卿表奏。具見懇誠。省覽言辭。即稱
和好。及覩事跡。唯務侵凌。矛楯若斯。將何取信。審察書中
之意。蓋求四鎮北庭。如此事宜。足得商議。既言通好。理絕
相疑。未合輕舉甲兵。便踰境界。盟誓之語。忽焉如遺。天地
神祗。豈其可罔。又聞放縱兵馬。蹂踐禾苗。邊境之人。大遭
驅掠。在此未為深損。於彼殊非遠謀。卿之用心。何乃至是。
國家利害。計須久長。和好之道既虧。仁義之風何在。卿智
識明悟。朕所深知。頃年猶發義師。救此災患。今豈不存大
信。遂棄令名。故遣使見卿。欲得審知來意。必若守其盟誓。
務在同和。即收斂兵車。速歸本界。所掠百姓。一切放回。然
後可表卿直心。信卿來奏。續即遣使與論拱熱同往。諸事
並有商量。交歡必令得所。或密懷他意。將欲別謀。彼雖未
說實情。此亦略為準擬。但緣誓約本重。朕意不欲先違。以
此勤勤。合有相問。佇聞來奏。以副朕懷。
賜尚結贊第三書
敕尚結贊。蕃使論拱熱等與趙聿同到。卿所陳奏。朕具悉
之。誠意勤勤。志敦和好。上以成舅甥之義。次以結鄰援之
歡。外以彰禮讓之風。內以息戰爭之患。兼此數事。昔賢所
難。非卿材越等倫。識通今古。豈能匡輔大國。宏宣遠圖。施
美利於當時。傳盛名於不朽。眷懷明略。歎尚良多。然以贊
普來書。務於叶睦。卿之所奏。亦貴通和。初覽其言。實嘉德
義。及觀其事。頗訝乖違。以卿賢明。朕所信重。棄義踰約。計
必不然。未測事由。因何至此。頃年所定和好。言約頗謂分
明。至如四鎮北庭。元不割與蕃國。及朱泚悖逆。作亂上都。
卿仗義興師。請收京邑。遂許四鎮北庭之地。將以報答成
功。旋屬炎蒸。蕃軍便退。奉天之約。豈可更論。事甚分明。固
無疑惑。凡言結好。所貴和同。通體商量。有何不可。大蕃必
若要四鎮北庭之地。即合直以情言。彼但露其誠心。此亦
自有分義。豈假曲徵前事。廣起異端。仍發師徒。務張威勢。
蕃使猶未至此。蕃軍早已越疆。或稱欲自赴朝。或云更定
言誓。既虧盟約。且失禮儀。言與事乖。將何取信。夫人君立
國。必不徒然。惟漢與蕃。各受天命。勝負固有定分。強弱寧
由力爭。卿欲以眾相侵。以威相脅。謂天地可罔。謂盟誓可
渝。即當肆意所為。不必更論和好。儻欲守其前約。敦以親
鄰。去就之間。固宜有禮。遣使來往。足得商量。張皇師徒。是
何道理。和好者禮義之事。甲兵者爭奪之由。二端懸殊。理
不並用。今欲以用兵之勢。定和好之辭。事必不成。縱成何
益。卿識見通敏。器宇沉詳。如此事宜。不言可悉。未知來意。
竟擬如何。且首末論和。是卿商議。清水會盟之日。卿又親
發誓辭。將期去殺好生。修文偃武。永安兆庶。垂法子孫。天
下稱嗟。以為盛美。未經數歲。遽有變移。非獨見誚於四方。
亦將取笑於千古。以此思度。甚欲通和。彼雖小有侵陵。朕
亦未即交惡。故遣某官與卿更審籌量。卿若必務同和。更
無他意。即宜便歸本界。遣使具述本情。所須四鎮北庭。朕
當自有推議。如或託稱繼好。志在別圖。依前縱兵。不即歸
國。惟利是視。亦識彼懷。和與不和。於茲決定。書中事有不
盡。並令某官某口宣。宜令速回。竚望來奏。所獻方物。深表
遠誠。今賜卿某物。至可領也。秋冷。比平安好。
答宰臣請停大禮表
朕失德致寇。再經播越。郊廟乏主。禋祀曠時。感憤㥽中。憂
愧形外。日月以冀。庶補前修。賴天地降休。祖宗儲慶。再新
景命。祗復皇都。自秋涉冬。已遷於律候。因心致享。未展於
孝思。而公卿上言。邀予以備物。都鄙興誦。諷予以勞人。禮
將俟於他年。卜不先於近日。永懷感慕。情實未安。雖則嘉
話重違。其如至誠難抑。所宜參會㣥彥。更擇近期。無或因
循。以增不德。
答百寮請停大禮表
朕再經播遷。久曠禋祀。不惟霜露之感。實貽墜失之憂。賴
先澤在人。上帝臨我。克平大難。再復舊京。朕之失德。非曰
能補。旋欲請罪宗廟。展敬郊丘。迫以㣥情。俟于獻歲。今滌
牲撰吉。甫及近期。齋心永懷。明發不寐。忽覽來表。良深矍
然。雖嘉備慮之誠。實乖昭事之意。朕志先定。期於必行。即
斷來表也。
答百寮請停大禮第二表
國之大事。首在祀典。所宜嚴奉。以達至誠。況今之所懷。又
異常日。不克嗣守。馴致寇戎。淪陷國都。震驚園寢。幸憑元
祐。再續鴻休。播越三時。久虧禋祀之禮。旋歸半載。未申告
謝之誠。感愧積中。若墜泉谷。坐而待曙。跂及上春。庶乎天
地靈祗。以歆精意。胡乃股肱卿士。尚執疑謀。出既不及告
辭。入又廢於朝獻。罔極之慕。何心自安。宜潔乃誠。以祗所
奉。副予懇切。勿復頻煩。
答百寮請停大禮第三表
三省來表。深體乃誠。明孝敬之大端。陳安危之上計。祗率
嘉話。夫豈不懷。永言思之。固亦難抑。進退慙惕。罔知所裁。
中宵求衣。當饋忘食。且聿修祀事。所貴專精。苟未至誠。則
如勿祭。今近期甫及。當齊潔敬之心。而輿誦紛然。猶執異
同之論。禮既虧于嚴奉。事奚展于孝思。以義制心。勉依來
請。重予不德。愧歎良深。
答百寮賀利州連理木表
珍木呈祥。允符靈貺。顧惟不德。何以當之。朕聞人事聿修。
天休乃答。今則兇渠尚在。戎役方殷。虐旱妨農。飛蝗害稼。
諒咎徵之未弭。曷嘉瑞而復臻。所冀公卿大夫。交匡不逮。
覩茲稱述。益用懷慙。
答宰臣請復御膳表
嘗覽典謨。每嘉儉德。愛人惜費。是朕素懷。況大兵之餘。繼
以荒饉。軍儲國計。資用皆空。凋戶疲甿。膏澤已竭。致人於
此。過實在予。內懷憂慚。躬自損貶。今兇渠殘滅。粟麥豐成。
皆祖宗垂休。非寡薄所致。矧乎邦畿之內。餒殍尤多。役戍
之徒。傷夷未復。孜孜訓戒。克巳增修。猶懼辱守寶圖。罔答
元祐。豈宜暇逸。以厚厥躬。卿等誠在致君。將順其美。顧惟
虛缺。非所宜然。
答百寮請復御膳表
頃者大勞不息。至化未孚。雨澤愆期。蟲蝗為害。朕以銷災
謝譴。莫大於修誠。節用愛人。必先於克已。顧慚愆咎。躬貶
膳羞。下以均眾庶之憂。上以答昊穹之儆。至誠或感。嘉應
遂臻。宿麥方成。元兇已殄。慶深德薄。惕厲彌加。忽覽表章。
過為稱述。雖將順其美。則曰乃誠。而戒慎不忘。諒惟朕志。
未喻來請。深體此懷。
蝗蟲避正殿降免囚徒德音
夫人事失於下。則天變形於上。咎徵之作。必有由然。自去
歲已來。災沴仍集。雨澤不降。延歷三時。蟲蝗既臻。彌亘千
里。穀糴翔貴。稼穡卒痒。嗷嗷烝人。聚泣田畝。興言及此。實
所痛傷。徧祈百神。曾不獲應。方悟禱祀殊救患之術。言詞
非謝譴之誠。憂心如焚。深自刻責。得非刑法舛謬。忠良鬱
堙。暴賊未蠲。勞師靡息。事或無益。而重為煩費。任或非當。
而橫肆侵蟊。有一於茲。足傷和氣。本其所以。罪實在予。百
姓何辜。重罹殍餒。所宜出次貶食。節用緩刑。側身增修。以
謹天戒。朕避正殿不御。百寮奏事。並於延英處分。尚食進
膳。宜更節減。百司不急之務。一切且除。諸軍將士外。自餘
應食官糧人。及諸色用度等。並委本使長官商量。權行停
減。以救荒饉。仍限十日內。具元額及所釐革。條件聞奏。待
至豐稔。却令依舊。畿內百姓。委京兆尹切加慰撫。除正稅
正役外。徵科差遣。並宜禁絕。非交相侵奪。尋常訴訟。不須
追擾。務且息人。京畿內外。及京兆府諸縣。見禁囚徒。死罪
降徒。流以下一切放免。畿內及河中同州界。應有因戰陣
殺戮。遺骸暴露者。各委所在長吏隨時薶瘞。咨爾卿佐。實
惟股肱。所當一其誠心。同恤災患。勉修厥職。副我憂勤。
冊淑妃王氏為皇后文
維貞元二年歲次丙寅十一月丁亥朔十一日丁酉。皇帝
若曰。乾坤合德。聖人則之。惟帝承天。惟后配地。嗣續百代。
母臨萬邦。位定于中。而尊加于外。德修諸已。而化被于人。
御於家邦。所繫斯在。三代崇替。靡不由之。予是以詢眾採
賢。重難茲命。中壼虛位。於今歷年。陰儀或虧。宗事無主。缺
於典禮。朕甚愧焉。稱是徽章。聿歸全德。咨爾淑妃王氏。天
與純粹。氣鍾元和。含章在中。發秀于外。卓爾風操。穆然容
輝。周旋中規。進退有度。仁愛共儉。稟于生知。詩書禮樂。成
自師氏。竭其孝敬。祗事先朝。承事無違。克諧尊旨。往居桂
苑。淑問已彰。洎奉椒塗。謙光載路。言無伐善。志在匿瑕。柔
嘉自持。喜慍莫見。六宮攸序。九族以親。嘗屬艱迍。累從行
幸。思賢才以輔佐。知臣下之勤勞。庶績伊凝。頗資內助。永
念頃筐之志。且懷求劍之情。崇位長秋。永懷盛典。矧惟元
子。貞我萬邦。稽以舊章。是宜從貴。今遣攝太尉某官某持
節冊命爾為皇后。嗚呼敬哉。王教之端。始於內範。風美關
雎之化。雅詠思齊之德。罔懈厥位。忝于前修。克念有終。庶
無後悔。奉承休命。可不慎歟。
冊嘉誠公主文
維貞元元年歲次乙丑六月甲子朔十二日乙亥。皇帝若
曰。王者以義睦宗親。以禮敦風俗。義之深實先於友愛。禮
之重莫大於婚姻。故春秋書築館之儀。易象著歸妹之吉。
予是用祗考令典。率由舊章。咨爾嘉誠公主。孝友柔謙。外
和內敏。公宮稟訓。四德備修。疏邑啟封。命為公主。徽章所
被。禮實宜之。今遣光祿大夫檢校司徒同平章事汧國公
勉持節冊命。爾惟欽哉。下嫁諸侯。諒惟古制。肅雍之德。見
美詩人。和可以克家。敬可以行已。奉若茲道。永孚于休。懋
敦王風。勿墜先訓。光膺盛典。可不慎歟。
冊蜀王妃文
維建中二年十一月某日。皇帝若曰。夫茂建親戚。以敦族
固本。明慎選納。以厚別蕃嗣。實人倫之始。王教之端也。朕
奉若謨訓。允求淑哲。賢必有象。鍾慶於令門。姻不失親。載
光於戚里。故某官駙馬都尉田擇交第若干女。生稟柔惠。
習知禮則。容德純備。孝睦洽聞。可以叶美好逑。輔成樂善。
是用使某官某持節冊命為蜀王妃。嗚呼。敬之哉。備禮以
崇其好合。起家而居其爵位。非義信不固。非溫順不親。克
恭匪懈。則罔攸悔。朕言必復。可不慎歟。
冊王妃文
維建中二年十一月某日甲子。皇帝使某官持節冊命某
官竇兟第若干女為王妃。曰。於戲。禮以大婚崇繼嗣。本人
倫之教。詩言淑女配君子。繫王化之綱。蓋率人成風。由
內及外。得不采嘉耦以固盤石。刑閨門以御家邦。詳求惟
難。歷選茲久。時乃之擇。得於舊姻。柔婉稟乎天和。禮樂成
于家法。明章婦順。虔奉姆儀。克茂鵲巢之規。叶宣麟趾之
美。其祗膺嘉禮。欽率內教。淑慎厥心。無替於後。嗚呼。可不
慎歟。
賜李納王武俊等鐵券文
維興元元年歲次甲子正月癸酉朔二日甲戌。皇帝咨爾
具官某。嗚呼。君者所以撫人。失於所撫則叛。下者所以奉
上。失於所奉則刑。各當其理。德用不擾。各違其分。亂於是
生。朕德薄化淺。昧於君道。罔知省已。姑務責人。是以徵師
徂征。連歲靡息。惟爾以誠志之不達。反仄於厥衷。阻眾興
戎。結黨拒命。豈非上失於所撫。而下失於所奉與。書曰。萬
方有罪。罪在朕躬。我實不德。兆人何咎。俾廢其生業。離於
室家。陷於困窮。死於戰陣。老疾廢養。孤惸靡依。怨結蒼生。
感傷和氣。朕為人父母。得不愧於心哉。晨興以思。夕惕以
悼。粵自嗣位。迄今六載。天將悔禍。朕方覺悟。爾亦知眾心
之厭亂。思所以保安。叶於朕懷。若應符契。非天地合德。人
神合謀。將茂育㣥生。則何以臻此。朕是用上順天意。俯從
人心。滌爾疵瑕。復爾爵位。坦然靡阻。君臣如初。功載鼎彝。
名藏王府。子孫代代。為國勳臣。河山帶礪。傳祚無絕。朕方
布大信。承天子人。若食其言。何以享國。嗚呼。其祗若明命。
用保無疆之休。
賜安西管內黃姓纛官鐵券文
維貞元二年歲次丙寅八月丁巳朔三日已未。皇帝若曰。
咨爾四鎮節度管內黃姓纛官驃騎大將軍行左金吾衞
大將軍員外置同正員兼試太常卿頓啜護波支。惟爾乃
祖乃父。代服聲教。勤勞王家。勳書于鼎彝。族列于藩籍。爾
克紹先祖之烈。而重之以忠貞。嗣守職官。祗若朝化。率其
種落。保我邊陲。丹誠向化。萬里如近。是用稽諸令典。錫以
券書。若金之堅。永代無變。子孫繼襲。作我藩臣。爾其欽承。
勿替休命。
策問博通墳典達於教化科
皇帝若曰。朕承祖宗之鴻烈。獲主神器。任大守重。懼不克
堪。思與賢士大夫。共康理道。虛襟以佇。側席以求。而㣥議
紛然。所見異指。或牽古義而不變。或趨時會而不經。依違
以來。七年于茲矣。國制多缺。朕甚恧焉。今子大夫博習墳
典。深明教化。褎然充舉。咸造于庭。其極思精心。以喻朕之
未寤。仲尼敘禮樂。刪詩書。修春秋。廣易道。六經之教。所尚
各殊。豈學者修行。理當區別。將聖人立意。本異宗源。施之
於時。孰為先後。考之於道。何者淺深。差次等倫。指明其義。
夫知本乃能通於變。學古所以行於今。今之教人。則異於
是。工祝陳禮樂之器。而不知其情。生徒誦禮樂之文。而不
試以事。欲人無惑。其可得耶。將革前非。固有良術。堯舜率
天下以義。比屋可封。桀紂率天下以暴。比屋可戮。然則上
之化下。罔或不從。而三仁四凶。較然自異。有教無類。豈虛
言哉。作樂移風。聞諸昔典。夫至雅必淡。至音希聲。文侯列
國之賢君。猶曰則惟恐寐。矧彼流俗。其能化乎。將使天地
同和。災沴不作。黎人丕變。姦慝不萌。何施何為。以致於此。
王者制理。必因其時。故忠敬質文。更變迭救。三代之際。罔
不由之。自秦剗古法。漢雜霸道。紛綸干祀。王教不興。國家
接周隋之餘。俗未淳一。處都邑者。利巧而無恥。服田畝者。
朴野而近愚。尚文則彌長其澆風。復質又莫救其鄙俗。立
教之本。將安所從。自昔哲王。惟以三正互用。後之術士。乃
言五運相生。以漢應火行。則周為木德。禮稱尚赤。義例頗
乖。永言於茲。莫識厥理。九流得失之論。歷代興亡之由。王
鄭識理之異同。公穀傳經之優劣。必精必究。用沃虛懷。
策問識洞韜略堪任將帥科
皇帝若曰。朕遐觀典謨。詳求理道。三代之際。粲然可徵。未
嘗不文武並興。農戰兼務。故能居則足食。動則足兵。兵足
則威。食足則固。威則暴亂息。固則教化行。理國之本。實在
於此。秦漢已降。王制不修。選士廢射御之儀。教人無蒐狩
之禮。即戎者不知其稼穡。力本者罕習于干戈。於是異文
武之人。分農戰之道。守則乏食。征則鮮兵。歷茲千年。竟莫
能復。抑知者蓋寡。將行之惟艱歟。朕念之甚勤。思繼前躅。
良以軍旅之士。役戍靡寧。勳庸既多。爵秩咸貴。俾服田畝。
慮興怨咨。仰給縣官。不可勝計。由是版圖日減。阡陌歲荒。
水旱小愆。廩餉咸竭。欲使軍人悅歸於耒耜。儒者兼達於
韜鈐。田萊盡耕。攻取必勝。誘人孔易。其術安施。王者之師。
本於立德。兵家之法。方務出奇。德以信成。奇以詐勝。理有
違反。將何適從。宋襄成列而敗軍。見嘉魯策。韓信決囊以
摧敵。取貴漢朝。然則喪國亡身。豈霸王之道。冒危乘厄。非
仁誼之心。所宜討論。以定裦貶。夫眾寡不敵。克必以謀。樂
生下齊。孫子破楚。魏武之勝袁紹。宋高之滅姚浤。成敗之
由。備陳本末。古人有言曰。誅伐不可偃於天下。又曰。善為
國者。不師二端。異焉其有深旨。子房序次兵法。任宏論譔
軍書。指明異同。詳錄名氏。想聞商略。擇善而行。
