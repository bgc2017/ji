欽定全唐文卷二十九
元宗(十)
北巡祠后土詔
王者承事天地以為主。郊享泰尊以通神。蓋燔柴泰壇。定
天位也。瘞埋泰折。就陰位也。將以昭報靈祇。克崇嚴配。爰
逮秦漢。稽諸祀典。立甘泉於雍畤。祠后土於汾陰。遺廟巋
然。靈光可燭。朕觀風唐晉。望秩山川。肅恭明神。思致禋敬。
將欲為人求福。以輔升平。合此神符。應於嘉德。宜以來年
正月北巡狩。行幸至汾陰。以二月祠后土。所司準式。
車駕次潞州慶賜詔
朕巡狩晉陽。觀風問俗。肆覲㣥后。存問百年。諸侯待於境
者。抑惟故事。今停蹕潞州。勞以牛酒。其外州刺史及迎駕
父老道士僧尼等。遠來至此。頗亦艱辛。宜併令預會。刺史
賜物四十匹。父老巳下各賜物三匹。
遣御史分巡諸道詔
國之三典。令于四方。歲終則巡。聽其獄訟。頃因水旱。貨食
不足。或徭稅徵逸。多不折衷。或租調蠲除。事涉欺隱。皆吏
之不稱。政之不修。是用命茲使臣。委其詳覆。徐楚璧等並
清白自立。茂有政聲。必使事合權宜。刑無冤濫。不損於物。
有益於公。往敷厥休。副茲推擇。並可攝監察御史。勾當租
庸地稅。兼覆囚。
令諸州置醫學博士詔
神農嘗草。以療人疾。岐伯品藥。以輔人命。朕銓覽古方。永
念黎庶。或榮衞內壅。或寒暑外攻。因而不救。良可歎息。今
遠路僻州。醫術全少。下人疾苦。將何恃賴。宜令天下諸州
各置職事醫學博士一員。階品同于錄事。每州寫本草及
百一集驗方。與經史同貯。其諸州子錄事各省一員。中下
州先有一員者。省訖仰州補。勳散官充。
令太史修漏刻詔
近日漏刻失時。或早或晚。宜令太史謹修盡職。勿使更然。
如有愆違。委御史彈奏。
幸河東推恩詔
朕君臨宇內。子育黎元。豈以黃屋為尊。實以蒼生為念。何
嘗不日旰忘食。未明求衣。雖身在九重。而情存六合。恐至
道猶鬱。大化未孚。昨因展義河東。祈穀脽上。肆覲㣥后。親
問高年。舉滯賑窮。旌善黜惡。緝其墜典。酌于古訓。今省方
告至。禋祀云畢。思乂庶官。務崇易。河南河北。去歲水損。人
或竊盜。吏或侵抑。不防害馬。何以安人。或令御史。分道案
行。量加賑給。諸州府馬。闕數稍多。既合官填。復須私備。貧
兵力致。實以為難。宜令所司。即勘會闕數。與閑廄使計會。
取監牧馬充。其行過處。緣頓及營幕。損百姓青苗。並令本
州勘。以正倉酬直。懷澤兩州。巳免地稅。潞州太原府。亦有
給復。其汾晉蒲絳同華京兆河南供頓戶。並宜免今年地
稅。鄭衞雒相宜沁慈隰等州佐助夫役。雖日不多。終是往
還辛苦。各免戶內今年差科。緣頓所築宮牆內。今並空閑。
任本主耕種。緣路州縣。有表薦官僚。及上書獻頌者。中書
門下審覆奏聞。量加進賞。發都試。及諸色召募行從人。遠將
巡省。須收才用。並令所司。即作條例處分。內外官職田。恐
侵百姓。先令官收。慮其祿薄家貧。所以別給地子。去歲緣
有水旱。遂令總停。如聞卑官。頗難支濟。量事優恤。使得自
資。宜準元勅。給其地子。朱紫貴品。皆豫考勞。人臣事君。忠
無二節。至如泛階溥及。義取平均。豈獨清官。偏得減考。自
今巳後。如泛階應入五品。以十六考為定。入三品。以三十
考為定。其有名賢宿德。及異迹殊狀。雖不逢泛階。
或因選改之次。年考與節限同者。咸以名聞。仍為永例。今
之刺史。古之諸侯。會玉汾脽。豫陪祀禮。宜令中書門下。商量
奏聞。方今萬類發生。春事方起。所司宜敬敷五教。敦勸三
農。議緩刑獄。禁傷胎卵。罷妨農不急之務。減額外不要之
官。各委長官。量事處分。宣示遠近。副朕意焉。
禁大酺會人填溢詔
大酺之會。與人同歡。或慮遠方觀者。來往狼狽。其四夜併
宜開坊門。府縣金吾。嚴加捉搦。
飭御史刺史縣令詔
如聞在外官人。罕遵法式。孤弱被抑。冤不獲申。有理之家。
翻遭逼迫。侵刻之吏。務欲加誣。州縣有好長官。同寮豈敢
違法。御史執憲。綱紀是司。多惜人情。未聞正色。內外同此。
何致至公。宜令刺史縣令嚴加捉搦。御史按其有犯彈奏。
賜奚契丹等絹綿詔
公主出降蕃王。本擬安養部落。請入朝謁。深慮勞煩。朕知
割恩。抑而未許。思加殊惠。以慰遠心。奚有五部落。宜賜物
三萬段。其中取二萬段先給征行遊奕兵及百姓。餘一萬
段與東光公主饒樂王衙官刺史縣令。契丹有八部落。宜
賜物五萬段。與燕郡公主松漠王衙官刺史縣令。其物雜
以絹布。務令均平。給訖奏聞。
令御史分巡河南北詔
河南河北。去歲雖熟。百姓之閒。頗聞辛苦。今農事方起。蠶
作就功。宜令御史。分往巡行。其有貸糧未納者。並停到秋
收。
置判南曹官詔
文武選人。十月下解。既逼銓注。勘難周。不能自親。並委猾
吏。恣成姦濫。為蠧尤深。自今巳後。兵吏兩司。專定員外兩
人。判南曹事。每年選畢。起五月一日。所是文狀。即預勘責
關。判南曹官親自就覆。每包攢作簿書。對本司長官連署
印記。不得委其胥吏。勘責畢各具人數奏聞。其判南曹官。
所司即進名。朕自擇。
禁僧道不守戒律詔
緇黃二法。殊途一致。道存仁濟。業尚清虛。邇聞道僧。不守
戒律。或公訟私競。或飲酒食肉。非處行宿。出入市廛。罔避
嫌疑。莫遵本教。有一塵累。深壞法門。宜令州縣官嚴加捉
搦禁止。
置勸農使詔
有國者必以人為本。固本者必以食為先。先王於是務其
三時。前聖所以分其五土。勸農之道。實在於斯。朕撫圖御
歷。殆踰一紀。旰食宵衣。勤乎兆庶。故兢兢翼翼。不敢荒寧。
頃歲以來。雖稍豐稔。猶恐地有遺利。人多廢業。游食之徒
未盡歸。生穀之疇未均墾。以是軫念。臨遣使臣。恤編戶之流
亡。閱大田之衆寡。至如百姓逃散。良有所繇。當天冊神功
之時。北狄西戎作梗。大軍之後。必有凶年。水旱相仍。逋亡
滋甚。自此成弊。於今患之。且違親越鄉。蓋非獲己。暫因規
避。旋被兼并。既冒刑網。復損產業。居且常懼。歸又無依。積
此艱危。遂成流轉。或因人而止。或庸力自資。懷土之思空
盈。返本之途莫遂。朕虔荷丕搆。子育萬姓。立德非宜。而茲
弊未革。納隍馭朽。實切於心。既深在予之責。思宏自新之
令。其先是逋逃。並宜自首。仍能服勤壟畝。肆力耕耘。所在
閑田。勸其開闢。逐土任宜收稅。勿令州縣差科。徵役租庸。
一皆蠲放。若登時不出。或因此更逃。習俗或然。非以為法。且
阻我誠信。是紊我大綱。爰及所繇。須加嚴限。且天下風壤。
多有不同。地既異宜。俗亦殊習。固當因利制事。不可
違人立法。宜令兵部員外郎兼侍御史宇文融兼充勸農
使。巡按人邑。安撫戶口。所在與官寮及百姓商量處分。乃
至賦役差科。於人非便者。並量事處分。續狀奏聞。務令安
輯。勿使勞繁。當行賞罰之科。各竭忠公之力。所到之處。宣
示百姓。達我勸人之心。
令河西隴右等處防邊詔
懷遠夷。納款附。國家常事也。邊塞嚴。甲兵備。軍旅本職也。
雖萬方和同。不可薄其武備。百蠻朝貢。不可輕其疆場。今
年十月。東幸雒京。西北二邊。倍宜嚴警。其河西隴右朔方
太原幽州平盧諸節度。咸宜裹糧坐甲。秣馬利兵。明教隊
伍。遠為偵。使風塵預知。邀截有所。安我邊鄙。威加戎狄。賞
罰在茲。各宜砥礪。
賜突厥袍帶詔
可汗慕義向風。益以嘉尚。我國家金帛子女。務通和親。然
一為婚姻。將傳永久。契約須重。禮數宜周。今來人既輕。禮
亦未足。所以未定日月。令其且還。如和好不移。誠信無改。
凡有所請。必當不違。國家信若四時。恩同天地。一言則定。
何誓如之。必能結之神明。彌表彼之誠契。既無猜阻。任擇
其宜。諸所有商量。今巳親語哥解。更欲遣使。恐致勞煩。令
寄可汗錦袍。鈿帶銀盤胡鉼。至宜領取。
令蒲同兩州平糶詔
蒲同兩州。自春偏旱。慮至來歲。貧下少糧。宜令太原倉出
十五萬担米付蒲州。永豐倉出十五萬担米付同州。減時
價十錢。糶與百姓。
卹緣邊兵士詔
為國之道。莫不欲家給人足。令行禁止。而族談者苦邊疆
之戍役。偶語者傷戶口之凋殘。且夫懷土重遷。人之常性。
離邦去里。孰無其情。或委非其材。或政非其要。致令父不
保子。兄不寧弟。井邑有流離之怨。道路有吁嗟之聲。靜言
思之。良可嘆息。是以晝分不食。夜不安寢。庶息彼弊政。就
此涼風。故發使車。以巡郡縣。其承前處置不便。不利於人。即
宜當處商量。隨事釐革。其緣邊兵士等。或遠辭鄉壤。久事
戎旃。饑寒而衣食不充。疾病而醫藥不拯。邊烽忽警。將何
以堪。宜令使人。各親勞苦。其有年齒衰暮。或抱病羸弱。即
與軍司選擇。給糧放還。行人之家。委州縣優卹。所到宣撫。
稱朕意焉。
答源乾曜等請封禪手詔
夫登封之禮。告禪之儀。蓋聖人之能事。明王之盛業也。朕
以眇身。託王公之上。夙夜祗懼。恐不克勝。幸賴㣥公。以保
宗社。至於休徵符瑞。皆先帝遺愛。朕何賴焉。豈可以禮百
神。覲㣥后。備岱亭之禮。展封祀之儀者哉。雖誠請是違。而宿
心未暇。
答源乾曜等重請封禪手詔
夫理定然後制禮。功成然後作樂。朕承奉宗廟。恐不克勝。
未能使四海乂安。此理未定也。未能使百蠻效職。此功未
成也。焉可以揚景化告成功。雖欲答於神祇。終安於兆庶。
再省誠懇。惻怵良深。
報裴漼等請封禪手詔
自中朝有故。國步艱難。天祚我唐。大命集於聖真皇帝。朕
承奉丕業。十有餘年。德未加於百姓。化未覃於四海。將何
以擬洪烈於先帝。報成功於上元。至若堯舜禹湯之茂躅。
軒后周文之懿範。非朕之能逮也。其有日月之瑞。風雲之
祥。則宗廟社稷之餘慶也。天平地成。人和歲稔。則㣥公卿士
之任職也。撫躬內省。朕何有焉。難違兆庶之情。未議封
崇之禮。
允行封禪詔
自古受命而王者。曷嘗不封泰山禪梁父。答厚德告成功。
三代之前。率繇斯義。自魏晉巳降。迄至周隋。帝典闕而大
道隱。王綱弛而舊章缺。千載寂寥。封崇莫嗣。物極而復。天
祚我唐。武文二后。應圖受籙。洎于高宗。重光累盛。承至理。
登介邱。懷百神。震六合。紹殷周之統。接虞夏之風。中宗宏
懿鑠之休。睿宗穆粹清之道。巍巍蕩蕩。無得而稱者也。朕
昔戡多難。稟略先朝。虔奉慈旨。嗣膺丕業。是用創九廟以
申孝敬。禮二郊以展嚴禋。寶菽粟於水火。捐珠玉於山谷。
兢兢業業。非敢追美前王。日慎一日。實以奉遵遺訓。至於
巡狩大典。封禪鴻名。顧惟寡薄。未遑時邁。十四載於茲矣。今
百穀有年。五材無眚。刑罰不用。禮義興行。和氣氤氳。淳風
淡泊。蠻夷戎狄。殊方異類。重譯而至者。日月於闕庭。奇獸
神禽。甘露醴泉。窮祥極瑞者。朝夕於林籞。王公卿士。罄廼
誠於中。鴻生碩儒。獻其書於外。莫不以神祇合契。億兆同
心。斯皆烈祖聖考。垂裕餘慶。故朕得荷皇天之景祐。賴祖
廟之介福。敢以眇身。而顓其讓。是以敬承㣥議。宏此大
猷。以光我高祖之丕圖。以紹我太宗之鴻業。永言陟配。祗
感載深。可以開元十三年十一月十日。式遵故實。有事泰
山。所司與公卿諸儒。詳擇典禮。預為備具。勿廣勞人。務存
節約。以稱朕意。所緣封禪儀注。兵馬陪集。並皆條奏。布告
遐邇。
將封泰山斷屠詔
自古明王。仁及萬物。今助天孳育。方將告成。其緣祀祭。及
在路供頓。犧牲餼牢。禮不可闕。除此之外。天下諸州。並令
斷屠。及漁獵採捕。駕迴至京。都依常式。
禁濫借魚袋詔
朱紫貴服。所以分別班品。自非有德有功。不可輕為賞借。
自今以後。諸軍節度大使。灼然有知功勞。須權行給賞。任
量借色及魚袋。仍俱狀奏。
定犯盜人刑法詔
大德曰生。至重曰命。緬觀前典。惟刑是恤。比來犯盜。先決
一百。雖非死刑。大半殞斃。言念于此。良用惻然。自今巳後。
抵罪人合杖勅杖者。並宜從寬決杖六十。一房家口。移隷
磧西。其嶺南人移隷安南。江淮南人移隷廣府。劒南人移
隷姚巂州。其磧西姚巂安南人。各依常式。布告遐邇。使知
朕意。
賜兵士葬祭詔
陽和布氣。庶物萌芽。仁者用心。無遺枯朽。自開元元年以
來。諸軍兵士殞歿。骸骨不歸墳壠者。宜令軍使為造棺。遞
送本貫。委州縣府助其埋殯。河曲隴外。往歲戰場。殂歿無
歸。陰雨猶哭。言念於此。良用惻然。亦委朔方隴右河西節
度使聚斂骸骨。就高燥處同葬。祭以酒脯。高大築墳。使久
遠標識。
量助長征家口營種詔
乘塞守邊。義不可輟。遠征久戍。人亦告勞。朕身處九重。心
在四遠。因時遇物。無日不思。亭障有行役之勤。室家無杼
軸之用。不少優恤。何以為安。方春發生。須急農事。其諸軍長
征人家單貧乏無力者。宜令本管州縣勸率其家。助其營
種。使有秋望。
放免十二年以前積欠詔
元率地稅。以置義倉。本防儉年。賑給百姓。頻年不稔。逋租
頗多。言念貧人。將何以濟。今獻春布澤。務叶時和。自開元
十二年閏十二月以前。所有未納懸欠地稅宜放免。
戒州縣祗御史詔
御史出使。舉正不法。身苟不正。焉能正人。如聞州縣祗迎。
相望道路。牧宰祗。僮僕不若。作此威福。其正人何。自今以
後。宜申明格勅。不得更爾。違者州縣科罪。御史貶降。
禁訴冤自刑詔
身體髮膚。受之父母。不合毀傷。比來有訴競之人。即自刑
害耳目。自今以後。犯者先決四十。然後依法。
幸孔子宅遣使以太牢祭墓詔
孔宣父誕聖自天。垂範百代。作王者之師表。開生人之耳
目。朕增封岱岳。迴鑾泗濱。思闕里之風。想雩壇之詠。逷矣
遺烈。慨然永懷。式遵祀典。用申誠敬。宜令禮部尚書蘇頲
以太牢致祭。仍令州縣以時祀享。復近墓五戶。長供掃除。
巡理滯獄詔
孟夏麥秋。尚決小罪。況天時漸熱。深愍繫囚。宜令中書門
下巡城內囚徒。量事處置。畿甸徒囚。赤縣縣令䟽理斷決。
勿滯禁人。
禁左道詔
如聞道俗之閒。妄有占筮。誑惑士庶。假說災祥。兼託符咒。遂行左道。先令禁斷。不合更然。仍慮愚下。未能悛改。宜令所司申明格勅。嚴加訪察。
順時決獄詔
時屬正陽。事殷蠶穡。愍彼囹圄。或多冤濫。宜宏慎恤之恩。
俾助生育之德。其所有囚徒。除死囚巳外。所司長官即䟽
決處分。
給年滿兵募程糧詔
朕為人父母。撫有海內。以百姓為心。恐一夫失所。至於兵
募。尤令存卹。去給行賜。還給程糧。以此優矜。不合辛苦。如
聞比來兵募年滿者。皆食不充腹。衣不蔽形。䭾幕什物。散
落略盡。既不能致。便流浪不歸。丁壯減耗。實繇於此。自今
巳後。諸鎮兵募。每準額至交替時。所司預勘。兩月前奏聞。
當差御史。分道察。若涉欺隱。委御史彈奏。其有衣資盡者。
量以逃死兵衣給三兩軍。使得支濟。如病患者。遞給驢乘。令
及伴侶。
遣官祭五嶽四瀆風伯雨師詔
五嶽視三公之位。四瀆當諸侯之秩。載於祀典。亦為國章。
方屬農功。頗增旱暵。虔誠徒積。神道未孚。用申靡愛之勤。
冀通能潤之感。宜令工部尚書盧從愿祭東嶽。河南尹張
敬忠祭中嶽。御史中丞兼戶部侍郎宇文融祭西嶽及西
海河瀆。太常少卿張九齡祭南嶽及南海。黃門侍郎李暠
祭北嶽。右庶子何鸞祭東海。宗正少卿鄭繇祭淮瀆。少詹
事張晤祭江瀆。河南少尹李暈祭北海及濟瀆。且潤萬物
者。莫先乎雨。動萬物者。莫先乎風。眷彼靈神。是稱師伯。雖有
常祀。今更陳祈。宜令光祿卿孟溫祭風伯。左庶子吳兢祭
雨師。各就壇壝。務加崇敬。但羞蘋藻。不假牲牢。應緣奠祭。
尤宜精潔。
遣使宣慰懷鄭許滑衞等州詔
朕撫有天下。寅畏上元。思保太和。用康庶類。頃秋夏之際。
水潦不時。懷鄭許滑衞等州。皆遭泛溢。苗稼潦漬。屋宇傾
摧。有切納隍之憂。良深在予之責。宜令右監門衞將軍知
內侍省事黎敬仁速往宣慰。如有遭損之處。應須營助賑
給。並委使與州縣相知。量事處置。及所在堤堰不穩便者。
行其利害奏聞。
遣使宣撫河南北道詔
頃秋夏之閒。水潦方降。閭閻損壞。稼穡漂淪。嘗恐一物之違。況乃數州之弊。故發中使。巡于外臺。章奏屢聞。州鄉稍輯。朕視之如子。若納諸隍。于再于三。情猶馭朽。審求人瘼。更遣信臣。中丞兼戶部侍郎宇文融。忠文竭誠。夙夜匪懈。當安人之任。有利之能。眷彼使乎。宜膺其選。可往河南河北道遭水諸州宣撫。仍審察有不支濟者。宜更量加賑貸。若屋宇損壞。牛畜俱盡。及征人之家不能自存立者。量事助其修葺。其有官吏縱捨。賑給不均。亦須糾正。回日奏聞。
令都督刺史更訪擇舉人詔
朕夢想賢才。咨謀列嶽。遂因封祀。發詔搜揚。昨所臨御道
場。親加策問。不稱所薦。其數則多。乃聞膏粱之人。遞相招
致。邱園之俊。罕見襃升。豈朕勞求之意也。宜令都督刺史。
審更訪擇。具以名薦。
答寧王憲手詔
開府儀同三司兼太常卿寧王憲。秉德夷遠。體道淳深。頃
以茂親。典司宗社。禮經之文既備。鍾律之度巳和。成而不
居。謙以自牧。固辭兼領。情所重違。宜遂雅懷。俾停劇務。
安存流民詔
近聞河南宋沛等州百姓。多有㳂流逐熟去者。須知所詣。
有以安存。宜令本道勸農事與州縣檢責其所去及所到戶
數聞奏。
貶陳州刺史李樂詔
陳州刺史李樂。詐盜受贓。其數甚廣。法司斷死。國有常刑。
時屬發生。特申寬典。宜免死。貶為欽州道化縣尉員外置
長任。
賑給同鄜等州詔
同州鄜州。近屬霖雨稍多。水潦為害。念彼黎人。載懷憂惕。
宜令侍御史劉彥回乘傳宣慰。其有百姓屋宇田苗被漂
損者。量加賑給。
緩逋賦詔
河南河北諸州。去年緣遭水澇。雖頻加賑貸。而恐未小康。
言念于茲。無忘鑒寐。爰自春夏。雨澤以時。兼聞夏苗。非常
茂好。既即收穫。不慮少糧。然以產業初營。儲積未贍。若非寬
惠。不免艱辛。其貸糧麥種榖子。迴轉變造。諸色欠負等並
放。豐年以漸徵納。蠶麥事畢。及至秋收後。並委刺史
縣令專勾當。各令貯積。勿使妄有費用。明加曉諭。知朕意
焉。
遣使宣撫河北詔
河北州縣。水災尤甚。言念蒸人。何以自給。朕當宁興想。有
勞旰昃。在予之責。用軫于懷。宜令所司。量支東都租米二
十萬担賑給。仍令魏州刺史宇文融充宣撫使。便巡撫水
損。應須優恤。及合折免。并存閭舍。一事巳上。與州縣相知。
逐穩便處置。務從易。勿致勞擾。
