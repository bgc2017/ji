欽定全唐文卷六百四十五
李絳
絳字深之。趙州贊皇人。擢進士宏詞。元和六年拜中書侍
郎同中書門下平章事。十年出為華州刺史。入歷兵部吏
部尚書。文宗朝檢校司空。為山南西道節度使。累封趙郡
公。監軍使楊叔元怨絳。激募兵為亂。害之。年六十七。贈司
徒。諡曰貞。
太清宮觀紫極舞賦(以大樂與天地同和為韻)
開元中。賜海內以正朔。示天下以禮樂。舞紫極於宮庭。饗
元元於雲幄。乃樹以旌旃。設以宮懸。由中出以表靜。用上
薦於告虔。盛德之容。昭之於行綴。至和之節。奉之以周旋。
激乎流音之下。存乎大樂之先。八佾以敷。肅然舞於清廟。
九奏之作。杳若享乎鈞天。如是則文始不得盛於漢日。大
章未可比於堯年。振萬古而獨出。豈百王之相沿。洎乎秉
翟而叙。候樂以舉。協黃鐘。歌大呂。乍陽開於簫管。忽陰閉
於祝敔。淹速以度。正直是與。若中止而離立。復徐動而進
旅。和之感物。應鳥獸以蹌蹌。禮以成文。垂衣裳之楚楚。由
是俾有司夙夜在公。候吉日鼓鐘于宮。方將萬舞。爰節八
風。於以易其俗。於以告厥功。因乎所自。制在其中。申敬也
其恭翼翼。宣滯也其樂融融。齊無聲於合莫。感有情而統
同。則其業之所肄。習之則利。作茲新樂。著為故事。享當其
時。舞於此地。退而成列。周廟之干戚以陳。折而復旋。魯宮
之羽籥斯備。美乎冠之象以峩峩。舞其容以傞傞。合九變
之節。動四氣之和。散元風以條暢。洽皇化之宏多。是時也。
天地泰。人神會。舞有容。歌無外。故曰作樂以象德。有功而
可大。
對憲宗得賢興化問
陛下興聖懷。發德音。追帝皇之高風。紹祖宗之丕烈。思延
釣築之士。想致唐虞之化。非臣凡近愚昧。所宜獲承聖言
而祗應清問也。臣聞聖人與天地合德。日月合明。思發於
志。故易曰。出其言善。千里之外應之。况其邇者乎。又曰。先
天而天勿違。後天而奉天時。天且不違。而况于人乎。昔周
成王泣啟金縢。皇天為之反風。宋景公誠發德言。妖星為
之退舍。天人相感。今古同時。記曰。川澤通氣。山川出雲。嗜
欲將至。有開必先。言聖靈相通。有感而應也。今陛下以上
聖之資。撫易化之運。積勵精思理之志。求希代濟時之賢。
感於誠懷。勞於夢想。言出於口。行加於人。神祗將必效靈。
才俊固當接武。豈惟殷宗求於傅說。周文獲於渭濱。願言
必從。志誠斯感。惟聖人為能之。抑臣又聞奏必觀其實不
觀其文。信其行不信其言。若欲天下副陛下之誠。從陛下
之化。自非聖躬行之。以導其下。則無由而致。未有表正而
影不直。聲鳴而響不答也。今陛下以常士之禮。而待拔俗
之賢。以九品之祿。而望超代之器。是由垂蝸蚓之餌。以釣
吞舟之鱗。設弓弋之矢[:#AS-FBED:●]敫。以羅垂天之翼。固不可得而
致也。昔文王養老而伯夷太公出。昭王禮士而鄒衍樂毅
至。故必以身先之。以誠致之。未有不應者也。陛下誠能正
身勵巳。尊道貴德。親信端士。遠棄邪佞。盡忠進直者獎之。
希合從諛者斥之。與大臣言。敬而信之。不使小人參其事。
與賢士遊。親而禮之。不令不肖者搆其隙。唯義所比。不論
親疎。惟仁是行。不論貴賤。去冗官無益於時者。則祿及才
能矣。出宮女之希御幸者。則時無怨曠矣。簡繁數之儀。則
禮得其節矣。除靡曼之奏。則樂得其和矣。將帥廉。則士卒
勇矣。官師公。則治化洽矣。法令行。則下不違矣。教化篤。則
俗必遷矣。如此。則聖問周達。德聲遐宣。可使金石孚變。鳥
獸率
舞。而况於人乎。將必賢哲慕義。英彥赴響。伊尹必負鼎而
來。呂望必投釣而起。由余必棄戎而委質。寗戚必捨牛而
效用。三傑成功於高祖。四七展才於光武。龍吟則山雲起。
虎嘯則谷風生。自然之應也。然後陛下坐明堂。朝㣥后。興
教化。作禮樂。正風俗。厚人倫。遠比堯舜興崇。近與祖宗合
德。時臻至理。代稱中興。則向者聖念所思。睿心企及。何遠
之有哉。唯陛下勤行之爾。若言之不至。無至也。伏惟陛下
念之。伏惟陛下勤之而巳。
對憲宗論朋黨
臣歷觀自古及今。帝王最惡者是朋黨。姦人能揣知上旨。
非言朋黨。不足以激怒主心。故小人譖毀賢良。必言朋黨。
尋之則無迹。言之則可疑。所以搆陷之端。無不言朋黨者。
夫小人懷私。常以利動。不顧忠義。自成朋黨。君子以忠正
為心。以懲勸為務。不受小人之佞。不遂姦人之利。自然為
小人所嫉。譖毀百端者。蓋緣求無所獲。取無所得故也。忠
正之士。直道而行。不為諂諛。不事左右。明主顧遇則進。疑
阻則退。不為他計苟安其位。以此常為姦邪所搆。以其無
所入也。夫聖賢合跡。千載同符。忠正端慤之人。所以知獎。
亦是此類。是同道也。非為黨也。豈可使端良之人。取非僻
之士。然後謂非朋黨也。陛下親行堯舜之道。高尚禹湯之
德。豈謂上與數千年堯舜禹湯為黨。是道德同也。孔子聖
人也。顏回巳下十哲。希聖者也。更相稱贊。為黨乎。為道業
同乎。且仲尼祖述堯舜。憲章文武。又曰吾不復夢見周公。
遠者二千年。近者五百年。豈謂之黨。是聖人德行同也。後
漢末。名節骨鯁忠正儒雅之臣。盡心匡國。盡節憂時。而宦
官小人。憎嫉正道。同為搆陷。目為黨人。遂起黨錮之獄。以
成亡國之禍。備在史冊。明若日月。豈不為誡乎。詩人嫉讒
佞之人曰。取彼讒人。投畀豺虎。可為三復也。
論諫臣
陛下此言。似非聖意。恐有邪佞之人。以誤天心。且自古聖
王。未嘗不納諫則昌。拒諫則亡。故夏禹拜昌言。漢武延直
諫。所以光於史策也。史傳備載歷代帝王置敢諫之鼓。立
司過之史。木鐸徇路。以采風謠之詞。商旅謗市。以詳得失
之政。故成湯聖德格於皇天。而稱改過不恡。顏回希聖四
科之首。而美不二過。則知雖至聖賢。不免有過。所貴能改。
不至順非。若無諫諍。何以知過。故書云汝無面從。又曰從
諫如流。昔太宗以聖武削平天下。奄宅萬國。而懼臣下不
諫。誘之使言。至於李大亮孫伏伽之儔。皆以上疏諫事。并
蒙褒獎。魏徵王珪。事大小皆獻直言。諫諍切直。用裨聖德。
故太宗振英聲於萬古。王魏流芳名於千載。未聞堯舜禹
湯文武之君洎我太宗。窒諫路以自擁蔽。不聞其過。唯失
道之君。惡聞巳過。夏桀殷紂周幽秦王。以拒諫諍飾非。反
道敗德。直言者謂之誹謗。正諫者謂之妖邪。忠臣結舌。端
士養跡。故不知巳過。遂至亡國。向者四君招諫使言。聞過
輒改。易覆車之轍。啟忠臣之心。則當政化益光。宗社永固。
殷湯周武安得有鳴條牧野之戰。戎人漢祖安得有驪山
軹道之師。且今補闕拾遺。天后所置。使在左右。司察得失。
昔施之於女主。今黜之於聖時。國史之中。何以示後。微臣
切為陛下惜之。夫臣下貢言於至尊如天。臣卑如地。加以
日月之照。雷霆之威。小臣晝度夜思。將有上諫。本欲陳諫
十事。至時已除五六。逮於緘封上進。又削其半。其得上達
者。十無二三。何哉。啟忤意之言。干不測之禍。顧身無利。相
時避禍者也。自非聖主知直言有益於已。正諫有裨於時。
溫言容納。獎勵勸導。忠臣抱義不顧其身。懷忠不避其禍。
苟有致君濟時之益。不識觸忌冒諱之誅。何哉。盡節之臣。
竭忠之士。顧食君之祿。推事君之道而致然也。其君上納
忠如是之急也。臣下上諫如是之難也。所以明主須宥其
過。恂恂納諫。切言者賞之使必進。極諫者褒之使必行。然
後聖德明光。大化宣暢。今黜責諫臣。使直士杜口。非社稷
之利。朝廷之福也。陛下詢於微臣。不敢不陳愚疑。
延英論兵制
今邊上空虛。兵非實數。守將貪濫。背公徇私。虛人既多。實
兵須少。力既不敵。坐受傷殘。今府藏未充。國力猶闕。未得
廣添兵馬。且須即日處置。就其易行。得效速者。今京西京
北。并有神策軍鎮兵。本置此者。祗防蕃寇侵軼。俾其禦難
戰鬭也。不使其鮮衣美食。坐費衣糧爾。今寇賊為患。來如
飄風。去如驟雨。兩京節度使本兵既少。須與鎮兵合勢。犄
角驅逐。鎮軍須倍道急趨。同力翦撲。而牽屬左右神策。須
申狀取處分。夫兵不內御。須應機合變。失之毫釐。差以千
里。蕃寇方驅掠殺戮之際。百姓塗於草莽。方云入京。遠取
中尉處分。何異暍渴而穿井待水。餒饉而耕粟俟食。豈可
及事機乎。縱其將領諳識事體。星言應接。緣是禁衞將士。
無懼節使之心。進退前却。號令不及。既行刑不得。則與無
兵同。今須便據所在境兵馬及衣糧器械。割屬當道節度。
使法令畫一。豐約齊同。赴急如發機。前戰不旋踵。則兵威
必振。賊氣自消。陛下無驚急之憂。生靈無驅掠之患。若安
處無事之地。坐仰厚賜之恩。寇至以申狀為名。不曾禦敵。
節將以禮管成例。待以平交。徒有鎮遏之聲。都無討逐之
力。聖恩更此處分。豈為久遠之制。
延英論邊事
自古及今。戎狄與中國并。雖代有衰盛強弱。然常須邊境
備擬。烽候精明。雖繫頸屈膝而亭障未嘗一日弛其備也。
何者。夷狄無親。見利則進。不知仁義。惟務侵盜。故強則寇
掠。弱則卑伏。此其天性也。是以聖王以禽獸蚊蚋待之。其
至也則驅除之。其去也則嚴備之。今北虜蕃臣。復多歷年
載。雖實有功於社稷。報之以厚。施者巳倦。求者未厭。滿其
意。則曰事當宜爾。悍氣益驕。酌其中。則曰效之難圖。怨辭
立至。故印馬益廣。望價轉多。無厭之心。實難為足。若有如
此。異日必有不顧恩德。為患封疆。寇至而謀。則事不及矣。
今西北兩都。皆無備擬。兵但虛數。坐盜衣糧。將無成功。歲
邀官爵。衣甲器械之類。破官錢空有其名。部伍訓練之方。
務酒樂都亡其制。古者兵無二事。志在殺敵。將無異望。專
在誅寇。器用犀利。斥候精明。若有烟塵。負為力戰。若無警
急。即營生業。今則不然。戰士採拾以供上命。惟責程課。不
䘏饑寒。主將刻削以結內寵。不輯戎事。惟濟巳身。今戎狄
繼來婚嫁。於國情實。巨細必知。邊塞空虛。有無咸悉。至於
山川要害。道塗險易。巳皆探知熟習。委曲諳識。脫或見利
忘義。因便乘間。風塵暴至。羽檄交馳。急詔徵兵。無及係累
之苦。閉避逃禍。寧救驅掠之災。使邊人仰天而呼。望國而
泣。蓄甲不足以衞疆場。命將不足以把寇讎。此聖主所宜
圖之不可忘於終食之間也。伏望詔勅邊鎮節度。俾其虛
實有無。少闕事宜。分析聞奏。仍請於八座丞郎兩省中。選
擇公忠清幹不撓之臣奉使。各與大鎮節度使。各與點閱
軍中。訪問理事。一時上聞。然後申明制度。增緝募兵。謹其
殿最。行其賞罰。罪不在捨。刑罰必加。功有可褒。爵賞必及。
如此。則陛下高枕。邊人永寧。古人曰。備豫不虞。有備無患。
此經國之常制也。
請崇國學疏
自三代哲王巳降。奄有天下者。未嘗不崇建太學。尊重名
儒。習千戚羽籥之容。盛樽俎揖讓之禮。以興教化。以致太
平。天子親入視學。皇太子行齒冑之禮。斯所以化成天下
也。故記曰。如欲化民成俗。必由學乎。當征討之急。則先武
事。丁治平之運。則尚文德。二柄相須。百王不易。故漢光武
於兵草之中。投戈講藝。魏太祖於擾攘之際。崇立學校。歷
代之於儒道。如此急也。後漢儒學之盛。太學至有三萬人。
諷先聖之言。酌當代之務。鴻名碩德。匡國濟時。未有不遊
於太學。以躋於顯位者也。國家自高祖初立。關中便修太
學。并為功臣宗室子弟別立小學。建黌舍。大加儒訓。增置
生徒。各立博贍。鴻儒碩學。盛於朝列。質疑應問。酌古辨今。
咸徵經據。并傳師法。故朝廷無不根之論。蕃夷有慕義之
名。風教大成。禮樂咸備。貞觀之理。謂之太平。至於開元中。
亦宏國學之制。復覩儒道之盛。故太學興廢。從古及今。皆
興於理化之時。廢於衰亂之代。所以俾風俗趨末而背本。
好虛而忘實。蓋由國學廢講論之禮。儒者靡師資之訓。自
是以降。不本經義。不識君臣父子之道。不知禮樂制度之
方。和氣不流。悖亂遂作。其師氏之廢。如是之害也。今天下
遭逢聖明。蕩除瑕穢。前代所不能舉。而陛下舉之。百王所
不能行。而陛下行之。萬方傾耳。兆人企踵。思望聖化。希承
德風。而德盛道隆。闕絃歌之雅詠。政流化洽。鮮儒學之高
風。頃自羯胡亂華。乘輿避狄。中夏凋耗。生人流離。儒碩解
散。國學毀廢。生徒無鼓篋之志。博士有倚席之譏。馬廄園
蔬。殆恐及此。伏惟陛下挺超代之姿。發振俗之令。復崇太
學。重延碩儒。精選生徒。獎寵博士。備徵天下名德專門之
士。增飾學中屋室廚饌之制。殿最講習之優劣。彰明義訓
之得失。明立科品。使有懲勸。拔萃出㣥者。縻之以祿。廢業
怠教者。寘之以刑。自然儒雅日興。典墳日重。先王之道日
盛。太學之訓日崇。陛下垂拱明庭。受釐清禁。使師氏教德。
不獨美於周時。橋門觀禮。豈復謝於漢日。伏希天造。特鑒
愚言。起茲廢墜。宏於教化。冀裨聖教。以助皇風。
奉命進錄歷代事宜疏
臣等先奉進止。令檢尋歷代至國朝已來聖帝明王忠臣
義士君臣合體事跡可觀者。檢五十條進呈。欲於御座置
屏風觀覽者。伏以自(闕一字)聖王。皆憂勤庶政。未嘗不取鑒
於前代。致理於當時。昔太宗亦命魏徵等博採歷代事跡。
撰㣥書政要。致在坐側。常自省閱。書於國史。著為不刊。今
陛下以天縱聖姿。日慎一日。精求道理。容納直言。猶更參
驗古今。鑒美惡。朝夕觀覽。取則而行。誠烈祖之用心。必致
貞觀之盛理。臣等謹依撰錄。都五十條。賢愚成敗。勒為兩
卷。隨狀進上。其㣥書政要。是太宗之書。其中事跡周備。伏
望聖聽日新。成不諱之朝。致無為之化。
陳時務疏
昔太宗之理天下也。房元齡杜如晦輔相聖德。魏徵王珪
規諫闕失。有溫彥博戴冑以彌縫政事。有李靖李勣訓整
戎旅。故夷狄畏服。寰宇大安。猶孜孜求理。開導直言。旰食
宵衣。不敢漏溢。豈復當時務於自逸乎。陛下視今日事何
如漢文時。且文帝漢之明主。恭儉節用。身衣皂綈。清淨為
理。刑措不用。戎狄面內。干戈偃戢。賈誼上言。猶以當時如
厝火積薪之下。火未燃而以為安。其憂危如此。今中夏河
南北申蔡。有五十餘州。法令所不及。德澤所未加。兼西戎
侵盜。近以涇隴靈寧等州為界。去京城遠者不過千里。近
者數百里。烽燧相接。邊界屢警。此陛下焦心涸慮。廢寢忘
食之時。豈可高枕而臥也。
論任賢疏
自古及今帝王。未有不任賢則理。用邪則亂。明著史傳。不
敢備陳。夫聖主理當代之人。祗選當時之賢。極其才分。便
可致理。豈借賢於異代。以理今日之人。近代北齊任楊遵
彥則理。用高阿那肱則亂。隋代任高熲則理。用楊素則亂。
國家任房元齡杜如晦魏徵王珪姚崇宋璟則理。用李義
府許敬宗李林甫楊國忠則亂。事狀橫於目前。理亂存於
史策。夫致賢之路。歷代不同。大凡王者不以至尊輕待臣
下。不以已能蓋於凡器。折節下士。卑躬禮賢。天下賢能之
人方出。是巖穴無晦迹之儔。朝廷有佐時之器矣。
論任賢第二疏
堯舜亦以知人為難。况近代澆薄。真偽不分。固不易知也。
然以事小驗之。必十得七八。任官清廉。無貪穢之跡。當事
堅正。無阿容之私。章疏諫諍。無希望依違之苟。在左右獻
納。無邪佞愉悅之辭。言必及遠大。行不顧財利。如此則可
謂近於賢矣。若言必諂諛。動關名利。攻人之短。不揚人之
美。求巳之售。不量巳之分。觀望主意。以希合為心。逢迎君
意。以恩幸為志。為主招怨。為身圖利。斯可謂之小人也。驗
之以行事。參之以輿議。然後用之。委用以後。名聲相副。則
當任之。既任之。則當久之。使代天下之績。久而化成。然後
聖君垂拱而治矣。賢者行理端直。身寡黨援。拔擢賢彥。則
小人怨謗。杜塞邪徑。則姦人搆陷。制度畫一。則貴戚毀傷。
忠正進用。則諛佞攻擊。夫用賢豈容易哉。自非聖主明君。
懸鑒情偽。不使毀謗得行。疑似生隙。盡其才器。極其智用。
然後政化可得而興。故齊桓公任管夷吾。一則仲父。二則
仲父。齊國大理。是任之不疑也。管仲對桓公曰。既任君子。
而以小人參之。此最害霸也。古人以求賢不至。則賢者不
出。故喻以蝸蚓之餌。以求吞舟之鱗。設釜鍾之祿。以致濟
代之器。不可得也。陛下但以數事驗之以言。校之以實。採
之於眾。任之以權。則賢不肖得矣。伏惟聖智詳察。
請授烏重允河陽節度使疏
臣請案守謙密言。聖恩商量。以昭義兵馬使烏重允部署
軍中。事不獲巳。須與節度使者者。臣竊以此處置。實非所
宜。比者以從史受命。不由朝廷。遂致生彼邪心。致茲惡迹。
今重允驅逐從史。忽領旌旄。兩河聞知。必生怨望。謂陛下
密以官爵。誘其將校。逐其主帥。人情雖愜。國體巳傷。若以
重允主兵。勢須便與。即是威福不在朝廷。於事體之間。與
從史何異。議者若云重允見主權。必不受制。臣觀事勢。實
恐不然。何者。伏緣從史懷惡蓄姦。罔上違命。所以重允得
仗義獻款。以順為名。其眾遂伏。今重允若不顧憲章。以力
取位。即其同列。寧息偏辭。儻失眾心。前事豈遠。以此事理。
必無異圖。縱軍中有狀。請與重允。此時之事。必非忠心。其
流輩既多。當不願重允獨得。別與一鎮。少愜衆心。伏望聖
恩先令密諭重允。授以河陽節度使。除元陽澤潞節度使。
則人情大伏。國體得全。且重允忽自軍校。授以河陽。拔於
行間。恩生望外。豈於此際。更有遲迴。棄義虧忠。遣福取禍。
雖至愚下。亦必不然。元陽功效素高。公望又積。澤潞接近。
久亦承風。今若除授。便徑入潞府。慰勞將士家口。䘏其貧
乏。各使安存。三軍聞知。自然感悅。重允既得方鎮。元陽又
愜人心。如此處置。必無差誤。機事可惜。實所痛心。威柄一
失。豈可復得。伏望聖恩不以臣愚昧。特賜省覽。斷自宸慮。
成此聖功。輒敢獻陳。伏候聖旨。
辨李吉甫密奏疏
伏以臣與鄭絪。先後懸殊。不相往來。臣約其事體。必無此
理。鄭絪甚讀書。頗識事體。得稱佳士。素有英名。雖不知其
才術如何。至於君臣大義。不合不知去就。若身居宰相。參
陛下密謀。便敢洩之於奸臣。雖術同犬彘。性如梟獍。亦不
至此。况絪頗知古今。洞識名節。事出萬端。情有難測。莫不
同列有不便之勢。專權有忌前之心。造為此辭。冀其去位。
若不過陳危事。安得激怒上心。伏望陛下深賜詳熟。無令
人言陛下惑於讒佞也。
辨裴武疏
右。裴武甚諳練時事。往陷在河中李懷光賊中。事迹可稱。
今所銜命。不合絕有乖錯。大抵賊多變詐。難得實情。以臣
愚慮思度。王承宗恐國家必有征討。請割德棣兩州。且得
安全。尚有四州之地。亦足保其富貴。求安之計。必是此心。
然鄰道魏博東平范陽。與王承宗勢同事等。恐他時亦為
朝廷所割。必是為鄰道所搆。兼以利害鼓動。不得守其初
心。此必然之理也。伏望且尋訪之。裴武所上表。只得上承
宗初時意。便且奏來。後必恐鄰境脅制誘動。遂有後變。計
裴武不敢不盡其心。今陛下擇裴武使兇逆悖亂之邦。一
不如意。便有貶責。臣恐今後奉使賊中。無復得誠實。其後
奉使者皆以武為誡。依阿可否之間。必曰其言及表章。則
如此之深。心則臣不可保。不可顯言是非。陳列事狀。若朝
廷不得實狀。別處置或有乖錯。非國家所利也。若受賊中
財賂。言語不實。則須重責。以懲姦欺。又言先於裴垍宅宿。
且裴武久為朝官。甚諳制度。裴垍身為宰相。特授恩私。必
無未見而便宿宰相家。固無此理。昧劣如此。兩人猶不敢
至是。况皆是詳練時事之人。計必無此事。必有搆傷裴垍
裴武。陛下不可不深察也。
論劉從諫求為畱後疏
臣伏以兵機尚速。久即計生。威斷貴定。疑即變起。人情未
一。乃可伐謀。事勢巳分。則難命中。據劉悟八月十日得病。
計是日便死。逗畱掩匿。奏報巳遲。朝廷既知。又數十日都
未有處分。中外人意。共惜事機。今昭義兵衆。必不盡同從
諫之亂。縱有同者。不過所厚一二千人。直使一半叶同。尚
有一半守順。况從諫不曾久主兵馬。威惠未加於人。又此
道素亦貧窮。非時必無優賞。今朝廷但速除近澤潞四面
一將帥充昭義節度。令倍程赴鎮。從諫未及鋪置。新使巳
到潞州。所謂先人有奪人之心。疾雷不及掩耳。真從天上
落也。新使既到潞州。軍心自有所繫。從諫無位。何名主張。
又設使未到巳前。謀撓朝命。臣亦料得必無能為。若欲多
分兵馬守境。則事須給付器械。將校等既得器械。又巳有
正節度使。豈肯更為從諫腹心。若欲少分兵馬。則不足抗
拒新使之人。事宜物理。昭然可知。臣前月十七日巳面陳
論。并具狀聞奏訖。至今又二十餘日。未有處分。恐潞州三
軍。會朝廷意旨。將欲效順。即慮忽與從諫。將欲同惡。又却
恐除別人。儻更被姦人為畫狡計。虛張賞設錢數。兵士覬
望。尤難指揮。今則巳似太遲。失於制置。若更稽緩。事恐轉
生。伏望速賜裁斷。仍先下明勅符。賜新節度使五十萬匹
物。令宣示三軍。以其從來忠節。故有此賜。便節級賞設。續
除劉從諫一軍郡刺史。從諫既粗有得。必且擇利而行。萬
萬之中。無一二違拒。必若不從指揮。臣亦以為不假攻討。
蓋山東三州。難自存立。若欲旁連魏鎮。即須厚賂交通。若
擬自保封疆。即須終日備禦。四面受敵。必不支持。數月之
間。定見覆敗。况又聞山東官健。巳不許自蓄刀兵。足明軍
心殊未得一。帳下之事。亦在不疑長短。此方義無便授從
諫之理。今更於意外料度。儻從諫事急。將所親厚三二千
人。散授魏鎮。必亦虜縛。送歸闕廷。上取忠義之名。下快讎
怨之志。此必然之理也。在魏博鎮州。畱一從諫。亦何所利。
其將士三二千。既是從逆得散。却亦是國家一事。縱橫揣
度。股掌無逃。又以為直使山東之人。未得其便。僶俛受制。
依違俟時。朝廷亦只要明勅四面諸軍。嚴兵保境。勿令公
私來往。勿使商旅通流。遲不一年。梟首必至。若或捨此數
計。事或後時。即非愚臣所知。亦必他日追悔。臣不勝憂憤
激切之至。
論僕射中丞相見儀制疏
左右僕射。師長庶寮。開元中名之丞相。其後雖去三事機
務。猶總百司之權。表狀之中。不署其姓。尚書巳下。每月合
衙上日。百寮列班。宰相居上。中丞御史。列位於廷。禮儀之
崇。中外特異。所以自武德貞觀巳來。聖君賢臣。布政除弊。
不革此禮。謂為合宜。苟有不安。尋亦合廢。近年緣有才不
當位。恩加特拜者。遂從權便。不用舊儀。酌於㣥情。事實未
當。今或有僕射初除。就中丞院門相看。即與欲參何殊。或
中丞新授。亦無見僕射處及參賀處。或僕射先至。中丞後
來。憲度乖宜。尊卑倒置。儻人才忝位。自合別授賢良。若朝
命守官。豈得有虧法制。伏望下百寮詳定事體。使永可遵
行。
論不召對疏
學非稽古。才昧濟時。陛下過聽。不以臣等愚懵無取。誤置
於嚴密之地。職居肘腋。任切腹心。寵食大官之珍。榮通禁
門之籍。縻軀致命。詎報雨露之恩。殉節忘家。寧酬天地之
德。所以繼獻章疏。冀增日月之輝。屢進懇誠。希添海嶽之
廣。而不量力分。觸冒危機。徒竭公盡忠。忤犯嚴旨。雖死不
悔。當職所宜。臣以謂忠臣不避罪以匡君。正士不違患以
汙道。所貴上裨萬一。仰酬顧遇。實臣等之心也。不謂忌諱。
合寘嚴譴。此又臣等之分也。一月以來。未蒙賜召。咫尺之
地。無申就日之忱。跬步之間。莫獲承天之問。兢惕無地。慚
惶失圖。臣聞管仲對齊桓公云。大臣持祿不敢諫。小臣畏
罪不敢言。下情不通。此害霸之甚也。臣等不言度日。飽食
過時。既無切諫之尤。復道如何。伏惟陛下以社稷宗廟為
心。以四海萬姓為慮。詢訪道理。開納直言。知好問而自通。
以博問而自廣。是天下之幸。豈臣等之幸耶。
請立儲疏
古先哲王。以天下為大器。知一人不可以獨理。四海不可
以無本。故立皇太子以副巳。設百官以分職。然後人心大
定。宗社以寧。有國家者不易之道也。陛下嗣膺大寶。四年
於茲矣。而儲闈未立。典策不行。是開窺覦之端。乖重慎之
義。非所謂承宗廟重社稷也。且漢魏故事。國朝舊制。懸諸
日月。著為憲章。伏望陛下抑撝謙之小節。行至公之大典。
用興儲副。永固邦家。則主鬯承祧。必光於萬代。問安侍膳。
道播於百王。
請放宮女疏
聖哲之君。撫馭之要。必順人情以作事。感天意以致和。從
古以來。其道由此。陛下勵精求理。損巳推誠。風動四方。事
貞百度。作範來代。掩美前王。後宮之中。人數不少。離別之
苦。頗感人心。怨曠之思。有干和氣。伏冀酌量所要。務放其
餘。使其親戚如初。復得宮掖省費。上以表大德如天之施。
下以成㣥生遂性之樂。道映青史。化洽皇風。敢竭涓塵。庶
裨萬一。如蒙聖恩允許。便請入德音。
論量放旱損百姓租稅疏
伏以聖慈憂旱。務在恤人。將欲赦其流亡。無如減其租稅。
則下懷感悅。上動陰陽。昨正月中所降德音。量放江淮去
年錢米。臣聞所放數內。巳有徵納。縱未納者。又多流亡。旱
損州縣。至今務放錢米甚少。百姓未經豐熟。復納今年差
科。疲羸之中。徵迫不及。人力困苦。却在今年。伏望天慈。更
賜優恤。其江淮先旱損處。作分數更量放今年租稅。當餒
饉之際。承雨露之恩。感動人心。無甚於此。輒極愚疑。上瀆
宸嚴。
論中尉不宜統兵出征疏
(前闕)且其擾改師徒。陷沒將校。衆情㣥議。必謂陛下正其
刑典。懲之後來。今反極寵榮。重加崇秩。巳後更有敗軍失
律之將。蹈利干賞之夫。則何以處之。若誅之。則罪同而罰
異。王法之不一也。若捨之。則保身而翫國。政典之不行也。
伏望心割不忍之恩。舉不刊之典。責無功之罪。追不次之
榮。使備邊之將。有所懲勸。當危之士。無復顧望。實天下幸
甚。
請散內庫拯黎庶疏
臣聞王者積之於人。霸者積之於國。尋常之君。積於府庫。
陛下以超邁英姿。嗣膺寶歷。蠻夷納貢。山澤效珍。固當事
冠百王。德垂萬代。昭可書之事。成不諱之朝。今內藏積財。
來者必納。唯顧進入之數。不問聚斂之由。方鎮皆裒刻於
人。以進獻為號。因緣姦盜。半入私家。百姓積怨。兆人興謗。
殆非今日聖政所宜行也。又錢是通流之貨。居之則物以
騰踴。帛是衣著之物。貯之則歲轉損爛。此皆出於人力。匪
從天生。積難得之財。成無用之幣。聖心所宜畱念。伏乞天
慈量恩澤頒賜之所要。校制作移用之所費。三倍已外。悉
付所司。儻經用者有餘。即租稅寬於外以令疲人蘇息。內
以表聖政光昭。存之策書。足示後嗣。
論戶部闕官斛㪷疏
今天下州縣。皆有戶部闕官俸料職田。祿粟見在。計有三
百餘萬石。舊例便牒諸道監院。准時價糶貨。市綾絹送納
戶部。巡院官少有公心。皆申報估價。至賤三分無一。未為
姦欺。及依來牒令糶。皆是觀察刺史院官所由等賤價糶
將。貧弱百姓惠都不收。市輕價皆貴破官錢。計度所糶斛
㪷迴市輕貨。比及到京輸納之時。損折姦欺。十無七八。枉
破官物。利入姦人。無益於公。有害於理。臣伏見自陛下嗣
位以來。遇江淮饑歉。三度恩赦。賑貸百姓斛㪷。多至一百
萬石。少至七十萬石。本道饑儉無米。皆賜江西湖南等道
米。江淮諸道百姓。差使於江西湖南般運。往返數千里。五
六箇月舟船方到。百姓殍殕相望。轉徙溝壑。蓋緣道路遐
遠。不救急切也。今天下戶部闕官斛㪷。伏請便令所在州
縣收貯。如是觀察州即令觀察判官一人專知判。諸州即
錄事參軍專知判。如有遷轉改易。分明交付後人。如交割
之時。妄有情故。虛受物數。便懲責承受專知官。如似損壞。
即仰於當處州使公用卻迴。取當年新斛㪷。詔書朝到。斛
㪷暮給。救倒懸之甚急。免般運之艱難。副聖慈憂恤之仁。
免饑人殭殕之苦。若貯貸之外。斛㪷甚多。便減價糶。務救
百姓艱歉也。
對憲宗問進羨餘疏
守土之官。厚斂於人。以市私恩。天下猶共非之。况戶部所
掌。皆陛下府庫之物。給納有籍。安得羨餘。若自左藏輸之
內藏。以為進奉。是猶東庫移之西庫。臣不敢踵此弊也。
