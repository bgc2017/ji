欽定全唐文卷二百十四
陳子昂(六)
為建安王與遼東書
月日。清邊道大總管建安郡王攸宜致書於遼東州高都
督蕃府。賢甥某至。仰知破逆賊孫萬斬十有餘陣。并生獲
夷賊一千人。三軍慶快。萬里同歡。都督體英偉之才。抱忠
義之節。遂能身先士卒。為國討讎。以數百之兵。當二萬之
寇。指麾電掃。逆黨雲銷。非都督智勇過人。威名遠振。誰能
以少擊衆。陷醜摧兇。使國家無東顧之憂。是都督之力也。
賢甥俊酷似其舅。遂能與某等應機破敵。效節立功。此已
各賞金帶緋袍。薄荅誠效。更自錄奏。擬加榮官。願都督遠
知此意也。今賊饑餓。災舋日滋。天降其殃。盡滅已死。人厭
其禍。萬斬方誅。營州士人及城傍子弟。近送密款。準待官
軍。某令將蕃漢精兵四十萬衆剋取。某月日百道齊驅。分
五萬蕃漢精兵。令中郎將薛訥取海路東入。舟檝已具。來
月亦發。請都督勵兵秣馬。以待此期。共登丸山。看殄凶虜。
書勛竹帛。開國傳家。是都督建功之日也。中閒剋期同會。
當更別使知聞。正屬有軍事。未能委曲。初春向暖。願動靜
勝常。所是都督官屬及大首領并左右立功人等。並申此
問。相見在近。豫以慰懷。
為建安王荅王尚書送生口書
使至。所傳斬首及生擒獲馬等。具如來狀。仰以欣快。三軍
共之。狡寇逋誅。此來擒馘。師徒企踵。爭望先鋒。尚書遠略
英謀。臨機果斷。潛制凶醜。梟首伏辜。在此諸軍。實增募勇。
既壯尚書之節。又美先登之功。幽州士人。尤以慶快。破竹
之勢。自此為階。某方擐甲負戈。為尚書後列。登高臨陣。坐
觀俘虜。此期在即。豫以慰懷。初春猶寒。願保休勝。裨將已
下。各慰問之云云。
為建安王與諸將書
使至辱書。仰知都督率兵馬摧破凶虜。遠聞慶快。實慰永
懷。非公等忠勇兼資。統率多算。同心戮力。殉節忘軀。以剋
翦逋兇。揚國威武。在此將士。聞公等殊戰。賊不當鋒。莫不
西望憤勇。欽羨獨剋。甚善甚善。即日契丹逆醜。天降其災。
盡病水腫。命在旦夕。營州饑餓。人不聊生。唯待官軍。即擬
歸順。某此訓勵兵馬。襲擊有期。六軍長驅。此月將發。恨不
得與諸公等共觀諸將斬馘獻俘。旦夕嚴寒。願各休勝。契
丹破了。便望迴兵。平殄默啜。與公等相見有日。預以慰懷。
臨使怱怱。書不盡意。
為建安王與安東諸軍州書
日月。清邊道行軍大總管建安郡王攸宜致書安東諸州
刺史并諸將部校官屬等。初春猶寒。公等久統兵馬。勤國
扞邊。不至勞弊也。某如常。比賊中頻有人出來。異口同詞。
皆云逆賊李盡滅已死。營州饑餓。人不聊生。諸蕃首領百
姓等。唯望官軍。即擬歸順。前後繼至。非止一人。某先使人
向營州。昨迴。具得父老密狀。云賊勢窮蹙。去正月上旬。有
妖星落孫萬斬營中。其聲如雷。賊黨離心。各以猜貳。天殃
如此。人事又然。平殄凶渠。正在今日。大軍即以二月上旬。
六道並入。指期剋翦。同立大勛。請公等訓勵兵馬。共為掎
角。開國封侯。其機在此。幸各勉力。以圖厥功。尋當更使人
續往。先此不具。
為建安王荅王尚書書
使至辱書。知初出黃龍。即擒白鼠。凶賊滅兆。事乃先徵。凡
百士衆。莫不喜躍。鼠者坎精。穿竊為盜。夜遊晝伏。乃是其
常。今白日投軀。素質委命。賊降之象。理必無疑。近再有賊
中信來。親離衆潰。期在旦夕。尚書宜訓兵勵士。秣馬嚴威。
因此凶亂之機。乘其敗亡之勢。事同破竹。無待翦茅。坐聽
凱歌。豫用欣慰。
與韋五虛已書
命之不來也。聖人猶無可柰何。況於賢者哉。僕嘗竊不自
量。謂以為得失在人。欲揭聞見。抗衡當代之士。不知事有
大謬。異於此望者。乃令人慚愧悔赧不自知。大笑顛蹶。怪
其所以者爾。虛已足下。何可言邪。夫道之將行也命也。道
之將廢也命也。子昂其如命何。雄筆雄筆。棄爾歸吾東山。
無汨我思。無亂我心。從此遁矣。屬病不得面談。書以述言。
子昂白。
為蘇令本與岑內史啟
某啟。某聞子以母貴。自古通方。禮以親榮。在昔恒理。豈非
奉上之道。休泰必同。膝下之恩。親愛先及。伏惟尊舅寵居
密戚。位列崇班。實富貴於當今。允尊榮於前代。居得言之
地。據至要之途。九族同欣。皆憑於奬眄。六親咸賴。仰沐於
恩波。莫不拂拭其羽儀。增長其光價。某自末器。忝在甥徒。
早蒙撫育之恩。不殊骨肉之愛。自痛無福。家禍遂纏。爰在
孤遺。載延慈眷。愛同諸子。禮越常流。遂得教訓成人。策名
從宦。舅又曲垂顧念。恩甚庭闈。渭陽之情。實多荷戴。猥以
庸薄。叨累周行。自委質戎班。昭名果毅。經今一十三歲矣。
而竟未一遷。仰望儕流。莫不皆居顯位。旋觀時輩。亦以再
歷榮班。獨某一人。空嗟留滯。雖命途乖舛。良或甘心。然親
貴盈朝。豈忘提奬。所以仰瞻恩惠。不棄於疎微。冀降慈流。
有憐於孤賤。伏願舅大宏收採之眷。特垂咳唾之恩。矜憫
小子。使得宦及朋友。寵以親榮。私門載昌。幽冥是賴。豈不
幸甚。豈不幸甚。無任企仰之至。謹奉啟不宣。某再拜。
上薛令文章啟
某啟。一昨恭承顯命。垂索拙文。祗奉恩榮。心魂若厲。幸甚
幸甚。某聞鴻鍾在聽。不足論擊缶之音。太牢斯烹。安可薦
羹藜之味。然則文章薄伎。固棄於高賢。刀筆小能。不容於
先達。豈非大人君子以為道德之薄哉。某實鄙能。未窺作
者。斐然狂。雖有勞人之歌。悵爾詠懷。曾無阮藉之思。徒恨
跡荒淫麗。名陷俳優。長為童子之㣥。無望壯夫之列。豈圖
曲蒙榮奬。躬奉德音。以小人之淺才。承令君之嘉惠。豈不
幸甚。豈不幸甚。伏惟君侯星雲誕(一作挺)秀。金玉閒成。衣
冠禮樂。範儀朝野。致明君於堯舜。皇極允諧。當重寄於阿
衡。中階協泰。非夫聰明博達。體變知機。如其仁。如其仁。方
當拔俊賞竒。使拾遺補闕。坐開黃閤。高視赤松。然後與稷
契夔龍。比功並德。豈徒蕭曹魏丙。屑屑區區而已哉。某實
細人。過蒙知遇。顧循微薄。何敢祗承。謹當畢力竭誠。策駑
磨鈍。期效忠以報德。奉知己以周旋。文章小能。何足觀者。
不任感荷之至。
金門餞東平序
昔者漢朝卿士。供帳餞於東都。晉國名賢。傾城祖於西郊。
雖時稱盛觀。而人非帝族。東平紫微英冑。朱邸天人。蘊岐
嶷之[:#AS-9061:⿰王褱]姿。得山河之寶氣。劉君愛士。常致禮於幽人。曹植
論文。每交歡於數子。屬鑾輿拜日。來朝太室之前。玉檢停
刊。言返章華之路。㣥公以眷深王粲。思邀祖道之歡。下走
以遇重荀慈。謬奉芳筵之醴。於時青陽二月。黃鳥㣥飛。殘
霞將落日交暉。遠樹與孤烟共色。江山萬里。眇然荊楚之
塗。城邑三春。去矣伊瀍之地。既而朱軒不駐。綠蓋行遙。琴[:#AS-82F9:⿰罇
]之清讌巳疲。珠玉之芳言未贈。請各陳志。以序離襟。
梁王池亭宴序
子昂少游白屋。未歷朱門。聞王孫之游。空懷春草。見公子
之興。每隔青霄。弋陽公座辟青軒。飾開朱邸。金筵玉瑟。相
邀北里之歡。明月琴[:#AS-82F9:⿰罇]。即對西園之賞。鄙人幽介。酒醴知
慚。王子愛才。文章見許。白日巳馳。歡娛難恃。平生之樂。其
在茲乎。
薛大夫山亭宴序
夫貧賤之交而不可忘。珠玉滿堂而不足貴。閉門無事。對
黃卷以終年。高論不疲。逢故人而永夜。薛大夫其人也。下
官昔承顏色。早蒙車騎之知。晚接恩光。不異平津之舊。蔡
邕書史。許以相資。張載文章。見稱於代。爾其華堂別業。秀
木清泉。去朝廷而不遙。與江湖而自遠。名流不雜。既入芙
蓉之池。君子有鄰。還得芝蘭之室。披翠微而列坐。左對青
山。俯盤石而開襟。右臨澄水。斟綠酒。弄清絃。索皓月而按
歌。追涼風而解帶。談高趣逸。體靜心閑。神眇眇而臨雲。思
飄飄而遇物。林軒寂寞。星漢縱橫。思欲垂汗漫而㣥遊。與
真精而合契。歡窮興洽。樂往悲來。悵鸞鶴之不存。哀鷞鳩
之久沒。徘徊永歎。慷慨長懷。東方明而畢昴升。北閣曙而
天雲靜。悲夫。向之所得。巳失於無何。今之所遊。復羈於有
物。詩言志也。可得聞乎。
別中岳二三真人序(時龍集乙未十二月二十日)
夫愛名山。歌長往。世有之矣。放身霄嶺。宴景雲林。卑俗不
可得而聞。時士不可得而見。則吾欲高視終古。一笑昔人。
嵩山有二仙人。自浮邱公王子晉上朝玉帝。遺跡金壇。鳳
簫悠悠。千載無響。吾每以是臨霞永慨。撫膺歎息。常謂烟
駕不逢。羽人長往。去囂世。走青雲。登玉女之峰。窺石人之
廟。見司馬子微馮太和。霓裳眇然。冥壑獨立。真朋羽會。金
漿玉液。則有楊仙翁(一作公)元默洞天。賈上士幽棲牝谷。玉
笙吟鳳。瑤衣駐鶴。方且迷軒轅之駕。期汗漫之遊。吾亦何
人。躬接茲賞。實欲執青節。從白蜺。陪飲崑崙之庭。觀化元
元之府。宿心遂矣。冥骨甘焉。豈知瓊都命淺。金格道微。攀
倒景而迷途。顧中峯而失路。塵縈俗累。復汨吾和。仙人真
侶。永幽靈契。翳青芝而延佇。遙會何期。結丹桂而徘徊。遠
心空絕。紫烟去。黃庭極。仰寥廓而無光。視寰區而寡色。悠
悠何往。白頭名利之交。咄咄誰嗟。元運盛衰之感。始知楊
朱歧路。墨翟素絲。尚平辭家而不歸。鮑焦抱木而枯死。可
以慟。可以悲。古人之心。吾今得之也。
送吉州杜司戶審言序
嗟夫。德則有鄰。才不必貴。昔有耕於巖石。而名動京師。詞
感帝王。乃位卑武騎。夫豈不遭昌運哉。蓋時命不齊。竒偶
有數。當用賢之世。賈誼竄於長沙。居好文之朝。崔駰放於
遼海。況大聖提象。㣥臣守規。杜司戶炳靈翰林。研幾策府。
有重名於天下。而獨秀於朝端。徐陳應劉。不得劘其壘。何
王沈謝。適足靡其旗。而載筆下寮。三十餘載。秉不羈之操。
物莫同塵。含(一作合)絕唱之音。人皆寡和。㣥公愛禰衡之俊。
留在京師。天子以桓譚之非。謫居外郡。蒼龍閹茂。扁舟入
吳。告別千秋之亭。迴棹五湖之曲。朝廷相送。駐旌蓋於城
隅。之子孤遊。森風颿於天際。白雲自出。蒼梧漸遠。帝臺半
隱。坐隔丹霄。巴山一望。魂斷綠木。於是邀白日。藉青蘋。追
瀟湘之遊。寄洞庭之樂。吳歈楚舞。右琴左壺。將以緩燕客
之心。慰越人之思。杜君乃挾琴起舞。抗首高歌。哀皓首而
未遇。恐青春之蹉跎。且欲攜幽蘭。結芳桂。飲石泉以節味。
咏商山以卒歲。返耕餌术。吾將老焉。㣥公嘉之。賦詩以贈。
凡四十五人。具題爵里。
冬夜宴臨卭李錄事宅序
下官遊京國久矣。接軒裳衆矣。池臺鐘鼓。雖有會於終朝。
琴酒管絃。未窮歡於永夕。豈非殊我親愛。異我風謠。而使
臨堂有懷。聞樂增歎者也。何功曹舊州耆老。迹尚於沈冥。
李錄事吾土賢豪。義多於遊俠。高軒置酒。甲第迎賓。絲竹
紛於綺窗。琅玕盛於雕俎。樓臺若畫。臨故國之城池。軒蓋
如雲。總名都之車馬。於是乘興。自此而遊。安得不放意留
歡。遺老忘死。金壺漏晚。銀燭花微。北林之烟月無光。南浦
之星河向曙。赤車使者。下官雖謝於古人。錦里名家。㣥公
豈慙於昔彥。我之懷矣。實在於斯。同賦一言。俱為四韻。
忠州江亭喜重遇吳參軍牛司倉序
日月交分。春秋代謝。昔歲居單閼。適言別於茲都。今龍集
昭陽。復相逢於此地。山川未改。容貌俱非。敘名宦而猶嗟。
問鄉關而不樂。雲天遂解。琴酒還開。新交與舊識俱歡。林
壑共烟霞對賞。江亭迴瞰。羅新樹於階基。山榭遙臨。列㣥
峰於戶牖。爾其丹藤綠篠。俯映長筵。翠渚洪瀾。交流合座。
神融興洽。望真情高。覺清溪之仙洞不遙。見蒼海之神山
乍出。既而行舟有限。嗟此會之難留。別日無期。歎分岐之
易遠。徘徊北渚。惆悵南津。江陵之道路方賒。巴徼之雲山
漸異。嗟乎。離言可贈。所願保於千金。別曲何謠。各請陳於
五際。
暉上人房餞齊少府使入京府序
永淳二年。四月孟夏。東海齊子。宦於此州。雖黃綬位輕。而
青雲器重。故能委邦君而坐嘯。屈刺史而知名。屬乎鑾駕
巡方。諸侯納貢。將欲對揚天子。命我行人。執玉帛而當朝。
擁騑驂而戒道。指途河渭。發引岷嵎。粵以丙丁之日。次於
暉公別舍。蓋言離也。爾其巖泉列坐。竹樹交筵。吐青藹於
軒窗。棲白雲於左右。參差池榭。亂山水之清陰。繚繞階庭。
雜峰崖之異勢。入禪林而避暑。肅風景於中林。開水殿而
追涼。徹氛埃於戶外。瑤琴合奏。翠斝時行。譚窈窕於天人。
極留連於晷刻。既而歡樂極。良辰征。攀白日而不迴。唱浮
雲而告別。山光黯黯。凝綠樹之將曛。嵐氣沈沈。結蒼雲而
遂晚。雖同交未阻。風月可留。岐路方乖。關山成恨。嗟乎。朝
廷子入。期富貴於崇朝。林嶺吾棲。學神仙而未畢。青霞路
絕。朱紱途遙。言此會之何時。願相逢而誰代。永懷千古。豈
知仁者之交。凡我三人。盍崇不朽之迹。斯文未喪。題之此
山。同疏六韻云爾。
送麴郎將使默啜序
蓋北夷不羈之日久矣。天子垂元默。穆皇風。而狼居革心。
蟻伏請職。歲一月。上將恤戎。乃以金章假麴公為司賓卿。
載馳錦車。諭意雲幕。且欲頓單于之膝。受呼韓之朝。不踰
青春。復命紫闕。其忠臣烈夫之節。感激壯矣。朝廷以赴此
絕國。追送近郊。登熊山。望燕塞。黃雲千里。亭臯悠然。僉曰
賦詩。絕句以贈。
偶遇巴西姜主簿序
予疲爾永久。未嘗解顏。正欲登高山。望遠壑。揮斥幽痗。以
劘太清。姜主簿倏自[:#AS-92F9:⿰帛⿱丿糸]中。至於林下。乃飾琴酒之事。雜文
章之娛。將蠲我憂。穨靡取樂。夫浩浩之白。不可獨也。青春
之詩。又誰咎也。逢太平之化。寄當年之歡。同人在焉。而我
何歎。南國橘柚。陽月初榮。北梁山水。良辰復別。揮手何贈。
詩以永言云爾。
餞陳少府從軍序
夫歲月易得。古人疾沒代不稱。功業未成。君子以自強不
息。豈非懷其寶。思其用。然後以取海內之名。以定當年之
策。展其才力。受以驅馳。少府叔鳳彩龍章。才高位下。班超
遠慕。每言關塞之勳。梁竦長懷。恥為州縣之職。屬胡兵犯
塞。漢將臨邊。商君用耕戰之謀。充國起屯田之策。皇華出
使。言收疆埸之功。白水開筵。遂為雲雨之別。爾其蒼龍解
角。朱鳥司辰。溽景薰(一作蒸)天。炎光折地。山川漸遠。行人動
游子之歌。[:#AS-82F9:⿰罇]酒未空。送客起貧交之贈。嗟乎。楊朱所以泣
岐路。蘇武所以悲絕國。古之來矣。盍各言志。以敘離歌。
窅冥君古墳記銘序(為張昌寧作)
神功元年。龍集丁酉。我有周金革道息。寶鼎功成。朝廷大
寧。天下無事。皇帝受紫陽之道。延訪玉京。㣥臣從白雲之
遊。載馳瑤水。笙歌入至。元鶴飛來。時余以銀青光祿大夫
忝在中侍。擁青旄之節。陪翠鸞之旗。昔奉車子侯。獨隨武
帝。昌明為御。每侍軒遊。比之今日。未足多幸。是時屢從嚴
祀。遙謁祕封。嘗覩衆靈如雲。㣥仙蔽日。乃仰感王子晉。俯
接浮邱公。行吹洞簫。坐弄雲鳳。竊欲邀羽袂。導鸞輿。求不
死於金庭。保長生於玉冊。上以尊聖壽。下以息微躬。因登
緱山。望少室。尋古靈跡。擬刻真容。得王子晉之遺墟。在永
水之層曲。且欲開石室。營壽宮。庀徒方興。畚鍤攸作。乃得
古藏焉。其藏上無封壝。內有甓瓦。南北長二丈二尺。東西
闊八尺。中有古劍一。長尺餘。銅椀一。并瓦器二。其器文彩
怪異。非蟲篆雕斵所能擬也。又有古五銖錢朱漆片數十
枚。初開時文彩可見。及棖撥之。應手灰滅。既無年代銘誌。
不知爵里官族。參驗其事。已曾為人所開。於是撫之永懷。
念昔增密。始知有形必弊。涉器則毀。鍾鼎玉帛。非度世之
資。名位寵章。為累真之府。未能獨立物表。超世長存。與日
月齊光。天地比壽。非天道乎。君窅窅冥冥。久幽珍藏。迨此
昭發。豈不欲感示元契。竒暢靈期。昔王喬古墳。惟留一劍。
令威荒塚。又歎千年。起予道心在乎此。仰惟聖主仁慈。恩
被草木。陽和揜骼。既昭國典。至德埋胔。又在周令。今此藏
虧露。誠感仁惻。謹歷吉日。協良辰。即以其年十月甲子朔。
具物備容。還定舊壙。豚雞在奠。犧[:#AS-82F9:⿰罇]若歆。哀其銘誌磨滅。
姓位不顯。乃錫之名曰窅冥君。其銘曰。(銘入薛稷)
為建安王誓衆詞
諸總管部將旗長隊正各聽命。夫聖人用兵。以伐有罪。奸
慝竊命。戎夷不龔。則必肆諸市朝。大戮原野。我皇周子毓
萬國。寵綏百蠻。遐荒戎狄。莫不率職。聚兵帥衆。非欲勞人。
蓋逆不可縱。亂不可長。所以屈己推轂。垂涕泣辜。誠恐蒼
生。顛墜塗炭。今契丹凶羯。敢亂天常。為封豕長蛇。薦食上
國。玉帛皮幣。[:#AS-8949:⿱廾]而不貢。名器正朔。僭而有謀。乃將紿神虐
人。暴殄天物。故皇帝命我。肅將王誅。今大師已集。方將問
罪。公等諸將。及士卒已上。須各嚴職事。肅恭天命。契丹凶
賊。本為中國奴隸。昏狂不道。勞我師徒。今與公等及士卒。
久勤干戈。冒犯霜露。夫四郊多壘。士大夫之恥。蕞爾兇狡。
一鈕可屠。況皇帝義兵。剋期誅翦。此猶太山壓卵。鴻毛在
爐。今日之伐。須如雷霆之震。虎豹之擊。搴旗斬馘。掃孽除
凶。上以攄至尊之憤。下以息邊人之患。鼓以作氣。旗以應
機。公等各宜戮力。務當其任。若能奮不顧命。陷堅摧鋒。金
紫玉帛。國有重賞。若進退留顧。向背失機。斧鉞嚴誅。軍有
大戮。各宜勉勵。無犯典刑。
座右銘
事父盡孝敬。事君端忠貞。兄弟敦和睦。朋友篤信誠。從官
重恭慎。立身貴廉明。待士慕謙讓。莅民尚寬平。理訟惟正
直。察獄必審情。謗議不足怨。寵辱詎須驚。處滿常憚盈。居
高本慮傾。詩禮固可學。鄭衞不足聽。幸能修實操。何俟釣
虛聲。白珪玷可滅。黃金諾不輕。秦穆飲盜馬。楚客報絕纓。
言行既無擇。存歿自揚名。
燕然軍人畫像銘(并序)
龍集丙戌。有唐制匈奴五十六載。蓋署其君長。以郡縣畜
之。荒服賴寧。古所莫記。是歲也。金微州都督僕固始桀驁
惑亂其人。天子命左豹韜衞將軍劉敬周發河西騎士。自
居延海入以討之。特勅左補闕喬知之攝侍御史護其軍
事。夏五月。師舍於同城。方絕大漠。以臨澣海。君子曰。兵者
凶器。仁者惡之。醜虜猖狂。厥自招咎。今至尊不得已而順
伐。嘗聞西方之聖有能仁者。凶吉之業。各報以直。則使元
惡授首。㣥甿不孤。兵無血刃。荒戎底定。豈不在於大雄乎。
諸將部校。僉曰允哉。將軍乃飭躬率士卒。因古祠廟。圖畫
形容。有古之彌勒像也。天人備容。丹青畢彩。蓋以昭乎景
福也。乃作銘曰。
耀天兵兮征荒服。絕雲漠兮出元極。白羽旆兮青雲旗。簫
鼓鳴兮士馬悲。願左右兮浮屠道。備丹青兮妙天寶。功既
畢兮業既成。神之來兮福冥冥。
唐故朝議大夫梓州長史楊府君碑銘
君諱越。字復珪。宏農仙掌人也。其先帝高辛氏之裔。周有
天下。晉授其封。至宣公伯喬。早基楊國。若乃彤弓旅矢。巨
鬯赤茀。則禮命之。樂歌之。崇天王之寵光。保元侯之休祉。
其後十六代。有楊寶者。天錫黃鳥。授以白環。若曰命君子
孫。世登三事。迨震秉彪賜。四代五公。烈光昭於漢室。盛德
充於海內。金圭銘鼎。至今為宏農世家也。高祖椿。魏尚書
右僕射開府儀同三司司徒公。進位太保。加侍中。給後部
鼓吹。致仕歸邑。賜安車駟馬。傳制二人。可謂國之元老。帝
之師臣。功成名遂。社稷之寶。曾祖思善。齊通直散騎常侍。
贈中書侍郎。祖敬通。鎮遠將軍鄭州治中邛州別駕。父君
同。隨蒲州芮城縣令。皆國書舊史。烈乎名節。公即芮城府
君之第二子也。少而沖嶷。苦節真素。禮非玉帛。室有琴書。
聞少連之風而悅之。庶乎身中權。行中清。上以察乎道。下
以敦乎物。不應州郡之命。而有金玉之心。嘗歎曰。以明月
珠。彈千仞雀。吾不能也。於是觀寶龜之象。心滅朵頤。探金
虎之爻。志存幽履。遂去家遁於嵩山。經十餘年。丹山白雲
之志眇然矣。屬太宗文武聖皇帝初臨天下。物色幽人。焚
山牓道。網羅遺逸。君子若曰。天下有道。可以見矣。於是始
以角巾應命。褐衣詣闕。陳大道之宏謨。論至言之閫奧。帝
曰俞。爾言乃可底行。若歲大旱。用汝作霖雨。今南山近塞。
北漠連胡。石州邊烽。皇化未謐。汝往欽哉。輯乃人。禦乃敵。
以息匈奴之患。始解褐。授石州方山縣令。樽俎在堂。干旄
在階。布大信於獯戎。示折衝於袵席。威名震曜。乃升聞也。
有勅徵授憲臺監察御史。繡衣始拜。珥筆昇朝。臺閣以之
生風。豪貴由其斂手。又勅直中書待制。未幾。又遷祕書郎。
直中書省如故。遊鳳凰之池。觀蓬萊之府。是天下之榮踐
也。又轉宗正寺丞。居歲餘。帝思南史之才。將崇東觀之美。
又遷起居郎。加騎都尉。龍朔中。天子將觀兵於東夷。以復
先帝之業。凡居中者。多出守旁郡。是歲授公朝散大夫。除
冀州司馬。又轉魏州司馬。皆知州事。於時天下雌韓而雄
魏。壯武而柔文。公始厭承明。初臨外郡。探丸堊面。犯禁崇
姦。欲嘗朱博之能。以觀龔遂之政。公深鈎潛往。英機立斷。
短服赭裾。於是乎理。麟德初兼梓州長史。蓋在華之南區。
彭之北鄙。人豪俗侈。政削公朘。攢六國之遺甿。雜三巴之
奧壤。公下車問俗。觀風立政。先之禮讓。教以詩書。抑浮窳。
禁蟊食。至於堂叩鐘磬。家擅山川。莫不為之節制。行其典
禮。來暮之頌。復起於斯。時高宗大帝方接千載之統。升中
太山。玉帛雲趨。朝者萬國。公預陪金蹕。侍拜瑤壇。白雲既
封。皇慶斯洽。加朝散(一作議)大夫。餘官如故。東山拜命。西駕
未歸。逢太歲之臨辰。感殷楹之夢奠。遇疾薨於官舍。時年
六十四。嗚呼哀哉。遺令薄葬。不藏珠玉。唯孝經一卷。堯典
一篇。昭示後嗣。不忘聖道。即以某年月日。葬於西嶽習仙
鄉登仙里之西麓。遵遺命也。嗣子嘉賓等。哀號泣血。柴骨
欒心。緬惟罔極之恩。思崇永錫之道。以為吾邱子(疑一作
于)沒。無助冥因。季由之歎。空勤負米。於是考㣥聖之典。探
衆妙之門。求所以昭報幽扃。贊祉冥籍。則云金仙慈救。寶
手來迎。若德崇於此。則功濟於彼。是用歸誠真諦。祈祐能
仁。箝鐵圍而寫容。現金蓮而得像。遂於登仙麓塋之側。造
阿彌陁像一軀。坐高三丈。并象變菩薩。天人畢備。全金湧
出。衆寶裝嚴。雲仙鬼神。周羅上界。珠幡羽蓋。圍繞中天。所
以丕顯尊靈。光昭惠業。達人之能事畢矣。孝子之事親終
矣。銘曰。
巖巖大岳。浼浼長河。歊雲滃霧。含靈佇和。楊侯之國。宛其
中阿。子孫[:#AS-9376:●]瓞。軒蓋駢羅。四代五公。自于伯起。蟬聯彪懿。
令聞不已。二千戶侯。三十刺史。世濟其榮。至我君子。峩峩
君子。皎有令光。不寵我組。而括其囊。洗心巖遁。抗跡雲翔。
冥鴻不遠。白駒在場。解其蘿袂。綰我墨職。邊朔多虞。獫狁
孔棘。之子之往。允威允德。干旄在階。烽火罷色。行行駿馬。
繡衣之光。烈烈董狐。司史之良。而我君子。總其徽章。出同
嚴助。政穆王祥。雄魏既康。郪蜀猶侈。攬轡言邁。題輿載理。
尺兵允戢。亂繩攸靡。天子登封。拜服玉趾。大禮既畢。歸路
遲遲。歲亦秋止。天不憖遺。嗚呼甿吏。號泣漣洏。曷其往矣。
來暮歌思。煢煢孤子。棘心哀疚。永號昊天。眇泣冥祐。蓮花
之國。金池玉霤。崇此香緣。生彼穠秀。全金既湧。衆寶斯莊。
考墳其左。叔塋其旁。香花圍繞。松柏成行。千秋萬歲。祚祉
無疆。
