欽定全唐文卷七百三十九
白敏中
敏中字用晦。太子少傅居易從父弟。長慶初進士。會昌中
累官兵部侍郎學士承旨同平章事兼刑部尚書集賢史
館大學士。宣宗朝加右僕射金紫光祿大夫太清宮使太
原郡公。罷相。檢校司空。出歷邠寧節度使劍南西川副使
荊南節度使。懿宗立。徵拜司徒。復輔政。尋加侍中。罷為晉
絳節度使。累遷中書令太子太師卒。
如石投水賦
石明臣節。水喻聖聰。順投既因於納諫。虛受必俟乎輸忠。
從以讜言。出清規而有中。類夫貞節。入碧浪以無窮。爰自
人謀。式彰天獎。言必在乎能發。道奚疑於虛往。自懷從善。
聞蹇蹇於股肱。何異臨川。運磷磷於指掌。理既符於水石。
事且契於雲龍。佇啟心而是贊。在虛已而能容。石投水而
誠資手敏。臣佐君而詎得面從。當手敏則水不傷清。匪面
從則君能立政。嘉獻替而無爽。幸遭逢而有慶。致至堅於
元奧。象以得賢。受可轉於清流。因之啟聖。所以垂衣廣納。
側席深居。言之者何常率爾。聞之者足以啟予。攻玉之形。
隨帝心之沃若。補天之質。應王澤之濡如。既而流謗靡行。
沈幾自得。當持重而無撓。冀臨深而不惑。逆於耳而順於
心。黜其邪而褒其直。用礪金於睿鑒。渙汗潜通。舉韞玉於
恩波。津涯莫測。於是宣教化。罷畋遊。開直道。務旁求。發揮
諤諤之明節。會合洋洋之聖謀。石以貞堅。本無疑於虛擲。
水惟柔順。安有阻於暗投。夫然。則臣心磊落而上達。君德
汪洋而下流。况乎舟楫之道大行。不侮不慢。藥石之言盡
入。何憂何患。當道泰而人悅。固河清而海晏。彼漢高之用
畱侯。未若吾皇之納諫。
息夫人不言賦(以此人不言其志安在為韻)
有一人兮甚美。事二夫兮深恥。不咄咄以怨人。常默默而
傷已。何窈窕兮若彼。而寂寞兮如此。舌雖在而口不言。身
未亡而心已死。殆其喪主失身。去故從新。初為息侯之婦。
今為楚國之嬪。標二八之佳麗。冠三千之等倫。豈君恩之
不至。顧我恨之有因。觸類無言。似峽口為雲之女。含情不
語。如山頭化石之人。守而不改。邈矣而心有所在。行之實
難。確乎而性有所安。指逝波於舊寵。比浮雲於新歡。得不
佇蕙思於心曲。秘玉聲於舌端。於是語笑己而。得意莫其。
處喧嘩而不亂。挺節操以自持。翠羽常低。多值歛眉之日。
瓠犀難見。少逢啟齒之時。然則動宜三省。情順九思。似慎
樞機。暗合吉人之象。類含鋒刃。潛符靜女之詩。嗟夫。秦家
之女兮。在德何有。賈氏之妻兮。其言亦苟。誰令喋喋。駐五
馬而誚使君之愚。焉用嘻嘻。獲一雉而忘大夫之醜。彼則
爾。此則否。外結舌而內結腸。先箝心而後箝口。既而載離
生育。幾變寒暄。想蘼蕪之不見。厭芣苢之空繁。勢異絲蘿。
徒新婚而非偶。華如桃李。雖結子而無言。及夫雲夢春遊。
章華夜侍。永忘一顧之念。難奪三緘之志。起居有節。惟聞
珮玉之聲。應對無時。不吐如蘭之氣。君王於是崇其意。重
其義。命女史以書之。為楚宮之故事。
請追諡刑部尚書白居易贈太尉牛僧孺表
臣頃自布衣。爰及仕進。飽僧孺之惠義。師居易之文章。斯
人之亡。各已數載。屬先帝憂勤之際。贈典未行。遇陛下聖
明之初。諡法宜頒。其將行業。以傳冊書。
滑州修堯祠記
白馬津西南五十里。曰堯祠。衮龍騰文。劍佩有光。德音不
遐。精魄如在。然而祠廟僻遠。藻薦亦稀。荒榛不除。茂草斯
鞠。司空隴西公即戎之二歲。勤恤人隱。期於俗阜。夏四月。
宿麥方登。油雲未施。公愀然殷憂。思降甘澤。因曰。古先帝
王。孰神於堯。盍將禱焉。期有所應。乃率寮屬將校。質明而
往。鐘磬畢陳。牲牢在筵。翊精肅容。虔禱移時。祝拜之際。肸
蠁如答。未及迴車。重陰已周。密雨輕灑。槁苖特起。逮夕及
晨。自葉流根。寮屬將校。相率稱賀曰。天災滑民。仍歲不登。
道殣流離。十年於茲。公能以誠明動神祇。膏澤發枯朽。免
積逋於餓隸。變旱歉為豐稔。固當大崇廟貌。以旌厥美。於
是飾粉壁。張羅帷。欒櫨四周。丹紺交輝。肅肅靜密。神之所
依。是宜播公之美。揚神之祉。刻於金石。而為之記。時寶歷
二年七月二日建立。
滑州明福寺新修浮圖記
唐乙巳歲。帝命司空隴西公作藩於滑。公既至。問甲士以
安。問文吏以理。問黎人之疾苦。翊月之後。既安且理。而無
疾苦。明年夏五月暇日。公與監軍軍倅賓介遊於佛寺。寺
號明福。因詢明福之義。有僧定俊曰。冥報記云。隋開皇年
中。滑人杜明福妻齊氏。嘗讀法華經。沒後為崔氏男子。名
彥武。至仁壽四年。崔年三十。為滑守。一日。了然通前生事。
顧謂從者曰。吾昔為此郡人婦。今知家處。因乘馬抵城闉。
入修巷。指門而呼杜氏。明福老矣。疾出拜迎。崔入門先昇
堂。指東壁圬墁之隆處。謂明福曰。吾昔所持經衆金[:#AS-8465:⿰金义]。藏
於此第七卷。紙末火宇滅。今每念至此。常不終卷。因壞垣。
果得經并[:#AS-8465:⿰金义]。其未處咸如說。復指庭前樹曰。吾常斷髮。置
諸穴中。取之又得。明福殆不勝情。云皆亡室之所遺記也。
比計物故之日。及生之年。略無差焉。噫。靈驗應兆既如彼。
存沒契會又如此。感嘆久之。遂請施宅為寺。崔即日為之
上言。請置寺。因號明福。由是起殿中虛屋。周廊回迴。前三
其門。庭二其臺。架危樓以聲鐘。植修莖以飛旛。界宇峻嚴。
宛如鷲山。於茲三百有餘年矣。公異其事。惜無銘記。遂勒
石以載。既而出家財。修浮圖。賈彼餘力。因其隙時。人樂就
役。物無枉耗。越七月。浮圖成。峻層孤危。高無有倫。壓地貫
天。泉縮石低。鐵輪周迴。風鐸四鳴。軍城用為壯觀。公命敏
中援筆以記。敏中蹶然而起曰。釋氏之教。其來久矣。漢魏
以降。復煽而熾。其教以禪定慈忍報應齋戒為事。亦以是
誘掖人心。輔助王化。何者。先王恭默無為之道。乃禪定乎。
忠恕惻憫之訓。乃慈忍乎。懲惡勸善之法。乃報應乎。
防慾閑邪之禮。乃齋戒乎。分其教而則殊。歸於禮而何異。
子不語怪力亂神。惡其人之惑也。今崔氏之應。足彰福善
之理。焉可同怪神乎。故得直而書之無愧詞。於戲。公不至
寺。誰表其異。寺不公值。誰為之記。時也皇帝之代。寶歷二
祀。白露之秋。八月癸未。因其異而致其施。施乎施(疑)而增
其圯。後之人兮。知我公修浮圖之義。
施肩吾
肩吾字希聖。自號棲真子。洪州人。元和十年進士。隱居洪
之西山。
太羹賦(以宗本誠敬遺味由禮為韻)
至敬尚潔。在禮惟恭。饗異四時。大饗以先王為祫。羹重五
味。太羹以無味為宗。薦既殊於禘礿。禮乃變乎秋冬。則知
此祭不數。此羹不混。法明水以成功。惡鹹鹺而是損。義由
反古。類稾秸之無文。道尚全真。喻恬淡而為本。故宜輕八
簋。黜三牲。其味惟德。其色惟清。若謂我在物。則物不在於
鹽菜。若謂我在水。則水不在於汙行。小周人之尚臭。哂殷
家之貴聲。雖無形而可挾。務展禮而由誠。觀乎一鼎無包。
百王是慶。法君長以為尊。事鬼神而聽命。既陳既酌。彌重
乎精誠。不絮不調。莫先乎聖敬。聿修前典。不可度思。因七
獻以成禮。約三歲而為期。饗讌既終於勿勿。禮容方盛乎
遲遲。且在有名而可重。孰云無味而見遺。是以不饗甘苦。
不由饔餼。湆雖假於一烹。用不因乎多味。澄渟在潔。惡薑
桂以為滋。肸蠁降靈。歆明德以為氣。是以禮因羹而克舉。
羹因禮而允修。乍同西伯之禴。寧比東隣之牛。一以表專
一而不二。一以表通微而闡幽。豈徒不和而為貴。亦以明
反本之所由。懿夫。其名類餗。其正在禮。下以敘人倫。上以
親祖禰。苟傾覆之無虞。諒威儀之由體者也。
象樽賦(以觀器禮肅為韻)
稽太古之至薦也。以汙樽抔飲。除地而為壇。迄後聖之禮
禋也。其籩豆犧象。咸飾其碧丹。是以五禮秩經於宗伯。六
樽詔典於春官。實有嚴而有翼。豈無取於異端。故殷王有
彤日之祭。魯聖有禘月之觀。且皇周之享也。肇繪象於茲
器。既普淖於式潔。乃登堂而奠次。耀如金石以率舞。派若
洪瀛而贔屭。騰圭瓚以沃暢。達㣥神於元秘。敬宗宜社。以
交其幽明。返本歸仁。以尊其天地。可以等上下之列。可以
參陰陽之位。豈齊夫斗筲之外役。寧假乎挈瓶之凡智。憤
季氏之將旅。恥王孫之寧媚。况今交節以義。具物昭洗。介
茲壽考。以洽百禮。柔嘉滌濯。以修其虔恭。登降揮觶。以流
其愷悌。夫禮以器成。器以禮肅。擬冰壺之潔徹。鑒膳鼎之
覆餗。望堯衢而咸惠。賴嘉時而有淑。既無列野之郊。願致
誠於工祝。
與徐凝書
僕雖幸忝成名。自知命薄。遂棲心元門。養性林壑。賴先聖
扶持。雖年迫遲莫。幸免龍鍾。觀其所得。如此而已。
西山㣥仙會真記序
性非生知。學道者必資於切問。道難言傳。立教者不尚於
明文。藏機隱意。恐輕泄於聖言。比物屬辭。乃密傳於達士。
世有讀書而五行俱下。開卷則一覽無遺。聲名喧世。孰知
不死之方。頭角摩天。豈悟希夷之理。必也訪道尋真。求師
擇友。覽仙經之萬卷。不出陰陽。得尊師之一言。自知真偽。
水火金木土。五行也。相生而為子母。相[:#AS-8864:⿺克寸]而為夫婦。舉世
皆知也。明顛倒之法。知抽添之理者鮮矣。上中下精氣神。
三田也。精中生氣。氣中生神。舉世皆知也。得反覆之義。見
超脫之功者鮮矣。知五行之顛倒。方可入道。至於抽添。則
為有道之人也。得三田之反復。方為得道。至於超脫。則為
成道之人也。古先達士。皆曰道成。真成道者。百無一二。今
來後學。徒有道名。真入道者。十無八九。欲論道而超脫者。
西山十餘人耳。遂從前聖後聖。祕密參同。一集五卷。取五
行正體之數。每卷五篇。應一㤅純陽之義。開明至道。演說
元機。因誦短篇。發明鍾呂太上至言。庶得將來有悟。勤而
行之。繼僕以出塵寰。同作蓬瀛之侶。華陽真人施肩吾希
聖序。
五空論
夫太空浩渺。虛無自然。視之杳溟無形。聽之寂寞無聲。近
而無比。遠而無邊。用而無竭。處後而無後之後。居先而無
先之先。欲究空而不空。莫若神之與氣。斯乃太空之維綱
也。子乃觀已之空。與他人之空。其空有五焉。一曰頑空。二
曰性空。三曰法空。四曰真空。五曰不空。在人高下。逐性存
亡。本自一空而生。翻作多空之用耳。頑空者。虛而不化。滯
而不通。凝而陰沉。黯黯胚渾。清氣埋藏而不發。陽魂樸質
而不生。斯乃至愚之人也。性空者。虛而不受。靜而能生。泯
盡諸相。不生一意。惟見空中之空。匪知空而不空。但見離
中之虛。莫測坎中之滿。關扃諸妙。楗守孤雲。枉住性空。終
歸寂滅。誓作杳冥之鬼。莫諧升舉之仙。斯乃古今禪伯之
流也。法空者。知識相之分行。究生死之根源。寂寂有歸。皎
皎不昧。動而不撓。靜而能生。塊然勿用於潛龍。乾位初通
於元谷。在忘色忘形之內。居無為無色之中。合大道以無
差。處人倫而不惑。乃得道之初也。真空者。知色不色。有正
色以視之。知空不空。有真空而在矣。得無用有用之力。獲
無為有為之功。元之又元。道非常道。真空一變。則見真神。
神變之中。物無不備。斯乃神仙中人也。不空者。天之至高
至清。而生日月星辰。地之至靜至寧。而生山川草木。人之
至虛至靈。而生仙賓羽客。三者至虛而復一。一神變而千
神化形。一氣化而九氣皆煦。換凡骨為仙體。變萱草作松
檜。故動以靜為基。有用無為本。斯乃亢龍有悔之高義也。
故千經萬綸。出自無言。古聖今賢。空能別法。予恐後人輒
生私見。強為書之云爾。
識人論
上清元格曰。大道似不肖。盛德若不足。韜光晦跡。自衛其
身。人不知也。道未足於已。言已輕於人。事未充於內。驕已
見乎外。好勝於人。人不知也。修真之士。識人為先務。當其
取士也。聽其言而觀其行。及其求法也。察其理而驗其功。
勿以人而廢言。防其大辯若訥者。勿以言而用人。防其善
為說辭者。或大醇而小疵。始愚而終聖。修真之士。亦有知
人之鑑。不可不奉無上之道也。西山記曰。古今聖賢。雖有
兼人之智。普照之明。未嘗不先求於人。謂務學不如務求
師。師人之模範也。黃帝求赤松子。半年方得中戒經。止於
防外行之失。劉安玉師王道原。終年始得小術法。又不及
修養之事。陰長生不以馬明生久病而怠其業。葛稚川不
以鄭思遠家法而誨於人。耳朱度胡氏而始終如一。方昉
遇金華而遠近相隨。張夢乾三遇海蟾。方得三乘之法。解
志一一見旌陽。盡授九轉之功。王猛見長壽大仙。談笑之
間而識破大道。梅福遇大洞真君。步趨之次而訣盡天機。
歷古非無神仙以入南州。然修真之士不遇者。於識人之
際不明也。其或道貌古顏。辯詞利口者。始謂得神仙。悠久
弛之。常俗之輩。學而不遇。一也。或業重福薄。不信天機。輕
命重財。甘為下鬼。錄人纖惡。棄人大善。雖見其人。不聽其
言。雖聽其言。不納其理。終無所得。仙凡自隔。遇而不得。二
也。或博學篤志。切問近思。縱得真訣。自生懈怠。悅須臾。厭
持久。朝為夕改。坐望立成。得而不守。三也。又况交結狂徒。
尋搜異論。廢時亂日。何以成功。古人上士。始也博覽丹書。
次以遍參道友。以道對言。所參無異論。以人合道。所師無
狂徒。嗟夫。愚而自專。賢否不辯。賤而自用。邪正不分。論識
人之去就。不可勝舉也。故古今上聖真人。未修鍊。先修養。
故曰。沐浴不可當風。若幽室靜房。閉目冥心。平身正坐。使
元氣上升。通滿四大。上入泥丸。此真沐真浴。萬倍於外之
水火也。又曰。不欲遠唾以損氣。不欲疾步以損筋。不欲極
視而昏睛。不欲極聽而傷腎。不欲久立而傷骨。不欲久臥
而傷肉。多睡濁神。頻醉散氣。多汗損血。力困傷形。奔車走
馬。氣亂而神驚。望高登峻。魄散而魂飛。養形之道。安而不
勞。勞而不乏。其力靜而不撓。撓而不亂。其氣外有所補。內
有所益。然後識五行以保全沖和之氣。外固內真。兩皆得
趣。可以長久矣。
座右銘
元氣真精。能得萬形。其聚則有。其散則零。我氣內閉。我心
長寧。至人傳授。小兆諦聽。如病得愈。如醉得醒。心安而不
懼。形勞而不倦。心澹而虛。則陽和集。意躁而欲。則陰氣入。
心悲則陰集。志樂則陽散。不悲不樂。恬澹無為者。謂之元
和。清靜無為。不以外物累心。則神全而守固。
述靈響詞序
道德經云。視之不見。聽之不聞。搏之不得。詳乎老君之旨
趣。蓋諭以衆庶之俗民。非修生之道民也。尹真人節解經
云。內觀者覩神光。不可謂之不明。返聽者聞神聲。不可謂
之無音。握固者精神備體。不可謂之無形。凡在道中之民。
當須視不見之形。聽不聞之聲。搏不得之名。三者皆得。謂
之道民矣。余慕道年久。修持沒功。夙夜自思。如負芒棘。嘗
因暇日。竊覽三靜經云。夫修煉之士。當須入三靜關。陶鍊
神氣。補續年命。大靜三百日。中靜二百日。小靜一百日。愚
雖不敏。情頗激切。神道扶持。遂發至懇。且試小靜。即以開
成三年戊午歲起。自正月一日庚申。閉戶自修。不交人事。[:#AS-8864:⿺克寸
]期百日。方出靜室。雖五穀併絕。而五氣長修。幸免瘦嬴。
不知饑渴。未踰月而神光照目。百靈集耳。精爽不昧。此三
者皆應。則知仙經秘典。不虛設也。人不修即不知。既不知。
則信彼前後學。咸謂神仙之教。盡為誑誕之辭。今古相蒙。
未始有極。小兆忝為前得者。故發言為詞。以正將來之惑。
因剏五篇。篇之四句。貽諸同好。用紀元深。
養生辯疑訣
一氣無方。與時消息。萬物生死。共氣盛衰。處自然之間。而
皆不知所以然而然。其所稟習。在覆載之下。有形者先須
知其本。知其本則求無不通。修道者先須正其源。正其源
則流無不應。若棄其本而外求。背其源以邪究。雖獵盡百
家。學窮諸子。徒廣虛論之功。終無攝養之效。得者觀之。實
為自誤耳。今歷觀世間好道之流。不可勝數。雖知恬淡以
自守全。不知恬淡之中。有妙用矣。雖知虛無以為理全。不
知虛無之中。而無不為矣。若不知虛無恬淡妙用之理。徒
委志於寂默之間。妄作於形神之外。是謂無益之用。非攝
生之鴻漸也。且神由形住。形以神畱。神苟外遷。形亦難保。
抑又服餌草木金石。以固其形。而不知草木金石之性。不
究四時逆順之宜。久而服之。反傷和氣。遠不出中年之內。
疾害俱生。使夫輕薄之流。皆謂繫風捕影。不可得矣。飜以
學者為不肖。以真隱為詭道。不亦傷哉。或人嘗以此事而
譏余曰。吾聞學道可致長生。吾自童年至於暮齒。見學道
之人已千數矣。服氣絕粒者。驅役考召者。清靜無欲者。修
仙鍊行者。如斯之流。未有不聞其死者也。身歿幽壤之下。
徒以尸解為名。推此而論之。蓋得者猶靈骨耳。非可學而
得之。余聞斯論。不覺心愍於內。神恍於外。沈吟之間。乃太
息而應之曰。觀子向來所說。實亦鄙之甚矣。迷之尤矣。今
世人學人間之事。猶有成與不成。又况妙本元深。昏昏默
默。胡可造次而得之。且大道無親。感之即應。苟云靈骨。無
乃疎乎。然夫服氣絕粒者。道家之所尚。人苟得之。皆有不
食之功。身輕之效。便自言腸胃無滓。立致雲霓。形體獲輕。
坐希鸞鶴。採餌者復以毛女為憑。呼吸者又引靈龜作證。
曾不知真氣暗滅。胎精內枯。猶執滯理於松筠。守迷端於
翰墨。良可嗟矣。寧不怪乎。至於驅役考召之流。蓋是道中
之法事。研討至精。窮其真誥。誠為身外之虛名。妄作人間
之孟浪。在已無徵於延益。於人有驗於軫攘。亂構休祥。徒
陳禍福。如斯之輩。並非保生之道也。或以清靜無為。深居
絕俗。形同槁木。志類死灰。不知天地動用之心。不察陰陽
運行之理。如此則雖遊恍惚。其恍惚而無涯。縱合窅冥。其
窅冥而莫測。飜使希夷之外。神用罔然。虛白之中。元關失
守。言議之際。中有高真喟然而嘆曰。守一非一。履真非真。
此亦近為門階之由。殊未窺其室中之用矣。大凡保氣棲
神。不可以湛然而得之。亦不可以兀然而守之。且神無方
而氣常運。形至靜而用無窮。是知保氣者其要在乎運。棲
神者其祕在乎用。吾嘗聞之於師曰。體虛而氣周。形靜而
神會。此蓋為出世之元機。無名之大用矣。
張勝之
勝之。寶歷中官宣武節度判官。檢校戶部郎中兼侍御史。
入為比部員外郎。
湛露晞朝陽賦(以諸侯來朝錫宴具醉為韻)
陽暉早曙。露泫清宵。宵既寂而露彩結。曙將動而陽氣消。
是以在蘭者照之則煥乎葉。在棘者燭之則晞乎條。故乃
喻天子布澤於晏。猶諸侯命朔於朝。觀夫潤草瀼瀼。晞陽
冪冪。氣色濃兮猶茂。枝榦燥兮如滌。初將比玉以減其琳
璃。稍欲如珠復消夫的皪。故可比臣竭忠以祇敬。君降恩
而蕃錫。及夫大明有赫。五色初收。淩晨光動。平野氣浮。遂
使將飲之蟬。驚陽烏而復退。罷警之鶴。懼白駒而不畱。出
扶桑兮始上。被豐草兮徒周。何異夫錫宴則臨乎我后。來
朝則嘉彼爾侯。原夫曭朗之光未舒。霑濡之色猶遍。忽其
陽氣匝。晴風扇。則滴而有響者其響罷聽。布而有文者其
文難見。夫如是。有類藩臣感化而來覿。中朝布德而成宴。
彼以朝為數。此以夜為初。夜則因我而陰勝。朝則因我而
陽舒。其凝也無不備矣。其晞也曷可藏諸。况有麗天之輝。
潤月之意。崇其燕禮。著乎前志。朝日出海。若一人之當陽。
夕露低柯。若㣥臣之既醉。天晴夜朗。林霽煙開。稽其順陽
之心。既且周而復始。懿乎漸晞之理。又觀往而知來。所以
為成歲之本。履霜之具。華葉既濡。清光若煦。吾知湛露晞
朝陽也。為君臣宴饗之喻。
木從繩賦(以木以繩直君由諫明為韻)
古之善諫者。喻其心如繩直。展成規於良木。既折中而經
始。必周流而牽復。以其性有曲直。固從乎彌綸。以其材有
短長。必由之盈縮。故可彰其言兮直如矢。喻其諫兮從如
水。既應用而無方。且適道而虛已。為棆桷之無繆。成棟梁
之有以。舉直錯枉。且明徑挺之心。動而悅隨。不失縱橫之
理。觀夫度彼山林。直以絲繩。既遵時而有作。乃底績而其
凝。斷長補短。物無失性。損上益下。道罔不興。猶其善而惟
變所適。類夫諫而不命其承。匪差毫釐。存乎楷式。在操張
而為務。乃經紀以成德。操端有準。希匠石以財成。枉撓必
從。表王道之正直。况夫準以綸綍。順乎節文。不循枉以為
利。必適道而斯分。假物而言。故引從繩之木。樂諫為喻。明
乎則聖之君。原其納誨之謀。觀其所由。既規矩而有制。豈
文理而是求。糾纆既施。足彰妙道之用。衆材方正。比夫從
諫如流。且夫獻直言者。必有備無患。木從繩者。叶執藝而
諫。故得明乎官以相規。人之無訕。矧其不枉道以求用。恒
守道以為名。匡乎不正使其正。規其不平使其平。斯所謂
不可欺於繩墨。乃得配乎權衡。恭惟賦於說命。知諫道之
克明。
李瑾
瑾官左衛參軍。
石韞玉賦(以淳粹積中英華發外為韻)
客有感物而憤激。何彼連城之珍。尚韞他山之石。嗤宋人
之謬好。嗟卞子之未覿。抱昭質而陸沉。緘異彩而塵積。則
知時有興廢。道有窮通。以彼十德之美。處斯一拳之中。光
未施於照廡。氣潜發於如虹。知識真者希。故處幽自秘。莫
覩縝密。空含精粹。良工未遇。曷溢目之可觀。高價儻來。將
無脛而自至。其窮也類獨善以自守。其出也比兼濟而為
利。誠宜取貴於人。資琢成器。今也用晦而明。抱素含英。慮
以俱焚。每懼崑岡之火。俟乎入用。自憐物產之精。豈真潤
木有所。輝山可名。惜沖鑒之未臨。倦凡目之見忽。徒在山
而斯久。獨蒙垢而未發。麗質可嘉。采實損華。居其中誰謂
困乎石。藏於密非曰匿其瑕。是知物變則通。否極將泰。彼
含章而混跡。由因中而表外。當今庶類歸真。萬物化淳。地
不藏寶。山將貢珍。豈使永韞光於散地。獨埋照於窮塵。願
鑿石出於奇璞。知乎希代之無鄰。
劉巖夫
巖夫字子耕。刑部侍郎伯芻子。
與段校理書
人藏其心。不可測度也。搖舌於口。誰不言仁誼哉。清濁相
渾。真偽難辨。今雖有提其肺腸以呈衆。某必笑而不諒。此
亦不足怪也。蓋偽者繁而真者寡。况憑區區文字。而能取
信於人耶。所以某蘊蓄斯久。不敢輕奮。抑為此也。今幸因
執事稍垂盻睞。以不倫衆輩。故得肆陳其愚。惟賜詳之。某
七歲受教誨。始學箕裘。迄今十六。不見成熟。性本慵惰。強
之惟艱。不能戮力盡瘁。服勤先聖。然常謂男子生而懸弧。
示有事於四方。固不得與兒女曹並列。依違以沒世。每欲
奮廓埃壒。破開濤浪。聳翼雲漢。垂名竹帛。謂舒腕可取耳。
殊不知世道隘局。九重阻深。不可也。又欲藏器弛用。洗滌
他腸。昧旦調旨甘。入夜吟編簡。索聖賢意。探情性源。白雲
霏空。虛舟汎波。塵機不張。語默自任。湜湜然得全其愚。為
唐一閑人。而家世清風。祇承嚴訓。不可也。又欲掉長舌於
公卿間。籧篨戚施。以媚於人。拱立下流。阿旨從衆。善者曰
善。不善者亦曰善。巧言如流。俾躬處休。而愚僻已慣。矯之
惟病。不可也。三者之惑。心不可屈。志不可諧。歧路難期。歲
月易老。踐履之道。倀然自迷。執事濯纓清流。敏古多識。試
言指其要路。將鞭蹇以趨之。某再拜。
植竹記
秋八月。劉氏徙竹凡百餘本。列於室之東西軒。泉之南北
隅。克全其根。不傷其性。載舊土而植新地。煙翠靄靄。寒聲
蕭然。適有問曰。樹椅桐可以代琴瑟。植樝梨可以代甘實。
苟愛其堅貞。豈無松桂也。何不雜列其間也。答曰。君子比
德於竹焉。原夫勁本堅節。不受霜雪。剛也。綠葉凄凄。翠筠
浮浮。柔也。虛心而直。無所隱蔽。忠也。不孤根以挺聳。必相
依以林秀。義也。雖春陽氣王。終不與衆木鬭榮。謙也。四時
一貫。榮衰不殊。恒也。垂蕡實以遲鳳。樂賢也。歲擢筍以成
榦。進德也。及乎將用。則裂為簡牘。於是寫詩書彖象之命。
畱示百代。微則聖哲之道。墜地而不聞矣。故後人又何所
宗歟。至若簇而箭之。插羽而飛。可以征不庭。可以除民害。
此文武之兼用也。又劃而破之。為篾席。敷之於宗廟。可以
展孝敬。截而穴之。為箎為簫。為笙為簧。吹之成虞韶。可以
和人神。此禮樂之並行也。夫此數德。可以配君子。故巖夫
列之於庭。不植他木。欲令獨擅其美。且無以雜之乎。竊懼
來者之未諭。故書曰劉氏植竹記。
王敦史
敦史。寶歷元年官膳部員外郎。
論迴授祖父母贈官奏
中外官寮。准制封贈。多請迴授祖父母。臣謹詳古禮及國
朝故事。追贈出於鴻恩。非繇臣下之求。不繫子孫之便。開
元新詔。唯許宰相迴贈於祖。蓋以宰相位高。封贈崇極。故
許迴授。於義無妨。近日常僚。率援此例。夫推讓於祖。在父
則然。改奪於朝。為子何忍。伏望宣付宰臣。重與依註詳議。
李敬方
敬方字仲虔。隴西人。大中朝官歙州刺史。
湯泉銘
唐大中五年。敬方患風疾。至湯池浸浴。六年十一月。又入
浴。因感白龍見。風疾遂瘥。乃造白龍堂。并勒銘於石。銘曰。
黟山南垠。湯泉沸騰。伏陽韜燄。陰火潛蒸。盛夏不增。窮冬
不冰。其誰主張。唯龍是膺。刺郡二年。病不能興。發汗五日。
信而有徵。乃作龍堂。於湯西陵。乃刻龍像。為神依憑。非衆
非公。非巫非僧。王徭步將。陳顗歙丞。迭掌吾事。各勤爾能。
來盡瞻依。去懷憂兢。苟肆慢心。貽神怨憎。盲憒瘡蹩。災亦
相仍。壬申既夏。一陰始升。銘石室壁。庶無騫崩。
周墀
墀字德升。汝南人。長慶二年登第。辟湖南團練府巡官。入
為監察御史集賢殿學士。太和末累遷起居舍人。開成二
年知制誥。充翰林學士。三年遷職方郎中。四年正拜中書
舍人。武宗立。改工部侍郎。出為潼關防禦使。改鄂岳觀察
使。會昌六年移江南西道觀察使。大中初拜義成軍節度
使。封汝南縣男。入為兵部侍郎判度支。以本官同平章事。
累遷銀青光祿大夫中書侍郎。監修國史。兼刑部尚書。會
吐蕃以三州七關自歸。帝召宰相議河湟事。墀對不合旨。
罷為劍南東川節度使。未行。改檢校右僕射。卒年五十九。
贈司徒。
賀王僕射詩序
僕射十一叔以文學德行。當代推高。在長慶之間。春闈主
貢。采摭孤進。至今稱之。近者朝廷以文柄重難。將抑浮華。
詳明典實。繇是復委前務。三領貢籍迄今。二十二年于茲。
亦搢紳儒林。罕有如此之盛况。新榜既至。衆口稱公。墀忝
沐深恩。喜陪諸彥。因成七言四韻詩一首。輒敢寄獻。用導
下情。兼呈新及第進士。
國學官事書
國學官郭彪之。太原人。幼即攻儒家書。後得大通周公孔
子旨奧。又能明百家流落之言。樂苦躬自養。不愛苟受祿。
宰相聞。以東國學風醨久。學者不得官。其中皆以豪人。使
授業者迷經。顓業者墮心。元和七年。詔彪之為國學助教。
彪之承詔而來。拜祭酒司業已。即詣學。乃家於學焉。役馬
一疋。左右勞一二人。大笈一。給用生具。以實其間。彪之身
修而貌古。性不合俗尚。首冠獸皮。服用麻衣。褒制襴袖。闊
帶高羈。履大屣。至如禮公卿大夫亦是。好飲流水。茹野蔬
與松栢之英。不苟味膳。又樂飲酒。人有見者。必置酒於前。
始飲。即周告四座曰。酒以龢神熙性。節之則經。縱之則撓。
固不可為俗主酌挹授之禮。命飲者自猒欲。彪之盈飲三
爵而罷。每凌爽詣論堂。坐高牀。召七學諸生。居不施廣裀
長席。俾鄰臂而坐。澄震聲音。分析典訓。至於一詞間。咸以
俗理相諭。了入於諸生心胸中。使蒙者縱歷千萬日亦不
失其來。由是得諸生。每歲累及薦擢於有司。彪之祿給矜
孤。餘即謀買居於山泉間。蔽掩其光明。嗟乎。時畏奪祿分
鄰者衆矣。不然。何不聞斯人於天子左右。必翼颺君德。倣
治古道。使今之時奮為虞夏殷周之風。賢者昌。不肖者藏。
公侯康而百姓康。噫。公侯卿大夫默於明者。又無由得通
九重。聞徹天子聰明。彪之內樂遺聞於上。以得安性。墀元
和十年。德彪之道於國學。仰其風。嘉國學得其官。又憤遺
斯人於盡諫位。因書其事。作國學官書。
旱辭
元和九年。旱不周畿。斗位直午。祝融權威。焦金爍石。火雲
犇馳。雄獸遁足。棲鳥不飛。太陰尫薄。雨龍慵癡。有泉涸源。
有木折枝。有地文裂。有草戕萎。炎光鬱洞。太陽赫曦。田莫
可牛。稼莫可鎡。瞻彼雲漢。萬民莫綏。秋既罷矣。奚療民饑。
行者燔趾。居者焮肥。迺命長吏。分土之師。曝巫於日。徙地
而市。偶泥而龍。歌鐘彈吹。誕搜祠廟。牲鬯繁祀。威巫虔祈。
以期是擬。期而不應。笞巫不媚。萬民首仰。日瞻其尚。渾碧
萬里。光蒸交盪。於戲。天胡不降。原野煌烈。極目一狀。民罕
求穀。殍莫求葬。拒饑而憊。因燠而瘴。持頤訴天。急睫而望。
於戲。天胡不降。汝南周子。宇靡其間。土靡其廛。不稼不穡。
焉就口食。祇寺蚤暮。暇惟滂滌。天既不蒙。我憂孔益。徙市
曝巫。揮時紛徒。俗宜此尚。天其知乎。汝南周子。稽首謂曰。
大凡天地。陽壯春夏。陰結凝沍。當陽之盛。陰難施雨。過而
不時。陰陽失序。帝心既憂。吏民亦苦。命太史兆。何失其所。
昔漢宣帝。遭潤(疑)旱暵。憂惟不寧。退避正殿。公卿大夫。省
宰捐膳。以禳民災。以拯大難。為今效昔。冀憩民患。無時蒸
庶。蒼傍(疑)渙亂。於戲。胡不為滂。荒[:#AS-8475:⿱⿰束束火]之境。不勞旻蒼。施惠
中國。以綏天子邦。
薛重元
重元。寶歷時人。
硤石寺惠遠法師遺跡誌
硤石巖巖。靈氣應候。千載之(闕)不(闕)詳其志。自北齊周隋。
物接耳目。遠公之居。以成其道。既修湼槃藏疏。絕筆石巔。
擲上太虛。得以明真契示其同。法師稱號惠遠。生燉煌李
氏之族。家數世居霍秀里。本宅猶存。舊墌與硤石西北連
崗(闕)附前晉有匡山慧遠。南朝時論所宗。四百餘年至法
師。占澤州。遠當周氏(闕)齊并除墖廟。異人大集。獨抗震霆
之下。正辭無屈。面折武帝以阿鼻地獄。不論貴賤。嚮非幽
證。其能及此。竟隱汲郡西山。大隋受命。出詣上京。文帝始
引曇延為大師。詔公掌校譯經。行僧中統理。耀臨一時。表
儀八尺。立衆清莊。開皇十二年。沒於京淨影寺。是日輟朝。
帝曰。喪吾國寶矣。驗擲筆故處。丹流中貫。危石最峭。後之
人實目曰擲筆臺。邑里時朝禮之。想在容聲。有唐寶歷元
年夏四月。傅學沙門紫羽請刻石臺上。河東薛重元刊錄
故志云。
陳岵
岵。寶歷中注浮屠書。因供奉僧以聞。除濠州刺史。
履春冰賦(以戒慎之心如履冰上為韻)
履道有本。戒之在冰。每翹翹於進守。如凜凜之不勝。累足
有懼。旁行可矜。識安危之在德。豈顛越之或承。不敬其心。
敢徵所以。本之於有。既漸乎履霜。戒在不虞。罔輕於狎水。
方保心於慎獨。焉敢測乎涯涘。人之所畏。豈造次而可忘。
道之將行。非中人而勿履。敗或聞於旋踵。義無輕於舉趾。
不處於薄。君子之行固然。若居下流。詩人之戒深矣。其始
也。陽律掩耀。陰飇戒時。因潤下而生德。由寒沍以成姿。皎
若澄虛。而體合上善。冥然沉響。而跡不能欺。苟戒之而不
履。是以履之而不疑。事異涉溱。匪裳之褰也。德輶如羽。知
仁可蹈之。則知視險無必。素誠可諒。罔違日慎之心。無易
春冰之上。投足而衆流不測。委順而中懷是廣。惄焉如擣。
知大患之在躬。生也若浮。敢憑虛而用壯。孰曰堅乎。匪同
介如。結寒波而暫聚。湛清質以含虛。恍若有亡。似乘空於
月宇。退然如失。猶奉身於玉除。且異夫莫來莫往。何遵於
匪疾匪徐。必若懷以勵貪。飲以明信。如臨之戒。如履之慎。
則知水德可保。冰力可任。匪冰不薄。匪水不深。彼之蹈者
委乎足。我之蹈者本於心。又焉能料其薄厚而計於升沉。
則執德罔愆。持危不戒。意平澹之可翫。在清夷之可快。豈
知蹈之有道。行之在德。而忽乎淪溺之敗。
玉壺冰賦(以堅白貞虛作人之則為韻)
壺至潔。玉至鮮。有若君子。清標儼然。色澄澄而外澈。質規
規而內圓。月出皎兮。入夜而其儀難見。冰以風壯。處寒而
其實逾堅。諒負奇而可翫。超衆器而為先。當其韜光幽山。
韞耀窮石。隱榛蕪而懷寶。淪泥滓而藏白。如虹之氣。雖無
謝於雲煙。抵鵲之鄉。常見儔於瓦礫。於是卞生見而神動。
匠氏聞而心惜。乃奮剖刻。耀精明。以玉之美。作壺之形。信
無瑕之可用。若不琢兮何成。以虛而受。達人侔其宏量。以
明而鑒。志士效其清貞。若其稟性溫如。作器含虛。正色則
惟珍是務。立操則匪貞不居。爾乃嚴氣凝。元陰作。寒飇一
振。具物寥索。川皛皛以凌滿。林稍稍而木落。日既暮兮金
閨寂。夜一寒兮玉壺陳。素冰滿腹。清光照人。臨象筵而色
媚。入金鏡而影新。對之者暢慮。觀之者清神。能勵貪夫。何
假盤盂之戒。有同儒士。長為席上之珍。是以隋珠奪魄。趙
璧慙姿。瑚璉之器。斯實為之。美人曾不足方其皎潔。錦衾
亦安敢誇其陸離。偉夫掩物之美。比人之德。素其表兮。其
儀不忒。實其中兮。秉心淵塞。伊烈氏之指南。固賢人之軌
則。
上中書權舍人書
春雷作。龍蛇不安於蟄戶。賢人用。君子思奮於康衢。時至
氣動。而不知其所以然也。是以小生區區。願有所陳。伏以
今之獻書者。語取士之得失。揚盛烈之宏懿多矣。刀尺之
下。固當有在。小子淺陋。自陳所抱。曾不逮意。何敢妄有稱
謂。以成繁文哉。然而志苦者聲必哀。氣直者辭必端。苟察
之不惑。聽之不失。則伯牙不碎琴。卞和不泣玉矣。閤下宗
文祖德。名全道著。執贄循牆。如岵者固多焉。門屏故人。非
敢自適。前者病中求拜。輒以愚弱自疑。猶記與善。謂遇長
者之眷。固無戲言。孤負知見。跼地無措。衣化京塵。星霜七
周。分將委運。方里歸策。適有一外(闕)舉解至翎羽之類。志
氣由存。欲就明試。不能自决。友人樊生之見謀曰。足下與
元宗簡不與他解。就試明主。足下其審處之。李(疑)行舉者
不然。使吾子為主司。如君之負辱者。將謂伸之乎。岵曰。伸
之。行舉日就試可也。有姚衮曰。夫道窮而心泰者神與之。
俗變而志定者義歸之。時之通塞。非智力所及。吾子處否
若泰。不改其守久矣。今主司方以公用駭拘俗。吾子賢。淮
陰之辱。非韓信罪也。不賢。損益何有於衆人哉。岵曰。唯。欲
聞後命矣。嚴考功之納樊衡也。以為取衡難。得衡無後悔。
黜衡易。失衡有遺恨。故開一人之數以容之。人到於今不
謂衡忝一第。而謂嚴得主司求人之義也。伏想閤下虛求
當甚於嚴也。小子焉敢有希於衡哉。懼畏不敢多陳。死罪
死罪。
