欽定全唐文卷五百七十七
柳宗元(九)
為裴中丞伐黃賊轉牒
當管奉詔。與諸管齊進。誅討邕管草賊黃少卿。漢軍馬步
等若干人。各具兵馬數及軍將若干。前牒奉處分。竊以天
啟昌期。大功畢集。神開興運。微惡盡除。黃少卿等歷稔逋
誅。舉宗肆暴。恃狡兔之穴。跧伏偷安。憑孼狐之邱。跳踉見
怪。以為威弧不射。天網可逃。侵逼使臣。隳犯王略。恣其毒
虐。速我誅鋤。敵國盡在於舟中。還師已期於席上。謂宜投
戈頓顙。面縛乞身。歸郡邑於王官。效黎獻於天吏。而乃繕
兵補卒。增壘閉途。正當天討之辰。更積鬼誅之罪。眾輕鬭
蟻。勇劣怒蛙。纖縞當強弩之初。孤豚僨肥牛之下。事同拾
芥。力易摧枯。杪忽蜂腰。虛見辱於齊斧。突梯鼠首。濫欲寄
於旄頭。勦絕有時。不索何獲。某拱稽致命。執銳忘生。車甲
既備於小戎。鯨鯢豈逃於誅戮。竊觀上略。總制中權。戰士
義激於身心。列校勢成於臂指。蹶張之技。盡出於山林。拔
距之材。徧徵於川洞。賞懸香餌。令布疾雷。莫不鼓舞戎行。
虔恭師律。投軀不愆於羽檄。跂足唯俟於牙璋。今月某日。
奏事官米蘭迴。捧受詔命。神飛首勇。足蹈心馳。懽聲洽於
萬夫。勝氣橫於千里。國容不入。屨且及於寢門。家事勿關。
土已填於左闔。即以月日全軍出次。分道並進。所期戮力。
敢告同心。孔大夫貞直冠時。清明格物。全體許國。一心在
公。兵精食浮。為日固久。容府陽中丞以義烈為己任。勳襲
太常。安南李中丞以英武為家風。業傳彝器。並膺邦寄。克
達皇威。南則浮海濟師。共集堂堂之陣。東則橫江誓眾。用
成善善之功。以此鼓行。坐觀盡敵。刑惟勿喜。誅有可哀。徵
側之勇冠一方。竟就伏波之戮。呂嘉之威行五嶺。終摧下
瀨之師。嗟此陋微。自貽禽滅。勉成良畫。速致殊勳。雖荒徼
之地。固不勞於有征。而昇平之年。將自此而何事。書之竹
帛。實謂揚名。事須移牒鄰管。以成犄角。舉牒者。
裴瑾崇豐二陵集禮後序
傳曰。詩書執禮。禮不執則不行。自開元制禮。大臣諱避。去
國恤章。而山陵之禮。遂無所執。世之不學者。乃妄取預凶
事之說。而大典闕焉。由是累聖山陵。皆摭拾殘缺。附比倫
類。已乃斥去。其後莫能徵。永貞元和間。天禍仍遘。自崇陵
至於豐陵。不能周歲。司空杜公由太常相天子。(一作天下)連為
禮儀使。擇其寮以備損益。於是河東裴瑾以太常丞隴西
辛祕以博士用焉。內之則攢塗祕器。象物之宜。外之則復
土斥上。(一無斥上二字)因山之制。上之則顧命典冊。與文物以授
萬(一作方)國。下之則制服節文。頒憲則以示四方。由其肅恭。
禮無不備。且苞并總統。千載之盈縮。羅絡旁午。百氏之異
同。搜揚翦截。而畢得其中。顧問關決。而不悖於事。議者以
為司空得其人。而邦典不墜。裴氏乃悉取其所刊定。及奏
復於上。辨列於下。聯百執事之儀。以為崇豐二陵集禮。藏
於太常書閣。君子以為愛禮而近古焉。昔韋孟以詩禮傳
楚。而郊廟之制。卒正於元成。鄭元以箋註師漢。而禪代之
儀。卒集於小同。賈誼以經術起。而嘉最好學。盧植以儒學
用。而諶為祭法。舊史咸以為榮。今裴氏太尉公以禮匡義。
嗣侍中公以禮議封禪。祠部公以禮承大事。大理公以禮
輔東宮。而瑾也以禮奉二陵。又能成書以充其闕。其為愛
禮近古也。源遠乎哉。瑾字封叔。其伯仲咸以文學顯於世。
大理之兄正平節公。以儀範成家道。以文雅經邦政。今相
國郇公。其宗子也。郇公以孝友勤勞揚於家邦。遊其門若
聞韶濩。入其廟如至鄒魯。恩溢乎九族。禮儀於他門。則封
叔之習禮也。其出於孝弟歟。成書也。其本於忠敬歟。由於
家而達於邦國。其取榮於史氏也果矣。
柳宗直西漢文類序
左右史混久矣。言事駁亂。尚書春秋之旨不立。自左邱明
傳孔氏。太史公述歷古今。合而為史記。迄於今。交錯相糺。
莫能離其說。獨左氏國語紀言不參於事。戰國策春秋後
語。頗本右史尚書之制。然無古聖人蔚然之道。大抵促數
耗矣。而後之文者寵(一作襲)之。文之近古而尤壯麗。莫若漢
之西京。班固書傳之。吾嘗病其畔散不屬。無以考其變。欲
采比義會。年長疾作。駑墮日甚。未能勝也。幸吾弟宗直愛
古書。樂而成之。搜討磔裂。攟摭融結。離而同之。與類推移。
不易時月。而咸得從其條貫。森然炳然。若開㣥玉之府。指
揮聯累圭璋琮璜之狀。各有列位。不失其序。雖第其價可
也。以文觀之。則賦頌詩歌書奏詔策辨論之辭畢具。以語
觀之。則右史紀言尚書國語戰國策成敗興壞之說大備。
無不苞也。噫。是可以為學者之端耶。始吾少時。有路子者。
自贊為是書。吾嘉而敘其意。而其書終莫能具。卒俟宗直
也。故刪取其敘繫於左。以為西漢文類。首紀殷周之前。其
文簡而野。魏晉已降。則盪而靡。得其中者漢氏。漢氏之東。
則既衰矣。當文帝時。始得賈生明儒術。武帝尤好焉。而公
孫宏董仲舒司馬遷相如之徒作。風雅益盛。敷施天下。自
天子至公卿大夫士庶人咸通焉。於是宣於詔策。達於奏
議。諷於辭賦。傳於歌謠。由高帝迄於哀平。王莽之誅。四方
之文章。蓋爛然矣。史臣班孟堅修其書。拔其尤者充於簡
冊。則二百三十年間。列辟之達道。名臣之大範。賢能之志
業。黔黎之風習列焉。若乃合其英精。離其變通。論次其敘
位。必俟學古者興行之。唐興用文理。貞元間文章特盛。本
之三代。接於漢氏。與之相準。於是有能者。取孟堅書。類其
文。次其先後。為四十卷。
大理評事楊君文集後序
贊曰。文之用。辭令襃貶導揚諷諭而已。雖其言鄙野。足以
備於用。然而闕其文采。固不足以竦動時聽。夸示後學。立
言而朽。君子不由也。故作者抱其根源。而必由是假道焉。
作於聖。故曰經。述於才。故曰文。文有二道。辭令襃貶。本乎
著述者也。導揚諷諭。本乎比興者也。著述者流。蓋出於書
之謨訓。易之象繫。春秋之筆削。其要在於高壯廣厚。詞正
而理備。謂宜藏於簡冊也。比興者流。蓋出於虞夏之詠歌。
殷周之風雅。其要在於麗則清越。言暢而意美。謂宜流於
謠誦也。茲二者。考其旨義。乖離不合。故秉筆之士。恆偏勝
獨得。而罕有兼者焉。厥有能而專美。命之曰藝成。雖古文
雅之盛世。不能並肩而生。唐興以來。稱是選而不怍者。梓
潼陳拾遺。其後燕文貞以著述之餘。攻比興而莫能極。張
曲江以比興之隟。窮著述而不克備。其餘各探一隅。相與
背馳於道者。其去彌遠。文之難兼。斯亦甚矣。若楊君者。少
以篇什著聲於時。其炳耀尤異之詞。諷誦於文人。盈滿於
江湖。達於京師。晚節徧悟文體。尤邃敘述。學富識遠。才涌
未已。其雄傑老成之風。與時增加。既獲是。不數年而夭。其
季年所作尤善。其為鄂州新城頌諸葛武侯傳論。餞送梓
潼陳仲甫(一作眾甫)汝南周愿河東裴泰武都符義府泰山羊
士諤隴西李諫(一作鍊)凡六序。廬山禪居記辭李常侍啟遠
遊賦七夕賦。皆人文之選已。用是陪陳君之後。其可謂具
體者歟。嗚呼。公既悟文而疾。既即功而廢。廢不逾年。大病
及之。卒不得窮其工竟其才。遺文未克流於世。休聲未克
充於時。凡我從事於文者。所宜追惜而悼慕也。宗元以通
家修好。幼獲省謁。故得奉公元兄命。論次篇簡。遂述其制
作之所詣。以繫於後。
濮陽吳君文集序
博陵崔成務嘗為信州從事。為予言邑有聞人濮陽吳君。
弱齡長鬣而廣額。好學而善文。居鄉黨。未嘗不以信義交
於物。教子弟。未嘗不以忠孝端其本。以是卿相賢士。率與
亢禮。予嘗聞而志乎心。會其子偘更名武陵。升進士。得罪
來永州。因奉其先人文集十卷。再拜請予以文冠其首。予
得徧觀焉。其為辭賦。有戒苟冒陵僭之志。其為詩歌。有交
王公大人之義。其為誄誌弔祭。有孝恭慈仁之誠。而多舉
六經聖人之大旨。發言成章。有可觀者。古之司徒。必求秀
士由鄉而升之天官。古之太史。必采民風陳詩以獻於法
宮。然後材不遺而志可見。近世之居位者。或未能盡用古
道。故吳君之行不昭。而其辭不薦。雖一命於王。而終伏其
志。嗚呼。其可惜哉。武陵又論次志傳三卷繼於末。其官氏
及他才行甚具云。
王氏伯仲唱和詩序
僕聞之。世其家業不隕者。雖古猶乏(一作今)也。求之於今。而
有獲焉。王氏子某。與予通家。代為文儒。自先天以來。策名
聞達。秉毫翰而踐文昌登禁掖者。紛綸華耀。繼武而起。士
大夫掉鞅於文囿者。咸不得攀而倫之。乙亥歲。某自南徐
來。執文貺予。詞有遠致。又著論非班超不能讀(一作續)父兄
之書。而乃徼狂疾之功以為名。吾知其奉儒素之道專矣。
間以兄弟嗣來京師。會於舊里。若璩瑒在魏。機雲入洛。由
是正聲迭奏。雅引更和。播塤箎之音韻。調律呂之氣候。穆
然清風。發在簡素。非文章之冑。曷能及茲。况宗兄握炳然
之文。以贊關石。廌冠銀章。榮映江湖。則嚮時之美談。必復
其始。某也謂予傳卜氏之學。宜敘於首章。操斧於班郢之
門。斯強顏耳。詩凡若干首。
送楊凝郎中使還汴宋詩後序
談者謂大梁多悍將勁卒。亟就猾亂。而未嘗底寧。控制之
術。難乎中道。蓋以將驕卒暴。則近憂且至。非所以和眾而
乂民也。將誅卒削。則外虞實生。非所以扞城而固圉也。是
宜慰薦喣諭。納為腹心。然後威懷之道備。聖上於是撫以
表臣。贊以藝人。參剛柔而兩用。化順逆而同道。既去大憝。
遂安有眾。故楊公以謀議之隟。對揚王庭。不踰時而承詔
復命。示信於外諸侯。時當朝之羽儀。凡同官之寮屬。皆餞
焉。容受童孺。使在末位。禮部郎中許公。以宏才奧學。已任
文字顧唱。在席咸斷章而賦焉。謂工部郎中崔公文為時
雄。允宜首序。謂小子預離觴之餘瀝。俾撰後序。編以繼之。
大凡軍旅之制。贊佐之重。崔公序之備矣。膺命受簡。欲默
不敢。故書談者之辭。拜手以獻。用充餘篇云。
送崔㣥序
貞松產於巖領。高直聳秀。條暢碩茂。粹然立於千仞之表。
和氣之發也。稟和氣之至者。必合以正性。於是有貞心勁
質。用固其本。禦攘冰霜。以貫歲寒。故君子儀之。清河崔敦
詩。有柔儒溫文之道。以和其氣。近仁復禮。物議歸厚。其有
稟者歟。有雅厚質方之誠。以正其性。愨論忠告。交道甚直。
其有合者歟。是故日章之聲。振於京師。嘗與隴西李杓直
南陽韓安平洎予交友。杓直敦柔深明。沖曠坦夷。慕崔君
之和。安平厲莊端毅。高朗振邁。悅崔君之正。予以剛柔不
常。造次爽宜。求正於韓。襲和於李。就崔君而考其中焉。忘
言相視。默與道合。今將寧覲東周。振策於邁。且餞於野。或
命為之序。予於崔君。有通家之舊。外黨之親。然吾不以是
合之。崔君以文學登於儀曹。敭於王庭。甲俊造之選。首讎
校之列。然吾不以是視之。於其序也。故載之其末云。
送邠寧獨孤書記赴辟命序
僕間歲驟遊邠壃。今戎帥楊大夫時為候奄。盡護㣥校。用
笞法箠令。不吐強禦。下莫有逗撓淩暴而犯令者。沈斷壯
勇。專志武力。出麾下取主公之節鉞而代之位。鶡冠者仰
而榮之。今又能旁貴文雅。以符召文士之秀者河南獨孤
寧。署為記室。俾職文翰。翕然致得士之稱於談者之口。蓋
朝廷以勇爵論將帥。豈濫也哉。獨孤生與仲兄實連舉進
士。並時管記於漢中新平二連帥府。俱以筆硯承荷舊德。
位未達而榮如貴仕。其難乎哉。噫。自犬戎陷河右逼西鄙。
積兵備虞。縣道告勞。內匱中府太倉之蓄。僅而獲饜。投石
而賈勇者。思所以奮力。論者以為天子且復河壖故壃。拓
達西戎而罷諸侯之兵。則曳裾戎幕之下。專弄文墨。為壯
夫捧腹。甚未可也。吾子歷覽古今之變。而通其得失。是將
植密畫於借筯之宴。發㣥謀於章奏之筆。上為明天子論
列熟計。而導揚威命。然後談笑[:#AS-82F9:⿰罇]俎。賦從軍之樂。移書飛
文。諭告西土劫脅之伍。俾其簞食壺漿。犒迎王師。在吾子
而已。往慎辭令。使諭蜀之書。燕然之文。炳烈於漢史。真可
慕也。不然。是瑣瑣者。惡足置齒牙間而榮吾子哉。
同吳武陵送前桂州杜畱後詩序
觀室者觀其隅。隅之巍然直方以固。則其中必端莊宏達
可居者也。人孰異夫是。今若杜君之隅可觀。而中可居。居
之者德也。贊南方之理。理是以大。總畱府之政。政是以光。
其道不撓。好古書百家言。洋洋滿車。行則與俱。止則相對。
積為義府。溢為高文。愨而和。肆而信。豈詩所謂抑抑威儀。
惟德之隅者耶。今往也。有以其道聞於天子。天子惟士之
求為急。杜君欲辤爭臣侍從之位。其可得乎。濮陽吳武陵。
直而甚文。樂杜君之道。作詩以言。予猶吳也。故於是乎序
焉。
送寧國范明府詩序
近制凡得仕於王者。歲登名於吏部。兵(一作吏)部則必參其
等列。分而合之。率三十人以為曹。謂之甲。名書為三。其一
藏之有司。其二藏之中書洎門下。每大選置大考績。必關
決會驗而視其成。有不合者下有司。罷去甚眾。由是吏得
為奸以立威。賊知以弄權。詭竊竄易。而莫示其實。必求端
愨而習於事。辯達而勤其務者。命之官而掌之。居三年。則
又益其官而後去其職。有范氏傳真者。始來京師。近臣多
言其美。宰相聞之。用以為是職。在門下甚獲休問。初命京
兆武功尉。既有成績。復於有司。為宣州寧國令。人咸曰。由
邦畿而調者。命東西部尉以為美仕。范生曰。不然。夫仕之
為美。利乎人之謂也。與其給於供備。孰若安於化導。故求
發吾所學者。施於物而已矣。夫為吏者人役也。役於人而
食其力。可無報耶。今吾將致其慈愛禮節。而去其欺偽淩
暴。以惠斯人。而後有其祿。庶可平吾心而不愧於色。苟獲
是焉足矣。季弟為殿中侍御史。以是言也告於其寮。咸悅
而尚之。故為詩以贈其去。而使予為序。
送幸南容歸使聯句詩序
昔漢室方盛。文章之徒。合於京師。亦既充金馬石渠。則又
溢於諸侯。求達其道。故枚乘客於吳。相如遊於梁。其或致
書匡主。用極其志。節之大者也。適時觀變。以成其性。道之
茂者也。渤海幸君。既登於太常之籍。又膺邯鄲之召。北會
元戎。直道自達。吾儕器其略。南聘天朝。相禮述職。公卿多
其儀。合度於易于之間。雖枚生之節。長卿之道。無以尚也。
冬十有二月。朝右禮備。復於轅門。我同升之友。是用榮其
趣舍。惜其離曠。卜茲良夜。詠嘆其美。比詞聯韻。奇藻遞發。
爛若編貝。粲如貫珠。琅琅清響。交動左右。㣥公以侍御之
往也。予闕其述。命繫而序焉。
送李判官往桂州序
士之習為吏者。恆病於少文。故給而不肆。飾於華者。嘗病
於無斷。故放而不制。今李生學於詩有年矣。吟詠諷賦。頗
聞乎人。至於是州。唯州之牧咨焉。以贊戎事而糺㣥吏。甚
直且武。豈所謂吏而華者耶。以府喪罷去。擇而之乎有禮
之邦。推是道也以往。然而不際於禮。則吾不知也。
送苑論登第後歸覲詩序
八年冬。予與馬邑苑言揚聯貢於京師。自時而後。車必挂
轊。席必交衽。量其志。知其達於昭代。究其文。辨其勝於太
常。探而討之。則明韜於樸厚之質。行浮於休顯之聞。(一作
問)遊公卿之間。質直而不犯。恪謹而不懾。交同列之㣥以
誠信聞。予拜而兄之。以為執誼而固。臨節不奪。在兄而已。
是歲小司徒顧公守春官之缺。而權擇士之柄。明年春。同
趨權衡之下。並就重輕之試。觀其掉鞅於術藝之場。遊刃
乎
文翰之林。風雨生於筆札。雲霞發於簡牘。左右圜視。朋儕
拱手。甚可壯也。二月丙子。有司題甲乙之科。揭於南宮。予
與兄又聯登焉。予不厚顏懷愧而陪其遊久矣。夏四月。告
歸荊衡。拜手行邁。輪移都門之轍。轅指秦嶺之路。方將高
堂稱慶。里閈更賀。曳裾峨冠。榮南諸侯之邦。遐登王粲之
樓。高視劉表之榻。桂枝片玉。光生於家。是宜砥商雒之阻
艱。帶江漢之浩蕩。以談笑顧盼。超越千里。而無倦極也。然
而景熾氣燠。往即南方。乘陵炎雲。呼吸溫風。可無敬乎。慎
進藥石。保安其躬。是亦非兄之所宜私也。㣥公追餞於霸
陵。列筵而觴。送遠之賦。珪璋交映。或授首簡於予曰。子得
非知言揚者乎。安得而默耶。予受而書之。編於㣥玉之右。
非不知讓。貴傳信焉爾。
送蕭鍊登第後南歸序
始予幼時。拜兄於九江郡。覩其樂嗜經書。慕山藪。凝和抱
質。氣象甚茂。雖在綺紈。而私心慕焉。厥後竊理文字。先禮
而冠。遇兄於澤宮之中。觀其德。如九江之拜。蓋世俗不能
移也。自是戰藝三北。左次陋巷。予亟會於其居。視其道。如
澤宮之遇。亦挫抑所不能屈也。逾時而名擢太常。聲動京
國。士輩仰慕。顧盼有耀。予獲賀於蔡通儒氏。窺其志。如陋
巷之會。又得意所不能遷也。君子志正而氣一。誠純而分
定。未嘗摽出處為二道。判屈伸於異門也。固其本。養其正。
如斯而已矣。吾兄先覺而守道。獨立而全和。貞確端懿。雅
不羈俗。君子之素也。亦既升名天官。告予東遊。是將乘商
於。浮漢池。歷郢城。下武昌。復於我始見之地。則朋舊之徒。
含喜來迎。宗姻之列。盡皆加禮以待。舟輿所略。賀聲盈耳。
離㣥之思。行益少矣。僕不腆。見邀為序。狂夫之言。非所以
志君子也。自達而已。
送班孝廉擢第歸東川覲省序
隴西辛殆庶猥稱吾文宜序事。晨持縑素。以班孝廉之行
為請。且曰。夫人殆所謂吉士也。愿而信。質而禮。言不黷慢。
行不進越。其先兩漢間。繼修文儒。世其家業。其風流後允。
耽學篤志之士。往往出於其門。今夫人研精典墳。不告劬
勩。屬者舉鄉里。登春官。獲居其甲焉。家於蜀之東道。其嚴
君以客卿之位。贊是方岳。為大夫良。今將拜慶寧覲。光耀
族屬。是其可歌也。道出於南鄭。外王父以將相之重。九命
赤社。為諸侯師。今又將亟駕省謁。從容燕喜。是又可歌也。
故我與河南獨孤申叔趙郡李行純行敏等若干人皆歌
之矣。若乃序者。固吾子宜之。柳子曰。吾嘗讀王命論及漢
書。嘉其立言。彼生彪固之冑歟。相國馮翊公。功在社稷。德
及生人。其門子遊文章之府者。吾嘗與之齒。彼生嚴氏之
出歟。承世家之儒風。沐外族之休光。彼生專聖人之書。而
趨君子之林。宜矣哉。遂如辛氏之談。濡翰於素。因寓於辭
曰。為我謝子之舅氏。珠玉將至。得無修容乎。
送獨孤申叔侍親往河東序
河東。古吾土也。家世遷徙。莫能就緒。聞其間有大河條山。
氣蓋關左。文士往往仿佯臨望。坐得勝槩焉。吾固翹翹褰
裳。奮懷舊都。日以滋甚。獨孤生。周人也。往而先我。且又愛
慕文雅。甚達經要。才與身長。志益強力。挾是而東。夫豈徒
往乎。溫凊奉引之隟。必有美製。儻飛以示我。我將易觀而
待。所不敢忽。古之序者。期以申導志義。不為富厚。而今也
反是。生至於晉。出吾斯文於筆硯之伍。其有評我太簡者。
慎勿以知文許之。
送豆盧膺秀才南遊詩序
君子病無乎內而飾乎外。有乎內而不飾乎外者。無乎內
而飾乎外。則是設覆為阱也。禍孰大焉。有乎內而不飾乎
外。則是焚梓毀璞也。詬孰甚焉。於是有切磋琢磨鏃礪栝
羽之道。聖人以為重。豆盧生。內之有者也。予是以好之。而
欲其遂焉。而恆以幼孤羸餒為懼。恤恤焉遊諸侯求給乎
是。是固所以有乎內者也。然而不克專志於學。飾乎外者
未大。吾願子以詩禮為冠履。以春秋為襟帶。以圖史為珮
服。琅乎璆璜衡牙之響發焉。煌乎山龍華蟲之采列焉。則
揖讓周旋乎宗廟朝廷。斯可也。惜乎予無祿食於世。不克
稱其欲成其志。而姑欲其速反也。故詩而序云。
送趙大秀才往江陵謁趙尚書序
士之知感激許與。常欲以有報為志者。則凡志乎道者。咸
願為之。如趙生庶乎哉。來謂予曰。宗人尚書以碩德崇功。
由交廣臨荊州。仁我若子姓。恩禮重厚。有賢子為御史。好
學而甚文。友我若同生。歡欣交通。我誠樂為之用。甚不辤
也。不幸遭重痼。六旬而後知人。方其急也。大懼不克報尚
書公之恩。又懼無以當御史君之心以沒。每念於是。未嘗
不衋然內傷。若受鋒刃。自是而後。調藥石。時飲食。生血補
氣。強筋植骨。榮衞之和。膂力之剛。迨今茲始全然為人。舒
幹抗首。文翰端麗。材足以用。敢辤而往。以效於戲下。其言
云爾。自吾竄永州三年。趙生亟見。視其狀。專謹愿愨。觀其
跡。溫密簡靖。聞其言。徑直端誠。自尚書理(一作之為)荊州。異政
日至。至則趙生喜忭起立。伸目四顧。不啻若自巳而為之
者。誠宜有報知已之道。又誠宜有大賢而為之知也。是行
也。趙生其將奮六翮。翔千里。以為轅門大府之重。增羽儀
之盛。其道美矣。故予繼之以辭。
