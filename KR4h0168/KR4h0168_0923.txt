欽定全唐文卷九百二十三
張果
果。不知何許人。武后時隱中條山。往來汾晉間。自云年數
百歲。武后遣使召之。佯死不赴。開元二十一年。恒州刺史
常濟以同遣使齎璽書邀迎之至東都。元宗好神仙。欲以
玉真公主降之。果不奉詔。懇辭歸山。乃賜號通元先生。銀
青光祿大夫。為造棲霞觀於隱所。入恒山。不知所之。
道體論序
夫渾然未兆。得喪無涯。名質既分。則凡聖義顯。然凡不自
悟。必積感以求通。聖不棄物。亦因機而設教。教緒彌綸。寧
容窮數。約其一應之迹。所謂道德。所言道者。極妙環中。圓
通物化。因通立稱。故名為道。德者。殊能廣洽。全任無功。成
迹可目。故名為德。然則道以通化彰名。忘通則會旨。德就
全任標稱。泯迹則德全。斯二兼忘宗極無主者也。將欲顯
彼元源。導茲弱喪。法不自闡。宏之在人。故先以老子。標為
首題。萬物芸芸。封心華競。至人懸解。返本無為。故曰老子。
體雖泊然。機來則應。應迹嗣興。目之為子。德不自樹。妙成
在法。本其所通。字之曰道。然道體虛凝。常為軌訓。其名不
去。號之為經。建言至末。此章為首。故曰道體論。
黃帝陰符注序
陰符自黃帝有之。蓋聖人體天用道之機也。經曰。得機者
萬變而愈盛。以至於王。失機者萬變而愈衰。以至於亡。厥
後伊呂得其末分。猶足以拯生靈。况聖人乎。其文簡。其義
元。凡有先聖數家注解。互相隱顯。後學難精。雖有所主者。
若登天無階耳。近代李筌。假託妖巫。妄為注述。徒參人事。
殊紊至源。不慚窺管之微。輒呈酌海之見。使小人竊窺。自
謂得天機也。悲哉。臣固愚昧。嘗謂不然。朝願聞道。夕死無
悔。偶於道經藏中得陰符傳。不知何代人製。詞理元邈。如
契自然。臣遂編之。附而入注。冀將來之君子。不失道旨矣。
太上九要心印妙經序
夫九要者。要乃機要也。以應大丹九轉。故以道分九篇。法
顯九門。九門合理。篇篇歸根。雖不得親師之旨。得此要如
親師訓。得者坐獲天機。悟之者為之心印。若依行者。在欲
無欲。居塵出塵。分立九門。還元二儀。學道君子。細意詳之。
先序顯用。次要應體。以體兼用。性命備矣。
葉法善
法善。括州括蒼人。自曾祖三代為道士。皆有攝養占卜之
術。法善少傳符錄。尢能厭劾鬼神。高宗聞其名。徵詣京師。
將加爵。固辭。求為道士。因畱內道場。睿宗即位。稱法善有
冥助之力。先天二年拜鴻臚卿。封越國公。仍為道士京師
景龍觀。開元八年卒。年一百七歲。贈越州都督。
乞歸鄉上表
道士臣某言。臣江海野人。素無道業。澗飲木食。枯槁自居。
屬聖朝宗道之門。大興元範。臣得沐皇化。服事五朝。竭忠
盡誠。披肝瀝膽。一有所補。萬死無恨。况屬聖朝重張㝢縣。
再安品物。凡在含識。咸用昭蘇。陛下不棄芻蕘。復收簪履。
臣愚陋。過蒙恩渥。假其列棘之司。加以茅苴之封。襃榮忻
被。澤漏泉扃。然臣胡顏堪此大造。灰身刎首。不能上答。前
歲天恩賜歸鄉里。殘魂假息。獲拜先塋。聚族聯黨。不勝悲
慶。屬親姊莫年。百餘三歲。見臣還邱壑。載喜載悲。纔逾一
旬。奄忽先逝。雖死生有命。理則固然。而骨肉有情。豈無哀
痛。積年之疹。一朝遂發。形容枯劣。殆不能勝。往者虔奉綸
音。俾投龍璧。奉使之後。禮應復命。心馳魏闕。意欲駿奔。病
在江鄉。力難勝致。自前年之冬末。驟辭南土。去歲之夏首。
纔達東京。死魂餘步。抑難訓說。寧有形枯心疾。叨厠莫宜。
紫綬金章。人臣極貴。自非功高帶礪。不可錫其光寵。况道
本希夷。無關視聽。謬膺匪服。實玷國猷。伏願陛下特賜餘
魂。得歸邱墓。則物善遂性。天覆無涯。方違闕廷。不勝攀戀。
無任懇禱之至。謹詣朝堂上表以聞。臣誠惶誠恐死罪死
罪。謹言。
乞歸鄉修祖塋表
道士臣某言。二月二十一日扶病陳誠。特乞餘魂。歸修塋
墓。而高天未聽。跼地無所。因此舊氣發動。殘生如線。未辭
聖代。奄成異物。幸賴天覆含育。未即泉壤。貸及餘命。得遂
微心。臣前奉絲綸。賜歸桑梓。既齎龍璧。備歷山川。夙夜周
章。恭承國命。比及鄉里。時迫嚴寒。屬數年失稔。百姓逃散。
親族餒饉。未辯情理。欲樹碑碣。私願莫從。而碑石猶在蘇
州。未能得達鄉里。臣焦心泣血。以日為歲。若此不遂。死不
瞑目。伏惟陛下覆燾亭育。昆蟲遂性。孝理之教。被及含生。
臣皮骨空存。命均風燭。乞餘喘未絕。所願獲申。一聞聖恩。
九泉無恨。方當辭違宸極。舁疾江湖。伏枕疏襟。不勝悲戀。
謹詣朝堂上表以聞。臣誠惶誠恐死罪死罪。謹言。
乞回贈先父爵位表
臣聞孝道之大。人行所先。故洪覆無言。神女有卷綃之應。
厚載至廣。江鱗表充膳之徵。斯實感於神祇。通於天地者
矣。伏惟皇帝陛下孝道叶天地。聖德符神祇。齊郡擢靈芝。
陵寢降甘露。此陛下孝感之應。故當錫類及物。而臣幸生
孝理之代。目視靈應之符。身無橫草之功。虛受茅苴之錫。
九卿之任。下譬江海。五等之爵。上應星緯。臣崦嵫日迫。泉
壤無幾。生我父母。竟未答於劬勞。覆我聖恩。實有重於山
嶽。臣誠則微物。豈能無心。自忝辱朝列。日夜惶懼。生無益
於聖代。死實負於康時。而犬馬私情。切有所願。乞以陛下
所授爵位。回贈先父。臣上不違陛下孝道之風。下得展臣
罔極之念。一遂哀疚。萬死為幸。且臣雞皮鶴髮。形骸若是。
殘魂假氣。奄忽無時。去冬辭違闕廷。輿疾道路。曲蒙陛下
覆養之德。復喜生全。令得重謁紫宸。趣躡丹地。及茲餘喘。
披瀝微誠。陛下所假臣厚祿賧錢。乞納天庫。官名封號。以
被泉門。則聚族糜軀。合宗隳膽。存亡幸甚。所不敢言。伏願
天慈沛然聽許。再生非重。百身靡贖。不勝哀苦悲懇之至。
謹詣闕上表以聞。臣誠惶誠恐死。罪死罪。謹言。
報弟子仲容書
汝將吾詩及書進上。不得求官。當奉詔監喪。歸葬括蒼。吾
去後百六十年。外卯山當出一人。更過於吾。若有人於吾
舊居修行。即其人也。
成元英
元英字子實。陝州人。隱居東海。貞觀五年召至京師。永嶽
中流郁州。
南華真經疏序
夫莊子者。所以申道德之深根。述重元之妙旨。暢無為之
恬淡。明獨化之窅冥。鉗鍵九流。括囊百氏。諒區中之至教。
實象外之微言者也。其人姓莊名周。字子休。生宋國睢陽
蒙縣。師長桑公子。受號南華僊人。當戰國之初。降衰周之
末。歎蒼生之業薄。傷道德之陵夷。乃慷慨發憤。爰著斯論。
其言大而博。其旨深而遠。非下士之所聞。豈淺識之能究。
所言子者。是有德之嘉號。古人稱師曰子。亦言子是書名。
非但三篇之總名。亦是百家之通題。所言內篇者。內以待
外立名。篇以編簡為義。古者殺青為簡。以韋為編。編簡成
篇。猶今連紙成卷也。故元愷云。大事書之於策。小事簡牘
而已。內則談於理本。外則語其事迹。事雖彰著。非理不通。
理雖幽微。非事莫顯。欲先明妙理。故前標內篇。內篇理深。
故每於文外別立篇目。郭象仍於題下即注解之。逍遙齊
物之類是也。自外篇以下。則取篇首二字為其題目。駢拇
馬蹄之類是也。所言逍遙遊者。古今解釋不同。今汎舉紘
綱。略為三釋。所言三者。第一顧桐柏云。逍者銷也。遙者遠
也。銷盡有為累。遠見無為理。以斯而遊。故曰逍遙。第二支
道林云。物物而不物於物。故逍然不我待。元感不疾而速。
故遙然靡所不為。以斯而遊天下。故曰逍遙遊。第三穆夜
云。逍遙者。蓋是放狂自得之名也。至德內充。無時不適。忘
懷應物。何往不通。以斯而遊天下。故曰逍遙遊。內篇明於
理本。外篇語其事迹。雜篇雜明於理事。內篇雖明理本。不
無事跡。外篇雖明事迹。甚有妙理。但立教分篇。據多論耳。
所以逍遙建初者。言達道之士。智德明敏。所造皆適。遇物
逍遙。故以逍遙命物。夫無待聖人。照機若鏡。既明權實之
二智。故能大齊於萬境。故以齊物次之。既指馬蹄天地。混
同庶物。心靈凝澹。可以攝衞養生。故以養生主次之。既善
惡兩忘。境智俱妙。隨變任化。可以處涉人間。故以人間世
次之。內德圓滿。故能支離其德。外以接物。既而隨物升降。
內外冥契。故以德充符次之。止水流鑒。接物無心。忘德忘
形。契外會內之極。可以匠成庶品。故以大宗師次之。古之
真聖。知天知人。與造化同功。即寂即應。既而驅馭㣥品。故
以應帝王次之。駢拇以下。皆以篇首二字為題。既無別義。
今不復次篇也。而自古高士。晉漢逸人。皆莫不躭翫。為之
義訓。雖註述無可間然。竝有美辭。咸能索隱。元英不揆庸
昧。少而習焉。研精覃思。三十年矣。依子元註三十三篇。輒
為疏解。總三十卷。雖復詞情疎拙。亦頗有心迹指歸。不敢
貽厥後人。聊自記其遺忘耳。
江旻
旻。貞觀時希元觀三洞道士。
唐國師昇真先生王法主真人立觀碑
觀夫天德惟溥。亭育肇其不差。人靈本智。聞見資其愈甚。
是以役成則百用不足。事逸則萬物皆勤。莫不鼎鉉黃金。
尊崇居處。(闕四字)資養性靈。青襟慚於履霜。白首成於聚嶽。
但畏途捷徑。豈所般遊。風葉寒荄。忘其飄踐。假使維捎挂
席。終違寶岸。縣車束馬。詎越崇山。(闕一字)未有若斯之甚者
也。至人應世。為而不處。援手濡足。拯溺救焚。滌其含垢之
性。復其既迷之轍。立關鍵。樹隄防。艤慈舟於罕濟之川。明
慧炬於未昕之夕。當其虛往。應以真知。被薜紉蘭。吞虹噬
月。踐赤墀而宏眾妙。排翠扆而播元風。踵牧臺之舊蹤。襲(
闕一字)山之遺軌。勝業與鼇峯竝峻。睿澤共鯤海同流。理絕
名言。事忘稱謂。可久可大。猗歟偉歟。法主姓王。諱遠知。字
廣德。瑯琊臨沂人也。眇迹周(闕十字)襲於上賓之冑。非同薛
族。託(闕一字)於平輿之門。垂密雲而灑潤。御長風而縱響。道
無常器。應有常倫。故得幽貺鬱其枚條。潛祉被其遐構。則
有葉縣奇蹤。雷門逸響。(闕二字)閱世。伯喈珍其異(闕二字)信遯
時。威明貴其縫掖。故乃百川紛湊。滄溟浸無涯之廣。累石
不窮。惟嶽至極天之峻。法主大父景賢。梁征北將軍江州
刺史。考曇選。散騎常侍太子右衞率輕車將軍陳車騎將
軍揚州刺史建安郡公。食邑三千戶。鼓吹一部。班劍二十
人。袞華載鬱。台扃啟曜。動成儀表。肅以具瞻。法主鎮五石
於生宮。韞三田於命府。降靈以資妙氣。受鍊而浴蘭池。(闕
二字)潄其芳津。二儀賦其純(闕一字)望德門而直指。睠華宗
而誕曜。母氏濟陽丁夫人。陰祇降嬪。柔德垂美。夙有神明
之
契。先稟嘉祥之符嘗因晝寢。夢身為飛鳳所集。既寤。見赤
光貫乳。遂感而娠。七日便啼。聲聞於外。纔經少選。而載(闕
一字)焉。昔浩靈受錫。仰神嗣於瑛。柱史流沙。託日精於元
妙。叶符元慶。高騰聖迹。復迺流光外朗。豫顯火傳之教。希
聲內發。先聞導俗之音。既而聖縱自天。稟至知於弱植。道(
闕三字)備(闕二字)於藏往。孝友冥至。就養無方。業隆幹蠱。情忘
健羨。加以俯同學斆。盡銳典墳。三易述其殷周。四詩傳其
鄒魯著康成之韋簡。聽季長之絲竹。作黼藻三古。琴瑟百
家。玉書見重。金籯取貴。明毀縣鏡。照奪清淄。迺深棄俗纏。
早生厭離。寂寥愛網。牢落塵情。望元關而一息。傃蒼雲而
長往。時有國師宗道先生。識洞幽微。智深元妙。宣風黃道。
作訓紫宸。九重致禮。百工興敬。攝齊撰履。妙簡英奇。法主
以體二沐元風。知十升堂奧。握照廡於荊藍之下。抱燭乘
於隨合之濱。宅空成性。智之所漸。沿無致學。惟幾必彰。理
詣希微。忘所言而知道。情遺徑庭。就日損以為德。爰在冠
年。虔修上法。迺有族雲浮紫。㣥鶴呈素。晻曖高垂。徘徊迥
屬。周尹候氣。詎可參衡。晉野揮弦。曾何扶轂。斯蓋元心廣
運。遠結冥祥。故能幽貺不言。嘉瑞爰發。法主顧眾芳以指
信。
因㣥靈以攄抱。內戰斯止。道勝則肥。去有欲之廉。息多聞
之智。六經三史。縹帙緗囊。昔所研味。竝皆棄絕。物色真應。
躭尚元虛。吐納六宮。去來三景。峻巢由之節。勵夷皓之行。
便即辟穀休糧。惟資松水。六塵不染。智照杜其氛埃。五味
性空。慧口絕其甘旨。遂乃避聲於銜枚之路。滅影於至陰
之域。茅山華陽。即三十六洞天之第八也。峯秀龍文之鼎。
水叶鳳門之泉。仰三山以交真。思五便而竚聖。迺抗表闕
廷。願歸巖谷。黃門侍郎賀徹。奉宣中旨。繼是山棲。所須竝
令官給。既而雅志獲從。幽襟獨往。高蹈俗外。舉手時人。㣥
公祖道。衣裾聚觀。法主投簪有所。終焉是託。潤淹草樹。光
溢林泉。拂雲徑以展足。援喬枝以移視。雖復金錞和鼓。獨
韻新聲。玉琯調時。偏諧雅氣。與夫道風遐暢。遠秀松筠之
表。勝趣挺生。孤映烟霄之外。安可亂其清越。革我寒暄。故
以仙伯嗟其格高。雲將談其氣遠。仍值旗蓋南歇。禮樂西
歸。法主養粹中巖。不染氛穢。隋開皇十二年。晉王分陝維
揚。尊崇至教。欽味夙範。具禮招迎。辭不獲命。出自山谷。長
史王子相。承候動止。諮議顧言。每申談對。法主豪墨所至。
必罄今古。辭義所該。殆無遺逸。幽尚有本。固請還山。晉王
重違所守。遣使將送。遂投於天窗。背嶺鑿崖考室。卷晦聲
迹。纔可修行。十三年正月七日夜。端坐精思。彷彿朱衣羽
人。握節而進。謂法主曰。岫隱川藏。事由獨善。寓形寰宇。宜
宏利益。重官品藻。以卿開教一方。可宣揚法味。開度後學。
既受茲靈誥。始有應物之心焉。於是澄止水於眾象。竦貞
松於㣥望。應運元機。盛談名理。重關複奧。故以啟其幽深。
六瑚四璉。曾不矜其器用。山門著錄。三千許人。竝立精舍。
實為壯麗。十九年。勅使鄭子騰送書詢問。欽尚殷勤。誠深
下輦。大業七年。煬帝遣散騎員外郎崔鳳賫勅書迎請。見
於涿郡之臨朔官。帝迺歎曰。朕昔在揚州。師已素髮。今茲
重覩。更有童顏。豈非道固存焉。養之得理者。六軍返旆。扈
駕洛陽。奉勅於中嶽修齋。俄而炎德遂卑。忠良解體。欃槍
遠燭。格澤旁流。沈馬謬三十之占。膠船無五反之慎。蒼生
塗炭。天命有歸。大唐景運龍與。元象斯構。皇上繼明理物。
光宅黔元。參天二地。經文緯武。神謀廣略。道屬雲雷。躔晷
曜於已晦。綴參辰於將落。毀隅具固。(闕二字)廓清。復修袵席。
還為俎豆。非夫唐風惟大。大章可以作歌。軒德如雲。雲門
所以流詠。其孰能至於此乎。故使天成地平。其武功也如
彼。戢戈歸獸。其文德也如此。諒可以四三王而六五帝。蹈
東戶而穆南風。瑞發雲星。祥應赬素。涸泉獻醴。茂棘垂柔。
神筵衞廚。芳蓂翊砌。巍巍蕩蕩。未有若斯之盛者歟。猶復
役情動慮。旰食已勤。克己思治。宵衣彌篤。仁高穹昊。澤漏
重泉。於是嗣興至教。尚想元極。在昔藩朝。頻經降問。法主
卷懷處世。三變市朝。語默人間。一逢有道。既遇龍田。方知
必舉之翼。將攀鳳羽。故審扶搖之勢。以茲先覺。曲招恩禮。
累有陳聞。乞還江外。迺詔洛州資給人船。竝施法服。勅潤
州於舊山造觀一所賜田。度道士七十人。以為侍者。貞觀
九年四月至山。勅文遣太史令薛賾校書郎張道本太子
左內率長史桓法嗣等。送香油鎮綵金龍玉璧於觀所。為
國祈恩。復遣朝散郎蕭文遠賫璽書慰問。竝賜衲帔几杖
等。皇太子以其年六月。又遣將仕郎張萬迪送香油龍璧。
供山中法事。勅又遣桓法嗣送香。八月十三日至觀。法主
沈吟久之。方遣恭受。謂弟子曰。此香何能燒盡。可分四近
諸觀。廣供齋講。冀能感徹。十四日午時。適因睡寤。喜形於
色。侍者在旁。諮問所以。答曰。吾向暫遊洞宮。仙官見報。欲
以疲朽補為仙伯。名位已定。行在不久。十五日。沐浴冠帶。
焚香正坐。集諸弟子。述聖朝立觀之由。勵學人策勤之志。
十六日旦。忽聞異香入室。鳥獸哀嘷。顧謂侍者曰。日時早
晚。曰辰時。迺應曰好。即轉身平臥。自正衣冠。九易之形。一
朝解束。春秋一百二十有六歲。肢體柔輭。顏色不變。停殯
句餘。倍勝常日。州遣行參軍馬君偉訃山弔祭。并以狀奏
聞。越二十八日。以符竹託祔定錄神山之右。夫劍解之道。
皎昧難知。至於刊名伯札。勒功仙品。青銑成文。召帝晨之
旨。紫玉為簡。錫太元之命。建圖獨立。總要㣥靈。若得之於
千載。猶逢之於萬劫。自許葛以來。未之有也。初法主從容
謂所親曰。國家為吾造觀。恩德極重。自惟徵應。恐不見其
成。至是時也。斧斤始就。前刺史辛君昌與五縣官人爰集
山所。定方準極。八桂運於瑤阜。五杏伐於緇林。塹荊峯而
求寶玉。決河宮而取珠貝。郢人負其塗器。般匠獻其奇斤。
百姓子來。四方悅服。(闕一字)排若堵。鍤動如雲。商略雲崖。考
量泉石。迺於積金洞門之右。太元降真之地。其山則峯岫
開天。逼乾行之峻。谿谷括地。窮艮象之深。滴瀝縣流。因風
振響。葳蕤喬木。承雲聚翠。於是式摹大壯。建其精宇。據修
原而却指。陪秀嶺以斜列。飛陛排雲。危墉列漢。構元櫨以
轇轕。纍丹栱以崔嵬。儼香閣於烟空。鬱珍臺於倒景。烏容
拂曉。假道璇題之間。兔色分宵。晦影綺統之側。埃壒滅而
瑤甍遠。寒暑隔而寶殿深。綺霞共藻梲爭輝。清風與琅玕
競響。披軒迴眺。鬱鬱之千巖不窮。鑿牖俯臨。蒼蒼之萬壑
同色。螭龍鱗甲。動青玉之鐙。雲霧光芒。列赤璚之案。罽(闕
一字)九色。雜流蘇而迴卷。華旛百戲。拂藻井而斜縈。霜鐘
韻鳧氏之音。仙蓋盡輪人之妙。列卭佺於東序。憩羽客於
南榮。簷度元霜。庭凝絳雪。昔漢宗宗萬乘。元宮纔峙於豫
章。齊侯九合。正寢止聞於拱柏。未若綸誥爰發。雕礱勝地。
元都萬雉。植立天窗之間。蕭臺九層。輝耀洞天之表。故以
一罄崑驪。中貧海瀆。又於內殿奉為文德皇后造元始天
尊像一軀。二真夾侍。擬香園之妙。寫空歌之。遐邇歸依。人
天讚仰。法輪常轉。洪恩不替。州伯武陟公李使君諱厚德。
真人冑裔。衣冠舊緒。天潢分其遠派。帝圃竦其旁枝。政循
化穆。途謠里頌。崇信法門。義不忘本。弟子陳羽。弱年服道。
暮齒不疲。稟洞神之言。得入微之致。平昔應徵。已當付囑。
今茲綜理。復隆堂構。弟子王軌。夙挺機緣。幼恭德宇。鑽仰
聞於奧室。舉措循於綱常。清言餘論。演暢有歸。羽等迺與
遠
近同門。道俗耆舊。以為日月迴薄。總盈縮之期。春秋遞代。
運盛衰之道。實宜騰芳垂茂。遠播清塵。但韋編既絕。宣尼
深易道之歎。簡書遽落。束皙補由庚之辭。是用樹彼高垣。
題其琬石。立言紀事。傳諸不朽。上願皇圖定七百之基。符
千載之運。同玉京而等固。與金闕而俱遙。敢述[:#AS-9BA5:⿱山微]猷。迺為
銘曰。
生靈蠢蠢。世界悠悠。吉凶竝騖。愛惡相謀。如彼蕣華。望晷
不畱。如彼蕙菌。棄朔無秋。至人顯用。夙膺元籙。勝己克勤。
導揚斯屬。非相遊道。無言匡俗。物有可甄。寧憚濡足。幾探
其妙。鑒獻其明。鍊微毓德。凝元肆情。才高楚澤。價重秦城。
義堂縱辯。文路蜚英。跡淪青嶂。聲邇丹屏。蹈禮河濱。當仁
茨嶺。師臣是屬。如綸攸騁。爰召[:#AS-9061:⿰王褱]材。構茲嚴整。偉哉瞰迥。
壯矣淩虛。儀形元圃。輝映方諸。櫩垂謺璧。甍間連珠。岧嶢
仙阜。焴爚神居。迷迭香階。合昏奇樹。擾[:#AS-9C47:⿱鹿各]遙集。馴蜺迥赴。
入歲招缺。騎箕引傅。蔽虧日月。杳冥雲霧。化周道息。靜鑒
潛神。鸞旂宛宛。象躅鱗鱗。乘飆叔茂。析理元賓。永言終古。
無絕清塵。
史崇
崇。武后時太清觀主。授金紫光祿大夫。鴻臚卿員外置同
正員。河內郡開國公。
妙門由起序
夫至道難究。虛皇不測。雖無為無形。而有情有信。無為無
形也。忘功用而起視聽。有情有信也。孕生靈而運寒燠。乾
坤得之以開闢。日月得之以貞明。天子得之以致理。國祚
得之以太平。為一切之祖首。萬物之父母也。若乃虛空自
然。變見生為。凝靈結氣。化成聖人。即元始天尊之謂也。故
經云。無狀之狀。無物之象。是謂恍愡。又云。恍惚中有物。恍
愡中有象。杳冥中有精。其精甚真。其中有信。又云。元始者。
道之應化。一之凝精。因氣感生。轉變自然。此既不由胎誕。
因經姓系。夫有天地。方有人焉。有人焉。方有氏族。天尊生
於混沌之始。何宗祖之有乎。其後改號示變。應迹垂靈。託
胎洪氏之胞。降形李母之腋。蓋有由矣。然五身既分。三代
斯別。隨機應物。拯溺安危。汲引㣥迷。財成庶族。慈悲覆燾。
難以勝言。所謂真身者。至道之體也。應身者。元始天尊太
上道君也。法身者。真精布氣。化生萬物也。化生者。堀然獨
化天寶君等也。報身者。由積勤累德。廣建福田。樂靜信等
也。然元始天尊太上道君高上老子。應號雖異。本源不殊。
更託師資。以度㣥品。或命尹喜入天竺。以化胡人。或與鬼
谷之崑崙。以行聖教。茲濟之道。無遠不通。蓋方圓動靜。黑
白燥溼。自然理性。不可易也。吹管操絃。修文學武。因緣習
用。不可廢也。夫自然者。性之質也。因緣者。性之用也。因緣
以修之。自然以成之。由此而言。高仙上聖。合道歸真。固增
廣善緣。精進無退。度人濟己。通幽洞冥。變粗為精。鍊凡成
聖。而惑者遂云。神仙當有仙骨。骨法應者。不學而得。何其
謬哉。然法界高深。天宮悠曠。五億五萬。布其方域。三千大
千。分其國土。則有元都妙境。玉京延至聖之游。宛利仙居。
寶臺致神君之化。真庭杳眇。陽和七曜之天。妙躅深沈。太
微九靈之觀。斯乃存諸浩劫。著自遐齡。厥迹紛綸。卒難詳
載。夫津梁所建。開度攸先。國土不安。陰陽致沴。凶衰係起。
疫毒流行。遂能保祐帝王。安鎮黎庶。此之功德。何以加焉。
然道士立名。凡有七等。一者天真。二者神仙。三者幽逸。四
者山居。五者出家。六者在家。七者祭酒。其天真神仙幽逸
山居出家等。去塵離俗。守道全真。蹤寄寰中。不拘世務。其
在家祭酒等。願辭聲利。希入妙門。但在人間。救療為事。今
劍南江表。此道行焉。所以稱之為道士者。以其務營常道
故也。至於法衣。非無差降。黃裳絳褐。式崇正一之儀。鳳氣
飛雲。用表洞元之服。載諸經教。此不縷陳。原夫真經。實惟
深奧。或凝空結氣。自然成章。或浮黎協晨。聖人演妙。或天
書下降。玉字方傳。或代出聖師。撰述靈旨。其後遞相傳授。
使得流通。或寶座敷揚。十方聽受。所以護持帝王。使國土
安寧。拔度淪亡。使魂神遷陟。利人濟己。契道冥真。法力幽
通。難以為喻。崇信者因而享福。毀謗者於是挻災。若影之
隨形。響之應聲也。是以軒轅夏后。崇信也。致昇仙之道。成
太平之功。梁武齊宣。毀謗也。招禍敗之辱。受覆亡之報。我
國家承宗李樹。襲訓騫林。恒締想於真靈。每稽芳於道德。
無為無事。載揚垂拱之風。迺聖迺神。逾闡不言之教。既而
彤闈少事。紫掖多閒。披鳳笈之仙章。啟龍緘之祕訣。文多
隱諱。字殊俗體。欲使暜天率土。廣識靈音。故勅金紫光祿
大夫鴻臚卿員外置同正員上柱國河內郡開國公太清
觀主臣史崇為大使。銀青光祿大夫檢校太子僕射上柱
國臣盧子真為副使。宣議郎試右領軍衞長史臣史杲為
判官。與銀青光祿大夫檢校中書令兼太子右庶子昭文
館學士上柱國平安縣開國子臣崔湜。金紫光祿大夫行
禮部尚書昭文館學士上柱國晉國公臣薛稷。銀青光祿
大夫右散騎常侍昭文館學士權檢校左羽林將軍上柱
國高平縣瓶國公臣徐彥伯。銀青光祿大夫右散騎常侍
昭文館學士權檢校右羽林將軍上柱國壽昌縣開國侯
臣賈膺福。銀青光祿大夫行黃門侍郎昭文館學士上柱
國贊皇縣開國男臣竺乂。銀青光祿大夫行太子右諭德
昭文館學士兼宋王侍讀上柱國臣邱悅。正議大夫行工
部侍郎昭文館學士柱國臣盧藏用。正議大夫行祕書少
監昭文館學士柱國臣韋利器。正議大夫行太府少卿昭
文館學士上柱國吳興縣開國男臣沈佺期。通議大夫主
爵郎中權檢校右羽林將軍兼昭文館學士上柱國臣李
猷。正議大夫行太子洗馬昭文館學士上柱國臣張齊賢。
大中大夫昭文館學士輕車都尉臣鄭喜。朝散大夫檢校
祕書丞昭文館學士臣胡皓。金紫光祿大夫崇文館學士
上柱國魯國公臣祝欽明。銀青光祿大夫行黃門侍郎兼。
修國史崇文館學士東海郡開國公臣徐堅。朝散大夫守
中書侍郎崇文館學士臣王琚。銀青光祿大夫崇文館學
士上柱國平凉縣開國子臣員半千。銀青光祿大夫崇文
館學士上柱國臣胡雄。銀青光祿大夫行國子司業崇文
館學士兼皇太子侍讀上柱國臣禇無量。通議大夫行祕
書少監崇文館學士知館事上柱國居巢縣開國子臣劉
子元。朝議大夫行中書舍人崇文館學士上輕車都尉臣
賈曾。朝散大夫中書舍人內供奉崇文館學士柱國臣蘇
晉。大德京太清觀大德張萬福大德劉靜儼大德田君楷
大德阮孝波京元都觀主尹敬崇大德京東明觀主寇義
待大德京太清觀法師孫文儁大德時居貞大德單大易
大德高貞一大德張範大德田克勤大德范仙廈大德宗
聖觀主侯元爽大德東都大福唐觀法師侯抱虛上座張
至虛劉元良大德絳州玉京觀主席抱舟等。集見在道經。
稽其本末。撰其音義。然以運數綿曠。年代遷易。時有夷險。
經有隱見。或劫初即下。劫末還昇。或無道之君。投以煨燼。
或好尚之士。祕之巖穴。因而殘缺。紊其部伍。據目而論。百
不一存。今且據京中藏內見在經二千餘卷。以為音訓。具
如目錄。餘經儀傳論疏記等。文可易解者。此不詳備。其所
散逸。佇別搜求。續冀修繕。用補遺缺。而經且久遠。字出靈
聖。梵音罕測。雲篆難窺。或為無識加增。或為傳寫妄誤。或
持浮偽之說。竊揉真文。或採菁華之言。將文釋典。不可齊
其所見。斥以靈篇。今之著述。或所未晤。中間闕疑。用俟能
者。名曰一切道經音義。竝撰妙門由起六篇。具列如左。及
今所音經目與舊經目錄。都為一百十三卷。崇等學昧琅
書。情昏寶訣。伏承天渙。敢罄謏聞。披錦蘊而多慙。對絲言
而自失。
王太霄
太霄。成都人。武后時度為至真觀道士。
元珠錄序
先師族王氏。俗諱暉。法名元覽。先祖自晉末從并州太原
移來。今為廣漢綿竹暜閏人也。太霄繼體承華。蒙恩入道。
豈。能敞先人之舊德。測天性之涯量哉。伏聞鄉老說。師年
十五時。忽異常日。獨處靜室。不㣥希言。自是之後。數道人
之死生。兒童之壽命。皆如言。時人謂之洞見。至年三十餘。
亦卜筮數年。云不定。棄之不為。而習弄元性鷰反折法。捷
利不可能當。躭翫大乘。遇物成論。抄嚴子指。歸於三字。後
注老經兩卷。及乎神仙方法。丹藥節度。咸心謀手試。既獲
其
要。乃攜二三鄉友。往造茅山。半路覺同行人非仙才。遂却
歸鄉里。歎長生之道。無可共修。此身既乖。須取心證。於是
坐起行住。惟道是務。二教經論。悉遍披討。究其源奧。慧發
生知。思窮天縱。辯若懸河瀉水。注而不竭。而好為人相蠶
種。逆知豐損。別宅地之利害。見墓田之氣色。識鬼神之情
狀。况眾威信重之。嘗有一家欲造屋。材木已具。問立屋得
不。不許立。至明年。又問得不。又言不得。更至明年。又問得
不。亦言不好。於是數月間。家遭官事。屋宅資財。無以供賣。
此人方念斯言。有一家兒子患眼。為祭其門前桑樹朽孔。
遂差。或有問病。為處方合藥。驗後以為奇。有人平常請問
災厄。或報云至明年四月一日方好。果至月前三十日夜
中亡。縣中故人家有患難。無遠近皆往問。即便為言臧否。
人信之。及還如所言。或到深厚家。莫不盡出子女親表求
相。皆為列言其貧富壽夭。預鑒於未然。行事多奇。皆此類
也。亦教人九宮六甲。陰陽術數。作遁甲四合圖。甚省要。年
四十七。益州長史李孝逸召見。深禮愛。與同遊諸寺。將諸
德對論空義。皆語齊四句。理統一乘。問難雖眾。無能屈者。
李公甚喜。時遇恩度為道士。隸籍於至真觀。太霄時年兩
歲也。既處成都。遐邇瞻仰。四方人士。欽挹風猷。貴勝追尋。
談經問道。將辭之際。多請著文。因是作真人菩薩觀門兩
卷。貽諸好事。曾往還州路。遇道靜人稀時。有賢者在後數
十步。有一老人。如隱者狀。逆行來過。顧視師良久。逢賢者。
語云。此人是真人。賢者問若為。老人曰。眼瞳金色。言訖行
去。以是論之。亦元會於嘉號矣。年六十餘。漸不復言災祥。
恒坐忘行心。時被他事繫獄一年。於獄中沈思。作混或奧
藏圖。晚年又著九真任證頌。道德諸行門兩卷。益州謝法
師彭州杜尊師漢州李鍊師等。及諸弟子。每諮論妙義。詢
問經教。凡所受言。名錄為私記。因解洪元義已後。諸子因
以號師曰洪元先生。師亦不拒焉。又請釋老經。隨口便書。
記為老經口訣兩卷。竝傳於世。時年七十二。則天神功元
年戊戌歲。奉勅使張昌期就宅拜請。乘驛入都。閏十月九
日。至洛州三鄉驛羽化。嗚呼。人而云亡。道焉乎在。非經文
翰千載誰傳。蘇遊靈驗記。雖略陳梗概。太霄以暗乏。不明
慈訓。有預聞見。寡於深遠。謹集諸子私記。分為兩卷。竝為
序傳。題曰元珠。取其明淨圓流。好道元。人可貴為心寶。故
以珠名之。師亦名之為法寶。故法寶序云。聖人之經。淺者
見之有淺義。深者見之有深理。深淺俱通。真偽等用。竊以
往古當今。元文空論。清言脆句。趨道之速。未居於上。非得
之於赤水。奚以鑒諸云爾。
