欽定全唐文卷一百二十二
周太祖
帝姓郭氏。諱威。字文仲。邢州堯山人。唐天祐元年生。歷事
後唐晉漢。漢乾祐三年授鄴都留守兼樞密使監國。廣順
元年正月。受漢太后冊即皇帝位。顯德元年。加尊號聖明
文武仁德皇帝。在位四年。年五十一。諡曰聖神恭肅文武
孝皇帝。廟號太祖。
監國教
寡人出自軍戎。本無德望。因緣際會。叨竊寵靈。高祖皇帝
甫在經綸。待之心腹。洎登大位。尋付重權。當顧命之時。受
忍死之寄。與諸勳舊輔立嗣君。旋屬三叛連衡。四郊多壘。
謬膺朝旨。委以專征。兼守重藩。俾當勍敵。敢不橫身勠力。
竭節盡心。冀肅靜於疆場。用保安於宗社。不謂奸邪搆亂。
將相連誅。偶脫鋒鋩。克平患難。志安劉氏。願報漢恩。推擇
長君。以紹丕構。遂奏太后。請立徐州相公。奉迎巳在於道
途。行李未及於都輦。尋以北面事急。寇騎深侵。遂領師徒。
徑往掩襲。行次近鎮。巳渡洪河。十二月二十日。將登澶州。
軍情忽變。旌旗倒指。喊叫連天。引袂牽襟。迫請為主。環繞
而逃避無所。紛紜而逼脅愈堅。頃刻之閒。安危莫保。事不
獲巳。須至徇從。於是馬步諸軍。擁至京闕。今奉太后誥旨。
以時運艱危。機務難曠。俾令監國。遜避無由。僶俛遵承。夙
夜憂愧。
贈趙瑩太傅制
禮云。利祿先死者而後生者。則民不悖。先亡者而後存者。
則民可以託。聖人垂訓。與我同心。因嗟既歿之賢。俾舉追
崇之典。晉故中書令趙瑩。行高言善。性達心平。鼎號函牛。
斯為重器。劒稱斬馬。可謂靈鋒。遺清白於子孫。行忠信於
蠻貊。斷魂外境。歸骨中華。於是衋傷。載深軫悼。俾贈三師
之秩。以伸一去之悲。可贈太傅。
追冊故夫人柴氏為皇后制
義之深。無先於作配。禮之重。莫大於追崇。朕當宁載思。撫
存懷舊。河洲令德。猶傳荇菜之詩。媯汭大名。不及珩璜之
貴。俾盛副筓之禮。以申求劒之情。故夫人柴氏。代籍貽芳。
湘靈集慶。體柔儀而陳闕翟。芬若椒蘭。持貞操以選中璫。
譽光圖史。懿範尚留於閨閫。昌言有助於箴規。深惟望氣
之艱。彌歎藏舟之速。將開寶祚。俄謝璧臺。宜正號於軒宮。
俾耀潛於坤象。可追命為皇后。仍令所司定諡。備禮冊命。
追封乳母楚國太夫人制
敦敘九族。糺綏六親。生者錫其寵臨。歿者優其追贈。哲王
茂典。歷代芳規。故南陽郡韓氏。婉淑居貞。賢明垂範。奉嬪
率禮。興家道於仁孝之基。諸母推恩。撫朕躬於幼沖之歲。
朝露溘先而奚速。慶雲華蔭以彌高。宜洽明恩。追崇大國。
式是載揚之美。寧攄欲報之情。庶俾後昆。永覃清懿。噫嘻
貞魄。享此儀章。可追封楚國太夫人。
貶寶州刺史張建武制
頃以野雞蕃族。蟊賊邊陲。俾爾率領兵師。於彼進討。殺牛
族熟戶。素不陸梁。而無故侵騷。致其鬭敵。彼戎既然殺戮。
去者寧不夷傷。俾將士罹殃。職爾之罪。授之散秩。猶為寬
恩。爾當再三深自咎責。可行左司禦率府副率。
求言詔
朕昔在側微。罔親斆學。但明軍旅之事。安知王化之基。而
天命眷求。神器自至。涉道斯淺。何德以堪。爰念得之惟艱。
未若守之不易。況承敝之後。致理尤難。蒼生未得息肩。賢
者尚多鉗口。必欲使下情上達。上情下通。聞所未聞。見所
未見。莫若開其言路。詢於廷臣。冀時政之得失必論。君道
之否臧必告。自然昏蒙漸滌。聽覽有資。致於日新。其在封
事。如聞累朝舊制。咸令轉對上書。百辟相循。五日為準。然
或權臣惜短。時主多猜。不敢深切為言。恐以傷觸獲戾。至
有搜羅鄙事。蔓延虛辭。徒牽率以為勞。於裨補而何取。朕
猥惟涼德。肇啟丕圖。矻矻覽於萬機。未能廣其庶績。兢兢
念於百姓。何以致之小康。寅畏以居。思慮為疾。實賴黎獻。
誨以讜言。一則究邦國之規模。一則觀卿士之才器。且採
縉紳之議。不亦愈於芻蕘之詞。詢賢哲之謀。不亦愈於工
瞽之諫。應在朝文武百寮。凡有所見。益國利民之事。並可
實封而奏。請閤門進納。即不可尚習餘風。更循舊轍。無益
於理者勿說。不濟於時者勿書。縱使指朕之非。攻朕之短。
自當改過不吝。豈但從諫如流。如或武班中。有出自戰功。
不親儒墨。苟有殊見。安得惜言。固可假手直書。豈在屬文
麗藻。至於藩侯郡牧。當切務於安時。蠹於政者必知。利於
民者必曉。但關宏益。悉可敷聞。朕今諭此至懷。固非掠其
虛美。志在得畫一之道。成可久之規。濟濟英翹。無辭貢直。
事有短者不責。理有長者必行。但存輔翼之心。勿以逆鱗
為懼。咸在中外。宜副朕心。
却諸道貢物詔
朕以眇末之身。託王公之上。深懼弗類。撫躬靡遑。豈可化
未及人。而過自奉養。道未方古。而不知節量。與其耗費以
勞人。曷若儉約而克巳。昨者所頒赦令。巳述至懷。宮闈服
御之所須。悉從減損。珍巧纖奇之厥貢。並使寢停。尚有未
該。再宜條舉。應天下州縣舊貢滋味食饌之物。所宜除減。
其兩浙進細酒海味薑瓜。湖南枕子茶乳糖白沙糖橄欖
子。鎮州高公米水棃。易定栗子。河東白杜棃米粉菉豆粉
玉屑籸子[:#AS-8456:⿺麥丏]。永興玉田紅花秔米新大麥[:#AS-8456:⿺麥丏]。興平蘇小栗
子。華州麝香羚羊角熊膽獺肝朱柿熊白河中樹紅棗五
味子輕餳。同州石餅。晉絳葡萄黃消棃。陜府鳳棲棃。襄
州紫薑新筍橘子。安州折粳米糟味。青州水棃。河陽諸雜
菓子。許州御李子。鄭州新筍鵝棃。懷州寒食杏仁。申州蘘
荷。亳州萆薢。沿淮州郡淮白魚。如聞此等之物。雖皆出於
土產。亦有取於民家。未免勞煩。率多糜費。至時奔迫以來
獻。逐歲收斂以為常。所奉止於朕躬。所損被於甿庶。加之
力役負荷。馳驅道途。積於有司之中。甚為無用之物。此而
不止。孰曰知微。其常貢上件物色。今後並不許進奉。諸州
府更有舊例所進食味。其未該者。宜奏取進止。此外猶有
數處時新之物。不敢全罷。蓋或奉於太后。薦於祖宗。苟至
悉除。恐隳常敬。告於中外。宜副朕心。
諭徐州軍民詔
朕昨迫於軍情。遂臨帝位。巳曾示諭。想備聞知。汝等初得
耗音。爭無疑懼。一則顧身。擐甲閉關。須至如是。今覽汝等
報姚武文字。備悉心誠。況汝等始則為使主竭忠。終則向
朝廷順命。秉持甚善。節義可嘉。佇俟旌襃。何煩憂懼。近者
巳有勅旨。汝等並授郡符。只候新節度使入州。即便施行
恩命。朕當示信於天下。汝宜諭旨於城中。凡在軍民。各宜
安堵。其諸元從職員。並宜安撫。
賜王彥超詔
昨以鞏廷美楊溫等妄抱憂疑。輒敢違拒。累令招諭。未體
誠懷。須至加兵。以安民衆。切慮破城之後。玉石難分。卿可
告諭諸軍。勿令殺人放火。但誅惡黨。宜捨脅從。眷惟許國
之心。當體好生之意。
奬隰州刺史許遷破敵詔
凶狂烏合。來犯軍城。醜類蜂屯。罔識天命。汝誓平國蠧。固
彼人心。率驍銳以前衝。履鋒鋩而直進。機籌神助。部伍風
生。偽將活擒。殘妖碎首。心堅鐵石。城固金湯。蛇豕既殲。梯
衝並爇。孽䜿偷生而遁迹。雄師賈勇以追奔。言念忠貞。夐
無倫比。嘉賞愧歎。再三不忘。
賜蘇逢吉劉銖家屬莊宅詔
故蘇逢吉劉銖。頃在漢朝。與朕同事。朕自平禍亂。不念仇
讎。尋示優宏。與全家屬。尚以幼稚無託。衣食是艱。將行矜
卹之恩。俾獲生存之路。報怨以德。非我負人。賜逢吉骨肉
洛京莊宅各一。賜劉銖骨肉陜州莊宅各一。
賜高保融詔
安審琦奏。湖南船綱行監押節級官健四百九人在襄州。
朕以武陵長沙。尋戈結釁。既道塗而梗澀。致官健以淹留。
卿義在卹鄰。志惟體國。俾歸途而無滯。副軫念以在茲。已
降宣命下襄州。取逐人便穩。如願歸本道者。即差人管押
至荊南。候到卿可差人部送至湖南。
赦潞州俘馘詔
卿摧敵有方。執俘甚衆。據茲惡黨。固有常刑。但念彼之賊
軍。悉是朕之赤子。遭罹凶暴。迫脅征行。以至就擒。良亦可
憫。察其情狀。爭忍加誅。配於邊遐。亦所不欲。其賊軍並以
釋罪。各與衫袴巾履。遣供奉官張諲管押至河東界首。放
歸本家。諒卿明敏。當體朕懷。
收復徐州詔
逆首楊溫及親近徒黨並處斬。其餘無名目人及本城軍
都將校職掌吏民等。雖被脅從。本非同惡。並釋放。兼知自
前楊溫招喚草賊。同力守把。朕以村墅小民。偶被扇誘。念
其庸賤。特與舍容。其招入城草賊。並放歸農。仍倍加安撫。
湘陰公夫人並骨肉在彼。仰差人安撫守護。勿令驚恐。
許淮南糴易詔
淮南雖是殊邦。未通中國。近聞歉食。深所軫懷。天災流行。
分野代有。苟或閉糴。是豈愛人。彼之生靈。與此何異。宜申
惻隱。用濟餱糧。宜令沿淮州縣渡口鎮鋪。不得止淮南人
糴易。
允皇子榮請放免散戶詔
卿作鎮王畿。留心政道。雖米鹽細務。不懈於躬親。而會斂
無名。盡思於蠲放。能惠窮困。深協眷懷。巳降宣命指揮使。
並放為散戶。
賜昭義節度使常思詔
朕以君臣之道。則外有朝廷之儀。骨肉之親。則內有少長
之敬。且朕與卿。當夙昔之共事。實敦敘於周親。安可此時。
使渝曩分。卿執恭為行。瀝懇上章。雖謙謙之道可嘉。而親
親之義難替。家人之禮。朕當必行。
答宰臣王峻詔
朕生長軍戎。勤勞南北。雖用心於鈐匱。且無暇於詩書。世
務時艱。粗經閱歷。前言往行。未甚討尋。卿有佐命立國之
勳。居代天調鼎之任。恒慮眇德。未及古人。於是采掇箴規。
弻諧寡昧。披文閱理。懌意怡神。究為君治國之源。審修巳
御人之要。帝王之道。盡在於茲。辭翰俱高。珠寶何貴。再三
省覽。深用愧嘉。其所進圖。巳令於行坐處張懸。所冀出入
看讀。用為鑒戒。
賜慕容彥超詔
朕與卿久敘兄弟。比無嫌隙。自前歲奔逃之後。尋時慰納
如初。察憂疑則推以赤心。邀信誓則指之白日。留男不歸
大職。欲巳只在舊藩。動必依從。斷無疑阻。何故執心不定。
率意而行。聚草寇於城中。修戰具於衙內。發言不遜。舉事
無常。差遣元隨。主持鎮務。恣令殘害。任便誅求。率配之名。
三四十件。搶拾事力。贍養奸凶。一境生靈。不勝其苦。南則
結連淮寇。北則勾喚劉崇。早者差都押牙鄭麟口奏敷陳。
乞移藩閫。朕推心嘉納。回詔允俞。昨上表請赴闕廷。朕亦
一從卿意。復成欺侮。翻有指名。兼更偽詐鄆州書題。點染
齊王勳德。且非奇計。何必如斯。近者東面諸侯。相繼奏報。
稱卿差點管內人戶。團併義營。欲議發軍。攻取鄰道。衆情
不服。闔境波逃。其百姓皆併力同心。殺却元隨鎮將。例各
將家迴避。散投外界潛藏。或則保聚山林。就便構置寨枬。
懼卿挾讐屠害。不保朝昏。懸望官軍。救護為主。朕為人父
母。能不痛心。弔伐之行。蓋不獲巳。今差侍衞步軍都指揮
使曹英等部領馬步大軍。問卿情狀。卿若能改心知過。束
身歸朝。當許全生。待之如舊。朕或違信。是謂自欺。卿若拒
張。便令攻取。今更飛此詔。始末指陳。冀卿靜慮深思。庶幾
轉禍為福。言盡於此。卿其圖之。
改定刑法詔
赦書節文。明有釐革。切慮邊城遠郡。未得審詳。宜更申明。
免至差誤。其盜賊若是強盜。並準自來格條斷遣。其犯竊
盜者。計贓絹滿三匹巳上者。並集衆決殺。其絹以本處上
估價為定。不滿三匹者。等第決斷。應有夫婦人被強姦者。
男子決殺。婦人不坐。其犯和姦者。並準律科斷。罪不至死。
其餘姦私罪犯。準格律處分。應諸色罪人。除謀反大逆外。
其餘並不得誅殺骨肉。籍沒家產。
諭李穀扶疾視事詔
卿方秉國鈞。實藉維持之效。復兼邦計。最為繁劇之司。稍
失區分。便成壅滯。雖近有傷損。未復痊平。宜彊扶持。且就
臨涖。無妨臥理。仍放朝參。勉卿忍苦之誠。副我仰成之意。
親喪未葬不準選舉詔
古者立封樹之制。定喪葬之期。著在典經。是為名教。洎乎
世俗衰薄。風化陵遲。親歿而多闕送終。身後而便為無主。
或羈束於仕宦。或拘忌於陰陽。旅櫬不歸。遺骸何託。但以
先王垂訓。孝子因心。非以厚葬為賢。只以稱家為禮。掃地
而祭。尚可以告虔。負土成墳。所貴乎盡力。宜頒條令。用警
因循。庶使九原絕抱恨之魂。千古無不歸之骨。應內外職
官及選人等。今後有父母祖父母亡歿未經遷葬。其主家
之長。不得輒求仕進。所由司亦不得申舉解送。如是卑幼
在下者。不在此限。其合赴舉選者。或是葬事禮畢。或是卑
幼在下。勒於所納家狀內具言。不得罔冒。宜令御史臺及
逐處長吏本司長官所由司覺察申舉。其中有兵戈阻滯。
或是朝廷特恩除拜。起復追徵。及內外管軍職員。皆以金
革從事。並不拘此例。
答馮道等上尊號詔
眇覿前王。德之盛者。或弦弧剡矢。去天下之暴。或手腁足
胝。服四載之勤。德普施於民。而民不知其力。蓋為而不有。
建之若偷。巍巍聖功。曾無稱號。苟異於是。孰不近名。朕歷
數在躬。艱難承統。莫識三皇之道。徒知萬乘之尊。至於翼
翼小心。孜孜庶政。推誠待物。損巳益人。上帝佑予。於茲三
祀。日慎一日。無德可稱。夫五禮交修。四時不忒。振頹綱於
會府。致函夏之小康。斯乃公輔庶臣舉職之明效也。七德
訓戎。四鄙不聳。執干戈而衞社。撫封域以安民。此又勳臣
將校為時而宣力也。至若蟲螟消殄。風雨不愆。歲被豐登。
民躋富壽。茲乃乾坤育物。宗社貽庥。敢貪天功。以為巳力。
而公卿叶議。中外同詞。詣闕拜章。贈予美號。雖為臣之義。
將順則然。諒愛君之心。殊不在此。朕顧寡薄。非所宜當。即
斷來章。無至固執。所請宜不允。
賜劉言詔
卿卓立功勳。明彰臣節。復馬氏所亡之地。安楚人仍舊之
邦。一境土疆。方資節制。大朝藩屏。殊切倚毗。凡於錫賜之
恩。皆奬削平之效。惟卿敏達。知朕睠懷。今賜卿舊屬湖南
在京及諸處莊宅樓店邸務舍屋等。
令三京及諸道勸課農桑詔
宜令三京及諸道州府。委長吏指揮管內人戶。勉勤耕稼。
廣闢田疇。勿使蒿萊。有廢膏腴之地。務添桑棗。用資種養
之方。仍令常切撫綏。不得輒加科役。所貴野無曠土。廬有
環桑。致穀帛以豐盈。遂蒸黎之蘇息。
定抽稅蕃漢糶鹽詔
青白池務。素有定規。祗自近年。頗乖循守。比來青鹽一石。
抽稅錢八百文。足陌鹽一斗。白鹽一石。抽稅錢五百文。鹽
五升。其後青鹽一石。抽錢一千。鹽一斗。訪聞改法巳來。不
便商販。蕃人漢戶。求利艱難。宜與優饒。庶令存濟。今後每
青鹽一石。依舊抽稅錢八百文。以八十五為陌鹽一斗。白
鹽一石。抽稅五百。鹽五升。此外更不得別有邀求。蕃人入
界。本州務及諸巡鎮。倍加安撫。不得侵欺。如蕃人將羊馬。
貨價須平和交易。不得縱任牙人。通同脫略。故為抑淩。訪
聞邊上鎮鋪。於蕃漢戶人市易。糶餘衷私抽稅。今後一切
止絕。如違必加深罪。各令知悉。
命諸州恤刑詔
朕以敷政之勤。惟刑是重。既未能化人於無罪。則不可為
上而失刑。況時當長嬴。事貴清適。念囹圄之閉固。復桎梏
之拘縻。處於炎蒸。何異焚灼。在州及所屬刑獄見繫罪人。
卿可躬親錄問。省略區分。於入務不行者令俟務開繫。有
理須伸者速期疏決。俾皆平允。無至滯淹。又以獄吏逞任
情之姦。囚人被非法之苦。宜令加察。勿縱侵欺。當令淨
掃獄房。洗刷枷匣。知其饑渴。供與水漿。有病者聽骨肉看
承。無主者遣醫工救療。勿令非理致斃。以至和氣有傷。卿
忠幹分憂。仁明涖事。必能奉詔。體我用心。睠委於茲。興寐
無巳。餘從勅命處分。
諭彰義軍民吏詔
朕以史懿自鎮邊蕃。克勤王事。眷言勳舊。深副倚毗。爰自
近年。多嬰疾苦。邇來頻有發動。乞赴闕尋醫。既覽奏陳。須
議俞允。巳差客省使楊廷章往彼知軍州事。即令史懿發
來京師。朕念涇州久夾(疑)瘡痍之地。軍人百姓。撫愛皆同。
今巳指揮楊廷章。到日凡事倍加撫安。不得輒有科率。
俾令衆庶。皆遂蘇舒。
命魚崇諒復位詔
卿向以母親高年。久嬰疾恙。解職歸止。徇意承顏。始於疾
辭。今聞疾愈。臻此康寧之福。由其感應之誠。苟徵命以猶
稽。則才能而虛滯。復乃職位。式佇論思。載覽表章。尚形眷
戀。諭以前詔。俾之侍行。子道既以光揚。君恩亦須承順。速
宜祗赴。無或再三。
