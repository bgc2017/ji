欽定全唐文卷五百十八
梁肅(二)
丞相鄴侯李泌文集序
唐興九世。天子以人文化成天下。王澤洽。頌聲作。洋洋焉
與三代同風。其輔相之臣曰鄴侯李公泌字長源。用比興
之文。行易之道。贊事盛聖。辨章品物。疏通以盡理。閎麗而
合雅。舒卷之道。必形於辭。其偉矣夫。予嘗論古者聰明睿
智之君。忠肅恭懿之臣。敘六府三事。同八風七律。莫不言
之成文。歌之成聲。然後浹於人心。人心安以樂。播於風俗。
風俗厚以順。其有不由此者。為理則麤。在音則煩。麤之弊
也悖。(一作朴)煩之甚也亂。用其道行其位者。歷選百千不得
十數。嘻。才難不其然乎。開元中。公七歲。見丞相始興張公
九齡。張駭其聰異。授以屬辭之要。許以輔相之業。洎始興
歿。不六十載。公果至宰相封侯。有文集二十卷。其習嘉遯。
則有滄浪紫府之詩。其在王庭。則有君臣賡載之歌。或依
隱以玩世。或主文以譎諫。步驟六義。發揚時風。觀其詞者。
有以見上之任人。始興之知人者已。初太上當陽。公以處
士延登內殿。實敷黃老之訓。至德初。宣皇以元良受禪。
公則獻泰階頌。昭纂堯之道。睿文以廣平伐罪。公則握中
權之柄。參復夏之功。大德不官。既追五嶽之隱。大用不器。
終踐代天之職。方將熙庶工以成邦教。載直筆以修唐書。
命之不融。凡百興歎。既薨之來載。皇上負扆之暇。思索時
文。徵公遺編。藏之御府。於是公之文辭。光大一門。近歲肅
以監察御史徵詣京師。始得集錄於公子繁。且以序述見
託。公之執友諫議大夫北平陽城亦謂子曰。鄴侯經邦緯
俗之謨。立言垂世之譽。獨善兼濟之略。藏在冊牘。載於碑
表。唯斯言不可以不傳於後。嘗謂肅曰。吾子辭直。盍存乎
篇序。既詠歎之不足。因著其所以然。貽諸好事者。凡詩三
百篇。表誌碑贊序議述又百有二十。其五十篇缺。獨著其
目云。
祕書監包府君集序
文章之道。與政通矣。世教之汚崇。人風之薄厚。與立言立
事者邪正臧否皆在焉。故登高能賦。可以觀者。可與圖事。
誦詩三百。可以將命。可與專對。若子產入陳。以文辭為功。
仲尼弟子。用文學命科。文學者或不備德行。德行者或不
兼政事。於戲。才全其難乎。有唐故祕書監丹陽公包氏諱
佶字幼正。烈考集賢院學士大理司直贈祕書監諱融。實
以文藻盛名。揚於開元中。洎公與兄起居何。又世其業。競
爽於天寶之後。一動一靜。必形於文辭。由是議者稱為二
包。孝友之美。聞於天下。擬諸孔門。則何居德行。公居政事。
而偕以文為主。不其偉歟。諷諭其從政。則執度行志。率誠
會理。不苟晦昧以撓其守。故其言體要。而動有事功。易稱
君子之光。傳美忠文之實。公之謂也。
常州刺史獨孤及集後序
大歷丁巳歲夏四月。有唐文宗常州刺史獨孤公薨於位。
秋九月既葬。門下士安定梁肅。咨謀先達。稽覽故志。以公
茂德映乎當世。美化加乎百姓。若發揚秀氣。磅礡古訓。則
在乎斯文。斯文之盛。不可以莫之紀也。於是綴其遺草三
百篇為二十卷。以示後嗣。乃繫其辭曰。夫大者天道。其次
人文。在昔聖王以之經緯百度。臣下以之弻成五教。德又
下衰。則怨刺形於歌詠。諷議彰乎史冊。故道德仁義。非文
不明。禮樂刑政。非文不立。文之興廢。視世之治亂。文之高
下。視才之厚薄。唐興。接前代澆醨之後。承文章顛墜之運。
王風下扇。舊俗稍革。(一作作者迭起)不及百年。文體反正。其後時
寖和溢。而文亦隨之。天寶中作者數人。頗節之以禮。洎公
為之。於是操道德為根本。總禮樂為冠帶。以易之精義。詩
之雅興。春秋之裦貶。屬之於辭。故其文寬而。直而婉。辯而
不華。博厚而高明。論人無虛美。比事為實錄。天下凜然。復
覩兩漢之遺風。善乎中書舍人崔公祐甫之言也。曰常州
之文。以立憲誡世裦賢遏惡為用。故議論最長。其或列於
碑頌。流於詠歌。峻如嵩華。浩如江河。若贊堯舜禹湯之命。
為誥為典。為謨為訓。人皆許之。而不吾試。論道之位。宜而
不陟。誠哉。公諱及。字至之。祕書監府君之中(一作第四)子。道與
之粹。天授之德。聰明博達。剛毅正直。中行獨復。動靜可則。
孝弟(一作仁厚)積為行本。文藝成乎餘力。凡立言必忠孝大倫。
王霸大略。權正大義。古今大體。其中雖波騰雷動。起伏萬
變。而殊流會歸。同志於道。故於賦遠遊頌嘯臺。見公放懷
大觀。超邁流俗。於仙掌函谷二銘延陵論八陣圖記。見公
識探神化。智合權道。於議郊祀配天之禮呂諲盧弈之諡。
見公闡明典訓。綜覈名實。若夫述聖道以揚儒風。則陳留
郡文宣王廟碑福州新學碑。美成功以旌善人。則張平原
頌李常侍姚尚書嚴庶子韋給事韋穎叔墓銘鄭氏孝
行記李睢陽楊懷州碑。纂世德以貽後昆。則先祕書監靈
表。陳黃老之義。於是有對策文。演釋氏之奧。於是有鏡智
禪師碑。論文變之損益。於是有李遐叔集序。稱物狀以怡
情性。(一作稱物狀之美而暢其情性)於是有瑯琊溪述盧氏竹亭記。抒久
要於存歿之閒。則祭賈尚書相里侍郎元郎中(一作員外)李叔
子文。其餘紀物敘事。一篇一詠。皆足以追蹤往烈。裁正狂。
噫。天其以述作之柄授夫子乎。不然。則吾黨安得遭遇乎
斯文也。初公視肅以友。肅仰公猶師。每申之話言。必先道
德(一作德禮)而後文學。且曰。後世雖有作者。六籍其不可及已。
荀孟樸而少文。屈宋華而無根。有以取正。其賈生史遷班
孟堅云爾。唯子可與共學。當視斯文。庶乎成名。肅承其言。
大發蒙惑。今則已矣。知我者其誰哉。遂銜涕為敘。俾來者
於是觀夫子之志。若立身行道。始終出處。皆載易名之狀。
故不備之此篇。
補闕李君前集序
文之作。上所以發揚道德。正性命之紀。次所以財成典禮。
厚人倫之義。又其次所以昭顯義類。立天下之中。三代之
後。其流派別。炎漢制度以霸。王道雜之。故其文亦二。賈生
馬遷劉向班固。其文博厚。出於王風者也。枚叔相如揚雄
張衡。其文雄富。出於霸塗者也。其後作者。理勝則文薄。文
勝則理消。理消則言愈繁。繁則亂矣。文薄則意愈巧。巧則
弱矣。故文本於道。失道則博(一作傳)之以氣。氣不足則飾之
以辭。蓋道能兼氣。氣能兼辭。辭不當則文斯敗矣。唐有天
下幾二百載。而文章三變。初則廣漢陳子昂以風雅革浮
侈。次則燕國張公說以宏茂廣波瀾。天寶已還。則李員外
蕭功曹賈常侍獨孤常州比肩而出。故其道益熾。若乃其
氣全。其辭辨。(一作其辭源辨博)馳騖古今之際。高步天地之閒。則
有左補闕李君。君名翰。趙郡贊皇人也。天姿朗秀。率性聰
達。博涉經籍。其文尤工。故其作。敘治亂則明白坦蕩。紓徐(
一作餘)條暢。端如貫珠之可觀也。陳道義則游泳性情。探微
豁冥。渙乎春冰之將泮也。廣勸戒則得失相維。吉凶相追。
焯乎元龜之在前也。頌功美則溫直顯融。協於大中。穆如
清風之中人也。議者又謂君之才。若崇山出雲。神禹導河。
觸石而彌六合。隨山而注巨壑。蓋無物足以遏其氣而閡
其行者也。世所謂文章之雄。舍君其誰歟。弱冠進士登科。
解褐衞縣尉。其後以書記再參淮南節度軍謀。累遷大理
司直。天子聞其才。召拜左補闕。俄加翰林學士。夫士之處
世。用捨繫乎才。進退牽乎時。始君筮仕。值蔽善者當路。故
屈於下位。(天寶末房公琯韋公陟薦公充史官諫司之任
當國者不聽乃已)中歲多難。時方用武。故委於外藩。及夫入宣室
而揮宸翰也。方用人文以飾王度。則因疾罷免。嘻。昔之君
子賢人。運與事并。得信其志者寡矣。其餘屬雅道喪缺。黃
鐘毀棄。若孟子轗軻。士安多病。亦何可勝論。惟斯文足以
振當世。餘烈足以遺後嗣。此之謂不朽。君既退。歸居於河
南之陽翟。家愈貧而祿不及。志愈邁而文益壯。暇日以嘗
所述作三十卷。目為前集。命予序之。君與予實有伯喈仲
宣之義。故書於篇。
中和節奉陪杜尚書宴集序
沛乎聖人。在穆清之中。合四序。茂萬物。謂二月之吉。殷天
人之和。肇以是日。為中和節。原夫中以立天下之本。和以
通天下之志。明君所以總萬邦也。奉時以協氣。播氣以授
人。元侯所以承王命也。於時上元甲子之六歲。地平天成。
河清海晏。君臣高會。由內及外。粵我主公牧揚州。領東諸
侯。既承湛露之澤。且修式燕之禮。乃邀中貴人。及我上介
部從事。列將㣥吏。大官重客。峨星弁。執象笏。脫劒曳綬。列
於賓席者。百有餘人。火旗在門。雷鼓在庭。合樂既成。大庖
既盈。左右無聲。旨酒斯行。迺陳獻酬之事。乃酣無算之飲。
於是㣥戲坌入。絲竹雜遝。毬蹈槃舞橦懸索走之捷。飛丸
拔距扛鼎踰刃之奇。迭作於庭內。急管參差長袖嫋娜之
美。陽春白雪流徵清角之妙。更奏於堂上。風和景遲。既樂
且儀。自朝及暮。惟節有度。君子謂福祿之所浹。在是命矣。
既醉。小子輒起而言曰。大君有命。令節茲始。我公宴喜。于
以受祉。歌以發德。詩以頌美。于胥樂兮。胡可廢己。公曰善。
迺俾坐客。偕以六韻成章。授為序。上以志王澤所及。次以
紀方鎮之歡。末以示將來盛事云爾。
晚春崔中丞林亭會集詩序
德充則體和。道勝則境靜。抑常理也。前左馮翊崔公。意遺
富貴。跡叶幽曠。與浩氣為徒。故不導引而壽。以善閉為事。
故無江湖而閒。春池始平。芳草如織。乃啟虛館。延㣥賢。鳴
琴漉酒。以侑談笑。搴英翫華。以賞景物。修竹滿座以環合。
紫籐垂旒以縈結。地有滄洲之趣。鳥無城郭之音。信上智
之高居。人閒之方外者也。於時眾君子飽公之和。惜日不
足。顧相謂曰。夫養正在我。敘位在時。今朝廷虛老更之席。
以待園綺。公實舊德。行將論道不暇。焉可晦而息乎。蓋詩
可以興。可以㣥。盍歌詠之。以志斯會。且用祝公以君子萬
年。受茲介福焉爾。
賀蘇常二孫使君鄰郡詩序
古之厚風俗。美教化。必播於歌詠。垂於無窮。故風有二南
之什。傳稱兄弟之政。其事尚矣。二孫鄰郡詩者。前道州刺
史李萼賀晉陵吳郡伯仲二守之作也。二公修懿文之烈。
成變魯之政。地無夾河之阻。人有同舟(一作風)之樂。抑近古
未之有也。故道州詩而美之。屬而和之者。凡三十有七章。
溢於道路。蓋云盛矣。初伯氏用雅度碩畫。掌柱下史。(一作
方書)出壅麾幢。四領江郡。仲氏以茂學達才。由尚書郎貳
京兆守上饒。興元貞元閒。偕以治行聞。天子器之。於是仲
有吳苑之寄。伯受晉陵之命。自庱亭以東。禦兒以北。面五
湖。負大江。列城十二縣。環地二千里。政教同和。風雨同節。
禮讓同俗。熙熙然有太平之風。每歲土膏將起。場功向畢。
二公各約車輿。將命者十數人。循行邑里。勞之斯耕。喻之
斯藏。民樂其教。且飽其和。然後用籩豆斝。展友愛於交壤
之次。綽綽怡怡。有裕有歡。二邦之人。於斯觀德。可謂之榮
矣。
本夫詩人之志有四焉。美其德。美其位。美其政。美其鄰。信
可以編諸唐雅。昭示後學。豈止於塗歌里誦。遐邇悅慕而
已。肅嘗辱二公之眷。謹序篇首。庶采詩者得之。陳於太師。
以知吳風。
周公瑾墓下詩序
昔趙文子觀九原。有歸歟之歎。謝靈運適朱方。興墓下之
作。或懷德異世。或感舊一時。而清詞雅義。終古不歇。十三
年春。予與友人歐陽仲山旅游於吳。里巷之閒。有墳巋然。
問於人。則曰吳將軍周公瑾之墓也。予嘗覽前志。壯公瑾
之業。歷於遺墟。想公瑾之神。息駕而弔。徘徊不能去。昔漢
綱既解。當塗方熾。利兵南浮。江漢失險。公瑾嘗用寡制眾。
挫強為弱。燎火一舉。樓船灰飛。遂乃張吳之臂。壯蜀之趾。
以魏祖之雄武。披攘躑躅。救死不暇。袁彥伯贊是功曰。三
光三分。宇宙暫隔。富哉言乎。於是時彌遠而氣(一作名)益振。
世逾往而聲不滅。有由然矣。詩人之作。感於物。動於中。(一
作感於物象)發於詠歌。形於事業。事之博者其辭盛。志之大者
其感深。故仲山有過墓之什。廓然其慮。粲乎其文。可以窺
盤桓居貞之道。梁父閒吟之意。凡有和者。當繫於斯文。
游雲門寺詩序
上德與汗漫為友。無江海而閒。其次則仁智相從。有山水
為樂。故合志同方。賢者有柴桑之隱。游道同趣。吾徒為雲
門之會。其造適一也。先會一日。沙門釋去諠命我友。相與
探玉笥。上會稽。然後泝若耶。過鳳林而南。意欲脫人世之
羈鞅。窮林泉之遐奧。於是捨舟清瀾。反策閒原。遞杳靄而
歷嶇嶔。入深翠以泛迴環。遂至於雲門。觀其㣥山謺翠。秦
望拔起。五峯巉巉。列壑沈沈。上摩碧落。旁湧金界。其下則
百泉會流。蓄為澄潭。涵虛鏡徹。激瀨玉潄。泠泠之聲。與地
籟唱和。不待笙磬。而五音迭作。眺聽不足。則凝思宴息。怳
焉疑諸天樓觀。列在咫尺。庭衢之中。別有日月。既而動步
真境。靜聆法音。合漆園一指之喻。(一作論)詣淨名無住之本。
萬累(一作慮)如洗。百骸坐空。視松喬為弱喪。輕世界於棗葉。
蓋道由境深。理自外獎故也。昔之遠公紀廬山。謝客題石
門。道流勝賞。今古一貫。曷可不賦。貽雲山羞。乃各為詩。以
誌斯會。同乎道者。有隴西李公受高陽齊霞舉。約會未至。
亦請同賦此篇。用廣夫游衍之致云。
送謝舍人赴朝廷序
初公以文似相如。得盛名於天下。大歷再居獻納。俄典書
命。時人謂公視三事大夫。猶寸步耳。爾來六七年。同登掖
垣者。已迭操國柄。而公方自廬陵守入副九卿。器大舉遲。
不其然歟。前史稱漢文帝對賈生語至夜半。且有不早見
之歎。矧公才為國華。識與道并。當欽明文思之日。繼宣室
前席之事。必將敷陳至論。超履右職。使賢能者勸。彼棘寺
竹刑。豈君子淹心之地乎。亦既撰吉。晉陵主人於夫子有
中朝班列之舊。是日惜歡會不足。乃用觴豆宴酬。以將其
厚意。意又不足。則陳詩贈之。屬而和者凡十有一人。小子
適受東觀之命。從公後塵。行有日矣。存乎辭者。祗以道詩
人之意而已。至於瞻望不及之思。不敢自序云。
奉送泉州席使君赴任序
使君至德初以一命領太原尉。俄歷御史參丞相軍事。所
從之主。則李侍中王黃門其人。當時議者謂翰音上騰。非
決起所及。展轉祿仕。三十餘年。乃以宰邑功次除晉安守。
其恬於名利如是。體命者歟。後時然乎。傳稱士任重而道
遠。惟先尚書文公。茂德盛名。光乎前朝。吾子淑慎其身。荷
伯父覆露。銀章皂蓋。秩二千石。方將布王澤以牧閩人。得
不謂重且遠乎。行當變未善之俗。使至齊魯。然後祗承優
命。超處蕃閫。迺其盛也。七月之吉。火雲在天。征車徂東。瞻
望不及。所當慎者。殘暑而已。豈以遠道為戒哉。摻袂如之
何。序以道意。
送李補闕歸少室養疾序
昔司馬相如當漢六葉。為言語侍從之臣。今天子用人文
化成。亦以君有相如之才。擢居諫職。且掌宸翰。賦頌書奏。
粲然同風。夫君子之道。與命與時。三者并。則不期達而達。
不然。則或鼓或罷。或塞或通。是以長卿屢去其官。而君亦
以疾退息。各其時也。君曩時祭夏圭(一作主)頌。比於馭龍射
虎。其詞最盛。如夏雲秋濤。變化騰湧。蔚乎當代。學者誦之。
及夫朝夕論思。上尤所器異。故乞身之表七上。而後賜告。
有以見聖王之愛才也。夫賢者境不靜。則神不怡。身不安
則疾不去。故夫子暫游江湖。樂其靜也。復還少室。就其安
也。易傳稱養正則吉。矧夫氣甚和。志甚邁。興愈贍而才未
竭。是行也。方憩於雲林之中。陶然自養。以餌浩氣。然後階
浮雲。翼疾風。登紫垣。步清漢。當此時。無妄之疾。抑自去不
暇。安肯住於肌膚閒哉。始君未為近臣。時論有積薪之歎。
及其造退。朝廷厚優賢之禮。今也于歸。君子賦考槃之詩。
此數者。足以觀子之義。不可以不序焉爾。
送耿拾遺歸朝廷序
國家方偃武事。行文道。命有司修圖籍。且慮有闕文遺編。
逸詩墜禮。分命史臣。求之天下。若汲冢墓陵山穴之徒。必
從而搜焉。拾遺耿君。於是乎擁輕軒。奉明詔。有江湖之役。
黽勉已事。將復命闕下。七月乙未。改轅而西。將朝夕論思。
左右帝扆。用廣夫天祿石渠之籍。託諷於吟詠情性之作。
當堯舜之聰明。魏丙之謨猷。以拾遺之才之美。其翰飛遠
邇。不可度已。眾君子蓋將賀不暇。彼吳秦離別。於我何有。
作者之志。小子承命而序之。
送朱拾遺赴朝廷序
上將以道莅天下。先命大臣舉有道以備司諫。故朱君長
通有拾遺之拜。時議以為明天子在上。百僚奉職於下。化
既成矣。而猶廣獻納以通諷諭。聖人之心其至矣。初長通
以比興之文。名震翰林。又以元遠之致。升聞天朝。其靜也。
眄滄海以遂志。其動也。披白雲以受詔。吳中賢士大夫。相
賀不暇。長通方移疾餌藥。不出東山者三年。或曰。以君之
才之識。宜行而止。宜語而默。且君命召。其可以久乎。由是
不俟駕。亦不敢言病。獻歲之吉。涉江而西。夫宴息以宏道。
由道以致遠。位在乎忠。道在乎辭。蓋拾遺之志如此。彼離
別之難。秦吳之遠。前期之不易。皆付之樽中可也。又曷足
置於心胸閒。㣥賢於是乎酒酣歌詩。以代雜珮之贈。
送竇拾遺赴朝廷序
至哉聖人。在穆清之中。注意左右獻納之臣。於是扶風竇
易直由華陰令擢拜左拾遺。詔下之日。士大夫相見而喜
曰。易直舉矣。直道其行乎。頃之。會國家舉風力以變元氣。
闡文明以張四維。上曰。五諫寂寥。七臣安在。由是獻可弻
違者悚以奉職。而君亦朝服賁然。時然後行。七月初吉。整
車祀軷。安定梁肅舉觴以祝曰。夫有其道而不得其位。得
其位而不得其時。昔人所以為歎也。君以懿文當百寮師
師之盛。履王臣謇謇之位。行見夫朿帶彤墀之下。高議明
堂之側。宣上德。抒下情。唯夫子是望。彼吟咏風騷。優游平
勃之事。又曷足為長者言耶。非歌詩無以見惜別之志。不
可以不賦。
送韋拾遺歸嵩陽舊居序
高人出於華族。冠冕處乎山林。於士儀見之矣。在魏周際。
逍遙韋公。語默之閒。全清淨之道。閒餘二百載。之子以純
懿貞粹。追烈祖之蹤。一門清風。光映今古。可謂全美也已。
初士儀與孔君述眷同隱於嵩邱。上嗣位。舉逸民。孔以諫
議大夫徵。且調護太子。乘輿還自漢中。吾子方徜徉於松
桂之下。鶴板入谷。拜左拾遺。固辭獻納之任。遂有江湖之
適。議者稱孔之兼善。吾子之自得。出處一轍。消息同符。然
後知刻意而高。待時而動者。俱失其道理矣。揚州刺史杜
公。蘊伊邵之望。悅禽息之風。士儀依仁游道。幾歷寒暑。既
浩然有歸思。乃忽乎以將行。子嘗同召諫官。同被儒服。所
不同者。執李公之御。與蹈潁陽之塵而已。會脫韁鎖。隨烟
霞。訪吾子於嵁巖之側。豈或碌碌久為躁靜之異乎。先言
寄懷。且以序眾君子考槃之什。
奉送劉侍御赴上都序
才全者必幾於道。志正者必安於時。初劉君以文章游翰
林。深於文者以公幹越石為比。中歲有邁世志。脫略纓弁。
住江湖閒。論者又比之阮始平陶元亮。未幾。詔掌柱下方
書。出參蜀漢軍事。俄復自適其適。道岷江。浮湘潭。歷敷淺
原而東。君子謂君涉履所至。擬司馬子長。遂留滯吳南。以
道自居。其名益振。其致愈遠。向非才全志正。又曷由光茂
如是乎。今軒堯在上。伊傅作輔。方舉賢能。以熙眾職。故劉
君朝服賁然。將如京師。御史延陵包公。祖而觴之。且曰。易
傳不云。立誠以居業。論語不云。邦有道則智。吾子居可大
之業。當則智之時。是往也。將賀不暇。豈愴別乎。二三子尚
未醉。盍各賦詩。以代疏麻瑤華之贈。中丞既歌首章。命和
者用古意。皆以一百字成之。凡七篇。
送周司直赴太原序
今年春。上以副丞相鮑公領太原尹。假節主河東諸侯。北
門宴閑。夷夏是賴。秋七月。其部從事大理司直周頌自廣
陵赴焉。是宜復命。禮也。初朝廷謂晉陽國家之豐沛。天下
勁兵所處。故以推轂之任付鮑公。公謂三軍經用。仰淮湖
之餽。非仁智不足任也。故以汎舟之役咨司直。司直器略
宏遠。文敏忠信。夫文則經遠。敏則有功。忠信則厚事。三務
既成。單車而還。議者謂司直道將光大乎。不然。時之與才。
何其參會也。夫躡搏風之便者。其翼必大。搆大厦之重者。
其材必廣。頃鮑公田尚書郎為韓侯之佐。三四年閒。董戎
於藩。穆如清風。文武為憲。以司直之懿文碩畫。翔集翰林
之上。陵厲之勢。不可度已。非光大而何。士有不佞。嘗辱盛
府之召。之子於役。我心載馳。因賦思鴈門一章。蓋取夫欲
往從之。路遠莫致云爾。
送前長水(一作安)裴少府歸海陵序
秋風木落。臨水一望。遠客之思多矣。而裴侯復告予將歸
故國。傷懷贈別之詩。於是乎作也。夫道勝則遇物而適。文
勝則緣情而美。裴侯溫粹在中。英華發外。既乘興而至。亦
虛舟而還。與夫泣窮途詠式微者。不同日矣。若悲秋送遠
之際。宋玉之所以流歎也。况吾儕乎。
送皇甫七赴廣州序
予同郡皇甫生。膚清氣和。敏學而文。嘗纂家範數千言。自
遠祖漢太尉晉元晏先生以還。門風世德。煥耀篇錄。生聿
修之志可觀矣。予聞璵璠在璞。與碔砆等耳。及夫琢而成
器。則價重當世。以吾子之質。且琢之不已。名者公器。其可
避乎。鎮南杜公。負佐世之才。有盛名於天下。門閭之賓。唯
吾子屬。斯往也。亦以赴知己而沽善價。吾儕贈之以詩。蓋
勉行而已。豈以遠道為戒乎。唯酒可以破別愁。眾君子不
可以不醉焉爾。
送張三十昆季西上序
恒衞大陸之閒。土厚風淳。世生偉人。其大名大節之後。著
於天下。唯張氏為盛。曩予得其叔季。曰芃曰苞。始冠章甫。
游翰林。蓋相知矣。而未深也。閒八九年。又相遇於江淮閒。
則叔也秀才登科。已知名於代。季也立誠居業。為後進之
表。加以直強毅。恭寬信敏。文史足用。弛張不窮。向吾所稱
土風偉人。蓋此也。今年。上求士於四方。揚州牧扶風公嘗
得叔為門閭之賓。因以充選。議者謂扶風舉賢不避親。叔
得舉不以私。則其才可知也。季屬文以氣為主。以經為師。
慕宗伯之賢。從州黨之賦。則其志可知也。始大歷末。予應
詔至京師。時子伯氏以文德都絲綸之任。博約之道。於予
最深。絕絃之悲。仰前修而未遠。斷金之契。於吾子而益厚。
別者人所不免。况予情乎。凡道不合則信不深。言不盡則
意不見。序所以盡言而信道焉爾。無金玉爾音焉。
送鄭子華之東陽序
鄭侯身甚否而意甚泰。家愈貧而學愈富。言政必及王。言
性必及道。言文必及經。而動不踰閑。貞不絕俗。年出三十。
其志未光。抑有由哉。夫風之行也。則萬竅怒號。時之止也。
不能動纖毳。士不用則塊爾而已。遇則雲蒸雨隨。是牽於
時而不由於已。鄭侯雖有洛下之才。淹中之學。其如時止
何。傳曰。美惡周必復。吾子困於臲卼。星幾周矣。或者其將
復乎。予材薄體弱。曩遇晉陵守獨孤公。方執文柄。為當時
律度。見視有終日不違之歎。公既問服。予將絕絃。寢門銜
悲。適覯吾子。子即晉陵之出也。一見而觀其禮。再見而同
其志。志同而忘其言。悲歎兩集而不知其止。邇來蓋一紀
矣。詩人賦繁霜之月。予滯於吳。子遊東陽。當逆旅之次。送
乘桴之士。命旨酒。登高樓。酣歌氣振。人莫知者。夫物不可
以終聚。必受之以散。離會不紀。何用文為。既而敘行。且以
見志。
送靈沼上人遊壽陽序
上人形就而心和。行獨而志潔。辱與僕游。殆三十年矣。初
用文合。晚以道交。淡而文。文而敬。他人未之知也。今年春。
予有幽憂之疾。謁長桑氏於東南。上人以無住為樂。將邁
乎壽陽。相待形骸之外。相忘江湖之上。比夫世閒重事者。
不同日矣。彼都人士高陽許生孟容開封鄭侯通誠。皆於
上人有忘言之契。想與夫二君道舊之暇。必荷錫而遊。問
小山叢桂何在。濠上鯈魚樂否。子至東越。亦訪支許故事。
歸而於虎邱之精廬。先出後期。以志少別云爾。
送沙門鑒虛上人歸越序
至人不在方。實相無所住。此沙門鑒虛所以順理而隨世
也。適遊皇都。談天於重雲之殿。今也于歸。將休於沃洲之
山。泛然無事。獨與道俱。遇物成不遷之論。閒吟有定後之
作。可謂遠也矣。曩予師來越。業天台之道。追石門之遊。爾
來已十數年。長松飛泉。寢寐吟想。送子於往。情如之何。東
南高僧有普門元浩。予甚深之友也。相遇之際。幸說鄙夫
擾擾俗狀。且當澡灌心垢。再期於無何之鄉。
送皇甫尊師歸吳興卞山序
尊師以齊物為師。抱神為事。有年數矣。外則質貌蒼古。遺
是非於耳目。內則沖氣浩然。卷虛無於橐籥。常誦道德上
下篇。往來吳中諸山。如浮雲獨鶴。自適其適。吾陋。且遁跡
不暇。又焉識其所以。戊辰仲夏。覿於山陰精舍。於時方牧
追右軍許邁之期。下走作壺邱禦寇之遇。亦既合契。於焉
飽和。百骸自理。滓濁如洗。先是師藏道書於卞山之下。留
止未幾。忽乎將行。不受一毫之施。且輕千里之別。有以見
無待之情矣。予欲脫形神於鞅絆。蹈方外之逸軌。有志未
就。心馬火馳。命養空而游。相從於赤水之上。師乎師乎。斯
言不苟也夫。
送韋十六進士及第後東歸序
益都有司馬揚王遺風。生嘗薄游西南。覽其江山。頗奮文
辭。歎蜀解嘲四子講德之式。及夫秀士升貢。有司處之以
上第。時輩歸之以高名。飄飄然有排大風摩青天之勢。今
歲後四月。謝諸朋游。輕騎東出。且以五綵之服。拜慶於庭
闈。榮哉孝乎。是往也。予嘗與生為五湖之游矣。今則繫在
柱下。不能奮飛。送歸如何。為媿為羨。大雅云。敬慎威儀。以
近有德。蓋雖有雜珮。不如此詩。輟而為好。以志少別。
送元錫赴舉序
自三閭大夫作九歌。於是有激楚之詞。流於後世。其音清
越。其氣淒厲。吾友君貺者。實能誦遺編。吟逸韻。所作詩歌。
楚風在焉。初元之明年。予與君貺兄洪俱參淮南軍事。屬
河外塵起。羽書狎至。每沈迷簿領之際。一見夫人清揚。則
煩襟洗如也。又常愛其人也。澹然其靜也。曠然其適也。泛
然其無不與也。且從賓薦之禮。以赴揚名之期。又見其志
也。秋氣云暮。蕪城草衰。亭臯一望。烽戍滿目。邊馬數聲。心
驚不已。感離別於茲辰。限鄉關於遠道。孰曰有情。而不歎
息。傷時臨歧者。得無詩乎。
維摩經略疏序
聖非道不生。道非教不明。教非人不行。是三者相依而住。
道有大小權實。故淨名以在家成化。人有聖賢淺深。故智
者以初依啟法。然後因言遣言。即象忘象。俾後學有以得
正真之終始。遊道義之門戶。祖而述之。存乎其人。天台上
人比邱然公。纂智者之法裔。探毗耶之妙賾。一貫文字之
學。會歸解脫之淵。以為昔智者大師之演是經也。備偏圓
頓漸之義。盡方等生蘇之體。其旨遠。其道微。微言在茲。茲
用不惑。故常外闡其訓。內澄其照。凡百學者。望崖而歸。嘗
謂門弟子曰。祖師所述。其道甚著。而嗜者或病其繁。習精
者則遺其麤。吾欲因而就之。以伸其教。刪而裁之。以存其
要。何如。弟子比邱眾作禮以請。公於是削其浮辭。合為十
軸。不失舊則。其義惟明。與前部偕行。號為淨名略疏。原夫
聖人有以見生生根器之不齊也。故用四教五味。經而
緯之。有以見萬法弛張之不殊也。故用一道一乘。會而成
之。然則聖人隨感以利物。故其數不得不差。賢哲因感以
立誠。故其業不得不傳。觀其所感。則毗耶之與天台。杜口
之與立言。雖階位不同。廣略異宜。至於赴機施化。其揆一
也。肅嘗受經於公門。遊道於義學。雖鑽仰莫能。而嗟歎不
足。故序其述作之所以然著乎辭。疏成之歲。歲在甲辰。吾
師自晉陵歸於佛龕之夏也。
陪獨孤常州觀講論語序
晉陵守河南獨孤公。以德行文學。為政一年。儒術大行。與
洙泗同風。公以為使民悅以從教。莫先乎講習。括五經英
華。使夫子微言不絕。莫備乎論語。於是俾儒者陳生。以魯
論二十篇。於郡學之中。率先講授。乃季冬月朔。公既視政。
與二三賓客。躬往觀焉。已而公遂言曰。昔文翁用儒變蜀。
蜀至於魯。當大歷初元。新被兵饉之苦。今御史大夫贊皇
李公為是邦。愍學道闕。開此庠序。自後孝秀並興。與計偕
者歲數十人。子衿之詩。起而復廢。鄉飲酒之禮。廢而復興。
至於今。風俗遂敦。美矣哉。仁人之化也。摳衣之徒。承其波
流。得不勉歟。既誨而厲之。又悅以動之。朱輪遲遲。逮暮
而歸。士有獲在左右。覩公之施教。退謂人曰。夫四時繼氣
而成物。仁賢繼功而成化。是學校也。非贊皇不啟。非我公
不大。鼓之以經書。潤之以仁義。君子得之。以修詞立誠。小
人仰之。以遷善遠罪。泱泱乎不知所以然。以致夫政和而
人泰。舊史記前召後杜。而南陽移風。民到於今稱之。矧贊
皇植學之本。與我公道之以德。德則有成。而未播於敘述。
後人謂之何哉。鄙不佞。謹紀公之雅訓。或傳諸好事者云
爾。
導引圖序
氣之貫萬物也盛矣。本乎天者。資之以生。本乎地者。資之
以成。古之善為道者。知氣之在人。不利則鬱。鬱則傷性。伐
其命而不可援也。於是乎張而翕之。導而引之。熊經鳥伸。
吐故納新。使流於六藏。暢於四支。浹於肌膚之會。固其筋
骸之朿。然後百病不生。耳目聰明。可以保神。可以盡年。和
之至也。故歧伯得之。為軒轅師。廣成子得之。千二百歲而
身不衰。彭祖得之。上及有虞。下及五霸。後學得之。隱名山
而遊人閒。壽考者不可詳而紀矣。原其所出。皆以歧伯為
祖。有浮山隱居朱少陽者。得其術於黃帝外書。又加以元
化五禽之說。乃志其善者。演而圖之。被以章目。凡三篇。究
其所由。蓋久視之門。戶樞之善喻者也。少陽年涉期頤。神
氣轉壯。每至虛空之中。自試此法。或屈或伸。或盤或旋。或
迴互翕闢。終日不倦。每振寂郵肯綮之際。必圭[:#AS-FBEC:●]石然響。
然用力甚微。而合於桑林之儛。此又技之甚尤異者也。暇
日以所述示予。予喜而序之。以寘篇首。俾博覽者以知還
年之一路。道者之雅戲云。
觀石山人彈琴序
天寶中。言雅樂者稱馬氏琴。石侯嘗得其門而入矣。故其
曲高。其聲全。余嘗觀其操縵。味夫節奏。和而不流。淡而不
厭。凜其感人而忘夫佚志。已而謂余曰。鄙夫徒能彈之。而
至和樂獨善其身。足使情反乎性。吾聞其語矣。未辨其方
也。敢問何為而臻哉。古之聰明睿智。其能為乎。余愀然曰。
善乎夫子之問。是道也。吾嘗聞諸師矣。夫人生無其節則
亂。故聖人道之天和。作樂以救之。於是乎有五絃之琴。以
暢五音。以協五行。以宣五常。以紀五事。後世聖人。以為五
絃備其本而未行其變。變而裁之。莫先乎文武之用。於是
究夫剛柔。復益其絃者。非他也。文武之道也。亦猶八卦既
列。復因而重之。然後既可以動天地而鼓萬物。盡變化而
感鬼神。極聖人之能事。反百慮於一致。此琴之以為貴也。
故虞帝以之。乃歌南風。禹湯以之。而作夏頀。周文武以之。
萬邦協和。卜代三十。成康以之。刑措不用。仲尼以之。見文
王之象而樂正。雅頌各得其所。若琴道不行。則君子之道
消。而王澤不下。故殷紂失之。而棄河海。幽厲失之。而周道
中絕。晉悼失之。師曠一彈而國大旱。琴之興廢。與理亂相
並。夫備殷薦以配祖考肅相。庶幾神降。則不可廢於郊廟
矣。若夫和平其志氣。暢達於動用。使邪物不接。則不可廢
於律度矣。故自有國有家。下逮於庶人。莫不尤重焉。君子
所居。於是有左琴右書。士無故不徹。蓋謂是也。周穆載雲
和空桑龍門之琴。禹貢嶧陽之桐以為之。歷代善琴之士。
與幽蘭白雪之號。則吾子其自知己。夫何言哉。問曰。若如
所云。則今之為琴者多矣。君子之風。何其未扇歟。對曰。琴
樂之雅者也。雅者正也。正者謂能宣正其聲。而行正道。今
夫鄭衞之移人久矣。其人或正。則其位未大。其位未大。故
正聲未被。君子風薄。不其然乎。夫雅樂之所貴者。豈取清
商流徵不失度曲而已。彼各有所起也。言畢。石君善之。俾
予紀其辭。遂號為序云。
