欽定全唐文卷九百三十二
杜光庭(四)
墉城集仙錄序
墉城集仙錄者。紀古今女子得道昇仙之事也。夫去俗登
仙。超凡證道。駐隙馬風燈之景。享莊椿蟾桂之齡。變泡沫
之姿。同金石之固。長生度世。代有其人。綿歷劫年。編載經
誥。元圖祕籙。燦然可觀。神仙得道之蹤。或品昇上聖。或秩
豫高真。或統御諸天。或主司列嶽。或騎箕浮漢。或隱月奔
晨。或朝宴九清。或迴翔八極。開皇已往。劫運之前。三洞寶
書。多所詳述。洎九皇三古之後。服牛乘馬已還。皆輟天府
而下拯生靈。由仙曹而暫司宰制。垂法立教。秉國佐時。儒
籍史臣。備顯其事。至有韜光混迹。駕景登晨。或功著巖林。
遡煙霞而輕舉。或身離囂濁。控鸞鶴以沖虛。或躬替帝王。
或樂居甿俗。陰功克就。元德昇聞。使雞犬以俱飛。拔庭除
而共舉。光於簡冊。何世無之。昔秦大夫阮蒼。漢校尉劉向。
繼有述作。行於世間。次有洞冥書神仙傳道學傳集仙傳
續神仙傳後仙傳洞仙傳上真記。編次紀錄。不啻十家。又
名山福地之篇。括地山海之說。搜神博物之記。仙方藥品
之文。旁引姓名。別書事跡。接於聞見。詎可勝言。則神仙之
事。煥乎無隱矣。常俗之流。或言神仙者。必俟身形委謝。魂
識成真。而後謂之神仙。非是骨月昇翥。此蓋愚瞽未達之
甚也。何者。真經云。得道去世。或隱或顯。證道雖一。修習或
殊。故云神仙之道百數。非一途所限。非一法所拘也。或為
真人之友。或為天帝之賓。倏忽而龍駕來迎。參差而雲駢
遐邁者。則谷希長里青光赤松之例是也。或受書稟籙。陰
景鍊形。靈肉再生。前功克懋者。則五老上帝四極真王之
例是也。或精誠不易。試難不移。目注崑邱。心朝大帝。而得
道者。黃觀韋道微傳君之例是也。况復大洞七變。八稟三
圖。胎精斑符。隱芝曲素。玉精金液。黃水祕符。赤樹青英。環
剛絳實。白羽皇象。九轉八瓊。服之而化鳳化龍。餌之而為
金為玉。復有金璫玉珮之訣。三皇八景之文。華丹素奏之
靈。神虎金真之要。飛行之羽。超虛攝空。流金之光。攝神制
逆。翱翔則翠羽元翮。控御則飛蓋曲晨。七十四方之所修。
靡虧毫髮。三十七色之所授。漸備羽儀。至或降九錫以騰
淩。踐七試而貞介。資師祕訣。證自我心。歷象不能易其堅。
雷霆不能駭其聽。富貴不能惑其志。聲色不能誘其衷。此
則我命在我。長生自致。故古今得者。詎可殫論。南真云。功
滿三千。白日昇天。宏道無已。自致不死。此之謂也。夫神仙
之上者。雲車羽蓋。形神俱飛。其次牝谷幽林。隱景潛化。其
次解化託象。蛇蛻蟬飛。然而沖天者為優。尸解者為劣。又
有積功未備。累德未彰。或至孝至忠。至貞至烈。或心不忘
道。功未及人。寒棲獨鍊於己身。善行不加於幽顯者。太上
以其有志。太極以其推誠。限盡而終。魂神受福者。得為善
爽之鬼。地司不制。鬼錄不書。逍遙福鄉。逸樂遂志。年充數
足。得為鬼仙。然後昇陰景之中。居王者之秩。積功累德。亦
入仙階矣。如此則善不徒施。仙固可學。功無巨細。行無洪
纖。在立功而不休。為善而不倦也。修習之士。得不勗哉。又
一陰一陽。道之妙用。裁成品物。孕育㣥形。生生不停。新新
相續。是以天覆地載。清濁同其功。日照月臨。晝夜齊其用。
假彼二象。成我三才。故木公主於震方。金母尊於兌澤。男
真女仙之位。所治昭然。觀夫誥籍之中。圖傳所述。混同載
錄。未有解張。今按上清七部之經。存注修行之事。日月五
星之內。空常飛步之篇。元父元母以兼行。陽號陰號而具
著。纂彼眾說。集為一家。女仙以金母為尊。金母以墉城為
治。編紀古今女仙得道事實。自為墉城集仙錄。上經曰。男
子得道。位極於真君。女子得道。位極於元君。此傳以金母
為主。元君次之。凡十卷矣。廣成先生杜光庭撰。
錄異記序
怪力亂神。雖聖人不語。經誥史冊。往往有之。前達作者述
異記博物志異聞集。皆其流也。至於六經圖緯河洛之書。
別著陰陽神變之事。吉凶眹兆之符。隨二氣而生。應五行
而出。雖景星甘露。合璧連珠。嘉麥嘉禾。珍禽珍獸。神芝靈
液。卿雲醴泉。異類為人。人為異類。皆數至而出。不得不生。
數訖而化。不得不沒。亦由田鼠為鴽。野雞為蜃。雀化為蛤。
鷹化為鳩。星精降而為賢臣。嶽靈升而為良輔。今古所載。
其徒實繁。又若晉石莘神。憑人幻物。鳥血魚火。為災為異。
有之乍驚於聞聽。驗之乃關於數歷。大區之內。無日無之。
聊因暇辰。偶為集錄。或徵於聞見。或採諸方冊。庶好事者
無忘於披繹焉。命曰錄異記。臣光庭謹敘。
洞天福地嶽瀆名山記序
乾坤既闢。清濁肇分。融為江河。結為山嶽。或上配辰宿。或
下藏洞天。皆大聖上真。主宰其事。則有靈宮祕府。玉宇金
臺。或結氣所成。凝雲虛構。或瑤池翠沼。流注於四隅。或珠
樹瓊林。扶疎於其上。神鳳飛虬之所產。天驎澤馬之所棲。
或日馭所經。或星躔所屬。含藏風雨。蘊蓄雲雷。為天地之
關樞。為陰陽之機軸。乍標華於海上。或迴竦於天中。或弱
水之所縈。或洪濤之所隔。或日景所不照。人迹所不及。皆
真經祕冊。敘而載焉。太史公云。大荒之內。名山五千。其間
五嶽作鎮。十山為佐。又龜山玉經云。大天之內。有洞天三
十六。別有日月星辰。靈仙宮闕。主御罪福。典錄死生。有高
真所居。仙王所理。又有海外五嶽。三島十洲。三十六精廬。
七十二福地。二十四化。四鎮諸山。今總一卷。用傳好事之
士。其有宮城處所。得道姓名。洞府主張。仙曹品秩。事條繁
廣。不可備書。聊紀所管郡縣。及仙壇宮觀大數而已。天復
辛酉八月四日癸未。華頂羽人杜光庭於成都玉局編錄。
太上洞元靈寶無量度人上品妙經序
讚詠之作。始於天地之初。三景既分。五行生化。於是五行
三景之氣。流行太無之中。感激凝結。浮於太空之內。氤氳
交錯。而成文字。非霧非氣。非烟非雲。號曰天章。亦名天書。
輪囷不散。垂芒耀彩。煥乎虛空之間。蓋三景之精英。五行
之華秀也。太上大道君命天真皇人依形模寫。迴環曲折。
謂之天篆。亦名真文。以五氣所凝者。為五帝之篇。以八會
所成者。為八天之篆。其文在空中。為天風飄泛。自然生八
會之音。聞之者神襟明暢。飄然有飛躍騰淩之意。聽之則
神和於內。氣逸於外。可以致道。可以延齡。所圖寫之文。自
諧音韻。勾度高妙。出人意表。今所存靈寶赤書大梵隱語
上清大洞三十九章三皇內文洞神大字九鳳篆蓬萊龍
書。及三洞寶籙金符玉章。皆本文也。故能保制劫運。召役
鬼神。招真集靈。通神達妙。無所不能。萬魔覩之以摧伏。百
神仰之以朝宗。謂之信符。乃天地神明之信也。其成音曲
章句者。即上清歌詠之曲。六甲靈飛之章。靈寶步虛之篇。
玉檢龜山之頌。或高聖之述。或上真所裁。或指修真之門。
或敘長生之訣。或敷揚靈奧。或宣讚深冥。或祕在上京。或
降於前古。所以天真遊宴。眾聖會朝。陳鈞天廣樂。奏靈章
萬舞。即其事也。今九等齋法。傳授軌儀。始自初階。至於畢
籙。隨品升降。各有讚誦之篇。散在諸經。不可周覽。依所傳
品目。合而序之。
玉函經序
醫門廣博。脈理元微。凡稱診脈之流。多昧死生之理。儻精
心於指下。必馳譽於寰中。可療者圓散宜投。難起者資財
慎取。免沈聲迹。圖顯功能。余幼訪明師。徧尋奇士。粗研精
於奧義。敢緘祕於卑懷。謹傍難經。略依訣證。乃成生死歌
訣一門。非敢矜於實學。欲請示於後昆焉。
洞淵神呪經序
西晉之末。中原亂離。饑饉既臻。瘟癘乃作。金壇馬跡山道
士王纂。常以陰功濟物。仁逮蠢類。值時有毒瘴。殞斃者多。
閭里凋荒。死亡枕藉。纂於靜室。飛章告天。三夕之中。繼之
以泣。至第三夜。有光如晝。照耀庭中。即有祥風景雲。紛馥
空際。俄而異香天樂。下集庭中。介金執銳之士三十餘人。
羅列如有所候。少頃之間。珠幢寶旛。霓旌絳節。紅旗錦旆。
相對前迎。白鶴交飛。朱鳳齊舞。又二青衣。持花捧香。又四
侍玉女。擎持玉案。地舒錦席。前立巨屏。左右龍虎將軍。侍
衞官吏。各二十餘人。立屏兩畔。如有備衞焉。復有金甲將
軍諸大神王等。各數十人。次龍虎二軍之外。班列肅如也。
須臾。笙簫駭空。自西北而下。五色奇光。灼爍豔溢。有一人
執簡佩劍而前。告纂曰。太上道君至矣。於是百寶大座。自
空而來。即見道君乘五色飛龍。蓮花之座。去地丈餘。有二
真人二天師侍立焉。纂遂拜手。跼蹐迎奉。道君曰。子憫生
民。形於章奏。刳心泣淚。感動幽明。地司列言。吾得以鑒盼
於子矣。纂匍匐禮謝畢。道君曰。夫一陰一陽。化育萬物。稟
五行為之用。而五行互有相勝。萬物各有盛衰。代謝推遷。
間不容息。是以生生不停。氣氣相續。億劫以來。未始暫輟。
得以生者。合於純陽。昇天而為仙。得以死者。淪於至陰。在
地而為鬼。鬼物之中。自有優劣強弱。剛柔善惡。與世人無
異也。玉皇天尊慮鬼神之肆橫。災害於人。常命五帝三官。
檢制部御之。律令刑章。罔不明備。然而季世之民。澆偽者
眾。淳樸既散。妖氣萌生。不忠於君。不孝於親。違三綱五常
之教。自投死地。繇是六天故氣魔鬼等。與歷代敗軍死將。
聚結成黨。戕害生民。駕雨乘風。因衰伺隙。為種種病。中傷
甚多。亦有不終天年。罹於天枉。昔在杜陽宮中。出神呪經。
授真人唐平等。使其流布。以救於人世間。無知愚俗見有
王翦白起之名。謂其虛誕。此蓋從來將領者。生為兵統。死
作鬼帥。積功者遷為陰官。殘暴者猶拘魔屬。乘五行敗氣。
為札為瘥。然陽威憚之。神呪服之。自當殄戢矣。今以神呪
化經。復授於子。按而行之。以拯護萬民也。即命侍童披九
光之韞。以經及三五大齋之訣。授之於纂曰。勉而行之。陰
功克充。仙階可覬也。言訖。道君及侍衞眾真。皆西北而舉。
遂按經品齋科。行於江表。生民康乂。疫毒消弭。自晉及今。
蒙其福者。不可勝紀。在乎蠲潔莊敬。惟精惟勤。明誠感通。
應猶響答。若怠慢輕泄。自速罪尢。修奉之人。慎遵斯戒。又
况此經浩博。元皇之金口親宣。其理淵深。太上之微言密
示。若有冥心誦持。真靈立感。神兵騎吏。應時而電埽姦妖。
猛馬天騶。隨處而風消毒癘。裨寶祚之延洪。更超周卜。祝
聖年之遐永。克廣堯齡。車軌混於普天。正朔覃於率土。贊
大道威神之德。助國朝惠育之恩。洪福元休。浩浩無極。
道教靈驗記
道之為用也。無言無為。道之為體也。有情有信。無為則任
物自化。有信則應用隨機。自化則冥乎至真。隨機則彰乎
立教。經曰。善者吾善之。不善者吾亦善之。德善。此明太上
渾其心而等觀赤子也。書曰。不獨親其親。天下皆親。不獨
子其子。天下皆子。此明聖人體其道而慈育蒼生也。惡不
可肆。善不可沮。當賞罰以評之。經曰。人之不善。何棄之有。
故立天子。置三公。此聖人教民捨惡從善也。又曰。為惡於
明顯者。人得而誅之。為惡於幽闇者。鬼得而誅之。又曰。為
善者善氣至。為惡者惡氣至。此太上上垂懲勸之旨也。書
曰。惟上帝不常。作善降之百祥。作不善降之百殃。此聖人
法道福善禍淫之戒也。由是論之。罪福報應。猶響答影隨。
不差毫末。豈獨道釋言其事哉。抑儒術書之。固亦久矣。宣
王之夢杜伯。晉侯之夢大癘。恭世子之非罪。渾良夫之無
辜。化豕之報齊侯。結草之酬魏氏。良霄之殂駟帶。鄭元之
捽劉蘭。直筆不遺。良史攸載。足可以為罪福之鑒戒。善惡
之準繩者也。况積善有餘福。積惡有餘殃。幽則有鬼神。明
則有刑憲。斯亦勸善懲惡至矣。大道不宰。太上好生。固無
責於芻狗。而示其報應。直以法宇像設。有所主張。真文靈
科。有所拱衞。苟或侵侮。必陷罪尢。故歷代已來。彰驗多矣。
成紀李齊之道門集驗記十卷。始平蘇懷楚元門靈驗記
十卷。俱行於世。今訪諸耆舊。採之見聞。作道教靈驗記。凡
二十卷。庶廣慎微之旨。以宏崇善之階。直而不文。聊記其
事。
青城山記
神州之內有名山。五嶽列於五方。山海經所謂五嶽各領
名山三百六十。凡一千八百。有神仙洞室。福地靈墟。顯於
仙經。載於方志。其山皆上應列宿。傍係星官。上帝俾正神
所居。以司善惡。邦國祥沴。咸所主焉。亦猶太山為角宿之
根。咸池為方城之險。嶓冢應於井絡。魁首屬於井陘者也。
自方圓肇基。融結定位。眾山波屬。以鎮一隅。則蜀之山近
江源者。通謂之岷山。連峯接岫。千里不絕。青城乃第一峯
也。按漢書及傳記。言岷山之下。沃野有蹲鴟焉。靈寶經亦
云。地出美芋。名曰蹲鴟。闞駰十三郡記稱蜀郡西盡岷山。
華陽國志稱蜀郡北接岷山。斯則青城峨眉。為坤維之巨
鎮也。岷山導江。但導其流。非謂江源出於岷山矣。福地記
云。青城山高三千六百丈。周迴五千里。有甘露芝草。天池
醴泉。玉匱經云。黃帝封為五嶽丈人。乃嶽瀆之上司。尊仙
之崇秩。一月之內。㣥嶽再朝。六時灑泉。以代晷漏。一名赤
城山。一名青城都。一名天國山。亦為第五大洞寶仙九室
之天。對之西北。在岷山之南。㣥峯掩映。牙相連接。靈仙所
宅。祥異甚多。任豫益州記云。崗巒巖㟧。連亘千里。上有仙
都。地理志云。西徼之外。江水所出。天彭青城。連峯下絕。李
膺記云。入山七里。至赤石城。有羊馬臺三師壇。上五里至
瀑布水澗。二百步有二石梯。有一石笋。高三丈。過二石門。
絕崖數百丈。下起常道觀。高峯下有水。六時灑落。東北有
二石室。名龍宮。可容百餘人。從龍宮過至石室。名龍橋。又
有一梯。洞穴深淺。莫知所極。西北有石室。宛然見存。又有
黃帝壇石天地。上圓下方。闊一丈二尺。有十二角。觀東有
石日月。各闊五尺。厚一尺二寸。相對。柱上烏兔爍煒。方圓
磅礡可覩焉。五嶽真形圖云。洞天所在之處。其下別有日
月。分精以照。其中龍橋處二山相去二百餘步。其峯危竦
相對。橋在峯首。其橋中半漸漸促小。可六寸。長一丈五尺。
兩邊懸崖。俯臨不測。山傍有誓石。天師張道陵與鬼兵為
誓。朱筆畫山。青崖中絕。今嶮斷石並丹色。闊二十丈。深六
七丈。望之赩然。福地記曰。青城山有赤石如鹿形。今誓石
多有如野獸之狀者。又云。天師居赤城崖舍中。即今石室
也。觀北上十餘里。有亭臺孤聳。獨秀霞表。名曰軒轅臺。下
望諸山。如蟻垤焉。連抱之樹。有若薺也。此臺非得仙之人。
不可居之。觀前有靈燈。齋日必見。或五或三。亦無定數。常
因元宗皇帝勅道士王仙卿就黃帝壇修醮。其燈遍山。僖
宗皇帝幸蜀之年。山中修靈寶道場周天大醮。神燈千餘。
輝灼林表。其山逸士高人。多所憩息。葛稚川神仙傳云。仙
人李阿。朝遊成都市。暮宿青城山。宋大明中。道士楊超遠。
秀才費元規。亦居此山。唐有逸士馮廓王仙柯。於此修道。
皆有感降。玉真公主。肅宗之姑也。築室丈人觀西。嘗詣天
下道門使蕭邈字元裕受三洞祕法籙。遊謁五嶽。寓止山
中。就拜靈峯於寶室洞前。有仙雲五色元鶴翔舞焉。此山
前號青城城峰。後名大面山。其實一耳。同體異名。猶岱之
天台。亦謂之桐柏也。東北臨皂水。西南亘平川。西枕黑溪。
北拒洄水。洄水今在蕃界。大面之頂。去平地七十二里。為
茲山之主。非常人所到。靈禽異獸。奇花仙草。靡不有焉。其
上瓊樓仙室。金闕玉堂。得道之人。造之乃見。非凡俗所窺
也。有七十二小洞。應七十二候。有八洞。應八節。第一太乙
洞。第二九仙寶室洞。第三娑羅洞。第四高臺玉室洞。第五
麻姑洞。第六寶園洞。第七聖母洞。亦名聖主洞。第八都督
洞。亦應八卦。以通八水。其中五大洞。上應五星之宮。乃五
行五常所化也。瑤林寶樹。金沙玉田。水清而甘。草靈而秀。
上清記云。神仙王方平。領仙士萬五千人。以鎮茲山。又云。
洪
崖真人隱居其內。昔[:#AS-885A:●]封先生栖於栖北巖之上。黃帝師
焉。請問三一之道。先生曰。吾聞天真皇人被太上勅。近在
峨眉達三一之源。可師而問之也。因以龍蹻經授黃帝。黃
帝受之。能策雲龍以遊八極。乃築臺其上。拜甯君為五嶽
丈人。使川嶽百神。清都受事。乃入峨眉北巖。受皇人三一
之道。周旋海嶽。車轍存焉。又有得道仙民。遊散未受職者。
分居諸洞之中。絕峯之頂。烟雲常覆之。每日晴霽。才六七
度。四面山峯。各有名字。載於圖經矣。
修青城山諸觀功德記
真誥云。大天之內。有十大洞天。中有日月伏根三辰之精。
光照洞中。明並二景。皆金城玉闕。真仙所都。青城即第五
寶山九室之天也。[:#AS-885A:●]君居之。黃帝乘飈車。受龍蹻之道。拜
君為五嶽丈人。司掌㣥嶽。轍迹壇址。於今尚存。嶽神於絕
巖之上。六時灑水。以代晷漏。西極總真王君。又領萬仙。鎮
茲洞府。自然神燈。照燭林壑。值雨增焰。因風散化。其峭壁
複崖。矗如雉堞。赩若飄霞。謂之赤石城。亦名為天國。同體
異稱。蓋一山耳。昔漢祚陵遲。人鬼交雜。鼓氛吹毒。代殺生
靈。太上命正一真人三天張君。自渠亭鶴鳴。頓駕茲嶺。行
明威之法。清滌林澤。折衝萬里。拔鬼城鬼市。刻石為天地
日月羊馬臺三師壇。命魔幢以誓鬼神。各司晝夜。丹筆畫
山。青崖中斷。筆跡在焉。經圖攸載。絕頂曰上清宮。首冠諸
峯。秀出雲表。傍有天池。旱潦如一。下曰接龍橋。石梁懸架。
信靈仙之窟宅也。常道觀頃為僧所奪。開元十二年甲子。
特勅移歸山內。舊所御碑存焉。詔賜丈人真儀。以祠宇為
觀。是日仙雲成蓋。甘泉泫空。洎天寶西巡。望山禱醮。卿雲
散郁。靈蛇效祥。中和辛丑歲。僖宗駐蹕成都。封希夷嘉號。
驛騎降止。龍吟澗中。尋以靈應。謺申齋薦。神鐘自響。仙炬
遍山。肉角金蛇。具於壇上。枯椶再茂。六幹重生。符瑞駢羅。
咸編青史。景福元年壬子。址峯之上。石逆泉飛。危殿巋然。
當流不壞。自此一派。隆冬弗衰。注於中廚。無煩汲引。非造
化至神。孰能與於此也。山中有丈人常道威儀洞天諸觀。
歲祀綿遠。頹毀者多。前宰博陵崔正規渤海吳廷休。並加
繕飾。將復舊基。旋屬輦輅省方。部邑供億。不遑締葺。漸至
斁隳。雖芝檢奔馳。星車旁午。十年之內。無所增修。癸丑歲。
縣令南郡莫公廷乂。奉勅常醮。躬行奠禮。閱其勝異。痛此
榛蕪。不率私財。不侵公用。二年注意。兩觀鼎新。福地山祠。
各設其位。刻石為像。用圖永年。觀其虹繚迴廊。翬飛廣殿。
明綴烏兔。色籠烟霞。雲棟風窗。金碧交映。虬簷鴦溜。丹翠
相輝。俱斥淫奢。克全大壯。復命賜紫大德張素卿。圖九江
五嶽之主。十山四瀆之神。妙極丹青。彌加煥麗。或周天展
醮。或黃籙開壇。報國為時。惟嚴與敬。固可以會真靈而福
邦國也。又老君觀宸容暴露。棟宇傾摧。示懋厥功。創為興
置。夫自然之化。無為之風。宏之者至人也。勤之者上士也。
勤宏不怠。惟公得之。初相國司徒王公安撫副使張公。僉
以青城處二江上游。為一川劇縣。賦輿殷會。水陸兼資。非
能政全才。難膺慎擇。飛上章奏。而授於公。既至。則恤孤惸。
撫嫠弱。懲奸宄。戢豪強。冤訟平。逋竄服。彰善癉惡。徇公滅
私。期月而人稱公理。亦猶卓茂在密仲由為蒲之化也。剽
燔之餘。廨宇未立。經始營創。惟新其謀。工以子來。用以農
隙。曾不越月。巨勣告周。大厦森沈。虛庭宏敞。不踰制以僭
上。不媟卑以偪下。非務矜後。允執厥中。亦猶叔孫一日必
葺之志也。縣臨大江。歲有水患。漂泛昏墊。常人苦之。公遐
眺波心。揆諸水脈。截為堰。移江趣東。數載之中。無復浸溢。
亦猶金堤竹落之防也。常年渠埭。修必後時。擁耒將耕。
尚俟培築。公方冬授矩。甫臘罷功。元正大田。潏流(闕)注家
有積穀。境無惰農。亦猶任延墾田龔遂佩犢之勸也。列邑
租賦。此縣居多。菽麥炭竹之征。糧帛芻薪之稅。事無虛月。
納不曠旬。每歲所徵。半為逋欠。雖捶扑交至。靡能濟之。公
嚴令其下。始自局吏。後及居人。常限未終。先期已畢。禁束
胥屬。不入鄉閭。里有謌民。門絕喧鵲。至於遐鄉遠部。細戶
貧民。必設法代輸。不施檟檚。時相國師九隴摩壘逾年。飛
輓芻糧。輪檝相望。督發泉貨。絡繹道途。辦無後期。動必成
集。亦猶公沙穆神明之政也。闢荒招戶。政務所先。讞獄祥
刑。國章斯重。公懷人以德。決獄以情。襁負胥來。盡墾將蕪
之地。幽冤坐雪。再生就戮之魂。亦猶鄭渾誘民虞經審法
也。溫恭待士。南北如歸。謙敬下賓。吐握不倦。由是輕車高
蓋。爭趨義風。芰服鶉衣。共奔仁惠。亦猶鄭元之門孔融之
席也。夫功德者。在道則功及幽明。德兼覆育。在儒則功捍
大患。德禦大災。公修於道則如彼。行於政則如此。功德盛
矣廣矣。加以廉潔明達。立事立功。瑞麥兩歧。則抑而不顧。
嘉禾盈畝。則蔽而不言。方之於今。罕侔全德。必俟回翔雲
路。步武明庭。下福烝黎。上贊昌運。豈止銀章朱紱百里一
同而已哉。光庭早熟馨芳。初窺崇葺。輒書事實。非敢諛詞。
乾寧二年乙卯九月二十日癸酉。杜光庭記。
