欽定全唐文卷九百十五
處玉璿
處玉璿。開元時沙門。
大唐眾義寺故大德敬節法師塔銘(幷序)
夫王而作則者大雄。見而遄歸者大寶。聲被周漢。義逸齊
梁。學比犉毛。富如崑玉。道飾其行。俗賞其音。或內祕靈知。
或外見常迹。起伏不拘於(闕一字)代。出沒所謂於須臾。孰有
以兼之。公得其門也。惟大德俗姓盧。諱敬節。范陽人也。祖
尚書遠葉。棲志邱園。父樂司徒季英。閒居遁世。愍於穉子。
逷以㣥流。放令出家。不從文秩。上可以益后。下可以利人。
不累莊嚴。足陪淨藏。令投虔和上受業。年甫十歲。日誦千
言。維摩妙高。飛峯口海。法華素月。吐照情田。奏梵音以雲
楊。感神明而雷激。厭俗之垢。王澤遐沾。落髮之貞。天魔為
慴。至二十九。入道具臘寺。舉都維那二十載。清拔僧務。造
長廊四十間。不日克就。光嚴帝宇。粹表祗園。結棟淩霞。飛
檐振景。士拜左顧。靡怯風搖。人謁右旋。非憂雨散。亦嘗柔
外以定。定力振振。順中以如。如心奕奕。笑法橋而虹斷。切
義舫之神移。莫不悼哉。何嗟及矣。以開元十七年七月十
五日終於私房。春秋七十有五。窆於神和原。律也。門人處
玉璿延阼等。念松迴茂。仰蕙遙芬。悵頹景之不畱。恨驚風
之早落。師魂遠何至。資影痛何孤。恐岸成川。起塔崇禮。式
為銘曰。
迹滿三界。神放六通。教令遞囑。德位常融。轉延象世。運及
都公。木選寒柏。山寶舒虹。行高獎下。言貴居忠。俗承遠聲
色。道洽化無窮。水搖魚徙動。人斷院悲空。日影何旋北。山
陰遽已東。荒郊悲慘慘。烟氣亂葱葱。式作營於妙塔。用表
列於仁雄。柩窆歸於泉壤。性遙拔於樊籠。挫一代之濁命。
流千古之清風。
元朗
元朗字慧明。俗姓傅氏。東陽烏傷人。大士六世孫浦江。江
夏太守拯公之後。九歲出家。如意元年勅度清泰寺。天寶
十三年卒。年八十二。
招元覺大師山居書
自到靈溪。泰然心意。高低峯頂。振錫常遊。石室巖龕。拂手
宴坐。青松碧沼。明月自生。風埽白雲。縱目千里。名華香果。
蜂鳥銜將。猿嘯長吟。遠近皆聽。鋤頭當枕。細草為氊。世上
崢嶸。競爭人我。心地未達。方乃如斯。倘有寸陰。願垂相訪。
靖彰
靖彰。天寶中靈昌郡龍興寺沙門。
永泰寺碑
觀夫聖應無方。等曜靈之流萬象。覺海元曠。若溟渤之含
百川。凝然居眾妙之先。煥矣處有空之際。於是慈光西燭。
慧液東飛。廣開權實之門。爰啟布金之義。粵茲寶界。創自
後魏正光二載。即孝明帝之賢妹也。乃居寵若驚。克修雅
志。確乎出俗。入道為尼。以誠信有徵。勅為置明煉之寺。兼
度士庶女等百有人矣。頃遇周武不敏。正教淩夷。至隋氏
開皇。重加修復。又度尼廿一人。以崇景福。暨有唐貞觀三
載。議將尼寺居山。慮恐匪人侵擾。勅令移額於偃師縣下
置。此因廢焉。至神龍二載七月廿五日。有嵩岳寺都維那
僧道瑩奏聞。此故寺依山帶水。形勝幽棲。不假多工。便堪
居住。伏惟故永泰公主器韞沖和。承規帝闕。庶增瓊萼。冀
保瑤枝。何圖厭代辭榮。遷神遂遠。二聖痛金娥之殞。兆人
興玉碎之悲。凡厥有情。孰不傷悼。至論潛祐。必賴薰修。伏
望天恩為永泰公主於前件故伽藍置寺一所。請以永泰
為名。特望度僧二七人。庶使福資冥路。竊惟聖不孤運。會
緣必興。建寺立僧。實由於此。自茲以降。暨乎至今。亦有別
勅配居。或牒兩京名德。翼翼清眾。五十餘人。咸以軌範端
融。心澄海月。鵝珠育物。禮誦無虧。常懷報國之恩。庶願福
增皇祚。千佛二古塔者。昔明煉之所起。亭亭四照。嶷嶷搖
空。龕室玲瓏。重光迴映。其間大窣堵坡者。隋仁壽二載之
所置。文帝應命。感異稀奇。忽得舍利一缾。雪毫燦爛。火焚
益固。擊之逾明。乃詔天下梵場。令起塔供養。為蒼生之祈
福也。規制妙絕。神工未方。永鎮檀林。以昭盛烈。東有兩支
提者。昔寺主道瑩上座崇敬遺教門人之所造也。二長老
僧惎國寶。振古超今。息化歸心。法俗追悼。故起斯塔。前門
樓浴室食堂經藏者。即大德曇陟律之所構也。律師宿智
圓明。知微察物。少編僧錄。風骨天然。精持大乘。元通數部。
不住無相。兼崇有為。沙門思悟者。心燈獨知。跡無住處。諸
佛遺旨。必能竭其筋力。諸魔動念。必不愛其死生。乃跋涉
山川。樸斲梓。食堂之力。頗有助云。九級浮圖者。比邱真一
敬為故兄寺主真藏之所建也。禪師積德累仁。果曾慈惠。
玉昆金友。俱離塵籠。弟子沙門志堅及陳畱郡封禪寺
都維那僧希宴等。敬為和上樹茲景業。寺主絢彩凝華。心
鏡虛朗。再成寶殿。重立尊儀。但有闕遺。盡加營葺。幷鑄大
銅鐘一口。重四千斤。函二十石。裝飾嚴麗。備物維新。金容
將滿月齊暉。玉相與日輪爭曜。簷宇四繞。迴廊復周。蹬道
淩虛。縣階數帀。風鈴夜警。聲聲流解脫之音。曉梵朝吟。一
一讚苦空之偈。嘉木繁植。祥花接異以恒春。高柳垂幡。喬
松結蓋而雲際。前寺主道演前上座智光前都維那僧元
順。皆體道歸一。異本同源。逍遙林泉。躧履雲壑。復有沙門
法意敬一等。至樂大乘。沈心不二。一日必葺。當賈勇而行
諸。六時精勤。縱力極而不廢。其寺也。嵩巖右脇。龍津左傍。
前眺案崗。萬公居後。地形澄垽。幽磎對靈鎮之臺。山勢巍
峩。峯頂與層巒俱峻。昔跋陁三藏縣記此方。人安眾和。福
利彌廣。時上座明信寺主道峻都維那敬一等。暜操履霜
潔。動成紀綱。德義相資。同知寺任。但恐三輪一轉。海際塵
驚。若不刊勒貞璆。何以表之靈跡。靖彰內慚深定。外謝多
聞。敢違宿心。昧揚休烈。其詞曰。
佛性微。遍含識。隱顯自在兮無量力。開祕藏。燿無疆。寶剎
嚴凝兮仙路長。韻慈鐘。震縣極。警眾沈昏兮清閫域。光勝
宅。啟津梁。淨彼地獄兮與天堂。昔明煉。今永泰。跋陁遠記
兮斯為大。刻珍石。炳微言。曠代昭宣兮萬祀傳。
德宣
德宣。天寶中龍興寺沙門。
隋司徒陳公捨宅造寺碑
觀夫二儀之大也。不能免天傾地裂之災。三光之明也。不
能免日薄星迴之變。非夫圓明鍾覺。利見大雄。飛觀真峯。
高視鐵圍之外。澄襟性海。獨瑩珠泉之底者。其孰能置四
生於不動之國。濟八苦於無明之河。祕密成伊。演龍藏於
三千世界。童蒙求我。運牛車於五百由旬。所以太子迴心
捨宮殿臣妾。商人合掌。奉珍珠琉璃。給孤獨園。一家之造
精舍。瑯琊別產。兩宅之入伽藍。大矣哉。其誰繼之。我司徒
陳公之謂也。公諱杲仁。字世威。其先豫州潁川人也。十七
代祖寔。為太邱長。六世祖陳武帝。經天緯地之功。與乾坤
而合道。濟俗安人之德。共日月而齊明。家於長城。故復為
晉陵人也。祖暠。字元皎。陳羽林郎將。萬戶千門。警夜巡晝。
旌旗曳日。朝馳楊柳之街。鐘鼓沸天。夕衞鴛鴦之殿。別勅
授洪州建昌縣令。戴星按俗。靡草臨人。澤被春滋。愛融冬
日。花藏野雉。戀錦化而長馴。煙渚庭鸞。懷磬聲而率舞。父
諱季明。字元煥。陳江州司馬兼嶺南道採訪使。尋拜給事
中。朱紱題輿。按三江而寫鑒。皇華按節。踰五嶺而騰驤。出
揚使德之清。入掌王言之重。公器局宏偉。風神灑肅。年八
歲能文章。隨父任在都宅。與吏部侍郎陰鏗接住。鏗家置
學。就博士授孝經尚書。以夜繼晝。口不輟誦。鏗曰。吾之東
家某復生矣。年十三。讀史至司馬相如題橋之言。歎曰。大
丈夫富貴由天。窮達在命。使吾有壽。亦當自致青雲。年十
八州將舉秀才。送上臺。對策於玉階。舉朝稱之曰。使孫宏
之文。李廣之武。與子同時。則並驅連衡矣。帝曰。朕與兒俱
太邱之後。家風不墜。復見於茲。特授監察御史。尋遷江南
道巡察大使。臺中繡服。馳驄馬而時來。陌上朱輪。按豺狼
而不去。大業五年三月。長白山大洞內有狂寇數萬。公奉
詔平之。授秉義尉。尋授朝請大夫。九年正月。奉詔平江寧
樂伯通叛徒十萬。授銀青光祿大夫。十三年。奉詔平東陽
婁世幹賊徒二十萬。隋主嘉之。召公面見。拜大司徒。賜麗
姝二十人。細馬五匹。粟千斛。綵五百段。對敭休命。輔佐王
官。金印紫章。照彤庭而赫奕。綵羅紅粟。填帑藏以崔嵬。屬
隋季分崩。天下喪亂。洎我大唐之有天下也。日月懸而天
地再造。歷數在而車書一統。聖人御宇。萬國來朝。奉詔詢
江東晉陵耆老。隋故司徒陳杲仁身有八絕。可得聞乎。耆
老逡巡而稱曰。言八絕者。一忠二孝三文四武五信六義
七謀八辨。梁大同中。義興縣與晉陵競太湖田。數年不決。
太守命公斷之。咸悅服焉。建始中。長白山叛徒引及朝貴。
公奉詔推鞫。繩黠顯然而知。鑑逾明鏡。直若朱弦。梁末斷
太湖之田。是非明白。陳初劾長山之賊。真偽糺分。兩造平
反。聲馳省閣。片言折中。譽出鄉閭。公之忠也。公事後親。親
病須肉。時屬禁屠。肉不可致。公乃割股以充羹。刺血寫法
華經。為先妣修福。孝深骨立。情慎色難。豈惟孝悌之有餘。
亦迺津梁之莫大。公之孝也。初公選在都會。吏部侍郎陰
鏗出使西蜀。中書令江總北巡徐泗。傾都餞於新亭。時公
奉詔作大使西巡序及北征賦恩。思逸懷蛟。才高倚馬。入
江寫月。光含夷水之珠。詞花飛葉。綵麗蜀城之錦。公之文
也。而邊寇不寧。戎馬屢駕。百川潛討。三略陰謀。巨力取而
拔山。功歸第一。神鑹來而破的。中必疊雙。兇徒與惡葉同
飄。逆黨共春冰一泮。公之武也。豁達大度。浤澄春陂。勝必
推
人。失乃向已。官祿給其粟帛。盡散親朋。皇恩加其僕馬。併
均昆弟。公之義也。既忠且信。十室彰夫子之名。密契深期。
千里命巨卿之駕。確乎不拔。惕若有孚。公之信也。攻城略
地。祕策權宜。進楚食而離范增。奪胡鞍而輸李廣。公之謀
也。折角無先。共朱雲而竝操。懸河不竭。與郭象而連詞。公
之辨也。帝曰俞。雖曲逆辯六奇之計。陳王懷八斗之才。論
功揆德。莫之加也。芳名馳於萬古。壯志立於三吳。陳書雖
著其高名。唐史未編其實錄。勅史官宜書直筆。大業中。天
門公沈法興起義兵於湖州。聞公名。遠來投公。是知龍門
之前。涸鮒搖腮而競集。鵲巢之側。維鳩拂羽而爭來。法興
欲割據常州。詐結父子之義。時逆人李子通屯集數萬。鎮
在江北。懼公之威。不敢輒渡。法興潛謀。詐稱疾亟。公往問
疾。乃覺中毒。走馬而歸。公素與高僧凜禪師著屋塵外之
交。法師尋與受菩薩戒。付囑張軫二夫人。所居之華第。竝
道南兵仗院。竝施為僧伽藍。名杜業寺。是郡東南三十五
里。公之別業。紅沼夏溢。芰荷發而惠風香。綠田秋肥。霜露
降而嘉禾熟。竝捨入景星寺。言訖而終。雖幽魂冥冥。梁木
斯壞。而生氣凜凜。高風尚存。功可勒石。食堪配廟。故夫子
文
鍾嶺南(疑)骨喪而名畱。太伯吳門文身無而道在。况公神
異。越於昔賢。左遮江關。東壓海口。使天無流疫。路不拾遺。
江上伏鬼神。若稱官勢。郡中散牛馬。以付羅衡。四民銜覆
護之恩。百姓荷扶持之力。其寺明政人三年六月之所置
也。初名杜業。後改為宏業。因廟諱復改為福業。嗚呼。公以
武德二年歲次庚辰五月十八日而斃。享年七十二。厥後
薨辰。精舍坊闉。答公之恩。飯僧供佛。皓月有昃。香燈無虧。
亦由晉感子推之辭。楚懷屈原之德。懋哉垂裕。貽厥後昆。
公之長子坦。廣府士曹。次子頵。洪州司法。難兄難弟。如珪
如璋。弄雙珠之明。匡二天之化。頵之子璉。不餌葷血。早悟
苦空。得菩薩心。有神仙壽。年九十一卒於家。璉之子光允。
雅繼清風。棲心金地。德必有鄰。同聲相應。與孝門岑庭結
交。二人同心。鑄文殊菩薩像。用鐵千觔。又勸同志之士。鑄
暜賢菩薩像。體均前種。相好圓明。寫妙德之奇姿。移寶威
之真跡。太守劉公同昇兼江東道採訪使。四岳分憂。九州
共理。玉壺冰寫。讓心骨之清。紅樹花開。怯文章之秀。長史
歐陽公司馬孫公。竝望重題輿。才高展驥。親紆化鶴。共佐
懸魚。縣令何公。共掞天下之才。共臨江縣。未摶風於九霄。
且
震雷於百里。福業寺綱維徒眾等。竝貞諒不拔。維持有聲。
莫不道俗相率。誠命於予。式歌文武之功。共紀招提之業。
於戲。年更事遠。懼馨香之闕遺。詢諸碩才。備茲景行。勉抽
鄙思。乃為銘曰。
昭哉烈士兮昂昂。擅波蜜兮自強。捨一家兮良田甲第。成
三寶兮佛土僧坊。生則侯兮傑出。歿而配廟兮名揚。聖后
兮聰明光宅。何奸寇兮殘剝遐方。明神八絕兮宏祜。飛將
一埽兮銷亡。悲盛績兮江南蕪沒。樹豐碑兮海內昭彰。
法海
法海字文允。俗姓張氏。丹陽人。一云曲江人。出家鶴林寺。
為六祖弟子。天寶中預揚州法慎律師講席。
六祖大師法寶壇經略序
大師名惠能。父盧氏。諱行瑫。母李氏。誕師於唐貞觀十二
年戊戌二月八日子時。時亮光騰空。異香滿室。黎明。有二
異僧造謁。謂師之父曰。夜來生兒。專為安名。可上惠下能
也。父曰。何名惠能。僧曰。惠者以法惠施眾生。能者能作佛
事。言畢而出。不知所之。師不飲乳。夜遇神人。灌以甘露。既
長。年二十有四。聞經悟道。往黃梅求印可。五祖器之。付衣
法令嗣祖位。時龍翔元年辛酉歲也。南歸隱遯一十六年。
至儀鳳元年丙子正月八日。會印宗法師。宗悟契師旨。是
月十五日。暜會四眾。為師薙髮。二月八日。集諸名德。授具
足戒。西京智光律師為授戒師。蘇州慧靜律師為羯磨。荊
州通應律師為教授。中天耆多羅律師為說戒。西國蜜多
三藏為證戒。其戒壇乃宋朝求那跋陀羅三藏刱建。立碑
曰。後當有肉身菩薩於此收戒。又梁天監元年。智藥三藏
自西竺國航海而來。將彼土菩提樹一株。植此壇畔。亦預
誌曰。後一百七十年。有肉身菩薩於此樹下。開濱上乘。度
無量。眾真傳佛心印之法主也。師至是祝髮受戒。及與四
眾開示單傳之法旨。一如昔讖。(以天監元年壬午歲考至
唐儀鳳元年丙子是得一百七十有五年)次年春。師辭眾歸寶林。印宗與緇
白送者千餘人。直至曹溪。時荊州通應律師與學者數百
人。依師而往。至曹溪寶林。覩堂宇湫隘。不足容眾。欲廣之。
遂謁里人陳亞仙曰。老僧欲就檀越求坐具地得不。仙曰。
和尚坐具幾許闊。祖出坐具示之。亞仙唯然。祖以坐具一
展。盡罩曹溪四境。四天王現身。坐鎮四方。今寺境有天王
嶺。因茲而名。仙曰。知和尚法力廣大。但吾高祖墳墓竝在
此地。他日造墓。
幸望存畱。餘願盡捨。永為寶坊。然此地乃生龍白象來脈。
只可平天。不可平地。寺後營建。一依其言。師游墳內山水
勝處輒憩。近遂成蘭若一十三所。今曰花果院。隸藉寺門。
茲寶林道場。亦先是西國智藥三藏自南海經曹溪口。掬
水而飲香美異之。謂其徒曰。此水與西天之水無別。溪源
上必有勝地。堪為蘭若。隨流至源上。四顧山水回環。峯巒
奇秀。嘆曰。宛如西天寶林山也。乃謂曹溪村居民曰。可於
此山建一梵剎。一百七十年後。當有無上法寶。於此濱化。
得道者如林。宜號寶林。時韶州牧侯敬中以其言具表聞
奏。上可其請。賜寶林為額。遂成梵官。落成於梁天監三年。
寺殿前有潭一所。龍常出沒其間。觸撓林木。一日。現形甚
巨。波浪洶湧。雲霧陰翳。徒罪皆懼。師叱之曰。爾只能現大
身。不能現小身。若為神龍。當能變化。以小現大。以大現小
也。其龍忽沒。俄頃復現小身。躍出潭面。師展鉢試之曰。爾
且不敢入老僧鉢盂裏。龍乃游揚至前。師以鉢舀之。龍不
能動。師持鉢堂上。與龍說法。龍遂蛻骨而去。其骨長可七
寸。首尾角足皆具。畱傳寺門。師後以土石堙其潭。今殿前
左側有鐵塔處是也。(龍骨至已卯寺罹兵火因失未知所
之)
