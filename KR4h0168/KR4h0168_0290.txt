欽定全唐文卷二百九十
張九齡(八)
請郊見上帝議
伏以天者百神之君。王者所由受命也。自古繼統之主。必
有郊配之義。蓋以敬天命報所受也。故於郊義。則不以德
澤未洽年穀未登凡事之故而闕其禮。昔者周公郊祀后
稷以配天。謂成王幼沖。周公居攝。猶用其禮。明不可廢也。
漢丞相匡衡曰。帝王之事。莫重乎郊祀。董仲舒又云。不郊
而祭山川。失祭之事。且逆於禮。故春秋非之。臣謂衡仲舒
古之知禮。皆以郊之祭所宜先也。陛下紹休聖緒。於今五
載。既光太平之業。未行大報之禮。考之於經。義或未通。今
百穀嘉生。鳥獸咸若。夷狄內附。兵革用弭。乃怠於事天。恐
不可以訓。願以迎日之至。升紫壇。陳采席。定天位。則聖典
遵矣。
駮宋慶禮諡議
慶禮在人苦節。為國勞臣。一行邊陲。三十年所。戶庭可樂。
彼獨安於傳遞。稼穡惟艱。又能實於軍廩。莫不服勞辱之
事。而匪懈其心。守貞堅之規。而自盡其力。有一於此。人之
所難。況營州者。鎮彼戎夷。扼喉斷臂。逆則制其死命。順則
為其主人。是稱樂都。其來尚矣。往緣趙文翽作牧。馭之非
才。自經隳廢。便長寇孼。故二十年閒。有事東鄙。僵屍暴骨。
敗將覆軍。蓋不可勝紀。大明臨下。聖謀獨斷。恢祖宗之舊。
復大禹之迹。以數千之役徒。無甲兵之強衞。指期遂往。稟
命而行。於是量畚築。執鼛鼓。親總其役。不愆所慮。俾柳城
為金湯之險。林胡生腹心之疾。蓋為此也。尋而罷海運。收
歲儲。邊亭晏然。河朔無擾。與夫興師之費。轉輸之勞。較其
優劣。孰為利害。而云所兦萬計。一何謬哉。及契丹背誕之
日。懼我犄角之勢。雖鼠穴自固。而駒牧無侵。蓋張星彼都。
繄賴之力也。安有踐其跡以制其實。貶其諡以徇其虛。採
慮始之謗聲。忘經遠之權利。義非得所。孰謂其可。請以所
議。更下太常。庶表行之迹可尋。易名之典不墜者也。
應道侔伊呂科對策第一道(並問)
問。興化致治。必俟得人。求賢審官。莫先慎舉。聖朝受命。於
今百齡。堯封比屋。魏網斯頓。史曹之職。衡鏡攸歸。歲時調
集。士踰累萬。借使崔毛重起。裴樂復存。觀貌察言。且猶未
暇。考行徵實。其可得乎。若遠循漢魏之規。復存州郡之選。
即務辭會府。權歸外臺。牧守之明。何法能鑒。變通之要。厥
路奚由。文武之道。並用無偏。軍旅之制。事宜經遠。而越騎
佽飛。皆出畿甸。丁年負甲。耆日釋戈。兦歿蓋多。軍容每闕。
今欲均井田於要服。遵兵賦於革車。恐習俗滋深。慮始難
就。揆今酌古。其衷若何。且惠在安人。政惟重穀。頃承平既
久。居泰易盈。編戶流兦。農桑莫贍。精求良吏。未之能補。遂
其寬施。則莫懲遊食。峻其科禁。則慮擾疲人。革弊適時。應
有良術。子等並明於國體。允應於旁求。式陳開物之宜。無
效循常之對。
對。嗣魯王道堅所舉道侔伊呂科徵仕郎行祕書省校書
郎張九齡。伏覽睿問。大哉國體。九品流弊。嘗所懵焉。幸因
對揚。庶言其可。古者諸侯貢士。司徒論士。必講禮觀能。鄉
舉里選。故十五十八之歲。大學小學之節。誦習以時。教化
以禮。則孝悌之行。可知於鄉曲。政事之業。可升於國朝。先
王務教。此其大者。及周道既衰。斯文將喪。秦氏滅學。唯力
是親。仁義大壞。俊造亦兦。漢高以馬上非禮。復修三代之
事。魏武以軍中是務。權立九品之儀。後代因循。莫能改作。
紛紛橫調。滔滔皆是。天下公器。可謂傷心。伏惟陛下神啟
睿圖。天佑明德。物不終否。故受之以泰。弊不遂極。乃鼎之
以新。滌瑕蕩穢。今其時也。伏願圖之。夫正其本者萬事理。
勞於求者逸於使。豈有大明御宇。慮此假權之人。循良擇
人。安得謝恩之議。是則外臺會府。真若滿於貯中。濟理適
時。復何殊於掌上者也。且有備無患。兦戰必危。是以振旅
茇舍之儀。羽林佽飛之衞。漢家徵選。咸出五陵。周制供王。
不踰千里。此以均其遠近。會其中正。王者之制。豈虛乎哉。
必開井賦於要服。俾裒益於畿甸。雖經始之規。何施不可。
而圖遠之業。猶願勿遵。且將振九品之頹綱。維百王之絕
略。使官有位次。資有等衰。才苟不侔。時所勿取。使夫能者
代上帝之理。議者息高門之談。吏精其心。人享其利。流庸
不日而來復。耕桑何憂乎不稔。動之斯應。綏之斯來。若惟
作法於末途。非救弊之本意。盛德大業。孰與歸乎。某怖慄
塵埃。棲棲非得言之地。慷慨禾莠。惓惓因獻策之時。何敢
望焉。盡心而已。謹對。
第二道
對。王道務德。不來不強臣。霸道尚功。不伏不偃武。此勞逸
異數。得失可名。故曰務廣德者昌。務廣地者兦。是時漢武
事胡。豈比重華之干羽。秦皇戍越。奚擬公劉之橐囊。雖古
人有言。引之者有同於河漢。而王者大化。行之者必本於
唐虞。不亦然乎。此則開基之大者也。國家因巳有之地。廣
無私之仁。犬戎即敘。肅慎入貢。若力不能救。豈惟桓公之
恥。征在其蘇。是必成湯之怨。然而春秋所貴惟義。所在內
諸夏而外夷狄。此明中國恐弊。不興異域之功。下人苟安。
何惜救兵之舉。則知弔伐之義。隨時之道也。今頗彫弊。抑
非其時。至如守塞則侯應之言為得。斥地則蒙恬之弊可
知。前事昭昭。足為明戒者也。必欲繫單于之頸。裂匈奴之
肩。奚霫背恩。受制於北虜。小人發憤。請議于東征。謹對。
第三道
對。伏惟殿下德成問安。教存齒學。則孝悌之感。元良之貞。
詠子衿之詩。義形乎辭。真吾君之子也。天下幸甚幸甚。伏
以化憑於勢。聲若順風之遠。感因於時。德甚置郵之速。則
何草不偃。何心不應。而曰未能動俗。殿下之至謙也。尚何
術之務而捨此乎。今又降意微言。徵諸墜典。至如黃帝斲
木。蓋取諸意。文王演卦。乃言其象。雖成象之時不同。而得
意之言一也。周公制禮。夏正得天。縱損益可知。而因循不
改。去聖既遠。禮經殊殘。遺文苟存。㣥儒紛糅。故喪服異制。
諸家殊軌。故王肅之旨。約情以斷。鄭元之言。引經取決。呂
氏因封侯之餘俗。採禮官之舊儀。故戴聖採十二紀之首。
為十二月令。存周之典。其故匪他。仲尼以尊魯而取美於
頌。穆公以尊周而見序於書。左氏以艷富稱誣。穀梁以文
清為婉。范甯序事。其義則詳。樂書因秦而遂兦。空有河閒
之制。夾氏在傳而不見。惟餘班固之說。謹對。
上姚令公書
月日。左拾遺張九齡謹奏記紫微令梁公閣下。公登廟堂
運天下者久矣。人之情偽。事之得失。所更多矣。非曲學之
說。小子之慮。所能損益。亦已明矣。然而意有不盡未可息。
區區之懷。或以見容。亦猶用九九之術。以此道也。忍棄之
乎。今君侯秉天下之鈞。為聖朝之佐。大見信用。渴日太平。
千載一時。胡可遇也。而君侯既遇非常之主。已踐難得之
機。加以明若鏡中。運如掌上。有形必察。無往不臻。朝暮羲
軒之時。何云伊呂而已。際會易失。功業垂成。而舉朝之眾
傾心。前人之弊未盡。往往擬議。愚用惜焉。何者。任人當才。
為政大體。與之共理。無出此途。而曩之用才。非無知人之
鑒。其所以失。溺在緣情之舉。夫見勢則附。俗人之所能也。
與不妄受。志士之所難也。君侯察其苟附。及不輕受。就而
厚之。因而用之。則禽息之首。為知巳而必碎。豫讓之身。感
國士而能漆。至於合如市道。廉公之門客虛盈。勢比雀羅。
廷尉之交情貴賤。初則許之以死殉。體面俱柔。終乃背之
而飽飛。身名巳遂。小人恒態。不可不察。自君侯職相國之
重。持用人之權。而淺中弱植之徒。巳延頸企踵而至。諂親
戚以求譽。媚賓客以取容。情結笑言。談生羽翼。萬事至廣。
千變難知。其閒豈不有才。所失在於無恥。君侯或棄其所
短。收其所長。人且不知深旨之若斯。便謂盡私於此輩。其
有議者。則曰不識宰相。無以得遷。不因交遊。無以求進。明
主在上。君侯為相。安得此言。猶出其口。某所以為君侯至
惜也。且人可誠感。難可戶說。為君侯之計。謝媒介之徒。即
雖有所長。一皆沮抑。專謀選眾之舉。息彼訕上之失。禍生
有胎。亦不可忽。嗚呼。古人有言。禦寒莫若重裘。止謗莫如
自修。修之至極。何謗不息。勿曰無害。其禍將大。夫長才廣
度。珠潛璧匿。無先容以求達。雖後時而自寧。今豈無之。何
近何遠。但問於其類。人焉廋哉。雖不識之。有何不可。是知
女不私人。可以為婦矣。士不苟進。可以為臣矣。此君侯之
度內耳。安用小人之說為。固知山藏海納。言之無咎。下情
上通。氣用和洽。是以不敢默默而已也。願無以人故而廢
其言。以傷君侯之明。此至願也。幸甚幸甚。
答嚴給事書
自出江郡。慰誨累及。情義已積。昆弟無喻。人生相知。可謂
厚矣。僕方請歸養。從此告辭。會面無期。所懷當盡。故復累
而言之耳。凡為前相所厚者。豈必惡人耶。僕爰自書生。燕
公待以族子。頗以文章見許。不因勢利而合。但推獎之日。
不量不才。引致掖垣。有負時議。然則初有超拔。豈由本心。
嗷嗷之口。曾不是察。既不稱其服。又加之讒閒。負乘致寇。
幾於不免。當此時也。若無所容。以孤特之身。處背憎之地。
自怪既往。何幸而全。追想寒心。怳怳發悸。嚴子足下。不意
而然。既而遠出。猶有餘釁。巧言潛搆。期僕傾危。故使者之
來。怒於心而色於事。賴於自慎。幸且無咎。不者吹毛洗垢。
求其痕疵。勢窮力屈。將無控告。未始怯事也。有為而然。以
故春中有書。薄言求庇。足下猶不諒此意。以為汲汲於聲
名。而乃約以莊生之言。博以東山之法。曉導精至。誠故人
之情。向之所防。有異來旨。彼二教者。忘情滅識。無有纏愛。
故福至不喜。禍至不憂。今僕養親。豈復割離恩愛。直措心
於此地哉。正欲惟疾之憂。全身遠害。故雖在小小。敢不兢
兢。至如自放身心。雖復懵昧。幸受教於君子。亦聞道於古
人。豈不能少有所適。方復屑屑於毀譽之際也。管仲嘗三
戰三北。而鮑子不以為無勇。以其有親。足下寧不我知。而
有此誨。且往者不自量力。因緣小技。䠥[:#AS-FEBA:●]
[:#AS-FBED:●]薛干進。荏苒歷年。固以
為運屬盛明。朝多君子。義能容物。而忘其孤陋。則不知弊
帚之貴。末路多艱。今專典一州。蓋幸遇已甚。而平生萬事。
為寒暑所移。雖忝簪纓。若墜泉壑者耳。誠恥令名之不副
寵章也。昔賈誼才偕管晏。言則霸王。名重漢廷。官止梁傅。
班固猶云未為不遇。況僕擬非其倫。遇已過彼。顧多慙色。
豈敢怨而更求歟。足下知心。當明義有所在耳。尊者慈愛
諸下。懷寧本鄉。不欲隨官。重有離別。春秋高矣。晨昏久違。
僕豈復規規然徼無妄之福。在悔恡之動。而迥無所恃。單
孑獨立。萬一蹉跌。或遠庭闈。朝心不開。暮髮盡白。行已五
十。獨不知命。是以[:#AS-FD55:●]死抗疏。乞歸侍藥。一則潔膳以展下
情。二則辭滿而無貽憂。周易曰。飛鳥遺之音。不宜上
宜下。蓋取此義。亦自卜者審也。顧恨上負明主邱山之恩。
未有涓塵之答。下愧知己契獎之力。卒無如言之效。又平
生不飾小節。苟取虛名。使吠聲之徒。退有後議。竟未獲盡
展所有之用。以塞罔極之讒。碌碌而歸。不能不耿耿耳。古
人有從所好者。僕亦有心。庶承顏之餘。放性自適。軒冕之
事。亦云儻來。林澤之閒。聊足散慮。縱絕後望。亦了一生。何
必崎嶇不平。齟齬求入。然後為得也。去矣嚴子。勉事聖君。
儻存平仲久要之言。無惜詩人金玉之問。幸甚。張九齡白。
與李讓侍御書
李公足下。夫心以義持。公為時出。雖冥冥入窮神之奧。鬼
莫我窺。而恟恟自眾人之口。通者誰惑。何則。我有獨見之
明。物無浮言之信。亦猶太阿之劍。犀角不足齒其鋒。高山
之松。霜霰不能渝其操。斯豈非愛惡則物之相背。而終始
則我之不移。且如明公義貫心靈。人推正直。遂乃雄飛清
憲。高步等夷。向若見不決於明。濟不兼於物。終然獨善而
已。何自致之若是乎。如此。則明公獨運之機。以獲當仁之
利。固人情之可恕。何橫議之能干。昨所造次下風。求為從
者。亦望心與道合。申一言而取容。人以義圖。輕干駟如脫
屣。則不意制以形骸之外。拘於牙齒之閒。蓋下慎閉門。而
公奚措意。夫國家所以歷試官序。推擇士林。雖因時買利
之夫。猶能變節。而服義兦軀之意。奚遽生疑。此亦人言。亦
何害歲寒之取效。然明公所以不容左右。誠非克堪。固當
別有嚶鳴。如為蛇足。而以為家屬在彼。用防未然。既明公
之慮極精微。亦下官之心懷感激。何者。至如中朝著姓。連
姻華族。及夫委以鈞軸。綜其條流。而朝廷豈可南求儋耳
之酋。北取旄頭之虜。必佇異方之任。乃無內顧之私者耶。
故知事有是非。公無遠近。昔如祁奚之舉子。不避其親。齊
人之為盜。固在於楚。是以為善在已。執一心之既定。詭道
從時。乃千人之所指。然下官所以勤勤自致。其功靡他。正
以居本海隅。始無朝望。昔遇光華啟旦。朝制旁求。誤登射
策之科。忝職藏書之閣。又屬朝廷尚義。端士相趨。復以無
依見容。不時[:#AS-8949:⿱廾]置。所以遲迴城闕。感激身名。未甘田里之
平人。所慕君親之大義。而才能不急。時用無施。俸猶擬於
侏儒。舉未優於儲㣥。所以饑寒在慮。扶侍增遙。而慈親在
堂。如日將暮。遂乃甘心附麗。乘便歸寧。不然。則命非飲冰。
幸安中土。又安能崎嶇執事之末。還無一級。去且二年。願
明公審圖彼人向者何為。嗚呼。忠信獲戾。古人之言。惟教
義之所矜。乃譏嫌之見及。恨不能隳肝嘗膽。徇知己以求
申。而飲氣吞聲。負當年而歎息。庭闈眷戀。行路屏營。斯薄
宦之所嬰。念勞生之有役。望美高傳。何嗟及矣。炯炯式微。
心為誰矣。轉當側聽妙選。用息鄙心。心之有懷。言不能盡。
某再拜。
集賢殿書院奉敕送學士張說上賜燕序
集賢殿者。本集仙殿也。上不以惟睿作聖。而猶垂意好學。
用相必本於經術。圖王亦始於師臣。及乎鴻生碩儒。博聞
多識之士。自開元肇建。以迄於今。大用徵集。煥乎廣內。而
聽政餘暇。式燕在茲。忠臣嘉賓。得盡心之所。聰明文思。有
光被之德。故下以道親。上亦歡甚。即於御座。爰發德音。以
為候彼神人。事雖千載。傳於方士。言固不經。遂改仙為賢。
去華務實。且有後命。增其學秩。是以集賢之庭。更為論思
之室矣。中書令燕國公。外弻庶績。以奉沃心之謀。內講六
經。以成潤色之業。故得出入華殿。師長翰林。惟帝用臧。固
天所賴。拜命之日。荷寵有加。降聖酒之罍。頒御之膳。食以
樂侑。人斯德飽。時有侍中安陽公等承恩預焉。學士右
散騎常侍東海公等攝職在焉。或[:#AS-8C69:●]稷大賢。或泉雲諸彥。
文王多士。周室以寧。武帝得人。漢家為盛。而高視前古。獨
不在於今乎。咸可賦詩。以光鴻烈。
陪王司馬宴王少府東閣序
夫道行與廢命也。非謀之不臧。命通與塞時也。豈力之為
弊。古之君子。推其分。養其和。仲尼得之以絃歌。傅說因之
以版築。至若詩有怨刺之作。騷有愁思之文。求之微言。匪
云大雅。王六官志其大者。司馬公引而申之。謫居何心。不
欲賈生之投弔。窮愁非我。安用虞卿之著書。嘗以風月在
懷。江山為事。簿領何廢。形勝不辜。既好樂而無荒。亦上同
而不混。迨乎倚層閣。憑華軒。川澤清明。上懸秋景。岑嶺迴
合。下帶溪流。聯草樹而心搖。際烟氛而目盡。茲邦枕倚。是
日登臨。豈子虛之過詫。誠仲宣之信美。物色起殊鄉之感。
誰則無情。而道術得異人之資。吾方有遣。於是旨酒時獻。
清談閒發。歌滄浪以放言。詠蟋蟀而傷儉。蓋古人之作者。
豈異於斯。盍賦詩以揚其美。
益州長史叔置酒宴別序
天子建五長。守四方。內以承衞京師。外以攘却戎狄。則有
持其節制。未十年而歷踐。撫其封疆。既一行而寧輯。盡在
我叔父。備聞於朝廷。昔者吉甫是欽。仲著孝友之德。楚子
所畏。趯在諸侯之選。世有實績。今以美濟。俾我張氏。鬱彼
士林。以媚於一人。以正於四國。豈非德能光大。謀必變通。
思古人之獲心。施君子之不器。所以前拜小司馬。兼擁旄
於五命。今為左常侍。仍總戎於三蜀。軌模素遠。綽有先路
之風聲。車服載馳。光被上軍之禮命。莫不文茵暢轂。淑旂
綏章。嘽嘽皇皇。途將出於華陽。威己疊乎夜郎。是時也。四
序鱗次。屬當春夏之交。千里草長。有懷原隰之往。乃闢軒
宇。邀賓寮。自髦士而及同姓。由金華而下建禮。或交以道
合。豈徒肆好之風。或情以族親。所謂宗盟之義。龜組交映。
肴蓛駢羅。而聲欲成文。發中堂之絃管。志在擊節。感四座
之衣冠。必名義而為言。雖聚散而何有。酒酣相顧。驪歌乃
作。白日西下。求壯士之翻車。青山南登。愛忠臣之叱馭。凡
我明懿。賦詩餞行。
景龍觀山亭集送密縣高贊府序
景龍。東山初主第也。始其置金榜。築鳳臺。窮土木之功。極
岡巒之勢。議與磐石同體。造化較力。何其壯哉。自吾君茅
茨不翦。采椽不斲。既抑華而務實。將設教以垂範。以故平
陽化焉。罷歌舞於其地。麻姑見者。變桑田於此時。所謂長
女之宮。鬱為列仙之館。其後嘗有好事。以為勝遊。令日芳
辰。攜手接袂。往往而在。祗取樂焉。高十官雌伏都畿。星言
至止。聞殊庭之可尚。召嘉客以相歡。徒觀其匠幽奇。宅爽
塏。十里九版。豈惟梁氏之作。千巖萬壑。宛是吳中之事。青
林修聳而垂綵。綠蘿蒙籠以結陰。清流若鏡。下照金沙之
底。雜花如錦。傍緣石菌之崖。則可以藻飾形神。揮斥氛滓。
相顧風塵之表。無負雲霄之㮣。既而東主西賓。酒酣樂闋。
聚必有散。匪伊麋鹿之㣥。往而不返。固亦山林之弊。高公
乃振衣而起。舉杯有屬。却計送人。出長安之東道。退思征
馬。向洛陽之南阡。雖暫勞於州縣。廹於簿領。方欲厭於承
明。資其騫躍。夫如是。相知意氣。何恨仳離。盍賦詩焉。以贈
行者。
歲除陪王司馬登辥公逍遙臺序
故郡城有荒臺焉。雖層宇落搆。而遺制巋然。邑老相傳。斯
則辥公道衡之所憩也。辥公不容隋季。出守海隅。豈作臺
榭以崇奢。蓋因邱陵而視遠。必有以清滌孤憤。舒嘯佳辰。
寄文翰以相宣。仰風流而未泯。今司馬公英達好古。清譽
滿時。迹有忤於貴臣。道未行於明主。以長沙下國。同賈誼
之謫居。六安遠郡。無桓譚之不樂。嘗以為仁不異遠。必敷
政以愛人。窮當益堅。已坦懷而樂地。屬府庭閒暇。江浦清
明。南土陽和。覺寒氛之向盡。東郊候暖。愛春色之先來。於
是命輕舸以乘流。趣高臺而降望。越荒堞。披古道。躋隱嶙
而三休。俯芊綿而四極。其遠則烟連墟井。指甌貊以南馳。
雲合山川。距荊吳而北走。其近則深谿見底。鱗介之所出
沒。喬林夾岸。羽毛之所翱翔。悠哉辥公。無不寄也。意神奇
之可接。陟彼峻隅。想風景之不殊。翦為茂草。司馬公又以
為峴山故事。感羊祜以興言。湘水遺風。懷屈原而可作。況
登高能賦。得無述焉。某實小人。受教君子。雖羲之樂會稽
之士。自與許詢。而仲舉禮豫章之人。復招徐孺。是日也。㣥
英在焉。猥惟陋才。忝陪下列。祗命為序。請各言詩。
餞宋司馬序
宋司馬才通命塞。雲翼泥蟠。蔡邕朔方。不廢琴書之業。賈
誼宣室。欲言鬼神之事。既而出宿南浦。與鴻鴈而同歸。追
餞北梁。對江山而不樂。是日渚雲欲霽。林鳥將春。惜時物
之方華。重情人之自遠。㣥公有感。中座無歡。他日清風。自
當元度之夕。茲辰零雨。得無子荊之詠。遂相與援翰。賦詩
贈行。
送幽州王長史赴軍序
漁陽。我之巨鎮也。慎選軍佐。敷求國良。以王公能。有命汝
往。底其耕戰之事。介於將吏之間。則已聲籍天庭。氣雄遼
碣。鷹揚有日。馬首欲東。自名卿大夫。與時髦懿士。莫不激
其節而重其邁。結軫連袂。攜壺抱琴。留飲極於郊歧。望美
延於朔裔者。不可勝數。仲月暄矣。陽時賁若。植物之發芳
香。行人之感意氣。不曰㣥萃。豈懷安於鹿豕。不曰垂堂。已
載馳於原隰。孰不知西笑之美。況伊歲華。東征之勤。兼彼
戎旅。蓋樂不遑舍。君人之所難。義不顧私。志士之為用。今
之作者。聞而休之。各賦詩一章。以志其善也。
韋司馬別業集序
杜城南曲。斯近郊之美者也。背原面川。前峙太一。清渠修
竹。左並宜春。山靄下連。谿氣中絕。此皆韋公之有也。余固
己聞之。開元歲夏四月。猥忝散職。居多放情。跂彼一行。無
忘於夙尚。時其七召。果獲於前期。廼與起居舍人蔡公萬
年主簿韓公惠而得朋。欣然命駕。韋公方拭席見待。羞以
藥物之滋。倚琴相歡。雜以嘯歌之韻。清言移景。閒步周林。
飜飛自情。俯仰為得。斯亦吾儕之樂事。幸可而同也。扶陽
餘慶。磻溪古迹。樹留梓漆。器用天成。庭漸芝蘭。馨香世襲。
斯乃韋氏之懿業。是所為異焉。而韋公尚其同之樂。忘其
異之貴。均林棲於服冕。齊鼎食於榮枯。彼未可量。吾見其
大。迹繼前軌。將為龍以為光。道包遠圖。豈一邱而一壑。二
三君子。相與志之云。
別韋侍御使蜀序
予之友曰韋侯。始以才進。中而遇坎。自廷尉評為益州刺
史。行欲美也。玉映而山輝。善無小也。鶴鳴而天聽。俄自謫
宦。假其察視。奮飛泥蟠。皇華原隰。為持斧之吏。受負弩之
禮。非其明義清節。高邁卓絕。時輩所美。朝議推多。亦焉得
利其往蹇。而振其廢滯。而今而後。予有以見舉德之輶。為
神之介。雖不本於利。而終享其實者有矣夫。火中暑徂。使
車云邁。心同道合。旨酒有踐。或席次林園。或觴臨郊歧。風
流相從。日夕以繼者。於若人如此其厚也。僉以為無欲而
自致。韋子之謂道。有善而不揚。友朋之為過。然則今之所
至。莫近於詩。盍賦一章。以美吾友。故有斯作也。
獅子贊序
夫德之所感者深。物之所懷者遠。中國有聖。占候而自來。
四夷不王。征伐而難致。故絕域有來貢沒羽。諸侯有不入
苞茅。舉其大凡。不在遐邇。頃有至自南海。厥繇西域。獻其
方物。而獅子在焉。爾雅所謂狻麑。如戔[:#AS-FBED:●]虎貓。食虎豹。今
之所見。信然絕猛者也。其天骨雄詭。材力傑異。得金精之
剛。為毛㣥之特。仡立不動。而九牛相去。眈視且瞋。則百獸
皆伏。所以肉視犀象。孩撫熊羆。其餘瑣細。不置牙齒。我天
子示柔遠之義。國無不庭。有伏猛之威。物無難制。故其受
羈絏。伏閑皂。馴而為用。鋒莫可當。然吾君所存。義不謂此。
蓋蠻夷君長。歲時貢獻。或殊琛絕賮。實於內府。或異獸奇
禽。擾於外囿。皆其覲禮。若中國之贄幣。所不辭讓。明異方
之臣妾。此則非有利物之心。充耳目之翫好。以為懷柔之
道。示天地之含容。不其然歟。固無德而稱也。義異獒犬。豈
勞召公之訓。美同赤豹。何關韓侯之詩。凡我侍臣。為之贊
云。
鷹鶻圖贊序
鳥之鷙者。曰鷹曰鶻。鷹也者。名揚於尚父。義見於詩。鶻也
者。迹隱於古人。史闕其載。豈昔之多識。物亦有遺。將今而
嘉生。材無不出。為所呼之變。與所記之不同者耶。然於羽
族之中。絕有豪傑之表。氣感剛悍。體侔銛鋒。顧視之間偉
如也。夫授以勁翮。意不㣥飛。資其利觜。義在鮮食。生有自
然之權。用無可抑之勢。古之言武士法吏。齊名比義者。以
其嚴若郅都。飛若李廣。委質於所事。報功於所養。不憚摧
翼以虧勇。不立垂枝以屈節。是鳥也。向之擬議。不亦宜乎。
夫鸞與鳳將感於仁。所不及也。鷄與鶴猶較其德。彼何有
焉。況其餘雖飛雖鳴。凡者怪者。肉非登俎。才非下鞲。威力
不敵。㣥噪無益。然後知二禽之為用。眾鳥之絕倫者也。故
君子韙其然。工人圖其狀。以象武備。以彰才美。雖未極其
天姿。有以見其風骨矣。昔支遁道林常養名馬。自云重其
神駿。斯圖也。非彼人之徒歟。
