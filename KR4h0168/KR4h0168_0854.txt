欽定全唐文卷八百五十四
李懌
懌。京兆人。唐末進士。入梁累官翰林學士。後唐莊宗入立。
貶懷州司馬。入為衛尉少卿。天成初復拜中書舍人。充翰
林學士。轉戶部侍郎右丞。充承旨。晉天福中自工部尚書
轉太常卿。歷禮部刑部二尚書。分司洛陽。開運末卒。年七
十餘。漢乾祐元年贈尚書左僕射。
封彭城郡王錢鏐為越王制
制曰。惟天作元后。所以保茲黎元。惟王親諸侯。所以建我
藩屏。蓋一人不能獨任。故列辟布於四海。自昔權輿。匪今
作俑。檢校太師守尚書侍中兼中書令上柱國彭城郡王
錢鏐。浙江孕靈。天目鍾秀。武足以安民定亂。文足以佐理
經邦。屬天步之維艱。投筆而起。憤皇靈之不振。枕戈不忘。
人方效忠。天未厭亂。漢宏托金刀之讖。董昌借越鳥之妖。
爾獨憂僭偽之爭強。共行天討。雪朝廷之深憤。自造地維。
屢挫淮氛。式遏廣寇。俾爾浙郡邑。永保金湯之固。屬部人
民。永享袵席之樂。爾四國有西歸之望。予一人無東顧之
憂也。昔平王東遷。庸依晉鄭。典午南渡。允賴并涼。卿之封
地。朕在不蔽。援番君之故事。環勾踐之舊疆。建爾真王。允
茲東夏。於戲。節制兩藩。車徒萬乘。有子奪生死之權。驕心
易滿。有人民社稷之奉。侈心易生。不存忠義之心。曷保功
名之盛。書曰。惟命不于常。又曰。常厥德保厥位。欽哉欽哉。
勿替朕命。可進封越王。增食邑一千戶。實封一百戶。餘如
故。
徙封越王錢鏐為吳王勅
勅曰。朕嗣登大寶。統理萬方。有推誠待人之心。少撥亂反
正之略。京畿叛亂。宗廟震驚。來周公宅洛之謀。定商王遷
殷之業。當茲更始。式表殊勳。檢校太師守尚書侍中兼中
書令上柱國越王錢鏐。一代偉人。三朝元老。定衰救亂。素
存忠義之心。濟世經邦。夙擅英雄之志。鄉兵一起。義聲四
馳。黃鉞初麾。江表大定。包茅時登乎天府。版籍歲貢於有
司。日月塵昏。牛女尋常拱北。淮河鼎沸。浙江日夜朝東。用
徙於越之封。大勾踐之境。爾其糾率侯服。翼戴中朝。選將
練兵。務農積粟。進可參桓文之烈。退可守吳越之區。寧俾
古人。專美前史。於戲。夫差適顛沛之際。罔替尊周。仲謀方
爭攘之時。猶知有漢。況爾名德。殿此大邦。必能宏濟艱
難。一匡天下。予一人實有賴焉。詩不云乎。幹不庭方。以佐
戎辟。爾尚勉旃。可徙吳王。加食邑二千戶。實封二百戶。餘
如故。
封錢鏐為吳越王玉冊文
皇帝若曰。天之視聽在人。有人斯得國。國之興廢在德。有
德則易興。雖曰歷數有歸。亦由人心允協。此商所以割夏。
周所以克殷也。迺者有唐告終。王政日紊。婦寺亂常於內。
蠻貊犯順於邊。列鎮張膽而相攻。大臣悶心而無措。惟思
家族。遑恤朝廷。朕起自兵戎。歷階節度。憂皇天之不弔。閔
黎庶之倒懸。誓衆興師。為民請命。東征西怨。共徯我后來
蘇。簞食壺漿。咸若厥角墜地。竟以數州之力。大翦諸國之
鋒。歷試諸艱。遂叨九錫。稽舜禹之禪。法隋唐之勅。天步未
夷。人情習亂。因商民之思紂。嗾桀犬以吠堯。職具不供。何
所不至。咨爾啟聖光運同德功臣上柱國吳越王錢鏐。山
川毓秀。二五儲精。以不世出之才。行大有為之志。納交伯
府。翼戴中朝。清淮甸之邪氛。不得紊我王氣。斬羅平之妖
鳥。不得鳴我王郊。迨乎授禪之初。首遣宣諭之使。頗知天
命。不效狂謀。匪兼二國之封。曷奬尊王之義。今遣使金紫
光祿大夫尚書上柱國姚垍使副尚書禮部主客員外羅
衮持節備禮。胙土分茅。冊爾為吳越國王。於戲。車徒萬乘。
何戎狄之不可膺。節制三方。何強梁之不可伏。矧百粵夏
后駐蹕之地。三吳太伯肇封之疆。勾踐用之以親周。夫差
以之而駕晉。方賴率三軍而梃荊楚。糾列國以平淮戎。允
為東海屏藩。永保中原重鎮。毋姑息以敗事。毋誇大以墮
功。欽哉欽哉。其聽朕命。
桑維翰
維翰字國僑。洛陽人。後唐同光中進士。晉祖建號。授翰林
學士禮部侍郎知樞密院事。改中書侍郎同中書門下平
章事。天福四年出為相州節度使。歲餘徙鎮泰寧。七年徙
鎮晉昌。少帝嗣位。徵拜侍中守中書令。封魏國公。尋罷為
開封府尹。少帝將降契丹。諷張彥澤害之。
諫賜優伶無度疏
曏者陛下親禦胡寇。戰士重傷者。賞不過帛數端。今優人
一談一笑稱旨。往往賜束帛萬錢。錦袍銀帶。彼戰士見之。
能不觖望。士卒解體。陛下誰與衛社稷乎。
論安重榮請討契丹疏
竊以防未萌之禍亂。立不拔之基局。上繫聖謀。動符天意。
非臣淺陋。所可窺量。然臣逢世休明。致位通顯。無功報國。
省己愧心。其或事繫安危。理干家國。苟猶緘默。實負君親。
是以區區之心。不能自己。近者相次得進奏院狀報。吐渾
首領白承福已下。舉衆內附。鎮州節度使安重榮上表請
討契丹。臣方遙隔朝闕。未測端倪。思陛下頃在并汾。初罹
屯種。師少糧匱。援絕計窮。勢若綴旒。困同懸磬。契丹控弦
玉塞。躍馬龍城。直度陰山。徑絕大漠。萬里赴難。一戰夷兇。
救陛下累卵之危。成陛下覆盂之業。皇朝受命。於此六年。
夷夏通歡。亭障無事。雖卑詞降節。屈萬乘之尊。而庇國息
民。實數世之利。今者安重榮表契丹之罪。方恃勇以請行。
白承福畏契丹之彊。將假手以報怨。恐非遠慮。有惑聖聰。
方今契丹未可與爭者。其有七焉。契丹自數年來。最為彊
盛。侵伐鄰國。吞滅諸蕃。救援河東。功成師克。山後之名藩
大郡。盡入封疆。中華之精甲利兵。悉歸虜北。即今土地廣
而人民衆。戎器備而戰馬多。此未可與爭者一也。契丹自
克捷之後。鋒銳氣雄。南軍因敗衂以來。心沮膽怯。況今秋
夏雖稔。而帑廩無餘。黎庶雖安。而貧弊益甚。戈甲雖備。而
鍛礪未精。士馬雖多。而訓練未至。此未可與爭者二也。契
丹與國家恩義非輕。信誓甚篤。雖多求取。未至侵凌。豈可
先發釁端。自為戎首。縱使因茲大克。則後患仍存。其或偶
失沉機。則追悔何及。兵者凶器也。戰者危事也。苟議輕舉。
安得萬全。此未可與爭者三也。王者用兵。觀釁而動。是以
漢宣帝得志於匈奴。因單于之爭立。唐太宗立功於突厥。
繇頡利之不道。方今契丹。正抱雄武之量。有戰伐之機。部
族輯睦。蕃國畏伏。土地無災。孳畜繁庶。蕃漢雜用。國無釁
隙。此未可與爭者四也。引弓之民。遷徙鳥舉。行逐水草。軍
無饋運。居無竈幕。住無營柵。便苦[:#AS-8DBB:⿰⺡⿱止⿰]。任勞役。不畏風霜。不
顧饑渴。皆華人之所不能。此未可與爭者五也。戎人皆騎
士。利在坦途。中國用徒兵。喜於走險。趙魏之北。燕薊之南。
千里之間。地平如砥。步騎之便。較然可知。國家若與契丹
相持。則必屯軍邊上。少則懼夷狄之衆。固須堅壁以自全。
多則患飛輓之勞。則必逐寇而速反。我歸而彼至。我出而
彼迴。則禁衛之驍雄。疲於奔命。鎮定之封境。略無遺民。此
未可與爭者六也。議者以陛下於契丹。有所供億。謂之耗
蠹。有所卑遜。謂之屈辱。微臣所見。則曰不然。且以漢祖英
雄。猶輸貨於冒頓。神堯武略。尚稱臣於可汗。此謂達於權
變。善於屈伸。所損者微。所利者大。必若因茲交搆。遂成釁
隙。自此則歲歲徵發。日日轉輸。困天下之生靈。空國家之
府藏。此為耗蠹。不亦甚乎。兵戈既起。將帥擅權。武吏功臣。
過求姑息。邊藩遠郡。得以驕矜。外剛內柔。上凌下僭。此為
屈辱。又非多乎。此未可與爭者七也。願陛下思社稷之大
計。采將相之善謀。勿聽樊噲之空言。宜納婁敬之逆耳。然
後訓撫士卒。養育黔黎。積穀聚人。勸農習戰。以俟國有九
年之積。兵有十倍之彊。主無內憂。民有餘力。便可以觀彼
之變。待彼之衰。用己之長。攻彼之短。舉無不克。動必成功。
計之上者也。惟陛下熟思之。臣又以鄴都襟帶山河。表裏
形勝。原田沃衍。戶賦殷繁。乃河朔之名藩。實國家之巨屏。
即今主帥赴闕。軍府無人。臣竊思慢藏誨盜之言。恐非勇
夫重閉之意。願迴深慮。免啟姦謀。欲希陛下暫整和鑾。略
謀巡幸。雖櫛風沐雨。上勞於聖躬。而杜禍防微。實資於睿
略。省方展義。今也其時。臣受主恩深。憂國情切。智小謀大。
理淺辭繁。俯伏惟懼於僭踰。裨補或希於萬一。謹冒死以
聞。
盧擢
擢。漢天福十二年官右拾遺。
請許朝臣封贈父母疏
臣聞詩云。哀哀父母。生我劬勞。又仲由云。樹欲靜而風不
止。子欲孝而親不待。皆以昊天所覆。永報為難。今陛下信
及昆蟲。孝理天下。漏泉之澤。倘尚拘於常制。過隙之限。誠
何慰於孝思。今請應在朝內外文武臣寮亡父亡母。並請
特與追封。既存沒以知榮。則寰區而荷德。
許敬遷
敬遷。漢天福十二年官左衛將軍。
請禁斷契丹樣裝服奏
臣伏見天下鞍轡器械。並取契丹樣裝飾。以為美好。安有
中國之人。反效戎虜之俗。請下明詔毀棄。須依漢境舊儀。
趙熙
熙字績巨。唐宰相齊國公光逢從子。起家授祕書省校書
郎。後唐天成中累遷南省正郎。晉天福中授祕書少監。遷
右諫議大夫。十二年。漢祖入太原。為晉州亂軍所殺。
請令詔書關送史館疏
伏以皇帝陛下應天御宇。纘聖承乾。咸從睿哲之功。克致
文明之運。始自乾坤蕩定。京輦廓清。箴規委諫諍之臣。輔
弼任賢良之士。莫不盡編竹帛。已播遐陬。其有聖德憂勤。
睿謀沉密。至理每叶於神化。格言皆契於天時。或拱極侍
衛之臣。或秉政樞機之地。或陛下有籌畫之妙。或大臣得
應對之儀。外班既不聞知。直史憑何紀錄。實慮歲月深久。
永作遺文。自此凡是內中公事。及詔書奏對。應不到中書
者。伏乞委內臣一人。旋具抄錄。月終關送史館。庶使簡編
畢備。言動無遺。垂萬古之美談。顯一時之盛事。
請令文武兩班更互奏對疏
伏自陛下乘乾之後。纘聖已來。從諫如流。求賢不倦。遂令
五日之內。一度敷敭。百辟之間。咸陳管見。伏覩武班朝士。
皆大國賢臣。或繼委藩任。或盡知民瘼。或久諳師旅。或深
知兵機。或將相子孫。或貔貅列士。或銜命每推於專對。或
臨戎嘗立於殊功。蘊器業而不敢自陳。有籌畫而無繇上
奏。方今烝黎尚困。兵革未銷。儻一言仰合於天心。一事有
資於軍志。可裨睿算。便致小康。抱材能者。無愧於朝廷。懷
義勇者。何慙於休運。伏望令兩班更互奏對。
趙瑩
瑩字元輝。華州華陰人。梁龍德中舉進士。為康延孝從事。
後唐明宗時。晉祖為保義節度使。以瑩為節度判官。及即
位。累遷門下侍郎同中書門下平章事兼吏部尚書。少帝
嗣位。拜守中書令。明年檢校太尉。出為晉昌節度使。移鎮
華州。入為開封尹。開運末復知政事。契丹滅晉。從少帝北
遷。卒於幽州。
請令呂琦尹拙修唐史奏
所修唐史首尾二十一朝。[:#AS-92F9:⿰帛⿱丿糸]歷三百餘載。其於筆削。斯實
難辦。必藉㣥才。司分事任。張昭等五人奉勅同撰。內起居
郎賈緯丁憂去官。竊以刑部侍郎呂琦侍御史尹拙。皆富
典墳。嘗親簡牘。勸善懲惡。雅符班馬之規。廣記備言。必稱
董南之職。上祈聖鑒。俾共編修。
論修唐史奏
伏以唐室君臨。歷年長遠。至若王言帝載。國史朝經。治平
之時。充溢臺閣。自季朝喪亂。迨五十年。四海沸騰。兩都淪
覆。竹簡漆書之部帙。多己散亡。石渠金馬之文章。遂成殘
缺。今之書府。百無二三。臣等虔奉綸言。俾令撰述。襃貶或
從於新意。纂修須按於舊書。既闕簡編。先憂漏落。臣今據
史館所闕唐書實錄。請下勅購求。昔咸通中。宰臣韋保衡
與蔣伸皇甫煥撰武宗宣宗兩朝實錄。皆遇國朝多事。或
值皇輿播越。雖聞撰述。未見流傳。其韋衡裴贄。合有子孫。
見居職任。或門生故吏。曾託纂修。或祕藏於士族之家。或
韜隱於鉅儒之室。聖代方編於舊史。耆年有事於故朝。聞
此譔論。諒多快愜。況行恩奬。以重購求。請下三京諸道及
中外臣寮。凡有將此數朝實錄詣闕進納。請量其文武才
能。不拘資地。與除一官。如卷帙不足。據數進納。亦請不次
奬酬。以勸來者。自會昌至天復。垂六十年。其初李德裕平
上黨。著武宗伐叛之書。其後康丞訓定徐方。有武寧本末
之傳。如此色類。記述頗多。復有世積典墳。家傳史筆。或收
纂當時除目。藏在私居。或採摭近代制書。以為文集。未逢
昌運。無以發明。今屬搜揚。誠為際會。既伸志業。佇見旌讐。
請下中外臣寮。及明儒宿學。有於此六十年內。撰述得傳
記及中書銀臺事史館日歷制詔冊書等。不限年月多少。
並許詣闕進納。如年月稍多。記錄詳備。請特行簡拔。不限
資序。臣與張昭等共議。所撰唐史。祇敘本紀列傳十志。本
紀以綱帝業。列傳以述功臣。十志以書刑政。本紀以綱帝
業者。本紀之法。始於春秋。以事繫日。以日繫月。以月繫時。
以時繫年。刑政無遺。綱條必舉。須憑長歷。以編甲子。請下
司天臺。自唐高祖武德元年戊寅至天祐元年。為甲子轉
年長歷一道。以憑編述諸帝本紀。列傳以述功臣者。古者
衣冠之家。書於國籍。中正清議。以定品流。故有家傳族譜
族圖。江左百家。軒裳繼軌。山東四姓。簪組盈朝。隋唐己來。
勳書王府。故士族子弟。多自紀世功。備載簡編。以光祖考。
今宸恩渙洽。屬意譔論。卿士大夫。咸多世族。聞茲汗簡。孰
不慰心。請下文武兩班及藩侯郡牧。各敘累代官婚名諱
行業功勳狀一本。如有家譜家牒。亦仰送官。以憑纂敘列
傳。十志以書刑政者。五禮之書。代有沿革。至開元刊定。方
始備儀。自寶應以來。典章漸缺。其祇見郊廟。冊拜公王。攝
事相禮之文。車輅服章之數。勢移權倖。禮或僭差。故軍容
釋奠於儒宮。舉朝議誚。巷伯扈鑾而法服。博士抗論。年代
既深。禮文斯忒。請下太常禮院。自天寶已後至明宗朝己
來。五禮儀注。朝廷行事。或異舊章。並據增損節文。一一備
錄。以憑撰述禮志。四懸之樂。不異前文。八佾之容。或殊往
代。隋唐已來。樂兼夷夏。乃有文舞武舞之制。坐部立部之
名。天寶之初。雲韶大備。寶應之後。音律漸衰。郊廟殿廷。舊
章斯缺。自咸秦蕩覆。鐘石淪亡。龍紀返正之年。有司特鑄。
懸樂旋宮之義。空有其文。請下太常寺。其四懸二舞增損
始自何朝。及諸廟樂章舞名開元十部用廢本末。一一按
錄。以憑譔述樂志。刑名之制。代有重輕。隋唐以來。疏為律
令。然累朝雖有制勅相次。增益舊條。以此格律之文。未能
畫一。後勅不編於實錄。諸制多在於法書。請下大理寺。自
著律令己來後勅入格條者。及會昌己來所經疑獄。一一
關報。以憑撰述刑法志。律歷五行。天文災異。中書實錄。前
代具書。自唐季亂離。簡編淪落。太史所奏。並不載於冊書。
謫見之文。時或存於星歷。請下司天臺。自會昌己來。天文
變異。五行休咎。歷法改更。據朝代年月。一一條錄。以憑撰
述天文律歷五行等志。唐初定官品令。三公三師為第一
品。尚書令僕射為第二品。兩省御史臺寺監長官六尚書
為第三品。自定令己後。官品錯舛。比諸令文。前後同異。又
有兼攝檢校之例。資授冊拜之文。軍容或盛於朝儀。使務
漸侵於省局。以此官無定令。位以賞功。臺府之權。隨時輕
重。求諸官志。前代無聞。請下御史臺。自定令己後。文武兩
班品秩。或升或降。及府名使額。寺署廢置。官名更改。一一
具析。以憑撰述職官志。畫野離彊。實均九貢。帶河礪嶽。爰
命諸侯。唐初守邊。則有都督總管之號。開元命將。即有節
度按察之名。故刺史多帶於使銜。郡閣更兼於軍額。其後
四安之地。因亂多設於戎夷。九牧之中。乘寵遂邀於旄鉞。
故山河易制。名類實繁。請下兵部職方。自開元己來。山河
地理。使名軍額。州縣廢置。一一條列。以憑撰述郡國志。漢
述藝文。隋編經籍。蓋以總括典墳之部。牢籠流略之書。唐
初以迄開元。圖書大備。歷朝纂述。卷軸彌繁。若不統而論
之。何彰文雅之盛。請下祕書省。自唐初己來。古今典籍經
史子集。元撰人姓氏四部大數報館。以憑撰述經籍志。臣
名叨輔弼。學愧裁成。獲奉制書。俾專信史。伏以有唐纘歷。
累葉承平。文德武功。己紛綸於圖牒。記言載筆。尚闕漏於
簡書。皇帝陛下永念淪胥。深思揖讓。周武謁成湯之廟。不
忘故朝。漢皇封王赧之孫。蓋悲亡國。今則己覃優渥。爰勤
纂修。凡在臣僚。孰不知感。所懼史才短淺。識局荒唐。實慮
庸虛。有孤宸委。所陳條例。如可施行。請下所司。庶幾集事。
李鏻
鏻。唐宗室子。舉進士不第。常山趙王鎔辟為從事。後唐同
光初授宗正卿兼工部侍郎。出為河中節度副使。明宗即
位。召入為太子賓客。歷兵部戶部侍郎工部戶部尚書。轉
兵部尚書。晉天福中守太子少保。開運中遷太子太保。漢
祖即位。授守司徒。卒年八十八。贈太傅。
請朝官舉賢疏
朝班自四品己上官。各許薦令錄兩人。五品六品官。許薦
簿尉兩人。使廉慎能名者。同受爵賞。貪婪害物者。並坐刑
書。各舉所知。不蔽賢路。
龍敏
敏字欲訥。幽州永清人。少仕州。攝參軍。後唐同光中累遷
兵部侍郎。授北京副畱守。召為吏部侍郎。入晉以本官判
戶部。遷尚書左丞。開運中改工部尚書。漢乾祐元年卒。年
六十三。贈右僕射。
條陳臺中事宜疏
伏以臺司除御史中丞隨行印及左右巡事監察使并出
使印等外。其御史臺印一面。先准令式。即是主簿監臨。近
年已來。緣無主簿。遂至內彈御史。權時主持。嘗隨本官。出
入不定。伏緣臺中公事。不同諸司。動繫重難。常憂遲滯。當
奏申堂之際。及牒州牒府之時。事無輕重。並使此印。今准
令式。逐日有御史一員臺直承受制勅公文。其御史臺印。
今欲勒畱臺中。不令在外。選差令史一人帖司一人。同知
此印。凡有諸色文按印發之時。指揮諸司。各置印歷一道。
具其事節件數。書在歷中。即於直官面前。點簡印發。其印
至夜封閉。候交直轉付下次直官。共議執行。保無差謬者。
伏以御史臺事總朝綱。職司天憲。所管人吏。色役最多。上
至朝堂。次及班列。或在京勾簡公事。或外地催勘稽違。監
守狴牢。行遣按牘。或隨從出使。或祠祭監臨。凡有係於臺
司。皆須藉其人吏。俾無闕事。以贊國容。近年以來。人數極
少。及月限者。授官出外。為官滿者。追呼未來。人吏既到。不
勉公事。便至停滯。切以往歲臺中。亦闕人吏。曾於諸州抽
取。今欲於諸州使院內量事差取十人。據臺中諸司闕人。
臨時量才填補者。一具臺中令史。今欲條流。凡出官考滿。
卻來歸司者。便具到日申堂。請以到日繫其選限。如有經
年不到。追領不來。即具申堂。便乞除落名姓。
