欽定全唐文卷五十一
德宗(二)
贈段秀實太尉詔
見危致命之謂忠。臨義有勇之謂烈。惟爾克勵臣節。不憚
殺身。惟朕式嘉乃勳。懋昭大典。曰台不德。罔克若天。遘茲
殷憂。變起都邑。惟爾卿士。嗷然靡依。逼畏所加。淄澠共混。
故開府儀同三司檢校禮部尚書司農卿上柱國張掖郡
王段秀實。操行嶽立。忠厚精至。義形於色。勇必有仁。頃者
常鎮涇原。克著威惠。叛卒知訓。咨爾以誠。賊泚藏姦。欺爾
以詐。守人臣之大節。洞元惡之深情。端委國門。挺身白刃。
誓碎凶渠之首。以敵君父之讎。視死如歸。履虎致咥。噫。天
未悔禍。事乖垂成。雄風壯圖。振駭羣盜。昔王蠋守死以全
節。周顗正色而抗詞。惟我信臣。無愧前哲。聲聞寰宇。義冠
古今。足以激勵人倫。光昭史冊。不有殊等之賞。孰表非常
之功。爰議疇庸。特超限。著之甲令。樹此風聲。可贈太尉。
諡曰忠烈。宣行史官。仍賜實封五百戶。莊宅各一區。長子
與三品正員官。諸子並與五品正員官。仍廢朝三日。收京
城之後。以禮葬祭。旌表門閭。朕承天子人。臨馭億兆。一夫
不獲。則曰時予之辜。況誠信不達。屢致寇戎。使抱義之臣。
陷於凶逆。有臨危致命。歿而愈彰。有因事成功。權以合道。
苟利社稷。存亡一致。酬報之典。豈限常員。並委所司。訪其
事蹟。續具條奏。當加襃異。錫其井賦。圖形雲閣。書功鼎彝。
以彰我有服節死誼之臣。傳於不朽。
宥李懷光宣諭河中將士詔
閒者變興京邑。朕播越奉天。李懷光仗義帥師。自遠赴難。
逆黨奔潰。危城解圍。錄其茂勳。嘉其明節。所以任崇元帥。
位極上台。而祿滿盈。慮迴惑。信受閒諜。自生疑貳。朕以匡
復大計。藉其成功。曉諭將相。禮待殊厚。而野心不革。狂顧
逾甚。欺誘羣帥。襲奪衆軍。誣陷信臣。拒違詔命。與朱泚結
固。通使往返。放肆凶威。彰示狂逆。務為劫脅。迅發醜言。萬
情失圖。諸將咸憤。所以重茲巡狩。越次梁岷。違奉宗祧。淪
汙士庶。撫心自咎。良增愧歎。寔由朕格物之誠不至。知臣
之鑒不精。永惟此軍。功著王室。安祿山之作亂。肅宗以朔
方之衆復區夏。僕固懷恩之縱逆。代宗用朔方之師靜關
塞。洎朕涉此多難。露處奉天。內則擐甲登陴。外則歷險赴
難。寒不挾纊。夜不釋戈。邦國不傾。寇仇斯屏。竭誠致命。力
衆一心。朕方期收復皇都。策勳命賞。永同休戚。大報功勞。
豈圖餘孽未平。叛臣連禍。臨制將士。莫由自申。憤激於中。
誓不同惡。每一念此。惻然疚心。猶以懷光舊勳。務於容貸。
其副元帥太尉中書令河中尹朔方等諸道節度觀察等
使。宜並罷免。改授太子太保。其所管兵馬。委本軍自舉一
人功高望重者便宜統領。速具奏聞。當授旌旄。以從人欲。
應朔方及諸軍在行營并奉天兵士春衣等。時方暄熱。並
未支給。每想暴露。豈遑安居。今江淮轉運。般次即至。續當
支遣。朕知朔方將士忠順。惜朔方將士功名。所以殷勤再
三。視遠如邇。斯言必信。毋自棄焉。
贈郭雄同州刺史詔
朕越自邦畿。至於梁漢。而庶尹卿士。各勤其職。雄以鋒刃
之下。倉卒遇害。親戚阻絕。孤魂何依。豈不以予一人不德。
而使子大夫罹其禍也。永言憫惻。增軫於懷。爰申寵贈。俾
如常典。
諭李懷光詔
李懷光往因職任。頗著幹能。朕嗣位之初。首加拔擢。託為
心膂。授以旌旄。頃歲河朔不寧。令往征討。任兼將相。恩極
邱山。及朱泚猖狂。誘姦作亂。擾動京邑。逼迫奉天。懷光率
領全軍。奔赴國難。凶逆逃遁。宗社再寧。保安朕躬。實有所
賴。委元帥河中府之權。兼太尉中書令之秩。廣增戶食。賞
及宗親。人臣之盛。莫與為比。豈朕於懷光不盡。豈朕報懷
光不崇。京邑未收。嫌釁巳搆。被朱泚潛使姦人說誘。又受
張佋等惑亂之辭。曾不覺知。自生疑阻。遂與元惡通和往
來。朕志在推誠。事皆掩覆。禮遇轉厚。委任轉深。都不悛心。
凶惡日甚。勅書慰問將士。懷光並不令宣。三軍咸欲收城。
懷光並不令出。自云巳共朱泚定約。不能更事國家。兼朱
泚所遣來人。令見宣慰勅使。公言迫脅。無復君臣。朕以眇
身。獲承鴻業。務全大計。遷幸山南。蒼黃之閒。備歷危險。賴
朔方等軍將士。保守忠義。恥陷惡名。不謀同辭。誓守臣節。
懷光知將士之意。不可改移。徑往河中。偷安朝夕。據有罪
迹。情實難原。然以奉天解圍。嘗著勳烈。昨又遣男璀等謝
罪。懇請束身歸朝。朕憫其改過之誠。念其赴難之效。以功
贖罪。務在優容。令給事中兼御史大夫孔巢父齎先授懷
光太子太保勅牒。河中宣慰訖。三日內便與懷光同赴上
都。所在保護。不得邀截驚動。違者按以軍令。仍許懷光將
百人巳下。隨身防援。如欲使令家口同行亦聽。懷光若至
闕庭。必保全終始。厚恩寵命。待之如初。仍賜實封五百戶。
子孫承襲。代代無絕。信如皦日。朕不食言。朔方軍素推忠
義。國家每有危難。未嘗不立大功。子儀兩收京城。皆是此
軍之力。昨又遠從河北。來赴奉天。逆賊畏威。望風奔遁。眷
言殊績。朕豈暫忘其事。將士各竭忠志。叶心勠力。橫遭迫
脅。無路自申。每一念之。痛心自咎。比者君臣阻隔。只為懷
光一人。今懷光自請入朝。猶捨其罪。況諸將士並是功臣。
各宜坦然。更勿憂慮。所有官爵實封。並賜名定難功臣。一
切如故。仍準元勅。超五資與改轉。
討李希烈詔
朕臨御萬方。失於君道。兵革不息。於今五年。閔衆庶之勞。
悔征伐之事。而李希烈蔑義棄德。反道虐人。朕哀彼生靈。
陷於塗炭。苟存拯物。不憚屈身。故於首春。特布新令。赦其
殊死。待以至誠。使臣纔及於郊圻。巨猾巳聞其僭竊。酷烈
滋甚。吞噬無厭。將相大臣。咸懷憤激。繼陳章䟽。固請討除。
朕以所行天誅。本去人害。兵戈既接。玉石難分。言念勳臣。
橫遭脅制。雖思改革。厥路無由。乃受汚終身。啣冤沒代。淪
胥以逞。誠可痛傷。豈孽自一夫。而毒流萬姓。為人父母。寧
不愧懷。宜令諸道節度使。將欲進軍。先加曉諭。王師致討。
唯止元凶。所有脅從。一切勿問。如能去逆效順。因事建功。
明設科條。以示襃勸。
權停來年郊廟詔
朕一經播遷。久曠禮儀。不唯霜露之感。實貽失墜之憂。賴
先澤在人。上帝臨我。克平大難。載復舊京。方欲展禮郊丘。
請罪宗廟。而乃股肱卿士。詢謀異同。明孝敬之大端。陳古
今之正義。三省章表。深體乃誠。以義制心。允從衆請。予之
不德。愧歎良深。其來年告謝郊廟。百寮請俟後期者可之。
其元日御含元殿準式。
贈顏真卿司徒詔
君臣之義。生錄其功。沒厚其禮。況才優任國。忠至滅身。朕
每興歎。勞於寤寐。故光祿大夫守太子太師上柱國魯郡
公顏真卿。器質自天。公忠傑出。出入四朝。堅貞一志。屬賊
臣擾亂。委以存諭。拘脅累歲。死而不撓。稽其盛節。實謂猶
生。朕自貽斯禍。慚悼靡及。式崇嘉命。兼延爾嗣。可贈司徒。
仍賻絹帛五百端。米三百石。男頵碩等。至喪制終後。所司
聞奏。超授官秩。
給百姓耕牛詔
諸道節度觀察使所進耕牛。委京兆府勘責有地無牛百
姓。量其產業。以所進牛均平給賜。其有田五十畝巳下人。
不在給限。
許百姓開採瑟瑟詔
瑟瑟之寶。中土所無。今產於近甸。實為靈貺。朕不飾器玩。
不尚珍奇。嘗思返樸之風。用明恭儉之節。其出瑟瑟處。任
百姓求採。不宜禁止。
招撫河中將士詔
朔方及諸軍應在河中將士。頃赴奉天。濟朕危難。皆是功
臣。懷光脅其妻孥。脫身無路。朕屬者下詔招諭。官爵實封。
一切如舊。雖獲於陣上。亦無所傷。皦然此心。無負忠義。今
馬燧渾瑊並諸軍勝捷相繼。河中將校。歸降頗衆。皆奉國
捐家。足以見軍士之心。興言感歎。宜加優撫。宜以馬燧渾
瑊充招撫使。棄逆歸順。一切不問。歸順將士。仍別建營屋。
優給任用。各盡其才。所在誘諭。務稱朕意。
授韋執誼等官詔
朕祗膺祖宗之業。猥臨億兆之上。任大守重。不敢康寧。永
懷萬事之統。懼有所闕。夕惕若厲。中夜以興。求賢審官。期
於致理。而政化猶鬱。太平未臻。思得海內忠良。竭誠規諫。
洎經術之士。才略之臣。以明教化。以立武事。惟茲三者。政
之大經。慮巖穴之閒。尚多遺逸。故科別條目。廣延異能。賢
良方正能直言極諫韋執誼等。達於理道。甚用嘉之。位以
旌能。宜升秩敘。其第三等人委中書門下即超資與處分。
第四等人即優與處分。第五等人即與處分。嗟乎。強學以
待問。進德以及時。昔公孫宏猶聞十上。失之正鵠。必反諸
身。凡為多士。宜各自勉。
祀五方配帝不稱臣詔
郊祀之禮。本於至誠。制禮定名。宜從事實。五方配帝。上古
哲王。道濟蒸人。禮著明祀。論善計功。則朕德不類。統天御
極。則朕位攸同。而祝文稱臣以祭。既無益誠敬。有黷等威。
此豈朕禋祀聰明昭格上下之意。前京兆府司錄參軍高
佩上䟽。其理精詳。朕重變舊儀。訪於卿士。申明大義。是用
釋然。依從改正。以敦至禮。自今巳後。五方配帝祝文勿稱
臣。餘禮如舊。
賜百官錢詔
百辟卿士。實惟股肱。頃屬艱虞。損家殉節。累經寇難。靡不
困窮。洎復上京。薦遭歉歲。官俸既薄。公田不收。外虧導從
之儀。內懷凍餒之戚。朝列尚爾。蒸人何堪。軫於深衷。良用
愧惻。應文武常參官等。宜共賜錢七萬貫。委度支據班秩
職事。及所損職田多少。量等級從今至明年四月以來。隨
月支給。凡厥多士。宜悉朕懷。
歲歉罷朝賀詔
朕以眇身。仰承列聖。不能纂修先志。以洽昇平。馴致寇戎。
屢興兵革。上元降警。蝗旱為災。年不順成。人方歉食。言念
於此。實用傷懷。是以齋心別宮。與人祈穀。雖陽和候。而
黔首無聊。稱慶於予。竊所不敢。其來年來正月一日朝賀宜
罷。
襃涇陽令韋滌詔
滌有禦災之術。有字物之方。人不流亡。事皆辦集。惟是一
邑之內。獨無愁怨之聲。古之循良。何以邁此。可檢校工部
員外郎兼本官。賜緋魚袋。並賜衣一襲。絹一百匹。馬一匹。
凡百君子。各宜自勉。
加恩被擒將士詔
李希烈負恩作亂。刦脅平人。朕念生靈無辜。務欲息兵捨
罪。累行赦令。皆許自新。言必再三。事出誠素。此朕含垢忍
恥。屈法為人之心。天下所明知也。希烈又固執凶圖。驅脅
將士。違我詔命。犯我軍兵。今月三日。遣偽署申隨唐鄧四
州都知兵馬使杜文朝率馬步五千人入襄州北界。山南
東道節度使樊澤勒兵馬與戰。大破其徒。斬級擒生。盪除
略盡。又於陣上生擒杜文朝及大將馬坦然等。此皆朕德
不昭感。教未敷行。致使平人。脅從逆命。其帥有罪。其人何
辜。朕所以省表悼心。感事增歎。猶冀改過。尚可息兵。明稱
屈己之心。式洽好生之義。其陣上生擒將士馬坦然等七
百九十人。宜令樊澤給衣服糧食。並却放還。并寫前後赦
文勅命宣示。淮西將士等有能向化者。準赦令一切不問。
官爵如初。其傷痍未盡復者。並委醫療。令其得所。其陣上
所殺人。宜差所繇官於側近埋瘞。兼立碑記。無使暴露。鬱
吾春和。其杜文朝。身領全軍。事得繇己。不能歸順。力屈就
擒。待到日當有處分。
拜風師雨師詔
風雨等師。升為中祀。有烈祖成命。況在風雨。事切蒼生。今
雖無文。朕當屈己再拜。以申子育萬姓之意。
命舉選人習開元禮詔
開元禮國家盛典。列聖增修。今則不列學官。藏在書府。使
效官者昧於郊廟之儀。治家者不達冠婚之義。移風固本。
合正其源。自今巳後。舉選人有能習開元禮者。舉人同一
經例。選人不限選數許集。但問大義一百條。試策三道。全
通者超資與官。義通七十條策通二道巳上者放及第。巳
下不在放限。其有試官能通者。亦依正員官例處分。其明
經舉人。有能習律一部以代爾雅者。如帖義俱通。於本色
減兩選。令即日與官。其明法舉人。有能兼習一經小帖義
通者。依明經例處分。
增置金吾十六衞料錢糧課詔
左右金吾及十六衞將軍。故事皆擇勳臣。出鎮方隅。入居
侍從。自天寶艱難之後。衞兵雖然廢闕。將軍品秩尤高。此
誠文武勳臣出入轉遷之地。宜增祿秩。以示優崇。並宜加
給料錢。及隨身糧課。仍舉故事。置武班朝參。其廊下食亦
宜加給。其十六衞各置上將軍一人。秩從二品。左右金吾
上將軍俸料。次於六統軍支給。欲求致理。必藉兼才。文武
遞遷。不全限隔。自今內外文武缺官。於文武班中量才望
相參敘用。仍依故事於本衞量置衞兵。所司條件以聞。
以吐蕃入寇避正殿詔
昔我皇祖光宅天下。底綏四方。修德以安邊。悅近而來遠。
朕嗣守丕構。姑務息人。頃以西蕃。載申信約。蓋欲惠康庶
士。協靜封陲。而戎狄無厭。大棄明義。入我河曲。害我生靈。
鹽夏兩州。淪陷蕃醜。哀此蒸庶。家業流離。去父母之邦。捐
骨肉之愛。繇朕薄德。俾人罹殃。興言疚懷。若墜焚灼。側身
惕慮。豈敢遑寧。所宜省躬。深自咎戒。今視朝避正殿十五
日。百僚奏事。悉於延英處分。庶答天譴。用惕深衷。咨爾三
事大夫。洎於百辟。所宜一乃心力。共弼予違。式佇嘉謀。克
清寇患。宣示中外。使悉朕懷。
三節賜宴賞錢詔
比者卿士內外。朝夕公務。今方隅無事。蒸民小康。其正月
晦日三月三日九月九日三節日。宜任文武百僚。擇勝地
追賞。每節宰相常參官共賜錢五百貫文。翰林學士一百
貫文。左右神威神策等十軍各賜五百貫。金吾英武威遠
及諸衞將軍共賜二百貫。客省奏事共賜一百貫。委度支
每節前五日支付。永為常制。
令常參官陳奏利害詔
蕃寇雖退。疆理猶虞。安邊之策。必有良算。各委常參官具
所見封進。每坐日三四人。陳奏利害。
張茂宗尚公主詔
古稱俯就。是謂通喪。恩之所加。禮亦有變。銀青光祿大夫
前行光祿卿員外置同正員駙馬都尉張茂宗。華冑恭仁。
溫良美茂。當申下嫁之命。式寵舊勳之家。頃屬待年。俄聞
在疚。以其倚門之訓。且在遺言。築館之期。當從先近。俾參
秩於環衞。以承榮於湯沐。可雲麾將軍起復左衞將軍員
外置同正員駙馬都尉。
