欽定全唐文卷五百六
權德輿(二十四)
唐故中大夫守尚書工部侍郎兼御史大夫史館修撰上柱國賜紫金魚袋充弔贈吐蕃使贈禮部尚書張公墓誌銘(幷序)
有唐博物通理之君子常山張君。諱薦字孝舉。以小司空
亞丞相將大君之命。結絕域之成。貞元甲申歲夏六月。出
車國門。在途被病。秋七月戊寅。復左轂於青海之西。其孤
敦。與軍吏章騎。護轜車而東。明年春三月。至於京師。天子
憫然加恩。追崇大宗伯。俾尚書郎弔祠。職喪法賻。秋七月
癸酉。安宅於某原。君之先。漢常山景王耳之後也。曾王父
義。皇澤州治中。王父文成。司門員外郎。贈國子司業。烈考
不忒。揚州天長縣令。贈睦州刺史。代名儒學。至君章大。七
歲善屬詩。十歲通太史公書。未弱冠。有令聲於江湖閒。優
游恬智。博貫古今。約已求志。視苟進如探湯。東諸侯表其
材以聞。廷命左右禦率府兵曹參軍。尋以傳車徵。加史館
修撰。以勞授陽翟縣尉。朝廷難諷議禮文之任。拜左拾遺。
換太常博士。柬求儁茂。遷工部員外郎。轉郎中。修保氏
之職。擢左諫議大夫。為權倖者所侵。改祕書少監。用久次
升為祕書監。前年。戎王發導譯。請棄細故。以休寧西方。先
皇帝思所以臨存即敘。故有冬官南臺之拜。自筮仕至沒
身。與載筆終始。書盛聖一王之法。考周禮魯史。修明裦貶。
好古者謂君辨裁而直。其為禮官。講貫洽聞。統同辨異之
大。乖疑隱微之旨。皆折中於君而優為之。貞元郊祀。告類
報本。再以臺郎攝贊大儀。知禮者謂之閎達而敏。使節法
冠。從古所難。始則內廷參侍。出疆命介。次則專席委重。登
車有光。減邊貢之蹄轍。紓齊人之杼軸。四牡所履。陰方洽
驩。及是以撫和憬俗。非君莫可。竟以靡盬。終於絕漠。感慨
者謂君盡瘁而忠。凡歷十官。而八在歷。其他三帖職。二承
攝。一追命。春秋六十一。君子之道。有初有終。悲夫。惟君端
直廉正。醇醲博厚。儼若彝器。中涵靈龜。以庸制祿。故不至
隱約。以道藩身。故不至燻灼。中立大朝。為名卿碩儒。和而
不同。直而不詐。東陽之長者。富平之默識。繄君有焉。初興
元貞元之閒。轂下饑旱。乘輿避正殿。君引古抗章。條其日
數。詳定昭德皇后廟樂及太儀位號儀大臣祔廟鼓吹之
法。皆稱典義而為故事。有文集三十卷。犖犖然君子之詞
也。上疏陳史職利弊。指明切實。有裨王度。著史遁先生傳。
臣節之貞厲見焉。纂十祖贊。家風之德善章焉。至若宰輔
傳略靈怪集同僚籍寓居錄等又數十編。自成一家之言。
初娶太原鄔氏。某官之女也。繼室安平郡陳氏。某官某之
女。柔嘉有儀。而賦命不稱。嗣子敦靖。為宮衞紀綱掾。次曰
敦。參鄭州軍事。次曰敦業敦謙敦紹等。克家孝謹。執禮哀
敬。以德輿再同玉堂金華之署。承先子之歡。里仁服義。為
日固久。泣狀遺懿。以表識為請。是用舉其大而略其細。銘
諸墓門。其詞曰。
天下圭表。繫乎史職。卬卬冬官。二紀良直。王者惠澤。先於
遠人。皇皇使軒。三抵殊鄰。禮以節事。每馳極摯。文以導誠。
克諧雅聲。思若雲鬱。心猶砥平。懷黃刻采兮實稱其服。志
力方壯兮奄然不淑。有生必化兮邃古同塗。憫君輤裧兮
來自外區。難也收子兮故人刻石。湛恩襚印兮賁此幽穸。
唐故太常卿贈刑部尚書韋公墓誌銘(幷序)
維貞元十七年秋七月乙酉。太常韋公諱渠牟。年五十三。
啟手足於靖恭里。戊子詔書。以大司寇印綬告第。其孤博
古近古等。號咷崩慕。以冬十一月甲子。蓍與蔡叶。告窆於
某原。其徽數用天子之追命。其誠儉用先人之理命。既而
纘書出處之義行官業。請斲圓石。藏於內云。公字某。京兆
杜陵人。自楚元王傅漢丞相節侯恭侯而下。其族盛大。天
爵人爵。沛然兩集。六代祖範。隋郿城莊公。曾祖餘慶。皇坊
州刺史。祖景駿。房州刺史。父永。著作郎兼蘇州司馬。同氣
齊名。皆以文學論著為賢卿大夫。而著作志氣閎邁。落落
有奇節。公即第若干子也。年十二。善賦詩屬書。未弱冠。博
極今古。尤精史籍。力行過人。且以為夫子在魯則衣逢掖。
在宋則冠章甫。范蠡在陶為朱公。在齊為鴟夷子皮。於是
傳心印之法於金陵。授谷神之道於華陽。或為塵外人。或
為遺名子。其達觀也。不名一行。其元同也。會歸三教。蓋周
流揭厲。無入而不自得焉。終以儒服服素王之道。大歷末
丁著作府君憂。倚廬於壤樹之側。以純孝感嘉生。廉車列
上。州閭聳敬。貞元二年起家拜校書郎。五年轉左武衞騎
曹掾。皆為知己者從事。八年。大成均表其名經可領學徒。
遷四門博士。十二年夏。承詔與近臣名儒緇黃大士講議
於麟德殿。上以為能。拜祕書郎。尋獻詩七百字。極其文采。
歲中歷右補闕左諫議大夫。再當言責之地。切劘獻替。
數進熟於君。規事建議。飇起鋒出。卓犖頡頏。取重於時。三
接日旰。公卿仰其風采。薦巖穴有道之士。以待兩言。其他
推轂。皆一言感慨。就義若渴。見不善如探湯。與夫陰拱自
愛持容容之計者。固為愈矣。閒一歲遷太府卿。錫以命服。
又閒一歲遷太常卿。泉藏受用之法。[:#AS-92F9:⿰帛⿱丿糸]蕝禮文之事。峻科
禁以絕其私。酌儀制而合於中。被病乞告。禮愈優而不得
請。壽與志皆未極而歿。悲夫。公敏於歌詩。縟采綺合。大凡
文集若干卷。撰莊子會釋老子金剛經釋文孝經維摩經
疏三教會宗圖共十餘萬言。又奏修貞元新集開元後禮
二十卷。詔下有司。令行於代。當其憫坐馳哀弱喪也。泛然
若不淆於物。及披肝膽承顧問也。毅然若不有其身。起儒
官博士。十三四年。踐文石。登玉堂。赤車金印。燻灼中外。其
所以得之者。無他腸故也。禮器曰。觀其發而知其人之智。
洪範曰。俊人用章。噫嘻。太常之道。其智而俊歟。雅為晉國
韓公魯郡顏公之所薦寵。魯公嘗稱遺名子洞徹三教。讀
佛書儒書道書向三萬卷。又多言其神奇之跡。今茲不書。
姑書其章明宏大者。用識窀穸。一以申嘗僚之義。一以遂
孝子之心。其銘曰。
儒有奉常兮。旁觀三元。強志敏心兮。詞義紛綸。初委約以
卷懷。終發舒而顯尊。出四門兮登三閣。居保氏兮諤諤。開
知囊以當法座。印纍纍而綬若若。天衢淩厲兮才較㣥。艾
服官政兮年中身。飇截道兮駟過隙。夫何一氣聚散之沄
沄。逝者固不可作兮。鏤貞堅於墓門。
唐故朝議大夫太子右庶子上柱國賜紫金魚袋韋君墓誌銘(幷序)
君諱聿。字某。京兆杜陵人。六代祖郿城莊公範。有勳力於
周隋閒。範之孫機。實居大農。艱貞忠厚。書在國史。機之孫
贈太子少保岳。八子為二千石。皆有風績。生贈太子太師
賁。仕至藍田尉。清方粹遠。天爵自修。有才子四人。君為冢
嗣。承少保太師祖禰之慶。故延耀發舒於君伯仲之閒。少
開敏有才智。通覽書記。不為章句儒。天寶中以門子奉清
廟齋祠。試言會府。補宣州南陵尉。歷揚州天長丞越州兵
曹掾。涇原節將表為參軍。以廷尉平攝監察御史。未及行。
授揚州錄事參軍。尋為本府薦。拜祕書郎兼殿中侍御史。
以官名心瞿。換太子司議郎。俄擢侍御史檢校祠部員外
郎。皆為淮南從事。貞元十二年徵為水部員外。轉比部郎
中。德宗召見。賜以金紫命服。俄遷衞尉少卿國子司業。用
久次拜右庶子。元和三年九月景戌。以官壽歿於長興里。
春秋七十五。君初筮仕。已辨疑摘伏。全活枉濫。厥後率為
守臣薦引。歷丞史紀綱掾。皆以理效聞。自簪法冠。贊戎重。
或筦府政。以修吏理。若摻[:#AS-FEDD:●]
[:#AS-FBEC:●]遞鍾而揮孟勞。度音觸
物。非輩類所及。所奉之主。即故居守杜扶風公今司徒岐
公其人也。介弟太尉南康忠武王。有大烈於王家。同氣致
美。士林景行。不乘勢以燻灼。每虛懷而坦蕩。再為尚書郎。
業以修。計部稽百事財用之數。嘗欲覆視禁軍。董正其簿
書。雖事適中止。而聞者竦歎。洎佐師氏。相東朝。克詳憲令。
以中宜適。朝請休沐。或近郊考勝。漢廷臣賢士大夫。車常
接轂。必釃酒理具。懽怡晏晏。交有久要。而言無瑕謫。平夷
疏達。造適遺累。有君子之槩焉。與夫拘攣枯槁。扃束於一
代者。異日論也。素強力無疹痗。奄忽啟手足。庸詎知非五
福之康寧。以考終命耶。岐公以元老總國柄。每退朝清問
日與君晏言。一旦相失。涕洟怛化。夫人滎陽縣君鄭氏。某
官某之女。淑溫仁順。為六姻法。凡合體若干年。先於君歿
者半歲。嗣子行檢。進士第。自協律郎移朗州司戶。有文業
為素藝
器幹。次子業行修。皆修詞與計偕。次某等顓經術。某等尚
幼。女子有行者四人。在襁抱者三人。子壻某官某某官某
等。皆華宗良幹。匍匐會事。行檢等令龜揲蓍。得十月某甲
子吉。以德輿同辟公府。周知所履。將琢圓石。見咨直書。銘
曰。
桂陽之系。郿城之裔。伊上族兮。亞於大僚。相彼東朝。介豐
福兮。吉凶糺纆。以息(闕二字)斯不淑兮。直城南偏。即遠歸全。
覆夏屋兮。茲焉追琢。以識冥漠。表陵谷兮。
唐故太中大夫守太子賓客上柱國襄陽縣開國男賜紫金魚袋羅公墓誌銘(幷序)
公諱珦。其先會稽人。蜀廣漢太守蒙晉西鄂節侯憲給事
中龔。皆以茂績焯於前載。曾祖彥榮。皇同州長史。祖思崇。
韶睦常三州刺史。父懷操。桂州興安縣令。贈華州刺史。實
有清行。藏於家牒。公早孤貧。篤志好學。舅氏徐吏部浩。器
以遠大。以其兄之子妻之。寶應初上書言事。廷命太祝。由
吏資轉長水河南二縣尉萬年主簿。分董計司湘中之賦。
授大理司直。嗣曹王以宗室吏師。節制洪荊襄三府。公皆
贊其師律。歷監察御史殿中侍御史祠部員外郎。府除。徵
為奉天令。刺廬壽二州。就加御史中丞。入為司農卿京兆
尹。移疾乞告。改太子賓客。凡莅十六官。考績四十四年。宏
厚有局度。辯論通史事。敏而文。忠而能力。緣飾楨幹。所居
可紀。初結綬。滿歲調於有司。會舅氏居選部。上其名於宰
府。試言二篇。比興菁華。及賓曹邸。兼管書奏。下安陸應山
露布於朝。矢口雨下。含章迅發。介漢南也。武人因府喪以
劫軍實。譸張無狀。公立斬首惡十餘曹。且命環棘於庭。俾
投所取以貰罪。閒一日而金幣皆復。微公之才。則一方幾
亂。其宰陵邑。內官旁午。吏有因緣橫猾以犯禁者。榜笞至
死。人用知懼。凡田里之闢。庸亡之徠。皆倍於始至。而不書
於籍。廬江劇部。號為難理。強家占田。而窶人無告。鄉校廢
落。而冗吏猥多。被病者捨醫事求淫祀。公皆去其弊而圖
其利。人人得盡四支之敏。而務十全之術。修起經師弟子
以理庠塾。每歲以廉茂計偕者。倍於他邦。化條易。和氣浹
洽。靈芝產。白雀至。連率今司徒岐公上其理狀。詔賜紫金
命服。壽陽與蔡人接壤。有州師萬數。天子命中貴人監理。
視方任焉。訓武備。飭文事。嚴重廉清。理行第一。入以材能
為九卿。典司金穀。由朱邑之課第。循牟融之事任。其尹
京轂。不施鉤距。嘗請減縣內平糴之半。且以嘗賦輸於公
上者充焉。精力惠養。人蒙其利。前史稱吏不廉平。則理道
衰。旋觀夫人之所涖。有以見朝廷理道之所繇也。年耆疹
痗。乃喟然歎曰。吾以澤國書生。累至二千石。居大農內史。
止足休老。其在茲乎。拜章數上。雖處以儲賓優秩。而不得
謝。以元和四年冬十一月。啟手足於宣平里之私第。逾懸
車者四歲。夫人東海徐氏。同州司馬參軍浚之息女。婦道
柔正。不躋偕老。嗣子讓。鄉舉進士博學宏詞能直言極諫。
三登甲科。為校書郎咸陽縣尉。毀瘠孺慕。如不欲生。號奉
輤車。以某月日歸祔於會稽之兆域。以德輿與公同服大
僚。頃歲奉行中執法之詔。又嘗讀亡友楊懋功刻金石遺
愛之說。公之率履。固為周知。識諸窀穸。不敢辭也。銘曰。
懿彼君子兮。有猷有守。其心不回兮。其進不苟。中外賦政
兮。人之父母。金艾被體兮。華纓耀首。月在子兮歲居丑。復
東榮兮寢北牖。火黻列兮纁元紐。歸鮮原兮巾廣柳。邱夷
谷變兮何不有。追琢貞堅兮天地久。
唐故朝散大夫守祕書少監致仕周君墓誌銘(幷序)
君諱渭。字兆師。其先汝南人。六代祖衡。仕隋為淮陰郡司
馬。子孫因家焉。曾祖頂(闕一字)杭州長史。祖守則。婺州金華
丞。父隨州棗陽令。三葉沈晦。纓轂未華。皆以義行稱於州
里。君服儒篤學。工為詞賦。大歷末。常潘繼居小宗伯。號為
得士。君與令弟澈。聯中正鵠於二有司之下。是歲。孝文帝
嗣大統。詳延諸生。又以貞師伐謀。對有明法。授汝州襄城
尉。時太傅崔文貞公以匪躬當國。兼綜書殿。表為校理。歷
富平長安尉。拜監察御史。董選補於南方。南方吏理清而
風俗阜。抑君是賴。復命其勞。轉殿中侍御史。平理詔獄。清
公不苛。遷膳部員外郎祠部郎中。典曹草議。遵道循性。居
太微積星之位。十年不徙官。其有據利權大竇。燻灼於時
者。君必畏而遠之。居易自足。前歲凶旱。詔罷郡國選舉。慮
轂下艱食之不給也。君抗疏以為無肆眚且久。得非濫刑
失職者含冤以盭和氣邪。臣以為答於天戒者。在此不在
彼。雖留中不下。而士友多之。上皇踐阼。章敘時儁。君已感
疾。拜章請老。有詔授祕書少監以優遂之。先築室於崇德
里。有嘉樹修竹。休沐吟詠。以文自娛。每得一佳句。如獲官
祿。恬於進取。用此故也。赤紱華髮。燕居考祥。方嗇精神以
順和理。永貞元年冬十一月甲戌。奄然大病。以啟手足。春
秋六十六。夫人河東薛氏。將作監丞腴公之女。雅有儀操。
有子三人。從魯從禮從質。克稟風訓。以明年二月某甲子。
號奉裳帷。返葬於緱山縣唐興鄉之北原。刻石銘墓。以昭
景行。銘曰。
猗歟周君。探六義。思無邪。詞頗類。安久次。復郎吏。謝浮榮。
佐中祕。洛師緱原潛厚地。刻勒貞珉書此誌。
唐故正議大夫衞尉少卿聞喜縣開國伯賜紫金魚袋裴君墓誌銘(幷序)
君諱會。字某。河南聞喜人。有唐元老左僕射贈司空貞孝
公之元子。惟司空左右肅宗。壽與位侔。百順五福。宜鍾厥
後。雖不能嗣居公相者。必用攸好德考終命焉。君孝悌睦
友。慎厚敬讓。直而和。柔而不犯。馴行克家。學古入官。乾元
初筮仕太常。授奉禮郎。再轉至主簿。廣德初以宰相子行
修飾。特加正議大夫。累登東朝。為中舍人率更令。仍副少
府。又貳殿中。今司徒北平王之節制河東也。表為戎佐檢
校吏部郎中。貞元元年。旱蝗相乘。列郡災耗。君奉府檄。莅
於定襄。勞徠安集。有異等之效。就加金印紫綬。以疇其能。
五年從北平朝京師。真拜膳部郎中。八年轉衞尉少卿。九
年戊申。終於位。享年四十六。噫嘻。君有甘白之姿。而受采
和。有惠龢之量。而蒙覆露。徊翔省寺。周旋官業。質於典憲
故不跲。詳於奏議而有章。盡齊敬於宗廟。惇愷悌於族屬。
以友輔仁。以酒全神。忘懷久次。未嘗諂黷。雖不踐右職。立
章章之效。而歷官十一。列爵故里。辟三公府。以政事稱。被
薦紳奉朝請者逾二十年。無過言。無違德。啟其手足。歸全
於先公。君子以為難。再娶皆博陵崔氏。前夫人新繁令平
之女。繼夫人大理評事陽元之女。咸有婦順。不幸早夭。其
孤曰定。為左千牛備身。定弟密。密弟字。年甫成童。咨於叔
父前京兆府戶曹向。以十月某日。返葬於東周萬安山之
南原。二夫人祔焉。孝子悌弟。用誠信襄事。禮文家法。率履
無違言。世功冠族者。以裴氏為河東盛閥。自魏翼州刺史
徽。種德滋大。纂承紹續。十有二葉至贈中書舍人義宏。仕
至梓州元武丞。君之大王父也。舍人生贈司空惓。歷給事
中杭鄧二州刺史。君之王父也。門業風緒。天下稱之。今纂
書其略。刻於墓石。銘曰。
濟濟德門。溫溫恭人。司空之子。司徒之賓。位止亞卿。年不
中身。遽歸其全。乃返乎真。上有宰樹兮下有野土。閟此幽
宅兮萬安之下。
唐故尚書工部員外郎贈禮部尚書王公改葬墓誌銘(幷序)
元和十年秋。故兵部尚書贈尚書右僕射王公之孤曰元
泰元質元弻等。舉其王考贈禮部尚書之殯於玉山。王妣
贈隴西郡太夫人李氏之窆於潁陽。泣問龜策。得八月壬
寅安祔於萬年縣鳳棲原吉。克成先志。孝孫之心也。尚書
諱端。字某。太原人。曾祖某。某官。祖某。某官。代理儒術。至公
以文學策名。舉進士宏詞。連得雋於春官天官之下。解巾
崇文館校書郎。改右驍衞兵曹掾。隴右節度奏授大理評
事。為其上介。天寶十年拜監察御史。十三年轉殿中侍御
史。俄以本官內供奉贊東京畿採訪之重。十四年遷工部
員外郎。謝病請長告。南浮江湖。因寓幽陵。兵亂。啟手足於
行次。春秋若干。是歲乾元二年也。娶隴西李氏。隋太師申
國公穆五代孫。吏部郎中問政之孫。城門郎韶之女。賢明
有儀操。生子三人。長曰綽。被服緇褐。修無生法。次曰紓。以
文章繼公。用雋造履清近。諫垣載筆。在帝左右。綱紀都曹。
典司庫兵。歷外郎正郎。直誠厚行。為士君子儀矩。次曰紹。
繇小司徒三為六官。於外則保釐東郊。節制徐方。當德宗
朝。嚮納尊信。漢廷臣莫二時。上馭天下歲久。宰政之外。大
僚往往以辨智材能獻熟得君者。或險決以務忮害。或妄
誣以取快愜。僕射則和平將順。不疚不惑。人到於今稱之。
故公以義方貽慶。再受二千石五曹之錫。積厚流光。可勝
言哉。先遠襄事。未得吉卜而歿。元泰等茹荼繼志。經啟鮮
原。以德輿與其先人同於汴東江西從事。同為郎吏。同為
尚書。藐然無容。見託傳信。雖文之朴野。其可辭乎。銘曰。
尚書為父。僕射為子。家聲章章。令聞不已。萬有千年兮。邱
封在此。
唐故河南府登封縣令權君墓誌銘(幷序)
噫嘻。吾之從祖弟曰少成。字某。仕至河南府登封令而歿。
其年五十七。曾王父益州成都縣尉府君諱無侍。王父許
州臨潁縣令府君諱伋。父華州司士參軍府君隼。三葉有
文行。而賦祿不稱。當時才士名人。皆與之遊。君甫成童。通
左史古文小戴禮。以經明調選為睦州桐廬尉。凡七徙官。
皆以功次得調。其為右威衞紀綱掾。尚書郎有官人於黔
巫者。請為之介。裔夷得職。其為河西尉。奉職於左曹。吏無
奇衺。其為梁縣令也。二千石領行詔條。繆行徵令。而多賦
於人。屬城皆不能辨。君毅然有守。折其疑文。詞堅氣正。不
直不已。梁人得以蒙其澤。遂其生。郡表尤異。拜河南府兵
曹。曹事修理。元和十一年調補登封。春二月。病風痺。逮秋
寖劇。九月十七日。啟手足於官次。悲夫。君仁厚質實。廉隅
介獨。潔清在公。顛沛以之。探經術法義。往往以文自道。不
務游談。不馳名聲。深知者以為古之循吏不若也。階近赤
紱。官近朱轓。謂跂而及。竟歿於周圻一同之地。斯可慟也。
娶博陵崔氏。某官某之女。雅有婦行。長男頊。以經明為鳳
州兩當令。專敏好學。次曰琯。華州參軍。篤志於文章。幼嗣
曰某曰某。皆在稚孺。呱呱以泣。頊等以明年二月。安祔於
伊闕之舊封。禮也。嗚呼。吾無期叔父。無期大功兄弟。以至
於君。且有一歲之長。班白相視。疾恙相悲。奄然委化。痛入
肝膈。故出涕而銘之。銘曰。
東周蒼茫兮。甸邑鮮原。以之賦政兮。以之歸根。嗚呼不可
作兮。死生沄沄。
殤孫進馬墓誌銘(幷序)
權氏殤子名順孫。小字文昌。以被病用桑門法更其字曰
君吒。贈太子太保貞孝公之曾孫。今刑部尚書扶風郡公
德輿之孫。渭南縣尉璩之子。始仕為僕寺進馬。生十三年。
以元和十年十一月二十二日。夭於光福里。二十七日。斂
手足形於萬年縣神和原。既闔棺。其大父泣而誌之曰。爾
幼有敏智。孝順敬遜。承大父母父母之教無違旨。雖孝子
順孫成人者之養不若也。故吾以名之。讀孝經論語尚書。
尤好筆札。不離硯席。凡舉措語言。循理喻義。出常童遠甚。
方肄小戴禮。業未竟而感疾。自春涉冬。綿四時寖劇。大病
之際。上辭尊長。下訣幼弟妹。恬然不亂。且謂其傅婢曰。空
中佛事。儼然在目。促焚香。移吾枕西嚮。合掌而絕。始吾常
疑神滅不滅之論。逮今信矣。噫嘻。以爾已仕。且有成人之
志。吾欲勿殤。知禮者曰不可。而不敢逾也。惟大墓在洛師。
得陪祔之吉於後歲。故於是權窆而號曰。
惟魂氣兮無所之。爾之神得所往兮。吾又惡用夫涕洟。
唐故潤州昭代寺比邱尼元應墓誌銘(幷序)
維貞元六年冬十一月戊子。比邱尼元應化滅於潤州丹
陽縣昭代寺。享年五十四。經夏十有三。明日庚申。寧神於
縣北之某原。刻石紀墓。虞陵谷之變也。敘其略。則幼稟公
宮之教。早繼德門之室。次有徙宅之訓。終悟捨筏之宗。紀
其詳。則俗姓盧氏。世閥華峻。倬於漢魏。以至北齊。黃門侍
郎思道。即六代祖也。曾祖悌。隱居不仕。祖暄。皇中散大夫
邠王友。贈祕書監。父澐。皇中散大夫婺州刺史。惟先人叔
父。迭領名藩。出也作民父母。入也為王卿士。再世出於裴。
而舅族多賢。繼貳六官。聯居九牧。中外纓冕之盛。冠於士
林。儲是德慶。宜有淑喆。初以既笄之年。歸隴西李君晉卿。
仕至東陽決曹掾。靖恭敏直。齒位皆屈。其於輔贊淑賢之
道。槃袠組紃之事。舉無違德。姻黨宜之。晝哭之後。棲心釋
氏。既厭有生之患。竟從受具之法。灑濯世網。揭厲元津。外
修尸羅。中習禪惠。法器方茂。遽與化俱。初決曹府君前夫
人范陽盧氏子曰暢。幼懷字育之仁。夙奉詩書之訓。再以
經術踐甲科。歷校書郎密縣尉。柴毀欒欒。鄰於滅性。孝慈
相感。名教多之。銜恤卜兆。竭其誠信。附於窀穸之事。率從
苾芻之儀。且遺令也。德輿於密縣為族外弟。服儒同術。里
仁甚久。哀託論譔。謹無媿辭。銘曰。
柔濡清淨。蓮花之性。端明綢直。淑女之行。上無詒罹。下振
母儀。晚悟真諦。空王為師。體魄者何。電燄無期。往而不復。
哀哀孝思。
唐大興善寺故大宏教大辯正三藏和尚影堂碣
銘(幷序)
三藏者何。於心為戒定慧。於學為經律論。惟西域二大士。
以正智法器為天人師。大宏教和尚本號金剛智。南印度
人。出家於那蘭陁寺。道成於迦毗羅衞國。事龍智阿堵梨。
通總持灌頂之法。入師子國。登楞伽山。航海涉險。聿來中
土。開元中。隨鑾輅於兩都。大智大慧。皆摳衣請益。春秋七
十三。夏臘五十。化滅於洛京。起塔於龍門。傳法於大辯正
和尚。和尚法號不空。師子國人。母氏方娠。夢佛光照頂。弱
冠受具。通三密法。嘗齎國信。往詣他方。諷真言而海風恬
息。結祕印而狂象調伏。若歲大旱。實作霖雨。內出方袍之
錫。猶命服焉。至德初。宣皇受命於靈朔。譯不動尊經以獻。
凡所以順天心而導善氣者。又何可勝言。自開元末至大
歷中。三朝尊奉。以密行救世。代宗授以特進鴻臚卿。賜號
大廣智三藏。既以眾生病為病。於臥內加開府儀同三司。
封蕭國公。大歷九年夏六月既望。示滅於興善寺。追命司
空。不視朝三日。尊名曰大辯正。遣中謁者弔祠。報年減先
師三歲。而休夏同數。初武皇帝崇大師以次公命卿也。先
師有儀同之贈。宏教之諡。大師之弟子曰沙門含光曇貞
覺超惠應於鄰潛真惠覺等。或為肅宗灌頂阿堵梨清凉
山功德使。或為內道場三教大德。或為僧錄。皆偉然龍象。
為法棟梁。而惠應惠覺。傳授祕藏。永懷世道。乃於仁祠法
堂。嚴事華飾。儀同在西。蕭國在東。睟容德宇。瞻仰如在。應
公又推本其教曰。昔毗盧遮那如來入不空王三昧。說瑜
珈最上乘義。授於普賢。以平等性智而造妙覺。一印含萬
法。五部周四方。金剛之堅利。蓮花之清靜。悟入之速。可思
議哉。普賢授龍猛。龍猛授龍智。凡千百載。而先大師授於
大師。纂服六葉之教。紹明三摩之法。攝護成就。斯為妙門。
大凡飜經七十七部一百卷。命書愍冊。表章荅禮。傳譯之
差次。弟子之號名。環周素壁。聳視生敬。淨名會中。亦參世
典。宏明集內。無匪佛乘。初先大師之滅也。呂工部向杜衞
公鴻漸為之記。大師之云亡也。嚴京兆郢沙門飛錫為之
碑。感緣行化。皆以詳熟。今應公以二大師遺影之在此堂
也。不可以不識。應公入大師之室。德輿入應公之藩。以茲
因緣。俾揭文字。銘曰。
法身徧照。六葉傳妙。惟二大師。三朝演教。天竺西極。瑜珈
度門。蓮開法界。月破重昏。儼然象設。復獲親覲。如聞軟語。
如結祕印。一室之中。寂然感通。道行無窮。法子之功。
先公先太君靈表
先公以大歷二年歲在丁未夏四月十四日棄代於潤州。
先友趙郡李公遐叔已為之墓表。先太君以貞元四年歲
在戊辰夏六月二十三日棄代於洪州。亡友安定梁肅寬
中又為之墓表。乃今元和十二年歲在丁酉秋七月十五
日壬寅。孤子山南西道節度觀察使銀青光祿大夫檢校
吏部尚書兼興元尹御史大夫扶風郡開國公德輿。始獲
備誠信。以追命徽數昭告。啟二封於丹徒。祔神於東都萬
安山之北原。其終始大要。官閥大本。並已具李氏之說。孤
窮噭號。以補其闕文。先公以永貞元年再追命為工部尚
書。元和二年三追命為太子少傅。七年四追命為太子太
保。太常考行。易名曰貞孝公。先夫人元和元年追命為燉
煌縣太君。二年再追命為絳郡太君。先公有事君事親之
大節。道積於身。而不得大行於時。時不得蒙公之化。士大
夫之論。炳如日星。煜若鳳麟。夫人輔佐中饋。為人倫師式。
上事姑。下訓子。為順婦。為慈母。孝愛寬順。得內姻外姻之
和。如惠風甘雨。長育生物。永惟二尊。幷包健順。用晦其明。
不丁於時。受名器裦錫。於冥冥之下。覆露蒙昏。叨冒顯榮。
踰量腊毒。日俟顛隕。嗚呼。曾王父以上葬於本州。今限異
域。至王父葬於伊水之陽。屬者卜祔於伊水之陽不吉。得
萬安山之原吉。以歲之不易。與時之多故。久未遷神。懼至
沒身。常泣謂稚子璩曰。苟吾未襄事死。而不可以歸骨於
九原。不可以請諡於有司。今則天幸。克申私志。異日從先
公於斯邱也。是得養於下也。尊行淑聲。備於前銘。繼此譔
刻。哀荒罔極。
