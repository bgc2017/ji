欽定全唐文卷二百十九
崔融(三)
為裴尚書慰山陵事畢上表
臣某等言。自遏密纏悲。山陵啟卜。陛下情深撤帳。戀切遊
冠。至於鹵簿吉凶。途程日月。莫不親垂睿旨。顯發宸衷。由
是川后競馳。山祇薦委。雲物澄霽。景氣清和。靈驂電轉。非
因下人之力。神輦風行。自有上天之助。山河道路。曾不艱
虞。木石犬馬。咸當感悅。豈非大孝所洽。通於神明。至聖所
宏。動於天地者矣。伏以某日吉辰。永安神寢。郊原四合。門
闕九重。傍奉園林。近瞻京邑。元宮一閟。紫禁長辭。萬國同
軌。五情分裂。伏惟皇太后陛下哀慕永往。聖懷難居。臣等
早侍軒墀。謬霑簪履。攀龍不及。顧慕軒轅之臺。耘鳥相驚。
屏營會稽之野。限以歸從。末由詣闕。無任悲感之至。謹遣
某奉表以聞。
為韋將軍請上禮食表
臣某言。臣聞坤德承天。所以曲成萬類。陰靈配日。所以兼
燭四方。故媯水佐虞。塗山翼夏。殷之興也。有莘光其業。姬
之盛也。太姒贊其功。用能家道以正。國風茲始。伏惟陛下
睿知神武。文思聰明。光復丕基。惟新寶運。包混元而建極。
體造化而開階。流形日用而不知。含氣風從而自樂。皇后
坤維發祉。軒宮正位。黃雲不散。白氣常流。玉璽載懷。椒塗
以峻。洛書疇能諭其懿。河圖不足紀其靈。外理克和。內德
惟茂。臣濫逢明聖。忝當姻戚。榮寵被於門庭。光耀生於道
路。西京六族。在昔何優。東國七家。方今未重。魚鼈咸若。在
品物而同歡。鳥獸率舞。顧微臣而倍躍。臣聞飲食之禮。聖
賢所貴。以奉君人。以親宗族。敢因斯義。輒罄丹誠。伏望時
降特恩。聽臣上禮。雖玉饔珍味。固無假於獻芹。而臣下微
心。寔有同於傾藿。瞻言抃踴。伏竚矜遂。無任悃款踴躍之
至。謹奉表陳情以聞。伏聽勑旨。
請停讀時令表
臣伏見去年元日。明堂受朝讀時令。謹按讀時令。自魏晉
巳來。創有此禮。每歲立春立夏大暑立秋立冬。常讀五時
令。帝升御座。各服五時之色。尚書令已下就位。尚書三公
即奉時令就位伏讀。凡五時皆如之。所以祗迓天和。至宋
朝亦行斯禮。此後尋廢。迄至國初。但存讀令之文。亦不行
其事。自陛下御極。創建明堂。舊典缺本。莫不補輯。每至元
日。受朝布政。因以時令之禮。附於元日行之。今布政等禮
已停。不合更讀時令。所司因循。去年元日尚讀。有乖古典。
事須停廢。臣謹與鸞臺鳳閣考古詳議。巳停讀訖。不敢不
奏。
為宗監請停政事表
臣楚客言。臣聞古之聖君。慎擇賢佐。故軒轅得力牧而為
五帝先。夏后得咎繇而為三王祖。殷之盛也。伊尹格於皇
天。姬之隆也。虢叔聞於上帝。斯皆應風雲之會。依日月之
光。社稷繫以興衰。時政由其輕重。粵若大周之有國也。天
策金輪聖神皇帝提封千里。光宅四天。道化淳醲。神功靜
默。雖堯年無事。久聞童子之謠。而漢家用人。或取匈奴之
笑。臣某中謝。臣疲驂強策。卒無行地之功。決羽曾飛。終䍐
沖天之望。今臣經術淺短。才能朴略。言不足以補世。行不
足以勵時。徒以枝葉微姻。葭莩末屬。遂得拔擢泥滓。騫翥
雲霄。食君厚祿。不能有所輸報。受君殊寵。不能有所發明。
茫然政途。妨此賢路。外慙衆口。內愧諸心。朝廷亦何異捨
陸而泛舟。膠柱而調瑟。當域中之有道。豈天下之無人。嘗
深鼎覆之憂。每切鼓妖之懼。臣之懇懇。非欲自保其身。臣
之區區。切慮上塵於國。今者契丹大勦。默啜自來。六合大
同。四方向化。加以朔旦冬至。鼎命維新。五星若連珠。二曜
如合璧。謂宜退不肖。進賢良。與天同休。與人更始。又聞管
夷吾有言曰。德義未明於朝。而使居尊位者。則良臣不進
也。功力未見於國。而令處重祿者。則勞臣不勸也。臣有何
德而居之。臣有何功而處之。臣雖至愚。敢忘先誡。伏乞陛
下察匹夫之志。思仲父之言。坦至公之方。宏滅私之道。羊
叔子之辭開府。臣事君以忠。庾元規之讓中書。君使臣以
禮。博求於衆。廣聽於人。停臣檢校夏官。輟臣平章政事。臣
得避位清切。待罪上方。罄竭單誠。庶幾或濟。伏惟陛下容
納纖陋。鑒揆愚蒙。使周勃無浹背之慙。虞邱有退身之地。
則雖死之日。猶生之年矣。無任悃款屏營之至。謹詣闕奉
表陳情以聞云云。
為溫給事請致仕歸侍表
臣某言。臣以凡薄。幸承基蔭。一霑官侶。三十餘年。為子未
能報鞠育之恩。為臣未能荅生成之惠。公私靦冒。夙夜驚
惶。久欲退奉家園。以避賢路。直以犬馬識戀。木石感恩。猶
希罄竭。未即陳叫。今臣母虞國夫人妾盧氏。行年八十。志
力衰謝。體氣虛羸。先苦胝癖。近微風[:#AS-FE5D:●]
[:#AS-FBEC:●]。委臥牀枕。[:#AS-92F9:⿰帛⿱丿糸]歷歲時。扶
人不行。加帛不暖。比者西京有宅。老母在堂。臣以留司之
餘。尚接和顏之半。自忝膺皇睠。祗命神都。子奉局而莫從。
母倚閭而空切。加以門衰祚薄。長兄早世。昏定晨省。惟臣
一身。但臣之所以奉檄載馳。釋巾從務。貪榮徇祿。惟迫於
甘旨。淺知薄能。豈期於聞達。伏惟皇太后陛下天地容納。
雲雨霑被。錄臣勳舊。賜臣邱山。臣雖小人。豈忘大德。然以
聖人在上。孝理天下。整齊風俗。砥礪名教。臣縱不才。其如
禮法何。臣雖無識。其若朝廷何。無任丹血勤懇之誠。謹冒
死詣闕。請罷官歸養。奉表以聞。方違軒扆。伏紙惶戀云云。
為王起避諱辭澧陽縣令表
臣某言。臣伏奉恩旨。授臣澧陽縣令。臣才疎藝薄。植此無
庸。命偶時來。遘茲多幸。逢上聖之初劫。參太平之末位。槐
檀驟徙。亟遊銓館之門。草芥何為。忽枉槱薪之紱。召見於
赤墀之下。垂恩於紫霄之上。豈徒任好之魄。忽上於鈞天。
固亦闞澤之名。遂昇於飛日。仰殊私而載惕。顧匪服而增
慚。雖剗跡都畿。永無闕庭之望。然委心蓬艾。長懷雨露之
仁。幸欣就日之明。敢憚乘流之遠。但以州縣之號。與臣亡
父諱同。迫切私情。不獲遄赴。伏乞天慈永錫。聖造曲成。宏
以孝理之風。慜其心瞿之日。使得策名他職。陳力異邦。則
地義天經。實奬於名教。糜軀粉骨。豈酬於鴻恩。無任懇迫
之至。謹昧死陳表以聞。
諫稅關市疏
伏見有司請稅關市事條。不限工商。但是行人盡稅者。臣
謹按周禮九賦。其七曰關市之賦。竊惟市縱繁巧。關通末
遊。欲令此徒止抑。所以咸增賦稅。臣謹商度今古。料量家
國。竊將為不可稅。謹件事跡如左。伏惟聖旨擇焉。往古之
時。淳樸未散。公田藉而不稅。關防譏而不征。中代已來。澆
風驟進。桑麻疲弊。稼穡辛勤。於是各徇通財。爭趨作巧。求
徑捷之欲速。忘歲計之無餘。遂使田萊日荒。倉廩不積。蠶
織休廢。弊縕闕如。饑寒猥臻。亂離斯瘼。先王懲其若此。所
以變古隨時。依本者恒科。占末者增稅。夫關市之稅者。謂
市及國門關門者也。惟斂出入之商賈。不稅來往之行人。
今若不論商人。通取諸色。事不師古。法乃任情。悠悠末代。
於何瞻仰。濟濟盛朝。自取嗤笑。雖欲憲章姬典。乃是違背
周官。臣知其不可者一也。臣謹按易繫稱。庖犧氏沒。神農
氏作。日中為市。致天下之人。聚天下之貨。交易而退。各得
其所。班志亦云。財者。帝王聚人守位。養成㣥生。奉順天德。
理國安人之本也。士農工商。四人有業。學以居位曰士。闢
土殖穀曰農。作巧成器曰工。通財鬻貨曰商。聖王量能授
事。四人陳力就職。然則四人各業久矣。今後安得動而搖
之。蕭何有云。人情一定。不可復動。班固又云。曹參相齊。齊
國安集。大稱賢相。參去。屬其後相曰。以齊獄市為寄。慎勿
擾也。後相曰。理無大於此者乎。參曰。不然。夫獄市者。所以
并容也。今若擾之。姦人安所容乎。吾是以先之。夫獄市兼
受善惡。若窮極姦人。無所容竄。久且為亂。秦人極刑而天
下叛。孝武峻法而刑獄繁。此其效也。老子曰。我無為而人
自化。我好靜而人自正。參欲以道化其本。不欲擾其末。臣
知其不可者二也。四海之廣。九州之雜。關必據險路。市必
憑要津。若乃富商大賈。豪宗惡少。輕死重義。結黨連㣥。喑
嗚則彎弓。睚眦則挺劍。少有失意。且猶如此。一朝變法。定
是相驚。乘茲困窮。或致騷動。便恐南走越。北走胡。非惟流
迸齊人。亦自擾亂殊俗。又如邊徼之地。寇賊為鄰。興胡之
旅。歲月相繼。儻因科賦。致有猜疑。一從散亡。何以制禁。求
利雖切。為害方深。而有司上言。不識大體。徒欲益帑藏。助
軍國。殊不知軍國益擾。帑藏逾空。臣知其不可者三也。孟
軻又云。古之為關也。將以禦暴。今之為關也。將以為暴。今
行者皆稅。本末同流。且如天下諸津。舟航所聚。旁通蜀漢。
前指閩越。七澤十藪。三江五湖。控引河洛。兼包淮海。宏舸
巨艦。千軸萬艘。交貿往還。昧旦永日。今若江津河口。置鋪
納稅。納稅則檢覆。檢覆則遲留。此津纔過。彼鋪復止。非惟
國家稅錢。更遭主司僦賂。船有大小。載有多少。量物而稅。
觸途淹久。統論一日之中。未過十分之一。因此擁滯。必致
吁嗟。一朝失利。則萬商廢業。萬商廢業。則人不聊生。其閒
或有輕訬任俠之徒。斬龍刺蛟之黨。鄱陽暴謔之客。富平
悍壯之夫。居則藏鏹。出便竦劍。加之以重稅。因之以威脅。
一旦獸窮則搏。鳥窮則攫。執事者復何以安之哉。臣知其
不可者四也。五帝之初。不可詳矣。三王之後。厥有著云。秦
漢相承。典章大備。至如關市之稅。史籍有文。秦政以雄圖
武力。捨之而不用也。漢武以霸略英才。去之而勿取也。何
則。關為禦暴之所。市為聚人之地。稅市則人散。稅關則暴
興。暴興則起異圖。人散則懷不軌。夫人情莫不背善而樂
禍。易動而難安。一市不安。則天下之市必搖矣。一關不安。
則天下之關必動矣。況澆風久扇。變法為難。徒欲禁末流。
規小利。豈知失元默。亂大倫。魏晉眇小。齊隋齷齪。亦所不
行斯道者也。臣知其不可者五也。今之所以稅關市者何
也。豈不以國用不足。邊寇為虞。一行斯術。冀有殷贍然也。
微臣敢借前箸以籌之。伏惟陛下當聖朝。御元籙。沈璧於
洛。刻石於嵩。鑄九(一作寶)鼎以窮姦。坐明堂而布政。神化廣
洽。至德潛通。東夷暫驚。應時平殄。南蠻纔動。計日歸降。西
域五十餘國。廣輪一萬餘里。城堡清夷。亭堠靜謐。比為患
者。惟苦二蕃。今吐蕃請命。邊事不起。即日雖尚屯兵。久後
終成弛柝。獨有默啜。假息孤恩。惡貫禍盈。覆亡不暇。征役
日已省矣。繁費日已稀矣。然猶下明制。遵太樸。愛人力。惜
人財。王侯舊封。主新禮。所有支科。咸令減削。此陛下以躬
率先。堯舜之用心也。且關中河北。水旱數年。諸處逃亡。今
始安輯。倘加重稅。或慮相驚。況承平歲積。薄賦日久。俗荷
深恩。人知自樂。卒有變法。必多生怨。生怨則驚擾。驚擾則
不安。中既不安。外何能禦。文子曰。帝王富其人。霸王富
其地。理國若不足。亂國若有餘。古人有言。帝王藏於天下。
諸侯藏於百姓。農夫藏於庾。商賈藏於篋。惟陛下詳之。必
若師興有費。國儲多窘。即請倍算商客。加斂平人。如此。則
國保富強。人免憂懼。天下幸甚。臣知其不可者六也。陛下
留神繫表。屬想政源。冒茲炎熾。早朝宴坐。一日二日。機務
不遺。先天後天。虛心密應。時政得失。小子何知。率陳瞽辭。
伏紙惶怖。
吏部兵部選人議
議曰。太極生而兩儀見。聖人作而萬物覩。仰以觀法於天。
夫君人者。以天下之目視。以天下之耳聽。以天下之智慮。
以天下之力動。故號令能究。而臣情得上聞。八千年之初。
不可得而詳矣。夫二十四氣之後。請搉揚而陳之。軒轅氏
之立議明臺。斯所以上官於賢也。陶唐氏之清問衢室。斯
所以下聽於人也。以大舜之德也。而有告善之旌。以大禹
之功也。而有欲諫之鼓。然則三皇垂策而下濟。五帝擊手
而上行。唐虞按轡而光宅。禹湯驅馳而奄甸。雖步驟之道
不同。而啟沃之情一貫。可不務乎。今天皇垂衣裳。負黼扆。
獨得千年之景運。猶懼一物之未安。發德音。採輿議。憂選
司之或爽。慮考績之弗明。此天皇堯舜之用心也。有司伏
奉明旨。以吏部兵部選人。每年萬人已上。及其銓量。十放
六七。疲於來往。虛費資糧者。愚臣敢不悉以陳之。夫唐虞
稽古。建官惟百。舉八才。命四子。上有以明其化。下有以晏
其風。康戈[:#AS-FBEE:●]口之歌。於是乎出。郁乎之德。於此自興。夏商
倍之。亦克用乂。濟濟多士。文王以寧。自周道無章。秦原競
逐。張官設府。班員積於書。選衆舉才。受垂(疑)一於典憲。降
及漢魏。下逮周隋。豈其然歟。無聞焉爾。皇家再造區夏。重
張宸極。四神驟雨而來遊。五聖奔星而下降。禮明樂備。天
平地成。八百餘國之君長。襲賓廷之冠帶。七十二代之帝
王。仰仙閭之軌躅。量其土宇。固可頓豎亥而迷大章。算其
臣人。固已讋容成而驚隸首。室多忠信。家盡孝慈。老夫不
知帝力。童子羞稱霸道。文也武也。左之右之。實蕃有徒。不
可勝既。出門無咎。適顯於明時。比屋可封。何驚於聖俗。誠
望博謀俊德。敷求哲人。兩曹妙選。三官備設。然後收其杞
梓。搴其蕭稂。其有狀犯贓私。罪當懲貶。案覆已定。景跡具
存者。此等既未合得官。遠來徒為勞費。伏望許同選例。限
以歲年。諸色入流。每年參選。資品未著。伎藝未工。此等自
知
未合得官。情願更加修習。伏望許同選例。錄以選勞。關外
諸州。道里迢遞。河洛之邑。天地所中。伏望詔東西二曹。兩
都分。留放既畢。同赴京師。選人每年長名。常至正月半後。
伏望速加銓。促以程期。夫然。有署者不來。無德者不至。來
者就而之。至者速而遣之。因其物情。亦何疲於來往。順其
人欲。亦何費於資糧。入官考績。先憑善最。比來乃有不論
德行。惟據功夫。奬勸之道。未為折衷者。愚臣敢不明目以
論之。書不云乎。三考黜陟。唐帝虞帝之遺烈燦焉。禮有之
矣。百官會計。文王武王之彝典存焉。京房進課式之言。漢
王之所未暇。盧毓苦真偽之雜。魏后竟以施行。盡善之文。
明詔攸在。至如不論德行。惟據功夫者。此由外州郡牧。未
盡得賢。監司長官。時有其濫。褒貶不遵令式。高下隨其愛
憎。至公外爽。曲私內結。伏望播告天下。申明舊章。其有德
有行。府寮共推者。雖有公坐小失。重加褒進之。無才無識。
朝廷䍐稱者。雖有公事微效。量加抑退之。德行雖不能茂。
因之以勤勞者。亦量加褒進之。然後命繡衣驄馬。糾舉內
外。隨狀推科。以情案察。刑茲無赦。令在必行。夫然。德行為
上。功夫次之。折衷之方。庶幾此道。微臣等才謝知
今。學慙半古。海內無事。君子盈朝。天下有道。庶人何議。謹
議。
斷屠議
議曰。春生秋殺。天之常道。冬狩夏苗。國之大事。豺祭獸。獺
祭魚。自然之理也。一乾豆。二賓客。不易之義也。上自天子。
下至庶人。莫不揮其鸞刀。烹之鶴鼎。所以充庖。故能幽明
感通。人祇輯睦。萬王千帝。殊塗同歸。今若禁屠宰。斷弋獵。
三驅莫行。一切不許。便恐違聖人之達訓。紊明王之善經。
一不可也。且如江南諸州。乃以魚為命。河西諸國。以肉為
齋。一朝禁止。百姓勞弊。富者未革。貧者難堪。二不可也。加
有貧賤之流。刲割為事。家業倘失。性命不全。雖復日戮一
人。終慮未能總絕。但益恐嚇。惟長奸欺。外有斷屠之名。內
誠鼓刀者衆。勢利依倚。請託紛紛。三不可也。雖好生惡殺。
是君子之小心。(一作恩)而考古會今。非國家之大體。但使順
月令。奉天經。造次合禮儀。從容中刑典。自然人得其性。物
遂其生。何必改革。方為盡善。伏惟聖主採擇。謹議。
拔四鎮議
議曰。北狄之為中國患者久哉。唐虞以上為獯鬻。殷周之
際曰獫狁。西京東國有匈奴冒頓焉。當塗典午有烏丸鮮
卑焉。拓跋世則蠕蠕猖狂。宇文朝則突厥恣睢。斯皆名號
因時而改。種落與運而遷。五帝不能臣。三王不能制。兵連
禍結。無代不有。長策遠算。曠古莫聞。夫胡者。北狄之總名
也。其地南接燕趙。北窮沙漠。東接九夷。西界六戎。天性驕
傲。覘伺便隙。鳥飛獸走。草轉水移。自言天地所生。日月所
置。南有大漢。北有強胡。更相馳突。至今陷潰者。靡歲而寧
焉。漢興。高皇以百萬衆窘於平城之下。國人羞之。逮至武
帝。患其如此。赫然發憤。肆志遠略。建元中。使張騫始通西
域。既而列四郡。據兩關。以斷匈奴右臂。乃復度河湟。築令
居塞。以絕南羌北交。於是乘障塞。絕亭燧。出長城數千里
矣。於斯時也。承文景元默之後。國用富強。太倉之粟相因。
水衡之錢貫朽。練兵選將。深入窮追。傾府庫之財。殫士馬
之力。行人使者。歲月亭障。貳師驃騎。首尾關河。餓虎未摧。
其國已耗。馲駞既死。其人亦殄。乃至造皮幣。算緡錢。稅舟
車。榷酒酤。夫豈不懷。深惟長久之計然也。匈奴於是乎孤
特遠竄。羽檄不行焉。始孝武開西域之後。為置使者校尉
領護之。宣元哀平。其道不替。王莽篡位。貶易侯王。由是西
域怨叛。與中國隔絕。並復從屬匈奴。斂稅重刻。諸國不堪
命。光武中興。皆遣使求內屬。自建武至於延光。三絕三通。
至唐太宗。方事外討。復修孝武舊跡。並南山至於蔥嶺為
府鎮。煙火相望焉。其在高宗。勵精為政。不欲廣地。務其安
人。徭戍繁數。用度減耗。復命有司拔四鎮。其後吐蕃果驕。
大入西域。焉耆以西。所在城堡。無不降下。遂長驅東向。踰
高昌壁。歷車師庭。侵常樂縣界。斷莫賀延磧。以臨我燉煌。
伏賴主上神鑒通幽。沖機測遠。下嚴霜之令。興時雨之兵。
乃命右相韋待價為安息道行軍大總管安西都護閻溫
古為副問罪焉。時也先命蘭州刺史行軍司馬宋師將料
敵徒。倍道據磧。賊逢有備。一戰而走。我師追躡。至於焉耆。
糧道不繼而止。竟亦無功。朝廷以畏懦有刑。流待價於瓊
州。棄溫古於秦州。放棄二罪。而諸將咸肅。至王孝傑而四
鎮復焉。今若拔之。是棄已成之功。忘久安之策。小慈者大
慈之賊。前事者後事之師。柰何不圖也。四鎮無守。則狂胡
益贍。必兵加西域。諸蕃氣羸。恐不能當長蛇之口。西域既
動。自然威臨南羌。南羌樂禍。必以封豕助虐。蛇豕交連。則
河西危。河西危。則不得救。況復邊境守禦之具未整。內
郡武衞之備未精。方須命將出師。興役動衆。向之所得。今
之所失。向之所勞。今之所逸。可不謂然乎。而議者但憂其
勞費。念其遠征。曾不知其蹙國減土。春秋所譏。杜漸防萌。
安危之計。夫南羌者。請試言之。往孝武皇帝築令居時。㣥
羌盟約。與匈奴合兵至十餘萬。共圍枹䍐。遣李息為擊平
之。是則羌胡同惡。有自來矣。遽而依西海鹽池左右。漢遂
因山為塞。河西地空。稍徙民以居之。至宣帝時。先零種豪
言。願得度湟水。逐人所不田處為畜牧。將軍趙充國以為
不可。後羌因緣前言。遂度湟水。郡縣不能禁。乃遣充國與
諸將擊平之。是則願牧紿言。非止於今年耳。且漢之匈奴。
曷若今之默啜。今之勃律。孰與漢之南羌。頃者若兵稍遲
留。賊先據要害。則河西四郡。已非國家之有。今復安得而
拔之乎。何謂非國家之有。但莫賀延大磧者。伊州在其北。
沙州在其南。延袤向二千里。中閒水草不生焉。每災。風橫
沙。石飛吼。行人晝看朽骨。以知道路。夜視斗柄。以辨方隅。
往往遇駝泉。時時得馬酒。而後度焉。蓋駝馬死者十四五。
人畜疲極。若北有強寇。則難以度磧。漢兵難度磧北。伊西
延安及諸蕃無救。則疲兵不能自振。不能自振。則為賊所
役屬。賊吞之。又得肥饒之馬。馬肥人逸。漢復焉得懸軍深
入乎。有以知通西域之艱難也。磧南有沙[:#AS-9376:●]甘肅四川。並
以南山為限。山南即吐渾及吐蕃部落。賊知漢兵不得度
磧。必踰南山分路而下。磧北賊與突厥通結。相合而前。則
涼州以西。勢必危矣。故曰非國家之有。拔之非便。主上以
默啜逆天。置之度外。神武不殺。上仁好生。遂令匍匐請命。
聳踴知恥。中國不聞犬吠之警。邊庭不識狼顧之憂。聖人
之用兵也如此。則知啟修政而有扈奔。農修德而夙沙至。
禹焚甲而夷人附。舜舞戚而苗民來。為不虛也。賈誼書云。
周成王問鬻子曰。聖王在上位。使人富且壽。夫富則可為
也。壽不在天乎。對曰。聖王在上位。則天下無軍兵之事。則
人免於一死而得一生矣。君積於道。吏積於德。人無凍餒。
則免於二死而得二生矣。君積於仁。吏積於愛。則刑罰廢。
人無夭閼之誅。則免於三死而得三生矣。使人以時。而用
之有節。人無癘疫。則免於四死而得四生矣。今聖主在上。
人得四生。稟氣流形。孰不幸甚。然為邦之道。安不忘危。漢
時單于上書。願保塞請罷邊備。郎中侯應習邊事。以為不
可。東漢時西羌作亂。徵天下兵。賦役無已。司徒崔烈以為
宜棄涼州。議郎傅燮厲言曰。斬司徒。天下乃安。涼州天下
要衝。國家藩衞。世宗拓境。列置四郡。議者以為斷匈奴右
臂。烈為宰相。不念為國思所以弭之之策。仍欲割棄一方
萬里之土。若使左袵之虜。得居此地。土勁甲堅。因以為亂。
此天下之至慮。社稷之深憂。竟從燮議。今宜日慎一日。雖
休勿休。採侯應不可之言。納傅燮深慮之議。然後風為號
令。雷為折衝。繕甲兵。思將帥。上與天合德。下與地合明。中
與人合心。善戰者不陣。如斯而已矣。拔舊安之四鎮。委難
制之兩兇。求將來之端。考已然之驗。伏念五六。至於再三。
愚下固陋。知其不可。伏惟朝廷再三察焉。謹議。
