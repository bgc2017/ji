欽定全唐文卷四百五十八
張參
參。大歷朝官戶部郎中。歷國子司業。
五經文字序例
易繫辭曰。上古結繩以理。後代聖人易之以書契。百官以
理。萬人以察。蓋取諸夬。夬決也。王庭孚號。決之大者。決以
書契也。逮周禮保氏。掌養國子以道。教之六書。謂象形指
事會意諧聲轉注假借。六者造字之本也。雖蟲篆變體。古
今異文。離此六者。則為謬惑矣。王者制天下。必使車同軌。
書同文。故教人八歲入小學。文有疑者。則必闕而求之。春
秋之末。保氏教廢。無所取正。各遂其私。故孔子曰。吾猶及
史之闕文也。今亡矣。蓋夫子少時。人猶有闕疑之問。後亡
斯道。歎其不知而作之也。蕭何漢制。亦有著法。太史試學
童。諷書九千字。乃得為吏。以六體試之。吏人上書。字或不
正。輒有舉劾。皆正史遺文。可得焯知者也。劉子政父子校
中秘書。自史籀以下凡十家。序為小學。次於六藝之末。後
漢許叔重收集籀篆古文諸家之學。就隸為訓注。謂之說
文。時蔡伯喈亦以滅學之後。經義分散。儒者師門。各滯所
習。傳記交亂。訛偽相蒙。乃請刊定五經。備體刻石。立於太
學之門外。謂之石經。學者得以取法焉。遭離變難。僅有存
者。後有呂忱。又集說文之所漏略。著字林五篇以補之。今
制國子監置書學博士。立說文石經字林之學。舉其文義。
歲登下之。亦古之小學也。自頃考功禮部課試貢舉。務於
取人之急。許以所習為通。人苟趨便。不求當否。字失六書。
猶為壹事。五經本文。蕩而無守矣。十年夏六月。有司以職
事之病。上言其狀。詔委國子儒官勘校經本。送尚書省。參
幸承詔旨。得與二三儒者。分經鉤考而共決之。互發字義。
更相難極。又以前古字少。後代稍益之。故經典音字。多有
假借。(謂若借后為後辟為避大為太知為智之類經典通
用)陸氏釋文。自南徂北。徧通眾家之學。分析音訓。特為詳
舉。固當以此正之。(唯今文尚書改就今字刪定月令依其
時進本與釋文音訓頗有不同)卒以所刊。書于屋壁。雖未如蔡學之精
密。石經之堅久。慕古之士。且知所歸。然以經典之文六十
餘萬。既字帶惑體。(若鼏幂同物禮經相舛蒍薳同姓春秋
互出詁故同義詩題交錯之類)音非一讀。(若鄉原之鄉為嚮取材之材
為哉兩音出於一家而不決其當否)學者傳授。義有所存。離之若有失。合
之則難並。至當之餘。但未發其傍而已。猶慮歲月滋久。官
曹代易。儻復蕪汙。失其本
真。乃命孝廉生顏傳經收集疑文互體。受法師儒。以為定
例。凡一百六十部。三千二百三十五字。分為三卷。說文體
包古今。先得六書之要。(若古文作明篆文作明古文作坐
篆文作[:#AS-FBF9:●]之類古體經典通行不必改而從篆)有不備者。求之字林。(若祧禰逍
遙之類說文漏略今得之於字林)其或古體難明。眾情驚懵者。則以石經
之餘。比例為助。(若[:#AS-FEF6:●]
[:#AS-FBEC:●]
[:#AS-FDD3:●]變為宜臸[:#AS-FBEC:●]曰變為晉
之類說文[:#AS-FEF6:●]
[:#AS-FBEC:●]
[:#AS-FDD3:●]臸[:#AS-FBEC:●]曰人所難識則以
石經遺文宜與晉代之)石經湮沒。所存者寡。通以經典及釋文相承
隸省。引而伸之。不敢專也。(若[:#AS-FBF9:●]變為壽[:#AS-8C7D:⿱鹵木]變為栗之類石
經湮沒經典及釋文相承作耳)近代字樣。多依四聲。傳寫之後。偏傍漸
失。今則采說文字林諸部。以類相從。務於易了。不必舊次。
自非經典文義之所在。雖切於時。略不集錄。以明為經不
為字也。其字非常體。偏有所合者。詳其證據。各以朱字記
之。俾夫觀省。無至多惑。大歷十一年六月七日。司業張參
序。
李巡
巡與張參齊名。時相李勉辟為判官。甚敬禮之。
浮屠頌
崇構邈矣。層甍巋然。嶷如玉立。黕若雲連。仰顏滿月。危踐
中天。上標銀牓。下列金僊。扶持有助。陵谷無遷。
李道昌
道昌。大歷十二年官蘇州觀察使。
祭幽獨君文
嗚呼。萬古邱陵。化無再出。君是何人。能閑詩筆。何代而亡。
誰人子姪。曾作何官。是誰仙室。寂寞夜臺。悲乎白日。不向
紙上。石中隱出。桃源三月。綠草垂楊。黃鶯百囀。猿聲斷腸。
不題姓字。寧辨賢良。嗚呼痛哉。嘆惜先賢。空傳經史。終無
再還。青松嶺上。嵯峨碧山。
裴孝智
孝智。大歷八年官祠部員外郎。兼侍御史。
文宣王廟新門記
成域中之大。歸天下之往曰王。王者應歷以宰物。酌時以
觀化。威聲雷霆。號令風雨。不嚴人理。合自然之運。不行家
至。契如神之速。德叶協於幽明。道徜徉於古始。無為無事。
其大矣哉。洎乎澆淳既變。仁義斯起。偃息庠序。棲遲洙泗。
憲章萬物之首。馳騁百王之末。清頹波於幽厲。扇儒術於
殷周。故春秋作而亂賊懼。風興刪而廉恥生。美韶濩而惉
懘之音息。行揖讓而莊敬之心勸。夫子聖者歟。名與日月
同流。業與乾坤終始。隱焉而光。闇然而彰。命服袞裳。累代
稱王。曲阜聖人之鄉也。先是閟宮霞蔽。正殿岑立。繚以環
堵。邃其臺門。巍若化造。嶷如(闕一字)動。允所謂淹中之勝㮣。
闕里之全模。刺史孟公休鑒。德潤尊師。道肥希聖。研精百
代。(闕三字)言夜火非官曹之燭。春桑無附枝之詠。判官郡功
曹盧曈。以文發身。以清檢物。博通(闕三字)數四科。惟此祠廟。
厥初層搆。朱戶半傾。雕甍中落。難名之閫奧。造次可游。如
在之(闕四字)易覩。將何以克恭過位。加敬及庭。於是孟公首
之。盧公翊之。因命縣大夫兼大(闕五字)裴公新其南門。書時
也。公名有象。育元含貞。廣學攻文。始登甲科。吏於舒。舒人(
闕五字)等吏於[:#AS-8862:⿱亠兊]。[:#AS-8862:⿱亠兊]人悅服。蓄可大之用。為致遠之資。由是
庀乃程。具乃役。不斬仲(闕六字)山之石償以石而給。功不時
而就。大屋橫亘。雙扉洞開。丹栱繡栭。膠葛固(闕七字)景飛檐
駢逼而棲霧。扃鐍既固。享獻聿修。官吏惟清肅之謹。邑人
無褻瀆(闕七字)席及階而升。數仞之牆。由戶而入。君子以為
非孟公之化不行。非盧公之(闕八字)不成三事叶同。(闕一字)底
於善。孝智不敏。儒家之流。徒挹春秋舍菜之禮。(闕九字)誌不
腆之文。俾刊永貞之石。時大歷八年十二月一日也。
宋少真
少真。大歷朝官侍御史。
對聚徒教授判
甲聚徒教授每春秋享時以素木瓠葉為俎豆
學以知道。行以成德。謂修已之不懈。則化人而有孚。甲括
習詩書。佩服忠信。談經不同於稷下。請益其多。強學頗類
於關西。發蒙斯眾。既聞講道。亦見習儀。且享以訓恭。射則
觀德。素木瓠葉。足表獻酬之教。桑弧蒿矢。方昭揖遜之容。
學不習而則落。禮不行而斯壞。刑而致詰。何迷鄒魯之風。
習以見尤。其如城闕之刺。祭遵施之於軍旅。尚不云非。劉
昆列之於家庭。且未言失。古則可據。今何以疑。所謂習不
違經。學無廢業。告人昧識。徒效西鄰之責言。在甲合儀。請
遵東觀之故事。
梁乘
乘。代宗朝官倉部員外郎。出為吉州刺史。
對祭闕頒誥判
所司有禮事不頒誥所由斷徒罪不伏
受福之祭。固存乎肅恭。出令以言。實在乎頒告。繄有司之
不腆。乃事神而未達。不能先備禮物。預頒祀典。存彼舊章。
介茲景福。雖自牖納約。所貴齋心。倘入廟未知。將何措手。
若也禮則斯缺。人心匪虔。信且未孚。福將何有。且祀有大
小。罰有重輕。大則合寘於刑徒。小則宜從於笞坐。須明大
小。方辨重輕。
對毀壞壓死判
乙有所毀壞而誤死人科其備慮不謹訴合所由不伏
奚有建立。洎乎崩壞。必慎傷人。無致害物。何哉主者。會不
任能。顧彼匠人。豈因何巧。既無備慮。且乏周防。遂昧立身。
果貽誤殺。事殊隟壞。物異榱崩。將壓有契於國僑。不弔遂
符於戴禮。況造作之與毀壞。匠人之與主司。著皋繇之書。
合以所由為罪。且人誰無死。痛其不終。宜用明刑。以慰幽
壤。
對復以冕服判
甲復以冕服御史糾其違失
祿秩之序。貴有常尊。凶喪之儀。禮無越等。已矣逝者。魂兮
不來。死實生哀。歿西山於九夜。招之望反。將北面而三號。
既而骨月復歸。精魄無象。宛其死矣。則無不至。且祭神不
能如在。神猶未饗。復魂不似其服。魂將奚依。至若在館在
家。匪無名數。公侯卿士。實有彝倫。小者則褕狄素紗。諸侯
乃衮衣冕服。未詳甲也。其位若何。儻有土之公卿。御史斯
為折角。若食菜之鄉士。甲也宜從噬膚。
李仲雲
仲雲。代宗朝官左司員外郎。
對四品女樂判
乙有女樂一部御史按之云有任四品清官仰處分
樂云鐘鼓。詩美琴瑟。貴以平心。非徒娛耳。惟茲四品。諧此
八音。苟嘉樂之可觀。在官班而有節。況昇平之代。朝野多
歡。簫韶之陳。獸猶來格。家室之際。女也何妨。未乖至理之
宜。何速憲司之按。此而獲過。豈曰知音。
林琨
琨。濟南郡鄒縣人。代宗朝官左司司封郎中知制誥。
駕幸溫泉宮賦(以天下安樂明主宴遊為韻)
寒郊已暮兮景氣澄鮮。遙林罷色兮古岫蒼然。我皇將出
豫滌思。觀風獵賢。於是旭日霽野。慶雲靄天。指鳳城之香
陌。得驪阜之甘泉。乃乘琱玉之輿。駕飛黃之馬。羅霜仗於
灞亭之上。駐清蹕於秦山之下。賦汾水於秋風。詠在鎬於
周雅。若其嚴氣盛。陰雲寒。冰生巨壑。雪滿層巒。河海方閉。
溫泉正湍。豈獨鑒天心於曲渚。藻聖慮於清瀾。洞上善之
為信。秉至柔之自安。伊昔竹殿始秋。梧宮未落。空望幸之
杳渺。怨嬉遊之寂寞。芸徒馥於玉階。月虛容於金閣。接遠
樹於新豐。韻曉鐘於長樂。皇歡是并。品物咸享。逶迤清泚。
皎潔澄明。奏鈞天而寒谷變律。陳羽衞而陰飊換晴。故能
蠲憂除患。利用永貞。於時澤洽㣥臣。恩徧區宇。野豐擊壤。
則有頌於康哉。帝之何力。空賡歌於聖主。因返旆迴鑾。逍
遙近甸。度祥光之蕭索。鬱佳氣之葱蒨。鈎陳不改。下輦成
宴。誡軹道而興嗟。想磻溪而流盼。然後省娛遊之樂。念淳
樸之儔。開靈液之廣潤。與萬姓而同休。施兔罝於中谷。賁
束帛於巖幽。獨有執戟三道。棲遲一邱。空想臣朔之列。常
陪漢武之遊。
象賦
載詳圖籍。爰尋古往。功闢二儀。物標萬象。既拆之於混沌。
亦聞之於惚恍。雖處中而可求。信居外而能想。陰陽式布。
造化斯分。江河草木。日月烟雲。或毓靈而稟氣。或照曜而
氛氳。不因象而可覩。豈無聲而得聞。仰察天文。傍觀地理。
燦爛星布。巍峩嶽峙。或守位而不易。或鎮方而恒止。不因
象之所尊。豈為君而勝紀。至若刻鳳之琴。盤龍之鏡。開玉
軫以交錯。寫菱花而輝映。聲信美而具出。質含虛而轉靜。
不因象而可識。豈克愛而為盛。則有大樂鼓吹。聖人輿蹕。
備禮而制。乘時而出。宛轉國門。逶迤天術。不因象之為用。
豈二儀而不失。物皆有象。象必可觀。聽之則易。審之則難。
借如玉京上天。貝闕中海。其名可識。其象安在。象以影隨。
影圖象遍。居暗莫察。因明則見。眾象之德。唯人是則。任以
去留。委其通塞。則有心沉迹淪。栖遲問津。無才補國。用道
藏身。潁水尋隱。商山訪真。欣逢道遠。應時來賓。既無容而
可託。空以象而為親。
空賦(以平上去入終而復始為韻)
觀夫物則有名而有竭。空則無竭而有名。以空自名。何縮
何盈。搏之不得。書之不明。二儀肇分。運寒暑則與時而應。
百功勤務。鑿戶牖則用之以貞。泰山岌而不以為阻。鴻毛
至而不以為輕。恬澹者體之而為性。澆浮者象之而為情。
情性之別。共稟殊呈。是知均乎空者既若茲。倍乎空者竟
如彼。卷之在方寸之內。舒之盈宇宙之裏。上皇得之而化
淳。季葉失之而亂起。妙一以為稱。總萬以歸理。詎華說之
所精。非掞藻之能擬。及夫天朗氣高。地平風暢。颺飛鴻六
翮之遠。彰彩雲五色之狀。若士九垓以冥期。蘭子七劒以
寥亮。背之而騁捷。遂之而攸向。同[:#AS-8867:⿳士冖䂞]籥之罔窮。越視聽之
餘量。況使皓鶴聞天。白駒出谷。囹圄鞠草。洞簫生曲歟。是
時端拱聖皇。坐嘯英牧。暫勞求士。永介戩祿。事無事。為無
為。衢常樽滿。路不拾遺。蓋有由而致之。
對損戶繭絲判
甲宰邑而損其戶數按察使糾按曰不為繭絲
安人立政。輯寧是職。苟失厥德。其惟不康。伊甲宰邑。墮爾
于位。異彼魯恭。無聞馴翟。詎同言偃。不見割雞。視茲荻蒿。
嗤士言之招納。且修保障。類尹鐸之權宜。事雖害公。義不
徇已。損其戶數。法所難踰。務以繭絲。時維救弊。假如晉陽
始禍。朝歌同惡。事貴適時。辭之或可。況今聖惟敦本。政在
養人。且乖既庶。必照明罰。察使所糾。寧叶大中。
韓章
章。大歷五年官吳興縣令。歷司封郎中。建中六年遷諫議
大夫。
請停新任官復赴集疏
竊見去年所選授官者。多以六月七月方至任所。扶老擕
幼。不遠數千里以就一官。到纔經年。遂見停替。又見在留
中人。多有注貞元四年闕者。準格至來年正月赴上。其續
留人注五年闕者。遽以今年八月便上。一等用闕。一等授
官。五年闕者。授替在前。四年闕者。準格上仍在事後。交非
允可。今制命已行。難於改易。其所授官人。請令至來年二
月上赴。
韋翃
翃官御史大夫。
仙都山銘
亭亭仙都。峻極維嵩。屹立溟右。削成浙東。發地直方。磨霄
穹崇。靈沼在上。祥雲積中。珪植千仞。柱寧四封。目覩不及。
翰飛靡窮。㣥阜奔走。列仙會同。黃帝攸訪。碧嶺是沖。丹穴
傍起。金溪下融。日臨霞附。月映綃蒙。壤絕棲塵。木無寓叢。
居幽不昧。守一而雄。萬歲報響。九成來空。嘉名乃復。展禮
斯洪。籙作懲止。年祈感通。莫高匪茲。造物之功。
李季卿
季卿。京兆人。明經擢第。代宗朝官潮州刺史。
三墳記
先侍郎之子曰曜卿。字華。名世才也。宏毅樂易。機符朗徹。
既冠。遭家不造。諸季种藐。植之以(闕一字)藝。博之以文行。始
調秘書正字。授右衞騎曹。轉新(闕一字)尉。豪猾未孚。立信以
示之禮。浮窳未復。本仁以示之義。領長安尉。直京師浩穰。
決賊曹繁劇。有立斷焉。焯見焉。左遷普安郡戶掾。賦古樂
府廿四章。左史韋良嗣為之敘。文集十卷。
(闕一字)卿字萬。天骨琅琅。德(闕一字)文蔚。識度標邁。弱冠以
明(闕一字)觀國。莅鹿邑虞鄉二尉。巍守崔公沔洎相國晉公(
闕二字)甲科第之進等舉之。嘗遊嵩少。夜聞山鐘。賦云(闕二
字)繼也洪鑪沸鼎火半死。巨壑重林風稍止。無間(闕三字)未
已詞人珍之。轉金城尉。曹無受謝。吏不敢(闕四字)卷行於世。(
闕一字)卿字榮。栗柔立。於穆不瑕。起家拜靈昌主簿。已丑歲。
小冢宰李公彭年尚其文翰。署朝邑簿。時漆沮決溢。馮
翊昏墊。釃渠楗菑。股引脈散。下土為漧。上腴成賦。人到於
今賴之。文集百一十二篇。於戲。三英孝友。曾閔儔也。文學
繼業。璿碧產也。純固含章。梓材也。昊穹生德。宜受封福。僅
逾強仕。以講陰堂。未盈一紀。三墳相比。思其咎職。訊之逢
占。占者邵權曰。霸陵故塋。葬不違禁。害于而家。歲攝提格。
迺貞陽卜而祔大墳。三墳以東南為伯仲叔。貤之若鴈行
然。大歷建元之明年。於斯刻石。恐夫溟海為陸。老沙防焉。
栖先塋記
粵烏虖。昔蒼龍大泉獻。遭家不造。先侍郎即世。建塋霸陵。
遺令也。先大夫徐公高(闕一字)備矣。洎單閼歲十有一月。先
夫人合祔。天寶改元。我之伯也卒。間五六年。仲也卒。不四
三年。叔也卒。君子曰。李氏子天假其才。不得其壽。盍謀及
龜策。謀及鬼神歟。方士邵權。徧得管郭之道。唶曰。霸岸鑿
龕。客土耗矣。干溫冥之禁。非窀穸攸宜。是用(闕一字)叶永地。
其原鳳栖。筮之。遇損之解。曰。損孚解緩。吉孰甚焉。迺虔卜
邰城左畤(闕一字)右。維茲食。枚卜滻水東樊水西。亦惟茲食。
新卜塋連山南佐平崗(闕二字)坤勢之宜。隧而順之。伯氏仲
氏叔氏三墳陪側。攝提格辜月仲旬(闕一字)日。靈輀以降。壽
藏有侐。無藏金玉。厥惟琴書。先志也。異時述(闕一字)三百篇。
永泰中。小宗伯賈公至為之敘。上澤悅幽明。錫類(闕二字)追
贈黃門侍郎。申命禮部尚書。(闕二字)清河郡太夫人。(闕三字)版
未篆皇命。大歷惟二。刊刻貞石。
李竦
竦。大歷二年登進士第。官司封員外郎。遷吏部郎中。累官
戶部尚書鄧岳觀察使。
偃武修文論
國有二柄以濟人。天有四時以成歲。文武者君之威惠。春
秋者天之生成。故人君法天時。順人望。人歸於德。天應以
時。莫不奉此而寧災。由斯而康俗。所謂文者。足以經邦國。
所謂武者。足以定禍亂。故武在合變。不可一黷。文貴經久。
可守為常。請借前事而明之。庶斯得矣。夫以堯舜揖讓。湯
武干戈。干戈在乎止亂。揖讓資乎偃武。故得享國日久。多
歷年所。三王既往。霸者是繼。晉文伐原以示信。齊桓勤王
以稱德。宋殤好戰以隕越。徐偃專文以喪亡。王霸陵夷。到
於秦漢。始皇威懾六國。建萬代業。隳城郭。焚詩書。卒使宗
廟為墟。身隕下國。黷武之徵也。高皇夷秦項。誅韓彭。陸生
著書。叔孫制禮。修文之漸也。光武以長者戡難。孟德以應
變即戎。故得擒樊崇。破袁紹。雖未悉於至理。道亦存乎息
戈。晉文之對何曾。不聞經國。惠皇之溺賈后。竟至破家。吳
王石頭之都。劉備益州之地。但區區於守險。曾不暇於脩
文。後魏則多難臨朝。後周則經國日淺。孝文捨辮髮。服衣
冠。未能倒載干戈。休放牛馬。武帝降高緯。戮晉公。甲兵未
寧。中道而殞。武則不可。文則不如。東晉之僅保江山。宋祖
之草創社稷。道成以殷憂啟祚。蕭衍以戡定興王。陳主以
好內亡。隋皇以征遼喪。皆不明於文武。適足為我驅除。況
高祖端拱無為。太宗大功繼統。高宗致位於元默。中宗御
俗以康寧。睿宗之恭膺大寶。元宗之克清海內。肅宗之收
復二都。皇帝之光有六合。方今四夷向化。萬姓歸心。總七
聖之殊勳。正百王之墜典。然干戈未息。瘡痍未瘳。修文之
期。取則不遠。偃武之義。今則時哉。
高仲武
仲武。渤海人。
大唐中興間氣集序
詩人之所作本諸心。心有所感而形於言。言合典謨。則列
於風雅。暨乎梁昭明。載述已往。撰集者數家。榷其風流。正
聲最備。其餘著錄。或未至正焉。何者。英華失於浮游。玉臺
陷於淫靡。珠英但紀朝士。丹陽止錄吳人。此由曲學專門。
何暇兼包眾善。使夫大雅君子。所以對卷而長歎也。唐興
一百七十載。屬方隅叛援。戎事紛紜。業文之人。述作中廢。
粵若肅宗先帝以殷憂啟聖。反正中興。伏惟皇帝以出震
繼明。保安區宇。國風雅頌。蔚然復興。所謂文明御時。上以
化下者也。某不揆菲陋。輒罄謏聞。博訪詞林。採察謠俗。起
自至德元年首。終於大歷末年。作者數千。選者二十六人。
五言詩一百四十首。七言詩附之。列為兩卷。略敘品彙人
倫。命曰中興間氣集。且夫微言雖絕。大制猶存。詳略其臧
否。尚可擬議。古之作者。因事造端。敷宏體要。立義以全其
制。因文以寄其心。著王政之興衰。國風之善否。豈其苟悅
權右。取媚薄俗哉。今之所收。殆革斯弊。但使體格風雅。理
致清新。期觀者易心。聽者竦耳。則朝野通載。格律兼收。自
鄶以下。非所附麗。凡百君子。幸詳至公。
紀蘇渙文
渙本不平者。善用白弩。巴人號曰白跖。賨人患之。以比莊
蹻。後自知非。乃變節從學。鄉試擢第。累遷至御史。佐湖南
使崔中丞權幕。崔遇害。渙遂踰嶺扇動。與哥舒滉跋扈交
廣。此猶蛟龍見血。本質彰矣。五年。作變律詩十九首。上廣
州連率李公。其文意長于諷刺。亦有陳拾遺一鱗半甲。故
善之。或曰。此子左右嬖臣。侵敗王略。今著其文可乎。答曰。
漢策紀蒯通說詞。皇史錄列祖君彥檄書。此大所以容細
也。夫善惡必書。春秋顯訓。孟子格言。渙者其殆庶幾乎。但
不可棄其善。亦以深戒君子之意也。
