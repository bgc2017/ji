欽定全唐文卷四百十二
常衮(三)
授楊綰太常卿制
門下。舜以伯夷作秩宗。漢以列侯掌郊廟。至於圜丘大射
之制。禮官博士之論。莫不綜詳得失而折衷焉。故事職尊
冠九卿之首。朝議大夫守國子祭酒兼修國史賜紫金魚
袋楊綰。常在於道。亦周於仁。文以君子之言。生知聖人之
意。司我載籍。鴻聲不泯。常典選舉。後之法程。迺者崇進名
儒。俾其宣明師訓。講求三代。稽合五經。濟濟諸生。誨之不
倦。飽於道德之富。成其禮讓之風。況恭儉忠信。恪守而彌
固。一時模表。清議所高。固可以處楊震桓榮之位。領曲臺
太府之重。勉思厥服。以稱任賢。可守太常卿。依舊兼修國
史。散官如故。主者施行。
授李琬宗正卿制
門下。堯親九族。禮重於敦序。漢睦諸劉。秩存乎宗正。內姓
之選。豈伊異人。三從叔祖銀青光祿大夫前婺州刺史本
州團練守捉使上柱國荊國公琬。才秀本枝。挺此公器。忠
敬達順。簡廉向方。飭禮樂於身文。詳典刑之政體。夙所任
遇。久於歷階。勳勞理行。當亦兼書。思有補察。義深肺腑。固
可以居宗室大臣之位。敘文昭武穆之親。懷德任賢。敬茲
休命。可宗正卿。散官勳封如故。主者施行。
授蔣渙鴻臚卿制
門下。古之上卿。次公一等。至於西漢。每與列侯參決朝議。
今之秩望。亦謂之崇。朕方修文德。以撫區外。則重譯象胥
之事。九儀相贊之職。正用髦碩。俾之典領。銀青光祿大夫
檢校刑部尚書知省事上柱國汝南縣開國公蔣渙。顏子
之德行。張仲之孝友。能積其厚。以叢於身。恭儉之訓。可以
軌俗。學通文變。高視一時。非得喪之可干。亦剛柔之相濟。
服在通列。且踰二紀。精於憲章。舉有倫要。東雍居部。近郊
移風。以禮除暴。人安其業。俾京師之河潤。守經術之循吏。
司秋會府。訓夏議刑。以之弻教。能用中典。時屬四夷之敘。
參授大賓之任。韓暨以宿德而拜。陳紀以至行而遷。求舊
任賢。正當此選。待遇諸國。宜約故事。使有準以明等威也。
可檢校刑部尚書兼鴻臚卿。散官勳封如故。主者施行。
授鄭賁司農卿制
門下。國有大農。實司金穀。茲惟古官之重。難於正卿之拜。
朝散大夫試祕書監兼侍御史上柱國賜紫金魚袋鄭賁。
通敏良才。沈詳雅識。明斷臨事。貞修奉公。所更秩序。必著
聲績。早參幕畫。在樽俎而止戈。自董軍儲。有京坻之足食。
適時多可。選眾攸歸。爰藉變通。主其出納。務殷任切。倚辦
當仁。宜膺理粟之命。佇繼康成之美。可守司農卿。散官勳
賜如故。
授呂崇賁太府卿制
門下。九卿之重。參理於佐邦。六府孔修。頒貨於列藏。歷代
右職。莫非高選。開府儀同三司行太子賓客上柱國公呂
崇賁。忠謹良實。居向方。能用晦於精辨。亦體微於剛貞。峻
節孤立。清心確然。以長才之有餘。應㣥務而多適。擁旄乘
塞。周歷大藩。薄於戰功。經以事典。用明既富之教。必厚豐
財之德。自頃艱阻。有司曠廢。府寺寂寥。卿少虛設。寖成其
弊。朕甚懼焉。今再舉舊章。各歸其局。出納之地。眷求惟精。
兼領三尚之煩。以榮四至之列。可行太府卿。散官勳如故。
授李瀚宗正少卿制
勅。銀青光祿大夫前亳州剌史本州團練守捉使上邽縣
開國男李瀚。識精於理。才辨於政。祗服禮訓。甄詳事經。振
麟趾之芳。更隼旟之命。馴致其道。達於家邦。慈惠之化。洽
於黎老。以親九族。乃立貳卿。宜敘周文之昭。用毗劉德之
任。可行宗正少卿。散官封如故。
授周若冰光祿少卿制
敕。試王府司馬兼福州都督府別駕占闕攝寧海軍副使
賜紫金魚袋周若冰。氣識沈和。風儀端偉。秉心以正。莅事
惟明。法以言揚。久參朝序。頗有聞望。洽於縉紳。自佐法方
州。兼領戎事。政術尤著。勳勞亦深。俾踐亞卿之列。仍兼題
輿之任。可試光祿少卿兼福州都督府別駕占闕。餘如故。
授韋損大理少卿制
敕。銀青光祿大夫前潤州刺史上柱國馮翊縣開國男韋
損。識清行理。強學自輔。服於禮而中節。居其業以全忠。識
能有餘。階歷頗久。京江按部。終始六年。勤職惠人。風化一
變。循吏之稱。去而益彰。天下之平。屬於廷尉。乃立其貳。方
求直清。俾之弻教。敬爾繇獄。可行大理少卿。散官勳封如
故。
授景延之大理少卿制
敕。朝議大夫前守河南少尹騎都尉景延之。業擅文儒。行
資忠信。推令望於公器。著能名於吏途。久踐周行。夙彰聲
實。詳刑之地。稱職其難。任在孚。選兼勤舊。宜參河海之亞。
俾副朝廷之舉。可守大理少卿。散官勳如故。
授侯希超太府少卿制
敕。正議大夫試太常卿兼左領軍衞將軍上柱國賜紫金
魚袋侯希超。溫良植性。藝業修身。有臨事之幹能。彰適時
之才用。班資久踐。職務非親。內舉自於元戎。正名從於亞
列。宜成風俗之美。俾展多方之效。可行太府少卿。散官勳
賜如故。
授李潓祕書監制
敕。昔劉向父子。代典文籍。今之祕室。豈曰避親。再從叔正
議大夫守光祿卿員外置同正員嗣澤王潓。幼嗣藩國。夙
彰忠孝。素風自遠。清識彌高。傳魯恭之古文。稟吳季之知
樂。早承先顧。嘗歷大僚。秉彝端潔。流問休茂。自合搢紳之
望。況推宗室之良。寧止於敦族以恩。固在於敘賢以位。周
稱外史。晉謂內臺。俾領儒官。是崇禮秩。可守祕書監。餘如
故。
授魚朝恩國子監制
敕。大司成以三德行教國子。所以明詩書禮樂之宗。立忠
信孝友之本。使方領矩步。敬業樂㣥。繫於化成。舊選尤重。
參其事任。今亦難之。開府儀同三司行內侍監兼充監門
衞大將軍觀軍容宣慰處置使仍兼知處置神策軍兵馬
事內飛龍廏內弓箭庫等使兼檢校鴻臚禮賓上柱國韓
國公魚朝恩。國之純臣。忠以事朕。竭誠宣力。義貫神明。有
兩朝侍從之勤。監六師征伐之事。雅達名理。參尚儒元。遠
涉源流。旁通訓詁。自頃右武。未遑勤學。方宏闕里之教。用
誡子衿之詩。以其達俎豆之禮。嘗亦委膠庠之事。能以德
義。導其諸生。國之俊選。其貴遊子弟。摳衣鼓篋。歌詠先王
之道。春誦夏絃。服勤師氏之訓。而恭敬退讓。抗疏累辭。重
奪勞謙之志。權遂由衷之請。今三千之徒。資於學術。思卒
其業。懷之益深。用宏儒風。式允公望。可兼檢校國子監。餘
並如故。
授李永祕書少監制
敕。朝散大夫前守絳州別駕本州團練守捉副使李永。慶
自相門。才推公器。武子之德。所謂在人。元成之經。不忘肄
業。早從清秩。備著聲華。頃佐近藩。眾稱淹滯。俾參榮於祕
府。仍貳職於名都。可檢校祕書少監兼揚州大都督府司
馬。散官如故。
授馬錫少府少監制
敕。中散大夫諫議大夫賜紫金魚袋馬錫。躬服禮義。處之
以厚。膺用多才。動而濬發。歷官有政。居必修明。擢登諫列。
屢獻忠讜。言皆展意。事亦主文。勤職且淹。以時敘進。周之
內府。漢之尚方。典掌服御。任當親重。輟我侍臣。俾其參貳。
可守少府少監。散官賜如故。
授薛伯高少府少監制
敕。前澧州刺史薛伯高。昔楊洪公孫賀。皆以儒術居於少
府。國朝監寺之列。亦通稱顯。貳於其長。所任非輕。以爾伯
高早踐臺閣。亟頒詔條。勞績有聞。聲譽不替。因其秩寵。寘
在周行。宜以廉潔自居。用司所藏之職。可守少府少監。餘
如故。
授陸鼎史館知修撰制
敕。左補闕陸鼎。終始于學。以致其道。先儒未詳。多所究博。
秉南史之遺直。補東觀之闕文。左右諫曹。所宜迭處。鴻都
講藝。亦在論思。可左補闕。充史館修撰。
授荀尚史館修撰制
敕。處士荀尚。昔荀卿荀悅。並有著書。而尚遠承儒史之業。
深得述作之意。思精大體。經通王道。慨然論事。來自山東。
灼見古今之宜。熟數理安之策。嘉樂賢俊。副于懷人。春秋
一字。使之潤色。結綬京輔。進而錄之。行成乎身。不患無位。
可華州下邽縣尉。充史館修撰。
授衞煇校書郎制
敕。二品子衞煇。漢制有任子之令。國朝二千石理行尤異
者。賞亦及之。況幼有令聞。服於經訓。校書祕閣。以獎其才。
可宣義郎試祕書省校書郎。
授吳湊左金吾將軍制
敕。將我南軍。秩高中尉。以禁戎之重任。委舅氏之同心。具
官吳湊。塗山介祉。章武雅才。言而有宗。儉而能廣。達禮樂
政刑之要。存忠信孝友之誠。艱虞歷年。府寺失職。素以賢
戚之望。職司太子之家。清心奉公。庶務悉理。擅美春儲之
寀。流芳秋實之詠。固可以首當裦進。大勸官曹。俾執金吾。
用彰貴任。可左金吾將軍。餘如故。
授嗣吳王祇太子賓客制
敕。古者選孝悌閎博有道術者輔翼太子。今以宗室之老。
處賓師之位。亦親親而教敬也。光祿大夫檢校工部尚書
兼宗正卿上柱國嗣吳王祇。文昭之慶。蔚于公族。楚元之
後。繼有忠賢。達道虛懷。寬厚廉謹。藩翰舊德。人倫憲行。更
於內外。職事頗修。年在華皓。未嘗衰惰。參會府而百工時
敘。掌宗卿而九族益親。每託肺腑。深加優禮。宜以冬官之
重。仍在春儲之列。可兼太子賓客。其檢校工部尚書及散
官勳封如故。
授郭曜太子詹事制
門下。正於宮僚。以視邦憲。務兼內外。選重古今。銀青光祿
大夫守太子賓客上柱國太原郡開國公郭曜。丞相之子。
夙聞禮訓。孝悌信讓。清公仁厚。端莊慎獨。如有大賓之容。
沈靜少私。澹然儒者之行。濟以才識。達於公方。素多歷職
之稱。用叶居家之禮。士林推重。朝野洽聞。待以客禮。既任
賢於調護。委之官事。更持綱於彈糾。可守太子詹事。散官
勳封如故。主者施行。
授張謂太子左庶子制
敕。中散大夫前守潭州刺史本州團練守捉使上柱國河
內縣開國子賜紫金魚袋張謂。往以鴻筆麗藻。列於近侍。
典謨訓誥。多所潤色。較然素節。鬱有盛名。言念華山之巡。
不忘潁川之從。俾之領郡。亦謂理平。而孝悌宏博。禮容循
謹。宜在公選。首茲正人。旌書課第之目。參相春坊之重。可
守太子左庶子。散官勳封如故。
授李廙太子左庶子制
門下。銀青光祿大夫前行給事中上柱國隴西縣開國公
李廙。德崇業廣。多識前言。究典墳之至精。考禮樂之所極。
時有著述。贍而不流。其在家邦。率由忠儉。歷位要重。秉茲
諒直。久以病免。澹然自居。混冥元和。屏絕外務。每制度未
決。質文或差。常亦處正大議。冠諸宗室。儲宮綜事。可謂優
閑。豈迫以朝議。且頒其祿賜。煩於贊相。寄在親賢。可行太
子左庶子。散官勳封如故。主者施行。
授許從之太子右諭德制
敕。朝議郎試太子司議郎賜緋魚袋許從之。學究儒流。文
推策府。行能優敏。政事通明。公勤之效。備彰於履歷。遲暮
之年。固資於頤養。俾遷階秩。仍遂休閑。可朝散大夫守太
子右諭德致仕。
授王寅太子左諭德制
敕。關內河東副元帥隨軍要籍朝議郎試祕書省著作郎
賜緋魚袋王寅。業繼儒門。才通吏術。嘗踐清秩。不渝素檢。
自參戎府。更展文韜。進職宮僚。用嘉勤績。可試太子左諭
德。餘如故。
授師良太子左贊善大夫制
敕。朝議大夫前舒州別駕直中書師良。久直禁垣。參典書
命。既精文理。尤達事經。常遠其私。亦過於慎。夙夜有恪。歲
時積勞。顧班列而頗淹。在朝章而可舉。藩僚之選。以序而
進。可守太子左贊善大夫依前直中書。散官勳封如故。
授王幹等太子左贊善大夫制
敕。福建節度孔目官朝議郎試左金吾衞長史上柱國賜
緋魚袋王幹文林郎壽州錄事上柱國郭皎等。貞以幹事。
敏于在公。掌戎門之條目。精詳著稱。董方州之財賦。底慎
惟勤。宜懋乃官。以疇其效。幹可試太子左贊善大夫。餘如
故。皎可朝議郎行鄂州武昌縣尉。勳如故。
授孫履暉太子左贊善大夫制
敕。滑亳節度都知兵馬使銀青光祿大夫試殿中監孫朝
俊父朝議郎行原州司戶參軍上柱國孫履暉。器韞黃中。
行敦素尚。勤於學藝。守以謙光。頃踐班資。未申才用。顧其
允嗣。積有勤勞。宜列宮僚。俾光庭訓。可試太子右贊善大
夫。散官勳封如故。
授張崇俊韓王傅制
敕。朝散大夫前守彭王府諮議參軍充內飛龍廏驅使賜
紫金魚袋張崇俊。敏行資身。良才適用。列官朱邸。早陪文
學之車。從事玉臺。久佐飛黃之皂。彊力匪懈。清心不渝。忠
效見稱。器能可錄。王門傳道。允藉純臣。仍進榮階。俾超彝
序。可銀青光祿大夫韓王傅。餘如故。
授衞元珪蜀王府諮議制
敕。攝郡牧都使判官朝議大夫行王友上柱國衞元珪。頃
以勤勞。爰從獎授。紀官之號。有犯聞名。俾更他職。式叶彝
典。可守蜀王府諮議參軍。餘如故。
授李友信蜀王府司馬制
敕。正議大夫試祕書監前吉州刺史上柱國蕭縣開國男
賜紫金魚袋李友信。往以剖符閩徼。頗守官常。移鎮廬陵。
稍遷秩序。而晦明生疾。寒暑經時。久淹海隅。尋易藩寄。使
臣所鞫。情實用彰。宜降常資之授。俾申頤養之適。可試蜀
王府司馬。散官勳封賜如故。
授孟皞京兆尹制
門下。天府惟雍。神皋作京。當四海之會同。在三輔而尤劇。
漢以郡國二千石高第入守。而轂下稱之。今因其制而選
用。亦陟明於辨理也。正議大夫守汝州刺史兼御史中丞
知本州營田上柱國平昌縣開國男賜紫金魚袋孟皞。端
一亮。外寬內肅。兼文行忠信之美。達禮樂刑政之要。在割
能斷。見事風生。歷踐通列。偘然處正。自守梁宋。化行山東。
承大軍荊棘之餘。當析骸易子之後。苦心精慮。夙夜思職。
淳鹵載作。豈止十千之耦。流人自占。實踰八萬之數。可謂
大郡表率。一時理平。移鎮汝墳。不易其操。懋茲聲績。堪委
重煩。京師化源。庶尹之則。承平無事。統正猶難。或多毀傷
失名。數月輒罷。況寇難未靖。邊備尚勞。率西之師。取給畿
內。戎衣軍餉。困竭閭閻。姦人豪奪。吏氣傷沮。屢有申勅。未
懲其弊。思得至公明斷之才。曠然大變其俗。是用命爾典
司劇任。勉修先父之職。以繼緇衣之好。肅清權右。扶養
元元。無俾趙張。專美有漢。可守京兆尹。依前兼御史中丞。
仍充勾當神策軍糧料及木炭等使。散官勳封賜如故。
授賈至京兆尹制
門下。方外甫定。惟新制度。必於根本源流正之。以丕式於
十有三牧。縣內之御。萬邦所瞻。將自中刑外。致一其政化。
若獨任辨吏。何以模楷。故前代尹京。多用經術之士。翟方
進雋不疑。皆首參此選。稱於轂下。今亦因其制而進用也。
正議大夫行尚書兵部侍郎信都縣開國男賜紫金魚袋
賈至。高文典誥。合於韶雅。五經大義。會於宗極。識略精技。
輔之以仁。全節致命。形於危難。歷階要重。澹然虛懷。宗伯
以和人神。夏官以糾邦國。久於參貳。多所發揮。省理持綱。
亦既詳當。朝有大議。訪求所得。於公卿大夫之閒。舉漢魏
名臣之奏。不失其正。有補於時。加以經務大才。堪任煩劇。
艱虞一紀。曠廢百度。有司失職。京邑尤甚。頻有賑救。差可
條緝。今京府九卿。率由舊典。大變風俗。以明朝綱。統尹之
重。益難其任。仗賢立政。參領南臺。懋乃休績。慎乃出令。以
懲強猾。以惠困窮。舉能其官則理。稱匪其人則敗。端本靜
末。爾其誡之。可守京兆尹兼御史大夫。散官勳封賜如故。
授京兆尹魏少遊加御史大夫制
門下。肅清風俗。糾正朝廷。必求蹇諤之才。式總綱紀之任。
金紫光祿大夫行京兆尹上柱國鉅鹿郡開國公魏少遊。
直方其行。亮在躬。有玉壺之清澄。兼龍泉之斷割。通變可
以成庶務。精密可以舉人倫。中外累更。風聲益振。法無所
避。姦不能欺。貳職司徒。實平邦教。三尹京邑。備洽人謠。不
有兼官。豈云重寄。宜授趙堯之印。俾雄張敞之職。可檢校
御史大夫。餘如故。
授張延賞河南尹制
門下。域彼四海。尹茲東郊。分其三川。式是中憲。加以舟車
之會。轉輸之殷。參貳保。責成播殖。總此庶務。屬於兼才。銀
青光祿大夫行中書舍人上柱國河東郡開國公張延賞。
相府餘慶。儒門濟美。德行文學。修身於四科。忠肅恭懿。齊
名於八族。綽有純性。澹然素懷。凡所歷職。必聞異政。推之
以誠信明恕。守之以廉能簡約。既精練於典常。亦陶融於
理本。故左曹之駮。所為平當。南臺之綱。斯焉振舉。自參紫
垣之列。頗擅黃縑之妙。然以素更中外。可任煩劇。河洛凋
殘。其來自久。迭用良吏。庶康疲人。典領之重。眷求無易。
勞徠安集。往哉汝諧。可檢校河南尹兼御史中丞充東都
副留守河南水陸轉運使仍充諸道營田副使專知都畿
營田事。散官勳封如故。
授李勉河南尹制
敕。四方取則。千里分圻。實惟卜洛之都。咨爾尹京之任。御
史中丞東都畿內觀察使李勉。才茂宗枝。名推公器。風標
自肅。操履愈高。智略可仗於安危。忠貞克同於休戚。親賢
是賴。中外必聞。屬肆覲觀風。三川展義。來蘇望積。處劇才
難。實資模楷之良。共緝保之政。可守河南尹兼御史中丞。
勳封如故。
授路嗣恭京兆少尹制
敕。中散大夫守太子左庶子兼御史中丞充關內副元帥
判官路嗣恭。蘊其才略。資以幹能。中外累更。政聲尤異。龍
樓諭善。載實春華。烏府持綱。克平霜憲。三王佐理。九扈劭
農。宜升亞尹之秩。兼資大田之務。可兼京兆少尹。
授黎幹京兆少尹制
敕。朝散大夫前守諫議大夫兼侍御史內供奉賜紫金魚
袋黎幹。經遠良圖。宏通敏識。典墳聚學。風雅成文。操守甚
貞。行歸於正。早登近掖。見重中朝。俊德用彰。嘉言罔伏。頃
有歸閒之志。益存難進之誠。亞彼尹京。眷求公器。宜膺獎
命。俾展多方。可京兆少尹。散官勳封如故。
授賈耽太原少尹制
敕。朝散大夫殿中侍御史內供奉充河東支度判官上柱
國賜緋魚袋賈耽。燕趙[:#AS-9061:⿰王褱]奇之士。儒雅之才。循良秉懿。沖
用經遠。著安邊之上策。佐分閫之中權。行達理體。精詳法
度。論兵契要。先務於止戈。饋運惟艱。且聞於足食。累書嘉
績。備洽令猷。素推兼濟之能。允叶至公之舉。固可以貳其
尹正。副我保釐。俾參臺閣之寵。仍賜采章之命。可檢校尚
書膳部員外郎兼太原少尹侍御史充北都副留守河東
支度副使。仍賜紫金魚袋。散官勳如故。
授張增鳳翔少尹制
敕。朝議大夫守鳳翔府天興縣令張增。平以清心。直方以
慎行。積於政理。擅於文詞。字人晉陽。大變風俗。更秩陵邑。
不阿貴強。迭居右輔。其政如一。屬府兼戎號。歲聚軍儲。允
濟率西之師。且無大東之刺。賞以勸善。官惟任能。貳我藩
畿。仍參邦憲。可守鳳翔少尹兼侍御史。散官如故。
