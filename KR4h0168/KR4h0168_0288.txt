欽定全唐文卷二百八十八
張九齡(六)
讓起復中書侍郎同平章事表
草土臣九齡言。伏奉去年十二月十四日制。復臣中書侍
郎同平章事者。外沮公望。內奪私情。餘生力微。哀怖殞絕。
臣誠哀誠懼死罪死罪。臣伏以宰相所職。贊理庶事。陶冶
太和。以遂萬物。苟非所任。有受其殃。臣實單人。本無大用。
況在難疚。觸緒哀迷。矧以素所不堪。加之荒塞。而軍國事
重。翼亮誠難。臣獨何人。謬居此地。退省所有。負敗將及。雖
願感恩扶力。匍匐祗命。其如塵玷聖鑑。污辱台衡。於國非
急。於禮虛廢。臣比年限役。多闕晨昏。疚疢之際。遽乖救藥。
凶諱之日。遠隔追攀。而星霜未周。冠冕載道。是以庭闈昔
絕。几筵今阻。凡曰名教。實所深哀。伏惟睿情。有以永錫。況
質言非讓。悲款不文。祈天之心。惟聖所體。實冀哀素有次。
喪紀獲終。俯鑒荒迷。乞遂情禮。臣無任感絕哀廹之至。謹
詣朝堂奉表陳乞以聞。臣誠哀誠懼頓首頓首死罪死罪。
謹言。開元二十二年正月二十七日。草土臣張九齡上表。
進千秋節金鏡錄表
臣九齡言。伏見千秋節日。王公已下悉以金寶鏡進獻。誠
貴尚之尢也。臣愚以謂明鏡所以鑑形者也。有妍媸則見
之於外。往事所以鑒心者也。有善惡則省之於內。故黃帝
鏡銘云。以鏡自照見形容。以人自照見吉凶。又古人云。前
事之不遠。後事之元龜。元龜亦猶鏡也。伏惟開元神武皇
帝陛下聖德之至。動與天合。本己全於道體。固不假於事
鑑。然覆載廣大。無所不包。聖道沖虛。有來皆應。臣敢緣此
義。謹於生辰節上事鑑十章。分為五卷。名曰千秋金鏡錄。
雖聞見褊淺。所擇不深。至於區區效愚。其庶乎萬一。不勝
悃款之至。謹言。
荊州謝上表
臣九齡言。伏奉四月十四日制。授臣荊州大都督府長史。
聞命皇怖。魂膽飛越。即日戒路。星夜犇馳。屬小道使多。驛
馬先少。以今月八日至州禮上。誠惶誠恐頓首頓首死罪
死罪。臣不即飲氣取死。豈敢輒惜餘命。伏念心無黨惡。死
則似同。以此偷生。猶希聖察。臣往年按察嶺表。便道赴使。
訪聞周子諒。久經推覆。遙即奏充判官。尋屬臣改官。使亦
有替。其後信安郡王禕奏將朔方驅使。便請授官。臣因其
嶺外勤勞。因而奏乞。事不敢隱。未至涉私。然進用非人。誠
宜得罪。但臣特蒙拔擢。出自宸衷。陛下所用隱微。惟臣而
已。伏思報效。竊恃聖恩。每於事端。無所防避。智識雖淺。罄
竭則深。微誠區區。義有所在。豈復與此私協。以負累聖鑒。
臣雖至頑至愚。不至於此。皇天后土。照臣血誠。夙夜煩冤。
欲辨無路。臣聞物有窮者。必訴於昊天。人有痛者。必呼於
父母。臣今孤苦。不乞哀於聖君。豈蒙惡聲。遂銜冤以沒代。
臣受性愚鈍。闇於知人。稟命舛剝。與此凶會。誠合自死。以
謝天威。所以側息苟存者。臣為聖朝所用。既極榮寵。而一
朝至此。恐玷明時。在臣微生。有若螻蟻。身名俱滅。誠不足
言。今釁咎則然。恩禮猶重。面目有靦。夙夜唯憂。戴盆望天。
豈期上達。又未能宣布聖澤。少答殊私。跼蹐兢皇。動失次
第。無任荷懼兢悚之至。謹附河西經略判官所部朝義郎
法曹參軍蘇銳奉表陳謝以聞。臣誠惶誠恐頓首頓首死
罪死罪。謹言。
賀赦表
臣言。伏奉今月八日制恩。春郊展禮。惟新布澤。臣聞古之
王政。雖在方冊。將崇舊典。必俟聖君。伏惟開元神武皇帝
陛下德合天明。道高帝載。以為春者發生之氣。氣者含育
之本。事乃重於歲始。禮故親於東郊。振絕代之綱。作名王
之法。布澤行慶。昭德順時。以合陰陽之和。以乘天地之正。
凡在品彙。莫不昭蘇。臣待罪荊南。亦濫承恩賜。臣無任欣
慶戰荷之至。謹因所部送永王俸料官當陽縣主簿陳琇
奉表陳賀以聞。臣誠歡誠喜頓首頓首死罪死罪。謹言。
賀冊皇太子表
臣言。伏奉今月二十日制。冊立皇太子者。伏以皇太子天
實生德。睿智夙備。爰以吉辰。光膺盛典。伏惟開元神武皇
帝陛下建儲固本。體天合聖。萬方之心。永貞是屬。一人之
慶。大賚斯在。臣某待罪荊南。不獲稱慶闕庭。欣躍之誠。實
百常品。無任悚踴慶躍之至。謹遣所部官宣義郎行枝江
縣尉楊崇先奉表陳賀以聞。臣誠歡誠喜頓首頓首死罪
死罪。謹言。
洪州進白鹿表
臣聞聖法天則。至理調於元氣。天表聖則。嘉瑞託於㣥生。
將以幽贊王澤。覺悟生靈。知至德之所感。如虛響之必應。
伏見開元神武皇帝陛下道孚神化。體合乾行。品物所資。
太和罔不叶。圖諜所載。殊祥罔不臻。故郡國上言。日月相
繼。臣所部豫章縣。某月某日獲白鹿一。休氣所集。靈質自
呈。欲效符祉。易為馴狎。臣謹按瑞應圖云。王者明惠及下。
則白鹿見。又按孝經援神契云。王者德至鳥獸。則白鹿見。
蓋鹿者仙壽之物。實為禎祥之表。雖時和歲稔。固不假於
羽毛。而天意人事。誠欲伸於耳目。臣不勝感慶之至。謹詣
某所奉瑞鹿表進以聞。臣誠歡誠喜頓首頓首死罪死罪。
謹言。
為兵部尚書王晙謝平章事表
臣晙言。伏奉今月二十九日制。授臣兵部尚書同中書門
下三品。殊常寵榮。妄集疲朽。承恩竊喜。任重惟憂。臣誠歡
誠恐。臣伏以虛受之難。魯史誡以量力。滿盈之過。夏載陳
其招損。臣階緣試吏。際會登朝。遂得入拜尚書。比天之喉
舌。出典方鎮。為王之爪牙。雖忠烈之誠。心知所竭。而績用
之美。歲久無聞。今陛下不以為愚。寘之廟堂之上。委以軍
國之謀。實恐鼎足不任。鵜翼為刺。退失微臣之守。上累陛
下之明。是以永夕九飛。終朝三省。泉谷為懼。冰炭在懷。道
雖願於將行。位固慙於幸得。臣已有別狀。具所讓人。猶蒙
曲私。未寢嚴命。方欲俯僂恭命。對揚休光。磨鉛效於一割。
策蹇同於十駕。臣誠懼塵台席。謬齒國華。將何以允答鴻
私。弻諧大化。拜命祗惕。罔知所為。臣不勝荷懼之至。謹奉
表謝以聞。臣誠惶誠恐。謹言。
為信安王獻聖真圖表
臣言。臣一昨扈從。西狩岐陽。時以有年。事因農隙。整六軍
之眾。修大田之禮。戎卒是訓。威武載揚。屬草淺獸肥。霜清
氣殺。詔虞人以即鹿。命荊州而起鳥。陛下親御弧矢。紆駕
林衡。曾不合圍。取其背者。雖有逸㣥之狡。走險之捷。而飛
黃騁轡。縈拂如組。綠沈縱鏑。宛轉若神。必命中於前期。皆
應弦而絕倒。其餘變態不測。神妙無窮。非臣瞽言。所能模
狀。既而備獻禽之禮。虔薦寢之誠。教人以孝。自天作則。此
外效獲。畢賜懿親。兼禁羽騎。無犯宿麥。是行也。典禮斯備。
仁恩允洽。三令惟肅。七德以宣。魏武何階。亦紀功於猛獸。
周文差擬。將比義於非熊。臣忝籍宗枝。幸陪鑾輅。竊觀神
武。冠絕古今。以為載之空言。不若圖之繪事。向所述聖。今
皆寫真。雖天顏不違。而丹青莫擬。徒極愚思。庶存萬一。謹
錄上陳。伏深戰汗。臣誠惶誠恐。謹言。
為何給事進兦父所著書表
臣言。臣父某官某名。往歷樞近。志勤忠益。至於霸王大略。
軍國要務。事關興替。言涉箴規。因著十篇。名曰帝圖祕籙。
將欲獻納。纔加撰次。尋屬臣私門殃釁。夙遘閔凶。手澤所
存。心瞿不忍。遂未奏御。猶在緘縢。二紀及茲。遺言將墜。誠
愚臣不克負荷。丕揚休烈。俾兦父之業。聖代莫傳。雖忝掖
垣。若寘冰谷。伏惟陛下聽政中昃。觀書乙夜。思上皇而合
道。恨古人於同時。而臣兦父所論君臣之際。必欲驗之行
事。非直垂於空文。誠宜上感宸衷。由沒代而匡補。下藏祕
府。因聖君以發明。竟未上聞。伏增悲懼。臣不勝感惕之至。
謹繕寫封進以聞。謹言。
謝賜香藥面脂表
臣某言。某至。宣敕旨。賜臣裛衣香面脂。及小通中散等藥。
捧日月之光。寒移東海。沐雲雨之澤。春入花門。雕匳忽開。
珠囊暫解。蘭薰異氣。玉潤凝脂。藥自天來。不假淮王之術。
香宜風度。如傳荀令之衣。臣才謝中人。位參上將。疆場效
淺。山嶽恩深。唯因受遇之多。轉覺輕生之速。
諫廢黜三王奏
陛下纂嗣鴻業。將三十年。太子已下。常不離深宮。日受聖
訓。今天下之人。皆愛陛下享國日久。子孫蕃育。不聞有過。
陛下奈何以一日之閒。廢棄三子。伏惟陛下思之。且太子
國本。難於動搖。昔晉獻公惑寵嬖之言。太子申生憂死。國
乃大亂。漢武威加六合。受江充巫蠱之事。將禍及太子。遂
至城中流血。晉惠帝有賢子為太子。容賈后之譖。以至喪[●
]。隋文帝取寵婦之言。廢太子勇而立晉王廣。遂失天下。
由此而論之。不可不慎。今太子既長無過。二王又賢。臣待
罪左右。敢不詳悉。
上封事書
五月二十日。宣義郎左拾遺內供奉臣張九齡謹再拜死
罪死罪。上書開元神武皇帝陛下。臣所以上事。以臣愚見。
並當時尢切。不敢飾詞。伏願陛下親覽可否之宜。幸甚幸
甚。臣伏以陛下自克清內難。光宅天下。常欲躋人於富壽。
致國於太平。聖慮每勤。德音屢發。然猶黎人未息。水旱為
憂。臣竊伏思之。有由然矣。臣聞乖政之氣。發為水旱。天道
雖遠。其應甚速。昔者東海枉殺孝婦。旱者久之。一吏不明。
匹婦非命。則天為之旱。以昭其冤。況今六合之閒。元元之
眾。莫不懸命於縣令。宅生於刺史。陛下所與共理。此尢親
於人者也。多非其任。徒有其名。致旱之由。豈惟孝婦一事
而已。是以親人之任。宜得其賢。用才之道。宜重其選。而今
刺史縣令。除京輔近處雄望之州。刺史猶擇其人。縣令或
備員而已。其餘江淮隴蜀三河諸處。除大府之外。稍稍非
才。但於京官之中。出為州縣者。或是緣身有累。在職無聲。
用於牧宰之閒。以為斥逐之地。或因勢附會。遂忝高班。比
其勢衰。且無他責。又謂之不稱京職。亦乃出為刺史。至於
武夫流外。積資而得。官成於經久。不計於有才。諸若此流。
盡為刺史。其餘縣令已下。固不可勝言。蓋甿庶所繫。國家
之本務。本務之職。反為好進者所輕。承弊之人。每遭非才
者所擾。陛下聖化。從此不宣。皆由不重親人之選。以成其
弊。而欲天下和洽。固不可得也。古者刺史入為三公。郎官
出宰百里。莫不於其所重。勸其所行。臣竊怪近俗。偏輕此
任。今朝廷卿士。入而不出。於其私情。遂自得計。何則。京華
之地。衣冠所聚。子弟之閒。身名所出。從容附會。不勞而成。
一出外藩。有異於此。人情進取。豈忘於私。但立法制之。不
敢違耳。原其本意。固私是欲。今大利在於京職。而不在於
外郡。如此。則智能之士。欲利之心。日夜營營。寧有復出為
刺史縣令。而陛下國家之利。方賴智能之人。此輩既自固
而不行。在外者又技癢而求入。如此。則智能之輩。常無親
人之責。陛下又未格之以法。無乃甚不可乎。故臣愚以為
欲理之本。莫若重刺史縣令。此官誠重。智能者可行。正宜
懸以科條。定其資歷。凡不歷都督刺史。雖有高第者。不得
入為侍郎列卿。不歷縣令有善政者。亦不得入為臺郎給
舍郎。雖遠處都督刺史。至於縣令。以次差降。以為出入。亦
不得十年頻任京職。又不得十年盡任外官。如此設科。以
救其失。則內外通理。萬姓獲寧。如積習為常。遂其私計。陛
下獨宵衣旰食。天下亦未之理也。又古之選用賢良。取其
稱職。或遙聞而辟召。或一見而任之。是以士修素行。不圖
僥倖。㣥小不逮。亦用息心。以故姦偽自止。流品不雜。今天
下未必理於上古。而事務日倍於前。誠為不正其本。而設
巧於末。所謂末者。吏部條章。動盈千百。刀筆之吏。辨析毫
釐。節制搶攘。溺於文墨。胥徒之猾。又緣隙而起。臣以為始
造簿書。以備用人之遺兦耳。今反求精於案牘。不急於人
才。亦何異遺劒中流。而刻舟以紀。去之彌遠。可為傷心。凡
有稱吏部之能者。則曰從縣尉與主簿。從主簿與縣丞。斯
選曹執文而善知官次者也。惟據其合與不合。不論賢與
不肖。大略如此。豈不謬哉。陛下若不以吏部尚書侍郎為
賢。必不授以職事。尚書侍郎既以賢而受委。豈復不能知
人。知人之難。雖自古所慎。而拔十得五。其道可行。今則執
以格條。貴於謹守。幸其心能自覺者。每選於所拔亦有三
人五人。若又專固者。則亦一人不拔。據資配職。自以為能。
為官擇人。初無此意。故使時人有平配之議。官曹無得賢
之實。朱紫同色。清濁不分。是於聖朝。有何裨益。故臣以為
選部之法。弊於不變。變法之易。在陛下煥然行之。假如今
之銓衡。欲自為意。亦限行之已久。動必見疑。遂用因循。益
為浮薄。今若刺史縣令。精覈其人。即每年當管之內。應有
合選之色。先委考其才行。堪入品流。然後送臺。臺又推擇。
據所用之多少。為州縣之殿最。一則州縣慎於所舉。必取
入官之才。二則吏部因其有成。無多庸人之數。縱有不在
送者。妄起怨端。且猶分謗於外臺。不至喧嘩於南省。今則
每歲選者。動以萬計。京師米物。為之空虛。豈多士若斯。蓋
渝濫至此。而欲仍舊致理。難於改制。祗益文法煩碎。賢愚
渾雜。就中以一詩一判。定其是非。適使賢人君子。從此遺
逸。斯亦明代之缺政。有識者之所歎息也。夫天下雖廣。朝
廷雖眾。而士之名賢。誠可知也。若使毀譽相亂。聽受不明。
事將已矣。無復可說。如知其賢能。各有品第。每一官缺。而
不以次用之。則是知而不為。焉用彼相。借如諸司清要之
職。當用第一之人。及其要官闕時。或以下等叨進。以故時
議無高無下。惟論得與不得。自然清議不立。名節不修。上
善則守志而後時。中人則躁求而易操。其故何哉。朝廷若
以令名而進人。士子亦以修名而獲利。而利之所出。眾則
趨焉。已而名利不出於清修。所趣多歸於人事。其小者苟
求輒得。一變而至阿私。其大者許以分義。再變而成朋黨。
斯並教化漸漬。使之必然。故於用人之際。不可不第高下。
若高下有次。不可妄干。天下士流。必刻意修飾。思齊日眾。
刑政日清。此皆興衰之大端。焉可不察。易曰。履霜堅冰至。
言聖人之見。終始之徵矣。臣今所言上刺史縣令等事。一
皆指實。縱臣所欲變法。不合時宜。伏望更發睿圖。及詢於
執事。作為長算。振此頹風。使官修其方。人受其福。天下幸
甚。伏惟陛下聰明神武。動以聖斷。正當可為之運。未行反
本之法。微臣企竦。竊有所望。伏願少留宸睠。稍覽愚誠。必
無可施行。棄之非晚。不勝塵露裨補之誠。
辥王有疾上憂變容髮請宣付史館狀
右。臣等伏見邠王守禮等表并答制。以辥王業有疾。聖情
軫慮。宿夕之間。容髮遂變。又尋繹致倦。假寢通神。因獲異
方。頓解危惙。誠陛下友愛之至。冠於皇王。急難之情。達於
神道。所以諸王陳請。願書竹帛。然猶讓此歸美。推而不居。
聖德謙沖。固難名於廣大。臣子之志。敢忘義於昭宣。況臣
等近侍軒墀。倍百恆品。望以邠王等狀宣付史館。謹錄狀
奏聞。伏聽敕旨。
辥王薨上損膳請復膳狀
右。未經旬時。慘恤相次。聖情友愛之至。屬此天倫之戚。伏
聞寢膳。有改乎常。臣等下情不安。夙夜惶灼。伏願抑損恩
命。沖用道心。以承宗社之重。以慰臣庶之望。天下幸甚。臣
等不勝倍百恆情之至。謹奉狀以聞。死罪謹奏。
請御註道德經及疏施行狀
右。臣等伏以至道無名。常善救物。所以鎮彼澆競。登諸福
壽。而古今殊論。穿鑿多門。徒廣津梁。何階閫閾。伏奉恩敕。
賜臣等於集賢院與諸學士奉觀御注道德經及疏本。天
旨元遠。聖義發明。詞約而理豐。文省而事愜。上足以播元
元之至化。下足以闡來代之宗門。非陛下道極帝先。勤宣
祖業。何能迴日月之晷度。鑿乾坤之戶牖。使盲者返視。聾
者聳聽。蒙蔽頓袪。沈迷有適。凡在率土。實多慶賚。無任忻
戴忭躍之至。請宣付所司施行。
賀雨狀
右。伏以自春降澤。粟麥已滋。首夏再旬。時雨稍晚。陛下念
深萬姓。恩覃庶獄。將有事山川。用達精意。德音纔發。甘霔
滂流。此誠聖感必通。天應如答。臣等忝居近侍。倍百恆情。
無任忭躍之至。謹奉狀陳賀以聞。謹奏。
論教皇太子狀
右。臣伏以皇太子是天下之本。為國之貳。今則睿質漸長。
猶在深宮。所與近習者。未必皆正人端士。安於逸樂。久則
性成。是以古者明王。恐其若此。雖在赤子。先之以教。必使
耆儒碩德。為之師保。故大戴禮云。周成王在襁褓之中。太
公為之太師。教之順也。周公為之太傅。傅其德義。召公為
之太保。保其身體。是故成王能聖。周道用康。秦始皇使趙
高傅其太子胡亥。因教之以獄。所習者非斬劓人。則夷人
之三族也。胡亥即位。秦氏以兦。則明人之性情。莫不由習。
若近正人。聞正事。雖欲為惡。固已不忍。若親近細人。不聞
教諭。縱欲行善。猶未知所適。此必然也。胡越之人。生則聲
同。長則語異。蓋聲者天然。語者所習。習於胡則胡。習於越
則越。故知成於所習。不可不慎。臣伏願詳擇典故。徵用名
賢。執經勸學。朝夕從事。俾皇太子得於所習。天下幸甚。謹
奉狀以聞。謹狀。
論內勘別宅婦女事狀
右件。婦女事緣卑褻。縱兩縣檢括。有所阿容。即願宣付憲
司。糾摘其罪。今便收捕入內。別加推逐。道路有云。何急於
此。若在外勘當。慮以相寬。其餘法獄。豈皆應就內。始可以
杜其請託。方益威嚴。便是法不肅而吏不懼。其弊尢重於
別宅者也。昔漢丞相府尚不按吏。誠以務在尊崇。體不可
失。況天子中禁。而有此名。丞尉極微。所緣至小。固不足以
塵黷聖聽。雖在內曹。外議切切。未為得所。即有聞知。不敢
不奏。謹狀。
論東北軍未可輕動狀
右。高力士宣奉敕。張守珪所進送突厥生口。具問知委曲。
故令劉思賢去者。臣等伏以北虜凶狡。誠亦難保其心。然
陛下以恩澤懷柔。歲月已久。使彼豺武。頓改頑暴。以事觀
察。信然不虛。何者。昨李佺使迴。虜亦具云東下。中間或言
難信。至今果如所說。即是輸誠於國。未有他詐。且契丹等
翻覆。或往或來。今其東討。雖未稟命。在於夷狄。亦不可責
於常理。若因而屠之。亦便除患。陛下先有聖料。以為如此。
臣等常竊志之。固非所及。今其來也。若契丹等偶勝。北虜
勢衰。因而乘之。滅其大半。審料必取。始可決行。事若不然。
而軍將妄動。徒結大隙。亦以不信。為國生患。莫甚於此。臣
伏以在邊諸將。苟利一軍。便即行之。以邀榮賞。不思遠計。
誠是大失。今劉思賢往。望將降書處分守珪。必為遠圖。無
得妄動。防約諸將。使知聖心。縱虜庭聞之。尢彰天澤。未審
可否。謹錄狀奏聞。
請東北將刊石紀功德狀
右。奚契丹尢近邊鄙。侵佚是慮。式遏成勞。臣庶常情。惟欲
防禦。所謂長策。無出此者。陛下獨斷宸襟。高奪㣥議。以為
頓兵塞下。轉粟邊軍。曠日持久。役無寧歲。若不因利乘便。
一舉遂平。使遷善者自新。為惡者就戮。事若不爾。無息我
人。且令大兵臨之。凶徒必潰。不出此歲。當並成擒。臣等初
奉聖謀。高深未測。及聞凱捷。晷候不差。而兩蕃遺噍。莫不
稽顙。緣邊戍卒。咸以返耕。臥鼓滅烽。誠自此始。斯皆陛下
睿謀先定。神武非常。觀變早於未萌。必取預於無象。伏以
成功不宰。君人所以為量。有美不宣。臣子所以成罪。臣雖
蒙瞽。安敢無言。既預聞始謀。又幸見成事。豈可使天功虛
往。而日用不知。竹帛相傳。復紀何事。請具狀宣付史館。垂
示將來。仍請將吏等刊石勒頌。以紀功德。臣某等不勝區
區忭躍之至。謹奉狀以聞。謹奏。
請御註經內外傳授狀
右。臣等今日於九齡處。伏見集賢院奉賀御註前件。經墨
敕批答。兼九齡說。睿思幽贊。元關洞闢。微言奧旨。廓然昭
暢。臣等近識。暗於大道。粗聞九齡此傳。便若已有所得。欣
戴感悅。誠不克任。伏惟陛下天縱無方。有來斯應。萬殊一
貫。三教同歸。伏望降出御本。使內外傳授。則冀明積劫之
重昏。納㣥迷於正覺。朝聞夕死。尚不足恡。顧此輕生。於焉
何幸。臣等不勝忭躍之至。
西幸改期請宣付史館狀
右。臣今日面奉進止。西幸有日。般運已去。仍聞京畿百姓。
猶有未安。倘來歲未熟。下無所向。朕雖至彼。復有何情。欲
延期至來冬。待看穀麥。卿等商度。以為何似。臣等具奏。洛
陽城闕。雖曰皇都。至於宮苑之間。制度本狹。然風土氣候。
不甚宜人。陛下以萬姓為心。萬姓以陛下為命。億兆所繫。
誠在聖躬。聖躬若安。何顧小小。陛下遂當宁動色。再降德
音。苟利於人。朕何顧惜。發言惻隱。感動神祗。臣等幸聞至
言。不覺承睫。聖恩愛育。遂及於此。又敕臣等商量進來者。
湛恩至德。焉可使朝臣不知。聖君鴻名。不可令史官無述。
臣望宣聖旨。改用來年十月幸西京。仍望具將本狀。徧示
朝列。并宣付史官等。臣不勝感戴踴躍之至。
上為寧王寫一切經請宣付史館狀
右。臣奉敕。今日於安國觀行香。伏見天恩為寧王及故惠
宣代國金仙公主共寫一切道經四本。伏以睿恩友愛。情
深天屬。生成之德。無隔存兦。利益之資。方宏道要。諸經畢
繕。景福雲集。稱贊茲日。功用有成。教義是先。誠所感慶。臣
無任欣戴之至。望宣付史館。奉狀以聞。謹奏。
賀張待賓奏[:#AS-8864:⿺克寸]捷狀
右。高力士宣示臣等張待賓表。臣等前因奏事。親承聖旨。
懸料數日當有捷書。及此使至。皆如睿略。但狂胡背誕。圍
逼軍州。凶力固已困窮。邊城一無所損。臣等伏料此賊。早
是破傷。大眾遠來。踰月乃去。馬羸則多死。人苦則計生。本
是烏雜之徒。足徵破兦之漸。此皆皇威遠讋。氛祲坐銷。豈
伊邊人。所能自保。臣等幸忝樞近。承奉聖謨。邊捷有符。不
勝慶悅。謹奉狀陳賀以聞。仍望宣付史館。謹奏。
