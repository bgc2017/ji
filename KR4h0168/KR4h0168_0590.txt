欽定全唐文卷五百九十
柳宗元(二十二)
萬年縣丞柳君墓誌
惟貞元十二年龍集景子三月日。前萬年縣丞柳君終於
長安升平里之私第。享年五十。長子宏禮。承家當位。次曰
傳禮。幼曰好禮。奉夫人洎仲父之命。考時定制。動合古道。
三日而殯。三月而葬。粵五月十九日甲子。克開長安縣高
陽原祔於先塋。禮也。先時撰辰酌禮。稱義備物。外姻畢至。
宗人來會。從弟宗元。受族屬之教。泣涕濡翰。書辭紀行曰。
君諱元方。字某。解人也。系自周魯。後得柳姓。七代祖虬。後
魏中書令。封美陽公。四葉至皇考惇。皇朝散大夫資陽令。
祖延州司馬。考頤。宣州寧國丞。濟德克紹厥類。藏聰晦明。
粹為淑和。少孤。季父建撫字訓道。通左氏春秋。貫歷代史。
旨畫羅列。接在視聽。嗜為文章。辭富理精。以門廕出身。調
補宣州溧水尉。網簿貢職。入於天府。特授同州馮翊尉。改
京兆府雲陽主簿。轉長安主簿。遷萬年丞。端靖守貞。處劇
不撓。秩滿居養。素食貧。常好竺乾之道。自搌塵昏之外。泊
如也。既而嬰被沈疾。不克永壽。姻戚動懷。朋友道傷。僉曰。
天之報施善人何如哉。君前娶河南獨孤氏。左司郎中緬
之女。無子早世。繼室以裴夫人。諫議大夫虬之女。陰教內
則。著於閨闈。有女三人焉。嗚呼。銘誌之來古矣。是不可闕。
遂勒元石。措於陰堂。銘曰。
振振吾宗。德之宅耶。惟君之德。至期頤耶。德而不壽。今既
厄耶。松柏蒼耶。不朽石耶。
處士段宏古墓誌
段處士宏古。讀縱橫書。剛峭少合。尤濩落不事產。人或交
之。度非義。輒去。以故年五十不就祿。常以法家言抵御史
大夫何士幹。延以上座。將用之。會士幹死。聞襄陽節度使
于頔愛人大言。遂干以兵畫。一見喜甚。居月餘。視頔終不
可與立功。又遁去。隴西李景儉東平呂溫。高氣節。尚道義。
聞其名求見。大懽。畱門下。或一歲或半歲。與言不知日出。
溫卒。景儉逐。前右拾遺張宿與然諾。南見中山劉禹錫河
東柳宗元。二人者言於御史中丞崔公。公時降治永州。知
其信賢。徼其去。又南抵好義容州扶風竇㣥。途過桂林。守
舊知君。拒不為禮。君憤怒發病。不肯治。曰。平生見大人。未
嘗相下。今窮於此。年加老。接接無所容入也。益困於俗笑。
吾安用生為。埋道邊耳。居六月。死逆旅中。崔公為出涕。命
特贈賻。致其喪來永州。哭為祭之。與喪具道里費。歸葬澧
州安鄉縣黃山南麓上。君之死。元和九年八月十六日。後
某月日葬。祖某官。父某官。妻彭城劉氏。子知微知章。皆未
冠。銘曰。
廉不貪。直不倚。困者安之。通者不以。不懲其躓。卒以亢死。
觀游非類。有賤非鄙。何以葬之。黃山南趾。
潞州兵馬曹柳君墓誌
柳氏子某為平陸丞。王父母之喪寓於外。貞元二十一年。
始葬於虢之閿鄉。窆。墨遇食。乃貽書其族尚書禮部員外
郎宗元。使為其誌。且曰。吾之先。自魏已來。為宰相者累世。
我高祖諱萬齒。為伊闕令。襲其先河間郡公。曾祖諱某。浙
州刺史。咸有懿德。洎於兵曹府君諱某。勤身惠志。好義能
讓而同。故交者固。直而敬。故親者睦。凡舉明經者四。皆獲
美仕。初為陸渾主簿。次吳縣尉。次上黨丞。次潞州兵曹參
軍。其勾稽摘發。毗贊關決。無不勝職。加朝散大夫。某年月
日。終於官次。殯於州若干里。會世多難。家又貧窶。故不及
夫事。嗚呼。我曾祖王父葬於潁陽。我伯祖叔祖洎伯父皆
葬閿鄉皇天原望壽里。潁陽北臨間。其地陰狹。岸又數壞。
大懼不克久安神居。是以從他兆於茲。卜用七月六日甲
子。將以具於元堂之下。固故有望乎爾也。於是刪其書為
文。置於郵中。俾移於石上。
永州司功參軍譚隨亡母毛氏誌文
毛氏夫人。父曰儀禹。豐州別駕。祖宏義。濟州戶曹。夫人歸
譚氏曰損。為鄧州司倉參軍。損父昌。為常州錄事參軍。祖
曰元愛。為左羽林大將軍宏農男。惟譚洎毛氏。於周咸為
諸侯。譚入於莒。毛及魏為后族。千歲復合。夫人生丈夫子
曰隨。隨謹愿好禮。始克於裴柳為姻。隨娶裴氏。今中書舍
人次元之族弟也。女子嫁柳氏。曰從肇。曰予族兄也。予早
承族兄之教。聞夫人之德。且曰。隨之所以能立。洎吾嫂之
所以令。皆夫人之訓。則宜有以文其聲詩。刻而措諸墓。夫
人諱某。壽若干。某年月日終。某月日祔於此。誌曰。
周之列國。譚子毛伯。合是二姓。從其匹敵。夫人有訓。乃策
厥族。惟時善良。不享豐福。懿厥子姓。追號憲德。內言不出。
孰表貞節。願垂休銘。永誌幽谷。
箏郭師墓誌
郭師名無名。無字。父爽。雲中大將。無名生善音。能鼓十三
絃。其為事天資獨得。推七律三十五調。切密邃靡。布爪指。
運掌掔。使木聲絲聲均其所自出。屈折愉繹。學者無能如。
自去乳。不近葷肉。以是慕浮屠道。既失父母。既棄去兄弟。
自矒緇入代清涼山。又南來楚中。然遇其故器。不能無撫
弄。吳王宙刺復州。或以告。乃延入。強之。宙號知聲音。抃蹈
以為神奇。會宙貶賀州。遂以來。性愛酒。不能已。因縱髮為
黃老術。薛道州伯高抵宙以書。必致之。至與坐起。伯高褒
邪人也。嗜其音。至善處。輒自為擊節。教閽管謹視出入。餌
仄柏。不食穀。三年。變服遁逃九疑叢祠中。披取之。益善親
遇。終不屑。卒乘暴水入小船。下岣嶁山求道籙。會歐陽師
死。不果受。張誡副嶺南。又強與偕。誡死。至是抵予。時已得
骨髓病。日猶鼓音四五行。居數日。益篤。既病。自為歌。死三
日。葬州北岡西。志其詞曰。
雲州生。柳州死。年五十。病骨髓。天與之音今已矣。丁酉之
年秋既季。月缺其團於是始。心為浮屠形道士。仁人我哀
埋勿棄。
趙秀才㣥墓誌
嬰臼死信孤乃立。王侯世家天水邑。㣥字容成系是襲。祖
某父某仕相及。嗟然秀才胡伋伋。體貌之恭藝始習。娶於
赤水禮猶執。南浮合浦遽遠集。元和庚寅神永戢。問年二
紀益以十。僕夫返柩當啟蟄。瀟湘之交瘞原隰。稚妻號叫
幼女泣。和者悽欷行路悒。追初憫夭銘茲什。
太府李卿外婦馬淑誌
氏曰馬。字曰淑。生廣陵。母曰劉。客倡也。淑之父曰總。既孕
而卒。故淑為南康謳者。李君為睦州。詆狂寇見誣。左官為
循州錄。過而慕焉。納為外婦。偕竄南海上。及移永州。州之
騷人多李之舊。日載酒往焉。聞其操鳴絃為新聲。撫節而
歌。莫不感動其音。美其容。以忘其居之遠而名之辱。方幸
其若是也。元和五年五月十九日。積疾卒於湘水之東。葬
東岡之北垂。年二十四。銘曰。
容之丰兮藝之工。隱憂以舒和樂雍。佳冶彫殞逝安窮。諧
鼓瑟兮湘之滸。嗣靈音兮永終古。
故嶺南鹽鐵院李侍御墓誌
天寶中。詔李氏由涼武昭王以下。皆得籍宗正。故沂州刺
史福以姑臧人附屬於寧歧為族。曾祖生樂壽令昱。昱生
虢州司馬叶。世以儒聞。叶生監察御史澣。字濯纓。明兩經。
仕歷永興臨晉尉。會天子方事誅伐。南平蔡。北服趙。西走
戎。東討齊魯。五年間。兵征卒戍。糴行千里。凡進用唯財賦
為難。君以試大理評事佐荊南兩稅使。督天下諸侯之半。
調食饒給。車擊舟連。又守湖南鹽鐵轉院。以能遷官。移嶺
南。益積功勞。以介厲敦勤為率㣥吏先。年五十三。元和十
三年月日卒。妻廬江何氏。凡五世。世鄭出。父曰士鍔。季父
曰士幹。有大名。君之子二人。曰夔曰導。女一人。曰某。夔導
皆幼。不能事。何夫人哭且戒。柩行萬里。人咸觀其禮焉。葬
伊闕。用明年某月日甲子。銘曰。
涼為帝基。克顧厥允。皇宏國牒。四邑顯進。沂以屬尊。世仕
倚儒。憲憲濯纓。亦用學徒。既穀既官。式懋爾勞。四方用師。
卒食之饒。致其廉介。率是諸侯。於荊於交。關石是鈞。邦有
休功。惟吏之勤。冀施於大。以盡其有。孰司壽夭。君不克久。
吉日來祔。伊闕之墓。子嗣孫承。有達宜興。銘詔於神。永永
是徵。
故試大理評事裴君墓誌
裴氏之昭曰贈戶部尚書諱某。穆曰起居郎諱某。生均州
刺史諱某。均州與其弟大理更為刑部郎。用文史名於朝。
善杜禮書。長子曰某。射進士策不中。去過汴。韓司徒宏迎
取為從事以聞。拜太子通事舍人。進大理評事。當伐蔡。及
鄆州。嘗為軍首。贊佐有勞。既事。將侍太夫人於京師。道發
疽。元和十四年月日。終於河南敦厚里。年若干。字曰某。弟
某。以其喪歸葬於某縣某里。未果娶。有男子二人。女一人。
男之長曰某。通兩經。始杖且廬。銘曰。
世守不遷。秀於士鄉。不利有司。爰客於梁。梁委其躬。乃相
戎政。宮臣理屬。仍受國命。南蔡北曹。五載首兵。柔剛輔理。
平視太平。馬牛既寧。告養於京。棧車草草。我來周道。載飢
載勞。神奪其孝。形經於洛。魂其焉如。庶終爾誠。陰侍里閭。
膳飲不違。有弟之恭。既安且盈。厥志斯從。銘之故人。以慰
爾衷。
故大理評事柳君墓誌
晉之亂。柳氏始分。曰耆。為汝南守。居河東。又五世曰慶。相
魏。魏相之嗣曰旦。仕隋為黃門侍郎。其小宗曰楷。至於唐。
刺濟房蘭廓四州。楷生夏縣令府君諱繹。繹生司議郎府
君諱遺愛。皆葬長安少陵原。遺愛生御史府君諱開。葬南
陽。其嗣曰寬。字存諒。讀其世書。揚於文詞。南方之人。多諷
其什。頗學禮而善為容。修吏事。始仕家令主簿。進左驍衞
兵曹。試大理評事。為嶺南節度推官荊南永安軍判官。府
罷為游士。出桂陽。下廣州。中厲氣嘔泄。卒於公館。元和六
年八月七日也。年四十七。前娶瑯琊王拱子。拱國子祭酒。
後娶河東裴陵子。陵告成令。裴氏之出曰裴七。君之從弟
以君之喪歸。過零陵。哭且告於宗元曰。吾伯兄從事嶺南。
其地多貨。其民輕亂。能以簡惠和柔。匡弼所奉。假守支郡。
海隅以寧。鬭狠仇怨。敦諭克順。從公於荊。綏戎永安。仍專
郡治。政用休阜。是時蜀寇始滅。邦人瘡痍。懷君之澤。咸忘
其痛。其理也惠。而不施之於大。其行也和。而不至於年。其
言也文。而不顯其聲。今將以某月日祔葬。苟又不得令詞
而誌焉。是無以蓋前人之大痛。敢固以請。嗚呼。予懼辭之
不令。以為神羞。予曷敢不諾。銘曰。
柳族之分。在北為高。充於史氏。世相重侯。中書之世。實曰
蘭州。夏縣政良。司議德優。營營御史。乃佐元侯。惟君是嗣。
其政克修。儲闈補吏。環衞分曹。南越之龐。從事以寧。永安
披攘。荐仍於兵。是董是經。既柔且平。浩浩呻呼。革為和聲。
胡不使壽。而奪之齡。柩於海壖。壙於鄧邦。厥弟孔哀。惟行
之恭。呱呱小子。縗而不廬。充充令妻。髽首而居。鳥獸號鳴。
助我踟躕。刻此悲辭。藏之奧隅。
故祕書郎姜君墓誌
祕書郎姜㟧。字某。開元皇帝外孫也。始楚國公皎與上游。
益貴幸。子慶初得尚某公主。生㟧。㟧生三日。上曰。他物無
以餉吾孫。即敕有司以第六品告與緋衣銀魚。得通籍出
入。凡名是官七十某年。終不徙。然其間在蜀漢荊楚。以大
諸侯命守州邑。輒以勞稱。時缺則復命。好游嗜音。以生貴
富。畜妓。能傳宮中聲。賢豪大夫多與連歡。後加老風病。手
足奇。右可用。不能就官。士有載酒來。則出妓搏髀笑戲。觀
者尚識承平王孫故態。元和十四年月日。終桂州。都督御
史中丞裴公曰。噫帝戚也。葬不可以廉。為具物。祭以豚酒。
月日葬州東南一里。子某。年若干。母曰雷姬。銘曰。
始賤終貴。於世為遂。幼榮老窮。在物為凶。均之得喪。誰缺
誰豐。若君者。銀朱於始生。鐘鼎以及壯。不矍矍於進取。不
施施於驕伉。左絃右壺。樂以自放。雖老而客死。未嘗戚乎
已。與夫拳拳恐悸。蒙諂負義。得之拘拘。榮不蓋愧。以終其
身而不能止者。不猶優乎。
故襄陽丞趙君墓誌
貞元十八年月日。天水趙公矜。年四十二。客死於柳州。官
為斂葬於城北之野。元和十三年。孤來章始壯。自襄州徒
行求其葬不得。徵書而名其人。皆死無能知者。來章日哭
於野。凡十九日。唯人事之窮。則庶於卜筮。五月甲辰。卜秦
誗兆之曰。金食其墨。而火以貴。其墓直丑。在道之右。南有
貴臣。冢土是守。乙巳於野。宜遇西人。深目而髥。其得實因。
七日發之。乃覯其神。明日求諸野。有叟荷杖而東者。問之。
曰。是故趙丞兒耶。吾為曹信。是邇吾墓。噫。今則夷矣。直社
之北二百舉武。吾為子蕝焉。辛亥啟土。有木焉。發之。緋衣
緅衾。凡自家之物皆在。州之人皆為出涕。誠來章之孝。神
付是叟。以與龜偶。不然。其協焉如此哉。六月某日就道。月
日。葬於汝州龍興縣期城之原。夫人河南源氏。先歿而祔
之。矜之父曰漸。南鄭尉。祖曰倩之。鄆州司馬。曾祖曰宏安。
金紫光祿大夫國子祭酒。始矜由明經為舞陽主簿。蔡帥
反。犯難來歸。擢授襄城主簿。賜緋魚袋。後為襄陽丞。其墓
自曾祖以下皆族以位。時宗元刺柳。用相其事。哀而旌之
以銘。銘曰。
誗也挈之。信也蕝之。有朱其紱。神具列之。懇懇來章。神實
恫汝。錫之老叟。告以兆語。靈其鼓舞。從而父祖。孝斯有終。
宜福是與。百越蓁蓁。羈鬼相望。有子而孝。獨歸故鄉。涕盈
其銘。旌爾勿忘。
故溫縣主簿韓君墓誌
有唐故溫縣主簿韓慎。字某。漢弓高侯其先也。徙於南陽。
傳世至今。唐侍中諱瑗。克用貞亮。奮於國難。傳侍中兄子
郢州刺史諱某。某生御史著作郎諱某。某生尚書庫部郎
中萬州刺史諱某。嗣以文行。大其家業。君萬州長子也。以
父任為建陵挽郎。累調授王府參軍襄州襄陽尉。至於是
邑。貞元十六年。又調於天官署河陽丞。未拜。十有一日。暴
病卒於長安永崇里先人之廬。又十有二日。龜策襲吉。祔
於咸陽洪瀆原先人之墓。禮也。先三日。外姻家老。謀為之
志。季弟泰。哀不能文。故託於友焉。嗚呼。生也以其弟之恭。
知君之為友。沒也以其弟之戚。知君之為愛。惟友愛出於
孝。移於忠。施於人事。無往不達。予故得受其辭。書於石曰。
友而愛而。忠孝宜之。貌稱其行。行稱其詞。賤而不壽。為善
是悼。祔於祖考。初筮攸告。季也之純。寘哀無垠。終窶且貧。
控於仁人。備物稱家。其儀式陳。爰相其悲。載刻茲珉。
東明張先生墓誌
東明先生張氏曰因。嘗有以文薦於天子。天子策試甚高。
以為長安尉。一年。投去印綬。願為黃老術。詔許之。居東明
觀三十餘年。受畢法。道行峻異。得眾真祕書訣籙。聚經籍
圖史。侔於麟閣。以弟回口[:#AS-FBED:●]
[:#AS-FBBE:●]秩封州。先生曰。吾老矣。
支體不可解也。遂從以去。明年。回之子襲死。哭之慟。遂病。
既亟。以命回曰。吾生天寶。訖貞元乙酉歲十月。今死於汝
之手。盈吾志矣。京師吾生也。畢原先人之歸也。必以返葬。
乃自為誌而卒。明年正月某日葬。如其言。弟子某等為碑
以誌於墓。辭曰。
匪祿而康。匪爵而榮。漠焉以虛。充焉以盈。言而不為華。光
而不為名。介潔而周流。苞涵而清寧。幽觀其形。與化為冥。
寂寞以成其道。是以勿嬰。世皆狂狂。奔利死名。我獨浩浩。
端一以生。或曰。先生友弟以遁。慈幼以死。若不能忘情者
何耶。吾曰。道去友耶。去慈耶。從容以求。其得之耶。盪莽狠
悻。道之非耶。且夫虧恩壞禮。枯槁顦顇。墮聖圖壽。離中就
異。歘然與神鬼為偶。頑然以木石為類。倥侗而不實。窮老
而無死。先生之道。固知異夫此也。乃書於石以紀。
故處士裴君墓誌
河東聞喜裴君。諱某。字某。好學未仕。年若干。元和十四年
月日。終於京兆渭南墅。君之弟中丞公督桂州。命其寮柳
宗元以銘。君之出河間邢㣥以狀來告曰。曾祖諱某。寧州
刺史。贈戶部尚書。祖諱某。起居郎。父諱某。尚書刑部員外
郎。議官及浮圖事獨出。載在史冊。以八使行天下。當河北
道疑危頑狠難處分之地。用天子命。制斷得宜。於時為第
一。天下皆仰以為相。會疾終。再贈至大理卿。長老咸曰。裴
氏世積德。起居丞相弟也。以文史用。大理名世人也。咸聞
而不大。君以友悌愨植。承其休光。幽而不揚。豈天鍾美於
中丞。嗇而不克並耶。不然。君無位以夭。其可問哉。君前娶
韋氏。成都少尹士謨女。生二子。字曰某。名曰某。以文敏。中
丞公尤愛幸。恆從。不幸卒於桂林。某舉明經。後娶於薛氏。
無子。父寀位卑。是年月日。葬渭南某里。遷韋夫人之喪自
萬年來。有俟。猶異室。銘曰。
疇之沃沃。宜其嘉穀。有耕有耨。同施異祿。明昭次穆。丞相
之族。尚書之孫。大理之門。有慶實延。宜碩而繁。不位不年。
晦於邱園。懿懿大理。惟德之元。摧佞抑釋。太史是論。黜陟
冀幽。邦命以尊。神嗇豐福。不并於君。渭之洋洋。爰墓其南。
孝思是懷。祖考之依。郡人作銘。惟相其哀。
覃季子墓銘(并序)
覃季子。其人生愛書。貧甚。尤介特。不苟受施。讀經傳言其
說數家。推太史公班固書下到今。橫豎鉤貫。又且數十家。
通為書。號覃子史纂。又取鬻老管莊子思晏孟下到今。其
術自儒墨名法。至於狗彘草木。凡有益於世者。為子纂。又
百有若干家。篤於聞。不以仕為事。黜陟使取其書以氏名
聞。除太子校書。某年月日。死永州祁陽縣某鄉。將死。嘆曰。
寧有聞而窮乎。將無聞而豐乎。寧介而躓乎。將溷而遂乎。
葬其鄉。後若干年。柳先生來永州。戚其文不大於世。求其
墓以石銘。銘曰。
困其獨。豐其辱。
續滎澤尉崔君墓誌
太傅公既志滎澤君之葬。明年為中書侍郎同中書門下
平章事以卒。滎澤君之嗣曰膺。備物具貨入於汴。汴陷於
戎。喪焉不果行。會世難。不幸膺亦死。膺之亞曰太素。仕至
雲陽令。求其志。將行。謫南海上。元和九年移信州。猶有累。
不克如其鄉。大懼緩慢滋久。哭命其子某。以某月日啟君
之喪至於某。葬用某月甲子。志用太傅公之辭。又命河東
柳某書緩故。且志終事之年月日。
先太夫人河東縣太君歸祔誌
先夫人姓盧氏。諱某。世家涿郡。壽止六十有八。元和元年
歲次丙戌五月十五日。棄代於永州零陵佛寺。明年某月
日。安祔於京兆萬年棲鳳原先侍御史府君之墓。其孤有
罪。銜哀待刑。不得歸奉喪事。以盡其志。姪洎太夫人兄之
子宏禮承事焉。嗚呼天乎。太夫人有子不令。而陷於大僇。
徙播厲土。醫巫藥膳之不具。以速天禍。非天降之酷。將不
幸而有惡子。以及是也。又今無適主以葬。天地有窮。此冤
無窮。既舉葬紖。猶以不孝之辭。擬述先德。且志其酷焉。嘗
逮事伯舅。聞其稱太夫人之行以教曰。汝宜知之。七歲通
毛詩及劉氏列女傳。斟酌而行。不墜其旨。汝宗大家也。既
事舅姑。周睦姻族。柳氏之孝仁益聞。歲惡少食。不自足而
飽孤幼。是良難也。又嘗侍先君。有聞如舅氏之謂。且曰。吾
所讀舊史及諸子書。夫人聞而盡知之。無遺者。某始四歲。
居京城西田廬中。先君在吳。家無書。太夫人教古賦十四
首。皆諷傳之。以詩禮圖史及翦製縷結授諸女。及長。皆為
名婦。先君之仕也。伯母叔母姑姊妹子姪。雖遠在數千里
之外。必奉迎以來。太夫人之承之也。尊己者敬之如臣事
君。下己者慈之如母畜子。敵己者友之如兄弟。無不得志
者也。諸姑之有歸。必廢寢食。禮既備。嘗有勞疾。先君將改
葬王父母。太夫人泣以莅事。事既具。而大故及焉。不得成
禮。既得命於朝。祗奉教曰。汝忘大事乎。吾冢婦也。今也宜
老。而唯是則不敢暇。抑將任焉。苟有日。吾其行也。及命為
邵州。又喜曰。吾願得矣。竟不至官而及於罪。是歲之初。天
子加恩㣥臣。以宗元任御史尚書郎。封太夫人河東縣太
君。八月。會冊太上皇后於興慶宮。禮無違者。既至永州。又
奉教曰。汝唯不恭憲度。既獲戾矣。今將大儆於後。以蓋前
惡。敬懼而已。苟能是。吾何恨哉。明者不悼往事。吾未嘗有
戚戚也。而卒以無孝道。不能有報焉。喪主子婦七歲。而不
果娶。竄窮徼。人多疾殃。炎暑熇蒸。其下卑濕。非所以養也。
診視無所問。藥石無所求。禱祠無所實。蒼黃叫呼。遂遘大
罰。天乎神乎。其忍是乎。而獨生者誰也。為禍為逆。又頑狠
而不得死。逾月逾時。以至於今。靈車遠去。而身獨止。元堂
暫開。而目不見。孤囚窮縶。魄逝心壞。蒼天蒼天。有如是耶。
而猶言猶食者。何如人耶。已矣已矣。窮天下之聲。無以舒
其哀矣。盡天下之辭。無以傳其酷矣。刻之堅石。措之幽陰。
終天而止矣。
伯祖妣趙郡李夫人墓誌銘
夫人姓李氏。辨族氏者曰。趙郡贊皇之東祖。祖某。為某官。
父冲。為單父尉。夫人生於良族。嶷然殊異。及笄。德充於容。
行踐於言。高朗而不傷其柔。嚴恪而不害其和。特善女工
翦製之事。又能為雅琴素聲操縵之具。婦道既備。宜為君
子之配偶焉。我伯祖臨卭令府君諱某。受夫人於李氏之
廟。而歸於正室。臨卭府君之先。曰我曾王父清池府君諱
某。清池之先。曰徐州府君諱某。又其先。曰常侍府君諱楷。
常侍之兄曰中書令諱奭。自中書以上。為宰相四世。噫。我
伯祖以宗冑碩大而濟其德厚。夫人以族屬清顯而修其
禮範。合二姓以承先祖。為士者榮之。故佐奉養。承祭祀。婦
德用光。家道甚宜。無何。伯祖終於臨卭而窆焉。夫人從子
而反於淮滸。嗚呼。我先府君每得仕。未嘗不奉迎供養。必
誠必親。男既立。必使之有祿仕。女必使之有家。將嫁己子。
必先擇良士可以配諸姑者。定然後議焉。仲父殿中侍御
史府君由是志也。夫人生男一人。諱某。不幸終於宣州旌
德尉。女三人。皆得良壻。隴西李伯和。為楊子丞。疾痺癈痼
而沒。太原王紓。今為右補闕。潁川陳萇。為校書郎渭南尉。
知名。貞元十六年。王氏姑定省扶持。自揚州至於京師。道
路遇疾。遂館於陳氏。以諸壻之良。諸女之養。無不得意焉。
享年八十一。是歲六月二十九日。終於平康里。自小斂至
於大斂。比及葬。則二壻實參主之。有孫二人。長曰曹郎。奉
之以縗而正於位。八月二十四日。葬於萬年縣之少陵原。
實棲鳳原。介於我先府君仲父二兆之間。神心之所安也。
嗚呼。嗣子早夭。臨卭萬里。以歲之不易。未克合祔。哀孰甚
焉。諸姑命宗元以為斯志。以從人之道。內夫家。外父母家。
且又葬於我。志於我。故敘柳氏為備。銘曰。
藹其芳。壽且康。大梁鶉火沈幽光。夙淪夫子嗣又喪。輤幃
不復岷之陽。兆靈趾。棲鳳里。艮之山。兌之水。靈之車。當返
此。子孫百代承靈祉。誰之言者青烏子。
叔妣吳郡陸氏夫人誌文
夫人諱則。字內儀。姓陸氏。家於吳郡。蓋江左上族。以宗子
在他國。家牒逸墜。故曾王父王父之諱官。不克究知而闕
其文。父覃。皇河南陸渾令。夫人生而柔。笄而禮。會伯舅為
河南尹。撰擇寮寀。謂我文學掾仲父。士林殊英。儒流推高。
故夫人歸於我。夫人之志也。溫順以承上。沖厚以字下。不
敢踰於冢婦。不敢侮於臣妾。是宜允膺福壽。集成母儀。稟
命不淑。享年三十有五。貞元十二年十一月己亥。終於長
安太平里第。嗚呼。夫人生男一人曰曹婆。幼孺在抱。委縗
就位。女一人曰喜子。匍匐繈緥。寄婦人之手。哀哉。蓋衰門
薄祐。神道不相。顧仲父違背於歲首。而夫人捐棄於是日。
遺孤眇藐。未克承紹。凡我族屬。其痛巨乎。遂以其年十二
月十三日庚午。合祔於少陵原之墓。恭惟仲父之諱字。夫
人之爵齒。備於版文。今不書。懼再告也。
亡姑渭南縣尉陳君夫人權厝誌
唐貞元十七年九月六日甲子。前渭南縣尉潁川陳君之
夫人河東柳氏終於平康里。將終。告於陳君曰。吾生四十
有四年。為陳氏介婦九年。謹飭不怠。以至此。命也。既成婦
矣。宜祔於皇姑。從兆於三原。然而不幸中道而有痼疾。既
不及養於舅姑。又不得佐於蒸嘗。生君之子。不朞月而殞。
嘗謂君宜有貴位。而不克見。執親之喪。不得終紀。皆天譴
之大者也。且願殺禮。以成吾私。邇先夫人之墓而窆我焉。
將俟君之不諱。而歸復於正。其可也。陳君乃卜十二月十
八日權厝於城南。原曰棲鳳。如夫人之志。且以時日甲子
授於宗元曰。子之姑孝於家。移於我之長。睦於族。施於我
之黨。是用賓而禮之。如益者之友。今則去我。已矣。吾無以
報焉。他日嘗謂子愨而文。願以為誌。庶幸而有知。將安子
之為也。萇無恨矣。嗚呼。貴不必賢。壽不必仁。天之不可恃
也久矣。遂哭而受命。書夫人之世。以記於茲石。夫人六代
祖諱慶。五代祖諱旦。位皆至宰相。高祖諱楷。為濟州刺史。
曾祖諱某。為徐州長史。祖諱某。為清池令。考諱某。為臨卭
令。妣李氏。趙郡贊皇人。其他則俟改葬而後備。
亡姊前京兆府參軍裴君夫人墓誌
柳氏至於唐。其著者中書令諱奭。中書之弟之子曰徐州
府君諱子夏。實有孝德。世其家業。清池府君諱從裕。繼之
以茂實。德清府君諱察躬。承之以善政。以至於侍御史府
君諱鎮。用貞信勁正達於邦家。克生賢女。以配於裴氏。裴
氏至於唐。其著者禮部尚書諱行儉。禮部之子曰侍中諱
光庭。嗣用忠肅。書於國史。祠部府君諱貞。業之以貞直。以
至於金吾府君諱儆。用純懿端亮聞於天下。實生良子以
配夫人。嗚呼夫人。與仁孝偕生。以禮順偕長。始於家。純如
也。終於夫族。穆如也。其為子道也。孝以和。恭以惠。取與承
順。必稱所欲。先君與太夫人恩遇尤厚。故夫人侍側。無威
怒之教焉。天禍弊族。夙遭大故。我諸孤奉太夫人之養。不
敢圖死。至於復常。夫人三歲無湯沐。無鹽酪。頓踊叫號。哀
徹天地。外除髮不勝笄。體不勝帶。太夫人泣而命之。固猶
不食。朝夕諭誨。僅而濟焉。其為妻道也。貞順之宜。恆服於
身體。疑忌之慮。不萌於心術。忿懥之色。不兆於容貌。同焉
而合於禮。婉焉而得其正。其為婦道也。惟聽順謹敬。睦姻
任恤之行甚備。常以不幸不及姑舅之養。用為大恨。是故
相春秋之事。眎滌濯。羞簋簠。勞以待旦。每怵惕之感至焉。
則又移其孝於裴氏之門。而以睦於冢婦介婦。必敬必親。
下以不失其赤子之心。姻族歸厚。率由是也。嗚呼。我之大
譴歟。裴氏之大不幸歟。以夫人之德行。宜貴壽。宜康寧。然
而年始三十。不克至於壽。良人官為參軍事。不及偕其貴。
骨髓之疾。實鍾於身。以貞元十六年三月十三日甲子。終
於光德里第。痛矣夫。始夫人之疾也。夫人之族。視之如己。
其家老長妾臧獲之微。皆以其私奔謁於道路。禱鬼神問
卜筮者相及也。既病。太夫人在側。尚慮積憂傷於尊懷。猶
持形立氣。紿以少間。故二稚未齔。良人在遠。不及有緒言
遺念以傳於後。則我呼天之痛。宜有加焉。嗚呼。天胡厚是
懿德。而闕其報施。獨何咎歟。予一不知天之忍也。既逾月。
良人至自洛師。望門而哭曰。無以立吾家成吾身矣。凡生
三子。幼曰崔七。先夫人八月而殯。魂氣無不之也。次曰崔
六。後夫人五旬而夭。因祔焉。今其存者曰崔五。幸無恙。託
於乳媼。以虞水火。哀哉。其年八月十八日甲子。安厝於長
安縣之神禾原。從於先塋。祔於皇姑。宜也。母弟號哭而為
之志。毒痛憑塞。略不能具。敢告無愧辭。無溢美。庶用正直。
克安神心。嗚呼。至哀無文。至敬不飾。故無其辭。
