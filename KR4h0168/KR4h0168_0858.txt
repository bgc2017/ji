欽定全唐文卷八百五十八
楊凝式
凝式字景度。華陰人。昭宗朝舉進士。再遷祕書郎。梁開平
中累遷考功員外郎。後唐同光初歷給事中史館修撰。明
宗即位。拜中書舍人。長興中歷右常侍工戶二部侍郎。清
泰初遷兵部侍郎。晉天福初以禮部尚書致仕。開運中除
太子少保。分司於洛。漢乾祐中歷少傅少師。周廣順中以
右僕射致仕。顯德初改左僕射。又改太子太保致仕。卒年
八十五。贈太子太傅。
料度齋宮事件奏
諸祠祀之所。並無齋宮。遣前染院使周重興監造。與畱司
計會。具料度事件以聞。其太廟郊社。要補葺處。仍便撿計。
韭花帖
晝寢乍興。輖飢正甚。忽蒙簡翰。猥賜盤飧。當一葉報秋之
初。乃韭花逞味之始。助其肥羜。實謂珍羞。充腹之餘。銘肌
載切。謹修狀陳謝。伏惟鑒察。謹狀。
大唐故天下兵馬都元帥尚父吳越國王諡武肅神道碑銘(并序)
聖朝神武文德恭孝皇帝御極之七載。歲在執徐三月二
十八日。天慘東南。星昏牛斗。惟靈臺之觀祲。慮吳鄉之薄
祐。還九夏之生魄。覽萬里之飛奏。當青帝之迴時。果真王
之歸壽。何國不幸。而殄瘁於此辰。謂天無私。乃殲奪於茲
晝。聖上投袂震駭。當宁惻怛。雪泣盈於重瞳。視朝廢於丹
禁。以為鋒摧倚天劍。柱折不周山。愴宸衷於既往。增寵章
於未備。司禮以之考儀。執事其無安位。或贈襚以軫悼。或
易名以昭賁。將作監李鍇銜吊祭之命。有加於賵賻。太常
博士段禺等議始終之蹟。定諡為武肅。贈既絕於人爵。葬
乃錫其王禮。睿思聖感。星繁波委。煌煌焉冠今古而無儔。
穆穆焉充區宇而何已。尚慊為王稱霸之雄。命世誕生之
德。簡冊雖著。金石未刊。豈使太邱延陵。翻存不朽之跡。沂
山峴首。獨彰可久之文。非好辭無以敘元勳。非貞珉無以
輝億載。廢而不舉。闕孰甚焉。遂詔工部侍郎楊凝式曰。爾
以儒素簪裾。嘗為我左右侍從。譔論之稱。人謂爾宜。匡合
之功。爾為予誌。俾披文仰止。等高大於崑邱。垂裕無窮。掩[:#AS-92F9:⿰帛⿱丿糸
]長於淮水。臣凝式百拜稽首。仲宣體弱。馬卿思遲。寅奉
絲言。俯伏金戺。徬徨憂畏。凌兢周章。荷明天子旨。當大手
筆。挾泰山而越滄海。猶或云易。染柔翰以勒丹碑。孰敢無
愧。僶俛述作。採摭幽祕。訪小說於稗官。徵實錄於史氏。謹
肅然奉詔。斐然抽思。蓋聞雷雨方作。天機發而龍蛇起。象
緯騰秀。星精降而賢哲生。百六草昧之時。九三經綸之際。
海縣則雲蒸霧湧。雄傑則虎變鷹揚。日月為之昏霾。山河
由其分裂。或力侔八柱。或敵號萬人。或水灌晉陽。或泥封
函谷。召兵車之會。上落欃槍。啟國社之崇。旁開分野。鬼神
叶力。河岳同功。攝干將而佩烏號。瞰扶桑而瞵濛汜。望高
於周召。業盛於桓文。越前代以成家。冠㣥后而為德者。吳
越國王蓋其人也。王姓錢氏。諱鏐。字具美。杭州安國人。其
先出自黃帝。武德中陪葬功臣潭州大都督巢國九隴之
八代孫。由軒后而疏宗。本枝已茂。因彭祖而受姓。祚允彌
興。或仕宦移家。烏城成其舊地。或精神滿腹。晉室重其英
聲。騰實家牒。傳芳肉譜。乃江南之大姓。固海內之強族。大
王父沛。宣州旌德縣令。累贈吏部尚書。王父宙。累贈太尉。
烈考寬。威勝軍節度推官職方郎中。遷禮部尚書。賜紫金
魚袋。累贈開府儀同三司太師。皆代有馴行。世濟偉人。宣
慈惠和。溫良恭儉。垂芳餌以釣國。偶乏良時。積陰德以貽
孫。遂開洪緒。王則太師之長子也。五行鍾秀。四氣均和。白
雲起於封中。丹霞呈於日側。地不愛寶。賢惟間生。吉夢先
來。既享鈞天之樂。壯心未遂。常為梁甫之吟。識者多奇。衆
皆暗許。乃人中之瑞。實天下之雄。虎踞龍盤。江山為之作
氣。鷹瞵鳳喙。英傑以之成形。由是元悟神姝。應期靈叟。罔
久事於筆硯。思在屬於櫜鞬。遂罷計偕。言參戎律。鵝鸛鳥
雲之勢。堪輿風角之術。洞若生知。宛如神授。雖陳相出奇
祕。風后善孤虛。與之同年。雅有慙德。屬時艱已甚。天隟方
開。值庚子之亂離。同戊辰之俶擾。入夜則日高三丈。當參
則暈結七重。見蚩尤之張旗。逢王良之策馬。人烟斷絕。原
野有厭肉之謠。山嶽沸騰。黎庶無息肩之地。兵興之苦。江
東尤深。王以出衆之才。膺冠軍之號。八都倡義。張正正之
旌旗。一呼連衡。結堂堂之行陣。深明去就。多識變通。或開
君子營。或坐將軍樹。斬嚴殺厲。孰為貞律之師。靖亂平妖。
獨有勤王之志。時彭城漢宏。亂常干紀。負濬憑嶚。刻孫述
之偽文。采齊巫之狂說。晝伏夜動。豕突鯨吞。為患滋多。尋
戈未己。王刑牲釁鼓。按劍陳師。若李廣之飛來。效賈復之
深入。長風破浪。得艅艎於水中。利刃摏喉。取蝥弧於城上。
士怒未泄。賊壘俄平。有壯戎容。遂光霸業。不久仙芝竊發。
黃巢暴興。心恣豺狼。牙磨猰㺄。盜淮南之郡邑。為世上之
瘡痍。人苦倒懸。力疲奔命。王英謀電發。銳氣星馳。應高駢
之羽書。舉臨安之組甲。舳艫所至。烈火之燎鴻毛。旌旃所
及。太華之壓鳥卵。國家方虞多壘。克賴藎臣。併錄奇功。遐
頒好爵。乃命為杭州刺史。尋移潤州。鎮海軍額。授節制焉。
名登王府。位列侯藩。雨露方濃。聖主願觀其畫像。鄉閭不
改。故人皆羨於晝行。昔王與董氏。爰在初服。同興義旅。定
神交於擾攘。陳大節於匡扶。酒染血鍉。共結忠貞之誓。心
明河水。長存慷慨之詞。對壘握兵。夾江為郡。言猶在耳。董
己渝盟。幸乘輿順動之時。假圖讖不經之語。嬰城自固。竊
號稔奸。王執銳披堅。瞋目張膽。令如時雨。勢若疾雷。橫金
鼓以指妖巢。揮羽扇而蕩強寇。眉皆見軾。大陵為之無光。
首盡奔(闕一字)京觀由是特起。時三精上黷。萬乘西巡。王報
國推心。誓江立志。獻戎捷而自遠。問官守以無虧。多難識
忠臣。疾風知勁草。昭宗聞名早歎。見節彌嘉。得竇融於西
河。既寧天保。倚安國於東界。尋輟宵衣。遂命兼領越州。仍
頒鐵契。丹青示信。帶礪言盟。列在世家。藏於宗廟。慶天門
之奇士。纔督八州。畫雲臺之功臣。不過四縣。論德則彼或
無取。較寵則斯實居多。自此外繕甲兵。內修耕織。好賢寶
穀。親仁善鄰。張管子之四維。樹周書之八枳。開拓疆宇。延
任英豪。謀無不臧。人思盡力。五蛇為輔。遂隆霸主之基。九
武訓戎。屢喪敵人之膽。廢興由其指顧。遠近憚其威聲。況
俯接閩川。遐通楚塞。瑯琊則時稱賢帥。扶風則世號寵王。
皆戰艦凌空。征旗蔽野。據東甌而保大。處南海以稱雄。莫
不欣接犬牙。請徵於盟會。願為龍虎。以詫於輔車。而乃楊
氏阻兵。據廣陵作梗。繼渝鄰好。屢警邊烽。頃常全率車徒。
擅侵封部。王妙陳三覆。宏肆七擒。纔揮善戰之師。遽見數
奔之衆。示武經而戡定。取戎首以凱旋。尋乃玉磬請和。銅
盤受制。初聞釋憾。還君子之鍾儀。無復當鋒。見人傑之韓
信。疆場自謐。方略特高。精貫元穹。義形霜雪。總中權而作
翰。陳左袒以輸誠。許國致君。不渝於金石。獻琛奉贄。罔限
於高深。固得三鎮節旄。千里疆土。令僕調鼎之重。師保論
道之尊。生祠列康衢。畫戟羅私第。備隆徽數。仍啟全吳。輶
軒旁午於道途。綸誥葳蕤於藩屏。名垂信史。功在景鐘。近
世以來。求之未得。及梁園興僭。皇運中微。前在列藩。敦魯
衛之兄弟。洎當新室。修秦晉之婚姻。殊禮洊加。積功是仰。
王以為時有否泰。道屬汙隆。明且未傷。義無或爽。乃受其
尚父守尚書令之命。尋加天下兵馬元帥。莊宗皇帝參墟
振翼。牧野成功。應黃星以御宏圖。仗白旗而行大戮。九江
既導。江漢於是朝宗。七曜重新。天地以之貞觀。乃眷星紀。
時惟國楨。定傾之碩略遐彰。蓋世之宏勳斯在。再造之始。
大典將融。唐堯之光宅未遑。周武之下車興會。超於徽數。
簡自聖心。遂命有司。擇日備禮。冊為吳越國王。賜金印玉
冊。臨軒遣吏部侍郎李德休往行冊命。尚父守尚書令天
下兵馬元帥如故。大矣哉若是之禮也。昔武王問師尚父
曰。三皇五帝之道存乎。師尚父曰在丹書。乃齋戒端冕西
面。道丹書之言。武王拜而受之。此尚父之事也。周禮王者
以六轡御天下。又李固有言曰。北斗為天之喉舌。尚書亦
天子之喉舌。令也者。總是六官。納於百揆。為大化之本。居
會府之宗。此尚書令之職也。昔太公賜履。五侯九伯。實得
征之。又授晉文大輅戎輅之服。彤弓玈弓之數。命之曰。以
綏四方。糺逖王慝。此元帥之謂也。成王以周公為有勳勞
於天下。封於曲阜。地方七百里。革車千乘。命之以禮樂旌
旂。言廣魯於天下。此立國之道也。高皇漢法。無尺土之封。
故大封同姓。又刑白馬為盟。有非漢世而王。天下共擊之。
此重王之義也。有一人於此。人猶貴之。而五事在躬。四方
拭目。名器莫之大也。功業莫之高也。人臣莫之比也。豈不
謂非常之人。而有非常之事者乎。皇帝西京立議。北極居
尊。執大象以臨人。宅中州而撫運。重熙累洽。端拱垂衣。恨
七聖之迷途。未還淳朴。樂三王之無事。高謝干戈。而內注
宸襟。遐思列土。坐明堂而布政。稱伯舅以圖勳。特下天書。
遐頒驛騎。顯舉不名之典。愈宏敬老之文。王戴舜彌堅。尊
周益至。苞茅縮酒。恒共於閟宮。葵藿向陽。不違於黃道。屬
天禍吳越。疾在膏盲。未及浣腸之醫。遽聞含玉之賜。桑田
忽變。悲夫橫海之鱗。霜露俄高。已失蟠桃之樹。嗚呼哀哉。
薨於正寢之日。享年八十有一。理命諸子曰。吾遭乾綱隳
地之時。為雄豪所推服。奮臂起義。為國朝除暴亂。屢蒙以
功進律。賜壤賜圭。天寵所臨。辭不獲命。至於憂愧在位。尊
獎王室。不敢以貴驕人。不敢以功自伐。爾曹亦見之矣。且
知足不辱。道宗明誡。吾謝之後。慎勿踵吾之跡。惟忠為令
德。可以長有富貴。諸車服府舍有過制者。悉命撤去之。無
存王庭之儀。當可奉而行也。天子聞而歎悼之。以長興五
年歲次甲午正月壬申朔十一日壬午。葬於吳越國杭州
都督府安國縣衣錦鄉勳貴里。禮也。公室豐碑。既遵遠日。
珠襦玉匣。永閉佳城。臨水流闕之祥。邢山高顯之勢。風急
雲愁。自昏(闕)整題湊以將歸。揭素旗而先遠。湮波(闕一字)暮。
田橫之薤露淒涼。(闕一字)氣歸天。周勃之(闕一字)簫嗚咽。王(闕
二字)紹(闕二字)叔王侯。代歷累朝。時更五紀。處至崇之位。著
不賞之功。必得其祿。必得其壽。子孫保之。祠廟享之。其福
德也如此。保大定功。建邦啟土。四海膏腴之地。六朝文物
之鄉。握貔貅以主諸侯。控江山以尊天子。昔泰伯斷髮端
委以開吳。句踐嘗膽辛勤而霸越。舉一羽之策。兼三國之
雄。其霸王也又如此。洗兵海島。振旅江城。戈船蔽於長洲。
戎輅盈於欈李。盛氣而風雲迴合。援枹而山岳動搖。以此
摧敵。何敵不陷。以此守土。何土不興。其強大也又如此。(闕
四字)地利天時。章郡積於青銅。海陵厭於紅粟。決渠降雨。
鄭國不足語其豐。連袵成帷。臨淄不足論其衆。其富庶也
又如此。麟趾公子。不下百人。鳳穴羽儀。皆居五等。或對昇
鼎鉉。或俱列土茅。比屋未蘇。則任棠水薤。鄰兵尚熾。則鍾
會戈
矛。所以生在謝庭。(闕四字)遊於豐市。但見公侯。其允緒也又
如此。八千子弟。昔且散亡。五百功臣。今稱(闕二字)成及奮爪
牙之力。建徽獻腹心之謀。故得帳下偏裨。皆持瑞節。幕中
賓客。盡陟齋壇。其將佐也又如此。廣明之後。大亂相仍。朝
廷有失鹿之虞。鑾輅見逐螢之窘。蜂飛蝟起。幸殷室之邱
墟。霧集飇馳。問周鼎之輕重。義士猶或失節。奸雄俱已搖
心。王能運機籌。不迷風雨。偕程昱之捧日。兼以梯航。類袁
安之憂時。形於涕泗。其忠藎也又如此。以寡敵衆。背水囊
沙。說禮樂而敦詩書。擊東南而備西北。取薛朗如摧朽。敗
徐約若建瓴。臨變生機。圖難於易。張子房之帷幄。頓覺空
虛。謝安石之棋枰。不為悤遽。其韜略也又如此。愛如父母。
政若神明。雖左右咸見於得人。而大小多聞於躬決。棄申
韓為末造。實黃老為上科。法簡秋荼。威收夏日。遂使吳中
子弟。羞論磔鼠之才。浙右封陲。杜絕成牛之氣。其善改也
又如此。虛心應物。屈己臨人。船問(闕四字)齊(闕三字)郊碣石之
宮。纔聽商歌。即吐麒麟之哺。未加楚醴。不張[:#AS-827B:●]瑁之筵。其
待士也又如此。律呂笑談。文章草隸。縱橫自得。冠絕時人。
雖復觀周樂之知音。卻衛軍之大辨。顏延之雕繢滿目。張
伯英筋肉俱全。(闕一字)不罷聽而吞聲。面牆而閣筆。(闕二字)屢(
闕一字)篇迦葉(闕一字)監多存真跡。其才藝也又如此。雅洞真
筌。居為外護。慕佛乘之妙道。割天性之深慈。法相太師子。
妙雲太師女也。既脫屣軒裳。拂衣羅綺。謝有為而宴坐。悟(
闕一字)利以出家。於是對櫂慈舟。雙興(闕一字)殿。山陰都講。時
間出於空門。剡縣相(闕一字)飛(闕二字)於貝葉。其崇信也又如
此。浪起海門。潮衝羅剎。若天綱之彫瘵。震地軸以連軒。雷
公翻然其憑凌。犀炬莫窮其怪異。王激拔山之志。踵立埭
之規。百萬為徒。晝夜交作。塞洪波而為大陸。排巨浸而廣
名區。輕塵不飛。失(闕一字)胥之憤氣。長川罷沷。雪精衛之冤
心。其神(闕一字)也又如此。丕變荊榛。廓開衝要。既冠山而構
臺閣。又亘野以啟郊郛。飛甍上拂於招搖。赬壤旁吞於坱
圠。率由心匠。似匪人功。歷九土之繁華。(闕一字)方巨麗。覽八
都之詞賦。不遠宏規。其創業也又如此。五十年之生聚。一
千載之井田。德澤仁風。家至戶到。方安福地。遽失藏舟。莫
不走㣥望以無階。萎哲人而有慟。興謠輟想。悲深子產之
亡。罷市冰鬚。痛極羊公之謝。其遺愛也又如此。今復起雲
麾鎮海鎮東等軍節度使新授守中書令元瓘。紀地四溟。
麗天(闕二字)應龍得水。雕虎生風。(闕一字)引可大之年。聞詩聞
禮。荀羨中書之歲。且公且侯。知機元悟於寶花。好德早承
於良冶。雅通金匱。屢坐寅車。振妙算於中堅。遏驚飈於四
面。英華外散。和順內凝。中嶽稱其降神。左氏書其有後。皇
帝得之巨屏。既若長城。聞觸地以無容。念分閫而何寄。難(
闕三字)制書。墨晉侯之斬縗。從魯公之金革。疇庸疏爵。仍正
位於黃樞。移孝資忠。又增華於蒨旆。自天降命。延賞推恩。
九霄之寵詔星飛。一境之歡聲雷動。今復起中吳建武等
軍節度使檢校太尉兼中書令元璙。久臨(闕一字)部。克著嘉
猷。雖情厚(闕五字)拘金阜。今起復靖海軍節度使檢校太傅
元瓚。早秉圭符。遙分節鉞。方藉求瘼。難避奪情。並奕世勳
名。同時將相。雖元成繼美。襲鳳詔以持衡。紀隲承家。賜雲
屏而隔坐。未足多也。又何加焉。其紹續也又如此。至於立
德立言。允文允武。宏五霸之略。垂萬世之(闕五字)遂道全經
緯。英概必舉。振古莫儔。自列國以來。未有如吳越國王者
矣。夫如是。則隘燕然之石。未可殫書。罄嶰谷之筠。不能盡
紀。臣凝式胸中學淺。日下名輕。敘事多謝於子長。待詔有
慙於徐樂。恭承睿旨。從事斯文。每懷響而必彈。庶為陵而
更顯。雖五藏在地。終非吐鳳之詞。而百代可知。請俟獲麟
之筆。謹為銘曰。
茫茫宇宙。悠悠帝先。成形在地。成象在天。有精有粹。為英
為賢。復振勳烈。出正危顛。三辰不軌。四郊多壘。運否時屯。
風飛雲起。鏌鏌耀耀。英豪自喜。始學龍韜。終惟虎視。時乃
真王。出自軒皇。金玉蘊器。融結殊祥。奮臂有勇。其鋒莫當。
知機應變。取亂侮亡。八都義舉。㣥兇膏斧。俾爾除殘。推我
作主。失律斯凶。止戈為武。是曰壯師。信如是兩。漢宏興偽。
董氏憑妖。徐約屭贔。薛朗咆虓。披攘蕩拂。果毅戎昭。魚爛
於鼎。鳥焚其巢。明明天子。念動(闕一字)古。命為諸侯。分茅胙
土。忠作唐臣。尊稱仲父。有赫旂常。無忝宗祖。累清多難。屢
播奇功。既開赤社。亦賜彤弓。吳越全壤。齊晉舊風。千雲比
峻。負海稱雄。年過八十。勢高二伯。乃子乃孫。羅旃設戟。惟
天所相。不索而獲。亮此霸圖。光乎史冊。一寒一暑。如水斯
傾。適來適去。孰肯忘情。香銷玉釜。露盡金莖。還茲厚穸。非
復長生。縿幕晨張。塗車永去。劍履空存。杯盤不御。今日豐
碑。昔時棠樹。萬古千秋。凝陰宿露。
邊蔚
蔚字德昇。長安人。後唐莊宗伐蜀。詔令權領軍府事。晉天
福中歷開封廣晉少尹。少帝嗣位。拜左散騎常侍。轉工部
左右侍郎。開運初出為亳州防禦使。入為戶部侍郎。漢初
拜御史中丞。轉兵部侍郎。周祖入立。遷太常卿。顯德二年
卒。年七十一。
請改樂舞名疏
前朝改祖孝孫所定十二和之名。文舞曰治安之舞。武舞
曰振德之舞。今請改治安為政和之舞。振德為善勝之舞。
前朝改貞觀中二舞名。文舞曰觀象之舞。武舞曰講功之
舞。今請改觀象為崇德之舞。講功為象成之舞。又議改十
二成。今改為順。十二順。樂曲名。祭天神奏禋成。請改為昭
順之樂。祭地祇奏順成。請改為寧順之樂。祭宗廟奏裕成。
請改為肅順之樂。祭天地宗廟登歌奏肅成。今請改為感
順之樂。皇帝臨軒奏政成。請改為治順之樂。王公出入奏
弼成。請改為忠順之樂。皇帝食舉奏德成。請改為康順之
樂。皇帝受朝皇后入宮奏扆成。請改為雍順之樂。皇太子
軒懸出入奏允成。請改為溫順之樂。元日冬至皇帝禮會
登歌奏慶成。請改為禮順之樂。郊廟俎入奏騂成。請改為
禋順之樂。皇帝祭享酌獻讀祝及飲福受胙奏壽成。請改
為福順之樂。梁武帝改九夏為十二雅。以協陽律陰呂十
二管旋宮之義。祖孝孫改為十二和。開元中乃益三和。前
朝去二和改一雅。今去雅。只用十二順之曲。祭孔宣父齊
太公廟降神奏師雅。請同用禮順之樂。三公升殿下階履
行同用弼成。今請同用忠順之樂。享耤田同用寧順之樂。
李知損
知損字化機。大梁人。少為藩鎮從事。入拜左補闕。晉天福
中累遷右司郎中。漢初除左司郎中兼侍御史知雜事。周
廣順中拜右諫議大夫。責授棣州司馬。世宗即位。除名配
沙門島。卒於海中。
請禁錮王昶使人林恩鄭元弼奏
王昶僭踰名器。漫瀆朝廷。雖天罰之未行。在國章而當正。
所頒命詔。過示寬恩。且匹夫犯法之贓。尚猶徵納。而遐裔
不臣之物。豈可放還。伏請禁錮來人。籍沒綱運。
陳鹽法利弊疏
臣以前承御札。許進言者直書其闕。況臣在諫司。不敢避
事。臣近聞衆議云。國家將變鹽法。有司即欲宣行。竊以諸
道所糶賣鹽。令逐處更添一倍。委州司量其屋宇均配。城
內戶人。每歲勒兩限俵鹽。隨二稅納價。言之雖易。作之極
難。此法若行。甚非穩便。然則歷代變法。先取其益國利人。
前王開基。本在於安時恤物。設國無所益。人不聊生。斯乃
害時之理昭然。變法之功何有。今添配鹽貨。資困弊者有
二。作敗亂者有三。何則。念寰海烝民。屬梁朝季運。困之以
兵革。重之以科徭。幾經宗社改更。刑法變換。地經百戰。往
年之事力都無。室告九空。到處之鄉村未復。止於州城衆
戶。所在貧乏者多。臣頻曾守職藩方。莫不詳觀利病。且常
年城內居戶。例於屋稅請鹽。比其徵納之時。備見艱難之
狀。以至須勞鞭朴。尚有逋懸。況所請之數甚微。應督之期
猶失。若以逐州場院鹽貨。於合賣數增倍俵之。以稅錢均
攤。則貧富高低而不等。以屋宇紐配。則盈虛剩少以難齊。
於功罕全。與物為病。其資困弊者一也。逐處州府。必委官
吏行之。官雖強明。而吏藏姦倖。斯蓋必然之理。可得而知。
儻官乏能名。吏多欺詐。則力不足者。重傷於增配。家已給
者。卻獲其輕均。是則率百姓而困國家。虐貧窮而由胥吏。
其資困弊者二也。且諸州糶鹽收利。省司差官置場。所掌
者國家之利權。安得假厚薄而輒廢。所立者國家之法制。
豈可㳂輕重而濫施。使四方之人。何以取則。聞一朝之令。
孰不見疑。散利權於諸州。變鹽法於天下。俵給不均而民
弊。徵催不便而民逃。國無利而喪權。民積困而失業。其作
敗亂者一也。所在之處。多有土鹽。或煎而食之。或藏而貨
之。流行既深。紊亂非細。如無告訐。莫得追尋。若配俵之權。
憑於官吏。誡嚴之法。委自藩方。則民漸困以何辜。國轉虛
而何利。其作敗亂者二也。天下鹽鐵。國家大權。當重慎於
弛張。助國家之經費。喻河流之不竭。同嶽鎮以無傾。蓋轉
運所引。行之如水。禁嚴其固。挺之若山。豈可緣支用而絕
本源。為迫切而摧重大。權衡一失。整頓甚難。利害再思。辯
明極易。是則民有害而可救。國無利而何圖。其作敗亂者
三也。困弊敗亂。願陛下細而思之。審而行之。恐不宜以為
常事而不軫聖慮也。大凡錢穀之利。祇以聚斂為能。至於
度支之司。唯以濟辦為效。殊不知人心小失。所憂之事非
常。王道大行。所悅之方蓋遠。臣竊慮有司以配鹽事件。敷
奏聖聰。必云百姓賒得食鹽。半年然後納價。國家隨其二
稅頭段。徵得鹽錢。場院既免遷延。官典更無逋欠。民獲其
濟。國有所資。臣請詰之。以解前說。且百姓窮困。十八九焉。
或市肆經營。取錐刀宜利。至於日食鹽酪。辦即買之。偶或
無錢。不妨淡食。今以半年鹽味。配給貧民。請歸其家。殆非
所濟。當俵鹽之日。己不欣歡。及納價之時。可量困躓。復有
稅租甚大。舍屋頗多。骨肉替零。家事牢落。官中以戶門而
須配。本人懼條法以難辭。剩請官鹽。莫之為用。都徵省債。
無足可償。以此通民。何州不有。以此編戶。何處不空。則是
百姓因之逃亡。鹽鐵固所虧失。省司指本州本使。不管流
移。州司追鄰人保人。須令攤配。如此則己傷殘而重困。未
逋逃而復驅。益國濟民。其利安在。蠧時害政。不亦多乎。所
司或對曰。自古理民。有利則有害。當今贍國。不斂則不充。
諫官祇以憂民為詞。不知經國之務。臣請再詰。以證斯言。
夫國家取利之方。王者安民之道。雖或甚利於國。微損於
民。聖君尚以割股啗腹而為言。本固邦寧而垂誡。何況有
甚害於物。而小益於時者乎。必欲糶賣鹽錢。須要倍於往
日。唯宜減落鹽價。慎選場官。示諭諸州。峻整公法。凡經半
課利。但令逐處較量。比及周正。必期集事。如糶賣倍於元
數。課租濟於朝廷。則必授以殊資。別委主之重務。如或所
賣不及於元數。所資不濟於朝廷。則必顯示斷懲。永更不
令任使。既鹽價極輕。而鹽法甚重。則民間不犯。而貨易自
通。州府以公家在心。場院以貞幹為事。自然國有其利。民
無所傷。與夫配百姓而失經費之資。其利害懸於天壤矣。
伏惟皇帝陛下每憂勤庶政。嘗諮訪㣥臣。當明君求諫之
秋。是微列得言之日。
請禁宰耕牛戰馬疏
臣近自作補闕。擢(闕)員外。守刑法之司。非諫諍之任。雖越
職干議。典制固所不容。而為臣事君。聞見宜其無隱。臣晚
於相國寺內。忽覩聚衆殺病瘦馬。或說奉旨宣賜。臣愚昧
所見。竊有感傷。大凡天下耕牛。不可宰殺。有所犯者。罪在
無赦。國家切有禁防。蓋以力耕為用。今之瘦馬。抑有前勞。
是皆久歷戰征。備經辛苦。以致筋齒疎尨。飲齕細微。振奮
莫能。廢損及此。當於佛寺被衆軍人以布巾蒙其頭。大钁
鎚其胸。及刳剝之際。為觀者所傷。方今時未銷兵。軍非厭
馬。木曜方臨於鄭分。鑾輿暫幸於梁園。誠能迴賜與之恩。
亦憫傷之旨。矧復京師之內。不同營寨之中。況軍人米糧。
無所乏缺。病馬肌肉。不濟烹炮。伏望明勅所司。應有病散
令宣賜要者任便餵養。顯示不殺之恩。念羸牛之力耕。猶
存令式。恤老馬之苦戰。願立新規。臣謬列清朝。無裨聖運。
苟有所見。合具上聞。
