欽定全唐文卷二百十八
崔融(二)
代皇太子賀嘉麥表
臣某言。伏見雍州司馬徐慶稱。所部有嘉麥。一莖六穗。纖
芒濯露。疑因黑壤之宜。香稼搖風。若吐黃金之色。豈非靈
心昭應。睿德感通。降之自天。何必來麰之詠。嘗之于廟。先
符孟夏之時。凡在含生。相趨動色。臣謬當居守。肅奉宗祧。
一穗兩岐。徒說張君之詠。十畝千石。方輕范氏之書。仰天
意而增歡。顧人心而載躍。無任喜抃之至。謹附起居使某
官某奉表陳賀以聞。
為皇太子賀瑞木表
臣某言。臣聞惟德動天。無遠而不格。惟神感物。有來而必
應。伏惟天皇提乾象。運斗柄。戴黃屋而臨太階。正紫宮而
開列室。伏見某官奏稱。石門元谷內玉山宮側。秋水漂木
三萬餘根。林衡悚迫。匠人驚視。仙桂來於月中。靈查下於
天上。昔開陽門之肇建。飛柱潛移。太極殿之初營。浮梁遠
至。論其壯觀。猶尺燼之窺尋木。喻以皇家。若牛涔之望鼇
海。方見淩雲之構。匪日而成。負黼扆而朝百神。垂衣裳而
會萬國。盛矣美矣。輪焉奐焉。臣德謝元良。濫膺儲貳。寢門
來謁。常取於雞鳴。大厦既成。竊自歡於雀賀。不任鳬藻之
至。謹遣某官某奉表稱賀。
代皇太子賀芝草表
臣某言。伏承某月日。芝草生於乾元殿。瑞命天來。符祥日
至。煌煌三秀。分芰井而攢柯。煜煜九光。閒梅梁而吐葉。晉
都宮閣。何必靈芝之臺。洛邑山川。居然密芝之地。中賀。伏
惟天皇天臨海內。帝有域中。兼漢制而宅兩京。用堯心而
加百姓。神精下降。洽至道於邱陵。靈液旁霑。被深仁於草
木。觀其如蓋如閣。如日如星。得五方之氣象。合四時之景
色。仙人在上。則車馬疑飛。神龍居下。則風雲不去。謂蓬瀛
之海到。(一作列)即崑閬之山開。魏皇之雙幹莫儔。漢帝之九
莖為劣。可以薦郊廟。可以觴公卿。臣謬踐儲闈。祗膺守國。
不獲親承左右。目覽休徵。雖玉脛延齡。在神仙而可致。而
刀圭入膳。視朝夕而猶賒。是用心馳仁壽之前。慶集肅成
之下。無任抃躍之至。謹遣某官某奉表稱賀。
代皇太子賀石龜負圖表
臣某言。臣聞虞舜五帝也。夏禹三王也。應歷數則星昴告
期。度水土則河精授象。故知至誠上感。無往而不通。神道
曲成。有來而先見。伏惟天皇運斗極。平太階。漏德澤於海
河。散皇明於日月。煙雲郁郁。鳥獸蹌蹌。百寶用而銀甕滿。
五穀豐而丹甑出。化之遠及。陰陽不測之謂神。德之廣被。
天地無名之曰道。嵩高維嶽。洛陽下都。此焉符理之所。古
則仙靈之地。伏見洛州牧相王所奏。嵩山下頂封禪壇側。
掘得石龜負圖篆文一百六十字者。臣亟聞其言矣。昔者
黃轅東省。河獻龍書。蒼頡南巡。洛呈龜字。古猶今也。其若
茲乎。夫惟氣挾風霜。文含星象。玉經山上。匪藉旁求。銀丹
地中。居然暗發。頌國祚之長久。孕育於萬八千年。歌卜筮
之叶從。牢籠於六十四卦。況復高臨泰室。近控洛壇。佇降
王者之封。常有君來之望。由是神工不召。若鐫金鏤之名。
天意潛彰。似刻銀繩之篆。豈與玉龜在泰山之上。莫覩其
祥。石龜出吳江之右。空傳其跡。可同年而語哉。臣才謝元
良。忝當儲貳。三靈睠命。預聞東序之圖。萬國歡心。願奉南
山之壽。無任悅豫之至。謹遣某官奉表稱慶以聞。臣某誠
歡誠喜云云。
代皇太子賀天后芝草表
臣某言。臣聞德合天地。仁之所及也深。道貫神明。孝之所
寘也極。故有元功肸蠁。靈命氤氳。瑤光發辰象之精。金色
吐陰陽之秀。伏惟天后化含萬物。訓正六宮。天下被塗山
之音。海內仰河洲之教。今月某日。使某至。伏承芝草生於
東都太原寺舍利塔屋下。芝英繞殿。暫疑王母之臺。芝草
成田。聊比宓妃之館。其蒂紫。其莖白。霑濡雨露之津。搖動
風雲之氣。斜臨網樹。分貝葉而駢開。近對輪池。接蓮花而
倒下。豈與夫生於石室。空傳好道之言。產自珠宮。徒事不
經之說。可同年而語哉。臣濫承天祚。多慙國本。始欽元㵎
之祥。更喜黃雲之地。頌聲無輟。在郊廟而方傳。御膳有憑。
俯神仙而何遠。臣子之慶。倍百恒情。無任欣抃之至。
代皇太子請放罪囚表
臣某言。臣聞堯舜推心。諒因於百姓。禹湯責己。必在於庶
人。頃以炎亢逾時。資儲頗乏。天皇情勤戒慎。務切憂勞。發
倉廩以賙窮。罷珍羞而酌損。紅粟未阜。愈兢御朽之懷。白
粲有形。特軫推溝之念。爰降恩旨。俯加寬恤。凡在生靈。不
勝鼓舞。然以和風所被。蘭艾同榮。膏雨所流。公私並潤。徒
刑之輩。已沐於深慈。杖罪之流。未霑於厚渥。且五刑之內。
笞坐為輕。兩造之閒。原情可恕。時當慘勁。命甚漂浮。因茲
決罰。或從顛躓。伏乞迎春布澤。應天道而無違。任地成功。
順人時而不奪。使三農有望。萬物知歸。臣濫守儲闈。叨陪
帝幄。乾坤覆載。荷至德而徒深。日月昭明。在末光而何助。
無任區區之至。
代皇太子請家令寺地給貧人表
臣某言。臣聞法天之道。義屬於有餘。象地之宜。理存於益
寡。頃以咸城近縣。鄜市傍州。頗積風霜。或侵苗稼。天皇兩
儀合德。百姓為心。發倉廩以賑貧人。垂雨露以滋微物。俗
荷財成之施。家懷亭毒之恩。臣濫奉宗祧。親承覆載。歲時
衣物。咸憑府藏之餘。朝夕膳羞。必佇饔餼之辦。過此以往。
臣亦何求。但知問豎寢門。尊師冑序。魏兩文儒之盛。竊所
係心。漢儲湯沐之資。未嘗留意。但關輔之地。萌庶孔殷。丁
壯受田。䍐能充足。所以水旱之歲。家室未豐。正末端本。思
有裨助。臣家令寺有地九百餘頃。特請迴授關中貧下等
色。雖地非安邑。寧期千戶之封。而價等露臺。虛費十家之
產。伏乞皇恩遠及。聖澤旁流。矜臣愚效。遂臣誠請。謹遣某
官某奉表以聞。
代皇太子請給庶人衣服表
臣某言。臣聞心有所至。諒在於聞天。事或可矜。必先於叫
帝。庶人不道。徙竄巴州。臣以兄弟之情。有懷傷憫。昨者臨
發之日。輒遣使看。見其緣身衣服。微多故弊。男女下從。亦
稍單薄。有至於是。雖自取之。在於臣心。能無憤愴。天皇衣
被天下。子育蒼生。特乞流此聖恩。霈然垂許。其庶人男女
下從等。每年所司。春冬兩季。聽給時服。則浸潤之澤。曲霑
於螻蟻。生長之仁。不遺於蕭艾。無任私懇之至。謹遣某官
奉表陳請以聞。
為百官賀雨請復膳表
臣某等文武官若干人言。臣等聞太平之代。天地合而流
津。至德之時。陰陽和而布澤。所以三農滋殖。百姓阜安。伏
惟天冊金輪聖神皇帝陛下寶命絪縕。元期肸蠁。包混元
而建極。宅造化而開階。德教布濩。仁聲洋溢。增高益厚。己
修中岳之儀。順時班令。更緝正陽之禮。近以少愆甘澍。親
發至誠。懷宋景之一言。採殷湯之六事。德音纔降。靈心允
協。捧瑤緘而風起。迎寶字而星流。雲不崇朝。復三千之藥
草。雨必以夜。通百億之江河。遍高下而同霑。在公私而並
及。陳留雨穀。譬此非多。櫟陽雨金。方斯未重。邦國延有年
之慶。黎元罷望歲之憂。臣等中賀。伏願陛下凝神保和。頤
情養壽。復鱻庖之舊膳。進鶴鼎之常羞。使芝英有駐液之
期。萐莆知送涼之地。則光天之下。率土之濱。孰不欣戴。孰
不幸甚。微臣等幸逢休運。預沐恩波。混虞獸而同歡。比齊
禽而累抃。無任悚荷之至。謹詣朝堂奉表稱賀。
為西京百官賀老君見表
臣某等文武官若干人言。臣聞至德之運。必有告聖之符。
大道之行。必有通靈之應。故虞舜氏作。五老出遊於河渚。
周武勃興。四神來朝於洛邑。伏惟皇太后陛下補天為盛。
配地居尊。體國經野。肇建惟新之業。應天順人。果得非常
之事。伏見某日勅。虢州閿鄉縣界老君見。并授鄔元宗語。
皤然鶴首。至哉龍德。若游渦水之年。疑往流沙之路。敘皇
威之有截。論國祚之無疆。道可以濟天下。功可以侔造化。
元言妙鍵。關令受教而先迷。神理希微。河公願談而莫測。
方驗老人見於南極。但謂承天。黃人遊於後池。止云乘土。
固不可同年而議也。臣等豫覩嘉祥。早參簪笏。惟神降福。
欣承帝系之隆。惟德洞冥。願奉元元之慶。無任感悅之至。
謹附某奉表稱賀以聞。
賀赦表
臣某言。臣伏奉久視元年十月十日墨制。以一月為正。大
赦天下。服周之冕。衣冠混於無外。行夏之時。正朔覃於有
截。伏惟皇帝陛下天地合德。歷數在躬。交日月於龍躔。會
風雲於鳳紀。取新之化。首出於九皇。除舊之恩。曲成於庶
類。加以載懷孝享。肅事天田。休聲動於萬國。盛禮懸於百
代。凡在形氣。孰不昭蘇。微臣慶偶時來。榮沾日用。同草樹
而知樂。類鳥獸而增歡。跡雖限於一隅。心每馳於雙闕。抃
舞昌運。倍百恒情。不任屏營之至。謹附賀正使某官奉表
稱賀以聞。
為涇州李刺史賀慶雲見表
臣某言。伏奉詔書。上御武殿。有慶雲映日。見於辰巳之閒。
肅奉休徵。不勝抃躍。中賀。臣聞諸瑞應圖曰。天下太平。則
慶雲見。大子大孝。則慶雲見。伏惟皇帝陛下早朝宴坐。憂
勞庶政。遠無不肅。邇無不懷。神感潛通。至誠上格。涼秋中
月。滯雨移旬。天心合而喜氣騰。陽德動而愁陰歇。文章郁
郁。惠日照而成彩。花蘤蓬蓬。晴風搖而不散。雖復紫雲來
漢皇殿。白雲入殷帝房。校其優劣。疇以為喻。臣運奉休明。
榮沾刺舉。千年多幸。已逢河水之清。百辟相歡。重偶叢雲
之曲。不任悚躍之至。謹遣某官奉表稱慶以聞。
為百官賀斷獄甘露降表
臣某等文武百官若干人言。一昨伏見御史中丞吉頊稱。
某日承制。推法司斷事。惡逆者會赦不免。謀反者會赦從
流。主上以為輕重不當。陷人入罪。制曰。君親無將。將而必
誅。安有忠孝同極。而流罪異貫。若此者豈欽恤之意邪。旋
命主司奏上沿革。謹按貞觀律唯有十卷。其捕亡斷獄兩
卷。乃是永徽二年長孫無忌等奏加。果非庭堅所制。百寮
蒙瞽。一朝開鑿。聖鑒元通。有如影響。自發德音之後。每夜
觸處有甘露降者。臣等中賀。臣等聞刑罰者人之鞭策。號
令者國之舟車。所以懲惡止姦。輔政助化。故軒轅之為君
也。設法而天下安樂。陶唐之為帝也。察令而天下昭明。然
則不令而誅。不教而殺。是虐人也。法不勝姦。刑不制罪。是
陷人也。有以知懸之象魏。布以都鄙。是謂禁人為非。銘之
鍾鼎。鑄之金石。是謂丕天之責。為人上者。可不務乎。若乃
前主所是疏為律。後主所是疏為令。事有不合於古。不務
於時。則弛而更張。矯以歸正。正朔三而改。文質再而復。王
禮不相襲。帝樂不相沿。夫何為乎。亦云適時而已。惟天冊
金輪聖神皇帝陛下躬明哲之性。秉淑聖之姿。順風雨以
發生。乘雷電以震耀。推功天地。所以告成太室。致孝祖考。
所以宗祀明堂。陳寶鼎於帝庭。正土圭於王邑。能事畢。頌
聲興。冤積之氣不彰。刑殘之尸復育。斷獄四百。愈鑒寐於
淳源。科條三千。尚劬勞於畫象。日者有司奏牘。議事不明。
大聖當樞。囚人軫慮。但臣之事主。猶子之事親。父子則身
體髮膚。君臣則股肱元首。出忠入孝。義在俱全。履霜堅冰。
法無異罰。曲禮垂教。子處洿宮之條。大傳立文。臣從瀦室
之坐。何以纔經赦宥。頓隔刑書。反逆首條而遂生。惡逆末
坐而猶死。下上簪履。顛倒衣裳。遂使吏生淫巧。人無常禁。
逆節所以時萌。凶黨由其或在。夫立殺止殺。制刑息刑。重
其死然後生。峻其法然後禁。禮以齊君子。刑以齊小人。非
惟聞義而輸忠。固亦知教而遷善。斵雕為樸。自然登至道
之初。墨幪赭衣。何必獨上皇之代。銓也法也。念茲在茲。昔
者仲尼修春秋。亂臣賊子懼。梁靖撰七序。竊位素食慚。況
我大君財成。上帝制作。昭昭焉若日月之代明。纍纍焉似
星辰之錯行。有典有則。是彝是訓。懷生幸生而有餘。㣥下
瞻仰而不足。蕭相國捃摭秦法。窺天無階。杜武庫參定漢
章。蹐地失措。誠可以垂後。誠可以達幽。至人無心。靈契昭
於元極。昊天有命。神物萃於休期。巽風未行。甘露頻降。亦
何止言善而星退。躬禱而雲來。夫其素液繁灑。芳滋豐溢。
叢駢六氣之英。搖動二儀之粹。匝園林而並潤。溥郡邑而
同霑。漢宮無假於玉杯。魏殿不勞於瓊爵。臣等謹按。甘露
者美露也。一名膏露。一名天酒。其凝如脂。其甘如飴。蓋神
靈之精。仁瑞之澤。稽命徵云。稱諡正名。則葦竹受甘露。孫
氏圖云。王者和氣茂。則降於草木。食之壽。援神契云。天子
刑於四海。德洞淪溟。則甘露降。鶡冠子曰。聖人之德。上及
太清。下及太寧。中及萬靈。則膏露下。白武通云。甘露之降。
則百物無不盛也。陛下俯迴沖睠。親定律文。必也正名。果
符稽命。是使孟堅持論。談功德而未詳。抱朴裁書。稱太平
而不盡。上可以輔聖躬之壽。下可以延庶物之和。言之動
天。一至於是。臣等庇廕昌運。接景清朝。常勉志於克家。每
勤誠於報國。恭聞大典。伏覽殊祥。臣知拱極之尊。子識晞
陽之慶。無任抃躍之至。謹詣朝堂奉表稱賀以聞。仍請宣
付所司。頒告遐邇。
為許智仁奏懷州黃河清表
臣智仁言。臣聞德水清漪。詩人以之興頌。濁流澄鏡。大聖
於是登期。伏惟皇帝陛下道叶二儀。功超萬古。上元降祉。
變孟津於綠波。厚載呈祥。發榮光於翠浼。臣以去月得河
內縣申云。自太平邨已下。三十餘里。河水變清。各遂淺深。
泠然徹底。鱗介之族。無所藏形。謹自依極(疑)息閱(一作同)其
狀。又嵩高維嶽。形入清流。少室竒峯。參差具寫。謹按易坤
靈圖曰。聖人受命。瑞見於河。伏見涼州立石。式昭靈命。臣
部黃河。應時清徹。天禎地貺。既符易象之文。聖祚河清。暗
合靈圖之義。古人歎其難候。臣今乃得親觀。身體太平之
風。目擊會昌之瑞。無任悅豫之至。
賀秦州河清表
臣聞崇高不及之謂天。廣博無涯之謂地。若乃參天地之
元化。代覆育之神功者。其在聖人乎。故能俯同五情。恩浸
八紘。允膺千載。仁霑萬代。明靈之貺。自我所招。幽顯合符。
斯其效矣。伏惟皇帝陛下家六合。馭三光。推明允之一心。
置於天下之腹。用徇齊之四目。招於萬物之情。蜎蟲麛卵
之所安。猶懷夕惕。輿頌芻蕘之瞽說。尚迴天睠。其所愛育
者多矣。而況於鰥寡孤獨乎。其所容納者衆矣。而況於公
侯卿士乎。至若削平宇宙。混一華夷。乃武也。政教會昌。樂
新禮創。乃文也。穆巖廊以凝睇。調風雨於絕垠。乃聖也。運
埏埴以裁成。動陰陽而不測。乃神也。體茲四霽。侔彼兩儀。
神物之來。蓋惟常理。伏見秦州刺史表。今月某日。黃河水
復清。深淺澄映。百有餘里。清自龍門之下。驗登期以御天。
波及萬春之卑。表無疆以彌壽。臣聞道之所格者宏。則靈
之所感者大。德之所包者厚。則地之所應者深。是以千祀
登期。自古歎其難遇。一歲之內。祚聖人而再清。求諸典墳。
竟無倫匹。在於明世。絕後光前。宜其上荅靈心。升中告禪。
金聲玉振。合百神於介邱。玉輅朱輪。副萬國之翹首。則普
天幸甚。何其樂歟。臣等越自下才。欣逢上德。致百王之不
致。聞億載之未聞。舞蹈之深。實百恒品。
為涇州李使君賀慶山表
臣某等言。某日奉某月詔書。新豐縣有慶山出。曲赦縣囚
徒。改新豐為慶山縣。賜天下酺三日。凡在含生。孰不慶幸。
中賀。微臣詳窺海記。博訪山經。方丈蓬萊。人跡所䍐到。層
城元圃。道家之妄說。伏惟皇太后陛下應天順人。正位凝
命。中外咸一。陰陽以和。嘉木四方而平春。露草三旬而月。
沖恩浹洽。嘉貺駢闐。當雍州之福地。在漢都之新邑。聖渚
潛開。神峯歘見。政平而湧。自蕩於雲日。德茂而生。非乘於
風雨。游龍蜿蜿。疑呈八卦之圖。鳴鳳嗈嗈。似發五音之奏。
仙蠶曳繭。美稼抽芒。一人有合於天心。百姓不知其帝力。
方驗鎮星垂象。山萌輔地之徵。太歲加年。水兆載坤之應。
天人交際。影響合符。雷雨既作。嘉氣沖於三象。鍾石以陳。
歡心動於萬物。臣幸忝簪帶。濫守藩隅。不獲馳蒼闕而拜
手。望紫庭而繼足。殊祥踵至。寶算無疆。厚賚傍霑。㣥生幸
甚。不任悚踊之至。謹遣某官奉表以聞。
為百官賀千葉瑞蓮表
臣某等文武官若干人言。伏奉恩旨。垂示臣等千葉瑞蓮。
觀其綠裹紅葩。緗莖素萼。露搖珠點。霞拆金鬚。百星交映。
羽蓋張而一色。萬目齊明。車輪合而千狀。謂翔鸞之欲舞。
若㣥鵷之並飛。峯形聳而半天。石勢蹲而臨海。沖氣積其
下。惠風流其上。服之可以登仙。採之可以駐壽。雖復釋梵
天王之國。千影離婁。善住天子之池。雙輝燦爛。校之今日。
未可同年。臣等謹按華嚴經云。蓮花世界是盧舍郍佛成
道之國。一蓮花有百億國。無量清淨經云。無量清淨佛七
寶池中生蓮花上。夫蓮花者。出塵離染。清淨無瑕。有以見
如來之心。有以察如來之法。道之行也。曾不徒然。伏惟天
冊金輪聖神皇帝現此妙身。當茲巨瑞。符契冥合。影響不
差。有百億國。無量清淨者。天意若曰。護蘇蟻結。默啜蜂飛。
聞鼓鞞而革面。望旌旗而懸首。指揮而邊境獲安。高枕而
中國無事。風行電掃。納噍類於百億之區。霧廓塵銷。反遊
魂於清淨之域。深仁所及。不亦宏哉。臣等濫奉朝恩。親披
瑞牒。非常之貺。曠古未聞。殊特之珍。歷代一見。手舞足蹈。
倍百常情。無任慶躍之至。謹詣朝堂奉表陳賀以聞。
為魏州成使君賀白狼表
臣某言。某月日得所部魏縣申稱。得令孟神符牒稱。某日
得佐吏長壽鄉單守中狀稱。隆周長壽兩鄉界有白狼見。
臣等嘗恐是虛。未敢即申。因處分諸鄉。若有見者。輒令繫
取。某日長壽鄉致仕前游擊將軍上柱國朱佛兒。於長壽
鄉界內逢白狼。馴狎無懼人意。遂以繩絡頭繫得隨送者。
臣謹按瑞應圖云。白狼者金狼精也。殷湯時銜鈎入於庭。
王者仁智明哲即至。動準法度即見。周宣王時見而犬戎
服。伏惟皇帝陛下元期兆朕。靈命氤氳。物類有感而必通。
符祥不召而總集。金精累爍。鼓鑄於陰陽。玉毳霜翹。騰倚
於郊甸。應時乃出。野心狎而無驚。有道則游。貪性馴而不
搏。亦何必兕豹可履。蚖蛇可弄者哉。徵故事於璇鈐。考異
聞於玉冊。出自神符之縣。顯符命之通神。來於長壽之鄉。
明久長之益壽。重以陛下獨尊三界。高視四天。身運明哲。
動循法度。既合周王之時。仍彰犬戎之服。上元潛驚。佛兒
來送。天尊若曰。陛下養衆生。其如二乎。善守其中。亦可知
矣。謹尋令式。唯合申臺。臣以尊號初加。神聰顯應。守文不
奏。恐爽靈心。無任躍悚之至。謹冒死遣官奉表稱賀以聞。
其白狼既非常獸。臣未敢即放之山野。見令佛兒養飼。伏
聽進止。
代家奉御賀明堂成表
臣某言。臣聞昭昭上天。五座列降神之府。赫赫中國。九筵
開布政之宮。自軒皇肇制。帝堯嗣作。歷虞夏而維新。在殷
周而克壯。斯皆尊祖配帝。從時統天。節寒暑而吹律。順陰
陽以班令。降及有漢。頗採前章。雖年惟屢豐。而日不暇給。
過此以往。寂寥無聲。伏惟天冊金輪聖神皇帝陛下興復
舊邦。光啟新邑。萬物覩而聖人作。百寶用而神靈滋。遠肅
邇安。功成道洽。泥金刻玉。已修中嶽之儀。乘鸞駕龍。更葺
正陽之禮。乾策坤策。具稟宸聰。左个右个。親承叡式。朴略
淹中。莫能言其制度。崎嶇汶上。疇克效其規模。土事不文。
木事不鏤。九柱自立。豈藉瑯琊之飛。二石潛開。寧煩穀城
之採。板築星奔而化造。斧斤風動而神助。聖有通於上帝。
產無費於中人。由是日抱紅輝。雲叢紫靄。霜毛下翥。電翼
㣥飛。夕見神光。似對莊嚴之國。晝聞仙響。疑過數樂之天。
匪日而成。衝霄特起。仰浮圓笠。俯鎮方輿。金鸑[:#AS-95E9:⿱旅鳥]而將飛。
玉驪龍而若動。三辰引曜。相望於複道之閒。六氣氤氳。旁
魄於重檐之半。可以發大教。陳盛容。會百神。朝萬國。比二
儀而永固。齊四序而偕行。允所謂穆穆皇皇。巍巍蕩蕩者
矣。微臣攀光日用。荷蔭天休。接五尚之隆班。霑九清之下
列。方圓䍐任。叨重寄之呈材。輪桷無施。濫殊私於構厦。仰
之不逮。雖謝於鵾翔。成輒相歡。竊同於燕賀。手舞足蹈。倍
百恒情。無任悚躍之至。謹奉表稱賀以聞。
代百官賀明堂成上禮表
臣某以下文武官若干人等上言。臣等聞上帝居高。懸太
微之府。先王建國。闢宗祀之堂。不有聖人。誰其經始。伏惟
天冊金輪聖神皇帝陛下尊祖揚禰。嚴禋之德再光。統天
順時。布政之道尤急。親紆睿思。躬運元模。故能上合乾象。
下當坤策。柱將扶而已立。石未鑿而懸開。丹鷟踶甍。似鳴
岐而遠至。蒼虯繞棟。疑出河而欲飛。神光熠燿於向晚。仙
樂清泠而方晝。月惟孟夏。時屬正陽。張文物於闕庭。震聲
名於㝢縣。聖皇戾止。諸侯在列。穆穆焉。禺禺焉。交喜氣於
三靈。動歡心於萬類者也。臣等進窺朝典。既逢嘗麥之辰。
旋顧野誠。輕襲獻芹之禮。謹上禮若干轝如別項。滋疎鶴
鼎。味劣鱻庖。何以延萐莆之涼。契芝英之壽。無任丹懇之
至。謹奉表稱賀隨進以聞。
為韋右相賀平賊表
臣某言。伏奉某月日遞勅。逆賊等並已傳首都市。幕庭拜
受。旌門宣告。凡預軍司。孰不慶悅。中賀。臣聞惡禽怪獸。有
以彰普覆之仁。亂臣逆子。不能損盛明之德。故三監作難。
周王未寢於頌聲。七國為災。漢帝克臻於刑措。伏惟聖母
神皇陛下象天之運。法地之安。澤浸河海。光懸日月。以忠
信為甲冑。以慈惠為干戈。所向無前。何人不服。舉神兵如
電掃。破兇黨若冰離。數月妖氛。一朝清蕩。斯實皇威遠肅。
聖化傍霑。故能市不改肆。人皆安堵。臣濫承天澤。忝預戎
麾。聞逆命而增憤。聽梟懸而累抃。慶快之情。倍百恒品。不
任悅豫之至。謹附某官奉表稱賀以聞。
