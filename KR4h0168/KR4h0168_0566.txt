欽定全唐文卷五百六十六
韓愈(二十)
集賢院校理石君墓誌銘
君諱洪。字濬川。其先姓烏石蘭。九代祖猛。始從拓跋氏入
夏。居河南。遂去烏與蘭。獨姓石氏。而官號大司空。後七世
至行裦。官至易州刺史。於君為曾祖。易州生婺州金華令
諱懷一。卒葬洛陽北山。金華生君之考諱平。為太子家令。
葬金華墓東。而尚書水部郎劉復為之銘。君生七年喪其
母。九年而喪其父。能力學行。去黃州錄事參軍。則不仕。而
退處東都洛上十餘年。行益修。學益進。交游益附。聲號聞
四海。故相國鄭公餘慶畱守東都。上言洪可付史筆。李建
拜御史。崔周禎為補闕。皆舉以讓。宣歙池之使與浙東使
交牒署君從事。河陽節度烏大夫重允閒以幣先走廬下。
故為河陽得。佐河陽軍。吏治民寬。考功奏從事考。君獨於
天下為第一。元和六年。詔下河南。徵拜京兆昭應尉。校理
集賢御書。明年六月甲午。疾卒。年四十二。娶彭城劉氏女。
故相國晏之兄孫。生男二人。八歲曰壬。四歲曰申。女子二
人。顧言曰葬死所。七月甲申。葬萬年白鹿原。既病。謂其游
韓愈曰。子以吾銘。銘曰。
生之艱。成之又艱。若有以為。而止於斯。
江西觀察使韋公墓誌銘
公諱丹。字某。姓韋氏。六世祖孝寬。仕周有功。以公開號於
鄖。鄖公之子孫。世為大官。惟公之父政。卒雒縣丞。贈虢州
刺史。公既孤。以甥孫從太師魯公真卿學。太師愛之。舉明
經第。選授峽州遠安令。以讓其庶兄。入紫閣山。事從父熊。
通五經登科。歷校書郎咸陽尉。佐邠寧軍。自監察御史為
殿中侍御史。徵拜太子舍人。益有名。遷起居郎。吳少誠襲
許州。拜河陽行軍司馬。未行。少誠死。改駕部員外郎。新羅
國君死。公以司封郎中兼御史中丞。紫衣金魚往弔。立其
嗣。故事。使外國者。常賜州縣官十員。使以名上。以便其私。
號私覿官。公將行。曰。吾天子吏。使海外國。不足於資。宜上
請。安有賣官以受錢耶。即具疏所以。上以為賢。命有司與
其費。至鄆州。會新羅告所當立君死。還。拜容州刺史容管
經略招討使。始城容州。周十三里。置屯田二十四所。化大
行。詔加太中大夫。順宗嗣位。拜河南少尹。行未至。拜鄭滑
行軍司馬。始至襄陽。詔拜諫議大夫。既至。日言事。不阿權
臣。謇然有直名。遂號為才臣。劉闢反。圍梓州。詔以公為東
川節度使御史大夫。公行至漢中。上疏言梓州在圍閒。守
方盡力。不可易將。徵還入議蜀事。劉闢去梓州。因以梓州
讓高崇文。拜晉慈隰等州觀察防禦使。自扶風縣男進封
武陽郡開國公。食邑二千戶。將行上言。臣所治三州。非要
害地。不足張職。為國家費。不如屬之河東便。上以為忠。一
歲拜洪州刺史江南西道觀察使。以晉慈隰屬河東。公既
至。則計口受俸錢。委其餘於官。罷八州無事之食者。以聚
其財。始教人為瓦屋。取材於山。召陶工教人陶。聚材瓦於
場。度其費以為估。不取贏利。凡取材瓦於官。業定而受其
償。從令者免其賦之半。逃未復者。官與為之。貧不能者畀
之財。載食與漿。親往勸之。為瓦屋萬三千七百。為重屋四
千七百。民無火憂暑濕。則乘其高。別命置南北市營諸軍。
歲旱。種不入土。募人就工。厚與之直而給其食。業成。人不
病饑。為長衢。南北夾兩營。東西七里。人去渫汚。氣益蘇。復
作南昌縣。徙廄於高地。因其廢倉大屋。馬以不連死。明年。
築隄捍江。長十二里。疏為斗門。以走潦水。公去位之明年。
江水平隄。老幼泣而思曰。無此隄。吾屍其流入海矣。灌陂
塘五百九十八。得田萬二千頃。凡為民去害興利若嗜慾。
居三年。於江西八州無遺便。其大如是。其細可略也。卒有
違令當死者。公不果於誅。杖而遣之。去上書告公所為不
法若干條。朝廷方勇於治。且以為公名才能臣。治功聞天
下。不辯則受垢。詔罷官畱江西待辯。使未至月餘。公以疾
薨。使至。辯凡卒所告事若干條。皆無絲毫實。詔笞卒百。流
嶺南。公能益明。春秋五十八。薨於元和五年八月六日。公
好施與。家無剩財。自校書郎至為觀察使。擁吏卒前走七
州刺史。與賓客處如布衣時。自持卑一不易。娶清河崔氏。
故支江令諷之女。某官某之孫。有子曰寘。年十五。明經及
第。嗣其家業。後夫人蘭陵蕭氏。中書令華之孫。殿中侍御
史恒之女。皆先公終。有女一人。凡公男若干人。女若干人。
明年七月壬寅。從葬萬年縣少陵原。將葬。其從事東平呂
宗禮與其子寘謀曰。我公宜得直而不華者銘傳於後。固
不朽矣。寘來請銘。銘曰。
武陽受業。始於太師。以官讓兄。自待不疑。勤於紫閣。取益
以卑。可謂有源。卒用無疵。慊慊為人。矯矯為官。爰及江西。
功德具完。名聲之下。獨處為難。辯而益明。仇者所歎。碑於
墓前。維昭美故。納銘墓中。以識公墓。
河南府王屋縣尉畢君墓誌銘
畢氏出東平。歷漢魏晉宋齊梁陳士大夫不絕。入國朝。有
為司衞少卿貝邢廬許州刺史者曰憬。憬之子構。累官至
吏部尚書。卒贈黃門監。是為景公。景公生抗。為廣平太守。
抗安祿山。城陷。覆其宗。贈戶部尚書。尚書生坰。家破時。坰
生始四歲。與其弟增以俱小漏名籍。得不誅。為賞口賊中。
寶應二年。河北平。宗人宏以家財贖出之。求增不得。增長
為河北從事。兼官至御史中丞。坰既至長安。宏養於家。教
讀書。明經第。宏死。坰益壯。始自別為畢氏。歷尉臨渙安邑
王屋。年六十一。以元和六年二月二日卒於官。初罷臨渙。
徐州節度張建封慕廣平之節死。聞君篤行能官。請相見。
署諸從事。攝符離令四年。及尉王屋。徐之從事有為河南
尹者。聞君當來。喜謂人曰。河南庫歲入錢以千計者五六
十萬。須謹廉吏。今畢侯來。吾濟矣。繼數尹諸署於府者無
不變。而畢侯固如初。竟以其職死。君睦親善事。過客未嘗
問有無。既卒。家無一錢。凡棺與墓事。皆同官與相識者事
之。娶清河張氏女。生男四人。曰鎬鉟銶銳。女子三人。其長
學浮屠法為比邱尼。其季二人未嫁。以其月二十五日。從
葬偃師之土婁。銘曰。
上古愛民。為官求人。苟可以任。位加其身。其後喜權。人自
求官。退而緩者。身後人先。故廣平死節。而子不荷其澤。王
屋謹廉。而神不福其謙。嗚呼天與人。苟無傷其穴與墳。
試大理評事胡君墓銘
胡之氏。別於陳。明允先。河東人。世勤固。戴厥身。籍文譜。進
連倫。惟明允。加武資。力牛虎。柔不持。吏夏陽。有施為。去平
陽。民思悲。河東土。河陸原。宜茲人。肖後昆。五十七。不足年。
孤兒啼。死下官。母弟証。秩大夫。摭君遺。哭泣書。友韓愈。司
馬徒。作後銘。系序初。
襄陽盧丞墓誌銘
范陽盧行。將葬其父母。乞銘於職方員外郎韓愈曰。吾先
世世載族姓書。吾冑於拓跋氏之宏農守。守後四代。吾祖
也。為沂錄事參軍。五世而吾父也。為襄陽丞。始吾父自曹
之南華尉。歷萬年縣尉至襄陽丞。以材任煩。能持廉名。去
襄陽則署鹽鐵府。出入十年。常最其列。貞元十三年。終其
家。年六十七。殯河南河陰。吾母燉煌張氏也。王父瓘為
[:#AS-8862:⿱亠兊]之金鄉令。先君歿
十三年而夫人終。年七十三。從殯河陰。生子男三人。居。金
吾兵曹。行則吾。其次也。大理主簿。佐江西軍。其幼可久。女
子嫁浮梁尉崔叔寶。將以今年十月。自河陰啟葬汝之臨
汝之汝原。吾曰。陰陽星歷。近世儒莫學。獨行以其力餘學。
能名一世。舍而從事於人。以材稱。葬其父母。乞銘以圖長
存。是真能子矣。可銘也。遂以銘。宏農諱懷仁。沂諱璬。襄陽
諱某。今年實元和六年。
太原府參軍苗君墓誌銘
君諱蕃。字陳師。其先楚之族大夫。亡晉而邑於苗。世遂以
苗命氏。其後有守上黨者。惠於民。卒遂家壺關。曾大父延
嗣。中書舍人。大父含液。舉進士第。官卒河南法曹。父穎。揚
州錄事參軍。君少喪父。受業母夫人。舉進士第。佐江西使
有勞。三年使卒。後辟不肯畱。獨護其喪葬河南。選補太原
參軍。假使職。獄平貨滋息。吏斂手不敢為非。年四十有二。
元和二年六月辛巳。暴病卒。其妻清河張氏。以其年十二
月丙寅。葬君於洛陽平陰之原。男三人。執規執矩必復。其
季生君卒之三月。君同生昆弟姊凡三人。皆先死。四室之
孤。男女凡二十人。皆幼。遺資無十金。無田無宮以為歸。無
族親朋友以為依也。天將以是安施耶。銘曰。
有行以為本。有文以為華。恭以事其職。而勤以嗣其家。位
卑而無年。吁其奈何。
朝散大夫贈司勳員外郎孔君墓誌銘
昭義節度盧從史有賢佐曰孔君。諱戡。字君勝。從史為不
法。君陰爭不從。則於會肆言以折之。從史羞。面頸發赤。抑
首伏氣。不敢出一語以對。立為君更令改章辭者。前後累
數十。坐則與從史說古今君臣父子道。順則受成福。逆輒
危辱誅死。曰。公當為彼。不得為此。從史常聳聽喘汗。居五
六歲。益驕。有悖語。君爭。無改悔色。則悉引從事。空一府往
爭之。從史雖羞。退益甚。君泣語其徒曰。吾所為止於是。不
能以有加矣。遂以疾辭去。臥東都之城東。酒食伎樂之燕
不與。當是時。天下以為賢。論士之宜在天子左右者。皆曰
孔君孔君云。會宰相李公鎮揚州。首奏起君。君猶臥不應。
從史讀詔曰。是故舍我而從人耶。即誣奏君前在軍有某
事。上曰。吾知之矣。奏三上。乃除君衞尉丞。分司東都。詔始
下。門下給事中呂元膺封還詔書。上使謂呂君曰。吾豈不
知戡也。行用之矣。明年元和五年正月。將浴臨汝之湯泉。
壬子。至其縣食。遂卒。年五十七。公卿大夫士相弔於朝。處
士相弔於家。君卒之九十六日。詔縛從史送闕下。數以違
命。流於日南。遂詔贈君尚書司勳員外郎。蓋用嘗欲以命
君者信其志。其年八月甲申。從葬河南河陰之廣武原。君
於為義若嗜欲。勇不顧前後。於利與祿。則畏避退處如怯
夫然。始舉進士第。自金吾衞錄事為大理評事。佐昭義軍。
軍帥死。從史自其軍諸將代為帥。請君曰。從史起此軍行
伍中。凡在幕府。惟公無分寸私。公苟畱。惟公之所欲為。君
不得已畱。一歲再奏。自監察御史至殿中侍御史。從史初
聽用其言。得不敗。後不聽信。惡益聞。君棄去。遂敗。祖某某
官。贈某官。父某某官。贈某官。君始娶宏農楊氏女。卒。又娶
其舅宋州刺史京兆韋屺女。皆有婦道。凡生一男四女。皆
幼。前夫人從葬舅姑兆次。卜人曰。今茲歲未可以祔。從卜
人言不祔。君母兄戣。尚書兵部員外郎。母弟戢。殿中侍御
史。以文行稱朝廷。將葬。以韋夫人之弟前進士楚材之狀
授愈曰。請為銘。銘曰。
允義孔君。茲惟其藏。更千萬年。無敢壞傷。
中散大夫河南尹杜君墓誌銘
杜氏自戴侯畿始分。戴侯之子恕為幽州刺史。今居京兆
諸杜。其後也。其季寬。孝廉郎中。寬後三世曼。為河東太守。
葬其父洹水之陽。其後世皆從葬洹水。及正倫為太宗宰
相。猶封襄陽公。太宗始詔葬京兆。襄陽公無子。以兄正藏
子志靜後。遂嗣襄陽公。生僑。為懷州長史。棄官。老沁水上。
為富家。卒葬懷州武陟。長史生損。為左司郎中。卒贈少大
理。大理生廙。為鄭州錄事參軍。死思明亂。贈吏部郎中。公
諱兼。字某。郎中第三子。舉進士第。司徒北平王燧戰河北。
掌書記。累官至監察御史。其後佐徐泗州軍。遂至濠州刺
史。徐泗州軍亂。以兵甲三千人防淮。道不絕。有功。加御史
中丞。賜紫衣金魚。入為刑部郎中。以能官拜蘇州刺史。既
辤行。上書曰。李錡且反。必且奏族臣。上固愛其才。書奏。即
除吏部郎中。遂為給事中。出為商州刺史金商防禦使。改
河南少尹。行大尹事。半歲拜大尹。元和四年十一月二十
二日。無疾暴薨。年六十。明年二月甲午。從葬懷州。夫人常
山郡君張氏。彭州刺史贈禮部侍郎蔇之女。生子。男三人。
柔立為天長主簿。詞立為壽州參軍。誼立為順宗挽郎。女
一人。將葬。公之母兄太學博士冀與公之夫人及子男女
謀曰。葬宜有銘。凡與吾弟游而有文者誰乎。遂來請銘。銘
曰。
杜氏大家。世有顯人。承繼綿綿。以及公身。始為進士。乃篤
朋友。及作大官。克施克守。纂辭奮筆。渙若不思。公牒盈前。
笑語指麾。祿以給求。食以會同。不畜不收。庫廏虛空。事在
於人。日遠日忘。何以傳之。刻此銘章。
李元賓墓銘
李觀字元賓。其先隴西人也。始來自江之東。年二十四舉
進士。三年登上第。又舉博學宏詞。得太子校書。又一年。年
二十九。客死於京師。既斂之三日。友人博陵崔宏禮葬之
於國東門之外七里。鄉曰慶義。原曰嵩原。友人韓愈書石
以誌之。辭曰。
已虖元賓。壽也者。吾不知其所慕。夭也者。吾不知其所惡。
生而不淑。孰謂其壽。死而不朽。孰謂之夭。已虖元賓。才高
乎當世。而行出乎古人。已虖元賓。竟何為哉。竟何為哉。
崔評事墓誌銘
君諱翰。字叔清。博陵安平人。曾大父知道。仕至大理司直。
大父元同。為刑部侍郎。出刺徐相州。父倚。舉進士。天寶之
亂。隱居而終。君既喪厥父。攜扶孤老。託於大江之南。卒喪。
通儒書。作五字句詩。敦行孝悌。詼諧縱謔。卓詭不羈。又善
飲酒。江南人士多從之游。貞元八年。君生四十七年矣。自
江南應節度使王栖曜命於鄜州。既至。表授右衞冑曹參
軍。實參幕府事。直道正言。補益宏多。既去職。遂家於汝州。
汝州刺史吳郡陸長源引為防禦判官。表授試大理評事。
十二年。相國隴西公作藩汴州。而吳郡為軍司馬。隴西公
以為吳郡之從則賢也。署為觀察巡官。實掌軍田。鑿澮溝。
斬茭茅。為陸田千二百頃。水田五百頃。連歲大穰。軍食以
饒。幕府以其功狀聞。使者未復命。以十五年正月五日。寢
疾終於家。年五十有六矣。隴西公賻贈有加。自始有疾。吳
郡率幕府寮屬。日一至其廬問焉。其既甚也。日再往問焉。
其終也。往哭焉。比小斂大斂。三哭焉。於斂之二十一日。其
妻與其子。以君之喪旋葬於汝州。其二月某日。遂葬於某
縣某鄉某原。君內仁九族。外盡賓客。於其所止。其來如歸。
苟親矣。雖不肖收之如賢。苟賢矣。雖貧賤待之如貴人。是
故其歿也。其弔者與其哭者。其聲也必哀盡焉。妻鄭氏也。
有子二人女一人。吾聞位不稱德者有後。嗚呼。君其終有
後乎。銘曰。
朝之言嘻嘻。夕之言怡怡。偕入而出乘馬馳。一日不見而
死吁其悲。
施先生墓銘
貞元十八年十月十一日。太學博士施先生士丐卒。其寮
太原郭伉買石誌其墓。昌黎韓愈為之辭曰。
先生明毛鄭詩。通春秋左氏傳。善講說。朝之賢士大夫。從
而執經考疑者繼於門。太學生習毛鄭詩春秋左氏傳者。
皆其弟子。貴游之子弟。時先生之說二經。來太學。帖帖坐
諸生下。恐不卒得聞。先生死。二經生喪其師。仕於學者亡
其朋。故自賢士大夫。老師宿儒。新進小生。聞先生之死。哭
泣相弔。歸衣服貨財。先生年六十九。在太學者十九年。由
四門助教為太學助教。由助教為博士。太學秩滿當去。諸
生輒拜疏乞畱。或畱或遷。凡十九年不離太學。祖曰旭。袁
州宜春尉。父曰婼。豪州定遠丞。妻曰太原王氏。先先生卒。
子曰友直。明州鄮縣主簿。曰友諒。太廟齋郎。系曰。
先生之祖。氏自施父。其後施常。事孔子以彰。讎為博士。延
為太尉。太尉之孫。始為吳人。曰然曰續。亦載其跡。先生之
興。公車是召。纂序前聞。於光有曜。古聖人言。其旨密微。箋
注紛羅。顛倒是非。聞先生講論。如客得歸。卑讓肫肫。出言
孔揚。今其死矣。誰嗣為宗。縣曰萬年。原曰神禾。高四尺者。
先生墓耶。
考功員外盧君墓銘
愈之宗兄故起居舍人君以道德文學伏一世。其友四人。
其一范陽盧君東美。少未出仕。皆在江淮閒。天下大夫士
謂之四夔。其義以為道可與古之夔皋者侔。故云爾或曰。
夔嘗為相。世謂相夔。四人者雖處而未仕。天下許以為相。
故云。大歷初。御史大夫李栖筠由工部侍郎為浙西觀察
使。當是時。中國新去亂。士多避處江淮閒。嘗為顯官。得名
聲以老。故自任者以千百數。大夫莫之取。獨晨衣朝服。從
騎吏入下里舍請盧君。君時始任戴冠。通詩書。與其㣥日
講說周公孔子。以相磨礱浸灌。婆娑嬉游。未有捨所為為
人意。既起從大夫。天下未知君者。惟奇大夫之取人也不
常。必得人。其知君者。謂君之從人也非其常。守必得其從。
其後為太常博士監察御史河南府司錄考功員外郎。年
若干而終。在官舉其職。夫人李姓。隴西人。君在。配君子無
違德。君歿。訓子女得母道甚。後君二十年。年六十六而終。
將合葬。其子暢命其孫立曰。乃祖德烈靡不聞。然其詳而
信者。宜莫若吾先人之友。先人之友無在者。起居丈有季
曰愈。能為古文。業其家。是必能道吾父事業。汝其往請銘
焉。立於是奉其父命。奔走來告。愈謂立曰。子來宜也。行不
可一二舉。且我之生也後。不與而祖接。不得詳也。其大者
莫若眾所與。觀所與眾寡。茲可以審其德矣。乃祖未出而
處也。天下大夫士以為與古之夔皋者侔。且可以為相。其
德不既大矣乎。講說周公孔子。樂其道。不樂從事於俗。得
所從。不擇內外。奮而起。其進退不既合於義乎。銘如是。可
以示於今與後也歟。立拜手曰唯唯。君祖子輿。濮州濮陽
令。父同。舒州望江令。夫人之祖延宗。鄆州司馬。父進成。鄜
州洛交令。男三人。暢申易。女三人。皆嫁為士人妻。墓在河
南緱氏縣梁國之原。其年月日。元和二年二月十日云。
女挐壙銘
女挐。韓愈退之第四女也。慧而早死。愈之為少秋官。言佛
夷鬼。其法亂治。梁武事之。卒有侯景之敗。可一埽刮絕去。
不宜使爛漫。天子謂其言不祥。斥之潮州漢南海揭陽之
地。愈既行。有司以罪人家不可畱京師。迫遣之。女挐年十
二。病在席。既驚痛與其父訣。又輿致走道撼頓。失食飲節。
死於商南層峯驛。即瘞道南山下。五年。愈為京兆。始令子
弟與其姆易棺衾。歸女挐之骨於河南之河陽韓氏墓葬
之。女挐死當元和十四年二月二日。其發而歸。在長慶三
年十月之四日。其葬在十一月之十一日。銘曰。
汝宗葬於是。汝安歸之。惟永寧。
