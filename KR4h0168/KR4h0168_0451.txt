欽定全唐文卷四百五十一
喬潭
潭字源。梁人。天寶十三年進士。官陸渾尉。
霜鐘賦(有序)
南陽豐山。有九鐘焉。霜降則鳴。斯氣感而應也。潭忝預少
宗伯達奚公特達之遇。擢秀才甲科。庶幾人間有是譽處。
然南陽即公隱居之舊地也。故為霜鐘賦。以廣知音。詞曰。
豐山之峰。巉巖積翠之石。森爽凌寒之松。上無鳥飛。下無
人蹤。深杳杳以靜謐。有天然之古鐘。兩欒神資。九乳靈化。
寧失制於侈弇。豈遺音於窕摦。每簴器以自閑。常宿懸而
不下。動於耳而藏於心。必高秋之良夜。於是泬寥兮日暮
而天晶。蕭瑟兮霜落而風清。爽氣無眹。前來滿盈。跳然出
復。鏗爾有聲。信不擊而不考。能大鳴而小鳴。始則含胡擁
鬱。旋復充詘紆閒。若往若還。徘徊其間。爾其舒肆奔放。長
齊遠暢。乍浮空以紆餘。更觸物而瀏亮。入林蕭蕭。在水湯
湯。泛濫淺瀨。聯[:#AS-92F9:⿰帛⿱丿糸]疎篁。夜鶴怨兮彌苦。寒猿悲兮更長。餘
韻舂容。隨風悠揚。遶於洞庭。浮於瀟湘。梧楸紛以離披。蒹
葭颯其蒼蒼。及夫夜已艾兮彌靜。山無人兮月冷。初肅肅
而自凄。復硠硠而虛警。其動愈出。其來甚徐。合於元化。遊
於太虛。轉遠而盡。誰知所如。聊獨立以傾聽。恍若失其躊
躇。聽不及已。想存其餘。方其寒氣曉集。鏘然應急。發越林
巒。周流井邑。前聲未盡。後韻相及。羇臣之空館屢來。思婦
之高樓偏入。莫不恍然驚夢。歔欷掩泣。夫鐘之應霜也。應
以無心。士之知已也。貴其知音。不鼓而鳴者其聲遠。不言
而信者其分深。故自然之聲。無假於煩手。特達之分。不資
於騰口。吾欲徵華鐘。喻良友。懷音淵默。藏器虛受。可以適
南陽。待清霜之一扣。亂曰。風籟起兮喧長薄。霜鐘鳴兮動
哀壑。合大塊兮聲無作。雖有聞兮常寂寞。
素絲賦(以貞素持質積功為韻)
色之真者尚乎白。質之細者珍乎絲。真則貞而潔矣。細則
積而多之。故君子輶德是務。清以自持。將經綸以濟物。先
組織以修詞。惟絲之故。不[:#AS-8FBB:●]乎素。組以飾馬。言好善而不
忘。紽之在羊。時退公之有度。始也重。蠶事終。婦功促季。月
候戾風。爰求柔桑。寧止於十畝。既登分繭。乃布於三宮。至
若三盆既繰。八月成績。方勤水練。爰去地尺。晝曝於日。吸
太陽之光華。夜懸諸井。濡厚載之靈液。於是典絲瞻臨。㡛
氏引繹。引之於手。如皓鶴之飛。承之以筐。若凝霜之積。既
而嬪婦化理。經緯縱橫。當軒兮婀娜之織。弄杼兮軋軋之
聲。映羅袖而增麗。度金梭而轉明。每知白以自守。亦含章
而可貞。夫以白能受采。文匪勝質。故公孫戒於從微。墨翟
悲其患失。青為轡兮非擬。朱為繩兮未匹。珍蠶恥越鄉而
來。獨繭嗟自園而出。唯彼蚩蚩之喻。無愧皎皎之實。乃續
曰。絲之素兮貞且吉。人之質兮清且一。若見用於當時。寧
七襄於終日。
裴將軍劒舞賦(有序)
元和秋七月。羽林裴公獻戎捷於京師。上御花[:#AS-9478:⿳艹口咢]樓。大置
酒。酒酣。詔將軍舞劒。為天下壯觀。遂賦之。其詞曰。
將軍以幽燕勁卒。耀武窮髮。俘海夷。虜山羯。左執律。右秉
鉞。振旅闐闐。獻功於魏闕。上享之。則鐘以悍簴。鼓以靈鼉。
千伎度舞。萬人高歌。秦雲動色。渭水躍波。有肉如山。有酒
如河。君臣樂飲而一醉。夷夏薰薰而載和。帝謂將軍。拔劒
起舞。以張皇師旅。以烜赫戎虜。節八音而行八風。奮兩階
之干羽。公於是乎貝冑朱綅而作色。虎裘錦裼而攘臂。抗
稜威。飄銳氣。陸離乎武備。婆娑乎文事。合桑林之容以盡
其意。照蓮花之彩以宣其利。翕然鷹揚。翼爾龍驤。鋒隨指
顧。鍔應徊翔。取諸身而聳躍。上其手以激昂。縱橫耀穎。左
右交光。觀乎此劒之躍也。乍雄飛。俄虎吼。搖轆轤。射斗牛。
空中悍慓。不下將久。歘風落而雨來。累愜心而應手。爾其
陵厲清浮。絢練夐絕。青天兮可倚。白雲兮可決。覩二龍之
追飛。見七星之明滅。雜朱干之逸勢。應金奏之繁節。至乃
天輪宛轉。貫索迴環。光沖融乎其外。氣渾合乎其間。若湧
雲濤。如飛雪山。萬夫為之雨汗。八佾為之慙顏。及乎度曲
將終。發機尤捷。或連翩而七縱。或瞬息而三接。風生兮蒨
旆襜襜。雷走兮彤庭煜煜。陰明變見。靈怪離獵。將鬼神之
無所遁逃。豈蠻夷之不足震懾。嗟夫。蘭子之迭躍。其技未
雄。仲由之自衞。其舞未工。豈若將軍為百夫之特。寶劒有
千金之飾。奮紫髯之白刃。發帝庭之光色。所以象大君之
功。亦以宣忠臣之力。或歌曰。洸洸武臣。耀雄劒兮清邊塵。
威戎夷兮率土來賓。焉用輕裙之妓女。長袖之才人。天子
穆然。詔伶官。斥鄭衞。選色者使覘乎軍容。教舞者俾觀乎
兵勢。激楚結風。發揚蹈厲。僉謂將軍之劒舞。古未之制。
㣥玉山賦(以廓功峻登適招外遊為韻)
穆王與偓佺之倫。為玉山之會。乃御雲輦。張華蓋。飛龍騤
騤。和鑾噦噦。警清蹕。傳虛籟。忽兮迢遙。漫若天外。於是乎
徙倚西望。逶迤北遊。梁弱水。跨瀛洲。析若木以為珮。采琅
玕以為羞。俾幽荒窮僻。有車轍馬跡。經銀臺而右轉。肆玉
軑以東適。停羽儀乎此中。觀仙聖之圖籍。既而浮莽蕩。躋
崚嶒。神靈儼其高會。容衞紛其上騰。若光若滅。賁然來登。
觀其亭亭太虛。不可彌度。石室靈造。玉堂天鑿。寶牒有融。
仙經惟錯。蕩青簡兮綠字。煥瑤緘兮金絡。雘以蚪龍。拂之
鸞鶴為列真之策府。亦太一之延閣。覽之而㣥聖會同。拔
之而萬古昭廓。且藏書為寶。鎮物為雄。小石林之岝峉。陋
玉樹之青蔥。赫曥曥。高崇崇。秘精義乎其中。何必登隱弅。
拜崆峒。挹方壺而訪道。歷秦望而為功者哉。至如窮地之
險。極天之峻。謺素九成。攢花萬仞。非神轡之六駮。孰能倏
而驟進。或歌之曰。彼天子兮塵外鑣。登靈臺兮意飄飄。吾
君得道兮異於是。不日求兮自逍遙。以石渠為㣥玉之處。
幸校文之見招。
秋晴曲江望太一納歸雲賦(以題中字為韻)
秦稱百二。鎮為太一。合水[:#AS-FBEC:●]臼橫空。嶔岑蔽日。豈[:#AS-9061:⿰王褱]寶之
攸產。
蓋雲雷之自出。宜其密爾王甸。雄茲帝京。敗葉風警。高秋
氣清。時雨夕歇。歸雲晚晴。俯枕曲水。前臨直城。山半隱而
半見。雲乍低而乍傾。其趣可賞而不極。其容可狀而難名。
爾其沉陰始解。靄䨴初歸。迴日猶重。因風則飛。其始也。峩
峩巍巍。千巖萬嶺。稠謺而相感。其漸也。紛紛霏霏。齊童趙
女。並舞而垂衣。忽天澄而地廓。鬱氛氳于翠微。別有容與
之勢。輕盈之狀。日下空籠。天邊引颺。始悠悠於綠野。漸羃
羃於青嶂。洛川神女何以踰。巫峽佳人不能上。雖更僕而
非久。仍移景而堪望。落日將曛。山銜斷雲。綠氣陰鬱。嵐光
氤氳。橫截高巖。驚數峯之頓失。却臨幽石。與殘雪而無分。
乃為歌曰。節彼南山兮人所矚。施此雲雨兮濟君欲。信軌
物之無[:#AS-8FBB:●]。奚百姓之不足。徘徊不去。乃賦歸雲之曲。曰歸
雲之狀兮不一。歸雲之趣兮難儔。雲不以朝晡而異賞。士
不以前後而異求。誠在位之如是。知夫鴻漸之高秋。
破的賦(有序)
君子修辭以干祿。祿或不至。居常以俟命。感而遂通。抑亦
莊生不射。故為破的賦以喻。其詞曰。
飛衞學射於逢蒙。希其術窮。搜董蒲白羽之箭。獲燕角綠
沉之弓。悵望隴雲。徘徊朔風。以為隼必獲於墉上。雀無全
於彀中。或曰。人將觀德。子盍呈功。乃見於諸侯。閱之州序。
獻於天子。臨乎澤宮。自上而下。陳其比偶。歌騶虞。奏貍首。
其或少算。從而進酒。於是乎擇素士。張畫侯。韜朱膊。捍韋
韝。既垂櫜以弦弧。亦啟箙而抽菆。內審其志。外專其目。釋
思其平。去務其速。落殘月於象弭。飛明星於金鏃。宜易易
而獲禽。翻兢兢而失鵠。師哂之曰。殆矣王庭之賓。胡為先
利其器。而不反求其身。乃杜門三年。猶乎家人。聽之以氣。
視之以神。秋毫如山。蝨心如輪。高其小物。申以歲貢。從容
君所。無復命中。不知矢之所加。弦之所控。不知引之而滿。
縱之而送。以無心為心。若夢不夢。斯焉而遽發。騞然而通
洞。洞之者是為中的。中之者細若毫芒。乃能匪左匪右。不
留不揚。絕心乎後。牢落判散。亦何有四方。是時也。君子觀
之。貴其得一。小人視之。多其中質。九賓之眾。毛䜿骨驚。陰
幽鬼神。股戰頤慄。固可使朝肅慎。面先零。變幽都。柔南溟。
至遠無外。罔不來庭。夫以有形之器。猶能破的。況天機為
弧。大直為矢。而不能破其夷狄。故事無矜功。理在冥跡。不
射乃師之益。吾將為益。
雙瀵泉賦(以泉水澄徹皎鏡春冬為韻)
呀厚地而濫涌者。有河東之瀵泉。坼陰開竇。沃日浮天。初
泊沒圓衝。沸高湍於柔祗之下。復逶迤遠注。散餘波於馮
夷之川。為神龍窟宅之上而致美。為陰陽蓄泄之所而通
元。將海日泓浤而昭此。豈坤儀挺拔以隳焉。來何所以。去
何所止。始開雙瀵。發輝於汾魏之郊。竟助洪流。歸潮於渤
澥之水。借如夜色初升。空光下凝。繁星映而珠滿。新月入
而鈎澄。洎乎風駭霧㪍。烟涌雲蒸。則有鬼神倏閃以恍惚。
蛟螭鼓怒以噴騰。物之與詭怪。孰可得而備徵。意以為潛
虛洞決。脈流泒別。雖一河有隔。終陰隲以相連。故數眼分
開。涵碧虛而共潔。(未見澈字官韻)是以百尺澄兮四空皛。珠胎明
兮沙岸皎。洗沸烟埃。蕩漾魚鳥。亦能凉生朱夏。氣暖元冬。
守謙下以含道。順畎澮以利農。道則以物為賓。水則假利
於春。人有情以利水。水無意以求人。人之自偽。我豈非真。
故至人以水為德。以心為鏡。鏡雖明。不利於人。水至平。不
潛乎性。故瀵之為澤也廣。泉之為鑒也淨。若壅而閉。則澤
不能及物。混而濁。則鑒不能自正。故選士者象清瀵以含
虛。懷才者但明心而未映。苟能酌憲於茲泉。則可以相鹽
梅而翼聖。
饒陽縣令廳壁記
千里之外。設方伯帥其屬。屬有長。今之縣尹焉。故縣之庶
富。尹以賢傑。不可冗而庸也。自齊桓匡合。制我饒陽。歷戰
國以還。遂美其城邑。西邇全趙。東拒河間。燕之南郊。冀之
北土。其有呂尚之遺風乎。多奇士。好帶劒侈服。多佳人。善
彈弦跕躧。其地虜口。近擊柝之虞。其川滹沲。有泛舟之役。
廣輪七十里。編戶二萬計。行或擊轂。市或駕肩。日中奇贏。
雜弊為窳。機女狹其幅利。染工多其姦色。業不可廢。訟由
是興。非夫猛以濟之。則不能用乂宵人。課居異政。固亦明
已。我茂宰裴公。河汾鼎族。公卿門子。識經之。文緯之。教纔
設而耆幼歸心。刑不施而權豪斂跡。惠行為膏雨。令出為
清風。君子謂裴公於是乎君子。其高蹈近密。翰飛清冥。未
可涯也。余味之久矣。豈縣公能事。而屋壁不書。召彼故老。
詢於前政。莫知其數。遠者闕如。權輿先天置郡之後。凡名
士改轉。列于左偏。庶幾將來。亦克用勸。
會昌主簿廳壁記
會昌行在也。新邑作焉。主簿糾曹也。我公吏焉。公名摯。字
某。由秘書正字而拜。初蒙泉秘湧於山下。陰火潛燃於地
中。是開湯池。以御宿獲靈符之三載。有詔留之。冠新豐渭
南而為畿縣。以明年。復詔廣之。齒萬年長安而為京邑。非
良才無以紓劇。非美誠無以鈞賢。邑改其名。官遷其秩。宜
矣。北陸寒苦。東郊豫遊。萬乘入郛。百司在宇。溫泉之宮齊
乎下。集靈之臺禱乎上。物或過求。難於抱影。事或倚辦。急
於奔星。雖務分官聯。而我實綱紀。編王侯於尺籍。惣豪猾
於伍符。皆此之自闕。(疑)以簡書追胥。以薄書詰盜。皆此之
自決。縣大夫無能專達。野司寇不獲僅成。咸在公之鈐鍵
矣。不言而政每游刃。不速而人常應弦。申之以豐盈甚都。
加之以藻麗尤絕。非鄭桓公之邁德。不存孝孫。非少宗伯
之允文。不有令德。籲懷茲邑。必復康侯。進吾往也。夫仰東
井倉期天帝。山木冬繁。其浴日之溫流乎。水雲晝積。其濯
龍之靈液乎。矧乃才之甚。器之甚。游泳恩波。膏沐聖澤。將
濯軒拖紅。顧盻千里。豈俟辭蒲而階漸。我君子謂是言也。
潭忝以詞賦見知春官。欽惟教忠。即簿領之能事。敢序施
政。有門人之直詞。乙酉歲抄。志於南軒之東壁。誰謂來者
不承乎權輿。
中渭橋記
自鳥鼠穴者。茲水廣矣。依鳳凰城者。茲橋壯矣。水朝巨海
而不竭。橋通大路而居要。不然。豈自秦至我唐。六千甲子
而猶存也。稽厥宏造。率茲帝圻。候天根之見。當農務之隙。
司金司木。鳩而積也。水工木工。速而至也。揮刃落雪。荷鍤
成雲。京兆尹紫綬而董之。邑吏墨綬以臨之。遠邇子來。結
構勿亟。無小無大。咸稱天休。經之營之。不愆於素。丹柱插
於坎陷。朱欄赩而電炫。乃虹引成勢。猶雀填就功。連橫門。
抵禁苑。南馳終嶺商洛。北走滇池鄜畤。濟濟有眾。憧憧往
來。車馬載馳而不危。水潦起漲而轉固。人思啟行。吾其能
濟。赩赩赫赫。轟轟闐闐。且周穆之駕黿鼉。振千祀也。東明
之聚魚鼈。稱一時也。孰若我由之而必達。憑之而必安。若
以匹敵。夫何遠矣。潭遂因行邁。覩茲崇飾。將刊石以表跡。
敢搦札以記事。赤奮歲流火之月也。
女媧陵記
登黃龍古塞。望洪河中流。巋然獨存。大浸不溺者。媧皇陵
也。夫巨靈擘太華。蹠首陽。導河而東。以洩憤怒。雖有重邱
大阜。險狹之口。罔不潄之為黃壤。汨之於旋波。不可復振。
奔崩而下矣。女媧氏已然之後。豁爾之衝。天險束阨。風濤
鼓作。乃能中乾外禦。特立萬年。其憑神可知也。水無盈縮
之度。陵有高卑之常。霖潦漲之。兩涘沒矣。於是乎不為之
小。而就其深。旱暵滲之。孤嶼出矣。於是乎不為之大。而就
其淺。非夫巨靈壯趾以固本。河伯高肩以承隅。胡然動靜
如因其時。升降不失其則。羅浮二岳。以風雨合離。蓬萊五
山。以波濤上下。不復故道。遂違常流。甚相遠矣。君子曰。夫
能屠黑龍。涸九州。況乎一水之上。而自為謀。夫能斷鼇足。
立四極。況乎數仞之高。而自為力。神人之異。昧者難知。密
邇山谷。森羅物象。莽莽蘆渚。寧非止水之餘。嶃嶃石林。猶
有補天之色。搖演空曲。精靈若存。且夫上無積草。表以孤
樹。常感風氣。纖條悲鳴。若冥應肸蠁。鼓簧而吹笙。由是憧
憧往來。無不加敬。山有梅栗。關吏羞焉。水有菱芡。舟人奠
焉。冢之木無或斬焉。陵之土無或抔焉。是則馨香已陳。而
樵蘇自禁矣。故聖人取薄葬。去厚送。驪山之銀海魚燈。虎
邱之金精龍劒。錮之其內。散之其間。適為大盜之守。未足
藏身之固。彼橋山帝邱。九嶷會稽。皆因山而墳。未聞其赭
者。余謂媧皇受命在火。火以示水。谷不為陵。開門負固。日
用其力。不然。其隙地豈必封崇乎。是故觀而志之。為城冡
後記。
皇甫冉
冉字茂政。天寶中進士。授無錫尉。王縉帥河南。表掌書記。
累遷右補闕。
謝賜冬衣表(三首)
臣某言。中使某至。伏奉敕書手詔。賜臣及兵馬使都虞候
冬衣各一副。拜受綸言。跪承珍服。荷同山岳。懼比冰淵。臣
某中謝。臣功微草芥。寄重藩條。每懷尸祿之羞。實負曠官
之恥。豈謂天文迴照。不隔於遐方。御府頒衣。更蒙於陋質。
傍沾偏將。曲被殊私。挾纊既及于三軍。酬恩將期于萬死。
無任云云。
二
臣某言。伏奉聖恩。賜臣冬衣四襲。跪捧驚喜。抃躍交馳。臣
某中謝。臣功效微薄。任遇寵榮。使降專人。衣裁御府。寵光
既極。恩已及於解衣。雨露既濡。德又承於挾纊。實亦發輝
陋質。煥赫私門。未知此生。何以仰報。謹當訓勵師旅。式遏
邊陲。用宣力於百身。酬鴻私於一顧。無任云云。
三
臣某言。某月日。中使某至。伏奉敕書手詔。並賜臣冬衣一
襲者。清風早至。白露初凝。方思挾纊之溫。忽報頒裘之禮。
跪拜受服。形魂惕然。臣某中謝。臣學非博古。才不動眾。幸
逢開泰。列在方隅。天高地厚。未知所答。而時雨霑洗。太陽
照燭。王人捧詔。每降於上天。御府賜衣。不遺於下土。既其
輕暖。加之麗密。束帶而立。周旋有光。驚寒沍之難侵。荷威
靈之曲被。無任云云。
送陸羽之越序
君子窮孔釋之名理。極歌詩之麗則。遠墅孤塢。通舟必行。
魚梁釣磯。隨意而往。夫越地稱山水之鄉。轅門當節鉞之
重。鮑侯知子愛子者。將解衣推食。豈徒嘗鏡水之魚。宿耶
溪之月而已。
