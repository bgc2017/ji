欽定全唐文卷四十
元宗(二十一)
加天地大寶尊號大赦文
自昔皇王受命。必降於元符。天人協心。乃彰於大號。朕纉
承元緒。虔奉睿圖。何嘗不精意真宗。專心庶政。幸以邊隅
底定。風雨時若。人和歲稔。且洽於時雍。極瑞殊祥。薦臻於
昭應。故得玉芝再產。祕牒元通。至道降休。先聖儲祉。顧惟
菲德。曷以克當。是用祗薦崇名。永揚洪烈。羣公百辟。援義
比事。誠請不巳。固辭不獲。以今日敬膺典冊。曰開元天地
大寶聖文神武應道皇帝。徽章載茂。寅畏增深。宜因稽古
之典。式布惟新之澤。可大赦天下。自天寶八載閏六月五
日昧爽巳前。大辟罪巳下。罪無輕重。巳發覺未發覺。巳結
正未結正。繫囚見徒常赦所不免者。咸赦除之。朕永惟風
教。漸冀還淳。至於宏貸之名。亦思復古。其天下百姓丈夫
戶頭者。宜各賜爵一級。征鎮之役。其來久矣。雖存素備。諒
在變通。頃者用兵。蓋非獲己。今西戎摧殄。北虜歸降。南蠻
東夷。咸來稽顙。亦可謂四海無事。萬里廓清。減戍息人。思
宏善貸。其軍鎮兵非切要可均減者。宜令本鎮節度使與
所司商量處置奏聞。其百姓有頻經征戍者。巳後差點之
次。不在此限。高年給侍。義存養老。因時定式。務廣仁恩。其
天下百姓丈夫七十五巳上。婦人七十巳上。宜各給一人
充侍。任自揀擇。至八十巳上。依常式處分。唐虞省刑。畫冠
不犯。秦漢制法。密網維煩。理亂之源。得失斯在。朕常想淳
古。務崇敦朴。刑期不濫。政協無為。豈惟守於升平。庶有臻
於大道。頃者詳諸條目。巳從易。至於結斷。尚慮深刻。所
貴從寬。示其知禁。宜令中書門下與刑部大理寺法官審
更詳定。法律之閒。有所不便者。具條目聞奏。禘祫之禮。以
存序位。質文之變。蓋取隨時。國家系本仙宗。業承聖祖。重
熙累盛。既錫無疆之休。合享祭神。思宏不易之典。自今巳
後。每遇禘祫。並於太清宮聖祖前設位序正。上以明陟配
之禮。欽若元宗。下以盡虔恭之誠。無違至道。比來每緣禘
祫。時享則停。事雖適於從宜。理或虧於必備。巳後每緣禘
祫。其常享無廢。享以素饌。三焚香以代三獻。又奉先追遠。
禮惟昭德。崇福展敬。義在因心。自今巳後。獻祖宣皇帝宣
莊光皇帝光懿皇后忌日。宜令京城一日設齋。太祖景皇
帝景烈皇后代祖元皇帝元貞皇后忌日。京城三日行道。
元宗妙本。實備微言。垂範傳策。將宏至化。朕所以發求道
之使。遠令搜訪。因聽政之餘。親加尋繹。既判訛謬。爰正簡
編。必有闡揚。以敦風教。今內出一切道經。宜令崇元館即
繕寫。分送諸道採訪使。令管內諸郡轉寫。其官本便留採
訪郡太一觀持誦。聖人垂訓。蓋先於道。學者宗本。必有其
師。文宣王與聖祖同時。俱為教首。雖考言比德。理在難名。
而問禮敘經。跡彰親授。思廣在三之義。用崇得一之尊。宜
於太微宮聖祖前。更立文宣王遺像。與四真人列侍左右。
且道降真符。天有成命。藏之於密。則取固名山。彰之以類。
則發祥星洞。況靈仙所集。宜表殊休。太白山可封為神應
公。所繇四時祭祀。其金星洞改為嘉祥洞。所管華陽縣改
為真符縣。仍置一祠宇。仙人臺下置一觀。兩京並十道於
一大郡亦宜置一觀。並以真符玉芝為名。每觀度道士七
人。修持香火。戶部侍郎兼御史中丞王鉷。以才授委。以忠
奉上。頃命精求元記。克協神心。宜旌廼誠。俾正章綬。特與
三品。其李渾等三人。既親傳真誥。因獲元符。當有甄明。用
旌福應。宜令中書門下量其所能。具狀聞奏。當別處分。又
九州之鎮。實著禮經。三代之典。必崇望秩。事既屬於報功。
義有符於錫命。其九州鎮山。除入諸嶽外。並宜封公。仍各
置祠宇。先巳有祠宇者。量更增修。其五嶽四瀆。雖載常祀。
儲慶發祥。當申昭報。宜令所在長官各陳祭禮。名山大川。
亦量事致祭。天下侍老。並量賜酒[:#AS-8456:⿺麥丏]。內外見任文武官職
事官。三品巳上賜爵一級。四品巳上加一階。其京文武官
在京及諸色陪位官通表使等賜帛有差。率土之內。賜酺
三日。
南郊大赦文
皇天眷命。必順於五行。哲后馭時。實遵於三統。考古之道。
何莫繇斯。朕欽若上元。嗣守丕業。察璿衡以齊政。念稼穡
以勸人。日慎一日。四十載於茲矣。何嘗不夙夜祗畏。憂勞
在懷。思致黎元。臻夫至理。幸以刑清俗阜。天成地平。萬方
底寧。羣物咸遂。雖慙大化。且謂小康。此皆至道儲祉。宗社
敷祐。豈予菲薄。而克致焉。然則上稽歷象。傍採輿議。爰以
土德。承漢火行。是憑大易之辭。用紹前王之烈。禎祥累應。
正閏攸分。不改舊章。惟新景運。屬獻歲初吉。乘時布和。是
用展祀崇禮。竭誠昭報。庶協發生之序。載覃雷雨之澤。可
大赦天下。自天寶十載正月十一日昧爽巳前。大辟罪巳
下。罪無輕重。巳發覺未發覺。巳結正未結正。繫囚見徒常
赦所不免者。咸赦除之。其左降官及流移配隷安置罰鎮
效力之類。並稍量移近處。其官巳復資。至敘用之日。不須
為累。其流人配隷并一家往者。所犯人情非切害。身巳亡
沒。其家口放還。流人及左降官考滿載滿丁憂服滿者。亦
準例稍與量移。其亡官失爵。放還不齒。其諸色放停解考
免與替人等。非犯贓者。宜令所司勘責。量加收敘。其衰老
疾病者。仍與致仕官。天下百姓今載地租。并諸色勾徵欠
負等色。在百姓腹內未納者。並一切放免。且京兆府及三
輔三郡。百役殷繁。自今巳後。應差防丁屯丁。宜令所繇支
出別郡。禮者。所以訓導人俗。昭事明祇。所宜增修。以會其
本。況國之大典。在於精禋。必資備禮。以彰尊奉。自今巳後。
設祭南郊。薦獻太清。薦享太廟。其太尉行事前一日。於致
齋所具羽儀鹵簿。公服引入。朕親授祝版。乃赴清齋。用展
誠敬。夫孝子奉親。生極敬愛。歿有思戚。霜露之感愈深。祭
以嚴恭。蒸嘗之敬如在。且廟者貌也。取像存焉。是禮繇於
情。因心則感。太廟宜置內官。以備嚴奉。仍於廟外別造一
院安置。庶申罔極之思。無忘事生之禮。嶽瀆山川。蘊靈毓
粹。雲雨之澤。利及生人。春秋之義。存乎祀典。況正其運序。
式遵咸秩。其五嶽四瀆及諸鎮山。宜令專使分往致祭。其
名山大川及諸靈迹。并自古帝王及得道昇仙忠臣義士
孝婦烈女有祠廟者。各令郡縣長官逐便致祭。其有陵墓
屋宇頹毀者。量事修葺。合應禁樵採。宜申明捉搦。四海攸
廣。百川朝宗。德乃靈長。道惟善利。永言澤潤。義在封崇。其
四海宜並封王。仍差使備禮冊祭。每順時行令。奉道施法。
天心不違。靈鑒不遠。且去載長至。庚子御辰。今茲建元。辛
卯應歷。立春乃標於歲首。上巳更協於清明。此氣序和調。
乾坤交泰。既正東方之位。咸歸啟運之祥。則政貴宏通。上
符天意。況法以輔德。刑以閑邪。豈在煩苛。必資易。朕永
懷至理。思致還淳。每軫哀矜之心。屢申寬大之詔。實欲人
皆知禁。化洽無為。頃者巳令法官。每刊刑典。猶慮尚乖大
體。未副朕懷。再令中書門下與刑部大理寺審加詳定。務
從寬典。夫共理親人。在於郡守縣令。今二千石朝廷精擇。
咸得其人。縣令委之選司。慮未盡善。孰若連職同官。見有
蹤跡。宜令天下太守。各舉堪任縣令一人。善惡賞罰。必及
所舉。所司仍明作條例。每搜羅賢俊。旌賁邱園。猶慮遁跡
藏名。安卑守位。瞻言及此。寤寐思焉。其諸色人中。有懷才
抱器。未經薦舉者。委所在長官審訪。具名錄奏。禮之王制。
垂範作程。亦既觀德。訓人孝敬。故天子七廟。諸侯五廟。大
夫三廟。士一廟。孝享奉先。亦各有辨。今三品巳上。乃許立
廟。永言廣敬。載感於懷。其京官正員四品清望官。及四品
五品清官。並許立私廟。京官五品巳上正員。清資官階相
當。並五品巳上正員外清官父母。先亡歿無官號者。並與
追贈。又父有封爵。合傳授子孫。或緣申請遲違準式。遂停
承襲。如有此色。自開元以來。宜令所司審加勘責。灼然合
襲者。特宜許襲。天下侍老。百歲巳上賜綿帛五段。粟五石。
八十巳上綿帛三段。粟三石。丈夫七十五巳上。婦人七十
巳上。綿帛二段。粟兩石。太清宮道士各賜物三十段。陪位
道士共賜五百段。亞獻太子璵賜物二千段。終獻榮王琬
賜物一千段。文武百官及有職掌。各賜物有差。率土之內。
賜酺三日。
加證道孝德尊號大赦文
王者事天明。事地察。修身慎行。孝德彰矣。故風化天下。和
睦興焉。致敬宗廟。祖考來格。是則禮莫大於嚴享。孝莫大
於揚名。有以通於神明。有以光於四海。朕承真之道。纉聖
之業。欽若先訓。惟懷永圖。寶儉寶慈。無為而理。自南自北。
有截來威。五教聿興。家服仁孝。四靈咸盛。物應純誠。百辟
公卿。萬方夷夏。僉奉元貺。徵長發於真源。屢薦鴻名。願昭
彰於至德。封章守闕。於再於三。加以聖祖錫符。元中啟迪。
天心垂裕。榮光降臨。敢不丕承。固執沖讓。乃展因心之義。
以宏推尊之典。虔上冊禮。齋肅思成。入室僾然。敢忘於目。
出戶而聽。庶幾有聞。揚美諡於無疆。展永懷於罔極。且敬
從拜後。禮既尊先。式副羣心。以允成義。以今日敬膺典冊。
曰開元天地大寶聖文神武證道孝德皇帝。大號載崇。祗
若增懼。宜因布和之序。式宏在宥之澤。可大赦天下。自天
寶十三載二月九日昧爽巳前。大辟罪巳下。罪無輕重。巳
發覺未發覺。巳結正未結正。繫囚見徒常赦所不免者。咸
赦除之。官人犯入己贓。不可更令却上。後不須為累。其左
降官並稍量移近處。反逆緣坐流配之色。宜與量移。其王
鉷李林甫柴崇耀阿布思等。並寄任非輕。包藏特甚。原情
議法。深所難容。況日月未淹。罪坐尤重。即從寬宥。何以懲
肅。應緣親累流配者。並不在該及之限。左降官承前遭憂。
皆不得離任。孝行之道。所未宏通。情理之閒。深可哀恤。如
有此類。宜並放歸。仍申省。計至服滿之日。準法處分。自今
巳後。編入常式。其中有非反逆緣坐。及情理切害。有父母
年老。不任相隨。無昆弟養者。許停官歸侍。及有身巳衰老。
久罹譴責。願停官者。委本道採訪使擇。具名牒中書門
下。然後放還。鰥寡惸獨乏絕者。量加賑給。三載黜陟。百王
令典。殿最之迹。廉問攸歸。欲更別遣使臣。慮有煩擾。今載
宜委本道採訪使。具官人善惡奏聞。以申勸阻。自臨御以
來。四十餘年。棫樸延想。寤寐求賢。林藪無遺。旌招不絕。猶
慮升平巳久。策業增多。至於徵求。或遺僻陋。其博通墳典。
洞曉元經。清白著聞。詞藻宏麗。軍謀出衆。武藝絕人者。任
於所在自舉。仍委郡縣長官精加銓擇。必取才實相副者
奏聞。朕尊崇先諡。霜露增感。於以孝思。無忘錫類。其內外
見任官階。俱是三品巳上。父未有五品官及無官巳亡歿
者。宜各贈五品官。及母無邑號者。亦與追贈。其見任四品
五品清官官階俱是五品巳上者。亡父母先無官號。亦準
此追贈。且厚其風俗。五教之旨聿興。賁於邱園。十翼之風
斯在。其士庶閒。衆推孝弟。異代義居。高尚確然。隱遁巖穴
者。委採訪使博訪聞薦。其孝義之人。巳經旌表。雍睦無易。
純至有終。著美鄉閭。深可嘉尚。各賜勳兩轉。以彰德行。天
下侍老。百歲巳上版授本郡太守。婦人版授郡夫人。各賜
綿帛五段。粟三石。八十巳上版授本縣令。婦人版授縣君。
各賜綿帛兩段。粟兩石。太清宮闕。聖祖仙居。頻降休徵。屢
貽啟迪。不有優異。豈表殊常。其本宮道士宜各賜物三十
段。道門威儀王虛真賜物五十段。陪位大德各賜物二十
段。因心推崇。增上美諡。惟官統職。必在正名。今以太常尊
事宗廟。安可別署為名。禮不逼尊。情期達敬。五陵署改為
臺。其獻陵臺等五令及丞并升一階。以彰崇奉。五嶽四瀆
及名山大川。并靈迹之處。先賢祠廟。各委郡縣長官致祭。
其有陵墓祠宇頹壞者。量情修葺。亞獻皇太子璵賜物一
千段。終獻榮王琬賜物五百段。其餘各賜階爵有差。其郡
守縣令。職在親人。必務公勤。以康黎庶。凡所推擇。皆竭乃
誠。寵錫之閒。須甄異等。普恩之外。太守等並賜爵一級。縣
令賜勳兩轉。庶期勉勵。以表朕心。其京文武官。一品賜物
一百匹。二品八十匹。三品七十匹。四品五品五十匹。六品
七品各三十匹。八品九品各二十匹。北京留守節度採訪
使並京官準勅出使未迴者。所賜物並同見在例。左相陳
希烈。純粹之道。載穆朝廷。文儒之風。式瞻師表。且協和時
令。翊贊升平。柔嘉其德。克壯元老。與一子五品官。賜物五
百匹。攝太尉奠瓚上冊書寶冊讀冊右相楊國忠。當朝正
色。百僚綱紀。廉節遺身。三階柱石。況發揮孝理。潤色鴻猷。
金玉王廷。典禮增緝。不有殊等。何用為勸。宜與一子三品
官。仍與一子五品官。更賜物五百段。左僕射安祿山。以貞
一之心。總文武之任。出清北落。入贊南宮。既押登歌。又揮
寶冊。與一子官。更賜物四百匹。攝太尉張均。太清宮祠及
修儀注等使。普恩之外。又賜物一百匹。武德功臣及貞觀
初宰輔等。緬想忠義。感會風雲。用集大勳。肇興王業。其有
子孫零落。冠冕陵夷。無任官宦者。宜令所司勘責。依資與
一人京官。唐元勳臣。績參締構。錄勞念舊。每寘於懷。普恩
之外。宜放一子出身。如已出身。所司依資與一官。率土之
內。賜酺三日。
幸蜀郡大赦文
朕以薄德。嗣守神器。何嘗不乾乾惕勵。勤念蒼生。至於水
旱或[:#AS-8FBB:●]。則禱祠請罪。邊鄙微擾。則齋戒思過。聿來四紀。人
亦小康。蓋祖宗之靈。卿大夫之助也。是以推心將相。不疑
於物。而奸臣兇黨。負信背恩。創剝我黎元。暴亂我函夏。皆
朕不明之過。豈復尤人哉。楊國忠厚斂害時。巳肆諸原野。
安祿山亂常搆禍。尚逋其斧鉞。朕用巡巴蜀。訓勵師徒。命
元子北略朔方。諸王分守重鎮。合其兵勢。以定中原。將盪
滌煩苛。大革前弊。思與億兆。約法惟新。上以奉宗廟神祇。
下以寧華夷動植。可大赦天下。其天寶十五載八月一日
昧爽巳前。大辟罪巳下。常赦所不免者。咸赦除之。自兵興
巳來。有破家者。一切與雪。流人一切放還。左降官各還舊
資。內外文武官節級賜階爵。安祿山脅從官。有能改過自
新。背逆歸順。並原其罪。優與官賞。
封泰山玉牒文
有唐嗣天子臣某。敢昭告於昊天上帝。天啟李氏。運興土
德。高祖太宗。受命立極。高宗升中。六合殷盛。中宗紹復。繼
體丕定。上帝眷祐。錫臣忠武。底綏內難。推戴聖父。恭承大
寶。十有三年。欽若天意。四海晏然。封祀岱嶽。謝成於天。子
孫百祿。蒼生受福。
祀后土文
恭惟坤元。道昭品物。廣大茂育。暢於生成。庶憑休和。惠及
黎獻。博厚之位。粵在汾陰。肅恭時巡。用昭舊典。敬以琮幣
犧牲。粢盛庶品。備茲瘞禮。式展誠慤。
奠讓皇帝文
隆基曰。一代兄弟。一朝存歿。家人之禮。是用申情。興言感
思。悲涕交集。大哥孝友。近古莫儔。嘗號五王。同開邸第。遠
自童幼。洎乎長成。出則同遊。學則同業。事均形影。無不相
隨。頃以國步艱危。義資克定。先帝御極。日月照臨。大哥嫡
長。合當儲貳。以功見讓。爰在薄躬。既嗣守紫宸。萬幾事總。
聽朝之暇。得展於懷。十數年閒。棣華凋落。謂之手足。惟有
大哥。今復淪亡。邈然無對。以茲感慕。何恨如之。然以厥初
生人。孰不殂謝。所貴光昭德行。以示崇高。立德立名。斯為
不朽。大哥事跡。身沒讓存。故冊曰讓皇帝。神之昭格。當茲
寵榮。況庭訓傳家。璡等申讓。善述先志。實有遺風成其美
也。恭惟緒言。怳焉如在。寄之翰墨。悲不自勝。
策道德經及文列莊子問
朕聽政之暇。嘗讀道德經文列莊子。其書文約而義精。詞
高而旨遠。可以理國。可以保身。朕敦崇其教。以左右人也。
子大夫能從事於此。甚用嘉之。夫古今異宜。文質相變。若
在宥而不理。外物而不為。行邃古之化。非御今之道。適時
之術。陳其所宜。又禮樂刑政。所以經邦國。聖智仁義。所以
序人倫。使之廢絕。未知其旨。道德經曰。絕學無憂。則乖進
德修業之教。列子力命曰。汝奚功於物。又違懲惡勸善之
文。二旨孰非。何優何劣。文子曰。金積折廉壁壟。宜申其義。
莊子曰。恬與和交相養。明徵其言。使一理混同。二教兼舉。
成不易之則。副虛佇之懷。
讓皇太子表
臣聞立嫡以長。古之制也。豈以臣有薄效。虧失彝章。伏願
稽古而行。臣之願也。
讓禪位表
神器者。天下之大寶。受與者。帝王之大節。臣義兼隱犯。誠
深敬愛。凡所上陳。理無苟免。國家盛德。創物垂範。雖時始
百年。而運經厄會。陛下振清廟之徽光。蕩欃槍之氛慝。紹
膺永命。導揚洪休。千載一期。實仰元造。便欲抗心太素。獨
善鴻元。登平之俗。未躋於下武。卜代之期。輒虧於一簣。伏
願沛然易慮。俯順羣心。則區宇永寧。人神胥悅。若命在必
遂。誠無所感。必將隕越為期。竄伏無地。
賜林邑國王建多達摩書
卿國在海南。遠通朝貢。所獻方物。深達款誠。今賜卿馬兩
匹。宜知朕意。
賜磧西節度使阿史那獻書
十姓部落。比多款附。蕞爾都擔。敢為背誕。以卿忠果。令其
討伐。遂斬首喪元。并兒及妻。兼復胡祿屋闕啜等五萬餘
帳。壺漿塞陌。襁負而來。自非信著遠蕃。何以翕然至此。邊
陲寧謐。繄卿是賴。雖鄭吉之護南道。班超之臨西域。無以
過焉。言念勤勞。豈忘鑒寐。
賜突厥書
我與突厥。素通婚好。和親之道。豈自今日。頃為小女。且緩
其期。亦可汗之久無報也。今者若真心誠請。來歲未賒。任
自擇日。當遣公主出嫁。可汗遣一王子來此宿衞。以申兩
國之好。豈不美耶。
賜三姓葛邏祿書
三姓葛邏祿首領散爛俟斤等。冒涉遠來。並平安好。卿等
一被驅率。多歷歲年。遂背逆輸忠。閒行歸國。言念誠節。嘉
賞良深。緣部落初來。巳令逐便安置。卿等來日。大首領及
將士巳下。並得安穩與否。有所事意。具狀奏來。
慰諭李傑勅書
長孫昕等。朕之密戚。不能相遵以禮。而使凌犯衣冠。雖寘
以極刑。未足謝罪。卿志氣忠亮。為國柱臣。宜以剛腸疾惡。
勿以兇人介意。
再賜三姓葛邏祿書
三姓葛邏祿大漠都督特進朱斯陰山都督謀雒匐雞元
池都督實力胡鼻等。卿積代以來。為國藩捍。比緣默啜侵
擾。中閒屢阻款誠。遂能改圖。不遠而復。每思忠節。嘉歎實
深。巳頻遣書。當達此意。然金山安置。雖是舊居。未知初來。
並得好否。默啜兇忍。神怒天亡。豈惟不識朕恩。亦乃負於
卿等。復讎雪恥。今正其時。度卿等忠勇之誠。校彼殘遺之
孽。取之有同拾芥。滅之何異摧枯。兵威暫臨。必自面縛。故
命鴻臚卿鄭嘉祚賚告身袍帶等馳往宣慰。便與卿等計
會。乘其衰弱。早就翦除。如或因循。更令聚結。非直有妨於
此。亦是不利於卿。進退籌量。固在於速。其能捉獲默啜者。
巳立賞格。付嘉祚將往。宜各勉思。以赴朝委。今寄卿等錦
袍鈿帶。并刀子礪石。至並可領取。
賜郭虔瓘等璽書
朕聞師克在和。不在於衆。懷遠以德。不獨以兵。卿等或宿
將重名。或賢王貴種。咸負才略。受任邊疆。當須勠力同心。
盡誠報國。捨嫌窒隙。忘軀立事。近得表狀。更相異同。又請
益兵。乃非長算。自從開四鎮。立諸軍。控扼有常。置額久定。
即卿等所統。蕃漢相兼。以之制邊。綽有餘裕。在乎善用。豈
藉所加。或云突騎施圍逼石城。則緣史獻致寇。或云葛邏
祿徵集兵馬。則被虔瓘沮謀。進退遂有兩端。讒邪必然三
至。若大將不協。小人閒之。自保不遑。何功可就。卿等去日。
朕巳面諭。不謂即今。尚猶如此。且史獻十姓酋長。先拜可
汗。一方黎庶。共知所屬。突騎施部落雖云稍衆。當應履信
思順。安可恃力爭高。虔瓘頃將嘉言。且以忠道。此際尤資
史獻。未可即來入朝。蘇祿先是大將軍。未經制命。今故遣
左武衞翊府中郎將王惠充使。宣我朝恩。冊為國公。令職
朝序。並賜物二千段及器物等。務於綏懷得所。不欲征討
示威。史獻前擬發兵葛邏祿。其時遣衆。慮於勞擾。當更審
思。其中權宜。屬在卿等。王惠迴日。一一奏聞。昔相如能屈
廉頗竟展功業。寇恂不較賈復。終承教命。率由公道。匪徇
私情。明鏡靈龜。各以為鑒。
賜突騎施書
卿遠貢忠信。請獻駝馬。朕元默為神。淡泊為德。稅彼部落。
則有勞費。巳勅有司。不令輒受。深領厚意。宜體至懷。
賜突厥璽書
突厥煞。省表具知。往者默啜狂逆。為人之蠧。又詐降遣使。
於我求婚。我國家不違。賞賜無數。所在軍鎮。為之解嚴。遂
背信乘虛。縱凶深犯。損我百姓。陷我數州。從此之後。常行
賊計。近者梟戮。實謂天誅。卿能舉前事之非。有降和之請。
但能誠實。何慮不依。且漢日有呼韓邪。是卿族類。既率部
落。來慕中華。終保寵榮。足為前鑒。今契丹奚等。輸款入朝。
皆封郡王。各賜公主。放歸所部。以息其人。卿若能來。此是
成例。官榮重功則授。財帛賞善斯行。此乃國家所餘。亦是
卿之所要。若懷姦設變。口順心違。應朝不朝。以惡繼惡。還
學默啜。自取殘亡。想卿解思。不至於此也。
賜契丹衙官靜柝軍副大使可突干書
自從松漠郡王殂歿。巳遣使弔祭。卿蕃部大臣。衆情所望。
事生送死。惟義與忠。並敦舊好。以副深委。近得捍藩使薛
泰表云。突厥殺兒到大雒揚言。萬衆欲抄兩蕃。左手有急。
右手不助。既在一身。得其自勉力捍。時須覺察。審防姦詐。
自從默啜破敗。殘賊困窮。非時遠來。冒死邀利。以卿智勇。
制彼狂愚。拉朽摧枯。不足為喻。深思此便。以效忠功。動靜
與宋慶禮等籌度。勿失事理。
報吳兢書
天子臨書。是為盛業。史官秉筆。必佇良才。著作強記洽聞。
時議咸許。牧州典郡。此類何求。豈轉要以從閑。乃迴難而
就易。私願或愜。公道若何。
賜突厥璽書
國家舊與突厥和好之時。蕃漢非常快活。甲兵休息。互市
交通。國家買突厥馬羊。突厥將國家綵帛。彼此豐足。皆有
便宜。自三四十年巳來。不似舊時法用。總緣默啜可汗失
信。遂令使命不通。一口稱和。一心即背。每將兵馬。常抄邊
軍。天嗔地知。人怨神怒。身被誅滅。豈不由茲。今可汗承破
亡之遺餘。驗違負之得失。禍福斯在。吉凶可見。計合早相
依附。如何久事遲迴。仍襲甘涼。復行抄劫。初聞為惡。不能
無怪。賴自遣使。至此通和。國家如海之容。如天之覆。不念
既往之過。以納將來之誠。可汗若實好心。求為和好。計彼
此百姓。各得自安。斟酌一生。更亦何慮。若言無準定。意有
翻覆。還似往日可汗。又違今時明信。不煩更差使命徒。再
遣往來。至於邊疆。不任侵掠。自當更擬。宜審思之。
賜新羅王金興光書
卿再承正朔。朝貢闕廷。言念所懷。深可嘉尚。又得所進雜
物等。並踰滄波。跋涉草莽。物既精麗。深表卿心。今賜卿
錦袍金帶。及彩素共二千匹。以答來獻。至宜領之。
賜新羅王金興光書
卿所進女。皆卿之姑妹。容儀淑麗。德行柔婉。自非盡節向
風。何能割恩忍愛。然以辭違本俗。離別所親。念彼遠貢之
勞。矜其懷戀之思。雖阻來意。並不忍留。今各加其邑號。賜
之衣服。以達朝恩。宜知朕意。
賜李光書
朔川兵馬。飛狐要害。委卿經略。隨事防虞。比來東夷。頗盡
誠款。如聞突厥。常欲侵漁。部落漸移向東。固亦須有備預。
野營團練。今正其時。卿若入朝。誰當處置。宜識此意。且未
須來。
賜瓜州刺史墨離軍使張守珪沙州刺史賈思順
書
吐蕃小寇。干我邊鄙。頻經喪衂。竟不悛懲。卿等早懷勇烈。
久司戎旅。各效忠誠。暗申計略。遠聞決勝。嘉慰良深。守珪
及思順並宜賜紫。其立功人敘錄具狀奏聞。必要據實。勿
使踰濫。今內出緋紫袍。卿等領取。量功分賞。其被傷人仍
給醫藥。使得安全。陣亡人具名錄奏。當加優贈。
賜金城公主書
金城公主。遠降殊方。底寧蕃落。載懷貞順之道。深明去就
之宜。能知其人。而獻其款。忠節克著。歎美良深。所進物等
並領得。今寄公主多少信物。至宜領取。所請物並一依來
奏文。
賜吐蕃贊普書
朕君臨㝢縣。子育黎元。因百姓以為心。懼萬方之有罪。昔
文成遠嫁。將以寵光彼國。豈無武力。蓋取曲成。尋以紛紜。
有侵亭障。重以婚姻之故。旋師袵席之閒。又降金城。以敦
前好。所期疆場無壘。書軌攸同。更聞權在強臣。遂復違約
失順。干戈未息。道路稱歎。今有使臣遠來。方悉忠誠彌固。
舅甥之禮。萬里如初。協和之勤。一心逾亮。義節可尚。情見
乎詞。朕以公主在蕃。親愛之極。縱有違負之過。詎移骨肉
之情。深明至懷。知得良算。至於止戈為武。國之大猷。懷遠
以德。朕之本意。中外無隔。夷夏混齋。託聲教於殊方。躋含
靈於仁壽。朕之深旨。來使具知。劒南去年生羌就戮。雖邊
將有此舉動。是彼使來以前。自茲巳後。更無討襲。諸軍所
守。侵掠並停。今故使御史大夫崔琳往申信約。所有陳請。
咸不相違。并所進器物。並依數領得。今寄多少信物。至宜
領取。
賜新羅王金興光書
所進牛黃及金銀等物。省表具知。卿二明慶祚。三韓善鄰。
時稱仁義之鄉。代著勳賢之業。文章禮樂。聞君子之風。納
款輸誠。效勤王之節。固蕃維之鎮衞。諒中外之儀表。豈殊
方悍俗。可同年而語耶。加以慕義克勤。述職愈謹。梯山航
海。無倦於阻修。獻幣貢琛。有常於歲序。守我王度。垂諸國
章。乃眷懇誠。深可嘉尚。朕每晨興佇念。宵衣待賢。想見其
人。以光啟沃。俟卿覯止。允副所懷。今使至。知嬰疾苦。不遂
祗命。言念遐闊。用增憂勞。時暄和。想痊復也。今賜綵綾
五百匹。帛二千五百匹。宜即領取。
賜小勃律國王難泥書
惟爾代雄荒服。為國藩衞。居萬里之外。竭一心之忠。用能
潛應王師。克翦悖寇。葱河失險。青海無波。使我威靈遠加。
由爾誠節克著。言念功效。歎美良深。今冊爾為本國王。并
賜衣帶。至宜領取。
弔突厥可汗弟闕特勒書
皇帝問突厥苾伽可汗。國家惠綏黎蒸。保乂函夏。無有遠
邇。思致和平。俾有厥休。共登仁壽之域。既罹於咎。豈忘匍
匐之救。況可汗久率忠順。屢通款誠。既和好克修。固災患
是恤。今聞可汗闕特勒沒喪。良用憮然。想友愛情深。家國
任切。追念痛惜。何可為懷。今申弔賻。并遣致祭。可喻意旨。
薦茲禮物。
賜康國王烏勒書
卿僻在遐荒。久修誠款。情深本國。志慕欽風。節義著於家
邦。忠孝兼於臣子。言念懇到。歎美良深。所請各依。可知朕
意。
賜杜暹勅書
卿素以清直。兼之勤幹。自委居守。每事多能。政肅官寮。惠
及黎庶。城隍宮室。隨事修營。且有成功。不疲人力。甚善甚
善。慰朕懷也。
弔渤海郡王大欽茂書
念卿亡父。素勵誠節。與善無徵。奄至殂謝。興言求往。軫念
良深。卿是長嫡。當襲父位。宜全忠孝。以繼前蹤。今故遣使
持節冊命。兼申弔祭。
賜突騎施可汗書
朕與可汗結為父子。恩義所感。骨肉何殊。可汗乃信彼小
子。自生疑阻。前後使往。非不具論。自爾巳來。當所迷也。使
至省表。巳變其節。過而能改。善莫大焉。既效忠誠。深可嘉
尚。朕本意相待如初。父子之閒。更敦前好。凡為君須守信
義。不信則身危。若外飾甘言。內藏奸詐。未能有損。終必自
傷。想可汗通明。固不至於此。巧言似實。深宜察也。若忠信
不易。更復何憂。千秋萬歲。俱享多福。故令中使。專達少信。
悉朕意焉。
賜三姓葛邏祿書
三姓葛邏祿及拔悉密首領部落等。卿等上祖巳來。忠赤
於國。往緣默啜背叛。遂被脅從。非是本心。朕深知悉。聞卿
等首領。皆是忠良。雖在遠方。嘗願歸化。具知此意。深用嘉
之。況今突厥天亡。事勢如此。在於豪傑。多被誅夷。所有諸
蕃。各自奔散。智者料事。不可失時。倘或沈吟。必招禍患。宜
即遞相曉諭。勸率早來。且金山故地。水草豐美。安置部落。
還於此處。庶事之閒。倍令優恤。務取安泰。勝於往時。兼有
重賞高官。以待卿等。今故遣賜宣慰。宜悉朕心。
報宋王成器獻牛馬助軍書
塞草具腓。秋風巳勁。張國容會軍實者。孰先於此乎。國家
之情。助其費用。周旋省覽。以慰所懷。
與寧王憲等書
昔魏文帝詩云。西山一何峻。高高殊無極。上有兩仙童。不
飲亦不食。賜我一丸藥。光耀有五色。服藥四五日。身輕生
羽翼。朕每思服藥而求羽翼。何如骨肉兄弟天生之羽翼
乎。陳思有超代之才。堪佐經國之務。絕其朝謁。卒令憂死。
魏祚未終。遭司馬宣王之奪。豈神丸之效也。虞舜至聖。捨
傲象之愆以親九族。九族既睦。平章百姓。此為帝王之軌
則。於今數千載。天下歸善焉。朕未嘗不廢寢忘食欽歎者
也。頃因餘暇。妙選仙經。得此神效方。古老云。服之必驗。今
分此藥。願與兄弟等同享長齡。永無限極。
賜葛邏祿葉護璽書
卿歸心向化。守節安邊。常獻忠誠。無失蕃禮。見不善。如鷹
鸇之逐鳥雀。嫉為惡。似農夫之除蔓草。信義若此。嘉歎良
多。阿布思負恩至深。為衆所棄。卿能為擒獲。送其形骸。且
此賊投卿。本緣窮蹙。苟欲延命。元非好心。卿密察奸謀。俾
其就戮。卿之智略。難可比方。又聞數男。今見在彼。種類既
惡。留用何為。倘蘊習頑兇。攪擾蕃落。處置不及。追悔無繇。
可宜送來。絕其後患。卿今載巳前俸祿。並令京軍給付。後
慮其遼遠。任於北庭請受。所請印信並譯語人官。並依來
表。今則別有少物賜卿。至宜領取。
