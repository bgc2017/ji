欽定全唐文卷十七
中宗(二)
送魏元忠歸鄉勅
臨歧感愴。深惻朕懷。勉慎行鑣。佇足還轡。但正直之士。為
邪佞所憎。慮有不逞之徒。知卿在路無備。因茲射險。忽肆
兇狂。萬一損卿。追悔無及。縱加鼎鑊。何補於卿。朕心口為
憂。明發不寐。今故遣千騎四人。緩急任卿驅使。
宴集日本國使臣勅
日本國遠在海外。遣使來朝。既涉滄波。兼獻方物。其使真
人莫問等。宜以今月十六日於中書宴集。
停親謁乾陵勅
勅。昔有獻高寢。禮遵於仲月。將上原陵。昏達於中夜。所以
銜悲罔極。申敬如在。鑒於前史。抑有舊章。朕以寡昧。早罹
酷罰。屬遠安邇肅。慶承於七廟。霜來露往。感積於四時。頃
迴旆洛師。停輿京邑。蓋非省風俗。希先王徯后之言。伏以
瞻山園。奉聖人因親之教。有司巳具。成命必行。渭北衣冠。
預嚴於法駕。陵東松柏。傍蔭於清道。先陳翼翼之詩。後展
蒸蒸之慕。孟冬屆序。計日數程。義在因心。不忘寢寐。但以
近郊井隧。有時水旱。賦於納秸。未瞻圭田。取彼盈箱。曾徵
寶稟。而公卿常自獻書立議。咸以為明察敬事。撫臨愛育。
若萬乘不備其禮。固非敬也。百姓不勝其勞。故非愛也。況
駿奔執豆。夙夜於象居。攀戀遺弓。載勤於奉邑。以眇身之
兼願。殊先志之恤隱。是則乖於濟物。咎必在予。所不忍言。
諒非獲巳。俯順衆情。逾增遠思。前以今年十一月二十日
親謁乾陵者且停。
賜王晙勅
彼州往緣寇盜。戶口凋殘。委任失材。乃令至此。卿處事強
濟。遠邇寧靜。築城務農。利益巳廣。木[:#AS-FBED:●][:#AS-FBB3:●]栝綏輯。復業者多。宜
須政成。安此黎庶。況百姓又有表請。不須來也。
禁化胡經勅
朕叨居寶位。惟新闡政。再安宗社。展恭禋之大禮。降雷雨
之鴻恩。爰及緇黃。兼申懲勸。如聞天下諸道觀。皆畫化胡
成佛變相。僧寺亦畫元元之形。兩教尊容。二俱不可。勅到
後。限十日內。並須除毀。若故留。仰當處官吏科違勅罪。其
化胡經。累朝明勅禁斷。近知在外仍頗流行。自今後。其諸
部化胡經。及諸記錄有化胡事。並宜除削。若有蓄者。準勅
科罪。
答張景源請改中興寺勅
朕承天宰物。光宅中區。嗣祖宗之丕基。承聖善之洪業。嚮
明負扆。實奉成規。往自永淳。至於天授。奸臣稱亂。鼎運不
安。則天大聖皇后思顧託之隆。審變通之數。忘己濟物。從
權御宇。四海繇其率順。萬姓所以咸寧。唐周之號暫殊。社
稷之祚斯永。天保定爾。實繇於茲。朕所以撫璇璣。握金鏡。
事惟繼體。義即纉戎。其若文叔之起舂陵。少康之因陶正。
中興之號。理異於茲。宜革前非。以歸事實。自今巳後。更不
得言中興。其天下大唐中興寺觀。宜改為龍興寺觀。諸如
此例。並即令改。
賜崔琬彈宗楚客密狀勅
卿列霜。忠在觸邪。遂能不懼權豪。便有彈射。眷言稱職。
深領乃誠。然楚客等大臣。須存禮度。朕識卿姓名。知卿鯁
直。但守至公。勿有迴避。
賜成王千里衣物勅
晝巡周衞。夜警巖廊。既曰爪牙。實稱心腹。左金吾衞大將
軍成王千里。聲高沛獻。德邁二南。以磐石之崇班。當執金
之重寄。察奸無對。討猾若神。固以威動千廬。勤宣五校。近
者衙仗之內。輒有詐偽之人。曾不斯須。遽令擒獲。能官之
目。久巳馳芳。稱職之名。從茲著號。可賜衣一副。兼賜物一
百段。
答大恒道觀主桓道彥等表勅
朕以匪躬。忝承丕業。雖撫寧多失。而平恕實專。矧夫三聖
重光。元元統序。豈忘老教。偏意釋宗。朕志款還淳。情存去
偽。理乖事舛者。雖在親而亦除。義符名當者。雖有怨而必
錄。頃以萬幾餘暇。略尋三教之文。至於道德二篇。妙絕希
夷之境。天竺有空二諦。理祕真如之談。莫不敷暢元門。闡
揚至賾。何假化胡之偽。方盛老君之宗。義有差違。文無典
故。成佛則四人不同。論弟子則多聞舛互。尹喜既稱成佛。
巳甚憑虛。復云化作阿難。更成烏合。鬼谷北郭之輩。未踐
中天。舍利文殊之倫。妄彰東土。胡漢交雜。年代亦乖。履冰
而說涅槃。曾無典據。蹈火而談妙法。有類俳優。誣詐自彰。
寧煩縷說。經非老君所制。毀之則匪曰孝虧。文是鄙人所
談。除之則更彰先德。來言雖切。理實未安。宜悉朕懷。即斷
來表。
答敬暉請削武氏王爵表勅
朕嘗因暇景。博覽前修。帝籍皇圖。略稽其迹。至若二靈肇
判。三才聿興。驪連栗陸之辰。尊盧大庭之日。時猶朴略。未
著圖書。洎乎出震應期。畫八卦而成象。炎皇御歷。播百穀
以興農。車服創於軒轅之朝。歷象建於唐堯之代。封建之
事。闕爾無聞。自周漢巳來。方崇藩屏。至於三微更王。五運
迭興。以古揆今。事迹有爽。比者別宗撫歷。異姓興邦。伏以
則天大聖皇帝內輔外臨。將五十載。在朕躬則為慈母。於
士庶即是明君。往者垂拱之中。嗣皇臨政。當此之際。魯衞
並存。及乎全節興妖。琅琊搆逆。災連七國。釁結三監。既行
大義之懷。遂有泣誅之事。周唐革命。蓋為從權。子姪封王。
國之常典。卿等表云。天授之際。武家封建。唐家藩屏。豈得
並封者。至如千里一房。不預逆謀。還依姓李。無改舊惠。豈
非善惡區分。申明逆順矣。今以聖上乖豫。高枕怡神。委政
朕躬。纂承丕緒。昨者二月之首。攸暨等屢請削封。朕獨斷
襟懷。不依來請。昔漢祖以布衣取天下。猶封異姓為王。況
朕以累聖開基。豈可削封外族。㣥公等以天無二日。土無
二王。抗表紫庭。用申丹懇者。然以賞罰之典。經國大綱。攸
暨三思。皆悉預告凶豎。雖不親冒白刃。而亦早獻丹誠。今
若卻除舊封。更慮有功難勸。
令入學行束脩禮勅
學生在學。各以長幼為序。初入學。皆行束脩之禮。禮於師。
國子太學各絹三匹。四門學絹二匹。俊士及律書算學。州
縣各絹一匹。皆有酒脯。其束脩三分入博士。二分助教。又
每年國子監所管學生。國子監試州縣學生。當州縣並選
藝業優長者為試官監試。
襃盧正道勅
皇帝問洛州滎陽縣令盧正道。卿才行早著。清白有聞。夙
夜在公。課最居首。使車昇獎。朕甚嘉之。今贈卿祿秩。以襃
善政。勉勗終始。無替嘉聲。
冊張柬之漢陽郡王文
維神龍元年歲次乙巳五月己卯朔十五日癸巳。皇帝若
曰。咨。古者之命官也。有德尊以爵。有功尊以祿。用能百揆
時序。庶績其凝。詳其利建之跡也。異姓則鬻熊封之於楚。
宗子則召奭宅之於燕。惟皇作極。率由前典。咨爾銀青光
祿大夫中書令監修國史漢陽郡王張柬之。效祉星辰。資
靈川嶽。負佐時之略。有經邦之材。以忠孝為己任。以仁義
為事業。頃者巨猾未殄。常思克清。一朝奮臂。二兇行翦。竟
燃臍於東市。終掛膽於西州。遂得聖祚中興。皇運光啟。乾
坤再闢。日月重明。刑白馬而書功。未足云答。指青山之比
礪。曾何足酬。是用命爾為特進漢陽郡王。爾其靖共乃職。
咸允具瞻。使厚秩尊官。永全於長代。春蘭秋菊。無絕於終
古。往欽哉。可不勉歟。可不慎歟。
冊崔元暐博陵郡王文
維神龍元年歲次乙巳六月己酉朔六日甲寅。皇帝若曰。
咨。德懋懋官。功懋懋賞。萬古常行之則。千載不刊之典。故
五十一之啟漢。三十一之中興。或舉代趙如拾遺。或取秦
隴如偃草。結丹青之誓。莅白馬之盟。祚土包茅。與洪河而
永固。分珪錫社。共天壤以俱隆。緬考舊章。率由此道。爾中
書令上柱國博陵郡王崔元暐。夙負雄圖。早懷英毅。蘊公
輔之量。有王佐之才。頃者元兇搆姦。圖危社稷。遂能懷忠
抱義。奮不顧身。重國輕生。意全王室。艱難既濟。國家永清。
勤亦至矣。功亦大矣。昔賞及於鬻熊。聿封於楚。功尊於臧
綰。乃建於燕。異姓封王。抑惟前典。憲章故事。庶載疇功。是
用命爾為博陵郡王。用旌誠效。宣其忠節。松竹無渝。往欽
哉。汝諧。可不慎歟。
冊崔元暐妻為博陵郡王妃文
維神龍元年歲次乙巳六月己酉朔六日甲寅。皇帝若曰。
咨。夫母以子貴。妻以夫榮。聞諸通古。列在方策。惟爾博陵
郡王崔元暐妻盧氏。筮惟福允。歸乃慶餘。備嫺詩禮。夙擅
言辭。斷織捐金。道姆師之雅訓。採蘋銘菊。遵女史之明規。
向時王室艱難。逆臣放命。敬暉等忘家殉國。翦暴除凶。二
曜重朗。萬姓相歡。爰命疇庸。聿予茂賞。大名隆器。巳錫於
所天。徽號寵章。宜覃於齊體。今遣銀青光祿大夫行尚書
右丞上柱國蘇[:#AS-9061:⿰王褱]副使通議大夫守太常少卿韋叔夏持
節賫冊。於是命爾為博陵郡王妃。爾其無違藩守。務於和
理。而使家可長久。聖人重之。可不美歟。敬之哉。
冊贈楊再思并州大都督文
維景龍三年歲次己酉九月甲寅朔二十三日丙子。應天
神龍皇帝若曰。昔孔某云歿。魯哀由其作誄。晏嬰既往。齊
景為之行哭。且謂陪臣。義由存此。甫懷良相。情則過之。咨
爾故尚書右僕射同中書門下三品監修國史上柱國鄭
國公楊再思。河嶽粹靈。廟堂神器。率由百行。能具九德。自
弼諧庶績。師長㣥寮。清白所以樹風。丹青所以成化。有若
巫咸之保乂。傅說之欽承。故能宣慈惠和。邁跡垂憲。而運
同過隙。悲深撫几。興言軫悼。載想謨猷。發金縢之舊銘。詢
葬亳之前訓。俾加印綬。秩齊於子真。式奉園陵。志畢於元
凱。是用增寵命於端揆。茂徽章於連帥。今贈爾持節并州
大都督。遣太府少卿韋璿持節備禮冊命。方使五公門閥。
二臣邱壠。魂而有靈。懿茲榮贈。嗚呼哀哉。
冊贈豆盧欽望司空并州大都督文
維景龍四年歲次庚戌二月(闕二字)朔二十二日。應天神龍
皇帝若曰。咨爾故開府儀同三司知軍國重事上柱國芮
國公致仕豆盧欽望。朕聞古之哲王。必有賢佐。其存也俾
乂。謂之奮庸。其歿也不朽。謂之立德。可不然與。爾十紀羽
儀。三朝冠冕。專直為操。非法不言。溫謙在容。非禮勿履。故
能揆路斯穆。台階以平。而韋賢罷歸。䟽廣辭退。致虛守靜。
方密道樞。居常待終。竟從冥錄。是用輟朝增歔。趨仰興懷。
榮以建旗。正其服衮。今贈司空并州大都督。持節備禮冊
命。則二儀式奉。九原可作。冀爾魂魄。嘉夫寵數。嗚呼哀哉。
即位赦文
門下。聞天地盈虛。四時有消息之度。皇王興替。五運有遷
革之期。稱號斯殊。驪騵亦異。受明命者。罔不由茲。我大唐
高祖神堯皇帝聖期首出。天與神器。有大功於區夏。有大
造於生靈。太宗文武聖皇帝道則繼明。業推搆極。類商湯
之起亳。若姬發之承周。彈壓九皇。牢籠萬古。高宗天皇大
帝上聖御圖。大明司契。手調元氣。心運洪鑪。齊五緯而平
太階。應三神而登日觀。網羅開闢。包冠羲胥。大猷備闡。能
事斯畢。仙駕不追。逆臣開釁。敬業挺災於淮甸。務挺潛應
於沙場。天柱將搖。地維方撓。非撥亂之神功。不能定人之
危矣。則天大聖皇帝亶聰成德。濬哲應期。用初九之英謨。
開太一之宏略。振玉鈐而殪封豕。授金鉞而斬長鯨。受河
洛之圖書。當昊羲之歷數。惠育黎獻。並登仁壽。既而凝懷
問道。屬想無為。以大寶為勞生。遂復忝於明辟。且有後命。
俾承先緒。光啟大唐之圖。用崇興復之基。交際在辰。情深
感慰。奉高祖之宗廟。遵太宗之社稷。不失舊物。實在於茲。
業既惟新。事宜更始。可改大周為唐。社稷宗廟。陵寢郊祀。
禮樂行運。旗幟服色。天地等字。臺閣官名。一事巳上。並依
永淳巳前故事。其神都依舊為東都。北都依舊為并州。大
都督府永昌來庭兩縣。並從廢省。其百姓依舊分屬河南
洛陽兩縣。周朝宗廟陵寢及官。宜令所司。商量處分。朕之
遠系。出自老君。靈佑所資。貽慶長久。宜依舊上尊號為元
元皇帝。省司差使。冊告天下。村落佛堂。並令開門灑掃。不
得因茲聚歛。創加修葺。庠序之規。風教之首。京都兩學。尚
且闕修。欲令四方。何以取則。其京都學館。及先聖廟堂。所
有破壞未營造者。逐要修葺。速令畢功。不得浪有勞擾。樂
府之設。國風所繫。豈惟易俗。抑且和神。至若絲竹繁聲。倡
優雜伎。深乖禮則。並宜量事減省。國之禮儀。巳經改撰。隨
時逐變。務在宏通。宜令禮官。重加詳審。於行事有不便者。
即從損益。制勅刪定。處分巳久。宜從易。務速施行。設官
固須量才稱職。比來委任。稍亦乖方。遂使鞫獄推囚。不專
法守。撰文修史。豈任祕書。營造無取於將作。勾勘罕從於
比部。多差別使。又著判官。在於本司。便是曠位。並須循名
責實。不得越守侵官。皇家親屬籍沒者。則天大聖皇帝雖
巳溥暢鴻恩。其先有任五品以上官枉遭陷害者。並宜改
葬。式遵典禮。若有後嗣。還其資蔭。其別勅安置并左貶者。
亦復其屬籍。量還官爵。仍遣諸流移人。除犯贓賄及畜蠱
毒造偽避讎反逆緣坐勘會不免者。餘並放還。天下軍鎮。
不要者多。轉輸艱辛。府庫虛耗。事須改弊。不可循常。宜簡
內外官人有才識者。分遣充使。巡邊按覆。須留鎮遏。及應
減一事以上。並委使人共所管詳度。還日具利害聞奏。其
應支兵。先取當土及側近人。仍隨地配割。分州定數。年滿
差替。各出本州。永為格例。不得踰越。五品以上致仕曾伏
事先朝者。賜爵一級。曾任州府幕府及任洛州牧日官人。
並勘責奏聞。經任東宮官僚。見任六品官計階應入五品
者。特宜不拘年限。餘依常例。三衞細引主帥直司行署番
官七絕等。通前各減二年勞。考滿者各加勳一轉。合得官
者稍與處分。中書門下官人計階考入五品者。優量令史
番官準羽林例處分。分直省及外司官與二十二日誅賊
之時緣祗承在中書省者各賜勳一轉。諸司有品直司宜
加一階。無品直司賜勳一轉。禮官緣即位修執儀注者各
賜物二十段。正月當番三衞監門等於武成衙內明福門
外南衙及諸門者賜物十段。左右羽林及東宮北門廚供
膳及匠。準例各賜物二十段。正月量追三衞細引監門細
引直長飛騎雜技飛騎各賜物十段。東宮北門官及三衞
細引監門直長各賜物二十段。仍類例功夫多少奏聞。其
引玉冊及轝冊讀冊等官人各賜物五十段。授冊使人賜
物一百段。書冊人各賜物十段。其轝腰轝官人賜物二十
段。飛騎各賜物十五段。其轝香蹬三衞及轝寶人各賜物
二十段。頃者戶口逃亡。良田差科繁劇。非軍國切要者。並
量事停減。若要和市和雇。先依時價付錢。自非省支勒索。
不得輒有進送。諸貢物皆須任土。當處無者。不得別求。仍
於常數。每事量減。緣百姓閒所有不穩便者。並委府州具
狀奏聞。朕當親覽。即為釐革。天下百姓。並免今年租及地
稅。自今以後。租庸準符配定。更不須徵折脚價錢。其巳前
未徵得者。亦即免放。天下宗姓。並準舊式。房州百姓。宜給
復三年。其諸司官員。并雜色役掌幕士門役之徒。兼音聲
人丁匠等。非灼然要籍。並量事減省。所司速為條制。廄馬
數多。皆須秣飼。食人之粟。日費滋深。殿中諸閑廄馬。量支
留以外。抽送外州馬坊及本監牧。其東宮諸王公主等馬
應官供者。亦令隨事減省。奢淫伎巧。實為蠧弊。皆因節日。
宗屬婚親。王公妃主。競相賀遺。或造珍麗。妄為進奉。錦綵
異飾。雕鏤奇文。假撰樓臺。偽裝禽獸。諸如此類。深是害時。
宜明勅格。嚴加禁斷。衣服采章。一準令式。夫鄒纓齊服。尚
且變俗移風。朕率先百僚。必期化成兆庶。東都正月當上
番兵。年至五十五即放出。前赦及今制處分有不盡者。並
令所司類例續奏。布告遐邇。咸使知聞。主者施行。
高宗天皇大帝諡議
竊聞星迴日薄。懸象著明之謂天。龍躍鳳翔。握鏡乘時之
謂聖。天以不言為德。非言無以暢其神。聖以無名會道。佇
名然後筌其用。營窟橧巢之代。猶昧典章。如雲類海之君。
方崇號諡。所以闡揚功美。榮鏡古今。伏惟大行皇帝稟樞
電以降靈。應星虹而延睿。以大聖而乘聖。克昌寶歷之基。
由至德而纂德。載廣金圖之運。對日之歲。窮象外之微言。
弄田之辰。盡天下之能事。逮入膺儲副。養德春闈。恒侍禁
中。問安之道斯極。長居膝下。色之誠逾勵。因心隆於愛
敬。率性感於神明。此先聖之孝德也。洎乎正位旒扆。光宅
區縣。孚俗軫如傷之念。負重懷若厲之心。求瘼恤隱。寒扇
渴漿。追夏禹之焚甲。襲殷湯之解網。一物有違。則滿堂興
慮。一夫弗獲。則推溝寘懷。此先聖之仁德也。無幽不察。觀
六合於目前。無遠不昭。視八紘於掌內。循機授政。則旁燭
於九圍。命將出師。則坐知其萬里。此先聖之明德也。寅畏
上元。肅雍清廟。以義制事。以禮制心。提衡均馭朽之危。履
石同蹈冰之懼。雖處泰乘(闕)休而勿休。此先聖之恭德也。
卑宮菲食。土簋茅檐。身好弋綈之衣。手無金玉之玩。翬裘
必燼。䍧袂安撤。(闕)士星(疑)莫施劫於影而勿馭。此先聖之
廣德也。榮河綠錯。授宸鑑而生知。溫洛丹清。澡璇襟於性
奧。汾水秋風之唱。仰天翰而扶輪。媯汭叢雲之歌。欽睿詞
而擁篲。此先聖之文德也。以德敷化。無遠而不懷。以我伐
戎。有征而必伏。提封所亘。拓地位於鄒瀛。正朔所通。闢境
踰於亥步。此先聖之威德也。(闕)為於無事。鳴鑾訪道。敬拜
小童之言。修道就(闕)載感大庭之夢。此先聖之元德也。體
至道而調一氣。舒卷陰陽。運沖和而契兩儀。發揮風雨。將
百靈以交際。與萬物而通誠。珍瑞普彰。休徵畢應。此先聖
之神德也。以茲九德。上則九元。顧連陸於後塵。掩胥燧而
高視。若乃茂育㣥方之惠。財受貺於元符。封嶽沒(疑)金。復
推功於文(疑)帝。巍巍蕩蕩。無得而名。方冀千祥翊聖。萬瑞
讃德。長居北極之尊。永契南山之壽。豈謂十枝墜景。遽淪
懸晷之輝。八柱傾天。奄落闓陽之構。雲輿在御。仙路方遙。
攀號無再奉之期。摧殞深百年之痛。鼎湖弓劒。逾增日遠
之悲。璇寢衣冠。空愴月遊之感。顧以虛菲。夙承乾蔭。既忝
彰明之地。常懷輔佐之誠。薦螢燭以助光。引鶴露而添海。
而聖心虛受。無來不應。每聽覽餘暇。侍奉誥言。論道德則
洞啟元樞。語忠孝則廣通心極。敘軒頊之淳化。積若神交。
述堯禹之清風。宛成晤對。在位三十五載。功超七十二君。
傳象所莫傳。開闢所不覩。罄楚越之竹。書善未窮。極泉雲
之才。頌德難盡。自賢猷(疑)厭俗。緹律亟移。禍變相仍。荒梗
彌切。正惟憑几之夕。爰及啟廞之際。神情湛正。顧託殷勤。
痛道範之既遠。懼先聖之無述。所以偷延荒息。強終彝倫。
望霄漢以興摧。瞻扆筵而永慕。今者龜謀既襲。蛩將臨。
敬上尊號之儀。燕叶大名之典。謹按自然覆育曰天。明一
合道曰皇。無所不包曰大。謹狀上議曰天皇大帝。廟稱高
宗。
報薛元超書
昨奉嘉命。廣開正路。翳巳燔矣。褶亦去焉。師傅之言。實獲
我心。
賜突厥書
皇帝敬問突厥可汗。使人他滿達干至。所言堅昆使來。及
吐蕃使不願入漢。並奚契丹等。俱知之。朕於西夷。亦信而
巳。來無所拒。去無所留。可汗好心。遠申委曲。深知厚意。今
附銀胡瓶盤。及雜綵七十匹。至可領取。
召曹溪惠能入京御札
朕請安秀二師宮中供養。萬幾之暇。每究一乘。二師並推
讓。云南方有能禪師。密受忍大師衣法。可就彼問。今遣內
侍薛馳詔迎請。願師慈念。速赴上京。
三藏聖教序
蓋聞蒼蒼者天。列星辰而著象。茫茫者地。奠川嶽以成形。
仰觀天文。既如彼也。俯循地理。又若斯焉。夫以妙旨幽微。
名言之路攸絕。真如湛寂。性相之義都捐。然則發啟心聾。
資法雷之激響。獎導迷衆。俟覺首以司方。故知假名不壞
於常名。樂說乃詮於無說。至若象外之象。獨稱三界之尊。
天中之天。爰著六通之聖。法王利見。孕育於七十二君。梵
帝乘時。牢籠於萬八千歲。周星閱彩。言符誕降之徵。漢日
流祥。載叶通神之夢。故能威揚沙劫。化彼塵區。玉毫舒耀
而除昏。金口宏宣而遣滯。破煩惱之賊。詎藉干戈。壞生死
之軍。惟憑慧力。闢圓明之界。廣納於無邊。開常樂之門。普
該於有識。縱使浮天欲浪。境風息而俄澄。漲日情塵。法雨
霑而便廓。歸依者銷殃而致福。迴向者去危而獲安。可謂
巍巍乎其有成功。蕩蕩乎而無能名者矣。但四生蠢蠢。未
悟無常。六趣悠悠。俱纏有結。詎知空華不實。水月非堅。馳
逐於五陰之中。播遷於三界之域。納諸品彙。終俟法門。自
白馬西來。元言東被。世尊則隨類敷演。衆生乃逐性開迷。
馬鳴擅美於瓊編。龍樹騰芳於寶偈。於是遙通震旦。遠布
閻浮。半滿之教區分。大小之乘並騖。澄安俊德。接武於勝
場。琳遠高人。駢蹤於法宇。遂使微言著範。歷千古而暢英
聲。至賾流規。周十方而騰茂實。頃屬後周膺運。大扇魔風。
遂使天下招提。咸從毀廢。寰中法侶。並混編甿。嗟乎。閴寂
禪居。空留宴坐之處。荒涼慧苑。無復經行之蹤。爰洎開皇。
重將修建。旋逢大業。又遇分崩。鬼哭神吟。山鳴海沸。既遭
塗炭。寧有伽藍。正法消淪。邪魔增長。於是人迷覺路。邅迴
於苦集之區。俗蔽真宗。羈絆於蓋纏之內。我大唐之有天
下也。上淩巢燧。俯視羲軒。三聖重光。萬邦一統。威加有截。
澤被無垠。掩坤絡以還淳。亘乾維而獻款。再懸佛日。重補
梵天。龍宮將八柱齊安。鷲嶺共五峯爭峻。大宏釋教。諒屬
皇朝者焉。大福先寺翻經三藏法師義淨者。范陽人也。俗
姓張氏。五代相韓之後。三台仕晉之前。朱紫分輝。貂蟬合
彩。高祖為東齊郡守。仁風遠扇。甘雨隨車。化闡六條。政行
十部。爰祖及父。俱厭俗榮。放曠一邱。逍遙三徑。含和體素。
養志恬神。摘芝秀於東山。挹清流於南㵎。可謂尋幽丹嶠。
棲偃白雲。皐鶴於是吞聲。場駒以之縶影。法師幼挺明悟。
夙彰聰敏。纔踰辯李之歲。心樂出家。甫過遊洛之年。志尋
西國。業該經史。學洞古今。總三藏之元樞。明一乘之奧義。
既而閒居習靜。息慮安禪。託彼山林。遠茲塵累。三十有七。
方遂雅懷。以咸亨二年行至廣府。發蹤結契。數乃十人。鼓
櫂昇航。惟存一己。巡南溟以遐逝。指西域以長驅。歷巖岫
之千重。淩波濤之萬里。漸屆天竺。次至王城。佛說法華。靈
峯尚在。如來成道。聖躅仍留。吠奢城中。獻蓋之跡不泯。給
孤園內。布金之地猶存。三道寶階。居然目覩。八大靈塔。邈
矣親觀。所經三十餘國。凡歷二十餘載。菩提樹下。屢攀折
以淹留。阿耨池邊。幾濯纓而藻鑑。法師慈悲作室。忍辱為
衣。長齋則一食自資。長坐則六時無倦。又古來翻譯之著。
莫不先出梵文。後資漢譯。摭詞方憑於學者。銓義別稟於
僧徒。今茲法師。不如是矣。既閑五天竺語。又詳二諦幽宗。
譯義綴文。咸由於己出。措詞定理。匪假於旁求。超漢代之
摩騰。跨秦年之羅什。所將梵本經僅四百部。合五十萬頌。
金剛座真容一鋪。舍利三百粒。以證聖元年夏五月方屆
都焉。則天大聖皇帝出震膺期。乘乾握紀。紹隆為務。宏濟
為心。爰命百寮。兼整四衆。虹幡[:#AS-FEEF:●][:#AS-FBED:●]彗日。鳳吹遏雲。香散六銖。
華飄五色。鏘鏘濟濟。煒煒煌煌。迎於上東之門。置於授記
之寺。共于闐三藏及大福先寺主沙門復禮西崇福寺主
法藏等翻華嚴經。後至大福先寺。與天竺三藏寶思未多
及授記寺主惠表沙門勝莊慈訓等譯根本部律。其大德
等莫不四禪凝慮。六度冥懷。懸法鏡於心臺。朗戒珠於性
海。詞林挺秀。將覺樹而聯芳。慧炬揚輝。澄桂輪而合影。渾
金璞玉。諒屬其人。誠梵宇之棟梁。實法門之龍象。巳翻諸
雜經律二百餘卷。繕寫云畢。尋並進內。其餘戒律諸論。方
俟後詮。五篇之教俱明。八法之因備曉。鵝珠尚護。蟲命無
傷。浮囊必取於不虧。油鉢終期於靡覆。崇聖教之紀綱。啟
含生之耳目。伏願上資先聖。長隆七廟之基。下逮微躬。恒
佐九天之命。遷懷生於壽域。致薄俗於淳源。歲稔時和。遠
安邇肅。顧以萬幾務總。四海事殷。爰憑乙夜之餘。式贊彌
天之德。課虛扣寂。聊題序云。
九日登高詩序
粵以景龍三年賓鴻九月。乘紫機之餘暇。歷翠籞以寅遊。
爾乃氣肅商郊。風驚兌野。波收元灞。澄霽色於林塘。雲歛
黃山。藹晴暉於原隰。銜蘆送響。疑傳蘇武之書。化草翻光。
似臨車允之帙。於時詔懿戚。命朝賢。屬重陽之吉辰。呈九
皐之嘉瑞。萸房薦馥。辟邪之術爰彰。菊蘂含芬。延年之驩
攸著。人以酒屬。喜見覆於金杯。文在茲乎。盍各飛於玉藻。
淵明抱菊。且浮九醞之觀。畢卓持螯。須盡一生之興。人題
四韻。同賦五言。其最後成。罰之引滿。
林光宮道岸法師像讃
戒珠皎潔。慧流清淨。身局五篇。心融八定。學綜真典。觀通
實性。維持法務。綱統僧政。律藏異兮傳芳。象教因乎光盛。
賢首國師真讃
宿植明因。專求正真。庵園晦迹。蓮界分身。闡揚釋教。拯濟
迷津。常流一雨。恒淨六塵。辨圃方開。言泉廣濬。護持忍辱。
勤修精進。講集天華。微符地震。運斯法力。殄茲魔陣。爰標
十觀。用契四禪。普斷煩惱。遐袪蓋纏。心源鑒徹。法鏡澂懸。
慧筏周運。慈燈永傳。名紫宸。聲流紺域。梵衆綱紀。僧徒
楷則。鎮洽四生。曾無懈息。播美三千。傳芳百億。
