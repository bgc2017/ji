欽定全唐文卷四百三十二
張延賞
延賞。中書令嘉貞子。本名寶符。元宗取賞延於世之義改
焉。特授左司禦率府兵曹參軍。肅宗在鳳翔。拜監察御史。
累擢太原少尹兼行軍司馬北都副留守。代宗朝拜御史
大夫。歷淮南荊南劍南西川節度觀察使。尋加吏部尚書。
貞元元年徵拜中書侍郎同中書門下平章事。三年薨。年
六十一。贈太保。諡曰成肅。
南門記
崇高莫大於君。親嚴莫大於父。君有覆燾。父有訓育。逮於
夷貊生知。禽獸性感。不俟教解也。而肖形之內。戾氣閒存。
觸瑟生災。夢牛成患。何代不有。可勝言哉。賊昢焚門。亦由
是也。族滅門覆。為愚者鑒誡。所以書其所由來。其餘則詞
存於左右壁矣。興元元年記。
張鎬
鎬字從周。博州人。天寶末拜左拾遺。歷侍御史。肅宗即位。
擢諫議大夫。遷中書侍郎同中書門下平章事。尋兼河南
節度使都統淮南諸軍事。封南陽郡公。罷為荊州大都督
府長史。代宗初更封平原郡公。授江南西道都團練觀察
等使。廣德二年卒。
諫招撫史思明奏
思明凶豎。因逆竊位。兵強則眾附。勢奪則人離。包藏不測。
禽獸無異。可以計取。難以義招。伏望不以威權假之。又滑
州防禦使許叔冀。性狡多謀。臨難必變。望追入宿衞。
諫內置道場奏
臣聞天子修福。當在安養蒼生。靖一風化。未聞區區僧教。
以致太平。伏願陛下以無為為心。不以小乘撓聖慮也。
請追諡常王傅吳兢奏
故常王傅吳兢。先朝史臣。歷踐中外。大行忠信。彰於朝野。
伏以訓誡明旨。諡法攸遵。臣早歲服膺。備知名實相副。特
乞聖恩。裦其嘉諡。
張鎰
鎰字季權。一字公度。蘇州人。以蔭授左衞兵曹參軍。累遷
殿中侍御史。乾元時遷屯田員外郎。大歷中出歷濠州壽
州刺史。建中初拜中書侍郎平章事。從德宗幸奉天。李楚
琳作亂。鎰為所殺。贈太子太傅。
論奴僕告主疏
伏見趙縱為奴所告下獄。人皆震懼。未測聖情。貞觀二年。
太宗謂侍臣曰。比有奴告其主謀逆。此極獘法。特須禁斷。
假令有謀反者。必不獨成。自有他人論之。豈藉其奴告也。
自今以後。奴告主者皆不受。盡令斬決。由是賤不得干貴。
下不得陵上。教化之本既正。悖亂之漸不生。為國之經。百
代難改。欲全其事體。實在防微。頃者長安令李濟得罪因
奴。萬年令霍晏得罪因婢。愚賤之輩。悖慢成風。主反畏之。
動遭誣告。充溢府縣。莫能斷決。建中元年五月二十八日
詔曰。準鬭競律。諸奴婢告主。非謀叛已上者。同自首法。並
準律處分。自此奴婢復順。獄訴稍息。今趙縱非叛逆。奴實
姦凶。奴在禁中。縱獨下獄。考之於法。或恐未正。將帥之功。
莫大於子儀。人臣之位。莫大於尚父。歿身未幾。墳土僅乾。
兩壻先已當辜。趙縱今又下獄。設令縱實抵法。所告非奴。
纔經數月。連罪三壻。錄勳念舊。猶或可容。况在章程。本宜
宥免。陛下方誅㣥賊。大用武臣。雖見寵於當時。恐息望於
他日。太宗之令典尚在。陛下之明詔始行。一朝偕違。不與
眾守。於教化恐失。於刑法恐煩。所益悉無。所傷至廣。臣非
私趙縱。非惡此奴。叨居股肱。職在匡弻。斯是大體。敢不極
言。伏乞聖慈。納臣愚懇。
與吐蕃盟文
唐有天下。恢奄禹跡。舟車所至。莫不率俾。以累聖重光。卜
年惟永。恢王者之丕業。被四海以聲教。與吐蕃贊普代為
婚姻。因結鄰好。安危同體。甥舅之國。將二百年。其閒或因
小忿。[:#AS-8949:⿱廾]惠為讎。封疆騷然。靡有寧歲。皇帝踐祚。愍茲黎無。
乃釋俘囚。悉歸蕃落。二國展禮。同茲協和。行人往復。累布
成命。是必詐謀不起。兵革不用矣。彼猶以兩國之要。求之
永久。古有結盟。今請用之。國家務息邊人。外其故地。[:#AS-8949:⿱廾]利
蹈義。堅盟從約。今國家所守界。涇州西至彈箏峽西口。隴
州西至清水縣。鳳州西至同父縣。暨劍南西山大渡河東。
為漢界。蕃國守鎮在蘭渭原會。西使臨洮。又東至成州。抵
劍南西界磨在些諸蠻大渡水西南。為蕃界。其兵馬鎮守
之處。州縣見有居人。彼此兩邊見屬。漢諸蠻以今所分見
住處依前為定。其黃河以北。從故新泉軍直北至大磧。南
至賀蘭山駱駞嶺為界。中間悉為閒田。盟文所有不載者。
蕃有兵馬處蕃守。漢有兵馬處漢守。不得侵越。其先未有
兵馬處。不得雜置。并築城堡耕種。今二國將相。受辭而會。
齋戒將事。告天地山川之神照臨。無得愆墜。其盟文藏於
郊廟。副在有司。二國之誠。其永保之。
李至
至。肅宗時人。
諫貸死以流人使自效疏
聖人誅亂。必先示法。令崇禮義。漢始入關。約法三章。殺人
者死。不易之法也。按將軍去榮。以朔方偏裨。提數千士。不
能整行列。挾怨殺縣令。有犯上之逆。或曰。去榮善守。陝新
下。非去榮不可守。臣謂不然。李光弻守太原。程千里守上
黨。許叔冀守靈昌。魯炅守南陽。賈賁守雍邱。張巡守睢陽。
初無去榮。未聞賊能下也。以一能而免死。彼弧矢絕倫。劍
術無前者。恃能犯上。何以止之。若赦去榮。誅將來。是法不
一。而招罪人也。惜一去榮。殺十去榮之材。其傷蓋多。彼逆
亂之人。有逆於此而順於彼乎。亂富平而治於陝乎。悖縣
令能不悖於君乎。律令者。太宗之律令。陛下不可以一士
小材。廢祖宗大法。
鄭叔清
叔清。至德中官侍御史江淮東西淮南道宣諭使。
鬻爵條格奏
承前諸使下詔納錢物。多給空名告身。雖假以官。賞其忠
義。猶未盡才能。今皆量文武才藝。兼情願穩便。據條格擬。
同申奏聞。便寫告身。諸道士女道士僧尼如納錢。請准敕
迴授餘人。并情願還俗授官勳邑號等亦聽。如無人迴授。
及不願還俗者。准法不合畜奴婢田宅資財。既助國納錢。
不可更拘常格。其所有資財。能率十分納三分助國。餘七
分並任終身自蔭。身歿之後。亦任迴與近親。又准敕納錢
百千文。與明經出身。如曾受業。粗通帖策。修身慎行。鄉曲
所知者。量減二十千文。如先經舉送。到省落第。灼然有憑。
帖策不甚寥落者。減五十千文。若粗識文字者。准元敕處
分。未曾讀學。不識文字者。加三十千。應授職事官并勳階
號及贈官等。有合蔭子孫者。如戶內兼蔭丁中三人以上
免課役者。加一百千文。每加一丁中累加三十千文。其商
賈准令所在收稅。如能據所有資財。十分納四助軍者。便
與終身優復。如於敕條外有悉以家產助國。嘉其竭誠。待
以非次。如先出身及官資。並量資歷好惡。各據本條格例。
節級優加擬授。如七十以上情願授致仕官者。每色內量
十分減二分錢。
韓穎
穎。乾元元年知司天臺事。
請定五官正朝冠奏
五官正奉敕創置。其官職配五方。上稽五緯。臣請冠上加
一星珠。衣從本方正色。每至元日冬至朔望朝會及諸大
禮。即服以朝見。仍望永為恒式。
劉源
源。彭城人。永泰元年為侍御史。累擢夏州節度使。
請置銀川監牧奏
自太和七年十一月一日。于銀川置監城收管㣥牧。今計
孳生馬七千餘匹。今饒州南界有空閒地。周迴二百餘里。
四面懸絕。賊路不通。只置三五十人。守其要害。即牧放無
虞。是臣當管界內。並非百姓佃食。請割隸監司。久遠之計。
劉寬
寬。夏州節度使源弟。官侍御史。
諫中官打人表
臣某言。臣生逢昌運。謬列班行。官為御史。職在舉事。齒髮
始壯。名籍已至。在臣至微。誠為多幸。所以愛惜朝廷宗廟
之意。與元老大臣不殊。臣昨遇郊禋。得陪盛禮。見執事者
說陛下饗獻太廟。至穆宗皇帝第九室。跪起嗚咽。感動神
人。臣不覺涕淚。知陛下孝德可以化天下矣。又至圜丘。覩
陛下升降嚴恭之禮。不覺手足舞蹈。知陛下誠敬可以達
神明矣。如嚮者數事。非根於生知。稟於天授。固非一朝一
夕之所能致。推是而論。則三皇之德必可侔。五帝之業不
足跂。洎車駕即路。臣實先馳。至丹鳳門南。禮物備具。忽聞
傳說云。適有白身數十人。於金雞竿下。奪囚崔發。亂打致
死。有司救止。力不能禁。兵仗紛紜。僅以格戰。瓦礫交下。傍
中朝臣。不勝驚痛。蓋惜其無知。毀損聖德也如此。崔發為
縣令。有事當之罪。抵朝廷之法。有不赦之科。斷自宸衷。寘
諸刑典。則可矣。豈得下人肆意。騁憾一時。紊亂綱紀。敗失
國體。豈可使縱恣漸隳也。儻陛下欲杜將來之萌。絕偏黨
之說。俾罪人斯得。正是刑名。則太平之業。日益崇矣。臣又
以為今日搆扇。人數至多。若盡加誅。恐非中典。苟捨而不
問。實蠧大猷。以臣愚見。莫如敕左右軍使尋求首謀者一
二十輩。下明詔以示海內。知人臣無專殺之文。乘閒之謀。
不敢萌貯。庶無私之德。與日月盡明。又伏聆今日赦書。求
理至切。令諫臣論事。遣憲吏執法。乘輿服御。志在抑損。又
以見陛下遵禹湯之旨。同堯舜之求。臣為耳目。若有所聞。
而不上啟。是臣負陛下之深也。焉敢不言。不勝慺慺懇切
之至。
僕固懷恩
懷恩。鐵勒部人。世襲都督。天寶中加左領軍大將軍。從郭
子儀李光弼廣平王破賊。前後皆立殊功。加開府儀同三
司鴻臚卿。封豐國公。乾元二年進封大寧郡王。加工部尚
書。代宗即位。加同中書門下平章事。授河北副元帥尚書
左僕射兼中書令靈州大都督府長史單于鎮北大都護
朔方節度使。加太子少師。充朔方都知兵馬使同節度副
大使。廣德改元。冊勳拜太保。仍賜鐵券。名藏太廟。畫像淩
烟閣。辛雲京與懷恩有隙。奏其反狀。懷恩令子瑒率眾攻
雲京。進圍榆次。朝廷以郭子儀代懷恩。子儀至河中。懷恩
率麾下數百騎渡河。北走靈武。嘯聚亡命。上念其勳舊。遙
授太師兼中書令大寧王。永泰元年。懷恩糺合諸番。南犯
京師。至鳴沙縣病甚。還死靈武。部曲焚其尸以葬。
陳情書
廣德元年八月二十三日。開府儀同三司尚書左僕射兼
中書令朔方節度副大使河北副元帥上柱國大寧郡王
臣懷恩。刺肝瀝血。謹頓首頓首。上書寶應聖文神武皇帝
陛下。臣家本蕃夷。代居邊塞。爰自祖父。早沐國恩。臣年未
弱冠。即蒙上皇驅策。出入生死。竭力疆埸。叨承先帝報功
時年已授特進。洎乎祿山作亂。大振王師。臣累任偏裨。決
死靖難。上以安社稷。下以拯生靈。仗皇天之威神。滅狂胡
之醜類。無何。思明繼逆。又據東周。宸極不安。海內騰沸。臣
謬承大行皇帝委任。授以兵權。誓雪國讎。以匡時難。闔門
忠烈。咸願殺身。野戰攻城。皆先士卒。兄弟死於陣敵。子姪
沒於軍前。九族之親。十不存一。縱有在者。瘡痍徧身。况陛
下潛龍之時。親統師旅。臣忝事麾下。陛下悉臣愚誠。大行
皇帝未捐宮館之時。臣頻立微效。累霑官賞。遂被輔國等
讒害。幾至破家。便奪兵權。逾年宿衞。臣雖內省無疚。終懼
讒佞傾危。以日繼時。命懸秋葉。至將歸骨泉壤。永謝明時。
幸遇陛下龍躍天衢。繼纘鴻業。知臣負謗。察臣丹心。遂開
獨見之明。杜絕眾多之口。特拔臣於汧隴。再任臣於朔方。
誠謂遊魂返骸。枯骨再肉。使臣得竭駑蹇之力。效錐刀之
功。上答陛下再造之恩。下展微臣犬馬之志。去年秋末。回
紇仗義而來。士庶不知。悉皆驚駭。陛下以臣與其姻婭。令
至太原祇迎。一切事宜。許臣逐便處置。遂與可汗計議。分
道用兵。剋復洛陽。平蕩幽薊。惟有神策兵馬。頓軍獨住陳
留。可汗時在洛陽。即被朝恩猜阻。要為流議。已失蕃情。臣
自平賊却迴。天恩又令餞送。臣遂罄竭家產。為國周旋。發
遣外蕃。貴圖上道。行至山北。被奉先雲京共生異見妄作。
加諸閉城不出祇迎。仍令潛行竊盜。蕃夷怨怒。早欲相讎。
臣遂彌縫。方得出界。及其祖餞事了。迴至太原。臣忝跡鼎
司。又承重寄。奉先雲京曾無禮數。閉關不出相看。臣遂過
汾州。休息士馬。凡經數日。不遣一介知聞。自以行事乖疎。
恐臣先有論奏。遂乃構其謗讟。妄起異端。扇動軍城。以為
設備。又臣從潞府過日。見抱玉祇迎回紇。庶事用心。懇稱
家資。罄於公用。又與臣馬兼銀器四事。臣於回紇處得絹。
便與抱玉二千匹。以充答贈。今被抱玉共相組織。將此往
來之貺。便為結托之私。貴在厚誣。務相傾奪。陛下不垂明
察。採聽流言。欲令忠直之臣。枉陷讒邪之黨。臣實不欺天
地。不負神明。夙夜三思。臣罪有六。往年同羅背叛。河曲騷
然。經略數軍。兵圍不解。臣不顧老母。走投靈州。先帝嘉臣
忠誠。遂遣徵兵討叛。使得河曲清泰。賊徒奔亡。是臣不忠
於國。其罪一也。臣男玢嘗被同羅虜將。蓋亦制不由已。旋
即棄逆歸順。却來投臣。臣斬之以令士眾。且臣不愛骨肉
之重。而徇忠義之誠。是臣不忠於國。其罪二也。臣有二女。
俱聘遠蕃。為國和親。合從討難。致使賊徒殄滅。寰宇清平。
是臣不忠於國。其罪三也。臣及男瑒。不顧危亡。身先行陣。
父子效命。志寧邦家。是臣不忠於國。其罪四也。陛下委臣
副元帥之權。令臣指麾河北。其新附節度使。皆握強兵。臣
之撫綏。悉安反側。州縣既定。賦稅以時。是臣不忠於國。其
罪五也。臣叶和回紇。戡定兇徒。天下削平。蕃夷歸國。使其
永為鄰好。義著急難。萬姓安寧。干戈止息。二聖山陵事畢。
陛下忠孝兩全。是臣不忠於國。其罪六也。臣既負六罪。誠
合萬誅。延頸轅門。以待斧鑕。過此以往。更無他違。陛下若
以此誅臣。何異伍子胥存吳。卒浮屍於江上。大夫種霸越。
終賜劍於稽山。唯當吞恨九泉。銜冤千古。復何訴哉。復何
訴哉。且葵藿尚解仰陽。犬馬猶能戀主。臣忝恩至重。委任
非輕。夙夜思奉天顏。豈暫心離魏闕。誠恐以忠獲罪。龜鏡
不遙。頃者來瑱受誅。朝廷不示其罪。天下忠義。從此生疑。
况來瑱功業素高。人多所忌。不審聖衷獨斷。復為姦臣弄
權。臣欲入朝。恐罹斯禍。諸道節度使皆懼。非臣獨敢如此。
近聞追詔數人。並皆不至。實畏中官讒口。又懼陛下損傷。
豈唯是臣不忠。只為回邪在側。且臣前後所奏駱奉先詞
情。非不摭實。陛下竟無處置。寵用彌深。皆由同類相從。致
蒙蔽聖聰。人皆懼死。誰復敢言。臣義切君臣。志憂社稷。若
無極諫。有負聖朝。敢肆愚忠。以干鼎鑊。况今西有犬戎背
亂。東有吳越不庭。均房㣥盜縱橫。鄜坊稽胡草擾。陛下不
思外禦。而乃內忌忠良。何以混一車書。而使梯航納賮。天
下至大。豈可暫輕。伏承四方敷奏之人。引對之時。陛下皆
云與驃騎商量。曾不委宰臣可否。或有稽留數月。不放歸
還。遠近之心。轉加疑阻。且臣朔方將士。功效最高。為先帝
中興主人。是陛下蒙塵故吏。曾不別加優獎。却信嫉妬謗
詞。子儀先已被猜。臣今又遭毀黷。弓藏鳥盡。兔死犬烹。臣
昔謂非。今方知實。且臣息軍汾上。關鍵大開。牧馬放羊。曾
無守備。分兵數郡。貴免般糧。勸課農桑。務安黎庶。有何狀
跡。而涉異端。陛下必信矯詞。何殊指鹿為馬。陛下儻斥逐
邪佞。親附忠良。蠲削狐疑。敷陳政化。使君臣無二。天下歸
心。則窺邊之戎。不足為患。梗命之寇。將復何憂。偃武修文。
其則不遠。陛下若不納愚懇。且貴因循。臣實不敢保家。陛
下豈能安國。忠言利行。良藥愈病。伏惟陛下圖之。臣今戎
事已安。糧儲且繼。深願一至闕下。披露心肝。再覩聖顏。萬
死無恨。臣欲公然進發。慮恐將士留連。臣今便託巡晉絳
等州。於彼遷延且住。謹遣押衙開府儀同三司試太常卿
張休臧先進書。兼口奏事。伏惟陛下覽臣此書。知臣誠懇。
特垂聖斷。勿議近臣。待臣如初。浮謗不入。臣當死節王命。
誓酬國恩。仍請遣一介專使。至絳州問臣。臣即便與同行。
冀獲蹈舞軒陛。鄙臣愚慮。不顧死亡。輕觸天威。戰汗無地。
張懷瓘
懷瓘。海陵人。開元中官鄂州司馬翰林院供奉。
書斷序
昔庖犧氏畫卦以立象。軒轅氏造字以設教。至於堯舜之
世。則煥乎有文章。其後盛於商周。備夫秦漢。固夫所由遠
矣。文章之為用。必假乎書。書之為徵。期合乎道。故能發揮
文者。莫近乎書。若乃思賢哲於千載。覽陳迹於縑。謀猷在
覿。作事粲然。言察深衷。使百代無隱。斯可尚也。及夫身處
一方。含情萬里。摽拔志氣。黼藻精靈。披封覩迹。欣如會面。
又可樂也。爾其初之微也。蓋因象以瞳矓。眇不如其變化。
範圍無體。應會無方。考沖漠以立形。齊萬殊而一貫。合冥。
吸至精。資運動於風神。頤浩然於潤色。爾其終之彰也。流
芳液於筆端。忽飛騰而光赫。或體殊而勢接。若雙樹之交
葉。或區分而氣運。似兩井之通泉。麻蓬相扶。津澤潛應。離
而不絕。曳獨蠒之絲。卓爾孤標。竦危峰之石。龍騰鳳翥。若
飛若驚。雷烻燿火[:#AS-FBED:●]蒦。離披爛漫。翕如雲布。曳若星流。朱
焰綠烟。乍合乍散。飄風驟雨。雷怒霆激。吁可駭也。信足以
張皇當世。軌範後人矣。至若磔髦竦骨。裨短截長。有似夫
忠臣抗直。補過匡主之節也。矩折規轉。却密就疎。有似夫
孝子承順。慎終思遠之心也。耀質含章。或柔或剛。有似夫
哲人行藏。知進知退之行也。固其發迹多端。觸變成態。或
分鋒各讓。或合勢交侵。亦猶五常之與五行。雖相剋而相
生。亦相反而相成。豈物類之能象。實微妙而難名。詩云。鼓
鐘欽欽。鼓瑟鼓琴。笙磬同音。是之謂也。使夫觀者玩跡探
情。循由察變。運思無已。不知其然。[:#AS-9061:⿰王褱]寶盈矚。坐啟東山之
府。明珠曜掌。頓傾南海之資。雖彼迹已緘。而遺情未盡。心
存目想。欲罷不能。非夫妙之至者。何以及此。且其學者察
彼規模。采其元妙。技由心付。暗以目成。或筆下始思。困於
鈍滯。或不思而製。敗於脫略。心不能授之於手。手不能受
之於心。雖自已而可求。終杳茫而無獲。又可怪矣。及乎意
與靈通。筆與冥運。神將化合。變出無方。雖龍伯挈鰲之勇。
不能量其力。雄圖應籙之帝。不能抑其高。幽思入於毫閒。
逸氣彌於宇內。鬼出神入。追虛捕微。則非言象筌蹄所能
存亡也。夫幼童而守一藝。白首而後能言。固不可恃才曜
識。以為率爾可知也。且知之不易。得之有難。千有餘年。數
人而已。昔之評者。或以今不逮古。質殊醜妍。推察疵瑕。妄
增羽翼。自我相物。求諸合已。悉為鑒不圓通也。亦由倉黃
者唱首。冥昧者繼聲。風議混然。罕詳孰是。及兼論文字始
祖。各執異端。臆說蜂飛。竟無稽古。蓋眩如也。懷瓘質被愚
蒙。識非通敏。承先人之遺訓。或紀錄萬一。輒欲芟夷浮議。
揚[:#AS-81EB:⿰⺘⿱宀隹]古今。拔狐疑之根。解紛挐之結。考窮乖謬。敢無隱於
昔賢。探索幽微。庶不欺於元匠。爰自黃帝史籀蒼頡。迄於
皇朝黃門侍郎盧藏用。凡三千二百餘年。書有十體源流。
學有三品優劣。今敘其源流之異。著十贊一論。較其優劣
之差。為神妙能三品。人為一傳。亦有隨事附著。通為一評。
究其臧否。分成上中下三卷。名曰書斷。其目錄如此。庶儒
流君子。知小學亦務焉。
文字論
論曰。文字者。總而為言。若分而為義。則文者祖父。字者子
孫。察其物形。得其文理。故謂之曰文。母子相生。孳乳寖多。
因名之為字。題於竹帛。則目之曰書。文也者。其道煥焉。日
月星辰。天之文也。五嶽四瀆。地之文也。城闕朝儀。人之文
也。字之與書。理亦歸一。因文為用。相須而成。名言諸無。宰
制㣥有。何幽不貫。何遠不經。可謂事而應博。範圍宇宙。分
別陰陽。川原高下之可居。土壤沃瘠之可植。是以八荒籍
焉。綱紀人倫。顯明正體。君父尊嚴。而愛敬盡禮。長幼班別。
而上下有序。是以大道行焉。闡墳典之大猷。成國家之盛
業者。莫近乎書。其後能者。加之以元妙。故有翰墨之道生
焉。世之賢達。莫能珍貴。時有吏部蘇侍郎晉。兵部王員
外翰。俱朝端英秀。詞場雄伯。王謂僕曰。文章雖久游心。翰
墨近甚留意。若此妙事。古來少有知者。今擬討論之。欲造
書賦。兼與公作書斷後序。王僧虔雖有賦。王儉製其序。殊
不足動人。如陸平原文賦。實為名作。若不造極境。無由伏
後世人心。不知書之深意。與文若為差別。雖未窮其精微。
粗欲知其梗槩。公試為薄言之。僕答曰。深識書者。唯觀神
彩。不見字形。若精意元覽。則物無遺照。何有不通。王曰。幸
為言之。僕曰。文則數言乃成其意。書則一字已見其心。可
謂得易之道。欲知其妙。初觀莫測。久視彌珍。雖書已緘藏。
而心追目極。情猶眷眷者。足為妙矣。然須考其發意所由。
從心者為上。從眼者為下。先其草創立體。後其因循著名。
雖功用多而有聲。終天性少而無象。同乎糟粕。其味可知。
不由靈臺。必乏神氣。其形悴者。其心不長。狀貌顯而易明。
風神隱而難辨。有若賢才君子。立行立言。言則可知。行不
可見。自非冥心元照。閉目深視。則識不盡矣。可以心契。非
可言宣。別經旬月後見。乃有愧色。云書道亦太元微。翰與
蘇侍郎初並輕忽之。以為賦不足言者。今始知也。極難下
語。不比於文賦。書道尤廣。雖沉思多日。言不盡竟。竟不
能成。僕謂曰。員外用心尚疎。在萬事皆有細微之理。而況
乎書。凡展臂曰尋。倍尋曰常。人閒無不盡解。若智者出乎
尋常之外。入乎幽隱之閒。追虛捕微。探奇掇妙。人縱思之。
則盡不能解。用心精粗之異。有過於是。心若不有異照。口
必不能異言。況有異能之事乎。請以此理推之。後見蘇云。
近與王員外相見。知不作賦也。詩云。引喻少語不能盡。會
通之識更共觀。張所商[:#AS-81EB:⿰⺘⿱宀隹]先賢書處。看見所品藻優劣。二
人平章。遂能觸類比興。意且無限。言之無涯。古昔已來。未
之見也。若其為賦。應不足難。蘇且說因謂僕曰。看公於書
道無所不通。自運筆固合窮於精妙。何謂鍾王。頃爾遼闊。
公且自評書至何境界。與誰等倫。僕答曰。天地無全功。萬
物無全用。妙理何可備該。常歎書不盡言。僕雖知之於言。
古人得之於書。且知者博於聞見。或可能知。得者非假以
天資。必不能得。是以知之與得。猶書之比言。俱有雲塵之
懸。所令自評。敢違雅意。夫鍾王真行。一古一今。各有自然
天骨。有千里之迹。邈不可追。今之自然。可以比於虞褚而
已。其草諸賢未盡之得。唯張有道創意物象。近於自然。又
精熟絕倫。是其長也。其書勢不斷絕。上下鉤連。雖然如鐵
並集。若不能區別二家尊幼。混雜百年。檢探何知。是其短
也。夫人識在賢名。用在斷割。不分涇渭。餘何足云。僕今所
制。不師古法。探文墨之妙有。索萬物之元精。以筋骨立形。
以神情潤色。雖迹在塵壤。而志出雲霄。靈變無常。務於飛
動。或若擒虎豹。有強梁挐攫之形。若執蛟螭。見蚴蟉盤旋
之勢。探彼意象。入此規模。忽若電飛。忽疑星墜。氣勢生乎
流便。精魄出乎鋒芒。如觀之欲其駭目驚心。肅然如可畏
也。數百年內。方擬獨步其閒。自評若斯。僕未審如何也。蘇
笑曰。令公自評。何乃自飭。文雖矜耀。理亦兼通。達人不已
私。盛德亦微損。其後僕賦成。往呈之。遇禇恩光萬希莊包
融並會。眾讀賦訖。多有賞激。蘇謂三子曰。晉及員外。俱造
書賦。歷旬不成。今此觀之。固非思慮所際也。萬謂僕曰。文
與書。被公與陸機已把斷也。世應無敢為賦者。蘇曰。此事
必然也。包曰。知音看文章。所貴言得失。其何為競悅耳而
諛面。此賦雖能。豈得盡善。無今而乏古。論書道則妍華有
餘。考賦體則風雅不足。纔可共梁已下來並轡。未得將宋
已上齊驅。此議如何。褚曰。誠如所評。賦非不能。然於張當
分之中。乃小小者耳。其書斷三卷。實為妙絕。猶蓬山滄海。
吐納風雲。禽獸魚龍。于何不有。見者莫不心醉。後學得漁
獵其中。實不朽之盛事。
二王書錄
夫翰墨之妙。多以身後騰聲。二王之書。當世見貴。獻之嘗
與文帝十許紙。題最後云。下官此書甚合作。願聊存之。此
書為桓元所寶。元愛重二王。不能釋手。乃撰縑素及紙書
正行之尤美者。各為一帙。嘗置左右。及南奔。雖甚狼狽。猶
以自隨。將敗。並投於江。晉代裝書。真草渾雜。背紙皺起。蔚
宗裝持。微為小勝。宋孝武又使徐爰持獲十紙為一卷。明
帝料閱舊閟。并遣使三吳。鳩集散逸。詔虞和巢尚之徐希
秀孫奉伯等更加編次。咸以二文為度。二王縑素書珊瑚
軸二帙二十四卷。紙書金軸二帙二十四卷。又紙書玳瑁
軸五帙五十卷。并金題玉燮織成帶。又扇書二卷。又紙書
飛白章草二帙十五卷。並㫋檀軸。又紙書戲字一帙十二
卷。並書之冠冕也。自此以下。別有三品書凡五十二帙五
百二十卷。並㫋檀軸。其新購獲者。為六帙一百二十卷。既
經喪亂。各所遺失。齊高帝朝書府古跡。唯有十二帙。以示
王僧虔。仍更就求散逸。僧虔以帙中所無者。得張芝索
靖衞伯儒吳大皇帝景帝歸命侯王導王洽王珉張翼桓
元等十卷。其與帙中所同者。王恬王珣王凝之王徽之王
允之。並奏入祕閣。梁武帝尤好圖書。搜訪天下。大有所獲。
以舊裝堅強。字有損壞。天監中。敕朱[:#AS-82FA:●]徐僧權唐懷允姚
懷珍沈熾文等拆而裝之。更加題檢。二王書大凡七十八
帙七百六十七卷。並珊瑚軸織成帙。金題玉燮。侯景篡逆。
緘在書府。平侯景後。王僧辨搜括。並送江陵。承聖末。魏師
襲荊州。城陷。元帝將降。其夜。乃集古今圖書十四萬卷。并
大小二王迹。遣後閣舍人高善寶焚之。吳越寶劍。並將作
斫柱。乃嘆曰。蕭世誠遂至於此。文武之道。今夜窮乎。歷代
祕寶。並為煨燼矣。周將于謹普六茹忠等。並摭拾遺逸。凡
四十卷。將歸長安。大業末。煬帝幸江都。祕府圖書。多將行
從。中道船沒。大半淪棄。其閒得存。所餘無幾。弒逆之後。並
歸宇文化及。至遼城。為竇建德所破。並皆亡失。留東都者。
後入王充。充平。始歸天府。貞觀十三年。敕購求右軍書。並
貴價酬值。四方妙跡。靡不畢至。敕起居郎褚遂良校書郎
王知敬等。於元武門西長波門外料。內出右軍書。共相參
校。令典儀王行真裝之。梁朝舊裝紙見在者。但裁翦而
已。右軍書大凡二千二百九十紙。裝為十三帙一百二十
八卷。真書五十紙。一帙八卷。隨木長短為度。行書二百四
十紙。四帙四十卷。四尺為度。草書二千紙。八帙八十卷。以
一丈二尺為度。並金鏤雜寶裝軸織成帙。其書每縫皆用
小印印之。其文曰貞觀。大令書不之購也。天府之內。僅有
存焉。古之名書。歷代帝王。莫不珍寶。齊宋以前。大有散失。
及梁武帝鳩集所獲。尚不可勝數。並珊瑚軸織成帙。金題
玉燮。二王書大凡一萬五千紙。元帝狂悖。焚燒將盡。文皇
帝盡價購求。天下畢至。大王真書唯得五十紙。行書二百
四十紙。草書二十紙。並以金寶裝飾。今天府所有。真書不
滿十紙。行書數十紙。草書數百紙。共有二百一十八卷。小
王四十卷。張芝一卷。張昶一卷。並檀軸錦標而已。既所不
尚。散在人閒。或有進獻。多推於翰林雜書中。玉石混居。薰
蕕同器。然書跡不易得。寶之如玉。棄之如土。豈徒書也。人
亦如之。用行舍藏。言行之閒。不可玷缺。亦猶蘭桂雖在幽
隱。不以無人而不芳也。往在翰林中。見古鐘二枚。高二尺。
圍尺餘。上有古人三百許字。紀夏禹功績。字皆紫磨金鈿。
光彩射人。似大篆而神彩驚人。非其時。不敢聞奏。棄於泥
土中。與瓦礫同也。然濫吹之事。其來久矣。且如張翼及僧
惠式效右軍。時人不能辨。近有釋智永。臨寫草帖。幾欲亂
真。至如宋朝。多學大令。其康昕王僧虔薄紹之羊欣等。欲
混其臭味。是以二王書中。多有偽跡。好事所蓄。尤宜精審。
倘所寶同乎燕石。翻為有識所嗤也。乾元三年五月日錄。
玉堂禁經
夫人工書。須從師授。必先識勢。乃可加功。功勢既明。則務(
闕二字)遲[:#AS-8DBB:⿰⺡⿱止⿰]分矣。無繫拘跔。拘跔既亡。求諸變態之旨。在於
奮研之理。資於異狀。異狀之變。無溺荒僻。荒僻去矣。務於
神彩。神彩之至。幾於元微。則宕逸無方矣。設乃一向規矩。
隨其工拙。以追肥瘦之體。疎密齊平之狀。過乃戒之於速。
留乃畏之於遲。進退生疑。否臧不決。運用迷於筆前。震動
惑於手下。若此欲速造元微。未之有也。今論點畫偏傍。用
筆向背。皆宗鍾元常王逸少。兼遞代傳變。各有所由。備其
軌範。並列條貫。
書議
昔仲尼修書。始自堯舜。堯舜王天下。煥乎其有文章。文章
發揮。書道尚矣。夏殷之世。能者挺生。秦漢之閒。諸體閒出。
元猷冥運。妙用天資。追虛捕微。鬼神不容其潛匿。感通應
變。言象不測其存亡。奇寶盈乎東山。明珠溢乎南海。其道
有貴而稱聖。其迹有祕而莫傳。理不可盡之於詞。妙不可
窮之於筆。非夫通元達微。何可至於此乎。乃不朽之盛事。
故敘而論之。夫草樹各務生氣。不自埋沒。況禽獸乎。況人
倫乎。猛獸鷙鳥。神彩各異。書道法此。其古文篆籀。時罕行
用者。皆闕而不議。議者真正藳草之閒。或麟鳳羽毛。龜龍
介甲。亦無所不錄。其有名跡俱顯者。一十九人。列之於後。
書估
有好事公子。頻紆雅顧。問及自古名書。頗為定其差等。曰
可謂知書矣。夫丹素異好。愛惡罕同。若鑒不圓通。則各守
封執。是以世議紛揉。何不制其品格。豁彼疑心哉。且曰。公
子貴斯道也。感之乃為其估。貴賤既辨。優劣了然。固取世
人易解。遂以王羲之為標準。如大王草書字值。一百五十
字乃敵一行行書。三行行書敵一行真正。偏帖則爾。至今
如樂毅黃庭畫贊累表告誓等。但得成篇。則為國寶。不可
計以字數。或千或萬。惟鑒別之精也。他皆倣此。近日有鍾
尚書紹京。亦為好事。不惜大費。破產求書。計用數百萬貫
錢。唯市得右軍行書五紙。不能致真書一字。崔張之跡。固
乃寂然。唯天府之內。僅有存焉。如小王書。所貴合作者。若
藳行之閒。有興合者。則逸氣蓋世。千古獨立。家尊纔可為
其弟子爾。子敬年十五六時。嘗白逸少云。古之章草。未能
宏逸。頓異真體。今窮偽略之理。極草縱之致。不若藳行之
閒。於往法固殊。大人宜改體。逸少笑而不答。及其業成之
後。神用獨超。天姿特秀。流傳易。志在驚奇。峻嶮高深。起自
此子。然時有敗累。不顧疵瑕。故減於右軍行書之價。可謂
子為神俊。父得靈和。父子真行。固為百代之楷法。然文質
相沿。立其三古。貴賤殊品。置其五等。三古者。篆籀為上古。
鍾張為中古。羲為下古。上古但有其真。中古乃曠世奇跡。
可貴可重。有購求者。宜懸之千金。或時不尚書。薰蕕同器。
假如委之衢路。猶可字償千金。其杜度崔瑗。可與伯英價
等。然志乃尤古。力亦漸大。唯妍媚不逮於張芝。衞瓘可與
張為兄弟。索靖則雄逸過之。且以右軍真書妙極。又人閒
切須。是以價齊中古。古遠稀世。非無降差。崔張玉也。逸少
金也。大賈則貴其玉。小商則重其金。膚淺之人。多任真耳。
但知以王書為最。真草一概。略無差殊。豈悟右軍之書。
自有五等。
書斷評
蓋一味之嗜。五味不同。殊音之發。契物斯失。方類相襲。且
或如彼。况書之臧否。情之愛惡無偏乎。若毫釐較量。誰驗
準的。推其大率。可以言詮。觀昔賢之評書。或有不當。王僧
虔云。亡從祖中書令筆力過子敬者。君子周而不比。乃有
黨乎。梁武帝云。鍾繇書法十有二卷。世之書者。多師二王。
元帝逸迹。曾不睥睨。競巧趨精細。殆同神機。逸少至於學
鍾藝巧。及其獨運。意疎字緩。譬猶楚音夏習。不能無楚。子
敬之不逮真。亦劣章草。然觀其行草之會。則神勇蓋世。兄
之於父。猶擬抗行。比之鍾張。雖勍敵。仍有擒孟之勢。夫天
下之能事。悉難就也。假如效蕭子雲書。雖則童孺。但至效
數日。見者無不云學蕭書。欲窺鍾公。其墻數仞。罕得其門
者。小王則若驚風拔樹。大力移山。其欲效之。立見僵仆。可
知而不可得也。然小王嘗與謝安書。意必珍錄。乃題後答
之。亦以為恨。或云。安問子敬。君書何如家君。答云。固當不
同。安云。外論殊不爾。又云。人那得知。此乃短謝公也。羊欣
云。張字形不及古。自然不如小王。虞龢云。古質而今妍。數
之常。愛妍而薄質。人之情。鍾張方之二王。可謂古矣。豈得
無妍質之殊。父子之間。又為今古。子敬窮其妍妙。固其宜
也。並以小王居勝。達人通論。不其然乎。羊欣云。右軍古今
莫二。虞龢云。獻之始學父書。正體乃不相似。至於筆絕章
草。殊相擬類。筆跡流澤。婉轉妍媚。乃欲過之。王僧虔云。獻
之骨勢不及父。媚越過之。蕭子良云。崔張以來。歸美於逸
少。僕不見前古人之迹。計亦無過之。孫過庭云。元常專工
於隸書。伯英猶精於草體。彼之二美。而羲獻兼之。並有得
也。夫椎輪為大輅之始。以椎輪之朴。不如大輅之華。蓋以
拙勝工。豈以文勝質。若謂文勝質。諸子不逮周孔。復何疑
哉。或以法可傳。則輪扁不能授之於子。是知一致而百慮。
異軌而同奔。鍾張雖草創稱能。二王乃差池稱妙。若以居
先則勝。鍾張亦有所師。固不可文質先後而求之。蓋一以
貫之求其合。天下之達道也。雖則齊聖躋神。妙各有最。若
真書古雅。道合神明。則元常第一。若真行妍美。粉黛無施。
則逸少第一。若章草古逸。極致高深。則伯度第一。若章則
勁骨。天縱草則。變化無方。則伯英第一。其問備精諸體。唯
獨右軍。次至大令。然子敬可謂武盡美矣。未盡善也。逸少
可謂韶盡美矣。又盡善也。然此五賢。各能盡心而躋於聖。
或有侮毀。亦猶日月之蝕。無損於明。白雲在天。瞻望悠邈。
固同為終古獨絕。百世之模楷。高步於人倫之表。棲遲於
墨妙之門。不可以規矩其形。律呂其度。鵬搏龍躍。絕迹霄
漢。所謂得元珠於赤水矣。其或繼書者。雖百世可知。然史
籀李斯。即字書累葉之祖。其所製作。並神妙至極。蓋無等
夷。八分書則伯喈制勝。出世獨立。誰敢比肩。至如崔及小
張韋衛皇索等。雖則同品。不居其最。並不備載較量。然各
峻彼雲峯。增其海派。使後世資瞻仰而露潤焉。趙壹有貶
草之論。仍笑重張芝書為祕寶者。嗟夫。道不同。不相為謀。
夫藝之在己。如木之加實。草之增葉。繪以衆色為章。食以
五味而美。亦猶八卦成列。八音克諧。聾瞽之人。不知其謂。
若知其故。耳想心識。自該通審。其不知。則聾瞽者耳。庾尚
書以臧否相推。而列九品。升阮研與衛瓘索靖韋誕皇象
鍾會同居第三等。此若棠杜之樹。植橘柚之林。又抑薄紹
之與齊高帝等三十人同為第七等。亦猶屈鹽梅之量。處
掾屬之伍。李夫人以程邈居第一品。且書傳所載。程剏為
隸法。其於工拙。蔑爾無聞。遺迹又無。何以知其品第。又云。
梁氏石書。雅敬於韋蔡。以梁比蔡。豈不懸絕。又張昶伯英
之弟。妙於草隸八分。混兄之書。故謂之亞聖。衛恒兼精體
勢。時人云得伯英之骨。並居第四。仍與漢王同流。又黜桓
元謝安蕭子雲釋智永陸柬之等與王知敬同居第五等。
若此數子。豈與埒能。嗜好不同。又加之以言。况可盡之於
剛柔。消息貴乎適宜。形象無常。不可典要。固難評也。蕭子
雲言欲作二王論草隸法。言不盡意。遂不能成。又云。頃得
書意轉深。點畫之間。所言不得盡其妙者。事事皆然。誠哉
是言也。藝成而下。德成而上。然書之為用。施於竹帛。千載
不朽。亦猶愈沒沒而無聞哉。萬事無情。勝寄在我。苟視迹
而合趣。或循幹而得人。雖身沈而名飛。冀托之以神契。每
見片善。何慶如之。懷瓘恨不果遊目天府。備觀名迹。徒勤
勞乎其所未聞。祈求乎其所未見。今錄所聞見。粗如前列。
學慙於博。識不迨能。繕奇纘異。多所未盡。且如抱絕俗之
才。孤秀之質。不容于世。或復何恨。故孔子曰。博學深謀而
不遇者眾矣。何獨某哉。然識貴行藏。行忌明潔。至人晦迹。
其可盡知。開元甲子歲。廣陵臥疾。始焉草創。其觸類生變。
萬物為象。庶乎周易之體也。其一字襃貶。微言勸戒。竊乎
春秋之意也。其不虛美。不隱惡。近平馬遷之書也。冀其眾
美。以成一家之言。雖知不知為上。然獨善之與兼濟。取捨
其為孰多。童蒙有救。思盈半矣。且二王既沒。書或在茲。語
曰。能言之者。未必能行。能行之者。未必能言。何必備能。而
後為評。歲洎丁卯。荐筆削焉。
書斷論
夫卦象所以陰隲其理。文字所以宣載其能。卦則渾天地
之窈冥。祕鬼神之變化。文能以發揮其道。幽贊其功。是知
卦象者。文字之祖。萬物之根。眾學分鑣。馳騖不息。或安其
所習。毀所不見。終以自蔽也。固須原心反本。無漫學焉。今
欲稽其濫觴。不可遵諸子之非。棄聖人之是。先賢說文字
所起。與八卦同作。又云。八卦非伏羲自重。夫易者。太古之
書。夫子之文章。可得而聞也。彌綸乎天地。錯綜乎四時。究
極人神。盛德大業也。子曰。學以聚之。問以辨之。蓋欲討論
根源。悉其枝派。自仲尼沒而微言絕。諸儒之說。是或不經。
左邱明恥之。愧無獨斷之明。以釋天下之惑。孔安國云。宓
羲造書契代結繩。非也。厥初生人。君道尚矣。應而不求。為
而不恃。執大象也。迨乎伏羲氏作。始定人道。辨乎臣子。伏
而化之。結繩而治。孔子曰。三皇伯世。叶神無文。洛乙糺命。
頡字胥合。又班固云。庖犧繼天而王。為百王先。並是也。易
曰。庖犧氏之王天下也。作結繩而為網罟。以畋以漁。蓋取
諸離。離者麗也。日月麗乎天。百穀草木麗乎地。重明以麗
乎正。乃化成天下。離也者明也。萬物皆相見。南方之卦也。
聖人南面而聽天下。向明而理。蓋取諸此也。庖犧神農氏
沒。軒轅氏作。始造圖書禮樂度數甲子律歷。自開闢之事。
皆先聖傳流於口。黃帝已後。紀錄言之無幾。故春秋國語。
唯發明五帝。太史公敘黃帝顓頊以下事。孔子撰書。始自
堯舜。尚年月闕然。詩人所述。起乎虞氏。其可知也。巢燧之
時。淳一無教。故言上古昔者。俱是伏羲神農之時。言後世
聖人者。即黃帝堯舜之際。易曰。上古結繩以理。後世聖人
易之以書契。此猶太陽一照。眾星沒矣。史記及漢書皆云。
文王重八卦為六十四卦。又帝王世紀及孫盛等以為神
農夏禹重之。並非也。夫八卦雖理象已備。尚隱神功。引而
伸之。始通變吉凶。成其妙用。觸類而長。天下之能事畢矣。
故易曰。聖人立象以盡意。設卦以盡情。八卦成列。象在其
中矣。因而重之。爻在其中矣。剛柔相推。變在其中矣。伏羲
自重之驗也。又曰。昔者聖人之作易也。觀變於陰陽而立
卦。發揮於剛柔而生爻。是以立天之道。曰陰與陽。立地之
道。曰柔與剛。立人之道。曰仁與義。兼三才而兩之。故易六
畫而成卦。六位而成章。又伏羲自重之驗也。若以後世聖
人易之以書契謂伏羲。即昔者聖人之作易也謂誰矣。則
知伏羲自重八卦。不造書契。煥乎可明。不至疑惑也。又曰。
河出圖。洛出書。聖人則之。孔安國云。河圖八卦。是洛之九
疇。馬融王肅姚信等竝云。得河圖而作易。禮含文嘉曰。伏
羲則龜書。乃作八卦。並乘流而逝。不討其源。滋誤後生。深
可歎息。去聖久矣。百家眾言。自古非一。正史之書。不經宣
尼筆削。則未可全是。况儒者臆說耶。悠悠萬載。是非互起。
一犬吠形。百犬吠聲。一人措虛。百人傳實。按龍圖出河。龜
書出洛。今或云法龍圖而作卦。或云則龜書而畫之。假欲
遵之。何者為是。案左傳。庖犧氏有龍瑞。以龍紀官。非得八
卦。八卦若先列於河圖。又文王等重之。則伏羲何功於易
也。又夫子不言因圖而畫卦。自黃帝堯舜及周公攝政時。
皆得圖書。河以通乾出天包。雒以流川吐地符。是知有聖
人膺運。則河洛出圖書。何必八卦九疇。九疇九者。天始錫
禹。
而黃帝已獲洛書。易曰。蓍龜神物。聖人則之。然伏羲豈則
蓍龜而作易。言聖人者。通謂後世。易經三古。不獨指伏羲
也。夫蓍龜者。或悔吝有憂虞之象。或得失有吉凶之徵。或
否泰有陰陽之辭。或剛柔有變通之理。若河圖洛書者。或
天地[:#AS-9BAA:⿱彑]倫之法。或帝王興亡之數。或山川品物之制。或治
化合神之符。故聖人則之而已。孔子曰。河不出圖。洛不出
書。吾已矣夫。是也。故知文字之作。確乎權輿十體。相沿互
明創革。萬事皆始自微。漸至於昭著。春秋則寒暑之濫觴。
爻畫則文字之兆眹。其十體內或先有萌牙。今取其昭彰
者為始祖。夫道之將興。自然元應。前聖後聖。合矩同規。雖
千萬年。至理斯會。天或垂範。或授聖哲。必然而出。不在考
其甲之與乙耶。按道家相傳。則有天皇地皇人皇之書。各
數百言。其文猶在。像如符印。而不傳其音指。審爾。則八卦
未為雲孫矣。况古文乎。且戎狄異音各貌。會於文字。其指
不殊。禽獸之情。悉應若是。觀其趣向。不遠於人。其有知方
來。辨音節。非智能而及。復何所學哉。則知凡庶之流。有如
草木鳥獸之類。或蘊文章。又霹靂之下。乃時有字。或賜貺
之瑞。往往銘題。以古書考之。皆可識也。夫豈學之於人乎。
又詳釋典。或沙劫已前。或他方怪俗。云為事况。與即意無
殊。是知天之妙道。施於萬類一也。但所感有淺深耳。豈必
在乎羲軒周孔捋釋老之教乎。况論篆籀將草隸之後先
乎。縷而分之則如彼。總而言之其若此乎。
六體書論
臣聞形見曰象。書者法象也。心不能妙探於物。墨不能曲
盡於心。慮以圖之。勢以生之。氣以和之。神以肅之。合而裁
成。隨變所適。法本無體。貴乎會通。觀彼遺蹤。悉其微旨。雖
寂寥千載。若面奉徽音。其趣之幽深。情之比興。可以默識。
不可言宣。亦猶冥密。鬼神有矣。不可見而以知。啟其元關。
會其至理。即與大道不殊。夫經是聖文。尚傳而不祕。書是
妙跡。乃祕而不傳。存歿光榮。難以過此。誠不朽之盛事。大
篆者。史籀造也。廣乎古文。法於烏跡。若鸞鳳奮翼。虬龍掉
尾。或花[:#AS-9478:⿳艹口咢]相承。或柯葉敷暢。勁直如矢。宛曲若弓。銛利精
微。同乎神化。史籒是其祖。李斯蔡邕為其嗣。小篆者。李斯
造也。或鏤纖屈盤。或懸針狀貌。鱗羽參差而互進。珪璧錯
落以爭明。其勢飛騰。其形端嚴。李斯是祖。曹喜蔡邕為嗣。
八分者。王次仲造也。點畫發動。體骨雄異。作威投戟。騰氣
揚波。貴逸尚奇。探靈索妙。可謂蔡邕為祖。張昶皇象為子。
鍾繇索靖為孫。隸書者。程邈造也。字皆真正。曰真書。大率
真書如立。行書如行。草書如走。其於學趣。蓋有殊焉。夫學
草行。分不一二。天下老幼。悉習真書。而罕能至。其最難也。
鍾繇法於大篆。措思神妙。得其古風。亦有不足。傷於疎瘦。
王羲之比鍾繇。鋒芒峻勢。多所不及。於增損則骨肉相稱。
潤色則婉態妍華。是乃過也。王獻之遠減於父鋒芒。往往
直筆而已。鋒芒者。若犀象之有牙角。婉態者。若蛟龍之恣
盤游。夫物負陰而抱陽。書亦外柔而內剛。緩則乍纖。急則
若滅。修短相異。巖谷相傾。險不至崩。跌不至失。此其大略
也。可謂元常為兄。逸少為弟。子敬為息。行書者。劉德昇造
也。不真不草。是曰行書。晨雞踉蹡而將飛。暮鴉聯翩而欲
下。貴其家承躡不絕。氣候通流。逸少則動合規儀。調諧金
石。天姿神縱。無以寄辭。子敬不能純一。或行草雜糅。便者
則為。神會之間。其鋒不可當也。宏逸遒健。過於家尊。可謂
子敬為孟。逸少為仲。元常為季。草書者。張芝造也。草乃文
字之末。而伯英創意。庶乎文字之先。其功鄰乎篆籒。探於
萬象。取其元精。至於形似。最為近也。字勢生動。宛若天然。
實得造化之姿。神變無極。然草法貴在簡易。而此公傷於
太簡也。逸少雖損益合宜。其於風骨精熟。去之尚遠。伯英
是其祖。逸少是其父。子敬是其子。若乃無所不通。獨質天
巧。耀今抗古。百代流行。則逸少居最。所以然者。古質今文。
世賤質而貴文。文則易俗。合於情深。識者必考之古。乃先
其質而後其文。質者如經。文者如緯。若鍾張為枝榦。二王
為華葉。美則美矣。如彼桃李。戛兮鏗兮。合乎宮徵。磊落崑
山之石。嵯峨碧海之波。奔則激電飛空。頓則懸流注壑。雖
貫珠之一一。亦行雁之聯聯。求之於希微。見之於無物。或
儼兮其容。或敦兮若樸。或煥兮若冰之將釋。然後為得矣。
故學真者不可不兼鍾。學草者不可不兼張。此皆書之骨
也。如不參二字之法。欲求於妙。不亦難乎。若有能越諸家
之法度。草隸之規模。獨照靈襟。超然物表。學乎造化。創開
規矩。不然。不可不兼於鍾張也。蓋無獨斷之明。則可詢於
眾議。捨短從長。固鮮有敗。書亦探諸家之美。况不遵其祖
先乎。臣數對龍顏。承聖旨修書。擬教皇子小學。亦在幼年。
又承諸王學書。不習古本。今不遇古。理在不疑。如學文章。
只讀今人篇什。不涉經籍。豈成偉器。又如不知東都。惟須
指示洛陽之道。日行遠近。隨其筋力。若令蹇者引去。自然
不越其前。亦猶跼驥子於櫪中。閉鴛雛於籠下。而望其遼
遠。實謂難乎。若使其出籠去櫪。刷勁翮。整蘭筋。垂長風。躡
修路。可以摩霄逐日。豈惟千里萬里哉。如人面不同。性分
各異。書道雖一。各有所便。順其情則業成。達其衷則功棄。
豈得成大名者哉。夫得射法者。箭則中物而深入。為勢有
餘矣。不得法者。箭乃掉而近。物且不中。入固不深。為勢已
盡矣。然執筆亦有法。若執筆淺而堅。掣打勁利。掣三寸而
一寸着紙。勢有餘矣。若執筆深而束。牽三寸而一寸着紙。
勢已盡矣。其故何也。筆在指端則掌虛。運動適意。騰躍頓
挫。生氣在焉。筆居半則掌實。如樞不轉。制豈自由。轉能旋
迴。乃成稜角。筆既死矣。寧望字之生動。獻之年甫五歲。羲
之奇其把筆。乃潛自後掣之不脫。幼得其法。此蓋生而知
之。是故學必有成則無體。欲探其奧。先識其門。有知其門。
不知其奧。未有不得其法。而得其能。夫好事之人。廣求名
書。以教其子。察其所入。便遣習之。亦如商人。以停百貨。色
目既眾。必有善於人者。所貴多本。本立道生。貧者咨嗟。必
不能遂。伏惟陛下有萬國之富。而同庶人之貧。天府妙書。
寶惜何用。若恐損污真跡。搨本亦可師模。寸有所長。自古
大有佳手。各稟異氣。亦可參詳。伏願每季之間一兩度。悉
召諸王。遍示古跡。商榷諸家工拙。必大間悟心靈。習其所
便。從此豹變。冰寒於水。昔有誠信。况復天人神縱者哉。豈
可許鍾張二王。獨高於往日也。且一食之美。惟飽其日。儻
一觀而悟。則潤於終身。夫主人示書。謂之設寶。縱一聽鈞
天之樂。覩明月之珠。竟何益於人也。若順其性。得其法。則
何攻不克。何業不成。侍書之人。惟宜指陳妙理。亦如侍講。
敷演聖旨。當今大化滂流。四表無事。士無棄置。官盡材能。
臣及弟懷[:#AS-9061:⿰王褱]。叨同供奉。臣謹進懷[:#AS-9061:⿰王褱]書大小篆及八分。臣
書真行草。合成六體。自書契之作。三千餘年。子孫支分。優
劣懸隔。今考其神妙。捨彼繁蕪。當道要書。用此六體。當道
要字。行此千文。比而覩之。見其始末。探賢哲之深旨。知變
化之所由。臣敢罄庸愚。謹獻書論。
古賢能書錄
我唐四聖。高祖神堯皇帝。太宗文武聖皇帝。高宗天皇大
聖皇帝。鴻猷大業。列乎冊書。多才能事。俯同人境。翰墨之
妙。資以神功。開草隸之規模。變張王之今古。盡善盡美。無
得而稱。今天子神武聰明。制同造化。筆精墨妙。思極天人。
或頌德銘勳。函耀金石。或恩崇惠縟。載錫侯王。赫矣光華。
懸諸日月。然猶進而不已。惟奧惟元。非區區小臣。所敢揚
述。
評書藥石論
臣聞率土作貢。任其所有。率身事主。罄其所能。心存口忠。
無所避就。况今蕩然不諱。忠臣義士。咸肆其辯。可謂開大
通之道。陛下亦以臣知於書也。論於書道。是臣之職。知而
不說。用臣何為。臣之所言。不敢不盡。假如欲學文章。必先
覽經籍子史。其上才者。深酌古人之意。不錄其言。故陸士
衡云。或襲故而彌新。美其語新而意古。其中才者。採連文
兩字。配言以成章。將為故實。有所典據。其下才者。模榻舊
文。迴頭易尾。或有相呈新製。見模榻之文。為之愧赧。其無
才而好上者。但寫之而已。書道亦然。臣雖不工書。頗知其
道。聖人不凝滯於物。萬法無定。殊途同歸。神智無方而妙
有。用得其法而不著。至於無法。可謂得矣。何必鍾王張索。
而是規模。道本自然。誰其限約。亦猶大海。知者隨性分而
挹之。先哲有云。言相攻失。以崇於德。故上下無所不通。若
面是腹非。護左忌右。則匿惡之名。尋聲而至。夫馬筋多肉
少為上。肉多筋少為下。書亦如之。今之書人。或得肉多筋
少之法。薰蕕同器。十年不分。寧知不有藏其知能。混其體
法。雷同賞遇。或使之然。至如馬之㣥行。驥子不出其外。列
施銜策。方知逸足。含識之物。皆欲骨肉相稱。神貌洽然。若
筋骨不任其脂肉者。在馬為駑馬[:#AS-FBED:●]合。在人為肉疾。在書
為墨豬。推其病狀。未即已也。非醫緩不能為之。惟題署及
八分。則肥密可也。自此之外。皆宜蕭散。恣其運動。然能之
至難。鑒之不易。精察之者。必若庖丁解牛。目無全形。折枝
分理。其有一點一畫。意態縱橫。偃亞中間。綽有餘裕。結字
峻秀。類於生動。幽若深遠。煥若神明。以不測為量者。書之
妙也。是曰無病。勤而行之益佳。其有方闊齊平。支體肥腯。
布置逼仄。有所不容。稜角且形。况復無像。神貌昏懵。氣候
蔑然。以濃墨為華者。書之困也。是曰病甚。稍須毒藥以攻
之。古文篆籒。書之祖也。都無角節。將古合道。理亦可明。蓋
欲方而有規。圓不失矩。亦猶人之指腕。促則如指之拳。賒
則如腕之屈。理須裹之以皮肉。若露筋骨。是乃病也。豈曰
壯哉。書亦須用圓轉。順其天理。若輒成稜角。是乃病也。豈
曰力
哉。夫良工理材。斤斧無跡。才子敘事。潛刃其間。書能入流。
含於和氣。宛與理會。曲若天成。刻角耀鋒。無利除害。萬事
拙者易。能者難。童蒙書有稜角。豈謂能也。共人相知。若始
疎而終密者。則大同。始密而終疎者。則大異。故小人甘以
壞。君子淡以成。耀俗之書。甘而易入。乍觀肥滿。則悅心開
目。亦猶鄭聲之在聽也。又若臣之事主。獻小利。敘小能。則
非大材。於理無用。諂諛者必有順情之說。忠讜者必有逆
耳之言。雖知其忠而不親者。以忤其意也。雖知其諂而不
忍疎者。以會於情也。惟明王聖主。則能覆思審察。勉循古
言。親近忠良。增益明聖。是以遠大無以淺近取。稜角者。也
之弊薄也。脂肉者。書之滓穢也。婆斯疾弊。須訪良醫。自非
滌蕩心胷。除其煩憒。古人妙跡。用思沈鬱。自非冥搜。不可
而見。固大巧若拙。明道若昧。泛覽則混於愚智。研味則駭
於心神。百靈儼其如前。萬像森其在矚。雷電興滅。光陰糾
紛。考無說而究情。察無形而得相。隨變恍惚。窮深杳冥。金
山玉林。殷於其內。何奇不有。何怪不儲。無物之象。藏之於
密。靜而求之或存。躁而索之或失。雖明目諦察而不見。長
策審逼而不知。豈徒倒薤懸針。偃波垂露而已哉。是知之
也。蓋麄以言詮而假於說。若精以心了。則無寄詞。心之通
微。貫之而已。其得之者。心手相應。如輪扁之斵輪。固言說
所不能。是以鍾張二王。亦無言說。雞鶴常鳥。知夜知晨。則
眾禽莫之能及。非蘊他智。所稟性也。臣之愚性。或有近於
雞鶴乎。昔文武皇帝好書。有詔特賞虞世南。時又有歐陽
詢褚遂良陸柬之等。或逸氣遒拔。或雅度溫良。柔和則綽
約呈姿。剛節則鑑繩執操。揚聲騰氣。四子而已。雖人已潛
靈。而書方曜迹。考能錄異。頓越數朝。是知君臣之間。榮辱
相及也。帝者務尊賢貴道。亦有邀虛譽以自飾。聲實相半。
足稱賢君。知道味者。樂在其中矣。如不知者妨於觀賞。百
未減一。但不能割其少分耳。厭飫生前之樂。辜負身後之
名。使達人君子議之。豈不惑哉。且堯舜之至德。不被於今
時。聞者欣而戴之。桀紂之君毒。不流於今日。聞者怒而怨
之。名固不可不存。德固不可不立。當今聖化洋溢。四海晏
然。俗且還淳。書未返樸。今之書者。背古名跡。豈有同乎。視
昔觀今。足為龜鏡。可以目擊。夫物芸芸。各歸其根。復本之
謂也。書復於本。上則法於自然。次則歸乎篆籒。又其次者。
師於鍾王。夫學鍾王。尚不繼虞褚。况冗冗者哉。自草隸之
作。書斷詳矣。從宋齊已後。陵夷至於梁陳。執綱者失之於
上。據耳者惑之於下。肥鈍之弊。於斯為甚。貞觀之際。崛然
又興。亦至於今。則脂肉稜角。兼有相沿。千載書之。季葉亦
謂澆漓之極。物極則返。陰極則陽。必俟聖人。以通其變。窮
則變。變則通。通則久。事或可應。庸夫儕賢哲之功。道或可
行。明主納芻蕘之議。皆謂得於時也。陛下宏至聖德。講論
六藝。邁蹤上古。化行堯舜之風。書盛漢魏之日。臣願天下
之事。悉欲盡美盡善。寧以書道。獨能謝於前代乎。然大道
不足崇。若忽之。則工拙之一也。若存之。亦當年妙有。固富
有之謂大業。日新之謂盛德。伏願下明勅以召之。必草澤
蒙庶。涓涓之流成河海。菱艾之蕕為蘭杜。豈非盛事。豈不
美矣。往者屈也。來者伸也。不爾。非今之體。悉不敢來。或有
過之人。亦不敢進。夫風者聲也。風以動之。聲以化之。固天
下之風。一人之化。若不誨示。已謂得其元珠。瓦釜鐘鳴。布
鼓雷吼。至若曲情顧旨。必無過患。臣深知之。不忍為也。志
士含忠抱義。百鍊不銷。人皆有死。無所追悔。貞觀之時。文
臣無限。蹇蹇者魏徵。文皇重之。良史書之。後代美之。夫簡
兵則觸目而是。擇將則萬不得一。固與眾同者俗物。與眾
異者奇才。書亦如然。為將之明。必不披圖講法。明在臨敵
制勝。為書之妙。必不憑文按本。妙在應變無方。皆能遇事
從宜。決之於度內者也。且軍之興亡。由將之明闇。人之成
敗。惟師之賢愚。智不居心。則不知道。不知道。則無以訓人。
師之與將。人之耳目。耳目不明。其可知也。是以君子慎其
所從。白沙在泥。與之同黑。狂者東走。逐者非一。京邑翼翼。
四方取則。俗風且行。舉國相斆。迷遊忘返。深浪何歸。仁覆
子育。豈不顧念。伏願天醫降藥。醒晤昏沈。導彼迷津。歸其
正道。弊風一變。古法恒流。神而化之。默而通之。反掌而盛
行之。別是(疑)冀夫天府之內。有聖朝妙書宛然。得千百數
載已前氣象。比肩鍾王。列美竹帛。微臣所願足矣。陛下之
能事畢矣。古人有云。窮則獨善其身。達則兼濟天下。雖陳
愚見。寧望可(闕一字)非臣所知。事出聖斷。人皆欲順已。不欲
從人者。情也。惟明者能以理割之。且聲利之大端。貴師所
共有。其生也。風猷可嘉。當代[:#AS-8A4C:⿰⺘亶]美。其功也。徽烈可紀。身後
垂名。亦人情之何遠。語曰。以心聞不容針。臣謂此言之良
者。理國其道一也。有一善。身之榮。有一惡。身之恥。恐後代
議今之書。雖不足累於明時。終非有益。昔伊尹以再飪干
主。意不專乎食。臣以小學諷君。道豈止乎書。臣伏巖藪久。
無榮望干預求進。亦非公卿薦聞。陛下天聽低迴。勞羅草
澤。選材於棄木。擢臣於翰林。是策勵駑駘。敢不竭力。兢惶
疑命。恐塵天聽之明。鴻飛冥冥。無患飲啄。譬如為樹。置之
於野。則繁柯茂葉。蓋其所蔭。取之於材。則梁棟輪轅。適時
為用。臣違親事主。移孝於忠。忠不竭誠。孝可知矣。侍奉日
近。輒有評論。隱而不言。臣之罪也。言而不隱。干犯天威。冀
增涓塵。無可顧念。不能隨眾碌碌。辜負國恩。人皆取容。寧
履危懼行於正道忘生。區區之心。願垂聖察。不勝愚直之
至。故獻評書藥石論云。
書斷贊
倉頡古文贊
邈邈倉公。軒轅之始。創制文字。代彼繩理。粲若星辰。鬱為
綱紀。千齡萬類。如掌斯視。生人盛德。莫斯之美。神章靈篇。
自茲而起。
史籒大篆贊
古文元允。太史神書。千類萬象。或龍或魚。何詞不錄。何物
不儲。懌思通理。從心所如。如彼江海。大波洪濤。如彼音樂。
千戚羽旄。
史籒籒文贊
體象卓然。殊今異古。落落珠玉。飄飄纓組。倉頡之嗣。小篆
之祖。以名稱書。遺跡石鼓。
李斯小篆贊
李君創法。神慮精微。鐵為肢體。虬作驂騑。江海淼漫。山嶽
巍巍。長風萬里。鸞鳳于飛。
王次仲八分贊
仙客遺範。靈姿秀出。奮研揚波。金相玉質。龍騰虎踞兮勢
非一。交戟橫戈兮氣雄逸。楷之為妙兮備華實。
程邈隸書贊
隸合文質。程君是先。乃備風雅。如聆管絃。長毫秋勁。素體
霜妍。摧鋒劒折。落點星懸。乍發紅焰。旋凝紫烟。金芝瓊草。
萬世方傳。
史游章草贊
史游製草。始務急就。婉若迴鸞。攖如舞袖。遲迴縑簡。勢欲
飛透。敷華垂實。尺牘尤奇。并功惜日。學者為宜。
劉德昇行書贊
非草非真。發揮柔翰。星劒光芒。雲虹照爛。鸞鶴嬋娟。風行
雨散。劉子濫觴。鍾胡彌漫。
蔡伯喈飛白贊
妙哉飛白。祖自八分。有美君子。潤色斯文。絲縈箭激。電繞
雪雰。淺如流霧。濃若屯雲。舉眾仙之奕奕。舞㣥鶴之紛紛。
誰其覃思。於戲蔡君。
張伯英草書贊
草法簡略。省繁錄微。譯言宣事。如矢應機。霆不暇發。電不
及飛。徵士已沒。道愈光輝。明神在享。其靈有歇。斯藝漫流。
終古無絕。
