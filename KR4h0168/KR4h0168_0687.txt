欽定全唐文卷六百八十七
皇甫湜(三)
狠石銘
狠石蒼蒼。驪山之傍。鑱朴礲瘢。嶷然四方。昔秦皇帝。謀之
不臧。七十萬人。茲焉惶惶。發石此山。言礎於墳。若有憑依。
屹住中逵。[:#AS-886A:●]刑蹵迫。人力無施。故老相傳。以狠名之。自昔
太古。不封不樹。有葛於溝。有薪於野。後聖有作。緣情不忍。
為之棺槨。其在唐虞。則維木。噫嘻暴秦。虐用其人。墳而象
山。下錮三泉。窮珍總奇。力瘁財殫。驅逐而前。如刈草菅。天
毒其衷。神憤其凶。讁戌一呼。九州風從。白挺荊棘。指麾崤
潼。險阻不闔。干戈倒鋒。屍露於劫。燧燔於童。蓬顆無依。不
十年中。禹葬會稽。不改其行。聖德洋洋。厥饗久長。至於漢
劉。釋之而言。中如可欲。猶隙南山。矧私其身。以盡其人。刻
詞狠石。烱戒千春。
壽顏子辨
土與水火風。雜為千品萬殊。大凡太虛之中。形而有者。皆
主於土。揮而動者。皆主於風。液而通者。皆主於水。躍而養
者。皆主於火。天地之與稊米。醯雞之與應龍。雖殊大小。必
質四者。具四者之性。然後為一物。抑四者能為質。不能為
知者也。動焉四。不動焉四。四者能質不能知。有虛而靈者
合焉。以為物知。凡四者之合而有也。而合乎是為知。若角
若鱗。若飛若走。舉為其屬。不合於是為無知。若草若木。若
金若石。舉為其屬。最靈者人。人之中為心。心之知為神。人
之生也。質乎土風水火。而心乎知。其於死也。氣旋於虛。而
反於土風水火之性。各旋其所。質固化而無矣。若心之知。
則未知其處焉。而人見其質之化也。謂知亦從而亡。豈不
愚甚矣哉。彼繇心所以知者虛而靈。其不可為無也較然
矣。其質也。游冥而化遷者也。夫心猶水也。水清則撓而濁
者不存。存則不清。心猶鏡也。鏡明則塵埃不止。止則不明。
聖與愚。受於初一也。聖人瑩其心而窒其誘。是以能照天
下之理。故其心清而定。愚者負其心而薄於外。是以閉天
下之理。故其心塵而結。清而定者。離其質也。玲瓏乎太虛
之中。動而合。則為文王仲尼。順而安。則必始終天地。塵而
結者。離其質也。狂攘兮太虛之中。轉而合於有。則為禽為
獸。其於人也。為愚為凡。於草木者。無所不為矣。雖欲少安
得乎。推是而言。則彭祖為夭。而顏子為壽。盜跖為殺。而比
干為終。
明分
天下之是非繫於人。不懸於迹。一於分。不定於所為。孰謂
人。君子小人是也。孰為分。君子小人之別是也。彼誠君子
矣。為之無不是。彼誠小人矣。動而之非。故君子指人之過
為嫉惡。譽人之善為樂賢。言已之光美擬於堯禹參於天
地為昌言。順則為周公。變則為伊尹。其心定矣。其歸一矣。
雖萬殊百化。一於君子而已。所謂左之右之。君子宜之。右
之左之。君子有之。小人者不然。其過人為毀訾。其譽人為
比周。言已之光美為矜夸。變則為賊。順則為偽。其心定矣。
其歸一矣。雖萬殊百化。一於小人而已。所謂天下之惡皆
歸焉。余故曰天下是非繫於人。不懸於迹。一於分。不定於
所為。橫天地。絕古今。人之所由者。二而已。
公是
湜次揚州。其地面大江而負山。往時城郭。牽於形勢。以是
一州南其東向。府縣室閭涂井。凡居處舉即其向。狃於常。
不知向非也。州有浮屠某。初為表景以端之地。以縣之於
一祠。猶約南北甚正。而居之中。人為偏焉。予常途往。東者
凝視。自淮而南。咸以不正白之於眾。不知甚正也。祠之人
斷事者。將墮其志反其面焉。余知其始。為止之曰。反白以
為黑。倒上以為下。謂此疑也。夫不唯倒之。而又毀之。罔之
甚矣。周之道衰。嘉瑞不至。凡有於山澤者。皆鴟梟麋鹿也。
彼麟獨生之。故不祥。必遭仲尼。然後知其麟也。昔周之季
也。王者不作。凡在天下者。皆曲私幽嶮也。彼少正卯生之。
故反為聞人。必遭仲尼。然後知少正卯之辠也。向微仲尼。
則麟怪而少正卯聞人乎。今無異詞矣。今是州與祠。其顛
倒有似焉。則知直者寡而枉者多。奪寡宜矣。以枉者定之。
直者枉之。亦宜矣。必有遇而後公是焉。噫。無其遇者亦眾
矣。余不知也不果。
諭業
逍遙遊曰。適百里者宿舂糧。適千里者必聚糧。此言務遠
則積彌厚。成安君曰。千里饋糧。士有饑色。樵蘇後爨。師不
宿飽。此言持不實則危。一則寓論。一則武經。相發明其義
符也。故彊於內者外必勝。殖不固者發不堅。功不什倍。不
可以果。志力不兼兩。不可以角敵。號猿貫蝨。徹札飲羽。必
非一歲之决拾。仰馬出魚。理心順氣。必非容易之搏拊。淺
闢庸種無嘉苗。頹絇疎織無良帛。夫欲利其獲。不若優其
為獲之方。若欲顯其能。不若營其為顯之道。求諸人不若
求諸已。馳其華不若馳其實。彼則趦趄於卿士之門。我則
婆娑於聖賢之域。彼則巾車於名利之肆。我則冠屨於文
史之囿。道寢而後進。業成而後索。以其勞於彼。曷若勤於
此。以其背於路。曷若齎於家。求售者聲門而衒賈。致賤者
深匱而俟價。求聘者自容於靚粧。取賄者嫌扁於密影。鮪
可薦也。不慮綸罟之不逢。橘可貢也。不慮包匭之不入。務
出人之名。安得不厲出人之器。戰橫行之陣。安得不振橫
行之略。書不千軸。不可以語化。文不百代。不可以語變。體
無常軌。言無常宗。物無常用。景無常取。在譚其理。覈其微。
賦物而窮其致。謌詠者極性情之本。載述者遵良直之旨。
觴類而長。不失其要。此大略也。夫比文之流。其來尚矣。自
六經子史至於近代之作。無不詳備。當朝之作。則燕公悉
以評之。自燕公已降。試為子論之。燕公之文。如楩木柟枝。
締構大厦。上棟下宇。孕育氣象。可以燮陰陽而閱寒暑。坐
天子而朝㣥后。許公之文。如應鐘鼙鼓。笙簧錞磬。崇牙樹
羽。考以宮縣。可以奉明神。享宗廟。李北海之文。如赤羽白
甲。延亘平野。如雲如風。有貙有虎。闐然鼓之。吁可畏也。賈
常侍之文。如高冠華[:#AS-9BD1:⿱竹替]。曳裾鳴王。立於廊廟。非法不言。可
以望為羽儀。資以道義。李員外之文。則如金轝玉輦。雕龍
彩鳳。外雖丹青可掬。內亦體骨不饑。獨孤尚書之文。如危
峰絕壁。穿倚霄漢。長松怪石。傾倒谿壑。然而略無和暢。雅
德者避之。楊崖州之文。如長橋新構。鐵騎夜渡。雄震威厲。
動心駭耳。然而鼓作多容。君子所慎。權文公之文。如朱門
大第。而氣勢宏敞。廊廡廩廄。戶牖悉周。然而不能有新規
勝㮣。令人竦觀。韓吏部之文。如長江秋注。千里一道。衝飇
激浪。瀚流不滯。然而施諸灌溉。或爽於用。李襄陽之文。如
燕市夜鴻。華亭曉鶴。嘹唳亦足驚聽。然而才力偕鮮。悠然
高遠。故友沈諫議之文。則如隼擊鷹揚。滅沒空碧。崇蘭繁
榮。曜英揚蕤。雖迅舉秀擢。而能沛艾絕景。其他握珠璣奮
組繡者。不可一二而紀矣。若數公者。或傳符於帝宰。或受
命於神工。或鳳翥詞林。或虎踞文苑。或抗轡荀孟。或攘袂
班揚。皆一時之豪彥。筆硯之麟鳳。今皆游泳其波瀾。偃息
其林藪。銓其一揖之舊也。而驟以諭業之言。動子之志。誠
未當也。遂絕意隨計。解[:#AS-88E3:●]退修。循力行待取之儒規。達先
難後獲之通理。將為勇退。真勇進也。斯可尚矣。子既信余
之不欺。余亦貴子之不忽。因源流遵業而列諭焉。
春心
恨不樂兮何鄉。江之上兮山之陽。日遲遲兮正春。草茸茸
兮既長。見美人兮未可以求。蹇愁予兮此時。出郊坰兮遙
望。緣千里兮滿芳菲。山縈鬱以四周。溪潺湲兮數支。花思
林兮苔媚石。水光搖席兮烟染衣。鳥嚶嚶兮聲急。曷孤遊
兮不歸。顧馳逐而紛煩。非余心之所希。欲淹畱以愉衍。非
余心之所期。直目兮思薰。傷心兮感茲。折桃李兮有贈。意
不遂兮天之涯。愛韶妍之悅懌。懼日夕之差池。春心曷來
之遲而去速。使余汲汲以傷悲。
讓風
昨以南昌。迄於建昌。悠悠三千。厥路何長。值子之喜。逢時
之祥。高桅引帆。月抱虹張。縱飛挾箭。疾激無妨。僕夫謳愉。
懷戴難忘。今由建康。抵於我家。終朝之程。百里之賒。翻然
怒號。格在灘沙。汹汹湍波。蛟螭磨牙。胡力甚易。為竟思哀。
若曰昨非相恩。今非相戾。余本無心。於君自爾。而不可尋。
則不當廟食於天子。名書於太史。既依巫祝。乃命姓氏。拔
木周郊。亂軍睢水。胡有知無知。之一彼一此。能動天地。其
唯精誠。日回魯戈。霜擊燕庭。自我淹畱。凡幾晦明。咫尺燕
越。心如懸旌。曾不余感。孰稱爾靈。爾之好正直。今我與爾
同好。爾之道聰明。我又與爾同道。自宜響應。丕俟昭報。
廬陵香城寺碣
州城南偏。寺曰香城。基於乾夫。姓翟名宣。棄地為園。開池
引泉。日以昌大。登聞於天。再勅寺人。豐護㣥鱻。長史承緝。
締構綿連。殿堂峙起。裴高實然。洪收路分。平起之年。奏移
古額。始為寺焉。厥後悠久。僧志不專。風消雨淋。蛟漏雀穿。
丹白侵剝。階甍頓遷。朽樹枿隄。涸鮒愁鳶。迄於元和。翔歷
三傳。刺史維崔。嗣績於前。於是遠公。奉命始旃。歲年荒歉。
功加不延。鄭牧來茲。修架是先。經之營之。門房洞褰。列庫
豐廚。危危掀掀。鄭君既移。誰續其編。炅師作主。亘公來禪。
大飾圖像。益崇榱椽。百祀來勝。江山助妍。宜序於銘。以刻
於堅。既序既刻。光流億年。
護國寺威師碣
師諱承威。姓劉氏。河南洛陽人也。幼而靜定。病天下無古
今無賢愚。大馳於勢利。沒死而無悔。掀然逸發。不懼過正
之譏。遂以弱年。奮其獨知。從照師問佛法。次從光師受僧
律竟。依同學廣師證師講習其傳。天寶八載。始以勅度居
東都敬愛寺。十三載。詔置護國寺於河陰。御題雖挂。一簣
未覆。蒼然古原。架構無時。於是千僧百賈。相聚謀曰。將成
大功。實資眾力。若非盛名豐福。孰能議而建之。乃相與設
金翠雲纓花香之飾。迎請吾師。以至德丁酉歲。適來爰止。
師以為造作土木。為尤滋久。就危山無人之境。闢蒿萊不
田之地。比之妨閭害穀。不猶愈乎。鏟其榛崖。才容足處。周
鄭士庶。翕然依之。多方誘掖。隨機道達。折夸者之鋒。散執
者之迷。曉愚者之黑。清貪者之滯。勢聲益張。走集滋遐。靡
然而財贍。雅然而院列。軒房互映。圖像增設。目前千里。足
下萬井。方肆而大之。使後不能加。大歷五年正月五日。無
疾而歿。其三月。塔成以瘞。厥後恩加院額。僧經寺事。千甍
波起。萬金堆聚。孰不感嘆。蘖栽成於合抱。九流源於濫觴。
推功歸美。我則無愧。門弟子如岳等。以歲時益深。流輩向
盡。懼成蕪滅。後人不知。乃磨好石。託我銘曰。
士不拘教。矯俗惡兮。人驚獨出。掀攣縛兮。能適其靜。既嶢
高兮。非葯非[:#AS-FBEF:●]
[:#AS-FEED:●]
[:#AS-FBEC:●]([:#AS-FBF1:●]人[:#AS-FBEE:●]
[:#AS-FEC2:●])[:#AS-FBEC:●]
[:#AS-FBED:●]
[:#AS-FBF0:●]。結架牢兮。厥後因之。大
而肆兮。門人泣咨。
紀成事兮。
韓愈神道碑
韓氏出晉穆侯。晉滅武穆之韓。而邑穆侯孫萬於韓。遂以
為氏。後世稱王。漢之興。故韓襄王孫信有功。復封韓王。條
葉遂著。後居南陽。又隸延州之武陽。拓跋後魏之帝。其臣
有韓茂者。以武功顯。為尚書令。實為安定桓王。次子均襲
爵。官至金部尚書。亦能以功名終。尚書曾孫叡素。為唐桂
州長史。善化行於江嶺之間。於先生為王父。生贈尚書左
僕射諱仲卿。僕射生先生。先生諱愈。字退之。乳抱而孤。熊
熊然角。嫂鄭氏。異而恩鞠之。七歲屬文。意語天出。長悅古
學。業孔子孟子。而侈其文。秀人偉生。多從之游。俗遂化服。
炳炳烈烈。為唐之章。貞元十四年。用進士從軍宰相董晉
平汴州之亂。又佐除州青淄。通漕江淮。入官於四門。先生
實師之。擢為御史。十九年。關中旱饑。人死相枕藉。吏刻取
息。先生列言天下根本。民急如是。請寬民徭而免田租之
弊。專政者惡之。行為連州陽山令。陽山民至今多以先生
氏洎字呼其子孫。累除國子博士。不麗邪寵。懼而中請分
司東都避之。除尚書都官郎中。分司判祠部。中官號功德
使。司京城觀寺。尚書斂手就職。先生按六典。盡索之以歸。
誅其無良。時其出入。禁譁眾以正浮屠。授河南令。魏鄆幽
鎮各為畱邸。貯潛卒以[:#AS-8867:⿳士冖䂞]罪士。官無敢問者。先生將摘其
禁。以壯朝廷。斷民署吏。候旦發。畱守尹以聞。皆大恐。令遽
相禁。有使還為言。憲宗悅曰。韓愈助我者。是後鄆邸果謀
反東都。將屠畱守以應淮蔡。華州刺史奏華陰令柳澗贓。
詔貶澗官。先生守尚書職方郎中。奏疏言。華近在國城門
外。刺史奏縣令罪。不參驗。坐郡。御史考實。奏事如州。宰相
不為堅白本意。先生竟責出省。復比部郎中修史。主柄者
不喜。不卒展用。再遷中書舍人。廷議蔡叛可誅。與眾意違。
改右庶子。十二年七月。詔御史中丞司彰義君討元濟。出
關趨汴。說都統宏。宏悅用命。遂至郾城。勢審其賊虛實。請
節度使裴度曰。某領精兵千人取元濟。度不聽察。居數日。
李愬自文城果行。無人。擒賊以獻。遂平蔡方。三軍之士為
先生恨。復謂度曰。今藉聲勢。王承宗可以辭取。不煩兵矣。
得柏耆。先生受詞。使耆執筆書之。持以入鎮。承宗恐懼。割
德棣以降。遣子入侍。還拜刑部侍郎。憲宗盛儀衞迎佛骨。
士女縱觀傾城。先生大懼。遂移典校上章極諫。貶潮州刺
史。大官謫為州縣。薄不治務。先生臨之。若以資遷。洞究海
俗。海夷陶然。遂生鮮魚稻蟹。不暴民物。掠賣之口。計庸免
之。未相直。輙與錢贖。及還。著之赦令。轉刺袁州。治袁州如
潮。徵拜國子祭酒。其屬一奏用儒生。日集講說生徒。官之
以藝學淺深為顧。侍品豪曹游益不畱。既除兵部侍郎。方
鎮反。太原兵以輕利誘回紇。召先生禍福。譬引虎齧臃血。
直今所患。非兵不足。遽疏陳得失。王廷湊屠衣冠。圍牛元
翼。人情望之若大蚖虺。先生奉詔入賊。淵然無事行者。既
至。召眾賊帥前。抗聲數責。致天子命。詞辯而銳。悉其機情。
賊眾懼伏。賊帥曰。惟公指。公乃約之出元翼。歸士大夫之
喪。功可意而復。穆公大喜。且欲相之。遷吏部侍郎。會京兆
尹以不治聞。遂以遷拜。勅曰。朕屈韓愈公為尹。宜令無參
御史。不得為故常。兼御史大夫用優之。禁軍老姦。宿惡不
攝。盡縛送獄。京理恪然。御史中丞有寵。旦夕且相。先生不
詣。固為[:#AS-8342:●]矣。械囚送府。令取尹狀決之。先生脫囚械縱去。
御史悉奏。宰相乘之。兩改其官。復為吏部侍郎。銓不鎻。入
吏。選父七十母六十身七十。悉與三利取才。財勢路絕。病
滿三月免。四年十二月丙子。薨靖安里第。年五十七。嗣天
子不御朝。贈禮部尚書。寶歷元年三月癸酉。葬河南某縣。
先叔父雲卿。當肅宗代宗朝。獨為文章官。兄會。亦顯名。官
至起居舍人。會妻之兦。先生以期衰服服焉。用報之。朝有
大獄大疑。文武會同。莫先發言。先生援經引決。考合傳記。
侃侃正色。伏其所詞。執女政而出。又曰。其賢善耳。必心躍
色揚。鉤而游之。內外惸弱悉撫之。一親以仁。使男有官。女
有從。而不啻於已生。交於人。已而我負。終不計。死則庀其
家。均食剖資。與人故。雖微弱。待之如賢戚。人詬笑之愈篤。
未嘗一食不對客。閨人或晝見其面。退相指語。以為異事。
實嗜才技。毫細無所略。然而天下之進士而後者望風戁
畏。以為瑞人神士。朗出天外。不可梯接。非有奇卓。望門不
敢造。未嘗宿貸。有餘財。每曰。吾明日解衣質食。今存者已
多矣。遺命喪葬。無不如禮。俗習夷狄。盡寫浮圖。日以七數
之。及拘陰陽。所謂吉凶。一無汚我。夫人高平郡君。孤前進
士昶。謹以承命。湜既以銘先生墓矣。又悉敘其系葉德詔
於碑。以圖永久。而揭以詞。
韓因朔封。自武之穆。厥全趙孤。天下陰福。子孫宜昌。宣惠
遂王。秦絕韓祀。蟣蝨有子。繼王陽翟。繼王安定。三王其爵。
韓氏何盛。桂冑系雅。三祖官下。秘書發祥。追錫僕射。徑孰
道荒。物喪其明。誰懇其治。先生之生。先生之武。襲蹈聖矩。
基於其身。克後其所。居歸邱軻。危解禍羅。具兮素兮。有靦
何多。靡引而忘。天吝其施。垂陞乃頹。㣥心孔哀。厥聲赫赫。
滿華徧貊。年千世百。新在竹帛。我銘在碑。展我哀思。
韓文公墓誌銘(并序)
長慶四年八月。昌黎韓先生既以疾免吏部侍郎。書諭湜
曰。死能令我躬所以不隨世磨滅者惟子。以為囑。其年十
二月丙子。遂薨。明年正月。其孤昶。使奉功緒之錄。繼訃以
至。三月癸酉。葬河南河陽。乃哭而敘銘其墓。其詳將揭之
於神道碑云。先生諱愈。字退之。後魏安桓王茂六代孫。祖
朝散大夫桂州長史諱叡素。父祕書郎贈尚書左僕射諱
仲卿。先生七歲好學。言出成文。及冠。恣為書以傳聖人之
道。人始未信。既發不掩。聲震業光。眾方驚爆。而萃排之。乘
危將顛。不懈益張。卒大信於天下。先生之作。無圓無方。至
是歸工。抉經之心。執聖之權。尚友作者。跋邪觝異。以扶孔
氏。存皇之極。知與罪。非我計。茹古涵今。無有端涯。渾渾灝
灝。不可窺校。及其酣放。豪曲快字。凌紙怪發。鯨鏗春麗。驚
耀天下。然而栗密窈眇。章妥句適。精能之至。入神出天。嗚
呼極矣。後人無以加之矣。姬氏以來。一人而已矣。始先生
以進士三十有一仕歷官。其為御史尚書郎中書舍人。前
後三貶。皆以疏陳治事。廷議不隨為辠。常惋佛老氏法潰
聖人之隄。乃唱而築之。及為刑部侍郎。遂章言憲宗迎佛
骨非是。任為身[:#AS-8342:●]。震怒天顏。先生處之安然。就貶八千里
海上。嗚呼。古所謂非苟知之亦允蹈之者耶。吳元濟反。吏
兵久屯無功。國涸將疑。眾懼洶洶。先生以右庶子兼御史
中丞行軍司馬。宰相軍出潼關。請先乘遽至汴。感說都統。
師乘遂和。卒擒元濟。王庭湊反。圍牛元翼於深。救兵十萬。
望不敢前。詔擇庭臣往諭。眾慄縮。先生勇行。元稹言於上
曰。韓愈可惜。穆宗悔。馳詔無徑入。先生曰。止君之仁。死臣
之義。遂至賊營。麾其眾責之。賊恇汗伏地。乃出元翼。春秋
美臧孫辰告糴於齊。以為急病。校其難易。孰為宜襃。嗚呼
先生。真古所謂大臣者耶。還拜京兆尹。歛禁軍帖旱糴。[:#AS-FBEF:●]
鬳[:#AS-FBED:●](大[:#AS-FBEE:●]齒)[:#AS-FBF0:●]倖臣之鋩。再為吏部侍郎。薨年五十七。贈禮
部尚書。先生與人洞朗軒闢。不施戟級。族姻友舊不自立
者。必待我然後衣食嫁娶喪葬。平居雖寢食。未嘗去書。怠
以為枕。飡以
飴口。講評孜孜。以磨諸生。恐不完美。游以詼笑嘯歌。使皆
醉義忘歸。嗚呼。可謂樂易君子。鉅人長者矣。夫人高平郡
君范陽盧氏。孤前進士昶。壻左拾遺李漢集賢校理樊宗
懿。次女許嫁陳氏。三女未笄。銘曰。
惟天有道。在我先生。萬頸胥延。坐廟以行。令望絕邪。痌此
四方。惟聖有文。乖微歲千。先生起之。焯役於前。彍義滂仁。
耿照充天。有如先生。而合亘年。按我章書。經紀大環。唫不
時施。昌極後昆。噫嘻永歸。奈知之悲。
悲汝南子桑文
汝南周子桑。治書通春秋。非仁義不動止。年二十三。貞元
十九年如京師。將舉五經。秋及陜。見無舉詔東還。冬及宋
而病。閏月丁亥而死。時天寒大雪。火不星前。纊不銖身。寒
之聲與將死之聲犂然。其具書存乎側。其所行存乎側。友
人安定皇甫湜適至。見之而哀之。為文悲之。
渾沌無端。誰開闢之。善惡未形。誰分白之。善其福之。惡其
禍之。謂善之福。夷死何饑。謂惡之禍。跖死何肥。何闔閭之
死。金玉其墓。何黔婁之死。手足不覆。孰主張其事。而顛倒
其數。天且高。地且遼。鬼神之形幽。敢問何故。巫咸招曰。來
吾語汝。天有正理。地有坦途。精者常不足。麄者常有餘。有
餘常豐。不足常枯。子乃惑之一何愚。人事著矣。指物以復
子何。聖者千年。而愚者如麻。鳳凰不下。而鴟鴞滿家。何草
不芝。盡野而莎。何蟲不龍。盡水而鰕。非精者理少。而麄者
理多。蘭萎何先。葹死何難。玉何為而脆。石何故而頑。衣冠
何蹇。戎狄何蕃。何麟而怪。何鶴而軒。彼人事皆然。推於物
亦然。是為自然。巫咸畢歌。歌已而去之曰。父耶母耶。天兮
人兮。己焉哉。謂之何哉。
祭柳子厚文
嗚呼柳州。秀氣孤稟。弱冠遊學。聲華藉甚。肆意文章。秋濤
瑞錦。吹迴蟲濫。王風凜凜。連收甲科。驟閱班品。青衿搢紳。
屬目歛衽。公卿之祿。若在倉廩。至駿難馭。太白易滲。華鐘
始撞。一頓聲寢。梧山恨望。桂水愁飲。鬱鬱㣥議。悠悠積稔。
竟淹荒瘴。遂絕羇枕。嗚呼柳州。命實在天。賢不必貴。壽不
必賢。雖聖與神。無如命何。自古以然。相視咨嗟。歸葬秦原。
即路江臯。聲容蔑然。相嘆增勞。惟有令名。日遠日高。式薦
誠辭。以佐羞醪。尚饗。
