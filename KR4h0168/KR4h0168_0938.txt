欽定全唐文卷九百三十八
杜光庭(十)
賈璋醮青城丈人真君詞
伏以岷蜀雄都。西南巨鎮。下蟠萬壑。上拱九清。為造化之
殊庭。乃神仙之奧府。瑤宮璿闕。深祕於洞臺。翠壁丹崖。仰
呀於雲霧。高真之所棲息。上聖之所宴遊。實掌休祥。以福
寰海。臣獲逢道化。夙荷元慈。慚無塵芥之功。難報乾坤之
德。而立身處俗。易結罪尢。往世此生。寧無過咎。五行三命。
恐值災衰。躔次星文。慮為臨照。或冤仇所滯。或債訟未明。
有一於茲。是用憂懼。輒敢披心靈嶠。稽首仙都。輒備信儀。
遙申禱祝。伏願鑒其丹懇。錫以元恩。使景福潛資。壽涯延
益。災凶銷蕩。罪咎蠲除。冤債和寧。祿祚繁永。兼乞子孫嗣
續。宗緒昌隆。誓傾虔奉之心。以答仙靈之祐。不任。
蜀州宗夔為太史於丈人山生日醮詞
伏聞道化裁成。天元立極。申命真宰。主張眾靈。於是乎賦
命禀神。流形挺質。咸資籙籍。以繫上元。臣荷大道生成。感
睿明倚注。地分岷楚。任極鈞衡。功業所彰。未裨於造化。恩
榮所錫。已冠於古今。况屬天步。艱難。皇輿省狩。恨不得手
扶宸極。身衞帝車。克定乾坤。重清日月。永安大寶。以致中
興。虔叩真靈。冀扶忠節。仰惟青城巨鎮。天國仙都。㣥聖依
棲。列真統制。必能振揚神力。驅役陰兵。蕩災運而靜中原。
拯橫流而匡大業。爰遵祕格。虔啟醮壇。願迴不測之威。以
介無疆之福。使妖氛寧息。帝祚隆昌。鳳歷龍圖。天長地久。
臣積生咎釁。未兆災蒙。因此懺祈。咸希銷解。臣今年大小
二運。俱在酉鄉。與命辰對衝。又火星所照。既臨分野。仍在
身宮。土躔厄會之方。金伏乖背之宿。年臨三殺之位。仍當
六害之門。恐災咎所加。伏深憂惕。惟憑醮酌。以達精虔。所
祈災數剋平。忠誠大展。盡報主酬君之節。成摧兇定難之
謀。光佐聖朝。實佇靈祐。不任。
宴設使宗汶九曜醮詞
伏以二象炳靈。三元運化。稟形毓質。仰資大道之仁。賦命
受生。率荷神明之德。臣獲承元廕。叨遇休明。累忝恩榮。載
塵職祿。顧勳勞而未立。感寵澤以殊深。而慎行謹身。敢忘
惕勵。運心屬念。尚慮曠遺。况所主重難。務當宰膳。宴賓犒
士。須備烹羞。撫眾訓戎。時行懲賞。實恐刑章之內。或爽於
重輕。庖割之中。寧無於故誤。因成冤債。遂積罪瑕。或往世
此生。宿愆未解。五行三命。厄運未祛。今年則暗曜土星。在
身宮之上。天符五鬼。臨行運之方。火星近刑厄之宮。金星
躔剋性之位。忽成疾苦。久未痊除。伏恐災咎方深。叩祈無
所。竊惟至真濟物。大道好生。廣開禳謝之門。俯示感通之
力。是敢按遵科典。虔啟醮壇。遍九曜以披心。瞻列星而瀝
懇。伏冀天光下鑒。聖造旁資。解故傷誤殺之冤。赦積世他
生之罪。銷平厄會。清蕩災凶。六氣宣通。百疴痊復。續將盡
之福。祿祚增延。賜再生之恩。算命延益。公私昭泰。眷屬乂
寧。仰望元慈。不任。
遂府相公周天醮詞
伏以虛無大道。孕育於㣥生。天地萬神。主張於庶品。至於
誕形稟氣。垂象炳靈。咸資鼓鑄之功。率賴生成之力。臣內
惟涼德。夙荷道慈。勳勞未贊於聖朝。寵遇已隆於藩翰。隼
旟龍節。謺奉殊榮。相印兵符。頻叨睿奬。顧茲虛薄。實切兢
憂。每慮賞罰不明。刑章不當。舉措有乖於理體。綏和未叶
於物情。興修有土木之煩。宴犒有烹燔之費。故傷誤殺。往
債宿冤。兼此罪尢。成其譴責。或五行三命。暗曜列星。共結
災躔。遂為疾厄。尚未痊復。倍用驚危。臣今年大運居衰氣
之鄉。小運在馬破之位。木星退身宮之上。土星照三合之
方。金水二星。臨乖背之宿。飛天火曜。居本命之辰。九宮土
星。復當生月。覩此災運。深切禱祈。是故按靈寶元科。河圖
祕格。設周天大醮。懺謝上元。伏冀萬聖感通。眾神照鑒。納
其懇志。介以福祥。解宿債前冤。赦深災重過。續其祚祿。增
其壽年。五星四景之中。永銷危厄。天府地司之內。別注休
禎。所疾蠲平。克賜安豫。益堅忠孝。上奉君親。即仰荷眾尊
祐護之恩。不任。
親隨為大王修九曜醮詞
臣聞垂象炳靈。代天行化。發揮道用。昭著神功。粵自剖判
之初。即顯司明之力。生靈動植。咸賴元恩。臣獲稟天慈。深
叨帝澤。功業未酬於覆載。寵榮已冠於人臣。常慮綏撫。乖
宜。賞刑有失。金科玉律。或爽於哀矜。伐叛誅兇。或輕於鈇
鑕。前代之冤讎未解。此生之過咎旋彰。於此省循。常懷震
惕。又臣今年大小二運。俱在對沖。首尾蝕神。皆為臨照。支
干火木。在衰氣之中。天符飛行。居驛馬之上。併為災滯。尢
切憂惶。近則微恙所嬰。尚未痊復。希恩謝過。倍切禱祈。輒
因本命之辰。虔誠奉醮。伏惟至聖。俯鑒丹襟。赦已往之罪
瑕。解將來之厄會。增延算祿。和釋冤疑。得以罄竭微衷。扶
持大寶。撫安疲俗。匡贊中興。誓傾修勵之心。永答真靈之
貺。不任。
果州宗壽司空因齋修醮詞
伏聞三光麗天。下司㣥品。死生是繫。罪福攸司。臣以塵微。
仰蒙鑒祐。而三命之內。水火力微。值辰戌魁綱。為天羅地
網。二運逢墓。併屬災期。又火星到元首之宮。暗曜在命宮
之位。災數重謺。憂懼殊深。是敢遵按明科。虔申醮奉。仰崇
齋福。精備醮祈。三日恭嚴。九時關奏。伏冀元慈俯燭。洪澤
濡臨。賜臣災運銷平。凶衰超度。克延祚祿。允介福祥。永保
乂安。常加護祐。奉親事主。報國寧家。誓罄丹誠。上酬元澤。
不任。
青城鄭瑱尚書本命醮詞
伏以稟氣分靈。全資大道。挺生毓質。仰繫上元。報有盈縮
之期。理協始終不之分。五行倚伏。二氣推移。實憑宰制之
功。敢怠敬恭之懇。臣今年火曜。居本命之方。九宮金星。在
行年之上。久躔疾苦。未獲痊平。竊慮履行運心。有虧陰[:#AS-84EC:⿰⻖⿱步馬]。
字人育物。有曠政經。或積生釁咎未除。或往世冤讎未解。
構
茲重厄。無路懺祈。况境控仙山。地當洞府。明誠可告。真鑒
難誣。敢因本命之辰。虔備醮祈之禮。洗心謝過。瀝懇希生。
伏惟少駐鸞驂。下臨塵壤。愍其歉迫。假以恩休。輟死籍於
黑書。再延命祿。定生名於丹籙。盡赦疵瑕。冤債和平。災凶
銷解。公私昭泰。眷屬安寧。敢忘策勵之心。上副真靈之祐。
不任。
忠州謁禹廟醮詞
伏以三氣肇胎。九元裁質。清浮濁厚。真精鑠造化之鑪。出
震乘乾。大易啟乾坤之韞。堯天繼覆。舜日傳明。五教允敷。
未革懷襄之數。四門是闢。尚纏昏墊之憂。惟我睿明。拯茲
下土。驅馳四載。勤瘁萬方。浩浩無虞。百谷識朝宗之路。巖
巖可仰。㣥山知維嶽之尊。區別九州。撫寧庶彙。鑄鼎之功
既集。錫班之報攸彰。懋此宏勳。光於終古。臣夙承洪澤。獲
奉仙祠。巴雨巫雲。捧臨瑤殿。岷江楚澤。瑩蕩瓊階。願迴疏
曠之慈。俯鑒虔祈之懇。探經玉洞。展醮靈岑。副蜀王遐祝
之誠。遂微臣歸還之願。不任。
楊神湍謝土地詞
伏以道氣分光。元功宰制。下鎮靈化。上配列星。萬聖之所
宴遊。㣥仙之所棲息。肇於歷劫。以逮茲辰。玉女上賓。認香
泉於江滸。元元駐駕。留玉局於城隅。耀天日之祥華。以安
井絡。啟洞宮之徑隧。以福坤維。為錦都靈勝之墟。乃蜀國
神仙之府。而繕營久曠。蕪薈幾侵。清壇為蹂踐之場。閟殿
染膻腥之雜。我蜀王迥開神鑒。矚此元關。遽命澄清。俾其
嚴飭。拂烟煤於石壁。早挹仙儀。薙蒿篠於荒階。再窺靈洞。
邇後累加締葺。漸獲精新。堂宇相望。樓臺櫛比。復還門闥。
俯及康衢。夕磬晨鐘。得以備朝修之禮。朝香暮火。得以申
蠲潔之儀。報德何階。感恩有自。輒陳醮祝。冀達真靈。伏惟
廣灑神休。大頒嘉貺。增聖主遐長之算。寧謐萬方。延蜀王
椿桂之年。乂安三蜀。連營將校。各崇竹帛之勳。比屋生靈。
共樂和平之化。龍神悅豫。稼穡豐穰。疵癘無侵。鋒鋋永戢。
其有薰腥穢凟。穿鑿侵傷。承此懺祈。咸蒙銷解。臣等佐時
濟俗。行教立功。奏御上通。遵修咸契。公私貞泰。眷屬利安。
然願往化法流。先師舊德。冥關無滯。道果速圓。內外職寮。
陰陽將吏。遷功加品。永贊福庭。克宏至道之風。常荷尊靈
之澤。不任。
蜀王仙都山醮詞
伏以真精表瑞。元氣分形。積秀氣於人寰。凝為仙嶽。集幽
奇於物外。儼設洞天。上屬星辰。下福邦國。由是瓊宮珠闕。
祕邃難窺。羽蓋霓幢。飄颻特降。二真人三都跡顯。九鼎功
成。白晝登真。丹霄控景。威靈益振。物象長新。寶冊真經。琅
函玉篆。貯靈宮而作鎮。與嘉躅而常存。遐想元風。遙馳素
懇。今以三川觀化。累遇干戈。鳳札龍書。靡存於魯壁。虎符
龜籙。難訪於秦坑。大教淩夷。所宜宏拯。是用翹懃翠巘。稽
首白雲。申醮酌之儀。冀神仙之鑒。輟鶴洞緘藏之本。為人
天宗奉之經。佇建殊功。却還舊所。竊惟道無不在。法許流
通。仰望鴻休。允諧丹欵。亦願潛迴禎貺。暜及寰瀛。元元之
祚允繁昌。聖主之宮城匡復。九圍寧謐。萬彙昭融。臣境宇
乂安。生靈康泰。災躔自息。算祿增延。永持忠赤之心。上副
至真之祐。不任。
自到仙都山醮詞
伏以元化既分。茲山作鎮。前臨楚望。旁控巴城。眾流迴環。
嚴設龍蛇之府。㣥峯拱衞。秀為真聖之都。二真騰翥於前
朝。千載昭彰於懿躅。巖巒蔽日。松檜參雲。禎祥時耀乎編。
福祉潛資乎邦國。蜀王扶天茂績。命世雄姿。八國二江。
早列封圻之內。黔城楚硤。皆歸陶冶之中。惟此仙山。光於
境㝢。仰靈蹤而稽首。遙展誠祈。望閟境以馳心。虔修醮酌。
將以求書禹穴。佇逢八會之篇。探洞庭。願值五符之訣。敷
宏奧賾。演暢真宗。况屬大教淩遲。中原多難。俾其紹習。須
俟流通。某躬泛長波。式遵成命。焚香昭告。願鑒丹誠。所期
汜水橋邊。不獨傳於漢相。典陽泉上。豈止授於干君。捧秩
西歸。中興聖教。不任。
李延福為蜀王修羅天醮詞
伏以道冠虛無。功先覆載。陶甄有物。亭育無私。綿劫歷以
長存。後天地而悠久。裁成不竭。生化彌彰。臣夙荷元休。克
承道運。功輕塵露。任重台衡。數千里之山河。周旋六鎮。十
七年之臨撫。宰制一方。每虞福過為災。力微成釁。兢榮循
省。憂懼難勝。况復大駕未還。中原多壘。訓兵勵士。徒懷於
報國勤王。望闕馳心。其奈於天高日遠。微勳靡效。孤懇何
申。今復大遊四神。方在雍秦之野。小遊天一。仍臨梁蜀之
鄉。地一次於坤宮。月孛行於井宿。仰茲緯候。緬彼災蒙。深
慮鳳輦鸞輈。百二之關河未復。陵園寢廟。九重之城闕猶
虛。惟切禱祈。佇迴鑒祐。是用按依元格。遵鍊明科。修黃籙
道場。設羅天大醮。九清三界。咸陳懺謝之儀。天真地靈。備
展奏祈之禮。暜日月星辰之域。遍山川嶽瀆之司。畢罄齋
莊。用期通感。伏冀天尊降命。聖祖貽休。俯借神功。載康國
步。鴻圖克固。鼎祚中興。齊北極以常寧。比南山而共永。臣
允承天澤。長奉唐年。享椿松延廣之齡。竭金石忠貞之節。
境無災沴。歲洽豐穰。雨澤不愆。干戈不作。龍神安鎮。士庶
乂寧。幽扃霑開度之慈。絕域慕和平之化。誓宏清淨。以答
真靈。不任。
羅天中級三皇醮詞
伏以元蓋上浮。黃輿下鎮。元精降瑞。應運開圖。握六紀以
君臨。恩周率土。體三才而司牧。惠洽㣥生。塞寰區而聲教
攸傳。亘古今而光靈不泯。臣謬膺天澤。作鎮坤維。荷覆燾
以難勝。誓忠貞而有守。屬乾綱未舉。天數中微。瞻雲而河
洛方遙。捧日而山川尚阻。徒傾丹赤。莫展勤勞。今又大遊
四神。在雍秦之分。小遊天一。次梁蜀之鄉。地一鎮於坤隅。
月孛行於井宿。考遵緯候。伏切憂虞。是用披按明科。修崇
黃籙。備羅天大醮。祈三界真靈。願假神休。共迴天數。使忠
貞義烈。振風雷埽蕩之威。文武尊神。借戡定經綸之力。重
昌祚歷。永息妖氛。九圍覩清晏之期。三蜀荷安寧之賜。災
祛未兆。福降無窮。動植存亡。同臻恩祐。不任。
羅天醮太一詞
臣伏按歷緯。今年大遊四神。在雍秦之分。小遊天一。次梁
蜀之鄉。地一屆於坤宮。月孛臨於井宿。仰披天度。緬屬災
期。省已拊心。伏增憂惕。是敢按遵元格。崇啟壇場。修黃籙
寶齋。備羅天大醮。輒披元蘊。敷露真文。伏冀尊神迴景上
元。貽休下土。旁垂禎貺。永息災躔。賜臣封境乂安。龍神輯
睦。生靈康泰。遠近昭蘇。疵癘無侵。干戈弭戢。唯虔修奉。上
副神功。不任。
羅天醮嶽瀆詞
伏以二象昇淪。剛柔定位。三靈恢廓。川岳裁形。坤儀彰厚
載之功。品物荷資生之德。雖混淪莫極。猶虞九六之期。廣
博無疆。以繫屯亨之數。今以陰陽所運。歷緯所甄。天一小
遊。既移於梁蜀。四神太乙。亦次於雍秦。地一屆於坤宮。月
孛行於井宿。仰惟天度。伏用震惶。竊以臣叨荷寵恩。久司
藩屏。封圻六鎮。襟帶重江。水惟四瀆之尊。山居五嶽之長。
仙壇靈化。皆驂虬馭鶴之蹤。珠岸金堤。乃禹導秦通之野。
真靈攸處。祥應實繁。必介休符。以副虔祝。是敢齋陳黃籙。
醮啟羅天。冀眾聖之垂光。會萬靈而降福。共安天步。永奉
帝圖。蕩昏曀於神京。重瞻聖日。混車書於海宇。克保唐年。
臣境土安寧。生靈舒泰。邊無烽燧。俗洽謳歌。息未兆之災
躔。解已往之愆咎。誓虔砥礪。以答神功。不任。
羅天暜告詞
伏聞元功宰制。道化宣行。稟象流形。凝神運氣。天覆地載。
爰起於渺茫。日照月臨。肇分於萬有。至於陰陽昇降。劫歷
推移。乾坤有九六之期。烏兔有盈虧之數。將期拯護。允仗
真靈。臣以微躬。遭逢昌運。叨塵異渥。踐履殊榮。龍節虎符。
攝封壤山河之重。金科玉律。掌生靈性命之權。常慚撫育
非才。每以滿盈為戒。而屬中原多難。天步方艱。社稷綴旒。
寰瀛塗炭。訓齊武旅。徒懸報國之誠。迢遞神都。莫得扶天
之路。今者稽求歷緯。考察經圖。大遊四神。方在雍秦之野。
小遊天一。傍臨梁蜀之鄉。地一屆於坤宮。月孛躔於井宿。
緬維天度。彌切憂兢。是敢披靈寶文。按河圖品格。設羅天
大醮。開黃籙寶壇。仰金闕玉京。虔祈萬聖。遍寰中象外。暜
告眾靈。馳意馬以披心。託香龍而薦懇。冀蒙鑒佑。允降
威神。伏惟三界諸天。四司五帝。乾元主宰。地府尊靈。降陰
陽不測之神。假變化無窮之力。神兵密助。真應潛彰。大業
中興。萬方安泰。皇基永固。四海澄清。埽彗孛於長空。勦鯨
鯢於巨浪。常瞻聖日。共載堯天。賜臣境域安寧。災凶弭息。
五兵韜戢。四氣均調。黎元無瘥疫之虞。稼穡有豐登之望。
三川六鎮。士庶龍神。克洽歡康。同臻貞吉。其有幽魂滯識。
六趣三塗。沐元澤以生神。詣朱陵而。受福。存亡開度。動植
蘇舒。誓傾忠孝之誠。仰副神明之鑒。不任。
羅天醮衆神詞
伏以人為神主。神依人以變通。神福於人。人資神而讚祐。
承天統地。有國有家。惟古及今。率由斯道。我大唐皋陶種
德。聖祖垂休。光宅中原。傳二十帝。元風扇於萬㝢。皇澤浸
於九圍。徧彼㣥倫。咸蒙覆燾。而運鍾艱否。時屬播遷。天數
未寧。帝車未復。忠臣義士。皆懸報國之心。望日瞻天。敢怠
勤王之志。今以小遊天一。躔梁蜀之鄉。大遊四神。在雍秦
之野。月孛行於井宿。地一次於坤宮。緯候所明。兢憂是切。
是敢按遵元格。披考靈科。修黃籙寶齋。設羅天大醮。下窮
九壘。上極三清。嚴陳懺請之儀。願假感通之應。伏惟尊神
眾聖。憫鑒丹誠。雷發神威。風回景貺。埽欃槍於碧落。殄氛
翳於皇都。永固鴻圖。中興大業。次願封疆分野。銷解災蒙。
祛厄會之期。致和平之氣。龍神輯睦。風雨均調。疵疫無侵。
戈鋋允戢。誓勤握政。上副神功。黍稷馨香。必虔於蠲潔。蘋
蘩薀藻。克展於齋莊。瀝懇陳情。不任。
蜀王本命醮葛仙化詞
伏以元穹列耀。上表於龍星。方局裁形。下分於仙化。實司
命籍。以統人倫。臣獲稟元機。夙臻景祐。早承寵渥。牧此烝
黎。綰六鎮之封疆。德慚涼薄。控諸化之靈勝。誠切欣榮。常
虞政理之乖。莫副真仙之鑒。今屬太乙行運。分野慮災。或
臨梁益之方。或在雍秦之境。月孛躔於井宿。地一災於坤
隅。稽考緯書。伏增憂懼。况歲當丁卯。是臣元命之年。月屆
仲春。是臣稟命之節。詣本命之化。以本命之辰。虔備香燈。
精申禱祝。伏冀元尊憫矚。眾聖鑒臨。騰素欵於上宮。錫鴻
休於下土。帝圖興復。息災期而輦蹕還秦。境㝢康寧。銷否
運而禎祥介蜀。俾罄報君之節。允符憂國之心。百穀豐登。
㣥生和泰。龍神貽貺。疵疫無侵。臣七祖生天。年齡增永。誓
宏道化。以答靈恩。不任。
莫令南斗醮詞
伏以元道聿分。化機肇啟。清濁定昇淪之位。陰陽運刑德
之樞。南斗主生。垂吉昌而勸善。北宮紀死。編罪惡以繩非。
神明用之以化人。帝王用之以致理。纖微不失。今古攸同。
臣宿稟真謨。仰宗元訓。敢忘勗勵。以自秉修。而叨備官榮。
屬茲多事。雖加勤恪。實有懼於曠違。徒切兢憂。固取譏於
尸素。誅奸癉惡。或舉刑章。或督懲[:#AS-8FBB:●]。或施鞭楚。犒士或開
其宰戮。宴賓難廢於烹燔。恐因故殺誤傷。遂結深冤厚釁。
又臣行年所歷。小運逢災。宿曜所躔。火星為照。月臨申未。
天符居本命之辰。位對丑寅。飛旗當衝破之地。慮成厄會。
彌切震驚。雖省已循懷。寬刑慎行。減饌節酒。遠色防非。猶
慮凶咎未蠲。福祥莫應。恭披典冊。虔詣靈山。按南斗文儀。
法上元分緯。九微燈影。星羅遠擬於六星。一德香烟。雲色
高連於三素。竹殿既招其虛實。松軒可降於真靈。向此披
心。敢期符祐。伏願六宮上聖。輟死籙以延生。五緯尊神。碎
禍車而流福。冤尢銷解。災厄和平。骨月安寧。境邑康泰。風
雨調順。穀稼豐登。寇盜不興。沴瘥無作。所請靈寶玉篆。赤
帝天書。伏願解臨照於南丹。錫恩慈於下土。永承貞吉。以
遂禱祈。不任之至。
鄭頊別駕本命醮詞
伏聞元天垂象。斗極居尊。統萬彙以無私。御四時而成歲。
下司命籍。總制吉凶。有感必通。有祈皆應。臣粵自童丱。竊
仰威靈。以七星為天地之樞。五氣為裁成之本。主張禍福。
制錄鬼神。傾心每奉於上元。有醮必存於北斗。謺蒙昭祐。
累降禎祥。動若影隨。事猶響答。至或願捐所職。謝病尋醫。
或懼履禍機。違凶就吉。或雪志於侵誣之際。或滌瑕於猜
忿之中。潛瀝懇於長天。暗馳誠於永夜。至真在鑒。有願咸
從。而多事所縈。靈恩未報。常期精潔。冀啟醮筵。今者天徇
深衷。神諧夙望。幸叨攝任。獲在仙鄉。玉闕瓊都。咫尺封隅
之內。凝嵐積翠。高低城邑之旁。况屬命辰。仍當秋景。遂得
躬披松檜。深躡雲霞。展三獻之禮容。猶申公務。酬積年之
祈禱。兼遂私心。省分循懷。既榮且忭。是敢奉持詞欵。營備
香燈。雖澗蘋行潦之微。難迴聖鑒。在隨感赴機之德。願納
愚誠。所祈答已往之恩。佇將來之澤。賜其貞吉。介以康寧。
俾縣境無虞。農功有歲。人和俗阜。遠睦邇安。臣或本命五
行。災衝所及。天文九曜。臨照所經。或政理有所未明。賞罰
有所未當。新冤往債。故殺誤傷。竝乞蕩除。永承恩祐。不任。
孫途司空本命醮詞
伏以二氣肇分。五行運化。鼓陰陽之[:#AS-8867:⿳士冖䂞]籥。執生死之樞機。
亭毒無私。陶融靡倦。司短長於五帝。校善惡於三官。維斗
居尊。總御㣥品。臣自維幽陋。仰荷裁成。獲備冠裳。每憂叨
竊。遵素儒之明訓。守元聖之格言。尚慮動息成非。行藏乖
道。難階福善。易結過尢。仍恐三途推移。或逢災數。九曜躔
次。或在厄宮。况今年天符臨勾絞之方。小運當伏吟之位。
十三宿內。月孛所經。大運行年。猶居衝破。以茲疑懼。恐履
災凶。敢用本命之辰。虔申醮謝。伏惟真聖。俯鑒誠祈。赦已
往罪尢。和冤釋結。錫將來福祉。增祿延年。眷屬寧康。公私
和泰。即永荷眾尊慈祐之恩。不任。
