欽定全唐文卷一百六十二
劉祥道
祥道字同壽。魏州觀城人。少襲爵樂平縣男。累遷黃門侍
郎。進封陽城縣侯刑部尚書。龍朔三年拜右相。轉司禮太
常伯。進爵廣平郡公。乾封元年致仕。卒年七十一。贈幽州
都督。諡曰宣。
請以三公備亞獻奏
准禮。封壇舊儀。當以奉常卿為亞獻。昔三代六卿位重。故
得佐祠。爰至兩漢。尚書秩卑。亦以九卿行事。自魏晉以降。
事歸臺省。九卿皆為常伯屬官。今登封大禮。不以三公八
座行事。而用九卿。無乃徇虛言而忘故事也。
陳銓選六事疏
今之選司取士。傷多且濫。每年入流。數過一千四百。傷多
也。雜色入流。不加銓簡。是傷濫也。經明行修之士。猶或罕
有正人。多取胥徒之流。豈能皆有德行。即知共釐務者。善
人少而惡人多。有國以來。已四十載。尚未刑措。豈不由此
乎。且官人非材者。本因用人之源濫。濫源之所起。復由入
流人失簡擇。今行署等勞滿。唯曹司試判。不簡善惡。雷同
注官。但服膺先王之道者。奏第然始付選。趨走几案之間
者。不簡便加祿秩。稽古之業。雖則難知。斗筲之材。何其易
進。其雜色應入流人。望令曹司試判訖。簡為四等奏聞。第
一等付吏部。第二等付兵部。次付主爵。次付司勳。其行署
等私犯公坐。情狀可責者。雖經赦降。亦量配三司。不經赦
降者。放還本貫。冀入流不濫。官無冗雜。但令胥徒之輩。漸
知勸勉。(其一)古之選者。為官擇人。不聞取人多而官員少。今
官員有數。入流無限。以有數供無限。遂令九流繁總。人隨
歲積。謹約準所須人。量支年別入流者。今內外文武官。一
品已下九品已上。一萬三千四百六十五員。略舉大數。當
一萬四千人。壯室而仕。耳順而退。取其中數。不過支三十
年。此則一萬四千人。三十年而略盡。若年別入流者五百
人。經三十年便得一萬五千人。定須者一萬三千四百六
十五人。足充所須之數。况三十年之外。在官者猶多。此便
有餘。不慮其少。今年常入流者。遂逾一千四百。計應須數
外。其餘兩倍。又常選放還者。仍停六七千人。更復年別新
加。實非處置之法。(其二)儒為教化之本。學者之宗。儒教不興。
風俗將替。今庠序徧於四海。儒生濫於三學。誘掖之方。理
實為備。而奬進之道。事或未周。但永徽已來。於今八載。在
官者以善政粗聞。論事者以一言可採。莫不光被綸音。超
升不次。而儒生未聞恩及。臣故以為奬進之道未周。(其三)國
家富有四海。巳四十年。百姓官寮。未有秀才之舉。豈今人
之不如昔人。將薦賢之道。未至寧可。方稱多士。遂間斯人。
望六品已下。爰及山谷。特降綸言。更審搜訪。仍量為條例。
稍加優奬。不然。赫赫之辰。斯舉遂絕。一代盛事。實為朝廷
惜之。(其四)唐虞三載考績。黜陟幽明。兩漢用人。亦久居其職。
所以因官命氏。有倉庾之姓。魏晉以來。事無可紀。今之在
任。四考即遷。官人知將秩滿。必懷去就。百姓見有遷代。能
無苟且。以去就之人。臨苟且之輩。責以移風易俗。其可得
乎。望經四考。就任加階。至八考滿。然後聽選。還淳反樸。雖
未敢必期。送故迎新。實稍減勞弊。(其五)尚書省二十四司及
門下省中書都事主書主事等。比來選補。皆取舊任。流外
有刀筆之人。縱欲參用士流。皆以儔類為恥。前後相承。遂
成故事。且掖省崇峻。王言秘密。尚書政本。人物攸歸。而多
用胥徒。恐未盡銓衡之理。望有釐革。稍清其選。(其六)
僧道拜君親議狀
竊以朝廷之敘。肅敬為先。生育之恩。色養為重。釋老二教。
今悉反之。抗禮於帝王。受敬於父母。而優容自昔。迄乎今
代。原其深致。蓋有以然。諒由剔髮有異於冠冕。袈裟無取
於章服。出家之人。敬法捨俗。豈拘朝廷之禮。至於元教清
虛。道風遐曠。高尚其事。不屈王侯。帝王有所不臣。蓋此之
謂。國家既存其道。所以不屈其身。望准前章。無違舊貫。謹
議。
郝處俊
處俊。安州安陸人。貞觀中進士。累官吏部侍郎。總章中拜
東臺侍郎同東西臺三品。拜中書令兼太子賓客。儀鳳四
年拜侍中。遷太子少保。開曜元年薨。年七十五。贈開府儀
同三司荊州大都督。
郊祀議
顯慶新禮。廢感帝為祀。祈穀昊天。以高祖配。舊禮祀感帝。
以代祖元皇帝配。今既依舊復祈穀為感帝。以高祖配者。
何升降紛紛焉。虞氏禘黃帝郊嚳。夏禘黃帝郊鯀。殷禘嚳
郊冥。周禘嚳郊稷。鄭元注云。帝者祭天圜丘。郊者祭上禘
南郊。崔靈恩說夏正郊天。王者各祭所出帝。所謂王者禘
祖之所自出。以其祖配之。則禘須遠祖。郊須始祖也。今禘
郊同祖。禮無所歸。神州本祭十月。以方陰用事也。元說三
王之郊。一用夏正。靈恩謂祭神州北郊以正月。諸儒所言。
猥互不明。臣願會奉常司成博士普議。
僧道拜君親議狀
希微。立言資於黼帝。釋教虛寂。垂法依於國王。(事如左春
坊議中彈)是以紫氣真容。元猷西被。黃金圖相。妙旨東流。仙
侶莘莘。藉天基而遂重。法徒濟濟。憑聖政而彌隆。况今德
貫陰陽。道包真俗。恩霑動植。尚荷亭育之慈。澤被生靈。猶
懷仁壽之施。唯釋老二門。由來迂誕。(事如右金吾衞議中
彈)既捐真典。便虧四大。徧信化人。不遵三有。主上崇孝敬
之儀。敦跪拜之禮。爰發綸誥。令拜君皇后太子及父母者。
非直庶寮允愜。(彈曰議不拜人殆將大半今云庶寮允愜
何其謬歟)抑亦垂範將來。謹議。
裴行儉
約。絳州聞喜人。幼以蔭補宏文生。貞觀中舉明經。調左屯
衞倉曹參軍。儀鳳中。以才備文武。拜禮部尚書兼檢校右
衞大將軍。調露元年為定襄行軍大總管。討伏念。以功封
聞喜縣公。永淳元年卒。年六十四。贈幽州都督。
諡曰獻。中宗立。再贈揚州大都督。
討西突厥兵事疏
吐番叛擾。干戈未息。敬元審理。失律喪師。安可更為西方
生事。今波斯王身沒。其子泥[:#AS-8BD4:●]帥師充質在此。差使往波
斯冊立。即路繇二蕃部落。便宜從事。必可有功。
張文琮
文琮。貝州武城人。貞觀中為持書侍御史。三遷亳州刺史。
永徽初徵拜戶部侍郎。出為建州刺史。
太宗文皇帝頌
赫矣神武。繼期作聖。下括九圍。上齊七政。業統文武。勳邁
高光。何險不濟。何患不攘。士女胥悅。篚厥元黃。斯物之至。
昭於我皇。我皇覆育。資生懷造。配堯登唐。攘周在鎬。翕受
敷施。明徵定保。允神厥德。方清帝道。帝道欽明。天下和平。
三時不害。百穀以成。我庾斯積。如坻如京。既富而教。訟息
刑清。
下建州教書
春秋二社。蓋本為農。惟獨此州。廢而不立。禮典既闕。風俗
何觀。近年以來。田多不熟。抑不祭先農所致乎。神在於敬。
可以邀福。
張文瓘
文瓘。貝州武城人。貞觀初舉明經。累遷水部員外郎。出為
雲陽令。龍朔中累授東西臺舍人參知政事。拜東臺侍郎
同東西臺三品。遷大理卿。上元二年拜侍中兼太子賓客。
儀鳳二年卒。年七十三。贈幽州都督。諡曰懿。
諫造蓬萊上陽宮疏
竊惟人力不可不惜。百姓不可不養。養之逸則富以康。使
之勞則怨以叛。秦皇漢武。廣事四夷。多造宮室。使土崩瓦
解。戶口減半。臣聞制理於未亂。保邦於未危。人罔常懷。懷
於有仁。陛下不制之於未亂之前。安能救之於既危之後。
百姓不堪其弊。必搆禍難。殷鑒不遠。近在隋朝。臣願稍安
撫之。無使生怨。
唐臨
臨字本德。京兆長安人。貞觀中累轉黃門侍郎。高宗立。為
御史大夫。遷刑部尚書。加金紫光祿大夫。歷兵部度支吏
部三尚書。顯慶四年坐事貶潮州刺史。卒年六十。
劾封德彝奏
臣聞事君之義。盡命弗渝。為臣之節。歲寒不貳。苟虧其道。
罪不容誅。德彝操履無聞。輕險有素。往在隋代。恩遇巳深。
苞藏姦忒。密懷梟獍。叶同大憝。傾覆國經。論其悖迹。合從
遐棄。幸逢寬政。復蒙收錄。策名藩邸。陳力周行。位至鼎司。
恩隆胙土。無心報效。乃肆姦謀。熒惑儲藩。奬成元惡。寘於
常典。理合誅夷。但包藏之狀。死而後發。猥加贈諡。未正嚴
科。罪既彰露。宜加貶黜。豈可仍醻爵邑。尚列台槐。此而不
懲。將何勸沮。
劾杜如晦奏
臣聞樹德立功。允應高秩之賞。干紀逆節。必加夷滅之誅。
苟違斯道。實虧政理。如晦昔陪藩邸。頗效微庸。出震惟新。
參謀帷幄。遂得爵分茅社。位踐台衡。然而機鑒未充。周慎
多爽。昧貽厥之嘉猷。闕義方之明訓。其子逆賊構荷等。並
稟氣凶悖。早挾邪謀。深禹山之同惡。甚玁狁之連禍。徙邊
棄市。既伏其辜。食采疇邑。猶均雨露。昔石碏純臣。早為子
厚之所。日殫忠謹。先加弄兒之罰。皆所以防萌杜漸。安國
全家。如晦識滯生前。愆遺身後。舊榮昔寵。巳忝冒於曩日。
削土除國。宜申法於今辰。
議蕭齡之罪狀奏
臣聞國家大典。在於賞刑。古先聖王。惟刑是䘏。虞書曰。罪
疑惟輕。功疑惟重。與其殺弗辜。寧失弗經。周禮。刑平國用
中典。刑亂國用重典。天下太平。應用堯舜之典。比來有司。
多行重法。敘勳必須刻削。論罪務從重科。非是憎惡前人。
止欲自為身計。今議蕭齡之事。有輕有重。重者流死。輕者
請除名。以齡之受委大藩。贓罪狼籍。原情取事。死有餘辜。
然既遣詳議。終須近法。竊惟議事㣥官。未盡識議刑本意。
律有八議。並依周禮舊文。矜其異於衆臣。所以特制議法。
禮。王族刑於隱者。所以議親。刑不上大夫。所以議貴。明知
重其親貴。議欲緩刑。非為嫉其賢能。謀致深法。今議官多
於刑法之外。議令入重。正與堯舜相反。不可為萬代法。臣
既處法官。敢不以聞。
李義表
義表。貞觀十七年官朝散大夫。行衞尉寺丞上護軍。
登耆闍崛山銘
大唐出震。膺圖龍飛。光宅率土。恩覃四夷。化高三五。德邁
軒羲。高懸玉鏡。垂拱無為。(其一)道法自然。儒宗隨世。安上作
禮。移風樂制。發於中土。不同葉裔。釋教降此。運於無際。(其
二)神力自在。應化無邊。或涌於地。或降於天。百億日月。三
千大千。法雲共扇。妙理俱宣。(其三)鬱乎此山。奇狀增多。上飛
香雲。下臨澄波。靈聖之所降集。賢懿之所經過。存聖迹於
危峯。竚遺趾於巖阿。(其四)參差嶺嶂。重疊巖廊。鏗鏘寶鐸。氛
氤異香。覽華山之神蹤。勒貞碑於崇岡。馳大唐之淳化。齊
天地之久長。(其五)
司馬太貞
太貞。河內人。貞觀十四年官瓜州司法參軍。
紀功碑
昔匈奴殄滅。竇將軍勒燕山之功。閩越泯清。馬伏波樹銅
柱之迹。然則振英風於絕域。申壯節於殊方。莫不騰茂實
於千載。播芳猷於萬古者矣。(闕)大唐德合二儀。道高五帝。
握金鏡以朝萬國。調玉燭以馭兆民。濟濟衣冠。煌煌禮樂。
車書順軌。扶桑之表俱同。治化所沾。濛汜之鄉咸暨。苑天
山而池瀚海。內比戶以靜幽都。莫不解辮髮於槀街。改左
袵於夷陋。高昌國者。乃是西漢屯田之壁。遺兵之所居。麴
文泰即其苗裔也。往因晉室多難。㣥雄競馳。中原乏主。邊
隅遂隔。問屆我於[:#AS-FBEF:●]穴[:#AS-FBEC:●](圭[:#AS-FBED:●]射)[:#AS-FBF0:●]多拔王磨局至吟靡遺
啟政。自皇威遠被。稽顙來庭。雖沐仁風。情懷首鼠。杜遠方
之職貢。阻重譯之往來。肆豺狼之心。起蜂蠆之毒。若德聚
庶賊盛無已。聖上慜彼蒼生。申茲弔伐。乃詔使持節光祿
大夫吏部尚書上柱國陳國公侯君集交河道行軍大總
管副總管左屯衞大將軍上柱國永安郡開國公薛萬均
副總管左屯衞將軍上柱國通川縣開國男姜行本等。爰
整三軍。張行天罰。但妖氛未殄。將軍逞七縱之威。百雉作
固。英奇申九攻之略。以通川公深謀間出。妙思縱橫。命前
軍營造攻具。乃統沙州刺史上柱國望都縣開國侯劉德
敏右監門中郎將上柱國淮安縣開國公衡智錫左屯衞
中郎將上柱國富陽縣開國伯屈昉左武候郎將李海崖
前開州刺史時德衡右監門府長史王進威等。並率驍雄。
鼓行而進。以貞觀十四年五月十日。師次伊吾時羅漫山
北登里紺所。未盡旬月。[:#AS-8864:⿺克寸]成奇功。伐木則山林殫盡。叱咤
則川谷蕩薄。衝梯暫整。百[:#AS-FBEF:●]木[:#AS-FBED:●]([:#AS-FEE3:●]
[:#AS-FBEC:●]
[:#AS-FBA6:●])[:#AS-FBF0:●]冰碎。機方[:#AS-FBED:●]會一發。千石雲飛。墨翟
之拒無施。公輸之妙詎比。大總管運籌帷幄。繼以中軍。鐵
騎亘原野。金鼓動天地。高旗蔽日月。長戟彗雲霓。自秦漢
出師。未有
如斯之盛也。班定遠之通西域。故跡罕存。鄭都護之滅車
師。空聞前史。雄圖世著。彼獨何人。乃勒石紀功。傳諸不朽。
其詞曰。
於赫大唐。受天明命。化濟得成。功寧山境。荒服猶阻。夷居
不定。乃拜將軍。殄茲梟獍。謀六奇動思㣥雄逞力。陣開龍
勝營(闕)庶星光旗明日色。揚旌塞表。振威西極。峩峩峻嶺。
眇眇平原。塞雲暝結。朝風晝昏。長紀洛雪。高樹(闕)今據銘
功讚德。
裴宏獻
宏獻。貞觀朝官蜀王司法參軍。
除斷趾法議
古者五刑。刖居其一。及肉刑廢。制為死流徒杖笞凡五等。
以備五刑。今復設刖足。是為六刑。減罪在於寬宏。加刑又
如繁峻。
陳宗裕
宗裕。貞觀時人。
勅建烏石觀碑記
烏石峯丹泉觀。乃何太守諱志遠祖宅故基。距宅後數百
步。來脉山腰右峽處。古仙客結有廬菴一所。方士之耽幽
攬勝者。往往棲跡其間。名曰黃蜂山居。晉永嘉中。旌陽令
許遜字敬之者。去職歸真。亦自廬菴居止。日遊於何遠公
故宅處。攬其勝境。左有藥水靈泉。右有丹崖翠壁。前有幽
竹森羅。後有蒼松挺秀。且輕煙散彩。薄霧呈祥。山鳥朝歌。
漁燈夜燦。詩曰。偶來奇絕處。倏忽悟元關。藥水龍沙近。丹
崖咫尺間。圖分八卦定。鑪成九轉還。遠翁相慨賜。逍遙非
等閒。不數日。許君拜候遠翁。欲募其故居山圃。遠翁慨然
允曰。僕亦乏嗣。日後可付棲神。許君遂改遷茇廬於其處。
燒丹煉汞。至寧康二年八月十五日午時。許公舉家拔宅
仙去。南宋永初中。徒裔萬太元號石泉者。分寧人也。復尋
故居。結廬居之。遂開緣募化十方。始搆巍殿三重。塑繪許
公聖像。尸位其中。首枕岐峯之巔。簾捲西山之雨。獅沙左
抱。象曜右纏。元徽中。石泉年九十零。日治其殿廡遺址。合
其生旺歸垣。語人曰。吾法嗣後代。必有大興於此者。翁年
百有三歲。復隱匡廬。傳弟子許上期號中山。中山弟子張
開先。奇才茂著。穎悟不凡。文生五月[:#AS-FBED:●]臧。錦鋪六腑。纘述
許祖遺傳。操煉金丹符秘。上能轟雷致雨。下能治病驅邪。
於我
朝貞觀中。盛夏之時。洪州數月不雨。高阜者有力無施。魃
鬼肆殃。低窪者掘井莫救。蝗蟲損耗。當事徬徨。人民憔悴。
各憲臺焦勞無計。出示曉諭。徧請元流法士。期求未效。一
日。張開先唪誦皇經。頓然神倦。隱几而臥。見一道者。元冠
羽服。揮塵而言曰。開先開先。豫章人民。難星將滿。爾道當
興。速宜出救。謹聽吾言。醒覺是夢。曰。此許祖指示。吾當出
救。次早負劒往省。潔齋登壇。書符咒水。不三日。轟雷掣電。
驟雨傾盆。蝗蝻盡殞。苗乃浡興。屬官申帝。召入對。從容便
殿。語及前事。聖皇大喜。敕賜紫垣洞天仙侶掌陰陽法教
都紀之職。敕建許祖旌陽寶殿。崇高三丈六尺。廣六丈。深
四丈。其後三清殿。高四丈。廣深俱同前殿規模。於貞觀已
丑四月己已落成。是歲八月庚午塑像。閱三載。黝堊繪飾
咸備。題其額曰旌陽寶殿洞青天宮。余奉詔督造工成。開
先請余文以記之。彼樸記之也。余觀其地。奇絕勝幽。叢翠
羅列。巋然偉拔。仙蹟非虛。太元啟之於前。開先繼之於後。
若非仙蹟綿衍。神靈協相。其何能復振之於今日。以植元
教於萬年。闡宗風於奕世乎。庸書以為記。
史仲謨
仲謨。貞觀十四年官越王府東閣祭酒常州長史。
後漢溧陽侯史崇墓碑頌隋末大亂。避地閩越。碑壞再立。其頌曰。
山嶽降精。川瀆耀靈。猗歟史氏。世濟其英。忠言允塞。嘉猷
有聲。從容燮理。散誕飛纓。含香青瑣。敷奏丹庭。有犯無隱。
唯言是聽。王室斯賴。諸侯以寧。內侍帷幄。外典專城。為政
以德。察獄以情。化俗草偃。溪谷風清。金相玉質。不隕厥名。
處溢不驕。居勞不憚。視險如夷。忘身逐叛。駉頌美魯。青蒲
安漢。執簡書[:#AS-8FBB:●]。姦邪逃竄。匪君之忠。孰能戡亂。在昔隆漢。
姻婭皇家。惟帝念功。爵命屢加。三台五鼎。駙馬奉車。腰佩
兩印。綬帶雙緺。何彼穠矣。常棣之華。如珪不玷。似玉無瑕。
節之以禮。儉而不奢。篤生我侯。英略備舉。有藝有才。能文
能武。孝以奉親。忠惟衞主。赤眉始結。白波猶侮。執銳破堅。
斬馘滅虜。截彼長蛇。殲斯猾豎。策賞廟堂。書勳王府。功成
弗居。名立不取。簡在帝心。酬封祚土。厥土惟何。在溧之滸。
初食三千。卒封萬戶。葭菼揭揭。麀鹿麌麌。禾禾[:#AS-FBED:●]殳旆旆。
原田膴膴。俯營川陸。魚鹽所聚。蝗飛火滅。還珠去虎。子民
輯悅。建茲城宇。大廈耽耽。聽政之所。祠堂石殿。生靈攸處。
凡春
秋兮。祭祀不阻。
閭邱允
允。貞觀時官台州刺史。
寒山子詩集序
詳夫寒山子者。不知何許人也。自古老見之。皆謂貧人風
狂之士。隱居天台唐興縣西七十里。號為寒巖。每於茲地。
時還國清寺。寺有拾得。知食堂尋常。收貯餘殘菜滓於竹
筒內。寒山若來。即負而去。或長廊徐行。叫喚快活。獨言獨
笑。時贈遂促駡打趁。乃駐立撫掌。呵呵大笑。良久而去。且
狀如貧子。形貌枯悴。一言一氣。理合其意。沈而思之。隱况
道情。凡所啟言。洞該元默。乃以樺皮為冠。布裘破弊。木屐
履地。是故至人遯迹。同類化物。或長廊唱詠。唯言咄哉咄
哉。三界輪迴。或於邨墅與牧牛子而歌笑。或逆或順。自樂
其性。非哲者安可識之矣。允頃受丹邱薄宦。臨途之日。乃
縈頭痛。遂召日者醫治。轉重。乃遇一禪師。名豐千。言從天
台山國清寺來。特此相訪。乃命救疾。師乃舒容而笑曰。身
居四大。病從幻生。若欲除之。應須淨水。時乃持淨水上師。
師乃噀之。須臾祛殄。乃謂允曰。台州海島嵐毒。到日必須
保護。允乃問曰。未審彼地當有何賢。堪為師仰。師曰。見之
不識。識之不見。若欲見之。不得取相。乃可見之。寒山文殊。
遯跡國清。拾得普賢。狀如貧子。又似風狂。或去或來。在國
清寺庫院走使廚中著火。言訖辭去。允乃進途。到任台州。
不忘其事。到任三日後。親往寺院。躬問禪宿。果合師言。乃
令勘唐興縣。有寒山拾得是否。時縣申稱。當縣界西七十
里內有一巖。巖中古老見有貧士。頻往國清寺止宿。寺庫
中有一行者。名曰拾得。允乃特往禮拜。到國清寺。乃問寺
衆。此寺先有豐干禪師院在何處。幷拾得寒山子見在何
處。時僧道翹答曰。豐干禪師院在經藏後。即今無人住得。
每有一虎。時來此吼。寒山拾得二人見在廚中。僧引允至
豐干禪師院。乃開房唯見虎迹。乃問僧寶德道翹。禪師在
日。有何行業。僧曰。豐干在日。唯攻舂米供養。夜乃唱歌自
樂。遂至廚中竈前。見二人向火大笑。允便禮拜。二人連聲
喝允。自相把手。呵呵大笑叫喚。乃云豐干饒舌饒舌。彌陁
不識。禮我何為。僧徒奔集。遞相驚訝。何故尊官禮二貧士。
時二人乃把手走出寺。乃令逐之。急走而去。即歸寒巖。允
乃重問僧曰。此二人肯止此寺否。乃令覓房。喚歸寺安置。
允乃歸郡。遂製淨衣二對香藥等。特送供養。時二人更不
返寺。使乃就巖送上。而見寒山子。乃高聲唱曰賊賊。退入
巖穴。乃云報汝諸人。各各努力。入穴而去。其穴自合。莫可
追之。其拾得迹沈無所。乃令僧道翹尋其往日行狀。唯於
竹木石壁書詩。幷邨墅人家廳壁上所書文句三百餘首。
及拾得於土地堂壁上書言偈。並纂集成卷。但允棲心佛
理。幸逢道人。乃為讚曰。菩薩遁跡。示同貧士。獨居寒山。自
樂其志。貌悴形枯。布裘弊止。出言成章。諦實至理。凡人不
測。謂風狂子。時來天台。入國清寺。徐步長廊。呵呵撫指。或
走或立。喃喃獨語。所食廚中。殘飯菜滓。吟偈悲哀。僧俗咄
捶。都不動搖。時人自恥。作用自在。凡愚難值。即出一言。頓
祛塵累。是故國清。圖寫儀軌。永刧供養。長為弟子。昔居寒
山。時來茲地。稽首文殊。寒山之士。南無普賢。拾得定是。聊
申讚歎。願超生死。
尹伊
伊。(一作若)太宗朝官坊州司戶。
勘坊市諸胡盡禁推問判
賊出萬端。詐偽非一。亦有胡著漢帽。漢著胡帽。亦須漢裏
兼求。不得胡中直覓。請追禁西市胡。餘請不問。
尚藥局牒省索杜若省符下坊州供送判
坊州本無杜若。天下共知。此符忽有此科。應由謝朓詩誤。
華省曹郎如此判。豈不畏二十八宿向下笑人。
邢文偉
文偉。滁州全椒人。咸亨中歷太子典膳丞。以直諫授右史。
武后時累遷鳳閣侍郎兼宏文館學士。載初元年為內史。
坐善宗秦客貶珍州刺史。會他使者至。文偉內悸。自經死。
減膳上書
竊見禮大戴記曰。太子既冠成人。免於保傅之嚴。則有司
過之史。虧膳之宰。史之義不得不司過。宰之義不得不徹
膳。皇帝式稽前典。妙簡英俊。自庶子以下。至司議舍人。及
學士侍讀等。使翼佐殿下。以成聖德。近者以來。未甚延納。
談議不狎。謁見尚稀。參朝之後。但與內人獨居。何以發揮
聖智。使濬哲文明者乎。今史雖闕官。宰當奉職。忝備所司。
不敢逃死。謹守禮經。微申減膳。
