欽定全唐文卷二百八十七
張九齡(五)
敕吐蕃贊普書
皇帝問吐蕃贊普。近竇元禮往。事具前書。贊普後來亦知
彼意。朕推心天下。皆合太和。況於彼蕃。復是親婭。仍加結
約。盟誓再三。以至道言之。此亦仁義不薄也。而贊普且猶
未信。復是何心。君長大蕃。固不容易。所云去年七月巂州
將兵抄掠。兼有詐誘。巂州之外。尚隔諸蠻。既背吐蕃。自行
寇抄掠。而乃推托於我。何為遙信虛詞。且西南㣥蠻。別是
一物。既不容於我。亦不專於吐蕃。去却不追。來亦不拒。乃
是兩界所有。只合任其所歸。自數十年來。或叛或附。皆所
親見。豈假縷言。往者此蠻背恩。侵我邊鄙。昆明即巂州之
故縣。鹽井乃昆明之本城。今復舊疆。何廢修築。而云除却。
是何道理。且邊境備守。彼此常事。今既和好。何有嫌疑。至
如西自蔥嶺已來。沿邊諸處。或地勢是要。或水土是好。彼
有城鎮。亦皆內侵。朕既不解廣求。更以自益。緣已和好。不
可細論。且八疊山築城置鎮。皆入漢界。何曾以此為言。而
彼即生詞。未知何意。邊城委任。當擇忠良。無信小人。令得
閒搆。夏中已熱。贊普及平章事部落百姓並平安好。遣書
指不多及。
敕吐蕃贊普書
皇帝問贊普自與彼蕃連姻。亦已數代。又與贊普結約。於
今五年。人使往還。未嘗有閒。朕以兩國通好。百姓獲安。子
孫已來。坐受其福。疆場之事。幸且無憂。此雖境上有兵。固
是存而不用。在彼邊事。與此何殊。近得來章。又論蠻中地
界。所有本末。前書具言。贊普不體朕懷。乃更傍引遠事。若
論蠻不屬漢。豈復定屬吐蕃耶。彼不得所即叛來。此不得
所即背去。如此常事。何乃固執。復於國家何有。朕豈利之。
至如彼中鐵柱州圖地記。是唐九徵所記之地。誠有故事。
朕豈妄言。所修城壁。亦依故地。若不復舊。豈為通和。蠻中
抄掠彼人。勘問亦有此事。緣其初附。法令未行。亦有姚巂
邊人。奸險求利。或入蠻同盜。亦不可知。既與贊普重親。朕
又君臨大國。正欲混同六合。豈復侵取一隅。再三巳論。何
乃不信。顧慙薄德。良用咨嗟。且如小勃律國歸朝。即是國
家百姓。前遭彼侵伐。乃是違約之萌。朕以結信既深。不顧
其小。中閒遣使。曾不形言。贊普何獨相尤。而不思巳西之
事。所存既大。當共成之。近聞莽布支西行。復有何故。若與
突騎施相合。謀我磧西。未必有成。何須同惡。若爾者。欲先
為惡。乃以南蠻為詞。今料此情。亦巳有備。近令勒兵數萬。
繼赴安西。儻有所傷。慎勿為怪也。朕心無所負。事欲論平。
但國家之所守者信。鬼神之所助者順。未有背道求福。違
約能昌。何況兵眾不可當。而又天道所不假。以此求濟。不
亦難乎。遠道所傳。多應不實。亦計贊普不合異圖。故令人
審看。定何緣也。待潘息迴日。更別具委曲。今附少物。具如
別數。為路遠不得多附。春首尚寒。贊普及公主比如宜也。
平章事及首領以下並平安好。今使內常侍竇元禮。遣書
指不多及。
敕吐蕃贊普書
皇帝問贊普。得七月一日信。所言陰承本奏請不擬與彼
和。將兵馬大入者。至如和與不和。事皆由朕自斷。何人輒
敢奏聞。何兵即敢擅入。所結親好。不是近年。文成公主巳
來。亦重疊矣。中閒或絕或繼。終是舊好存焉。惟道此有讒
臣。不知彼專搆造。亦須自覺。豈可推過。至如兵馬邊備。彼
與此同。既見彼處加兵。豈此總無備矣。疑自彼起。不可相
尢。近日築城。不出疆界。邊頭有要。隨事修營。何所致疑。以
此為語。如彼頻歲亦築數城。若不惡心。何故嚴備。固是邊
境常事。不足為言。忽此相尢。深所未達。彼蕃必其自守。此
兵終不妄行。所立盟約。更知何用。鬼神知意。不必多言。秋
氣已冷。贊普及平章事以下並平安好。遣書指不多及。
敕吐蕃贊普書
皇帝問贊普。此使前至之日。具知彼意。竇元禮中閒所云。
亦巳備論。且親以舅甥之國。申以婚姻之好。義非不重。心
豈合疑。頃歲以來。加之盟約。此又不信。其如之何。至如境
上蠻夷。元是眾物。來不可拒。去不可追。前書己言。想所知
也。而每來信使。皆以為詞。或云越界築城。或稱將兵抄掠。
且蠻即背彼。伊自築城。城在蠻中。人即隨地。所以侵竊。亦
是㣥蠻。皆在荒遐。豈關處分。而歸過於我。無乃甚乎。邊境
小人。不識大體。此既未免。彼亦有之。閒搆既行。猜嫌互起。
朕近已知此。贊普亦須察之。勿取浮言。虧我大信。以絕兩
國之好。甚善甚善。所有諸事。皆具前書。公主所請與人官
及內人品第。即當續有處分。春晚漸熱。贊普及平章事首
領百姓並平安好。今有少物。別具委曲。至宜領取。遣書指
不多及。
敕金城公主書
敕金城公主。歲月流易。忽復經年。言念遠情。何能巳巳。比
者通好。信使數來。知彼所宜。善足為慰。國家大計。以義斷
恩。離別嬰心。固當自抑。仍善須和順。使歡好如初。所請授
官及內人品第。既久在彼。誠亦可矜。即當續有處分。宗元
禮衰疾。近不能起。賈混之緣此未得獨行。待其稍瘳。亦即
遣去。今有少信物。至宜領取。春晚。公主已下並平安好。遣
書指不多及。
敕吐蕃贊普書
皇帝問贊普。朕與彼國。既是舊親。近年以來。又加盟約。如
此結固。仍有猜嫌。明知異域之心。亦難可保。比者所有信
使。惟知怨此相違。自料國家。何負於彼。至於突騎施。蕞爾
醜虜。頃年恃我為援。幸至今日。而敢辜恩。朕未即誅之。待
其惡積。贊普越界與其婚姻。前者以意向道。即云尋已告
絕。朕亦委信。以為必然。今乃定婚如初。黨惡可見。又莽布
支西出。朕具知之。今竇元禮往彼。問以何故。又道別緣他
事。為此遣還。其人實將兵西向。擬行攻取。前後詐妄。言與
事違。騐在目前。得不歎恨。夫人之所以為貴者。以其有信
有禮。國之所以能強。亦云惟信與義。若言不可信。義不可
親。雖在匹夫。尚多恥愧。何況君長。能無情乎。彼突騎施。人
面獸心。偏僻荒遠。見利則背。與親實難。贊普背朕宿恩。共
彼相厚。應非長策。可熟思之。又比來觀彼事意。有殊往日。
惟任計數。以此為能。今與突騎施和親。密相結託。陰有贊
助。而傍作好人。如此潛謀。亦非遠計。所欲為患。不過邊庭。
且邊鄙之於中國。如毫毛之在身耳。以彼戎狄。侵我毫毛。
雖實無多。何須有損。朕所以殷勤和好。欲靜邊人。君國之
心。不能忘也。亦與贊普累代舊親。幸無大故。不宜輕絕。今
邊鎮兵馬。不可不防。彼亦有之。與此無別。既不先舉。自足
知心。從前所言。豈有虛也。秋晚稍冷。贊普及平章事首領
百姓並平安好。遣書指不多及。
敕金城公主書
敕金城公主。數有來使。聞彼安寧。差慰遙心。想所知也。柔
順之道。既以夙成。終始用心。貴於無失。惟此而已。餘不足
言。所附物並依領。具有還答。並更附少信物。別有委曲。至
宜領取。秋冷。念比何似。遣書指不多及。
敕吐蕃贊普書
皇帝問吐蕃贊普。比亦覺彼事勢有異。略加防備。仍未益
兵。今得安西表來。莽布支率眾巳到。今見侵軼軍鎮。并踐
暴屯苗。先知彼有異謀。猶未自將至此者。且莽布支西出。
朕先知之。前令問其行由。得報自緣別事。今乃為賊。負心
如何。安西諸軍。去此萬里。倉卒遇敵。何暇奏裁。既彼交侵。
必應拒鬭。倘有傷損。可無相尢。軍城鎮守之人。不可朿手
就死。事由彼起。深所咨嗟。且累代舊親。復新有盟約。彼既
欺負天地。違犯鬼神。如此用心。更知何道。一往邊頭所備。
只緣慮有非常。今果如言。防乃不錯。突騎施異方禽獸。不
可以大道論之。贊普與其越境相親。只慮野心難得。但試
相結。久後如何。於朕巳然。義則合絕。但為誓約在近。親好
又深。彼雖背恩。豈我尢效。先令奔問。欲盡舊情。必定為惡。
別為之所。一昨遣內常侍劉思賢送公主封物。并每年國
信物。見已臨路。適會表來。思賢此行。量其在道遲緩。今故
令劉思賢判官劉明子先行。具宣往意。秋冷。贊普公主及
平章事首領百姓並平安好。遣書指不多及。
敕西州都督張待賓書
敕天山軍使西州刺史張待賓。吐蕃背約。入我西鎮。觀其
動眾。是不徒然。必與突騎施連謀。表裏相應。或恐賊心多
計。諸處散下。鐵關千術四鎮咽喉。倘為賊所守。事乃交切。
巳敕蓋嘉運與卿計會。簡練驍雄。於要處出兵。以為聲援。
仍遠令探候。知其有無。自外臨時。皆委卿量事。秋冷。卿及
將士並平安好。遣書指不多及。
敕河西節度副大使牛仙客書
敕河西節度副大使太僕卿攝御史大夫牛仙客。突騎施
連歲犯邊。凶惡如此。若不威服。祗長寇讎。自夏及今。連歲
不散。疎勒雖解。邊城見侵。雖無如我何。亦為邊所患。終須
有計。以挫凶謀。卿可於西河諸軍州揀練驍雄五千人。即
赴安西。受王斛斯部分。朕當發遣十八年安西應替五千
四百八十人。與彼相續。足得成師。若無暫勞。何從息甲。且
此賊狂悖。不論信義。直肆凶毒。其意巳然。不此加兵。以圖
撲滅。使其驕暴。豈有寧時。巳敕蓋嘉運與王斛斯審量事
宜。臨時為計。既為卿探訪所管。亦宜隨要指麾。兼有別敕
發三萬人。此但聲援而巳。可大張威勢。遠使震攝。又恐安
西資用之乏。卿可於涼府將二十萬段物往安西。令隨事
支擬。及充宴賜。朕則續支送涼府。冬中甚寒。卿及將士並
平安好。遣書指不多及。
敕天山軍使張待賓書
敕天山軍使張待賓。近知賊下燒此。安然即去。竟無斥堠。
來不預知。如此防邊。無乃疎闊。此一分頭抄掠。計其數不
至多。向若烽燧稍明。復與北庭計會。相與來擊。賊可無遺。
且邊鎮統軍。俱受朝委。共防患害。何異一家。況在絕漠。尢
宜相協。巳敕蓋嘉運訖。可與之籌宜。凶黨復來。固須有預。
冬中甚寒。卿及將士並平安好。遣書指不多及。
敕護密國王書
敕護密國王真檀。朕知卿忠赤。能保國境。所以前加禮命。
用叶蕃情。卿感此殊恩。盡力外禦。聞有凶寇。能伸遠績。以
義動眾。雖弱必強。豈獨人心。亦有神鑒。朕用嘉歎。不可忘
也。冬末甚寒。卿及將士並平安好。遣書指不多及。
敕護密國王書
敕護密國王真檀。發匐積惡。自取滅兦。想所具知。不復煩
述。卿比者雖受冊立。緣此未得還蕃。彼既伏辜。固無隔閡。
卿宣揚國命。慰撫遠人。保我西陲。長守誠節。突騎施凶悖。
恣其抄掠。卿宜善計。勿令不覺其來。已西商胡。比遭發匐
劫掠。道路遂斷。遠近吁嗟。卿宜還國。必須防禁。蕃中事意。
遠路難聞。可量彼權宜。便與王斛斯計會。夏末甚熱。卿及
首領百姓並平安好。遣書指不多及。
敕識匿國王書
敕識匿國王烏訥沒莫賀咄。卿比與護密相為唇齒。而發
匐凶狡。劫殺商胡。罪不容誅。走投異域。朕知其惡積。改立
真檀。遽聞却來。還占本國。卿等讎疾頑暴。相率誅之。累歲
逋逃。一朝翦滅。永言忠義。深所嗟稱。今授卿將軍。賜物二
百匹。錦袍金鈿帶七事。巳下節級亦有衣物。各宜領取。夏
末甚熱。卿及百姓並平安好。遣書指不多及。
敕勃律國王書
敕勃律國王蘇沒謹忙。得王斛斯表卿所與斛斯書。知卿
忠赤輸誠。聞有外賊相誘。執志無二。又聞被賊侵寇。頗亦
艱虞。能自支持。且得退散。并有殺獲。朕用嘉之。卿兄麻來
兮及首領已下。各量與官賞。具如別敕。今賜物三百匹。銀
盂缻銀盤各一。衣一副。並金鈿帶七事。至宜領取。夏中甚
熱。卿及首領以下並平安好。遣書指不多及。
敕諸國王葉護城使等書
敕諸國王葉護城使等。突騎施不道。連年作寇。使我邊鎮。
常以為虞。諸處攻闚。所在堅守。能伺其隙。各有誅夷。比卿
等赤誠。臨事效節。使袄不勝德。氛祲自消。遙料凶謀。還慮
再下。且賊眾烏合。疲於重來。勞則心離。久必有隙。卿等常
須有預。以逸待之。一二年間。奇功可立。富貴之舉。彼賊是
資。忠烈之懷。此心可度。今各賜卿衣一副。聊慰誠勤。所有
勳勞。已令敘定。當續有處分。想亦知之。春暄。卿及將士並
平安好。遣書指不多及。
敕罽賓國王書
敕罽賓國王。得四鎮節度使王斛斯所翻卿表。具知好意。
然事在絕域。不可預圖。卿若誠心。任彼量度。事遂之日。必
有重賞。朕每於遠國。未嘗有所食言。想亦知之。勿致疑也。
秋初尚熱。卿及首領以下並平安好。遣書指不多及。
敕日本國王書
敕日本國王王明樂美御德。彼禮義之國。神靈所扶。滄溟
往來。未嘗為患。不知去歲。何負幽明。丹墀真人廣成等入
朝東歸。初出江口。雲霧斗暗。所向迷方。俄遭惡風。諸船飄
蕩。其後一船在越州界。其真人廣成尋已發歸。計當至國。
一船飄入南海。即朝臣名代。艱虞備至。性命僅存。名代未
發之間。又得廣州表奏。朝臣廣成等飄至林邑國。既在異
國。言語不通。並被劫掠。或殺或賣。言念災患。所不忍聞。然
則林邑諸國。比常朝貢。朕已敕安南都護。令宣敕告示。見
在者令其送來。待至之日。當存撫發遣。又一船不知所在。
永用疚懷。或已達彼蕃。有來人可具奏。此等災變。良不可
測。卿等忠信則爾。何負神明。而使彼行人。罹此凶害。想卿
聞此。當用驚嗟。然天壤悠悠。各有命也。中冬甚寒。卿及首
領百姓並平安好。今朝臣名代還。一一口具。遣書指不多
及。
敕西南蠻大首領蒙歸義書
敕西南蠻大帥特進蒙歸義及諸酋首領等。卿近在邊境。
不比諸蕃。率種歸誠。累代如此。況卿等更效忠赤。朕甚知
之。頃者諸酋之中。或有攜貳。相率自討。惡黨悉除。即日蕃
中應且安帖。然則地臨外境。亦須有預。人無遠慮。必有近
憂。卿可思之。豈虛語也。所有蕃中事意。使者具知之。比秋
涼。卿及百姓並平安好。遣書指不多及。
敕柘靜等州首領書
敕柘靜等州部落。昨王承訓去。緣當州百姓。有相扇動。故
令宣旨。告示彼人。如卿柘靜等州。種落各異。本自寧帖。何
復為言。比者採訪使處置。或未得所。朕既知之。已有處分。
卿等祖父忠赤。輸誠國家。既是子孫。久襲冠帶。各守先業。
是得坦然。何所憂虞。而云驚懼。宜各遞相告語。勿使更然。
夏中已熱。首領百姓並平安好。遣書指不多及。
敕西南蠻大首領蒙歸義書
敕蒙歸義。吐蕃於蠻。擬行報復。又巂州鹽井。本屬國家。中
間被其內侵。近日始復收得。卿彼蕃落。亦應具知。吐蕃惟
利是貪。數論鹽井。比有信使。頻以為詞。今知其將兵擬侵
蠻落。兼擬取鹽井。事似不虛。國家與之通和。未嘗有惡。今
既如此。不可不防。卿即與達奚守珪部落團練。候其有動。
方可出兵。必無事蹤。亦不得先舉。巂州相去。道里稍遙。若
有驚急。復須為援。並委卿與達奚守珪計會。無失事宜。卿
於國盡誠。在邊為捍。委寄得所。朕復何憂。秋中漸涼。卿及
首領部落百姓並平安好。今故令內給事王承訓往。一一
口具。遣書指不多及。
敕蠻首領鐸羅望書
敕故姚州管內大酋長郍傍時嫡孫將軍鐸羅望。卿之先
祖。輸忠奉國。遽聞徂逝。深愴於懷。言念邊人。必藉撫綏。又
逼蕃界。兼資鎮遏。卿宜纘承先業。以副朕心。故遣宿衞首
領王白於姚州都督達奚守珪計會。就彼弔慰。便授卿襲
浪穹州刺史。並賜綾彩三百匹。至宜領取。秋中已涼。卿及
首領已下並平安好。遣書指不多及。
敕安南首領爨仁哲等書
敕安南首領巋州刺史爨仁哲潘州刺史潘明威獠子首
領阿迪和蠻大鬼主孟谷誤姚州首領左威衞將軍爨彥
徵將軍昆州刺史爨嗣紹黎州刺史爨曾戎州首領右監
門衞大將軍南州刺史爨歸王南寧州司馬威州刺史都
大鬼主爨崇道昇麻縣令孟耽卿等。雖在僻遠。各有部落。
俱屬國家。並識王化。比者時有背叛。似是生梗。及其審察。
亦有事由。或都府不平。處置有失。或朋讎相嫌。經營損害。
既無控告。自不安寧。兵戈相防。亦不足深怪也。然則既漸
風化。亦當頗革蠻俗。有須陳請。何不奏聞。蕃中事宜。可具
言也。今故令掖庭令安道訓往彼宣問。並令口具。有不穩
便。可一一奏聞。秋中巳涼。卿及百姓並平安好。遣書指不
多及。
張守珪奏裨將安祿山失利送戮京師批
穰苴出軍。必誅莊賈。孫武行令。亦斬宮嬪。守珪軍令若行。
祿山不宜免死。
南郊赦書
門下。朕獲主三靈。於今一紀。聽政中昃。每不敢康。觀書乙
夜。將求諸道。頃年已來。每思至理。或遠人不率。或嗣歲不
登。淳樸未還。惕厲斯在。為人上而慙德。奉天明以畏威。故
祝史正辭。必期於陳信。郊丘備禮。將俟於昇平。今正宗廟
降靈。克開厥後。乾坤交泰。保合太和。麟鳳龜龍。元符黃瑞
之祉。蠻夷戎狄。梯山航海之琛。莫不日月以聞。道路相屬。
顧惟不德。當茲休運。欽若昭報。疇咨故實。所以今年獻春。
恭祠后土。季秋吉日。追崇九廟。採必先於魯經。稽肆類於
虞典。爰因長至。欽謁上元。告受命之元符。昭嚴配之成績。
大典云備。至誠克展。諸侯駿奔。來於穆之相。百神受職。率
咸秩之文。六變已陳。三獻斯畢。蓋春秋之大事莫先乎祀。
王者之盛禮莫重於郊。柴燎克終。感慶罔極。豈予一人之
福。亦爾萬邦之賴。宜因咸和之際。俾承厚下之澤。可大赦
天下。自開元十一年十一月十六日昧爽已前。罪無輕重。
巳發覺未發覺。已結正禾結正。繫囚見徒。大辟罪已下。咸
赦除之。其十惡死罪造偽頭首劫賊殺財主。在不赦例。就
中仍慮有冤濫者。所司具狀送中書門下。盡理詳覆奏聞。
朕將親覽。其有兦命山澤。挾藏軍器。百日不首。復罪如初。
敢以赦前事相告言者。以其罪罪之。升壇行事官及供奉
官。三品巳上賜爵一級。四品以下加一階。諸縣官並準此。
升壇例內外文武官及致仕并前資陪位者。賜勳一轉。緣
大禮有職掌並押當者。更加一階。齋郎並放出身。皇親諸
親陪位未出身者並放選。已出身者賜勳一轉。親王公主
各與一子官。三品衞監門黃衣長上飛騎萬騎。並仗內雜
色人在齋宮宿衞。及諸色人有資勞人。緣大禮有職掌。並
流外行署預見大禮者。亦賜勳一轉。其充香爐執扇及禮
生祝史贊者。賜勳外日選優與處分。兵士宿衞齋宮。并諸
色無資勞緣大禮職掌。及京兆府百姓緣南郊祗應者。各
免其家一年雜科差。南北衞將軍率中郎將宿衞齋宮者。
並同升壇例。其諸軍節度大使及三都留守。雖不陪位。
委寄既重。特宜同升壇官例。百歲老人賜棉帛五段。粟五
石。縣令至其家存問給付。孝子順孫。義夫節婦。旌表門閭。
終身勿事。已旌表者。量加優恤。諸州百姓。或因逢水旱流
寓未安者。宜令所司與朝集使即作賑卹安輯法奏聞。其
單貧衞士。番鎮久次。令州府長官擇灼然者放免番役。征
行人家。州縣檢校。勿使侵欺。磧西鎮人。途路懸邈。特宜賜
勳一轉。[:#AS-844C:⿰魚眾]寡惸獨。亦令州縣倍加矜恤。使得存濟。元置義
倉。救人不足。承前貸百姓糧及種子未納者。並放免。不得
却徵。自古聖帝明王。忠臣烈士。名山大川。並令所管致祭。
其已得替官人。並輕累未得處分。非老弱疾病。猶堪處事
者。量加收敘。使免失職。其左貶官。非逆人五服內親。及犯
贓賄名教者。所司責勘奏聞。量移近處。其官人有清白政
術。堪任刺史縣令。及抱器懷才。不求聞達者。州長官其以
名薦。宗室中有孝悌才術。為眾所知。仍在卑任者。委宗正
具以名奏。君臣一體。休戚共焉。朕欽承天命。恭傳大寶。蓋
憑累祖餘業得一之符。亦由㣥公舊勳不二之力。永言繄
賴。其敢忘之。自武德已來實封功臣。知政宰輔。有身無大
故。而兦官失爵。子孫淪屈者。所由勘實。具以狀聞。存者
可疇其官榮。逝者當錄其允嗣。使幽明同慶。知有今辰。亞
獻邠王守禮終獻寧王憲各賜物一千匹。捧俎申王撝夾
侍岐王範辥王業各賜物七百匹。侍中源乾曜中書令張
說兵部尚書同中書門下三品王晙各賜物五百匹。正衣
駙馬都尉王守一王繇溫曦宗正少卿崔澄各賜物三百
匹。二王後賜物一百五十匹。壇場使京兆尹孟溫禮賜物
二百匹。修造羽儀使賜物一百匹。修撰儀注官五品已上
賜物一百匹。六品已下賜物七十段。自餘陪位預宴官。一
品賜物一百匹。二品三品八十匹。四品五品六十匹。六品
七品四十匹。八品九品三十匹。鴻臚諸蕃使與見大禮及
在本蕃王侯大酋長。並同宴會例給賜。郡主縣主各賜物
八十匹。緣大禮數處有職掌者。任於一頭從高敘。天下州
府賜酺三日。京城五日。任所在百姓村坊宴樂。不得科率
聚斂。其有處分未該者。令所司及本使比類奏聞。赦書日
行五百里。主者施行。
東封赦書
門下。朕聞天監惟后。后克奉天。既合德以受命。亦推恩而
復始。厥初作者。七十二君。道洽跡著。時至符出。皆用事於
介邱。升中於上帝。人神之望。蓋有以塞之。皇王之序。固可
得而言也。朕接統千歲。承光五葉。惟祖宗之德在人。惟天
地之靈作主。往有內難。幽贊而集大勳。聞無外虞。守成而
纘舊服。未嘗不乾乾終日。思與公卿大夫上下叶心。聿求
至理。以宏我列聖。其庶幾乎馨香。今九有大寧。㣥氓樂業。
時必敬授而不奪。物亦順成而無夭。懋建皇極。幸致太和。
洎乃幽遐。率由感被。戎狄不軌。唯文告而來庭。麟鳳已臻。
將覺悟而在藪。以故凡百執事。亟言大封。顧惟不德。初欲
勿議。伏以先聖儲祉。與天同功。荷傳符以在今。敢侑神而
無報。大節斯在。朕何讓焉。遂奉遵高祖太宗之業。憲章乾
封之典。時邁東土。柴告岱宗。精意上達。肸蠁來應。信宿行
事。雲物呈祥。登降之禮斯畢。嚴配之誠獲展。百神㣥望。莫
不懷柔。四方諸侯。莫不來慶。斯事天道之介福。邦家之耿
光也。無窮之休祉。豈獨在予。非常之惠澤。宜其逮下。可大
赦天下。自開元十三年十一月十三日昧爽已前。大辟罪
巳下。罪無輕重。巳發覺未發覺。已結正未結正。繫囚見徒。
咸赦除之。惟十惡死罪。不在此限。流人未達前所者放還。
其有挾藏軍器。亡命山澤。百日不首。復罪如初。敢以赦前
事相告言者。以其罪罪之。內外文武官。三品已上賜爵一
等。四品已下加一階。邠王守禮寧王憲岐王範辥王業各
與一子三品官。公主嗣王郡主縣主各與一子官。其應文
武行從官。加階之外。並賜勳兩轉。三衛引駕細引黃衣長
上飛騎彍騎。先有武散官者加兩階。未給武散官者各賜
勳兩轉。衞士馬主戎車主幕士掌閑供膳太常。及仗內音
聲人。行署及蕃官(闕二字)並別敕雜色定名行從人。亦賜勳
兩轉。緣大禮登山(闕三字)從行事轝脚等官。三品已上特賜
一階。仍與一子(闕三字)已下特賜一階。仍賜勳兩轉。量與進
改。其四軍別(闕二字)山宿衞。及諸司上山執當官。三品己上
賜爵一等。仍與一子出身。四品已下加一階。賜勳兩轉。亦
量與進改。其白身人及行署蕃官放蕃選。其山下昇壇行
事官。三品已上加爵一等。賜勳一轉。四品已下加一階。賜
勳一轉。選日稍優。諸獻官及宿衞齋宮將軍率中郎並郎
將。並兩京留守諸軍節度使。並同昇壇例。諸有職守押當
非昇壇例諸有職人加一階。選日優量。其加階應入三品
五品人非特賜者。並依十一年三月二十八日敕節限。齋
郎禮生見任官前資官已上人。並依資量材與處分。未出
身者放出身。皇親別敕承恩陪位者亦準此。諸州岳牧。四
府長史。朝覲陪位者。泛階之外。各賜勳一轉。諸方使人及
諸州父老宗姓。并從家子孫至岳不得陪位者。並賜勳一
轉。賜物五段。諸州及[:#AS-8862:⿱亠兊]州道僧至岳見大禮者。並賜物五
段。孔子後褎聖侯量才與處分。天下致仕官。各依本品賜
一季祿並束帛。其陪位者。仍賜勳一轉。諸蕃侯王酋長來
會禮者。各加一官。至都節級並與賜物。其入朝留在邊軍
人亦準此。其蕃中祗候衙官刺史縣令。並賜物及袍帶。突
厥可汗小殺等諸國王。守護塞垣。歲月朝貢。並宜賜物。副
使將往。侍老年百歲已上者版授下州刺史。婦人版授郡
君。年九十巳上者版授上州司馬。婦人版授縣君。年七十
巳上者版授縣令。並婦人版級。量賜粟帛。其預見大禮侍
老。各別加侍丁一人。孝子順孫。義夫節婦。旌表門閭。終身
勿事。行人之家。及[:#AS-844C:⿰魚眾]寡惸獨。並疾病不能自存者。委州縣
長官倍加存卹。諸軍行有文武散官已上者加一階。白身
者賜散勳一轉。欠負官物逋懸租調。並宜放免。其行過州
縣。供頓劬勞。並貼頓百姓。有雜差科。並車馬夫役者。並免
一年租賦。[:#AS-8862:⿱亠兊]州免二年租賦。當頓官人始末不絕者。與中
上考。仍賜勳一轉。朕永惟王業。繄賴舊勳。元首股肱。其猶
一體。自武德已來功臣宰輔。或名存王府。遣嗣沈淪。或身
無大故。銜屈泉壤。宜令所司訪擇申理。唐(此處隆字避元
宗諱)元年六月二十六日立功官人。往屬艱難。能盡忠義。
今成大禮。何日忘之。宜各與一子出身。無子者任回與周
親之人。有司試策三道。等第收獎。朕躬陟天門。宿齋日觀。
時屬嚴冬雪後。初夜風寒。朕因露立祈恩。誓欲代人當咎。
俯仰之際。頓息霜飇。奠獻之晨。變同韶景。誠荷上天垂祐。
亦賴靈山吐祥。詩云。無德不報。宜封太山神為天齊王。禮
秩加三公一等。宜令所管崇飾祠廟。環山十里。禁其樵採。
給近山二十戶復。以奉神祠。率土之內。賜酺七(英華作五)日。任
於村坊內宴樂。不得聚斂煩勞。其節文有未霑及者。所司
比類奏聞。其封祠有數處行事者。從一處敘。赦書日行五
百里。主者施行。
后土赦書
門下。昔者巡狩所至。柴瘞斯行。蓋取誠享。以遵告類。朕恭
承祖宗之烈。獲主神祗之祀。夙夜祗畏。不敢荒寧。故勒兵
朔陲。先展義於汾社。迴旆脽上。遂有事於郊壇。王者父事
天。母事地。漢氏祈穀。未始正名。周禮降神。乃為徼福而巳。
朕以天命之重。子道為先。惟茲精誠。在乎敦孝。庶蒙福於
四海。期永康於兆人。是以率由舊章。敬恭明祀。嚴配之誠
既展。奠獻之禮又終。且春秋之義。大事在祀。齋祭之福。庶
品維祺。豈獨在予。而有斯慶。可大赦天下。自開元二十年
十一月二十一日昧爽已前。大辟罪已下。罪無輕重。已發
覺未發覺。已結正未結正。繫囚見徒常赦所不免者。咸赦
除之。官人犯贓及有罪被推者。本罪雖原。不得更令却上。
仍別與處分。自先天已來。有雜犯流移人等。並配隸人等。
各量移近處。左降官未經量移。及經量移未復本資者。奏
聽進止。天下遭損免州。應損戶成(詔令作減)一分已上者。及供
頓州。無出今年地稅。如已徵納。聽折來年地稅。逋租懸調。
貸糧種子。欠負官物在百姓腹內者。並宜放免。其不損處(
一作免)州。自開元十七年巳前。所有貸糧種子。負欠官物在
百姓腹內者。亦宜準此。諸州緣供頓所差貼助夫。亦放其
家今年地稅。孝子順孫。義夫節婦。旌表門閭。終身勿事。諸
州侍老。百歲已上賜粟七石。九十已上賜粟五石。八十已
上賜粟三石。所由速付。勿淹旬日。太原潞州府侍老等。先
已加恩。不在此例。亞獻皇太子鴻賜物二千匹。終獻慶王
澤賜物一千匹。邠王守禮寧王憲辥王業各賜物一千匹。
忠王浚已下各賜物三百匹。夾侍正衣進珪捧珪汝陽郡
王淳等各賜物三百匹。皇太子夾侍正衣各賜物一百五
十匹。裴光庭蕭嵩。弻亮朕躬。宏益斯遠。本有優異。何殊等
夷。加階賜爵之外。各與一子官。無子者任與周親。仍各賜
物三百匹。二王後各賜物二百匹。長公主各賜物三百匹。
嗣王郡主縣主賜物二百匹。行從文武官。三品已上賜物
八十匹。四品五品賜物六十匹。六品七品賜物四十匹。八
品九品賜物二十段。昇壇官三品已上特賜一階。四品已
下各加一階。應入三品五品官階相當。不限考數聽得入。
知頓使及判官修禮儀官撰玉冊文官知頓御史加一階。
修壇場州刺史及書冊官各賜物一百匹。其已有昇壇職
掌。從頭處分。緣大禮有職掌官賜勳三轉。行從官首末不
絕及陪位官各賜勳兩轉。內外文武官。三品以上賜爵一
等。四品己下各加一階。致仕官三品已上賜物七十匹。四
品五品各五十匹。行從蕃客鴻臚安置陪位見大禮者。宜
賜物五十匹。節級分付。南北衙應宿衞齋宮官。及左右廂
知兵馬虞候總管已下。及判官別奏兼孔目官等。更加勳
一轉。前資官選日稍優與處分。白身人有資勞者。簡選之
日優與處分。無資蔭者賜勳兩轉。南北衙行從三衞飛騎
萬騎引駕細引及監門直長主帥黃衣長上。各賜勳兩轉。
仍各賜物五段。兩營弩(一作弓)手六番併行。宜各賜勳兩轉。
物五段。仍量折番役。諸衞彍騎及兵角弓手官馬主掌閑
幕士駕士供膳士供膳主習馭工人樂人雜戶官戶白身
有職掌人合行從人等。各賜勳一轉。物三段。其齋郎既是
見任官。準壇上壇下有職掌官例處分。執彈三衞及禮生
贊者。各減二年勞。無勞可減者。選日稍優與處分。流外行
署從者各賜勳一轉。有職掌者各賜勳兩轉。供頓州刺史
同陪位官例。始末專知頓。官各與一中上考。蒲州刺史寶
鼎縣官同昇壇官處分。管壇一鄉百姓給復二年。蒲州侍
老等。準太原潞州例降一等處分。武德初功臣。每有大慶。
必存追遠。業參運始。義合賞延。其子孫沈翳無在朝者。宜
令勘實。即與一子官。唐(此處隆字避元宗諱)元年立功官等。艱難之
際。誠效亦深。言念其初。豈忘終始。其三品已上各賜一品
官。五品已上各賜紫金魚袋。有兦沒者優贈一官。仍與
一子官。一子先得官者。選日優與處分。兩京留守京兆河
南尹四大都督府長史諸軍節度副大使。準行從官例處
分。諸方通表疏使人預見大禮。準陪位官處分。諸道戰兦
人家。仰州縣存卹。不周濟者。量事賑給。諸軍健兒。別敕行
人。各賜勳一轉。仍令所司速勘會團奏。官寫告身。送付諸
道行人。或有身死被逃。猶徵課役。累及親鄰。即宜審勘。為
其除削。皇親中有文武才用堪任使者。委宗正具薦。當與
獎擢。五岳四瀆。名山大川。自古聖帝明王。忠臣烈士輔相。
各令致祭。務盡誠潔。赦書有所不該者。所司比類奏聞。兦
命山澤。挾藏軍器。百日不首。復罪如初。敢以赦前事相告
言者。以其罪罪之。率土之內。賜酺三日。赦書日行五百里。
布告天下。咸使聞知。主者施行。
藉田赦書
門下。昔者受命為君。體元立極。未有不謹於禮而能見教
於人。朕其庶乎有慙作者。方冊存而可舉。舊章絕而復尋。
自古所行。無一而廢。將以上乞靈於宗社。下蒙福於黎元。
朕茲精誠。天實降鑒。今嗣歲初吉。農事將起。禮有先於耕
藉。義緣奉於粢盛。是所嚴祗。敢不敬事。故躬載耒耜。親率
公卿。以先萬姓。遂終千畝。謂敦本之為小。何布澤之更深。
宜有順於發生。俾無偏於行惠。可大赦天下。自開元二十
三年正月十八日昧爽已前。大辟罪無輕重。已發覺未發
覺。已結正未結正。繫囚見徒。咸赦除之。其犯十惡死罪。不
在赦限。自餘死罪。特宜配流嶺南遠惡處。官典犯贓本犯。
至死貶與嶺南遠惡。左降官至流者亦量貶與遠。官典配
諸軍效力。計贓至徒。仍不得重令却上。天下諸州。損免處
地稅先矜放。其非損免處。有貧乏未納者。並一切放免。京
兆河南府秦州百姓。有諸色勾徵。及逋懸欠負。亦宜放免。
其在官典及倉督等腹內者。不在免限。天下色役。爰及支
用。務令節減。並諸州貢賦。先令中書門下均融減省。宜準
前敕。速即條奏。損免州稅戶錢未納。並七等已上戶租先
未處分。及五色資錢課未納。灼然不辨者。並放至蠶麥秋
收已來贖納。損免州逃兵健兒。承前訪捉不獲。合取籍人
充替。自資送裝送軍。程期逼迫。頗亦辛苦。並放至蠶麥已
後發遣。仍令所司預與軍州計會。諸軍征行人。並令州縣
存恤。其行人有父母年七十已上者。委本道採訪使檢責
取實。牒報本軍。即放還本貫。軍司據闕數。募取健兒充替。
行
人及防丁有身兦者。為造棺櫬。遞還本處。諸州應發遣防
丁。去本貫一千里已上。比來除正課之外。給一丁充資。多
不濟辦。宜更量與資助。兩京城內今年所有諸雜夫役。並
宜免放。應須使役。以諸色錢和僱取充。農桑是時。不得妨
奪。州縣長官。倍加勸課。孝子順孫。義夫節婦。旌表門閭。[:#AS-844C:⿰魚眾]
寡惸獨。不能自存。量加優恤。天下侍老。百歲已上版授上
州刺史。九十中州刺史。七十已上上州司馬。其九十以上。
所由仍量給酒肉。各令存問。亞獻皇太子鴻賜物二千匹。
終獻慶王潭賜物一千匹。邠王守禮等各賜物一千匹。忠
王浚已下各賜物三百匹。夾侍正衣進珪捧珪汝陽郡王
淳等各賜物二百匹。皇太子夾侍正衣等各賜物一百匹。
裴耀卿張九齡李林甫。自其翊贊。誠有忠益。頒賞以序。等
數須優。宜與一子官。仍各賜物三百匹。二王後各賜物一
百匹。長公主公主各與一子官。仍各賜物二百匹。嗣王郡
主縣主各賜物一百五十匹。在京文武官見任及致仕。並
諸色陪位官。一品賜物八十匹。二品七十匹。三品六十匹。
四品五十匹。五品四十匹。七品六品三十段。八品九品二
十段。節度使副大使三都留守京兆尹各一百匹。四大都
督府長史諸道採訪使各八十匹。諸賜物應兩給者。從一
處給。其耕官及侍耕官。各賜勳兩轉。丞相蕭嵩與一子官。
仍賜物二百匹。攝九卿諸侯等各與一子出身。仍各賜物
一百五十匹。侍耕執牛官各賜物一百二十匹。昇壇行事
官修禮儀官及刺史判官等。更賜一階。應入三品及五品
官階相當。減四考聽入。攝司徒信安郡王禕。禮儀官韋縚。
既不敘階。禕與一子官。賜物二百匹。縚與一子出身。賜物
一百五十匹。其昇壇及修禮儀兩兼者。從一加階。應與一
子官及出身者。若無子。聽迴與周親。供奉及押階不昇壇。
並壇下行事。及助耕勒牛官。別敕差中書門下差定人等。
泛階合入三品五品官階至考未定者。待考定日聽敘。非
待考者賜勳四轉。未承別賜者各賜一等。知頓使賜物一
百匹。修壇場長官屯官撰玉冊文官各賜物八十匹。書玉
冊官賜物五十匹。管藉田縣令賜物六十匹。在東京文武
官朝集使外官充十道採訪使。並判官諸道節度副大使。
並諸方通表使諸敕使判官。新除五品已上官未赴任都
城畿縣令見陪位者。三品以上轉爵一級。四品已下進一
階。皇親諸親及九廟子孫不入等陪位者。並外文武官九
品已上。各賜勳一轉。諸蕃入朝及賀正蕃客應陪位者。共
賜物五十匹。節級分付。南北衙行從宿衞齋宮者。及文武
官押當有職掌。並諸色雜職掌。並應耕公卿從官等。各賜
勳一轉。萬騎及飛騎見當上者。各賜勳一轉。其宿衞齋宮
者。加賜物三段。仗內坊侍諸色行從人。各賜物三段。彍騎
番兵角弓手弩手官馬主見當番。及留帖人掌閑幕士駕
士供膳習馭工人樂人見當上有職掌。並庶人應耕者。各
賜物三段。齋郎禮生贊者行事者。並減兩年勞。無勞可減
者。齋郎放出身。禮生贊者選口稍優與處分。三衞七色見
當番。並流外行署及蕃官見上有職掌者。各轉一勳。河南
洛陽縣陪位父老。各賜物五段。近壇百姓。各免今年雜差
科。宗廟致享。務在豐潔。禮經沿革。必本人情。籩豆之薦。或
未能備物。服制之紀。或有所未通。宜令禮官學士詳議具
奏。朕自臨天下。二紀於茲。不敢荒寧。日加兢業。而災眚未
弭。黎人未康。若有由而然。則在予之責。有能直言極諫者。
具以狀聞。每渴賢良。無忘鑒寐。頃雖虛佇。未副旁求。其才
有王霸之略。學究天人之際。智勇堪將帥之選。政能當牧
宰之舉者。五品已上清官將軍都督刺史各舉一人。孝悌
力田。鄉閭推挹者。本州長官勘實。有才堪應務者。各以名
聞。致仕官久歷清資。始終稱著。年漸衰邁。情有可矜。量與
改職。依前致仕。宗子中有才行著聞。比尚沈屈者。委宗正
勘實奏聞。唐(此處隆字避元宗諱)元年兩營立功官任。折衝並改與
郎將。郎將改與中郎。其兦官失爵。量加收敘。五岳四瀆。名
山大川。及自古聖帝明王。忠臣良相。並令所在長官以禮
致祭。赦書有所未該者。所司比類奏聞。兦命山澤。挾藏軍
器。百日不首。復罪如初。敢以赦前事相告言者。以其罪罪
之。都城內賜酺三日。赦書日行五百里。布告遐邇。咸使知
聞。主者施行。
