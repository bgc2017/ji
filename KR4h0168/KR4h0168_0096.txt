欽定全唐文卷九十六
高宗武皇后(二)
令禮官詳定享明堂禮儀詔
黃軒御歷。朝萬方於合宮。丹陵握符。咨四岳於衢室。有虞
輯瑞。總章之號既存。大禹錫珪。重屋之名攸建。殷人受命。
置陽館以辨方。周室凝圖。立明堂以經野。用能範圍三極。
幽贊五神。展尊祖之懷。申宗記之典。爰從漢魏。迨及周隋。
經始之制雖興。修廣之規未備。朕以庸昧。虔膺厚託。受寄
於綴衣之夕。荷顧於仍几之前。伏以高宗往年。巳屬意於
陽館。故宗輔之縣。預紀明堂之名。改元之期。先著總章之
號。朕於乾封之際。巳奉表上塵。雖宸心。未遑營構。今以
鼎郊勝壤。圭邑奧區。處天地之中。順陰陽之序。舟車是湊。
貢賦攸均。爰藉子來之功。式遵奉先之旨。夫明堂者。天子
宗祀之堂。朝諸侯之位也。開乾坤之奧策。法氣象之運行。
故能使災害不生。禍亂不作。眷言盛烈。豈不美歟。比者鴻
儒禮官。所執各異。咸以為明堂者。置之三里之外。七里之
內。在國陽明之地。今既俯邇宮掖。恐黷靈祇。誠乃布政之
居。未為宗祀之所。朕以為丙己之地。去宮室遙遠。每月所
居。因時饗祭。常備文物。動有煩勞。在於朕懷。殊非所謂。今
故裁基紫掖。闢宇彤闈。經始肇興。成之匪日。但敬事天地。
神明之德乃彰。尊祀祖宗。嚴恭之志方展。若使惟云布政。
負扆臨人。則茅宇土階。取適而巳。豈必勞百姓之力。制九
筵而御哉。誠以獲執蘋蘩。虔奉宗廟故也。時既沿革。莫或
相遵。自我作古。用適於事。今以上堂為嚴配之所。下堂為
布政之居。光敷禮訓。式展誠敬。來年正月一日。可於明堂
宗祀三聖。以配上帝。宜令禮官博士學士內外明禮者詳
定儀禮。務從典要。速以奏聞。
明堂災手詔
朕君臨紫極。撫育蒼生。普該有識之流。為啟無疆之福。神
宮之後。式建尊容。頃緣內作工徒宿火。誤燒麻主。遂涉明
堂。朕昧旦憂勤。不遑寢食。慮虧至道。未副天心。內省厥躬。
伏增寅畏。槐省棘署。衆僚庶尹。宜竭廼誠。各揚其職。內作
工匠。可即放還。刺史縣令。風化之首。宜矜恤鰥寡。敦勸農
桑。均平賦役。省察姦盜。里閈妖訛。尤當禁止。遠近冤訟。令
早決斷。見禁囚徒。速為處分。老病之色。征鎮之家。亦令州
縣加意撫存。諸作非要切者。量事宜停。所司供進之物。並
宜節減。其長才廣度。沈跡下僚。據德依仁。韜聲幽閉。懷輔
佐之器。乏知己之容。宜令京官職事五品以下。及刺史上
佐縣令。量各準狀薦舉。仍遣內外文武百官九品以上。各
上封事。極言正議。無有所隱。
封古元應妻為徇忠縣君詔
頃屬默啜攻城。咸憂陷沒。丈夫固守。猶不能堅。婦人懷忠。
不憚流矢。由茲感激。危城重安。如不襃升。何以獎勸。古元
應妻可封為徇忠縣君。
授王元感太子司議郎詔
王元感質性溫敏。博聞強記。手不釋卷。老而彌篤。掎前達
之失。究先聖之旨。是謂儒宗。不可多得。可授太子司議郎
兼崇賢館學士。
搜訪賢良詔
鸞臺。朕聞文武之道。憑經緯而開國。春秋之功。藉生殺而
成歲。雖復車書混一。中黃之雄氣諒存。溫煦方滋。太白之
高星必應。事既不昧。理乃固然。朕自臨御天下。憂勞兆庶。
宵衣佇旦。望調東戶之風。旰食忘眠。希緝南薰之化。故得
中外禔福。遐邇乂安。控蟠桃於滋穴之墟。通細柳於炎洲
之域。楚鋒越刃。俱鑠大農之冶。俠客雄兒。皆服鴻都之肆。
今若循其至理。任彼無為。則取夬之道有餘。止戈之義不
足。況金方起暴。玉河未靖。偷安榆鬼之鄉。竊險麻奴之地。
然而北幽嚮化。巳事和親之禮。而西璟負恩。不習用師之
備。隨時之義。寧可自然。當土宇曠修。人物繁富。三門九地
之祕。豈謝前規。白猿蒼兕之奇。何慙曩烈。或英謀冠代。雄
略過人。總韓白以先驅。掩孫吳而得雋。或力能拔距。勇絕
蒙輪。冒白刃其如歸。搶蒼璧而不顧。或迹隱鄽肆。身託村
閭。行雖犯於流俗。器乃堪於拯難。或捷如迅電。走若追風。
彎弧則七札洞開。奔陳則重圍自潰。並有思於制命。俱未
遇於時須。可令文武內外官五品及七品巳上清官及外
官刺史都督等。於當管部內。即令具舉。且十室之邑。忠信
尚存。三人同行。我師猶在。會須搜訪。不得稱無。薦若不虛。
自從襃異之典。舉非其士。豈漏貶責之科。所司明為條例。
布告遠近。知朕意焉。
求訪賢良詔
鸞臺。上之臨下。道莫貴於求賢。臣之事君。功豈踰於進善。
所以允凝庶績。式靜羣方。成大厦之淩雲。濟巨川之沃日。
故周稱多士。著美風謠。漢號得人。垂芳竹素。歷觀前代。罔
不由茲。朕雖宵分輟寢。日旰忘食。勉思政術。不憚劬勞。而
九域之至廣。豈一人之獨化。必佇材能。共成羽翼。雖復羣
龍在位。振鷺充庭仍恐屠釣或違。薖軸尚隱。未殫巖穴之
美。或委邱園之秀。所以屢迥旌帛。頻遣搜揚。推薦之道相
尋。而虛佇之懷未愜。永言於此。寤寐以之。宜令文武官五
品以上。各舉所知。其有抱梁棟之才。可以丹青神化。蘊韜
鈐之略。可以振耀天威。資道德之方。可以獎訓風俗。踐孝
友之行。可以勸率生靈。抱儒素之業。可以師範國冑。蓄文
藻之思。可以方駕詞人。守貞亮之節。可以直言無隱。履清
白之操。可以守職不渝。凡此八科。實該三道。取人以器。求
才務適。所司仍具為限程。副朕意焉。主者施行。
五帝皆稱帝勅
天無二稱。帝是通名。承前諸儒。互生同異。乃以五方之帝
亦謂天。假有經傳互文。終是名實未當。稱號不別。尊卑相
混。自今郊祀之禮。唯昊天上帝稱天。自餘五帝皆稱帝。
僧道並重勅
老君化胡。典誥攸著。豈容僧輩。妄請削除。故知偏辭。難以
憑據。當依對定。僉議惟允。儻若史籍無據。俗官何忍虛承。
明知化胡是真。作佛非謬。道能方便設教。佛本因道而生。
老釋既自元同。道佛亦合齊重。自今後。僧入觀不禮拜天
尊。道士入寺不瞻仰佛像。各勒還俗。仍科違勅之罪。
停試糊名考判勅
品藻人物。銓綜士流。委之選曹。責成斯在。且人無求備。用
非一途。理宜才地並昇。輪轅兼採。或收其履歷。或取其學
行。糊名考判。合格注官。既乖委任之方。頗異銓衡之術。朕
勵精思化。仄席求賢。必使草澤無遺。方圓曲盡。改弦易調。
革故鼎新。載想緝熙之崇。式佇清通之效。其常選人。自今
巳後。宜委所司依常例銓注。其糊名入試及令學士考判
宜停。
減大理丞廢秋官獄勅
鸞臺。崇德刑。列辟之彝範。并官省事。有國之良圖。聖人
執契以乘時。道苞乾大。善政改絃而馭俗。義叶鼎新。朕虔
荷先基。恭臨下土。運一心之淺慮。憂四海之羣生。馭朽載
兢。踐冰惟惕。幸賴九元垂祐。七廟宣靈。天地以清。風雨咸
若。菽粟登稔。疆徼無虞。茂祉日繁。殊祥歲集。答昊穹之睠
命。順億兆之誠祈。蒼璧靈壇。展嚴禋於上帝。黃金祕牒。追
顯號於前王。大典聿申。鴻符允暢。斯實祖宗之遐慶。函夏
之多福。豈朕虛薄。能臻此乎。但萬歲初元。肇開昌歷。九章
恒憲。甫釋嚴科。遠近無縲絏之冤。老幼有歌謠之樂。人皆
遷善。政在維新。丹筆刑官。巳絕埋梧之聽。黃沙獄戶。將為
鞠草之場。而法禁之曹。寮寀斯衆。司刑一局。便有八丞。既
罕囚徒。靜無推案。豈煩多士。虛習夏書。宜減二員。俾從他
職。文昌國府。建禮天闈。庶政是歸。具寮攸仰。諒青縑之美
地。非赭服之攸居。雖復時有申讞。頗須聽斷。兩造之文必
具。五詞之理易窮。詎假狴犴。方甄枉直。仙臺置獄。甚為非
宜。今欲總撤疎羅。寧可別施囹圄。其秋官獄即宜除毀。朕
既深居祕宇。不能遍覽[:#AS-92F9:⿰帛⿱丿糸]區。唯仗時賢。共康天下。州牧縣
宰。寄重親人。僚守勾曹。任惟綱紀。百姓或有愆犯。必須盡
理推尋。審知罪狀分明。方可禁身科斷。不得才聞小過。遽
縶圜扉。高下其心。同叔魚之鬻獄。輕重其手。爽定國之平
刑。黠吏崇奸。恣其乾沒。要囚多滯。積以炎涼。有一於此。當
加重譴。幸悉心而慎罰。同底績於勝殘。佇宏勿辟之規。用
闡無為之化。將使三千之罪。永絕於當年。豈惟數百之刑。
僅寬於昔代。布告天下。識朕意焉。
令武三思等修史勅
勅。宜令三思與納言李嶠正諫大夫朱敬則司農少卿徐
彥伯鳳閣舍人魏知古崔融司封郎中徐堅左史劉知幾
直史館吳兢修唐史。採四方之志。成一家之言。長懸楷則。
以貽勸誡。
襃監察御史解琬勅
解琬孝性淳厚。言詞哀切。固辭強奪之榮。乞就終憂之典。
足以激揚風俗。敦獎名教。宜遂雅懷。仍其祈請。仍俟服闋
後赴上。
高宗天皇大帝哀冊文
維宏道元年歲次癸未十二月甲寅朔四日丁巳。大行天
皇崩於洛陽宮之貞觀殿。殯於乾元殿之西階。粵以文明
元年五月壬午朔十五日景申。發自瀍洛。旋於鎬京。以其
年八月庚辰朔十一日庚寅。將遷座於乾陵。禮也。曉霧收
碧。晨霞泛丹。庭分羽衞。肂啟龍攅。哀子嗣皇帝輪。攀訴容
車。崩號扆殿。悲蜃輅之空嚴。感鳳樽之虛薦。擗摽糜潰。充
窮殞裂。剡思攀而還迷。羸喘興而復絕。俯惟煢懇。荼毒交
侵。瞻白雲而茹泣。望蒼野而摧心。愴遊冠之日遠。哀墜劒
之年深。淚有變於湘竹。恨方纏於穀林。念茲孤幼。哽咽荒
襟。腸與肝而共斷。憂與痛而相尋。顧慕丹楹。迴環紫掖。撫
眇嗣而傷今。想宸顏而慟昔。寄柔情於素。撫天聲於金
石。其詞曰。
月瑤誕慶。雲邱降祥。仙源漢遠。聖緒天長。繞樞飛電。麗室
騰光。鳥庭開象。龍德含章。六藝生知。四聰神授。晦迹登序。
韜光齒冑。綴玉詞條。緝瓊文囿。發揮綠錯。牢籠紫宙。鑑符
敦敏。量本䟽通。賓門表譽。納麓彰功。始潛朱邸。或躍青宮。
夏余欽德。周誦傾風。粵自銅闈。虔膺寶命。惠霑動植。信洎
翔泳。淳化有敷。至仁無競。教溢璇㝢。道光金鏡。五龍開運。
六羽昇年。西雲應呂。南風散絃。晷符羲日。蔭廣堯天。賁園
旌士。焚林藎賢。濬明上格。財成下濟。問寢承親。在原申悌。
戒盈茅宇。蠲奢土砌。衢室禋宗。雲門饗帝。以聖承聖。資明
嗣明。禮崇殷夏。樂盛咸英。時和俗泰。天平地成。永同文軌。
長垂頌聲。德動乾符。威清地紀。澄氛襚穴。掃沴濛汜。推轂
六師。坐知千里。亭毒寰縣。瑩鏡圖史。霜戟林聳。月旗雲亘。
曡鼓蕭關。鳴笳松嶝。追涼水殿。避暑山楹。霞翻浪井。樹響
層城。務通三。神凝得一。元池肆賞。青邱佇逸。訪道順風。
養真乘日。拜牧襄野。尊師石室。寶獻河宗。賮歸王會。浮毳
交影。飛輪繫軑。雲封薦款。日觀申虔。告成七廟。歸功九天。
無事無為。爰遊爰豫。[:#AS-96EB:●]域延想。汾川滌慮。儀鳳巢阿。飛麟
在馭。火林歸朔。燭鄉移曙。所冀元壽。齊年紫皇。祲興旅館。
災纏未央。遽脫屣於宸極。奄乘雲於帝鄉。亘天維而落構。
匝日㝢而沈光。殉百身而靡贖。積萬古而徒傷。魂銷志殞。
裂骨抽腸。受玉几之遺顧。託寶業於窮荒。嗣君孝切。諒闇
居喪。集大務於殘喘。積衆憂於未亡。所以割深哀而克勵。
力迷衿而自強。嗚呼哀哉。浹埏遏密。[:#AS-92F9:⿰帛⿱丿糸]區縞素。恨鈞天之
不歸。瞻鼎湖以凝慕。嗚呼哀哉。攀聖滋遠。戀德滋深。訴昊
穹而雨泗。擗厚載而崩心。泣人靈而灑悲霰。晦宇宙而起
愁陰。嗚呼哀哉。緹琯移序。失明應律。蛩竁方營。龜謀獻吉。
背九洛而移馭。傃八川而從蹕。列璧羽之逶迤。動鍾挽之
蕭瑟。顧園邑之蒼翠。望巖之紆鬱。喬陽之舄不追。茂陵
之書方出。嗚呼哀哉。跡圖懸圃。神降長流。去重陽之奕奕。
襲大夜之悠悠。同霸塋之薄窆。契紀廛而莫修。思門山於
夕月。悲隴樹於新秋。嗚呼哀哉。想軒駕之攀龍。思嵞山之
戀鳳。矧承眷於先房。誓牽毀而哀送。豈謂務切至綦。事違
深倥。仍徇公而抑己。遂奪情以從衆。悲千罔極之悲。痛萬
終天之痛。嗚呼哀哉。恭惟聖烈。實鏤微衷。敬因彤管。載撰
元功。業彌遙而道彌著。時益遠而聲益隆。播二儀而不極。
橫四海而焉窮。嗚呼哀哉。
改元光宅赦文
鸞臺。朕聞上皇建極。體元氣以育羣生。大聖承天。法開陽
而陶庶類。與時舒卷。叶三正而推移。隨道汚隆。應五鈐以
通變。故能牢籠宇宙。埏埴人靈。符景運而財成。契休期以
光宅。昔有隋標季。率土淪胥。豺狼肆吞噬之災。億兆被虔
劉之酷。高祖神堯皇帝披圖汾水。仗鉞參墟。廓氛祲而安
四維。掃欃槍而清六合。太宗文武聖皇帝負日月而膺運。
鼓雷霆以震威。蕩海夷山。功浹八荒之外。救災拯溺。仁霑
萬域之表。樂和禮洽。天平地成。茂績光於遂初。鴻名冠於
開闢。高宗天皇大帝雲房誕睿。虹渚降靈。受綠錯之禎符。
應朱綈之景命。飛車乘毳。臣軒頊之不臣。沒羽浮金。服禹
湯之未服。所以開邊服遠。更闡㝢於先基。富貴寧人。重增
輝於前烈。撫璇當宁。調五氣於明堂。考瑞升中。朝百神於
日觀。茫茫衆俗。寧知覆燾之恩。蠢蠢庶氓。孰辨陶甄之力。
固巳千年啟旦。三聖重光。歷選前書。無聞往載。豈謂道隆
金鏡。運迫鼎湖。方延翠渚之祥。遽託白雲之駕。以社稷之
大任。屬荒眇之微躬。欽奉遺言。載深悲懼。遂以茲菲德。開
導嗣王。式綜萬幾。載宣風化。所賴王公卿士。各竭乃誠。若
濟巨川。實資舟檝。然自恭臨朝序。巳積炎涼。教靡致於易
風。道尚慚於變俗。良以哀迷在疚。荼棘纏心。陵廟未安。匪
遑專慮。今者鳳京遙踐。龍馭上升。既因大禮之終。宜更中
區之始。朕居臨赤縣。求瘼之志每盈。子育蒼生。恤隱之懷
鎮切。惟欲勵精為政。克巳化人。使宗社固北辰之安。區㝢
致南風之泰。以斯酬眷命。用此報先恩。冀上不負於尊靈。
下微申於至懇。夫五行遞用。列代相承。欲崇其德。先遵所
尚。故夏以金運。乘驪而尚元。周以火行。貴騂而尚赤。將隆
母德。必欲子扶。近者地不藏珍。山無祕寶。皇家土德。勝氣
彌彰。宜從白賁之象。以輔黃中之運。自今以後。旗幟皆從
金色。仍飾之以紫。畫以雜文。其應合改者。所司詳依典故。
供奉帷幕。咸用紫色。自錄府衞所旗。並改以皂。八品巳下。
舊服青者。並改以碧。其在京諸司文武職事。五品巳上清
官。并六品七品清官。並每日入朝之時。常服袴褶。諸州縣
長官。在公衙亦準此。自餘官朔望朝參皆依舊。其色皆依
本品。又鎮星之在太微。巳歷年載。著土精之美應。表坤祚
之元符。宜同感帝。以時薦享。又東都改為神都。宮名太初
宮。但列署分司。各因時而立號。建官置職。咸適事以標名。
而今曹僚之中。稱謂多爽。宜改尚書省為文昌臺。左僕射
為文昌左相。右僕射為文昌右相。吏部尚書為天官尚書。
戶部尚書為地官尚書。禮部尚書為春官尚書。兵部尚書
為夏官尚書。刑部尚書為秋官尚書。工部尚書為冬官尚
書。門下省改為鸞臺。中書省改為鳳閣。侍中改為納言。中
書令改為內史。太常寺改為司禮寺。鴻臚寺改為司賓寺。
宗正寺改為司屬寺。光祿寺改為司膳寺。太府寺改為司
府寺。太僕寺改為司僕寺。衞尉寺改為司衞寺。大理寺改
為司刑寺。農寺依舊。左右衞亦依舊。左右驍衞為左右武
衞。左右武衞為左右鷹揚衞。左右威衞為左右豹韜衞。左
右領軍衞為左右玉鈐衞。左右金吾衞依舊。其餘曹司及
官僚名未改者。所司速制名奏聞。又司隷之官。監郡之職。
所以巡省風俗。刺舉愆違。今人物殷煩。區宇遐曠。而所在
州縣。未能澄肅。可制右肅政御史臺一司。其職員一準御
史臺。專知諸州按察。其舊御史臺改左肅政御史臺。專知
在京有司。及監諸軍旅并出使。其諸州縣事參軍宜依舊。
令在京五品巳上清官。每日章善顯福等門。各一人待詔。
朕當親訪政道。詳求得失。又元元者。皇室之源。韞道德而
無為。冠靈仙而不測。業光衆妙。仁覃庶品。豈使寶允見御
宸居。先母竟無尊位。可上尊號曰先天太后。宜於老君廟
所。敬立尊像。以申誠薦。又洛州界內。所有帝王之陵。及自
古清直之臣。忠廉之佐。並令州縣。就其塋域。一申致享。又
自武德以來。元勳佐命。或以忠鯁事主。或以道德匡君。非
身在有犯。緣子孫絕封者。前詔雖巳處分。或恐仍有闕遺。
宜降霈澤。重申前命。又往日先朝聖武。蕩定遐方。日月照
臨。咸為郡縣。皆荷生成之惠。無復遠近之殊。朕矜撫之懷。
豈隔中外。每念其後嗣。愍愴良深。繼絕興亡。實為本志。各
宜求其後允立之。以承享獻。其諸都護漢官及鎮兵等。並
悉放還。其營奉山陵使及鹵簿使等。並依別勅處分。又兩
京之所。徭賦實繁。亦令所司作優量法。使勞逸得所。靈駕
所涉。千里斯遞。在路黎甿。莫不哀奉。念其勞弊。情增感惻。
其緣供頓及山陵者。並免今年課稅。又比來諸道軍行。敘
勳多濫。或端居不出。以貨買勳。真偽相蒙。深為巨蠹。自今
以後。所司宜明具條例。務令禁斷。責成斯在。可不勉歟。如
更有違。必越法科處分。又比命放出宮女。巳降詔書。然以
在內多時。咸悉願住。但念其各有親屬。豈可久致分離。宜
準前恩。即令放出。又隆平日久。戶口滋多。物務既煩。欺隱
斯衆。其上州三萬戶巳上。大縣萬戶巳上。各宜析出。別置
州縣。惟雍洛二州。不在此限。又濟時之道。求賢是務。其官
人及百姓等。或器標瑚璉。材堪棟幹。或在職清慎。或抱德
幽棲。或武藝馳聲。或文藻流譽。宜令京官九品巳上諸州
長官各舉一人。咸以名薦。務取得賢之實。無貽濫吹之譏。
又前者有詔。具述內外官寮。備陳行事。以申勸沮。但恐百
官在職。尚有虧違。今欲重降深恩。更垂寬宥。棄瑕錄用。罔
責於前非。滌罪論功。必期於後善。若又不悛己過。重掛疎
羅。當使置以嚴刑。倍加其罰。思與士庶。共此維新。可大赦
天下。改文明元年為光宅元年。自九月五日昧爽巳前。大
辟罪巳下。罪無輕重。巳發覺未發覺。巳結正未結正。見繫
囚徒。皆赦除之。流人未達前所者放還。其犯十惡。官人枉
法受財。監臨主守自盜所監臨。劫賊殺人。故殺人。謀殺人。
反逆緣坐。并軍將臨戎。挫威喪律。鎮遏失所。虧損師徒。及
常赦所不免者。並不在赦內。亡官失爵。量加收敘。諸年八
十巳上各賜粟二石。綿帛二段。九十巳上賜粟三石。綿帛
三段。百歲巳上賜粟五石。綿帛五段。並依舊例版授。孝子
順孫。義夫節婦。咸表門閭。鰥寡惸獨篤疾之徒不能自存
者。並加賑恤。亡命山澤。挾藏軍器。百日不首。復罪如初。敢
以赦前事相告言者。以其罪罪之。布告天下。咸使聞知。其
詔書內事有未盡者。仍令所司作條例處分。
改元載初赦文
朕聞元皇纂歷。則天地以裁規。大聖握圖。法陰陽以施化。
故能牢籠品類。陶鑄生靈。敷景運於休期。闡宏基於光宅。
昔有隋失馭。率土分裂。赤縣為禾黍之場。蒼生遇塗炭之
酷。我高祖神堯皇帝龍興汾晉。鳳起寰區。除梟獍而安八
荒。翦鯨鯢而清四海。太宗文武聖皇帝膺昊穹之歷數。鼓
雷電之雄威。服遠冠巢燧之前。開邊越羲農之際。鴻名邁
於三五。茂績隆於往初。高宗天皇大帝稟雷澤之禎符。降
天縱之神器。湛恩所被。匝乾坤覆載之鄉。至化所覃。盡舟
車所通之境。撫璇丹極。輯瑞蒼巖。天平地成。淳風啟千年
之運。樂和禮備。寶祚隆三聖之基。逖聽王猷。熙開帝載。朕
以虛薄。虔奉睿圖。夙懷兢業。不遑暇食。幸穹昊貽佑。宗社
延祥。河薦合天之符。洛出永昌之籙。時和歲稔。遠肅邇安。
斯皆先德所延。屢彰嘉貺。自恭臨億兆。巳積炎涼。尚想希
風。未臻於至道。顧循菲德。媿切於深衷。思宏顧託之恩。再
闡混元之始。夫以元穹列象。三辰所以麗天。厚載含章。五
行於焉紀地。易曰。三五以變。錯綜其數。通其變。遂成天下
之文。極其數。遂定天下之象。火水相變。其卦為革。彖曰。天
地革而四時成。言五德更相生變革萬象。故帝者改政施
教。明受之於天。不定之於人者也。仲尼曰。其或繼周者。雖
百代可知。蓋以文質相因。法度相改故矣。是以伏羲高陽
有周皆以建子之月為正。神農少昊陶唐有殷皆以建丑
之月為正。軒轅高辛夏后漢氏皆以建寅之月為正。後雖
百代。可知者以此。雖遭遇不同。步驟殊致。未有不表明軌
物。以章靈命之符者也。我國家創業。嘗有意改正朔矣。所
未改者。蓋有由焉。高祖草創百度。因循隋氏。太宗緯地經
天。日不暇給。高宗嗣歷。將宏丕訓。改作之事。屢發聖謨。言
猶在耳。永懷無及。自五帝纉統。三王馭宇。或父子相承。同
體異德。或金木迭改。應天順人。故納麓登庸。粵受終於文
祖。干戈革命。必理歷於明時。然則開元配永。肇自陽來之
旦。統歷履端。基於朔易之首。孳萌發內。氣律由中。品物任
而昭蘇。生類蕩而敷革。是知夏之人統。不逮殷之地正。殷
之地正。有殊周之天統。元命所苞。實在茲矣。周公稽古。制
禮於成王之日。漢高握德。改元於武皇之代。則知文物大
備。未遑於上業。損益之道。諒屬於中平。朕所以式遵禮經。
奉成先志。今推三統之次。國家得天統。當以建子月為正。
考之羣藝。厥義昭矣。宜以永昌元年十有一月為載初元
年正月。十有二月改臘月。來年正月改為一月。自載初元
年正月一日子時巳前。大辟罪巳下。罪無輕重。巳發覺未
發覺。巳結正未結正。見繫囚徒。皆赦除之。其叛逆緣坐。及
子孫殺祖父母父母。部曲容姦。奴婢殺主。不在赦限。其與
敬業虺沖并諸虺友往還。其魁首巳伏誅。其支黨事未發
者。特從原免。不得更相告言。內外見任文武。九品巳上職
事官並賜爵一級。天下百歲巳上老人版授下州刺史。米
粟五石。帛十段。九十巳上版授上州司馬。米粟四石。帛七
段。八十巳上版授縣令。逋懸調并丁夫雜匠衞士。及有番
第等違番及逃走應陪番及徵課調者。並特宜免放。其欠
負官物及盜詐三庫物。並不在赦限。鰥寡孤獨篤疾等不
能存立者。量加賑恤。孝子順孫。義夫節婦。旌表門閭。終身
勿事。天下百姓。年二十一身為戶頭者。各賜爵一級。女子
百戶賜以牛酒。明堂役工人未被恩者。付所司即類例定
等級奏聞。十五日內使了。緣供明堂致死人。其有未霑勳
賜者。亦宜準例酬給。今年麥不熟處。及遭霜澇之處。並量
放庸課。州縣好加檢校。勿使饑饉。及新平軍差科百姓。稍
有辛苦。宜亦量加優恤。蠲其徭役。所司類例處分。供象州
軍百姓艱辛處。未得復者宜給復一年。洛州輦轂。徭役繁
多代。朔并忻等州行軍。及諸州供明堂木及銅處。所司各
類例節級給復。皇親諸陪位。未出身者量材處分。巳出身
者賜勳一轉。富商大賈。衣服過制。喪葬奢侈。損廢生業。州
縣相知捉搦。兩京兼委金吾檢校。天下百姓。皆須嫁娶以
時。勿使外有曠夫。內有寡女。戰亡人格外贈勳兩轉。迴授
朞親。其子孤惸者。州縣給糧安養。征鎮人家口。州縣存恤。
勸課殷有之家。助其營種。勿使外人侵欺。仍令所司刊正
禮樂。刪定律令。格式不便於時者。內外官五品巳上。各舉
所知。九經文字。集學士詳正。革其訛舛。亡官失爵量加敘
錄。長流人別勅流人移貫人降授官人。及後緣逆人用當
及造罪過特處分者。雖未至前所。並不在赦限。西府功臣
及晉府子孫屈滯者。量加收敘。所司奏聞。亡命山澤。挾藏
軍器。百日不首。復罪如初。敢以赦前事相告言者。以其罪
罪之。率土之內。賜酺三日。赦書日行五百里。朕又聞之。人
必有名者。所以吐情自紀。尊事天人。是故以甲以乙。成湯
為子孫之制。有類有象。申繻明德義之由。朕今懷柔百神。
對揚上帝。三靈眷祐。萬國來庭。宜膺正名之典。式敷行政
之方。朕宜以曌為名。自卦演龍圖。文開鳥跡。萬人以察。百
工以乂。所以宏敷政道。宣明禮樂。指事會意。改易異塗。轉
注象形。屈伸殊制。周宣博雅。史籀興古篆之文。尼父溫良。
邱明述春秋之傳。自諸侯力爭。姬室寖微。離為二周。分成
七國。律法異令。田疇異畝。言語異聲。衣冠異制。秦兼天下。
剗滅古文。隷卒屢興。兵車歲動。官獄繁騖。爰創隷書。自著
秦文。肇興八體。刻符兼於大篆。摹印逮於殳書。兩漢因之。
九千餘字。張敞杜鄴。講學於前。揚雄甄豐。校理於後。魏晉
以降。代乏名儒。穿鑿多門。形聲轉繆。結造新字。附會其情。
古今訛舛。稍益繁布。畫規無端平之體。魚鳥增奔放之容。
轉相倣效。日滋日甚。遂使後生學徒。罔知所據。先王載籍。
從此湮沈。言念澆漓。情深憫悼。思返上皇之化。佇移季葉
之風。但習俗多時。良難頓改。特創制一十二字。率先百辟。
上有依於古體。下有改於新文。庶保可久之基。方表還淳
之意。昔在包犧開木德之運。軒轅應土行之序。循環終始。
布在方策。莫不績著帝猷。功宣皇道。方列三微之統。乃膺
五行之歷。雖則盛比共工。強踰嬴政。齊桓晉文之業。大彭
豕韋之美。纔為霸者。豈登帝籙。自炎精蕩覆。王風哀思。漢
氏蒙塵。中原離析。當塗逆取。但肆兵威。典午專權。無聞德
化。故三國鼎峙。五胡幅裂。或道乖嗣德。或業匪孫謀。良由
取之不以樂推。失之在乎虐用者也。及齊梁竊據。僻在江
淮。周魏勃興。奄宅咸洛。雖變夷從夏。號令惟行於境內。而
智小謀大。聲教不通於天下。隋之御極。陳氏猶存。開皇之
中。纔聞混一。嗣主失道。俄至分崩。七八年閒。生人泯絕。秦
項之酷。猶未之半。開闢巳來。蓋未之有。我國家祖宗積德。
文武重光。仁風被於四表。英猷冠於三代。易不云乎。天地
之道。恒久而不易者也。仲尼曰。善人為邦百年。可以勝殘
去殺。則知聖王久於其道。而天下化成矣。自魏至隋。年將
四百。稱皇僭帝。數十餘家。莫不廢王道而立私權。先詐力
而後仁義。勳未踰於列國。德不慚於霸圖。雖復時合諸侯。
一匡區域。晉武踐祚。茂烈多慚於水官。隋帝乘時。雄圖不
逮於秦氏。惟彼二君閏位。況區區者。豈宜當三統之數者
乎。朕逖聽皇綱。幽求帝典。定王霸之真偽。洗生人之耳目。
庶叶三推之美。光宣五帝之次。況當布政。景化維新。太初
開歷。上元伊始。宜以發揮大寶。申明歷數。恢皇家正土之
符。繼炎劉真火之序。摛之罔極。垂之無窮。以周漢之後為
二王。仍封舜禹成湯之裔為三恪。所司求其苗裔。即加封
建。其周隋宜同列國。其嗣使主祭焉。布告遐邇。咸知朕意。
主者施行。
