欽定全唐文卷一百四十三
李百藥(二)
封建論
臣聞經國庇民。王者之常制。尊主安上。人情之本方。思闡
理定之規。以宏長代之業者。萬古不易。百慮同歸。然命歷
有賒促之殊。邦家有理亂之異。遐觀載籍。論之詳矣。咸云
周過其數。秦不及期。存兦之理。在於郡國。周氏以鑒夏殷
之長久。遵黃唐之並建。維城磐石。深根固本。雖王綱弛廢。
而枝幹相持。故使逆節不生。宗祀不絕。秦氏背師古之訓。
棄先王之道。踐華恃險。罷侯置守。子弟無尺土之邑。兆庶
罕共理之憂。故一夫號呼。七廟隳圯。臣以為自古皇王。君
臨宇內。莫不受命上元。飛名帝籙。締搆遇興王之運。殷憂
屬啟聖之期。雖魏武攜養之資。漢高徒役之賤。非止意有
覬覦。推之亦不能去也。若其獄訟不歸。菁華已竭。雖帝堯
之光被四表。大舜之上齊七政。非止情存揖讓。守之亦不
可固焉。以放勳重華之德。尚不能克昌厥後。是知祚之長
短。必在天時。政或盛衰。有關人事。宗周卜世三十。卜年七
百。雖淪胥之道斯極。而文武之器猶存。斯則龜鼎之祚。已
懸定於杳冥也。至使南征不返。東遷避逼。禋祀如綫。郊畿
不守。此乃陵夷之漸。有累於封建焉。暴秦運短閏餘。數鍾
百六。受命之主。德異禹湯。繼世之君。才非啟誦。借使李斯
王綰之輩。咸開四履。將閭子嬰之徒。俱啟千乘。豈能逆帝
子之勃興。抗龍顏之基命者也。然則得失成敗。各有由焉。
而著述之家。多守常轍。莫不情忘今古。理蔽澆淳。欲以百
王之季。行三代之法。天下五服之內。盡封諸侯。王畿千乘
之間。俱為采地。是則以結繩之化。行虞夏之朝。用象刑之
典。治劉曹之末。紀綱弛紊。斷可知焉。鍥船求劍。未見其可。
膠柱求音。彌所多惑。徒知問鼎請隧。有懼勤王之師。白馬
素車。無復藩籬之援。不悟望夷之釁。未甚羿浞之災。既罹
高貴之殃。寧異申繒之酷。此乃欽明昏亂。自革安危。固非
守宰公侯。以成興廢。且數世之後。王室浸微。始自藩屏。化
為仇敵。家殊俗。國異政。強淩弱。眾暴寡。疆埸彼此。干戈日
尋。狐駘之役。女子盡髽。崤陵之師。隻輪不返。斯蓋略舉一
隅。其餘不可勝數。陸士衡方規規然云。嗣王委其九鼎。凶
族據其大邑。天下晏然。以治待亂。何斯言之謬也。而設官
分職。任賢使能。以循良之才。膺共治之寄。刺郡分竹。何代
無人。至使地或呈祥。天不愛寶。民稱父母。政比神明。曹元
首方區區然稱。與人共其樂者。人必憂其憂。與人同其安
者。人必拯其危。豈容委以侯伯。則同其安危。任之牧宰。則
殊其憂樂。何斯言之妄也。封君列國。藉慶門資。忘其先業
之艱難。輕其自然之崇貴。莫不世增淫虐。代益驕侈。自離
宮別館。切漢淩雲。或形人力而將盡。或召諸侯而共落。陳
靈則君臣悖禮。共侮徵舒。衞宣則父子聚麀。終誅壽朔。乃
云為已思治。豈若是乎。內外㣥官。選自朝廷。擢士庶以任
之。澄水鏡以鑒之。年勞優其階品。考績明其黜陟。進取事
切。砥礪情深。或俸祿不入私門。妻子不之官舍。頒條之貴。
食不舉火。剖符之重。衣惟補葛。南郡太守。敝布裹身。萊蕪
縣長。凝塵生甑。專云為利圖物。何其爽歟。總而言之。爵非
世及。用賢之路斯廣。民無定主。附下之情不固。此乃愚智
所辯。安可惑哉。至如滅國殺君。亂常干紀。春秋二百年間。
略無寧歲。次睢咸秩。遂用玉帛之君。魯道有蕩。每等衣裳
之會。縱使西漢哀平之際。東洛桓靈之時。下吏淫暴。必不
至此。為政之道。可一言以蔽之。伏惟陛下握紀御天。膺期
啟聖。救億兆之焚溺。掃氛祲於寰宇。創業垂統。配二儀以
立德。發號施令。妙萬物以為言。獨照宸衷。永懷前古。將復
五等而修舊制。建萬國以親諸侯。竊以漢魏以還。餘風之
弊未盡。勛華既往。至公之道斯革。况晉氏失馭。宇縣崩離。
後魏乘時。華夷雜處。重之以關河分阻。吳楚懸隔。習文學
者。尚長短縱橫之術。習武藝者。盡干戈戰爭之心。畢為狙
詐之階。彌長澆浮之俗。開皇在運。因籍外家。驅御㣥英。任
雄猜之數。坐移時運。非克定之功。年踰二紀。民不見德。及
大業嗣文。世道交喪。先王人物。掃地將盡。雖天縱神武。削
平寇虐。兵威不息。勞止未康。自陛下仰順聖慈。嗣膺寶歷。
情深致理。綜覈前王。雖至道難名。言象所絕。略陳梗㮣。實
所庶幾。愛敬蒸蒸。勞而不倦。大舜之孝也。訪安內䜿。親嘗
御膳。文王之德也。每憲司讞罪。尚書奏獄。大小必察。枉直
咸舉。以斷趾之法。易大辟之刑。情必隱惻。貫徹幽顯。大禹
之泣辜也。正色直言。虛心受納。不簡鄙陋。無棄芻蕘。帝堯
之求諫也。宏奬名教。敦勸學徒。既擢明經於青紫。將升碩
儒於卿相。聖人之善誘也。㣥臣以宮中暑濕。寢膳或違。請
徙御高明。營一小閣。遂惜十家之產。竟抑子來之願。不陰
陽之感。以安卑陋之居。去歲凶儉。普天饑饉。喪亂甫爾。
倉廩虛空。聖情矜憫。勤加賑䘏。竟無一人。流離道路。猶且
食㗖藜藿。樂徹簨簴。言必悽動。貌成臞瘠。公旦喜於重譯。
文命矜其即序。陛下每見四夷款附。萬里歸仁。必退思進
省。凝神動慮。恐妄勞中國。以求遠方。不籍萬古之英聲。以
存一時之茂實。心切憂勞。跡絕遊幸。每旦視朝。聽受無倦。
智周於萬物。道濟於天下。罷朝之後。引進名臣。討論是非。
備盡肝膈。惟及政事。更無異辭。纔及日昃。必命才學之士。
賜以清閑。高談典籍。雜以文咏。間以元言。一夜忘疲。中宵
不寐。此之四道。獨邁往初。斯實生民以來。一人而已。宏茲
風化。昭示四方。信可以期月之間。彌綸天壤。而淳樸尚阻。
浮詭未移。此由習之已久。難以卒變。請待琢琱成樸。以質
代文。刑措之教一行。登封之禮云畢。然後定疆理之制。議
山河之賞。未為晚焉。易稱天地盈虛。與時消息。況於人乎。
美哉斯言也。
化度寺故僧邕禪師舍利塔銘
蓋聞人靈之貴。天象攸憑。稟仁義之和。感山川之秀。窮理
盡性。通幽洞微。研其慮者百端。宗其道者三教。殊源異軫。
類聚㣥分。或博而無功。勞而寡要。文勝則史。禮煩斯黷。或
控鶴乘鸞。有繫風之諭。飡霞御氣。致捕影之譏。至於察報
應之方。窮死生之變。大慈(闕)運宏濟㣥品。極眾妙而為言。
冠元宗以立德。其唯真如之設教焉。若夫性與天道。契協
神交。貽照靈心。澄神禪觀。則有化度寺僧邕禪師者矣。禪
師俗姓郭氏。太原介休人。昔有周氏。積德累功。慶流長世。
分星判野。大啟藩維。蔡伯喈云。虢者郭也。虢叔乃文王所
咨。郭泰則人倫攸屬。聖賢遺烈。奕葉其昌。祖憲。荊州刺史。
早擅風猷。父韶。博陵太守。深明典禮。禪師含靈福地。擢秀
華宗。爰自弱齡。神識沈靜。率由至道。冥符上德。因戲成塔。
發自髫年。仁心救蟻。始於丱歲。世傳儒業。門多貴仕。時方
小學。齒冑上庠。始自趨庭。便觀入室。精勤不倦。聰敏絕倫。
博覽㣥書。尤明老易。然雅有志尚。高邁俗情。時遊僧寺。伏
膺釋典。風鑑疎朗。豁然開悟。聞法海之微妙。毛髮同喜。瞻
滿月之圖像。身心俱淨。於是錙銖軒冕。糟粕邱墳。年十有
三。違親入道。於鄴西雲門寺。依止稠禪師。稠公禪慧通(闕)
戒行勤苦。道標方外。聲溢區中。(闕)覩暗投欣然驚異。即授
受禪法。數日便詣幽深。稠公嘗撫禪師而謂諸門徒曰。五
亭(闕)念盡在此矣。頭陁蘭若。畢志忘疲。仍來往林慮山中。
棲託遊處。後屬周武平齊。像往林慮。入白鹿深山。避時削
跡。藏聲戢曜。枕石潄流。(闕)巖之下葺茆成室。蘿裳薜帶。(闕)
唯糞(闕)之衣餌朮餐松。嘗無麻麥之飯。三逕斯絕。百(闕)為
㣥猛鷙毒螫之徒。潛形匿影。白鹿青鸞之輩。效祉呈祥。每
梵音瞻禮。焚香讀(闕二字)奇禽異獸。攢集庭宇。俱絕(闕)倚畢
來俯伏。貌如恭敬。心疑聽受。及開皇之初。宏(闕)釋教。於時
有魏州信行禪師。(闕)明佛性。大轉法輪。實命世之異人。為
元門之益(闕)以道隱之辰。習當根之業。知禪師遯世幽居。
遣人告曰。修道立行。宜以濟度為先。(闕)善其身。非所聞也。
宜盡宏益之方。昭示流俗。禪師乃出山。與信行禪(闕)修苦
行。開皇九年。信行禪師被勅徵召。乃相隨入京。京師道俗。
莫不遵奉信行禪(闕三字)之(闕二字)持徒眾。以貞觀五年十一
月十六日。終於化度寺。春秋八十有九。聖上崇敬(闕二字)贈
帛追福。即以其月廾二日。奉送靈塔於終南山下鴟鳴土[:#AS-FBED:●
]
[:#AS-FE71:●]。禪師之遺令也。徒眾收
其舍利。起塔於信行禪師靈塔之左。禪師風範凝正。行業
精勤。十二部經。嘗甘露而俱盡。五百具戒。淩嚴霜而未彫。
雖託跡禪林。避心定水。涉無為之境。絕有待之累。(闕)寓形
巖穴。高步京華。常卑辭屈已。體道
藏器。未若道安之遊樊沔。對鑿齒而自伐彌天。慧遠之在
廬山。折桓元之致敬人主。及遷神淨土。委質陁林。四部奔
馳。十方號慕。豈止寢歌輟相。捨佩捐珠而已。式昭景行。乃
述銘云。
綿邈神理。希夷法性。自有成空。從凡入聖。於昭大士。遊(闕
二字)正德潤慈雲。心懸靈鏡。(闕)蒙悟道捨俗歸真。累明成
照。積智為津。行識非想。禪(闕三字)觀盡三昧。情銷六塵。結構
窮巖。留連幽谷。靈應無像。神行匪速。敦彼開導。去茲(闕三
字)絕有憑㣥生仰福。風火(闕)妄泡電同奔達人忘已。真宅
斯存。剎那(闕二字)淨域(闕五字)樂永謝重昏。
唐故都督徐州五州諸軍事徐州刺史臨淄定公房公碑
易稱易之為書也。有天道焉。有人道焉。故君子居則觀其
象。動則觀其變。智以藏往。感而遂通。是以進退之數有方。
存兦之幾可(闕)昔賈生董相。懷王佐之才。(闕五字)命世之(闕
二字)屯邅於世故擯(闕二字)當年軼風電以長鳴。絕雲霓而
鍛翮。而樂天知命。順時守道。體忠信而夷險阻。憑清靜以
安悔吝。雖(闕)川寂其浸遠。而盛德久而愈新。昔之玉質金
相。
求益友於千載。蘭(闕)桂馥。想同氣於九原。則有(闕三字)懷庶
幾之道。詳觀出處之跡。可以追蹤勝業。繼踵清塵者。其惟
都督臨淄定公焉。公諱彥謙。字孝沖。清河人也。七世祖諶。
燕太尉掾。隨慕容氏(闕)度寓於齊土。宋元嘉中。分(闕)郡之
西部置東冀州東清(闕二字)繹幕縣仍為此郡縣人。至於蕑
侯。又於東廣川郡別立武強縣。令子孫居之。丹陵誕聖。祥
發慶靈。虞舜受(闕)光啟侯服。導原注壑。若瀉河漢之流。竦
構干雲。如仰嵩華之峻。(闕三字)植公之十三世祖也。積德固
其宗祊。純嘏貽其長世。公侯之門必復。繁衍之祚攸歸。高
祖法壽。宋大明中州主簿武賁中郎將魏郡太守。立功歸
魏。封莊武侯使持節龍驤將軍東冀州刺史。薨贈(闕三字)青
州刺史。諡蕑侯。魏書有列傳。重價香名。馳聲南北。宏材祕
略。兼姿文武。曾祖伯祖州主簿。襲爵莊武侯齊郡內史幽
州長史(闕)行州事衣(闕)訓俗露冕懷戎。累仁義而成基。處
脂膏而不潤。祖翼。年十六。郡辟功曹。州辟主簿。襲爵莊武
伯宋安太守。居繼母憂。廬於墓次。世承冡嫡之重。門貽旌
表之貺。鄉閭之敬。有過知恥。宗族所尊。不(闕)而肅。(闕)伯熊
年廾辟開府行參軍。仍行(闕)州清河廣川二郡太守(闕二
字)
神英邁。器量沈遠。寢門之內。捧檄以慰晨昏。山澤之間。單
車以清寇亂。公稟元精之和氣。體惇粹之淑靈。心運天機。
性與道合。溫良恭儉。應言行之(闕)神采風尚。出儀形之表。
博極圖書。(闕)綜遺逸。正經義(闕)時所留懷。絕簡研幾。下帷
覃思。盡探隅隩。畢詣精微。或致元白之譏。非止春秋之僻。
吉凶禮制。今古異同。莫不窮覈根原。詳悉指要。內(闕)親表
達之學徒負笈擁帚。質疑去惑。公凝神(闕二字)函丈無倦。聲(
闕三字)山谷對盈自遷定齊土。家已重世。班懿十紀。旌旗之
盛未多。陳完八葉。鳴鳳之祥斯在。况復里稱冠蓋。庭茂芝
蘭。行則結(闕)連騎。居則撞鐘列鼎。雖范蠡貨財本(闕)卿相
陰家僕(闕)舊比封君(闕)之(闕二字)公門[:#AS-FBEE:●]下心閑館。以風素
自居。清虛味道。沈冥寡欲。恭敬以撙節。退讓以明禮。潛隱
之操。始擅於州閭。高亮之風。日聞於海內。於是㣥公仰德。
邦君致禮。物(闕)斯辯旌(闕)盈塗郡三辟功曹。州(闕)辟主簿。
其後(闕三字)而從命。公明天人之際。述堯舜之道。其處也。將
委質眾妙之門。棲神不死之地。其出也。將宏奬名教。博利
生民。舟楫可期。英靈有屬。州郡(闕)職(闕)其志焉。然公以周
隋禪代之交。紀綱弛紊。亦既從政。便以治亂為懷。眷言州
壤。在
情彌切。乃整齊風俗。申明獄訟。進善黜惡。導德齊禮。雖在
鄉國。若處王朝。政教嚴明。吏(闕)悅伏。見危拯難。臨財潔已。
利物之(闕)不自為德。不貪之寶。必畏人知。開皇初。頻詔搜
揚人物。(闕)王出(闕)京洛致書辟召。州縣幷苦相敦逼。公辭
以痼疾。且得遂情偃仰。其後隋文帝忌憚英俊。不許晦跡
邱園。公且(闕)維縶方應薦舉。七年始入京省。授吏部承奉
郎。是時齊朝資蔭。不復稱敘。鼎貴高門。俱從九品釋褐。朝
廷以公望實之重。才藝之優。故別有此授。以明則哲之舉。
俄遷監察御史。每杖節巡省。糾逖姦慝。心存(闕六字)轉授秦
州總管錄事參軍事。漢陽重鎮。京輔戶門。管轄一方。允斯
盛選。尋以朝集入京。與左僕射齊公總論考課之法。黜陟
之方。齊公對岳牧以下。大相歎服。其後具以公言敷奏。仍
有十擢之(闕二字)非知(闕二字)主竟不能見用(闕)遷許州長葛
縣令。公鎮之以清靜。文之以禮樂。訟以道息。災因德弭。百
姓感悅。咸不忍欺。愛之如慈親焉。敬之如神明焉。繈負知
歸。頌聲載路。解代之後。吏民追思惠政。樹碑頌德。在長葛
秩未滿。以考績(闕)異。遷鄀州司馬。此州荊鄧之郊。華夷踳
雜。(闕)俗殘獷(闕)情憸詖。公化之以仁愛。敦之以淳厚。期月
之間。咸知遷革。尋以州廢。解任言歸。夜觀星象。晝察人事。
知天地之將閉。望箕潁以載懷。乃於(闕)山之陰。結搆巖穴。
非唯在乎避世。固亦潛以相時。然大業之初。始班新令。妙
選賢良為司隸刺史。公首膺斯舉。有詔追赴京洛。公以朝
綱浸以頹壞。此職亦是宏濟之一方。便起而就徵。攬轡登
車。即有澂清天下之志。於是激濁揚清。風馳草偃。行能之
類。望景以聽升遷。苛暴之徒。承風而解印綬。進擢者縻爵
不致謝言。繩糺者受刑而無怨色。自非道在至公。信以被
物。其孰能與於此焉。既而(闕)政陵夷。小人道長。忠言靡用。
正士無施。大業十一年出為涇陽縣令。未幾而遘疾。粵以
其年歲次乙亥五月壬辰朔十五日景午。終於官舍。春秋
六十有九。降生一子。光輔帝唐。叶贊璇璣。參調玉燭。皇上
情深遺烈。(闕二字)想於夷門。眷言才子。便有懷於袁煥。貞觀
三年十有二月。迺下詔曰。紀功襃德。列代通典。崇禮飾終。
著在方策。隋故司隸刺史房彥謙。世襲簪纓。珪璋特秀。溫
恭好古。明閑治術。爰在隋季。時屬卷懷。未遂通塗。奄從運
往。以忠訓子。義(闕)過庭。佐命朝端。業隆功茂。宜錫以連率。
光被九原。可贈使持節都督徐泗仁譙沂五州諸軍事徐
州刺史。四年十一月。又發詔追封臨淄公。食邑一千戶。諡
曰定公。禮也。粵以五年歲次辛卯三月庚申朔越二日辛
酉。安措於本鄉齊州亭山縣趙山之陽。惟公風格凝整。神
理沈邃。內懷溫潤。外照光景。追思儀範。曖似文戌之圖。邈
想風(闕)懍若相如之氣。時逢戰爭。術益從橫。或恥問仁。用
安嘉遯。收文武之將墜。殊山林而忘反。是故銷聲貴里。隱
異迷邦。戢曜高門。處非絕俗。優柔六藝。紛綸百氏。采絕代
之闕文。總前修之博物。雖昔(闕)明實(闕三字)識疏屬之神辯(
闕)鼠於漢朝。彰委蛇於霸業。無以尚也。彫蟲小技。曾未(闕)
懷。時有制述。將符作者。致極宏遠。詞窮典麗。足以克諧聲
律。感召風雲。豈唯白雪陽春。郢中寡和而巳。永唯書契之(
闕六字)跡草隸之妙。冠絕當時。(闕二字)幼年孝友惇至。未離繈
褓。便遭極罰。裁有所識。(闕)訪家人發言號絕。不自勝處。年
十有五。出後傍宗。深惟鞠養之慈。將闕晨昏之禮。辭違之
辰。感切行路。及就養(闕二字)不異所生。兩門喪紀。並逾制度。
哀毀之至。聲被朝野。(闕)以期功之慼。甘旨未嘗。朋友之喪。
遠近畢赴。人倫之紀。禮法之隆。近古以來。未之有也。且復
留連宴賞。提攜臭味。登山臨水。必動咏言。清風朗月。(闕六
字)
滿席且得(闕二字)之孫門(闕二字)通時許慈(闕)之御指囷無倦。
解(闕)未已仁義(闕)厚資產屢空。以斯器望。窮茲至道。謂宜
俯拾青紫。增曜台階。而止類太邱。宏道下邑。遽同子產。空
聞遺愛。報施之理。何其爽歟。若夫死生者形骸之勞息。殀
壽者大化之自然。固知命之不憂。豈居常而為累也。然行
周於物。寒暑不能易其心。智周於身。變通不能窮其數。而
靈祇多忍。幽明永隔。散精氣於風煙。委容質於泉壤。可不
哀哉。於是四方同志之士。百里懷音之客。式遵盛烈。共勒
豐碑。百藥爰以疇昔。妄遊蘭芷。寧謂正始之音。一朝長謝。
師資之德。百舍無從。義絕賓階。哀[:#AS-8563:⿰⺯⿸厂⿱田坴]宿草。思效薄技。覬申
萬一。仰惟治身之術。立德之基。固繫辭可以盡言。豈言之
而無媿也。迺為銘粵。
遐觀方冊。歷選人倫。名固難假。德必有鄰。顏閔遺迹。曾史
芳塵。同聲比義。允屬通人。於鑠通人。(闕二字)膺慶司空規矩。
民胥攸訓。地靈貽福。天齊分命。世祚有徵。重光無競。顯允
君子。丕承寵光。靈河擢秀。日觀含章。元門味道。幽谷迷方。
陸沈通德。朝隱康莊。儀鳳潛靈。彫龍振藻。宏之在人。一變
至道。昭章(闕)訓寂寥元草。文質彬彬。波瀾浩浩。齊物無待。
隨時吐曜。導俗澂原。訓民居要。州將貽喜。邦君長嘯。乃眷
韜鈐。還歸漁釣。三徑雖阻。八紘方密。僶俛末班。逶迤下秩。
司憲邑宰。循名責實。御眾以寬。在刑惟恤。履斯異行。乘(闕)
丕基。才高位下。有志無時。和光偶俗。誕命膺期。(闕)揚投賈
唯茲在茲。樹德不已。蹈仁無斁。遺構有憑。高門以闢。眷言
上壽。方期永錫。載佇太階。翻歸厚夕。義高表墓。道貴揚名。
式昭文物。用紀哀榮。抽簪故吏。制服諸生。一刊圜石。(闕二
字)飛聲。
碑陰
公之將葬。恩旨重謺。賵贈優渥。(闕四字)公及夫人。並令所司
營造馬轝。各給四馬。從京師洛陽殯所送至本鄉。其車輅
儀仗出懷洛二州。給船載運(闕)道(闕)力至於墓所。儀從錢(
闕)有闕(闕)者(闕二字)又發勅令。以官物修補。又文官式令例
無鼓角。亦特給送至於葬所。又於常令給墓夫之外。別加
兵千功役。臨葬(闕)復降勅使馳驛祭以少牢。止[:#AS-FBEC:●]舟後為
供葬事。發勅旨行筆十有二條。近代以來。恩榮襃贈。未有
若此者也。中外姻戚。海內名士。幷故吏門生。千里赴會。(闕)
及州里道俗二千餘人。
隋故益州總管府司馬裴君碑銘(幷序)
粵惟上德。希世挺生。存則道照於人倫。沒則名飛於史策。
宜其計功伐。鏤鍾鼎。永貽長世。昭示後昆。君諱鏡民。字君
倩。河東聞喜人也。唐虞之盛。伯益控其遙原。殷周以還。仲
衍膺其餘慶。徽則擅美當塗。憲則流芳中夏。金張舊業。遠
謝聲塵。江漢英靈。多慙光價。祖靖慮。魏銀青光祿大夫汾
州刺史。銀章青綬。登高能賦。揚波流惡。政以鎮成。父(闕一
字)漢周革路大夫儀同三司晉州刺史。雅道儒風。聲動當
世。班條布政。恩結去思。君上表雲氣。遠膺星像。虛牝與貞
固同歸。愛景共嚴凝一致。懸河若訥。每括智囊。止水澄神。
日開靈鑒。及擇師請益。遊方問道。性與稽古。心照神文。佩
游夏之芳塵。為潘張之益友。立人之道。仁義靡遺。事親之
德。愛敬同盡。迹屈衡門。聲馳上國。莫府交辟。公車致禮。晉
蕩公受博陸之圖。處阿衡之寄。為其諸子精選府寮。辟為
譚公大將軍記(闕一字)府中為其語曰。令德日新裴鏡民。昔
馬越為其世子辟王安期。取其儀形之美。蔣濟崇其府望
辟阮嗣宗。重其文學之譽。我貽羔鴈。兼而(闕一字)之。尋以內
艱去職。旛車方駕。金革在辰。喪禮未宏。多從權奪。朝廷以
君
羸瘵過甚。特詔終哀。感動風俗。皆此類也。建德初。以君為
宋王侍讀。尋授記室參軍。遷司錄宣政。一年授吏部上士。
攝少吏部。研幾汲引之方。遊刃銓衡之地。能官在(闕一字)咸
事無遺。大吏部竟陵公。即有隨之滕王也。亮拔不㣥。英姿
秀發。重君才行。深見襃奬。每(闕一字)裴楷清通之望。復見斯
人。開皇受禪。其日除尚書在外兵郎。尋改為兵部侍郎。魏
晉以還。臺郎顯要。官方始革。揚歷是膺。是非器重望(闕一
字)無以宏斯禮秩。華陽地險。控御遐長。蜀王秀以(闕一字)子
之尊。擁旄作鎮。寮屬望重。妙簡時賢。以君為西南道行臺
兵部侍郎。及行臺廢。除(闕一字)州總管府掾。尋改益州總管
府司馬。蜀王年止勝衣。童心未改。文武佐吏。多非正人。君
言必盡忠。行惟直道。省府之內。莫不敬而憚之。(闕一字)臺民
部尚書陳茂。情恃惟舊。志多慢下。雖處行乖方。莫敢違異。
惟君(闕一字)理抗直。未嘗順旨。兵部尚書京兆杜杲每謂人
曰。不值盤根錯節。不表利器。裴君匪躬遑盬。可謂美矣。開
皇十六年。西南夷(闕二字)從搆亂。君總率士卒。應機致討。後
軍不繫。戰危喪律。以三月癸丑朔十九日辛未。陷於賊庭。
季路結纓。志無苟免。溫序銜須。義不生辱。永懷斯道。蓋君
之
平生風烈焉。惟君靈府浚徹。神(闕一字)開敏。英略外明。沈幾
內斷。培風自遠。背丹穴以來儀。(闕一字)氣不㣥。望青霄而孤
竦。許劭月旦之論。韞義生風。黃童日下之聲。乘虛效響。彈
冠莫府。掌記文房。媚韶景以闓華。嘯清風而振藻。珥筆南
宮。垂纓西蜀。戎事之重。必司善政。蒐狩於是得時。風霜以
之順序。比明月於東曹。又典午於南正。眷熊掌(闕一字)重義。
安馬革以輕生。神邁(闕三字)峯(闕一字)搆農夫輟(闕一字)而野祭。
機婦捐珠而巷歌。西蜀父老。至于今思之。君第五子太僕
少卿洛州都督(闕一字)長充上柱國翼城縣開國公勣。(闕一
字)雅道於(闕二字)搆丕基於鴻緒。感四序之遞變。覩萬物而
永言。思宏遺範。式昭貞石。其銘曰。
靈河遠派。大畤流光。美哉地德。鬱矣(闕一字)芳。高門鍾鼎。世(
闕一字)旗常。鵷鴻接翼。金玉其相。惟君載挺。道符人俊。灼灼
外明。溫溫內潤。瞻之忽後。仰之(闕一字)峻。抱樸澄清。含風(闕
一字)韻。(闕二字)資(闕一字)公府馳名。永懷喪制。易俗申情。爰掌
書記。俄屬銓衡。清通之譽。遠嗣家聲。開皇在辰。萬象咸鏡。
靈開尺(闕一字)典屬軍政。列宿上膺。中和俯咏。永懷神道。斯
人斯命。層梁毀構。靖樹(闕一字)風。彫戈紀(闕一字)鼐鼎銘功。柏
庭
永閟。泉路斯窮。九京不作。萬古書忠。明(闕一字)重世。分茅錫
社。仰嗣丕基。式宏良冶。絕雲使翼。追風頮赭。以(闕四字)胷(下
闕)
太穆皇后哀冊文
維貞觀九年歲次癸未冬十月辛丑朔二日壬寅。太穆皇
后梓宮啟自壽安陵。將祔於獻陵。其日。至尊親奉奠於太
安宮。乃使兼太尉某設祖於行宮。禮也。龍攢夙啟。翟輅朝
陳。方祇靖德。圓魄虛神。哀子嗣皇帝諱。攀弓劒而長號。想
褘褕之弗御。痛異宮之隔禮。切分心於窮慮。二南風化。萬
古徽音。式昭史冊。如玉如金。其詞曰。
元功肸蠁。景福氤氳。將開樞電。且應黃雲。曰惟基命。於昭
德性。配天不失。復夏無競。門德丕承。華宗遞興。皇家漢氏。
祥發慶膺。冥符世冑。並會休徵。帝妃北渚。聖母東陵。祕景
陰陵。含章嬪則。柔順宏範。幽閑毓德。率禮無違。尊師罔忒。
言昭圖史。聲芳邦國。帝錄將啟。天妹言歸。塗山表貺。渭汭
增暉。外求才淑。內鑒幾微。蘋蘩夕牖。絲枲中闈。琴瑟匪諧。
冰霜慙潔。道叶離明。貞符兌悅。潛德勿用。內教爰設。世罕
交泰。時虧地節。膺期集祉。含和履正。華渚降祥。高禖誕聖。
潛著軒象。未彰靈命。奄御雲衣。俄飛天鏡。嗚呼哀哉。受終
撫運。馭極乘乾。物思厚德。政闕承天。瑤尊委奠。金屋虛筵。
嗟故劒之無託。歎房樂之徒懸。嗚呼哀哉。宸駕上僊。玉几
垂裕。率土遏密。同軌畢赴。背櫟陽之神宇。指原陵之封樹。
悼虞妃之不從。遵周典而遷祔。嗚呼哀哉。蒼茫昭世。冥漠
神心。松庭幽寂。隧路凝深。儼龍轀而未進。切鳳吹之哀吟。
水滔滔而不息。日黯黯而將沈。百神驚而元兆邃。萬國慟
而寒山陰。晦重雲於畢陌。結微霜於穀林。嗚呼哀哉。極寰
宇之儀訓。播英聲於先后。惟皇運之天長。配靈崐而地久。
流凱風於椒掖。散白露於陵阜。軼任姒之高蹤。邁嵩華而
不朽。嗚呼哀哉。
