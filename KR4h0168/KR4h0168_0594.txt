欽定全唐文卷五百九十四
吳仲舒
仲舒。貞元五年進士。為雄武軍使張仲武從事。
南風之薰賦(以悅人阜財生物咸遂為韻)
歌南風之薰兮。肇自前烈。美凱風以時兮。流乎俊哲。澹澹
蕩蕩。生乎無閒。馥馥微微。播於有截。故功成作樂。而上下
昭著。治定制禮。而君臣有別。吾亦乘日月之至明。致中和
之令節。言而履之。萬國稱慶。動而法之。千寮胥悅。此所謂
規模帝舜。慰洽吾人。操五絃之琴而八風從律。徵三代之
樂而六氣平均。使天下霈然而有感。窮海外颯爾而知春。
至於傳之永久。垂之不朽。可以動萌芽。可以榮林藪。薰風
之有德也。使國富以人安。薰風之有惠也。使時和而俗阜。
若乃燠佳氣兮允塞。埽祥煙兮乍開。早綻青門之柳。先驚
上苑之梅。晦入陽春之曲。潛吹玉管之灰。此亦韶年之麗
景。况有順時而豐財。或披襟而乍對。或臨水而輕拂。承長
養則芳氣襲於一人。闡煦嫗則膏露霑於萬物。斯以發號
施令。前規後監。三農以之協洽。兆人以之無咸。如此。則典
禮備。麟鳳至。吾道不樂兮發身有時。薰風自南兮萬物咸
遂。物本無情。因時而生。百姓日用而不覺。五音歲兆於未
萌。儻高飈之借便。順下風而長鳴。
李夷亮
夷亮。宰相夷簡之弟。貞元五年進士。
魚在藻賦(以潛泳水府形諸雅什為韻)
鴻鈞之代兮。動植斯慶。至德旁流兮。潛魚在泳。忻藻荇之
是依。美陰陽之克正。載頒其首。將同宴鎬之觀。不脫於泉。
自樂觀濠之性。極浦風霽。澄潭月虛。纖鱗繚繞。聚沫紆徐。
或在鮫人之室。或過陵鯉之居。蓮花東西。信可遊而可息。
文竿上下。徒欲釣而求諸。豈不以當在宥之時。處恬然之
水。乘灝灝之元氣。得生生之至理。大信波及。湛恩草靡。無
慮竭澤之災。自保深泉之美。伊元風之扇物。物無細而不
沾。惟廣運之鋪時。時或與之發潛。(闕)
南風之薰賦(以悅人阜財生物咸遂為韻)
時之和兮道之至。彼南風兮舒以肆。發於地鼓萬物以生
成。登於天叶三光而能粹。豈不以律有度而咸應。樂無聲
而大備。郁郁也從四氣之攸分。熙熙然見㣥芳之已遂。若
乃涉維夏。背芳晨。烝人已乂。率土惟淳。雲物必書。識煙霞
之改舊。君臣有禮。知動植之懷仁。符元化。越洪鈞。式觀風
於我后。終解慍於吾人。伊昔虞帝君臨。憂勞是切。將納隍
為已任。垂大訓於前烈。援琴寫操。知庶政之惟和。負扆居
尊。俾含生之是悅。然後澤及幽巖。九區克咸。氣揚湮鬱。四
海無咈。且攸敘於彝倫。故無遺於一物。國家敬授惟明。稽
古作程。式宣其和。以厚其生。是以東作之勤。不遺於帝力。
南風之詠。屢起於皇情。亹亹多士。茫茫萬有。猶偃草而咸
若。沐薰風之自久。惟德斯碩。惟財孔阜。
李方叔
方叔。德宗朝官侍御史。貶江陵掾。
南風之薰賦(以悅人阜財生物咸遂為韻)
至矣哉。如天之君。聲明化淳。穆南端而作樂。播薰風以養
人。順聖時而和。則氣無畱慝。解吾氓之慍。故物無不親。所
以應乎品類。遍乎天地。感一德而當陽。處八方之正位。使
夫微者必扇。幽者必遂。不以動而有光。和而能至。風之始
也。日月貞明。星辰齊平。然後蕩蕩而起。熙熙而生。觸類而
煦然長育。無朕而潛來備盈。行而有孚。倚五絃而調四氣。
廣而不費。匝九垓而周八紘。非比夫抵華葉。陵高城。轉叢
蕙而渥彩。合萬籟而成聲者也。風之達也。本於元首。播於
㣥有。使五福富昌。萬物殷阜。宜其叶無為之大化。匪獨革
有苗之小醜。亦有廣莫北動。閶闔東來。不如自其南而掩
器。一其薰而阜財。則知端拱垂黻。化人無拂。則必合其君。
資其物。豈惟三國不監。二叔不咸。徒偃其禾。而表其讒。故
我君烈烈。行道有截。歌祖德而庶事用康。諧舜樂而鳴琴
不撤。被南風之溥暢。慰遠黎之胥悅。士有欲摶風於九霄。
希假勢於一挈。
賈稜
稜。貞元八年進士。
明水賦(以元化無宰至精感通為韻)
祭祀上潔。精誠克宣。伊明水之為用。諒至誠以為先。積陰
以成。符嘉應於冥數。以鑑而取。感無私於上元。將假以表
敬。式彰乎告虔。皎皎泛月。瀼瀼降天。既稟氣在陰。亦成形
於夜。有無雖繫於恍惚。融結寧隨於冬夏。明者誠也。我則
闇然而彰。水惟信焉。吾非倏爾而化。徒觀其清霄霧斂。朗
月輪孤。鑒清熒而類鏡。水滴瀝而疑珠。混金波而共潔。迷
玉露而全無。感而遂通。配陽燧之為火。融而不涸。異寒冰
之在壺。彼既無情。此何有待。始同方而合體。寧望遠而功
倍。故能佐因心於霜露。均潤下於江海。有形有實。徒加以
強名。無臭無聲。孰知其真宰。是以昭其儉。潔其意。含水月
之淳粹。修粢盛於豐備。作元酒而禮崇。登清廟之誠貴。嗤
潢汙之野薦。陋甘醴之莫致。祀事孔明。其儀既精。無眹而
有。不為而成。二氣相臨。本自蟾蜍之魄。三危莫比。殊非沆
瀣之英。至道自元而兆。醴泉因地而生。原夫月麗於天。水
習乎坎。物有時而出。故方諸而夜呈。事有眹而因。故陰靈
而下感。大滿若沖。其來不窮。風塵莫染其真質。天地不隔
其幽通。况國家崇儀礿祀。薦敬旻穹。方欲行古道。稽淳風。
客有賦明水之事。敢聞之於閟宮。
李宗和
宗和。貞元九年進士。
平權衡賦(以晝夜平分鈞銖取則為韻)
王者統四時。均五則。彼權衡之為準。驗陰陽之不忒。鈎深
致遠。黍累於焉靡差。稱物平施。晷度由之斯得。惟權也分
其重。惟衡也取其平。明乎國經。固懸茲以垂範。掌乎天秩。
如用茲而永貞。衡任權以鈞物。權資衡以作程。故一人體
之以清萬國。萬國仰之而庶政以成。當其元鳥司分。疇人
敬授。既量諸夕。又測其晝。盈虛氣等。何藉於土圭。日夜時
分。已傳於玉漏。莫不同度量以應其時。平權衡以叶其候。
苟順氣以頒節。實從時而不謬。其功斯博。其道式孚。諒同
均於遠近。故不失於錙銖。俾稱物者守之無易。掄材者持
之罔逾。皇矣我君。康哉神化。萬方取則。自得於均平。二氣
尚分。無愆於晝夜。不然者。何以佐璿樞之斟酌。調元氣以
絪縕。申乎舊章。孰似權衡之大。匪無同異。所紀春秋之分。
齊其重輕。等其規矩。豈鈞銖之是待。在繩準而有取。固將
平邦國。亦以敘彝倫。七政惟齊。有符乎應天之運。百工咸
賴。實資乎秉國之鈞。宜其平域中而齊律度。貞天下而利
黎人。惟正直可法。惟中平可均。夫如是。則權衡者蓋亦考
茲義而是遵。
陳佑
佑。貞元九年進士。為淄青節度副大使李師道寮屬。師道
叛。佑抗節忤賊被囚。
平權衡賦(以晝夜平分鈞銖取則為韻)
俾民不迷。茲器惟則。行之而萬象正。動之而天下直。一人
不宰。命任權者必公。百辟以孚。在持衡者守德。此蓋國之
恆準。教以順行。雖因時以考正。乃假人而後成。權之垂。知
俯下而斯重。衡之正。乃得一以至貞。忠以自勝。直哉惟清。
物無偏以表德。器守公而作程。動必推移。佐璿璣而克正。
靜無偃仰。若泰階之既平。懿夫衡之誠懸。德乃是茂。秉中
正以不忒。在毫釐而何謬。眾星分列。若歷歷以拱辰。一權
下臨。正亭亭而當晝。斯斟酌之所以。俾名實以相副者也。
爾其觀象取則。其數可陳。積而成重。銖以和鈞。稱物平施。
則其道無極。從時利用。乃有命惟新。既審度而攸準。夫何
患乎不均。安則無傾。正以順化。四時行令。必因其陰陽。一
德奉天。諒貞夫日夜。是知分寸相生成乎象。盈虛有準觀
夫文。因黃鐘以起數。應元鳥之司分。爾乃七政允修。五常
斯覩。為時德也。誠金義而木仁。為器法焉。乃左旋而右矩。
既輕重之必審。雖微細而待取。平之為美。曲逆終作漢臣。
中以見稱。伊尹是為殷輔。茲乃衡之為道也可大。權之為
義也斯孚。繩從則正。德不可誣。動不欺於累黍。用有識於
分銖。若夫求平之至者。執中之謂乎。
陳左流
左流。(英華注總目作九流)貞元十二年進士。
進善旌賦(以設之通衢俾人進善為韻)
彼旌孑孑兮。五逵之中。進善為名兮。求善為功。狀岧亭以
戴日。勢聳擢以凌空。王者所以開讜諫之路。作耳目之聰。
故帝堯設之。道由此達。洎我唐建也。化乃斯通。觀其迥立
長衢。孤標數仞。麗晴天以獨出。抗高閣而爭峻。體惟能正。
俾止惡而來觀。影則不虧。使言善而思進。莫非明主求臣。
願聞所陳。期乎啟沃之佐。想夫股肱之人。由是標格寰中。
萬姓瞻之以為準。高居物外。九重隔之以為臬。至乃不傾
不危。持堅孤絕。非虹蜺之光欲拖。豈日月之明能揭。故邦
無道則我斯廢。邦有道則我斯設。彼書謗之木。安可與齊。
承露之盤。何能並列。吾君庶政允釐。獻納是思。多聞得賢
之頌。每詠補衮之詩。猶恐化理未洽。俊乂尚遺。而彼士則
可招矣。在斯旌故宜立之。且夫為干者其功尠。為旌者其
利淺。曷若當天下之用。進海內之善。揄揚不倦。道已盛於
方今。正直長存。事足昭於古典。况登於睿鑑。旌之通衢。人
則是仰。物豈能踰。謂善建者手不可拔。豈有力者負之能
趨。是知昔之設旌也。其美如彼。今之設旌也。其美如此。君
若好善。士皆可俾。士有願歌乎聖德。庶無慙於末技。
陶拱
拱。貞元中進士。
天晴景星見賦(以有道之邦德星昭見為韻)
我皇以化洽四夷。德應昌期。能使嘉祥昭於國典。景星耀
於天維。豈徒呈光芒而出矣。遇精彩而見之。於時元穹正
清。白日初匿。爛景星之效質。絢佳氣以競色。起青方者。縈
瑞彩以葱蘢。發赤位者。統祥光而翕赩。比懷珠而其狀匪
異。等抱珥而其儀不忒。懿吐黃以爭光。矧聚三而表德。莫
不熒煌於碧漢。焜燿於青霄。照下土而乍朗。掩繁星而自
昭。或半虧其形。類蟾魄而當晦朔。或中虛其狀。疑金環之
在泬寥。故德為帝王之美。作祥符之首。信歷代之罕見。既
今辰而方有。稽往牒之隱見。驗前經之休咎。則天下和平。
域中殷阜。佐朗月而其色惟盛。臨安邦而其美不朽。所以
呈祥帝室。效祉天庭。表我皇之道泰。彰我君之德馨。豈比
夫漢代稱奇。空聞乎再中之日。堯年紀異。徒傳乎入昴之
星而已乎。則知天贊巨唐。神依至道。必著明於元象。實垂
曜於蒼昊。叶妙理於上德。表鴻休於天造。不然者。何為效
靈莫匹。具美無雙。駭遠目於千里。播英聲於萬邦。是以綏
厥黎庶。垂諸史傳。德非星而不著。星非德而莫見。蓋應運
於英精。亦叶時之靈變。雖云瑞之眾祥之多。未可比茲星
之獨擅。
五色比象賦(以車服有制示不徒設為韻)
聖人以王命之施。官秩之設。貴有品類。賤有等列。望之可
辨。非旌表而焉知。出而自殊。宜車服之有別。於是招繪素
之黨。召彩筆之徒。程亂目之眾色。寫外物於百夫。以侯伯
子男之服為飾。以山龍華蟲之象為殊。莫不煌煌熒熒。奕
奕煜煜。青為山兮嶢嶷而爭峻。赤為火兮赩熾而含燠。粉
米以純白而璀璨。宗彝以太元而黝儵。綷(一作翬)而為羽。則
振迅而對飛。暈而為龍。則跨騰而相逐。蓋上古之禮制。亦
當今之法服。必謂美妙無盡。精微有餘。侔桂月之規。縱麗
天而莫勝。擬海藻之質。雖摛文而不如。實逞巧之無比。信
取象而靡虛。豈徒用別於涖職。蓋亦或施於乘車。懿其創
自於心。成之在手。或大之者不遺其美惡。小之者不失其
妍醜。此實權等於真宰。功齊於妙有。所以作國家之程式。
辨王臣之印綬。歷萬代之恆規。經百王而共守。不然者。法
實紛糾。制有允休。何必假其彩色之炳煥於君子之衣裘。
合九章之物者則寫。非五等之服者則不。故往代垂模。明
君立制。一則爵命之易辨。一則制容之昭麗。宜乎嘉其義。
重其事。佐盛禮而罔易。垂後代以永示。信哉表德之為良。
亦美作者之深意。
滅裂禾賦(以為功不至其報則然為韻)
昔子罕之秉權。有封人之問焉。以為事不可以不敬。物不
可以不虔。於是陳曩日。耕大田。予之於禾也。其情易爾。禾
之於予也。其狀悴然。莫不報其素。莫不答其先。予知其意。
遽變予志。倍勤於他時。盡力於茲地。然後萌而密。葉以翠。
契本心而罔違。充所養而不匱。故知生寡者其功未既。實
稀者其心不至。苟矻矻以自強。何芃芃之莫致。是以人之
從政。士之飭躬。僉黽勉而無極。並陵兢而靡窮。未有不課
而名立。未有不勤而道融。所謂君子重其實。貴其功。以行
之慎者比其盛。以動之慢者譬其不。惟盛也。著美而可觀。
惟不也。售能而誰取。信乎鹵莽於庶績。何異滅裂於南畝。
草既在茲。眾亦棄之。雖有百廛。莫得就而獲。雖有萬頃。焉
可俯而持。哂之者宜夫莞爾。嘆之者何莫凄其。則知惡必
由人。善隨厥操。往無不復。施無不報。雖斯言之細微。實所
諷之元奧。足以將懲躁競。用戒澆漓。勖萬代之攸習。勵烝
人之所為。若然者。功以之成。利憑而得。實輔政之義理。亦
勸學之典則。在稼尚其如斯。人乎曷不鑒之以隱惻。
張復元
復元。貞元中進士。
太清宮觀紫極舞賦(以大樂與天地同和為韻)
樂者所以諧萬國。舞者所以節八風。故元宗致紫極之舞。
朝太清之宮。俾觀舞以知德。德以容備。省風以作樂。樂以
文同。吾君纘道紀。修祖功。將有事以朝獻。必斯舞之是崇。
方其一人在庭。㣥后列位。奉常執禮以恭命。太樂陳儀而
蕆事。望聖主以龍升。見舞童而[:#AS-8F62:⿱鹿君]至。舞之作矣。應其度而
展其容。樂乃徧焉。動於天而蟠於地。其始也。顧步齊進。蹁
躚有序。既乍抑而復揚。遂將墜而還舉。始躡跡以盼睞。每
動容於取與。陳器用之煌煌。曳衣裳之楚楚。觀乎俯仰迴
旋。乍離乍聯。輕風颯然。杳兮俯虹霓而觀列仙。飄颻遷延。
或卻或前。清宮肅然。儼兮若披雲霧而覩青天。惟紫也。取
紫宮之清。惟極也。明太極之先。用之則邦國之光備。施之
則中和之氣宣。徐而匪濁。比上帝鈞天之樂。靜而不過。小
圜丘雲門之和。亦何必持彼羽旌。方聞乎得禮。執其干戚。
然後為止戈。彼延陵空歎於象箾。宋玉徒美其陽阿。詎能
合天地之大德。調陰陽之大訛者乎。洪惟我后。遵祖為大。
道其樂使萬物無不宣。飾其容使兆人無不賴。客有觀而
作頌。願播之於九域之外。
呂鎛
鎛。貞元十四年進士。
萬年縣試金馬式賦(以漢朝鑄金為名馬式為韻)
馬以行地致用。式乃鑄金取規。表騏驥以立則。擬形容而
可知。合諸法象。遵彼權奇。卓爾趫姿。想從革而乍見。駭茲
殊相。疑軼塵而載馳。毫髮盡似。纖穠不差。誠駿骨之倜儻。
亦巧心之云為。本其稱自前朝。制於往漢。金也者。持堅剛
之可久。式也者。驗逸異而有案。形乃辨於千里。功詎勞於
萬鍛。匪刻鵠之同科。豈偶人而齊貫。載鍊載精。我馬是程。
武脊乍覩。龍文可名。星氣相合。金光發明。踠足不前。如俟
孫陽之顧。望雲邈視。寧殊洼水之生。向日而疑將奮影。臨
風而狀若長鳴。曲盡其趣。不愆於素。寫逸態以全能。制蘭
筋而巧附。瞳雙鏡而可鑒。顴兩月以合度。謂天驥之呈材。
乃良金之所鑄。取則不遠。其象孔昭。常矯矯以示眾。特昂
昂而建標。騕褭在目。飛黃立朝。哂求市之三年。終觀駿死。
無相肥於一概。何慮駒跳。所以稽乎驥德。垂此作式。指半
漢以成規。豈駑駘之可惑。置於宮壼。有待獻書之賢。鑄以
越銅。載假伏波之力。事與名遠。理將意深。寧俟造父之能
馴。驊騮可覿。何必九方之善相。驪牝獨尋。等循形以觀影。
咸得駿於斯金。故曰考茲術也。選無違者。可以斷臧否。明
取舍。形分似是。類別真假。欲獻狀於國門。期一中於名馬。
玉書賦(以泥丸百節皆說有神為韻)
上清中。元聖立教。存書示人。以玉為至精之寶。喻道於強
名之真。使其復歸於本。近取諸身。保長生於氣母。通不死
於谷神。妙哉靈訣。虛皇之說。清紫府之內。瑕瑜不藏。洗丹
田之中。瓊瑤比潔。蓬萊有壽配金石。姑射有顏如冰雪。訝
其與天地相終。而莫知寒暑易節。時所未喻。茲焉在列。我
是以紀庭廬之位。論藏府之官。得之於此甚易。求之於彼
則難。噓吹可以自審。性命於焉內觀。專氣致柔。則順途而
同轍。適性任欲。將背馳而走丸。五氣理於先後。三關啟其
戶牖。精粹自成於渣滓。寵辱不驚於紛糾。同美玉之韞匵。
我其善守。以隋珠而彈雀。爾於何有。以取諸其懷。致於道
孔皆。目可通於兩耀。神相應於百骸。乃知化自仙冊。形為
真宅。傳此希言。服之無斁。神明不見。指象帝於虛無。元覽
可尋。捧斯文而探賾。代所貴。人受益。不然。何道德並經於
五千。靈仙自古而累百。雖羽化之獨躋。於國理而無暌。用
以修真。則致虛抱一。移於砥行。乃立節思齊。故鍊質者慕
凌厲飛騰於碧落。致身者以詩書禮樂為丹梯。俾克躬以
服道。乃潔已而如珪。懸解上智之性。指南下愚之迷。客有
仰黃庭之祕錄。空自嘆於塵泥。
鄭俞
俞。貞元十六年進士。官長水縣令。
性習相近遠賦(以君子之所慎焉為韻)
酌人心之善敗。惟性習之所分。習者物之遷。以動為主。性
者生之質。以靜為君。運情有同於鎔鑄。通志亦比夫耕耘。
或定心以純一。或逐境而糾紛。故定心者若疏源而自得。
逐境者猶理絲而又棼。且物之惑人無窮。人之徇物無已。
近之則歸於正性。遠之則滅於天理。雖真妄之多端。諒御
用而由已。至若習於所是。則孟母之訓子。其居也。初闤闠
之是鄰。遂賈鬻而無恥。及夫又徙於學。徒示以墳史。卒能
振文行以標名。鬱古今而播美。豈不以性相近而習之至
矣。又若效之而非。則壽陵之從師。其故也。等善行之無轍。
見大道之甚夷。及夫邯鄲之學。匍匐於茲。既所能之未盡。
終故步而莫追。豈不以習相遠而性亦失之。固宜人定其
情。物安其所。苟欲遷性習以交喪。易賢愚之攸處。則舍於
己而效於人。學彌得而性彌阻。述而莫息。亦莫之禦。是非
乖理而亦徇。未若襲慎而委順。勿牽外以槩名。在執中而
克慎。欽若奧旨。聞諸古先。習之則善道可進。守之則至理
自全。茲義也。智所不染。愚亦難遷。儻中庸之可甄。願斯焉
而取焉。
關構
構。貞元中進士。
日載中賦(以漢文帝時數如此為韻)
日以運行。時維貞觀。驗載中之照燭。表一德之協贊。至誠
則感。實所應於皇家。偶聖必呈。豈獨符於炎漢。既退舍以
迴薄。又增明而輝煥。且夫天地絪縕。日月垂文。始將傾而
復正。願何鑒而不分。當下委之碧落。又上排之青雲。經紀
迴旋。乃暉晶而射耀。次舍中正。則澄霽而銷氛。何麗天以
昭晰。諒觸物而繽紛。然而日乃陽德。光於四裔。陽為君德。
配以上帝。既居中而有感。亦臨下而罔替。昔連珠而合璧。
或五色而四彗。咸逐物而遷移。幷隨時而啟閉。曷若此將
旰而復。昭昭無際。則知陰陽冥通。乃與仁聖符契。徒觀其
炫晃在茲。氣肅風追。合人君以乘時。又觀其昭回[:#AS-92F9:⿰帛⿱丿糸]邈。霞
張雪駮。美嘉祥之欲數。時以我既再。我則盈縮而自持。時
以我當中。我則清明而不濁。既照臨於率土。信叶和而反
朴。夫日也。變動不居。周流六虛。天垂象以咸若。精可貫而
皎如。既匪虧焉。比皇明以無極。斯呈瑞也。諒至化之有餘。
且神功而不測。乃駐晷其實徐。所謂懸鑒在彼。觀光由是。
仰大明之載中。知積清而率俾。因徵今以賦事。諒舍彼而
取此。
徐復
復。元和初官太常博士。
駁李巽擬相國贈尚書右僕射鄭珣瑜諡議
鄭珣瑜令德清規。坐鎮風俗。理人而善政浹洽。作相而謀
猷密勿。其終始事跡。當時罕儔。所以表賢易名。實曰文獻。
夫文者煥乎大行。獻者軒然高名。今而褒之。厥有經義。亦
猶貞惠文子累數其功。至於再三。以勸事君者。今奉駁議。
議其無進拔。無是非。無賑施。無謇諤。且曰二字之諡。非三
代兩漢事。愚以為巽之駁。所謂進拔者。豈不推擇㣥萃致
之於庭乎。珣瑜往司銓衡。暨當鈞軸。流品式敘。英髦在朝。
若無獎拔之明。則何以至此。但如來議寡言慎行。故其端
兆不可得而窺也。當先朝之日。上體不平。姦臣王叔文招
權作朋。將害於國。其視丞相如無也。輕詣相府。不循舊章。
珣瑜意雖能誅。力固不足。移疾高謝。萬情所歸。則是非之
明。孰大於此。夫所謂賑施者。在禮。家施不及國。賢人君子。
廣愛為心。莫不開稱物之源。布厚生之政。曩者恤災患。免
逋租。亦既當之矣。其於篤親庇族。衣無常主。踐名教者。誰
則不行。若以分孤寡之資。同於賑施。則珣瑜所羞言也。奚
謂無哉。至如謇謇匪躬。前議已書其微婉矣。既承高論。敢
不指明。德宗季年。李實為京兆尹。殊恩晝接。貴幸無比。而
實以羨餘稱貸。莫之敢非。珣瑜眾詰所繇。上陳利害。且曰。
取於人而未酬其直。焉得有餘。是其言不可謂之無謇諤
矣。伏以國朝宰輔。諡文而兼字者。代有人焉。故房元齡諡
曰文昭。狄仁傑諡曰文惠。魏徵陸象先蘇[:#AS-9061:⿰王褱]宋璟張說崔
祐甫並諡曰文貞。劉仁軌劉幽求姚元崇裴耀卿張九齡
並諡曰文獻。李元紘韓休並曰文忠。薛元超曰文懿。盧懷
慎曰文成。蘇頲曰文憲。楊綰曰文簡。其餘不可悉數。若以
文包美。不宜以他字配之。則房元齡狄仁傑以降。昭惠貞
獻忠懿成簡。皆不得正矣。我唐聲名文物二百年。更閱㣥
才。發揮王度。豈擬名之典。獨未得中邪。不然。何輕沮之為。
駁正所設。但當論諡之當否。不宜詰字之多少。苟有不當。
雖一字可乎。若皆允宜。雖二字何害。如韋巨源附會兇黨。
李北海奪其嘉名。所言至公。人則悅服。今既曰賢相。而又
非之。君子於其言。豈得苟而已乎。若曰二字非三代兩漢
之規。則又異乎愚所學者矣。夫威烈慎靚。周王之諡也。文
終文成。漢祖之佐命也。霍光為宣成。孔光為簡烈。中代之
勳德也。劉寬為昭烈。楊賜為文烈。東都之鼎臣也。安謂其
無二字哉。况文之為名。其義多矣。有經緯天地焉。有忠信
節禮焉。有寬立不懾。堅強不暴焉。有敏而好學。不恥下問
焉。夫匪一端。各有所當。若皆西伯季孫之德。然後可稱文。
則魯侯與文伯歜之類。皆不為文矣。故誄諡之制。因時旌
別。前狀議珣瑜之行。曰為一代之名臣。斯其旨歟。謹上采
禮經。旁觀舊史。參諸國典。以定二名。請依前諡曰文獻。
