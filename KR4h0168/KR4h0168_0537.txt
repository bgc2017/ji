欽定全唐文卷五百三十七
裴度(一)
度字中立。河東聞喜人。貞元五年進士。舉宏詞科。累拜中
書舍人。改御史中丞。元和十年拜中書侍郎同中書門下
平章事。擢彰義軍節度淮西宣慰招討處置等使。討吳元
濟。還朝策勛。進金紫光祿大夫宏文館大學士上柱國。封
晉國公。復知政事。出為河東節度使。穆宗敬宗朝凡三知
政事。文宗立。加門下侍郎集賢殿大學士太清宮使。進侍
中。拜中書令。薨年七十五。冊贈太傅。諡文忠。會昌元年加
贈太師。
漢宣帝冠帶單于賦(以威懷禮加北戎遂定為韻)
昔漢宣帝。休明允塞。烜中葉之英聲。示遠人以文德。既而
幸甘泉以居正。朝呼韓於有北。錫之紱冕。俾之藩翊。位居
侯王之上。侍在軒墀之側。服之孔備。垂懸綬之腰章。髮則
有餘。映切雲之首飾。且會朝之次。昭明孔融。雖加之以禮。
實誘之以衷。厥錫既殊。荷榮華之寵命。其儀未習。懵衣服
之在躬。此實可以閱帝聰。播皇風。亦何必貺玉帛之資。空
成耗國。錫金石之樂。用表和戎。夫爵以賞功。服以旌禮。懿
爾容之中順。故我命之光啟。矧乃來茲鳳闕。踰彼龍沙。知
漢德之全盛。厭胡俗之幽遐。齊縞帶於周行。獨明向化。異
元冕於醜類。豈曰亂華。錫之不聞於屢褫。崇之豈俟夫三
加。想夫解辮懷恩。動容思媚。乍重譯而獻欵。或稽顙而奉
贄。使㣥方之闓樂。由一人之錫遂。鏘之玉佩。顧韋韝而多
慙。穎以金貂。與厖服而自異。是使孔熾之類。率服而莫違。
悍戾之屬。束帶而共歸。知子之來。贈同雜珮。彰君之化。德
乃垂衣。殊沐猴而可作。方戴鶡而有威。今我后散皇明而
馳聖聽。致戎夏之克定。勤厲理而明弻諧。故蠻夷之允懷。
尚冠帶於萬里。舞干羽於兩階。彼長纓之與五餌。何斯道
之孔乖。
鑄劒戟為農器賦(以天下無事務農息兵為韻)
皇帝嗣位之十三載。寰海鏡清。方隅砥平。驅域中盡歸力
穡。示天下不復用兵。於是銷鋒鏑而俶載南畝。庤錢鎛而
平秩西成。所以殄凶器。降嘉生。收禍亂之根本。致兆庶之
豐盈者也。既而清天步。虛武庫。劒鍔銷。戟鋩露。當時出匣。
揮獷俗以來賓。今日在鎔。唯良工之所鑄。長鍛倏爾而從
革。覃耜忽焉而中度。廢六月之遄征。興三時之盛務。觀乎
聚而改煎。歘飛燄而涌煙。從而再造。將分地而用天。宜人
之歌。允符於假樂。多稼之頌。式合於大田。若夫弓戈櫜戢
於寧歲。牛馬放歸於豐年。徒虛語耳。胡可比焉。則知先利
其器。欲善其事。俾汙萊之盡闢。由兵革之不試。洪鑪既鍛。
失似雪之鋒鋩。綠野載耕。佇如雲之苗穟。昔用之而有所。
雖弭之而不棄。矧國家以教令為車徒。故器械可得而無。
以道義為封域。故戰爭可得而息。由是執帝堯之允恭。復
后稷之訓農。理化資於地力。福祥致於天宗。此乃慶自一
人。風行九野。建中於上。返本於下。下臣系而稱曰。秦金狄
兮未仁。周無射兮非雅。豈若我后之重穀。盡濟㣥生於良
冶。
黃目樽賦(以清廟之器所以禮神為韻)
聖人之制祭也。因物達情。比象配類。盡內心之享禮。定黃
目之彝器。居樽之上。察神之至。黃其色。保純固於中央。目
以名。洞清明於幽邃。將以贊禘祫。報天地。成形而百代猶
傳。徧祭而萬靈具醉。懿夫周禮盡在。殷薦孔明。鬱鬯馨而
外達。湛醪華而內清。濩落為用。昭彰表誠。自可配於龍勺。
焉取儔於兕觥。當其霜露盛時。金石奏廟。告虔之始。在物
居要。動明酌而曼醁騰光。澄舊汙而圓規納照。且禮經所
紀。象設有以。首瑚璉之序。助宗廟之美。體含宏。足擎[:#AS-856A:⿰⻊⿱巳心]。從
祝之獻。而如鼎之峙。精氣皎於外飾。黃潤豔於通理。嚴敬
而挹。且見夫爵盈。明德之歆。詎聞乎罍恥。若乃籩豆並置。
陶匏共陳。亦可以備觀光之祭法。攄素懷於蜡賓。酌其中。
諒明明之取義。華其睆。將屬屬以交神。至於夜燎之時。宿
設之所。含霜若麗夫金質。導氣更宜夫桂醑。自合禮於宗
彝。匪齊名於杜舉。是知純嘏將降。明禋在茲。達臭陰於勿
勿。駐靈駕之偲偲。尚禮然也。明王用之。方今樂和同。禮無
體。粢盛式務。鬱器光啟。客有習於聲詩。願奉樽而觀禮。
神龜負圖出河賦(以作瑞前王始啟文教為韻)
茫茫積流。祚聖有作。動上天之密命。假靈龜以潛躍。蓋欲
以慶遙源。敷景鑠。寫物象之精秘。化人文之朴略。豈不以
河之德兮靈長。龜之壽兮會昌。載徵符先呈於古帝。稱大
寶後遺於寧王。故將出也。感天地。動陰陽。浮九折之澄碧。
散五色之榮光。然後蹈箭流而泳花浪。露元甲而明繡裳。
初若沉圓璧而未沒。稍似泛孤鳬而欲翔。既而降芳蓮。蹈
清沚。五老游而共覩。列聖過而每喜。出朝日如耀其寶圖。
伏靈壇狀陳其鏤簋。布爻象之糺紛。蘊天地之終始。負謀
謨之畫。將化洪荒。當授受之時。豈思綠水。非臆對之可述。
諒鈎深而有致。所以出河宗。作天瑞。馮夷倚浪以相送。神
魚鼓舞而旋避。於戲。冥數窅然。自我而傳。外骨明賁。中心
善泉。將後天而思永。豈為贄而居前。至如魚託素以達情。
鳳銜詔而展禮。未若祥開八卦。兆動四體。闡文教寧木鐸
之足儔。贊貞明與日月而同啟。洎乎形貌既著。品物類分。
榮萬化之茫昧。合一氣之絪縕。讖用光於夏葉。繇每煥於
羲文。此乃天理用彰。神道設教。故躍波而委質。殊以文而
飾貌。觸綸誠怪於文鰩。隱霧徒嗟乎元豹。此悠久也。可是
則而是效。
白烏呈瑞賦
翩彼靈烏。賁然效質。披圖牒而罔二。叶邦家而得一。備體
有光。至真無匹。宗廟薦敬。帝王之孝克孚。天地感仁。潔朗
之容可述。恥受彩以相混。故莫黑而獨出。上瓊樹而若無。
下瑤階而乍失。懷恩反哺。方去去以凌雲。養素來儀。且翻
翻而就日。觀夫載飛載止。厥狀粲然。不染而成。因心之孝
以立。匪召而至。感物之道遐宣。向皇風而自舞。與麗景而
相鮮。人具爾瞻。既含章而效祉。我無爾詐。乃見素以守全。
乃知王澤竭而退飛。帝道通而無遏。彼明心兮不妄至。知
大節兮不可奪。象潔白而攸歸。知愛敬之旁達。懿夫不汚
其色。罔違斯道。秀質安倚。凝光淨好。美仁慈之及物。故易
色於昭昭。惡赤黑之眩人。乃成形於皓皓。且夫應圖咸若。
鄙臯澤之鳴鶴。瑞聖不還。陋江湖之白鷴。諒飲啄於仁義。
豈逃潛於阻艱。所以其出無常。其來有素。雲凝標於羽族。
玉潤合於王度。常從碧海。隨杲日而悠揚。今在華林。遇盛
時而瞻顧。實由我后敬之昭假。皇矣光宅。垂拱而燭幽以
明。禽鳥乃化元為白。逗祥光而聿至。望休氣以來格。時哉
時哉。奮翹英於紫陌。
三驅賦(以蒐畋以時網去三面為韻)
古之畋獵。自天子達諸侯。秋則獮。春則蒐。非有情於殺戮。
固無取於盤遊。蓋以除時稼之所害。示軍容之克修。故王
者有三驅之禮也。職此之由。夫生殺之柄。主之於天。生誠
有之。殺亦宜然。是乃張我武。出於畋。植靈旗以準的。應晉
鼓以周旋。兵作於後。獸馳於前。背主而去者以其逆而必
殺。委質而來者以其順而必全。是知從禽之中。有古義焉。
何哉。三驅之義。我則有以。且以驅為名。至三而止。驅者以
無合圍之道。三者以有知足之理。蓋以明上帝之心。見聖
人之旨。初其擇吉日。戒師期。既逐獸以禮。亦使人以時。不
如追軍。詎設左右之翼。有異捕鹿。寧分掎角之師。夫堯舜
而來。殷周以往。皆順時而行令。非害物以示養。無違者不
殺。知有異於焚林。犯德者取之。固無間於漏網。故知樹德
務滋。除惡務去。所以欲萬國之畏威。使四方之即叙。柔者
來服。則必解其罻羅。挺而背走。則必烹於鼎俎。若然者。必
沮其彊梁。而銷其旅拒也。逮乎大漢。遊盤是恣。馳騁是躭。
崇苑囿而大開。里寧止百。取庖厨之饜飫。畋豈惟三。不然
者。何以子雲有長楊之諷。相如有亡是之談。我國家修古
典。斥遊宴。狩不奪於三時。網惟留於一面。大田多稼。聊會
獵以長苗。四海無虞。徒因蒐而教戰。美矣哉。三驅之禮。因
茲而又見。
鈞天樂賦(以上天無聲昭錫有道為韻)
嘉大樂之同和。惟上帝之申錫。豈功成之可致。必神遇而
來覿。吉夢足徵。奇音無斁。爰昇天表。備聽乎皦如繹如。方
悟人間。徒聞乎擊石拊石。想夫秦穆趙簡。遊魂太清。下連
霄而無覺。上和奏而有聲。感之深。殊九變之曲。神而化。異
三代之名。則知昭假於下。潛通在上。俾晝作夜。既尚寐而
冥濛。好樂無荒。乃克諧而瀏亮。翕然並作。隱爾盡暢。所以
娛其精誠。所以滌夫昏妄。既而受天錫。降天衢。空恍惚於
冲漠。猶髣髴於虛無。餘響愔愔而在聽。撫躬眇眇而異途。
原夫育萬靈。騰九有。縱未央之娛樂。表不息之悠久。永為
二主。觀樂鈞天。假夢中之高會。豈邦內之驩然。未若我皇
沖一氣而獨運。協六律而相宣。發善令為鐘鼓。播仁聲於
管弦。將興慶於乾坤之內。非取樂於耳目之前。不識不知。
順天之道。旁流喜氣。寧候於鏗鏘。盡得歡心。詎資於擊考。
斯乃常聞於率土。不閟於重霄。致中和而廣被。誠教化之
孔昭。是曰鈞天之樂也。又何萬舞之與九韶。
二氣合景星賦(以其狀無常出有道之國為韻)
景麗天中。君居人上。觀星文之高朗。見君德之洪暢。矧乎
景以為名。氣之可望。徒亘其二方之色。靡知其千變之狀。
故隱不可思。見無與期。必潛拱而元感。乃粲然而著之。諒
精誠之盡達。若影響而相追。且夫浩浩陰[:#AS-84EC:⿰⻖⿱步馬]。昭昭元吉。匪
乘運而生。將俟時而出。方今統三才而不爽。叶一德而無
失。所以列其數而惟三。等其色而如一。既參差而比象。亦
錯落而為質。非煙非霧。相羃歷以氤氳。散彩耀芒。遠精明
而成實。懿其燭彼天衢。同日月之列於三無。瑞我元首。旌
號令之敷於九有。不然。何以渾青赤之悠揚。掩斗牛之熒
煌。或助月於晦朔。或偶聖而昭彰。昔在周公之攝贊幼主。
周武之肆伐大商。皆立功而本政。亦效祉而垂光。未若明
庭而治國。無事而降康。斯時也。豈虛其應。斯瑞也。則惟其
常。是以瑩霏微之中。形璀璨之色。仰嘉氣之來輝煥。喻他
方之歸道德。陋虞舜之近加於房。小唐堯之纔出於翼。瞻
之踴躍。如北面之事一人。照之清明。若南向之觀萬國。豈
同乎嘒彼躔次。行諸歲時。昏在昴中。示春物之將蠢爾。申
為斗建。兆秋風之欲凄其。雖窮運數於晷刻。未甄邦國之
清夷。窅[:#AS-92F9:⿰帛⿱丿糸]邈兮元造。在休徵兮載考。何煒煜於重霄。信恢
宏於治道。手抃目駭兮。載賡歌於大寶。
歲寒知松柏後彫賦(以貞心勁節翠貫四時為韻)
窮陰忽至。品物盡瘁。惟良木之堅貞。映衰林而蔥翠。桃蹊
李徑。聞別葉之互飛。松磵柏陵。見修條之自異。諒本性以
無易。託斯時而不類。雖殺菽之霜再三。斷篷之風數四。徒
凜凜以終日。竟青青而在地。懿夫春夏榮滋。我不競於芳
時。秋冬淒冽。我不改其素節。遙分郁郁之煙。遠映霏霏之
雪。故其桑榆種其前後。梓植其行列。或蕭瑟以柯空。或離
披而條折。何在昔而相混。果迄今而旌別。觀夫陽曜以芳
菲為事。陰凝而肅殺為名。徒運彼以寒暑。豈齊我於枯榮。
斯乃時累不能累其質。天損不能損其貞。亦被霜氣。亦含
風聲。挺喬枝而易識。在灌木而難并。故蒼然以殊致。豈蠢
爾以叢生。異其鬱鬱秀色。亭亭高榦。產二儀之內。我獨後
彫。處㣥木之中。孰云共貫。當其黃隕。方可瞻翫。庭有槐兮
落際。山有榛兮彫陰。見枯槁之無色。識茂悅之有心。愛日
照而逾靜。嚴飇吹而轉勁。或出眾而標奇。或處幽而表正。
雖結根山嶺。移植軒屏。如全真而率性。客有擇木務材。感
衰歎盛。悟標勁無永。申蚍蜉之歌。愛堅貞不渝。發風雨之
咏。松兮柏兮。猶君子之志行。
律中黃鍾賦(以聖人有以見天地之賾為韻)
古者推歷生律。懸法示人。在寒暑之未兆。已斟酌於至神。
故能推一陽之生。為三正之始。察黃鍾之氣。煦然以升。辨
青帝之功。微而可紀。外去涸沍之節。內見發生之理。具無
形而有聲。徒明目而聰耳。得於心而不昧。藏諸身而有以。
人事尚昧於先春。天統已彰於建子。若夫眾象高懸。可伺
察於穹天。㣥形多類。可區別於厚地。雖紛綸而靡極。終視
聽之攸記。未若竹管之用。前知歲時。葭灰之動。罔失毫釐。
物之先見。應必在茲。取竅厚而均者。當微眇而候之。是則
陰陽之運。變化之期。易以形隱。難以氣欺。懿其十一月之
節。十二辰之首。因積小以成大。得出無而入有。遂能以吹
灰於中。動穀於口。亦猶道之生一。宛在陽之初九。觀乎窮
天地之性。興邦國之政。洎純陰之始凝。導太陽之將盛。何
制器之精微。可騐物於遼夐。故曰述之者明。作之者聖。所
以觀一管之動靜。效五音之邪正。斯乃造物於又元。考時
於至賾。就兩儀之茫昧。先萬物而探索。六律六呂。由是以
相生。八風八音。由茲而卒獲。矧夫國家仰合天法。俯迴天
眷。既用晦而必明。亦處蒙而可見。敦氣數之元本。去聲色
於㝢縣。彼唐堯敬授。羲和欽若。未曰窮微而知變。
古君子佩玉賦(以思古君子行必鏘玉為韻)
伊君子兮何師。邈淳古而繹思。儼然有章。相威儀於樂只。
溫其如玉。故切磋而佩之。縝密是比。貞明所資。追琢斯成。
既殊張氏之印。清美可羨。寧匹孔侯之龜。是用濯自丹水。
取諸元圃。君求美質。我則表溫潤於光容。臣聽好音。我則
動淒清於步武。結以紳帶。綴以環組。使感之者在約而思
純。服之者居今而行古。豈比夫詩人無文。贈雜佩兮夫君。
騷人著美。紉幽蘭兮之子。是以嘉其抱素。貴以合貞。想見
白虹之氣。思聞清越之聲。發凝輝兮既昭我述。鏘雅韻兮
必俟君行。是以敬慎侯度。獨高人情。至若斲以為壺。徒玩
其質。執而為璧。徒旌其秩。豈若用之有方。垂之無必。威儀
棣棣。居則粲然之光。進退瑲瑲。動則泠然之律。是以古之
君子。物有其章。溫恭可象。環珮其鏘。既覩容而生敬。諒播
往以傳芳。然則貞玉之質。非賢無以服用。昔賢之珮。非玉
無以表彰。故佩斯敬。覩斯莊。方今野無遺賢。山不藏玉。彼
華佩兮。同昔時以入用。彼君子兮。思古人以自勗。故能振
休風。播淳俗。則今日之佩玉。昔賢之高躅者也。
簫韶九成賦(以曲終九成百獸皆舞為韻)
聖人順天道。防人欲。布和以調其性。宣樂以察其俗。氣將
導志。五聲發以成文。化盡歡心。百獸率而叶曲。茫茫大空。
樂生其中。聲隨化感。律與天通。交四氣之溥暢。貫三光乎
昭融。將君子以審樂。故先王以省風。致同和於天地。諒難
究其始終。惟樂之廣。於何不有。包陰陽兮不集不散。降神
靈兮或六或九。故季札聆音而感深。宣尼忘味於甘否。昭
覆燾兮煦嫗。召游泳以飛走。演自窅冥。發於性情。將不動
而為動。自無聲而有聲。王者通三。我則貫三才而作。陽數
有九。我則至九變而成。不然者。何以調大中。何以繼光宅。
作終樂於數四。歷君子之凡百。其聲轉融。其道彌赫。大哉
至樂。於以洪覆。收之而合乎希夷。張之而散乎宇宙。感天
神與地祇。格靈禽與仁獸。扇風化而以攢。則雍熙之可就。
大韶命曲。大章同儕。既和且樂。亦孔之皆。且簫為器之所
細。鳳為王之所懷。若惉懘之音感。清淨之化乖。則歌已而
於狂客。孰來儀於克諧。恭惟我君。配天作主。命工典樂。考
法師古。浹聲教之汪濊。合堯禹之規矩。士有聞韶嘉於蘊
道。擊壤希乎可取。同鳥獸之歸仁。承德音而率舞。
讓平章事表
臣某言。臣聞知足不辱。知止不殆。若險危而久處。駑劣而
又病。則顛隮之期。斯須可待。况臣本性褊狹。久塵樞近。眾
所謂否。心有可焉。眾所謂可。心有否焉。則皆盡言。莫敢畏
避。所以居多忤物。動不適時。聖恩雖為曲全。人理終難自
咎。臣某中謝。伏惟尊號皇帝陛下紹開洪業。再受景命。盪
諸夏之妖孽。致㣥生於仁壽。臣之厚幸。遇此昌期。徒荷聖
功。莫效分寸。乞避賢路。少安疲病。臣不敢廣引前事。崇飾
虛辭。直以折足為憂。冀有保身之望。若任在(闕二字)可以匡
輔朝廷。則臣以生前。豈敢愛惜性命。但以去之無損。留則
可哀。儻受始終之恩。是全進退之道。無任悃欵之至。
代李大夫請朝覲表
臣聞天道君也。高而下濟。地道臣也。卑而上行。上下交感。
然後萬物生焉。庶政成焉。其或蓊鬱不通。則為災沴之氣。
必在宣達。使之光明。太平之風。實繫於此。伏惟文武大聖
廣孝皇帝洪覆品彙。光宅寰區。翾飛跂行。皆得其所。况臣
器識庸陋。遭遇便蕃。始事憲宗。過蒙驅策。復事先帝。猥加
爵命。大恩無報。終懼且慙。以至今日。又承寵寄。涓毫未效。
齒髮將衰。起在山南。不遠甸服。宴安厚利。拜受軒階。此則
為君之道。下濟有餘。為臣之道。上行不足。尸祿彌久。心魂
若驚。日往月來。寖成憂塞。伏希降鑒。特許入覲。冀得少謝
萬一。使無壅情。然後退歸里閭。降避賢路。雖則萬殞無恨。
可謂百生之幸。况李光顏薛苹。皆武臣也。淮海以為要重。
然猶邐迤而至。述職明庭。臣儒臣也。梁漢無事。道途孔邇。
若泰然自安。貪冒榮顯。任為公相。眾所指名。又何以表率
四方。儀刑多士。臣不勝傾心延首瞻系天衢之至。
懇辭冊禮表
臣蒙恩授前件官。准制取今月二十八日冊命者。伏以公
台崇禮。典冊盛儀。庸臣當之。實謂忝越。况累承寵命。亦為
便蕃。前後三度。已行此禮。令臣猶忝參樞近。竊懼無以弻
諧。重此勞煩。有靦面目。伏乞天恩且課臣官效。責臣事實。
冊命之儀。特賜停罷。則素餐高位。空負恥於中心。弁冕輅
車。免譏誚於眾口。不勝慚惶懇迫之至。
却賜玉帶表
內府之珍。先朝所賜。既不敢將歸地下。又不合留向人間。
謹却封進。
論元稹魏宏簡姦狀疏
臣聞主聖臣直。今既遇聖主。輙為直臣。上荅殊私。下塞㣥
謗。誓除國蠧。無以家為。苟獻替之可行。何性命之足惜。伏
惟文武孝德皇帝陛下恭承丕業。光啟雄圖。方殄頑人之
風。以立太平之事。而逆豎搆亂。震驚山東。奸臣作朋。撓亂
國政。陛下欲掃蕩幽鎮。先宜肅清朝廷。何者。為患有大小。
議事有先後。河朔逆賊。祗亂山東。禁闈奸臣。必亂天下。是
則河朔患小。禁闈患大。小者臣等與諸道戎臣。必能翦滅。
大者非陛下制斷。非陛下覺悟。無計驅除。今文武百寮。中
外萬品。有心者無不憤怨。有口者無不咨嗟。直以威權方
重。獎用方深。有所畏避。不敢抵觸。恐事未行。而禍已及。不
為國計。且為身計耳。臣比者猶思隱忍。不願發明。一則以
罪惡如山。怨謗如雷。伏料聖明。自必誅殛。一則以四方無
事。萬樞且過。雖紀綱潛壞。賄賂公行。待其貫盈。必自顛覆。
今屬凶徒擾攘。宸衷憂軫。凡有制命。繫於安危。痛此奸邪。
恣其欺罔。干亂聖略。非止一途。又與翰苑近臣。結為朋黨。
陛下聽其所說。則必訪於近臣。不知近臣已先私相計會。
更唱迭和。蔽惑聰明。所以臣自兵興以來。所陳章疏。事皆
切要。所奉書詔。多有參差。蒙陛下委寄之意不輕。被奸臣
抑損之事不少。臣與佞倖。亦無讐嫌。祗是昨者臣請乘傳
詣闕。面陳戎事。奸臣之黨。最所畏懼。知臣若到御座之前。
必能悉數其罪。以此百計。止臣此行。臣又請領兵齊進。逐
便討賊。奸臣之黨。曲加阻礙。恐臣統率諸道。或有成功。進
退皆受羈牽。意見悉遭蔽塞。復與一二憸狡。同辭合力。或
令兩道招撫。逗留旬時。或遣他州行營。拖曳日月。但欲令
臣失所。使臣無成。則天下理亂。山東勝負。悉不顧矣。為臣
事君。一至於此。且陛下前後左右。忠良至多。亦有熟會典
章。亦有飽諳師旅。足以任使。何獨斯人。以臣愚見。若朝中
奸臣盡去。則河朔逆賊。不討而自平。若朝中奸臣尚在。則
河朔逆賊。雖平無益。臣伏讀國史。見代宗之朝。蕃戎侵軼。
直犯都城。代宗不知。蓋被程元振壅蔽。幾危社稷。當時柳
伉。乃太常一博士耳。猶能抗表歸罪。為國除害。今臣所任。
兼總將相。豈可坐觀凶邪。有曀日月。臣不勝感憤嫉惡之
至。謹附中使趙奉國奉表以聞。倘陛下未甚信臣。猶惑奸
黨。伏乞出臣此表。令三事大夫與百寮集議。彼不受責。臣
合伏辜。天鑒孔明。照臣肝血。但得天下之人。知臣不負陛
下。則臣雖死之日。猶生之年。
第二疏
臣某言。臣聞木有蠧蟲。其木必壞。國有奸臣。其國必亂。伏
以前件人為蠧為奸。欺下罔上。百辟卿士。莫敢指名。若不
竄逐。必為患難。陛下他時追悔。亦恐無及。臣所以奮不顧
身。舉明罪惡。其第一表第二狀。伏恐聖意含宏。留中不行。
臣謹再寫重進。伏乞聖恩宣出。令文武百官於朝堂集議。
必以臣表狀虛謬。牴牾權倖。伏望更加譴責。以謝宏簡元
稹。如宏簡元稹等實為朋黨。實蔽聖聰。實是奸邪。實作威
福。伏望議事定刑。以謝天下。臣今將赴行營。誓除凶寇。而
憂在心腹。不在四支。憂在朝堂。不在河朔。伏感諸葛亮出
師之時。上表言事。猶以宮中府中。不宜異同科犯。為善為
惡。請申刑賞。臣才雖不逮諸葛亮。心有慕於古人。昧死聞
天。伏紙流汗。
論田宏正討李師道疏
魏博一軍。不同諸道。過河之後。却退不得。便須進擊。方見
成功。若取黎陽渡河。既纔離本界。便至滑州。徒有供餉之
勞。又生顧望之勢。况宏正光顏。並少威斷。更相疑惑。必恐
遷延。然兵士不從中制一定處分。或慮不可。若欲於河南
持重。則不如河北養威。不然。則且秣馬厲兵。候霜降水落。
於楊劉渡河。直抵鄆州。但得至陽穀已來下營。則兵勢自
盛。賊形自撓。
請罷知政事疏
臣昨於延英陳乞。伏奉聖旨。未遂愚衷。切以上古明王聖
帝。致理興化。雖繇元首。亦在股肱。所以述堯舜之道。則言
稷契臯夔。紀太宗元宗之德。則言房杜姚宋。自古至今。未
有不任輔弻而能獨理天下者。况今天下。異於十年以前。
方馭駕文武。廓清寇亂。建昇平之業。十已得八九。然華夏
安否。係於朝廷。朝廷輕重。在於宰相。如臣駑鈍。夙夜戰兢。
常以為上有聖君。下無賢臣。不能增日月之明。廣天地之
德。遂使每事皆勞聖心。所以平賊安人。費力如此。實繇臣
輩不稱所職。方期陛下博採物議。旁求人望。致之於輔弻。
責之以化成。而乃忽取微人。列於重地。始則殿庭班列。相
與驚駭。旋則街衢市肆。相與笑呼。伏計遠近流聞。與京師
無異。何者。天子如堂。宰臣如陛。陛高則堂高。陛卑則堂不
得高矣。宰臣失人。則天子不得尊矣。伏以陛下叡哲文明。
惟天所授。凡所閱視。洞達無遺。所以比來選任宰相。縱道
不周物。才不濟時。公望所歸。皆有可取。况皇甫鎛自掌財
賦。以苛為察。以刻為明。自京北京西城鎮及百司并遠近
州府。應是仰給支度之處。無不苦口切齒。願食其肉。猶賴
臣等每加勸誡。或為奏論。庶事之中。抑令通濟。比者淮西
諸軍糧料所破五成錢。其實祗與一成兩成。士卒怨怒。皆
欲離叛。臣到行營。方且慰諭。慮其遷延不進。供軍漸難。但
能前行。必有優賞。以此約定。然後切勒供軍官。且支九月
一日兩成已上錢。俱各努力。方將小安。不然。必有潰散。今
舊兵悉向淄青討伐。忽聞此人入相。則必相與驚憂。以為
更有前時之事。則無告訴之處。雖侵刻不少。然漏落亦多。
所以罷兵之後。經費錢一千三十萬貫。此事猶可。直以性
惟狡詐。言不誠實。朝三暮四。天下共知。唯能上惑聖聽。足
見奸邪之極。程[:#AS-82FA:●]雖人品凡俗。然心事和平。處之煩劇。或
亦得力。但昇之相位。使在公卿之上。實亦非宜。如皇甫鎛。
天下之人怨入骨髓。陛下今日收為股肱。列在台鼎。切恐
不可。伏惟圖之。儻陛下納臣懇欵。速賜移易。以副天下之
望。則天下幸甚。伏聞李修疾病。亦求入來。如浙西觀察使
且與亦得。臣知言一出口。必犯天威。但使言行。甘心獲戾。
今者臣若不退。天下之人謂臣不識廉恥。臣若不言。天下
之人謂臣有負恩寵。今退既未許。言又不聽。如火燒心。若
箭攢體。臣自無惜。惜陛下今日事勢。何者。淮西盪定。河北
底寧。承宗歛手削地。程權束身赴闕。韓宏輿疾討賊。此豈
京師氣力。能制其命。祗是朝廷處置。能服其心。今既繼開
中興。再造區夏。陛下何忍却自破除。使億萬之眾離心。四
方諸侯解體。凡百君子。皆欲慟哭。况陛下任臣之意。豈比
常人。臣事陛下之心。敢同眾士。所以昧死重封以聞。如不
足觀。臣當引領受責。陛下引一市肆商徒。與臣同列。在臣
亦有何損。陛下實有所傷。不勝憤懣惶恐之至。
諫晏朝疏
伏以頤養聖躬。在於順適時候。若飲食有節。寢興有常。四
體惟和。萬壽可保。謹按道書。春夏早起。取鷄鳴時。秋冬晏
起。取日出時。蓋在陽則欲及陰凉。在陰則欲及陽煖。今陛
下憂勤庶政。親覽萬幾。每御延英。召臣等奏對。方屬盛夏。
宜在清晨。如至己午之間。則當炎赫之際。雖日昃忘食。不
憚其勞。仰瞻旒扆。亦似煩熱。臣等己曾陳論。竊望聽納。不
勝懇迫之至。
諫坐朝稀少疏
比者陛下每月約六七度坐朝。天下人心。無不知陛下躬
親庶政。直至河北。賊臣遠聞。亦皆慴懼。今自兩月以來。入
閣及開延英稍稀。或恐大段公事須咨稟睿謀者。有所壅
滯。伏冀陛下稍示憂勤。乘凉數坐。廣加延問。使得盡誠。
