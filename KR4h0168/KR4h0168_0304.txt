欽定全唐文卷三百四
鄭老萊
老萊。洛邑人。遂州刺史叔則父。
對春設土牛判
得宜春縣門外各隨方色造牛耕人州司科不應為訴云春前二日
惟彼璇衡。分乎四序。調茲玉管。載啟三春。寰中祈覛土之
功。海內佇農祥之應。甲職司銅墨。道洽絃歌。務切耕耘。情
深勸勉。洎乎立春之日。望氣之辰。為土牛於縣門。設耕人
於[:#AS-FB55:●][:#AS-FBED:●]犬畝。隨方所造。雖取法
於陰陽。候節而為。固無虧於令式。今者四門併造。數次施
功。便於春月之中。豫設秋冬之事。禳災或可。在法難通。州
司科以不應。縣局乃為申訴。春在兩日。雖事分疏。齊復三
廟。何如道理。即科其罪。恐涉深文。輒此商量。寧斯折中。請
從寬典。佇叶通規。
韓琬
琬字茂貞。鄧州南陽人。賀州司馬思彥子。舉茂才擢第。又
舉文藝優長賢良方正連中。拜監察御史。出監河北軍兼
按察使。開元中遷殿中侍御史。坐事貶官。
上睿宗論時政疏
國安危在於政。政以法。暫安焉必危。以德。始不便焉終治。
夫法者智也。德者道也。智權宜也。道可以久大也。故以智
理國。國之賊。不以智理國。國之福。貞觀永徽之間。農不勸
而耕者眾。法不施而犯者寡。俗不偷薄。器不汙窳。吏貪者
士恥同列。忠正清白者比肩而立。罰雖輕而不犯。賞雖薄
而勸。位尊不倨。家富不奢。學校不厲而勤。道佛不懲而戒。
土木質弗厚。裨販弗蚩。其故奈何。維以皇道也。自茲以來。
任巧智。斥蹇諤。趨勢者進。守道者退。諧附者無黜剝之憂。
正直者有後時之嘆。人趨家競。風俗淪替。其故奈何。行以
霸道也。貞觀永徽之天下。亦今日之天下。淳薄相反。由理
則然。夫巧者知忠孝為立身之階。仁義為百行之本。託以
求進。口是而心非。言同而意乖。陛下焉能盡察哉。貪冒者
為能。清貞者為孤。浮沈者為黠。剛正者為愚。位下而驕。家
貧而奢。歲月漸漬。不救其弊。何由變浮之淳哉。不務省事。
而務捉搦。夫捉搦者法也。法設而滋章。滋章則盜賊多矣。
比法令數改。或行未見益。止未知損。譬奕者一棋為善。而
復之者愈善。故曰設法不如息事。事息則巧不生。聖人防
亂於未然。天下何繇不理哉。永淳時。雍邱令尹元貞坐婦
女治道免官。今婦夫女役。常不知怪。調露時。河內尉劉憲
父喪。人冇請其員者。有司以為名教不取。今謂為見機。太
宗朝。司農以市木橦倍價抵罪。大理孫伏伽言。官木橦貴。
故百姓者賤。臣見司農識大體。未聞其過。太宗曰善。今和
市顓刻剝。名為和而實奪之。往者學生佐史里正。正每一
員闕。擬者十人。今當選者兦匿以免。往選司從容有禮。今
如仇敵。賈販往官將代。儲什物俟其至。今交罷執符。紛競
校在兦。往商賈出入萬里。今市井至失業。往家藏鏹積粟
相夸。今匿貲示羸以相尚。往者夷狄(疑闕字)今軍屯積年。往
者召募。人賈其勇。爭以自效。今者差勒。闔宗逃兦相繼。往
者倉儲盈衍。今所在空虛。夫流兦之人。非愛羈旅。忘桑梓
也。斂重役亟。家產已空。鄰伍牽連。遂為遊人。窮詐而犯禁。
救死而抵刑。夫亂繩已結。急引之則不可解。今刻薄吏能
結者也。舉刻吏能引者也。則解者不見其人。願取奇才卓
行者。量能授官。又仕路太廣。故棄農商而趨之。一夫耕。一
婦蠶。衣食百人。欲儲畜有餘。安可得也。夫量事置官。量官
置人。使官稱其人。須人不虛其位。除此之外。使其耕桑。任
其商賈。何為引令入仕。廢其本業。臣愚以為國家開仕進
之門廣矣。皆棄農桑工商而身趨之。當今一夫耕而供數
百人食。一婦蠶而供數百人衣。遂使公私皆無儲蓄。若不
釐革。其弊必甚。
崔逸
逸。開元時清河人。
東海縣鬱林觀東巖壁記
維大唐開元七年歲次已未粵正月庚寅朔。時大人出為
海州司馬。禮當巡屬縣。問耆疾。周覽海甸。察聽甿謠。人無
事矣。乃迴駕惕想。眇矚雲山。尋紫翠之所。登虬龍之道。蓋
欲徵靈宅吉。洗我塵慮。巖巖直上。窅窅傍邃。霧月與碧海
同深。朝霞將赤城爭峻。代有知而不能至者。至而不能賞
者。賞而不能窮者。亟聞我東海縣宰河南元公。光發幽躅。
起予泉石。締思搆匠。蠲潔形勝。遂披叢篁。鑿崩壁。流泉歕
水。藏宿雨而時來。臥石埋雲。觸搖風而不散。歷時花木。紅
紫無名。入聽笙歌。宮商自合。固可為真人之別館。元始之
離宮哉。夫登會稽。探禹穴。慕古長想。復何奇乎。豈如志在
魏闕。心遊江海。兩忘出處。雙遣是非。唯元公得之矣。攀賞
未極。列壑生陰。促駕言旋。攢峰擁騎。家君顧而歎曰。爾知
遊名山勒銘紀者。非思入上元。道存虛白。亦何能造次不
遠而為之。吾少事雲林。長牽塵迹。晚齡心事。盡於巖間。小
子誌之。貽夫來者。其列座同志。次而鐫之。
元承徵
承徵。開元時鄭州人。
上符瑞封事
謹案魏典及北齊。至後魏太平真君年中。內學者奏言。上
黨有天子氣。在壺關大王山。於時太武南巡。親幸上黨。掘
山封石。將以厭之。亦猶秦始皇東遊。望氣者云。五百年後。
金陵有天子氣。始皇乃改金陵為秣陵。塹北山以絕其勢。
孫權僭號。吳人以為當之。孫盛晉陽秋云。從始皇東遊之
歲。至孫權僭號之時。中間四百三十七年。權數未當應及。
晉元帝南渡。始有五百二十六年。以彼金行。奄居四海。金
陵之瑞。其在茲乎。又按太武之後百有餘年。高歡以內學
之言。復欲妄干符命。因勒兵馬。來在晉陽。舍於壺關。六旬
而去。更有上黨百姓。從在晉陽。因名上黨之坊。實曰晉陽
之地。歡又居此。偽以應之。論其僭應。則高歡不異於孫權。
語以虛攘。則太武有同於嬴政。暗於時運。豈不惜哉。臣等
恭尋符命。壺關天子之氣。正是陛下當焉。元穹上睠。符命
下鍾。故使歷試潞州。所以用當其應。此天意也。豈人事乎。
然而一幸潞州。三移灰琯。壺關之地。歲時為蒐狩之場。大
王之山。朝夕即豫遊之所。始能龍潛上黨。尋乃鳳舉咸寧。
內學之言。果合符契。又按內學所奏符應年月太平真君。
太平則叶今辰。真君則更明陛下。自唐至魏。三百餘年。觸
類而推。無不驗應。伏願陛下上承天意。下諭人心。昭告寰
瀛。編列國史。臣等沐道醉心。觀洋駭目。披圖逖聽。曠古無
聞。實慶生涯。親承旦暮。
崔⺡[:#AS-FBED:●]圅
⺡[:#AS-FBED:●]圅。開元六年官祕書少監。
議州縣官月料錢狀
養賢之祿。國用尤先。取之齊人。未為剝下。何用立本息利。
法商求資。皇運之初。務革其弊。記本收利。以繩富家。固乃
一切權宜。諒非經通彝典。頃以州縣典吏。併捉官錢。收利
數多。破產者眾。散諸編戶。本少利輕。人用不休。時以為便。
付本收利。患及於人。然則議國事者。亦當憂人為謀。恤下
立計。天下州縣。積數既多。大抵皆然。為害不少。且五千之
本。七分生利。一年所輸。四千二百。兼筭勞費。不啻五千。在
於貧人。已為重賦。富戶既免其徭。貧戶則受其弊。傷人刻
下。俱在其中。未若大率㣥臣。通計眾戶。據官定料。均戶出
資。常年發賦之時。每丁量加升尺。以近及遠。損有兼無。合
而籌之。所增蓋少。時則不擾。而易從。庶乎流兦漸歸。倉庫
稍實。則當咸出正賦。罷所新加。天下坦然。什一而稅。上下
各足。不其遠矣。
崔尚
尚。久視六年進士大中大夫。行尚書祠部郎中。
唐天台山新桐柏觀頌(并序)
天台也。桐柏也。代謂之天台。真謂之桐柏。此兩者同體(一
作出)而異名。同契乎元。道無不在。夫如是。亦奚必是桐柏
耶。非桐柏耶。因斯而談。則無是是。無非非矣。而稽古者言
之。桐柏山高萬八千丈。周旋八百里。其山八重。四面如一。
中有洞天。號金庭宮。即中右弻王喬子晉之所處也。是之
謂不死之福鄉。養真之靈境。故立觀有初。強名桐柏焉耳。
古觀荒廢。則已久矣。故老相傳云。昔葛仙公始居此地。而
後
有道之士往往因之。壇址五六。厥迹猶在。洎乎我唐。有司
馬鍊師居焉。景雲中。天子布命於下。新作桐柏觀。蓋以光
昭我元元之丕烈。保綏我國家之永祉者也。夫其高居八
重之一。俯臨千仞之餘。背陰嚮陽。審曲面勢。東西數百步。
南北亦如之。連山峨峨。四野皆碧。茂樹鬱鬱。四時並青。大
巖之前。橫嶺之上。雙峰如闕。中天豁開。長澗南瀉。諸泉合
潄。一道瀑布。百丈懸流。望之雪飛。聽之風起。石梁翠屏可
倚也。琪樹珠條可攀也。仙花靈草。春秋互發。幽鳥清猨。晨
暮合響。信足賞也。始豐南走。雲嶂間起。剡川北通。烟岑相
接。東則亞入滄海。不遠蓬萊。西則浩然長山。無復人境。總
攬奧祕。鬱為秀絕。苞元氣以混成。鎮厚地而安靜。非夫神
與仙宅。仙得神營。其孰能致斯哉。故初構天尊之堂。晝日
有雲五色。浮靄其上。三井投龍之所。時有異雲氣。入堂復
出者三。書之者記祥也。然後為虛室以鑿戶。起層臺而壘
土。經之殖殖。成之翼翼。綴日月以為光。籠雲霞以為色。花
散金地。香通元極。真侶好道。是遊斯息。微我鍊師。孰能興
之。鍊師名承禎。一名子微。號曰天台白雲。河內溫人。晉宣
帝弟太常馗之後。祖晟。仕隋為親侍大都督。父仁最取。唐
興
為朝散大夫襄州長史。名賢之家。奕代清德。慶靈之地。生
此仙才。以為服冕乘軒者。寵惠吾身也。擊鐘陳鼎者。味爽
人口也。遂乃捐公侯之業。學神仙之事。科籙教戒。博綜無
所遺。窈冥夷希。微妙詎可識。無思無為。不飲不食。仰之彌
峻。巍乎其若山。挹之彌深。湛乎其若海。夫其通才練識。贍
學多聞。翰墨之工。文章之美。皆忘其所能也。練師蘊廣成
之德。睿宗繼黃軒之明。齋心虛求。將倚國政。侃侃然不可
得而動也。我皇孝思維則。以道理國。協帝堯之用心。寵許
由之高志。故得放曠而處。逍遙而遊。聞鍊師之名者。足以
激厲風俗。睹鍊師之容者。足以脫落氛埃。以慈為寶。以善
救物。神以知來。智以藏往。允所謂名登仙格。迹在人寰。奧
不可測矣。夫道生乎無名。行乎有精。(一作情)分而作三才。播
而作萬物。故為天下母。修之者昌。背之者兦。故為天下貴。
況絕學無憂。長生久視也哉。道之行也。必有階也。行道之
階。非山莫可。故有為焉。有象焉。瞻於斯。仰於斯。若舍是居。
教將奚依。損之又損。以至於無為。元門既崇。不名厥功。朝
請大夫使持節台州諸軍事守台州刺史上柱國賈公名
長源。有道化人。有德養物。嘗謂別駕蔣欽宗等曰。且道以
含德。德以致美。美而不頌。後代何觀。乃相與立石紀頌。以
奮至道之光。其辭曰。
邈彼天台。嵯峨崔嵬。下臨滄海。遙望蓬萊。漫若天合。呀如
地開。烟雲路通。真仙時來。顧我鍊師。于彼瓊臺。鍊師鍊師。
道入元微。噏日安坐。淩霄欲飛。興廢靈觀。鍊師攸贊。道無
不為。美哉輪奐。窈窈茫茫。通天降祥。保我皇唐。如山是常。
沁州刺史馮公碑
吾聞(闕一字)君(闕一字)曰古之孝者。(闕三字)德(闕四字)碑(闕一字)明示
於後代也。故今之孝者。馮氏三子。道(闕一字)崇(闕四字)論(闕十
二字)文曰公諱仁(闕一字)字太元。長樂人。夫馮。文王之允也。
畢萬(闕一字)封於魏文(闕四字)馮(闕四字)有自來矣。(闕二字)流長枝
分葉[:#AS-FBF3:●]
[:#AS-FBED:●]殳。衣冠人物。史諜存焉。
曾祖(闕三字)隨官(闕一字)尚書兵部郎贈銀青光祿大夫吏部
尚書昌黎公。諡曰壯武。望重一時。氣雄千載。(闕四字)外臣嘉
遯不仕(闕一字)壽祖若(闕三字)嗣幽貞(闕一字)於我公復修祖業。
特有奇稟。識密洞微。德暉內藏。道氣潛運。(闕一字)可(闕三字)無
為(闕一字)不(闕一字)俗(闕二字)泊其真㣥居罔見其(闕一字)處會通
默。養空而浮。代莫能知。(闕一字)以(闕一字)守(闕六字)清(闕一字)之(闕
三字)以琴書(闕一字)娛優哉(闕六字)所謂
逃名避聲(闕一字)已會景龍(闕一字)年(闕)公之誠孝精忠。道士
道力。意得元珠。謀參黃石。同心戴舜。以為天子。(闕四字)銀青
光祿大夫鴻臚卿冀國公。實封三百戶。銀印青綬。昭其(闕
一字)也。皂蓋朱轓。昭其位也。(闕四字)昭其(闕一字)也。(闕四字)昭其(
闕一字)也。公(闕二字)厥子。克(闕一字)於邦。帝用嘉之。拜公為朝散
大夫使持節沁州諸軍事沁州刺史。仍聽(闕二字)時人榮之。
制有踰天官(闕一字)名年八十九。以(闕二字)十有一年夏五月
庚午。終於京師(闕四字)惟十有一月十日壬申。葬我公於咸
陽北原。禮也。(闕九字)其宅兆而安厝之。(闕四字)銘曰。
(闕十六字)遊藝依仁。從吾所好。(闕五字)物之奧。(闕)恕(闕一字)乃嚴
訓嘉(闕二字)功是(闕一字)予(闕一字)是啟予衷。汝作(闕二十二字)孝子(
闕二字)垂(闕一字)無窮。
李適之
適之初名昌。恆山愍王承乾孫。神龍初起家左衞郎將。開
元中拜刑部尚書。天寶元年為左相。累封清和縣公。罷政
事。守太子少保。坐與韋堅相善。貶宜春太守。會御史羅希
奭陰被詔殺堅等於貶所。過宜春。適之懼。仰藥死。
祭嶽瀆得雨賀表
聖心纔啟。靈貺潛通。膏澤並霑。罔不滂霈。請宣付史館。仍
於濟源縣虔修賽禮。
請宣付太子諸王詞翰表
臣不工文。且非碩學。更紆天人之翰。以光鄙野之人。又見
陛下訓以義方。教之親睦。文王美棠棣之華。皇王之際。於
斯為盛。事連中禁。恐良史闕書。請編諸典策。以光千古。
禁朝官稱慘改乘服式奏
臣伏以朝服準式。皆合備具。比來有稱慘故。式致乖疎。臣
望自今已後。每當正至。及緣大禮。應朝官並六品清官。並
服朱衣。餘六品以下。望許通著袴褶。朔望日請依舊。文武
官朝集使並服袴褶。如有慘故。準式不合著朱衣袴褶者。
其日聽不入朝。自餘應合著不著者。請奪一俸。以懲不恪。
其蕃官望不在此限。如情愿著者請聽。餘望依今式。
大唐蘄州龍興寺故法現大禪師碑銘
古之聖人。乘時迭用。贊神道。立人倫。所以為理者也。理之
為極。故受之以無為。昔之真人。歸根去羡。探有物。入無窮。
所以為久者也。久幾乎息。故受之以實際。於是大雄有作。
大覺無邊。常樂常往。不生不滅。鑒阿僧而示開闢。傳法印
而逾繩契。映明月而小元珠。位輪王而卑五帝。去聖日遠。
多門互出。名數棼絲。言說滋蔓。粵有紹興法寶。超詣真宗。
由密意而致清涼域。秉圓照而入空寂舍。無聞無示。非穿
非鑿。斷諸委曲。直見本源。其事業有如此者。我大師其人
也。禪師諱法現。弋陽人。本名法顯。避中宗廟諱。於是改焉。
即雙峯忍禪師門人也。俗姓宣氏。出自周宣王。盛於元魏
代。禪師儀表端嚴。眉宇森秀。人相具足。梵音清暢。乘運而
應數。隨方而立表。以濟南浮之人。以嗣東山之業。初母在
孕。不喜葷辛。及誕之後。每以沙上。戲為佛塔。志學之歲。遠
方訪道。年十有九。爰就薙落。始配住福田寺。其後以選。更
隷龍興寺焉。後因捧盂上堂。逢一神僧。顏赤如醉。語師曰。
汝可名法顯。因忽不見。年滿受具。遂以此名。年二十五。次
因寺事。差往鄱陽。所憩之家。皆同舊識。或云宿昔夢師之
來。儀服宛如所見。設供養者。皆蒙誘掖。闔門盡里。同發菩
提心。爾時鄱陽大旱。師為受戒二千餘人。事畢天晶無雲。
其夜雨雪盈尺。隨緣利物。殊類齊感。在舟則異鱗呈質。使
漁者收綸。登陸則困鹿求哀。而獵者束矢。所過古寺廢塔。
雖獨而止。猛獸惡龍。山精木魅。毒氣生烟火。眾魔成軍陣。
坦若虛舟。莫能惱害。至永淳歲。有三婆羅門寄金銀珠寶
於師。復置牀簀。而歸西域。其後有賊刧房。惟此諸寶獨在。
出入三載。主乃東來。各以還之。封緘如故。母氏遣師。預修
已墓。寺前南嶺。地為吉祥。掘皆巨石。不可開動。已經數日。
師意彌專。忽有一人。來詣掘所。作禮既畢。出一編書與師。
遂云為師穿墓。觀其用狀。殆非人功。信宿掘成。不知所在。
開其留書。乃菩提達摩之論也。及築墳傅土。每夕有猛獸
蹋跡如杵。倏然墓成。經一十八年。母何氏。壽八十有六。既
耆而艾。無疾而終。師廬於墳所。遂經二載。形體臞瘠。僅能
識者。每有人潛獻牛乳。其味凝厚。眾疑有異。後加驗問。莫
知所從。嘗置椀佛前。乃成舍利。旬日之後。椀中有聲。沃而
滌之。金光浮出。連珠成貫。色有似榴者。其後漸多至百餘
粒。他州造塔者。皆來請之。分與而去。夫其異應。不可思議。
乃菩提之示現者矣。大易云。神道設教。然則至人無迹。至
化無名。萬緣盡空。一切不動。此皆善靈扶護。示相云為。因
感而來。無幽不兆。咸莫知其所以。豈我師之意乎。徒觀遠
眾響臻。㣥疑景附。惟分請益。波迴山積。有迷有達。或饑或
渴。禪師發以希聲之音。現以隨緣之相。如振風之過眾竅。
似膏雨而成百穀。至有求明義學。談說人天。三論飲其辨
才。九部矜其理窟。及乎對詢真賾。不覺神醉大巫。捨栰靡
旗。廢講焚疏。因而退密。專至攝心。有初地弟子左相兼兵
部尚書李適之。往以先君佐蘄。瞻言歸省。因得禮尊儀於
密座。委弱質於專門。持心苦體。不舍晝夜。尋遘私艱。重集
于蓼。無怙可恃。創鉅釁窮。負土墳傍。泣血廬次。大師哀其
劬頓。假以梯航。引於煨燼之區。拔於冤毒之海。其後皇圖
復禹。重構維城。神龍之中。璽書再降。授朝請大夫。旋追赴
京輦。禪師遂敷宰官之義。強弟子以行。雖間闊積年。而誨
誘無遠。屬有東信。至自蘄春。方承八年諱問。其說最後功
德。恨不親聞付囑。是用觸緒悲涼。復次使者言。師以開元
八年六月初。於本寺精舍結跏趺坐。積十三日。不更飲食。
無復煩惱。因禪不解。便入無餘。春秋七十有八。是日雲物
變異。香氣晦合。池水自黑。林鳥皆悲。座前白蓮枯卷。堂後
列栢凋瘁。四部雷動。三界霔泣。或絕於地。或訴於天。嗚呼
慈母。忍棄窮子。一定以來。全軀不壞。髮長膚軟。紅爪丹唇。
經今二十年。竟不敢遷閉。近日薄加香漆。四眾供養如生。
故知不盡之明。與刧代而相弊。應見之相。豈堅林之可焚。
徒徵夢幻之言。莫見去來之迹。然則建之於常空有。立之
於不皦昧。難可以智知。孰能以識識。住持強固。永為宗極。
以適之心存遺偈。力荷慈緣。髣髴鑛鑠。依稀火傳。摛其勿
照之曜。著以忘言之筌。敢申頌元德。以昭播人天。其詞曰。
皇矣能仁。宏宣妙覺。彼上人者。是為禪族。繼體前聖。傳燈
後學。舟梁愛河。掎拔情嶽。肇允光相。翻飛度門。偈傳心極。
神授名尊。霰零嚴戒。盜入重昏。窮魚脫泉。困獸還魂。獨絕
人代。蒸在林野。魔屬不神。善緣來假。乳似糜獻。編同圯下。
度無量人。實無度者。諸行圓滿。庶類知歸。往虛來實。遇病
為醫。大雲澍雨。惠日揚輝。事復無事。機反於機。我於往昔。
天方薦瘥。彷徉推極。荼毒謂何。孰承最上。密受居多。未究
深海。旋驚尺波。變異潛惑。悲憂斷絕。皆發大怖。徧身見血。
深入靜思。義開形閉。當知恆住。敢告非滅。
趙慎言
慎言。開元八年官瀛州司法參軍。
論郊廟用樂表
祭天地宗廟樂。合用商音。又周禮。三處大祭。俱無商調。鄭
元云。此無商調者。祭尚柔。商堅剛也。以臣愚知。斯義不當。
但商音金也。周德木也。金能剋木。作者去之。今皇唐土王。
即殊周室。五音損益。須逐便宜。豈可將木德之義。施土德
之用。又說者以商聲配金。即作剛柔理解。殊不知聲無定
性。音無常主。剛柔之體。實由其人。人和則音和。人怒則聲
怒。故禮稱怒心感者。其聲麤以厲。愛心感者。其聲和以柔。
祇如宮聲為君。商聲為臣。豈以臣位配金。為臣道便為剛
乎。是知周制無商。不為堅剛見闕。蓋以扶木德。忌金行。故
國祚靈長。後葉昌盛。卜代三十。卜年八百。是去金之應也。
即人神之心可見。剛柔之理。原乎聖人之情。詳夫作者之
旨。車服器械。為易代之通規。郊禋聲調。避德王之刑剋。此
不疑之理也。其三祭並請加商調。去角調。
郊廟舞人宜依古制疏
郊廟二舞人。不依古制。未協人神。案周禮以樂舞教國子。
舞雲門大咸大濩大武。是知古之舞者。即諸侯子孫。容服
鮮麗。故得神祇降福。靈光燭壇。今之舞人。並容貌蕞陋。屠
沽之流。用以接神。欲求降福。固亦難矣。有隋之際。猶以品
子為之。號為二舞郎。逮乎聖朝。遂變斯制。誠願革茲近誤。
考復古道。其二舞人。望取品子年二十以下。容顏修正者
為之。令太常博士主之。準國子學給料。行事之外。習六樂
之道。學五禮之儀。十周年。量文武授散官。號曰雲門生。又
按周禮。奏太簇。歌應鐘。以享地祗。注云。地祗謂神州社稷
也。太簇陽也。位在寅。應鐘陰也。位在亥。故斗建亥。則日月
會於寅。斗建寅。則日月會於亥。是知聖人之制。取合於陰
陽。歌奏之儀。用符於交會。今之祭社。即乖古法。乃下奏太
簇。上歌黃鐘。但太簇黃鐘。俱是陽律。上下歌奏不異。乃是
陽合於陽。非特違其禮經。抑亦乖於會合。其社壇歌黃鐘。
請改為應鐘。又五郊工人舞人衣服。合依方色。按周禮以
蒼璧禮天。以黃琮禮地。以青珪禮東方。以赤璋禮南方。以
白琥禮西方。以元璜禮北方。是知五天帝德。色玉不同。四
時文物。各隨方變。冀以同色相感。同事相宜。陰陽交泰。莫
不由此。今祭器茵褥。總隨於五方。五郊衣服。獨乖於方色。
舞者常持皂飾。工人恒服絳衣。以臣愚知。深為不便。其工
人衣服。請各依方色。其宗廟黃色。乃各以所主色禮神。又
以樂理身心。禮移風俗。請立樂教。以化兆民。周禮曰。以樂
德教國子。中和祗庸孝友。其國子諸生。望教以樂經。同於
禮傳。則人人知禮。家家知樂。自然風移俗易。災害不生。其
樂經章目雖詳。稍乖旨要。請委通明博識修撰訖。然後頒
下。
李元瓘
元瓘。開元八年官國子司業。
顏子當設坐像並升四哲奏
先聖孔宣父廟。先師顏子配。則配像當坐。今乃立侍。準禮。
授坐不立。授立不跪。顏子道亞生知。才先入室。既當配享。
其儀見立。請據禮文。合從侍坐。又四科弟子閔子騫等。並
服膺儒術。親承聖教。雖復列像廟堂。不參享祀。謹按祠令。
何休范甯等二十二賢。猶霑從祀。豈有升堂入室之子。獨
不霑春秋配享之餘。請春秋釋奠。列在二十二賢之上。七
十子者。文翁之壁。尚不缺如。豈有國庠。遂無圖繪。請命有
司圖形於壁。兼為立贊。庶敦勸儒風。光崇聖烈。曾參孝道
可崇。獨受經於夫子。望準二十二賢從享。
請令貢舉人習周禮等經疏
三禮三傳及毛詩尚書周易等。並聖賢微旨。生徒教業。必
事資經遠。則斯道不墜。今明經所習。務在出身。咸以禮記
文少。人皆諳讀。周禮經邦之軌則。儀禮莊敬之楷模。公羊
穀梁。歷代宗習。今兩監及州縣。以獨學無友。四經殆絕。既
事資訓誘。不可因循。其學生望請各量配作業。並貢人預
試之日。習周禮儀禮公羊穀梁。並請帖十通五。許其入策。
以此開勸。即望四海均習。九經該備。
蔡孚
孚。開元八年官起居舍人。
請宣付御製春雪臺望詩編入國史奏
伏見所製。氣雄詞美。德音相屬。鄙炎漢之奢侈。徇有唐之
儉陋。知作勞而居逸。念中人之家產。用心如此。天下斯安。
臣職在司言。請宣示百寮。及編國史。
