欽定全唐文卷六百
劉禹錫(二)
擬冊皇太子文
維某年月日。皇帝若曰。於戲。易云明兩作離。大人以繼明
照於四方。蓋所以毓其明德。繼於正體。邦本由是固。萬方
由是寧。粵祖宗之闡帝業。亦莫不由此而繼於明德。肆予
一人。緒承大寶。纂奉丕構。懼有失墜。以貽先帝之羞。永懷
主器以繼明。用副予不德。咨爾元子王某。襲列聖之姿。體
健行之質。吹銅稟異。辨日耀奇。早習德成。克敬師保。事業
可大。和順積中。天縱溫文。生知孝悌。洎分茅土。望出東平。
符彩昭彰。禮樂文錯。固可正位重震。為天下之儲君。人神
叶從。德任相稱。仰稽令典。光載盛儀。是用冊命爾為皇太
子。往欽哉。夫富貴莫大於家天下。忠孝莫大於敬君親。俟
爾一人。貞於萬國。必咨正事。必近正人。必杜逸遊。必樂善
道。求諫如不及。惡佞如探湯。懋爾厥修。惟懷克和。以貳於
朕躬。無忝祖宗之烈。可不慎歟。
擬冊齊王文
維某年月日。皇帝若曰。啟茲東國。境於青州。略嵎夷。導濰
淄。鹽絺貢庭。檿絲入篚。粵在少昊。為爽鳩之域。沃若殷商。
乃薄姑之邱。周實太公之國。積海岱之饒。習戎革之盛。因
俗簡禮。其政易成。咨爾第二子某。直諒多聞。溫裕有立。樂
於為善。力其未能。行本貞廉。言依忠孝。固可錫茲青社。俾
藩於東。是用命使某官某乙。持節冊命爾為齊王。往欽哉。
宜聽朕命。夫敬人可以理國。後已可以得人。謂己不明。任
賢良以為明。謂己不德。資師傅以為德。國安則備爾忠孝。
人散則忝爾君親。慎乃厥修。無替休命。
擬冊楚王文
惟某年月日。皇帝若曰。衡嶽峙靈。雲夢潤德。錫十朋以備
神物。包三脊以供王祭。浮江潛漢。實曰渚宮。俗輕而佻。上
難其化。咨爾第三子某。正性自得。懿行克修。曠淡居心。寬
裕推己。移此成器。綏於荊蠻。錫爾赤社。以屏南土。是用命
使某官某乙。持節冊命爾為楚王。往欽哉。宜聽朕命。於戲。
布政在寬。革俗先信。分吾之憂。以惠黎庶。勵爾之志。以報
君親。為子為臣。克忠克孝。臻於二德。在理一邦。祗敬勿休。
無忝我命。
擬冊邠王文
惟某年月日。皇帝若曰。朕讀詩至豳風。見古公亶父之跡。
然後知王業之難。仰惟我高祖太宗之櫛沐風雨。以啟天
下。是用兢惕。若墜泉谷。豳之舊地。積德之餘。俗厚而忠。人
悅其上。王於茲土。克懋賢戚。咨爾第四子某。質重性和。神
清氣茂。威儀儼若。恬淡寡言。介然風規。坐鎮流俗。固可將
吾勤儉。宣化豳郊。錫爾白社。藩於西土。是用命使某官某
乙。持節冊命爾為邠王。往欽哉。宜聽朕命。於戲。播種者后
稷公劉之業。善繼者古公亶父之志。積德行義。國人戴之。
詩有七月之章。非惟王業艱難。亦俗阜化成之風也。爾其
日夜思之。訓以溫柔之教。無奪農時。使獨戴周德。以忝我
一人之命。
擬冊晉王文
維某年月日。皇帝若曰。涉河之東。千里而廣。右浸衞水。左
據常山。蒲版唐堯所封之邱。歷山虞舜隱耕之地。晉陽我
高祖誓眾之野。本晉國也。而謂之唐。其人憂深思遠。有帝
堯之遺風焉。故我國家因之以啟王業。將我朝政。保茲舊
邦。克建戚藩。以任賢德。咨爾第五男某。和裕秉質。端貞理
身。撝謙似不能。好善如不足。行歸於厚。口無擇言。本孝克
家。資忠體國。固可嚴奉啟聖之域。綏懷積德之邦。錫爾黑
社。以藩於北。是用命使某官某乙。持節冊命爾為晉王。往
欽哉。宜聽朕命。於戲。踐唐堯之地。理虞舜之人。開高祖之
域。爾其兢兢底慎。以臨其人。思流愷悌之風。祗敬興王之
地。無一舉足以忘我祖宗艱難之業。往利厥土。以孚於休。
擬公主冊文
惟某年月日。皇帝若曰。桃李發詠。雲日連輝。禮秩克柔。肅
雍載美。築館大國。建號名邦。乃躅通規。用光懿範。咨爾長
女。金枝寵愛。玉質輝奇。蘊異體和。含章挺秀。柔順懿德。幽
閑可貞。已及初笄。言從下嫁。主之以同姓叔父。配之以貴
族聞人。式遵舊儀。錫是土宇。是用命使某官某。持節冊命
爾為某公主。於戲。何彼穠矣。詩之國風。蓋美王姬。能成婦
道。爾其克念。以敬所從。無忝我之休命。不其猗歟。
賀冊太皇太后表
臣某言。伏見制書。以二月十八日冊立太皇太后。徽章克
備。慶賜遠行。榮冠古今。澤周寰海。伏惟皇帝陛下纘承列
聖。歡奉兩宮。太皇太后含飴保和。重光謺慶。漢儀盛於長
信。周祚興於大任。方之聖朝。彼有慚德。臣遠守巴峽。不獲
稱賀闕庭。無任抃躍屏營之至。
賀冊皇太后表
臣某言。伏見制書。以二月二十五日冊立皇太后。盛禮畢
陳。德音遠被。一人有慶。萬國同歡。中賀。伏惟皇太后稟靈
作合。誕聖表祥。徽號極域中之尊。至仁為天下之母。陛下
君臨有國。子道無違。長樂宮中。永獻南山之壽。濯龍門上。
再揚東漢之風。率土臣子。不勝歡抃。臣遠守荒服。不獲稱
慶闕庭。無任踊躍屏營之至。
賀登極表
臣某言。伏見詔書。正月二十六日皇帝陛下嗣登寶位。萬
國同歡。日月繼明。乾坤交泰。中賀。伏惟皇帝陛下欽承顧
命。惟懷永圖。以大孝奉宗祧。以至仁蘇品物。洞照寰海。統
和神人。聖祚延長。從今無極。㣥生鼓舞。自此大寧。臣限守
遐藩。恪居官次。不獲奔馳拜舞。稱賀闕庭。無任抃躍屏營
之至。
代李相公賀登極第一表
臣某言。臣伏聞陛下式遵典章。正位宸極。臣聞大明繼照。
雖昧者必昭其視。震雷發聲。雖聵者必達其聽。是以聖人
鼓萬物而耳目咸革。感人心而天下太平。致理興邦。率由
茲道。中賀。伏惟陛下紹累聖之鴻緒。冠前王之盛烈。祥符
薦委。景福攸臻。纂武繼文。重光累洽。自宣猷上嗣。育德儲
闈。仁孝表於域中。慈儉章於天下。由是餒者思食。瘠者思
豐。曶爽咸耀於光明。枯朽更延於惠澤。禺禺億兆。咸沐惟
新。鼓舞而四表歡心。運行而二儀貞觀。臣夙承朝獎。謬列
藩條。歡抃之誠。倍萬恆品。
代李相公賀登極第二表
臣某言。臣聞帝堯之禪虞舜也。業歸乎異代。漢祖之尊太
上也。禮徇乎虛名。有棄屣而傳七廟之重。斯則堯圖非遠。
漢道未全。卓哉冠鴻名而超古始者。孰若今之盛也。陛下
孝至通三。上極於君父。德均吹萬。下被於生靈。大聖所以
宣昭。庶品由其利見。聖作物覩。天清地平。故雖冰霰傷和
之姿。人情慢蔽之物。宿陰茲解。惡氣未除。無不仰南至而
自銷。隨東風而盡變。坐見可封之俗。更覃無外之恩。率土
之甿。俱霑覆育。稟靈之內。無不謳吟。遐邇歡康。昭聾發瞽。
臣謬忝朝列。久總藩條(云云。)
賀冊皇太子表
臣某言。伏見制書。以十二月二十日冊皇太子。盛禮斯畢。
德音遐宣。萬國以貞。庶類咸說。中賀。伏惟文武孝德皇帝
陛下體元立極。垂訓御時。既闡王猷。思安國本。前星位定。
拱宸極以昭彰。蒼震氣宣。與天地而長久。禮光匕鬯。澤被
華夷。宗祏有無疆之休。生靈懷莫大之慶。臣恪居官次。遐
守巴南。不獲稱慶闕庭。無任踊躍屏營之至。
蘇州賀冊皇太子表
臣某言。伏奉制書。以今月十日冊皇太子。德音遐布。盛禮
畢陳。國本永安。人心同慶。伏惟皇帝陛下以繼天之聖。有
知子之明。義兼君親。禮重宗祏。龍樓肇建。展嘉禮於三朝。
鳳歷延長。固本枝於萬葉。臣守在遐郡。不獲稱慶闕庭。無
任踊躍屏營之至。
為裴相公賀冊魯王表
臣某言。伏見制書。以今月日冊魯王禮畢。皇家有慶。實祚
無疆。既榮本枝。克固磐石。伏惟皇帝陛下德符列聖。道冠
前王。孝敬承兩宮之歡。虔恭奉九廟之祀。先崇大禮。慶浹
天人。次念建封。事兼家國。伏以魯王夙承叡訓。特稟天姿。
爰擇吉辰。光膺寵冊。既示之以君親之道。又錫之以禮義
之邦。寰海聞風。室家相慶。臣自嬰疾疹。已歷旬時。不獲展
禮明庭。拜舞稱賀。
蘇州賀皇帝疾愈表
臣某言。臣得本道觀察使報。伏承聖躬痊愈。已於紫宸殿
視朝者。一人有慶。萬國同歡。伏惟皇帝陛下外親萬務。內
奉三宮。常懷宵旰之勤。遂失寢興之適。上元降祜。列聖表
靈。百神奔走以來扶。四海精誠而致感。勿藥有喜。如山永
安。宗廟保無疆之休。寰瀛申莫大之慶。臣恪居官次。遐守
江干。不獲稱賀闕庭。無任踊躍屏營之至。
賀改元赦表
臣某言。伏見今月七日制書。大赦天下者。帝遊出震。聖澤
如春。神人以和。天地交泰。伏惟皇帝陛下丕承鴻業。光闡
叡圖。吉日展嚴配之儀。告天陳太平之盛。九廟成禮。百神
降祥。鑾輅旋衡。風雲改色。殊私廣被。再宏莫大之恩。寳歷
惟新。更啟無疆之祚。兩宮承慶。四海永寧。率土臣子。上千
萬壽。臣恪居官次。不獲稱賀闕庭。無任屏營之至。謹差當
州軍事衙官試慈州吉昌府別將徐倫奉表陳賀以聞。
賀赦表
臣某言。伏奉今月一日制書。改大和十年為開成元年。大
赦天下者。雷雨作解。人神悅隨。澤及八荒。網開三面。臣某
誠歡誠喜頓首頓首。伏惟皇帝陛下上承乾綱。下立人極。
用含宏光大之德。副華夏會同之心。獻歲改元。惟新景祚。
先明首罪。次及㣥妖。述睿情以曉萬方。施鴻霈以蘇庶物。
恤刑宥過。已責弛征。郡縣之舊弊悉除。賦稅之新規咸備。
停藩方節獻之禮。以惠疲人。迴搉筦餘羨之財。以資京邑。
命使展澄清之志。察言求讜直之材。弓旌賁於邱園。粟帛
頒於耆艾。爰以初吉。御於明庭。德音一發於九天。和氣驟
周於四海。開物成務。實表於建元。應天順人。永延於億載。
臣幸居近輔。先受殊恩。不獲稱慶闕庭。陪榮班次。眾星列
位。常拱北辰之尊。新歲拜章。遙獻南山之壽。無任抃躍屏
營之至。
賀德音表
臣某言。伏見今月十六日德音。布告遐邇。天道下濟。人情
大安。中賀。伏惟皇帝陛下凝旒思理。垂衣擇材。以日月無
私之光。照寰區有截之內。貴使下情盡達。寧虞厚貌潛謀。
一昨李訓鄭注等。敢有逆心。兼連兇黨。陛下睿謀神斷。左
右協同。頃刻之間。掃除已定。重臣畢力。禁旅竭忠。氛祲廓
清。華夷咸悅。言念正刑之外。或有詿誤之徒。再發德音。廣
宣聖澤。當星紀迴天之日。迎陽和煦物之光。懷危疑者。如
山之安。欲告訐者。望風知懼。非同謀者。一切不問。未結正
者。三宥從寬。含生之倫。普天同感。臣恪居官次。不獲稱賀
闕庭。無任忭躍屏營之至。謹差防禦知衙官朝議郎權知
容州都督府司馬孫惕奉表。
連州賀赦表
臣某言。伏奉今月一日制書。大赦天下者。盛德廣運。浹於
華夷。天光下臨。照被幽蟄。臣某誠歡誠躍頓首頓首。伏惟
睿聖文武皇帝陛下神扶寶祚。天贊鴻猷。意有所之。事無
不[:#AS-8864:⿺克寸]。當淮甸凱旋之後。是域中慶幸之時。順陽和以發生。
施霈澤於寰海。網開三面。危疑者許以自新。耳達四聰。瑕
累者期於錄用。求碩畫於庶位。慮遺材於放臣。旌忠烈之
家。賞勳庸之允。仁及枯骨。無隔於寇戎。榮加顯親。普霑於
存歿。恤刑己責。實廩蠲徭。頒錫彰有客之詩。崇儒叶宗予
之望。嶽瀆咸秩。耆艾飲和。大僚承任子之恩。武旅荷賜金
之寵。斯皆禹湯文武之遺美。高祖太宗之耿光。集於聖朝。
然後大備。德音所至。和氣隨之。歡謠上徹於九天。福祚永
延於億載。能使遠夷屈膝。豈惟小醜革心。率土人臣。不勝
大慶。臣久辤闕下。恪守海隅。犬馬之誠。倍百恆品。無任抃
躍屏營之至。
賀赦表
臣某言。伏見今月三日制書。大赦天下者。大明初昇。萬物
咸觀。渙汗一發。神人以和。伏惟皇帝陛下天資叡聖。神啟
昌期。端拱受萬國之朝。承顏奉兩宮之慶。初嗣大位。克揚
孝心。三光協明。和氣來應。臣伏讀赦令。首於奉園陵。盡誠
敬。親九族。蘇兆人。次及定章程。止進獻。已逋責。滌夙瑕。內
照於九重。則歸嬪嬙放鷹犬。外明於四目。則求隱士開直
聲。柔遠以仁。則還其係虜。賞延以禮。則澤及後昆。菲食遵
夏禹之規。弋綈法漢文之儉。墜典咸舉。舊章再明。昇平之
期。正在今日。發號之始。疾於春風。殊私所及。霈若時雨。臣
幸逢昌運。歷事五朝。出守遐藩。僅垂二紀。欣承靁雨作解
之澤。不勝犬馬戀主之誠。瞻望帝鄉。無任屏營懇悃之至。
賀收蔡州表
臣某言。伏見詔書。以唐州節度使李愬生擒逆賊吳元濟
獻俘。文武百僚於興安門列班稱賀者。天威遠被。元惡就
誅。一方既平。萬國咸慶。中賀。伏惟睿聖文武皇帝陛下德
超邃古。道合上元。臨御以來。天人協贊。削平吳蜀。掃蕩塞
垣。車書大同。夷狄來貢。蕞爾元濟。敢懷野心。輒聚犬羊。苟
偷時月。陛下聖謨獨運。睿感潛通。天助神兵。人生勇氣。既
擒兇逆。爰正刑書。伏三紀之逋誅。成九衢之壯觀。宗社昭
告。華夷式瞻。行弔伐而在禮無違。烜威聲而何城不[:#AS-8864:⿺克寸]。楚
氛改色。淮水安流。漢上疲人。盡霑雨露。汝南遺老。重睹昇
平。凡在具臣。孰不欣抃。臣久辤朝列。忝守遐藩。不獲稱慶
闕庭。陳露丹悃。仰瞻宸極。倍萬㣥情。無任踊躍慶快之至。
代京兆李尹賀遷獻懿二祖表
臣某言。伏見詔書。以今月某日。奉遷獻祖懿祖神主。祔於
德明興聖皇帝廟。盛禮云畢。宗祧永安。誠感誠悅頓首頓
首。伏以太祖景皇帝膺期撫運。啟封於唐。為百代不遷之
宗。開三靈眷命之兆。頃以本朝初建。清廟備儀。二祖冠西
室之先。景皇闕東向之位。諸儒獻議。歷載未行。陛下濬發
睿謨。旁延正論。爰詔多士。會於中臺。酌三禮之前文。參百
王之故事。講貫斯定。詢謀僉同。備物展儀。考祥視履。配貴
神於遠祖。正尊位於始封。廟貌有嚴。禘嘗允穆。示人以孝。
得禮之中。既觀秩秩之容。必降穰穰之福。臣職居內史。屬
忝本枝。躬導盛儀。獲申誠敬。無任感悅屏營之至。
為京兆李尹賀雨表
臣某言。伏奉聖旨。以時雨愆候。有妨耕農。應諸有靈跡處。
並令祈請者。德音才發。膏雨驟飛。滂霈已周。動植咸說。(云
云)伏以久愆時澤。上軫聖慈。爰命禱祈。俾申誠敬。神應如
響。天且不違。未興雲漢之詩。已致桑林之雨。臣謬司京邑。
虔撫黎蒸。覩豐年之可期。同比屋而稱慶。無任欣抃之至。
為京兆韋尹賀元日祥雪表
臣某言。伏以去冬以來。久無雨雪。臣每於殿內親奉德音。
以宿麥未滋為虞。以兆人生疾為念。聖情所屬。神理潛通。
獻歲發春。佳雪肇降。當夷夏會同之日。觀天人合應之徵。
迎喜氣於三元。浹歡心於萬國。癘疵永息。豐年可期。臣以
疾疢未平。步趨有阻。伏蒙恩貸。已具奏聞。謹於光宅寺中
管當本務。不獲隨例稱慶明庭。既覩嘉祥。益彰聖德。無任
欣躍屏營之至。
為京兆韋尹賀春雪表
臣某言。伏奉詔旨。充某郡主禮命使。謝恩之日。親承德音。
以春初已來。雨雪猶少。慮妨農事。有軫睿慈。今當下嫁之
辰。克致上元之感。雲生河漢。及佳期而降祥。雪滿寰區。應
豐年而呈瑞。臣官當撫字。職在肅雍。慶抃之誠。實倍常品。
為京兆韋尹賀雨止表
臣某言。今月某日。中使吳文政奉宣聖旨。緣今年雨多。恐
傷苗稼。諸有靈跡處。並宜祈禱者。臣謹檢尋祀典。方議徧
祠。惟德動天。倏已澄霽。伏以至教惠農。兆人務本。今歲宿
麥。茂於常年。爰自季春。遂逢多雨。蓋陰陽常數。有以推遷。
而隴畝之間。未聞傷敗。陛下勞謙思切。覆育恩深。或慮成
災。先期軫念。昭薦未陳於方社。叡誠已格於上元。文明煥
開。陰曀潛掃。有年之慶。實兆於茲辰。先天不違。夐超於前
代。臣謬司京邑。虔撫蒸黎。欣抃之誠。倍百㣥品。無任踊躍
屏營之至。
為京兆韋尹賀祈晴獲應表
臣某言。今月十七日。中使某奉宣聖旨。以霖雨未晴。諸有
靈跡處。並令祈禱者。臣當時於興聖寺竹林神親自祈祝。
兼差官城外分路徧祠。伏以神祇效靈。景物澄霽。兆庶覩
動天之德。大田俟多稼之期。臣謬荷恩輝。忝司京邑。抃說
之至。實倍常情。
為杜相公賀復吳少誠官爵表
臣某言。中使宋惟澄至。奉宣聖旨存問。兼賜臣墨詔及昭
示洗雪吳少誠等事。天地宏覆燾之恩。雷雨施渙汗之澤。
瑕累咸滌。危疑獲安。中謝。臣伏以少誠擅興兵戈。事生詿
誤。自王師致討。天威下臨。曾無悖辭。亟聞引咎。初懷疑懼。
雖擁眾以偷生。旋感聖神。屢拜章而請命。陛下仁深解網。
慮軫納隍。念餽餉飛輓之勤。閔戰爭暴露之苦。舉茲宥過
之典。副彼效順之誠。一方承再造之恩。九有覩惟新之化。
敷鴻霈而覃及蠢類。鼓仁風而臻於太和。罷柝銷鋒。自茲
而始。臣謬膺重寄。虔守遐藩。不獲稱慶瑤墀。陳露丹懇。仰
瞻宸極。倍百常情。無任慶抃屏營之至。
為杜相公賀除虔王表
臣某言。中使李國真至。奉宣聖旨存問。兼賜臣墨詔。鴻澤
浹下。大明燭幽。曉諭便藩。慰安稠謺。中謝。臣伏覩天書。恭
承睿旨。宏愛人屈己之道。酌因時適變之宜。擇賢王作鎮
徐方。俾張愔便主留務。上則成邦家磐石之固。下則副士
眾拜章之請。戚藩之寄斯重。舊勳之祀獲全。丕變猖狂之
徒。咸躋仁壽之域。既宏在宥。坐見止戈。率土人臣。孰不欣
說。臣素乏方略。謬荷寵光。猥塵將相之名。無施分寸之績。
遭逢若此。報效蔑聞。官謗已興。渥刑宜及。陛下恩深覆載。
道務含宏。恤公私餽餉之勤。念吏士鋒鏑之苦。特紆神算。
昭發德音。危疑獲安。制置惟固。好生宥過。誠陛下開網之
仁。尸位無功。重微臣素餐之責。周章跼蹐。胡顏自安。但以
遐守藩條。恪居官次。不獲仰謝雲陛。陳露血誠。未遂周任
知止之言。敢逃臧文竊位之咎。無任戰越之至。
賀雪鎮州表
臣某言。伏見四月二十七日德音。以王承宗效順著明。復
其官爵。所獻二郡。別置藩垣。聖德動天。鴻恩及物。瑕累咸
滌。蒸黎永安。伏惟叡聖文武皇帝陛下自承寶位。克振皇
綱。既以四海為家。每念一夫不獲。昨因大慶。爰降殊私。廣
宥過之科。開自新之路。綸言一發。神聖潛通。遂令迷誤之
徒。頓釋憂危之慮。命允子以入侍。獻名都以效誠。臣心既
明。天網為解。因析四郡。別為一方。惟懷永圖。盡去前弊。大
河以北。化為禮樂之鄉。率土之濱。重見昇平之日。臣恪居
官次。遐守嶺隅。不獲稱慶闕庭。無任踊躍屏營之至。
賀平淄青表
臣某言。伏見制旨。魏博節度使所奏逆賊李師道并男二
人並梟斬訖。以二月十六日御宣政殿受賀者。聖德元運。
兵威神速。旬月之內。鯨鯢就誅。泰嶽既寧。登封有日。伏惟
叡聖文武皇帝陛下有征必克。舉意無違。天地協神算之
期。靁霆助成師之氣。蠢爾孼豎。敢生野心。蕭斧一臨。妖氛
自滅。皆由聖慈廣被。叡略潛通。獻俘者盡許生還。得地者
復令安堵。感我仁化。激其深衷。凡是脅從。盡思效節。五紀
巢穴。一朝蕩夷。遂使齊魯之鄉。復歸仁壽之域。捷書既至。
傳首繼來。備文物於明庭。告殊勳於清廟。百郡陳賀。萬方
會同。從此止戈。所以為武。西周士庶。方觀飲至之容。東嶽
烟雲。已望告成之禮。臣恪居遠服。嘗忝班行。慶快之誠。倍
萬㣥品。無任踊躍屏營之至。
賀梟斬鄭注表
臣某言。伏奉前月二十五日詔書。示逆賊鄭注已梟首訖。
妖氛殄滅。華夏乂安。伏以逆賊鄭注。本出細微。潛懷梟獍
之心。兼結兇狂之黨。人倫共棄。神理不容。陛下叡略。感通
天人。合應重臣協力。禁旅齊心。指顧之間。猖狂自潰。乾坤
交泰。日月增明。凡在人臣。不勝慶快。臣恪居官次。不獲稱
賀闕庭。無任欣歡抃躍之至。
慰國哀表
臣某言。上天降禍。大行皇帝奄棄萬國。奉諱號擗。糜潰五
情。伏惟皇帝陛下孝思至性。攀號罔極。臣恭守所部。不獲
陪位西宮。伏增感慕之至。謹奉表陳慰以聞。
慰淄王薨表
臣某言。臣得進奏官楊惕狀報。淄王薨。輟朝三日。伏惟皇
帝陛下德邁前王。情深近屬。憫枝葉之謝。諒切宸衷。割肌
膚之愛。何堪聖念。萬方知化。九族歸仁。凡受國恩。伏深悽
惻。臣限以藩守。不獲奉慰闕庭。無任屏營之至。
