欽定全唐文卷八百二十六
黃滔(五)
龜洋靈感禪院東墖和尚碑
三教之垂萬古也。咸以師弟子授。獨釋氏之師弟子。削姓
以名。別為父子之流葉。東墖和尚葉真身大師。其道偕極。
不可思議。以父子言。克盡弓裘之善。和尚法號志忠。俗姓
陳。世居仙遊。祖諱璠。父諱笻繼。以好尚山水。崇佛友僧。生
和尚。自於乳抱。鼻逆羶辛。九歲詣真身大師為童子。一見
之。兩如宿契。年十五落髮。初大師之卜龜洋也。雲木之深。
藤蘿如織。狼虎有穴。樵採無逕。俄值六眸之巨龜。足躡四
龜。俯仰其首。如作禮者三。逡巡而失。遂駐錫卓庵。名其地
曰龜洋焉。龜洋之泊也。盂不及村。畬不及菑。山產菜號苦
蓋。以之充卯而齋。惟大師與和尚。俱歲移月更。名馳跡漏。
檀信尋而施。漁獵投而事。時謂之二菩薩僧。其他或來人
之稍乖嚴潔。則立有蛇虎驚吼之怪。及武宗皇帝乙丑之
否。棄之而絛帽潛匿。大師允檀信之迎。隱於數家。和尚棲
於巖穴之內。不離茲山。相伍者麋鹿。馴伏者虎狼。既而靡
耕菑。杜施丐。還取苦莽之卯。至今茲院之逢歉歲。一邱之
風不泯。宣宗皇帝復寺之始。議者以靈巖之奇勝。非我菩
薩僧不可以宏就。由是都人環乞大師以居。故和尚獨薦
龜洋之址焉。松堂揭而覺路喧天。金磬敲而道花滿地。誠
以上昇道士不受籙。成佛沙彌不具戒。和尚且不之然。旋
將西游。受具足戒於襄州龍興寺。大中十二年東還。由廬
陵與草庵和尚值。草庵曰。來自何山。曰六眸山。曰六通乎。
曰慧非重瞳。和尚蓋行高而言寡。是日對答如流。既及本
山。人地愈盛。院落則不營而峻。供捨則不化而來。咸通三
年。靈巖力圓乃迎大師返於茲。八年。大師坐亡。法身不壞。
南北歸敬。闐然無時。和尚以之煩。十三年。遂南五步里之
山。得峯之秀。室而禪焉。即今南畬也。廣明元年。弟子智朗
惠朗元鑒藏輝景閑宏幹鴻超。悉以植性祇園。分光慧炬。
以謂我大師承法馬祖。親得心印。則和尚焉。今以宿曉而
晦。辭煩即靜。不可使六眸靈感之地。畱形示滅之異。葉其
葉而不之大乎。於是迓乞歸於院。將以宏張法輪。式救迷
津。其如感通雖然。現沒有數。中和二年(是時公尚未登甲
科)龍集壬寅三月十日示滅。壽年六十有六。僧夏二十有
五。後二旬之一日。建窣堵波於東岡焉。嗚呼。和尚之道。不
粒而午。不
宇而禪。與虎狼雜居。所謂菩薩僧信矣。其三月之朔。語其
衆曰。至道之有顯晦。師弟之不欲雙立。昔大師之去也。畱
形為之顯。今吾之行矣。速藏為之晦。故將儀貌若生而蓋
棺。晦朔不逾而啟土。從付囑也。其上足景閑宏幹。以凡紀
道名。須資詞筆。懇賫行實。扣愚求文。滔早訪蓮扃。今悲松
墖。敢辭抽思。用刻貞銘。為之銘曰。
六眸獻山。二葉開蓮。號及菩薩。正真自然。雲林匿跡。狼虎
參禪。仙花撲地。智月懸天。示滅之滅。顯晦岐焉。布金左岡。
建墖開阡。實歸上界。豈曰下泉。松風栢雨。空悲歲年。
華嚴寺開山始祖碑銘
師法號行標。俗姓方。祖榮父安。莆之盛族也。師生於建中
二年辛酉。齠齓即穎悟異於諸童。九歲投玉澗寺監寺神
皎出家。將二年。嘉其拔萃。命之落髮。師以梵行未至。不敢
預大僧數。至貞元十七年。(時師年二十一)方薙鬢髭。翼日。遽講所
習湼槃經。一寺歎服。既而辭其師北遊。抵京薦福寺受戒
品。詣章教大師法會。章教奇之。令首其衆。凡十年。士君子
之造者。無不聳慕。尋為功德使推入道場。憲宗善之。元和
十一年(丙申師年三十六)東歸。復於玉澗焉。法雨隨車。慈雲被物。
洎武皇帝(會昌元年辛酉)除佛舍。籍釋子於戶部。師則巾華陽。衣
縫掖。晦迹樵客。廬於西巖石室。律身守道。如居千衆。及宣
皇帝復寺。(大中元年丁卯師年六十七)剌史瑯琊王公迎以幡花。舍於
郡開元寺。俾為監領。大中六年。(師年七十二)師以環足之煩。擁
旅之數。乞歸故山。先時玉澗之北巖。泉石之奇也。卜而居
之。縣令中山甄宿與莆之士庶。爭沐醍醐。共隆蘭若。烟巒
蔽虧。朱碧掩映。前俯平川。後峙奔嶠。地自人勝。名由道高。
剌史河東薛公仰其孤風。復馳開元之僧。衛以入郡。日扣
華嚴大義。幾忘食寢。洎解印。與之偕至北巖。題之為華嚴
院。以徹祠部焉。師咸通六年七月五日示滅。壽八十有五。
僧夏六十有四。後四十有五日。建窣堵波於西岡。十一年。
其徒從紹疏師行。實於闕。昇其院為華嚴寺。有徒三十人。
皆肅肅可觀。不忝師門。於戲。師儀梵骯髒。言詞雅直。沖默
而明敏。慈恕而剛毅。儒書皆通三皇五帝之道。言未嘗及。
而人知其博古也。經論綜貫天堂地法之說。舌未嘗舉。而
人皆務崇善也。所至清風凜凜。政所謂釋子之高傑者也。
弟子道光道圓令詢。悉器傳師道。愚冠扣師關。壯以隨計。
乾寧二年。忝登甲科。東還薦造金地。歲周三紀。膠掌而拜
影堂。腹藳而銘遺美。不可使桑門大士泯而無述焉。故銘
曰。
智月不缺。乘虛照物。道花不衰。吐豔無時。洞徹照灼。傑然
吾師。禀薦福戒。分章教枝。厥宗得雋。內庭擢之。御香徹印。
雲間資期。數有汙隆。道無磷緇。德風徒襲。法舸寧維。山幽
跡高。身沒名垂。松墖雖故。竹毫可追。稽首影堂。敬刻斯碑。
福州雪峯山故真覺大師碑銘
大師法號義存。長慶二年壬寅。生於泉州南安縣曾氏。自
王父而下。皆友僧親佛。清淨謹志。大師生而鼻逆薰血。乳
抱中或聞鐘磬。或見僧佛。其容必動。以是別鍾愛於膝下。
九歲請出家。叶而未即。十二從家君遊莆田玉澗寺。寺有
律僧慶元。持行高潔。遽拜之曰。我師也。遂畱為童子焉。十
七落髮。淳樸貞古。了與流輩異。暨武宗皇帝乙丑之否。乃
束髮於儒冠。萊中而蓬跡。來府之芙蓉山。宏照大師見奇
之。故止其所。至宣宗皇帝之復其道也。湼而不緇其身也。
褎然而出。北遊吳楚梁宋燕秦。受具足戒於幽州寶剎寺
訖。巡名山。扣諸禪宗。突兀飄颻。雲翔鳥遊。爰及武陵。一面
德山。止於珍重而出。其徒數百。咸莫之測。德山曰。斯無偕
也。吾得之矣。咸通六年。師歸於芙蓉之故山。其年圓寂。大
師亦自潙山擁徒至。坐於怡山王真君上昇之地。其徒熟(
熟師已嗣德山)纍纍而關。師拒而久之。則有行實者。始以師同
而議曰。師之近巍巍乎。法門圍遶之所。不可造次。其地宜
若鷲嶺猴江之為。卜府之西二百里有山焉。環控四邑。峭
拔萬仞。崷崪以支圓碧。培塿以覛㣥青。怪石古松。棲蟄龜
鶴。靈湫邃壑。隱見龍雷山之半。頂之上則先冬而雪。盛夏
而寒。其樹皆別垂藤蘿。䒠茸而以為之衣。交錯而不呈其
形。奇姿異景。不可殫狀。雖霍童武夷。無以加之。實閩越之
神秀。而古仙之未攸居。誠有待於我師也。祈以偕行。(去聲)秋
七月。穿雲躡蘚。陟險昇幽。將及之。師曰。真吾居也。其夕。山
之神果效靈。翼日。巖谷爽朗。煙霞飛動。雲庵既立。月構旋
隆。繇是柅法輪於無為。樹空門於有地。行實乃請名其山
曰雪峯。以其冬雪夏寒。取鷲嶺猴江之義。斯則庚寅。逮於
乙未。師以山而道侔。山以師而名出。天下之釋子。不計華
夏。趨之如赴召。乾符中觀察使京兆韋公。中和中司空潁
川陳公。每渴醍醐而不克就飲。交使馳懇。師為之入府。從
人願也。其時內官有復命於京。語其道。其儕之拔俗悟空
者。請蛻浮華而來薙。僖宗皇帝聞之翰林學士。訪於閩人
陳延郊。得其實奏。於是聖錫真覺大師之號。仍以紫袈裟。
俾延郊授焉。大師授之如不授。衣之如不衣。居累夏。辛亥
歲朔。遽然杖履。其徒啟而不答。雲以隨之。東浮於丹邱四
明。明年。故府侍中之有無諸(闕)
[:#AS-8864:⿺克寸]
(句)洗兵於法雨。致敬於禪林。馥師之道。常東望頂手。後
二年。自吳還閩。大加禮異。今閩王誓衆養民之外。雅隆其
道。凡齋僧構剎。以之龜焉。為之增宇設像。鑄鐘以嚴其山。
優施以充其衆。時則迎而館之於府之東西甲第。每將儼
油幢。聆法輪。未嘗不移時。餘乎一紀。勤勤懇懇。熊羆之士。
因之投跡檀[:#AS-8BB1:⿰冉⻖]。漁獵之逸。其或弭心鱗羽。戊辰年春三月
示疾。吾王走毉。毉至。粒藥以授。師曰。吾非疾也。不可罔子
之工。卒不之餌。其後札偈以遺法子。函翰以別王庭。夏五
月二日。鳥獸悲鳴。雲水慘悴。其夜十有八刻時滅度。俗八
十有七。僧臘五十有九。以其月十五日墖其藏焉。其墖也。
其徒僉云。以山之奇堂之峻。(法堂也)大師之生也。(去聲)是其歿
也。不宜捨諸。故坎其中焉。若干尺之高。若干尺之周。皆雕
珉石。錯火壤。磷磷焉。嶪嶪焉。四隅則環宇以庥。玲瓏䆗窱。
雲霞時入。風雨罔侵。其
日奔閩之僧尼士庶。僅五千人。閩王娣之子降左金吾衛
將軍檢校刑部尚書延禀。始陳祭是設齋焉。大矣哉。大師
之見世。于是罔量其僧耶。自始及茲。凡四十年。東西南北
之夏往秋適者。不可勝紀。而常不減一千五百徒之環足
其趨也。馳而愈離。辯而愈惑。常曰。三世諸佛十二分教。到
此乃徒勞耳。其庶幾者若干人。其一號師備。擁徒於元沙。(
今安國也)其二號可休。擁徒於越州洞巖。其三號智孚。擁徒
於信州鵝湖。其四號慧稜。擁徒於泉州招慶。其五號神晏。
今府之鼓山也。分燈之道。皆膺聖獎。錫紫袈裟。而元沙級
宗一大師招慶元晤大師鼓山定慧大師之命焉。其曹早
曰。法雖無說。名以文垂。自少林之建曹溪。無不刻碑而紀
頌。我師其默乎。一旦惣其曹。(句)首曰從智如堵。而扣愚求
文。滔老且病。刊勒之加。多已辭避。欽師之道。不覺聳然。偉
夫。恭聞釋波之東注也。流其象則不流其旨。流其旨則不
象其形。厥初大迦葉之垂二十八葉。至於達摩。達摩六葉。
止於曹溪。分宗南北。德山則南宗五葉。大師嗣。(句)其今六
葉焉。雪峯之分元沙洞巖鵝湖招慶鼓山。其道皆離貝葉
以祗其七。非滔之能言也。但美數公葳蕤。其葉衆多。殷勤
之
請。遂為之銘而應其求。其詞曰。
曹溪分派。誰繼南宗。一言冠絕。六葉推雄。無物之物。非空
之空。不瑩而明。不增而隆。縮靡秋毫。舒靡鴻濛。不有靈鏡。
曷揚真風。懿彼閩越。巍乎一峯。洞壑斯異。雪霜罕同。天之
有待。師也云鍾。名將道協。跡與仙崇。奔走厥徒。百千其叢。
庶幾幾人。莫不元通。分燈照耀。樹本玲瓏。聖君寵謺。賢王
敬重。不生不滅。曷始曷終。刻貞石於斯文。旌厥德於梵宮。
司直陳公墓誌銘
姬孔之教。與日月以懸天。顏閔之馨。作芝蘭而出地。可不
誄清塵於桂苑。揭貞石於松阡。敘白楊之別生悲風。示黃
壤之下藏嘉氣者哉。漢太邱長二十三世孫南安縣尉諱
真。生處士蕘。蕘生大理評事齊。忠信篤敬。不類今世。嘗有
白雀巢其庭宇。佳蓮產其池塘。識者謂其後必大。有子九
人。皆力儒學。公其長也。諱嶠字延封。齠齓好學。弱冠能文。
與高陽許龜圖江夏黃彥修居莆之北巖精舍。五年而二
子西去。復居北平山。兩地穴管寧之榻。十霜索隨氏之珠。
然後應詔諸侯。求試宗伯。而以咸通乾符之際。龍門有萬
仞之險。鶯谷無孤飛之羽。才名則溫歧韓銖羅隱。皆退黜
不已。故公自丁丑之及丙申。高價馳而逸步躓。既而大盜
移國。德公文行之深者。安州鄭郎中諴孫拾遺泰嘆而勉
之。久乃持輦下之屈名。適蜀中之貢府。致卿士倒屣場席。
開路清風。既而竊為權官沽諸。將求識而薦之。公時己出
經試。比言之者(闕一字)榮紙而亡是舉。光啟二年收開。三年
榮登故相滎陽鄭公禮部上第。大哉。公為人謹信。居家純
孝。事繼親彌善。廬先君墓。泣血有聞。其所為文。扣孟軻揚
雄戶牖。凡三百篇。有表奏牘。頗為前輩推工。且大唐之設
網士。得之於是者。歲幾人焉。矧復有避宦者之節。若走衝
虛之車焉。滎陽公自以得人。其春首門人脫麻攝京兆府
參軍。司空太原公帥閩。解榻以禮。辟之為大從事。受大理
評事兼監察御史。今府相繼擁於節旄。益賢其參畫。奏大
理司直兼殿中。方期輟從藩屏。入踐諫垣。不幸寢疾。浹辰
不起。享齡七十有五。光化二年十月三日。嗚呼。將來失其
龜鏡。斲者喪其般倕。雖登大年。終恨朝露。三年庚申正月
十七日丙午。葬於泉州莆田縣崇教里北平故山。禮也。公
兩娶。魯國林夫人滎陽潘夫人。其子三人。仲曰說。買石太
湖刊文。愚與公同邑。閩越江山。莆陽為靈秀之最。貞元中。
林端公藻冠東南之科第。十年而許員外稷繼翔其後。詞
人亹亹。若陳厚慶陳泛陳黯林顥許溫林速許龜圖黃彥
修許超林郁。俱以夢筆之詞。籯金之學。半生隨計。沒齒銜
冤。曠乎百年。而公追二賢之後。七年而徐正字寅捷。八年
而愚(闕一字)莫不以江山之數耶。猗歟。昔之負高才不以位
而碑者。襄陽惟孟先生焉。今也累懿德不隆位而碑者。以
陳夫子始。愚沾巾宿草。無媿抽毫。其辭曰。
江山之秀鍾乎人。純孝高節并其身。掬茲二美。摛為雄文。
以之登桂科。以之列蓮賓。斯為君子。誰曰未仁。嗚呼九原。
宜樹貞珉。
祭陳侍御(嶠)
維光化三年歲次庚申正月庚寅朔十五日甲辰。將仕郎
守國子四門博士黃滔。謹以清酌之奠。敬祭於侍御陳君
延封之靈。伏以靈閩之江山。莆稱秀絕。首武德之科級。自
貞元之英哲。其後繼生碩儒。亹亹鴻都。交懷荊璞。互握隋
珠。皆指期於拾芥。終慟哭於彎弧。洎宣皇之後年。則夫子
之斯出。持曾參之孝行。袖孟軻之文帙。薦賦諸侯。上書聖
日。射宮而勁挺弦矢。藝圃而葳蕤華實。難亨者吾道。難偶
者至公。管仲三奔。非戰之過。孫宏十上。蓋時未通。七千里
而辛勤上國。二十年而惆悵東風。人皆一一以興憤。我獨
孜孜而養蒙。既而鳳闕飛塵。龜城挂牓。儀曹方急於中興。
權宦輒窺其上賞。殊不知楊吟誦於犬子。景薦延乎商鞅。
古為不然。吾肯斯倣。誰不奇夫子之節。誰不高夫子之名。
冰霜卻污。松栢居貞。渭水之釣有守。武城之徑寧行。逮夫
岷峨歲改。岐雍煙清。天子復含元謁見。有司新都省權衡。
巍巍令聞。赫赫嘉聲。遂從寰海。迴翥蓬瀛。振輝光於甲乙。
開道路於孤平。望高而先脫麻衣。家遠而須榮鄉土。十二
人林君茂躅。一百年莆邑大數。君侯設醴以前席。里巷拜
塵而如堵。雷車轞轞。鶴賀翩翩。初命就門。見東周之三語。
前程不日。候西漢之七遷。旋以孔[:#AS-82F9:⿰罇]引滿。徐榻解懸。白璧
黃金而謺矣。玳簪珠履以加焉。列藩所得者賢才。古人所
重者知己。既將推珍於席上。豈獨矜詞於雪裏。莊周說劍。
則韓魏呈鐔。郭隗昇臺。則樂鄒覯止。繡衣曜日。驄馬嘶煙。
飛詔而賓階次第。假途而寺盤旋。莫不漢帷駐策。薛石畱
牋。從容渥澤。寵異淹延。胡言薤露。忽敗椿年。嗚呼。石火風
燭。驚波逝川。聖賢之不免矣。古今之共痛焉。滔江鄉則
中外親姻。帝里則參差硯席。干名而後乎一紀。論友而仰
乎三益。蟬槐給念。幾同京洛之愁。鸎柳看時。各署神仙之
籍。別來輦下。歸自甌中。塵忝而郄詵桂綠。因依而王儉蓮
紅。斷金益固。投漆攸同。見行藏於柱史。論倚伏於塞翁。實
期以始者文場之懿德。邇來使府之清風。伏蒲北省。起草
南宮。更雪當時之冤滯。少為吾黨之隆崇。是何天之喪。道
之窮。悤悤大夜。默默元穹。滔復曉夕以思。江山之事。林君
則以合浦垂名。夫子則以申秦得意。高步斯振。宏規靡異。
前輩曠世。後來遂志。俱蟠使下之栢。俱[:#AS-8A4C:⿰⺘亶]乙中之二。(林端
公貞元七年首閩越之科第以珠還合浦賦擅名後十年
莆邑許員外榮登自此文學之士繼踵而悉不偶時曠八
十七年始鍾於延封其文以申秦續篇[:#AS-8A4C:⿰⺘亶]名後六七年徐
正字及第兼滔塵忝林端公同延封榜皆第十二人皆開
路於後人皆終使府大判官判官皆栢臺林荊南延封閩
中也)推是言之。豈偶然耳。賢哲相望。今昔一致。嗚呼延封。
昨日而冰壺仙霧。今辰而丹旐芻靈。雖死生之理能一。終
痛傷之懇罔寧。況以平生樹德。幽宅刊銘。無慙郭泰之賢。
牋毫曷措。爰枉趙岐之寄。涕淚交零。水咽雲愁。風悲日暮。
精靈一閉於泉壤。歲月空蒼於壠樹。椒壺略備。蘭俎聊具。
申永訣於斯言。庶冥感其誠素。嗚呼哀哉。
祭先外舅文
惟靈。伏以彼蒼者穹。禍淫福善。噫。何斯言之或謬歟。籛鏗
壽而顏淵夭。盜跖宥而嵇康刑。屈原冤而文考溺。冉惡疾
而左喪明。胡其然哉。胡其然哉。伏惟明靈柳蔥松峭。山嶷
鶴孤。落落君子。行行魯儒。始者辭鷗西邁。希鵬北徂。高高
蟾桂。赫赫鴻都。和贄之學三泣。宋盧之俟一呼。而以氣直
志大。數奇道汙。大中季之。計車奔走。咸通際之。名路崎嶇。
於是涕唾聲華。毫簪笏。枕中罷競於名位。壺裏別窺於日
月。東尋玉籙。則龍虎嵯峩。南訪金沙。則羅浮突屼。北固風
清。西陵月明。蘭舟泊岸。金磬飛聲。塵埃謝傅之叔姪。夢寐
茅家之弟兄。古觀秋住。靈蹤日行。松下之齋宮肅肅。雲山
之醮火熒熒。罏然北癸。鼎化西庚。羽人傾蓋。府帥投誠。(說
浙西周)體范居陶。象端適衛。蓋婚嫁之須了。匪貨財之所繫。
愈高雲鶴之逍遙。益笑匏瓜之繫滯。何武江都。蕭牆禍儲。
羊腸莫守。蝸角旋孤。(說淮南高)蕭條陳蔡之圍。聖賢大困。惆悵
崑崙之火。玉石俄俱。綿邈吳山。蒼茫閩海。遽聲沉而響絕。
薦時移而歲改。絡秀愁積。孟光泣倍。山頭之鶴駕無覩。水
底之鯉書空待。宅相征輪。梁園洛濱。見徐甲之移主。知伯
陽之蛻身。海山失翠。烟樹亡春。滔竊惟早歲。忝拜清塵。蒙
以拾青相器。投漆相親。鑒羲之必晉朝名士。識陳平為漢
代英臣。爰將淑女。俾結嘉姻。十載不攀於桃李。兩誠空貫
於松筠。愚以感明靈之殊義。戴明靈之至仁。金重季布。枝
輕郄詵。逡巡東越。拖擲西秦。實期歸釣嚴灘。終棲鄭谷。戶
外山碧。樽中酒綠。將仰止於樂冰。冀參差於衛玉。豈意寂
寥音信。髣髴幽明。聖人之齊始卒。君子之一枯榮。天上之
鵲橋宜度。人間之鴛被須成。開簾鳥囀。迴轡蜩鳴。東牀則
黯黯愁色。南渭則哀哀哭聲。嗚呼哀哉。平生氣㮣。昔日忠
貞。龜齡易昧。駒隟斯驚。在物之理。豈人之情。愚輒疑道家
有形全氣全。兵解木解。考斯事矣。或其義也。不然者。胡埋
南祖之蛇。罔念北翁之馬。嗚呼哀哉。列塚開阡。重泉九原。
古之所制。今也斯存。伏惟明靈魏夫人遺蓮峯而取喻。葛
仙翁賸竹枝以為論。固以神遊蓬島。洞入桃源。然則不樹
松栢。罔詒子孫。是用葬喬山之冠劍。招湘浦之精魂。滕公
啟室。宋玉申言。曰楚山青兮淮波綠。劉鷄飛兮隨鷁覆。遺
蹤脫屣辭彼俗。楊柳霜多不堪矚。螺江淺兮甌山陰。繼昇
天兮徐董任。風為輪兮雨為轡。東歸來兮北追尋。陳桂席
兮奠椒漿。樹馬鬛兮開壽堂。千秋萬歲兮舊江鄉。魂歸來
兮山之陽。詞咽淚迸。猿悲鳥傷。東波送恨。西日沉光。雪耀
霜明而莫覩。芝焚蘭以空芳。孀妻捧奠。出女尸喪。嗣男而
杳杳江嶺。鄙子而明明肺腸。劍以求心而克許。樂以悲告
而寧忘。願明靈之冥感。鑒蘋藻於壺觴。嗚呼哀哉。
祭崔補闕(道融)
故右補闕博陵崔府君之靈。惟靈。大唐有進士科。無巖穴
詔。故鵠版之降。不易其人。元和之起也。則有陽諫議城。凜
凜清風。其不起也。則盧諫議仝。昭昭高道。一以權豪之忌。
空福道民。一以堯舜之世。但樂箕潁。其後陸君洿以忠勳
應召。惠君實以忠議赴徵。未委起草伏蒲。何如人也。洎博
陵崔君之生也。迥禀高奇。兼之文學。近則繼李飛之蛻隨
貢。遠則同毛義之志奉親。東浮謝公舊州。式避戈戟。遁於
仙巖濬谷。克業經綸。而以酒美肉羶。澤馨川媚。五辟三顧。
懸榻開樽。不辭小國之權。蓋切高堂之養。既而大君之思
夢說。四輔之急薦雄。繫三詔而就門。參七人而列職。仲舒
謁帝。必演春秋。呂望投竿。定為師傅。柰何龍蛇起陸。烏兔
無光。莫扶劉氏之宗祧。空泣袁安之涕泗。甌中越絕。養素
守蒙。賢王之結嘉姻。時議之期良輔。豈意皇天不祐。白日
無憑。消渴之亟茂陵。少微之入瑤桂。芝焚蘭。梁壞山頹。雖
人生之有定期。實士德之為不幸。嗚呼。閩中三月。烟光秀
絕。脂轄赴闕。鯤鳳嘈囋。其猶南浦魂斷。北梁涕咽。而況昨
日軒車。今朝塗芻。唱薤露以出門。飛粉旌而戒途。五離擇
日。九泉卜居。其在樵蘇。其在博沽。至於路行。尚皆悲吁。矧
其嶽嶽之曰男子。鏘鏘之號魯儒。識通龜策。握耀蛇珠。數
百篇有唐之詩。數千字中興之書。國風騷雅。王佐謀訏。沉
光之猶衝斗。垂翼之未搏扶。賫志歿地。其痛何如。雲物為
之無色。剛忍為之不愉。滔飲風永嘉。傾蓋無諸。多君於士
元廊廟。待我以叔度陂湖。交言既異。投分斯殊。方俟彈冠。
仰修程於霄漢。誰云執紼。悲落景於桑榆。豈鬼神之害良
善。而吉凶之昧賢愚。顏回先死。盜跖後殂。世之災眚。生之
毒痡。愴恨風燭。凄凉隙駒。肴匪豐俎。酒匪馨壺。歎松蒿而
永往。託蘋藻以聊舒。明靈有感。鑒而歆歟。己乎己乎。嚱嚱。
祭陳先輩(鼎)
維光化四年歲次辛酉正月二十七日。祭於東君之靈。閩
山秀氣。魯國清塵。天之授受。鍾我仁人。卓矣生世。學而立
身。衛玠則旁輝其舅。曾參則大孝於親。始者隨計歸越。上
書入秦。[:#AS-8A4C:⿰⺘亶]價而侯門傾動。呈功而鳳藻精新。咸通之年。九
霄也鷁路。乾符之際。萬仞也龍津。既而甌嶺經兵。蜀川迎
帝。匪無隨駕之懇。實切問安之計。肩負燋飯。志銷丹桂。雖
深藏豹之誠。難遏化鯤之勢。都堂昔日。困一千輩之交鋒。
大國中興。作第二人之登第。杏園醉後。華表歸時。往歲井
邑。茲辰羽儀。旋屬姑蘇積釁。勾踐興師。於是板輿避地。草
檄從知。百越之江光洶湧。四明之山翠參差。長鯨既剔。逸
足難羈。東別朱門。南還故里。一朝而奄至泣血。三載而蔑
聞見齒。仲由此後。千鍾之祿悠哉。毛義終身。一檄之榮已
矣。修程不顧。盛德逾馨。田園草綠。戶牖山青。與夔龍而抗
跡。追園綺而忘形。且期齊鶴算。壽陟龜齡。是何修短之期
莫測。吉凶之閾難扃。明神罔佑。大禍斯丁。士林慘怛。詞苑
伶俜。滔始自童年。至於壯歲。江鄉為竹馬之友。京輦作谷
鸎之會。三朝被刖。棲遲泣荊璞之艱。十上遭時。次第到瑤
蟾之內。誰言[:#AS-8BE1:●]忽。遽歎存亡。痛人琴之俱絕。緬膠漆以空
傷。嗚呼用新。平生德行。曩昔文章。近則孟浩然。雖人間不
仕。遠則卜子夏。乃地下為郎。誠以高科而貞退。固從陰隲
以舒張。逝水東流。踆烏西匿。昨辰而椒桂獻酬。今日而藻
蘋滴瀝。且彭祖之延永壽。亦至銷磨。而巨卿之哭故人。得
無悽惻。況乎東西多故。南北遙程。不得親隨薤露。送別松
塋。既闕殷勤而執紼。空將嗚咽以沾纓。謹以依稀蔬果。一
二精誠。願冥符於肹蠁。申永訣於幽明。
祭林先輩(用謙)
維光化三年歲次庚申十一月日。敬祭於林君執友之靈。
惟靈。夫渥洼之足。以千里之為程。已馳之而俄沮。嶰谷之
音。以六律之為府。既參之而忽泯。夫不永其終始。何痛如
之。嗚呼林君。得以言矣。君負相如之詞賦。慕郄氏之科名。
一紀秦城。千門禰剌。雖衆口大馨其鳳藻。人罕如焉。而三
春累困於鸎喬。數何奇也。然則女貞而十年必字。藥靈而
九轉須成。果契至公。克昇上第。既己東堂得意。南國言旋。
龍珠則動彩於握中。鴈字則增輝於天際。將冀盛清風於
吾道。豈期歎逝水於人生。屈原之難問者天。蔡澤之不知
者命。螺江烟景。方翻丁令之羽毛。駒隙光陰。俄啟曾參之
手足。誠壽天靡移於夙契。且鬼神何害於善人。禍福吉凶。
悠揚曖昧。淒涼物理。慘怛人情。今則壽域斯開。貞魂永蟄。
壠頭水咽。山上雲愁。鄧攸之繼世無兒。語畱身後。崔曙之
遺孤有女。詩在生前。雖盛衰之同休。亦存亡之至痛。滔京
關進退。硯席參差。幸忝先鳴。彌欣繼捷。未賀桂枝之入手。
忽從薤露以傷心。脩短有茲。吁嗟何極。靈輀戒路。丹旐飜
風。遠寓丹誠。聊陳薄奠。願垂冥感。鑒歆於斯。嗚呼哀哉。
祭右省李常侍(洵)
惟靈。金石呈姿。陂湖禀量。伊彼昭代。生乎德門。膺河清嶽
峻之期。[:#AS-8A4C:⿰⺘亶]賈虎荀龍之號。時稱最怒。(賈家三虎偉節最怒)家謂無雙。
月中則桂樹連枝。日下則鴛行接翼。故得隣家醜婦。競顰
西子之眉。洛下諸生。皆掩謝公之鼻。為大廷之領袖。定千
古之風流。既而魏闕飛塵。蜀都迎駕。雖則急賢於行在。而
志作賦於間居。畱連霅水之烟波。容與松江之歲月。其柰
珠以川媚。蘭於澤馨。從吳苑之琴樽。謺堯天之雨露。金臺
蒲省。驄馬螭頭。誠幾三顧以就門。猶作八元而在野。其後
七昇赴命。二妙對敭。天駟呈材。蛟龍得水。入鼇山而侍從。
登鳳閣以優游。名由實生。位以德舉。天子乃擢王襃為諫
議。昇孝若於貂璫。前彰潤色之功。後養燮調之業。旋以欃
槍未落。岐雍多端。忘越嶺之崎嶇。慕荊州而倚托。東閣之
畱連斯重。北轅之行邁方營。誰料彼穹者天。俄奪之魄。漳
濱一鬼。驟苦劉楨。殷氏兩楹。遽鍾夫子。山頹梁壞。璧碎芝
焚。雖人世之死生。實士林之摧沮。今以湖湘梗澀。伊洛迢
遙。北邙之路連天。松楸莫附。南巷之號至血。邱壠權儀。烟
雲慘澹於原頭。猿鳥悲涼於林際。滔曩從上國。獲戴殊私。
近慶外藩。薦承厚顧。每佇十旬之入拜。寧期二豎以來攻。
彭殤雖謂其同休。幽顯其如乎永隔。靈輀戒路。丹旐翻風。
昨辰而椒桂獻酬。今日而蘋蘩滴瀝。人生到此。天道何言。
雙淚空流。九泉無曙。東波嗚咽。西日蒼茫。輒寓茲誠。謹陳
薄奠。敢祈冥感。髣髴歆斯。
祭司勳孫郎中
惟靈。趙璧呈姿。隋珠禀價。為乎國器。生之德門。劉家則三
嘏揚芳。馬氏則五常[:#AS-8A4C:⿰⺘亶]美。故得數枝郄桂。交茂鴒原。一本
田荊。分輝鷄樹。理窟則曲臺得雋。寶人則華省垂名。由是
迥拔蘭宮。騰光水鏡。臺推二妙。日俟七昇。不幸岐雍多艱。
干戈未偃。補傾乏石。救濁非膠。爰攀鴈字於五湖。因展驥
程於百越。誰料皇天不佑。彌苶斯縈。遽折椿齡。俄隨薤露。
山頹梁壞。芝蘭焚。雖脩短之有定期。實簪紱之為至痛。今
則江湖梗澀。京洛迢遙。權卜靈岡。寓安壽域。川上之東波
嗚咽。雲間之西日慘悽。大夢莫迴。下泉長暮。滔早干輦轂。
歷踐軒牆。旋振羽於邱門。獲陪塵於阮巷。顏回短命。既恨
當年。溫氏冥裝。復從今日。人生若此。天道何言。涕淚空流。
幽明驟隔。嗚呼哀哉。輀車明發。丹旐晨飛。輒憑蘋藻以寓
誠。用薦塗芻於永訣。願垂冥感。髣髴鑒歆。嗚呼哀哉。
祭宋員外
故軍倅觀察推官檢校主客員外郎廣平宋君希邈之靈
曰。惟靈。物有盛則有衰。人有生則有死。古今不易之數。毫
髮無差之理。然則厥壽苟百。壽終則滅。厥身苟修。身歿名
畱。是以顏子夭而其言不朽。原壤老而於道何求。吁嗟希
邈。藹然清休。蘭杜敗而終馥。松栢折而終秋。德水千尋。人
材八尺。夐雲鶴於風裁。濊陂湖於胸臆。既而臺築黃金。禮
先白璧。為席上之至珍。運幕中之婉畫。洛水波清。泉山翠
橫。優游五府。輝映雙旌。兩地之隆崇物望。一方之煦嫗人
情。繇是入曳珠履。出居武城。尊俎克彰於令譽。絃歌迴振
於嘉聲。才業大聞。君恩薦至。爰從寺以寵陟。旋慶蘭宮
之澤被。丹鳳飛詔。銀魚受賜。雖棠陰蓋地。能資樹德以行
春。而醴酒謺觴。終以持盈而戒意。九仙樹碧。八座塘深。駐
清源則一府延頸。赴無諸則一郡沾襟。嗚呼希邈。持何道
致人如斯之欽。豈非秉仁義忠孝以行己。無是非毀譽以
萌心者哉。柰何晉公二豎。漳濱一鬼。惡去藥石之內。樂入
膏盲之裏。冉耕惡疾以相攻。長卿消渴而不止。艾烟百穴。
藜杖二年。禍被三彭之所迫。靈非九轉以寧痊。嗚呼哀哉。
石火風燭。驚波逝水。誠脩短之無改矣。柰痛傷之有等焉。
芝焚桂。璧碎珠捐。至於行路。孰不涕漣。愚一揖清塵。偏容
瑣質。初憐淡以如水。後乃投而若漆。十年之寒暑無變。三
益之金蘭愈密。洎夫秦城駐跡。儉府叨招。竊惟上榻。幸忝
同僚。南貳隼旟。雖寄懷而稠謺。北依龍節。終積戀以迢遙。
沙岸迎歡。津樓送別。且言不日之後會。誰料終天之永訣。
人生夢幻。夫復何言。世路存亡。難勝痛咽。嗚呼哀哉。昨日
而牋函寓意。今朝而蘋藻興詞。駒隙之光陰如此。龜臺之
學習何斯。幽明驟隔。音信無期。加以道路脩阻。弓旌縶維。
慟哭寢門而莫逮。呌號穹碧以奚為。聊馳一奠之椒桂。用
敘千秋之別離。噫嚱噫嚱。已而已而。
祭錢塘秦國太夫人(代閩王)
維天復二年歲次壬戌。敬祭於故秦國太夫人之靈。夫生
帝王則若文母。方鍾至聖。生人臣則若陶母。方降大賢。信
夫韜昴宿之耀於胸襟。掬嵩山之氣為懷抱。豈容易哉。伏
惟明靈天資婦道。神授母儀。金石不足喻其貞明。芝蘭不
足表其芬馥。訓逾孟織。智邁謝圍。顏氏子則提育聖人。曹
大家則師資諸女。既作閨門之上瑞。乃生英傑於皇家。立
曠代之鴻勳。擁兩藩之龍節。食則萬錢調膳。祿則三世及
親。見綵衣則衣錦之姿。見冰鯉則和羹之味。騰輝女史。興
詠國風。推於古今。實無倫比。乃由懿德。致此大榮。嗚呼。靈
藥難求。流光易謝。本冀霜松而永壽。忽驚風燭以斯零。竟
成舉世之悲傷。空切至誠之號慕。審知幸攀令嗣。獲忝親
隣。論交既契於金蘭。抹泣乃同於親屬。輒陳薄奠。用表悲
誠。敢冀明靈。依稀歆鑒。
祭南海南平王(代閩王)
故南平王之靈。惟靈。五羊奧區。番禺巨壤。漢為列郡。唐作
雄藩。總百蠻五嶺之殷。有出將入相之盛。是故地啟嘉數。
天生大賢。濬六韜三略之才謀。韞五袴二天之政術。俾其
於家受詔。衣錦[:#AS-FE78:●]
[:#AS-FBED:●]馬牙。控二十四州之繁
難。當二十八齒之美茂。光揚千古。冠絕一時。鍾其明靈。其
昭昭矣。至若恢張霸業。揚清波。臺陟九層。靡慚郭隗。劍提
三尺。授自呂虔。爰持副貳之雄姿。遂領節旄之重寄。由是
澤施甘露。令肅秋霜。掀文房武庫以連雲。騰逸氣英風而
偃草。上榻則阮瑀。下賢則左車。從善則軾閭。宣威則斷案。
故得越伏波之銅柱。獻而來。感鄂公之鐵鞭。呈祥以見。火
山改色。珠浦生光。無煩處默之酌泉。大鄙趙陀之累土。然
後鳴鐘出入。調鼎昇聞。致交趾之封疆。歸石門之教化。九
遷渥澤。克居浴鳳之池。雙立節旄。遠過跕鳶之水。雖士鮪
列弟兄三地。山簡兼荊湘四州。語未同年。事推曠世。嗚呼。
是何才德之若彼。功業之如此。而彼穹者天。不壽其齒。畢
雲龍之契會。與龜鶴而等倫。矧天子方欲使降皇華。恩宣
金冊。表裏東周之盛。旌崇南越之隆。胡二豎之亟攻。竟三
醫之莫救。泰山頹壞。俄興孔氏之歌。漢水淒涼。遽罷羊公
之市。實國家之不幸。實藩鎮之不幸。某早塵興國。旋忝睦
鄰。雖瓊樹之未親。若銅盤之已接。方定金蘭之至分。豈期
幽顯之驟殊。況以幸結良姻。累交專介。幕下崔員外。昨馳
禮幣。嘗詣門
牆。爰蒙執手之懽。宏敘親仁之旨。今則遽悲存歿。益歎彭
殤。故將薦舉征塵。躬申薄奠。九泉注望。於歎逝以難勝。五
月指期。表同盟之必至。嗚呼哀哉。曩馳羔鴈。今遣蘋蘩。伊
人事之有茲。顧痛傷而何極。然則荀龍賈虎。大馮小馮。雖
嗟松壠之長歸。終慶荊枝而繼茂。永言歡好。寧怠初終。幸
明靈之一臨。鑒此丹赤。嗚呼哀哉。
