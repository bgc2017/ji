欽定全唐文卷一百九十
楊炯(一)
炯。華陰人。舉神童。授校書郎。為崇文館學士。俄遷詹事司
直。武后時坐從祖弟神讓犯逆左轉梓州司法參軍。秩滿。
授盈川令。卒。中宗以舊僚追贈著作郎。
渾天賦(幷序)
顯慶五年。炯時年十一。待制宏文館。上元三年。始以應制
舉補校書郎。朝夕靈臺之下。備見銅渾之象。尋返初服。臥
病邱園。二十年而一徙官。斯亦拙之效也。代之言天體者。
未知渾蓋孰是。代之言天命者。以為禍福由人。故作渾天
賦以辯之。其辭曰。
客有為宣夜之學者。喟然而言曰。旁望萬里之橫山。而皆
青翠。俯察千仞之深谷。而皆黝黑。蒼蒼在上。非其正色。遠
而望之。無所至極。日月載於元氣。所以或中而或昃。星辰
浮於太空。所以有行而有息。故知天常安而不動。地極深
而不測。可以為觀象之準繩。可以作談天之楷式。有稱周
髀之術者。囅然而笑曰。陽動而陰靜。天迴而地游。天如倚
蓋。地若浮舟。出於卯入於酉而生晝夜。交於奎合於角而
有春秋。天則西北既傾。而三光北轉。地則東南不足。而萬
水東流。比於圓首。前臨胸者。後不能覆背。方於執炬。南稱
明者。北可以言幽。此天與而不取。惡遑遑而更求。太史公
有睟其容。乃盱衡而告曰。楚既失之。齊亦未為得也。言宣
夜者。星辰不可以闊狹有常。言蓋天者。漏刻不可以春秋
各半。周三徑一。遠近乖於辰極。東井南箕。曲直殊於河漢。
明入於地。葛稚川所以有辭。日應於天。桓君山由其發難。
假蘇秦之不死。既莫知其為說。儻隸首之重生。亦不能成
其算也。二客嘗亦知渾天之事與。請為左右揚搉而陳之。
原夫杳杳冥冥。天地之精。混混沌沌。陰陽之本。何太虛之
無礙。俾造化之多端。南溟玉室之宮。爰皇是宅。西極金臺
之鎮。上帝攸安。地則方如棋局。天則圓如彈丸。天之運也。
一北而物生。一南而物死。地之平也。景短而多暑。景長而
多寒。太陰當日之衝也。成其薄蝕。衆星傅月之光也。因其
波瀾。乾坤闔闢。天地成矣。動靜有常。陰陽行矣。方以類聚。
物以㣥分。吉凶生矣。在天成象。在地成形。變化見矣。部之
以三門。張之以八紀。其周天也。三百六十五度。其去地也。
九萬一千餘里。日居而月諸。天行而地止。載之以氣。浮之
以水。生之育之。長之畜之。亭之毒之。蓋之覆之。天聰明也。
聖人得之。天垂象也。聖人則之。其道也。不言而信。其神也。
不怒而威。驗之以衡軸。考之以樞機。三十五官為㣥生之
繫命。一十二次當下土之封畿。中衡外衡。每不召而自至。
黃道赤道。亦殊塗而同歸。表裏見伏。聖人於是乎發揮。分
至啟閉。聖人於是乎範圍。可以窮理而盡性。可以極深而
研幾。天有北斗。杓攜龍角。魁枕參首。天有北辰。衆星環拱。
天帝威神。尊之以耀魄。配之以勾陳。有四輔之上相。有三
公之近臣。華蓋巖巖。俯臨於帝座。離宮奕奕。旁絕於天津。
列長垣之百堵。啟閶闔之重闉。文昌拜於大將。大理囚於
貴人。泰階平而君臣穆。招搖指而天下春。東宮則析木之
津。壽星之野。箕為傲客。房為駟馬。天王對於攝提。皇極臨
於宦者。左角右角。兩曜之所巡行。陰間陽間。五星之所次
舍。後宮掌於燕息。太子承於冡社。宗人宗正。內外惇敘於
邦家。市樓巿垣。貨殖畢陳於天下。北宮則靈龜潛匿。螣蛇
伏藏。瓠瓜宛然而獨處。織女終朝而七襄。登漸臺而顧步。
御輦道而徜徉。聞雷霆之隱隱。聽枹鼓之硠硠。南斗主爵
祿。東壁主文章。須女主布帛。牽牛主關梁。羽林之軍所以
除暴亂。壘壁之陣所以備非常。西宮則天潢咸池。五車三
柱。奎為封豕。參為白虎。胃為天倉。婁為衆聚。旄頭之北。宰
制其邊陲。天畢之陰。蓄洩其雲雨。大陵積尸之肅殺。參旗
九斿之部伍。樵蘇之地。出入於園苑。萬億之貲。填積於倉
庾。南宮則黃龍賦象。朱鳥成形。五帝之座。三光之庭。傷成
於鉞。誅成於鑕。福成於井。德成於衡。執法者。廷尉之曹。大
夫之象。少微者。儲君之位。處士之星。天弧直而狼顧。軍巿
曉而鷄鳴。三川之交。鶉火通其耀。七澤之國。翼軫㝢其精。
南河北河。象闕於是乎增峻。左轄右轄。邊荒於是乎自寧。
乃有金之散氣。水之精液。法渭水之橫橋。像昆池之刻石。
歲時占其水旱。滄溟應其潮汐。織女之室。漢家之使可尋。
飲牛之津。海上之人易覿。日也者。衆陽之長。人君之尊。天
鷄曉唱。靈烏晝踆。扶桑臨於大海。若木照於崑崙。太平太
蒙。所以司其出入。南至北至。所以節其寒溫。龍山銜燭。不
能議其光景。夸父棄策。無以方其駿奔。月也者。㣥陰之紀。
上天之使。異姓之王。后之事。方諸對而明水洽。重暈匝而
邊風駛。裁盈蚌蛤。則虜騎先侵。適鬭麒麟。則暗虎潛值。五
星者。木為重華。火為熒惑。鎮居戊巳。斯為土德。太白土
西。辰星主北。俯察人事。仰觀天則。比參右肩之黃。如奎大
星之黑。五材所以致用。七政於焉不忒。同舍而有四方。分
天而利中國。赤角犯我城。黃角地之爭。五星同色。天下偃
兵。趨前舍為盈。退後舍為縮。盈則侯王不寧。縮則軍旅不
復。或向而或背。或遲而或速。金火犯之而甚憂。歲鎮居之
而有福。觀衆星之部署。歷七耀而驅馳。定天下之文。所以
通其變。見天下之賾。所以象其宜。然後播之以風雨。威之
以霜霰。或吐霧而蒸雲。或擊雷而鞭電。一旬而太平感。膚
寸而天下徧。白日為之晝昏。恒星為之不見。爾乃重明合
璧。五緯連珠。青氣夜朗。黃雲晝扶。握天鏡。授河圖。若曰賜
之以福。此明王聖帝之休符。至如怪雲祅氛。冬雷夏雪。日
暈長虹。星流伏鼈。陰有餘而地動。陽不足而天裂。若曰懼
之以災。此昏主亂君之妖孽。昔者顓頊之命重黎。司天而
司地。陶唐之分仲叔。宅西而宅東。其後宋有子韋。鄭有裨
竈。魏有石氏。齊有甘公。唐都之推星。王朔之候氣。周文之
視日。吳範之占風。有以見天地之情狀。識陰陽之變通。詩
云謂天蓋高。語云惟天為大。至高而無上。至大而無外。四
時行焉。萬物生焉。㣥神莫尊於上帝。法象莫大於皇天。靈
心不測。神理難詮。日何為兮右轉。天何為兮左旋。盤古何
神兮立天地。巨靈何聖兮造山川。螟何細兮師曠清耳而
不聞。離婁拭目而無見。鵬何壯兮搏扶搖而翔九萬。運海
水而擊三千。龜與蛇兮異其短長之質。椿與菌兮殊其大
小之年。鐘何鳴兮應霜氣。劒何伏兮動星[:#AS-8850:⿰足⿸厂⿱田坴]。列子何方兮
御風而有待。師門何術兮驗火而登仙。魯陽揮戈兮轉於
西日。陶侃折翼兮登乎上元。女何冤兮化精衞。帝何恥兮
為杜鵑。爭疆理者有零陵之石。聞絃歌者有蓋山之泉。若
怪神之不語。夫何述於此篇。以天乙之武也。焦土而爛石。
以唐堯之德也。襄陵而懷山。以顏回之仁也。貧居於陋巷。
以孔子之聖也。情希乎執鞭。馮唐入於郎署也。兩君而未
識。揚雄在於天祿也。三代而不遷。桓譚思周於圖讖也。忽
焉不樂。張衡術窮於天地也。退而歸田。我無為而人自化。
吾不知其所以然而然。
浮漚賦
在霖霪之可翫。惟浮漚而已矣。况曲澗兮增波。復坳塘兮
漲水。霤滴瀝兮行注。階潺湲而浪起。寸步百川。咫尺千里。
於是乍明乍滅。時行時止。排雨足而分規。擘波心而對峙。
輕盈徘徊。容與庭隈。狀若初蓮出浦。映清波而未開。又似
繁星落曙。耿斜漢而將迴。合散消息。安有常則。[:#AS-8BE1:●]來忽往。
不可為象。雨密稠生。風牽亂上。若乃空濛采褰。浩汗浮天。
流平舊沼。派溢新泉。分容對出。吐映均鮮。觸流萍而欲散。
礙浮芥而還連。光凌虛而半動。影倒水而分圓。始參差而
別趣。終宛轉以同沿。歷亂踟蹰。漂沸縈紆。細而察之。若美
人臨鏡開寶靨。大而望也。若馮夷剖蚌列明珠。逐風波而
澹蕩。乃變化而須臾。跡均顯晦。妙合虛無。同至人之體道。
亦隨時而不拘。夫其得坁則止。乘風則逝。處上下而無窮。
任推移而不繫。似君子之從容。常卷舒而不滯。故其在陽
則隱。在陰則出。泄泄悠悠。匪徐匪疾。因自然以見體。託行
潦以凝質。類達人之修身。故不欺於暗室。蕩薄畎澮。鼓舞
洲渚。其生兮若浮。其居兮若旅。雲消雨霽。寂無處所。惟斯
物之靡依。獨含情而應機。暫假有而示潔。終淪空而匿輝。
苟無心以自累。夫何適而有違。
臥讀書架賦
儒有傳經在乎致遠。力學在乎請益。士安號於書淫。元凱
稱於傳癖。高眠孰可。詎貽邊子之嘲。甘寢則那。寧恥宰予
之責。伊國工而嘗巧。度山林以為格。既有奉於詩書。故無
違於枕席。朴斵初成。因夫美名。兩足山立。雙鈎月生。從繩
運斤。義且得於方正。量枘製鑿。術乃取於縱橫。功因期於
學殖。業可究於經明。不勞於手。無費於目。開卷則氣雜香
芸。掛編則色聯翠竹。風清夜淺。每待蘧蘧之覺。日永春深。
常偶便便之腹。股因茲而罷刺。膺由是而無伏。庶思覃於
下幃。豈遽留而更讀。其利何如。其樂只且。巾遂掛於簾幌。
履誰曳於階除。每偶草元之字。不親非聖之書。比角枕而
嗟若。匹瑤琴而病諸。爾其臨窗有風。閉戶多雪。自得陶潛
之興。仍秉袁安之節。既幽獨而多閒。遂憑茲而徧閱。讀易
則期於索隱。習禮則防於志悅。倘叔夜之神交。固周公之
夢絕。其始也一木所為。其用也萬卷可披。墨沼之前。謂江
帆之乍至。書林之下。若雲翼之新垂。動靜隨於語默。出處
任於輓推。必欲事於所事。實斯焉而取斯。因謂之曰。爾有
卷兮爾有舒。為道可以集虛。爾有方兮爾有直。為行可以
立德。濟筆海兮爾為舟航。騁文囿兮爾為羽翼。故吾不知
夫不可。聊逍遙以宴息。
盂蘭盆賦
粵大周如意元年秋七月。聖神皇帝御洛城南門。會十方
賢衆。蓋天子之孝也。渾元告秋。羲和奏曉。太陰望兮圓魄
皎。閶闔開兮涼風嫋。四海澄兮百川皛。陰陽肅兮天地窅。
掃離宮。清重閤。設皇邸。張翠幕。鸞飛鳳翔。睒晹倏爍。雲舒
霞布。翕赫曶霍。陳法供。飾盂蘭。壯神功之妙物。何造化之
多端。青蓮吐而非夏。赬果搖而不寒。銅鐵銀錫。璆琳琅玕。
映以甘泉之玉樹。冠以承露之金盤。憲章三極。儀形萬類。
上寥廓兮法天。下安貞兮象地。殫怪力。窮神異。少君王子。
掣曳兮若來。玉女瑤姬。翩躚兮必至。鳴鷫鸘與鸑鷟。舞鵾
雞與翡翠。毒龍拏兮赫然。狂象奔兮沈醉。怖魍魎。潛魑魅。
離婁明目。不足見其精微。匠石洗心。不足徵其奧秘。繽繽
紛紛。氤氤氳氳。五色成文若榮光。休氣發彩於重雲。蒨蒨
粲粲。煥煥爛爛。三光壯觀若合璧。連珠耿耀於長漢。夫其
遠也。天台傑起。繞之以赤霞。夫其近也。削成孤峙。覆之以
蓮花。晃兮瑤臺之帝室。赩兮金闕之仙家。其高也。上諸天
於大梵。其廣也。遍法界於恒沙。上可以薦元符於七廟。下
可以納㣥動於三車者也。於是乎騰聲名。列部伍。前朱雀。
後元武。左蒼龍。右白虎。環衞匝。羽林周。雷鼓八面。龍旂九
斿。星戈耀日。霜戟含秋。三公以位。百寮乃入。鳴佩鏘鏘。高
冠岌岌。規矩中。威容翕。無族談。無錯立。若乃山中禪定。樹
下經行。菩薩之權現。如來之化生。莫不汪洋在列。歡喜充
庭。天人儼而同會。龍象寂而無聲。聖神皇帝乃冠通天。佩
玉璽冕旒垂目。紞纊塞耳。前後正臣。左右直史。身為法度。
聲為宮徵。穆穆然南面以觀矣。八枝初會。四影高懸。上妙
之座。取於燈王之國。大悲之飯。出於香積之天。隨藍寶味。
舍衞金錢。麵為山兮酪為沼。花作雨兮香作烟。明因不測。
大福無邊。鏗九韶。撞六律。歌千人。舞八佾。孤竹之管。雲和
之瑟。麒麟在郊。鳳凰蔽日。天神下降。地祇咸出。於是乎上
公列卿。大夫學士。再拜稽首而言曰。聖人之德。無以加於
孝乎。散元氣。運洪鑪。斷鼇足。受龍圖。定天寶。建皇都。至如
立宗廟。平圭臬。繡栭文楣。山楶藻梲。昭穆敘。樽罍設。以覲
嚴祖之耿光。以揚先皇之大烈。孝之始也。考辰耀。制明堂。
廣四脩一。上圓下方。布時令。合烝嘗。配天而祀文考。配地
而祀高皇。孝之中也。宣大乘。昭㣥聖。光祖考。登靈慶。發深
心。展誠敬。刑於四海。加於百姓。孝之終也。夫孝始於顯親。
中於禮神。終於法輪。武盡美矣。周命惟新。聖神皇帝於是
乎唯寂唯靜。無營無欲。壽命如天。德音如玉。任賢相。惇風
俗。遠佞人。措刑獄。省遊宴。披圖籙。捐珠璣。寶菽粟。罷官之
無事。恤人之不足。鼓天地之化淳。作皇王之軌躅。太陽夕。
乘輿歸。下端闈。入紫微。
幽蘭賦
惟幽蘭之芳草。稟天地之純精。抱青紫之奇色。挺龍虎之
嘉名。不起林而獨秀。必固本而叢生。爾乃丰茸十步。綿連
九畹。莖受露而將低。香從風而自遠。當此之時。叢蘭正滋。
美庭闈之孝子。循南陔而采之。楚襄王蘭臺之宮。零落無
叢。漢武帝猗蘭之殿。荒涼幾變。聞昔日之芳菲。恨今人之
不見。至若桃花水上。佩蘭若而續魂。竹箭山陰。坐蘭亭而
開宴。江南則蘭澤為洲。東海則蘭陵為縣。隰有蘭兮蘭有
枝。贈遠別兮交新知。氣如蘭兮長不改。心若蘭兮終不移。
及夫東山月出。西軒日晚。授燕女於春闈。降陳王於秋坂。
乃有送客金谷。林塘坐曛。鶴琴未罷。龍劒將分。蘭缸熠耀。
蘭麝氛氳。舞袖迴雪。歌聲遏雲。度清夜之未艾。酌蘭英以
奉君。若夫靈均放逐。離㣥散侶。亂鄢郢之南都。下瀟湘之
北渚。步遲遲而適越。心欝欝而懷楚。徒眷戀於君王。歛精
神於帝女。汀洲兮極目。芳菲兮襲予。思公子兮不言。結芳
蘭兮延佇。借如君章有德。通神感靈。縣車舊館。請老山庭。
白露下而警鶴。秋風高而亂螢。循階除而下望。見秋蘭之
青青。重曰。若有人兮山之阿。紉秋蘭兮歲月多。思握之兮
猶未得。空佩之兮欲如何。乃抽琴操為幽蘭之歌。歌曰。幽
蘭生矣。於彼朝陽。含雨露之津潤。吸日月之休光。美人愁
思兮採芙蓉於南浦。公子忘憂兮樹萱草於北堂。雖處幽
林與窮谷。不以無人而不芳。趙元淑聞而嘆曰。昔聞蘭葉
據龍圖。復道蘭林引鳳雛。鴻歸燕去紫莖歇。露往霜來綠
葉枯。悲秋風之一敗。與蒿草而為芻。
青苔賦
粵若稽古聖皇。重暉日光。開博望之苑。闢思賢之堂。華館
三襲。琱軒四下。地則經省而書坊。人則後車而先馬。相彼
草木兮。或有足言者。吁嗟青苔。今可得而聞也。借如靈山
偃蹇。巨壁崔嵬。畫千峰而錦照。圖萬壑而霞開。王孫逝兮
山之隈。披薜荔兮踐莓苔。悵容與兮徘徊。一去千年兮時
不復來。至若圓潭寫鏡。方流聚玉。苔何水而不清。水何苔
而不綠。漁父遊兮漢川曲。歌滄浪兮濯吾足。桂舟橫兮蘭
枻觸。浦漵邅迴兮心斷續。別有崇臺廣廈。粉壁椒塗。梁木
蘭兮椽玳瑁。草離合兮樹珊瑚。白露下。蒼苔蕪。暗瑤砌。[:#AS-8DBB:⿰⺡⿱止⿰]
瓊鋪。有美人兮向隅。應閉門兮踟蹰。心震蕩兮意不愉。顏
如玉兮淚如珠。請循其本也。見商羊兮鼓舞。召風伯兮電
赴。占顧兔兮離畢星。雷闐闐兮雨冥冥。浩兮蕩兮見潢汙
之滿庭。倏兮忽兮視苔蘚之青青。爾其為狀也。羃歷綿密。
浸淫布濩。斑駁兮長廊。夤緣兮古樹。肅兮若遠山之松柏。
汎兮若平郊之煙霧。春淡蕩兮景物華。承芳卉兮藉落花。
歲崢嶸兮日云暮。迫寒霜兮犯危露。觸類而長。其生也蕃。
莫不文階兮鏤瓦。碧地兮青垣。別生分類。西京南越。則烏
韭兮綠錢。金苔兮石髮。苔之為物也賤。苔之為德也深。夫
其為讓也。每違燥而居濕。其為謙也。常背陽而即陰。重扄
祕宇兮不以為顯。幽山窮水兮不以為沈。有達人卷舒之
意。君子行藏之心。唯天地之大德。匪予情之所任。
庭菊賦(幷序)
庭菊。美貞芳也。天子幸於東都。皇儲監守於武德之殿。以
門下內省為左春坊。今庶子裴公所居。即黃門侍郎之廳
事也。其庭有菊焉。中令薛公。昔拜瑣闥。此焉遊處。今兼左
庶子。止於東廳。甍宇連接。洞門相向。每罷朝之後。未嘗不
遊於斯。詠於斯。覽叢菊於斯。歎其君子之德。命學士為之
賦。是日也。薛凱以親賢為洗馬。田巖以幽貞為學士。高元
思張師德以至孝託後車。顏強學沈尊行以博聞兼侍讀。
周琮李憲王祖英曹叔文以儒術進。崔融徐彥伯劉知幾
石抱忠以文章顯。德行則許子豐。耆舊則權無二。駱縯則
詁訓之前識。張相則老莊之後興。並承高命。咸窮體物。小
子託於吹竽之末。敢闕其詞哉。遂作賦云。
日之貞矣。於彼重陽。菊之榮矣。於彼華坊。含天地之精氣。
吸日月之淳光。雲布霧合。箕舒翼張。鬱兮蔓衍。郁兮芬芳。
珉枝金萼。翠葉紅芒。其在夕也。言庭燎之皙皙。其向晨也。
謂明星之煌煌。爾其萬里年華。九州春色。花的皪兮如錦。
草連綿兮似織。當此時也。和其光。同其塵。應春光而早植。
及夫秋星下照。金氣上騰。風蕭蕭兮瑟瑟。霜刺刺兮稜稜。
當此時也。弱其志。強其骨。獨歲寒而晚登。雨還風去。天長
地久。純黃象於后土。故採桑而菊衣。輕體御於神仙。故登
山而菊酒。文賓採之而羽化。康公服之而不朽。東極於是
長生。南陽以之眉壽。胡太尉之允誠。光輔漢庭。萬幾理。三
階平。及暮年華髮垂肩。秋菊落英。蠲邪滌瘵。於焉永貞。鍾
太傅之家聲。彝倫魏室。道合鹽梅。功成輔弻。降文星之命。
修彭祖之術。保性和神。此焉終吉。君章請老。歲久懸車。秋
風生兮北園夕。白露濕兮前階虛。佇閒庭之曠邈。對涼菊
之扶疎。人生行樂。孰知其餘。淵明解印。退歸田野。山鬱律
兮萬里。天蒼莽兮四下。憑南軒以長嘯。出東籬而盈把。歸
去來兮何為者。若此窈窕重闈。亘青瑣兮接黃扉。深沈大
壯。通肅成兮連博望。乃有鄉貴族。薛縣名家。共汾河之鼎
氣。同庶子之春華。朝游夕處。徘徊顧慕。歎搖落於三秋。委
貞芳於十步。伊纖莖之菲薄。荷君子之恩遇。不羨池水之
芙蓉。願比瑤山之桂樹。歲如何其歲已秋。叢菊芳兮庭之
幽。君子至止。悵容與而淹留。歲如何其歲將逝。叢菊芳兮
庭之際。君子至止。聊從容以卒歲。
老人星賦
赫赫宗周。皇天降休。麗哉神聖。皇天降命。開綱布網。發號
施令。河出圖兮五雲集。天垂象兮三光映。南極之庭。老人
之星。煜煜爚爚。煌煌熒熒。秋分之旦見乎丙。春分之夕入
乎丁。配神山之呼萬歲。符德水之兆千齡。晃如金粟。粲若
銀燭。比秋草之一螢。狀荊山之片玉。渾渾熊熊。懸紫貝於
河宮。奕奕暐暐。曜明珠於漢水。其光也如丹。其大也如李。
稽元命之攸述。按星經之所紀。見則化平主昌。明則天下
多士。經始靈臺。嵳峩崔嵬。星則唐都講藝。氣則王朔呈材。
晝觀雲物。夜察昭回。覩南郊之炳燿。欣北極之康哉。三公
輔弻。庶官文武。獻仙壽兮祝堯。奏昌言兮拜禹。瞻太霄而
踊躍。伏前庭而俯僂。萬人於是和歌。百獸於焉率舞。穆穆
神皇。受天之祥。邈矣台州之北。窅然汾水之陽。貞明也者。
日月同光。貞觀也者。天地為常。有混成之獨立。運元氣之
茫茫。若夫大虹流渚。金天當宁。大電繞樞。軒轅受圖。殷馗
則黃星見楚。雷煥則紫氣臨吳。青方半月。東井聯珠。辰極
之齊七政。泰階之平六符。雖前皇之盛德。又何以加於此
乎。至若甘露溢。醴泉出。蓂莢生。嘉禾實。鳳凰丹彩。騶虞白
質。南海無波。東風入律。比夫皇穹之錫壽。何足以談其萬
一。聖上猶復招列仙。擇㣥賢。日慎一日。元之又元。兵戈不
起。至德承天。臣炯作頌。皇家萬年。
為劉少傅等謝勅書慰勞表
臣某等言。司馬郎中王知敬至。伏奉今月日手詔。璿璣下
照。覩天象之三光。玉檢前開。見河洛之八卦。發揮圭璧。感
召風雲。不知手之舞之。足之蹈之者也。臣等稽之天地。明
山闢長男之宮。步之日星。樂府奏重光之曲。三王所以立
教者。天子為先。萬國所以稱貞者。元良是寄。伏惟天皇御
中。道踐平階。對揚文武之休命。紹述古先之大業。洛京朝
巿。義協於省方。秦地山河。事資於監守。皇太子一物三善。
四方繼明。孝以承親。顯於直城之路。明以照下。驗於長壽
之街。虔奉絲綸。躬親政事。德刑詳矣。既遠安而邇肅。博愛
先之。亦塗歌而里詠。固以禮成恭敬。道洽溫文。知寶歷之
無疆。信蒼生之幸甚。臣等竊循愚蔽。謬荷恩私。或位聯輔
弻。職在台衡。希少陽之末光。自韜螢火。洽重海之餘潤。已
息牛涔。不謂殊獎曲覃。真文俯及。載之眉首。奉以周旋。聽
葛天氏之歌。方慚此慶。聞有虞氏之石。未均斯喜。但知懷
璧之罪。不可越鄉。豈敢貪天之功。以為已力。傾誠每積。候
朱鳥於南宮。拜德無因。限蒼龍於左闕。臣無任云云。
公卿以下冕服議
古者太昊庖犧氏。仰以觀象。俯以察法。造書契而文籍生。
次有黃帝軒轅氏。長而敦敏。成而聰明。垂衣裳而天下理。
其後數遷五德。君非一姓。體國經野。建邦設都。文質所以
再而復。正朔所以三而改。夫改正朔者。謂夏后氏建寅。殷
人建丑。周人建子。至於以日繫月。以月繫時。以時繫年。此
則三王相襲之道也。夫易服色者。謂夏后氏尚黑。殷人尚
白。周人尚赤。至於山龍華蟲宗彝。藻火粉米黼黻。此又百
代可知之道也。今蘇知機表奏請立節文改章服。奉付禮
官學士詳定是非者。謹按虞書曰。予欲觀古人之象。日月
星辰。山龍華蟲。作會宗彝。藻火粉米。黼黻絺繡。由此言之。
則其所從來者尚矣。夫日月星辰者。象聖王光照下土也。
山者布散雲雨。象聖王澤霑下人也。龍者變化無方。象聖
王應時布教也。華蟲者雉也。身被五彩。象聖王體兼文明
也。宗彝者虎蜼也。以剛猛制物。象聖王神武定亂也。藻者
逐水上下。象聖王隨代而應也。火者陶冶烹餁。象聖王至
德日新也。粉米者人恃以生。象聖王為物之所賴也。黼者
能斷割。象聖王臨事能決也。黻者兩已相背。象君臣可否
相濟也。逮有周氏。乃以日月星辰為旌旗之飾。又登龍於
山。登火於宗彝。尊神明也。於是乎制袞冕。以祀先王也。九
章者法陽數也。以龍為首。章袞者卷也。龍德神異。應變潛
見。表聖王深識遠知。卷舒神化也。又制鷩冕。以祭先公也。
鷩者雉也。有耿介之志。表公有賢才。能守耿介之節也。又
制毳冕。以祭四望也。四望者岳瀆之神也。虎蜼者山林所
生。明其象也。又制絺冕。以祭社稷也。社稷者土穀之神也。
粉米由之而成。象其功也。又制元冕。以祭㣥小祀也。百神
異形。難可遍擬。但取黻之相背。昭異名也。夫以周公之多
才也。故治定制禮。功成作樂。夫以孔宣之將聖也。故行夏
之時。服周之冕。先王之法服。乃此之自出矣。天下之服。能
事又於是乎畢矣。今知機表狀請制大明冕十二章。乘輿
服之者。謹按日月星辰者。已施於旌旗矣。龍山火米者。又
不踰於古矣。而云麟鳳有四靈之名。元龜有負圖之應。雲
有紀官之號。水有盛德之祥。此蓋別表休徵。終是無所比
象。然則皇王受命。天地興符。仰觀則璧合珠連。俯察則銀
黃玉紫。盡南宮之粉墨。不足寫其行狀。罄東觀之鉛黃。無
以紀其名實。固不可畢施於法服也。雲也者。從龍之氣也。
水也者。藻之自生也。又不假別為章目也。此蓋不經之甚
也。又鸞冕八章。三公服之者。鸞者太平之瑞也。非三公之
德也。鷹鸇者鷙鳥也。適可以辨刑曹之職也。熊羆者猛獸
也。適可以旌武臣之力也。又稱藻為水草。而無法象。引張
衡賦云。蔕倒茄於藻井。被紅葩之狎獵。謂為蓮華。取其文
彩者。夫茄者蓮也。藻者飾也。蓋以蓮飾井。非謂藻為蓮。若
以蓮代藻。變古從今。既不知草木之名。亦未達文章之意。
此又不經之甚也。又毳冕六章。三品服之者。按此王者祀
四望服之名也。今三品乃得同王之毳冕。而三公不得同
王之袞名。豈惟顛倒衣裳。抑亦自相矛盾。此又不經之甚
也。又黼冕四章。五品服之者。考之於古。則無其名。驗之於
今。則非章首。此又不經之甚也。國家以斷鼇鍊石之功。今
上以緯地經天之德。漢稱文景。周曰成康。講八代之樂。蒐
三王之禮。文物既行矣。尊卑又明矣。天下已和平矣。萬國
巳咸寧矣。誠請順考古道。率由舊章。弗詢之謀勿庸。無稽
之言勿聽。若夫禮惟從俗。則命為制。令為詔。乃秦皇之故
事。猶可以適於今矣。若夫義取隨時。則出稱警。入稱蹕。乃
漢國之舊儀。猶可以行於代矣。亦何取於變周公之軌物。
改宣尼之法度者哉。謹議。
