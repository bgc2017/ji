欽定全唐文卷十五
高宗(五)
請勿親行陣表
伏承聖躬去賊城不踰百步。臣魂飛膽戰。莫知自處。伏願
思宗社之重。以億兆為心。收雷霆之威。駐矢石之外。臣之
愚誠。敢以死論。
答元奘謝啟書
治素無才學。性不聰敏。內典諸文。殊未觀覽。所作論序。鄙
拙尤繁。忽見來書。襃揚讚述。撫躬自省。慚悚交并。勞師等
遠臻。深以為愧。
答元奘請入少林寺繙經書
省表。知欲晦迹巖泉。追遁遠而架往。託慮禪寂。軌澄什以
標今。仰挹風徽。實所欽尚。朕業空學寡。靡究高深。然以淺
識薄聞。未見其可。法師津梁三界。汲引四生。智皎心燈。定
凝意水。非情塵之所翳。豈識浪之能驚。道德可居。何必太
華謺嶺。空寂可舍。豈獨少室重巒。幸戢來言。勿復陳請。即
市朝大隱。不獨貴於昔賢。見聞宏益。更可珍於即代。
誡滕王元嬰書
王地在宗枝。寄深磐石。幼聞詩禮。夙承義訓。實冀孜孜無
怠。漸以成德。豈謂不遵軌轍。踰越典章。且城池作固。以備
不虞。關鑰閉開。須有常準。鳩合散樂。並集府僚。嚴關夜開。
非復一度。遏密之悲。尚纏比屋。王以此情事。何遽紛紜。又
巡省百姓。本觀風問俗。遂乃驅率老幼。借狗求罝。志從禽
之娛。忽黎元之重。時方農要。屢出畋遊。以彈彈人。將為笑
樂。取適之方。亦應多緒。何必此事。方得為娛。晉靈虐主。未
可取則。趙孝文趨走小人。張四又倡優賤隸。王親與博戲。
極為輕脫。一府官僚。何所瞻望。凝寒方甚。以雪埋人。虐物
既深。何以為樂。家人奴僕。侮弄官人。至於此事。彌不可長。
朕以王骨肉至親。不能致王於法。令與王下上考。以愧王
心。人之有過。貴在能改。國有憲章。私恩難再。興言及此。慚
嘆盈懷。
與百濟王義慈璽書
海東三國。開基日久。並列疆界。地實犬牙。近代以來。遂構
嫌隙。戰爭交起。略無寧歲。遂令三韓之氓。命懸刀俎。尋戈
肆憤。朝夕相仍。朕代天理物。載深矜愍。去歲王及高麗新
羅等使並來入朝。朕命釋茲讎怨。更敦款穆。新羅使金法
敏奏書。高麗百濟。脣齒相依。競舉兵戈。侵逼交至。大城重
鎮。并為百濟所併。疆宇日蹙。威力並謝。乞詔百濟。令歸所
侵之城。若不奉詔。即自興兵打取。但得故地。即請交和。朕
以其言既順。不可不許。昔齊桓列土諸侯。尚存亡國。況朕
萬國之主。豈可不恤危藩。王所兼新羅之城。並宜還其本
國。新羅所獲百濟俘虜。亦遣還王。然後解患釋紛。韜戈偃
革。百姓獲息肩之願。三蕃無戰爭之勞。比夫流血邊亭。積
屍疆場。耕織並廢。士女無聊。豈可同年而語矣。王若不從
進止。朕巳依法敏所請。任其與王決戰。亦令約束高麗。不
許遠相救恤。高麗若不承命。即令契丹諸蕃。度遼澤入抄
掠。王可深思朕言。自求多福。審圖良策。無貽後悔。
三藏聖教後序
蓋聞羲皇至賾。精粹止於龜文。軒后通幽。雅奧窮於鳥篆。
考丹書而索隱。殊昧實際之源。徵綠錯以研幾。蓋非常樂
之道。猶且事光圖史。振虞薰於八埏。德洽生靈。激堯波於
萬代。伏惟皇帝陛下轉輪垂拱。而化漸雞園。勝殿凝旒。而
神交鷲嶺。總調御於徽號。匪文思之所窺。綜般若於綸言。
豈繫象之能擬。由是教覃溟表。咸傳八解之音。訓浹寰中。
皆踐四禪之軌。遂使三千法界。盡懷生而可期。百億須彌。
入提封而作鎮。尼連德水。邇帝皇之滄池。舍衞庵園。接上
林之茂苑。雖復法性空寂。隨感必通。真乘深妙。無幽不闡。
所謂大權御極。導法流而靡窮。能仁撫運。拂劫石而無盡。
體均具相。不可思議。校美前王。焉可同年而語矣。爰自開
闡。地限流沙。震旦未融。靈文尚隱。漢王精感。託夢想於元
宵。晉后翹誠。降修多於白馬。有同蠡酌。豈達四海之涯。取
譬管窺。寧窮七曜之隩。洎乎皇靈遐暢。威加鐵圍之表。至
聖發明。德被金剛之際。恒沙國土。普襲衣冠。開解脫門。踐
真實路。龍宮梵說之偈。必萃清臺。猊吼貝葉之文。咸歸冊
府。灑茲甘露。普潤芽莖。垂此慧雲。遍霑翾走。豈非歸依之
勝業。聖政之靈感者乎。大菩薩藏經者。大覺義宗之要旨
也。佛修此道。以證無生。菩薩受持。咸登不退。六波羅蜜。關
鍵所資。四無量心。根力斯備。蓋彼岸之津涉。正覺之梯航
者焉。貞觀中年。身毒歸化。越熱坂而頒朔。跨懸度以輸賝。
文軌既同。道路無壅。沙門元奘。振錫尋真。出自玉關。長驅
柰苑。至於天竺力士生處。訪獲者經。歸而奏上。降詔翻譯。
於是畢功。余以問安之暇。澄心妙法之寶。奉述天旨。微表
贊揚。式命有司。綴於終卷。
述聖記
夫顯揚正教。非智無以廣其文。崇闡微言。非賢莫能定其
旨。蓋真如聖教者。諸法之元宗。衆經之軌躅也。綜括宏遠。
奧旨遐深。極空有之精微。體生滅之機要。詞茂道曠。尋之
者不究其源。文顯義幽。履之者莫測其際。故知聖慈所被。
業無善而不臻。妙化所敷。緣無惡而不翦。開法網之綱紀。
宏六度之正教。拯㣥有之塗炭。啟三藏之祕扃。是以名無
翼而長飛。道無根而永固。道名流慶。歷邃古而鎮常。赴感
應身。經塵劫而不朽。晨鐘夕梵。交二音於鷲峯。慧日法流。
轉雙輪於鹿苑。排空寶蓋。接翔雲而共飛。莊野春林。與天
華而合彩。伏惟皇帝陛下上元資福。垂拱而治八荒。德被
黔黎。歛袵而朝萬國。恩加朽骨。石室歸貝葉之文。澤及昆
蟲。金匱流梵說之偈。遂使阿耨達水。通神甸之八川。耆闍
崛山。積嵩華之翠嶺。竊以法性凝寂。靡歸心而不通。智地
元奧。感懇誠而遂顯。豈謂重昏之夜。燭慧炬之光。火宅之
朝。降法雨之澤。於是百川異流。同會於海。萬區分蓺。總成
乎實。豈與湯武校其優劣。堯舜比其聖德者哉。元奘法師
者。夙懷聰令。立志夷。神清齠齔之年。體拔浮華之世。凝
情定室。匿迹幽巖。栖息三禪。巡遊十地。超六塵之境。獨步
迦維。會一乘之旨。隨機化物。以中華之無質。尋印度之真
文。遠涉恒河。終期滿字。頻登雪嶺。更獲半珠。問道往還。十
有七載。備通釋典。利物為心。以貞觀十九年二月六日奉
勅。於宏福寺翻譯聖教要文凡六百五十七部。引大海之
法流。洗塵勞而不竭。傳智燈之長燄。皎幽闇而恒明。自非
久植勝緣。何以顯揚斯旨。所謂法相常住。齊三光之明。我
皇福臻。同二儀之固。伏見御製衆經論序。照古騰今。理含
金石之聲。文抱風雲之潤。治輒以輕塵足嶽。墜露添流。略
舉大綱。以為斯記。
德威法師贊
河汾之寶。山嶽之英。早袪俗累。夙解塵纓。緇門仰德。紺宇
馳聲。式亞龍樹。爰齊馬鳴。
玉華宮山銘
順訪峒山。鐫芳金石。道光軒駕。聲流姬迹。矧此崇巖。介通
帝宅。峻侔銅柱。祥韜金碧。飲渭南通。鳴岐西格。炎生肇授。
彤暑初融。高明叶宇。卜揆裁宮。鳳標銜露。鳥跂捫空。丹谿
繚繞。旋(一作堤)樹玲瓏。逕分餘雪。嶺界斜虹。流花縟景。清籟
嘶風。波移控鯉。雲飛御鶴。沈沈松嶝。萋萋蘭幕。霧宿重巒。
寒生洞壑。峯高鳥路。月對林垂。交藤散綠。懸鏡成規。鵷歸
繞蕣。鳳下標椅。崖依注蘚。池涵卷葹。廣運堯心。式昭夏諺。
端靈養白。申歌祕殿。菌閣流霜。椒臺凝霰。玉榮(闕)賞。瑤池
肆宴。福壽無雙。華封斯薦。
隆國寺碑銘
朕聞乾坤締構之初。品物權輿之始。莫不借形后土。藉覆
穹蒼。然二曜輝天。靡測盈虛之象。四溟紀地。豈究波瀾之
極。況乎法門沖寂。現生不滅之前。聖教牢籠。示有無形之
外。故以道光塵劫。化洽含靈者矣。緬夫王宮發跡。蓮披超
步之花。神沼騰光。樹曲低空之幹。演德音於鹿苑。會多士
於龍宮。福巳罪之㣥生。興將滅之人代。能使下愚挹道。骨
碎寒林之野。上哲欽風。魂沈雪山之偈。絲飄法雨。清火宅
而辭炎。輪昇慧日。皎重昏而歸晝。朕逖覽緗史。詳觀道藝。
福崇永劫者。其惟釋教歟。文德皇太后憑柯瓊樹。䟽派璇
源。德照塗山。道光媯汭。流芬彤管。彰懿則於八紘。垂訓紫
宮。扇徽猷於萬古。遽而陰精掩月。永戢貞輝。坤維絕紐。長
淪茂迹。撫奩鏡而增感。望陟屺而何追。昔仲由興歎於千
鍾。虞邱致哀於三失。朕之罔極。實有切於終身。故載懷興
葺。創茲金地。卻背邠郊。點千莊之樹錦。前臨終岳。吐百仞
之峯蓮。左面八川。水皎地而分鏡。右隣九達。羽飛蓋而連
雲。抑天府之奧區。信上京之勝地。爾其雕軒架迥。綺閣臨
虛。丹空曉烏。煥日宮而泛彩。素天初兔。鑒月殿而澄輝。薰
徑秋蘭。疎庭佩紫。芳巖冬桂。密戶叢丹。燈皎繁華。焰轉煙
心之鶴。旛標迥剎。彩縈天外之虹。飛陛參差。含文靈而棲
玉。輕簾舒卷。網靨宿而編珠。霞班低岫之紅。池汎漠煙之
翠。鳴佩與宵鐘合韻。和風共晨梵分音。豈直香積天宮。遠
慚輪奐。閬風仙闕。遙愧雕華而巳哉。有元奘法師者。實真
如之冠冕也。器宇凝邃。若清風之肅長松。縟思繁蔚。如綺
霞之輝迥漢。騰今照古之智。挺自生知。蘊寂懷真之誠。發
乎齠齔。孤標一代。邁生遠以照前。迥秀千齡。架澄什而光
後。以為淳風替古。澆俗移今。悲巨夜之長昏。痛微言之永
翳。遂乃投迹異域。廣飡祕教。乘杯雲漢之外。振錫煙霞之
表。滔天巨海。侵驚浪而羈遊。亘地嚴霜。犯淒氛而獨逝。平
郊散緒。衣單雪嶺之風。曠野低輪。肌弊流沙之日。遐征月
路。影對宵而暫雙。遠邁危峯。形臨朝而永隻。研窮智境。探
賾至真。心罄元津。研幾祕術。通昔賢之所不逮。悟先典之
所未聞。遂得金牒東流。續將斷之教。寶偈西徙。補巳缺之
文。於時睠彼靈基。棲心此地。宏宣奧旨。葉方翠於祗林。遠
闢幽關。波再清於定水。朕所以虔誠八正。肅志雙林。將延
景福。式資冥助。奉願皇太后逍遙六度。神遊丹闕之前。偃
息四禪。魂昇紫極之境。悲夫。玉燭易往。促四序於炎涼。金
箭難留。馳六龍於晷漏。恐波遷樹在。夷溟海於桑田。地是
勢非。淪高岸為幽谷。於是敬刊貞石。式旌真境。其銘曰。
三光照象。萬品流形。人途超忽。時代虛盈。淳風久謝。澆俗
潛生。愛波滔識。業霧昏情。猗歟調御。迦維騰迹。妙道乘幽。
元源控寂。鷲峯遐峙。龍宮廣闢。慧日舒光。慈雲吐液。睠言
聖教。載想德音。義徽往劫。道冠來今。騰神九域。晦迹雙林。
漢夢如在。周星遽沈。悲纏奩鏡。哀深棟宇。濯龍潛潤。椒風
韜緒。露葉朝侵。風枝夕舉。雲車一駕。悠哉萬古。乃興輪奐。
實構雕華。紫棟留月。紅梁藻霞。雲窗散葉。風沼翻花。蓋低
鳳偃。橋側虹斜。爰有慧命。英氣虛沖。孤標千載。獨步三空。
給園味道。雪嶺飡風。智燈再朗。真筌重宗。四運周流。六龍
馳騖。巨夜銷氣。函關啟曙。茂德徽範。微塵表譽。勒美彼文。
遐年永著。
萬年宮碑銘(并序)
朕聞金臺楃[:#AS-FBEE:●]苕遰。超忽崑閬之閒。玉闕參差。[:#AS-92F9:⿰帛⿱丿糸]邈蓬瀛之際。
是以周王肆轍。唯招既往之[:#AS-8FBB:●]。漢帝遐遊。空益將來之弊。
豈如岐陽峻阜。鎮茲京甸。䟽林光之別館。建甘泉之離宮。
東望嵩華。千林結影。(一作結綵)西瞻隴阪。派水分流。南俯荼原。
風雲交暎。北臨石柱。川岳相縈。迥迥孤岑。秀三襲於霞表。
斜斜危路。環九折於雲心。複㵎澄陰。扇炎風而變冷。重巒
潛暑。韜夏景而翻寒。故知五鎮之基。空號神州之地。三仙
之嶺。虛傳靈府之都。未若翦石裁宮。搆飛檐於迥漢。騰虛
架宇。聳紫殿於遙空。百仞朱樓。月盈虧於青璅。千尋翠閣。
雲舒卷於丹墀。岫綴霞衣。點虹梁而散錦。巖飛溜帶。濽石
砌而飛珠。浮涼氣於彤闈。庭留花而雪夏。凝清陰於碧沼。
池結鏡而冰春。泉擊花潭。沁雙峯而吐秀。波搖錦石。皎兩
鏡而騰暉。幾片斷雲。縈松合蓋。數藂幽桂。捶月分香。暝壑
棲煙。籠千崖而散碧。朝原吐日。輝四野而舒紅。笑樹餘花。
低空落影。吟風宿鳥。響谷雙嬌。鶯不恨而虛啼。蝶無情而
散舞。朕載懷千古。流鑒百王。思欲屏逸收驕。怡神遣慮。崆
峒訪道。欽往哲之高風。姑射尋真。挹先賢之宿志。所以停
軒禁籞。駐蹕榆川。非欲賞恣盤遊。途窮轍迹。加以時侵首
夏。日帶餘春。露泣修篁。風清邃㵎。松蘿雲起。藤蔦星懸。可
以陶瑩心靈。澄清耳目。鏡冰霜則廉潔斯在。撫松筠則貞
操非遙。昔姬后西征。猶刊弇石。秦王東指。尚勒稽峯。況勝
地淹留。何必華胥之國。蕭然物外。不假元圃之阿。故以劭
美千齡。騰徽萬古。景其前躅。爰紀茲地。其銘曰。
靈山作鎮。挺秀岐陽。遠圖天柱。迥儷瑤房。鸎嬌淑氣。花泛
韶光。樹含冬霰。巖留夏霜。搆宇重巘。裁基謺岫。石砌披錦。
山窗點繡。佩小蘭新。峯殘蓮舊。雪徑如花。冰溪恒晝。標途
天外。聳闕雲端。煙霾邃谷。霧宿危巒。(闕)㵎曲迴湍。彤闈潛
暑。翠幌凝寒。憩駕離宮。淹留禁苑。柳初眉細。潭深鏡遠。蓋
逐雲穿。苔隨雨卷。葉冷帷秋。莊濃(闕)晚泉飛嶺腹。景鏤巖
心。霞疎錦薄。草密袍深。露荷傾玉。風螢散金。簷空䴏靜。山
昏日沈。邱壑怡神。林篁賞性。千里眺覽。八州澄鏡。玉燭調
序。薰琴動詠。仰則高山。刊規遠映。
攝山栖霞寺明徵君碑銘
朕聞鍾山玉闕。羽駕之所巡游。崑嶽金臺。蜺衣之所翔集。
雖復真宗窅眇。神理希微。猶居三界之中。未出九天之外。
唯有乘如廣運。妙覺圓明。因無生以濟有生。就無象而成
大象。道隔去來之際。筌繫靡得其端。理忘動寂之機。隨迎
罕窺其奧。得其門者。如髻寶之希逢。臻其極者。似曇花之
難遇。南齊徵君明僧紹者。平原人也。仲雍誕其[:#AS-92F9:⿰帛⿱丿糸]允。井伯
播其靈苗。芳源肇於孟明。因即以明為姓。曾祖忱。晉著作
郎。祖玩。晉建威將軍。鳳經流譽。雅韻隆於八儒。豹略申威。
香名高於七校。父略。宋平原太守中書侍郎。朱明出撫。揚
惠化而傍霑。紫誥攸司。罄忠規而奉上。徵君早植淨因。宿
苞種智。悟真空於綺歲。體法性於青襟。照與神通。心將道
合。遺榮軒冕。少無塵雜之情。託志林巖。自叶幽貞之趣。亭
亭秀氣。掩璧月而架丹霄。皎皎清衿。漱瓊湍而淩碧瀨。即
相非相。指萬象為虛空。無我無人。等四流於寂滅。加以學
窮儒肆。該綜典墳。論極元津。精通老易。至若鹿野龍宮之
祕。猿江鶴樹之文。莫不遞貫清衷。總持丹府。班荊坐樾。獨
神王於亭皐。朗嘯長吟。乃情超於宇宙。蒲輪每至。攀桂之
節逾高。玉帛屢陳。枕石之誠彌固。遂乃緬懷飛遁。抗迹嶗
山。託岫䟽階。憑林結棟。紉蘭製芰。方輕藻火之衣。爽籟風
松。自代管絃之響。橫經者四集。請益者千餘。高鳳愧以韜
光。張超謝其成市。於時南風不競。東土搆屯。人厭豺狼之
毒。家充蛇豕之餌。盜仍有道。望境歸仁。共結盟誓之言。不
犯徵君之界。豈非至誠攸感。木石開心者乎。及元歷告終。
青光啟祚。齊高祖希風佇德。側席傍求。屢下徵書。確乎不
拔。其後又移居鬱洲掩榆山栖雲精舍。情親魚鳥。志狎煙
霞。蛻影樊籠。蕭然獨往。齊建元元年。又下詔徵為散騎侍
郎。又不就。既而濟岱淪胥。公私蕩覆。稽天之浸。將湮蹈海
之居。燎原之火。欲燼藏山之璞。乃鴻鶱鳳舉。騰萬仞以高
翔。擇木選君。相九土而遙集。淩江迥憩。遂屆南京。負杖泉
邱。游睨林壑。歷觀勝境。行次攝山。神谷仙巖。特符心賞。於
是披榛薙草。定跡深棲。樹槿䟽池。有終焉之志。此山其狀
如繖。故亦號曰繖山。丹穴紅泉。共星河而競瀉。珠林鏡巘。
與月桂而交輝。鳥哢巖虛。猨吟㵎靜。松門杳靄。去來千里
之雲。花楥丰茸。含吐十枝之日。實息心之勝地。乃宴坐之
名區。爰集法流。於焉講肄。音容秀澈。宇量端凝。投論會奇。
興言入妙。若洪鍾之虛受。有擊必揚。似明鏡之忘疲。無來
不應。於時元儒兼闡。道俗同歸。俱號淨名。以旌至德。先是
山多猛噬。人罕登臨。昇巖有仙谷之危。越㵎等憑河之險。
徵君心不忤物。總萬類以敷仁。故使物乃革心。屏三毒而
歸惠。興風歛暴。遽承探鯁之恩。游霧含辛。自埒報珠之感。
於時齊道方修。寤寐求賢。永明元年。又徵為國子博士。徵
君隱居求志。義越乎由光。不降凝心。跡高於園綺。鑿坏貞
遁。漱石忘歸。鶴版載臨。豹姿逾遠。俄有法師僧辯。承風景
慕。翼徒振錫。翻然戾止。法師業隆三藏。道邁四依。戒行堅
明。律軌嚴淨。欣然一遇。叶契千齡。子琴為莫逆之交。溫雪
豈容聲之友。因即隣巖搆宇。別起梵居。聳嶠飛柯。含風吐
霧。栖霞之寺。由此創名。福地裁基。肇發初心之誓。法門搆
邃。遽鍾後說之辰。安居頃之。辯師遷化。六年頂拜。雖開青
石之壇。千日威光。未建紫金之岳。徵君積緣登妙。至感入
微。嘗夢法身。冠於曾巘。後因垂眺。屣步林亭。乃有浮磬吟
空。寫圓音於帷樹。飛香散迥。騰寶氣於鑪峯。又覩真顏。於
巖之首。神光駭矚。若登靈鷲之山。妙力難思。如游瞽龍之
邑。豈止無垢佛國。獨蔭珠雲。淨德王家。方承珂雪。是知不
行而至。冥通應感之符。為法而來。實昭光啟之福。非夫慧
因宿植。其孰與於此哉。於是拜受嘉徵。願言經始。將於巖
壁。造大尊儀。乃眷為山。未遑初簣。遽而西州智士。與曉岳
而俱傾。東國高人。隨夜星而共沒。瓊瑤落彩。峯岫沈暉。永
明二年。奄遷舟壑。第二子臨沂公仲璋。顧慕曾巒。既崩心
於岵望。徘徊曩構。更泣血於楹書。遂琢彼翠屏。爰開葉座。
捨茲碧題。式建花宮。上憲優填之區。仰鏤能仁之像。校美
何充之宅。遽興崇德之闈。逖彼蕭宗。大宏釋典。文惠太子
及竟陵王。或澄少海之源派。朝宗於法海。或茂本枝之穎
發。萌柢於禪枝。咸捨淨財。光隆慧業。時有沙門法度。為智
殿之棟梁。即此舊基。更興新製。又造尊像十有餘龕。及梁
運載興。銳心迴向。大林精舍。並事莊嚴。臨川王載剖竹符。
宣化惟揚之境。言尋柰苑。興想拔茅之義。以天監一十五
載造無量壽像一區。帶地連光。合高五丈。滿月之瑞。湛珠
鏡以出雲崖。聚日之輝。昇璧輪而皎煙路。參差四注。周以
鳥翅之房。迢遰千尋。飾以魚鱗之瓦。擊鳴乾於爽籟。則步
影齊歸。麗停午於高曦。則息心攸萃。逾錦城而特建。掩銀
界而孤標。良由積慧所符。大士著甚深之業。用能遙誠克
果。永代增希有之緣。以曠劫之隆因。開舍生之至福。偉哉
壯觀。無得而稱。朕肅纂禎圖。丕承寶歷。澄九溟而有截。宴
八表而無為。紫塞丹岑。接封畿於上苑。白門青野。款賝贄
於仙闈。將使率土蒼生。鎮昇仁壽之域。普天黔首。永蹈淳
古之源。崇慶越於兩儀。景運逾於萬劫。屬以冕旒多暇。物
色傍求。瞻江海而載懷。詠林泉而興想。欽風味道。恨不同
時。古往今來。撫運化而雖寂。德崇業著。眷神理而猶存。寤
寐遺塵。有兼前烈。瞻言勝軌。歎佇唯深。今故於彼度人。常
滿七七。各兼衣鉢錢二百貫。絹二百匹。蘇參拾斛。繡像織
成像新舊翻譯一切經一藏。并幡華等物。憑幽尋之曩跡。
光顯德門。託嘉遁之名區。追崇仁里。就福宇而延福。即祥
基以締祥。冀緣金囿之庭。近叶珠囊之耀。所願通因法岸。
契果禪林。九鼎與元極同安。七廟與紫微齊固。總三千之
淨土。並沐薰歌。罄百億之恒沙。長為壽算。鐵圍之所苞括。
玉燭之所照臨。常飡六氣之和。俱藻一音之聽。夫象以盡
意。意非象而不申。言以會情。情非言而不暢。是以發揮二
諦。宏演四依。迥託蓮花之峯。遙刻芝英之字。庶海桑頻變。
孤超弇岳之碑。城芥屢空。獨跨稽岑之篆。式陳茂實。乃作
銘云。
悠悠法界。摠摠含生。輪迴欲海。起滅身城。俱安大夜。共習
無明。愛塵岳聚。毒樹雲平。(其一)邈矣遍知。超然獨悟。遽乘五
演。高被六度。大空善說。中天巧諭。引彼迷途。歸之覺路。(其二)
猗歟淨行。育彩昆田。家承珪組。代著忠賢。戒支宿習。種智
斯圓。棟梁三寶。薰修四禪。(其三)爰始筮賓。薜蘿攸整。蹈海沈
跡。棲巖滅影。天地搆屯。干戈互警。北林罔庇。南轅載騁。(其四)
翻飛澤國。歷考山圖。言瞻碧磴。自韞元珠。憑峯架室。枕壑
通衢。鱣庭廣跨。馬帳宏敷。(其五)同氣相求。善隣遙託。道符久
敬。心均常樂。對闢金園。並䟽銀閣。谷停帝馬。巒歸梵鶴。(其六)
空分瑞塔。地積香臺。珂月霄暎。珠雲旦來。千光霧起。七淨
霞聞。谷邊飛錫。㵎下乘杯。(其七)桂巘參差。松亭隱靄。石壇照
錦。瑤泉瀉籟。岫接香罏。峯承寶蓋。翔鳧演法。毒龍銷害。(其八)
梵宮既啟。福海長深。噬虺忘穴。飛鴞革音。㣥生普戴。奕祀
同欽。不有高節。寧符宿心。(其九)御扆多閑。聞風逖想。茂軌遐
劭。清暉遽往。佇契業於圓明。冀崇緣於方廣。鏤飛篆於曾
岳。齊勝基於穹壤。(其十)
孝敬皇帝叡德紀
朕聞乾象上浮。南陸啟黃離之耀。坤元下闢。東明敞碧題
之居。稽古前王。憲兩儀之大則。傍求列聖。崇貳極之丕緒。
所以長隆守器。永茂承祧。膺繼明而(闕)四(闕)萬(闕)藻人文
以成務。茂實光於載鼎。嘉聲表於洊雷。區分四德之規。具
美八繁之誡。其於宏有之矣。宏字宣慈。高祖神堯皇帝之
曾孫。太宗文武聖皇帝之孫。朕之元子也。緬惟聖系崇高。
極天無以方其峻。仙源淼邃。浴景無以喻其深。如霓表夜
月之禎。類馬鬱秋雲之瑞。關浮紫氣。開(闕)之(闕)地(闕)高祖
屬山鳴之標運。躡神嘯之屯期。受大命於(闕)宮。修(闕)氛於
(闕)野。太宗雲行雨施。撲炎岳而救焚。架橇乘舟。濡沸海而
匡溺。更張天地。息龍戰而靜陰陽。重懸神象。弭麟鬭而清
日月。細柳盤桃之域。總入提封。銅標珠闕之鄉。並歸正朔。
(闕)累聖之崇基。纉重光之大業。幸休徵再洽。景歷維新。宇
宙無虞。環瀛有截。揚玉燭而調四選。品彙昭蘇。握金鏡而
朗八荒。中外禔福。自蒼昊而垂祐。(闕)結本(闕)由(闕)而發祥。
(闕)承魏雲而毓質。戴玉連珠之異。相發於髫初。注琴銘劒
之能。道光於丱始。年纔一歲。立為代王。鳧岳崇封(闕)景風
之典象舟勝智益峻(闕)人之高朕以主鬯攸(闕)宰是命(闕)
龜以(闕)春闈習禮秋籥。殫藝宮之奧旨。究肅成之宏義。一
物載行。九教(闕)允。廣延端士。納審諭之良箴。博採正人。佇
宣翼之明行。略詮其美。(闕)德焉爾其至性純(闕)道(闕)承(闕)
五起問堅切非三(闕)朕及天后攝衞微乖。則色不滿容。行
不正履。出青宮而視膳。輟寢通宵。入紫庭而扇枕。纏憂永
日。豈止衣(闕)帶藥必親嘗而巳哉。此其至孝也。監國字人。
務在(闕)刑慎(闕)身後(闕)竊金馬而無尤。祗召惟恭。出銅龍
而載惕。此其至仁也。承天奉地。貽肅雍之大矩。迎郊過廟。
極祗敬之崇儀。(闕)獨不惰其容。居暗莫移其檢。同輿共帳。
接(闕)均(闕)之風(闕)橫經(闕)之禮(闕)喻其神。望景揣情。藏往
無以論其智。心融道鏡。應萬象以含幾。器韞元珠。苞六合
而凝照。辨防年之訟。義出㣥心。騐長壽之書。事惟獨察。此
其至明也。極柱茅簷(闕)衣菲食戀(闕)以為(闕)朕每賜以(闕)
佩服以承恩雅淡既隆。還委襞而從好。此其至儉也。不邇
聲色。符帝乙天性之高。載植疎通。有顓頊沖年之量。馳騁
末事。[:#AS-8949:⿱廾]之而弗為。書劒淺技。能之而勿貴。西苑(闕)遊(闕)林
泉(闕)東(闕)之娛(闕)範小道恐泥。不留聰於異端。此其至正
也。七門四徹之書。互窮泉極。蓬府柏臺之祕。遞綜真筌。考
(闕)典於叔時。採德義於羊傳。罷搖嶺之風樂鐘鼓六經輟
(闕)之(闕)笙(闕)此其至(闕)也。柔而能(闕)匡諷之宜政或是非。
潛申獻替之益。朕所惡者。有片善而必揚。朕所好者。無纖
微而不舉。父有諍子。是之謂歟。此其至直也。[:#AS-92F9:⿰帛⿱丿糸]瓞葭莩。因
心之戀巳切。桂山棣屏(闕)之愛尤深。(闕)輦(闕)遊未足(闕)其
孔懷。此其至睦也。為而不恃。(闕)柱史之妙門。異而能齊。體
蒙叟之虛室。賓實斯混。語默兩忘。咸英與林籟同歸。衮紱
與雲霞一致。此其至通也。迪(闕)衆德(闕)踐(闕)詔(闕)洛陳謨
淩太山而開辯圖(闕)魚[:#AS-FBED:●]㐌去俎禮不忘於須臾。釣鼈臨座。文
必申於造次。畋遊寢跡。不待燔翳之書。道德立身。無容設
木之諫。雖復謳歌未作。戴啟之願(闕)攸歸贊(闕)之頌斯達。
朕(闕)山脫屨褰裳。願尋真於汾水。不飾情於外禪。無待咨
岳之(闕)逸巳於中宸。自申知子之授。潛圖釋負。未述所懷。
屬炎籥戒辰。涼宮避暑。(闕)因扈(闕)沈(闕)及其(闕)愈乃申(闕)
性特隆。一聞斯言。因便感咽。伏枕流欷。哽絕移時。重致[:#AS-92F9:⿰帛⿱丿糸]
留。遂咸沈痼。西山之藥。不救東岱之魂。吹湯之醫。莫返逝
川之命。以上元(闕)年(闕)月廿五日薨於(闕)之(闕)既仰謝於
姬昌。變髮之悲。遂俯同於容儁。(闕)不知至人無愛。大道忘
情。雖慕延陵之通。終愴卜商之感。天后心纏積悼。痛結深
慈。相鳳(闕)泣昔周(闕)言朕之至懷。不欲違其心許。故申舊
命。爰贈尊名。粵以吉辰。乃諡為孝敬皇帝。其葬事威儀。及
山陵制度。皆准天子之禮。惟爾識自生性(闕)合體(闕)日將
月就。㣥方欽其麗正。多士挹其宣猷。愛敬極於九重。光耀
究於四海。卑詞降東園之逸。高談接南館之賓。儲君之德
盛焉。天子之望隆矣。庶其三(闕)茂方(闕)徵奄促上賓之駕。
興言念往。震悼良深。朕以其孝於承親。恭於事上。意欲還
京卜葬。冀得近侍昭陵。申以奉先之禮。順其既往之志。但
以農星在。田務方殷。重歸關輔。恐有勞廢。遂割一己之
慈(闕)便兆人之業(闕)以為言故賵殮絕於珠璣。明器惟資
瓦木。一從本志。無奪宿成。即以上元二年八月十九日遷
窆於景山之原。禮也。冀樹(闕)陽無隔風雲之路。鶴歸緱(闕)
合之有遷。刊貞珉而垂範。式旌往行。廼作銘云。
震象凝位。離景騰輝。地浮重海。天開少微。惟皇取則。利建
儲闈。承祧是寄。主鬯攸歸。(其一)運啟昌圖。祚隆先聖。丹霧流
(闕)慶(闕)正。(其二)研幾道(闕)發慮(闕)津。戈臨春序。籥奏春秋旻。商
巖佇逸。望苑通賓。考藝方遠。宣猷日新。(其三)禮茂承顏。(闕)融
錫類。愛敬兼極。君親一致。(闕)義重(闕)情至性(闕其四闕)優游
四德。績劭撫軍。譽宣監國。便坐垂範。寢門貽則。量湛用沖。
化敷元默。(其五)虛佇丞凝。崇奉師保。望行辯牘。臨渦(闕)藻讓
(闕)宮(闕)逾(闕)道(闕)德斯(闕)為寶(其六闕)楹(闕)靜愈鳴葭締游。
䴏廚斯啟。魚[:#AS-FBED:●]㐌俎弗羞。恭行一物。澄汰九流。(其七)緬惟釋重。載
追前懿。爰念少陽。將推大位。純孝深感。聞言哽泗。(闕)命未
申(闕其八)玉(闕)彩珠沈夜光。未(闕)泣元圃。風悲畫堂。感今興
悼。念昔增傷。(其九)崇諡追尊。鴻名贈冊。伊洛䟽兆。嵩環卜宅。
隧擬橋巖。塋圖畢陌。霧凝平楚。煙生竹柏。(其十)原隰(闕)仙殿
(闕)飛鳳碑空篆。鶴駕無追。(其十一)
大唐故司空太子太師上柱國贈太尉揚州大都督英貞武公李公碑
朕聞四維紀地。坤元所以載物。八柱承天。乾策由其列耀。
故軒邱御歷。資六相以經綸。豐水膺圖。憑九臣而締搆。莫
不道符金礪。契叶鹽梅。虎嘯龍騰。風翔雲起。公名勣。字懋
功。(闕一字)州衞(闕四十一字)祖康。齊伏波將軍譙郡太守。追贈濟
州刺史。父蓋。散騎常侍陵州刺史上柱國濟陰郡王。後固
辭(闕一字)改封舒國公。贈潭州都督。業傳弓冶。代列簪裾。載
德象賢(闕一字)光惇史(闕三十九字)英(闕一字)年甫十七。屬隋運分
崩。於時率土沸騰。㣥方競逐。黃龍白騎。㸦動干戈。丹浦綠
林。遞興氛祲。家負吞沙之力。人懷鍊石之心。李密據大洛
以稱兵。臨二周而(闕一字)濟。公權推盟主。暫(闕八字)之(闕三字)高
祖神堯皇帝應昊穹而撥亂。順斗極以龔行。四海樂推。兆
人思戴。及密來投附。公獨未歸。既承其旨。方奉皇運。誠於
所事。造次必形。風霜之節。其在茲矣。高祖乃詔公為黎州
總管上柱國萊國公。尋改青曹公。賜同國氏。公臨危守義。
類文聘之懷忠。建策承恩。同奉春之得姓。武德二年。又授
右武大將軍。是時國步未夷。王塗尚梗。太宗文武聖皇
帝愍茲交(闕一字)大拯橫流。公出贊元戎。入參神算。受分麾
之重寄。沐賜[:#AS-8A6D:⿱⿰戶戈木]之殊榮。劉武周率彼犬羊。憑陵汾晉。先朝
躬親矢石。公則任屬偏裨。蕭斧纔臨。朝(闕一字)俄翦。(闕一字)充
竇德。潛議合從。南瀕控鶴之山。北距飛狐之塞。擁周韓之
銳卒。驅趙魏之梟兵。自謂力動天關。威迴地軸。(闕二字)營(闕二
字)月(闕三十一字)徐員朗虔劉齊地。南征北伐。並效深功。憬彼
匈奴。自昔為患。乘折膠而犯鄣。侯滿月而來侵。朔騎騁於
唐郊。胡笳沸於汾隰。簸林搖岳。噴野騰川。烽火照於(闕一字)
中。羽檄飛於(闕一字)下。公出車(闕三十二字)豪之逢巨燎。彌山抑
室。似危葉之遇衝飇。滅跡掃塵。追奔逐北。乃加食封九百
戶。參墟奧壤。(闕一字)迹所基。傍控寶符之鄉。近對金庭之域。
眷言樞要。綏撫特難。鎮俗威邊。(闕三十七字)浮革船而度(闕一字)
河。窮(闕一字)海而傾巢(闕一字)狼臺以(闕一字)穴遂使地空塞北。
靜漠南。漢將勒燕然之銘。胡騎動陰山之(闕一字)既而頻
丁巨罰。殆不勝哀。累詔寬解。敦還(闕二十六字)先聖承閑。曲垂
談宴。緒言之際。以朕託公。便即齧指流血。銘肌為記。忠貞
之操。振古(闕一字)倚。金石之心。唯公而巳。改封英國公。授兵
部尚書。尋授特進太子詹事左衞率。(闕三字)九年授(闕二字)道
行軍大總管(闕七字)先朝東征。大破駐蹕。尋授靈州道安撫
大使。破延陁於烏德鞬山。又授太常卿。出為謺州都督。尋
除特進檢校(闕一字)州刺史。朕纂承丕緒。延想舊勳。又授公
開府儀同三司尚書左僕射(闕二十一字)以(闕十字)授職勳賢異
宜踐位未淹。遽申(闕一字)讓。朕成公之美。權遂謙光。尋拜司
空。用旌(闕一字)德。傍敷九土。上穆三台。聿膺元武之符。載調
黃鼎之餁。彝倫式敘。庶績其凝。乃將有事(闕二字)以公為(闕二
十二字)先朝親行弔伐。雲衝萬道。天兵四臨。(闕一字)醜徒於握
中。置凶㣥於几上。但聖心惻隱。不忍坑夷。賜以重生。返其
歸路。猶復收合餘燼。背義忘恩。莫念解網之仁。還興舉斧
之逆。朕恭惟往志。情切授柯。思清隧穴之祅。誓雪園陵之
憤。昔王翦舊將。方吞南楚之強。充國老臣。始定西羌之孽。
立功立事。耆德是憑。故勞公暮年。出征外域。乃以公為遼
東道安撫大使行軍大總管。韞玉(闕一字)之宏(闕四字)之妙(闕二
十八字)壹縱閒諜以知窮。因鄉導而乘隟。殄茲寇壘。不藉九
攻之勞。獲彼凶渠。唯恃七擒之術。傾源拔奔。海罄山空。萬
代逋誅。一朝清蕩。及旋。拜太子太師。(闕一字)封二百戶。公自
少及長。(闕一字)身奉國。(闕三十一字)上藥名醫。相望道路。曰仁必
壽。竟爽神期。天不憗遺。殲我良懿。以總章二年十二月三
日薨於私第。春秋七十有六。朕(闕一字)車軫慟。去籥興哀。爰
命(闕一字)寮。廢朝七日。(闕一字)宜(闕三字)相鄭(闕三十字)給。以咸亨元
年二月六日陪葬昭陵。所築之墳。一准衞霍故事。象烏德
鞬山及陰山鐵山等。以旌破北狄東夷之功焉。其遷葬之
晨。朕自至橫門。投書永訣。穿壁疹。不救鶴板之災。登城
(闕一字)泣。徒深蟻(闕一字)之感。(闕三十字)朋則虛舟靡逆。行己則暗
室無欺。晦雨不革其音。疾風(闕一字)知其勁。奉親思孝。遽彰
懷橘之誠。事上資恭。無待觀(闕一字)之誡。孫吳藝術。弗學而
生知。管樂才(闕三字)而斯(闕三十二字)替之言外不彰其直。入盡
弼諧之致。出不顯其忠。就禮俗而存道。因善謔而申諷。抵
掌宏議。庶政咸仗其謀。造膝詭詞。㣥寮莫知其際。夷險一
致。寵辱不驚。(闕六字)之(闕六字)之(闕二十字)之懼其為吏也。嚴而不
殘。其為將也。威而能愛。子顏之方敵國。在昔多慙。道濟之
比長城。於今為劣。朕以公桑榆昃景。力謝年侵。欲令諸子
仕(闕一字)得(闕三十五字)餘生懷此知足。加以卜居閒宇。唯欣里
宅之卑。列壤䟽封。獨尚寢邱之儉。豈非業光三傑。譽重二
南。為社稷之元勳。實期運之隆棟。公材公望。有始有終。(闕三
十七字)逝。何痛如之。徂光倏而不留。宰樹森其成列。恐栒邑
之地。竟淪彩於琱戈。庶武昌之原。永傳輝於翠玉。式旌遺
懿。乃勒銘云。
惟皇建極。惟臣佐功。吟嘯元感。卜夢潛通。如鱗縱壑。若羽
隨風。弼諧天構。光亨棟隆。(其一)爰有傑人。冑承華緒。德(闕一字)
殆庶。道光性與。情希管樂。器侔伊呂。(闕一字)物(闕六字其二闕三十一
字)泉(其三)金石齊貞。松筠表勁。攝下唯(闕一字)基身以正。賜厚
分驂。恩隆得姓。燮和師律。抑揚辭令。(其四)營開偃月。旆(闕一字)
連雲。下江澄靄。平林散氛。元池妙略。黃石崇勳。威橫百戰。
勇冠三軍。(其五闕二十八字)慎同溫室。(其六)出車青徼。申謀絳宮。駕
狄攻狄。驅戎伐戎。鯨銷海晏。蜃(闕一字)樓空。永殪逋藪。長清
大風。(其七)締構邦基。經綸國步。戒盈辭滿。鳴謙履素。克壯其
猷。(闕二字)歲暮凜(闕一字)奇節溫溫(闕二字其八闕二十四字)竭誠戴主。
傾身奉國。(其九)負山潛遠。夢瓊興愴。階裂下台。星沈上將。朝
悲野泣。投環輟相。晉原長往。吳閶徒望。(其十)三河聚騎。五校
陳兵。旌軒委鬱。笳挽淒清。沈沈(闕二字)寂寂(闕十字其十一闕十四字)
峴首墳象(闕一字)山樹疑營柳。人謠國頌。天長地久。(其十二)
泰山玉牒文
嗣天子臣治。敢昭告於昊天上帝。有隋位極顛危。天數窮
否。生靈塗炭。鼎祚淪亡。高祖仗黃鉞而救黎元。錫元珪而
拯沈溺。太宗功宏鍊石。定區宇於再麾。業比斷鼇。飲滄溟
而一息。臣忝奉餘緒。承威積慶。遂得崑山寢燎。炎海韜波。
雖業茂宗祧。寔降靈穹昊。今謹告成東嶽。歸功上元。大寶
克隆。鴻基永固。凝薰萬姓。陶化八紘。
祭告孔子廟文
維乾封元年歲次景寅二月戊戌朔二日己亥。皇帝遣司
稼正卿扶餘隆以少牢之奠致祭先聖孔宣父之靈。惟神
玉鈎陳貺。靈開四肘之源。金鼐流禎。慶傳三命之範。神資
越誕。授山岳以騰英。天縱攸高。蘊河海而標狀。折衷六藝。
宣創九流。睿乃生知。靈非外獎。於是考三古。襃一言。刊典
謨。定風什。莊敬之容畢備。鐘鼓之音載和。父子爰親。君臣
以穆。蕩乎煥乎。樂正雅頌。各得其所。可不謂至聖矣夫。朕
以涼德。嗣膺神器。式崇祗配。展義云亭。感周禮之尚存。悲
素王之獨往。杼軸洙泗。如挹清瀾。留連舞雩。似聞金奏。昌
門曳練。徒有生芻之疑。漢曲移舟。非復祥蓱之實。慨然不
巳。爰贈太師。堂宇卑陋。仍命修造。襃聖子孫。合門勿事。庶
能不遺百代。助損益之可知。永鑑千年。同比肩而為友。聿
陳菲奠。用旌無朽。梅曙霞梁。松春月牖。德音暢而無斁。形
神忽其將久。儻弗沫於生前。亦知榮於身後。尚饗。
枇杷子帖
使至。得所進枇杷子。良深慰悅。嘉果珍味。獨冠時新。但川
路既遙。無勞更送。今者梅炎藻夏。麥氣迎秋。香飄蘭坂之
風。鏡轉桂巖之月。為善之暇。想足怡神。延望白雲。載深離
緒。聊䟽綠字。此不多申諮。
叔藝帖
叔藝韞多材。慈深善誨。藹夙奉趨庭之訓。早擅臨池之工。
聞其比來復愛飛白。昨故戲操翰墨。聊以示藹。慚六文之
麗則。異五際之芳詞。忽枉來書。談飾過實。顧惟菲迹。非敢
當仁。披覽循環。祗以增愧。故斯表意。餘不多云諮。
