欽定全唐文卷九百三十九
杜光庭(十一)
李仇中丞本命醮詞
伏以二氣陶融。三元生化。裁成品物。亭育㣥方。受命稟形。
上繫天府。至於壽算遐促。祿祚短長。立身有罪福之因。行
運有吉凶之數。天司地。主宰無私。臣伏恐三命五行。或逢
災咎。九星七曜。或值照臨。陰陽有刑剋之期。祿算有凶衰
之會。又恐積生所犯。冤債未除。積世所行。過尢旋結。常情
罔測。神道難知。非託醮祈。無由解釋。輒因本命之日。虔備
香燈。仰元象以披心。對星壇而瀝懇。敢希至聖。俯鑒丹誠。
三官落罪之文。五帝削災妨之籍。臣宿瑕蕩滌。積釁銷平。
輟死北宮。上生南極。天曹增祿。司命延年。眷屬和寧。公私
清泰。即荷眾聖之恩。不任。
張道衡常侍還願醮詞
伏聞垂象九天。流光萬有。帝車周運。聖力遐通。裁四海以
無私。福㣥生而不宰。惟祈必應。有願克從。臣頃以大順二
年。遭逢危厄。憂逾蹈火。危甚履冰。既難保於朝昏。敢望全
於形命。元元丹懇。啟愬無門。惟注念蒼穹。冥祈元斗。潛興
大願。冀贖深災。果蒙大道鑒臨。至真通感。垂好生之澤。開
罔極之恩。獲洗罪尢。盡消冤戾。仰天慈而積感。報元造以
無階。旋屬公役所拘。道途無暇。歲華累改。誠願未申。况復
水陸經過。江山往復。幾逢俶擾。頻值艱危。幸脫鋒鉦。免罹
凶橫。皆承廕護。倍切兢榮。今以本命之辰。於玉局靈化。詣
北斗七元之殿。當元卿大帝之前。虔備醮壇。恭酬往願。昔
所許奏錢若干貫。請至今年八月五度奏納取畢。伏惟斗
中眾聖。元府上司。鑒顧丹誠。曲迴鴻造。使宿願周備。賜靈
澤遐霑。赦過除災。延祥介福。年祿增益。危厄銷平。眷屬乂
安。公私貞吉。即永荷斗極眾真覆祐之恩。不任。
周庠員外為母轉經設醮詞
伏聞三洞寶經。九天真訣。虛無凝㤅。混合成文。龍篆鳳章。
發舒杳冥之始。瓊編玉檢。敷宣天地之先。大則制御乾坤。
保鎮劫運。安寧祚歷。昭祐帝王。次則和輯五行。調平六氣。
蠲邪度厄。濟物利人。遵修則災咎可銷。諷誦則禎祥可降。
臣等以母行年衰厄。疾苦所嬰。憂懼但深。告祈無所。敢憑。
元聖。披瀝丹心。伏願勅三寶威神。命侍經寮屬。解五行刑
剋。却三命凶衰。增祿南天。延生司契。六府調理。百病痊平。
永垂覆祐之恩。克享遐長之福。謹以玉局化轉經設醮。冥
叩至真。不任。
莫庭乂為張副使本命甲子醮詞
臣聞天道無親。輔茲有德。功或及物。福必無涯。當川安撫
副使張琳。奉主無私。酬知盡節。初終一致。雖風雨而不渝。
籌畫萬端。越歲寒而彌勁。頃以四郊多壘。兩鎮稱兵。物力
將虛。經費逾廣。厚斂則生靈必困。薄賦則供億不充。出自
良謀。豐其軍食。糗糧山積。戈甲雲屯。人不告勞。物無失所。
益振貔貅之勢。佇成弔伐之功。但以張某三命之中。猶逢
災厄。二運之內。甲祿氣微。天符臨本命之宮。土星逆愁煩
之位。慮為災咎。輒罄誠祈。爰託皇壇。旁希元祐。伏願十華
降福。三聖迴光。錫善貺於諸天。災殃自息。蕩過尢於九府。
祿算增延。永俾安寧。共康藩屏。臣情誠迫切。冒瀆高明。不
任。
駱將軍醮詞
伏以二氣清寧。表天地亨貞之道。五材倚伏。荷乾坤成育
之恩。至於命籍短長。祿祚豐薄。立身罪福。行運吉凶。莫不
上自天司。旁資元命。主張考校。巨細無遺。臣竊恐列宿五
行。躔次有照臨之咎。九宮三命。陰陽有厄會之期。以此憂
兢。恐成災厄。今以立冬令節。祈福良辰。虔罄丹誠。精陳醮
禮。仰天闕而瀝懇。瞻地府以冥心。佇降恩慈。曲流洪福。使
災凶殄息。過咎蠲銷。錫以嘉祥。增其壽祿。落罪書於北府。
紀生籍於南昌。眷屬安寧。幽明康乂。回翔天路。長親日月
之光。棲息人寰。永沐真靈之祐。不任。
馬尚書醮詞
伏聞歷象推移。運三元而成歲。陰陽變化。資大道以宣功。
澤霈幽明。事均今古。其有宏仁秉義。體順和光。則天錫禎
符。神彰吉貺。或動乖守慎。志協回邪。乃蹈彼艱虞。兆茲否
塞。影響之報。理實昭然。臣猥以庸虛。早塵職祿。雖肅恭自
立。畏慎推誠。常懷聚鷸之譏。每懼維鵜之誚。况復訓齊戎
伍。祇奉藩垣。鋒鏑猶施。鉦鞞未息。摧堅挫銳。徒申擒討之
謀。故殺誤傷。慮搆幽冤之咎。以茲屬念。深用寘懷。今則秋
帝考功。地官校籍。罪福咸舉。毫末無遺。或臣有塵忝之非。
有殺傷之故。有六情之罪。有三業之辜。有注訟未除。有冤
讎未釋。事題黑簿。名挂陰曹。乞垂悔謝之緣。竝降蠲消之
澤。俾其克勵。得以自新。至於宿曜垂災。行年值厄。亦希超
度。獲保乂安。上祈九祖生天。三塗離苦。飛沈遂性。生植無
傷。四方之戈甲早寧。萬戶之農桑畢就。俗聞謠詠。野息氛
埃。咸歸清淨之風。大洽希夷之道。虔修醮酌。懇薦章詞。遙
祝仙壇。仰望真祐。不任。
馬尚書本命醮詞
臣以庸微。叨承宿運。謬參職秩。繼忝官榮。統御戎車。襲行
條令。或剋收境邑。除蕩奸兇。外禦寇讎。內綏疲瘵。而宴賓
犒士。須有宰傷。去弊誅邪。必資刑律。誠非徇已。務切安人。
竊慮斬決之間。重輕有失。傷殺之際。故誤難明。以此憂惶。
恐貽譴責。又慮臣行年三命。或值凶衰。宿曜五星。或逢臨
照。因其厄會。遂履凶危。又恐九祖幽儀。未蒙遷拔。六親滯
識。猶有拘留。緬長夜以魂驚。念陰關而心懼。思罄歸依之
懇。仰申薦奉之誠。輒憑本命之辰。式備資薰之力。冥心靈
化。遐想寶壇。陳醮禮以肅恭。貢章詞而精禱。伏冀元元錫
祐。大道流慈。光開泉曲之庭。詔下酆都之府。使九元超度。
眾苦蠲消。生神碧落之天。蛻影朱陵之洞。福延後嗣。惠被
宗親。其有往世愆瑕。無窮冤對。咸承懺滌。竝使和平。乞臣
罪落書。生宮注籍。災凶弭息。祿算遐長。兼祈福介川源。
澤覃遠近。戈鋋早戢。疵癘不生。野復耕桑。人歸富壽。洎乎
沈潛異質。冥漠殊庭。同沐元風。咸昇道域。誓虔丹懇。永奉
鴻慈。不任。
司徒青城山醮詞
伏以灝氣漸凝。㣥山挺秀。高扶宸極。厚鎮坤輿。惟彼西南。
上通參井。結靈積瑞。含藏日月之華。謺翠推嵐。包括神仙
之宅。位崇眾嶽。秩亞三山。為天下之福庭。冠域中之勝概。
崇臺比立。黃軒之祕跡猶存。巨浸旁分。大禹之神功可覩。
每彰符應。以祐生靈。頃屬雨澤踰旬。泉源坌涌。丹崖翠巘。
雖傳隕圯之聲。紺殿彤軒。靡有震驚之變。緬茲㣥異。益驗
光靈。臣叨荷殊恩。膺茲重寄。綏撫之能未著。兢憂之懇常
深。恐臣過咎所招。仙嶽降異常之兆。災蒙所襲。神峯垂警
告之祥。夙夜省循。若據冰炭。莫展披陳之路。惟虔禱謝之
誠。輒按明科。恭申大醮。庶蒙鑒祐。以贖愆違。不任。
馬尚書本命醮詞
伏聞元化運行。三才資始。體乾坤而成象。感陶煦以凝神。
由是懸命籍於天關。繫生死於斗極。其有行藏巨細。舉措
纖微。八靈伺察以無遺。十值考讎而畢至。善功潛著。則名
列仙曹。過目所彰。則書編鬼錄。用茲懲勸。以導於人。其惟
本命尊神。主張校錄。緬思元旨。實切稟修。臣猥以凡微。曾
無機略。唯奉公克己。效命為時。未展勞能。累驚塵忝。揣循
增懼。委任益深。况封畿戈甲之餘。壠畝榛蕪之後。疲羸未
復。瘡痏未平。撫之則濡沫纔通。撓之則溝湟甫及。而驟司
六邑。務彼三農。暑耨寒耕。雖勤劬於人力。有秋望歲。殊仰
俟於天時。但罄丹心。禺祈元祐。敢因本命之日。虔申醮謝
之儀。所祈真聖鑒臨。福祥臻萃。赦臣叨據之苦。奬臣肅奉
之誠。使鋒鏑早寧。京坻有積。人無疵癘之苦。年祛水旱之
虞。俾臣九祖超昇。三塗清宴。其或宿曜運行之厄。歲年刑
剋之災。淫刑濫賞之非。故誤殺傷之咎。竝希昭祐。暜錫蠲
消。永誓歸依。以酬真貺。不任。
莫庭乂青城本命醮詞
伏以稟氣分形。上資元化。主算定祿。仰繫真曹。臣伏恐履
行之間。或貽愆咎。年運之內。或遇災凶。非仗神功。難申懺
滌。輒干真鑒。虔備醮儀。頃以此山嶽瀆。上司神仙福地。洞
裏之玉樓金闕。塵俗難窺。人間之古殿荒臺。蹤基易變。梁
摧螮蝀。瓦落鴛鴦。若無營葺之興。已雜蒿萊之徑。某叨居
宰宇。竊備繕修。既俾功庸。仍申藻繢。圖五嶽九江之像。貌
河侯溪女之真。肅穆冕旒。駢羅珠翠。如登貝闕。似挹驪宮。
既輝煥於素垣。益深嚴於元德。所冀少城天府。永賴休禎。
秋報春祈。克承嘉祐。敢因元命之日。虔修讚祝之筵。伏惟
應念迴軒。分靈降澤。錫臣以增延祿算。助臣以消解災凶。
兩地之骨月安寧。一境之生靈蘇泰。誓傾丹悃。上副元慈。
不任。
莫庭乂青城甲申本命周天醮詞
伏聞妙本應期。元精啟運。三光分照。萬有陶形。圓清方濁
之間。遞為主宰。日域星躔之內。各備職寮。大則司劫歷弛
張。小則察人倫善惡。有逾衡鏡。無隱鋒毫。竊惟九室洞天。
㣥真會府。丹崖蕩日。翠谷呀雲。鸞旗之所往還。霓節之所
遊集。叨膺宰宇。獲詣仙山。雖食蘖苦心。飲冰潔己。功應無
補。過必彰聞。况於咫尺之中。敢罔真仙之鑒。更慮九辰行
運。三命推移。福善不常。災凶靡測。拳拳素懇。若履顛危。輒
因本命之辰。載申祈醮之禮。天衢地壤。水府星宮。咸罄血
誠。仰祈明祐。伏乞解災釋過。延貺垂祥。壽祿惟增。凶危自
息。已往則九天開度。見存則兩地安寧。一境生靈。同承福
廕。兵車休駕。封部無虞。長欣靜謐之期。永荷靈真之澤。不
任。
莫庭乂九曜醮詞
伏以二象分華。三元列曜。司悔吝吉凶之契。操死生罪福
之權。主宰無遺。幽明咸繫。臣自惟凡昧。夙奉正真。叨荷寵
章。獲忝位祿。循涯省分。常懼於曠官。恤物安人。敢忘於勵
已。尚慮動違恭慎。日積愆瑕。上瀆真靈。潛貽厄會。又恐五
星進退。四曜運行。或居身命之宮。或臨惡弱之位。况臣今
年天符臨於命卦。木星未出身宮。第二十宿中。蝕神所歷。
小運行直。又值天羅。竊憂福過災生。命衰祿薄。按河圖內
品。太元祕文。瀝懇貢詞。披心備禮。仰華蓋儀璘之闕。若對
九芒。瞻星辰日月之宮。盡傾丹款。伏冀宸光下燭。開昏晦
而洗沈冥。靈景延暉。碎禍車而焚罪網。使年齡克保。品秩
攸昇。一境之士庶康寧。兩地之親緣安泰。仙山表貺。人無
瘥疫之傷。靈府垂禎。歲有京坻之望。唯虔素悃。上答元功。
不任。
川主相公北帝醮詞
伏以七政上尊。五靈元老。位司北極。部制中天。至於地分
吉凶。天文災福。五行六氣。三命九宮。萬彙慘舒。咸歸考校。
臣以兵戈既久。殘瘁逾年。念彼生靈。痛深肌骨。敢因醮謁。
載罄祝祈。瀝懇紫微。叩心元象。實希憫鑒。俯降禎祥。消沴
氣於郊原。退災星於井絡。一川康泰。萬有昭蘇。永戢戈矛。
惟新祿算。九天霧卷。重披日月之光。三蜀烟清。再播雲雷
之澤。即仰荷帝君憫護之恩。不任。
川主相公周天后土諸神醮詞
伏以天府名區。少城奧壤。龍神福地。天帝雄藩。豈以凡微。
叨茲臨鎮。而謬分朝寄。總此封疆。十載於茲。日深兢懼。但
以粵初莅任。便屬艱難。黃巾犯秦。翠輿幸蜀。行朝萬眾。駐
蹕五年。力盡扶天。誠深報國。功宣匡復。以及迴鑾。其間有
跋扈稱兵。盱睢竊發。秀昇擁師於下瀨。郭琪奮臂於中軍。
咫尺乘輿。震驚輦轂。上資睿武。旁假神威。相繼克平。以安
大駕。感茲靈祐。常貯血誠。今則時未底寧。人方肆亂。帝車
順動。又幸陳倉。中原有焚燎之災。六合靡晏寧之所。雖誠
深憂國。志切匡君。難申嵇紹之忠。山川杳隔。空抆袁安之
淚。扈衞無由。緬想神功。必垂濟助。爰申醮禮。仰冀靈通。希
迴助順之恩。共安天步。少借害盈之力。遠掃兇渠。復黃屋
於上京。延寶圖於萬葉。椒漿之奠。永答明慈。臣不任瀝懇
披心虔請之至。
葛仙山化醮詞
惟彼仙山。鎮茲坤壤。八十一洞。分日月於地中。二十四峯。
繚烟霞於天際。潛司罪福。以統生靈。臣夙慕元徽。早崇清
靜。躬逢聖日。既叨輔贊之榮。夢想靈山。常貯逍遙之志。尚
縈多事。徒鬱素懷。今節及仲秋。禮當望秩。遐瞻翠巘。杳隔
紅塵。虔備醮壇。用申誠祝。伏冀虎旗龍旆。遠辭八極之宮。
鶴馭鴻驂。聊降二仙之駕。歆茲薄禮。錫以殊休。俾稼穡有
年。凶災不起。幽明共福。家國咸安。比帝祚於崇岡。續唐年
於劫歷。必期修潔。以奉靈光。不任。
川主九星醮詞
臣聞九元御極。綜列宿於紫微。七政垂光。統眾星於黃道。
指攝提而臨萬象。運招搖而主百靈。生死吉凶。咸繫司牧。
臣以受年之時。此月火星及暗曜罡星。皆臨本命。以茲戰
悚。恐蹈災危。敢以丹誠。上祈元祐。虔修大醮。備瀝微衷。伏
惟九聖延慈。乘帝車而降福。七真垂貺。迴杓建以祛災。二
十八宿行藏。皆資祥慶。一十二宮分度。永息屯蒙。誓勤忠
赤之心。以答靈真之念。不任。
中和周天醮詞
臣以庸虛。猥當大任。極台衡之秩。居藩屏之崇。雖傾捧日
之心。莫著匡君之績。頃以四郊多壘。中國不寧。戎馬載馳。
兵車尚駕。或近臣肆逆。或遠鎮辜恩。纔滅梟巢。初迴鑾輅。
又聞薄伐。再致省巡。凡在人臣。豈勝憤惋。惟炷香冥想。望
聖祖之貽休。拜表祈真。待陰兵之助役。果見偽王孽相。連
頸殲夷。兇帥朱玫。繼蹤斬馘。緬維幽讚。更切明誠。近又太
乙運行。已照蜀分。五星移度。或在身宮。慮薄德所招。即凶
災洊至。常加惕勵。罔敢遑寧。遂有鄭君雄韓球。兩地結連。
遽興兵甲。隔絕恩信。淩犯關防。殘掠生靈。焚燒郡邑。數州
塗炭。千里傷夷。憫此幽冤。痛深骨髓。臣所以上祈至道。明
禱真靈。志先憂國憂人。誠匪為家為已。由是上天悔禍。大
道降靈。包藏者尋就誅鋤。黨附者皆從剪撲。封疆繼靜。凋
瘵旋蘇。韓球敗亡。君雄梟戮。漸通道路。將雪冤沈。尚以芟
刈之時。殺傷非一。仰體好生之旨。震悼何安。俯嗟遊岱之
魂。凄凉莫已。是用凝神叩寂。拜手歸心。陳謝恩謝過之儀。
瀝祝地祝天之懇。庶祈元聖。曲鑒丹誠。輝映清壇。降流洪
澤。蠲除愆咎。弭息災凶。使生者乂寧。幽途開泰。臣又聞眾
星拱極。百谷朝宗。蠢彼不庭。敢違天道。更鄰近境。綿亘數
州。山寨相望。久為兇逆。欲恃其蜂合蟻聚之勢。仗鋤耰白
挺之徒。垂二十年。不賓睿化。擬因揭瓴之便。將申破竹之
功。為國除奸。為人除害。重希神力。克震軍聲。酆都以三十
萬兵。常祛沴氣。洞泉有二十五將。潛制妖徒。正道殛邪。神
明助順。敢緣斯旨。再罄赤心。伏惟俯鑒奏陳。克迴明祐。使
昌瀘梓遂。永無蛇豕之災。草木藂林。盡化鋒鋋之狀。咸知
帝力。主復王謠。然後論賞龜城。拜章鳳闕。弢弓解甲。歸馬
休牛。長諧魚水之歡。克暢君臣之道。明明血懇。大道鑒之。
不任歸命祈祈恩屏營憤切之至。謹詞。
程德柔醮水府修堰詞
伏聞大道垂功。裁成品物。真靈設位。主宰㣥生。至於水府
明神。山林正職。各司罪福。以庇烝黎。當縣地控上游。素名
劇邑。賦輿重大。耕稼茲繁。堤堰所防。安危是繫。某所修堰
分。當彼濬流。自汎溢以來。累有摧壞。雖俾夜作晝。竭力焦
心。旋有葺完。尋聞傾陷。豈水脈所注。不可備防。豈龍神所
為。未容障塞。憂惶迫切。無所告祈。且食乃民天。人為邦本。
或虧秋稔。必致年凶。况天府膏腴。勢連下瀨。少城戶口。旁
接通波。若為侵軼之災。必有泥沙之變。救茲墊溺。須仗元
威。伏惟大道開恩。明神流鑒。愍其農畝。念彼生靈。迴不測
之神功。借無私之聖力。特垂濟護。俾獲安全。使黍稷永豐。
京坻有望。息襄陵懷山之禍。叶年豐俗富之期。蘋藻效誠。
敢負靈貺。不任。
川主醮五符石文詞
三寶開光。五文孕化。凝水火木金之氣。成雲霞龍鳳之書。
保制乾坤。鎮寧天地。洎乎降傳下土。濟護㣥生。夏禹得之
以成功。仲尼奉之而興詠。有家有國。罔不遵修。所以服御
神祗。鎮安川嶽。禳除氛沴。清肅宮城。至於居宅之興。亦在
鎮禳之例。臣頃於所部。特創新居。既畢巨功。爰申大醮。按
河圖品格。依靈寶文儀。篆刻真符。清修香火。所冀解銷犯
觸。安集正神。召彼靈官。永垂擁衞。伏惟元元鑒祐。眾聖流
慈。勅勤職司。錫其禎貺。居止寧泰。眷屬康安。分近天皇。大
火之鄉。况屬身宮。或鄰對照。捫心震惕。循已驚虞。是用瞻
本命福山。仰列仙靈化。歷三元而禱祝。遍九曜以虔祈。伏
冀洞府神真。披香奉御。元元尊聖。垂澤降臨。賜臣以景貺
禎符。解臣以災期厄會。克承祐護。允洽康寧。上願皇業天
齊。聖圖嶽鎮。伊川洛汭。運叶中興。八水三山。俗諧昭泰。戢
鋒鋋於九野。共文軌於萬方。臣得勵忠貞。永扶英睿。不任。
蜀王為月虧身宮於玉局化醮詞
伏聞大道縱靈。元和肇化。燭三光而上列。運六氣於中天。
播裁成字育之功。物無不遂。持寒暑暄凉之柄。政無不均。
所以五星秉大帝之符。司明罪福。十神行太乙之令。統御
吉凶。律歷難欺。古今所秉。臣遭逢聖運。塵忝殊榮。山河控
井絡之雄。封壤握坤維之重。常虞福過。實懼災躔。今則涼
德靡修。太穹垂戒。月朔則太陽薄蝕。當對照之方。既朢則
太陰變虧。在身宮之位。飛天火曜。臨於命辰。干祿納音。仍
逢衰氣。恐成災咎。彌切憂惶。是用遵按元科。勵精丹懇。奉
香羞於玉局。陳醮禮於瑤壇。仰三景以希恩。暜周天而禱
福。伏冀昭彰俯鑒。[:#AS-9C74:⿰月⿱人丁]蠁垂休。錫禎貺於三命五行。解災期
於身宮分野。至有故傷誤殺。往債宿冤。咸賜蠲除。永俾貞
吉。上願皇圖悠久。聖壽延長。還秦符大漢之隆。宅洛契宗
周之盛。干戈偃戢。夷夏昭蘇。得傾報國之心。克叶自天之
祐。不任激切虔祈之至。謹詞。
安宅醮詞
伏聞道氣流布。三才乃分。陰陽陳變化之機。水木肇相生
之象。巢穴之風既替。宅宇之作遂興。順二氣以營修。體五
行而制度。實資神化。大庇生靈。臣以庸愚。不明元理。因時
改作。隨力興修。土木之功。曾無避忌。穿鑿之處。深有驚喧。
或抵犯王方。或背違天道。致使龍神未守。居止非宜。恐迫
凶衰。更延災厄。謹歸心大道。稽首三尊。按靈寶明科。修五
帝大醮。虔恭懺謝。拜請符文。懺已往犯觸之非。祈將來安
寧之福。伏冀二儀介瑞。五帝垂祥。凶惡蠲除。龍神鎮守。人
口清泰。動靜康寧。營造興工。常蒙利祐。公私和暢。眷屬乂
安。即永荷太上眾尊五帝祐護之恩。不任。
八節醮詞
伏以大道垂化。元氣流形。鼓鑄㣥生。有清濁剛柔之異。舒
張八節。定春秋冬夏之方。所以考校吉凶。司明罪福。惠既
周於家國。恩亦暜於存亡。臣等獲值昌期。早欽道化。資神
功而生育。荷聖力以裁成。竊慮處俗立身。寧無過咎。前生
今世。必有[:#AS-8FBB:●]瑕。或五行三命之中。遭逢厄會。或暗曜明星
之卜。因值照臨。以此兢憂。輒思祈醮。爰逢令節。同竭丹誠。
是天元啟候之期。當大聖延慈之日。翹心靈化。稽首瑤壇。
精潔香花。虔恭醮祝。伏冀高尊鑒祐。眾聖哀憐。垂罔極之
慈。賜無疆之澤。使積生罪惱。累世冤讎。已往[:#AS-8FBB:●]非。將來厄
運。乘八節自新之力。降三宮肆赦之恩。竝賜蕩除。永錫貞
吉。使臣九元七祖。受福祉於南宮。眷屬親緣。落死名於北
府。公私和洽。壽祿遐長。即永荷眾聖祐護之恩。不任。
都監將軍周天醮詞
伏聞大道混融。㣥材昭著。陰陽昇降。吉凶之理肇分。善惡
循環。罪福之文是啟。玉虛大帝。金闕元皇。申命真靈。俾其
主宰。三官五帝。爰居勸沮之司。南斗北元。以統死生之錄。
洪纖備舉。億劫無差。所以丹元經。有修禳之祕訣。祈天悔
過。有懺滌之明科。竊仰宏慈。敢陳微願。臣獲膺宿會。運偶
昌期。猥以凡庸。遭逢異寵。伏念戴清履濁。寓世立身。事主
奉親。自家刑國。雖忠貞勵節。勤瘁在公。而休祉難臻。愆違
易集。况臣頃因扈衞。時屬艱憂。豺豕欺天。氛霾蔽日。層巖
瑞氣。但布護於帝車。九陌妖塵。正昏蒙於輦道。乃忠義奮
身之際。是人臣效命之期。得以手捧天樞。身排鯨浪。克寧
皇極。以罄丹心。遂叨非次之恩。遽荷重難之寄。連營貔
虎。千里提封。慚無監撫之能。但切兢憂之懇。竊恐臣前生
今代。歷劫以來。未達正真。動成罪戾。或上虧天理。下犯地
宜。中忤人情。旁違物性。十躔外積。三業內興。或助順除奸。
誅邪佐命。或故傷誤殺。秉法持綱。或星曜運行。時逢臨照。
或三命經歷。因值衰危。八卦九宮。有刑妨之數。冤讎債訟。
有考對之文。幽晦常情。眇然難測。惟資修奉。上叩元虛。冀
獲感通。克承覆祐。是用按河圖真格。披正一靈科。溥海嶽
以貢誠。遍乾坤而瀝懇。恭陳醮禮。以展肅虔。伏惟三寶迴
光。眾聖流鑒。赦其宿過。錫以殊休。罪蠲消。生名列品。和平
冤債。清蕩災凶。九元七祖。同霑洪澤。六姻九族。咸沐元慈。
俾川境安寧。生靈輯睦。俗無疵癘。野有謳謌。幽府冥司。神
輝朗徹。飛行蠢類。惠渥滋濡。上願國步夷平。聖躬和暢。五
兵弢偃。萬㝢乂康。鑾旗早復於秦京。象法重懸於魏闕。瞻
天望日。言發心馳。不任。
