欽定全唐文卷九十四
哀帝(二)
均文武俸料勅
文武二柄。國家大綱。東西兩班。官職同體。咸匡聖運。共列
明廷。品秩相對於高卑。祿俸皆均於厚薄。不論前代。祗考
本朝。太宗皇帝以中外臣寮。文武參用。或自軍衞而居臺
省。亦由衣冠而秉節旄。足明於武列文班。不令分清濁優
劣。近代浮薄相尚。淩蔑舊章。假偃武以修文。競棄本而逐
末。雖藍衫魚。當一見而便許升堂。縱拖紫腰金。若非類
而無令接席。以是顯揚榮辱。分別重輕。遽失人心。盡隳朝
體。致有今日。實此之由。須議改更。漸期通濟。文武百官自
一品以下。逐月所給料錢。並須均勻。數目多少。一般支給。
兼差使諸道。亦依輪次差遣。既就公平。必期開泰。叶羣情
於天下。崇故事於國初。凡百臣庶。宜體朕懷。
皇太后冊禮再改期勅
朕獲荷丕圖。仰遵慈訓。爰崇徽號。巳定禮儀。冀申為子之
心。以展奉親之敬。昨所司定今月二十五日行皇太后冊
禮。再奉慈旨。以宮殿未停工作。蒸暑不欲勞人。宜改吉辰。
固難違命冊禮俟修大內畢功日。所司以聞。
彗星見避正殿勅
朕以沖幼。克嗣丕基。業業兢兢。勤恭夕惕。彗星謫見。罪在
朕躬。雖己降赦文。特行恩宥。起今月二十四日後。避正殿。
減常膳。以明思過。付所司。
貶裴樞崔遠勅
朕謬將眇質。叨荷丕圖。常懷馭朽之心。每軫泣辜之念。諒
於黜責。豈易施行。左僕射裴樞。右僕射崔遠。雖罷機衡。尚
居揆路。既處優崇之任。未傷進退之規。不能秉志安家。但
恣流言謗國。頗興物論。難抑朝章。須離八座之榮。尚付六
條之政。勉思咎己。無至尤人。樞可責授朝散大夫登州刺
史。遠可責授朝散大夫萊州刺史。並委御史臺催促出京。
所在馳驛發遣。
妖星不見勅
上天謫見。下土震驚。致夙夜之沈憂。恐生靈之多難。不居
正殿。盡輟常羞。益務齋虔。以申禳禱。果致元穹覆祐。孛彗
消除。豈罪己之感通。免貽人於災沴。式觀陳奏。深慰誠懷。
誅裴樞等勅
責授隴州司戶裴樞瓊州司戶獨孤損白州司戶崔遠濮
州司戶陸扆淄州司戶王溥曹州司戶趙崇濮州司戶王
贊等。皆受國恩。咸當重任。罔思罄竭。唯貯姦邪。雖巳謫於
遐方。尚難寬於國典。委御史臺差人所在州縣各賜自盡。
貶裴贄李煦勅
君臣之間。進退以禮。矧於求舊。欲保初終。苟自掇於悔尤。
亦須行於黜責。特進守司空致仕上柱國河東縣開國公
食邑二千戶裴贄。早以公望。常踐台司。靡聞竭力以匡時。
每務養恬而避事。洎從請老。不謂無恩。合慎樞機。動循規
矩。雖云勇退。乃有後言。自為簿從之酋。頗失人臣之禮。謫
居郡掾。用正朝綱。尚謂從輕。所宜自咎。可責授青州司戶。
刑部郎中李煦可萊州司戶。
貶敬沼勅
衞尉少卿敬沼。是裴贄之甥。常累於舅。或以明經撓文柄。
或以私事竊化權。贄巳左遷。爾又何逭。可貶徐州蕭縣尉。
停貢橄欖勅
禹別九州。秦分百郡。勉務隨方之職。須資利物之源。朕所
以鄙蒟醬於漢朝。慕菁茅於周室。用為儆戒。以省征徭。福
建一道。遠在海隅。嘗勤土貢。每年所進橄欖子。頗甚勞役
往來。本因閹豎生長甌閩。自為躭愛。率令供進。以為定規。
況非薦熟之珍。仍異厥包之禮。雖彰忠藎。無濟闕如。每年
但供進臘面茶外。不要進奉橄欖子。永為常例。
令張全義攝行太尉中書令勅
漢代元勳。鄧禹冠諸侯之上。晉朝重位。王導居百辟之先。
皆道著匡扶。功宣寰宇。其於崇寵。迥異等倫。朕獲以眇躬。
重興丕運。凡關制度。必法舊章。實仗勳賢。永安宗社。副元
帥梁王正守太尉中書令。忠武軍節度使河南尹張全義
亦正守中書令。俱深倚注。咸正台衡。其朝廷冊禮。告祀天
地宗廟。其司空則差官攝行。太尉侍中中書令即宰臣攝
行。今太尉副元帥任冠藩垣。每遇行禮之時。或不在京國。
即事須差攝太尉行事。全義見居闕下。任正中樞。不可更
差別官又攝中書令事。其太尉官。如梁王朝覲在京。便委
行事。如却赴鎮。即依前攝行。所合差中書令。便委全義以
本官行禮。其侍中司空司徒即臨時差官。付所司。
放司空圖還山勅
前大中大夫尚書兵部侍郎賜紫金魚袋司空圖。俊造登
科。朱紫昇籍。既養高以傲代。類移山而釣名。志樂潄流。心
輕食祿。匪夷匪惠。難居公正之朝。載省載思。當徇幽棲之
志。宜放還中條山。
獎朱全忠收荊襄勅
梁王躬臨貔武。收復荊襄。[:#AS-8462:⿰扌叐]峴首若轉丸。平荊門如沃雪。
連收兩鎮。併走二凶。乃睠勳庸。載深嘉注。宜賜詔獎飾。
禁論認洛陽田宅勅
洛城坊曲內。舊有朝臣諸司宅舍。經亂荒榛。張全義葺理
巳來。皆巳耕墾。既供軍賦。即係公田。或恐每有披論。認為
世業。須煩按驗。遂啟倖門。其都內坊曲。及畿內巳耕植田
土。諸色人並不得論認。如要業田。一任買置。凡論認者。不
在給還之限。如有本主元自差人勾當。不在此限。如荒田
無主。即許識認。付河南府。
改卜郊勅
先定此月十九日親禮南郊。雖定吉辰。改卜亦有故事。宜
改取來年正月上辛。付所司。
五日聽朝勅
漢宣帝中興。五日一聽朝。歷代通規。永為常式。近代不循
舊儀。輒隳制度。既姦邪之得計。致臨視之失常。須守舊規。
以循定制。宜每月只許一五九日開延英。計九度。其入閤
日。仍於延英日一度指揮。如有大段公事。中書門下具牓
子奏請開延英。不計日數。付所司。
禁宮人擅出內門勅
宮嬪女職。本備內任。近年以來。稍失儀制。宮人出內宣命。
寀御參隨視朝。乃失舊規。須為永制。今後每遇延英坐朝
日。只令小黃門祗引從。宮人不得擅出內門。庶循典儀。
免致紛雜。
追戮蔣元暉勅
蔣元暉身居密近。擅弄威權。鬻爵賣官。聚財營第。而包藏
悖逆。稔浸姦邪。雖都市巳處於極刑。而屈法尚慊於衆怒。
更示焚棄之典。以懲顯負之蹤。宜追削為凶逆百姓。仍委
河南府揭屍於都門外。聚衆焚燒。
追廢皇太后何氏勅
皇太后位承坤德。有愧母儀。近者凶逆誅夷。宮闈詞連醜
狀。尋自崩變。以謝萬方。朕以幼沖。君臨區宇。雖情深號慕。
而法難徇私。勉循秦漢之規。須示追降之典。其遣黃門收
所上皇太后寶冊。追廢為庶人。宜差官告郊廟。
停郊祀勅
朕以謬荷丕圖。禮合親謁郊廟。先定來年正月上辛用事。
今以宮闈內亂。播於醜聲。難以慙恧之容。入於祖宗之廟。
其明年上辛親謁郊廟宜停。
責授張廷範等勅
太常卿張廷範太常少卿裴石[:#AS-FBED:●]閒溫鑾祠部郎中知制誥張
茂樞等。蔣元暉在樞密之時。與柳璨張廷範共為朋扇。日
相往來。假其遊宴之名。別貯傾危之計。苟安重位。酷陷朝
臣。既比陰謀。難寬大辟。柳璨巳從別勅處分。廷範可責授
萊州司戶。裴石[:#AS-FBED:●]閒等常同聚會。固共包藏。石[:#AS-FBED:●]閒可青州北海尉。
鑾臨淄尉。茂樞博昌尉。並員外置。
誅張廷範等勅
張廷範性惟庸妄。志在回邪。不能保慎寵榮。而乃包藏凶
險。密交柳璨。深結元暉。晝議宵行。欺天負地。神祇共怒。罪
狀難原。宜除名。委河南府於都市集衆。以五車分裂。溫鑾
裴石[:#AS-FBED:●]閒張茂樞並除名。委於御史臺所在賜自盡。柳璨弟瑀
瑊送河南府決殺。
賜柳璨自盡勅
密州司戶柳璨。交通悖逆。背負明恩。每稔禍於偷安。欲危
人而自固。罔知畏憚。惟肆奸回。既凶惡以貫盈。實朝野而
共怒。況復聚貪爵秩。恣逞威權。據其狡猾之端。須降誅鋤
之命。宜除名。配崖州長流百姓。委御史臺差人所在賜自
盡。
冊吳王錢鏐勅
定亂安國功臣鎮海鎮東軍節度浙江東西道觀察處置
等使淮南東面行營招討營田安撫兩浙鹽鐵制置發運
等使開府儀同三司守侍中兼中書令杭越兩州刺史上
柱國吳王食邑九千戶實封五百戶錢鏐。總臨兩鎮。早立
殊功。撫制三吳。久聞異政。一榮封爵。再換星霜。蓋緣道路
阻艱。遂致冊書留滯。近者潭洪水陸。並巳通流。元勳舉議。
請行典禮。冀免稽於制命。俾速達於朝恩。須議施行。實為
允當。明甄酬之寵。諧僉屬之情。其所封吳王策禮。宜令所
司擇日。備禮冊命。
明經科準常例送禮部勅
取士之科。明經極重。每年人數。巳有舊規。去夏雖舉條流。
蓋慮所司踰濫。今者國子監既有聞奏。河南府亦具陳論。
不念遠人。何以誘進。只在乎升降之際。切務公平。又何必
解送之時。便為沙汰。將免遺才之嘆。須開積善之門。特改
舊條。俾循往例。國子監河南府所試明經。並依準常例解
送禮部。所放人數。亦許酌量施行。但不得苟徇屬求。遂致
僥倖。兼下諸道準此。
允增貢舉額數勅
朝廷取士之科。每歲擇才之重。必資藝實。以副勤求。或來
自遠途。或久稽鄉薦。今年就試。多有屈人。所司奏論。是宜
俞允。苟叶無私之道。俾開振滯之門。切在精詳。佇觀公當。
其禮部所放進士。於舊年人數外。宜令更添兩人。
停戎昭軍額勅
天祐二年九月二十二日。於金州置戎昭軍。割均房二州
為屬郡。比因馮行襲叶贊元勳。克宣丕績。用獎濟師之效。
遂行割地之權。今命帥得人。疇庸有秩。其戎昭軍額宜停。
其均房二州。却還山南東道收管。
停忠義軍額勅
襄州近因趙匡凝作帥。請別立忠義軍額。既非往制。固是
從權。忠義軍額宜停廢。依舊為山南東道節度使。
令崇勳殿對勅
貞觀大殿。朝廷正衙。遇正至之辰。受羣臣朝賀。比來視朔。
未正規儀。其入閣。自今後宜令宰臣文武百寮。於崇勳殿
候對。付所司。
黜邠王震勅
震就列朝行。守官宗寺。俄從私便。久去上京。既稍失於規
程。宜特示於黜免。勒停見任。并落下襲封。
停河南監牧諸司勅
牛羊司牧管御廚羊。并乳牛等御廚物料。元是河南府供
進。其肉便在物料數內。續以諸處送到羊。且令牛羊司逐
日送納。今知舊數巳盡。官吏所繇多總逃去。其諸處續進
到羊。並舊管乳牛。並送河南府牧管。其牛羊司官吏並宜
停廢。
獎王茂章勅
王茂章能分逆順。捨彼狂迷。[:#AS-8949:⿱廾]楊渥之亂邦。不同奸險。投
錢鏐之巨鎮。思託賢良。既明向國之心。頗見立身之道。元
戎所薦。義節昭然。須行激勸之規。用示獎酬之寵。宜授金
紫光祿大夫檢校太保兼御史大夫。
禪位冊文
皇帝若曰。咨爾天下兵馬元帥相國總百揆梁王。朕每觀
上古之書。以堯舜為始者。蓋以禪讓之典。垂於無窮。故封
泰山。禪梁父。略可道者。七十二君。則知天下至公。非一姓
獨有。自古明王聖帝。焦思勞神。惴若納隍。坐以待旦。莫不
居之則兢畏。去之則逸安。且軒轅非不明。放勳非不聖。尚
欲遊於姑射。休彼太庭。矧乎歷數尋終。期運久謝。屬於孤
藐。統御萬方者哉。況自懿祖之後。嬖幸亂朝。禍起有階。政
漸無象。天綱幅裂。海水橫流。四紀於茲。羣生無庇。洎乎喪
亂。誰其底綏。洎於小子。粵以幼年。繼茲衰緒。豈茲沖昧。能
守洪基。惟王明聖在躬。體於上哲。奮揚神武。戡定區夏。大
功二十。光著冊書。北越陰山。南踰瘴海。東至碣石。西暨流
沙。懷生之倫。罔不悅附。矧予寡昧。危而獲存。今則上察天
文。下觀人願。是土德終極之際。乃金行兆應之辰。況十載
之閒。彗星三見。布新除舊。厥有明徵。謳歌所歸。屬在睿德。
今遣持節銀青光祿大夫守中書侍郎同中書門下平章
事張文蔚等齎皇帝寶綬。敬遜於位。於戲。天之歷數在爾
躬。允執其中。天祿永終。王其祗顯大禮。享茲萬國。以肅膺
天命。
