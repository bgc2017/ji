欽定全唐文卷八百七十八
徐鉉(一)
鉉字丹臣。會稽人。初事吳。為校書郎。後事南唐。累授太子
右諭德知制誥。遷中書舍人。後主時除禮部侍郎翰林學
士御史大夫吏部尚書。隨後主入宋。歷左散騎常侍。貶靜
難行軍司馬。卒年七十六。
頌德賦(東宮生日獻)
伏惟先王之建國。體皇極而垂制。仰則觀於辰象。俯則察
於地義。前星為帝座之輔。蒼震乃少陽之位。非明德與茂
親。不足膺茲主器。故萬邦以貞。而本支百世。是必天錫嘉
祉。神輸百祥。山河資其正氣。日月分其融光。膺期運以載
誕。配乾坤而永昌者也。惟我儲后。昭明俊德。黃裳元吉。沉
潛剛克。鉤深致遠。曾莫挹其津涯。問安視膳。每或形於顏
色。在昔沖讓。高追太伯。乃剖麟符。保釐東宅。受道師傳。稽
疑典冊。化自誠心。風行邦國。乃擁干旌。南徐之城。左撫勾
吳。前對敬亭。京師河潤。盛德日新。其畏如夏。其惠如春。謝
傅圍碁。靜一方之沴氣。條侯高臥。息萬里之驚塵。今聞孔
昭。元功莫二。人情不可以久鬱。皇統不可以終避。乃畏天
命。允茲儲貳。鳴玉軑以徐來。與春郊而總至。龍樓霧廓。雞
戟風生。珍符疊委。和氣交迎。百度以之而式序。多壘以之
而載清。史書有年。衢傳頌聲。豈人事之協贊。信宗祊之降
靈。於是元圃凝陰。瑤山密雪。宣猷之緹幕半下。濛汜之層
冰乍結。爰書慶誕之日。始遇嘉平之節。麗正晨啟。重明夙
設。調護之客。娛侍之臣。峩冠煒煜。佩玉璘玢。咸稽首而再
拜。獻多福於萬春。有宮坊之下吏。乃捧觴而進稱曰。自古
聖賢。率由輔導。伊徇名與課實。故成敗之異效。粵若成王。
史佚周召。左右前後。惟仁與孝。靡過不舉。無善不告。茲君
臣之一體。故風聲之克劭。降及後代。亦慎厥初。實聘四老。
復延二疏。咸由古道。以佑皇儲。若乃征和戾園。有思臺博
望之盛。貞觀承乾。有元齡魏徵之重。或有其禮而無人。或
有其人而不用。何擇禍之忘輕。信非賢而罔共。英英副君。
鑒古知今。百揆在乎手。萬務經其心。朝廷之所寄者重。蒼
生之所望者深。既賞興王之諫。亦訪百官之箴。故曰生民
在勤。好問則裕。不躬不親。人將孰信。一游一豫。樂有常度。
節八音以導其和平。調五味以適其喜怒。情義兼於家國。
故知無不為。愛敬極於君親。故惟道是諭。儉以足用。而施
舍不可不行。仁以接物。而刑罰不可不具。冗官宜省。而才
不可遺。疆事漸寧。而備不可去。居安思危。覩災而懼。上分
一人之憂。以成天下之務。俾中外之禔福。與宗祧而永固。
伊下臣之不佞。蒙國士之殊遇。實含和而吐頌。豈登高之
能賦。願降鑒於芻蕘。庶效誠於塵霧。
木蘭賦(并序)
頃歲鉉左宦江陵。官舍數畝。委之而去。庭木蘭因移植於
宗兄家。及鉉徵還。席不遑煖。又竄於舒庸。吾兄感春物之
載華。擬古詩而見寄。吟玩感歎。謹賦以和焉。雖不足繼體
物之作。庶幾申騷客之情爾。
伊庭中之奇樹。有木蘭之可悅。外爛爛以凝紫。內英英而
積雪。芬芳兮謝客之囊。旖旎兮仙童之節。許蒲茸之竊比。
聽蘭芽之並列。於是辭下土之卑濕。歷上京之繁華。恥衒
價於豪門。乃托根於貧家。資幽人之賞豫。有好事之稱嗟。
一旦逐客程遠。君門路賒。削閨籍與印組。豈獨畱乎此花。
噫。人屢遐棄。花猶得地。分兔苑之餘蔭。向藩房而吐媚。授
簡多暇。攀條屬思。持香草以余比。效騷辭而我寄。感此生
之百憂。何斯物之足貴。悲夫館客長吟。山城夕陰。想馨香
之不改。歎歡宴之難尋。憑歸夢於飛翼。寫商歌於素琴。歌
曰。光景兮愁暮。別離兮易久。真宰兮無黨。貞心兮不改。誠
知異日。重滋田氏之荊。但恐相逢。共歎桓公之柳。
新月賦(庚午歲宿直作)
五月五日。繁陰乍晴。倬彼新月。麗於太清。映玉繩而絢彩。
揜銀漢以騰精。對鳷鵲西南之影。步明光東北之楹。歷歷
遲漏。悠悠我情。雖萬古之不易。感一年而始生。乃有騃女
癡男。朱顏稚齒。欣春物之駘蕩。登春臺之靡迤。雜佩璀錯。
輕裾颯襹。紛乎拜祝。怡然宴喜。人歲歲以潛換。景年年而
若此。昔我當年。胡云不然。世路多故。流光暗遷。易壯心於
大觀。變元髮於華顛。顧一毛之無濟。愧兩綬之徒然。况乎
萬象虛明。九門奧祕。對宣室以方罷。閱通宵而不寐。憂心
似醉。既慷慨於君恩。急景如馳。更悽涼於往事。想愬月以
長歌。遂抽毫而見意。
劍池頌(并序)
歲次辛酉。月[:#AS-8479:⿰足⿸厂墨]仲冬。王人徐鉉。揚旍銅柱之鄉。稅駕劍池
之廟。慨嘆靈迹。徘徊故墟。或曰。龍泉太阿。安得為寶。出也
不為當世之用。佩之不免亡身之災。天下固有虛名而無
實效者歟。愚以為不然。夫聖人之於天下。亦物耳。所禀受
者異。故能與造物者並。而為天下王。是以聖人之作也。天
不愛其道。地不愛其寶。同聲相應。同氣相求。人謀鬼謀。皆
為聖人用。無功無迹。豈尋常所能識乎。然則集陰陽之英。
萃山澤之精。窮爐冶之妙。極鋒鋩之利。宜其冥合元造。弼
成聖功者也。昔黃帝法月滿而鑄鏡。用能照燭怪魅。辟除
不祥。大禹收貢金以鑄鼎。使民知神姦。以遠不若。漢高祖
佩斬蛇之劍。以撥亂除害。奄有天下。是三者皆人力之所
為也。咸能輔佐興運。與時隱現。其可誣乎。在昔三分叔世。
咸有昏德。天命將改。寰宇混同。斯劍知之。故靈發於下。氣
浮於上。應帝王之符命。矚識者之觀瞻。亦猶伊尹負鼎於
莘墟。仲尼動色於魯相。千載一會。聖賢所以汲汲也。向使
晉武能誕若天意。克明俊德。判忠邪之路。絀驕侈之心。則
賢能盡其才。神靈效其用。淳耀之烈可續。七百之期不爽。
而皇猷既鬱。亂本斯成。百姓失望。㣥龍沮色。於是斯劍也。
委質張雷之鑑。一泄其憤。遠迹劉石之醜。復歸於潛。其出
也所以示神之不測。其去也所以示惟德是依。則其為用
也遠矣。昔者周過其數。秦不及期。是知天命之精微。可以
人事而延促。前哲論之備矣。若夫精真之誠修於內。感召
之致應乎外。自然而然。有道存焉。不可以智求。不可以言
達。王者得之。則三五之功。其餘事耳。然則天下至寶。本非
人臣所服。變化無方。神物之事也。忘身徇節。忠臣之烈也。
兩造其極。求仁得仁。復何怨哉。廟在豐城故縣。俯瞰池岸。
壯武侯雷府君之像祀焉。去今縣四十里。而龍泉太阿之
廟。別在中路。棟宇綿久。皆將傾頹。邑人朱輝等。洽重熙之
化。感百世之祀。獎率同志。唯新壽宮。千載光靈。煥然如在。
縣令孟賓于尉孫舉。皆以文行之懿。中賢良之選。接武連
事。惠此王畿。推誠於民。薦信於神。風雨不愆。耕鑿咸若。先
賢遺躅。其不泯也宜哉。是池廣不終畝。深才數尺。父老云。
近歲旦暮。往往有雲霧蒙覆其中。恍惚之理。不可測已。今
中興三葉。聖政惟新。豈非靈命孔昭。元貺將集。天命不僭。
宏之在人。使臣司言。敢告有位。乃為頌曰。
周室既衰。仁獸率臻。晉祚不融。龍劍效珍。神化無方。天命
無親。德之不建。與運俱淪。歸潛厚載。以俟真人。惟劍之神。
惟賢之識。湛湛靈沼。綿綿廟食。瑞氣長在。元符靡測。垂茲
頌聲。永永無極。
保寧王制
門下。昔先王聰明時憲。文質載周。親親之義。莫之或改。乃
知封建之重。宗社攸賴。友愛之美。風教代宣。寅奉舊章。敢
忘循舉。二十弟某。稟質沖粹。慎德孝恭。出言有章。好學不
倦。故我文考慈訓備隆。而能踐修嘉猷。惠迪前哲。卓爾令
器。時惟老成。粵予眇沖。肇當纘服。賴貽謀之啟後。仰垂鑒
之在天。尚念多艱。懼弗克荷。是用睦懿親以佑涼德。班宗
彝以懷萬邦。錫爾以山川。表爾以車服。師長之任。申而寵
之。敦敘之恩。於是乎在。吁。苴茅侯社。禮莫縟焉。連華棣[:#AS-9478:⿳艹口咢]。
親莫眤焉。履信思順。可以無悔。尊師重道。可以多聞。盡愛
敬以奉親顏。極惠和以厚宗室。勿佻勿墮。有初有終。服我
訓詞。永光懿烈。可。
南昌王制
門下。昔西周之分陝服。則曰風聲所存。南朝之治揚州。則
曰本根攸寄。非親賢碩望。不足以表東夏。非輔相重位。不
足以副具瞻。天下為公。百王不易。肆予敷命。匪敢有私。長
子某。敦信厚之風。秉孝恭之德。凡迪前烈。率由生知。自剖
麟符。往綏淮甸。尊敬師保。奉行詔條。有所問而不干。知為
善之最樂。東楚之俗。向風而安。時以為能。朕亦自慰。夫陟
明賞善。有國大典。苟得其所。雖親何嫌。是用特就畱臺。寵
開相府。崇貴之數。儀制存焉。噫。為政無他。勤則有繼。舉德
甚易。終之實難。無以安佚自居。而忘夙夜之戒。無以驕貴
自負。而忽藥石之言。治亂善敗。則有先聖之遺經。憲章文
物。則有中朝之成式。諮訪佩服。身先行之。敬哉慎哉。無忝
多訓。可。
張居詠制
門下。昔在先王。任賢尚齒。出將入相。所以任賢也。尊師重
傳。所以尚齒也。况乎擇藩屏之寄。膺轉導之求。高步承華。
誕揚師訓。克堪其選。我有人焉。某負貞幹之才。稟純厚之
德。亟更庶尹。歷事累朝。昇元始基。賴其獻納。故陟鸞臺之
位。爰立作相。保大踰歲。藉其綏懷。故委龍節之權。受脤于
社。懋乃嘉績。叶於朕心。殿邦政成。輯瑞來覲。方圖位著。爰
得僉諧。而昔自故相。已嘗為保。重煩耆德。俾傅東朝。尊敬
之儀。典章斯在。噫。昔者叔孫疏廣。善於其職。克繼來躅。可
不慎哉。勉著嘉猷。以副時望。可。
撫州節度使馬希崇除舒州節度使制
門下。姬周同德。曹叔封於王畿。炎漢功臣。楊僕恥居關外。
是知藩翰之重。所寄必同。遠近之差。以斯為寵。我有成命。
爾其敬聽。某識度恢宏。風猷茂遠。象勳蓋世。不怙貴以驕
人。多難薦臻。每忘身而濟物。知能適變。仁足亢宗。來庭不
俟於七旬。保境豈徒於五郡。劉總舉全燕之地。宏正輸推
魏之邦。故實攸存。懋章何恡。是用加之飫賜。尊以上公。陟
負璽之崇資。委建身於列鎮。虛襟而見。前席與談。言語有
章。威儀可則。既叶跂予之望。且堅戀闕之心。藹爾誠明。形
於表疏。愈歎忠勤之操。宜更節制之權。而永泰全軍。舒庸
舊國。地望無慙於汝水。封疆密邇於王城。用諧日近之言。
尚資河潤之福。俾迴新命。往受中權。於戲。大義昭彰。朝恩
渙汗。千里之地。可以觀政。三軍之帥。可以圖功。永樹風聲。
無忘多訓。可。
太弟太保馮延巳落起復加特進制
門下。爵賞之行。憲章斯在。急於務則適其變。終其事則歸
於禮。將軍重任。足以奪孝子之情。特進崇班。自昔冠諸侯
之上。申為懋典。允屬公才。某官馮延巳。儒雅積中。機神應
物。風雲夙契。魚水冥符。處多士之朝。副具瞻之望。及移相
府。出鎮臨川。封境綏懷。聲猷茂遠。頃集蓼莪之痛。俯從金
革之權。露冕有誠。輯瑞來覲。疇咨舊德。保佑東朝。北疏傅
之在前。允諧擬議。類魯公之拜後。適就變除。俾進崇階。庶
申優寵。於戲。將相之重。資爾以惟聖。儲兩之尊。繄爾以成
德。知人則哲。予用弗疑。勉揚令圖。無忝多訓。可落起復冠
軍大將軍加特進。餘並如故。
林仁肇浙西節度使制
門下。建侯樹屏。有國之攸先。崇德報功。百王之所共。斯為
令典。予敢忘之。鎮海軍節度浙江西道觀察等使畱後金
紫光祿大夫檢校太傅濟南縣開國伯食邑七百戶林仁
肇。禀此星芒。鬱為時幹。鼓鼙之氣。指勍敵而愈高。金石之
心。因時艱而益壯。故能灼殊功於南部。夷多壘於東門。元
戎所行。績用昭著。及總畱務。於浙之西。成師著無犯之威。
察俗有惟清之化。屹爾京口。殷然長城。予惟汝嘉。俾正藩
守。因爾才略。樹之風聲。雄師大邦。所以屏王室。尊官盛典。
所以懋官成。惟惠惟和。有嚴有翼。使予無東顧之慮者。繄
其賴焉。克堅一心。以永百祿。可依前檢校太傅兼御史大
夫使持節都督潤州刺史充鎮海軍節度使浙江西道管
內營田觀察處置等使。功臣散官勳封如故。
紀國公封鄧王加司空制
門下。宗子維城。良臣惟聖。故有王社之數。鼎司之權。親親
賢賢。古之大訓也。我有成命。時惟至公。第七子某。識度淹
通。器質清粹。就傅之歲。威儀不忒。出閣已來。聞望所著。向
由邦政。入踐中樞。內形將順之規。外盡彌綸知業。人知親
附。俗待和平。邦家之基。斯實攸賴。今六騑巡守。萬乘啟行。
方資扈蹕之勤。宜有酬庸之典。畫南陽而錫壤。掌邦土以
命官。併加馭貴之資。益峻具瞻之望。於戲。義極君父。愛敬
之道兼焉。任綜文武。弛張之政存焉。爾其佩服前訓。咨詢
舊德。勿驕勿惰。有初有終。永樹風聲。以保元吉。
上太后尊號制
門下。膺昊天之眷。荷宗社之重。何嘗不嚴奉慈訓。聿循孝
理。所以化成天下。宏濟多艱。親親尊尊。教之大者也。况沉
潛之德。丕顯於國風。輔佐之勤。光昭於王業。今遺恩累洽。
靈鑒在天。俾予小子。恭踐大寶。思宏任姒之烈。紹恢三五
之基。彝章盛典。敢忘祇奉。宜上大行國主皇后尊號為太
后。
太子少傅徐運授太子太保制
門下。崇德尚賢。推恩錄舊。茲惟令典。允屬時英。予以躬。嗣
承丕業。戚藩之望。羽翼之恩。敢忘寵章。用光師道。某清直
稟氣。忠厚為資。實戚里之所榮。歷累朝而見重。敬慎即保
家之主。恭儉無出位之思。爰自京口臨藩。克貞師律。鸞臺
作相。足厚時風。畱侯旋務於退身。疏受更聞於稱職。純誠
益著。雅望攸高。昨者預奉綴衣。導揚末命。忠貞以濟。典禮
無違。顧惟沖人。懼德弗嗣。當此承祧之日。益堅重傅之懷。
是用就改崇資。仍加食賦。於戲。班崇一品。秩視三師。苟非
賢臣。孰克臻此。永期納誨。無替令猷。可。
朱業江州節度使制
門下。古者諸侯之賢。入為卿士。上公之寵。出為方伯。故中
外之任。踐更攸宜。我有勳臣。咸曰名將。藩維宿衛。夾輔沖
人。肆予仰成。是用申告。某家傳武略。天賦純誠。名因勇聞。
位以材致。周旋數紀。佐佑累朝。由裨將以統元戎。勳勞滋
茂。自百城而登連帥。聲政洽聞。寵益盛而若驚。位益高而
愈讓。予纂服之始。駿奔來朝。且堅戀闕之心。因處周廬之
任。忠貞彌固。夙夜惟寅。輦下肅清。時乃之力。永言舊德。豈
忘予懷。會九江元侯。入奉朝任。中流之寄。非賢不居。是用
輟蘭錡之權。付金符之重。往分巨屏。更佇殊庸。噫。簡師旅
以壯軍聲。明紀律以宣庶政。可畏可愛。富之教之。是汝所
長。無替前效。陟明有典。厥惟欽哉。可。
朱業宣州節度使制
門下。車服之寵。所以報功。藩閫之權。可以觀政。茲為令典。
允屬信臣。某智勇推高。忠貞特立。秉武經以致用。服戎政
以居多。誠悃洞然。終始一揆。及分符出守。持節主畱。恩信
並行。詔車畢舉。肅連營而無犯。視赤子以如傷。所臨之方。
去思仍在。向鍾多難。入衞京師。憂國忘家。令行禁止。㣥情
自固。戎事以寧。肆予仰成。時乃之力。今疆場甫靜。蒸黎未
康。宣城奧區。國家巨屏。方當謀帥。是用策勳。資果毅以壯
先聲。假惠和而蘇疲俗。付爾節鉞。往鎮撫之。惟爾慈儉足
以安民。剛正足以行法。必當望風自理。投刃皆虛。宜宏寬
大之視。以集中庸之德。勉茲具美。永振嘉猷。可。
泉州節度使畱從效檢校太師制
門下。望高於朝。則享師保之任。惠加於物。則進土田之封。
所以啟佑沖人。藩屏王室者也。我有寵數。屬於元侯。某山
嶽。儲精。星芒稟異。挺全才而應用。激大義以致身。而自際
會先朝。奮揚奇策。靜二方之多難。越萬里以來庭。故得倚
作藩宣。誓之帶礪。而能恩威洽著。紀律修明。戎政有經。理
聲日遠。黎獻有不欺之頌。朝廷無南顧之憂。茂績忠規。古
難其比。粵予質。嗣德弗明。賴我友邦。越乃賢帥。推誠翼戴。
克荷景靈。渙汗之恩。唯恐不至。是用增以井賦。崇為太師。
美號峻階。併伸殊渥。噫。乞言之禮。可以觀德。殿邦之寄。可
以樹勳。勉揚令圖。永錫繁祉。可。
右揆嚴續除司空兼門下侍郎平章事制
門下。天作司牧。必生丞弼。非君臣同體。道則不明。非律呂
交感。功則不濟。粵予質。負荷景重。不有時賢。豈戡多難。敬
若先意。疇茲舊臣。某純粹炳靈。惠和成性。襲台鼎之慶。連
肺腑之親。歷奉累朝。亟更庶尹。憂國家之事。知無不為。經
夷險之間。中立不倚。言必由於忠信。行必自於誠明。勞而
弗矜。謙以自牧。先朝鑒其誠志。任以腹心。頃當巡守之初。
俾貳主畱之寄。盡規竭慮。夜思晝行。京輔以寧。時乃之力。
及奉揚末命。以佑沖人。送往事居。禮無違者。忠勳茂績。人
無間然。今二后在天。萬物思理。予方乃眷。民亦具瞻。是
用命作司空。倚為左相。兼國史樞機之任。進升階食賦之
資。豈曰寵章。是同憂責。嗚呼。受遺作弼。厥惟艱哉。爾其崇
遠大之謨。布簡寬之政。詢箴諫之士。塞便佞之言。滿假自
賢。則其智益蔽。虛懷接物。則其猷益光。念茲在茲。以底於
道。可。
信王改封江王加中書令制
門下。唐堯之聖也。既以序九族為先。漢祖之隆也。亦以守
四方在念。矧予小子。弗堪多艱。實賴㣥后。共康烝民。粵有
賢侯。亦在諸父。庸勳表德。敢或愛焉。第二十叔某。天賦機
神。生知禮樂。肇開朱邸。則孝敬之道升聞。出建齋壇。則威
和之風遠振。况五嶺之際。俗雜地雄。吏服其明。民安其教。
煦如冬日。隱若長城。孤以不明。祗奉丕業。咨乃庶尹。至於
友邦。師保之規。既自家而刑國。蓼蕭之澤。當由親而及遠。
是用正左相之位。崇三司之儀。增賦進封。併伸寵數。於戲。
昔我文考。並建懿親。藩屏所繫。社稷是衞。燕翼之旨。可不
勉歟。敬佇嘉猷。以永繁祉。可。
謝匡策加特進階增食邑制
門下。王者均慶推恩。無遠弗及。矧有舊德。居然將臣。方申
求舊之懷。豈恡疇庸之典。某素推勇氣。夙負壯圖。立功旗
鼓之間。發跡風雲之會。出分符竹。入守關防。翼衞天門。董
齊蘭錡。咸著在公之績。可觀適用之材。享此期頤。保茲優
逸。臻富壽之福。全終始之名。比之古人。不可多得。孤以質。
嗣守慶基。方資無改之規。式重後彫之節。俾升階序。仍進
戶封。於戲。二品崇資。三朝貴仕。人臣寵祿。何以過斯。勉荷
朝恩。永揚令聞。可。
鄭王加元帥江寧尹制
門下。睦親尊賢。王者之盛業也。中台上將。有國之重任也。
是必疇咨公議。稽若前經。舉而行之。謂之令典。我有愛弟。
時維宗英。論道經邦。勳德滋茂。肆予有命。允叶厥中。某挺
命世之才。秉生知之哲。機神穎邁。器宇沖深。自寶玉分封。
緇衣授職。內蘊清明之德。化宣寅亮之功。持謙下之資。以
親附百姓。體勤儉之節。以表率時風。學問該通。每諮詢而
自益。忠誠孝悌。常將順以無違。昔者三后叶心。十亂同德。
允茲古義。非爾而誰。粵予躬。惠迪先訓。獲守大業。汔臻小
康。實繄手足之賢。以集股肱之寄。無德不報。雖親何嫌。是
用誕舉渥恩。就加名數。夫元帥者。民之司命。中樞者。國
之宗臣。尹京所以表則四方。增封所以藩輔王室。毗倚之
重。何以加斯。於戲。義兼國家。權總文武。動靜之際。治亂繫
焉。所先者在乎弼諧。所慎者在乎聽受。清如止水。故是非
之說不可欺。平如懸衡。故善惡之徵不能惑。有犯無隱。非
好異也。不違如愚。非苟合也。惟公是務。惟道是從。所務必
老成。所親必端士。服茲多訓。永樹英聲。可。
朱業加中書令宣州節度使制
門下。予嘗顧藩屏之重。思黎獻之康。欲使折衝之威。迭行
於封略。惠和之化。普及於方州。既報政之屢聞。乃改轅而
敷寵。咨爾賢帥。聽吾話言。某武毅致身。忠厚成性。踐更事
任。昭著勳庸。倚若金湯。誓之帶礪。自持使節。出鎮中流。恢
簡易之風。立嚴明之令。仁而有斷。吏不敢欺。故使萬井阜
安。連營輯睦。藹爾殿邦之績。叶予進律之文。率是通才。何
適不可。予以宣城列鎮。甸服奧區。久闕元戎。未孚王化。藉
爾有成之政。副吾共理之懷。右相之崇。宰司所重。申為殊
獎。以極朝恩。於戲。有惠於民。有功於國。中台貴位。累鎮劇
權。苟非純誠。何以臻此。爾尚守益恭之節。勵匪懈之心。永
懋嘉猷。以光時望。
