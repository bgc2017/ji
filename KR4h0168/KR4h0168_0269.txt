欽定全唐文卷二百六十九
王覿
覿。中宗朝官監察御史。
諫李多祚參乘疏
臣覿言。竊惟祔廟之禮。在於尊祖奉先。肅事之儀。豈厭惟
親與德。伏見恩勅。令安國相王與李多祚參乘。且多祚夷
人。有功於國。適可加之寵爵。豈宜逼奉至尊。將帝弟以連
衡。與吾君而共輦。誠恐萬方之人。不允所望。昔文帝引趙
談參乘。袁盎伏車前曰。天聞天子所共乘輿者。皆天下豪
英。今漢雖乏人。陛下獨奈何與刀鋸之餘共載。於是斥而
下之。多祚雖無趙談之累。亦非卿相之重。不自循省。無聞
固讓。豈國乏良輔。更無其人。史官所書。將示於後。何袁盎
之強諫。獨微臣之不及。惟陛下詳擇焉。
十八學士圖記
夫立身之功。莫大於行道。行道之功。莫大於逢時。行道則
孝悌才學有聞。逢時則仁信機謀及物。有其時。無其材。斯
固自犬彘也。有其材。無其時。得不憤心涕血歟。則知無代
無材。計用與不用耳。高祖起於沛。光武起於南陽。而籌畫
功勳。獨出豐宛之士。蕭丞相從漢高入關。封府藏而收圖
籍。房太尉從太宗征討。捨珠玉而採人材。二君子之材。豈
偶然也。十八學士皆煬帝之臣。曷闇於隋而明於唐。是有
其材而無其時矣。如晦元齡。止於一尉。或非好去任。或挂
網徙邊。禇亮虞南。不離下位。或嫉才見謫。或七品十年。暨
我國家。則有道兼文武。器重珪璋者。慷慨大節。臨機能斷
者。仁孝忠直。預識存亡者。潔行檢身。而有英略者。好學敏
達。詳明吏道者。出入軍旅。涉歷危難者。不憚兵威。樹立忠
誼者。博聞貞儉。文翰兼絕者。風韻閑雅。善於吟咏者。精練
詁訓。長於講論者。夫如是。則立身行道之事。盡在於斯矣。
得不冥心契志。以自勗勵哉。覿每覩十八學士圖。空瞻贊
像而已。輒各採本傳。列其嘉績。庶幾閱像者思其人。披文
者思其人。非惟臨鑒耳目。抑可以垂誡於君臣父子之間
也。
張廷珪
廷珪。河南濟源人。第進士。補白水尉。舉制科異等。神龍初
為中書舍人。再遷禮部侍郎。開元初累遷少府監。封范陽
縣男。以太子詹事致仕。二十二年卒。年七十餘。贈工部尚
書。諡曰貞穆。
彈棋賦
其為局也。不徵荊山之璞。不用藍田之質。兀若元龜之起。
爛若繁星之出。約勝負。仗明信。俱分類而抗行。咸背深而
列陣。唯智是役。唯貪是慎。敗不同奔。鬭不齊進。曉之者敵
衆多以寡少。懵之者起徑寸猶萬仞。徒觀其彈射萬變。精
妙入神。口與心計。行隨意新。作氣者直摶乎九天之上。猶
檀欒而旁擊。受敵者橫墜乎九地之下。甘棄置而歸仁。行
必假道。居必擇鄰。衝危以陷其兩虎。陪險更生乎一秦。至
若狂生俠少。使氣為主。顧懷將恡。動越規矩。競緣局而斜
衡。爭隔矢而曲取。既向角而散亂。復當中而攢聚。苟萬一
之偶中。何輕狡之云數。曷若恬和之士。神清意遠。豈棋布
而興來。亦手運而情遣。先和容而取則。兼中敵而為善。務
專一於道求。寧苟貪於席卷。或聊假以喻大。或有迷而知
返。夫局勢將畢。觀者逾樂。兩敵相持。三顧而作。劃去者箭
飛。分索者星落。眄四隅之豁然。若萬里之清廓。
請河北遭旱澇州準式折免表
臣廷珪言。伏見景龍二年三月十一日勅。河南北桑蠶倍
多。風土異宜。租庸須別。自今以後。河南河北蠶熟。依限即
輸庸調。秋苗若損。唯令折租。乃為常式者。臣聞皇天無私
覆。后土無私載。日月無私鑒。陰陽無私毓。是以明王聖帝。
則而像之。慶浹萬邦。政敷一德。故書曰。無偏無黨。王道蕩
蕩。無反無側。王道正直。伏惟聖朝御歷。皇極在人。正朔所
覃。率土奉若。百年於茲矣。頃於災歲。重賦饑人。頓革彝典。
特開變例。雖施蠻貊之邦。臣愚猶知不可。況此兩道。枕倚
大河。南接神州。北通天邑。郡縣雄劇。人物昌阜。既類股肱
之地。尢宜得其欣心。豈可殊其土風。異其徭賦。不恤災患。
而殫其財力者。即以桑蠶。別加徵稅。至如隴右百姓。羊馬
是資。山南諸州。椒漆為利。其或銅錫鉛錯。貨自巖通。蜃蛤
魚鹽。財自海殖。土物惟性錯貢。方隅咸有。澇年並無他稅。
旱歲各準常規。豈獨斯人。外之王度。且天災所降。年穀莫
登。在於貧弱。或至殍殣。生理既甚難恃。人心固未易安。就
其憂危。載空杼軸。窮斯濫矣。將無不至。臣效官潁服。實在
河南。每見部人。眾稱冤苦。伏思景龍之際。時多賊臣。有若
宗楚客紀處訥武延秀韋溫等。蔽虧日月。專擅威權。各食
實封。遍河南河北。屬當水旱。屢致蠲除。因而遂矯制命。固
非先朝之本意也。伏願陛下廣天成之德。均子育之愛。式
崇大體。追復舊章。許河南河北有水旱處。依貞觀永徽故
事。一準令式折免。則在蒼生。不勝幸甚。謹因所部司法參
軍鄭元亮奏澇損謹附表以聞。
請寬宥與張易之往還人表
臣聞國之威柄。在於賞罰。賞中則人知勸。罰中則人知沮。
二者苟得。則四海獲安。二者乖宜。則萬人無措。況陛下始
復初業。甫登寶位。率土禺然。欽佇聖化。凡欲興事。亦何容
易。外有竊議。臣請盡言。至如張易之兄弟。窮罪極逆。蒼生
苦之。良有歲月。憑託城社。無所告訴。陛下仁聖明斷。憂在
黎元。一朝誅夷。孰不慶抃。在於親故。並合從坐。然量宜制
法。理或未宏。何者然也。臣歷觀自古以來。革故即新之際。
莫不先行誅戮。以服眾心。此皆素無人望。理藉如此。今陛
下先朝子孫。唐德未改。乃天地之眷。人祇之望。非陛下而
誰。誠宜布恩施德以答之。崇仁尚寬以理之。豈更誅夷。以
虧至德。況易之兄弟。榮盛多時。趨附之徒。天下大半。欲盡
殺之。則罪不加眾。欲少殺之。則法難畫一。在都城者。乍可
有數。遍四方者。未知幾人。反側者多。不可不察。安之之理。
必在於寬。自非至親。及於謀首。請一原宥。令其自新。仁風
大行。在斯一舉。臣無任云云。
諫停市犬馬表
臣廷珪言。伏見發使及典傔等。大齎繒錦。將於石國和市
犬馬。臣聞書曰犬馬非其土性弗畜。珍禽奇獸不育於國
者。故明王欲極於德。忠臣願畢於議。偕護於細行。保於大
猷。冀無閒然。能致盡善也。今以陛下之明。何失不見。以陛
下之斷。何欲不懲。復禹順於走丸。法堯易於迴掌。誠可却
走馬。訓旅獒。聖心通於兆人。德言應於千里。一感則法星
退舍。一解則亢陽出雲。豈宜勞遠人。玩異物。有從禽之漸。
無恤下之先。使明詔遐臨。聖意昭布。上非治國之要。下非
即戎之功。將恐新麥未獲。舊穀巳空。饑饉荐臻。邊荒速寇。
昭告則然。上帝赫矣。大君無以解其倒懸。續於請命。邇不
自給。遠不能輸。戶口流離。公私懷懼。此臣之所以憂。陛下
順天之心。從人之願。省無益之用。救必然之急。先社稷。後
犬馬。此天下之幸。國家之福。豈獨微臣哉。無任竭忠竭誠
之至。謹錄奏聞。伏聽勅旨。
諫白司馬坂營大像表
臣廷珪言。夫佛者以覺知為義。因心而成。不可以諸相見
也。故經云。若以色見我。以音聲求我。是人行邪道。不能見
如來。此明真如之果。不外求也。陛下信心歸依。發宏誓願。
壯其塔廟。廣其尊容。已遍於天下久矣。蓋有住於相而行
布施。非最上第一希有之法。何以言之。經云。若人滿三千
大千世界七寶以用布施。及恒河沙等身命布施。其福甚
多。若人於此經中受持及四句偈等。為人演說。其福勝彼。
如佛所言。則陛下傾四海之財。殫萬人之力。窮山之木以
為塔。極冶之金以為像。雖勞則甚矣。費則多矣。而所獲福
緣。不愈於一禪房之匹夫。沙門之末學。受持精進。端坐思
理。亦明矣。臣竊為陛下小之。今陛下廣樹薰修。又置精舍。
則經云菩薩所作福德。不應貪着。蓋有為之法。不足高也。
況此營建。事殷土木。或開發盤礡。峻築基陛。或填塞川澗。
通轉採斫。碾壓蟲蟻。動盈巨億。豈佛標坐夏之義。愍蠢動。
而不忍害其生哉。今陛下何以為之。又役鬼不可。唯人是
營。通計工匠。率多貧窶。朝驅暮役。勞筋苦骨。簞食瓢飲。晨
炊星飯。饑渴所致。疾疹交集。豈佛標徒行之義。愍畜獸而
不忍殘其力哉。今陛下何以為之。又營築之資。僧尼是稅。
雖乞丐所致。而貧闕猶多。郡縣徵斂。星火逼迫。或謀計靡
所。或鬻賣以充。怨聲載路。和氣未洽。豈佛標隨喜之義。愍
愚民而不忍奪其產哉。今陛下何以為之。且邊朔未寧。軍
裝日給。天下虛竭。海內勞弊。伏惟陛下慎之重之。思菩薩
之行為。利益一切眾生。應如是布施。則經所謂不住色聲
香味觸法布施。故其福德。若東南西北。四維上下虛空。不
可思量矣。何必懃懃於住相。凋蒼生之業。崇不急之務乎。
臣以時政論之。則宜安邊境。蓄府庫。養人力。臣以釋教論
之。則宜救苦厄。滅諸相。崇無為。伏願陛下察臣之愚。行佛
之意。務以理為上。不以人廢言。幸甚幸甚。謹言。
諫白司馬坂營大像第二表
臣某言。臣奉勅河北道宣勞。今發都下。從白司馬坂所遇
見轉運材木顧役人夫。臣勘問檢校官左藏置監事馮道
得狀。奉今月八日勅。於坂所修營。臣竊以天后朝僧懷義
營剏大像。并造天堂安置。令王宏義李昭德等分道採斫
大木。虐用威勢。鞭捶官寮。鑿山填溪。以夕繼晝。傷殺丁匠。
不可勝言。費散錢數。動以億計。其時百姓愁苦。四海騷然。
皇天孔明。實茲降鑒。凡所營構。並為災火所焚。懷義之徒。
相次伏法而死。自此之後。停寢十年。近者狡豎張易之昌
宗昌儀等。將欲潛圖大逆。為國結怨下人。兼售私木。以規
官利。遂又與僧萬壽等設計。移此坂營建。今暨逆豎夷滅。
皇運中興。陛下先發德音。頻下明制。除不急之務。罷土木
之功。所以少監楊務廉遠徙屏黜。頒示天下。凡在中外。不
勝抃躍。若此像閣重復修營。則與制書義殊乖越。尚令二
逆遺惡未除。臣雖至愚。固知不可。且窮土木之作。竭倉庫
之資。將非崇樹勝緣。求諸福德者也。今則興起營造。採木
作坂。蠕動含生。因緣致死。每遇一日之內。算數尚不可知。
比及累歲而成。譬喻豈復可及。廣殺而求福德。所獲焉補
所亡。慈悲之理。深未宏暢。方今仲春作候。當務農業。臣今
在路經過。全未見人耕種。訪聞咸稱乏絕。苟求朝夕米糧。
此則百姓切急。誠若倒懸矣。陛下受天明命。作民父母。可
不先解倒懸之切。而方罄財竭力。修營不急之務乎。特乞
即日停造大像等。仍量抽其錢。賑濟窮乏。如天恩允臣等
所請。天下蒼生幸甚。謹遞表奏聞。伏聽勅旨。
論別宅婦女入宮表
臣廷珪言。昨奉進止。別宅婦女皆遣入宮。勅至黃門。臣已
執奏。停寢數日。宰相重宣。陛下以人廢言。未蒙允納。密旨
增峻。制獄益嚴。事相牽聯。重有追掩。竊聞輿議。足以傷心。
或母子生離。或男女永隔。冤酷之至。有甚於死。方春德澤。
萬物昭蘇。豈獨斯人。不霑雨露。一傷和氣。恐沮聖恩。況所
進宮人。皆非婉麗。陛下容易將入。下人迫脅而行。不作無
益害有益。臣必知其然矣。又陛下至明之君。當比德於上
皇。豈校迹於中古。況春秋鼎盛。慶祚無窮。樹德將逮於千
年。臣尚謂少。行事儻乖於一物。臣竊有疑。且臣位在黃門。
年高白首。常恐寵祿過厚。顛墜微躬。何所覬覦。輒有干議。
伏以遭逢昌運。沐浴湛恩。如不披心竭誠。無乃希旨苟免。
六合雖廣。取容何地。不勝愚懇之至。謹重昧死奏聞。伏望
曲流天鑒。少垂矜采。
論別宅婦女入宮第二表
臣廷珪言。檢貞觀永徽故事。婦人犯私。並無入宮之例。準
天授二年有勅。京師神都婦女犯姦。先決杖六十。配入掖
庭。至太極修格。已從除削。唯決杖六十。仍依法科罪。今不
依貞觀永徽典故。又捨太極憲章。而依天授之法。臣愚竊
謂未便。且法令者。與天下共之者也。君不可失之於上。臣
不可違之於下。如或失之於上。則無以御下矣。如或違之
於下。則無以事上矣。所以古之聖人。垂範作式。縣諸象魏。
銘於景鍾。昭示萬方。期於畫一。由是法有定禁。時無濫刑。
化致雝和。俗登仁壽。鸞鳳巢閣。麒麟在郊。膏露浮甘。卿雲
布彩。方今聖道包於天地。仁恩洽於品物。明無不燭。聰無
不聽。時康俗泰。遠肅邇安。豈可昇平之朝。而行末令之罰。
臣之愚鄙。伏深疑懼。無任懇迫之極。謹昧死重連正勅奏
聞。特乞天恩。曲垂矜鑒。得令別宅婦女各準法處分。率土
蒼生幸甚。如允臣所請。仍望便停令勅內宣降進止。
論置監牧登萊和市牛羊奴婢疏
臣廷珪言。竊見國家於河南北和市牛羊。及荊益等州市
奴婢。擬於登萊州置監牧。此必有人謂頃歲以來。軍裝所
資。國用不足。或將見陶朱公公孫宏卜式之事。而為陛下
陳其策耳。臣愚以齷齪小算。有損無益。不足為盛明天子
行法於代也。何以明之。彼三人者。實為匹夫。藉空虛之地。
罄勤勞之力。畜牧積歲。增致千金。苟以一家言之。其計得
也。今聖朝疆域四海。臣妾萬方。天覆地載。莫非所有。而欲
必取於人。從牧於國。何示人之不廣。而近樹私也。況和市
遞送。所在騷然。公私煩費。不可勝計。臣聞諸古人曰。百姓
足。君孰與不足。百姓不足。君孰與足。蓋君之與人。上下同
體。無所閒也。今河南牛疾甚處。十不一存。農傷豈徒百姓
而已。又今牧童取其牛在㹀者。下俚尢要。一則利其孳產。
二則不廢營農。家家保之。豈願輒賣。今雖和市。甚於抑奪
百姓之望。是牛再疫而農重傷。此則有損無利一也。頃者
諸州雖定估價。既緣併市。則雖平準。如其簡擇。事須賄求。
侵刻之端。從此而出。牛羊踴貴。必倍於常。百姓私陪。則破
家業。雖官得一牛一羊。而百姓巳失兩牛兩羊價矣。此則
有損無利二也。登萊之境。是稱海隅。因之水氣。加以風迴。
秋則早寒。春則晚煦。深山大澤。咸生蛟蛇。若置㣥牧。必多
死損。此則有損無利三也。高原之田。百姓耕植。下濕之地。
不堪放牧。若奪百姓高處。兩州皆失丁田。至於牛羊。復相
踐暴。久長如此。闔境不安。非直百姓被侵。蓋失國家租賦。
則有損無利四也。且又荊益等州和市奴婢。多是國家戶
口。姦豪掠來。一入於官。永無雪理。況南北既遠。風土非宜。
乍到登萊。必生疾疫。此則有損無利五也。且方今東洎滄
海。西洎流沙。亭障多虞。甲冑未息。戎機調發。歲時相繼。由
是丁兵逃散。戶口流亡。略舉大凡。十有數四。陛下天憐黔
首。光啟元猷。將命使臣。分道巡撫。簡而靜鎮。難必乂安。矧
乃征伐外繁。徵求內廣。欲使萬方兆庶。安堵復業。亦猶翦
鳥之翼。而望其騰騫。脫魚之鱗。而願其遊泳。臣又聞之。君
所恃者人。人所生者食。食所資者耕。耕所恃者牛。廢耕則
去食。去食則無人。人無以生。君將何恃。然則牛者君國字
人之本。豈可無故一旦取之哉。臣又度羊之為須。非軍國
切要。假令畜牧能遂繁滋。三數歲間。億萬可致。陛下豈可
鬻之於外蕃。射其利為用乎。又可鬻之於中土。割其命為
資乎。牛之為損則如彼。羊之無益則如此。臣雖愚戇。知其
必不可也。伏願陛下特加審慎。詳圖損益。諸有所和市及
新置監牧等。儻迴聖慮。即日停絕。天下蒼生。豈勝幸甚。昧
死上奏以聞。
因旱上直言疏
臣聞古有多難興王。殷憂啟聖者。皆以事危則志遠。情迫
則思深。故能自下登高。轉禍為福者也。伏見景龍之末。中
宗遇禍。先天之際。兇黨搆謀。社稷有危於倒懸。國朝殆均
於絕紐。陛下神武超代。精誠動天。再掃氛沴。六合清朗。而
後上順皇旨。俯念黔黎。高運璿衡。光膺寶籙。以日月所燭
之地。書軌未通之鄉。無不霑濡渥恩。被服元化。十堯九舜。
未足稱也。明明上帝。照臨下土。宜錫介祉。以答鴻休。然頃
歲以來。陰陽愆候。九穀失稔。萬姓阻饑。關輔之間。更為尢
劇。至有樵蘇莫爨。糠麧靡資。不暇聊生。方憂轉死。偶會昌
運。遘茲艱否。臣竊思之。皇天之意。將恐陛下春秋鼎盛。神
聖在躬。不崇朝而建大功。自藩邸而陟元后。或簡下濟之
道。獨滿雄圖之志。輕虞舜而不法。思漢武以自高。是故昭
見咎徵。載加善誘。欲大君日慎一日。雖休勿休。永保太和。
以固邦本也。斯則皇天之於陛下。睠顧深矣。陛下焉可不
奉若休旨而寅畏哉。臣愚誠願陛下約心削志。澄思勵精。
考羲農之書。敦朴素之道。登庸端士。放黜佞人。屏退後宮。
減徹外廏。場無蹴鞠之翫。野絕從禽之賞。休石田之遠境。
罷金甲之懸軍。惠恤惸嫠。蠲薄徭賦。去奇技淫巧。捐和璧
隨珠。不見可欲。使心不亂。自然波清四海。塵銷九域。農夫
樂其業。餘糧棲於畝。則和氣上通於天。雖五星連珠。兩曜
合璧。未足多也。珍祥下降於地。雖鳳凰巢閣。麒麟在郊。未
足奇也。或謂天之鑒戒不足畏者。則將上帝憑怒。風雨迷
錯。荒饉日甚。無以濟下矣。或謂人之窮乏不足恤者。則將
齊甿沮志。億兆攜離。愁苦怨極。無以奉上矣。斯蓋安危所
繫。禍福之源。奈何朝廷。曾不是察。況今陛下受命伊始。敷
政惟新。卿士百僚。華夷萬族。莫不清耳以聽。刮目以視。延
頸企踵。冀有所聞見。禺禺如也。何可怠棄典則。坐孤其望
哉。
韋虛心
虛心字無逸。右庶子維子。舉孝廉。景龍中官御史中丞。歷
荊潞揚三州大都督府長史。入為工部尚書東京畱守。累
封南皮郡子。卒贈揚州大都督。諡曰正。
北岳府君碑
嘗試論之曰。融為瀆。結為阜。則詞人之體物詳之矣。智樂
水。仁樂山。則聖人之微言列之矣。或乃參里愚谷。因居以
制號。紫蓋白雉。像形而定極。分石帆而為破石。對射的而
云射堂。武關之啟地門。下都之建天柱。莫不萬彙斯毓。五
精是應。必踐魑魅之塗。式作隱淪之宅。傳諸簡牒。備乎聞
見。竊比岳宗。自均魁父。北岳恒山者。北方之巨鎮也。爾其
崗巒紛糺。根底盤薄。或壁立。或砥平。傍匿千嶺。下括眾壑。
珍禽奇獸。益虞之目駭不能名。芳草甘木。桑宏之心計莫
之數。瓊膏石髓。慶忌林兵。時時間出。往往迭見。舒丹氣。籠
翠微。薈蔚朝隮。披重壤以雲亭。騷屑暮起。吸萬籟以風怒。
漢宗聽宋昌之策。以諱遷常。趙主從姑布之談。以賢臨代。
林麓之富。何有何無。但觀夫㟧容峭峙。地勢坱軋。迤太行
而綿碣石。負寒谷而面冰川。限華夷之表裏。壯宇宙之隘
害。培塿九折。胚胎四明。一佇望州。載磔瞻魯。崇巖似畫。匪
阽危以增虩。清廟如在。不加敬而自祗。夫其重扃固護。交
軒密勿。三間四表。神漠漠以扶傾。東序西廂。心[:#AS-FE7A:●]
[:#AS-FBED:●]思[:#AS-FE7A:●]
[:#AS-FBED:●]思而發悸。朱鳥拂棟。玉
女窺窗。藻繢丹青。侔赤城之霞起。圖寫精異。疑絳河之仙
集。恍恍忽忽。若陰若陽。吁可畏乎其駭也。以先天二年。有
瀛州青菀縣人魏名確。爰因行李。至岳廟之前。乃見二人。
一者白衣。一者紫服。侍從甚肅。進止不凡。自云我是岳廟
大使。發兵馬六十萬衆。為國討賊。五岳大神。九月三日俱
來此山。大為歡會。名確遷延未去。諸神遂乃作怒。牽至廟
中。用申責罰。祝史楊仙童親見其事。乃馳告官司。州將駭
之。隨以聞奏。勅遣上官及內謁者。齎神衣禮物。以赴會期。
凡厥寮寀。共陪享祭。惟神妙略遐舉。猛銳
長驅。不勞載鶡之師。已決陣蛇之效。國家德邁堯封。道兼
虞覲。盛唐入詠。竭南服以登灊。訓夏從游。窮西荒以銘弇。
髽首貫胸之族。俗有望雲。文鉞碧砮之賮。府無虛月。瘞峯
沈渚。不爽於告成。五載四朝。自遵乎升道。書云。十有一月
北巡狩。至於北岳。豈不以崇望秩之儀備矣。得諸侯之度
宏矣。以為不嚴而理。本乎禮樂。既富而教。寄以循良。晤(闕
一字)棠之匡坐。借長孺之高臥。刺史高豫。化以亂繩。導規
長者。操其宣布。託諷虛儀。一澄睇於露冕。幾揚仁於風扇。
長史嚴德珪。司馬董(闕一字)漢編博達。西蜀明其犯斗。晉政
記言。南史推其直筆。恒陽縣令劉元宗。系肇御龍。位光馴
雉。蒲城務簡。歎淹中以勿欺。丞王晏。洛汭浮仙。淮流襲慶。
楚國在壇之寶。庾室豐年之玉。文章雄伯。昔入仲宣之跪。
人物雌黃。今得林宗之拜。主簿姚繪之。尉閻宏。摶扶逸翮。
未遷振鷺之行。縱壑巨鱗。且任烹鮮之輔。岳令司徒乾造。
和光偶俗。內剛外柔。不附膏腴。自安下仕。鄉望等並海岳
精靈。燕趙奇傑。賓從奕奕。選徒於擁篲之賢。氣調凜凜。結
友於負荊之將。平原旅食。是日處囊。太子新交。乘風聽筑。
地極殷阜。袨服如雲。俗尚儒術。青衿成市。侶琴尊以卒歲。
優
哉遊哉。狎泉石之娛老。無營無欲。手舞足蹈。異口同音。詢
墨客於千里。標黃爾於億載。故能屈蔡中郎之詞彩。以紀
豐碑。訪王右軍之神蹤。以鐫金石。其詞曰。
土之聚兮成山。山巃嵷兮石斕斑。屹常岳兮作鎮。披重壤
兮聳千仞。將觀日以齊宗。兼極天而比峻。跨荊巫。迤蓬壺。
挾慕容之舊都。帶簡子之藏符。列真宇兮隱淪宅。巖花開
兮樹果圻。既(闕一字)天地險。又作華夷隔。嚴祠沕穆。神儀儼
雅。迫而察之駭人也。雕楹翕赩兮赮駮。緣霤清泠兮露灑。
獯虜咆哮(闕一字)荐北郊。岳靈赫怒兮殄落傾巢。銘十角於
燕嶺。獲隻輪於晉崤。皇道貞明兮太階平。梯山驟水兮奄
裨瀛。順出豫兮勒功成。一巡肆覲兮考幽明。寄剖竹兮仁
風清。名題輿兮康哥行。郎出宰兮百里榮。桓不樂兮六安
輕。州縣勞職兮人之英。恒碣降神兮岳之精。詢謀僉同兮
表至誠。披文相質兮蹟堅貞。懸一字兮莫與京。俾干祀兮
昭令名。髣髴風塵兮垂頌聲。
