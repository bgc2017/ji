欽定全唐文卷一百
滕王湛然
湛然。滕王涉子。嗣爵。官殿中監。貞元五年為太子賓客。充
回紇使。
太子少傅竇希瑊神道碑
若夫懸象著明。保傅繫三台之位。厚德載物。公侯分五嶽
之尊。環曜魄而布陰陽。佐林蒸而平水土。斯所以寅亮天
地。寧濟寰區。自匪器稟英靈。藝兼文武。發揮成務之本。模
楷具寮之德。則何以弼諧邦教。調護元良。粵惟纂懿前修。
追蹤上哲。總淳粹以秀出。偶會昌而挺生。賢戚載彰。寵光
崇賁者。其在我司空豳國公乎。公諱希瑊。字美玉。扶風平
陵人也。昭成皇太后之介弟。開元神武皇帝之元舅。即隋
工部侍郎左右武大將軍納言司空上柱國陳國公抗
之曾孫。皇朝駙馬都尉工部禮部二尚書右領軍大將軍
殿中監光祿大夫上柱國莘國公誕之孫。太常卿潤州刺
史贈太尉荊州大都督上柱國豳國公孝湛之元子也。而
自祥生石紐。祚啟金刀。盛業與塗山比崇。長發將觀津方
永。文昭武穆。帝載矢之於典謨。累將重侯。后族布在於方
冊。故得國華人傑。躡振古以騰芳。服冕乘軒。迄昌辰而益
茂。莫不歌鐘繼響。喧喧連北里之音。邸館相望。藹藹並東
都之盛。歷代之所推挹。豈可一二談哉。公鼎伷標華。公門
孕秀。仰庇軒星之曜。傍吞閒氣之英。天生仁智之姿。日用
溫恭之性。弱齡志尚。卓爾多奇。阮瑀之朗朗無雙。黃憲之
汪汪不測。豈可同年而語也。年十有五。補修文館學生。鼓
篋上庠。橫經太學。中年考校。僉我大成。屬穹昊降災。高皇
厭代。白雲方馭。攀鳳駕而無追。素幘為郎。翊龍輴而暫往。
既調授潞州參軍。尋遷常州司兵參軍事。上黨關山。毘陵
郡邑。既承君子之命。又參從事之班。夫惟濫觴。蓋茲而始。
秩滿。入拜安國相王府功曹參軍。久之。遷為屬。時睿宗之
藩潛。龍德在田。猿岩尚啟。累接曳裾之侶。屢陪飛蓋之遊。
樂善載歡。承恩莫二。唐景雲元年。睿宗登極。加朝散大夫。
除殿中尚食奉御。黃金兼錫。朱紱增榮。調九沸於宸羞。薦
八珍於帝膳。景龍元年。又遷為太府少卿兼知尚食事。司
帑藏之珍賮。奉雲天之宴樂。幾承恩獎。增峻寵章。二年。加
銀青光祿大夫殿中監。乘輿服物。御府斯殷。纂慎日宣。爪
牙尤寄。曾未踰朔。又拜左右千牛衞將軍。而帝謂公曰。朕
昔在藩。嘗居此職。而其宿衞親近。今故授卿。其承寵私。有
若是也。衞鈎陳於北極。應上將於南蕃。榮冠等夷。地兼勳
戚。雖古之位踰九卿。班同三府者。亦無以方焉。先天元年。
遷金紫光祿大夫右散騎常侍兼檢校光祿卿。無何。又正
除光祿。侍中同掌。即珥貂蟬。郎中改名。攸司殿掖。豈有高
堂擅青龍之䟽。張湛推白馬之名。兼而有之。不其榮矣。開
元二年。遷太子少傅。襲爵豳國公。加賜食實封二百戶。以
六行之姿。翼千鈞之務。琢磨光乎玉裕。輔導整於銅樓。有
華廙之清。富匡衡之法義。庶常儀刑八座。通籍二宮。福
履有綏。降年惟永。而過隙之影。背閶闔以言旋。但閱川之
波。辭少海而無返。開元五年歲在丁巳冬十月丁巳朔二
十日丙子。暴薨於東都章善里之私第。春秋五十有四。嗚
呼哀哉。慟感宸旒。有切渭陽之念。哀纏士庶。逾深鄭國之
悲。粵翌日。聖上舉哀於洛城南門。輟朝三日。贈司空荊州
大都督。賻物八百段。米粟八百石。及東園祕器。凶事葬事
官給。務令優厚。仍令將作大匠韋湊充使監護。河南少尹
秦守一為副。鴻臚少卿李禺持節齎璽書弔祭。儀仗送至
墓所。并為立碑。發引之日。令工部尚書劉知柔祖祭。有司
考行。諡曰某。禮也。渥命優洽。事越彝典。惟公降靈純嘏。稟
秀中原。風範自高。衣冠甚偉。雖地稱金穴。外家之寵克崇。
位翊瑤山。儲輔之尊斯在。而謙以約己。德以潤身。九列重
其章明。百寮仰其忠儉。夫所謂貴而不驕。志明而晦者。無
迺於公乎。名命雖臨。濛暉莫駐。佳城鬱鬱。遽開京兆之阡。
詔葬紛紛。即赴畢原之路。旌旐飛翻而笳鼓噎。思容御動
而行路悲。嗣子朝散大夫行太子典設郎鍊次子太子內
直郎鋼等。銜恤哀毀。退而不及。粵以開元六年夏四月九
日癸酉。歸葬於京兆咸陽縣洪瀆川之北原。八水分流。五
陵交對。星辰照爛於東井。煙景密邇於西岳。龜言筮告。此
地攸安。萬古千春。德音何託。惟披文與相質。恪奉絲綸。冀
地久而天長。永昭徽範。下才不敏。敢述銘曰。
昭昭茂族。赫赫崇庸。石紐䟽系。金刀建封。軒星代稟。閒氣
時鍾。鳴陰必嗣。嘯谷相從。越洎我公。秉心貞吉。肇遊庠序。
歷登天秩。東郡勞人。西都賦質。龍飛偶運。鵬圖匪日。絲綸
驟委。章紱增榮。既典六尚。俄昇九卿。鉤陳任切。武衞姿英。
左右惟允。於斯作程。獻贊嘉猷。載司光祿。琢磨儲範。方調
鼎餗。懵矣神心。宜哉倚伏。曾不遐壽。奄焉薨覆。帝念元舅。
情深渭陽。輟朝興慟。詔葬哀傷。亟峻典禮。逾崇寵章。鼎門
南出。畢陌西長。旐引輤軒。笳隨魂輅。容衞哀咽。山川迴互。
秦塞從指。漢原已暮。紀盛烈於豐碑。庶有旌於武庫。
許王瓘
讙。許王素節子。神龍初襲爵。開元十一年為衞尉卿。下遷
鄂州別駕。除邠州刺史祕書監。守太子詹事。天寶六載卒。
贈蜀郡大都督。
樂九成賦
唐在六葉。將修封禪。想與靈接。乃冠顥色。佩朝陽。瑱瑤碧
之明潤。屑桂椒之芳香。曰予意夫放勳光明。重華風聲。髣
髴兮陽靈之宇。嬋娟兮介邱之平。先大樂。緝正聲。更協五
變。親和九成。均鳴絲於金竹。參雲門與咸英。使子野奪意。
伶倫喪精。帝於是搖翠竿於東國。翳華芝而遂行。然猶左
却宓妃。右屏西子。寵罷金屋。歡辭瑤水。豈修蛾之敢迴。匪
清目[:#AS-FBED:●]盧之能視。飛燕心折。毛嬙色沮。朝雲之姣兮。不能呈其
妍。絕代之冶兮。無所施其美。況肯選無限。情未央。將與昭
陽比盛。傾宮相望。仍復斥鄭衞。捐倡優。靡曼無取。淫哇不
留。淮南兮激楚。荊歌兮趙舞。長袖更進。新聲自許。嬌彩雲
之徘徊。拂錦茵而容與。能使秦帝熒惑。漢皇延佇。度曲東
城。橫態北渚。莫不卷襞而索無處所。庾(疑)射兕之騁騖。役
誇胡之豫遊。去翠被與豹舄。戢鳥唬(凝)及驊騮。復想像雲
夢。彷徨青邱。麋麞熊羆之藪。灌莽陵岡之幽。於中為樂。驕
矜未休。荒淫震蕩。其誠不修。將穆然儲思粹清高想意援
招搖兮往若而(疑)至乃建玉旃之光耀。動金根之逶迤。丹
虯翊輦。白武銜蕤。後舞元鵠。前鳴長離。清壇下蔚。高烟上
馳。故能決地閫。開天維。降青元兮來斯。登黃靈兮遲遲。江
畔之茅抽三脊。北里之禾滿芳席。睢上之黃龍兮瑞以多。
願持朱鴈兮薦天歌。明德既享。靈心每和。宜其日炷中峯。
雲煙上帝。光五色。聲萬歲。氣非煙。風若蕙。勳侔成山碣石。
澤比漲海洪波。茲所以庶高宗之美。豈七十二君之足多。
孰與雄奢驕貴。逞欲矜意。貪靈好奇。恃力誇資。惑方士之
說。邀羨門之朞。果為風雨所中。神仙見期。歷琅邪兮徒遠。
望蓬萊兮幾時者哉。
信安郡王禕
禕。吳王恪孫。嗣江王囂封嗣江王。為太子僕兼徐州別駕。
加銀青光祿大夫。歷蔡衢等州刺史。開元後累轉蜀濮等
州刺史。入為光祿卿。遷將作大匠。十二年改封信安郡王。
拜左金吾衞大將軍。遷禮部尚書。充朔方節度使。拔吐蕃
石堡城。拓地千里。元宗喜。更號其城曰振武軍。契丹衙官
可突干叛。勅禕副忠王為河北道行軍元帥。王不行。褘率
諸將分道出范陽北。大破多蕃。擒酋長以還。加開府儀同
三司兼關內支度營田採訪處置等使。久之。擢兵部尚書。
為朔方節度大使。坐事下除衢州刺史。歷滑懷二州。天寶
初以太子少師致仕。二年遷太師。未拜薨。年八十餘。
請宣示御製華岳碑文表
臣伏見御製西嶽碑文。來從上元。光照下土。羣臣捧載。遊
聖難名。臣聞天作高山。氣雄茲嶽。壓洪河而傑起。淩蒼昊
而孤標。近當國門。用固京邑。自巨靈開拓。往帝巡遊。精意
嘗聞。頌聲則未。非勝賞難就。蓋詞翰無能。不遇非常之君。
孰覩非常之事。陛下知其若此。金聲而玉振之。乃發揮睿
詞。幽贊神化。廣大極天地。光明融日月。至理動清微。至功
含造化。合而成體。散而成章。巍乎煥乎。不可得而稱也。又
復親紆彩筆。寫在香牋。隨手生姿。入神變態。勢如飛動。妙
絕古今。諒得之自然。豈因之外物。對揚天休。臣子之常也。
美而無述。過莫大焉。請以御製碑文頒示四海。使伊昔之
后。自愧不才。率土之臣。咸知所謂。則雖死之日。猶生之年。
彭王志暕
志暕。彭思王元則曾孫。嗣爵。開元中官宗正卿。加上柱國。
歷左千牛衞上將軍。
興聖寺主尼法澄塔銘(并序)
法師諱法澄。字無所得。俗姓孫氏。樂安人也。吳帝權之後。
祖榮。涪州刺史。父同。同州馮翊縣令。法師第二女。降精粹
之氣。含宏量之誠。大惠宿持。靈心早啟。鑒浮生不住。知常
樂可依。託事蔣王。求為離俗。遂於上元二年出家。威儀戒
行。覺觀禪思。跡履真如。空用恒捨。遂持瓶鉢。一十八事。頭
陁山林。有豹隨行。逢神擁護。於至相寺康藏師處聽法。探
微洞悟。同彼善才。調伏堅持。寧殊海意。康藏師每指法師
謂師徒曰。住持佛法者。即此師也。如意之歲。淫刑肆逞。誣
及法師。將扶汝南。謀其義舉。坐入宮掖故。法師於是大開
聖教。宣揚正法。歸投者如羽翮趨林藪。若鱗介赴江海。昔
菩薩化為女身。於王後宮說法。今古雖殊。利久一也。中宗
和帝。知名放出。中使供承。朝夕不絕。景龍二年。大德三藏
等奏請法師為紹唐寺主。勅依所請。今上在春宮。幸興聖
寺。施錢一千貫。充修理寺。以法師德望崇高。勅補為興聖
寺法師。修緝畢功。不逾旬月。又於寺內畫華嚴海藏。變造
八角浮圖。馬頭空起舍利塔。皆法師指授規模及造。自餘
功德。不可稱數。融心濟物。遍法界以馳神。廣運冥功。滿虛
空而遇化。不能祗理事塗。請解寺主。遂抄華嚴䟽義三卷。
及翻盂蘭盆經溫室經等。專精博思日起異聞。疲厭不生。
誦經行道。視同居士。風疾現身。乃臥經二旬。飲食絕口。起
謂弟子曰。我欲捨壽。不知死亦大難。為當因緣未盡。後月
餘。儼然坐繩牀七日不動。惟聞齋時鐘聲即喫水。忽謂弟
子曰。扶我臥。我不能坐死。臥訖遷神。春秋九十。開元十七
年十一月三日也。以其月廿三日。安神於龍首山馬頭空
塔所。門人師徒弟子等未登證果。豈知鶴林非永滅之場。
鷲嶺是安禪之所。號慕之情。有如雙樹。法師仁孝幼懷。容
儀美麗。講經論義。應對如流。王公等所施。悉為功德。弟子
嗣彭王女尼彌多羅等。恐人事隨化。陵谷遷移。紀德鐫功。
乃為不朽。銘曰。
易高惟一。道尊自然。大法雄振。豈曰同年。優陁花色。曇彌
稱賢。錯落倫次。師在其閒。濟彼愛河。拯斯苦海。導引羣類。
將離纏蓋。不虛不溢。常住三昧。是相無定。隨現去來。雙林
言滅。金棺復開。有緣既盡。歸向蓮臺。衆生戀慕。今古同哀。
皇太子瑛
瑛。元宗第二子。本名嗣謙。景雲元年九月封真定郡王。先
天元年八月進封郢。開元三年正月立為皇太子。十年加
元服。十三年改名鴻。二十五年改今名。武惠妃有寵。螫瑛。
楊洄希旨。譖瑛將為亂。惠妃證成之。廢為庶人。俄賜死城
東驛。
請宣付耕耕祥瑞奏
一昨正月二十七日。伏見陛下於興慶宮親耕三百餘步。
既而青光紫氣覆地。臣等聞舜在歷山之下。人微之事也。
漢有鉤盾之閒。兒童戲之。猶正經所尚。良史稱多。況陛下
運德協靈。聖情逮物。上為宗廟。下預黔黎。躬耕耤田。天下
幸甚。較其盛禮。百倍於三推。考其嘉瑞。獨高於千古。而九
霄四遠。中外阻絕。冢司莫繇見。直筆所未聞。使帝跡不激
揚。聖美不昭晰。皆臣子之過也。是以臣等冒昧上陳。伏乞
恩慈令宣示朝廷。錄付史館。則罄天率土。殊情同幸。
潁王璬
璬。元宗第十三子。初名澐。開元十三年封潁王。遙領安東
都護平盧軍節度大使。加開府儀同三司。改今名。安祿山
反。除蜀郡大都督劒南節度大使。歸京師。建中四年薨。年
六十六。
請改修龍池聖德頌表
臣等伏以龍池肇慶。寶祚攸章。聖德動天。禎符薦至。臣等
憤深家國。志願光揚。去開元二十二年。於東京朝堂上表。
請建龍池聖德頌。曲蒙天睠。俯遂微誠。其時修營已就。刻
石所為。頌文未備。敘事多遺。述聖談天。萬不舉一。既乖士
庶之望。莫展宗臣之心。尋請改修。冀昭聖德。斐然雖竭於
愚思。翰墨未絕於貞石。今屬靈符降祉。景命維新。天寶之
號再加。郊廟之儀式展。誠合書其寶錄。光闡徽猷。綴集前
文。以存不朽。特望天恩。更許編錄。則聖德鴻業。紀而無遺。
聖美形容。於茲允備。無任勤懇之至。謹奉表陳情以聞。
永王璘
璘。元宗第十六子。開元十三年封永王。遙領荊州大都督。
加開府儀同三司。安祿山反。詔璘赴鎮。又領山南江西嶺
南黔中四道節度使。璘至江陵。募士得數萬。遂有窺江左
意。會吳郡採訪使李希言平牒璘。璘怒。乃襲希言。肅宗遣
宦者啖廷瑤等招諭之。璘懼。奔嶺外。至大庾嶺。為江西採
訪使皇甫侁所殺。
報吳郡採訪使李希言牒
寡人上皇天屬。皇帝友于。地尊侯王。禮絕寮品。而書來
往。應有常儀。今乃平牒抗威。落筆署字。漢儀隳紊。一至於
斯。
澤王潓
潓。澤王上金孫。嗣爵。大歷中官祕書監。遷光祿卿。
光祿卿王公墓誌銘(并序)
公諱訓。字訓。瑯琊臨沂人也。永穆大長公主之中子。昔周
文授圖。靈王纂膺。誕我太子晉。晉有儀鳳之瑞。瑞流子孫。
粵王氏焉。為異姓首。曾祖知道。皇贈魏州刺史。祖同晈。皇
光祿卿駙馬都尉。贈太子少保。尚定安長公主。父繇。皇特
進太子詹事駙馬都尉。贈太傅。尚永穆長公主。龍種鳳雛。
長淮積潤。文武閒出。衣冠實繁。譜牒稱之。豪族鐘鼎。傳於
不朽。公文備四教。學通六藝。博聞雅量。厚德高明。三歲尚
輦奉御。四轉至光祿卿。早年娶嗣紀王鐵城之季女也。夫
人尋逝。有女方笄。生人之哀。孤遺之極。後尚博平郡主。癸
卯歲居鄧州別業。因中風疾。遂還京師。公主罄茲上藥。竭
以秦醫。千禳萬療。月衰日羸。若使經方有徵。公亦保合於
永年矣。嗚呼。春秋卌一。大歷二年己月癸巳。奄終鳳樓之
右。中使弔賵。度僧尼以追福。公主崩心震悼。哀過禮經。孝
子。柴毀骨立。古今未聞。其年八月七日。遷厝萬年縣滻
川鄉滻川之原。禮也。嗚呼。生涯畢矣。龜兆始安。青門始啟。
朱輅方引。返哺之聲絕矣。倚門之望休焉。銘曰。
龍渠之右。鳳城之東。岡原夾輔。卜宅叶同。山開黃壤。地列
青松。萬古已矣。千年實封。多才多藝。惟聰惟惠。如松之盛。
如川之逝。陵谷將平。石記爰旌。長懷令德。永頌英聲。
建寧郡王倓
倓。肅宗第三子。天寶中封建寧郡王。授太常卿同正員。元
宗幸蜀。百姓遮留太子。倓因勸趣河西。收河朔軍謀興復。
遂從肅宗北上。渡渭日數十戰。常身先。三軍屬目。至靈武。
肅宗即位。議以倓為天下兵馬元帥。左右固請廣平王。乃
更詔倓典親兵。張良娣與李輔國交構。圖危皇嗣。倓忠謇。
數言之。反譖其有異志。遂賜死。代宗立。追贈齊王。大歷三
年。詔以倓當艱難。首創大謀。中興有功。進諡承天皇帝。
請收兵討賊啟
逆胡犯闕。四海分崩。不因人情。何以興復。今殿下從至尊
入蜀。若賊兵燒絕棧道。則中原之地。拱手授賊矣。人情既
離。不可復合。雖欲復至此。其可得乎。不如收西北守邊之
兵。召郭李於河北。與之併力。東討逆賊。克復兩京。削平四
海。使社稷危而復安。宗廟毀而更存。掃除宮禁。以迎至尊。
豈非孝之大者乎。何必區區溫凊。為兒女之戀乎。
金城公主
公主。邠王守禮女。出降吐蕃棄緒縮贊。太和中歸國。薨。
謝恩賜錦帛器物表
金城公主奴奴言。仲夏盛熱。伏惟皇帝兄起居萬福。御膳
勝常。奴奴奉見舅甥平章書。云還依舊日。重為和好。既奉
如此進止。奴奴還同再生。下情不勝喜躍。伏蒙皇帝兄所
賜信物。並依數奉領。謹獻金盞羚羊衫段青長毛氈各一。
奉表以聞。
乞許贊普請和表
金城公主奴奴言。季夏極熱。伏惟皇帝兄御膳勝常。奴奴
甚平安。願皇帝兄勿憂。此閒宰相向奴奴道。贊普甚欲得
和好。亦宜親署誓文。往者皇帝兄不許親署誓文。奴奴降
番。事緣和好。今乃騷動。實將不安和。矜憐奴奴遠在他國。
皇帝兄親署誓文。亦非常事。即得兩國久長安穩。伏惟念
之。
請置府表
妹奴奴言。李行禕至。奉皇帝兄正月勅書。伏承皇帝萬福。
奴惟加喜躍。今得舅甥和好。永無改張。天下黔庶。並加安
樂。然去年崔琳迴日。請置府。李行禕至。及尚他辟迴。其府
事不蒙進止。望皇帝兄商量。矜奴所請。
