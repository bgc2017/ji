欽定全唐文卷八百十四
樂朋龜
朋龜字兆吉。滑臺人。第進士。中和元年官翰林學士承旨。
知制誥。後以太子少保致仕。
蕭遘判度支制
門下。經費之權。雖繫乎理本。燮調之任。尢重於國鈞。誠不
欲參而委之。蓋所以仗其能者。吾之注意。用表推恩。况方
軫阽危。尚屯兵甲。說邦籍於魏相。佇竭宏規。付軍食於酇
侯。必施良術。爰從成命。俾洽輿詞。特進行中書侍郎兼戶
部尚書同中書門下平章事監修國史上柱國蕭遘。業嗣
代天。材承構厦。懿績繼傳於王府。嘉猷允紹於廟堂。眾謂
國華。雅得韋平之稱。時推人瑞。諒齊管樂之名。洎辭中殊
科。辟隨重地。班行履歷。刀尺精英。由右史以踐南宮。自中
戎而昇內署。久傳密命。粲組繡於筆端。旋總憲臺。定準繩
於朝右。爾後方調國賦。俄屬時難。盡心於造次之時。首奔
行在。秉節於蒼黃之際。足驗歲寒。潔身之道既彰。許國之
誠可監。俾其援力。乃爾疇庸。遂契風雨。尋當鼎鉉。可謂佐
時之道。知無不為。奉上之功。久而彌著。於今者將平逆寇。
須䘏王師。方懸飛輓之勞。日俟誅夷之計。非爾洞達。不足
以絕奸欺。非爾精靈。不足以希饒羨。所宜究其利病。計彼
盈虛。使兵實賦均。家給人足。自然凋傷漸復。饋餉不虧。既
無艱食之虞。並表和羹之用。惟期黽竭。方見沃心。勉副具
瞻。式彰殊渥。可兼判度支。餘並如故。
王鐸宏文館大學士等制
門下。韋弦並佩則情性和。文武兼修則事功濟。况巖廊重
德。柱石賢臣。方當彌寇之時。正委運籌之略。各覃恩渥。用
獎勳勞。開府儀同三司守門下侍郎兼司徒同中書門下
平章事上柱國晉國公食邑三千戶王鐸。太極儲精。華池
稟潤。文能師古。業[:#AS-8A4C:⿰⺘亶]經邦。光輔數朝。偃仰三事。挺許國忘
家之節。蘊經天緯地之材。金紫光祿大夫守中書侍郎兼
禮部尚書同中書門下平章事上柱國裴徹。玉海澄瀾。金
莖擢秀。泉渟襟抱。岳立標儀。道則有常。材惟不器。松竹見
後凋之操。輪輗彰致遠之功。銀青光祿大夫守尚書工部
侍郎同中書門下平章事上柱國蕭遘。維岳降神。昴星應
瑞。琳瑯瑩茂。雲日孤高。業著代天。(闕一字)惟周物。偉望而汪
洋自遠。清規而俊拔難偕。並智比蓍龜。祥同麟鳳。備彰器
業。遍踐清華。雲霄次第以登臨。臺閣從容而履歷。或鬱為
國老。或宛定臺臣。人無間言。朕所注意。自妖兇搆逆。巡幸
西來。皆能間道以潛奔。竟致臨軒而再會。益堅臣節。仍罄
廟謨。杜征南注傳彰閑。謝安石圍碁決勝。每聞盡瘁。尢切
圖功。更宜講貫安危。錯磨理本。用蕭曹之秘略。繼房杜之
高蹤。佇見中興。實資良術。再踐大貂之位。三居文館之權。
首鎮元台。備兼眾務。或官當喉舌。職重陽秋。或位正中樞。
榮兼秘殿。大儀峻秩。馭貴崇階。式示優恩。更申獎勵。早清
巨孽。俾振皇綱。使雲龍魚水之歡。永光於竹帛。王鐸可司
徒兼侍中充太清宮使宏文館大學士兼延資庫使。散官
勳封如故。徹可特進門下侍郎兼兵部侍郎同中書門下
平章事監修國史。勳封如故。遘可光祿大夫行中書侍郎
兼禮部尚書同中書門下平章事充集賢殿大學士。勳封
如故。主者施行。
王鐸中書令諸道行營都統權知義成軍節度使制
門下。廟堂之上。教化之源。康濟萬方。彌綸百揆。可謂朕目。
時之蓍龜。不宜斯須。暫違顧盼。其或繼陳章表。備瀝精誠。
以大憝未平。每痛心而疾首。以中都未復。嘗瀝膽以披肝。
志在總戎。期於弭變。永言許國。真是藎臣。遂命更陟韓壇。
重辭槐鼎。統六師而雷動。屯萬旅以風馳。併集寵命。以堅
茂績。開府儀同三司守司徒兼太子太保同中書門下平
章事充太清宮使宏文館大學士兼延資庫使上柱國晉
國公食邑三千戶王鐸。名高嵩華。量等滄溟。情田洞開。心
地無滯。造次靡忘於忠孝。幾微不捨其規繩。靜彼波瀾。莫
分喜慍。洎乎昇甲乙。綴鵷鸞。履歷清華。從容道德。咸推器
業。必為王佐之才。盡伏機權。乃是公台之望。爾來盤錯。果
副重難。筮短龜長。開物成務。同叔敖之為楚相。比孔光之
輔漢朝。出於一時。膺是三命。其為寵重。夐無等倫。朕以克
荷丕圖。內慚涼德。致其郊廟。陷於狼狽。若墜溝隍。如懷水
火。未嘗一飯之飽。一夕之安。宥過責躬。臨深履薄。遂致元
穹下監。元老請行。面陳腎腸。忠貫天地。振朝廷之武力。挫
妖孽之殘魂。惟其疾風。方知勁草。况津臨白馬。地壓洪河。
擁東夏之銳師。視中原之沴氣。必期破竹。自可覆巢。昔元
凱之著殊勳。謝安之膺上賞。功銘鼎鼐。指誓山河。遐想芳
塵。必符壯志。爾宜奪其租賦。瞻彼甲兵。使退無玩寇之虞。
進有老成之誡。訓齊勇士。克彼都城。屠梟獍之軀。以為京
觀。戮鯨鯢之首。用獻宗社。嗚呼。寰海流離。生人塗炭。眷言
繄賴。實洞神明。是用榮分和嶠之車。光佩蕭何之印。勉思
注意。勿怠厥功。可司徒兼中書令充諸道行營都統兼指
揮兵馬收復京城及租庸等使判延資庫事權知義成軍
節度管內觀察處置等使。餘如故。仍令所司擇日。備禮冊
命。軍罷後却赴中書。主者施行。
賜陳敬瑄太尉鐵券文
維中和三年歲次癸卯十月甲午朔十六日己酉。皇帝賜
功臣劍南西川節度副大使管內觀察處置統押近界諸
蠻及西山八國雲南安撫制置指揮諸道兵馬供軍等使
開府儀同三司太尉兼中書令成都尹上柱國穎川郡食
邑三千戶食實封四百戶陳敬瑄鐵券曰。烹巨鼇者。鼎大
於滄海。斬長鯨者。劍倚於青天。既立異勳。克膺殊寵。李晟
免其十死。子儀成其九功。鏤以金鏞。賜其鐵契。後來繼者。
豈在他人。歲寒知松柏之心。國難見忠貞之節。五山鎮地。
一柱擎天。氣壓乾坤。量含宇宙。自居環衞。出擁旌幢。論清
政而冰鏡無光。吐赤誠而朝霞失色。手持玉節。身鎮錦城。
扶乾綱而萬國安心。紐坤維而百蠻遙指。三川欽化。一境
歸仁。朕以稅駕襃斜。省方卭蜀。匍匐而來迎鳳輦。馳驅而
速建龍宮。百辟來朝。萬方入貢。夏禹塗山之會。未盛於斯。
漢高沛國之歡。無以過此。戮阡能疾如剪草。除秀昇易若
焚巢。不讓武侯之勳。無愧文翁之化。海東獻款。雲南披誠。
九穀豐登。三農茂盛。濟贍軍國。拯救朝廷。內竭家財。外罄
公帑。千官感惠。一國推功。今則巨猾奔逃。神州克復。將歸
上國。即別成都。致朕身安。由卿忠藎。前封公爵。後賜郡王。
詢於眾情。未愜㣥望。今賜卿鐵券。赦其十死。望泰山而立
誓。指黃河以為盟。山無盡時。河無竭日。君君臣臣。父父子
子。永遠貴昌。並皆如此。
西川青羊宮碑銘
原夫八十一天。比太上之半壽。六百萬歲。當元始之初年。
道渺邈以難窮。體希夷而莫究。在無象無形之內。居太初
太易之前。龍漢之劫再成。鳳紀之文未立。藏萌芽於浩素。
隱根[:#AS-FDDD:●]
[:#AS-FBED:●]余於龐鴻。二神贔尸[:#AS-FBEE:●]
貝以俱來。鑿開造化。三氣氤氳而互進。樸散胚渾。元黃流
而未凝。清濁分而乍結。日月星辰之內。化出靈宮。川源山
嶽之中。變成洞府。則知道為萬氣
之祖。德為百物之宗。以二儀兩曜為子孫。以五行四象為
枝葉。當其洪肇先啟。紫極後成。仰其高而彌高。考其上而
無上。八公皓首。當時之未有乾坤。九老白眉。厥後而初生
天地。探至真之理。臻大道之元。列仙之境界延洪。上士之
齒齡逾遠。以六千春為兩月。尚歎浮生。以七萬歲為二年。
仍嗟短景。智者見之謂之智。仁者見之謂之仁。和光而眾
曜皆慚。挫銳而攢鍭盡碎。元珠匪纇。真璞無瑕。學而知之
者為中。生而知之者為上。三君五老。覩兆人如醯鷄。七聖
九皇。視百姓為芻狗。煦千古而冰釋。成眾善而泉流。至明
若蒙。蒙間而萬物俱照。大巧若拙。拙中而萬事皆成。為於
不為。用於無用。黜口爽於五味。杜耳聰於八音。忘象忘言。
易脫一時之屣。無關無楗。難開眾妙之門。九萬靈仙。聚集
於一毛之孔。三千儒術。荒蕪於獨角之端。故知道儒二門。
經綸一揆。立清淨為理。體虛無為師。以上天為大車之輪。
以列宿為大車之輻。駕之以乾馬之馬。輓之以坤牛之牛。
搬運無為之功。覆載自然之道。光而不曜。養正於蒙昧之
中。簡而能廉。修真於仄陋之內。不可得而疎矣。離之而匪
遙。不可得而親焉。用之而逾遠。不可退而讓。不可進而求。
被褐懷玉之人。美之又美。罔象求珠之士。斯焉取斯。移世
界而入壺中。吞維摩方丈之室。縮地形而藏術內。掩悉達
王舍之城。有道之根。修作立天之址。無名之樸。標為鎮化
之元。三千威儀。恭謹於文風之教。五百戒行。肅清於釋氏
之門。張天為弓。調之以陰陽寒暑。直道如矢。激之以春夏
秋冬。一夫用之而無餘。兆人用之而不竭。日窟月窟。隱身
而曾作穴居。南溟北溟。遁跡而聊游水府。桃源蓬島。從古
有而今存。槐市杏壇。見朝榮而暮落。仙圖秘密。五千載而
三傳。聖道靈長。百萬年而一代。容易而學之者。似紐石以
為繩。侮慢而求之者。如鑽冰而待火。絕巧棄利。顯微闡幽。
坎離震兌之宮。宮內而咸居羽客。東西南北之斗。斗中而
皆住真仙。身駕德車。輪轉於混茫之外。手持壽柄。指揮於
開闢之前。寂爾無營。澹然自得。化其不化。則萬化而皆成。
生其不生。則㣥生而盡遂。虛懷待物。曠意承時。藏泰山於
秋毫之中。秋毫仍大。納崑崙於黍米之內。黍米猶寬。大象
無形。五岳空空而立也。大信不約。四時默默而行焉。真宗
之教皆成。不宰之功益著。太上金闕元元天皇大帝。則我
巨唐之高祖。按國語曰。自周平王七載洎於秦。至開元聖
文神武皇帝。即三十六代之聖孫。赫赫日苗。布蔭於普天
之下。明明國葉。垂芳於率土之濱。當其幽原既開。九氣陶
蒸而未已。元化大闡。六虛流轉而勿休。設不二之教門。稽
真一之宗本。浩風吹海。三迴之重作飛塵。劫火銷山。五度
之却為平地。先逍遙於青運。青運既周。後汨沒於赤明。赤
明復畢。九十九萬億歲。貯在彈丸。五千五百重天。藏於卵
殼。殷高宗御極之際。周文王演易之初。神光流入於瓊胎。
瑞彩結成於金骨。不坼不副。誕彌於八十餘齡。降瑞降祥。
過期於二萬餘晝。足蹈不滅之理。手握長生之文。包乾裹
坤。把日捉月。額列參午。頂荷圓穹。耳開三門。鼻立雙柱。白
血紫腦。蒼肝青脾。項引三十五光。齒含四十八貝。七色青
蓮而隨步。千年白鹿以呈休。桑田變而雙檜不彫。江河枯
而九井不竭。苦縣賴鄉之里。靈跡長存。陳國渦泉之濱。神
蹤不泯。七百弟子。指扶桑為故林。九五帝君。開日宮為舊
館。詳其元始。稽彼厥初。俯窺溟涬之前。下視渾淪之後。隨
機設教。作九古之楷模。應變無方。為百王之軌範。若乃歲
起攝提。肇開氣象。一十三聖之踐祚。萬八千年之應圖。我
太上聖祖應運降跡。與天皇為師。上清下濁之初開。相離
未遠。六合八紘之乍坼。相去未遙。正方圓上下之形。定洪
荒朴略之狀。川新融而水仍晦。山始結而石未堅。種天上
之白榆。初生歷歷。植月中之丹桂。乍出依依。配四海於四
神。付五行於五帝。是時乾象猶低。坤形仍薄。立極定位。敷
化建功。我太上聖祖屑跡下降。與地皇為師。分配剛柔。制
定寒暑。地增博厚。天益高明。聖力難窮。神功靡測。萬木甲
坼。萬草勾萌。羽族毛㣥。區別於兌離之位。介蟲鱗類。支分
於坎震之宮。四溟之水皆空。未生魚鼈。五岳之形俱靜。未
吐雲霞。已逾清海之年。又離清海之歲。二聖既理。四表生
光。我太上聖祖博施濟眾。與人皇為師。三百六十之川。初
分血脈。萬一千五百之策。乍配偶奇。三壬三乙之神。離胎
於水木。六丙六辛之將。出孕於火風。一百五十六代。四萬
五千餘年。始稱通元天師。再號金闕帝君。三名盤古先生。
洎乎庖羲氏之王天下也。我太上聖祖以道宏濟。降跡為
師。仰觀圓蓋之文。俯察方輿之理。教之以畫八卦。指之以
分三才。助之以造書契之文。制之以代結繩之政。典墳自
我而出。經籍自我而生。以佃以漁。蓋取明離之象。一索再
索。用乎出震之功。鳳凰呈瑞於帝庭。龍馬負圖於河洛。享
國一萬八千歲矣。洎乎連山氏之王天下也。我太上聖祖
救時屈已。下為帝師。付之以五運。分之以四時。助之以正
萬機。明之以辨百穀。變飲血茹毛之化。移蕢桴土鼓之音。
毀穴焚巢。上棟下宇。範金合土。燔黍擘豚。製耒耜以濟兆
人。作陶冶以利萬物。天雨粟以呈瑞。地芸稼而彰稔。農食
嘉穀。山出器車。洎乎有熊氏之王天下也。我太上聖祖隱
身於崆峒之中。放心於杳冥之外。帝乃親降輦路。禮展師
資。能摳衣以趨隅。遂屈膝而問道。當是時也。榆罔凌虐。蚩
尢作亂。化魚鼈為兵士。以助王師。變雲霧為神祇。潛扶軍
陣。能弭兵於鹿。致偃戈於阪泉。東游青邱之鄉。北到洪隄
之境。受丹經於王屋。登蒼冥於鼎湖。屈軼既生。蓂莢復出。
若非大道。孰可致斯。洎乎金天氏之王天下也。承姬水之
源。襲熊山之錄。告天類帝。纘緒守文。我太上聖祖乘九龍
之輦。降以為師。號太極先生。說莊敬之典。教之以順時迎
氣。昭配神明。禋於六宗。秩於㣥望。乾乾翼翼。得禮之宜。羽
族呈休。命之以鳥官為理。分布九[:#AS-844D:●]。以統八司。景合璧以
表靈。鳳銜圖而示貺。悉由至道。彰此帝模。逮至高陽氏之
王天下也。我太上聖祖教之以解紛塞兌。治國安民。滌
蕩九黎。陟明八凱。有龍野紫髯之兇醜。有蛇身赤髮之巨
魁。力拔不周。首觸山碎。天低西北。致日月之西行。地亞東
南。使江海而東注。追呼六甲。役御百靈。訓之以微言之經。
教之以大順之道。乘元虬之迅駕。或適幽陵。御素螭以遐
游。或臻蟠木。觀吾仙柰。萬年而一度開花。覩我靈爪。四劫
而一迴結實。及乎高辛氏之王天下也。我太上聖祖敷道
布化。下濟為師。譚黃庭之妙言。隱日遁月。稱綠圖之嘉號。
遷邑移城。制九州之名。作六英之樂。封勾芒以佐蒼帝。勅
蓐收以翼白方。示岱嶽而印金泥。照寰區而開玉鏡。飲大
活之井。游不夜之鄉。燔青鸞之膏。充下仙之次饌。擘黃騏
之脯。為上客之珍羞。逮至陶唐氏之王天下也。我太上聖
祖暫垂至理。下降為師。講元德之經。道巳匡於元化。應丹
靈之瑞。名冀列於丹邱。和煦清風。不作鳴條之響。雍熙黃
髮。時聞擊壤之聲。庖廚之肉脯自生。胾餚失味。山谷之醴
泉潛湧。麴蘗無功。達四聰以闢四門。立五事而敷五教。披
鹿裘以食糲饌。端拱於土階。掛鶴氅而飲流霞。凝思於瑤
圃。有虞氏之王天下也。我太上聖祖譚無為之理。講離合
之經。三苗克悛。四罪咸服。百揆時序。五典慎徽。懷明神之
珠。賜昭華之玉。眉與髮等。表踐祚之嘉祥。壽與天齊。彰延
齡之景福。甄一十六相。用二十五臣。致百辟以協和。如魚
在水。感兆人之歸湊。如蟻慕膻。化靈氣為天書。何勞筆力。
結卿雲為寶殿。不假人工。夏后氏之王天下也。我太上聖
祖克匡王道。爰作帝師。譚德戒之經。行為國之法。櫛沐風
雨。刊槎山林。成九年理水之功。為四載勤王之業。卑宮陋
室。盡力於溝洫之時。襤服縷衣。飾身於黻冕之禮。導馬頰
而奔流竹箭。鑿龍門而迅激桃花。救兆庶而皆免為魚。濟
陸土而永非成海。胸羅玉斗。掛天文之在躬。手展瑤圖。懸
國命之由已。故知大道者三教之冠冕。上德者百聖之宗
元。成湯氏之王天下也。我太上聖祖權離左極。下為王師。
說長生之經。體自然之道。去三面之網。開一目之羅。獸遠
逝而莫縈。禽高翔而不[:#AS-9B62:⿳罒厶月]。引萬方而罪己。數六事以責躬。
話之以八素七真。講之以六虛十訣。千歲桃花之蜜。味掩
朱漿。九垓薤葉之蔬。滋霑紅露。乘三光而電轉。駕六氣以
烟騰。窺海瀆如涓涔。視嵩衡如繭栗。餐風飲露。跨空攝虛。
以十洲為少游之宮。以六極為暫別之館。驅徭中士。役試
上仙。素髮一莖。懸起萬斤之石。綠筠數尺。變成百丈之龍。
得之者七祖超昇。失之者一身迷悞。必在堅修慎習。棄苦
忘辛。可以陶冶二儀。埏填九土。青羊肆者。按本紀則太上
元元大帝第二降生之所。自殷道否閉。周德凌夷。陸海沸
騰。百川振動。山鳴谷吼。雨嘯風號。歷藏史以同塵。棄柱下
而隱跡。東離魏闕。西度函關。乘青牛宛轉之車。駕白鳳逍
遙之輦。徐甲執御。從仙帝以爰來。尹喜占風。知道君之必
至。暫別而三千甲子。曾作赤童。相逢而八百年齡。永依黃
老。潛傳妙訣。暗付微言。重為千日之期。再結一時之會。暫
朝元始。却上天中之天。永奉宗師。重歸象外之象。開寒靈
之丹殿。登眾寶之瓊臺。坐紫金之牀。凭碧琳之机。太清仙
伯。仗星光錦文之旗。太極仙翁。執月華命神之節。皆拜手
稽首。以心觀心。於是勅青帝之青童。化羊於蜀國。乘紫雲
於紫府。降瑞於王宮。將停不嗄之聲。須及來斯之乳。俄聞
喜至。頓止嬰啼。爰初從赤子之聲。却變白頭之士。頃刻而
身餘十尺。須臾而面放五光。頭戴七曜玲瓏之冠。肩垂九
色離羅之帔。衞士逾億。從仙成㣥。感十方之眾真。徧滿寥
廓。應八表之瑞氣。充塞虛空。香散九微之烟。花飛六出之
雪。將離蜀土。欲化胡風。遠適流沙。長移獷俗。及身毒罽賓
之國。教頭陀阿柱之王。恣剛強愎戾之心。起烹焚鏨刺之
意。巨錡然湯以沸地。我則入之如凉泉。積薪烈火以連天。
我則坐之如紺霧。挾白挺者觀如蓬草。持赤刃者視若鉛
刀。四天之兵眾俱來。聲喧霆霹。萬里之神威共護。力轉山
河。八十一種之獯戎。皆歸清化。二千餘國之獷猂。永革昏
風。俗既變矣。道既成矣。分身作佛。濟如來千劫之功。降跡
為師。救王者萬機之務。至若銅渾測運。玉歷推禎。天七五
而一三。及九乃滿。地八六而二四。到十乃盈。變通陽九之
災。窮研百六之數。雖宓羲軒昊之代。無以免斯。高辛唐虞
之朝。不能避此。粵以廣明元祀。歲在上章。月當大蜡。巨猾
開釁於天邑。渠魁俶擾於國步。兵[:#AS-8563:⿰⺯⿸厂⿱田坴]九野。㣥臣咸議於省
方。蛇起陸風。四岳齊迎於巡狩。長鯨呀口。聞欱灃吐鎬之
聲。封豕橫牙。衝列刃攢鍭之隊。牛蛇未搏。食吾黎庶之膏。
象蟻未除。穴我樓臺之地。塵蒙華蓋。盜梗天衢。九龍齊駕
於雲輿。玉輪西轉。萬乘同迴於坤軸。金闕南開。涉水則波
神捧舟。登陸則地祇扈蹕。太元城內。化出行宮。濯錦江邊。
權安正殿。執玉帛者數盈萬國。列鵷鷺者位滿千官。雞林
之郡來朝。鰲山解纜。鶴拓之城入貢。象駕來王。當戎夷率
服之辰。誠文軌混同之日。苗人未格。方資益贊之謀。扈氏
延誅。正賴允師之力。熊韜豹韜之將。俯立軍功。龍角羊角
之山。可追聖瑞。二十八化。猶乘白鶴而來。一百六災。必跨
蒼虬而救。潛扶宗社。幽贊子孫。赤光照灼於庭臺。太平顯
兆。紫氣晶瑩於梅篠。元吉尢彰。稽彼變通。明茲感應。尋其
靈跡。果獲寶甎。上有古篆。文曰太上平中和災。於是騐其
六字。表此百祥。擊之即聲類鳴璆。觀之則狀如宏璧。歷周
秦魏漢之代。玉篆仍新。經晉宋梁隋之朝。銀鈎不故。藏諸
韞匵。祕其緘縢。克盛皇猷。顯標青史。歲代綿邈。疆井變移。
舊址苔封。古壇蕪沒。仙鄉故里。半落俗家。真境餘風。惟殘
瓦礫。枯松夜月。稀聞元鶴之聲。暮草秋烟。空聽莎雞之響。
當時雲洞。多隱狐狸。昔日芝田。盡生禾黍。遐追靈跡。顯騐
休禎。皇帝特下明詔。創造靈宮。恩賜內外。行用庫錢二百
萬。爰徵班匠。乃速厥功。於是木神選材。九層重構。地祇獻
土。百堵俱興。水伯進泉以為池。山靈走石而作礎。巍峨雲
閣。乍似化成。岌嶪霞堂。初疑涌出。簷張羽翼。棟壓虹蜺。粉
壁霜凝。丹楹火亘。窗籠倒景。戶闢長霄。塑像新成。儀形乍
降。神情欲語。似講五千之文。意貌將行。遠化十方之士。金
爐芬馥。寶繖回旋。乍覩出檻之羊。猶疑跪乳。初觀如練之
馬。尚慮嘶風。庭翦蓬茅。重生瑤草。園除萱槿。再吐瓊花。岡
阜崔嵬。樓臺顯敞。齊東溟圓嶠之殿。抗西極化人之宮。牽
劍閣之靈威。盡歸行在。簇峨嵋之秀氣。半入都城。烟粘碧
壇。風引清磬。故得五老下降。四真俱來。畫地而成其江湖。
撮土而作其山嶽。坐致風雨。可以倒洛傾河。立起雲烟。可
以反晝作夜。化草木以成軍旅。變士馬以成叢林。如斯出
師。豈惟百勝。如斯伐叛。何啻七擒。是以天災流行。盡彼盈
虛之理。歷數倚伏。稟其否泰之宜。左慈呼召於神兵。鞭笞
㣥盜。許遜指揮於力士。翦蕩狂妖。所以陰隲兆人。彌綸萬
里。祁瞞丹水。累陳馘告之功。牧野昆陽。累獻遺俘之捷。戈
甲耀乎八水。營壘塞乎四郊。陣勢雲橫。軍聲雷動。血灑空
而驟雨赤。沙漲野而飄雲黃。困獸摧牙。長蛇畏尾。效鄾人
之宵潰。觀楚幕以晝空。德均而義士致身。氣直而王師難
老。度日而長鳴金鼓。曾不告勞。終年而不解鐵衣。未嘗言
苦。既而鳳城光復。龍德昭明。枉矢當弦。穿月之功奚用。長
竿在手。撞天之勢何為。遂至修鯢脫泉。狂兕入匣。師道運
末。斷領於赤心之徒。祿山數窮。劈腹於蒼頭之輩。况逆巢
干紀。悖氣凌空。鳴螻蟈七百餘齡。聚豺狼數十萬眾。傷殘
九土。凌犯二京。蓋因祝天網以緩誅。布仁風而寬戮。遂偷
生之五載。併除惡於一時。蚩尢之塚既成。堅埋鐵額。長狄
之喉已斷。永戢雕戈。立此神功。實資道力。我太上金闕元
元天皇大帝為天地父母。作帝王宗師。歷教三皇。皆萬八
千歲。候乎四氣交會。五運合同。國位永付於子孫。聖祚上
齊於日月。克紹萬八千之歲矣。我高祖神堯皇帝應天受
命。歷數在躬。以鄉觀鄉。去仙鄉之無遠。上德不德。增帝德
以彌高。輟九尺之班符。封山印海。追八景之仙輅。輾霧盤
雲。負扆垂旒。當陽闡化。我太宗文武皇帝握乾闡坤。修文
偃武。大禮無體。百禮而盡執根元。大音希聲。一聲而振動
金鼓。天錫勇智。縶虎豹如束芻。神助皇威。跧蛟螭如結蚓。
還真返素。游藝依仁。以無繩為繩。縛六雄與五霸。以不器
為器。籠四海與九州。然後爭於不爭。則戰爭而永息。欲於
不欲。則嗜欲而長消。方士眾臻。真公來格。安期之棗異狀。
大若匏瓜。園客之繭殊形。磊如盆盎。垂衣一百五十代。享
國一萬八千年。伏惟聖神聰睿仁哲明孝皇帝陛下克紹
丕圖。統茲大業。心懸壽鏡。身享福庭。帝道中興。國根深固。
永保神器。長正皇綱。虎牙將軍。領八千之勇士。龍頭元帥。
提百萬之精兵。永以鎮定區中。永以削平天下。巨鼇斃而
形軀塞海。長鯨戮而鬐鬣插天。或炙或焚。盡千山之木。以
烹以飪。竭五湖之泉。紫焰腥膻。青萍膏血。祅日墮落。孛星
隕墜。蒼旻開豁。黑氣消亡。獻巨逆之三顱。告行朝之九廟。
耀武威於英代。立京觀於神州。歲越大椿。年逾巨浸。天睠
北顧。備法駕以返堯庭。帝澤東流。乘仙輿而懷魏闕。集㣥
牧以頒瑞。朝諸侯於明堂。摭逸搜沈。興滅繼絕。八龍雲篆。
降禹稷之天書。二武聖文。炳商周之帝德。中階平而國泰。
至德正而時雍。成寶祚之神功。由太上之聖力。端拱垂衣。
恭己正南面而已矣。劍南西川節度使太尉兼中書令穎
川郡王陳敬瑄。夏日高懸。吐赫曦之可畏。德星永聚。實祥
瑞以明標。遙闢龜城。遠迎龍駕。獻璿璣以酌大化。如轉碧
天。移蓬萊以作行宮。似離滄海。郭琪扇搖於行伍。阡能搔
動於山林。韓秀昇聚蚊為雷。陽師古積螢鬭日。生擒者有
同縛鼠。誅戮者無異刲羊。舞百獸於庭前。堪標玉牒。役五
丁於麾下。可碎鐵山。雖文翁武侯之才。蕭猷王濬之策。未
可與儔。昔韋南康鎮成都。二十餘載。郭汾陽為輔弼。二紀
在朝。比其勳庸。量其惠化。則請畱九閨之儲。一裘之歲。未
為多矣。耀陳氏劍南之政。掩裴度淮西之功。具載典彝。永
光勳績。行在都指揮使左神策軍中尉十軍軍容田令孜。
崑岡玉柱。獨力扶天。大華金蓮。張心捧日。佐聖而出。為國
而生。有逾千越萬之才。有聞一知十之智。曖然和氣。助青
帝發生之仁。卓爾高情。仰素王垂訓之道。觀帝符而五賊
皆見。握人鏡而萬象難逃。聰可聽其無聲。明可察其未眹。
弼時立德。開國承家。賞罰無私。九土之諸侯懷惠。恩威普
度。十軍之將帥歸心。克已推誠。虔心奉道。古原層構。敬之
而無異丹臺。舊貫規繩。仰之而如昇白日。禮無上之帝主。
事威儀之法王。神獸八千。衝犀象如螻蟻。天丁三億。轉海
嶽如萍蓬。周尚父之成功。身居第一。漢酇侯之著績。才獨
無雙。鏤鼎銘鐘。紀勳頌德。左僕射平章事蕭遘。器業絕倫。
神秀貫古。筆海壓淮湖之浪。學山凌衡霍之峯。天植國楨。
文滋相業。一匡皇化。八秉洪鈞。函丈之間。布奇兵之億萬。
跬步之內。安率土之蒸黎。黃鶴頻鳴。雖召公之可控。青牛
不喘。或邴吉以難知。吏部尚書平章事韋昭度。宗廟重器。
社稷令臣。當昴位以星懸。鎮台階而山立。蘊珪璋特達之
德。植松筠貞固之心。窮訓典以立心。正風正雅。調鹽梅以
味道。肥國肥家。仲父上公。空就九三之位。大臨檮戭。虛垂
二八之名。兵部尚書平章事裴澈。澤馬表瑞。天驥呈祥。雄
節貫時。清風滌俗。銀漢橫空而高朗。玉繩垂象之英華。學
川則四瀆波瀾。書林則五松烟雨。正氣凜於朝野。直道貫
於羊腸。自輟職瀛洲。登庸昭代。重持傅說之舟檝。再秉臯
陶之鈞衡。皆磨智刃而裁莽腰。盡淬文鋒而刳卓腹。內飛
龍使楊復恭。甲門華冑。鼎族令名。三教精通。九流澄澈。體
物則左張却立。緣情則鮑謝推先。論昆仲而八龍掀鬐。談
經史而五鹿折角。秉樞衡於累代。貫名氏於百家。稟吳季
札之仙姿。抱孔文子之敏惠。青山蘊玉。發㣥岫以光輝。綠
水懷珠。起一川之晶彩。內樞密使開府儀同三司苗允禮。
四瀆比位。五星炳靈。清掩玉壺。義輕金諾。智圓若月。長垂
助日之光。辯注如川。每凑為王之海。秉氣正直。執心溫恭。
王佐宏才。帝臣重器。當軸而身迴地紀。持樞而手正天文。
宿稟道門。素欽直教。信言不美。常行質奏之詞。法語可尊。
每契和平之理。內樞密使驃騎大將軍李順融。三傑挺生。
千山發秀。元禮龍門之峻。慶及令孫。少君鶴駕之高。福茲
靈葉。掌萬機之密務。濟一國之黎人。公清而水鏡含虛。正
直而朱繩讓美。博學則邱墳著績。操觚則錦繡成文。實腹
守真。棄百慮於襟懷之外。虛心待物。納八荒於方寸之間。
監軍使驃騎大將軍兼三川制置都監劉景宣。景宿呈祥。
卿雲布彩。風骨俊邁。才量宏深。淮南王之瓊林。驂鸞不遠。
河上公之蘭友。跨鶴非遙。贊護克勤。勳庸永著。左街威儀
明道大師尹嗣元。大仙靈苗。高族茂葉。太上元元之上足。
文始真君之哲孫。七歲悟道。十三逢師。紫玉之骨將成。終
游閬苑。黃書之文已究。即上朱陵。道士李無為。國源清派。
天葉芳陰。真訣千里。窮研咸達。仙經萬卷。諷覽無遺。皆同
在師門。結為道友。三天鳳璽。化靈㤅以成書。一粒龍丹。駐
童顏而度劫。星冠月帔。上禮於元皇。虹轡雲輿。前朝於大
帝。金蠶五斛。暗吐仙絲。瓊節一雙。遙迎真侶。自昔忠臣明
主。咸理國以昇天。應歷運以救時。蘇生靈而畢績。少昊顓
頊。皆上紫微之宮。君奭太公。俱乘碧霞之輦。其宮室牖戶。
臺榭池塘。似雲霧之結成。如丹青之寫出。七十二之福地。
三十六之洞天。神仙之窟宅相連。以青城為戶牖。真境之
風烟不雜。以嶓冡為壇臺。可以濟渡四迷。開宏七部。仙衣
非製而自有。豈假紉針。仙車不駕而自行。曾無轍跡。九重
天上。白玉為京。千雉城中。黃金作殿。披袞服而身掛日月。
戴冕旒而坐鎮乾坤。天綱正而四氣和。國步安而三元序。
手執長生之柄。制定白駒。心藏要道之根。控乘赤鯉。况乎
代變時遷。綿歷於三千餘歲。建邦立國。崢嶸於四萬餘年。
門巷新成。人烟漸熾。當時闤闠。髣髴如存。今日宮庭。精新
尢盛。七色鳳輦。駕幸仍頻。九班龍輿。巡禮彌敬。太虛天館。
常開不夜之門。天極福堂。永對長春之景。氣連碧落。光掩
赤城。臣職忝禁林。身叨詞客。涉儒海而素淺。渡文河而不
深。董仲舒五彩之蛟。稀來筆下。楊子雲三清之鷃。少到毫
端。愧無黃絹之才。難紀紫烟之瑞。詞曰。
洪源肇開。浩劫無際。恍惚大道。希夷象帝。太初既隱。太始
來繼。元黃在殼。清濁未蛻。天地之前。億千萬歲。山比我久。
如電之逝。海比我大。如絲之細。與釋比較。空門永閉。與儒
並功。章甫無勢。昭德塞違。解紛挫銳。設教隨機。應變無滯。
三皇益明。五帝增睿。率土皆泰。㣥生咸濟。樓觀發軔。函關
掛轊。罽賓闡化。身毒布惠。無狀之狀。無聲之聲。去莫可送。
來莫可迎。強字之字。強名之名。太虛之上。黃金為城。杳冥
之外。白玉作京。煥赫六極。牢籠八紘。萬國同酌。百壑咸傾。
莫得而竭。莫得而盈。淺而行者。長居利貞。深而行者。永致
太平。凜凜烈氣。化作天丁。鬱鬱勁草。變為神兵。火刀電耀。
霜劍虹明。莧戮封豕。瓜剖長鯨。地古風變。俗阜時清。年代
綿邈。歲月崢嶸。新宮是建。永觀厥成。赫赫高祖。明明聖孫。
開鑿造化。刳剔胚渾。把捉日月。包裹乾坤。鸞蹌鳳跱。虎步
龍蹲。鳥卵之中。可納穹旻。黍粒之內。能藏崑崙。塵波澄澈。
智浪淵淪。迷羅自解。瑩鏡難昏。萬象俱盡。惟道獨存。三教
爭長。惟道獨尊。心藏五賊。國靜九門。逢逢諫鼓。汛汛衢[:#AS-82F9:⿰罇]。
五方入貢。八表爭奔。車徒川騖。租賦雲屯。巍峨玉皇。煥赫
金籙。靈宮八海。水府四瀆。堯湯寶位。舜禹天祿。巨寇梟殄。
神州克復。去召千神。來臻百福。天轉碧輪。地旋黃轂。獻玉
十[:#AS-8FA5:●]。貢金九牧。寒暑運行。禎祥倚伏。害蛟斃刃。狂兕殪鏃。
軒鏡在握。殷繩當木。瓊臺九層。銀蠶五斛。手指青牛。身騎
白鹿。洞啟括蒼。天開王屋。皇根國葉。帝宗天族。明堂端拱。
元臣啟沃。四海萬方。無思不服。九虬夭矯。雙鳳迴旋。鶴駕
清漢。鸞驂紫烟。累行盈百。積功滿千。丹瓊樓高。上接九天。
碧玉壇峻。下降八仙。犬吠蓬島。龍耕芝田。地有謙道。東走
眾川。人居上德。南御㣥賢。大活之井。長生之泉。延洪聖祚。
萬八千年。鶴湼不緇。烏非染黑。然於自然。得於自得。何以
發蒙。內辨其惑。何以開悟。中修其式。如車指南。似星拱北。
隱見無常。變化不測。大象難包。二儀益塞。大智難展。六合
陋仄。長生之柄。永壽之域。朝服刀圭。暮生羽翼。廟獻三顱。
風清萬國。靈觀新構。㣥仙來格。瓊宮寶臺。玉書金策。豐碑
嶽立。巨龜鼇逼。詞惟頌美。文匪誕飾。鸞鶴翹蹲。龍蛇騰擲。
紫氣氤氳。赤光歙赩。七聖握圖。九皇執勅。梵宇無光。儒宮
失色。端冕明堂。垂旒御極。運齊三五。慶延萬億。開闢寰宇。
咸仰道德。永致中興。皆從帝力。
僖宗皇帝哀冊文
維文德元年歲次戊申十月乙丑朔二十七日辛卯。僖宗
皇帝將遷於靖陵。禮也。羽衞既整。笳蕭畢陳。感切㣥品。哀
動人神。孝弟嗣皇帝臣。國體情重。天倫痛深。範規鴻烈。想
像徽音。舉觴奠以頓首。援哀冊以寫心。詞曰。
天實生聖。聖必為君。銀河色變。玉清氣分。祥圖煥炳。瑞景
絪縕。重瞳舜目。八彩堯雲。克明克類。乃武乃文。是超東戶。
宜繼南薰。乃平萬方。乃登四海。墜典必舉。舊章無改。威儀
穆穆。多士藹藹。聲冠令王。化冥真宰。東漸漲溟。西被流沙。
徒施尉候。匪間幽遐。書文車軌。籠為一家。貫胸魋髻。慕我
諸華。既洽無為。益彰在宥。疏網雖設。吞舟是漏。微火不防。
燎原孰救。四極鼇傾。兩曜麟鬭。爞爞湯旱。湯湯堯水。火爍
金流。陵移山徙。咨嗟祈祝。隘溢圖史。莫咎人謀。難窮天理。
漢后三七。冥運則然。秦都百二。巨防虛傳。風排月陣。彗掩
星躔。亶去岐山。滿游崑嶽。于橐于囊。為蝯為鶴。書藏稽穴。
琴捐洞壑。沈吟往事。追想前作。爰乘天駟。爰幸井絡。澄澈
錦江。崢嶸劍閣。皇天震怒。列藩會盟。妖氣一蕩。駭浪徐清。
遂復中夏。言歸上京。兒童躍舞。父老懽迎。寢殿未安。偽孽
為害。紏率姦人。隱藏無賴。洋洋漢源。熠熠芝蓋。爰警爰蹕。
乃朝乃會。僭逆既顛。鑾輅言旋。魯戈迴日。媧石補天。方覩
萬物。方永億年。遽云厭代。俄乃上僊。嗚呼哀哉。帝鄉兮莫
追。天路兮何之。龍馭飄兮弓劍在。雀臺暮兮歌管悲。嗚呼
哀哉。顧惟幼冲。祇紹明聖。捧秦氐之誓詞。虔霸陵之遺令。
載深號咽。敢云稱咏。望松闕兮杳冥。撫棣[:#AS-9478:⿳艹口咢]兮精誠。念烏
兔之奔邁。仰牛斗之縱橫。播芳塵於簡冊。託悽恨於銘旌。
嗚呼哀哉。
