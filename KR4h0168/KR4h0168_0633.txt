欽定全唐文卷六百三十三
蘇冕
冕。京兆武功人。德宗朝為京兆士曹參軍。因弟弁以腐粟
給邊。貶信州司戶參軍。
謝加正議大夫表
臣某言。伏奉今月日制書。以臣職理粗進。加正議大夫。朝
命遠臨。天慈曲被。感戴殊造。震驚失圖。臣某中謝。臣出自
書生。謬分旌鉞。拙直無援。孤貞少徒。雖封域乂安。恭憑理
化。而涓塵靡效。實懼素飧。屬瘴癘為災。私門多釁。媿無烈
士之死志。而有犬馬之貪生。輒狀表章。陳乞骸骨。遇陛下
寬一戮之責。起將廢之魂。因請退之誠。增進秩之典。宸光
獨照。枯朽頓榮。况堯舜在上。蒸人自理。日月既出。爝火何
光。加以無左右之容。無龔黃之政。猥蒙天地之德。載於金
玉之音。是則陛下切思理之心。以風海內。而臣受分憂之
寄。謬竊寵榮。成命巳行。不敢固讓。受恩益厚。期於殺身。無
任感戴屏營之至。
韋表微
表微字子明。隋郿城公元禮七世孫。累擢中書舍人知制
誥。拜戶部侍郎。卒年六十。贈禮部尚書。
翰林學士院新樓記
長慶二年春。翰林院學士缺。穆宗皇帝顧謂左右曰。孰可
充是任者。皆曰。恭恪可以奉密命。通敏可以肆皇猷。有若
內謁者藍田季溫可。上曰俞。洎四年夏。院使缺。敬宗皇帝
顧謂近臣曰。孰可補是職者。皆曰。博覽以好古。清白以奉
公。有若奚官局令衞元璨可。上曰俞。是以授金紫之賜。承
侍從之榮。典司禁闈。參掌詔令。嘗因暇相與議曰。夫宮室
臺觀。蓋有宜稱。苟失其制。人何法焉。內署與集賢史館祕
書省皆號圖書府。而內署最為密近。故學士之登將相踐
崇顯者。十有八九焉。彼三署不可同年而語矣。而庭宇逼
庂。屋室卑陋。非聖朝待賢之意。豈㣥彥養德之所。於是梧
桐高則可以栖靈鳳。巖嶺秀則可以韞美玉。是宜革作。以
新其居。乃同詞上聞。詔命惟允。錫以材布。假其工徒。心匠
始形於事先。物境潛運於度內。乃撤小屋。崇廣廈。揭飛梁
於層構。聳危樓於上楹。重簷翼舒。虛牖霞駮。甍棟豐麗。欄
檻周固。三門並設。雙閣對啟。延清風於北戶。候朗月於南
榮。積其典墳。藏於扃鑰。因討閱之際。資登眺之娛。若乃前
瞰雲山。傍窺臺觀。仰丹霄於咫尺。納顥氣於襟抱。八表殊
望。四時異境。觸類生趣。隨方散懷。其下廊廡對序。階陛四
匝。中創小亭。以候宴語。卉木駢植。松竹交蔭。折高標於棼
橑。散餘芳於戶庭。信可久之宏規。不泯之盛跡也。經構之
始。侍講崔學士出拜小宗伯。樓成之月。學士韋公秉國鈞。
旬日。侍講高學士拜夕郎。明年正月。學士路君遷小司馬
為承旨。表微洎王宋二舍人皆遷秩。加職院使。復以成績。
並命遷內常侍。夏四月。中書鄭舍人駕部郎中皆以鴻文
碩學為侍講學士。有詔賜宴。始觴於斯。中外之知者。朝昏
皆賀。豈興作之會。契於陰陽之運乎。而土木之動。應於福
慶之數乎。表微學愧鏤冰。文慙畫虎。秉筆視草。於茲六年。
備歷規度之謩。詳觀新舊之制。承命為記。實慚菲詞。時太
和元年某月日記。
麟臺碑銘(并序)
夫聖人作。然後王道明。王道明。然後瑞應至。靈貺感通。理
合冥數。昔殷道剝喪。民罔攸歸。於是文王以有位之聖。嗣
成湯之德。神人咸乂。故鳳鳴於岐。洎周德凌遲。道靡所屬。
由是仲尼以無位之聖。述文武之法。憲章聿修。故麟見於
魯。於時王室無主。禮法盡去。天子之尊。存乎位號。魯周公
之所封。用四代之禮樂。遺風故典。鬱而未發。仲尼以天縱
之德。生乎其中。居周公之邦。志文武之道。觀廢興之運。知
作者在巳。位不得以庇生民。權不得以司刑賞。是天將喪
斯民也。而未喪斯文也。乃綴絕緒。申舊章。變其禮文。約為
典憲。擥五常之龜鏡。正三綱之軌轍。帝王之道。幽而復明。
盛德大業。於是乎在。天錫嘉瑞。光照厥功。故周敬魯哀。不
得而有也。由此觀之。蓋春秋為王法之器。魯國為王法所
寄。在其所寄。以舉其器。鼓仁義為舟航。權褒貶為篙檝。乘
橫流之波。濟天下之溺。上無列國之輔。下無陪臣之助。故
道不信於天下。而信於智者。法不著於當時。而著於後代。
向使仲尼有滕薛之土。得三家之眾。興我王澤。霈及蒸民。
則麟出其郊。得其所矣。豈復厄於虞人哉。故麟不見。則孔
子之道不彰。麟不死。則周室之亂不極。於戲。聖人之生也。
得其時。則化行乎江漢。不得其時。則道屈於季孟。靈瑞之
出也。得其時。則名薦於郊廟。不得其時。則身罹於殘天。是
聖人能順時以濟人。不能反時以自聖。靈瑞能因時以應
感。不能反時以自靈。被厄於陳蔡。獲麟於大野。影響之應。
其符著矣。春秋傳曰。有以告者曰。有[:#AS-8F62:⿱鹿君]而一角者何。孔子
曰。孰為來哉。孰為來哉。夫豈不知乎。蓋殺之而不敢有。故
示人以疑之故也。元和五年冬十一月。表微以滑之從事。
使乎鄆陽。停驂訪古。經獲麟之舊壤。且曰。後之人築臺於
此。以旌厥路。感先聖之不遇。俾麟出而非時。徘徊道周。乃
作銘曰。
二儀既闢。三象乃垂。聖道堙鬱。人心不開。上無文武。下無
定哀。吁嗟麟兮。孰為來哉。周雖不綱。孔實嗣聖。詩書載刪。
禮樂大定。懲惡勸善。反邪歸正。吁嗟麟兮。克昭符命。聖與
時合。化行位尊。苟或乖戾。身窮道存。於昭豐邑。栖皇孔門。
吁嗟麟兮。孰知其昏。運極數沒。德至時否。楚國寖廣。秦封
益侈。牆仞迫阨。崎嶇闕里。吁嗟麟兮。靡有攸止。世治則麟。
世亂則[:#AS-8F62:⿱鹿君]。出非其時。麋鹿同㣥。孔不自聖。麟不自神。吁嗟
麟兮。夫復何云。
馮審
審字退思。贈吏部尚書宿從弟。貞元十二年進士。開成中
累遷諫議大夫。擢桂管觀察使。入為國子祭酒。咸通中終
於祕書監。
謝獎諭表
臣某言。今月日。本道監軍使內侍省宮闈令劉某至。伏奉
某月日勅書。并賜臣手詔。奉宣口勅。特加獎諭。將士官吏
百姓僧道等。并蒙宣慰存問者。王人旋鎮。宸藻自天。敷德
澤於藩維。被恩波於動植。爰及介冑。逮於搢紳。祗寵若驚。
交抃無措。臣某中謝。伏惟睿聖文武皇帝陛下恭承寶圖。
奄宅區㝢。一物失所。必軫於憂勤。一善可稱。無忘於獎勗。
義深共理。務在擇人。昇平之運。實遇今日。臣以儒流賤品。
生遇聖明。雖力罄駑駘。而效無絲髮。皇明鑒澈。撫勞再三。
黎甿既荷於生成。尸素稍寬於罪責。揣循涯分。木石增慙。
又降殊私。曲沾睿渥。慰諭之意。稠疊於頒宣。藻飾之榮。昭
彰於綸綍。無微不錄。無遠不該。地里雖介於炎荒。天威如
在於咫尺。所期俗阜。以洽邕熙。
謝追赴闕庭表
臣某言。某月日。度支急遞到。伏奉某月日勅。追臣赴闕庭
者。鴻恩曲被。宸翰忽臨。來自天衷。出於望表。抃躍無地。光
輝在身。臣某中謝。伏惟睿聖文武皇帝陛下以至仁格物。
元德統乾。臣孤立愚直。素空器藝。朝無瓜葛之援。外絕朋
黨之私。以苦抱忠。自託明代。神理照鑒。天聰自仁。遂忝再
領近州。一居方鎮。前歲延英面辭之日。親受聖慈。百身何
荅。三復在心。銘肌鏤骨。恐不負荷。洎祗恩赴任。陳力在公。
海隅黔黎。日樂皇化。至於軍州。經諸道往來。但守官司。不
虞謗讟。以丹心奉上。仰侍宸威。亟經二年。首陟三載。幸無
罪戾。皆荷生成。陛下聖慈優柔。皇鑒明朗。不遺一物。信若
四時。果降中詔。特令赴闕。恩崇感極。義切戀深。顧親族而
生輝。望雲霄而有喜。以今月五日發離本鎮。[:#AS-8864:⿺克寸]期兼道。計
日趨程。魂馳軒階。心注晷刻。朝天既近。承雨露而增榮。向
闕匪遙。望恩光而稱慶。
請琢去孔子廟堂碑篆額中大周字奏
孔子廟堂碑。是太宗皇帝建立。睿宗皇帝書額。備稱唐德。
具贊鴻猷。文翰顯然。貞石斯在。洎武后權政。國號潛移。竊
於篆額中間。謬加大周二字。豈可尚存偽號。以紊清朝。疑
誤將來。傳流僭謬。其大周兩字。伏乞天恩許令琢去。謹錄
奏聞。
王計
計。貞元時人。
代王僕射諫伐淮西表
臣某言。中使至。奉詔兼宣口勅。以彰義軍節度使吳少陽
不起所疾。奄謝明時。聖情追念藩臣。良深軫悼。少陽男元
濟。不待朝旨。自領軍戎。陛下尚念舊勳。特頒詔命。冀其追
悔。未即加兵。以臣謬列方隅。俯賜宣示。絲綸遠降。天使荐
臨。祗奉睿謀。仰荷元澤。亮臣微賤。素無識知。猥蒙恩私。訪
以去就。其於利害。臣所難言。以臣旋觀。誠在天斷。伏以陛
下內有輔弼。外有勳賢。資廟算可以叶宸衷。審政議可以
正天下。如臣庸瑣。備位藩屏。為將非衞霍之儔。在朝無絳
灌之列。徒以虛承重寄。苟竊明時。每荷寵光。載懷兢惕。豈
敢輕塵聖聽。以冒天威。彷徨靡寧。進退惟谷。臣有愚懇。思
欲上達。况承天問。敢不奏陳。伏惟陛下光有萬方。子育兆
庶。安危所繫。實在陛下。忠於陛下者。則獻弭兵之謀。諂於
陛下者。則獻用兵之計。臣性本專直。心願竭忠。苟徇㣥情。
是惑宸聽。臣若勸陛下韜兵匿甲。則淮西受賜。又慮多士。
橫議微臣。以臣私情。有何阿黨。二途之內。伏俟聖裁。臣於
藩閫之中。名位最下。雖陳鄙見。豈副天心。其有不載表章。
附李誠義聞奏。伏希元造。俯賜明鑒。限守戎律。不獲陳露
闕庭。
席夔
夔。貞元十二年宏詞及第。元和初官吏部員外郎。
披沙揀金賦(以求寶之道同乎選才為韻)
寶之至者。金實難儔。何混質於微細。每隨沙以沉浮。不耀
其光。誠觀而莫辨。退藏於密。故披而可求。元鑒在人。至誠
斯保。察晶熒於磧礫。視隱映於潭島。澹以冥搜。靜而窮討。
翻混濁。酌澄浩。得之為利。雖云貨以藩身。揀必于精。終是
不貪為寶。道以之至。行無越思。研精既辨。取舍奚疑。浩浩
同流。詎謂眾難分矣。專專匪惑。盡可汰而出之。信多雜而
不混。何在小而見遺。故得方以選才。比諸振藻。符至人和
光之德。明君子知微之道。豈止匪固於窮。思濫於中。懷至
寶。竊元功。披隤沲而不厭。積貨產以未豐。則情惟盜比。而
業與商同也。徒觀夫敷彩汙塗。涅而不渝。外濁如汨。中明
自殊。養正以蒙。潛雖伏矣。從人之欲。道豈遠乎。彼荊山採
玉。河上求珠。刖雙足而未偶。冒萬死而爭趨。匪曰能智。是
為至愚。曷若隱而自彰。微而可辨。常保質於堅重。匪淪精
而展轉。以是為德。則和而不同。以是求賢。則舉不失選。况
今至珍必見。朗鑒恒開。細無不察。大無不該。在深潛而未
耀。求揀鍊而斯來。亦何必披鄱陽之沙。方見為寶。覽士衡
之賦。然後稱才。
運斤賦(以上下相應其志同為韻)
道貴乎樸。物疵於妄。為謀者必定於前。執技者可以事上。
繄郢人與匠石。能器合而神王。堊復在鼻。將欲表微。揮拂
以斤。何其用壯。既分庭以離立。亦持刃而相向。於是算錙
銖。慎取舍。運之於手。將匪疾而匪徐。愜之於心。寧我欺而
爾假。志而必中。同引滿於彀中。妙不可傳。猶斲輪於堂下。
况乎器也利。工也良。壯前趾。耀雄鋩。以力運臂兮臂可使。
以彼契此兮此可忘。迫其勢則成風舍響。激其石迺飛電
分光。欲臻夫妙。在慎其相。故受刃者不為股慄。執柯者無
聞手傷。向使受刃者震懾。執柯者劻勷。則必滅爾鼻而剠
爾面。豈惟破我斧而缺我斨。亦猶朋儕見知。工用可稱。藝
成道得。合調諧應。豈同夫眾人遇我。狂夫阻之。璅璅庶匠。
丁丁在茲。得離婁督繩而尚失。以公輸削墨而猶疑。安能
霜刃投虛。必在乎蠅翼。圓柯在握。不失乎毫釐。是吾質也。
實惟何其。知者可託。無乃後時。客有多才博雅。好奇尚異。
糟粕既得。頗讀古人之書。鑿枘可規。願行夫子之志。將求
輪扁之術。以廣運斤之事。乃歌曰。彼二子兮。以藝相崇。得
一理兮。其心則同。運斤在手誠可懼。堅立不動神之雄。豈
運斤者妙其術。堅立者知其工。幸見遇於郢匠。無輟響於
成風。
冬日可愛賦(以陽德淳耀消畼寒氣為韻)
冬實窮節。日為至陽。節窮而栗冽凝慘。陽至而焜燿舒光。
方傷竹彫松之嚴。物無不懼。覩麗天出地之旭。愛何可忘。
觀其昇曭朗以自東。蕩沉陰於有北。不赫矣以難向。誠溫
然而可即。依巢之鳥。感微煦而和鳴。帶雪之林。假餘光而
改色。所以就之稱堯帝之聖。比之成晉臣之德。彼谷隱巖
居之子。無衣無褐之人。照臨導夫和氣。偃曝得夫天真。慘
怛潛收。戚戚之容咸革。溫仁遠被。熙熙之化斯淳。故得廓
開曀霾。洞達遐徼。融液冰渚。依稀雪嶠。散九陌以無氛。委
千門以通照。彼繩樞甕牖。既臨砌而樂我無私。雖熊席狐
裘。亦舍爐而欣夫有曜。且四月歌其烈烈。雨雪苦其瀌瀌。
既飄風而忽至。何見晛而聿消。豈若儲精在於宣明。舒德
本乎洪畼。異春晝暄妍之色。無夏天赫曦之狀。微溫椒寢
之中。稍暖秦樓之上。是知當時則慘。物鮮其歡。非愛景而
斯出。處窮冬而固難。躔次不留。志士徒爭於短晷。輝光可
附。小人寧怨於祁寒。故曰太上化人。德之為貴。咸欣欣而
可悅。不炎炎以求畏。當垂煦嫗之仁。以釋幽陰之氣。所以
賦冬日之事。歌德政之謂。
許康佐
康佐第進士。又登宏詞科。累官禮部尚書。卒年七十二。贈
吏部尚書。
宣尼宅聞金石絲竹之聲賦(以聖德千祀發於五音為韻)
喤喤樂聲。瞻言闕里。視之不見。聽之盈耳。宮牆如在。可配
於鏗鏘。德音不忘。曷間於年祀。猗歟原至樂之作。異凡音
之起。靜而疑深。絕而復尋。繹如迭奏。嘒若同音。豈幽通於
元造。異中出於人心。聆其節奏。相夫擊拊。發和鳴於閫域。
應流韻於墀廡。既嗟乎可得而聞。又思乎其所不覩。疑一
唱之歎。且至於三。比眾音之和。不容於五。莫不動心而駭
耳。感今而懷古。鏘若在懸。哀如在絃。筍簴無形。異和戎之
二四。聲詩合雅。同鼓篋於三千。事寧同於想像。理實閟於
言筌。爾其融洩克諧。肅雍清越。通明洞幽。變化翕忽。激數
仞以徐來。觸兩楹而靜發。憑合莫以方奏。流元間而未闕。
故能動心導和。嚮皆順正。德有符於解慍。教實倍於施令。
式彰乎不測之神。以見乎多能之聖。俾恭王之是驚。聞斯
行諸。稽太師之所謂。始作翕如。且遺音於棟宇。寧假手於
元虛。於是辨清濁。節疾徐。知笙簧之迭和。訝鐘鼓之相於。
其變無方。其來不極。靜好交至。激揚未息。簡子夢中之遇。
其志則流。靈公濮上之音。其聲多慝。曷若舒嘽緩。遵肆直。
俾夫音聲之道感通。咸聽此而知德。
許堯佐
堯佐。禮部尚書康佐弟。第進士。官太子校書郎。終諫議大
夫。
五經閣賦(以禮傳詩書易成教為韻)
王者為邦。實先學校。不有載籍。何以垂教。必由乎文字。使
知乎忠孝。東序西序。取乎游焉息焉。八索九邱。俾其是則
是傚。粵我后矣。聖哲者歟。命儒官兮。至公以居。所崇惟學。
所寶惟書。搜㣥言而斯在。立重閣以藏諸。觀其結構孤高。
軒扉對啟。飾不及侈。儉而中禮。刮楹之上。標銀牓之煌煌。
峻宇之前。閱子衿之濟濟。於是六籍咸萃。百代無遺。恭儉
之教。比事之詞。虞夏商周之五典。國風雅頌之四詩。既精
微之與廣博。莫不森羅而在茲。文移科斗之質。字別魚魯
之疑。軸星攅而花散。帶蜺舒而草滋。櫺檻風來。動芸香之
苾苾。綺疏日映。見鉛槧之纍纍。覽彼縑緗。請披記傳。或崇
其臺。以邀非望之福。或邃其榭。以逞荒怠之讌。未若事惟
師古。政以化成。斵樸之勤。毋弛怠於儒學。黼藻之飾。不加
賁於檐楹。由是事美德風。人歌懿績。校則同於天祿。藏乃
異於魯壁。左平右墄。雖有陋於明堂。上棟下宇。乃不踰於
大易。別有名繫庠序。身衣縫掖。覩茲閣之岧嶢。諒吾道之
宏益。
清濟貫濁河賦(以與濁同流清源自別為韻)
河之並濟兮。惟秩其平。濟之貫河兮。勢若相傾。非剛克無
以見其柔立。非甚濁無以彰其至清。是以靈源濬發。柔德
兼呈。徒觀其流波委注。秀色澄澈。沖融而濁水遙開。鼓怒
而洪流直截。遂使還淳之士。疑二氣之初分。策功之臣。驚
一帶兮中裂。既處濁而不染。每含貞而自潔。苟與和光者
殊致。寧與淈泥者無別。是以霍濩波激。崩騰勢翻。濟水與
河水相輝。光容易識。清流與濁流不雜。質性難論。苟徵之
於變化。可察之於本源。於以表德。於以辨類。方九折而橫
流。啟重泉而直至。故以盤渦渾曉日之輝。疊鏡寫晴峯之
翠。絕河而去。孰與我爭先。導沇斯來。孰謂我奚自。若乃沖
虛是翫。迅激難儔。廣可涉兮。思杭葦於寒渚。清可挹也。欲
濯纓於夕流。貫長川之浸浸。委清浪之悠悠。然下流[:#AS-92F9:⿰帛⿱丿糸]邈。
願表清而不濁。上善昭融。故守和而不同。故可扶正直之
純志。助潤澤之成功。動漣漪於迴浦。萃光景於微風。且淮
之清兮濱於夷。江之遠兮界於楚。豈若貫大川以揚波。臨
大都而分渚。含清濁而獨秀。求匹敵而誰與。苟河清之可
期。願朝宗而為侶。
壎篪相須賦(以樂和同聲然後致理為韻)
彼壎篪兮謂何。同律呂兮相和。苟論功於眾樂。孰有德而
同科。遂使手之足之。候清音而屢舞。伯氏仲氏。諧雅韻於
升歌。疾徐共節。長短同旨。感肅雍兮一貫。伺戛擊兮雙起。
為合雅而諧聲。故殊形而共理。然則大篪諧奏。美矣德音
之音。鳴壎獨聞。同乎以水濟水。是故變通可象。節奏斯呈。
爾韻方舒。我則厲之以疾。我音斯濁。爾必懲之或清。苟同
方而助化。故異氣而成聲。信可以發揮韶夏。協贊和平。故
得舞獸呈姿。豈繫於拊石。嘉賓展禮。不讓於吹笙。且壎資
土以辨類。篪假竹而成器。土容質可以符素心。竹聲清可
以滌煩志。是則相從以和律。相因以成事。苟洋洋而在聽。
諒醇醇而自致。且彼鼓鐘于宮。未足論乎異同。鳴琴自手。
且何議乎先後。豈若宮商並奏。律呂相宣。調五聲不資於
繁細。應八佾無違於折旋。樂則既爾。臣亦宜然。壎之得篪。
載期於有輔。臣之奉主。必致乎無偏。唱和之功備矣。獻替
之道存焉。故能振三代之風。合九成之樂。彼眾器之雕飾。
此㣥聲之煩數。又安足擬壎篪之純質。論聲音之清濁。
日載中賦(以漢文帝時數如此為韻)
聖德上通。陽精下贊。經太虛之寥廓。赫流光之耀煥。皇矣
廣運。德用邁於陶唐。日歟載中。瑞克符於炎漢。其始也。昇
扶桑以昭晰。拂若木兮氛氳。灼麗景。開祥雲。羲仲命官。敬
導之功式著。夸父整策。競驅之勢斯分。雖馳騁於靈馭。終
感通於聖君。故歌休明者。徵於陽位。察符瑞者。觀乎天文。
於是翠烟澄霽。白日增麗。流景弭節。飛輪頓勢。踆烏矯翼
而却翔。驤龍擁駕而迴逝。端乎晷。遽乖測景之司。表乎祥。
必俟垂衣之帝。蓋所以應仁聖。叶昌期。曾泉既逾。異晨陽
之杲杲。昆吾再舍。嘉日馭之遲遲。是則天垂象兮不昧。日
輔德兮無私。既載中呈瑞。亦太和效時。遠以變化。同諸掌
握。苟夙夜而致理。在禎祥而欲數。伊靈氣之潛通。豈天聽
之元邈。日之為美也。無德而言歟。日之為瑞也。有時而效
諸。運行必隨乎圓蓋。昏曉式經乎方輿。昃而復中。在明君
兮則爾。中而斯昃。雖壯士兮焉如。我皇播德於彼。表瑞於
此。不肅而康哉。無為而樂只。[:#AS-8850:⿰足⿸厂⿱田坴]次可覿。豈假垣平之片言。
昭明有融。寧匹魯陽之三徙。然鑒於人事兮。諒天道而伊
邇。
廬山東林寺律大德熙怡大師碑銘(并序)
大師諱熙怡。姓曹氏。桂陽人也。舊勳前烈。垂休積慶。史氏
詳之矣。夫真如不遠。其要在乎無垢。妙理不深。其要在乎
見性。本於真實。畼於虛空。俾聆芳咀潤。孜孜請益。則大師
之教也。大師體識深靜。風度端敏。受具戒於南嶽。修律儀
於東林。常趺坐一室。而四方學者。差肩繼踵。發此柔軟。納
其歸依。嘉言玉振。微文冰釋。故崇德雅美。臨壇持法。垂五
十年。嘗以至德初隸東林寺。居耶舍塔院。數逾二紀。而信
心長者。懷甘奉贄。紛然並進。監廚守藏。不遑祗受。既而悉
歸精舍。頒於眾僧。大師率門人。布衣糲食而巳。故推巳以
見相。因相而歸空。搜閱精微。鑽研旨要。常若背悶。而針石
不能及也。故中夜累歎。有神人撫背。殊形駭物。斯須乃去。
自知窮討經論。切磋心要。加以律儀端靜。受持勤至。感通
之應。固難盡書。至於山鹿歸仁。林鳥效祉。大師之室。不足
駭也。大歷五年。躋五老峯。望彭蠡。臨瀑布。乃構凌雲精室。
為經行之地。旁引泉竇。以滌塵垢。近躡松壑。以求清涼。丹
崖雲岫。勢若屏牖。然趨風望景。攀危輦重。翼如而至者。難
以數計。積十餘年。乃止大林精廬。杖屨衣巾。屏居一室。行
住坐臥。無非道場。乃淬法刃。燃慧炬。俾夫恂恂圍繞者。割
其縛。導其迷。洗然而自得也。貞元中。歸東林戒壇院。以為
吾道巳成。吾教巳行。十二年丙子歲秋七月二十七日。召
門弟子曰。吾隨化還。須臾寂滅。僧臘五十。報齡七十一。州
閭赴弔。道路銜悲。宗師既沒。法教疇依。蓮沼蕪涸。禪林凋
折。以其年八月十四日。遷座於香谷原。從人欲也。大師精
貫六藝。旁達百氏。常與故太師魯國公顏真卿故丞相天
水趙公憬故鄭滑節度兼御史大夫范陽盧公㣥今吏部
侍郎宏農楊公於陵為參禪之侶。幽鍵洞發。宏言兩得。門
人法粲道鏡道寧道深道琛道建利[:#AS-9855:●]等。並三明繼軌。四
禪紹迹。緣起皆泯。空有兩詮。卜商傳闕里之教。龍樹演迦
維之法。其旨一也。咸以夙承甘露。願勒貞珉。銘曰。
演暢微妙。經行道場。昭昭大師。啟迪無方。孰云虛空。不可
思量。普滌緣念。永清心地。異物幽贊。靈鳥效瑞。景行如存。
追思不匱。白日在水。澄虛則明。至人臨池。無垢則清。信而
不渝。沖而不盈。宛彼堂廡。空留法象。門人紹德。禪燈繼朗。
式播芳塵。以慰瞻仰。
粲律師碑銘
六度既修。三明未分。英英大師。執濯就焚。青蓮挺秀。朗日
開昏。學者歸心。邦人居敬。既去塵緣。乃知真性。追思精室。
如懸法鏡。音容永祕。瞻仰疇依。門人掩泣。寶炬藏輝。北望
松阡。其誰與歸。
張洗
洗字濯纓。貞元時官朝散大夫河南濟源縣令。
唐濟瀆廟北海壇新置祭器沈幣雙舫雜物之銘(并序)
有唐六葉。海內宴然。偃革(闕二字)崇乎祀典。封茲瀆為清源
公。建祀於泉之初源也。置瀆令一員。祝史一人。齊郎六人。
執魚鑰。備灑掃。其北海封為廣澤王。立壇附於水之濱矣。
天子以迎冬之日。命成周內史奉祝文宿齊。毳冕七旒五
章。劍履玉佩。為之初獻。縣尹加綉冕六旒三章。劍履玉佩。
為之亞獻。邑丞元冕加五旒無章。亦劍履玉佩。為之終獻。
用三牲之享。邦之大事。先在祀乎。濯纓不才。謬領茲邑。下
車入廟。每事皆問。主者有云。俎豆素闕。弊難悉數。其尢者
有五。北海望壇。臨事壘土杇鏝。一歲而費數金。為勞之甚。
其弊一也。二所祭器。凡百有二十二事。至時請於上寮。轉
轂八洛。去來三百餘里。仍以稅緍酬之。積有歲時。不知窮
極。其弊二也。沈幣雙舫。又以車取。池河渡口之舟。往返之
勞。結綵之飾。其弊三也。兩壇位席。百領有餘。戶至誅求。為
擾非潔。其弊四也。牀榻乃至七著。用之類門到斂索。事終
存亡大半。其弊五也。既革前弊。輒為之銘。銘曰。
寤寐求思。如神有知。大風離披。壞木於斯。人吏驚馳。念茲
悟茲。為余有意。廟中無備。沈幣雙舫。二壇祭器。子來悅使。
所借皆遂。觀者闐闐。事無闕焉。刻之于石。以待後賢。是時
也。貞元十有三年。
