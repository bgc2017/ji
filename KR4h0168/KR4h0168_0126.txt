欽定全唐文卷一百二十六
周世宗(二)
親征劉崇御札
朕自遘閔凶。再經晦朔。山陵巳卜。日月有期。未忘荼蓼之
情。豈願干戈之役。而河東劉崇。幸災樂禍。安忍阻兵。乘我
大喪。犯予邊境。勾引蕃寇。抽率鄉兵。殺害生靈。覬覦州縣。
朕為萬姓之父母。守先帝之基扃。聞此侵陵。難以啟處。所
宜順天地不容之意。從驍雄共憤之心。親御甲兵。往寧邊
鄙。務清患難。敢避驅馳。凡在衆多。當體茲意。取此月十一
日親率大軍。取河陽路親征。竚平妖孽。永泰寰區。應沿路
排當。並不得差遣百姓。科配州縣。及於人戶處借索劫掠。
遠近節度刺史。並不得輒離治所。求赴朝覲。應諸司各宜
應奉公事者。即仰從駕。諸無事者。不在扈隨。務從省要。免
至勞煩。故茲札示。想宜知悉。
南征御札
朕以中原雖靜。四表未寧。臨戎罔憚於躬親。問罪須勤於
櫛沐。今訓齊驍銳。巡幸邊陲。用壯軍容。永安國步。宜取此
月內車駕進發。暫幸淮上。凡關舊儀。有司準式。
幸淮上御札
朕躬臨庶政。志靜八方。顧淮海之未賓。命師徒而致討。克
捷相繼。殺獲甚多。料彼孤危。安能抵拒。然以將士在外。攻
戰踰年。竭力盡忠。摧凶破敵。念茲辛苦。常軫憂勞。暫議省
巡。親行慰撫。且地里之不遠。諒回復以非遙。今取二月內
暫幸淮上。應自來緣路供頓。務從省略。凡有費用。並以官
物供備。所在不得科配。其諸約束條件。一如近年巡按之
例。
幸淮上御札
向者以淮甸未平。王師致討。實賴忠貞之力。繼成克捷之
功。漸屬嚴凝。念彼征役。況今邊陲無事。軍旅正雄。須議省
巡。躬親撫問。將布混同之化。罔辭櫛沐之勞。止期一月閒。
車駕卻還京闕。凡在中外。當體朕懷。今取此月內暫幸淮
上。應往來沿路供頓。務從省略。凡有費用。並以官物供備。
所在不得科配。
幸滄州御札
朕猥以涼德。紹此丕圖。既為萬乘之君。宜去兆民之患。雖
晨興夕惕。每常思於萬機。而紫塞黃河。猶未親於經略。秋
夏則波濤罔測。三冬則邊鄙警騷。將期安國利人。豈憚櫛
風沐雨。今取此月內駕幸滄州巳來。應沿路排頓。並以官
物充。餘依舊例。
平秦成階等州德音
朕承宗社之靈。居億兆之上。祗臨大寶。於茲再周。每念晉
漢以來。朝野多故。疆宇日削。生聚未堪。常懷拯救之心。冀
答天人之意。至於夙夜。不敢荒寧。求安邊拓境之謀。思濟
世息民之計。乃眷秦鳳。地接巴邛。頃屬亂離。因茲阻隔。千
里之地。大朝之聲教不通。十年之中。百姓之艱苦難狀。昨
者興發師旅。經略封陲。鼓鼙絕震於郊原。蛇豕難逃於鋒
刃。僵尸遍野。棄甲如山。秦成階等州管內將校官吏軍人
百姓等。喜寇孽之逋逃。舉城壘而歸順。飛章送款。協力同
謀。父老相懽。山河如故。而偽署鳳州節度使王環等。獨迷
去就。尚據城池。朕念彼孤危。繼令招諭。惜一城之士庶。開
三面之網羅。豈期拒轍之徒。不體好生之德。遂令攻擊。立
見盪平。渠帥就擒。秦隴無梗。宜降惟新之澤。庶隆及物之
恩。應秦鳳階等州管內。自顯德二年十一月巳前。有罪犯
者。無問輕重。一切釋放。應馬步行營將士等。各與恩澤。其
有歿於王事者。自副兵馬使巳上。並與贈官。仍賜賻贈物。
城下攻歿百姓為矢石所害致死者。本戶除二稅外。放免
三年差徭。仍賜本家孝服絹三匹。其倍署人夫州縣官。並
與加階減選。秦成階等州歸明將士。自長行巳上。等第支
賜優給。其官吏將校職員等。並與加恩。其中有西川人員。
除恩澤賞賜外。如願駐留者。厚與請受。如願歸去者。並給
盤纏。用慰衆情。免違物性。應收捉到賊軍將校。一切放罪。
並令押送赴闕。各與恩澤。自何重建等歸投西川巳來。訪
聞管內州縣。連歲饑荒。百姓軍人。倍加勞役。科歛頻併。法
令滋章。既為吾民。宜革前弊。今後除秋夏兩稅徵科外。應
偽蜀所立諸般科率名目。及非理徭役。一切停罷。德音未
該者。宜令所司相次指揮。
平淮南德音
王者經營四方。式遏亂略。懷安逸而忘戰伐。則雄圖莫震。
有雪霜而無雨露。則歲功不成。日者革輅親征。靈旗問罪。
正陽之役。吳師無匹馬之歸。六合之征。楚甲有齊山之積。
今長江以北。半為我疆。實賴將相協謀。貔貅宣力。破彼勍
敵。成茲茂勳。宜敷曠蕩之恩。用慰輕揚之俗。澤既霑於動
植。寵豈忘於忠勤。聲教惟新。甄賞斯在。可特赦淮南道諸
州管內見禁罪人。取顯德三年六月十一日巳前。凡有違
犯。不問輕重。並不窮問。其江北諸州縣有未收復處。宜令
行營大將。明申招諭。儻能知幾變。歸順朝廷。其向來名位。
俱一切如故。仍選名藩大郡。厚加旌賞。其軍都自長行巳
上。並與優給。其中有願歸江南者。亦聽自便。應隨駕淮南
行營諸軍等。或破敵成功。或攻城效力。或收降州縣。或護
衞乘輿。咸積忠勤。宜加酬奬。各與等第優給。從駕職官。及
諸色人員等。從征在外。奉事有勞。各與加恩。以奬勤幹。諸
州夫役。自來有沒於矢石者。其本戶放免三年差徭。仍每
人支賜贈孝絹三匹。淮南道諸州縣。先屬江南之時。頗有
非理科徭。無名配率。今後一切停罷。事有不利於民。無益
於時者。宜令長吏條奏以聞。
御崇元殿德音
疆埸未寧。旗鼓下出師之命。氛霾既靜。雲雷覃及物之恩。
四維張而載戢五兵。武功成而必修文德。朕戎衣再御。三
載親征。令行而霆霹爭雄。陣起而龍蛇合勢。蓋舟車之所
及。諒聲教以咸臻。敢言涼德之懷柔。實賴忠臣之宣力。積
水激朝宗之浪。事等䟽川。客星迴拱極之光。瑞增懸象。今
則斗柄建午。火正司南。順元穹長養之心。伸有國亭毒之
令。睠彼戎士。咸遵武經。或從我征行。久服勤於甲冑。或守
茲城邑。能安定於封圻。宜舉彝章。首膺懋賞。應侍衞殿前
及諸道馬步軍將士等。各賜等第優給。餘從宣命處分。疾
風勁草。既驗忠誠。臨難捐軀。所宜旌異。應淮南行營將士
歿於王事者。各與贈官。逐人若有親嫡子孫。並與敘錄。內
有傷痍殘廢。不任征行者。等第各給救接錢帛。排難疆場。
馬革無慙於壯志。遺骸暴露。牛岡有軫於深仁。載尋掩骼
之文。俾釋窮泉之恨。凡經戰陣處。應有暴露骨骸。仰逐處
州縣收拾埋瘞。淮南界內逐處墳墓。有曾遭發掘處。委逐
處州縣差人掩閉。用兵之際。力役是供。當矜貸之在辰。諒
優給之宜被。自去年十月後來沿淮人戶。曾充夫役。內有
遭傷殺不迴者。本家各給絹三匹。仍放免本戶下三年諸
雜差役。江南疲俗。克復方新。特示蠲除。俾令存濟。揚泰通
滁和濠泗楚光壽舒廬蘄黃州連水漢陽汶川等縣。自去
年終巳前所欠秋夏殘稅。及諸色徵科配歛博徵物色等。
並與除放。自東南用兵。首尾三載。沿淮州郡。應奉軍期。飛
輓頻仍。力役勞併。念其艱苦。深軫所懷。其徐宿宋亳陳潁
許蔡等州人戶所欠去年秋夏稅。並與除放。於戲。江表來
賓。顧車書之巳混。寰中未乂。資將相之同心。所宜共率憲
章。動遵王度。咨爾三事。達於庶官。當整嘉謀。弼予不逮。
即位大赦文
凡神聖之功。乃開基以創業。惟帝皇之德。遂垂制而立文。
生成參天地之靈。悠久鍾子孫之福。寧禹湯而獨美。豈堯
舜以無倫。先皇帝出震安時。膺乾啟運。改相仍喪亂之轍。
造勃興開泰之邦。儉靜其身。寬慈於物。寒耕熱耨之苦。常
念三農。宵衣旰食之勤。不忘萬務。恩霈庶彙。義結羣心。周
室肇興。安神器而方固。軒臺遽往。望仙駕以不迴。肆予沖
人。獲紹丕構。孤藐自視。寡昧何知。稟治命之丁寧。副衆情
之推奉。中心憂塞。罔有津涯。易月之禮制尋終。在天之感
慕無巳。負荷斯重。恭默以居。宜從作解之文。以洽當陽之
澤。可大赦天下。應三月七日昧爽巳前。所犯罪人。巳結正
未結正。巳發覺未發覺。常赦所不原者。咸赦除之。諸貶降
責授官等。量與升陟敘用。應配流徒役人。及縱逢恩赦不
在放還。並嘗知所在者。並放逐便。諸處有草寇團集。仰所
在州府。及巡使臣。曉諭恩赦招喚。各令歸農。兩京及諸
道州府人戶。所欠去年秋夏稅租。及沿徵物帛。並與除放。
其鄉村逃移人戶。並仰招喚歸業。內外見在文武職官致
仕官。及諸軍將校。並與加恩。其前任京官幕職州縣官。至
今授官日施行。諸軍將校。自開剏以來。有沒于戰陣。及身
死疆埸者。並與追贈。如有親嫡子孫未曾錄用者。並與錄
用。文武外朝官。及內諸司使副使禁軍都指揮使以上。諸
道行軍副使藩方馬步軍都指揮使。父母在者並與恩澤。
亡歿者與封贈。其妻未敘封者特與敘封。應沿邊州府接
近西川河南契丹河東界處。仰所在州府及巡使臣。鈐
轄兵士及邊上人戶。不得侵擾外界。及虜掠人畜。務要靜
守疆埸。勿令騷動。其投來人戶。仍仰倍加安撫。大行皇帝
山陵有期。準遺命不得勞擾百姓者。宜令所司奉承先旨。
無至隳違。應緣山陵公事。合使工人役夫。並須先給錢物。
雇覓諸雜費用。一切取官物供給。不得差遣人戶。科配州
縣。文武班列。親近臣寮。愛國誠堅。致君心切。苟或聞朕躬
之過失。覩時政之否臧。無惜敷陳。以輔寡昧。苦口良藥。逆
耳忠言。裨益至多。翹竚惟切。今後內外臣寮。或有所見。及
有所裨益。可具實封。章表以聞。或欲面對。便仰閤門司畫
時引見。懷才抱器。出衆超羣。或養素於衡門。或屈迹於末
位。孤寒難進。志業何伸。咸用搜羅。待以爵秩。諸隱遁不仕。
及卑官下位中。有文武幹略。灼見可稱者。所在具名以聞。
化理之本。孝弟為先。苟或虧違。實亂名教。其有士庶之內。
凶率之徒。不順於父兄。不恭於尊長。狂悖難狀。訓誨莫從。
親族容隱而不言。里巷畏避而不告。傷風敗俗。莫甚於茲。
今後或有不孝不義之人。違戾尊長。喧悖毀辱。及父母在。
異財別居。略不供侍。如此之輩。不計官宦軍人百姓之家。
宜令御史臺及本軍本使所在州縣廂界彈舉覺察。如或
容縱。不切舉。罪有歸處。其有孝子順孫。義夫節婦。宜所
旌表。以厚人倫。恭惟先皇帝推誠損巳。集思勞神。念將士
之忠勤。知戰伐之辛苦。餱糧祿賜。無非經手經心。土地官
封。不惜酬勳酬效。生靈是念。稼穡為憂。罷非理之差徭。去
無名之侵耗。不貪遊宴。盡去奢華。減後宮冗食之人。停諸
司不急之務。方嶽止甘鮮之貢。殿庭絕珠玉之珍。獄訟無
冤。刑戮不濫。凡關物務。盡立規繩。予小子纉紹丕基。恭稟
遺訓。仰承道法。不敢踰違。更賴將相公卿。左右前後。共遵
先旨。同守成規。庶裨沖人。不墜洪業。赦書有所未該。所司
速具聞奏。
平劉崇赦文
昨者劉崇縱肆毒螫。勾引蕃戎。困我生民。深入澤潞。朕所
以泣辭神御。親總甲兵。抑荼蓼之哀懷。殄豺狼之凶黨。誠
賴元穹垂祐。將士輸忠。大翦寇讎。尋清原野。覽賊寇經繇
之地。深切憫傷。當城池圍閉之時。良資捍禦。適因駐蹕。宜
示特恩。應潞州諸縣。取今月二十七日巳前見禁罪人。除
死罪外。並宜與釋放。當州數縣。昨經賊軍傷殘處。人戶所
徵今年夏稅斛斗錢帛。三分與放一分。內有村坊。元不遭
賊寇殘傷者。不在蠲放之限。潞州昨經圍閉。將校職員。同
力守禦。兼以大駕駐蹕。迎奉無闕。應在城將校官吏職員。
宜令本州具名銜以聞。各加恩澤。昨殺戮賊軍之處。及四
面山谷閒。屍首絕多。宜令逐處官吏。差人收歛埋瘞。勿令
暴露。逐處墳墓。曾被賊軍發掘者。指揮掩閉。河東及契丹
敗散兵士。其中有潛竄山谷閒者。並令招喚。不得輒有傷
害。如是義軍百姓。便可放歸本家。若是軍人及諸色人。並
監送至駕前。各與穩便安排。遼沁二州。新屬潞州。久陷賊
境。深可憫傷。委本道節度使倍加安撫。所有劉崇煩苛事
件。並與蠲放。
降壽州赦文
朕受天明命。繼統中區。寰瀛將保於大同。征伐蓋非於獲
巳。一昨以壽春未拔。吳寇重來。內外張皇。烽火相接。罔避
暫勞之役。須興再駕之師。步騎長驅。水陸齊進。戈船砦柵。
一鼓盪平。劉仁贍以衆意憂危。援兵覆沒。遣子上表。瀝血
求哀。矜彼含生。許其納款。兵革之後。黎庶未安。念孤壘之
初開。解疎羅而示德。宜覃在宥之澤。俾安向化之心。可赦
壽州管內見禁罪人。自今月二十一日昧爽巳前。凡有過
犯。無問輕重。並從釋放。應歸順官吏將校職員。並與等第
加恩。壽州管界去城五十里內。與放今年及明年秋夏租
稅。自來百姓。有曾受江南文字。聚集山林者。押逐處長吏
使臣招喚歸家。並不問罪。如曾有傷害者。今後不得更有
相讎。及經官論訴。兼自用兵巳來。被擄劫骨肉者。不計遠
近。並許本家識認。官中給物收贖。所在不得藏占。曾經陣
敵處所。暴露骸骨。仰差人收拾埋瘞。自前後政令有不便
於民者。委本州條列聞奏。當行釐革。
賜李景璽書
頃自有唐失御。天步方艱。巢蔡喪亂之餘。朱李戰爭之後。
中夏多故。六紀於茲。海縣[:#AS-9376:●]分。英豪鼎峙。自為聲教。各擅
蒸黎。連衡而交結四夷。乘釁而憑陵上國。華風不競。否運
所鍾。凡百有心。孰不興憤。朕猥承先訓。恭荷永圖。德不迨
於前王。道未方於往古。然而擅一百州之富庶。握三十萬
之甲兵。農戰交修。士卒樂用。思欲報累朝之宿怨。刷萬姓
之包羞。是以踐位巳來。懷安不暇。破幽并之巨寇。收秦鳳
之全封。兵不告疲。民有餘力。一昨迴軍隴上。問罪江干。我
實有辭。咎將安執。朕親提金鼓。尋渡淮淝。上順天心。下符
人欲。前鋒所向。彼寇無遺。棄甲僵屍。動盈川谷。收城徇地。
巳過滁陽。豈有落其爪牙。折其羽翼。潰其心腹。扼其吭喉。
而能不亡者哉。早者泗州主將遞送到書一函。尋又使鍾
謨李德明至。賫所上表。及貢奉衣服腰帶金銀器幣茶藥
牛酒等。近差健步進到第二表。今月十六日使人孫晟等
至。賫到第三表。及進奉金銀等。並到行朝。觀其降身聽命。
引咎告窮。所謂君子見幾。不俟終日。苟非達識。孰能若斯。
但以奮武興戎。所以討不服。惇信明義。所以來遠人。五帝
三王。盛德大業。常用此道。以正萬邦。朕今躬統戎師。龔行
討伐。告於郊廟社稷。詢於將相公卿。天誘其衷。國無異論。
苟不能恢復外地。申畫邊疆。便議班師。真同戲劇。則何以
光祖宗之烈。厭士庶之心。匪徒違天。兼且咈衆。但以淮南
部內。巳定六州。廬壽濠黃。大軍悉集。指期[:#AS-8864:⿺克寸]日。拉朽焚枯。
其餘數城。非足介意。必若盡淮甸之土地。為大國之提封。
猶是遠圖。豈同迷復。如此。則江南吏卒。悉遣放還。江北軍
民。並當留住。免違物類之性。俾安鄉土之情。至於削去尊
稱。願輸臣禮。非無故事。實有前規。蕭詧奉周。不失附庸之
道。孫權事魏。自同藩國之儀。古也雖然。今則不取。但存帝
號。何爽歲寒。倘堅事大之心。終不迫人於險。事實真慤。詞
匪枝游。俟諸郡之悉來。即大軍之立罷。質於天地。信若丹
青。我無彼欺。爾無我詐。言盡於此。更不繁云。苟曰未然。請
從茲絕。竊以陽春在候。庶務縈思。願無廢於節宣。更自期
於愛重。音塵匪遠。風壤猶殊。翹想所深。勞於夢寐。
賜李景將佐書
朕自類禡興師。麾旄問罪。絕長淮而電擊。指建業以鷹揚。
旦夕之閒。克捷相繼。至若兵興之所自。釁起之所來。勝負
之端倪。戎甲之次第。不勞盡諭。必想具知。近者金陵使人。
繼來行闕。追悔前事。委質大朝。非無謝咎之辭。亦有罷軍
之請。但以南邦之土地。本中夏之封疆。苟失克復之期。大
孤朝野之望。巳興是役。固不徒還。必若自淮以南。畫江為
界。盡歸中國。猶是遠圖。所云願為外臣。乞比湖浙。彼既服
義。朕豈忍人。必當別議崇封。待以殊禮。凡爾將佐。各盡乃
心。善為國家之謀。勉擇恒久之利。
賜江南國主李景書
皇帝恭問江南國主。劉承遇至。賫到草表。分割廬舒蘄黃
等州。畫江為界。兼重曡見謝者。頃逢多事。莫通玉帛之歡。
適自近年。遂搆干戈之役。兩地之交兵未息。蒸民之受弊
斯多。一昨再辱使人。重尋前意。將敦久要。須盡縷陳。今者
承遇爰來。封函復至。請割州郡。仍定封疆。猥形信誓之辭。
備認始終之意。既能如是。又復何求。邊陲頓靜於烟塵。師
旅便還於京闕。永言欣慰。深切誠懷。其常潤一路。及沿江
兵棹。今巳指揮抽退。兼兩浙荊南水路將士。各降詔示。並
令罷兵。其廬黃蘄三路將士。亦遣抽拔。近內候彼中起揭
逐處將員兵士及軍都家口了畢。只請差人勾喚在彼將
校。交割州城。所有江內舟船。或慮上下。須有往來。巳指揮
只令就北岸牽駕。盡合披陳。幸惟體認。
賜江南國主李景書
皇帝恭問江南國主。煮海之利。在彼海濱。屬疆壤之初分。
慮供食之有闕。江左諸軍。素號繁饒。然於川澤之閒。舊無
斥鹵之地。曾承素旨。常在所懷。願均收積之餘。以助軍旅
之用。
賜江南國主李景璽書
皇帝恭問江南國主。竊以道契昌隆。撫有疆宇。控朱方而
定霸。總澤國以稱雄。五嶺三江。風聲自遠。重光奕世。基構
無窮。不有奇傑之才。孰副民庶之望。朕猥以涼德。奄宅中
區。接風壤以非遙。幸馬牛之相及。引領南望。久渴徽猷。果
契素誠。獲親高義。一昨繼勞使介。頻奉好音。方在行朝。未
遑報命。近還宮闕。合遣軺車。俾伸玉帛之歡。少答歲寒之
意。
賜江南國主李景璽書
朕居大寶之尊。為萬邦之主。體穹昊從人之意。法禹湯罪
己之心。豁開襟懷。昭示寰海。方務協和之德。豈忘曠蕩之
恩。載想融明。諒應鑒認。相次收到江南諸軍員寮兵士四
千六百八十七人。今並放歸。
賜江南國主李景璽書
皇帝致書恭問江南國主。星聚湖關。挺生英哲。命世既崇
於基構。承家撫有於江山。願寡昧之膺圖。與君王之契協。
屬茲誕日。遂舉舊章。仍輟近臣。往修國命。導所懷於樂土。
期福履之無疆。今差樞密承旨曹翰押生辰國信往彼。到
希見領。
賜江南國主李景書
皇帝致書恭問江南國主。茲覩來章。備形縟旨。敘此日傳
讓之意。述向來高尚之心。仍以數載巳來。交兵不息。爰陳
追悔之事。無非克責之詞。雖古者省咎責躬。因災致懼。亦
無以過也。況君血氣方剛。春秋鼎盛。為一方之英主。得百
姓之驩心。即今南北纔通。疆埸甫定。是玉帛交馳之始。乃
干戈載戢之時。豈可高謝君臨。輕辭世務。與其慕希夷之
道。孰若懷康濟之誠。且天災流行。國家代有。昔之聖哲。所
不能逃。苟盛德之日新。斯景福之彌遠。勉修政理。勿倦經
綸。保高義於初終。垂遠圖於家國。流芳貽慶。不亦美乎。諒
惟英敏。必照誠懷。
周恭帝
帝諱宗訓。世宗子。廣順三年生。顯德六年六月封梁王。其
月即位。七年正月。禪位於宋。降封鄭王。在位一年。入宋十
三年薨。年二十一。宋諡曰恭皇帝。
禪位詔
天生蒸民。樹之司牧。二帝推公而禪位。三王乘時以革命。
其極一也。予末小子。遭家不造。人心巳去。國命有歸。咨爾
歸德軍節度使前都點檢趙匡允。稟上聖之姿。有神武之
略。佐我高祖。格於皇天。逮事世宗。功存納麓。東征西怨。厥
績懋焉。天地鬼神。享於有德。謳謠獄訟。附於至仁。應天順
民。法堯禪舜。如釋重負。予其作賓。嗚呼欽哉。祗畏天命。
