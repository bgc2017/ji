欽定全唐文卷九百十三
子儀
子儀號水月大師。天授中樂清白鶴寺沙門。
白鶴寺記
太虛不可量。太極不可算。而能載有為也。含無為之道也。
無為之道者。在乎未形之前而難知。有為功也。被乎化形
之後而易解。悟斯理者。行斯化也。惟我乾竺之大仙乎。懿
降神知足。誕瑞迦維。去愛金門。棲真雪嶺。繼七聖而成道。
圓十號以稱尊。分百億身。宅三千界。一音雷震。一雨霞飛。
白毫柔狂象之心。清風扇火龍之室。鹿野先調於五子。鷲
峯方廢於三車。使輪王傾髻裏之珠。窮子獲衣中之寶。小
根小智。防微而豫固隄塘。大願大心。利物而肯貪身命。情
覃九有。恩暜四生。闢煩惱之重關。涸無明之巨塹。優曇浮
木。豈無緣而偶哉。繇是能事畢矣。大緣終矣。金河月落。玉
樹雲愁。暨騰蘭結轍於胡沙。像設來儀於漢室。自此中華
倣制。列剎相望。今樂清懸月鶴寺者。乃東晉張文君字子
雁捨宅為之也。以仁山智水。足為幽居。傲祿藏名。卜茲深
隱。始其拔俗。終乎遇仙。亭亭鶴影。西瞻而似舞如飛。迢迢
鹿蹤。東去而轉高漸遠。勝遊一遇。塵跡幾何。山號丹霞。寺
名白鶴。松蘿四合。泉石幽奇。樓殿一川。煙霞沃蕩。縣城東
望。極於大江。岩瀑西來。落乎深澗。叢荊亂人目。香風襲人
衣。猿嘯急而山寒。水去忙而川濬。皇唐之代。此寺中興。有
惟謙繼南二上德者。外擅百家。內窮三學。拂衣西上。三十
餘年。居京西明寺。被命內殿講新譯仁王等經。及武宗會
昌之祀。彼二上德振錫南歸。宣宗大中之載。化緣造大佛
殿。并三龕功德彌陀殿深涉堂。相繼成功。廊廡旋臻。豐廚
亦備。緣歸十信。門引四方。有僧伽殿羅漢堂。星紀頻移。香
燈永續。檻前翠巘。曾迷子晉之蹤。門外康衢。空鎖綠楊之
色。霽後而錦鱗躍浪。宜慧子之閒情。月明而丹頂翹松。伴
高僧之出定。竹扶疎而有實。花照灼而無春。迴廊而曉見
孤燈。別院而夜聞幽磬。余髫年受業。壯歲遊方。錫挂晴空。
囊無長物。瓶汲寒溪之浪。衣穿古渡之風。自得印南宗。蓋
是從來之本事。承恩北闕。乃為望外之殊私。陞堂而四寸
餘秋。繼祀而五三嫡子。於戲。當年獨去。則事往人旆。今日
重來。而松枯檜老。粵有檀信。旌於所居。水月堂閒。宜(闕一
字)宴息。觀音殿敞。麤稱經行。或三峯未掩。乃為祖榻之祥。
儻
六葉重芳。實為宗門之幸也。時邑大夫瑯琊王公崇義。名
家之後裔也。承九重之命。施百里之恩。每及禪關。訪我心
要。因歎此寺。獨無碑銘。沈吟久之。命予敘述。予宗門之首。
非辭人也。遂諾公之請。乃一夕剪燭染毫。直書於記。
波崙
波崙。聖歷時沙門。
不空羂索陀羅尼經序
若夫此經。迺該二諦而無遺。括因果而斯盡。可謂引萬行
之道首。進逪提之神足。超生死之靈翼。昇涅槃之聖翮。信
知法門幽密。教旨沖元。非世智之能議。匪聰辯之所測。有
大菩薩。號觀自在。大悲周於十方。愍法界之㣥迷。故說此
經。示其正路。斯乃久成正覺。是能仁之本師。故能十方法
界。莫不現身。暜應㣥機。隨緣化益。若其聞名滅罪。如日銷
於薄霜。禮念蒙恩。似月敷於蓮蘂。巍巍蕩蕩。聖德高元。事
超言說之端。理絕思量之表。余雖愚闇劣。而慕法門。巡歷
兩京。尋參善友。每念總持。如饑若渴。於大周聖歷三年歲
次庚子三月庚戌朔七日景辰。幸得此經。如死再生。是西
京寶德寺僧慧月與常州正勤寺大德慧林吒於智藏等
數人。共請北天竺嵐波國婆羅門大首領李無謟。以同翻
梵本不空羂索經一十六品。合為一卷。將就北天竺迦濕
彌羅國婆羅門大德僧迦彌多囉以同勘梵本。久視元年
八月景午朔十五日庚戌。勘會麤畢。則擬將進。此十六品。
斯土未行。曾聞隋朝所翻別本六十三紙。未嘗見也。所願
皇基永固。德覆十方。金枝瓊萼。鬱茂常榮。三大願力。劫劫
無窮。四宏誓心。生生無盡。苦海傾竭。三寶永存。恐時代遷
遠。聞者生疑。故述拙言。序之云爾。
陀羅尼神呪經序
惟夫聖力難逢。靈文罕究。六神通之妙業。八自在之元功。
持芥實而納崇山。析毫端而容大海。豈止分身百億。現影
三千而已乎。千眼菩薩者。即觀世音之變現伏魔怨之神
迹也。自唐武德之歲。中天竺婆羅門僧瞿多提婆。於細㲲
上圖畫形質。及結壇手印經本。至京進上。太武見而不珍。
其僧悒而旋轡。至貞觀年中。復有北天竺僧齎千眼千臂
陀羅尼梵本奉進上。帝文武聖帝勅令大總持寺法師智
通。共梵本僧翻出呪經并結壇手印等。智通法師三復既
了。即折心懇切。佇畱徵應。於是感慶喜尊者之俯降形儀。
通悲喜驚嗟。投身頂謁。蒙在慰喻。問欲何求。通曰。檮昧庸
心。輒此詳譯。不審情詣。稍符聖旨以否。默而印許。竊表深
衷。便錄本進上。帝委問由緒。通具以事述。咸愜帝心。於是
齎藳本出內。將顯宏福。大德元謩法師一見此文。嗟稱不
已。有人云。勅未流行。因何忽茲漏洩。其本遂寢。不復宏揚。
又有西來梵僧。持一經篋。以示智通。通翻出緒餘。不殊舊
本。唯闕身呪一科。有常州正勤寺主慧琳法師。功德為務。
定慧是崇。深入總持。周窮藝術。歷遊京邑。棲遲實際伽藍。
思廣異聞。希誠脫簡。爰有北天竺婆羅門僧名蘇伽陀常。
持此法結壇手印。朝夕虔祈。琳罄折咨詢。每致艱阻。後同
之洛下。漸示津途。即請一清信士李大一。其人博學梵書。
元儒亦究。紆令筆削。潤色成章。備盡梵音。身呪具足。至神
功年中。有仁者自京都至。將通師所翻後本。有上下兩卷。
唯闕身呪。琳參入其中。事若一家。宛而備足。又佛授記寺
有婆羅門僧達摩戰陀。烏伏那國人也。善明悉陀羅尼呪
句。嘗每奉制翻譯。於妙㲲上畫千臂菩薩像。竝本經呪進
上。神皇或令宮女繡成。或使匠人畫出。流布天下。不墜靈
姿。波崙又於婆羅門真諦律師聞此像由來。云有大力鬼
神毗那翼迦。能障一切善法。不使成就。一切惡業。必令增
長。雖有妙力通心。無制伏者。觀音菩薩現作千眼千臂之
形。以伏彼神。及有呪印。用光不朽。將來好事者。佇無惑焉。
忽雷澄
忽雷澄。神龍時人。北宗神秀弟子。
曉了禪師塔碑
師住匾擔山。號曉了。六祖之嫡嗣也。師得無心之心。了無
相之相。無相者森羅眩目。無心者分別熾然。絕一言一響。
響莫可傳。傳之行矣。言莫可窮。窮之非矣。師得無無之無。
不無於無也。吾今以有有之有。不有於有也。不有之有。去
來非增。不無之無。涅槃非滅。鳴呼。師住世兮曹谿明。師寂
滅兮法舟傾。師譚無說兮寰宇盈。師示迷途兮之義乘。匾
擔山色垂茲色。空谷猶畱曉了名。
承遠
承遠。景龍中靈安寺沙門。
大唐(闕二字)寺故比邱沁法琬法師碑文
若夫瑤水之濱。歌白雲而長住。玉臺之上。乘綵霞而不還。
敬姜布門[:#AS-FBEE:●]為門之規。班姬光中禁之(闕五字)參差異轍。猶
且播
芳徽於(闕四字)實於紫書。豈如開八正門。去塵離俗。入三乘
藏。鈎深致遠。喻栰於愛河之水。傳燈於昏衢之地。見之於
法師矣。法師諱法琬。俗姓李。(下闕數字)道人也。應天神龍皇帝
之三從姑焉。原夫馬喙高邱。彰白雲之茂祉。龍光函谷。表
紫氣之仙望。清風映乎中古。大命集乎(闕二字)高祖景皇帝。
道出鱗皇。功高羽帝。牢籠天地。運日月而揆陰陽。彈壓山
川。驅黎甿而躋仁壽。曾祖故鄭王亮。諡曰孝。咸池別派。(闕
三字)枝乾垂帝子之星。坤列天孫之嶽。刻舟標智。岐嶷已
稱。毀鞍擅奇。仁心早茂。由是榮開朱邸。寵盛綠車。豐冠蓋
之遊。列山河之郡。祖神(闕三字)空荊揚并三州大都督上柱
國襄邑王。諡曰恭。潢漢天人。紫微帝系。大禹以能平水土。
式叶帝俞。茂先以該博知名。允諧時望。惟揚奧壤。(闕二字)雄
藩地枕荊門。郊通汝漢。張皂蓋而按舉。褰彤襜而督察。去
思來晚。德化長流。五袴兩岐。甿謠式著。九江士女。既聞酌(
闕一字)之詠。三晉人吏。還歌戢兵之曲。父德懋。故金紫光祿
大夫少府監宗正卿兵部尚書上柱國臨川公。諡曰孝。爵
列公侯。地隆勳戚。天分斗極。(闕二字)喉舌之榮。地括河海。仍
受股肱之寄。法師生積善之門。誕象賢之室。風神外朗。慧
敏
內融。幼懷削髮之因。固拒結褵之義。臨川公寢苫在疚。風
樹銜哀。莫申罔極之心。徒結充窮之痛。去永徽六年。襄邑
王薨。其年奉為亡父捨所愛之女。請度出家。皇上以孝道
所憑。諒資於冥福。誠心克著。(闕一字)展於香緣。奉勅出家。時
年十有三也。并度家人三七。竝以充師弟子。法師即隨吳
國公尉綱之外孫。其寺吳公之本置也。(闕二字)黃金布地。尚
疑須達之園。白鶴成林。即是菩提之樹。日宮月殿。無晦無
明。蓮座花臺。長春長夏。法師別置一院。以修道焉。苦行精
心。與冰霜而彌勵。戒範禪結。將竹柏而逾貞。地迺護珠。人
惟杖錫。故得禪枝日茂。覺蘂年芳。忍鎧橫霜。銛鋒穎而無
極。戒珠含月。射光芒而自遠。至若貫花散花之典。滿偈半
偈之經。莫不吞若胷臆。如指諸掌。至迺論堂霞闢。曳祴成
陰。法座雲懸。飛錫連影。人同竹葦。眾若稻麻。法師明鏡伺
鑒。洪鐘佇扣。流言泉於玉吻。驚思風於牙扇。剖疑析滯。虛
往實歸。固以聲華鍱腹。德高巢額。檀林擢秀。鹿苑騰芳。蓋
元門之棟梁。緇徒之領袖矣。方冀濡足授手。長宏六度之
津。覃思研精。永啟四禪之鍵。豈謂隙駒易往。藤鼠難畱。若
東魯之山頹。類西州之石折。教在運往。感息化窮。智炬由
是淪輝。堅林以之變色。以垂拱四年歲次戊子九月己酉
朔日。遷神於(闕二字)寺。春秋冊有九。惟法師襟神雅正。操履
堅明。道在則尊。德高為貴。法堂宴坐。心可降魔。梵宇經行。
影能馴鴿。高行鄰於初地。雅譽重於彌天。誠惟周拯。志尚
高蹈。至於六時清梵。想魚嶺而騰音。五夜馴行。候鯨鐘而
肅慮。楷模梵眾。雪凜冰清。導揚聾俗。雲歸海赴。清徒仰教。
未極元風。迅景不畱。奄隨泡露。尼山悟迦毗。即法師之姪
女也。義均猶子。思承上足。貞心雪皎。慧性霜凝。陶善誘而
日深。沐慈風而歲遠。悲法眼之淪照。痛禪宇之摧梁。粵以
景龍三年歲次已酉正月己未朔十五日癸酉。奉勅起塔
於雍州長安縣之神禾原。禮也。崇構岧嶢。前臨黃嶠之曲。
層基固護。却枕青城之隅。草凌晨而薤露晞。樹肅夜而松
風起。以為天長地久。日月所以循環。露往霜來。陵谷以之
遷貿。昔武成之室。勒徽範於貞碑。密陵之。昭媛德於豐石。
矧夫道高龍象。德隆鵷鷺。契無三之妙軫。入不二之元樞。
豈可相質無聞。受辛莫紀。敢勒清風之頌。庶流終古之德。
其銘曰。
鶴林西變。象教東延。邈矣年祀。英靈罕傳。挺生明慧。惟我
師焉。白雲凝祉。紫氣浮天。皇宗赫奕。帝緒蟬聯。誕乎令裔。
克嗣先賢。聚沙之日。救蟻之年。仁心夙表。慧性俄堅。方釋
塵累。遂託良緣。心清鏡澈。戒潔珠圓。精誠苦行。雪凜冰鮮。
三乘洞啟。九部咸甄。時臨講肆。亟陟香筵。鵷鷥雜遝。龍象
駢闐。一揚辨囿。幾沐言泉。法門棟宇。覺海舟船。四蛇詎息。
二鼠俄遷輔仁莫騐。與善徒然。式建高塔。爰臨古阡。南瞻
豹巘。北瞰龍川。桑榆落日。松檟生煙。山風四起。隴月孤懸。
一銘芬烈。三變桑田。
履空
履空。景龍時沙門。
浮屠頌
浮屠寶飾。靈所依兮。龍山扶護。儼瞻歸兮。檐楹嶢嶷。欲驚
飛兮。金輪珠火。烜赫輝兮。大唐景龍三年歲次已酉題記。
實义難陀
實义難陀。于闐國人。武后證聖元年至長安。住大遍空寺。
四年歸于闐。景龍二年重入中國。景雲元年卒於大薦福
寺。年五十九。
大乘入楞伽經序
此經諸佛心量之元樞。㣥經理窟之妙鍵。廣喻幽昆。洞明
深義。跋陀之譯未宏。流文之義多舛。今討三本之要詮。成
七卷之了教。傳燈之句不窮。湧泉之義無盡。
元覺
元覺俗姓戴氏。永嘉人。先天元年卒。賜諡無相大師。著有
永嘉集十卷。
答朗禪師書
自別已來。經今數載。遙心眷想。時復成勞。忽奉來書。適然
無慮。不委信後。道體如何。法味資神。故應清樂也。元覺麤
得延時。欽詠德音。非言可述。承懷節操。獨處幽棲。泯跡(闕
一字)人。潛形山谷。親朋絕往。鳥獸時遊。竟夜綿綿。終朝寂
寂。視聽都息。心累閴然。獨宿孤峯。端居樹下。息繁餐道。誠
合如之。然而正道寂寥。雖有修而難會。邪徒喧擾。乃無習
而易親。若非解契元宗。行符真趣者。則未可幽居抱拙。自
謂一生歟。應當博問先知。服膺誠懇。執掌屈膝。整意端容。
曉夜忘疲。始終虔仰。折挫身口。蠲矜怠慢。不顧形骸。專精
至道者。可謂澄神方寸歟。夫欲採妙探元。實非容易。決擇
之次。如履輕冰。必須側耳目而奉元音。肅情塵而賞幽致。
忘
言宴旨。濯累餐微。夕惕朝詢。不濫絲髮。如是則乃可潛形
山谷。寂慮絕㣥哉。其或心徑未通。矚物成壅。而欲避喧求
靜者。盡世未有其方。况乎鬱鬱長林。峩峩聳峭。鳥獸嗚咽。
松竹森梢。水石崢嶸。忘山則道性怡神。忘道則山形眩目。
是以見道忘山者。人間亦寂也。見山忘道者。山中乃喧也。
必能了陰無我。無我誰住人間。若知陰入如空。空聚何殊
山谷。如其三毒未袪。六塵尚擾。身心自相矛盾。何關人山
之喧寂耶。且夫道性沖虛。萬物本非其累。真慈平等。聲色
何非道乎。特因見倒惑生。遂成輪轉耳。若能了境非有。觸
目無非道場。知了本無。所以不緣而照。圓融法界。解惑何
殊。以含靈而辨悲。即想念而明智。智生則法應。圓照離境。
何以觀悲。悲智理合。通收乖生。何以能度。度盡生而悲大。
照窮境以智圓。智圓則喧寂同觀。悲大則怨親暜救。如是
則何假長居山谷。隨處任緣哉。况乎法法虛融。心心寂滅。
本自非有。誰強言無。何喧擾之可喧。何寂靜之可寂。若知
物我冥一。彼此無非道場。復何徇喧雜於人間。散寂寞於
山谷。是以釋動求靜者。憎枷愛杻也。離怨求親者。厭檻欣
籠也。若能慕寂於喧。市廛無非宴坐。徵違納順。怨債由來
善友矣。如是則劫奪毀辱。何曾非我本師。呌喚喧煩。無非
寂滅。故知妙道無形。萬象不乖其致。真如寂滅。眾響靡異
其源。迷之則見倒惑生。悟之則違順無地。閴寂非有緣。會
而能生。峩嶷非無緣。散而能滅。滅既非滅。以何滅滅。生既
非生。以何生生。生滅既虛。實相常住矣。是以定水滔滔。何
念塵而不洗。智燈了了。何惑霧而不祛。乖之則六趣循環。
會之則三途迥出。如是則何不乘慧舟而遊法海。而欲駕
折軸於山谷者哉。故知物類紜紜。其性自一。靈源寂寂。不
照而知。實相天真。靈智非造。人迷謂之失。人悟謂之得。得
失在於人。何關動靜者乎。譬夫未解乘舟。而欲怨其水曲
者哉。若能妙識元宗。虛心冥契。動靜常矩。語默恒規。寂爾
有歸。恬然無間。如是則乃可逍遙山谷。放曠郊鄽。遊逸形
儀。寂汨心腑。恬淡息於內。蕭散揚於外。其身兮若拘。其心
兮若泰。現形容於寰宇。潛幽靈於法界。如是則應機有感。
適然無準矣。因信略此。餘更何申。若非志朋。安敢輕觸。晏
寂之暇。時暫思量。予必誑言無當。看竟迴充紙燼耳。不宣。
同友元覺和南。
發願文
稽首圓滿徧知覺。寂靜平等本真源。相好嚴特非有無。慧
明暜照微塵剎。稽首湛然真妙覺。甚深十二修多羅。非文
非字非言詮。一音隨類皆明了。稽首清淨諸賢聖士。十方
和合應真僧。執持警戒無有違。振錫攜瓶利含識。卵生胎
生及溼化。有色無色想非想。非有非無想雜類。六道輪迴
不暫停。我今稽首歸三寶。暜為眾生發道心。㣥生沈淪苦
海中。願因諸佛法僧力。慈悲方便拔諸苦。不捨宏願濟含
靈。化力自在度無窮。恒沙眾生成正覺。說此偈已。我復稽
首歸依十方三世一切諸佛法僧前。承三寶力。志心發願。
修無上菩提。契從今生。至成正覺。中間決定。勤求不退。未
得道前。身無橫病。壽不中夭。正命盡時。不見惡相。無諸佛
恐怖。不生顛倒。身無苦痛。心不散亂。正慧明了。不經中陰。
不入地獄。眾生餓鬼。水陸空行。大魔外道。幽冥鬼神。一切
雜形。皆悉不受。長得人身。聰明正直。不生惡國。不值惡王。
不生邊地。不受貧苦。奴婢女形。黃門二根。黃髮黑齒。頑愚
暗鈍。醜陋殘缺。盲聾瘖瘂。凡是可惡。畢竟不生。出處中國。
正信家生。常得男身。六根完具。端正香潔。無諸垢穢。志意
和雅。身安心靜。不貪瞋癡。三毒永斷。不造眾惡。恒思諸善。
不
作王臣。不為使命。不願榮飾。安貧度世。少欲知足。不長蓄
積。衣食供身。不行偷盜。不殺眾生。不噉魚肉。敬愛含識。如
我無異。性行柔軟。不求人過。不稱己善。不與物諍。怨親平
等。不起分別。不生憎愛。他物不希。自財不吝。不樂侵犯。恒
懷質直。心不卒暴。常樂謙下。口無惡說。身無惡行。心不諂
曲。三業清淨。在處安穩。無諸障難。竊盜劫賊。王法牢獄。枷
杖鉤鎖。刀鎗箭槊。猛獸毒蟲。墮峯溺水。火燒風飄。雷驚霹
靂。樹折巖頹。堂崩棟朽。撾打怖畏。趁逐圍繞。執捉繫縛。加
誣毀謗。橫註鉤牽。凡諸難事。一切不受。惡鬼飛災。天行毒
厲。邪魔魍魎。若河若海。崇山穹嶽。居止樹神。凡是靈祗。聞
我名者。見我形者。發菩提心。悉相覆護。不相侵惱。晝夜安
穩。無諸警懼。四大康彊。六根清淨。不染六塵。心無亂想。不
有昏滯。不生斷見。不著空有。遠離諸相。信奉能仁。不執已
見。悟解明了。生生修習。正慧堅固。不被魔攝。大命終時。安
然快樂。捨身受身。無有怨對。一切眾生。同為善友。所生之
處。值佛聞法。童真出家。為僧和合。身身之服。不離袈裟。食
食之器。不乖盂鉢。道心堅固。不生憍慢。敬重三寶。常修梵
行。親近明師。隨善知識。深信正法。勤行六度。讀誦大乘。行
道禮拜。妙味香華。音聲讚唄。燈燭臺觀。山海林泉。空中平
地。世間所有。微塵已上。悉持供養。合集功德。迴助菩提。思
惟了義。志樂閒靜。清素寂默。不愛喧擾。不樂㣥居。常好獨
處。一切無求。專心定慧。六通具足。化度眾生。隨心所願。自
在無礙。萬行成就。精妙無窮。正直圓明。志成佛道。願以此
善根。暜及十方界。上窮有頂。下極風輪。天上人間。六道諸
身。一切含識。我所有功德。悉與眾生共。盡於微塵劫。不惟
一眾生。隨我有善根。暜皆熏飾。地獄中菩惱。南無佛法僧。
稱佛法僧名。願皆蒙解脫。餓鬼中苦惱。南無佛法僧。稱佛
法僧名。願皆蒙解脫。畜生中苦惱。南無佛法僧。稱佛法僧
名。願皆蒙解脫。天人阿修羅。恒沙諸含識。八苦相煎迫。南
無佛法僧。因我此善根。暜免諸纏縛。南無三世佛。南無修
多羅菩薩聲聞僧。微塵諸聖衆。不捨本慈悲。攝受㣥生類。
盡空諸含識。歸依佛法僧。離苦出三塗。疾得超三界。各發
菩提心。晝夜行般若。生生勤精進。常如救頭然。先得菩提
時。誓願相救脫。我行道禮拜。我誦經念佛。我修戒定慧。南
無佛法僧。暜願諸眾生。悉皆成佛道。我等諸含識。堅固求
菩提。頂禮佛法僧。願早成正覺。
