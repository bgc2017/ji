欽定全唐文卷九百八十六
闕名(二十七)
移劉吏部書
山東野客移書於劉吏部足下。公總角之年。奇童入仕。有
方朔之專對。無枚皋之敏才。佳句推長竿妙入神。善謔稱
名字不正。過此以往。非僕所聞。徒以命偶良時。身居顯職。
方云好經術。重文章。賣此虛名。負其美稱。今年聖上虛天
官之署。委平衡之權。所期公有獨見之明。清平為首。豈意
公有專恣之行。高下在心。且數年以來。皆無大集。一昨所
試。四方畢臻。公但以搜索為功。糾訐為務。或有小過。必陷
深文。既毀其髮膚。又貶其官敘。使孝子虧全歸之望。良臣
絕沒齒之怨。豈以省闥從容之司。甚於府縣暴虐之政。所
立嚴法。樹威脅人。云奉德音。罔畏上下。使聖主失含宏之
道。損寬仁之德。豈忠臣之節耶。主上居高拱穆清之中。足
下每以煩碎之事。奏請無度。塵黷頗多。呈三接以示人。期
一言以悟主。朝臣氣懾。選士膽驚。內以承寵承榮。外以作
威作福。豈良臣之體耶。且兩京常調。五千餘人。書判之流。
亦有碩學之輩。莫不風趨洛邑。霧委咸京。其常衮之徒。令
天下受屈。且衮以小道矯俗。以大言誇時。宏辭曾下登科。
平判又不入等。徒以竊居翰苑。謬踐掖垣。雖十年掌於王
言。豈一句在於人口。以散鋪不對為古。以率意不經為奇。
作者見之痛心。後來聞之撫掌。奈何輕蔽天下之才。以自
稱為已高。以少取為公道。故郤至自伐稱兵。處父尚云終
喪其族。以茲偏見。求典禮闈。深駭物情。實乖時望。故詩曰。
濟濟多士。文王以寧。夫聖人用心。異代同體。衮云親奉密
旨。令少取入等。豈聖人容衆之意耶。為近臣而厚誣。干處
士之橫議。甚不可也。况杜亞薄知經籍。素懵文辭。李翰雖
以辭藻擢第。不以書判擅名。不慎舉人。自貽伊咎。又常衮
謂所謂曰。昨者考判。以經語對經。以史對史。皆未點對。考
為下等。先翰有常無名判云。衞侯之政由甯氏。魯侯之令
出季孫。又常無欲云。在凌室而須開。闕夷盤而不可。豈以
經對史耶。又嚴迪云。下樊姬之車。曳鄭崇之履。豈以史對
經耶。數十年之間。布衆多之口。縱世人可罔。而先賢安可
誣也。今信四豎子。取彼五幽人。且吉中孚判以大明御宇
為頭。以敢告車軒為尾。初類是頌。翻乃成箴。其間又金盤
對於玉府。非惟問頭不識。抑亦義理全乖。據此口嘲。堪入
覼縷。張載華以江皋對瀍洛。朱邵南以養老對乞言。理自
未通。對仍未識。並考入等。可哀也哉。王申則童子何知。裴
通則因人見錄。苟容和謁。豈謂公平。夫有西施之容。方可
論於美醜。無太阿之利。安可議其斷割。使五千之人。囂然
騰口。四海之內。孰肯甘心。况宏辭大國光華。吏曹物色。公
明立標榜。令盡赴上都東京者。棄而不收。常衮大辱於國。
豈以往年敗績。自喪秣陵之師。今日復讎。欲雪會稽之恥。
雖擢須賈之髮。衮不足以贖罪。負廉頗之荊。公不足以謝
過。况所置科目。標在格文。盡無宏辭。固違明勅。欺天必有
大咎。陵人必有不祥。足下以此持衡。實負明公。以此求相。
實負蒼生。况公為主司。自合參議。信衮等升降由已。取捨
在心。使士子含冤不得申。結舌不得語。罔上若是。欺下如
斯。豈以天聽蓋高。帝閽難叫。亦由宰臣守道。任公等弄權。
嗚呼。使朱雲在朝。汲黯當位。則敗不旋踵。安能保家。宰輔
侍郎。非公等所望也。
少林寺准勅改正賜田牒(貞觀六年六月)
少林寺今得牒稱。上件地往因寺莊翻城歸國。有大殊勳。
據格合得良田一百頃。去武德八年二月。蒙勅賜寺前件
地為常住僧田。供養僧衆。計勳仍少六十頃。至九年。為都
維那故惠義不閑勅意。妄注賜地為口分田。僧等比來知
此非理。每欲諮改。今既有勅普令改正。請依籍次附為賜
田者。又問僧彥等。既云翻城有勳。准格合得賜田。當時因
何不早陳論。翻城之時。頭首是誰。復誰委知。得款稱。但少
林及柏谷莊。去武德四年四月翻城歸國。其時即蒙賞物
千段。准格合得者。未被酬賚之間。至五年。以寺居偽地。總
被廢省。僧徒還俗。各從徭役。於後以有翻城之功。不伏減
省。上表申訴。至七年七月。蒙別勅。少林寺聽依舊置立。至
八年二月。又蒙別勅。少林寺賜地肆拾頃。水碾磑一具。前
寺廢之日。國司取以置莊。寺今既立。地等並宜還寺。其教
勅案今並在府縣。少林若無功勳。即是雷同廢限。以有勳
勣。別勅更聽存立。其地既張頃數。恩勅還僧。尋省事原。豈
非賜田。不早改正。只是僧等不閑憲法。今謹量審。始復申
論。其翻城僧曇宗志操惠瑒等。餘僧合寺為從。僧等不願
官爵。惟求出家。行道報國。若論少林功勣。與武牢不殊。武
牢勛賞合地一百頃。自餘合賞物及闕地數。不敢重論。其
地肆拾頃。特勅還寺。既蒙此賚。請為賜田。乞附籍從正。又
准格以論。未蒙僉賞。但以出家之人。不求榮利。少亦為足。
其翻城之人。是誰知委者。偽轘州司馬趙孝宰。偽羅川縣
令劉翁重。及李昌運王少逸等。並具委者。依問僧彥孝宰
等所在。款稱其人屬遊仙鄉。任饒州弋陽縣令無身。劉翁
重往在偃師縣。李昌運王少逸等二人屬當縣現在者。依
狀牒偃師勘問翁重。得報稱。依追劉翁重勘問。得報稱。少
林寺去武德四年四月內。衆僧等翻轘州歸國是實。當翻
城之時。重見在城所悉者。又追問李昌運等。問得款與翁
重牒狀扶同者。又問僧彥等。既稱少林僧等為歸國有功
勳。未知寺僧得何官。款稱。僧等去武德四年四月二十七
日翻城歸國。其月卅日即蒙勅書慰勞。勅書今並見在。又
至武德八年二月。奉勅還僧地肆拾頃。勅書今並見在。當
時即授僧等官職。但僧等止願出家。行道禮拜。仰報國恩。
不取官位。其寺僧曇宗蒙授大將軍。趙孝宰蒙授上開府。
李昌運蒙授儀同。身並見在者。並追在手勅教及還僧地
符等勘驗有實者。少林僧等先在世充偽地。寺經廢省。為
其有功翻柏谷塢。功績可嘉。道俗俱蒙官賞。特勅依舊置
立其寺。寺既蒙立。還地不計俗數。足明賚田非惑。今以狀
牒帳次。准勅從實改正。不得因茲浪有出沒。故牒。
太原鄉牒(大歷十四年四月)
牒。縣符稱。得前同州郃陽令王顏狀。鄉名太原者。本因遠
祖乇。乇生卓。乇漢末為冀州刺史。卓在晉為司空河東太
守。薨時屬劉聰石勒亂太原晉陽。不遂歸葬。乇塚今在猗
氏縣西次郭門外。卓塚在臨晉縣東南解故城二里。子孫
因居河東。公私譜牒。遂著河東郡望。子孫始居之地。名太
原鄉。又按天后朝拾遺陳子昂集。有中州司馬濟翁墓志。
云葬於長壽原。至今鄉有太原號也。又按唐衣冠譜第是
開元初勅柳冲修撰。載廣州都督元珪幽州都督壽陽公
方平更稱太原王氏。頃屬羯胡逆亂。百姓逃去。永泰元年。
縣司遂廢省前件鄉。併人戶入解城鄉。顏等今屬孝理之
時。宗望將墜。逢時不舉。後嗣何知。望請復立太原鄉名。且
廢解城之號。如解城故城臨(闕二字)假鄉標若太原名之不
存。則宗無所據。伏請詳覽。如蒙矜允。仍望各牒諸縣宗人
知者。臨晉縣百姓王顏等狀。請改解城鄉復名太原鄉舊
號。理崇族望。事協敦本。執案咨取處分。牒下所由者。中丞
判下縣具勘上者。得縣申稱。得里正程憲狀。太原鄉去永
泰元年。為人戶破散。符下合入解城有實。伏請申上者。具
狀錄申者。臨晉縣太原鄉。去永泰之年併入解城鄉。今王
顏狀請却復太原鄉。執咨取處分訖下縣。准狀仍認散牒
宗人知者。中丞判。亢宗務本。曰敬曰仁。克叶禮經。是為通
識。准處分者。准符各牒知者。故牒。
旌張孝子牒(貞元五年二月)
准式令旌表門閭。孝子潤州句容邑人張常洧。居父喪廬
墓所。生芝草一十二莖。二莖墳上生。並高二寸二分。蓋闊
一寸二分。紫蓋莖。八莖墳側生。並高二尺一分。蓋闊二寸
五分。紫蓋莖。四莖並去墳六步。二莖廬屋內生。並高二尺
三分。蓋闊二寸六分。紫蓋莖。右禮部奏。得史館牒稱。得浙
西觀察使牒。得句容縣申。得耆宿樊泌等狀。前件人云建
中四年七月丁父憂。其年十月。便被髮徒跣。廬於墓側。哀
毀過禮。號慟將絕。去八月中。有前件芝草生。今禮制已終。
猶居廬次。終身之感。起自因心。泌所告有前件至孝。感致
靈物。可以敦勸風俗。不敢緘嘿者。伏以潤州孝子張常洧。
漸於聖化。著純孝之誠。通於神明。致嘉瑞之應。所宜旌表。
以示寵光。庶令州里。風俗益勸。謹具本道觀察使及史館
申牒事由如前。勅旨。宜付所司。
奉勅禁止三茅山樵蘇牒(太和七年十月中書門下)
奉勅。句曲靈山洞宮所在。恭惟列聖。嘗亦欽崇。宜禁樵蘇。
以申嚴敬。其茅山界內。並不得令百姓弋獵採伐。及焚燒
山林。仍委州縣切加禁止。牒至準勅。故牒。
牒鄆曹濮觀察使(咸通十年九月中書門下)
牒。奉勅。鄒魯故鄉。俎豆遺教。文武之道。未墜於地。溫裕雖
持戎律。宛有家風。屬兵車之方殷。飾孔門以宏教。牆新數
仞。廟設兩楹。盡出私財。不煩公用。綽有餘裕。益見器能。已
賜嘉獎。餘宜依。仍付所司。牒至准勅。故牒。
奉勅立青羊宮碑牒(中和四年中書門下)
金闕降祥。紫㤅接度關之狀。瑤壇祕瑞。赤光騰發地之祥。
粵有元符。畱於古篆。當午夜而龍蛇搖動。六字分輝。後一
年而狼武蕩平。八紘無事。克昭靈貺。獲啟中興。考帝祖之
微言。顯神功於景運。得不標於道觀。銘在蜀川。流傳千百
萬年。紀我一十八葉。樂朋龜職司內翰。首冠近臣。妙迴擲
地之金。鏤入他山之石。鋪陳盡善。蔡邕當患於先知。述作
無遺。子建何勞於獨步。宜刊盛事。以證斯文。
大唐傳載序
書云。不有博奕者乎。猶賢乎已。斯聖人疾飽食而怠惰之
深也。又曰。吾不試。故藝。試用也。夫藝者。不獨總多能。第以
其無用於代。而窮愁時有所述耳。八年夏。南行極嶺嶠。暇
日瀧舟。傳其所聞而載之。故曰傳載。雖小說。或有可觀。覽
之而喁而笑焉。
灌畦暇語自序
灌畦暇語者何。老圃騰頰之云也。嘗憶早年血氣未定。鋪
方紙。運寸管。自許不落人後。亟起以干一旦之名。良甚苦
辛。力盡志殫。僅能如願。終以枯腸不貯機穽。不能隨世低
昂。中年以來。漸識悔吝。顧胸中有所謂刮磨者蟠不吐。則
更自懲艾。伏不敢發。乃知昔者所謂辛苦以求者。大可。怪
笑。非但無益。抑為有妨。嗚呼。大丈夫亦安往而失其貧賤
者哉。於是決意勇退。脫謝纓弁。故邱之旁。有地彌甽。蛇行
趨隰。土氣沃衍。甘井在前。不病於汲除。治以蒔蔬。咸曰宜
哉。夫籍暄於春陽。射利者不爭。資潤於泉脈。乾沒者不忌。
而又繼日以從事。其為力可以不匱。卒歲而計入。其為收
亦足餬口。每風日好時。皋壤悅暢。負杖曳屨。暫出郊墅。比
鄰之人。偶相與立。曹相與談。忽覺吻頤咄咤。故態橫發。或
童顛之叟。或粗有知識之少年。時時相顧。捧腹一笑。意雖
不倫。棄亦可惜。因取而疏之。以其緣隙日乃有得也。故以
暇語題辭。
尊勝經序
(上闕)利儀鳳元年。從西國以至此土。到五臺山次。遂五體
投地。向山頂禮曰。如來滅後。衆聖(闕)靈惟有大士文殊師
利。於此山中汲引。(闕一字)涉流沙故來敬謁。伏乞大慈大悲
普覆。令見尊儀。言已。悲泣雨淚。向山頂禮。禮已舉頭。忽見
一老人從山中出來。遂作婆羅門語。(闕)跡沙漠地衆生多
造惡業。出家之輩。亦多犯戒律。惟有佛頂尊勝陀羅尼經
能滅除惡業。未知法師頗將此經來不。僧(闕)空來何益。縱
見文殊。亦何必識。師可却向西國。取此經來。流傳漢土。即
是徧奉衆聖。廣利㣥生。拯濟幽明。報諸佛恩也。師取(闕)聞
此語。不勝喜躍。遂裁悲淚。至心頂禮。舉頭之頃。忽不見老
人。其僧驚愕。倍更虔心。繫念傾誠。迴還西國。取佛(闕)法典
乃勅司賓典客令杜行(闕一字)等共譯此經。施僧絹叁拾(闕
一字)其經本禁在內不出。其僧悲泣奏曰。貧道遺軀委命。
遠取
經來。(闕)益而遂畱翻得之經。還僧梵本。其僧得梵本。將向
西明寺。訪得善梵語漢僧順貞。奏共翻譯。帝隨其請。僧遂
對諸(闕)於代小小語有不同者。幸勿怪焉。至垂拱三年。定
覺寺寺主僧志靜。因停在神都魏國東寺。親見日昭三藏
法師。問其逗遛(闕)梵旨一無差失。仍更取舊翻本勘校。所
有脫錯。悉皆改定。其咒注云。最後別翻者是也。其咒句稍
異於杜令所翻者。其新咒(闕)注師問其逗遛。亦如前說。其
翻經僧順貞。見在住西明寺。此經救拔幽顯。最不可思議。
恐學者不知。故具錄委曲。以傳未悟。
佛頂尊勝陀羅尼經序
守真(闕一字)者。繩繩用之(闕三字)味禪悅者。湯湯酌之而難(闕
一字)皦潔冰淨。光映[:#AS-8BD4:●]槃之山。(闕一字)泠玉華。源流功德之
水。上以灑甘露。下以泛慈航。拔乎生老病死。拯乎胎卵濕
化。則是我沙門雄猛大師法王(闕二字)金輪帝孫淨飯王子
者也。(闕一字)其超三界。騰九天。置大地於爪甲。納須彌於毛
孔。引衆生於彼岸。飭駕三車。照㣥聾於他方。了開千眼。於
是闡無上道。啟不二門。(闕一字)大雲而㣥山共滋。雨[:#AS-FBEC:●]鮮法
雨而(闕一字)花皆潤。般若根茂(闕五字)螻蟻菩提(闕六字)於草木(
闕六字)之
袤其(闕八字)京須開(闕八字)衆敷寶(闕八字)信鼓龍女(闕八字)八音
雲王雨花馥芳(闕一字)香(闕一字)數里河岳為之震動。(闕二字)於
焉悚怛。將謂(闕一字)會同共宣說佛頂尊勝陀羅尼咒者也。
俾其病者愈。凶者吉。愚者惠。虛者實。乾(闕一字)婆之少遇。已
焚解脫之香。(闕一字)陀羅之乍聞。更入慈悲之(闕一字)暨乎昆
蟲啟蟄。蟊螣將飛。一聆雅音。生乎天垂。矧乎嚴(闕一字)香華
稽首歸信。祈無量壽國。登不死福。(闕一字)夫何難哉。日者信
厚居(闕一字)安定皇甫公王諱賓少年(闕一字)長劍。壯歲追酒
徒。聲如震雷。材可扛鼎。言談多逐日之氣。叱咤有干星之
力。又有太原(闕一字)長者(闕二字)池水登耆闍山。意(闕一字)太清
志在禪閫。共成(闕四字)之原善哉吾未之逮也。(闕三字)戰諸侯
鳥飛白屋(闕四字)黔黎非罪而見戮。良可(闕三字)礱智慧劍。剜
煩惱緣。(闕三字)燈照無明室。斷疑網而(闕二字)洞解魔縛而覺
路將開。(闕三字)而蓮花淨心。持正法而金石(闕一字)體。莫不內
分忠孝之(闕一字)外(闕三字)之(闕一字)增(闕七字)崩劫火(闕一字)龍鳳
字金玉文(闕二字)五采文氤氳須達長(闕四字)東西(闕二字)皆頂
謁百福千(闕二字)祐(闕一字)想滄波竭(闕二字)海自(闕六字)相(闕五
字手拯㣥生闕七字)誠空餘(闕三字)長
修行道地經序
造立修行道地經者。天竺沙門。厥名衆護。乃出中國聖興
之域。幼學大業洪要之典。通盡法藏十二部經。二達之智。
靡不貫博。鈎元致妙。能體深奧。以大慈悲。宏益衆生。助明
震光照悟盲冥。致尊甘露蕩蕩之訓。權現真人。其實菩薩
也。愍念後賢。庶幾道者。儻有劣力。不能自前。故總衆義之
大較。建易進之徑路。分別五陰成敗所起。變趣機微生死
之苦。以勸迷勵惑。故作斯經。雖文約而義豐。探喻遠近。防
制奸心。但以三昧禪教為務。解空歸無衆想為定。真可謂
離患之至寂。無為之道哉。
達摩多羅禪經序
夫三業之興。以禪智為宗。雖精麤異分。而階籍有方。是故
發軫分逵。途無亂轍。革俗成務。功不待積。靜復所由。則幽
詣告微。淵博難究。然理不云昧。庶旨統可尋。試略而言。禪
非智無以窮其寂。智非禪無以深其照。然則禪智之要。照
寂之謂。其相濟也。照不離寂。寂不離照。感則俱遊。應必同
趣。功元於在用。交養於萬法。其妙物也。運㣥動以至一而
不有。廓大象於未形而不無。無思無為。而無不為。是故洗
心靜亂者以之研慮。悟徹入微者以之窮神也。若乃將入
其門。機在攝會。理元數廣。道隱於文。則是阿難曲承旨詔。
遇非其人。必藏之靈府。何者心無常規。其變多方。數無定
象。待感而應。是故化行天竺。緘之有匠。幽關莫闢。罕闚其
庭。從此而觀。理有行藏。道不虛授。良有以矣。如來[:#AS-8BD4:●]槃未
久。阿難傳其共行弟子末由地。末由地傳含那婆斯。此三
應真。咸乘至願。冥契於昔。功在言外。經所不辯。必闇軌元
匠。孱焉無差。其後有優婆崛。弱而超悟。智絕世表。才高應
寡。觸理從簡。八萬法藏。所存惟要。五部之分。始自於此。因
斯而推。固知形運。以系廢興。自兆神用。則幽步無跡。妙動
難尋。涉粗生異。可不慎乎。可不察乎。自茲以來。感於事變。
懷其舊典者。五部之學。並有其人。咸懼大法將頹。理深其
慨。遂各述讚。闡禪經以隆盛業。其為教也。無數方便。以求
寂然。寂乎惟寂。其揆一耳。而尋條求根者衆。統本運末者
寡。或將暨而不至。或守方而未變。是故經稱滿願之德。高
普事之風。原夫聖旨。非徒令其長。亦所以救其短。若然。五
部殊業。存乎其人。人不經世。道或隆替。廢興有時。則互相
昇降。小大之目。其可定乎。又達部善變。出處無際。晦名寄
跡。無聞無示。若斯人者。復不可以名部分。既非名部之所
分。亦不出於其外。別有宗明矣。每慨大教東流。禪教尤寡。
三業無統。斯道殆廢。頃鳩摩耆婆宣馬鳴所述。乃有此業。
雖其道未融。蓋是為山於一簣。欣時來之有遇。感奇趣於
若人。捨夫制勝之論。而順不言之辯。遂誓被僧那至寂為
已任。懷德未忘。故遺訓在茲。其為要也。圖大成於未象。開
微言而崇體。悟惑色之悖德。杜六門以寢患。達忿競之傷
性。齊彼我以宅心。於是異族同氣。幻形告疎。入深緣起。見
生死際。爾乃闢九關於龍津。超三忍以登位。垢習凝於無
生。形累畢於神化。故曰無所從生。靡所不生。於諸所生。而
無所生。今之所譯。自達摩多羅與佛大仙。其人西域之儁。
禪訓之宗。搜集經要。勸發大乘。宏教不同。故有詳略之異。
達摩多羅闔衆篇於同道。開一色為恒沙。其為觀也。明起
不以生。滅不以盡。雖往復無際。而未始出於如。故曰色不
離如。如不離色。色不離如則如是。如不離色則色是。佛大
仙以為澄源引流。固宜有漸。是以始自二道。開甘露門。釋
四義以返迷。啟歸途以領會。分別陰界。導以止觀。暢散緣
起。使優劣自辯。然後令原始反終。妙尋其極。其極非盡。亦
非所盡。乃曰無盡。入於如來無盡法門。非夫道冠三乘。智
通十地。孰能動元根於法身。歸宗一於無相。靜無遺照。動
不離寂者哉。
法句經序
曇鉢偈者。衆經之要義。曇之言法。鉢者句也。而法句經別
有數部。有九百偈。或七百偈。及五百偈。偈者經語。猶詩頌
也。是物見事而作。非一時言。各有本末。布在諸經。佛一切
智。厥性大仁。愍傷天下。出興於世。開規道義。所以解人。凡
十二部經。總括其要。別為數部。四部阿鋡。佛法世後。阿難
所傳。卷無大小。皆稱聞如是處佛。所在究暢其說。是後五
部。沙門各自鈔衆經中四句六句之偈。比次其義。條別為
品。於十二部經。靡不斟酌。無所適名。故曰法句。夫諸經為
法言。法句者。猶法言也。近世葛氏傳七百偈。偈義致深。譯
人出之。頗使其渾。惟佛難值。其法難聞。又諸佛興。皆在天
竺。天竺言語。與漢異音。云其書為天書。語為天語。名物不
同。傳實不易。惟昔藍調安侯世高都尉佛調釋梵為晉。實
得其體。斯已難繼。後之傳者。雖不能審。猶尚貴其實。粗得
大趣。始者維祇難出自天竺。以黃武(疑)三年來適武昌。僕
從受此五百偈本。請其同道竺將炎為譯。將炎雖善天竺
語。未備曉漢。其所傳言。或得梵語。或以義出音近質直。僕
初嫌其為詞不雅。維祇難曰。佛言依其義不用飾。取其法
不以嚴。其傳經者。令易曉勿失厥義。是則為善。座中或曰。
老氏稱美言不信。信言不美。仲尼亦云。書不盡言。言不盡
意。明聖人意深邃無極。今傳梵義。實宜徑達。是以自偈受
譯人口。因順本旨。不加文飾。譯所不解。即闕不傳。故有脫
失。多不出者。然此雖詞樸而旨深。文約而義博。事均衆經。
章有本故。句有義說。其在天竺。始進業者。不學法句。謂之
越序。此乃始進者之鴻漸。深入者之奧藏也。可以啟蒙辨
惑。誘人自立。學之功微。而所包者廣。實可謂妙要也哉。昔
傳此時。有所不出。會將炎來。更從諮問。受此偈等。復得十
三品。并校往古。有所增定。第其品目。合為一部三十九篇。
大凡偈七百五十二章。都凡一萬四千五百八十字。庶有
補益。其廣聞焉。
上清靈寶大法古序
昔我祖師元始天尊。大慈悲憫。廣濟㣥生。歷劫度人。先天
立教。隨方應物。不拘於三境九泉。布化流形。豈限於人間
象外。自龍漢淳古之世。教之以大乘。逮延康樸散之時。授
之以中法。大乘則無為無事。任物自然。中法則有怠有勤。
因機善誘。洎開皇以後。赤明乃還。俗變澆漓。人隳真素。忘
緣棄本。溺性迷情。背妙有之元功。失自然之奧旨。由是方
諸闕下。多虛青簡之名。酆都臺中。益盛黑書之目。淪謝者
崇朝接轂。升騰者千載比肩。大軫聖慈。遽茲開度。所以三
元品誡。四極明科。三洞四輔之經。隱地藏天之籙。女青元
都之律。八瓊九鼎之文。金真八極之書。鳳㤅龍章之篆。柔
金水玉之法。開明震靈之符。五老策精之文。八海登真之
篆。大劫洪真之札。靈寶召龍之篇。正一救世之章。洞神開
山之印。上清八景之訣。元真曲素之辭。太平左右之圖。洞
元智慧之品。乘蹻躡虛之術。攀魁據斗之罡。或檢制身心。
或蠲消罪垢。或吞芒餌景。或鍊氣胎元。或封山召雲。或坐
忘遺照。開萬塗而汲引。垂衆法以提攜。欲令抱識懷生。皆
登道岸。豈止簪星佩月。獨詣仙庭。乃出三五章儀。河圖醮
法。拜表上章之訣。罡風驛騎之司。凡居世間。有所謄奏。即
日月主者。里域真官。乘彼驛龍。聞於天闕。雖上天夐遠。下
土卑凡。感而遂通。靡踰瞬息矣。斯則大道救物。巨細無遺。
請福祈真。齋法為大。齋有二十七等。備在三洞經中。則三
洞各九品齋也。內黃籙齋者。遐福㣥有。廣救三塗。報應之
期。影隨響答。古今所驗。實繁其人。然以精專為先。龍綵為
上。香煙虔潔。抑又次之。苟有一闕。亦齋之瑕玷也。修奉之
士。得不慎哉。且黃籙之法。拯度既多。君臣通修。人天普福。
隨其所為。理趣多門。又經云。三洞布化。徧滿人間。行道修
齋。因宜立教。人間天上。久矣流行。若帝王國主。人民土地。
一切衆生。有諸災厄。應當消却。召諸道士。以及女官。或多
或寡。廣立瑤壇。懸諸旛蓋。散花燒香。然燈照夜。行道禮懺。
晝夜六時。勤勤不息。克獲靈應。福德普臻。經曰黃籙者。開
度億曾萬祖。先亡後化。處在三塗。沈淪萬劫。超凌地獄。離
苦升天。救拔幽魂。最為第一。此經隨世所求。即可修設。或
三日。或七日。一時九時。奏簡馳誠上天。無不御達靈寶者。
是大道之根宗。元始之妙化。虛無挺秀。劫化自然。隲配陰
陽。區分造化。保安帝祚。鎮護天民。握運璇璣。恢宏妙旨。總
五帝大魔之法。召萬天合元之司。濟度存亡。統隸三界。按
梵㤅而為符篆。敷奧義而作隱章。祕在蘂珠之宮。禁於華
堂神府。諸天至重。萬劫一傳。遵奉明科。俯仰有格。非宿生
之大慶。豈造次以能聞。得遇進修。實為際會。可以召靈㤅
於三關。靄寶華於九戶。功滿德就。位列仙翁。起死迴骸。歸
真返本。人天欽仰。變用無方。招真召靈。洞該三道。所謂巍
巍大梵萬法。度人之上品者也。謹序。
上清靈寶大法元序
元始祖劫。為天地之根宗。靈寶開圖。總陰陽之樞紐。推日
月變通之理。統星罡躔度之機。妙集璇綱。提攜子午。還五
行之造化。追三㤅之魒魁。進退乾坤。飛旋離坎。擒龍伏虎。
控鳳乘鸞。朝餐紫府之英。暮食青華之液。煉形流火。灌質
東池。六龍飛蹈於層霄。九㤅攢烹於玉鼎。道之生(闕一字)我
無定為。棄物流形。則氣神交而真自徹。釋情養浩。則精血
通而氣自凝。真火高奔。飛扶邱之皎日。水金拘制。旺玉闕
之蟾蜍。八鸞同鳴。讚空歌之雅韻。九鳳齊唱。揚十絕之元
音。俯仰靈阿。十方之天真自集。朝參太上。萬靈之羽衞飛
軒。黍米高懸。變通莫測。包含虛昧。則無鞅數衆咸歸。濁競
奔趨。則萬㤅千真盡散。集㤅為寶。聚神為靈。乾健純陽。坤
柔陰質。自然之㤅。無形無名。上極九清。以㤅假名為號。下
徹九地。以形別號為名。是知杳杳冥冥。恍恍惚惚。寂然不
動。感而遂通。二㤅回旋。隨天地應時而動。三田通妙。感陰
陽轉氣而為。靡在他施。何勞自逸。存神叩齒。警初真入道
之門。鍊氣書符。明學士守規之式。欲餌吞於九轉。當造物
於四時。回運周天。交媾水火。烹金鑄鼎。鍊石補元。盜日月
之英華。結神真之鉛汞。先明子午。次辯水金。進退抽添。知
時適候。溫調養育。烹鍊無差。勿殺害以欲貪。勿嫉妬以淫
盜。遠憎去媢。異骨成親。濟度天人。闡教凡世。通元究微。悉
章洞慧。束魔郤惱。斷六根障塞之源。捨妄從真。滅五苦輪
迴之戶。拘魂制魄。養㤅藏神。身有光明。形無影響。開明三
景。離合自然。高宴鬱羅萬劫。蕭臺聳冠飛升。金闕玉山。絕
境逍遙。飛駕瓊輪。十㤅飛天自現。控乘綠輦。諸天五老傾
光。疾除罪簿之因。落滅惡根之道。妙乎茲法。故品諸經。提
悟迷荒。救攜未悟。吾昔遇清微丈人。授以二氣吐納。次遇
於元皇玉帝。賜以金丹訣言。明天地權輿之數。了陰陽生
殺之機。衆卉百花。盡守根而固蔕。奇禽異獸。咸抱一以含
元。故知顛倒五行。飜覆四象。盜元一飛元之㤅。守真精妙
體之英。建寶鼎於崆峒。飛金晶於靈洞。媾內外之水火。合
上下之刀圭。元㤅周流。感元黃而元珠光耀。包藏宇宙。含
金丹而資用無窮。是知天地之獨尊。變化之無形無質。乾
坤之妙道。生死之無始無終。道勿遠求。不出戶牖。親之者
鮮。遠之者多。棄本妄真。甘樂忘於泉壤。入邪於正。徒度夏
以經冬。靜以生強。安而思極。七情鼓扇。陽絕陰化。而性命
危。六慾觸耽。精散形離。而神氣泯。五臟搖蕩。九竅開關。靡
知性命之端。奇偶相配。何明造化。豈辯元機。吾豈大慈。願
提仙子。將茲神氣。集號元章。故名靈寶之筌蹄。以應真經
之內法。付於妙行。出世度人。化現十方。名號非一。編諸經
典。徧滿恒沙。句句為元。頭頭是道。悟茲妙理。則出生入死。
而與道俱存。了此真機。則離合自然。而去來無礙。遇之者
夙生仙骨。行之者累世慶緣。誤謫人天。慮差覺路。指明圓
定。證悟法門。行道祕藏。了真可度。謹序。
嵩山太無先生氣經卷序
夫形之所恃者氣也。氣之所依者形也。氣全即形全。氣竭
即形斃。是以攝生之士。莫不鍊形養氣。以保其生。未有有
形而無氣者。即氣之與形。相須而成。豈不皎然。余慕至道。
備尋祕訣。自行氣守真。向三十餘載。所聞所見。殊未愜心。
大歷中。遇羅浮山王公自北岳而返。倚策高昂。依然相顧。
余奇其人。延之與語。果然方外有道之君子也。哀余懇至。
見授吐納須一二理身之要道。其恩罔極。非言詞所能盡。
每云道之要法。不在經書。悉傳口訣。其二景五牙六戊諸
服氣法。皆為外氣剛勁。非從中之事所能宜服也。至如內
氣已正。是曰胎息。身中自有。非假外求。不得明師之口訣。
徒為勞苦。終無所成。今所撰錄。皆承師之旨要。以申明之。
諒非愚蒙所自裁。王公嘗謂余曰。老君云。我命在我。不在
天地。又曰。吾與天地。分一氣而自理焉。天地焉能死吾哉。
斯實真言要訣也。修奉之士。宜三復之。恭承誘訓。敢不佩
服。有偶時得此訣者。須慎勿輕傳示。無或泄露。以致其殃
耳。
無能子序
無能子。予忘形友也。少博學寡欲。長於窮理盡性。以至於
命。黃巢亂。避地流轉。不常所處。凍餒淡如也。光啟三年。天
子在褎。四方猶兵。無能子寓於左輔景氏民舍。自晦也。民
舍之陋。雜處其間。循循如也。晝好臥不寐。臥則筆札一二
紙。興則懷之。而不余示。自仲春壬申至季春己亥。盈數十
紙。卷而囊之。似有所著者。予竊得之。多記所傳所見。或嘗
與昆弟朋友問答之言。其旨歸於明自然之理。極性命之
端。自然無作。性命無欲。是以略禮教而外世務焉。知之者
不待喻而信。不知者能無罪乎。余因析為品目。凡三十四
篇。編上中下三卷。自與知之者共之爾。予蓋具審無能子
行止中藏。故不述其姓名游宦焉。
