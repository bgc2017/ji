欽定全唐文卷一百四十二
李百藥(一)
百藥字重規。隋內史令德林子。開皇時襲爵安平公。武德
中授涇州司戶。太宗朝累官宗正卿。貞觀二十二年卒。年
八十四。諡曰康。
贊道賦
下臣側聞先聖之格言。常覽載籍之遺則。伊天地之元造。
洎皇王之建國。曰人紀與人綱。資立言與立德。履之則率
性成道。違之則罔念作忒。望興廢如從鈞。視吉凶於糾纆。
至乃受圖膺籙。握鏡君臨。因萬物之思化。以百姓而為心。
體太儀之潛運。閱往古以來今。盡為善於乙夜。惜勤勞於
寸陰。故能釋增冰於瀚海。變寒谷於蹛林。總人靈以胥悅。
極穹壤而懷音。赫矣聖唐。大哉靈命。時維太始。運鍾上聖。
天縱皇儲。固本居正。機悟宏遠。神姿凝映。顧三善而必宏。
祇四德而為行。每趨庭而為禮。常問寢而資敬。奉聖訓以
周旋。諟天文之明命。邁觀橋而望梓。即元龜與明鏡。自大
道云革。禮教斯起。以正君臣。以篤父子。君臣之禮。父子之
親。盡情義以兼極。諒宏道之在人。豈夏啟與周誦。亦丹朱
與商均。既琱且琢。溫故知新。惟忠與敬。曰孝與仁。則可以
下光四海。上燭三辰。昔三王之教子。兼四時以齒學。將交
發於中外。乃先之以禮樂。樂以移風易俗。禮以安上化人。
非有悅於鐘鼓。將宣志以和神。寧有懷於玉帛。將克已而
庇身。生於深宮之中。處於㣥后之上。未深思於王業。不自
珍於匕鬯。謂富貴之自然。恃崇高以矜尚。必恣驕很。動愆
禮讓。輕師傅而慢禮義。狎姦諂而縱淫放。前星之耀遽隱。
少陽之道斯失。雖天下之為家。蹈夷險之非一。或以才而
見升。或見讒而受黜。足可以省厥休咎。觀其得失。請粗略
而陳之。覬披文而相質。在宗周之積德。乃執契而膺期。賴
昌發而作貳。啟七百之鴻基。逮扶蘇之副秦。非有虧於聞
望。以長嫡之隆重。監偏師於亭障。始禍則金以寒離。厥妖
則火不炎上。既樹置之違道。見宗祧之遄喪。伊漢氏之長
世。固明兩之遞作。高惑戚而寵趙。以天下而為謔。惠結皓
而因良。致羽翼於寥廓。景有慚於鄧子。成縱理之淫虐。終
生患於強吳。由發怒於爭博。徹居儲兩。時猶幼沖。防衰年
之絕義。識亞夫之矜功。故能恢宏祖業。紹三代之遺風。據
開博望。其明未融。哀時命之奇舛。遇讒賊於江充。雖借兵
以誅亂。竟背義而[:#AS-FDC6:●]終。宣嗣好儒。大猷行闡。嗟被尤於德
教。美發言於忠謇。始聞道於韋匡。終獲戾於恭顯。太孫雜
藝。雖異定陶。馳道不絕。抑惟小善。猶見重於通人。尚傳芳
於前典。中興上嗣。明章濟濟。俱達時政。咸通經禮。極至情
於敬愛。敦友于於兄弟。是以固東海之遺堂。因西周之繼
體。五官在魏。無聞德音。或受譏於妲己。且自悅於從禽。雖
才高而學富。竟取累於荒淫。暨詒厥於明皇。構崇基於三
世。得秦帝之奢侈。亞漢武之才藝。遂驅役於㣥臣。亦無救
於彫弊。中撫愛。相表多奇。重桃符而致感。納鉅鹿之明規。
竟能掃江表之氛穢。舉要荒而見羈。惠處東朝。察其遺跡。
在聖德其如初。實御牀之可惜。悼愍懷之云廢。遇烈風之
吹沙。盡性靈之神藝。亦自敗於凶邪。安能奉其粢盛。保此
邦家。惟聖上之慈愛。訓義方於至道。同論政於漢幄。修致
戒於京鄗。鄙韓子之所賜。重經術而為寶。咨政理之美惡。
亦文身之黼藻。庶有擇於愚夫。慚乞言於遺老。致庶績於
咸寧。先得人而為盛。帝堯以前哲垂裕。文王以多士興詠。
取之以正人。鑑之於靈鏡。量其器能。審其檢行。必宜度機
而分職。不可違方以從政。若其惑於聽受。暗於知人。則
有道者咸屈。無用者必伸。謟諛競進以求媚。翫好不召而
自臻。直言正諫。以忠信而獲罪。賣官鬻獄。以貨賄而見親。
於是虧我王度。斁我彝倫。九鼎遇姦回而遠逝。萬姓望撫
我而歸仁。蓋造化之至育。惟人靈之為貴。獄訟不理。有生
死之異途。冤結不伸。乖陰陽之和氣。士之通塞。屬之以深
文。命之修短。懸之於酷吏。是故帝堯畫象。陳恤隱之言。夏
禹泣辜。盡哀矜之志。因取象於大壯。乃峻宇而雕牆。將瑤
臺以瓊室。豈畫棟以虹梁。或凌雲以遐觀。或通天而納涼。
極醉飽而形人力。命痿蹙而身受殃。是故言惜十家之產。
漢帝以昭儉而垂裕。雖成百里之囿。周文以子來而克昌。
彼嘉會而通禮。重旨酒之為德。至醉歸而受祉。在齊聖而
溫克。若其酗醟以致昏。沈湎而成惑。痛殷受與灌夫。亦亡
家而喪國。是故伊尹以酣歌而作戒。周公以亂邦而貽則。
咨幽閒之令淑。實好逑於君子。辭玉輦而割愛。固班姬之
所[:#AS-8342:●]。脫簪珥而思愆。亦宣姜之為美。乃有禍晉之驪姬。亡
周之襃姒。盡妖妍於圖畫。極凶悖於人理。傾城傾國。思昭
示於後王。麗質冶容。宜永監於前史。復有蒐狩之禮。馳射
之場。不節之以正義。必自致於禽荒。匪外形之疲極。亦中
心而發狂。夫高深不懼。胥靡之徒。韝緤為娛。小豎之事。以
宗祏之崇重。持先王之名器。與鷹犬而並驅。陵艱險而逸
轡。馬有銜橛之理。獸駭不存之地。猶有靦於獲多。獨無情
而內愧。以小臣之愚鄙。忝不貲之恩榮。擢無庸於草澤。齒
陋質於簪纓。遇大道行而兩儀泰。喜元良會而萬國貞。以
監撫之多暇。每講論而肅成。仰惟神之敏速。歎將聖之聰
明。自禮賢於秋實。足歸道於春卿。芳年淑景。時和氣清。華
殿邃兮簾帷靜。灌木森兮風雲輕。花飄香兮動笑。鶯嬌囀
兮相鳴。以物華之繁靡。尚絕思於將迎。猶允蹈而不倦。極
耽翫以研精。命庸才以載筆。謝摛藻於天庭。異洞簫之娛
侍。殊飛蓋之緣情。闕雅言以贊德。思報恩以輕生。敢下拜
而稽首。願永樹於風聲。奉皇靈之遐壽。冠振古之鴻名。
鸚鵡賦
嘉靈禽之擢秀。資品物以呈祥。含金精於兌域。體耀質於
炎方。候風海而作貢。備黼黻以成章。繡領綺翼。紅衿翠裳。
飾以朱紫。間以元黃。碧雞仰而寢色。金鵝對以韜光。亘萬
里之重阻。隨四夷而來王。既逾嶺以自致。亦凌江而遡翔。
開神情之聰辨。發樞機而抑揚。粵惟上聖。先天成命。在萬
物而畢覩。舉四海而咸鏡。仁沾草木。信暨翔泳。咨此鳥之
來儀。亦攝生而遂性。辨方物於圖象。具靈表於言詠。酬對
清敏。發吐祥正。實靡靡而可悅。雖喋喋而無競。徘徊阿閣。
容與堂皇。背風雲之遐路。承日月之休光。聽簫韶之逸響。
味椒掖之餘芳。更無歎於羅罻。終懷恩於稻粱。齊鵬鷃於
一指。屬鵷雛而兩忘。翠融孔質。鴻鶱鶚跱。應舞節以鸞回。
慕知來而鵲起。先假道於朱咮。方徐行於紺趾。配六象以
表德。參四靈而效祉。庭開霧夕。景淨霞空。乍褰珠網。始出
金籠。遊萬年於木末。翫四照於花叢。窺仙盤而飲露。登井
幹以承風。懷故鄉之遠思。戀羈雌之舊侶。望天衢以寄聲。
托歸飛而延佇。不假物以自衞。必任真於出處。以薄伎而
見知。亦無憂於鼎俎。不違道以飾智。故忘情於所語。豈止
往來丹陛。周旋玉除。悅芝英之[:#AS-8552:⿱艹靃]靡。愛蓂莢之扶疎。將以
整六翮而遐逝。望一舉而沖虛。希九成之兆吉。覬七日以
傳書。時光華而始旦。歲蹉跎而遽晚。彼候雁與賓鴻。違風
霜而未返。嗟銜蘆以避繳。恨日暮而途遠。羨嚶嚶之好音。
獨遷喬於上苑。仰上林之爽塏。襲崑閬之重規。實神祕之
棲息。萃㣥飛之羽儀。翔靈囿。遊天池。翳叢薄。汎漣漪。况能
言之擅美。冠同類以稱奇。奉皇恩之亭育。將謝生而莫施。
惟一人之有慶。願千載其若斯。
笙賦
馬南郡天才豔發。含章挺生。既研精於舊史。亦流悅於新
聲。佩銀章於東洛。分竹使於南荊。芬盛德於蘭茝。獵香風
於杜蘅。縱調文於雅笛。留神思於和笙。客有遇於郢都者。
聞結風之妙曲。預高堂之歡宴。拂長袖而善留。絕飛纓以
增眄。重鳳翼之次羽。愛鸞音之清轉。請體物而味言。寄風
流於藻絢。君曰。懸匏出自西河。奇簳生於南國。山川載挺
之異。班倕攄思之德。固常人之所知。無假言於翰墨。至於
曲引繁會之美。才人妖麗之則。實有動於余衷。庶陳辭而
祛惑。覬傳芳於風雅。將永代於刊勒。客曰唯唯。惟八音之
遞作。總六律而相旋。徐疾短長之攸濟。寒暑風雷之所宣。
清廟象功。則韶武播於金石。良辰歡宴。則鄭衞流於管絃。
豈無求於變俗。將區分而在焉。於是元英變呂。青陽戒律。
雲捲蕙樓。風生蘭室。柳佩翠而辭寒。梅含香而受日。始覺
華樹鶯啼早。不悟雕梁燕來疾。縱勝氣之逍遙。眷春光而
怡逸。命郊驛以迎賓。爛華茵而促膝。玉饌厲而不爽。金罍
湛而將溢。佳麗新妝。徐步長廊。風搖裙佩。日照釵梁。慣同
琱輦。乍出閑房。時顧步而疑進。或輕臨而欲翔。耀千金之
重價。婉二八而成行。發繁絃於流徵。動浮磬於清商。舒披
蓮於舞席。散垂藻於歌牀。獨仙吹之容裔。將凌雲而抑揚。
見秦趙之音劣。識巴渝之調下。掩衆技而奪氣。諒聲高而
和寡。歌狂會於楚謠。詠承筐於周雅。既駭聽於吳札。亦留
神於晉野。婉婉鴻驚。喈喈鳳鳴。或萬殊而競響。乍孤囀而
飛聲。清則混之而不濁。濁則澄之而不清。實當無而應有。
固虛受而徐盈。舄奕多緒。紛綸難狀。抑之則徘徊[:#AS-92F9:⿰帛⿱丿糸]密。申
之則散朗寥亮。始掩斂以夷靡。終優游以怊悵。隨流睇而
煦愉。應微嚬而悽愴。挫玉簫之清管。息瓊篁之虛唱。落遺
囀於梁間。墜纖腰於掌上。既而重門半掩。高宴將終。飄餘
音於霄漢。遏嬌韻於房櫳。遠而聽之。若遊鴛翔鶴。嘹唳飛
空。近而察之。譬瓊枝玉樹。響亮從風。信絕俗之神解。何變
態之無窮。爾乃綺帳垂。妓行散。巫雲斂。楚歎。獨婉孌於瑤
笙。尚[:#AS-8563:⿰⺯⿸厂⿱田坴]綿於皓腕。蘇合薰兮龍燭華。連理解兮鴛枕粲。既
藉寵而橫陳。恣深心之祕翫。懼管聲之易歇。恐君愛之難
終。起長歌於清夜。寄微意於春風。歌曰。新聲雖自知。舊
寵會應移。無令棗下吹。變作一枯枝。重歌曰。為想雍門歎。
當思執燭遊。不惜妾身難再得。方期君壽度千秋。
皇德頌
臣聞聖人與天地合其德。與日月合其明。含吐陰陽之氣。
彈壓山川之精。叶吹萬以亭育。總得一而為貞。我所以誕
膺明命。大寶鴻名。(闕)惟皇唐之獨運。冠風聲之往初。練五
氣於圓蓋。張四極於方輿。定㣥雄之逐鹿。拯方割之為魚。
在炎靈之交喪。屬皇輿之敗德。降薦瘥於上元。恣咆哮於
中國。無小無大。圖帝圖王。匹夫匹婦。為蟊為賊。舉率土而
咸棄。雖同舟而作慝。彼獨夫之肆志。何汨典而亂常。固違
道而滅德。實罔念而作狂。始結怨於庶黎。終自絕於彼蒼。
八荒九有。山潰川竭。天軸且迴。地維將絕。文章咸盪。風雅
咸缺。在忠良而必焚。罄冠冕而同裂。或滔天而嫁禍。或觸
山而作孽。極殷區以陸沈。盡漢塗而喋血。天縱神武。景屬
上皇。自白水而龍躍。肇參墟而鳳翔。在中塗而聽誦。將再
駕而翦商。惟神機之獨運。乃撫翼而高驤。命蒼兕而臨河
曲。殺黑龍而濟冀方。指牧野而大誓。師鳴條而悔亡。惟聖
德之懷遠。敷彝倫於絕漠。在窮髮而畢冠。伊左袵而俱削。
戎亭虛警。守大荒之外。地險悉平。夷中國之軼。合綦會而
作貢。極遐方而獻琛。薦環裘而委質。候風海而歸心。周八
荒而率俾。重九譯而相尋。效狻猊於昧谷。維神屏於鄧林。
應咸池而率舞。游上苑而懷音。竭寶用而咸競。罄虛心而
畢舉。乍鳴觀閣。時遊林籞。文表仁義。聲諧律呂。下神雀於
帝臺。道甘泉於神渚。龜書龍匣。河洛將遊。東鰈西鶼。云亭
載佇。其餘藏山祕澤之珍。摭實排虛之侶。俱叶契於圖牒。
差無得而稱序。昔天靈之八萬千歲。姬周之三十六王。蓋
歷數之小。曾不足以揄揚。惟聖朝之期運。符上帝之會昌。
臣下拜而稽首。獻福壽之無疆。資卜年與卜歷。共地久而
天長。
勸封禪表
大禮與天地同節。大樂與天地同和。六宗五帝。禋祀惟永。
名山大川。饗禮無輟。而告成方岳。獨異師古。自朝及野。馳
心蕩慮。伏願御六氣之辨。順四序之和。升彼岱宗。具斯盛
禮。聽萬歲之逸響。紹千載之遐蹤。
請放宮人封事
自陛下受命已來。詔示天下。薄賦輕徭。恤刑慎獄。躬行節
儉。減損服御。雖堯舜德音。無以過此。然陰氣鬱積。亦恐是
旱之咎徵。往年雖出宮人。未為盡善。竊聞大安宮及掖庭
內。無用官人。動有數萬。衣食之費。固自倍多。幽閉之冤。足
感和氣。亢陽為害。亦或由茲。
安置突厥議
突厥雖云一國。然其種類區分。各有酋帥。今宜因其離散。
各即本部署為君長。使不相臣屬。縱欲存立阿史那氏。惟
可使存其本族而巳。國分則弱而易制。埶敵則難相吞滅。
各自保全。必不能抗衡中國矣。仍請於定襄置都護府。為
其節度。此安邊之長策也。
大乘莊嚴經論序
臣聞天帝受無上之法。景福會昌。輪王致正真之道。神祇
合德。是則聖人執契。元化潛通。至誠所感。冥功斯應。皇情
西顧。法海東流。如開洪範之圖。似得圓光之夢。持綫妙典。
發金口而祕綸言。書葉舊章。自龍宮而升麟閣。昔迦維馭
世。大啟法門。懸明鏡於無象。運虛舟於彼岸。空有兼謝。生
滅俱忘。絕智希夷之表。遺形動寂之外。然隨緣利見。應跡
生知。震大地而萃人天。放神光而掩日月。百億須彌。俱霑
聲教。三千世界。盡入提封。愍三毒之韁鎖。矜五陰之[:#AS-8563:⿰⺯⿸厂⿱田坴]蓋。
惜飛電於浮生。歎懸籐於逝水。八關云闢。開慧識於幽途。
三乘方軌。運慈心於朽宅。龍興霧集。神動天隨。大道為心。
望法雲而遐舉。聞聲悟道。漸初地而依仁。遷柰苑之喬枝。
入祇園之奧室。酌智水之餘潤。承慧日之末光。既而稅駕
連河。歸真雙樹。聖靈逾遠。像教浸微。大義或乖。斯文將墜。
穿鑿異端。分析多緒。是末非古。殊塗別泒。天親初學之輩。
尚致西河之疑。龍樹究竟之儔。彌深東魯之歎。仰惟法寶。
盡諦無為。故經文云。佛以法為師。佛從法生。佛依法住。豈
止研幾盡性。妙物窮神。出入無間。包含元氣而已。若夫惟
天為大。寒暑運其功。謂地蓋厚。山澤通其氣。是以姬文以
大聖之姿。幽贊易道。邱明懷同恥之德。祖述微言。諸經著
論。俯同斯旨。大乘莊嚴論者。無著菩薩篹焉。菩薩以如來
滅度之後。含章秀發。三十二相。具體而微。八千億結。承風
俱解。宏通正法。莊飾經王。明真如功德之宗。顯大士位行
之地。破小乘執著。成大乘綱紀。其菩提一品。最為微妙。轉
八識以成四智。束四智以具三身。詳諸經論。所未曾有。可
謂聞所未聞。見所未見。聖上受飛行之寶命。總步驟於前
王。屈天師之尊。智周萬物。應人皇之運。道照三明。慈慧外
宣。神機內湛。端扆而役百靈。垂拱而朝萬國。彌綸造化之
初。含吐陰陽之際。功成作樂。既章韶舞。治定制禮。言動翠
華。金輪所王。封疆之固惟遠。芥城雖滿。龜鼎之祚無窮。光
闡大猷。開導㣥品。凡諸內典。盡令翻譯。摩伽陀國三藏法
師波羅頗伽羅蜜多羅。唐言明友。即中天竺剎利王之種
姓也。以得大唐貞觀元年十二月入京。法師戒行精勤。才
識明敏。至德隣於初果。多能亞夫將聖。繼澄什之清塵。來
儀上國。摽生遠之逸氣。高步宏門。帝心簡在。皇儲禮敬。其
博聞強記。探幽洞微。京城大德。莫不推許。粵以貞觀四年。
恭承明詔。又勅尚書左僕射邢國公房元齡散騎常侍行
太子左庶子杜正倫詮定義學。法師慧乘慧朗法常智解
曇藏智首道岳惠明僧辨僧珍法琳靈佳慧賾慧淨元謨
僧伽等於勝光寺共成勝業。又勅太府卿蘭陵男蕭璟監
掌修緝。三藏法師云。外國凡大小乘學。悉以此論為本。若
於此不通。未可宏法。是以覃思專精。特加研究。慧淨法師
聰敏博識。受旨綴元。元謨法師善達方言。又兼義解。至心
譯語。一無紕繆。以七年獻春之始。撰定斯畢。勒成十有三
卷二十四品。勅太子右庶子安平男李百藥序之云爾。
