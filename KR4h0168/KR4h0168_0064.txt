欽定全唐文卷六十四
穆宗皇帝
帝諱恒。憲宗第三子。貞元十一年生。初名宥。封建安郡王。
元和元年八月進封遂王。七年十月立為皇太子。改今名。
十五年正月即位。長慶元年七月。上尊號曰文武孝德皇
帝。在位四年。年三十。諡曰睿聖文惠孝皇帝。廟號穆宗。
貶皇甫鎛崖州司戶制
朕顧眇身。初膺大寶。思有以上諧天意。下悅人心。將澄理
化之源。必分邪正之路。言念輔弼。方俟忠賢其或挾姦容
身。斂怨歸國。罪巳暴於天下。法宜行於事初。不速去之。曷
明予志。中大夫守門下侍郎同中書門下平章事上柱國
賜紫金魚袋皇甫鎛。器本凡近。性惟險狹。行靡所顧。文無
可觀。雖早踐朝倫。而素乖分望。自掌邦計。屬當軍興。以剝
下為徇公。既鼓衆怒。以矯節為孤立。用塞人言。洎塵台司。
益蠹時政。不知經國之大體。不慮安邊之遠圖。三軍多凍
餒之憂。百姓深凋瘵之弊。事皆罔蔽。言悉虛誣。遠近咸知。
朝野同怨。而又廣稱方士。上惑先朝。潛通姦人。罪在難赦。
合加竄殛。以正刑章。俾黜遐荒。尚存寬典。凡百在位。宜悉
朕懷。
授蕭俛中書侍郎平章事制
廊廟之任。萬邦所瞻。調一氣之和。序五材之用。出納王命。
發揮帝猷。求賢能。宏我理本。朝議郎守御史中丞飛騎
尉襲徐國公賜緋衣魚袋蕭俛。識通化源。道契休運。有戴
君峻節之志。秉見義匪躬之誠。代襲公台。族高軒冕。學冠
古今之要。詞深雅誥之宗。嘗事先朝。職居宥密奏議無撓。
忠勞益彰。洎執憲南臺。肅清朝序。休望彌洽。直聲日聞。朕
方臨萬邦。思致於理。若涉大水。浩無津涯。將務以安人。
欲息兵而論道。審象以授。其代予勤。爾其端志絕私。去末
崇本。敘禮樂於邦國。正風教於人倫。舉其鈞衡。明示天下。
無俾一德。專美於殷。爾其敬之。奉我成命。可朝散大夫守
中書侍郎平章事。仍賜紫金魚袋。
貶李景儉建州刺史制
夫士之出處。則辨其邪正。人之踐修。宜勵其終始。苟不容
於公論。誠難逭於國章。況其擢自宗枝。常探儒術。洊歷臺
閣。亦分郡符。而動或違仁。行不繇義。附權倖以虧節。通奸
黨之陰謀。衆情皆疑。羣議難息。據因緣之狀。當寘嚴科。順
長養之時。特從寬典。免於省過。無或徇非。可建州刺史。
授崔植平章事制
夫宰相者。上調元化以亮天工。下熙庶績以輔君德。未有
心不直而能協於道。迹不正而能致其君。必求斯人。乃命
以位。朝議郎守御史中丞武騎尉賜紫金魚袋崔植。氣志
凝遠。風標粹清。率性而行。潔己以進。周歷臺閣。藹然聲猷。
頃者姦臣未除。利權方擅。情惟刻下。其事將行。而植獨能
橫抗。申以駮議。朕每嘉重。不忘於懷。自膺寶圖。俾掌邦憲。
又能悉心秉執。造膝敷陳。歸於無私。多所宏益。爰擢作相。
冀能弼予。於戲。惟爾先太傅。當德宗始初清明。首居相位。
克固直道。至於今稱之。爾其嗣乃家法。無廢朕命。可朝散
大夫守中書侍郎平章事。
授蕭俛門下侍郎平章事制
門下。天生蒸民。樹之司牧。非輔弼不能宣其教化。非忠賢
無以廣其謀猷。其履道居貞。開物成務。才既彰於人望。績
方著於國均。是宜表式周行。歷踐樞禁。朝議大夫守中書
侍郎平章事蕭俛。器懷沈正。風度夷遠。識蘊通人之量。文
為君子之儒。守道易知。臨事難奪。內庭推謹密之效。司憲
宏端肅之規。所以仗其公忠。寄之啟沃。嘉乃匡益。副予簡
求。思序德以任賢。冀資忠而致理。俾光帷幄。再踐台階。無
替前勞。往服休命。於戲。秉一心者。時惟良弼。宰萬物者。是
資化源。后德惟臣。予既虛心而納誨。國家在相。爾宜勵節
以致誠。無媿知人。式佇明效。可門下侍郎平章事。
授李光顏同平章事制
寰宇巳清。而兵不可失。干戈載戢。而功不可忘。爰升經武
之材。用輔同文之理。具瞻此允。注意尤深。蓋以獎舊勞而
申賞典也。李光顏稟忠厚仁信之資。服禮樂詩書之訓。沈
勇而決。剛嚴不殘。挺長劒之鋒稜。蓄殷雷之氣象。以忘身
徇節為任。以約己率衆為心。屬先帝撫運勤人。墾菑除害。
能展七擒之略。以成四克之功。方夏甫寧。凱旋未幾。驅仍
歲陷堅之士。為盛秋乘障之師。果逐奔戎。載完危壁。西絕
夷落。威名赫然。念茲勳庸。當極寄任。是以徵自堡塞。接於
明庭。亟聞宏遠之規。復挹沖深之度。固可以內參鈞軸。外
總麾旗。憲彼萬邦。叶予一德。可不勉歟。可檢校司空同中
書門下平章事。依前邠州節度等使。
宣慰鎮州制
朕聞帝王丕宅四海。子育羣生。如天無不覆。如日無不燭。
其發號施令也如風。其行慶布惠也如雨。故能上符天道。
下感人心。朕自嗣守寶圖。將欲恢宏王略。常懼化有所未
至。恩有所不周。乃睠冀方。初喪戎帥。念乎三軍之士。洎於
四州之人。或懷忠積誠。而思用莫展。或災荒兵役。而望恤
何階。今則昌運一開。誠節咸著。王承元首陳章䟽。願赴闕
廷。思保父兄之名。克固君臣之義。巳加殊獎。別委重藩。又
念成德軍將士等。叶心嚮義。丹款載申。方欲效其器能。各
宜列於爵秩。大將史重歸牛元翼等。巳並超授榮寵。今復
都加厚賜。普示深恩。兼以四州貧下百姓。當敷賑贍之惠。
俾識含育之仁。宜令諫議大夫鄭覃往鎮州宣慰。親諭朕
意。仍共賜賞錢一百萬貫。以內庫及戶部見在匹段支送
充。賞給將士。兼貸四州貧下差科。州縣之中。或有殘破頗
甚者。委田宏正量便宜優卹。務令存濟。朕又以王澤所洽。
天網方恢。宥過釋冤。與人休泰。其管內繫禁囚徒。罪無輕
重。並宜赦免。其大將等。雖巳頒賜官爵。或慮有遺。并判官
等。宜委宏正具名銜聞奏。如或父母在者。別具上聞。當加
優卹。當道從前巳來官吏將校等。或忠義可嘉。而刑戮濫
及。如有此色。亦條錄奏聞。當加追贈。如子孫見在者。厚加
優卹。仍具聞奏。四州之內。有高年惸獨。或承平遺老。咸覩
皇風。或孤獨廢疾。不能自存者。差官就問。量給粟帛。四州
之內。有奉職清勤。惠及百姓者。具事跡聞奏。當量加進改。
如有隱居山谷。退在邱園。行義素高。名節可尚。或才兼文
武。卓然可獎者。具名薦聞。朕以武俊之勳勞。光於彝鼎。士
真之恭恪。繼被節旄。承宗感恩。亦克立效。永言十代之宥。
俾賜一門之榮。承宗兄弟。並巳授官爵。如或未盡霑及。亦
當具名聞奏。其承宗葬事。亦差官勾當。禮物之閒。務令周
厚。嗚呼。錄其遺忠。延乎後嗣。旌其衆善。被於一方。國有羡
財。不吝於卹隱。朝有好爵。無愛於賞功。庶使八表大同。五
兵永戢。宣示中外。宜體朕懷。
蕭俛守尚書右僕射制
師長庶工。總詳六職。重任久曠。益難其人。自非體參股肱。
位列鈞鼎。引義以知退。致禮而加恩。則授受之閒。何以允
茲任也。朝議大夫守門下侍郎同平章事襲徐國公賜紫
金魚袋蕭俛。門承華[:#AS-8862:⿱亠兊]。位列清貫。用能周物。志在佐時。勤
內署之論思。肅南臺之綱紀。朕初承天序。擢處台階。推一
心獻納之誠。贊四方經營之績。及此踰歲。累陳懇詞。微恙
所侵。堅請難奪。朕憂勤庶政。親委大臣。務厚始終。以全進
退。既謝弼諧之任。宜加端揆之崇。爾宜戒之。服我優秩。可
守尚書右僕射。勳賜如故。
授杜元穎平章事制
王者昭宣令德。臨視百官。必有台臣。總其方略。況是先朝
正姦邪之罪。型海內之心。既承大勳。付朕鴻業。思欲述事
繼志。偃武修文。揚其耿光。屬在髦傑。朝散大夫守尚書戶
部侍郎知制誥翰林學士上柱國建安縣開國男食邑三
百戶賜紫金魚袋杜元穎。識稟人秀。才為國華。器縝密以
含章。言清明而體要。廉方不雜。峻直無徒。洞朗鑒而心運
陽秋。鼓雄詞而氣斡河嶽。爰以精粹。列於內廷。通賈生理
亂之言。達管氏刑政之本。未至高位。蔚為名臣。閒者妖孽
相挻。紛亂南北。朝夕機命。迅如風霆。而翰動若飛。神無滯
用。思戢必盡其心力。避榮常執其謙光。況虔奉綴衣。導揚
訓命。雅仗忠貞之志。實有安定之功。本於忘身。愛我以德。
感激無隱。切劘盡規。既納誨於三篇。亦陳戒於六事。朕嘗
委以大政。詢其遠猷。研幾必精。應變常理。布舊章於河朔。
推大信於昆夷。無所不諧。實由密贊。令器焜耀。淑聲流聞。
升於台階。允是瞻望。於戲。昔爾先正。為唐宰衡。惟爾傳臧
孫有後之慶。秉召公是似之德。宜纂舊服。協於至公。乃思
貽厥之謀。率攸行之道。扼制羣動。衡平衆流。俾人不迷。時
乃之績。可守尚書戶部侍郎平章事。散官勳並如故。
封諸王制
門下。朕獲承天序。欽若前訓。用建藩輔。以明親賢。斯古先
哲王之令典也。弟憬等。孝友寬厚。溫文肅敬。行有枝葉。道
無緇磷。踐君子之中庸。究賢人之義理。情惟樂善。志不近
名。慕閒平之令德。希曾閔之至行。宜分建茅土。衞我邦家。
叶於展親。永固磐石。是用舉其成命。錫以徽章。第八弟憬
可封鄜王。第九弟悅可封瓊王。第十弟恂可封沔王。第十
一弟懌可封婺王。第十二弟愔可封茂王。第十三弟怡可
封光王。第十四弟協可封淄王。第十五弟憺可封衡王。第
十六弟㤝可封澶王。長男湛可封景王。第二男涵可封江
王。第五男可封潁王。宜令有司擇日。備禮冊命。主者施
行。
定淮蔡山東稅額制
愛人本於省賦。雖必在輕。國用出於地財。又安可闕。今淮
蔡並山東。率三十餘州。約數千里。頒賜可踰於鉅萬。給復
有至於連年。應河南河北等州給復限滿處置。宜委所在
長吏。審詳墾田并桑見定數。均輸稅賦。兼濟公私。每定稅
訖。具所增加賦申奏。其諸道定戶。宜委觀察使刺史。必加
審實。務使均平。京兆府亦宜準此。
令勘會京畿職田制
百司職田在京畿諸縣者。訪聞本地多被所繇侵隱。抑令
貧戶佃食蒿荒。百姓流亡。半在於此。宜委京兆府勘會均
配。務使公平。
加裴度司空制
懷大忠者。必成其茂勳。建茂勳者。必極其高秩。朕虔守鴻
業。靜思化源。固欲表忠節以勵為臣。舉勳籍以勸立志。況
乎位崇上相。遇重先朝。首陳宏圖。躬率羣帥。克定妖孽。坐
清寰瀛。得不再申襃崇。昭示倚注。河東節度觀察處置等
使金紫光祿大夫檢校尚書左僕射兼門下侍郎同中書
門下平章事大原尹北都留守上柱國晉國公食邑三千
戶裴度。材膺啟運。道協功偕。一心盡忠。百志歸正。雖量包
宏曠。靡所不容。而節抱孤貞。凜然難奪。所以特承恩顧。專
委謀猷。堅持其誠。獨立不懼。在昔有晉。厥功平吳。惟茂先
決策於中。惟元凱整旅於外。兼能並用。度實有之。許國忘
身。勤亦至矣。自居重任。出入六年。及鎮太原。聲績一貫。朕
永懷丕烈。乃睠舊臣。將副深衷。式加新命。惟正三公之位。
在平九土之司。論道再光。總戎益重。毗我王室。永孚於休。
可守司空。依前兼門下侍郎平章事。
御宣政殿試制科舉人制
古人有言。嘗引一代之人。以理一代之務。雖雋賢茂彥不
乏於時。然亦在敷納以言。精覈其實。若決川瀆以導其氣。
考金石以求其音。使抱忠義者必盡其誠。知古今者必先
其慮。朕纂承鴻業。以撫兆人。嘗欲效三代之禮。修烈祖之
法。猶念和氣之未洽。休祥之未臻。百姓之未安。五兵之未
戢。故詳延修潔之士。庶得聞乎未聞。將以達天地之心。究
俗化之變研安危之慮。探理亂之言。子大夫覃思於六經。
馳騖於百氏。得不講求至論。以沃朕心。方直者舉朕之闕。
政術者體時之要。慕元遠者卑其論。贍文詞者抑其華。言
經者折衷於聖人。以明教化。論將者先之以仁誼。無效縱
橫。於戲。子大夫當朕之時。必思自達。且古之翼戴其君者。
尚委輅納說。荷擔吐奇。由壺關之言。自南昌而諷刺。況
文陛之下。負扆親臨。若藏器不耀。結囊而去。顧朕深志。復
何望焉。當體予衷。無懼後害。宜坐食訖就試。
處分賢良方正等科舉人制
朕自郊上元。御端門。發大號。與天下更始。思得賢雋。標明
四科。令羣公卿士。暨守土之臣。詳延下位。周於草澤。成列
待問。副予虛求。昧爽臨軒。俾究其論。正辭良術。精義宏謀。
繹之旬時。深見忠益。言刈其楚。列而第之。賢良方正能直
言極諫第三等人龐嚴第三次等人呂術第四等人韋曙
姚中立李[:#AS-8850:⿰足⿸厂⿱田坴]第四次等人崔嘏崔龜從任畹第五上等人
韋正貫崔知白陳元錫。博通墳典達於教化第四第人李
思元。詳明政術可以理人第四次等人崔郢。軍謀宏遠堪
任將帥第三等人吳思第五等人李商卿。咸以懿學茂識。
揚於明廷。況當短晷之辰。頗著論思之美。粲然高論。深沃
朕心。永言藏器之規。豈忘縶駒之義。寵之命秩。允答嘉猷。
其第三等人第三次等人。委中書門下優與處分。其第四
等人第四次等人第五上等人。中書門下即與處分。
授龐嚴等左右拾遺姚中立等校書正字等官制
昔仲尼之門。以四科品第諸生。所得十哲。今吾徵四海九
州之士。可登名者。十有五人。搜羅拔。非不勤至。以今況
古。可謂才難。是用詔爵以嘉獎其忠。超擢以光明其道。俾
巖石之下。人思自奮。晁董之盛。遠以為隣。延登諫垣。式佇
忠益。讎書結綬。皆曰顯途。循其秩次。亦示科等。服我休命。
勗哉遠猷。可依前件。
授李絳吏部尚書蕭俛兵部尚書制
絳俛皆本朝先後之名相也。而吏司為劇。俛固以疾辭。兵
務差閒。絳處之餘裕。各令總理。庶謂得宜。
崔植刑部尚書制
宰相者。朕之腹心。和合天下。在乎鎮靖藩服。附親遠方。將
宏遂物之宜。必有更張之道。正議大夫守中書侍郎同中
書門下平章事武騎尉賜紫金魚袋崔植。往在先朝。頗推
廉直。馴行惟謹。保萬石之風。清德不渝。紹四公之業。遂昇
左掖。實著能名。駮正之美。稱於朝列。朕以孝公太傅。代載
忠貞。擢於相門。授以台席。顧惟寡昧。奉若丕圖。每念為君
之難。敢忘從諫之義。推誠聽納。虛己咨詢。庶洽羣心。以迎
和氣。叔敖是期於秉羽。汲黯謂致於寢謀。宵分以興。日旰
忘食。昔藩國多事。平津讓侯。陰陽未和。石慶辭位。惟爾謙
遜。豈嘗求安。稱疾拜章。勤亦至矣。雖愒日之年未及。而寢
冰之意尚堅。遂輟樞機。用成美志。崇以大秩。長於秋官。君
臣之閒。朕無所愧。可刑部尚書。散官勳賜如故。
授元稹平章事制
朕聞御大器者。登俊賢以為輔弼。敷大化者。擢公忠以施
政教。故能成天下之務。達天下之情。俾三光宣明。百度貞
正。我之倚注。方得其人。天實賚予。允副僉望。中散大夫守
尚書工部侍郎元稹。珪璋茂器。鸞鳳貞姿。文涵六義之微。
學探百氏之奧。剛而有斷。忠不近名。勁氣嘗勵於風霜。敏
識頗知於今古。自恪居朝序。休問再揚。不自飾以取容。不
苟安而回慮。處直忘屈。在屯若夷。卓然懷陶鑄之心。豁爾
見江湖之量。閒者司文禁署。主朕樞機。每因事以立言。累
披誠而獻計。心惟體國。義乃忘身。深陳濟物之才。雅見經
邦之志。朕思宏理本。用洽生靈。式資康濟之材。以暢和平
之化。於戲。爾率於正。則不正者知慎。爾進於善。則不善者
必悛。惟直道可以事君。惟至公可以格物。具茲數德。毗予
一人。永孚於休。以底於道。可守尚書工部侍郎同中書門
下平章事。散官勳封賜如故。
授裴度平章事制
涉大川者。操巨艦不畏於洪波。搆廣厦者。揭宏材乃安於
棟宇。朕祗奉神器。尊臨萬邦。思弼諧輔相之臣。致易簡雍
熙之業。爰擇舊德。委之樞衡。冀宏嘉猷。以闡元化。淮南節
度副大使知節度事管內營田觀察等使光祿大夫守司
空同中書門下平章事兼揚州大都督府長史上柱國晉
國公食邑三千戶裴度。氣稟宏廓。材優康濟。達識高議。堅
明不渝。儀型可以光巖廊。度量可以方海嶽。操握政柄。張
弛化權。彝倫典謨。合若符契。昔我先聖。以武略深計。中樞
密勿。委之廟堂。四海咸理。朕仄席虛己。勞懷宵旰。禮命元
老。聞斯格言。衷懷洞然。雲霧皆豁。是用輟撫淮南。舉之台
袞。換其戎律。列自黃扉。秩崇上公。望積師長。寄爾以周召。
待爾以蕭曹。任爾以埏埴。授爾以鈞衡。於戲。袵席樽俎之
內。堂室牖戶之閒。無俟規臨。可以觀察。違爾宴息。期爾折
衝。庶乎陰陽協和。品物昭泰。惟言是納。爾舉必從。使益稷
皐陶。爾無慚德。垂衣南面。我獲任賢。無易斯言。式遵明命。
可守司空兼門下侍郎同平章事。散官勳封如故。
裴度守尚書右僕射制
朕端己推誠。資於輔相。求人與衆。諒在訏謨。所以徇公卿
之言。從庶士之望。輟任淮海。俾居台階。舉先朝勳舊之臣。
當四海具瞻之位。推心委柄。期在賢能。誠效靡孚。余將安
望。光祿大夫守司空兼門下侍郎同中書門下平章事上
柱國晉國公食邑三千戶裴度。器本端誠。道惟謇諤。挺松
筠之操。蘊珪玉之姿。望積巖廊。功書竹帛。策勳報爵。寵極
人臣。朕恭守睿圖。推心輔弼。聿求雋彥。思致雍熙。擢升論
道之司。再授樞衡之任。虛心有日。佇乃嘉猷。而鼎餁未調。
弛張異制。誠宜有犯無隱。忠讜必陳。使余誠懷。不惑聞聽。
何苟容於造次。致有閒於笙簧。棘木既窮。匪辭焉驗。昔漢
以陰陽不和。冊免丞相。今訏謨或爽。宜罷台司。醻勳績以
尚功。錄忠勞而念舊。俾居右揆。非謂左遷。用崇師長之榮。
勿以優閒自薄。可守尚書右僕射。散官勳封如故。
授李逢吉同平章事制
門下。朕聞天地洪鑪。鼓之者橐籥。帝王大業成之者股肱。
故堯舜垂衣。禹湯恭己。宏道任德。惟予輔臣。則八表清寧。
萬邦咸乂。故伊尹之舉。皐陶之升。庶績其凝。不仁自遠。正
議大夫守兵部尚書輕車都尉賜紫金魚袋李逢吉。大方
比量。中正持心。貞玉無瑕。精金匪礪。峻節而高山是仰。推
誠而止水可觀。剛柔所持。吐茹無易。往以青宮齒學。導我
典墳。儀刑式孚。蘭茝馨茂。洎升台席。翊奉先朝。訏謨密聞。
獻替潛達。外順明德。中探至言。溫恭聿修。終始一貫。朕嗣
守丕業。思得賢良。將俟和羹。期於舊老。易之襄漢。居以南
宮。每詢嘉言。啟沃惟允。今授之相印。委以樞衡。代天之工。
爾在專任。於戲。發號施令。選賢任能。申於百辟之上。行於
四海之內。朝無黨比。人絕澆浮。白黑粲然。淄澠不溷。使巖
廊重位。揚我清風。宏宣大猷。以暢王度。可守門下侍郎同
中書門下平章事。散官勳如故。主者施行。
命元稹守同州刺史充本州防禦長春宮使制
宰相者。位列巖廊。權參造化。內操政柄。上代天工。朕嗣守
丕圖。思興至理。每於擢用。冀獲雋良。為善有聞。必資獎寵。
罹於[:#AS-8FBB:●]謗。用罷台階。通議大夫守尚書工部侍郎同中書
門下平章事上柱國賜紫金魚袋元稹。遊藝資身。明經筮
仕。累應科選。益振芳華。茂識宏才。登名晁董之列。佳辭麗
句。馳聲鮑謝之閒。頃在憲臺。嘗推舉職。比及遷黜。亦以直
聞。是用擢以周行。典斯誥命。洎參密近。旋委台衡。宜竭謀
猷。盡於毗贊。而乃不思宏益之道。遂嬰詿誤之嫌。察以中
情。雖非為己。行茲左道。豈曰效忠。體涉異端。理宜偕黜。朕
以君臣之分。貴獲始終。任使之時。亦聞獻懇。每思加膝。寧
忍墜泉。猶宏在宥之心。俾列專城之寄。左郡之大。三輔推
雄。控壓關河。連屬宮苑。勉於政績。副我恩私。可使持節同
州諸軍事守同州刺史充本州防禦長春宮等使。散官勳
賜如故。
授李源左諫議大夫制
禮著死綏。傳稱握節。捐生守位。取重人倫。為義甚明。其風
或替。言念於此。慨然興懷。而朝之公卿。有上言者。稱天寶
之季。盜起幽陵。振蕩生靈。噬吞河洛。贈司徒忠烈公憕。處
難居首。正色受屠。兩河聞風。再固危壁。首立殊節。到今稱
之。其子源。有曾閔之行。可貫於神明。有巢由之風。可希於
太古。山林以寄其跡。爵祿不入於心。泊然無營。五十餘載。
夫褎忠可以勸臣節。旌孝可以激人倫。尚義可以鎮澆浮。
敬老可以厚風俗。舉茲四者。大儆於時。是用擢自衡門。立
於丹陛。處以諫職。冀聞讜言。仍加印紱。式示光寵。可守左
諫議大夫。賜緋魚袋。仍勅河南尹差官就所居敦諭遣發。
復授韓宏中書令制
帝王之理天下也。外有方岳。所以宣教化。內立宰輔。所以
秉樞衡。授任之重莫踰。人臣之位斯極。至於出分垣翰。入
作股肱。非聞望尊高。功庸顯赫。則何以允膺僉屬。光贊謀
猷。前忠晉絳隰等州節度觀察處置使開府儀同三司守
司徒兼中書令河中尹上柱國許國公食邑三千戶韓宏。
德器寬宏。識度邁遠。才資英特。學茂韜鈐。持蕭何畫一之
心。有杜晦立斷之利。頃以關河右地。藩屏近郊。爰輟台臣。
仗茲戎節。以清靜廉平之理。牧我黎元。通明正之方。撫
我師旅。奸盜自息。欺詐不生。晨無飲羊。夜無驚犬。五郡富
庶。巳飽仁惠之風。三軍訓齊。既習嚴明之令。寧資借寇。是
用徵黃。今選日來朝。乘軒即路。宜先極拜。光我元臣。上宰
(闕)三公崇秩。俾復乃位。惟其敬之。可守司徒兼中書令。散
官勳封如故。
立景王為皇太子制
朕聞王者敬承宗祧。欽若天命。必建元子。用寧邦家。所以
光協繼明。嚴當主鬯。朕纉承聖緒。寅奉丕圖。永惟國本之
安。爰在皇儲之重。而青宮久曠。望苑未開。何以表武元良。
昭宣鴻業。稽於往冊。用舉彝章。長男景王湛。孝愛恭和。忠
敬誠肅。慈惠特稟。寬仁夙彰。言通典謨。動協儀矩。睦友宗
屬。遵承傅道。克修令問。日茂嘉猷。宜踐儲闈。以承庥命。朕
以君尊父嚴。每推乾道。聞詩學禮。用首人倫。嘉翼翼於誠
心。覩烝烝於孝敬。克稱知子。無讓前修。俾奉粢盛。式昭元
嗣。宜冊為皇太子。仍令有司擇日。備禮冊命。主者施行。
授牛僧孺平章事制
舟楫所以濟大川。棟梁所以成大厦。舟具而湍波不竦。材
具而廊廟用崇。朕若涉之心。浩然增畏。垂衣端拱。期在股
肱。是用擢彼英髦。付以衡石。朝議郎守尚書戶部侍郎上
柱國賜紫金魚袋牛僧孺。方直秉心。誠敬由己。玉潔持操。
松貞表姿。文著經邦。業推匡代。中立不倚。孤標介然。日者
選自南宮。掌綸西掖。昇諸憲府。授以人曹。典謨訓誥之詞。
紀綱準繩之度。施之必當。僉曰汝能。朕將寄以台階。委之
鼎鉉。貞我庶績。澄諸化源。爾宜克念前修。聿懷明哲。體乾
坤易之法。廣日月無私之照。使風化日厚。澆浮自泯。好
惡不競。彝倫永清。於戲。予視以能。乃升於位。我心慎擇。惟
賢自求。昔公孫宏以射策馳聲。名光相府。爾以掞天高稱。
亦踐臺司。勉同素(闕)之風。克副皐陶之舉。仍加命秩。用表
新恩。可朝散大夫尚書戶部侍郎同平章事。勳封如故。
委諸軍錄事參軍勾當義倉制
義倉之制。其來日久。近歲所在。盜用沒入。致使小有水旱。
生人坐委溝壑。永言其弊。職此之由。宜令諸州錄事參軍
專主勾當。苟為長吏迫制。即許驛表上聞。考滿之日。戶部
差官交割。如無欠負。與減一選。如欠少者。量加一選。欠數
過多。戶部奏聞。節級科處。
授費冠卿右拾遺制
前進士費冠卿。常預計偕。以文中第。祿不及於榮養。恨每
積於永懷。遂乃屏身邱園。絕跡仕進。守其至性。十有五年。
峻節無虧。清飈自遠。夫旌孝行。舉逸人。所以厚風俗而敦
名教也。宜承高獎。以儆薄夫。擢參近侍之榮。載佇移忠之
效。可右拾遺。
