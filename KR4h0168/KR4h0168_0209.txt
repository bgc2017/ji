欽定全唐文卷二百九
陳子昂(一)
子昂字伯玉。梓州射洪人。文明初舉進士。詣闕上書。武后
奇其才。擢麟臺正字。再轉右拾遺。聖歷初。以父老解官歸
侍。縣令段簡覬其富。因事繫獄。憂憤卒。年四十三。
塵尾賦(幷序)
甲子歲。天子在洛陽。時余始解褐。與祕書省正字。太子司
直宗秦客置酒於金谷亭。大集賓客。酒酣。共賦座上食物。
命余為塵尾賦焉。
天之浩浩兮。物亦云云。性命變化兮。如絲之棼。或以神好
正直。天蓋默默。或以道惡強梁。天亦茫茫。此仙都之靈獸。
固何負而罹殃。始居幽山之藪。食乎豐草之鄉。不害物以
利巳。不營利以同方。何忘情以委代。而任性之不忘。卒罹
網以見逼。愛庖丁而惟傷。豈不以斯尾之有用。而殺身於
此堂。為君雕俎之羞。厠君金盤之實。承主人之嘉慶。對象
筵與寶瑟。雖信美於茲辰。詎同歡於疇昔。客有感之而歎
曰。命不可忍。神亦難測。吉凶悔吝。未始有極。借如天道之
用。莫神於龍。受戮為醢。不知其凶。王者之瑞。莫聖於麟。遇
害於野。不知其仁。神既不能自智。聖亦不能自知。况林棲
而谷走。及山鹿與野麋。古人有言。天地之心。其間無巧。冥
之則順。動之則夭。諒物情之不異。又何有於猜矯。故曰天
之神明。與物推移。不為事先。動而輒隨。是以至人無巳。聖
人不知。子欲全身而遠害。曾是浩然而順斯。
大周受命頌
臣聞大人升階。神物紹至。必有非人力所能存者。上招飛
鳥。下動泉魚。古之元皇。祗承上帝。所以協人祉。匹天休。卓
哉神明。昭格上下。莫不以之矣。是故物有可則。而道有可
宗。謂之文獻。其原上也。緬哉有唐。欽崇天命。三祖繼統。品
物咸章。元歷改。元黃瑞。告神皇。出地軸。陟天階。歷軒轅。登
太昊。集乎初始之極。以授我皇。符鳥之肇。開辟元台。女希
氏姓。神功大哉。莫不盛於茲日矣。乃察璿璣。稽寶命。發元
讖。升紫圖。則天粲然。皇文炳也。非夫昇光之曜。魄寶之精。
其孰能威神皇赫赫若斯者哉。是時三階底平。百揆時序。
天下昌矣。元功溥矣。西土耆老。欣然來稱曰。至哉天子。恤
我元元。勤勞下都。升聞上帝。臣聞天無二日。土無二王。皇
帝嗣武。以主匕鬯。豈不宜乎。神皇窅然。乃登崑崙之臺。修
三統。觀五始。探命歷之紀。則知元氣之所造也。方採鍾龍。
象鳴鳳。協林黃之律。以因生賜姓。九月戊申朔八日乙卯。
神都耆老。遐荒夷貊。緇衣黃冠等萬有二千餘人。雲趍詣
闕請曰。臣等聞王者受命。必有錫氏。軒轅皇帝二十五子。
班為十二姓。高陽氏才子二八。命為十六族。書云。祇台德
先。不拒朕行。然則聖人起則命歷昌。必有錫氏之規。臣等
伏惟陛下受天之符。為人聖母。皇帝仁孝。肅恭神明。可以
纂武承家。以克永代。陛下崇錫類。垂憲章。不易日月。天人
交際。斯亦萬代之一時。臣等固陋。不達大道。敢冒死上聞。
神皇穆然。方御珍圖。謙而未許也。越翌日丙辰。文武百寮。
又與耆老夷貊道俗等五萬餘人。守闕固請曰。蓋臣聞聖
人則天以王。順人以昌。今天命陛下以主。人以陛下為母。
天之丕律。元命也。人之大猷。定姓也。陛下不應天。不順人。
獨高謙讓之道。無所憲法。臣等何所仰則。敬冒昧萬死固
請。是時(闕一字)踵昆吾。有鳳鳥從南方來。歷端門。㣥鳥數千
蔽之。又有赤雀數百從東方來。㣥飛映雲。迴翔紫闥。或止
庭樹。有黃雀從之者。又有慶雲。休光半天。傾都畢見。㣥臣
咸覩。於是衆甿雲萃。囂聲雷動。慶天應之如響。驚象物其
猶神。咸曰大哉。非至德孰能覩此。昔唐虞之瑞逖聽矣。今
則見也。天物來。聖人革。時哉。况鳳者陽鳥。赤雀火精。黃雀
從之者土也。土則火之子。子隨母。所以纂母姓。天意如彼。
人誠如此。陛下曷可辭之。昔金天鳳凰。鎬京黃鳥。赤氏朱
鴈。有吳丹烏。皆紀之金冊。藏之瑞府。以有事也。陛下若遂
辭之。是推天而絕人。將何以訓。於是皇霈然曰。俞哉。此亦
天授也。乃命有司正皇典。恢帝綱。建大周之統歷。革舊唐
之遺號。在宥天下。咸與惟新。賜皇帝姓曰武氏。命為嗣皇。
崇乎紹天統物。其赫胥大庭之上事巳。乃獻頌曰。
天命神鳳。降祚我周。彩容有穆。其儀孔休。惟我有周。實保
天德。上帝臨命。纂承皇極。人曰天祐。有皇女希。造天立極。
緬然猷徽。赫我皇帝。乃先厥微。匪天之命。鳳鳥誰歸。因生
錫氏。革號循機。豈不順乎天而應乎人。帝曰俞哉。
上大周受命頌表
臣子昂言。臣聞昔周道昌而頌聲作。遂能昭配天地。光烈
祖宗。垂之無窮。永為代典。伏惟神聖皇帝陛下闡元極。昇
紫圖。光有唐基。以啟周室。不改舊物。天下惟新。皇王以來。
未嘗覩也。臣聞仲尼曰。聖人邱不得而見之矣。又曰。舜禹
之有天下。邱不豫也。又曰。鳳鳥不至。河不出圖。邱巳矣夫。
皆傷不得見大道之行而鬱悒也。臣草野愚陋。生長休明。
親逢聖人。又覩昌運。舜禹之政。河洛之圖。悉皆目見。幸亦
多矣。今者鳳鳥來。赤雀至。慶雲見。休氣昇。大周受命之珍
符也。不稽元命。探祕文。採風謠。揮象物。紀天人之會。以協
頌聲。則臣下之過也。有國彝典。其可闕乎。臣不揣樸固。輒
獻神鳳頌四章。以言大周受命之事。誠未足以潤色鴻業。
揄揚盛美。亦小臣區區丹慊之至。謹輒詣洛城南門奉進。
塵冒旒冕。伏表慚惶。
為豐國夫人慶皇太子誕表
臣妾某言。今月日。伏承軒宮載誕。皇嗣克昌。品物咸歡。天
人交慶。臣妾聞聖人多子。祝美於堯年。螽羽宜孫。稱道乎
周頌。自非璿圖配永。寶祚靈長。何以茂對天休。光紹大業。
伏惟皇太后陛下星虹授祉。月夢延禎。餘慶集於天孫。榮
光流於帝子。玉衣方泰。瑤渚增輝。其竊寵中姻。承恩外戚。
塗山之慶。既裕於夏臺。高禖之祠。未陪於殷薦。竊以潢汙
之品。可享王庭。元秬之微。有芳天獻。豈圖美於豐侈。信有
厚於由衷。敢用擬議蘋蘩。精誠菽藿。洗心而薦。竊希瑤席
之珍。潔意而羞。以陪金鼎之實。謹獻食若干輿。冒黷珍膳。
沾汙象筵。追用慚惶。伏表悚灼。
為喬補闕慶武成殿表
臣某言。臣以今月日奉勅。於武成殿喚臣入。問骨篤祿等
賊請降事。臣以愚瞽。得踐赤墀。對揚天休。具奏其狀。天恩
特賜臣溫顏。又降問云。洛陽宮室。皆隋朝營制。歲月久遠。
方有隳頹。樓閣內殿。凋落者衆。補一壞百。無可施功。唯此
武成。確然端立。土木丹綵。光色如新。不知何故。得自如此。
卿之博識。應知其說。臣當時造次。略奏其梗概。退而再省。
未涉萬分。臣恭惟聖言。緬求神像。研幾太極。幽贊元符。上
以稽驗神謀。旁以合契冥數。信有至道。允在於茲。臣聞聖
人有言曰。清明在躬。志氣如神。嗜欲將至。有開必先。天降
時雨。山川出雲。此蓋言神應。必有其物。陛下至尊至神。為
天下主。宰御㣥品。威統百靈。宸居尊嚴。品物昭泰。自天而
祐。於是用寧。抑臣又聞物之有靈。如人之有神。神之和暢。
則支體便利。用人繁昌。則物必豐茂。所以見其俗知興廢
之數。覩其氣識盛衰之由。服物猶然。况其大者。今陛下應
天受命。括地登樞。先飛名於祕籙。終據圖於寶座。今則當
千載之運。得三統之元。帝氣氤氳。祚基於元命。皇圖幽藹。
象顯於天成。夫以德之休明。尚榮草木。化之昭慶。且變烟
雲。况皇皇真君。龍居其極。武成合慶。土木增榮。獨超衆殿。
夫何足怪。臣聞敬其事者必載其文。美其業者必頌其德。
臣所恨才非墨妙。思乏筆精。不能贊揚休祚。歌詠聖德。臣
請以此事付之史臣。千代知神。萬載知述。伏願天恩。特垂
降許。
為程處弻慶拜洛表
臣某言。臣糞土殘魂。合竄荒裔。特蒙陛下施再生之德。赦
萬死之誅。起骨九泉。同列編戶。臣誠萬死。無以上答。况恩
全賤命。生在帝鄉。伏見陛下至德配天。化及草木。天不愛
寶。洛出瑞圖。地不藏珍。河開祕籙。陛下恭承天命。因順子
來。建立明堂。式尊顯號。成之匪日。功若有神。萬國咸歡。百
靈同慶。元正肇祚。品物惟新。陛下郊祭旻天。總受㣥瑞。神
靈慶戴。萬福攸宜。斯實曠古莫聞。於今始見。喙飛蠕動。莫
不歡心。臣以糞土窮骸。不合輒同朝賀。以古來大禮。莫盛
於今。昔登封泰山。七十四主。明堂布政。無三數君。誠以陛
下道冠古今。恩溢天地。昆蟲草木。猶或相歡。况臣久蒙驅
策。今日又拔死為生。溝壑殘骸。而得再造。遂得恭聞大禮。
側聽鴻名。臣伏惟宇宙之中。含氣之類。蒙恩負德。獨臣最
甚。向非陛下慈造。曲被鴻私。臣巳灰滅遐荒。肝塗邊壤。豈
得尚存骸骨。恭聞聖慶。臣所以匍匐冒死。不避誅戮。冀申
螻蟻之情。以同鷰雀之慶。然臣自惟罪累。不可比人。在於
禮經。尤宜自絕。所以屏營糞土。不敢先聞。今既萬國禮終。
百神慶畢。昆蟲鳥獸。亦並歡寧。故臣螻蟻之誠。始敢冒死
上賀。臣伏知冒禮違法。罪合誅夷。臣生見明時。豫聞嘉慶。
臣今即殞滅。實萬死為榮。不勝歡踴戴賀之誠。
為朝官及岳牧賀慈竹再生表
臣等言。臣聞天視自我人視。天聽自我人聽。故堯臣放命。
降震怒之災。姬聖尊仁。受昭事之福。先王所以恭畏上下。
祇奉天人。於是有昭德塞違。懲惡勸善。所以明枉直。正典
刑。一昨伏奉恩勅。宣示司農卿宗晉卿所奏。日者王德壽
等承使失旨。虐濫無辜。災感蝗蟲。毒痡慈竹。寧歲為之饑
饉。甿庶以之流離。冤魄冥呻。元感上惻。乃降明制。發德音。
恤淫刑。蠲虐典。於是幽魂雪憤。遺噍昭蘇。枯竹由其再生。
蝗蟲為之韜眚。(一作隕跡)牂蠻動色。瘴癘收氛。當夭札之凶年。
致昇平之稔歲。非夫聖靈昭感。天人合符。何吉凶之徵。報
同影響。天下幸甚。臣等聞聖人法天。所以順物。小人違道。
則必亂常。故虞稱欽明。嚴四凶之罪。魯有仁義。正兩觀之
誅。所以邦家用昌。苛慝不作。王某等色厲內荏。心僻行堅。
弄措(一作指)刑之文。為商夷之法。以訟受服。同惡自尤。竟招
殛竄之辜。允肅政刑之序。今日蒼鷹斂翼。乳虎含牙。朝廷
無腹誹之憂。天下有刑措之頌。信可以懲殘創酷。誘善旌
冤。永清侮弄之階。共登仁壽之域。臣等謬贊臺閣。忝守藩
維。實思仰奉大猷。以穆中典。幸屬至聖崇德。小人勿用。凡
在庶品。實百恒歡。雖成康頌聲。文景默化。刑清政肅。曾何
足云。伏乞書之國經。頒示天下。使四方風動。萬國歸仁。垂
範後昆。以為烱戒。無任慶抃之至。
為建安王賀破賊表
臣某言。今月日。得遼東都督高仇須等月日破逆賊契丹
孫萬斬等一十一陣露布。幷捉得生口一百人送至軍前
事。三軍慶快。不勝踴躍。臣聞天之所棄。雖暴必兦。人之共
讐。在遠彌戮。况凶羯遺醜。未及犬羊。固作孽以招誅。自辜
恩而取滅。伏惟陛下威加四海。子育百蠻。鬼神尚不敢違。
凶狡豈能逃罪。逆賊萬斬等天奪其魄。生自為殃。仇須等
謹奉廟謀。遠憑國計。短兵纔接。㣥逆銷兦。返風迴烟。薰睛
掩目。此乃天威潛運。神道密周。豈止人謀。抑由靈助。今盡
滅殃病。孽固折服。飢災兼至。凋弊日滋。未加天兵。應自糜
爛。臣訓勵士馬。今日剋行。大軍一臨。凶寇必殄。獻俘在即。
拜闕有期。預喜承恩。思勝慶賀。無任抃快之至。
奏白鼠表
臣某言。今月日。臣等令中道前軍總管王孝傑進軍平州。
十九日行次漁陽界。晝有白鼠入營。孝傑捕得籠送者。身
如白雪。目似黃金。頓首跧伏。帖若無氣。將士同見。皆謂賊
降之徵。臣聞鼠者坎精。孽胡之象。穿竊為盜。凶賊之徒。固
合穴處野居。宵行晝伏。今白日歸命。素質伏辜。天兦之徵。
兆實先露。自孝傑發後。再有賊中信來。不謀同詞。皆云盡
滅病死。親離衆潰。匪朝即夕。臣訓兵勵勇。取亂侮兦。昔宋
剋鮮卑。蒼鵝入幕。今聖威遠振。白鼠投營。休兆同符。實如
靈契。凡在將士。孰不歡欣。執馘獻俘。期在不遠。
為陳御史上奉和秋景觀競渡詩表
臣某言。伏見某月日御製。秋景務餘。聊觀競渡。故陳先作。
式佇來篇。凡六韻。天文爰降。品彙咸亨。金簡潛開。瑞圖斯
見。臣聞白雲興詠。漢遊汾水之祠。黃竹申歌。周舞瑤池之
駕。然而志崇遠轍。事或勞人。故文思之化未光。太清之道
猶闕。伏惟聖母神皇陛下太虹齊聖。感月含神。元德茂於
皇階。文明照於天下。用能提玉斗。挹璿衡。百神景從。三靈
協贊。青雲出洛。爰開受命之符。赤甲榮河。終御興王之寶。
非窮神之至德者。其孰能與於是哉。既而黃屋務閑。紫機
時暇。洞庭張樂。思接軫於軒遊。媯水披圖。想同驂於堯輦。
然而遠而勞物者。未若近而安人。動而勤巳者。豈比靜而
泰神。於是從金蹕。鳴玉鸞。清禁林。御池殿。肅波神(一作臣)而
戒事。命舟子為水嬉。彩鷁蓮歌。乍起江吳(一作吳江)之引。青龍
桂檝。時搖甌越(一作時謳越女)之風。鳥逝虬驚。沸珠潭而競逐。雲
飛電集。橫玉浦而流光。信可以娛樂惟靈。發揮文物。皇歡
允洽。白日俄光。於是奏薰風於管絃。詠叢雲於林[:#AS-9A57:⿳竹⿲彳缶亍示]。帝歌
爰作。天藻攸彰。黼帳帷宮。縟文房之綉綵。祥雲瑞景。霏翰
苑之榮光。信探道(一作賾)於元包。得斯文於紫極。太平允矣。
元首康哉。方欲朝明堂之宮。輯㣥后之瑞。尊崇顯號。光啟
聖圖。封玉嵩邱。以接千年之統。泥金少室。攸增萬歲之規。
卓哉煌煌。聖君之表也。微臣曲學蓬戶。竊位蘭臺。未聞驄
馬之謠。非有雕龍之思。鞠躬霜署。謬覩於天章。逖聽鈞臺。
側聞於帝樂。天文尊貴。(一作賁)不遠於下臣。帝寶珍崇。曲宣
於近貴。竊以君唱臣和。固不隔於尊卑。宮變商從。方允諧
於金石。輒用齋心扣寂。假翰求詞。將以攀日月之末光。繼
螢爝之微照。不勝云云。
為建安王獻食表
臣謬藉葭莩。叨榮圭組。元戎出塞。違鳳扆而逾年。班師入
朝。拜鸞闈而有日。策勛飲至。頻承湛露之恩。獻壽奉觴。未
申行潦之薦。所以白茅微藉。願享於鈞臺。黃汚菲誠。思奉
於瑤水。謹輒獻食一百轝。伏知金雞瑞鼎。盈上帝之珍羞。
玉女行廚。盡㣥仙之品味。以茲菲薄。有類蘋蘩。多慚在藻
之歡。竊有獻芹之志。所願皇慈俯納。丹慊獲申。天子萬年。
永慶南山之壽。微臣百拜。長承北極之恩。無任誠懇之至。
為河內王等論軍功表
右。金吾衞大將軍兼檢校洛州長史河內郡王臣懿宗加
爵一等勳五轉司賓卿兼羽林大將軍建安郡王攸宜加
爵一等勳七轉臣某等言。伏奉月日制書。錄臣等在軍微
功。特加前件勳封。嘉命聿至。寵渥載優。伏對慚魂。殞首顛
越云云。臣聞古者名將。先士卒而後身。故其功勸。末世庸
將。窮人力以寵巳。故其政乖。然則簞醪投河。三軍告醉。刓
印在手。萬夫以離。夫與衆共功。專巳獨利。成敗之理。興兦
繼焉。賞者國之大事。故不可忽。日者林胡搆孽。敢亂燕陲。
陛下徵義兵。誅不道。天下士庶。焱集星馳。皆忘身憂國。紓
禍郤難。至於躬先矢石。血塗草莽。冒艱險。歷寒溫。氣騰青
雲。精貫白日。誠亦勤矣。雖聖靈威武。逆虜自滅。然士卒戮
力。亦盡其勞。今大功未酬。衆議猶在。而臣等駑怯。猥加先
封。臣等不能折衝虜廷。還師袵席。今坐加茅土之賜。以先
將士之勤。使鶡冠虎臣。將何以勸。今戰士留滯於外府。軍
吏咨嗟於下寮。臣等胡顏。敢冒天造。夫賞一勸百。猶恐未
孚。利一沮萬。其弊誰救。爵命不可以招謗國章不可以假
人。伏願天光俯回。昭發軍禮。請以臣等前件勛封。迴受戰[●
]人及立功將士等。上以明國之大賞。下以雪臣等謬功。
使人悅忘勞。士感知死。然後兵可訓勵。賊可誅屠。此誠國
之元經。不可苟而利者。臣等不勝區區。
為喬補闕論突厥表
臣某言。臣以專蒙。叨幸近侍。陛下不以臣不肖。特勅臣攝
侍御史。監護燕然西軍。臣自違闕庭。歷涉秋夏。徒居邊徼。
無尺寸之功。臣誠暗劣。孤負聖明。然臣久在邊隅。夙夜勤
灼。莫不以蕃事為念。俾按察之。比以突厥離亂事跡。參驗
委曲。窮問往來。竊有以得其真。莫不自為鯨鯢。遞相吞食。
流離殘餓。莫知所歸。臣誠愚不識事機。然竊以往古之變。
考驗於今。乃知天兦凶醜之時。陛下收功之日。然臣聞之。
難得易失者旹也。易遇難見者機也。聖人所貴者。去禍於
未萌。今陛下體上聖之資。開太平之化。匈奴為中國之患。
自上代所苦久矣。合天降其災。以授陛下。萬代之業。在于
今時。臣請以秦漢以來事跡證明之。伏願陛下少留聖聽。
尋繹省察。天下幸甚。臣聞始皇之時。併吞六國。制有天下。
按劒叱咤。八荒犇馳。然匈奴彊梁。威不能服。牧馬河內。以
侵邊疆。始皇赫然。使蒙恬將四十萬衆。北築長城。因以逐
胡。取其河南之地七百餘里。當時燕齊海岱。贏糧給費。徭
役煩苦。人以不堪。故長城未畢。而閭左之戌。巳為其患。二
世而兦。莫不始於事胡也。至漢興。高祖受命。率㣥雄。乘利
便。以三十萬衆窘迫白登。七日被圍。僅而獲免。自是歷呂
太后至孝文帝。單于桀驁。益凌漢家。文帝徒以遜詞。致獻
金帛。但求其善和而巳。不敢有圖。賈誼所以哭之。痛文帝
以天下之盛。而卑事戎狄。以倒懸天下也。至景帝時。邊受
其患。於是漢武踐祚。以承六代鴻業。屬乎文景元默之化。
海內乂安。太倉之粟。紅腐而不可食。內庫之錢。貫朽而不
可校。財力雄富。士馬精彊。忿匈奴之驕慢。將報先帝之辱。
遂使王恢韓安國將三十萬衆。以馬邑誘單于。師出徒費。
竟無毫髮之功。於是大命六師。專以伐胡為務。首尾三十
餘年。中國騷然。大受其弊。至於國用不足。軍興不給。租及
六畜。算及船車。盜賊㣥興。京師起亂。竟不能制單于之命。
一日而臣服之。漢宗衰殘。幾至覆社稷也。故漢武晚年。厭
兵革之弊。乃下哀痛之詔。罷輪臺之遊。封丞相為富民侯。
將以蘇中國也。至宣帝代。罕復出師。屬匈奴數窮。天降其
禍。虛閭權渠單于病死。右賢王屠耆堂代立。骨肉大臣。自
不相服。又立虛閭權渠子為呼韓邪單于。擊殺屠耆堂。諸
名王貴人。各自分立為五單于。更相攻擊。以至大亂。殘虐
死者。計萬億數。畜產耗減。十至八九。人以飢餓。相燔燒以
求食。於是寄命無所。諸名王貴人右伊秩訾且渠當戶以
下。將兵五萬。稽首來降。於北方晏然。靡有兵革之事。直至
哀平之際。邊人以安。臣竊以此觀匈奴之形。察天時之變。
盛衰存兦之機。事可見也。然則匈奴不滅。中國未可安臥
亦明矣。夫以漢祖之略。武帝之雄。謀臣勇將。勢盛雷電。窮
兵黷武。傾天下以事之。終不能屈一王服一國。宣帝承衰
竭之後。撫瘡痍之人。不敢惕然有出師之意。然而未有遺
矢之費。而臣僕於單于之長者。其故何哉。蓋盛衰有時。理
亂有數。故曰聖人修備以待時。是以正天下如拾遺。陛下
肅恭神明。德動天地。今上帝降匈奴之災孽。遺陛下之良
時。不以此時順天誅。建大業。使良時一過。匈奴復興。則萬
代為患。雖後悔之。亦不及矣。古語曰。天與不取。反受其咎。
今天意厚矣。陛下豈可違之哉。臣比在同城。接居延海。西
逼近河南口。其磧北突厥來入者。莫不一一臣所委察。比
者歸化。首尾相仍。攜幼扶老。巳過數萬。然而瘡痍羸憊。皆
無人色。飢餓道死。頗亦相繼。先九姓中遭大旱。經今三年
矣。埜皆赤地。少有生草。以此羊馬死耗。十至七八。今所來
者。皆亦稍能勝致。始得度磧。磧路既長。又無好水草。羊馬
因此重以死盡矣。不掘野鼠食草根。或自相食。以活喉命。
臣具委細問其磧北事。皆異口同辭。又耆老云。自有九姓
來。未曾見此飢餓之甚。今者同羅僕固都督早巳伏誅。為
亂之元。其自喪滅。其餘外小醜徒。侵暴自賊耳。本無遠圖。
多獵葛復自相讐。人被塗炭。逆順相半。莫知所安。回鶻諸
部落。又與金州橫相屠戮。㣥生無主。號訴嗷嗷。臣所以願
陛下建大策。行遠圖。大定北戎。不勞陛下。指揮之間。事業
可致。則千載之後。邊鄙無虞。中國之人。得安枕而臥。豈不
在陛下斷哉。且匈奴為中國患。非獨秦漢之間。臣竊惟先
聖時。衞公李靖。蓋中國之一老臣。徒藉先帝之威。用妙勝
之策。當頡利可汗全盛之日。因機逐便。大破虜庭。遂繫其
侯王。裂其郡縣。六十年將於今矣。使中國晏然。斥堠不警。
書之唐史。傳之無窮。至今天下謂之為神。况陛下統先帝
之業。履至尊之位。醜虜狂悖。大亂邊陲。皇天遺陛下以鴻
基之時。陛下又得復先帝之跡。德之大者。其何以加。若失
此機。事巳過往。使李靖豎子。獨成千載之名。臣愚竊為陛
下不取也。伏見去月日勅。令同城權置安北都護府。以招
納兦叛。振匈奴之喉。臣伏慶陛下見幾於萬里之外。得制
匈奴之上策。臣聞隗囂言。漢光武見事於萬里之外。制敵
應變。未嘗有遺。今陛下超然神鑒遠照。實所謂聖明之見。
覩於無形也。臣比住同城。周觀其地利。又博問諳知山川
者。莫不悉備。其地東西及北。皆是大磧。磧並石鹵。水草不
生。突厥嘗所大入。道莫過同城。今居延海澤接張掖河。中
間堪營田處數百千頃。水草畜牧。供巨萬人。又甘州諸屯。
犬牙相接。見所聚粟麥。積數十萬。田因水利。種無不收。運
到同城。甚省功費。又居延河海多有魚鹽。此所謂強兵用
武之國也。陛下若調選天下精兵。采拔名將。任以同城都
護。臣愚料之。不用三萬。陛下大業。不出數年。可坐而取成。
臣比來看國家興兵。但循於常軌。主將不選。士卒不練。徒
如驅市人以戰耳。故臨陣對寇。未嘗不先自潰散。遂使夷
狄乘利。輕於國威。兵愈出而事愈屈。蓋是國家自過計於
敵爾。故非小醜能有異圖。臣竊以為陛下今日不更為之
圖。以激勵天下忠勇。但欲以今日之兵。今日之將。冀收功
於異域。建業於中興。則臣之愚蒙。必以為未可得也。陛下
即以突厥為萬代之患。則臣所言願加察。若以夷狄荒服
不臣。小人非所敢諫。臣今監領後軍某等。取某月即渡磧
去。計至某日及劉敬同謹當請按行磧。計至比巳來地形
及突厥滅兦之勢。當審虛實。續以奏聞。伏願陛下省臣此
章。為國大計。儻萬有可一中者。請與三事大夫熟圖議之。
此亦萬代一時也。伏願少留聖意。閑暇念之。天下幸甚。陛
下採臣芻蕘。臣請執殳先驅。為士卒啟行。橫行匈奴之庭。
歸報陛下。臣死之日。庶無遺恨。不勝云云。
