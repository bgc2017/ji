欽定全唐文卷五百七十九
柳宗元(十一)
淩助教蓬屋題詩序
儒有蓬戶甕牖而自立者。河間淩士燮。窮討六籍。皆有著
述。而尤邃春秋。為儒官。守道端莊。植志不回。在京師十二
年。家本吳也。欲歸而不可得。遂構蓬室。以備揖讓之位。棟
宇簡易。僅除風雨。蓋大江之南。其舊俗也。由是不出環堵。
坐入吳甸。包山震澤。若在牖外。所謂求仁而得。斯固然歟。
與夫南音越吟。慕望而不獲者。異日道也。夫厚人倫。懷舊
俗。固六義之本。㣥公是以有發德之什。書在屋壁。予敘而
引之。
送韓豐㣥公詩後序
春秋時。晉有叔向者。垂聲邁烈。顯白當世。而其兄銅鞮伯
華。匿德藏光。退居保和。士大夫其不與叔向遊者。罕知伯
華矣。然仲尼稱叔向曰遺直由義。又稱伯華曰多聞內植。
進退兩尊。榮於策書。故羊舌氏之美。至於今不廢。宗元常
與韓安平遇於上京。追用古道。交於今世。以是知吾兄矣。
兄字茂實。敦朴而知變。宏和而守節。溫淳重厚。與直道為
伍。嘗又著書。言禮家之事。條綜古今。大備制量。遺名居實。
澹泊如也。他日當為達者稱焉。在吾儕乎。則韓氏之美。亦
將焜耀於後矣。今將浮游淮湖。觀藝諸侯。凡知兄者。咸出
祖於外。天水趙佶。秉翰序事。殷勤宣備。詞旨甚當。予謂春
秋之道。或始事。或終義。大易之制。序卦處末。然則後序之
設。不為非經也。於是編其餞詩若干篇。紀於末簡。以貺行
李。遂抗手而別。
送婁圖南秀才遊淮將入道序
僕未冠求進士。聞婁君名甚熟。其所為歌詩。傳詠都中。通
數經及㣥書。當時為文章若崔比部于衞尉。相與稱其文。
眾皆曰。納言曾孫也。而又有是。咸推讓為先登。後十餘年。
僕自尚書郎謫來零陵。覯婁君。猶為白衣。居無室宇。出無
僮御。僕深異而訊之。乃曰。今夫取科者。交貴勢。倚親戚。合
則插羽翮。生風濤。沛焉而有餘。吾無有也。不則饜飲食。馳
堅良。以歡於朋徒。相貿為資。相易為名。有不諾者。以氣排
之。吾無有也。不則多筋力。善造請。朝夕屈折於恆人之前。
走高門。邀大車。矯笑而偽言。卑陬而姁媮。偷一旦之容以
售其技。吾無有也。自度卒不能堪其勞。故舍之而遊。逾湖
江。出豫章。至南海。復由桂而下也。少好道士言。餌藥為壽。
未盡其術。故行且求之。僕聞而愈疑。往時觀得進士者。不
必若婁君之言。又少能類婁君之文學。又無納言之大德
以為之祖。無比部衞尉以為之知。而升名者百數十人。今
婁君非不足也。顧不樂而遁耳。因為予畱三年。他日又曰。
吾所以求於心者未克。今其行也。予既異其遁於名。而又
德其久畱於我也。故為之言。夫君子之出。以行其道也。其
處。以獨善其身也。今天下理平。主上亟下求士之詔。婁君
智可以任職用事。文可以宣風歌德。行於世。必有合其道
而進薦之者。遽而為處士。吾以為非時。將曰老而就休耶。
則甚少且銳。羸而自養耶。則甚碩且武。問其所以處。咸無
名焉。若苟焉以圖壽為道。又非吾之所謂道也。夫形軀之
寓於土。非吾能私之。幸而好求堯舜孔子之志。唯恐不得。
幸而遇行堯舜孔子之道。唯恐不慊。若是而壽可也。求之
而得。行之而慊。雖夭其誰悲。今將以呼噓為食。咀嚼為神。
無事為閒。不死為生。則深山之木石。大澤之龜蛇。皆老而
久。其於道何如也。僕嘗學於儒。持之不得。以陷於是。以出
則窮。以處則乖。其不宜言道也審矣。以吾子見私於僕。而
又重其去。故竊言而書之。而密授焉。
送易師楊君序
世之學易者。率不能窮究師說。本承孔氏。而妄意乎物表。
爭伉乎理外。務新以為名。縱辯以為高。離其原。振其末。故
羲文周孔之奧。詆冒混亂。人罕由而通焉。不違古師以入
道妙。若宏農楊君者其鮮矣。御史中丞崔公。博而守儒。達
而好禮。故楊君之來也。館於燕堂。饋之侯食。日命合邦之
學者。論說辯問。貫穿上下。揮散而咸同。幽昏而大明。言若
誕而不乖於聖。理若肆而不失其正。不為他奇以立名氏。
姑務達其旨而已。古人謂駕孔子之說者。楊君固其徒歟。
宗元以為太學立儒官。傳儒業。宜求專而通新而一者。以
為冑子師。昔嘗遊焉。而未得其人。今天下外多賢連帥方
伯。朝廷立槐棘之下。皆用儒先。而楊君之道。未列於博士。
則誰咎歟。無乃隱其聲。含其美。以自窮歟。夫以退讓自窮
於豐富之世。以貽有位者羞。是習易之說而廢其道也。於
將行而問以言。敢以變君之志。
送徐從事北遊序
讀詩禮春秋莫能言說。其容貌充充然。而聲名不聞傳於
世。豈天下廣大多儒而使然歟。將晦其說。諱其讀。不使世
得聞傳其名歟。抑處於遠。仕於遠。不與通都大邑豪傑角
其技而至於是歟。不然。無顯者為之倡。以振動其聲歟。今
之世。不能多儒可以蓋生者。觀生亦非晦其說諱其讀者。
然則餘二者為之決矣。生北遊。必至通都大邑。通都大邑
必有顯者。由是其果聞傳於世歟。苟聞傳必得位。得位而
以詩禮春秋之道施於事。及於物。思不負孔子之筆舌。能
如是。然後可以為儒。儒可以說讀為哉。
送詩人廖有方序
交州多南金珠璣[:#AS-827B:●]瑁象犀。其產皆奇怪。至於草木亦殊
異。吾嘗怪陽德之炳耀。獨發於紛葩[:#AS-9061:⿰王褱]麗。而罕鍾乎人。今
廖生剛健重厚。孝悌信讓。以質乎中而文乎外。為唐詩有
大雅之道。夫固鍾於陽德者耶。是世之所罕也。今之世恆
人。其於紛葩[:#AS-9061:⿰王褱]麗。則凡知貴之矣。其亦有貴廖生者耶。果
能是。則吾不謂之恆人也。實亦世之所罕也。
送元十八山人南遊序
太史公嘗言。世之學孔氏者則黜老子。學老子者則黜孔
子。道不同。不相為謀。予觀老子。亦孔氏之異流也。不得以
相抗。又况楊墨申商刑名縱橫之說。其迭相訾毀抵捂而
不合者。可勝言耶。然皆有以佐世。太史公沒。其後有釋氏。
固學者之所怪駭舛逆其尤者也。今有河南元生者。其人
閎曠而質直。物無以挫其志。其為學恢博而貫統。數無以
躓其道。悉取向之所以異者。通而同之。搜擇融液。與道大
適。咸伸其所長。而黜其奇衺。要之與孔子同道。皆有以會
其趣。而其器足以守之。其氣足以行之。不以其道求合於
世。常有意乎古之守雌者。及至是邦。以予道窮多憂。而嘗
好斯文。畱三旬有六日。陳其大方。勤以為諭。予始得其為
人。今又將去予而南。歷營道。觀九疑。下灕水。窮南越。以臨
大海。則吾未知其還也。黃鵠一去。青冥無極。安得不馮豐
隆。愬蜚廉。以寄聲於寥廓耶。
送賈山人南遊序
傳所謂學以為己者。是果有其人乎。吾長京師三十三年。
遊鄉黨。入太學。取禮部吏部科。校集賢祕書。出入去來。凡
所與言。無非學者。蓋不啻百數。然而莫知所謂學而為己
者。及見逐於尚書。居永州。刺柳州。所見學者益稀少。常以
為今之世無是決也。居數月。長樂賈景伯來。與之言。邃於
經書。博取諸史㣥子昔之為文章者畢貫統。言未嘗詖。行
未嘗怪。其居室愔然。不欲出門。其見人侃侃而肅。召之仕。
怏然不喜。導之還中國。視其意。夷夏若均。莫取其是非。曰
姑為道而已爾。若然者。其實為已乎非己乎。使吾取乎今
之世。賈君果其人乎。其足也則居。其匱也則行。行不苟之。
居不苟容。以是之於今世。其果逃於匱乎。吾名逐祿貶。言
見疵於世。奈賈君何。於其之也。即其舟與之酒。侑之以歌。
歌曰。充乎巳之居。或躓其塗。匱乎己之虛。或盈其廬。孰匱
孰充。為泰為窮。君子烏乎取以寧其躬。若君者。之於道而
已爾。世孰知其從容者耶。
送方及師序
代之游民。學文章不能秀發者。則假浮屠之形以為高。其
學浮屠不能愿愨者。則又託文章之流以為放。以故為文
章浮屠。率皆縱誕亂雜。世亦寬而不誅。今有方及師者獨
不然。處其伍。介然不踰節。交於物。沖然不苟狎。遇達士述
作。手輒繕錄復習而不懈。行其法。不以自怠。至於踐青折
萌。汎席灌手。雖小教戒。未嘗肆其心。是故異夫假託為者
也。薛道州劉連州。文儒之擇也。館焉而備其敬。歌焉而致
其辭。夫豈貸而濫歟。予用是得不繫其說。以告於他好事
者。
送文暢上人登五臺遂遊河朔序
昔之桑門上首。好與賢士大夫游。晉宋以來。有道林道安
遠法師休上人。其所與遊。則謝安石王逸少習鑿齒謝靈
運鮑昭之徒。皆時之選。由是真乘法印。與儒典並用。而人
知嚮方。今有釋文暢者。道源生知。善根宿植。深嗜法語。忘
甘露之味。服道江表。蓋三十年。謂王城雄都。宜有大士。遂
躡虛而西。驅錫逾紀。而秦人蒙利者益眾。雲代之間。有靈
山焉。與竺乾鷲嶺。角立相望。而往解脫者。去來回復。如在
步武。則勤求祕寶。作禮大聖。非此地莫可。故又捨筏西土。
振塵朔陲。將欲與文殊不二之會。脫去穢累。超詣覺路。吾
徒不得而畱也。天官顧公。夏官韓公。廷尉鄭公。吏部郎中
楊公。有安石之德。逸少之高。鑿齒之才。皆厚於上人。而襲
其道風。佇立瞻望。懼往而不返也。吾輩常希靈運明遠之
文雅。故詩而序之。又從而諭之曰。今燕魏趙代之間。天子
分命重臣。典司方岳。辟用文儒之士。以緣飾政令。服勤聖
人之教。尊禮浮屠之事者。比比有焉。上人之往也。將統合
儒釋。宣滌疑滯。然後蔑衣祴之贈。委財施之會不顧矣。其
來也。盍亦徵其歌詩。以焜耀迥躅。偉長德璉之述作。豈擅
重千祀哉。庶欲竊觀風之職而知鄭志耳。
送巽上人赴中丞叔父召序
或問宗元曰。悉矣子之得於巽上人也。其道果何如哉。對
曰。吾自幼好佛。求其道。積三十年。世之言者。罕能通其說。
於零陵。吾獨有得焉。且佛之言。吾不可得而聞之矣。其存
於世者。獨遺其書。不於其書而求之。則無以得其言。言且
不可得。况其意乎。今是上人窮其書。得其言。諭其意。推而
大之。逾萬言而不煩。總而括之。立片辭而不遺。與夫世之
析章句。徵文字。言至虛之極。則蕩而失守。辯㣥有之夥。則
泥而皆存者。其不以遠乎。以吾所聞知。凡世之善言佛者。
於吳則惠誠師。荊則海雲師。楚之南則重巽師。師之言存。
則佛之道不遠矣。惠誠師已死。今之言佛者加少。其由儒
而通者。鄭中書洎孟常州。中書見上人。執經而師受。且曰。
於中道吾得以益達。常州之言曰。從佛法生。得佛法分。皆
以師友命之。今連帥中丞公具舟來迎。飾館而俟。欲其道
之行於遠也。夫豈徒然哉。以中丞公之直清嚴重。中書之
辯博。常州之敏達。且猶宗重其道。况若吾之昧昧者乎。夫
眾人之和。由大人之倡。洞庭之南竟南海。其士(一作土)汪汪
也。求道者多半天下。一唱而大行於遠者。是行有之。則和
焉者。將若㣥蟄之有雷。不可止也。於是書。以為巽上人赴
中丞叔父召序。
送僧浩初序
儒者韓退之與予善。嘗病予嗜浮屠言。訾予與浮屠游。近
隴西李生礎自東都來。退之又寓書罪予。且曰。見送元生
序。不斥浮屠。浮屠誠有不可斥者。往往與易論語合。誠樂
之。其於性情奭然不與孔子異道。退之好儒。未能過楊子。
楊子之書。於莊墨申韓。皆有取焉。浮屠者反不及莊墨申
韓之怪僻險賊耶。曰以其夷也。果不信道而斥焉以夷。則
將友惡來盜跖。而賤季札由余乎。非所謂去名求實者矣。
吾之所取者。與易論語合。雖聖人復生。不可得而斥也。退
之所罪者其跡也。曰矒而緇。無夫婦父子。不為耕農蠶桑。
而活乎人。若是。雖吾亦不樂也。退之忿其外而遺其中。是
知石而不知韞玉也。吾之所以嗜浮屠之言以此。與其人
遊者。未必能通其言也。且凡為其道者。不愛官。不爭能。樂
山水而嗜閒安者為多。吾病世之逐逐者。唯印組為務。以
相軋也。則舍是其焉從。吾之好與浮屠遊以此。今浩初閒
其性。安其情。讀其書通易論語。唯山水之樂。有文而文之。
又父子咸為其道以養而居。泊焉而無求。則其賢於為莊
墨申韓之言。而逐逐然唯印組為務以相軋者。其亦遠矣。
李生礎與浩初又善。今之往也。以吾言示之。因此人寓退
之。視何如也。
送元暠師序
中山劉禹錫。明信人也。不知人之實。未嘗言。言未嘗不讎。
元暠師居武陵。有年數矣。與劉遊久且暱。持其詩與引而
來。予視之。申申其言。勤勤其思。其為知而言也信矣。予觀
世之為釋者。或不知其道。則去孝以為達。遺情以貴虛。今
元暠衣麤而食菲。病心而墨貌。以其先人之葬。未返其土。
無族屬以移其哀。行求仁者以冀終其心。勤而為逸。遠而
為近。斯蓋釋之知道者歟。釋之書有大報恩十篇。咸言由
孝而極其業。世之蕩誕慢訑者。雖為其道而好違其書。於
元暠師。吾見其不違。且與儒合也。元暠陶氏子。其上為通
侯。為高士。為儒先。資其儒。故不敢忘孝。跡其高。故為釋。承
其侯。故能與達者遊。其來而從吾也。觀其為人。益見劉之
明且信。故又與之言。重敘其事。
送琛上人南遊序
佛之跡。去乎世久矣。其畱而存者。佛之言也。言之著者為
經。翼而成之者為論。其流而來者。百不能一焉。然而其道
則備矣。法之至。莫尚乎般若。經之大。莫極乎湼槃。世之上
士。將欲由是以入者。非取乎經論則悖矣。而今之言禪者。
有流盪舛誤。迭相師用。妄取空語。而脫略方便。顛倒真實。
以陷乎已。而又陷乎人。又有能言體而不及用者。不知二
者之不可斯須離也。離之外矣。是世之所大患也。吾琛則
不然。觀經得般若之義。讀論悅三觀之理。晝夜服習而身
行之。有來求者。則為講說。從而化者。皆知佛之為大。法之
為廣。菩薩大士之為雄。修而行者之為空。蕩而無者之為
礙。夫然。則與夫增上慢者異矣。異乎是而免斯名者。吾無
有也。將以廣其道而被於遠。故好遊。自京師而來。又南出
乎桂林。未知其極也。吾病世之傲逸者。嗜乎彼而不求乎
此。故為之言。
送文郁師序
柳氏以文雅高於前代。近歲頗乏其人。百年間無為書命
者。登禮部科。數年乃一人。後學小童。以文儒自業者又益
寡。今有文郁師者。讀孔氏書。為詩歌逾百篇。其為有意乎
文儒事矣。又遯而之釋。背笈篋。懷筆牘。挾海泝江。獨行山
水間。翛翛然模狀物態。搜伺隱隟。登高遠望。悽愴超忽。遊
其心以求勝語。若有程督之者。已則被緇艾。茹蒿芹。志終
其身。吾誠怪而譏焉。對曰。力不任奔競。志不任煩挐。苟以
其所好。行而求之而已爾。終不可變化。吾思當世以文儒
取名聲為顯官。入朝受憎媢訕黜。摧伏不得守其土者。十
恆八九。若師者。其可訕而黜耶。用是不復譏其行。返退而
自譏。於其辤而去也。則書以畀之。
送元舉歸幽泉寺序
佛之道。大而多容。凡有志乎物外而恥制於世者。則思入
焉。故有貌而不心。名而異行。剛狷以離偶。紆舒以縱獨。其
狀類不一。而皆童髮毀服以遊於世。其孰能知之。今所謂
元舉者。其視瞻容體。未必盡思跡佛。而持詩句以來求予。
夫豈恥制於世而有志乎物外者耶。夫道獨而跡狎則怨。
志遠而形羈則泥。幽泉山。山之幽也。閒其志而由其道。以
遯而樂。足以去二患。捨是又何為耶。既曰為予來。故於其
去。不可以不告也。
送濬上人歸淮南覲省序
金僊氏之道。蓋本於孝敬。而後積以眾德。歸於空無。其敷
演教戒於中國者。離為異門。曰禪曰法曰律。以誘掖迷濁。
世用宗奉。其有修整觀行。尊嚴法容。以儀範於後學者。以
為持律之宗焉。上人窮討祕義。發明上乘。奉威儀三千。雖
造次必備。嘗以此道宣於江湖之人。江湖之人悅其風而
受其賜。攀慈航望彼岸者。蓋千百計。天子聞之。徵至闕下。
御大明祕殿以問焉。導揚本教。頗甚稱旨。京師士眾。方且
翹然仰大雲之澤以植德本。而上人不勝顧復之恩。退懷
省侍之禮。懇迫上乞。遂無以奪。由是杖錫東顧。振衣晨征。
右司員外郎劉公。深明世典。通達釋教。與上人為方外遊。
始榮其至。今惜其去。於是合郎署之友。詩以貺之。退使孺
子執簡而序之。因繫其辭曰。上人專於律行。恆久彌固。其
儀刑後學者歟。誨於生靈。觸類蒙福。其積眾德者歟。覲於
高堂。視遠如邇。其本孝敬者歟。若然者。是將心歸空無。捨
筏登地。固何從而識之乎。古之贈禮。必以輕先重。故鄭商
之犒先乘韋。魯侯之贈後吳鼎。今餞詩之重。皆眾吳鼎也。
故乘韋之比得序而先之。且曰由禮。而不敢讓焉。
序飲
買小邱。一日鋤理。二日洗滌。遂置酒溪石上。嚮之為記所
謂牛馬之飲者。離坐其背。實觴而流之。接取以飲。乃置監
史而令曰。當飲者。舉籌之十寸者三。逆而投之。能不洄於
洑。不止於坁。不沈於底者。過不飲。而洄而止而沈者。飲如
籌之數。既或投之。則旋眩滑汨。若舞若躍。速者遲者。去者
住者。眾皆據石注視。歡抃以助其勢。突然而逝。乃得無事。
於是或一飲。或再飲。客有婁生圖南者。其投之也。一洄一
止一沈。獨三飲。眾乃大笑驩甚。予病痞。不能食酒。至是醉
焉。遂損益其令。以窮日夜而不知歸。吾聞昔之飲酒者。有
揖讓酬酢百拜以為禮者。有叫號屢舞如沸如羹以為極
者。有裸裎袒裼以為達者。有資絲竹金石之樂以為和者。
有以促數糺逖而為密者。今則舉異是焉。故捨百拜而禮。
無叫號而極。不袒裼而達。非金石而和。去糺逖而密。簡而
同。肆而恭。衎衎而從容。於以合山水之樂。成君子之心。宜
也。作序飲以貽後之人。
序棋
房生直溫與予二弟遊。皆好學。予病其確也。思所以休息
之者。得木局。隆其中而規焉。其下方以直。置棋二十有四。
貴者半。賤者半。貴曰上。賤曰下。咸自第一至十二。下者二
乃敵一。用朱墨以別焉。房於是取二毫如其第書之。既而
抵戲者二人。則視其賤者而賤之。貴者而貴之。其使之擊
觸也。必先賤者。不得巳而使貴者。則皆慄焉惛焉。亦鮮克
以中。其獲也。得朱焉則若有餘。得墨焉則若不足。予諦睨
之。以思其始。則皆類也。房子一書之而輕重若是。適近其
手而先焉。非能擇其善而朱之。否而墨之也。然而上焉而
上。下焉而下。貴焉而貴。賤焉而賤。其易彼而敬此。遂以遠
焉。然則若世之所以貴賤人者。有異房之貴賤於茲棋者
歟。無亦近而先之耳。其有果能擇其善否者歟。其敬而易
者。亦從而動心矣。有敢議其善否者歟。其得於貴者。有不
氣揚而志蕩者歟。其得於賤者。有不貌慢而心肆者歟。其
所謂貴者。有敢輕而使之擊觸者歟。其所謂賤者。有敢避
其使之擊觸者歟。彼朱而墨者。相去千萬且不啻。有敢以
二敵其一者歟。予墨者徒也。觀其始與末。有似棋者。故敘。
