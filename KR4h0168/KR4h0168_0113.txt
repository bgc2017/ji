欽定全唐文卷一百十三
後唐閔帝
帝諱從厚。明宗第三子。唐天祐十一年生。長興元年封宋
王。四年十一月即位。應順元年四月被廢為鄂王。旋遇害。
在位一年。年二十一。晉天福元年追諡曰閔皇帝。
準優經學出身選任詔
參選之徒。艱辛不一。發身遲滯。到老卑低。宜優未達之倫。
顯示惟新之澤。其經學出身。一任兩考。元勅入中下縣令
下州錄事參軍。起今後更許入中下縣令中州下州錄事
參軍。一任三考者。於人戶多處州縣注擬。如於近勅條內
資敘無相當者。即準格循資考入官。其兩任四考者。準三
任五考例入官。餘準格條處分。不得起折。
令三京諸道祭山川祠廟詔
朕猥以沖人。獲膺大寶。賴神祇之贊助。顯天地之休禎。夷
夏駿奔。式符於睠命。聲教綿遠。虔荷於炳靈。德薄承祧。憂
深馭朽。克奉治平之道。諒繇冥助之功。集是殊祥。敢不寅
畏。賴陰陽行運。致時雨以應期。稼穡順成。得歲功而叶望。
咸臻上瑞。普泰兆民。宜令三京諸道州府。界內名山大川。
祠廟有益於民者。以時精虔祭祀。稱朕意焉。
立藩鎮神道碑詔
今後藩侯帶同平章事巳上薨謝者。並差官撰文宣賜。未
帶相印及刺史以令式合立碑者。其文任自製撰。不在奏
聞。
禁滯獄詔
刑柄為制禮之先。獄訟乃有國之重。一成共守。四海同文。
咸符欽恤之言。乃致太平之道。以近及遠。列職分司。申明
皆有其舊規。決斷各繇其所屬。惟理則罪疑可定。惟正則
刑措可期。諒在舉行。方無壅滯。應三京諸道州府繫囚。據
罪輕重。疾速斷遣。比來停滯。須奏取裁。不便區別。故為留
滯。今後凡有刑獄。據理斷遣。如有勅推按。理合奏聞。不在
此限。
定奪情限制勅
凡在苴麻。並須終制。比有金革。遂有奪情。孝以移忠。藉其
陳力。其內諸司使副帶西班正官者。宜過卒哭。起復授
官。不帶正官者及供奉官殿直承旨等。宜過卒哭休日赴
職。其有帶東班官者。祗以檢校官充職。服闋日加授前職。
後唐末帝
帝諱從珂。本姓王氏。鎮州人。唐光啟元年生。明宗養為巳
子。長興四年封潞王。應順元年四月。以兵脅廢閔帝。遂自
即位。晉高祖入洛。舉族自焚。在位二年。年五十二。
諭在京文武令
余叨居冢嫡。謬列盤維。成家於十死九生。立國於千征萬
戰。事父母敦於至孝。為臣子敢於盡忠。將期夾輔之勳。以
廣文明之祚。一昨先皇晏駕。嗣聖承祧。敢不遵周召以勤
王。相成康而在位。社稷既然有奉。人民於是知歸。但固宗
祊。敢論季孟。豈意梓宮在阼。靈駕未歸。而朱宏昭馮贇等。
妄興猜忌之心。驟起窺圖之計。喪紀在近。除書遽行。津涯
莫知。迫促尤甚。況又不宣麻制。便降使臣。立遣離藩。俾其
懼禍。霆電之速。軍民可知。是以聊葺城池。以緩碪机。十鎮
驅貔貅而遽至。六師擁組練以齊來。當此阽危。如何旅拒。
不謂天道鑒其非罪。人情愍以無辜。憚以攻城。自來束手。
數鎮憑陵之帥。立自滅亡。九重侍衞之師。翻為心腹。以至
抱義者感泣。懷憤者咄嗟。凡百有知。皆悲無罪。今則軍戎
大集。園寢將成。羣帥獻忠。迫令赴闕。載念遺弓在近。仙駕
將歸。既息憂惶。又盈哀慘。今則須將禁旅。入赴山陵。面朝
太后太妃。自訴為臣為子。今月二十七日巳次陝州。其在
京文武兩班內諸司使務。除朱宏昭馮贇家族伏法外。凡
百士庶。並無憂疑。況禁令嚴明。軍都整肅。必無暴犯。克保
平寧。苟渝此言。何以行令。
即位赦制
王者司牧兆民。寵綏四海。爰屬統臨之始。宜布渙汗之恩。
仰測天心。俯從人欲。所以春秋冬夏。四時先布於發生。草
木禽魚。萬彙乃期於蘇息。伏念大行皇帝承天眷祐。立極
艱難。繄予眇躬。嘗佐興運。櫛風沐雨。從湯征而多歷勤劬。
匣劒櫜弓。贊周道而克成底定。爾後繼持玉節。獲受桐珪。
事君必盡於忠誠。為子益堅於孝道。諒穹蒼之可鑒。冀宗
社之永寧。旋屬國人憂。荊山鼎就。痛攀髯之靡及。念同
軌之將臻。爰自汧岐。徑朝伊洛。所冀宿參蜃輅。親奉山陵。
纔覲宮闈。旋承告令。百辟堅陳於勸請。三讓莫諧。六師共
切於推崇。羣情益固。昔夏啟以謳歌有屬。能承大禹之基。
漢文以將相叶心。克嗣高皇之業。顧惟小子。豈逮前王。自
纉鴻圖。如登虎尾。惟當慎終若始。居安慮危。保七百載之
延昌。致億兆人之開泰。將布改元之令。爰敷在宥之文。宜
改應順元年為清泰元年。可大赦天下。四月十六日昧爽
巳前。內外見繫囚徒。據罪巳發覺未發覺。巳結正未結正。
罪無輕重常赦所不原者。咸赦除之。應左降官及徒流人
與量移。巳量移者更與量移。巳放歸者量與敘錄。應內外
文武臣寮。節鎮州府等使。刺史文武職員將校。並與加恩。
應自鳳翔扈駕員寮。凡主兵主事者。各賜功臣名。見在京
隨駕。并諸道馬步將士。並與等第優給。並從別勅處分。自
二月十四日西來文武參佐。沒於王事者。各與追贈。仍敘
錄子孫。隨駕前資文武官寮。并量才任使。鳳翔民李存劉
實。罄出家財。以助軍賞。並與命官。起事之初。鳳翔三城民
戶。多遭燒燬。並宜本道檢視。量給瓦木工價。各令修葺。自
岐雍華陝巳來。王師所經踐履。去道三里內夏稅。並與放
免。應三京諸州府長興三年十二月巳前欠夏秋殘稅。並
與除放。其鳳翔即自長興四年十二月終巳前並放。
令修撰實錄制
恭惟先皇帝夷凶靜亂。開國承家。社稷危而再安。乾坤否
而復泰。宏宣一德。寵惠兆民。八年之閒。家給人足。然而致
理之績。雖巳播於頌聲。紀事之書。尚未編於史氏。緬惟纉
奉之道。良增愧惕之懷。其實錄宜令史館疾速修撰呈進。
惟務周詳。勿令闕漏。
優賜勸進人等詔
應勸進諸選人前京兆府武功令龐濤而下四百九十有
四人。方在京都。遘茲際會。既同勸進。宜示奬酬。其前資州
縣官及黃衣進選人。近日緣少闕員。難於減選。合格日
各超一資注擬。行事官亦於注擬時優與處分。長流人巳
歸本貫。即以赦書節文處分。攝試官推巡令錄。宜并許比
三轉出身。判司衙推主簿比明經出身。各守選限。自今年
始。合格日與初官。宗子未有出身者與出身。有出身者同
選人例處分。給與憑據。
答李元龜請降優恩詔
李元龜官處法司。次當對。以稍[:#AS-8FBB:●]於時雨。請特降於優
恩。初則以貶謫官亡歿外州。乞容歸葬。次則以亡歿者兒
孫絕嗣。請本處瘞埋。宜依所陳。頒告諸道。
誅朱宏昭等詔
樞密使朱宏昭馮贇。宣徽南院使孟漢瓊。西京留守王思
同。前邠州節度使藥彥稠。共相朋煽。妄舉干戈。互興離閒
之謀。幾搆傾亡之禍。宜行顯戮。以快羣情。仍削奪官爵。
答周元樞陳十事詔
請再示賞罰提舉縣令事。百里象雷之地。一同製錦之人。
期在養民。豈宜失職。諸州觀察使刺史嚴切提撕。請牢籠
俊乂。搜訪賢良。況選部貢闈。每年慎擇。尚慮貞廉之士。愧
趨躁競之門。諸道廉使更宜搜訪。請斷無名率配。委三司
使省奏舉行。請止急徵暴賦。況秋夏徵科。自有常限。宜令
官吏。不得踰違。
加吳山王號詔
吳嶽成德公。昨遇亨期。克申幽贊。宜加王號。以表神功。可
進封靈應王。其祠享官屬。仍舊同五嶽。擇日冊命。
速斷淹滯詔
在京諸獄及天下州府見繫罪人。正當暑毒之時。未免拘
囚之苦。誠知負罪。特軫予懷。恐法吏生情。滯於決斷。詔至。
所在長吏親自慮問。據輕重疾速斷遣。無令淹滯。
停孔知鄴等官詔
改元重事。告廟常規。凡在班行。宜思策勵。孔知鄴等方當
任使。皆合恪恭。豈可居常則各冒寵光。臨事則自圖便穩。
苟無懲誡。何肅紀綱。孔知鄴華光遠並停見任。其告廟官
差右武衞將軍高允崇。
定酬奬能理冤獄詔
義存兩造。善推鞫者故合奬酬。法貴一成。務欽守者豈煩
更改。劇可久所陳章奏。備驗忠勤。然於取舍之閒。未盡諮
詢之理。其軍巡使都虞。能覆推刑獄。雪活人命。及推按
不平。致人負屈者。起今後宜以長興四年五月二十三日
勅條施行。合有奬酬。亦等第比附行遣。其故入人罪。律有
本條。何煩別定。
申明長興二年勅錄寫律令格式六典詔
長興二年閏五月勅。律令格式六典。凡關庶政。盡有區分。
久不舉明。遂致隳紊。宜令京百司。各於其閒。錄出本司事。
裁成卷軸。或粉壁寫在廨署。本司官常宜省覽。以備顧問。
自勅下至今累年。如聞諸司。或以無廨宇處。並未書寫施
行。宜令御史臺差兩巡使分巡百司局以聞。如因事未辦
處。與限五日。須抄錄依元勅指揮。其諸道州縣。亦有六典
內合行公事條件。抄錄粉壁。官吏常宜觀省。其律令格式
事繁。昨以撮成四卷。州縣差人抄錄。以備檢尋。今後宜令
御史臺。每至正初。具錄前後勅文。告示諸司及州府。永為
常式。
免楚祚死詔
朕自中春。釁生家國。長子重吉。遽陷無辜。其供奉官楚祚。
乘幼主之猜嫌。徇賊臣之指使。纔聞差使。遽自請行。坐情
過甚於仇讎。臨法不依於制度。恣加淩辱。隱奪資財。縱便
致於族誅。亦未平於深恥。朕再惟大體。不欲極刑。抑沈痛
於恩情。示好生於天道。且令遠斥。粗釋幽冤。宜配登州長
流百姓。常知所在。其父西京副指揮使處章。放令自便。縱
逢恩赦。不在齒錄之限。
委三司重議稅法詔
朕嘗領藩條。屢親政事。每於求理。務在卹民。況今子育萬
方。君臨四海。日慎一日。思漸致於小康。雖休勿休。冀終成
於大化。得不察生靈之疾苦。知稼穡之艱難。俾蠲積弊之
原。庶廣惟新之澤。省三司使奏。自長興元年至四年十二
月巳前。諸道及戶部營田逋租。三十八萬八千六百七十
二端匹束貫斤量。或頻經水旱。或併值轉輸。悉至困窮。蹙
成逋欠。加以連年災沴。比戶流亡。殘租空係於簿書。計數
莫資於經費。蓋州縣不公之吏。鄉閭無識之夫。乘便欺官。
多端隱稅。三司使患其僥倖。便欲推尋。朕閔彼蒸黎。慮成
淹滯。示體物憂民之旨。徵滌瑕盪垢之文。特議含容。且期
均濟。應自長興四年巳前。三京諸道及營田。委三司使各
下諸州府縣。除巳納外並放。應有逃戶。除曾經革外。所
有後來逃移者。委所在觀察司使刺史速下本部。徧令招
撫歸業除放。八月後至五年八月。並得歸業。所有房親鄰
近。佃射桑田。不得輒有占據。如自越國程。故不收認。其所
徵租稅。卻從清泰元年四月後。委三司重行革。別議施
行。舉賞罰之明條。立徵催之年限。不得更欠租稅。致啟倖
門。勉懷成務之勤。以副劇繁之選。有要行事件。三司畫一
奏聞。仍報中書門下。不得漏落。
賽祭得雨詔
昨以稍愆時雨。慮損嘉禾。朕親赴龍門。遍申祈禱。甘澤尋
降。豐稔可期。宜令元差禱雨官。各赴祠宇昭賽。
準徽陵行事官減選詔
應徽陵行事官。各無遺闕。巳議奬酬。比少闕員。難以減選。
遂許合赴集日。各與超資。今又懇有披論。宜特與減一選。
其今年合格者。便委南曹磨勘。送銓注擬。來年合選者。勒
赴冬集。所司磨勘無遺闕。旋送銓免取文解。其去冬判成
未得官者。宜先注擬。應前任正授賓從。亦宜減一年。無年
可減。便與擬授。
祈晴詔
苦雨連綿。巳逾旬浹。差官祈禜。尚未晴明。宜令宰臣李愚
劉昫盧文紀姚顗各於諸寺觀虔告。
御署官準同一任正官期限赴選詔
應自鳳翔及沿路迎接隨從到京州縣等官。或昔經患難。
罄竭忠勞。或遠奉乘輿。奔馳扈從。既各憑其御署。遂溥降
於優隆。爰示等差。特行革。所有自振武西京河中鳳翔
巳前御署員寮。或因無員闕。權且補差。或託彼薦論。偶經
任使。不可悉謀援例。便望授官。將堙僥倖之源。須立區別
之限。自八月三日後。應所稱御署官員。除內有處分特行
恩澤外。其餘稱御署。並許逐攝同一任正官。依限期赴選。
不得更令進狀。及與施行。
許朱宏昭等歸葬詔
朱宏昭馮贇孟漢瓊康義誠王思同藥彥稠等。朕志切行
仁。情惟念舊。雖顛覆自貽其伊戚。而愍傷猶軫於予懷。宜
降特恩。許其歸葬。其親屬骨肉。及元隨職員並放。逐便所
在。不得恐動。
祈晴詔
久雨未霽。禮有祈禳。禜都城門。三日不止。乃祈山川。告宗
廟社稷。宜令太子賓客李延範等禜諸城門。太常卿李懌
工部尚書崔居儉告宗廟社稷。
祈晴詔
李德舟顯陳藝術。特貢封章。以霖雨之為災。恐粢盛之不
稔。請修祈醮。以示消禳。恭以天地星辰。宗廟社稷。雨師風
伯。皆遵祀典。薦告不虧。名山大川。屢行祈禱。今據德舟所
陳。據祠禱不該者。所司嚴潔祠祭。以表精虔。
清理庶獄詔
霖霪稍甚。愆伏為災。朕燭理不明。慮傷和氣。都下諸獄。委
御史臺差官慮問。西都差留守判官。藩鎮差觀察判官。刺
史州委軍事判官。諸縣委令錄。據見繫罪人。一一親自錄
問。恐奸吏逗留。致其淹抑。及時疎理。如是大獄。即具奏聞。
禁官吏通衢陳訴詔
官吏通衢陳訴。比來時亦有之。若抱屈難伸。或有理未雪。
固難抗節。須至望塵。至於方潔之人。猶以為恥。近則無知
之輩。遽相倣例。寖以成風。頻至於列肆長街。遮闌宰臣陳
訴。及其處理。多礙格式。或勅命巳行。確祈追改。亦於赦條
之外。妄有披論。不惟紊亂於紀綱。抑亦有同於輕侮。此後
州縣官或有所陳。并於中書門下據事理陳訴。如實有屈
塞。登時即與勘窮。如是僭越虧公。付銓量與殿選。如不關
銓量陳訴者。即下法司推詰。所冀羣官奉法。勉令進取以
澆訛。萬國來王。復覩朝廷之整肅。
準姚顗六典分銓詔
姚顗所奏銓管。實合規程。不唯六典昭彰。抑亦三銓整肅。
而長定格是聖朝重定。條件甚精。若令千載以無隳。必使
萬方而有則。俾其復舊。深合羣情。如聞依循資格。行用年
深。事條差舛。必須詳正。方免弊訛。其分銓事宜依循資格。
宜令吏部三銓尚書郎南北曹給事中參詳其閒條件。如
其舛誤。即革以聞。
停冬至朝會儀詔
初成園陵。彌軫孝思。遽履節辰。尤增顧復。所奏各儀宜停。
祈雪詔
朕君於人上。燭理不明。自冬初迄今。未降密雪。深虞愆伏。
災及黎民。宜令宰臣百寮。分詣諸祠壇祈告。
免放被兵諸州兩稅詔
朕猥將寡昧。虔嗣宗祧。草木蟲魚。思宏於覆育。蠻夷戎狄。
固切於綏懷。睠彼契丹。孤我恩信。忽驅族類。擾亂邊陲。殺
害生靈。窺窬保障。惟貨財是視。殘疾是行。逞虐肆凶。莫甚
於此。人神之所共怒。天地之所不容。今則上將臨邊。衆軍
大集。[:#AS-8864:⿺克寸]日必成於盪定。望風巳報於奔逃。雖料彼戎夷。他
日終期於葅醢。而顧予生聚。此時方抱於瘡痍。或骨肉分
離。或邱園荒廢。凝旒載想。過在朕躬。將卻復於阜繁。宜特
行於卹隱。應振武新州河東西北邊經蕃戎蹂踐處。百姓
兩稅差配。今日後並放三年。宜令逐處長吏分明曉諭。其
人戶陷蕃者。宜令設法招尋。各令歸復。稱朕意焉。
禁約軍將詔
夫命將所以行兵。聚兵所以遏亂。必在上下有理。進退無
違。入則畏法以謹身。出則圖功而效命。畏法必無罪戾。圖
功則有寵恩。以此言之。不可不慎。王彥塘方期任使。輒敢
恃憑。既都將以上言。在軍法而難恕。況屬環衞。并在藩方。
上至偏裨。下及行伍。皆是久經訓練。備曉條章。官爵甚高。
衣糧極厚。必能共思整戢。自務保全。是宜特舉規程。徧加
曉諭。責令遵守。務肅轅營。今後在京及諸道馬步將士。上
至都尉。下及長行。並須各據職資。共存禮體。遞相鈐轄。遵
稟指揮。如紊亂條章。下不從上。指使前卻。使酒訛言。其長
行犯者。委本都副兵馬使巳下節級科罰。其副兵馬使節
級犯者。委本都頭科罰。其都頭犯者。若無事不出時。錄罪
申奏。若出軍指使之時。便委隨處統將科罰。其或所犯人
自負罪[:#AS-8FBB:●]。不伏首領刑責。便即奏聞。如指揮使都頭巳下。
但務顏情。藏庇凶輩。自招負累。必不恕容。頒下內外諸軍
知悉。
修奉列聖陵寢詔
列聖陵寢。多在關西。中興巳來。未暇修奉。宜令京兆河南
鳳翔等府。耀州乾州奉陵諸縣。其陵園有所闕漏。本處量
差人工修奉。仍人給日食。祭告下太常宗正寺參詳奏聞。
襃答杜崇龜詔
杜崇龜術精元象。職在禁廷。覩苦雨之霖霪。視文星之變
異。形於章奏。足驗忠勤。修德省躬。朕誠有愧。見災而懼。安
敢忘懷。載閱所陳。深所嘉奬。
施行程遜等所陳時務詔
程遜等所陳時務。並關王道。兼雜霸圖。益國利民。無所不
至。成仁去害。悉在其閒。救時病以良多。比忠言之更切。封
駮詔勅。尤可施行。餘據事條下所司。
襃答馬勝詔
馬勝所陳。理亦公當。嚴刑去盜。正切救時。付中書門下告
諭中外。於極刑之中。不得因緣枉濫。務在懲惡止姦。審詳
行遣。
答盧文紀陳政事詔
盧文紀早踐班行。迭更顯重。動惟稽古。言必為時。當朕求
治之初。首居輔弼之位。能竭事君之節。以申報國之勞。引
經義而究其本根。合時事而先於條貫。請宣學士。兼召諫
臣。言陰陽序理之端。人事調和之本。又嚴修祀典。精事神
祇。宜令有司。依奏虔潔。所云進忠良而退不肖。除寇盜而
恤惸嫠。雖責在朕躬。亦資於調燮。刑法舒慘。宜令大理寺
御史臺明慎詳讞。勿至冤誣。選賢退愚。宜令三銓選部精
覈慎選。所冀得人。新舊制勅。宜令御史臺與三司官員詳
擇以聞。
答盧文紀請對便殿詔
朕聞宮鳴商應。則律呂和。君唱臣隨。則邦家理。興化之本。
百代同歸。朕顧惟眇沖。獲奉基構。慮生靈之未泰。憂政教
之不明。旰食宵衣。未嘗暫暇。副我焦勞之意。屬於輔相之
臣。卿等濟代英才。鎮時碩德。或締構於興王之日。或經綸
於纉聖之時。鹽梅之任俱崇。藥石之言並切。請復延英之
制。以伸議政之規。而況列聖遺芳。皇朝盛事。載詳徵引。良
切嘉歎。恭惟五日起居。先皇垂範。俟百寮之俱退。召四輔
以獨昇。接以溫顏。詢其理道。計此時作事之意。亦昔日延
英之流。朕叨獲嗣承。切思遵守。將成其美。不爽兼行。其五
日起居令仍舊。尋常公事亦可便舉奏聞。或事屬機宜。理
當密秘。量事緊慢。不限隔日及當日。便可於閤門祗候。具
榜子奏聞。請面敷敭。即當盡屏侍臣。端居便殿。佇聞高議。
以慰虛懷。朕或要見卿時。亦令常侍宣召。但能務致理之
實。何必拘延英之名。有事足可以討論。有言足可以陳述。
宜以沃心為務。勿以逆耳為虞。勉罄謀猷。以裨寡昧。
答盧文紀請追尊宣獻太后詔
朕猥將眇質。獲嗣丕圖。暑往寒來。知昊天之罔極。憂深思
遠。惟觸地以無容。卿等學究源流。文苞體要。以致財成之
美。復陳孝理之規。援引古今。鋪陳茂實。道朕以愛親之禮。
勉朕以追遠之文。取則昭成。明徵章敬。仍加美諡。益見忠
誠。至於權立閟宮。頗亦叶於時變。劬勞莫報。長懸陟屺之
心。聖善斯崇。且慰循陔之念。謹依典禮。景慕增深。
令監祭使省視祭物詔
祠祭國家重事。切在精虔。若不提撕。漸成疎慢。今後監祭
使每祭。親視酒饌幣玉。不得令饌料失於蠲潔。如有所聞。
罪在監祭使。其壇廟墻屋。勿令䟽漏。本司常舉修葺以
聞。
禁盛夏滯獄詔
運當昭泰。時屬樂康。思欲導和氣於雍熙。布休光於幽隱。
將期恤物。必軫深仁。今以甫及蕤賓。適茲炎毒。宜茂好生
之德。俾敷在宥之文。足以寬肺石之冤辭。叶薰風之解慍。
庶遵時令。獲奉天心。宜令御史臺河南府運巡道州府。自
五月一日巳前。見繫罪人。常赦不原。及巳見情狀之外。悉
令疾速斷遣。勿至淹停。
禁進奉異物詔
朕聞奇伎淫巧。增費損功。古先哲王。嘗戒其事。朕憲章百
代。臨御萬方。以其欲致延鴻。必絕驕奢之漸。將期富庶。須
除蠧耗之原。每務實以去華。期化民而成俗。近者諸色進
奉寶裝龍鳳雕鏤刺作組織之異。曾經革。尚敢踰違。宜
在舉行。貴於遵守。今後此色物。諸處不得進奉。所繇司不
得輒通。
量準盧損不便時宜條件詔
令錄之任。總六曹之紀轄。係百里之慘舒。惠養吾民。可以
親承顧問。內殿辭謝。可如舊制。藩侯郡守薦人。或諳公事。
或有裨益。不可全阻。許依天成勅。帶使相藩臣歲薦三人。
餘二人。直屬京州羣防禦團練一人。諸色官誥舉人春關
冬集。綾紙聞喜關宴所賜錢。並仍舊官給。餘從之。
答盧損陳五事詔
聽政不坐。禮儀而合使先知。牧馬趨朝。道路而宜令有異。
況民家占侵於御路。固合條流。牛馬往來於天津。宜須禁
止。盧損益深奉職。言切為時。詳五件之封章。俾四方之觀
政。除光政門外下馬一件。續有處分。
答劉鼎請依故事薦人自代詔
設官分職。為時主之敷恩。推賢讓能。乃朝廷之盛事。是以
詩稱伐木。史載彈冠。俾拔茅連茹之時。見力行修身之道。
劉鼎官居雉省。立近龍墀。因貢讜言。請行故事。欲使子皮
舉善。終明子產之賢。鮑叔讓能。不掩夷吾之略。兼可以致
同心叶力。表後巳先人。克揚文子之風。免有展禽之嘆。舉
實公當。便可施行。情涉阿私。理當比驗。
答許遜請停越局言事詔
上書言事。諫署舊規。各有所司。豈宜越局。若思出於位。理
或侵官。言匪盡忠。徒欲沽於謇直。詞多率意。實有望於指
陳。許遜所上封章。請依近勅。各司其事。允叶舊章。
飭中書舍人詔
近日告勅牒。書寫生䟽。裝褫鹵莽。未欲便行罰責。今後書
禮裝褫。並宜如法。中書舍人辭告。亦可以其人揚歷功效。
或訓或奬。並宜允當。又須體認急切。如有宣取。盡時應副。
無令稽緩。
廟諱偏旁不宜全改詔
偏旁文字。音韻懸殊。止避正呼。不宜全改。楊檀宜賜名光
遠。其餘依奏。
以安崇贊為孟州司馬詔
安崇贊父。有力皇家。著之青史。雖然得罪於先朝。此日特
行於延賞。況頻逢赦宥。可繼烝嘗。亦欲忠義之士。知朕念
勳之旨。擢為上佐。爾惟勉旃。特授孟州司馬。
量定廢秦王葬禮詔
故庶人從榮。獲罪先帝。貽禍厥身。巳歷歲時。未營宅兆。雖
軫在原之念。宜從有國之規。且令中書門下商量葬禮。
選京員為兩使判官畿赤縣令詔
近以內外臣寮。出入迭處。稍均勞逸。免滯轉遷。應兩使判
官。畿赤令長。取郎中員外補闕拾遺三丞五博少列官寮
選擇擢任。一則俾藩方侯伯。別耀賓階。次則致朝列人臣。
備諳時政。今後內有巳滿闕月限。外或偶是闕員。宜便依
此施行。
附監舉人分別解送詔
凡布化條。惟務均一。苟公平之無爽。即中外以適從。國子
監每舉舉人。皆自四方來集。不詢解送。何辨是非。其附監
舉人。並依去年八月一日勅。須取本處文解。如不及第者。
次年便許監司解送。若初投名。未嘗令本處取解者。初舉
落第後。監司勿更收補。其淮南江南黔蜀遠人。即不拘此
例。
答石敬瑭詔
父有社稷。傳之於子。君有禍難。倚之於親。卿於鄂王。故非
䟽遠。往歲衞州之事。天下皆知。今朝許王之言。人誰肯信。
英賢立事。安肯如斯。
以夏令赦宥御札
王者父天子民。深居高視。恭巳以行道。襃賢以勸功。蓋以
上承天休。下除民瘼。率輦下以勸天下。(闕)一人而惠萬人。
為子為臣。不可不察。朕惟寡德。獲纉丕圖。奉先聖之神靈。
荷皇天之眷祐。寅畏夕惕。罔敢遑寧。思與將相王公。良牧
賢宰。共敷政教。同致雍熙。繇是詳酌政刑。搜求利病。以今
觀古。夜思朝行。才濟於時。雖蒿萊而必采。言干於道。雖誹
謗而必容。然而近歲巳來。多事之後。邊陲尚擾。府庫未殷。
扞防必假於兵師。供饋須資於民力。既未能便停征伐。固
不可頓減賦租。念乃疲羸。勞於夢寐。今歲爰自初夏。稍屬
愆陽。朝昏正積於焦勞。祈請果垂於甘澤。所宜行慶。以答
殊休。言念狴牢之人。屬此鬱蒸之。苦毒之狀。所不能言。
況當長養之時。特降哀矜之令。應三京諸道州府見禁囚
徒。自五月十二日巳前。除五逆十惡。光火劫舍。持仗殺人。
官典犯贓。偽行印信。合造毒藥外。委逐處長吏。據巳發覺
未發覺。巳結正未結正。不在追呼支蔓。只正身招罪。便疾
速斷遣。并見欠省司錢物外。諸罪無輕重。一切釋放。應天
下藩侯郡守令錄等。為我股肱。作民父母。必在精窮事理。
杜塞倖門。副我憂勤。察民疾苦。刑獄不可以阿曲。法令不
可以滋章。私不得害公。利不得傷義。長思砥礪。共致隆平。
凡百庶官。宜體朕意。
