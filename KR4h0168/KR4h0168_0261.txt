欽定全唐文卷二百六十一
李邕(一)
邕字泰和。祕書郎善子。長安初拜左拾遺。唐隆元年拜殿
中侍御史。改員外郎郎中。屢貶。幾中法死。以軍功累轉括
淄滑三州刺史。天寶初為汲郡北海太守。旋為吉溫羅織。
勅使就郡決殺之。時年七十餘。後因恩例得贈祕書監。
石賦
代有遠遊子。植杖大野。周目層巖。覩巨石而嘆曰。茲盤礡
也。可用武而轉乎。茲峭峙也。可騰趠而登乎。觀其淩雲插
峯。隱霄橫嶂。峻削標表。汗漫儀狀。劃鎮地以周博。崛戴天
而雄壯。默元雲之暮起。赩丹霞之朝上。若使矗布長城。嶷
聯高壁。遏西戎而分塞。截東胡而度磧。張九州之地險。蹙
四夷之天隔。固可以眇絕驕子。遐阻勍敵。歸華夏之甲士。
却邊荒之羽檄。別有列在王庭。地當文砌。疑貞琬之粉澤。
豔重錦之光麗。承聽政之梁柱。納進賢之階陛。匪徒夾植
桃李。因芳茝蕙。降神女之徜徉。拂仙衣之容曳。若乃苔蘚
剝落。雨露淋漓。冰碧藻曜。繪畫紛披。不邀代之所貴。不欲
人之見知。罔懷金而則異。曷剖玉而方奇。至若危堞孤援。
懸門禦衝。出陣摧鶴。乘城起龍。礮與矢而飛雨。磁當途而
列墉。金鼓為之沮氣。戈矛為之輟鋒。借如奕秋沈思。蜀相
興圖。秉節制以全勝。縱劫殺以論都。鄙宋緘之謬識。嘉禹
鑿之神模。落五星而多懵。坐千人而不孤。惟磨礱之所取。
任圓方之自殊。支空畱於織室。編尚想於兵符。鳥何恨而
填海。山何言而望夫。徒以貞者不黷。堅者可久。臥如羊於
山野。蹲似武於林藪。知作鼓之希聲。信為人之無偶。梁架
海以東注。鎮臨江而南守。庶投水而克成。將補天而何有。
豈獨砥礪利器。盤踞真王。鏃來肅慎。門通越裳。屹特立以
興主。駕能言以發祥。邇開蓮兮表華。遠倚劒兮疏梁。保茲
城而永固。結彼交而不忘。何止藏書入室。勒篆離經。翕湘
川之飛燕。伏昆池之駭鯨。膏久服而顏駐。碑一觀而涕零。
豈如扣角匡坐。且悲歌於白水。尋山小住。止危途於翠屏
而已哉。
鶻賦
伊鷙鳥之雄毅。有俊體之超特。意凝緩而無營。體閒整而
自得。陰沈其情。慘淡其色。固未足以異於眾禽也。夫一指
一呼。一擊一搏。為主之用。騁人之樂。凜然神動。翕然氣作。
殞三窟之狡兔。斃五里之仙鶴。勝霄漢而風捲。透原野而
星落。萬乘為之顧眄。六軍為之揮霍。歡聲動於天地。逸氣
靄於林薄。至若逐烏舛類。射隼殊名。獲不相讓。遊不同征。
何至德而能制。每協義而不爭。偶坐推食。雙飛和鳴。殺敵
齊力。登樓比形。夫其嚴冬沍寒。烈風迅激。或上林。或依危
壁。身既稟於喬木。骨將斷於貞石。營全鳩以自暖。罔害命
以招益。信終夜而懷仁。仍詰旦而見釋。矧乃戀主不去。徇
食猶止。豈貪利而永言。將效誠而必死。甘閉於籠。分從於
使。寧竭力之利人。曷戢翼以存己。則知負力干勢。爭啄奪
肉。始飛聲而遠引。或側翅而橫蹙。遇之者夭。當之者覆。壯
士感之驚歎。行子羨之迴矚。故能連擊縱便。臨事莫違。一
超雲以高舉。一隨物以低飛。驅逐妙於人智。促節合於兵
機。禽雖小而不陋。獸雖捷而無依。或則九霄擊下。萬里接
來。風行電轉。月上雲開。乍差池而不中。終棄置而不迴。彼
俊異之英決。豈凝滯於嫌猜。觀夫愛子防嚴。惜巢忌物。吻
戛戛而雄厲。翅翩翩而勁逸。觜距者先中而命處。[:#AS-92F9:⿰帛⿱丿糸]蠻者
異狀而同疾。苟精別而棲條。同賞心而無失。
春賦
肇木德以周仁。啟春生而賦質。二儀泰而廣運。三正合而
元吉。和氣靄兮充㝢。光風瀏兮被物。豈因時而則舒。亦樂
道而奚恤。我聖君大撫萬國。肆覲㣥后。受天之禧。嘉歲之
首。文物粲於南宮。兵戈森於北斗。攬百辟以同心。貢千春
之遐壽。於是明詔有司。攄求時令。邁惟一之德。究吹萬之
性。勦土木之庶功。阜稼穡之勤政。畋漁止殺。狴牢復命。至
若固陰往閉。蟄戶未開。蛇盤地蓄。燕伏巖猜。穴蟻斂翼。冰
魚鼓鰓。蠢蠢宛委。戢戢低徊。遲擊蒙兮久矣。耿獻歲兮悠
哉。謂將死而沒代。俄作解而驚雷。廓視聽於元壤。脫飛騖
於焚萊。瞰青陽以書物。事白日而登臺。觀乎旬時甫田。宿
昔曾薄。驚洪濤之神用。偉元化之工作。卷山河之變衰。置
天地之和樂。律何谷而不暄。光何容而不灼。植也知歸。動
焉咸若。爾乃楊迴曲沼。李雜芳園。條煙濃而曳地。花錦縟
而當軒。玉顏景照。羅袂風翻。惋良人之諐信。省賤妾而銜
恩。蝶栩栩兮夢感。鳥嚶嚶兮思存。戛瑤柱以絙瑟。引金斝
而浮樽。俯侯軒而下泣。眙韶物而何言。借如老軍追虜。遠
使窮河。宵驅鳥逝。野次星羅。冰皚皚而雪下。風颯颯而霜
過。遲日一煦。挾纊嘗多。遣疇歲之寒栗。襲初節之妍和。千
巖為之動色。萬壑為之流波。將迴轡而秦望。請舉手而豳
歌。則有第高公族。鼎貴侯家。丹樓[:#AS-8563:⿰⺯⿸厂⿱田坴]於御道。畫閣聳於朝
霞。明珠買妾。黃金擲鼃。列行遊衍。直視驕奢。誇浮雲之寶
騎。頓流水之香車。漫平郊而藉草。總上苑而觀花。飛鞭蹴
鞠。旋舞琵琶。麾戚里之途遠。駐長安之日斜。豈知夫東門
在野。北渭需沙。散歸閒之邵父。隱養正之姜牙。趣下里之
潦倒。諠樂士之繁華。苟炙背而垂釣。但開田而種瓜。
日賦
惟元氣之播儀。式景曜之騰烈。倚崇蓋而西轉。駿流光之
東晰。豈盈縮兮彌歲。亦畏愛兮異節。暾淑色而布龢。赫炎
氛而生熱。所謂純精。至高至明。燭龍照灼以首事。踆烏奮
迅而演成。開天地之司目。為帝王之我兄。文思以之寅餞。
神武以之揭行。是以節朝有政。逮昃未餐。揚暉而四方動
色。霽景而萬物聳觀。豁雲霧之凝暗。解雪霜之沍寒。願揮
戈兮再晝。俟傾藿兮長安。至若瑞氣浮烟。休徵抱戴。乍出
海而融朗。忽飛天而光大。千里發乎主明。五色見於時泰。
將閉谷兮永言。豈覆盆兮貽悔。則有懷人惆悵。酌醴獻酬。
冥一醉兮千日。渴一日兮三秋。昔定鼎兮卜洛。彼昇天兮
上遊。處立觀於溟渤。遂測景於嵩邱。借如夸父棄策。奔走
何益。夫子重陰。道業所欽。歎遲遲之春日。阻悠悠之宿心。
惜落照於崇木。重遙思於竹林。粵若飛箭易及。長繩難駐。
知息影之未寧。喜傾蓋之相遇。始曝書兮多暇。復炙背兮
成趣。見蘭蕙之有暉。想桃李之可樹。別有誓以期皦。至以
憂長。既中時而必[:#AS-FEDD:●]
[:#AS-FBEC:●]熭。亦後甲而見陽。與聖
人兮齊朗。宜君子兮借光。卜在地而占吉。說通夢而尋昌。
匪直燭之滅私。行之惟則。若御車之有輪。豈摶空之無翼。
固斡運兮誰使。諒周行而不息。重光起於一人。合璧旋於
八極。觀乎翠萍生實。赤羽從軍。儻一編之欲授。曷三餘之
敢聞。夕沒銜於黛巘。朝隮夾於火雲。何白駒之激急。致華
髮之繽紛。若乃江湖積氣。霧雨經時。莓苔連於枕石。泥濘
汨於川坻。仰蒼蒼而不見。俟杲杲而常欺。將遣慰兮安適。
每沈冥兮自悲。借如謫居海上。喟息天間。有哀猿兮斷續。
無飛鳥兮往還。事填膺於瘴癘。情滿目於雲山。未回光於
東闕。猶屈指於南蠻。乃舉手而歌曰。披雲覩日兮目則明。
就日瞻雲兮心若驚。日爾一日兮何道。時哉幾時兮此生。
鬭鴨賦
東吳王孫。嘯傲閶門。魚橫玉劒。蟻沸金樽。賓僚霧進。遊俠
星奔。桂舟兮錦纜。碧澗兮花源。爾乃輟輕棹。登水閣。絲管
遞進。獻酬交錯。雲欲起而中畱。塵將飛而遂落。既而酣歌
徙坐。取物為娛。徵羽毛之好鳥。得渤澥之仙鳬。出籠而振。
少步而趨。唼喋爭食。[:#AS-FE78:●]
[:#AS-FBED:●]離褷帶雛。隨綠波而澹
淡。向紅藻而敖愉。鳬之為物也。說類殊種。遷延遲重。其聚
則同而不和。其鬭則仁而有勇。參差聱耴。颯沓繽紛。其浮
蔽水。其旋如雲。共沿波而弄吭。各求匹而為㣥。繞菰蒲而
相逐。隔洲渚而相聞。於是乎會合紛泊。崩奔鼓作。集如異
國之同盟。散若諸侯之背約。迭為擒縱。更為觸搏。或離披
以折衝。或奮振以前却。始勠力兮決勝。終追飛兮襲弱。聳
謂驚鴻。迴疑返鵲。逼仄兮掣曳。聯翩兮踴躍。忽驚迸以差
池。倏浮沈而閃爍。號噪兮沸亂。傾耳為之無聞。超騰兮往
來。澄潭為之濆濩。排錦石。蹴瓊沙。披羽翰。簸煙霞。避參差
之荇菜。隨菡萏之荷花。駐江妃之往棹。畱海客之歸槎。爾
乃擁津塞浦。旁觀如堵。空里[:#AS-9761:⿰⿸厂墨⻏]。訇厲天。蛙黽兮失穴。龜魚
兮透泉。專場之雞沮氣。傾市之鶴慙妍。其為狀也不一。其
為態也且千。豈筆精之所擬。非意匠之能傳。良戒之於在
鬭。俾聞義而
忘筌。
賀章仇兼瓊克捷表
臣邕等言。伏見中書門下章仇兼瓊奏稱。吐蕃數萬。圍逼
於城。皆遵奉九重。決勝萬里。臣聞雷之震者。可以破山。風
之威者。可以蕩海。伏惟陛下允答天地。丕應鬼神。吸之而
百川却流。吹之而萬物倒植。是以暫勞貔武。一掃戎羌。高
屋用於建瓴。銛戈申於破竹。豈云懷縣。獨有獲嘉。何止絳
城。復稱聞喜。光風動處。草樹為之欣榮。晴天轉時。日月為
之融朗。況臣等分官寄切。報國身輕。蹈舞徘徊。恐門庭之
地窄。詠歌踴躍。賀邦家之慶深。無任欣悅豁快之至。謹詣
朝堂奉表陳賀以聞。
賀加天寶尊號表
臣邕言。伏奉今月日恩制。萬方士庶。九土軍戎。昭洗宸波。
光被聖渥。臣誠歡誠喜載欣載躍頓首頓首死罪死罪。臣
聞沐雨露者。草樹自樂。荷陶鈞者。動植皆春。故知則而象
之。守而行之。所謂則天之明。立人之極。有慶斯大。無得而
名者也。伏惟陛下尊崇聖祖。肅恭道教。子物天德。序位代
工。惣三五之妙勳。統億兆之全業。戈甲謐息。華戎底平。故
得真容慶應。潛通帝夢。寶符靈貺。允叶神心。加號所以發
祥。郊天所以昭報。大禮盛事。光赫旬時。作解周仁。廓開宇
宙。天京褒稱。雲紀變名。風物光華。再馳暉於日月。河山保
界。重賦質於乾坤。同一氣之建初。與四時而浸遠。天長地
久。呼萬歲於太平。國泰朝歡。舞九韶於聖主。臣忝私守郡。
常荷戴天。空馳就日之誠。未盡歌雲之慶。無任欣躍竦抃
之至。
賀新殿鐘鳴表
臣邕等言。伏見昨宣示。於新殿為萬姓祈禱。神鐘自鳴。是
知聖作昇聞。天意下降。道開皇極。潤及生人。臣等中賀。臣
聞光覆動植者莫如天。臨照幽遐者莫如日。自非齊聖妙
用。曷以則而象之。元化至德。曷以感而通之。伏惟陛下道
心沖叶。神教昭宣。以四海為家。萬人為子。常恐水旱遞有。
干戈暫勞。所以供祀百神。用祈五福。德澤被物。聖靈動天。
睿情注於一時。景鐘鳴於別殿。夫衆者萬有也。廣者四維
也。今陛下惣萬有。一四維。潛運方寸之間。充塞宇宙之外。
則何聖不鑒。何神不昭。豈惟一鐘乎。況南面之位。屈陛下
之至尊。西方之金。啟陛下之本命。非無情之應。是有由而
來。自然㣥龍扶持。九天欣戴。保億兆之元后。登千萬之永
年。時覯雍熙。代階仁壽。此天所以告。鐘所以鳴。臣等幸朝
上京。欣遭大慶。一舞一蹈。未極臣子之心再詠再歌。徒知
天地之德。無任抃躍之至。
賀感夢聖祖表
臣邕言。伏奉今月日制書。至德感神。通夢聖祖。告以莫大
之福。示以無疆之期。上賀國歡。下敷人願。以抃以躍。且舞
且歌。臣某中賀。臣聞百川所歸者。謂之大海。萬有所仰者。
謂之聖人。今四海獲安。聖人致壽。臣子之願允塞。乾坤之
應克諧。粵自書籍以來。感慶之深。福祐之盛。未有如斯者
也。伏惟陛下道用御天。德心子物。事無事以集休。明至明
以元悟。人天乃接。福貺爰臻。故得真仙見靈。異相昭應。言
皆合天。心證非外。將恢宏聖慮。照自宸衷。啟之大年。授以
元祐。麻姑觀海。歷歲彌長。王母記桃。與時無準。則幽明所
載。宗廟所鍾。兆庶子孫。百靈齊集。知億年之永託。沐萬代
之延休。草樹自榮。魚鼈咸若。五風異色。四氣同和。鼓天地
之大鑪。鑄邦家之鴻業。八極猶小。不足受其禎符。萬物每
輕。不足答其成造。況卹獄宥死。符以再生。寵賢達人。宴以
旬日。耆艾衢陌。工賈旗亭。高興太平之時。歡言上古之化。
撫家族以自慰。詣州邑以相誇。官不驕人。人不畏吏。識天
之覆。熙然如春。惟聖之慈。陶然如醉。無任抃躍慶喜之極。
謹附表陳賀以聞。臣邕誠歡誠喜頓首頓首。
辭官歸滑州表
臣邕言。臣素無藝能。積負訕謗。衆多之口。自可銷金。怨讎
之心。每堪殞首。伏惟陛下至明大聖。察之纖微。盛德在人。
洗之瑕穢。山川納者。不擇薰蕕。天地覆之。是霑雨露。且人
荷惠渥。大抵官榮。今臣蒙國恩。私及軀命。事出涯分之外。
恩加父母之深。已逝之魂。復歸朽質。既乏安地。尚忝高班。
雖欲殺身。未能報主。彌慙持祿。有以保名。但秋燕將辭。必
徘徊於大廈。老馬雖去。終顧步於華軒。況臣今茲。六十有
七。光陰荏苒。行止欹危。就木之時。不知幾日。懸車之歲。僅
有三年。即以今日歸州。不任違遠涕戀之極。謹奉表以聞。
為濠州刺史王弻謝上表
臣某言。伏奉某月日制。除臣濠州刺史。聖澤天臨。寵章霞
煥。身微草芥。施重邱山。臣某中謝。臣某奉詔字人。星言即
路。三省不及。二過有懷。棄短之恩。竭力難負。悔非之感。瀝
血未申。以某月日到州上訖。臣履冰誓心。飲水銘骨。勵精
為政。刻意求仁。實望昭發宿誠。宣揚大化。上酬天地之德。
下盡臣子之忠。萬死足矣。
淄州刺史謝上表
臣某言。伏奉某月日恩制。除臣淄州刺史。以今月日便道
至任。自遠江左。近守河南。收弊死灰。建置生路。別荷成造。
兼冀昇遷。三慶集身。百齡踰外。中謝。臣聞天地大德。含育
及於昆蟲。雨露深仁。霑霈及於蕭[:#AS-9BE1:⿱艹又]。不限微品。有愧洪鑪。
職臣之謂歟。伏惟陛下道總三才。在璿齊政。運超四孟。與
物為春。元造加於萬方。聖慈周於一物。子人開化。議事立
權。張皇連城。勸勉㣥岳。身同京職。承祿賜之恩榮。子預選
曹。廣門閭之惠澤。是以龔黃蓄銳。卓魯專精。竭盡公忠。宏
宣績用。但駑駘之力。不足以騁長衢。朽木之資。不足以施
長桷。徒遷厚祿。無益聖朝。撫事捫躬。慙魂跼影。伏以東臨
巨壑。借渤澥之水寬。西望京師。就長安之日近。
謝入朝表
臣邕言。伏奉七月十五日恩勅。許臣會計京師者。止水一
杯。忽聞朝海。枯查八月。更得浮天。臣某中謝。臣以幽遐必
察者。日月之照明。憔悴皆霑者。雨露之恩廣。伏惟陛下天
德陰隲。神功獨斷。咸造吹萬。容至於工。養報通三。大及於
小。豈臣微物。得預洪鑪。在昔全生。已承曲記。斯今上計。再
荷特恩。戴盆之心。仰天有望。出籠之鳥。飛空可期。方將蹈
舞闕庭。慙戴咫尺。葉公宿願。一覩真龍。岐下遺甿。忻逢聖
主。無任喜躍慙荷之至。
謝元宗書上考表
臣某言。伏奉今月日聖恩。鑑以薄能。光賜上考。御詞激物。
睿獎動時。戴天不勝。跼地無所。臣某中謝。臣聞荷再造者。
遍於有情。勸庶工者。盡於有位。莫不宣其力。竭乃誠。欣赴
前儔。恥居後殿者。蓋以萬數。則區區揚化。眇眇納忠。自比
彭蠡之魚。更是海濱之鴈。伏惟陛下大和布氣。巨壑流津。
宇宙開明。既昭纖草。山河鮮潤。每納昆蟲。豈臣凋枯。復霑
雨露。天漢之上。遙記嚴平。宣室之中。興言賈誼。摧羽插翼。
忽飛翥於雲霄。暴鰓揵鰭。重游泳於溟渤。豈有循吏。得預
詞林。鼷鼠軒墀。鶢鶋鐘鼓。徒驚獎飾。益用慙惶。況乎政術
空虛。褎述累積。文高日月。辰象法之不逮。德厚嵩華。㣥岳
朝之莫階。雖郭隗濫觴。明主有所蓄意。然邵信敦本。微臣
不敢負人。慶抃則深。憂懼亦切。無所報國。空以誓心。不任
感荷欣惕之至。
謝勅書及綵綾表
臣邕言。內使左立真至。伏奉去年五月二十日御札慰問。
並賜綵綾章服。跪捧天書。勢在龍武。仰瞻禮物。色映虹霓。
慙戴汗流。戰懼心慄。臣某中謝。臣聞食曰人天。實生生之
厚。道稱物母。得存存之多。伏惟陛下載以坤輿。覆以乾宇。
排衆口之謗。開獨見之明。生臣存臣。至於數四。寵及問及。
彌於再三。豈魯陽宵人。杲日迴照。荊樹散木。慶雲結陰。臣
是以坐有所思。行冀所得。求西山之藥。願補聖躬。論東戶
之人。以分帝念。識愚不足以廣聽。事躓不足以動忠。夫何
望焉。非所隱也。豈謂塵壤見納。推言不遺。獎以及誠。許以
佳士。澤深巨海。德重崇邱。曷云家奉賜書。光華九族。物延
恩舊。襃寵百齡。淥水之龜。且能迴首。黃華之鳥。將以誓心。
惟報主之末由。恐殺身之無益。不任載荷欣躍之極。謹因
內使左立真附表云云。
第二表
臣某言。伏奉去年月日御札特賜臣章服綵綾等。八體神
變。迴龍鳳之殊姿。五色暈開。動雲霞之仙氣。臣誠歡誠喜
頓首頓首。臣聞礎之潤也。是足興雲。戈之鋒也。或能照水。
雖言微物。有以上通。常未察焉。今可明矣。伏惟陛下一武
一文。廓彌綸之道。乃神乃聖。疏造化之元。盛業極天。鴻休
紹古。子育庶物。臣伏百蠻。溟渤不波。沙朔無障。太平之律。
大聖之功。不得已而用之。猶且增高彌短。廣大衆流。錄賢
傾㝢內之心。捨過求天下之俊。所以喁喁者將百身以效
節。區區者願一報以瀝肝。況臣拔自九原。出於萬死。再收
駭骨。更造衣冠。舌在不足以歌堯。命存未能以報國。豈謂
上仁德廣。澤利無益之臣。博愛理深。慈育不才之子。天門
下詔。橫筆陣於長山。御府賜衣。列錦川於淄水。臣道子道。
何顏受之。今恩昔恩。曷云報者。戴天知重。望日懷慙。無任
悚惕震惶感戴抃躍之極。謹昧死遞表陳謝以聞。
謝賜遊曲江宴表
臣邕等言。臣聞昔時人君之德也。大撫萬國。必親諸侯。是
以通下情。序賓禮。伏惟陛下因遇上巳。收接下臣。順發生
之時。宏在鎬之宴。仙廚和鼎。浹洽於廣筵。舜瑟歌風。均調
於曲水。士女車騎。充溢山川。林薄光華。纚連城闕。臣等撫
躬何幸。報德無階。空慙尸素之名。豈適輪轅之用。不任戴
荷抃躍之至。謹詣朝堂奉表以聞。
謝恩慰諭表
臣某言。伏奉今年某月日恩旨。恕臣重責。護臣小才。月日
之明。早曜絲髮。雷雨之施。振起昆蟲。臣某中謝。臣二十餘
年。數從遠謫。流離辛苦。契闊死生。因陛下興聖。謀行天討。
救萬人之命。解四海之懸。臣所以脫於往危。保於今泰者
為此。頃歲昌宗執柄。三思弄權。臣與宋璟同論。桓敬俱奏。
貶臣為富(一作常)州司戶。實荷陛下誅韋氏之後。收正人之
餘。特拜臣左臺侍御史。此陛下活臣之命貸臣之榮一也。
頃歲譙王重福謀立東都。臣當畱臺。與洛州司戶(一作馬)崔
日知挫其逆形。收其餘孽。東都底定。職臣之功。自文林郎
拜朝散大夫。除戶部員外郎。岑曦崔湜之輩以臣再用往
還。并忌崔隱甫倪若水等。恐為陛下之助。與臣同制各貶
官。仍聯翩左遷。為崖州舍城縣丞。及陛下正位紫宸。臣又
自嶺南九品遠惡官除朝散大夫戶部郎中。又荷陛下活
臣之命貸臣之榮二也。頃歲陛下東封將還。臣路左謁見。
猥承聖顧。廣錄舊文。朝議恐陛下用臣。薛自勤與外生庫
狄履溫羅織臣至死。仍承陛下免其罪。授臣官。又荷陛下
活臣之命貸臣之榮三也。臣出入嶺南。自經一紀。自澧州
司馬加朝散大夫。兼此州牧。解青綬。垂彤襜。去瘴毒之艱。
遂江山之性。又荷陛下活臣之命貸臣之榮四也。且臣遠
覽前書。頗聞故事。一飡之惠。尚可殺身。況臣蒙聖主千年
之恩。救愚臣萬死之急。至若訓誨委積。率諭再三。蚊力負
山。不勝其重。螢火向日。徒失其晶。必當閉戶絕交。澄心去
欲。下以安所部。上以報所天。豈徒殞軀喪元。焚妻夷族而
已。無任生死肉骨恐懼感戴之至。
進喜雪詩表
臣邕言。一昨瑞雪[:#AS-8FBB:●]期。農人阻望。陛下以億兆勤慮。倉廩
貽憂。禋祀元冥。祈禱黑帝。固能至誠應物。聖德動天。朔雪
下於龍山。海神朝於鳳闕。是以途歌邑舞。野慶朝歡。荷一
人之渥恩。為四海之膏澤。臣仰思揚化。伏念輔時。雖力減
鴻毛。而情殷鶴立。無任喜躍慶賀之至。謹昧死詣金闕門
陳表。貢詩一章。臣邕誠惶誠恐。
進文馬表
臣某言。臣聞禽獸殊祥。卉木奇狀。自古感者。必有應焉。伏
惟陛下德合天地。道通神明。天物所以來。神物所以見。且
麟者仁獸。主仁者則呈。馬者文身。君文者即降。曾是上叶
尊號。下報太平也。觀夫豹蔚騰文。龍章助聖。書籍所未載。
耳目所未聞。即知非常之君。必有非常之物。臣不勝抃躍
欣慶之至。謹遣某官馳表奉進以聞。臣某誠惶誠恐。
諫鄭普思以方技得幸疏
蓋人有感一餐之惠。殞七尺之身。況臣為陛下官。受陛下
祿。而目有所見。口不言之。是負恩矣。自陛下親政日近。復
在九重。所以未聞在外㣥下竊議。道路籍籍。皆云普思多
行詭惑。妄說妖祥。惟陛下不知。尚見驅使。此道若行。必撓
亂朝政。臣至愚至賤。不敢以胸臆對揚天威。請以古事為
明證。孔子云。詩三百。一言以蔽之。曰思無邪。陛下今若以
普思有奇術。可致長生久視之道。則爽鳩氏久應得之。永
有天下。非陛下今日可得而求。若以普思可致仙方。則秦
皇漢武久應得之。永有天下。亦非陛下今日可得而求。若
以普思可致佛法。則漢明梁武久應得之。永有天下。亦非
陛下今日可得而求。若以普思可致鬼道。則墨翟干寶各
獻於至尊矣。而二主得之。永有天下。亦非陛下今日可得
而求。此皆事涉虛妄。歷代無效。臣愚不願陛下復行之於
明時。惟堯舜二帝。自古稱聖。臣觀所得。故在人事。敦睦九
族。平章百姓。不聞以鬼神之道理天下。伏願陛下察之。則
天下幸甚。
謝恩命遣高將軍出餞狀
右高力士奉宣口勅。以臣臨政。特令賜宴。恭承惠渥。伏念
庸微。天地周仁。木石知感。不勝惶悚戴荷之極。臣死罪死
罪。臣歷觀自古君臣。凡所際會。或因緣黨進。或收接功成。
故未謁而知。不言而信。豈有地孤援寡。毀衆謗深。察蒙蔽
之中。致昭曠之外。逢陛下特達之遇。當陛下明聖之朝。事
出常均。恩重今昔。臣誓將瀝血。足可竭誠。徒欲殺身。豈能
報德。至如勵精勤政。舉直徇公。副陛下憂人之心。行陛下
宏道之化。豈敢失墜。以負神明。但函關路懸。長安日遠。不
任戀主慺慺之至。
又駮韋巨源諡議
夫古之諡。在乎勸沮。將杜小人之業。冀長君子之風。故為
善者。雖存不貴仕。而沒有餘名。此賢達所以砥節也。為惡
者。雖生有所幸。死懷所懲。此回邪所以易心也。嗚呼巨源。
嘗未斯察。而乃聞義不從。與惡相濟。蓄罔上之志。協㣥兇
之謀。苟容聖朝。貪昧厚祿。自以宰臣之貴。不崇朝而賈害
者。固鬼得而誅之也。彼則匹夫之微。未受命而行刑者。固
人得而誅之也。幽明之憤。斷焉可知。天地之心。自此而見
矣。頃者皇運中興。功臣翼政。時序未幾。邪逆執權。姦慝者
拜爵於私門。忠正者降黜於藩郡。巨源此際。用事方殷。且
於阿韋何親。而結為昆季。於國家何力。而累忝大官。此則
闇通中人。附會武氏。託城社之固。亂皇家之基。其罪一也。
又國之大事。在祀與戎。酌於禮經。陳於郊祭。將以對越天
地。光揚祖宗。既告成功。以觀海內。惟昔亞獻。不聞婦人。阿
韋蓄無君之忱。懷自達之意。潛圖帝位。議啄皇孫。昇壇擬
儀。拜賜明命。將預家事。無守國章。巨源創跡於前。悖逆演
成於後。時有禮部侍郎徐堅太常博士唐紹蔣欽緒彭景
直並言之莫從。其罪二也。又上天不弔。先帝遇毒。悔禍無
徵。阿韋將篡。畫計未果。逆心尚搖。周章夷猶。倉卒迷謬。於
是太平公主矯為陳謨。上官昭容紿草遺詔。故得今上輔
政。阿韋參謀。將大業垂成。而休命中輟者。職由巨源躡韋
溫之足。楚客附巨源之耳。梟聲遽發。狼顧相驚。以阿韋臨
朝。以韋溫當國。其罪三也。又人為邦本。財實聚人。奪其財
則人心自離。無其人則國本何恃。巨源屢踐台輔。專行勾
徵。廢越條章。崇尚侵刻。樹怨天下。剝害生靈。兆庶流離。戶
口減耗。況以三思食邑。往在貝州。時屬久陰。災逢多雨。租
庸捐免。申令昭明。匪今獨然。自古不易。三思慮其封物。巨
源啟此異端。以為稼穡湮沈。雖無菽粟。蠶桑織絍。可輸庸
調。致使河朔黎人。海隅士女。去其鄉井。鬻其子孫。飢寒切
身。朝夕奔命。其罪四也。但巨源長於華宗。仕於累代。作萬
國之相。處具瞻之地。蔽日月之層輝。負邱山之重責。今乃
妄加襃述。安能分謗者哉。
