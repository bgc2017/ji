欽定全唐文卷七百五十八
謝觀
觀官荊州從事。
上陽宮望幸賦
宮闕崇崇。縈帶洛河之上。據臨天地之中。儼百司以環拱。
流百川兮會同。曷君王之未顧。屹樓臺而鎮空。或斑白里
人。或前後近侍。覩周公之舊制。憶開元之故事。當域中之
正寢。實王者之定位。何乃內外如一。東西有異。思紫泥而
日日將來。仰玉輅而年年未至。徒使萬室向曙。千門洞開。
藹臣心以西望。希天睠之東迴。見紅輪之漸晚。又翠華之
不來。及夫玉漏報更。蟾輝永夜。皆傾耳以闇屬。恐飛詔之
潛下。徒玉兔之屢虧。尚金龍之未駕。是必左右獻書。股肱
啟謀。以為王者一德。合居上游。以為金城千里。能制諸侯。
殊不知四海無虞。五兵載戢。與殷周而抗節。豈秦漢之能
及。在仁義而聿修。奚險固之是[:#AS-FBB3:●]。且夫中岳為內。四岳為
藩。此則前控伊闕。右闢轘轅。乃文公立圭之地。是成王定
鼎之原。寧勞百二之勢。足居九五之尊。所以乾乾屬望。戀
戀何言。尚軫憂人之念。未垂巡狩之恩。雖年華不負於照
灼。而煙花暗老於宮垣。况復伊洛王畿。崤函近地。往復無
勞人之役。邐迤有行宮之備。冀我王之臨兮。示天下為家
之意。
以賢為寶賦(以勗名霸道邦家之託為韻)
楚國之君。賢人為寶。彼則貴於無脛。此為尊於有道。琢磨
仁義而不緇不磷。淬礪鋒鋩而既堅既好。皎皎神爽。稜稜
貌清。志一潔而靡垢。行百鍊而逾精。非暗投以取誚。不韞
匵以沽名。廉謹在心。命爵而蔑聞銅臭。文章滿腹。擲地而
自有金聲。洞徹不欺。光芒相燭。砥名而可尚。礪節而自勗。
吐清詞之粲粲。心水含珠。見正色之溫溫。情田積玉。言錯
落而無玷。性真明而不瑕。袖懷荊璞。握有靈蛇。以鑒姦察
邪之煥爛。比照乘映廡之光華。足可充盈軍國。輝耀邦家。
何必積滿堂以遞矜。易連城而助詐。一非克儉之教。一損
不貪之化。虞君受垂棘而滅。楚國得王孫而霸。徒美其色
映層闕。光能耀夜。殊不知寸陰踰尺璧之珍。一經奪滿贏
之價。所以愛茲被褐。重彼迷邦。以清德之惟一。奚白璧之
能雙。况各藏器俟時。見機而作。直若弦矢。㯋如鋒鍔。誠席
珍之可任。洵柱石之有託。以此綏撫而上下康寧。以之守
禦而內外胥樂。既三復之可驗。奚衆口之能鑠。則知金玉
為寶者德義之衰。賢人為寶者邦家之基。國無日而無事。
賢無代而無之。如此則何必楚也。獨二三子之可師。
中堂遠千里賦(以心曲聲光此時忽阻為韻)
峻宇沉沉。朱門阻深。豈為遙遠。有蔽徽音。跬步之中。易在
一言之地。踰時之達。難于千里之心。莫不佇立盤桓。瞻風
躑躅。或持穹崇以懈傲。或麗欺誣之阨束。遂使阼階之上。
迢遞於天子之田。蕭牆之間。[:#AS-92F9:⿰帛⿱丿糸]邈於黃河之曲。且夫百里
之遠。一日致之。中堂之近。經旬履之。而所以借淹留之喻。
等邂逅之期。豈君子同風之地。在小人革面之時。瞻廊廡
之不遙。便成燕宋。念庭除之匪邈。差若毫釐。是絕音塵。有
暌言語。若非入室之士。過作脫巾之阻。布武之中。疲赤驥
於崇朝。及肩之牆。困鴻鵠之一舉。唾井之路寥夐。及門之
子迴翔。希日日以見德。尚朝朝以觀光。每望恩波。如桂水
之流淼淼。時瞻德宇。若金城之路茫茫。似蔽黃雲。纔同明
月。高深起於顧盼。山岳生於[:#AS-8BE1:●]忽。於是以南軒北宇之嶔
岑。作河東河西之間越。如此禮讓無成。薰蕕不明。東閣苔
滿。西園草平。倒屣之餘風頓削。握髮之清規不行。自杜其
匡諫之路。詎聞乎哀樂之聲。是使咫尺蕭條。人遐室邇。空
施棖闑之橫壯。但見樓臺之邐迤。則可以自勵於己。寧求
於彼。君子勿嗟行路難。古來如此。
舜有羶行賦(以天下歸之如蟻慕肉為韻)
肉不愛蟻。蟻自來依。舜不求人。人自來歸。爾則以羶生嚮
慕。我則以思深側微。祁祁子來。竟歡懷於德飽。侁侁類聚。
各霑濡以家肥。是知取喻於彼。欲明於此。播薰風於酷烈。
比黎庶於螻蟻。溫恭允塞。諒不阻於幽微。元德升聞。固無
間於遐邇。是故四海紛會。千門競追。共仰來蘇之日。誠非
逐臭之時。以孔甘為味。以潤下為脂。率從其旨。爰度迺私。
應其欲而徇矣。思所利而噉之。各竭血誠。汝則如饑如渴。
無勞肉視。吾乃龍章鳳姿。載求而羶不在身。三嗅而羶不
在服。在乎安長幼。資亭毒。行葉揚芳。言蘭芬馥。以膏腴及
萬姓。萬姓熙熙。以霈澤滂四門。四門穆穆。咸遂其性。各安
其族。並飲其風順雨調。豈止於觴酒豆肉。若乃望之如日。
戴之如天。不銷不歇。沛然靄然。如此乃聞羶者焉。如或失
之於上。迷之於下。四罪之徒。三苗之野。如此乃聞羶之者。
喻既斯大。義豈憑虛。以心求芬芳者得。以鼻求芬芳者疎。
自發德馨之惠。寧同乳臭之餘。服媚媲之而孰可。芬香擬
之而豈如。由是蒸黎子來。蠻夷蟻附。八方咸戴其煦育。九
土共臻其道路。惠然若歸。往也如慕。煥重瞳而日月清朗。
齊七政而恩威布濩。至矣哉巍巍堂堂。可謂承天有裕。
王言如絲賦(以有云如絲演若綸組為韻)
君言之重兮發彼加人。如絲之細兮出已成綸。將慎樞機
之本。必滋秒忽之因。初具體而微。降一已之繩準。俄觸類
而長。入百司而縷陳。是知作彼紀綱。從而推闡。密旨欲布。
殊私以展。透冕旒以尚細。入鈞衡而漸演。及爾如貫。審知
詞理[:#AS-92F9:⿰帛⿱丿糸]
[:#AS-92F9:⿰帛⿱丿糸]。搏之則微。益
見言容繭繭。且夫謂至密而已著。將未聞而已聞。遂意淫
繹。隨聲糾紛。無類而洪纖起散。有條而派脈別分。離一庭
之間。聽皆歷歷。出九門之外。遠已云云。是故遐邇羈縻。上
下聯絡。毛舉之讚是恤。蠶食之譏詎作。詔多事而折藕難
比。寫綢繆而曳緒不若。遇終軍之一請。便吐長纓。偶龔遂
之載言。俄陳亂索。不同抱布而取。詎等茹柔而吐。孜孜下
問。義同小往大來。軋軋若抽。事符以索繼組。不可卷也。引
而伸之。不滯異維舟之紼。無點殊墨子之絲。與奪而起於
分寸。傾危而失在毫釐。夫如是。上
言也不可不精。下聞也不得不受。知駟足之難及。保三緘
之可守。語不墮而寰宇歸心。思無邪而蠻夷稽首。可以網
羅八表。可以倫貫九有。然後緝熙不紊。條章有餘。自契不
言化矣。豈假聞斯行諸。方知微細之喻也。敢願戒慎之所
如。
越裳獻白雉賦(以周德方興遠夷入貢為韻)
憬彼越裳。南之一方。感皇化於蠻貊。獻白雉於周王。原夫
獲皎潔之姿。奉鴻私之德。閉靈質于雕玉。馳星使於絕域。
夕辭南土。形迷夜月之光。曉向北風。影混朝霜之色。嗟乎。
跋涉空闊。江山阻修。途程萬里。星歲幾周。過吳門而練影
光透。染曹風而麻衣色浮。然後達成周之大廷。陳本國之
所執。歷雉門而捧進。隨鴻臚而坌入。俯雕題而就位。拱疏
趾以前集。利觜玉植。修領縞戢。風搖細尾。當軒而練帶長
垂。日照輕毛。在手而雪花孤立。懿其耿介無比。貞明可稱。
距列瑤刺。身摛鶴翎。徘徊而隟駒其轉。奮迅而振鷺將興。
其淨珉潔。其神露凝。皎皎敷粉。亭亭卓冰。自禀時清之化。
誠非日浴之能。勿以臣之賤。所獻無徵。勿以禽之微。所來
自遠。蒙恩覃而化及。似風行而草偃。是以齎此嘉瑞。唯憂
後時。欲以明誠上答。敢以遐阻為詞。作獻靡遼東之豕。不
緇殊墨子之絲。一以見澤兼鳥獸。一以彰德被蠻夷。王乃
愀然色動。沉然念茲。發明南國之忠。汝之遠矣。舉奏殊方
之瑞。予甚嘉之。方知雉之潔兮可珍。士之潔兮殊衆。可珍
猶尚於夷俗。殊衆可標於歲貢。儻援引而不遺。願舉白之
一送。
得意忘言賦(以去象棄詞根乎幽眹為韻)
易意難見。言以存之。得意之後。而言可遺。本憑詮以指昧。
既達誠而去詞。昔者先王。元通默想。以深指難可擬議。嗟
後世無不瞻仰。是以錯綜六爻。森羅萬象。立文以寓其吉
凶。頤隱以知其來往。憑有狀之狀而定其範圍。因可名之
名以徵其影響。悟影響則可名之名息。達範圍則有狀之
狀無。執可名為常名者謬。定有狀為常狀者愚。方知禮以
適變。作事之符。符以觀設。遵意之樞。但魚兔之得也。於筌
蹄而已乎。然則言者意之苗。得意而根源有據。意者言之
本。得本而枝葉不御。假以寄誠。明為定據。如鑽燧求火。獲
火而燧之可忘。似剖蚌求珠。得珠而蚌之可去。於戲。置文
字之館。植元牝之根。自入存存之室。廢乎察察之門。不爽
毫釐。經濟無為之內。匪差黍累。彌綸有截之垠。既而搜未
形之形。索無眹之眹。變以喻而立。幽籍明為準。則可棄喻
取變。即明討幽。不可以理縛。難可以文囚。遇陽則明。豈必
離乃為日。遇陰則順。何須坤乃為牛。夫如是。稽其意。窮其
事。旁通其閫閾。曲盡其精義。英華可採。桎梏斯棄。儻究忘
言之機。庶叶表微之思。
禹拜昌言賦(以聖人之心聞善必拜為韻)
大禹君臨。勤求意深。苟一言之入耳。必載拜以明心。蓋以
勵華夷。形古今。所以旨酒盈前。莫縱彈絲之響。美詞將貢。
俄聞撼玉之音。豈不以詢彼芻蕘。防乎驕逸。既可大而可
久。亦無固而無必。所以嘉謀乍聽。當嶪嶪以折腰。直語纔
聆。復虔虔而屈膝。蓋以廣乎所見。求其所聞。欲使善惡之
源自別。賢愚之路斯分。况乎傳舜之規。受堯之命。得不固
社稷根本。察風俗利病。是以臣不能諫君兮非曰忠。君不
能納諫兮非曰聖。執至理以垂教。採昌言而化人。苟有言
可佐王道。正人倫。陶也不得不進。禹也不得不遵。所以聞
妙略以開容。拖冕旒而拂地。覽宏謨而致敬。低珩珮以鏘
身。懼溝洫之未通。憂禮樂以將壞。以正直為龜鏡。以忠讜
為規戒。是以蘊昌言兮不可不陳。聞昌言兮不可不拜。遂
使共守丕業。長光帝基。若魚水相逢之日。同雲龍會合之
時。符郊畤以陳儀。固難比矣。望竹宮而設禮。曷可方之。我
皇紹九聖之雄圖。舉百王之令典。急於求士。樂於聞善。所
以獻昌言之忠臣。必待之台鉉。
周公朝諸侯於明堂賦(以九垓向序外方同心為韻)
赫赫明堂。居國之陽。巍峩特立。鎮壓殊方。所以施一人政
令。所以朝萬國侯王。面室有三。總數惟九。間太廟於正位。
處太室於中霤。啟閉乎三十六戶。羅列乎七十二牖。左个
右个。為季孟之交分。上圓下方。法天地之奇偶。時也六年
之初。孟春之首。有截而至。無脛而走。將欲交正於成王之
命。所以立辟於周公之手。洞入闥以臨八極。闢四門而來
萬有。所司備班品於庭除。執事肅文物於前後。及夫諸位
散設。三公最崇。當中階而列位。與㣥臣而不同。諸侯東階
之東。西面而北上。諸伯西階之西。東面而相向。諸子應門
之東而鶚立。諸男應門之西而鶴望。戎夷金木之戶外。蠻
狄水火而位配。九采外屏之右以成列。四塞外屏之左而
遙對。朱干玉戚。森聳以相參。龍楊(疑)豹韜。抑揚而相偝。肅
肅沉沉。巒崇壑深。煙收而卿士齊列。日出而天顏始臨。戴
冕旒以當軒。見八紘稽顙。負斧扆而南面。知萬國歸心。於
是鏘金石。揚律呂。動塤箎。搖柷敔。儼若思而山立。悄不言。
而雁序。一拜一起。嶽抃而齊傾。舞之蹈之。雷屯而復舉。俄
而翠華轉。仙仗迴。恩覃率土。化溢九垓。合蠻貊而畢至。盡
梯航以爰來。彼禹有太室。武作靈臺。曷與此而同哉。
朝呼韓邪賦(以煥乎盛儀遐掩前古為韻)
倬哉惟漢。至德鴻融。元功絢煥。敷仁義於異域。俾華夷而
同貫。故能臣匈奴。來單于。超沙漠。越余吾。棄穹廬而雲起。
望高闕而風趨。屈膝而來。有以見其蠢爾。垂拱以待。是用
表於巍乎。况當行幸祠祀之禮崇。甘泉泰畤之儀盛。肅肅
乎文物是備。昭昭乎威容既正。象胥以譯。豈言語以不通。
司儀式班。示進退之必敬。然後差行列。辨尊卑。序璧羔皮
帛之等第。示要荒守衛之威儀。冠帶之容。間彼荷氊被毳。
韶濩是作。雜夫僸兜離。雍容之禮有則。倔強之心不施。元
塞永安。寧蝟起兮於彼。青蒲方奏。猶蟻伏而在斯。信純化
之雲布。俾遠戎之星馳。不然。何以其國則賒。其人不遐。修
臣之節。為國之華。朝一人於㝢縣。涉萬里之窮沙。則周
公明堂之儀。寧九采之足美。而夏禹塗山之會。雖萬國而
何嘉。且夫懷我有方。所由者漸。德之為被。我不可掩。非慕
義而有求。奚尊君之自貶。是知撫御之道。莫善於漢宣。威
儀之設。莫盛乎甘泉。美舞徒稱乎干羽。鏤勳何媿於燕然。
布令陳辭之義行。豈事成而後樹。引領稽顙之容作。乃瞻
之而在前。自可光九功。服九土。曠萬代而一時。宜耀今而
榮古。
漢以木女解平城圍賦(以國娥行止蕃姿固忌為韻)
漢七年兮海內已清。恃兵強兮深入平城。將耀武於窮邊
絕域。欲用壯於四夷八紘。舉國興師。婁敬之言莫聽。七日
不食。陳平之計方行。於時命雕木之工。狀佳人之美。假剞
劂於繢事。寫嬋娟之容止。逐手刃兮巧笑俄生。從索綯而
機心暗起。動則流盼。靜而直指。似欲排君之難。匪憚陋容。
如將報主之讐。無辭克已。既拂桃臉。旋妝柳眉。目成可望。
肉食(一作視)無遺。摛粉藻而標格有度。傅簪裾而樸略生姿。
節操堅貞。狀刳剔之刑無懼。穠華窈窕。見削成之肩不疑。
然後迥出孤域。逍遙獨步。向鋒刃之形稿高。秉松柏之心
堅固。既而踟蹰素質。婉娩靈娥。日照顏色。風牽綺羅。覩從
繩之容楚楚。混如椎之髻峩峩。有貌而自為飾詐。無情而
不轉橫波。時也匈奴合圍。嬖人興事。故持娉婷之淑態。用
撓閼氏之所忌。果驚如劍之眸。不識運斤之鼻。觀其玉立
漢壘。花生女垣。香飛大漠。名動雄蕃。各揣蕞陋之姿。胡顏
恃寵。競念腥膻之質。苟且孤恩。乃儲讐以極諫。並懷禮而
獻言。以為漢之與蕃。本為殊國。冀兩地之無患。曷二主之
相殛。落日而鳴鼙自怨。中夜之重圍暗失。
招李夫人魂賦(以所思逝魂傷春榮落為韻)
李夫人月墜香焚。花沉九原。繁華委地。零落何言。有少翁
兮術通神鬼。為漢帝兮夜致精魂。於是詔未央之宮。備通
靈之所。五位之壇離立。九奏之音克序。珠籠翠幰。龍師虎
旅。銀燭之煌煌次列。金管之愔愔慢舉。帝乃坐中寢。御纖
幃。森羽衛。儼天師。佩符籙以威重。拂香花而步遲。左止簫
韶之奏。右啟甲乙之旗。搢霜珪而歛色。執紅旌而盡思。立
北斗星文之下。當中壇月午之時。萬籟寂寥。發清音於漢
殿。九天空闊。寫招魂於楚詞。詞曰。白玉潔兮紅蘭芳。忽玉
折兮蘭已傷。魂兮勿復遊他方。盍歸來兮慰我皇。又曰。彩
雲裾兮流霞袂。[:#AS-8BE1:●]而來兮忽而逝。魂兮勿復遊四裔。歸來
兮膺萬歲。已而愴悢沾巾。淒涼侍臣。窸窣而房櫳變色。熒
煌而戶牖生春。如扇如花。開覩恍惚之中事。非煙非霧。卷
見希夷之外人。珠璫瓊珮。鬢髮絳脣。髣髴平生之貌。依稀
歌舞之身。顧步嬋娟。迴翔綽約。似發言而尚默。若將前而
復卻。於是斜漢將傾。繁奏爰作。琳瑯璀璨。綺羅迴薄。風淒
雨切。忽消散於杳冥。鳳去鸞歸。空珠翠之寥落。自是妖妄
日恣。虛無念作。侮萬乘為脫屣。陋百載之浮榮。幸河海之
無事。賴干戈之暫平。不然少翁此夕。豈宜一拜於文成。
東郊迎春賦(以天子率公侯共行事為韻)
元冥之政已息。青帝之令將行。太史先三日以奏。天子率
千官以迎。是知齋沐夙興。虔恭慎慄。命奉常按東郊以嚴
備。詔金吾肅中禁以警蹕。內外相比。上下是率。俄而斗轉
招搖。日當甲乙。褫元冕於殘漏。掛青衣於曉律。翠華忽舉。
見閶闔之初開。蒼龍啟行。與朝陽而對出。觀夫飛輦輅。儼
珠旒。萬騎而前分儀仗。千乘而後列公侯。出青門之郊。至
祈神之地。簨簴羅植。珍羞有次。陳靈威於中宮之座。設大
昊於配享之位。東嚮西嚮。勾芒歲星而對列。左之右之。三
辰七宿以相厠。既竭百辟之心。用展一人之事。帝乃玉色
以進。磬折而前。求發生之候不忒。祈溫和之氣罔[:#AS-8FBB:●]。盡敬
於地。冀佑於天。一拜而北陸之寒去矣。再拜而東方之風
煦然。獻酬既已。尊卑備矣。拂祥光於龍顏之上。納和氣於
御衣之裏。鳳詔還闕。金輿返軌。遂舉措而凝令載行。隨指
顧而發生四起。我風有截。郊祀無假於文王。我化無為。律
呂不勞於鄒子。故乃布德施政。遠達幽通。高卑咸沐。貴賤
攸同。始振蟄蟲。在好生惡殺。遂行慶賜。可滅私徇公。乃得
化洽方隅。恩光岐雍。遵古典以立則。授人時而敬用。願迎
乎千春萬春。與夷夏之所共。
誤筆成蠅賦(以象從誤致補之如真為韻)
曹氏之蠅。因誤而致。既失手以傷善。乃象形而取類。胡能
有定。將飾非於寡尢。變而從宜。善奪真而不異。原夫裂素
凝璧。纖毫露鋒。展霜花以雲薄。墜松煙而漆濃。於不可為
之處。見不可去之蹤。處小瑕之間。義寧有怒。居太白之上。
汚實難從。由是潤色成功。從權善補。逐手見營營之狀。隨
筆長薨薨之羽。乍若蟋蟀之居壁。復類蠨蛸之在戶。然而
迥立素絲。不失毫釐。侔止樊之貌。類附驥之姿。當似是似
非之前。吾與點也。於一顧一盼之際。默而識之。將起枚生
之說。那虞翟子之悲。然而就之不爽。酷得其象。雖違心以
著。可悅目而賞。隱映纖絺之內。囊螢處中。附麗紃組之間。
牖蟲將上。嗟乎。巧以飾詐。假能亂真。始自不材之典。俄成
有用之身。捷捷幡幡。誘讒人之思發。跂跂脈脈。透輕綃而
色新。已而吳主是臨。奇工斯布。左右歷覽。徘迴周顧。覩詩
人止棘之體。絕王思立筆之怒。迷邂逅之所致。載揮拂而
方喻。將特模於手成。了莫知其筆誤。懿夫汚不足誚。瑕豈
難除。知過善改。巧思橫舒。卒能珍賞翫之不失。成奇文而
有餘。彼田夫之禾麥。景山之鯉魚。方之不如。
惚恍中有象賦(以形象無實全在精至為韻)
惚不可視。無臭無聲。恍不可聽。希夷杳冥。於不可為之內。
有不可狀之形。則可徇其惚。徇其恍。於無是無非之間。見
有若存若亡之象。似菖蒲之秀。聞之而不見其形。同合浦
之珍。知有而難期入掌。且夫視之不見將謂虛。聽之不聞
將謂無。則虛無之內。有罔象之珠。及夫視之可見以為真。
聽之得聞以為實。則真實之外。有強名之質。故執無而求
者。理則謬焉。執有而求者。理亦不然。寄精於從無之地。韜
光於入有之權。其象也虛。其體也元。謂皦兮尚默。謂虧兮
復全。其方不中於矩。而規不中於圓。自索隱於心契。可忘
形於意筌。靜以神觀。黃帝得之於三月。反於目聽。列子寤
之於九年。然後含兮如容。浩兮如海。體混沌而不殆。成胚
渾而不宰。先天地之始。已塊然而生。後天地之終。尚澹然
而在。何者為在。何者為生。生萬物兮吾象不顯。成萬物兮
吾象不呈。謂之有兮無眹。謂之無兮有精。故道我者非常
道。名我者非常名。及夫清有形而為天。濁有形而為地。列
而為九疇八卦。播而為五行六位。此皆非其象。此乃象之
器。自可外廢其境。內存其至。一喻老氏之言。曷無為之不
致。
執柯伐柯賦(以觀則於手人道寧遠為韻)
手運斧而方圓自縱。斧有柯而規模可觀。誠取則之非遠。
曷持心以常難。是知選材於山。操刃於手。將散樸於大巧。
是侔形於妙有。則可審分寸。定妍醜。不脫故而圖新。亦瞻
前而顧後。然後擬議是啟。經營靡停。方坎坎以無撓。聿丁
丁而未寧。觀所措而舉措。因其形而制形。且勿謂效之難。
尚俟乎繩墨。勿謂象之遠。仍憂乎差忒。左手將舉其樸斵。
右手足見其成式。不離指掌之旁。自有短長之域。龜鏡頗
邇。儀容在側。見幾而作。成於目擊之間。殷鑒不遠。便契握
中之則。何必公輸是集。梓匠具陳。雖欲遠徵其類。不如近
取諸身。於造次顛沛之時。尚思行已。於一顧一盼之所。何
必求人。庶得揣稱攸宜。諮謀可考。冀析薪之入用。知缺斨
之足保。終懷繼踵之誠。未爽從繩之道。嗟乎。柯在手兮至
近。不能觀者有諸。道於身而豈遠。不能行者信歟。故取則
於人者失。聞道於人者疎。乃可端其末。慎其初。反視於周
旋之內。收心於躁動之餘。因而利焉。是可宗也。譬以身者。
方或同於。夫如是。正其規。從其本。揆度而枉柄無阻。睥睨
而迷途自返。儻忠恕之內存。信率性之非遠。
清明日恩賜百官新火賦(以題為韻除清字)
國有禁火。應當清明。萬室而寒灰寂滅。三辰而纖靄不生。
木鐸罷循。乃灼燎於榆柳。桐花始發。賜新火於公卿。由是
太史奉期。司烜不失。平明而鑽燧獻入。匍匐而當軒奏畢。
初燄猶短。新煙未密。我后乃降睿旨。茲錫有秩。中人俯僂
以聳聽。蠟炬分行而對出。炎炎就列。布皇明於此時。赫赫
遙臨。遇恩光於是日。觀夫電落天闕。虹排內垣。乍歷闈璅。
初辭渥恩。振香爐以朱噴。和曉日而燄翻。出禁署而螢分
九陌。入人寰而星落千門。於時宰執具瞻。高卑畢賜。降五
侯以殷渥。歷庶僚以簡易。煖逐來命。風隨逸騎。入權門見
執熱之象。閱有司識燭幽之義。咸就第以照臨。示廣德之
遐被。於是傳詔多士。同歡令辰。將以明而代暗。乃去故而
從新。均於庭燎。貺彼元臣。熠熠當門。煙助松篁之茂。熒熒
滿目。燄如桃李之春。㣥臣乃屈膝辟易。鞠躬踧踖。捧煦育
之溫惠。受覆載之光澤。各罄謝懇。競輸忠赤。拜手稽首。感
榮耀之無窮。舞之蹈之。荷鴻私之累百。然後各爨鼎鑊。傳
輝膳官。爭焚爐炷。競爇膏蘭。銷冷酒之餘毒。卻羅衣之曉
寒。方知春秋故事。未逾於我。周禮救災。徒稱變火。曷若賜
於百官。萬方同荷。
大演虛其一賦(以首先處虛用隨數為韻)
大演之數五十。其用四十有九。未諭一之本末。徒訝數之
奇偶。於是稽所據。推所受。以不用為用端。以非數為數首。
方知一不可見。上不在天。一不可尋。下不在田。是太極含
三之本。居混元不二之筌。成出天入地之契。乘屈伸合散
之權。作數之本。為唱之先。伏質於無體之體。反形於自然
而然。則無者有之宗。有者無之據。一從虛而體立。數憑一
而神助。舒而用。萬象自虛無而來。攝而終。萬象復虛無而
去。安得不存我而立。因我而著。昧者以此一為無用之徒。
先聖以此一為庶幾之處。是以捨此則數不足。兼之則義
有餘。終萬物之末。始萬物之初。在窮理以考實。勿存形而
課虛。亦猶一人無為。兆人欣從。一氣無體。㣥生所共。本立
而道存。主適而臣從。若十二月之輪轉。不宰者歲之宗。三
十輻之運行。無有者車之用。今則以未分而象太極。中分
而象二儀。未分而百事隱。中分而百事隨。然後四四而布。
七七而具。可以明淺深。可以明好惡。總而舉也。叶仲尼知
命之籌。考其成焉。契伯玉識非之數。儻明得一之義。庶達
傳心之路。
卻走馬賦(以天下有道無所用之為韻)
貞元初既平凶醜。海縣安阜。歸戌人於田里。卻戰馬於隴
畝。所以示力爭之無益。昭靜勝之足有。乃命司武。闢御皂。
出㣥騶於紫陌。閱眾驥於黃道。吉行之乘。存六駮而有餘。
無戰之時。惜萬蹄而空老。於是脫羈鞅。任超逾。騰驤於古
塞之外。飲齕於洪地之隅。恣蕭蕭之永逸。免逐逐之長驅。
天廏初辭。誠貴人而賤畜。農車儻駕。亦以有而之無。留之
則踠其駿足而不與人共。捨之則遂其生適而省其國用。
顧東道之常來。淩北風而遠縱。曩者揚鑣噴沬。擐甲鳴鞭。
角紫燕以行地。隨飛龍而御天。追風於陣表。絕電於君前。
功德難忘。信彌多而不厭。驕奢作戒。故雖愛而必捐。任物
自然。仁之上者。修文偃武。德之要也。屏危事之形影。張禮
容於宗社。尚茲恬淡。見道發宸衷。釋彼權奇。知化成天下。
材雖駔駿。用亦有時。艱難則雲從而騁力。開泰則野逸而
呈姿。昔常代於人勞。良多效矣。今則遂其天性。非曰棄之。
感君恩之有序。彌天壤而得所。望驂騑而躑躅。依水草而
容與。彼周武之歸。漢文之卻。曷足方我王之明舉。
吳坂馬賦(以下覩泥驥迴知貴駒為韻)
吳坂之馬兮駿且奇。伊孫陽兮知不知。伏櫪而誰憐拘絆。
倚輈而但見清羸。兩耳長垂。不斷於嘶風噴月。四蹄可試。
何愁於玉勒金羈。當其初出渥洼。孰分駑驥。雖白日之可
逐。曷青雲之自致。頓銜驤首。逢人兮不鳴強鳴。弄影超㣥。
知己兮未至須至。嗟乎。全無芻粟。半臥沙泥。况精靈之粗
有。亦毛骨以非低。金埒行時。儻拔風塵之跡。玉鞭垂處。願
親桃李之蹊。於是將躍未騰。欲真尚假。徘徊龍廏之側。踡
跼鹽車之下。良時易失。常憐過隙之光。朗鑒難逢。多是迷
途之者。善相爰來。精神陡迴。奮迅而蝟毛俱聳。嘶鳴而星
眼俄開。舊皂云辭。步步而風雲借便。長衢一去。行行而珂
珮相催。曩夕猶賤。凌晨已貴。㣥心惕惕以暗伏。衆口喧喧
而相謂。乍同曲突。收將宮徵之音。又似豐城。指出斗牛之
氣。蓋非斯人無以辨龍駒。非斯馬無以動寰區。固二者之
冥契。播一時之令圖。馬兮雖遇新知。還因舊主。儻一顧之
未替。必載馳而可覩。更有瑤池方外之程。願著鞭於造父。
驥伏鹽車賦
有驥子兮。維之朽索。服鹽車兮。困於絕漠。將發憤於一哀。
遂求知於伯樂。由是騰健步。奮奇毛。連嘶自若。驤首彌高。
負調鼎之資。空慚引重。持向人之意。終願代勞。當其迢遞
燕郊。蒼茫吳坂。悲東道之莫及。念北風之將晚。既同跼跡。
載馳之用靡分。儻遇知音。千里之期何遠。寧曳輪之是辱。
恐負軛之非名。飲齕誰憐其垂耳。鞭驅奚敢以抗衡。是使
元黃莫遇。款段無營。汗血匪難。一日有祈於用力。求人未
易。三年何恨於不鳴。今也勞役薦臻。高名斯矚。將激昂以
待顧。願奔馳而徇欲。重伸羸氣。自殊覂駕之難。載發哀聲。
幸比擊轅之曲。或有賤同牛皂。用匪龍媒。亦在異於剪拂。
辨以駑駘。夫如是。則當於輗軏之下。自然不媿於㣥材。
初雷起蟄賦
蟄處於冬。雷生自震。啟一聲於春候。知萬類之奮迅。虺虺
初動。祁祁始振。首出庶物。為陰陽號令之端。有開必先。作
天地發生之信。原夫飛走各志。㣥分處陰。既不戁以不竦。
尚聲銷而影沉。及夫勾芒御辰。夾鐘應律。整雲師布露之
澤。迫和氏春分之日。溫風載扇。重陰四密。動豐隆之大聲。
發昆蟲之暗室。跂行喙息。聞填填而鼓舞爭馳。脰振翼鳴。
隨虩虩而雷同競出。隱蔽雖久。騰揚有期。變軯轟而作矣。
俱引領以從之。見㣥生嚮風之義。知大鈞播物之時。是則
感之於彼。而乃乘之在茲。且遂隱隱以起予。各侁侁而挺
爾。穴處者聆之而厲志。泥蟠者聞斯而舉趾。均發萬品。非
唯百里。各騰聲實。鶯出谷而載飛。競逐明時。范彈冠而思
起。搖車效之而可也。聚蚊因之而有以。然後舍彼即此。違
陰就陽。角觡奮迅。羽翼弛張。殷南山之粗厲。啟出地之潛
藏。似桴鼓之纔終。戈鋋熠熠。如擊石之止後。鳥獸蹌蹌。有
若眾彙居蒙。一呼而告。㣥生未覺。一言以導。曾無震寢之
虞。誰有擊臺之暴。於是桃吐其秀。鷹化為鳩。助發生之德。
省囹圄之囚。潛匿假之而振拔。毛介因斯而處休。大哉震
元利。拯㣥生而出幽。
琴瑟合奏賦
琴蘊雅兮閑暢。瑟合音以高張。忽雙聲以動作。合六律之
短長。一則玉軫金徽。無爽於清濁。一則瑟絃疏越。不間於
宮商。君王政美和同。化能率舞。放鄭聲於域外。屏優雅於
樂府。所以顧綠綺之韻高。愛清廟之器古。憑曾皙之所奏。
與師襄而對撫。滌慮而匪隔毫釐。共坐而自齊徵羽。靜而
各守。動而合矩。左諧乎蔡炎之音。右扣於湘靈之鼓。况復
素女絃怨。重華調清。以風中之響。入雲和之輕。便契虛徐
之節。雅符閑淡之名。誠二體之區別。能九奕而混并。流水
一聽。柱間而涇渭合派。簫韶共奏。指下而鸞凰和鳴。彼弄
互揭。此意還發。一曲之金飇飋䫻。再奏而玉堂清越。寫斷
續於秋空。激寥亮於雲中。琴絃促而影細。瑟絃繁而體殊。
伊和樂之假主。俾合散之同途。理心而寧乖高下。盈耳而
不離笙竽。故若出有入無。唱予和汝。覺肸響於輕重。等洪
纖於律呂。播南風於大道。秩秩無差。配上古之希聲。愔愔
備舉。遂使敦本志切。去邪義深。惉懘之亂不作。非僻之思
不侵。由自內而率外。皆謂樂而不淫。
