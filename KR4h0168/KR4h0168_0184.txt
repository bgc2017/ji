欽定全唐文卷一百八十四
王勃(八)
梓州郪縣兜率寺浮圖碑
若夫仙樓白玉。窈冥崑閬之墟。神闕黃金。寂寞蓬瀛之浦。
斯則岡巒髣髴。稽鳳冊而空存。島嶼憑陵。[:#AS-99D1:⿰舟羲]龍舟而罕迨。
至若按皇軒於夏籙。考璿構於殷圖。周王北洛之宮。秦帝
南山之閣。西京故事。下聽雷霆。東國餘基。俛臨風雨。莫不
陵遷谷變。共榛灌而邱墟。火絕烟沈。與風雲而坱莽。其有
據坤靈之寶位。借神道之冥扶。占象緯而圖基。揆川原而
宅址。蜂臺映月。還臨舍衞之城。雁塔尋雲。即對耆闍之嶺。
成而不毀者。將斯之謂歟。兜率寺者。隋開皇中之所建也。
爾其林泉糾合之勢。山川表裏之制。抽紫巖而四絕。謺丹
峯而萬變。連溪拒壑。所以控引太虛。蒸雲駕雨。所以盪洩
元氣。涪江千仞。波潮將旭日爭光。都城百雉。甍棟與晴霞
共色。信造化之奇模。盡登臨之妙境。元房霧轉。抗金樞於
桂岊之前。紺殿星開。栖玉剎於梅林之下。巖花落沼。近拂
天衣。澗葉低陰。斜籠寶座。宵汀鶴警。乘鼓吹而齊鳴。曉峽
猿清。挾霜鐘而赴節。若乃巡碧磴。歷元階。瑣窗澄彩。瓊鋪
洞照。神姿滿月。疑臨石鏡之峯。眾馥揚烟。似對香爐之岳。
信可下清人境。上配天都。為勝地之先鳴。執名山之右契
者也。爰有信弟子某乙等。夙祛塵網。早植慈根。悲梵室之
未宏。悼禪居之猶褊。以為上棟下宇。河圖避風雨之災。廣
榭崇臺。時令著高明之宅。是以菩提長者。競潔舍衞之壇。
天帝人皇。爭闢仙宮之塔。則知威容下麗。㣥生解瞻仰之
因。材樸重琱。黎人有子來之地。乃於寺內建浮圖一所。某
年月日。鄉望等兆基宏願。繼發淨因。陵轢中天。規模大壯。
高列砌架。迥浮輊軒。直上千尋。周迴百步。占氛候景。神祇
叶幽贊之功。揆墨端行。班倕逞絕㣥之思。收岱宗之梓。聚
崑山之玉石。土兼五色。金逾百鍊。龍蟠萬栱。策屏翳而高
驤。鶴矯千楣。冠扶搖而獨運。重簷靄靄。雲將反覆於櫺軒。
洞宇寥寥。風伯栖遑於戶牖。仙娥去月。旅方鏡而忘歸。寶
婺辭星。攀圓璫而未返。元甍湛䨴。若鵬飛之戾九天。丹楹
聯騫。如鳳翔之據九仞。每至韶光照野。爽靄晴遙。列郊墟
於四野。開雲氣於千里。風恬雨霽。烟霧藻天地之容。野曠
川明。風景挾江山之助。則有琱簾繡軸。排淨域而停輪。寶
騎銀鞍。指珍臺而聳轡。於是披岫幌。抵巖扃。攀翠複而
三休。步元梁而十憩。廊軒外敞。淑氣長延。陰室中開。鮮飈
自激。俯環瀛而極望。積蘚非遙。出雲漢而高踐。靈槎可託。
真福地之殊觀。香城之巨麗者乎。寺主等沈研二諦。振耀
三明。抵蒼璧於邪山。攬元珠於定水。挹其流者。曲成般若
之緣。承其風者。濬發菩提之願。長史河東裴某。風神朗潤。
操履貞勤。蕭條江海之心。磊砢冰霜之節。下岷關而叱馭。
寄切全都。臨蜀野而宣條。功深半剌。縣令衞元。海內高流。
河東望族。榮高銅墨。任屈絃歌。浹辰而風化大行。踰月而
姦豪屏氣。陶潛彭澤。自得高人。王吉臨卭。仍延重客。縣丞
胡敬仁。三河舊族。一代良材。提鏌鋣而願割。跼驊騮而待
步。江湖秋至。方懷縱壑之圖。海浪風高。未接垂天之翼。鄉
望等並中和受氣。孝友承家。才稱江漢之靈。地實岷峨之
秀。或以時良入選。擢迹鄉鄰。或以朝望來儀。升名郡縣。並
沐康衢之化。俱承比屋之封。瞻彼岸而同歸。登春臺而共
樂。咸以垣墉遽覆。猶傳路寢之歌。銀鼎俄窮。尚勒靈臺之
頌。况乎崇基奕奕。與天地而爭工。層構峩峩。配山川而永
固。豈可使宏規在我。空存蔽日之基。雄筆同時。不借淩雲
之氣。謹聞命矣。乃作銘云。
二象成紀。三才定位。開剖太虛。導引元氣。紛紛化迹。飈飈
聖致。行傑趣約。歸同棄異。法王西眷。教迹東遊。功超道茂。
義冠儒流。丹青既備。棟宇旋周。梵宮霞積。香閣星浮。緬想
蓬瀛。金臺迥起。曠瞻崑閬。瑤房峻峙。壯矣名都。神居攸止。
大哉英服。茲峯誕紀。金繩對嶺。玉牓分岑。松扃委鬱。桂幌
深沈。雲龕樹晦。烟洞花深。重巒霧結。複磵泉吟。肅肅禪眾。
遙遙淨鏡。鹿野經文。龍宮佛影。梵臻金室。光來石井。峽曉
猨清。池曛鶴警。岷峨舊族。江漢英姿。爭開法願。重峻崇基。
占雲接廡。揆景分墀。天人合應。幽顯呈期。靈思孤出。神模
獨湧。霧積千楹。霞張萬栱。玉牖星羅。璿璫月擁。複榭龍蟠。
重甍鳳聳。峩峩峻岊。奕奕崇標。琱簷切漢。寶綴淩霄。深窗
閟景。洞戶流飈。銀釭夕映。珠鐸晨搖。我辭秦隴。來遊巴蜀。
勝地歸心。名都憩足。甫建鄉縣。頻移灰燭。聿從良時。仍尋
妙躅。曠望原陸。周流江汜。桃李春風。芙蓉秋水。烟霞四面。
關山千里。他鄉寓目。茲焉復幾。
廣州寶莊嚴寺舍利塔碑
昔者萬人疾疫。神農鞭草而救之。四維凋瘵。夏禹刊木以
除之。豈非物外其性。則道功出。事[:#AS-8FBB:●]其和。則任跡著。傍稽
素篆。仰叩元扉。即時義而規大覺。因彝倫而佇真諦。向使
三災克殄。八正咸修。人握戒珠。家藏寶印。則三十二相不
可得而視也。八萬四千法不可得而聞也。然則聖人以運
否而生。神機以道喪而顯。况迦維授手。摩竭推心。高張妙
用之功。自拯橫流之弊。蓋不獲已。豈徒然哉。故能業擁大
千。化形真一。由樂推而起七覺。因來蘇而坐三昧。發揮五
演。以寂滅為身常。提挈四流。用慈悲為化迹。黑風宵遁。波
旬忘反噬之心。綠沼晨開。天常識問津之所。括夷塗於九
相。蹇步其安。納慧晷於重昏。迷方自曉。大矣哉。應物而起。
興運而終。至自於崑冥。復歸於無物。雖金沙宴駕。雙林無
可作之期。而玉牒遺文。六塵有經行之俗。象法不可以無
主。微言不可以遂喪。六千羅漢。競結香緣。五百仙人。分開
講肆。星龕月殿。俄盈震旦之墟。鳳剎蜺旌。坐遍閻浮之域。
屈伸闔闢。其道矣哉。夫寶莊嚴寺舍利塔者。梁大同三年
內道場沙門曇俗法師所立也。其琅邪貴族。則漢庭峻節。
祖德猶傳。梁甫高吟。嘉聲未遠。法師夙登真地。深入慧門。
照果業於三明。拂塵勞於八解。羊車綺歲。懸欣半月之詞。
鳳閣觿年。已振彌天之響。道惟堅固。行乃頭陀。百結斯安。
斥羅綃而不御。十珍雖貴。對藜藿而甘心。於時以丕應天
人。大宏緇侶。法師至誠幽感。獨步元宗。豈直王公欽振錫
之風。固亦天子降同輿之禮。寶瓶宵注。則雨露隨軒。玉柄
朝撝。則風霜滿席。既而素懷有在。潛營擯俗之圖。爰定我
居。首托棲霞之寺。爾乃巖開石霤。邑跨金陵。魚峯多讚唄
之懽。虎溪有送迎之限。紫蘿山徑。居藏勝緣。青松磵戶。坐
諧幽致。枕石潄流者久之。原夫見化有緣。應身欲謝。昊天
罔極。追懷自遠。故有諸天會聚。共位神光。列國交兵(闕三
字)譯求其致。豈不深哉。然則麟鳳下靈。猶稱瑞貺。玉石微
翫。尚騰精彩。亦有楚鐸淪照。擢紫靄以衝星。周鼎沈華。吐
黃雲而噴景。誠浩作者之述。足稱希代之貴。况乎釋迦妙
相。如來真骨。雖八萬四千之寶塔。散在㣥方。而九十二道
之靈虹。終聞間出。立誠斯應。瞻庭廡而時逢。非德不鄰。歷
山川而罕致。是以憂填頓顙。思存電下之光。波匿投身。願
奉巖間之影。粵在梁武。精求不暇。以為秦登碣石。而事止
尋仙。漢索瀛洲。而心非好善。於是齋筵鳳設。上祈忉利之
宮。講帳星隨。下請龍王之藏。輕齎棹海。重賞梯山。庶玉匣
之全移。幸金棺之半啟。以法師智遺人我。識洞幽明。思假
妙
因。冀通靈感。爰承綸綍。載踐滄溟。過石門而右指。歷銅標
而左顧。乘桴月沂。戒楫星沼。相彼遐陬。實維荒裔。一音演
說。本承聽受之鄉。五日繼明。素隔照臨之域。珍奇乃萃。聖
德攸傳。則知有感必臻。信覃幽境。不行而至。豈隔殊方。法
師既達國城。式敷朝命。受銑筐而頂禮。撫瑤緘而跪發。盡
收其寶。重載而歸。亦猶珠匿弊衣。須馬鳴而後用。金藏陋
宇。待龍樹而方開。梁氏之都妙算而仰神光家之繇也。(十
四字疑有脫誤)炎涼可質。往返九十旬。楫柂不輟。風潮八千里。
以大同三歲。届於茲邑。法師性豐幽澹。質固虛羸。綿歷是
淹。疲疴屢積。維摩見病。益伸方便之門。道安謝歸。思遠朝
廷之事。願居此剎。有詔許焉。仍分舍利。俾宏真福。國惟甌
絡。郡實番禺。爾其封疆跨躡之壯。海陸會同之衝。上當星
紀。下裂坤維。階百越而鄰三吳。軹雕題而陬交趾。神仙氣
色。汀洲建不死之鄉。舜禹精靈。原隰現行宮之地。閭閻霧
撲。士女雲流。謳歌有霸道之餘。毗俗得華風之雜。蜃樓高
峙。猶埋夕帳。螺臺峻積。尚識朝基。信夷夏之奧區。而仙靈
之窟宅也。此寺乃曩在宋朝。早延題目。法師聿提神足。願
啟規模。爰於殿前。更須彌之塔。因緣盛力。人以子來。徵日
官
而正墨。集風師而舉草。育王奔命。掃地戶而獻神兵。梵事
馳心。感天官而下靈匠。崇階遽積。寶樹俄周。不殊仙造。還
如湧出。故其粉畫之妙。丹青之要。璿基岌其六峙。琱關紛
其四照。仙楹架雨。若披雲翳之宮。綵檻臨風。似遏扶搖之
路。散華璫於月徑。璧合非遙。撥[:#AS-8878:●]網於星潯。珠連可驗。玉
虬承霤。傃雲竇而將騫。金爵提甍。拂烟衢而待翥。瑤窗繡
戶。洞達交輝。方井圓泉。參差倒景。雕鐫備勒。飛禽走獸之
奇。藻繪爭開。複地重天之變。懸梁九息。良馬踆走而未窮。
謺磴三休。的盧騁犍而知倦。是栖銀槨。用府瓊函。採舍衞
之遺模。得浮圖之故事。爰自梁末。以迄皇初。城邑屢新。軒
墀若舊。雖復百魔蜩沸。聽鼓鐸而懷音。六賊蜂屯。仰椽欒
而革面。多迴淨施。罕犯仁宮。則知遐吹所會。斯同偃草。慈
雲所潤。豈直流根。故能比蜀守之祠堂。長為典制。均魯王
之祕殿。若有明徵。宜其作鎮一隅。俯炎荒而獨秀。盤基有
地。冠終古而長存者乎。國家業擁太初。事用皇極。高祖以
援危撥亂。伏紫氣以登三。太宗以端拱繼明。自黃離而用
九。皇上纘乾坤之令業。振文武之英風。太階平而百度理。
中國定而兆人樂。時和歲阜。邑頌塗歌。以五刑不用。六械
徒設。舟車四達。難論貢賦之差。襟帶八荒。非復華夷之隔。
天寶降。地符昇。木石甄祉。飛沈效慶。雖叶和制變。實賴文
思之功。而持盈守成。亦資連帥之助。大中大夫使持節廣
韶等州都督李某。早登清貫。夙踐崇軒。嘉猷迥發於天朝。
善政果行於朞月。越谿仙鍔。吐光芒而駭人。岱嶺寒松。排
風飈以成性。美哉。稱由功著。鶻響徹於雲霄。方為時須。熊
軾疲於道路。廣陵單轂。如送張綱。浡海亂繩。復思龔遂。王
尊皂蓋。欣臨折坂之前。吳隱朱軿。更集貪泉之右。高名夙
著。佛化橫飛。㣥盜屏跡而歸農。姦吏聞風而去職。京坻坐
積。圄犴潛迴。汲黯之臥淮揚。直聞清淨。王堂之居汝郡。但
舉賢良。用能使檻穽不施。猛獸巡江而遠竄。市廛無擾。商
旅倍道而相歡。颶風寢毒。炎埃罷厲。人稱有道。家實無為。
加以援翰寫心。自契真廉之旨。高談見意。不踰元默之津。
學究儒林。真窮釋部。知通人事。且味禪宗。道可以知歸。物
繇其顯會。是歲也。忽於此塔。重覩神光。玉林照灼。金山具
足。倏來忽往。類奔電之含雲。吐燄流精。若繁星之轉漢。傾
都共仰。溢郭周窺。士女幾乎數里。光景動乎七重。實孟冬
之日也。觀夫至道不私。瑞生必由乎樂國。慶基有會。福至
必依於善人。自非化足動微。教非飾迹。何以發真如之盛
契。壯實相之輝華。在昔鳳集潁川。宣后歸功於良守。龍游
湘浦。章帝布德於賢臣。歷選前猷。茲為故實。然後上和下
睦。主聖臣良。滅火返風。雖有辭於進壤。母修子應。亦何愧
於當仁。至於百越衣纓。三闕耆老。或代傳篁竹。氣推丹桂
之城。家擅芝蘭。名動蒼梧之野。出平原而袪甲。擁崇闥以
鳴鐘。並為蕃部之恩。親覩招提之瑞。同祈介福。共潔齋壇。
罄龍象於南州。盡衣缽於西竺。會吞方仗。供備盂蘭。法鼓
振而沙界肅。洪鐘鏘而鐵圍淨。妙財爰捨。法施爭流。華轂
牣於香城。文駟填於寶[:#AS-92F3:⿸广既]。鏹藏巨億。更入僧田。價直百千。
還登佛座。豈徒照車十乘。列隋氏之明珠。盈篚萬金。積大
顛之寶具而已。朝散大夫守長史某。地乘華緒。價偃名流。
豫章擢而成幹。騏驥生而躡影。山濤天骨。無情吏隱之間。
王衍風神。自出塵埃之表。自忝榮嶺海。作式瀛幽。略其小
術。包其大體。振溫良之逸步。得毘贊之宏綱。布道移風。善
寵邦政。歸休置驛。獨守家聲。然則野老行歌。雖致功於露
冕。藩君坐嘯。固藉美於題輿。化成異壤。抑由同德。故能道
揚法教。揮斥蓋纏。家懷方廣之恩。人慕韋陀之學。傳燈繼
爌。曳組成陰。下逮府寮。旁周縣寀。並志薰修。同希福慧。時
有明威將軍行禺府折衝都尉李公。天子之舊屬。朝廷之
夙將也。靈根自遠。聖族多奇。受睇盼於甘泉。奉衣纓於平
樂。青龍帶劍。先超殿閣之榮。白虎銜珠。早陟齋壇之寵。自
招皇誕。作鎮邊城。湟水樓船。遂勞都尉。灞陵車馬。尚識將
軍。魂驚斷雁之峯。恩盡沈鳶之浦。濡鱗涸轍。處定水而彌
勤。撫翼香林。在窮途而更切。頻光法會。薦委殊珍。護持攸
仰。招提是屬。其兆基也如此。經綸黼藻。其大矣哉。爰有上
座寶輪等。並妙根宿值。勝果將圓。翰飛般若之林。高步檀
那之舍。慈衿密洞。散明月於談筵。智鍔相輝。化繁霜於寶
刃。思琱琬璧。式播徽猷。弟子家嗣太邱。忝閨門之薄宦。地
連睢渙。竊藻繪之餘工。爰託下才。用旌高躅。豈知仲宣旅
泊。方銜深井之悲。長卿罷歸。空負淩雲之氣。我之懷矣。乃
作銘曰。
太息頹運。嗟乎失道。德弊為仁。物壯則老。縶猿情暗。求鴞
計早。赤水沈珠。元邱墜寶。皇矣妙覺。蒸然應期。宗深微妙。
業奧慈悲。燃燈匡俗。捨栰濟時。[:#AS-8BD4:●]槃不住。般若無思。俯迹
見生。和光不滅。色音雖昧。規模尚切。猗歟上人。穆彼惟新。
智傾八藏。心超六塵。凄涼燬宅。解脫迷津。鴻冥佇想。龍蟄
存身。青蓋遺邦。黃旗故服。原隰形勢。江山重複。磵戶秋明。
巖盤夜燭。鼓鐘於宮。聲聞於外。聿求紫闥。言尋丹瀨。絕域
棲遑。驚濤顛沛。至誠冥感。神珍顯會。甄陶設險。翼軫疏源。
尉陀餘國。盧循舊邊。邑居雄盛。人物殷全。是維樂土。實曰
龍川。護持靈剎。莊嚴寶塔。基構鼎新。亭欒櫨嶪。奔日宵排。
歸雲曉納。架壁三休。連甍四合。分惟星紀。境控天池。棟宇[:#AS-92F9:⿰帛⿱丿糸
]邈。衡津推移。神機丕應。瑞景潛儀。光合玉廡。彩動金枝。
凡我寮庶。同嗟權實。周顗情勤。王濛思逸。咫尺幽鍵。往來
靈室。共蔭法堂。俱歸慧日。四維信受。三明宏益。貝葉紛綸。
龍華舄奕。講肆宏敞。齊筵巨翼。供引純陀。飯迴香積。天人
合契。幽顯同心。傾家奉賄。破產移琛。軒裳夐騖。纓珮交臨。
蘭薰習遠。檀那意深。偉哉連率。沖乎德化。職重隼裳。秩遵
熊駕。酌貪貽則。還淳息詐。道濟香城。禎凝寶舍。琳琅什種。
梓緇徒。調輕僧會。辨析文殊。奔螭易失。令鼠難拘。願刊貞
珉。永冠康衢。伊我窮途。欣茲勝謁。文休泛海。仲翔遊越。倘
想知音。有懷明發。謬惟雅顧。叨陪天骨。爰抽弱翰。式敘高
蹤。孤音易竭。獨賞難逢。思起王粲。悲生蔡邕。豈無章甫。
誰適為容。
梓州慧義寺碑銘(幷序)
粵若三靈混極。惟神藏妙物之機。六氣潛周。惟聖握財成
之柄。考龜龍於百代。覺路先迷。徵象馬於三川。元津晚闢。
豈非君臣朴靜。則上皇扶失道之危。仁義沸騰。則大雄拯
橫流之弊。然後階四禪而縱觀。再造淳風。生三昧而端求。
一匡澆俗。詳窮祕躅。迥測冥機。觀俗化之浮沈。考經綸之
去就。則知理非徒寢。勛華粃天下之功。教不虛行。周孔雪
寰中之誚。遂能往來真極。表裏睿圖。談慧日於昏衢。廕慈
雲於燬宅。由是妙音鴻漸。化迹龍飛。為法棟樑。作人父母。
諸天競寫。金仙滿目之容。異事爭傳。貝葉璿花之偈。慧義
寺則安昌寺之遺基。周使持節車騎大將軍儀同三司大
都督新州剌史安昌公之所建也。公諱則。字孝規。後魏景
穆皇帝之元孫。司空安昌王之元子。雄才廣度。身膺海岳
之靈。華冕琱軒。地積王侯之氣。晚參周運。位列虞賓。爰撫
新州。來光舊蜀。江分石犀。猶連赤岸之山。路對金牛。尚疑
青泥之磴。榮高牧刺。養隔晨昏。披厚褥以驚心。撫長筵而
下泣。以為臨川積慕。尚疎鍾阜之巖。康樂追懷。竟鑿廬峯
之壁。傍稽勝託。俯植靈因。窮廣漢之名山。得長平之絕岫。
憑危列戶。亘險乘甍。龕臨明月之宮。塔對浮雲之徑。青蓮
湛目。下映香泉。頳果含唇。斜交寶樹。重扃寫翠。攀謺磴而
烟周。複樹迴丹。委連岡而電屬。真童入衞。山前桂樹之壇。
神客來遊。水上芙蓉之殿。千楣鳳矯。橫鳥道而斜飛。萬栱
虬蟠。俯虹[:#AS-FE5D:●]
[:#AS-FBEE:●]土而沓起。霞明春牖。即
對談雞。露下秋亭。仍傳唳鶴。松門不雜。禪清避俗之心。竹
院長閑。響合遊仙之梵。若夫招提淨域。棟宇長存。精舍祇
洹。規摹可襲。亦猶林光舊址。遂起甘泉之宮。露寢餘基。因
立靈光之殿。自先后膺歷。今聖乘時。堯曦將佛鏡俱懸。軒
車與法輪同轉。眷香城而側席。懷妙葉而旁施。爰加慧義
之名。用徙安昌之號。鐫鎔間起。締飾爭飛。前司馬蘇良乂。
首引甄操。前長史唐秀卿。繼敦崇拓。迺立彌勒下生像一
鋪。諸佛新變相一龕。並對巘呈規。分崖合勢。容華秀絕。相
好端明。盡雕刻之奇摹。執丹青之有契。隨峯寫狀。旌旗舍
衞之兵。因石生姿。花葉祇園之樹。山靡進晚。麗飾晨巖。磵
戶迎宵。神光夜燭。如來應化。上辭兜率之天。菩薩分身。下
入須彌之座。時有就禪師者。俗姓馮氏。行遺生滅。思出塵
勞。修定水之隄防。擢禪
林之棟幹。法忍以精求解脫。俯會無生。慧嚴以身證[:#AS-8BD4:●]槃。
坐觀真諦。受蹤故事。隔代同符。形骨猶存。英靈可視。豈若
武擔山下。惟傳智士之名。蜀郡江前。別畫文翁之像而已
哉。又有慶法師者。俗姓王氏。貞機苦節。以般若為心謀。輔
弻匡迷。以菩提為已任。遂使邑南偃化。爭傳廉恕之風。濮
右馳情。競起松篁之節。爰有庾子山者。文場之俊客也。自
黃旗東掃。青蓋西還。承有晉之衣纓。作大周之杞梓。嘉聲
內振。健筆傍流。翠碣高懸。丹書未缺。瓊鐘俯徹。猶參吐鳳
之音。石鏡傍臨。尚寫回鸞之跡。朝請大夫長史河東裴爽。
公侯映代。貞白承家。臨九折以長驅。下雙流而作鏡。清通
舊德。王休徵之不虛。領袖耆年。龐士元之獲展。縣令衞元。
冰霜用足。江漢情多。傳衞玠之清談。兼衞恒之博識。牛刀
屈銳。陵劍壁而裁風。鳳軫鳴徽。望琴臺而助化。寺主大明
法師。俗姓淳于氏。蓋齊上客之遺苗。漢廷尉之洪允。避地
岷濮。代為豪酋。法師住持真教。棲息妙塗。臨雁塔而虔誠。
仰龍宮而繹思。禪居遯蹟。嚴君平之出塵。梵肆延賓。楊季
卿之好事。上沐皇王之澤。下承連宰之功。收里巷之謳謠。
覽江山之體勢。咸以為安昌故跡。雖篆德於前聞。新野殘
書。未兼芳於後葉。爰求勝律。重勒奇蹤。託勃以知已之賓。
校勃以當仁之分。文通景純之筆。何後何先。襄川峴嶺之
碑。為陵為谷。敢憑真眷。俯竭虛懷。披翰苑而長鳴。下辭庭
而步。揚子雲之繼馬。人遠乎哉。蔡伯喈之嗣張。吾知之矣。
敢作頌曰。
三千淨土。八萬名山。銀臺海上。金闕雲間。禪居不雜。覺路
長閑。鸞鶴棲舉。風烟往還。蜀門南望。岷波東瀉。川路黃牛。
關城白馬。寶光僊鎮。來清鉅野。紫磴三危。丹峯四下。顯元
安昌。俾侯江漢。英威外發。妙謀內斷。慧則心機。孝為身幹。
聿求勝蹟。爰疏壯觀。跨嶮垂甍。緣崖構極。玉座交映。珍龕
間飭。磴道魚鱗。山形鳳翼。露清軒冕。霞明篆刻。重巒架嶮。
曲岫迴廊。岩扉側啟。澗戶斜張。松門石塔。竹院沙場。齋庭
合梵。講肆浮香。鬱紆甍棟。參差林沼。葉障奔禽。花岩度鳥。
地遙心曠。塵疎俗少。鶴唳更秋。猿吟漏曉。法門幽寂。禪宮
寥夐。樹杳煙深。泉飛虹映。實為妙域。傍滋道性。屢延銘表。
頻流藻詠。銅梁上德。玉壘名師。飾傳覺照。顛闈文思。千齡
道術。萬古風期。重規謺矩。何代無之。
梓州飛烏縣白鶴寺碑
原夫玉都瓊室。紫垣光大帝之庭。金闕銀臺。元壁壯㣥仙
之域。故能使神明有宅。駕日月以長驅。鸞鳳知歸。撫雲霓
而上出。斯則層巢墐穴。上皇迷棟宇之尊。考室靈臺。中古
識巖廊之貴。然後冕旒前序。提四海以為家。登步太階。列
千門而有閌。况乎耆山形見。旁行草昧之先。(闕)光宅乾坤
之右。雖鶴臨西閟。龍宮與正法同兦。而象化東流。雁塔與
遺儀繼起。白鶴寺者。蓋菩提寺之餘址。梁武皇之所建也。
香城福地之舊。三巴五蜀之湊。裂岷山之奧域。分井絡之
榮光。西包玉壘之墟。北瞰銅陵之野。南扃列第。門庭萬家。
東戶連峯。岡巒千里。實伽藍之勝迹。得迦衞之英模。憑絕
磴以圖規。俯長溪而作固。自金陵不競。玉鏡無章。城池興
南路之悲。亭障切北風之候。崩山鬭水。觸地網而三分。墜
月奔星。劃乾綱而五裂。中原錯戾。慈門為虎豹之墟。滄海
橫流。定水穴鯨鯢之浦。懷山既蕩。法眾咸淪。林院榛蕪。軒
堂委寂。遂使悲生棄井。堙玉甃於三泉。歎積為山。移瓊峯
於九仞。皇上攝千秋之寶運。緒三聖之宏機。挾宇宙而先
神。御雷風而首出。靈功不宰。華夷沾共貫之恩。至道無私。
霜露得平分之序。考禎圖於日慎。寤寐同符。稽妙冊於年
刀。幽明合貺。然後東巡巨鎮。追六聖而撫寰中。南面太壇。
朝萬方而小天下。皇威既暢。寶應齊歸。川岳薦靈。風烟動
慶。丹烏抱日。疑增帝閣之華。素鶴低雲。若赴仙庭之會。昔
白魚黃竹。業未峻於崇封。赤雁芝房。名不登於梵宇。爰徵
瑞典。肇錫嘉名。重興般若之臺。更起招提之院。金繩夕布。[:#AS-92F9:⿰帛⿱丿糸
]秀嶺以開壇。玉牓晨舒。擁回峯而闢戶。爰有宏演上人
者。法門之秀士也。行超常凍。思越恒饑。悲淨域之為墟。喜
皇波之普泛。縱還舟於苦海。驚浪旋夷。叱歸馭於邪山。靈
關非險。於是淨財雲委。真眾烟馳。如趨摩竭之宮。似向毗
邪之國。縣令梁宏悅。首加甄緝。縣丞梁敬一。親昭施典。上
憑天旨。爭開舍利之壇。俯會眾心。競起須彌之座。禺同故
嶺。石鮮堅華。廣漢餘坰。地多疎斤。事關經始。人懷祗懼。重
階不就。空思太室之氓。寶像無資。未獲黎陽之土。豈非冥
期肸蠁。功參造化之外。故能果唇間發。蓮眸周映。貝齒含
滋。璿毫起照。三十二相。臨玉座以相輝。八十四儀。擁金山
而圓立。層甍四合。爍奔電於丹楹。複殿三休。絡浮烟於翠
幌。因高積磴。疑遷倒景之臺。架險連榮。似立迎風之觀。琱
簷競注。縈霧道以龍回。繡桷爭飛。傃雲衢而鳳矯。寫歸禽
於寶鏡。誤接朝鸞。圖走獸於文璫。疑栖夕免。雷霆蓄洩。裁
臨承霤之間。烟雨飛浮。未出層欒之下。輝丹青於菌壁。妙
跡疑存。炳銑鋈於蓮龕。神輝自燭。鏘鏘櫩鐸。聲傳桂葉之
風。焰焰山爐。氣結松陰之靄。仰真容於始旦。滿月晨昭。窺
列棟於方宵。長虹夜發。香泉激溜。有符溫淨之池。珍木成
行。無忝祇園之樹。信煦尼之別府。實兜率之殊庭者乎。愛
友上座法師等。情機藻瑩。戒律圓明。披玉笥以研芳。候瓊
鐘而肅慮。禪姿曉映。依稀同雞岫之前。梵唄晨臨。髣髴像
魚山之曲。縣令獨孤儉等。或鵬垂待運。終燮道於中台。或
蠖屈求伸。且毗風於下邑。鄉望儀曹等。或鹽泉錦室。家稱
三蜀之豪。或抱樸懷仁。譽擁雙流之美。或以為山川肆踐。
猶紀石於弇州。陵谷生哀。尚沈碑於峴首。况乎德因時盛。
慶流封拜之辰。名為功登。事屬文明之運。豈可使璿猷被
物。終昧燮於元機。金字韜華。不題勳於翠炎。敢作頌曰。睿
塗菌藹。靈機翕忽。玉架天都。金裁地闕。法王利見。香城繼
發。雁塔齊雲。龍宮瘞月。長江近域。廣漢遺居。禪扃共往。梵
宇全疎。迹均梁後。義切秦餘。山川牢落。榛莽邱墟。有聖聿
興。惟皇降撫。因天因地。為雲為雨。日觀龍驤。烟壇鶴舉。
肇開嘉號。重光淨土。猗歟上士。道場真政。物觀成章。子來
興詠。土石呈彩。人靈合慶。寶座晨嚴。金山夕映。紫微分殿。
青岑曜郭。複袖縈樓。攢峯跨閣。月低璿鏡。星連寶鐸。彩鳳
將飛。蟠虹未落。森沈桂宇。肅穆筠壇。花明柳砌。葉暗朱欄。
溪留夏雪。澗咽秋湍。山虛梵冷。谷靜鐘寒。法眾爰依。禪徒
戾止。望風三蜀。征塵千里。頓首元墀。歸心翠扆。業超有色。
功齊無始。偉哉冥化。妙矣能仁。去來均迹。前後俱身。寂滅
為樂。般若為因。題芳翠珉。敢詣靈津。
