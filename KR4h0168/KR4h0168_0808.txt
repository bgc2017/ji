欽定全唐文卷八百八
司空圖(二)
華夷圖記
辨於微而能制之者。勢也。審乎要而能備之者。險也。勢所
以決用奇之智。險所以濟經久之謀。雖英豪復生。亦毋以
易此論也。愚中外家世究天人之際。而不肖者更(闕)文自
喜。不能屈已以救時。他日雖苟行。亦不可屈已。失之機矣。
苟危極而變。當寄之後生者耳。煨燼所殘。尚存賈僕射耽
方域之志。披圖校驗。成敗可知。以是懇懇未能默巳。千載
之下。必有知吾言不昧者。司空氏寮鶴亭記。
移雨神
夏滿不雨。民前後走神所。刳羊豕而跪乞者凡三。而後得
請。民大喜。且將報祀。愚獨以為惑。何者。天以神乳育百苗
穀。必時既豐。然後民相率以勞神之勤。於是而祀焉。今始
恡其施。以愁疲民。是神怠天之職也。必希民之求而遂應。
是神玩天之權也。既應而俾民輸怨於天。歸惠於巳。是神
攘天之德也。推怨何以為義。利腥羶之饋。何以為仁。怠天
下之事。何以為敬。蔑是數者。何以為神。假曰非吾所得顓。
然知民之情。而不時請於上。是亦徒偶於位。此愚所以惑
也。噫。天不可終謾。民不可久侮。竊為神危之。柰何。
障車文
自古事冠人倫。世綿鳳紀。庭列鼎鐘。家傳踐履。江左雄張。
山東闊視。王則七世侍中。楊則四人太尉。雖榮開國承家。
未若因官命氏。兒郎偉峩使主。炳靈標秀。應瑞生賢。虹騰
照廡。鵬運摩天。雕彩泫甘。綴齒牙而含咀。顛龍倒鳳。榮肺
腑而盤旋。千般事豈勞借筯。萬里程可在著鞭。不學呂望
竿頭。釣他將相。不作李膺船子。詐道神仙。夫人班濬發。金
縷延長。令儀淑德。玉秀蘭芳。軒冕則不饒沂水。官婚則別
是晉陽。兩家好合。千載輝光。兒郎偉且子細思量。內外端
相。事事相親。頭頭相當。某甲郎不誇才韻。小娘子何暇調
粧。甚福德也。甚康強也。二女則牙牙學語。五男則鴈鴈成
行。自然繡畫。總解文章。叔手子已為卿相。敲門來盡是丞
郎。榮連九族更千箱。見卻你兒女婚嫁。特地顯慶高堂。兒
郎偉童童遂願。一一誇張。且看拋賞。必不尋常。簾下度開
繡闥。帷中踴上牙床。珍纖煥爛。龍麝馨香。金銀器撤來雨
點。綺羅堆高並坊牆。音樂嘈囋。燈燭熒煌。滿盤羅餡。大
榼酒漿。兒郎偉總擔將歸去。教你喜氣揚揚。更扣頭神佛。
擁護門戶吉昌。要夫人娘子賢和會事安存。取个國家可
畏忠良。
觀音懺文
伏以聖感至誠。祥符吉夢。久期瞻仰。輒用莊嚴。上以報罔
極之恩。下以遂平生之願。亦冀仁滋庶類。福必旁臻。且自
叨竊一名。曉夕三省。慮增隱匿。有負深知。以此歸心。誠無
愧色。必也行欺暗室。業墮分陰。飾偽沽名。伏機稔惡。於家
則崎嶇自奉。忍骨月之饑寒。於國則苟且求容。啄生靈之
膏血。是乃神惟必照。鬼得而誅。敢將有釁之身。曲累無私
之照。至若見持蹇分。將觸禍機。或不幸以逢尤。或求金而
受毀。即常希擁佑。必保孤危。况積疹初平。殊恩有自。置齋
生日。用表成功。所期刦蓋微塵。不竭依投之懇。慶流末裔。
共成香火之緣。粗寫丹誠。仰迴元鑒。
十會齋文
夫萬殊苦惱。神慈普救於幽冥。十會區分。王道同歸於平
等。當觳觫求哀之地。是噞喁就涸之時。闢夷路於前程。遏
勝波於沸鼎。欲使天人共感。存沒均休。乃此日設齋之意
也。况屬豐穰。方登仁壽。宜屬大衆。共締良因。無緣則三道
寶階。如登劍樹。有願則十方淨域。便越塵區。今則妙供巳
陳。散花乍雨。維摩赴會。捧瑞露以同沾。羅漢飛空。曳危峯
而亦至。齋衆某等。或轅門上列。或金穴豪家。將雛則驥子
超㣥。命侶則龐眉狎至。軒車競路。士女傾城。法鼓雷硠。震
泉扃而動鑰。天香馥烈。擁日氣以盤空。於是跪捧寶鑪。連
枝玉軸。冀將功德。奉事莊嚴。伏願諸王及五道六曹真官。
永作尊神。益匡善道。使幽冥共仰。靈蠢知歸。緡繒不讓於
樂輸。齊潔復申於眾懇。諸曹並受。㣥品旁沾。伏覬過去尊
靈。見存家眷。皆憑護念。免怖沉淪。恃王心而若恃私心。觀
地府而如觀天府。必致清涼山上。逢異鳥而先告吉祥。黑
暗空間。遇神光而別迴照爥。雖營魂遊岱。去住無常。而苦
海登舟。冤樂共濟。生生隨願。免在殊鄉。處處安居。便同極
樂。凡聞誦梵。遽脫羈愁。用顯含靈。咸蘇密網。
為東都敬愛寺講律僧惠確化募雕刻律疏
竊以化化無窮。遞成遷染。孜孜不倦。方導沉淪。啟秘藏而
演毗尼。熏戒香以消煩惱。風波未息。橫智鷁而難超。繩墨
可遵。制心猿而有漸。豈容穿鑿。但致紛挐。雖設諭於三乘。
同歸覺路。蓋防微於㣥品。共禀成規。汎洒六塵。攝持萬行。
寧俟空林宴坐。方為解脫之門。令必大地周遊。皆詣清涼
之境。蓋能仁之警策也。今者以日光舊疏。龍象宏持。京寺
盛筵。天人信受。迷後學。競扇異端。自洛城罔遇時交。乃楚
印本。漸虞散失。欲更雕鎪。惠確無愧專精。頗嘗講授。遠欽
信士。誓給良緣。所希龜鏡益昭。津梁靡絕。再定不刊之典。
永資善誘之方。必期字字鑴銘。種慧良而不竭。生生親眷。
遇勝會而同聞。敢欺福報之微。願允標題之請。謹疏。
迎修十會齋文
非才非聖。過泰過榮。一舉高第。兩朝美官。遭亂離而脫禍。
歸鄉里而獲安。門戶粗成。簪纓免絕。四十八年已往。未省
歸心。百千萬刦常來。豈迷善道。今終可保。止絕何傷。災疾
所縈。古今常理。但雖勤懺悔。未去羶腥。大宜均罪於鼓刀。
小合誤傷於失手。况蚊䖟之類。屢有傷殘。僕乘之勞。時加
箠楚。或存或沒。若重若輕。並願各遂逍遙。永祛冤結。目前
眷屬。世世相逢。身後林泉。生生自適。仰慈悲之宏誓。成幽
顯之勝因。蠢動有情。沾濡共泰。
靈臺三官堂文
蓋聞元台秉粹。真極設官。貫日星而洞六幽。攝品彙而尊
三府。雷鞭電抶。未窮搜逷之威。鬼伏神藏。盡在指撝之列。
容光必照。暗室難欺。人倫知教義之宗。天吏振綱條之目。
密宏善貸。普濟㣥生。固宜上報君親。下援戚屬。[:#AS-8867:⿳士冖䂞]千金而
喜捨。盡鑄尊儀。傾百寶以裝成。別崇秘殿。共伸虔懇。永締
良緣。使人面狗心。不殘賢而害善。銅頭鐵額。自折角而摧
牙。免陷危機。皆逢懿網。况此觀地連名嶽。境勝元都。在歷
覽而可知。乃衆星之所集。一池菡萏。時時而雪裏生香。五
夜沉寥。往往而峯前仙樂。聞於盻蠁。雅合歸依。今則自屬
時艱。多嗟力罄。壞簷不葺。朽壁難朽。蒙塵而廟貌全隳。蘚
駁而天衣半褫。莫能起敬。但速退殃。將希保佑之功。合發
修崇之誓。倘使丹青克煥。結搆重新。必憑香火之因。永拔
沉淪之苦。幽明洞感。罪疢咸祛。家遊不死之鄉。國慶無疆
之祚。烹妖斮魅。免助虐於三蟲。控鶴羈龍。笑摧枯於一鹿。
別置金天之社。長為玉帝之神。凡願列名。庶同不朽。
詩賦贊
知道非詩。詩未為奇。研昏練爽。戞魄凄肌。神而不知。知而
難狀。揮之八垠。卷之萬象。河渾沇清。放恣縱橫。濤怒霆蹴。
掀鼇倒鯨。鑱空擢壁。琤冰擲戟。鼓煦呵春。霞溶露滴。鄰女
有嬉。補袖而舞。色絲屢空。續以麻絇。鼠革丁丁。焮之則穴。
蟻聚汲汲。積而成垤。上有日星。下有風雅。歷詃(一作詆)自是。
非吾心也。
三賢贊(并序)
隋大業間。房公李公魏公同師文中子。嘗謂其徒曰。元齡
也志而密。靖也惠而斷。徵也直而遂。俾其遭時致力。必濟
謨庸。厥後果然。宜有贊激云。
三賢志同。夙尚儒風。以值公忠。出遇太宗。諷議從容。謀蹶
㣥雄。君勞臣惕。荒夷阻闢。百千年社稷。
觀音贊(證因亭并序)
萬仞峩山之險。爭竦禍梯。一坑浮世之塵。長遮覺路。騁雲
漢而貪味。臨鼎鑊以求哀。當種善緣。方希慈極。某早堅信
受。頻致感通。夢則可徵。足見未萌之誡。行而必稟。冀無入
晨之虞。用建虔誠。永貽來裔。贊云。
惟仁之尢。警於昭幽。將政而阻。將軋而遊。忤者以寵。呻者
以謳。岳抃冥冥。證因斯休。
李翰林寫真贊
水渾而冰。其中莫瑩。氣澄而幽。萬象一鏡。躍然火[:#AS-FBED:●]羽然。
傲睨浮雲。仰公之格。稱公之文。
今相國地藏贊(并序)
南陽公夫人彭城郡君憂紀既祥。追奉皇考吏部公繡地
藏菩薩一軀。瞿慕戚容。力成至願。圖於夫人為內兄。得請
而贊云。
三界同倫。六幽莫際。聖有佛緣。極之無滯。相不可覩。理不
可窮。人有虔懇。感之則通。孝實女師。工惟婦德。成茲妙絕。
申報罔極。
香巖長老贊
言不可無也。然為師之說者。豈佐競而主勝乎。且儒之書
曰。率性之謂道。老之書曰。各歸其根。而禪酋之東。親抉人
視聽。至而又至者。道與本俱忘哉。且忘則塵滓孰從而滯
耶。或者假言而為諭。以妄釣真。彼或泥於境而滯其機。是
人魚莫能自辨矣。大師之旨。吾久得之。學者既難遽息。必
以其言為狂藥。誰之咎乎。彼巧則病。彼愚則競。覺之愈妄。
矯之非正。不雲而雷。龍何施哉。不鼓而舞。人何為哉。匪豫
孰道。匪羈孰釋。一塵不飄。見大師力。
兵部恩門王貞公贊
發粹而文。蘊和而秀。德無不尊。名無不壽。內專外濟。氣厚
神全。貞公在此。千載聳然。
相國老君贊
道尊教主。帝系仙源。牢籠天壤。施掌羲軒。施於孝孫。克隆
聖祚。分祐攸宜。忠賢是保。
秦坑銘
秦術戾儒。厥民斯酷。秦儒既坑。厥祀隨覆。天復儒讐。儒絕
而家。秦坑儒邪。儒坑秦邪。
仙巖銘
巖之巔。森戟鑱天。中宅靈仙。巖之瀑。風幹洞壑。地涌山鑿。
越之裔。甌之隅。人逸而腴。某其師。某其牧。寺圯而復。
辯楚刑
楚謂獻璞者欺我。乃連刖之。酷哉。曰。彼獨鑒之不勝耳。然
其嗜寶之心。皆達於卞子。故連刖之無怨。玉亦卒受於楚
國。嗟乎。國之嗜賢。宜急於楚之嗜寶也。必嗜心則上心達
於天下。則負材求進者。雖黜於見疑。亦未為怨。必有釋其
疑者。則其卒用於世也可幾矣。不猶愈於易其知而嫉其
進者耶。嗟乎。刑與辱。上之所以肆於下也。楚無嗜寶之心。
卞豈受刑。上無嗜賢之實。士豈受辱。必待誠而絕愧哉
說鷰
鷰雖同類。有巧拙之目。里人搆其寢始就。而拙者遽巢其
間。巧者既至。必摶而逐之。俾之他室。雖童稚亦以為恨。里
人不能決其去畱者。蓋辯之不早辯耳。噫。彼之所工。豈能
自固其室。已或為拙者所逐沮。人尚惜之。然則賢不肖之
取舍。其利害於天下何如耳。治亂之兆。孰易於此。乃繫於
所擇先後耳。可不惜哉。可不戒哉。
說魚
蒲之東七十里。山秀而瘠。故其水迅激。不能蓄鬐介之族。
著於方志焉。王城谷司空氏曰禎貽谿。其岩瀑尢為峭束。
愚嘗派著於庭。欲資涵泳之翫。或致於他所。亦不更夕輒
暴去。前年捧詔西上。復移疾華下。則鄰之佛者遽至。言石
竇泉隟。魚皆充牣。愚熟念竟不能究其說。而佛者謂吾久
於是溪。雖才嗇而命弛。然撫其愛育之心。足以達其物類。
蓋斯魚之產。是欲信吾心於方將耳。而愚尚以為愧也。且
以為羈。涉歲而後魚集於故山泉。彼能達吾之心。宅幽而
遠害。是有物致之。且惑愚之妄進。姑欲全吾道而退保安
耳。敢不自警也哉。
成均諷
臣聞元胎凝象。標器府以飛芒。曜魄諧神。閱環天而肆會。
瑤山激響。流妙靡於蹌鸞。嶰谷搜奇。寫玲瓏於嬉鳳。叶六
氣則生植必茂。文八音則錦繡相宣。既象物而省風。迺昭
功而示德。周旋盡美。黈益隨時。清廟嚴禋。肅和鳴而侑響。
紫壇殷薦。受繁祉以貽休。備緝化之元機。契窮神之妙用。
故以感動天貺。紀綱人倫。蕩迅羽而落丹霄。帖驚波以澄
紺海。誘歸昌於瓊樹。一變標祥。導舞佾於瑤階。三苗罷祲。
揄揚盛業。粉飾元猷。足使鶴列呈妍。騁飛容而合緒。龍蹲
喪味。超浩歎以違齊。而大樸久雕。迷風益扇。浮音薄思。雅
曲沉英。要平靡漫之娛。競嫋㛐娟之奏。金華翠羽。逾備飾
於充庭。去鴈吹蓬。已無資於易俗。紛葩莫辯。流僻萌生。司
成廢齒冑之文。端委昧防民之制。雉門災起。誰懲燕女之
荒。鳳德日衰。無救關睢之亂。頹波競爽。詭趣繁興。咿注狂
會於四夷。叛衍扃和於六器。瓊樓月榭。爭漂亡國之音。柳
翠花紅。似惹迷魂之態。况乃高臺騁望。團扇傷秋。少年狹
路之期。落日哀蟬之感。行人贈恨。折楊柳以徘徊。隴水分
流。度關山而幽咽。芳樹裊相思之意。卷衣追舊寵之懽。鳥
啼則興詠於遲遲。子夜則如憐於脉脉。漢殿之雲娥一去。
柘館銷魂。淮王之仙馭不歸。小山畱唱。鵾鷄輟曉。碣石申
壯士之悲。寶鍔雄鳴。獨祿訴分夭之憤。鴛鴦締思。蛺蝶纓
情。襄陽之濃豔驚神。鄴下之無愁忘返。江天浩麗。杳春思
於龍舟。綺閣驕頻。[:#AS-8AE4:●]仙姿於玉樹。莫不旁羅綴賞。分被謳
謠。芳情盡寄於絃心。巧變逾新於濮上。悟晉臣之竊視。其
乃衰乎。徵單子之格言。將焉用也。復有南鄰宴衎。北里追
隨。繡軸爭奔。蘭堂洞敞。鬭輕盈而入玩。逞夷冶以乘春。名
編協律之籍。妙軼總章之觀。元雲起唱。絳樹分行。法嬰之
暫賞人間。淨婉之曾誇掌上。翠娥低歛。儗畫扇而初疑。鳳
翼旋披。躡染香而不印。綠蘿山畔。徒有傳名。金谷樓中。猶
應掩嫮。輕埃漸弭。泛空碧之橫雲。曳緒黎收。失凌波之迴
雪。既而麟麛罷饗。龍轡傾夕。簇紅豔於金擎。灩蘭英於琥
珀。瑤[:#AS-8465:⿰金义]遞約。粉鏡齊勻。炫華藻之新裝。捧重霄之寶器。凄
鏘縹緲。輕颸漸拂於花叢。鴛鵠和鳴。上客潛驚於煙隥。雕
筵讓促。玉斝橫飛。墮珥顏。牽裾屢舞。牋霏彩筆。遞申燕
婉之情。月曉蓮塘。更亂雞人之唱。必使傾懽買笑。悵歸路
於太行。失意沉情。憐霜鋒於使客。且秦圖啟霸。先輸嬋媛
之工。楚劍宣鋩。寧謝優倡之拙。龜山遠蔽。迷津則元類吹
毛。魚藻陳規。式宴則唯思在鎬。繁華託好。淪誤忘歸。盛德
何觀。雅風洞喪。愉心炫目。俱謀越禮之譏。異軫分流。彌會
相淫之旨。猶是史遷銜涕。憤沉湎於衰周。荀勗披丹。願儀
形於治古。迺曰。陞下含微握契。映調露之微蹤。馭道斯元。
演咸池之積潤。雙龍肅駕。爰欽九辯之神。八鳳迎祥。再襲
五英之薦。非煙毓媚。應玉燭以登謌。皓質依仁。樂神扃而
暢律。雖循機之思。必無謝於繼韶。而制俗之規。猶未先於
放鄭。夫南薰北鄙。禍福相[:#AS-886A:●]。感物窮微。興亡是繫。繁聲罷
奏。建武之貞範斯存。妖玩無容。太初之芳塵可挹。得不翹
襟酌訓。經慮防奢。揖璇璣養命之符。受帝女昭華之琯。探
靈測化。但累黍而無差。思古妍幽。將一夔而可任。懸衡睿
旨。合契乾心。追六代之英華。汰百王之蕩滌。豈容蘇夔席
勢。膠獨見以邀能。高肇憑豪。抑㣥儒而徇已。變唯尚質。貴
在揚清。動以敷愉。綽之仁義。非簡節繁文之制。不用於明
庭。非崇嚴煦育之姿。不傳於委巷。使牛刀學制。必箋武邑
之猷。鷺羽將持。敢懼宛邱之刺。然後返歌鸎於海嶠。維舞
驥於璜臺。魚龍息曼衍之陳。鞮譯沮兜離之獻。掖庭絃吹。
先罷賞於材人。司隸糾繩。次申嚴於權右。儻蓮舟帝子。獨
貽招隱之詩。綺殿台臣。別奏登封之頌。酒唯洽禮。遽無縱
於流連。樂則緣情。但取優於名教。俾春濃上苑。空凝桃李
之情。月滿西園。寂寞芙蓉之豔。式敷圍範。交暢人情。澄積
樂於一時。靡清風於四表。豈復平西長史。薦淑麗以希恩。
司律中郎。恣哇咬而被寵。則必三雍八佾。休僭濫於豪門。
春誦夏絃。服祇庸於冑子。自然調元演慶。開瑞歷而貫氛
氳。駕俗遺華。撫鴻鈞而明揖讓。臣業慙待扣。恩謝識微。鹿
鳴傳錦里之謠。象舞闕青衿之致。孤桐韜響。唯均雨露之
濡。泗石含清。未冠雲韶之節。編蓬反素。誓擊壤以亡機。汗
簡潛心。警奪朱而發憤。實願希風正始。擬制旋宮。緬推傷
化之源。克裕閑邪之範。訪徽猷於顯慶。酌茂實於開元。坐
鎮澆訛。式清緇蠧。是用撤書竦志。慕高允之貞規。企日裁
成。繼翁卿之讜議。春臺自煦。舞希金奏之和。下曲難投。猶
阻鈞天之薦。諭錦屏而託諷。徒欲輸忠。仰魏闕以兢魂。翻
同濫竊。
議華夷
議天下之大勢者。滯而拘古。必曰固於德。剛而簡謀。必曰
弭於威。是皆不足扼阽危之機也。必濟德於謀。濟謀於險。
庶幾可以壽宗社之數矣。前古迂儒瞶耳。援據滋惑。不能
中今之急病。而近朝有心於經制者。杜司徒之治道。李安
邑之地志。元中書之安邊。不謂不馳騁於古今成敗之數
也。唯賈僕射耽并包華夷。綿絡山川。披圖摘要。繁而不瘠。
可謂勤而至精者矣。雖然。量力救時。當置遠荒於度外。國
史事有追惜而不可形於紀述者。或關防戰而不守。或控
制議而不行。或食廩棄而不保。利害之效。可見於斯。愚是
以玩而不厭也。雖失之已久。得不慮哉。
將儒
儒以將道。肥其內也。武以將威。肅其外也。未有內自瘠而
外能勸者焉。嗟乎。古之用儒。其所寄誠重矣。儒之將道。必
欲張其治也。獨將之不足侈其道。故分已之任以寄於人。
亦猶資衆力以夷大路。綽綽然其甚闢也。如有用於時者。
天下不幾於治哉。嗟乎。後之為儒。其力寢羸矣。簡固以自
持。窘默而多一。知所以任之於己。不知所以任之於人而
責之。故雖用於時。道亦削然。不喻將儒之權耳。且古之言
兵。必本之仁義。反是則一決之勇。未足為武。一智之謀。足
以奪其機。矧兼吾道以制於未萌哉。嗟乎。道之不可振也
久矣。儒失其柄。武玩其威。吾道益孤。勢果易凌於物。削之
又削。以至於庸妄。於武可也。必將反是。請先將儒。
天用
材軼而鷙捷者。不待賦而後食。蓋濟已之納。得以自任也。
龍雖善致風雲。然必有所稟。而後能施其澤。吾知其不能
自神矣。苟專其用。而汲汲於濟物。亦將救禍之不給。雖川
后岳靈。孰敢撓其所守哉。嗚呼。時乎時乎。蓋賢哲之所宜
禀。唯用天之用。然後功雖約而濟物博。
釋怨
殉華公子與誇世豪舉。綺紈相遇。意氣相許。貞茂松心。賞
微琴緒。驥騄齊驅。鸞鷖並翥。誓風雨而不迷。期始終之可
保。既而睚眦有違。寒暄遂移。雙情已忤。久約方虧。遽讒蠅
翼。交妬娥眉。將搖牙而構禍。寧棄跡以懷悲。於是振俗先
生聞而諭曰。夫性溫澆漓。道方廉恥。勢軋則仇。名浮則忌。
仁以利搖。情由色醉。釁積攜貳。其來有自。謂金石而中渝。
惟鸚猩之可愧。願窒隟以雕譚。庶追歡而寵誼。借如標奇
炫世。角立爭英。雄架橫天之譽。高峻冠古之名。昧褰華而
喪實。紛飾智以相傾。而木以秀摧。鐸由貝敗。主能則驕。伐
勝必殆。豈溢美而是競。忘撝謙而自愛。至乃重侯盛族。六
貴豪門。贙據榮路。虹申要津。光鑠天地。勢驅風雲。指顧而
傾羲迴馭。噓歈而窮律驚春。而盈爽交分。盛衰飜復。惜喜
室之方開。競駭機之潛觸。將挾炭以爭奔。悼傾舟之已覆。
况若越溪往麗。楚硤神仙。擬纖弄冶。挑(上聲)褭㛐娟。利臉波
豔。彎娥月殘。妬芳紅之笑白。嘆翹翠之嬉蘭。而物尢則妖。
美極則麗。二國媯亡。六宗姬替。或滯愛以罹刑。亦寵迷而
逮繫。必昌色以崇仇。是危家而速戾。則有邪龜畢萃。環貨
兼儲。庭羅輦璧。室翫量珠。吏方譏於賄死。客有論於錢愚。
而侈必貽殃。聚惟延寇。鑠金遽探。毀玉猶鬭。輕壅利以焚
身。斯據圖而殞首。嗟四者之是嬰。詢五交之可疚。且夫電
波悠悠。人生若浮。一瞬朝暮。百年今古。雖復角勢圖王。鯨
吞武步。蓋世稜威。排山逞恕。壯氣俄摧。雄謀焂阻。淚空掩
於牛山。椎已登於驪阜。天遂妍蚩。如此同期。芝華莫咀。松
子誰追。鐘鳴漏盡。樂往哀隨。花宮綺閣之觀。蕭條夷漫。清
哇豔舞之姬。月墮雲飛。潛衰暗鑠。億恨千悲。是以至人達
觀。物我俱遺。混沐戚。忘健羨。孰壽孰夭。孰榮孰賤。大笑幾
何。虛舟無怨。豈蹄涔之不生。類蝸角之徒戰。用招三釁之
端。期塞兩家之難。時也二子。魂慙色褫。跼聽玉音。袪蒙爽
曙。雪涕濡襟。明坦夷於末路。抉蔕芥於情心。願伸縷款。永
佩良箴。
題東漢傳後
儒衣而武弁也。人望而畏之。是威其德也。必有操戈待之
者矣。君子救時雖切。亦必相時度力。以致其用。不可則靜
而鎮之。以道訓服。苟厲鋒氣。果於擊搏。道不能化。力不能
制。是將濟時重困。故元禮之徒。終致鉤黨之禍。至於張儉。
又不能引決區區之身。雖殘壞天下。何裨於吾道哉。陳太
邱之容衆。郭有道之誘人。其意未嘗沮物。而彼亦不厚其
毒。利害可見矣。且猛摯不革其暴。麟不足以為仁也。惡鳥
不息其鳴。鳳不足以為瑞也。况彼二三子。甘逞於權豪呶
呶。以至大亂。惟據正而能屈己者。庶可與權。
