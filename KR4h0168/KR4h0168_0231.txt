欽定全唐文卷二百三十一
張說(十一)
唐玉泉寺大通禪師碑銘(并序)
譔夫總四大者。成乎身矣。立萬始者。主乎心矣。身是虛哉。
即身見空。始同妙用。心非實也。觀心若幻。乃等真如。名數
入焉妙本乖。言說出焉真宗隱。故如來有意傳要道。力持
至德。萬劫而遙付法印。一念而頓受佛身。誰其宏之。實大
通禪師其人也。禪師尊稱大通。諱神秀。本姓李。陳留尉氏
人也。心洞九漏。懸解先覺。身長八尺。秀眉大耳。應王伯之
象。合聖賢之度。少為諸生。游問江表。老莊元旨。書易大義。
三乘經論。四分律儀。說通訓詁。音參吳晉。爛乎如襲孔翠。
玲然如振金玉。既而獨鑒潛發。多聞旁施。逮知天命之年。
自拔人閒之世。企聞蘄州有忍禪師。禪門之法允也。自菩
提達磨天竺東來。以法傳惠可。惠可傳僧璨。僧璨傳道信。
道信傳宏忍。繼明重跡。相承五光。乃不遠遐阻。翻飛謁詣。
虛受與沃心懸會。高悟與真乘同徹。盡捐妄識。湛見本心。
住寂滅境。行無是處。有師而成。即燃燈佛所。無依而說。是
空王法門。服勤六年。不捨晝夜。大師歎曰。東山之法。盡在
秀矣。命之洗足。引之並坐。於是涕辭而去。退藏於密。儀鳳
中。始隷玉泉。名在僧錄。寺東七里。地坦山雄。目之曰。此正
楞伽孤峯。度門蘭若。蔭松藉草。吾將老焉。雲從龍。風從虎。
大道出。賢人覩。岐陽之地。就者成都。華陰之山。學來如市。
未云多也。後進得以拂三有。超四禪。昇堂七十。味道三千。
不是過也。爾其開法大略。則慧念以息想。極力以攝心。其
入也品均凡聖。其到也行無前後。趣定之前。萬緣盡閉。發
慧之後。一切皆如。持奉楞伽。近為心要。過此以往。未之或
知。久視年中。禪師春秋高矣。詔請而來。趺坐覲君。肩輿上
殿。屈萬乘而稽首。洒九重而宴居。傳聖道者不北面。有盛
德者無臣禮。遂推為兩京法主。三帝國師。仰佛日之再中。
慶優曇之一現。混處都邑。婉其祕旨。每帝王分座。后臨席。
鵷鷺四匝。龍象三繞。時熾炭待礦。故對默而心降。時診飢
投味。故告約而義領。一雨溥霑於衆緣。萬籟各吹於本分。
非夫安住無畏。應變無方者。孰能焉爾乎。聖敬日崇。朝恩
代積。當陽和會之所。置寺曰度門。尉氏先人之宅。置寺曰
報恩。軾閭名鄉。表德非擬。局厭諠輦。長懷虛壑。累乞還山。
既聽中駐久矣。衰憊無他患苦。魄散神全。形遺力謝。神
龍二年二月二十八日夜中。顧命趺坐。泊如化滅。禪師武
德八年乙酉受具於天宮。至是年丙午復終於此寺。蓋僧
臘八十矣。生於隋末。百有餘歲。未嘗自言。故人莫審其數
也。三界火心。四部冰背。榱崩梁壞。雷動雨泣。凡諸寶身。生
是金口。故其喪也。如執親焉。詔使弔哀。侯王歸賵。三月二
日。冊諡大通。展飾終之義。禮也。時厥五日。假安闕塞。緩及
葬之期。懷也。宸駕臨訣至午橋。王公悲送至伊水。羽儀陳
設至山龕。仲秋既望。還詔乃下。帝諾先許。冥遂宿心。太常
卿鼓吹導引。城門郎護監喪葬。是日。天子出龍門泫金襯。
登高停蹕。目盡迴輿。自伊及江。扶道哀候。幡花百輦。香雲
千里。維十月哉生魄明。即舊居後岡安神起塔。國錢嚴飾。
賜逾百萬。巨鐘是先帝所鑄。㣥經是後皇所錫。金牓御題。
華幡內造。塔寺尊重。遠稱標絕。初禪師形解東洛。相見南
荊。白霧積晦於禪山。素蓮寄生於坐樹。則雙林變色。泗水
逆流。至人違代。同符異感。百日卒哭也。在龍華寺設大會。
八千人度二七人。二祥練縞也。咸就西明道場。數如前會。
萬迴菩薩乞施後宮。寶衣盈箱。珍價敵國。親舉寵費。侑供
巡香。其廣福博因。存沒如此。日月逾邁。榮落相推。於戲。法
子永戀宗極。痛慈舟之遽失。恨涌塔之遲開。石城之歎也
不孤。廬山之碑焉可作。竊比夫子貢之論夫子也。生於天
地。不知天地之高厚。飲於江海。不知江海之廣深。強名無
迹。以慰其心。銘曰。
額珠內隱。匪指莫效。心鏡外塵。匪磨莫照。海藏安靜。風識
牽樂。不入度門。孰探元要。倬哉禪伯。獨立天下。功收密詣。
解[:#AS-9BF8:⿰去⻏]名假。詣無所得。解亦都捨。月影空如。現於悟者。無量
善衆。為父為師。露清熱惱。光射昏疑。冀將住世。萬壽無期。
柰何過隟。一朝去之。嗟我門人。憂心斷續。進憶瞻仰。退思
付囑。盡不離定。空非滅覺。念茲在茲。敢告無學。
和麗神道碑銘奉勅撰
舊史云。軒轅帝宮。次星具黃龍之體。郊媒神祀。次成元鳥
之命。非聖也莫能法天。非天也莫能感聖。則有相乎坤而
母乎震。齊乎古而合乎天。跡雖祕絕。猶可測而言焉。麗趙
氏。天水人也。麗者以華美為貴。者以配合為尊。易云日月
麗天。傳稱星辰合度。麗加號。自我為初。原夫八駿勤周。肇
有封姓。三軍霸晉。乃蕃卿族。設寶符而開國。曳珠履而成
家。果驗成宣之後。不乏文忠之慶。堯門昭殿。何
代無人。暨乎紫氣上通。瑤臺獨立。楚宮選美。納良袂於神
雲。漢掖求才。進團扇於明月。故坐而論教。則比位三司。動
而具瞻。則儀刑六列者矣。先將軍以恩澤授職。太夫人以
有禮封鄭。流車躍馬。豈無甲觀之親。湫宅閑門。不有椒房
之勢。探風揆化。憂國如家。故聖人有以尚其德也。躬親繭
館。義形熊檻。退席以愛禮。樛木以廣恩。望古難臻之地。必
為常踐之域。故聖人有以嘉其志也。懸象告沴。經時寢疾。
在蒙被之辰。荅還輦之問。生可捐於浮假。心獨係於元真。
神往土清。願承恩而入道。形歸下上。期去禮而薄葬。慈顏
同氣。奚敢為言。皇上閔而許之。咨嗟不巳。開元十四年。春
秋三十有四。七月十四日。薨於春華殿。殯於龍興觀之精
屋。示以出家。從道例也。命河南尹監護。河南令副焉。喪葬
務約。成遺語也。二十六日。窆於故都之後邙山之陽。孺慕
承華。淒涼薄室。列薤歌於東路。迴容衞於北山。壽堂一閉
兮凡聖等。人代同悲兮修短閒。月帔雲衣。襚以神仙之服。
上方陶簋。旋於造化之初。此皆聖主之曲成。賢之本志。何
必雲陽山下。別起通靈之臺。未央宮中。虛立致神之帳。若
夫易名之典。考行是存。帝諡曰和。禮之貴也。氣之和者
生萬物。聲之和者孕八音。魂而有知。感聖恩乎。有詔史臣。
恭銘內職。事出彤管。辭無華飾。寫樂池之永傷。寄瑤山之
罔極。銘曰。
帝佐后。實掌陰教。八月選才。千金聘貌。禮獻絲繭。詩修澣
濯。婦政可尊。嬪風胥效。皎皎漢女。為皇降靈。娥娥邦媛。順
道之經。結以印綬。華光後庭。帶之弓䪅。朗潤前星。追述潛
運。夙承嘉奬。謙苦中京。崎嶇上黨。金鏡開目。明珠耀掌。心
方樂於時泰。魂奄悲於化往。紫雲衣兮霓裳。送美人兮北
邙。白壤宮兮青松苑。去君恩兮日遠。秋風急兮霜天。草木
黃兮野田。滅香容於空槨。留畫像於甘泉。春秋以麗和之
二字。獨襃美於千年。
昭容上官氏碑銘
天降時雨。山川出雲。乃生靈媛。祚我聖君。精微其道。煥炳
其文。三光錯行。昭容綱紀。百揆繁會。昭容條理。外圖邦政。
內諗天子。憂在進賢。思求多士。忠孝心感。天焉報之。吉凶
有數。邱焉禱之。如彼九日。羿焉暴之。如彼三良。秦焉悼之。
漢宮選才。班氏其特。楚史書霸。樊姝之力。彧穆齊公。敘其
明德。嗟爾彤管。是鑒是則。
故太子少傅蘇公碑銘
斤斤蘇公。體正含道。稟靈淳粹。為唐元老。忠以衞主。孝以
立身。文以經國。惠以安人。司牧九郡。九郡爰靜。平章百工。
百工爰整。千載典憲。三朝綱領。上纂先人。五代相國。下垂
餘慶。七子令德。帝謂庭碩。伊公是似。接侍玉墀。序拜金戺。
聯華謺潤。佐我天子。於戲彼蒼。國幹云亡。地頹五嶽。天拆
三光。備禮詔葬。㣥官會喪。掌史司德。刊銘路傍。
故吏部侍郎元公碑銘
英英白雲。瑞彼君輅。佻佻公子。嘉我王度。魏后遺德。作華
天朝。靈氣應變。直心逍遙。麟閣書仙。鳳池墨妙。太常國禮。
少宰邦教。公之處之。有倫有要。玉折其貞。金斷其清。沒而
不朽。仁乎令名。
邠王府長史陰府君碑銘
賢哉陰侯。孝友仁信。符彩外發。清真內鎮。史門文宗。國子
儒允。克家踵武。金聲玉振。結髮筮仕。利用勸心。雉馴風化。
鹿賦文章。函丈禮樂。雷門紀綱。微言教冑。直道匡王。年惟
大耋。克茂精爽。疾不彌留。怡然長往。世比過隙。生猶絕響。
契均范張。會阻天壤。通家自昔。永懷厥初。昏姻之故。言就
我居。富同鼎食。窮共園蔬。動心規戒。言成著書。奪我良友。
天其喪余。南望龍門。東都九原。萬籟酸骨。千霜斷魂。琴瑟
都盡。塤箎半存。葬收子壻。碑傳外孫。人生到此。天道何言。
唐故處士河南元公碣銘
嗟我處士。煥炳其文。精微天象。與道為隣。頹乎萬化。于三
十春。在昔薄葬。時服幅巾。厥孤克孝。永懷遷神。君其心之。
無違返真。乃建豐碣。追揚茂塵。王門公路。豈微朱輪。天才
海學。于何窶貧。心焉有主。孰知我艱。烈烈皇考。求仁得仁。
哀哀王母。斯恩斯勤。李虔報養。王襃感親。退居更命。喪禮
終身。忠為令德。孝實至純。一門二善。千載不泯。
周故通道館學士張府君墓誌銘
君諱弋。字嵩之。范陽方城人也。其先張仲。以孝友佐周。子
孫醜周。仕晉相韓。至留侯報韓仇秦。興劉滅項。為漢世家。
九代及于漢亂。居燕四葉。為晉司空。混一天下。司空生禕。
避胡過江。六世至太常。而復寓於河東之族人。君即太常
卿隆之曾孫。徵君子犯之孫。河東從事俊之子。性倜儻。尚
氣節。能引弓六鈞。命中百步。車服出入。擬於封君。州里頗
患之。君廼勵操強學。不出門者十餘年。探道覩奧。鬱為淵
藪。周武帝聞之。徵為通道館學士。既入隋而面其國。高尚
厥志。終於山廬。嘗言夷齊清者非達。伯鸞曠者非中。優哉
游哉。吾不與也。夫人某氏。少而嫠居。長而喪子。流離世故。
窮盡艱危。提擕女姓。託身禪宇。實有高行之烈。隱居之風。
未遑歸葬。有志不就。遺恨終天。降及曾孫。追申情禮。景龍
三年歲次已酉十月十六日。克葬曾王父曾王母於河東
之普救原。成先志也。銘曰。
皇矣烈祖。才雄氣武。不值漢高。空思萬戶。一旦折節。十年
學古。高步華光。飛纓書府。昔有周處。斬蛟契虎。易暴以儒。
異代同矩。周命既沒。鼎遷于隋。仕於二姓。君子不為。昭昭
盛德。百代之規。
唐處士張府君墓誌銘
府君諱恪。其先晉人。晉有張老。韓有開地。漢有留侯。侯八
代孫皓為司空。司空子宇為北平太守。遭漢亂離。家於范
陽。至元孫華。復為晉司空。遇難子孫南渡。其處者或寓於
蒲坂。周齊閒有歸者。因從焉。君晉司空十一代孫也。曾祖
徵君諱子犯。祖河東郡從事諱俊。父通道館學士諱弋。德
音遺範。詳諸家牒。君孤紹單門。傍無兄弟。苗而不秀。未仕
而卒。道未融於邦國。位未揚於王庭。故老之口浸遠。好事
之書又闕。是後生不得預聞焉。哀哉。嗣子晉州洪洞丞騭。
襁褓縗麻。育於舅氏。夫人隴西董氏。常州長史雄之女也。
早年守義。唯鞠一子。嚴而有檢。勤而善訓。成先人之丕烈。
貽後嗣之積善。微太夫人德。則張氏幾將墜焉。開耀元年
十二月二十七日。終於鄜城縣世婦馮氏之別業。春秋七
十有二。先君之違世也。太夫人在堂。大門在殯。日月逾邁。
有志未從。是諸孫疾焉。若履淵谷。以景龍三年歲次已酉
冬十月二十六日。克葬王父王母於蒲坂東司空之村。成
先志也。銘曰。
[:#AS-92F9:⿰帛⿱丿糸]
[:#AS-92F9:⿰帛⿱丿糸]王父。續我靈
基。幼而植德。人莫知之。烈烈王母。克明克類。教我鬻子。光
我族嗣。中條之北。大河之東。邱陵桑梓。鬱鬱崇崇。千年啟
室。百歲來同。永惟先志。欽成厥終。
贈郎將葛君墓誌銘
公諱威德。字某。曰葛氏。本梁國寧陵人也。因遷徙。今居京
兆涇陽縣。父寶。未仕早世。公室無陶白之資。朝無金張之
援。不承過庭之訓。不漸鼓篋之術。而能奮飛喬木。獨拔深
濟。富忠孝而由已。善射馭而聞天。早以武藝。妙選供奉。每
扈游別館。侍蹕禁林。何嘗不左發五豝。傍連雙兔。歲久。拜
元城府左果毅都尉。尋加上柱國。入陪內仗。思馬斯才。出
典外軍。握兵之要。所謂白珪特達。青雲自致者也。其用未
展。其生有涯。神功二年某月日。終於東都私第。殯於北邙
山之原。夫人太原郡太夫人郭氏。從夫有禮。以子而貴。開
元八年十一月。薨於京兆之修真里。有子福順。克家用孝。
開國惟忠。泣風樹之不追。痛榮祿之不逮。哀戚之情上感。
飾終之澤下流。窀穸有期。祖奠將設。有詔贈右驍衞郎將。
開元九年二月七日。合葬於長安縣龍首鄉。禮也。鬱鬱宰
樹。蒼蒼墓田。恐佳城之見日。祕銘石於重泉。詞曰。
都尉武達。夫人禮封。令德高行。譽偶名雙。自古迄今。仁賢
同盡。惟傳忠孝。餘慶不泯。
恒州長史張府君墓誌銘
君諱承休。字某。吳郡吳人也。留侯興漢。播美西京。長沙徙
吳。蔽蔓東土。曾祖沖。在陳為文帝師。入隋為漢王學士。祖
後允。授經太宗。尊之以祭酒。既封新野。又贈以宗伯。考少
師。位不充量。止於朱陽宰。班固稱世名忠孝。魏武謂積善
之家。昌門一系。暉我諸族。君受天戩穀。傳家業藝。希言敦
行。去華崇實。非法不由。非禮不動。精於理物。敏於政事。初
以南郊齋郎補[:#AS-8862:⿱亠兊]州兵曹。丁太夫人憂。廬墓三年。加人一
等。再任始州司倉。應八科舉。改鄭州錄事參軍。又舉賢良
方正。遷楊州司錄參軍。移蘇州常熟令。歷政皆有能名。加
朝散大夫。入為司農丞。實掌錢穀。姦僦息望。使覆囚嶺南。
是司獄訟。聽折惟允。廼授濟源令。風行畿甸。河潤洛師。加
朝議大夫上柱國。拜隆州司馬。轉恒州長史。而有孚。權而
中道。嬰風恙去職。就醫還京。春秋六十有二。終於頒政里。
夫人成紀郡君天水秦氏。廬陵郡公行師之孫。嗣公遊福
之女。敬事君子。誡訓諸孤。當代之孟母也。年六十二。終於
許州。開元九年十月某日。合葬於武功之禮讓原。禮也。夫
道大難合。仕屯而不進。德高有後。身沒而福流。君同生八
人。半服銀艾。祚允五子。率為珪璋。比迹於燉煌六龍。南鄭
千室。德門濟美。信有徵乎。懼陵谷或遷。乃勒銘沈石。銘曰。
思文留侯。時惟皇祖。長沙南守。分幹東土。家有道書。門傳
相府。嵬峩重世。通經二主。誕靈上哲。克廣斯文。造次仁義。
優游典墳。孝乎事親。忠乎事君。猗[:#AS-8FD1:⿰冄⻏]叔父。亦足有云。
岐州刺史平原男陸君墓誌銘
開元十三年十一月六日。故岐州刺史平原男陸公卒於
京師。十四年冬十一月。葬於鄴西之先塋。公諱伯玉。字某。
河南人。識真之士也。夫譽其克家。光乎觀國。篤慈惠以宰
邑。宏雅量以執憲。擅華妙於禮闈。敷文敏於禁掖。推直方
以獨坐。率易以專城。所居而美風振。所莅而德聲溢。非德
充於內。而美形乎外者。焉若是夫。孝盡愛敬之衷。悌包友
順之節。仁協返身之恕。義適成物之和。四者禮之善物歟。
吾友嘗從事於斯矣。然而舉禮之綱。持心之柄。靜則樂先
王之道。動則濟賢人之業。位不盈量。年無登壽。之才也。之
命也。復焉可得而言哉。銘曰。
陸侯泉妙。體曠心古。龍章炳文。麟角藏武。[:#AS-8867:⿳士冖䂞]籥沖用。詩書
義府。移孝則忠。安親合主。乃建侯社。乃牧王畿。有嚴有翼。
有長有威。汲直謝病。秦和不醫。乞言未老。啟手全歸。石鼓
東臨。銅臺西望。別業宛在。舊塋增創。弱子攀車。孀妻送葬。
風景飄忽。山川惆悵。令德可傳。浮生匪重。神去一息。形遺
萬種。露往草陳。霜來樹拱。(闕二字)仁兮(闕)義長蕪沒於邱隴。
元州司戶上柱國呂君墓誌銘
公諱虔。字某。其先東平人也。堯之太嶽。始封呂侯。周之太
師。實表齊國。河西則霸王繼代。關東則丞相聯華。近徙河
閒。是稱右族。大父贇。隋幽州都督府長史。考師。滄州青池
令。並振羽儀。馳聲郡邑。公孝悌天至。福祿混成。千里聞騏
驥之才。五都重琅玕之價。壯士行去。樹勳於塞垣。君子居
之。何陋於蕃郡。以上柱國為元州司戶參軍。積善襲於家
風。餘慶流於身後。享年若干而卒。夫人河清縣太君傅氏。
四德爰備。六行聿修。始則賓於冀妻。終則訓成孟母。春秋
若干而終。開元十四年某月。合葬於州城西南里之平原。
禮也。我有令子。職司馬於小山。我有淑孫。偶乘龍於大樹。
榮哀之事。於茲畢矣。銘曰。
堂堂呂公。休有令德。穆穆傅母。順成內則。兩譽齊振。雙儀
不忒。景行山東。風流河北。有生必謝。誰能獨存。神寧故里。
合葬平原。劒暗泉室。松寒墓門。勒銘沈礎。萬古何言。
贈潘州刺史馮君墓誌銘
公諱君衡。字正平。廣管高州人也。昔畢萬苗裔。邑於馮城。
因以為氏。其適越者。則袁宏過江錄所載長樂馮祖思之
後也。遠居僻地。代為右族。帶甲千人。擬四豪之公子。田洞
百里。齊萬戶之封君。祖盎。持節總管高州都督耿國公。薨
贈左驍衞大將軍荊州大都督。恩命分府為三州。授君之
三子。子智戣高州刺史。子智玳恩州刺史。猶子子猷潘州
刺史。公荊州之孫。恩州之子。量包山海。氣逸風雲。陰德以
濟物。力行以游道。散岸從心。乘化而沒。斯寔一方超邁全
真之士也。夫人南海郡太夫人麥氏。誕嫕勳門。作嬪傑室。
初執冀妻之禮。終抗梁寡之行。即大將軍宿國猛公鐵杖
之曾孫女也。夫人有三子一女。同歸上京。長子元璡。左衞
中候。次子元珪。左領軍衞郎將。少子力士。右監門衞大將
軍。以將軍少養於高氏。故舉家從其姓焉。夫德厚者福長。
先否者終泰。天之報應。豈虛也哉。大將軍所以雲漢奮飛。
忠孝至感。迎聖善於炎海。展三牲之色養。拔友于於荒徼。
會四烏之嚶鳴。縉紳美談。簪紱傾慕。是知敬仲羇旅。將育
於齊。孟軻儒藝。成名此母。信瑰才之特達。亦餘慶之助成
乎。夫人享年八十有七。開元十七年五月十二日。薨於西
京來庭里。粵八月二十二日。安厝於長樂原之新域。閔將
軍之純至。嘉先士之晦名。恩詔追贈潘州刺史。招魂而合
葬焉。蓋殊常之禮。若夫慈以遺後。孝以揚親。忠能合聖。惠
足昭仁。嗟乎。馮氏之子。具此四德。鏤石垂文。為不朽矣。銘
曰。
潘州違世。滅迹沈彩。詔贈本邦。光爍南海。其孤永慕。昊天
不逮。夫人處順。奄背榮允。悲離兩鄉。魂合雙櫬。孝心可贈。
百年匪恡。天日蒼蒼。邱隴茫茫。地名長樂。人樂無長。郭門
之外。愁生白楊。
文昌左丞陸公墓誌
公諱元方。字希仲。蘇州吳縣人也。帝典惟二。虞盡美於南
風。強國有七。齊莫大於東海。元侯制食。因而為宗。丞相冊
勳。開吳佐命。盛德之後。瑤琨代襲。故丹青弈世。三君之望
並高。金玉聯華。五常之目齊重。公即陳給事黃門侍郎琛
之曾孫。唐荊州當陽縣丞山仁之孫。司儀郎柬之之姪。豫
章尉元之之子。體元黃之純粹。峻清白之隆名。鵬翼載軒。
騏鳴自遠。始以司成明經業優擢第。補三水扶風渭南三
縣尉。授裏行監察殿中三御史。遷鳳閣舍人兼太子中舍。
又判鳳閣。又守秋官。行鸞臺三守侍郎同鳳閣鸞臺平章
事。坐公事降為綏州刺史。居無何。檢校春官。又試天官二
侍郎兼司尉卿。復除鸞臺侍郎同鳳閣鸞臺平章事。轉右
庶子。轉文昌左丞。前後掌選及知考各二歲。九流銓總。代
天理物。公執其衡鏡。而野無遺賢。三載考績。惟王舊典。公
秩其幽明。而庶官咸事。斯並憲章臺閣。籍甚人倫。至於經
濟大道。彌綸庶務。嘉猷削於隱德。宏益晦於推美。蓋不得
而聞也。古人有言。進退在命。忠信在人。一出持州。再入莅
政。汲長孺之方直。時守外臺。胡伯始之詳明。亟司中禁。抑
有由焉。嗚呼。人之淑斯。宜享難老。昊天降戾。曾不憖遺。大
足元年二月七日。寢疾而終。春秋六十有三。歷事兩宮三
十餘載。奉上惟敬。臨下惟誠。密勿兩終。靜而調理。心尚坦
率。不違名教之地。迹列軒裳。不雜風塵之伍。施與忘倦。鄉
黨穆焉。夷險若一。朋友義焉。所謂終溫且惠。行同歸於大
雅。克已復禮。身不離於令名。及東首歸全。西階徹奠。無食
粟之馬。無衣帛之妾。知與不知。莫不嘉歎。粵三月十四日。
假葬於國門之南費村。永刊昭烈。垂之幽礎。
司屬主簿博陵崔訥妻劉氏墓誌銘
夫人劉氏。其先彭城人也。隋毗陵郡通守子將之曾孫。唐
滁州刺史德祖之孫。汾州刺史延嗣之女也。昔武子處秦。
厥初令氏。元王國楚。是為昌族。盛德之門。龍驥接彩。世祿
之冑。龜武聯華。夫人璇室載蘭。蕙林曾秀。喈喈黃鳥。艷艷
清明。聞詩聞禮。竊比諸生。茂行淵心。實稱士女。及鳳飛啟
繇。夫婦盡琴瑟之和。鷄鳴咸纚。舅姑移喬梓之敬。友愛洽
乎姒孀。任恤周乎姻戚。豈惟禮備澄幕。工深機杼。固以能
循法度。宜其室家矣。年若干。以大足元年七月某日寢疾
而卒。粵二十九日某辰。假葬於某里。夫國喪賢嬪。家亡淑
媛。母氏垂白。頻奪所懷。稚子始孩。翦焉無倚。嗚呼。天道輔
仁。人道與順。眷茲大德。不遐三壽。何哉。報應之理。豈神食
其言。修短之期。將事歸於命。外姻畢萃。累歎不定。夫人即
吾姨也。今薄譔素履。永刊幽石。圖史之外。有美存焉。其銘
曰。
崔實齊冑。劉亦漢宗。崇其顯媾。望偶族雙。閫闈是穆。饋奠
斯恭。貞歌浮漢。孝室洞江。珪璋其節。桃李其容。宜享偕老。
胡寧鞠凶。朝槿飛陌。春蘿墜松。夫傷子慕。去此何從。百歲
之後。魂兮合封。
四門助教尹先生墓誌銘
先生諱守貞。天水冀人。蓋好學博古者也。本乎官族。稱為
尹氏。昔有尹佚。司周太史。暨乃吉甫。勤於宣王。格言大勳。
布在詩傳。遠祖緯。魏僕射。曾祖欣。隋開府。大父珍。唐棣州
蒲臺令。父文。唐通州三岡令。先生積德餘慶。天錫純嘏。愿
而克恭。情與禮合。七歲誦爾雅。能通書契訓詁之義。識草
木鳥獸之名。十五誦三禮。能明君臣父子之道。定郊廟吉
凶之制。二十誦春秋尚書。能精五行九疇之數。斷襃貶會
盟之節。二十五誦詩及易。能辨政教雅頌之始。極變化生
生之至。又能誦古史百家之書。善文章草隷之則。恥夫流
俗背實嚮聲。飾華褰末。故每外和內厲。元元本本。學者如
斯。不舍晝夜。垂拱四年。以明經高第。遂授大成。自延載之
後。條限賓薦。長安之初。大開貢舉。考功是歲千五百餘人。
召先生課覈淑慝。時稱無滯矣。天子聞其進通經術。乃下
制曰。成均大成尹守貞。業隆時習。功宣日就。既有勵於分
陰。俾參榮於杖席。可四門助教。詵詵青襟。有所仰矣。長安
二年六月十日晝寢。忽夢麟臺兩局爭召修文。覺而歎曰。
十二日稷。吾當往矣。因命親族序訣。至日。安枕俟期。俄然
而卒。春秋四十。可謂古之達化知命者也。嗚呼。天與之德。
而不永其年。天與之才。而不大其位。何乎。粵七月十七日。
葬於高陽原先君之舊塋。銘曰。
尹氏之子。其殆庶幾。為仁由已。三月不違。謙成德柄。學也
身基。辟雍洋洋。可以療饑。環林之下。可以棲遲。我實道貴。
人言位微。修文地下。前哲同歸。子之知命。將歿先期。朝衣
東首。精魂高飛。人之云亡。胡不悽而。高陽之原。有陫其側。
郭門直視。松柏一色。邱隴纍纍。阡陌誰識。浮焉休焉。為我
心惻。
鳳閣尹舍人墓銘
峨峨尹氏。太古之始。發源堯師。中葉周卿。爰暨初考。咸有
頌聲。猗歟府君。代烈增盛。孝行之本。謙德之柄。耽樂道真。
含光無競。三典郡土。五行以正。再司府丞。百工興詠。茫茫
大造。物生遂性。虛無宰之。孰能力爭。位不充德。優游天命。
身沒道存。同符孔聖。是有才子。克成餘慶。
子曲阿令墓銘
存為神鑑。歿為國殤。惟呂惟子。同歸義方。
徐氏子墓誌銘
徐氏子者。名巖。字某。司封員外郎堅之第四子也。驥子睨
雲。鳳毛洗日。孝友因心。聰敏若神。置在膝前。巳會星辰之
氣。戲於牀下。能記賓主之詞。及總角成童。精意好學。問一
知十。升堂覩奧。下筆成章而倫要。發言為論而卓詭。識者
咸謂增世構之崇蘊。益源流之洪潤。雖甘茂之孫。十二飛
辯。班彪之子。九歲能文。不尚之也。天乎何辜。顏項無命。年
十有三歲。大足元年九月。遭疾而沒。嗚呼哀哉。琱月始生。
不見其盈。瓊枝方秀。不見其茂。悲哉。銘曰。
生日何淺。死路何深。珠碎朓月。花殘稚林。哀哀父母。孰處
其心。
