欽定全唐文卷二百二十六
張說(六)
東山記
兵部尚書同中書門下三品修文館大學士韋公。體含真
靜。思協幽曠。雖翊亮廊廟。而緬懷林藪。東山之曲。有別業
焉。嵐氣入野。榛煙出俗。石潭竹岸。松齋藥畹。虹泉電射。雲
木虛吟。恍惚疑夢。閒關忘術。茲所謂邱壑夔龍。衣冠巢許。
幸溫泉之歲也。皇上聞而賞之。廼命掌舍設帟。金吾劃次。
太官載酒。奉常抱樂。停輿輦於青靄。佇翬褕於紫氛。百神
朝於谷中。千官飲乎池上。緹騎環山。朱旆焰野。縱觀空巷。
途歌傳壑。是日即席拜公逍遙公。名其居曰清虛原幽棲
谷。景移樂極。天子賦詩。王后帝女。宮嬪邦媛。歌焉和焉。以
寵德也。加以中宮敦序。謂我諸兄。引內子於重幄。見兒童
於行殿。家人之禮優。棠棣之詩作。於是實其筐筥。下以昭
忠信之獻。賁其束帛。上以示慈惠之恩。朝野歡并。君臣義
洽。夫飛翠華。歷茨嶺。至道之主也。紆紫綬。期赤松。素履之
輔也。千載一時。難乎此遇。故兩曜合舍。衆星聚德。雅道光
華。高風允塞。寒谷煦景。窮崖潤色。猗歟盛事。振古未有。篆
之元石。貽代厥後。
蒲津橋贊
易曰利涉大川。濟乎難也。詩曰造舟為梁。通乎險也。域中
有四瀆。黃河是其長。河上有三橋。蒲津是其一。隔秦稱塞。
臨晉名關。關西之要衝。河東之輻湊。必由是也。其舊制。橫
絙百丈。連艦十艘。辮修笮以維之。繫圍木以距之。亦云固
矣。然每冬冰未合。春沍初解。流澌崢嶸。塞川而下。如礎如
臼。如堆如阜。或摐或掍。或磨或切。綆斷航破。無歲不有。雖
殘渭南之竹。仆隴坻之松。敗輒更之。罄不供費。津吏成罪。
縣徒告勞。以為常矣。開元十有二載。(一作九年十二月)皇帝聞之
曰。嘻。我其慮哉。乃思索其極。敷祐於下。通其變。使人不倦。
相其宜。授彼有司。俾鐵代竹。取堅易脆。圖其始而可久。紓
其終而就逸。受無疆惟休。亦無疆惟恤。於是大匠蕆事。百
工獻藝。賦晉國之一鼓。法周官之六齊。飛廉煽炭。祝融理
爐。是煉是烹。亦錯亦鍛。結而為連鎖。鎔而為伏牛。偶立於
兩岸。襟束於中潬。鎖以持航。牛以縶纜。亦將厭水物。奠浮
梁。又疏其舟閒。畫其鷁首。必使奔澌不突。積凌不溢。新法
既成。永代作則。原夫天意。有四旨焉。濟人仁也。利物義也。
順事禮也。圖遠智也。仁以平心。義以和氣。禮以成政。智以
節財。心平則應。諧百神矣。氣和則感。生萬物矣。政成則乂。
文之經矣。財節則豐。武之德矣。故天將儲其禎。地將阜其
用。人將盈其力。聖皇之道。乾乾翼翼。觀藝而無窮。詠功而
無極。
皇帝馬上射贊第一(甘泉頓射飛野雞一隻走狐二走兔十四不隔箭連中五隻)
一面昭仁。三驅示武。走則發射。伏則不取。
第二(中鷹前兔)
寒兔滅沒。疾鷹逞巧。鳴鏑洞飛。失雋亡狡。
第三(福陽頓同日中狗前兔)
狡兔雋犬。力奔勢迫。持圓駷飛。捨拔先獲。
第四(望賢頓停日射高飛鴈一隻走麞二走兔三十六不隔箭連中五隻)
獸殪山豪。鳥落雲雋。貫三謺兩。血不瀐刃。
第五(望賢頓中獯狐)
夜鳴之鳥。是謂獯狐。除人之惡。應箭而鋪。
第六(望賢頓隔馬射中麞)
趯趯牙麞。寒草同色。隔馬百步。一縱而側。
第七(仙遊頓中麞一走狐三走兔十八不隔箭連中八隻)
天子省斂。薄狩岐陽。躬射五十。以奉蒸嘗。
第八(文山頓射麞不隔箭連中二走狐一走兔二十一隻)
我將獻鮮。從禽於野。一日百中。以威天下。
第九(武停頓向後射走兔其中射兔十九隻不隔箭連中十一隻走狐三走麞二)
霜兔斗迴。雲龍矯過。天旋月滿。舍矢如破。
第十(飛林頓分騣射野狐中)
有芃者狐。起帝之右。分騣遠發。應踣於手。
第十一(鷂子搦鴟不著飛過在後箭發應弦而落)
驚鳶上飛。鷙隼橫撲。矯箭爭中。紛然旋落。
第十二(一箭中兩鹿橫貫走五十餘步方倒)
雙鹿並出。一箭橫連。上思陵寢。以獻時鮮。
第十三(是日還宮苑內用大箭射走鹿四十口分賜諸王郡王及從人等)
帝入靈囿。數百麀鹿。射其四十。頒諸㣥牧。
孔子堂杜預贊
猗歟杜侯。發揮孔聖。春秋既立。王道以正。列國行事。君子
莫之。他人有心。予忖度之。推凡見例。定罪原詞。開我後學。
從祀先師。
金紫光祿大夫太常卿上柱國中山郡公崔日知寫真圖贊
廓哉中山。靈宇朗徹。逸韻豪爽。達音妙絕。孝盡思成。忠全
見節。優游宮侶。蕭條禪悅。白髮傳貌。青松拂雪。要之歲寒。
是望邦傑。
盧舍[:#AS-8FD1:⿰冄⻏]像贊(并序)
詩云。哀哀父母。生我劬勞。欲報之德。昊天罔極。是傷不可
止之戀。而懷無所及之感。其有飾聖以資親。修法以展慕。
豈非孝子持明之心哉。武擔山靜亂寺盧舍[:#AS-8FD1:⿰冄⻏]丈六鐵像
者。沙門履徹為先妣用無價黃金之裝也。徹師俗姓劉氏。
青城真人知古之弟。道門釋種。守律護戒。了如來廣大之
心。達如來加持之力。見虛空界。劃縵茶壇。知定慧手。結金
剛印。過去不悟。因後行而追福。當來未聞。指前緣而證道。
覩佛相者。成一切智。承佛光者。壞無始業。張說聞其事而
懌之。乃合掌西南。遙禮偈曰。
大雄盧舍[:#AS-8FD1:⿰冄⻏]。妙法甚深祕。神變加持力。普昇不動位。孝乎
彼沙門。愛母而錫類。法財裝妙色。空色不相異。慧日破金
山。慈光觸寶地。善來金剛手。一一見佛事。
藍田法池寺二法堂贊(并序)
法池西三歸院二法堂。茲寺長老初上禪師所造也。禪師
俗姓彭。名知。至性篤孝。執親之喪。七日不食。微言密行。志
道探元。究易老莊太一之旨。善正書。擅鍾王品格。其精至
點畫。(一作點畫婉秀)毫縷必見。如折槁荷。磨文石。筋理灑颯。固非
人力之所致也。中朝名士。山藪高尚。法流開勝。遠近慕焉。
及晚年。專意於禪誦。平生藝業。脫若遺塵矣。嘗歎曰。帝王
父母。許我出家。雨露生成。恩惟一揆。依如來教。創是功德
萬一乎。獻福二宮。潛祐七祖。將與一切。咸登道場。於是三
歸堂以長安元年辛丑子月望日癸未立。善法堂以開元
元年癸丑丑月望日戊辰建。禪師母弟仁琬。弟子沙門啟
疑。及沙彌令哲。左右斯業。實有力焉。而作贊曰。
三歸堂贊
敬告諸佛子。一心清淨觀。欲求正真道。當從信根入。是佛
虛空相。是法微妙光。定慧不相離。是僧和合義。人空法亦
空。二空亦復空。住心三空寶。是名三歸處。
善法堂贊
至哉初上人。建立善法堂。彩翠三世佛。莊嚴清淨眼。能運
無礙心。普入於一切。見若不染色。知若不取識。是名真實
見。亦名解脫知。佛觀離生滅。諸法等如是。
益州太清觀精思院天尊贊(并序)
蜀山劉尊師。上清品人也。兄學儒。弟奉佛。廼畫三聖。同在
此堂。煥乎有意哉。達觀之一致也。張說聞其風而樂之。作
天尊贊。
正氣生神。結虛為實。上清尊帝。中黃首出。華彩衣裳。虛無
宮室。紫氣乘斗。赤爐鍛日。十天從化。萬靈受律。蓮花釋門。
麟角儒術。法共不二。心同得一。道心惟微。守而勿失。
獄箴
官有決曹。掌茲法獄。匪惟議罪。亦以防欲。所貴仁恕。非矜
窘束。吏苟吹毛。人安措足。古之為主。是戒是勗。茫茫率土。
蠢蠢㣥生。賢愚中雜。真偽相傾。若魚之駭。如鳥之驚。不能
無犯。宜持以平。或大或小。時重時輕。無以快志。期乎得情。
孰曰非重。國之政令。孰曰非輕。人之性命。虐則招咎。寬則
納慶。宜慎宜恤。可畏可敬。為獄則固。為牢則幽。晨嚴管鑰。
夜密更籌。寂寂圜土。纍纍繫囚。求食搖尾。見吏垂頭。自昔
立名。此為非所。逼隘狹室。敧傾漏宇。冬有祁寒。夏多隆暑。
焉可失入。焉可妄處。勿謂無妨。勿謂無傷。匹婦含怨。三年
亢陽。匹夫結憤。六月飛霜。可以安危。可以興亡。敢告司憲。
無輕國章。
溫泉箴
東山少連曰元冥氏之子曰壬夫。妻祝融氏之女曰丁[:#AS-FBF9:●]。
俱學水仙。是謂溫泉之神焉。帝命之救萬靈。盪滯結。腑臟
達。膚腠泄。下人多賴之。上帝是崇。忤飛廉氏之佚女。嫉之。
常欲大慁其功。故入溫泉。必齊肅洗心。戒以防患。恕以利
物。含生之疾。我願除祓。二神嘉之。吹湯激邪。珠連漚累。潏
汨揚華。此其效也。若入溫泉。僻心穢行。惡言淫形。居食失
節。動出躁輕。二神醜之。不匡人命。飛廉佚女。以裾人。是生
疰芒風瘍眩齵之病。夫有意之醫。照合神理。無恒之醫。身
為慾使。莫之益。傷之者至矣。是以君子慎其微也。
贈別楊盈川炯箴
杳杳深谷。森森喬木。天與之才。或鮮其祿。君服六藝。道德
為尊。君居百里。風化之源。才勿驕恡。政勿苛煩。明神是福。
而小人無冤。畏其不畏。存其不存。作誥茲酒。成敗之根。勒
銘其口。禍福之門。雖有韶夏。勿棄擊轅。豈無車馬。敢贈一
言。
石橋銘
玉梁架迥。碧沼涵空。石鞭海上。鎖鍛河中。橫漢飛鵲。規天
拖虹。仙聖來往。風雲路通。
之并州勅造座右銘
安萬國。禮百神。放鄭聲。遠佞人。
進筆硯架銘
筆硯之閒。聖心必察。青蠅導赦。震言漏洩。
煖硯銘
筆鋒曉凍。墨池夜結。香炭潛然。推寒致熱。
素盤盂銘(并序)
國子祭酒韋公。好遊山水。器珍雅素。因適湯泉。見楩梓枌
榆。良材滿谷。乃命山工。作為盤盂盎甖樽觶。呈其文理。素
而不飾。還都分遺好事者。說受賴盤盂二事。以銘之云爾。
幽山之木。無心世路。器為盤盂。制以法度。匪丹匪漆。惟真
惟素。理直防毀。節全思固。多用必傷。處盈招惡。嗟嗟君子。
鑒微在悟。實是天然。貽我朋故。
錢本草
錢味甘。大熱有毒。偏能駐顏。彩澤流潤。善療飢寒困戹之
患。立驗。能利邦國。汙賢達。畏清廉。貪婪者服之。以均平為
良。如不均平。則冷熱相激。令人霍亂。其藥采無時。采至非
理則傷神。此既流行。能役神靈。通鬼氣。如積而不散。則有
水火盜賊之災生。如散而不積。則有飢寒困戹之患至。一
積一散謂之道。不以為珍謂之德。取與合宜謂之義。使無
非分謂之禮。博施濟衆謂之仁。出不失期謂之信。入不妨
已謂之智。以此七術精鍊方可。久而服之。令人長壽。若服
之非理。則弱志傷神。切須忌之。
為男垍考語
父教子忠。古之善訓。祁奚舉午。義不務私。至如潤色王言。
章施帝道。載參墳典。例絕常功。恭聞前烈。尤難以任。豈以
嫌疑。敢撓綱紀。考以上下。
大唐開元十三年隴右監牧頌德碑
周禮。校人掌王馬之政。天子十二閑。馬六種。閑為一[:#AS-92F3:⿸广既]。馬
二百一十六。應乾之策也。六[:#AS-92F3:⿸广既]成校。五良一駑。是之謂小
備。校有左右。閑成十二。合月之道也。駑馬三良馬之數。凡
三千四百五十六。是之謂大備。秦并一海內。六萬騎之國
馬盡歸之帝家。則周制陋矣。漢孝武當文景儉約之積。雄
衞霍張皇之勢。勒兵塞上。[:#AS-92F3:⿸广既]馬有四十萬匹。及東漢魏晉。
國馬陵夷。不可復逮武帝時矣。後魏以胡馬入洛。蹴蹋千
里。軍陣之容雖壯。和鑾之儀亦闕。大唐接周隋亂離之後。
承天下征戰之弊。鳩括殘燼。僅得牝牡三千。從赤岸澤徙
之隴右。始命太僕張萬歲葺其政焉。而奕代載德。纂修其
緒。肇自貞觀。成於麟德四十年閒。馬至七十萬六千匹。置
八使以董之。設四十八監以掌之。跨隴西金城平涼天水
四郡之地。幅員千里。猶為隘狹。更析八監。布於河曲豐曠
之野。乃能容之。於斯之時。天下以一縑易一馬。秦漢之盛。
未始聞也。張氏中廢。馬官亂職。或夷狄外攻。或師圉內寇。
垂拱之後。二十餘年。潛耗大半。所存蓋寡。開元神武皇帝
登大寶。受靈符。水瑞感而河龍出。星精應而天駟下。二年
春。帝乃心腑善畜之將。卜福祐宜生之長。俾領內外閑[:#AS-92F3:⿸广既]
使焉。即開府霍國公其人也。公名毛仲。姓王氏。開元佐命
之元勳。東國亡王之後裔。四伯輔禹。與治水之謨。四七興
漢。在經星之列。清明虛受。察含冰鑑。籌謀先覺。慮出蓍龜。
竭無私之忠。而善歸天造。輸不懈之力。而元同日用。故
得騰躍風雲。攀附日月。策功第一。承恩莫二。庭羅魏絳之
鐘鼓。第賞堂邑之山林。文馬蕃錫於晉侯。御衣亟分於韓
信。庶姜如玉。則降榮彤管。衆子垂髫。則抱拜朱茀。聖人之
見也。必猶爾為之四顧而滿志。聖人之不見也。乃恤然若
無與樂其天下。仲尼所謂是必才全而德不形者也。夫其
處身。則立無跂。正也。視無還。端也。聽無聳。誠也。言無遠。慎
也。國有憂。未嘗不戚。國有慶。未嘗不怡。其御下。則明利害
之鄉。阜財求之務。使之趨善而避惡。懷德而畏威。身不離
於闕庭。令遠行於坰牧。亦有不學而暗合於古。未更而懸
辨其事。然其從政。必問於遺訓。而資於故實者也。若夫春
祭馬祖。夏祭先牧。秋祭馬社。冬祭馬步。敬其本也。日中而
出。日中而入。禁原燎牧。除蓐釁[:#AS-92F3:⿸广既]。時其事也。潔泉美薦。庌
涼棧濕。翹足而陸。交頸相靡。宣其性也。攻駒教駣。講馭臧
僕。刻之剔之。羈之策之。就其才也。不反其性。故親人樂藝。
節樂如舞之心自生。不窮其才。故闉扼鷙曼。竊轡詭銜之
態不作。爾乃舉其神異。則有騊駼騕褭。乘黃茲白。來儀外[:#AS-92F3:⿸广既
]。呈伎內櫪。朝刷閬風。夕洗天泉。聖皇一馭。長壽萬年。別
其種類。則有妍蹄繁鬛。小領遠志。曰龍曰騋。曰戎曰驥。差
其毛物。則有蒼白驪黃。騂紫驈皇。騅駓驒駱。駰騢駵雒。駂
駮驓駩。騧騏騽騝。豪骭[:#AS-8B6B:●]足。狼尾魚目。宗廟齊豪。戎事齊
力。田獵齊足。罔不畢有。元年牧馬二十四萬匹。十三年廼
四十三萬匹。初有牛三萬五千頭。是年亦五萬頭。初有羊
十一萬二千口。是年乃亦二十八萬六千口。皇帝東巡狩。
封岱岳。輦輅既陳。羽衞咸備。大駕百里。煙塵一色。其外又
有閑人萬夫。散馬千隊。骨必殊貌。毛不離㣥。行如動地。止
若屯雲。百蠻震聳。四方抃躍。威懷紛紜。壯觀揮霍。迴衡飲
至。朝廷宴樂。上顧謂太僕少卿兼秦州都督監牧都副使
張景順曰。吾馬幾何其蕃育。卿之力也。對曰。帝之福也。仲
之令也。臣何力之有。因具上其狀。帝用嘉焉。霍公口無伐
辭。貌無德色。朝髦庠齒。歆以多之。於是明威將軍行右衞
郎將南使梁守忠忠武將軍行左羽林中郎將西使馮嘉
泰右千牛長史北使張知古左驍衞中郎將兼鹽州刺史
鹽州監牧使張景遵隴州別駕修武縣男東宮監牧韋衡
都使判官果毅齊琛總監韋績及五使長戶三萬一千人
僉曰。自開府庇我十三年矣。畜有娩息。人無乏匱。克厭帝
心。莫匪嘉績。且如停西南兩使六頓人夫藳穀。計八十萬
工圍石。以息人約費。其政一也。納長戶隱田稅三萬五千
石。以儉私肥公。其政二也。減太僕長支乳酪馬錢九千三
百貫。以窒隙止散。其政三也。供軍筋膏膠十萬七千斤。以
收絹繕工。其政四也。蒔茼麥苜蓿一千九百頃。以茭蓄御
冬。其政五也。使監官料舊給庫物。新奏置本收分其利。不
喪正錢二萬五千貫。以實府宜官。其政六也。賈死畜貯絹
八萬匹。往嚴道市僰僮千口。以出滯足人。其政七也。五使
長戶數盈三萬。墾田給食。糧不外資。以勸農却輓。其政八
也。敢問監收之事。孰能加於此乎。然則稱伐計功。前典所
貴。上以美聖主擇才之得人。下以贊忠臣受任之盡節。末
以道官屬承風之成事。竟以示後代昭前之令聞。是四烈
者。不可廢也。既而大君有命。舊史書功。吟咏[:#AS-9061:⿰王褱]竒。篆刻金
石。秦汧渺渺。尚想非子之風。魯野區區。猶傳史克之頌。試
從此而觀彼。夫何足以言哉。頌曰。
皇天考牧兮聖之君。四十三萬兮馬為㣥。壍汧渭兮垣隴
坂。飛黃皂兮昆蹄苑。山崆峒兮水嗚咽。泉噴玉兮草汗血。
聚如花兮散如雪。性既馴兮才亦絕。維國家之大事。駕時
龍兮祭天地。和鑾發兮文物備。維皇帝之七德。總戎馬兮
威萬國。彩髦翻兮金介冑。有霍公之掌政。擇張氏之舊令。
天皇駕兮仗黃麾。太僕驂兮展輅儀。舞月駟兮蹀雲螭。神
倜儻兮態權竒。騏驥溢野兮牛羊日多。子孫榮位兮恩寵
如何。頌皇靈兮篆石鼓。萬斯年兮㣥玉府。
唐陳州龍興寺碑
觀夫廣大無相者。虛空也。四輪倚之而住。精微無體者。佛
性也。萬法因之以生。聖人有以見三界成壞。皆有為殼。故
剖之以戒觜。聖人有以見六趣輪迴。是無明網。故決之以
定刃。爍寶光之慧炬。沛善利之慈舟。返迷路率於中道。徛
橫流登於彼岸。以言乎真實之要。總攝一乘。以言乎天地
之閒。曲成萬物。大矣哉。道心包舉。等太虛而無際。法教流
通。彌曠劫而常在。則有乘如來方便。出應化門。用大士因
緣。處帝王位。俾庶類咸若。謂之光宅天下。令衆生修善。名
為莊嚴佛國。龍興寺者。皇帝即位之歲。溥天之所置也。唐
祚中微。周德更盛。歷載十六。奸臣擅命。伯明氏有盜國之
心。一闡提有害聖之跡。皇上操北斗。起東朝。排閶闔。運扶
搖。張目而叱之。殷乎若震雷發地。歘虩翕響。以克彼二凶。
赫然若太陽昇天。晞熙仰象。以復我萬邦。返元后傳國之
璽。受光武登壇之玉。尊祖繼宗。郊天祀地之禮既洎。修舊
布新。改物班瑞之典又備。乃考出世之法。鼓大雄之事。入
無功用之品。住不思議之力。一光所燭。庶兆為之清涼。一
音所宣。大千為之震動。雲蒸風靡。不崇朝而壞衣涌塔徧
天下矣。陳州者。上古太嘷之虛。近代淮陽之地。置守則列
為郡。封王則建為國。本其風俗。豪侈靡麗舊矣。翿東門之
下。接袂成帷。觴宛邱之上。袨服成市。信豫州之郊一都會
也。剌史南陽韓府君名琦。其為邦也。勝殘去殺。聖主之得
賢臣。別駕彭城郡王名隆業。其從政也。能肅而恭。高陽之
有才子。長史南陽張齊賢。儒林之選也。司馬河南雲盈。公
族之良也。士曹從事八人。錄事參軍于璆為稱首。六屬官
人二十五人。宛邱縣令崔修已為稱首。或以藝榮。或以門
進。高車一轍。美利同人。禮舉刑清。於是乎在。因邦甸積稔
之蓄。偶日月再旦之初。欽若王言。建立靈寺。上略其趾。下
務其終。百工不勸而亟。庶役不徵而會。經始如雲。成之不
日。夫其帶四郭五衢之陌。踞重墉闤闠之端。福地砥平。長
垣雲矗。高門有閌。大厦斯飛。連廊曲閣。交軒對霤。木磨而
不雕。土塗而不飾。壯無僭侈。以約費為功。儉無偪陋。以靜
居為寶。法王宮殿。近寶花之城。菩薩伽藍。住金燈之地。亦
猶是也。上座處元寺主真度維郍守慎等。戒珠如月。獨潔
麒麟之行。法寶如山。普聞獅子之吼。克諧善衆。底定神居。
甘露飽而滿盈。天香醉而圍繞。於時陳項之老。襃衣而博
帶。皤皤然相造而諏曰。久矣吾黨之惑也。倥侗顓蒙。情嗜
橫放。恚愛我業。聰明不開。日有忘其生生。月無覺其滅滅。
一息之漏。可勝言哉。而今舉足至于道場。申臂及于淨土。
晝則目禪誦之事。夜則耳鍾梵之音。何悟是生。晚臻斯樂。
豈不思天子之至仁乎。惻下人之昏墊。遹上聖之昭軌。假
有相之途。詣無生之理。灑冥澤於巳滅。蔕元根於未始。百
靈之所歸依。萬宇之所欣喜。非獨陳而巳矣。蓋神闢天。聖
開地。代之祖也。纂帝寶。基皇統。孝之主也。殄僪狂。破魔孽。
威無外也。廣正典。紹度門。德無大也。通幽洞明。兼麤該精。
滂洋而行。混濩厥成。一收功而四善舉。一推心而㣥願立。
咨如是。則龍興之化。曷有量矣。夫業可大。而蕪沒焉不貽
於後。事可尊。而苞蘊焉不述於代。臣子之罪也。敢請圖之。
然言語之不到者心識。心識之不到者真如。二乘聞之而
不見。十地見之而未了。而我云何。能知能說。竊比六時之
鳥。七寶之樹。是出乎和雅音聲。是讚乎微妙功德。記其在
處。長者之金園。銘其事因。育王之石柱。其詞曰。
聖皇在上。於昭于天。唐雖舊邦。其命維新。龍興返政。滅二
暴臣。少康非儗。於舜為鄰。皇王蒸哉。(其一)於廓元教。生人戶
牖。神化洒心。小大稽首。掌擎萬域。潛移仁壽。三代之前。蓋
未曾有。最上乘哉。(其二)泱泱陳服。韓侯道之。奕奕寶坊。邦人
造之。天龍護持。賢聖熙熙。受福維祺。帝心則怡。至理興哉。(
其三)
平偃師碑尾
粵以長壽二年十月十七日。改窆於衞縣苑樓之西北原。
夫令德所庥。餘慶末也。神龍紀歷。皇運中興。天子嚴祀清
廟。緬懷前哲。乃下制曰。朝議大夫守衞王府司馬上柱國
平元昚父故偃師令某。公門襲慶。士林成則。名教羽儀。道
德泉藪。輔仁冥昧。早謝昌辰。積善洋溢。垂休茂允。時光祀
夏。慶屬配天。錫類之恩。俾覃於卿士。哀榮之典。宜旌於泉
路。可贈蒲州長史。君子謂成其子而植乎身。義方也。愛其
臣而及其祖。孝理也。孝以行惠。惠以察忠。義以立慈。慈以
昭順。君臣父子。於是形焉。
貞節君碑
神功元年十月乙丑。陽鴻卒於雩都縣。友人沛國朱敬則
清河孟乾祚范陽盧禹等。哀鴻抱德沒地。繼體未識。考行
定諡。葬於舊域。鴻字季翔。平恩人也。其先著族右北平郡。
大父真陽宰。適茲樂土。爰定我居。維桑與梓。既重世矣。鴻
倜儻竒傑。[:#AS-9061:⿰王褱]瑋博達。貫涉六籍百家之書。其要在霸王大
略。竒正大旨。君親大義。忠孝大節而巳。章句之徒。不之視
也。嘗陋漢史地理志周禮職方志。時異虛記。心不厭焉。乃
攀恒岱。浮洞庭。窺河源。踐岷衡。稽四海之風俗。筭九州之
險易。與趙國貫高圖獻其議。遇火焚盪。天下壯其志而痛
其事。養徒閭里。不應賓辟。儀鳳中。河北大使薛公舉鴻行
厲貪鄙。天子喜之。用寘于吏。乃尉汲曲阿。主簿龍門雩都。
夫其屏居十年。一方化德。歷佐四邑。諸侯觀政。惜乎有大
才。無貴仕。命也。初。鴻遊大學。有書生山東李思言物故南
館。鴻傷其終遠。家屬有喪無主。乃駕柩車。送歸東土。及在
曲阿。敬業作難。潤州籍鴻得人。歷旬堅守。城既陷而猶鬭。
力雖屈而蹈節。寇義而脫之。因偽加朝散大夫。即署曲阿
令。鴻貞而不諒。詭應求伸。既入邑。則焚服闔門而設拒矣。
故得殿邦奮旅。一境賴存。淮海底績。勳荅效功。卒不言賞。
賞亦不及。君子以為急友成哀。高義也。臨危抗節。秉禮也。
矯寇違禍。明知也。保邑匿勳。近仁也。義以利物。智以周身。
禮以和衆。仁以安人。道有五常。鴻擅其四。武有七德。鴻秉
其二。大慮克就之謂貞。好廉自克之謂節。粵若夫子。可諡
為貞節也巳。於是紀名垂迹。表墓勒石。其詞曰。
倬良士。縱自天。辨方物。覈山川。厥志大哉。峻剛節。殷義聲。
返旅櫬。宴窮城。厥德邁哉。哀斯人。命莫贖。德不朽。溫如玉。
軌來世哉。
大周故宣威將軍楊君碑(并序)
公諱令一。字令一。太州仙掌人也。隋司徒觀王之元孫。周
孝明高后之歸孫。今司衞卿之元子。維有隋接三統。建萬
國。我高祖以同姓為王。維皇周敦九族。敘百官。我諸楊以
外戚而貴。公體元黃之純粹。承河山之丕緒。孝乎內炳。忠
焉外均。性與天和。道合仁愛。收恤孤老。分產疎屬。泰於周
施。約於妻子。加以樂善而好學。降尊而容衆。能辯樂和。思
柔酒德。容止可度。溫溫如也。文章可觀。彬彬如也。泉英皎
穆。當世碩士。與之游焉。而曰君子。若夫漢魏舅族。有恩澤
之封。公卿門子。有良家之侍。公浮雲世祿。匪石儒風。究乎
王道之紀綱。明乎人事之終始。年十九。舉進士高第。授潞
州參軍。轉干牛冑曹。遷洛陽尉。從班次也。居無何。拜朝散
大夫。行通事舍人。俄而加太中大夫檢校天官員外郎。夫
行人之在周禮。方國是接。公修其政令。帝曰余嘉。郎官之
著漢儀。列宿是應。公司其典故。時稱邦則。國家左賢右戚。
一武一文。以公地望羽儀。寄深虎旅。除宣威將軍行右衞
翊府郎將。僶俛從事。非其好也。初公時為郎也。遼戎悖虐。
作患幽冀。皇上燠休下人。故我有神兵之役。選達權靡盬
之吏。佐猛毅維城之師。乃下制以公為兵曹焉。實有密贊
軍政。獨飛長策。豈云卒乘輯睦。戎機式序。若此而巳哉。俾
雷霆飈動。剿慝殿邦。威元菟。懷黃龍。馬未汗而狄盡。人未
疲而兵戢者。公與有力也。及班師振旅。冊勳踰時。帝用咨
有司之違古。念有功之未祿。將迂德命霈多勤有日矣。方
當翼大化增三光之明。熙天秩垂九德之聲。昊天不惠。厲
氣流行。如何斯人。胡不眉壽。年四十一。聖歷元年夏六月
辛丑。遘疾而卒。嗚呼哀哉。梁木未施。予道不究。呱呱稚嗣。
仰號蒼穹。哀哀嚴親。惴臨泉谷。遐邇寮舊。暨乎欽風未識
之徒。罔不盡朋悲而輩欷矣。天子憫焉。弔之以玉冊。贈之
以錦衾。㣥公傷焉。誄德於素旆。圖休於青史。粵乙卯。假葬
於合宮縣平樂鄉之北阜郭門十里邙山西。岡巒萬古之
阡。都邑九原之地。隧寄新隴。魂懷故域。藐是諸孤。未遑歸
葬。平生志事。孰巳焉哉。厥弟五人。比才連譽。曰踐一獻一
循一惟一尚一等。因心則友。世稱萬石之閨門。死喪之戚。
吾見伯淮之兄弟。僉曰我圖後事。日月除乎哉。龜云此地。
陵谷居乎哉。乃布哀友生。記詞懷舊。迹德表墓。示之來昆。
其銘曰。
洪河南注。少華西峙。氤氳靈會。生此君子。生此君子。維國
之紀。宣慈惠和。禮樂文史。敦錫宗類。汲揚媺否。勤然濟物。
若不由已。克明從訓。誕敷厥美。修詞北闕。潤色東里。揮翰
文昌。列星順晷。交戟禁衞。為王爪士。允文允武。翁歸是比。
疇曰禦寇。諗軍北鄙。攘狄黃龍。濟師蒼兕。將王元默。繄公
是恃。帝懿乃勳。將圖膴仕。仇仇執憲。不我力以。役役大勞。
未受多祉。景命無祿。洪基中。父兮葆鬢。孤兮稚齒。孔懷靡
及。凡伯萃止。陟彼邙山。邱墟歲磥。荒草無際。㣥哀所起。于
嗟楊侯。託居此矣。沕潏[:#AS-92F9:⿰帛⿱丿糸]曼。德音之美。久客思鄉。永懷
桑梓。
廣州都督嶺南按察五府經略使宋公遺愛碑頌
維唐御天下九十有八載。蒼生賁乎海隅。元澤漫乎荒外。
天子念窮鄉之僻陋。徼道之修阻。吏或不率不馴。人或不
康不若。乃命舊相廣平公宋璟。鎮茲裔壤。式是南州。篤五
管之政教。總三軍之旗鼓。幅員萬里。馴致九譯。詔書下日。
靡然順風。曷由臻斯。威名之先路也。公曩時執白。登瑣闥。
推誠謇諤。不私形骸。忤英主之龍鱗。蹹奸臣之虎尾。挫二
張之銳。則聲怛寰域。折三思之角。則氣蓋風雲。由是極有
四星。維帝之輔。地有五嶽。維天之柱。其入宰也。君之股肱。
其出守也。人之父母。至於此邦之長人也。飲食有節。衣服
有常。清心而庶務。正色而㣥下一。瑟兮僩兮。赫兮喧兮。固
以不怒而威。不言而信。雖有文身鑿齒。被髮儋耳。衣卉[:#AS-8456:⿺麥丏]
木。巢山館水。種落異俗而化齊。言語不通而心喻矣。其率
人版築。教人陶瓦。室皆斁塈。晝遊則華風可觀。家撤茅茨。
夜作而災火不發。棟宇之利也自今始。祖國之舶車。海琛
雲萃。物無二價。路有遺金。殊裔胥易其迴途。遠人咸內我
邊郡。交易之坦也有如此。故能言之士。舉為美談。蓋
微子去殷。以後王者。襄公伐楚。將得諸侯。尚書東漢之雅
望。黃門北齊之令德。宋氏世名。公其濟美。詩所謂無念爾
祖。聿修厥德。廣平有焉。若夫往者屈也。來者伸也。往來相
召。而哀樂繼之。鴻飛遵渚。於汝信處。龍章衮衣。以我公歸。
鬱陶乎人思。嗟歎之不足。廣府司馬譚[:#AS-9061:⿰王褱]番禺耆老某乙
等。相與刻石。傳徽斯文。子春秋之徒也。豈將苟其辭哉。雅
敬宋公王臣之重。次嘉譚子贊德之義。遙感耆舊去思之
勤。越裳變風。知周公之才之美。吉甫作頌。見申伯于藩于
宣。觀政將來。惡可廢也。頌曰。
降王宰兮遠國靈。歌北戶兮舞南溟。酌七德兮考六經。政
畫一兮言不再。草木育兮魚鼈寧。變蓬屋兮改籬牆。魚鱗
瓦兮鳥翼堂。洞日華兮皎夜光。火莫炖兮風莫颺。事有近
兮惠無疆。崑崙寶兮西海財。幾萬里兮歲一來。舟如鳥兮
貨為臺。市無欺兮路無盜。旅忘家兮扃夜開。越井岡兮石
門道。金鼓愁兮旌旆好。來何暮兮去何早。犦牛牲兮菌雞
卜。神降福兮公壽考。
