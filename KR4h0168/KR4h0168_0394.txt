欽定全唐文卷三百九十四
李叔明
叔明字晉卿。閬州新政人。本姓鮮于氏。擢明經。乾元中為
司勛員外郎。累除太子右庶子。拜東川節度使遂州刺史。
移鎮梓州。建中初檢校戶部尚書。遷左僕射。德宗幸興元。
出家貲助軍。加太子太傅。封薊國公。朝京師。拜尚書右僕
射。貞元三年卒。諡曰襄。
請刪汰僧道疏
佛空寂無為者也。道清虛寡欲者也。今迷其內而飾其外。
使農夫工女。墮業以避役。故農桑不勸。兵賦日屈。國用軍
儲為斁耗。臣請本道定寺為三等。觀為二等。上寺留僧二
十一。上觀道士十四。每等降殺以七。皆擇有行者。餘還為
民。
暢璀
璀。河東人。鄉舉進士。天寶末為河北海運判官。三遷大理
評事。至德初累轉吏部侍郎。廣德二年為河中尹兼御史
大夫。永泰元年授散騎常侍集賢院待制。大歷五年遷戶
部尚書。十年卒。贈太子太師。
良玉比君子賦(以精光滋色矩絕寶圖為韻)
白虹為氣。太陽為精。堅其質。孕其明。卞子識之。而曰至寶。
他山之石。攻而挺英。融雪華於潛潤。洞冰彩而凝清。彼其
良玉。焜焜煌煌。瑩若既兼縝密。燦乎其有文章。積千金而
比價。掩十城以騰光。將以配君子。比皇王。豈徒潤林薄。蘊
巒岡而已哉。伊何配之。溫潤含滋。瑕穢不匿。貞心固持。性
自然也。灼而不變。質有餘也。涅而不緇。溫以作德。成我邦
式。天子展四時之儀。庶官修五等之職。珪以為瑞。佩以比
德。上下有軌。尊卑有翼。既山水節其文。元蒼差其色。四者
爰備。勞逸是主。民也事也。右叶於角徵。君也物也。左諧於
宮羽。反而規。旋而矩。其志不散。其容斯取。況居則設。朝則
結。進退鏘鳴。抑揚磬折。禮樂之儀著。非僻之心絕。是則維
身允固。惟玉不撤。且駭雞之珍。驪龍之寶。雖赩其豔。煥其
藻。但侈於庶心。何補於王道。豈若玉之義也。深乎博乎。詩
人以生芻取喻。賢則高矣。孔氏以佩環讓德。謙莫比夫。故
藏之瑞府。偶之河圖。奉之者生敬。執之者不趨。幸無棄於
照廡。得一獻而論都。
路嗣恭
嗣恭字懿範。京兆三原人。始名劒客。以世蔭為鄴尉。遷蕭
關令。連徙神烏姑臧。考績為天下最。元宗以為可嗣漢魯
恭。因賜名。永泰二年為江西觀察使。大歷八年兼嶺南節
度使。封冀國公。德宗立。拜兵部尚書東都留守。加懷鄭汝
陝河陽三城節度東都畿觀察使。卒年七十一。贈左僕射。
請旌表張球奏
信州弋陽人張球。父歿五年。廬於墓側。哀毀過禮。墓門塼
上生芝草七莖。有鵲巢於墓之叢竹。請旌表門閭。
賈耽
耽字敦詩。滄州南皮人。天寶中舉明經。累授汾州刺史。入
為鴻臚卿。大歷十四年領山南西道節度使。興元中召為
工部尚書。貞元九年拜右僕射同中書門下平章事。封魏
國公。順宗立。進檢校司空。守左僕射。永貞十年卒。年七十
六。贈太傅。諡元靖。
進九州圖并別錄通錄表
臣聞楚左史倚相能讀九邱。晉司空裴秀創為六體。九邱
乃成敗之古經。六體則為圖之新意。臣雖愚昧。夙嘗師範。
累蒙拔擢。遂忝台司。雖歷踐職任。誠多曠闕。而率土山川。
不忘寤寐。其大圖外薄四海。內別九州。必藉精詳。乃可摹
寫。見更纘集。續冀畢功。然而隴右一隅。久淪藩寇。職方失
其圖記。境土難以區分。輒扣課虛微。採掇輿議。畫關中隴
右及山南九州等圖一軸。伏以洮湟舊墟。連接監牧。甘涼
右地。控帶朔陲。歧路之偵候交通。軍鎮之備禦衝要。莫不
匠意就實。依稀像真。如聖恩遣將護邊。親書授律。則靈慶
之設險在目。原會之封略可知。其諸州諸軍。須論里數人
額。諸山諸水。須言首尾源流。圖上不可備書。憑據必資記
注。謹撰別錄六卷。又黃河為四瀆之宗。西戎乃㣥羌之帥。
臣並研尋史牒。翦棄浮詞。罄所聞知。編為四卷。通錄都成
十卷。文義鄙朴。伏增慙悚。謹隨表奉進。
進海內華夷圖及古今郡國縣道四夷述表
臣聞地以博厚載物。萬國棋布。海以委輸環外。百蠻繡錯。
中夏則五服九州。殊俗則七戎六狄。普天之下。莫非王臣。
昔母邱出師。東銘不耐。甘英奉使。西抵條支。奄蔡乃大澤
無涯。罽賓則懸度作險。或道里回遠。或名號改移。古來通
儒。罕遍詳究。臣弱冠之歲。好聞方言。筮仕之辰。注意地理。
究觀研考。垂三十年。絕域之比鄰。異蕃之習俗。梯山獻琛
之路。乘舶來朝之人。咸究竟其源流。訪求其居處。闤闠之
行賈。戎貊之遺老。莫不聽其言而掇其要。閭閻之瑣語。風
謠之小說。亦收其是而芟其偽。然殷周以降。封略益明。承
歷數者八家。渾區宇者五姓。聲教所及。惟唐為大。秦皇罷
侯置守。長城起於臨洮。孝武却地開邊。障塞限於雞鹿。東
漢則哀牢請吏。西晉則裨離結轍。隋室列四郡於卑和海
西。創三州於扶南江北。遼陽失律。因而棄之。高祖神堯皇
帝誕膺天命。奄有四方。太宗繼明重熙。柔遠能邇。踰大磧
通道。北至仙娥。於骨利幹置元闕州。高宗嗣守丕績。克廣
前烈。遣單車賫詔。西越葱山。於波刺斯立疾陵府。中宗復
配天之業。不失舊物。睿宗含先天之量。惟新永圖。元宗以
大孝清內。以無為理外。大宛驥騄。歲充內廏。與貳師之窮
兵黷武。豈同年哉。肅宗掃平氛祲。潤澤生人。代宗剗除殘
孼。彝倫攸敘。伏惟皇帝陛下以上聖之資。當太平之運。敦
信明義。履仁包元。惠養黎蒸。懷柔遐裔。故瀘南貢麗水之
金。漠北獻余吾之馬。元化洋溢。率土霑濡。臣幼切磋於師
友。長趨侍於軒墀。自揣孱愚。叨榮非據。鴻私莫答。夙夜兢
惶。去興元元年。伏奉進止。令臣修撰國圖。旋即充使魏州
汴州。出鎮東洛東郡。間以衆務。不遂專門。績用久虧。憂愧
彌切。近乃力衰朽。竭思慮。殫所聞見。藂於丹青。謹令工人
畫海內華夷圖一軸。廣三丈。從三丈三尺。率以一寸折成
百里。別章甫左衽。奠高山大川。縮四極於纖縞。分百郡於
作繪。宇宙雖廣。舒之不盈庭。舟車所通。覽之咸在目。並撰
古今郡國縣道四夷述四十卷。中國以禹貢為首。外夷以
班史發源。郡縣紀其增減。蕃落敘其衰盛。前地理書以黔
州屬酉陽。今則改入巴郡。前西戎志以安國為安息。今則
改入康居。凡諸疎舛。悉從釐正。隴西北地。播棄於永初之
中。遼東樂浪。陷屈於建安之際。曹公棄陘北。晉氏遷江南。
緣邊累經侵盜。故墟日致堙毀。舊史撰錄。十得二三。今書
搜補。所獲太半。周禮職方。以淄時為幽州之浸。以華山為
荊河之鎮。既有乖於禹貢。又不出於淹中。多聞闕疑。詎敢
編次。其古郡國題以墨。今州縣題以朱。今古殊文。執翫簡
易。臣學謝小成。才非博物。伏波之聚米。開示眾軍。酇侯之
圖書。方知阨塞。企慕前哲。嘗所寄心。輒罄庸陋。多慙紕略。
無任戰惕之至。
說文字源序
庖犧氏觀鳥獸之文。象形指事。作書契以代結繩。降及夏
殷周。通謂之古文。至宣王太史史籀。著大篆十五篇。古文
小異。七國分裂。篆與古文。隨其所尚。始皇兼并海內。丞相
李斯作倉頡七章。中車府令趙高作爰歷六章。太史令胡
母敬作博學七章。並約籀文。而篆體轉工。即世謂之小篆。
後發卒理獄茲多。吏趍省易。隸書出焉。漢興。書師以隸合
小篆。為五十五章教閭里。平帝元始中。徵通小學會京師
者百有餘人。揚雄採掇其可用者。作訓纂八十九章。除其
重複。東漢班固。加十三章。共一百二章。六千一百二十字。
㣥書所載略備。自三國後。隸書盛行。古文篆籀寖微矣。歷
晉魏周隋宋齊梁陳。通篆籀者日寡。惟碑頌之額。時覩數
字。仍十中八九。檢文題之。國家成均六館。書居其一。學者
粗紀畫點。鮮造精微。至德後。方事之殷。鄉吏富家。咸俯拾
青紫。郡邑髦楚。不復積功於六萟。惟趙郡李陽冰。神假篆
法。上隣李斯。時人獲之。悉藏篋笥。大歷中。篆故李司徒新
驛記於東廳之門右。筆法古淡。識者宗師。猶子檢校祠部
員外郎騰。能嗣其業。耽每歎隸書轉訛。難究會意。篆體如
正。方辨發源。小學中獨許慎說文最為首出。目錄五百四
十言。眾字之根。若能研慮於中。則聖人之旨趣。可得而知。
因請騰繼世父之妙。書坯山之石。藉其久。垂示將來。茲亭
控白馬之古津。實皇華之都會。流傳模寫。以俟君子。
令狐彰
彰字伯陽。京兆富平人。天寶中以軍功累遷至左衞員外
郎將。安祿山叛。偽署博滑二州刺史。統兵屯滑臺。彰思以
節自顯。悉籍士馬州縣以獻。拜御史中丞兼滑州刺史滑
亳魏博等六州節度使。史朝義滅。遷御史大夫。封霍國公。
加檢校工部尚書右僕射。贈太傅。
遺表
臣自事陛下。得備藩守。受恩則重。效節未終。長辭聖朝。痛
入心骨。臣誠哀懇頓首頓首。臣受性剛拙。亦能包含。頃因
魚朝恩將掠亳州。遂與臣結怨。當其縱暴。臣不敢入朝。專
聽天誅。即欲奔謁。及魚朝恩死。即臣屬疾苦。又遭家艱。力
微眼暗。行動須人。拜舞不能。數月有闕。欲請替辭退。即日
望稍瘳。冀得康強。榮歸朝覲。自冬末舊疾益重。瘡腫又生。
氣息奄奄。遂期殞歿。不遂一朝天闕。一拜龍顏。臣禮不終。
忠誠莫展。臣之大罪。下慙先代。仰媿聖朝。臣竭誠事上。誓
立大節。天地神明。實知臣心。心不遂行。言發自痛。當使倉
糧錢絹。羊馬牛畜。一切已上。並先有部署。三軍兵士。州縣
官吏等。各恭舊職。祗待聖恩。臣伏見吏部尚書劉晏及工
部尚書李勉。知識忠貞。堪委大事。伏願陛下速令檢校。上
副聖心。臣男建等。性不為非。行亦近道。今勒歸東都私第。
使他年為臣報國。下慰幽魂。臨歿昏亂。伏表哀咽。
令狐峘
峘。德棻五世孫。天寶末進士。累遷起居舍人。大歷中遷司
封郎中知制誥。建中初進禮部侍郎。累貶衢州別駕。順宗
立。以祕書少監召。未至卒。元和中贈工部尚書。
諫厚奉元陵疏
臣聞傳曰。近臣盡規。禮記曰。事君有犯而無隱。臣幸遇昌
運。謬參近列。敢竭狂愚。庶裨分寸。伏惟陛下詳察焉。臣嘗
讀漢書。見劉向抗疏論王者山陵之誡。良史稱歎。萬古芬
芳。何者。聖賢之心。勤儉是務。必求諸道。不作無益。故舜葬
蒼梧。不變其肆。禹葬會稽。不改其列。周武葬於畢陌。無邱
隴之處。漢文葬於霸陵。因山谷之勢。禹非不忠也。啟非不
順也。周公非不友也。景帝非不孝也。其葬君親。皆守微薄。
至宋文公始厚葬。用蜃炭益車馬。其臣華元樂舉。春秋書
為不臣。秦始皇葬於驪山。魚膏為燈燭。水銀為江海。珍寶
之藏。不可勝計。千載非之。故桓魋為石椁。夫子曰不如速
朽。子游問喪具。夫子曰稱家有無。張釋之對孝文曰。使其
中無可欲。雖無石椁。又何戚焉。是以漢修霸陵。皆以瓦器。
不以金銀為飾。繇是觀之。有德者葬逾薄。無德者葬逾厚。
昭然可睹矣。陛下自臨御天下。聖政日新。進忠去邪。減膳
節用。不珍雲物之瑞。不近鷹犬之娛。有司給物。悉依元估。
利於人也。四方底貢。惟供祀事。薄於己也。故澤州奏慶雲。
詔曰以時和為嘉祥。邕州奏金坑。詔曰以不貪為寶。恭惟
聖慮。無非至理。而獨六月一日制節文云。應緣山陵制度。
務取優厚。當竭帑藏。以供費用者。此緣仁孝之德。切於聖
衷。伏以尊親之義。貴於合禮。陛下每下明詔。發德音。皆比
蹤唐虞。超邁周漢。豈取悅凡常之目。有違賢哲之心。與失
德之君競其奢侈者也。臣又伏讀遺詔曰。其喪儀制度。務
從儉約。不得以金銀錦綵為飾。陛下恭順先志。動無違者。
若制度優厚。豈顧命之意邪。伏惟陛下遠鑒虞夏周漢之
儀。深惟夫子釋之之戒。虔奉先旨。俯遵禮經。為萬代法。天
下幸甚。今赦書雖頒行。諸條猶未出。因之奉遺制敷聖理。
固其時也。伏望速詔有司。悉從古禮。臣聞愚夫之言。聖王
擇焉。況臣忝職史官。親述睿德。恥同華元樂舉之為臣也。
願以舜禹之理紀聖猷也。夙夜懇迫。不敢不言。祗犯聖明。
實憂罪譴。言行身黜。雖死猶生。
光祿大夫太子太師上柱國魯郡開國公顏真卿墓誌銘
正議大夫行太子右庶子史館修撰上柱國晉昌縣開國
男令狐峘述。惟深也故能通天下之志。惟幾也故能成天
下之務。君子極深而研幾。不出戶而制動。行諸已而馭化。
其惟聖德乎。有唐名臣贈司徒魯郡文忠公顏公。奉大順
為元功。建大節為至忠。以安橫流。以紐頹綱。秉是一心。祇
事四朝。今上興元元年八月三日。蹈危致命。薨於蔡州之
難。貞元二年春。蔡州平。冬十一月二旬有三日。嗣子櫟陽
尉祕書省正字碩。銜恤奉喪。歸葬於萬年縣之舊原。皇帝
徹懸震悼。乃冊贈上公。詔有司具鼓吹羽儀。送於墓所。遣
中謁者弔祭。贈錢五十萬。粟三百石。命太常考行誄德。諡
曰文忠。凡厥士庶。臮方侯伯。識與不識。晞聲想形。莫不惕
然創焉。感慕思齊。為人子者益孝。為人臣者益忠。為人弟
者益順。為人吏者益敬。有以見盛德之儀型也。公諱真卿。
字清臣。瑯琊臨沂人。蓋孔宣父之門人曰回。好學知機。道
亞聖人。公其後也。五代祖之推。北齊黃門侍郎。為海內大
儒。著家訓稽聖賦冤魂志及文集。藏在書府。歷代傳之。高
祖思魯。亦儒行。仕我太宗。掌記秦府。列於國史。曾祖勤禮。
著作郎宏文館學士。祖昭甫。晉曹二王侍讀。贈華州刺史。
考惟貞。薛王友。贈太子少保。儲和葆沖。是感間氣。用集於
我公。公受天純休。克廣前烈。識度元遠。節行不㣥。早孤。太
夫人殷氏。躬自訓育。公承奉慈顏。幼有老成之量。家貧屢
空。布衣糲食。不改其樂。餘力務學。甘味道藝。五經微言。及
百氏精理。無所不究。既聞之。必行之。尢工文詞。善隸書。書
格勁逸。抗行鍾張。弱冠進士出身。尋判入高第。授祕書省
校書郎。天寶初制策甲科。作尉醴泉。又以八使表能。遷於
長安。未幾。拜監察御史。洊承詔旨。巡撫河隴。曾至五原。有
冤訟久而不決。公理之得情。郡人悅服。時方炎亢。而甘澤
澍焉。巷俗謠言。謂之御史雨。又士族有斁於名教者。朝臣
有侮於憲度者。公悉彈奏。正以禮法。憲綱震肅。朝旨嘉焉。
遷武部員外郎。屬宰臣楊國忠以外戚登庸。惡不附已者。
出為平原太守。公性本宏裕。及到官。推是道也。以臨其人。
躬疾苦以勸義。征徭以勸學。令不肅而信行。教不敷而化
洽。十四年。賊臣安祿山豕突蟻動。逆常干紀。徵師矯命。自
薊長驅。公血憤中激。乃宣言曰。焉有人臣。忍容巨逆。必當
竭節。龔行天討。會郡中方集靜塞軍屯丁三千餘人。公因
之。又召境內舉武藝者。仍發財募義勇之士。未踰旬。成萬
人軍。於是戒嚴固守。仍表其狀。是時海內承平。祿山竊發。
兩河之間。未有奉章表者。時祿山陷洛陽。害留守李憕中
丞盧奕御史蔣清。以三人之首。傳脅河北列郡。至平原。公
斬其使。收三人之首。哭而葬之。遂有表上聞。初元宗每朝
以薄俗罪已。及得公表大悅。稱歎者久之。顧謂左右曰。真
卿何如人。而所為乃得爾。因就拜戶部侍郎。兼領平原。又
加河北採訪招討使。仍賜以詔書云。卿之一門。義冠千古。
由是公之德聲。震於天下。時公從父兄常山太守杲卿。同
公建義。憤激於衷。生縛賊將何千年高邈。獻於闕下。遂通
太原之路。忠烈之風。出於一門。詩云。孝子不匱。永錫爾類。
夫忠臣亦如之。是時漁陽太守盧全誠濟南太守李隨
清河長史王懷忠景城司馬李暐。各擁兵數千。或至萬人。
以附於公。鄴郡太守王燾。被祿山移攝河間。燾俾掾吏李
奐斬偽署河間長史杜暮睦。以河間眾歸於公。北海太守
賀蘭進明率精銳五千濟河。有詔助公討伐。自是仁者赴
仁。義者赴義。勇者不敢愛其力。智者不敢祕其謀。清河詞
客李萼。少年有志。獻奇於公。以通鄰好。增補軍實。前殿中
侍御史沈震鹽山尉穆寧武邑尉李銑清河主簿張澹清
池尉賈戢。各抒器能。參贊成務。公以長事進明。眾同甘苦。
莫不畢力。能公之役。賊帥袁知泰。恃眾犯我聊城之西。公
二鼓而破之。獲斬萬計。其時河朔一十七郡。同日嚮願。進
兵二十萬。橫絕燕楚。旁貫井陘。啟土門。通太原。河北節度
使李光弻朔方節度使郭子儀得橫行河朔。復常山趙二
郡。大破賊帥史思明於嘉山。皆公之由也。推誠無私。信及
旁郡。平盧將劉正臣以漁陽來歸。公以漁陽賊之本根。欲
堅其意。乃割愛子頗。令越海與正臣通問。兼遣軍資十有
餘萬。俄而寇陷京師。駕在靈武。往來傳置。梗圯不通。公以
帛書表章。封於蠟丸內。俾健步宵行晝伏。四遠以聞。因奉
詔。肅宗即位之初。遣使乘驛。布於江淮。王命再通。繄茲是
賴。又遷工部尚書兼御史大夫。採訪招討等使如故。其年
冬十月。賊將尹子奇史思明等。以勁兵十萬。發自燕南。先
陷滄瀛。次陵德棣。猛若燎火。衝如決防。公內無兼月之蓄。
外絕同盟之援。度勢量力。義無幸給。不敢委身待擒。貽國
之恥。遂與麾下歸於鳳翔。有詔遷憲部尚書。尋兼御史大
夫。西京平。思復舊章。屢進讜議。觸鱗忤旨。竟不久留。出為
馮翊太守。換蒲州刺史。充本州防禦使。又為酷吏所搆。貶
饒州刺史。遷昇州刺史。充浙西節度使。時劉展在於睢陽。
反狀己萌。公乃飭偏師。利五刃。水陸戰備。以時增修。都統
使李峘奏。以為過防駭眾。肅宗有詔。追拜刑部侍郎。進爵
縣公。尋而劉展陵陷江淮。李峘敗績奔走。時之議者。皆多
公之先覺。怒峘之沮計焉。御史中丞敬羽。詐佞取恩。惡公
剛直。以謗語陰中之。天威赫然。責命斯極。貶蓬州長史。代
宗即位。移利州刺史。未之任。徵拜戶部侍郎。轉吏部侍郎。
加銀青光祿大夫。進金紫光祿大夫。除江陵尹兼御史大
夫。充荊南節度觀察使。未辭闕而鑾輿幸陝州。公扈蹕行
在。拜尚書右丞。及還京。遷刑部尚書。續兼御史大夫。充朔
方宣慰使。進封魯郡公。食邑二千戶。宰臣元載。怙權專政。
每有公議。公正言引經。不為之屈。指擿將如規之。載心銜
色忿。蓄而將發者數四矣。會攝享太廟。誣以祭器不修。啟
於宰臣。載因奏公謗讟時政。貶峽州別駕。未到任。換吉州
別駕。移撫州刺史。轉湖州刺史。政尚清淨。長孤養耆。徹備
浚隍。式廉明。進吏事。特責大旨而已。郡人悅之。立碑頌德。
而耽嗜文籍。卷不釋手。初在德州。嘗著韻海鏡源。遭難而
止。至是乃延集文士。纂而成文。古今文字該於理者。摭華
撮要。罔有不備。為三百六十卷。以其包荒萬彙。其廣如海。
自末尋源。照之如鏡。遂以名之。又著吳興集十卷。廬陵集
十卷。臨川集十卷。並行於代。大歷末。姦臣伏誅。宰臣楊綰
常袞舉公舊德。宜在中朝。徵拜刑部尚書。公乃奏上所著
韻海鏡源。帝嘉之。藏於集賢書院及祕閣。公前後三領大
司寇。以年老辭榮。上愛其才。遷吏部尚書。清汰九流。用正
庶官。代宗晏駕。朝廷以公鴻儒。詳練典故。舉充禮儀使。祗
護陵寢。率禮無違。加光祿大夫太子少師。使如故。著禮儀
集十卷。上方倚以為相。為權臣所忌。遷太子太師。外示崇
高。實以散地處之也。建中四年。賊臣李希烈阻兵淮右。詔
公奉使宣慰。豺狼方熾。或諭公逗遛以需。公曰。君命也。焉
避之。既見希烈。奉宣朝旨。詞不屈。志不撓。賊黨乃交刃脅
之。慢罵不遜。公視之凜如。責以悖逆。希烈不敢亢逼而退。
久之。置酒大會。將餞公復命。行有時矣。遇叛臣李元平陷
我汝海。委質賊庭。公於座上數其背恩。厲氣叱責。叛者慙
赧。密以異語動於希烈。希烈意變。遂執公。囚於官舍。防以
甲士。或掘穽於側。或積薪於前。或紿以瘞填。或許以焚爍。
虐毒萬計。期公毀節。公謂之曰。願假一劒。豈勞多端。服義
而終。乃其所也。賊竟不敢逼。貞元初。希烈陷汝州。是時公
幽辱已三歲矣。度必不全。乃自為墓誌。以見其志。是年遇
害於汝州之龍興寺。春秋七十有六。自登朝及作藩牧。常
以安君厚俗為務。獎善伐惡為志。言非至公。不發於口。事
非直道。不幾於心。植操則夷齊之高也。理戎則羊陸之仁
也。當朝則汲黯之正也。莅下則廉范之通也。蘊是具美。行
乎至儉。強暴莫敢衝。千飇不能動。大義久廢。公起之。醇風
久醨。公還之。非賢人之業。何以臻此。然虛已下士。不以名
位自高。苟有道者。蓬門鶉衣。必與抗禮。在平原。嘗薦安陵
處士張鎬有公輔之量。數年間鎬位列鼎司。論者稱之。善
與人交。執友之子。義均甥姪。介操所至。不遷其守。剛而中
禮。介而容眾。靜而無悶。動而有光。便於已。希權倖不為也。
君有命。蹈湯火不辭也。心在弭亂不在功。志圖報國不圖
生。故其殺身成仁。視死如歸。雖漢之龔勝。魏之王經。無以
加焉。昔衞銘孔悝。魯頌僖公。載在禮經。形於雅什。僉以為
公之事君事親。愛敬直清。跬步不忘。德充也。服義戴仁。顛
沛以之。行極也。探賾儒府。述古立言。文經也。勤勞王家。靖
難安仁。武功也。頌聲不昭。後嗣何觀。於是故吏廬州刺史
李萼。乃刊石建碑。旌於不朽。以峘嘗參公會府。公卿之末。
備位史臣。俾讚丕烈。永示將來。敢竭不才。恭述所聞。銘曰。
天祚聖唐。降賢救時。烈烈魯公。毓德應期。巖峙玉鎮。伊傅
之師。文武忠信。天子是毗。亦既升朝。偘然正色。潤我王度。
作藩於德。賊為豺虺。流蠆下國。公飭王旅。殄掃妖慝。解紛
以和。柔逆以忠。萬里狂飆。半為淳風。君子知微。遇變則通。
全我庶人。入奉宸聰。乃副丞相。是司喉舌。周旋七命。內外
胥悅。營營青蠅。不害其潔。危行言孫。保茲明哲。用啟土宇。
俾侯於魯。式是百辟。彝倫攸敘。亂靡有定。盜擾淮浦。帝曰
汝賢。代予宣撫。孰不懷忠。處死難之。於赫我公。視險若夷。
猛獸齗齗。履之不疑。扇彼薄俗。惟緝惟熙。昔在申伯。作藩
周室。詩人歌頌。尚播聲律。矧我文忠。人之紀綱。功侔四時。
節貫雪霜。煥乎立言。歿而彌彰。日居月諸。垂範無疆。
尚衡
衡。至德中歷官散騎常侍。檢校禮部尚書。兼御史大夫。
文道元龜(并序)
天寶初。適於平陽。平陽太守稷山公。則衡之從考舅。雅好
古道。門尚詞客。當今文人。相與多矣。嘗歎曰。取士之道。才
其難乎。或精文而薄於行。或敦行而淺於文。斯乃有失其
道。一至於此。顧衡曰。吾嘗謂爾知言。爾其言之。衡私門以
文場而進五世。鄙雖不嗣。忝藉餘訓。敢著元龜。以敘其事。
元龜曰。
文道之興也。其當中古乎。其無所始乎。且天道五行以別
緯。地道五色以別方。人道五常以別德。易曰。觀乎天文。以
察時變。觀乎人文。以化成天下。非五緯孰可以知天。非五
方孰可以辨地。非五常孰可以化人。文之為道。斯亦遠矣。
天人之際。其可得於是乎。夫卦始乎三畫。文章之閫。大抵
不出乎三等。斯乃從人而有焉。工與不工。各區分而有之。
君子之文為上等。其德全。志士之文為中等。其義全。詞士
之文為下等。其思全。其思也可以綱物。義也可以動眾。德
也可以經化。化人之作。其惟君子乎。君子之作。先乎行。行
為之質。後乎言。言為之文。行不出乎言。言不出乎行。質文
相半。斯乃化成之道焉。志士之作。介然以立誠。憤然有所
述。言必有所諷。志必有所之。詞寡而意懇。氣高而調苦。斯
乃感激之道焉。詞士之作。學古以攄情。屬詞以及物。及物
勝則詞麗。攄情逸則氣高。高者求清。麗者求婉。恥乎質。貴
乎情。而忘其志。斯乃頹靡之道焉。古人之貴有文者。將以
飾行表德。見情著事。杼軸乎天人之際。道達乎性命之元。
正復乎君臣之位。昭感乎鬼神之奧。苟失其道。無所措矣。
君子也。文成而業著。志士也。文成而德喪。然今之代。其多
詞士乎。代由尚乎文者。以斯文而欲軌物範眾。經邦敘政。
其難致乎化成。悲夫。敢著元龜。庶觀文章之道。得喪之際。
悔吝之所由者也。
