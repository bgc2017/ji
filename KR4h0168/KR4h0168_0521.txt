欽定全唐文卷五百二十一
梁肅(五)
處州刺史李公墓誌銘
公姓李氏。諱某。隴西成紀人也。字曰公受。其先在晉霸西
涼。在魏侯姑臧。長發有光。乃熾而昌。五代生秦王府戶曹
贈太子舍人某。以恭德垂裕。實公之大父。水部郎中眉州
刺史某。以宏材廣化。實公之烈考。禮部尚書襄陽席豫。以
大名諡文。實公之外祖。公生而聰邁。十六以黃老學一舉
登第。十八典校宏文。二十餘以金吾掾假法冠為孟侯皡
湖南從事。給事中賀若察宣慰南方。請公為寮佐。其後宰
東陽宣城二縣。辟宣歙浙東二府。府主崔侯昭。咨以小大
之政。由監察轉殿中侍御史。建中初。朝廷釐飭百度。高選
尚書諸曹。即拜公金部員外郎。選吏部。張鎬節制大梁。請
公為介。授檢校吏部郎中兼侍御史。使輟。遂退耕洛之閒。
起家除陜州刺史。換處州刺史。累升至朝請大夫。爵隴西
縣男。既授代。家於鄱陽。享年四十有八。以某年月日遘疾
捐館。夫人武城縣君清河崔氏。生一女未齔。公母弟曰丹。
有季方之賢。茹哀問卜。以某年月日。奉輤車歸葬於洛
陽某鄉原。禮也。嗚呼。當漢道之盛。賈誼董生桓譚馮衍。皆
以高才鉅名。或位淪下國。或廢落田里。夫豈不遭明時。不
識明主哉。蓋運有通躓。事有離合。不可以一理言也。惟公
有孝友仁謙之德。文學政事之美。卓立不羈之才。竟委遲
半塗。僻典荒服。且乏鄧攸之嗣。而終管輅之年。時歟命歟。
可為慟哭者已。始公之孤。喪過乎哀。丁內艱也。東陽之人。
飲公惠。憫公荼毒。行泣賵祭。既除而止。奉歸宗之姑。惟敬
與愛。(下闕)
越州長史李公墓誌銘
大歷己未八月癸丑。故尚書比部郎中渤海李公卒。享年
六十。十月某日。權窆於某鄉原。嗚呼。公諱鋒。字公穎。蓨人
也。其先自後魏幽州刺史高城公雄四世至皇朝太常博
士善信。善信之孫曰文素。以文章知名。舉秀才。歷伊闕尉。
文素生勝。尉於馮翊之白水。蓋公之父也。鳳閣侍郎平章
事武功公蘇味道。其外祖也。公器宇魁異。英風明邁。中立
不回。旁通多可。初不以祿仕為意。用朋酒自娛。遊江湖閒。
交必一時之選。言必可大之業。相國張平原鎬之鎮江西
也。聞而器之。表為協律郎。兼上饒令。公用仁愛恤惸獨。剛
明肅豪右。不及一年。上饒之人。如熱遇濯。亦既報政。彭城
公劉尚書晏以狀聞。詔遷晉陵令。為治加上饒一等。郡守
李公栖筠尤重之。待以賓禮。時公以發硎之器。連宰二邑。
征鎮者聆其休風。方招佇不暇。陳宣州少遊表言其能。授
監察御史。參宣歙軍事。事無苛慝。遷殿中侍御史。換工部
郎中從事。部無闕政。因條奏至京師。當國者偉公之材。將
寘於朝。公辭未復命。遂以侍御史旋介。本使東遷於會稽。
與公俱東。永泰末。妖賊殺郡將以叛。其帥敗亡。賊黨詐服。
公以單騎往安其民。一旦收隱慝三十人。殺之以徇。三衢
之人。道路相慶。人到於今稱之。無何。有比部之拜。乃兼越
州長史。既罷。歸休於無錫私第。道有所不通。公淡然自居。
其志愈厲。加以率性孝悌。睦親接士。財必分人。衣無常主。
和樂扇於閨門。信讓達於家邦。其進也。致身以從政。其退
也。卷懷以自牧。其亡也。知與不知。皆為歎息。嚮非懿識全
才。其風可懷。則曷以臻此。予忝從公遊也久。故錄其實以
紀之。因用表墓誌。銘曰。
才宜處貴。德宜受福。允矣比部。曷其不淑。融融和風。綽綽
曠度。疎通且仁。柔惠有裕。登車持斧。厥績方茂。力命暫乖。
陰陽已寇。閱川不駐。廣厦摧構。夜臺陰陰。何日復晝。
冠軍大將軍檢校左衞將軍開國男安定梁公墓誌銘(幷序)
公姓梁氏。諱慎初。字智周。其先安定烏氏人。高祖宜春郡
公諱某。當隋末喪亂。豪傑並興。其宗人師都。雄據朔方。自
號梁王。置百官。以宜春為宗正。有唐貞觀初。梁亡。宜春首
謀。率其黨來降。拜金紫光祿大夫右金吾衞大將軍。贈梁
州牧。梁州生左千牛衛諱叔裕。千牛生太子司議郎諱穆
之。議郎生頓邱令名犯肅宗廟諱。頓邱生公。少孤。家貧落
魄。不得就經學。既冠。有勇力。以弧矢為事。性嚴直方。不苟
合於時。博物涉史書。覽歷代成就山川地形攻守奇正之
術。已而天寶末。函夏寇亂。西平王哥舒翰之守潼關也。公
上書論兵勢。且勸深壁不戰。以挫賊鋒。西平異之。命居戲
下。表授左武衞冑曹。四遷至左衞郎將。時賊臣當國。而與
幕府不協。公曰。難將至矣。遂閒行而南。無何。西平潰敗。公
嘗善岐國公魯炅。炅方守襄鄧。乃往從之。表遷右羽林中
郎將。屢以果銳為軍前鋒。而搴旗陷堅者四五。敷奏岐下。
帝甚嘉之。錄前後功。超拜左衞軍。加號冠軍。封鶉觚縣
開國公。既拜命而告人曰。徒以蠢爾材力。遭亂乘勢。以獲
爵位。傳曰。無德而祿。殃也。吾懼及焉。遂稱疾請告。解印綬
退耕於野。春秋若干。以寶應二年秋八月。寢疾於河內。薨
於私館。臨歿。顧命允子賁曰。始愛太行山之陽。將營而老
焉。又常懼蹈白刃。不獲墓墳。今幸以天年終。宜從吾志。薄
葬於此。縱汝不忍為元晏故事。當斂以時服。有棺而無槨
可也。是歲。卜筮不吉。至大歷九年冬十二月。賁始奉先公
之裳帷以安宅焉。夫陳力就列之謂忠。見幾不仕之謂智。
名遂身退之謂達。全而歸之之謂孝。夫如是。宜刊貞石。遺
於後嗣。是吾宗也。實能言之。銘曰。
肅肅鶉觚。敬義直方。履柔履剛。出處行藏。與時弛張。弧矢
之利。以從王事。乃行其志。允焯厥位。帝命將軍。受茲蒲璧。
鞗革金革[:#AS-FBED:●]厄。乃蔚乃赫。人鮮克終。公獨守沖。繒繳不及。
冥冥高鴻。吁嗟鶉觚。生也有涯。令聞無窮。
舒州望江縣丞盧公墓誌銘
范陽盧君。諱同。字某。漢侍中尚書植之裔孫。北齊民部侍
郎范陽伯士嬰之元孫。上蔡令彝倫之孫。泌陽令某之季
子。其令德甲族尚矣。君孝發於內。不懈於外。禮極於上。不
遺乎下。得太和之正性。蘊明哲之茂器。學以聚之。問以辨
之。百行行之。一以貫之。干祿代耕。非近榮也。安卑從政。非
離㣥也。弱冠舉孝廉。授舒州望江縣丞。夫道德繫乎巳。窮
達繫乎時。惟天生德於君。而不之年。不與之位。噫。造物者
不其惑歟。享年四十有四。天寶元年月日。終於尉氏私館。
是歲權窆於潁川之許昌里。大歷七年月日。允子太常寺
協律郎東美初奉嚴訓。以公之喪後祔先大夫於陽翟之
某原。禮也。夫默而成之存乎德。紀德音者存乎詞。銘曰。
顯允君子。克廣德心。邈乎其高。淵乎其深。雲藏於山。風隱
於林。時雨下降。不聞其音。性含元化。形隨逝水。天何言哉。
命也已矣。山川有變兮。令聞不已。
鄭州新鄭縣尉安定皇甫君墓誌銘
君諱某。字某。皇朝監察御史某之曾孫。贈兵部侍郎某之
孫。唐州長史某之第三子。尚書左丞侁之愛弟。歷葉聚祉。
左丞又嗣以淳德。德義之門。宜有仁人。君生而冲茂。聰悟
孝敬。弱冠以明經登科。始長安丞。又轉新鄭尉。性恬曠。不
甚以祿仕為意。避亂至江南。以墳籍自娛。謂論語二十篇。
有夫子微言。故嘗翫其章句。以導情性。非至德要道。未嘗
經懷。老氏不居其華。孟軻言必仁義。君之志也。晚節多病。
享年七十七。以興元元年正月三日。啟手足於嘉興縣私
第。夫人博陵崔氏。生一子曰攸。號慕哀敬。禮無違者。左丞
嗣子兵部郎中政。實營護喪事。以前月三日。權厝於某鄉
原。不克及葬。難故也。郎中於予有鄉黨之舊。泣書美行。見
命誌之。銘曰。
溫良恭儉。德之柄兮。居常待終。天之命兮。卜葬從權。變之
正兮。
恒州真定縣尉獨孤君墓誌銘
君諱正。河南洛陽人。皇朝光祿大夫洛南公諱義順之元
孫。故殿中侍御史潁川郡長史贈祕書監府君諱某之少
子。故常州刺史府君諱某之愛弟。春秋四十六。大歷十一
年某月日。卒於晉陵郡。明年某月日。歸葬於洛陽南先塋。
元兄水部員外郎兼侍御史汜。銜天倫之痛。且懼陵谷之
不可常也。於是昭銘景行。誌其墓曰。君之先出自劉氏。漢
世祖之裔有進伯者。北征以師敗績。降匈奴。因部易姓。其
後有永公羅辰臨川王永業。魏齊二代。開國承家。臨川王
開府儀同三司武安公子佳。洛南之禰也。歷代之崇業茂
勳。鍾其餘祉。於是有祕書之遺直。常州之厚德。德美休裕。
叢滋於君。君溫恭淑和。孝友慈仁。居處進退。非禮不動。嘗
謂學者義之府。文者質之薄。故娛心典墳。棄詞藝。又謂干
祿者躁之幾。藏密者靜之奧。故反情樂道。居易修業。少時
解褐。授真定尉。非其所好。棄官不之。晚節尚黃老。慕禪味。
橐籥心懷。夢幻生死。端居一室。澹如也。逮疾病。或勸之藥。
君曰。命之不可奈何。雖有藥石。將焉所施。言未絕口。嗒焉
順化。未㛰無子。知者痛之。嗚呼。子嘗窺天人。而考性命夭
壽之數。福極之源。蓋昏默而不可究已。以獨孤君蘊純粹
之質。蹈淵騫之行。而生不躋艾服。慶不植後嗣。彼造物者
以三壽百福與何人哉。先是君李氏之姊捐館。其明年四
月。常州府君薨。反葬之日。三喪俱引。故親舊惋痛。為善者
相弔。水部之哀。又其可既乎。肅嘗辱常州之眷。且與真定
游。故備其實錄。刊於貞石。銘曰。
顯允君子。德心廣兮。與道為徒。以蒙養兮。桑扈反真。泊然
往兮。刻石九原。畢天壤兮。
鄭處士墓誌
歲在戊午六月戊子。處士滎陽鄭君卒於常州福業寺。庚
寅。權窆於某鄉原。嗚呼。處士之為人也。入則孝。出則悌。直
而不犯。柔而不懾。好讀周易及太史公書。嘗遊於南巢。作
弔夏桀文。其辭甚典。足見其質。嚮使天假之壽。與之祿。則
其道可熾。坎壈世故。行年三十三而夭。哀哉。處士諱稷。故
酸棗令某之孫。今黃巖令季江之子。故吏部侍郎贈左僕
射齊公澣之外孫也。合內外之休德。成中和之茂行。使夫
生不得其辰。沒不見其親。託遺骸於他土。顧稚子而未識。
痛矣夫斯命也。於是書石以誌卒葬。且懼年祀超忽。故月
而日之。
隴西李君墓誌
君諱傪。姓李氏。隴西成紀人。涼武昭王元盛之後。曾祖如
順。皇朝太子洗馬。生大父元恭。開元中。以文學政事歷大
理卿。判尚書吏部侍郎。侍郎生烈考訥。官至太府寺丞。君
承家休緒。少有令聞。孝敬仁順。宏毅貞亮。非禮不言。見善
必行。行有餘力。則覃思六經。揭厲百氏。是故淳秀之氣。播
為文章。發於事業。難於進。易於退。道不苟行。位不虛受。常
州刺史獨孤公及之臨舒城。聞而悅之。辟為從事府。遷於
常州。君亦至焉。獨孤公文德為天下望。君入則從容討論。
出則勤慮政事。議者以君建大名。致厚位。必自此始。不幸
短命。享年若干。以大歷十二年春三月甲子。寢疾而沒焉。
嗚呼。天與之才。天與之器。不與之壽。不與之位。天何言哉。
君娶范陽盧韶女。一子越在襁褓。哭泣無主。其仲兄武進
尉迅。銜天倫之哀。謀及卜筮。以是月既望。抱其孤送君之
喪。權窆於正勤佛寺之北原。時不利。不克反葬故也。友人
安定梁肅。紀其終始德善著於石。俾來者有以知君子之
墓云。
著作郎贈祕書少監權公夫人李氏墓誌銘
成紀李氏。自涼武昭王以後。後裔熾大。在元魏有若司空
文穆公沖。沖生司徒高陽公休績。諸父兄各登三司。崇勳
盛烈。載在前史。夫人司空之後也。曾祖允義。皇朝慶州刺
史。大父仲進。宣州司士參軍。考備。冀州司倉。夫懸圃崑山。
是生璵璠。德門懿族。宜有賢淑。二掾葆儒行。不躋貴仕。故
儲慶發和。鍾於夫人。夫人幼而孝恭。長而柔明。歸於他室。
克協休德。所奉之主。則著作郎天水權公其人。公大節大
名。達於家邦。人倫仰為師表。夫人明識茂行。光於閨門。姻
族資其訓式。有子德輿。七歲而孤。夫人茹未亡之哀。躬徙
宅之教。故德輿也。十五文章知名。二十典祕書。貞元二年。
以廷尉評攝監察御史。為江西從事。夫人從子南征。寓於
鍾陵。其樂以道。其養以祿。一慈一孝。宜壽宜福。天實不弔。
享年若干。以四年秋七月某辰。寢疾而終。德輿窮慕崩迫。
忍哀問卜。號奉輤裧。至於丹徒。以來歲某月日。權合祔於
先君假葬之域。嗚呼。有行可尊。有禮可法。始輔君子。終垂
母儀。而不登上壽。不介丕祉。斯命也已。篆石紀德。謂為墓
誌。近古之禮也。胡可闕諸。其銘曰。
武昭之冑。立德立功。且侯且公。文穆之後。昭明有融。繼別
為宗。抑抑夫人。餘慶是藂。溫良在躬。歸我祕書。體仁協衷。
盛德攸同。乃訓孟子。擇乎中庸。休有先風。豈命有極。豈天
不傭。降此鞠凶。假窆何所。惟柏惟桐。於江之東。棘人充充。
式號且恫。哀思無窮。
監察御史李君夫人蘭陵蕭氏墓誌銘
夫人諱某。字某。南蘭陵人。梁世宗明皇帝生南海王珣。自
南海三葉至有唐太子太師某。太師生中書侍郎某。以文
武之勤。左右帝室。世祚徐國。謺耀台階。蓋夫人之大伯父
也。父中書之弟駙馬都尉太僕卿諱衡。踐修舊德。尚某邑
公主。實生夫人。元宗其外大父也。宣皇其舅也。天漢派流。
地靈騰茂。蘊為和氣。鍾我淑德。既笄。歸乎公族李氏曰錪。
錪官至監察御史。以茂行聞於時。上奉繼親。旁羅㣥族。夫
人內貞明而外柔順。至於色養。義充於輔佐。仁見於周睦。
至乃冠㛰賓祭之式。組紃黼黻之事。莫不能儀刑邦教。律
度姻戚。洎御史捐館。夫人罷執笲之事。訓道三女。以禮自
居。二十年閒。母儀愈光。內則愈彰。知我者方紀美行。貽諸
彤史。天不與善。享年四十八而終。時建中元年九月三日
也。初夫人無子。晝哭之後。歸於其宗。仲弟御史中丞復。孝
愛之德。聞於天下。出守三州。皆從而居焉。是歲中丞由潭
州遷左馮翊。會夫人幼女從夫有江華之貶。亦將欲沿三
湘。展母子之歡。途次於晉陵。遘疾而歿。俄兵興。不克反葬。
馮翊次子某。以來歲某月日。奉其姑之喪。權窆於某鄉原。
嗚呼。仁宜有壽。善宜有後。以夫人之賢。且先代之允。與王
室之出。而其事並戾。豈命也歟。予忝遊馮翊之門也久。見
命為誌。其銘曰。
昔在帝祖。承天命紀。維皇歸妹。光耀載起。太師之孫。魯元
之子。誕受休氣。實為女士。共伯既沒。敬姜道存。訓成內則。
耀動高門。積德所因。其禮宜蕃。碩人無子。天道寧論。將涉
三湘。奄歸九原。生惟共盡。有恨何言。
鄭州原武縣丞崔君夫人源氏墓誌銘
夫人諱某。字某。河南洛陽人也。昔涼武王烏孤景王傉檀
繼為傑。霸據河右。景王生魏太尉隴西宣王賀。賀生司徒
惠王恭。或以文武。藩翰王室。以拓拔同源。因錫姓焉。夫人
其後也。曾祖翁。皇朝尚書比部郎中。祖修業。涇州刺史。父
光時。濟陰太守。夫人濟陰第幾女。既笄。歸於原武丞博陵
崔君某。以德敏貞儉。宣慈惠和。輔佐君子。而成家風。原武
之伯父沖。嘗為刑部郎中。每謂夫人淑哲之美。可師表姻
族。洎原武疾病。顧視諸子尚藐。慮歸祔不獲。以屬夫人。夫
人默而省焉。晝哭之後。躬履草莽。成反葬之禮。禮無違者。
聞者難之。既免喪。始遊息道門。受心法於大照禪師。請益
之際。朗然懸解。大照沒。又事宏正禪師。入定性離。天機獨
得。喜怒哀樂。無自入焉。宴坐之外。以敬姜之風操。班氏之
詩禮。貽訓親族。閨門之內。盛烈流美。禪林高妙。受用不極。
委和歸真。享年若干。大歷甲辰歲十一月十三日。寢疾捐
館。嗣子某乙等。泣血襄事。以來歲某月日。權窆於某原。仲
子左車。純孝而文。懼聖善之德。不著後嗣。遂假我為誌。銘
曰。
烈烈雄閥。降茲淑哲。惟夫人兮。郁郁母儀。中外肅祗。耀閨
門兮。以道自光。我性則常。奄歸真兮。考乎維嗣。其哀也至。
刻斯文兮。
衢州司士參軍李君夫人河南獨孤氏墓誌銘
夫人姓獨孤氏。六世祖永業。北齊司徒臨川郡王。自臨川
五葉至贈祕書監府君諱某。門風世德。家牒詳矣。夫人祕
書之第某女。生而純孝。容範淑茂。成於德門。歸於公族李
氏曰濤。故楚州刺史仲康之子。今御史大夫涵之從兄也。
少有敏才。故祕書府君以夫人歸之。恪勤婦禮。以正家節。
門內之治。繄柔明是賴。乾元初。李君參掾信安。遂終於位。
夫人罷助祭之事。專以禮詩之學。訓成諸孤。議者以魯敬
姜辛憲英為比。晚歲以禪自適。謂般若之經。空惠之筌。恃
而為師。去諸結縛。猶違土也。享年五十三。大歷十一年某
月日。寢疾終於常州。遂權窆於建安精舍之側。明年某月
日。卜筮襲於吉。始遷兆合祔於洛陽某之先塋。嗣子前越
州士曹參軍居介南陵尉居佐譙縣尉居敬孝廉居易等。
痛聖善之德。不可追也。俾肅為誌。其銘曰。
溫溫夫人。貞順而慈。始為婦儀。終為母師。仰成法寶。穎脫
塵機。身世兩遺。乘化而歸。合祔伊何。周原舊域。哀哀令嗣。
孝思罔極。作銘片石。以誌窀穸。
杭州臨安縣令裴君夫人常山閻氏墓誌銘
夫人姓閻氏。皇朝考功郎懿道之孫。銀青光祿大夫尚書
刑部侍郎伯璵之女。河東薛氏之出。前廷尉評領臨安令
裴深之室也。春秋若干。以大歷乙卯歲五月。寢疾卒於晉
陵之私第。來年月日。窆於某原。不獲吉卜。未祔於皇姑。禮
從宜也。先期。臨安以夫人之德善。俾予銘其墓。故得而譔
云。夫人貞順惠和。恭明孝慈。自天受也。樂善睦親。儉而好
禮。承家訓也。循采蘋之度。以助祭祀。得婦道也。四教行。九
族和。秉內則也。夫人有是淳懿。故自致禮至於捐館。小大
無閒言。中外無異望。郁郁詵詵。一家興仁。俟絕之際。請辭
其太夫人。又辭其娣姒。已而顧所生之四女曰。母子之愛。
今也永絕。夫中饋不可以無主。吾己請而父娶繼室矣。其
來也。汝謹事之。無貽我神羞。辭氣不惑。言畢遂歿。夫號母
慟。諸女孺慕。聞哀者行路出涕。存歿之事。其感人深矣。哀
哉。乃為銘曰。
穠兮蕣華。茂蘊質兮。配此良士。如琴瑟兮。嚴霜隕零。曷其
疾兮。吁嗟碩人。歸此室兮。
德州安德縣丞李君夫人梁氏墓誌銘
夫人安定梁氏族。高祖華陽襄公諱彥光。生周隋際。歷上
大將軍開府儀同三司使持節青冀華相等九州刺史。貞
惠文敏。為兩朝名臣。生曾祖永安成公文讚。在隋為司隷
刺史。司隷生皇朝隆興令冀州長史晏。晏生朝散大夫堯
山令澄。夫人堯山之第二女。惠和孝慈。幼有令儀。長而溫
良。成而柔明。年若干。嫁趙郡李兼金。生四子而兼金卒。夫
人內持正性。外示德禮。且以文行忠信。貽訓諸子。家道以
和。每言曰。敬姜大家。吾師也。既晚歲。修釋氏法。以禪誦為
事。視身世榮枯。與夢幻同。因命第四子為沙門。勵以清淨
行。既而壽量極。享年七十二歲。在乙卯十月乙未。終於常
州建安佛寺。後五日。窆於某原。孝子詠等。銜痛泣血。哀過
乎禮。懼先夫人德善不聞。將誌幽穸。以肅外族之屬也。俾
為斯文。銘曰。
伊夫人。煥母德。道可尊。禮不忒。訓令子。就儒釋。沒而藏焉
永無隙。人欲我知視此石。
