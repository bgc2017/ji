欽定全唐文卷一百四
後唐莊宗(二)
許求外職勅
邇聞京百官俸錢至薄。骨肉數多。支贍不充。朝夕難遣。偽
庭時刻削嚴急。不敢披陳。今既混同。是行優恤。下御史臺。
在班行有欲求外職。或要分司。各許中書門下投狀奏聞。
答降龍大師讓法號紫衣勅
爰遣內臣。遠頒成命。師號既旌於戒行。紫衣無爽於受持。
久屬當仁。匪宜多讓。
入洛招撫勅
朕親驅義旅。徑下偽庭。凶讎雖已翦除。內外或聞騷擾。貴
行招諭。以示綏懷。應諸色官員。並仍宜舊勾當。當軍百姓。
各自安居。永無勞弊之虞。共睹昇平之代。如無量之輩。扇
動人心。便仰密加追捕。嚴行處斷。貴從寧謐。當體朕懷。
幸洛京祀南郊勅
朕猥以寡德。謬荷丕基。順天行誅。因衆除亂。刷宗祧之大
恥。快億兆之歡心。車書將致於混同。寰海漸從於開泰。所
宜樂虔清廟。禮答圜丘。已定良辰。率遵舊典。朕取今月二
十四日幸洛京。十二月二十三日朝獻太微宮。二十四日
朝獻太廟。二十五日有事於南郊。經過州縣。隨事供備。不
得妄有侵擾百姓。應諸處節度防禦刺史等。不得遠赴京
都。擅離治所。務從儉。以副朕懷。
止進獻勅
朕大平國患。顯紹帝圖。廓天地之妖氛。救生靈之塗炭。方
懷至理。永保鴻休。敦去華務實之規。成革故從新之化。足
可塞僥倖之路。絕繁費之源。協我無私。告爾有位。應隨處
官吏務局員寮諸軍將校等。如聞前例各有進獻。直貢奏
章。不唯褻瀆於朝廷。實且旁滋於誅歛。速宜止絕。以肅風
化。
許劉岳終喪勅
左降官均州司馬劉岳。有母年踰八十。近聞身故。既鮮兄
弟。別無骨肉。孤魂旅寄。誰為蓋棺。準本朝故事。許歸終三
年喪。服闋如未量移。即赴貶所。
答李德休請詳定本朝法書勅
李德休譽洽朝端。任隆臺憲。將舉行於舊典。請刪定其法
書。載閱申陳。備見公切。
簡收德勝寨等處軍士骸骨勅
自十數年來。屢經戰陣。殺傷暴露。有足閔嗟。其德勝寨莘
縣楊劉鎮通津鎮胡柳陂戰陣之所。宜令逐處差人。簡收
骸骨埋瘞。取係省錢。備酒紙招祭。以慰亡魂。
元元廟枯檜再生勅
當聖祖舊殿。生枯檜新枝。應皇家再造之期。顯大國中興
之運。同上林仆柳。祥既協於漢宣。比南頓嘉禾。瑞更超於
光武。宣標史冊。以示寰瀛。宜委本州太清宮副使常加簡
察。兼令功德使差道士一人。往彼告謝。仍付史館編錄。
親至懷州奉迎太后勅
頃以未平國恥。須運戎機。十年親統於驍雄。千里久違於
定省。寧辭櫛沐。嘗切晨昏。今已翦蕩元凶。宅居中土。仰禀
庭闈之訓。獲寧宇宙之心。恨不得躬詣汾川。攀迎法駕。皇
太后遠涉山阻。將及近畿。朕何以端坐闕庭。為拘常禮。雖
云舊制。未叶斯懷。朕今親至懷州奉迎。
定內外官寮職事勅
朕自雀臺創業。兔苑平凶。救生聚之倒懸。俾寰區之反正。
凡云機密。深繫憂勤。每事多委密司。權令決遣。貴無停滯。
要速施行。今則四海一家。萬邦同德。中土之宸居顯定。圜
丘之祀禮方終。既整皇綱。合依舊制。使百官各舉其職。庶
事不失其宜。貴合通規。以成永例。此後應有公事。何色件
合歸樞密院。何色件合付京百司。至於軍幕之中。並在精
詳分擘。內外免侵其職分。高低貴叶其規程。其或百姓軍
人。事關爭訟。先經州縣都將。須依次第披論。或致淹停。可
詣臺省。至若懷冤抑。要達禁庭。即許投狀匭函。別議申雪。
此或情非的確。理涉僭踰。推詰有聞。必行朝典。兼有衣冠
士族。參選官寮。或獻所業文章。或述從前行止。因依駕幸。
抵冒乘輿。希望恩榮。隨張物體。更有軍人百姓。亦敢將狀
衝突。須各示條章。絕其容易。宜令御史各下諸司河南府
及諸道。分明曉示訖。其本朝百官有司所行公事。仍令御
史臺各取狀申中書門下。
南郊減選勅
朕禋祀天地。朝享祖宗。百司各具其威儀。郡吏遂蒙其置
攝。希因霈澤。以錄微勞。然而躁妄之徒。經求競進。參雜之
道。真濫莫分。勘職名則半是冗員。語人數則又盈千計。若
無簡舉。並與寵榮。不惟開僥倖之門。兼恐撓銓衡之務。須
明條例。方別等差。應諸司行事官。並付三銓。各遣取告勅
考牒解繇入仕歷子等磨勘。如文書盡備。只欠一選者。便
與依資注官。欠兩選者。與注同類官。欠三選四選者。與減
一選。欠五選至七選者。與減兩選。欠八選至十一選者。與
減三選。一奏一除。未合入選門者。許自同光二年數本官
選數滿日赴集。其太常寺先以白身差攝本寺官。應奏祠
祭勞考稍深者。追取元額補牒。勘不虛。即與正授。如因
大禮差補行事。有前任官及出身者。即須準諸司例。追告
勅磨勘。其諸色黃衣欠兩選者。與減一選。應官資已高。不
合銓司注擬者。亦委子細勘。送名中書門下。如全無文
書。稱失墜官告。勅勅甲。又無證據。只有格式公騐。并諸
司諸州府公憑。及試授官文牒。兼文書過格年月深遠者。
並宜落下。所冀官無濫受。恩不虛行。
禁請託勅
選舉二門。仕進根本。當掄擇於多士。全委仗於有司。苟請
託是從。則踰濫斯極。況方行公事。已集羣材。須行戒勵之
文。俾絕倖求之路。宜令吏部禮部。掄材考藝。必盡於精詳。
滅私徇公。無從於請託。仍委三銓貢院。牓示省門。曉告中
外。
授獻書人官勅
史館提舉赦書節文購求經史。頗為允當。宜許施行。今宜
添進納四百卷已下。三百卷已上。皆成部帙。不是重曡。及
紙墨書寫精細。已在選門未合格人。一百卷與減一選。無
選減數者。注官日優與處分。無官者納書及三百卷。特授
試官。
搜訪被害臣寮勅
朕祗膺大寶。虔奉鴻名。勉承夷夏之心。以副天人之望。雖
德音尋降。赦宥近行。猶恐恩有所未孚。德有所未洽。自朱
溫劫遷昭宗至洛京已來。內外臣寮。有無辜妄遭刑戮者。
更宜廣令搜訪。各與次第贈官。如有子孫。並委敘錄。
放免四京秋稅勅
治國之由。安民是本。如聞今歲麥田雖繁。而結實不廣。其
四京諸道百姓。於麥地內察種得秋苗。並不徵稅。
限決禁囚勅
應御史臺河南府行臺馬步司左右軍巡院見禁囚徒。據
罪輕重。限十日內。并悉決遣申奏。仍委西京諸道州府。見
禁囚徒。速宜䟽決。不得淹停。兼恐內外刑勢官員私事寄
禁。切要止絕。俾無冤滯。
葺修宮殿勅
三川奥壤。四海名區。為帝王光宅之都。乃符瑞荐臻之地。
周都始建。卜年遂啟於延洪。漢室中興。即土是圖於遠大。
咸茲建極。至我本朝。壯麗可觀。浩穰為最。千門萬戶。實為
富庶之鄉。接廡連甍。宛有升平之俗。而自偽梁僭逆。諸夏
憑陵。尋干戈而虐用蒸黎。恣塗炭而毒流草木。依憑兔苑。
嘯聚梟巢。遂令輦轂之閒。鞠興蕪沒之歎。朕自削平大憝。
纂嗣丕圖。重興卜洛之都。永啟朝宗之會。將資久遠。須議
葺修。務令壯觀於九重。實在駢羅於萬戶。京城應有空閒
地。任諸色人請射蓋造。藩方侯伯。內外臣寮。於京邑之中。
無安居之所。亦可請射。各自修營。其空閒有主之地。仍限
半年。本主須自修蓋。如過限不見屋宇。亦許他人占射。貴
在成功。不得虛占。
不準權停選舉勅
舉選二門。國朝重事。俱要精確。難議權停。宜準常例處分。
允張全義請萬壽節於嵩山琉璃戒壇度僧勅
張全義首冠王臣。心明佛性。資善宏於淨衆。增福聚於皇
基。將欲壇啟琉璃。人銓鴛鷺。實彰忠節。宜示允俞。
幸東京勅
大名重地。全魏奥區。成予定霸之基。致我興王之業。蓋以
土田沃衍。庶士忠勤。載想夤緣。得無睠矚。近者頻令按察。
頗樂和平。既堅望幸之誠。宜舉省方之典。取來年正月七
日。朕當巡幸東京。
禁短陌勅
買賣人所使見錢。舊有條流。每陌八十文。近訪聞在京及
諸道市肆人戶。皆將短陌轉換長錢。今後凡有買賣。並須
使八十陌錢。如有輒將短錢興販。仰所在收捉禁治。
約勒見錢勅
諸道州府約勒見錢。素有條制。若全禁斷。實匪通規。宜令
三京諸道州府。城門所出見錢。如五百以上。不得放出。
禁徵納禮錢勅
兵吏部以臺省禮錢為名。所司妄有留滯。在京者遽難應
付。外來者固是淹延。須至條流。冀絕訛弊。自此後特恩授
官。侍衞軍功。改轉內廷。諸司帶職外來進奉。闕廷綾紙。並
宜官給。無令收買。舊例朱膠。一切停廢。禮錢亦不徵取。
又慮所司困闕人吏。不辦食直糧課。逐月兩司各支與錢四
十貫文。至於臺省禮錢。宜特蠲減。比舊數五分許徵一分。
其特恩已下。並不得徵納禮錢。仍令中書門下條流。勅畫
經過諸司。無至停滯。其官告如是宣旨除授。及品秩合進
呈者。準例送回。餘並送納中書門下。點給付。勅書到本
司。十通已上。官限三月內印署了。三十通已上。限五日。五
十通已上。中書門下與催促。如臨時緩急宣賜。不拘此限。
少府監鑄造印文。元屬禮部。兩司無有推注。停滯諸道使
臣。廣徵銅炭價錢。納後別須邀索。自此凡鑄印。宜令本司
限勅到五日內進呈。不計諸道在京。並不得徵納銅炭價
錢。所破料物。並計數於租庸院請領。仍預常給付價錢。使
盡計帳。於租庸院更請。或有故違。必行憲典。
遷昭帝陵勅
朕顧惟寡德。獲嗣丕圖。奉先之道嘗勤。送往之誠靡怠。爰
自重興廟社。載展郊禋。旋蕩滌於瑕疵。復涵濡於慶澤。蓋
憂勞靖國。曠墜承祧。御朽若驚。涉川為懼。繇是推移歲月。
鬱滯情懷。恭念昭宗晏駕之辰。少帝登遐之日。咸罹虺毒。
遽殞龍髯。委冠劒於仇讎。託山陵於梟獍。靜惟規制。豈叶
度程。存愴結以彌深。固寢興而增惕。虔思改卜。式慰允懷。
宜令所司別選園陵。備禮遷葬。貴雪幽明之故。以申追慕
之心。凡百臣寮。體朕哀感。
令李繼麟制置榷鹽勅
會計之重。鹹鹺是先。矧彼兩池。實有豐利。頃自兵戈擾攘。
民庶流離。既場務以隳殘。致程課之虧失。重茲葺理。須仗
規模。將立事以成功。在從長而就便。宜令李繼麟兼[:#AS-8862:⿱亠兊]州
節度度支安邑解縣兩池榷鹽使。便可制置。一一條貫。所
有合置官吏等。亦委自使選差。
更定符蒙正等及第勅
禮部所放進士符蒙正等四人。既慊羣情。實干浮議。近令
覆試。俾塞輿言。及再覽符蒙正並成僚等程試詩賦。果有
疵瑕。若便去留。慮乖激勸。儻無升降。即昧甄明。況王徹體
物可嘉。屬辭甚妙。桑維翰差無紕繆。稍有功夫。其王徹升
為第一。桑維翰第二。符蒙正第三。成僚第四。
祈雨勅
亢陽稍甚。祈禱未徵。將致感通。難避勞擾。宜令河南府於
府門造五方龍。集巫禱祭徙市。
祈雨勅
時雨少愆。恐妨農事。須命祈禱。冀遂豐登。宜令差官分道
祈禱百神。
祈雨勅
時雨尚未霑足。宜令河南府徙市。閉坊門。依法畫龍。置水
祈請。令宰臣於諸寺燒香。
量置陵戶勅
關內諸陵。頃因喪亂。例遭穿穴。多未掩修。其下宮殿宇法
物等。各令奉陵州府。據所管陵園修製。仍四時各依例薦
饗。及逐陵仰差近陵百姓二十戶。放雜差遣充陵戶。備灑
掃。其壽陵等十二陵。亦一例修掩。可量置陵戶。
貶張繼孫勅
有善必賞。所以勸忠孝之方。有惡必誅。所以絕姦邪之迹。
其或罪狀騰於衆口。醜行布於近親。須舉朝章。冀明國法。
汝州防禦使張繼孫。本非張氏子孫。自小丐養。以至成立。
備極顯榮。而不能酬撫育之恩。履謙恭之道。擅行威福。嘗
恣姦凶。侵奪父權。惑亂家事。從鳥獸之行。畜梟獍之心。有
識者所不忍言。無賴者實為其黨。而又橫征暴歛。虐法峻
刑。藏兵器於私家。殺平人於廣陌。罔思悛改。難議矜容。宜
竄逐於遐方。仍歸還於姓氏。俾我勳賢之族。永除汙穢之
風。凡百臣寮。宜體朕命。可貶房州司戶參軍同正。兼勒復
本姓。
責授李鏻李瓊勅
罰罪賞功。大朝常憲。掩瑕宥過。前聖格言。工部侍郎李鏻
宗正少卿李瓊等。早在公途。忝居班列。靡思畏懼。各犯刑
章。因補置官吏之秋。見詐偽依違之迹。自招罪狀。合寘嚴
科。但以常預臣僚。始當興復。特示哀矜之旨。俾寬流遣之
文。降秩趨朝。殊為輕典。推恩念舊。所宜慎思。鏻可責授朝
散大夫司農少卿。瓊可責授朝議郎守太子中舍。
諸司人吏非考滿不許奏薦勅
諸司人吏授官。從來只繫勞考。年滿赴選。方許離司。近日
已來。頗隳條制。到司曾無考課。公事尚未諳詳。便求薦論。
深為僥倖。遂使故事都失。蓋繇舊人不存。豈惟勞逸之無
均。兼致司局之曠敗。自今年除勞考滿三銓注官。即許赴
任。非時不得奏薦。如有注掌難重。勞績可稱。許本司奏聞。
當與減選。或是顯然事迹。在司年深。齒髮祗役不任。即許
解職赴任。餘切依格條處分。
宣示朱守殷進古錢勅
凡窺奇異。盡繫休明。所獲錢文。式昭元貺。得一者佇歸於
一統。順天者式契於天心。道煥一時。事光千載。殊休繼出。
信史必書。宜付史館。
以天津橋未通放朝參勅
如聞天津橋未通。往來百官。以舟船濟渡。因茲傾覆。兼踣
泥途。自今文武百官三日一趨朝。宰臣即每日中書視事。
祈晴勅
霖雨未止。恐傷苗稼。及妨收穫。宜令差官於諸寺觀神祠
虔心祈禱。仍令河南府差官。應有靈迹處。精虔祈止。
賜青州符習奏即墨縣李夢徵室內柱上生芝勅
符習累居藩翰。屢顯政能。靜以臨人。寬而得衆。撫俗已彰
於惠愛。輔時又致於休徵。因得和氣潛蒸。靈芝遽產。同九
莖而表瑞。比三秀以呈祥。載閱奏陳。良深嘉歎。
諭蜀勅
朕以蜀部封疆。本是我唐境土。爰從兵革。遠阻江山。當偽
梁篡弒之時。致宗廟震驚之難。遂滋割據。益遂便安。雖行
建號之謀。乃是從權之道。況復蜀主先父。素是本朝舊臣。
常懷忠孝之心。每俟興隆之運。惟期恢復。却效傾輸。朕以
初殄寇讎。重興社稷。撫諭之恩既廣。憂勤之意常深。須務
綏和。貴諧混一。遂令元子。兼命宰臣。遠安徯后之心。既協
來王之願。遐想王師行李。已及彼地城池。遠降詔書。明行
示諭。料其素志。必協夙心。當符魚水之歡。永保山河之誓。
偽蜀文武官寮等。或本朝舊族。或當代英賢。或抱節於軍
戎。或著名於鄉曲。久從暌隔。常軫情懷。宜知乃睠之恩。各
勵輸誠之節。今已降勅命。誡約諸道兵帥。如西川果決歸
降。到城不得驚擾。但思效順。勿致懷疑。
停折納等稅勅
本朝徵科。唯有兩稅。至於折紐。比不施為。宜依李琪所論。
應逐稅合納錢物斛斗及鹽錢等。宜令租庸司指揮。並準
元徵本色輸納。不得改更。若合有移改。須具事由聞奏。請
下中書門下商量。別勅旨。
令京西諸道收糴不得徵納稅錢勅
今歲自春以來。水澇為患。物價騰湧。人戶多於西京收糴
斛斗。近聞京西諸道州府。逐道皆有稅錢。遂不通行。乃同
閉糶。宜令宣下京西諸道州府。凡收糴斛斗。不得輒有稅
錢。及經過水陸關防鎮縣。妄有邀難。
量停三川涇鳳秦隴等州佐雜勅
三川涇鳳秦隴等州縣。官員數目極多。其上佐官自少尹
已下。依本朝舊制。各具見任員闕申奏。其州判司。準近制
置錄事參軍司戶司法參軍各一員。縣置縣令主簿各一
員。餘並停。其出替選任。一準三銓常式。
