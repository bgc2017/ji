欽定全唐文卷七百七十五
李商隱(五)
上座主李相公狀
伏見恩制。相公以五月十九日登庸。清廟降靈。蒼生受福。
動植之內。歡呼畢同。某下情不任忭賀踴躍之至。相公稟
潤咸池。承光太極。業傳殷相。族預周盟。為㣥生之司南。作
九流之華蓋。自頃文場鞠旅。冊府揚鑣。坐奮英詞。折班馬
之方駕。入陳嘉話。納晁董之降旗。百家無抗禮之人。六藝
絕措詞之士。一昨秋官分寵。風憲兼司。克揚典刑。肅整嚴
裁。重以潞潛逆孽。帝命遄征。賁赫之告變雖來。蒯徹之說
詞未巳。人懷顧望。師有逗留。相公斂笏忘家。單車就路。明
宣朝旨。密授兵機。謀窮遁甲之精。辯得鈐經之要。遽使戎
臣釋位。謀士資忠。兇渠計盡而就誅。逆黨死前而知悔。太
行九折。復連洛宅之封疆。啟聖千門。更降明皇之歎息。寧
聞伐善。愈恐書勳。魯司寇三日之間。戮正卯於兩觀之下。
漢司隸一旬之內。取張朔於合柱之中。並罪得匹夫。功非
方面。苟將擬議。良匪同途。而又代朔舊戎。沙陲小梗。既謀
元帥。果在賢王。相公復以全謀。副司戎重。遠揚威畫。尋以
懷柔。牋函屢獻於懿宗。氈罽亟征於內府。雖西京哲輔。例
有重封。東晉元僚。率多兼領。亦罕有下韝必中。投刃皆虛。
曠百代以求人。誰一日而爭長。今果允扶下武。顯踐中樞。
贊光宅之大猷。調復古之元氣。往者傅巖佇相。唯升版築
之夫。渭水載占。正獲竿緡之叟。又豈若相公本枝分慶。出
自(疑)流輝。襲康叔之親賢。稟太邱之道德。蕭何家諜。不聞
代有鼎司。鄧禹外門。詎是族傳宰匠。苟非君子之澤。寧光
史氏之書。佇見扶祐休期。修明盛禮。南鶼東鰈。徒頒饗帝
之羞。魯甸梁山。待瘞事天之檢。某嘗因薄伎。猥奉深知。麟
角何成。牛心早啖。及茲沈滯。獲廕燮調。瞻絳帳以增懷。望
台星而興歎。昔吳公薦賈。非宜銓管之司。孔子鑄顏。未是
陶鈞之力。比誼恩重。方淵感深。嗟覩奧以未期。但濡毫而
抒懇。崔氏之乃心紫闕。陳生之思入京城。千古揆懷。一時
均慮。臨風託使。指景依人。柱礎成潤於興雲。轍鮒何階於
泛海。下情無任忭賀踴躍攀戀感激之至。
上漢南李相公狀
不審近日尊體何似。彼州是號奧區。又稱勝㮣。羊叔子之
事業。方為用武之邦。庾元規之風流。更是徵文之地。人彊
而壽。氣厚且深。伏計戎律既貞。詔條盡舉。峴山同峻。漢水
俱清。遠想亭皋。如飛木葉。柳宮務間。蓮幕才多。杜鎮南魯
史之餘。山太守習池之宴。非留車允。即送范雲。歌郢中繞
雪之妍。舞江上弄珠之態。樂而不極。歡且無荒。况彼親鄰。
又其令季。當時鈞軸。已相推於弟瘦兄肥。此日藩方。復共
慶於家齊國理。外威諸夏。內屏明廷。昔晉室簪纓。宋朝人
物。謝萬已稱富貴。孟昶尋處威權。而安石東山。尚為士。彥
重白屋。猶是布衣。未有鴻雁成行。鶺鴒接翼。入共鏘金鳴
玉。出聯大邑高封。擁甲多踰萬人。列土盡方千里。政同魯
衛。地則冉康。方將稟慶於高廟之靈。誰敢不忠於大君之
側。某爰初筮仕。即奉光塵。接班固於蘭臺。陪束皙於東觀。
悲歡三紀。契闊四朝。算存歿之途。數弔慶之問。永惟庇賴。
獨在高明。而方限山川。遠違門館。嚮風慕義。鏤骨銘心。儻
蒙識以後凋。知其不讇。敢以尊主安人之誓。遠承左提右
挈之恩。下情無任瞻望攀戀之至。
上李太尉狀
伏奉別紙榮示。伏承以所撰武宗一朝冊書誥命并奏議
等一十五軸。編次已成。爰命庸虛。俾之序引。捧緘汗下。揣
已魂飛。久自安排。方見髣髴。作春秋而救亂。由有素臣。刪
風雅以刺時。寧遺小序。式蒙善誘。安敢固辭。伏惟武宗皇
帝英斷無疑。睿姿不測。綠疇緝美。瑞鼎刊規。太尉妙簡宸
襟。式光洪祚。有大手筆。居第一功。在古有夙搆之疑。食時
之敏。片辭相炫。小道可嗤。將以擬人。固不同日。榮示中所
引國朝文字。實炳儒林。然其間有行實非優。附會成累。終
衰鳳德。或露圭瑕。豈若世顯華宗。代光相座。潔隨武之家
事。纂鄧傅之門風。廟戰之權。風行於萬里。國儉之禮。日聞
於四方。言不失誣。事皆傳信。固合藏於中禁。付在有司。居
微誥說命之間。為帝典皇墳之式。某更祈旬月。庶立紀綱。
先深鄙陋之慙。已望優容之德。甘瓜苦蔕。必興歎於墨子。
羔裘豹袖。足貽刺於詩人。荷戴之餘。兢惕又積。伏惟特賜
照察。
上河中鄭尚書狀
不審近日尊體何如。尚書居敬行簡。自誠而明。踐履華資。
彰灼休問。頃者廉居察俗。露冕臨人。當分陜水旱之餘。控
二京舟車之會。空懸竹使。不坐棠陰。閉閤而四民自安。移
書而百城向化。爰歸司會。是總掄材。且去四總八達之謠。
鄙拔十得五之少。不容私謁。大闢公途。論辯有光。訾相無
失。蔡廓之不署紙尾。王惠之莫發書封。欲以儗人。實在異
日。固合便登台座。光贊帝謨。蓋以德水名都。條山巨鎮。北
控并代。東接周韓。作皇都之股肱。擁朔方之兵甲。是以暫
勞大旆。惠此一方。浹以仁聲。先之和氣。昔何武之揚州入
輔。黃霸自潁川登庸。今古一時。賢哲相望。側聆後命。是亦
非遙。某早獲趨承。常深奬眷。末由祇謁。無任馳誠。
上許昌李尚書狀
伏承旌幢。尋達忠武。二十五翁尚書克有懿德。允叶休期。
式揚扞屏之功。嘗在重難之地。頃者河橋作鎮。當街亭失
律之初。上谷受符。值卿子喪元之後。折簡之誥。單車繼來。
致伊臲卼之邦。服我平明之化。况茲間歲。亟立殊勳。虜帳
夷妖。壺關伐叛。旁資巨拔。遙藉聲言。十萬橫行。樊噲長思
破敵。三千有勇。仲由且使知方。實兼文武之全才。以處親
賢之重寄。今者靈臺偃伯。衢室歸尊。永言台鉉之司。合屬
間平之允。豈令歲序。久滯藩維。潁水云清。許田斯闢。汝南
古多賢士。維揚舊號勁兵。政令既明。歡娛多有。投壺雅宴。
祭遵豈以為妨。望月登樓。庾亮祇應不淺。載懷往歲。屢奉
初筵。今則貧病相仍。起居未卜。遠思鄒馬。方陪密雪之遊。
遐望荀陳。尚阻德星之會。瞻望恩顧。不任下情。
上許昌李尚書狀
王十二郎十三郎扶引靈筵。兼侍從郡君。今年八月至東
洛訖。聲塵永已。門館依然。仲宣非女之才。昔慙劉氏。安仁
當國士之遇。今感戴侯。仰計交情。良深軫悼。下情不任感
慟之至。
上李尚書狀
昨者伏蒙恩造。重有霑賜。兼假長行人乘等。以今月十日
到上都訖。既獲安居。便從常調。成茲志願。皆自知憐。伏以
無褐無車。古人屢有。饋飧受館。諸侯不常。皆才可持危扶
顛。辯或離堅合異。尚有歷七十國而不遇其主。曠五百歲
而方希一賢。道之難行。運不常會。苟至於此。知如之何。某
始在弱齡。志惟絕俗。每北窗風至。東皋暮歸。彭澤無絃。不
從繁手。漢陰抱甕。寧取機心。巖桂長寒。嶺雲鎮在。誓將適
此。實欲終焉。其後以婚嫁相縈。弟兄未立。陽貨有迷邦之
誚。王華生處世之心。靡顧移文。言從初服。幸李公之閽者。
不拒孔融。讀蔡氏之家書。未歸王粲。麤聞六蔽。聊翫九流。
行與時違。言將俗背。方朔雖彊於自舉。匡衡竟中於丙科。
駕鼓未休。搶榆而止。然竊觀古昔之事。遐聽上下之交。有
合自一言。奬因片善。不以齒序。不以位驕。想見其人。可與
為友。近古以降。斯風頓微。處貴有隔品之嚴。於道絕忘形
之契。中間柳澹年猶乳抱。李北海因與結交。裴逖跡困泥
塗。王右丞常所前席。時之不可。人以為悲。愚雖甚微。頗嚮
斯義。自頃昇名貢籍。厠足人流。未嘗輒慕權豪。切求紹介。
用脅肩謟笑。以競媚取容。袁生之門。但聞有雪。墨子之突。
曾是無烟。每虞三揖之輕。略以千鈞自重。閤下念先市骨。
志在采葑。引以從游。寄之風興。玳筵高敞。畫舸徐牽。分越
加籩。事殊設醴。憐賈生之少。恕禰衡之狂。此際舉觴而恨
異漏巵。對案而慙非巨壑。謝家東土。延賓而別待車公。王
令臨卭。為客而先言犬子。彼之榮重。殊謂寂寥。伏聞聲塵。
已移弦晦。隋王朱邸。方同故掾之心。燕地黃金。更落他人
之手。追攀未及。結戀無任。瞻望門牆。若在霄漢。伏惟始終
識察。
上漢南盧尚書狀
某頃以聲跡幽沈。音輝懸邈。空滅許都之刺。竟乖梁苑之
遊。於服義而徒深。顧歸仁而尚阻。今幸假塗奧壤。赴召遐
蕃。越賈生賦鵬之鄉。過王子登樓之地。豈期此際。獲奉餘
恩。而又詢劉苑之世親。問欒卻之官族。優其通舊。降以清
談。言念古人。重難兄事。季布始拜於袁盎。蕭何近下於周
昌。將用比方。彼有寥落。徒迫於祇役。嘗抱沈疴。空思韋曜
之茶。莫及孔融之酒。遂不得仰霑美祿。一中聖人。歌山簡
倒載之歡。暗定國益明之量。草慼上道。徘徊樂鄉。况蒙衛
以武夫。假之駿馬。前騰郢路。却望漢皋。俯緣逐逐之姿。翻
阻遲遲之戀。封牋寫邈。下筆難休。尚書三兄鎮靜上游。儀
刑㣥后。平南讓勇。征北推能。固當已注宸襟。即歸台席。夫
歲星降氣。嵩岳生神。苟鼎飪之可逃。則天爵而何寄。伏惟
特以蒼生為慮也。某材誠漏薄。志實辛勤。九考匪遷。三冬
益苦。引錐刺股。雖謝於昔時。用瓜鎮心。不慙於前輩。倘得
返身湖嶺。歸道門牆。麤依鳴益之餘。以奉陶鎔之賜。則尚
可濡毫抒藝。殺竹貢能。記錄咎繇之謨。注解傅巖之命。庶
於此日。不後他人。伏惟始終識察。
上易定李尚書狀
某疾穢餘生。偶存晷刻。豈期妻族。亦搆禍凶。故司徒公內
行政聲。鬱為人傑。一昨奉辭伐罪。克壯其猷。躬節鼓旗。親
臨矢石。家財給於公用。子弟散於行間。始退舍以致師。終
設奇而覆寇。敢問古之名將。何以加焉。安知垂立大功。遽
茲薨落。伏弦撫斂。實有遺音。行路之人。莫不相弔。某窮辱
之地。早受深知。遂以嘉姻。託之弱植。雖冶長無罪。堪成子
妻之恩。而呂範久貧。莫見夫家之盛。今則車徒儼散。棟宇
蕭衰。撫歸旐以興懷。弔病妻而增歎。酸傷怨咽。敢類他人。
伏以姻懿年深。交游跡密。遠味復圭之美。當追命駕之恩。
謁叙末由。悲慨無地。
上忠武李尚書狀
不審跋涉道路。尊候何似。伏計不失調護。先皇以倦勤厭
代。聖上以睿哲受圖。系萬國之往居。集兆人之悲慶。况二
十五翁尚書望兼勳舊。地屬親賢。績久著於藩垣。任合歸
於陶冶。今者果應急召。咸副僉諧。凡在有心。莫不延頸。竊
料皇闈入謁。紫殿承恩。覩山邱之端容。睠鼎角之殊相。便
當講惟新之政。備爰立之儀。伏惟促動前騶。速光後命。發
仲父新柴之井。運留侯前箸之籌。允贊昌圖。亟登壽域。天
下幸甚。某猥以庸薄。厚沐恩憐。荏苒光陰。纏綿詞旨。難屯
少裕。違奉淹時。家艱頻臻。人理中絕。未經殞訴。莫獲祈迎。
仰望清光。實動丹款。伏惟特賜恩照。
上度支盧侍郎狀
某行己及鄧州。迴望門闌。如隔霄漢。感知佩德。不任血誠。
某揣摩莫聞。疎拙有素。侍郎奬其薄伎。夙降重言。而時亨
命屯。道泰身否。屬茲淹躓。不副提攜。今者萬里銜誠。一身
奉役。湖嶺重復。骨肉支離。交廣之歎袁忠。荊蠻之悲王粲。
思人撫事。古亦猶今。惟當幽禱鬼神。明祈日月。伏願榮從
司計。入贊大猷。鼓長檝以濟時。運洪鈞而播物。則某必冀
言還上國。來拜恩門。一吐漢相之茵。一握周公之髮。斯願
畢矣。伏惟圖之。伏計亦賜念察。薛郎先輩。早敦分好。實慕
風規。是敢託以緘題。致之几案。就有心懇。資其口陳。攀戀
之誠。輸罄無地。
上度支歸侍郎狀
不審近日尊體何如。伏計不失調護。昔周以冡宰治國用。
漢以丞相領軍儲。典故具存。選倚為重。侍郎自膺新寵。益
副僉諧。竊計旬時。便歸樞務。某幸因科第。受遇門牆。辱累
已來。孤殘僅在。牋封曠絕。歲序淹遐。棄席遺簪。託誠無地。
伏許亦賜哀察。至冬初赴選。方遂起居未間。下情不任攀
戀。
上華州周侍郎狀
某文非勝質。黠不半癡。辛勤一名。契闊九品。獻書指佞。遠
媿南昌。懸棒申威。近慙北部。竊思頃者伏謁於遊梁之際。
受知於入洛之初。彭羕自媒。率多徑進。禰衡懷刺。幸不虛
投。爾後以地隔仙凡。位殊貴賤。十鑽槐燧。一拜蓮峰。眄睞
未忘。吹噓尚切。已吟棄席。忽詠歸荑。倘或求忠信於十室
之間。感意氣於一言之會。聖人門下。不聞互鄉。童子車中。
匪輕壯士。則猶希薄伎。獲蔭清光。雖曠闕於門牆。長髣髴
於旌棨。驥疲吳坂。已逢伯樂而鳴。蝶過漆園。願入莊周之
夢。下情無任攀戀感激之至。
上江西周大夫狀
不審自到鎮尊體何如。德修於身。功及於物。伏料福履。常
保康寧。皇帝體上聖之姿。膺下武之慶。爰從近歲。式建崇
功。岱北清夷。山東靜謐。雖神謀獨運。首開樽俎之間。而國
用取資。終賴江湘之入。今者方體三革。欲鑄五兵。燧火庖
犧。鴻名肇建。明臺衢室。鳳歷將新。固當繁省以正幽明。更
中外而化勞逸。有周室分陜之相。有漢庭就國之侯。則必
夢想外藩。東來㣥后。以文武兼資者持政柄。以理行尢異
者講化原。實惟明公。合首列辟。伏惟為國自重。某叨蒙恩
顧。頗漸歲時。瞻賴之誠。造次於是。伏惟特賜信察。
上崔大夫狀
今早七弟遠衝風雪。特迂車馬。伏蒙榮示。兼重有䘏賚。謹
依命捧受訖。某才不足觀。行無可取。徒以四丈頃因中外。
最賜知憐。極力提攜。悉心指教。以得內誇親戚。外託友朋。
謂於儒學。而逢主人。謂於公卿。而得知已。竊當負氣。因感
大言。豈謂今又獲依門牆。備預賓客。禮優前席。貺重承筐。
欲推讓而不能。顧負荷而何力。倘或神知孔禱。師恕柴愚。
玉真而三獻不疑。女貞而十年乃字。麤期率勵。以報恩知。
伏惟特賜鑒察。
上河陽李大夫狀
不審自拜違後尊體何如。二十五翁尚書挺生公族。作範
儒流。踐履道義之門。優遊名教之樂。伏計頤衛。無爽康寧。
此蓋人所禱祠。神保正直。下情伏增忭賀之至。富平重鎮。
成皋巨防。自頃太守非魏尚之才。司馬失穰苴之令。坐隳
戎律。乾沒軍租。誰謂殷若長城。翻見盡為敵國。二十五翁
允膺宸眷。出總藩條。心作靈臺。潛運黃公之略。手為天馬。
暗開元女之符。單車以馳。杖節而入。盡羈駭獸。先殪捷猿。
然後蘇彼疲羸。惠此鰥寡。免飛芻輓粟之弊。除橫征擅賦
之門。昨者故侯。實有逆子。敢因微策。密有他圖。人得而誅。
天奪之魄。盡窮餘黨。半在中權。此際誠合絕洹水之波。腥
長平之草。二十五翁曲分蘭艾。大別淄澠。飛魂不冤。枯骨
猶媿。此真所謂仁者之勇無敵。丈人之師以貞。名冠百城。
功高一代。而又梁園竹苑。素多詞賦之賓。淮浦桂藂。廣集
神仙之客。以思柔之旨酒。用順氣之和聲。初筵有儀。一石
不亂。某才非擲地。辯乏談天。著撰不工。王隱文寧逮意。嬾
慢相會。嵇康志有所安。而早預宗盟。又連姻媾。曲蒙賞會。
略過輩流。况拔自州人。昇為座客。將何以詠歌盛德。祗奉
深恩。靦冒不容。顧瞻自失。伏以仍世羈宦。厥家屢遷。占數
為民。莫尋喬木。畫宮受弔。曾乏獘廬。近以親族相依。友朋
見處。卜鄰上國。移貫長安。始議聚糧。俄霑厚賜。衣裾輕楚。
疋帛珍華。負荷不勝。推讓何及。雖婁公說漢。不問乎褐衣
帛衣。而孔子觀周。亦資於一車二豎。策微往哲。事過前修。
倘非因不失親。愛忘其醜。退惟蹇薄。安所克堪。白露初凝。
朱門漸遠。西園公子恨軒蓋之難攀。東道主人。仰館穀而
猶在。丹霄不泯。白首知歸。伏惟終始憐察。
上河陽李大夫狀
祗承人迴。伏奉誨示。并賜借騾馬及野戎館熟食草料等。
將遠燕昭之臺。猶入鄭莊之館。退自循揣。實踰津涯。况又
䘏以長途。假之駿足。一日而至。借車非類於東方。千里以
遙。乘騾更同於薊子。拜違漸遠。負荷彌深。還望恩光。不勝
攀戀。
上孫學士狀
學士長離耀彩。仁壽含明。奮詞鋒而赤堇慙鋩。鈞雅音而
泗濱韜響。纔踰壯室。榮入禁林。况自近年。仍多大政。藩方
逆豎。夷虜饑戎。於雷霆赫怒之時。在朝夕論思之地。謀惟
入獻。事隔外朝。載觀掃蕩之勳。密見發揮之力。便當輟於
內署。錫彼庶方。推禹謨殷誥之文。贊堯日舜風之化。伏惟
為國自重。某早遊德宇。嘗接恩門。童冠相隨。陪舞雩於沂
水。星灰未幾。隔高宴於柏梁。蘭薄懷芳。瑤波佇潤。竊期光
價。微借疎蕪。濡筆臨牋。不勝丹慊。
上容州李中丞狀
二十一翁儒學上流。簪纓雅望。自還郡印。復坐卿曹。激水
摶風。匪伊朝夕。不謂復行萬里。又擁再麾。竊料徵還。不出
歲杪。馬伏波遠征交阯。去歷三年。葛丞相深入不毛。時當
五月。苟夙夜匪懈。即福祿無疆。區區下情。誠望在此。某方
臥疴一室。收跡他山。仰望伏熊。但羨飛鳥。下情不任結戀
之至。
上韋舍人狀
舍人發揮帝業。潤飾王言。三代典謨。燠然明具。兩漢文雅。
庸可比儔。今者運屬長君。理當哲輔。固以復中書之典法。
舉政事之本根。贊助嘉猷。裨成睿化。則書辭典冊。乃綸閣
之餘事也。况舍人以至公御物。盛德當官。率周廟之駿奔。
極漢庭之議論。佇見顯司樞物。允致昇平。况在諸生。倚望
猶切。某淹滯洛下。貧病相仍。去冬專使家僮起居。今春亦
憑令狐郎中附狀。伏審職業殷重。朝直頻繁。雖榮翰之未
臨。豈遺簪之或忘。某疎愚成性。采和難移。徒以頃蒙舍人
奬以小文。致之高第。果成荒棄。上負維持。無田可耕。有累
未遣。蓆門晝永。或曠日方餐。蓬戶夜寒。則通宵罷寐。懷書
竊媿。拂硯增悲。違奉音徽。若隔霄漢。量陂結戀。但傾鳧藻
之誠。德宇近心。尚阻燕泥之託。下情無任攀戀感激之至。
上劉舍人狀
違闕稍久。結戀伏深。前月獲望門牆。值有賓客。吐辭未盡。
受顧如初。某孤僻寡徒。嬾慢成性。虞生治易。眾論同侵。揚
子草元。當時共笑。因緣一命。羈絏三年。常賴恩知。免至顛
殞。伏以士之營道抱器。處世立名。誠宜俟彼時來。亦在申
於知者。內惟庸薄。切有比方。陳蕃甚貧。未欲掃除一室。孟
光雖醜。已嘗偃蹇數夫。倚望光輝。實在造次。伏惟終始念
察。
上鄭州李舍人狀
伏奉榮示。伏蒙賜及麥粥餅啖[:#AS-88D1:⿰食易]酒等。謹依捧領訖。某慶
耀之辰。早蒙抽擢。孤殘之後。仍被庇庥。獲於芟薙之時。累
受珍精之賜。恩同上客。禮異編氓。桑梓有光。里閭加敬。負
米之養。雖無及於終身。求粟於人。幸不慙於往聖。下情不
任感恩隕涕之至。
上鄭州李舍人狀
伏承中元進受治籙。兼建妙齋。十二叔叶潤靈津。凝華霄
極。既窮理於多能之聖。復格神於眾妙之門。固以紫簡題
名。黃寧虛位。合兼上治。式統高真。况齊直是因。符圖載演。
敕地官而校善。合天眾以標虔。湯谷傳經。當同昔日。寨林
合唱。復現今時。信九館之靈遊。實三清之盛會。某常憑元
慶。屬預嘉招。今者遐啟雲裝。且縈塵累。不獲觀光鶴嶺。贊
禮鹿堂。空吟有待之詩。徒鬱非才之恨。伏惟亦賜鑒察。
上鄭州李舍人狀
昨者累旬陪侍坐下。賚賜稠謺。宴樂頻仍。雖曾參不列於
四科。昔嘗為恨。而徐穉再升於上榻。今實為榮。庥廕光塵。
激切誠抱。嚮望門館。不任下情。伏惟特賜恩亮。
上鄭州李舍人狀
陳尊師至。伏承紫極宮中大延法眾。遷受治職。加領真階。
景氣晏清。章辭御徹。此固誠通無始。跡契自然。不然者。又
安能於憧憧四達之衢。建眇眇三清之事。某良緣夙薄。俗
累多縈。夏秋已來。疾苦相繼。仰瞻道會。有間初心。悔責之
來。夙宵斯積。然但以望恩憐所至。乘濟度之因。期於異時。
必獲覩奧。則燕昭雖乏於靈氣。陶君亦覬於頑仙。伏惟照
察。某十月初始議西上。續勒家僮。齎狀起居。諸具後幅諮。
謹狀。
上李舍人狀
不審近日尊體何如。伏計不失調護。去冬二十八叔拜迎
軒騎。已託從者附狀起居。及二十三叔歸闕之時。某適有
私故。淹留他縣。阻拜清光。自春又為鄭州李舍人邀留。比
月方還洛下。以此久闕附狀。用抒下情。頃者二十三叔固
辭內廷。屈典外郡。避榮之心有素。頒條之績又彰。今則假
道選曹。復登綸閣。光揚星次。煥發天聲。為一代之宗師。留
萬古之謨訓。凡在儒墨。孰不歡忻。况某早奉輝光。猥至成
立。下情豈任抃賀踴躍之至。
上李舍人狀
前者伏奉指命。令選紀紫。極宮功績。某自還京洛。常抱憂
煎。骨肉之間。病恙相繼。章詞雖立。點竄未工。已懷鄙陋之
憂。復有淹延之罪。更旬日始獲寄上。伏惟寬察。
上李舍人狀
紫極刊銘。合歸才彥。猥存荒薄。蓋出恩私。牽彊以成。尢累
非少。遠蒙寵奬。厚賜縑繒。已有指揮。即命鐫紀。文詞所得。
妙非幼婦之碑。惠賚踰涯。數過賁園之帛。下情無任捧授
戴荷之至。
上李舍人狀
比者伏承尊體小有不安。今已平退。下情無任欣抃。時向
嚴冽。伏惟特加頤攝。某已决取此月二十一日赴京。東望
門牆。違遠恩顧。寄誠誓款。實貫朝暾。伏計亦賜識察。舍弟
羲叟。苦心為文。十二叔憫以弟兄孤介無徒。辛勤求巳。唯
當明祈日月。幽禱鬼神。願令手足之間。早奉陶鈞之賜。下
情不任倚望感激隕涕之至。
上李舍人狀
不審近日尊體何如。伏想冲慮真筌。融心妙域。神明是保。
戩穀來成。滎上淹留軒車。已曠圭律。井德無改。玉音愈清。
此固擺脫常懷。秉持極摯。去關鍵於寵辱。忘階阯於高卑。
彼殷浩空函。幾勞開閉。仲文枯樹。屢歎婆娑。比之清光。實
有慙德。今春華以煦。時服初成。竹洞松岡。蘭塘蕙苑。聚星
卜會。望月舒吟。羊偘接賓。共其醒醉。謝安諸子。例有風流。
優游名教之間。保奉希夷之道。伏思受遇。素異諸生。去歲
陪遊。頗淹樽俎。今茲違奉。實間山川。曲水冰開。章臺柳動。
子牟豈忘於魏闕。嚴助蓋厭於承明。仰望恩憐。豈任攀戀。
况某冗煩有素。刻畫難施。韓信少時。罕蒙推擇。揚雄終歲。
唯有寂寥。向非月旦貽評。陽春獲賞。則孤根易拔。弱羽難
飛。答賓戲以那停。草客嘲而莫暇。撫躬誓款。委已銜詞。下
筆難休。戀柯何極。龍門不見。將同故椽之心。麟史可傳。徒
立素臣之位。祗迎榮誨。遲慰孤誠。伏紙臨風。杳動心骨。
上李舍人狀
伏承尋到東洛。不審尊體何如。伏計不失調護。近數見崔
芻言協律。伏承已卜江南隱居。轉貼都下舊宅。道心歸意。
貫動昔賢。然外以安危所注。內以婚嫁之累。竊惟時論。或
阻心期。况古之貞棲。固有肥遁。衣食不求於外。藥物自有
其資。乃可謝絕塵間。棲遲事表。儻猶未也。或撓修存。若更
駐歲華。稍優俸入。向平無家事之累。葛洪有丹火之須。然
後拂衣求心。抗疏乞罷。東都帳飲。見疎傅之云歸。勾曲樓
居。樂陶公之不返。亦可以光昭紫籍。振動元門。留孤風以
動人。垂雅裁以鎮俗。飲德歸義之士。所望在茲。伏惟更賜
裁度。某識雖蒙騃。業繼元虛。一官一名。祗添戮笑。片辭隻
韻。無救寒饑。實於浮泛之中。早有潛藏之願。異時仰陪仙
裝。(去聲)歸從元遊。庶或收楊許之靈文。纂成真誥。按烏張之
藥法。薄駐流年。丹赤之誠。造次於是。其他並令羲叟口啟。
不敢繁有諮具。
上李舍人狀
不審至今來尊體何如。伏以冬年例寒。不並常歲。伏惟善
加攝護。下情所望。十七郎文華質氣。掩軫輩流。便當一鳴。
以赴眾望。舍弟介特好退。龍鍾寡徒。獲依彊宗。頓見榮路。
忻慰之至。遠難諮陳。伏計亦賜鑒察。十二叔淹留伊洛。巳
變炎凉。龍蟄存神。鳳翔鑒德。賢人事術。益以彰明。忝預生
徒。敢用為賀。某羈官書閣。業貧京都。徒成拜遠門闌。違奉
恩教。東望結戀。夙宵匪寧。至來歲專欲求假起居未間。伏
惟特賜榮誨。謹狀。
賀翰林孫舍人狀
伏承榮加寵命。伏惟感慰。舍人文苞雅誥。道叶皇猷。爛雲
藻以敷華。叶天聲而應律。載遷星次。爰奉夏官。煥綵服於
蘭堂。耀瓊枝於粉署。女侍使虛薰錦帳。中謁者方奉芝泥。
聊用望郎。以為假道。佇當仰承睿旨。近執化權。侶四輔以
燮和。合萬錢於供養。某厚承恩顧。未獲趨承。欣賀莫任。瞻
戀斯極。
上鄭州蕭給事狀
某簪組末流。邱樊賤品。倏忽三載。邅迴一名。豈於此生。望
有知巳。[:#AS-8862:⿱亠兊]海大夫時因中外。嘗賜知憐。給事又曲賜襃稱。
便垂延納。朱門纔入。歡席幾陪。辱倒屣於蔡伯喈。合先王
粲。枉開[:#AS-82F9:⿰罇]於孔文舉。宜在禰衡。豈伊庸虛。便比叨幸。今者
方牽行役。遽又違離。躡履食魚。兼預原嘗之客。御車登榻。
俱參陳李之門。生死之寄皆深。去住之誠並切。伏惟特賜
亮察。
上河南盧給事狀
不審近日尊體何如。考履納祥。為善降福。伏料寢味。常保
康寧。給事顯自璅闈。出臨鼎邑。登茲周甸。訓此殷頑。鋒芒
不鈍。而[:#AS-FD69:●]
[:#AS-FBEC:●]月[:#AS-FEF6:●]
[:#AS-FBEE:●]月自分。桴鼓稀鳴。而囊
橐輒露。方今惟新庶政。允佇嘉謀。載考前人。聿求往躅。袁
司徒入膺論道。杜鎮南出授專征。並資尹正之能。適致超
昇之拜。伏惟特為休運。善保起居。下情所望。某頑魯無堪。
退縮有素。賦成誰薦。食絕唯歌。上累門牆。頗淹星律。屬人
生之坎坷。逢世路之推遷。浮泛常多。違離蓋數。臨風仰德。
伏紙含誠。緬洛方清。瞻嵩比峻。敢同上客。曾疑樂廣之弓。
惟羨小民。慙倚庾雲之
碣。下情無任瞻戀感激之至。
上張雜端狀
保定賢弟昨至。纔獲披承。已欽夷雅。是觀玉季。如對金昆。
陸有機雲。劉惟繇岱。豈惟昔日。獨有齊名。况不羞小官。無
辭委吏。一枝桂既經在手。五斗米安可折腰。候館屈才。固
難維縶。前籌佇美。即議轉遷。端公厚賜眷知。又聯姻好。今
茲折簡。復輟吹箎。此時敢曰恩門。他日便為世故。永言欣
會。難以諮陳。伏惟亮察。
上任郎中狀
伏以華省名曹。南臺雜事。秩雖亞於獨坐。事實同於二丞。
向非十九兄貌可窒邪。名堪鎮俗。即孰得允膺邦直。顯副
帝俞。在望實之猶歸。固選倚而為重。竊惟後命。且踐中司。
詎比晉臣。獨號一臺之妙。豈同梁代。先資八幅之詳。某被
沐恩知。淹延歲序。徒嗟却埽。久曠升堂。望赤棒以兢魂。想
絳紗而增戀。下情無任抃賀之至。
與白秀才狀
杜秀才翺至。奉傳旨意。以遠追先德。思耀來昆。欲俾虛蕪。
用備刊勒。承命揣已。悲惶莫任。伏思太和之初。便獲通刺。
昇堂辱顧。前席交談。陳蔡及門。功稱文學。江黃預會。尋列
春秋。雖跡有合離。時多遷易。而永懷高唱。嘗託餘暉。遂積
分陰。俄踰一紀。今弟克承堂搆。允紹家聲。將欲署道表阡。
繼志述事。必在博求雄筆鴻生。豈謂愛忘。忽茲謀及。悚怍
且久。辛酸不勝。欲遂固辭。慮乖莫逆。表嚴平於蜀郡。誰不
願為。叙郭泰於介休。亦惟無愧。庶磨鉛鈍。聊慰招扃。伏紙
向風。悲憤交積。
與白秀才第二狀
前狀中啟述事。比者與杜秀才商量。只謂卜於下邽。克從
先次。所以須待相國意緒。方敢遠應指揮。今狀聞便龍門。
仰遵遺令。事同踴塔。兆異佳城。敢於不朽之文。須演重宣
之義。則不敢更稽誠意。俟命強宗。敬惟照亮。
