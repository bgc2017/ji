欽定全唐文卷七百五十
杜牧(三)
柳師元除衢州長史知夏州進奏等制
勅。夏州節度押衙知進奏朝議郎前權知杭州長史兼監
察御史上柱國柳師元等。將軍護塞。師元主畱邸之職。從
瑜繼怤以墨縗徇公。喪葬告滿。珪專書府藂委之務。咸有
勞能。遷獎正名。亦其常也。各宜專謹。勿罹悔尤。可依前件。
賴師貞除懷州長史周少鄘除虢州司馬王桂直除道州長史等制
勅。鳳翔府節度押衙知進奏銀青光祿大夫檢校祕書監
前兼亳州長史殿中侍御史上柱國賴師貞等。師貞主大
藩畱邸之事。少鄘專史閣錯雜之務。皆公謹歲久。官次宜
遷。元爽俾佐郡符。亦有可取。湖外飢人。相聚為寇。蕩覆鄉
縣。勢如燎火。蓋不得已。遂至翦伐。桂直用命。一舉滅之。言
念功勤。宜有褒賞。名郡上佐。帖以憲秩。耀爾軍旅。可增義
勇。可依前件。
景思齊授官知宣武軍進奏官制
勅。宣武軍節度押衙知進奏起復銀青光祿大夫檢校太
子賓客兼歙州司馬上柱國景思齊等。諸侯之任。各有職
貢。小者得循事例。大者决於朝廷。聞白啟導。屬在畱邸。爾
等咸以謹密。能膺任使。或外除喪服。或超授新命。不失職
祿。勉於忠勤。可依前件。
馮少端等湖南軍將授官制
勅。湖南同團練副使馮少端等。皆長沙勇士。同擢兇徒。言
念功勤。咸宜升獎。帖之憲秩。試以崇班。名郡掾曹。亦為美
稱。特加恩寵。非用彝章。耀爾轅門。以增忠壯。可依前件。朱
諫周豹二人。委本道量事優獎。官健陞滿等一百二十八
人。弩手并子弟周質等四百八十五人。并委本道酌事量
加賞給。
武官授折衝果毅等制
勅。具官某等。夫折衝果毅。皆吾武位。以延勇士。國朝用此
以進。立戰功至將軍者眾矣。自府兵一廢。名存實亡。今之
來者。豈其人哉。近以邊障隙開。寇戎患結。豈無萬人之敵。
奮於下位之中。但使披文。空增拊髀。並可依前件。
張直方貶恩州司戶制
勅。朕聞先王之理也。設法誤罹。雖大必赦。不忌故犯。縱小
必誅。况乎凶狠不悛。罪戾日積。更欲矜免。其如法何。銀青
光祿大夫檢校刑部尚書兼左驍衛大將軍御史大夫張
直方。念以來朝。嘉其慕善。付之寵祿。頗極尊榮。為執金吾。
鞭小過而至死。作禁軍統。去異縣而恣遊。尚以生自邊陲。
素乏教義。退之散秩。以懲非心。俟其抆拭舊痕。湔洗前過。
必欲牽復。用存始終。豈暴虐得於天生。險悍著於心本。抵
冒刑憲。縱恣胷臆。法所惡者。爾皆為之。白晝九衢。指摘萬
手。作橫日甚。而不自知。滿於聽聞。豈可悉數。禮曰。凡有罪
惡。屏於四裔。不畱中國。唯舜能之。况堅頑有不移之姿。網
羅無屢開之典。荒服作掾。猶曰寬恩。爾能自新。豈惜後命。
可守恩州司戶參軍員外置同正員。仍即馳驛發遣。
王著貶端州司戶制
勅。守愛州九真縣尉員外置同正員王著。漢家之制。雖丞
相子。亦當戌邊。隋文之令。盜邊穀一升。坐法斬首。蓋以西
北鎮戌。華夏保障。法苟不立。所虞非細。爾當羌寇犯塞之
日。天子拊髀之時。命守關防。以為遮扞。而乃占役兵糧。自
取傭直。屏之荒服。以謹其類。乃令厥子。呌閽稱冤。再命坐
獄。備見罪狀。幸以得無逋負。可以矜寬。為列郡之掾曹。換
萬里之一尉。足得循省。吾不負人。可守端州司戶參軍置
同正員。仍即馳驛發遣。
李玕貶撫州司馬制
勅。朝散大夫守光祿少卿李玕。昔開元致理之初。冀州刺
史平嗣光闕溫凊之禮。遂奪其官。放歸田里。是故四十餘
年。風俗忠厚。教化之本。豈先斯乎。爾為將相之家。窮極富
貴。坐有大第。官為亞卿。母子異居。僅將十載。有司彈劾。事
狀昭著。於吾用法。爾當何罪。俾佐名郡。尚曰寬恩。可守撫
州司馬員外置同正員。仍即馳驛發遣。
姜閱貶岳州司馬等制
勅。朝議郎前守景陵臺令上柱國姜閱等。盜逆無狀。輒犯
陵寢。侵攘法物。聞之震驚。爾等官業。在於守奉。懈怠所致。
是誰之過。言於末減。朕不敢議。各宜佐官。用正典刑。可依
前件。仍並馳驛發遣。
武易簡量移梧州司馬制
勅。守崖州司戶參軍員外置同正員武易簡。寇來乘城。不
能死節。以此播棄。爾亦何辭。然漢誅李陵。是為虐典。魏捨
于禁。實得中道。力不足者。法宜矜焉。守臣教為吾爪牙。能
與別白。使易簡導生還之路。朝廷無失入之刑。咨爾三事
大僚。百司庶尹。率能守此。可期治平。各宜盡規。朕不惜命。
可守梧州司馬員外置同正員。
王元宥除右神策軍護軍中尉制
勅。繁纓趨朝。交戟入侍。委以兵衛。固須信臣。內樞密使驃
騎大將軍行右威衛上將軍知內侍省事上柱國晉國公
食邑二千戶王元宥。儉而多才。忠而能力。事君盡禮。處已
無私。自主樞要。益見誠信。今者十萬全師。北落禁旅。視吳
漢差強人意。非韓信無可計事。是以輟自心腹。寄茲爪牙。
以盡爾材。出於余志。爾戢斂豪猾。整肅威容。無使鄉閭。致
有侵害。勉酬倚任。以報君親。可行右驍衛上將軍知內侍
省事充右神策軍護軍中尉兼右街功德使。散官勳封如
故。
周元植除鳳翔監軍制
勅。控秦塞之西。扼胡苑之左。乃睠岐隴。為國藩牆。命以監
撫。宜崇班秩。鳳翔監軍使銀青光祿大夫右領軍衛大將
軍員外置同正員上柱國汝南郡開國公食邑二千戶賜
紫金魚袋周元植。事君以敬。處仕無私。節操凌霜而不彫。
肝膽開忠而洞見。謙以自得。高而益兢。累監三軍。推誠一
貫。言念西塞。未得高枕。用其聲實。以護藩垣。夫處於兵戎。
予今誡汝。無怨不過於遠利。伏眾莫若於律身。立事成功。
酧恩垂美。在此二者。汝其勉之。寵以內省之崇。仍兼將軍
之貴。往服休命。無忝恩榮。可守右監門衛大將軍知內侍
省事。散官勳封賜如故。依前監鳳翔節度兵馬。
朱能裕除景陵判官制
勅。新授景陵判官上騎都尉朱能裕。朕以橋山弓劍。渭北
衣冠。霜露之心。悽感常切。以汝端謹有守。操尚無尤。常在
旁側。備見忠孝。用是獎擢。爰資守奉。夙夜勤敬。無忝委任。
可將仕郎內侍省掖庭局宮教博士員外置同正員。餘如
故。
劉全禮等七人除內侍省內府局丞置同正員等制
勅。賜緋魚袋上柱國劉全禮等。置在旁側。皆有才能。既歷
歲時。合霑班秩。各宜敬恭職祿。不懈忠勤。可依前件。
宋叔康妻房氏封河東郡夫人制
勅。詩稱鵲巢。禮榮翟茀。既彰牙爪之效。宜齊伉儷之榮。左
神策軍護軍中尉兼左街功德使特進左領軍衛大將軍
知內侍省事上柱國廣平縣開國侯食邑一千戶宋叔康
妻清河縣君房氏。懿慈柔淑。作配忠勳。能潔蘋蘩。克叶姻
族。成此內則。穆其壼風。稱為令人。實光婦道。爰疏封爵。用
舉典章。可服寵榮。勉於輔佐。可封河東郡夫人。
吐突士煜妻封雁門郡夫人制
勅。詩美夫人。禮稱內子。允膺腹心之任。宜從家室之榮。弓
箭軍器等使特進行右領軍衛大將軍知內侍省事上柱
國陰山縣開國公食邑一千五百戶吐突士煜妻咸陽縣
君田氏。生於富貴。作配忠貞。柔婉自卑。儀範可則。職勤賓
祭。道睦姻親。既諧閨門。克成婦德。爰加禮秩之貴。以彰輔
佐之勤。榮我疏封。無忘內助。可封雁門郡夫人。主者施行。
新羅王子金元宏等授太常寺少卿監丞簿制
勅。某臣等。感恩知義。奉贄不闕。居大海之外。為有禮之賓。
爾國是也。自列國卿。至於署丞。皆吾文吏之選。次第授爾。
亦所以表他國不同禮也。將我恩寵。耀爾殊隣。慎勿怠違。
永作藩屏。並可依前件。仍並放還蕃。
西州迴鶻授驍衛大將軍制
勅。古者天子守在四夷。蓋以恩信不虧。羈縻有禮。春秋列
潞子之爵。西漢有隰陰之封。考於經史。其來尚矣。西州牧
首頡干伽思俱宇合逾越密施莫賀都督宰相安寧等。忠
勇奇志。魁健雄姿。懷西戎之腹心。作中夏之保障。相其君
長。頗有智謀。今者交臂來朝。稽顙請命。丈組寸印。高位重
爵。舉以授爾。用震殊隣。無忘敬恭。宜念終始。可雲麾將軍
守左驍衛大將軍外置同正員。餘如故。
沙州專使押衙吳安正二十九人授官制
勅。沙州專使衙前左廂都知押衙吳安正等。自天寶以降。
中原多故。莫大於虜盜取西陲。男為戎臣。女為戎妾。不暇
弔伐。今將百年。自朕君臨。豈敢偷惰。乃命將帥。收復七關。
爰披地圖。實得天險。遂使朝廷聲聞。聞於燉煌。爾帥議潮。
果能抗忠臣之丹心。折昆夷之長角。竇融西河之故事。見
於盛時。李陵教射之奇兵。無非義旅。爾等咸能竭盡肝膽。
奉事長帥。將其誠命。經歷艱危。言念忠勞。豈吝爵位。官我
武衛。仍峻階級。以慰皇華。用震殊俗。可依前件。
燉煌郡僧正慧菀除臨壇大德制
勅。燉煌管內釋門都監察僧正兼州學博士僧慧菀。燉煌
大藩。久陷戎壘。氣俗自異。果產名僧。彼上人者。生於西土。
利根事佛。餘力通儒。悟執迷塵俗之身。譬喻火宅。舉君臣
父子之義。教爾青襟。開張法門。顯白三道。遂使悍戾者好
空惡殺。義勇者徇國忘家。裨助至多。品地宜峻。領生徒坐
於學校。貴服色舉以臨壇。若非出㣥之才。豈獲兼榮之授。
勉宏兩教。用化新邦。可充京城臨壇大德。餘如故。
契丹賀正使大酋領等授官制
勅。幽州道入朝賀正契丹大酋領討魯等。天子有道。守在
四夷。爾今來朝。予亦增愧。綏之玉帛。榮以班秩。宜懷恩寵。
永保封疆。可依前件。仍並放還蕃。
黔中道朝賀牂牁大酋長等十六人授官制
勅。黔中道朝賀牂牁大酋長攝[:#AS-8862:⿱亠兊]州刺史趙瓊林等。夫西
南諸國。自古多順。在法度之外。居繩墨之表。來朝有禮。歸
貢不闕。玉帛以將厚意。階級以峻等袠。各服寵榮。無忘恭
敬。可依前件。仍並放還蕃。
黔中道朝賀訓州昆明等十三人授官制
勅。黔中道朝賀訓州昆明繼襲部落主嵯阿如弟攝訓州
刺史嵯阿蒲等。招攜以禮。懷遠以德。此國家所以殊俗貢
聘不倦。命舌人以通志意。委屬國以厚宴享。仍峻階級。式
爾恩榮。無警邊陲。以念終始。可依前件。仍並放還蕃。
授劉縱祕書郎制
勅。具官劉縱。徒步詣闕。上獻封章。又自敘其先臣陳許間
事。皆歷歷可聽。公侯子弟。多溺於驕邪。爾能讀書學文。自
可嘉獎。圖籍之府。命爾為郎。豈惟振滯求能。且不欲使勳
勞之後。栖栖於塵土中也。可祕書省祕書郎。
覃恩昭憲杜皇后孝惠賀皇后淑德尹皇后孫姪等轉官制
勅。某等。予大祭于廟祧。而哀夫先後之家。寖替而不章。乃
詔有司。博求其世。爾等名在戚里。序于王朝。各因其官。增
位一等。冀以上稱神靈之意。豈特慰予追遠之心。可(闕)
黃州刺史謝上表
臣某言。臣伏奉某月日勅旨。自某官授臣黃州刺史。以其
月日到任上訖。臣某誠惶誠恐頓首頓首。臣某自出身已
來。任職使府。雖有官業。不親治人。及登朝二任。皆參臺閣。
優游無事。止奉朝謁。今者蒙恩。擢授刺史。專斷刑罰。施行
詔條。政之善惡。唯臣所繫。素不更練。兼之昧愚。一自到任。
憂惕不勝。動作舉止。唯恐罪悔。伏以黃州在大江之側。雲
夢澤南。古有夷風。今盡華俗。戶不滿二萬。稅錢才三萬貫。
風俗謹朴。法令明具。久無水旱疾疫。人業不耗。謹奉貢賦。
不為罪惡。臣雖不肖。亦能守之。然臣觀東漢光武明帝。稱
為明主。不信德教。專任刑名。二主相繼。聯續五十年。當時
以深刻刺舉。號為稱職。治古之風廢。俗吏之課高。於此時
循吏衛䬃任延王景魯恭劉寬陳寵之徒。止一縣宰。獨能
不徇時俗。自行教化。唯德是務。愛人如子。廢鞭笞責削之
文。用忠恕撫字之道。百里之內。勃生古風。凡違眾背時。徇
古非今。王者公侯。尚難其事。豈一縣宰。能移其俗。此蓋漢
人之為治。以古人之法。為一時之法。以治古之教教之。即
治古之人。以一時之法齊之。即一時之人。國家自有天下
已來。二百三十餘年間。專用仁恕。每後刑罰。是以內難外
難。作者相繼。土地甲兵。權柄號令。盡非我有。終能擒之。此
實恩澤慈愛。入人骨髓。俗厚風古。不可搖動。今自陛下即
位已來。重罪不殺。小過不問。普天之下。蠻貊之邦。有罹艱
凶。一皆存䘏。聖明睿哲。廣大慈恕。遠僻隱阨。無不歡戴。受
十四聖之生育。張二百四十年之基宇。臣於此際。為吏長
人。敢不遵行國風。彰揚至化。小大之獄。必以情恕。孤獨鰥
寡。必躬問撫。庶使一州之人。知上有仁聖天子所遣刺史。
不為虛受。蒸其和風。感其歡心。庶為瑞為祥。為歌為詠。以
裨盛業。流乎無窮。在臣之心則然。豈材術之能及。無任感
激悃懇血誠之至。謹奏。
賀平党項表
臣某言。伏奉三月二十七日勅。党項剪除。北邊寧靜。華夏
同慶。道路懽呼。臣誠慶誠抃頓首頓首。伏以上天有震耀
殺戮。王者有攻討誅夷。是以不暫費者不久寧。不一勞者
不永逸。伏以自古夷狄處中華。未有不為患者。春秋時長
狄攻魯。北戎病齊。破衛陵燕。侵秦撓晉。西漢趙充國納先
零於內地。東朝馬文泉置當煎於三輔。自後熾大。侵亂關
中。戰爭十年。騷擾四海。陵逼京邑。發掘園陵。段熲不生。終
不能滅。後至曹公。因匈奴衰弱。分為五部。處在汾晉。散而
居之。元海傑然。首亂華夏。中原喪沒。凡數百年。國朝貞觀
之初。突厥破滅。太宗惑彥博之利口。忽文貞之成算。處其
降眾。置於河南。不數十年。果殘燕趙。興師命將。輸穀饋財。
天下騷然。始能殄滅。是知今古夷狄。處在中土。未有不為
亂者。伏以党羌雜種。本在河外。生西北之勁俗。稟天地之
戾氣。為西戎所蹙。舉種來降。國家納之。置於內地。爰受冠
帶。兼服征徭。角觡既成。觝觸是務。天寶至德之際。北燕偏
重。中原一掀。大歷建中之際。逆胡餘波。巨盜再起。党羌因
此。亦恣猖狂。兔伏鳥飛。為戎虜之耳目。狼心梟響。作郊畿
之殘賊。比以回鶻未殄。吐蕃正強。且須羈縻。未可重撅。於
是邊疆日駭。種類歲繁。每至勁弓折膠。童馬免乳。以魁健
之質。張忿鷙之兇。劫饋穀以焚舟。殺軺車而閉道。眾虺盤
結。㣥犬吽牙。依據深山。出沒險徑。近在宇下游於彀中。艱
難已來。不能剷削。伏惟聖敬文思和武光孝皇帝皇天縱
聖赫日資明。威極風霆。謀先造化。潛運睿算。獨决神機。箕
宿禡牙。狼星斂角。戌日禱馬。太白揚眉。桉瑣而邊事無遺。
聚米而兵形盡見。披其要地。擣以奇兵。獸窮摶人。鹿急走
險。囊封赤白。雜水[:#AS-FBEC:●]臼繼來。雉走檄書。遠近同至。蘇辛李
蔡。傅鄭甘陳。十萬齊呼。四面同入。行軍於枕席之上。敗虜
於險阻之中。或以利戈舂喉。或以長矛挾脅。僵屍積謺。千
山之草木飛腥。霆電轟喧。萬里之威靈大震。詩曰。不弔昊
天。亂靡有定。此言中國不振蠻夷入伐。下人號天以告亂
也。復
曰。宣王薄伐。小雅中興。是知武功不成。文德不洽。臯陶無
遺之誡。史佚非類之言。若不殄除。何為家國。自此兵為農
器。革作軒車。泥紫金於常山。沉殘戎於青海。天覆盡得。禹
畫無遺。統華夏為一家。用夷狄為四守。萬物由道。百度皆
貞。遠超三代之風。使無一人之獄。臣僻左小郡。樸[:#AS-88C3:⿰木敇]散材。
空過流年。徒生聖代。尚能為詩見志。作歌極情。上詠神功。
庶垂後代。限以守土。不獲稱慶。無任踴躍款懇之至。謹奉
表陳賀以聞。臣誠惶誠恐頓首頓首。謹言。
進撰故江西韋大夫遺愛碑文表
右。臣奉某月日勅牒。令撰故江西觀察使韋丹遺愛碑文。
臣官卑人微。素無文學。恩生望外。事出非常。承命震驚。以
榮為懼。伏以洪為州府。逾於千年。言念疲羸。常患水火。風
俗如此。改革無因。韋丹受朝廷分憂。為百姓去弊。不踐舊
跡。特建宏謀。凡三年苦心。去千歲大患。兼之灌溉種蒔。豐
其衣食。渤海潁川之治。邵父杜母之恩。校之於丹。未足為
比。伏惟皇帝陛下陟降順帝。施設如神。納諫若轉丸。去惡
如反掌。是以兵刑措寢。年穀豐登。而猶念切疲人。及於循
吏。緬韋丹已效之績。慰江西去思之心。特與彰揚。創為碑
記。是宜使內直學士。西掖辭臣。振發雄文。流傳後代。至於
臣者。最為鄙陋。明命忽臨。牢讓無路。俯仰慙懼。神魂驚飛。
臣不敢深引古文。廣徵樸學。但首敘元和中興得人之盛。
次述韋丹在任為治之功。事必直書。辭無華飾。所冀通衢
一建。百姓皆觀。事事彰明。人人曉會。但率誠樸。不近文章。
受曲被之恩私。如生羽翼。報非次之拔擢。宜裂肝腸。無任
感激懇悃血誠之至。其碑文本謹隨狀封進以聞。謹奏。
為中書門下請追尊號表
臣某等言。伏以收復河湟。廓開土宇。北絕梓嶺。西過榆溪。
壯中夏起塞之雄。奪西戎理弓之地。至使強虜。不敢觸鋒。
山鏁七關。地闢千里。歌貍首而息射。詠枤杜以勞旋。聖德
神功。超今越古。某月日。臣某等於延英殿面奉德音。陛下
以[:#AS-8864:⿺克寸]定舊疆。獲承先志。歸功祖考。追尊鴻名。臣等伏念國
家之為治也。溢三皇之軌躅。奮百代之上下。天寶之末。天
下泰寧。恃富庶而醉飽無虞。韜干戈而兇逆潛作。大歷貞
元之際。河北河南之地。朝廷行姑息之政。郡國皆叛亂之
臣。苟且之令行。畫一之法廢。月增日長。雄唱雌和。李錡宗
子。劉闢書生。東據石頭。西斷劍閣。朝廷所有。唯止兩京。伏
惟憲宗皇帝順上帝之心。酌列聖之法。爵不踰等。舉不失
賢。親莊正之人。去側媚之士。然後提挈綱紀。震謺雷霆。誅
夷㣥兇。灑掃四海。百度如律。九功可歌。天業益張。聖統無
極。詩曰。惠我無疆。子孫保之。復曰。周雖舊邦。其命維新。伏
惟元和之初。實開中興之業。伏惟聖敬文思和武光孝皇
帝陛下修先王之大道。行天下之達德。廣問延諫。褒直盡
下。首雪冤獄。常對法官。是則虞舜恤刑。文王慎罰。無以過
也。開張聰明。延納諫諍。守職業者。無職不舉。被言責者。無
事不言。皆獲甄升。豈唯假借。夫仲尼以三人有我師。大禹
以愚夫能勝予。是仲尼之好問。大禹之拜言。無以過也。是
以百姓手足。皆安於措置。四海風俗。益臻於平和。尚猶午
夜觀書。日昃聽政。下採人瘼。上求天瑞。帝典曰。聖敬日躋。
湯銘曰。日日新。是陛下之德。有以過之。仲尼曰。禹立三年。
百姓以仁。仰陛下之至理。知孔聖之可驗。夫西戎強盛。自
古無之。包有引弓之人。盡為跨馬之國。天下獻力。備邊不
充。四海輸賦。養兵不足。廣川薦草。盡為所有。健兵倅馬。不
可當鋒。雖李廣材能。充國沉勇。但能閉壘。豈敢交綏。伏惟
聖敬文思和武光孝皇帝陛下畜睿算於霄漢之表。畫聖
謨於造化之先。捕虜將軍。射聲校尉。羽林突陣之騎。酒泉
校射之兵。親自指蹤。同時受命。信星效祉。靈旗呈祥。壁壘
巖巖而洞開。渠魁纍纍而自縛。解辮削袵。投戈委弓。懾怛
威靈。歡呼冠帶。破種徙域。空漠靜邊。指北海而封燕然。中
西域而立幕府。鄭吉之理烏壘。班超之鎮他乾。大庇生人。
一寬天下。昔漢武帝之逐北虜。四海耗半。殷高宗之伐鬼
方。三年乃克。尚書班史。稱德詠功。今陛下用仁義為干戈。
以恩信為疆場。所求必至。有鬭必先。不遺一矢。不頓一刃。
洗八聖旰食之恨。雪百年亡地之羞。小雅盡興。大業無極。
為而不有。歸功先帝。禮曰。天子有善。上讓於天。仲尼曰。武
王周公。其達孝矣乎。蓋以善於繼述。能光祖考。今者陛下
謙讓之道。符於禮經。繼述之孝。稱於孔聖。臣等待罪宰相。
目覩昇平。謹具太常追尊順宗皇帝憲宗皇帝謚號如前。
伏聽勅旨。
賀生擒衡州草賊鄧裴表
臣某等言。伏見湖南團練使奏生擒衡州草賊鄧裴及。徒
黨等。伏以湖湘旱耗。百姓飢荒。遂有奸兇。敢圖嘯聚。今承
擒滅。已盡根株。臣等誠懽誠忭頓首頓首。臣聞三代之英。
兩漢之盛。姦宄亂常之類。挻災搆逆之黨。乘間即有。遇隙
便生。伏惟聖敬文思和武光孝皇帝陛下威極風霆。德滋
雨露。正開壽域。盡納㣥生。永戢干戈。將臻富庶。逆賊鄧裴。
蕞爾小孽。敢因艱食。漸誘飢人。剝亂鄉閭。陵驚郡邑。徒堅
黨合。事鉅寇牢。或據深山。或閉官道。遂使湖嶺之外。人不
聊生。慎由指揮義徒。總齊武士。仰憑睿算。遠仗皇威。不經
歲時。盡剪豺虺。党項已寧於朔北。妖黨復殄於巴西。今擒
鄧裴。一清湖嶺。用夷狄為四守。統華夏為一家。言念秋毫。
無非帝力。臣等備位台鼎。日奉聖謨。無任忭舞慶快歡呼
踴躍之至。
謝賜御札提舉邊將表
伏奉宸翰。以邊塞未靜。將帥乏才。唯務誅求。不謀兵食者。
伏以陛下自即位已來。正朝廷而舉典法。肥天下而壽㣥
生。故能不血刃以收河湟。用文誥而降羌寇。干戈偃戢。遠
邇安寧。今者尚以戌邊。未得高枕。深憂將帥。不副憂勤。或
但恣於侵貪。或不事其兵食。須有戒勵。形於詔書。此乃周
文小心克勤。大禹不自滿假。比於聖德。無以過焉。臣等備
位鼎司。親奉睿旨。銘鏤肝鬲。專令防虞。無任忭躍屏營之
至。
謝賜新絲表
右。中使某至。奉宣聖旨。賜臣等新絲者。伏以繭蠶所繫。在
於纂組。言功之大。與食爭先。陛下仁德動天。雨澤順序。柔
桑沃若。蠶女工勤。皛比凝霜。縈如委霧。繭稅不逋於鄉井。
被覆皆徧於華夷。盡荷皇慈。同歌帝力。臣等備位台席。親
逢盛時。無任踴躍歡忭感恩之至。
代裴相公讓平章事表
臣某言。伏奉今月日制書。除臣某官同中書門下平章事。
祇奉成命。進退失圖。捧詔兢惶。銜恩戰慄。臣誠惶誠恐頓
首頓首。臣本書生。仕逢聖代。掌綸言於西掖。作藩守於名
邦。自顧才能。已是踰越。陛下奬遇不次。拔擢過分。春闈典
貢。地官掌財。咸無政能。粗免闕。及擢為筦榷。累受寵榮。雖
竭盡疲駑。欲裨萬一。而才智疎拙。不效涓塵。夫宰相之任。
前賢有言。如涉川有舟。如幽室有燭。代天理物。為人具瞻。
豈伊小臣。而膺大任。今朝廷髦俊並作。名德森然。或多歷
庶官。皆有功實。或四方屏翰。已著勳勞。舉而用之。無不可
者。如臣凡淺。豈宜委任。伏乞俯迴天鑑。更擇時賢。必能
丹青帝圖。金玉王度。使微臣無尸祿之誚。聖主有得賢之
名。非唯微臣獲安。實亦天下幸甚。無任悃懇血誠之至。
又代謝賜批答表
臣某言。臣伏奉今月日批答。令臣宜斷來表。不許牢讓者。
仰承鴻澤。跪奉芝緘。戰越失圖。啟處無地。臣某誠惶誠恐
頓首頓首。臣昨奉詔書。付以魁柄。自顧斗筲之器。樸[:#AS-88C3:⿰木敇]之
才。乘恩寵時。竊棟梁任。只合效蔡謨堅臥。孔霸懇辭。尚猶
拜謝天顏。進見卿士。榮忝既積。憂惶實深。是以拜章上陳。
懇辭自敘。冀迴聖鑑。更擇時賢。豈意睿旨重臨。綸言再下。
不令徇志。且遣守官。大君之成命已行。微臣之丹懇不遂。
誓當戮力盡瘁。粉骨捐軀。知無不為。見死寧避。冀答君親
生成之德。用酧乾坤覆育之恩。無任感激血誠慙惶戰越
之至。謹奉陳謝以聞。
壽昌節宴謝賜音樂狀
右。臣某言。伏以降誕之辰。生靈同慶。合均天之廣樂。九奏
諧和。令錫宴於仙祠。百辟歡忭。臣等幸生聖代。獲備台階。
雖欲殺身。豈酬大造。無任感恩踴躍之至。
又謝賜茶酒狀
右。臣某等言。伏以大慶吉辰。榮霑錫宴。鴻恩繼至。王人薦
臨。旨酒名茶。玉食仙果。來於御府。莫匪天慈。適口忘憂。已
滿小人之腹。殺身粉骨。難酬聖主之恩。臣無任感恩忭躍
之至。
又代裴相公謝告身鞍馬狀
右。中使某至。奉宣聖旨。賜臣告身一通。馬一匹并鞍轡。臣
生逢聖代。竊位巖廊。奉告令之詔書。丹霄之雨露猶濕。錫
代勞之駿馬。內棧之風雲尚隨。寶軸煥絲綸之言。逸足騁
拳奇之態。螢光爝火。何裨日月之明。弱質孤根。但荷乾坤
之德。殺身寧報。撫已知慙。無任感恩忭躍懇悃之至。
論閣內延英奏對書時政記狀
右。舊例。宰臣每於閣內及延英奏論政事。及退歸中書。知
印宰臣盡書其日德音及宰臣奏事。送付史館。名時政記。
史官憑此。編入簡策。伏以敷陳時政。承奉聖旨。事非一端。
時移數刻。退朝循省。執筆讚論。但記出已之辭。或忘同列
之對。若獻替之說或闕。則史策之書不詳。臣今商量。每閣
內奏事及延英對迴。陛下所降德音。宰臣所奏公事。人自
為記。共成一篇。既得精詳。必無遺漏。付與史氏。便得直書。
伏乞天恩。永為常式。
謝許受江西送撰韋丹碑綵絹等狀
右。今月十八日。中使某至。奉宣聖旨。令臣領江西觀察使
紇干眾所寄撰韋丹遺愛碑文人事綵絹三百疋者。恩隨
幸至。榮與利并。抃躍慙惶。罔知所措。伏惟皇帝陛下皇天
縱聖。赫日資明。大獎功勞。不計存沒。舉韋丹江西之績。特
令微臣撰碑。墮淚之思。豈慙羊祜。黃絹之妙。實愧蔡邕。今
者更蒙恩私。廣受絲帛。捧戴兢惕。無地容身。不勝感恩慙
悚之至。
內宴請上壽酒
具官臣某等言。伏惟聖敬文思和武光孝皇帝陛下天覆
地容。堯仁舜孝。四海波靜。三春物華。故於彤庭。大開錫宴。
竊以三事大僚。百司庶府。願持玉巵。上千萬壽。未敢專擅。
伏俟德音。輕凟宸嚴。無任戰越之至。
宴畢殿前謝辭
具官臣某等言。遲日正麗。廣場洞開。張仙樂者三千餘人。
列正羞者二十六豆。酒傾瑤罋。食置雕盤。列圭組以成行。
酌金罍以為勞。屬饜而止。飽德以歸。既醉太平之風。共樂
仁壽之域。千年一遇。百辟同歡。臣等備位台司。親逢聖日。
歡呼抃躍。不能自勝。
謝賜物狀
具官臣某等言。叨陪錫宴。竊覩鈞天。百品並陳。三酒皆具。
微臣所志。已極滿盈。豈意鴻澤重霑。錫賚殊等。朱綠元黃
之繒綵。精金文錦之珍奇。捧戴自天。啟處無地。不勝抃躍
感恩之至。
代人舉周敬復自代狀
前件官執德以進。嚮道而行。藹有令名。備歷清貫。掌綸言
於西掖。才稱發揮。參密命於內庭。眾推忠慎。自珥貂近侍。
主鑰東門。聲實益重於搢紳。磨湼始彰其堅白。伏以南省
實天下根本。兩丞為百司管轄。苟非其選。必致敗官。今若
以臣所任。迴授敬復。庶能肅清臺閣。提舉紀綱。既曰陟明。
實不虛受。伏乞天恩。允臣所請。
代人舉蔣係自代狀
伏準某年月日勅。內外文武常參官上後三日。宜舉一人
自代者。伏以前件官仁義素彰。文學早著。揚歷臺閤。宣昭
令名。嘗為諫官。無所避忌。及領藩鎮。實惠疲羸。頃者不附
權臣。例遭左官。今逢明代。猶典小州。伏以封還詔書。駮正
時事。職業實重。選擇宜精。今若以臣此官。迴與蔣係。既不
虛受。實為陟明。伏乞聖慈。允臣所請。謹狀。
上鄭相公狀
某啟。伏以相公自專魁柄。一闡大猷。鎮撫四夷。訓導百吏。
無不信順。皆有程品。猶尚不遺微賤。特降慰誨。重疊滿幅。
榮耀闔門。捧戴生光。啟處無地。聞於白屋之輩。皆願殺身。
詢於黃耉之徒。以為異事。慰示天下。長育人材。魚頡鴻冥
之潛。邱中島上之隱。皆可以結戀隨指。效用盡心。接地際
天。日出月入。盡得臣妾。無不謳歌。蒼生禺禺。實有所望。某
一門骨肉。皆受恩知。效命之誠。瀝血自誓。無任攀戀感激
懇悃之至。謹狀。
上淮南李相公狀
某啟。伏以近日當州人吏往來。及諸道賓客行過。皆傳相
公以淮海之地。災旱累年。仁憫之心。憂念深切。廣求人瘼。
大革土風。䘏養疲羸。抑挫豪猾。備職者思勵其已。業官者
得用其能。鰥寡孤惸。飛沉動植。仁煦必及。惠愛無遺。吏不
敢欺。法能必束。上行下效。家至戶到。閭里安泰。史冊未聞。
竊以聖上倚注既深。相公勳業愈重。况茲異政。即達宸聰。
伏料窮邊絕塞。將議息兵。宣室明庭。必思舊德。重秉鈞軸。
固在旬時。某忝跡門牆。不勝抃躍。攀望棨戟。下情無任戀
結之至。謹狀。
上吏部高尚書狀
某啟。人惟樸[:#AS-88C3:⿰木敇]。材實朽下。三守僻左。七換星霜。拘攣莫伸。
抑鬱誰訢。每遇時移節換。家遠身孤。弔影自傷。向隅獨泣。
將欲漁釣一壑。栖遲一邱。無易仕之田園。有仰食之骨肉。
當道每歎。末路難循。進退唯艱。憤悱無告。今者大君繼統。
賢相秉鈞。遺墜必舉。髦雋並作。伏惟尚書秩高天爵。德冠
人倫。為搢紳之紀綱。作朝廷之標表。凡遊門館。莫非雋賢。
至於小人。最為凡器。頃者幸以屬郡。祇事廉車。奉約束而
雖嚴。滌昏蒙而無術。實多[:#AS-8FBB:●]闕。每賴恩容。敢望尊嚴。特自
褒舉。手示遠降。羈魂震驚。感激彷徨。涕淚迸落。便無跛倚。
如生羽翰。全忘鼠循。忽欲鳥舉。雖闕下一召。歲中四遷。校
其光榮。不能踰越。禮曰。君子愛其死以有待也。養其身以
有為也。是小人忘生殺身之地。刳腸奉首之報。今得之矣。
復何求焉。江山絕域。登臨己秋。猿吟鳥思。草衰木墜。黎侯
寓衛。有式微之詩。趙王遷房。創山木之詠。流落多戚。今古
同塵。迴望門牆。涕戀唯積。起居末由。無任血誠懇悃之至。
謹狀。
上刑部崔尚書狀
某啟。某比於流輩。疎闊慵怠。不知趨嚮。唯好讀書。多忘為
文格卑。十年為幕府吏。每促束於簿書宴遊間。刺史七年。
病弟孀妹。百口之家。經營衣食。復有一州賦訟。私以貧苦
焦慮。公以愚恐敗悔。仍有嗜酒多睡。厠於其間。是數者相
遭於多忘格卑之中。書不得日讀。文不得專心。百不逮人。
所尚業復不能尺寸銖兩。自強自進。乃庸人輩也。復何言
哉。今者欲求為贄於大君子門下。尚可以為文而為其禮。
詩所謂有靦面目。視人罔極者也。謹敢繕寫所為文凡二
十首。伏地汗赧。不知所云。謹狀。
