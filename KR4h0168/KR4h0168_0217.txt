欽定全唐文卷二百十七
崔融(一)
融字安成。齊州全節人。擢八科高第。累補宮門丞兼直崇
文館學士。累拜國子司業。神龍二年。預修武后實錄成。封
清河縣子。因撰武后哀冊文。用思精苦。絕筆而卒。年五十
四。追贈衞州刺史。諡曰文。
瓦松賦(并序)
崇文館瓦松者。產於屋霤之上。千株萬莖。開花吐葉。高不
及尺。下纔如寸。不載於仙經。靡題於藥錄。謂之為木也。訪
山客而未詳。謂之為草也。驗農皇而䍐記。豈不以在人無
用。在物無成乎。俗以其形似松。生必依瓦。故曰瓦松。楊炯
謂余曰。此中草木。咸可為賦。其辭曰。
賓館兮沈沈。明月高兮重海深。試一望兮。上棟下宇。開陽
闔陰。彼美嘉族。依於夏屋。煌煌特秀。狀金芝兮產霤。歷歷
空懸。若星榆而種天。苯䔿丰茸。青冥芊眠。葩條郁毓。根柢
連拳。閒青苔而裛露。陵碧瓦而含煙。春風搖兮鬱起。冬雪
糅兮蒼然。詎充採掇。䍐任雕鐫。桐君莫賞。梓匠難甄。用匪
適於時要。必濫聞於俗傳。慙魏宮之烏韭。恧漢官之紅蓮。
觀其衆開榮列。虛心獨潔。高寧我慕。無木禾之五尋。卑以
自安。類石蒲之九節。進不必媚。居不求利。芳不為人。生不
因地。其質也菲。無忝於天然。其陰也薄。纔足以自庇。望之
常見其表。尋之罔得其祕。肅穆承華。堂皇不賒。繩懸麥穗。
戶刻菱花。竹蒼筤而衆色。樹連理而相加。芙蓉發池兮照
爛。日及懸霤兮芬葩。彼懷寶以遇賞。此不材而見嗟。雖有
慕於階闥。亦無混於泥沙。已矣哉。不學懸蘿附柏。直蓬倚
麻。固將含美惡以同貫。齊是非於一家。亂曰。少陽之地兮
於何不春。博望之苑兮莫匪正人。纖根弱植兮生君之館。
荷施霑恩兮為人所翫。物不謝生。不知其榮。惟願聖皇千
萬壽。但知傾葉向時明。
代宰相上尊號表
臣某言。臣聞形器以陳。萬物有名之謂母。尊卑既位。兩儀
合德之謂皇。非母則不能慈愛域中。非皇則不能導化天
下。歷考前政。詳窺舊牒。金匱玉版。帝王之迹易推。鐵軸銅
渾。天地之情可驗。不知誰子。氣母握其靈機。厥初生人。維
皇啟其光宅。然則儀坤配永。至聖者所以降天符。建極施
尊。至神者所以塞人望。禮存知貴。事叶強為。天命則休應
畢臻。人心則休應允集。不可得而避也。不可得而違也。其
唯聖人乎。其唯神用乎。伏見某日制書。以天授聖圖。㣥臣
上尊號曰聖母神皇。昭備典冊。肅應景命。大赦天下。賜酺
五日。含生之類。稟識之儔。雍雍如。欣欣如。洎鳥獸率舞。與
草樹咸樂。中謝。臣聞以凡測聖者。理絕於名言。以管窺天
者。事迷於遠近。雖帝其何力。自聞田父之歌。而事有不談。
終獲樵夫之笑。亦安敢梗概而無述哉。粵若稽古。聖母神
皇。陰陽和而叡德生。日月合而沖靈降。其在家也。御娀氏
之瑤臺。其正位也。綰漢皇之玉璽。維皇高祖肇創王業。惟
太宗克成帝功。惟高宗發揮二聖之耿光。惟陛下對越三
后之明命。顯承遺託。敬守前基。宏濟艱難。躬親政事。情深
社稷。義切園陵。其至公有如此者。七月而葬。三年免喪。乃
顧明辟。載懷高蹈。陛下致還君之美。德盛於謙尊。皇帝竭
為子之孝。誠深於覆育。八紘無外。六合一家。其沖讓有如
此者。蒐八代之禮。講三王之樂。定齊斬之數。革靡曼之音。
草章程。垂勸誡。除指斥之坐。議故誤之條。百官以理。萬人
以察。其制作有如此者。慎終追遠。因心罔極。崇七廟。廣三
雍。仁不遺於一物。教必行於百姓。有虞舜大孝之德焉。訓
甲兵。誓將帥。南北清宴。東西緝穆。有軒皇戰伐之功焉。定
都邑。殊徽號。居三統之政。處六合之中。有周成隆平之業
焉。錦繡羅縠。雕文刻鏤。人君之美色也。而陛下澣濯之服。
大帛之衣。珍羞圓方。滋味重累。人君之甘旨也。而陛下藜
藿之羹。粢糲之飯。黃金白玉。青珠紫貝。人君之驕也。而陛
下所寶惟賢。所重惟穀。上林禁苑。層臺累榭。人君之麗也。
而陛下宮垣不葺。廊宇莫修。置拾遺補闕之官。則前疑後
承。仰天俯地。孰云尚也。創通賢招諫之匭。則聽聲之鼓。告
善之旌。疇以懿茲。夫然後不登而高。不行而遠。天降以瑞。
地升以符。日月光。風雨潤。慶雲出。神泉湧。鳳凰翔於庭。麒
麟臻於囿。雲集霧散。日至月書。固不可得而言也。陛下猶
固守沖挹。深惟惕厲。以元默為神。澹泊為德。回聖慮。運全
謨。采衢室之舊儀。酌明臺之故事。因人之欲。不日而成。於
是靈命孔彰。元心總集。山開祕篆。洛出祥圖。每纓冕同觀。
軒墀共謁。則有曦車五色。對玉匣而如遲。雲蓋三層。伴瓊
緘而不去。豈非顯見神物。覺寤黎蒸者歟。可以昭報昊穹。
可以抑揚宗社。明至德。表至功。陰陽不測之謂神。應變不
窮之謂聖。洋洋乎發育萬物。蕩蕩乎人無能名。尊號之來。
豈徒然而已也。聖母神皇乃不得已而從之。命有司膺大
禮。秩㣥望。懷百神。配諸侯於四瀆。視上公於五鎮。百姓有
辠。思與天下滌之。一人有慶。思與天下覃之。垂動鑰之深
思。降合錢之普澤。凡百在宥。不知手之舞之足之蹈之者
也。豈使女媧神化。仍參泰古之皇。太姒徽音。獨擅隆周之
母而已。微臣早霑揚歷。亟奉恩榮。慙擁腫之曲材。荷生成
之大德。山濤者渾金之器。魏國擢之以尚書。伊尹者飾玉
之姿。殷朝待之於右相。在臣駑暗。遠謝賢明。徼逢振拭。擢
登左右。陛下不以臣不肖。復使臣待罪元戎。顧無平虜之
能。未荅破羌之寄。恭聞瑞典。載沐鴻私。幸屬皇羲之代。欣
承帝魁之美。冕旒端拱。既不獲接景前行。玉帛來朝。又不
獲趨風後位。橫行萬里。限中國以長城。悚踴一隅。望東朝
於西域。不任悅豫翹勤之至。謹遣某官奉表稱賀以聞。
代百官請上尊號第二表
臣等言。一昨仰稽舊章。虔上尊號。至誠猶鬱。沖旨未回。孤
遐邇之心。闕神祇之望。㣥臣百辟。相顧罔然。中謝。臣聞古
先王者。祗奉天命。遭時為法。因事制宜。不必相沿。各有所
立。化而裁之存乎變。推而行之存乎通。故庖犧是生。創天
下之法則。周成既作。改人閒之制度。況煌煌大寶。穆穆中
興。至道已邁於胥庭。鴻名尚襲於漢代。臣子之地。悚迫不
安。又謝。伏惟陛下紹開聖圖。光復丕緒。繼文之體。行湯之
政。撫綏兆庶。清蕩二兇。舊物不失。能收夏衆。老吏垂涕。復
見漢官。補三皇之闕文。緝五帝之漏目。享太廟。祀明堂。禁
網疎闊。凡事易。道德海浸。符瑞山承。百蠻向風。萬人樂業。
固以萌柢開闢。彈壓往初。自可去故而取新。何必同條而
共貫。循季末之常躅。忽殊尤之盛儀乎。臣等禺禺。不勝致
懇。又謝。臣聞天為上帝。九名所以示崇高。佛為法王。十號
所以稱具足。陛下安得徇小節。遺至公。推而不居。猶以為
薄。臣等敢昧死謹再拜重上尊號曰應天皇帝。伏乞順萬
國之歡心。荅三靈之睠命。不違誠請。昭備典冊。使百代垂
景光而作程。飛英聲而不朽。豈不美歟。豈不盛歟。臣等幸
逢興運。夙參朝列。累獻非常之祈。願奉維新之慶。所冀日
回三舍。天移二山。愚有不奪。期有必遂。無任悃款屏營之
至。謹詣朝堂奉表固請以聞。
進洛圖頌表
臣某言。奉某年月日勅。令臣撰洛圖頌。伏以陛下聖烈豐
懿。應期首出。珍符炳鑠。曠代䍐聞。雖臯繇歌虞。伯禹申歎。
其或生於今日。尚不足以談天。況臣涉學蓋淺。揆才多陋。
安可潤色皇化。對揚神休。竊讀古文。幽尋舊式。言大道者。
莫先於典誥。序以之生焉。美盛德者。莫近於詩什。頌以之
成焉。其辭婉而微。其事而要。今臣斟酌前訓。擬議鴻猷。述
洛圖頌一篇并序。謹詣宣義門奉進。誠未能探索元奧。憲
章經書。庶幾竭肝膽。效塵露。增日月之末光。偕天地而不
朽。斯亦微臣之願足矣。臣拜手稽首冒顏以聞。死罪死罪。
為朝集使于思言等請封中岳表
臣某言。臣聞易有太極。是生兩儀。有父子焉。有君臣焉。道
莫尊於三皇。皇合符於奕葉。德莫高於五帝。帝展事於云
亭。禮莫盛於三王。報功於岱畎。政莫隆於兩漢。紀號於仙
閭。皆所以省方觀人。增天益地。刻玉篆。印金泥。激清流於
滲漉。翔仁風而萌動。然則業隆不封禪。何以荅三靈。道備
不巡遊。何以會萬國。為人上者。可不敬哉。中謝。伏惟聖母
神皇陛下寶命絪縕。元期肸蠁。包混元而建極。宅造化而
開階。剖靈符於天。合至德於地。渥澤浸潤萬物。恩光明懸
四海。不言而含氣風從。無為而流形日用。允所謂榮鏡絕
代。彈壓振古者焉。臣聞古之聖王。受命者然後得封禪。又
云。功成道洽。符出乃封。又云。致太平。必封禪。今陛下獲瑞
銘於廣武。得寶圖於溫洛。星連月合。雲起風搖。上以擁神
休。下以塞天望。崇徽號。定都邑。文質再而復。正朔三而改。
義在得天。乃立天統。非受命者。孰能臻茲。因時創宜。以順
制逆。建三廟。崇五塋。廣太學以教冑子。開明堂而祀上帝。
彼東夷西戎。南蠻北狄。殊方絕界。窮幽極遠。蠢然莫敢不
來享。莫敢不來王。非功成者。孰能臻茲。三階平。萬方晏。巖
廊無事。囹圄云空。獄訟清而王風淳。禮樂和而人氣樂。衢
路有鴈行之序。邑里得鶉居之時。五尺童兒。羞論霸道。八
十父老。不知帝力。非道洽者。孰能臻茲。乾符總集。不召而
自至。坤瑞昭昇。應圖而合諜。慶雲出。神池湧。毛宗擾。羽族
馴。樹連理而麥兩岐。(闕一字)黃黍而(闕一字)元秬。匪朝伊夕。以
時繼年。非符出者。孰能臻茲。命既受於天矣。功既成於人
矣。道已洽於古矣。符已出於今矣。若此者。非太平之效歟。
可以升中名山。可以肆類上帝。嵩高維嶽。峻極於天。風雷
所起。設險於畿甸。霜露所均。作鎮於邦國。雖復千八百處。
未嘗遊玉女之臺。七十四家。不能幸仙人之洞。區區漢武。
止聽三呼。汲汲晉炎。但諠㣥議。臣等竊以為祕籙有云。中
岳之神姓武。天意若曰神皇其封中岳乎。藏纖緯以須時。
蓄符祥而待聖。顯見神跡。覺寤黎蒸。天祚岳姓。必將封祀。
封祀神岳者。非陛下而誰。由是王公侯伯。日夕登封之奏。
禮官博士。歲時符命之書。鴻儒碩學。思獻儀於野外。川后
山祇。願前驅於闕下。天人之望久矣。陛下何得而辭哉。伏
乞深惟至公。仰祗靈睠。傍稽瑞命。俯順甿歌。龍駕帝服。背
河洛而上沂。星陳天行。指轘嵩而東邁。石芝生而五色可
以為盛。貝樹長而三花可以為籍。埋玉報地。燔柴告天。載
巍巍。扇翼翼。上以荅昊穹之儲祉。下以副率土之歡心。永
保鴻名。長為稱首。盛矣美矣。猗歟偉歟。臣等忝職外臺。受
委方玉。宣太平之風化。聽古老之謳謠。望屬車而未來。思
叫閽而至極。庶千年一會。陛下垂不讓之恩。使五載四朝。
㣥臣有慶成之地。孰不幸甚。不勝悃款之至。謹詣朝堂奉
表誠請以聞。
賀封禪表
臣某等言。伏奉某日詔書。有某年月日有事於中嶽。恭聞
大禮。不勝欣抃。臣聞巡狩者何。觀人風而叶時月。封禪者
何。增天高而益地厚。然則聖帝臨下。必有玉帛萬國之事
焉。明王在上。必有柴望百神之禮焉。伏惟天皇御寶位。膺
璿歷。宅顥氣以開元。鼓神風以成化。宗文祖武之業。天祚
彌光。制禮作樂之功。皇猷載遠。四方無事。不聞犬吠於國
中。六合同歸。唯覩鴈行於道路。恩周動植。德洞淪冥。東魚
西鳥。不召而自至。元秬黃麰。應圖而合牒。嵩維中嶽。洛陽
下都。三臺崛起。五衢相映。風雨交會。實惟天地之中。威靈
肅然。固是神明所伏。可以光昭累聖。可以謁款上元。展時
邁於仙宮。叶歲巡於福地。象天之道。備法駕而非遙。望君
之來。因名山而有日。臣等飲和昌運。冒寵崇班。用雖微於
犬馬。情諒兼於鳥獸。三呼在聽。欣承漢后之儀。㣥議不行。
竊鄙晉皇之德。限以官守。不獲稱賀軒墀。無任悚踴之至。
謹附某奉表申賀以聞。
代皇太子請停幸東都表
臣某言。臣聞乘雲駕羽者。非以逸樂其身。觀風設教者。將
以宏濟於物。故後予胥怨。幾望湯來。吾王不遊。嘗思禹會。
伏惟天皇察帝道。敷皇極。一日二日。智周於萬幾。先天後
天。化成於四序。雖鴻名已建。銘日觀而知尊。而膏澤未流。
御雲臺而不懌。市朝之邑。天地所中。四方樞會。百物阜殷。
爰降恩旨。行幸東都。然以星見蒼龍。日纏朱鳥。清風用事。
庶彙且繁。桑翳葉而眠蠶。麥飛芒而雊雉。詳求易緯。是君
無發衆之辰。博訪禮經。當人急勸農之月。固未可陳詩展
義。拜洛觀河。況序屬亢陽。時方避暑。露臺風館。尚多薰灼
之勞。帳殿帷宮。將有鬱蒸之弊。天皇昔常服餌。近更躬親。
睿情勤苦。天儀憔悴。若何以萬乘之重。四海之尊。暴露而
行。旰日而食者也。加以官僚扈從。或少資糧。程期迫促。未
遑周辦。必若事應巡狩。務從寬恤。猶望白露涼風。然後清
畿洒道。下不違於人欲。上無隔於天心。可舉而行。庶幾於
此。臣又聞關中屬縣。畿內旁州。百姓驅馳。頗多飢餒。天皇
仁深覆育。並令賑贍。求轉徙者。任其逐糧。欲寧居者。加其
廩食。家懷再造。人得安全。乞至秋來。不煩聖慮。特訖少留
元鑒。俯察丹誠。迴太陽之末光。納蒙泉之餘瀝。臣三朝問
寢。常色於宸慈。五日詣臺。每承言於聖奬。輙陳宂職。輕進
芻詞。蹈地知驚。窺天自失。無任私懇之至。謹遣某官奉表
以聞。
代皇太子上食表
臣某言。伏見臣妹太平公主妾李令月嘉辰。降嬪公族。詩
人之作。下嫁於諸侯。易象之興。中行於歸妹。又臣銅樓再
惕。常荷蔭於中慈。金屋相驚。忽承恩於內輔。周官典瑞。旁
稽聘女之儀。晉朝加璽。兼採納妃之制。聖懷感慰。皇澤霑
濡。願垂扶木之光。俯遂甘芹之請。謹上禮食若干轝如列。
尊師四學。雖有謝於溫文。問豎三朝。竊無違於視膳。謹遣
某奉表以聞。
代皇太子請復膳表
臣某言。臣聞善持國者。舒慘必繫於天時。德稱皇者。動靜
莫違於物理。故百姓不足。一人所以載懷。四海為家。萬方
由其在慮。伏惟天皇觀風設教。拜洛遊河。光華前乎日月。
法象齊乎天地。頃以歲儲微耗。年穀未登。睿旨憂勞。宸情
戒惕。菲飲食而卑宮室。居常夏禹之期。減膳而徹鍾懸。重
取黃軒之事。由是神靈肸蠁。景氣氤氳。雪千里而朝飛。雨
四溟而夜下。兩河之甸。瑞麥盈疇。三川之境。嘉苗被隰。天
意人事。其在茲乎。可以隨道抑揚。可以與時通變。周王之
本支百代。每進鱻庖。殷帝之亢旱七年。猶資鶴鼎。昔賢
具稱其美。往聖不議其非。唯此小心。將乖大德。臣又聞下
之奉上。猶枝附根。君以人作基。人以君為命。天皇恩深子
育。念切家安。損己勵精。無違早晏。停滋罷味。已隔歲時。聖
躬有勞瘁之容。㣥類動兢惶之責。伏乞俯從人欲。仰順靈
心。具珍物以登羞。隨太陽而復膳。萐莆知送涼之地。芝英
識駐壽之期。豈使眇眇燧皇。獨流名於膰炙。悠悠黃帝。空
紀稱於庖犧而已哉。臣寄忝元良。任當監守。春冬冑序。學
書禮而空勤。朝夕寢門。視寒溫而未節。無任悃款之至。謹
遣某官奉表陳請以聞。
代皇太子請起居表
臣某言。今月某日。起居舍人某至。伏承聖躬頃稍不安。今
已痊復。手舞足蹈。慶躍兼深。臣聞孝於事親。為子之方已
極。恭於奉上。為臣之道則先。臣自違侍軒墀。已淹時序。周
儲故事。一日三至於寢門。晉室舊儀。一月五朝於左閣。今
之望古。臣獨何人。日者瀝膽陳祈。焦心覲謁。伏惟天皇以
關河鎮重。監守務殷。睿旨沖邈。未垂矜亮。今既十月築場。
三農事隙。特乞暫息恩召。俯念丹誠。遂以起居。假以時月。
得晨拜旒扆。遂臣私情。則暮辭闕庭。在臣無恨。不勝戀慕
之至。謹遣某官奉表陳請以聞。
代皇太子請修書表
臣聞昔者明王。學以化人成俗。古之君子。文以緯地經天。
雖有閬風之高嶽。弗登弗知其峻也。雖有浴日之巨溟。弗
涉弗知其廣也。伏惟天皇域中居大。天下化成。百官以理。
萬人以察。日行中道而淑清。歲起攝提而位序。光薰萬物。
豈直芝珥蓂茆。澤加四海。寧惟壽麻孤竹。地成形而天成
象。其道彌光。河出圖而洛出書。其徵可驗。環林璧沼。金門
石室。墳典積於邱山。筆墨盈於泉海。聖朝多士。自可包二
代之文。臣顧不才。何足奉三王之教。皇慈渥洽。帝奬優隆。
擢公望為太師。徵子房為少傅。所冀習與智長。化與心成。
嘗辛苦於歲餘。終未階於日就。臣聞學者殖也。問以辨之。
積必有成。勤則不匱。以周公之上聖。日讀百篇。以孔父之
多能。韋編三絕。臣雖不敏。竊所庶幾。然以列代遺章。先王
舊典。康成興業。纔覽卷於八千。士安覃思。願加年於累百。
豈不以學而時習。博則難精者乎。今欲搴其蕭稂。撮其樞
要。可以出忠入孝。可以益國利人。極賢聖之大猷。盡今昔
之能事。商[:#AS-81EB:⿰⺘⿱宀隹]百氏。勒成一家。庶有代於箴規。長不違於左
右。又近代書鈔。實繁部帙。至如華林園徧略。修文殿御覽。
壽光書苑。長洲玉鏡。及國家以來新撰藝文類聚文思博
要等。竝包括宏遠。卒難詳悉。亦望錯綜㣥書。刪成一部。藝
官賓館。亦既天皇立之矣。端士正人。亦既天皇致之矣。伏
乞俯從微願。特降鴻私。許臣撰緝。遂臣誠請。當宮學士如
少。仍望通取京官。謹當開桂樹之山。鑿芙蓉之水。引甘泉
之詞賦。總望園之賓客。下芸閣而長謠。臨梓而高會。一遊
蘭芷。佇變蓬麻。區區之誠。敢希矜允。豈使肅成門內。惟傳
魏國之名。崇政殿中。獨紀晉朝之事而已。無任誠懇之至。
謹遣某官某奉表陳請以聞。
為皇太子賀甘露表
臣某言。某至。伏承某月日。甘露降於金闕亭。肅奉休徵。不
勝抃躍。中賀。臣聞五材並用。天地合而凝津。四序遞來。陰
陽和而灑潤。望之成雪。若墜崑崙之山。嘗之則甘。似降軒
轅之國。伏惟天皇御元。氣平太階。正圭表於都畿。考銅櫩
於宮室。薦河圖而升洛範。日載祥編。過竹苑而憩芝臺。宵
零瑞液。爾其塗塗被物。滴滴流膏。承以玉杯。淩漢宮而擅
美。獻之瓊爵。掩魏殿而稱珍。可以致靈仙之寄。可以延帝
王之壽。孝經援神契未足敘其和平。春秋運斗樞不能議
其清濁。臣濫膺國本。多慙人望。仰宸遊而不及。倍戀恒情。
聞帝澤而先驚。慶深常位。無任喜抃之至。謹遣某官某奉
表陳賀以聞。
代皇太子賀白龍見表
臣某言。伏見某官等奏稱。某月日玉山宮西南王谷上有
白龍見。臣聞天地和平。聖人所以乘九五。帝王符命。神物
所以寤黎蒸。粵若皇家。既高居而遠望。於惟史閣。亦舒圖
而負璽。服星辰之冕衮。彩奪華蟲。建日月之旂常。文騰翠
鳳。出東方而據木。天下知春。臨北荒而銜火。容光是燭。風
雨順。陰陽和。五穀登。百寶用。豈孫氏所謂出入應命。上下
以時。無道則處。有聖則見矣。大火中星。長風季月。詳乎戴
禮。則帝嚳乘龍之時。校以河圖。是黃軒夢龍之晦。裁金別
宇。挻玉名區。宮模抗殿之基。山接陵陽之路。翩翩素翼。矯
矯白鱗。異彩霜封。風姿雪澡。徵鄴城之故事。若下神祠。探
吳郡之遺塵。疑過象穴。臣聞感通之效。人事可尋。嘉瑞之
來。天心易察。地稱王谷。先題王者之名。壤號玉山。實兆南
山之固。天皇以帝出乎震。自天鍾有德之期。天后以致養
乎坤。承天得西南之位。披圖按諜。影響合符。漢朝之出在
上封。特其小者。晉國之來從京兆。曾何足云。唯我后能得
之。固前王所不逮。方使見龍于甸。一人繫年月之書。豈直
囿龍于池。百姓為朝夕之觀而已。臣業謝溫文。觀聞絕瑞。
雖四靈為畜。未足以舞之蹈之。而萬國歡心。敢忘於美矣
盛矣。不勝鳬藻之至。
