欽定全唐文卷四百二十
常袞(十一)
咸陽縣丞郭君墓誌銘
公諱某。字某。昔蔡邕敘有道之碑。已詳姓氏。司徒以廉直
稱。太守以仁明著。祭酒之籌畫。黃門之才理。克祚於曾祖
驃騎將軍光祿卿仁最。祖汝州司馬茂禕。父濟州刺史崇
禮。咸以文武孝謹。傳於子孫。公即濟州府君之長子也。高
朗有識。奉親孝。事上敬。睦於兄弟。信於朋友。好言王霸大
略。經術大義。而無傲。剛近於仁。而能端本靜末。仗雅居正。
年十二。有老成之量。季父崇默。不以常兒見遇。謂必大吾
門。伏波之言。不敢失墜。仲容之器。居然宏達。尋以明經擢
第。歷洺州平恩縣尉左金吾衞兵曹參軍。明恕貞恪。清廉
仁愛。克施於政。政有經矣。故幕府三辟。時稱得俊。御史中
丞李處古。侍御史崔希逸。節度使張嵩。爰以將命之務諮
焉。公之佐廉問也。旌別淑慝。樹立風聲。進厥賢良。不仁者
遠。率由易。希下按章。從容以和。大變其俗。公之護戎事也。
善用文韜。制其邊患。本詩書之義府。資德刑之戰器。軍吏
緩帶。兵車稅鞅。譚笑樽俎。疆陲晏然。凡所介貳。皆有
卓絕之稱。每歸功於上。豈代帥受名。而士君子多所推重。
方將萬里橫海。一飛青雲。三十有六年。至於夭命。開元十
八年四月十八日。寢疾終於長安里第。理命薄葬。布車一
乘而已。不忘平生之儉。以示後昆之訓。惟公博識強辨。尤
好理論。至於搢紳風教。得失之間。處正其義。不以錙毫假
物。善與人交。不改柯葉。一時之俊。千里應言。分宅字孤。謂
之已任。而特相友善者。時則有若呂向梁涉厙狄履溫。終
以偉才良器。綢繆省闥。每一拜命。未嘗不相謂曰。使君不
歿。吾輩豈先處顯地。其精鑒雅望。有如此者。夫人安定梁
氏。執禮之坊。有儀可則。哀敬以事宗廟。謙柔以和娣姒。柏
舟之誓。年在幼沖。諸姑始孩。一生所寄。送往過禮。撫存以
慈。魚菽之祭。以彰勤儉。俎豆之訓。不墜文儒。時人謂之大
家。國史編於列女。徽音淑行。雅有餘芳。開元十九年十二
月二十四日。終於雒陽私第。元寢異室。三紀於茲。壬寅歲。
詔贈府君大理丞。追封夫人安定郡太君。德盛流光。禮徽
優典。永泰二年十一月日。合祔於金城縣太平原。禮也。嗣
子大理丞縱侍御史絳。夙遭閔凶。不及詩禮之誨。尚賴慈
獎。幼彰令聞。白持憲。丹筆詳刑。忠信孝友。合於純性。悲
夫。欲養而親不逮。再仕而心不喜。春秋窀穸。痛結寒泉。月
日有時。禮尊同穴。烝烝之慕。有感人倫。以袞夙有通家之
好。俾敘先君之德。銘曰。
世載忠厚。有倬其道。尊顯府君。光昭祖考。達識宏量。汪汪
浩浩。五經紛綸。精義入神。勞我州縣。汨我風塵。不屑其志。
與時屈伸。乃佐軍政。戎荒底定。乃登輶軒。郡邑從令。交則
不黷。久而益敬。有才無年。零落重泉。遺孤改隧。合祔終焉。
贊善大夫李君墓誌銘
太上立德。我咎繇謀之。太極至道。我老氏明之。施於子孫。
令聞長世。盛衣冠於鄉族。傳帶礪於侯社。西涼有武昭之
諡。後魏有姑臧之封。祚於我唐。親則同姓。門閥清顯。冠於
人倫。婚姻所仰。齊其大也。朝會所推。滕其長也。君諱某。字
某。其先隴西成紀人也。曾祖元道。皇朝秦王府十八學士
給事中銀青光祿大夫常州刺史。祖正基。皇太子舍人。父
犯肅宗廟諱。皇膳部郎中淄州刺史。文章侍從。給事黃門。
官品第三。使符至五。軍坊司其啟奏。殿柱題其名氏。並以
博學偉才。歷位中外。藹然聲問。揚於家邦。公體元精之和。
得大雅之正。入出孝弟。而烝烝如也。恭儉寡過。學如不及。
起詩書之廢疾。通古今之訓注。以五經高第。冠名太學。而
四方諸儒。多所質疑。是時也。元宗在上。天下大同。分王宗
枝。以崇藩屏。高選僚友。必極時俊。非阮渾純粹。鄭袤鑒識。
徐幹之恬澹寡欲。匡衡之射策甲科。則何以處畏慎之地。
當敬愛之禮。故命公參陝王忠王義王棣王四府藩佐。雖
天人帝子。不出於清禁。而井賦田租。必總於朱邸。公守以
廉介。謹均節用。用或有差。終不奉教。春秋匪懈。夙夜在公。
行之維艱。不易其操。何止攀小山之桂。虛望神仙。對西園
之月。空疲讌賞而已。開元中。御史大夫李商隱按察東都。
大明黜陟。表公清白尤異。特拜朝散大夫。尋除右衞率府
左郎將。遷太子右贊善。贊三善之德。周禮其難。將四率之
府。晉朝所重。風流名士。文武兼才。輝映崇賢。肅清屯騎。素
懷止足。亟請歸閑。至於暮年。終不得謝。嗚呼。道不可屈。身
屈何傷。以天寶十四載正月十七日。終於東京崇政里之
私第。享年若干。永泰元年二月。皇帝以肅宗藩僚。清節明
著。家丞秋實。在先志而不忘。中尉夜拜。歎流年之已逝。又
以子列憲臣。光我多士。詔贈曹州刺史。旌有德也。夫人滎
陽鄭氏。明粹柔閑。配於君子。孝敬感於冬鯉。勤儉彰於夜
螢。先公而終。其引蓋殯。有子二人。長曰榮。終潤州司功。次
曰挺。前監察御史。繼夫人滎陽縣鄭氏。輔佐之道。宜其家
人。均養之德。愛猶已出。有男曰慶。前越州參軍。從夫啟南
城之邑。隨子述東征之賦。江海悠然。往歌來哭。以大歷三
年五月日。葬我濟陰守於偃師縣東姑臧公之塋次。蓋二
夫人祔焉。挺慶等性與純孝。幼承訓獎。烝烝孺慕。合葬於
防。海變山飛。銘石不泯。詞曰。
我之始祖。自高邱兮。繼有賢王。霸涼州兮。冕紱班然。乃公
侯兮。周之姬姓。漢之劉兮。卓哉濟陰。廣前修兮。懷文抱質。
能剛柔兮。羽陵遺。誦如流兮。介幘單衣。從梁遊兮。儲宮端
士。侍銅樓兮。長水校尉。鳴絳騶兮。方期告賜。得歸休兮。誰
謂生涯。忽若浮兮。先朝宮臣。聖眷留兮。追命藩守。詔書優
兮。穀也食子。難也收兮。合祔黃腸。千萬秋兮。
劒南節度判官崔君墓誌銘
故人清河崔汪。字巨源。舉秀才校文。尋佐戎衞。遷廷尉評。
辟荊襄益三府。春秋若干。大歷四年月日。遇疾終於成都
官舍。以已酉歲律中南呂庚辰之辰。返葬於棲鳳原。龜從
也。惟先德世勳。焯敘前志。祖仁堅。父綱。位不配才。佐郡貳
邑而已。公志經炳文。義精格峻。敦孝本義。篤近周親。定交
後求。忠告善道。達則兼濟。否則艱貞。天寶之難。覩萌晦跡。
族行導漾。儉德全身。陶融太和。不嬰物累。而辟書狎至。傳
駟旁午。不暇棲伏。俛而受命。竟友於諸侯。咨以書奏籌畫
之事。抗詞中病。動不求合。老將嚄唶。大豪雄張。正色檢御。
革心畏憚。從容儒服。以靜邊荒。夷險始終。坦然一致。初郭
英乂鎮蜀。政暴及禍。公以嘗所辟用。雖言之不行。終全節
守義。遂與妻子居巖石之下。不復斂袂於是府矣。及相國
衞公式是南邦。旌禮賢士。待以坐幄。咨訪戎政。議者謂翰
飛紫霄。邈其遠矣。志士方展。國華中零。哀哉。蓋君子恥食
浮於人。不患無位。故曰孔門不稱其官閥。潁川尚慙於卿
長。公始以文顯。中以道勝。終以義全。斯亦成名矣。何必乘
軒服冕。方謂之達歟。然以有王霸之略。通質文之變。不得
與公卿大夫。高議明庭。鬱湮重泉。知者悼惜。旅櫬南下。浮
江阻寇。夫人河東辥氏。故水部郎中據之女也。之死明誓。
崩戚感動。潛舟夜風。反柩湍險。神明所護。川后息波。出於
萬死之中。克此九原之葬。可謂貞烈孝婦。軌儀壼教。嗣子
師周。十一歲而孤。危身過毀。以余先君之舊。見託銘述。詞
曰。
元和內融。懿鑠孔純。學滔泉源。文鬱春雲。儉德處難。超然
世氛。即戎雅歌。偃息中軍。參以天時。合於兵機。道行則安。
言發則危。終保風節。蜀人高之。英靈沈埋。旅櫬流離。哀哀
孝婦。上訴蒼昊。全柩巴江。歸魂蜀道。田橫舊曲。季布餘車[:#AS-FBED:●
]卯。一閉泉扃。千秋蔓草。
御史大夫王公墓誌銘
尊主直人。則醜正者售禍。權侔才忌。則害能者構忤。況位
抗三府。勢傾一時。天下之事。懸在掌握。而剛腸立朝。鷙鶚
橫秋。匡拂摩切。姦邪是懲。至使陰謀協比。承間竊發。曖昧
摧辱。加於大臣。公諱鉷。太原祁人也。昔在元宗之盛。外攘
獯戎。內立制度。混一天下。圖萬世安。至於軍旅征伐。府庫
賜予。聲明羽儀。禮文憲則。莫不懿鑠震曜。龐鴻精備。國用
荐費。闕於經入。固宜有卓立大才。統集其事。公當此時。以
御史大夫領京兆尹。佩帶使印十數焉。黜幽陟明。考察風
俗。地征國賦。均輸平準。天子六閑。上林三官。皆總制之。未
央前殿。離宮下苑。亦護作焉。公以典訓經之。文法緯之。明
察綱之。廉平紀之。其運也。合變陰陽。有以鼓其動。其密也。
至精鬼神。不能窺其隙。銜策害郡之黠。鈐鍵多門之蠧。裁
兆物。計億事。沛有餘力矣。動一節。搖百支。無所竄情矣。故
威檢轂下。風清關右。紅粟冰紈。露積朽腐。星精雪駟。外廏
填溢。廣靈囿之百里。奉祈年之萬春。漢家水衡少府錢四
十萬。至是而過之。俾我巍巍之朝。四海雄富。丕變於今。公
之力焉。入則轉移大謀。出則平決㣥議。天子垂拱於旒扆。
宰臣高枕於廟堂。時佐輔陳希烈忌公有宰相器。憂在移
奪。又楊國忠與公權勢相傾。事不兩立。會有兇人邢宰。陰
聚姦黨於長安里舍中。公以京輔都尉之卒。逮捕悉擒。詔
公與廷尉雜理。而希烈洎國忠使法吏以牘背喻風旨於
兇首。引公愛弟銲連坐。公具表其狀。請自拘於司敗。上以
罪不相及。猶遣使慰原之。而沈猜罔上者密白而下其書。
舊制。大臣不對理陳冤。天寶十一年四月十三日。奉氂纓
盤水。北面拜跪而自裁。妻子移隸宅於荒服。嗚呼。歷觀憂
國愛君之臣。忠信未達。而左右所鞫。按成其無狀之罪。豈
勝言也。則王章鼂錯。納忠漢朝。衣冠僇於都市。家屬徙於
合浦。古人有言曰。刑罰出於身實難。自他及之。又何害也。
知我者其天乎。公始以茂才異行。首於策詔。凡四佐王官
之邑。七領憲府之命。一至殿省。再遷臺郎。大司空大司徒
各一。官族德政。燕國公張說已敘於烈祖之碑。夫人河東
郡夫人薛氏。存與其榮。歿與其辱。南北萬里。流離十年。飲
恨餘生。以存宗祀。以大歷三年五月。終於某所。嗣子稱。以
不天之釁。承覆巢之餘。遷逐炎海。幽冤霜露。家未悔禍。慈
親凶歸。主人之艱。無稱之比。永惟先君及難。葬故有闕。泣
血忍死。獲終哀誠。以大歷五年三月二十一日。合祔於中
書皇考真宅之次。相國許昌公嘗感府辟。緬然懷舊。改贈
移寢。周於庀喪。有以見京兆知人之明。許昌報德之厚。袞
追敘遺烈。亦門生表墓之禮。銘曰。
知者謀始。不能知終。明者察微。昧於數窮。任我以事。效我
以功。吉凶悔吝。生於其中。無象無端。茫茫蒙蒙。伏恨黃壚。
孰問蒼穹。小君從祔。松柏來同。
太子賓客盧君墓誌銘
上於大臣。存歿優禮。若忠厚篤敬。勤勞有勳。則錫以追命
之冊。延曜耿烈。使之昭也。大歷五年七月癸酉制。故太子
賓客盧正已。可贈太子少保。昔唐虞之際。龍作納言。咎繇
弻刑。其在周漢。申伯于蕃南邦。召公宅師東郊。四皓輔翼
太子。公嘗拜蜀郡長史成都尹劒南節度採訪等使大理
卿刑部侍郎工部尚書東都留守太子賓客。悉更乎明哲
道德。有馨香於前世之臣所任也。才難不其然與。公之作
鎮也。元宗自省方復雍。以千官六宮南北軍之從。留蜀殆
二年矣。而元元給輸費苦。以公往典通義唐安二郡。以理
平遷通州刺史七州採訪防禦使。課最。遂止輦草詔而命
之。翼勤則黜幽。化源以清。則㣥服庶尹執事之人不欺矣。
糺逖則攝懷。亂略以寧。則蠻夷君長異姓侯王從乂矣。匡
困資無。繇賦既平。則鰥寡孤獨廢疾者知所養矣。旌德訓
農。禮讓大行。則三老孝悌鄉嗇夫知所勸矣。公之議刑也。
先帝以天下初定。禁網疎闊。朝廷郡國。廢革舊章。於是草
具科條。制刑錄三卷。以成後代法程。無爽侮。無佚罰矣。公
之居守也。自胡馬入洛。三川大殘。長樂衞尉。悉無官守。中
臺文書。盡成灰燼。而白晝大都之中。剽吏奪金。殺人橫道。
河南尹不能禁。公以明恕清汙俗。以淳和消沴氣。禮新序
舊。士庶欣欣。勤懋郎吏。增嚴屯校。日引月長。四方人大和
會。翼翼之頌。復覩於京師矣。公之調護也。儲后方建。迪簡
首僚。以孝友閒博。通明道術而保奉之。夫大賢濟時而不
獨善。大才當事而不辭難。凡所任遇。皆以國之艱急。帝所
親信。而在厥服也。始以經明。四佐大邑。三歷京掾。五遷藩
鎮。三踐臺郎。一處右轄。再兼中憲。以至於九卿元戎師賓
居守小司寇冬官卿。公字子寬。本諱元裕。以聲協上之尊
稱。時方大用。優詔改錫焉。曾祖君冑。虢州參軍。王公貞慶。
高尚不仕。烈考履冰。歷左補闕。皆純古秉哲。本經輔行。德
類賢續。以之長世。公含精於天性之道。用晦於先物之智。
洞於學。炳於文。慈惠而厚。汪汪洵洵。未嘗簡彝。不校其犯。
祿及疎遠。家無長物。在貴居陋。樂而不更。春秋之饗。僅致
君胙。賓客之位。適容宴豆。漿藿未厭於家食。稂莠不充於
馬餼。及賜告得謝。安車東歸。天子老臣。優游惠養。早達元
理。迨茲逾深。追贈之年。二月既望。疾甚。不弛冠帶。安坐超
然。越二十一日甲申。薨於東都循善里之私第。壽七十有
九。夫人滎陽郡鄭氏。禮儀風教。鄉族宗焉。澹忘物遷。靜與
貞會。公一其好尚。偕其貴壽。亦古人之所難并也。公薨之
前祀八月七日終。年六十有五。權厝於新安縣龍澗原。近
先塋也。將祔而定壙有伏泉。改卜靳塢北里重岡之陽吉。
六年二月巳酉乃葬。是以緩。嗣子前祕書郎兼監察御史
翰。一身主祀。泣盡形遺。親友所憂。言之感涕。永惟先公夫
人。嘗有升堂之拜。纂揚風烈。非小子而誰。銘曰。
五侯九伯。太公征之。大輅龍旂。桓公受之。子子孫孫。勿替
引之。前人光明。我公昭之。天子作師。我公師之。懿德顯猷。
永世則之。
叔父故禮部員外郎墓誌銘
魯有先大夫。其言立於世。春秋謂之不朽。儒有今世行之。
後世以成楷則。君子之道。不患時之不逢。患其道之不顯。
故賢哲所以啟正宗教。蓋風於人倫。垂之無窮者矣。賓客
諱無名。字某。河內溫人也。曾祖渠州咸安令諱緒。王父王
司馬諱毅。皇考慶王文學諱楚珪。咸以清明粹和。高爽顯
融。經術可以致公卿。道德可以居師傅。所不至者。時之未
會歟。府君即文學之第三子也。伯仲叔季。嗣世清德。鴻藻
振古。休聲動時。每至徵賢良。舉秀才。一門擅科。半於天下。
既冠。進士擢第。其年拔萃登科。補益州新都尉。開元十年
舉文藻宏麗。遂上陳皇王之盛。下借周漢之諭。稽以洪範
九疇。天人之統。災變之異。高言體大。久而可驗。如賈生之
論漢也。與孫逖同入第二等。擢鄠縣尉。宇文融寵幸用
事。總領計簿。地有不書登下之數者。按而籍之。乃明割利
言。辭義激切。聞列於二府。竟還其令。忘已忤權。風節獨立。
秩滿。判入第三等。自周隋已來。選部率以書判取士。海內
之所稱服者。二百年間。數人而已。又居其最焉。復以常資
授萬年尉。戢鸞之資。搏鷙之用。得不夭其性而喪其真歟。
然亦筆無疑牘。庭絕留訟。昊天之薦禍於我家也。廬於外
壤。負植封樹。哀過而陽和變慘。感達而猛獸來馴。常伯卿
尹。四方高士。麻弔於郊者。匪朝夕而間焉。莫不竦歎而希
慕也。及禮既外除。稱疾而不起。朝廷方待以議郎博士。辭
而求邑。除潞州上黨令。恬淡推誠。薰然而化矣。故老歌詠。
洋洋至今。入拜起居舍人。搜遺求實。典冊大備。撰開元注
記三十卷。藏在太史。除屯田員外郎。未幾轉禮部。時天寶
改元。符瑞紛委。郡國所獻。月有千計。公卿稱賀。日奏數章。
總裁實難。濬發皆麗。元宗每賞異。因命女史傳寫。時省覽
焉。方將擢居紫垣。專統大誥。斯文既喪。成命中止。以天寶
三年十二月二十日。薨於西京宣賜里之私第。享年五十
有六。故事中書舍人非寵終之職。上以心許久矣。特贈此
官。朝之殊典也。以明年正月。權厝於少陵之東。至上元廣
德之間。以長子官在清近。加贈工部侍郎太子賓客。夫人
博陵郡夫人崔氏。徽閑有德。明順合禮。逮事舅姑。嘗佐明
祀。歸我不永。方春即冥。開元十七年。終於京師。年二十五。
窆於見子陵。生長子侍御史著。不幸早世。繼夫人宏農縣
太君楊氏。大歷九年三月乙卯。棄背於所封之邑。其年七
月已酉。安厝於細柳原。自廟見至於終堂。三十九載。宜家
之懿範。教子之明訓。睦親之令德。並載於已酉之銘。生次
子宏農縣令曾。叔子大理評事普。季子渭南縣尉魯。永惟
累世來遷。僅二百年。封域連岡。昭穆相對。禮不忘本。時又
協吉。以大歷十年十月庚午。遷祔於宏農太君之塋。博陵
夫人同合焉。夫敵已則不厭。以子則咸貴。若冡嗣既殘於
中年。元室不歸於先寢。豈成兄之志也。所以同異均愛。前
後相從。亦承家之順也。孝禮則然。詢義惟允。君子韙之。諸
孤不天。幼奪嚴訓。志以苦立。學以慈成。克自修潔。所承罔
墜。亦既成人。重集大釁。思養於下。不欲具生。血盡而形遺
者。顧禮而終事也。於戲。天德於我叔父。以扶濟儒元之道。
元精委其和。太古合其淳。德之厚也。知至至之可與幾。知
終終之可與存。恬然而虛。寂然而通。識之達也。五禮之宗。
六樂之奧。致廣大而盡精微。極高明而道中庸。儒之博也。
包括㣥有。陶融象外。燭日月之光華。連星漢之昭回。文之
雄也。若因親立愛。則恭友過乎悌。引進極乎慈。奉先追孝。
則怵惕於時感。齊明乎夙興。靖於位而不以善矜。儉於家
而不以菲廢。先哲之休風遐烈。未嘗不蹈其域而冥其會
也。若處之於舜代。則肩八元以論道。升之於孔門。則通四
科而鄰聖。而位止於上士。教淪於衰俗。豈蒼生之不幸耶。
元風之殆絕耶。袞積釁少孤。恭承憫覆。躬誨無倦。常至夜
分。性愚難移。猶期日就。外傅不得專也。諸子不得視也。獲
漸庶幾。實賴慈獎。恩未上報。禍已先鍾。遠慕何申。有懷靡
及。所踐之職。昔所彌綸。顧瞻庭除。出入哀懼。微微小子。夙
夜上慚。遷神甫臨。省護摧絕。哀以傳實。不敢假詞。銘曰。厥
初茫茫。輔軒致皇。至我義信。即官於常。開國長羅。惟右將
軍。奄受高陽。惟光祿勳。卬卬天水。諡曰貞道。赫赫黃黃。魏
之元老。乃生司徒。啟佑周邦。踐華卻齊。實建麾幢。戲上賜
田。自溫而遷。迨茲十葉。松柏芊芊。穆處其後。昭列其前。哀
詞具石。永世不騫。
贈婕妤董氏墓誌銘
惟唐至德元年歲在癸卯十二月二日。美人河內董氏終
於閿鄉縣之別館。春秋一十有八。嗚呼哀哉。美人蘭質幽
閒。苕華婉麗。出自漢皋之曲。降於巫峽之陽。柳絮題詩。椒
花獻頌。德行自成於天性。藝能豈假於師資。既彰絕代之
姿。雅叶良家之選。瑤臺入寵。金屋流芳。映月幌而方娥。上
星樓而比婺。恩多不恃。顧重無矜。讓以同車。恭而避寢。紫
庭著美。彤管旌賢。屬綵仗巡遊。花鈿侍從。方執巾於上陌。
忽蒙被於離宮。天道如何。泉扃已矣。聖上顧懷淑慎。言念
恩情。悲遽夭於先春。歎長歸於永夜。追加班女之秩。式慰
衞兒之魂。以某年月日。葬於某原。禮也。乃命侍臣。紀於貞
石。銘曰。
二九之年。麗容嫣然。春風轉蕙。秋水開蓮。浣紗選貌。納袂
求賢。承恩玉殿。侍宴瓊筵。光陰不借。神道何偏。椒房愛促。
蒿里悲纏。婕妤寵贈。女史芳傳。丹鳳城外。黑龍水邊。嗚呼
此地。永閉神仙。
涼王妃張氏墓誌銘
古之賢妃。四德六行。則在女史。彤管記言。納聘入於天宮。
儀刑光於帝閫。休有懿範。歿而可稱。涼王妃張氏。族茂清
河之原。家承七葉之盛。紱冕繼代。勳華襲門。曾祖守貞。皇
朝遊騎將軍左衞中郎將羅國公。食實封三百戶。職雄戴
鶡。績茂分茅。祖光庭。皇朝中散大夫衞尉少卿。位亞八屯。
榮參九列。父安仁。皇朝正議大夫涇王府長史。曳裾上邸。
託乘西園。俱傳帶礪之封。克承閥閱之後。妃早習詩禮。式
遵教義。令德令儀。有要有倫。既當八月之期。允叶良家之
選。天寶八載。納為涼王妃。懿範徽音。韶妍婉順。恭勤朱邸。
儼恪丹宵。友其琴瑟。奉以家室。瞻鴈池之閱水。嗟駟隙之
末光。以廣德二年五月十三日。終於上都之內邸。春秋三
十七。旋以其年十月六日。遷窆於某原。禮也。涼王倚歎蘭
臺。傷神桂苑。梧桐半落。鸞鳳孤飛。永逝不追。口[:#AS-FBED:●]答然增
欷。詔葬備禮。哀榮飾終。笳簫在辰。旒旂啟路。嗣子保定郡
王仕。攀號孺慕。惟切蓼莪。誌於幽泉。銘以貞石。慮佳城之
白日。識隴樹之青松。銘曰。
清河之邑兮地惟古貝。毓粹華宗兮賢妃誕載。柔順內積。
言容外彰。謀茲淑德。輔佐賢王。芳年忽馳。大暮何速。積善
虛應兮時長運促。空餘懿範兮刻在貞玉。
