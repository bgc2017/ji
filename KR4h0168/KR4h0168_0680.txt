欽定全唐文卷六百八十
白居易(二十五)
唐故溧水縣令太原白府君墓誌銘(幷序)
公諱季康。字某。太原人。秦武安君起之裔冑。北齊五兵尚
書建之五代孫也。曾祖諱士通。皇朝利州都督。祖諱志善。
尚衣奉御。父諱鏻。揚州錄事參軍。公即錄事府君次子。歷
華州下邽尉懷州河內丞徐州彭城令江州潯陽令宿州
虹縣令宣州溧水令。歿於官舍。明年某月某日。歸葬於華
州下邽縣某鄉某原。享年若干。嗚呼。公為人溫恭信厚。為
官貞白嚴重。友於兄弟。慈於子姪。鄉黨推其行。交游讓其
才。自尉下邽。至宰溧水。皆以潔廉通濟。見知郡守。流譽於
朋寮。才不偶時。道屈於位。而徒勞於州縣。竟不致於青雲。
命矣夫。哀哉。公前夫人河東薛氏。先公若干年而歿。生二
子一女。女號鑒虛。未筓出家。長子某。杭州於潛尉。次子某。
睦州遂安尉。後夫人高陽敬氏。父諱某。某官。生一子二女。
女皆早夭。子曰敏中。進士出身。前試大理評事。歷河東鄭
滑邠寧三府掌記。夫人在室以孝敬奉親為淑女。既嫁以
柔和從夫為順婦。及主家以慈正訓子為賢母。故敏中遵
其教。飭其身。升名甲科。歷聘公府。以文行稱於眾。以祿養
榮於親。雖自有兼才。然亦由夫人訓導之所致也。夫人以
太和七年正月某日。寢疾終於下邽別墅。享年若干。明年
某月某日。啟溧水府君薛夫人宅兆而合祔焉。禮也。時諸
子盡歿。獨敏中號泣襄事。託從祖兄居易誌於墓石。銘曰。
繄我叔父。溧水府君。治本於家事。施政於縣民。繄我叔母。
高陽夫人。德修於室家。慶積於閨門。訓著趨庭。善彰卜鄰。
故其嗣子。休有令聞。
大唐故賢京兆韋氏墓誌銘(幷序)
德宗聖文神武皇帝元韋氏。諱某字某。京兆人也。曾祖某
某官。祖某某官。父某某官。即某官府君第某女也。母曰永
穆公主。元和四年四月某日。薨於某所。以某年四月某日。
詔葬於萬年縣上好里洪平原。上悼焉。哀榮之禮。有以加
焉。嗚呼。惟韋氏代德宦業。族系婚戚。有國史家牒存焉。今
奉詔但書地及時。與妃之所以曰賢之義而已。貞元中。沙
鹿上仙。長秋虛位。凡六十九御之政。多聽於。先以采蘩之
誠奉於上。故能致霜露之感薦於九廟。次以樛木之德逮
於下。故能分雲雨之澤洽於六宮。其餘坐論
婦道。行贊內理。服用必中度。故組紃有常訓。言動必中節。
故環珮有常聲。七十二年。禮無違者。冊命曰賢。不亦宜哉。
永貞中。號奉宮車。誓留園寢。麻衣告朔。蓬首致哀。執匪懈
之心。視奠於靈座。修無上之道。薦福於崇陵。殆茲歿身。不
衰其志。故葬之日。掌文之臣白居易。得以無媿之詞。誌於
墓而銘曰。
京兆阡兮。洪平原兮。歲巳丑兮。日丁酉兮。惟土田兮與時
日。龜兮蓍兮偕言吉。峨峨新墳兮葬者誰。德宗皇帝韋賢。
唐河南元府君夫人滎陽鄭氏墓誌銘(幷序)
有唐元和元年九月十六日。故中散大夫尚書比部郎中
舒王府長史河南元府君諱寬夫人滎陽縣太君鄭氏年
六十寢疾歿於萬年縣靖安里私第。越明年二月十五日。
權祔於咸陽縣奉賢鄉洪瀆原。從先姑之塋也。夫人曾祖
諱遠思。官至鄭州刺史。贈太常卿。王父諱目[:#AS-FBED:●]蓋。(一作日[:#AS-FBED:●
]益)朝散大夫易州司馬。父諱濟。睦州刺史。夫人睦州次
女也。其出范陽盧氏。外祖諱平子。京兆府涇陽縣令。夫人
有四子二女。長曰沂。蔡州汝陽尉。次曰秬。京兆府萬年縣
尉。次曰積。同
州韓城尉。次曰稹。河南縣尉。長女適吳郡陸翰。翰為監察
御史。次為比邱尼名真一。二女不幸。皆先夫人歿。府君之
為比部也。夫人始封滎陽縣君。從夫貴也。稹之為拾遺也。
夫人進封滎陽縣太君。從子貴也。天下有五甲姓。滎陽鄭
氏居其一。鄭氏勳德官爵。有國史在。鄭之源派婚姻。有家
牒在。比部府君世祿官政文行。有故京兆尹鄭雲逵之誌
在。今所敘者。但書夫人之事而已。初夫人為女時。事父母
以孝聞。友兄姊睦弟妹以悌聞。發自生知。不由師訓。其淑
性有如此者。夫人為婦時。元氏世食貧。然以豐潔家祀。傳
為貽燕之訓。夫人每及時祭。則終夜不寢。煎和滌濯。必躬
親之。雖隆暑沍寒之時。而服勤親饋。面無怠色。其誠敬有
如此者。元氏鄭氏。皆大族好合。而姻表滋多。凡中外吉凶
之禮。有疑議者。皆質於夫人。夫人從而酌之。靡不中禮。其
明達有如此者。夫人為母時。府君既歿。積與稹方髫齓。家
貧無師以授業。夫人親執詩書。誨而不倦。四五年間。二子
皆以通經入仕。稹既第判入等。授秘書省校書郎。屬今天
子始踐阼。策三科以拔天下賢俊。中第者凡十八人。稹冠
其首焉。由校書郎拜左拾遺。不數月。讜言直聲。動於朝廷。
以是出為河南尉。長女既適陸氏。陸氏有舅姑。多姻族。於
是以順奉上。以惠逮下。二紀而歿。婦道不衰。內外六姻。仰
為儀範。非夫人恂恂孜孜。善誘所至。則曷能使子達於邦。
女宜其家哉。其教誨有如此者。既而諸子雖迭仕。祿秩甚
薄。每至月給食時給衣。皆始自孤弱者。次及疎賤者。由是
衣無常主。厨無異膳。親者悅。疎者來。故傭保乳母之類。有
凍餒垂白。不忍去元氏之門者。而况臧獲輩乎。其仁愛有
如此者。自夫人母其家。殆二十五年。專用訓誡。除去鞭扑。
常以正顏色訓諸女婦。諸女婦其心戰兢。如履於冰。常以
正辭氣誡諸子孫。諸子孫其心愧恥。若撻於市。由是納下
於少過。致家於太和。婢僕終歲不聞忿爭。童孺成人不識
檟楚。閨門之內熙熙然。如太古時人也。其慈訓有如此者。
噫。昔漆室緹縈之徒。烈女也。及為婦則無聞。伯宗梁鴻之
妻。哲婦也。及為母則無聞。文伯孟氏之親。賢母也。為女為
婦時亦無聞。今夫人女美如此。婦德又如此。母儀又如此。
三者具美。可謂冠古今矣。嗚呼。惟夫人之道移於他。則何
用而不臧乎。若引而申之。可以維一國焉。則關睢鵲巢之
化。斯不遠矣。若推而廣之。可以肥天下焉。則姜嫄文母之
風。斯不遠矣。豈止於訓四子以聖善。化一家於仁厚者哉。
居易不佞。辱與夫人幼子稹為執友。故聆夫人美最熟。稹
泣血號慕。哀動他人。託為撰述。書於墓石。斯古孝子顯父
母之志也。嗚呼。斯文之作。豈直若是而已哉。亦欲百代之
下。聞夫人之風。過夫人之墓者。使悍妻和。嚚母慈。不遜之
女順云爾。銘曰。
元和歲。丁亥春。咸陽道。渭水濱。云誰之墓鄭夫人。
唐故坊州鄜城縣尉陳府君夫人白氏墓誌銘(幷序)
夫人太原白氏。其出昌黎韓氏。其適潁川陳氏。享年七十。
唐和州都督諱士通之曾孫。尚衣奉御諱志善之元孫。都
官郎中諱溫之孫。延安令諱鍠之第某女。韓城令諱欽之
外孫。故鄜城尉諱潤之夫人。故潁川縣君之母。故大理少
卿襄州別駕諱季庚之姑。前京兆府戶曹參軍翰林學士
白居易前秘書省校書郎行簡之外祖母也。惟夫人在家
以和順奉父母。故延安府君視之如子。既筓以柔正從人。
故鄜城府君敬之如賓。自延安終。夫人哀毀過禮為孝女。
洎鄜城歿。夫人撫訓幼女為節婦。及居易行簡生。夫人鞠
養成人為慈祖母。迨乎潔烝嘗。敬賓客。睦娣姒。工刀尺。善
琴書。皆出於餘力焉。貞元十六年夏四月一日。疾歿於徐
州古豐縣官舍。其年冬十一月。權窆於符離縣之南偏。至
元和八年春二月二十五日。改卜宅兆於華州下邽縣義
津鄉北原。即潁川縣君新塋之西坎。從存歿之志。居易等
號慕慈德。敬譔銘誌。泣血秉筆。言不成文。銘曰。
恭惟夫人。女孝而純。婦節而溫。母慈而勤。嗚呼。謹揚三德。
銘於墓門。恭惟夫人。實生我親。實撫我身。欲養不待。仰號
蒼旻。嗚呼。豈寸魚之心。能報東海之恩。
海州刺史裴君夫人李氏墓誌銘(幷序)
夫人贊皇縣君李氏。趙郡高邑人也。六代祖素立。安南都
護。五代祖休烈。趙州刺史。高祖諱至遠。天官侍郎。曾祖畬。
國子司業。祖諱承。工部尚書湖南觀察使。考諱藩。門下侍
郎同平章事。贈戶部尚書。夫人諱娥。相國長女也。適河東
裴君克諒。今為海州刺史。一子曰鐬。左衞騎曹參軍。一女
適隴西李遂。遂為壽州錄事參軍。由此而上。得於國史家
牒云。夫人為相門女。邦君妻。不以華貴驕人。能用恭儉克
巳。撫下若子。敬夫如賓。衣食之餘。傍給五服親族之飢寒
者。又有餘。散霑先代僕使之老病者。又有餘。分施佛寺僧
徒之不足者。澣衣菲食。服勤禮法。禮法之外。諷釋典。持真
言。棲心空門。等觀生死。故治家之日。欣然自適。捐館之夕。
怡然如歸。寶歷三年三月一日。疾終於海州官第。其歲十
一月十四日。歸祔於某所先塋。年五十有四。夫人之從裴
君也。歷官九任。凡三十一年。族睦家肥。輔佐之力也。由此
而上。得於裴君狀云。夫源遠者流長。根深者枝茂。噫。李氏
之世德世祿。有所從來。矧相國端方廉雅。孝友忠肅。自從
事彭城。登庸宰府。不以夷險而遷其道。宜乎居極位享名
賢也。夫人敬恭勤儉。柔順慈惠。自女於室婦於家。不以初
終而怠其行。宜乎啟封邑光德門也。裴君修文達政。潔巳
愛人。自佐邑從軍。連牧二郡。不以寒暑而易其心。宜乎荷
百祿號良二千石也。嗚呼。非此父不生此女。非是夫不稱
是妻。斯所謂類以相從。合而具美者也。論譔表誌。其可闕
乎。銘曰。
高邑之祥。降於李氏。相門之慶。鍾於女子。女子有行。歸我
裴君。君亦良士。宜賢夫人。夫人雖歿。風躅具存。勒銘泉戶。
作範閨門。
故鞏縣令白府君事狀
白氏芊姓。楚公族也。楚熊居太子建奔鄭。建之子勝居於
吳楚間。號白公。因氏焉。楚殺白公。其子奔秦。代為名將。乙
丙已降是也。裔孫白起。有大功於秦。封武安君。後非其罪。
賜死杜郵。秦人憐之。立祠廟於咸陽。至今存焉。及始皇思
武安之功。封其子仲於太原。子孫因家焉。故今為太原人。
自武安以下。凡二十七代。至府君高祖諱建。北齊五兵尚
書。贈司空。曾祖諱士通。皇朝利州都督。祖諱志善。朝散大
夫尚衣奉御。父諱溫。朝請大夫檢校都官郎中。公諱鍠。字
確鍾。都官郎中第六子。幼好學。善屬文。尤工五言詩。有集
十卷。年十七明經及第。解褐授鹿邑縣尉洛陽縣主簿酸
棗縣令。理酸棗有善政。本道節度使令狐章知而重之。秩
滿。奏授殿中侍御史內供奉。賜緋魚袋。充滑臺節度參謀。
軍府之要。多咨度焉。居歲餘。公嘗規章之失。章不聽。公因
畱一書遺章。不辭而去。明年。選授河南府鞏縣令。在任三
考。自鹿邑至鞏縣。皆以清直靜理聞於一時。公為人沉厚
和易。寡言多可。至於涉是非關邪正者。辨而守之。則確乎
其不可拔也。大歷八年五月三日。遇疾歿於長安。春秋六
十八。以其年權厝於邽縣下邑里。夫人河東薛氏。夫人之
父諱俶。河南縣尉。大歷十二年六月十九日。歿於新鄭縣
私第。享年七十。以其年權窆厝於新鄭縣臨洧里。公有子
五人。長子諱季庚。襄州別駕。事具後狀。次諱季般。徐州沛
縣令。次諱季軫。許州許昌縣令。次諱季寧。河南府參軍。次
諱季平。鄉貢進士。元和六年十月八日。孫居易等始發護
靈襯。遷葬於下邽縣北義津鄉北原而合祔焉。謹狀。
襄州別駕府君事狀
公諱季庚。字某。鞏縣府君之長子。天寶末明經出身。解褐
授蕭山縣尉。歷左武衞兵曹參軍宋州司戶參軍。建中元
年授彭城縣令。時徐州為東平所管。屬本道節度使反。反
之狀。先以勝兵屯埇口。絕汴河運路。然後謀東闚江淮。朝
廷憂虞。計未有出。公與本州刺史李洧潛謀以徐州及埇
口城歸國。反拒東平。遣驍將信都崇敬石隱金等率勁卒
二萬攻徐州。徐州無兵。公收合吏民。得千餘人。與李洧堅
守城池。親當矢石。晝夜攻拒。凡四十二日。而諸道救兵方
至。既而賊徒潰。運路通。首挫逆謀。不敢東顧。繇是徐州一
郡七邑。及埇口等三城。到於今訖不隸東平者。實李洧與
公之力也。德宗嘉之。命公自朝散郎超授朝散大夫。自彭
城令擢拜本州別駕。賜緋魚袋。仍充徐泗觀察判官。故其
制云。今州將忠謀。翻然效順。叶其誠美。共贊良圖。我懸爵
賞。俟茲而授。宜加佐郡之命。仍寵殊階之序。貞元初。朝廷
念公前功。加檢校大理少卿。依前徐州別駕當道團練判
官。仍知州事。故其制云。嘗宰彭城。挈而歸國。舊勳若此。親
寵蔑如。或不廷厚於忠臣。將何勸於義士。宜從亞列。再貳
徐方。秩滿。又除檢校大理少卿兼衢州別駕。秩滿。本道觀
察使皇甫政以公政績聞薦。又除檢校大理少卿兼襄州
別駕。貞元十年五月二十八日。終於襄陽官舍。享年六十
六。其年權窆於襄陽縣東津鄉南原。至元和六年十月八
日。嗣子居易等。遷護於下邽縣義津鄉北原。從鞏縣府君
宅兆而合祔焉。夫人潁川陳氏。陳朝宜都之後。祖諱璋。利
州刺史。考諱潤。坊州鄜城縣令。妣太原白氏。夫人無兄姊
弟妹。八歲丁鄜城府君之憂。居喪致哀。主祭盡敬。其情禮
有過成人者。中外婣族。咸稱異之。十五歲事舅姑。服勤婦
道。夙夜九年。迨於奉烝嘗。睦娣姒。待賓客。撫家人。又三十
三年。禮無違者。故中外凡為冡婦者。皆景慕而儀型焉。又
別駕府君即世。諸子尚幼。未就師學。夫人親執詩書。晝夜
教導。恂恂善誘。未嘗以一篦一杖加之。十餘年間。諸子皆
以文學仕進。官至清近。實夫人慈訓所致也。夫人為女孝
如是。為婦順如是。為母慈如是。舉三者而百行可知矣。建
中初。以府君彭城之功。封潁川縣君。元和六年四月三日。
歿於長安宣平里第。享年五十七。其年十月八日。從先府
君祔於皇姑焉。有子四人。長曰幼文。前饒州浮梁縣主簿。
次曰居易。前京兆府戶曹參軍翰林學士。次曰行簡。前秘
書省校書郎。幼子金剛奴。無祿早世。初高祖贈司空。有功
於北齊。詔賜莊宅各一區。在同州同城縣。至今存焉。故自
司空而下。都官郎中而上。皆葬於韓城縣。今以卜歸不便。
遂改卜靳縣府君及襄州別駕府君兩塋於下邽縣義津
鄉北原。其兩塋同兆域而異封樹。蓋從時宜。且叶吉也。謹
狀。
醉吟先生傳
醉吟先生者。忘其姓字鄉里官爵。忽忽不知吾為誰也。宦
遊三十載。將老。退居洛下。所居有池五六畝。竹數千竿。喬
木數十株。臺榭舟橋。具體而微。先生安焉。家雖貧。不至寒
餒。年雖老。未及昏耄。性嗜酒耽琴[:#AS-886A:●]詩。凡酒徒琴侶詩客。
多與之遊。遊之外棲心釋氏。通學小中大乘法。與嵩山僧
如滿為空門友。平泉客韋楚為山水友。彭城劉夢得為詩
友。安定皇甫朗之為酒友。每一相見。欣然忘歸。洛城內外
六七十里間。凡觀寺邱墅有泉石花竹者靡不遊。人家有
美酒鳴琴者靡不過。有圖書歌舞者靡不觀。自居守洛川
洎布衣家以宴遊召者。亦時時往。每良辰美景。或雪朝月
夕。好事者相遇。必為之先拂酒罍。次開詩篋。詩酒既酣。乃
自援琴操宮聲弄秋思一遍。若興發。命家僮調法部絲竹。
合奏霓裳羽衣一曲。若歡甚。又命小妓歌楊柳枝新詞十
數章。放情自娛。酩酊而後已。往往乘興履及鄰。杖於鄉。騎
遊都邑。肩舁適野。舁中置一琴一枕。陶謝詩數卷。舁竿左
右懸雙酒壺。尋水望山。率情便去。抱琴引酌。興盡而返。如
此者凡十年。其間賦詩約千餘首。歲釀酒約數百斛。而十
年前後賦釀者不與焉。妻孥弟姪慮其過也。或譏之。不應。
至於再三。乃曰。凡人之性鮮得中。必有所偏好。吾非中者
也。設不幸吾好利而貨殖焉。以至於多藏潤屋。賈禍危身。
奈吾何。設不幸吾好博奕。一擲數萬。傾財破產。以致於妻
子凍餒。奈吾何。設不幸吾好藥。損衣削食。鍊鉛燒汞。以至
於無所成有所誤。奈吾何。今吾幸不好彼。而自適於杯觴
諷詠之間。放則放矣。庸何傷乎。不猶愈於好彼三者乎。此
劉伯倫所以聞婦言而不聽。王無功所以遊醉鄉而不還
也。遂率子弟入酒房。環釀甕。箕踞仰面。長吁太息曰。吾生
天地間。才與行不逮於古人遠矣。而富於黔婁。壽於顏淵。
飽於伯夷。樂於榮啟期。健於衞叔寶。幸甚幸甚。餘何求哉。
若捨我所好。何以送老。因自吟詠懷詩云。抱琴榮啟樂。縱
酒劉伶達。放眼看青山。任頭生白髮。不知天地內。更得幾
年活。從此到終身。盡為閒日月。吟罷自哂。揭甕撥醅。又飲
數杯。兀然而醉。既而醉復醒。醒復吟。吟復飲。飲復醉。醉吟
相仍。若循環然。繇是得以夢身世。雲富貴。幕席天地。瞬息
百年。陶陶然。昏昏然。不知老之將至。古所謂得全於酒者。
故自號為醉吟先生。於時開成二年。先生之齒六十有七。
鬚盡白。髮半禿。齒雙缺。而觴詠之興猶未衰。顧謂妻子云。
今之前吾適矣。今之後吾不自知其興何如。
季冬薦獻太清宮詞文
維元和二年歲次丁亥十二月甲寅朔二十六日己卯。嗣
皇帝臣稽首大聖祖高上大道金闕元天元皇大帝。伏以
今年司天臺奏。正月三日祀上帝於南郊。佳氣充塞四方。
溫潤祥風微起。廬州申連理樹一株。彰義軍節度使進白
烏一。鄭滑觀察使奏瑞麥五科。司天臺奏六月五日夜鎮
星見。河陽節度使進白雀一。荊南節度使申連理樹一本。
山南西道觀察使申嘉瓜一枚。司天臺奏六月十三日夜
老人星見。河南府申芝草兩莖。司天臺奏冬至日佳氣充
塞。瑞雪祈寒者。臣嗣承丕圖。肅恭寅畏。祖宗垂慶。佳瑞薦
臻。虔奉禎祥。伏深祇惕。今時惟元律。節及季冬。仰薦明誠。
敬率恒典。謹遣攝太尉司徒平章事杜佑薦獻以聞。謹詞。
禱仇王神文
維長慶二年歲次癸卯八月癸未朔越十七日巳亥。朝議
大夫使持節杭州諸軍事守杭州刺史上柱國白居易。謹
遣朝議郎行餘杭縣令常師儒。以清酌之奠。敬祭於仇王
神。嘗聞神者所以司土地。守山川。驅禽獸。福生人也。餘杭
縣自去年冬逮今秋。虎暴者非一。神其知之乎。人死者非
一。神其念之乎。居易與師儒猥居牧宰。慙無政化。不能使
渡江出境。是用虔告於神。惟神廟居血食。非人不立。則人
神之主也。獸神之屬也。今縱其屬。殘其主。於神何利焉。於
人何辜焉。若一酹之後。神其有知。即能揮靈申威。服猛禁
暴。是人之福幸。亦神之昭昭。若人告不聞。獸害不去。是無
神也。人何望焉。嗚呼。正直聰明。盍鑒於此。尚饗。
祝皋亭神文(今杭州皋亭山神在城東北一作錢塘湖龍君祝文)
維長慶二年歲次癸卯七月癸丑朔十六日戊辰。朝議大
夫使持節杭州諸軍事守杭州刺史上柱國白居易。以酒
乳香果。昭告於皋亭廟神。去秋愆陽。今夏少雨。實憂災沴。
重困杭人。居易忝奉詔條。愧無政術。既逢愆序。不敢寧居。
一昨禱伍相神。祈城隍祠。靈雖有應。雨未霑足。是用擇日(
一作撰詞)祗事。改請於神。恭惟明神禀靈於陰祗。資善於釋
氏。聰明正直。潔(一作肅)靖慈仁。無幽不通。有感必應。今請齋
心虔告。神其鑒之。若四封之間。五日之內。雨澤霈足。稼穡
滋稔。敢不增修像設。重薦馨香。歌舞鼓鐘。備物以報。如此
則不獨人之福。亦惟神之光。若寂寥自居。肸嚮無應。長吏
虔誠而不荅。下民盼望而不知。坐觀田農。使至枯悴。如此
則不獨人之困。亦惟神之羞。惟神裁之。敬以俟命。尚饗。
祭龍文
維長慶二年歲次癸卯八月癸未朔二日甲申。朝議大夫
使持節杭州諸軍事守杭州刺史上柱國白居易。率寮吏。
薦香火。拜告於北方黑龍。惟龍其色元。其位坎。其神壬癸。
與水通靈。昨者歷禱四方。寂然無應。今故虔誠潔意。改(一
作致)命於黑龍。龍無水。欲何依。(一作顧何宅)神無靈。將恐竭。(一
作歇)澤能救物。我實有望於龍。物不自神。龍豈無求於我。
若三日之內。一雨霶[:#AS-814A:⿱雨⿰氵它]。是龍之靈。亦人之幸。禮無不報。神
其聽之。急急如律令。
祭淛江文
維長慶四年歲次甲辰五月已酉朔四日壬子。朝議大夫
使持節杭州諸軍事守杭州刺史上柱國白居易。謹以清
酌少牢之奠。敢昭告於淛江神。滔滔大江。南國之紀。安波
則為利。洚流則為害。故我上帝。命神司之。今屬潮濤失常。
奔激西北。水無知也。如有憑焉。浸[:#AS-886A:●]郊[:#AS-9761:⿰⿸厂墨⻏]。壞敗廬舍。人墜
墊溺。籲天無辜。居易祗奉璽書。興利除害。守土守水。職與
神同。是用備物致誠。躬自虔禱。庶俾水反歸壑。谷遷為陵。
土不騫崩。人無蕩析。敢以醴幣羊豕。沉奠於江。惟神裁之。
無忝祀典。尚饗。
祭崔相公文
維太和六年歲次壬子十月庚申朔二十四日癸未。中大
夫守河南尹上柱國晉陽縣開國男食邑三百戶賜紫金
魚袋白居易。謹以清酌庶羞之奠。敬祭於故相國吏部尚
書贈司空崔公敦詩。惟公德望事業。識度操履。為時而生。
作國之紀。巖廊匡輔。藩部政治。父母黎元。股肱天子。斯皆
談在人口。播於人耳。今所敘者。眷知而已。於戲。自古及今。
實重知音。故詩美伐木。易稱斷金。始愚於公。同入翰林。因
官識面。因事知心。獻納合章。對揚聯襟。以忠相勉。以義相
箴。朝案同食。夜牀並衾。綢繆五年。情與時深。及公登庸。累
分閫鎮。愚亦去國。出領符印。徐宣遠部。忠杭遐郡。雁去寄
書。潮來傳信。無由會合。祇望音問。未卜後期。但敦前分。太
和之初。連徵歸朝。公長夏司。愚貳秋曹。玉德彌溫。松心不
凋。南宮多暇。屢接遊遨。竹司雪夜。杏園花朝。杜曲春晚。潘
亭月高。前對青山。後携濁醪。微之夢得。慕巢師皋。或徵雅
言。酣詠陶陶。或命俗樂。絲管嘈嘈。藉草蔭松。枕麴餔糟。曾
未周歲。索然分鑣。公又授[:#AS-96F7:⿰金戊]。南撫荊蠻。報政入覲。復總天
官。愚因謝病。東歸澗瀍。方從四皓。旋守三川。時蒙問訊。日
奉周旋。豈無要約。良有因緣。洛城東隅。履道西偏。修篁迴
合。流水潺湲。與公居第。門巷相連。與公齒髮。甲子同年。兩
心相期。三逕之間。優游手。而終老焉。嗚呼。易失者時。難忱
者天。既奪我志。又殲我賢。邱園未歸。館舍先捐。百身莫贖。
一夢不還。鬱鬱佳城。茫茫九原。淒淒簫鼓。慘慘風煙。祖奠
遲遲。泣涕漣漣。平生親友。羅拜柩前。賢人已矣。天地蒼然。
嗚呼哀哉。敦詩尚饗。
祭崔常侍文
維太和元年歲次丁未二月丙午朔七日壬子。中大夫守
太子賓客分司東都上柱國賜紫金魚袋白居易。謹以清
酌庶羞之奠。敬祭於故秘書監贈禮部尚書崔公。惟公之
世祿家行。文章政事。播於時論。此不復云。今但敘舊好。寫
衷誠而已。嗚呼。居易兄弟。與公伯仲。前後科第。同登者四
五。屬為僚友。三十餘年。又膳部房與公同聲塵之遊。定膠
漆之分。兩家不幸。十年以來。哀釁所鍾。零落殆盡。我老君
病。唯餘二人。天不憗遺。公又即世。不登大位。不享永年。夙
志莫伸。幽憤何極。居易方屬疾恙。不遂執紼。遣姪阿龜。往
展情禮。此如不祭。永痛奈何。嗚呼重易。平生知我。寢門一
慟。可得而聞乎。嗚呼重易。平生嗜酒。奠筵一酌。可得而歆
乎。嗚呼哀哉。伏惟尚饗。
