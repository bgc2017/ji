欽定全唐文卷二百七十七
賈曾
曾。河南洛陽人。景雲中為吏部員外郎。開元初拜中書舍
人知制誥。坐事貶洋州刺史。徙慶州鄭州。入拜光祿少卿。
遷禮部侍郎。十五年卒。
水鏡賦
原夫水能利物。鏡以含虛。泛鷁攸往。盤龍是居。蘊靈長而
遠蓄。懸洞鑒而藏諸。其止水也。體靜而舒。惠風拂而逾益。
明月來而不如。清則澈底。蒙紛濯洗。朗亦難雜。逢昏可合。
則有分流學海。挂影仙臺。映冰壺而洞澈。連錦帳以徘徊。
是用益澄流品。取鑒㣥材。涸鮒思躍。飛雞自猜。挹餘波而
得潤。雖屢照而常開。惟茲道也可允孚。惟茲務也可長守。
所以息僥倖之心。杜讒慝之口。將座銘之不若。雖撲滿而
何有。士或湮淪。時多苦辛。願濯纓而未暇。思照膽而無因。
空匪材而濫挹。願將此以書紳。
命皇太子即位制
朕聞宇宙者。至公之器。不獲已而臨之。帝王者。因時之運。
非有待而居之。蓋在於拯俗濟人。功成名遂而已。朕以寡
昧。虔奉鴻休。本殊王季之賢。早達延陵之節。昔在聖歷。已
讓皇嗣之尊。爰洎神龍。終辭太弟之授。豈惟衣冠所睹。抑
亦兆庶咸知。頃屬國步未夷。時艱主幼。大業有綴旒之懼。
寶位深墜地之憂。議迫公卿。遂登皇極。日慎一日。以至於
今。一紀之勞。勤亦至矣。萬方之俗。化漸行矣。將成宿願。脫
屣寰區。昔堯之禪舜。惟能是與。禹以命啟。匪私其親。神器
之重。允歸公授。皇太子隆基。有大功於天地。定阽危於社
稷。溫文既習。聖敬克躋。委之監撫。已移歲年。時政益明。庶
工惟序。朕之知子。庶不負時。歷數在躬。宜陟元后。可令即
皇帝位。有司擇日冊授。朕方比迹洪古。希風太皇。神與化
遊。思與道合。無為無事。豈不美歟。王公百寮。宜識朕意。
論郊祭合設皇地祇表
微臣詳據典禮。謂宜天地合祭。謹按禮記祭法曰。有虞氏
禘黃帝而郊嚳。夏后氏禘黃帝而郊鯀。傳曰。大祭曰禘。然
則郊之與廟。俱有禘祭。禘廟則祖宗之主。俱合於太祖之
廟。禘郊則地祇㣥望。俱合於圜丘。以始祖配享。皆有事而
大祭。異於常祀之義。禮大傳曰。不王不禘。故知王者受命。
必行禘禮。虞書曰。正月元日。舜格于文祖。肆類于上帝。禋
于六宗。望于山川。徧于㣥神。此則受命而行禘禮者也。言
格于文祖。則餘廟之享可知矣。言類于上帝。則地祇之合
可知矣。且山川之祀。皆屬於地。㣥望尚徧。況地祇乎。周官
以六律六呂五聲八音六舞大合樂以致神祇。以和邦國。
以諧萬人。又云。凡六樂者。六變而致象物及天神。此則禘
郊合天神地祇人鬼祭之樂也。三輔故事漢祭圜丘儀云。
上帝位兆正南面。后土位兆亦南面而少東。又東觀漢記
云。光武即位。為壇於鄗之陽。祭告天地。採用元始故事。二
年正月。於洛陽城南依鄗為圜壇。天地位其上。皆南向西
上。按兩漢時自有后土及北郊祀。而此已於圜丘設地位。
明是禘祭之儀。又春秋說云。王者一歲七祭天地。合食於
四孟。別於分至。此復天地自常有同祭之義。王肅曰。孔子
言兆圜丘於南郊。南郊即圜丘。圜丘即南郊也。又云。祭天
而地配。此亦郊祀合祭之明說。惟鄭康成不論禘當合祭。
而分昊天上帝為二神。專憑緯文。事匪經見。又其注大傳
不王不禘義。則云正歲之首。祭感帝之精。以其祖配。注周
官大司樂圜丘義。則引大傳五禘以為冬至之祭。遞相矛
盾。未足可依。伏惟陛下膺籙居尊。繼天在歷。自臨宸極。未
親郊祭。今之南郊。正當禘禮。固宜合祀天地。咸秩百神。荅
受命之符。彰致敬之道。豈可不崇盛禮。同彼常郊。使地祇
無位。未從禘享。今請備設皇地祇并從祀等座。則禮得稽
古。義合緣情。然郊丘之祀。國之大事。或失其情。精禋將闕。
臣術不通經。識慚博古。徒以昔謬禮職。今忝諫曹。正議是
司。敢陳忠讜。倘事有可採。惟斷之聖慮。
上東宮啟
臣聞作樂崇德。以感人神。韶夏有容。咸英有節。婦人媟黷。
無預其閒。昔魯用孔子。幾致於霸。齊人懼之。饋以女樂。魯
君既受。孔子遂行。戎有由余。兵強國富。秦人反閒。饋之美
女。戎王耽悅。由余乃奔。斯則大聖名賢。疾之己久。良以婦
人為樂。必務冶容。娃姣動心。蠱惑喪志。上行下效。淫俗將
成。敗國亂人。實由茲起。伏惟殿下神武命代。文思登庸。宇
內禺禺。瞻仰德化。而渴賢之美。未被於甿謠。好妓之聲。或
聞於人聽。豈所以追啟誦之徽烈。襲堯舜之英風者哉。至
若監撫餘閒。宴私多豫。後庭妓樂。古或有之。非以風人。為
弊猶隱。至於所司教習。彰示㣥寮。慢妓淫聲。實虧睿化。伏
願下明令。發德音。屏倡優。敦雅頌。率更女樂。並令禁斷。諸
使採召。一切皆停。則朝野內外。皆知殿下放鄭遠佞。輝光
日新。凡在含生。孰不欣戴。謹啟。
餞張尚書赴朔方序
王者大司馬。制軍詰禁。封國正朔。惠綏蠻貊。刑齊猾夏。其
儀尚矣。天子道穆三象。功清六合。截海來威。窮荒揆教。將
以靜流服。度藩畿。削除淩暴。昭蘇寡弱。乃命元宰兵部尚
書燕公。專節朔方。授律㣥帥。涉河之外。距關之西。公皆統
之。重分閫也。公智以開物。精以造微。文為一變之英。武有
萬人之敵。歷登庶尹。王猷載寧。三宅台衡。帝采惟亮。雖坐
堂足以制勝。而勤國忘其定居。閹茂次年。仲夏貞閏。拜手
東洛。馳軺北闕。備官而行。成旅以從。是日也。景風司至。星
火殷宵。伯趙鳴而戒陰。爽鳩習而揚武。賦可以昇高望遠。
詩可以出宿餞行。有詔具寮。爰開祖宴。且申後命。寵以蕃
錫。天章賦別。御札題箋。副衣表挾纊之誠。兼閫喻投醪之
旨。筐篚以將其貺。筆硯以表其文。前載未書。今冊斯覩。侍
中安陽公以仁體國。中書令河東公以德熙朝。爕贊功成。
訏謨景暇。慕采薇之興。張伐木之朋。詢彼旬師。卜茲郊候。
鼎門右轉。歧路旁分。當闕塞之斷山。接華林之高樹。幕人
宿設。重帟雲平。大官饔舉。百羞霞錯。四夏六允之變。朱干
玉羽之容。雷殷川原。電烻林薄。朝傾多士。巷無居人。接蓋
陰衢。揚袂風野。羽觴遞進。列座酣而不譁。清鐃閒發。將士
激而逾厲。視日知其吉氣。吹律騐其商聲。則己景列穹都。
風騰沙漠。西域輕郅支之使。東胡息冒頓之虞。顧夫南仲
于征。吉甫薄伐。不其遠也。若木還照。前茅啟行。聽闐闐之
去鼓。目悠悠之轉旆。歌事者每懷靡及。念離者跂予望之。
成志在心。發言同唱。天子有念。式敘清風。請編出車之什。
以繼蒸人之雅。
張敬忠
敬忠。中宗朝監察御史。張仁愿在朔方奏判軍事。遷吏部
司勳郎中。開元中為左散騎常侍益州大都督府長史劍
南道節度大使。攝御史中丞本道採訪經略大使。
准勅勘復蜀州青城山常道觀奏
右內品官毛懷景道士王仙卿等使。伏奉閏十二月十一
日墨勅。蜀州青城先有常道觀。其觀所置。元在青城山中。
聞有飛赴寺僧奪以為寺。州既在卿節度。檢校勿令相侵。
觀還道家。寺依山外舊所。使道佛兩所各有區分者。臣差
判官宣義郎彭州司倉參軍楊璹往青城山准勅處置。其
飛赴寺佛事及僧徒等。以今月九日並移於山外舊所安
置訖。又得常道觀三綱甘道榮等狀稱。奉勅移飛赴寺依
山外舊所。觀還道家。今蒙使司對州縣官及僧等准勅勒
還觀訖。更無相侵者。其山中先緣寺界所有竹木等。寺既
出居山外。觀今置在山中。務使區分。不令侵競。臣巳牒所
管州縣。亦許觀家收領訖。謹附采藥使內品官毛懷景奏
狀以聞。謹奏。
新津縣佛殿成老君聖像狀
自然木文。真容隱起。神迹殊妙。洗削愈明。非圖畫所能成。
非雕刻所能及。伏以太上老君。先天大聖。變化不常。潛現
難測。瑞花旁繞。知芳輝之不歇。華蓋上浮。明魄寶之常貴。
現於殿柱。杳疑作史之年。照彼佛祠。緬若化胡之日。雖鳳
巢軒閣。麟伏周庭。豈若仙祖降靈。聖孫膺運。伏望冊歡九
廟。昭配兩儀。編付史官。布告天下。
倪若水
若水字子泉。恒州藳城人。第進士。累遷右臺監察御史。開
元中拜戶部侍郎。再為尚書右丞卒。
諫江南採捕諸鳥表
臣若水言。臣伏以方今九扈時忙。三農作苦。田夫擁耒。蠶
婦持桑。而以此時採捕奇禽異鳥。供園池之翫。遠自江嶺。
達於京師。水備舟船。陸倦擔負。飼之以魚肉。閒之以稻粱。
道路觀者。豈不以陛下賤人貴鳥也。陛下方當以鳳凰為
凡鳥。麒麟為凡獸。即鵁鶄鸂鶒。曷足貴也。陛下昔龍潛藩
邸。備歷艱虞。今氛祲廓清。高居九五。玉帛子女。充於後庭。
職貢珍奇。盈於內府。過此之外。復何求哉。臣承國厚恩。超
居重任。草芥殘命。常欲殺身以效忠。葵藿微心。常願墮肝
以報主。瞻望庭闕。敢布腹心。直言忤旨。甘從鼎鑊。
劾奏祝欽明郭山惲疏
欽明等本自腐儒。素無操行。崇班列爵。實為叨忝。而涓塵
莫效。諂佞為心。遂使曲臺之禮。圜丘之制。百王故事。一朝
墜失。所謂亂常改作。希旨病君。人之不才。遂至於此。今聖
朝馭歷。良臣入用。惟茲小人。猶在朝列。臣請並依黜削。以
肅周行。
柳澤
澤。蒲州解人。景雲中拜監察御史。開元中累遷太子右庶
子。出為鄭州刺史。卒贈兵部侍郎。
諫復斜封疏
臣聞藥不毒。不可以蠲疾。詞不切。不可以補過。是以習甘
旨者。非攝養之方。邇諛佞者。積危殆之本。臣實愚樸。志懷
剛勵。或聞政之不當。事之不直。常慷慨關心。夢寐懷憤。每
願殉身以諫。伏死而爭。但利於社稷。有便於君上。雖蒙禍
被難。殺身不悔也。伏惟皇帝陛下聰明齊聖。孝悌通神。樂
善好諫。除繁去惑。不邇聲色。不殖貨利。仁明睿哲。有過於
堯舜。然而刑政德教。或乖於典則。若不革弊易轍。塞源拔
本。愚竊料未臻於太平。竊見神龍以來。㣥邪作孽。法網不
振。綱維大紊。實由內寵專命。外嬖擅權。因貴憑寵。賣官鬻
爵。朱紫之榮。出於僕妾之口。賞罰之命。乖於章程之典。妃
主之門。有同商賈。舉選之署。實均闤闠。屠販之子。悉由邪
而忝官。黜斥之人。咸因姦而冒進。天下為亂。社稷幾危。賴
陛下聰明神武。拯其將墜。此陛下耳目之所親擊。固可永
為炯誡者也。臣聞作法於理。猶恐其亂。作法於亂。誰能救
之。祇如斜封授官。皆是僕妾汲引。迷謬先帝。昧自前朝。豈
是孝和情之所憐。心之所愛。陛下初即位時。納姚元之宋
璟之計。所以咸令黜之。頃日以來。又令敘之。將謂為斜封
之人。不忍棄也。以為先帝之意。不可違也。若斜封之人不
忍棄也。是韋月將燕欽融之流。亦不可襃贈也。李多祚鄭
克義之徒。亦不可清雪也。陛下何不能忍於此。而獨能忍
於彼。使善惡不定。反覆相攻。使君子道銷。小人道長。為邪
者獲利。為正者銜冤。柰何導人以為非。勸人以為僻。將何
以懲風俗。將何以止姦邪。今海內咸稱太平公主令胡僧
慧範曲引此輩。將有誤於陛下矣。謗議盈耳。咨嗟滿衢。故
語曰。姚宋為相。邪不如正。太平用事。正不如邪。書曰。無偏
無陂。遵王之義。無反無側。王道正直。臣恐因循。流近致遠。
積小為大。累微起高。勿謂何傷。其禍將長。勿謂何害。其禍
將大。又賞罰之典。紀綱不謬。天秩有禮。君爵有功。不可因
怒以妄罰。不可因喜以妄賞。伏見尚毉奉御彭君慶。以邪
巫小道。超授三品。柰何輕用名器。加非其才。昔公主為子
求郎。明帝不許。今聖朝私愛。賞及憸人。董狐不亡。豈有所
隱。臣聞賞一人而千萬人悅者賞之。罰一人而千萬人勸
者罰之。臣雖未覩聖朝之妄罰。已覩聖朝之妄賞矣。書曰。
官不及私昵。惟其能。爵罔及惡德。惟其賢。臣恐近習之人。
為其先容。有謬於陛下也。惟陛下熟思而察之。雖往者不
可諫。而來者猶可追。願杜請謁之路。塞恩倖之門。鑒誡前
非。無累後悔。申畫一之法。明不二之刑。不詢之謀勿庸。無
稽之言勿聽。則天下之化。人無閒焉。日新之德。天鑒不遠。
上睿宗書
頃者韋氏險詖。姦臣同惡。賞罰紊弛。綱紀紛綸。政以賄成。
官因寵進。言正者獲戾。行殊者見疑。海內寒心。實將莫救。
賴神祇祐德。宗廟降靈。天討有罪。人用丕保。陛下睿謀神
聖。勇智聰明。安宗廟於巳危。拯黎庶於將溺。今龐眉鮐背。
歡欣踴躍。望聖朝之撫輯。聽聖朝之德音。今陛下蠲煩省
徭。法明德舉。萬邦愷樂。室家胥慶。臣又聞危者安其位也。
亡者保其存也。亂者有其理也。伏惟陛下安不忘危。理不
忘亂。存不忘亡。則克享天心。國家長保矣。詩曰。罔不有初。
鮮克有終。伏惟陛下慎厥終。惟其初。非禮勿視。非禮勿聽。
非禮勿言。非禮勿動。書曰。爾惟德罔小。萬邦惟慶。爾惟不
德罔大。墜厥宗。甚可畏也。甚可懼也。伏惟陛下慎之哉。夫
驕奢起於親貴。綱紀亂於寵倖。願陛下禁之於親貴。則天
下風隨矣。制之於寵倖。則天下法明矣。詩云。刑于寡妻。至
于兄弟。以御于家邦。若親貴為之而不禁。寵倖撓之而見
從。是政之不行。令之不一。則姦詐斯起。暴亂生焉。雖嚴刑
峻政。朝施暮戮。而法不行矣。縱陛下親之愛之。莫若安之
福之。寵祿之過。罪之漸也。非安之也。驕奢之淫。危之本也。
非福之也。前事之不忘。後事之師也。伏惟陛下精求俊哲。
朝夕納諫。縱有逆於耳謬於心者。無速之以罰。姑籌之以
道。省於厥躬。雖木樸妄忤。願恕之以直。用開諫諍之路也。
或有順於耳便於身者。無急之於賞。當求諸非道。稽之典
訓。其不叶於德。必寘之以法。用杜側媚之行也。有進淫巧
於陛下者。遽黜之。則淫巧息矣。有進忠讜於陛下者。遽賞
之。則忠讜進矣。臣又聞生於富者驕。生於貴者傲。石碏曰。
臣聞愛子。教之以義方。弗納於邪。驕奢淫逸。所自邪也。書
曰。罔淫于逸。罔遊于樂。穆王有命曰。實賴前後左右有位
之士。繩愆糾謬。格其非心。今儲宮肇建。王府初啟。至於僚
友。必惟妙擇。若因親舊率情奏請。恐非其人。懼累於德。今
驕奢之後。流波未變。慢遊之樂。餘風或存。夫小人弄臣。易
合於意。奇伎淫巧。多適於心。臣恐狎於非德。滋為奢怠。書
曰。慎乃僚。無以巧言令色便僻側媚。其惟吉士。僕臣正。
厥后克正。僕臣諛。厥后自聖。伏願採溫良博聞之士。恭儉
忠鯁之人。任用以為東宮及諸王府官。仍請東宮量署拾
遺補闕之職。令朝夕講論。出入侍從。受以訓詁。交修不逮。
臣又聞馳騁田獵。令人發狂。名教之中。自有樂地。承前貴
戚。鮮克由禮。或打毬擊鼓。比周伎藝。或飛鷹奔犬。盤遊藪
澤。此甚為不道。非進德修業之本也。書曰。內作色荒。外作
禽荒。又曰。無若丹朱傲。惟慢遊是好。朋淫于家。用殄厥代。
伏惟陛下誕降謨訓。敦勸學業。示之以好惡。陳之以成敗。
以義制事。以禮制心。圖之於未萌。慮之於未有。則福遐祿
厚。與國並休矣。臣又聞富不與驕期而驕自至。驕不與罪
期而罪自至。罪不與死期而死自至。信矣斯語。明哉至誡。
頃者韋庶人安樂公主武延秀等。可謂貴矣。可謂寵矣。權
侔人主。威震天下。然怙侈滅德。神怒人棄。豈不謂愛之太
極。富之太多。不節之以禮。不防之以法。終轉吉為凶。變福
為禍。諺曰。千人所指。無病自死。不其然歟。書曰。殷鑒不遠。
在彼夏王。今陛下何勸。豈非皇祖謨訓之則也。今陛下何
懲。豈非孝和寵任之甚也。禮曰。愛而知其惡。憎而知其善。
可不慎哉。夫寵愛之心。人則不免。去其太甚。閑之禮節。適
則可矣。今諸王公主駙馬。亦陛下之所親愛也。矯枉之道。
在於厥初。鑒戒之義。其則不遠。使觀過務善。居寵思危。庶
夙夜惟寅。聿修厥德。經曰。在上不驕。高而不危。所以長守
貴也。制節謹度。滿而不溢。所以長守富也。富貴不離其身。
然後能保其社稷。書曰。制官刑。警于有位。敢有恒舞于宮。
酣歌于室。時謂巫風。敢有徇于貨色。恒于遊畋。時謂淫風。
敢有侮聖言。逆忠直。遠耆德。比頑童。時謂亂風。惟茲三風
十愆。卿士有一于身。家必喪。邦君有一于身。國必亡。甚可
畏也。甚可懼也。伏惟陛下必察而明之。必信而勸之。有奢
僭驕怠者。削其祿封。有樸素修業者。錫以車服。以勗其心。
使其奉命。無使久而忽之。無使遠而墜之。臣聞知之非艱。
行之惟艱。又曰。常厥德。保厥位。厥德匪常。九有以亡。伏惟
陛下慎之哉。前車之覆。實惟明證。先王之誡。可以終吉。若
陛下奉伊尹之訓。崇傅說之命。不作無益。不啟私門。刑不
差。賞不濫。則惟德是輔。惟人之懷。天祿永終。景福是集。儻
陛下忽精一之德。開恩倖之門。爵賞有差。刑罰無當。則忠
臣正士。亦不復談矣。
諫進用奇器書
不見所欲。使心不亂。是知見可欲。而心必亂矣。竊見慶立
雕製詭物。造作奇器。用浮巧為珍玩。以璚怪為異寶。乃治
國之巨蠹。明王所以嚴罰者也。昔露臺廉費。明君不忍。象
箸非大。忠臣憤歎。王制曰。作異服奇器以疑衆者殺。月令
曰。無作淫巧。以蕩上心。巧謂奇技怪好也。蕩謂惑亂情欲
也。今慶立欲求媚聖意。搖蕩上心。陛下信而使之乎。是宣
淫於天下。慶立矯而為之乎。是禁典之所無赦。陛下新即
位。固宜昭宣菲薄。廣示節儉。豈可以怪好示四方哉。
