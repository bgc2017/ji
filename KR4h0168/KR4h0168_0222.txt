欽定全唐文卷二百二十二
張說(二)
開元正歷握乾符頌
客有嘲臣曰。聖主正新歷。握乾符。百寮賡歌以美時。六合
鼓舞以頌德。先生獨晏默書閣。含翰詞林。奚其為儓儗也。
臣應之曰。斗水不能評巨壑之量。隙光未足議大明之體。
何者。見褊而守隘也。握乾符者。不謂執天命歟。執天命者。
非夫廣德休歷。交相表裏。況命者。夫子之所䍐言也。焉可
偏贊而總握符之盛哉。如作者略大本。舉小節。不亦仲尼
之門所聽營也。是以涸思乾慮。久難其述。客無異焉。客曰。
請終餘論。粵若我大唐慶始白雲。道昇紫氣。屬漢東失馭。
淮南不返。高祖舉晉陽之甲。戡定關西。太宗因傒后之師。
削平天下。高宗收圖海外。檢玉封中。九域黎人。重代飲澤。
雖鳴鸑改號。神龍中興。周鼎歸唐。元圭祀夏。中宗違代。嬖
孽窺國。於是乎聖上起藩邸。入鈎陳。一麾水心。㣥凶泥首。
崇復大聖。越踐少陽。受禪當宁。而光大前烈。垂統拜璧。而
慎寧後嗣。四海有覆盂之安。百代無委裘之隙。是之謂聖
人握符之大寶也。四星入輔。五將出禦。倚禮樂為國計。仗
仁義為軍勢。英賢集殿而文教成。干戚舞階而武功振。敬
讓光於九族。孝慈行於萬宇。磧嶂西南。渤瀚東北。織皮火
毳。暍炎山。汜熱海。向風來王。黑貂駮駿。浮天溟。絕冰漠。連
歲獻款。鳥獸無猜人之意。草木無不達之氣。升中於天。比
天同貴。是之謂聖人握符之大政也。歷試上黨。黃龍飛天。
入清中禁。白虹指日。瘞汾脽。寶鼎見。柴岱宗。卿雲蔚。非應
事而呈瑞者。雖多狎而不紀矣。是之謂聖人握符之大祥
也。以數推氣。以氣定朔。以星殷時。以閏成歲。考星閒而革
疏度。置歲差而辨誤日。立大衍之紀。參大渾之晷。合鐘律
之聲。極鬼神之情。是之謂聖人握符之大歷也。若夫仁聖
根於內。菁華發於外。祥兆祕於前。謠讖灼於後。自然之理
也。彼洛下閎者。漢太初時一巧歷耳。云後八百歲。當差一
日。有聖人正之。斯人也。抑將露才揚術。預證來聖。有耆舊
之傳記。無史策之明文。然至隋之開皇。及麟德聖歷。三家
創法。一引為徵。約之年代則鄰近。稽之圖籙則暖昧。未有
如新歷之昭昭者矣。在昔唐虞之際。以斗精受命者七人。
得四均閒氣而生者又二十八人。所謂三十五際者也。禹
以金德王。故夏后之有天下也。生數四百年。契以水德王。
故殷人之有天下也。成數六百年。稷以木德王。故周人之
有天下也。成數八百年。伯益之命中天。而堯族以火德乘
之。故漢室之有天下也。生數再及二百年。其閒距王而興。
不能復大禹九州之跡。及勝殘百年之命者。皆五神之餘
氣也。咎繇降德。皇唐復興。土精應王。厚德載物。生數五百。
成數千年。命歷有歸。此其大較。修德增祚。與天無窮。轉筭
之徒。莫能究也。緯以入元三百四歲為德運。七百六十歲
為代軌。千五百二十歲為天地出符。四千五百六十歲為
七精返初。天人相應。合若符節。自堯典命羲和修重黎之
舊。理顓頊之歷。上元甲子千五百餘歲。得孔聖而春秋之
歷序。暨開元十二年甲子。凡三千四十歲。遇聖上而大衍
之歷興。是時也。土德入生數之元。天命當出符之會。信矣。
伏惟聖上聰明文思。道德之具也。豁達大度。皇帝之體也。
藝總六經。漢光之學也。文通三變。魏祖之才也。緣情定制。
五禮之本也。洞音度曲。六樂之宗也。神於弧矢。黃軒之威
也。聖於翰墨。蒼頡之妙也。兄弟善友。王季之心也。子孫衆
多。周文之福也。大寶以定天位。大政以布廣德。大祥以合
靈符。大歷以啟成命。德位兼才。臨照如此。符命介福。粲章
如彼。所謂廣德休歷。交相表裏之效也。善歷者必推來運
以自神。興王者不俟往言以表聖。設徵夫洛下閎之語也。
其不有容成之事乎。且如恃有命比於日。孰是夏王之福
也。賴卜年衰其德。豈謂周公之訓也。故曰王者執天命在
於俟天符。致天符在於順天德。布天德在於保天位。四者
備矣。然後陳其盛德。告於神明。舍此道也。胡可語正天歷
握乾符哉。謏臣懵學。謝生元造。樂虞典之歌舜。羨周詩之
美文。敢不敷信詞。薦清樂。厭上客之誚。託衆篇之後云爾。
維皇六葉。於赫啟聖。步玉斗。握金鏡。地維續。天柱正。山川
授方。雷雨施令。清廟九祜。堯門百慶。郊稷尊祖。擇昌定命。
德自我流。藝從我修。龜易八卦。龍書九疇。文含玉律。字吐
金鈎。鳴絲鶴舞。調箭猿愁。集賢牓殿。花萼名樓。神用外表。
事行先兆。萬目朝徹。千心暗曉。卿雲爛漫。黃龍窈窕。游姑
射。神人窅。登太山。天下小。飛祥走瑞。均靈踳類。鞮譯窮天。
琛維盡地。爍此金戟。鑄為農器。匪直也然。探元索祕。軸止
輪運。辰居星轉。得一神凝。吹萬情辨。發斂潛合。晦明幽闡。
階蓂朝開。宮槐夜卷。正我長歷。同符大衍。天地清焉。日月
貞焉。四時行焉。萬物生焉。窮神知化。美功成焉。金版玉牒。
遠頌聲焉。
龍門西龕蘇合宮等身觀世音菩薩像頌
我聞上古有聖人。心入㣥有。身包大空。普觀察一切音聲。
其名曰觀音菩薩。日月有盡。光明無際。天地有終。神通不
滅。禮其形像。隨緣而成功。稱其名號。因時而獲果。龍門西
龕等身像者。此都人士思賢令蘇君之所造也。天下之大
都有五。而河洛總其中。皇居之赤縣有二。而合宮是其一。
四隩輻湊。萬商庬[:#AS-FE7A:●]
[:#AS-FBED:●]翏。政頗財黠。刑放寵怙。
所由然舊矣。故強毅臨之。則攫斂猋擾。虣虐不辜。以抶扑
睚眄。是稱辯吏。寬厚處之。則乾沒淫詭。相詐莫禦。以息偃
怠。謂之風流。其傷弊一也。武功蘇君。名頲。字廷碩。隋右僕
射邳國公之元孫。今吏部尚書懷遠公之元子。相門華列。
儒庭善訓。雍容文雅。當代知名。通才博藝。於何不可。御史
天憲也。抗執之雄。郎官星象也。高握蘭之選。帝車西幸。皇
眷東遙。四方之極。一臺歸妙。蘇君於是乎始為政於京邑。
籍田戶以衍賦徹。考資畜以程力任。董逋逃以業浮廋。詰
姦慝以豫煢嫠。制事典以示好惡。敦術學以興禮義。省法
罪獄吏無作威。煦郵驛圉人不敗產。加以躬親足以勵勤。
謀始足以
作則。端莊足以易暴。清儉足以息貪。夫如是。往而事行。正
身而人慕。輕薄束修而歸厚。流亡襁負而來復。曾未期月。
遷給事中。既而人吏父老。聚而謀曰。咨休哉。明府之惠人
也。春風暢之。時雨霂之。心乎愛矣。何以祝之。朝廷豈不念
下民之鬱陶乎。奚其為奪我君而不省留也。詩曰。愷悌君
子。神所愛矣。庶幾乎三珍依憑。百祥臻降云爾。乃購奇匠。
亻[:#AS-FBED:●]欣靈峯。追琢鏡光。鑱鑿電烻。倚高壁。臨懸關。蹈石菂。
戴珉鬘。縹緲雲聳。嬋娟玉立。模宰官之形儀。現輪王之相
好。諦視瞻仰。將莞爾而微笑。攝心傾聽。疑僁然而有聲。其
左右則福地園林。香城基址。前佛後佛。大身小身。亘岑嶺
而相望。遍虛空而無數。此身不動。觀大地之衆生。彼佛何
來。見河沙之世界。爾其北對宮觀。南馳荊越。闕路開豁而
中斷。伊水逶迤而長注。修途交會。車馬川流。帝城風俗。是
焉游覽。如鎮南之峴山。似關西之灞岸。暮春桃李。上巳清
明。汎法池之綠波。憑靜域之丹檻。揚袂陰景。躧步震山。花
散四天。香聞八國。以不居之歲月。閱無窮之人代。知妙容
之常在。覩永劫之因緣。盛德相傳。與此山而終始。不其偉
歟。昔孔子化中都以攝魯相。卓茂理干密以致漢治。夫樹
善
有基。建功無小。蘇君春秋鼎盛。德業日新。方欲驤首天池。
整翮雲漢。致大君於堯舜。紹層構於韋平。是宰也。故以五
路之椎輪。九域之覆簣巳。重宣此義。而說偈曰。大哉元聖。
心如明鏡。深入禪定。龍飛清淨。觀我佛性。靈相珍飾。精窮
妙極。於嵓之側。因空見色。登我願力。不競不絿。不剛不柔。
敷政優優。百祿是遒。侑我蘇侯。
荅宰臣賀破賊制
省表具知。蠢茲戎狄。侵軼邊鄙。不交鋒刃。自取敗亡。既邊
將之功。亦天道所棄。心之有慰。與卿同之。
試洛州進士策問四道
問。有征無戰。道存制禦之機。惡殺好生。化含亭育之理。頃
塞垣夕版。戰士晨炊。猶復城邑河源。北門未啟。樵蘇海畔。
東郊不開。方議驅長轂而登隴。建高旗而指塞。天聲一振。
相弔俱焚。夫春雪偎陽。寒蓬易卷。今欲先驅誘諭。暫頓兵
刑。書箭而下蕃臣。吹笳而還虜騎。眷言籌畫。茲理何從。
問。夫子述孝經。裁道德。輔天相地。樹之王化。穆乎人倫。既
鈎命而合謨。亦契神而盡性。歷聽藏書。同為代寶。永言五
孝。不列六經。將設教之有旨。豈偏序之無法。北宮㣥彥。未
始詳焉。東觀諸儒。不之辯也。且禮樂二本。古文漏失。春秋
三傳。大議派分。而備六籍於蘭臺。懸九經於甲令。今欲登
孝道為七藝。抑未前聞。足經名為十部。恐疑後進。思觀義
窟。用定儒門。
問。語人以倫。鳴鶴斯和。砥名礪節。異代同歸。子等溫古知
今。將施有政。前言往行。豈曰無聞。至於顯仁義以基德。標
智信以習禮。觸目青史。比肩縹帙。思齊其事。各辯其人。既
呈役於扣鐘。可徵賢於求燧。肖形天地。甄化陰陽。五常配
於五行。六情同於六氣。為所稟之各異。蓋因物而或遷。仍
分情氣之題目。兼敘常行之方位。
問。自昔帝王。必有制作。所以隆基天命。器辯神姦。至如或
鑄昆吾。或遷郟鄏。虞邱之說。尚疑周漢。楚子之問。未詳輕
重。通明舊史。幸為指陳。亦有弗父勒銘。仲山傳器。得於何
代。顯自何功。魚遊之旨安施。雉頌之文奚戒。兼言鼎鼐之
異。及顯家國之宜。
兵部試將門子弟策問三道
問。禮樂詩書。將之本也。德刑政事。戰之資也。自營州東覆。
趙郡南侵。踐更塞下。望獵塵而股戰。擁麾隴上。聞虛弦而
心死。中興皇歷。大講戎機。懸金待賞。築壇思拜。吾子才標
美箭。門襲良弓。軍法盈懷。兵規指掌。未知獻何道使人興
義。進何政使人知禮。施何方使人向信。行何術使人有勇。
擇前王之令典。合今日之權宜。助武成於七德。翼威加於
四海。又聞乎兵以正合。戰以奇勝。然則守信非乎尚詐。成
列異乎鼓儳。去就之宜。佇詳厥旨。
問。良將者。必精辯天時。審詳人事。兵家舊略。遺訓存焉。借
如歲在豕韋。日交析木。漢軍北戍。胡騎南飛。守則覩於星
高。戰則逢於陰盡。何方以得天道。何策以決時機。應積沈
謀。勿參浮說。且鬭由角力。克在同心。而子野歌風。遙知不
競。亞夫望氣。懸識將興。豈雲物非繫于人。或成敗不關於
戰。幸陳晉楚之術。以定天人之理。
問。輕齎遠襲。取敵人為資。敵人固守。不我斯應。(疑)圍則師
老而力屈。去則糧盡而途遙。何策可以下城。何謨可以召
戰。又兩軍相遇。同阻一水。必資其略。以致敵來。傾俟良圖。
抗行前志。
兵部試沈謀祕筭舉人策問三道
問。詩稱有截。傳載無為。必在其人。方致斯道。皇上心存元
默。政洽清虛。坐五室以調氣。舞兩階以柔遠。溥天之下。計
日來庭。尚有戎羯餘塵。覷長城於塞北。句驪舊壤。走都護
於安東。棄招蹙國之譏。取有疲人之患。綏討之理。用捨何
從。且夷狄異方。地俗殊等。借是斷山川之是利。較戰守之
所長。嬴糧調兵。幾何克濟。選倫求將。可者為誰。靜聽嘉謀。
將聞執事。
問。安西迥途。磧北多寇。自開四鎮。於茲十年。及[:#AS-9376:●]戍人。白
首無代。分閫節使。丹旐方歸。未悟恢邊之益。且疑事遠之
弊。今赤曷既并於黃姓。默啜復覘於庭州。漢掖徒張。胡臂
未斷。而內匱積穀。外非足兵。於何出踐更之師。奚使閒穹
廬之黨。息人靜國。有策存乎。
問。五嶺山深。三蜀地險。篁竹之下。時驚剽劫。瓜芋之壤。歲
擾居人。若縱兵揚麾。則烏散谿谷。及旋師反旆。則蟻聚津
途。窮之乃一切歸降。置之又無不反覆。安輯之術。敷陳其
要。
諫內宴至夜表
臣聞上天示下災祥。將以誘導人主。先王仰觀休咎。亦以
順修政教。易曰。天垂象。聖人則之。言天人之際。感通必矣。
臣伏見去年十月十七日月滿猶望。應虧不虧。今月十七
日亦未少虧。此易常之異也。夫月者。至陰之氣。臣下之象。
當助天作明。順時盈缺。若過盛逾時。盈縮乖度。得非臣下
之咎。而上天之誡耶。伏願陛下深察熟思而預防之。臣又
見近日內宴。夜深方罷。小臣無識。抑所未安。王在在鎬。凱
樂飲酒。此誠大雅之美也。臣卜其晝。未卜其夜。此蓋春秋
之義也。伏願陛下宴樂之餘。不及於夜。臣職忝補闕。昧死
陳愚。謹言。
并州論邊事表
臣說言。臣說頓首死罪死罪言。臣聞小忿不忍。延起大患。
小罪不寬。迫成大禍。契丹奚背恩。誠負天地不容之責。然
原其狀。本是夷戎君臣不和。自相誅戮耳。所望聖慈。且使
其族類在朝者。將勅書再三告讓。因其所欲立酋長而便
定之。或可不戰而定也。必告之不馴。則大發兵馬。東召靺
羯。西舉九姓。來春未青。數道齊入。突干之首。可拾而取。未
為晚也。天恩若不忍以中國勞事蠻夷。則嚴兵備塞。棄兩
蕃如糞土耳。又許欽浹擁二萬餘衆。據五丈之城。有糧即
守不可拔。無糧即鼓而行歸。何所慮也。今遣史獻非時。遠
抄近掠。其實甚難。萬一未捷。賊氣轉壯。下臣愚昧。不敢隱
情。伏願聖恩再加裁度。臣說誠惶誠恐頓首頓首。
為留守奏慶山醴泉表
臣某言。臣聞至德洞微。天鑒不遠。休徵祕景。時和則見。是
知[:#AS-92F9:⿰帛⿱丿糸]代曠歷。慶牒祥經。帝王有必感之符。神靈無虛應之
瑞。伏惟天冊金輪聖神皇帝陛下金鏡御天。璿衡考政。欽
若元象。宏濟蒼氓。茂功將大造混成。純化與陽和俱扇。朝
百神之樂職。宅萬國之懽心。嘉氣內充。淫雨外息。豈止搖
風紀月之草。列蒔於階除。儀簫銜籙之禽。相鳴於戶閣而
已。固有發禎厚載。抽貺泉源。表元德之潛通。顯黃祇之昭
報。臣於六月二十五日得所部萬年縣令鄭國忠狀。稱去
六月十四日。縣界霸陵鄉有慶山見。醴泉出。臣謹差戶曹
參軍孫履直對山中百姓檢問得狀。其山平地湧拔。周迴
數里。列置三峰。齊高百仞。山見之日。天青無雲。異雷雨之
遷徙。非崖岸之騫震。歘爾隆崇。巍然蓊鬱。阡陌如舊。草樹
不移。驗益地之祥圖。知太乙之靈化。山南又有醴泉三道。
引注三池。分流接潤。連山對浦。各深丈餘。廣數百步。味色
甘潔。特異常泉。比仙漿於軒后。均愈疾於漢代。臣按孫氏
瑞應圖曰。慶山者。德茂則生。臣又按白武通曰。醴泉者。義
泉也。可以養老。常出京師。禮斗威儀曰。人君乘土而王。其
政太平。則醴泉湧。潛潭巴曰。君臣和德。道度協中。則醴泉
出。臣竊以五行推之。六月土王。神在未母之象也。土為宮。
君之義也。水為智。土為信。水伏於土。臣之道也。水相於金。
子之佐也。今土以月王而高。水從土制而靜。天意若曰。母
王君尊。良臣善相。仁化致理。德茂時平之應也。臣又以山
為鎮國。水實利人。縣有萬年之名。山得三仙之類。此蓋金
輿景福。寶祚昌圖。邦固不移之基。君永無疆之壽。自永昌
之後。迄於茲辰。地寶屢昇。神山再聳。未若連巖結慶。並泌
疏甘。㣥瑞同區。二美齊舉。高視古今。曾無擬議。信可以紀
元立號。薦廟登郊。彰賁億齡。愉衍萬宇。臣辱司京尹。忝寄
留臺。牧西夏之疲人。荷東蕃之餘寵。游泳鴻露。震悚明神。
禧祉有歸。光啟茲部。喜覩殊觀。實百恒流。踊躍一隅。馳誠
雙闕。伏請宣付史館。頒示朝廷。無任鳬藻之至。謹遣某官
繪圖奉進。
為留守奏瑞禾杏表
臣聞天微地杳。惟聖能通。物寶靈禧。在德斯感。伏惟天冊
金輪聖神皇帝陛下覆翼萬方。植生㣥類。化行至道。風流
太和。白耀青光。目日月之瑞。赤文元甲。手河洛之符。既慶
溢於山泉。又嘉賁於草木。臣今月三日得所部萬年縣令
鄭國忠狀。言縣界內霸陵鄉新出慶山南之醴泉。北岸有
瑞杏三樹。再葉重花。嘉禾三本。同莖合穗。臣謹差司兵參
軍鄭味元檢覆皆實。臣謹按孫柔之瑞應圖曰。嘉禾者。五
穀之長也。王者德茂則生。昔炎帝教洽人心而嘉禾秀。周
公理合天道而嘉禾豐。臣又以事可理推。物有類驗。蜀桑
異葉。李定知其有祥。漢木奇枝。終軍以為無外。今植物搖
落。而瑞杏繁滋。所謂仁育之風。行於肅殺之序。此蓋聖道
隆渥。靈祚宏多。朱萼素花。彰孝理於詩傳。一莖九穎。合德
耀於祥經。曠代殊珍。崇朝累集。方俟山流石髓。杏茂仙林。
醴挹軒漿。禾登堯膳。受天介福。錫帝長齡。覲王母於崑臺。
朝神人於谷口。今綠苗尚[:#AS-9659:⿱艹侻]。黃粒未成。當須晚秋。不獲早
獻。臣忝尹茲部。頻矚洪休。抃躍之誠。倍萬常品。
為留守作賀崛山表
臣聞山川變見。如來有得道之祥。國土遠移。至人任不思
之力。伏惟皇帝陛下宏惠福深。勤人願滿。蓮花授記。應上
聖之降生。貝葉開圖。握大雄之寶命。司戶參軍孫履直伏
承臣奏所部萬年縣新出慶山醴泉。乃有天竺真僧於春
首獻狀。若以梵音所記。此是祇闍山。恒河沙佛。必經林下。
虛空衆聖。常處巖閒。隱見外方。湧秀中土。岑泉可識。體類
宛然。感應十號之尊。示見千輪之主。此實天威無礙。地寶
有歸。化焜燿於裁成。理窈冥於言說。但瞻三山丹壁。奄靈
鷲而飛來。三泉淥池。逐神龍而吐沃。峰高八百。協周室之
隆基。地得萬年。祈皇靈之資始。儒書分載。望偈希聞。加以
堅固開林。吉祥被草。重花瑞杏。藻岫紅源。九穎嘉禾。葱巒
黛壑。原臨白鹿。識鹿苑之仙游。路邇朱城。悟王城之鍾聽。
方俟迴輿雪嶺。厭香積於㣥臣。沈璧天池。蔭靈枝於下國。
吹法螺而朝玉帛。乘瑞象而會天人。溢宇流觀。殊鄰浹慶。
臣守符京郡。奉神嶽於郊畿。係葉皇柯。仰慈雲於油露。喜
抃之極。倍百恒誠。
為留守奏羊乳麞表
臣某言。臣聞靈感無方。每先時以見象。神鑑不昧。必憑物
以示人。有德著而休歸。或祥來而事應。伏惟天冊金輪聖
神皇帝陛下端冕馭天。舞干柔遠。南越瑞貢。久通驛而歸
仁。西域奇山。近隨方而應聖。臣今日得所部萬年縣令鄭
國忠狀。送新出慶山下羖牝羊乳麞麑一頭。狎擾因依。動
息隨戀。如從所產。若素同㣥。理有可嘉。事無前例。竊以異
類相育。外方慕化之徵。野畜自馴。荒服來王之兆。必有遠
夷解辮。歡心百獸之庭。獷俗懷音。稽顙三朝之會。臣言可
驗。翹足是期。昔馬或生羊。易占得人安之體。犬時養彘。天
鏡顯代康之文。援此比蹤。實為同貫。況復晨飲醴浦。夕下
靈山。翳仙杏之奇花。拾嘉禾之餘穗。羊禎甚玉。麞慶如銀。
晦朔未移。祥符累集。福應之盛。前古未聞。臣忝尹京都。屢
薦嘉瑞。抃躍之至。兼倍恒流。謹差某官奉表隨進。
為留守奏嘉禾表
臣某言。臣聞天聽自人。神和在德。代非乏瑞。䍐遇開泰之
期。福不虛徵。必俟休明之主。伏惟天冊金輪聖神皇帝陛
下仁覆萬靈。孝理四海。功莫高於尊祖。道莫大於配天。嚴
備郊禋。崇肅宗祀。秩百王之禮。兼六代之樂。恩溢膠庠。訓
優更老。政每光於帝籍。役不紊於農時。嘉氣橫游。祥風紛
灑。騰文煒色。九光連合於貞明。逸輩殊倫。百寶駢滋於動
植。臣今月日奉進止。告望鳳臺慶山醴泉之瑞。其日於山
陵東柏城內得嘉禾一本。臣初見衆苗亘壟。香穎垂秋。嘉
翫繁滋。欲觀稃粒。左右無識。折以呈臣。異其綠葉綬舒。葱
芒璧秀。熟視奇狀。乃知嘉祥。下則異畝合莖。上又同連雙
穗。昔雍熙之代。政理之君。雖導出應時。而生不擇地。未有
託根神域。彰孝德之能深。吐秀壽宮。助粢盛之豐潔。此蓋
睿誠通感。靈佑降祥。中古以來。未睹斯美。臣籍慶宗枝。久
沐星潢之潤。躬持瑞穎。預奉天保之符。抃悅之誠。倍兼恒
品。
為清邊道大總管建安王奏失利表
臣攸宜言。今日某乙從峽石山稱。前軍王孝傑等以某日
失利於峽石山。忽聞殞絕。心摧魂死。上孤天威。下慙士卒。
死罪死罪頓首頓首。臣以駑怯。謬職戎麾。銜戴恩榮。統率
將士。驅關隴之馬。引淮海之餉。旗幕亘於邊城。弓甲傾於
內府。不堪任使。撓失節度。㣥帥無決勝之功。偏師有挫衂
之咎。長犬羊之孔熾。縱梟獍之未滅。憤結靈祇。怨毒骨髓。
臣實其罪。罪非他人。忍恥苟全。遠愧胡顏之責。引慝遄死。
內負猶鬭之心。踧踖無顏。進退靡處。臣既不建師律。有干
常憲。合即嚴科。以塞重責。然以見在兵馬。交要部統。未敢
束手軍事。委置旌節。稽緩刑書。伏深兢戰。特乞更召嚴猛。
代臣統帥。請歸罪司寇。以正國刑。囚伏邊陲。唯待斧鉞。
讓起復黃門侍郎第一表
草土臣說言。臣私門凶咎。喪紀未終。不自毀滅。苟存聖代。
忽降制書。復臣工部侍郎。尋奉後命。授臣黃門侍郎。震驚
失圖。哀悕隕絕。臣說誠惶誠恐頓首頓首死罪死罪。臣弱
年早孤。母氏訓立。得紹基構。忝列簪裾。從宦歷年。晨昏多
闕。播遷遠裔。離別又苦。顧復無荅。報養何追。心所摧感。語
不能喻。甫至冬中。禮及祥禫。今巳春暮。瞻言幾何。是臣事
朝廷日長。戀几筵日短。乞寢嚴命。許達私情。訴衷祈天。所
望矜遂。無任荒迫之至。謹詣朝堂路左奉表乞哀以聞。謹
言。
第二表
草土臣說言。臣在疚承榮。布哀陳款。精誠無感。天睠未迴。
假喘殘生。悲懼轉集。臣說誠惶誠恐頓首頓首死罪死罪。
臣聞苦者不覺聲哀。窮者貴其言達。情有至切。辭無敢隱。
臣為少子。慈愛所鍾。每一離別。輒加憂憫。況臣生年多故。
違隔私庭。終堂之日。身限公事。存既數違左右。沒復不畢
几筵。痛心自傷。特殊人類。臣今望延數月。企及再期。乞恩
無多。報國非晚。冒死重請。冀蒙哀遂。無任懇迫之至。謹詣
朝堂路左奉表陳乞以聞。
第三表
草土臣說言。臣荒喘窮情。再瀆旒扆。懇誠不到。未感天心。
誓將冒死。祈恩分外。中謝。臣本書生。門非代祿。數葉單緒。
族無親房。臣父遭憂。曾祖未葬。臣有兩兄一妹。甥姪九人。
又有中表相依。向成百口。吉凶衣食。待臣以辦。臣今拜職
黃閣。侍奉丹墀。厚祿清班。一朝改官。舉族榮賴。為幸過甚。
人情所欲。豈合稽恩。正以煢煢苦心。有所未盡。臣亡母在
日。朝夕誡臣。以臣獨立無徒。好直多忤。知子者母。果驗所
言。往罹大獄。竄命炎海。晨出晚歸。貽慮非一。況涉危難。傷
心幾途。追憶生平。倍增摧慕。侍養日少。違離日多。即臣母
憂臣以終身。臣其忍服縗以從事。情既不同常例。望在特
降殊恩。臣先患風緩。近加虛痺。陛下倘從臣數月。容過再
期。非但寬其哀疚。固亦全其生理。亡身報國。庶竭後圖。木
植有性。枉之則折。人願在心。違之則苦。雖強為用。將何以
堪。銜泣仰天。冀蒙哀允。無任懇迫之至。謹詣朝堂路左奉
表陳乞以聞。
讓兵部尚書平章事表
臣說言。伏奉九月十九日制書到并州。授臣兵部尚書同
中書門下三品。王人在門。驛騎首路。奉恩循分。以慙以惕。
臣說中謝。臣早以書生射策。載筆聖朝。晚以軍誌典兵。秉
旄乘塞。祿非援進。寵是宸衷。久侍玉階。四掌綸誥。一心好
直。三黜其宜。今復用之。猶夫人也。何足以舉明邦政。光緝
帝猷。更策疲驂。來塵法駕。又臣巳受命司籍。專意書。所希
散宂。因閒就業。忽叨劇職。責大憂深。人心有限。事難兩濟。
國史無成。臣執其罪。上思薦賢以自代。下願守分以全節。
竊見開府宋璟。清介獨立。倚法不回。詹事陸象先。清明向
道。臨事能斷。其高明有素。歷朝之所仗委。其積行無疵。衆
人之所體信。揆停往任。未盡宿誠。乞迴此恩。以納來效。必
能補舊政之缺漏。廣前途之軌轍。雖探心角力。臣頗與二
子齊驅。然校德考年。彼皆有一日之長。天下者。累聖之公
器。宰相者。萬方之具瞻。臣所以廷讓彰言。不陳密啟。伏願
聖恩聽與而舉。俾諧僉矚。儻朝任得人。實海內幸甚。無任
力微任重惶懼之至。謹奉表陳讓。二年十月十七日。
讓中書侍郎表
臣說言。伏奉制書。除臣中書侍郎。寵命俯臨。驚魂自失。臣
說中謝。臣聞雲構鬱起。非枳之任。天波暴集。寧溝澮所容。
臣識無通方。文不經國。南宮華省。巳忝前行。西垣內閣。將
陪近侍。心慚官謗。跡愧時流。何以承掌王言。贊決機務。當
今二儀再造。百度皆新。太平之基。惟賢是與。渾成庶政。責
在中書。豈以常才。敢膺首選。乞寢恩命。改擇時髦。惟慎庶
官。以諧僉議。無任悃款之至。謹詣朝堂奉表陳讓以聞。臣
所讓人。別狀封進。
讓右丞相表
臣說言。伏奉制書。除臣右丞相兼中書令。臣學慚稽古。早
侍春宮。階緣舊恩。忝竊樞近。雖思致君堯舜。而才謝伊臯。
今屬升中大封。方求俊乂。猥升端右。實愧朝行。乞停新令。
獲守舊職。辭訥情懇。希垂察諒。無任屏營之至。謹奉表陳
讓以聞。
第二表
臣說言。伏奉今月十日制書。除臣尚書右丞相。恩命自天。
戰跼無地。臣說中謝。臣少長儒門。墾鑿墳史。才非高格。官
不因人。徒以命偶龍興。位階鴻漸。五入西掖。七踐南宮。中
閒拙延謫放。直招玷缺。傷矢之禽。聞弦虛墜。賜環之客。聽
歌先泣。此則魂為危感。氣由懼奪。安可重收廢器。再辱端
揆。何以師長禮闈。正持憲府。當今典章革故。風教鼎新。野
無四隱。朝有三傑。具瞻之地。願擇時髦。臣幸沐遺簪墮履
之恩。好生養志之德。朝遊牘。暮對圖書。受賜無涯。循榮過
分。豈更干處士之橫議。招匈奴之遙哂。艾骨自瘡。負乘致
寇。雖則愚情懷戀。靦冒求寵。亦望聖慈限約。令度餘年。願
停今授。長守舊史。罄陳肝膽。非敢飾讓。謹詣朝堂奉表自
乞。臣說誠惶誠恐頓首頓首死罪死罪。謹言。
讓平章事表
臣說言。臣伏奉宣旨制書。以臣同中書門下平章事。承命
戰汗。拜舞失容。臣說誠惶誠恐頓首頓首死罪死罪。臣本
書生。器識凡近。仕不望於通貴。祿只期於代耕。蒙時寵榮。
越踐臺閣。局心守職。竊所庶幾。長筭經邦。則無逮及。伏以
廟堂寄切。軍國務殷。循涯審分。非臣攸處。為國者為官擇
人。為臣者陳力就列。若智小謀大。力微任重。豈敢顧惜微
軀。實恐上塵王政。是以披露肝膽。不暇飾詞。乞停此授。俯
遂誠請。無任怖懼慚惶之至。謹詣朝堂奉表陳讓以聞。
讓中書令表
臣說言。伏奉今月十一日制。授臣中書令。恩渥自天。震越
無地。臣說中謝。伏惟陛下至孝安親。大功定國。六合翹首。
庶政惟新。雍熙之化。望在茲日。中書理本。臣叨首名。將何
以翊贊聖君。光澤天下。自臣攝官禁掖。已涉七旬。不知賢
才以舉。是不仁也。不辨不肖以退。是無勇也。何足以備乎
宰臣。胡顏冒恩。復受真拜。臣之愚執。正在於此。不敢繁辭。
以塵聖聽。乞迴榮授。改擇時髦。無任懇款之至。謹詣朝堂
奉表陳讓以聞。臣所讓人。別狀封進。
