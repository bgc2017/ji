欽定全唐文卷一百三十六
長孫無忌
無忌字輔機。河南洛陽人。高祖兵渡河。授渭北道行軍典
籤。太宗朝累官吏部尚書。以功第一封齊國公。授開府儀
同三司。冊拜司空。改封趙。徙拜司徒。圖像淩烟閣。加太子
太師。受遺令輔政。高宗即位。進拜太尉檢校中書令知門
下尚書二省事。顯慶四年。許敬宗誣其謀反。詔流黔州。自
縊死。上元元年追復官爵。
辭功臣襲封刺史表
臣等夙奉明詔。授臣刺史。子孫繼襲。事等建侯。承恩以來。
進退唯谷。公私迫切。益深危懼。竊以無勞而貴。自開逐禍
之原。仰累明時。虛行變古之道。形影相弔。若履春冰。宗戚
憂危。如寘湯火。臣無忌等誠惶誠恐頓首頓首死罪死罪。
臣聞質文迭變。皇王之迹有殊。今古相沿。致理之方乃革。
緬惟三代。習俗靡常。爰制五等。隨時作教。蓋由力不能制。
因而利之。禮樂節文。多非巳出。逮於兩漢。用矯前違。置守
頒條。蠲除曩弊。為無益之文。覃及四方。建不易之理。有逾
千載。今曲為臣等。復此奄荒。欲其優隆。錫之茅社。施於子
孫。永貽宗嗣。斯乃大鈞播物。秋毫並施其生。小人踰分。後
葉必嬰其禍。何者。違時易務。曲樹私恩。謀及庶僚。義非僉
允。方招史冊之誚。有紊聖代之綱。此其不可一也。又臣等
智效罕施。器識庸陋。或情緣后戚。遂陟台階。或顧想披荊。
便蒙夜拜。直當今日。猶愧非才。重裂山河。愈彰濫賞。此其
不可二也。又且孩童嗣職。義乖師儉之方。任以褰帷。寧無
傷錦之弊。上干天憲。彝典既有常科。下擾生民。必致餘殃
於後。一挂刑網。自取誅夷。陛下深仁。務延其嗣。翻令勦絕。
誠有可哀。此其不可三也。當今聖歷休明。求賢分政。古稱
良守。寄在共理。此道之行。為日滋久。因緣臣等。或有改張。
封植兒曹。失於求瘼。百姓不幸。將焉用之。此其不可四也。
在茲一舉。為損實多。曉夕深思。憂貫心髓。所以披丹上訴。
指事明心。不敢浮辭。同於矯飾。伏願天澤。諒其愚款。特停
渙汗之旨。賜其性命之恩。
賀河清表
臣聞崑崙戴極。道元液以周天。積石䟽源。委滄波而括地。
俯作神州之紀。仰膺上帝之宮。水德靈長。斯其謂矣。故能
道符千載。位長百川。瑞馬開圖。發榮光於遠代。應龍闢壤。
致宅土於遐年。自此不追。寂寥難俟。天之祚聖。復在於茲。
伏惟皇帝陛下則哲承基。窮神闡化。功綿㝢外。德耀瀛表。
文教蔚乎三五。至道格乎地天。是以禎凝藪澤。慶溢風烟。
丹井輝奇。青邱表異。嘉苗合穎。入豐膳以鳴鐘。天駟籋雲。
播頌聲於綴兆。西鶼南雉之賮。日至月書。連珠湧醴之徵。
雲霏霧集。宜其展事嬴里。仰告成功。出豫介邱。方騰茂實。
猶且宵衣旰食。若有追而不逮。對越嘉祉。乃固辭而弗居。
遂使萬玉韜華。三神觖望。西星佇照。申以德水之祥。東岳
希封。勗以清河之貺。伏見陜州刺史房仁裕狀稱。所管界
內二百餘里。正月元日黃河載清。謹按易乾鑿度曰。聖人
受命河水清。京房飛候曰。河水清。天下太平。繇是納渭含
涇。混流同潔。淩門泑澤。別派俱清。馬頰馳波。詳觀若鏡。龍
門激箭。迥眺飛空。滔天之曲煥然。冰夷之都可見。千尋朗
澈。俯映元珠。一曲澄鮮。遙觀紫貝。盡河宗之奧祕。洞水府
之仙靈。豈非天鑒詳明。不愛其道。神心昭著。在感斯通。何
幽顯合符。人祇交際。理均形契。若斯之效歟。臣等沐道醉
心。觀洋駭目。按圖逖聽。曠古無聞。實慶生涯。親承旦暮。伏
願陛下上承天意。下諭人心。昭告寰瀛。編列國史。
請封禪表
臣聞陰陽不測。陶冶生靈之謂神。道德元通。仁育黎元之
謂聖。聖也者。自天之攸縱也。神也者。代天之理物也。是以
惟天稱辟。靈心作其會昌。惟辟奉天。至誠表其封禪。升中
之道。抑斯之謂歟。繇是先王急焉。當仁不讓。景中必熭。時
至則行。務在告於成功。故無俟於終日。伏見綸旨。辭遠役
之初寧。緩此嘉期。託俟人之逸豫。豈容前歌拔拒。戢武之
後辭勞。拓境開疆。太平之秋有勌。誠如睿慮。未昭百姓之
心。假此空言。實乖千里之應。臣等伏膺麟閣。縱觀太始之
初。沉研鳥文。歷選橧巢之上。悠悠栗陸。未辨犧牲。淼淼大
庭。孰知[:#AS-82F9:⿰罇]俎。袞衣為飾。尚報大帝之功。茹毛充薦。輕展介
邱之禮。西敘窮乎積石。東漸迫乎滄江。化未覃於九夷。貢
有闕於三脊。猶且範圍天地。斡運羲舒。揚翠旌於奉高。撫
朱絃於岱嶽。迓百神而賓上帝。契三靈而謁大壇。玉牘靈
文。飛英華於萬古。金繩祕檢。騰清輝於八埏。是知紀號垂
名。崇高莫加於肆類。推功輯瑞。廣厚莫大於登封。若乃靈
貺所集人謀允洽。雖固執於撝謙。諒無得而辭也。伏惟皇
帝陛下研精探賾。神無不照。唯幾所鑒。洞出象帝之初。先
天成則。超貫混元之際。繇是大明揚彩。麗雕軒以再中。景
宿騰輝。藻璇題以霄映。奔山車而疊軫。促日馭之鳴鑾。躍
澤馬而相趨。徵天駟之徐軔。烟川清野。蓄洩於奕奕之阿。
薰風警途。扇蕩於云云之嶠。其冥兆也如彼。其顯應也若
斯。而陛下因事逡巡。方稽大典。使尊名顯號。韜光於豐碑。
絕異殊尤。沮絢於瓊。孰謂畏天之命。順人之欲者歟。率土
悽悽。深所未喻。臣又聞之。游海若者。馮夷之宮為陋。登泰
山者。魯侯之邦蓋小。是知絳霄不極。九垓網絡於胸中。赤
縣無涯。四海囊括於度內。何者。升山巢睫。竊比所以懸殊。
朝菌靈椿。長短自然相度也。若夫大樂云替。封豨盜鍾。大
禮既湮。長鯨裂冕。酌撫石於無體。均天之響鬱興。採掃地
於無形。禋宗之道逾劭。則女希慙其創制。軒后歸其正名
矣。至若比屋見誅。農夫化為京觀。稟噍無類。芻牧窮於染
鍔。重興粒食。頌栖畝之餘糧。首建驂騵。詠徒行之兼乘。則
農皇貶於推轂。羲氏退以扶輪矣。既而凝旒闡化。中外禔
福。負扆勝殘。飛沉遂性。亭育侔於宇宙。就望體於雲日。荷
其德以難名。用其功而無謝。故乃邈高辛之順義。孕顓頊
之䟽通矣。加以刑清政肅。委金科而罔施。毀犴空囹。設
畫衣而莫犯。通關梁於夐服。共苑囿於黎蒸。擊壤而謠。傳
清音於戎狄。耕田而食。建可封於皂隷。外戶設而不扃。神
獸馴而靡觸。故以光融伊帝。景煥虞庭。至於卑宮菲膳。孝
享通於鬼神。大路越席。致敬極於嚴配。黃屋建三辰之旂。
垂範裕於千祀。元冔垂九旒之藻。設法懸於萬代。小正調
其玉燭。應祥蓂而不虧。中天朗其金鏡。與真明而同晷。則
文命以是伏膺。元王於茲負笈矣。洎乎翦商除害。夷項墾
災。戮冀野而復皇猷。誅疇華而清帝道。提倚天之長劒。拯
塗炭於游魂。揮駐日之雕戈。暢懷生於仁壽。則駭文武之
仍代。吞高光之累葉矣。詮彼數君。時聞一善。能兼之者。實
歸仁聖。若乃提封海外。總一寰中。日域窮芳華之津。月竁
跨濛波之表。欣欣面內。並為冠帶之倫。飄飄駕風。總萃王
庭之會。賮北荒之明月。牣天府以摛光。筐南州之火毛。鬻
旗亭而吐曜。龍伯釣鼇之旅。咸編列於武臣。鳳洲君子之
渠。各委質於文吏。斯乃書契之所未覩。超古先而絕類矣。
竊惟域中三大。義均一體。感通繇乎影響。彌綸切乎交際。
是知德逾厚者貺逾深。功尤高者祥尤著。當今皞穹儲祉。
浹天紘以宅心。后土錫符。總坤維而服化。繇是百官累息。
萬國聳神。僉發叩閽之請。佇副上靈之望。伏願時紆睿紱。
遠振天聲。徵鴻儒。聘鯢齒。考逸義。緝遺編。摭秦煨之逸文。
採魯壁之餘蠧。酌雲經而定議。憲河圖而繕儀。然後玉路
乘春。金鑣肅景。五牛翻其析羽。六龍輝其鏤鍚。鼓豐隆而
警翠微。振列缺而清綠野。凝笳發岫。合萬歲於山言。飛蓋
登巒。錯五松於林秀。登圜壇而接武。降曜魄而齊尊。俾夫
一代衣冠。寘其名於冊府。四方夷狄。鑿其竅於靈宮。則普
天欣賴。懷生再造。朝聞夕死。抃若登仙。臣等深荷玉成。不
勝至願。重竭愚瞽。昧死以聞。
進五經正義表
臣無忌等言。臣聞混元初闢。三極之道分焉。醇德既醨。六
籍之文著矣。於是龜書浮於溫洛。爰演九疇。龍圖出於榮
河。以彰八卦。故能範圍天地。埏埴陰陽。道濟四溟。知周萬
物。所以七教八政。垂炯誡於百王。五始六虛。貽徽範於千
古。詠歌明得失之跡。雅頌表興廢之由。實刑政之紀綱。乃
人倫之隱括。昔雲官司契之后。火紀建極之君。雖步驟不
同。質文有異。莫不開茲膠序。樂以典墳。敦稽古以宏風。闡
儒雅以立訓。啟含靈之耳目。贊神化之丹青。姬孔發揮於
前。荀孟抑揚於後。馬鄭迭進。成均之望鬱興。蕭戴同升。石
渠之業愈峻。歷夷險其教不墜。經隆替其道彌尊。斯乃邦
家之基。王化之本者也。伏惟皇帝陛下得一繼明。通三撫
運。乘天地之正。齊日月之暉。敷四術而緯俗經邦。蘊九德
而辨方軌物。御紫宸而訪道。坐元扈以裁仁。化被丹澤。政
洽幽陵。三秀六穗之祥。府無虛月。集囿巢閣之瑞。史不絕
書。照金鏡而泰階平。運玉衡而景宿麗。可謂鴻名軼於軒
昊。茂績冠於勳華。而垂拱無為。游心經典。以為聖教幽賾。
妙理深元。訓詁紛綸。文䟽蹖駮。先儒競生別見。後進爭出
異端。未辨三豕之疑。莫祛五日之惑。故祭酒上護軍曲阜
縣開國子孔穎達。宏才碩學。名振當時。貞觀年中。奉勅修
撰。雖加討覈。尚有未周。爰降絲綸。更令刊定。勅太尉揚州
都督監修國史上柱國趙國公臣無忌司空上柱國英國
公臣勣尚書左僕射兼太子少師監修國史上柱國燕國
公臣志寧尚書右僕射兼太子少傅監修國史上護軍曲
阜縣開國公臣行成光祿大夫侍中兼太子少保監修國
史上護軍[:#AS-945B:⿱艹修]縣開國公臣季輔光祿大夫吏部尚書監修
國史上柱國河南郡開國公臣褚遂良銀青光祿大夫守
中書令監修國史上騎都尉臣柳奭前諫議大夫宏文館
學士臣谷那律國子博士宏文館學士臣劉伯莊朝議大
夫國子博士臣王德韶朝散大夫行太學博士臣賈公彥
朝散大夫行太學博士宏文館直學士臣范義頵朝散大
夫行太常博士臣柳宣通直郎太學博士臣齊威宣德郎
守國子助教臣史士宏宣德郎守太學博士臣孔志約右
內率府長史宏文館直學士臣薛伯珍太學助教臣鄭祖
元徵事郎守太學助教臣隨德素徵事郎守四門博士臣
趙君贊承務郎守太學助教臣周元達承務郎守四門助
教臣李元植儒林郎守四門助教臣王真儒等。上稟宸旨。
傍摭㣥書。釋左氏之膏肓。翦古文之煩亂。探曲臺之奧趣。
索連山之元言。囊括百家。森羅萬有。比之天象。與七政而
長懸。方之地軸。將五嶽而永久。筆削巳了。繕寫如前。臣等
學謝伏恭。業慙張禹。雖罄庸淺。懼乖典正。謹以上聞。伏增
戰越。謹言。永徽四年二月二十四日。太尉揚州都督上柱
國公臣無忌等上。
進律䟽議表
臣無忌等言。臣聞三才既分。法星著於元象。六位斯列。習
坎彰於易經。故知出震乘時。開物成務。莫不作訓以臨函
夏。垂教以牧黎元。昔周后登極。呂侯闡其茂範。虞帝納麓。
臯陶創其彝章。大夫之述三言。金篆騰其高軌。安衆之陳
九法。玉牒播其宏規。前哲比之以隄防。往賢譬之以銜勒。
輕重失序。則繫之以存亡。寬猛乖方。則階之以得喪。泣辜
慎罰。文命所以會昌。斮脛剖心。獨夫於是盪覆。三族之刑
設。禍起於望夷。五虐之制興。師亡於涿鹿。齊景網峻。時英
有踊貴之談。周幽獄繁。詩人致菀柳之刺。所以當塗撫運。
樂平除慘酷之刑。金行提象。鎮南削煩苛之法。而體國經
野。御辨登樞。莫不崇寬以宏風。樹仁惠以裁化。景冑以之
碩茂。寶祚於是克崇。徽猷列於緗圖。鴻名勒於青史。暨炎
靈委御。人物道銷。霧翳三光。塵驚九服。秋卿司於邦典。高
下在心。獄吏傳於爰書。出沒由巳。內史溺灰然而被辱。丞
相見牘背而行賕。戮逮棄灰。誅及偶語。長平痛積冤之氣。
司敗切瘐死之魂。遂使五樓之㣥。爭迴地軸。十角之旅。競
入天田。國步於是艱難。刑政於焉弛紊。殷憂俟來蘇之后。
多難佇撥亂之君。大唐握乾符以應期。得天統而御歷。誅
阪泉之巨猾。勦丹浦之凶渠。掃旬始而靜天綱。廓妖氛
而清地紀。朱旗乃舉。東城高滅楚之功。黃鉞裁麾。西土建
翦商之業。總六合而光宅。包四大以凝旒。異域於是來庭。
殊方所以受職。航少海以朝絳闕。梯崑山以謁紫宸。椎髻
之酋。加之以文冕。窮髮之長。寵之以徽章。王會之所不書。
塗山之所莫紀。歌九功以協金奏。運七政以齊玉衡。律增
甲乙之科。以正澆俗。禮崇升降之制。以拯頹風。蕩蕩巍巍。
信無德而稱也。伏惟皇帝陛下體元纂業。則大臨人。覆載
並於乾坤。照臨運於日月。坐青蒲而化光四表。負丹扆而
德被九圍。日旰忘餐。心存於哀矜。宵分不寐。志在於明威。
一夫向隅而責躬。萬方有犯而罪巳。仍慮三辟攸斁。八刑
尚密。平反之吏。從寬而失情。次骨之人。舞智而陷網。刑靡
定法。律無正條。徽纆妄施。手足安措。乃制太尉揚州都督
監修國史上柱國趙國公長孫無忌司空上柱國英國公
李勣尚書左僕射兼太子少師監修國史上柱國燕國公
于志寧尚書右僕射監修國史上柱國開國公褚遂良銀
青光祿大夫守中書令監修國史上騎都尉柳奭銀青光
祿大夫守刑部尚書上輕車都尉唐臨太中大夫守大理
卿輕車都尉段寶元太中大夫守黃門侍郎護軍潁川縣
開國公韓瑗太中大夫守中書侍郎監修國史驍騎尉來
濟朝議大夫守中書侍郎辛茂將朝議大夫守尚書右丞
輕車都尉劉燕客朝請大夫使持節潁州諸軍事守潁州
刺史輕車都尉裴宏獻朝議大夫守御史中丞上柱國賈
敏行朝議郎守刑部郎中輕車都尉王懷恪前雍州盩厔
縣令雲騎尉董雄朝議郎行大理丞護軍路立承奉郎守
雍州始平縣丞驍騎尉石士逵大理評事雲騎尉曹惠果
儒林郎守律學博士飛騎尉司馬銳等。撫金匱之故事。採
石室之逸書。捐彼凝脂。敦茲要。網羅訓誥。研覈邱墳。撰律
䟽三十卷。筆削巳了。實三典之隱括。信百代之準繩。銘之
景鍾。將二儀而並久。布之象魏。與七曜而長懸。庶一面之
祝。遠超於殷。十失之歎。永彌於漢圖。謹詣朝堂奏表以聞。
臣無忌等誠惶誠恐頓首頓首。永徽四年十一月十九日
進。
謝勅祕書省寫新翻經論奏
臣聞佛教沖元。天人莫測。言本則甚深。語門則難入。伏惟
陛下至道昭明。飛光昱日。澤霑遐界。化溢中區。擁護五乘。
建立三寶。故得法師當叔葉而秀質。閒千載而挺生。陟重
阻以求經。履危途而訪道。見珍殊俗。具獲真文。歸國翻宣。
若庵園之始說。精文奧義。如金口之新開。皆是陛下聖德
所感。臣等愚瞽。預此見聞。若海波瀾。舟航有寄。況天慈廣
遠。使布之九州。蠢蠢黔黎。俱飡妙法。臣等億劫希逢。不勝
慶幸。
太宗皇帝配天議
伏見祀令。以高祖大武皇帝配五天帝於明堂。太宗文皇
帝配五人帝。亦在明堂之側座。臣等謹尋方冊。歷考前規。
宗祀明堂。必配上帝。而伏羲五代。本配五郊。參之明堂。自
緣從祀。今以太宗作配。理有未安。伏見永徽二年七月制
建明堂。伏惟陛下天縱孝德。追奉太宗。巳尊嚴配。當時高
祖先在明堂。禮司致惑。竟未遷祀。率意定儀。遂便著令。乃
以太宗文皇帝降配五人帝。雖復亦在明堂。不得對越天
帝。深乖明詔之意。又與先典不同。謹按孝經曰。孝莫大於
嚴父。嚴父莫大於配天。昔者周公宗祀文王於明堂。以配
上帝。伏尋詔意。義在於斯。今所司行令。殊為失旨。又尋漢
魏晉宋歷代禮儀。並無父子同配明堂之儀。唯祭法云。周
人禘嚳而郊稷。祖文王而宗武王。鄭元注曰。禘郊祖宗。謂
祭祀以配食也。禘謂祭昊天於圓丘。郊謂祭上帝於南郊。
祖宗謂祭五帝五神於明堂也。尋鄭此注。乃以祖宗合為
一祭。又以文武共在明堂。連袵配祀。良為謬矣。故王肅駮
曰。古者祖有功而宗有德。祖宗自是不毀之名。非謂配食
於明堂者也。審如鄭義。則孝經當言祖祀文王於明堂。不
得言宗祀也。凡宗者尊也。周人既祖其廟。又尊其祀。孰謂
祖於明堂者乎。鄭引孝經以解祭法。而不曉周公本意。殊
非仲尼之義旨也。又解宗祀武王云。配勾芒之類。是謂五
神。位在堂下。武王降位。失君敘矣。又按六韜云。武王伐紂。
雪深丈餘。五車二馬。行無轍跡。詣營求謁。武王怪而問焉。
太公對曰。此必五方之神。來受事耳。遂以其名召入。各以
其職令焉。既而克殷。風調雨順。豈有生來受職。歿則配之。
降尊敵卑。理不然矣。故春秋外傳曰。禘郊祖宗報。五者國
之典祀也。傳言五者。故知各是一事。非謂祖宗合祀於明
堂也。臣謹上考殷周。下洎貞觀。並無一代兩帝同配於明
堂。唯南齊蕭氏。以武明昆季並於明堂配食。事乃不經。不
足援據。又檢武德時令。以元皇帝配於明堂。兼配感生帝。
至貞觀初。緣情革禮。奉祀高祖。配於明堂。奉遷代祖。專配
感帝。此則聖朝故事。巳有遞遷之典。取法宗廟。古之制焉。
伏惟太祖景皇帝締構有周。建絕代之丕業。啟祚汾晉。創
歷聖之洪基。德邁發生。道符立極。又代祖元皇帝潛鱗韜
慶。屈道事周。導濬發之靈源。肇光宅之垂裕。稱祖清廟。萬
代不遷。請停配祀。以符古義。伏惟高祖大武皇帝躬受天
命。奄有神州。創制改物。體元居正。為國始祖。抑有舊章。昔
者炎漢高帝當塗太祖。皆以受命。例並配天。請遵故實。奉
祀高祖於圓丘。以配昊天上帝。伏惟太宗文皇帝道格上
蒼。功清下黷。拯率土之塗炭。布大造於生靈。請準詔書。宗
祀於明堂。以配上帝。又請依武德故事。並配感帝作主。斯
乃二祖德隆。永不遷廟。兩聖功大。各得配天。遠協孝經。近
申詔意。臣等叨濫職。定彝章。敢執禮經。昧死陳情。謹議。
冕服議
準(舊唐志通典會要有武德初撰四字)衣服令。乘輿祀天地。服大裘。冕無旒。
臣無忌志寧敬宗等勘前件令。是武德初撰。雖憑周禮。理
極未安。謹按郊特牲云。周之始郊。日南至。被袞以象天。戴
冕藻十有二旒。則天數也。而此二禮俱說周郊。袞與大裘。
事乃有異。按月令。孟冬。天子始裘。明以禦寒。理非當暑。若
啟蟄祈穀。冬至報天。行事服裘。義歸通允。至於季夏迎氣。
龍見而雩。炎熾方隆。如何可服。謹尋歷代。唯服袞章。與郊
特牲義旨相協。按周遷輿服志云。漢明帝永平二年詔採
周官禮記。始制祀天地服。天子備十二章。沈約宋書志云。
魏晉郊天。亦皆服袞。又王智深宋紀曰。明帝詔云。朕以大
冕純玉藻。元衣黃裳。郊祀天地。後魏周齊。迄於隋氏。勘其
禮令祭服。悉同斯則。百王通典。炎涼無妨。復與禮經。事無
乖殊。今請憲章故實。郊祭天地。皆服袞冕。其大裘請停。仍
改禮令。又準新禮。皇帝祭社稷。服絺冕四旒三章。祭日月。
服元冕三旒。衣無章。謹按令文。是四品五品之服。此即三
公亞獻。皆服袞衣。孤卿助祭。服毳及鷩。斯乃乘輿章數同
於大夫。君少臣多。殊為不可。據周禮云。祀昊天上帝。則服
大裘而冕。五帝亦如之。享先王則袞冕。享先公則鷩冕。祀
四望山川則毳冕。祭社稷五祀則絺冕。諸小祠則元冕。又
云。公侯伯子男孤卿大夫之服。袞冕巳下。皆如王之服。所
以三禮義宗。遂有二釋。一云。公卿大夫助祭之日。所著之
服。降王一等。又云。悉與王同。求其折衷。俱未通允。但名位
不同。禮亦異數。天子以十有二為節。義在法天。豈有四旒
三章。翻為御服。若諸臣助祭。冕與王同。便是貴賤無分。君
臣不別。如其降王一等。則又王著元冕之時。㣥臣並著爵
弁。既屈天子。又貶公卿。周禮此文。久不施用。亦猶祭祀之
立尸侑。君親之拜臣子。覆巢設硩蔟之官。去鼃置蟈氏之
職。雖曰古禮。事不可行。是故漢魏巳來。下迄隋代。相承舊
事。皆服袞冕。今新禮親祭日月。乃服五品之衣。臨事施行。
實不穩便。請遵歷代故實。諸祭並用袞冕。謹議。
先代帝王及先聖先師議
謹按禮記祭法云。聖王之制禮也。法施於人則祀之。以死
勤事則祀之。以勞定國則祀之。能禦大災則祀之。能捍大
患則祀之。又云。堯舜禹湯文武。皆有勳烈於人。及日月星
辰。人所瞻仰。非此族也。不在祀典。準此。帝王合與日月同
例。恒加祭饗。義在報功。爰及隋代。並遵斯典。其漢高祖祭
法無文。但以前代迄今。多行秦漢故事。始皇無道。所以棄
之。漢祖典章。法垂於後。自隋巳上。亦在祀例。伏惟大唐稽
古垂化。網羅前典。唯此一祀。咸秩未申。今新禮及令。無祭
先代帝王之文。今請聿遵故實。修附禮令。依舊三年一祭。
仍以仲春之月。祭唐堯於平陽。以契配。祭虞舜於河東。以
咎繇配。祭夏禹於安邑。以伯益配。祭殷湯於偃師。以伊尹
配。祭周文王於酆。以太公配。祭周武王於鎬。以周公召公
配。祭高祖於長陵。以蕭何配。又按新禮。孔子為先聖。顏回
為先師。又準貞觀二十一年詔。亦以孔子為先聖。更以左
邱明等二十二人。與顏回俱配尼父於太學。並為先師。今
據永徽令文。改用周公為先聖。遂黜孔子為先師。顏回邱
明並為從祀。謹按禮記云。凡學。春官釋奠於其先師。鄭元
注云。官謂詩書禮樂之官也。先師者。若漢禮有高堂生。樂
有制氏。詩有毛公。書有伏生。可以為師者。又禮記云。始立
學。釋奠於先聖。鄭元注云。若周公孔子也。據禮為定。昭然
自別。聖則因天合德。師則偏善一經。漢魏巳來。取舍各異。
顏回夫子。互作先師。宣父周公。迭為先聖。求其節文。遞有
得失。所以貞觀之末。親降綸言。依禮記之明文。酌康成之
奧說。正夫子為先聖。加衆儒為先師。永垂制於後昆。革往
代之紕謬。而今新令不詳制旨。輒事刊改。遂違明詔。但成
王幼年。周公踐極。制禮作樂。功比帝王。所以禹湯文武成
王周公。為六君子。又說明王孝道。乃述周公嚴配。此即姬
旦鴻業。合同王者祀之。儒官就享。實貶其功。仲尼生衰周
之末。拯文喪之弊。祖述堯舜。憲章文武。宏聖教於六經。闡
儒風於千代。故孟軻稱生靈巳來。一人而巳。自漢巳來。奕
葉封侯。崇奉其聖。迄於今日。胡可降茲上哲。俯入先師。又
且邱明之徒。見行其學。貶為從祀。亦無故事。今請改令從
詔。於義為允。其周公仍依別禮。配享武王。謹議。
昊天上帝及五帝異同議
依祠令及新禮。並用鄭元六天之議。圓丘祀昊天上帝。南
郊祭太微感帝。明堂祭太微五天帝。臣等謹按鄭元此義。
唯據緯書。所說六天。皆謂星象。而昊天上帝不屬穹蒼。故
注月令及周官。皆謂圓丘所祭昊天上帝。為北辰星曜魄
寶。又說孝經郊祀后稷以配天。及明堂嚴父以配天。皆為
太微五帝。考其所說。殊乖謬特深。按周易云。日月麗乎天。
百穀草木麗乎地。又云。在天成象。在地成形。足明辰象非
天。草木非地。毛詩傳云。元氣廣大。則稱昊天。據遠視之蒼
然。則稱蒼天。此則天以蒼昊為體。不入星辰之例。且天地
各一。是曰兩儀。天尚無二。焉得有六。是以王肅㣥儒。咸駮
此義。又檢太史圓丘圖。昊天上帝外。別有北辰座。與鄭義
不同。得太史令李淳風等狀稱。昊天上帝圖位自在壇上。
北辰自在第三等。與北斗並列為星官內座之首。不同鄭
元據緯書所說。此乃羲和所掌。觀象制圖。推步有徵。相沿
不謬。又按史記天官書等。太微宮有五帝者。自是五精之
神。五星所奉。以其是人主之象。故況之曰帝。亦如房心為
天皇之例。豈是天乎。周禮云。兆五帝於四郊。又云。祀五帝。
則掌百官之誓戒。唯稱五帝。皆不言天。此自太微之神。本
非昊天之祭。又孝經惟云郊祀后稷。別無圓丘之文。王肅
等皆以為郊即圓丘。圓丘即郊。猶王城京師。異名同實。符
合經典。其義甚明。而今從鄭說。分為兩祭。圓丘之外。別有
南郊。違棄正經。理深未允。且檢吏部式。惟有南郊陪位。更
不別載圓丘。式文既遵王肅。祠令仍行鄭義。令式相乖。理
宜改革。又孝經云。嚴父莫大於配天。下文即云。周公宗祀
文王於明堂。以配上帝。則是明堂所祠。正在配天。而以為
但祭星官。文違明義。又按月令。孟春之月。祈穀於上帝。左
傳亦云。凡祀啟蟄而郊。郊而後耕。故郊祀后稷。以祈農事。
然則啟蟄郊天。自以祈穀。謂為感帝之祭。事甚不經。今請
憲章姬孔。取王去鄭。四郊迎氣。存太微五帝之祀。南郊明
堂。廢緯書六天之義。其方丘祭地之外。別有神州。謂之北
郊。分地為二。既無典據。理又不通。亦請合為一祀。以符古
義。仍並請循附式令。永垂後則。謹議。
請廢白帢從素服議
皇帝為諸臣及五服親舉哀。依禮著素服。今令乃云白帢。
禮令乖舛。須歸一途。且白帢出自近代。事非稽古。雖著令
文。不可行用。請改從素服。以會禮文。
甥舅服制議
依古喪服。甥為舅緦麻。舅報甥亦同。此制貞觀年中。八座
議奏曰。舅服同姨。小功五月。而今律䟽舅報於甥服猶三
月。謹按旁尊之服。禮無不報。巳非正尊。不敢降也。故甥為
從母五月。從母報甥小功。甥為舅緦麻。舅亦報甥三月。是
其義矣。今甥為舅。使同從母之喪。則舅宜進甥以同從母
之報。修律䟽人不知禮意。舅報甥服尚止緦麻。例既不通。
禮須刊正。今請修改律䟽。舅服甥亦小功。
庶母服制議
庶母古禮緦麻。新禮無服。謹按庶母之子。即是巳之昆季。
為之杖齊。而巳與之無服。同氣之內。吉凶頓殊。求之禮情。
深非至理。請依典故。為服緦麻。
律䟽議序
夫三才肇位。萬象斯分。稟氣含靈。人為稱首。莫不憑黎元
而樹司宰。因政教而施刑法。其有情恣庸愚。識沉[:#AS-8FBB:●]戾。大
則亂其區宇。小則暌其品式。不立制度。則未之前聞。故曰
以刑止刑。以殺止殺。刑罰不可弛於國。笞箠不得廢於家。
時遇澆淳。用有衆寡。於是結繩啟路。盈坎䟽源。輕刑明威。
大禮崇敬。易曰。天垂象。聖人則之。觀雷電而制威刑。覩秋
霜而有肅殺。懲其巳犯。而防其未然。平其徽纆。而存乎博
愛。蓋聖王不獲巳而用之。古者大刑用甲兵。其次用斧鉞。
中刑用刀鋸。其次用鑽笮。薄刑用鞭扑。其所由來。亦巳尚
矣。昔白龍白雲。則伏羲軒轅之代。西火西水。則炎帝共工
之年。鷞鳩筮賓於少皡。金正策名於顓頊。咸有天秩。典司
刑憲。大道之化。擊壤無違。迨乎唐虞。化行事。議刑以定其
罪。畫象以愧其心。所有條貫。良多略。年代浸遠。不可得而
詳焉。堯舜時理官則謂之為士。而臯陶為之。其法略存。而
往往概見。則風俗通所云臯陶謨虞造律是也。律者。訓銓
訓法也。易曰。理財正辭。禁人為非曰義。故銓量輕重。依義
制律。尚書大傳曰。丕天之大律。注云。奉天之大法。法
亦律也。故謂之為律。昔者聖人制作。謂之為經。傳師所說。
則謂之為傳。此則邱明子夏於春秋禮經作傳是也。近代
巳來。兼經注而明之。則謂之為義䟽。䟽之為字。本以䟽闊
䟽遠立名。又廣雅云。䟽者識也。案䟽訓識。則書䟽記識之
道存焉。史記云。後主所是䟽為令。前主所是著為律。漢書
云。削牘為䟽。故云䟽也。昔者三王始用肉刑。赭衣難嗣。皇
風更遠。朴散淳離。傷肌犯骨。尚書大傳曰。夏刑三千條。周
禮司刑掌五刑。其屬二千五百。穆王度時制法。五刑之屬
三千。周衰刑重。戰國異制。魏文侯師於李悝。集諸國刑典。
造法經六篇。一盜法。二賊法。三囚法。四捕法。五雜法。六具
法。商鞅傳授。改法為律。漢相蕭何。更加悝所造戶興廄三
篇。謂九章之律。魏因漢律。為一十八篇。改漢具律為刑名
第一。晉命賈充等增損漢魏律為二十篇。於魏刑名律中
分為法例律。宋齊梁及後魏。因而不改。爰至北齊。併刑名
法例為名例。後周復為刑名。隋因北齊。更為名例。唐由於
隋。相承不改。名者五刑之罪名。例者五刑之體例。名訓為
命。例訓為比。命諸篇之刑名。比諸篇之法例。但名因罪立。
事由犯生。命名即刑應。比例即事表。故以名例為首篇。第
者訓居訓次。則次第之義。可得言矣。一者太極之氣。函三
為一。黃鐘之一數所生焉。名例冠十二篇之首。故云名例
第一。大唐皇帝以上聖凝圖。英聲嗣武。潤春雲於品物。緩
秋官於黎庶。今之憲典。前聖規模。章程靡失。鴻纖備舉。而
刑憲之司。報行殊異。大理當其死坐。刑部處以流刑。一州
斷以徒年。一縣將為杖罰。不有解釋。觸塗睽誤。皇帝彝憲
在懷。納隍興軫。德禮為政教之本。刑罰為政教之用。猶昏
曉陽秋。相須而成者也。是以降綸言於台鉉。揮折於髦彥。
爰造律䟽。大明典式。遠則皇王妙旨。近則蕭賈遺文。沿波
討源。自枝窮葉。甄表寬大。裁成久。譬權衡之知輕重。若規
矩之得方圓。邁彼三章。同符畫一者矣。
