欽定全唐文卷九十八
高宗武皇后(四)
賜新除都督刺史繡袍回文銘
德政惟明。職令思平。清慎忠勤。榮進躬親。
賜三品以下官繡袍回文銘
忠貞正直。崇慶榮職。文昌翊政。勳彰慶陟。懿沖順彰。義忠
慎光。廉正躬奉。謙感忠勇。
豫州鼎銘
羲農首出。軒昊膺期。唐虞繼踵。湯禹乘時。天下光宅。域內
雍熙。上元降祉。方建隆基。
昇仙太子碑(并序)
朕聞天地權輿。混元黃於元氣。陰陽草昧。徵造化於洪鑪。
萬品於是資生。三才以之肇建。然則春榮秋落。四時變寒
暑之機。玉兔金烏。兩曜遞行藏之運。是知乾坤至大。不能
無傾之形。日月至明。不能免盈虧之數。豈若混成為質。
先二儀以開元。兆道標名。母萬物而為稱。惟怳惟惚。窈冥
超言象之端。無去無來。寥廓出寰區之外。驂鸞馭鳳。昇八
景而戲仙庭。駕月乘雲。驅百靈而朝上帝。元都迥闢。玉京
為不死之鄉。紫府旁開。金闕乃長生之地。吸朝霞而飲甘
露。控白鹿而化青龍。魚腹神符。巳效徵於涓子。管中靈藥。
方演術於封君。從壺公而見玉堂。召盧敖而赴元闕。炎皇
少女。剩往仙家。負局先生。來過吳市。或排煙而長往。或御
風而不旋。既化飯以成蜂。亦變枯而生葉。費長房之縮地。
目覽遐荒。趙子之賓天。親聆廣樂。懷中設饌。標許彥之
奇方。座上釣魚。呈左慈之妙技。遙昇閣道。遠睇平衢。鼓琴
瑟而駕輜軿。出西開而遊北海。登崐崘而一息。期汗漫於
九垓。湘東遺鳥跡之書。濟北致魚山之會。拂虹旌於日路。
飛羽蓋於煙郊。既入無窮之門。遂游無極之野。青虬吐甲。
爰披五岳之文。丹鳳銜符。式受三皇之訣。瀨鄉九井。漾德
水而澄漪。淮南八仙。著真圖而闡祕。自非天姿拔俗。靈骨
超凡。豈能訪金籙於元門。尋玉皇於碧落者矣。昇仙太子
者。字子喬。周靈王之太子也。原夫補天益地之崇基。三分
有二之洪業。神宗啟冑。先承履帝之祥。聖考興源。幼表靈
須[:#AS-FBEE:●]此之相。白魚標於瑞典。赤雀降於禎符。屈叔譽於三窮。錫
師曠以四馬。穀洛之鬭。嚴父申欲壅之規。而匡救之誠。仙
儲切犯顏之諫。播臣子之懿範。顯圖史之芳聲。而靈應難
窺。冥徵罕測。紫雲為蓋。見嘉貺於張陵。白蜺成質。遺神丹
於崔子。鳳笙流響。恒居伊洛之間。鶴駕騰鑣。俄陟神仙之
路。嵩高嶺上。雖藉浮邱之迎。緱氏峯前。終待桓良之告。傍
稽素篆。仰叩元經。時將玉帝之游。乍洽琳宮之宴。仙冠岌
岌。表嘉稱於芙蓉。右弼巍巍。效靈官於桐柏。九丹可挹。仍
標延壽之誠。千載方傳。尚紀仙人之祀。辭青宮而歸九府。
棄蒼震而慕重元。無勞羽翼之功。坐致雲霄之賞。雖黃庭
衆聖。未接於末塵。紫洞羣靈。豈驂於後乘。斯乃騰芳萬古。
擅美千齡。豈與夫松子陶公。同年而語者也。我國家先天
纂業。闢地裁基。正八柱於乾綱。紐四維於坤載。山鳴鸑鷟。
爰彰受命之祥。洛出圖書。式兆興王之運。廓提封於百億。
聲教洽於無垠。被正朔於三千。文軌同於有截。茫茫宇宙。
掩沙界以䟽壇。眇眇寰區。籠鐵圍而畫境。坐明堂以崇嚴
祀。大禮攸陳。謁清廟而展因心。洪規更闡。文山西峙。上聳
於圖清。武井東流。下凝於方濁。駢柯連理。恒騁異於彤墀。
九穗兩岐。每呈祥於翠畝。神芝吐秀。宛成輪蓋之形。歷草
抽英。還司朔望之。山車澤馬。充仞於郊畿。瑞表祥圖。洋
溢於中外。乾坤交泰。陰陽和而風雨調。遠肅邇安。兵戈戢
而爟烽靜。西鶼東鰈。巳告太平之符。鄗黍江茅。屢薦昇中
之應。而王公卿士。百辟羣僚。咸詣闕以披陳。請登封而告
禪。敬陳嚴配之典。用展禋宗之儀。泥金而叶於告成。瘞玉
而騰於茂實。千齡盛禮。一旦咸申。爾乃鳳輦排虛。既造雲
霞之路。龍旗拂迥。方馳日月之扃。後殿縈山。先鋒蔽野。千
乘萬騎。鉤陳指靈岳之前。谷邃川停。羽駕陟仙壇之所。既
而馳情煙路。係想元門。遙臨松寢之前。近瞰桂巖之下。重
巒絕磴。空留落景之暉。複廟連甍。徒見浮雲之影。山扉半
毀。纔覩昔年之規。石[:#AS-FBED:●]閒牖全傾。更創今辰之製。乃為子晉重
立廟焉。仍改號為昇仙太子之廟。方依福地。肇啟仙居。開
廟後之新基。獲藏中之古劒。昆吾挺質。巨闕標名。白虹將
紫電爭鋒。飛景共流星競彩。去夜驚而除衆毒。輕百戶而
却三軍。空勞望氣之人。自遇象天之寶。巖巖石室。紀黃老
五千之文。赫赫靈壇。披碧洞三元之籙。爰於去歲。嘗遣內
史往祠。雖人祇有路隔之言。而冥契著潛通之兆。遂於此
日。頻感殊禎。迢遞雲閒。聞鳳笙之度響。徘徊空裏。瞻鶴駕
之來儀。瑞氣氤氳。異香芬馥。欽承景貺。目擊休徵。爾其近
對緱芩。遙臨嵩嶺。變維城之往廟。建儲后之今祠。窮工匠
之奇精。傍臨絕壑。建山川之體勢。上冠雲霓。其地則測景
名都。交風勝壤。仰觀元緯。星文當太室之邦。俯矚黃輿。地
理處均霜之境。膏腴宇宙。通百越之樓船。穴險山原。控八
方之車騎。危峯切漢。德水橫川。實天下之樞機。極域中之
壯觀。於是捫危鑿阯。越壑裁基。命般爾而開筵。召公輸而
綴思。梅梁瞰迥。近架煙霞。桂棟臨虛。上連日月。窗明雲母。
將曙景而同暉。戶挂琉璃。共晴天而合色。曲閣乘九霄之
表。重檐架八景之中。湛休水於天池。發祥花於奇樹。珠闕
據緱峯之外。瑤壇接嵩嶠之隈。素女乘雲。窺步檐而不逮。
青童駕羽。仰層檻而何階。茂躅鬱兮若生。靈儀肅兮如在。
昔峴山墮淚。猶見鉅平之碑。襄水沈波。尚有當陽之碣。況
乎上賓天帝。搖山之風樂不歸。下接浮邱。洛浦之笙歌斯
遠。豈可使芳猷懿躅。與歲月而推遷。霞宇星壇。共風煙而
歇滅。迺刊碑勒頌。用紀徽音。庶億載而惟新。齊兩儀而配
久。方佇乘龍使者。為降還齡之符。駕羽仙人。曲垂駐壽之
藥。使璇璣叶度。玉燭調時。百穀喜於豐年。兆庶安於泰俗。
虔敷短製。乃作銘云。
邈矣元始。悠哉渾成。傍該萬類。仰契三精。至神不測。大象
難名。出入太素。驅馳上清。(其一)黃庭仙室。丹闕靈臺。銀宮雪
合。玉樹花開。夕游雲路。朝挹霞杯。霓旌髣髴。羽駕徘徊。(其二)
樹基創業。遷朝立市。四險天中。三川地紀。白魚呈貺。丹鳥
薦祉。靈骨仙才。芳猷不巳。(其三)遐瞻帝系。仰睠仙儲。遙馳月
域。高步煙墟。名超紫府。職邁玉虛。飄颻芝蓋。容與雲車。(其四)
遠集崐崘。遙期汗漫。金漿玉液。霧宮霞館。瑤草扶疎。珠林
璀璨。萬劫非久。二儀何算。(其五)栖心大道。託迹長生。三山可
陟。九轉方成。鳧飛舄影。鳳引歌聲。永昇金闕。恒遊玉京。(其六)
青童素女。浮邱赤松。位稱桐柏。冠號芙蓉。尋真御辯。控鶴
乘龍。高排雲霧。輕舉遐蹤。(其七)歲往年移。天長地久。霄漢為
室。煙霞作友。舞鶴飛蓋。歌鸞送酒。絕迹氛埃。芳名不朽。(其八)
粵我大周。上膺元命。補天立極。重光累聖。嘉瑞屢臻。殊祥
曡映。歸功蒼昊。昇中表慶。(其九)爰因展禮。途接靈居。年載超
忽。庭宇凋疎。更安珠敦。重開玉虛。方依翠壁。敬勒丹書。(其十)
新基建趾。古劒騰文。鳳笙飛韻。鶴駕淩雲。休符雜沓。嘉瑞
氤氳。仙儀靡見。逸響空聞。(其十一)仰聖思元。求真懷昔。霞軒
月殿。星宮霧驛。萬歲須臾。千齡朝夕。紀盛德於芳翰。勒鴻
名於貞石。(其十二)
大福先寺浮圖碑
朕聞圓蓋上騰。元氣創乾坤之始。方輿下闢。太極分造化之
初。象帝膺期。彈壓陰陽之表。風皇馭歷。牢籠宇宙之先。
然而迹昧洪荒。聲沈朴略。豈如法王法力。迥超生滅之區。
勝躅勝緣。高拔去來之境。淨身圓對。赴機感而現金容。覺
智虛融。隨慧應而流寶句。普霑法雨。等蔭慈雲。引六趣而
託神居。招四生而登梵域。即色非色。湛實相而載山河。因
空示空。就法性而懸日月。道分四攝。廣開遷拔之源。理極
一乘。潛申究竟之路。禪波湛鏡。登彼岸而出四流。慧日昇
輪。光九天而燭三界。含識戴能仁之力。懷生仰調御之功。
諸相皆無。神獨超於解脫。即心為有。道深會於慈悲。誘悟
羣迷。昭宣景福。故乘因喻筏。證果中天。汲引被於含生。濟
度該於庶品。無來不應。有感斯通。轉十二之法輪。除億兆
之疑網。為出塵之妙域。乃化俗之良因。大庇含靈。其惟正
覺者矣。伏惟皇考太祖無上孝明高皇帝。負日標靈。膺雲
誕秀。神凝繫表。思韞機初。瑞叶珠衡。祥開玉斗。允文允武。
名光百代之前。乃聖乃神。功冠千齡之表。仁覃覆載。總天
地之無私。化洽財成。貫陰陽之不測。皇妣無上孝明高皇
后。習禮凝規。依仁成性。柔輝允穆。播蘭畹之清芬。媛範惟
新。激林飈之逸韻。玉雞貽貺。沙麓降祥。邁附寶以居尊。軼
女登而表德。功高十亂。視天之業彌隆。化漸六宮。偃月之
符載遠。然以孝誠無感。夙遘閔凶。怙恃之蔭俱傾。攀號之
志恒切。銅渾變序。鎮增荼蓼之悲。銀箭移年。伏深松檟之
慕。露草有長摧之感。風枝無再靜之期。思奠謁而增悽。想
靈筵而倍咽。白雲馳戀。蒼野凝哀。上仙之歲方遙。攀聖之
哀轉積。然則金谷湛寂。常住之體逾隆。寶相騰輝。善逝之
因彌洽。式駐輪迴之境。係想青蓮。佇開方便之門。運心丹
枕。故知報慈恩於畢地。善權之願斯宏。竭孝享於終天。波
若之資攸重。所以虔心勝祐。肅奉明因。迺建香城。虔興淨
域。大福先寺者。先聖之舊居也。爾其途臨測景。地處交風。
樓臺鬱而煙霧深。山川曠而原野淨。前瞻太室。控紫岳之
三花。却鏡伊瀍。帶黃河之千里。龍門右闢。通梵宇之清輝。
龜浦橫流。激禪池之逸派。途開八政。門閌九逵。萬國交會
之區。四海朝宗之所。崇軒四敞。邃宇千重。複道周流。危階
邐迤。霜鐘月磬。聲參洛浦之笙。玉女仙人。影接緱山之鶴。
東西日月。行藏靈鷲之峯。朝夕煙霞。隱映猴池之水。地積
吉祥之草。鹿苑含芳。庭敷覺意之花。雞林絢色。清風振響。
韻諧天樂之音。弄鳥和鳴。聲雜魚山之梵。雕宮曉闢。綺殿
宵開。疑觀帝釋之居。似覿燈王之座。珠樓曜景。苑如兜率
之天。寶樹吟風。事符安養之國。虹梁夭矯。上出漢而疑懸。
虬棟參差。下臨空而畏落。曾軒峻宇。猶昔日之餘基。珠閣
銀宮。諒今辰之新葺。桂吐連拳之影。氣蘊秋窗。蓮舒菡萏
之輝。香浮夏沼。雲纓霧縠。與道樹而交陰。寶蓋珠幡。共流
霞而合色。柰園敷蘂。香雜天花。竹苑來風。聲喧地籟。危樓
複道之峻。何必醍醐之山。福地聖泉之流。豈獨僧伽之水。
雕甍錯落。似布龍鱗。繡宇岧嶢。如培羊角。飛檐畫栱。迥騰
雲閣之前。藻井披蓮。高出星河之上。璇題切漢。陰兔以之
停輪。寶剎干霄。陽烏為之迴翼。珠髻力士。金色善神。依寶
界以資祥。對仙庭而護法。鑪積六銖之氣。幡搖五色之虹。
讃梵之響風傳。雕飾之資霧積。所謂嚴持淨域。建立招提。
非百常之可奇。何九層之能擬。竹陰藏日。蘊虛白而生寒。
松氣含煙。鬱青霞而似暝。臨三休之窈窕。對雙闕之崢嶸。
窮壯觀於周原。極雕鐫於郢匠。討論形勝。眺覽盡於無邊。
推出因緣。利涉該於有截。爾乃崇梵宇。選名僧。或杖錫而
來臻。或乘杯而戾止。莫不情塵久謝。性月恒明。遠蹈四禪。
迥超三界。談高象外。激揚金口之詞。思逸幽元。敷讃琅函
之典。雖復戴馮重席。比雅論而多慚。惠子聯環。擬清談而
有愧。十地盡禪門之侶。四天為法會之賓。肅肅焉。惶惶焉。
誠紺宇之棟梁。實緇徒之領袖者也。故能使天龍恭敬。道
俗歸依。息火宅而清炎。洗塵勞而滌想。宏大慈而廣濟。為
曠劫之洪津。方標六度之功。實啟一乘之路。所以憑善權
之妙業。廣元聖之隆基。仰竭深衷。敬申宏願。聿懷多福。式
建浮圖。恭記勝緣。敬資先佑。爰初制造。逮至畢功。嘉貺駢
闐。休符雜沓。靈禽告曙。匠者以興功。仙鶴呈姿。僧徒仰
而咸躍。或瑞雲騰彩。遶蓮塔以成文。或祥龍見奇。俯花臺
而曜影。寶梯攝迥。平臨善視之天。香蓋排空。高出多羅之
樹。毗婆山上。七葉敷石室之中。無量佛前。百花散菩提之
下。真人羅漢。超化閣以遊神。菩薩聲聞。入仙宮而締賞。文
殊師利。疑問疾於淨名。薩陁波崘。似請經於無竭。十六丈
屋。豈惟須達之功。千二百房。詎假祗陁之勢。雖復寶塔踊
出。無以匹此精奇。花臺傑起。不足擬其神妙。千變萬化。六
彩五彰。隱隱冠於虹蜺。迢迢入於雲漢。珠交夕映。綴星月
之仙輝。寶鐸晨吟。韻宮商之逸響。于闐香像。盡寫龍龕。舍
利全身。咸昇鴈塔。經綸畢備。制度咸修。既欣冥力之資。理
藉神功之助。巍如地踊。邈若天開。齊壯觀於鐵圍。得規模
於梓匠。靈機不測。發揮宇宙之精。神道無方。盤薄陰陽之
氣。當願莊嚴聖扆。奉翊尊容。七淨澄神。三明啟慮。登花臺
而縱賞。俯卄[:#AS-FBEC:●]杗座而宣(闕)天駕辯星皇之表財成十地凝圖
日帝之先(闕)宗廟逾隆。與金山而等峻。寰區益廣。並沙劫
而常寧。景運休明。乾坤交泰。龍駕與高穹共遠。鳳歷將(闕)
九瀛塵清四表元良則道光貳極識朗重明孝(闕)
元宗江妃
妃名采蘋。莆田人。開元初。高力士選入。侍元宗。甚見寵幸。
所居悉植梅花。帝因其好。名為梅妃。
樓東賦
玉鑑塵生。鳳奩香殄。懶蟬髮之巧梳。閑縷衣之輕練。苦寂
寞於蕙宮。但凝思乎蘭殿。信飄落之梅花。隔長門而不見。
況乃花心颺恨。柳眼弄愁。暖風習習。春鳥啾啾。樓上黃昏
兮。聽鳳吹而回首。碧雲日暮兮。對素月而凝眸。溫泉不到。
憶拾翠之舊遊。長門深閉。嗟青鸞之信修。憶昔太液清波。
水光蕩浮。笙歌燕賞。陪從宸旒。奏舞鸞之妙曲。乘畫鷁之
仙舟。君情繾綣。深敘綢繆。誓山海而長在。似日月而無休。
柰何嫉色庸庸。妬氣沖沖。奪我之愛幸。斥我於幽宮。思舊
歡之莫得。夢想著乎朦朧。度花朝與月夕。若懶對乎春風。
欲相如之奏賦。柰代才之不工。屬愁吟之未盡。巳響動乎
疎鐘。空長嘆而掩袂。躊躇步於樓東。
宋尚宮
尚宮名若昭。貝州清陽人。警慧善屬文。德宗召入禁中。試
文章。并問經史大義。呼為學士。穆宗立。拜尚宮。歷憲穆敬
三朝。皆呼為先生。寶歷初卒。贈梁國夫人。
牛應貞傳
牛肅長女曰應貞。適宏農楊唐源。少而聰穎。經耳必誦。年
十三。凡誦佛經二百餘卷。儒書子史又數百餘卷。親族驚
異之。初。應貞未讀左傳。方擬授之。而夜初眠中忽誦春秋。
起惠公元妃孟子卒。終智伯貪而愎故韓魏反而喪之。凡
三十卷。一字無遺。天曉而畢。當誦時。有教之者。或相酬和。
其父驚駭。數呼之。都不答。誦巳而覺。問何故。亦不知。試令
開卷。則巳精熟矣。著文章百餘首。後遂學窮三教。博涉多
能。每夜中眠熟。與文人談論。文人皆古之知名者。往來答
難。或稱王弼鄭元王衍陸機。辯論鋒起。或論文章。談名理。
往往數夜不巳。年二十四而卒。今採其文魍魎問影賦著
於篇。其序曰。庚辰歲。予嬰沈痛之疾。不起者十旬。毀頓精
神。羸瘁形體。藥物救療。有加無瘳。感莊子有魍魎責影之
義。故假之為賦。庶解疾焉。魍魎問於予影曰。君英達之人。
聰明之子。學包六藝。文兼百氏。頤道家之祕言。探釋部之
幽旨。既虔恭於中饋。又希慕於前史。不矯枉以干名。不毀
物而成己。伊淑德之如此。即精神之足恃。何故羸厥姿貌。
沮其精神。煩冤枕席。憔悴衣巾。子惟形兮是寄。形與子兮
相親。何不誨之以崇德。而教之以自倫。異萊妻之樂道。殊
鴻婦之安貧。豈痼疾而無生賴。將微賤而欲忘身。今節變
歲移。臘終春首。照晴光於郊甸。動暄氣於梅柳。水解凍而
繞軒。風扇和而入牖。固可蠲憂釋疾。怡神養壽。何默爾無
營。自貽伊咎。僕於是勃然而應曰。子居於無人之域。遊乎
魑魅之鄉。形既圖於夏鼎。名又著於蒙莊。何所見之不博。
何所談之不長。夫景依日而生。像因人而見。豈言談之足
曉。何節物之能辨。隨晦明以興滅。逐形體以遷變。以愚夫
畏影。而蒙鄙之性以彰。智者視陰。而遲暮之心可見。伊美
惡兮由己。影何辜而遇譴。且予聞至道之精窈兮冥。至道
之極昏兮默。達人委性命之修短。君子任時運之通塞。悔
吝不能纏。榮耀不能惑。喪之不以為喪。得之不以為得。君
子何乃怒予之不賞芳春。責予之不貴華飾。且吾之秉操。
奚子智之能測。言未卒。魍魎惕然而驚。歎而起曰。僕生於
絕域之外。長於荒遐之境。未曉智者之處身。是以造君而
問影。既談元之至妙。請終身以藏屏。初。應貞夢製書而食
之。每夢食數十卷。則文體一變。如是非一。遂工為賦頌。文
名曰遺芳也。
順宗王皇后
后。瑯邪人。祖難得。封郡公。父顏。衞尉卿。代宗時以良家選
入宮。為才人。順宗在藩。帝以才人幼。故賜為王孺人。是生
憲宗。順宗即位。將立后。會病棘而止。憲宗內禪。尊為太上
皇后。元和元年。上尊號曰皇太后。崩年五十四。諡莊憲。
遺令
皇太后敬問具位。萬物之理。必歸於有極。未亡人嬰霜露
疾。日以衰頓。幸終天年。得奉陵寢。志願獲矣。其何所哀。易
月之典。古今所共。皇帝宜三日聽政。服二十七日釋。天下
吏民。令到臨。三日止。宮中非朝暮臨。無輒哭。無禁婚嫁祠
祀飲酒食肉。巳釋服。聽舉樂。侍醫無加罪。陪祔如舊例。
憲宗郭皇后
后為贈左僕射駙馬都尉曖之女。憲宗為廣陵王時納為
妃。元和元年八月冊為貴妃。穆宗即位。冊為皇太后。敬宗
即位。尊為太皇太后。諡懿安。
命江王即位冊文
維寶歷二年歲次景午十二月甲午朔十二日乙巳。太皇
太后若曰。大行皇帝睿哲英能。對天明命。方夏底績。夷蠻
貢庭。罔有不端。大康有截。宜荷九廟之靈。永享億年之祿。
豈虞奸妖竊發。矯專神器。蠱惑中外。扇誘羣朋。駭動神人。
釁深梟獍。咨爾江王昂。聰姿孕粹。清明毓和。智算機關。元
謀電發。躬率義勇。大靖凶徒。且膺當璧之符。爰攄枕戈之
憤。既殲巨害。當享豐福。是用命爾陟於元后。宜令司空平
章事裴度奉冊。即皇帝位。永惟高祖太宗之翦定隋亂。元
宗之浸漬利澤。憲宗之堅除蠹孽。艱難險阻。勗乃負荷。小
心以事上帝。儉德以刑邦家。懋於令聞。持久如始。敬之休
哉。
昭宗何皇后
后。梓州人。族系不顯。昭宗即位。封淑妃。從狩華州。詔冊為
皇后。哀帝即位。尊為皇太后。徙居積善宮。號積善太后。為
朱全忠所弒。
命皇太子即位令
予遭家不造。急變爰臻。禍生女職之徒。事起宮奚之輩。皇
帝自罹鋒刃。巳至彌留。不及顧遺。號慟徒切。定大計者安
社稷。纂丕圖者擇賢明。議屬未亡人。須示建長策。承高祖
之寶運。繄元勳之忠規。仗爾股肱。以匡沖昧。皇太子柷。宜
於柩前即皇帝位。其哀制並依祖宗故事。中書門下準前
處分。於戲。送往事居。古人令範。行今報舊。前哲格言。收淚
敷宣。言不能喻。
命皇太子即位冊文
維天祐元年歲次甲子八月壬辰朔十五日景午。皇后若
曰。高祖太宗。撥亂返正。奄有天下。垂三百年。重熙累聖。莫
不功光祖業。克紹丕圖。予遭家不造。變起宮奚。雖號慟期
至於終天。而負荷實先於立嗣。咨爾皇太子監國事。天資
岐嶷。神授英明。孝比東平之蒼。學富陳留之植。恭謙守政。
和順稱仁。友愛聞於弟兄。令譽播於區宇。比則隆元帥。深
暢戎機。今乃位儲宮。益歸羣望。是用爰循舊典。上纂鴻基。
既允集於天人。當欽承於宗社。宜即皇帝位。於戲。萬幾不
可以久曠。四海不可以乏君。膺紹寶圖。光踐皇阼。節儉以
勵戎夏。文德以戢干戈。無怠無荒。克慈克悌。永保厥躬。用
揚祖宗之丕緝休命。可不敬哉。
