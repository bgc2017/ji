欽定全唐文卷七百八十六
溫庭筠
庭筠本名岐。字飛卿。太原人。數舉進士不第。徐商鎮襄陽。
署為巡官。歷方城隋縣尉卒。
再生檜賦
檜有再生之瑞。天符聖運之興。挺松身而鱗皴迥出。布栢
業而杳藹相承。隨道既窮。則沒身於亂土。唐朝將建。故發
德於休徵。原夫日將興而幽暗皆明。君應期而纖微必表。
生於枯朽。證受命於敗德之時。長則繁華。示寶祚於延慶
之兆。想夫拔陳根而已茂。聳修幹以方妍。凌朝而還宜宿
露。向晚而尢稱新煙。以狀而方。生荑之枯楊若此。以理而
喻。易葉之僵柳昭然。效殊祥以示後。願眾瑞而居先。嘉其
擢本旁榮。抽條迥秀。歷朱夏而彌盛。冒霜雪而不朽。應昌
業於龍潛之際。豈曰無心。彰聖德於虎視之前。孰云虛受。
徒觀夫載光紫府。效祉皇家。竦亭亭之柯葉。擢鬱鬱之輝
華。可以播之於萬古。可以流之於四遐。是知歷數歸唐。禎
祥啟聖。何厚地之朽木。報上天之明命。殘陽未落。宮庭之
林藪忽生。明月初懸。玉砌之桂華復盛。矧夫貞節獨異。高
標自持。散芳氣而微風乍動。入重陰而宿鳥猶疑。蓋天所
贊也。亦神以化之。客有生遇明時。身蒙至德。窮勝負於朕
兆。慕休祥於邦國。敢獻賦以揚榮。遂布之於翰墨。
錦鞵賦
闌裏花春。雲邊月新。耀粲織女之朿足。嬿婉嫦娥之結璘。
碧繶緗鈎。鸞尾鳳頭。鞻稱雅舞。履號遠遊。若乃金蓮東昏
之潘。寶屧臨川之江姬。匍匐非壽陵之步。妖蠱實苧蘿之
施。羅韈紅蕖之豔。豐跗皜錦之奇。凌波微步瞥陳王。既蹀
躞而容與。花塵香跡逢石氏。[:#AS-8BE1:●]窈窕而呈姿。擎箱回津。驚
蕭郎之始見。李文明練。恨漢后之未持。重為系曰。瑤池仙
子董雙成。夜明簾額懸曲瓊。將上雲而垂手。顧轉盼而遺
情。願綢繆於芳趾。附周旋於綺楹。莫悲更衣牀前棄。側聽
東晞珮玉聲。
答段柯古贈葫蘆管筆狀
庭筠累日來洛水寒疝。荊州夜[:#AS-84CB:●]。筋骸莫攝。邪蠱相攻。蝸
睕傷明。對蘭缸而不寢。牛腸治[:#AS-84CB:●]。嗟藥錄而難求。前者伏
蒙雅賜葫蘆筆管一莖。久欲含詞。聊申拜貺。而上池未效。
下筆無聊。慚怳沈吟。幽懷未敘。然則產於何地。得自誰人。
而能絜以裁筠。輕同舉羽。豈伊蓍草。空操九寸之長。何必
靈芝。獨號三株之秀。但曾藏戢冊省。永貯仙居。却笑遺民。
遷茲佳種。惟應仲履。忽壓煩聲。豈常見己墮遺犀。仍抽直
幹。青松所築。漆竹藏珍。足使玳瑁慚華。琉璃掩耀。一枚為
貴。豈異陸生。三寸見珍。遂兼揚子。謹當刊於巖竹。寘以郊
翰。隨纖管而為牀。擬凌雲而作屋。所恨書裙寡媚。釘帳無
功。實靦凡姿。空塵異貺。庭筠狀。
答段成式書七首
庭筠白。節日僮幹至。奉披榮誨。蒙賚易州墨一挺。竹山奇
製。上蔡輕煙。色奪紫帷。香含漆簡。雖復三臺故物。貴重相
傳。五兩新膠。乾輕入用。猶恐於潛曠遠。建業尫羸。韋曜名
方。即求雞木。傅元佳致。別染龜銘。恩加於蘭省郎官。禮備
於松櫺介婦。汲妻衡弟。所未窺觀。廣記漢儀。何嘗著列。矧
又元洲(闕)上苑青瑣西垣。讐字猶新。疑籤尚整。帳中女史。
猶襲青香。架上仙人。常持縹祑。得於華近。辱在庸虛。豈知
夜鶴頻驚。殊慚志業。秋蛇屢綰。不稱精研。惟憂痗物虛投。
蠟盤空設。晉陵雖壞。正握銅兵。王詔徒深。誰磨石硯。捧受
榮荷。不任下情。庭筠再拜。
昨夜安東聽倡。牖北追涼。柟枕才欹。蘭缸未艾。縹繩初解。
紫簡仍傳。麗事珍繁。摛華益贍。雖則竟山充貢。握槧堪書。
五丸二兩之精英。三輔九江之清潤。葛龔受賜。稱下士難
求。王粲著銘。想遐風易遠。俱苞(闕)盡入(闕)遺逸皆存。纖微
悉舉。鷃觀鵬運。豈識逍遙。鯢入鮒居。應嗟坎窞。願承謦欬。
以啟愚蒙。庭筠狀。
伏蒙又抒沖襟。詳徵故事。蒼然之氣。仰則彌高。毖彼之泉。
汲而增廣。方且驚神裭魄。寧惟衿甲投戈。素洛呈祥。翠媯
垂貺。龜字著象。鳥英含華。至於漢省五丸。武都三善。仲宣
佳藻。既詠浮光。張永研工。常稱點漆。逸少每停質滑。長康
常務色輕。(闕)乃韋書知為宋畫。荀濟提兵之檄。磨盾而成。
息躬覆族之言。削門而顯。敢恃蛙井。猶望鯤池。不任慚伏
宗仰之至。庭筠狀。
竊以童山不秀。非鄒衍可吹。眢井無泉。豈耿恭不拜。墨尢
之事。謂之獲麟。筆聖之言。翻同倚馬。靜思神運。不測冥搜。
亦有自相里而分。豈公輸所削。流輝精絹。假潤清泉。銘著
李尢。書投蘇竟。字憂素敗。不長飛揚。(闕)研蛀胎而合美。配
馬滴以成章。更率荒蕪。益慚疎略。庭筠狀。
驛書方來。言泉更湧。高同泰畤。富類敖倉。怯蒙叟之大匪。
駭王郎之小賊。尢有(闕)中巧製。廟裏奇香。徵上黨之松心。
識長安之石炭。馬黔靡用。龜食難知。窺虞器以成奢。(闕)梁
刑而嚴罪。便當北面。不獨棲毫。庭筠狀。
庭筠閱市無功。持撾寡效。(闕)蝸睆傷明。庸敢撫翼鵷鵬。追
蹤驥騄。每承函素。若涉滄溟。亦有叢[:#AS-917A:⿰虫祭]尚存。箋餘可記。至
於縗從墨制。既禦秦兵。綬匪舊儀。仍傳漢制。張池造寫。蔡
碣舍舒。荷新滏之恩。空沾子野。發冶城之沼。獨避元規。窘
類頡羹。辭同格[:#AS-8BED:⿰⻟卞]。其為愧怍。豈可勝言。庭筠狀。
昨日浴籤時光風亭小宴。三鼓方歸。臨出捧緘。在酲忘答。
亦以蚳蝝久罄。川瀆皆隕。豈知元化之杯。莫能窮竭。季倫
之寶。益更扶疎。雖有瀚海疊石。須陽水號。煙城倥詠。剩出
青松。惡道遺蹤。空留白石。扇裏止餘烏牸。屏間正作蒼蠅。
豈敢猶彎楚野之弓。尚索神亭之戟。謹當焚筆。不復操觚
矣。庭筠狀。
謝襄州李尚書啟
某啟。某櫟社凡材。蕪鄉散質。殊無績效。堪奉恩明。曷當紫
極牽裾。丹墀載筆。顧循虛淺。實過津涯。豈知畫舸方遊。俄
昇於桂苑。蘭扄未染。已捧於芝泥。此皆寵自昇堂。榮因著
錄。勵鴻毛之質。託羊角之高風。日用無窮。常仰生成之德。
時來有自。寧知進取之規。競惕彷徨。莫知所喻。末由陳謝。
攀戀空深。
謝紇干相公啟
某啟。某材謝梗柟。文非綺組。閒關千里。僅為蠻國參軍。荏
苒百齡。甘作荊州從事。寧思羽翼可勵。風雲豈知。持彼庸
疎。栖於宥密。迴顧而漸離緇垢。冥昇而欲近煙霄。榮非始
圖。事過初願。此皆揚芳甄藻。發跡門墻。邱門用賦之年。相
如入室。楚國命官之日。宋玉登臺。一日光陰。百生輝映。末
由陳謝。伏用競惶。
上蔣侍郎啟二首
某聞有以疎賤而間至貴者。古人之所譏笑。有以單外而
蘄末契者。君子之所兢戒。何則。無因以至。豈庸辨其妍媸。
有為而然。曾不計於能否。有談嘲異狀。詭激常姿。希彼顧
贍。斯為衒造。則亦受嗤於識者。見詆於通人者矣。抑又聞
三月而行。士人之常準。十年乃字。女子之常期。永為干世
之心。厥有後時之嘆。某尋常爵里。謬嗣盤盂。離方遁圓。因
陋成寡。亦嘗研窮簡籀。耽味聲詩。頗識前修之懿圖。蓋聞
長者之餘論。顓愚自任。并介相忘。質文異變之方。驪翰殊
風之旨。粗承師法。敢墜緹緗。伏以侍郎宏繼濟之機謀。運
搜羅之默識。思將菲質。來挂平衡。遂揚南紀之清源。謹效
東皋之素謁。越石父彼何人也。夙佩遺文。趙臺卿敢欺我
哉。敬承餘烈。輙以常所為文若干首上獻。
某聞朔禽違雪。海鳥知風。苟曰含靈。咸思擇地。况乎謬窺
墳素。常稟盤盂。從師於洙泗之間。擢跡於湘江之表。能不
成周問道。先詣伯陽。故絳侍言。惟從叔向。伏惟侍郎稟生
成之秀。窮先哲之姿。言成訓謨。信比暄燠。某率茲孤植。勔
彼單家。持擊缶之凡音。嗣操琴之舊事。於是持撾自警。割
席相徵。味謝氏之膏腴。弄顏生之組繡。勞神焦慮。消日忘
年。雖天分不多。尚慚於風雅。而人功斯極。劣近於謳歌。頃
常撰刺門人。投書齊帥。蒙垂盼飾。致在褒稱。既而文圃求
知。神州就選。遂得生芻表意。腐帚生姿。永言棲託之懷。不
在翾飛之後。今者商飇已扇。高壤蕭衰。楚貢將來。津塗悵
望。高堂有念。末路增悲。願持款啟之心。先偵生成之施。倘
或洛陽种暠。猶記姓名。建業張逵。方宏采拾。則百靈斯畢。
一顧為榮。謹以新詩若干首上獻。延露蚩聲。皇華下調。有
慚狂瞽。不稱仁私。無任依投之至。
上裴相公啟
某啟。聞效珍者先詣隋和。蠲養者必求倉扁。苟無懸解。難
語奇功。至於有道之年。猶抱無辜之恨。斯則沒為癘氣。來
撓至平。敷作冤聲。將垂不極。此亦王公大人之所慷慨。義
夫志士之所歔欷。某性實顓蒙。器惟頑固。纂修祖業。遠愧
孔琳。承襲門風。近慚張岱。自頃爰田錫寵。鏤鼎傳芳。占數
遼西。橫經稷下。因得仰窮師法。竊弄篇題。思欲紐儒門之
絕帷。恢常典之休烈。俄屬羈孤牽軫。藜藿難虞。處默無衾。
徒然夜嘆。修齡絕米。安事晨炊。既而羈齒侯門。旅遊淮上。
投書自達。懷刺求知。豈期杜摯相傾。臧倉見嫉。守土者以
忘情積惡。當權者以承意中傷。直視孤危。橫相陵阻。絕飛
馳之路。塞飲啄之塗。射血有冤。呌天無路。此乃通人見愍。
多士具聞。徒共興嗟。靡能昭雪。竊見元宗皇帝初融景命。
遽惻宸襟。收拭瑕疵。申明枉結。劉丞相導揚優詔。蘇許公
潤色昌謩。五十年間。風俗敦厚。逮及翔泳未安其所。雨暘
不得其和。匹夫匹婦之吁嗟。一聚一鄉之幽鬱。欲期昭泰。
必仰陶鈞。某進抱疑危。退無依據。暗處囚拘之列。不沾渙
汗之私。與煨燼而俱捐。比昆蟲而絕望。則是康莊並軌。偏
哭於窮途。日月懸空。獨鄣於豐蔀。伏以相公致堯業裕。佐
禹功高。百姓咸被其仁。一物不違於性。倘或在途興嘆。解
彼右驂。彈劍有聞。遷於代舍。瞻風自卜。與古為徒。此道不
誣。貞明未遠。謹以文賦詩各一卷。率以抱獻。縑緗儉陋。造
寫繁蕪。干冒尊高。無任惶灼。
上令狐相公啟
某聞邱明作傳。必受宣尼。王隱著書。先依庾亮。或情憂國
士。或義重門人。咸託光陰。方成志業。抑又聞棄茵微物。尚
軫晉君。壞刷小姿。每干齊相。豈繫效珍之飾。蓋牽求舊之
情。某邴第持囊。嬰車執轡。旁徵義故。最歷星霜。三千子之
聲塵。預聞詩禮。十七年之鉛槧。尚委泥沙。敢言蠻國參軍。
纔得荊州從事。自頃藩牀撫鏡。校府招弓。戴經稱女子十
年。留於外族。稽氏則男兒八歲。保在故人。藐是流離。自然
飄蕩。呌非獨鶴。欲近商陵。嘯類斷猿。况隣巴峽。光陰詎幾。
天道如何。豈知蕞陋之姿。獨隔休明之運。今者野氏辭任。
宣武求才。倘令孫盛緹油。無慚素尚。蔡邕編錄。獲偶貞期。
微迴謦欬之榮。便在陶鈞之列。不任靦冒彷徨之至。
上崔相公啟
某聞石苞羈賤。早遇何曾。魏武尊高。猥知徐晃。其後咸成
閒氣。訖立鴻勳。簡冊增輝。尊彝動彩。則道惟熙載。皆資甄
藻之時。德邁賡歌。必用搜羅之道。是以皇綱克序。茂範咸
凝。某荊氏凡材。雕陵散質。謬傳清白。實守幽貞。矍圃彎弓。
何能中鵠。邱門用賦。尋恥雕蟲。常患荒蕪。殊非挺拔。依劉
薦禰。素乏梯航。慕呂攀嵇。全無等級。分甘終老。莫有良期。
既而竊仰洪鈞。來窺皎鏡。墳壚下土。敢望頒形。甕盎頑姿。
寧希鑒貌。豈謂不遺孤拙。曲假生成。拔於泥滓之中。致在
煙霄之上。遂使龍門奮發。不作窮鱗。鸎谷翩翻。終陪逸翰。
此則在三恩重。吹萬功深。空乘變律之機。未得捐軀之兆。
豈可猶希鼓鑄。更露情誠。伏念良馬嘶風。非堪伏皂。饑鷹
刷羽。終恥棲籠。誠知豢養之恩。頗有飛翔之志。而又專門
有暇。曾習政經。閉戶無營。因窺吏事。既辨張湯之鼠。深知
子產之魚。書劍彷徨。年光[:#AS-8BE1:●]忽。徒思效用。無以為資。倘蒙
再扇薰風。仍宣厚澤。庶使晏嬰精鑒。獲脫於在途。[:#AS-8C6B:●]蔑微
班。得昇於收器。纔聞謦欬。便是扶搖。
上首座相公啟
某聞舉不違宗。得於王濟。近因其族。聞自謝元。雖通人與
善之規。亦前哲睦親之道。某謬參華緒。得庇餘陰。固己鯉
庭蒙翼長之恩。阮巷辱心期之許。遂得遷肌改骨。擁本揚
英。則窮鳥入懷。靡求他所。羈禽繞樹。更託何枝。昨者膏壤
五秋。川塗萬里。遠違慈訓。就此窮棲。將卜良期。行當杪歲。
通津加嘆。旅舍傷懷。相公河潤餘津。雲行廣施。調羹之味。
未及宗親。育物之餘。希沾幼弱。倘或假一言之甄發。隨百
蟄之昭蘇。庶令葛藟之陰。均其煦育。椒聊之實。遂彼扶疎。
成鍾儀操樂之規。寬顧悌拜書之戀。下情無任。
上宰相啟二首
某聞日麗於天。洪纖必及。月離於畢。枯槁皆蘇。斯則推彼
無私。彰於大信。苟關於宰匠。咸仰以生成。其或潤接西郊。
流金未已。光承北陸。豐蔀猶深。則亦分作窮人。甘為棄物。
歲華超越。京洛風塵。忽爾號咷。固非阮籍。泫然沾灑。不為
楊朱。略亡靦冒之辜。惟以哀矜為主。伏念三餘簡墮。六尺
伶俜。臨濟輝華。昔懸陳榻。洛陽羈旅。今造膺門。己驚於自
葉流根。敢望於裒多益寡。但以謝家故墅。事屬臨川。陸氏
先疇。名遷好畤。同氣雖均於昭泰。連枝或累於榮枯。是以
更就洪鈞。來呈瑣質。雖戴逵之弟。志尚無聞。而何準之兄。
恩輝已遍。豈宜苟希河潤。更望餘波。投驥尾以容身。執豚
蹄而望歲。然則迹同袁子。質異山郎。梓柱雲楣。獨居蝸舍。
綺襦紈袴。巳臥牛衣。若乃清旦問安。長筵稱壽。貂璫畢集。
少長俱來。膏沐之餘。則飛蓬作鬢。銀黃之末。則青草為袍。
莫不顧影包羞。填膺茹嘆。倘或王庭辨貴。許厠九疑。京縣
坐曹。令懸五色。校於同列。未越彝章。則衞館遺孤。常聞出
涕。山陽舊曲。不獨傷心。誓將居必在勤。行惟鞭後。潛知寄
託。所望於江州。必效忠貞。得酬於吏部。無任惶懼之至。某
聞仁祖乘流。先知彥伯。張憑植棹。正值劉惔。豈惟俄頃遭
逢。抑亦初終汲引。當其羈遊臨汝。旅泊丹徒。遐思謦欬之
音。杳絕煙雲之路。苟無直道。將委窮途。何異於懸水揚音。
九弄有潺湲之曲。嚴霜戒節。兩欒含清越之儀。某融襟蟻
術。造跡龍門。三千子之聲塵。曾參講席。十七年之鉛槧。夙
預元圖。而性稟半癡。機無兩可。收堯羝而寡術。舉舜鳳以
無緣。使何準之兄。皆為梓。戴逵之弟。獨守蓬茅。至於詞藻
辛勤。儒林積習。自期燕笥。不愧秦臺。伏以相公周輅
輪轅。虞琴節奏。早振經邦之業。果敷華國之姿。伊尹安危。
本同於兆庶。深源行止。必繫於興衰。既而放跡戎軒。遺榮
畫室。劉尹秣陵之柳。尚有清風。召公陝服之棠。空留美蔭。
竊聞謠詠。即付樞衡。是以負笈趨塵。贏糧載路。願奏書於
台席。思撰履於侯門。倘張禹尊高。猶為戴榮說禮。鄭元嚴
毅。便令服慎聞詩。敢嘆朝飢。誠甘夕死。加以旅途勞止。末
路蕭條。不無悽惻之懷。豈只羈離為主。仰瞻旌棨。如望蓬
瀛。不任懇迫之至。
為人上裴相公啟
某聞瘦馬依風。悲皆感土。秋鷹厲吻。飢即投人。能知豢養
之恩。頗識歸飛之兆。是以臺卿瀝懇。先告孫賓。越石棲身。
惟親晏子。觀賢達始終之趣。察古今行止之規。必有良知。
願諧依託。某伶俜弱植。憔悴孤根。詞林無渙水之文。官路
乏甘陵之黨。每持疎拙。久謝紛華。既而曳履侯門。經時不
遇。牽裾憲府。越月而昇。九衢獨愧於迷津。五省纔霑於掌
庾。相公初締鄭棟。甫潤殷林。寧知蕞陋之姿。首在陶甄之
列。拔於郎吏。委在絃歌。元日縱囚。殊無異政。清晨探賊。未
報殊恩。豈期遽露精誠。猶煩鼓鑄。近者私門集釁。同氣貽
災。孀幼流離。關河綿邈。淚變萇宏之血。髮同園客之絲。萬
里銷魂。孤燈弔影。蓋生人之大痛。行路之同悲。泉壤長辭。
何緣取决。人琴併絕。不得申哀。端居則有愧簪纓。乞告而
曾無事例。又以孔懷酷遠。先塋非遙。永言龜告之期。遂在
蟈鳴之月。倘解其所任。契彼私心。絕緬冒於官曹。獲優遊
於教義。孤誠所願。九死如歸。其或念以艱虞。難於罷免。亦
有虛閒散秩。不漏於幽微。終鮮之悲。無慚於顯晦。伏增哀
迫懇款之至。
上鹽鐵侍郎啟
某聞珠履三千。猶憐墜屨。金釵十二。不替遺簪。苟興求舊
之懷。不顧窮奢之飾。亦有河南撰刺。徵彼通家。虢略移書。
期於倒屣。志亦求於義合。理難俟於言全。某菅蒯凡姿。邾
滕陋族。釋耕耘於下邑。觀禮樂於中都。然素勵顓蒙。常耽
比興。未逢仁祖。誰知風月之情。因夢惠連。或得池塘之句。
莫不冥搜刻骨。默想勞神。未嫌彭澤之車。不嘆萊蕪之甑。
其或嚴霜墜葉。孤月離雲。片席飄然。方思獨往。空亭悄爾。
不廢閑吟。強將麋鹿之情。欲學鴛鴦之性。遂使幽蘭九畹。
傷謠諑之情多。丹桂一枝。竟攀援之路斷。豈直牛衣有淚。
蝸舍無煙。此生而分作窮人。他日而惟稱餓隸。頃者萍蓬
旅寄。江海羈遊。達姓字於李膺。獻篇章於沈約。特蒙俯開
嚴重。不陋幽遐。至於遠泛仙舟。高張妓席。識桓溫之酒味。
見羊祜之襟情。既而哲匠司文。至公當柄。猶困龍門之浪。
不逢鸎谷之春。今日俯及陶鎔。將裁品物。輒申丹慊。更竊
清陰。倘一顧之榮。將迴於咳唾。則陸沈之質。庶望於騫翔。
永言進退之塗。便決榮枯之分。如翩翻賀鷰。巢幕何依。觳
觫齊牛。釁鐘將遠。苟難窺於數仞。則永墜於重泉。空持擁
篲之情。不識呌閽之路。不任懇迫之至。
上封尚書啟
某跡在泥途。居無紹介。常思激勵。以發湮沈。素稟顓愚。夙
躭比興。因得誅茅絕頂。薙草荒田。默想勞神。冥搜刻骨。遂
使崇朝覽鏡。壯齒成衰。暇日欹冠。元髫變白。望將蕪菲。來
貢文明。伏遇尚書秉甄藻之權。盡搜羅之道。誰言凡拙。獲
預恩知。華省崇嚴。廣庭稱獎。自此鄉閭改觀。瓦礫生姿。雖
楚國求才。難陪足跡。而邱門託質。不負心期。一旦推轂貞
師。渠門錫社。顧惟孤拙。頻有依投。今者正在窮途。將臨獻
歲。曾無勺水。以化窮鱗。俯念歸荑。猶憐棄席。假劉公之一
紙。達彼春卿。成季布之千金。沾於下士。微迴咳唾。即變昇
沈。羇旅多虞。窮愁少暇。不獲親承師席。躬拜行臺。輕冒尊
顏。伏增惶懼。
投憲丞啟
某聞古者窮士求知。孤臣薦拔。或三歲未嘗交語。或一言
便許忘年。奇偶之間。彼何相遠。則運租船上。便獲甄才。避
雨林中。俄聞託契。此又無由自致。不介而親者也。某洛水
諸生。甘陵下黨。曾遊太學。不識承宮。偶到離庭。始逢种暠。
懸蘆照字。編葦為資。遂竊科名。纔沾祿賜。常恐澗中孤石。
終無得地之期。風末微姿。未卜棲身之所。侍郎議合機彖。
望逼台衡。每敘㣥才。常推直道。昨者攝齊邱里。撰刺膺門。
伏蒙清誨垂私。溫言假煦。內惟孤賤。急被輝華。覺短羽之
陵飈。似窮鱗之得水。今者方祗下邑。又隔嚴扃。誰謂避秦。
翻同去魯。佇見漢朝朱博。由憲長以登庸。願同晉室徐寧。
因縣僚而遷次。下情無任。
上裴舍人啟
某自東道無依。南風不競。如擠井谷。若泛滄溟。莫知投足
之方。不識棲身之所。孫嵩百口。繫以存亡。王尊一身。困於
賢佞。伏念濟絕氣者。命為神藥。起僵屍者。號曰良醫。自頃
常奉緒言。每行中慮。猥將瑣質。貯在宏襟。今則阮路與悲。
商歌結恨。牛衣夜哭。馬柱晨吟。一笈徘徊。九門深阻。敢持
幽款。上訴隆私。伏以舍人十六兄法上聖之規。行古人之
道。俯敦中外。不陋幽沈。跡在層霄。足有排虛之計。身居大
艑。寧無濟溺之方。伏在庭除。希聞謦欬。下情無任。
上蕭舍人啟
某啟。某聞孫登之獎嵇康。[:#AS-8C6B:●]薎之逢叔向。蓋亦仙凡自隔。
豈惟流品相懸。雖三秀鮮華。終難苟得。而一言輝發。因此
相期。曷嘗不仰企前修。追懷逸躅。豈期陋質。偶竊貞規。某
器等缾筲。居惟嶺嶠。徒然折簡。非孔門之詞。率爾中科。忝
劉繇之第。殷硎協律。(闕)頃因同籍。遂及論交。竊示裏言。奉
揚嚴旨。張司空汲引。先及陸機。楊丞相銓衡。竟遺劉炫。實
亦義同得祿。榮甚登門。伏以舍人川瀆降靈。星辰效祉。所
冀陶鈞之日。不忘簪屨之餘。報不先期。竊比齊門座客。情
非自外。欲為顧氏家丞。徒自捐軀。安能報德。下情伏增依
託。
上學士舍人啟二首
某聞七桂希聲。契冥符於淥水。兩欒孤響。接元暎於清霜。
感達真知。誠參神妙。其有不待奔傾之狀。寧聞擊考之功。
亦有芝砌流芳。蘭扃襲馥。已困彫陵之彈。猶驚衛國之弦。
而暗達明心。潛申讜議。重言七十。俄變於榮枯。曲禮三千。
非由於造詣。始知時難自意。道不常艱。某荀鐸搖車。邕琴
入爨。委悴倌人之末。摧殘膳宰之前。不遇知音。信為棄物。
伏以學士舍人陽葩搴秀。夏采含章。靜觀行止之規。已作
陶鈞之業。遂使枯魚被澤。病驥追風。永辭平坂之勞。免作
窮途之慟。恩如可報。雖九死而奚施。軀若堪捐。豈三思而
後審。下情無任。
某步類壽陵。文慚渙水。登高能賦。本乏材華。獨立聞詩。空
尊詣道。在蜀郡而惟希狗監。泝河流而未及龍門。常嘆美
玉在山。但揚異彩。更恐崇蘭被逕。每隔殊榛。徒自沈埋。誰
能攀擷。一旦雕於敏手。佩以幽襟。免使琳慚。寧貽蕙嘆。潛
虞末路。未有良期。今乃受薦神州。爭雄墨客。空持硯席。莫
識津塗。既而臨汝運租。先逢謝尚。丹陽傳教。取覓張憑。輝
華居何準之前。名第在冉耕之列。俄生藻繡。便出泥沙。誰
言獻輅車軨。先期畢命。猶懼吹竽樂府。未稱知音。倘更念
毛輶。終思翼長。贖彼在途之厄。仍遺生芻。脫於鳴坂之勞。
兼貽半菽。平生企望。終始依投。不任感恩干冒之至。
上杜舍人啟
某聞物乘其勢。則篲汜畫塗。才戾於時。則荷戈入棘。必由
賢達之門。乃是坦夷之逕。是以陸機行止。惟繫張華。孔闓
文章。先投謝眺。遂得名高洛下。價重江南。惟彼歸荑。同於
拾芥。某弱齡有志。中歲多虞。模孝綽之辭。方成牋奏。竊仲
任之論。始解言談。猶恨日用殊多。天機素少。揆牛涔於巨
浸。持蟻垤於維嵩。曾是自強。雅非知量。李郢秀奉揚仁旨。
竊味昌言。豈知沈約扇中。猶題拙句。孫賓車上。欲引凡姿。
進不自期。榮非始望。今者末塗怊悵。羈宦蕭條。陋容須託
於媒揚。沈痼宜蠲於醫緩。亦嘗臨鉛信史。鼓篋遺文。頗知
甄藻之規。粗達顯微之趣。倘使閣中撰述。試傳名臣。樓上
妍媸。暫陪諸隸。微迴木鐸。便是雲梯。敢露誠情。輒干牆仞。
上吏部韓郎中啟
某識異旁通。才無上技。幸傳丕訓。免墜清芬。衡軛相逢。方
悲下路。弦弧未審。可異前朝。郭翻無建業先疇。稽紹有滎
陽舊宅。故人為累。僅得[:#AS-8274:⿰⺨者]肝。薄技所存。殆成雞肋。分陰屢
轉。尺涕難收。仲宣之為客不休。諸葛之娶妻怕早。居惟數
畝。不足棲遲。智效一官。靡能沾沃。荒凉散社。流寓窮途。高
堂之甕社難充。下澤之津蹊可見。竊以棄茵懷舊。尚動深
仁。投釣言情。猶牽末契。敢將幽懇。來問平衡。昇平相公簡
翰為榮。巾箱永祕。頗垂敦獎。未至陵夷。倘蒙一話姓名。試
令區處。分鐵官之瑣吏。厠鹽醬之常僚。則亦不犯脂膏。免
藏縑素。豈惟窮猿得木。涸鮒投泉。然後幽獨有歸。永託山
濤之分。赫曦無恥。免干程曉之門。進退彷徨。不知所喻。
上蕭舍人啟
某啟。某聞周公當國。東伐淮夷。陸抗持權。北臨江漢。或陳
師鞠旅。或築室反耕。然後王府圖功。台庭陟恪。猶垂壯烈。
尚播雄圖。屬者邊塞失和。羌豪俶擾。煙塵驟起。烽燧相連。
犬牙秦雍之疆。蠆尾河汾之地。雖登壇授鉞。屢選中權。而
禁暴安人。殊無上策。相公手捐相印。腰佩兵符。威不搴旗。
信惟盈缶。莫不周勤體物。煦嫗垂仁。足食足兵。俄成於富
庶。惟風及雨。立致於生成。今者再振萬機。重宣五教。方從
易簡。及表優崇。凡列陶鎔。咸增抃賀。從此[:#AS-82F9:⿰罇]彝著德。鐘鼎
流芳。四海遐瞻。共卜歸還之兆。一陽初建。便當霖雨之期。
某忝預恩知。實踰倫等。
為前邕府段大夫上宰相啟
某聞欒氏垂恩。延於十世。屈生罹譴。不過三年。雖行一切
之科。宜聽九刑之訴。某謬因門蔭。獲忝朝私。雖位以恩遷。
而官由政舉。累經重事。皆立微勞。頃年初忝邕南。頗常弊。
事皆條奏。不敢曠官。冰蘖自居。膏腴不染。南蠻俶優。邊徼
先聞。始事詳觀。飛章備述。黃伯選根基深固。溪洞酋豪。準
詔懷來。署之軍職。李蒙妄因非罪。忽使誅鋤。某離任之初。
濫稱遺愛。伍營校隊。千里農桑。呌譟盈途。牽留截鐙。爰從
初任。以至罷還。不戮一夫。聞於眾聽。其後既經焚蕩。又遣
統臨。糠籺不充。菅蓬自覆。曾無祿賜。惟抱憂危。至無尺絹
貫緡。以為歸費。及蒙罪狀。煥在絲綸。以為徒忝官常。曾無
制置。且經營甫爾。物力未周。拜疏將行。替人俄至。仰恩波
而不浹。駐官局以何由。懦怯請兵。才非將帥。今者九州徵
發。萬里喧騰。憑賊請鋒。己至城下。則以三千土著。眾寡如
何。兩任經年。曾無掩襲。雖有煙塵之候。不踰朝貢之州。無
勞北軍。己自抽退。伏念至德建中之際。長蛇大豕之間。願
報國恩。盡縻家族。松楸未拱。帶礪猶存。顧慙無用之軀。
旋漏不私之貸。僑居乞食。蓬轉萍飄。生作窮人。死為醜鬼。
伏惟相公業開伊呂。朗鏡臨人。運值堯湯。平衡宰物。伏乞
錄其勳舊。假以生成。免令家廟豐碑。尚垂蟲篆。秋庭陋巷。
長設雀羅。戀闕傷魂。臨途結欷。無任懇迫。
上崔大夫啟
伏承己踐埋輪。光膺弄印。夙承知遇。欣賀伏深。大夫二十
三兄銑社光輝。珠庭宅慶。居方可裕。秉直無從。誠宜便捨
圭符。來調鼎鼐。而乃芝田挺秀。不許於三農。蕙畝流芳。寧
同於百卉。伏想嵇山靈爽。鏡水澄明。仰止尊高。居然勝絕。
隱貧居而坐聞絲管。調仙家而行有旌旗。竊料己飾廉車。
行離郡界。高風在律。爽氣盈軒。未窮皋壤之秋。己領江山
之秀。瞻望恩顧。攀結倍深。
牓國子監
右。前件進士所納詩篇等。識略精微。堪裨教化。聲詞激切。
曲備風謠。標題命篇。時所難著。燈燭之下。雄詞卓然。誠宜
牓示眾人。不敢獨專華藻。並仰牓出。以明無私。仍請申堂。
並牓禮部。咸通七年十月六日。試官溫庭筠牓。
