欽定全唐文卷五百二十八
顧况(一)
况字逋翁。蘇州人。至德二年進士。以校書郎徵。遷著作郎。
貶饒州司戶參軍。
高祖受命造唐賦(并序)
隋文帝滅陳。蕩定海內。煬昏多罪。墜失先業。身滅國替。幼
恭以神人非聖莫可。乃命太保蕭造。奉皇帝璽綬。歸我高
祖。高祖固讓。謠歌獄訟。已歸唐矣。而薛舉王充竇建德等。
陳勝倡禍。為漢祚階。夫鹿臺之積。非無財也。閭左之戍。非
無卒也。湯以七十里。文王以百里。而臣諸侯。非有土也。隋
地徧天下。二帝之業。一朝埽盡。可不謂大悲乎。吳公子札。
古之達天命者。其歌唐思深哉。其有陶唐氏之遺風乎。氣
蒸芒碭。龍躍太原。天命也。昔司馬相如賦子虛。諸侯之事。
非天子之事。漢武聞之。猶曰朕獨不得與此人同時。班固
張衡左太冲所賦兩京三都。各務誇大。而王者受命。則闕
而不書。蓋賦者古詩之流。古者採詩。言之無罪。今王澤不
竭。斯文未喪。翰墨閒作。其誰曰不然。先王建國。始以文經。
上行下效。終以武定。強本弱枝。四方翕然。無凶人矣。故明
德慎罰。文王所以造周也。應天順人。武王所以克商也。書
云。帝堯聰明文思。帝舜濬哲文明。斷自唐虞。洎乎周漢。帝
王美稱。以文為首。我唐文德。宜在三代之上。微臣賦頌。恥
居數子之下。初論隋氏顛覆。次論皇家開統。末論告厥成
功。於上帝。鋪乎下土。播乎無窮。固非常才淺慮之所能及。
意者實以祖宗光靈。引耀鼓動之所致也。其辭曰。在桓靈
之道曀兮。本小而末大。下陵而上替。君臣相失。南北歷帝。
天醜隋而命唐。纂周漢之鴻裔。大哉文王。王季其父。武王
其子。父作子述。叶天命以應期。煬為不道。庶官攜貳。魚爛
土崩。荒沈所致。雖曰匹夫之勇。有盜中原之意。凶貫既盈。
果不保於神器。江都之禍。酷甚望夷之事。亡國之君。雖[:#AS-92F9:⿰帛⿱丿糸]
古而必類。王者父天母地。非所以苟其身而貪厥位。豈有
男女疾痛。而父母不為之歔欷乎。此真主所以乘時而建
義也。曾不一戰。而得行其志。湯武應天也。其實誓師。高祖
受禪也。其實揖讓。猶感思以慟哭。乃立代而尊煬。仗順而
升。蓋前經之所曠。承土德以播業兮。與炎靈而更王。維李
其根。降居真源。洎武昭之隴冑。揚太祖之周勳。典則明融。
是將貽乎子孫。高皇生而豁達。大度徇齊。弱而能
言。神光佳氣兮爛以氤氳。兆白雀兮戴紫雲。隱隱曈曈兮
始乎太原。君子得時。有如追奔。岷峨導江兮。河出崑崙。雷
砰電掣。浩浩渾渾。厥波雖雄。為海所吞。乾健而坤順兮。利
配乾而法坤。有何姦豪。恃險偷存。乃建皇極。鍾乎歷數。革
舊鼎新兮。式閭封墓。百神以咸秩兮。包五嶽而作固。過蒲
津而川后增流兮。次霍邑而山靈告路。彼上磣下黷兮。我
寬刑以薄賦。陋茅屋兮土階。遵朱干與大輅。乃有嚴更之
署。環衞鈎陳。文昌武庫。玉冊韜府兮。內八景之真文。金盤
粲霞兮。承九天之清露。元聖有作。恢法度也。厥祖草昧。諸
夏宗臣。蠻夷酋長。從德如歸。若王固讓。而天下可違乎。有
社稷焉。不可闕祀。有烝人焉。不可無主。是以木曰威仰。火
曰熛怒。辰戌丑未。王我唐土。天實若曰。四海橫波。虔劉札
瘥。若王盤桓。奈天下何。義寧二年。五月甲子。高祖即位。木
宮曰甲。水宮曰子。干支相生。成字為李。雖子卯不舉。而以
是為戒。此臣子所以服泰階也。神祗叶從。龜筮攸同。乃更
正朔。以刀文為開通。告於上下。予昧乃德。嘉乃丕績。若將
殞於厥躬。草艾渠魁兮。罔駕英雄。拔萬姓於湯火兮。散三
光於昊穹。此皇王所以職教化也。非天不應。非聖不作。造
我鉅唐。在夏之興。弻成九服。經啟九道。荒厥迹之茫茫。在
周之興。西至流沙。東至樂浪。重九譯乎越裳。在漢之盛。大
夏身毒。月支夜郎。辰韓之國。畫革傍行。未若我唐歌其聲。
舞其容。十有二部。鏡立乎中央。唐既有土德。樂亦有臣妾。
易曰殷薦上帝。又曰行地無疆。提封所經。聲教所被。窮天
下之琛怪。截海外之梯航。逾蟠桃而跨弱水兮。蓋四十萬
里。鳥飛驥騄兮。鱗萃乎艅艎。不以三代為境土。七雄為富
彊乎。何則。漢高提劒。學校興於文景。周武載戈。頌聲作於
成康。卜代三十。延祚四百。亦謂之享國久長。與夫青牛紺[:#AS-FEEB:●
]
[:#AS-FBED:●]憲。白馬朱鬃。報千祀於
元君兮。呼萬年於太行。林邑貢能言之鳥。大宛奉汗血之
馬。孰與四白鹿四白狼乎。擒建德於武庫兮。格魏公於敖
倉。耕有三十年之蓄。以備凶荒。戰有百萬眾之師。以讋戎
羌。胡驕則馬銜塞草。寇虐則龍决天潢。又孰與周漢之廣
建康莊。在歲九天之下。九地之上兮。合二九為一方。凝碧
樹於洞房。送白雲於帝鄉。舞破陣於清廟兮。準文始於西
廂。迎氣於東郊兮。養老於上庠。禘祫之禮。秬鬯圭瓚兮辟
雍明堂。襲蛟鑪之馥馥。謺鼉鼓之鏜鏜。羽林孤兒。青矜冑
子。森琳瑯以鏘鏘。河山巨防。百二
盤岡。渭水貫都兮。來天漢之湯湯。浞龍宮而捎鬼國。延苑
囿而峻墉隍。馬[:#AS-FBED:●]畐駞騊駼。犀象乘黃。附翼之馬。骨騰肉
飛。滅沒陸梁。鷟出女牀。鶤鷄白鷴。孔翠翺翔。縮沙磧與江
湘。休徵四塞兮。花萼連芳。大容揮絃兮。子晉吹簧。飛廉馳
道兮。河鼓服箱。雍門韓娥。流徵叩商。徹歌鐘於未央。校羽
獵於長楊。升平既久。兵設不防。虜自燕垂。陷乎洛陽。雲雷
遘難。金火耀芒。上帝之哀下人兮。生魂魄而起膏肓。肅宗
龍飛日出鳳翔兮。肆誅犬羊。代宗赫怒兮。草被嚴霜。復九
廟之郊禋。三辰忽乎煜煌。扶已撓之厚棟。維既絕之頹綱。
然一胡作亂。四海奔亡。父習乎勇。母抱其子。乘城看戰。電
埽八荒。天下大定。朝廷無事。帝端拱於穆清。呀溟渤以為
池兮。拓宇宙以為城。務子來之經營。乃有棟宇之盛。碔砆
石[:#AS-FBED:●]肅[:#AS-9BCB:⿰石⺙]。刻桷雕楹。甲乙於方中兮。勢夭矯而上征。東西
兩京。岳立雲峙。宮室相望。八百餘里。雖千數萬名。猶未盡
也。翼翼峨峨。重關四塞。抵昆明而瞰太液。象蓬壺之廣大。
踐太華而節終南。抱周秦之襟帶。於是偃師偶人。郢匠圬
墁之輩。工發藻繪。情生眄睞。式瞻魄駭。爰處體忲。乃有輿
服之飾。縷轂錯衡。霓旌羽蓋。紋窗繡戶。窅玲瓏以相對。明
月夜光。煥
合影乎其內。青琴素女。閒木難之首飾。響結綠之腰佩。嗟
神人之叶和。感雨露之霶霈。職貢隘入。舟車溢載。馮夷陽
侯。既降於英靈。木魅山鬼。不勞乎祈賽。於時太府太倉。粟
腐繒敗。荔枝橘柚。魚鹽惟錯之蓊隘。幽明黜陟。輕重約法
之殿最。垂二百年天下。九百餘萬戶六千三百萬口。徭輕
斂寡。國富家肥。砢硪嶻岌。硠硠礚礚兮。沸渭馺沓。訇訇噦
噦兮。亘地罄天。來朝會兮天子。於是乎班瑞等威。卑其君
長。降為牧守。宸衿恢張。以天地之無外。一萬二千年為一
紀。三萬六千年為一代。古者登泰山七十二君。兩漢踵武。
亭亭云云。八百餘年。寂寥無聞。我唐傳祚以來。革隋一。封
岱二。克復三。除凶四。五將發。三門備。南正司天。北正司地。
勾測影於北至。建相風於南寺。太微太一。金版玉笥。逮夫
淹中闕里之類。蓋三十萬卷。傾古今之文字。振古以來。未
之有也。其事始於武德。成於貞觀。興乎開元天寶之閒。唐
虞夏殷之世。不足多也。然則天子四海為家。六合為都。方
明參乘。昌㝢為御。三代考績。五載一巡狩。觀萬國之有無。
禹會會稽。舜遊蒼梧。曰徯子后。后來其蘇。天子於是命有
司。興農圃。廢土木。放女謁。斥讒夫。臣拜手稽首。載陳厥謨。
康哉良哉。恥其君不及唐虞。
茶賦
稽天地之不平兮。蘭何為兮早秀。菊何為兮遲榮。皇天既
孕此靈物兮。厚地復糅之而萌。惜下國之偏多。嗟上林之
不生。至如羅玳筵。展瑤席。凝藻思。開靈液。賜名臣。留上客。
谷鶯囀。宮女嚬。汎濃華。潄芳津。出恒品。先眾珍。君門九重。
聖壽萬春。此茶上達於天子也。滋飯蔬之精素。攻肉食之
羶膩。發當暑之清吟。滌通宵之昏寐。杏樹桃花之深洞。竹
林草堂之古寺。乘槎海上來。飛錫雲中至。此茶下被於幽
人也。雅曰。不知我者。謂我何求。可憐翠㵎陰。中有碧泉流。
舒鐵如金之鼎。越泥似玉之甌。輕煙細沫靄然浮。爽氣淡
煙風雨秋。夢裏還錢。懷中贈橘。雖神祕而焉求。
莽墟賦
大歷迷者至莽然之墟也。前山極高。猶在其下。聚首峨峨。
去天無多。中有靈草。洞泉澆沙。倒壁掛松。靈蒔接波。乳竇
滴瀝。芝房駢羅。野火不鑽。枯木戛摩。陰岑膠加。流響滅華。
陽岡豁寥。上景澄霞。何意萬里之荒谷兮。有此數百家。此
家何代。圖記不載。為當去殷。為當避秦。商山老人。不為漢
臣。豈知人情之險鄙。征稅之愁辛。迷叟歸到家。持辭不可
陳。兒征防丁。女事東漚。神龍吟兮鳳舞。莽墟之所。超逍遙
以容與。
上高祖受命造唐賦表
臣况言。臣聞上古滅跡以恢至道。其次立名以扶大化。臣
山谷之人。頃為韓滉參謀。滉性嫉惡。臣性孤直。滉先朝露。
臣復故山。陛下拔臣。臣况口噤汗出。不敢論天下事。然自
開元天寶以來。耳目所接。精經茂德。略有百人。不霑一命。
非不欲出。無益所以不出。豈大國無人。而黨與之徒。未詳
菽麥。驟居清貴。此由權臣上負明主。下負蒼生。中遏賢路
耳。是非邪正。勢不兩立。唐有天下。賦斂甚薄。刑罰甚寬。神
人保和。鳥獸咸若。然而時有反側逋逃之誅。得無因乎。惟
天啟聖。無有一物不得其所。書曰。遠人不服。來以文德。德
猶土也。廣厚載物。文猶火也。光明麗天。剋金之象。生土之
義。蓋聞朝出㣥龍多士。如海出夜光明月。所以別好惡而
扇華夷。未有影不從表。聲不從聽。聖德惟新。頌聲不作。臣
下之闕也。謹進高祖受命造唐賦一篇。論皇家大慶。歷祚
延久。怳若光靈。促臣上獻。伏惟陛下赫赫巍巍。與天同功。
鳳凰巢於阿閣。麒麟乳於郊藪。臣之願也。無任冰谷之怖。
謹奉表以聞。臣况誠惶頓首頓首。謹言。
太尉晉國公韓滉諡議(代太常博士李谿暢當作)
議曰。韓滉天然風操。自建名實。馭下威重。允凝績用。頃天
下兵興。務給財食。月計億費。王府一空。中歲滉領小司徒。
實專出納。平準齒革之材。貿遷虞衡之賦。邸無斂貨。巿均
靡物。加以嗇用。殆復充盈。洎擁旄吳楚。封略數千里。盛名
大烈。望而斯畏。嚴令山鎮。不可輕沮。諭意維揚。則張瑗之
謀戢矣。飛書斬將。則沈清之亂平矣。采衞邦伯。文武陪寮。
怙勢之徒。負阻之族。莫不軋軋如也。且天寶以來。江左無
事。物產資贍。文法浸寬。貪夫徇財。小人趨利。求茲官者。十
恒八九。滉柅能制動。絲克理棼。過之所至。刑必糾之。非能
之不知。方矯時而為理。興元初。姦宄偷變。震驚我師。滉首
獻方物。奔貢漢中。慶賜遂行。邦用由濟。貞元初。歲不有秋。
秦將歉食。上憂乏用。人心大搖。滉發廩救災。不俟終日。萬
鍾繼至。三輔斯給。昔蕭何轉漕關中。寇恂資用河內。皆以
勤王幹蠱。推功第一。若敵而言。則滉之功非細也。爰命作
相。咨以財計。用統邦賦。漢粟誠多。超古之才。高謝主臣
而已。會登用日淺。其道未光。然累行疇庸。可得而擬。諡法
曰。慮國忘家曰忠。安君不念己危曰忠。滉安國荒饉。濟君
艱難。屬時多虞。立權修賦。危已從怨。忘家在公。得非忠乎。
諡法曰。剛德克就曰肅。執心决斷曰肅。滉剛而得位。師克
以貞。令出惟行。刑其必犯。得非肅乎。臣聞舉善不必求備。
易名是其大者。昔謝炎定諡。特以忠肅裦榮。何曾議諡。詔
以忠肅追美。稽滉勳勞。無忝前烈。伏請諡曰忠肅。謹議。
禮部員外郎陶氏集序
樂殷上帝。上帝臨下。俾夫文星。驚動民心。二南六義。在乎
章句。安樂哀思。在乎音響。君子入其國。觀其樂。知其教。制
氏徒備乎鏗鏘。此立言之大。傳稱不朽。易曰尚詞。唐詞臣
姓陶氏。諱翰。冀方思深之裔。前漢青。後漢謙。東晉侃。至靖
節貞白二先生。生人表秀。閒朝育才。方守省署。慶鍾於君。
開元十八年進士上第。天寶文明載登宏詞拔萃兩科。累
陟太常博士禮部員外郎。喉舌密勿。壇場破的。無發不中。
行在六經。志在五言。尤精賦序。朝出暮徧。殷如奮鐸。聲塞
海隅。化諸溺音。蔚公之容。風山籟靜。然華實光於苑圃。綦
毋著作潛王龍標昌齡則其勍敵。登公之門。李膺之門也。
鮑馬二京兆中書謝舍人良弻良輔侍御史李封殿中劉
全誠名自公出。名著公器。神人所怪。寧貴不名詳矣。大抵
文體十年一更。有體病而才贍。有言紆而事直。有文勝而
理乖。雅豔殊致。雲和之源。杳以無窮。折為萬派。嗣子問儒
為法官。捧先人之集。霜露之疾。將愬於吾綦母通問之世
友。撫事編次。咨於彝訓。稽於故實。是有冠篇之述乎哉。
信州刺史劉府君集序
上天文明。以配我朝。光照四海。麗於百穀。主文之臣。如太
皡之於勾芒。先甲之士也。公姓劉氏。名太真。天寶中。與兄
太冲登秀才之科。蘭陵蕭茂挺目以孔門游夏。官踐御史
左史尚書紫微郎祕書監工刑部二侍郎。時謂得人。翕然
慕義。恐在其後。君既聳善。心親人。色與人。行加人。言勝人。
在位者見君之如此。物惡其上。自然不容。君既施政。春煦
物。雨濡物。風動物。惠歸物。在位者又聞君之如此。主恩人
望。斯未之替。竟免其官。亮彼褊人。不徵細故。必獲他咎。竊
名之黨。自此而堅。然則於是清響不奮。哮嘵有聲。或以其
言黷朝典。賤子西嚮泣拜曰。不然。日月有蝕。五星有孛。故
能成天之紀。唐堯之時。亦有讒豎。故能成堯之大。夫國有
蠧。如樹之有蝎。不敢[:#AS-8BBA:⿳竹⿱罒冖伐]焉。役文之士。懼禍之不暇。朝夕虔
惕。苟無深疵。不敢言瑕。春秋暮矣。溫溫生疾。竟終餘水之
上。君門深而不得覲。舊山邇而不得歸。明主方覺。而君已
沒。有文集三十卷。遊名山而窺洞壑者。略舉奇峰。紀勝境。
至於鬼怪。不可紀焉。臨終賦詩。意不忘本。凡古人所詠山
水遊仙田家之什。脫罻羅走思以自適。其可得乎。奄忽之
辰。以况從表兄弟。平生相愛。手運遺札。心存顧託。冢子諷
構厥德。不忘前好。得而敘之。
右拾遺吳郡朱君集序
因都國出麟角鳳喙。為續斷之膠。與本無異。朱君能以煙
霞風景。補綴藻繡。符於自然。山深月清中有猿嘯。復如新
安江水。文魚彩石。歷歷可數。其杳夐翛颯。若有人衣薜荔
而隱女蘿。立意皆新。可創離聲樂友之什。情思最切。雖有
諫職。心遊江湖。謝病而來。慕出塵之侶。精好湼槃維摩經。
愛人為善。有志未就。終於廣陵舟中。識與不識。聆風嚮義。
相與興歎。我主人延陵包君兵部李侍郎禮部劉侍郎。皆
有託孤之舊。子郁。襲其先行。敬事父友。泣捧遺文。祈余冠
序。
監察御史儲公集序
聖人賢人。皆鍾運而生。述聖賢之意。亦鍾運盛衰矣。開元
十四年。嚴黃門知考功。以魯國儲公進士高第。與崔國輔
員外綦母潛著作同時。其明年。擢第常建少府王龍標昌
齡。此數人皆當時之秀。而侍御聲價隱隱。轥轢諸子。其文
篇賦論。凡七十卷。雖無雲雷之會。意氣相感。而扶危拯病。
綽有賢達之風。拔身虜庭。竟陷危邦。士生不融。可以言命。
然窺其鴻黃窈窕之學。金石管磬之聲。如登瑤臺而進玉
府。靈扃邃宇。景物寥映。綠流翠草。佳木好鳥。不足稱珍。嗣
息曰溶。亦鳳毛駿骨。恐墜先志。泝洄千里。泣拜告余曰。我
先人與王右丞。伯仲之歡也。相國縉雲。嘗以序冠編次。會
縉雲之謫亡焉。後輩據文之士。風流不接。故小子獲忝操。
伏恐魂遊無方。嗤責造次。茫茫古道。不見來者。豈以龍戰。
害乎鹿鳴。齊竽競吹。燕石爭寶。嗚呼。薄遊之士。未躋一峯。
己伐其峻。登閬風者。乃知其迤邐昏明。掩豁將盡。復通之
者。其若是乎。
戴氏廣異記序
予欲觀天人之際。察變化之兆。吉凶之源。聖有不知。神有
不測。其有干元氣。汨五行。聖人所以示怪力亂神。禮樂行
政。著明聖道以糾之。故許氏之說天文垂象。蓋以示人也。
古文示字如今文不字。儒者不本其意。云子不語。此大破
格言。非觀象設教之本也。大鈞播氣。不滯一方。檮杌為黃
熊。彭生為大豕。萇宏為碧。舒女為泉。牛哀為虎。黃母為黿。
君子為猿鶴。小人為蟲沙。武都女子化為男。成都男子化
為女。周娥殉墓。十載却活。嬴諜暴巿。六日而蘇。蜀帝之魂
曰杜鵑。炎帝之女曰精衞。洪荒窈窕。莫可紀極。古者青烏
之相冢墓。白澤之窮神姦。舜之命夔以和神。湯之問革以
語怪。音聞魯壁。形鏤夏鼎。玉諜石記五圖九籥。說者紛然。
故漢文帝召賈誼。問鬼神之事。夜半前席。志怪之士。劉子
政之列仙。葛稚川之神仙。王子年之拾遺。東方朔之神異。
張茂先之博物。郭子潢之洞冥。顏黃門之稽聖。侯君素之
旌異。其中神奧。陶君之真誥。周氏之冥通。而異苑搜神。山
海之經。幽冥之錄。襄陽之耆舊。楚國之先賢。風俗所通。歲
時所記。吳興陽羨。南越西京。注引古今。辭標淮海。裴松之
盛宏之陸道瞻等。諸家之說。蔓延無窮。國朝燕公梁四公
傳。唐臨冥報記。王度古鏡記。孔慎言神怪志。趙自勤定命
錄。至如李庾成張孝舉之徒。互相傳說。譙郡戴君孚幽賾
最深。安道之允。若思之後。邈為晉僕射。逵為吳隱士。世濟
文雅。不隕其名。至德初。天下肇亂。况始與同登一科。君自
校書終饒州錄事參軍。時年五十七。有文集二十卷。此書
二十卷。用紙一千幅。蓋十餘萬言。雖景命不融。而鏗鏘之
韻。固可以輔於神明矣。二子鉞雍。陳其先志。泣諸父友。况
得而敘之。
