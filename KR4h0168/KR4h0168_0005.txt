欽定全唐文卷五
太宗(二)
耕耤詔
周宣在位。巳墜茲禮。近代以來。彌多所闕。朕祗承大寶。憲
章典故。今將履千畝於近郊。復三推於舊制。宜令有司。式
遵典禮。二十一日親祭先農。耤於千畝之甸。
授房元齡杜如晦左右僕射詔
尚書政本。端揆任隆。自非經國大材。莫或斯舉。中書令兼
太子詹事邢國公房元齡。器宇沈邃。風度宏遠。譽彰遐邇。
道冠簪纓。兵部尚書檢校侍中蔡國公杜如晦。識量清舉。
神彩凝映。德宣內外。聲溢廟堂。朕自克平宇縣。締搆資深。
叶贊經綸。厥功甚茂。深謀祕略。動合規矩。忠議讜言。事多
啟沃。及典司樞要。綢繆宸扆。開物成務。知無不為。可謂神
降英靈。天資人傑。並宜總司衡軸。光闡大猷。元齡可尚書
左僕射。如晦可尚書右僕射。餘如故。
賜孝義高年粟帛詔
百行之本。要道惟孝。一言終身。恕而巳矣。春生夏長。寬仁
之令行焉。齊禮道德。[:#AS-8342:●]格之義斯在。朕爰自幼年。夙稟庭
訓。豈徒學聞詩禮。因令匡定家國。是以提三尺之劒。起一
旅之師。戮鯨鯢於原野。救黎蒸於塗炭。雲雷締構。備嘗夷
險。仁發於心。義形於色。大敵必勇。匪為身謀。大憝必誅。志
安天下。太上皇留心姑射。尚想軒轅。駐蹕太安。使朕正居
紫極。顧惟虛薄。辭不獲免。祗奉制誥。負扆當朝。乃眷宮宇。
載懷冰谷。未明求衣。乙夜忘寢。靜思七政。言念九功。何以
答上元之心。稱嚴君之意。庶欲勤恤典刑。舉直措枉。允釐
人瘼。親賢用能。拯濟困窮。抑損澆偽。開直言之路。廣不諱
之門。聞所未聞。日慎一日。望人皆見德。變於志道。若一物
失所。一人有惡。則朕躬之責。訓道不明也。朕聞書曰。至諴
感神。況於兆庶乎。比聞遠近黔黎。[:#AS-8342:●]為盜賊。州縣囹圄。多
並空虛。豈由德教至此。自是人心厭亂。因其遷善。可以化
之。朕往因征伐。行天下多矣。每見村落邱墟。未嘗不撫膺
太息。自登九五。不得橫役一人。惟冀遐邇休息。得相存養。
長幼有序。敬讓興行。其孝義之家。賜粟五石。高年八十以
上粟二石。九十以上三石。百歲加絹二匹。婦人正月以來
生男者粟一石。鰥寡惸獨。不能自存。逃戶初還。家無糧貯。
州縣長官。量加賑恤。諸州官人。或正直廉平。刑清訟。或
貪婪貨賄。害政損人。宜令都督刺史。以名封進。白屋之內。
閭閻之人。但有文武材能。灼然可取。或言行忠信。堪理時
務。或在昏亂而肆情。遇太平而克己。亦錄名狀。與官人同
申。泣辜慎罰。前王所重。枉繫一日。事等三秋。州縣法司。特
宜存意。普告天下。知朕意焉。
祈雨求直言詔
朕以眇身。祗膺大寶。託王公之上。居兆億之尊。勵志克己。
詳求至治。兢兢業業。四載於茲矣。上不能使陰陽順序。風
雨以時。下不能使禮樂興行。家給人足。而關輔之地。連年
不稔。自春及夏。亢陽為虐。雖復潔誠祈禱。靡愛斯牲。膏雨
愆應。田疇廢業。斯乃上元貽譴。在予一人。元元何辜。罹此
災害。朕是用食不甘味。寢不安席。瞻西郊而載惕。仰雲漢
而疚心。內顧諸己。永懷前載。既明不自見。德不被物。豈賞
罰不衷。任用失所。將奢侈未革。苞苴尚行者乎。文武百辟。
宜各上封事。極言朕過。勿有所隱。
為戰陣處立寺詔
門下。至人虛己。忘彼我於胸懷。釋教慈心。均異同於平等。
是知上聖惻隱。無隔萬方。大悲宏濟。義猶一子。有隋失道。
九服沸騰。朕親總元戎。致茲明罰。誓牧登陑。曾無寧歲。老
弱被其桀犬。愚惑嬰此湯羅。銜鬚義憤。捐軀抗節。各徇所
奉。咸有可嘉。日往月來。逝川斯遠。雖復項籍方命。封樹紀
於邱墳。紀信捐生。丹青著於圖史。猶恐九泉之下。尚淪鼎
鑊。八難之閒。永纏冰炭。愀然疚懷。用忘興寢。思所以樹其
福田。濟其營魄。可於建義以來交兵之處。為義士凶徒隕
身戎陣者。各建寺剎。招延勝侶。望法鼓所震。變炎火於青
蓮。清梵所聞。易苦海於甘露。所司宜量定處所。并立寺名。
支配僧徒。及修造院宇。具為事條以聞。稱朕矜愍之意。
大赦詔
天生蒸民。樹之司牧。莫不仰膺靈命。克嗣寶圖。用能永享
鴻名。常為稱首。朕君臨八方。於今四載。夙興夜寐。無忘晷
刻。履薄馭朽。思濟黔黎。推心至誠。庶幾王道。上荷蒼昊之
眷。下藉股肱之力。宇內休平。遐邇寧泰。率此區域。致之仁
壽。憬彼獯戎。為患自昔。軒昊以來。常罹寇暴。是以隆周致
涇水之師。強漢受白登之辱。武夫盡力於關塞。謀士竭慮
於廟堂。征伐和親。無聞上策。有隋災亂。憑陵轉甚。疆埸之
萌。曾無寧歲。朕韜干鑄戟。務在存養。自去歲迄今。降款相
繼。不勞衞霍之將。無待賈晁之略。單于稽首。交臂藁街。名
王面縛。歸身夷邸。襁負而至。前後不絕。被髮左衽之鄉。狼
望龍堆之境。蕭條萬里。無復王庭。惟頡利挺身。逃竄林穴。
天網雲布。走伏何所。大同之世。諒在茲日。斯皆上元降祐。
清廟威靈。豈朕虛薄。所能致此。方欲至仁化物。宜存寬惠。
思與萬邦。同享斯福。可大赦天下。自貞觀四年二月十八
日昧爽巳前。罪無輕重。自大辟以下。繫囚見徒。皆赦除之。
逋負官物。三分免一分。其謀反大逆。妖言惑衆。及殺期親
以上尊長。奴婢部曲反主。官人枉法受財。不在赦例。鰥寡
孤獨不能自存者。州縣量加賑濟。賜天下大酺五日。敢以
赦前事相告言者。以其罪罪之。
令皇太子承乾聽訟詔
皇太子承乾。宜令聽訟。在茲恤隱。自今以後。訴人惟尚書
省有不伏者。於東宮上啟。令承乾斷決。今若有固執所見。
謂理不盡。然後聞奏。
定服色詔
車服以庸。昔王令典。貴賤有節。禮經彝訓。自末代澆浮。采
章訛雜。卿士無高卑之序。兆庶行僭侈之儀。遂使金玉珠
璣。靡隔於工賈。錦繡綺縠。下通於皂隸。習俗為常。流遁亡
反。因循巳久。莫能懲革。朕繼踵百王。欽承寶運。思宏典制。
垂範後昆。永鑒前失。義存釐改。其冠冕制度。巳備令文。至
於尋常服飾。未為差等。今巳詳定。具如別式。宜即頒下。咸
使聞知。
授李靖尚書左僕射詔
端右望隆。寄任尤重。實資勳德。朝難其選。左光祿大夫行
兵部尚書代國公李靖。識度宏遠。才略優贍。博綜機務。兼
資文武。誠著夷險。效彰出納。便蕃省闥。詳謹有聞。宜緝彝
倫。允茲名器。可尚書左僕射。
致祭古聖賢陵墓詔
朕丕承先緒。積慶累仁。上纉鴻基。克隆寶祚。欽若稽古。緬
想往冊。英聲茂實。志深襃尚。始茲巡省。眺矚中塗。漢氏諸
陵。北阜斯託。寂寥千載。邈而無祀。攬轡興懷。慨然遐念。開
闢以降。肇有司牧。歷選列辟。遺跡可觀。良宰名卿。清徽不
滅。宜令所司。普加研訪。爰自上古。洎於隋室。諸有名王聖
帝。盛德寵功。定亂弭災。安民濟物。及賢臣烈士。立言顯行。
緯武經文。致君利俗。邱壟可識。塋兆見在者。各隨所在。條
錄申奏。每加巡守。禁芻牧。春秋二時。為其致祭。若有隳
壞。即宜修補。務令周盡。以稱朕意。
收埋突厥暴骸詔
突厥種落。往逢災厲。病疫饑饉。殞喪者多。暴骸中野。前後
相屬。幽魂靡託。醊奠無所。永言矜悼。有懷惻隱。宜令所司。
於大業長城以南北分道巡行。但有骸骨之所。酒脯致祭。
速為埋瘞。務令周悉。以稱朕意焉。
赦岐隴二州詔
朕恭膺寶命。握圖馭歷。屬喪亂之後。承凋弊之餘。宏宣德
化。勵精治道。遐邇肅清。要荒來服。聊因務暇。觀省民風。遵
彼岐梁。言臻汧渭。百年之老。俱稱鼓腹。五尺之童。咸欣擊
壤。睠言曩昔。亟游此地。歲月踰邁。以迄於茲。周覽原隰。悵
然懷舊。延問鄉黨。僚吏猶存。事異宛譙。情均豐沛。民和俗
阜。上下歡洽。宜宣愷澤。俾同慶幸。可特赦岐隴二州管內。
自貞觀四年十月一日昧爽巳前。大辟罪以下。悉從原免。
二州戶民。無出一年租賦。八十以上。鰥寡篤疾。及舊任二
州雜職佐史以上。賜物各有差。百歲以上。就加優恤。行經
咸陽始平武功三縣。見禁之囚。徒罪以上各降一等。杖罪
以下并宜釋放。年八十以上。及鰥寡篤疾。并武功縣舊軍
主帥。亦加賜物。凡此界內名山大川。望秩之禮。備加牲幣。
孝子順孫。義夫節婦。隨事襃顯。旌表門閭。其賜物之差。宜
依別勅。務從周厚。以稱朕意。
曲赦武功詔
武功舊居。與岐隴不異。前令減罪。未稱朕心。其武功一縣。
曲赦其罪。及賜帛免租賦等。特宜同岐隴二州。
答趙郡王孝恭等請封禪手詔
省表具懷。自有隋失道。四海橫流。百王之弊。於斯為甚。朕
提劒鞠旅。首啟戎行。扶翼興運。克成鴻業。遂何慈睠。恭承
大寶。每日昃思治。弗敢康寧。兢兢夕惕。用忘興寢。履薄馭
朽。不足為喻。賴三靈顯命。百辟同心。海外無塵。遠夷慕義。
但流遁永久。凋殘未復。田疇多曠。倉廩猶虛。家給人足。尚
懷多愧。豈可遽追前代。取譏虛美。所望恂恂濟濟。協力盡
誠。輔其不逮。致之王道。如得雅頌形於金石。菽粟同於水
火。反朴還淳。當如來議。
令諸州剗削京觀詔
甲兵之設。事不獲巳。義在止戈。期於去殺。季葉馳競。恃力
肆威。鋒刃之下。恣情翦馘。血流漂杵。方稱快意。屍若亂麻。
自以為武。露骸封土。多崇京觀。徒見安忍之心。未宏掩骸
之禮。靜言念此。憫歎良深。但是諸州有京觀處。無問新舊。
宜悉剗削。加土為墳。掩蔽枯朽。勿令暴露。仍以酒酺。致祭
奠焉。
封長孫無忌等子郡縣公詔
惟王建國。厚禮被於元勳。惟帝念功。茂賞隆於延世。是以
親賢作屏。著在周經。支庶畢侯。義存漢典。開府儀同三司
齊國公無忌尚書左僕射邢國公元齡故尚書右僕射蔡
國公如晦靈州都督吳國公尉遲敬德左光祿大夫吏部
尚書許國公高士廉兵部尚書潞國公侯君集右衞大將
軍郢國公宇文士及左武衞大將軍翼國公秦叔寶瀘州
都督宿國公程知節等。或宇量凝深。地兼賢戚。或風鑒宏
遠。功參帳幕。或志懷強正。便蕃左右。或幹略宏舉。契闊戎
旃。或委質藩朝。陳力王室。誠著出納。節表屯夷。經文緯武。
忠勤懇至。固巳契叶風雲。寄深舟楫。雖襃賢之道。巳紀於
旂常。而推恩之令。未洽於冑緒。宜賜寵章。式遵故實。無忌
元齡如晦敬德各封一子郡公。士廉君集士及叔寶知節
各封一子縣公。俾夫拜前拜後。比蹤曩烈。如帶如礪。垂裕
後昆。
令宗室勳賢作鎮藩牧詔
欽明慎徽之朝。稽古為本。體國經野之制。利建為先。莫不
因可大之功。宏可久之德。與萬邦同其樂。百姓共其安。饗
祚遐長。卜年用永。䟽爵以五。錫壤惟三。周監二代。煥乎前
史。魏晉迄今。舊章寖廢。維城之義缺如。建侯之道斯絕。王
綱暫弛。內無拯救之臣。國步纔迍。外無藩屏之衞。致令大
盜猖獗。動有窺覦。蒸庶板蕩。屢遭塗炭。進乖為民之策。退
失象賢之典。寧邦固本。其可得乎。朕祗膺大寶。欽承景命。
勵精治術。安輯夷夏。九服同軌。六合一家。日月所臨。無思
不服。豈伊人力。天實賜之。既荷殊施。休宏大賚。疆理都邑。
襃錫親賢。與夫懿戚元功。共享其利。自我作古。不必專依
前典。允今約古。隆基垂統。世祿傳家。足以載德。圖身厚己。
足以竭誠。自然國有常奉。民獲其福。皇家宗室。及勳賢之
臣。德行可稱。忠節顯著者。宜令作鎮藩部。宣條牧民。貽厥
子孫。嗣守其政。非有大故。無或黜免。酬勤報效。仍宜有差。
宜令所司。明為條例等級。具以奏聞。
答虞世南上聖德論手詔
卿所論太美。但朕德甚寡薄。恐有識者窺卿。為後人所笑。
卿引古昔無為而治。朕未敢擬倫。比之近代。乍踰之耳。卿
覩朕之始。未見朕之終。宜付祕書。若朕能慎終如初。則可
為也。如違此道。不用後代笑卿焉。
令州縣行鄉飲酒禮詔
比年豐稔。閭里無事。乃有隳業之人。不顧家產。朋遊無度。
酣宴是耽。危身敗德。咸由於此。每覽法司所奏。因此致罪。
實繁有徒。靜言思之。良增軫歎。自非澄源正本。何以革茲
弊俗。可先錄鄉飲酒禮一卷。頒示天下。每年令州縣長官。
親率長幼。依禮行之。庶乎時識廉[:#AS-8342:●]。人知禮節。
加楊恭仁特進詔
尊賢尚德。義存致治。高秩厚禮。允屬勳庸。左光祿大夫行
揚州大都督長史觀國公恭仁。識宇凝正。風度夷。器惟
瑚璉。望重縉紳。歷官有聲。歲寒若一。而志在虛靜。固求閒
任。辭理懇至。確乎難奪。宜成其美。加茲寵命。可特進。
禁錮亂臣子孫詔
宇文化及弟智及司馬德戡裴虔通孟景元禮楊覽唐奉
義牛方裕元敏薛世良馬舉元武達李孝本李孝質張愷
許宏仁令狐行達席德方李覆等。大業季年。咸居列職。或
恩結累世。任重一時。乃包藏凶慝。罔思忠義。爰在江都。遂
行弒逆。罪百閻趙。釁深梟獍。雖事是前代。歲月巳久。而天
下之惡。古今同棄。宜從重典。以厲臣節。其子及孫。并宜禁
錮。勿令齒敘。化及既為魁首。又竊名號。一門之內。凶德尤
甚。但其兄士及。不預逆謀。雖云昆季。僅免誅戮。自委質皇
朝。勳庸克著。彰善癉惡。抑有舊章。士及一房。不在此例。布
告天下。咸使聞知。
授長孫無忌司空詔
論道台階。實賴明哲。丹青神化。寄深燮理。自非鹽梅是屬。
棟幹有歸。則曠職俟能。罔或必備。開府儀同三司齊國公
無忌。器宇凝正。風度峻遠。才包文武。地兼賢戚。誠著草昧
之辰。業預艱難之始。功侔十亂。聲高三傑。亮采銓衡。庶僚
有序。儀形端右。彝常以穆。自任參鼎司。位班槐路。撝挹之
美。形於縉紳。翼贊之規。彰於帷扆。宜崇名器。允副具瞻。可
司空。所司具禮。以時冊命。
報長孫無忌讓司空詔
昔黃帝得力牧而為五帝先。夏禹得咎繇而為三王祖。齊
桓得管仲而為五伯長。朕自居藩邸。公為腹心。遂得廓清
宇內。君臨天下。以公功績才望。允稱具瞻。故授此官。無宜
多讓也。
遣使巡省天下詔
昔者明王之御天下也。內列公卿。允釐庶績。外建侯伯。司
牧黎元。惟懼淳化未敷。名教或替。故有巡狩之典。黜陟幽
明。行人之官。存省方俗。用能遐邇遂性。情偽無遺。時雍之
化。率由茲道。朕祗膺寶命。臨御帝圖。稟過庭之義方。荷上
元之嘉祉。四荒八表。無思不服。而夙興夕惕。勤躬約己。日
慎一日。雖休勿休。欲萬國歡心。兆民有賴。推誠待物。近取
諸身。實謂㣥官受拜。賢能自勵。乃聞連帥刺舉。或乖共理
之寄。縣司主吏。甚多黷貨之罪。有一於此。責在朕躬。是用
終夜憮然。昃景輟食。宜遣大使。分行四方。申諭朕心。延問
疾苦。觀風俗之得失。察政刑之苛弊。耆年舊齒。孝悌力田。
義夫節婦之家。疾廢惸嫠之室。須有旌賞賑贍。聽以倉庫
物賜之。若有鴻材異學。留滯末班。哲人奇士。隱淪屠釣。宜
精加搜訪。進以殊禮。務盡使乎之旨。俾若朕親覩焉。
討吐谷渾詔
朕嗣纂鴻業。思恢至道。端拱垂裳。於茲九載。式修文德。寧
謐區宇。徼外君長。海表酋渠。無遠不庭。無思不服。而吐谷
渾蕞爾小蕃。負固河右。地不遠千里。衆不盈一萬。不量其
力。不恤其人。肆情拒命。抗衡上國。朕每遣行人。入蕃曉諭。
并引其使者。臨軒戒勗。示以善道。勸以和親。欲使境上無
虞。各安其業。訓導積年。凶頑未改。剽掠邊鄙。略無寧息。今
上書傲很。拘我使人。內外百僚。華夷兆庶。同心憤怨。咸願
誅討。宜乘弔伐之機。以展鷹鸇之志。長驅[:#AS-8864:⿺克寸]期。窮其巢穴。
罪止吐谷渾可汗昏耄之主。及天柱王一二邪臣。自餘部
落。皆無所問。夷凶息暴。稱朕意焉。
水潦大赦詔
天地播氣。垂生育之德。皇王御極。宏覆幬之仁。故能財成
萬類。光宅八表。朕祗奉慈訓。嗣守鴻業。承百王之季末。屬
四海之凋殘。夜興夕惕。無忘兆庶。克己勤躬。思隆政道。欲
使陰陽順序。干戈載戢。庶幾前烈。致茲刑措。而山東之地。
頻年不稔。水雨為災。饑饉相屬。蠢爾西戎。屢擾邊境。事不
獲巳。遂勞兵車。良由誠未動天。德不被物。興言念此。撫己
多慚。加以澆偽尚繁。典刑仍用。雖復留心聽斷。明慎庶獄。
嘗恐縲絏之中。含冤靡訴。憲網所及。無辜致罪。一物有怨。
責深在余。今歲惟暮春。時屬生長。宜順天布澤。與物更新。
可大赦天下。自貞觀九年三月十六日昧爽以前。大辟罪
巳下。皆赦除之。其常赦不免者。不在赦例。鰥寡惸獨不能
自存者。所在官司。量加賑恤。
太上皇康復詔
書不云乎。一人有慶。兆民賴之。朕虔奉太安。愛敬崇極。日
嚴之養。祗憟斯在。近日聖躬違豫。寢膳有虧。憂懼在懷。不
遑寧處。博求醫術。備盡蠲療。祈告明靈。具陳懇篤。上元降
福。遂蒙昭祐。應時康愈。萬福咸宜。慶幸之隆。實兼家國。思
班愷樂。洽於卿士。然而尚齒興孝。德教所先。饗餼是加。義
超常等。諸州都督刺史。及文武官人。老人八十以上。并孝
子旌表門閭者。並宜節級賜物。以申饗宴。庶使萬國之內。
同此歡心。施於四海。皆知朕意。
復建吐谷渾詔
伐罪弔人。前王高義。興亡繼絕。有國令典。吐谷渾擅相君
長。竊據荒裔。志在凶德。政出權門。酋渠攜貳。種落怨憤。長
惡不悛。野心彌熾。莫顧藩臣之節。曾無事上之禮。草竊疆
埸。虐割氓庶。積惡既稔。天亡有徵。朕君臨四海。含育萬類。
一物失所。深責在予。所以爰命六軍。申茲九伐。義存活國。
情非黷武。其子大寧王慕容順。隋氏之甥。志懷明悟。長自
中土。早慕華風。爰見時機。深識逆順。以其父愎懷違衆。獨
蹈迷途。遂誅邪臣。存茲大計。翻然改轍。代父歸罪。忠孝之
美。深有可嘉。子能立功。足以補過。既往之釁。特宜原免。然
其建國西鄙。巳歷年代。即從廢絕。情所未忍。繼其宗祀。允
歸令子。封順西平郡王。食邑四千戶。仍授趉胡呂烏甘豆
可汗。所司量遣使人。備禮冊命。
命皇太子權知軍國事詔
朕以不天。夙罹偏罰。假息旦暮。分沈苫壤。仰賴先皇慈恩
鞠育。爰自幼年。至於成家。未及弱冠。仍屬亂離。翼奉義旗。
身當矢石。克平多難。任居藩屏。遂復委以萬機。膺茲景命。
祗懼虛薄。弗克負荷。日夜兢兢。不遑寧晏。加以氣患。屢幸
九成。晨昏定省。廢於朝夕。今歲停行。盡行養禮。不謂殃罰
深重。大行崩背。號天叩地。無所逮及。伏奉遺詔。追跡漢文。
以日易月。降其常期。顧命之旨。誠不可違。然三年之喪。自
天子達。殷周以來。罔弗遵用。漢文變古。有乖前式。且慈顏
日遠。忻謁無由。俯就之文。理即遵奉。然朕之情切。不可循
前。荼毒之心。何可堪忍。皇太子承乾。文過志學。秉性聰敏。
頻年治國。理務允諧。今欲於東宮平決。朕得盡哀廬室。終
其喪紀。望㣥公卿士。股肱王室。興言及此。唯增哽絕。朝多
君子。恕朕哀心。
度僧於天下詔
門下。三乘結轍。濟度為先。八正歸依。慈悲為主。流智慧之
海。膏澤㣥生。翦煩惱之林。津梁品物。任真體道。理叶至仁。
妙果勝因。事符積善。朕欽若金輪。恭膺寶命。至德之訓。無
遠不思。大聖之規。無幽不察。欲使人免蓋纏。家登仁壽。冥
緣顯應。大庇含靈。五福著於洪範。三災終於世界。比因喪
亂。僧徒減少。華臺寶塔。窺戶無人。紺髮青蓮。櫛風沐雨。眷
言凋毀。良用憮然。其天下諸州有寺之處。宜令度人為僧
尼。總數以三千為限。其州有大小。地有華夷。當處所度多
少。委有司量定。務須精誠德業。無問年之幼長。其往因減
省還俗。及私度白首之徒。若行業可稱。通在取限。必無人
可取。亦任其闕數。若官人練不精。宜錄附殿失。但戒行
之本。惟尚無為。多有僧徒。溺於流俗。或假託神通。妄傳妖
怪。或謬稱醫筮。左道求財。或造詣官曹。囑致贓賄。或鑽膚
焚指。駭俗驚愚。並自貽伊戚。動挂刑網。有一於此。大虧聖
教。朕情深持護。必無寬捨。巳令依附內律。參以金科。具陳
條制。務使法門清整。所在官司。宜加檢察。其部內有違法
僧不舉發者。所司錄狀奏聞。庶善者必採。惡者必斥。伽藍
淨土。咸知法味。菩提覺路。絕諸意垢。
錄先朝姻舊臣僚詔
高祖大武皇帝天縱神武。膺籙受圖。可久之德。格乎區宇。
敦睦九族。協和萬邦。賢能必進。德化潛洽。革百王之弊。興
三代之風。天平地成。邇安遠肅。至德被於四海。休烈光於
千載。巍巍蕩蕩。無得而稱焉。朕嗣膺寶祚。夙夜兢惕。思述
先志。被之率土。其內外姻戚。生平故舊。太原元從官人。及
歷試之所。文武寮佐。爰及胥吏。往雖每降國恩。恐未周悉。
或才用不申。階品屈滯。或家道貧匱。子孫沈淪。須有矜量。
咸使得所。先朝憂勞庶政。惟以恤民為本。諸州都督刺史
有政績可稱者。具以名聞。其諸州百姓奉營山陵者。亦宜
量有蠲免。可令所司詳為條例聞奏。並務從優厚。稱朕意
焉。
議於太原立高祖寢廟詔
昔周監二代。崇文武之典禮。漢紹三王。尊高光之功烈。斯
固有國之彝訓。不刊之令範。高祖大武皇帝聰明神武。叡
聖徇齊。應天順民。撥亂反正。德侔造化。道濟區夏。靖率土
之沸騰。拯黔首之塗炭。一戎大定。四海宅心。制治定之禮。
作功成之樂。天地交泰。品物咸寧。聲教遐洎。休徵雜沓。蠻
夷戎狄之長。輻湊藁街。麟鳳龜龍之祥。光映圖史。然猶日
慎一日。推而弗居。邁邃古之鴻名。踰前王之至治。朕以寡
昧。丕承景業。緬惟永往。攀慕終天。思宏尊親之治。庶展罔
極之志。竊惟太原之地。肇基王迹。事均豐沛。義等宛譙。理
宜別建寢廟。以彰聖德。詳觀漢典。抑有成規。但先皇遺旨。
務存儉約。虔奉訓誡。無忘啟處。宜令禮官與公卿等詳議
以聞。
令侯君集等經略吐谷渾詔
近以吐谷渾恃其遐阻。屢擾疆埸。肆行凶虐。種類乖離。爰
命將士。申茲弔伐。有征無戰。所向摧殄。渠魁竄迹。自貽滅
亡。朝威遠暢。邊庭靖謐。朕君臨寰宇。志在含宏。不欲因彼
危亂。絕其宗祀。乃立偽主之子大寧王慕容順。撫招餘燼。
守其舊業。而順曾不感恩。遽懷貳志。種落之內。人畜怨憤。
遂創大義。即加剿絕。雖復權立其子。所部又致擾亂。競動
干戈。各行所欲。朕憂勞兆庶。無隔夷夏。廼睠西顧。良用矜
惕。若不星言拯救。便恐塗炭未巳。兵部尚書潞國公侯君
集等。咸才兼文武。寄深內外。嘉謀著於廟堂。茂績書於王
府。必能宣風閫外。克定遐方。可量其事機。綏撫經略。分遣
使人。明加曉諭。如有不遵明旨。敢興異志。即合精銳。隨便
翦撲。盡威懷之道。稱朕意焉。
節省山陵制度詔
朕既為子。卿等為臣。愛敬罔極。義猶一體。無容固陳節儉。
陷朕於不義也。今便敬依來議。
薦舉賢能詔
朕遐想千載。旁覽九流。詳求布政之方。莫若薦賢之典。是
以元凱就列。仄微可以立帝功。管隰為臣。中人可以成霸
業。朕緬懷曩烈。虛己英奇。斷斷之士。必昇於廊廟。九九之
術。不棄於閭閻。猶恐在陰弗和。獨善難奪。永言髦傑。無忘
鑒寐。是以去夏之中。爰動翰墨。披露丹腑。疇咨海內。尺木
既樹。思覩游露之㣥。雲羅宏舉。佇降翔庭之翼。而諸州所
舉。十有一人。朕載懷仄席。引入內殿。借以溫顏。密訪政道。
莫能對揚。相顧結舌。朕仍以其未覩闕庭。能無戰悚。令於
內省。更以墨對。雖搆思彌日。終不達問旨。理既乖違。詞亦
庸陋。豈可飾丹漆於朽質。假風雲於決起者哉。宜並放還。
各從本色。其舉主以舉非其人罪論。仍加一等。然則今之
天下。猶古之天下也。寧容仲舒伯起之流。徧鍾美於往代。
彥和廣基之侶。獨絕響於今辰。故其見知也。則平津與樂
安並進。其不用也。則敬通與亭伯同悲。淮陰所以興言。子
長所以貽歎。因斯論之。良由俊造難進。或固栖遲之節。牧
宰循常。未盡搜揚之道。撫事長息。彌用憮然。今州縣依前
薦舉。皆集今冬。奇偉必收。浮華勿採。無使巴人之調。濫吹
於簫韶。魏邦之珍。沈光於漢水。務盡報國之義。以副欽賢
之懷。
九嵕山卜陵詔
夫生者天地之大德。壽者修短之常期。生有七尺之形。壽
以百齡為限。含靈稟氣。莫不同焉。皆得之於自然。不可以
分外企也。雖迴天轉日之力。盡妙窮神之智。生必有終。皆
不能免。是以禮記云。君即位而為椑。莊周云。勞我以形。息
我以死。聖人之至鑒。通賢之深識。著之典誥。詒之話言。顯
說正詞。曾無隱諱。末代以來。明辟蓋寡。靡不矜黃屋之尊。
慮白駒之過。並多拘忌。希慕遐年。謂雲車易乘。曦輪可駐。
異軌同趨。其蔽甚矣。有隋之季。海內橫流。豺狼肆暴。吞噬
黔首。邑里凋殘。鞠為邱墟。朕投袂發憤。情深拯溺。扶翼義
師。濟斯塗炭。賴蒼昊降鑒。股肱宣力。提劒指揮。天下大定。
氛祲清殄。區宇平一。反澆弊於淳樸。致王道於中和。此朕
之宿志。於斯巳畢。猶恐身後之日。子子孫孫。尚習流俗。猶
循常禮。加四重之櫬。伐百祀之木。勞擾百姓。崇厚園陵。今
預為此制。務從儉約。於九嵕之山。足容一棺而巳。積以歲
月。漸以備之。木馬塗車。土桴葦籥。事合古典。不為時用。又
佐命功臣。義深舟檝。或定謀帷幄。或身摧行陣。同濟艱危。
克成鴻業。追念在昔。何日忘之。使逝者無知。咸歸寂寞。若
營魂有識。還如疇曩。居止相望。不亦善乎。漢氏使將相陪
陵。又給以東園祕器。篤終之義。恩意深厚。古人之志。豈異
我哉。自今以後。功臣密戚。及德業尤著。如有薨亡。宜賜塋
地一所。給以祕器。使窀穸時喪事無闕。所司依此營備。稱
朕意焉。
封慕容諾曷鉢河源郡王詔
文德懷遠。列聖之宏規。興亡繼絕。至仁之通訓。吐谷渾發
跡東胡。竄居西域。負險自固。擅立君長。爰在前代。通使中
原。或為叛臣。不常厥德。近者慕容步薩鉢為主。老而不智。
迷而忘返。志懷首鼠。虔劉疆埸。朕頻命行人。殷勤誘諭。不
納忠信之言。惟行蠆之毒。及六軍問罪。尚令申諭。遂無
悛革。以至滅亡。其子順。國蹙事窮。歷身無所。委命下吏。輿
櫬轅門。故令解網釋俘。繼其宗祀。乃懷貳志。遵彼覆車。曾
未浹旬。自貽屠戮。子燕王諾曷鉢。弱不好弄。幼稱通理。纔
纂舊業。即逢內難。故遣旌節。遠申安撫。遂能率其種類。同
竭誠款。盡其巢落。迎謁使者。屈膝頓顙。遵奉朝化。請頒正
朔。願入提封。丹誠內發。深可嘉尚。宜隆寵章。懋茲賞典。可
封河源郡王。食邑四千戶。仍授烏地也拔勒豆可汗。即遣
使人。備禮冊命。
授溫彥博尚書右僕射詔
文昌治本。端副望隆。朝綱所屬。選衆斯在。中書令虞國公
溫彥博。體業貞固。學藝該明。器惟瑚璉。材稱棟幹。任總絲
綸。職居近密。乃心著於帷幄。嘉謀表於樽俎。寄深啟沃。義
切鹽梅。宜升禮闈。允茲彝序。可尚書右僕射。勳封如故。
許魏徵遜位手詔
留侯名相。濟北之志巳高。䟽傅人師。東都之迹彌著。後進
仰其遺烈。前策以為美談。諒可以砥節礪行。化俗宏風者
也。左光祿大夫侍中鄭國公魏徵。器量沈敏。軌儀詳正。文
思優贍。學業該通。自參贊機衡。綢繆幃幄。知無不為。心力
備盡。格言弗隱。正義日聞。一德載宣。四聰斯達。實賴嘉猷。
用康治道。而深執謙損。志懷沖退。詞誠懇切。良用憮然。杼
軸於懷。屢移氣序。而固陳丹款。義在難違。今使伸其雅志。
以成厥美。可特進。封如故。仍知門下事。朝章國典。參議得
失。自徒流以下罪。詳事奏聞。其祿賜及國官防閤等。並同
職事。
悼元琬律師詔
元琬律師戒行貞固。學業精通。方冀宏宣正法。利益㣥品。
不幸沒世。情深惻悼。
