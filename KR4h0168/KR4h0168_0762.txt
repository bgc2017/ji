欽定全唐文卷七百六十二
石貫
貫字總之。會昌三年進士。
藉田賦(以復收墜典以期農祥為韻)
大皡御辰。勾芒定位。天子率躬耕之禮。有司謹親載之事。
以為帝籍斯闕。皇猷久墜。不修耒耜之功。是墮粢盛之義。
於是擇元日。戒農期。本千畝而敬矣。齋三日以告之。然後
內外清謐。上下肅祇。文物之儀備列。戈鋋之衞在茲。猶窺
紫禁。共仰丹墀。儼南面凝旒之所。當東方欲曉之時。漏水
聲盡。爐香上遲。俄而閶闔開。羽儀展。揚青旗以肅事。備朱
紘而戒典。上乃望靈壇。御玉輦。蒼龍整駕以前導。蔥犗遵
途而右轉。六轡齊舉。八鸞啟行。向綠野公田之所。至青郊
展禮之方。紺轅塞路。青輅巡場。叶農經而授事。指農正而
告祥。由是別土宜。分彊理。入滌場而肆目。撫御耦而舉趾。
遂乃執紅紖。親黛耜。四顧而溝塍砥平。三推而土膏脈起。
發生有在。播殖茲始。諸公諸侯而次進。或五或九而皆止。
見京坻之流衍可期。覩稼穡之艱難有以。禮樂既備。人神
告休。事雖兆於東作。稔以見其秋收。豈獨親耕於甸內。實
亦種德於道周。㣥臣乃伏輦而進曰。臣聞歷代務農。百王
重穀。陛下興古典之巳墜。紹前修之不復。故得人勤稼穡。
天降景福。帝曰。予上事天地。次奉祖宗。惟舊章是率。惟古
典是恭。今將返鑾輅而宴於太寢。又欲展禮而勞農。
千畝望幸賦(以將興墜典允屬聖期為韻)
國重農事。帝遵時令。惟千畝之可親。望三推而闡盛。田畯
方勤於稟法。甸師巳切於承命。陽和初布。庶平東作以勸
人。逕術既端。終俟南郊而見聖。當其融風式協。韶景方遲。
金根為順動之馭。菖葉表親耕之期。度以地狹難容。足列
公車之數。顧其土膏潛動。可陳農器於茲。修隴惟直。遐阡
甚夷。是宜率諸侯大夫以行乎周禮。不可使四年正月獨
稱於晉時。言瞻耒耜。志惜墳衍。謂畇畇而足得天臨。想澤
澤而正宜春淺。空為散地。尚鬱新典。載芟未及。勾萌之出
何因。一墢為期。螻蟻之誠願展。翠幕猶閟。朱紘未至。當人
力可借而成功。使農祥失正而奚利。染場之屨。期剡剡以
輕移。撫籍之衣。想襜襜而如墜。且夫事尊禮動。法貴聖興。
顧井田之君。是可出而偕作。懿初耕之帝。宜其德以相成。
不然。則無以知土宜。慰人欲。使其穜稑克備。粢盛乃足。庶
見其耘之耦。一一具陳。必報乃求之倉。纍纍交屬。况以近
甸堪樂。元辰以良。借百步之疇。冀停雲䍐。修三班之令。期
在月將。如此則樹德咸滋。訓農惟允。畢力克符於地事。致
誠不昧於畦畛。儻禮備而必行。實以表乎仁之至義之盡。
觀農賦
歲起於東。丁壯就功。則知富民必資於廪實。彊國亦在於
年豐。是時也。杏花疏樹。蒲葉抽叢。曉出鳳城。疲道路之攸
往。迴瞻鶉野。知耕鑿之斯崇。美夫原隰底績。溝塍刻鏤。耒
耜交橫。煙雲輻凑。人沮溺而為伴。水鄭白以分溜。一稃二
米。禾同北里之禾。苗盛草稀。豆異南山之豆。觀夫田畯至
喜。室家相歡。揮鎡去莠。築堰澆蘭。野餉曉持於斜徑。畚插
暮荷於層巒。鄰近山之樹密。悅臨流之地寬。葵腰鐮而乍
采。黍策杖而時看。且人生在勤。勤則不匱。欲抑末以敦本。
在用天而分地。思文后稷。濟時敷播殖之功。惟彼陶唐。申
命掌嵎夷之事。八政之中食居一。四人之裏農為二。倬彼
甫田。習無不利。故土爰稼穡。含靈是資。歲稔則家知禮讓。
食足則國贊邕熙。無辭艱難。服先疇之畎畝。皆當儲峙。救
黎人之阻飢。九年殷憂於堯日。萬箱發詠於周詩。迹忝門
人。得承規於孔父。心將請學。恐貽責於樊遲。
宋言
言字表文。初名嶽。屢舉不售。改今名。大中十二年及第。
漁父辭劍賦(以濟人之急取利誠非為韻)
彼子胥兮亡命江湄。賴漁父兮停橈在茲。既橫流而濟矣。
因解劍以酬之。厚意殷勤。何惜千金之器。高情特達。竟陳
三讓之辭。稽其去國無途。迷津獨立。前臨積水之阻。後有
追兵之急。躊蹰而鶴髮相哀。顧盼而漁舟可入。憂心盡展。
憑刳木以何虞。渡口雖遙。挂輕帆而巳及。繇是拂拭青萍。
披陳素誠。念險難以知我。顧提攜而賜卿。拔三尺之熒熒。
波間電落。橫七星之凜凜。掌上風生。叟乃莞爾興言。搘頤
話志。本期浩淼以排難。詎可愴惶而徇利。酬仁報惠。誠多
公子之心。害義傷廉。且異老夫之意。况乎楚令方急。嚴刑
且陳。盡索奔亡之黨。先誅隱匿之人。若以爵祿為念。榮華
是親。則械爾躬而赴國。持爾劍以防身。整棹西歸。自受執
珪之賞。論功北面。寧亡切玉之珍。蓋由惻隱為心。艱危是
濟。方圖散髮之樂。豈假吹毛之銳。情高而俗慮難量。語罷
而鳴桹忽逝。連環吐月。空臨玉匣之間。一葉乘風。漸入寒
煙之際。豈不以識達精微。言窮是非。棄霜刃以長往。弄雲
濤而不歸。寂寞巖煙。沉東流之渺渺。凄凉浦樹。含落日以
依依。異乎義立一朝。名超萬古。决雲之異狀徒逞。皎日之
深誠不取。則知美范蠡而述魯連。信斯人之可伍。
斆雞鳴度關賦
雞司晨而風雨不渝。人懷詐而關防可圖。效長鳴於頃刻。
排大難於斯須。近取諸身。俾㣥情而莫測。出於余口。將五
德以無殊。昔者田文。久為秦質。東歸齊國之日。夜及函關
之際。顧追騎以將臨。念國門之尚閉。君臣相視。方懷累卵
之危。豪俠同謀。未有脫身之計。下客無名。潛來獻誠。君禍
方垂於虎口。臣愚請斆於雞鳴。於是鷹揚負氣。鶚立含情。
迥夜遙天。未變沈沈之色。攢眉鼓臂。因為喔喔之聲。審聽
真如。遙聞酷似。高穿紫塞之上。深入黃河之裏。一鳴而守
吏先驚。三唱而行人盡起。迴瞻滿座。皆默默以無言。散入
荒村。漸膠膠而不巳。想夫計即成欺。人皆不疑。重門似洞
以俱闢。駟馬如龍而莫追。雖師曠之聰。誠難辨矣。縱冶長
之慧。未必知之。於是考智謀。察能否。君於士兮誠重。士於
君兮亦厚。念秦關之百二。難逞狼心。笑齊客之三千。不如
雞口。既而美播彊隣。名聞上賓。暫解咽喉之急。永為心膂
之臣。想季路之危冠。相侔未可。任秦皇之利觜。欲斆無因。
豈非志在酬恩。居然造響。清濁如一。高低不爽。迷翰音之
類。應若同聲。闢反拒之門。易於覆掌。始知戰國之多才。是
招賢之道廣。
鶴歸華表賦(以去家千歲今始歸為韻)
昔丁令威。登仙紫微。念故鄉之久別。化靈禽之一歸。翻瑤
臺而遂下。見華表而堪依。凄凉而舊跡猶存。徘徊有戀。寂
寞而故人誰在。悵望難飛。原夫託玉羽以潛遊。歷丹霄而
暫憩。閟聞天之逸響。駐凌雲之遠勢。凝思慮於木末。俯閭
閻於煙際。光陰可惜。歡娛肯誤於當年。邱壟相望。凋落徒
悲於晚歲。既而人事難尋。俄成古今。野逕榛亂。烟墟草深。
歧路之黃埃不巳。桑榆之白日空沈。眷戀無窮。誰識孤高
之貌。悲傷莫測。空聞嘹唳之音。至若似帶烟霞。情深恨賒。
遲迴而脩趾不動。眄睞而圓吭暫斜。松檟蕭蕭。徧是幽魂
之宅。蓬茅歷歷。今為誰氏之家。少別層城。長思故里。似有
求而不見。若將飛而未起。住仙界之長日。痛人寰之逝水。
念當時之親識。安問存亡。窮累代之子孫。莫言終始。極目
晴煙。凝思悄然。別離而塵事不一。倏忽而芳春且千。那求
飲啄。自惡腥膻。歸處而雲空慘澹。望中而封樹連延。笑彼
乘軒。不離乎金闕。喜茲警露。迥降於遼天。巳而卓爾無㣥。
超然將翥。思杳杳之空際。戀亭亭之高處。迴朱頂以長望。
疊霜毛而永慮。蓄恨無窮。忽矯身而飛去。
左牢
牢字惪膠。會昌三年進士。
蟬蛻賦(以一體區分雙形酷似為韻)
物之化兮則多。蟬之類兮惟一。棄捐無用之甲。振奮有聲
之質。彼則曲拳擎[:#AS-856A:⿰⻊⿱巳心]。附麗脩條。此則遠害全身。飛鳴永日。
當其閒園向久。輕吹無聞。衝孔之異狀初出。寓物之雙形
欲分。暗入幽叢。上纖莖而繚繞。時搖殘萼。散芳氣之氤氳。
於以警素秋。於以戒炎酷。進退如懼。攀援欲速。兢兢而恐
墜微躬。步步而竟升高木。來能應候。禍豈避於刳腸。去乃
乘時。智終期於剖腹。烟月思寡。懸垂勢孤。以抱膏肓之疾。
待成胡越之區。拳跼而投足既定。蹙縮而脫身是圖。漸呀
然而甲折。俄豁爾而形殊。前程而遠寄園林。如矜得路。下
視而若遺枯朽。孰肯守株。由是乍舉輕躬。初留具體。薄翼
而朝陽始照。元緌而宿露新洗。纔發響於林下。巳傳聲於
澗底。騐形有二。責實無雙。啾啾而送恨蓬戶。嘒嘒而添愁
瑣窗。吟遠樹於荒郊。思盈秋野。噪寒花於別浦。韻繞晴江。
則知造化之旨。難窮其理。何末異而本同。何一生而一死。
其死信不自以為辱。其生信不自以為美。能彼我而兩忘。
則榮枯而相似。別有甘穴居於聖代。期羽化於天庭。久羡
出身之術。多慙負贅之形。高枝尚遠。短景難停。儻遭逢於
此夜。冀音響之堪聽。
任疇
疇。會昌六年官太常博士。
正獻懿二祖昭穆疏
去月十七日。饗德明興聖廟。德廟直候論狀稱。懿祖室在
獻祖室之上。當時雖以為然。便依行事。猶牒報監察使及
宗正寺請過察。詳窺玉牒。如有不同。即相知聞奏。爾後伏
檢高祖神堯皇帝本紀。伏審獻祖為懿祖之昭。懿祖為獻
祖之穆。昭穆之位。天地極殊。今廟室奪倫。不即陳奏。然尚
為苟且。罪不容誅。仍勅修撰朱儔檢討王皡研精詳覆。得
報稱。天寶二年制。追尊咎繇為德明皇帝。涼武昭王為興
聖皇帝。十載立廟。至貞元十九年制。從給事中陳京右僕
射姚南仲等一百五十人之議。以為禘祫是祖宗以序之
祭。凡有國者必尊太祖。今國家以景皇帝為太祖。太祖之
上。施於禘祫。不可為位。請按德明興聖廟共成四室。祔遷
獻懿二祖。謹尋儔等所報。即當時表奏。並獻居懿上。伏以
德尊諡為孝。君臣嚴敬。有司慎恪。是歲以還。不當失序四
十餘載。理難尋詰。伏祈聖鑒。即垂詔勅。具禮遷正。
第二疏
伏聞今月十三日勅。以臣所奏獻懿祖二室倒置事。宜令
禮官集議聞奏者。臣去月十七日。緣遇太廟祫饗太祖景
皇帝巳下㣥主。準貞元十九年所祔獻懿祖於德明廟。共
為四室。準元勅各於本室行享禮。審知獻祖合居懿祖之
上。昭穆方正。其時親見獻祖之室。倒居懿祖之下。於後遍
校圖籍。實見差殊。遂敢聞奏。今奉勅。宜令禮官集議聞奏
者。臣得奉禮郎李岡太祝柳仲年協律郎諸葛畋李潼檢
討官王皡修撰朱儔博士閔慶之等七人狀稱。謹按高祖
神堯皇帝本紀及皇室圖譜。并武德貞觀永徽開元巳來
諸禮著在甲令者。並云獻祖宣皇帝是神堯之高祖。懿祖
光皇帝是神堯皇帝之曾祖。以高曾辨之。則獻祖是懿祖
之父。懿祖是獻祖之子。即博士任疇所奏。倒祀不虛。臣等
伏乞即垂詔勅。具禮遷正。
孫玉汝
玉汝。會昌四年進士。官御史。咸通中出為衢州剌史。
金柅賦(以貞而能一斯可制動為韻)
聖人患人情多遷。物象不一。爰指道樞之要。因明金柅之
質。蓋以金則持堅而有常。柅則制動而無匹。當全模於大
冶。曾因鼓鑄之功。及入用於生民。克保安貞之吉。原易道
之所施。得器度之攸宜。任重而難勝者。非剛莫能致其定。
利轉而不息者。非一無以止其隨。所以適其所適。斯焉取
斯。在如輊如軒之時。自能勁挺。處無輗無軏之地。物莫稱
推。美其叶範選而見辭。取鍛鍊而興制。雖成形於橐籥。不
假飾於磨礪。常無銷鑠。懷可以明。確禀安排之理。端居退
止之旌。首於萬化之內。而乃百度惟貞。然以上經之旨難
分。先儒之見無果。一以節驅馳而為事。一以當徑路而待
我。苟在鎔而備物。固察其所由。如持重以知名。則用無不
可。是則寓質之時。惟工所資。將永平於軌轍。亦致理於麻
絲。不為事遷。可類仁之方也。終然靜勝。固知道豈遠而。夫
如是。觀六爻之所總。皆遵乎不動。驗一德之可稱。莫與彼
爭能。我皇由是立心堅固。引義依憑。躁競者息之於靜域。
回邪者制之於直繩。然則金柅之為器也。於今而其道益
宏。
金厚載
厚載字光化。會昌三年進士。
昆吾切玉劍賦(以利刃無儔堅鋼必截為韻)
劍者金之利器。玉者寶之至堅。韜百鍊之形。迥倚天而入
用。斷十德之質。信如泥而莫全。蓋以淬礪呈彩。磨礱發鮮。
開寶匣之炯爾。切連城而爛然。原其周穆西征。戎王獻至。
刃決雲以增價。鍔開蓮以逾利。明星耀色。固巳直於千金。
白玉雖堅。纔可當於一試。於是搜韞匵。示精鋼。謀剸割。輝
鋒鋩。舉連環而動月。掌盈尺以凝霜。投刃皆虛。無騞然之
異響。應機立斷。俄凜若以分光。暎日惟明。搖容轉潔。乍毀
方以旁達。忽離堅而中絕。仰鋒亂起。初每謂如花飛。應手
全開。終有疑於冰裂。固可以鄙牛斗之氣衝。陋蛟螭之精
截。應用無敵。清貞莫儔。銷白虹以影碎。耀青蛇而色秋。黯
黯文開。獨庭中而電轉。熒熒屑落。類掌下以星流。素彩交
光。清文耀質。既衞身之可保。豈化龍而無必。色離溫潤。光
開縝密。形錯落以膚寒。彩璘玢而皆溢。是知器有異而神
符。物至精而用殊。向若鍛非良冶。質匪昆吾。則安能充遠
戎之獻。斷抵鵲之徒。儻遇英雄。必提攜而可以。時逢琬玉。
固翦截之如無。嘉乎資礪乃之功。剖溫其之潤。剸犀莫比
其銛鍔。斬馬難齊於利刃。夫如是。知鍛鍊之至精。切璠璵
而可信。
都盧尋橦賦(以勢極高空罔思顛墜為韻)
彼修竿兮迥立天中。有都盧兮身輕若風。始發地以直上。
漸陵煙而轉崇。敏捷無儔。恣飛翻於白日。孤高可尚。任迴
環於碧空。初其委質員來。當場獻藝。耀百戲於君所。仰千
尋於天際。干霄迥出。將為悅目之娛。舉步俄升。自有翻雲
之勢。孤標上聳。兆庶同嬉。信超騰而自若。罔危懼以凝思。
質勁挺以無倫。人皆見也。衣簾襜而不定。風以動之。挺影
難儔。乘高罔墜。臨廣街以堪望。騁趫材而自異。拂雲端之
縹緲。似欲升天。跨橦末之敧危。若有餘地。徒觀其遠望翩
翩。輕如列仙。形翻碧落。足動晴煙。杳杳難分。宛在長天之
外。亭亭迥映。全高衆木之顛。其態可喜。其功不測。既穹崇
以獨立。每緣循而至極。將以騁輕趫。恣登陟。旁臨既分乎
遠近。上達必資乎孤直。仰而望也。始似出於煙霄。逼而察
焉。又若生乎翅翼。事契鴻漸。情非教猱。既翻身而自下。漸
託質以彌高。迥匝花場。見干夫而共憙。間臨紫陌。瞰萬井
以無逃。故得衆目咸窺。㣥心是仰。若丹梯之巳踐。類遷喬
之可上。每所以恣攀援。助觀賞。誠哉平子之言。先賢之勿
罔。
張良器
良器。會昌中擢進士第。
集靈臺賦(以聖君宏道景福會昌為韻)
希夷乎人皇。居明堂。闢陰開陽。冠通天兮蔭華蓋。發大號
兮流耿光。將樂瑤池之宴集。由喜玉京於壽昌。降清問於
宣室。討真經於柏梁。乃因高為臺。順時謀築。披翳薈。翦林
麓。鏟重岡。移峻谷。量其遠近。以議夫土功。命彼般倕。再度
乎山木。使人以悅。無告於勞。均力取材。不遠而復。屹九重
以初超。馮一簣而始覆。其為勢也。峨峨皚皚。粉壁光兮朱
門開。若方丈與蓬萊。其為麗也。崢嶸郁煜。星柱浮兮雲楣
肅。狀靈光與景福。有時鳴猿告曉。貞松歛靄。千峯轉日。迎
秀色於瓊樓。萬歲傳聲。和幽音於地籟。磅礡壓乎人境。赩
屴聳乎天外。王喬飛舄。見鳬影之翩翩。神女窺窗。聽鸞歌
之噦噦。俯衆山兮如束。縈八川兮如帶。上方向晦宴息。齋
心防戒。乘金根。肆玉[:#AS-89DD:●]。夸父秉鉞。蚩尤揚旆。鐵衣沸渭以
焜煌。寶馬騰驤而沛艾。環鈎陳而列武士。震砰訇兮軼埃
壒。登夫集靈之臺。謂天帝而為會。奏無聲之樂。寂寞而難
分。展無體之禮。質素而無文。晬容綽約。元化氤氳。聖主湛
恩。散作八方之雨。清都喜氣。凝為五色之雲。彼昇龍鑄鼎
之後。捧盤承露之君。徒髣象於前載。孰能成乎此勳。然大
造之德曰生。大君之位曰寶。未有離於兆庶。而復謂之至
道。願獻華封之壽。上祝唐堯之盛。股肱為良。元首作聖。用
壯辟雍之美。乃經靈臺之政。豈必沐咸池。陵倒景。脫屣乎
㝢縣。棲真乎絕嶺。屆中天之峻極。從化人兮習靜。然後居
無何之鄉。去有為之境者也。於是情冥其欲。德貴惟恒。可
大可久。不騫不崩。動植風靡。雍熙日宏。宜其四溟式宴。而
人和年登。
素絲賦(以貞素持實功濟為韻)
羽雖白。賁然而輕。玉雖白。堅然而貞。未若素絲之為用。以
轉化而為名。匪剛克以居禮。實柔立而有成。其正也可以
如繩之直。其順也可以繞指而縈。故能紛以隨時。浩然養
素。揮流水則轉增其妍。染繪色則不吝其汚。動必隨人。寸
無恒度。其來也何所。自園客而出茲。厥賦也何地。由岱畎
而貢之。俯乎列井。將稽㡛氏之練。實乎澤器。徒為墨子之
悲。信干旄之望美。非庶士之可持。不願充嫠婦之緯。不願
託寒女之絲。因弄杼以成績。庶補衮而為期。代若好五采。
我則大白以受質。代若厭㣥居。我則衆縷以為匹。非異俗
而招累。將矯世而摭實。夫其公孫命駕。長倩趨風。贈以生
芻之束。勗以素絲之緫。蓋取諸自微之著。積小成功。君無
謂我微。君無謂我細。若綦之可織。則假手以成勞。如裳之
可縫。則因緣而善繫。功無不給。物無不濟。彼服卉佩蘭。衣
荷帶蕙。念牽絲之無日。傷考槃之失計。今將侔潔白以修
身。詠羔羊而取媲。儻黃絹之可比。希菅蒯而無替。
海人獻冰蠶賦(以四夷即敘海不藏珍為韻)
圓嶠之人兮。迴踴遐壤。旁臨窮海。嘉冰蠶之底貢。彰遠人
之無怠。原其禀氣斯異。含靈有特。鱗角是帶。育七寸之殊
形。雪霜載加。發五彩之異色。資纖縷以成績。弄杼攸勤。美
重錦之可持。女工能即。施勞且異於三盆。為用寧同於五
緎。致美之厚。罔差其妍不。入獻之先。必資於善良。驚楫云
邁。懿(一作承)筐是將。涉三山之重阻。辭萬里之遐荒。越溟漲。
屆帝鄉。昇玉殿。薦明堂。示彼有誠。則申屈膝之贄。樂我無
事。願充垂拱之裳。蓋威靈之有及。故珍物之不藏。懿乎生
乃因地。育乃非時。四氣平分。屆嚴冬而成止。五方異俗。在
中國之莫為。自堯年而效美。暨今日而來思。足以彰德風
之普洽。表王道之清夷。不然。則修路崎嶇。洪漣濧濞。較道
里而累億。罹寒暑而數四。匪化理而無虞。曷員來之可致。
彼躬桑載育。獻繭為均。浴濯龍之水。漲川館之春。而後羅
紈是緝。筐筥攸陳。固在常而可悅。殊自遠而為珍。是知化
之所被。物無不臻。德之所加。人無或阻。託茲賦以極思。臻
皇猷之焯敘。
烏臺賦
士有利於鴻漸者。觀乎憲臺。降太液。邇蓬萊。風威四警。霜
氣旁催。地疏曹而獨秀。居對禁而分開。提綱必理。舉職惟
才。門凌晨而豸出。樹夕陽而烏來。旌良表正。癉惡繩回。乍
以飛騫。凄其嶷矣。時為搏擊。吁可畏哉。嚴城岑寂。靈臺蹇
嵼。直狀臨而逾明。偽迹投而遽剗。故座有彝法。門無濫板。
理從擾而庭幽。事雖繁而人簡。及夫貪吏無厭。豪宗不戒。
酷奮黔俗。洪威桎械。致中典之淪否。令下人之凋瘵。百城
相師而自若。五兵乂安而不怪。是司也。故以矜遠聲。哇長
喟。(苦怪切)奉絲綸以遐察。騰錦車而遙屆。則跋扈顏沮。強梁
志憊。望驄馬而跼蹐。仰繡衣而下拜。是知上能贊聖。下足
安凡。顧眄而朝班巳肅。推彈而邦度增嚴。庶究厥能。請循
其始。官則秦置。臺從漢起。或掌方書。或稱柱史。朱何以忠
雅標懿。桓陳以剛直著美。上封則起於鄭均。埋輪則遠聞
張紀。虞詡之人方側目。暴勝之名兼直指。皆玉秀珠明。鷹
瞵鶚視。既斡時而助化。亦圖國而遠恥。莫不才挾主以成
功。主因才而共理。唐纘玉葉。藎臣惟哲。法省嬴劉。臺兼貢
薛。昂凉階宇。奮迅霜雪。耿獨坐而情雄。邈㣥司而位絕。稠
人廣衆。望影而魂褫。暴黨奸雄。覩形而膽折。豈徒以聳動
僚寀。逡巡朝列。儻吾道之將行。庶從茲而振節。
賈嵩
嵩著有賦三卷。見藝文志。
夏日可畏賦(以昔聞宣子之於政也為韻)
赫爾陽精。當朱仲兮。厥狀難明。杲杲而威棱四序。炎炎而
火烈㣥生。九野飛塵。破氛昏而下燭。六龍銜耀。亘天地而
橫行。其初也。陰魄落彼。大明生矣。踆烏洶洶以飛來。蒼龍
黯黯而光死。輾煙霞而炎駕旁轉。洞寰海而紅輪徐起。煙
勃乎扶桑之津。鼎沸乎咸池之水。八紘疑火井之內。六合
若炎邱之裏。路歧難處。傷哉行役之人。稼穡堪憂。嗟爾耕
耘之子。始驚出地。漸見摩天。曈曨逾盛。翕赩彌宣。赫曦而
光碎波濤。血殷江海。蓬勃而氣蒸林麓。燄起山川。然則居
上克明。當中益熾。想羲氏於執熱。當亢龍之用事。照邱陵
而恐是焦原。蒸壟畝而皆成赤地。仰之者目眩精眊。處之
者神昏體悸。草木為之生煙。峯巒以之減翠。千里無雲。炎
風不聞。木而棲者翕其翼。泉而躍者伏其㣥。不黨黎甿。有
異恩覃之士。無私蠻貊。終同炎德之君。可流金而爍石。可
焦頭而爛額。浩浩兮坌紅埃。融融兮過虛碧。遂使無生禪
子。愛其孤鶴片雲。休影逸人。戀此幽松古柏。斯則晉卿執
法於前代。魯史立言於往昔。於戲。猛以濟威。剛以馭下。牧
於外而寇亂咸戢。升於朝而謟諛斯寡。如夏日之赫焉。孰
云不足畏也。
華陽陶隱居傳序
或曰。貞白先生在梁書高士傳。今而為傳何謂。曰。梁書之
傳先生。猶史記之述老氏也。其敘事頗刪略。俾仙聖行業。
不得昭著。而紛綸其間。夫先生識洞古今。事炳山世。神棲
寂泊。精騖元樞。定三品以黜浮偽。分五域以鏡區貫。著隱
訣以析綱目。述真誥以旌降口[:#AS-FBED:●]受。激揚隱微之外。馳騁
清虛之際。乃元中之董狐。道家之尼父也。况發揮墳典。游
泳百家。窮天地星辰之文。究陰陽龜筮之術。至於鯨死彗
出。麟鬭月蝕。銅山崩而鐘鐸響。蠶珥絲而商絃絕。龍吟雲
起。虎嘯風生。此性理冥濛。僉謂之感。先生商[:#AS-81EB:⿰⺘⿱宀隹]其微。非感
非應。夫然。將叔向子產京房郭璞擬先生以為博乎。齊永
明十年。謝詹事瀹自吳興聞先生棄官隱華陽。乃於道中
作傳。傳疎略不用。陶翊乃作本起錄。至齊末遂巳。亦事多
遺闕。其後潘泉文復踵其作。始天監元年至七年夏四月。
於時先生改名氏。潛訪遐嶽。旁無知覺。於是泉文又絕筆
於此。於戲。前二傳既太簡。門人編錄。復無條貫。俾君子辟
世之道。清真養翮之跡。其幾乎磨滅歟。乃於登真隱訣及
真誥
泰清經先生文集。揣摩事迹。作三卷焉。
鄭還古
還古號谷神子。會昌時人。(謹按博異記晁公武讀書志以
為馮廓撰胡應麟二酉綴遺以為詩人鄭還古撰今据舊
本博異記原題谷神子還古撰還古所著殷七七傳又與
此記相類當即博異記之逸篇故定從應麟說)
博異記序
夫習纖譚妖。其來久矣。非博聞強識。何以知之。然須抄錄。
且知雌黃事類。語其虛則源流具在。定其實則姓氏罔差。
既悟英彥之討論。亦是賓朋之節奏。若纂集克備。即應對
如流。余放志西齋。從宦北闕。因尋往事。輙議編題。類成一
卷。非徒但資笑語。抑亦粗顯箴規。或冀逆耳之辭。稍獲周
身之誡。祇求同巳。何必標名。是稱谷神子。
