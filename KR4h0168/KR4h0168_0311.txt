欽定全唐文卷三百十一
孫逖(四)
冊潁王獨孤妃文
維開元二十五年歲次丁丑七月辛巳朔十日辛卯。皇帝
若曰。於戲。樹之外屏。義在於展親。修其內則。禮先於擇配。
咨爾故右驍衞郎將獨孤禮第十二女。軒冕之族。通姻自
久。賢明之行。淑問攸歸。早習組紃之功。備詳圖史之學。實
資女士。以儷藩維。今遣使工部尚書同中書門下三品牛
仙客副使行黃門侍郎陳希烈持節冊爾為潁王妃。爾其
克慎威儀。無忘孝教。欽承國命。永茂嬪風。可不慎歟。
冊信成公主文
維開元二十五年歲次丁丑八月癸卯朔十五日丁巳。皇
帝若曰。於戲。易著于歸。詩稱下嫁。所以正風化。厚人倫也。
咨爾信成公主。淑慎由衷。聰明形外。訓以師氏。頗詳環佩
之儀。修其婦功。更習紘綖之藝。日徵先近。年及有行。宜錫
徽章。俾膺茂典。今遣使金紫光祿大夫兵部尚書兼中書
令集賢院學士修國史上柱國晉國公李林甫副使中大
夫守中書侍郎集賢院學士徐安貞持節冊爾為信成公
主。爾其光昭閫德。宏長國風。無怠厥心。永綏介福。可不慎
與。
冊昌樂公主文
維開元二十五年歲次丁丑八月癸卯朔二十九日辛未。
皇帝若曰。於戲。好合之禮。以正人倫。肅雍之德。用成婦道。
咨爾昌樂公主。生知法度。性與柔和。亟聞彤史之言。頗識
采蘋之事。素以為絢。既閑於內則。梅有其實。式遵於下嫁。
宜膺冊書之命。以備車服之庸。今遣使銀青光祿大夫工
部尚書牛仙客副使黃門侍郎陳希烈持節冊爾為昌樂
公主。爾其欽崇四教。承順六姻。式是大邦。受茲明命。可不
慎歟。
冊高都公主文
維開元二十五年歲次丁丑九月壬申朔十一日壬午。皇
帝若曰。於戲。古之聖人。垂訓作則。必正內外之位。以明婚
姻之禮。咨爾高都公主。生於公宮。自稟幽閒之性。教以師
氏。更彰徽柔之則。能循法度。克慎言容。魯館于歸。沁園將
啟。宜膺冊命。俾協典章。今遣使工部尚書牛仙客副使黃
門侍郎陳希烈持節冊爾為高都公主。爾其自下於心。增
修厥德。式瞻清懿。永固恩榮。可不慎歟。
冊永寧公主文
維開元二十六年歲次戊寅八月丁酉朔二十二日戊午。
皇帝若曰。於戲。人倫式敘。以正國風。女子有行。將成婦道。
咨爾永寧公主。自幼及長。終溫且惠。引圖史為鏡鑑。用柔
和為粉澤。許嫁而笄。既遵於彝典。備物之冊。宜承於寵命。
今遣使金紫光祿大夫兵部尚書兼中書令李林甫副使
上柱國徐安貞持節冊爾為永寧公主。爾其謙恭自下。淑
慎為先。無忝公宮之教。永貽邦媛之則。可不慎歟。
為宰相賀雪表
臣某言。臣伏見自冬已來。雨潤微少。雖春候尚遠。未足為
災。而聖慮憂勤。恐妨農事。靈星允答。瑞雪其滂。自昏達明。
已覩於盈尺。無遠不及。何止於千里。既溥既霈。足表西成
之徵。不疾不徐。正符東作之候。豈伊利澤。更是殊祥。臣等
微生。叨荷榮渥。幸覩休慶。空知抃舞。無任欣躍之至。謹奉
表陳賀以聞。
為宰相賀雨表
臣等今日見高力士。伏承陛下以春雨暫[:#AS-8FBB:●]。皇慈軫念。特
紆鳳輦。俯詣龍池。祝之以聖言。詰之以神理。靈星允答。膏
澤遂盈。速若影響。合如符契。則知聰明之德。與乾道而潛
通。變化之功。隨聖情而廣運。殊祥昭著。丕應難名。在於微
臣。倍深慶悅。伏望宣付國史。以揚天休。無任抃躍之至。謹
奉表陳賀以聞。
為宰相賀雨表
臣某言。臣等伏見近者微旱。聖情勤勞。躬徇物情。修禱祀
於神明。焦思憂人。罷歡宴於良節。精誠懇至。上應元通。果
叶休徵。遂成膏雨。植物皆潤。已霑[:#AS-84FD:●]霂之恩。陰雲尚多。終
致滂沱之澤。三農有慶。萬國同歡。臣等職在燮和。效無涓
滴。久勞聖慮。責且重於邱山。幸遇甘霖。恩實濃於卉木。無
任欣慶之至。謹奉表陳賀以聞。
為宰相賀平原郡鑄尊容鑪上有紫雲等瑞表
臣等伏見平原郡奏。去月七日鑄尊容。鑪上有紫雲如蓋。
高三尺餘。鑄畢方散。烟焰中又依稀有一老人。鬚眉皓白。
俯臨鑄上。並繞鑪行道。時聞空中傳億萬聲。及鑄畢啟模。
相好圓滿。面有自然之金色者。聖心通感。至道炳靈。洪鑪
未開。殊祥累見。蓋呈祥瑞相。表異金光。烈火之中。式瞻仙
老。無聲之地。忽聽神言。在前古而未聞。不崇朝而薦至。稠
疊之慶。名言所難。況肇自京師。至於郡國。真容所鑄。靈應
必臻。神妙無方。用彰於聖壽。生靈何幸。永覩於昌期。臣等
忝居近侍。倍加欣慶。無任抃躍之至。謹奉表陳賀以聞。
為宰相賀開元觀鑄聖容慶雲見表
臣等伏見開元觀先請今月十八日鑄聖容。昨夜先期普
天降雨。遲明展事。萬里無雲。及寫之際。又有卿雲休氣。氤
氳扶日。道俗咸覩。移時不散。伏以聖惟不測。有感而必通。
天則無言。觸類而成應。陛下欽崇至道。子育蒼生。爰寫尊
容。將洪介福。故得天地合氣。神靈布和。甘澤而達曙已晴。
彩雲而抱日呈瑞。鎔範之際。殊祥畢集。實表聖明之感。更
彰仁壽之期。臣等忝在掖垣。不勝大慶。無任悅豫之至。
為宰相賀會昌山慶雲見表
臣某言。臣等今日仗退後。伏見會昌山上有五色雲見。紅
翠稠疊。光彩相鮮。爛若藻繪。積如山岳。近依湯井。俯俛宸
居。移時不散。從臣咸覩。伏以雲物變態。真仙所憑。法駕纔
上。祥光已見。豈惟天地合氣。以表於和平。固以神靈告休。
用彰於聖壽。無任抃躍之至。謹奉表稱賀以聞。
為宰相賀賽龍潭有瑞雲表
臣某言。適內謁者監牛仙童至。奉宣進止。先為蒼生祈雨。
今日告賽不坐。明日齊修不坐者。涼秋已來。時雨未降。陛
下憂勤兆庶。躬自祈禱。甘澤溥洽。又陳昭報。親紆鳳輦。俯
詣龍堂。御膳撤鮮。齊宮致潔。亦既累日。方申大祭。禮畢之
後。更祝龍潭。纔發德音。已臻丕應。仙童云。其時即有青紫
雲自潭而起。爛漫呈祥。烟熅布和。勢騰晴空。光映秋水。即
知飛龍之德。變化無方。聖人之感。深微莫測。惟茲靈貺。實
謂殊常。臣等特賀恩榮。倍增欣慶。伏望宣示朝列。兼付史
官。用垂明徵。永昭盛德。無任慶忭之至。謹奉表陳賀以聞。
為宰相賀中嶽合煉藥自成兼有瑞雲見表
臣某言。臣等伏見道士孫太沖奏。事奉進止。令中使嶭履
信監臣於中嶽嵩陽觀合煉。其竈中著水。置炭於竈側。對
三却迴。已經數月。泥拭既密。緘封並全。即與縣官等對開
門。其炭並盡。灰又別聚。不動人力。其藥已成。初乃五色發
瑞。終則太陽暉於罏際。又河南裴敦復所奏。並奉敕令右
補闕李成式往騐並同者。臣聞神變無方。式昭於幽贊。聖
心有感。必騐於元通。陛下至德奉天。精誠契道。動無不應。
事若合符。故得煉藥之所。瑞雲先見。丹罏不。金液自成。太
陽降精。宜假於人工。飛廉扇炭。諒關於神力。殊祥特異。曠
古未聞。靈跡既彰。用資於聖壽。㣥生何幸。永覩於昌期。況
在微臣。實倍常品。無任抃躍之至。謹奉表陳賀以聞。
為宰相賀太原府聖容樣至有慶雲見表
臣等伏見太原尹常濟奉今月四日紫極宮玉石聖容樣
至北京。其時有慶雲垂天。自辰至巳。輪囷紛郁。萬姓咸觀
者。伏以靈物呈瑞。神仙效靈。豈伊天地之和。更是壽昌之
慶。況太原舊國。王業所興。聖容纔及於近郊。卿靄已彰於
合契。氤氳五色。變汾水之白雲。隱映三清。類函關之紫氣。
上元感通。品物同歡。況在微臣。倍深慶悅。無任抃躍之至。
為宰相賀李樹淩冬結實表
臣等伏見劉麟奏。南郡李樹淩冬結實。並圖及李實者。惟
此珍樹。名應皇族。元元所指。用興長發之祥。明靈是憑。故
表非常之瑞。已經夏實。更發冬榮。霜雪而翠葉不彫。斯須
而朱實皆就。仁及草木。既叶太平之期。道貴生成。仍呈久
視之應。恭惟聖感。詎可名言。所以彰寶祚之靈長。表天枝
之碩茂。遠踰海嶠。來薦闕庭。豈三秀之足稱。何兩歧之敢
喻。殊祥薦至。品物同歡。況在臣等。豈勝抃躍。無任欣慶之
至。謹奉表陳賀以聞。
為宰相賀合鍊院產芝草表
臣等伏見道士黃河清等奏。興慶宮合鍊院內產芝草。五
色分輝。六莖(闕二字)神丹入鍊而轉精。禎祥應期以如答。覩
茲嘉瑞。望宣付史官者。伏以靈芝所致。和氣之精。著美仙
經。標名瑞典。陛下深仁契道。至德通神。鍊液飛丹。既啟長
年之館。敷華有葉。遽呈三秀之祥。五色有類於卿雲。六莖
且符於帝樂。豈惟動植昭感。以表於休徵。固亦真仙叶應。
用彰於聖壽。臣等忝侍軒陛。倍深慶悅。無任抃躍之至。謹
奉表陳賀以聞。
為宰相賀武威郡石化為[:#AS-8456:⿺麥丏]表
臣等伏見王倕奏。武威郡番禾縣嘉瑞鄉天寶山周回五
六里。石化為[:#AS-8456:⿺麥丏]。在近村閭及諸郡部落。自今載正月以來
取食。甘美益人。又按圖經。貞觀九年。鳳凰集於此。故名嘉
瑞鄉。其天寶山在此鄉界。伏以神道設教。變化無方。聖人
為心。感通必應。陛下仁霑動植。澤及生靈。故得地不藏寶。
石變為[:#AS-8456:⿺麥丏]。既資人食。又濟邊廩。成熟自因於道氣。艱難不
待於農功。豈來麰之足方。何雨粟之能喻。況山符聖號。用
彰於萬壽。鄉表瑞石。允迪於前烈。殊祥叶應。景福攸臻。臣
等忝侍軒墀。倍深慶悅。無任抃躍之至。謹奉表陳賀以聞。
為宰相賀檀州界破奚賊表
臣等今月二十五日於易州所奏事。陛下顧謂臣曰。朝夕
之間。諸軍當有捷書至。臣等愚淺。莫測天心。不逾數日。張
守珪果奏副將安祿山於檀州界破奚賊。擒生斬級。並獲
馬牛。計至數千。定期不差於晷刻。指事有同於符契。聖惟
廣運。神以知來。微妙之言。自成於繫象。元通之術。不假於
蓍龜。精義難名。前古未有。臣等何幸。親覩明徵。驚喜之誠。
抃躍交集。伏望宣示朝列。兼付史官。式昭德音。永用垂範。
無任喜慶之至。謹奉表陳賀以聞。
為宰相賀破吐蕃並慶雲見表
臣等比見吐蕃舉國徵兵。向二十萬。掘壕置柵。攻逼定戎
城。頃因奏事。陛下謂臣等曰。吐蕃雖眾。當即破兦。計日之
間。捷書必至。昨見皇甫惟明奏。破定戎城下吐蕃賊二十
萬眾。並斬獲大將論莽布支頭。隨狀奉進。又初與賊相遇。
西風甚急。及交鋒之後。便至風迴。既掃妖氛。兼有慶雲見
者。臣聞天之討罪。俟盈貫而方誅。聖無不通。匪常情之所
及。伏以西戎凶醜。久負恩信。敢踰絕漠。來犯邊城。舉國興
師二十餘萬。經時固守八十餘日。蟻聚蛇伏。狼顧鴟張。據
便地之井泉。逼懸車之塹壘。雖逆順曲直。本無敵於王師。
而眾寡安危。難預卜於人事。自朝及野。能不憂虞。陛下神
算無方。睿謀先覺。料此狂寇。必合敗兦。決祕策於禁中。落
奇兵於天上。應期撲滅。萬里廓清。天聲所振。已讋於四海。
虜將之首。又懸於北闕。事均符契。理絕名言。況合戰之時。
則返風破敵。決勝之後。則卿雲藹空。大塊資其殺氣。輪囷
表其休色。實惟聖感。詎測神功。凡在庶寮。不勝忭躍。況於
臣等。倍萬恆品。無任慶快之至。謹奉表陳賀以聞。
為宰相賀九姓斬送突厥首表
臣等伏見王忠嗣奏。九姓拔悉密等斬突厥可汗首。送至
朔方軍者。伏以北虜孔熾。其來自久。憑險恃遠。干紀亂常。
雖聖德撫和。約為父子之國。而野心凶獷。不改豺狼之性。
既盈稔貫。自速天誅。頃歲已來。頻貽喪敗。酋豪向化。雖已
歸降。默啜迷恩。尚為潛竄。苟合餘燼。偷安絕漠。陛下聖慮
先覺。神謀獨斷。使其種類。自至攜離。咸革面於塞垣。遂傳
首於軍壘。以狄攻狄。寧勞六月之師。有征無戰。豈待三年
之克。永罷邊柝。遂清虜庭。斬蚩尤而莫儔。戮防風而何有。
豈惟率土無外。用表於昌期。固亦先天不違。更彰於睿算。
凡曰士庶。不勝慶悅。況在臣等。倍百恆情。無任抃躍之至。
謹奉表陳賀以聞。
為宰相賀突厥來降表
臣等伏以突厥患邊。其來自久。頃雖朝廷示信。約為父子
之國。然而戎狄無親。常畜豺狼之志。陛下聖謀廣運。睿略
元通。至道昭感。神明叶贊。不勞一卒。不頓一兵。使其種落。
自相攜貳。今葉護敗兦。殞身漠北。妻子縲繫。為俘闕下。巢
傾席卷。瓦解雲散。萬里無事。二庭遂空。曠古不賓。盡為臣
僕。普天所覆。皆入封疆。諒由負德背恩。自速天兦之禍。固
亦休兵偃甲。用彰海宴之期。實有無方之神。寧惟不戰之
勝。求諸載籍。所未嘗聞。臣等幸遇昌期。欣逢大慶。忝居近
密。實倍恆情。無任抃躍之至。謹奉表陳賀以聞。仍望宣付
史官。兼示中外。
為宰相賀隴右破吐蕃表
臣等先在城中。因奏事陛下謂臣等曰。朕料至重陽已來。
諸軍必頻剋捷。臣等欽承聖旨。詎測神功。近者隴右果奏
斬獲莽布支。並生擒蘇毗王。及鑾駕將迴。劍南節度使章
仇兼瓊又奏。西山將士分為五道。破吐蕃城堡鎮柵等四
十餘所。四鎮節度馬靈察又奏。破吐蕃不可勝數。並聞護
密識匿等數國共為邊捍者。數旬之間。三方告捷。應如影
響。合若符契。禁暴如武。盡決於宸衷。知來似神。更超於繫
表。斬級獲醜。陷陣毀城。分南方之五將。舉無遺策。道西城
之諸蕃。仍為外蔽。百戰百勝。以夷攻夷。高居九重。懸料萬
里。所以彰睿略之天贊。知犬戎之日蹙。臣等忝陪巡幸。預
奉德音。踴躍之誠。實倍恆品。無任欣慶之至。謹奉表陳賀
以聞。
為宰相賀趙郡鑄天尊及佛有諸瑞表
臣等伏見趙郡奏。鑄等身元始天尊。其日天氣晴和。祥雲
散彩。又開模未畢。先出白光。尊容漸見。毫光圓滿。其花冠
耀白色如玉。遍身衣帔。自然雲霞。眉上有兩點白光。流轉
照耀。又鑄等身釋迦牟尼佛。螺髻兼遍身自然玉色。唯頂
至面為紫金色。聖情敦道。天心護法。爰降宸儀。將崇寶相。
鑄寫之際。禎祥屢臻。初發止於上京。遂呈祥於外郡。金姿
玉色。不假琢磨。霞帔霓裳。非因藻繪。見祥光於眉宇。生瑞
氣於雲端。曲示明徵。宛如合契。元貺稠疊。用彰萬億之期。
蒼生何幸。盡登仁壽之域。臣等忝奉軒墀。倍深欣慶。無任
抃躍之至。謹奉表陳賀以聞。仍望宣示朝廷。編諸簡冊。
為宰相賀開元寺釋迦牟尼佛白光等瑞表
臣等伏見開元寺所鑄釋迦牟尼佛。身現金色。頂含白光。
發濃紫於聖容。散純黃於佛體。未加瑩飾。已成相好。殊祥
異應。昔所未聞。伏以聖人為心。元妙莫測。至誠所感。靈變
無方。陛下子育㣥生。宏修正教。寫真容於法界。傳寶相於
恆沙。洎崇建以來。禎祥畢集。自有神通之助。豈資人妙之
功。超絕瑞於千古。表昌期於萬邦。凡曰士庶。不勝慶幸。況
於臣等。倍切常情。無任抃悅之至。謹奉表陳賀以聞。
為宰相賀宮人夢元元皇帝應見表
臣等昨因奏事。親承德音。宮中有一婦人。性頗好道。然未
全通悟。數日以前。忽夢元元皇帝慇懃教誡道法。尚未盡
解遵承。無何。又依前夢見。大被呵責。遂以水噀其兩目。因
而喪明。比夢覺後。都無所見。然始責躬罪已。精祈至真。又
夢元元皇帝教之曰。汝可見吾孫。自當立愈。其婦人曰。不
知孫是何人。曰。汝皇帝是也。汝至酉時可見。當施其法。使
汝知驗。至時。宮中數人共扶見朕。朕為潔誠作道法使救
療。其目須臾自開。平復如舊。聖祖靈感。昭然合符。與卿等
同慶者。伏以混成莫測。元元闡其教。眾妙難名。陛下光其
業。二聖表德。千古叶符。將告天休。遂憑宮女。乘恍惚而為
夢。在希微而有聲。不因其言。孰報貽孫之慶。不開其目。何
彰救物之慈。法事既陳。靈徵果驗。能使病者。復歸其明。當
聖躬本命之時。合烈祖元通之契。事且符於久視。理仍叶
於常存。殊尤之祥。載籍未有。臣忝跡樞近。親奉德音。慶悅
之情。實倍恆品。無任抃躍之至。謹奉表陳賀以聞。
為宰相謝至尊為蒼生祈福表
臣等伏見太常寺太祝王璵奏。陛下自臨御以來。未嘗不
四更已後。夙興盥潄。為蒼生祈福。每遣公卿方士。巡察川
岳。祝文虔誠。御札親署。曾無一字。自為聖躬。伏請自今以
後。聖心徇物。俯垂矜允。下情獲展。品物同歡。伏以虞后濬
明。但聞恭已。周王旰食。亦謂憂人。未有精意妙門。勤祈道
寶。勞聖躬於夙夜。移景福於蒼生。遂以為常。久而無倦。肇
自開關。未嘗覩聞。雖覆燾之恩。豈求報於芻狗。而生成之
類。願效祝於封人。天聽不違。民心載悅。況在臣等。特荷殊
私。莫測神功。空慙帝力。無任忻慶之至。謹奉表陳謝以聞。
為李右相謝上上考表
臣今日伏奉恩旨。垂賜上上考並辭。捧讀兢惶。戰汙交集。
臣謬以庸薄。久塵樞近。承奉明命。述宣聖謨。罪戾猶多。涓
埃何補。豈晤天心善誘。宸眷殊常。垂翦拂於德音。踰涯越
分。降恩私於考績。超等邁倫。雖承含垢之慈。終多覆餗之
懼。無任慙悚之至。
為宰相謝賜竹扇表
高力士至。奉宣恩制。各賜臣等竹扇及聖贊。賚以器用。俯
矜於煩暑。博以文章。更垂於光拂。殊私備及。自昔未聞。臣
等輕生。謬膺大任。雖罄心勵節。徒有慕於修篁。而淺識薄
材。何足當於睿藻。外榮天錫。內愧御題。善誘之恩則深。負
乘之責彌懼。何以對越休命。奉揚元風。捧對兢惶。罔知攸
措。不勝感戴之至。謹奉表陳謝以聞。
為宰相謝賜果實等表
臣等今日頻承賜賚。累降珍鮮。飽德空深。荷恩無力。伏以
甘果之實。今則非時。寧惟自遠而來。固亦以少為貴。當供
御膳。以備天廚。何幸小人之腹。忽辱非常之賜。未施塵露。
空忝稻梁。悚戴慙惶。罔知攸措。謹奉表陳謝以聞。
為宰相謝賜永穆公主池亭遊宴表
臣某言。內使趙侃奉宣恩旨。賜臣等明日於永穆公主池
亭遊宴者。謬承天澤。頻賜春遊。小人之腹。每辱於珍膳。下
里之聽。屢聞於仙樂。殊私薦及。榮施難酬。雖朝野多歡。實
樂太平之運。而涓埃莫效。彌慙非據之恩。無任悚灼之至。
謹奉表陳謝以聞。
為宰相請不停千秋宴會表
臣等伏見太常卿韋縚奏稱。京兆尹韓朝宗面承進止云。
若更不雨。即停千秋節者。臣等伏以千秋令節。萬壽良辰。
上以答皇天啟聖之休。下以展蒼生務農之望。禮白帝。賽
田神。著在典式。久通誠感。陛下以經旬不雨。憂人軫念。有
阻㣥情。將停盛節。勤恤之旨。被物以深。而祈報之歡。於義
難間。況近城郊甸。雖以愆陽。自餘郡縣。頻霑霈澤。今自東
京起居使魏方進至。臣等親問方進云。自陝以東。數日一
雨。秋稼滋茂。特異常年。此則萬庾可期。三農無害。近郊之
內。雖未霑霈。率土之濱。已知豐衍。太平令典。豈可闕如。又
數年以來。此禮頻廢。臣子之地。獻壽無因。朝野之情。多歡
莫展。特希天鑒。俯暢人心。
陳情表
臣父嘉之。幸遇明時。早勤學業。出身入仕。四十餘年。歷官
五政。經考二十。未能亨通。纔及令長。臣夙荷嚴訓。累登清
秩。頻遷省闥。又拜掖垣。地近班榮。臣則過量。途遙日暮。父
乃後時。在公府有偷榮之責。於私庭無報德之效。反慚烏
鳥。徒厠鴛鴻。伏望降臣一外官。特乞微恩。稍霑臣父。
應賢良方正科對策(并問)
問。朕聞理國莫尚乎任賢。命官必資乎選眾。堯舜以聲而
以度。考覈良難。殷周取德兼取言。徵求匪易。朕所以載懷
經術之彥。夕遺其寢。虛佇藝能之士。朝忘其飢。子大夫光
我弓旌。應斯揚擇。為政作法。豈無前範。安人濟時。亦有令
躅。宜敘立身之志。各言從官之才。至如七輔八元。施何綱
紀。十臣四老。正何得失。並陳事迹。兼詳名氏。夫朝會古禮。
登享舊章。九儀式辨其賜。六贄各明所執。雍畤起自何年。
亳社立於何代。天士地士。此何所封。諸布諸嚴。彼何所主。
又穆邦家而濟生死。三聖之教何長。利動植而益黎元。五
材之用何要。工商兩業。在俗何先。文武二柄。適時何急。凡
此數科。不獲雙美。必去者方於去食。可存者同夫存信。朕
將親覽。爾等明言。
對。伏惟陛下文明有赫。元聖廣運。勸激極乎宇宙。察微窮
乎物象。至如選眾任能之術。禮經享物之要。三聖五材之
短長。文武工商之用捨。斯並獨斷聖慮。懸衡睿謀。百辟端
委而雍若。庶績不言而潛運矣。猶以為立政圖大。試言務
重。弗躬弗親。庶人不信。降清問於穹昊。儼神威於咫尺。斯
亦堯咨舜吁。同德比義。臣愚敢不拜手稽首。對敭天子之
休命。制策曰。子大夫光我弓旌。應斯揚擇。為政作法。豈無
前範。安人濟時。亦有令躅。宜敘立身之志。各言從官之才
者。臣聞邦有道。貧且賤焉恥也。今神化陰[:#AS-84EC:⿰⻖⿱步馬]。要道光被。設
序塾以教於鄉。立膠庠以訓於國。制為祿秩。以勸其從。則
含生稟靈者。孰不刻意於仁義。飭躬於聞達。所謂堯舜之
代。比屋可封也。臣以一介。能行無取。思勉進以追㣥。顧觀
光而知愧。嘗亦自強不息。有聞而行。馳顏閔之極摯。伏周
孔之軌躅。學古庶乎叶道。慎行期乎潤身。非有志於干祿。
苟求仁於寡過。立身之志。允或在茲。從官之才。則愚豈敢。
何則。仲尼有言曰。如有所譽。其有所試。必也臨事。難乎預
謀。昔孔明之自比管樂。時人未許。仲由因之以師旅。夫子
哂之。祗奉睿問。懼深隕越。其敢靦冒。輕議天工。陛下若不
棄菅蒯。無遺蘊藻。考片言而察所以。效一官而視所由。安
敢廋哉。取則不遠。知人則哲。陛下允迪於聖君。揚已自媒。
微臣敢辭於醜行。制策曰。七輔八元。施何綱紀。十臣四老。
正何得失。並陳事迹。兼詳名氏者。書曰。惟后非賢不乂。惟
賢非后不食。故君明臣忠。予違汝弻。時聞間出。代有其人。
昔者黃帝之首出庶物也。時則有若七輔。股肱舟楫。虞舜
之賓于四門也。時則有若八元。忠肅恭懿。周文之心德同
濟。始用十臣。漢儲之羽翼已成。初聞四老。陳其事迹。斯亦
庶乎。詳其名氏。固可量也。七輔則風牧共貫。八元乃伯仲
同歸。語十臣之倫。則太顛閎夭。稽四老之類。則綺季園公。
昔郯子之敘古臣。勞於傾蓋。魯公之問儒行。疲於更僕。況
實繁有眾。急景不留。聊舉凡以見意。豈遽數而周物。制策
曰。夫朝會古禮。祭享舊章。九儀式辨其賜。六贄各明所執。
雍畤起自何年。亳社立於何代。天士地士。此何所封。諸布
諸嚴。彼何所主者。傳曰。朝有定制。會有表儀。書曰。享多儀。
儀不及物。曰不享。斯蓋曲為之防。事為之制。經禮三百。儀
禮三千。載在祀典。藏之史籍。九儀謂一命受職。再命受服。
三命受位。四命受器。五命賜則。六命賜官。七命賜國。八命
作牧。九命作伯。六贄謂孤執皮幣。卿執羔。大夫執鴈。士執
雉。庶人執鶩。工商執雞。雍畤起於秦年。亳社立於周代。天
士地士者。漢武之寵方士。將軍始受其封。諸布諸嚴者。班
史之記小祠。先儒不詳所出。制策曰。穆邦家而濟生死。三
聖之教何長。利動植而益黎元。五材之用何要。工商兩業。
在俗何先。文武二柄。適時何急者。夫人生而靜。天之性也。
感物而動。情之欲也。天稟其性。而不能節。聖人能為之節。
而不能絕。故務恬樸。貴清淨。同術於湯之益謙。合志於堯
之克讓。此道教所長也。若乃不殺伐。證因果。包太空以為
言。化㣥有而歸寂。此釋教所長也。皆能懲窒嗜慾。靜鎮紛
糅。王侯得之。以貞天下。至於辨貴賤。立君臣。示之以好惡。
因之以誅賞。使禮樂刑政。燦然可觀。則為善不同。其味相
反。係風捕影。蕩而無適。故知孔氏之立教。乃為邦之所急
也。傳曰。天生五材。廢一不可。斷之於陰陽。效之於氣物。示
休咎以垂誡。因興衰以運行。若可廢。則乾坤之道。其或息
矣。然土爰稼穡。居中履正。應我皇之休運。弻大化以阜成。
利動植而益黎元。先金火而踰水木。必不得已。斯其一隅。
又國有六職。實載工商。時之二柄。莫先文武。同唯阿之相
去。何是非之足徵。然舜命共工之職。周有考工之記。車服
器械。斯焉取斯。豈與夫乘時射利。滯財居逐者。若茲之瑣
瑣焉。文德者。政之所專也。武威者。文之所助也。然則士農
之末。作巧賢於鬻貨。昇平之歲。經國先於定功。臣學昧稽
古。思迷政途。謀適不用。空愧繞朝之策。道之將行。猶委仲
尼之命。謹對。
對讀書判
甲讀周書陰符或告違法
所習有業。著在前典。不讀非聖。聞諸昔賢。甲知敬學之為
先。遂發憤而忘食。既而下帷之時。不學明訓。張燈之際。乃
習陰符。徒成仲舒之淫。不如元凱之癖。或稱違法。誠則伊
咎。欲將議獄。其或有詞。至於太公傳符。蘇秦佩六國之印。
黃石受記。張良珥七葉之貂。苟如斯失。無寘於辟。
對除喪鼓琴判
乙既除喪而鼓琴成聲或告忘哀云不敢過
三年之喪。寧戚則易。百行之最。惟孝為先。乙縗絰既除。欒
棘餘毀。既而綠琴在御。朱絃高張。搏拊成聲。愉樂斯在。雖
子張臨喪。和之而和。先王制禮。不敢不至。與其樂也。何其
速哉。
