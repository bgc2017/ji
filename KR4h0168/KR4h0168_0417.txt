欽定全唐文卷四百十七
常袞(八)
久旱陳讓相表
臣某言。臣聞陽倡陰和。合之則理。任重力寡。強之則顛。苟
稱竊位。何所逃責。伏惟陛下以大聖之資。除去奸惡。臣荷
承正刑之後。擢在台衡。不能有所建明。坐致災旱。燮理之
任。虧紊固多。邦畿之間。愆亢特甚。陛下發勤閔之慮。躬旰
昃之勞。大憂庶獄。並走㣥望。而踰夏涉秋。天則不雨。垂落
復散。人其謂何。伏以東漢之制。存乎舊史。或陰陽失節。水
旱不時。必策免三公。勵精百揆。蓋以其陽倡而不和。力薄
而位崇。所以答天譴也。今上元赫赫如此。舊史昭昭如彼。
臣尚以愚劣。偷安廟堂。負乘不慙。靦冒難處。伏乞解臣所
職。更擇良才。省致旱之由。求作霖之輔。則萬姓咸賴。百穀
用成。上寬聖憂。下塞人望。臣敢尸位重祿。以負明時。無任
兢惶惕厲之至。
代裴相公讓河南等道副元帥表
臣某言。伏奉今月恩制。以臣兼東都留守河南淮西山南
東道副元帥。伏以東征之寄。相宅之選。皆周召之臣。保釐
統一也。故二南風化。見美詩人。況洛邑經陸渾之戎。有舊
染之俗。賴陛下發皇明以燭之。布陽和以煦之。流散稍歸。
傷痍甫起。然稱君師之任。宜得經濟之才。自河而南。至於
吳楚。節制戎律。半乎天下。非宏略傑出。功冠一時。不可以
專五侯九伯之征。總衣裳兵車之會。臣以衰朽薄劣。待罪
台司。塵辱尸忝。無裨朝政。每趨宸陛。益愧周行。豈謂殊常
之恩。屢出非望。注意之責。并在微軀。憂懼慚惶。寸刻難措。
臣聞惟名與器。不可假人。審已量力。未宜虛授。若貪榮冒
寵。黽勉苟容。神明昭昭。必速其害。伏望歷求百辟。委之兼
才。以分三老之任。用增九鼎之重。則至公大行。㣥下知勸。
無任懇迫之至。
謝讓加銀青福建觀察使表
臣某言。伏奉五月二十五日恩制。授臣銀青光祿大夫使
持節都督福建諸軍事福建刺史充福建等州都團練觀
察處置等使。以今月二十一日至所部上訖。臣負恩至深。
睿慈曲宥。待罪猶近。殊渥薦臨。蕩滌瑕累。超遷方任。寵榮
非次。荷懼失圖。臣誠恐誠喜頓首頓首。臣本性下愚。起自
孤賤。代耕之望。心在於斯。經遠之謀。實非所及。先朝驅策。
以奉綸言。曲承眷私。累漸階歷。遂參重務。有斁彝倫。未申
報效。永負天地。孽由自作。罪在難容。伏以宸斷察微。聖慈
憫下。抑㣥議以屈法。捨萬死以矜愚。猶委藩條。不坐親屬。
如臣之比。前例所無。戴感兢惶。殞越無措。誓將沒齒。效職
南荒。刻責自新。庶補前咎。常恐惡聲已被。有汙於史冊。朽
骨縱歸。實穢於泉壤。豈謂天波一洗。塵渣忽除。面目何施。
灰粉亦足。聖朝使過。始有庸臣。特賜崇階。超授連率。減論
之貸。曾未周星。錄用之榮。頓極今日。素多孱劣。又乏幹能。
將何以式遏外虞。澄清列郡。幸遇德音頻降。霈澤普覃。惠
恤困窮。均省財賦。盡除疾苦。莫不昭蘇。海隅蒼生。自樂淳
化。臣奉宣清問。遠布皇猷。老少懷安。抃躍相慶。臣才非所
任。不敢冒榮。必招無德之殃。恐致負乘之寇。伏請削除三
品。退守一州。冀循恒資。免至踰分。庶迴宸鑒。俯恤血誠。所
忝榮班。請授能者。無任戰荷懇迫之至。謹差特進試鴻臚
卿臣郝誠溢奉表謝恩陳乞以聞。
代杜相公讓劒南元帥表
臣鴻漸惶恐言。臣本自諸生。素乏經邦之具。無才無行。至
愚至拙。其所望者。在寸祿代耕而已。往屬先帝中興。時方
草昧。攀附日月。遭逢盛時。獲奉馳驅。遂蒙委遇。毫髮未報。
哀惶靡及。陛下龍飛踐阼。俊乂滿朝。猶顧微臣。使參大政。
備位宰輔。出入六年。上不能調和陰陽。下不能親輔百姓。
朝典隳廢。聖慮憂勞。其心愧恥。中夜三歎。況外統㣥帥。遙
制戎閫。在臣懦劣。非所堪任。曩者受命而行。屬西南未安。
中外所注。雖有危難。臣不合辭。崔寧頃至朝廷。親授經略。
及還方鎮。事頗條理。叔明獻恭。並是良將。自蒙擢用。甚允
聲實。可以倚辦。並堪獨任。且將在閫外。事得專之。遠道取
決。恐失要會。坐而臨制。誠亦非宜。今又靖謐。臣何所效。豈
苟貪榮利。以固寵恩。蓋鎮撫四夷。宰相之任也。陛下不以
臣薄陋。待罪鼎司。至於疆事不休。戎車不息。實得參議。任
其安危。無以裨補。皆臣之罪也。何必一方之務。獨有責成。
特乞下鑒愚懇。俯停戎號。則王朝無兼授之寵。臣下有知
止之分。昧死上言。冀迴宸睠。無任惶迫屏營之至。謹奉表
陳露以聞。
代杜相公讓河南等道副元帥表
臣某言。伏奉今月日恩制。以臣兼河南江淮山南東道副
元帥。祗奉詔書。俯伏流汗。驚悚惶灼。若無所容。臣某誠惶
誠恐頓首頓首。臣聞將帥者四方之守。中夏垣翰也。上以
衞社稷。外以撫戎夷。國容不入於軍閫。戎事得專其將命。
漢讓韓信以安危存亡之地。齊擢穰苴以文武威附之名。
所授既難。所責亦重。非才而處。鮮不敗事。臣固陋無識。蒙
國厚恩。遭時備位。塵辱華袞。見貽匈奴之哂。不副蒼生之
望。效拙無補。六年曠官。陰陽愆和。政理乖度。金革未戢。水
旱相乘。常待罪於策免。敢希恩於望外。臣所以徘徊渥澤。
尚忝中樞。豈持祿保身。苟自容也。以其瀝誠未鑒。不敢固
辭。頃者即戎巴蜀。總制㣥師。屬兩川未安。遂任憂責。而邊
患稍息。方隅甫寧。此蓋憑神武之威。用廊廟之策。不然者。
將顛沛是懼。豈望於天幸哉。陛下覆之如天。容之如地。矜
其疾病。察以愚懇。特蒙優詔。獲上兵符。喜抃未寧。遽承新
命。東南至海。俾護諸軍。外綏四國。專制萬里。以天子二老
之任。會諸侯九合之師。事之濟否。所繫尤大。在臣懦劣。非
所克堪。誠願飾愚磨鈍。展效毫髮。以報所授之恩。以勤所
忝之職。而器非所適。力又不任。加之衰老。事多廢忘。豈可
訓師詰禁。以張威武。伏冀求方叔南仲之賢。授統一專征
之寄。天下大柄。豈私於臣。實恐傷陛下之知人。干處士之
橫議。誓將死請。輒露血誠。輕黷威嚴。庶迴宸斷。無任懇款
屏營之至。
第二表
臣某言。伏以智小識淺。懇辭新命。德音緬邈。聖旨如初。憂
悸慙惶。寸陰難處。情有所迫。再黷宸嚴。冀天光之下濟。期
夕殞之無恨。臣某誠惶誠恐頓首頓首。臣聞以賢授任。猶
誡盈滿。無德而祿。固宜勇退。如或不量其分。苟患失之。貪
榮冒寵。以曠職事。禍之所伏。亦可畏也。臣孤陋疵賤。自視
缺然。遭遇盛時。謬此榮達。得以貂蟬袞服。趨侍雲陛。擁旄
仗節。統護戎師。崇班厚遇。頓極於此。退自惟省。夙夜慙惶。
內曠論道經邦之位。外乏濟河登山之功。但終恩眷。萬不
酬一。四方歸責。喧喧盈耳。陛下矜其不逮。近罷即戎。未踰
旬時。又辱謀帥。私懷爽絕。以驚以怖。昔光武見事於千里
之外。諸將授成算而已。陛下聰明神武。超然過之。戡濟多
難。犬戎大定。今天下方鎮。東南最寧。但委之將守。授以經
略。自可致理。又何足虞。豈必以不才之臣。竊非據之位。加
之衰憊。難於力強。陛下知人則哲。憫臣竊位之愚。固當降
殊私之貸。開至公之選。倘以懦敗事。謗缺上聞。雖欲宥之。
其可及也。昧死陳乞。庶鑒愚誠。祈於必從。不敢有隱。伏冀
收春雨之既降。迴朝陽而見燭。俾不能者止。實望於曲成
之仁也。無任懇迫屏營之至。
代擬宰相謝加銀青并郡公表
臣某言。伏奉今日制書。加臣銀青光祿大夫。特封河南郡
開國公。食邑二千戶。承命戰驚。伏詔惶駭。拜抃無次。感涕
失容。中謝。臣累代宗儒。傳經素位。所以勉修學藝。將業其
官。而文愧承家。識非半古。本期代耕之祿。稍階載筆之地。
幸參近署。久侍內朝。謬霑雨露之恩。頗甄歲月之效。獲承
大命。謝謩訓之規。載忝有司。無辯論之實。既虛職守。常懼
滿盈。無日不思。每期負敗。當時同列。咸所明知。豈意朝廷
方正於紀綱。天地忽思於微細。擢升佐輔。望出㣥情。陳乞
靡從。曠廢何甚。在萬邦之化育。處百辟之儀刑。出自諸生。
猥當非據。所以風雨愆候。歲穀不登。邊檄交馳。田租減耗。
凡此數事。職臣之由。歷觀舊典。合貶優秩。累因陛下。奏獻
封章。天威俯臨。愚誠屢奪。雖瀝懇無報。期至誠必通。上仰
於朝。庶幾諧願。受策於第。是所甘心。方祈獲免之時。更遇
非常之賜。特承七命之貴。超過八階。仍叨五等之榮。坐封
千里。雖庭堅謨弼之德。山甫將明之才。榮遇今恩。亦稱踰
分。況臣道慙先哲。識類平人。未遂退還。已紆聖眷。頻煩寵
拜。實懼神明。伏乞俯照血誠。特迴睿旨。夫上有無功之授。
則下多不勸之嫌。涓滴之勞。未彰於近掖。風塵之議。已集
於遠方。所以撫心疚懷。不敢奉詔。拜手流汗。詎容飾詞。無
任慙惶之至。
代裴相公讓將相封爵表
臣某惶恐言。臣聞無德而祿。殃咎必至。又鬼神害盈而福
謙。蓋經籍之明言。聖哲之垂誡也。臣儒門孤賤。行拙性愚。
自甘散棄。豈望榮達。時來驟進。任遇頗重。備位將相。無補
聖朝。道惡其滿。天與之疾。素有氣癖。兼之風眩。又多煩躁。
事劇則昏。伏以軍國重務。猥承參決。強策駑朽。以親事任。
精爽潛耗。病源益深。近日有加。曠旬彌滯。食不知味。所進
殊少。形神憔悴。惘惘不樂。聖慈憐憫。曲念微生。御膳名醫。
屢蒙降錫。霈然有喜。載感於渥恩。終亦無瘳。復增其沈痼。
豈不以祿秩過量。憂負在心。強其不逮之分。促其有終之
限。以茲速戾。固亦明徵。且臣子之急。必告君父。在臣今日。
實堪憐憫。以陛下之知臣。豈獨厚其爵位也。以陛下之念
臣。豈不存其骸骨也。臣以冒寵則鄰於危殆。辭榮則安於
攝衞。伏冀特迴宸眷。俯察愚誠。削除官爵。使養衰疾。庶垂
白之年。受賜於陛下。生成之德。有過於天地。無任懇迫屏
營之至。
第二表
臣某言。伏以衰疾沈綿。久曠樞務。憂惶迫切。不敢自安。所
以昧死讓將相列侯印綬。披瀝丹愚。再有陳乞。顧景待命。
還旨如初。窮情未達。轉益危困。臣誠惶誠恐頓首頓首。臣
內顧微躬。自量拙分。無片善可取。無一事可稱。皆緣際會。
參務軍國。尸榮竊位。公責所歸。且智小謀大。鮮不敗事。福
過災生。常然之理。一自嬰瘵。旬朔未瘳。大減服食。晦明異
候。竊料氣力衰憊。恐先犬馬。乞遂閑退。庶安形神。且臣素
疵賤。敢期貴達。常慮薄質。不堪重任。今祿位俱極。過逾涯
分。致此沈痼。得非害盈。思自損抑。冀通神理。又不親政事。
歷受寵榮。廢公曠時。益用慙懼。所以塵黷旒扆。至於再三。
情迫於茲。敢有所隱。愚樸之性。陛下素知。加以危頓。豈容
矯飾。伏望罷其新授。貸以殘生。昔漢魏近臣。有以暮年久
疾者。則賜告就第。或再起復位。若大限未盡。羸疴漸平。聖
慈不棄。驅策非晚。重得珥貂丹禁。絛紫玉墀。則微效獲伸。
所乞無幾。如或殆至深慮。何必暫榮。儻生遂其志。沒無所
恨矣。實冀皇天聽卑於在上。太陽迴舍於生成。俯納誠祈。
退令攝衞。衰朽餘齒。殊私曲全。受賜則多。生涯之幸。臣無
任懇迫之至。
代王尚書讓官表
臣某言。臣聞綆之短者。無以汲深。馬之疲者。無以致遠。臣
實凡淺。素乏器能。爰自效官。累蒙驅策。服勤中外。三十餘
年。始奉將作。遽加節制。叨尹京觀之任。兼副八座之權。空
勵駑鈍。竟無補裨。陛下寬其罪戾。特見優容。尚列周行。更
升榮級。臣以殿中監依前檢校刑部尚書。未經數月。又集
賢待制。豈臣才能及此。皆是明主曲成。感戴殊私。不忘寢
食。誓將竭節。以報國恩。而去歲以來。累嬰沈瘵。形神久殆。
筋力漸微。在假日多。朝天未克。顧惟所職。倍益兢惶。地近
宮闈。事繁供應。統茲六尚之務。不可一日缺人。以臣之曠。
所害尤甚。雖欲匍匐就列。支持守官。力所不任。難於自勉。
伏乞矜臣不逮。許停此官。在臣血誠。實惟志願。無任懇迫
之至。
第二表
臣某言。臣聞為臣事君。貴於無隱。情有所切。必以上聞。苟
易茲道。即非盡節。臣以衰憊。形貌支離。自冬徂春。心勞力
竭。竊料旬月之內。未能趨拜闕庭。殿省務殷。實憂廢失。昨
以所瀝上請。乞罷此官。天路高深。未能允納。伏覿墨詔。冰
炭交懷。且人之立身。大抵榮祿。蓋有欲之而不得。未有得
之而願辭。今臣務總六尚。位雄九列。往來中禁。輝映當朝。
在臣私門。實深慶幸。若力能奉職。智可效官。豈敢罔冒天
聽。堅為飾讓。推之物理。況見愚衷。又臣疇昔之志。每懷勤
恪。比雖綿惙。倍益殷憂。小有供擬。盡關心慮。以茲重困。轉
覺疲羸。伏乞天慈。察臣不逮。儻獲免所職。俯救沉疴。生成
之恩。無以堪比。無任懇迫之至。
謝除考功郎中知制誥表
臣袞言。伏奉去年十二月二十六日恩制。授臣考功郎中。
餘如故。猥降詔書。特榮新命。祗荷殊造。若無所容。臣袞誠
惶誠恐稽首頓首。臣本諸生。素虧令望。憑藉儒業。遭逢聖
時。幸從彝序。累踐清秩。得以文墨。侍於軒墀。五字非功。四
年待罪。禁垣之右。朝奉如綸。宸扆之前。夜參視草。以地尤
密。惟才必精。在臣無堪。忝跡斯甚。食浮之議。所責何逃。陛
下宏獎文儒。優容侍從。恕其職事之闕。錄以歲時之深。爰
錫朝章。俾遷郎位。典掌如舊。寵榮有加。翺翔雲霄。沐浴雨
露。俯伏拜賜。心靈若飛。效薄恩崇。罔知攸措。何以上報。期
於死節。無任感戴屏營之至。
讓門下侍郎平章事第一表
臣袞言。伏奉今日恩旨。除臣門下侍郎平章事。祗奉失圖。
進退無據。捧詔驚駭。銜恩戰惶。微存懇誠。得自陳露。臣某
誠惶誠恐頓首頓首。臣本書生。粗傳舊業。猥以文藝。辱於
職官。去歲已前。尚忝絲綸之末。今年夏首。遂登鈞石之司。
舊德名臣。當朝宿齒。不忝此選。獨進非才。撫已再思。何顏
自處。伏以朝廷新有處分。重舉典章。而上稟睿謀。下清庶
品。通於元本。猶懼匪服之嫌。訪於顓蒙。將貽覆餗之責。伏
乞俯迴天鑒。更擇時賢。則三階有協贊之功。兩府無尸曠
之誚。無任恐惶之至。
第二表
臣袞言。臣退省無堪。恐辱寵授。是以昧死上言。拜手稽首。
讓於百辟卿士。冀迴宸鑒。以遂至公。鴻私復降。墨詔未允。
慙赧惶怖。不知所圖。臣某誠惶誠恐稽首頓首。臣聞左右
惟賢。國安在相。處儀表之地。當興化之源。故有開必先。元
感幽贊。軒皇則三台作配。虞舜則五老同游。殷夢帝而得
說。周降神而生甫。用能洽皇王之道。致天地之和。至於漢
興。亦用人傑。爰及江表。猶擇偉才。當此大任。固非常品。臣
性惟愚拙。才無經濟。徒以趙宮覩聖。逮事先朝。潁川扈蹕。
獲承中顧。凡所履歷。莫非塵忝。出於始望之外。不知自至
之由。豈謂元造曲成。大明私照。俾佐邦政。得參廟謀。竊以
當今樞務之重。在昔上公之任。臣識非通博。不可以論道。
文非雅正。不足以經邦。德不能鎮撫四夷。政不能親附百
姓。況戎車尚駕。邊患未寧。方欲宏濟艱難。以崇大化。故非
齷齪廉謹。所能稱職。若不自揣度。苟貪寵榮。寧止尸官備
員。期於鼎折棟撓。伏乞訪求㣥議。選用上才。使聖朝有則
哲之明。臣下無虛據之責。蹐天跼地。誓將死請。如或聖眷
俯迴。實亦天下幸甚。無任懇迫屏營之至。謹奉表陳乞以
聞。
代嚴大夫謝黃門侍郎表
臣武言。伏奉今月十八日恩制。除臣黃門侍郎。忽降紫泥。
擢升黃閣。出自非望。感恩戰懼。臣某中謝。臣才乏經綸。時
逢際會。累更天秩。何補聖朝。三踐掖垣。九除憲府。有慙匡
正。空忝觸邪。犀節四持。亂繩不理。牙璋再建。橫草無功。既
曠職於神州。又尸官於華省。屬犬戎猾夏。鑾駕省方。未殄
國讎。正當臣辱。陛下分麾以討。傳檄自安。空隨冗從之流。
竟乏橫行之議。尚淹致命。仍更冒榮。方扈宸遊。遽膺夕拜。
久缺斯任。永難其人。本求英儒。將備顧問。素無學術。何以
允諧。竊汙軒屏。謬塵瑣闥。寵榮非望。祗荷失圖。恩重才微。
難於捧戴。眷深效淺。祗益兢惶。上答生成。唯知死節。無任
感戴屏營之至。
為福州刺史謝上表
臣某言。奏事官特進試鴻臚卿臣郝誠溢至。伏奉墨制優
答。兼賜手詔。宸旨寵臨。榮渥光被。跪讀流汗。捧抃失容。臣
某誠懽誠喜頓首頓首。臣伏以聖慈宥過。朝獎踰涯。敢希
身榮。以冒班列。昧死陳乞。冀遂愚誠。天覆棄瑕。藩寄如舊。
宜勉駑鈍。以效涓塵。不敢稽恩。有靦承命。感戴欣躍。仰荷
殊私。踧踖戰兢。實憂曠職。謹當宣布德澤。奉行科條。苦節
以輯疲人。誓心擬補前咎。夙夜祗畏。懲省微勤。期於萬一。
以申上報。無任捧戴屏營之至。謹奉表以聞。
潮州刺史謝上表
臣某言。臣冒犯刑章。合當萬死。曲蒙慈貸。特賜再生。仍假
分符。更承寵授。感恩待罪。心魂戰越。以九月十一日到州
上訖。臣某誠惶誠恐頓首頓首。臣凡賤末品。非才冒榮。虛
忝國恩。實昧朝典。尸榮無補。公責所歸。竊自循省。早宜譴
黜。永惟光顧。未答殊私。慙負至深。衷惶靡及。陛下以大聖
承統。以至明照臨。孝思感於天地。儉德齊於堯禹。道在還
淳。化先無事。臣宜進賢以報國。同力以守公。而乃輕奏忠
良。苟循愚執。豈非臣褊心失措。躁遽而然。亦是速戾之時。
迷誤至此。負恩至重。自孽何逃。處之嚴刑。猶未逭責。豈謂
特迴宸斷。俯降天慈。矜臣蠢愚。憫臣孤弱。全其將朽之骨。
復其已逝之魂。俾奉藩條。獲從職守。悚[:#AS-9C65:⿰丨⺊]
[:#AS-FBED:●]勇懼荷。罔知所圖。臣自
辭闕庭。深省罪釁。未嘗頃刻。輒忘悔尤。終朝再馳。每懷懲
戒。終夜不寐。每思兢慙。尚偷餘生。誓將改過。敢惜微命。以
自懷安。敬勵丹誠。庶答鴻覆。況親人之寄。在遠尤切。謹當
宣揚聖化。慰撫海隅。少安疲甿。以展微效。伏以差使上謝。
有虧格文。跼蹐憂惶。不敢專擅。無任懇迫之至。謹附
本道觀察使便使奉表陳謝以聞。
