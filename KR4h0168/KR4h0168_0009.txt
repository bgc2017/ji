欽定全唐文卷九
太宗(六)
勞鄧州刺史陳君賓詔
朕以隋末亂離。毒被海內。率土百姓。零落殆盡。州里蕭條。
十不存一。寤寐思之。心焉若疚。是以日昃忘食。未明求衣。
曉夜孜孜。惟以安養為慮。每見水旱降災。霜雹失所。撫躬
責己。自慚德薄。恐貧乏之黎庶。不免飢餒。傾竭倉廩。普加
賑恤。其有一人絕食。若朕奪之。分命庶僚。盡心營救。去年
關內六州及蒲虞陝鼎等。復遭亢旱。禾稼不登。糧儲既少。
遂令分房就食。比聞刺史以下及百姓等。並識朕懷。逐糧
戶到。遞相安養。回還之日。各有贏糧。乃別齎布帛。以申贈
遺。如此用意。嘉嘆良深。一則知水旱無常。彼此遞相拯贍。
不慮凶年。二則知禮讓興行。輕財重義。四海士庶。皆為兄
弟。變澆薄之風。敦仁慈之俗。政化如此。朕復何憂。其安置
客口。官人支配得所。並令考司。錄為功最。養戶百姓。不恡
財帛。巳勅主者免今年調物。宜知此意。善相勸勉。
謹死刑詔
比來有司斷獄。多據律文。雖情在可矜。而不敢違法。守文
定罪。或恐有冤。自今門下省視。有據法當死而情在可矜
者。錄狀奏聞。
冊蘇亶女為皇太子妃詔
配德元良。必俟邦媛。作儷儲貳。允歸冠族。祕書丞蘇亶長
女。門襲軒冕。家傳義方。柔順表質。幽閒成性。訓彰圖史。譽
流邦國。正位儲闈。寔惟朝典。可皇太子妃。所司備禮冊命。
主者施行。
冊荊州都督荊王元景詔
夫建官之道。實資明德。列爵之義。必俟茂親。故晉鄭佐周。
功宣於寅亮。閒平輔漢。業崇於藩屏。惟爾業尚忠肅。器懷
恭懿。幼稟庭訓。早膺朝寵。仁恕聞於封畿。廉平著於方策。
荊衡作鎮。江漢為紀。包括巴濮之域。跨躡吳越之郊。褰帷
永諧。分珪僉屬。是用備茲令典。錫以休命。奄有楚甸。代為
唐輔。可不慎歟。
為故禮部尚書虞世南齋僧詔
故禮部尚書文懿公虞世南。德行純備。文為辭宗。夙夜盡
心。志存忠益。奄從物化。忽移時序。昨因夜夢。倏覩斯人。兼
進讜言。有若平生之日。追懷遺美。良用悲悼。宜資冥福。申
朕思舊之情。可即其家齋五百僧。造佛像一軀。
獎魏徵編注戴氏禮詔
禮經殘缺。其來巳久。漢代戴聖。爰記舊聞。古今所宗。條目
雜亂。先儒傳授。多歷年所。咸事因循。莫能釐正。特進鄭國
公徵。文高翰林。學綜冊府。服膺典禮。有志討論。乃依聖所
記。更事編錄。以類相從。別為篇第。并更注解。文義粲然。遂
得先聖微言。因茲重闡。後之學者。多有宏益。宜付祕書。
答魏徵謝賜殿材起堂詔
觀卿書不如尋常。憂惋之情。切朕懷意。處卿至此堂。為宏
濟黎元經圖達化耳。豈為朕一人而巳。何事果來相謝。
問魏徵病手詔
不見數日。憂憤甚深。自顧過巳多矣。言巳失矣。行巳虧矣。
古人云。無鏡無以鑑鬚眉。可謂實也。比欲自往。恐勞卿。所
以使人來去。若有聞知。此後可以信來具報。
答魏徵上㣥書理要手詔
朕少尚威武。不精學業。先王之道。茫若涉海。覽所撰書。博
而且要。見所未見。聞所未聞。使朕致治稽古。臨事不惑。其
為勞也。不亦大哉。
重問魏徵病手詔
近來疹病何似。漸得可未。卿患日久。言面巳賒。理國立家。
方知難耳。比日自為。勞思委頓。始驗任人則逸。自任則勞。
非虛言也。此懷公想知之。可以意得。書何盡心。略而言耳。
答魏徵辭太子太師詔
漢之太子。四皓為助。我之賴公。即其義也。知公疾病。可臥
護之。
答房元齡請解僕射詔
夫選賢之義。無私為本。奉上之道。當仁是貴。列代所以宏
風。通賢所以叶力。卿忠肅恭懿。明允篤誠。草昧霸圖。綢繆
帝道。儀刑禮閣。庶政惟和。輔翼春宮。望實斯在。而忘彼大
體。徇茲小節。雖恭教諭之職。乃辭機衡之務。豈所謂弼余
一人。共安四海者也。宜聽此懷。無煩固讓。
又答房元齡詔
元齡德為時秀。位隆朝右。業履恭儉。志懷沖退。頻表陳誠。
固辭執法。朕昃食思治。虛己欽賢。方資啟沃。共康兆庶。豈
得申其雅尚。用虧彝典。便可斷表。即令攝職。
捨舊宅造興聖寺詔
丹陵啟聖。華渚降祥。叶德神居。克隆鴻業。朕丕承大寶。奄
宅域中。遠藉郊禋之慶。仰惟樞電之祉。思園之禮既宏。撫
鏡之情徒切。而永懷慈訓。欲報無從。靜言因果。思憑冥福。
通義宮皇家舊宅。制度宏敞。以崇神祠。敬增靈祐。宜捨為
尼寺。仍以興聖為名。庶神道無方。微伸凱風之思。主者施
行。
賜寶誕還第詔
朕聞為官擇人者治。為人擇官者亂。竇誕比來精神衰耗
異常時。知不肖而任之。覩尸祿而不退。非唯傷風亂政。亦
恐為君不明。考績黜陟。古今常典。誕可光祿大夫還第。
幸遼東賜褚亮詔
昔年師旅。卿常入幕。今茲遐伐。君巳懸車。儵忽之閒。移三
十載。眷言疇昔。我勞如何。今將遂良東行。想公於朕。不惜
一兒於膝下耳。故遣陳離意。善居加食。
令諸州寺觀轉經行道詔
神道設教。慈惠為先。元化潛通。亭育資始。朕恭膺大寶。撫
愛黎元。矜愍之心。觸類而長。是用旁求冥貺。幽贊明靈。所
冀九功惟敘。五福斯應。比嚴霜早降。秋實不登。靜言寡薄。
無忘慚惕。今百穀滋茂。萬寶將成。猶恐風雨失時。字養無
寄。敢藉聖明。介茲多祉。宜為普天億兆。仰祈嘉祐。可於京
城及天下諸州寺觀。僧尼道士等七日七夜轉經行道。每
年正月七月。例皆準此。
賜涼州都督李大亮詔
以卿兼資文武。志懷貞確。故委藩牧。當茲重寄。比在州鎮。
聲績遠彰。念此忠勤。無忘寤寐。使遣獻鷹。遂不曲順。論今
引古。遠獻直言。披露腹心。非常懇到。覽用嘉歎。不能巳巳。
有臣若此。朕復何憂。宜守此誠。始終若一。詩云。靖共爾位。
好是正直。神之聽之。介爾景福。古人稱一言之重。侔於千
金。卿之此言。深足貴矣。今賜卿金壺瓶金盌各一枚。雖無
千鎰之重。是朕自用之物。
賜李大亮荀悅漢紀詔
卿立志方直。竭節至公。處職當官。每副所委。方大任使。以
申重寄。公事之閒。宜觀典籍。賜卿荀悅漢紀一部。此書敘
致要。論議深博。極為政之體。盡君臣之義。今以賜卿。宜
加尋閱。
答有司請討林邑詔
兵者凶器。不得巳而用之。故漢光武云。每一發兵。不覺頭
鬚為白。自古以來。窮兵極武。未有不亡者也。苻堅自恃兵
強。欲必吞晉室。興兵百萬。一舉而亡。隋主亦欲必取高麗。
頻年勞役。人不勝怨。死於匹夫之手。至如頡利。往歲數來
侵我國家。部落疲於征役。遂至滅亡。朕今見此。豈得輒即
發兵。但經歷山險。土多瘴癘。若我兵士疾疫。雖克翦此蠻。
亦何所補。言語之閒。何足介意。
遺詔
夫天命之重。綠錯奉其圖書。天子之尊。赤縣先其司牧。而
功兼造化。橋山之樹巳陰。業致昇平。蒼梧之駕方遠。至於
平寇亂。安黎元。灑洪災。攘大患。黃帝之五十三戰。商湯之
二十七征。以此申威。曾何足算。昔者亂階斯永。禍鐘隋季。
罄宇凝氛。曀昏辰象。[:#AS-92F9:⿰帛⿱丿糸]區作梗。搖蕩江河。朕拂衣於舞象
之年。抽劒於斬蛇之地。雖復妖千王莽。戮首軘車。凶百蚩
尤。釁尸軍鼓。垂文暢於炎野。餘勇澄於斗極。前王不闢之
土。悉請衣冠。前史不載之鄉。並為州縣。再維地軸。更張乾
絡。禮義溢於寰瀛。菽粟同於水火。破舟船於靈沼。收干戈
於武庫。辛李衞霍之將。咸分土宇。縉紳廊廟之材。共垂帶
綬。至於比屋黎元。關河遺老。或贏金帛。或齎倉儲。朕於天
下士大夫。可謂無負矣。朕於天下蒼生。可謂安養矣。自櫛
風沐雨。遂成弭沴。憂勞庶政。更起沈疴。況乃漢苦周勤。禹
腁堯腊。以矜百姓之所致也。道存物往。人理同歸。掩乎元
泉。夫亦何恨矣。皇太子治。大孝通神。自天生德。累經監撫。
熟達機務。凡厥百僚。㣥公卿士。送往事居。無違朕意。屬纊
之後。七日便殯。宗社存焉。不可無主。皇太子即於柩前即
皇帝位。依周漢舊制。軍國大事。不可停闕。尋常閒務。任之
有司。文武官人。三品巳上。並三日朝晡哭臨。十五舉音。事
畢便出。四品巳下。臨於朝堂。其殿中當臨者。非朝夕臨。無
得擅哭。諸王為都督刺史任者。並來奔喪。濮王萊王。不在
來限。其方鎮岳牧。在任官人。各於任所。舉哀三日。其服紀
輕重。宜依漢制。以日易月。園陵制度。務從儉約。昔者霸陵
不掘。則朕意焉。遼東行事並停。太原元從人見在者。各賜
勳官一級。諸營作土木之功。並宜停斷。
令虞世南製杜如晦碑手勅
吾與如晦。君臣義重。不幸物化。追念勳舊。痛悼於懷。卿體
吾此意。為之製碑文也。
定樂勅
殷薦祖考。以崇功德。比雖加以誠潔。而廟樂未稱。宜令所
司。詳諸故實。制定奏聞。
命魏王泰祭尚書虞世南手勅
虞世南與我。猶一體也。拾遺補過。無日暫忘。當代名臣。人
倫準的。吾有小失。必犯顏而諍之。今其云亡。石渠東觀之
中。無復人矣。痛惜豈可言耶。
佛遺教經施行勅
往者如來滅後。以末代澆浮。付囑國王大臣。護持佛法。然
僧尼出家。戒行須備。若縱情淫佚。觸塗煩惱。關涉人閒。動
違經律。既失如來元妙之旨。又虧國王受付之義。遺教經
者。是佛臨涅槃所說。誡勸弟子。甚為詳要。末俗緇素。並不
崇奉。大道將隱。微言且絕。永懷聖教。用思宏闡。宜令所司。
差書手十人。多寫經本。務在施行。所須紙筆墨等。有司準
給。其官宦五品已上。及諸州刺史。各付一卷。若見僧尼行
業。與經文不同。宜公私勸勉。必使遵行。
答元奘謝御製三藏序勅
朕才謝珪璋。言慙博達。至於內典。尤所未閑。昨製序文。深
為鄙拙。唯恐穢翰墨於金。標瓦礫於珠林。忽得來書。謬
承襃讚。循躬省慮。彌益厚顏。善不足稱。空勞致謝。
斷賣佛像勅
佛道形像。事極尊嚴。伎巧之家。多有造鑄。供養之人。競來
買購。品藻工拙。揣量輕重。買者不計因果。止求賤得。賣者
本希利潤。唯在價高。罪累特深。福報俱盡。違犯經教。並宜
禁約。自今巳後。工匠皆不得預造佛道形像賣鬻。其見成
之像。亦不得銷除。各令分送寺觀。令寺觀徒衆。酬其價直。
仍仰所在州縣官司檢校。勅到後十日內使盡。
答㣥臣封禪表勅
卿輩皆以封禪為帝王盛事。朕意不然。若天下乂安。家給
人足。雖不封禪。庸何傷乎。昔秦始皇封禪。而漢文帝不封
禪。後世豈以文帝不及始皇耶。且事天掃地而祭。何必登
泰山之巔。封數尺之土。然後以展其誠敬乎。
手勅
晚來腫勢漸歇。肉色如故。體中亦自勝常。昨日恐卿等為
憂。略此相報勅。
冊楊恭道女為婕妤文
維貞觀某年月日。皇帝遣使某官某持節冊命曰。於戲。惟
爾前魏王府諮議參軍楊恭道第三女。門襲鍾鼎。訓彰禮
則。幽閒表質。柔順為心。備職後庭。寔惟通典。是用命爾為
婕妤。往欽哉。其光膺徽命。可不慎歟。
冊崔宏道女為才人文
維貞觀某年月日。皇帝使某官某副使某官某持節冊命
曰。於戲。惟爾兼徐州都督府司馬崔宏道長女。門稱著姓。
訓有義方。婉順為質。柔明表行。宜升後庭。備茲內職。是用
命爾為才人。往欽哉。其光膺徽命。可不慎歟。
冊蕭鏗女為才人文
維貞觀年月日云云。於戲。惟蕭鏗第二女。幼習禮訓。夙表
幽閒。冑出鼎族。譽聞華閫。宜遵舊章。授以內職。是用命爾
為才人。往欽哉。其光膺徽命。可不慎歟。
冊蕭鑠女為美人文
維貞觀年月日云云。於戲。蕭鑠第二女。稟訓冠族。著美家
聲。習禮流譽。鏡圖有則。宜升後庭。允茲令典。是用命爾為
美人。往欽哉。其光膺徽命。可不慎歟。
冊晉王為皇太子文
維貞觀十七年歲次甲辰四月某朔日。皇帝若曰。於戲。惟
爾并州都督右武大將軍晉王治。忠肅恭懿。宣慈惠和。
仁孝出於自然。信義備於成德。禎祥夙著。睿哲日新。永言
少陽。匕鬯是寄。疇咨朝列。卿士協從。是用命爾為皇太子。
往欽哉。爾其思王道之艱難。遵聖人之炯戒。勤修六德。勉
行三善。無或舉非法度。忘恭儉而好驕奢。無或理乖彝倫。
遠忠良而近邪佞。非履道無以彰名。非任賢無以成德。爾
身為善。國家以安。爾身為惡。天下以殆。睦九族而禮庶僚。
懷萬邦而憂遐裔。兢兢業業。無怠無荒。克念爾祖宗。以寧
我宗社。可不慎歟。
冊徐州都督徐王元禮文
於戲。惟王建都。惟聖垂範。安兆民者。實敦親戚。固鴻業者。
必樹藩衞。惟爾使持節都督徐譙泗三州諸軍事徐州刺
史徐王元禮。器能明敏。業履詳和。幼聞詩禮。早膺車服。海
岱及淮。俗兼齊魯。胙土按部。僉曰爾諧。是用斟酌前代。率
由令典。俾屏迺辟。傳爾後昆。朕聞曰。友于兄弟。施于有政。
弗學牆面。莅事惟煩。緬求大訓。茲為要道。往欽哉。爾其執
心於忠孝。踐行於儉約。無好逸豫。以犯非禮。無縱嗜慾。以
邇宵人。明率舊章。以保疆土。可不慎歟。
冊越王泰改封魏王文
維貞觀某年某月某日甲子。皇帝若曰。於戲。在昔哲后。受
命君臨。並建茂親。以為藩衞。然則古之列國。今之按部。循
名或異。立政實同。皆所以共治黎元。俱獎王室。克隆鼎祚。
咸悉由之。惟爾雍州牧左武大將軍越王泰。生而韶敏。
幼而好學。樂善不倦。才藝日新。地則維城。禮優分器。惟彼
三魏。實號五都。非親勿居。夾輔攸屬。是用命爾為使持節
都督相衞黎魏洺邢貝七州諸軍相州刺史。改封魏王。
傳之子孫。長為藩翰。古人有言。皇天無親。惟德是輔。民心
無常。惟惠之懷。往欽哉。爾其鑒此格言。無自驕奢。無邇邪
佞。兢兢業業。以保爾茅土。可不慎歟。
冊蘇亶長女為皇太子妃文
惟爾祕書丞蘇亶長女。族茂冠冕。慶成禮訓。貞順自然。言
容有則。作合春宮。實協三善。曰嬪守器。式昌萬葉。備茲令
典。抑惟國章。是用命爾為皇太子妃。往欽哉。其光膺徽命。
可不慎歟。
冊韋挺長女為齊王妃文
維貞觀年月日。冊命曰。於戲。惟爾兼太常卿扶風郡開國
男韋挺長女。地冑高華。質性柔順。訓彰禮教。譽表幽閒。作
儷藩闈。實惟朝典。是用命爾為齊王妃。往欽哉。
冊劉威德次女為虢王妃文
維貞觀年月日。皇帝遣使持節冊命曰。於戲。惟爾刑部尚
書彭城縣開國公劉威德第二女。地冑清華。志懷婉順。訓
彰圖史。譽聞邦國。式遵典禮。作儷大藩。是用命爾為虢王
妃。往欽哉。其光膺徽命。可不慎歟。
冊齊國公無忌為司空文
維貞觀某年月日甲子。皇帝若曰。於戲。開府儀同三司齊
國公無忌。設官分職。允代天工。致治興邦。實資台輔。永覽
前哲。咸在得人。故能成寅亮之功。宏燮理之業。惟爾識宇
沖邈。風範光昭。才稱棟幹。器惟瑚璉。協贊皇基。克隆鼎業。
譬彼舟楫。同茲魚水。任重禮闈。則璣衡以穆。位班職衮。則
風雨不愆。固巳同軌前烈。齊聲往彥。襃德美功。有國常典。
經邦論道。僉曰爾諧。是用命爾為司空。往欽哉。其光榮寵
命。可不慎歟。
冊高士廉改封申國公文
維貞觀某年月日甲子。皇帝若曰。於戲。昔周建五等。漢班
六條。經邦之制既宏。載祀之祚惟永。是以樊侯申伯。功成
藩翰。喬卿叔節。績宣刺舉。惟爾特進吏部尚書許國公
高士廉。識宇宏正。風鑑秀激。地惟姻戚。才稱棟幹。雲雷在運。
參霸圖於艱難。龜鼎有歸。奉王猷於獻替。廊廟推重。縉紳
佇德。總方牧之寄。勝殘播美。綜銓衡之職。得人流詠。固巳
聲高多士。功書太常。桐柏作鎮。長淮設險。形勝之地。允屬
勳賢。是用命爾為使持節申州諸軍事申州刺史。改封申
國公。傳之子孫。世為唐輔。往欽哉。率循典禮。勉固誠節。垂
裕來葉。以保黎庶。可不慎歟。
冊李勣改封英國公文
維貞觀某年月日甲子。皇帝使某官持節冊命曰。於戲。列
爵者必俟茂勳。設官者咸資懿德。所以翼贊王室。宏宣帝
載。惟爾光祿大夫行并州大都督府長史太子左衞率曹
國公李勣。識量恢宏。風略閎遠。忠以奉上。信以立身。獻款
西歸。[:#AS-8E4A:●]鄘風美。分麾東略。虢鄭景從。預艱難於藩邸。參經
綸而方面。南定維揚。北清大漠。威振殊俗。勳書冊府。及入
司禁旅。出帥藩鎮。勞勤表於夙夜。功用成於期月。蘄黃之
地。濱帶江淮。鎮捍之重。允屬功烈。是用命爾為使持節蘄
州諸軍事蘄州刺史。改封英國公。任重六條。地優五等。為
朕藩屏。傳爾子孫。往欽哉。其祗膺朝命。克固臣節。勤恤黎
元。垂裕後世。可不慎歟。
冊程知節改封盧國公文
維貞觀某年月日甲子。皇帝使某官某副使某官某持節
冊命曰。於戲。蓋宣條作牧。胙土建侯。共治長寄。藩翰斯在。
惟爾左領軍大將軍檢校原州都督宿國公程知節。志懷
銳穎。氣幹強果。業預艱難。效宣行陣。入司禁衞。勤誠著於
軒陛。出鎮方隅。惠化洽於黎俗。疇庸有典。式隆寵命。是用
命爾為使持節朗州諸軍事朗州刺史。改封盧國公。傳之
子孫。長是藩屏。往欽哉。爾其戒典謨之訓。固臣子之節。勤
修政道。以貽爾後。可不慎歟。
冊侯君集改封陳國公文
維貞觀某年月日甲子。皇帝若曰。於戲。夫經邦之道。必資
長策。利建之義。式固無窮。是以周之列國。祚世藩屏。漢之
功臣。永垂帶礪。惟爾兵部尚書潞國公侯君集。體業貞固。
識量恢凱。任切腹心。寄深文武。草昧伊始。奉一匡於藩朝。
光華在運。典九伐於禮樂。入陪禁中。出臨閫外。贊嘉謀於
樽俎。掃逋寇於遐荒。誠量歲寒。勳勒庸器。宛邱之地。實惟
舊鎮。胙土作牧。允屬朝望。是用命爾為使持節陳州諸軍
事陳州刺史。改封陳國公。傳之子孫。世為唐輔。往欽哉。爾
其克固臣節。思勗王度。夙夜匪懈。無替典則。可不慎歟。
冊段志元改封襃國公文
維貞觀某年月日甲子。皇帝若曰。於戲。夫計功裂土。量能
分職。所以光贊王室。康乂黎元。惟爾左驍衞大將軍樊國
公段志元。理懷沈毅。氣幹強雄。蜀漢委質。早效忠款。潁川
從我。備盡心力。預艱虞於藩朝。陪戎征於閫外。勤宣階陛。
功表旌旗。西城之地。襟帶巴蜀。藩翰之重。實俟勳庸。是用
命爾為使持節金州諸軍事金州刺史。改封襃國公。傳之
子孫。世為藩輔。往欽哉。爾其勉固一心。勗茲六行。克勤政
術。無數彝典。可不慎歟。
冊突厥李思摩為可汗文
於戲。突厥部衆。代居沙漠。元戎纔舉。龍城克定。三部種類。
十角酋渠。咸襲冠帶。俱為臣妾。朕光宅六合。亭育萬品。爰
降大造。存其亡國。既復故庭。乃樹君長。惟爾右武大將
軍化州都督懷化郡王李思摩。器量明遠。識用宏通。地稱
貴種。望高賜姓。忠孝之節。於朕心。明智之材。重於蕃落。
朕用是命爾為乙彌泥孰俟利苾可汗。傳之子孫。為唐藩
屏。上鑒自古。下觀近代。守誠節者。咸保其國人。為凶惡者。
必及於覆敗。往欽哉。爾其鑒茲往事。祗聽朕言。奉國以丹
赤為先。御下以信義為本。勉正爾身。勤恤爾衆。無昵邪佞。
無遠忠良。無恣驕奢。無趨貪暴。兢兢業業。以綏爾疆土。可
不慎歟。
陳讓禪位表
臣聞至敬無文。至誠不飾。地居臣子。不以小忠撓志。情兼
家國。不以細行嬰心。臣蒙獎厲。擢居天策。戰必以死。寔深
愍於黎庶。奮不顧命。願無忝於宗社。規摹指麾。皆稟聖算。
人心神誘。遂得成功。安敢貪天。自稱己力。前以聖人大寶。
濫鍾愚懦。臣謂肅成理務。禮通監撫。日慎一日。不敢推辭。
今奉茲詔。更垂獎予。以四海乂安。褰裳紫極。歸尊軒轅。天
下幸甚。臣自當啟誦。不覺厚顏。頃者陰陽尚愆。嘉穀未稔。
政治有虧。刑典不措。恐眇身多罪。以及萬方。伏願天慈。仍
安太極。待民知堯力。玉燭順序。網開湯祝。金科削編。然後
降輦西宮。於事非晚。付臣宣室。亦敢當仁。臣志在忘私。冒
陳丹款。
