欽定全唐文卷七百二
李德裕(七)
請授王宰兼行營諸軍攻討使狀
右。緣王茂元雖是將家。久習吏事。深入攻討。非其所長。訪
聞東畿自聞狂寇侵軼。尚未安定。茂元縱得痊復。且要留
鎮河陽。行營諸軍。須便有所委。茂元疾雖加重。朝廷亦免
他虞。前月二十九日延英面奉聖旨。亦以兩道節度同在
一處非便。臣等商量。望授王宰兼行營諸軍攻討使。如蒙
允許。望加劉沔張仲武招撫使例降黃敕處分。未審可否。
論石雄請添兵狀
右。訪聞冀氏去潞州最近。纔二百里已下。於此進兵。最當
要害。翼城亦是大路。須備賊奔衝。石雄雖兵數已多。終是
分張處廣。(闕)須初允所請。方可責其成功。今緣西備蕃戎。
邊鎮不可抽減。向東抽發。又不及幾。訪聞奏事軍將張宏
慶云。陳許徐泗兵初到行營。軍外子弟有一萬人已上。緣
未有戰陳。聞不得已稍卻歸本道。今猶有少壯堪充戰卒
五六千人。皆是父子兄弟。人心齊一。臨時使用。絕勝諸軍。
冀氏去賊最近。石雄又至驍勇。假其兵力。事必速成。陛下
方集大勳。不可更惜小費。臣等商量。望賜石雄義逸詔。令
與陳許徐泗軍外子弟各召二千人。並須揀少壯有武藝
堪入戰陣者充。仍望約陳許長行制度支權給衣糧。徐泗
緣有醬菜。望以兩處兵馬皆在行營。事體須同。不可獨給。
如蒙允許。望速賜詔示。
請問薄仲榮賊中事宜狀
右。臣等昨於延英奏。請降中使問薄仲榮。生口四十人內。
幾人是赤頭郎。聖意以元逵之故。不欲更問。臣等商量。緣
薄仲榮是賊之心腹。必盡知謀計。終要遣使出城。勘問賊
中兵馬多少。諸界布置防備何處。今欲入兵。何處最當要
害。兼問賊中人情。還思歸順否。直對鎮州押衙軍將。仔細
勘問。不要回避。必得事情。因此不妨便知生口赤頭郎數。
元逵知勘赤頭郎賊中事宜。必不疑慮。因此兼勘河陽魏
博生口。以此參驗必知。未審可否。
請問生口取賊計策狀
右。伏以殘寇未平。須廣求良計。臣等苟有所見。則合上聞。
遠則韓信。近則李靖。皆臨刑免死。後立殊勛。忽有其人。亦
不可料。望令勘事中使宣問。如有奇計秘能。必取劉稹。或
可以反間。令自相梟戮。及能設計取彼州縣。兼招得都頭
者。並仰速具事由聞奏。如計畫明切。便堪施行。即貸其死
命。令於諸軍敕命。不妨有可採錄。或助戎功。可否之間。在
於宸斷。
請諸道進軍狀
右。緣王宰兵已深入。須取澤州。又恐賊於萬善向東衝突。
須更[:#AS-8864:⿺克寸]期齊進。正月六日。並是良辰。一日雖是歲首。亦合
軍機。緣軍在行營。歲日與常日無異。賊中有州縣村閭。隨
分必須作歲。乘其無備。必易成功。其兩日伏在聖明裁定。
戎事尚密。所降中使。望計行程。令取事前兩日到行營即
待。又恐賊中困蹙。即自有變。望密詔王宰石雄義忠等。聞
彼有變。便須星夜兼進。先差專使與彼大將書。具云初經
變革。須得王師應接。以安人心。兵馬並不入潞州。只在三
數十里內下營。並不驚擾村閭。即當秋毫不犯。直須待立
功軍出潞州。新節度使入後。處置大段公事了。方得抽軍。
其元逵宏敬。緣隔山東。又恐漏洩此意。並望不賜詔示。如
蒙允許。望付翰林各賜詔處分。
論劉稹送款與李石狀
右。臣等得李石狀報。劉稹潛有款誠。伏以王師壓境。已是
六月。賊軍累經侵軼。頗肆猖狂。今事勢窮困。人心思變。因
此請命。冀逭靈誅。望詔李石且與李恬書。不得云已與奏
聞。但遣將兵屬直界首。方敢上聞。以此邀之。更觀旬月。仍
望詔元逵宏敬王宰石雄。便令齊入。切料旬朔之內。必有
變生。今饋運之費。計至春末並足。如二月以來。尚未殄滅。
然後議納其款。事亦不遲。如蒙允許。望付翰林各賜詔處
分。
請發河中馬軍五百騎赴振武狀
右。臣德裕得忠順狀。請自至界上。親臨賊營。專看事機。首
為撲滅。緣當道軍馬數少。請軍馬一二千騎。臣等商量。緣
可汗移營。已近振武。忠順勇於戰鬭。必可指蹤。河中地閑。
馬軍有朔方舊法。都虞候(闕)川防戎。臣素所諳知。望發馬
軍五百騎。令王縱部赴振武。取忠順指揮。今當回鶻衰殘。
亦要及時驅逐。事有應變。不可憚煩。仍望賜絹一千八百
匹。內三百匹充職掌人優賞。以戶部物充。度支差綱發遣。
兼望令中使送。如蒙允許。望付翰林賜詔處分。兼詔示忠
順守志。其賜忠順狀。謹遵連封。未審可否。
請遣使至天井冀氏宣慰狀
右。臣等近訪聞賊中之計。只待林木陰合。以老王師。如此
遷延。必恐過夏。伏見元和中憲宗緣淮西久未成功。遣尚
書右丞許孟容至行營宣慰。令面詰責光顏重允。累取光
顏等及大將以下狀。皆請一個月內併賊。自後不敢逗留。
累破大城柵。憲宗又令梁守謙往。遂破郾城。續令裴度去。
竟破淮蔡。去秋李回唯至魏鎮兩道。王宰石雄並未有制
使宣慰。臣等商量。望令李回至天井冀氏宣慰。兼取王宰
石雄及諸軍都頭兩道大將等狀。令具破賊期限聞奏。如
蒙允許。望令乘遞早發。未審可否。
奏晉州刺史李丕狀
右。緣安義節管沙陀兵馬三十餘年。蕃人之心。最尚讐怨。
戰陣之際。固難隄防。李丕既不主兵。無以自衛。且令在州
綏緝。應接石雄。行營每欲進兵。與其謀度。不妨理郡。兼得
坐籌。如蒙允許。望各賜詔處分。未審可否。
李克勤請官軍一千二百人自引路取涉縣斷賊山東三州道路狀
右。奉宣令臣等商量奏來者。臣等喚得王逢細問。王逢云。
自領行營兵馬。便在榆社。並不到儀州。其涉縣道路遠近。
山川險阻。先不曾諳委。又恐李克勤所通涉縣多少。未得
諳實。今請於儀州置軍糧。迤邐下塞。兼側近捉生勘問。委
知涉縣無賊大兵鎮守。方可進軍。又云。榆社河東怯弱。終
不堪用。代山向北軍馬。王逢曾經使用。郎校精強。今來是
防秋時。請委節度使。除蔚州飛狐靈邱與幽州接界外。代
諸州軍量抽二千人即得。此二千人已敵榆社五千人。又
向北烽子約有一千人。敵已來極勁耐辛苦。一人敵十人。
量抽五百人。將赴行營。每隊與十人五人。令陰入賊城。非
常得力。又云。李克勤與一千二百人無(闕)三百人已來堪
用。臣等商量。且差中使押領李克勤赴榆社。至晉州過日。
先召取李丕。與李克勤面議機計。審定入兵處所。錄取兩
本狀。一本封進。一本將與義忠。其所要兵馬多少。及進軍
時日。並委義忠與行營大將及克勤審細商量奏聞。如可
決行。須便應機速去。不要更待進止。即事得神速。免漏軍
機。如蒙允許。望賜義忠李丕詔處分。未審可否。
魏城入賊路狀
右。伏以饋運支計。本約至五月。今若五月未平小寇。即須
便過盛暑。臣等夙夜思慮。切要改張。石雄西面險阻。須得
王宰義忠深入。方可進軍。榆社兵甲未足。天井固難獨入。
以此故遂成因循。訪聞魏城絕當要害。向南十二里至狗
脊嶺。雖有小山。並無險阻。二十五里便至武鄉縣。直抵潞
州。便是平川。臣等訪問王逢。須得一萬精兵。方可前進。今
側近更無徵兵處。遠處又不及事。望降中使與石雄商量。
便將義武步兵萬人就義武馬軍。兼沙陀馬軍五百就榆
社沙陀。此外於中武部兵及河中衙隊共揀七千人。通約
似僅一萬人。并榆社宣武[:#AS-8862:⿱亠兊]海義武馬軍。都是一萬五千
精兵。足得濟事。取魏武路直入。旬月必見成功。冀氏翼城
猶有一萬八千人。但令保險。又守城寨。權差供奉一人監
領。待石雄得武鄉後。即令冀氏翼城諸寨兵馬齊進。與石
雄合軍。仍委石雄與李丕同商量。如此穩便。即須排比今
月中旬末赴魏城。事貴神速。不得漏洩。
天井冀氏行營狀
右。昨者初夏。頻請進軍。所冀未熱之時。便見次第。今炎毒
已甚。迫促稍難。殷宗伐鬼方。周公東征。皆三年乃[:#AS-8864:⿺克寸]。淮蔡
滄景。亦經四年。王者之師。以全取勝。急攻則狂賊得計。稍
緩則賊勢日窮。况出內庫貨財。以資軍食。計量饋運。必及
冬間。緣兩道皆有供奉官。非惟節將心不敢安。難於擇便。
亦恐營柵甚暑。不易祇供。望賜詔各令且回。兼詔示王宰
石雄亦不可稍緩之意。但云時方炎暑。恐供奉在彼有妨
戎事。任卿自擇便利。不得安閒。
請准兵部依開元二年軍功格置跳盪及第一第二功狀
開元格臨陣對寇矢石未交先鋒挺入陷堅突眾賊徒
因而破敗者為跳盪
右。開元中酬跳盪功。止於武官及勳。比今日流例。即事校
簿。其立跳盪功與格文相當者。不問軍將官健白身。便望
授監察御史。如已是御史者。超兩資授憲官。已至常侍大
夫者。臨時別望優與處分。其先鋒第一功。如有官者。便授
檢校將軍卿監。累官至賓客者。即授御史。其第二功。無官
者授(一作擢)檢校少卿監及中郎將。累官至賓客者。即與御
史。
開元格跳盪功破賊陣不滿萬人所叙不得過十人若
萬人以上每一千人聽加一人其先鋒第一功所叙不
得過二十人第二功所叙不得過四十人
右。三等立功人數。請依開元格收叙。如過此數。並望落下。
開元格招得一萬人已上其頭首一人准跳盪功例一
千人已上准第一等例賊數不滿千人量差等處分
右。若依舊格。難有此例。今望招得一千人。便准跳盪例。五
百人准第一等例。五百人以下節級處分。
開元格每獲一生酬獲人絹十疋
右。緣並無軍將官健等第。稍似不備。今請獲賊都頭。賞絹
三百疋。獲正兵馬使。賞絹一百五十疋。獲副兵馬使都虞
候。賞絹一百疋。都虞候以上。仍並別酬官爵。如是官健。仍
優與職名。獲賊十將。賞絹七十疋。獲賊副將。賞絹三十疋。
獲賊赤頭郎及劉稹新召宅內突將。賞絹十疋。獲賊長行。
賞絹三疋。如是土團練鄉夫之類。不在此例。每獲生口。便
望令所獲人對中使點勘上歷。不得令有虛妄。其賞給時。
亦望令中使自對面分付。
以前件開元格如前。臣等商量。緣比來大陣酬賞。只是
十將以上得官。其副將已上至長行。並無甄錄。今但與格
文相當。即便酬官。所冀盡沾渥澤。又緣每陣獲生。並
有優賞。今據開元舊格。等級加恩。如此則頒賞有名。人心
知勸。如蒙允許。望各賜詔。仍封賞格。令牓示三軍。未審可
否。
奉宣石雄所進文書欲勘問宜商量奏來狀
右。臣等商量。賀意比因楊弁作亂之時。已涉賊中言語。究
其蹤跡。必非循良。深知王宰不知為其詿誤。若不尋問。旬
月後王宰的自知。見朝廷隱忍。必懷憂負。又不一度明辨。
石雄轉有所疑。望付封晉絳所進賊中文書。詔示王宰及
守度。對王宰追賀意勘問。如審有潛報蹤由。便就行營按
軍令。如涉曖昧。即令王宰差使押領送上都。其遊奕差替
聞奏。仍望詔示石雄。未審可否。
論赤頭赤心健兒等狀
右。健兒等敢同元惡。久抗王師。比屋皆誅。未足塞責。然以
此軍忠義。未嘗失節。艱難已後。頻立戰功。赤頭赤心。皆是
賊妄立此名。以張聲勢。未必人皆敢勇。生死一心。所慮玉
石俱焚。善惡同棄。詔王宰石雄義逸國亮。許其自相糺出。
如是鄆州父兄子弟。及從諫處招到兇惡將健等。乘用兵
後為劉稹出死力戰鬭。先犯官軍毀罵行營節度使者。任
自推出。即免累及平人。伏料如此號令。必不敢容蔽兇黨。
其合誅戮者。亦自甘心。昭示四方。稱朝廷弔人伐罪之意。
如蒙允許。望付翰林約此意詔示。未審可否。
論堯山縣狀
右。臣等見鎮州奏事官梁居簡稱。城內並無禮於元逵兇
惡頭首。推出二十餘人。並梟戮訖。其餘皆懼殺戮。卻閉城
門。伏以寇孼既平。盡是國家城鎮。控制河朔。須存壘垣。豈
可更令元逵窮兵攻取。望中使賜城內將士勅書招携。各
令安堵。仍賜元逵詔。便令抽兵歸本道。并賜盧鈞詔。亦令
自遣使安存。未審可否。
奏磁邢州諸鎮縣兵馬狀
右件州縣兵馬。並准江淮諸道例。割屬本州收管。所有解
補。並委刺史自處置訖。(闕二字)如鎮遏十將以上。是軍中舊
將。兼有憲官。不願屬刺史者。並委盧鈞追上驅使。
潞磁等四州縣令錄事參軍狀
右。緣地貧俸薄。無人情願。多是假攝。破害疲甿。望委吏部
於今年選人中。揀幹濟曾有績效人。稍優一兩任注擬。其
俸料待勘數到。續請商量聞奏。
以前並是積久之弊。且要改張。所冀刺史得主兵權。免
受牽制。官人皆由選擇。可委緝綏。既無軍頭干侵。自然得
施教化。臣等商量如前。未審可否。
論邢州狀
右。邢州城門盧宏指稱。劉從諫安置昭義軍額。龍罡縣安
置邢州額。刺史李行循見在縣中安置。伏以朝廷制置。必
在正名。劉從諫曾不聞奏。擅自移改。臣等商量。邢州額望
依前於城安置。刺史便勒移入州內。如亭臺有僭侈處。並
勒毀拆訖聞奏。龍罡縣依前充縣令理所。
巡邊使劉濛狀
右。緣李回等稱。黠戛斯使云。今冬必欲就黑車子收回紇
可汗餘燼。切望國家兵馬應接。黠戛斯使回日。已賜勅書。
許令幽州太原天德振武。各於路邀截出兵。伏以控馭蕃
戎。最在誠信。既有期約。不可參差。須遣使臣。早為布置。其
劉濛便望靈武至天德振武取太原路赴京。兵力素全。番
人至衆。只要令先事揀練。兼修整器械。緣累年用兵。計所
闕者最是兵仗。早須為備。擬仍令代北諸軍鎮添補逃亡
官健。及點檢退渾沙陀等部落。樅樅排比。至防秋時。且各
令於把頭烽內要害城鎮屯集。待知回鶻指的消息。即於
山外邀截。其天德自西受降城至振武穿陰山賊路。如有
要路削及添木石填塞處。早令下手修繕。仍於要路深掘
壕塹。多置陷馬坑。須防黠戛斯向北蹙逐。回鶻入塞唐突。
緣天德振武兩處兵力寡少。恐須臨時接借。望委劉濛與
節度防禦使仔細商量。據下切要聞。不得妄令申請。其幽
州兵馬至多。不得先令排比。待冬至初。續降中使賜詔。如
蒙允許。望付翰林約此意各賜詔處分。未審可否。
昭義軍事宜狀
右。今日見石雄報狀。盧鈞因出城至斐村送兵馬。步軍遂
回旗劫掠。以此知盧鈞都不曉戎事。從前發遣兵馬。節度
使不合出子城。諸城門亦合先布腹心把捉。聞昭義軍中
畏懼石雄稍甚。如軍亂未定。且要石雄提挈精卒。自至澤
州。移牒索亂軍頭首。如送出首惡。其餘不問。計必當無事。
如指揮未定。且要分五百人。兼揀好將。鎮守端氏城。其端
氏城是劉從諫近年修築。非常牢固。去年劉稹阻命。安全
慶軍元在端氏。所以敢擾西界。今若分兵鎮守端氏。即翼
城盡無可虞。又恐亂軍潰散。於諸處劫殺。河陰兵馬。切不
可抽。亦須稍加警備。石雄忠勇。思慮恐未周至。伏望賜密
詔處分。謹錄奏聞。
請先降使至党項屯集處狀
右。伏以前代伐叛。皆須先諭文誥。倘未柔服。則當臨以兵
威。古人云。明其有罪。敵乃可服。緣党項自麟府鄜坊至於
太原。徧居河曲。種落實蕃。其間皆有善良。豈敢盡為暴害。
况北有殘虜。西有犬戎。使其貳心。終成邊隙。切要存以大
信。示以優恩。撫納不悛。然加顯戮。便須擒盡首惡。永絕禍
根。如此則朝廷誅之有名。彼亦無怨。臣等商量。望差給舍
一人。令邊鎮出兵護送。且至叱利鎮城下。密召酋長。喻以
國恩。問其屯兵事由。有何冤屈。既命親王為帥。又有巡院
監察。只合詣闕伸冤。豈可便興師旅。殘毀城戍。焚村閭。百
姓何辜。受此塗炭。其首謀逆叛及打破邠寧鹽州界城堡
罪人。並須分別送出。仍須自本族酋長。不特是族內平人。
善惡既分。邊境寧靜。即且為容忍。待之如初。若不送罪人。
猶敢嘯聚。必當大兵誅討。他日不得有詞。如蒙允許。臣等
續揀擇使臣聞奏。仍望付翰林約此意撰勅書。未審可否。
論鹽州屯集党項狀
右。党項久為劫盜。須示嚴刑。比者且務含容。猶可待之恩
信。今者自知惡稔。朝廷將欲剪除。必恐轉不自安。更懷奸
計。出師則鳥散山谷。抽兵則蟻聚塞垣。日往月來。漸成邊
患。望賜王釗士幹詔。及其屯集未散。速令攻討。如已退散。
則須乘此兵力。驅出南山。其打破城堡及於叱利鎮屯集
者。即且驅出。令於平夏放牧。不得更過山險。切須分別詳
審。不得枉及無辜。務令邊塞永清。商旅無滯。冀因此舉。盡
獲叛徒。未審可否。
討襲回鶻事宜狀
右。臣頻奉聖旨。緣回鶻漸逼把頭烽。早須討襲。兼如何取
得公主者。臣久經思慮。非不精詳。回鶻皆騎兵。長於野戰。
若在磧鹵。難與交鋒。雖良將勁卒。無以制勝。臣比聞戎虜
不解攻城。則知除馬上馳突。其佗並不慣習。臣料必無遊
奕伏道。又未會斫營。倘令石雄以義武馬軍一千騎。兼揀
退渾一千騎。精選步卒。以為羽翼。銜枚夜襲。必易成功。臣
夙夜籌度。無出此計。如以為允。伏望各賜密詔處分。臣伏
望留中不出。
論幽州事宜狀
右。臣伏見報狀。見幽州雄武軍使張仲武已將兵馬赴幽
州。雄武軍使今日奏事官吳仲舒到臣宅。臣扶疾與之相
見。細問雄武。只有兵士八百人在。此外更有土團子弟五
百人。臣問兵馬至少。如何去得。仲舒答臣云。只繫人心歸
向。若人心不從。三萬人去亦無益。據此說。即是仲武得幽
州人心。又云。張絳初處置陳行泰之時。已曾喚仲武。欲讓
與留務。是衙門內一二百人未肯。仲武行至昌平縣。去幽
州九十里。卻令歸鎮。臣又問萬一入不得。即有何計。仲舒
云。幽州軍糧並貯在媯州。及向北七鎮。若萬一入未得。郤
於居庸關守險。絕其糧道。幽州自存立不得。伏以陳行泰
張絳。皆是邀求符節。固不可比。仲武先布款誠。候朝廷指
揮。因此拔用。必能盡節。加之恩寵。亦似有名。緣在假未獲
面奏。謹先密奏。伏望留中不出。
論田㣥狀
右。臣數日來竊聞外議云。田肇緣田㣥抵法。不食而終。義
動人倫。無不傷嘆。伏見後漢時。河間尹入潁川人史玉皆
坐殺人當死。尹次兄初史玉母渾皆詣官曹求代其命。因
縊而物故。漢帝哀之。並赦其死。既有故事。敢不密陳。臣若
於中書公論。必外為人傳說。臣對諸宰臣不敢議及此事。
今手狀陳奏。實願發自天慈。必冀中外人心。無不感說。臣
與田肇兄弟。唯識其面。未嘗交言。班行具知。非敢謬妄。况
臣年近六十。位忝上公。唯願竭肺肝。上裨聖德。豈敢稍涉
情故。罔惑聖聰。此伏願留中不出狀。
論劉稹狀
右。臣適見度支報狀。王宰已似納其情款。發使之時。不以
先聞。便受表章。欲自擅招撫之功。昔韓信破田榮。李靖擒
頡利。皆是納降之後。潛兵掩襲。只可令王宰失信。豈可損
朝廷武威。建立奇功。實在今日。必不可以太原小擾。失此
事機。緣內養尋常充使。恐節將未便承稟。伏望降供奉官。
今日便赴行營。自首進軍。掩其無備。兼許三軍倘立殊勳。
必比諸軍倍加賞賜。如劉稹已出潞府。須令全家面縛。兼
郭誼劉公直張谷陳揚庭李仲京等。面縛即受領。如劉稹
自來。卻令送回。輒不敢受。兼要降供奉官至晉絳行營。密
諭石雄。若王宰已納劉稹。即石雄無功可紀。累經大陣。自
當矢石。垂成之際。須自取奇功。便看齊入。勿失此便。
太原狀
右。太原只自貧虛。犒賞不足。從前人心忠順。况一千五百
人。豈足為事。必不可姑息寬縱。况兵事未罷。深慮所在動
心。望賜李石詔。且令身赴行營。於側近徵兵討亂。兼遣義
忠卻赴太原。許罪其首惡。其餘一切不問。若兵力可及。便
須翦戮。頃年張延賞在西川。因張朏作亂。走至漢州。卻得
入成都。今令李石且依有兵處卻入。則不損朝廷威命。兼
不妨榆社有兵。望降使處分。
以前件。臣緣假日。兵機切速。不暇與李紳等參議。謹密
狀奏聞。如蒙允許。便望今日。
論鎮州奏事官高迪陳意見二事狀(請官軍回避偷兵處不戰)
右。高迪稱。賊中更無他計。只是潛抽兵併向一處排陣。引
官軍索戰。官軍即須探知。若攻城寨來。即要與戰。如不來。
並不要將兵逼逐。緣偷兵併來。停住三日不得。即須卻歸
本處。但三四數度不與戰。即賊知官軍覺其情計。自然喪
氣。如此不得便宜。後必軍人別有變故。每度出軍排陣。官
軍便逼逐與鬭。皆是落賊奸計。一度小得便宜。後知官軍
三個月瘡痍未復。即撤兵又向別處。切要王宰石雄義忠
常密遣細作探知。偵知諸處抽兵來。即不要戰。知抽兵卻
兵虛處。即入兵攻討。但常如此支敵。萬萬不落便宜。
第二狀
右。高迪稱。鎮州魏博兵馬至多。並未分得賊勢。緣不離舊
處下營一兩個月。一度將兵深入。燒掠村閭。驅討牛馬。與
乞火相類。賊中並固守城邑。外有村閭牛馬。賊亦不惜。今
須令鎮州兵馬移軍下寨。扼其要害。每移三二十里即得。
魏博即須令早過漳河。若且如今日下營處。賊中都未忙
忽。灼然分賊勢未得。又云。河北節度使朝廷若會其情。甚
易驅使。每賜詔。切要好言語優獎。彼此不要令知。與元逵
詔。即須云一切委任元逵。與宏敬詔。即云一切委任宏敬。
但稍示親信。必自盡心。
以前謹具如前。高迪雖是河北軍將。臣每度與言。頗似
忠信。盡望付翰林。約此意賜元逵宏敬王宰石雄義忠詔。
所冀速平殘寇。謹錄奏聞。
