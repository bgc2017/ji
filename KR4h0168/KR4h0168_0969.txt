欽定全唐文卷九百六十九
闕名(十)
請追封皇兄皇姪奏(開平元年)
東漢受命。伯升豫其始謀。西周尚親。叔虞荷其封邑。故皇
兄存。凋零霜露。綿歷歲時。恩莫逮於陟岡。禮方宏於事日。
皇姪故邕州節度使友寧故容州節度使友倫。頃因締構。
俱習韜鈐。並以戰功。歿於王事。永言帶礪。合議封崇。
請修唐史奏(龍德元年二月史館)
伏見北齊文士魏收著後魏書。於時自魏太武之初至於
北齊。書不獲就。乃大徵百官家傳。刊總斟酌。隨條甄舉。搜
訪遺亡。數年之間。勒為一代典籍。編在北史。固非虛言。臣
今請明下制勅。內外百官。及前資士子。帝戚勳家。並各納
家傳。具述父祖事行源流。及才術德業。灼然可攷者。並纂
述送史館。如記得前朝會昌已後公私。亦任抄錄送官。皆
須直書。不用文藻。兼以兵火之後。簡牘罕存。應內外臣寮。
曾有奏行公事。關涉制置。或討論沿革。或章疏文詞。有可
採者。並許編錄送納。候史館修撰之日。攷其所上公事。與
中書門下文案事相符會。或格言正辭。詢訪不謬者。並與
編載。所冀忠臣名士。共流家國之耿光。孝子順孫。獲記祖
先之丕烈。而且周德見乎殷紀。舜典存乎禹功。非惟十世
可知。庶成一朝大典。臣叨庸委任。獲領監修。將贖素餐。輒
干元覽。
乞降河南諸方鎮制命奏(同光元年十一月)
河南諸方鎮節度刺史。昭洗之後。未有新官。每上表章。只
書姓名。未頒渙汗。必負憂疑。望宣付各降制命。以表新恩。
請追取本朝法書奏(同光元年十二月御史臺)
本朝法書。自朱溫僭逆。刪改事條。或重貨財。輕入人命。或
自徇枉過。濫加刑罰。今見在三司收貯刑書。並是偽廷刪
改者。兼偽廷先下諸道。追取本朝法書焚毀。或經兵火所
遺。皆無舊本節目。只定州勅庫有本朝法書具在。請勅定
州節度使速寫副本進納。庶刑法令式。並合本朝舊制。
論兩省官常朝宜拜奏(同光元年十二月中書門下)
每日常朝。百官皆拜。獨兩省官不拜。准本朝故事。朝退於
廊下賜食。謂之廊餐。百官遂有謝食拜。惟兩省官本省有
厨。不赴廊餐。故不拜伏。自僖宗幸蜀迴。以多事之後。遂廢
廊餐。百官拜儀。至今未改。將四十載。禮恐難停。惟兩省官
獨尚不拜。豈可終日趨朝。曾不一拜。獨於班列。有所異同。
若言官是近臣。於禮尤宜肅敬。起今後逐日常朝宣不坐。
除職事官押班不拜外。其兩省官與東西兩班並齊拜。
中書不得輕給告示奏(同光二年正月中書門下)
准本朝故事。加封建諸王內命婦。及宰相翰林學士中書
舍人諸道節度觀察團練防禦留後。郎中書帖官告。索綾
紙票軸。下所司書寫。印署畢進入宣賜。其文武兩班並諸
道官員及奏薦將校。勅下後並合是本道進奏院或本官。
自於所司送納。朱膠綾紙價錢各請出給。伏自偽庭皆隳
本朝事例。每降文字下中書。不分別重輕。便令官給告示。
遂致所司公事。全失規程。自今後如非前件事例。並請官
中不給告示。其內司大官並侍衞及賞軍功將校轉官。即
不在此限。所冀受宣賜者倍榮恩渥。非事例者不敢希求。
一則致顯辨尊卑。一則免無名費耗。
定諸道奏除官員額數奏(同光二年三月中書門下)
糾轄之任。時謂外臺。宰字之官。古稱列爵。如非朝命。是廢
國章。近日諸道。多是各列官銜。便指州縣。請朝廷之正授。
樹藩鎮之私恩。頗亂規程。宜加條制。自今後大鎮節度使
管三州已上者。每年許奏管內官三人。如管三州已下者。
許奏管內官二人。仍須有課績尤異。方得上聞。若止於簡
慎無瑕。徵科及限。是守常道。只得書考旌善。不得特有薦
奏。其防禦使每年只許奏一人。並無尤異。不得奏薦。刺史
無奏薦之例。不得輒亂規程。更有將資官員。請他處除授。
謂之橫薦。最亂格文。其已前事件如敢違。所司不得輒與
通進。若奏下中書。亦不在施行之例。
定刺史縣令賞罰奏(同光二年三月中書門下)
賞善罰惡。致理之源。選材任能。為政之本。所在刺史縣令。
有政績尤異。為衆所知。或招復戶口。能增加賦稅者。或辨
雪冤獄。能活人生命者。及去害物之積弊。立利人之新規。
有益於州縣。為衆所推者。即仰本處逐件分明開奏。不得
輒加緣飾。以為浮詞。據事狀不虛。則加獎激。以勸能吏。如
在任貪猥。誅剝生靈。公事不治。為政怠惰。具事節聞奏。勘
覈不虛。當加譴罰。以戒慢官。其州縣官任三考滿。即具闕
申送吏部格式。候勅除銓注。本道不得擅差攝官。輒替正
授者。
請准例徵光臺禮錢奏(同光二年三月御史臺)
新除諸道節度觀察防禦經略等使刺史縣令。及諸道幕
府兼諸司帶憲銜兼官。合納光臺錢。謹具本朝元納及後
減落錢數如後。兼御史大夫元納三十貫。減落外今納一
十五貫。兼御史中丞元納二十貫。減落外今納一十貫文。
兼侍御史元納八貫三百。減落外今納五貫一百五十文。
兼殿中侍御史元納一十一貫三百。減落外今納五貫六
百五十文。兼監察御史元納一十三貫三百。減落外今納
六貫六百五十文。以前臺司准本朝例。及減落外後徵前
數。分析如前。應有諸道節度觀察使刺史經略防禦等使
及諸道幕府上佐官并諸司班行新授兼官者。並合送納
前件光臺憲禦禮錢。今欲准例勒辭謝驅使官申報牒兵
部勒告身案。除准宜取外。准例須候送納光臺禮錢了朱
鈔到。方可給付轉帖。諸道進奏及知後院等。准從前事件
申報催徵。無致有隳舊規。
量添縣官尉簿奏(同光二年四月吏部)
准本朝故事。州府官員。府置司錄參軍。外有功倉戶法兵
事六曹。州有錄事參軍。亦置六曹。縣置令丞主簿各一員。
尉三員。分判公事。自後除兩京外。都督府及州置戶法二
員。餘四員並省。縣置令主簿各一員。丞尉並省者。伏以今
年除本分合格選人外有。有郊禋行事人數絕多。伏見州
官事簡。掾曹請依舊兩員。縣局務繁。佐官請添一員。其間
有尉無簿者。請添置主簿一員。其赤畿次畿。並請准此。除
兩京外。其判司只置司戶司法兩員。
請令節度等使歸本任奏(同光二年四月中書門下)
諸道節度防禦刺史。各著功名。並全忠孝。洎蒙昇獎。皆荷
渥恩。雖萌為治之心。未展分憂之效。况聞藩府不可以久
虛。侯伯不可以久闕。藩府虛則兵不輯。侯伯闕則化不行。
繇此觀之為務甚急。請令歸本任。不奉詔旨。不得輒離治
所。
請重行分察條例奏(同光二年五月御史臺)
准本朝故事。當司六察。合行職事條例如後。吏察。應吏部
行內南北兩曹磨勘選人。合具駁放判成人。具名銜報分
察使。及三銓應鏁注官後。具前銜後擬報分察使典簡。如
有踰濫。即察使舉追本行令使推勘。兵察。應兵部司公事。
一一合報察使。戶察。應戶部司諸州戶帳貢物。出給蠲符。
具事件合報察使。刑察。應刑部司法律赦書德音。流貶量
移。斷罪重輕。合報察使。禮察。應禮部補轉鑄印諸祠祭料
法物。合報察使。工察。應工部司工役等。合報察使。伏以御
史臺六員監察。謂之分察使。察訪綱舉。動靜必行。但緣曠
廢。久不施行。今欲重行條貫。
點檢前資官告勅奏(同光二年五月中書門下)
凡有進狀乞官。及諸州府初奏請判官。薦舉前資。自詣中
書求官等。竊聞所稱頭銜。多有踰越。中書既無舊案。除授
何以為憑。起今後。凡有諸色前資。若命官者。除近曾任朝
官及有科第外。清資官為衆所知。並須追到前任告勅。中
書點檢後方進擬。貴絕虛授。以杜僥求。
請詳定長定格循資格十道圖奏(同光二年八月中書門下)
吏部三銓門下省南曹廢置甲庫格式流外部銓等司。公
事並繁。長定格循資格十道圖等。前件格文。本朝創立。簡
制姦濫。倫敘官資。頗謂精詳。久同遵守。自亂離之後。巧偽
滋多。兼同光元年八月。車駕在東京。權判南曹工部員外
郎盧重本司起請一卷。蓋以興復之始。務切懷來。凡有條
流。多失根本。以至冬集起選人。並南郊行事官。及陪位宗
子。共一千三百餘人。銓曹檢勘之時。互相援引。去留之際。
不絕爭論。若有依違。必長訛濫。望差權判尚書省銓左丞
崔沂吏部侍郎崔貽孫給事中鄭韜光李光序吏部員外
郎盧損等。同詳定舊長定格循資格十道圖。務令簡要。可
久施行。
任諸藩奏辟軍事判官奏(同光二年八月中書門下)
偽廷之時。諸藩參佐。皆從除授。自今後。諸道除節度副使
兩使判官除授外。其餘職員並諸州軍事判官。各任本處
奏辟。其軍事判官仍不在奏官之限。所冀招延之禮。皆合
於前規。簡辟之間。無聞於濫舉。
請權停選舉奏(同光二年十月中書門下)
獻可效忠。前經之令典。因時建議。有國之明規。道既務於
化成。事亦敷於競勸。敢裨宸聽。輒罄芻言。伏惟陛下業茂
經綸。功成理定。五材七德。威冠於伐謀。百氏三墳。義彰於
知教。爰自中興啟運。下武膺期。照臨而日月光華。鼓舞而
乾坤交泰。英明取士。睿哲崇儒。誠宜便廣於搜羅。豈可尚
令於淹抑。但以今春貢士。就試不多。即目選人。磨勘未畢。
宗伯莫臻於俊乂。天官難辨於妍媸。况已過秋期。將行公
事。側聞道路。悉是家貧。比及到京。多踰程限。文闈選部。皆
礙條流。伏請權停貢舉一年。俟遷鶯者。更勵進修。希干祿
者。益加循省。然後精求良幹。博採異能。免其遺賢。庶同樂
聖。
貞簡太后升祔禮畢請行享祀奏(同光二年禮儀使)
伏准禮。喪三年不祭。惟祭天地社稷為越紼行事。此古制
也。爰自漢文。益尊神器。徇至公絕私之義。行以日易月之
制。事久相沿。禮從順變。今園陵已畢。祥練既除。宗廟不可
以乏饗。神祇不可以廢祀。宜遵禮意。式展孝思。伏請自貞
簡太后升祔禮畢。應宗廟使樂及㣥祀。並准舊施行。
上皇太子婚禮奏(同光二年禮儀使)
按本朝舊儀。自一品至三品。婚禮得服衮冕劍佩衣九章。
今皇太子興聖官使繼岌。雖未封建。官是檢校太尉。合准
一品婚禮施行。其准禮婦人從夫之爵。亦准一品命婦。至
行親迎之日。太常鹵簿鼓吹前導。乘輅車。其花釵九枝博
鬢褕翟衣九等。其日平明。皇帝差官告親廟一室。宗正卿
攝婚主行禮。其夕親迎。興聖宮使乘輅車。鹵簿鼓吹前導。
至女氏之門。以結綵車御輪交車。
請定東都鄴都奏(同光三年三月詳定院)
近并魏州為東京。簡諸道州縣。須先定兩府。始可各定官
品。未審依故事。京兆河南為兩府。太原興唐為次府。天復
以興王之地。別有進止勅。不惟府額各定於等差。兼亦都
名須正於升降。將為經久之制。宜遵固本之文。本朝故事。
雍州為西京京兆府。雒州為東都河南府。是謂京都兩府。
并州舊為北都。太原府在兩府之次。近以中興大業。以魏
州為東京興唐府。權謂東京為雒京。竊以雒京歷代帝王
之都。四方朝貢所便。爰自漢魏。迄於隋唐。方建都城。是比
辰極。宜依舊以雒京為東都。魏州改為鄴都興唐府。與北
京太原府並為次府。豈獨設官分職。命秩免惑於有司。抑
亦畫界分疆。取則無違於故事。
請定鄉貢童子事例奏(同光三年五月禮部)
當司准流內銓牒。應請定冬集舉人內有前鄉貢童子者。
三銓已前團奏冬集。皆署前鄉貢童子。伏准格文只有童
子科。此無鄉貢字。銓司先為請定冬集舉人九經張仲宣
等。內有前鄉貢明經童子成光誨。遂檢尋六典及蘇冕會
要。又無本朝書。子細檢討。惟有十三年閏十二月勅。諸道
應薦萬言及童子。起今後不得更有聞薦。據此童子兩字。
皆由諸道表薦。固無鄉貢之名。又無口議帖經。亦不合有
明經之字。進則止於暗誦。便號神童。此外格文別無童子。
其成光誨。銓司准格只收署前童子團奏去二月十五日
具狀申留司宰臣取裁奏例准申者。伏緣三銓見團奏冬
集。右內有鄉貢及明經字。已依成光誨例。准格只署童子
團奏次諸左。伏以院司常年考試。皆憑諸道表薦。降勅下
到當司。准格考試。及格者便放及第。其同光二年童子郭
忠恕等九人。皆是表薦童子勅內。并納到家狀。並有鄉貢
兩字。院司檢勘同便牓示。引試及第後。先具白關牒報吏
部南曹。續便團奏者。關奏狀下到中書省。追當司元下納
家狀。檢點同覆奏放勅經過諸處。勅下後方始到當司。備
錄黃關牒。報御史臺尚書省并吏部南曹。今准流內銓牒。
伏緣院司承前皆憑勅命施行。童子勅內並有鄉貢兩字。
若使下落。恐涉專擅者。
皇太后喪服議奏(同光三年七月太常禮院)
案故事。中書門下翰林學士在朝文武百官內諸司使供
奉官已下。從成服三日。每日赴長壽宮朝臨。自後不臨。其
服以日易月。三十日除。至小祥合釋服。每至月朔月望小
祥大祥釋服日。未除服者縗服臨。已除服者則素服不臨。
並赴長壽宮先拜靈訖。移班近東。進名奉慰。又奏准故事。
文武前資官及六品已下未升朝官并士庶等。各於本家
素服一臨。禁衞諸軍使已下。各於本軍廳事素服一臨。僧
尼道士各於本寺觀一臨。內外命婦各於本家素服朝臨
三日。諸道節度觀察防禦團練刺史及寮佐等。聞哀後當
日成服。三日改慘。十三日除。
議毀京內南北城奏(同光三年九月中書門下)
右。補闕楊途先奏毀廢京內南北城。臣檢到同光二年八
月二十七日河南尹張全義奏。臣自僖宗朝叨蒙委寄。節
制雒京。臨涖之初。須置城壘。臣乃取南市曹界分。兼展一
兩坊地。修築兩城。以立府衙廨署。今區宇一平。理合毀廢。
其城濠如一時平治。即計功不少。百姓忙時。難為差使。今
欲且平女墻及甕門。餘候農隙。別取進止者。奉勅。京都之
內。古無郡城。本朝多事以來。諸侯握兵自保。張全義土功
斯毀。李罕之塞地猶存。時既朗清。故宜除剗。若差夫役。又
恐擾人。宜令河南府先分劈出舊日街巷。其城濠許人占
射平填。便任蓋造屋宇。其城基內舊有巷道處。便為巷道。
不得因循。妄有侵占。仍請限一月。如無力平剗。許有力人
戶占射平填。
甄錄偽蜀官員奏(同光四年二月中書門下)
偽蜀官員。先有赦旨黜降。近者員數極多。相次到闕。並是
未承前勅。慮抱憂疑。宜令御史臺具所到官員出身歷任。
三代家狀。約偽官品秩。准前勅次第。當擬同正官奏復。如
是偽蜀將相。家屬稍多。即於山東州府安置。如位卑家屬
少者。或是本朝舊人。有骨肉見在班行。即任便居止。或是
三川居人。願還本土。亦俟三兩日放歸本處。或有本朝曾
登科第。歷任班行。材器為衆所知。可以甄錄。即續具人才。
酌量奏擬。
