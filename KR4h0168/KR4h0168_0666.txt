欽定全唐文卷六百六十六
白居易(十一)
冊新回鶻可汗文
維長慶元年歲次辛丑四月庚寅朔二十一日庚戌。皇帝
若曰。唐有天下。垂二百載。列聖垂拱。八荒即敘。舟車之所
及。日月之所照。威綏仁董。罔不嚮化。惟北之氣。積厚而靈。
靈發象生。生為豪傑。義信武烈。代為名王。南西東方。亦有
君長。較雄鬭智。莫之與京。國朝已來。寖漬風澤。或效功伐。
或申婚媾。同和協比。以訖於今。今朕不得。祗嗣大統。推義
布信。以初為常。矧乎柔遠申恩。睦鄰展禮。茲為舊典。垂自
祖宗。虔奉恭行。安敢失墜。咨爾九姓回鶻君登里羅羽錄
歿密施句主錄毗伽可汗。地生奇特。天賜勇智。英姿所莅。
雄略所加。諸戎雜虜。愛畏柔服。風靡山立。清寧一方。宜人
有土。受天百祿。時推代嗣。實來告予。曰予一人。實隣冊命。
是用遣使朝議大夫檢校左散騎常侍兼少府監御史大
夫雲騎尉賜紫金魚袋裴通副使朝議大夫守少府少監
兼御史中丞襲魏國公食邑三千戶賜紫金魚袋賈疄等。
持節備物。冊為登里羅羽錄沒密施句主錄毗伽可汗。於
戲。善必有鄰。德無不荅。此崇恩禮。則彼竭信誠。克保大義。
永藩中夏。昭昭天地。實聞斯言。
冊回鶻可汗加號文
維長慶元年歲次辛丑某月朔某日。皇帝若曰。北方之強。
代有君長。作殿元朔。賓於皇唐。粵我祖宗。錫乃婚媾。五聖
六紀。二邦一家。此無北伐之師。彼無南牧之馬。兵匣鋒刃。
使長子孫。叶德保和。以至今日。咨爾回鶻君登里羅羽錄
歿密施句主錄毗伽可汗。義智忠肅。武決勇健。天之所授。
時而後生。故東漸海夷。西亘山狄。惠寧威制。鱗帖草偃。聲
有聞於天下。氣無敵於荒外。而能事大圖遠。納忠貢誠。請
仍舊姻。誓嗣前好。朕惟睦鄰是務。柔遠為心。既降和親之
命。遂申飾配之禮。禮物大備。寵章有加。喜動陰山。光增昴
宿。夫以回鶻雄傑如彼。慶榮若此。雖自貴曰天驕子。未稱
其盛。雖自尊曰天可汗。未稱其美。宜賜嘉號。以大誇將來。
今遣使某官某副使某官某等持節加冊為信義勇智雄
重貴壽天親可汗。於戲。降展親。大德也。進冊加號。大名也。
宜乎思大德。稱大名。懋哉始終。欽若唐之休命。
贈劉總太尉冊文
維長慶元年四月某日。皇帝若曰。朕聞古有履忠仗順。生
而大有為者。又有功成身退。歿而永不朽者。非正氣令德。
間生挺出。則高名大節。孰能兼之哉。故天平軍節度使檢
校司徒兼侍中楚國公劉總。降自天和。生為人傑。得君於
先帝。叶運於昌時。纂戎弓裘。守土燕薊。迨此一紀。北方晏
然。有開必先。納款於我。沈斷大事。奮揚奇謀。捧幽都四封
之圖。挈盧龍三軍之籍。盡獻闕下。高謝人間。感動君臣。驚
激忠義。顧妻子若脫屣。視富貴如浮雲。惟道是從。奉身以
退。仲連事成而蹈滄海。子房名遂而追赤松。賢明所歸。今
古一致。朕方改授兵柄。移鎮鄆郊。命作司徒。倚為左相。期
奮乃志。將沃朕心。而天不憗遺。邦失柱石。夫臣戴君如元
首。則君視臣如股肱。股肱或虧。何痛如是。茲朕所以廢朝
軫念。備禮加恩。庸建爾於上公。蓋褒贈之崇重者也。嗚呼
爾總。尚知之乎。今遣使某官某副使某官某持節冊贈爾
為太尉。
為宰相賀赦表
臣某等言。伏奉今日制書。大赦天下者。臣與百執事奉揚
宣布。與億兆眾蹈舞歡呼。自天降和。率土同慶。臣等誠歡
誠忭頓首頓首。伏惟皇帝陛下出震御極。建元發號。大明
升而六合曉。一氣薰而萬物春。肆眚措刑。滌瑕蕩穢。凡在
黔首。納於歡心。矧又祗祀天地。孝享宗廟。蠲減租賦。策徵
賢良。褒德及先。賞功延嗣。敬賓養老。念舊睦親。生人之積
弊盡除。有國之頹綱必舉。况陛下承二百祀鴻業之重。纂
十一聖耿光之初。始奉嚴禋。新開寶歷。天下之目。專專然
觀陛下之動。天下之耳。禺禺然聽陛下之言。斯則陛下出
一言。不終日必達於朝野。舉一事。不浹辰必聞於華夷。當
疲人求安思理之秋。是陛下敬始慎微之日。苟行一善。則
可以動人聽而式歌舞。况具眾美。信足以感人心而致和
平。康哉可期。天下幸甚。臣等謬居重位。幸屬鴻休。慙竊股
肱。喜深骨髓。歡忻悚躍。倍萬常情。無任鼓舞慶幸之至。
為宰相請上尊號第二表
臣某等言。今月二十四日。臣等已陳表章。請上尊號。愚誠
雖懇。聖鑒未迴。蹐地跼天。不勝大願。臣等誠惶誠恐頓首
頓首。臣聞大道者無求於物。物尊而不辭。至公者非欲其
名。名生而不讓。不讓故與天合德。不辭故率土歸心。斯所
謂應乎天而順乎人者也。伏惟皇帝陛下嗣興一德。統牧
萬方。致時俗之和平。納生靈於富(一作福)壽。金革已偃。銷七
十載之厲階。玉燭方調。啟一千年之聖運。天人合應。書軌
混同。而鴻名未加。盛典猶缺。華夷失望。史冊無光。此誠君
上之謙。然亦臣下之罪也。今臣所以上稽天意。下酌人情。
再黷皇明。重陳丹慊。臣謹按書曰。思曰睿。睿作聖。又曰。乃
聖乃神。乃武乃文。經曰。明王以孝治天下。凡此五者。歷觀
列辟。雖甚盛德。莫能兼之。伏以陛下自即大位。及茲二年。
無巾車汗馬之勞。而坐平鎮冀。無亡弓遺鏃之費。而立定
幽燕。仁和一薰。獷驁盡化。可不謂睿文乎。削平天下。震耀
八荒。北虜求婚以稟命。西戎乞盟而納。威靈四及。奔走來
賓。可不謂神武乎。陛下以萬乘之尊。四海之富。供養長樂。
道光化成。推而致之。可塞天地。可不謂孝德乎。故臣等敢
冒死稽首。上尊號曰睿文神武孝德皇帝。伏惟陛下略撝
謙之小節。宏祖宗之大猷。惟十一(一作二)聖在天。豈忘繼其
志。以億兆人為子。寧忍阻其心。特迴宸衷。俯受徽號。在元
穹不為主宰。於盛德有所形容。煥乎大哉。垂裕無極。此實
天下之幸甚。非獨臣之幸也。臣等無任誠願懇禱之至。
為宰相讓官表
臣某言。伏奉今日制書。授臣某官。同中書門下平章事者。
寵擢非次。憂惶失圖。蹐地跼天。不知所措。臣某誠兢誠惕
頓首頓首。臣聞上理陰陽。下平法度。外撫夷狄。內親黎元。
使百官各修其職。一物不失其所。此宰相之任也。臣有何
功德。有何才能。越次超倫。忽承此命。下乖人望。上紊朝經。
致寇速尤。無甚於此。臣謬因文學。忝列班行。先朝乏人。擢
居內職。星霜屢改。爵秩驟加。未逾十年。忽登相位。名浮於
實。任過其才。豈唯覆餗是憂。實累知人之鑒。况陛下肇開
歷數。將致升平。輔弼之臣。尤宜慎擇。臣粗知古今。敢言本
末。樞衡要地。初不得人。則理化勞心。終無成日。此所以重
陳手疏。再瀝血誠。乞迴此官。別授能者。臣若得請。便不負
恩。情見於辭。非敢飾讓。皇天白日。實鑒臣心。無任懇屏營
之至。謹奉表陳讓以聞。
賀平淄青表
臣某言。伏見二月二十二日制書。逆賊李師道己就梟戮
者。皇靈有截。睿算無遺。妖氛廓清。遐邇慶幸。臣某誠歡誠
喜頓首頓首。臣聞亂常干紀。天殛神誅。李師道包藏禍心。
暴露逆節。罪盈惡稔。眾叛親離。未勞師徒。自取擒戮。伏惟
睿聖文武皇帝陛下文經天地。武定華夷。凡是猖狂。無不
誅剪。兩河清晏。四海會同。昇平之風。實自此始。臣名參共
理。職忝分憂。忭舞歡呼。倍萬常品。守官有限。不獲稱慶闕
庭。無任慶快踴躍之至。謹具奏聞。謹奏。
賀上尊號後大赦天下表
臣某言。伏奉七月十三日制書。大赦天下。跪捧宣布。蹈舞
歡呼。自天降休。率土同慶。中謝。臣聞元功盛德。非鴻名不
能形容。物厲人疵。非皇澤不能滌蕩。自非上聖。莫能兼之。
伏惟元和聖文神武法天應道皇帝陛下纂承大業。子育
㣥生。信及豚魚。威殲梟獍。削平寰海。混一車書。億兆一心。
願崇大號。從人欲而俯膺盛禮。賜時和而廣洽皇恩。蠲減
賦租。收拔淹滯。命黜陟而別能否。開諫議而策賢良。宿弊
必除。舊章咸舉。帝王能事。盡集於今。凡在生靈。孰不幸甚。
臣謬當委擢。職在頒條。忭躍之誠。倍萬常品。限以守官。不
獲稱慶闕庭。無任慶忭之至。
為宰相賀兩表
臣某言。臣聞聖明在上。刑政叶中。則天地氣和。風雨時若。
常聞其語。今見其時。臣某等誠歡誠躍頓首頓首。臣伏以
陰陽氣數。盈縮相隨。去秋多霖。今春少雨。宿麥猶茂。農功
未妨。陛下念物憂人。先時戒事。靡神不舉。有感必通。故雲
出於山。月離于畢。初灑塵以霢霂。漸破塊而霶[:#AS-814A:⿱雨⿰氵它]。圃囿田
疇。無不霑足。雨之所致。臣知其由。自上而來。雖因天降。從
中而得。實與心期。發於若厲之誠。散作如膏之澤。凡在率
土。孰不歡心。臣等位忝鈞衡。職乖燮理。仰陰陽而增懼。顧
霖雨而懷慙。無任兢惕之至。
為宰相賀殺賊表
臣某等言。伏承某道逆賊某乙。某月某日已被某殺戮訖。
皇靈震耀。兇孽梟夷。率土普天。歡呼鼓舞。臣等誠喜誠忭
頓首頓首。臣聞亂臣賊子阻兵干紀者。明則有天討。幽則
有鬼誅。遲速之間。罔不殲殄。伏惟文武孝皇帝陛下君臨
八表。子育㣥生。合天覆地載之德。順春生秋殺之令。宿寇
遺孽。闇然銷亡。四海九州。廓然清晏。逆賊某乙。一介賤隸。
兩河叛人。包藏禍心。竊弄凶器。戕害主帥。虔劉善良。幕燕
鼎魚。偷活頃刻。顛木之餘枿。痤疽之遺種。斧斨欲加而先
折。鍼石未攻而自潰。不有弔伐。孰知德威。不有妖氛。孰知
神算。則天下之心。有以知順存逆亡。其猶影響者也。臣伏
以某乙既已斬首。某乙將何保身。若不乞降。即應生變。輔
之或在。車則相依。皮既不存。毛將安附。况我乘破竹。彼繼
覆車。止戈之期。翹足可待。無任喜慶忭躍之至。
賀雲生不見日蝕表
臣某等謹言。臣聞堯湯之逢水旱。陰陽定數也。宋景之感
熒惑。天人相應也。蓋天地大統。不能無災。皇王至誠。可以
銷慝。嘗聞此說。今偶其時。臣等誠欣誠幸頓首頓首。伏見
司天臺奏。今月一日太陽虧者。陛下舉舊章。下明詔。避正
殿。降常服。禮行於已。心禱於天。天且不違。物寧無應。况正
陽月朔。亭午時中。和氣周流。密雲布濩。蒙然暫蔽。赫矣復
明。屏翳朝隮。但驚若煙之涌。曜靈晝掩。不見如月之初。所
謂誠至於中。而感通於上也。臣等敢不再陳事理。重考禎
祥。三光忌盈。必有時蝕。萬物莫覩。與無災同。慶生交感之
間。喜浹照臨之內。雖卿雲五色。瑞景再中。除沴致祥。曾何
足比。百辟伏賀。萬人仰觀。事彰天鑒孔明。道配日新其德。
臣等幸遭昌運。謬荷殊私。皆乏濟時之才。同居待罪之地。
日月薄蝕。自慙燮理無功。山川出雲。實賴聖明有感。感賀
欣戴。倍萬常情。無任忭躍竦踴之至。
為崔相陳情表
臣植言。臣有情事。久未敢言。今輒陳露。伏增戰灼。臣亡父
某官亡妣某氏。是臣本生。亡伯某官某贈某官。臣今承後。
建中初。德宗皇帝念臣亡伯位高無後。以猶子之義。命臣
繼紹。仍賜臣名。嗣襲雖移。孝思則在。上荷君命。永承繼絕
之宗。中奪私恩。遂阻劬勞之報。歲月曠久。情禮莫伸。自去
年已來。累有慶澤。凡在朝列。再蒙追榮。或有陳乞。皆許迴
授。况臣猥當寵擢。謬陟台階。爵祿之榮。實有踰於同輩。顯
揚之命。獨未及於先人。飲泣茹悲。哀慙兩極。臣今請以在
身官秩幷前後合敘勳封。特乞聖慈。迴充追贈。倘允所請。
無幸於斯。則臣烏鳥之心。猶再生而展養。犬馬之力。誓萬
死以酬恩。蹐地仰天。不勝感咽。披陳誠懇。煩黷宸嚴。無任
惶懼激切之至。謹奉表陳露以聞。
忠州刺史謝上表
臣某言。臣以去年十二月二十日伏奉勅旨。授臣忠州刺
史。以今月二十八日到本州。當日上任訖。殊恩特獎。非次
遷榮。感戴驚惶。隕越無地。臣某誠喜誠懼頓首頓首。臣性
本疎愚。識惟褊狹。早蒙採錄。擢在翰林。僅歷五年。每知塵
忝。竟無一事。上荅聖明。及移秩宮寮。卑冗疎賤。不能周慎。
自取悔尤。猶蒙聖慈。曲賜容貸。尚加祿食。出佐潯陽。一志
憂惶。四年循省。晝夜寢食。未嘗苟安。負霜枯葵。雖思向日。
委風黃葉。敢望霑春。豈意天慈。忽加詔命。特從佐郡。寵授
專城。喜極魂驚。感深泣下。方今淮蔡底定。兩河乂寧。臣得
為昇平之人。遭遇已極。况居符竹之寄。榮幸實多。誓當負
刺慎身。履冰勵節。下安凋瘵。上副憂勤。未死之間。期展微
效。跼身地遠。仰首天高。螻蟻之誠。伏希憐察。無任感激懇
彷徨之至。謹遣某官某乙奉表陳謝以聞。臣某誠惶誠恐
頓首頓首。謹言。
杭州刺史謝上表
臣某言。去年七月十四日蒙恩除授杭州刺史。屬汴路未
通。取襄陽路赴任。水陸七千餘里。晝夜奔馳。今月一日到
本州。當日上任訖。上分憂寄。內省庸虛。仰天感(一作戴)恩。跼
地失次。臣某中謝。臣謬因文學。忝厠班行。自先朝黜官以
來。六年放棄。逢陛下嗣位之後。數月徵還。生歸帝京。寵在
郎署。不踰年擢知制誥。未周歲正授舍人。出泥登霄。從骨
生肉。唯有一死。擬將報恩。旋屬方隅不寧。朝廷多事。當陛
下旰食宵衣之日。是微臣輸肝寫膽之時。雖進獻愚衷。或
期有補。而退思事理。多不合宜。臣猶自知。况在天鑒。忝非
土木。如履冰泉。合當鼎鑊之誅。尚忝藩宣之寄。才小官重。
恩深責輕。欲答生成。未知死所。唯當夙興夕惕。焦思苦心。
恭守詔條。勤恤人庶。下蘇凋瘵。上副憂勤。萬分之恩。莫酬
一二。仰天舉首。望闕馳心。葵藿之志徒傾。螻蟻之誠難達。
無任感恩激切之至。謹奉表稱謝以聞。
為宰相謝官表
臣某言。伏奉今月日制書。授臣守本官同中書門下平章
事者。殊常之命。非望之恩。出自宸衷。加於凡陋。竦駭震越。
不知所為。中謝。臣伏准近例。宰相上後。合獻表陳謝。臣今
所獻。與眾不同。伏惟聖慈。特賜畱聽。臣伏聞元宗即位之
初。命姚元崇為宰相。元崇欲救時弊。獻事十條。未得請間。
不立相位。元宗明聖。盡許行之。遂致太平。實由於此。陛下
視今日天下。何如開元天下。微臣自知才用。亦遠不及元
崇。若又僶俛安懷。因循保位。不惟恩德自負。實亦軍國可
憂。臣欲候坐對時。便陳當今切事。下捄時弊。上酬君恩。臣
之誓心。為日久矣。陛下許行則進。不許則退。進退之分。斷
之不疑。敢於事前。先此陳啟。况臣才本庸淺。遭遇盛朝。天
心自知。不因人進。擢居禁署。訪以密謀。恩獎太深。讒謗竝
至。雖內省行事。無所愧心。然上黷宸聽。合當死責。豈意憐
察。曲賜安全。螻蟻之生。得自茲日。今越流輩。授以台衡。拔
於萬死之中。致在九霄之上。捫心撫已。審分量恩。陛下猶
不以眾人之心待臣。臣豈敢以眾人之心事上。皇天白日。
實鑒臣心。得獻前言。雖死無恨。無任感恩懇之至。謹奉表
陳謝以聞。臣某誠惶誠恐頓首頓首。謹言。
蘇州刺史謝上表
臣居易言。伏奉三月四日恩制。授臣使持節蘇州諸軍事
守蘇州刺史。臣以某月二十九日發東都。今月五日到州。
當日上任訖。時當明盛。寵在藩條。祗命荷恩。以感以懼。臣
某誠歡誠幸頓首頓首。伏惟皇帝陛下嗣膺歷數。重造寰
區。將致昇平。在先政化。詢求牧守。勤卹黎元。實陛下慎選
惟良之秋。責成共理之日也。臣以微陋。早忝班行。前自中
書舍人出為杭州刺史。幸免敗闕。實無政能。巳蒙寵榮。入
改宮相。今奉恩寄。又分郡符。獎飾具載於詔中。慶幸實生
於望外。况當今國用多出江南。江南諸州。蘇最為大。兵數
不少。稅額至多。土雖沃而尚勞。人徒庶而未富。宜擇循良
之吏。委以撫綏。豈臣劣之才。合當任使。然既奉成命。敢不
誓心。必擬夕惕夙興。焦心苦節。唯詔條是守。唯人瘼是求。
諭陛下憂勤之心。布陛下慈和之澤。則亭育之下。疲人自
當感恩。而歲時之間。微臣或希報政。塵瀆皇鑒。吐露赤誠。
寵至空驚。恩深未答。無任慙惶懇激之至。謹差軍事散將
某乙奉表陳謝以聞。臣某誠惶誠恐頓首頓首。謹言。
元和南省請上尊號表
臣聞皇階肇興。必本其丕烈。明號允屬。將御其成功。所以
開天地命歷之符。合人靈慶感之運。臣等輒敢上稽天鑒。
下采人謠。以今月十九日瀝懇陳辭。冀孚睿聽。九重尊祕。
萬有禺禺。誠如動天。心如履薄。臣等誠惶誠恐頓首頓首。
伏惟睿聖文武皇帝陛下一德繼統。上符十天。六龍時乘。
下壓㣥嶽。張寶圖以光帝載。懸玉鏡以澈襟靈。休明會朝。
則百神冥衞。清淨子物。而萬邦式孚。今夫陰本於刑。陽稱
其德。以刑而右武。以德而尚文。蓋將導人君無為之初。官
天道有成之始。今陛下宣威紀功。示人以武也。業古垂統。
示人以文也。纂炎唐十一之盛。陋宗周八百之期。序庶徵
於域中。惟賜履於閫外。宇宙至廣。每驚符瑞之繁。動植殊
輕。奚答生成之造。昔之述夏禹。美宣王。雖外軼其聲。而中
未盡善。孰若陛下慮及一物。精入萬樞。發揮盛祉。啟迪鴻
業。自彼元和。至於茲歲。掃㣥妖。清巨祲。率黎崇之不恪。剗
節枿之方圓。或身暴都市。或首懸藳街。天英神斷。不疾而
速。雖堯伏四罪。殷征三年。揆之於今。彼有慙德。固當仰應
名實。丕隲鴻徽。闢乾位於象帝之文。飾宸耀於稟氣之類。
豈可抱沖謙之微事。曠祖宗之大猷。臣等不勝由衷大願。
願上尊號曰元和聖文神武法天應道皇帝。伏願納天人
之貺。采臣庶之誠。昭示至公。允塞㣥議。無任悃迫慺慺之
至。
第三表
臣聞古先哲王。垂衣御極。何嘗不取鑒祖則。作為盛猷。伏
觀列聖以來。必崇明號。既以表域中之大。亦以示天下之
公。苟或沖讓未行。撝謙不發。則無以焜煌前烈。威略外區。
臣等所以披誠上陳。冀垂明聽。墨詔批答。天心尚違。臣庶
禺禺。不知所措。臣等誠惶誠恐頓首頓首。伏聞開元天寶
之盛也。典章大備。劍戟已銷。表德顯功。累上尊稱。蓋天人
之符契。不得已而從之。陛下稟上聖之姿。造中興之運。踐
臨土宇。虔奉宗祧。恢復兩河。廓清四海。象天為大。竝日之
中。丕業巍乎已成。鴻名鬱而未稱。臣等所以采前古之議。
酌當今之詮。敢悅懌於天顏。冀光昭乎史冊。百辟卿士。皆
以為宜。萬方黎元。固不可忽。陛下損之於其成之代。棄之
於太寧之時。尚以河湟未收。關隴設備。而欲更施利澤。方
啟舊章。執謙德而彌仰崇高。議神功而無以彰灼。億兆延
頸。靈祗顧懷。率土之人。皆知不可。况天地之意。祖宗之靈
乎。臣等命偶昌期。職叨樞近。雖微誠不足以上感。而懇願
終冀於必從。伏乞深惟訓謨。特降宸慮。允華夷之至望。回
日月之殊輝。誕受鴻名。光膺大慶。紹五帝三皇之絕典。光
九廟萬國之丕休。人神交感。孰不為允。無任懇款兢惶之
至。
第四表
臣聞仰稽舊章。虔上尊號。懇誠三瀝。沖旨未回。朝野禺然。
罔知攸措。臣等誠惶誠恐頓首頓首。臣聞帝王御極。作人
司牧。德盛者爰加顯號。功高者必建鴻名。是用叶天地之
符。塞人祗之望。榮非為己。義實徇公。爰在累聖。必從眾欲。
矧陛下踐寶祚。握瑤圖。懸日月而照九圍。鼓雷霆而清八
極。故得吳蜀電滅。齊蔡砥平。攄祖宗之宿憤。救黎元於焚
溺。今者威加四海。澤浸八荒。文軌罔不同。華夷罔不服。政
刑罔不舉。符瑞罔不臻。闢再造之宏規。致中興之昌運。而
典冊猶鬱。徽號未崇。何以副萬國之心。何以答三靈之貺。
臣等謬居樞近。累黷宸嚴。望九重之俯從。為千載之榮遇。
雖則祈天之奏。伏蒲而未感。所冀回日之誠。傾藿而必遂。
臣等不勝懇款屏營之至。
論請不用奸臣表
臣某言。臣聞主聖臣忠。聖主既明。臣輒獻至忠之誠。上明
國之典。下去邪之疑。伏望陛下納臣之諫。則海隅蒼生。兵
屯咸偃。無大臣之諫。則國必敗。有大臣之諫。則國必安。非(
疑)元稹之[:#AS-8FBB:●]。其事有實。亦不虛矣。矯詐亂邪。實元稹之過。
朝廷俱惡。卿士同冤。裴度論議之謀。陛下已令獎度之勳。
不允所請。理已為乖。今陛下含忍。不為竄逐。處之臺司。同
議國典。天下人心。無不惶戰。何執元稹之言。居度散司之
職。且同議裴度今功業今代一人。卿侯士庶。無不同惜。今
天下欽度者多。奉稹者少。陛下不念其功。何忍信其奸臣
之論。况裴度有平蔡之功。元稹有囂軒之過。東都畱守。誠
即清閒。人勞之功。不合居於散地。伏望陛下聖恩照明。竝
無矯言。伏乞追裴度。別議寵榮。臣素與元稹至交。不欲發
明。伏以大臣沈屈。不利於國。方斷往日之交。以存國章之
政。臣等職當諫列。不敢不奏。謹奉表以聞。無任兢迫戰切
之極。瞻望迴恩。天下同慶。(謹案文苑英華註云元白交分
始終不替方元傾裴白不應有此論列集固無之光謂君
直友逆則順君以誅友古有行之者則此奏亦不為過但
白非其人也與元稹二表俱非是當以唐書為正)
諫詔吐突承璀率師出討王承宗疏
唐家制度。每征伐。專委將帥責成功。比年始以中人為都
監。韓全義討淮西。賈良國監之。高崇文討蜀。劉貞亮監之。
且興天下兵。未有以中人專統領者。神策既不置行營節
度。既承璀為制將。又充諸軍招討處置使。是實都統。恐四
方聞之。必輕朝廷。後世且傳中人為制將。自陛下始。陛下
忍受此名哉。且劉濟等洎諸將。必恥受承璀節制。心有不
樂。無以立功。此乃資承宗之姦。挫諸將之銳。
再言承璀疏
陛下討伐。本委承璀。外則盧從史范希朝張茂昭。今承璀
進不决戰。已喪大將。希朝茂昭。數月乃入賊境。觀其勢似
陰相為計。空得一縣。即堅壁不進。理無成功。不亟罷之。且
有四害。以府帑金帛。齊民膏血。助河北諸侯。使益富強。一
也。河北諸將。聞吳少陽受命。將請洗滌。承宗章一再上。無
不許。則河北合從。其勢益固。與奪恩信。不出朝廷。二也。今
暑濕暴露。兵氣薰蒸。雖不顧死。孰甚其苦。又神策離募市
人。不狃於役。脫奔逃相動。諸軍必搖。三也。回鶻吐蕃。常有
游偵。聞討承宗。歷三時無功。則兵之彊弱。費之多少。彼一
知之。乘虛入寇。渠能救首尾哉。兵連事生。何故蔑有。四也。
事至而罷。則損威失柄。祗可逆防。不可追悔。
河朔復亂合諸道兵討無功賊取弓高絕糧道深州圍益急因上言
兵多則難用。將眾則不一。宜詔魏博澤潞定滄四節度。令
各守境。以省度支貲餉。每道各出銳兵三千。使李光顏將。
光顏故有鳳翔徐滑河陽陳許軍。無慮四萬。可徑薄賊。開
弓高糧路。合下博解深州之圍。與牛元翼合。還裴度招討
使。使悉太原兵西壓境。見利乘隙。夾攻之閒。令招諭以安
其心。未及誅夷。必自生變。且光顏久將有威名。度為人忠
勇。可當一面。無若二人者。
