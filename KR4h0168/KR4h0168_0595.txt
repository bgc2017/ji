欽定全唐文卷五百九十五
歐陽詹(一)
詹字行周。泉州晉江人。舉進士。為國子監四門助教。卒年
四十餘。
出門賦
出門辤家兮。人有志而斯逞。予紛然而遠遊。別天性之至
慈。去人情之好仇。嚴訓戒予以勿久。指蒲柳以傷秋。弱室
咨予以遄歸。目女蘿而起愁。心眷眷以纏綿。淚浪浪而共
流。惕懷安以敗名。曾何可以少畱。於是驅忠信以為車。執
藝業以為贄。越三江。踰五嶺。望堯旌而求試。庶亦呈功取
爵。建德揚名。獲甘旨以報勤。光晝錦以迴衡。如弧斯張。如
鳥斯征。射百步而期中。飛三年而必鳴。風[:#AS-FBEE:●]蕭飋天寒。崢
嶸歲晚。鵲聯翩以不定。蓬悠揚而自轉。逮前程之尚遙。顧
所離而日遠。事紛挐以爭拔。情交戾而不和。退籓籬則弱
羽戀於雲路。激龍門則纖鱗限乎尺波。身違日日之晨昏。
戀悽悽而莫遣。親益年年之羸老。思搖搖而若何。慜靈輒
於困窮。舉冀缺於壟畝。一仁聲之永大。一孝德之滋久。伊
錫類以極窮。豈今無而昔有。爾乃循否泰以俟命。默風塵
以愴
艱。苟疏溟以納流。願覆簣以成山。路實多歧。絲無定色。任
元黃之濡染。信彊理之南北。管因媒而解縛。越自遇而升
車。虞先榮而後悴。姜始卷而終舒。傷哉數子之稅駕。吾未
知其所如。
石韞玉賦(以清潤積中光華外發為韻)
荊山之石兮玉在其中。和氏不見兮追師不攻。內抱貞明。
蓄珪璋而自異。外封磽确。與砮礪而攸同。紛爾千峰。塊然
一石。石居山而有類。玉處胎而無跡。昭彰奇彩。象鸞鏡之
猶埋。特達英姿。狀蠙珠之未拆。齊草木之偕賤。謺泥沙而
共積。[:#AS-9061:⿰王褱]材則韞。精氣時揚。結白虹於林薄。浮清氣於巖岡。
多見已形。空知六瑞之貴。罕窮未眹。誰分十仞之光。混瘞
嵌巖。沈蒙翳薈。同夫有智。懷其有以若無。侔彼不爭。守厥
屯而俟泰。明其內。晦其外。將藏器以待知。不干物以招害。
原夫石則稱堅而可轉。玉則受琢而凝清。日遇良工。一則
有順而無固。時惟哲后。一則無脛而前呈。我唐文武建元。
成康紹允。獲王母之玉琯。致淮夷之琛賮。向華池而效色。
從溫樹以流潤。伊抱璞之未聞。亦梯山而自進。佳粱糅粃。
黃金在沙。必簸糠而颺礫。冀取實以除華。彫琢儻行。輝章
希發。願同三獻之納。庶免再來之刖。
迴鑾賦
夫何降一人兮。將凝帖乎萬方。神其精而傑其質兮。赫赫
巍巍以昂昂。應千年之寶歷。承八聖之重光。道為紀。德為
綱。仁為宅。義為防。化悠悠而蕩蕩。風習習以洋洋。沐雨露
以蕃昌。燭日月以皆康。癸亥之歲。太皡司政。乃作幸於西。
順上帝之令。將行曰。相彼元元。以哲后為父母。視淫君猶
芻狗。予其在德。則夷狄皆予之子也。伊重關擊柝。虞誰而
守乎。予其不淑。則骨肉實予讐敵也。雖金城湯池。於予何
有乎。四門大開。七寢停警。飋凜慓以風清。寂澄凝而月靜。
於時厥有頑民。從愚至逆。假鴻恩以出入。弄神器於閒隙。
於是天忿地怒。人慘神惻。積憤氣以交衝。謺冤心以潛逼。
災變流演。妖氛充塞。山河列以長晦。日月在而無色。明則
士庶。幽則靈祇。豚魚有識。草木無知。企喁喁以嗷嗷。望我
后之來儀。如孺子之憶慈親焉。如涸鱗之念長津焉。如枯
苗之待膏雨焉。如籠鳥之仰林莽焉。既而文物無荒。聲名
有素。木葉猶飛。金風未暮。聖澤西浹。天顏東顧。迴旌旗。整
鸞輅。雨師啟途。風伯前驅。豐隆布令。列行誅。神功莫仇。
天力誰虞。櫛繽紛於瀴溟。駢駱驛乎虛無。洗地軸。拂天衢。
殲有罪。福無辜。雰霾掃蕩於寰區。塵埃滌濯乎皇都。元凶
不戮而淪痡。品物未覩而遙蘇。爾其靈物既先。乘輿乃從。
雲車煙馭。春心日容。鬱霏霏以葳蕤。煇熠熠以嚴禺。祥風
風[:#AS-FBEE:●]矞風[:#AS-FBEE:●]矞以淫淫。瑞色靉靉而溶溶。濛籠焉虹霓之
縈儀鳳。髣髴焉江霧之送遊龍。若夷若夏。乃愚乃賢。振振
駢駢。殷殷闐闐。巷如流以湯湯。野若草而芊芊。雲浮巨嶽。
水集洪川。至喜翻悲。含淚而前。曰自沐元化。溟溟綿綿。如
戴於天。如飲於泉。卒歲永年。皆謂自然。異日殷憂。方昭厥
由。歸歟歸歟。人其待居。是日也。皇帝乃闢金門。升紫宮。宣
睿旨。將天衷。熙乎若微雷淑氣暢昆蟲。芬乎若韶光麗景
發青葱。下蟠厚地。上洽元穹。扶桑而西。虞泉而東。百福交
通。萬彙大同。白日三舍以逡巡。瞪丕征以融融。南山萬歲
以爭呼。頷若動而崇崇。至矣哉之德也。深乎大乎。滂乎沛
乎。爾其汪濊乎。可謂上合天經。下叶坤靈。旁統神明。中獲
人情。故能不守有與之守。不爭有與之爭。此一舉也。足見
天地之心。足辨人神之意。諒無黨以無偏。唯夫道德之比
者也。
將歸賦
憶求名於薄藝。曾十稔以別離。纔還鄉以半齡。又三年於
路歧。紅顏匪長。白日如馳。苒苒皆盡。悠悠為誰。親有父母。
情有閨闈。居惟苦饑。行加相思。加相思兮寧苦饑。辤家千
里。心與偕歸。南陔之蘭。北山之薇。一芳一菲。何是何非。歸
去來兮。秋露霑衣。
王者宜日中賦(以題為韻)
杲杲者日。中則重光。燭生生於有晦。暖物物於無疆。人在
下。君體陽。故法之象之。宜諸帝王。亭然止六合居中。赫然
洞九霄臨下。取其正諒無邪僻之徒。倣其明詎有幽陰之
者。瞻端嚴則體率。慕光昭以心寫。想照彌乎八紘。庶化覃
於九野。觀夫高舂始上。虞泉未移。面方輿而再朗。點圓昊
以重規。有隼之墉。匿寸陰而影盡。無禽之井。透百尺以光
披。含靈亹亹。處植離離。穴有向陽之戶。柯無不煦之枝。伊
體元在已。有國於斯。形厥功以居大。固其義之攸宜。况日
則類王。王實况日。道符罔二。理契惟一。當其食昃。用貶膳
以去懸。仰以高明。直[:#AS-8949:⿱廾]儔而背匹。是以如之致唐堯之盛。
假之在周易之豐。暮非乏照。朝亦有融。或背籬東之蟄。或
遺山右之蒙。掩彼不言。黜履邪而有蔽。放茲取則。貴無偏
以處中。正不正。通難通。可以勵垂衣之聖政。可以激御遠
之神聰者也。我皇祗若高穹。保茲洪祚。順三辰之耿耀。稽
八卦之明諭。覿兢莊。霑煦嫗。美盛德之形容。遂屏營而作
賦。
瑾瑜匿瑕賦(以物無終美捨短從長為韻)
玉之美者。其曰瑾瑜。雖特達之自有。豈疵瑕之則無。菲食
其端。葑采其下。苟當無而可用。諒在人而罔捨。况服飾所
珍。禮容攸假。五德人尚。居然總之。百寶物雄。又其尤者。只
如夷吾委質。曲逆從王。一則措其所短。一則舉其所長。伊
十仞之可貴。詎一眚而為傷。是故異比荊山。奇同鄭市。縱
青蠅之下點。有白虹以旁起。琢中良工。佩宜君子。爾若惡
其細而棄其大。我則揚其表而掩其裏。矧乃珪或致磨。璧
當可指。終酬九年之積。不損連城之美。勗矣乎。韞獨明之
見。宰萬物之工。覩其材而辨其器。履其始而知其終。建莫
大之勳。與悠悠既異。收稀代之寶。將瑣瑣寧同。砮璞自充。
散材徒鬱。苟無分寸之痕翳。罔有尋尺之盤屈。瑩乏光華。
絃乖音律。攻之有曠乎日力。斲之不益於人物。空知有玷
與無疣。豈不道疏而理拂。至剛也。必時時而外缺。至清也。
乍渾渾而罔容。考瑾瑜之含匿。亦厥義之云從。不然者。元
黃已疲。奚復騁乎千里。輪囷則病。焉得用於九重。瑜之體
全者則稀。瑾之無瑕者亦罕。惟追師之鑒選。納尺長而寸
短。
徵君洪涯子圖賦(以雲際長松以表貞節為韻)
矯矯徵君。居幽行聞。朗詠堯年之日。棲遲姑射之雲。英英
時傑。好奇藝絕。窺窮圖繪之能。寫得隱淪之哲。豈不以懷
材習技。我蘊跨俗之工。履道全真。彼有過人之節者也。觀
夫杖藜載酒。面石依松。盡是山中之意。全移物外之蹤。入
室終窺。知裂繒而畫出。升堂始睇。疑在野而相逢。如言實
默。如行實止。蘿纖纖以垂帽。草青青而藉履。洋乎令聞昭
晰。得其所由。儼夫儀刑髣髴。知其所以。原夫賢達作範。丹
青立程。將模前而示後。必體物而歸誠。服惟身表。容實心
旌。對冰雪之顏。覩蘭蕙之纓。暗識伯夷之潔。遙憐虞仲之
貞。知身已謝。看畫如生。矜且復莊。若此辰之有識。貪之與
欲。同在日之無情。形似植以亭亭。衣如風而曳曳。臨諸瑤
席之上。想彼雲林之際。萬物方秀。千峰初霽。神飄飄而自
遠。身悠悠而不繫。我之心矣。惟賢允臧。披圖畫於是日。得
夫君乎此堂。乃知君之於德也大。畫之於工也長。畫非君
無以展其妙。君非畫莫得揚其光。物有相假。不其昭彰。揆
人事之美惡。論功庸之夥少。伊畫也。可以稱智者之先。惟
君也。可以作真人之表者也。
明水賦(以元化無宰至精感通為韻)
智之不測。有明水焉。方諸在手。圓月居天。象質遐分。則迢
遙而迥遠。英華潛合。遂滴瀝以流漣。可謂妙自斯妙。元之
又元。此道也。自何而來。彼靈也。從何而借。越杳杳之蒼旻。
阻溟溟之永夜。望蟾魄而光彩殊流。端蛤形而清泠忽下。
等陽燧之通感。實柔祇之祕化。豈不以我惟陽德。伊乃陰
徒。精靈合契。氣類相符。共稟坤而配坎。諒交津以有濡。此
理焉自取之乎必有。斯水也遂生之於本無。精潔可嘉。清
明斯在。湛玉壺以無垢。入犧[:#AS-82F9:⿰罇]而有待。處罍實爵。今則由
於鬯人。置下升堂。已不關乎真宰。稽乎所自。原夫所致。臨
庭目擊。雖從陰鑒而來。向月心祈。又似上天而至。來莫我
挈。至莫我精。[:#AS-8949:⿱廾]本不仁。故存名而曰水。從宜酌號。遂表性
而稱明。信可薦宗祏。祈上清。故得歸先歲享。告帝功成。冠
三酒而首進。掩五齊以先行。招百神之景福。致萬姓之元
禎。無益於人。鄙玉漿於夜漏。自求其益。哂珠露於金莖。遊
原習坎。固有冥感。處陸浮空。不無元通。龍吟雲而致雨。虎
嘯谷而來風。動無千里之效。潤纔百里之功。詎若以握中
之瑣細。向天上之曈曨。精液下融。神人以崇。而福祿攸同
者乎。
春盤賦(以裁紅暈碧巧助春情為韻)
多事佳人。假盤盂而作地。疏綺繡以為春。叢林具秀。百卉
爭新。一本一枝。叶陶甄之妙致。片花片蕊。得造化之窮神。
日惟上春。時物將革。柳依門而半綠。草連河而欲碧。室有
慈孝。堂居斑白。命聞可續。年知暗惜。研祕思於金閨。同獻
壽乎瑤席。昭然斯義。哿矣而明。春是敷榮之節。盤同饋薦
之名。始曰春兮。受春有未衰之意。終為盤也。進盤則奉養
之誠。儻觀表以見中。庶無言而見情。懿夫繁而不撓。類天
地之無巧。雜且莫同。何才智之多工。庭前梅白。蹊畔桃紅。
指掌而幽深數處。分寸則芳菲幾叢。呼噏旁臨。作一園之
朝露。衣巾暫拂。成萬樹之春風。原其心匠始規。神謀創運。
從眾象以遐覽。總㣥形而內蘊。彼有材實。我則以短長小
大而模。彼有文華。我則以元黃赤白而暈。故得事隨意製。
物逐情裁。凝神而珍奇競集。下手而芬馨亂開。不然者。欲
翫扶疎。須買青山以樹。要窺菡萏。待疏綠沼而栽。將以緩
愁予之思。將以逞吾人之才。此一作也。察其所由。稽其所
據。匪徒為以徒設。誠有裨而有助者也。
藏冰賦(以西陸朝覿方出之為韻)
曉日離斗兮昏星見奎。鴻山[:#AS-FBED:●]冘向北兮龍角徂西。天子
慮層冰以為災。闢凌雲而大納。山人於其時而貢職。庶壽
域以同躋。黑牡既馨。元冥已祝。人惟任土。侔有賦以歸王。
物或稱琛。類無脛而奔陸。鑿固沍於窮壑。閉重泉乎夏屋。
炯乎干將之出地。燦乎連城之韞匵。爾乃東風月仲之節。
西陸晨覿之朝。薦明靈於寢廟。頒有位乎中朝。光可鑒形。
鄙照車之寶楚。清能禦暑。輕萐莆之珍堯。向玉堂以孤瑩。
鎮瓊筵而自昭。助微涼於長簟。迴煩燠於炎飆。鬼神以之
而饗集。君臣以之而利饒。豈止疾雷不震。淒風不飄。致兩
儀之交泰。作六氣之和調而已哉。冰之藏也。旨意可稽。冰
之賦焉。英華可覿。休宗社之成禮。暢乾坤而樹績。順時元
吉。為我政之恆孚。悖道致尤。寧魯臣之屢析。六合蒼蒼。萬
物攘攘。詎無時啟。亦有時藏。繹其功而此譬。於厥德而何
方。勁
挺金相。貞清玉質。展其用無愧於明時。韞其光不欺於暗
室。乘凜冽以冬入。滌赫曦而夏出。穿楊發彼。觀國於茲。幾
鬻三冬之學。又當二日之時。業屬辭以比事。遂含毫而賦
之。
懷忠賦(并序)
丙寅歲。因受譴。季冬之月。次於殷墟。歷關龍逄墓焉。昔聆
其風。未嘗不迴腸霣涕。覩夫塋壟。心又增傷。遂寫憤於言。
為賦以弔。先生以忠諫致命。故以懷忠命篇云。其辭曰。天
生彼辛兮。用殲覆於夏家。欲悠悠而罔極。毒浩浩而無涯。
無辜殞身。肆市朝之若莽。有道併命。委炮烙以如麻。伊先
生之諤諤。為酷烈之所加。嘗披圖於往載。每廢卷以興嗟。
蕭條舊邑。漭滄空陂。陷陵成坎。古木無枝。或人曰此其墓
也。又一倍以增悲。嗚呼。麟非騰噬之儔。詎豺狼之共穴。鳳
實仁靈之類。豈鷹鸇之同列。惟玉石之明分。亦薰蕕之自
別。是以謇謇心兢。昂昂面折。彼炎炎之原燎。信撲撲而不
滅。寧歸死以申懷。不貪生而結舌。痛矣哉。古人有言。輔仁
者天。福善者神。胡為是日。功不如人。使典章之不信。俾忠
義之空勤。律中大呂。日臨蒙谷。風颼颼於衰草。煙茫茫
乎平陸。思悽悽而填臆。淚淫淫以盈目。義則非其知友。親
故遠乎骨肉。節臨危而不撓。行於艱而彌篤。惟其有之。是
以傷之而慟哭。
律和聲賦(以見象聲律以和萬方為韻)
詠聲調兮律聲遍。人心厚兮國風變。伊在堯之既引。載得
夔而斯見。哀思慮始。安和追往。宗伯官也。擇人乎有才。正
始化焉。選音於無象。綴咸池之雅韻。去桑間之末響。圖風
普以雨周。算天長而地廣。律則以宮激徵。詠則從濁揚清。
且懲流而反正。常誡險以歸平。若近若遠。非幽非明。類無
臭。等無聲。信矣惟時。與四時而德洽。純如合莫。彌六合以
文成。善詠者聲。應聲者律。會高低以齊奏。諧疾徐而並出。
跡不得尋。功如何述。為災為眚。曾莫奉於淫君。調陽序陰。
屢見資乎聖日。故得之者體圓御方。失之者亡禋絕祀。比
屋可戮。桀紂罔測其所由。率土可封。堯舜固知其所以。不
然者。移風之言曷謂。易俗之訓則那。我所以清六管。順賡
歌。載唱載吹。匪塤箎之獨叶。一張一弛。豈琴瑟之空和。八
紘有截。四海無波。物阜人蕃。雖歸之乎至德。鳥來獸舞。蓋
於斯而靡他。其理微。其用遠。論有助也。侔大君之得一。考
無情焉。同八風之吹萬。可謂我詠斯暢。我律斯臧。發揚六
氣。孕育㣥方。處植者以之而茂實。含識者於焉而壽昌。彼
離連與栗陸。復何道而稱皇。
秋月賦(以至明周照為韻)
粵惟日行於翼。風發於庚。白露下降。鴻雁來征。野䬃䬃而
木落。天寥寥而氣清。獨孤亭之不寐。見涼月兮東生。上迢
迢之霄漢。掩冽冽之恆星。出江山之磅礡。豁閶闔之崢嶸。
皎皎搖搖。晶晶盈盈。映階墀以歷歷。對窗戶以亭亭。雖他
時之並照。何斯夕之為明。異夫白鶴翩翻。不分其色。寒泉
灑落。空聞其聲。乃遙夜以虛燭。實純風之至精。於是照曜
必周。通冥洞幽。其色也。潤林巒之卉物。其影也。瑩江湖之
亂流。益池亭之寂寂。增氣候之颼颼。起離家之遠恨。生去
國之繁憂。何處而不見。何人而不愁。豈謂征客懷歸。徘徊
於黃榆之塞。佳人怨別。蕭條於紅粉之樓。已矣哉。信知宇
宙之中。光明為至。非凄凉之獨感。亦清貞之可類。臨照者
足以倣有德之君。潔白焉宜將匹無瑕之士。傷哉不肖。徬
徨嶺徼。時雨露兮未霑。自形影兮相弔。願窮經兮取老。恐
用人兮尚少。幸君子兮如月。冀餘光兮一照。
德勝頌二章(并序)
唐貞元六年。歲在庚午。陰陽家流曰。歲在午。人馬食土。人
之所食也穀。馬之所食也草。今言食土。明歲無嘉穀。而野
無青草。則運數於茲。合凶災之大者。於是天尋舊步。地轉
恆軸。交糾迴薄。將有結於常沴。自春三月。至於夏五月。或
赫日杲杲。或密雲溶溶。為燋灼。為霖霪。似不日而至。皇帝
宿布太和。人神鳥獸。魚鼈咸若。騰懽心。揚靈臺。欣欣熙熙。
休氣中積。浹磅礡。浮蒼蒼。潛相戛磨。力強者勝。九陽構旱
而莫展。六陰作潦而不就。氛祲藹為慶雲。烈景皦為祥光。
油油熏熏。宛復如春。塊不破而雨足。條無聲而風暢。日者
眚氣欲凝。淑氣猶競。彼雖罔得為禍。此亦未能為福。徘徊
相持。時澤不降。五稼含萌而待藝。百芳蓄穎以思坼。至是
土膏融。甘液宣。若決渟泉。如開涌煙。豐草增歧。芃芃綿綿。
無磽[:#AS-9778:●]與良沃。獲一十於百千。賸蔬雲矗以萎圃。餘粮嶽
峙而棲畝。夫體病不能害心。心平必能制體。古人曰。人者
天地之心也。既和且平。則天地之病。又焉得成歟。况犇走
游泳之物。曰靈曰祇之類。皆吁歈怡逸於其中乎。宜其療
乾元之宿沴。愈坤元之常疾。以至於交泰。如斯之盛也。古
先帝王。至聖則堯。至仁則湯。有黎甿以稱理。歷水旱而莫
禦。豈不以道未全洽。而德尚涼哉。皇帝非徒能禦之。又易
之為大慶殊祥。其於道德。可謂充塞洋溢。光今而邁古矣。
元元蚩蚩。嗚嗚啞啞。歌聖代者。動天殷地。以夜繼晝。而其
詞未宏。輒為頌二章。用貽於康衢。庶事明而聲暢。流乎無
窮。而以德勝目篇。頌曰。
歲在午。天災於常。昔人食土。今我飫粱。匪徒我飫粱。鰥寡
千箱。盛矣乎。吾皇之德。變眚為祥。休哉德兮。
歲在午。天災斯屬。昔馬食土。今牛饜菽。匪徒牛饜菽。犬豕
粱肉。盛矣哉。吾皇之德。轉禍為福。休哉德兮。
