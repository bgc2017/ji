欽定全唐文卷八百二十五
黃滔(四)
綿上碑
至忠之為人臣。君不之德。怨其為忠乎。至孝之為人子。親
不之德。怨其為孝乎。苟非忠與孝。則介推若枯株。名參悖
德。又焉可祠儀忌赫於千春哉。且重耳得國之初。賞功之
際。鍾鼎鱗次。獨推漏澤。覺(夢覺之覺)然而索。懇至焚林。而推以
一時之失。為歿身之怨。可乎。設終身之失。將何加之。別使
至忠而疑。至孝而惡。(去聲)又何如哉。則周公宜怨於成王。大
舜宜怨於瞽瞍。以功急賞。則漁父宜腰於伍劍。魯連宜罄
於齊粟。矧推之且養不志祿。其甘乎。始事君。後急賞。豈賣
忠而賈爵乎。愚謂介推之意不然。以重耳之不德。愈知其
母之賢。既得其與爾俱隱之言。從其德則其言晦。逃其跡
則其言彰。其言彰。則其母名斯大。孝之至也。仲尼云。立身
揚名。以顯父母。立己之身。揚己之名。猶冀泝流父母。豈母
賢之未名。而已不名之乎。祿親者衆。名親者鮮。使獲其言。
若祿其甘。是凟其賢。推是以死其君怨。取賢其母名。斯介
推之意也。
泉州開元寺佛殿碑記
混沌死而天地生。道德銷而仁義作。情車業網。始脈旋波。
天謂洛龜河龍。文有生而不文無生。乃產金聖人於西國。
鑽智慧火。乾煩惱海。理不吾吾而一貫生生。其姿電㸌於
周室。其波派漾於漢代。繇是館移鴻臚。城崇白馬。斯有寺
之始也。寺制殿。象王者之居。尊其法也。其後金地蓮扃。周
旋四海。烏飛兔走。或故或新。至如神運之靈莫靈矣。亦靡
得而巋然。則我州開元寺佛殿之與經樓鐘樓。一夕飛燼。
斯革故鼎新之數也。初僕射太原公。以子房之帷幄布泉
城。以叔度之袴襦纊泉民。而謂竺乾之道與尼耼鼎。宜根
乎信而友乎理。矧開元受宇。五十載之聖容。實寺之冠。洎
帥閩也。愈進其誠。繕經三千卷。皆極越藤之精。書工之妙。
駕以白馬十乘。送以府僧。迎以郡僧。置茲之樓。既而(闕四
字)蜀雨不飛。識者以為物之尤。罕畱於世。敬之至。必動乎
神。是必為地祗所搜。龍宮之索。不然者。曷與斯故新之數
期。厥理則明。我宜悄然不已。仲弟檢校工部尚書為茲郡
之秋也。武則拍孫吳之背。文則席夏商於前。而復龍虎之
內。以塤以篪。大聳孟龍之旨。乃割俸三千緡。鳩工度木。烟
巖
雲谷之杞梓楩柟。投刃以時。趨功以隟。食以月粟。付以心
倕。不期年而寶殿湧出。棟隆舊綺。梁修新虹。八表四隅。悉
半文丈。柱盛鏡礎。方珪叢斗。楣承蟠螭。飛雲翼栱。文榱刻
桷。轇轕[:#AS-9B5D:⿰木义]枒。或經緯以开織。或丹雘而纈耀。皛若螭窟。嶪
如鼇背。風夏觸而秋生。僧朝梵而谷應。昇者骨冰。觀者目
波。而五間兩厦。昔之制也。自東迦葉佛釋迦牟尼佛。左右
真容。次彌勒佛彌陀佛阿難迦葉菩薩衛神。雖法程有常。
而相貌之欲動。東北隅則揭鐘樓。其鐘也新鑄。仍偉舊規。
西北隅則揭經樓。雙立嶽峰。兩危蜃雲。東瞰全城。西吞半
郭。霜韻扣而江山四爽。金字駢而講誦千來。是知天地日
月。鬼神不欲一存其物。將有待於後人也。設使斯殿也斯
樓也。不有之故。其何以新。我公之作之為。其何以布之哉。
三略六韜。流通貝多。戈霜劒雪。為甘露潔。信英智之所措
也。既畢召化內之緇錫。數邁於千齋而落之。其中慈雲五
色。慧日重輪。譚者以為梵天之宇。化於是矣。靈山之會。儼
於是矣。我公之倅試大理評事宋君曰駢。才推博古。識洞
真如。請立貞珉。垂於不朽。公以小儒不佞。俾刻斯文。僧正
臨壇大德僧宣一。桑門之關楗者。曰。寺有記。亡之矣。垂拱
三年。郡儒黃守恭宅桑樹吐白蓮花。捨為蓮花道場。後三
年。昇為興教寺。復為龍興寺。逮元宗之流聖儀也。卜勝無
以甲茲。遂為開元寺焉。嘗有紫雲覆寺至地。至今凡草不
生其庭。大矣哉。自垂拱之迄開元。四朝而四易號及。(句)諒
兆水於木。垂雲薙草。(謂桑蓮之與雲草)天啟地靈之如是。則開元
實寺之冠。斯又冠開元焉。金聖人無為也。堯舜亦無為也。
誠參錯其道。巍巍聖儀。永與諸佛如來俱。豈不其然。愚是
以奮筆於一公之說。乾寧四年丁巳冬十一月日記。
大唐福州報恩定光多寶墖碑記
金聖人之教功與德。魯聖人之教忠與孝。以忠孝之祈功
德。莫之大也。天復元年辛酉。天子西巡。岐汴交兵。京洛禺
禺。我威武軍節度使相府瑯琊王王公。祀天地鬼神。以至
忠之誠。發大誓願。於開元之寺造墖。建號壽山。仍輔以經
藏。乞車駕之還宮也。其三年甲子。以大孝之誠。發大誓願。
於茲九仙山造墖。建號定光。仍輔以經藏。為先君司空先
秦國太夫人元昆故司空薦祉於幽陰也。大矣哉。赫赫忠
誠。懇懇孝思。以國以家。以明以幽。胡天地之不動歟。胡鬼
神之不感歟。釋之西天謂之窣堵波。中華謂之墖。墖制以
層。增其敬也。造之獲無量無邊功德。初我公以宏才妙略
之有藩維。以仁智神鑒之謀遠大。謂閩越之江山奇秀。土
風深厚。而府城坐龍之腹。烏石九仙二山聳龍之角。屹屹
巖巖。孱孱顏顏。兩排地面。雙立空際。怪石如墉。迴岡如揖。
東銜滄海以鏡豁。西走建溪而帶縈。氣色蒙茸。風雲蓬勃。
非仙宮佛寺。不可以乘龍之角。大龍之腹。何烏石二而九
仙曠。(烏石山有神光天王二寺)豈非代虛其作。地祕其期。以待我公。況
古仙鍊骨之所。昇真之跡也。一旦之新城月圓。(壬戌歲我
公卜築其外城號月城)二山之嘉氣雲連。森上介。掀大旆。或旬或朔。
眷於粉堞之上。時行時止。卜於煙巒之堀。得峻中之平。平
中之峻。凸而不隆。凹而不卑。樹翳薈以奇姿。草芊眠而別
翠。遂從宏願。啟茲墖之基焉。墖之科也。恐山之偏。憂地之
入。將塹平壤。五十尺之深。百有餘尺之闊。杵土積石而上。(
上聲)逮二十尺。瞥然虹見。瑩然穴貯。俄以珠寶之獲。坐以
金錢。大不及拳。光能奪目。於時清風四來。海天擴開。煙霞
蓊蔚於城隅。鸞鶴盤旋於林表。舉閩之軍。傾閩之俗。以趨
以走。以歌以詠。既而畚鍤投。般倕奮。內甃以磚。凡四十萬
口。外溝以木。蓋百其巧。七層八面。玲瓏䆗窱。榱桷欄楯。轇
轕[:#AS-9B5D:⿰木义]枒。
雲楣翼環。珪斗鱗蹙。雕鎪丹雘。曲盡其妙。方七十有七尺。
高二百尺。相輪之四十尺參之也。懸輪之鐸一百九十。懸
層之鐸五十有六。角瓦之神五十有六。其內也。則門門面
面。繢以金像。不可勝紀。登之者若身在梵天。瞻之者覺神
離贍部。嶪嶪然觸圓青而直上。野鶴經之而高翔。疑掠其
腹。鱗鱗然壓峭碧而崛起。地祇感之而下捧。疑殫其力。其
相輪也。我公誓願之日。仲氏司徒自清源聞而感。鑄而資。
雖從人力。悉類神功。謹按妙法蓮花品。自地湧墖於佛之
前。其幢幡瓔珞。瑪瑙車渠。七盤四懸。乘虛耀日。乃多寶之
佛發大誓願之感現也。繇是以斯墖取如來之嘉號。號之
曰定光。以其感珠之現。眸於自地之湧。故聯之於多寶。本
於孝思薦劬。故冠之以報恩。此其義也。夫如是大雄之力。
出死入生。至誠之神。感天動地。若乃沉沉夜壑。浩浩世塵。
莫不以茲元符。承彼慧日。超於三千大千之世。遊乎二十
八天者哉。苟不之然。則凡彼經文。悉為之虛語耳。又焉能
垂信於百千年之後哉。既而巍巍峩峩。金輝鐵牢。其東則
翼以經藏焉。其藏也。外搆以扃。八角兩層。刻[:#AS-FBEF:●]木[:#AS-FBED:●]([:#AS-FEF4:●]
[:#AS-FBEC:●]冉)[:#AS-FBF0:●]檀。鏤金銅。飾朱漆之炳煥。仍衛以
華堂七間。名之轉經焉。致其沙門
比邱。比比厥跡。以為拜昌趺讀叢談聚聽之湊。日繫乎月。
月繫乎時。軒軒闐闐。奚景福之不幽資乎。又感應天王殿
一間兩厦。其天王也。變毗沙之身於感通之年。現神質為
龜城之助。絛腰衣褐。屣足乘雲。雙吐目光。兩飛霞彩。乃千
百億化身之一。為壽山草木之應。今塑於此。厥感寧亡。其
西則翼之別殿曰墖殿。其墖也。我公萌誓願之先。因心以
制十有三層之妙形。匪偉而誠。有為(去聲)殿斯奇而墖斯處。
其北則報恩變相堂九間。潔琉璃之地。等娑婆之世。七寶
叢樹。五色騰光。明明見闍提之心。一一標如來之說。又僧
堂五間。上五門。下之。與茶堂五間。直聯曲交。冬溫夏涼。又
華鍾之樓。迥起青音。下折刀山。長明燈之臺。圓籠孤光。杳
輝漆壤。其東南之臂。復建地藏殿一間兩厦。功德堂五間。
僧堂五間。張如別搆。而制匪異。其殿也。坐以菩薩之麗。若
欲飛動。其堂也。駢錯儀像。或金範。或幅繢。千形百質。恐悉
諸天之聖侶無間焉。公廳四門一厦。或備旌鉞之覯止。我
公或四季之旦。三旬之八。聚僧設會。拜首追祝。勤勤恪恪。
罔所不至。舉閩之高卑。舉閩之少耋。攀之望之。無不動心
涕臆。君子謂豈惟冥薦於先。蓋以孝教民也。又庫厨五間。
浴室三間。接以井。井重以樓焉。環周輻輳之行廊。凡三十
有三間。惣費財六萬餘貫。如山之謺。如洞之濬。巑巑隆隆。
叢為一宮。其大也。琢文石以為軒。雕修虹以為梁。其小也。
取良木於靈山。篩嘉壤於飛塵。雖掩映乎人間。實參差乎
象外。其經也。帙十卷於一函。凡五百四十有一函。惣五千
四十有八卷。皆極剡藤之精。書工之妙。金軸錦帶。以為之
飾。天祐二年乙丑夏四月朔。我公宿誠於州。束烹於肆。及
脇降之辰。大陳法會。以藏其經。緇徒累千。士庶越萬。若緇
若士。一而行之。正身翔手。右捧左授。自州之戺。起於我公。
傳至於藏。觀者如堵牆。佛聲入霄漢。幡花照乎全郭。香烟
連乎半空。雪頂之僧。指西土之未有。駘背之叟。慶東閩之
天降。可謂之鴻因妙果者也。始者我公之登壇也。其一之
年。偃于戈。興禮樂。二之年。陳耒耜。均賦輿。三之年。謺貢輸。
祇寵澤。萬乘臣其職。四鄰視其睦。百姓天其政。故一川之
鏡如。靈臺之月如。融融怡怡。愉愉熙熙。乃大讀儒釋之書。
研古今之理。常曰。文武之與釋氏。蓋同波而異流。若儒之
五常仁義禮智信。仁者含宏也。比釋之慈悲為之近。禮者
謙讓也。比釋之恭敬為之近。智者通識也。比釋之聖覺為
之近。信者直誠也。比釋之正直為之近。而義者殺也。其為
異諸武之七德。至如戢兵保大安民和衆之類。亦猶川陸
之徂秦適洛焉。然則皆謂之煩惱。吾父國也。子民也。朝為
社稷之計。暮作稼穡之念。若俾求智慧火。乾煩惱海。則非
吾之所能。若建金地。繕金文。陳法會。一衆僧。冀乎不可思
議。乃吾之所志也。於是月陳三齋。時或雪峯之僧。圍繞千
徒。臥龍之僧。圍繞五百。以至萬錢之膳。或閒嘉蔬。五袴之
歌。或參雲梵。慈航駕岸。法雨垂空。必致菩薩化身。羅漢混
俗以降也。時人謂靈山之會日儼矣。又以府之寺至於清
源。或存或燼。或抽金積俸。增而新之。而府之開元大中神
光。曩墖之數。與寺俱焉。新於大中神光。乃規舊制。而精㸌
宏壯。則邁前時。開元則輔之經藏。加之轉輪之盛。尊大君
也。定光多寶。報恩於劬勞。故以塼。塼者專也。謂山度之材。
有蠹朽之日。火化之壤。無銷鑠之期。其本乎土也。資乎火
也。及投諸水火。則不歸乎土。不壞於水。歷千秋而其質堅
然。乃以專至堅貞之誠寓於是。則斯誠也如是得無感乎。
則彼珠之為符驗矣。且夫珠也。或頷乎龍。或銜乎蛇。或胎
乎蜯。故水懷而川媚。今茲珠也。不自乎龍。不自乎蛇。不自
乎蜯。匪懷水而媚川。而孕厚地之二十尺。豈非斯之感歟。
不然。則始從融結而孕之也。若以始從融結而孕之。則厥
初已兆我唐之有我公也。厥初已兆我唐之有我公。則我
公之言烏石之有神光天王九仙。代虛其作。地祕其期。以
待我信矣。墖之訖功。顧小從事滔。有禮官甲科之忝。明主
研許之幸。庶哉於聖人立身揚名之道。命為之記。用旌厥
德於無窮。滔不敢牢讓。作禮而推之言。夫陶天地為後時。
銷生死於無眹。其道不可以真虛求聲影賾。應誓願於有
為。現感通於至誠。其道乃可以精諦至嚴敬致。今我公以
精諦嚴敬。積功累德。以泝流於世。斯墖也。嶽嶽崇崇。兼乎
仁孝之鴻名。偕天地日月江山之永。遂刻於貞石焉。其詞
曰。
金聖人教德與功兮。魯聖人教孝與忠兮。巍巍賢傑。二美
鍾兮。建茲寶墖。惟追崇兮。祝天瀝懇。先延鴻兮。報劬薦祉。
祈幽通兮。仙山之秀。夷且隆兮。曠古為期。俟仁風兮。月圓
珠現。契遭逢兮。融結之初。兆英雄兮。豈徒嶪嶪。懿班工兮。
火壤之貞。積磨礱兮。斧材之取。厥匪同兮。七層八面。相玲
瓏兮。金鈴寶鐸。交丁冬兮。影落澄清。馴魚龍兮。頂觸圓碧。
分鴻濛兮。繢儀範像。謺其中兮。齊天極地。為初終兮。金文
貝字。搆重重兮。講讀千來。罄西東兮。靈山盛會。日雍雍兮。
甘露法雨。常蒙蘢兮。鴻名冥祉。偕無窮兮。
靈山塑北方毗沙門天王碑
列藩之業有地。有地之職有民。有民之道。興禮樂敦忠孝
以行事。然後謀謀者也。築城池居其一。城既築。進道德以
居之。樹神祗以尸之。為一方之巨防。雖永古而無疑。我相
府瑯琊王王公之有閩越也。具列藩之業。修有地之職。行
有民之道。自乾寧四年丁巳至天祐二年壬戌凡六年。禮
樂興。忠孝敦。乃謀及城池。城池既謀。乃尸及神祗。於是於
開元寺之靈山。塑北方毗沙門天王一鋪。全部落已。鎮於
城焉。大矣哉。所謂闡六韜。濬七德。建陽功。配陰隲。夫毗沙
門梵音。唐言多聞也。始自于闐剎利之英奇。膺世尊帝釋
之錫號。居須彌山北。住水晶宮殿。領藥义衆為帝釋外臣。
以護南贍部洲。其道入大乘。得無生法。忍住聞聲。證不還
果。謹稽我公之築城也。恢守地養民之本。隆暫勞永逸之
策。其名舉一而生三。法陽數也。曰大城焉。南月城焉。北月
城焉。周圓二十六里四千八百丈。基鑿於地。十有五尺。杵
土胎石而上。(上聲)上高二十尺。厚十有七尺。外甃以磚。凡一
千五百萬片。上架以屋。其屋曰廊。其大城之廊也。一千八
百有十間。自廊凸而出之為敵樓。樓之層者二十有三。又
角立之樓六。其二者層復層焉。皆欄干鈎聯。參差煥赫。而
廊之若干步一鋪。鋪各一鼓。而司更焉。凡三十有六。謂之
更鋪。其四面之門八。其南曰福安門。福安之東曰清平門。
西曰清遠門。其北曰安善門。安善門之東曰通遠門。其東
曰通津門。通津之北曰濟川門。其西曰善化門。皆鐵扇銅
扃。開陽闔陰。門之上仍揭以樓。三間兩挾兩噏。修廊雙面
遠碧。門之左右。又引而出之。為之亭。兩間一厦。又匪樓之
門九。曰暗門焉。又水門三。其二樹櫺篩波。卸帆入舟。鳴舷
柳浦。迴環一郭。堤諸萬戶。注之以堰二。渡之以橋九。鏡瑩
虹橫。交舫走蹄。斯大城之制也。粵南月城也。東貯九仙。西
盛烏石之二山。嘉樹蓄雲。茂草藏獸。城上之廊一千十有
三間。(其中七間謂之徘徊)敵樓四十有九。樓之層者三。其門二。曰登
庸門(郭璞記南臺江沙合即有宰相而我公膺期今登庸
門外橋名沙合橋)道清門。其上之樓。其下之扉。左右之引亭。建暗
門八。水門二。其堰一。其橋五。及廊之更鋪二十。悉與大城
類。其外之東西。復距而出
之。謂之橫城。其東也。城上之廊四十二間五厦。(其中二間
是兩面之敵樓)其門一。斯南月城之制也。伊北月城也。城上之
廊六百四十二間。敵樓二十有六。樓之層者十。其門二。曰
道泰門嚴勝門。其上之樓。其下之扉。左右之引亭。建暗門
四。水門二。其橋一。及廊之更鋪十有四。復與南月城類。又
觜而出之。謂之橫城。城上之廊五間一厦。其門一。斯北月
城之制也。其東畫長川以為洫。西連乎南。(句)盤別浦以為
溝。悉通海鰌朝夕盈縮之波。底澤鱗介。岸泊艓艛。北截越
王之故山。派西湖以為隍。若鼇之負。如甌之置。軒軒然。翼
翼然。真謂天設之府。神開之地也。既而我公一旦膝分席
校。鱗軍堵耋。陳大會以落之。而言曰。惟閩越之為藩屏也。
建汀二疆束其右。巖千而壑萬。溟海巨流瀕其左。濤雷而
浪霆。信乎江山奇險。無以加之。矧今新之以城壁。城壁之
以鐵石。古人言得地。又言守地。又言堅壁。豈不以得地而
居。守地以城。城以堅壁。信不疑矣。然則吾之戴恩忝土。勤
勤懇懇。不以江山奇險之為奇險。不以城壁鐵石之為鐵
石也。修道德樹神祇以居之。毗沙門之天王。自天寶中。使
于闐者得其真還。愈增宇內之敬。旋大夫芮國公荊渚之
塑也。凡
百城池。莫不一之。斯舊城之北。往規也。(舊天王在子城北
也)斯新城之制。今城也。且勝莫勝於開元寺。尚莫尚於寺
之靈山。阜寺之艮。控城之乙。祖僧六葉雁其下。珉石一拳
星其上。(廬山灣落星石上有佛舍)劍池澈寫。飛山奔揖。足以象水精而
瑩宮殿。掀廟貌以衛城池。爰將擇工之精。搜塑之妙。製乎
聖賢。俄然化出。身被金甲。手擎鴈墖。地祇下捧。天將前擁。
光灼灼而如將動搖。神雄雄而若欲叱咤。觀之者皆謂須
彌拔宅於是矣。于闐分身於是矣。而復翼僧堂而右邃。膊
鐘樓而左突。毳錫百萃其夏午。蒲鯨六吼其宵加。信為塵
間之北方。連營之靈域也。訖命小從事滔。刊貞石而碑之。
滔不敢牢讓。齋戒三日。抽毫而書。猗歟天王。因果則釋氏。
猛勇則兵權。啟願而願從。云戰而戰勝。至如揮額汗以為
童子。卻修羅之師。擎手墖以貯彌陀。解天鼓之赴。爰皆肹
蠁。克致感通。洎唐有土蕃之黷也。豆面以行疹。儀金以現
人。嚙戈以生鼠。與彼時之元應。蓋大同而小異。況邇則咸
通季蠻之侵蜀。蜀人亟祈。褐衣[:#AS-8BE1:●]以乘空。目光㸌以照地。
蛇將奔穴。龜竟全城。夫如是。則護南贍部洲。豈虛言哉。今
我公之至誠通日月。宏願質鬼神。以曠世之功業。託無生
之法力。豈
昔時之有是。而今日之不然哉。雖體蒼蒼而無言。因乃昭
昭而有鑒。輒為之銘。其詞曰。
受命帝釋。封邑須彌。金甲儼被。藥义雄隨。越七金山。突修
羅師。入大乘妙。與聲聞差。于闐分身。皇唐衛國。若加善禱。
咸蒙聖力。雁塞烟塵。龜城戈戟。虜騎猶東。蠻車未北。現以
真儀。亡乎悖德。懿彼閩越。大哉侯王。仗鉞務本。築城為防。
石取它山。壤塹聯岡。謺百厥雉。累千乎廊。卻鐵之觸。疲羽
之祥。奔馬轡並。馳車軌方。巢鳳於樓。蟄龍於隍。如嶽斯立。
如翼斯張。不有依憑。曷旌扃鐍。台略俄啟。神驅遽設。鐵鬚
卓豎。漆瞳曝昳。捧足神俯。持劍將列。月殿巍峩。靈山嶻嶭。
法逮無生。權惟有兵。昔之若是。今肯忘情。閩山永高。閩江
永清。厥宜識之。盤石斯城。
丈六金身碑
釋氏之稱釋迦牟尼佛。千百億化身。而古今之世以諸佛
菩薩。其或鑄成塑成刻成。其或壁繪幅繪乎像。不可勝紀。
況多應現感通之。自其非之乎。我公粵天祐三年丙寅秋
七月乙丑。鑄金銅像一。(句)丈有六尺之高。後二十有三日
丁亥。繼之鑄菩薩二。(句)丈有三尺高。銅為內肌。金為外膚。
取法西天。鑄成東越。巍巍落落。毫光法相。初我公登壇之
三年己未秋。一夕。雨歇天清。風[:#AS-96DD:⿲彳⿳山一丩攵]月明。瑤兔無烟。銅龍有
聲。俄夢天之西際。耀以照物。綵雲罅裂。大佛中座。嶽嶽以
覯止。熙熙而啟言曰。斷子一臂。衛之一方。既覺而思。現乎
形。昭像也。斷一臂。誓誠也。衛一方。保衆也。始嘉其異。姑默
其事。後創其意。乃命自賓席之逮將校。將校之逮步乘。步
乘之逮衆庶。其有植信根之深者。映惠燭之明者。許一以
金投吾俸中。將櫝於肆。俟以銅易。而後鳩工鴻鑪。卜境擇
日。鑄斯佛於九仙山定光多寶墖之右。古仙徐登上昇之
地。其日圓空鏡然。江山四爽。橐籥之上。騰為烟雲。盤旋氤
氳。五色成文。又有㣥鳥。或若鴻鵠。或如鸎鵲。交翔而間鳴。
自寅而及午。斯佛也。一瀉而成。翼日。我公禮閱之。乃與夢
中一類。其形儀長短大小無少差。其一臂。工以之別鑄而
會。(其像大工慮其不就計以一臂別鑄而會之乃暗符夢
中)我公神之而露其夢。於是迎入府之別亭。磨瑩雕飾。克
盡其妙。朝夕瞻拜。時不之怠。冬十有二月丙申。會僧千千。
以幡以幢。以鐘以磬。引歸於開元寺壽山之墖院。獨殿以
居之。翼二菩薩於左右。三十二相足。八十種好具。螺纍纍
以成髻。珠隱隱以炫額。檀信
及門而膝地。童耋遍城而掌膠。夫如是。豈非千百億化身
之一乎。不然者。焉得入乎夢而如乎神。成乎形而如乎夢。
夢不之告。工以之缺者哉。其應現感通。復為之殊矣。大矣
哉。且先天地生之謂道。後天地設之謂象。道者也。以無為
為志之也。授心印於虛空。象者也。以有為為志之也。謺慧
力於報應。論者惑。(句)以之為風馬。曾不謂象猶道之轂也。
無象。道不行矣。始者摩騰竺法蘭二梵僧。不慎其象東其
道且西耳。惜乎不與三皇五帝同世而出。設與三皇五帝
同世而出。必能從容樸素。遲回仁義。詐偽未之亟蠹也。柰
何天將後之。豈徒然哉。豈不以仁義之生也。曰堯與舜。仁
義之亡也。曰癸與受。至於列國之際。強秦之立。癸受之悖。
亹亹其躅。天謂仲尼祖述堯舜。憲章文武。終不能獨制之。
故東釋迦牟尼於中土。大陳出生入死之理。天堂地法之
事。以警戒之。雖人世之風波。萬態逆飜。而幽府之鐵縲。一
無苟免。上智聞之。若鏡之磨。中智聞之。若泉之澄。下智聞
之。若火之燒。謂之為有。則河沙芥子之說。虛誕難測。謂之
為無。則應現感通之事。尋常立驗。故能銷嗜慾。更禍福。一
貴賤。則為裨教化之一源。湛然不動。感而遂通者也。而以
金厥地。蓮厥宮。張法橋以度人。無刑網以束俗。世之敬之
可也。怠之可也。黷之可也。由是有以委之國君。委之大臣
之旨。既而委之。則人非常人。道非常道。我公曠代之生也。
有神僧識。仗鉞之雄也。應江沙期。合仙人讖。築城之盛也。
契菩薩說。(初丙午歲我公至清源未在時有僧號湼槃於
衆中駭而指之曰金輪王之第三子降人間幸勉之專生
殺柄又閩之侯未嘗至宰輔晉時郭璞記曰南臺江沙合
即有宰輔相我公之登台席也江沙契焉又梁時王霸怡
山上昇山在府城之西五里光啟丁未歲衢之爛柯山道
士徐景立因於其仙壇東北隅取土掘得瓷缾七口各可
容一升水其中悉有炭上總蓋一青磚刻文字云樹枯不
用伐壇壞不須結未滿一千歲自有系孫列後來是三皇
潮水蕩禍殃巖逢一乍開未免有銷亡子孫依吾道代代
封閩疆其壇東南有皂莢樹古云真君於此樹上上昇其
後枯矣至咸通庚寅歲復榮茂也又媯山僧號大安頃坐
西禪者乾符中曰府城之到九仙三橋其中乃菩薩行化
今之新城及焉)夫通神為佛。魂交曰夢。神非夢而罕通。夢非神
而不感。我公之慶鍾也。其如是矣。其明年正月十有八日
乙未。設二十萬人齋。號無遮以落之。是日也。綵雲纈天。甘
露粒松。香花之氣撲地。經梵之聲入空。座客有右省常侍
隴西李公洵翰林承旨制誥兵部侍郎昌黎韓公偓中書
舍人瑯琊王公滌右補闕博陵崔徵君道融大司農瑯琊
王公標吏部郎中譙國夏侯公淑司勳員外郎王公拯刑
部員外郎宏農楊公承休宏文館直學士宏農楊公贊
圖宏文館直學士瑯琊王公倜集賢殿校理吳郡歸公傳
懿。皆以文學之奧比偃商。侍從之聲齊襃向。甲乙昇第。巖
廊韞望。東浮荊襄。南遊吳楚。謂安莫安於閩越。誠莫誠於
我公。依劉表。起襄漢。其地也。交轍及館。值斯佛之成。斯會
之設。俱得放心猿於菩提樹上。歇意馬於清涼山中。我公
乃顧幕下者滔。俾刻貞石以碑之。滔以甲科忝第。盛府蒙
招。刊勒之職。不敢牢讓。謹推於厥旨。經云。作佛像之功德。
斗量海以有盡。塵碎劫以無窮。至若青黛之畫辟支。一金
之補毗婆。戲為之而以草木。思見之而刻旃檀。其猶蛻現
其生。羽金其報。而況今乃儼至誠。從靈感。銅乎萬萬。金乎
千千。虔鼓鑄於神仙之山。卜貞吉於火土之數。其積功累
德。豈可以邊以涯而言之哉。或曰。梁武帝之隆釋氏。今古
靡倫。奚報應之昧乎。對曰。梁武帝隆釋氏之教。不隆釋氏
之旨。所以然也。夫帝王之道理世也。釋氏之教化人也。理
世之與化人。蓋殊路而同歸。彼宵旰於萬有。故一夫不獲。
若已隕諸隍中。此濟度於觸類。故欲凡一有情。悉皆成佛。
梁武帝則不然。以民之財之力。剎將三百。祈功覬德則歸
諸己。啼億兆而不乳。削頂頷以言覺。所以私所以然也。今
我公為邦則忠孝於君親。(自興兵以來天下以三司之泉
皆名直進獨我公以俸錢為直進三司之運悉如舊焉闕
廷大稱其美)牧人則父母於生民。造墖四。其一曰壽山。以昭皇
帝辛酉歲西巡。發誓願以祝熊羆。乞車駕之復宮闕。其二
曰報恩多寶定光。追薦於先世。其三其四大中神光。為軍
旅也。為人民也。繕經五藏。其二進於上。其三附於壽山定
光大王。意同乎墖。月三其齋。或千僧。或千佛。疏乎誠。首則
君親。次則軍旅人民。而已後焉。況斯佛已之而不已。與賓
席將校步乘衆庶共成之。故其地出明珠。海出珊瑚。幾於
蓮花妙品之繁。車渠瑪瑙。幡幢瓔珞。周乎多寶之湧也。(開
元定墖基掘地丈有五尺之深得寶珠上以金錢又於海
中得珊瑚樹凡二百餘株矣)夫其元貺之如彼。靈感之若此。則斷一臂
衛一方。斯昭昭矣。豈與彼而論哉。某是輒奮筆而無愧為。
其詞曰。
託人佳夢。鑄成鴻鑪。毫光法相。銅肌金膚。恍惚現形。昭彰
合符。不有為也。其如是乎。唐一其宇。越百其區。伊閩之設。
於地之殊。西城甌仞。東塹鼇隅。匪德莫處。惟仁靡逾。懿其[:#AS-8867:⿳士冖䂞
]籥。飛作醍醐。焦山草木。不得不蘇。苦海波瀾。不得不枯。
仙花罔謝。慧日寧徂。永茲一方。盤石其都。
莆山靈巖寺碑銘
釋波東流。湧為花宮。花宮之構。咸宅靈秀。靈秀之啟。其或
神授。則知融結之始。已有待於金聖人也。粵靈巖寺。乃莆
山之靈秀焉。神授焉。懿夫嶽立大山。堆下數峯。面乙臂坤。
石嵌松瘦。昔梁陳間。邑儒滎陽鄭生家之。生嚴乎一堂。架
以詩書。既而秋。一夕。風月清朗。俄有神人。鶴髮麻衣。丈餘
其狀。見於堂曰。誠易茲為佛宇。善莫大焉。生拜而諾。瞬而
失。旋以堂居僧像佛。獻其居為金仙院。即陳永定二年庚
申也。(鶴髮麻衣西天之謂故號金仙)山水推其奇。鶴髮增其異。緇錫日萃。
院落日峻。隋開皇九年。昇為寺焉。左潄寒泉。右擁謺巘。危
樓豁壺公之翠。上方視鰌海之波。唐景雲二年辛亥。寺僧
志彥入內。背文講四分律。睿宗嘉之。錫號聰明。彥因獲言
所居寺之自。復有僧無際持妙法蓮華經。感石上湧白泉。
僧歿而泉變清焉。遂膺勅額為靈巖寺。太和二年。殿中彭
城劉公軻幕提泉印。聆寺之勝。不卸而宿。候吏不蔬而午。
掬泉而潄。隨手以涸。其石今坎於上方之上。其僧復有元
悟元準慧全省文靈敞無了。悉間生祇園。堅持密行。或臨
壇表德。或降虎示真。厥衆如雲。厥施若市。洎武宗皇帝乙
丑之否。邑之東有敬善寺。民井而居之。乾有玉澗寺。民畝
而田之。獨茲之奇。豪人互以金輸。為幽宅之卜。若有之衛。
竟不克遂。敞公了公乃帽首絛腰。沉蹤處晦。逮宣宗皇帝
之復。索之於石罅雲根。歸之於蕪基燒址。山靈之感。行羶
之慕。投金執斲。匪招匪勸。不越閏而其宇鱗鱗。其徒翼翼。
敞公咸通六年秋八月云滅。靡風而大樹折庭。靡觸而大
殿傾瓦。了公八年冬十月坐亡。色身不壞。今龜陽之號真
身大師者也。則知僧以行而神。其亦地以靈而感。若乃軒
軒月殿。藹藹松門。醍醐雨天。瑠璃鏡地。慧燭九枝而吐燄。
慈雲五色以垂陰。推於甌越。居之甲乙。今僕射瑯琊王公。
牧民之外。雅隆淨土。論及靈勝。以為東山神泉之比。(神泉
寺在府城之東山其泉亦自僧感而湧也)繕經五千卷。於茲華創藏而藏(平
聲)焉。即天祐二年春二月也。初侍御史濟南林公藻與其
季水部員外郎蘊。貞元中谷茲而業文。歐陽四門捨泉山
而詣焉。(四門家晉江泉山在郡城之北其集有與王式書
云莆陽讀書即茲寺也)其後皆中殊科。御史省試珠還合浦賦有神
授之名。水部應賢良方正科[:#AS-8A4C:⿰⺘亶]比干之譽。(策云臣遠祖比
干因諫而死天不厭直生微臣也)歐陽垂四門之號。與韓文公齊名。得非
山水之靈秀乎。元和才子章孝標邵楚萇朱可名寄詩以
題。大中中。(宣宗元年丁卯號大中凡十三年)潁川陳蔚江
夏黃楷長沙歐陽碣兼愚慕三賢之懿躅。葺齋於東峯十
年。咸通乾符之際。(懿宗元年庚辰改咸通凡十四年僖宗
元年甲午改乾符)豪貴塞龍門之路。平人藝士。十攻九敗。故潁川
之以家冤也與。二三子率不西邁而遇。奮然凡二十四年。
於舉場幸忝甲第。東歸之尋舊址。蒼苔四謺。嘉樹雙亞。(今
東峯雙龍眼樹即往歲書齋之庭陰也)訪舊僧。雲扃十扣。雪頂一存。於是謹
祝金儀。益誓邱禱。以謝茲山之靈秀。刻銘貞石。兼補前賢
之未述。其詞曰。
山奇孕神。地勝惟靈。螢窗既夜。鶴髮斯形。一畝請宮。雙蓮
建扃。洞深夏寒。林茂冬青。松竹鏗樂。峯巒豁屏。皛迷蟾窟。
茫眺鰌溟。持經僧志。湧石泉泠。四分律講。萬乘君聽。勅飛
額降。寺以靈名。不有地祥。焉動天庭。大士鴻生。珠明桂馨。
良牧聳聞。華構藏經。浩刦不泯。匪茲曷丁。敬祝巉巖。勒石
以銘。
