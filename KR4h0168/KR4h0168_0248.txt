欽定全唐文卷二百四十八
李嶠(七)
大周降禪碑
愚臣觀象銅衡。紬文金版。變化莫神於開闢。崇高莫大於
富貴。陰陽密運。帝王操輔相之機。歷數潛迴。穹壤授陶甄
之業。故謂上下同德。幽明合契。靈祗有命。既錫造於雍熙。
人主推功。必申虔乎報謁。奉符而勒成展宇。修祀而益厚
增高。有道存焉。其來尚矣。自旦昏交謝。文質遞遷。朴略洪
荒。上行於萬八千歲。陵夷因革。下傳於七十二家。披圖而
考其樹風。按軌而詳其陳迹。莫不祗肅其事。神明其道。龍
駕帝服。疆場於鄒魯之坰。犧樽象彝。藳秸於云亭之上。咸
就發生之宇。以為禮神之宅。未有迴輿按驛。覲中土之神
靈。刻石泥金。崇外方之禋祀。名臣於是乎斷其去就。良史
於是乎題其失得。然則置表測日。陽城當六氣之交。祭林
奠山。太室為九封之長。神翰降生於廊廡。王畿仰矚於峯
岫。風雷所蓄。俯鎮於三河。辰緯所躔。旁臨於四岳。立崇乾
事坤之兆。疏就下因高之位。捨此地也。疇其尚焉。歷千載
而撰徽音。䍐聞先覺。超百王而崇軌躅。允資元聖。我大周
之有天下也。鼓道德之林藪。恢聖神之事業。始於閫閾。成
於家邦。輝光燭於兩朝。德澤流於八裔。登庸納麓。則舜有
大功。錫範陳謨。則禹躋元后。謳歌而鼎新革故。揖讓而改
物承天。由牝馬而御飛龍。自穨沙而臻練石。蓋千帝所不
能及。六籍所不能談。若夫兆眹鴻源。絪縕寶系。戴千嗣於
改律。窮桑連乎夢梓。皇天睠命。積大寶而為家。聖道會昌。
擁洪鑪而作極。神基將偃伏齊搆。僊派與昭回同遠。太祖
無上孝明高帝含幾察道。盡睿窮神。屈帝象而龍潛。座台
庭而虎變。黃星造魏。而文握漢圖。赤羽興姬。而武遷商鼎。
天冊金輪聖神皇帝遂荒三極。奄有萬方。御六辯而高馳。
憑九霄而下濟。若乃元通不測之智。神用無方之業。超因
越果。名流於貝葉之書。應物隨緣。迹滿於蓮花之會。祕恍
忽於言象。徵希微於讖籙。亦猶寶應慈物。推心坐雄帝之
朝。吉祥哀時。屈己登女皇之位。此之謂神力。張寰立㝢。蕩
海夷山。正八柱之低昂。理三光之盈縮。乾坤關鑰於廡下。
品物鑪錘於堂內。春生夏長。循環奉亭毒之仁。暑往寒來。
奔走赴財成之節。此之謂天造。左規右制。俯察仰觀。揆朱
鳥於南宮。契元龜於東洛。天威四臨而有截。王道一家而
無外。均霜調露。正六合之樞機。叶軌同文。立三川之朝市。
此之謂建國。臨戶牖之法座。垂星辰之采章。嚮明而居。端
默以聽。號今存於寬大。規畫出於易。循名責實。而苟且之
弊銷。極深研幾。而變通之理得。此之謂立政。焰煙灰之墜
典。寫溪谷之遺音。無體無容。與天地同節。有法有象。共陰
陽通氣。引之而被乎百代。橫之而充乎四海。此之謂禮樂。
雷電皆至。先王以折獄致刑。歲月履端。君子以懸書立法。
殊井疆而知禁。畫衣冠而不犯。疏械破杻。掩方載而勝殘。
解網取罘。閉圓扉而靜讞。此之謂刑典。操盾秉翳。立於賓
主之階。縫掖摳衣。聚之東西之學。辨尊卑之章服。觀禮容
於俎豆。委裘多暇。合九德之成歌。垂拱無為。援五絃而度
曲。此之謂文教。因農隙而講事。順天時而鞠旅。定功在於
歸馬。保大由乎止戈。然後干苞虎皮。箭射貍首。鞞鼓不作。
廟堂懸百勝之威。尉候無虞。征戍罷三邊之役。此之謂武
德。耤乎千畝。所以備粢盛。齊於九疑。所以嚴禋享。苞茅潔
乎楚入。樽俎隆乎殷奠。於穆顯相而公侯駿奔。肅雍和鳴
而祖考來格。此之謂孝理。金玉是賤。委於嶄巖之山。輿馬
不珍。捐其騕褭之服。御高辛之黃黼。垂孝友之皂綈。栝
柱茅茨。未能埒其卑損。藜羹糗飯。無以儔其菲薄。此之謂
沖挹。任皐夔衡旦之輔。酌虞夏商周之書。網羅并包。商搉
擬議。衆目張而彝倫敘。㣥才用而庶績康。野無遺賢。朝無
闕典。猶且昧旦懃懇。方宵厲惕。虛心解顏。博愛兼聽。防六
事。察五聲。檢身有常。視準繩而為度。祗德罔倦。刻盤盂而
自警。遺身主於徇物。勞已存乎逸人。是以恩澤流通。教化
洽著。龍荒鼠徼。覃㝢外之雍熙。鳳穴麟州。奉寰中之度律。
遠安邇肅。地平天成。玉律調年。珠囊叶紀。棲京坻於隴畝。
逸馬牛於衢路。[:#AS-FBEF:●]
[:#AS-9C65:⿰丨⺊]
[:#AS-FBED:●](旬[:#AS-FBEC:●]兮)[:#AS-FBF0:●]嫠蒙餼。班白不
提。閭閻無犬吠之驚。風俗有鶉居之暇。原隰驅軺之使。採
詩聽歌。菑畬植杖之翁。擊壤鼓腹。和氣旁薄。禎符肸蠁。招
一角五蹄之仁獸。儀九苞六象之僊禽。亳墠出其祥麟。昆
田化其珍物。日烏素毛而丹喙。天龜元甲而青純。雲蒸霧
涌。拜九洛之璿圖。電激雷奔。受三清之寶冊。若乃山鶼海
鯨。石銘巖篆之符。候月搖風。連葉駢柯之祉。神靈之所酬
酢。廣大之所薦成。紛綸葳蕤。紹至疊見。董狐之窮墨。罄書
而未周。夷吾之傾辯。畢辭談而不盡。昇平之浹洽也如彼。
符命之昭彰也若此。固可以循類帝之事。奉丕天之律。聖
上方固懷讓德。虔守
謙光。升中之儀。推而不莅也。於是王公庶尹。牧伯㣥寮。粵
耆艾惇龐之儒。洎蠻夷戎狄之長。咸進而稱曰。陛下欽承
元命。對越上元。廓天地之宏圖。張祖宗之丕業。臣妾四極。
驅馭百靈。鼓舞發育。經緯彌綸之績宣。滲漉沈潛。懷柔容
保之恩備。是以人祗順德。遐邇宅心。元符畢臻。黃瑞盡出。
幽贊乎祖考之茂烈。發明乎施尊之盛儀。意者三塗滅氛。
二室儲貺。以望屬車之塵久矣。帝者雖倦。焉得距而已乎。
伏願坦至公之懷。捐獨善之意。欽若大典。疇咨故實。上以
光七廟之休德。下以納㣥生之福祐。長為稱首。豈不美歟。
帝曰俞哉。乃包含藝文。考練風俗。採儒術。徵禮官。窺五歲
之典章。覈四朝之制度。叔孫掌事。容成諏日。以天冊萬歲
二年臘月乙亥。闢丹掖。開紫微。撫元虬。按黃道。叶紀先路。
靈威並轂。五戎促節。旗常畫垂象之文。六甲分營。壁壘曖
太陰之氣。雷動海運。天迴星轉。踰鼎觀而南下。望圭臺而
左薄。陸離方攘。煥炳聿皇。以屆夫嵩陽。萬乘停鑣。百司就
列。文物隱地。遺光滿於竹宮。輿徒沸川。輕壒埋於石柱。天
子乃幸齊寢。披僊幄。靡薜荔之席。陟蟺蜎之臺。惟夫蠲意
澄心。所以至誠盡敬。於是乎山祇護野。風伯清塵。玉醴潛
滋。金沙闇涌。神鐘驚曙。峯巖傳九乳之音。寒律移暄。草樹
動三陽之色。徵祥之報。影響不違。壬午。柴燎祀昊天上帝
於岳南。顯祖立極文穆皇帝太祖無上孝明高皇帝侑神
作主。天子戴圓冕。披大裘。登三垓。植四邸。藉陳蒩秸。器用
陶匏。高炎四施。耀流沙而燭滄海。廣樂六變。來象物而降
天神。感霏煙瑞(一作潏)露之徵。延薰風景星之祉。大禮既畢。
嘉應既臻。思欲契精爽於高明。剖靈符於峻極。甲申。御金
蹕。登玉輿。環拱百神。導從㣥后。遂陵桂萼。攀松磴。跨崢嶸
而出煙道。排列缺而羾天門。羽節高揮。上干鳥星之次。龜
壇下映。俯瞰鵬雲之色。瓊文祕檢。絡之以銀繩。寶算休期。
探之於金策。交大靈於咫尺。受洪釐於億萬。然後徜徉煙
霄。怊悵古昔。凝神於九天之上。遊目於八紘之表。睠觸石
之雷雨。爰覃作解之恩。仰斗杓之運行。仍布維新之令。是
日大赦。改元為萬歲登封元年。歡浹幽明。慶霑動植。千齡
之統。由聖代而連九皇。萬歲之音。自神山而周四海。休氣
低而翔輦。神光起而屬天。抃舞相趨。以降於行殿。丁亥。禪
祭后土於少室下趾東南。顯祖妣立極文穆皇后太祖妣
無上孝明高皇后侑神作主。戈矛山立。玉帛星陳。登㵎沼
之毛。輯江淮之物。禹會之殊方異俗。俱執豆籩。漢祠之偉
獸珍禽。悉加壇墠。撫空桑之琴瑟。斟鬱鬯之樽罍。咸秩衆
靈。遍祀㣥望。席以黃琮為鎮。書以青石為緘。元封之謁款
方邱。儀因東峙。建武之推功太折。禮視北郊。陽烏珥而僊
鶴飛。紫雲騰而黃霧起。靈之來兮如雨。瑞之委兮如山。於
是事畢功宏。禮周慶洽。方欲輯圭璧。陳[:#AS-8BD7:⿰⾱未]任。鋪六代之禮
文。受萬邦之朝賀。宏規大業。其盛矣哉。蓋淳源侵衰。叔葉
多故。神器不還於至道。尊名或假於涼德。秦嬴極暴。企踵
於無為之朝。漢徹窮奢。厚顏於盛德之事。人不見義。其來
自久。我后首出帝先。遂康天步。登封降禪。拉宇宙之樞衡。
立顯崇功。定皇王之軌式。鴻勳上格於穹昊。厚福旁浸於
黎元。煒煒煌煌。亘寰區而宣壯麗。巍巍蕩蕩。橫山邱而殷
聲名。固已轥前賢之規模。開含靈之耳目。方使炎農抱愧。
愕睨於梁甫之阿。姚舜欽風。延佇於崇高之路。天下之大
功成矣。域中之能事畢矣。昔者鳥獸率舞。一人賦元首之
篇。戎夷來賓。四子詠中和之樂。時僅平而頌作。俗未泰而
歌興。況乎咸五登三。遠承文武之裂。襲六為七。近叶春秋
之義。神功與二儀並運。顯號將七曜俱懸。豈可使時邁無
詩。於皇不作。臣嶠謬忝司牧。躬陪錯事。末光幸煦。長傾捧
日之心。僊石徒攀。終愧淩雲之筆。敢承明制。而為頌云。
天命上君。君臨下土。靈祇允懷。品物咸覩。翕受三六。時乘
九五。於昭文明。粵若稽古。關鏁六氣。庭衢八荒。殊鄰筐篚。
絕黨梯航。河海晏謐。閭閻阜昌。琴橫帝扆。鼓臥邊場。齊衡
鈞度。制禮作樂。武戢五戎。文興四學。法宮布政。靈臺視朔。
化偃中和。人還太朴。湛恩布濩。協氣氛氳。嘉庾歲積。休符
日聞。祥開草樹。慶動煙雲。乾冊丹篆。河圖紫文。欽若元命。
率由前典。道洽升中。功成丕顯。神筴演卦。名山除墠。翠鳳
銜蕤。元龍御辯。迴鑾左屆。弭節中樞。萬騎雷動。㣥方電趨。
層壇殷薦。(闕八字)登鑾山符。駐輦星躔。交神漢曲。雷雨下濟。
輝光仰燭。地戶開扉。天牢罷獄。萬歲重熙。三辰改旭。迎陰
廣澤。報地方畦。庭合六舞。筵陳兩圭。神靈第瑞。巨象天犀。
牒貫銀縷。函封金泥。禮具德明。神歡瑞浹。儲算玉斗。賜齡
金篋。知崇高之可封。悟梁甫之虛躡。敷帝道於一藝。振天
聲於萬葉。
宣州大雲寺碑
或稱唐虞。神祇之奧主也。其在孔墨。道術之明師也。然其
經略所制。僅行於冠帶之鄉。名教所談。不出於乾坤之位。
徒齷齪於步武。蓋搶攘於禮法。語方外之靈躅。窺天中之
妙寶。則知夫力有遺而途有窮矣。察動用於神機。推朕迹
於冥數。則知夫識有畔而功有闕矣。悠悠百代。蠢蠢四流。
蒙埃塵於夢幻之境。隔視聽於神明之域。任忠信之薄。徒
喪淳源。救質文之弊。無階聖道。沒世不聞至極之理。終身
不覩元門之法。奔嗜騁欲。壓五濁而輪迴。躡穽投機。入三
途而鼎沸。大運不可以終否。橫流不可以遂溺。五精延貺。
披鳳籙而告休期。七覺垂仁。闢龍宮而開寶命。慈氏越古
金輪聖神皇帝體兼具相。心冥衆善。超十方四諦之門。總
三明六通之業。諸天翼戴。上昇於兜率之宮。萬㝢慕思。下
莅於閻浮之俗。哀末法之衰弊。悵夷途之榛梗。載紆金屣。
由紺殿而起西方。廼睠瑤圖。臨紫宸而正南面。大矣靈覺。
深哉妙果。去來無象。曠萬劫而潛神。起滅有緣。應千齡而
啟聖。粵若屈跡宏道。乘機濟物。馭之以神通知惠。行之以
方便善功。感或異理。故應無常身。化本隨方。故居無定位。
襲五運於元壇之上。降三尊於黃屋之下。稱緣而動。宰官
共商主同歸。虛已而遊。廟堂與山林一致。天人之善權也。
提宏綱之落紐。廓大象之權構。遂荒百億。窮有頂而君臨。
奄有三千。罄無邊而光宅。闢海縣而清囂滓。開天庭而掃
氛祲。四魔六賊。盡為征賦之民。萬邑千閭。悉成道場之宇。
爾乃御寶極而元覽。撫璿衡以貞觀。茫茫淨界。宛如忉利
之天。眇眇大紘。化為莊嚴之國。宇宙之嘉惠也。制巨籥而
動出。張洪鑪而造化。不為不宰。鼓舞而㣥品隨。何慮何思。
氤氳而百寶湧。然後蕩之以香風甘露。薰之以福田惠業。
大根小葉。咸受施而蒙榮。蠕動翾飛。盡飡和而飲澤。協氣
煙曼。休徵雲聚。乾符坤寶。載於龍馬之圖。歲德年祥。調於
鳳凰之歷。陰陽之太和也。立最上之乘。不棄於聲聞小道。
用無為之理。猶存夫禮樂常教。闢四果之門闈。訓三雍之
典業。然後遠心近行。俱得所聞。傾樽酌蠡。各滿其量。憲章
乎法寶。而度律既周。經緯乎時文。而網羅畢備。登一世於
解脫。躋㣥生於仁壽。軌躅謐靜。頓屣於元亨之衢。品物康
寧。高枕於會昌之宅。道德之神化也。合樂而埋瘞焚燎。陳
詩而嚴配昭格。禮於上下。不失於金木五官。享於宗祊。遂
及於山川百祀。旁求六趣之府。下建四冥之室。莫不于食
有福。奔走而來蘇。用晦而明。攀援而出苦。鬼神之福寧也。
元門䍐測。法象難窺。雖金口微言。時傳於貝多之葉。而玉
毫靈相。莫覩於優曇之花。屬大事之因緣。逢遠期之旦暮。
稽首禮足。親瞻五梵之容。滌慮清心。俱奉一音之偈。洗貪
慾之腸腎。開盲聾之耳目。置須彌於掌握。詎是難思。擎海
水於靈空。未為希有。氓黎之誠感也。惣人祇幽顯之微。資
鬼神變化之妙。兼育萬物。而莫見其生成。遍履十方。而不
窺其轍跡。巧諭善說。而䍐測其靈祕。點墨數塵。而未量其
終始。故能慈以救物。寬而容衆。罷黜刑憲。而天下勝殘。屏
撤牲牢。而蒸人以粒。豈與夫慘痛傷骨。象魏懸桎梏之書。
剖卵殈胎。山澤厭[:#AS-8861:⿳冖八且]罘之酷。可同年而語也。觀握鏡之緣
起。得獻書之本事。藏象祕籙。禎符鬱乎大雲。發跡乘時。靈
應開於寶雨。受先佛之付囑。荷遺黎之負擔。頒其瑞紀。所
以旌識善緣。樹其階梯。所以津梁法俗。天授二年。乃下制
令天下諸州。各置大雲寺一所。宣州大雲寺者。本名永安
寺。晉義熙二年之所立也。龍飛在運。既易龍興之名。天歷
惟新。即改天安之號。積暄寒而驟風雨。所以制毀圓方。法
爻象而應星辰。所以基[:#AS-92F9:⿰帛⿱丿糸]載祀。若乃地橫瑤阜。壤帶金陵。
廓巨鎮於三吳。走通莊於百越。山川磊落。郊畿枕端委之
鄉。島嶼憑隆。烟霧合朝宗之浦。上帝於是乎垂象。先王於
是乎高會。衣冠俊傑。滿舊國之風謠。物產珍奇。傾神州之
韞櫝。東南之巨麗也。因福地之形勝。即靈模之兆迹。拓其
趾而峻其墉。擇其材而增其構。星榆月桂。汎河鼓之天津。
露柏霜松。出巴陵之地道。山祇則讓夫美境。海若則輸其
珍藏。精衞銜石。遇神營而中留。靈蛇吐珠。屬良緣而改獻。
爾乃授矩司臬。乘巒架巘。迴廊曲榭。亘迢遞而掩高深。峻
閣崇臺。陟崢嶸而望寥廓。複道共星階連步。雙闕與天門
對象。內則香殿崛起。若朱烏舒翼。冠南海之鵬雲。前則涌
塔化成。若皇媧振麟。立東維之鰲柱。翕赫璀璨。帶璧而垂
珠。窈窕深沈。藏烟而吐霧。瓊林幽其妙境。珍衞嚴其象設。
五通羅剎。夾奉金山。八部龍王。分司玉砌。窮壯麗於天巧。
擬威神於帝室。故能使外道摧服。異方歸向。四倒八謬。瞻
柰苑而心迴。五蓋六纏。經竹園而累盡。若乃雲除雨霽。闢
牖當軒。眺八極之山川。臨萬家之井邑。輜軿綉軸。前通舍
衞之城。桂檝蘭橈。下泛蓮尼(一作尼蓮)之水。賞心極目。遣累忘
機。處士於是乎傲其江海。詞人於是乎驕其翰墨。至如毘
耶聚落。眷屬俱來。摩竭道場。君臣惣集。攀[:#AS-827B:●]瑁之欄檻。入
琉璃之塔廟。一一香蓋。懸於寶縷之幢。種種天花。散於金
繩之地。贊嘆圍繞。歸依薰習。洗心於八解之池。拭目於三
明之藏。名衣上服。資貝樹之經行。重溢全裝。襯蓮花之法
會。自非大心宏益。圓智曲成。為天上天下之師。護人閒世
閒之法。豈能使恒沙國土。並登常樂之門。億界生靈。俱出
無明之路。刺史曲陽男鉅鹿魏正見。大名開宇。復南史之
公侯。懋賞承家。奏西河之金石。隆簪組之舊德。壯朝廷之
厚寄。朱軒皂蓋。辭折坂而赴長洲。來晚去思。喜昌門而怨
彭闕。長史隴西李延慶。黃裳具美。白賁全真。文學則東魯
之四科。鍾鼎則西朝之七貴。司馬南陽男張安。宏才碩量。
經文緯武。策勳光刑馬之封。服冕榮珥貂之業。機明足用。
政理多方。承縟禮於襜帷。有成勳於邦國。諸曹參佐錄事
參軍李文遠等。或文房學府。吐鳳而懷蛟。或劍室珠泉。衝
星而襲月。水火錯居而致用。青藍糅色而成彩。㣥務允輯。
諠北汝之謳謠。庶事無留。閴南陽之府寺。縣令丹陽儲孝
任。大江播氣。長離發藻。未踐廊廟之班。猶屈絃歌之事。卓
子康之莅政。不任刑書。虞承卿之到官。唯開講席。縣丞鄭
公覽等。並刀筆英選。琳瑯奇姿。高才未展。聊從枳棘之遊。
俊翮方昇。豈滯榆枋之集。凡我聯事。莫匪同心。攀十地之
宏因。奉四天之大號。經營樸斵。克成輪奐之功。修習住持。
願假招提之福。上座寺主等。並通達無礙。惠解多聞。勤求
於八清淨心。成就於五菩提法。昇大悲之座。俯慰迷津。轉
無上之輪。高懸勝躅。用能經始梵域。規模神造。淩雲起構。
雖憑於太極之靈。匪日成功。實俟於彌天之力。鄉望前杭
州鹽官縣尉吳寶度等。雲澤奇寶。水鄉遺俊。或隱鱗求志。
蓄美價於瑤琨。或撫翼俟時。貢珍名於箘簵。咸能厭離塵
垢。修持行業。具足三施。豈直黃金買田。積累衆功。皆自白
衣成道。咸以為六種震動。法王之利見金身。十善護持。大
士之莊嚴淨(闕一字)吐無算數之良果。有不思議之妙力。豈
可使車轍馬跡。獨銘於西弇之山。佛影龍龕。不紀於東林
之石。是用伐彼貞珉。詢其藻繢。下官負薪多恙。驅傳不遑。
欽白黑之勤誠。偉丹青之壯觀。客自南鄙。王壽之雅嘆靈
光。言於東吳。左思之高談建鄴。聊扣寥寞。而為頌云。
正法中否。淳風載邈。道隱三明。時昏五濁。聲利外染。驕淫
內斵。識淺易淪。蔽深難覺。(其一)至人乃睠。屈已乘時。諸佛付
囑。㣥仙護持。遂荒法寶。奄頓乾維。露洒天澤。雲含帝慈。(其
二)
是撲燎原。爰清闞水。翦截奔競。滌除囂滓。九道合符。十方
同軌。區宇一變。陰陽更始。(其三)大康雅俗。廣濟含生。六寶神
御。三才化成。慶延動植。德至幽明。魔識正觀。神呼太平。(其
四)至道雖洽。迷方未悟。樹以妙梯。登之覺路。寶坊邑啟。銀
函壤布。大矣能仁。深哉善護。(其五)勝境吳俗。名都楚封。海潮
翔鷺。山氣盤龍。物產殷阜。閭閻錯重。津途擊轊。里閈鳴鐘。(
其六)良牧帝難。俊僚人望。負荷深委。規模大壯。長者法財。
沙門異匠。共表靈剎。同開寶相。(其七)觀閣雲心。階基洞口。飛
月棲棟。宛虹入牖。闕對蜃樓。幢侵牛斗。跨峙靈域。津梁妙
有。(其八)落落開宇。沈沈絕機。池開梵樂。樹下天衣。高座宏道。
深經暢微。虎馴十戒。龍學三歸。(其九)天啟聖期。神扶淨域。萌
祗斯遠。徵祥難測。粹業已安。高碑乃植。沙數有盡。金堅無
極。(其十)
洛州昭覺寺釋迦牟尼佛金銅瑞像碑
蓋聞法體凝寂。離形相之區。道心元微。同虛空之德。不可
以名言說。不可以去來取。洎矣無繫。修焉似存。潛輝匿端。
而迹漏三界。滅識掩智。而行該萬法。契存於希夷之表。機
動於忽恍之中。談其空則不盡有為。索其朕則復歸無物。
非天下之至妙。其孰能與於此乎。夫權智無方。說三應物。
真乘寂住。抱一湛然。同天等人。寧累於我淨。見病示慘。未
虧於常樂。故能蒙塵於八邦(疑)之路。含垢於五濁之津。入
其輪迴。爾乃度脫生死。共其迷復。然後舟航顛倒。撫神機
而獨化。攜弱喪而同歸。大悲所薰。其利博矣。元德所被。可
勝言哉。及道隨盈虛。教遷正象。猶囑累於句偈。尚隄防於
修習。是以四依弟子。深演護持之功。十行法師。大宏供養
之事。爪甲儻盡。悉成菩提。心口能存。俱離煩惱。法雲上際
於兜率。慧日傍臨於震旦。魯人將聖。神契闇託於西方。漢
主聖明。靈儀夜飛於東國。屈伸變化。其不可思議之致歟。
皇帝以六龍乘時。三獸演法。窺道品於掌握。接聖期於旦
暮。彈壓海際。彌綸沙境。赤縣為休祥之宅。蒼生沐仁壽之
賜。瑤函玉檢。荅宇宙之隆平。寶網珠幢。迎天人之勝福。丕
業以不宰成務。深慈以無緣致功。固已合上帝之元符。開
中天之寶藏。豈徒窮數盡妙。越契踰繩而已哉。太子左衞
率上柱國相王。八卦乾男。五行帝子。金相玉質。鳳毛龍翰。
幼承寵異。列俎豆於南郊。長懋徽音。奉粢盛於東陸。孝友
隆其三善。溫良登其四行。貴而思降。體易象之流謙。沖而
不盈。懷道家之日損。每推大宗之重。深讓元良之德。攀紫
庭而抗疏。懼隔照臨。仰元昊而申虔。庶通誠感。冀因十善
之力。遂迴九皐之聽。跪辭銀版。蹇裳下天地之宮。拜受玉
璜。備物坐侯王之國。裂山河於大郡。黑社生光。屬匕鬯於
元昆。黃離遐阻。欣跗萼之有序。慶宗社之彌隆。載荷今恩。
永垂曩誓。乃發願造釋迦牟尼佛尊像一軀。大菩薩弟子
神王各二身。方撤東山之府。且模西竺之容。皇嘉廼誠。用
錫休命。制度廣輪之法。咸順私心。琢磨鎔範之資。盡令官
給。於是乎百工獻技。九牧輸琛。瑞雀棲鑪。仙人練火。觀祕
影於龍窟。得真形於鷲山。一輪千輻之偉姿。七滿八圓之
殊相。青毛紺髮。蓮目睟容。珠纓大士。登護法之筵。金杵神
王。夾降魔之座。罄崑岑之瑤碧。窮蜀道之丹青。黼繢周施。
莊嚴具足。煜兮似金山之出海。(疑)毗首天近。慙其琱刻。靈
儀始畢。寶飾纔終。眉宇之間。忽呈異彩。圓同植璧。炯若懸
珠。合身相之千光。連面門之五色。官司駭視而愕立。遠近
爭途而交赴。迴兩宮之軒騎。動七貴之輿輪。稍積旬時。愈
益朗明。神變無象。真筌隱乎密微。感通有途。妙契存乎咫
尺。自非聖靈合德。忠孝因心。何以發金鞍之殊祉。玉毫之
祕相者哉。西域金身。既遷於勝妙之塔。南宮畫像。亦送於
清源之臺。揆卜因安。有自來矣。聿求勝壤。用遷斯剎。有司
制禮具音樂。洛州供車乘。內出神幡香轝。送至道場。於是
士女雲趨。衣冠翕集。二龍灑道。千馬隨軒。幡花經鐵鏁之
橋。讚口[:#AS-FBED:●]具下金繩之路。前後遵從。梧宮竹苑之球琳。左
右奉持。柰圃蔗園之龍象。煙霞將囂塵混色。鼓鍾與蠡貝
齊音。圍繞周旋。達於淨境。既安象設。仍建齋筵。親屈萬乘
之尊。俯從八關之會。日月天子。來侍威儀。星辰大夫。預陪
文物。攜麒麟之貴戚。入鸚鵡之仙臺。嘉樹低陰。祥蓮接步。
以犧帝龍顏之相。謁象王螺髻之容。對奉二尊。忽疑釋迦
之讓座。詳觀兩聖。更似多寶之分臺。於時人天盡室。法俗
傾都。衆有稻葉之多。地無針鋒之隟。並睎玉鏡。咸仰珠輪。
莫不注目虔心。稽首禮足。慶薝蔔之還嗅。悅優曇之更開。
咸訝難思。得未曾有。爾乃寶坊四敞。銀關雙闢。地如龜甲。
山似龍鱗。羽騎銜枚。列萬隊而清警。天龍按部。總八神而
環衛。威容儼其既肅。中外寂而無譁。然後借座燈王。請飯
香士。大乘法匠。開不住之宗。耆儒禮官。獻無遮之式。傾中
藏之寶貨。移太官之玉廚。衣鉢分行。簪裾聯事。流三川之
水。未足方油渠酪池。興二室之榮。不能媲香煙花雨。大樂
驚於
寶剎。高幢入於梵宮。誦經則上界遙聞。彈指則下方俱動。
用慈悲而行喜捨。以清淨而為功德。初中之布施。寧比其
多。南北之虛空。未量其果。方見如來種智。化成大寶之基。
菩薩慧明。利建維成之業。寧止百千聞法。咸蒙離垢。億萬
同會。俱證無生。惟抱義含仁。顧言慎德。文章冠代。禮樂在
躬。以旦奭之周親。踐曹史之名行。詩書探四學之奧。篆籀
殫六文之功。資寬和之性。不伐不矜。秉夷澹之心。無榮無
欲。用能體道悟法。遣榮去羨。讓其天下。高名動於萬方。得
其環中。妙果深於大度。解末俗之常愛。蹈真空之遠跡。勝
上之業。所以崇奉君親。謙撝之風。所以率先黎獻。行可以
激貪止競。誠可以運神感靈。即事論功。因今揆昔。則南吳
去國。心未階於紹隆。東海稱藩。福不登於資敬。豈足以梗
概風範。參差軌轍。昔栒邑以塵勞樹績。猶勤琱戈。衞臣以
陪隷收功。尚銘彝鼎。矧乃調御輪(闕)之功。亦君王去就之
事。津涯共滄溟將廣。名節與嵩岱齊高。形舞詠而被笙鏞。
固其宜矣。書版圖而鏤金石。夫何愧焉。爰命下臣。式旌高
躅。庶山飛海竭。將地軸而無傾。火劫風災。共金堅而不朽。
重宣此義。敢作銘曰。
心行之表。虛空之際。有物混成。是名真諦。非生非滅。不巨
不細。去失其方。來無所繫。潛通鑒揆。闔發機神。大慜流俗。
權開應身。非邪作正。導法為輪。蟄戶逢煦。迷途得津。天籥
含聲。衢樽稱物。酌焉不匱。動而愈出。說果明因。談因證實。
波旬迴首。尼楗頓膝。應變開鑿。隨方汲引。德洞幽深。化[:#AS-92F9:⿰帛⿱丿糸]
區畛。洽恩洎緣。停報斯盡。石室韜光。金河輟軫。慈舟已謝。
慧炬俄沈。色相俱覩。希夷莫尋。蒸哉睿聖。皇矣君臨。更維
象法。還開佛音。有美親賢。于嗟檀捨。讓踰斷髮。誠均捧馬。
脫屣青宮。分茅黑社。道軼方外。義高天下。將追宿契。且樹
良緣。乃隆皇造。爰抽國泉。觀形兜率。取法優填。大冶神化。
靈儀自然。異相紛紜。殊姿掩藹。黼繢丹雘。莊嚴金貝。面似
月輪。頂如天蓋。十位傍拱。四神來會。真契何遠。心誠則通。
毫文玉潔。額理金融。色動天印。輝含帝弓。不資睿德。孰顯
神功。象設既安。齋場乃闢。玉輿迴軫。瓊柯侍席。仗擁曲鈎。
筵羅飛錫。海引千供。霞張萬帟。人天鼓舞。龍象徘徊。雲散
華蓋。烟為寶臺。(闕十六字)嘉願克誠。洪因無乏。百靈衞善。千祥
護法。眇眇三思。悠悠萬劫。永固彝器。長隆寶葉。
