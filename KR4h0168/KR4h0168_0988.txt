欽定全唐文卷九百八十八
闕名(二十九)
盟吐蕃題柱文
大唐文武孝德皇帝與大蕃聖神贊普。舅甥二主。商議社
稷如一。結立大和盟約。永無渝替。神人俱以證知。世世代
代。使其稱讚。是以盟文節目。題之於柱也。文武孝德皇帝
與(闕六字)都贊陛下。二聖舅甥。濬哲鴻被。曉今永之屯亨。矜
愍之情。恩覆其無內外。商議叶同。務令萬姓安泰。所思如
一。成久遠大善。再續慈親之情。重申隣好之義。為此大和
矣。今蕃漢二國所守。見管都(闕九字)興實已西。盡是大蕃境
土。彼此不為寇敵。不舉兵革。不相侵謀。封境或有猜阻。捉
生問事訖。給以衣糧放歸。令社稷叶同如一。為此大和。然
舅甥相好之義。善理每須通傳。彼此驛騎一(闕七字)舊路蕃
漢並於將軍谷交馬。其綏戎柵已東。大唐祗應。清水縣已
西。大蕃供應。須合舅甥親近之禮。使其兩界烟塵不揚。同
聞寇盜之名。復無驚恐之患。封人撤險。鄉土俱安。如斯樂
業之(闕六字)美之(闕一字)遍於日月所照矣。蕃於蕃國受安。漢
亦漢國受樂。茲乃合具大業耳。依此盟誓。永久不得移易。
然三寶及諸賢聖。日月星辰。請為知證。如此盟約。各自契
陳。刑牲為盟。設此大約。儻不依此誓。蕃漢君臣(闕五字)未(闕
二字)禍也仍須備守及為陰謀者。不在破盟之限。蕃漢君
臣。並稽告立誓。周細為文。二君之合。終以雍和。登壇之臣。
親署姓名於柱。如斯誓文。藏於王府屬。
張珂造尊勝經石幢詞(并序)
(闕二字)沉迷勝利莫測。求(闕一字)者(闕四字)為上役者福利河
沙。况乃揀良工瑩南山之奇石。選釋氏書西國之梵(闕)效
無處酬恩。今創造佛頂尊勝寶幢一所。經教具明。存歿獲
益。張公乃俗務之下。不倦修崇。禮樂之餘。無(闕)心香風佛
體夙願無不稱遂。南北無虞。合家平安。永增福慶。詞曰。善
住之後。次至張公。今時修福。還與昔同。寶幢嵯峨。(闕二字)寧(
闕)
佛頂尊勝陀羅尼石幢讚(并序)
夫實相真(闕三字)色取導引㣥品。必假有為。故庶類歸心。(闕
一字)修淨域。非(闕一字)於此中便為正(闕二字)覩相生(闕二字)蓋
於萬分佛頂尊勝陀羅尼幢者。濟(闕一字)海(闕四字)慧(闕二字)震
顧惟不(闕四字)邊(闕三字)而有謀實元(闕一字)之宏備遂因務(闕
一字)
躬詣他山。召工人斵貞石(闕一字)報德建茲幢(闕三字)之塵望
尊崇於邱岳(闕一字)區區(闕一字)志庶毫末於(闕二字)才(闕一字)色(
闕一字)翰慙垂(闕一字)但以虔心願切。不敢(闕一字)能輙握管以
自陳。明懇誠而力竭。讚曰。
採石建幢。(闕一字)旌聖教。湛然清淨。洞(闕一字)元妙。香風扇(闕
一字)慧炬移昏。有為之路。(闕一字)善之源。齊心刻鐫。樹(闕三
字)綿連日影。拯濟諸苦。凡曰含靈。永惟斯祚。
尊聖陀羅尼幢讚(并序)
最勝殊妙。甘露行門。佛祕密心。大總持印。入三昧之樞轄。
會萬法之要機。陀羅尼之微旨也。佛頂尊勝者。佛陀波利。
自天竺以來傳。誓睹文殊。入清涼而不返。因流梵唱。大布
寰中。其有豎幢剎於四衢。飾芳辭於百寶。塵霑影觸。罪(闕
一字)銷泮於朝陽。心誦目(闕一字)福海潛盈於夜注。清信士
朱常慶等卅餘人。並英髦間代。禮樂超倫。家流敬誠。門光
善瑞。從居浮幻。不染囂塵。雖服儒冠。(闕三字)戒共輸金(闕一
字)合建洪因。立貞石以刊真文。樹良(闕一字)而雕相好。追琢
將就。爰命紀時。乃為讚曰。
佛頂章句。微妙難名。梯航萬彙。福利㣥生。雕鐫翠炎。聳立
於庭。霑風度影。垢滅塵輕。琢玉字以光煥。鎮寶彩以晶熒。
期劫石而將朽。斯巨祉而無(闕一字)
尊勝幢讚
善哉如來。曠劫修行。(闕一字)等並覺。無滅無生。愍念罪苦。說
尊勝經。舟航(闕一字)溺度脫有情。猶如慧日。普照幽冥。今茲
崇建。用報先靈。
尊勝幢讚
佛。弟子彭城郡夫人劉氏。為亡夫建造尊勝幢一所。願福
資生界。因覩斯善。讚曰。
彭郡夫人。母儀欽則。追緒亡靈。爰憑佛力。建妙寶幢(闕一
字)空搆日。其(闕一字)及身。萬罪消釋。所願良因。莊嚴亡識。百
千萬祀。傳之貞石。
結金剛經會碑(闕二字)石彌勒像讚(并序)
(闕一字)濟州歷城縣維那劉長清等八人。為(闕一字)中金剛
經邑會之長。曾同邑內信直者十數公。俱禮南靈臺山禪
大德僧(闕一字)方為出世之師。師以太和六年授靈嚴寺。請
命詣闕。進本寺圖。將聖旨再許。起置鎮國般舟道場之鴻
澤。師行能二備。慕止京畿。首末三秋。無疾而謝世。維那劉
公
等。痛惠焰絕照。法鏡(闕一字)光。無明益昏。大道荒塞。乃率邑
內諸人等家財。同心奉為沒故禪大(闕一字)建此彌勒像一
軀。侍菩薩兩軀。於南靈臺山先師宴坐之地。上答生前法
誨之恩惠矣。(闕一字)先身得授佛記菩薩號問逸多今為次(
闕一字)四天天中最滿無上妙解脫正真理補處一(闕一字)攝
用歸於圓寂。無數天人。隨其六事行果。聞見親疎。近者薰
其(闕一字)種清淨至不退地。遠者著快妙樂天。福盡還墮。迺
五十六億萬歲滿。降生閻浮。當翅頭末城。孕大妙梵婆羅
門含(闕一字)主生長少厭塵跡。悟無常無我。因寶臺起觀。知
了竟終空。灰心滅智。法證無生。度能人正像末遺法。白黑
弟子(闕一字)百八十二億數。曰慈氏如來。即彌勒佛之本稱。
器界攢縮。草木芬香。環海(闕一字)銷濤湧澄徹。一蒔七寶。人
壽過仙。迷浮覺休。坤成金色。有輪王出興。號儴佉與(闕一
字)及嬙嬪等。皆墮髮修空。迷證道果。鷄(闕一字)山為之峰裂。
迦葉波定盡捧釋氏(闕二字)授慈氏竟化火而謝。僧尼女男
万万計。俱發無上道意故今之刻像已想未來彌修(闕一
字)佛之良因。冀入龍華之大會者也。讚曰。
鍊行三祇劫。當來證法王。四維千萬土。(闕二字)玉毫光。下界
牢籠固。天(闕一字)歲月長。衆生淪溺苦。俟降竺乾方。
大泉院剏建佛殿功德讚
原乎佛者大覺之號也。像者行教之相也。歸依則不墮諸
塗。精進則[:#AS-8864:⿺克寸]登彼岸。於戲。茫茫障海。浩浩昏衢。(闕)既解脫
阿育王之興寶塔。華夷八萬四千區。梁武帝之建蓮宮。國
土三百八十所。是知宏深之願。充逸寰瀛。虔敬(闕)瑞流芳
慈雲垂八極之中。惠日照六虛之內。寅緣益盛。性相兼資。
生知者印印相承。積習者如如不斷。惟神(闕)塔廟遍於沙
界。蓋以敷揚萬法。化諭㣥生者焉。當縣大秀山大泉院。山
連吳楚。地控人烟。從前雖有住持僧(闕)垧籬壁傾欹。簷楹
摧毀。太和七年。清源僧行真巡禮此地。喜覩靈蹤。遂乃駐
留。懇於香火。每嘆金容蘚剝。寶座(闕)發宏願特地興修。自
捨衣鉢錢一百五十貫文。兼諸檀信等共捨錢七十貫文。
并及工力。用搆良緣。永成不朽。(闕)三間今已圓滿。并殿內
功德。相次就成。朱柱峩峩。虹梁岌岌。星排畫栱。牙插層昂。
簷張而鸞鳳將飛。瓦疊而鴛鴦(闕)山川草闇烟深。像桃源
之景。置其齋堂厨庫。門屋軒廊。並更以茆茨。重成瓦裝。所
有殿內功德。皆端嚴相好。彩塑(闕)來蔭浮濃之地。而況前
臨紫陌。有水陸之縱橫。後枕青山。多松雪之鬱茂。時或三
春正麗。九夏方濃。經商來看翫之時。(闕)名花夾路。瑞鳥盈
山。駐行役以徘徊。仰精嚴而讚嘆。可謂井邑祈思之所。神
祇集福之方。足以固護眾生。闡揚巨善。伏願聖壽壽比山
河。永助皇風。風清寰海。府主太傅德山高峻。福海汪洋。永
鎮雄藩。常持瑞節。縣尊郎中琴堂著美。龜印呈祥。早移華
邑之資。即領朱輪之貴。西廳司直金石蘊德。松桂懷貞。更
上碧霄。別光鴻漸。院主僧行真意珠堅固。心鏡圓明。將除
煩惱之網羅。[:#AS-8864:⿺克寸]就菩提之歧徑。檀信等色身永保。覺性常
通。既茲迴向之心。必離蓋[:#AS-8563:⿰⺯⿸厂⿱田坴]之趣。伏冀慈風永扇。法海常
流。遐邇晏清。黔黎安泰。然妙善菩薩。指南皆是其道場。而
華光如來。報應盡從於供養。弟子常探二諦。每樂三乘。所
嗟文昧摐金。目迷問乳。偶茲良會。可息塵機。輒述斐詞。以
為讚曰。
大覺之門。方便之域。上古為用。百王不易。巢邑之南。魏關
之側。茲有精舍。蓁(闕)草漏茆穿。塵侵雨滴。舊址堪傷。餘跡
可惜。奇哉真公。於茲挂錫。捨以衣鉢。剏其功德。檀信之侶。
鄉耆之籍。(闕)各施金璧。功既遂成。妙唯雕飾。玳瑁梁紅。鴛
鴦瓦碧。後枕青山。前臨紫陌。水陸霞光。山凝黛色。(闕)長為
利益。福及生聚。恩霑道釋。鐘梵無虧。香燈不息。護國護人。
銷災銷厄。釋子之願。法王之力。(闕)常資邦國。唐保大二年
甲辰歲五月一日記。
趙州真際禪師真讚
碧溪之月。清鏡中頭。我師我化。天下趙州。
渾儀銘(并序)
後魏太史令晁崇。修渾儀以視星象。按其儀以永興四年
歲次困敦創造。傳至後魏末。入齊往周隋。至於大唐。歷年
久遠。儀蓋傾墜。日以太史去景雲三年。奉勒勅重令修造。
使銀青光祿大夫檢校將作少監楊務廉與銀青光祿大
夫行太史令瞿曇悉達正議大夫行太史令李仙宗試太
史令殷知易荊州都督祕書監兼右衞率薛玉銀青光祿
大夫檢校祕書監吳師道正議大夫行祕書少監閻朝隱
等。首末共營。各盡其思。至先天二年歲次赤奮若成。其銘
曰。
周天三萬七千里。分寸無欺。成歲三百六十日。盈縮有期。
敬之敬之。以授人時。
鄜州寶室寺鐘銘
蓋如如實際。性相平等。念念虛假。緣業萬殊。是以導之以
解脫。禮樂未之(闕一字)誨之以究竟。象繫所不言。鄜州寶室
寺上座羅漢等。漏茲獨善。俯宏六度。不捨㣥生。服膺四攝。
以大唐貞觀三年攝提在歲蕤賓御律景丁統日己巳司
辰。用銅三千斤。鑄鐘一口。法天地以為鑪。假飛廉而扇炭。
剋(闕一字)侔造化。巧麗若神工。感蜀山而自響。擬漢殿而遠
聞。莛弗能發。理切含宏。扣而斯應。義均虛受。聿警四部。式
遵六時。未假於箭漏。靡資於雞鶴。懺誦顧而有節。精進因
而無怠。方諸几杖。小大之用既殊。譬以盤盂。洪纖之理多
裕。輒緣斯義。乃為銘曰。
眇眇三界。悠悠四生。愛染有著。沉沒無明。法輪覺夢。慧炬
照冥。大空罔得。微妙焉名。無為不往。有為不盡。去彼常樂。
來深慈愍。然頭拯救。摩足汲引。且戒且禪。或檀或忍。爰造
洪鐘。晨昏取則。和會攸仰。禮懺無忒。並航欲海。俱遊淨國。
開物成務。是鐫是勒。
懷州獲嘉縣朱四娘為女造浮圖銘
原夫(闕一字)樹開宗。道德希夷之際。尼邱誕聖。仁義韁鏁之
間。終不能脫略生滅之途。輕舉塵牢之域。大矣哉。我能仁
利見也。慈雲觸石。沃熛炭於炎廬。慧栰廣乘。濟沉骸於慾
岸。清信女張氏。懷州獲嘉縣人。白水之源遂廣。傍控九河。
黃石之道克隆。遠敷三略。像賢接武。襲冶分翹。祖德家風。
可得而言矣。昔在襁褓。慈父(闕二字)言念惟桑。不忘造次。乃
蒿簪藿食。宴坐經行。載(闕一字)陟岵之恩。忍絕乘龍之慶。未
嬪高援。年已弱笄。以為寫(闕三字)薰脩之末跡。訓組織紝。俗
中之常累。非出代之要道。(闕二字)仰止高山。有終焉之志。以
垂拱二年二月十八日。因遊此寺。遂自投此崖。殉身飢獸。
昔尸毗慈悲於一鳥。山童踊躍於八字。殆無以過也。母朱
氏。恨起漢皐之珠。怨結秦樓之鳳。乃發茲宏願。造浮圖五
級。其地也。丹崖如削。青松似蓋。巖泉瀑布。山石開蓮。騎鱗
餌术之賓。坐桃源而長嘯。驂鴻轡鸐之士。披竹徑以吹笙。
斯乃出代之佳遊者也。大周如意元年歲次壬辰七月甲
午朔十五日戊申。功用斯畢。敢以此福。上為聖神皇帝陛
下。及(闕二字)七代祖神德祖(闕一字)高父言堪。見存母朱。姊大
娘二娘。妹娘子。弟知微。并諸眷屬。法界蒼生。同登彼岸。恐
陵谷遷貿。乃勒銘云。
猗歟張氏。堅操日新。凝姿月浦。垂耀(闕一字)津。徘徊漢曲。飄
颻洛濱。去彼穢累。來斯善因。志遊五淨。心出六塵。欲求(闕
一字)境。先棄今身。(其一)哀哀慈母。言念傷情。建斯功德。構此
經營。下臨(闕一字)地。上出太清。高峙邈邈。孤秀亭亭。(闕五字)搖
鐸聲。庶千秋而萬歲。長不朽而無傾。(其二)
桐柏觀銅鐘銘
猗歟法鼓。儼形規矩。頂峙飛龍。腰凝鸞舞。響震花飄。聲留
鳥聚。遠徹普天。遙聞率土。警集仙眾。覺悟俗伍。四生棟梁。
三界門戶。永鎮珠宮。長懸紫府。剏器一成。邈然千古。景龍
二年太歲己酉十月二十三日。
大唐易州新安府折衝李公石浮圖銘
夫至道潛運。不言而化成。大象孕靈。不宰之功遂。斯則神
元妙賾。雖日用而莫知。况耳目不該。豈視聽之能識。由是
給園多士。並赴緇林。方丈比邱。咸歸柰苑。有想非想。住法
非常樂之宗。色空即空。生滅豈菩提之果。於是清信士易
州新安府折衝都尉李文安。遊心正覺。妙達苦空。知勞生
之有涯。設津梁於彼岸。乃於范陽縣西雲居寺。為亡妻河
東郡君薛氏敬造石浮圖一所。旁求琬玉。荊岫為之獻琛。
遠召良工。班輸以之呈巧。盤螭隱伏。與雲絳而相交。靈鳳
將翔。共陽烏而接翼。飛空七級。狀多寶之移來。騰虛四迴。
疑眾仙之涌出。兼以山含萬象。地蘊靈奇。蓮沼澄光。似猴
池之浴日。松枝引籟。若祇樹之吟風。眾妙難名。約敷厥美。
冀同拂石。萬劫茲山。銘曰。
麗哉宏璧。出矣崑山。磨礱不日。神儀宛然。亭亭淨域。峩峩
給園。光浮十界。色照三天。(其一)眾妙功德。莫惟斯重。鏤鳳傍
矯。雕龍上聳。買地有巢。福田無種。利益潛通。存沒偕奉。(其
二)
唐故將軍柱國史公石像銘
自從戎旅。竭鯁忠誠。居家有理理之風。在職著勤勤之德。
屬西蕃獻屢入和親。遂建鴻勳。名芳麟閣。自謂年逾耳順。
永閟泉扃。痛深巾札之情。悲愴克諧之道。今罄盡家資。為
造功德。伏惟幽途所感。昭察志心。光其不朽之名。以表芳
猷之勣。於戲哀哉。乃為銘曰。
日轉星迴。暑往寒來。陵夷海變。功立人摧。痛悲繐帳。哀結
夜臺。千秋兮萬歲。厥德兮隆該。
蒲州虞鄉縣令劉君幡竿銘
粵我皇唐之經六合。總萬方。撫綠圖。尊紫極。九十有八年
矣。實用進忠直。黜佞邪。尚有功。任有德。一臻斯道。而天下
密如。雖堯舜之治。禹湯之政。對而為語。誠固何慙。然以股
肱要(闕一字)物務殷綜。俾將撫字。實冀惟良。任難其人。博選
髦傑。則有我劉公。首膺榮命。上(闕一字)天心。詢事考言。帝俞
則寄。牽朱絲而就職。擁墨綬以臨人。察察焉。兢兢焉。允光
明王之舉也。故嘗以德惟善政。政在養人。言念孤弱。殆將
流涕。於是設教敷化。寬獄緩刑。黠吏移心。兇渠束手。誨我
子弟。植我田疇。庶績其凝。人用胥悅。加以[:#AS-82F9:⿰罇]搖晚酌。息前
庭之訟端。琴弄宵閑。坐北堂之微月。則使觽童蠶妾。咸曰
來蘇。杖老耕夫。僉謀再借。然公以志崇元寂。契入道真。悟
法性空。不生不滅。解如來意。無我無人。則鐘鼎非度世之
資。軒裳豈出塵之具。方欲潔誠洗慮。高致清虛。解帶抽簪。
遺累天壤。迺(闕一字)茲祿(闕一字)發此淨心。敬樹幡竿於柏梯
山寺之西南岑也。錯綜繒綺。雕飾梓材。匠人盡斧斤之奇。
女工窮縟繡之妙。規模逾逸。今古莫儔。迫而察之。有若神
化。然則前臨峻嶠。北負平原。崢嶸萬仞。蕭條千里。風生牝
谷。韻清響於禪林。澗入猴池。靜涓流於定水。長蘿絓日。層
峰擁雲。幽溪不春。邃壑無景。殊形詭狀。不可殫論。信山岳
之神秀。靈仙之所窟宅。然僕識(闕三字)材行庸疎。式踐文場。
猶迷閫閾。初航學海。未辯波潮。好事必旌。常有其志。(闕三
字)寺都維邢法泰上人為予傳之。偉其事績。目雖(闕一字)覩。
耳所暫聞。粉墨抽毫。式銘景福。其銘曰。
於皇有唐。紹統三光。功侔往帝。名超上皇。四海無外。率土
賓王。克明峻德。俗阜人康。(其一)英英劉公。恪(闕一字)榮秩。臣道
斯備。黃裳元吉。取則韋弦。性兼舒疾。人(闕一字)宗(闕二字)猶冬
日。(其二)思絕鐘鼎。契入幽真。念茲含識。幾慟心神。迺眷南顧。
廣樹冥因。華幡(闕一字)日。雕竿倚雲。(其三)直侵黃道。迥瞰紫微。
晴虹偶影。度鳥驚飛。莊嚴孔備。功德巍巍。配山河兮永固。
與天地而同歸。
佛頂尊勝陀羅尼經幢銘
夫(闕六字)不能(闕二字)其光。秦臺寶鏡。萬像不能增減其明。道
元體(闕六字)著光自(闕四字)有大師俗姓員。釋號湛(闕一字)族本(
闕二字)朝邑人也。天(闕二字)生。地靈秀出。體閑溫(闕二字)養冲和。
童齓(闕五字)長學道承(闕二字)依戒律聽聞四(闕三字)秉(闕四字)歲
於(闕二字)因過薦福寺。大德明觀和尚開三階之奧理。示一
性之法王。敷普(闕一字)之(闕一字)演收慈之本。乃悟六入趣精(
闕四字)遂舍(闕二字)方就普利(闕二字)傳授無我無人。食任精麤
一衣一衲。觀公謂曰。吾久住皇州。欲(闕一字)汝法流外。於是
大師隨侍(闕一字)適蒲城誘迷降(闕八字)餘周復遷(闕二字)封送
終(闕二字)畢(闕二字)蘊藉功著妙義(闕一字)道(闕五字)佛主(闕五字)法
界(闕二字)晈(闕三字)聖貞元十四載。(闕三字)寺舉充三學大德。屆
於住持。日往月來廿三載。內觀實相。外博經文。(闕一字)益(闕
二字)至終南梗梓岡側。殂歸松柏之下。備儀安厝。建立寶
幢。門(闕一字)慟楚。法佀悽然。痛道樹傾摧。法舟淪覆。攀慕難
及。乃為銘曰。
善哉大士。幼懷高(闕一字)頓捨繁華。猛登初地。承師稟授。一
周二紀。善任他收。惡當已示。衣惟一衲。食非重味。戒律內
持。威儀外備。有無雙遣。(闕一字)智俱亡。本體清淨。大乘法王。
言說現相。如如我常。㣥迷導引。苦海津梁。三學教授。一燈
傳光。醍醐灌頂。甘露渙腸。緣(闕一字)時遠。亦歸圓寂。祖城終
南。神宜就涉。門人攀戀。法侶哀戚。原野蕭蕭。雲烟(闕二字)刊
石建銘。千古遺跡。
佛頂尊勝陀羅尼經幢銘
原夫覺尊千佛。理勝萬法。(闕一字)於(闕三字)中(闕十五字)悟八性之(
闕二字)珠必遊於滄海。修善可依於大乘。(闕一字)猶月光除八
極之昏。佛惠破九幽之(闕)羅尼之謂(闕二字)乎梵(闕)者也(闕
二字)宣於帝室。所謂三世如來之密迹。百千諸佛之元樞。
乃假佛心。共為濟拔。(闕)謹於亡妻塋內(闕一字)以旌其善也。
乃命(闕二字)良工(闕二字)山之(闕)是以善住天子親承佛旨。意
念總持。捨宿業之塵昏。超殊勝之妙果。爰以建立。仰希佛(
闕)皆蒙利啟虔誠之意。奉貞(闕一字)之心。用表發輝。永(闕三
字)乃為銘曰。
(上闕)佛頂(闕)覺(闕)刻石傳經(闕三字)夐俗事閻公惟賢奉聖
蘭殿歸依無為惠定(闕)
建幢銘
夫老釋之教。本乎利於人。故廣其門。而論於眾。得其門者
尚鮮矣。日有故右神策軍裏樂防秋同正將兼押衙銀青
光祿大夫檢校太子詹事上柱國董府君。公諱敘。洞達至
理。敬崇佛書。積善承家。慶流於後。有嗣子曰瑾。未冠從仕。
信義已立。孝(闕三字)瘵之際勵(闕一字)度家殯儀所須。完(闕一
字)不賫卜筮叶吉。窆於斯原。卒哭之前。喪事云畢。夫人夏
侯氏。灑泣喪次。撫孤訴天。緬公之平生。非善不作。思契神
路。唯福是先。乃命工人。斵貞石。峯勢屹立。斯幢告成。亦以
為
至哀飾也。故秉筆書事。昭乎(闕五字)
維彼(闕一字)人。維善是親。如影如響。昭昭福因。公之歿代。星
歲(闕一字)改。令子成家。慶餘斯在。精魂悠悠。莫知何求。緬濟
神路。斯幢乃修。(闕一字)名狀璧(闕二字)閒飾熒熒光光。頂載虛
碧。松柏蒼蒼。龍蛇亂行。貞石孤立。直墳之陽。斯幢之妙。幽
明有(闕一字)萬古(闕六字)
石燈臺銘
嘗聞妙覺空寂。福潤四生。帝德無垠。包含萬有。僕恭念累
稔。無方奉答。乃攬諸(闕一字)義可建以炬幢。遇良匠運奇巧。
班輸豈能說其妙。遂盤石開蓮。彫星寫月。神仙鼓樂。天梵
飛香。刻真相具三乘寶身。勒金偈說十種功德。不日而就。
立乎此方。乃為頌曰。
聖智深妙。體用無量。現之巨海。湧於毫末。隱之須彌。滅於
芥藏。行藏若是。廣利含識。瞻仰圍遶。名傳淨域。寶燈建兮
有時。刦石壞兮無虧。表凡愚兮敬作。惟聖者兮所知。
幽栖寺尼正覺浮圖銘
夫登湼槃山者。要馮戒足。入佛法海者。必藉慈航。幽栖寺
尼正覺。(闕一字)香靉馥。定水澄清。潤三草而布慈雲。警四山
而雷法鼓。不謂三龍從毒。蔭宅將危。二鼠挻災。憂殘意樹。
遂即傾天祕寶。構此蜂臺。竭地藏珍。將營鴈塔。其塔乃岧
嶢入漢。與玉兔而爭暉。嵬嶪侵雲。共金烏而合曜。即願危
藤永茂。朽樹長春。覩遣情塵。聞銷意垢。(闕二字)其詞曰。
晈見顧高。葺此臺塔。妍巖疑語。凝源擬業。
唐武德鑑銘
武德五年歲次壬午八月十五日甲子。揚州總管府造青
銅鏡一面。充癸未年元正朝貢。其銘曰。上元啟祚。靈鑒飛
天。一登仁壽。於萬斯年。
鞶鑑銘(一名轉輪鈎枝八花鑑銘)
清河曉月。澄雪皎波。月曉河澄。雪皎波清。曉河澄雪。
皎波清月。波清月曉。河澄雪皎。
清波皎雪。澄河曉月。波皎雪澄。河曉月清。皎雪澄河。
曉月清波。雪澄河曉。月清波皎。(右花上八字環旋讀之
得十六句)
清光耀日。菱芳照室。光耀日菱。芳照室清。耀日菱芳。
照室清光。日菱芳照。室清光耀。
清室照芳。菱日耀光。室照芳菱。日耀光清。照芳菱日。
耀光清室。芳菱日耀。光清室照。(右枝上八字環旋讀之
得十六句)
篇章隱約。雅合雍熙。鉛華著飾。盡瘁妍媸。旋軀合配。懿德
章施。宣光炳耀。列象標奇。先人後已。閱禮崇詩。懸堂象設。
啟匣光馳。傳芳遠古。照引毫釐。堅惟瑩澈。跡異磷緇。連星
引月。藻振芳垂。妍齊錦繡。色配漣漪。虔思早暮。守謹閨闈。
圓虛配道。象罔齊儀。烟凝綴玉。影表方枝。捐瑕滌怪。釋怨
忘疲。蓮芳表質。日素凝姿。編辭衍義。質動形隨。前瞻後戒。
雪拂雲披。聯翩動鵲。映掩辭螭。蟬輕約鬢。柳翠分眉。全斯
節志。敬爾尊卑。鮮含翠羽。影透輕池。源分派引。地等天規。
延年益壽。代變時移。筌簡等義。繪綵分詞。
詞分綵繪。義等簡筌。移時變代。壽益年延。規天等地。引派
分源。池輕透影。羽翠含鮮。卑尊爾敬。志節斯全。眉分翠柳。
鬢約輕蟬。螭辭掩映。鵲動翩聯。披雲拂雪。戒後瞻前。隨形
動質。義衍辭編。姿凝素日。質表芳蓮。疲忘怨釋。怪滌瑕捐。
枝方表影。玉綴凝烟。儀齊罔象。道配虛圓。闈閨謹守。暮早
思虔。漪漣配色。繡錦齊妍。垂芳振藻。月引星連。緇磷異跡。
澈瑩惟堅。釐毫引照。古遠芳傳。馳光匣啟。設象堂懸。詩崇
禮閱。已後人先。奇標象列。耀炳光宣。施章德懿。配合軀旋。
媸妍瘁盡。飾著華鉛。熙雍合雅。約隱章篇。(右輪間百九十
二字左旋讀之)
(自篇字起至詞字止右旋讀之自詞字起至篇字止得
九十六句)
唐晉陽龍鐵鑑銘
賈林(疑)己酉歲秋八月幾望。身王休合二金二鎰有四兩。
規三咫(闕一字)神先生銘之曰。
鑒容儀。永保其貞。晉陽之銅(闕二字)山龍。
唐萬春鑑銘
有玉辭夏。惟金去秦。俱隨革故。共集鼎新。儀天寫質。象日
開輪。率舞鸞鳳。奔走鬼神。長懸仁壽。天子萬春。
唐玉堂鐵鑑銘
神冶有因。志鍊成真。玉堂偏親。長宜子孫。
玉臺鏡銘
絕照覽心。圓輝矚面。藏寶匣而光掩。挂玉臺而影見。鑒羅
綺於後庭。寫衣簪乎前殿。
長樂鏡銘
湅治銅華清而明。以之為鏡。因宜文章。延年益壽去不祥。
與天無極而日月之光。
水星鏡銘
永保命。水銀星。陰精百鍊得為鏡。八卦壽象備衞神。
鏡銘
日初升。月初盈。纖翳不生。肖茲萬形。是曰攖寧。瑩乎太清。
