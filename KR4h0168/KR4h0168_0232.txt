欽定全唐文卷二百三十二
張說(十二)
府君墓誌銘
府君諱騭。字成騭。姓張氏。其先晉人也。晉分。家世相韓。韓
滅。留侯為漢謀主。至宇。為范陽太守。因居其郡。及華。博物
亞聖。為晉司空。府君司空十二代孫也。曾祖諱俊。河東從
事。大父諱弋。字嵩之。通道館學士。考諱恪。未仕即世。先君
四代早孤。單門煢立。宗祀之不絕如綫。府君襁褓衰麻。鞠
育舅氏。而炳太和之純嘏。爍遠慶之洪允。庇身禮樂。發言
忠信。小無不戒。大無不慎。終日乾乾。遠於悔恡。靈根顛而
還植。祖德墜而復振。加以好學不倦。問一反二。道機元鍵。
罔不幽探。外王父大理丞某。重世為士。府君傳其憲章。博
施精理。年十九。明法擢第。解褐饒陽尉。丁王母憂去職。夫
人少而守義。老而無子。因心創巨。事不忍言。喪紀之數。加
人一等。服闋。調長子尉。換介休主簿洪洞丞。太夫人在堂。
官求近便。故累徙而不進也。內清淨以化人。外平反以悅
親。不樂歸美。而善隱德。故下車無赫赫之聲。所去有遺愛
之戀。有旨差覆囚山南。輶軒所歷。全濟甚衆。府君以律有
違經背禮。著妨難十九篇。書奏。帝下有司。而刪定之官。黨
同妒異。竟寢其議。道之將廢也歟。命也。臧倉其如命何。調
露元年秋。奉使晉陽。遇疾輦歸。藥禱無降。冬十二月大漸。
九日乙卯。棄背於縣廨。春秋五十有二。光珪說不天。總角
在疚。明年春。奉輤藳殯於河東。賴夫人撫養孤藐。躬加訓
授。男習文雅。女工組繡。姻不失親。官復其舊。景龍元年秋。
封長樂縣太君。夫人故藍田丞威之女也。享年七十有二。
是歲十一月戊申。傾背於東都康俗里第。於戲哀哉。靡瞻
靡依。何怙何恃。二年七月已酉。克葬我先公。夫人合祔焉。
從周制也。初議葬。小子夢度景於萬安山南孤堆東峯之
下。時淮南宏公相地。曰。是山為華蓋。岡為蟠龍。龍者大人
之德。孤者王侯之稱。卜夢協兆。何善如之。乃定墳塋。剏宅
茲所。小子銜恤。誌之幽礎。係曰。
欽若古訓。時惟皇考。翕和三光。希聖二老。清有世業。儉為
身寶。彌綸典憲。思緝王道。佐彼四邑。人用不擾。生我曷後。
棄我曷早。閔予髫髮。遭家不造。鳲鳩在桑。其子在棘。母氏
聖善。示我顯則。命服天朝。封邑舊國。榮未卒歲。哀巳匝域。
泣血思親。昊天罔極。孤之華蓋土龍蟠。連岡四遶帶林巒。
朝日吐耀遠峯攅。微風夕發過蕙蘭。石室固護泉火寒。衆
靈幽謁奉神歡。壽宮深靜永閑安。
李氏張夫人墓誌銘
臨淄李伯魚妻者。范陽張氏女。諱德性。孝悌柔婉。能日誦
數千言。習禮明詩。達音妙繢。德言容工。蓋出人也。伯魚天
下善為文。擢校書郎。出為青州司功而卒。夫人寡居無子。
以歸宗焉。長安二年。四十有八。傾逝於康俗里。殯於永通
門外。景龍三年。家疚居貧。季弟說鬻詞取給。冬十月。安厝
伯姊於萬安山陽。蒼梧不從。古之制也。北望先隴。西接妹
邱。明靈其嘉。永安此室。銜哀敘誌。嗚呼孔懷。銘曰。
送我伯姊。萬安之墳。精靈何處。為雨為雲。彼臨淄兮千里。
望倏忽兮夫君。
上邽縣君李氏墓誌銘
夫人太祖景皇帝之元孫。西平郡王普定之女也。賦靈陰
德。資性柔嘉。事舅姑盡其敬。與娣姒致其睦。茂行充乎內
則。懿聲溢於外姻。雖幼育王家。長自傅保。而能謙光庶類。
降心細物。手成朝祭之服。躬操酒食之品。凡婦人之所能
事。而夫人莫不備焉。府君朱紱之歲也。於是乎始受封邑。
象服盈門。魚軒在路。姬氏王者之後。夫人帝室之親。夫貴
婦榮。於斯為盛。及帷堂而哭。有敬姜之禮。擇鄰而處。有孟
母之教。入閭俟信。有諸婦之期。出言成章。有衆女之誡。受
命不淑。以某年月日。卒於同州之私第。以神龍元年十一
月二十日。合葬於萬年縣白鹿之舊塋。有子愻。殿中侍御
史。檢身承家。揚名為孝。思我母氏。感秦伯之詩。祔於府君。
取周公之禮。髣髴心跡。志之幽石。其銘曰。
茫茫萬姓。朝宗於李。婺星分極。咸池派水。后稷裔孫。神貽
女士。動遵法度。居觀圖史。輔佐哲夫。訓成賢子。宜崇徽號。
以享介祉。高堂奄空。霜露方始。儉用禮節。葬非奢美。鏡下
穸臺。衣緘泉笥。壠煙不散。松風長起。摘果人迷。侵林獸死。
永言惟孝。事親終矣。
滎陽夫人鄭氏墓誌銘
夫人諱某。字某。滎陽開封鄭氏之女也。有唐銀青光祿大
夫行少詹事博陵侯崔氏之妻。中大夫中書舍人湜之母
也。高祖述祖。北齊吏部尚書太子太保滎陽平公。曾祖武
叔。北齊洛州刺史中牟公。祖道援。隋宋城令。父世基。故吉
陽令。故左僕射安吉公杜淹。太夫人之外王父也。夫人
家世德門。母氏鼎冑。衣冠禮樂。耳目所徵。號之諸生。實為
女士。先夫人以崔出泰岳之允。鄭祖周王之穆。長源修麓。
比濬聯崇。故夫人年十有七。歸於我氏。盡敬愛以安舅姑。
致友穆以諧娣姒。性寬恕。尚素雅。文而不奢。約而不陋。故
邑號光啟。象服是宜。博陵侯更事兩朝。多歷官序。居必大
理。去有遺愛。雖毳衣善聽。得非鷄鳴之弼乎。舍人及三弟
長安尉泌藍田尉液左千牛滌。咸有當代之名。立無過之
地。滋液德教。琢磨禮範。雖趨庭善稟。得非門[:#AS-FBED:●]為門之誨
乎。夫樂得好逑。關雎義也。鞠成衆子。鳲鳩仁也。采蘋采藻。
修禮度也。如山如河。有德容也。婦禮既成。內則用貞。母儀
乃行。家道以寧。於是春秋高矣。雅好真諦。厭斁禪味。減徹
珍華。被服慈衣。捐斥文繡。總斯㣥懿。式是六姻。故以嗣徽
先姑。垂裕來史。詩所謂邦之媛也。夫人有焉。皇天難忱。不
享偕老。年六十四。神龍元年十一月九日。遘疾終於洛陽
之遵化里。其明年二月某日。葬於富平縣之某原。君侯傷
神。諸子銜恤。置銘幽竁。用存終古。其詞曰。
東惟詹府。西望綸闈。吾夫鶚瞵。吾子鵷飛。青綬赤茀。魚軒
翟衣。喬梓搆基。堂堂榮暉。如何不淑。奄永泉扉。漠漠元夜。
溶溶白日。百歲之後。同乎此室。
右豹韜衞大將軍贈益州大都督汝陽公獨孤公燕郡夫人李氏墓誌銘
夫人諱某。字某。故代州東治府右勇毅都尉幽州高士李
感之女也。本姓張。居於清河郡。大父元悊。官至安東大都
護長史。與太宗有故。賜姓李氏。仕歷澶州司馬。始家薊城。
是則帝寵舊臣。乃命王族。官平朔野。因為郡人。偉哉。孝友
清白之仁基。金鈎石印之靈慶。必將光大別族。繁衍淑女。
彩黛紛敷。焜燿華美。若斯之盛也。夫人幼而韶異。長而婉
穆。金聲玉澤。蕣榮蘭茂。傳賢莊姜。詩美仲氏。無以尚也。初
汝陽公夫人元氏。生一男四女而卒。繼室以夫人。封諸燕
郡王。元生立及長孫楊氏二女。秉螽斯宜爾之德。著鳲鳩
均養之仁。色無偏和。心無殊厚。閨庭之內。邕邕如也。雖邑
中五服之家。門下三千之客。莫能察其異焉。永寧里先人
之舊廬也。有通渠轉池。巨石嶔嵰。噴險淙灂。洄潭沈沈。殊
聲異狀。而為形勝遊衍之處者十四五。前夫人之孫蘇氏
之婦。弱歲嬉而墮焉。舉家環流。憚莫能救。夫人投身赴水。
或沈或浮。久之。提挈僅免。其行已也實多此類。府君更郎
將中郎將各一。將軍大將軍凡四。前後領左右羽林二軍
禁營。青海鴨綠二道總管。天子元老。白首兵欄。腹心爪牙。
朝無與二。外受琱戈文馬之賞。內委金璣寶貝之飾。將軍
既頒於部曲。夫人亦散於宗姻。可謂貴而好禮。富而能惠
者巳。及君子晨歌。夫人晝哭。喪有過戚。制無越禮。其後法
吏苛禮。令子遠遷。窮荒一訣。倚閭三歲。炎山瘴海。曷云其
來。施珍玩以奉佛。徹滋味以奉道。精意入冥。明神與直。中
興昌歷。無廢舊勳。先公茂乎飾終。愛子榮乎起滯。天步方
泰。家屯適夷。宜享南山之壽。奄頓西泉之駕。神龍元年十
二月二十二日。寢疾終於洛陽之德懋里。春秋若干。國墜
邦媛。宗傾母儀。孤允孝孫。哀哀欒棘。有詔旨曰。獨孤某妻
亡。還京日宜給靈輿并遞。悼舊襃德。矜孤恤喪。朝之大經
者。粵以明年十一月二十日。卜葬於雍州之某原。不從先
塋。古之道也。夫計功伐。勒彝鼎。非婦人之事。撰德行。存國
史。亦孝子之志。乃為銘曰。
猗嗟昌兮。月出之光。如葉莫莫。如華皇皇。宜啟燕郡。作合
汝陽。尊之象服。錦衣褧裳。以慈行訓。曰仁之綱。以命易難。
曰義之方。婦有柔德。亦惟其常。女之士行。于何不臧。彼天
蒼蒼。胡降百殃。捨我媚子。捐其高堂。邱壠芒芒。風生白楊。
象物皆盡。德音不忘。
鄧國夫人墓銘
詩美莊姜。傳稱孟母。庶幾[:#AS-92F9:⿰帛⿱丿糸]邈。千載時有。猗嗟邦媛。柔明
亶厚。龜玉毀櫝。膏蘭夭壽。遠矣皇祖。肇自伯宗。靈基在晉。
華冑陵江。尹茲西楚。宅是南邦。高蓋結轍。圓冠比蹤。魏館
虛待。周京長發。父對雄風。母膺姊月。珠浦瀆潤。玉林清越。
昆弟三人。羽儀雙闕。家芬淑女。國茂賢。具瞻四德。旁通八
徽。步幛馳辨。連環定機。調絃魚躍。弄杼鴛飛。媧后創業。軒
宮多事。高行登聞。大家入侍。幽贊日月。財成天地。溫室不
傳。平城盡祕。大君命我。變禮斷恩。衞妻空誓。息媯無言。均
養七子。劬勞二門。始賦樛木。終歌采蘩。多難啟聖。㣥凶搆
孽。朋家作仇。脅權相滅。臨禍不懼。忘生蹈節。彼何人斯。碎
此貞烈。氛消日朗。既安且平。皇心震悼。禮備哀榮。啟國加
等。復土陳兵。外姻來唁。中使臨塋。恭惟夫人。宿精智刃。昭
昭開士。授之心印。古無合葬。遺言別墳。欒欒孝子。敢廢前
聞。服不珍繡。盤無膩薰。室暗泉火。松殘隴雲。神合大化。誰
為小君。
張氏女墓誌銘
女郎名炎。姓張氏。洪洞丞府君之少女也。聰慧孝友。卄[:#AS-FBEC:●]
繇條鬒晢。能讀史書。善奏絲桐。舉族珍之。未成人而夭。命
也。聖歷中。隨仲昆之任。殞折於慶州。歸殯於藍田別業。景
龍年屬家艱。季兄說。徽黃門侍郎。哀請不拜。詔許終服。家
貧。傭文以取資。冬十月。獲葬女弟於萬安山陽。差池姊塋。
顧瞻尊闕。不忘孝弟。慰爾幽魂。含酸屬銘。投筆氣索。詞曰。
陟彼京兮。痛同生兮。柰何朝露。在蕣榮兮。共天地之大德。
焉早落而無成兮。
中書令逍遙公墓誌銘
唐故中書令逍遙公韋氏。諱嗣立。字延構。京兆杜陵人也。
受渾元之正性。挺生人之秀傑。門為孝悌之府。世處台衡
之地。蓋士林之高標。宗臣之首出者也。生於秦之清水。長
於鄭之成臯。聰明先覺。博古兼覽。究蓬山之百氏。綜闕里
之六藝。文而不華。實而不滯。原夫志在於易。行在於禮。守[:#AS-8867:⿳士冖䂞
]籥之沖虛。播朱絃之愷悌。事有則而言有度。神無方而
用無體。其與人也。溫良善誘。仁恕多容。俾夫頑蔽開析。愎
鷙擾從。君子進道。小人革慮。聞者願來。見者忘去。若膏澤
之浸。陽和之感。萬物不知其化矣。及夫覆簣登朝。濫觴宰
邑。聖朝知其周慎忠肅。易循良。是以綢繆兩禁。重謺千里。
迄踐宰衡。終厥有成。凡化二邑。理七郡。三入中書。再統兵
部。選兵吏各兩冬。典樞密共五載。光弼四主。歷政三十有
餘。其閒累有謗及。官因左退。日月蝕而更明。隨和幽而不
昧。爾其為邦設教。遵德閑邪。身勤心苦。誠感物化。禮讓興
於私室。刑罰廢於公家。衡鏡高懸。文武矯首。才無我失。善
若已有。風流名教。作法垂後。訏謨皇極。功格天地。茫茫蠢
蠢。既生既遂。四夷來王。五靈皆至。然而外榮中素。迹邇心
遐。杳然朱戶之若喪。邈矣赤松之可接。西宴驪山之谷。東
息龍池之野。擇逍遙而建號。裂土宇而開社。即明主封立
帝之謀。表高臣之志也。公考侍中。為國元輔。公兄承慶。當
代齊名。咸以令德。繼和金鼎。扶陽二相。陳氏三君。復追美
矣。侍中前夫人崔氏。生黃門而即世。後夫人王氏。生公而
偏愛。公克諧以孝。因心則友。啟均養之德。成無閒之言。天
下之人。比之祥覽。惟公德行言語。文學政事。四者實總而
兼之。事親養志而能爭。居喪過哀而顧禮。此又善中之善
者也。善人。天之經也。國之寶也。道將興廢。木鐸之用有
時。命或推移。蒼生之望恒在。春秋六十。遘疾陳郡。還醫洛
師。開元七年九月二日。薨於歸德里。有詔贈兵部尚書。諡
曰孝。禮也。明年某月。葬於某地。有子孚恒濟夬。儡然在疚。
靡所寘哀。以某忝縉雲之舊寮。沐清風之餘論。入難名之
閫域。窺妙德之形容。見託銘誌。庶傳精爽。至於歷官次序。
平居事業。當見郡府遺愛之碑。國史名臣之傳。故不存焉。
銘曰。
峨峨仁公。抱孝含忠。文獻則足。高明有融。翻飛王佐。穆我
清風。道濟明時。心樂幽地。薛衣華袞。坦然一致。逍遙啟封。
帶礪傳祀。生涯共盡。振古其常。人秉三德。天歸百祥。臧孫
有後。公業不亡。
唐故左庶子贈幽州都督元府君墓誌銘
維開元十年正月已未。左庶子武陵公河南元公薨於東
京留守之內館。公諱懷景。字某。魏武陵王雄之曾孫。右衞
大將軍冑之孫。贈麟州刺史仁惠之季子。昔天啟水行。君
臨寰海。雄圖長發。本枝碩茂。濟美象賢。餘慶不隕。公受茲
介祉。誕膺淑靈。幼有純至之節。長立公直之操。學綜㣥藝。
詞擅精微。夫其結言以信。導物以德。清儉足以軌俗。真厲
足以矯邪。故美暢於中。名揚於外。弱冠以國子進士高第。
補相王府典籤。藩邸擇賢。妙盡時選。尋以內憂去職。重補
相王府參軍。及明兩昇儲。作貞萬國。以宮臣除太子通事
舍人。天授中以親累除名。向逾一紀。後除直羅溫縣二令。
雖大位未享。通材必久。初自太府主簿。累入副卿。河南掾
曹。克昇亞尹。握蘭右轄。綱紀南宮。秉茲憲。肅彼專席。再侍
儲華。卒踐宮相。公執心好直。履法斷恩。觸雷霆而除惡。不
避也。枉絲髮而干譽。不為也。升降兩宮。出入三代。克慎其
始。終厥有成。君子以為難。允哉其難矣。及啟手歸全。遺言
薄葬。家無長物。士伏其清。年過懸輿。人傷其夭。嗚呼哀哉。
制贈都督幽州諸軍事幽州刺史。賻悼之節。優於恒數。明
年二月。歸葬於咸陽之舊塋。夫人韋氏祔焉。禮也。夫人即
逍遙公敬遠之元孫。左常侍希仲之叔姊。淑行無徵。華年
早世。其孤彥仲等。克遵遺訓。靡及寘哀。說情睦外姻。懷深
國士。既闕西階之奠。遠投東武之詞。銘曰。
卓彼英運。慶靈既長。貽訓夫子。體微知章。在藝斯博。於欲
則少。徒文其中。莫飾其表。惟靜惟默。不激不矯。時經三代。
官成兩宮。化若風偃。德如澤融。邦稱其直。朝表其忠。禮祔
周兆。墳瞻漢宮。哀哀純孝。長訴旻穹。
節愍太子楊氏墓誌銘
開元十有七年二月癸未。中宗節愍太子楊氏薨於京師
太平里第之內寢。越五日景申。詔葬於新豐之細柳原。黃
陵不從。古之道也。嗚呼哀哉。氏之先。代居河華。赤泉啟國。
清白傳家。東都之公冑。西晉之后族。高祖士達。隋開府納
言。天授中。以孝明高后之父。追封鄭王。贈太尉。曾祖緘。隋
符璽郎。抗節王充。朝廷旌載。贈靈州刺史。祖全節。左內率。
贈魏州刺史。考知慶。千牛豹韜二將軍。若夫軒冕王官。同
許史之繁漢。婚姻帝室。比姜姞之宜周。是故二華降靈。五
河飛譽。拜玉冊於文廟。儷金璽於青宮。入參視膳之儀。出
友元真之樂。禮陪繭館。祭服始於北郊。詩贊鵲巢。王化終
於南國。豈知言違鬭水。神往邙山。七日之望不歸。千秋之
言何及。於是視身知苦。幽探白馬之偈。覺心等空。坐證青
蓮之葉。久以喬木無怙。柏舟早誓。棣華先落。聖善相依。門[:#AS-FBEE:●
]為門正家。稱未亡而全禮。高堂終養。不勝哀而遂絕。此
又禮外之禮。孝中之孝者也。初上在東宮時。有女娣選為
良媛。生忠王。卜者曰。不宜養。爰自襁褓。命舉字。及開
元正位。良媛為嬪而卒。之視忠王也。隱儭之。教誨之。竭從
母之仁慈。陪猶子之珍愛。忠王之託也。敬愛焉。聽順焉。生
盡因心之樂。沒過如母之慼。且夫慈懋鞠育。孝思顧復。仁
叶恩親。愛備恭睦。成天下之百行。致生人之五福。斯蓋皇
極之端。國風之首者矣。湖陽王當小宗之祭。元之喪。故喪
挾兩孤。而祭殷二國。何必鼓吹山上。遙傳慈母之名。石闕
廟中。獨立少姨之像。史官承詔。勒銘沈碧。詞曰。
太華北足。長河東肘。總粹陰靈。德儲后。鳴美玉佩。炯光金
鈕。貴嬪長姨。寵王從母。永訣上賓。死孝哀親。顧懷孺子。忍
別天人。昔貞萬國。今撫百神。泉燈我夜。宮樹他春。陵麥秀
兮漸漸。隴月生兮纖纖。元灞去兮無還日。青門絕兮不可
瞻。石獸澀兮綠苔粘。宿草殘兮白露沾。園寢閉兮脂粉膩。
不知何人兮開鏡奩。
唐故涼州長史元君石柱銘(并序)
公諱仁惠。字某。河南洛陽人也。昔帝軒命子。爰宅幽都。天
神降祚。遂荒北嶽。其後日月運行。雲雷經始。壇場鄴洛。據
天地之圖。帶礪山河。建王侯之國。公即魏昭成皇帝之十
代孫。中書令濮陽王順之曾孫也。大父雄。魏濮陽王。後改
封武陵王。昆吾伯嗣。越在濮陽之墟。瑯琊王子。別封武陵
之郡。宇文朝降為武陵公太府卿秦州總管。微子去國。不
替舊章。薛侯來朝。於焉降等。父冑。隋濠豫二州刺史右衞
大將軍。襲封武陵公。翼亮隋室。宏濟王基。有佐命之元勳。
承異朝之延賞。文武藉甚。貽燕深長。公受金行之正性。承
冠代之隆烈。幼見岐嶷。夙聞聲器。靈臺雲秀。繩墨之宰無
施。雅韻天成。金石之師何力。屬隋綱弛紊。神棄不歆。卿族
衣冠。日失其序。獨寐寤宿。永懷盤㵎之人。藏器待時。未射
高墉之隼。唐祖龍飛天宇。鶴版巖林。授公右千牛錄事。黌
閈之恩舊也。高皇邑子。既與盧綰同衣。光武學徒。則有嚴
陵共宿。久之。以公事免為巂州法曹。又歷循州河源滑州
靈昌二縣令。克已為政。蠻貊化忠信之言。直道與人。仕巳
無喜慍之色。永徽在歷。碩真搆難。㣥兇既翦。江界蕭條。帝
念疲甿。疇茲俾乂。乃授公睦州雉山縣令。乘馹而往。下車
作則。江逋海盜。革面來威。然後網鳩人。峻策羈吏。閑田盡
闢。鰥寡委犬彘之餘。絕㵎無游。豪猾屏蠶漁之氣。我有禮
樂。達於山川鬼神。物應休禎。孚於鳥獸草木。朝廷異之。拜
朝散大夫。行隆州閬中令。未至。改授雍州渭南令。觀人
設教。異邑同風。遷隆州司馬。尋加朝散大夫。守涼州都督
府長史。分乘兩蕃。人康頌作。化澄巴濮。無侵橘柚之園。教
溢河湟。不飲蒲萄之酒。離歌就[:#AS-89D6:●]。歲夢臨辰。命躓修途。榮
慙厚德。總章二年。終於官舍。春秋七十有三。夫人安定梁
氏。文伯之妻。君子以為知禮。孟軻之母。良史稱其能賢。齊
德茂於昭塗。合祔期於幽隧。有子懷貞。斧藻詩禮。佩踐義
方。承家有馥。芝蘭如也。歷官右司員外郎太子舍人。而罹
事徙居。復歸舊土。履霜露於三紀。無改素冠之行。違桑梓
於十載。還守青門之田。勤孝在乎追遠。豐感思乎備物。武
陵公之塋域。今順陵柏城之內也。山園有禁。奉瞻靡及。粵
以聖歷二年歲次月朔。別卜宅於咸陽縣肺浮原合葬焉。
公孝友純深。風標峻起。門無雜客。家有嚴君。而佐郡為邦。
宏風邁德。執法不撓。去邪勿疑。仲由之政事。叔向之遺直。
豈稱論之典有闕。範則之容將墜。仰惟代姻。恭承哀託。郭
有道之故事。無媿蔡邕。趙文子之將游。永懷隨會。寓詞楹
石。式題賢壟。其銘曰。
大哉乾元。我族資始。有國伊魏。曰天之子。皇羲姓風。帝姬
氏水。創業垂統。鬱乎舊史。崇德象賢。允也重軌。貞涵玉性。
潤結璇源。武公之子。平王之孫。川流長直。光氣熊渾。孝深
柏顙。義重荊璠。白珪比節。黃金敵言。行實剛。游無諂黷。學
妙神教。書能鬼哭。避彼屯運。盤桓空谷。四海有王。一旦明
目。佩此芳草。遷於喬木。亦既從政。淑問克宣。秉心如水。臨
事如弦。歷宰四邑。高芬屬天。元僚兩郡。汪化流泉。江河秦
蜀。嘉聲在焉。三光西沒。百川東度。天道運迴。人隨代故。倏
忽三紀。悲涼千露。帝葬橋山。傍壖祖墓。天斷舊域。地開新
路。路即咸陽。阡惟京兆。坤氣雲矗。長岡龍抱。竁揜銅人。塋
留石鳥。塵歇徑滅。山飛海少。篆刻揚名。亭亭華表。
