欽定全唐文卷四百四十二
息夫牧
牧。蕭㯋士弟子。
冬夜宴蕭十丈因餞殷郭二子西上詩序
志有之。事三如一者。惟君父師乎。所以生之教之祿之。生
而不教。不可立也。教而不成。不可祿也。故師勉乎教。而學
者勵乎已。已立學成。而會友以講之。是以伯魚趨庭。曾參
避席。卜商投杖。厥義於是乎在。冬十有二月。家君宰邑許
下。夫子問津潁上。二賢將馳會府。皆適茲土。夜處狹室。列
坐有位。尊卑儼如。或捧觴上壽。或摳衣請益。始敦詩以說
禮。終講信而修睦。然後文飽於德。義潤其身。頃夫子升堂
之後。若盧賈劉尹之徒。半紀間接武鳴躍。實夫子訓之導
之斯至也。今殷郭二子。天資才幹。而加之鏃羽。觀光王庭。
俯拾地芥。其誰曰不然。飛霜靄林。寒氣總至。月落西戶。夜
將向晨。座隅謙謙。畢醉溫克。則知孔門宴餞。異於他日。二
三子終身識之。夫子以家君政事。百里無事。命門弟子賦
鳴琴。亦以釋仳離之怨焉。小子不敏。忝居門人之末。敢不
敬書其事云。
王季友
季友。河南人。為豫章太守李勉賓客。
商邱開泳得明珠賦
專心所感。偽物皆成。若商邱之始泳。得明珠於至精。以荷
畚之窘。揖乘軒之榮。曾狎侮之不暇。孰招延而有情。惟此
翁者。古之愚也。存已性之任真。謂人言之無假。守其抱樸
之意。不知翫人之事。信河水之深曲。是寶珠之所置。洪流
沃日。呀萬丈之層潭。絕岸排雲。抱千艘之險地。無烏獸之
敢近。豈泥沙之可得。何長舌之見欺。遂投身於不測。膺騰
於泉客之繳。足跡於馮夷之域。奫淪未遠。覺圓質之當捫。
滉瀁無涯。見孤光之上逼。於是握照乘之珍。出重泉之濱。
星輝耀掌。雪彩環身。當太陽之益照。射眾象而驚新。虛白
無瑕。粲瓊華而納景。清規半濕。烱冰狀而流津。足供居常
者駭異。輕薄者居厚。瞪睢盱之拙目。鉗胡盧之笑口。不待
驪龍之睡。無勞巨蚌之剖。超萬頃而一合。由素無而忽有。
彼非他能。道在至信。苟志氣之克專。實神靈之與進。脫用
心之疑惑。必在物而多吝。故事無可否。精求乃獲。泉非合
浦。尚謂出其明珠。地比荊山。固可營其拱璧。彼移山於海。
飲羽於石。皆非自然之致。力繄敢而後適。
鑒止水賦(以澄虛納照遇象分形為韻)
鑒於水者。不在於廣大。而在於澄渟。奔流則崇山莫辨。靜
息則纖芥必形。故能任人倫之巨細。隨物色之丹青。皆一
鑒而洞達。若三光之出冥。因見底之清。成照膽之朗。以無
心而應物。皆潔已而呈象。如白日之輝輝。無孤蓬之振盪。
馮虛之狀。信有妍而有媸。閱實之明。固無偏而無黨。若乃
仙井舊渫。華池既瀦。中無浴鳥。下絕游魚。疑金鏡之湛寂。
若琉璃之至虛。當其來。見威儀之酷似。及其去。無眹迹於
淪胥。向使潺湲不息。噴薄長注。將沃日而騰虹。或因山而
瀑布。遭駭飇之猋[:#AS-FBED:●]欠起。值潛蚪之交騖。雖有清明之本
質。豈能使形影之相遇。是知專而靜可以居要。明而動亦
不能照。斯大道之指歸。豈常情之感召。得懲躁之為誡。知
飾容之惟肖。人觀於水。既定而後詳。水鑒於人。當止而為
妙。照其美也非所愛。照其惡也非所憎。不分明於有位。不
掩映於無朋。諒可移性。俾居於正直。豈懷鑒貌。獨貴於清
澄。想夫烟雨初霽。泥沙不雜。明看練皎。止若冰合。忽形來
而影見。類聲往而響答。在良賢而暫窺。宜陋軀之愧納。今
者貞
清特異。熲耀前聞。雖萬形之森列。終一鑒而區分。
韓洄
洄字幼深。宰相休子。蔭補宏文生。乾元中拜諫議大夫知
制誥。興元元年為兵部侍郎。轉京兆尹。加御史大夫。貞元
十年終國子祭酒。贈戶部尚書。
請諸司於刑部檢事奏
刑部掌律令刑名。按覆大理及諸州應奏之事。並無為諸
司尋格式文。比年諸司每有予奪。悉出檢頭。下吏得以生
姦。法直因之輕重。又先有敕。當司格令。並書廳事之壁。此
則百司皆合自有程式。不惟刑部獨有典章。訛獘日深。事
須改正。敕旨宜委諸曹各以本司雜錢置所要律令格式。
其中要節。仍准舊例錄郎官廳壁。左右丞勾當事畢日奏
其所請諸司於刑部檢事。待本司寫格令等了日停。
請裁江淮七監奏
江淮七監。歲鑄錢四萬五千緡輸京師。工用運轉每緡度
二千。是本倍於子。今商州紅崖冶產銅。而洛源監久廢。請
鑿山取銅。即冶舊監置十爐鑄之。歲得錢七萬二千緡。度
費每緡九百。則得可浮本矣。
潘炎
炎。史亡何所人。大歷末官右庶子。進禮部侍郎。貶澧州司
馬。
君臣相遇樂賦(以聖作物覩聞韶喪味為韻并序)
繼天者君也。戴天者臣也。下之事上。作股肱耳目。上之任
下。敷心腹腎腸。甚矣哉君之難。臣之不易也。今聖上高九
皇之道。賢臣合一德之義。風雲元感。魚水冥符。作樂崇德。
于是乎在。詩有六義。請賦歌之曰。
於赫我皇。受天明命。平六府。和八政。天合德。日躋聖。神生
甫而山出雲。在玉衡而照金鏡。考金石以和樂。美鹽梅之
克正。超百王之至理。冠六代之尤盛。至矣哉。鴻鈞之代。何
物不樂。仰乾坤之德。知樂之所由興。觀君臣之和。知樂之
所由作。在宇宙而皆滿。鼓陰陽而合漠。且宮為君。商為臣。
其德斯溥。羽為物。徵為事。其宜咸若。諧宰相之燮理。象天
子之經略。可以頌猗那。可以美於鑠。正南面。陳黼黻。於以
紀聲明。於以展文物。進旅退旅。撞鐘考鼓。四方皆聞。萬物
咸覩。事無事明主之衣已垂。為無為大臣之袞何補。雲干
呂而風入律。進成規兮退成矩。無不幬也。象乎三天。無不
載也。均乎九土。小仲尼之在齊。狹季札之觀魯。惟太平之
和樂。按前史之未聞。不殊東戶之代。何謝南風之薰。遠無
攜而邇不逼。夔為臣而堯為君。肅雍和鳴。越詩人之作。發
揚蹈厲。薄武王之勳。節有序。聲成文。豈徒以諧鼓舞。蓋所
以調氤氳。允所謂奏大音兮當聖朝。合六英兮和九韶。陳
威儀之穆穆。表至德之昭昭。奏之以人。奚異洞庭之響。莫
匪爾極。何必康衢之謠。一屈一伸。下兢上讓。或右文而左
武。或先吁而後唱。端拱者上帝之君。賡歌者濟時之相。大
化優洽。淳風溥暢。元元本本。形難為狀。州之北。邈矣可遊。
汾水之陽。杳然自喪。所以表大道之理。豈徒知皇帝之貴。
徐則文足昭。疾則武足畏。俯仰之際。見旒扆之情。綴兆之
間。知鼎鼐之味。不聞於柏皇栗陸。何有於殷周漢魏。敢獻
幽蘭之曲。希從拔茅之彙。
李樹連理賦(有序)
帝在上黨。延唐寺有李樹連理。上親視焉。賦曰。
惟彼嘉樹。列星之精。耀本扶疎。當元光之降誕。盤根連理。
應我后之文明。天之發祥。豈無他木。必曰茲樹。是光皇族。
所以並修榦。連高枝。青房表異。朱仲稱奇。察以休徵。不假
終軍之識。同於樹德。寧為簡主之知。族茂宗榮。盤根合理。
花之發也。霰每亂於青春。實之繁兮。珠更深於寒水。豈徒
生於靈井。植彼東園。自感義以相待。但成蹊而不言。此乃
興聖主之符。表天家之姓。一人親覩。六合稱慶。至若鍾山
之實。玉井之仙。或正冠而垂訓。或投贈以成篇。比德於我。
彼何有焉。臣炎作賦。天子萬年。
日抱戴賦(有序)
景龍元年四月二十四日。皇帝初臨上黨。日抱戴。皇天告
符。微臣頌之。蓋古詩之流也。賦曰。
日麗於天。是曰太陽。經千里。臨八方。符一人之元聖。曜五
色之重光。祚我休徵。莫先懸象。表至聖之無二。呈繼照於
明兩。陽光杲耀。抱黃道而再中。喜氣氤氳。戴赤霄而直上。
聖有感。天無私。八紘占其瑞色。六合仰其重離。終古不虧。
得天長久。豈止大章之步。非齊夸父之走。惟抱也。同眾星
之拱北辰。惟戴也。比萬邦之奉元后。則知天為父。日為兄。
同符叶慶。以應文明。我皇首出而御極。光被無垠而太平。
月重輪賦(有序)
抱戴之秋。八月十有四日。夜月重輪。瑞之大者。天意若曰
將俾吾君姊事之。賦曰。
我皇初列唐侯。潛蟠藩國。英武方斷。文明表德。穆然思道。
順帝之則。既而動三合。奔百神。廓太清而萬里。耀朗月以
重輪。時屬高秋。瑞彰元后。光泛皎潔之斜漢。色映闌干之
北斗。金波耀景。非懸闞澤之名。璧彩揚輝。不入士衡之手。
理殊吳夢。符炳漢謠。淨桂花於日道。環水鏡於丹霄。臺榭
冰潔。郊原霜縞。月之揚光。天不愛道。一盈一缺。則惟其常。
彩溢重輪。告於天表。大人占之。夏啟以兆。亦所以類星珠。
表金鏡。兩耀齊美。一人之慶。於萬斯年。受天之命。
赤龍據桉賦(有序)
景龍二年夏四月十七日。帝在廳事假寐。白鶴觀道士宋
大辯等三十人同見赤龍據桉。至矣哉。神妙無方。不可得
而稱也。賦曰。
元天之龍兮見而在田。我后之龍兮飛以御天。據聖人之
大寶。與列祖而同元。高出而潛。躍以自試。來定天寶。居然
假寐。合而成體。散而成章。若窺於牖。若施於堂。且據桉而
向明。負扆以當陽。日月在身。有舐天之嘉夢。風雨合氣。將
振翼而雄驤。㣥居愕視。聖作物覩。赫然龍光。真我明主。祈
券表異。亦惟前聞。曠然振古。卓有吾君。王人之瑞。比之龍
首。高居而遠望。以臨乎九有。天子之威。比之龍鱗。皇之可
畏。以肅乎萬人。徒稱其象。未覩其真。恭惟我后。近取諸身。
於昭巨唐。其命維新。永據九五。斯焉萬春。
嘉禾合穗賦(有序)
景龍二年秋八月。屬縣長子有嘉禾合穗。瑞不虛月。侯其
禕而。乃賦曰。
天祚明德兮降之嘉生。按彼靈篇兮莫之與京。脈震土膏。
且分苗于南畝。駟臨天漢。爰合穗以西成。當元后之歷試。
表休徵於太平。不莠不稂。實堅實好。引薰風於和氣。承湛
露於蒼昊。生非百里。騐管仲之虛辭。出異崑山。自我皇之
所寶。在瑞圖之右。為曠代之祥。唐叔得之而合穎。周成得
之以充箱。雙米一稃。稱之表異。孤莖六穗。頌以非常。今也
尤盛。居然允臧。轉風而屢騰佳氣。就日而交見祥光。獨天
不生。托厚載於富媼。非聖不感。效元符於我皇。我皇得之
熾而昌。風之起兮雲之揚。嘉禾之瑞未可量。天子億載臨
萬方。
潞河逐鹿賦(有序)
景龍二年八月。帝逐鹿於潞河。惟河也。深三丈。闊倍之。鹿
迫而入水。因鞭而逐之。水不及韉。應弦獲鹿。後騎入者溺
焉。賦曰。
大君于田兮巷無居人。四鍭如樹兮六轡既均。定俞騎而
百靈奔命。騰雨師而四野清塵。鳴獸駭殫。川原飛伏。事非
定霸。不求陳寶之雞。位在至尊。故取中原之鹿。驚而決驟。
鳴不擇音。將投身以赴水。非順命而前禽。駭浪溢湧。揮鞭
電爍。烏號滿月而方開。驥足撇波而巨躍。乘流既濟。赫怒
中止。斃駭鹿之一發。振驚弦而未已。洞胸絕系。左角右觭。
雖復驅兩⺨[:#AS-FBED:●]开而獲五豵。發小豝而殪大兕。皆平陸之
常事。曾何足以踰此。誰為河廣。一馬馳之。大人將興。靈感
若茲。諒神明之所輔。何後乘之可追。從此繼天而作主。元
元日用而不知。
童謠賦(有序)
景龍二年九月後。常有童謠云。羊頭山。作朝堂。郡南六十
里有羊頭山。今興唐宮。即當之矣。賦曰。
熒惑之星兮列天文。降為童謠兮告聖君。發自鳩車之歲。
稱為竹馬之㣥。其言伊何。克明寶位。惟山之北。正應天邸
之居。曰興朝堂。用彰天子之置。大人占之而自負。黎庶聞
之而屬意。天人合慶。歷運其昌。同康衢聞於翼善。比歸亳
順於成湯。言且表微。諒人神之應。事惟在昔。殊飛走之祥。
豈比卯金稱為劉氏。赤伏徵於漢光。且游童之謳謠。羌見
偉於疇昔。千古所記。百王不易。豈徒采於茅茨。空用書於
竹帛。天贊我皇。時高列辟。惟一人之有應。振六合之光宅。
黃龍見賦(有序)
景龍二年秋九月五日。黃龍見於上黨伏牛山之南岡。遲
畱久之。表彰聖人之德也。賦曰。
龍之來兮乘其陽。躍於泉兮臨高岡。龍之至兮歸有德。符
於黃兮土之色。精曜曜。光雄雄。上不在天兮接於物。下不
在田兮蟠於空。列四靈智稱其首。居五位色表其中。將衒
甲以無比。與負舟而不同。明皇家之王氣。符歷數於聖躬。
飛煙噴霧。若動若顧。聲雖虩虩。非同三尺之劒。色乃煌煌。
下映五花之樹。誠帝王之嘉兆。寧朝夕之可遇。何蛇螾之
足言。諒騰黃之匪喻。同翠龜之薦綠圖。彰大人兮告元符。
覽史墨之言。未之聞也。驗登殷之祀。不其然乎。
漳河赤鯉賦(有序)
景龍三年春二月。帝巡屬縣。至於襄垣。漳水有赤鯉躍。聖
帝之瑞也。賦曰。
魚在在藻兮躍於中流。吾君戾止兮樂我王遊。惟赤鯉之
呈祥。殊白鱗之入舟。非竹箭之危湍。無聞點額。同昆明之
望幸。非為吞鉤。豈其為祥。必河之鯉。用表皇族。克繁帝祉。
雖云水物。宜紫鼉綠鼇之同身。是曰元符。亦赤雁丹烏之
可比。赬鱗耀彩。碧水無波。非應瓠巴之清角。何言甯戚之
高歌。周文之時躍於沼。漢宣之代舞於河。且合符於圖牒。
宜入頌於猗那。豈徒鏤甲葺鱗。下沿上泝。皆為儔匹。文鰩
是喻。吐尚父之兵鈐。傳遠人之尺素。事稱嘉瑞。匪琴高之
所乘。詩有樂胥。似相如之獻賦。
黃龍再見賦(有序)
景龍三年六月十五日。黃龍再見於牛山。天意汲汲於聖
人。賦曰。
龍之見也。春分而登於天。龍之潛也。秋分而入於川。假崇
山而再見。應元聖而通元。蜿蜒孤蟠。雲霧四發。目中精耀。
光飛列缺之火。頷下珠懸。色奪蟾蜍之月。方將遊彼池囿。
豈徒止於郊野。非同上天之五蛇。有異渡江之一馬。孫權
象之而置於軍中。魏帝範之而在於殿下。永言於此。我皇
是宜。秦王之夢。立乎鄜畤。漢后之時。見於成紀。彼皆一至。
此則重光。采色炫燿。文明焜煌。錯甲鏤鱗。既以成乎字。分
官紀號。可以表其祥。超紫鳳於丹穴。越青鸞於女牀。龍德
相承而無悔。天家久久而蕃昌。
九日紫氣賦(有序)
景龍三年九月九日。帝與㣥官壺口山升高。時有紫氣。光
彩照日。賦曰。
吾王不遊。人何以休。望壺口之千里。值重陽之九秋。山對
翠屏。動暉光之赫赫。雲成紫蓋。扶晚日之油油。宛轉浮空。
輪囷不散。應一人之盛德。為萬歲之榮觀。氤氳瑞色。無孤
峰斷陣之嵯峨。搖曳晴空。雜玉葉金枝之燦爛。亦何異出
蒼梧。入大梁。為漢武之蓋。升軒轅之堂。忽兮改容。形難為
狀。紛紛郁郁。用表靈貺。迺同芒碭之間。非比崑崙之上。豈
徒合以膚寸。垂以飄扇。河汾永兮天之眷。紫氣凝兮人罕
見。位當用九。果符九日之祥。運極通三。永御三雲之殿。
神蓍立賦(有序)
景龍三年九月十七日。上使韓從禮蓍筮。卦未成。蓍自立。
從禮曰。大人之瑞也。賦曰。
惟彼神蓍。生而有知。用之不測。明以稽疑。擢九尺之纖榦。
伏千年之寶龜。德圓而神兮無幽不及。其生三百兮其用
五十。惟聖人之觀象。乃神動而鬼入。列八卦以效變。翹孤
莖而孑立。數彰得一。命乃自天。同大橫之有夏。表或躍而
在田。其察也深。其功也大。稱美名於神物。齊妙用於神蔡。
是曰元后。茲為筮從。氣受陰陽。夜分而彩露兼涵。幽贊天
地。朝覆而輕雲數重。蓍而有靈。立定天保。可謂神助。用光
天造。功深莫善。仲尼且許以鉤深。屈於不知。太公徒言乎
腐草。蓍之立兮發其祥。吾君得之尊以光。明乎太極。演彼
歸藏。因卜祝之符瑞。應天人之會昌。
金橋賦(有序)
金橋在上黨南二里。常有童謠云。聖人執節渡金橋。景龍
三年十月二十五日。帝經此橋之京師。賦曰。
沔彼流水兮清且漣漪。度木為梁兮於焉在斯。成金橋之
巨麗。得鐵鎻之宏規。當其受以金模。觀其曲面。經始也則
大火朝流。成功焉乃天根夕見。彰於聖德。發彼謳歌。千人
唱。萬人和。丹雘蜿蜒。倚晴空之螮蝀。瑰材櫛比。超渡海之
黿鼉。人且告符。功惟用壯。非填鵲之可比。法牽牛而為狀。
鶴鳴陰處。雁覆晴川。異東明擊水而投步。匪秦帝驅山而
著鞭。惟彼童謠兮言猶在耳。大人應運兮奉天而起。乘彼
橋以徑度。按周道以如砥。于是提三尺。乘六龍。懷萬邦。入
九重。
寢堂紫氣賦(有序)
景龍三年十月二十五日。帝還京後。州內所居寢堂上有
紫氣。七日不散。賦曰。
於穆聖王。先天不違。謳歌既洽。朝覲攸歸。往京邑而經千
里。自潞郊而乘六飛。洪惟此邦。初九之地。翬飛鳥跂。謂尚
諸侯之宮。虎踞龍驤。忽成天子之氣。方凝紫色。是謂非烟。
乍蕭索乎空外。更霏微乎日邊。若動非虛。似浮有實。覆彩
鴛之瓦。髣髴升堂。繞文杏之梁。氤氳入室。是作興王之兆。
克符來復之日。遠而望之。乃散亂浮空。近而觀之。則希微
無質。欲見峰巖之上。先形藩邸之間。異張華之寶氣衝斗。
殊尹喜之真人度關。若乃廣野之宮闕化成。漲海之樓臺
迴映。諒陰陽之盡美。非福應之攸盛。惟紫氣之來集。實皇
家之大慶。休哉聖君。有天下之成命。
冊雍王為皇太子文
維廣德二年歲次甲辰三月戊辰朔二日已。巳皇帝若曰。
昔者哲王。必建元子。上以奉宗廟。下以係民生。固本乃安。
立長乃順。經明者是稱其兩。樂善者不止於三。資於君父
之間。運在神明之側。稽古承式。肆予命汝。天下兵馬元帥
尚書令雍王适。智崇天錫。德茂日新。文實志經。武兼講藝。
孝深於性。尤切於問安。識蘊其明。更精於簡牘。奉辭伐叛。
稟命成師。積稔逋誅。一戎底定。業著於內。功加於時。萬方
以貞。朕志允定。是用命爾為皇太子。以踐於儲宮。往欽哉。
無以不副忘其恭。無以不會易其度。觀圖書之得失。思締
搆之艱難。夙夜惟寅。主茲匕鬯。永懷我高祖太宗之丕命。
可不慎歟。
蕭尚書拜命路尚書就林亭宴集序
文昌貴臣。新受厥服。再拜稽首。對揚休命。逶迤而退。則展
慶賀之禮。下舍之閑。則懷宴語之好。所以昵僚友。宣寵光。
敵者易親。懽焉而至。是以蕭公膺納言之職。路公徵賀遷
之會。洎冡宰司寇。作者三人。國老如壎箎之和。陽春屬星
鳥之序。欣榮相合。辰當美景。形制所選。地從主人。窮土木
之幽荒。尋柏亭之奇構。賓主有禮。旨酒以柔之。清言以發
之。庖盈而不侈。筵肆而不雜。狎而不黷。酣而不流。有太平
君子之光。見可久賢人之德。風調日暖。煙靄無陰。松茂草
滋。泉石通氣。鶯出幽而初囀。花含愁而將歸。外物獻美。中
懷有融。高興格於丹霄。餘思垂乎清晝。四座相顧。請予所
尊。悅題賦詩。無忘盛集。
