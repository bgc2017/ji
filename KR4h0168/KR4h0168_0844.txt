欽定全唐文卷八百四十四
許維岳
維岳。後唐同光時人。
科舉額數請依長慶咸通事例狀
伏見新定格文。三禮三傳。每科只放兩人。方今三傳一科
五十餘人。三禮三十餘人。三史學究一十人。若每年止放
兩人及一人。逐年又添初舉。縱謀修進。皆恐滯畱。臣伏見
長慶咸通年放舉人。元無定式。又同光元年春牓。亦是一
十三人。請依此例。以勸進修。
郭崇韜
崇韜字安時。代州鴈門人。天祐中累擢中門副使。加檢校
太保。守兵部尚書。充樞密使。梁亡。以佐命功代豆盧革行
中書事。拜侍中。領鎮冀州節度使。進封趙郡公。賜鐵券。恕
十死。莊宗討蜀。為招討使。蜀平之後。莊宗因讒。密詔繼岌
檛殺之。
上陳情表
臣聞底力辭封者。貞臣之至節。慢官速戾者。有國之常刑。
其或任重材輕。智小謀大。縱君恩念舊。(闕一字)貽覆餗之譏。
儻官業無章。何顯陟明之道。臣本轅(闕)小校。樗朽凡姿。在
公雖歷於年深。臨事莫聞於日益。頃者皇帝陛下雄圖方
運。陽德初潛。爰將整於規繩。乃俾司於機務。此際臣亦內
循短淺。累具退陳。而陛下天睠不迴。國權堅付。在一時而
難違重命。許五年而別選通人。邇來雖昧經綸。強施勤拙。
至於戡夷巨孽。纘紹鴻基。雪三百年社稷深冤。立十九葉
宗祊大事。皆謀從聖慮。斷在宸衷。兼列較之同心。非微臣
之獨計。況今名昇台輔。任處樞衡。珥貂冕於朝端。統龍旌
於閫外。恩榮有進。功德無稱。終憂即鹿之嫌。寧抑懸貆之
刺。今則陛下功全報本。禮極配天。衣冠盡列於朝廷。名器
自推於碩德。況臣才謨素寡。齒髮漸衰。以有限之精神。當
無窮之事務。必須下傾肝血。上告天聰。冀勞逸之稍均。庶
初終之可保。伏望陛下念臣不迨。察臣繇衷。其樞密使比
列親班。實為要執。即復本朝規制。宜選內官掌臨。一則使
權職有分。一則免心力俱耗。輒滋傾瀝。非敢闇欺。干犯冕
旒。伏增隕越。
第二表
臣以機務實繁。智力俱困。輒有聞天之請。願辭密地之權。
豈謂聖旨俄宣。皇情未允。捧對而水湯滿腹。揣修而芒刺
盈軀。臣以委質無材。受恩踰等。強展神扶之力。每懷曠敗
之憂。自陛下委寄重難。纏綿歲序。臨事而退思補過。竭力
而知無不為。陛下沿河料敵之時。對寨交鋒之日。臣若顧
將丹素。堅有讓陳。不唯招避事之機。抑亦顯不忠之罪。況
今元兇己殄。丕搆彌隆。圓丘陳報本之儀。寰海被無私之
化。英髦星萃。俊邁雲臻。緬惟不迨之才。豈掩旁求之命。矧
乃一身多疾。三處持權。捫心益懼於滿盈。持懷每虞於忝
據。伏望陛下特迴睿照。迺悉煩襟。終乞輟此要樞。歸於內
列。一則表大國有進賢之道。二則免微臣有竊位之名。干
冒宸嚴。無任迫切。
第三表
臣伏念朝廷起軍之際。陛下決於宸斷。撫臣背曰。此去必
盪寇讎。可期清泰。事了之後。與卿一鎮。臣仰奉成算。固絕
他疑。果賴神謀。尋平偽孽。今乾坤交泰。弓矢載櫜。徽章以
正於母儀。嘉禮獲申於元子。須傾血懇。仰瀆宸嚴。但以密
近之權。合歸重望。鈞衡之柄。宜屬通材。至於所領節旌。雖
是陛下所許。伏緣鎮州在北。狂虜未除。慮有奔衝。須為控
扼。亦希付於上將。所貴殿彼一隅。伏望陛下道極照臨。仁
深覆載。念臣久司繁重。憫臣方在衰羸。退放居閒。俾從導
養。臣無任祈天瀝懇之至。
條陳三銓事例奏
臣伏見今年三銓選人并行事官等。內有冒名入仕。假蔭
發身。或卜祝之徒。工商之類。既淄澠之一亂。諒玉石之寧
分。蓋以偽朝已來。蠧政斯久。猾吏承寬而得計。非才行貨
以自媒。上下相蒙。薰猶同器。遂使寒素者多遭排斥。廉介
者翻至湮沉。不唯顯紊於官箴。抑亦頗傷於治本。近以注
擬之後。送省之間。引驗而已有異同。僭濫而果招論訟。將
敷至化。須塞倖門。臣欲請別降條流。特行釐革。許其潛相
覺察。互有告陳。若真偽之能分。即賞刑之必舉。應見注授
官員等。內有自無出身入仕。買覓鬼名告勅。及將骨肉文
書。指改名姓。或歷任不足。妄稱失墜。押彼公憑。或假人蔭
緒。托形勢論屬安排。參選所司。隨例注官者。如有人陳論。
勘鞫不虛者。元論事人特議超奬。如未合格人或無名駮
放者。便承偽濫人所授官資。其所犯人下所司簡格處分。
如同保人知保內有冒名濫進之謀。亦許陳首。若遞相蓋
藏。被別人論告。並當駮放。其銓司闕頭人吏。如被形勢迫
脅。主張踰濫選人。及自己不公。亦許陳首。並與放罪。若被
人論告。當行朝典。兼恐見任官及諸道選人身死。多有不
肖子孫將出身歷任告勅貨賣與人。自今後仰所在身死
之處。並須申報本州。令錄事參軍於告勅上分明書身死
月日。卻分付子孫。兼每年南曹及三銓停滯。多及周歲。致
選人廣作京債。經費倍多。致其到官必不廉慎。此後至春
來。並須公事了絕。若更逗畱。當加責罰。所有懼罪逃移者。
仰所司具錄名姓申奏。請終身勿齒。兼牒本貫州縣。各令
知悉。或有條流未盡處。仰所司簡長定格。別具條奏。
請奬獻書人奏
伏以館司四庫藏書。舊日數目至多。自廣明年後。流散他
方。宜示奬酬。俾申搜訪。伏乞委中書門下。再行勅命。遍下
逐道。或有人家藏。能以經史百家之書進獻。數及四百卷
已上者。請委館司點勘。無脫漏於卷軸。無重謺於篇題。比
外寫劄精詳。裝飾周備。當據部帙聞奏。請量等級除官。仍
仰長吏明懸牓示。即鄉校庠塾之業。漸闡皇風。金石絲竹
之音。無虞墜典。
對割鄆州和梁疏
陛下不櫛沐。不解甲。十五餘年。欲雪國家讎恥。今已正尊
號。始得鄆州尺寸之地。不能守而棄之。臣恐將士解體。將
來食盡衆散。雖畫河為境。誰為陛下守之。臣嘗細詢康延
孝以河南之事。度已料彼。日夜思之。成敗之機。決在今歲。
梁今悉以精兵授段凝。決河自固。恃此不復為備。凝非將
材。不足畏。降者皆言。大梁無兵。陛下若畱兵守魏。固保楊
劉。自以精兵與鄆州合勢。長驅入汴。偽主授首。則諸將自
降矣。不然。今秋不登。軍糧將盡。大功何由可成。諺曰。當道
築室。三年不成。帝王應運。必有天命。在陛下勿疑耳。
郭廷誨
廷誨。崇韜子。崇韜被誅。廷誨隨父死於蜀。
對祭闕頒誥判
所司有禮事不頒誥所由斷徒訴不伏
於糾禮官。無辱祀典。欽若天地。肅恭神人。如何有司。失其
頒誥。將季氏之待暗。失由也之質明。致使槱燎不供。難為
魯祭。爟火無設。便乖漢典。宗伯或差於三望。太常乍闕於
六宗。職此之由。而褻其守。天秩有禮。罔不克集。寘以徒坐。
復何疑焉。
對復以冕服判
甲復以冕服御史糾其違失
生也有涯。死而必復。苟或不率。克有常憲。故國備典訓。禮
陳等威。虞人以具階崇。壯士以奉職顯。若禱其五祀。則事
始東榮。或問以三號。而復行左轂。自適變通之要。夫何過
差之有。惟甲何者。以冕而復。同鄶人之失德。刺起素冠。齊
魯俗之虧喪。僭彰元毳。既非五等之列。須異九儀之品。何
乃不類。祇自塵兮。非大猷是經。而峻簡斯糾。違失之禮。其
難捨諸。
康延孝
延孝。塞北部落人。梁開平乾化中自隊長積勞至部校。後
唐同光中為捧日軍使兼南面招討指揮使檢校司空。守
博州刺史。莊宗平汴。以功授檢校太保鄭州防禦使。賜姓
名紹琛。二年遷保義軍節度使。三年討蜀。以為西南行營
馬步軍先鋒排陣斬斫等使。蜀平。以西平王朱友謙伏誅。
遂謀叛。自稱西川節度三州制置等使。都將何建崇擒斬
之。
對莊宗疏
梁朝地不為狹。兵不為少。然主既暗懦。趙張擅權。內結宮
掖。外納貨賂。段凝智勇俱無。專率斂行伍。以奉權貴。梁主
不能專任將帥。嘗以近臣監之。進止可否。動為所制。近又
聞欲數道出兵。令董璋趨太原。霍彥威寇鎮定。王彥章攻
鄆州。段凝當陛下。決以十月大舉。臣竊觀梁兵。聚則不少。
分則不多。願陛下養威蓄力。以待其分。帥精騎五千。自鄆
州直抵大梁。擒其偽主。旬月之間。天下定矣。
竇夢徵
夢徵。同州人。舉進士。仕梁歷校書郎。自拾遺召入翰林充
學士。以論錢鏐謫掾東州。復召為學士。後唐莊宗入汴。貶
沂州。量移宿州。天成初遷中書舍人。復入為翰林學士工
部侍郎。卒贈禮部尚書。
祭故君文
嗚呼。四海九州。天迴睠命。一女二夫。人之不幸。當革故以
鼎新。若金銷而火盛。必然之理。夫何足競。
蕭頃
頃字子澄。京兆萬年人。昭宗朝舉進士。累遷吏部員外郎。
入梁歷給諫御史中丞禮部侍郎。尋以吏部侍郎拜中書
門下平章事。後唐莊宗入立。貶登州司戶。量移濮州司馬。
遷太子賓客。天成初以禮部尚書太常卿太子少保致仕。
卒年六十九。贈太子少師。
議覆中書請祧懿祖奏
歷代故事。沿革不同。蓋就所宜。期於合禮。事雖稽古。理亦
從長。七廟之致享斯存。萬世之承基靡絕。禮分遠近。事究
否臧。懿祖既遠於昭宗。創業又非於已力。儔諸列聖。可議
祧遷。皇帝陛下道繼百王。德符三代。撥禍亂於艱難之際。
救蒼生於交喪之秋。方啟洪圖。是崇宗祏。為四方之准的。
稱萬國之照臨。中書所定祧遷。於議為允。請下所司施行。
覆准馬縞議奏
伏見方冊所載。聖概斯存。將達蘋藻之誠。宜新楶梲之制。
伏惟陛下以孝敬日躋之德。上合穹旻。秉恭儉罔怠之規。
再康寰宇。爰臻至化。難抑時思。馬縞儒學優深。禮法明練。
所奏果符於睿旨。載詳固叶於典經。臣等集議。其追尊位
號及建廟都邑。則乞發自宸衷。特降制命。
王正言
正言。鄆州人。賀德倫鎮青州。表為推官。改觀察判官。後唐
同光中累擢戶部尚書興唐尹。尋遷租庸使。守禮部尚書。
明宗即位。求為平盧軍行軍司馬。卒於任。
請停北京宗廟議
伏以宮室之制。宗廟為先。陛下卜雒居尊。開基御宇。龍樓
鳳輦。式當表正之初。玉葉金枝。悉在股肱之列。事當師古。
神必依人。北京先置之宗廟。不宜並設。竊以每年朝享。固
有常儀。時日既同。神何所據。常聞近例。禮有從權。如神主
已修。迎之藏於夾室。若廟宇已崇。虛之乃為常制。昔齊桓
公之廟二主。禮無明文。古者師行。亦無遷於廟主。昔天后
之崇鞏雒。悉謂非宜。漢皇之戀豐滕。事無所法。而況本廟
故事。禮院具明。且雒邑舊都。嵩邱正位。當定鼎測圭之地。
乃居衝處要之方。今則皇命承天。握圖纂祀。九州是務。四
海為家。豈宜遠宮闕之居。建祖宗之廟。事虧可久。理屈從
長。北京宗廟請停。
豆盧革
革。同州人。唐末避地中山。唐亡。為王處直掌書記。轉節度
判官。後唐莊宗即位。以宰相盧質薦。徵拜行臺左丞相。同
光初拜平章事。天成初。諫官誣以縱田客殺人。貶辰州刺
史。再貶陵州長流百姓。二年。詔逐處刺史監賜自盡。
田園帖
大德欲要一居處。畿甸間舊無田園。鄜州雖有三兩處莊
子。緣百姓租佃多年。累有令公大王書。請卻給還人戶。蓋
不欲侵奪疲民。兼慮無知之輩。妄有影庇包役。
任圜
圜。京兆三原人。唐末依李克用。歷代憲二郡刺史。莊宗承
制。改潞州觀察判官。累遷工部尚書兼真定尹北京副畱
守。明年。郭崇韜兼鎮。改行軍司馬。充北面水陸轉運使。同
光三年入為工部尚書。天成初拜平章事。二年除太子少
保致仕。出居磁州。為安重誨所害。清泰中制贈太傅。
請慶賀例貢馬價更以所在土產奏
伏見蕃牧臣僚。每正至慶賀。例皆進馬。臣以捧日之心。貴
申其忠孝。追風之步。必擇於馴良。備乘奉於帝車。資駔駿
於天[:#AS-8D74:⿸广既]。伏見本朝舊事。雖以進馬為名。例多貢奉馬價。蓋
道途之役。護養稍難。因此㣥方。久為定制。自今後伏請只
許四夷。番國進駞馬。其諸道藩府州鎮。請依天復三年已
前。許貢綾絹金銀。隨土產折進馬之值。所貴稍便貢輸。不
虧誠敬。兼請約舊制。選孳生馬。分置監牧。俾飲齕而自遂。
即騋牝之逾繁者。
