欽定全唐文卷八百九
司空圖(三)
疑經
經曰天王使來求金。又曰求車。豈天王之使。私有求於魯
耶。不然。傳聞之誤耳。若諸侯之使來求金。則謂求可矣。若
致天子之命。徵於諸侯。其可謂之求耶。且率土之人與其
貨殖。皆一人之所有。父之材守於其子。則用否莫不恭命。
其可謂之求乎。春秋之旨。尊君卑臣。豈聖人為魯不為周
耶。書云天王狩於河陽。尚為晉侯諱召天子。豈可不為周
諱其過哉。縱天子制用失節。多取於諸侯。而欲垂誡。即書
於周史可矣。若書於諸侯之史。是恡吝其貨而侮王命也。
王祭亦不供矣。必非聖人之文也。必若王人責其稽命。曷
不書曰天王使某責貢金。儻以取金為不文。曷不曰天王
使某來徵貢金。亦譏在其中矣。以是愚疑仲尼書天王使
來求金。是使私自求而懲之也。不然。求與責文或相近。傳
寫之誤焉。不爾。何子夏之徒不能措一言哉。捨此而譏訶。
皆小小者耳。
疑經後述
愚為詩為文一也。所務得諸己而已。未嘗摭拾前賢之謬
誤。然為儒證道。又不可皆無也。嘗得柳子厚封建論。以為
三王樹置。蓋勢使之然。又有是萇宏之辨。意其多於救時。
今夏縣穀郤自淮南緘所著新文而至。愚雅以孫文不尚
辭。待之頗易。及見其卜年論。又聳然加敬。鍾陵秀士陳用
拙出其宗人嶽所作春秋折衷論數十篇。贍博精緻。足以
下視兩漢迂儒矣。因激剛腸。有詆經之說。亦疑經文誤耳。
蓋亟於時病。言或不得其中。亦欲鼓陳君之銳氣。當有以
復於我耳。時光化中興二年。
絕麟集述
駕在石門年秋八月。愚自關畿竄浙上。所著謌詩。累年首
題於屋壁。且入前集。壬戌春。復自[:#AS-8A4C:⿰⺘亶]山至此。目敗痁作。火
土二曜。叶力攻凌可知矣。冒沒已多。幸無大愧。固非賫恨
而有作也。尚慮道魁釋酋見之。慊然於我者。蓋自此集雜
言。實病於負氣。亦猶小星將墜。則芒焰驟作。且有聲曳其
後。而可駭者。撐霆裂月。挾之而共肆。其憤固不能自戢耳。
今之云云。况恃白首。無復顧藉。然後知賢英能客出肺肝
以示千載。亦當不免斯累。豈遽咄咄耶。知非子述。
壽星集述
國史司馬先生辭歸朝中贈詩號為白雲集余天祐乙丑歲八月五日過僧閣云昨夜嘉祥西閣望老人星見為時明十四日朝參其日大河南府奏老人星見因以壽星目㣥公之作云云
自昔貞期不爽。逸軌難畱。堯天大而必容。豈獨追往。漢道
亨而必至。終亦超然。未足濟時。且資激俗。宜經商略。乃稱
搜揚。若某者。孤立多虞。衰年謝病。因耕巖而自給。非欲販
山。知在木而無堪。便當為社。莫敢張皇邱壑。擬議巢由。且
自詔求賢。多因肆眚。蓋乘運泰。莫顧才難。今上喆御臨。元
勳振服。英衮贊翹勤之旨。幽人荷旌賁之恩。雖云例追。亦
謂優禮。但巳伸拜闕。况畢懸車。冀修知難之規。免冒嚵榮
之誚。昔江表則賦詩而褒孔令。漢廷則出餞而寵疏翁。特
振孤芳。實標勝事。今也龍門迴望。鶴蓋交馳。落日琴尊。前
朝圖畫。想家山之醉石。認客處之漁舟。白首歸心。黃花緣
路。來時不下。漂零海上之鷗。去兮自憐。放曠人間之世。斯
乃僅能忘怨。庶可息機。敢慕高風。猥煩眾作。詩家此會。誰
邀清夜之遊。仙裝不回。別有白雲之集。徒攀逸唱。益愧餒
才。
擢英集述
名利之機。古今相軋。混惟一致。宏則兩忘。或高視于掞天。
或雄張于擊水。捨麟作鳳。孰降等夷。捐璧握珠。自能輝映。
遇則以身行道。窮則見志于言。各擅英靈。寧甘頓挫。自昭
明妙選。振起斯文。榮雖著于方將。恨皆[:#AS-8563:⿰⺯⿸厂⿱田坴]于既往。當西施
之翫鏡。不賞娥眉。豈伯樂之停車。空收駿骨。乃使盛時才
子。翻銜泣玉之冤。異代沈魂。祇擲凌雲之譽。九原誰詫。千
載徒懸。思格前規。用伸來者。至若金犀照灼。紈綺追攀。裕
之則管樂通期。峻之則彭韓絕倒。人人驥路。雲臺之此日
豪華。處處鸞叢。仙館則當時寥落。各銘鐘鼎。競煥緹油。恥
發譽于雕蟲。肯爭英于墨客。世上之九霄梯級。縱阻爭先。
機中之五色烟霞。無妨倍價。知音嘿已。作者誰尢。思慰窮
津。用徵逸藻。想其黎黃洞奏。錦繡畢陳。涵經天緯地之源。
胷襟萬象。驕晤月吟風之態。嵩華一毫。固當觸興牢籠。忘
情蔕芥。况牙絃入契。郢握稱珍。欣傳賞奏之徵。免茹投光
之嘆。固已翹心不朽。撫掌浮雲。操奇而角富驪泉。炫采而
誇勍魚域。夫著言紀事。在演致于全篇。賦象緣情。或標工
于偶句。雖豹文必備。方成隱霧之姿。而翠羽已零。猶稱凌
波之玩。誠欲兼搜于筆海。亦當間掇于蘭叢。人不陋今。才
惟振滯。韻笙簧于騷雅。資粉澤于風流。事竊推公。蓋止交
游之內。僭將罪我。益知褒採之難。題以擢英。庶能聳聽。有
唐儀曹外吏司空圖。
注愍征賦述
夫垂象著文。炳靈叶爽。[:#AS-8A4C:⿰⺘亶]流宗于筆海。則時仰龜龍。駭掞
藻于天庭。則國資雲雨。至若金羈角勢。錦字爭妍。兼吞漢
魏之雄。迥跨風騷之域。宏材獨振。何代無奇。愍征則會昌
中進士盧獻卿著明所作。華冑間生。冠五百年高視。靈璣
在握。照十二乘非珍。馭縱壑以濤驚。竦驅崦而電軼。懇超
言象。特映古今。而妬阻揚娥。妖輕笑鳳。惜歲華之易晚。嗟
桂魄之[:#AS-8FBB:●]期。舊國蟬催。縈盈別怨。芳時鴈度。浩蕩羈愁。想
去郢以抽毫。悵征秦而寓旨。鏘洋在聽。梗㮣可陳。觀其才
情之旖旎也。有若霞陣[:#AS-8178:●]鮮。金縷晴天。鴛塘匣碧。天容曙
拆。濃艷思芳。瓊樓詫粧。煙霏晚媚。鮫鮹拂翠。其雅調之清
越也。有若縹緲鸞鴻。翩翻媚空。瑤簧凄戾。羽謦玲瓏。幽人
嘯月。雜佩敲風。其遒逸之壯麗也。則若雲鵬迴舉。勢陷天
宇。鰲抃滄溟。蓬瀛倒舞。百戰交鋒。雄稜一鼓。其寓詞之哀
怨也。復若血凝蜀魄。猿斷巫峯。咽水警夜。冤鬱靄空。日魂
慘淡。鬼哭荒叢。其變態之無窮也。則若月弔邊秋。旅恨悠
悠。湘南地古。清輝處處。花映秦人。玉洞扃春。澄流練直。淼
然自極。斯蓋緣情紛狀。觸興冥搜。迴景物之盛衰。制人臣
之哀樂。窮微盡美。(闕)古排今。自體變江南。氣凌鄴下。莫分
工拙。詎可仰揚。競耘寂以搜奇。則恩榮飛動。徒牽庸而綴
學。則格滯沈埋。唯彼邀能。是稱入巧。泛鋪輕綺弄縱(闕)雅
律之未裁。八音叶暢。類非煙之不染。五色相鮮。(闕)絕于長
華淮芳鎮畱于千古。況愚通家著分。總角忘年。眾中則韻
仰神仙。席上則價饒鸚鵡。破琴傷逝。無復知音。夢筆摛祥。
頻驚借彩。佇談交之可作。嘆寶鍔之徒懸。猶幸斯文。備存
遺跡。(闕)符增感。涕下何從。昔兩漢辨騷。方聞注釋。三都待
引。即扣賢豪。寄測妙以騰褒。屬當仁于命世。豈伊孤陋。合
遽討論。將研旨遠之機。已盡汲深之力。附修名而不朽。量
璅慧以多慙。粗折指歸。難酬顧遇。衒微明于合璧。敢議爭
英。洞節奏于璇宮。竊期攀嚮。
注愍征賦後述
武宣之間籍顯地者。雖無如梁韓數公以雅實自任。而能
振拔後進。然士大夫宴遊之倦。猶或時道文學以佽助執
事者。而盧君尚以攙擯致憤於累千百言。亦猶虎之餌毒。
蛟之飲鏃。其作也。雖震邱林鼓溟漲。不能決其咆怒之氣。
且科爵之設。是多得於彼而少喪於此。侈其虛而歉其實。
彼或充然自喜。而又以拱默相持。曾不知日月沒於晷刻
之間。蠅翔而螢腐耳。然則著明幸於[:#AS-8949:⿱廾]默。而能以愍征爭
勍於千載之下。吾知彼之作者。有嘔血不能逮之者矣。其
所得何如於彼哉。且上至聖哲。下至豪特之士。得於文學
者多矣。豈以一靈運之狂。而可沮辱天下之奇偉哉。况面
牆而悖謬者。何翅於此耶。愚前述雖巳恣道其遒壯悽豔
矣。而終不能掩其方外之致。以是擲筆狂呌。寄之他生。又
嘗著濯纓引。以雪詞人之憤。其旨亦屬於盧君。且凡稟精
爽之氣。是或有智謀超出㣥輩。一旦憤抑肆其筆舌。亦猶
武人逞怒於鋒刃也。俾其無所控告。驅於讐敵。必貽國家
之患矣。然則據權而蔽善者。得不常以此危慮哉。
連珠
蓋聞變可揣機。明難辨勢。金石之懸已叩。孰謂識微。風雲
之候未形。罕知能制。是以連兵百萬。雖稱蓋代之雄。間道
三千。誰悟入神之義。
蓋聞中和所賦。植性自馴。孰為之而曰鳳。孰為之而曰麟。
翔必以時。肯爭名而作怪。動惟中矩。寧受嗾以噬人。
蓋聞濟世者材。存神者道。各繫遭逢之運。並著抑揚之效。
是以英豪未生。虛傾市駿之金。文雅已衰。徒有游仙之棹。
苟慙白首而待聘。不若滄洲而寄傲。
蓋聞達識難窺。神明有眹。或推之而猶拒。或仰之而必進。
是以釣川釣國。入兆則亨。從虎從龍。乘時自振。
蓋聞忠可制權。則誠能洞感。謀推體正。則生濟奇功。是以
輔星連耀於將星。則妖星自殞。天陣克和於人陣。則厚陣
皆空。
蓋聞識資匡慾。智必寵愚。苟貪榮而入險。雖結黨而自孤。
是以川上不歸。皆顧羨魚之網。林間已碎。難追彈雀之珠。
蓋聞愧於心者。或毀人而掩謗。足於己者。必獎善而推公。
是以炫飾求容。不悅端居之操。優游待聘。乃宏交讓之風。
蓋聞霽日纔昇於拂曙。則蟻穴自開。澄川或激於驚波。則
龍舟莫進。何則。明於誠而物皆競勸。制于彼而我難示信。
是以至誠未著。見非感而不通。橫俗無猜。知有孚而必順。
蓋聞紳河礪岳之盟。雖酬戮力。翼子貽孫之祚。本自推心。
是以陰德常施。忘報而或能濟患。危機潛患。希時而無救
禍淫。
蓋聞角立爭雄。必中乾而自殆。乘權逞怨。或遁喪而無歸。
將射鼷而發弩。是忿風而焚衣。所以傲吏格言。先忘情於
物我。能仁妙旨。當遣滯於是非。
文中子碑
道。制治之大器也。儒守其器者耳。故聖哲之生。受任於天。
不可斵之以就其時。仲尼不用於戰國。致其道於孟荀而
傳焉。得於漢成四百之祚。五胡繼亂。極於周齊。天其或者
生文中子以致聖人之用。得眾賢而廓之。以俟我唐。亦天
命也。故房衞數公。皆為其徒。恢文武之道。以濟貞觀治平
之盛。今三百年矣。宜其碑。
聖恢之柄。授必有施。臣底之績。濟亦厥時。子惟善守。賦而
不私。克輔於我貞觀休明之期。
解縣新城碑(奉勅撰)
夫披圖著象。即亘長垣。裂壤奠居。必扃峻閥。雖四鄰之可
恃。在百雉之難窺。然而事有弛張。得時而後顯。功無巨細。
得人而後施。今見之于解城矣。我皇帝之御宇也。累聖勤
求。登賢致乂。鑿乾締搆。允歸睿作之功。壽國陶融。必有挺
生之佐。式扶昌運。對越上元。皇帝體睿哲之機。延統和之
祚。高視無外。旁羅不遺。洪水安瀾。格茲穹壤。明廷委瑞。分
映古今。肅清廟之威靈。竭大臣之忠力。雖鍾災會。益振英
圖。係在知人。念茲活國。內則臯夔叶贊。外則方召專征。克
著廟謨。且貞師律。其有兼膺注意。宜屬宏材。正柱石于洪
基。感風雲於冥數。蓋祥發神授。佑我昌期。斯人見之于蒲
帥司徒王公矣。西爽炳靈。中條會秀。致用則牢籠三傑。圖
功則擬議一匡。受寄股肱。僉諧夢卜。遇帝車出狩。天邑[:#AS-8563:⿰⺯⿸厂⿱田坴]
兵。鄧禹則封拜關中。方之未重。寇恂則撫綏河內。比此寧
艱。輟外師之稔謀。導鄰藩之叶舉。于是使星遠降。詔命始
通。瞻日月而惟新。覺山河之自固。人祇洞感。軍旅益雄。但
既逼寇仇。且當津要。車徒遝至。竟赴齊盟。戎夏駿驅。共匡
京室。慮風迴于原燎。竭日費于雲屯。輯睦允諧。克贍棟(闕)
持廣厦。鼎鎮厚坤。始以一城之危。抗移國之盜。竟以數郡
之力。壯勤王之師。勳復舊都。慶延殊渥。盛矣哉。傳曰。德刑
具舉。武之經也。農戰交修。政之本也。總是數者。方為全美。
此府自大歷貞元之隆。郭公渾公繼臨。雖博厚粹和。本朝
實賴。而儉德異政。舊史闕然。公洞識古今。兼資文武。宏以
濟物。而恕必探情。明以照奸。而殺惟制亂。人皆知恥。道不
拾遺。視禮法之率由。信恩威之並濟。猶以為備則無患。志
在格言。安則懷生。命于善教。是資蔽惡。有待必攻。晉人之
固護河南。齊將之經營汾北。雖謀非善守。難嬰戰角之晨。
而利有必爭。宜保馬頭之險。由是公之初蒞鎮也。即以此
地北綿汾晉。西逼界秦。造隴而雖貫復關。壓境而匪憑高
壘。時當無事。則雞犬混并。運屬有戎。則豺狼密邇。浮罌或
渡。縈帶是虞。遂刱新規。驟成堅壘。挾洪荒而作固。屹斷岸
以高臨。事等振喉。勢同捍首。豈比平原伐隴。自標威寇之
名。斛律侵周。別建定夷之號。及城陷馮翊。西面益孤。烽舉
隰州。北軍方至。遷延未測。偵諜相搖。日有風傳。士無人色。
賴我關防夾峙。津戍旁通。杜兩岸之金湯。堅眾心之鐵石。
共增聲勢。得以枝梧。既納款于帥臣。仍撫安其新附。交獲
利濟。並致成功。不然。所恃長川。亦當奪險矣。而又以解因
沃饒之潤。置搉貨之司。官帑委輸。商徒繁會。雲連里閈。山
峙貲財。絃歌詎稱于武城。錦繡慙誇于襄邑。貫天錢而下
積。已應星文。認寶氣而旁瞻。非惟劍氣。所患者。素無城守。
難固人心。微有警于烟氛。遽深藏于林鸛。孰懲誨盜。克讓
周防。振古所遺。非公莫集。既總兩河之務。值多事之秋。檢
吏通商。機能制用。矯時阜俗。儉以率先。凡立科條。皆能刻
勵。五使雖優于兼俸。一毫不潤于私家。用給工徒。遂興板
築。精擇主將得張郁。時官聚軍讐。市搖物估。欲因賦役。亦
以賑饑。夫事貴研深。所以見于未兆。人難慮始。所以樂于
視成。初公密計地宜。且稽農隙。裁其經緯。授以規繩。吏既
克勤。期不[:#AS-8FBB:●]素。自中和二年冬十月。奏請興役。至明年夏
六月。凡計工五十萬。城高三丈。周繞九里一百六十步。隍
刳濬洫。堞冠層樓。外刱犒軍之營。內修禦敵之具。觀其地
縈壯址。雲鬱平川。擁形勢而增嚴。屏要衝而莫犯。歸師遠
跡。忘自意于窺覦。匝境罷扃。亦寧虞于奔竄。其他緝飾。悉
叶機宜。公旋陟上台。懇辭劇務。咸欣庇賴。益著詠謌。遂乞
飛章。願刊殊績。以圖同庥樂土。見託蕪詞。榷鹽使韋雍。檢
律在公。巡官王慤。琢磨效用。與植將及商人等。聯狀同詣
所居。瀝懇至于垂涕。竊惟自古恢揚盛業。激贊宏圖。朝則
帶礪傳盟。家則盤盂著誓。必資麟筆。共振鯨鐘。雖代積崢
嶸。而聲稜悠久。滄溟鼇抃。日觀可危。片石螭銜。雲臺永峙。
將貽終古。實在斯文。雅非振藻之工。敢徇披丹之款。榷鹽
使崔贊。溫恭奉上。感勵知催。勘使王能遵。妙簡宸衷。喜成
王事。並以磨礱已久。結搆仍崇。靡知跼地之誠。遽有聞天
之請。名微墨客。短才本謝于徼能。事僭詞臣。牢讓豈申於
恭命。且禁暴曰治。濟眾曰仁。以此視其為誠。足以知其為
政。眾惟同仰。暴莫可凌。彼或蔽捍邊荒。繕修保障。猶誇溢
美。顯示將來。况數仞聳威。近函陜右。一方增氣。旁帶關河。
儲國用于無虞。息人勞于永逸。寵傳褒詔。喜動鄰封。方屬
沈[:#AS-92F9:⿰帛⿱丿糸]。難辭紀述。與崇墉而並揭。豈深谷之我遷。式備昭功。
靡慚摭實。銘云。
蒲乃國樞。僉惟天作。挾魏控秦。佩河冠嶽。蒲屏是雄。勳賢
是託。孰膺帝俞。克振王略。上喆倚注。元臣激揚。干霄作鎮。
跨海為梁。令無不肅。謀無不臧。擢彼新壘。屹然巨防。川廣
可踰。山高可轢。曷以善閉。必資全策。城隍增嚴。晨驚夕惕。
利害斯覩。天懸壤隔。解寶近鹽。貨則兼贏。車喧咽軋。戶侈
連甍。財雄擅響。鼎食提衡。三河競湊。六輔皆傾。內貫通莊。
外無固圉。易戒致戎。書警納侮。或駭一呼。難施九拒。雖有
棟榱。誰庇風雨。傳褒命日。詩美維翰。長空嶽聳。厚地雲蟠。
俸能兼濟。眾得懷安。聖衷乃眷。茂跡宜刊。兆叶人謀。機先
神授。虞於不虞。守其必守。峻亦不夷。堅亦不朽。唯此殊功。
翊之克久。
復安南碑
臣聞天示武而太白不滅。地育材而雄金自生。高臨鑠彗
孛之妖。並用蓄干戈之銳。雖域中治定。元功載洽于人祇。
而閫外抗棱。睿略必當于弔伐。是以荊蠻作戾。周稱克捷
之謀。越貊稽誅。漢用討平之策。馳雷霆而飾怒。義在勝殘。
命貔虎以濯征。吾非樂戰。皇上之御宇也。知幾作聖。抱道
凝神。蕩千古而獨駕雄圖。掩八紘而宏開壽域。撫百年之
昌運。數屬延洪。欽下武之耿光。德膺丕顯。心貽元極。道契
衢[:#AS-82F9:⿰罇]。金椎震有截之威。玉鏡洞無私之照。蒸雲涵潤。決天
閫以滂流。擊壤登歌。嬉春臺而自樂。故得氤氳叶慶。動植
駢休。丹蕖則寶露凝芳。瑤闕則霏煙泛彩。方欲停旒高視。
仰至道於華胥。輯瑞標虔。著成功于日觀。綿㝢隸必封之
俗。窮荒輸稟朔之心。鳳樂方陳。翾企競先于率舞。鯨潭不
讓。潢污自絕于朝宗。逖矣荒陬。蠢茲夷孽。拒昆池而壍境。
縈瘴海以疏鄰。巂穴前瞻。地勢乃遙分八角。孱陵却阻。星
躔則下燭五溪。競蠆毒于蜂宗。扇梟音于鳥俗。頃亦瞻雲
薦祉。幕重譯以朝周。削衽移珍。諷三章而頌漢。金印示殊
藩之寵。銀簪增服冕之榮。方毓德以羈縻。竟憑驕而背誕。
窺華飾僭。吠喧槃瓠之鄉。負險挺妖。舋結沈黎之黨。琅川
大擾。洞界橫侵。妖徒之勇氣干霄。都護之窮兵竄谷。干艘
蹙浪。蘭津之戍火宵明。萬里驚塵。梅嶺之人烟晝斷。舉旄
何暇。猶申扣馬之忠。曳踵誰觀。莫救跕鳶之沴。既而城夷
交阯。累陷功門。飛馹駟以聞天。決神機而起劍。腐儒橫議。
請罷守于珠崖。賢相拔奇。命啟行于黑水。於是鑿門受律。
仗鉞忘家。宸衷輟旰食之憂。壯士德橫行之志。豈獨英籌
獨運。猶咨平越之庸。妙略遐宣。乃逮伏波之號。聲光載路。
勢激疾雷。下五嶺而震金鉦。沿三江而飛鐵軸。中權令峻。
按虎節以風生。上將策奇。指龍編而天落。賊將朱道古等。
傾巢奔命。負固偷安。塞合浦以連奇。亘同勞而結祲。雕題
誓眾。猶疑黑穴之神。鑿齒窮兇。豈直青邱之暴。尚以哲王
濟治。先德後刑。大聖兢懷。好生惡殺。韜戈制勝。舞舜戚于
兩階。弭節昭宣。縱湯仁之一面。諭其歸首。霈以鴻私。姑停
斃獸之機。顯誓輸龍之信。守迷崇亂。更宣蚊蚋之㣥。觸禍
乘危。猶幕蛛蝥之網。元戎然後抑揚英武。嘯咤風雲。援旗
而激憤衝星。徇國而抽誠駕日。幾神洞妙。熊韜豹略之權。
舞電威稜。越騎燕犀之象。于是營開戇石。陣壓糜泠。前軍
則浴鐵爭登。後拒則跳刀鼓勇。宣聲駭宇。怯鰲柱之傾維。
壞氣橫堤。晦鴻雲之寢耀。我旅力振。兇徒大崩。動必冰摧。
疾如彗掃。驚濤沓鼓。喧豗而獸檻爭奔。烈焰掀天。埃鬱而
虹梁忽斷。駭修鱗之決網。軋累卵于排山。七擒攄必勝之
能。九變逞無前之銳。伏尸百萬。未窮追北之師。廓地三千。
豈獨安南之境。始者以朝廷專征重寄。騁績遐方。慮切均
勞。謀當易帥。軍符未契。猶懷稔寇之慙。詔命將臨。俄有麾
城之捷。遽收宸渙。仍降優恩。重委緝綏。更恢經略。傷夷盡
復。爰申借寇之誠。旅拒頻梟。寧止登嘉之獻。朱鳶再緝。彩
雉還嬰。宣聖澤以懷柔。道和風而煦育。誅榛薙梗。肆望樂
郊。撲魅驅狸。潛銷沴氣。農商並勸。食力兼儲。軍雄而蹀駿
嘶風。劍褫而蟠蛟吼匣。兇渠假息。屢驚喪膽之魂。王旅騰
裝。更俟指期之舉。投機扼險。委勁待時。幸席卷之可乘。永
清丹徼。匪鞭長之可及。焉用石田。昔下瀨徂征。寧踰象坂。
渡瀘掩紀。纔息蛉川。豈同指授長馳。披攘右弔。沃騰瀾于
爝火。蕩危葉于衝飈。利盡海隅。聲稜蜀表。中規克運。振日
捷于丹冥。吉語旋聞。慶山呼于綺殿。匪徒封離授首。三十
六之種落迎降。槃木歸仁。六百萬之賨夷向化。威懷益著。
典秩遽加。茂績英姿。別贊畫麟之寵。帶河礪嶽。重申白馬
之盟。自將禮冠于朝倫。豈特榮高于策府。盛矣哉。且四夷
華夏。千古勞師。折衝實在于謀謨。委寄惟艱于授受。昔之
命將。繼得其人。莫如材為時生。祥資世烈。感狼星而兆壯。
煥驪穴以騰英。玉帳金壇。神授六韜之訣。琱戈寶鼎。門傳
八命之基。故能業嗣良方。名高異俗。撫士樂同于鳬藻。伐
謀動契于龜蓍。麾下從容。每投壺而講禮。帳中談笑。亦披
卷以研精。必當躍馬橫矛。恨征南之不武。詞宗學海。輕鎮
北之無文。式是全能。允膺注意。故得勍吞敵國。勢峙長城。
廟算遐敷。家聲克裕。三川底定。粲青史于元和。九郡肅齊。
著洪勳于盛際。(元和中杜公黃裳舉僕射崇文平蜀今相
國夏侯公用安南公駢遂復交阯故地)恭惟燕翼之謀。自契君臣之美。幽陰
雪憤。竦七廟之靈誅。雰雺廓清。彰一人之聖武。中外禔福。
飛沈載揚。韋帶諸生。
鋌鎔賤質。早負徼能之志。曾無騁力之期。有慚于鬻衒明
廷。欲希橫革。非所以煥揚休烈。未始抽毫。竊抃神功。猶增
懦氣。鹿鳴登薦。小臣無補于頌歌。龍德飛榮。大國必資于
雲雨。昔牢夷勦定。漢紀崇勳。林邑克平。隋刊盛績。將欲耀
聲明之遠暢。詫轍跡以無窮。輕叨言[:#AS-FBED:●]剪材。仰騰茂實。庶
雕豐麗德。卓穹厚而長存。瑩儉圖功。示威靈之無外。載惟
荒燝。遂揭穹碑。銘曰。
珠躔映運。鼎業鑿乾。麟銜瑞紀。鳳舞昌年。層瀾浩注。景祚
遐延。光凝寶篋。慶藹祥編。上喆繼文。皇圖增煥。得一踐羲。
登三轢漢。懿網牢籠。大鑪貞觀。宗社還資。徽明接旦。雲腴
洞潤。月窟皆傾。鉤山就日。截海來庭。琛羅翠羽。賮委香瓊。
旁魄萬有。駿奔百靈。乃睠荒夷。獨迷元造。虺毒潛萌。狼心
益驁。祲激焦煙。塵埋瘴嶠。敷命講材。式資窮討。袀服將授。
暢轂斯臻。肅拜清廟。時維寶臣。熊旗日浴。貝冑星陳。機懸
玉弩。彗迸金鱗。申命長驅。指麾橫厲。崿崿鷹瞬。稜稜虎視。[:#AS-8178:●
]懿峩山。連師禺裔。視險必夷。屠堅若脆。元戈增耀。赤憤
憑兇。鋒攢睥睨。火迸艨艟。天聲下震。神將沈雄。高牙爰指。
厚陣皆空。吒咤虹攄。騰凌電掃。動若摧枯。勢踰穿縞。血浪
噴溟。顱山亘島。沴卷一隅。霞披四表。我武既張。我威載揚。
克剪違命。乃恢舊疆。上帝寵錫。元戎休光。允茲壯烈。有耀
㣥芳。遺孽偷魂。數將盡滅。魚窮爨鼎。蟻懼搜穴。用警殊倫。
斯為還轍。勒頌海垠。式昭天伐。
故太子太師致仕盧公神道碑
公諱渥。字子章。范陽人。盧氏出于齊。齊之始祖。以姬周克
享于仁。乃佐文武定天下。弛刑之後。其裔孫又能以大義
匡奉。且救諸侯之患。宜其百代昌盛矣。及拓跋陷幽冀之
域。士人之整飭官姻不失其舊者。推于周黨。所為甲門。高
齊恩通公為黃門遠公八世祖。曾祖某官。祖某官。皆以德
義顯本朝。先公諱某。兼以儒術吏治。歷仕終某州刺史。娶
清河夫人。生公。公植德秉仁。而識致遠大。濟之強學。發為
文章。故未就鄉學舉。則時輩後生皆以為傑出。雖文場迂
滯。然時者亦歷指要顯。不敢徒以負地待之。會府方重首
薦。公為主試者所強。舉子未效其業於主師。則踵門投贄
者已數百輩。時宣宗銳意文治。白衣稍出。流類亦往往上
門。故公中選甲科。籍則待制。名臣亦以得人為賀。皆為儒
風隆替。當係于公。累辟諸侯府。亦以公去就為輕重。御史
丞將選僚屬。遞相告約。纔及升班之限。臺命已行。太夫人
在洛。乞以散秩就養。拜國子博士分務殆十年。公議所迫。
遷侍御史。專領東臺之務。徵起居。轉司封員外知雜事。正
色讜言。舉劾不撓。遷司勳郎中。時宰所忌。出倅宣武軍以
緩之。未更歲入為某曹郎。遷拜萬年令。大京兆每引見必
優禮。言則規稟。諸曹請事。若奉嚴師。其政可知也。誥命極
選所以內訓百辟。外訓四方。元和中。若韓李二文公裴晉
公令狐相國元白李淮南聯處內外之制。任征伐約束。佽
助大朝。其後取人。多以時望。望勝則人以地優。用輕則才
以勢軋。兼而不怍。乃屬于公。拜某官知制誥。每涉委廉。則
堂列聳眙。宰相詳議大政。亦俟入直乃行。前後六年。編錄
盈笥。實一時之典則也。丁內憂。哀毀逾禮。士大夫莫不感
傷。免喪。拜陝虢觀察使兼御史中丞。前涖是邦。或出禁侶
恇畏內臣。護軍劉重美黨類豪侈。傲視廉使。[:#AS-8867:⿳士冖䂞]奸黷貨。得
以自專。及公至鎮。待之有制。重美雖漸斂束。故態未鋤。公
舉其壞政之甚者。面數以挫其鋒氣。卒俛首受教。權不外
奪。教人自蘇息矣。遇江嶺宿兵。邊戍乏食。滑州軍奮臂標
迴。開折天侶。及驟至墻下。吏士縮慄。皆請閉關拒守。公曰。
彼凍餒所迫。未聞肆毒。吾因而撫之。冀其返善。若首唱其
惡。彼畏彰聞。則懷疑蜂潰矣。廷議力未能制。且當遏其所
歸。奈何。反開門具餼勞。召主將親諭之。果遽感悟而東。逮
出境。人無罹其患。噫。古所謂仁勇。難哉。其他惠愛廉平。猶
可徵諸故老。初公報政當陟。且懸文柄之命。權倖所沮。事
未克行。及此傳聞。中外推敬。故宰職得伸其所志。冬十月。
拜禮部侍郎。㣥輩之躁聚勢門。欲以浮論籠駕主司者。迎
自咎其牙角。洎入貢署。纔引明經。則美稱已譁于外議。遇
大駕南幸。乃中輟。人至今惜之。明年春。自都潛出。二月至
中條。舍于幕吏司空圖。被疾浹旬方至洛。由漢陰詣蜀。舟
行迂滯。尚以後至授國子祭酒。公論逾鬱。拜御史丞兼左
丞。柬拔端良。風威益振。駕迴未幾。又徒步扈從于寶雞。至
褒中。歧蜀阻。兵食俱困。主相深念。計無所施。乃拜公戶部
尚書領興元畱事知節度使事。焚剽之後。百姓逃竄。公躬
自招撫。且徵賦食。山甿相勉貢輸。軍聲大振。時議以為蕭
何大勳。實非公不濟。上每斂容優異。許以入輔者數矣。公
堅讓乞退。至京。尚以檢校司空太常卿疇庸。遷尚書右僕
射。自古澄汰稍厲。多礙于時。苟訾失實。則受制㣥黨。驅之
仇敵。反為國病矣。公謂軌律在已。足以正人。未嘗惑愛憎
之言。遽出升黜。而尢者自去。明恕以彰。又古所謂得大臣
之體者乎。仁哉。累授保傅。尋以檢校司徒致仕。從堅請也。
大駕移幸。公自華至洛。天祐二年九月十日。寢疾薨于長
壽佛宇。享年八十六。嗣王輟朝。贈某官。諡曰某。噫。古之碩
賢。或享高位上壽。蓋尸其柄者時顯至公。以警于昭幽。俾
為善者不悔耳。公孝于家。勤于國。宜于人。既于是。而報應
又如此。果使後之追企者唯恐不逮。以邀福於神明。然則
善人之化于人。雖沒世而彌彰矣。且家邦將盛。必有所繄。
蓋感致之效。當究其源耳。初公既屬文。太夫人知其友愛
諸弟。且命相敦誘。故諸弟子亦能相師稟。就其所業。及公
中第。即又孜孜指導進取。果歲繼捷。皆籍於顯地。祿養之
榮。孝敬之美。一時罕及也。推是而言。則詩所謂施于兄弟。
至于家邦。公宜與聖人之徒。亘百代而合契美哉。公介弟
尚書公紹。尢檢剋。亦能率其子弟。俾幼無違者。仲弟治。考
功郎中。季弟沈。右補闕從事洛都畱守府。蓋雅族積祐。有
以保持。公以其年十月某日。附葬于緱氏某鄉某里。禮也。
夫人姑臧君李氏。柔順明淑。叶公慈䘏。內外孤婺。賴之獲
濟。先公而終。孤刑部侍郎膺。實惟冡嗣。敏材慎行。而囂競
不能入。弟賡。左補闕。整整唯謹。目為令人。有以見綿祚無
窮也。自昔負大名擁大望。苟無其實。必若負重而趨。雖非
有力者擠之。亦當自蹶矣。宣懿之際。士類方競其間。與公
別著親友之分者。崱崱當世。止有數賢。皆退可革天下之
澆風。進可效荷天下之大任。歿則金石之。綴史氏之筆端。
豈容易而品級哉。千載之下。必得其人。蓋知始無愧耳。今
年秋八月。愚詔追洛。拜公牀下。明日繼謁。蒙手授以詩。且
有釋氏多言宿分深之句。瞪視不言。若屬意於紀述。默至
感悟。誓竭菲才。况業履謨庸。三紀備熟。雖有文酋之工。亦
莫能詳悉。然則刊爾信實。門人焉得為讓。銘曰。
姜佐宗姬。仁移于誼。馳及厥裔。亦恢四履。紉絕扶微。益延
世祀。戰國橫潰。獨整士風。漢氏之東。植顯大宗。黃門魁偉。
州黨所宗。逮我太師。教義足維。出入允宜。萬方廷萃。珍貺[:#AS-8178:●
]委。待公為瑞。秉文慎擇。列曹驟歷。乃訓百辟。國事洞疑。
王旅阻饑。惟公是咨。冠裳奕奕。禮義是則。公庸乃陟。或道
之亨。孰喜孰戚。華崇之趾。吾老如此。克躋壽祉。皆極報德。
照彼日星。摩地載扃。鑱石張銘。濟我淑貞。勗爾後生。
