欽定全唐文卷八百九十四
羅隱
隱字昭諫。餘杭人。屢舉不第。光啟三年。吳越王錢鏐表奏
為錢塘令。遷著作郎。辟掌書記。天祐三年充判官。梁開平
二年授給事中。遷發運使。是年卒。年八十餘。
秋蟲賦
秋蟲蜘蛛也。致身網羅間。實腹亦網羅間。愚感其理有得
喪。因以言賦之曰。
物之小兮。迎網而斃。物之大兮。兼網而逝。網也者。繩其小
而不繩其大。吾不知爾身之危兮。腹之餧兮。吁。
後雪賦
鄒生閱相如之詞。呀然解頤曰。善則善矣。猶有所遺。梁王
屬酒盈巵。惟生少思。苟有獨見。吾當考之。生曰。若夫瑩淨
之姿。輕明之質。風雅交證。方圓間出。臣萬分之中。無相如
之言。所見者藩溷槍吹。腐敗掀空。雪不斂片。飄飄在中。汚
穢所宗。馬牛所避。下下高高。雪為之積。至若漲鹽池之水。
屹銅山之巔。觸類而生。不可殫言。臣所以惡其不擇地而
下。然後浼潔白之性焉。梁王詠歎斯久。撤去樽酒。相如竦
然。再拜稽首。若臣所為。適彰孤陋。敬服斯文。請事良友。
屏賦
惟屏者何。俾蕃侯家。作道阨。為庭齒牙。爾質既然。爾功奚
取。迫若蒙蔽。屹非裨補。主也勿覿。賓也如讐。賓主牆面。職
爾之由。吳任太宰。國始無人。楚委靳尚。斥逐忠臣。何反道
而背德。與枉理而全身。爾之所憑。亦孔之醜。列我門閫。生
我妍不。既內外俱喪。須是非相糺。屏尚如此。人兮何知。在
其門兮惡直道。處其位兮無所施。阮何情而泣路。墨何事
而悲絲。麟兮何歎。鳳兮何為。吾所以悽惋者在斯。
市賦
齊侯幸晏子所止。引目長視曰。彼也何哉。如蜂如蟻。萬貨
叢集。百工填委。紛紛汨汨。胡可勝紀。嬰曰。臣以敝廬在此。
聞於此。見於此。其名為市。若乃羲軒以前。臣不得言。羲軒
以後。臣知其故。先已後人。惟賄與賂。非信義之所約朿。非
法令之所禁錮。市之邊。無近無遠。市之聚。無早無晚。貨盈
則盈。貨散則散。賢愚並貨。善惡相混。物或戾時。雖是亦非。
工如善事。雖賤必貴。參雜胡越。奔走孩稚。扶策而來。挈提
而至。剞劂形狀。圬墁口鼻。童頂而跣。嚲肩而帔。兼之以耆
艾。繼之以諧戲。誰有帳籍。詎假文字。蜀桑萬畝。吳蠶萬機。
及此而耗。繄何所之。東海魚鹽。南海寶貝。及此而耗。其誰
主宰。君勿謂乎市無技。歌咽舞腰。賤則委地。貴則凌霄。君
勿謂乎市無門。可南可北。陰陽迭用。人之消息。市之眾。不
可以言。或有神仙。市之雜。不可以測。或容盜賊。捨之則君
子不得已之玩好。撓之則小人不得已之衣食。公曰。始先
生以踊屨之譏。革寡人之非。今先生以交易進退。袪寡人
之蒙昧。彼主之者魁帥。張之者駔儈。吾知之矣。謹以從政。
庶無尢悔。
迷樓賦
歲在甲申。余不幸於春官兮。憑羸車以東驅。(闕)魏闕之三
千兮。得隨家之故都。喬木拱立以不語兮。繄今昔之自離。
慨餘基之未平兮。曰迷樓而在斯。迷樓者何。煬帝所制。煬
襲文後。天下無事。謂春物繁好。不足以開吾視。謂春風嬾
慢。不足以欣吾志。斯志既熾。斯樓乃峙。榱桷沈檀。棟梁梓。
將使乎旁不通乎日月。外不見乎天地。然後朝奏於此。寢
食於此。君王欲左右有粉黛。君王欲左右有鄭衞。君王欲
問乎百姓。曰百姓有相。君王欲問乎四方。曰四方有將。
於是相秉君恩。將侮君權。百姓庶位。萬戶千門。且不知隋
煬帝迷於樓乎。迷於人乎。若迷於樓。則樓本土木。亦無親
屬。縱有所迷。何爽君德。吾意隋煬帝非迷於樓。而人迷煬
帝於此。故曰迷樓。然後見生靈意。
代武肅王錢鏐謝賜鐵券表
臣鏐言。伏承恩旨。賜臣金書鐵券一道。恕臣九死子孫三
死者。出於睿眷。形此綸言。錄臣以絲髮之勞。賜臣以山河
之誓。鐫金作字。指日成文。震動神祇。飛揚肝膽。伏念臣爰
從筮仕。逮及秉麾。每自揣量。是何叨忝。行如履薄。動若持
盈。惟憂福過禍生。敢冀慎初獲末。豈期此志。上感宸聰。憂
臣以處極多虞。慮臣以防閑不至。遂開聖慮。永保私門。勖
以功名。申諸帶礪。雖君親屬念。皆云必恕必容。而臣子為
心。豈敢傷慈傷愛。謹當日謹一日。戒子戒孫。不敢因此而
累恩。不敢乘此而賈禍。聖主萬歲。愚臣一心。臣鏐誠惶誠
恐稽首頓首。
請追癸已日詔疏
歲貢賤臣隱。既以文不得意。且抱犬馬之疾於長安。夏五
月。京畿旱。癸已日聞詔大京兆。用器水鑪香蒲蕭絳幡輩。
致於坊市外門。將以用舊法而召甘雨也。臣踴起病榻間。
以為明天子憂人。雖舜禹不如是之勤。幸甚幸甚。臣又聞
水旱與天地同出。苟時或然。不可以倉卒除去。今秦地旱
已踰月矣。而陛下禱祠亦已頻矣。天之高。地之厚。五嶽之
綿亙。四瀆之宏遠。陛下命百執事啟祈外。何常不以心祝
之。雖莖槁苗乾。而百姓不怨嗟者。其感陛下之誠深也。今
以蒲蕭輩為請者。豈陛下謂其能靈於嶽瀆者乎。夫嶽瀆
視陛下之公輔。列陛下之土田。苟陛下憂。則嶽瀆亦宜憂
矣。受祭據封者尚未能為陛下出力。彼蒲蕭輩復何足以
動天。臣為陛下不取也。臣又聞天之有雨澤。猶陛下之有
渥恩。雨澤可以委曲干之。則陛下渥恩亦可以委曲干之
矣。臣聞天子有左右史。將所以記事記言。然後付太史氏。
臣必恐其得以容易編牘。今冒死請追癸已日詔。苟若陛
下法十六聖之教訓。雖五種栖野。而百姓不暇掇。豈蒲蕭
輩之所及乎哉。昔殷湯之代。民不以旱為災。仁聖之君在
上也。今旱未及殷代。而陛下憂已過矣。臣謹因旱以質萬
姓。俾其知陛下心。
與某博士狀
二月中。陳州一正字訪及。具審博士攝理和適。近日賢主
司空政事才用。洋溢譚口。斷割明快。與敓有分。守道者自
然安矣。况博士乎。先太傅所作所立。果有餘慶。殊不知天
道去人。如此其近。忭賀。老叟十年來。欲棹一船子。從雲溪
館前往東市。竟無因緣。此又何如哉。近見陳正字否。葉大
德丁三傅知聞否。老叟腰脚不支。坐想勝遊。目及千里。朱
十五李三史作何面孔。高積薪何如。因相見皆與話瞻泳
也。謹狀。
投知書
某去年秋。嘗以所為文兩通上獻。其貴賤之相遠。崖谷之
相懸。且不啻千里。故罪戮之與憫嗟。不可得而知也。由是
卑拆慙蹙。若不自容者。以至於今。然竊念理世之具。在乎
文質。質去則文必隨之。苟未去。則明天子未有不愛才。賢
左右未有不汲善者。故漢武因一鷹犬吏而子虛用。孝元
以洞簫賦使六宮婢子諷之。當時卿大夫。雖死不敢輕吾
輩。是以霍光貴也。蕭望之責其不下士。公孫述叛也。馬援
怒其陛戟相見。一為權臣。一為狂虜。猶且不能下一書生。
而千百年後。風侈敝斂。居位者以先後禮絕。競進者以毀
譽相高。故吐一氣出一詞。必與人為行止。况更責霍光怒
公孫述者乎。何昔人心與今人不相符也如是。若某者。正
在此機窖中。不惟性靈不通轉。抑亦進退間多不合時態。
故開卷則悒悒自負。出門則不知所之。斯亦天地間不可
人也。而執事者提健筆。為國家朱綠。朝夕論思外。得相如
者幾人。得王裦者幾人。得之而用之者又幾人。夫昔之招
賢養士。不惟弔窮悴而傷凍餒。亦將詢稼穡而問安危。嗚
呼。良時不易得。大道不易行。某所以遲遲者為執事惜。苟
燕臺始隗。漢殿薦雄。則斯人也。不在諸生下。
答賀蘭友書
前者吾子不以僕之暗鈍。猥垂教示。大相開發。若非許與
深至。誰肯如是。甚善甚善。然其所道者。正中僕嘗所自病
者也。僕少而羇窘。自出山二十年。所向摧沮。未嘗有一得
幸於人。故同進者忌僕之名。同志者忌僕之道。無有不如
吾子之所誨也。然僕之所學者。不徒以競科級於今之人。
蓋將以窺昔賢之行止。望作者之堂奧。期以方寸廣聖人
之道。可則垂於後代。不可則庶幾致身於無愧之地。寧復
虞時人之罪僕者。與夫禮貌之於人。去就流俗不可以不
時。其進於秉筆立言。扶植教化。當使前無所避。後無所遜。
豈以吾道沈浮於流俗者乎。仲尼之於春秋。懼之者亂臣
賊子耳。未聞有不亂不賊者。疑仲尼於筆削之間。况僕求
試京師。隨波而上。逐隊而下。亦有年矣。家在江表。歲一寧
覲。旨甘所資。桂玉之困。何嘗不以事力干人。苟利其出處。
則僶俛從事。亦人之常情也。在不枉其道而已矣。道苟不
枉。以之流離可乎。冠衣不能移人之迹。顧所履何如耳。言
不忠。行不信。謂之君子可乎。言忠而行信。謂之小人可乎。
吾子視僕。復苟合於不信不忠者乎。非僕之不可苟合。道
義之人皆不合也。而受性介僻。不能方圓。既不與人合。而
又視之如仇讐。以是僕遂有狹而不容之說。吾子果復發
言及此。是不以眾人見待也。而今而後。敢不安其所自然。
一科一級多難也有如是哉。彼山也水也。性之所適也。而
眷眷不去者。以聖明之代。文物之盛。又安可以前所忌者
移僕初心。苟不得已。僕亦自有所處。大凡內無所疾。外無
所媿。則在乎命也天也。焉在僕與時人乎。惟吾子勿憚相
規之數也。
上招討宋將軍書
朝廷以簡陵九年。彭虺肆螫。而東南一臂。為之枯耗。其後
吳卒以狼山叛。則東西浙之筋力殆矣。自爾天子不忍重
困百姓。由是官朱實。爵諸葛爽。秩安文祏。皆自盜而昇朝
序也。所以不幸者。江南水。鍾陵火。沿淮饑。汴滑以東螟。故
無賴輩一食之不飽。一衣之不覆。則磨寸鐵。梃白棒。以望
朝廷姑息。而王仙芝尚君長等。淩突我廬壽。燖剝我梁宋。
天子以蟣虱痛痒。不足搔爬。因處分十二州。取將軍為節
度。非方鎮之無帥。非朝廷之乏人。蓋以將軍跳出隴右。不
二十餘年。三擁節旄。謂將軍必能知恩用命耳。今聞㣥盜
已拔睢陽二城。大梁亦版築自固。彼之望將軍。其猶沸之
待沃。壓之待起也。而將軍朱輪大旆。優游東道。不知朝廷
以八十三州奉將軍侍衞者乎。抑將俾將軍旦夕翦此草
寇也。昔韓之醫良而性嗇。故為人治。未嘗剔去根源。所以
延其疾而養其財也。後有商於韓者。以疽見醫。醫且欲大
其疽而沽其直。因以藥稔之。而疽潰商斃。商之家訴於韓。
韓侯屍其族而籍其有無。且二賊齧壽春。陷潁上。刷亳社。
掠合肥。經營於梁宋。其為老者殺。少者傷。驅人之婦女。輦
人之財貨。將軍固知之矣。自將軍受命。迄今三月。關東之
慘毒不解。殺傷驅輦之不已。乃將軍為之。非君長仙芝之
所為也。文皇帝時衞公靖。大帝時鄭仁泰薛仁貴。或戢斂
不謹。或伺候輜重。當時憲司。悉繩以法。今將軍勳業不若
衞公靖之多也。出師非鄭薛之敵也。而橫擁仕伍。鞭撻餽
運。以愚度之。將軍之行。酷於君長仙芝之行也。甚為將軍
憂。前者天子慮將軍以愛子為念。復授禁秩。俾在軍前。則
朝廷寵待將軍倚望將軍也。俱不淺矣。苟將軍戮力以除
暴。推誠以報國。今其時也。無使躡韓之醫。
投前夏口韋尚書啟
某啟。某今月二日。輒以近文一通。上憑閽侍。辭違既久。僭
越是虞。勒蹇步以戴恩。捨醫門而奚適。伏念隨計渚宮之
日。求聞漢浦之年。王儉望高。芙蓉比幕。陳琳筆健。[:#AS-827B:●]瑁為
簪。因矜窺豹之能。遂竊登龍之譽。習池侍讌。峴嶺從遊。許
之以向者為文。頗勝張詡。戒之以偶然成事。恐似李滂。其
後歲月煎熬。輪蹄頑禿。僅逾十上。幸免一鳴。角羸而只有
困時。矢盡而未知降處。間者尚書理兵夏汭。栽柳武昌。文
聘江山。粗資吟玩。費禕欄檻。聊奉登臨。某比時嘗駐征撓。
仰趨畫戟。方知叩洪鐘而待教。指墜履以明恩。而疾恙所
牽。依投不暇。伏枕而初慙數蹇。揚帆而竟歎途窮。今則潁
水政成。旋為故事。中台位闕。已副急徵。風雲將騁於康衢。
神鬼肯論於宣室。輒預提勃箒。先立邱牆。雖哲匠掄材。固
須良木。而洪鐘許叩。豈獨兼金。謹啟。
投禮部鄭員外啟
某啟。某前月十八日。輒以所為惡文。上干嚴重。尋嬰疾劣。
遂曠門牆。伏以皎鏡無私。雖容屢照。醫門多病。應倦施功。
忍隨翔鳥之姿。更望不龜之術。某滄州捨釣。紫陌迷塵。徒
欲信書。不能知命。道薄而魚腮易曝。計疎而鳬脛難加。所
以[:#AS-885A:●]戚叩歌。不惟長夜。魏舒對策。近至中年。丹霄無獨上
之期。雙鬢有相輕之色。而員外芝田養秀。桂苑摛華。口裏
雌黃。旋成典故。座中薤白。早避風流。敢因誘善之初。仰冀
噓枯之便。儻一掬華陰之土。聊拭蘚文。則數升涇水之泥。
永依清濟。謹啟。
投永寧李相公啟
某啟。某於今月三十日。獲遂起居。伏以黃闥尊崇。雖容展
敬。白衣卑賤。不敢興言。今則輒於隕穫之間。聊舉證明之
事。晉代則司空試劍。漢朝則丞相問牛。彼或以頑滯幽姿。
或以疲駑下乘。猶能動搖至化。感達深仁。而况生稟五常。
早知恩義。跡居十等。不至輿臺。伏思癸卯年中。維揚城畔。
謝傅裂土疆之日。羊公分節制之時。珠履[:#AS-827B:●]簪。朝盈望府。
雞香豸角。暮出行臺。轉輸則萬井魚鹽。統御則九州侯伯。
當時務重難之際。是籌謀閑暇之初。南國佳辰。長聞賦詠。
東山勝賞。屢見篇題。為教化之笙鏞。作經綸之彩繪。所以
漢陽計吏。得詣軍門。厭次狂生。叨蒙客禮。憫之以轉蓬之
質。安之以負米之心。進趨獲奉於麾幢。俸入仍資於甘旨。
其後何武捧詔。平陽[:#AS-85FD:⿺走⿰耳乚]裝。參佐廨中。方虞浪跡。新城埭下。
忽受溫言。嗟其未了之身。勉以難遷之性。且憐色目。猶可
發揚。某是以不揣狂愚。重萌躁妄。出則祝趙衰之日。永冀
流暄。入則禱傅說之星。惟希借耀。今者風雨得生成之候。
鑪錘升鼓鑄之司。郭令軍前。潛抽妓樂。崔寧城外。暗毀池
臺。登庸之時序未遙。反旆之鎡基已兆。若某者。族惟單緒。
藝即中流。旋以佩服殊私。緘藏厚旨。假昆蟲而稟信。指簪
履以輸懷。竊以浪逼龍津。風催律管。魚皆五色。禽必九苞。
揚錦鬐彩羽之姿。俟啟蟄吹葭之便。獨某行迷要路。坐守
窮株。九品班資。略非親舊。六街車馬。莫接聲塵。捫心而一
寸寒灰。泣淚而萬行清血。良時易失。司馬遷猶是再三。知
已難逢。越石父於焉感激。相公儻或俯迴衡柄。曲賜裦稱。
雖朽蠹不彫。則推常理。而孤寒無命。祇繫洪鈞。謹啟。
投湖南王大夫啟
某啟。某聞元亮苦貧。姑求彭澤。戴禺多病。遂乞海虞。苟物
役之是牽。亦人情而斯見。某族惟單賤。品在下中。三篋亡
書。幸無遺漏。一枝仙桂。嘗欲覬覦。十年慟哭於秦庭。八舉
摧風於宋野。近者以調甘軫慮。負米攖心。毛義前賢。尚猶
捧檄。鯫生何者。焉可守株。勒氣馬以徐迴。解藩羊而適願。
前使常侍。遽憐此志。遂以奏官。藉俸入於衡陽。專表章於
使府。雖元瑜書記。不足愈風。而處士衣裘。未嘗換雪。斯亦
冤鳥尚思於銜石。愚公猶銳於移山。尋遇大夫輟夢軒宮。
吹暄楚嶠。手中扇在。河必袁宏。天上才高。寧惟公輔。間者
龍門掌貢。馬帳搜遺。泉客號咷。只憂寶盡。地靈惆悵。不覺
山空。而某適限徐兵。遠留吳會。不得少將鱗鬣。側望風雷。
指函谷以馳誠。遙知氣紫。上蘇臺而送目。空羨河清。今者
輒奉危心。來干畫戟。大夫或俯迴趙印。下煦韓灰。更於茶
藥之中。重假勾留之便。所冀猶縻祿食。遠救朝昏。跡稍免
於屢空。心尚期於妄動。百生可卜。式占郭泰之龜。一字為
裦。全繫宣尼之筆。謹啟。
謝崔舍人啟
某啟。某鏤冰伎短。緣木計疎。去年舍人俯念窮迷。猥垂慰
薦。竟以梁危易折。氣俗難醫。負塵尾之高譚。困龍津之駭
浪。雖懷感激。長抱憂慙。今月八日見某官。伏知德水迴波。
重霑涸鮒。靈丹減粒。已救傷[:#AS-854F:●]。當谷鸎刷羽之秋。是海鷰
窺梁之日。豈謂舍人未容祈禱。遽賜保明。樹立孤株。栽培
弱蔓。跪聽而淚霑胸臆。仰承而背負邱山。而况俗漸輕訛。
時交勢利。或朝遊夕處。或貴族華宗。至於取事之時。與能
之際。猶須必成桃李。方許扶持。若某者。跡未及蕭階(一作
齋)陳榻之嚴。目未覩巢閣栖梧之瑞。門寒於光逸。命薄於
黔婁。縱饒委曲所私。其奈纖毫無取。必舍人知其殺青廢
業。二紀於茲。垂白倚門。一生禺望。乃施陰德。以慰歸心。言
念徘徊。不知所處。謹啟。
投湖南于常侍啟
某啟。某聞淮王鍊跡於真仙。含靈盡去。鄒衍移暄於寒谷。
眾卉皆芳。豈羽毛可從於霓旌。豈凋枿盡關於葭律。蓋以
至道無遺於一物。殊私必及於㣥生。某嘗佩斯言。請陳丹
懇。間者豹藏不穩。魚躍無成。浼山公啟事之書。累王衍雌
黃之口。捫天莫及。跼地興慙。向浮世以傷懷。拊勞生而自
喟。光陰不駐。齒髮漸高。當家貧親老之時。是失路亡羊之
日。淚將欲盡。口不敢開。直以非漢代之簪裾。困晉朝之流
品。物彙雖逃於芻狗。孤寒竟陷於蟲沙。所以仰蟾桂之高
高。恐無仙骨。覩魚鬐之斂斂。忽有癡心。竊希常侍從來許
與之言。作此改張之計。俾其七郡。與奏一官。致之於髯參
短簿之間。責之以駑馬鉛刀之用。所冀內資骨肉。外罄筋
骸。但繫受恩。何須及第。必若終憐薄技。尚憫前途。則科號
三篇。判稱六部。早嘗留意。頗亦逼人。將今晨禱祝之詞。為
異日覬覦之路。情雖可恕。僭亦堪誅。對膠柱以軫懷。願漆
身而在此。謹啟。
謝大理薛卿啟
某啟。某聞宋濟之困名場。空餘坦率。唐衢之昇軍宴。但益
號咷。斯人以當年不偶於良知。晚歲遂成其永恨。况某早
將此事。以戒前車。至願蹉跎。年光老大。向秦庭而屢泣。抱
楚足以頻傷。中間輒以所著讒書。上干閽吏。近見某官。伏
知閣下爰哀弱植。俯降深仁。迴日月於壺中。展方書於肘
後。欲使徐甲之屍必起。蔡經之骨重生。仰嘉音而背若負
山。承厚旨而身如有翼。既容託迹。竊敢興言。某動不知機。
進惟招毀。忌王隱之名者虞豫。暴蘇秦之過者張儀。㣥居
不出一言。彼則謂某矜才傲物。痛飲不逾三爵。彼則謂某
恃酒凌人。何爭名競利之場。有蠧節食苗之類。苟非令君
側耳於車上。中郎注目於亭間。則隨趙軛以長鳴。與吳椽
而共朽者也。謹啟。
投祕監韋尚書啟
某啟。某月日。以所著讒書一通。寓於閽吏。退量僭越。伏積
憂惶。某聞樊子昭之處屠沽。發光輝於許邵。郭林宗之游
鞏洛。振聲價於符融。其後物態乖訛。風流委敗。下有自媒
之誚。上無相汲之由。某由是反袂興懷。捫心注恨。又安得
不屬耳於輿人之論。傾懷於長者之譚。而尚書以盛名鎮
乎當時。以盛德傳乎奕世。不趦趄於闒茸。不浮泛於姦回。
動則致聖主而活蒼生。以為己任。靜則導沖襟而養和氣。
以守家聲。恭惟大朝。屬在吾道。若某者。燎薪就學。擲楯攻
文。一則以神氣低凡。不足動王侯之瞻視。一則以家門寒
賤。不足辱卿相之搜揚。十年索米於京都。六舉隨波而上
下。永言浮世。堪比多岐。所以覽嵇叔夜之書。則伏膺戶外。
讀張季鷹之傳。則大嚼窗間。長恐一旦月桂情衰。江蘋思
起。不得揖[:#AS-8862:⿱亠兊]國山庭之相。不得窺漢朝王佐之才。是以重
拂塵衣。聊希藻鑒。儻尚書以孺子可教。則隨洛下之書生。
儻尚書以斯人若狂。則訪江東之釣叟。靈蓍神蔡。惟禱所
從。謹啟。
上太常房博士啟
某啟。某前月二十五日。以所著讒書一通上獻。近見某官
某乙。伏承博士曲垂題品。俯及孤危。某聞孫陽以一顧之
恩。騏驥不為駑馬。宣父以一言之重。夷齊不作餓夫。苟吾
道之未亡。諒斯人而何遠。某也薪就學。閱市成功。偶不自
量。因思妄動。捨五湖之高蹈。事九陌之窮遊。(一作途)為良工
不度之才。為要路不容之物。所以嵇康奏樂。忿魑魅以爭
光。劉子營生。奈鬼神之相笑。那言不幸。一至於斯。恭惟咸
通之初。大中之末。故荊南余正字。以博士為軒鏡庖刀。今
渭北徐端公。以博士為靈蓍神蔡。但言薄技。合在殊私。其
後某則困躓於龍津。博士則徊翔於鵷侶。雖心祈目禱。
不忘斯須。而天上人間。憑誰訊問。寧知此日。屬在明思。(一
作恩)豈一旅人之遭遇有時。而二作者之語言斯中。永為
負荷。適足憂慙。况復風訛俗敗之初。轍亂旗奔之際。講學
則衞刀削樹。論文則嬴火燒人。家家無相保之心。處處有
自媒之口。而博士獨持大旆。高坐危城。招既散之師徒。復
已亡之土地。顧茲隆替。尢屬尊嚴。某也雖賦命以多奇。或
因人而成事。願將所贄。以賀明時。謹啟。
投鹽鐵裴郎中啟
某啟。某聞大道五千。所制者莫先於躁。浮生七十。所傷者
莫甚於情。某所以反袂興嗟。(一作懷)支頤浩嘆。顧兩端而若
是。持萬緒以奚歸。爰念齠年。即偕時輩。胸中馬駿。握內蛇
靈。入公孫龍之關。不惟逞辨。叱東方朔之御。且欲獻書。其
後濩落單門。蹉跎薄命。路窮鬼謁。天奪人謀。營生則飽少
於饑。求試則落多於上。東經海嶠。受下館於諸侯。西出劍
門。泣危途於丞相。光景但銷於杯酌。貨財不入於[:#AS-8867:⿳士冖䂞]裝。傳
書而黃耳增勞。久客而黑貂兼敝。間者郎中丹青演潤。咳
唾成音。薦光逸之材。以地寒為累。舉仲宣之賦。以體弱見
遺。既興奔北之懷。因指在東之念。江夏則鋪名池口。毗陵
則堰號銅墩。皆有主張。以生鹽米。郎中倘或言泉晚浹。未
忘淘灑之功。譚柄時迴。別借齒牙之助。(一作便)俾得內資柔
滑。外救困窮。然後驅淮陰入趙之師。更謀背水。整秦將渡
河之卒。重議焚舟。目禱心祈。言狂意迫。其餘罪戾。不敢逭
逃。謹啟。
投蘄州裴員外啟
某啟。某月六日。輒以所著讒書一通。貢於客次。遂歸逆旅。
載軫危途。必恐員外以其姓氏單寒。精神鈍滯。汨在眾人
之下。遺於繁務之中。某懷璧經穿。壯年見志。仲舒養勇。何
啻三年。安世補亡。寧惟一篋。其後因從計吏。遂混時人。憤
龍尾以不焦。念魚腮之屢曝。嵇康骨俗。徒矜養性之能。李
廣數奇。豈是用兵之罪。事往難問。天高不言。去年牽迫旨
甘。留連江徼。雖傷弓之鳥。誠則惡弦。食堇之蟲。未能忘苦。
所以遠辭蝸舍。來謁龍門。黍谷棠陰。方偕志願。荷衣蕙帶。
不奈風霜。負所業以長嗟。向良工而有喟。昔也松苗各性。
已知難進之由。今則火木相生。未測自焚之理。謹啟。
投同州楊尚書啟
某啟。某聞足歷屠門。尚能大嚼。力疲吳坂。亦解長鳴。而况
覩棠陰教化之原。入黍谷暄和之景。苟不能自提由瑟。直
犯孔牆。則其人生為無益之徒。死作無知之鬼。某譙鄉賤
族。釣瀨遺氓。鉅下二卿。素非朋執。於陵一叟。或與交遊。偶
然蒙郭泰之言。歘爾厲蘇秦之志。遂得麥漂風雨。門長蒿
萊。旋慕題橋。因吟入洛。三秋旅寓。身居計吏之先。萬里徒
行。家匪大夫之後。孰謂九街浪闊。雙闕雲浮。姜維之膽有
破時。李陽之拳無下處。由是潛傷鮒轍。暗泣牛衣。賈誼長
纓。雖猶自運。張儀健舌。亦擬何為。前窺而四海清平。內顧
而一身流落。輒復徘徊鄭驛。睥睨秦醫。敢言畫虎之勤。但
有傷蛇之望。謹啟。
河中辭令狐相公啟
某啟。某聞歌者不繫聲音。惟思中節。言者不期枝葉。所貴
達情。苟抑揚之理或差。則流(一作荒)誕之辭亦棄。而况委病
鵲門之下。(一作外)窺光龍燭之前。上方於趙壹遭逢。下比於
陸機榮顯。雖倜儻不侔於二子。而輝華敢讓於伊人。今則
住踰負嶽之蚊。去切戀軒之馬。輒復重將越調。更唱燕臺。
以為京兆王章。三冬有淚。淮陰韓信。一飯無門。惟憂委骨
窮塵。敢望橫戈要路。加以輕蹄逸軌。猶祈公子王孫。同窺
萬頃波瀾。各有一時顏色。而某短袖難舞。危條易風。禱祠
則天或未從。號泣則人皆不弔。由是飾裝增欷。覽策興嗟。
指棨戟以凝神。望鑪錘之借便。雖琳琅梓。盡歸梁棟之間。
而藻荇蘋蘩。亦戀池亭之內。殷函軫念。劉紙懸緘。無言誓
天。有死銘德。謹啟。
