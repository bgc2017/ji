欽定全唐文卷三百七十八
裴子建
子建。天寶朝官御史。
對澤宮置楅判
甲司澤宮將祭而習禮所由置楅不設中御史劾之訴云自邦國已下則有名制王者之式未之前聞
選賢觀德。存乎射義。為邦之度。因文物以肅陳。將祭之儀。
必先朝而慎習。於是審茲貍步。張彼熊侯。揖至讓升。和容
顯於相圃。持弓挾矢。雅頌彰乎澤宮。司馬分進退之規。工
人奏蘋蘩之節。百禮式序。五善無替。既有備於置楅。復何
遽於設中。法官執此書。欲行觥撻。訴者確乎執禮。憑於名
制。用捨之道。抑有司存。且列國諸侯。擇士而祭。自守彝憲。
無相奪倫。事乃屬於邦君。罪寧歸於彼甲。緬稽古訓。斯為
正典。得失之旨。居然可知。
對祭闕頒誥判
所司有禮事不頒誥所由斷徒訴不伏
禮典之制。期諸豐潔。祼鬯將行。無宜秕稗。是以有司卜日
而頒教。所由先庚而讀法。故能籩豆有楚。殷薦聿修。皇祖
降歆。萬壽攸酢。孝孫有慶。百祿是荷。若後時而不陳。則臨
事而或闕。偶俱罹謗。須一辨明。彼以不戒視成。居然有罰。
此以未承憲令。無狀可明。俱曰官臣。當須慎守。自貽伊怒。
尚欲奚為。
對復以冕服判
甲復以冕服御史糾其違失
喪制孔昭。復禮攸設。公侯以下。非無降殺。用明沿襲。且辨
等威。求彼平生。振衣裳而有處。號之某甫。冀魂魄而知歸。
至如衮冕是陳。爵弁斯列。用捨之際。抑亦有殊。甲實伊何。
昧我常度。未明死者之貴賤。罕識凶儀之重輕。自可憲章
宣尼。每事有問。何乃祖述季路。率爾而行。法則無稽。難為
叔氏之許。舉而不物。豈免先王之誅。白彈違。固其宜也。
王士源
士源。宜城人。著亢倉子。
孟浩然集序
孟浩然字浩然。襄陽人也。骨貌淑清。風神散朗。救患釋紛。
以立義表。灌蔬藝竹。以全高尚。交遊之中。通脫傾蓋。機警
無匿。學不為儒。務掇菁藻。文不按古。匠心獨妙。五言詩天
下稱其盡美矣。閒遊祕省。秋月新霽。諸英華賦詩作會。浩
然句曰。微雲淡河漢。疎雨滴梧桐。舉坐嗟其清絕。咸閣筆
不復為繼。丞相范陽張九齡侍御史京兆王維尚書侍郎
河東裴朏范陽盧僎大理評事河東裴總華陰太守鄭倩
之守河南獨孤策率以浩然為忘形之交。山南採訪使本
郡守昌黎韓朝宗。謂浩然閒代清律。寘諸周行。必詠穆如
之頌。因入奏與偕行。先揚於朝。與期約日引謁。及期。浩然
會寮友。文酒講好甚適。或曰。子與韓公豫諾而忘之。無乃
不可乎。浩然叱曰。僕已飲矣。身行樂耳。遑恤其它。遂畢席
不赴。由是閒罷。既而浩然亦不之悔也。其好樂忘名如此。
士源它時嘗筆讚之曰。導漾挺靈。實生楚英。浩然清發。亦
自其名。開元二十八年。王昌齡遊襄陽。時浩然疾[:#AS-FE5D:●]
[:#AS-FBEE:●]爾發背且愈。相得歡甚。
浪情宴謔。食鮮疾動。終於冶城南園。年五十有二。子曰儀
甫。浩然文不為仕。佇興而作。故或遲行。不為飾動以求真。
故以誕遊。不為利期以放性。故常貧。名不繼於選部。聚不
盈於擔石。雖屢空不給。而自若也。士源幼好名山。行年十
八。首事陵山。踐止恒嶽。咨求通元丈人。又
過蘇門。問道隱者元知運。太行採藥。經王屋小有洞。太白
習隱訣。終南修亢倉子九篇。天寶四載徂夏。詔書徵謁京
邑。與冢臣八座討論。山林之士麕至。始知浩然物故。嗟哉。
未祿於代。史不必書。安可哲蹤妙韻。從此而絕。故詳問文
者。隨述所論。美行嘉聞。十不紀一。浩然凡所屬綴。就輒毀
棄。無復編錄。常自歎為文不逮意也。流落既多。篇章散逸。
鄉里搆採。不有其半。敷求四方。往往而獲。既無他事。為之
傳次。遂使海內衣冠縉紳。經襄陽思覩其文。蓋有不備見
而去。惜哉。今集其文詩二百一十八首。分為四卷。詩或缺
逸未成。而製思清美。及他人詶贈。咸錄次而不棄耳。
裴冕
冕字章甫。河中河東人。以蔭再調渭南尉。歷殿中侍御史。
為河西節度使行軍司馬。元宗入蜀。詔皇太子為天下兵
馬元帥。拜冕御史中丞兼左庶子副之。肅宗即位。進中書
侍郎同中書門下平章事。罷為尚書右僕射。兩京平。封冀
國公。出為劒南西川節度使。大歷中拜左僕射同中書門
下平章事兼河南江淮副元帥東都留守。卒贈太尉。
賀佛見光相表
聖德動天。湛恩育物。齋心甲夜。稽首梵筵。助元造於慈元。
登蒼生以壽域。休徵允答。聖功契符。騰神光於玉毫。發睟
容於金殿。宮中咸覩。夜復如初。臣等得奉殊祥。無任歡欣
之至。伏請編諸史冊。宣示中外。
請以來歲上尊號奏
頃者逆寇亂常。悖違天紀。六位回薄。三光失序。上皇南巡
以避狄。㣥臣東沒而面偽。當此時也。勇者不及奮。智者不
及謀。則高祖太宗之業。將墜於地矣。上皇知聖嗣在昌。人
望大啟。乃付陛下以天地之事。將復高祖太宗之業。告成
功於天。伏惟陛下至孝恭順。格於天地。不敢以翦逆夷難
之務。為上皇憂。遂乃赫然龍驤。雷動朔野。以一旅之眾。康
天下之迍。躬堯之聰明。廣聽天下。率禹之勤儉。以先兆人。
孝通德茂。格乎三極。故蠻夷君長。來庭於要荒之外。五玉
寶龜。納錫於旌門之內。其行如雲。其植如山。莫不裂眥致
命。開懷飲鏃。死而後已。實乃甘心。是以猰狗噬脛而遇毒。
奔鯨觸綸而皆斃。大風一鼓而沴氣廓清。斯實再造生人
之極也。陛下以上皇未至。延俟鑾輿。清宮待幸。守而不失。
今上皇戾止。昭德報功。廣聖崇本之義。徵王者未舉之禮。
百神奉職。親受寶符。過堯邁舜。以慶天下。以陛下有光上
皇之德。經天下之文。定禍亂之武。窮不測之聖。通神明之
孝。故命陛下曰光天文武大聖孝感皇帝。皆象德景行。自
然之符。陛下尚執謙沖。遷延若未當者。今㣥臣咸服睿謀。
肅將天威。猶各有茅土。銘勳景鐘。陛下盛德大業。終古獨
立。不速即徽號。以蔚皇圖。臣恐天地神祇。勤勞仰止。臣謹
與太常禮官等僉擇。請以來歲正月五日上尊號。伏惟陛
下膺天地之誠。恭上皇之命。遂㣥臣之請。滿百靈之心。延
光無窮。天下幸甚。
李泌
泌字長源。其先遼東襄平人。徙居京兆。天寶中自嵩山上
書。召見。待詔翰林。為東宮供奉。肅宗北巡至靈武。泌奔赴
行在。授銀青光祿大夫。掌樞務。判元帥廣平王軍司馬事。
拜中書令。乞隱衡山。代宗立。召為翰林學士。德宗在奉天。
授左散騎常侍。貞元三年拜中書門下平章事。累封鄴縣
侯。五年卒。年六十八。贈太子太傅。
對肅宗破賊疏
賊掠金帛子女。悉送范陽。有苟得心。渠能定中國耶。華人
為之用者。獨周摯高尚等數人。餘皆脅制偷合。至天下大
計。非所知也。不出二年。無寇矣。陛下無欲速。夫王者之師。
當務萬全。圖久安。使無後害。今詔李光弻守太原出井陘。
郭子儀取馮翊入河東。則史思明張忠志不敢離范陽常
山。安守忠田乾真不敢離長安。是以三地禁其四將也。隨
祿山者。獨阿史那承慶耳。使子儀毌取華。令賊得通關中。
則北守范陽。西救長安。奔命數千里。其精卒勁騎。不踰年
而斃。我常以逸待勞。來避其鋒。去翦其疲。以所徵之兵會
扶風。與太原朔方軍互擊之。徐命建寧王為范陽節度大
使。北並塞與光弻相掎角。以取范陽。賊失巢穴。當死河南
諸將手。必得兩京。則賊再強。我再困。且我所恃者。磧西突
騎西北諸戎耳。若先取京師。期必在春。關東早熱。馬且病。
士皆思歸。不可以戰。賊得休士養徒。必復來南。此危道也。
議復府兵
府兵平日皆安居田畝。每府有折衝領之。折衝以農隙教
習戰陳。國家有事徵發。則以符契下其州及府。參驗發之。
至所期處。將帥按閱。有教習不精者。罪其折衝。甚者罪及
刺史。軍還則賜勳加賞。便遣罷之。行者近不踰時。遠不經
歲。高宗以劉仁軌為洮河鎮守使。以圖吐蕃。於是始有久
戍之役。武后以來。承平日久。府兵浸墮。為人所賤者。百姓
恥之。至蒸熨手足。以避其役。又牛仙客以積財得宰相。邊
將效之。山東戍卒。多齎繒帛自隨。邊將誘之。寄於府庫。晝
則苦役。夜縶地牢。利其死而沒入其財。故自天寶以後。山
東戍卒還者什無二三。其殘虐如此。然未嘗有外叛內侮。
殺帥自擅者。誠以顧戀田園。恐累宗族故也。開元之末。張
說始募長征兵。謂之彍騎。其後益為六軍。及李林甫為相。
奏請軍皆募人為之。兵不土著。又無宗族。不自重惜。忘身
徇利。禍亂遂生。至今為梗。曏使府兵之法。常存不廢。安有
如此下陵上替之患哉。陛下思復府兵。此乃社稷之福。太
平有日矣。
劉貺
貺字惠卿。贈工部尚書子元子。子元卒。有詔訪其後。擢起
居郎。歷右拾遺內供奉。修國史。
對學耕判
得甲於善田者學耕種養苗狀後期里父老罰之云告力牛少無以趨事
唯農是務。經國之令典。日服其鎛。長人之美訓。皇上躬耕
千畝。儀型萬邦。天報嘉祥。風雨時若。人惟善誘。遠近咸勸。
甲也思趙過之有誨。比樊遲之請學。爰屬農政務興。土膏
脈起。家徒四壁。人無五牸。是藨是蓘。既失於協風。或耕或
耘。載愆於零雨。實差龍見之序。謬以牛少為說。漢史著區
種之術。唐臣首代田之教。長沮故事。則非假於服箱。勝之
遺文。亦無資於負軛。既推司里之禁。宜處惰農之刑。
武指
自昔議邊者。推高於嚴尤班固。嚴尤議曰。御匈奴自古無
得上策云云。貺以為嚴尤之議。辯而未詳。班固之論。詳而
未盡。推而為言。周得上策。秦得其中。漢無策焉。何以言之。
荒服之外。聲教所不逮。其叛也。不為之勞師。其降也。不為
之釋備。嚴其守禦。險其走集。犯塞則有執訊之捷。深入則
有殪戎之勳。俾其欲為寇而不能。願臣妾而不得。斯御戎
之上策。禁暴之良算。惠此中夏。以綏四方。周人之道也。貺
故曰周得上策。易稱王侯設險。以固其國。築長城。修障塞。
易之設險也。今朔塞之上。多古長城。未知起自何代。七國
分爭。國有長城。趙子起長城以備胡燕。秦亦築長城以
限中外。則長城之作。其來遠矣。秦兼天下。益理城塹。城全
國滅。人歸咎焉。自漢至隋。因其成業。或修或築。何代無之。
後魏時築長城議曰。虜騎輕捷。風來電往。塢壁未遑閉。牛
羊不暇收。雷擊至於近郊。雲飛出於塞表。不得不立長城
以備之。人築一步。千里之城。役三十萬人。不有旬朔之勞。
安獲久長之逸。始皇斥中國之戍。出諸塞表。匈奴不敢南
下而牧馬。戰士不敢彎弓而報怨。貺故曰秦得中策。史稱
劉敬說高祖。以魯元公主嫁匈奴。嗣王則漢之外孫。豈敢
與大父爭哉。假立宗女。匈奴不信。無益也。帝欲遣魯元。后
泣諫曰。帝唯一女。奈何棄之匈奴乎。由是遣宗女行。又按
魯元公主。則趙王張敖之后也。人告王反。呂后言。趙王以
公主故。不宜有此。高祖曰。使張敖有天下。豈少乃女乎。高
祖審魯元公主不能止趙王之謀。而謂能息匈奴之叛耶。
假有欲遣之辭。固戲言爾。且冒頓手刃頭曼。躬射其母。而
冀其不與外祖爭強。豈不惑哉。然則高祖之和親。不能久
安。而為之者。以天下初定。苟舒歲月之禍。以息兆人之勤
爾。而天姿豁達。不矜智能。沈謀內斷。人莫之識。武帝時。中
國康寧。胡寇益鮮。疎而絕之。此其時也。方更糜耗華夏。連
兵積年。嚴尤以為下策。可矣。漢之失策。非止用兵。至於昭
宣。武士練習。斥堠精審。胡入則覆亡。居又畏逼。收跡遠徙。
窮竄海陰。朝廷不遵宗周之故事。乃襲奉春之過舉。啟寵
納侮。傾竭府藏。給西北方。無慮歲二億七十萬。賞賜之費。
傳送之勞。尚不計焉。皇室淑女。賓於穹廬。掖庭良人。降於
沙漠。夫貢子女方物。臣僕之職也。詩曰。莫敢不來享。莫敢
不來王。傳稱荒服者來王。此皆稱其來。不言當往也。用夷
禮。經貶其爵。公及吳盟。諱而不書。奈何以天子之尊。與匈
奴約為兄弟。帝女之號。與胡媼並為戎妻。烝母報子。從其
汚俗。中國之異於蠻夷者。以有父子男女之別也。若乃位
配天地。職調陰陽。不能革聾昧之性。使漸習華風。反令婉
冶之姿。毀節異類。其為垢辱。可勝道哉。漢之君臣。常莫之
恥。東漢至曹馬。招來羌狄。內之塞垣。資奉所費。有踰於昔。
百人之酋。千口之長。金印紫綬。食王侯之俸者。相半於朝。
牧馬之童。乘羊之隸。齎毳毼之資。邀綾紈之利者。相錯於
路。九州五服。耒耨之所利。絲枲之所生。方三千里。植於三
千里之中。散於數萬里之外。人焉得不勞。國焉得不貧。故
夷狄歲驕。華夏日蹙。當其強也。又竭人力以征之。及其
服也。又如是以養之。病則受養。強則內攻。嗚呼。為羌胡服
役。且千載而莫之恤。可不大悲哉。為政者誠能移其財以
賞戍卒。則吾人富矣。移其爵以餌守臣。則我將良矣。富利
歸於我。危亡移於彼。無納女之辱。無傳送之勞。此之不為。
而棄同即異。與頑用嚚。以夷亂華。以裔謀夏。變上國之風
俗。汨中和之正氣。貺故曰漢無策焉。嚴尤深以古無上策
者。為不能臣妾也。聖王誠能之。而不用爾。秦氏無策者。謂
其攘夷狄而亡國也。秦亡之咎。非攘夷也。稱漢氏得下策
者。謂伐胡而人病。人既病矣。又役人而奉之。是無策也。貺
故曰嚴尤之議。辯而未詳者也。班固之論。頗究其情。而曰
其來慕義。接以禮讓。使曲在彼。是未盡也。何者。禮讓以交
君子。不以接小人。況於禽獸夷狄乎。夫奇貨內來。則華夏
之情蕩。纖麗外散。則戎羯之心生。華夏情蕩。出兵之源也。
戎羯心生。侵盜之本也。聖人唯此之慎。不貴奇貨。不寶遠
物。禽獸非其土性不育。器服非其所產不御。豈惟贄幣不
通哉。至飲食聲樂。不與共之。故夷狄來朝。坐之門外。使舌
人體委以食之。若禽獸然。不使知馨香佳味也。獲其聲不
列於庭廟。受其貢不過楛矢獸皮。不為贄幣。不為財貨。利
既小矣。酬亦宜然。漢氏習玩驕虜。使悅燕趙之名倡雅質。
甘太官之八珍六齊。使五都之文綺羅紈。供之則長欲而
增求。絕之則滅德而招怨。加以斥堠不明。士卒不習。是由
飽豺狼以良肉。而縱其獵噬疲人。求其禍源。接以禮讓之
所致也。故通貢獻則去錦繢而得毛革。討負約則獲犬馬
而喪士人。許和親則毀禮義而順戎俗。張騫使西域。得摩
訶兜勒曲。漢武採之。以為鼓吹。東漢魏晉。樂則胡笛箜篌。
御則胡床。食則貊炙。器則蠻盤。祠則胡天。晉末五胡遞居
中夏。豈無天道。亦人事使之然也。華人步卒也。利險阻。虜
人騎兵也。利平地。彼則馳突。我則堅守。無與追奔。無與競
逐。來則杜險使無進。去則閉險使無還。衝以長戟。臨以強
弩。非求勝之也。創之而已。措彼頑兇。寘之度外。譬諸蟲豸。
方乎虺蜴。如是。何禮讓之接。何曲直之爭哉。貺故曰班固
之論詳而未盡者。此也。
劉餗
餗字鼎卿。贈工部尚書子元子。天寶初歷集賢院學士。兼
知史官。終右補闕。
蘭亭記
王右軍蘭亭序。梁亂出外。陳天嘉中。為僧所得。至大建中。
獻於宣帝。隋平陳日。或以獻晉王。王不之寶。後智果從帝
借搨。及登極。竟不從索。果師死後。弟子僧言得之。太宗為
秦王日。見搨本驚喜。乃貴價市大王書蘭亭。終不至也。乃
遣問辯才師。歐陽詢就越州求得之。以武德四年入秦府。
貞觀十年。乃搨十本以賜近臣。太宗崩。中書令褚遂良奏。
蘭亭乃先帝所重。本不可留。遂祕於昭陵。
劉迺
迺字永夷。河南伊闕人。天寶中進士。累官民部郎中。充浙
西留後。大歷中遷兵部侍郎。朱泚作亂。迺臥疾私第。聞車
駕幸梁州。投牀搏膺。不食卒。年六十。贈禮部尚書。諡貞惠。
冊郭子儀尚父文
維大歷十四年五月甲子。皇帝使金紫光祿大夫尚書左
僕射彭城郡開國公攝太尉劉某持節冊命曰。惟爾太尉
兼中書令汾陽郡王某。其聽命。於戲。上天孚佑下民。若保
赤子。弗俾罹此於毒螫。伊昔殷卒秦季。萬姓愁苦。時則有
太公望留侯良。毗武翼高。為之請命。若顛覆而躋。執熱斯
濯。其在天寶至德之際。二叛稱兵。犬戎孔亟。則公投袂電
赴。捍我於艱。方其憂亂。化為安靖。然後燮和徐進。清廣安
和。繄公之勳業。蓋於張呂矣。憫予小子。哀煢在疚。公又熙
帝之采。納於軌度。小大謀猷。罔不率服。實賴公羽翼。為師
為保。豈齷齪常典。擬於春秋之裦。今故持冊公尚父之號。
欽哉。公左右三朝。年與德耆。尚迪古訓。匡予不及。節順風
雨。參知鼎實。天人之任。將以仰成。公其念哉。惟公克享黃
髮。優游廣堂。頤神導和。克綏予任。勗哉。敬聽誥言。尚父。用
成其明德。欽哉。光膺寵命。可不慎歟。
與宋昱論銓事書
虞書稱知人則哲。能官人則惠。巍巍唐虞。舉以為難。今文
部既始之以掄才。終之以授位。是則知人官人。斯為重任。
昔在禹稷皋陶之眾聖。猶曰載采。采有九德。考績以九載。
近代主司。獨委一二小冢宰。察言於一幅之判。觀行於一
揖之內。何其易哉。古今遲速。何不侔之甚哉。夫判者。以狹
詞短韻語有定規為體。亦猶以一小冶而鼓眾金。雖欲為
鼎為鏞。不可得已。故曰判之在文。至局促者。夫銓者。必以
崇衣冠自媒耀為賢。斯又士之醜行。君子所病。若引周公
尼父登之於銓庭。則雖有圖書易象之大訓。以判體挫之。
曾不及徐庾。雖有淵默罕言之至德。以喋喋取之。曾不若
嗇犬。嗚呼。彼干霄蔽日。誠巨樹也。當求尺寸之材。必後於
椓杙。龍吟虎嘯。誠希聲也。若尚頰舌之感。必下於蛙黽。觀
察之際。能不悲夫。執事慮過龜策。文含雅誥。豈拘以瑣瑣
故事。曲折因循哉。誠能先咨以政事。次徵以文學。退觀其
理家。進察其臨節。則龐鴻深沈之士。亦可窺其門戶矣。
段秀實
秀實字成公。隴州汧陽人。天寶中歷官太常卿。拜涇州刺
史。大歷元年加開府儀同三司。拜御史大夫四鎮北庭行
軍涇原鄭潁節度使。德宗立。就加檢校禮部尚書。封張掖
郡王。除司農卿。建中四年。朱泚盜據宮闕。秀實以笏擊泚。
中顙流血。遂被害。年六十五。興元元年贈太尉。諡曰忠烈。
禁兵寡弱疏
臣聞天子曰萬乘。諸侯曰千乘。大夫曰百乘。此蓋以大制
小。以十制一也。尊君卑臣強幹弱枝之義。在於此矣。今外
有不庭之虜。內有梗命之臣。竊觀禁兵不精。其數削少。卒
有患難。將何待之。且猛虎所以百獸畏者。為爪牙也。若去
其爪牙。則犬彘馬牛。悉能為敵。伏願少留聖慮。冀裨萬一。
