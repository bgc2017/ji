欽定全唐文卷一百五十
杜正倫
正倫。相州洹水人。高祖朝歷齊州總管府錄事參軍。貞觀
中累遷中書侍郎。賜爵南陽縣侯。顯慶初累授黃門侍郎
兼崇賢館學士。進同中書門下三品。遷中書令兼太子賓
客宏文館學士。封襄陽縣公。三年出為橫州刺史。卒於貶
所。
彈將軍張瑾等文
臣聞陳力就列。不能者止。鐘鳴漏盡。夜行宜息。故張良多
病。辭少傅而專道養。韋賢告老。謝丞相而乞骸骨。豈惟體
非筋力。不可疲殆從政。抑亦情重謙退。欲以廉讓宏道。自
時積亂離。久習澆弊。仁義之化。忽之其若遺。名利所存。苟
得而無恥。今四海乂安。㣥生樂業。陛下思治之情。勞於寤
寐。臣謂欲防其末。先正其本。若廉恥之教不行。則昇平之
化無自。謹按瑾等。理治之教。義多罕稱。出身事主。行能兼
闕。年方壯也。尚不如人。耄又及之。無能為矣。張瑾拔跡行
陣。素無才略。自歸聖朝。總兵過任。子玉之戰。頻有喪師。須
賈之髮。未足論罪。朝廷假以餘年。不寘於法。陛下再造天
地。更施雲雨。瑾等並以髮齒流恩。遂使名器踰量。特進之
號。擬迹竇周公。冠軍之名。連衡霍去病。既年在遲暮。智乏
老成。宜思靜退。自安止足。而外托闕庭之戀。內希筐篚之
恩。牽力衰朽。強顏預朝。陛下仁愛之心。形容於萬物。以其
不堪侍立。特於廊下賜坐。叨榮自若。聞寵不驚。貪競之志
更深。靦目之顏愈厚。臣聞設法訓人。在宏其教。引年敬老。
終取於賢。寧有庸庸之流。諄諄若是。而可均彼上庠。忝茲
厚秩。且名曰人臣。事乖朝列。養非貴德。坐異論道。縱慶雲
之惠。不別荊棘。闕恩傷教。其如禮何。臣以庸才。謬當朝寄。
風俗未清。實任其咎。瑾等爵秩既隆。虧損尤大。釋此不問。
安事狐貍。激貪止競。宜從隗始。儻天地含容。未至屏黜。請
斥放之。罷歸里第。且七十致仕。古今通規。近代以來。貪競
不息。臣隨即舉劾。恐陷罪者多。內外諸司。有如此比。散下
知之。使遵節制。四維以張。彝倫式敘。
彈將軍李子和文
臣某言。臣聞同陰以息。分路尚有悽然。向隅成悲。滿堂猶
且不樂。况天倫長逝。伉儷不終。共被同車之歡。遂隔今古。
撫存悼亡之痛。有傷心目。而可譬孔懷於行路。忽齊體於
泉壤。對凶筵而奏艷妓。悅新寵而忘舊哀。此實名教所不
容。人倫之尤蠧者也。謹按子和。一介庸流。百行兼闕。階緣
際會。叨濫恩榮。乃分建茅社。參掌禁衞。厠跡周行。有年歲
矣。縱前賢之行。未識思齊。而先王之禮。宜其企及。寧有弟
喪妻殞。纔逾十旬。子哭父歌。遂同一日。身被子高之縗。室
對安仁之簟。隣舂不相。而家妓畢陳。節物共時。而悲忻相
對。傷風損教。莫之為甚。何可視息人間。參預朝列。雖自鄶
以下。無足致譏。而告朔餼羊。實愛其禮。陛下勤求治理。崇
奬教義。欲使習弊之人。變於其道。但子和器識庸下。所傷
尤大。若準常科。則免而無恥。請特加貶。以敦禮教。謹奏。
請慎言疏
君舉必書。言存左史。臣職當兼修起居注。不敢不盡愚直。
若陛下一言乖於道理。則千載略於聖德。非止當今損於
百姓也。
岑文本
文本字景仁。鄧州棘陽人。高祖朝署行臺考功郎中。貞觀
時累授中書侍郎。專典機密。封江陵縣子。拜中書令。從太
宗伐遼。至幽州。暴疾卒。年五十一。贈侍中廣州都督。諡曰
憲。
三元頌
攝提改度。孟陬順紀。歸餘既終。獻歲方始。乃詔司存。命掌
故。考憲章。修法度。三朝之禮畢陳。九賓之儀咸具。庭燎晃
以飈舉。明燈煜以星布。爾乃月正元日。節應勾芒。浮祥煙
而泛佳氣。闢閶闔而敞德陽。虞賓光於列位。呼韓厠於班
行。百寮濟濟。萬國皇皇。腰金鳴玉。執贄奉璋。內自畿甸。外
被要荒。輸賝王會。納貢職方。司儀之職無替。臚人之列有
章。既伸睠於宸極。亦矯首於巖廊。猶川流之歸海。若湛露
之晞陽。張崇牙。設柷敔。陳鼎實。列樽俎。梐枑肅而為衞。戈
鋋森以齊舉。五輅接軫。九旗揚旆。羽蓋葳蕤。雲車晻藹。發
聲名於文物。備威儀於冠帶。
藉田頌
正位恭已。體元得一。望之如雲。就之如日。郊廟致敬。山川
咸秩。教先大道。學敦儒術。憲章載記。殷鑒周宣。迴輿南畝。
駐蹕東㕓。親耕帝藉。躬稼大田。方期多稼。介此豐年。富實
教資。農惟政本。上敦播植。下勤藨蔉。榮辱既著。淳朴可反。
禮節既興。登封何遠。式敷帝典。載穆王度。元良育德。維城
作固。股肱周召。爪牙信布。比漢之兆。方周之祚。
冊漢王元昌文
維貞觀十二年四月已卯。皇帝使某副使某持節冊命曰。
於戲。夫易陳利建。道貫三才。傳稱夾輔。業隆百代。是以周
之魯衞。式固維城。漢之梁趙。克隆磐石。惟爾使持節都督
梁洋集畢四州諸軍事梁州刺史漢王元昌。幼聞教義。器
識聰敏。早開土宇。禮數優隆。逷矣南鄭。襟帶西蜀。按部之
重。茂親是寄。持民之譽。期月有聞。是用錫以茅賦。備茲典
冊。爰誓山河。永作藩屏。朕聞曰。事君盡禮。資於孝敬。為政
以德。始於仁厚。故士無貴賤。由之者揚名。時無古今。背之
者殄行。往欽哉。爾其執心於忠孝。踐行於儉約。無好逸豫。
以犯非禮。無縱嗜欲。以邇宵人。明率舊章。永保疆土。可不
慎歟。
冊韓王元嘉文
維貞觀十二年四月已卯。皇帝使某官某持節冊命曰。於
戲。肇自黃唐。洎乎漢晉。莫不敦睦親戚。任用賢能。咸作疆
土。世為藩翰。惟爾使持節潞沁韓澤四州諸軍事潞州刺
史韓王元嘉。識量沈厚。業尚修整。夙禀趨庭之訓。早膺析
珪之寵。上黨奧壤。地連秦晉。開國之典攸歸。按部之譽允
穆。是用率由故實。光備寵章。式固維城。傳之永世。朕聞口。
詩書禮樂。仁義之府也。孝友忠信。人倫之基也。是以河間
之賢。在於修學。東平之譽。成於為善。往欽哉。爾其覽載籍
之旨。求聖賢之訓。戒茲邪僻。以仁厚為心。勗彼怠荒。以重
慎為德。乃服明命。勿替敬典。可不慎歟。
冊彭王元則文
於戲。蓋五等肇於帝軒。殷周不改其制。六條創於有漢。魏
晉必修其道。是知選賢建戚。莫先於藩衞。經邦致治。允資
於刺舉。惟爾使持節都督遂晉果合四州諸軍事遂州刺
史彭王元則。幼稱歧嶷。夙禀義方。褰帷汝潁之地。聲績可
紀。建旟巴蜀之境。風俗以康。是用率由令典。錫茲寵命。傳
爾子孫。長為唐輔。朕聞為臣子者。踐行冀於忠孝。處富貴
者。貽戚在於驕奢。故能播美當時。垂芳後裔。往欽哉。爾其
監于經籍。詢于蓍龜。見善如不及。見惡如探湯。無違禮以
害身。無縱欲以敗俗。夙夜匪懈。罔有後羞。可不慎歟。
冊越王泰改封魏王文
維貞觀某年某月某日甲子。皇帝若曰。於戲。昔在哲后。受
命君臨。並建茂親。以為藩衞。然則古之列國。今之按部。循
名或異。立政實同。皆所以共治黎元。俱奬王室。克隆鼎祚。
咸悉由之。惟爾雍州牧左武侯大將軍越王泰。生而韶敏。
幼而好學。樂善不倦。才德日新。地則維城。禮優分器。惟彼
三魏。實號五都。非親勿居。夾輔攸屬。是用命爾為使持節
都督相衞黎魏洺邢貝七州諸軍事相州刺史。改封魏王。
傳之子孫。長為藩翰。古人有言。皇天無親。惟德是輔。民心
無常。惟惠之懷。往欽哉。爾其監此格言。無自驕奢。無邇邪
佞。兢兢業業。以保爾茅土。可不慎歟。
冊郯王惲改封蔣王文
於戲。朕光膺寶圖。欽若前典。崇睦親之義。固惟城之業。並
錫之以土地。授之以刺舉。爰誓山河。永作藩翰。惟爾洺州
刺史郯王惲。幼稱岐嶷。早聞詩禮。式開土宇。允備車服。惟
彼漢池。地兼舊楚。作鎮之重。僉議攸歸。是用命爾為使持
節襄州諸軍事襄州刺史。改封蔣王。傳之子孫。長為唐輔。
朕聞立身之基。曰忠與孝。為政之本。曰禮與德。行之則成
名。違之則喪道。詳求大訓。莫此為先。往欽哉。爾其祇服朕
詔。敦演經典。無奢侈以乖節儉。無逸豫以虧謹肅。聿修厥
德。垂徽於永世。可不慎歟。
冊許王元祥改封江王文
於戲。蓋王者受命。聖人作則。垂法度以經邦。選賢戚以布
政。作屏王室。莫先於胙土。共治天下。實寄於頒條。惟爾岐
州刺史許王元祥。幼禀義方。早有志尚。地惟邢晉。禮優河
裴。姑蘇奧壤。舊吳是宅。既建作牧。必侯懿親。是用命爾為
使持節蘇州諸軍事蘇州刺史。改封江王。傳之子孫。世為
唐輔。朕聞曰。孝敬忠貞。人之美行也。禮讓仁恕。政之善經
也。是以奉上者戒於邪僻。御下者儆於驕傲。然後能保其
彊土。和其人民。往欽哉。爾其鑒持身之規。求為邦之道。尊
五美而屏四惡。近君子而遠小人。祇畏兢兢。無替朕訓。可
不慎歟。
冊趙王孝恭改封河間郡王文
維貞觀某年月日甲子。皇帝若曰。於戲。肇有君長。司牧黎
元。雖步驟殊時。損益異術。至於建親勳而作屏。陳龜鼎於
無窮。其揆一也。惟爾光祿大夫行晉州刺史趙郡王孝恭。
器識宏通。風略宏贍。親猶凡蔣。佐比燕荊。王運權輿。寰區
未乂。擁節西騖。靖巴漢之妖氛。受[:#AS-96F7:⿰金戊]南伐。戮荊吳之蛇豕。
誠著經綸。功宣方面。及入侍禮閣。出總藩麾。令聞光於搢
紳。惠化洽於謠俗。析珪之重。允屬勳庸。按部之榮。義存帶
礪。是用命爾為使持節觀州諸軍事觀州刺史。改封河間
郡王。傳之子孫。永為唐輔。往欽哉。爾其勉茲忠孝。鑒于典
禮。勤恤民隱。無棄朕命。可不慎歟。
論攝養表
臣某言。臣聞生者天地之大德。人者有生之最靈。是以物
無大小。咸愛其命。人無貴賤。咸惜其生。故聖人宏全身之
道。而能免於憂患。賢者著養生之術。而能終其壽考。嵇康
有云。導養得理。以盡性命。上獲千餘歲。下可數百年。而皆
不精。故罕能得之。又云。夫為稼於湯代。偏有一溉之功。雖
同焦爛。必溉者後枯。然則一溉之益。不可誣矣。誠哉斯言。
實為篤論。但養生之術。故非一途。詳求至理。語其大略。莫
若順陰陽之序。節寒溫之中。何則。人資陰陽以育。俟寒溫
以成。雖禀於五常。而連類於萬物。在春夏也。萬物因而生
長。人亦宜微受溫暖。以豐其肌膚。在秋冬也。萬物因而收
成。人亦宜微受寒涼。以堅其筋骨。是以貧賤之人。皆順其
性。而疾病者少。富貴之人。多違其真。而疾病者多。是知春
生夏長。秋收冬藏。此天道之大經也。不順則無以為天下
紀綱。故日月四時之順。不可失也。仲長統曰。百年者人之
常。壽之上者也。順四時。節飲食。適衣服。遠聲色。避災患者。
躋上壽之常道。至於吐故納新。熊經鴟顧。此乃山林之術。
非廟堂所行。養生之要。唯斯而已。竊惟皇帝之位。尊貴斯
極。夏則複殿清暑。長廡生寒。金壘浮蟻。無赫曦之色。玉饌
含冰。有凄凉之氣。冬則溫室墐戶。曲房掩軒。前盈獸炭。輕
扇可以在握。躬御狐白。微汗可以沾襟。斯皆陰陽交易。寒
溫過度。雖適一時之性。實乖四序之宜。故荀卿曰。喜怒哀
樂。好惡必得其中。所以養神也。寒溫盈虛。消息必得其中。
所以養氣也。寢興動靜。屈伸必得其中。所以養體也。是知
攝生之道。必在得宜。况陛下憂勤之心勞於內。豈可使冬
夏之節候虧於外哉。伏願降日月之明。覽聖賢之旨。順陰
陽之序。節寒溫之中。則南山之壽。更增於億年。北極之尊。
永固於萬國。
勸封禪表
伏願順萬國之歡心。膺三靈之睠命。備天官以周衞。盛輿
服以巡遊。五輅齊列。六龍按轡。瞻岱郊而啟軔。指嬴里為
一息。詔卿士。延禮官。設壇場。陳玉帛。禋六宗而報上帝。班
五瑞而朝諸侯。成天下之壯觀。紹帝王之盛節。俾夫山稱
萬歲。壇燭神光。播厚福於無窮。揚鴻徽於來裔。
理侯君集等疏
臣伏以君集等。或位居輔佐。或職分牙爪。並蒙拔擢。授將
帥之任。不能正身奉法。以報陛下之恩。舉措肆情。罪負盈
積。實宜繩之刑典。以肅朝綱。但高昌昏迷。人神共棄。在朝
議者。以其地在遐荒。或欲置之度外。惟陛下運獨見之明。
授決勝之略。君集等奉行聖算。遂得指期平殄。若論事實。
並是陛下之功。君集等止有道路之勞。未足以稱其勳力。
而陛下天德弗宰。乃推功於將帥。露布初至。便降大恩。從
征之人。皆沾滌蕩。及其凱旋。特蒙曲宴。又封屬國。加之重
賞。內外文武。咸欣陛下賞不踰時。而未經旬日。並付大理。
雖乃君集等自掛網羅。而在朝之人。未知所犯。恐海內又
疑陛下。惟錄其過。似遺其功。臣以下才。謬參近職。既有所
見。不敢默然。臣聞古之人君。出師命將。克敵則受重賞。不
克則受嚴刑。是以當其有功也。雖貪殘淫縱。必蒙青紫之
寵。當其有罪也。雖勤躬潔已。不免斧鉞之誅。故書曰。記人
之功。忘人之過。宜為君者也。昔漢貳師將軍李廣利。損五
萬之師。糜億萬之費。經四年之勞。唯獲駿馬三十匹。雖斬
宛王之首。而貪不愛卒。罪惡甚多。武帝以為萬里征伐。不
錄其過。遂封廣利海西侯。食邑八千戶。又校尉陳湯。矯詔
興師。雖斬郅支單于。而湯素貪盜。所收康居財物。事多不
法。為司隷所繫。湯乃上疏曰。臣與吏士。共誅郅支。幸得擒
滅。今司隷乃收繫案驗。是為郅支報讎也。元帝赦其罪。封
湯關內侯。賜黃金百斤。又晉龍驤將軍王濬。有平吳之功。
而王渾等論濬違詔。不受節度軍令。得孫皓寶物。幷燒皓
宮及船。濬上表曰。今年平吳。實為大慶。於臣之身。更為咎
累。武帝赦而不推。拜輔國大將軍。封襄陽侯。賜帛萬匹。近
隋新義郡公韓擒虎。平陳之日。縱士卒暴亂叔寶宮內。文
帝亦不問罪。雖不加爵。拜擒虎上柱國。賜物八千段。由斯
觀之。將帥之臣。廉慎者少。貪求者眾。是以黃石公軍勢曰。
使智使勇。使貪使愚。故智者樂立其功。勇者好行其志。貪
者邀趨其利。愚者不避其死。是知前聖莫不收人之長。棄
人之短。良為此也。臣又聞之。天地之道。以覆載為先。帝王
之德。以含宏為美。夫以區區漢武。及歷代諸帝。猶能宥廣
利等。况陛下天縱神武。振宏圖以定六合。豈獨正茲刑網。
不行古人之事哉。伏惟聖懷當自已有斟酌。臣今所以陳
聞。非敢私君集等。是以螢爝末光。增輝日月。陛下若降雨
露之澤。收雷電之威。錄其微勞。忘其大過。使君集等重升
朝列。復預驅馳。雖非清貞之臣。猶是貪愚之將。斯則陛下
聖德。雖屈法而德彌顯。君集等[:#AS-8FBB:●]過。雖蒙宥而過更彰。足
使立功之士。因茲皆勸。負罪之將。由斯而改節矣。
大水上封事極言得失
臣聞開撥亂之業者。其功既難。守已成之基者。其道不易。
故居安思危。所以定其業也。有始有卒。所以崇其基也。今
雖億兆乂安。邊隅寧謐。既承喪亂之後。又接凋弊之餘。戶
口減損尚多。田疇開闢猶少。覆燾之恩著矣。而瘡痍未復。
德教之風被矣。而資產屢空。是以古人譬之種樹。年紀綿
遠。則枝葉扶疎。若種之日淺。根本未固。雖壅之以黑壤。暖
之以春日。一人搖之。必至枯槁。今之百姓。頗類於此。常加
含養。則日就滋息。暫有征役。則隨之凋耗。凋耗既甚。則人
不聊生。人不聊生。則怨氣充塞。怨氣充塞。則離叛之心生
矣。故帝舜曰。可愛非君。可畏非民。孔安國曰。人以君為命。
故可愛。君失道則人叛之。故可畏。仲尼曰。君猶舟也。人猶
水也。水所以載舟。亦所以覆舟。是以古之哲王。雖休勿休。
日慎一日者。良為此也。伏惟陛下覽古今之事。察安危之
機。上以社稷為重。下以億兆為念。明選舉。慎賞罰。進賢才。
退不肖。聞過即改。從諫如流。為善在於不疑。出令期於必
信。頤神養性。省畋獵之娛。去奢從儉。減工役之費。務靜方
內。而不求闢土。載櫜弓矢。而無忘武備。凡此數者。雖為國
之常道。陛下之所常行。臣之愚心。唯願陛下思之而不倦。
行之而不怠。則至道之美。與三王比隆。億載之祚。隨天地
長久。雖使桑穀為妖。龍蛇作孽。雉雊於鼎耳。石言於晉地。
猶當轉禍為福。變災為祥。况雨水之患。陰陽常理。豈可謂
天譴之而繫聖心哉。臣聞古人有言。農夫勞而君子養焉。
愚者言而智者擇焉。輒陳狂瞽。伏待斧鉞。
定宗廟議
臣聞揖讓受終之后。革命創制之君。莫不崇親親之義。篤
尊尊之道。虔奉祖宗。爰致郊廟。自義乖闕里。學滅秦庭。儒
雅既喪。經籍堙殄。兩漢纂修絕業。魏晉敦尚斯文。而宗廟
制度。典章散逸。習所傳而競偏說。是所見而起異端。自昔
迄茲。多歷年代。語其大略。兩家而已。祖鄭元者則陳四廟
之制。述王肅者則引七廟之文。貴賤混而莫辯。是非紛而
不定。陛下至德自然。孝思罔極。孺慕踰匹夫之志。制作窮
聖人之道。誠宜定一代之宏規。為萬世之彝典。臣等奉述
睿旨。討論往載。紀七廟者實多。稱四廟者蓋寡。校其得失。
昭然可見。春秋穀梁傳及禮記王制祭法禮器孔子家語。
並云天子七廟。諸侯五廟。大夫三廟。士二廟。尚書咸有一
德曰。七世之廟。可以觀德。至於孫卿孔安國劉歆班彪父
子孔昆虞喜干寶之徒。或學推碩儒。或才稱博物。商較古
今。咸以為然。故其文曰。天子三昭三穆。與太祖之廟而七。
是以晉宋齊梁。皆依斯義。立親廟六。豈非有國之茂典。不
刊之休烈乎。若使違㣥經之正說。從累代之疑議。背子雍
之篤論。遵康成之舊學。則天子之禮。下偪於人臣。諸侯之
制。上僣於王者。非所謂尊卑有序。名位不同者焉。况復禮
由人情。非自天墮。大孝莫重於尊親。厚本莫先於嚴配。數
盡四廟。非貴多之道。祀建七世。得加隆之心。是知德厚者
流光。乃經世之高義。德薄者流卑。實不易之令範。臣等參
議。請依晉宋舊典。立親廟五。其祖宗之典。不在此數。庶承
天之道。興於治定之辰。尊祖之義。成於孝治之日。謹議。
七廟議
昔孫卿子云。有天下者事七代。有一國者事五代。則天子
七廟。古今達禮。故商書稱七代之廟。可以觀德。祭法稱王
立七廟。一壇二墠。王制云天子七廟。三昭三穆。與太祖之
廟而七。莫不尊始封之君。謂之太祖。太祖之廟。百代不遷。
祫祭之禮。毀廟之主陳於太祖。未毀之廟主皆升合食於
太祖之室。太祖東向。昭南向。穆北向。太祖者。商之元王。周
之后稷是也。太祖之外。更無始祖。但商自元王以後。十有
四代。至湯而有天下。周自后稷已後。十有七代。至武王而
有天下。其間代數既遠。遷廟親廟。皆出太祖之後。故得合
食有序。尊卑不差。其後漢高受命。無始封祖。即以高皇帝
為太祖。太上皇高帝之父。立廟饗祀。不在昭穆合食之列。
為尊於太祖故也。魏武創業。文帝受命。亦即以武帝為太
祖。其高祖太皇處士君等並為屬尊。不在昭穆合食之列。
晉宣創業。武帝受命。亦即以宣帝為太祖。其征西豫章潁
川京兆府君等並為屬尊。不在昭穆合食之列。歷茲已降。
至于有隋。宗廟之制。斯禮不易。故宇文氏以文皇帝為太
祖。隋室以武元皇帝為太祖。國家誕受天命。累洽重光。景
皇帝始封唐公。實為太祖。中間代數既近。列在三昭三穆
之內。故皇帝太廟。惟有六室。其宏農府君宣光二帝尊於
太祖。親盡則遷。不在昭穆合食之數。今皇極再造。孝思匪
寧。奉二月二十九日勅。宣光以下。依舊號令尊崇。續又奉
三月一日勅。既立七廟。須尊崇始祖。速令詳定者。伏尋禮
經。始祖即是太祖。太祖之外。更無始祖。周廟太祖之外。以
周文王為始祖。不合禮經。或有引白虎通義云。后稷為始
祖。文王為太祖。武王為太宗。及鄭元注詩雍序。太廟為文
王以為說者。其義不然。何者。彼以禮王者祖有功而宗有
德。周人祖文王而宗武王。故謂文王為太祖耳。非祫㣥主
合食之太祖。今之議者。或有欲立涼武昭王為始者。殊為
不可。何者。昔在商周。稷[:#AS-8AA9:⿳⺊⿵冂人冋]始封。湯武受命。湯武之興。祚由
稷[:#AS-8AA9:⿳⺊⿵冂人冋]。故以稷[:#AS-8AA9:⿳⺊⿵冂人冋]為太祖。即皇家之景皇帝是也。涼武昭王
勳業未廣。後主失守。國土不傳。景皇帝始封。實基明命。今
乃捨封唐之盛烈。崇西涼之遠構。考之前古。實乖典禮。魏
氏不以曹參為太祖。齊梁不以蕭何為太祖。晉氏不以胡
公殷王卬為太祖。宋氏不以楚元王為太祖。陳隋不以胡
公楊震為太祖。則皇家安可以涼武昭王為太祖乎。漢之
東京。大議郊祀。多以周郊后稷。漢當郊堯。制下公卿議。議
者僉同。帝亦然之。唯杜林正議。獨以為周室之興。祚由后
稷。漢業特起。功不緣堯。祖宗故事。所宜因循。竟從林議。又
傳稱欲知天上事。問長人。以其近之。武德貞觀之時。主聖
臣賢。其去涼武昭王。蓋亦近於今矣。當時不立者。以必不
可立故也。今既年代深遠。方復立之。豈是三祖二宗之意。
實恐景皇失職而震怒。武昭虛位而不答。非社稷之福也。
宗廟事重。禘祫禮崇。先王以之觀德。或者不知其說。既灌
而往。孔子不欲觀之。今朝命惟新。宜應慎禮。祭神如在。理
不可誣。請準勅加太廟為七室。享宣皇帝以備七代。其始
祖不合別有尊崇之義。謹議。
錢不行對
對。去智絕巧。聖人之至德。斵彫為樸。先王之令圖。是以賈
多端則貧。士多技則匱。未有崇茲剞劂。競彼奢淫。而能匡
國安家。宣風致化者矣。自文明御宇。大拯黔黎。繼禮樂於
將絕。反淳風於已散。庶績伊凝。彝倫攸序。雖復工商異類。
四民之禁惟宜。而錐刀必爭。三農之務或失。誠宜絕其麗
美。敦茲質朴。刻玉雕金。棄之如芥草。揮鋤執耒。紀之以賢
良。則稼穡惟興。勤體之夫知勸。怠惰方革。遊手之人自除。
謹對。
龍門山三龕記
夫藏室延閣之舊典。蓬萊宛委之之遺文。其源始於六經。
其流分於百氏。莫不美天地為廣大。嘉富貴為崇高。備物
致用。則上聖存其發育。御氣乘雲。則列仙體其變化。茲乃
盡域中之事業。殫方外之天府。踰繫表而稱篤論。(闕)帝先
而謂窮神。豈非徇淼漫於陷井者。未從海若而泳天池也。
矜峻極於塊阜者。未託山祇而窺地軸也。烏識夫無邊慧
日。垂鴻輝於四衢。無相法寶。蘊善價於三藏。洎乎出(闕)器
之外。寂焉超筌蹄之表。三界方於禹跡也。猶大林之匹豪
端。四天視於侯服也。若龍宮之方蝸舍。升彼岸而捨六度。
則周孔尚溺於沈淪。證常樂而捐一乘。則松喬莫追其軌
轍。由是見真如之寂滅。悟俗諦之幻化。八儒三墨之所稱。
其人填邱壠矣。柱史園吏之所述。其旨猶糠粃矣。若夫七
覺開(闕)八正分塗。離生滅而降靈。排色空而現相。惟妙也
掩室以標其實。惟神也降魔以顯其權。故登十號而御六
天。
絕智於無形之地。遺三明而冥五道。應物於有為之域。是
以慈悲所及。跨恒沙而同跬步。業緣既啟。積僧祇而比崇
朝。故能使百億日月。蕩無明於大夜。三千世界。隮法雲於
下土。然則功成道樹。非鍊金之初。跡滅堅林。豈斷籌之末。
功既成。俟奧典而垂範。跡既滅。假靈儀而圖妙。是以載雕
金玉。闡其化於迦維。載飾丹青。發其善於震旦。繩繩乎方
便之力至矣。巍巍乎饒益之義大矣。文德皇后道高軒曜。
德配坤儀。淑聖表於無疆。柔明極於光大。沙麓蕃祉。塗山
發祥。來翼家邦。嗣徽而贊王業。聿修陰教。正位而叶帝圖。
求賢顯重輪之明。逮下彰厚載之德。忠謀著於房闥。孝敬
申於宗祀。至諴所感。清出[:#AS-FBED:●]月魄於上。至柔所被。蕩震騰
於下。心繫憂勤。行歸儉約。胎教克明。本枝冠於三代。閫政
攸敘。宮掖光於二南。陋錦繒之華。身安大帛。賤珠玉之寶。
志絕名璫。九族所以增睦。萬邦所以至道。宏覽圖籍。雅好
藝文。酌黃老之清靜。窮詩書之溥博。立德之茂。合大兩儀。
立言之美。齊明五緯。加以宿殖遠因。早成妙果。降神渭涘。
明四諦以契無生。應績昭陽。馳三車以濟有結。故[:#AS-92F9:⿰帛⿱丿糸]區表
剎。布金猶須達之園。排空散花。踊現同多寶之塔。諒以高
視四
禪。俯輕末利。深入八藏。顧蔑勝鬘。豈止降揚蕤。軼有媯之
二女。載祀騰實。越高辛之四而巳哉。左武侯大將軍相州
都督雍州牧魏王。體明德以居宗。膺茂親而作屏。發揮才
藝。兼苞禮樂。朝讀百篇。總九流於學海。日摛三賦。備萬物
於詞林。臨魯衞以驂鑣。馭梁楚使扶轂。長人稱善。應乎千
里之外。通神曰孝。橫乎四海之濱。結巨痛於風枝。纏深哀
於霜露。陽陵永翳。懷鏡匳而不追。閟宮如在。蹈階除而增
慕。思欲弭節鷲岳。申陟屺之悲。鼓枻龍池。寄寒泉之思。方
願捨白亭而遐舉。瑩明珠於兜率。度黃陵而撫運。蔭寶樹
於安養。博求報恩之律。歷選集靈之域。以為百王建國。圖
大必揆於中州。千尊託生。成道不(闕一字)於邊地。惟此三州。
實總六合。王城設險。曲阜營定鼎之基。伊闕帶坰。文命闢
襄陵之(闕一字)穹隆極天。崢嶸無景。幽林招隱。洞穴藏金。雲
生翠谷。橫石室而成蓋。霞舒丹巘。臨松門而建標。崈基拒
於嵩山。依希雪嶺。(闕一字)流注於德水。亻[:#AS-FBED:●]丙佛連河。斯固
真俗之名區。人祇之絕境也。王乃罄心而宏喜捨。開藏而
散龜貝。楚般竭其思。宋墨騁其奇。疏絕壁於玉繩之表。而
靈龕星列。雕(闕一字)石於金波之外。而尊容月舉。或仍舊而
增嚴。或維新而極妙。白豪流照。掩蓮花之質。紺髮揚暉。分
檀林之侶。是故近瞻寶相。儼若全身。遠(闕一字)神光。湛如留
影。嗤鏤玉之為劣。鄙刻檀之未工。杲杲焉踰日輪之麗長
漢。峨峨焉邁金山之映巨壑。耆闇在目。[:#AS-8BB1:⿰冉⻖]竭可想。寶花降
祥。蔽五雲之色。天樂振響。奪萬籟之音。是以覩法身之妙。
而八難自殄。聞大覺之風。而六天可陟。非正真者。其孰能
與於此也。善建佛事。以報鞠養之慈。廣修福田。以資菩提
之業。非純孝者。其孰能與於此也。昔簡狄生商。既輪迴於
名相。公旦胙魯。亦流遁於國城。猶且雅頌美其功。同和於
天地。管弦詠其德。(闕二字)於鬼神。况乎慧燈普照。甘露徧灑。
任姒尊名。具之以妙覺。間平茂實。成之以種智。是用勒紺
碣於不朽。譬彼法幢。陳讚述於無窮。同(闕二字)偈。俾夫衣銷
劫石。與金剛而比堅。芥納須彌。隨鐵圍而齊固。感(闕二字)詞。
迺作頌曰。
十號開緒。二諦分源。有為非貴。無相稱尊。光宅沙界。(闕一
字)居給園。仁舟戡溺。智炬排昏。緣發現跡。化終還淨。色身
暫掩。靈照遠鏡。布金降真。攻玉圖聖。五道有截。三(闕一字)無
競。帝唐(闕一字)紀。太姒定祥。功濟赤縣。德穆紫房。十品散馥。
三
慧騰光。廣闢香地。載紐元綱。卓爾英王。至哉茂則。丹青神
甸。鹽梅王國。擲地(闕一字)文。橫海邁德。孝思不匱。報恩罔忒。
聿修淨業。于茲勝境。梯危紫(闕三字)翠嶺。勒石表相。因山墓(
闕一字)希聖雖遙。求心寧永。豪光(闕八字)祇樹樓似增城。飛泉
灑漢。危石臨星。巖垂日近。松(闕十三字)來遊(闕四字)垂柸川(闕十
三字)純孝克宣。勝業載圓。邪山滅地。顧(闕十二字)皇祚於下(闕)
擬劇秦美新
伊太極草昧。元氣氤氳。二儀肇闢。三才乃分。火化之風既
往。結繩之政無聞。遐哉邈矣。故靡得而云也。逮乎書契興。
爻象辨。皇王著。諡號闡。歷選列聖。逖聽遺篆。犧農崇行道
之化。堯舜宏揖讓之風。湯武以干戈而稱盡美。成康以刑
厝而表成功。雖步驟殊時。澆淳異世。道有文質。政有隆替。
不在天文。因人垂制。規模煥其有章。聲實渺其難繼。異哉
秦氏之為政也。恃崤函之作固。因襄文之餘烈。窮起剪之
暴兵。納鞅斯之邪說。兼兩州之地。削六雄之轍。先生之道
廢。曩聖之德滅。利觜長距。殫蒼生之命。刮語焚書。愚黔首
之性。海內訾其凶滅。天下苦其苛政。於是懷道挾術之士。
背三秦而遠跡。抱樸養素之夫。竄九夷而自適。趙高閻樂
啟其亂。陳勝吳廣伺其隙。喪六璽於二代。隳七廟於一擲。
永鑒其弊。吁其劇歟。粤若漢祖之龍飛。踐宸極。居大寶。感
素靈之符。行元聖之道。靖大亂以永寧。濟斯人於難老。洎
文景之纂歷。乃守文之有聲。逮武宣之繼統。亦王功之有
成。然而闕皇王之要道。慙天地之至精。仍踵秦之制度。尚
沿秦之章程。既無關於政作。孰與發其聲名。雖時乘於六
位。實貽誚於三靈者矣。我有新之創業也。累功而據帝圖。
積德而膺寶命。政化洽於巖廊。惠澤溢於號令。四表荷其
亭毒。萬物遂其正性。帝典闕者既補。王綱弛者咸正。其德
也彌厚。其道也彌盛。若夫文軌大同。夷狄嚮風。武功也。制
禮裁樂。遷風變俗。文教也。肇改正朔。爰變服色。至聖也。盡
禮郊禋。致敬鬼神。大孝也。幽人咸洎。奇士畢至。濬哲也。既
厝刑書。亦廢囹圄。鴻德也。是以天不愛其道。地不愛其寶。
龜威浮洛。飛黃服皂。一角九尾之瑞。朝夕坰牧。幷柯共穗
之祥。日月畿服。超邃古之芳英。邁前王之簡牘。其天意也
如此。其人事也如彼。諒可以披綠圖。詔青史。降齊郊。下嬴
里。登介邱以昭德。同梁甫以播美。摛記牒於無窮。播歌誦
而盈耳。俾夫千載之上。往聖恧其鴻名。百代之後。下王奉
其英聲。固皇極於造化。合至道於神明。豈不美哉。豈不美
哉。
唐故特進尚書右僕射上柱國虞恭公溫公碑
昔者帝媯升歷。九官奮其庸。有周誕命。六卿揚其職。國鈞
總於公相。(闕一字)乎二(闕三字)歸於臺成乎(闕一字)晉雖淳(闕二
十五字)帝載(闕一字)盛德建(闕五字)也若夫昴宿麗天。感其靈者
人傑。嵩嶽鎮地。降其神者國楨。叶(闕一字)夢於龍(闕四字)於舟
楫其(闕字)也(闕一字)庸器(闕四字)其(闕一字)也(闕八字)豈(闕九字)復(闕
二字)矣公太原(闕一字)人諱(闕四字)臨系姬文之遠胄。派唐叔
之遙源。食邑河內。世功開其緒。著姓晉陽。(闕一字)德派其(闕
一字)雖(闕十四字)義(闕三字)於(闕一字)下晉之勳烈(闕一字)真(闕一字)於(
闕二字)猶培塿之望(闕四字)之(闕四字)祖裕。魏太中大夫。言為准
的。行成表綴。廊廟翹首。搢紳結轍。(闕一字)公叔而比德(闕一
字)思(闕一字)而(闕十二字)司馬皇朝贈魏州刺史。(闕三字)學夢鳥(闕
一字)文名冠海中(闕三字)下孔門密子(闕二字)不顯於當時。潁
川陳君。哀榮無間於異代。能兼之者。不亦優乎。公(闕一字)兩
儀之(闕三字)百(闕一字)之懿(闕三字)義以(闕五字)以(闕八字)所以(闕八
字)所以知(闕一字)洋洋焉若洪河之東注。巖巖焉猶華岳之
西峙。若乃三德
六行。列聖之所(闕一字)也。舉厝(闕三字)域(闕十一字)息(闕十三字)雲蜺以(
闕二字)淪(闕四字)與然則(闕一字)臺(闕二字)始於覆(闕三字)維地肇自
涓流。是以平津筮仕。由賓王而佩印。文終創業。階(闕一字)吏
而命(闕四字)範同符(闕一字)烈(闕十八字)內史(闕一字)子時隆(闕十一
字)薛道衡(闕一字)宗(闕一字)肆牢籠多士。太子洗馬李綱。直道
正辭。羽儀海內。並下堂見禮。倒屣定(闕四字)稱(闕六字)趙(闕十
六字)衡岳則夫(闕七字)宣室而(闕二字)誼乃授通事舍人。斂笏
鳳池。垂紳鸞閣。[:#AS-9061:⿰王褱]姿月舉。韶音玉振。每至文武在列。華裔(
闕一字)庭對越(闕十六字)漢菀(闕三字)其(闕二字)洪(闕五字)以(闕一字)其(闕
一字)斯乃(闕一字)賢(闕一字)餘(闕五字)隅(闕一字)歟雅度在乎經國。
大業之始。以親喪去官。孺慕之感。哀毀之極。與夫長孫(闕
三字)龍(闕十七字)煬帝(闕二十六字)斯政出奔高麗。既而乘轅南反。
詔公銜命蕃境。申明臣節。陳之以逆順。(闕一字)暢(闕三字)之以
禍福。(闕二十八字)豈如(闕八字)海張騫擁節。無功於月氏。又以公
為東北道招慰大使。屬天地橫潰。華戎版蕩。(闕三十五字)而(闕
一字)天憑(闕一字)握(闕二字)之符授越遷夏商之鼎。艾綬銀章。
弓旌先於髦俊。建社班瑞。光寵屬於勳庸。庶績所以咸凝。(
闕三十七字)雖(闕二字)總其方(闕三字)毗其政刑而滅沒不㣥。豈蹉[:#AS-8BCA:●
]於吳阪。清越振
響。終特達於章臺。徵為中書舍人。遷中書侍郎。(闕二十九
字)其歷(闕一字)則(闕三字)美於(闕三字)其得人則孝若飛聲於洛
下。云誰嗣響。復在茲焉。屬獫狁縱慝。疆場受駭。甘泉(闕三
字)之火雲(闕四字)之(闕十三字)鞠(闕五字)懷(闕三字)之將琴(闕一字)在(闕
一字)佇甘(闕一字)之(闕一字)乃以(闕三字)軍長史十萬之師。方絕
大漢。五餌之術。必繫單于。而南風褰律(闕一字)之(闕一字)北(闕
一字)肆豺狼之毒。(闕二十八字)皇(闕一字)嗣堯(闕二字)繼文治(闕五
字)澆俗侔於結繩。叶和萬邦。遠夷同於編戶。威慴龍瀚。澤
流龜(闕二字)寶無俟於(闕三十字)拜(闕二字)治中撿校吏部郎(闕一
字)尋(闕六字)公望為時宗。才稱王佐。鴻翼所漸。自回溪而薄
九霄。驥足既馳。遊閶闔而(闕一字)千里。雖(闕二十六字)閣糾繆(闕
三字)選(闕一字)議武(闕一字)渥洽(闕六字)爵命日隆。寵祿歲厚。猶
司馬之四至。慈明之十旬。乃以(闕一字)官拜太子右庶子。遷
御史大夫。仍(闕二字)中書侍郎。遷中書令。(闕十一字)於廊廟(闕七
字)位(闕二字)獨(闕四字)職司八柄。公又處之。故能出總糾察。入
專機管。執簡冊以肅周行。奉絲綸以光帝(闕二十四字)其猶(闕
二字)俄(闕三字)衞(闕三字)餘如故。(闕二字)虞(闕二字)食邑三千戶。德
優爵重。鎬京之舊制。非功不侯。中陽之令典。踰七命而兼
二善。(闕一字)下以(闕六字)佩(闕十)
(五字)矣(闕八字)之職(闕三字)踰於副(闕五字)天道(闕一字)斗極之運
四時。下料人事。邁元愷之贊百揆。聖朝欽若前典。憲章往
代。懷磻溪(闕三字)想(闕三字)而(闕四字)公(闕十七字)臨(闕一字)而(闕三字)觀(
闕四字)南宮之故(闕二字)求(闕一字)道勤行而不倦。歷選前哲。仰
止而無怠。是以忠(闕一字)寬裕(闕一字)內恭之(闕二字)虛(闕三十
七字)以事一人。獻(闕一字)之規。不(闕一字)於忠恕。損益之義。皆
出於仁厚。違規矩。枉尋尺。光其家而弗為。利社稷。安億兆。(
闕一字)其身而無悔。肅肅焉。濟濟焉。(闕十九字)之毀(闕三字)言(闕十
字)心之所同。必擇善以利物。意之所異。不是已而違人。闢
德義為宮牆。包禮(闕五字)人之善(闕三字)之清(闕十三字)今而(闕一
字)毀譽(闕三字)而篤(闕二字)位高矣。(闕二字)茲(闕一字)祿厚矣。治(闕
二字)約以孝敬之道。移於哲兄。行慈惠之心。洽於猶子。允
所謂朝廷之棟幹。(闕五字)焉以貞觀十一年(闕八字)洛陽(闕四
字)疾(闕一字)動(闕一字)寄深(闕二字)恩息股肱(闕四字)於道路名(闕
三字)陳其方技逯輔德愆報彌留曠旬。兩楹之奠既兆。二
䜿之災乃(闕二字)遣銀青光祿大夫行中書(闕二十五字)之(闕二
字)盡(闕二字)之德(闕五字)大漸(闕一字)忘於舉能。子顏啟足。情存
於慎赦。眇焉千載。於斯一揆。六月(闕一字)日薨於(闕四字)春秋(
闕一字)十有(闕十六字)類齊后
(闕三字)即以其日(闕五字)百僚(闕一字)列莫不流涕。乃詔民部
尚書莒國公唐儉工部侍郎盧義恭護喪。行中書侍郎(闕
六字)禮部侍郎令狐德(闕二十字)諡曰恭公。(闕五字)碑(闕三字)塋地
於昭陵之側。幷給東園秘器。賻贈二千段。喪葬所須。並令
官給。(闕一字)祖送之典。墳塋之制。咸(闕一字)禮(闕十八字)篆籀(闕十
六字)獻之(闕一字)漢室之(闕一字)佐也。密陵當陽。晉朝之賢輔
也。雖復卿雲摛思。班爾運奇。勒銘由其(闕一字)孫表墓(闕一
字)於(闕二十四字)詔(闕二字)往載不其偉與。武湯一德。垂之百代。
其詞曰。藹藹高門。世膺顯命。堂堂盛德。家襲餘慶。抗節飛
英。扶危流詠。軒蓋接(闕一字)珪璋(闕一字)映。(闕三十七字)藝(闕一字)德
財成(闕二字)範圍儒墨。非馬擅奇。雕龍貽則。發跡素里。馳聲
上國。仲舒揚庭。吾邱待(闕一字)數(闕四十四字)釋釣滋泉。陳謨德
顯。定策功宣。縱壑纔鶩。搏風初矯。密勿鸞閣。便繁鳳沼。仲
舉性(闕六字)我(闕四字)儀表(闕三十二字)鑄丹(闕三字)薪理一水逝黃
陂。光沈趙日。稅駕天府。夷體泉室。麟閣圖形。鳥(闕一字)騰實。
悲纏(闕十字)恩(闕九字)羅(闕三字)懿範(闕六字)
京師至德觀法王孟法師碑銘(幷序)
觀夫太陽始旦。指崦嵫其若馳。巨川分流。趨渤澥而不息。
是以至人無已。先天地而御六氣。列仙神化。隘宇宙而遺
萬物。與大齊魯搢紳。束名教於俄景。漢魏豪傑。徇榮利於
窮途。何異於蜉蝣生於崇朝。爭長於龜鶴。秋毫出於末兆。
計大於崐閬者哉。若迺岱山龍駕。傳神丹之秘訣。秦都鳳
祠。流洞簫之妙響。用能延頹年於昧谷。振朽骨於元廬。白
玉之簡。祈西王而可迎。青雲之衣。師東陵而易襲。豈非度
世之寶術。登遐之妙道焉。法師俗姓孟氏。諱靜素。江夏安
陸人也。其先徙里成仁。繼跡於孔墨。冬笋表德。齊聲於曾
閔。是以貽則當世。錫類後昆。軒冕之盛。既富於天爵。賢明
之質。獨表於仙才。固以軼仲弓之奕葉。邁陽元之餘慶者
矣。法師禀兩儀之靈和。體五常之休德。崇蘭散馥。掩蕭艾
於芳春。朗月揚輝。蕩雲霧於清夜。盈尺之寶。出鄢郢而連
城。徑寸之珍。入大梁而照乘。豈惟揚號異才。馳聲益部。曹
稱孝行。播美上虞而已哉。幼而慕道。超然拔俗。志在芝桂。
譬芻豢於糠粃。心繫烟霞。方綺羅於桎梏。既而初笄云畢。
迨吉有興。懿戚託繼世之援。慈親割相離之情。千金甫陳。
百兩將戒。法師凌霜之操。必守節於元冬。匪石之誠。誓捐
生於白刃。素概難奪。嘉禮遽寢。乃脫屣通德之門。絕景集
靈之館。虔修經戒。長甘蔬菲。潄元氣於亭午。思輕舉於中
夜。若夫金簡玉字之餘論。元化道樞之妙旨。三皇內文。九
鼎丹法。莫不究其條貫。猶登山而小魯。踐其戶庭。若披雲
而見日。允所謂天挺才名。人宗模楷者已。隋高祖文皇帝
聞風而悅。徵赴京師。亦既來儀。居於至德之觀。公卿虛已。
士女翹心。於是高視神州。廣開眾妙。懸明鏡於講肆。陳鴻
鐘於靈壇。著籙之侶。升堂者比迹。問道之客。及門者成㣥。
雖列星之仰天津。眾山之宗地軸。未足以喻也。我高祖以
大聖締基。功踰覆載。皇上以欽明纂緒。道冠犧農。崇三清
以緯民。懷九仙而濟俗。天地交泰。中外和平。法師維持科
戒。宏宣經典。時歷夷險。懷趙璧而無玷。年殊盛衰。鼓吳濤
而不竭。跡均有待。心叶無為。循大小於天倪。既齊椿菌。忘
壽夭於物化。寧辨彭殤。而靈氣有感。仙骨夙著。金液方授。
駕白龍而不反。玉棺遽掩。望青鳥之來翔。以貞觀十二年
七月十二日。遺形而化。春秋九十有七。顏色如生。舉體柔
弱。斯蓋仙經所謂尸解者也。冕旒惜道門之梁壞。搢紳悼
人師之云兦。固以恩侔撤樂。悲踰輟相。有勅賜以賻禮。資
給葬事。並加隆焉。弟子陳光等。義結在三。名高入室。對衣
履而增絕。瞻風雲而永慕。思欲寄銘讚以敘思。勒琬璧以
紀德。俾夫成銀之室。神變久而若在。遺履之地。靈跡垂於
不朽。其詞曰。
西秦簫響。東陵聖迹。霞舉玉京。雲開金液。飛廉先路。勾芒
奉璧。形表丹青。聲流金石。元風誰纂。允屬賢明。翟衣絕志。
鶴御依情。棲心大道。投蹟長生。三山可陟。九轉方成。靈化
人間。高翔羽服。白蜺擁蓋。青虯夾轂。丹竈留烟。仙壇餘竹。
貽則終古。永播蘭菊。
