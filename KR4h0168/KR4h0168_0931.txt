欽定全唐文卷九百三十一
杜光庭(三)
謝批答表
臣某言。伏奉恩勅。以臣今月二日上賀登極表一道。賜批
答奬飾者。寵降丹霄。榮臨元教。綸垂五色。出僊禁以昭彰。
日煥九芒。向芝田而照燭。驚榮失次。抃舞無階。臣中謝。伏
惟皇帝陛下珠衡誕瑞。玉斗縱神。出震域以重光。為乾樞
而纂聖。德超啟誦。宏孝德以垂衣。明繼勳華。宣大明而御
宇。湛恩遐布。惠渥旁敷。歡呼振野以成雷。喜氣凝空而作
蓋。華夷億兆。就日瞻雲。臣某限以衰遲。兼嬰疾恙。仰龍墀
而潔懇。陪獸舞以無因。遂貢封章。遙陳誠悃。豈謂特隆睿
奬。俯降天章。成行之瑞露葳蕤。聯幅之卿雲芬郁。捧對而
嵩衡未重。感恩而溟渤非深。鷦鷃至微。乾坤難報。所賜批
答。臣謹已焚香跪受訖。無任荷戴聖恩之至。
慰中祥大祥禫制表
臣某頓首頓首言。日月不居。大行皇帝奄及某祥。伏惟皇
帝陛下攀號痛慕。聖情難居。上為宗祧。下徇億兆。俯全大
禮。永福華夷。臣衰疾所縈。不獲隨例起居奉慰。無任隕越
屏營之至。謹奉表陳慰以聞。
慰釋服表
臣某頓首頓首言。日月不居。大行皇帝崩背如昨。奄經禮
制。伏惟皇帝陛下攀慕永遠。聖情難居。四海臣妾。服制終
禮。瞻天靡及。履地無容。臣伏恨衰疾所縈。不獲趨詣闕庭
哀慟。臣無任感咽摧慕之至。謹奉表陳慰以聞。
慰冊廟號表
臣某言。今月某日。追冊大行皇帝尊諡及廟號者。伏惟大
行皇帝應天誕睿。乘運開圖。豐沛振衣。功超於漢祖。邠岐
杖箠。仁邁於周文。考唐堯翊善之名。遵虞舜盛明之號。今
則式崇尊諡。爰美聖功。億兆咸哀。寰區共感。伏惟陛下悲
纏罔極。孝理萬方。仰弓劍以難追。奉冊書而增感。暜天率
土。哀殞同深。
慰啟攢表
臣某言。伏承大行皇帝今月某日啟攢宮者。哀纏百辟。號
慟六宮。伏惟陛下攀慕哀號。聖情難處。對弓劍而增感。嘆
光景以冥懷。臣伏恨衰疾所縈。不獲隨例哀慟。無任隕越
屏營之至。
慰祔廟禮畢表
臣某頓首頓首言。伏承某皇帝祔廟禮畢者。禮重宗禋。序
申昭穆。克遵嚴祀。永耀神功。(云云)伏惟陛下順考禮經。欽
明孝德。正春禘秋嘗之典。宗配天奉聖之儀。允集鴻休。永
崇清廟。暜天率土。哀慕同深。
慰封陵表
臣某頓首頓首言。伏覩大行皇帝陵寢封為某陵者。臣竊
惟大行皇帝吞日協祥。履星應夢。握乾元而啟歷。拓坤野
以開基。鄙吳魏之三分。廣行恩化。欲華夷之一統。將混車
書。陵寢正名。允符聖德。伏惟陛下纂承事重。追美為先。光
顯遺功。輝華盛禮。仰瞻懿躅。稍慰聖情。凡在臣寮。同深哀
慕。
慰發引表
臣某言。伏惟大行皇帝靈駕以今月某日發引者。二儀交
感。兩曜無光。億兆銜哀。雲霞共慘。臣某誠摧誠咽頓首頓
首。伏惟陛下孝思罔極。聖情難居。望僊駕以漸遙。聽薤歌
而增咽。追攀不怠。哀慕難勝。
賀登極後聽政表
臣某言。伏審今月九日皇帝御明德殿聽政者。文物羽儀。
初陳於玉砌。行鵷振鷺。乍列於瑤墀。中外同歡。寰瀛共賀。
臣某誠歡誠躍頓首頓首。伏惟皇帝陛下九天誕聖。七政
縱神。執玉斗而御乾龍。將寧四海。握璿衡而司大象。爰牧
萬方。敷啟后之文明。懋成王之道德。今則雲開碧落。齊瞻
北極之尊。霞散滄溟。共奉大明之照。恩覃有截。惠洽無垠。
臣蹟滯芝田。榮逢寶運。悲越吟而自感。趨漢殿以無由。瞻
望堯天。不任抃蹈歡呼激切屏營之至。
慰山陵畢表
臣某言。伏承大行皇帝山陵禮畢者。神宮長閉。僊寢永安。
率土生靈。不任號慕云云。伏惟皇帝陛下追慕不怠。聖情
難居。對馬鬣以增悲。攀龍髯而永隔。遊衣尚在。僊駕已遙。
追想英威。摧慕何及。臣伏恨衰疾。不獲奉慰闕庭。不任號
殞摧咽之至。謹奉表以聞。
請不赴山陵表
臣某言。竊承山陵甫畢。皇帝陛下哀慕無窮。欲躬赴陵寢
者。恭聞中旨。實駭人情。凡被照臨。莫不惶惑。臣某誠惶誠
恐頓首頓首。伏以皇帝之孝也。法天順人。緣理制禮。俾生
靈咸若。而宗廟永安。未聞以弓劍之哀誠。履曾閔之獨行。
遽勞警蹕。親奉告修。伏惟皇帝陛下考百王之舊儀。詢歷
世之成典。特迴聖鑒。俯契禮文。遵前古之通規。示後王之
令範。彌彰孝理。以慰萬方。臣不任瀝懇虔望迫切之至。謹
奉表陳乞以聞。
奏於龍興觀醮玉局劄子
右。臣先蒙今年十月二十二日宣。賜舊玉局洞門官舍一
所。并石像老君一座。移在當觀。其舍今於殿後講堂基上
起立功畢。便用安置石像老君。焚修供養。伏以名山大川。
二十四化。春秋常祀。著在舊儀。其玉局化所修常醮。伏請
起天漢元年二月八日。委本府縣祇就龍興觀玉局石像
老君前修設。冀免曠闕。以協敬恭。又北邙化在巂州。積年
已來。醮祝皆闕。况居率土之內。宜申咸秩之文。前件二化。
今亦欲就龍興觀一處。與玉局同用。延祝景貺。永福聖朝。
謹舉如前。伏聽勅旨。
賀江神移堰牋
伏覩導江縣令黃璟奏。六月二十六日江神移堰事。伏以
大禹濬江。發洪源於龍冢。李冰創堰。分白浪於龜城。導彼
靈津。資乎民用。而涸脛泛肩之誓。表則有常。若懷山沃日
之多。奔騰難制。立虞墊溺。必害蒸黎。昨者夏潦渤興。狂波
未息。顧岷江之下瀨。便逼帝都。當灌口之上游。遽彰神力。
於是震霆嶪地。白雨通宵。驅陰兵而鼓譟連天。簇靈炬而
熒煌達曙。迴山展石。巨堰俄成。浸淫頓減於京江。奔蹙盡
移於硤路。仰由聖感。仍假英威。見天地之合符。覩神明之
致祐。編於簡冊。冠彼古今。叨奉奬私。彌增忭躍。謹奉牋陳
賀以聞。
太上洞元靈寶素靈真符序
素靈符者。天師翟君乾祐乾元中自黃鶴山泝流入蜀。至
巫山峽。躭翫林泉。周歷峯岫。躊躕歲餘。南至清江。北及上
庸。周旋千餘里。神墟靈蹟。巖扃洞室。靡不臨眺。一夕。夢真
人長丈餘。素衣華冠。立於層崖之上。俯而視之。若有所命。
君翼日登天尊峯。瞻仰禮謁。果見真人也。俄於天尊手中
得丹書一卷。拜而受之。即素靈符也。按而書用。蠲疴療疾。
徵魔制靈。驅役鬼神。迴尸起死。召置風雨。鞭策虎狼。三峽
之人。大享其惠。天寶中詔入內殿。順風問道。復還僊都山。
其後平昌段成式與當時朝彥荊郢帥臣咸師奉之。累年
乃得道而去。有得此符者。傳以救人。用之必驗。余天復丙
寅歲。請經於平都山。復得其本。編入三洞藏中。冀將來同
好。共知濟物之志焉。廣成杜光庭序。
道德真經元德纂序
道本至無。能生妙有。運至無之道。成妙有之功。其惟太上
老君元元皇帝乎。起於象先。尊為化本。融神億劫之始。分
靈覆載之中。亭毒萬殊。陶鈞庶品。由是三皇受命。尚遵淳
一之風。五帝握圖。漸散無為之樸。老君雖歷代降蹟。隨時
應機。或為國師。或為賓友。授經傳道。以教時君。洎唐虞禪
讓之初。世道交喪之際。舉元凱於野。行四罪於朝。尚賢之
蹟既彰。癉惡之形又舉。內雖揖讓。外有干戈。人心漸澆。道
樸云散。老君號尹壽子。居於河陽。憫物性之遷訛。恐真宗
之陵替。以為三皇大德。不足以程式後王。五帝常道。不可
以垂訓末俗。撮重元奧義。著道德二篇。欲明道無為也。因
德以顯之。德有用也。因道以明之。資立言以暢無言。因理
本而宏妙本。為理身理國之要。乃至精至極之宗。以授於
舜。非謂絕仁義聖智。在乎抑澆詐聰明。將使君君臣臣。父
父子子。見素抱樸。泯合於太和。體道復元。自臻於忠孝。世
儒不知。以為老君之道。棄仁義。隳禮智。非立教之大方。且
夫至仁合天地之德。至義合天地之宜。至樂合天地之和。
至禮合天地之節。至智合天地之辨。至信合天地之時。宏
淳一之源。成大同之化。混合至道。歸仁壽之鄉。固不在乎
踶跂雍容。噢咻蹩躠。然後謂之仁義等也。故仲尼亞聖。皆
默而得之。隳體黜聰。遺形去智。超乎物表。永為真人。非末
學小儒之所知也。綿夏商周漢數千百年。煥乎與日月齊
光。巍乎與乾坤竝運。雖百家詮註。㣥彥校揚。挹之彌深。酌
之不竭。行之於國。刑措而太平。修之於身。神全而久視。拊
几揮柄。時有其人。宏農強思齊。字默越。濛陽人也。幼棲元
關。早探妙旨。丱歲侍先師京金仙觀。講論大德。賜紫全真。
居葛仙中宮。讀頌之餘。服勤不怠。綽有聲稱。為時所推。僖
宗皇帝順動六飛。駐蹕三蜀。五月應天節。默起祝壽行殿。
寵賜紫衣。高祖神武皇帝應歷開圖。配天立極。二月壽春
節。允承明命。賜號元德大師。奕世棲心。皆洽光寵。羽衣象
簡。其何盛歟。每探討幽元。發揮流俗。期以譚講之力。少報
聖明之恩。手纘所講道德二經。疏採諸家之善者。明皇御
註為宗。蓋取乎文約而義該。詞捷而理當者。勒成二十卷。
庶乎覽之易曉。傳之無窮。後之學者。知強君之深意焉。乃
題曰太上老君道德經元經纂疏。乾德二年庚辰降聖節
戊申日。廣成先生光祿大夫尚書戶部侍郎上柱國蔡國
公杜光庭序。
太上洞神太元河圖三元仰謝儀序
經曰。河圖仰謝之法。學道之士。常能行之。度洪災之劫。昇
為種民。若兵戈水火。旱潦螟蝗。星辰變怪。天地易常。山摧
川涸。日月薄蝕。風霜不時。雷電害物。妖氣作沴。鬼邪惑眾。
四境不寧。猛鷙為暴。若帝王國主不安。及疾厄災異。至於
民間危急。當告謝天地。元感穹旻。乃可解度耳。天道憫物。
元聖流慈。太上出河洛龜龍之書。青文綠甲之字。以授帝
王。此蓋教民致福謝過。度厄解災之法也。行之則上合天
道。舉無不應矣。三元仰謝齋。用壬辰癸巳之日。戌亥之時。
戌亥為天門。蛇對於樞。知變即成龍。龍當其機。識化即入
道。戌亥者天門之津塗。辰巳者龍蛇之樞機也。感悟求真。
必由斯日。故用辰巳日也。壬者陽氣所生。太乙之位也。故
戌亥時昇壇告謝。子時陽氣通生之首也。道法執象導物。
伏鬼制神。御天統人。以十二辰為用。立德於子。表成於丑。
慎衰於寅。戒敗於卯。運智慮於辰。用消息於已。救傾於午。
即安於未。防亂於申。開大於酉。歸根於戌。太平於亥。歸根
則陰氣盡。太平則陽氣昇。道運則陽昇。水柔則道合。故壬
癸為勝。順陽合道故也。急有祈謝。未及壬辰日者。寅以慎
衰。午以救傾。戌以歸根。此三辰日。時急亦可用。合天道矣。
苟能丹苦感徹。必契神明者。餘日無爽。不拘於此矣。未齋
三日。灑掃內外。禁絕庶事。約飭僚友。惟務精嚴。一心營備。
無忘謹敬也。
道德真經廣聖義序
序曰。珠韜玉札云。太上老君降蹟行教。遠近有四。其一。歷
劫稟形。隨方演化。即千二百號百八十名。散在諸經。可得
徵驗矣。其二。此劫開皇之始。運道之功。孕育乾坤。胞胎日
月。為造化之本。天地之根。播氣分光。生成品彙。自五太之
首。逮殷周之前。為帝王師。代代應見。即鬱華錄圖。廣成尹
壽。因機表號是也。三皇迭往。五帝不歸。雲紀龍師。時遷數
革。鳥官火運。川逝風移。步驟不同。澆淳漸變。雖揖讓斯在。
而干戈屢興。阪泉有翦戮之師。丹浦有專征之旅。智詐行
而太樸隱。仁愛顯而孝慈生。元默希夷。日以寢薄。陶唐以
耄昏厭位。虞舜以歷試登庸。憂軫萬方。服勤庶政。老君號
尹壽子。居於河陽。以道德真經降授於舜。經之旨也。道以
無為居先。德以有稱為次。亦猶三皇之書。言大道也。五帝
之書。言常道也。其下薄裁非之義。節兼愛之仁。損俯仰之
禮。挫銛巧之智。斥用兵之暴。抑譎詐之謀。使人復樸還淳。
以無為無事為理。舜雖力而行之。竄凶舉相。明目達聰。敦
睦九族。平章百姓。而恬和清靜之道。莫能致也。故禹湯之
後。天下為家。各親其親。各子其子。大道既隱。元化不流。禮
樂滋繁。政刑大用矣。其三。老君以商陽甲子代降神寓胎。
武丁之年。誕生於亳。即今真源縣九龍井太清宮是其地
也。或隱或顯。潛化㣥方。當周昭王癸丑之年。以此二經授
關令尹喜。傳於天下。世得而聞焉。其四。將化流沙。與尹喜
期會於西蜀青羊之肆。示現降生。即昭王丁巳之年也。此
道德經自函關所授。累代尊行。哲后明君。鴻儒碩學。詮疏
箋注。六十餘家。則有節解上下內解上下想爾二卷。河上
公章句嚴君平指歸十四卷。山陽王弼注。南陽何晏。河南
郭象。穎川鍾會。隱士孫登。晉僕射太山羊祜。沙門羅什。沙
門圖澄。沙門僧肇。梁隱居陶宏景。范陽盧裕。草萊臣劉仁
會。吳郡徵士顧歡。松靈仙人晉人河東裴楚思。秦人京兆
杜弼。宋人河南張憑。梁武帝。梁簡文帝。清河張嗣。梁道士
臧元靜。梁道士孟安排。梁道士孟智周。梁道士竇略。陳道
士諸糅。隋道士劉進喜。隋道士李橎。唐太史令傅奕。唐嵩
山道士魏徵。法師宗文明。仙人胡超。道士安邱。道士尹文
操。法師韋錄。道士王元辯。諫議大夫肅明觀主尹愔。道士
徐邈。直翰林道士何思遠。衡嶽道士薛季昌。洪源先生王
鞮。法師趙堅。太子司議郎楊上善。吏部侍郎賈至。道士車
弼。任真子李榮。成都道士黎元興。太原少尹王光庭。道士
張惠超。龔法師。通義郡道士任太元。道士沖虛先生殿中
監申甫。岷山道士張君相。道士成元英。漢州刺史王真。道
士符少明。元宗皇帝所注道德上下二卷。即今所廣疏矣。
所釋之理。諸家不同。或深了重元。不滯空有。或溺推因果。
偏執三生。或引合儒宗。或趣歸空寂。莫不竝探驪室。競掇
珠璣。俱陟鍾山。爭窺珪瓚。連城在握。照乘盈懷。敷宏則光
粲縑緗。演暢則綵文編簡。語內修則八瓊玉雪。雰靄於丹
田。九轉琅膏。晶熒於絳闕。盡六氣迴環之妙。臻五靈夾輔
之功。忘之於心。息之於踵。得無所得。而了達化元矣。語品
證也。則擺落細塵。超登上秩。遊八外而放曠。指三境而躋
昇。蹈太乙之位矣。而總內外之要。兼人天之能者。未有其
倫。我開元至道昭肅孝皇帝降神龍變。接統象先。戡內難
以乘乾。咨中興而御極。無為在宥。四十五年。汾水襄城。靡
勞轍迹。具茨大隗。自得朋游。廓八溟為仁壽之庭。暜萬㝢
為華胥之國。至道至德。超哉明哉。欽若尊經。本朝家教。象
繫不足以擬議。風雅不足以指陳。橫亘古今。獨立宇宙。雖
諸家染翰。未窮眾妙之門。多士研精。莫造重元之境。凝旒
多暇。屬想有歸。躬注八十一章。製疏六卷。內則修身之本。
囊括無遺。外即理國之方。洪纖畢舉。宸藻遐布。奪五雲之
華。天光煥臨。則兩曜之色固可以季仲十翼。輝映二南。若
親稟於元元。信躬傳於太上。冠九流而首出。垂萬古而不
刊。則大風赤雁之謌。誠難接武。典論金樓之作。詎可同年。
但以疏註之中。引經合義。周書魯史。互有發明。四始漆園。
或申屬類。後學披卷。多瞢本源。輒採摭眾書。研尋篇軸。隨
有比况。咸得備書。纂成廣聖義三十卷。大明在上。而爝火
不休。巨澤溥天。而灌浸不息。誠不知量。麤備闕文。天復元
年龍集辛酉九月十六日甲子序。
天壇王屋山聖蹟序
國家保安宗社。金籙籍文。設羅天之醮。投金龍玉簡於天
下名山洞府。謹按道藏龜山白玉上經。具列所在去處。十
大洞天內一王屋山。清虛小有之洞。周迴萬里。在洛京西
北王屋縣。仙人王真人治之。傳曰。黃帝於元年正月甲子。
列席於王屋山。清齋三日。登山至頂。於瓊林臺禱上帝破
蚩尢。遂勅王母降於天壇。母既降。黃帝親供侍焉。王母迺
召東海青童君。召九天元女。授與破蚩尢之策。黃帝依命。
殺蚩尢於冀。天下乃無不克。海內安然。王母遣西方白虎
之神。賜黃帝元羽之衣。乃命帝會於孤竹之野。帝欽命齋
戒。嚴駕而行。既至孤竹。見空中千乘萬騎。或有了髻青衣
童子數百人。或五綵羽服。或乘飛龍。或乘飛虎。或乘鸞鶴。
或執珠幢錦傘霓旌絳節。或持如意九曲几。及前後歌舞
妓樂。不可名狀。俄見寶車一乘。駕五色斑龍九頭。上有羽
蓋九重。中有仙女一人。衣黃裳。戴金冠。隱隱而至。左右侍
從有仙童一人。謂帝曰。此西王母也。帝接至。母令仙童二
人命帝坐。賀帝曰。聖躬安。天下寧矣。久即戎事。得無勞乎。
帝謝曰。賴上帝厚恩。聖母諭教。得寧天下。豈敢稱功乎。母
乃命飲。筵上花果[:#AS-82F9:⿰罇]罍。器皿光赫。大小各異。而不能辯其
一焉。復遣仙女宋妙英歌萬年長生之曲。歌罷。母賜帝茹
芝數枚。食之不饑不渴。又賜修真七昧之書。授訖。母冲天
而去。後三載。於八月一日。母遣西方白虎之神為使。命黃
帝。時在大隗山受母命。帝即齋戒至洛陽。帝自白波涉渡。
至王屋。清齋三日。登山。即八月十五日。至頂上祝香禱焉。
俄而西方天香馥郁。自天而下。遍聞山谷。青鳥先至。帝曰。
阿母降矣。俄而見空中千乘萬騎。一如孤竹之儀。既降天
壇。帝列席下。見仙眾羽服冠簡。環佩履舄。帝乃頻顧之。母
曰。帝何為哉。帝曰。恐左右不謹。母曰。帝何不實耶。帝乃實
對。母曰。天上之服。非人間之有。此衣非朝禮星辰國王父
母。不可服焉。帝曰。朕南面承尊。不敢以羽衣賜人臣。母曰
善。羽衣不拜帝王者。自此始也。帝欲設食。母止之。謂帝曰。
吾之仙眾。不饑不渴。豈欲造人間之饌乎。王母戒帝曰。設
欲供養神仙上界星辰日月。但擇吉日。築壇場。設淨席。布
香燈花果而已。如無。用清水藥苗代之。餘皆不可。言畢。王
母賜帝碧霞之漿。赤精之果訖。王母冲天而去。自此每年
八月十五日。四方善士雲集於此山。此日亦係清虛宮中
孝校功行仙籍於此山也。又真誥云。元元帝時命四海龍
神所修天下十大洞天。用疆鼓之石。重重相謺。於此尚存
焉。又上方院者。即上訪院也。昔軒轅黃帝訪尋四山。故曰
上訪院。後司馬承禎改作上方院焉。唐睿宗皇帝時。玉真
公主於金仙觀修道。今即靈都觀是也。帝幸真元金仙二
觀。與西京相對。出元武門。渡大河至東章村。為之曰東章
驛。敕東濟源縣南河清縣西邵源縣北陽城縣四縣界分
巡護金仙貞元二觀。王屋山自軒轅黃帝後。至晉南嶽魏
夫人。上帝遷號。敕小有洞主王子登下教魏華。存於小有
清虛宮中。四十七真受學道畢。南嶽靈官仙眾。自清虛宮
迎夫人赴南嶽衡山司命之任矣。蓋天地不言。須憑集文
籍。開示古傳實迹。今錄聖境。真元混沌未分。道氣包含妙
本。陰陽既判。真形出見。元經著為圖經。俾來者知所自云。
