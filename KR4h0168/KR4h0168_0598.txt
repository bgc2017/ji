欽定全唐文卷五百九十八
歐陽詹(四)
懷州應宏詞試片言折獄論
夫子說季路於人曰。片言折獄者。其由也歟。夫子之言。蓋
有激於季路之云也。後之人不窮聖旨。以為夫子美夫季
路。任一時之見。輕而折獄者。十有八九焉。迂哉斯人也。夫
兩訟之為獄。獄折而有刑。刑者侀也。侀者成也。一成而不
可變。不其重歟。古之帝王。將刑一人。循三槐。歷九棘。訊㣥
臣。訊㣥吏。訊萬人。億兆絕議。然後致法。徇於朝於市於野。
昭然與眾方棄之。所以不易也。君莫聖於堯。而有舜禹稷
契佐之。莫明於舜。而有夔龍縉雲高陽佐之。莫哲於禹。莫
賢於湯。莫察於文武。莫敏於成康。於時皆濟濟盈朝。明明
在位。豈無獨見。而可臆斷。慎刑之道。如斯不敢失。明刑獄
不可輕也。凡至獄訟。多在小人。至於訟也。皆欲已勝。何則。
不勝乃罪戾隨之。若是。則君子時或妄訟於人。未有小人
而能自訟者。片之為言偏也。偏言一家之詞也。偏詞雖君
子不信之。矧非君子乎。且先師曰。人而無恆。不可以作巫
醫。巫以鬼神占。醫以筋脈體。無恆之人。筋脈且不足以自
體。而况訟乎。鬼神不足以為占。而况視聽乎。以斯折獄也。
小則肌膚必有抶撲之濫焉。大則性命必有鈇鑕之冤焉。
夫子祖述堯舜。憲章文武。師老聃而崇周公。此六人無一
以傷於人者。夫子豈好輕傷哉。脫夫子實為片言可以折
獄也。不幾乎一言可以喪邦歟。夫子之言。非於季路。賢者
審之。片言不可以折獄。必然之理也。
自明誠論
自性達物曰誠。自學達誠曰明。上聖述誠以啟明。其次考
明以得誠。苟非將聖。未有不由明而致誠者。文武周孔。自
性而誠者也。無其性。不可得而及矣。顏子游夏。得誠自明
者也。有其明。可得而至焉。從古而還。自明而誠者眾矣。尹
喜自明誠而長生。公孫宏自明誠而為卿。張子房自明誠
而輔劉。公孫鞅自明誠而佐嬴。明之於誠。猶玉待琢。器用
於是乎成。故曰玉不琢。不成器。人不學。不知道。器者。隱於
不琢而見於琢者也。誠者。隱於不明而見乎明者也。無有
琢玉而不成器。用明而不至誠焉。嗚呼。既明且誠。施之身。
可以正百行而通神明。處之家。可以事父母而親弟兄。遊
於鄉。可以睦閭里而寧訟爭。行於國。可以輯㣥臣而子黎
甿。立於朝。可以上下序。據於天下。可以教化平。明之於誠。
所恨不誠也。苟誠也。蹈水火其罔害。彌天地而必答。豈止
君臣鄉黨之間乎。父子兄弟之際乎。大哉明誠也。凡百君
子有明也。何不急夫誠。先師有言曰。生而知之者上也。所
謂自性而誠者也。又曰。學而知之者次也。所謂自明而誠
者也。且仁遠乎哉。我欲仁。斯仁至矣。夫然。則自明而誠可
致也。苟致之者。與自性而誠。異派而同流矣。知之者知之。
委之者知之。
珍祥論
漢武帝覽交門之歌。顧謂東方大夫曰。古人列后巍巍蕩
蕩者。則予今日其庶幾乎。東方大夫曰。何謂也。曰。遠人率
俾。天降珍祥。殷湯上感。實獲白狼。周成旁浹。遠致越裳。放
勳曰聖。幸祀四方。武乙不淑。出有震亡。予享虞舜於九疑。
弔罷民乎盛唐。登名山於華陰。俯大川乎潯陽。天清地謐。
符應昭彰。是曠跡交神。致放勳之慶。修身遠害。免武乙之
殃。紫芝產於甘泉。白麟呈於雍畤。天馬生於渥洼之域。寶
鼎出於汾水之濱。風雲草木。相繼於時。頭飛鼻飲之長。涅
齒穿胷之貌。絕域款塞。無月無之。是多白狼之祉。不少越
裳之珍也。比夫巍巍蕩蕩。爾有何見而感焉。東方大夫曰。
噫。陛下誤意巍巍蕩蕩歟。非古所謂巍巍蕩蕩者。夫巍巍
者德之容。蕩蕩者化之稱。非謂廣遊從於險阻。幸髣髴於
神祇。錄莫測於妖祥。免偶然之壓溺。致儻來之貢賦。獲無
用之戎狄耳。且此之數者。理不可馮亦明也。秦皇帝周施
天下不為德。我太宗不下階闥不為微。周懿死於牖下不
為是。虞舜崩於蒼梧不為非。虢叔得神喪其國。西伯無神
人以歸。龍降於庭夏道昧。雉雊於鼎商祚輝。苗民逆命堯
以盛。有緍來賓桀以衰。以此觀之。即虐如秦皇。雖車轍遍
於宇內。不如太宗端拱於堂上也。弱如周懿。雖終於帷席。
不如虞舜之沒於草莽也。淫如虢叔。雖獲靈祜。不如西伯
無所禱祈也。邪如孔甲。雖有嘉祥。不如武丁之妖怪也。酷
如夏桀。雖異人屈膝。不如唐堯域中之解體也。天道冲融。
變化無窮。發祥布象。時異始而同終。神理閟密。吉凶罔測。
示形告兆。亦同紀而異極。有多端以表善。有積慶以稔慝。
有無災以厚毒。有見眚以警德。今多端多慶。不知天之表
善歟。其稔慝歟。無災無眚。不知神之厚毒歟。其亦警德歟。
以是先王或不致珍祥而有天下。或屢服蠻夷而覆宗社。
或有鴻災巨眚國以寧。或有靈蹤異跡而身以傾。珍祥之
實。乍凶乍吉。妖怪之蹤。乍吉乍凶。譬諸藥工也。其有活人
之者。亦有殺人之者焉。譬諸酒醴也。雖有敗人之道。固有
成人之道焉。武帝曰。若之何而信之。曰。唯德可以信之。欽
若上帝。輯寧下民。其表善也。雖休勿休。則百福是遒。其稔
慝也。將覆不覆。則轉禍為福。且人神之主。天地之心也。孰
為妖怪。神祇也。孰為珍祥。天地也。者苟修德以待人。未有
主人怡悅而客忿怒。心善而形為惡也。若有其德。日覩妖
怪。其巍巍也。若無其德。日對珍祥。其未蕩蕩也。武帝矍然
斂膝而言曰。善矣哉。微而體大。珍祥不必利。妖怪不必害。
而今而後。以二者棄乎道德之外。敕內府。詔宗伯。加東方
大夫命一等。而贈之束帛。
暗室箴
夫行以檢身。非以為人。無淫無佚。其處宜一。孜孜碩人。冥
冥暗室。罔縱爾神。罔輕爾質。遠茲小惡。念彼元吉。勿謂旁
帷上蓋。天監無外。勿謂後掩前扃。神在無形。天不長慝。神
實正直。神怒天誅。未始有極。昔者趙盾。假寐兢莊。天迴厥
害。鉏麑以亡。又有符堅。竊為制度。神敗其類。蒼蠅以呼。天
窺神窺。人無不知。神忿天忿。身無所隱。澗松抱節。幽蘭有
薰。歲寒不變。無人亦芬。草木猶爾。人其曷云。恐懼乎其所
不見。戒慎乎其所不聞。先師有言。敢告夫君。
棧道銘(并序)
秦之坤。蜀之艮。連高夾深。九州之險也。陰谿窮谷。萬仞直
下。奔崖峭壁。千里無土。亘隔呀絕。巉巉冥冥。麋鹿無蹊。猿
猱相望。自三代而往。蹄足莫之能越。秦雖有心。蜀雖有情。
五萬年間。夐不相接。且秦之與蜀也。人一其性。物同所宜。
嗜慾無餘門。教化無餘源。可貿遷。可親昵。擘坼地脈。暌離
物理。豈造化之意乎。天實凝清而成。地實凝濁而形。當其
凝也。如鎔金下鑄。騰雲上浮。空隙有所不開。迴翔有所不
合。澄結既定。窾缺生乎其中。西南有漏天。天之窾缺也。於
斯有茲地。地之窾缺也。天地也者。將以上覆下燾。含蓄萬
靈。可通必使而通者也。苟有可通而未通。則聖賢代其工
而通之。故有為舟以濟川。為梯以踰山。唯茲地有川不可
以舟涉。有山不可以梯及。粵有智慮。以全元造。立巨衡而
舉追氏。縋懸纑以下梓人。猿垂絕冥。鳥傍危岑。鑿積石以
全力。梁半空於木柵。斜根玉壘。旁綴青泥。截斷岸以虹矯。
繞翠屏而龍踠。堅勁膠固。雲橫砥平。總庸蜀之通途。統岐
雍之康莊。都邑之能步。山川之無脛。若水決防。如鴻向陽。
南之北之。踵武湯湯。躋峨峨以自若。臨蒼蒼而不懼。繇是
贄幣以達。人神會同。稽禮樂之短長。量威力之汙隆。可王
者王。可公者公。而相次以風。或曰。受琢之石長存。可構之
材無窮。易刓代蠧。斯道也未始有終。嗚呼。為上懷來在乎
德。為下昭德在乎義。德義之如今日。則或人之言有孚。其
反之。則石雖存恐不為琢。材雖多恐不為構。想夫往昔。有
時而有。有時而無。是用惕惕。天下蚩蚩。知聖賢創物之意
之人寡。明德義固物之道之人稀。敢陳兩端之要。銘諸斯
道之左。庶主德義者存今日之所履。踵武湯者荷古人之
攸作。銘曰。
天覆地燾。本亦備設。大象難全。或漏或缺。損多益寡。聖賢
代工。彼雖有缺。與無缺同。維北則秦。維南則蜀。地缺其閒。
坤維不續。斗起斷岸。屹為兩區。秦人路絕。蜀火烟孤。天實
不通。賢斯有造。鑽堅剡勁。無蹊以道。若川匪舟。若陸匪車。
緣危轉虛。步驟交如。構雖在功。存亦由德。項怫劉怒。從完
以踣。隋落我營。自顛而植。地非革勢。材不易林。踣植之致。
惠怨之心。勿謂斯道不恆。勿謂斯道可久。禮不以禮。可有
而無。恭不以恭。可無而有。創之之意如彼。固之之理若茲。
彼知不易。茲而易知。勒石道左。其同我思。
陶器銘(并序)
嘗侍論於長者。儳有之曰。近代之作玉杯。麗則麗矣。愚以
謂不如古人之為陶。長者韙之。以為知言。退而思其所自
多。亦不忝伊人之譽。器以利用。道從易簡。利用者貴無往
而不適。易簡者取立功而匪勤。今天下之至富者土也。不
勞而成者火也。夫陶。掬壤以製。焚蒸以凝。就其不勞。因其
至富。不瑩而冰清珠皖。不鍛而金固石堅。一工致功。千室
以給。[:#AS-FBEF:●](土[:#AS-FBEC:●]
[:#AS-FEEA:●]
[:#AS-FBEC:●]角)[:#AS-FBED:●]斗[:#AS-FBF0:●]鬲罍甗。缾缶杯盂。大窮儋石。
小極圭撮。經鼎鑊而自若。在燀爇而莫渝。滿堂絕侈靡之
譏。提挈無剽殺之患。其功則易簡也。其實則利用也。其藏
又保安也。易簡二儀之理。利用五行之本。保安立身之方。
執人之方。履物之本。從天地之理。此三皇五帝所以內戶
不扃。外戶不閉。無為之德所由生也。豈夫玉杯之獨劣。其
餘孰得而儔焉。則刓材搜璞。窮山越壑。礱磨雕琢。鑄鍊丹
雘。力盡終年之功。財殫不訾之產。量纔升合。質忌湯火。寘
家得奢盈之議。中懷
生賊害之累。其功則非易簡也。其實則非利用也。其藏又
非保安也。悖二儀之理。違五行之本。乖立身之方。此夏桀
商紂所以人人頗邪。比屋可戮。亡身之禍所由生也。省費
鮮勞。皆備於物。德且如彼。而人賤之。煩人蠧財。不周於用。
禍又如此。而人貴之。久矣哉世之迷也。物有賤而可貴。亦
有貴而可賤。惟賢者能審之。小子不幸。億而有中。誠背常
人之見。敬為銘以廣之。銘曰。
黜汙易抔。聖人製器。易簡作程。利用為貴。稽諸往載。陶實
攸興。裁因掬壤。成假焚蒸。不雘不丹。不雕不刻。自結金堅。
天然冰色。財無害產。功匪殫力。量盡洪纖。用窮幽仄。物有
千金相異。我取不費為利。物有積功相崇。我取不勞為工。
物有患湯忌火。我取往無不可。物有剽殺焚軀。我取懷藏
不虞。心存目視。奢尋彼至。室滿堂盈。侈莫我生。省庸周用。
所賤謂何。賈害勤人。所貴者那。可貴不貴。物失其類。失類
曰昏。雖隆必墜。可賤不賤。物得其選。得選曰明。雖幽必見。
上惟五帝。下洎三王。實有以興。亦有以亡。蚩蚩百工。孰若
我陶。敬銘有器。永告滔滔。
補漢書封雍齒冊文
曰臣節貴忠。后德貴公。忠則為其主所自盡。公則於其人
罔以私。咨爾雍齒。爾有臣節孔明。予以公心獎爾。其敬聽
予言罔忒。嗚呼。昔嬴氏不臧。流毒四海。天將剿絕厥類。假
手於予一人。爾主項氏。昧厥命。木蠧豬突。附振旁撓。予在
泉未躍。用困於彭地。爾為厥主來戕予。實有必戮之志。罔
若天之歷數。徂於予躬。俾泰山萬尋。蔽於一葉。予於所自。
隱有見爾心。於時爾為楚臣。予為漢人。予則爾仇敵。爾宜
討之。予罔攸憾。今大寶歸予。夷嬴殲項。予欽若上帝。惟天
下君。爾則率土之濱。罔非予民。予宜子之。爾罔攸惕。夫爵
以尊德。祿以養賢。爾能致身於厥主。孰若爾賢德。予分爾
茅土。以勸所事君。爾奉上之誠。罔易乎舊。予體元之政。咸
用維新。砥礪爾能。輔予一人。兢兢慄慄。共闡大猷。無使齊
桓管仲。專於棄瑕之美。念之哉。
唐天文述
天雖覆育生生。如其情。則或與或否。其與也非徒與。其否
也非徒否。受命有生生者。率其道反其道之致焉。率則與。
反則否。斯理也。固必信至皇帝以孚。皇唐百七十有一載。
皇帝御宇之十四祀也。歲在辛未。實貞元七年。其受命率
道天與生生如情之秋與。神哉靈哉。明允惠和哉。是歲之
天也。亭乎其正。洞九霄之清澈。清澈之中。若有伺夫有求
者。鬱乎其變。浮五色以薰郁。薰郁之中。若有察夫所厭者。
稱物之性。應時之欲。手足之赴人心。羽翼之循鳥情。農夫
在畦。蠶婦在林。商或舟車。工或[:#AS-86C6:⿰土廷]雘。願燥願濕。罔不從志。
其餘則三光序流。六氣時行。上至事事。下洎營營。羽毛鱗
介。勾甲芽萌。求諸濡渥則常雨。求諸煦旭則常晴。求諸吹
蕩則常風。求諸恬謐則常寧。求諸烟雲則常陰。求諸日月
則常明。非不雨也。非不晴也。非不風也。非不寧也。非不陰
也。非不明也。合雨而後雨。物不乏其雨。合晴而後晴。物不
乏其晴。合風而後風。物不乏其風。合寧而後寧。物不乏其
寧。合陰而後陰。物不乏其陰。合明而後明。物不乏其明。實
皇帝知上帝以生生為己物。與其禍福配己得失而寘之。
欽若兢若。溫如穆如。心性二儀。支體四時。似續上元之效。
與夫人子能領父之憂。承父之命。繼堂紹構得其心。贈遺
獻酬愜其衷。則財賄器物。唯意是役。牧圉臺隸。惟意是用。
以其役無不當也。以其用無不宜也。土德勝隋。天實維唐。
皇帝則唐天第九子也。既克負荷。上天所以唯意焉。且烟
雲風雨。亦天之財賄也。日月星辰。亦天之器物也。神祇精
靈。亦天之牧圉臺隸也。是以皇帝動息神祇莫不隨。旨趣
精靈莫不申。肅穆寂寥。駱驛虛無。囊篋日月。管鑰風雨。敬
恭誅責。而啟閉多少之故。將蔭休施烟雲。若自諸帷幕而
使舒張矣。將洒潤散風雨。若自諸盆翣而使澆扇矣。將烜
清晝布陽德。若自諸罏竈而使燀灼矣。將光幽夜啟陰靈。
若自諸燈燭而使昭明矣。處置唯滋。含靈不折。莓莓熙熙。
蓋子祇父慈。相為福釐也。凡書惡記善。雖史官之職。箴人
述德。或人所通規。鯫生則人之一夫耳。謳吟日用而為之
志。若簡冊已載。復何言哉。儻猶未也。庶補其闕。是歲也。扶
風竇公參河中董公晉輔政之三年。趙郡李公紓為天官
之四年。范陽盧公徵為地官之元年。范陽張公濛為春官
之三年。昌黎韓公洄為夏官之三年。吳郡陸公。贄同為夏
官之二年。京兆杜公黃裳為秋官之二年。清河張公彧為
冬官之五年。夫太宰六官。於天子之為理棼澄泒而清洪
流者。故列於斯志之末。
刖卞和述
昔卞和以荊山之璞獻楚懷王。王曰。非寶也。刖之。次獻於
平王。平王亦曰。非寶也。又刖之。世皆有二君不識寶之議。
小子鄙慮。嘗致於斯。瞜瞜然若見二君之意。後世議者。脫
未之思焉。夫國之安危。人之邪正。如影與響。繫乎后躬。于
則從而于。易則從而易。珠玉者。勞之母。財之蠧。侈之本。害
之圃。國君好之。下必從之。則將有不耕而搜山。不藝而攻
石。背義而忘仁。輕穀而賤帛。耕之隳。藝之墮。穀之散。帛之
耗。義之虧。仁之挫。則國從而喪矣。古人有言曰。不貴難得
之貨。使民不為盜。又曰。大寶曰位。二君所言卞氏之璞非
寶者。蓋寶此者也。不然。玉之與石。猶菽比麥。雖至愚昧。亦
或辨之。况二君乎。縱時狐疑。忍愛玉人須臾之功。不試琢
磨於一石。而忽先王之法。輕絕人之四體歟。甚不然矣。實
將抑奇玩。[:#AS-9BF8:⿰去⻏]無益。翦奢靡之萌。啟淳龐之跡。欲其塊桴土
鼓。上復於羲軒。象箸玉杯。下銷於辛受。四方風行而自化。
百姓日用而不知也。大功無形。至德無名。人以瑣瑣之智。
莫覩冥冥之情。昔宋玉以蕃禽井鮒。不測靈鳳長鯨。信哉。
嗚呼。使仲尼居今。則與秦伯同稱矣。小子不敏。竊述其旨。
以佐知言云。
甘露述
述甘露。昭孝德也。貞元壬申歲。福州福唐縣尉清源莆田
邑人濟南林公瓚太夫人終。公每一痛至。水漿不入口。或
三日。或五日。內外羸憊。殆至殞滅。癸酉。將與先府君修合
葬之禮。公之於親。事存既竭其力。送終思盡其勤。曰。含禭
品章。則有王度。不敢或越也。塋域固護。實在我私。當懇行
之而已。於是躬開坎室。自埏塼甓。與兄弟手攻肩負。以鑿
以築。雖率情性。而無[:#AS-8FBB:●]法度。不違典禮。而有異常儀。載考
載理。而未之窆。春三月五日。忽異氣自天。氛氳下蒙。非雲
非烟。羃羃[:#AS-92F9:⿰帛⿱丿糸]
[:#AS-92F9:⿰帛⿱丿糸]。彩耀光鮮。馨
香馥然。起朝及暝。徘徊不散。先是繞壟已栽松柏。洎晨。枝
葉閒遍懸露滴。其滴齊大如梧子。公奇之。與兄弟及鄉人
時相慰者而嘗之。其味甘。異於人間所甘之味。日漸高。不
銷不晞。轉堅轉明。瑩然珠相。鏗然玉聲。如是者三日。覩者
爭取。或食或翫。噫。天冥冥。其閒蓄靈。地陳陳。其閒蓄神。靈
無形。神無身。無形無言。無身無聲。苟有可襃。以物而旌。苟
無可襃。物不虛行。其德常。其物常。其德稀。其物稀。予聞甘
露之說。莫覿甘露之實。其為稀也。不亦甚乎。今為公而降。
公之德豈常德歟。况殊香啟途。異彩相宣。凝結豐圓。向日
翻堅者哉。則其至誠所招又
多矣。予執弔禮。幸獲而見珍。聳不足。遂為之述。
有唐故銀青光祿大夫行平州別駕馬公墓誌銘
嗚呼。死也者。君子曰終。有唐興元二年六月二十四日。銀
青光祿大夫行平州別駕馬公終於京師。國喪英才。家亡
令子。家國不幸。痛毒可知。公諱某。字某。其先京兆扶風人。
始實趙氏。累葉繼將。多總戎塞下。有以因居。今為燕之名
流。曾祖某某官。祖某某官。父某某官。公則某官第某子也。
積奕世忠貞之慶。得陰方嚴勁之氣。天骨山峻。神葱玉輝。
有孝有悌。閨門以和。有信有義。州閭以附。矛戟韞器。風雲
馳聲。燕趙多奇士。公其人也。用正直奉籌略。擁旄仗節者
尊。以果斷行政令。擐甲執兵者伏。前後佐全師大幕。不有
暫寧。方將張翼翔雲。揚鬐遊溟。大命不永。大病遄及。享年
三十三。秦氏醫遲。顏生禍促。哀哉。夫人某處某氏。子二人。
長曰縱。次曰緒。永思之感。至性過人。以貞元十二年歲在
某月某日。大通卜宅於京兆某鄉某里某原。禮也。天長地
久。堙川塹阜。於何不有。乃為銘德。而誌墓云。
士比常才。如瑜在珉。燕趙多奇。公則其人。業繼忠貞。識資
籌略。器流瑚璉。羽族雕鶚。題輿大郡。佐律雄師。雖猶在德。
亦匪孤時。南仰搏鵬。更期遐颺。東觀逝水。忽茲永往。卜遠
斯及。窆於此岡。惟安惟永。地久天長。
有唐故朝議郎行鄂州司倉參軍楊公墓誌銘
公諱某。字某。其先關右宏農人。永嘉過江。公自始遷之祖。
若干代處於閩越。曾祖某。皇唐循州司馬。祖某。漳州長史。
父某。泉州南安縣丞。公則南安第若干子。長七尺。骨目[:#AS-9061:⿰王褱]
異。溫良節行。所至自昭。風神識度。㣥居不掩。六籍外偏好
穰苴管子之術。永泰中。以耕戰之法致梁宋軍。畫用有成。
大歷元年。節度使右僕射田公薦授左武衞率府倉曹參
軍事。在位以貞慎聞。公以不仕則墜業。躁求則背道。或出
或處。聖人為中。依吏部節文。敬遵常調。大歷八年集授吉
州永新縣丞。興元元年集授廬州司田參軍。貞元二年授
鄂州司倉參軍。累職貞慎。如率府倉曹時。每罷官待集。卜
勝屏居。晏如也。鄂州秩滿。愛其風土。亦止焉。貞元十二年
冬又合集。春赴京師。遇疾於途。以二月四日。終於汝州龍
興縣之逆旅。時年六十七。凡入仕三十一年。歷官四政。祿
非豐。儉以足。務雖劇。通以簡。上以中正重。下以公平矚。皆
白珪無玷。朱絃有聲。嗚呼。公之材之量。如鐘含音。如水待
盛。大小當應。方圓必合。我則不衒。人胡不求。莫能全展光
耀。以至殞沒。悲夫。夫保性居業。時行則行。時止則止。道也。
公昔於名宦之理是焉。士祿農耕。猶生則營。若死則已。亦
道也。公昨於歧路之役是焉。公存以道始。亡以道終。至人
不違道。公與之周旋。正矣乎。善始終者也。夫人隴西彭氏。
戴天之感。痛以禮成。長子晃。次子暈。季子杲。伏凶之號。以
至見血。以某年某月日。卜葬某鄉某原。禮也。佳城一閉。他
時古邱。後之人孰知邱中之德。墓許有誌。故為墓誌銘。庶
覩今為古者。明斯地泉下。有君子焉。銘曰。
一種鱗物。神則曰龍。一種植物。貞則曰松。楊公於人。被貞
役神。藝術潛宏。溫良內克。名不稱實。祿有負德。夭桃信美。
不能秋敷。冬日可愛。亦用西徂。大期斯來。無賢無愚。英英
楊公。與逝川俱。卜此修原。有形永宅。東海西山。其廬罔易。
大唐故輔國大將軍兼左驍衞將軍御史中丞馬公墓誌銘
墓有誌。誌有銘。誌記也。銘名也。名之記墓。庶高岸為谷。幽
壤或呈。情當掩者。有所歸認。斯馬公之墓也。公諱實。字某。
其先扶風人。生於幽州。高祖某某官。祖某某官。父某某官。
若干子。皆以雄謀果斷稱。公則第三人。長八尺有羨。鵰姿
鶚靈。霜嚴壁峻。樂而後笑。時而後言。孝弟忠信。分義節概。
覩容可見。好史學。歷代英豪。得失皆覈。其有不正不直。辯
論慷慨。若加諸已。明陰符。善司馬法。起家為范陽軍要籍。
本軍疑政。畫多自出。遷千夫長萬夫長三軍兵馬使。莫州
近邊。戎數為害。本軍元帥請統鎮之。戎遠逃遁。莫人大乂。
拜御史中丞莫州刺史。俄薊州之患如莫州。移薊州。薊人
繼康。攝州刺史。貞元初。本軍之事有大者。合議於天子。自
管內二千石已下擇賢能。以公當其選。天子異其議。奇其
詞。決所議答於本軍。而留近侍。拜左驍衞將軍。宿衞十一
年。長松在林。利錐處囊。森竦穎脫。鋒幹獨見。天子儲而將
用。未有所當。貞元十四年寢疾。其年七月十一日。終於京
師常樂里之私第。出身從事若干年。署職莅官若干政。春
秋五十一。當時俊傑懷材抱器者。無不驚呼嘆息。嗚呼。騏
驥有騰千騁萬之足伏乎櫪。干將有剸犀截象之鋩閉乎
匣。將用未用。一朝變化。為骨燕市。入泉延平。為知人之痛
惜。公其比歟。夫人雁門田氏。雁門郡王某之女。哭泣之慕。
痛而中禮。男五人。一人先公卒。四人在。曰綬曰縝曰某曰
某。綬年三十八。縝年十五。其餘幼稚。不言可知。女二人。一
人先公卒。一人在。四歲。至性攀號。感動飛走。以某年十一
月一日。卜葬於京兆府萬年縣洪固鄉延信里司馬村之
少陵原。禮也。其承眷長沙歐陽某。執紼及墓。就誌而銘曰。
骨肉歸土。賢愚共門。英英馬公。亦封此原。大節大成。平生
所志。貞心壯氣。松孤壁峙。掄擇雖致。材成則未。岑崟蒼翠。
俄摧忽墜。修短無涯。傷如之何。
有唐君子鄭公墓誌銘
貞元十一年歲次乙亥某月某日。清源郡晉江縣君子鄭
公年若干終於其居。州閭親識。遠近漣涕。重吉人也。嗚呼。
梓植於深林。人雖不知。不妨其為天下之材也。珠玉碎於
重泉。人雖未玩。不妨其喪天下之寶也。公之生則深林之
材。公之歿則重泉之寶。不知而有。未玩而亡。哀哉。公諱晚。
字季實。其先宅滎陽。永嘉之遷。遠祖自江上更徙於閩。今
為清源晉江人。曾祖某官。祖某官。父某官。太夫人同郡潁
川陳氏。育者三男三女。公則長男也。自七八歲。則明敏嚴
潔。無復童心。洎十二三。則溫良貞亮。有成人之德。既冠。儀
表可觀。孝悌惠和。侔於前哲。人望無閒。時譽皆歸。鳳不
近腥。龍多自盤。優游仁里。四十不試。詹有若人之妹。獲配
於公。公太夫人早世。妹不逮事。則見公霜露之感。蒸嘗之
敬。公尊府君近捐甘旨。妹及同養。則見公晨昏之愛。縗斬
之至。奉公居閨門鄉黨者十有五年。顧詹於公善良。內外
兼得。受命不永。其如命何。蘭芬蕙馨。或亦中敗。惜哉。子二
人。皆幼。公在日名之曰彥方彥章。詹既在京師。不遂撫慰。
來人有述。實孺能號。妻亦聞哀有過人。禮不踰制。窆取遠
日。堂殯三年。以貞元十二年某月日。永厝於郡城東偏聞。
儒里常熟湖之北原。禮也。妹有遠告。咨予題誌。既忝真懿。
實舊知人。江嶺則遐。想像不昧。取思芳茂。為銘以寄。銘曰。
有斐季實。君子之禎。忠信溫良。自幼而行。少不改任。長更
推誠。材植遠林。實產遐壤。無知無玩。自生自喪。骨肉歸土。
用瘞斯原。嗚呼斯原。永棲君子之魂。
南陽孝子傳(并論)
貞元九年。某旅行虢州。稅於村店。有一黨先止焉。老翁一
人。丈夫一人。婦人一人。孩幼兩三人。丈夫出絹兩疋賣。其
囊裹衣服。非稱有其絹者。視絹有字。乃故人鄭師儉手題
其名焉。問所得。曰。來自襄陽。至臨漢之北郊。有閔吾父年
老而所乘驢弱者。遺此絹。使與驢博驢。問得姓名乎。曰。其
人扶護親喪迴上京。不知姓名也。某既占鄭書。又知鄭侍
君靈櫬自南。當由彼而還也。意其必鄭焉。不復問焉。各遵
所往。貞元十一年。獲與鄭遇。因道所見。鄭歔欷為言之曰。
豫章之迴。次南陽大澤。見一貧翁乘驢。驢甚瘠。一丈夫肩
負雜物。可三十觔。妻抱半歲嬰孩。童稚驅行。兩人山路初
盡。始行陂澤。屬久霖雨。泥水深。老翁瘠驢往往顛踣。丈夫
則翁之子也。每見驢倒。擲其負。若泥若水無顧惜。扶抱洗
拭。淚輒盈目。倒既數。悲不自勝。遂以所負置諸驢。而負其
父。平田積雨。潦淖到脛。不至店舍。竟無憩歇。父在子上。殊
自安暢。子在父下。亦盡歡心。父與子笑。子與父笑。如同乘
高車。連轡逸騎。怡怡焉。欣欣焉。與之行止者三日。日無易
日時。愛其事父母能竭其力也。又痛自欲竭力。已無其所。
贈絹一疋。令與驢博驢。代以載父。其人將求驢者三店。知
欲分路。[:#AS-9BF8:⿰去⻏]其絹曰。無驢可博。願復本絹。始嘉其孝。又貴以
忠。為度一絹博驢未就。更與一絹。自此東西。足下之見。豈
斯人歟。某以如其人所行是難能也。是亦皇唐純孝一人
焉。行既可述。遂以鄭說為之傳。其間問其姓氏。亦不知何
許人。實於南陽澤中見之。還以為南陽孝子。論曰。
負父信孝矣。而贈絹非孝歟。唯其有之。是以似之。鄭與南
陽孝子偕孝矣。
弔九江驛碑材文
弔傷而有辭者也。噫。九江驛之碑。其何興辭而弔歟。斯碑
之材。昔太師魯國顏忠肅公所建祖亭之碑也。公素負辭
華。昭代之銘誌。多公之辭。又好采異留名之致。頃為湖州
牧。州產碑材石。每使工琢之。與詞兼行。磨礱而成。常心使
用者不可勝數。斯碑也。終山之窮僻。得之於自然。趺本有
龜。護頂有螭。雖不甚成。而拏躩僨興。如神如靈。公神而珍
之。精選所處。湖州無稱立。罷守迴朝。載而途卜。出蘇臺。入
毗陵。亦無稱立。轉丹陽。遊建業。亦無稱立。次江州。州南有
湖。湖東有山。蛟奔螭引。直至湖心。頓趾之處。則茂林峭石。
勢[:#AS-9061:⿰王褱]氣勝。非往時所睇。而神祠曰祖將軍廟在焉。公覿其
詭秀。與碑材叶。即日以酒酺奠其祖神。出錢五萬。造亭曰
祖亭。南香爐峰。北潯陽城。九江為庭。千艘歷階。亭既就。公
製亭之文。手勒斯碑而立之。公文為天下最。書為天下最。
斯亭之地。亦天下最。庶資三善。加以斯碑之奇。相持萬古。
而采異留名之致一得也。後典州吏。於州之九江驛。有修
坯之勞。狀其末績。乃取斯碑。剗公之述。寘己之述。今為九
江驛之碑焉。予旅遊江州。稅於茲驛。祠部員外郎鄭恕同
之。鄭與州將嚴士良共為予說。而俱以相示。嗚呼。先賤後
貴。世之常也。先貴後賤。人之傷也。以祖亭方九江驛。則蘭
室鮑肆矣。以魯公之文方今之文。則牢醴糟糠矣。以魯公
之札翰方今之札翰。則錦繡枲麻矣。以魯公之用方今之
用。則華夏夷狄矣。痛哉斯碑。出祖亭。入九江驛。失魯公文。
得人之文。削魯公之札翰。題人之札翰。亡魯公之用。就人
之用。是去蘭室而居鮑肆。捨牢醴而食糟糠。脫錦繡而服
枲麻。黜諸夏而即夷狄。可悲之甚者。况我質天成。必將可
名。魯公所以卜擇敬慎如彼。而常人無良黷辱如此。與有
道而黥。無罪而刖。投四裔。禦魑魅。何以別邪。石不能言。豈
其無冤。故弔之。有文曰。
情違乃傷。理怫乃冤。人實有之。物亦應然。嗚呼子碑。冤可
予知。陰隲子材。豈曰無意。必有以殊。方頒以異。與顏表勝。
以殊則名。從吏居卑。以異奚旌。子產既授。子不終致。悠悠
彼蒼。何嗟及矣。美玉抵禽。高冠藉足。有類子碑。先榮後辱。
繼世生哲。詎無賢兮。將覿於斯。將悼於斯。庶滌所黷。而復
攸宜。屹屹子碑。如神如祇。人得以專。天造何為。其不然矣。
其不然矣。
