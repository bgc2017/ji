欽定全唐文卷五百八十
柳宗元(十二)
監祭使壁記
禮檀弓曰。祭禮。與其敬不足而禮有餘也。不若禮不足而
敬有餘也。是必禮與敬皆足。而後祭之義行焉。周禮。祭僕
視祭祀有司百官之戒具。誅其不敬者。漢以侍御史監祠。
唐開元禮。凡大祠若干。中祠若干。咸以御史監視。祠官有
不如儀者以聞。其刻印移書。則曰監祭使。寶應中尤異其
禮。更號祠祭使。俄復其初。又制凡供祠之吏。雖當齋戒。得
以決罰。由是禮與敬無不足者。聖人之於祭祀。非必神之
也。蓋亦附之教焉。事於天地。示有尊也。不肅則無以教敬。
事於宗廟。示廣孝也。不肅則無以教愛。事於有功烈者。示
報德也。不肅則無以勸善。凡肅之道。自法制始。奉法守制。
由御史出者也。故將有事焉。則祠部上其日。吏部上其官。
奉制書以來告。然後頒於有司。以謹百事。太常修其禮。光
祿合其物。百工之役。先一日咸至於祠而考閱焉。御史會
公卿有司執簡而臨之。故其粢盛牲牢酒醴菜菓之饌。必
實於庖廚。鐘鼓笙竽琴瑟戛擊之樂。簨簴綴兆之數。必具
於庭內。樽彝罍洗俎豆醆斝之器。必潔於壇堂之上。奉奠
之士。贊禮之童。樂工舞師洎執殳而衞者。咸引數(引數一
作列若)其實。設箠朴於堂下以修官刑。而㣥吏莫敢不備物。
羅奏牘於几上以嚴天憲。而眾官莫敢不盡誠。而祭之日。
先升立於西階之上。以待卒事。其禮之周旋。樂之節奏。必
周知之。退而視其燔燎瘞埋。終之以敬也。居常則飭四方
祀貢之物。以時登於王府。服器之修具。祠宇之繕理。牛羊
毛滌之節。三宮御廩之實。畢備而聽命焉。舊以監察御史
之長居是職。貞元十九年十二月。御史多缺。予班在三人
之下。進而領焉。明年。中山劉禹錫始復舊制。由禮與敬以
臨其人。而官事益理。制令有不宜於時者。必復於上。革而
正之。於是始為記。求簿書得為是職者若干人書焉。
四門助教廳壁記
周人置虞庠於四郊。以養國老。教冑子。祭統曰。天子設四
學。蓋其制也。易傳太初篇曰。天子旦入東學。晝入南學。夕
入西學。暮入北學。蔡邕引之。以定明堂之位焉。大戴禮保
傅篇曰。帝入東學以貴仁。入南學以貴信。入西學以貴德。
入北學以貴爵。賈生述之。以明太子之教焉。故曰為大教
之宮。而四學具焉。參明堂之政。原大教之極。其建置之道
宏也。後魏大和中。立學於四門。置助教二十人。隋氏始隸
於國子。而降置五人。皇朝始合於太學。又省至三人。員位
彌簡。其官尤難。非儒之通者不列也。四門學之制。掌國之
上士中士下士凡三等。侯伯子男凡四等。其子孫之為冑
子者。及庶士庶人之子為俊士者。使執其業而居其次。就
師儒之官而考正焉。助教之職。佐博士以掌鼓篋榎楚之
政令。分其人而教育之。其有通經力學者。必於歲之杪。升
於禮部。聽簡試焉。課生徒之進退。必酌於中道。非博雅莊
敬之流。固不得臨於是。故有去而升於朝者。賀祕書由是
為博士。歸散騎由是為左拾遺。舊制以拾遺為八品清官。
故必以名實者居於其位。貞元中。王化既成。經籍少間。有
司命太學之官。頗以為易。專名譽好文章者。咸恥為學官。
至是河東柳立始以前進士求署茲職。天水武儒衡閩中
歐陽詹又繼之。是歲為四門助教凡三人。皆文士。京師以
為異。余與立同祖於方輿公。與武公(武公一作武君)同升於禮部。
與歐陽生同志於文。四門助教署未嘗紀前人名氏。余故
為之記。而由夫三子者始。
武功縣丞廳壁記
殷頌曰。邦畿千里。周制千里之內曰甸服。穀梁謂之寰內
諸侯。為王內臣。其制甚重。今京兆尹理京師。部二十有三
縣。幅員之廣。其猶古也。縣吏之長。曰令曰丞。丞之位正八
品下。蓋丞述六職以輔其令也。秦漢有丞相。今(一作令)尚書
有左右丞。御史有中丞。至於九卿之列。亦皆有丞。下以達
天下之縣。政有大小。其旨同也。武功為甸內大縣。桉其圖。
古后稷封有斄之地。秦作四十一縣。斄美陽武功各異。至
是合焉。蓋嘗為稷州。已而復縣。其土疆沃美高厚。有邱陵
墳衍之大。其植物豐暢茂遂。有秬秠藿菽之宜。其人善樹
藝。其俗有禮讓。宜乎其大雅之遺烈焉。貞元十五年。改邑
於南里。既成新城。凡官署舊記。壁壞文逸。而未克繼之者。
後三年而潁川陳南仲居是官。邑人宜之。號為簡靖。因其
族子存持地圖以來。謁余為記。夫以武功疆理之大。人徒
之多。而陳生以簡靖輔其理。斯固難矣。漢高帝嘗詔天下。
凡以戰得爵。七大夫公乘以上。令丞與抗禮。故為吏益難。
今天子崇武念功。與漢初相類。分禁旅以守縣。道武功為
多。陳生為丞於是。而又職盜賊。其為理無敗事。吾庸可以
度哉。為之記云。
盩厔縣新食堂記
貞元十八年五月某日。新作食堂於縣內之右。始會食也。
自兵興以來。西郊捍戎。縣為軍壘。二十有六年。㣥吏咸寓
於外。兵去邑荒。棟宇傾。又十有九年。不克以居。由是縣之
聯事。離散而不屬。凡其官僚。罕或覿見。及是主簿某病之。
於是且掌工役之任。俾復其邑居。廩庫既成。學校既修。取
其餘材。以構斯堂。其上棟自南而北者二十有二尺。周阿
峻嚴。列楹齊同。其飾之文質。階之高下。視邑之大小與㣥
吏之品秩。不陋不盈。高山在前。流水在下。可以俯仰。可以
宴樂。堂既成。得羨財。可以為食本。月權其贏。羞膳以充。乃
合㣥吏於茲新堂。升降坐起。以班先後。始正位秩之敘。禮
儀笑語。講議往復。始會政事之要。筵席肅莊。籩豆靜嘉。燔
炮烹飪。益以酒醴。始獲僚友之樂。卒事而退。舉欣欣焉。曰
惟禮食之來古也。今京師百官。咸有斯制。甸服亦王之內
邑。且官有聯屬。則宜統會以齊之也。嚮之離而今之合。其
得失也遠甚。我是以肅焉而莊。衎焉而和。㣥疑以亡。嘉言
以彰。旨乎其在此堂也。不惟其馨香醉飽之謂。某之力
也。夫宜伐石以志。使是道也不替於後。乃列其事來告。使
余書之。
諸使兼御史中丞廳壁記
古者交政於四方。謂之使。今之制。受命臨戎。職無所統屬
者。亦謂之使。凡使之號。蓋專焉而行其道者也。開元以來。
其制愈重。故取御史之名而加焉。至於今若干年。其兼中
丞者若干人。其使絕域。統兵戎。桉州部。專貨食。而柔遠人。
固王略。齊風俗。和關石。大者戡復於內。拓定於外。皆得以
壯其威。張其聲。其用遠矣。假是名以莅厥職。而尊嚴若是。
况乎總憲度於朝端。樹風聲於天下。其所以翼於君正於
人者。尤可以知也。武公以厚德在位。甚宜其官。視其署有
記諸使中丞者。而多闕漏。於是求其故於詔制。而又質於
史氏。增益備具。遂命其屬書之。且曰。由其號而觀其實。後
之居於斯者。有以敬於事。
館驛使壁記
凡萬國之會。四夷之來。天下之道途。畢出於邦畿之內。奉
貢輸賦。修職於王都者。入於近關。則皆重足錯轂。以聽有
司之命。徵令賜予。布政於下國者。出於甸服。而後桉行成
列。以就諸侯之館。故館驛之制。於千里之內尤重。自萬年
至於渭南。其驛六。其蔽曰華州。其關曰潼關。自華而北界
於櫟陽。其驛六。其蔽曰同州。其關曰蒲津。自灞而南至於
藍田。其驛六。其蔽曰商州。其關曰武關。自長安至於盩厔。
其驛十有一。其蔽曰洋州。其關曰華陽。自武功而西至於
好畤。其驛三。其蔽曰鳳翔府。其關曰隴關。自渭而北至於
華原。其驛九。其蔽曰坊州。自咸陽而西至於奉天。其驛六。
其蔽曰邠州。由四海之內。總而合之。以至於關。由關之內。
束而會之。以至於王都。華人夷人往復而授館者。旁午而
至。傳吏奉符而閱其數。縣吏執牘而書其物。告至告去之
役。不絕於道。寓望迎勞之禮。無曠於日。而春秋朝陵之邑。
皆有傳館。其飲飫餼饋。咸出於豐給。繕完築復。必歸於整
頓。列其田租。布其貨利。權其入而用其積。於是有出納奇
贏之數。勾會考校之政。大歷十四年。始命御史為之使。俾
考其成。以質於尚書。季月之晦。必合其簿書。以視其等列。
而校其信宿。必稱其制。有不當者。反之於官。尸其事者有
勞焉。則復於天子而優升之。勞大者增其官。其次者降其
調之數。又其次猶異其考績。官有不職。則以告而罪之。故
月受俸二萬於太府。史五人。承符者二人。皆有食焉。先是
假廢官之印而用之。貞元十九年。南陽韓泰告於上。始鑄
使印而正其名。然其嗣當斯職。未嘗有記之者。追而求之。
蓋數歲而往。則失之矣。今余為之記。遂以韓氏為首。且曰。
修其職。故首之也。
嶺南節度饗軍堂記
唐制嶺南為五府。府部州以十數。其大小之戎。號令之用。
則聽於節度使焉。其外大海多蠻夷。由流求訶陵西抵大
夏康居。環水而國以百數。則統於押蕃舶使焉。內之幅員
萬里。以執秩拱稽。時聽教命。外之羈屬數萬里。以譯言贄
寶。歲帥貢職。合二使之重。以治於廣州。故賓軍之事。宜無
與校大。且賓有牲牢饔餼。嘉樂好禮。以同遠合疏。軍有犒
饋宴饗。勞旋勤歸。以㣥力一心。於是治也。閈閎階序。不可
與他邦類。必厚棟大梁。夷庭高門。然後可以上充於揖讓。
下周於步武。今御史大夫扶風公廉廣州。且專二使。增德
以來遠人。申威以修戎政。大饗宴合樂。從其豐盈。先是為
堂於治城西北陬。其位公北向。賓眾南向。奏部伎於其西。
視泉池於其東。隅奧庳仄。庭廡下陋。日未及晡。則赫炎當
目。汗眩更起。而禮莫克終。故凡大宴饗大賓旅。則寓於外
壘。儀型不稱。公於是始斥其制。為堂南面。橫八楹。縱十楹。
饗宴之位。化為東序。西又如之。其外更衣之次。膳食之宇。
列觀以游目。偶亭以展聲。彌望極顧。莫究其往。泉池之舊。
增濬益植。以暇以息。如在林壑。問工焉取。則師輿是供。問
役焉取。則蠻隸是徵。問材焉取。則隙宇是遷。或益其闕。伐
山浮海。農賈拱手。張目視具。乃十月甲子克成。公命饗於
新堂。幢牙茸纛。金節析羽。旆旗旟旞。咸飾於下。鼓以鼖晉。
金以鐸鐃。公與監軍使肅上賓。延㣥僚。將校士吏。咸次於
位。卉裳[:#AS-8DF4:⿰⿱罒炎刂]衣。胡夷蜑蠻。睢盱就列者。千人以上。鉶鼎體節。
燔炮胾炙。羽鱗貍互之物。沈泛醍盎之齊。均飫於卒士。興
王之舞。服夷之伎。揳擊吹鼓之音。飛騰幻怪之容。寰觀於
遠邇。禮成樂遍。以敘而賀。且曰。是邦臨護之大。五人合之。
非是堂之制。不可以備物。非公之德。不可以容眾。曠於往
初。肇自今茲。太和有人。以觀遠方。古之戎政。其曷用加此。
華元名大夫也。殺羊而御者不及。霍去病良將軍也。餘肉
而士有飢色。猶克稱能。以垂到今。矧茲具美。其道不廢。願
勒於金石。以永示後祀。遂相與來告。且乞辭。某讓不獲。乃
刻於茲石。
邠寧進奏院記
凡諸侯述職之禮。必有棟宇建於京師。朝覲為修容之地。
會計為交政之所。其在周典。則皆邑以具湯沭。其在漢制。
則皆邸以奉朝請。唐興因之。則皆院以備進奏。政以之成。
禮於是具。由舊章也。皇帝宅位十一載。悼邊氓之未乂。惡
兇虜之猶阻。博求㣥臣。以朗寧王張公為能。俾其建節剖
符。守股肱之郡。統爪牙之職。董制三軍。撫柔萬人。乃新斯
院。宏我舊制。高其閈閎。壯其門閭。以奉王制。以修古典。至
敬也。以尊朝覲。以率貢職。至忠也。執忠與敬。臣道畢矣。公
嘗鳴珮執玉。展禮天朝。又嘗伐叛獲醜。獻功魏闕。其餘歸
時事。修常職。賓屬受辭而來使。旅賁奉章而上謁。稽疑於
大宰。質政於有司。下及奔走之臣。傳遞之役。川流環運。以
達教令。大凡展采於中都。率由是焉。故領斯院者。必獲歷
閶闔。登太清。仰萬乘之威。而通內外之事。王宮九關而不
間。轅門十舍而如近。斯乃軍府之要樞。邠寧之能政也。惟
公端明而厚。溫裕而肅。宏略特出。大志高邁。施德下邑。而
黎人咸懷。設險西陲。而戎虜伏息。茂功溢於太常。盛烈動
於人聽。則斯院之設。乃他政之末者也。贊公於他政之末。
故詞不周德。稱公於天子之都。故禮不稱位。斯古道也。貞
元十二年十月六日。河東柳宗元為記。
興州江運記
御史大夫嚴公牧於梁五年。嗣天子舉周漢進律增秩之
典。以親諸侯。謂公有功德理行。就加禮部尚書。是年四月。
使中謁者來錫公命。賓僚吏屬。將校卒士。黧老童孺。填溢
公門。舞躍歡呼。願建碑紀德。垂億萬祀。公固不許。退而相
與怨咨。遑遑如不飲食。於是西鄙之人。密以公刊山導江
之事。願刻巖石。曰。惟梁之西。其蔽曰某山。其守曰興州。興
州之西為戎居。歲備亭障。實以精卒。以道之險隘。兵困於
食。守用不固。公患之曰。吾嘗為興州。凡其土人之故。吾能
知之。自長舉北至於青泥山。又西抵於成州。過栗亭川。踰
寶井堡。崖谷峻隘。十里百折。負重而上。若蹈利刃。盛秋水
潦。窮冬雨雪。深泥積水。相輔為害。顛踣騰藉。血流棧道。糗
糧芻藳。填谷委山。馬牛㣥畜。相藉物故。餫夫畢力。守卒延
頸。嗷嗷之聲。其可哀也。若是者綿三百里而餘。自長舉之
西。可以導江而下。二百里而至。昔之人莫得知也。吾受命
於君而育斯人。其可已乎。乃出軍府之幣。以備器用。即山
僦功。由是轉巨石。仆大木。焚以炎火。沃以食醯。摧其堅剛。
化為灰燼。畚鍤之下。易甚朽壞。乃闢乃墾。乃宣乃理。隨山
之曲直以休人力。順地之高下以殺湍悍。厥功既成。咸如
其素。於是決去壅土。疏導江濤。萬夫呼抃。莫不如志。雷騰
雲奔。百里一瞬。既會既遠。澹為安流。烝徒謳歌。枕臥而至。
戍人無虞。專力待寇。惟我公之功。疇可侔也。而無以酬德。
致其大願。又不可得命。矧公之始來。屬當惡歲。府庾甚虛。
器備甚殫。饑饉昏札。死徙充路。賴公節用愛人。克安而生。
老窮有養。幼乳以遂。不問不使。咸得其志。公命鼓鑄。庫有
利兵。公命屯田。師有餘糧。選徒練旅。有眾孔武。平刑議獄。
有眾不黷。增石為防。膏我稻粱。歲無凶災。家有積倉。傳館
是飾。旅忘其歸。杠梁以成。人不履危。若是者。皆以戎隙帥
士而為之。不出四方之力。而百役巳就。且我西鄙之職官。
故不能具舉。惟公和恆直方。廉毅信讓。敦尚儒學。抑損貴
位。率忠與仁。以厚其誠。其有可以安利於人者。行之堅勇。
不俟終日。其興功濟物。如此其大也。昔之為國者。惟水事
為重。故有障大澤勤其官而受封國者矣。西門遺利。史起
興歎。白圭壑鄰。孟子不與。公能夷險休勞。以惠萬代。其功
烈尤章章焉不可蓋也。是用假辭謁工。勒而存之。用永憲
於後祀。
全義縣復北門記
賢者之興。而愚者之廢。廢而復之為是。循而習之為非。恆
人猶且知之。不足乎列也。然而復其事。必由乎賢者。推是
類以從於政。其事可少哉。賢莫大於成功。愚莫大於恡且
誣。桂之中嶺而邑者曰全義。衞公城之。南越以平。盧遵為
全義。視其城。塞北門。鑿他雉以出。問之其門人。曰。餘百年
矣。或曰。巫言是不利於令。故塞之。或曰。以賓旅之多。有懼
竭其餼饋者。欲迴其途。故塞之。遵曰。是非恡且誣歟。賢者
之作。思利乎人。反是罪也。余其復之。詢於㣥吏。吏叶厥謀。
上於大府。大府以俞。邑人便焉。讙舞里閭。居者思止其家。
行者樂出其途。由道廢邪。用賢棄愚。推以革物。宜民之蘇。
若是而不列。殆非孔子徒也。為之記云。
潭州楊中丞作東池戴氏堂記
宏農公刺潭三年。因東泉為池。環之九里。邱陵林麓距其
涯。坻島渚洲交其中。其岸之突而出者。水縈之若玦焉。池
之勝。於是為最。公曰。是非離世樂道者不宜有此。卒授賓
客之選者譙國戴氏曰簡。為堂而居之。堂成而勝益奇。望
之若連艫縻艦。與波上下。就之顛倒萬物。遼廓眇忽。樹之
松柏杉櫧。被之菱芡芙渠。鬱然而陰。粲然而榮。凡觀望浮
游之美。專於戴氏矣。戴氏嘗以文行累為連率所賓禮。貢
之澤宮。而志不願仕。與人交。取其退讓。受諸侯之寵。不以
自大。其離世歟。好孔氏書。旁及莊文。莫不總統。以至虛為
極。得受益之道。其樂道歟。賢者之舉也必以類。當宏農公
之選而專茲地之勝。豈易而得哉。地雖勝。得人焉而居之。
則山若增而高。水若闢而廣。堂不待飾而已奐矣。戴氏以
泉池為宅居。以雲物為朋徒。攄幽發粹。日與之娛。則行宜
益高。文宜益峻。道宜益懋。交相贊者也。既碩其內。又揚於
時。吾懼其離世之志不果矣。君子謂宏農公刺潭得其政。
為東池得其勝。授之得其人。豈非動而時中者歟。於戴氏
堂也。見公之德。不可以不記。
桂州裴中丞作訾家洲亭記
大凡以觀游名於代者。不過視於一方。其或傍達左右。則
以為特異。至若不騖遠。不陵危。環山洄江。四出如一。夸奇
競秀。咸不相讓。徧行天下者。唯是得之。桂州多靈山。發地
峭堅。林立四野。署之左曰灕水。水之中曰訾氏之洲。凡嶠
南之山川。達於海上。於是畢出。而古今莫能知。元和十二
年。御史中丞裴公來莅茲邦。都督二十七州諸軍州事。盜
遁姦革。德惠敷施。期年政成。而富且庶。當天子平淮夷。定
河朔。告於諸侯。公既施慶於下。乃合僚吏。登茲以嬉。觀望
悠長。悼前之遺。於是厚貨居氓。移於閒壤。伐惡木。刜奧草。
前指後畫。心舒目行。忽然若飄浮上騰。以臨雲氣。萬山西
向。重江東隘。聯嵐含輝。旋視具宜。常所未覩。倏然互見。以
為飛舞奔走。與遊者偕來。乃經工化(一作庀)材。考極相方。南
為燕亭。延宇垂阿。步簷更衣。周若一舍。北有崇軒。以臨千
里。左浮飛閣。右列間館。比舟為梁。與波昇降。苞灕山。含龍
宮。昔之所大。蓄在亭內。日出扶桑。雲飛蒼梧。海霞島霧。來
助游物。其隙則抗月檻於迴谿。出風榭於篁中。晝極其美。
又益以夜。列星下布。顥氣迴合。邃然萬變。若與安期羨門
接於物外。則凡名觀遊於天下者。有不屈伏退讓以推高
是亭者乎。既成以燕。歡極而賀。咸曰。昔之遺勝槩者。必於
深山窮谷。人罕能至。而好事者後得以為己功。未有直治
城。挾闤闠。車輿步騎。朝過夕視。訖千百年。莫或異顧。一旦
得之。遂出於他邦。雖博物辯口。莫能舉其上者。然則人之
心目。其果有遼絕特殊而不可至者耶。蓋非桂山之靈。不
足以[:#AS-9061:⿰王褱]觀。非是洲之曠。不足以極視。非公之鑒。不能以獨
得。噫。造物者之設是久矣。而盡之於今。余其可以無籍乎。
邕州柳中丞作馬退山茅亭記
冬十月。作新亭於馬退山之陽。因高邱之阻以面勢。無欂
櫨節梲之華。不斲椽。不翦茨。不列墻。以白雲為藩籬。碧山
為屏風。昭其儉也。是山崒然起於莽蒼之中。馳奔雲矗。亘
數十百里。尾蟠荒陬。首注大溪。諸山來朝。勢若星拱。蒼翠
詭狀。綺綰繡錯。蓋天鍾秀於是。不限於遐裔也。然以壤接
荒服。俗參夷徼。周王之馬迹不至。謝公之屐齒不及。巖徑
蕭條。登探者以為嘆。歲在辛卯。我仲兄以方牧之命。試於
是邦。夫其德及故信孚。信孚故人和。人和故政多暇。由是
嘗徘徊此山。以寄勝槩。迺塈迺塗。作我攸宇。於是不崇朝
而木工告成。每風止雨收。烟霞澄鮮。輒角巾鹿裘。率昆弟
友生冠者五六人。步山椒而登焉。於是手揮絲桐。目送還
雲。西山爽氣。在我襟袖。以極萬類。攬不盈掌。夫美不自美。
因人而彰。蘭亭也。不遭右軍。則清湍修竹。蕪沒於空山矣。
是亭也。僻介閩嶺。佳境罕到。不書所作。使盛跡鬱湮。是貽
林間之媿。故志之。
永州韋使君新堂記
將為穹谷堪巖淵池於郊邑之中。則必輦山石。溝澗壑。淩
絕嶮阻。疲極人力。乃可以有為也。然而求天作地生之狀。
咸無得焉。逸其人。因其地。全其天。昔之所難。今於是乎在。
永州實惟九疑之麓。其始度土者。環山為城。有石焉。翳於
奧草。有泉焉。伏於土塗。蛇虺之所蟠。狸鼠之所游。茂樹惡
木。嘉葩毒卉。亂雜而爭植。號為穢墟。韋公之來既逾月。理
甚無事。望其地。且異之。始命芟其蕪。行其塗。積之邱如。蠲
之瀏如。既焚既釃。奇勢迭出。清濁辨質。美惡異位。視其植。
則清秀敷舒。視其蓄。則溶漾紆餘。怪石森然。周於四隅。或
列或跪。或立或仆。竅穴逶邃。堆阜突怒。乃作棟宇。以為觀
遊。凡其物類。無不合形輔勢。效伎於堂廡之下。外之連山
高原。林麓之崖。間厠隱顯。邇延野綠。遠混天碧。咸會於譙
門之外。(一作內)己乃延客入觀。繼以宴娛。或贊且賀曰。見公
之作。知公之志。公之因土而得勝。豈不欲因俗以成化。公
之擇惡而取美。豈不欲除殘而佑仁。公之蠲濁而流清。豈
不欲廢貪而立廉。公之居高以望遠。豈不欲家撫而戶曉。
夫然。則是堂也。豈獨草木土石水泉之適歟。山原林麓之
觀歟。將使繼公之理者。視其細。知其大也。宗元請志諸石。
措諸壁編(一作屋漏)以為二千石楷法。
永州崔中丞萬石亭記
御史中丞清河男崔公來莅永州。間日。登城北墉。臨於荒
野藂翳之隙。見怪石特出。度其下必有殊勝。步自西門。以
求其墟。伐竹披奧。欹側以入。[:#AS-92F9:⿰帛⿱丿糸]谷跨谿。皆大石林立。渙若
奔雲。錯若置碁。怒若虎鬭。企若鳥厲。抉其穴則鼻口相呀。
搜其根則蹄股交峙。環行卒愕。疑若搏噬。於是刳闢朽壤。
翦焚榛薉。決溝澮。導伏流。散為疎林。洄為清池。寥廓泓渟。
若造物者。始判清濁。效奇於茲地。非人力也。乃立游亭。以
宅厥中。直亭之西。石若掖分。可以眺望。其上青壁斗絕。沈
於淵源。莫究其極。自下而望。則合乎攢巒。與山無窮。明日。
州邑耋老。雜然而至曰。吾儕生是州。藝是野。眉厖齒鯢。未
嘗知此。豈天墜地出。設茲神物。以彰我公之德歟。既賀而
請名。公曰。是石之數。不可知也。以其多而命之曰萬石亭。
耋老又言曰。懿夫公之名亭。豈專狀物而已哉。公嘗六為
二千石。既盈其數。然而有道之士。咸恨公之嘉績。未洽於
人。敢頌休聲。祝於明神。漢之三公。秩號萬石。我公之德。宜
受茲錫。漢有純臣。惟萬石君。我公之化。始於閨門。道合於
古。祐之自天。野夫獻辭。公壽萬年。宗元嘗以牋奏隸尚書。
敢專筆削以附零陵故事。時元和十年正月五日記。
