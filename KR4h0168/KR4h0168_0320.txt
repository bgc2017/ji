欽定全唐文卷三百二十
李華(七)
故左溪大師碑
百億三昧。無非度門。於覺照中。而得自在。過去大士。時惟
左溪。傅氏之子。法號元朗。字惠明。其先北地泥陽人。漢魏
大族。隨晉南度。家於義烏。今為東陽義烏人也。自江夏太
守極梁居士翕。賢達相承。世謂居士為諸佛化身。杳不可
測。左溪即居士六代孫。梵行之門。宜生上德。母葛氏。夢天
降靈瑞。而娠左溪。心靜體安。及於乳育。生九年矣。辭家入
道。兼綜㣥言曰。此法門之畎澮也。如意年中薙度。隸義烏
清泰寺。尋光州岸律師受具戒。就會稽印宗禪師商律部。
重山深林。怖畏之地。獨處巖穴。凡三十年。宴居左溪。因以
為號。每言泉石可以洗昏蒙。雲松可以遺身世。吾以此始。
亦以此終。於所居之方。建立精舍。約而不陋。跪懺其間。如
來諸大弟子。皆菩薩僧。大迦葉之頭陀。舍利佛之智慧。羅
喉羅之密行。須菩提之解空。由此四者。皆最上乘。同趣異
名。分流合體。舍利佛先佛滅度。佛以心法付大迦葉。此後
相承。凡二十九世。至梁魏間。有菩薩僧菩提達摩禪師。傳
楞伽法。八世至東京聖善寺宏正禪師。今北宗是也。又達
摩六世至大通禪師。大通又授大智禪師。降及長安山北
寺融禪師。蓋北宗之一源也。又達摩五世至璨禪師。璨又
授能禪師。今南宗是也。又達摩四世至信禪師。信又授融
禪師。住牛頭山。今徑山禪師承其後也。至梁陳間。有慧文
禪師學龍樹法。授惠思大師。南嶽祖師是也。思傳智者大
師。天台法門是也。智者傳灌頂大師。灌頂傳縉雲威大師。
縉雲傳東陽威大師。左溪是也。又宏景禪師得天台法。居
荊州當陽。傳真禪師。俗謂蘭若和尚是也。左溪所傳。止觀
為本。祇樹園內。常聞此經。然燈佛前。無有少法。因字以詮
義。因義以明理。因理以同如。定慧雙修。空有皆捨。此其略
也。菩薩或以性海度。或以普門化。香象至底。彌樓最高。其
餘幽贊不知。充滿法界。夫知上法易行。上法難修。上法易
證。上法難明。謂左溪為有。則實無所行。謂左溪為無。則妙
有常住。視聽之表巍巍。左溪因恭禪師重研心法。唯十八
種物行頭陀教。厥後奉東陽威大師。得最上乘。詮第一義。
現聲聞像。宏大覺心。大無可名也。偏袒跪膝。奉觀音上聖。
願生兜率天。親近彌勒。殫罄衣鉢。嚴具尊儀。焚香稽首。則
舍利降。靈光發。寺非正陽。屋宇凋落。殿移則像毀。財匱則
力艱。左溪錫杖指揮。工人聽命。如從舊貫。儼若天成。心不
離定中。口不嘗藥味。耄期之歲。同於壯齡。告門人曰。吾六
印道圓。萬行無碍。戒為心本。汝等師之。天寶十三載九月
十六日就滅。春秋八十二。僧夏六十一。四輩號慟。如慕如
疑。香花幢幡。雷動山谷。鄉人或夢左溪居寶閣第四重者。
寤告其隣。與之夢協。兜率天者。第四天也。願力所屆。廣度
人天。既荼毗已。門人分舍利。起塔於左溪之西源。遵相法
也。城邑之人。願獲親近。分半舍利。起塔於州之東原。申永
慕也。左溪僻在深山。衣弊食絕。布紙而衣。掬泉而齋。如繒
纊之溫。均滑甘之飽。誦經則翔禽下聽。洗鉢則騰猿跪捧。
宴坐一室。如法界之樂。蕭然一院。等他方之遊。或問曰。萬
行皆空。云何苦行。對曰。本無苦樂。妄習為因。眾生妄除。我
苦隨盡。又問曰。山水自利。如聚落何。對曰。名香挺根於海
岸。如來成道於雪山。未聞籠中。比大遼廓。至若旱蛙躍流。
瞽犬能視。雷雲興而獵者捨弓矢。鱗介絕而漁者壞[:#AS-8878:●]梁。
舉其倬然。曷可殫載。弟子衢州龍邱九嵓寺僧道賓越州
法華寺僧法源僧神邕本州靈隱寺僧元淨棲嵓寺僧法
開蘇州報恩寺僧道尊。皆菩薩僧。開左溪之祕藏。常州福
業寺僧守真杭州靈曜寺僧法澄靈隱寺僧法真明州天
寶寺僧道源淨安寺僧惠從本州開元寺僧清辨。純得醍
醐。飽左溪之道味。入室弟子本州開元寺僧行宣常州妙
樂寺僧湛然。見如來性。專左溪之法門。新羅僧法融理應
英純。理應歸國。化行東表。宏左溪之妙願。菩薩戒弟子傅
禮王光福等。菩薩惠芽。霑左溪之一雨。清辨禪師等荷擔
遺烈。見請斯文。銘曰。
磁石湊金。澄流見月。法與心起。緣隨定設。眾生未度。我為
舟筏。將如趙代。豈望荊越。趨道云何。知之在行。殈煩惱[:#AS-8B6D:●]。
歸寂滅城。不住之住。無生之生。兜率天樂。徘徊下迎。潺湲
左溪。東入蒼海。青松白日。人兦地在。四輩盡哀。時乎不待。
頌德空嶺。劫塵無改。
潤州天鄉寺故大德雲禪師碑
東南苾芻之上首。曰長老雲公。報年若干。僧夏若干。永泰
二年某月日。涅槃於潤州丹徒天鄉寺。人天痛慕。江海寂
寥。御史中丞韋公元輔。頃臨潤州。嘗申跪禮。無何。韋公兼
觀察領浙西。按部至京江。來修謁問。長老曰。如來遺教。付
囑仁賢。貧道有檀像一龕。敬以相奉。意深言簡。聞者淒然。
韋公致別之明日。長老繩牀跏趺。無病而滅。嗚呼。至矣哉。
昔支遁與謝公為山水之遊。竺法師與王度為生死之約。
古今同道。如見其人。長老每言曰。得天師於牧馬。求善法
於鬻香。不可不敬。樂羊以食子見疑。苾芻以草繫成忍。不
可不仁。智瑤死於大縣。頂生退於釋宮。不可不廉。留侯先
期而黃石悅。元謀懇乞而觀音降。不可不信。學此四者。以
為教端。內訓緇褐。外化㣥品。其餘觸類而長。道遍恆沙。長
老法號法雲。獲度於神龍之歲。俗姓申氏。其先魏都之望。
出於姜姓。左右宣王。詩所謂惟嶽降神者也。曾祖寧。皇朝
考功員外郎。祖靖。睦州遂昌縣令。父儉。不仕。以復楚之忠
烈。相韓之勳伐。蓄靈韜曜。鍾美後人。長老童丱入道。誦法
華經。景龍歲受具於本州龍興寺元昶律師。由是萬計俱
圓。名冠同列。與鶴林絢律師偕往嵩潁。求法於大照和尚。
以心眼視。徹見無邊界。果在掌中。隨心舒卷。喻菴羅熟。終
當自知。此其端也。道其兼愛。故無棄物。有志於道來問。長
老曰。飲甘露者。當淨其身。有涉道未宏來問。長老曰。菩提
為寶耶。無知無德。涅槃為空耶。常樂我淨。由是江表禪教。
有大照之宗焉。至若願力所宏。莊嚴佛教。像飾同日月之
照。供盡人天之福。積若山川。流於他方。凡聖去來。緇素皆
以天鄉為中路之化城也。夫三界為牢。鬼神同死。使桎梏
輪轉。無解脫時。佛性在煩惱之中。佛身即眾生之體。大法
平等。無所不同。雪山滿月。是為真語。同音半字。寧為妄說。
如來毫相。始於東土。菩薩求法。遍在西方。慈悲之間。固非
一致。若乃昆明劫灰。夏時同學。化人來周穆之歲。恆星隕
魯莊之年。甘泉金人之祀。伊蒲浮圖之說。謂之為妄。則常
情不測。謂之為實。則迂闊難明。立定哀之時。書隱桓時事。
憑魯史之文。猶未之詳。況乎視聽之外。出乎名言之域。固
宜然也。國史傍錄。往往合符者。則宣尼稱西方有聖。元老
云吾師竺乾。厥後感夢孝明。漸於中國。楚王英尢敦此道。
常奉縑贖罪。詔曰。王誦黃老之微言。尚浮圖之仁祠。潔齋
三月。與神而為誓。其還縑以助伊蒲塞桑門之盛饌。浮圖
仁祠。即塔廟也。潔齋為誓。即禮懺也。伊蒲塞則優婆塞也。
至魏受禪。洛陽宮中有浮圖。毀除之。沙門以佛舍利擲水
生光。由是移於車道。廣開禪室。僧會揚化於三吳。惠持演
教於三蜀。震曜聾瞽。無代無之。法壞也。因蓋吳同亂之
積。其後也。賴曇休堅持之誓。自菩提達摩降及大照禪師。
七葉相乘。謂之七祖。心法傳示。為最上乘。南方以殺害為
事。北方多豪右犯法。故大通在北。能公在南。至慈救愍。曲
無不至。其餘則澄公威神。止石羯之虐。惠始定力。悛赫連
之暴。淨檢尼部之初。曇柯律藏之始。道安垂範。羅什銓譯。
惠遠道生。闡教於匡廬。杯渡寶誌。著異於江浙。公之慈靈
鎮攝。智者之遵揚真極。法膺昏季。在壞尋舉。起稠公之衣
而定興廢。驗仲尼之記而崇建立。我唐撫運。同符聖覺。中
州徼外。大智如林。元奘無畏。繼興夷夏。不可悉數。舉甚殊
尢。長老既滅。門人僧某等戒還本源。智人無學。以某月十
六日。遷定於鶴林寺西。江湖晦冥。道路悽慟。初吏部侍郎
齊澣採訪江東。見天鄉殿宇傾圯。孰尸完葺。乃請禪師與
絢公。當謂寺僧乾最得堅固力。求真實智。乾元初奏請天
下一十五寺。長講戒律。天鄉即其一焉。爾後率同心願善
繕理。禮部員外郎崔令欽常為丹徒。宗仰不怠。無何。吳越
震擾。緇侶竄伏。長老挺身於戈劍之間。宴坐於虎狼之口。
大浸不溺。大火不焚。天鄉獲全。長老之力也。韋中丞以句
容令田少文悅長老之風。宏無生教。故托句容護辦葬事。
刺史韋公損奉善逝甚深之旨。行菩薩廣大之慈。大理司
直兼丹徒令史坦性淨道周如潤州。長老之兄弟之子曰
堂構。為當代詞人。修在家梵行。與門人俾華贊德。於萬斯
年。其文曰。
至哉元德。高標法流。法而不著。行而不求。輪王自在。象寶
調柔。黑夜生月。驚波起州。洲淪大浸。日落中夜。方外常在。
人間代謝。性不遷易。法無高下。億萬人天。從吾受化。從受
化已。委順知時。諸佛如是。我今得之。清江朗月。古本仁祠。
以我道法。為人導師。
揚州龍興寺經律院和尚碑
菩薩調伏身心。具一切智。調伏心者為定慧。調伏身者為
律儀。假煩惱而後有身心。有身心而後開知見。權衡並用。
何莫由之。如來於鹿野苑中。為位具法輪。始開此法。持律
第一。有優波離如來。謂戒為性源。因定見性。定為慧本。因
慧得常。不依科教。無所成實。乃宣告四輩。攝護身心。命以
優波長老集毗尼藏。以優波無緣此土。摩訶迦葉啟迪當
來。而付囑之。與禪同祖者數世。去聖滋遠。枝剖條分。今學
者所宗。四分為盛。此間有數息諸觀。以攝亂意。是蓋禪那
之濫觴也。夫沙門奉律。猶世間行禮。若備中和易直之心。
而無升降周旋之節。於義為非。為義非為半人。恭惟世間。
皆歸佛性。體無分別。俱會一乘。勝妙法蠡。爰傾海水。明徹
寶器。方貯醍醐。禪律二門。如左右翼。和尚執持戒律。兼修
定慧。恩制落染。為人式瞻。六十年矣。和尚法號懷仁。其人
也。惟天寶十載十月十四日。晨起盥潄。繩牀跏趺。心奉西
方。既曛。就滅於龍興寺。春秋八十三。僧夏六十。緇素弟子。
北拒泗沂。南踰嶺徼。望哭者千族。會葬者萬人。其上首曰
越州開元寺僧曇一福州開元寺僧宣一常州興寧寺僧
義宣杭州譚山寺僧惠鸞東京敬愛寺僧璿光潤州栖霞
寺僧法瑜僧乾印潤州天鄉寺僧法雲揚州崇福寺僧明
幽延光寺僧靈一龍興寺僧惠遠等。天下甘露。正味調柔。
人中象王。利根成熟。音樂樹下。長流福慧之泉。雪山峯頂。
仰見清涼之日。金剛決定。煩惱無餘。優曇開敷。香潔盈滿。
罔不成實。樂說辨才。得法華三昧。眾所知識。物之依怙。法
施之恩重。㣥居之感深。哀奉色身。經始靈塔於某原。像教
也。幽公自幼及衰所親侍。靜言元梵。俯托斯文。試言之曰。
先陀婆者。分於一名。摩醯目者。夾於三點。眾法歸善。㣥緣
體無。道豈遠人。宏之在我。外離諸相。猶行邪道。內度四生。
方為靈覺。至若調牛良田。唯待天雨。渡䭾巨海。荷護持囊。
喻夫靈藥毒草。同在林中。甘泉淤泥。共生地下。疇能了達。
惟我宗師。和尚太原郭氏。厥後遷於淮左。孩抱之歲。誓齒
道門。親慈所鍾。志不可奪。因瑤臺成律師受具戒。律文有
往哲所疑。時賢或誤。一言曲分於象表。精理自得於環中。
聲振京師。如晞日月。諸寺固請綱領。乃默而東歸。即還揚
都。俯允㣥願。常誦金剛般若波羅密經。如意輪陀羅尼般
若。佛心我得。此心眾生。亦如謂天台止觀。是一切經義。東
山法門。是一切佛乘。色空兩兦。定慧雙照。不可得而稱也。
寒不加服。暑不攝齊。食不求飽。居不易坐。四方施捨。歸於
大眾。一身有無。均於最下。朝廷之士。銜命往復。路出惟揚。
終歲百數。不踐門閾。以為大羞。仰承一盻。如洗饑渴。和尚
與人子言。依於孝。與人臣言。依於忠。與上人言。依於敬。佛
教儒行。合而為一。慮學者流誤。故親教經論。延來者聽受。
故大起僧坊。將警㣥迷。故廣圖菩薩因地。善護諸命。故曲
濟眾生壽量。以文字度人。故工於翰墨。法皆佛法。兼採儒
流。以我慢為防。故自負衣鉢。以規範為任。故綱正緇林。以
發揮道宗。故上紆睿禮。以感慕遺迹。故不遠他邦。以龍象
參議。故再至京國。以軌度端明。故研精律部。黃門侍郎盧
藏用。才高名重。罕有推挹。一見和尚。慕味循環。不能離坐。
退而歎曰。宇宙之內。信有當人。黃門於院內置經藏。嚴以
香燈。天地無疆。象法常在。太子太保陸象先吏部尚書畢
構少府監陸餘慶吏部尚書崔日用祕書監賀知章禮部
尚書裴寬中書侍郎嚴挺之河南尹崔希逸太尉房琯中
書侍郎平章事崔渙禮部尚書李澄詞人汜水尉王昌齡
等。所共瞻奉。願同灑掃。建塔之地。廣狹如素。高卑得中。周
臨四衢。平覩千里。門人環蒔列柏。薦以名香。空曠寂寥。以
哀以慰。夫子門人。輕重諸侯之國。如來子弟。皆為釋梵之
師。敬悅其風。以偈銘曰。
佛境無二。佛心皆一。隨其根源。乃起禪律。持戒外獎。觀空
內謐。是藏私耶。眾僧祕密。昏醉億萬。求醒者稀。如來戒定。
與爾為歸。性空因戒。垢重初微。彼上人者。深乎道機。真空
不生。妙果無得。開明戒定。洗去怨賊。衣染波利。鼻聞薝蔔。
白日正圓。如何昏黑。昏黑既已。四輩號咷。不見金櫬。空圖
白毫。月明江闊。木落山高。迥野孤塔。㣥心鬱陶。訓迪真子。
森然朗達。阿難苾芻。迦葉菩薩。仙髮承足。諸天奉鉢。智火
遽然。獨留緇褐。月苦淮甸。風悲楚川。千株茂樹。百道春泉。
佛日長晦。浮圖巋然。哀哀龍象。大庇㣥緣。
潤州鶴林寺故徑山大師碑銘
道行無迹。妙極無象。謂體性空而本源清淨。謂諸見滅而
覺照圓明。我天人師。示第一義。師無可說之法。義為不二
之門。其定也。風輪駐機。其慧也。日宮開照。其用也。春泉利
物。三者備體。誰後誰先。入無量而不動。開法華而涌出。湛
兮以有無觀聽而莫測。寥焉以遠近思維而不窮。智德皆
空。為真實際。大悲恆寂。遍撫㣥迷。月入百川之中。佛匝千
花之上。修而證者。元同妙有。應而起者。旁作化身。先大師
適來此土。化身歟。適去他方。補處歟。不可得而知也。自如
來現滅。四魔橫恣。人天無怙。寄命崩崖。勝大敵者。那羅延
身。銷大毒者。伽陀妙藥。拔陷扶墜。而生大師。大師延陵馬
氏。諱元素。字道清。崇高紹興於法位。冑緒不繫於人間。慈
母方娠。厭患葷肉。長至之日。誕彌仁尊。生有異祥。乳育安
靜。既齓。稽首父母。求歸法門。即日獲請。出依精舍。如意年
中薙度。隸江寧長壽寺。既進具已。戒光還照。定水澄源。鵝
王之不受泥塵。香象之頓除羇鎖。未之比也。身長七尺。體
無凡骨。眉毛際臉。口若方丹。目不顧盻。聲侔扣王。入南牛
頭山事威大師。撞鐘大鳴。入海同味。迦葉以頭陀第一。大
師亦斗藪塵勞。聞一知十。未嘗請益。觀法無本。觀心不生。
喻金剛之最堅。比獅子之無畏。圓月照海。高深盡明。慧風
吹雲。宇宙皆淨。威大師摩頂謂曰。東南正法。待汝興行。命
於別位。開導來學。於是騶虞馴擾。表仁之至也。眾禽獻果。
明化之均也。接足右繞。百千人俱。大師悉以菩薩呼之。教
習大乘。戒妄調伏。自性還源。無漸而可隨。無頓而可入。摩
尼照物。一切如之。吾常默默。無法可說。或有信願雙極。懇
求心要。於我渴仰。施汝醍醐。問禪定耶吾無修。問智慧耶
吾無得。道惟心證。不在言通。懷帝釋輪。終為世論。自淨而
已。無求色聲。既悟者小無微塵。大無三界。當悟者內珠雖
隱。猶作來因。藥草萬殊。根莖等潤。貌和言寡。饑至飽歸。或
有聞尊稱而遷善。現色身而獨得。我無示念。(一作爾念)道溥慈
圓。食不問鹹酸。口不言寒暑。身同池水。飽蚊蚋之饑渴。道
離人我。順眾生之往來。貴賤怨親。是法平等。故饋甘味而
不辭。同於糗糒。奉上服而不拒。齊於弊褐。俾夫家有道侶。
府無爭人。開元中。本寺僧法密請至京口。潤州刺史韋銑
灑掃鶴林。斯焉供養。有屠者恣刃。積骸如山。聞大師尊名。
來仰真範。忽自感悟。懺伏求哀。大師受之。又白言。和尚大
悲。當應我供。大師衲衣跏趺。未嘗出戶。公侯稽首。不為動
搖。至是如其懇求。忻然降詣。夫盜隱其罪。虎慈其子。仁與
不仁。皆同佛性。無生無滅。無去無來。今濁流一澄。清水立
現。諸佛所度。我亦度之。天寶中。揚州僧希元密請至廣陵。
便風馳帆。白光引棹。楚人相慶。佛日度江。梁宋齊魯傾都
來會。津塞途盈。人無立位。解衣投施。積若邱陵。皆委於所
在。行無住捨。禮部尚書李澄時為楊州牧。齊心跪謁。為眾
唱首。望慈月者。誰不清涼。傳百億明燈。照四維上下。塵沙
之數。皆超佛乘。二州以貪法之心。移牒踰月。均吾喜捨。成
爾堅牢。無非道場。還至本處。天寶十一載十一月十一日。
中夜坐滅。嗚呼。菩提位中六十一夏。父母之生八十五年。
赴哀位者。可思量否。至有浮江而奠。望寺而哭。十里花雨。
四天香雲。幢幡蓋網。光蔽日月。以其月二十一日。四眾等
號捧金身。建塔於黃鶴山西原。像法也。州伯邑宰。執喪師
之禮。率眾申哀。江湖震悼。曩於寺內移居。高松互偃。涅槃
之夕。椅桐雙枯。虎狼哀號。聲破山谷。人祗慘慟。天地晦冥。
及發引登原。風雨如掃。慈烏覆野。靈鶴徊翔。有情無情。德
至皆感。初達摩祖師傳法。三世至信大師。信門人達者曰
融大師。居牛頭山。得自然智慧。信大師就而證之。且曰。七
佛教戒。諸三昧門。語有差別。義無差別。㣥生根器。各各不
同。唯最上乘。攝而歸一。涼風既至。百實皆成。汝能總持。吾
亦隨喜。由是無上覺路。分為此宗。融大師講法則金蓮冬
敷。頓錫而靈泉滿溢。東夷西域。得神足者。赴會聽焉。融授
巖大師。巖授方大師。方授持大師。持授威大師。凡七世矣。
真乘妙緣。靈祥嘉應。僉具傳錄。布於人世。門人法鏡。吳中
上首是也。門人法欽。徑山長老是也。觀音普門。文殊佛性。
惟二菩薩。重光道源。門人法勵法海。親奉微言。感延霜露。
繕崇龕座。開構軒楹。時惟海公。求報師訓。廬孔氏之墓。起
淨明之塔。世異人同。泫然長慕。僧慧端等。蔭旃檀樹。皆得
身香。菩薩戒弟子故吏部侍郎齊澣。故刑部尚書張均。故
江東採訪使潤州刺史劉日正。故廣州都督梁昇卿。故採
訪使潤州刺史徐嶠。故採訪使常州刺史劉同昇。故潤州
刺史韋昭理。故給事中韓延賞。故御史中丞李丹。故涇陽
縣令萬齊融。禮部員外郎崔令欽。道流人望。莫盛於此。弟
子嘗聞道於徑山。猶樂正子春之於夫子也。洗心瞻仰。天
漢彌高。鏡公門人悟甚深者大理評事楊詣。過去聖賢諸
功德。藏志之所至。無不聞知。魯史從告。況乎傳信。其文曰。
濁金清鏡。在爾銷鍊。磨之瑩之。功至乃現。膏潰炷然。光明
外遍。陽升律應。草木皆變。啟迪瘖瞽。惟吾大師。息言成教。
捨法興悲。辰極不動。風波自移。境因心寂。道與人隨。杳然
元默。湛入無為。性本非垢。云何淨除。身心宴寂。大拯淪胥。
內光無盡。萬境同如。甘露正味。琉璃妙器。遍施大千。無同
無異。度未度者。化周緣備。道樹忽枯。涅槃時至。我無生滅。
隨世因緣。吉祥殿上。應化諸天。寂寂靈塔。滔滔逝川。恆沙
劫壞。智月常圓。
元魯山墓碣銘(并序)
維唐天寶十二載九月二十九日。魯山令河南元公終於
陸渾草堂。春秋五十九。服名節者。無不痛心。嗚呼。堂內有
篇簡巾褐。枕履琴杖。簞瓢而已。堂下有接賓之位。孤甥受
學之室。過是而往。無以送終。名高之士陸渾尉梁園喬潭。
賻以清白之俸。遂其喪葬。以明月十二日。窆於所居南岡。
禮也。公諱德秀。字紫芝。延州使君之子。後魏七葉。易為元。
公其裔也。世有明哲。承而述之。幼挺全德。長為律度。神體
和。氣貌融。視色知教。不言而信。大易之易簡。黃老之清淨。
惟公備焉。延州即世之後。昆弟凋落。慈親羸老。無小無大。
仰飴於公。及應府貢。如京師。不忍離親。躬負安輿。往復千
里。以才行第一。進士登科。丁艱。聲動於心。既過苴枲。刺血
畫佛像寫經。以不貲之身。申罔極之報。食無鹽酪。居無爪
翦者三年。先人未祔於兆。身迫當室。緘未忘之哀。參調求
仕。銓試超等。補南和尉。黜陟使以至行上聞。授左龍武軍
錄事。因墜傷足。樂正之憂。愀然滿容。以甥姪婚仕為念。授
署魯山令。以痼疾不能趨拜。故後長吏僉以客禮待之。常
獲盜未刑。屬濱山之鄉稱猛獸為害。盜請於庭曰。感明府
慈仁。願殺獸贖罪。公哀而許焉。僚佐堅請。公無變慮。乃從
破械縱之。盜果屍獸復命。吏人老幼。咨嗟震勤。發於庭宇。
播於四鄰。則政化之行可知也。公自幼居貧。累服齊斬。故
不及親在而娶。既孤之後。單獨終身。人或以絕後諭焉。對
曰。兄有息男。不曠先人之祀矣。歷官俸祿。悉以經營葬祭。
衣食孤遺。代下之日。柴車而返。南遊陸渾。考一畝之宅。發
八笥之直。唯匹帛焉。居無扃鑰牆藩之禁。達生齊物。從其
所好。時屬歉歲。涉旬無烟。彈琴讀書。不改其樂。好事者攜
酒食以饋之。陶陶然脫遺身世。涵泳道德。拔清塵而棲顥
氣。中古以降。公無比焉。知我或希。晦而不耀故也。是宜為
國老。更論道佐世。而羔雁不至。歿於空山。可勝慟耶。所著
文章。根元極則道演。寄情性則于蒍于。思善人則禮咏。多
能而深則廣吳公子觀樂。曠達而妙則現題。窮於性命則
蹇士賦。可謂與古同轍。自為名家者也。又其惡萬金之藏。
鄙十卿之祿。富貴之辨。吾得其真。至哉元公。越軼古今。沖
邃冥冥。純朗朴渾。範於生靈。凡與門人。吟慕遺風。諡曰文
行先生。從古也。夫誄德銘功。厥義有三。上以簡神明。中以
鋪光烈。下以聳示後人。斯文之作。由此志也。其銘曰。
天地元醇。降為仁人。隱耀韜精。凝和葆神。道心元微。消息
詘伸。載襲先猷。竭盡報親。貞玉白華。不緇不磷。縱翰祥風。
蛻迹泥塵。今則已矣。及吾無身。仰德如在。瞻賢靡因。懷哉
永思。泣涕銘云。
