欽定全唐文卷四百七十六
韋行儉
行儉。建中時人。
新修嵩嶽中天王廟記
太室為九州之險。五嶽之冠。孕靈生賢。作鎮地中。自漢武
聞萬歲之呼。令祠官加增其祠。厥後元魏徙廟于嶽之東
南。開元十八年。元宗徵元封故事。再飾祠宇。天寶初。又命
秩視王禮。封為中天王。編在祀典。每歲六月。天子遣河南
尹至嶽下。潔齋具牲牷珪幣以行事。祝史執籩豆樽俎以
陳辭。望秩之祭。以崇配天之敬。歲無違者。而年祀[:#AS-85BC:⿱穴㓎]久。其
土偶木偶。及東序西序南嚮北嚮圖形象者。皆風落之。日
暄之。雨濡之。塵敗之。或墉垣缺陊。彩繢漫滅。不怒之威。蓋
闕如也。漢南元戎滎陽鄭公。由滎陽守而尹洛邑。用端密
溫文宣明教化為導人之道。聆其積弊。俾革其故。自中天
王洎夫人纓緌冕服。首飾步搖。間以金翠。彰用五色。旁羅
四嶽四瀆。施於啟母少姨之倫。其餘交乎戶室。立于階闥。
操大屈。注僕姑。執殳秉鉞。環列廡下。由四墉周于壖垣。過
祠及門。瞻其容衞者。首如鎮。目如瞚。臂如戟。吻如相稽。擎
[:#AS-856A:⿰⻊⿱巳心]屏息。若交門
之有鄉坐拜者焉。夫古之牧人事神。必交修之。人仰神之
正直。神依人之明德。以享豐福。以荷百祿。真為政之本也。
前代五嶽視三公。皇家之制。寵逾五等。今徵鄭公崇飾肅
祗之旨。蓋所以奉國典。尊君命也。庚申歲。行儉作吏。承命
蕆事宮庭。因欵識於石。播美厥後云。
崔損
損字至無。博陵人。大歷末進士。中博學宏詞科。授秘書省
校書郎。累擢右諫議大夫。貞元十二年以本官同中書門
下平章事。賜金紫。轉門下侍郎。十九年卒。贈太子太傅。諡
曰靖。
明水賦(以泠然感化潔我烝嘗為韻)
大饗之禮。明水攸先。其水也。所以本太古之淳樸。其明也。
所以享至敬之昭宣。從朗月之潛化。應陰燧而通元。暗度
晴空。泛銀河而色靜。曉臨清廟。浮玉露而光鮮。既潤下以
功博。亦就濕而義全。冥兆朕於至理。契幽微於自然。加五
齊而致獻。首三酒而告虔。觀其象在乎天。德包乎坎。類影
響之相召。協陰陽之應感。其禮斯節。其色斯潔。不假縮於
包茅。復何施於麴蘖。將汙樽而並用。與越席而齊列。或異
乎勿幕有孚。豈比夫不食而渫。皛皛熒熒。清清泠泠。明德
惟馨。神人是聽。從無味而有味。自無形而有形。深源莫測。
實資造化。濯桂影於遙天。洗蟾光於永夜。懿夫昭潔著贊。
溉賞常蒸。宜玉斝之見貯。匪金盤之見承。若乃鼎俎備設。
嘉羞眾夥。苾苾芬芬。名之莫可。尚其本也。知享獻而靡他。
貴其新也。諒斟酌而在我。於維巨唐。穆穆皇皇。崇初祀。異
烝嘗。元酒乃薦。至誠允臧。天降其福。地出則祥。醴泉洋洋。
明水是將。徹慶雲之色。映瑞日之光。㣥臣作頌。歌孝治之
無疆。
鳳鳴朝陽賦(以鳳鳴山陽振翼飛舞為韻)
杲杲兮日景。于彼朝陽。萋萋兮桐葉。于彼高岡。來儀者鳳。
允叶禎祥。瑞四靈之嘉號。煥五彩之文章。既和其音。爰翥
其翼。淒唳響暢。徘徊綢直。旁應元律。調十二管於四時。上
陵紫烟。擊九萬里而一息。非丹穴勿處。非蒼竹不食。小鵬
起於扶搖。卑鸞棲乎枳棘。若夫雞冠燕頷。心遠貌閑。雖眾
禽之累百。諒比德而難攀。故其發聲也。瞻白日以俯仰。其
餘響也。順清風而往還。浮泛泛以出谷。靜泠泠而滿山。既
飄颻於有際。遂遼夐於無間。故曰鱗之有龍。鳥之有鳳。偶
時而見。如哲士之間生。取類而言。同君子之異眾。若乃拂
杳冥而直上。臨峻極而孤鳴。虛籟相和。陰深以䆗窱。霏烟
動色。紛郁而隨迎。六合為之澄朗。八風於是揚清。川不波
而昭其德。地不翳而感其聲。足使俗登仁壽。化洽休平。且
夫朝陽者。象明時之有漸。鳳鳴者。匹賢人之惟信。鳳集朝
陽以輕舉。賢遇明時而易進。整羽翮以迴翔。望青雲以奮
振。有若秉節操而貞白。垂[:#AS-9BD1:⿱竹替]纓而敬慎。鳳兮鳳兮。何德之
威。鏘鏘于飛。應有道而歲貢。夐無文而代希。飲必玉池之
津。遊必神仙之府。矯翮則㣥族咸從。和樂而百獸率舞。巢
阿閣以應昌期。棲丹闕而壯天宇。載圖牒以傳記。必表靈
於聖主。包眾美以流芳。固難得而覼縷。
飲至賦(以破敵有功為韻)
聖人推有功。擇賢佐。武義舉。湛恩播。所謂君良臣忠。上唱
下和。鬼方難制。敢稱亂以蕩搖。遐夷恃險。不恭命而朝賀。
然後興以戈矛。伐其怠惰。自彼曲而我直。必義勇而遙破。
有若霸由一戰。晉文伐國以定功。師興七旬。有苗崩角而
自挫。然後成大禮。廣庶績。乃公乃侯。左賢右戚。一人有慶。
必偃武修文。四海無虞。乃銷鋒鑄鏑。宰夫供其牢醴。樂人
陳其戛擊。英英之士。爵勞先以伐謀。仡仡勇夫。寵命嘉其
勦敵。惟我后貫三古之睿哲。繼百王之絕紐。用伊呂則舉
無遺策。扶衞霍則功稱不朽。每懷遠以賞功。因勞軍而獻
壽。坐朝飲至。同魯史之策勳。在泮獻馘。恥漢家之斬首。遠
方安而猶慎。多壘靜而不有。及夫殊勳既答。王澤斯崇。勞
還師以杕杜。賜侯伯以彤弓。勇爵勸能。懦夫增氣於無敵。
拔卒為將。武臣誓心於有功。然後寰海遠闢。天下大同。教
化無外。昭明有融。覩班師之盛禮。莫不勵志而飭躬。
凌煙閣圖功臣賦
粵若聖唐之御極也。寰宇克清。鴻業再創。纘功臣之烈。紀
重閣之上。圖照日而增明。閣凌煙而益壯。勳庸自表。威儀
可望。昭昭兮藻繪之容。灼灼兮丹青之狀。遠而視。疑列仙
之臺。逼而察。識公侯之相。縹緲兮映空色而遙徹。咫尺兮
近天顏而內向。稽其義。知聖君之膺時。覩其象。知忠臣以
應期。叶雲龍之潛會。合魚水之相資。覽炎漢之前規。寧或
比矣。徵大魏之往制。何可尚之。懿夫容彩彰施。氣肅端儼。
風存正直。色形恭儉。若進忠以欲諫。如率禮而有檢。處其
高也。方取貴於功高。居其險也。固非同於履險。則知君策
勳兮旌於賢。臣在圖兮參於前。名位雍雍。就丹楹而成列。
衣冠楚楚。煥藻井而相鮮。美繪迥超於雲閣。崇勳豈比夫
燕然。是以皇心斯遠。聖慮惟遐。謀猷是念。貞忠是嘉。不然
者。豈徒飾藻繪之功。悅輝煥之像。對重欒之宏麗。翫峻宇
之宏敞而已也。所以作其炯誡。激乎勸賞。有以讚丕績之
奕休。有以念前勳而存想。徒觀乎岧亭天半。巃嵸雲中。容
止有作。光芒有融。廓宇宙而翼聖。配丹青而紀功。藹城闕
之佳氣。被君王之德風。仰之彌高。[:#AS-8AE4:●]星辰正拱於紫極。望
之不及。謂申甫將降於維嵩。豈不遇聖明之主。建公忠之
節。石有時而泐。水有時而竭。茲閣也。不騫不崩。表功臣之
盛烈。
五色土賦(以皇子畢封依色建社為韻)
至哉土德。光含五色。其色也。辨五方以建侯。其德也。發萬
物以生植。自夏禹而作貢。在徐方而自職。王者立社以封
疆。諸侯苴茅而有國。於赫巨唐。德之皇皇。實乘土而化康。
采大漢強幹之宜。裂地以爵。法有周維城之制。分土而王。
各班其位。各正其方。用甲日而靡忒。建陰氣而允臧。定五
方而式序。分五色而有章。平野煙消。發卿雲之瑞彩。高天
雨霽。浮麗日之重光。眾色環封。所以示外共其方職。正色
居上。所以表內附於中黃。觀其儀。則知大君之有弼。稽其
旨。則知邦伯之有秩。列三才則惟數在五。參十端則惟德
居一。既明既麗。可以比乎天文。不騫不崩。所以保乎陰隲。
配皇王之永久。齊天地而終畢。矧夫經邦理社。必土是封。
光昭聖德。叶贊時雍。將尊天以親地。在侯土與國社。既蕃
翰乎四海。實底寧乎天下。若然者。君立社以布政。臣受土
而宣威。象君臣之同理。知社土之相依。是以成百王之則。
作萬邦之憲。珪璋玉帛。莫不因我而執。公侯伯子。莫不因
我而建。土之德也斯美。社之義也奚擬。其色也。匪同五星。
而乍連乍散。其質也。各表一方。而嶽立山峙。有以崇國祚
於我皇。有以同磐石於宗子。夫如是。則其義廣矣。豈斯文
之所能盡紀。
北斗賦(以成象在天維北有斗為韻)
倬垂象以昭回。惟帝居之曰斗。壯魁台以立極。建衡杓而
為首。齊七政而均序五行。臨四海而橫制九有。所以附乾
樞。壓坤紐。攜龍枕參。左槍右棓。總列宿而環衞中宮。體㣥
臣而輔弼元后。範圍六合。紀綱四維。其道不昧。其照無私。
若乃銅渾作式。未央取則。其變可考。其動可測。履端於始。
當獻歲以指南。舉正於中。在陰方而主北。觀夫崢嶸纚聯。
若綴若懸。冰散珠圓。乍似拔長劒而倚天。揭西柄以戒滿。
拱北辰而處偏。乘三台而斡運。齊七曜而迴旋。酌天地之
心。豈酒漿之可挹。分寒暑之氣。較鈞石而罔愆。[:#AS-8850:⿰足⿸厂⿱田坴]次靡失。
歷數斯在。晝其隱也。不爭曜於太陽。昏必見焉。寧藏暉於
真宰。照萬國兮猶魚從網。宗百川兮比朝於海。參差北斗。
闌干太清。環帝座之焜耀。薄河漢之縱橫。不應豐以中見。
每居次而自明。總五緯於天統。行四時而歲成。非止雄橋
梁於巴蜀。壯都邑於咸京而已。於是萬人攸仰。萬物取象。
實星之長。
冰壺賦(以清如玉壺冰何慚宿昔意為韻)
炯乎太陽之精。玉有真質。冰則貞清。我君子象諸。溫如皎
如。正其色兮。非真不克。峻其節兮。非貞不居。爾其製盤盂。
訪結綠。瞻白虹之氣。詠生芻之束。乃賦於他山。攻此良玉。
剡之成器。錯以成壺。信以旁達。忠不掩瑜。以虛而受。用當
其無。及乎嚴律閉。陰氣升。氛霧結。河海凝。沙驚雁塞。雪滿
崤陵。於是天景初夕。玉壺始冰。臨象筵而孤映。對金鏡而
相澄。爾其淋漓未泮。溫潤而瑳。纖光不隱。毫末不過。豈爾
瑕之可匿。玷之可磨。不然。珉之眾矣。貴玉者何。心之潔矣。
飲冰則那。莊氏寓論。宣父式談。夜光奪魄。明月懷慚。豈比
夫立㮣生操。激清勵貪。伊至人之比德。同貞士之司南。夫
以物象所鑒。精明所蓄。霜華晨清。月影寒宿。故覽之者魂
竦。憑之者慮惕。迨北風之已壯。幸西陸之未覿。客有撫而
歎曰。猗歟猗歟。吾無是易。且漏巵無當兮歎諸古。大圭不
瑑兮聞諸昔。曷若茲器之可佳。諒君子之宏益。然後宣其
烈。贊其意。抽毫命簡。賦冰壺之盛事。
霜降賦(以霜降之日豺乃祭獸為韻)
天地之氣。嚴凝為霜。候高秋於玉琯。體正色於金方。表肅
殺而順時戒節。協變化而開陰闔陽。激清風而增厲。淨皓
月而浮光。驚鴻雁之嗷嗷。落蒹葭之蒼蒼。所以從地而升。
應律而降。詠團扇而見託。班姬豈恨於長門。履堅冰以是
階。袁安欲驚於陋巷。達重陰而首出。啟沍寒以先期。陰與
律而相感。寒與氣而相資。百工由是休矣。萬物於焉成之。
原夫日次於氐。月窮於戌。當青女以紀候。從白露以受質。
洞庭之葉驚波。豐山之鐘應律。詩人可比。庶欲徹於玉壺。
大國是資。亦將慙於凌室。凌於地也。似和光以同塵。凋於
木也。類去華而取實。其進也。則有俟於清宵。其退也。則見
晞於旭日。若乃林有擊隼。野有祭豺。翻繽紛之槁葉。宿莽
蒼之枯荄。烈女覩之而壯志。羈人對此而感懷。皚皚其姿。
皎皎其彩。既無惡於菅蒯。亦何情於蘭茝。佐昊天之有成。
參神功而不宰。笳聲乍拂。怨楊柳之衰兮。劒鍔可封。發芙
蓉之厲乃。國家順乾坤之德。法天地之制。布澤如春。肅物
成歲。申其令以敦乎風俗。宣其威以殄厥災沴。服用有度。
修典禮而罔差。稻熟可羞。先寢廟而攸祭。名籍籍於憲府。
法稜稜於司寇。却炎蒸而克敘四節。淒金石而率舞百獸。
客有惜歲星之屢遷。傷志業而未就。獨沉吟於軒屏。望泬
寥於宇宙。聞萬戶之輕砧。聽九重之永漏。近瞻庭樹。空聞
槭槭而有聲。緬想澗松。誰惜青青而獨秀。夫如是。則可知
霜降之候。
秋霜賦
目長空以流思。偉繁霜之獨異。雖變露而成形。不憑雲以
自致。向朝陽而既滅。逢夜晴而又墜。候暖而止。乘寒則飛。
當鷹隼之始擊。值鴻鴈之初歸。稜稜作氣。凜凜生威。比齊
紈之顏色。奪楚劒之光輝。及其降池塘。被原陸。衰眾草。落
㣥木。萎南澗之白蘋。碎東籬之紫菊。梧桐為之失影。蕖荷
為之銷馥。豈直若斯而已。徒美其威不妄作。動隨物情。因
其死者而死。保其生者而生。彫芝蘭而無怨色。拂松竹而
不傷榮。譬大聖行刑。必順於時序。通賢用法。不害於堅貞。
至若蒲海之居。桑河之汭。侵戰士之馬蹄。封將軍之狐毳。
沾翠幕而生冷。凍朱旗而自脆。助陰氛之肅殺。壯堅冰之
體勢。三冬閨閤兮貯相思。萬里江山兮苦留滯。不私於已。
觸物而止。疑薄霧之初覆。似輕塵之未起。陵厲自然。嚴凝
莫擬。故能發揮司寇。光揚御史。明忠臣之無事。承君子之
所履。
浮漚賦
仰參造化之理。俯察宇宙之功。既希微而不測。亦要妙而
無窮。至如殷雷發谷。激電流空。石燕飛而迎雨。銅烏振而
驚風。已而懸溜不止。空庭積水。對滂沱而歷覽。見浮漚之
邐迤。瑩映澄徹。內明外美。倏往忽來。乍滅乍起。含卷舒之
度。得行藏之軌。其柔也。則隨波以為心。其剛也。乃觸物而
忘已。諒潛運之怳忽。孰能察其終始。浮漚之義大矣哉。俯
而觀之。錯落煌煜。若明珠之出合浦。遠而望之。的皪旁羅。
若眾星之列長河。爾其因水發色。以空成相。懷清潤之秀
氣。負圓通之雅量。信天澤以成姿。豈人圖而為狀。且夫勢
有萬端。形無定質。或繁小而爭涌。或希大而間出。從下流
而守謙。託上善而非溢。冀輝彩于當年。故韜光于晴日。
述聖頌
天輔聖德。配極而崇。帝者祖兮。神行慈旨。布澤而洽。人之
父兮。叶命高嶽。喻壽其齊。招靈祜兮。飛文孤標。灑翰又類。
使物覩兮。騰雄激烈。交天聲芬。偃上古兮。發潤飄清。總此
光氣。覆下土兮。探異閱妙。意力猶懸。空作短兮。徵往到今。
辭聽相授。無與伍兮。
祭成紀公文
維貞元十二年月日。朝議郎右諫議大夫崔損大中大夫
行給事中徐岱朝議郎給事中趙宗儒正議大夫守中書
舍人高郢宣德郎守駕部員外郎知制誥權德輿起居郎
韋丹起居舍人楊馮左補闕熊執易右補闕歸澄崔邠韋
渠牟左拾遺李肇王中書右拾遺蔣武等。謹以庶羞之奠。
敢昭告于門下平章事贈太子太傅成紀公之靈。龍為輔
臣。虞闢四門。殷宗審象。說代予言。建中皇明。崔為文貞。嗣
德同風。俾公登庸。運配我唐。忠昭我皇。君臣合契。聖賢同
方。乃序五行。乃調三光。乃作舟檝。乃作棟梁。溫裕內淑。矜
嚴外莊。暖若冬日。肅如秋霜。錯磨瑚璉。黼藻文章。鼎不耀
彩。蘭非振芳。疏封慶遠。輔族流長。祖服既纂。孫謀更昌。跡
如泥蟠。勢漸雲翔。繡衣持斧。錦帳含香。曾建隼旟。廉察三
湘。亦倅龍節。和柔北荒。左曹駁正。中臺紀綱。績徹宸扆。恩
深廟堂。東西掖垣。左右輔弼。獻納忠讜。訐謨慎密。嘉猷必
告。內言罔出。清廟承天。圓丘捧日。宣子制典。酇侯定律。有
倫有要。惟精惟一。功讎必舉。愛犯斯黜。保正懲邪。損虛勵
實。儉能防侈。恭能戒逸。假寐寢門。宣力王室。鈞軸是秉。樞
機所發。先平其心。後宰於物。赫赫天子。萬方稟朔。寄公鼎
鼐。授公帷幄。方資燮贊。更致淳樸。從耤千畝。侍巡五岳。福
悲下壽。忠惜永圖。勃也厲疾。倏焉夢殂。皇心軫慟。人望嗟
呼。賻贈恩篤。裦崇禮殊。騎吹咸京。龜兆鼎城。緱山舊隴。太
傅先塋。其等相府僚屬。禁闈分職。敢辱陶冶。愧生羽翼。馬
孛容誤。龍鱗愛直。孔雖不言。辛亦有力。徹帷啟殯。執紼俟
門。奠薄單醪。羞輕特豚。悲實懷德。忠何顧恩。清風令範。子
子孫孫。嗚呼哀哉。伏惟尚饗。
沈既濟
既濟。蘇州吳人。楊炎為相。薦其有良史才。召拜左拾遺史
館修撰。炎得罪。坐貶處州司戶參軍。入為禮部員外郎卒。
論增待制官疏
伏以陛下今日之理。患在官煩。不患員少。患在不問。不患
無人。且中書門下兩省官。自常侍諫議補闕拾遺。總四十
員。及常參待制之官。日有兩人。皆備顧問。亦不少矣。中有
二十一員。尚闕人未充。他司缺職。累倍其數。陛下若謂見
官非才。不足與議。則當選求能者。以代其人。若欲廣務聰
明。畢收淹滯。則當擇其可者。先補闕員。則朝無曠官。俸不
徒費。且夫置錢息利。是有司權宜。非陛下經理之法。今官
三十員。皆給俸錢幹力。及厨料什器。建造廳宇。約計一月。
不減百萬。以他司息利準之。當以錢二千萬為之本。方獲
百萬之利。若均本配人。當復除二百戶。反覆計之。所損滋
甚。當今關輔大病。皆為百司息錢。傷人破產。積於府縣。實
思改革。以正本源。又臣嘗計天下財耗斁之大者。唯二事
焉。最多者兵資。次多者官俸。其餘雜費。十不當二事之一。
所以黎人重困。軸杼猶空。方期緝熙。必藉裁減。豈俾閒官。
復為冗食。藉舊而置。猶可省也。若之何加焉。
上選舉議
選舉之法三科。曰德也才也勞也。然安行徐言。非德也。麗
藻方翰。非才也。累資積考。非勞也。今乃以此求天下之士。
固未盡矣。臣謂五品以上及㣥司長官。宜令宰臣進敘。吏
部兵部得參議焉。其六品以下或僚佐之屬。許州府辟用。
其或選用非公。則吏部兵部察而舉之。加以譴黜。則眾才
咸得。而官無不治矣。今擇才於吏部。而試職於州郡。若才
職不稱。責於刺史。則曰命官出於吏曹。不敢廢也。責於侍
郎。則曰量書判資考而授之。不保其往也。責於令史。則曰
按由歷出入而補之。不知其他也。若牧守自用。則換一刺
史則革矣。況今諸道諸使。自判官副將以下。皆使自擇。縱
有情故。十猶七全。則辟吏之法。已試於今。但未及於州縣
耳。
選舉雜議
或曰。按國家甲令。凡貢舉人。本求才德。不選文詞。故律曰。
諸貢舉人。非其人者徒。注云。謂德行乖僻者也。居州郡則
廉使升聞。在朝廷則以時黜陟。用茲懲勸。足為致理。有司
因循。不修厥職。寢以訛謬。使其陵頹。今但修舊令。舉舊政。
則人服矣。焉用改作。答曰。州郡濫。孰與吏部多。請較其優
劣。且州牧郡守。古稱共理。政能有美惡之迹。法令有殿最
之科。分憂責成。誰敢濫舉。設如年多人怠。法久弊生。天網
恢疎。容其姦謬。舉親舉舊。有屬有情。十分其人。五極其濫。
猶有一半。尚全公道。如吏部者。十無一焉。請試言之。凡在
銓衡。惟徵書判。至於補授。秪校官資。善書判者。何必吏能。
美資歷者。寧妨貪戾。假使官資盡愜。刀筆皆精。此為吏曹
至公之選。則補授之際。官材匪詳。或性善緝人。(下闕)
論則天不宜稱本紀議
史氏之作。本乎懲勸。以正君臣。以維邦家。前端千古。後法
萬代。使其生不敢差。死不忘懼。緯人倫而經世道。為百王
準的。不止屬辭比事。以日繫月而已。故善惡之道。在乎勸
誡。勸誡之柄。存乎裦貶。是以春秋之義。尊卑輕重升降。幾
微髣髴。雖一字二字。必有微旨存焉。況鴻名大統。其可以
貸乎。伏以則天皇后初以聰明睿哲。內輔時政。厥功茂矣。
及宏道之際。孝和以長君嗣位。而太后以專制臨朝。俄又
廢帝。或幽或徙。既而握圖稱籙。移運革名。牝司鷰啄之蹤。
難乎備述。其後五王建策。皇運復興。議名之際。得無降損。
必將義以親隱。禮從國諱。苟不及損。當如其常。安可橫絕
彝典。超居帝籍。昔仲尼有言。必也正名。故夏殷二代。為帝
者三十世矣。而周人通名之曰王。吳楚越之君。為王者百
餘年。而春秋書之為子。蓋高下自乎彼。而是非稽乎我。過
者抑之。不及者援之。不以弱減。不為僭奪。握中持平。不振
不傾。使其求不可得。而蓋不可掩。斯古君子所以慎其名
也。夫則天體自坤順。位居乾極。以柔乘剛。天紀倒張。進以
強有。退非德讓。今史臣追書。當稱之太后。不宜曰上。孝和
雖迫母后之命。降居藩邸。而體元繼代。本吾君也。史臣追
書。宜稱曰皇帝。不宜曰廬陵王。睿宗在景龍以前。天命未
集。徒稟后制。假臨大寶。於倫非次。於義無名。史臣書之。宜
曰相王。未宜曰帝。若以得失既往。遂而不舉。則是非裦貶。
安所辨正。載筆執簡。謂之何哉。則天廢國家歷數。用周正
朔。廢國家太廟。立周七廟。鼎命革矣。徽號易矣。旂裳服色。
既已殊矣。今安得以周氏年歷。而列為唐書帝紀。徵諸禮
經。是謂亂名。且孝和繼天踐祚。在太后之前。而敘年製紀。
居太后之下。方之躋僖。是謂不智。詳今考古。並未為可。或
曰。班馬良史也。編述漢事。立高后以續帝載。豈有非之者
乎。答曰。昔高后稱制。因其曠嗣。獨有分王諸呂。負於漢約。
無遷鼎革命之甚。況其時孝惠已歿。孝文在下。宮中二子。
非劉氏種。不紀呂后。將紀誰焉。雖云其然。議者猶為不可。
況遷鼎革命者乎。或曰。若天后不紀。帝緒缺矣。則二十二
年行事。何所繫乎。曰。孝和以始年登大位。以季年復舊業。
雖尊名中奪。而天命未改。足以首事。足以表年。何所拘閡。
列為二紀。昔魯昭之出也。春秋歲書其居。曰公在乾侯。且
君在。雖失位。不敢廢也。今請併天后紀合孝和紀。每於歲
首必書孝和所在以統之。書曰某年春正月。皇帝在房陵。
太后行某事。改某制云云。則紀稱孝和。而事述太后。俾名
不失正。而禮不違常。名禮兩得。人無間矣。其姓氏名諱。入
宮之由。歷位之資。才藝智略。年辰崩葬。別纂錄入皇后傳。
列於廢后王庶人之下。題其篇曰則天順聖武皇后云。
詞科論(并序)
開元以後。四海晏清。無賢不肖。恥不以文章達。其應詔而
舉者。多則二千人。少猶不減千人。所收纔百一。禮部員外
郎沈既濟論曰。
初國家自顯慶以來。高宗聖躬多不康。而武太后任事。參
決大政。與天子並。太后頗涉文史。好雕蟲之藝。永隆中。始
以文章選士。及永淳之後。太后君天下二十餘年。當時公
卿百辟。無不以文章。因循遐久。浸以成風。以至開元天寶
之中。上承高祖太宗之遺烈。下繼四聖理平之化。賢人在
朝。良將在邊。家給戶足。人無苦窳。四夷來同。海內晏然。雖
有宏猷上略無所措。奇謀雄武無所奮。百餘年間。生育長
養。不知金鼓之聲。烽燧之光。以至於老。故太平君子。唯門
調戶選。徵文射策。以取祿位。此行已立身之美者也。父教
其子。兄教其弟。無所易業。大者登臺閣。小者任郡縣。資身
奉家。各得其足。五尺童子。恥不言文墨焉。是以進士為士
林華選。四方觀聽。希其風采。每歲得第之人。不浹辰而周
聞天下。故忠賢雋彥。韜才毓行者。咸出於是。而桀奸無良
者或有焉。故是非相陵。毀稱相騰。或扇結鈎黨。私為盟歃。
以取科第。而聲名動天下。或鈎摭隱慝。嘲為篇詠。以列於
道路。迭相談訾。無所不至焉。
選舉論
計近代以來。爵祿失之者久矣。其失非他。在四太而已。何
者。入仕之門太多。代冑之家太優。祿利之資太厚。督責之
令太薄。請徵古制以明之。管子曰。夫利出一孔者。其國無
敵。出二孔者。其兵不詘。出三孔者。不可以舉兵。出四孔者。
其國必亡。先王知其然。故塞人之養。隘其利途。使人無游
事而一其業也。而近代以來。祿利所出。數十百孔。故人多
歧心。疏瀉漏失而不可轄也。夫入仕者多。則農工益少。農
工少則物不足。物不足則國貧。是以言入仕之門太多。禮
曰。天子之元子士也。天下無生而貴者。則雖儲貳之尊。與
士伍同。故漢王良以大司徒位免歸蘭陵。後光武巡幸。始
復其子孫邑中徭役。丞相之子不得蠲戶課。而近代以來。
九品之家皆不征。其高蔭子弟。重承恩獎。皆端居役物。坐
食百姓。其何以堪之。是以言代冑之家太優。先王制士所
以理物也。置祿所以代耕也。農工商有經營作役之勞。而
士有勤人致理之憂。雖風猷道義。士伍為貴。其苦樂利害。
與農工商等不甚相遠也。後代之士乃撞鐘鼓。樹臺榭。以
極其歡。而農工鞭臀背。役筋力。以奉其養。得仕者如昇仙。
不仕者如沈泉。歡娛憂苦。若天地之相遠也。夫上之奉養
也厚。則下之徵斂也重。養厚則上覬其欲。斂重則下無其
聊。故非類之人。或沒死以趣上。構姦以入官。非唯求利。亦
以避害也。是以言祿利之資太厚。語曰。陳力就列。不能者
止。昔李膺周舉為刺史。守令畏憚。覩風投印綬者四十餘
城。夫豈不懷祿而安榮哉。顧漢之法。不可偷也。自隋變選
法。則雖甚愚之人蠕蠕然。第能乘一勞。結一課。獲入選敘。
則循資授職。族行之官。隨列拜揖。藏俸積祿。四周而罷。因
緣侵漁。抑復有焉。其罷之日。必妻孥華楚。僕馬肥腯。而偃
仰乎士林之間。及限又選。終而復始。非為巨害。至死不黜。
故里語謂人之為官若死然。未有不了而倒還者。為官如
此易。享祿如此厚。上法如此。下斂如此重。則人孰不違其
害以就其利者乎。是以言督責之令太薄。既濟以為當輕
其祿利。重其督責。使不才之人。雖虛座設位。置印綬於旁。
揖而進授之。不敢受。其征徭。安其田里。使農商百工。各樂
其業。雖以官誘之。而莫肯易。如此則規求之志。不禁而息。
多士之門。不扃而閉。若上不急其令。下不其徭。而欲以法
術遮列。禁人奸冒。此猶坯土以壅橫流也。勢必不止。夫古
今選用之法。九流常敘。有三科而已。曰德也才也
勞也。而今選曹皆不及焉。何以言之。且吏部之本。存乎甲
令。雖曰度德居官。量才授職。計勞升秩。其文具矣。然考校
之法。皆在判書簿歷。言詞俯仰之間。侍郎非通神。不可得
而知之。則安行徐言。非德也。麗藻芳翰。非才也。累資積考。
非勞也。苟執此不失。猶乖得人。況眾流茫茫。耳目有不足
者乎。蓋非鑒之不明。非擇之不精。法使然也。先朝數人以
下。言之詳矣。是以文皇帝病其失而將革焉。夫物盈則虧。
法久終弊。雖文武之道。亦與時張弛。五帝三王之所以不
相沿也。是以王者觀變以制法。察時而立政。按前代選用。
皆州府察舉。及年代久遠。訛失滋深。至於齊隋。不勝其弊。
凡所置者。多由請託。故當時議者。以為與其率私。不若自
舉。與其外濫。不若內收。是以罷州府之權而歸於吏部。此
矯時懲弊之權法。非經國不刊之常典。今吏部之法蹙矣。
復宜掃而更之。無容循默。坐守刓弊。伏以為當今選舉。人
未土著。不必本於鄉閭。鑒不獨明。不可專於吏部。謹詳度
古制。折量今宜。謂五品以上及㣥司長官。俾宰臣進敘。吏
部得參議焉。其六品以下或僚佐之屬。許州府辟用。則銓
擇之任。悉委於四方。結奏之成。咸歸於二部。必先擇牧守。
然後授其權。高者先署而後聞。卑者聽版而不命。其牧守
將帥。或選用非公。則吏部兵部得察而舉之。聖王明目達
聰。逖聽遐視。罪其私冒不慎舉者。小加譴黜。大正刑典。責
成授任。誰敢不勉。夫如是。則接名偽命之徒。菲才薄行之
人。貪叨賄貨。懦弱姦宄。下詔之日。隨聲而廢。通計大數。十
除八九。則人少而員。事詳而官審賢者不獎而自進。不肖
者不抑而自退。除隋權道。復古美制。則眾才咸得。而天下
幸甚。或曰。當開元天寶中。不易吏部之法。而天下砥平。何
必外辟。方臻於理。既濟以為不然。夫選舉者。經邦之一端。
雖制之有美惡。而行之由於法令。是以州郡察舉。在兩漢
則理。在魏齊則亂。吏部選集。在神龍則紊。在開元天寶則
理。當其時。久承升平。御以法術。慶賞不軼。威刑必齊。由是
而理。匪用吏部而臻此也。向以此時用辟召之法。則其理
不益久乎。夫議事以制不以權。當徵其本末。計其遐邇。豈
時得時失之可言耶。或曰。帝王之都。必浩穰輻輳。士物繁
合。然後稱其大。若權散郡國。遠人不至。則京邑索矣。如之
何。又甚不然。自古至隋。數百千年。選舉之任。皆分郡國。當
漢文景武帝之時。京師庶富。百廛九市。人不得顧。車不
得旋。侈溢之盛。亦云極矣。豈待選舉之士為其助哉。又夫
人有定土。土無賸人。浮冗者多。則地著者少。自隋罷外選。
招天下之人聚於京師。春還秋往。鳥聚雲合。窮關中地力
之產。奉四方游食之資。是以筋力盡於漕運。薪粒方於桂
玉。是由斯人索我京邑。而謂誰索乎。且權分州郡。所在辟
舉。則四方之人。無有遐心。端居尊業。而祿自及。祿苟未及。
業常不廢。若仕進外絕。要攢乎京。惜時懷祿。孰肯安堵。必
貨鬻田產。竭家贏糧。糜費道路。交馳往復。是驅地著而安
為浮冗者也。夫京師之冗。孰與四方之實。一都之繁。孰與
萬國之殷。況王者當繁其天下。豈廛閈之中校其眾寡哉。
或曰。仕門久開。入者已眾。若革其法。則舊名常調。不足以
致身。使中才之人。進無所容。退無所習。其將安歸乎。既濟
以為人繫賢愚。業隨崇替。管庫之賢。既可以入仕。則士之
不肖。寧愧乎出流。從古以然。非一代也。故傳云。三后之姓。
於今為庶。今士流既廣。不可強廢。但鍵其舊門。不使新入。
峻其宦途。不使濫登。十數年間。新者不來。而舊者耗矣。待
其人少。然後省官。夫人之才分。各有餘裕。自為情欲所汨。
而未嘗盡焉。引之則長。縈之則短。在勉而已。故凡士族。皆
稟父兄之訓。根聰明之性。蓋以依倚官緒。無湮淪墊溺之
虞。故循常不修。名義罕立。此教使然也。若惟善是舉。不才
決棄。前見爵祿。後臨塗泥。人懷憤激。孰不騰進。則中品之
人。悉為長材。雖曰慎選。捨之何適。
劉孺之
孺之。廣平人。官司封員外郎。遷京兆少尹。
對升高判
解式與長年行因升高不從所視遂杖之式訴州斷鬭省科失入
設教以防。禮不逆矣。遇長不敬。患至掇焉。苟訓典之不修。
乃朴撻而何害。相彼解式。誠謂狡童。五人㣥居。且聞異席。
十年以長。則必肩隨。不恭辟咡之儀。致闕升高之禮。惑其
所視。吾何以觀之哉。杖以作威。固當斯害也已。小人文過。
肆以薄言。君子詰姦。無從長傲。歸諸司敗。足示陵尊。成以
調人。可徵犯齒。且州司以刑。頗均短綆。會府是糾。且異長
鞭。伊小大之以情。庶猛以相濟。
