欽定全唐文卷六百六十五
白居易(十)
與茂昭書
勅茂昭。王日興至。省所奏。今月十八日大破賊眾一萬七
千人。幷擒斬收獲訖者。具悉。卿親率勁兵。誓平妖寇。竭股
肱之力。中有奇謀。勵父子之軍。前無強敵。故能深入賊境。
大破兇徒。殺傷既多。俘獲亦廣。具詳奏報。備見忠勞。眷屬
之懷。發於寤嘆。將士等各懷勇烈。同忿寇讎。激於眾心。致
此殊效。况荷戈於炎暑之際。奮身於鋒刃之間。永念於茲。
未嘗暫忘。故令宣慰。宜幷悉之。
與昭義節度親事將士等書
勅昭義軍節度下親事將士等。盧從史受恩至重。負國至
多。眾所不容。追令赴闕。朕以誤曾任使。貴全始終。今則止
於貶官。此蓋曲從寬典。卿等抱忠懷義。朕所素知。頃以諸
營同事從史。三軍一體。俱是王臣。既不相干。又能自效。朕
方優賞。以酬功勳。何至不安。有此疑懼。必恐從史已追之
後。元陽未到之間。卿等當營。乍無主將。或被外人扇誘。令
眾意憂疑。勢使之然。事非獲已。朕雖在此。遠見軍情。料卿
本心。必無此意。况元陽勤儉恤下。寬厚愛人。久在河陽。甚
近澤潞。元陽臧否。卿等合諳。以卿忠義之軍。故擇仁賢為
帥。已有詔示。宣諭元陽。若到行營。一無所問。乃至將士家
口。亦令優䘏安存。卿復何憂。必得其所。况昭義將士艱難
以來。保守忠貞。未嘗虧失。天下稱嘆。卿亦自知。又卿父母
妻兒。家田墳墓。一物以上。竝在潞州。頃刻之間。豈忍便棄。
朕之此語。卿宜細思。各相勉諭。同保忠順。計元陽已合到
彼。卿等便聽元陽指麾。想卿等心。必副朕意。故令宣慰。竝
宜知悉。
與恒州節度下將士書
勅成德軍節度下將士等。朕以王者之道。與物無私。若違
命執迷。則罔有容捨。若知非改悔。則無不含宏。不窮無告
之人。不塞自新之路。頃屬姦臣從史。謀構異端。致使恒陽。
隔於恩外。六郡之地。皆廢農桑。三軍之人。竝懼鋒鏑。每一
念至。中心惻然。今卿等繼獻表章。遠輸誠款。省承宗之勤
懇。艱阻其情。思武俊之功勞。不能無念。况事因詿誤。而理
可哀矜。今已降制書。各從洗雪。承宗仍復舊官爵。充恒冀
深趙德棣六州觀察使成德軍節度使。將士等官爵實封。
竝宜仍舊。待之如初。卿等各宜協力同心。知恩感德。共保
終始。稱朕意焉。故令宣慰。宜竝知悉。
與吐蕃宰相鉢闡布勅書
勅吐蕃宰相沙門鉢闡布。論與勃藏至。省表及進奉。具悉。
卿器識通明。藻行精潔。以為真實合性。忠信立誠。故能輔
贊大蕃。叶和上國。宏清淨之教。思安邊陲。廣慈悲之心。令
息兵甲。既表卿之遠略。亦得國之良圖。况朕與彼蕃。代為
甥舅。兩推誠信。共保始終。覽卿奏章。遠叶朕意。披閱嘉嘆。
至於再三。所議割還安樂秦原等三州事宜。已具前書。非
不周細。及省來表。似未指明。將期事無後艱。必在言有先
定。今信使往來無壅。疆場彼此不侵。雖未申以會盟。亦足
稱為和好。必欲復修信誓。即須重畫封疆。雖兩國盟約之
言。積年未定。但三州交割之後。剋日可期。朕之衷情。卿之
志願。俱在於此。豈不勉歟。又緣自議三州已來。此亦未發
專使。今者贊普來意。欲以再審此言。故遣信臣。往諭誠意。
即不假別使。更到東軍。此使已後應緣盟約之事。如其間
節目未盡。更要商量。卿但與鳳翔節度使計會。此已處分。
令其奏聞。則道路非遙。往來甚易。頗為便近。亦冀速成。更
待要約之言。皆已指定。封疆之事。保無改移。即蕃漢俱遣
重臣。然後各將成命。事關久遠。理貴分明。想卿通才。當稱
朕意。曩者鄭叔矩路泌。因平涼盟會。沒落蕃中。比知叔矩
已亡。路泌見在。念茲存沒。每用惻然。今既約以通和。路泌
合令歸國。叔矩體骨。亦合送還。表明信誠。兼亦在此。其論
與勃藏等尋到鳳翔。舊例未進表函。節度不敢聞奏。自取
停滯。非此稽畱。昨者方進表函。旋令召對。今便發遣。更不
遲迴。仍令與祠部郎中兼御史中丞徐復及中使劉文璨
等同往。其餘事宜。已具與贊普書內。卿宜審於謀議。速副
誠懷。兼有少信物賜卿。具如別錄。至宜領也。冬寒。卿比平
安好。遣書指不多及。
與吐蕃宰相尚綺心兒等書
勅吐蕃宰相尚綺心兒等。論思諾悉至。省表幷進奉。具悉。
卿等才器特茂。識略甚明。仗義立身。資忠事主。上佐贊普。
下康黎元。以尋盟納款為謀。繼好息人為請。是卿上策。叶
朕中心。每覽表章。輒用嘉嘆。朕與彼蕃國。代為舅甥。日結
恩信。自論盟會。頗歷歲時。常欲速成。以為永好。雖誠明之
內。彼此無疑。而言約之間。往復未盡。今故略收來意。重示
所懷。想卿通明。當所鑒悉。河隴之地。國家舊封。論州郡則
其數頗多。計年歲則沿來甚近。既通和好。悉合歸還。今者
捨而不言。豈是無心愛惜。但務早成盟約。所以唯言三州。
則沒於彼者甚多。歸於此者至少。猶合推於禮讓。豈假形
於言詞。來表云。此三州非創侵襲。不可割屬大唐來。且此
本不屬蕃。豈非侵襲所得。今是却歸舊管。何引割屬為詞。
去年論與勃藏來。即云覆取進旨。贊普便請為定。今兩般
使至。又云比之小務未合。首而論之。前後既有異同。信使
徒煩來去。雖欲速為盟會。其如無所適從。靜言二三。固不
在此。若論和好。即今各無侵軼。己同一家。若議修盟。即須
重定封疆。先歸三郡。若三郡未復。兩界未分。即是未定封
疆。憑何以為要約。彼若吝惜小事。輕易遠圖。未能修盟。且
務通好。至於信使一往一來。但令疎數得中。足表情意不
絕。彼有要事。即令使來。此有要事。亦令使往。若封境之上。
小小事意。但令邊頭節度兩處計會商量。則勞費之間。彼
此省便。前般蕃使論悉吉贊至。緣盟約事大。須審商量。未
及發遣。後使雖是兩般。所論只緣一事。故令相待。今遣同
歸。在於日時。亦未淹久。所送鄭叔矩及路泌神柩及男女
等。竝已到此。良用惻然。厚贈遠歸。深嘉來意。其劉成師原
非劉闢子姪。本是成都郡人。已令送還本貫。其餘事目。竝
在贊普書中。卿等宜審參量。以副朕意。使迴之日。可備奏
聞。今遣兼御史中丞李銛及中使與迴使同往。各有少信
物。具如別數。至宜領之。秋涼。卿等各得平安好。遣書指不
多言。
與新羅王金重熙等書
勅新羅王金重熙。金獻章及僧沖虛等至。省表兼進獻及
進功德幷陳謝者。具悉。卿一方貴族。累葉雄才。仗忠孝以
立身。資信義而為國。代承爵命。日慕華風。師旅叶和。邊疆
寧泰。况又時修職貢。歲奉表章。進獻精珍。忠勤竝至。功德
成就。恭敬彌彰。載覽謝陳。益用嘉嘆。滄波萬里。雖隔於海
東。丹慊一心。每馳於闕下。以茲嘉尚。常屬寢興。勉宏始終。
用副朕意。今遣金獻章等歸國。幷有少信物。具如別錄。卿
母及幷副王宰相已下。各有賜物。至宜領之。冬寒。卿比平
安好。卿母比得和宜。官吏僧道將士百姓等各加存問。遣
書指不多及。
與驃國王雍羌書
勅驃國王雍羌。卿性宏毅勇。代濟貞良。訓撫師徒。鎮寧邦
部。欽承王化。思奉朝章。得睦隣之善謀。秉事大之明義。又
令愛子。遠赴闕庭。萬里納忠。一心稟命。誠信彌著。嘉想益
深。今授卿檢校太常卿。幷卿男舒難陀那及元佐摩訶思
那等二人。亦各授官誥往。至宜領之。此所以表卿勳勤。申
朕恩禮。敬受新命。永為外臣。勉宏令圖。以副遐矚。今有少
信物。具如別錄。想宜知悉也。冬寒。卿比平安。官吏百姓等
竝存問之。遣書指不多及。
與南詔清平官書
勅南詔清平官段諾突李附覽爨何棟尹輔首段谷普李
異傍鄭蠻利等。段史倚至。知異牟尋喪逝。朕以義重君臣。
情深軫悼。卿等哀慕所切。當何可任。又知閤勸繼業撫人。
輸誠奉教。蒸蒸咸乂。封部獲安。皆是卿等同竭忠謀。佐成
休績。永言及此。嘉慰良深。勉終令圖。以嗣遐矚。今遣諫議
大夫兼御史中丞段平仲持節冊命閤勸。想當悉之。卿等
各有少信物。具如別錄。至宜領也。春寒。卿等各得平安好。
遣書指不多及。
與回鶻可汗書
皇帝敬問回鶻可汗。夏熱。想比佳適。可汗有雄武之姿。英
果之略。統制諸部。君長一方。纂承前修。繼守舊好。故得邑
落蕃盛。士馬精強。連挫西戎。永藩中夏。况嚮風之義。每勤
於朝聘。事大之敬。常見於表章。動皆由衷。言必合禮。朕所
以深嘉忠款。追想風規。至於寢興。不忘嘆矚。勉宏令德。用
副誠懷。達覽將軍等至。省表。其馬數共六千五百匹。據所
到印納馬都二萬匹。都計馬價絹五十萬匹。緣近歲以來。
或有水旱。軍國之用。不免闕供。今數內且方圓支二十五
萬匹。分付達覽將軍。便令歸國。仍遣中使送至界首。雖都
數未得盡足。然來使且免稽畱。貴副所須。當悉此意。頃者
所約馬數。蓋欲事可久長。何者。付絹少則彼意不充。納馬
多則此力致歉。馬數漸廣。則欠價漸多。以斯商量。宜有定
約。彼此為便。理甚昭然。况與可汗禮在往來。義存終始。親
隣既通於累代。思好益厚於往時。所以萬里推誠。期於一
言見信。遠思明智。固體朕心。其東都太原置寺。此令人勾
當。事緣功德。理合精嚴。又有彼國師僧。不必更勞人檢校。
其見撚拓勿施鄔達於等。今竝放歸。所令帝德將軍安慶
雲供養師僧。請住外宅。又令骨都祿將軍充檢校功德使。
其安立請隨班次放歸本國者。竝依來奏。想宜知悉。今賜
少物。具如別錄。內外宰相及判官摩尼師等。竝各有賜物。
至宜准數分付。內外宰相官吏師僧等竝存問之。遣書指
不多及。
與金陵立功將士等勅書
勅浙西立功將士等。朕自臨寰宇。已再逾年。以忠恕牧萬
人。以恩信馭百辟。動必思於䘏隱。靜無忘於泣辜。庶乎馴
致小康。寖興大道也。李錡因緣屬籍。踐歷官常。包藏禍心。
素懷梟獍之性。彰露凶德。忽發豺狼之聲。朕念以宗枝。務
於容貸。諭以迷復。卒無悛心。而乃保界重江。竊弄凶器。抗
拒朝命。驅脅師人。背德欺天。亂常干紀。蜂蠆之毒。流於郡
縣。犬彘之行。肆於閨門。惡稔禍盈。親離眾叛。人神共棄。天
地不容。卿等忠憤闇彰。義勇潜發。變疾風雨。謀先鬼神。中
推赤心。前蹈白刃。率其膂力。死命於軍前。擒其兇魁。生致
於闕下。廓千里之沴氣。濟一方之生人。誠感君親。義激臣
子。臨危見不奪之節。因事立非常之功。予嘉乃誠。一念三
嘆。至於圖勞懋賞。詢事策勳。各有等差。續當處分。故先宣
慰。宜竝悉之。冬寒。卿等各得平安好。遣書指不多及。
答李遜等謝恩令附入屬籍表
卿先父頃逢多難。嘗立大功。每想忠勞。豈忘存歿。念先臣
之績。雖書名於太常。推同姓之恩。更附籍於宗正。俾增榮
於一族。兼延寵於九原。卿等或詩禮承家。或弓裘奉業。咸
鍾新命。慶屬本枝。省所謝陳。深嘉誠懇。
批李夷簡賀御撰君臣事迹屏風表
朕思求理化。親閱典墳。至於去邪納諫之規。勤政慎兵之
誡。取而作鑒。書以為屏。與其散在圖書。心存而景慕。不若
列之繪素。目覩而躬行。庶將為後事之師。不獨觀古人之
象。卿詞彰恭順。義見忠規。省覽再三。深叶朕意。所賀知。
批百寮嚴綬等賀御撰屏風表
朕烈祖太宗。以古為鏡。用輔明聖。實臻理平。垂作孫謀。每
懼乎失墜。取為殷鑒。遂飾之丹青。至若明君直臣。前言往
事。森然在目。如見其人。論列是非。既庶幾為座隅之誡。發
揮獻納。亦足以開臣下之心。况卿等職在儀刑。政當補察。
各勤所任。共副茲懷。所賀知。
答杜兼謝授河南尹表
卿文通吏道。學達政源。凡歷官常。輒聞績效。觀能以授。俾
亞理於三川。見可而遷。宜專臨其一府。盡委封畿之政。仍
兼運漕之權。歲時之間。佇有勤效。勉恭爾職。重副予懷。所
謝知。
答段祐等賀冊皇太子禮畢表
朕祗膺統序。恭守典常。爰推至公。乃命長子。使主國鬯。用
貞邦家。冊畢禮成。良增感慶。卿等各司軍衞。同奉表章。備
見忠誠。益深嘉嘆。所賀知。
答李詞賀處分王士則等德音表
朕臨馭天下。以懲勸為先。有惡必誅。無功不念。顧承宗之
罪。誠合討除。思武俊之勳。宜令嗣襲。况墳墓禁其翦伐。將
校許以歸降。庶明用師。蓋非獲巳。卿職修卿寺。誠奉本枝。
省茲賀章。備見忠藎。
批宰相賀赦王承宗表
先臣武俊。功不可忘。後嗣承宗。過而能改。朕所以捨其罪
悔。議以勳親。垂宥過之恩。尚宜及爾十代。引泣辜之責。誠
合在予一人。與其黷武而取威。不若匿瑕而務德。卿等重
居台輔。密贊謀猷。發於衷誠。有此稱賀。省閱章奏。嘉嘆久
之。
答王承宗謝洗雪及復官爵表
帝者之道。蕩然無私。唯推赤心。以牧黔首。故一夫不獲。若
納之於隍。一物歸誠。則容之如地。况卿家聯懿戚。寵自先
朝。祖立茂功。賞延後嗣。因人詿誤。不汝疵瑕。滌以恩波。煦
之寵澤。撫舊封而廉察六郡。進新律而統制三軍。蕩穢加
恩。何以過此。及覩來表。乃見深誠。言必由衷。事皆知感。承
家襲慶。誓繼力於前修。補過酬恩。願指期於報效。永言爾
志。甚叶朕懷。勉思始終。用副眷矚。所謝知。
答高郢請致仕第二表
卿有忠貞之節。立於險中。有清重之名。鎮於朝右。而能始
終有道。進退有常。援禮引年。遺榮致政。人鮮知之。卿獨能
行。不惟振起古風。亦足激揚時俗。於卿則確然難奪。在朕
則情豈易忘。誠鑒乃懷。未允來表。
答裴垍讓中書侍郎平章事表
卿自登台輔。每竭忠貞。一身秉彝。百度惟序。致君盡力。久
積股肱之勤。憂國勞心。微生腠理之疾。暫從休告。遽獻表
章。所陳雖是卿心。所請殊非朕意。宜加調攝。速就平和。以
副虛懷。無為固讓。
答劉總謝檢校工部尚書范陽節度使表
卿幼承義訓。長有令聞。能遵忠孝之風。不墜弓裘之業。朕
所以命加異等。寵冠常倫。特授雙旌。超登八座。豈惟延賞。
亦在任能。將懋前修。勉申後效。載省章疏。深鑒誠懷。所謝
知。
答任迪簡讓易定節度使表
卿修文立身。經武致用。每誓心於忠勇。常濟事以智謀。自
副戎車。已屬時望。及分節鉞。果愜軍情。况武義之師。輸忠
仗順。所期撫慰。以就輯寧。何至撝謙。有茲陳讓。所進官告。
今卻賜卿。宜體朕懷。即斷來表。
答裴垍讓宰相第二表
卿疾病以來。表疏相繼。雖辭乞之誠頗切。而注望之意方
深。所以來章。久而未報。然念卿勤懇之請。至於再三。若心
不甚安。即疾難速愈。是用輟樞劇之務。加崇重之官。稍遂
優閒。佇期痊復。勉從爾志。深抑予懷。
答裴垍謝銀青光祿大夫兵部尚書表
卿自居鈞軸。日獻謀猷。戴君常竭其股肱。憂國每形於顏
色。及嬰疾病。益不遑安。未踰四旬。以至三讓。撝謙秉易退
之道。堅懇陳難奪之詞。遂抑朕心。俯從卿請。而七命印綬。
五兵尚書。官秩甚崇。事務稍簡。就以優養。冀乎和平。載省
表章。深見誠意。
答文武百寮嚴綬等賀御製新譯大乘本生心地觀經序表
朕勤求道本。廣挹教源。以真如不二之宗。助清淨得一之
化。况斯經典。時為大乘。名理精微。翻譯成就。雖契心則離
於文字。而得意亦假於筌蹄。庶使發揮。因為述序。卿等精
通外學。懇竭忠誠。引經贊揚。奉表稱賀。再三省覽。嘉嘆久
之。
答孟蕭俛等賀御製新譯大乘本生心地觀經序狀
大僊經典。最上法乘。來自西方。閟於中禁。將期利益。必在
闡揚。遂命僧徒。譯其句偈。兼詔卿等。潤以文言。昨因披尋。
深得真諦。悟本生不滅之義。證心地無相之宗。方勤護持。
聊著序引。永言述作。猶愧聖明。卿等賀陳。良深嘉尚。
答元應授岳鄂觀察使謝上表
夏口重鎮。屬在時賢。非明肅不能理其軍。非儉不能阜
其俗。以卿有仁厚之質。謇直之風。累踐班行。皆著名節。遂
輟中憲。往臨外藩。知己下車。深慰人望。佇茲報政。用副朕
懷。所謝知。
答李鄘授淮南節度使謝上表
卿抱兼人之才。秉徇公之節。每登要職。悉著能名。若刃發
硎。投而不滯。如玉在佩。動必有聲。朕以距淮而南。人物繁
會。非廉明何以貞師察俗。非惠何以通商綏農。前勞既彰。
後效何遠。載省來表。知已下車。勉副虛懷。佇觀新政。所謝
知。
答元義請上尊號表
朕自君臨。幸逢休泰。時歲豐稔。兇醜殄夷。此皆宗社降靈。
忠賢宣力。顧惟寡德。敢受鴻名。卿中發懇誠。上尊美號。雖
屬人望。難貪天功。宜悉所懷。勿固為請。
答薛平賀生擒李錡表
朕自嗣耿光。每多惕厲。念必先於除害。志無忘於安人。李
錡大負國恩。自貽天罰。師徒未動於疆場。父子俱肆於市
朝。信上天之禍淫。與率土而同慶。省視來表。深鑒乃誠。所
賀知。
答杜黃裳請上尊號表
朕以薄德。嗣守丕圖。不敢荒寧。以宏理道。幸屬歲時豐稔。
兇寇梟夷。風雨不愆。禮圜丘而報本。雷霆未震。舋太社而
服刑。斯皆十聖降靈。幽贊寡昧。百辟叶德。馴致和平。永惟
宏名。實懼虛美。卿上稽祖訓。下酌㣥情。陳獻表章。請加徽
號。暨於王公卿士。降及耆艾緇黃。咸一乃心。各三其請。朕
嘗以宰元化者。曲成於物。法天道者。從欲於人。雖恤隱泣
辜。未臻三五之化。而樂推欣戴。難違億兆之心。德非稱焉。
讓不獲已。勉從所請。深愧於懷。
答李扞等謝許上尊號表
朕自臨萬邦。僅經三載。位雖托於人上。化未洽於域中。永
念眇身。敢當大號。卿等義深宗室。忠盡君親。一其情誠。三
有陳獻。迫以人望。厭於天心。遂抑所懷。勉從其請。固辭而
事非獲已。撫德而何以堪之。再省謝章。彌增惕厲。
答馮伉請上尊號表
朕統承大寶。時屬小康。伐謀而吳蜀克清。示信而華夷有
截。斯皆宗社垂祐。天地降和。非予沖人。所能馴致。卿上稽
十聖之訓。下酌萬人之心。以為不讓強名。未傷於體道。屈
己循物。何爽於至公。遂抑素懷。俯從眾望。雖鴻名未稱。每
勞蹐地之心。而人欲不從。即爽法天之德。勉依勤請。良用
愧懷。
答長安萬年兩縣百姓耆壽等謝許上尊號表
朕每念雍熙。慙未及於億兆。永言徽號。讓已至於二三。而
文武具寮。緇黃庶老。懇陳誠款。明引訓謨。開予以天地無
私之心。起予以聖宗不易之訓。以大道者無求於物。物尊
而不辭。至公者非欲其名。名立而不讓。迫於固然之禮。不
得已而許之。卿等誠至感通。義深欣戴。再煩陳謝。益用愧
懷。
答元素謝上表
卿用兼文武。識合變通。輟綱領於中朝。授麾幢於外閫。吏
能足以惠物。將略足以董戎。人望所歸。予心是賴。知卿已
到本鎮。當慰疲人。深藉撫綏之方。以安凋弊之俗。日期報
政。歲望成功。勉勤所圖。用副朕意。
答韓皋請上尊號表
銷沴致和。幸逢昌運。加名建號。豈稱眇身。而文武具寮。黎
獻庶老。引古今之明訓。陳億兆之懇誠。謂德有所歸。謳歌
不可以苟讓。謂功有所獻。徽號不可以固辭。遂抑中懷。俯
從眾望。庶增修乎茂實。冀克副於鴻名。卿發誠自中。歸美
於上。勉依所請。彌愧於心。
答馮伉謝許上尊號表
朕以眇身。嗣於丕業。心雖勞於惕厲。化未及於雍熙。永惟
強名。實懼虛美。上自一二元老。下及億兆黎人。大洽詢謀。
明徵典訓。增予以巍巍之號。感予以禺禺之誠。既迫所懷。
俯從其請。卿義深奉上。志切戴君。再省謝陳。彌增愧惕。
答百寮謝許追遊集宴表
在昔哲王。居於人上。推其憂樂。與眾共之。頃屬三兇薦興。
二載連獲。凡百有位。咸一其心。誠念嘉謀。共致昭泰。今四
表無事。三農有年。想與㣥情。同其具慶。是宜削苛察之前
弊。煦寬裕之新恩。仁及下而啟迪歡心。澤先奏而導迎和
氣。昨逢多故。主憂且使臣勞。今致小康。上安則宜下樂。庶
欲解人之慍。粗申推已之恩。豈曰殊私。煩於陳謝。
答李扞謝許遊宴表
朕自御萬方。僅經三載。運逢休泰。俗漸和平。當朝野無虞
之時。見君臣相遇之樂。是故去滋彰之化。宏優貸之恩。近
自宗親。下及士庶。賜其宴衎。遂以優游。蓋以己之所安。思
與人之共樂。雖夕惕而若厲。每戒志於無荒。賜春遊以發
生。宜助時而有慶。卿等榮崇宗寺。恩重本枝。省所謝陳。彌
嘉誠懇。
答薛平謝授浙東觀察使表
卿久踐吏途。累聞能政。及居藩鎮。尤見忠勤。訓導而㣥黎
向方。廉察而列郡承式。實嘉乃績。每予心。宜遷雄劇之藩。
以廣循良之化。勉於為理。副朕所懷。所謝知。
答朱仕明賀冊尊號及恩赦表
朕以寡德。嗣承睿圖。俯從眾誠。勉受鴻稱。慶之大者。豈在
予一人。推而廣之。宜及爾萬姓。爰因受冊之禮。遂施作解
之恩。俾與㣥生。同斯大慶。卿盡忠訓旅。推美奉君。省茲賀
陳。深見誠至。
答劉濟詔
勅劉濟。省所奏。茂昭送卿管內百姓殷進能等七人。奏前
後事由。具悉。卿為國大臣。與君同體。寬而得眾。忠以忘身。
每循公而滅私。能虛懷以容物。與茂昭疆場之事。小有違
言。曲直是非。朕已明辨。卿外崇藩翰。內贊謨猷。念屈已以
為心。或難容忍。思戴君而是力。宜務叶和。勉卿寬裕之懷。
助朕含宏之化。想宜知悉。
答盧虔謝賜男從史德政碑文并移貫屬京兆表
卿男從史。為國重臣。自領大藩。厥有成績。公忠茂著。政理
殊尤。勒石所以表勳。賜文所以襃德。惟功是念。有善必旌。
是國舊章。非予私渥。昨又請移卿貫。願隸京邑。家聲益振。
臣節逾章。雖清望標門。崇冠山東之族。而丹心戀闕。恥為
關外之人。載省懇誠。彌深嘉嘆。所謝知。
答杜佑謝男師損除工部郎中表
卿道贊謨猷。功成輔弼。師損克承訓義。雅有令名。豈惟賞
延。兼以能選。班行久次。頗積功勤。郎署積遷。未為渥澤。省
茲章奏。深見懇誠。所謝知。
答王鍔陳讓淮南節度使表
卿自領大藩。累彰殊效。惠安百姓。表正一方。雖戀闕誠深。
然殿邦寄切。既執圭而肆覲。宜返旆而勞旋。况淮海要衝。
旌旄重任。永言共理。已有成功。方注意於撫綏。何瀝誠而
陳讓。難允來請。宜體所懷。
答韓宏讓同平章事表
致理之道。審官為先。以卿有文武之才。故授卿以將相之
任。所冀外為藩翰。張爪牙之威。內贊謨猷。宣股肱之力。僉
諧允屬。眾望攸歸。方注意於安危。何執謙而陳讓。所進官
誥。今却賜卿。無或再辭。即斷來表。
答韓宏再讓平章事表
將相兼委。實難其人。非其德不可謬承。當其才不在懇讓。
朕非虛授。卿勿固辭。宜斷來章。即奉成命。已具前詔。當體
朕懷。
答杜兼謝上河南少尹知府事表
三川封畿。實重其任。貳職綱紀。亦難其人。卿素懷器能。累
著聲績。亞理以明慎選。專領以展長才。知已下車。當親綏
撫。佇聞報政。用副憂勤。所謝知。
答王鍔賀賑恤江淮德音表
水旱流行。江淮艱食。朕明申詔旨。親遣使臣。蠲其逋租。賑
以公廩。爰興利物之利。用表憂人之憂。庶俾疲氓。均霑惠
澤。卿克勤乃職。共理為心。省茲賀陳。深見誠意。
答宰相杜佑等賀德音表
古先聖王。托於人上。與百姓同其欲。與天下共其憂。唯推
是心。可底於道。朕臨御萬國。迨茲五年。惕厲之懷。雖勤於
夙夜。愆伏之候。猶害於歲時。思革弊以救災。在濟人而損
已。是用欽刑緩死。責己卹貧。罷郡國之貢珍。省宮廄之煩
費。延春令而布仁行惠。先南風而解慍阜財。庶憑歡心。以
召和氣。卿等或匪躬獻替。或悉力弼諧。啟沃之間。已申霖
雨之用。燮理之際。佇見陰陽之和。各宜勉之。以輔予理。所
賀知。
答宗正卿李詞等賀德音表
朕統承鴻緒。子育蒼生。累歲有秋。今春不雨。在陰陽之數。
雖有盈虛。為父子之心。敢忘惻隱。俾除人弊。以盪歲災。卿
等任重宗卿。恩連屬籍。省茲陳賀。深見忠誠。
答將軍方元蕩等賀德音表
朕以時陽舛候。春澤愆期。思備旱之方。無如貶省。務動天
之德。莫若精誠。是以修己卹人。去煩節用。冀答天戒。以致
時和。卿志竭邦家。職修軍衞。省茲表章。深用嘉之。所賀知。
答宰相杜佑等賀德音表
朕以春候發生。歲功資始。順陽和而布政。賑貧乏而勸農。
載念罪人。因除弊事。隨其所利。施以為恩。富庶之端。實漸
於此。卿等義敦宗戚。誠竭君親。省茲賀陳。用增嘉歎。
答京兆府二十四縣耆壽謝賑貸表
朕勤求人隱。慎卹農功。念播植之時。必資首種。慮懸磬之
日。多乏見糧。將便公私。宜從斂散。卿等名登庶老。業守先
疇。各勉農人。以副朕意。所謝知。
批河中進嘉禾圖表
上天降休。下土效祉。將表豐年之兆。故生同穎之祥。顧慙
寡德。受此嘉瑞。披圖省表。閱視久之。卿發誠自中。歸美於
上。亦宜勉勤匡贊。馴致雍熙。庶洽升平之風。以叶和同之
慶。所賀知。
