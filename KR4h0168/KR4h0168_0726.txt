欽定全唐文卷七百二十六
崔嘏
嘏字乾錫。舉進士。復以制策歷邢州刺史。改考功郎中。擢
中書舍人。李德裕斥為崖州司戶。坐書制不深切。貶端州
刺史。
授令狐定右散騎常侍制
勅。前西川節度使令狐定。夫言語侍從之臣。朝夕論思獻
納。必求明誠端厚。文而不佻者。以備吾之顧問。今以定業
茂儒素。道光縉紳。恬於晉取之機。鬱有貞方之譽。踐歷華
貫。周旋正途。佐台席而籌畫居多。登副車而聲猷甚暢。從
知既久。畢志方歸。嘉其委質之誠。寵以附蟬之貴。阮貂換
酒。潘直逢秋。既榮高閣之居。亦有達人之美。勉思清切。以
遂優游。可依前件。
授崔璹等給事中等制
勅。闈冠三省之高。奉常列九寺之右。凡所選擢。必俟才賢。
惟爾璹以賓筵雅度。早踐霜臺。儔以正殿雄詞。超昇省署。
文雅當於題柱。列郡洽於褰帷。迭居貳尹之雄。並處亞卿
之列。而皆本以明敏。發為文學。玉在涅而不緇。金投火
而彌勁。眷言久次。是用遷昇。我有絲綸。期汝論駮。我有金
石。資爾諧和。無忝官常。自貽公讓。璹可給事中。儔可太常
少卿。
授李方右諫議大夫等制
勅。居諫納之地。副銓綜之司。致予聰明。適彼倫要。自非端
方正直之士。檢身御眾之才。則何以輸及霤之忠誠。奉提
衡之藻鑑。爾等皆擢秀瑤林。飛華桂苑。早登俊造。共許清
貞。入憲府而自竦孤標。歷文昌而更光列宿。分符茂績。遠
繼於龔黃。視草雄詞。舊推於賈馬。是用擢居右省。陟彼首
曹。爾宜徵五諫之司。佐三銓之任。無疑逆耳。必在精心。勉
服寵光。益揚善價。可依前件。
授姚勗右諫議大夫等制
勅。朕高居穆清。端拱思理。尚慮旒纊。蔽吾聰明。故精求諫
納之臣。投我藥石之語。而天官正郎。地連藻鏡。職佐銓衡。
必資明幹之才。以副經通之目。以勗端方雅厚。正以操心。
以簡求和易周旋。敏於臨事。而皆富文奧學。早昇俊造之
科。利用長才。累處重難之任。是用擢於粉署。置在禁垣。昇
自外郎。膺茲首選。爾其詳求五諫。左右三銓。勉思及霤之
忠。更致提衡之美。勗可右諫議大夫。簡求可吏部郎中。
授李訥中書舍人李言大理少卿制
勅。禮部郎中知制誥李訥等。彰施帝載。潤色王猷。朝出乎
九重。夕馳於四表。必資其金相玉立之器。懷其騰蛟吐鳳
之才。以發揮人文。流布天澤。而臯繇作士。謩明以贊至理。
定國持刑。公平而昌後嗣。使匹婦無霣霜之嘆。遐甿離朿
溼之冤。陰陽氣和。手足可措。必在乎理獄之官。明慎用刑。
哀矜守法。今訥言等皆以器能犀利。文彩光華。演綸推倚
馬之工。剖竹著懸魚之化。以茲遷擢。誰曰不然。勉吾右文
恤刑之意也。訥可守中書舍人。言可大理少卿。
授裴諗中書舍人制
勅。居禁密之地。聞善則遷。當演綸之工。有勞斯陟。此所以
光吾侍從。榮彼縉紳。翰林學士司封郎中知制誥裴諗。家
承茂勳。身有羶行。早襲弓裘之業。克隆堂構之基。間澹自
居。囂浮不染。自擢居內署。掌茲制命。謹密無曠。馨香有聞。
問對備見其一心。敏捷共推其七步。况臧孫有後。且聞得
鳳之音。枚乘多才。雅蓄雕龍之妙。爰因滿歲。授以正名。爾
宜思宏用以致君。勵精誠而正已。慎爾聞見。奉吾周旋。無
彰溫樹之名。克保詞林之美。可依前件。
授裴諗知制誥制
勅。傳曰。有功德於人者。其後必大。伊爾烈考。勤勞王家。出
有平寇之功。入有致君之志。式多令嗣。以承清基。惟爾諗
生而有文。弱不好弄。中蘊明敏。外涵清和。藹然君子之風。
蔚有賢人之操。自擢昇翰苑。入侍禁闈。勳必知機。靜而適
道。大玉之韻。清越以長。小山之姿。貞芳自茂。是用資其粉
澤。演我絲綸。斧藻方耀於鳳銜。揮灑更期於鴻筆。式光帝
載。無鬱王猷。可依前件。
授崔瑤等起居郎制
勅。載筆赤墀之下。掌禮曲臺之中。注記行而鉛槧是資。褒
貶當而縉紳知懼。顧茲所職。豈易其人。而擢備宮僚。亦為
佳選。以瑤貞規素履。紹克儉之家風。以碣秀質清門。承定
傾之祖德。以瞻雄詞麗藻。躡珠履於賓筵。以景表退跡安
時。寄霜華於憲署。我之自得。爾亦薦聞。各膺寵擢之榮。自
有雲霄之路。可依前件。
授裴諗司封郎中依前充職制
勅。臺郎望美。詞苑地高。粲列宿之輝華。參起草之宥密。自
非風儀玉立。器宇川停。摛掞天之雄文。蘊擲地之清韻。則
不足以膺我妙選。為時美談。翰林學士考功員外郎裴諗。
襲慶于門。騰芳戴席。端莊抱吉士之操。謹默得賢人之風。
灼若春華。皎如瑞素。自擢居文囿。參侍瑤墀。進對益見其
周詳。詞旨不離於雅厚。是宜仍金鑾之舊職。榮粉署之新
恩。保乃休光。更流芬馥。可依前件。
授蕭鄴翰林學士制
勅。監察御史蕭鄴。吾內有宰輔。重德作為股肱。外有侯伯。
虎臣用寄藩翰。至於參我密命。立於內庭。即必取其器識
宏深。文翰遒麗。動能持正。靜必居中。指溫樹而不言。付虛
襟而無隱。此所以選翰林學士之意也。前此數者。鄴皆有
之。是用拔於㣥倫。寘在親近。勉爾端行。副吾精求。可依前
件。
授宇文臨翰林學士制二首
勅。吾方以文化天下。期於太和。故左右侍從之臣。詞林宥
密之地。必求其性識宏茂。文藻遒麗。以備顧問。以參周旋。
聞爾清直無徒。雅厚自處。富有天爵。蔚為詞人。是用輟自
儀曹。置於翰苑。惟端靜可以承渥澤。惟敬慎可以期遠圖。
資爾令猷。副我殊選。可守本官充翰林學士。
其二
勅。禮部郎中宇文臨。吾外有輔臣。以匡大化。中有股肱。以
總樞機。而發揮絲綸。參侍顧問。司我耳目。廣予腹心。惟是
柬求。擢居近密。以爾詞賦清才。珪璋雅韻。抱孤貞以適性。
竦端介以操持。處眾流之中。不為自異。居慎獨之際。克念
無私。由是選自文昌。昇於翰苑。爾宜一心以奉職。勤百慮
以省躬。勿怠疏遠。副吾恩顧。可守本官充翰林學士。
授沈詢翰林學士制
勅。右拾遺集賢殿直學士沈詢。參宥密之命。處侍從之地。
居可以備選用於他年。動可以承顧問於此日。不獨取文
翰遒麗之才。亦必求孤貞雅厚之士。惟乃祖在建中初。以
懿文奧學。司我元良。乃父當元和中。以清規茂行。典我文
誥。能流積善之風。鍾爾挺生之秀。是用思彼前德。擢於後
來。置在禁闈。光我詞苑。爾宜勤其身以勞夙夜。宏其用以
新志業。無俾枚臯嚴助之流。獨承榮於漢帝。况職當視草。
官列諫垣。宜思及霤之忠。更潤演綸之美。可守本官充翰
林學士。
授崔蠡尚書左丞制
勅。提六聯之紀綱。總一臺之樞要。自非才識兼茂。風標峻
整。則何以統攝㣥吏。肅清眾官。前天平軍節度使崔蠡。軒
裳積慶。文學藻身。黃鍾涵待扣之音。青萍蓄善割之利。早
分列宿。獨膺題柱之榮。入踐禁闈。共許演綸之美。累居重
任。亟換名藩。貢籍銓衡。必登於藻鑑。觀風馭眾。益顯其長
才。廉車扇愷悌之仁。將席蘊韜鈐之略。情惟戀闕。志在推
賢。詞必由衷。事多餘美。顧我任才之意。當爾受代之辰。言
念前勞。載加新命。爾其瑩秦臺以分美惡。操漢律以檢尤
違。必俟端標。用分曲影。可依前件。
授盧宏宣工部尚書制
勅。朕嗣膺寶位。繼統洪業。思與藩方大臣。披其雲霧。况中
外遞遷。勞逸更處。當用才之日。急病是思。及求舊之時。任
賢斯切。而中臺為政理之本。冬卿亦統任之基。方藉舊僚。
以裨新政。前易定節度使盧宏宣。自薊門陷戎。爾以舊族。
遷于洛京。惟是冠昏喪祭之儀。禮讓敬恭之則。推於四姓。
耀此一門。而能自以文業吏師。馳驅當代。歷踐華顯。載茂
休嘉。累登齊壇。常領京邑。功有成效。人無間言。及罷將軍
之麾幢。解刺史之印綬。來朝絳闕。益見丹誠。是宜正彼六
聯。昇于八座。曳文昌之履。通秘殿之香。更增北斗之光輝。
或重南宮之喉舌。承我休命。爾其敬哉。
授盧懿吏部郎中制
勅。河南少尹盧懿。總天下之缺員。必先閱於吏曹郎。然後
達於銓官。自非神機穎利。識用周密。則不得備於斯選也。
以爾詞鋒絢練。門緒清華。儒席許其溫恭。士林推其端厚。
自分曹洛汭。貳尹三川。澹於趨進之途。鬱彼靜專之操。晦
跡而囂浮自遠。長鳴而風雨不渝。是用徵還首曹。榮以題
柱。必能佐持衡之重任。聯藻鑑之清輝。勉服官常。無孤所
舉。可依前件。
授韋博司勳郎中等制
勅。韋博等。頃以邊城命將。肇建麾幢。當警塵未息之時。及
烽火尚明之日。故於粉署。妙選星郎。欲以贊充國屯田之
謀。佐武賢備戎之術。既而賓筵有耀。幕畫已多。薦居於沙
漠之中。茇舍於戎旌之下。亦既勞績。亟更歲寒。念其裹革
之誠。更復握蘭之美。而煥本以文學。傅之吏能。克踐正途。
久司宗祏。今以三農務急。九扈才難。宜遷丞副之榮。用陟
亞卿之列。無忘素履。各服新恩。可依前件。
授馮韜司封員外郎等制
勅。分列宿之位。應覆被之榮。入可以封還詔書。出可以分
領符竹。優游於粉署之內。談笑於錦帳之前。苟非清才。不
在斯選。以韜文章炳煥。獨步詞科。以同靖門冑光華。深通
聖典。荊玉韜含章之美。霜鐘蓄待扣之音。是用升彼名曹。
擢於芸閣。文昌之地。職業非輕。式佇彌綸。更期遷陟。韜可
司封員外郎。同靖可金部員外郎。
授宇文臨禮部員外郎制
勅。凡在南宮。必資望實。而儀曹之選。益難其人。以爾松篁
清韻。瓖璧貞姿。以文章為積行之基。用規檢為修身之具。
飾外以舉其眾能。居中自持其謀益。佐雲幕而鬱有佳聲。
處霜臺而介然獨立。玉墀之下。益振金相。載筆之間。共推
直史。是用遷于粉署。光彼文昌。勉膺起草之求。無忝握蘭
之美。可依前件。
授李[:#AS-84EC:⿰⻖⿱步馬]祠部員外郎等制
勅。由憲府而入文昌。自藩方而昇粉署。既為佳選。亦舉滯
才。爾等皆以文藻發身。馨香馳譽。早茂閨門之行。久從賓
幕之遊。或賜告經時。頗積退藏之美。或綱丞上請。雅膺選
擢之科。祠膳清曹。省闈右地。勉思起草。無念應星。[:#AS-84EC:⿰⻖⿱步馬]可祠
部員外郎。陟可膳部員外郎。
授李渾比部員外郎等制
勅。著作郎李渾等。台庭積慶。文苑馳聲。玉讓其溫華。山挺
其芳茂。幼聞詩禮。在家推鯉也之賢。夙稟清英。行已有藹
然之舉。蓬邱探討。蓮府周旋。頗聞編軸之功。雅得副車之
體。綱曹妙選。粉帳華資。方承綵服之榮。共許應星之美。為
郎匪因於父任。題柱自奏於帝知。勉服鴻休。更觀驥騁。可
依前件。
授高宏簡司門員外郎判度支案制
勅。司國計者。統天下之財貨。量入以為用。在於賦有餘也。
事歸一途。故必取其疆力多聞。分掌薄籍。俾操剸無滯。精
明莫欺。宏正上言。以爾嘗居憲署。亦領郡符。通於吏術。素
傳儒業。是可以分列宿之位。理聚人之財。爾其佐我才臣。
資於國用。無俾健酷。以罔遺利。可依前件。
授蘇彰屯田員外郎制
勅。具官蘇彰。嘗以藝能。再昇憲府。聞其奉使。亦甚稱職。往
來萬里。勤勞一心。而臥疴經時。賜告逾歲。遷居粉署。用應
星文。勉思覆被之榮。無忝握蘭之美。可屯田員外郎。
授溫璋侍御史制
勅。大理丞溫璋。朝廷用人。不獨取名聲暢茂。曹唱㣥和而
命之。至於御史府。尤藉才能。以責官業。前時陰率眾吏。構
成姦謀。焚我帑聚。其主事以火事上聞。付于理寺。而璋於
㣥疑之中。獨出明見。比令左驗。事則果然。此真憲府之任
也。俾戴豸冠。仍加朱紱。勉思奉職。無忝我用才之意。可依
前件。
授盧就等侍御史制
勅。前義武軍節度判官盧就東川節度判官爾朱杭等。侍
御史居其府則掌領推按。糾繩愆尤。立於朝則正其視瞻。
峻彼風範。官號清重。才資鯁直。拔而用之。不在階級。爾就
爾杭。立身有文。能用嘉猷。參于將席。憲丞上請。咸曰得人。
嗚呼。神羊在庭。屈軼在砌。觸邪指佞。二物可師。無為畜縮。
以孤我誠臣之舉。可依前件。
授李穜韋澳裴達殿中侍御史等制
勅。右拾遺李穜等。御史府有三院。凡所選用。其器得以專
達。必取其剛廉勁健。才行兼至者。則可奏而授之。今穜樸
重有文。直而不訐。司我諫納。宏益仍多。以澳洎達。咸用詞
學器識。累參賓畫。研朱益丹。瑩玉無玷。皆可以修明憲職。
振凜霜標。屈軼有靈。獬豸不懼。惟此二物。爾其師之。可依
前件。
授鄭韜殿中侍御史制
勅。監察御史鄭韜。御史府三院。轉遷雖曰彝制。至於用捨
進退。亦繫於一時之事迹。以韜立志甚賢。居官稱職。霜簡
在手。風標竦身。其長吏言。請用遷陟。班我殿內。升為近臣。
屈軼神羊。無怠前志。可依前件。
授蔡京趙滂等御史等制
勅。監察御史蔡京忠武軍節度副使趙滂桂管副使鄭魯
洎陳許觀察判官薛蒙等。朝廷之選御史。雖委其長吏得
以專舉。然亦詳求物議。然後取舍無私。憲丞上言。滂與魯
洎蒙。皆業於儒術。傅以吏道。其剛明勁果。可委以擊斷。其
溫敏莊肅。可資其檢繩。而皆久滯藩方。未昇朝序。吾且循
其聲跡。頗契符言。是用擢自賓筵。置於憲席。而京再覆大
獄。吏不敢欺。滿歲當遷。吾何所恡。京可殿中。滂可殿中。魯
洎蒙並可監察。
授蕭鄴李元監察御史制
勅。御史府居朝廷之中。傑出他署。蓋以圭表百吏。糾繩四
方。故選其屬者。必在堅明勁峭。臨事而不撓。不獨取謹厚
溫文。修整咨度而已。爾等皆以詞華升于俊秀。從事賢侯
之府。馳聲館閣之中。籌畫居多。操持甚固。是宜持此霜簡。
峻其風標。使避馬之謠。不獨美於桓典。埋輪之志。無所愧
於張綱。勉服寵榮。無忘職業。可依前件。
授李毗集賢校理等制
勅。秘書正字集賢校理李毗等。披書殿讐校之文。秉東觀
鉛黃之筆。必選其雄詞擲地敏學通天者而授之。爾等皆
以後來之英。前達所許。人推領袖。名於縉紳。或荊山蘊片
玉之姿。或桂樹擇一枝之秀。五常師於中道。萬里視其長
途。况我台臣。監領二職。以爾上請。是謂得人。宜思結綬之
榮。各勉分飛之勢。推輪覆簣。其在茲乎。毗可藍田縣尉充
集賢校理。澣可興平縣尉直史館。
授楊魯士長安縣令等制
勅。兵部郎中楊魯士等。朕方以親人之任。重其守宰。欲使
中外迭處。周旋可觀。至今於尚書。省御史府以時序遷者。
亦皆推於公議。復中念孔門以政事文學列為四科。而魯
士等各擅其能。久而益勵。付之劇縣。分以名曹。必能展剖
繁析滯之才。副題柱含香之美。且有後命。爾其敬哉。
授盧攸河南縣令等制
勅。前知嘉興監盧攸前知湖南院韋宙等。國朝之制。自外
府正郎至於郡丞半刺。不由會府之所選授者。中外臣僚。
歲終得以聞薦。而有司鍛鍊其簿籍。參校其資級。夏五月
各以其名來上。惟爾攸等。或以文學再登科第。或以才人
早居賓幕。或以利用。累司榷筦之繁。或以薦延。久佐州邦
之理。嘉乃成績。俾其敘遷。至於赤縣銅印之榮。三川綱轄
之任。皆吾之慎選也。爾其勉之。
授蔣邕濟源縣令制
勅。夫任事之官。親於人者。莫切於令長也。非其才則百里
告病。得其人則元元獲安。况授其臣。在乎所舉。獻狀推允。
用觀爾能。邕可河南府濟源縣令。餘如故。
授元壽陸渾縣令制
勅。右補闕元壽。縣令親人之任。在昔為難。况我每念疲甿。
思於共理。爾有利用。可為此官。宜輟任於諫垣。俾足才於
宰邑。解牛利刃。來鹿殊祥。勉思三異之能。無忽百里之地。
可陸渾縣令。
授紇干臮江西觀察使制
勅。鍾陵奧區。楚澤全壤。控帶七郡。襟連五湖。人推征賦之
饒。俗擅魚鹽之利。靜則易理。動則難安。思得良能。以臻富
庶。選求之下。是舉僉諧。中書舍人紇干臮。氣惟雅茂。才實
變通。黃鍾涵待扣之音。青萍蓄善割之用。早以俊造。播其
馨香。霜臺竦介立之標。蘭省蔚和光之操。洎司綸綍。益茂
聲猷。粉澤惟工。克贊鳳池之美。溫華自潤。皆推鴻筆之資。
蘊商也之文。可以華國。布求也之政。可以觀風。是用輟於
演綸。付之廉問。必能宣我大化。蘇其遠人。佇聞來暮之謠。
必有借留之思。爾其簡以臨眾。清而自持。惠養益厚於疲
羸。操斷無遺於桀驁。一方之任。不愧於前賢。五字之精。永
光於禁掖。仍加中憲。式峻外臺。可江西觀察使。
授鄭亞桂府觀察使制
勅。地連五嶺。川朿三江。直千里之奧區。雜夷風之阜壤。靜
則可理。動則難安。思得長才。以綏裔俗。求於僉論。多曰汝
諧。給事中鄭亞。識洞古今。情惟端愿。富三冬之精學。控六
變之雄文。早昇甲乙之科。雅有詞華之譽。周旋粉署。堂堂
表題柱之榮。糾正霜臺。肅肅有埋輪之志。人推長者。時許
多能。洎入贊黃樞。超居青瑣。彌縫闕漏。衮職以之無遺。參
酌憲章。國典由其益振。朕方宏理道。志切惠人。精求廉問
之才。用廣移風之化。爾宜將我誠意。布其惠和。撫俗必務
於潔廉。奉已宜思於簡儉。無以地遠而忽其簿書。無以官
尊而怠於統馭。將期富庶。必在嚴明。承我寵榮。勉思報效。
授李偲隴州刺史兼防禦使制
勅。隴陝之西。地連番境。雖舅甥和好。絕塞無虞。而邊徼撫
循。長才以藉。爾武能禦寇。智可圖功。早推奉國之誠。共許
統戎之略。及位分六校。職長千夫。爾彰夙夜之勞。益盡爪
牙之用。是思寵擢。委以疆場。爾宜推赤心以任人。勵元甲
而訓士。約以奉巳。忠以報君。無興踴虜之功。更起事邊之
計。靜能制動。安亦慮危。勉而行之。富貴可保。將表戎旌之
盛。仍兼專席之榮。可隴州刺史兼御史大夫充本州刺史
防禦使。
授薛廷範淮南副使制
勅。考功郎中薛廷範等。吾命重臣。往鎮淮海。其所選署賓
僚。得以參用朝列。伊爾廷範。為時所聞。可昇天子之堂。早
入賢侯之幕。周旋不忘乎中道。出處必踐其正途。輟茲考
績之能。俾倅戎㫋之盛。爾能以侍君之道以奉帥。則無往
而不適矣。惟孜與球。皆鄆之舊僚也。能以通方。佐成茂績。
至今庸蜀。人多懷之。至於參佐計司。主領院務。統兩地之
榷筦。專五銖之鎔造。各從其請。以展良能。勉副已知。用光
所舉。可依前件。
授盧戡桂州副使制
勅。前江陵縣令盧戡等。藩方之命寀寮。雖得以上朝廷。亦
擇其可者而授之。至於昇副車。首賓席。自非賢才。孰充佳
選。戡尚義有聞。積學多識。去於榮進。樂在閑放。以是為請。
宜乎得人。由山立而下。或以吏能發為官業。或以詞藻蔚
彼雋髦。各從所適之宜。以廣用人之路。銀章赤紱。耀彼華
筵。可依前件。
授鄭齊之靈武副使制
朕以靈武重鎮。控制西戎。故選於和門。付以油節。思得幹
用。以佐參畫。如聞齊之自得科名。留心政術。奉沙漠之使。
佐榷筦之司。口不告勞。人稱奉職。某與思謙臨洎思退。皆
鑽研文學。承襲軒裳。暢彼聲光。端其操履。是可以佐樽俎
於台席。奉指教於才臣。而八達九衝。曉巡夜警。亦執金吾
之重務也。咸允章奏。無忝所從。可依前件。
授鄭公輿鎮州副使等制
勅。大厦將搆。必藉良材。雲幕既開。是資髦士。况易水居常
山之北。容川當桂嶺之南。惟是徐方。俱為重寄。凡所選用。
誠皆得人。爾等或以文學進身。或以簪纓襲慶。勉思公舉。
無忝嘉招。至於佐戎幕而靜轅門。輯政刑而撫凋瘵。亦副
車之任也。正郎命服。吾豈恡焉。可依前件。
授田密相州長史等制
勅。田密等並以才識。聞於所知。主帥上言。計司有請。各從
所便。分以命之。仍假憲臣。式彰優寵。
授王叔政洪州別駕等制
勅。前綿州刺史王叔政等。罷專城之印。題別駕之榮。休摧
虜之策。遷語掾之任。此朝廷所以舉才而振滯也。政緣吏
昇。珩以文進。分符得理人之術。佐賦有羡入之績。隨薦實
來。有司上奏。爰因所舉。各類所能。厚祿高名。無忘效用。可
依前件。
授崔郁南鄭縣令等制
勅。前藍田令崔郁前登封令鄭倚前陸渾令李元夔前京
兆尹戶曹李廡等。撫鰥惸。奉陵寢。本於廉白。藉彼恪勤。爰
因參調之資。是奉選求之命。銓衡之下。雖欲掄材。資品之
間。固難專授。勉膺獎任。無俾蔑聞。郁可興元府南鄭縣令。
倚可鳳翔府天興縣令。元夔可莊陵令。廡可高陵令。
授李瑤雲陽縣令等制
勅。李瑤等。京縣理劇。綱曹糾違。書殿讐校之清閒。光祿膳
饈之承副。從容於蓮峯之下。籌畫於雲幕之間。苟非才能。
不預斯選。以瑤等或職任脩舉。或文業優長。用是被之寵
光。旌此休問。各從其適。無忝已知。可依前件。
授高元裕等加階制
勅。國之肆眚。必布霈澤。所以惠及於下也。爾元裕國之重
臣。守我封部。能以惠化。富吾疲甿。其地分內外之任。盡勤
勞之誠。皆以所能。舉其官業。是用因茲大慶。錫以崇階。各
敬爾儀。無忝休命。可依前件。
授內諸司及供奉官敘階制
勅。設堂陛所以辨等威。置階級所以彰貴賤。苟可授者。吾
無愛焉。爾等或司我繁重。夙夜無違。或侍吾左右。勤勞不
懈。而皆溫和植性。廉潔終身。方將委以腹心。豈止加於爵
位。爾其率職以事上。用降以持滿。勿以貴而驕人。無以高
而自忽。保茲貞吉。以永休光。可依前件。
授韋慤裴識等加階制
勅。記曰。爵人於朝。與眾共之。蓋以階級既崇。寵榮斯異。疏
封錫命。列土承家。爾等或才推粉澤。豈唯五字之工。或任
重藩垣。自茂一方之績。或官居象月。或位應列星。或擁緹
騎而分九衢。或奉瑤墀而總六尚。皆聿修官業。克紹家風。
爰因慶澤之辰。更舉山河之誓。宜思帶礪。永保簪裾。可依
前件。
授李駢等加階制
勅。慶澤可以示恩榮。貴階可以顯勞績。至於敘進。則有彝
章。况爾等咸以儒業吏能。累更事任。久而益茂。志且不渝。
方承覆簣之勤。宜錫崇基之漸。封妻蔭子。斯足為榮。可依
前件。
授孫簡等加階級制
勅。上造出秦。中涓自漢。古所以敍武功。今所以寵文德。施
恩布澤。今古同途。爾等皆道光儒業。任重藩維。才膺歷試
之難。德茂歲寒之操。或卿曹副貳。多推幹用之方。或正殿
贊陽。共許詳閒之美。况橋山奉職。鶴禁來儀。既讐事往之
勞。亦舉優賢之典。河山在目。帶礪為期。克保初終。永光冑
緒。可依前件。
授盧宏正等加三品階制
勅。夫門交棨戟。身耀金紫。抱孫可蔭。顧室增封。自非峻級
崇階。其何以致。爾等或以強學潤已。武略登壇。或望重瑣
闈。輝華於粉署。或道光憲席。輔相於青宮。或以長才。累更
事任。或以吏道。久領郡符。用則殊途。事皆一致。爰因慶澤。
以布恩榮。勉思階級之高。無忽柔謙之誡。可依前件。
授內官加階爵制
勅。惟善是求。有榮必報。命其開國。賜以崇階。轉遷於禁掖
之間。優寵於樞機之地。我有承命。爾其敬之。具官某等。周
旋左右。出入宮闈。盡誠敬於寸心。守貞廉於直道。皆能介
然自處。蔚有休聞。念其歲月之勞。被以寵章之美。宜思奉
國。永保宜家。可依前件。
封石雄妻索氏涼國夫人制
勅。西川貴族。南國華容。代有功勳。門多閥閱。早以懿德。媲
于元臣。既推內輔之才。頗蘊中閨之德。是宜疏封表貴。開
國旌賢。蘭儀永配於金夫。蕙問更光於石窌。勉思健婦。以
佐良人。可封涼國夫人。
封竇澣等毋邑號制
勅。古者男子生。則射以桑弧蓬矢。蓋取欲使有事天地四
方也。及長而貴。則光其六姻。况當高有親。堂室自立。不有
嘉命。曷彰令儀。具官竇澣等母某氏等。或以衣冠冑允。或
以勳績緒餘。皆知訓子之方。早識從夫之義。爰因濡澤。各
俾增封。式示恩榮。用光閨閫。可依前件。
授韋正貫京兆尹制
勅。權知京兆尹韋正貫。詩不云乎。京邑翼翼。四方是則。故
趙張邊延。馳名兩漢而不疑。兼以儒學。取重當時。斯任也。
吾豈易哉。爾敷用政術。列為殊科。再昇文字之途。一舉雲
霄之路。近者拔於郡府。以尹京師。有抑強扶弱之心。得通
變適時之用。煦若春日。肅如秋霜。干將淬而投刃皆虛。騏
驥馭而追風自遠。重以郊天盛禮。發號鴻恩。訖事而物力
安舒。設禁而寇攘帖息。是用嘉乃成效。寵之正名。爾其奉
上思盡。臨事思權。轄健吏而惠窮人。簡簿書而提綱目。處
劇勿紊。居閑勿遺。俾椎剽絕迹於九衢。枹鼓息鳴於五夜。
克揚顯績。用繼前脩。可依前件。
