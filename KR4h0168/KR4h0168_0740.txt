欽定全唐文卷七百四十
李庾
庾。懿宗時人。
兩都賦(幷序)
臣伏見漢諸儒若班固張衡者。皆賦都邑。盛稱漢隆。當王
道昇平。火德丕赫。數子歌詠。發著後代。今自隋室遷都。而
我宅焉。廣狹榮陋。與漢殊狀。言時則有六姓千齡之變。言
地則非秦基周室之故。宜乎稱漢於彼。述我於此。臣幸生
聖時。天下休樂。雖未及固衡之位。敢效臯陶奚斯庶幾之
誠。謹冒死再拜獻兩都賦。凡若干言。以詘夸漢者。昭聞我
十四聖之制度。請付史氏。賦曰。
洛汭先生客於上京。問里人以秦漢咸陽故事。里人曰。先
生不習乎哉。秦址薪矣。漢址蕪矣。西去一舍。鞠為墟矣。代
遠時移。作新都矣。先生曰。賓者不識。藐然老沉。懵歲兦而
日遠。願聞古而知今。為我源說。恭承玉音。里人曰。昔者帝
兆唐居。命隋先基。乃假隋權。是開中原。既權二年。為唐遷
都。周榛秦莽。平蕪枿餘。文驅煬逆。卒於侑傳。若天使項氏
死勞。而授漢休也。唐開禪壇。新都之門。闢殿乾宮。以朝諸
侯。時則有若房魏作弻。英鄂執律。南陽故人。河間帝室。戎
衣既脫。瑞氣洋溢。歡聲傳於億兆。煬燎致乎太一。乃會漢
酺。發周賚。謐萬類。渟四海。遂開國以報功。差子男之五等。
然後構閣圖形。榮號凌煙。指河帶以山礪。書天子之縉紳。
其制度也。擁乾體。正坤儀。平兩曜。據北辰。斥咸陽而會龍
首。右社稷而左宗廟。宣達周衢。址以十二。棋張府寺。局以
百吏。環以文昌。二十四署。六部提統。按星分度。儼憲臺而
西列。肅陰館於北戶。建倍員於前王。總維綱於御史。端國
家之朝儀。實周察乎左右。其內則有太極承端。通址含元。
日出東榮。月沉西軒。倚九嵏之下麓。涵太液之清瀾。龍道
雙迴。鳳門五開。烟籠凝碧。風靜蓬萊。東則左閣當辰。延英
耽耽。宣徽洞達。溫室隅南。接以重離。[:#AS-92F9:⿰帛⿱丿糸]乎少陽。是為二宮。
複道邃廊。西則月華重啟。銀臺內向。中書在焉。密用宰相。
宦者別省。延緣右藏。建子亭於屏外。設蘭錡於廡下。天子
端朝。明庭九賓。發少府之冕旒。陳奉常之書勳。肅勾陳以
辟護。翼雉扇而對分。雞人乃下。鶴唱先聞。千官就日。萬品
趨雲。漏遲遲而東轉。風習習而南薰。外則國子招徒。疏館
開軒。左立太學。前惇廣文。膳豐中廚。就教九年。稽以博士。
總之成均。祕書典籍。品命校郎。橫閣三重。闡正鉛黃。若六
藝之條貫。百氏之縱橫。交錯發論。禮形而樂聲。太傅在前。
少傅在後。載言載筆。出納謨誥。鵷動鸞飛。振玉鏘金。殷廟
羞瑚璉之器。楚材慚梓之林。已而燮和陰陽。經緯天地。採
摭軒昊。牢籠虞夏。闢孔子之學堂。敷一代之風雅。此王者
之文教也。親兵百萬。制以神策。紫身豹首。金腰火額。獵霞
張旆。剝犀綴革。奮目而虎眥。振髯而蝟磔。柔六鈞。貫七札。
對天仗以司戈。分玉墀而執戟。別有陳旌賜鉞。閫外四七。
依榆關以作鎮。拒柳營而開壁。逐虜則出塞飛塵。伐叛則
救暘作澤。此王者之武威也。唐禮既行。三代同風。徵叔孫
之春官。命伯夷之秩宗。則有封禪巡狩。謁天拜祖。明堂辟
雍。王者之事。有司勿失。次有朝廷之位。班爵之序。器服車
馬。以節文武。不僭不濫。㣥臣之事。有司以告。下有內族外
姻。以殺以隆。五禮各殊。陳吉儀凶。一室是形。天下大同。百
姓之事。有司以教。故以內則敬。以外則嚴。以家則肥。以國
則昌。卿士翼翼。公侯皇皇。在野熙熙。在朝蹌蹌。夫如是夸
周而正魯。胡可殫詳。洎乎樂之設也。以德配樂。陳器以作。
革木匏竹。簨簴磬鏄。命官二署。諧以協律。以奏廟貌。祖
考來格。以陳宮庭。簫韶九成。鳳凰來儀。以布天下。手之舞
之。足之蹈之。及乎御允衣。集舞童。或獻凱作銘。以宣帝功。
或布字綴行。以達皇風。此禮經之所未紀。夔戛之所不同。
刑期無刑。辟以止辟。三章寘漢祖之德。肆赦緩穆王之法。
於是天子御端門。詔天下。渙汗發澤。與民更始。建金雞於
仗內。聳修竿而揭起。其下則稅三關。解銀鐺。追其工。徙驩
兜。煦舜絃。浹堯年。臺收白簡。史閣丹筆。總秋官之計。料不
踰乎三十。斥匡衡之失論。罪溫舒之不足。司刑無鬼哭之
庭。大理有烏巢之獄。又若薦祖建宮。元元之庭。霞帔雲冠。
飄飄太清。天子將有事也。歲豆時籩。夏簋殷鉶。傳金爐之
御煙。開甲帳之琳琅。此王者之示孝也。對里連街。帝宅王
家。青門列檻。棠棣分華。勤政外名。花萼中題。屹雲中而佩
鳳。杳天外而舒蜺。於是天子設千席。羞百醴。家人齒筵。愉
愉濟濟。此王者之示悌也。盛則長隄砥平。錯則纓弁繁夥。
佩印分魚。九參六佐。肅威儀於行蓋。指戒途於前馬。待漏
未開。朝騎沓街。雞鳴朱邸。火度青槐。先導擘雲。後車奮雷。
遞以嚴聲。不生微埃。人寒物慄。統以京尹。臨人秉殺。罔敢
不謹。豪家戚里。金張許史。走騎如龍。行車若水。拉枯請命。
曾不仰視。配前秦與後趙。固異代而殊擬。其地勢也。負秦
章臺。倚漢甘泉。帶涇渭之富流。挾終南之壽山。指重城於
二華。拓外門於兩關。元素交川。灞滻在焉。斷虹偃蹇而亘
梁。拖輪走驟而蹄奔。度萬國以向朝。趨魏闕之通門。赤縣
統劇。停阡帝鄉。長安萬年。乾封明堂。藍田左掎。鄠杜前張。
分圻連乎馮翊。畫疆接乎岐陽。排吳山而抵蜀。亘氐谷而
通商。天子穆清。環衞陳兵。將軍之號。三番六營。至乃辨曉
警昏。主在金吾。鼓列六條。外傳通衢。備以嚴兵。羅以周廬。
禁動息人。用戒不虞。其中則御水分溝。昆明下流。在野決
溉。入宮環洲。菰織蒲紉。芡贄菱羞。渚戲元鷁。沙眠白鷗。其
遠也。深有蛟潭。泒作龍湫。涘接河漢。波通女牛。其近也。方
塘含春。曲沼澄秋。戶閉煙浦。家藏畫舟。爾乃農家東作。厥
土黃壤。樹以桑柘。翳薈乎南畝。以秔以稌。以黍以稷。以輸
太倉。天子之儲。土厚地中。溫寒以宜。門多杖老。室有蕃兒。
承化發謠。帝力不知。則有程鄭之家。白闥朱軒。崇基峻砌。
待駟高門。木秀茸葩。紅舒綠繁。挺碩果於華林。育豐蔬於
中園。珠箔晝晴。金缸夜明。羅繡巾㡚。鼓瑟吹笙。譁族陳賓。
以樂乎太平。貨隧分廛。物次駢連。中署肆師。夕咽朝昏。越
璞楚琛。蜀賄巴賨。裁綺張繡紋軸蕉筒。聲教之所被。車書
之所通。交錯雜沓。斯焉會同。黃宅緇廬。金篆玉扃。以張帝
居。用壯天庭。千形萬聲。不可多名。天子奉堯舜之道。勤后
稷之功。當仲夏而獻繭。立中和而視農。然後黼黻時備。粢
盛告豐。其接下情也。則堯鼓不懸。晉木不列。鎔金作軌。四
門是揭。人靡迷邦。士無諱訐。示收才而問眚。上諫行而冤
達。當其萬國貢珍。四夷納賮。賦用舟通。財因輦進。地官計
國。度支主吝。百姓既足。斯焉充牣。復若天府萬品。以備供
職。登饌則光祿獻廚。命駕則太僕承軾。其樂人也。大啟九
門。分開三殿。齒㣥臣於次坐。徵公族於內宴。於以訓恭儉。
於以示慈惠。戲族咸在。百弄迭改。視仙童之霓裳。覩壯夫
之角觝。御階晝陰。帝座春深。繽紛宦闥。窈窕嬪林。既受賜
於逮昏。盡拜帛而懷金。與衆之樂。一日於此。先生獨不習
乎。其四郊也。或有乘時之舊址。兦國之遺蹤。天子迎四氣。
衋然改容。曰是足以懷傷於耳目。作戒於心胷。昔秦政肆
刑。秦民共傾。楚澤大呼。分隳列城。徒罷驪山。役休上林。秦
址既遷。鴻門至今。此東郊之事也。隋苑廣袤。罝籠南山。占
地萬頃。不為人間。齊門失耕。禽遊獸閒。代謝物移。繚垣不
完。此南郊之事也。豐水悠悠。文王作周。傳難子孫。衰平遂
遷。乃睠鎬都。武王宅居。國失赧遜。酆鎬乃蕪。此西郊之事
也。漢設五畤。以主淫祀。欒誑徐誣。將求永久。天子親拜。太
牢黍牲。事兦地存。為天下笑。此北郊之事也。故因迎春則
鑑秦敗。知恃刑不如恃德也。因迎夏則鑑隋怠。知獵獸不
如獵賢也。因迎秋則鑑周勤。知祖基作艱。傳萬年也。因迎
冬則鑑漢誤。知去淫即正。獲天祚也。四鑑以陳。澤於生人。
四德以懋。格於上下。故我高祖一呼大定。安都居正。傳今
皇帝一十四聖。是知禪國也。禪都也。非得隋之命。是得天
之命。
右賦西都
先生曰。富哉言乎。堯舜之事。吾知之矣。然天地旁魄。奧區
不一。九衢六陌。亦稱河洛。始乎周卜。今日隋革。進八百里。
作唐東宅。成者居者。余得其故。用悉聞見。丕我王度。子不
識乎。顛煬僨華。中原毒痡。順天應人。文皇赫圖。王充不來。
建德相依。阻我東人。不蘇義旗。高祖西安。文皇舞干。一挂
戎衣。邦人保完。彭城獻級。東功乃立。則創業之事。不獨於
西也。高祖至天后朝。匪伊是居。於焉逍遙。明帝大同。出震
開宮。恩波爾鄉。洩源於東。則太平之事。不獨於鎬也。若乃
用洛為池。帶河為沼。洞八門之會要。控二梁之天矯。在隋
之始移。劃前規之隘。侈舊制之陋。指半舍而新布。乃集工
而成就。重城不居。萬盜齊構。訖大業於義寧。廓皇家而遜
授。既而天踵以正。地產以實。禎符所紀。嘉名不一。表賢則
河水變清。瑞聖則洛圖屢出。帝功既成。封禪禮行。顯祖光
宗。勒岱而祈嵩。我甸我郊。三聖之靈壇在焉。赤縣神州。與
京比儔。徑山東之貢賦。扼關外之諸侯。直齊梁而駕輅。引
淮汴而通舟。太行枕甸。發址崇垓。覃懷鎮封。上干昭回。鑿
門導伊。兩阜屏開。育仁頤智。堂奧庭隈。爾其左掖通東。右
掖洞西。籠故地之銅駝。抱舊里之玉雞。御溝接泒。苑樹通
隄。抗鳳樓於內庭。矗端門於天街。上陽別宮。丹粉多狀。鴛
瓦鱗翠。虹梁疊壯。橫延百堵。高量十丈。出地標圖。臨流寫
障。霄倚霞連。屹屹言言。翼太和而聳觀。側賓曜而疏軒。若
蓬萊之真侶。瀛洲之列仙。鸞駕鶴車。往來於中天。嚴城曉
啟。千門萬戶。建衞對營。開扃接牖。翠華在鎬。分官以守。監
署惟三。卿曹亦九。臺閣高閌。支馭東方。仍俾二官。別持憲
綱。赫若夏日。凜如秋霜。威動乎甌閩之國。風行乎燕薊之
鄉。郊圻作固。屯兵孟津。千里無煙。萬夫狺狺。實兼武牢。以
食濟溫。惟是咽喉。屬於將軍。禮樂所流。厥惟舊周。追魯俗
而為鄰。化殷頑而作柔。異材挺擢。多士優游。原膴膴而耕
溺。水濺濺而洗由。士得天爵。孝稱行原。身行大節。里有旌
門。以繼前修。以垂後昆。榮一時之史籍。聳當代之人倫。兄
友弟恭。位皆崇榮。石記標衢。棣萼為名。螭首龜趺。嶷峙雙
形。指兩馮而遠邁。對二陸而遐征。至若里巷之新名。閭閻
之近革。或區區於傅說。或瑣瑣於典冊。非儆戒於將來。何
侈言之敢作。且二誥尚存。始卜惟艱。四姓所都。季年乃遷。
或得於聞。或得於傳。幸子弗譁。試為子發乎齒牙。里人曰
諾。先生曰。郟鄏之地。中居帝域。賢相聖營。龜符墨食。成王
定鼎。以休姬德。三十承孫。八百祚年。祖功寖微。衰平乃遷。
幽用婦烽。諸侯疾怨。夷元敬朔。太史不頒。百派分波。爭涸
其源。汜水而鄭。陽翟而韓。晉盟河陽。秦戍新安。一旅之兵。
一成之土。嬴氏乘之。不享文武。此周之失都也。南陽真人。
復運漢基。舊邦惟新。上稱康時。光武而釀。明醴和醨。冲質
不長。桓靈自縱。后戚立權。內官分弄。四星耀斗。百桷摧棟。
陽弱陰強。劉輕曹重。此後漢之失都也。魏丕徙許。促齡四
十。疆臣執柄。三嗣徒立。政由[:#AS-885A:●]氏。王髦莫奮。瓦解土崩。炎
居奐遜。此魏之失都也。晉始三世。亂興永嘉。蕭牆構兵。沈
閼稱戈。浩浩逆流。天下墊波。八王既分。五馬南奔。左袵之
裘。乃來中原。此西晉之失都也。故權在諸侯。則姬氏平。權
在內官。則漢室傾。權在強臣。則魏狃。權在親戚。則晉走。是
四者各以其故。權與勢移。運隨鼎去。從古如斯。謂之何如。
世治則都。世亂則墟。時清則優偃。政弊則戚居。勿謂往代。
試言前載。開元太平。海波不驚。乃駕神都。東人誇榮。時則
轔轔其車。殷殷其徒。行者不齎。衣食委衢。冠冕之夫。綺羅
之婦。百室連歌。千筵接舞。高樓大觀。陳賓宴侶。金堂玉戶。
絲哇管語。我道如堯。我稅如貉。貧庾而稻。賤笥而裼。比屋
相視。恥衣空帛。開場分肆。不列麰麥。同軌同文。晝呼夜讙。
父懌子愉。去徑即盤。既兆既億。動動植植。無聲之樂。薰然
不息。稽成康之周隆。考文景之漢休。搉代繫時。不為彼優。
我俗既饒。我人既驕。安不思危。逸而忘勞。故天寶之季。漁
陽兵起。逆旗南指。我無堅壘。匝甸鼙動。衝天羯腥。門開麗
景。殿據武城。殺人如刈。焚廬若薙。蜀駕先移。允師後誓。傷
四年之委燼。奮二將以建勳。天落妖彗。風摧陣雲。及夫埽
臺榭之灰。收京野之骨。徵郡國之版在。驗地官之籍列。太
平之人。已十無七八。至德復興。六紀於茲。七聖儲休。平癰
補痍。故含識之士女。植髮之童兒。皆能痛其喪亂。而期我
康時。今四方之事。叟不知也。惟洛泱泱。濱盈萬室。惟城職
職。市廛駢集。比年大有。稍藏以實。都人嬉賀。有笑無慄。咸
曰將睹乎貞觀之風。開元之日。鄉里之人。思萬乘之威儀。
幸物阜而時和。指康衢而引領。作望幸之賡歌。歌曰。曉雲
行兮西風。慶搖裔兮龍在中。望雲光兮拜千百。西澤霈兮
均東澤。里人曰。誠哉是言。前年日南至。天子謁太清宮太
廟。郊天祀地。既畢事。執謙端珽。謂公卿大夫曰。予在人上。
歷祀三四。年穀比登。未極於富。人庶稍蕃。未臻於壽。動植
小遂。猶有枯夭。日月所至。猶照叛土。戎狄雖貢。西地猶虜。
今行大禮。得不愧望於天。而獻羞於祖。是尚以聖政為憂。
未意於行幸也。先生曰。大哉為君。用是言也。埋是事也。則
千里如郊。萬里如圻。在西而東均。處內而外肥。吾歸息鄉
里之謠。安堯舜之時。將齊驅於壽域。何近喜而遠悲。則知
鑒四姓之覆轍。嗣重葉之休烈。用是言也。理是事也。即所
都者。在東在西可也。
右賦東都
FIXME
劉寬夫
寬夫。贈工部尚書伯芻子。寶應中為監察御史。轉左補闕。
汴州糾曹廳壁記
郡府之有錄事參軍。猶文昌之有左右轄。南臺之有大夫
中丞也。糾正邪慝。提條舉目。俾六聯承式。屬邑知方。致上(
闕)於坐嘯。舉綱維之未振。俾側者不敢挾其側。姦者不敢
萌其姦。法令修明。典章不紊。此其任也。大梁當天下之要。
總舟車之繁。控河朔之咽喉。通淮湖之運漕。丞相治所。鵷
鷺成列。地闢土沃。兵多甲堅。人尚矜豪。氣率驕蹇。有梁園
兔苑之遺事。當四會五達之通莊。雜燕趙悲歌之人。邇吳
楚剽輕之俗。為吏之道。不倫他邦。滔滔來往。齗齗阡陌。任
剛毅則失於突犯。守謙卑則病於委隨。剛則害身。隨則弛
法。貞元以來。戎帥自擅。威令已出。無復國章。隄防不完。徽
纆蕩失。調補斯任者。但疊跡斂手。以脫禍為心。何有意於
勾稽。而敢思其職業者哉。太和二年。瑯琊郡葛公元方由
天長令而蒞焉。至則以為當今聖上務治。丞相鎮靜。以至
清肅㣥下。以至公奉朝廷。凡所建啟。惟道是適。苟踵弊於
斯日。不分畫於茲辰。則緣姦積蠹。無時而去。於是端誠守
職。以正束邪。以儉慎律同僚。以直方吹屬邑。綽綽自立。職
分隨來。故得上下叶和。遠近修整。法有刊定之制。軍無侵
漁之患。人存政舉。其在於斯。游刃恢恢。肯綮無滯。主畫諾
而克勝其任。司準繩而無忝厥官。從容其間。進退不苟。其
唯葛君乎。元和中。憲宗皇帝勵進理道。注意法律。特設科
以招士。欲問明廷後。詔有司覈其妍否。先君僕射公時為
司績外郎。實專斯寄。絕因緣之舉。以公其為先。於數十人
中。得君充詔。故君之行實。敢不詳知。夫公署有記。其來自
遠。燦名氏於屋壁。示成敗於將來。俾善惡克彰。韋絃斯在。
此蓋春秋之旨也。豈可闕哉。葛君以余從事斯文。叨官倚
相。見託論撰。無愧直書。太和三年記。
邠州節度使院新建食堂記
朝廷以新平扼東西夏。鏁鑰郊圻。將帥得人。則虜馬不敢
東嚮而牧。今上注意邊事。元年。命左僕射河東柳公專護
塞之任。公祇承詔旨。不敢怠遑。覽風俗以施化。酌損益以
制宜。文武交修。威和迭用。搜刓蠹於積弊。張綱維於盡隳。
完兵甲。齎軍糧。樂瘡痍。粒饑餓。以信為囿。築法為垣。人知
嚮方。卒乘輯睦。我潔巳而貪冒自革。我不動而云為曷生。
表正形端。俗為丕變。邠之父老。重沐皇風。仲尼每言為政
之道。可使三年有成。公孫宏對漢武。且云臣宏尚竊遲之。
始為孟浪。今於河東公信之矣。既而定名分。補廢闕。飾賓
署。宏講讌。視使院之狹湫。顧會食之無所。因喟然而歎曰。
夫為政之本。在於得人。燕以尊賢是稱。衞以多士為美。今
鰌瑗在列。而堂館未嚴。非所以重[:#AS-82F9:⿰罇]俎咨帷幄之意也。因
是從觀馬之舊亭。敞公府之新宇。增階陛。所以示尊威也。
卜高明。所以啟顧慮也。大不踰制。崇不近奢。榱桷礎闥。無
不中度。翼張四簷。洞開雙扉。冬霜不到。夏日潛却。可以備
盤飡之品式。可以叙主客之威儀。可以寄琴樽之笑傲。可
以籌政令之得失。君子是知河東公之為政也。必自邇而
逮遠。自身而及物。以理易亂。以實易虛。以宏深易卑圯。以
廣壯易隘陋。皆此類也。府中僚介。無非正人。有若司馬韋
君節度判官皇甫君。皆卿材也。無面從退言之誚。無躬厚
薄責之嫌。其他或幄中號寶。或席上稱珍。並擅價一時。不
可徧舉。韋君皇甫君以余載筆赤墀。粗知舊史。可以傳言。
命為記之。時太和二年六月日記。
果[:#AS-FBED:●]
[:#AS-FEDB:●]竹記
左史院邇宸居之正地。直日華之東偏。俗塵不飛。人意自
遠。閟邃幽閴。似非官曹。有竹一叢。翠接階所。其虛中潔外
之操。蔭座袪煩之能。紫微郎高公嘗賦之。固以備盡。然而
歲月滋久。蔓衍浸淫。大小相依。高下叢茂。俾日光不透。陰
氣常凝。暝色為之早來。陽春為之減煦。四序不正。一庭常
昏。蚊䖟曹飛。雀鷃自遂。披圖散帙。觀覽不快。二年冬。侍軒
之暇。載筆之餘。偶步庭除。病其蔽翳。因命斤斧。將治其蕪。
沉吟即時。乃用申誡。且謂其徒曰。礪爾器用。端爾瞻視。謹
爾操執。慎爾區分。有其質微而葉環苯䔿者去之。從風而
不能自正者去之。大而倚者去之。聚而曲者去之。竅而不
能備笙簧之用者去之。挺而不能棲鸞鳳者去之。其有㣥
居不亂。獨立自持。振風發屋。不為之傾。大旱乾物。不為之
瘁。堅可以配松柏。勁可以淩雪霜。密可以泊晴煙。疎可以
漏宵月。嬋娟可翫。勁挺不迴者。爾其保之。既而芟剪成功。
繁蕪立盡。去者存者。邪正乃分。不浹旬。扶疎一林。歷歷可
見。有清風澡慮之效。皦日明奸之機。檀欒風生。韻合宮徵。
君子是以知竹箭之美。尚科別之功。即其他不俟言而詳
矣。或以斯為小。可以伸之。因記一時之妙。廣而述之。
張元素
元素。寶歷三年官黃梅縣令。
仙壇山銘
溧水縣尋仙觀仙壇山道士宋文幹。字上仙。以大唐垂拱
五年。因山石自然形似。修立仙壇三所。洎長壽元年。縣令
王通。字元覽。在任清勤。戶口增益。因開三鄉。遂以仙壇名
鄉。奉仙號里。逮寶歷二年。善政縣令岑仲休。以德義當官。
仁威養俗。百姓畏愛。真如父母。每施香油。琢石為像。夫修
道者。上消天災。保鎮帝皇。下禳毒害。福潤兆生。而道倍生。
元素竊刊元石。貽厥來賢。乃為銘曰。
無名道始。有德仁基。求仙因此。為政由之。崆峒葉縣。導帝
匡時。童女三洞。俱會無為。無為久恒。服食丹松。神仙不死。
羽化飛空。後來君子。可躡高蹤。
呂潁
潁。敬宗時擢書判拔萃科。
西域獻徑寸珠賦(以澤浸四荒非寶遠物為韻)
西域遐方。獻純精之天產。申重寶之帝鄉。豈不以至誠感
而靈必自順。惟德動而坤珍莫藏。不然。何有慕於中土。而
走無脛於外荒。彼珠之靈。積陰之魄。稟金氣而堅固。韞河
潤之耀澤。布指而大小無差。洞物而纖毫不隔。迥夜常滿。
初月每讓其圓明。爽曙欲凝。高星自掩其孤白。信殊方所
祕。亦稀代難致。奪夏璜以為美。齊楚璧而積異。將配天光
以輔三。助皇明而照四。積石峰峻。燉煌路遠。馳輝於晦磧
之中。流晶於白日之晚。將為表龍旗而綴鸞輅。必將誇池
臺而耀宮苑。殊不知(一作可)以萬邦為慮(一作憲)者。此獻則違。
以三德為寶者。此寶則非。價越千金。我當俯念其十產。光
含徑寸。吾將靜照於九圍。乃遂沉泉而反璞。俾其媚川而
自輝。且立德者惟儉之本。作貢者亦土之任。剖蚌而獻。既
不編於夏書。為器成之。尚有干於時禁。苟奪山川之精魄。
是虧雨露之恩浸。所以前代有訓。不珍異物。誇齊威者。再
論而皆慚。求蘇則者一言而自屈。豈若我全明德。體大道。
照耀也不假隋侯之珍。貞靜也自同罔象之寶。由是化中
國而及外夷。如風之偃草。
對毀方瓦合判
太學博士教冑子毀方瓦合司業以為非訓導
之本不許
國崇太學。禮尚師儒。教失其源。人將安放。學官懵夫古訓。
好是多方。徒探儒行之辭。俾從瓦合。罔思絜矩之道。不改
松心。雖百行殊途。在來者之所擇。而四教闡載。何先師之
不遵。苟訓導以生常。懼毀方之易性。樂正禁之非禮。亦有
明徵。冑子順以嚮方。幸無迷復。
哥舒恒
恒。敬宗時擢書判拔萃科。
對毀方瓦合判
太學博士教冑子毀方瓦合司業以為非訓導之本不許
敬業服勤。冀聞立身之本。傳經作誡。寧違從衆之規。惟彼
國庠。典夫冑子。以為公侯之允。自伐淹中。謂其禮樂之家。
難為人下。故毀方瓦合。承聖人之情。使慕賢容衆。臻儒者
之旨。正唯弟子可學。何慮成均見非。
林逢
逢。敬宗時人。
宰臣等請聽政表
臣等聞王者之孝不可與士庶同。萬幾不可以逡巡曠。典
策所載。古今必然。伏惟皇帝陛下出震纘圖。體乾御極。荷
祖宗之丕烈。啟運祚於雍熙。自大故以來。孝思罔極。天地
以之慘戚。臣庶以之震駭。而節文有變。遺旨無違。伏乞稍
抑哀懷。俯親庶政。冀使生靈獲泰。日月重明。臣忝列台司。
謬參樞務。無任懇悃之至。
第二表
臣某言。伏以萬幾事繁。不可久曠。今則披瀝血誠。乞親庶
政。聖情哀塞。未允愚衷。夙夜兢憂。是再陳啟。伏惟皇帝誕
受欽明。夙成睿哲。道光王室。運屬承天。而孝感因心。悲摧
過毀。一自國故。殆逾半旬。誠四海哀號。如喪考妣。而萬靈
禺若。未覩乾坤。伏冀思繼體之大猷。棄執哀之小節。行帝
王代天之法。破曾閔匹夫之情。特抑哀懷。俯躬朝政。宗廟
之業。永遂和寧。社稷之靈。知其允答。况事非為已。道本徇
公。仰惟聖慈。俯塞㣥望。臣等叨逢景運。獲列樞衡。昧死竭
愚。布露丹懇。伏紙隕越。庶垂天鑑。
第三表
臣伏奉大行皇帝知陛下至性自天。恐陛下執哀過毀。上
惟九廟之重。下念萬務之殷。故遺詔丁寧。俾遵舊典。今百
辟卿士。禺然在庭。瞻望清光。巳七日矣。固陳誠請。猶未允
從。內外憂惶。莫知所出。臣聞大孝之本。繼志為難。酌禮之
情。尚中為貴。是以哀迷期數。哭泣有常。俯而就之。聖人所
重。知難繼也。君子不為。伏願少抑哀情。仰遵禮命。以副神
祇之望。以安億兆之心。光祖業於無窮。流德化於天下。凡
在臣子。孰不悲戴。不任哀懇誠切之至。
第四表
臣某等言。伏以萬幾事重。遺旨難違。再獻表章。上塵旒扆。
精誠徒竭。天意未迴。內外遑遑。人神企望。臣聞王者之孝。
異於匹夫。禮不相沿。道資適變。向承平之代。故殷帝宅憂
而不言。遇有事之時。則周王未葬而誓衆。况今戎車猶駕。
邊候多虞。兩河之寇盜雖除。百姓之瘡痍未合。亂者思理。
危者求安。天下嗷嗷。正在今日。誠宜抑其至性。以副㣥心。
成先帝之大功。繼中興之盛業。豈可寢苫啜泣。庶政闕然。
九廟之靈何報。萬方之望何塞。臣等職參樞近。誠切邦家。
若陛下未忍臨軒。尚持前志。臣等有死而已。不敢奉詔。不
勝哀迫懇切之至。
第五表
臣聞樹之元后。以牧蒸人。猶日月之照臨。不可以少曠。如
天地之覆育。不可以暫虧。故歷代明王。取鑒於此。必屈已
以徇物。遂抑哀而從宜。期為彝章。行於往古。聖心哀迫。未
體至公。㣥臣憂疑。罔知所措。伏惟皇帝陛下溫恭允塞。邁
德文明。承二百年之丕圖。當十三聖之大業。生靈所屬。負
荷不輕。豈宜直(疑)貌棘心。蹈小節而自遂。寶符神噐。委大
計而未臨。且萬幾事殷。九有望切。運當克構。政在惟新。禺
禺蒼生。日有所冀。伏乞皇帝以安黎庶為念。以保社稷為
心。對越上元。克揚顧命。俯從人願。用答天休。臣之慺慺。實
在於此。况萬國將至。七月非遙。須務山陵。以申孝敬。在於
營奉。不可曠違。抑有前規。固無徇已。伏惟特膺順變。允叶
情文。抑至性而副㣥誠。略小善而章大道。則天下幸甚。宇
內和寧。臣等生忝明時。位當樞軸。敬同㣥品。重啟宸嚴。悃
愊之誠。至於死請。
第六表
臣等昧死上表以陳。備竭肝膈。聖情超遠。未蒙聽覽。臣等
中謝。臣等謬膺燮贊。猥奉恩私。未迴日月之光。是負股肱
之寄。豈臣心不忠。無能感寤。今者萬幾之曠。四海同憂。禺
禺衆心。不安寢食。以陛下聽政之期未[:#AS-8864:⿺克寸]。執喪之志尚堅。
臣等當伏閤叫閽。殞身碎首。所期宸鑒。下察微誠。不勝迫
切之至。
第七表
臣等言。今月日已後。累陳七表。請御萬方。忽蒙宣旨。尚未
聽許。臣等驚怖。不知所裁。敢徵前言。以奉萬一。伏惟漢朝
諸帝。文稱明聖。而著易月之典。以為後代之法。光武以降。
迄於我唐。繼有睿哲之君。不無明聖之主。豈皆乏殷宗之
孝。豈盡無陛下之心。但以所守者祖考之丕圖。所臨者生
靈之重事。不敢徇其已以屈萬姓。不欲申其志以蓋百王。
具在典謨。莫得逾越。况元和已前十一聖矣。皆以孝理。化
於萬國。迭承次守。無議改縗。大行皇帝恭承昌緒。亦遵前
訓。當陛下舊規或墜。忠言莫從。遠棄漢文之風烈。近乖先
帝之遺躅。獨徇一時之至性。臣恐掩祖宗之舊儀。不足以
流範。越大行之性度。不足以揚名。夫喪以敬為上。哀亦次
之。著在禮經。陛下之所鑑也。伏惟以社稷為心。以邦國為
念。以奉山陵為至敬。以安社稷為至勤。薄曾閔之非名。纂
堯舜之盛業。副中外之丹款。濟蒼生之血誠。臣等慺慺。不
寧寢食。况臣等備任宰衡。時逢昌運。答先朝之眷遇。承陛
下之文明。伏乞俯察愚心。允茲㣥望。期於得請。昧死上陳。
今樞務之目。曠廢已久。朝野心惑。人祇望切。安可盤桓。更
延時日。伏乞更賜允許。以慰上下億兆之誠。立俟聖諭。晷
刻是望。
劉敦儒
敦儒。寶歷中官起居郎。
覆四陵七廟禮例奏
朝拜陵寢。禮經無文。列聖相沿。久為故事。就中四陵。尤乖
典禮。請如太常所奏。其二太子廟。謹按禮記云。殤於無後
者。從祖祔食。又曰。王不祭殤兦。又曰。有陰厭。有陽厭。陰謂
嫡殤也。注云。為宗子之殤祭於奧。爾雅云。西南隅謂之奧。
此明幼殤而死。故祭於祖廟陰闇之處也。陽厭謂祭庶殤
也。疏云。祭於宗子之家。祖廟之內。當室顯露之處。故曰陽
厭。所以明嫡庶也。過焉以往。則不祭也。伏以惠昭太子位
登諸門[:#AS-FBEE:●]專。業當主鬯。親則高祖神堯皇帝之宗子。屬則
於皇帝為伯祖父。雖禮文於旁親無服。而骨肉之恩。不移
於宗
子。若坎室於德宗皇帝廟內西南隅。遷祔神主。以特牲展
祭。不舉樂。無折俎。去元酒。不告利成。庶合古禮。若准魏晉
故事。即晉愍懷太子殤太子哀太孫仲太孫。皆於祖廟北
墉置陰室。歲時祔饗。以至親盡。今伏以國家變三代之典。
從東漢之制。九廟既有周殿之隘。一室難修處奧之儀。况
別廟陰室。具為變禮。依前享獻。於事為宜。其廟請不廢。禮
官或云。惠昭太子棄東宮之日。已過殤年。若合祼享宜同
祭。臣以為古處於奧。今祀於廟。雖不以成人而別。以合過
殤之禮矣。又或云。若以成人。合有主後。臣以為惠昭太子
裔嗣皆在宮中。若未勝冠。自宜抱奠。文以同姓為尸者。今
但令宗正官屬主奠。即雅符祀典矣。其文敬太子。生非繫
本之重。歿有追命之榮。今於皇帝為曾叔祖。非大功之親。
禮經為庶。而服屬已遠。列於常祀。實為非經。請依太常所
奏。又隱太子以下神主。或累朝嫡嗣。或聖代名藩。今其子
孫。皆居列土。因緣食祿。亦謂承家。各令自列廟祧。用申嚴
配。臣伏詳開元中勅。諸贈太子有後者。咸令自主其祭。今
請復行此制。各使子孫奉迎神主。歸祔私廟。庶別子為祖。
符列國不祧之尊。遠裔傳家。聞聖王教孝之典。其無後之
廟及真順皇后神主。即請依太常所奏。其贈奉天皇帝贈
承天皇帝神主。既有常號。禮不可黷。蓋王者不享於下士。
諸侯不敢祖天子之義。縱有主後。法不當祭。亦請依太常
所奏。
皇甫亮
亮官汴州刺史。
尉氏尉裵景昇考詞
考秩已終。言歸有日。千里無代步之馬。三月乏聚糧之資。
食惟半菽。室如懸磬。苦心清節。從此可知。不旌此人。無以
激勸。
仲無頗
無頗。文宗朝宏文館學士。
氣毬賦(以圓實之形可貴為韻)
氣之為毬。合而成質。俾騰躍而攸利。在吹噓而取實。盡心
規矩。初因方以致圓。假手彌縫。終使滿而不溢。苟投足之
有便。知入門而無必。時也廣場春霽。寒食景妍。交爭競逐。
馳突喧闐。或略地以丸走。乍淩空以月圓。可轉之功。混成
之會。雖無侶而是匹。諒有皮之足貴。傅毛非取。奚資蔚矣
之文。實腹可嘉。且養浩然之氣。觀夫渾兮無覆。瑰若有形。
方勞擊觸。曾匪遑寧。其升木也。許子之瓢始挂。其墜地也。
魏王之瓠斯零。懼欲擠於溝壑。將不出於戶庭。智不待乎
扃鎖。妙乃存乎苞裹。堅彊斯致。雖吐納之在君。蘊蓄為功。
信盈虛而自我。念修完之是急。如穿鑿之忘(一作不)可。勿懷
棄擲。委質操持。舍之則藏。豈凝滯之興誚。蘇而復上。猶輕
舉之可思。彼跳丸之與蹴踘。又何足以加之。
柳喜
喜。文宗朝為宏文館學士。會昌時官左司員外郎。
日浴咸池賦(以漲海增輝金烏發色為韻)
海日赫赫。出暘谷以騰輝。過咸池而浴色。宛轉波動。迴還
影側。昭晰兮泉源漸沸。掩映兮津涯乍黑。紅光下射。疑萍
實之欲沉。赤氣上浮。訝林雲之不息。當其玉漏未盡。金波
正凝。背崦嵫而六龍騁騖。望穹蒼而三足飛騰。經厚地而
休光暫匿。連巨浸而暖氣潛蒸。當晷度之未至。信輝赫之
徒增。洎夫良夜欲闌。繁星漸沒。轉紅輪於沙礫。濯朱輝於
溟渤。映龍川之華洞。照天壇而秀發。遠岸燭燿而乍明。長
波蹙縮而未歇。觀其蕩水府。滌踆烏。重輪輝煥而增潤。雙
翼翩翻而盡濡。勢動雲端。運規規而未止。影搖波底。潛赫
赫而不渝。逝矣莫及。皦然可望。照蜃樓於圻岸。寫蛟室於
溟漲。由是發五色。煥九圍。歷渤澥而羲和整馭。映島嶼而
光耀傍飛。碧浪沸騰。罷浴貞明之質。洪漣瀰漫。難留畏愛
之輝。時也天地漸分。雲霞屢改。違細柳而已遠。拂扶桑而
猶在。聊將出地。辭潤澤於波瀾。從此麗天。布輝華於寰海。
既而迥出崟岑。高懸萬尋。杲杲而光無停晷。炎炎而色欲
流金。始素波而將滌。倏黃道而是臨。信終古而不昧。長曜
景於天心。
鄭魴
魴。寶歷時人。
禹穴碑銘序
惟帝世聖時。必有符命。在昔黃帝始受河圖而定王籙。宓
羲得神蓍而垂皇策。堯配璇璣玉衡以齊七政。舜繼成六
德。文王獲赤雀丹書而演道定謨。予亦以謂禹探鬼[:#AS-FBEE:●]申
穴。得開世之符。而成厥水功。夫神人合謀而行變化。天地
定位。陰陽潛交。五行迭王。斗建司節。岳尊山而瀆長川。乃
至日星雷風。禎祥祕奧。三綱五紀。萬樂百禮。人人物物。各
由厥
生。無非元功冥持。至數脗合。以及之者。王者奉天而行。故
聖神焉。帝王焉。彼聖如仲尼。有德而無應。故位止於旅人。
福弗及生靈。乃歎曰。鳳鳥不至。河不出圖。吾已矣夫。然後
知元命者軒。告命者羲。受命者唐與虞。成命者禹。備命者
文。仲尼不受命。乃假人事而言。故有宗予之說。後代無作
焉。立言者一仁義以束世教。瞽瞶蚩蚩。使絕其非望。法業
之外。存而不論。予讀夏書無是說。司馬子長自叙。始云登
會稽。探禹穴。不然。萬禩何傳焉。惑矣蒼山之瀦呀如淵。如
陵徙谷遷。此中不騫。雨洗煙空。咸[:#AS-FBED:●]今然莫窮。噫。實禹跡
之所始終。唐興二百八祀。寶歷庚午秋九月。予從事於是
邦。感上聖遺軌。而學者無述。作禹穴碑。廉察使舊相河南
公見而銘之。
