欽定全唐文卷三百八十一
元結(二)
舉呂著作狀
故荊南節度觀察使江陵尹兼御史大夫呂諲姪男季
重
右見任祕書省著作郎
以前件狀。呂某立身無私。歷官清儉。身歿之後。家無餘財。
長男幼小。未了家事。前件姪質性純厚。識理通敏。仁孝之
性。不慙古人。自其疾甚。不視事向五六十日。軍府之事。皆
季重諮問。事無大小。處之無猜。以臣所見。季重不獨為賢
子弟。今時穀踊貴。道路多虞。漂流異鄉。無以自給。伏望天
恩與季重便近州一正員官。令其恤養孤幼。謹錄奏聞。伏
聽勅旨。
奏免科率狀
當州准勅及租庸等使徵率錢物都計一十三萬六千
三百八十八貫八百文
一十三萬二千四百八十貫九百文嶺南西原賊未
破州已前
三千九百七貫九百文賊退後徵率
以前件如前。臣自到州。見租庸等諸使文牒。令徵前件錢
物送納。臣當州被西原賊屠陷。賊停留一月餘日。焚燒糧
儲屋宅。俘掠百姓男女。驅殺牛馬老少。一州幾盡。賊散後。
百姓歸復。十不存一。資產皆無。人心嗷嗷。未有安者。若依
諸使期限。臣恐坐見亂亡。今來未敢徵率。伏待進止。又嶺
南諸州。寇盜未盡。臣州是嶺北界。守捉處多。若臣州不安。
則湖南皆亂。伏望天恩。自州未破以前。百姓久負租稅。及
租庸等使所有徵率。和市雜物。一切放免。自州破以後。除
正租正庸及准格式合進奉徵納者。請據見在戶徵送。其
餘科率。並請放免。容其見在百姓產業稍成。逃亡歸復。似
可存活。即請依常例處分。伏願陛下以臣所奏下議有司。
苟若臣所見愚僻。不合時政。干亂紀度。事涉虛妄。忝官尸
祿。欺上罔下。是臣之罪。合正典刑。謹錄奏聞。
奏免科率等狀
當州奏永泰元年配貢上都錢物總一十三萬二千六
百三十三貫三十五文
四萬一千二十六貫四百八十九文請據見在堪差
科徵送
九萬一千六百六貫五百四十六文配率請放免
以前件如前。臣當州前年陷賊一百餘日。百姓被焚燒殺
掠幾盡。去年又賊逼州界。防捍一百餘日。賊攻永州。陷邵
州。臣州獨全者。為百姓捍賊。今年賊過桂州。又團練六七
十日。丁壯在軍中。老弱餽糧餉。三年已來。人實疲苦。臣一
州當嶺南三州之界。守捉四十餘處。嶺南諸州。不與賊戰。
每年賊動。臣州是境上之州。若臣州陷破。則湖南為不守
之地。在於徵賦。稍合優矜。今使司配率。錢物多於去年一
倍已上。州縣徵納。送者多於去年二分已下。申請矜減。使
司未許。伏望陛下以臣所奏。令有司類會諸經賊陷州。據
合差科戶。臣當州每年除正租正庸外。更合配率幾錢。庶
免使司隨時加減。庶免百姓每歲不安。其今年輕貨及年
支米等。臣請准狀處分。謹錄奏聞。
論舜廟狀
右。謹按地圖。舜陵在九疑之山。舜廟在太陽之溪。舜陵古
老已失。太陽溪今不知處。秦漢已來。置廟山下。年代寖遠。
祠宇不存。每有詔書令州縣致祭奠酹。荒野恭命而已。豈
有盛德大業。百王師表。歿於荒裔。陵廟皆無。臣謹遵舊制。
於州西山上已立廟訖。特乞天恩。許蠲免近廟一兩家。令
歲時拂灑。示為恒式。豈獨表聖人至德及於萬代。實欲彰
陛下元澤及於無窮。謹錄奏聞。
舉處士張季秀狀
臣州僻在嶺隅。其實邊裔。土風貪於貨賄。舊俗多習吏事。
獨季秀能介直自全。退守廉讓。文學為業。不求人知。寒餒
切身。彌更守分。貴其所尚。願老山林。臣切以兵興已來。人
皆趨競。苟利分寸。不愧其心。則如季秀者。不可不加褎異。
臣特望天恩。令州縣取其穩便。與造草舍十數間。給水田
一兩頃。免其當戶徭役。令得保遂其志。此實聖朝旌退讓
之道。亦為士庶識廉恥之方。謹錄奏聞。
請省官狀(乾元三年上來大夫)唐鄧等州縣官
右方城縣舊萬餘戶今二百戶已下其南陽向城等縣
更破碎於方城每縣正員官及攝官共有六十人
以前件如前。自經逆亂。州縣殘破。唐鄧兩州。實為尤甚。荒
草千里。是其疆畎。萬室空虛。是其井邑。亂骨相枕。是其百
姓。孤老寡弱。是其遺人。哀而恤之。尚恐冤怨。肆其侵暴。實
恐流亡。今賊寇憑陵。鎮兵資其給養。今河路阻絕。郵驛在
其供承。若不觸事救之。無以勞勉其苦。為之計者。在先省
官。其方城湖陽等縣正官及攝官。并戶口多少。具狀如前。
每縣伏望量留令并佐官一人。餘並望勒停。謹錄狀上。
請收養孤弱狀
當軍孤弱小兒都七十六人(張季秀等三十九人無父
母周國良等三十七人有父兄在軍)
以前件狀如前。小兒等無父母者。鄉國淪陷。親戚俱亡。誰
家可歸。傭丐未得。有父兄者。其父兄自經艱難。久從征戍。
多以忠義。遭逢誅賊。有遺孤弱子。不忍棄之。力相恤養。以
至今日。迄令諸將有孤兒投軍者。許收驅使。有孤弱子弟
者。許令存養。當軍小兒。先取回殘及回易雜利給養。謹錄
狀上。
請給將士父母糧狀
當軍將二千人父隨子者四人母隨子者二十八人
以前件如前。將士父母等。皆因喪亂。不知所歸。在於軍中。
為日亦久。夫孝而仁者。可與言忠信。而忠信者。可以全義
勇。豈有責其忠信。使之義勇。而不勸之孝慈。恤以仁惠。今
軍中有父母者。皆共分衣食。先其父母。寒餒日甚。未嘗有
辭。其將士父母等。伏望各量事給其衣食。則義有所存。恩
有所及。俾人感勸。實在於此。謹錄狀上。
時議三篇(并表)
臣某言。臣自以昏庸無堪。逸浪江海。陛下忽降公詔。遠徵
愚臣。陛下豈不以凶逆未除。盜賊屢起。百姓勞苦。力用不
足。將社稷大計。與天下圖之者乎。荒野賤臣。始見軒陛。又
拘限忌諱。不能悉下情以上聞。則陛下又安用煩勞車乘。
招禮賢異。臣實不能當君子之羞。受小人之辱。故編輿皂
之說為三篇。名曰時議。敢以上聞。抵冒天威。謹伏待罪。臣
結頓首謹上。乾元二年九月日。前進士元結表上。
上篇
時之議者或相問曰。往年逆亂之兵。東窮江海。南極淮漢。
西抵秦塞。北盡幽都。令趙衞之疆。悉為盜有。凶勇之徒。在
四方者。幾百餘萬。如屯守二京。從衞魁帥者不計。當時之
兵。可謂強矣。當時人心。已不固矣。天子獨以數騎。僅至靈
武。引聚餘弱。憑陵強寇。頓軍岐陽。師及渭西。曾不踰時。竟
能摧堅銳。復兩京。逃降逆類。悉收河南州縣。今河北隴陰。
姦逆尚餘。今山谷江湖。稍多亡命。今所在盜賊。屢犯州縣。
今天下百姓。咸轉流亡。今臨敵將士。多喜奔散。今賢士君
子。不求任使。天子往在靈武。至於鳳翔。無今日兵革。而能
勝敵。無今日禁制。而無亡命。無今日威令。而盜賊不起。無
今日財用。而百姓不亡。無今日封賞。而將士不散。無今日
朝廷。而人思任使。何哉。豈天子能以弱制強。不能以強制
弱。豈天子能以危求安。而忍以未安忘危。時之議者或相
對曰。此非難言。甚易言矣。天子往年。悲恨陵廟為凶逆傷
汚。怨憤上皇忽南幸巴蜀。哀傷宗戚多見誅害。驚惶聖躬
動息無所。是以勤勞不辭。親撫士卒。與人權位。信而不疑。
渴聞忠直。過則喜改。如此。所以能以弱制強。以危求安。今
天子重城深宮。燕私而居。冕旒清晨。纓佩而朝。太官具味。
當時而食。太常修樂。和聲而聽。軍國機務。參詳而進。萬姓
疾苦。時或不聞。而廏有良馬。宮有美女。輿服禮物。日月以
備。休符佳瑞。相繼而有。朝廷歌頌盛德大業。四方貢賦尤
異品物。公族姻戚。喜符帝恩。諧臣戲官。怡愉天顏。而文武
大臣。至於公卿庶官。皆權位爵賞。名實之外。似已過望。此
所以不能以強制弱。忍以未安忘危。若天子能視今日之
安。如靈武之危。事無大小。皆若靈武。何寇盜強弱可言。當
天下日無事矣。
中篇
時之議者或相謂曰。吾聞道路云云。說士人共自謀曰。昔
我奉天子拒凶逆。勝敵則家國兩存。不勝則家國兩亡。所
以生死決戰。是非極諫。今吾屬名位已重。財貨已足。爵賞
已厚。勤勞已極。天下若安。吾何苦哉。天下若不安。吾屬外
無仇讐相害。內無窮賤相迫。何苦更當鋒刃。以近死乎。何
苦更忤人主。以近禍乎。又聞曰。嗚呼。吾州里有忠義之者。
仁信之者。方直之者。今或有病父老母。孤兒寡婦。如身能
存者。皆力役乞丐。凍餒不足。況於死者父母妻子。人誰哀
之。又聞曰。今天下殘破。蒼生危急。受賦役者。多寡弱貧獨。
流亡死生。悲憂道路。蓋亦極矣。天下若安。我等豈無隴畝
以自處。若不安。我等不復以忠義仁信方直死矣。縱有盜
於我者。安則隨之。人且如此。其然何故。時之議者相對曰。
今國家非欲其然。蓋失於太明太信而然耳。夫太明則見
其內情。將藏內情。則罔惑生焉。罔上惑下。能令必信。信可
必矣。故太信焉。太信之中。至姦元惡。卓然而存。如此。使朝
廷遂亡公直。天下遂失忠信。蒼生遂益冤怨。如公直亡矣。
忠信失矣。冤怨生矣。豈天子大臣之所喜乎。將欲理之。能
無端由。吾屬議於野者。又何所及。
下篇
時之議者或相問曰。今天子思安蒼生。思滅姦逆。思致太
平。方力圖之。非不勤勞。於今四年。而說者異之。何哉。時之
議者或相對曰。如天子所思。如說者所異。天子大臣。非不
知之。凡有制誥。皆嘗言及。言雖慇懃。事皆不行。前後再三。
頗類諧戲。今或有仁恤之詔。憂勤之誥。人皆族立黨語。指
而議之。其由何哉。以言而不行之故也。天子不知其然。以
為言雖不行。足堪沮勸。嗚呼。沮勸之道。在明審均當。而必
行也。必不行矣。有言何為。自太古以來。致理興化。未有言
之不行。而能至矣。若天子能追行已言之令。必行將來之
法。且免天下無端雜徭。且除天下隨時弊法。且去天下拘
忌煩令。必任天下賢異君子。屏斥天下姦邪小人。然後推
仁信威令。與之不惑。此帝王常道。何為不及。
與韋尚書書
某月日。前進士元結頓首尚書公閤下。結每聞賢卿大夫。
能以至公之道推引君子。使名聲德業。相繼稱顯。則思見
之。若不以至公之道推引君子。使禍惡凶辱。同日更受。則
不思見之。結所以年四十。足不入於公卿之門。身不齒於
利祿之士。豈忘榮顯。蓋懼汚辱。昨者有詔。使結得詣京師。
至汝上逢山龜。亦承詔詣京師。結與山龜俱得乘郵而來。
郵長待結。頗如龜者。前日謁見尚書。俯拜階下。本望齒乘
郵與諸龜。結待命而退。不望尚書不以結齒之於龜。以士
君子見禮。問及詞賦。許且休息。此結之幸。豈結望尚書之
意。古人所以愛經術之士。重山野之客。採輿童之誦者。蓋
為其能明古以論今。方正而不諱。悉人之下情。結雖昧於
經術。然自山野而來。能悉下情。尚書與國休戚。能無問乎。
事有在尚書力及。能不行乎。結頓首。
與李相公書
月日。新授右金吾兵曹參軍攝監察御史元結頓首相公
執事。某性愚弱。本不敢干時求進。十餘年間。在山野過為
知已。猥見稱譽。辱在鄉選。名汚上第。退而知恥。更自委順。
亦數年矣。中逢喪亂。奔走江海。當死復生。見有今日。林壑
不保。敢思祿位。忽枉公詔。命詣京師。州縣發遣。不得辭避。
三四千里。煩勞公車。始命蹈舞帝庭。即日辭命。擔囊乞丐。
復歸海濱。今則過次授官。又令將命。謀人軍者。誰曰易乎。
相公見某。但禮文拜揖之外。無所問焉。忽然狂妄男子。不
稱任使。坐招敗辱。相公如何。某所以盡所知見聞於左右。
不審相公以為可否。如曰不可。合正典刑。欺上誷下。是某
之罪。謹奉詔書及章服待命屏外。某頓首。
與韋洪州書
某月日。荊南節度判官水部員外郎兼殿中侍御史元結
頓首。某聞古之賢達居權位也。令當世頌其德。後世師其
行。何以言之。在分君子小人。察視邪正。使無冤濫。而無憤
痛耳。某不能遠取古人。請以端公賢公中丞為喻。前者獲
接端公餘論。某嘗議及中丞。某以為賞中丞之功未當。論
中丞之冤至濫。端公不知情。至泣涕交流。豈不為有冤濫
未申。而生此憤痛。某與端公。頗為親故。官又差肩。曾不垂
問。便即責使。冤濫者豈獨中丞而已乎。憤痛者豈獨端公
而已乎。所以至遣使者。試以自明。端公前牒則請不交兵。
端公後牒則請速交兵。如此豈端公自察辨誤耶。有小人
惑亂端公耶。端公又云荊南將士侵暴。端公豈能保荊南
將士必侵暴乎。豈能保淮西將士必不侵暴乎。端公少垂
察問。某又聞泗上隣家之事。請說以自喻。昔泗上有隣家。
有朋友。遊者鬥之。遊東家。則曰公之友賢。能益主人。西家
之友愚。能損主人。遊西家。則曰公之友智。能譽主人。東家
之友狡。能毀主人。見其友。亦如鬥主人之論。於是隣家之
友相惡將相害。隣家之翁怒將相絕。里有正信之士為辨
之。然後隣家通歡。隣友相善。荊南與江西。猶隣家也。某其
友乎。遊者方相鬥。誰為正信之士一為辨之。某敢以此書
獻端公閤下。
與呂相公書
某月日。某官某再拜相公閤下。某嘗見時人不能自守性
分。俛仰於傾奪之中。低徊於名利之下。至有傷汚毀辱之
患。滅身亡家之禍。則欲劇為之箴於身。豈願踰性分取禍
辱而忘自箴者耶。某性荒浪無拘限。每不能節酒。與人相
見。適在一室。不能無歡於醉。醉歡之中。不能無過。少不學
為吏。長又著書論自適。昔天下太平。不敢絕世業。亦欲求
文學之官職員散冗者。為子孫計耳。自兵興以來。此望亦
絕。何哉。某一身奉親。奔走萬里。所望飲啄承歡膝下。今則
辱在官以逾其性分。觸禍辱機兆者。日未無之。某又三世
單貧。年過四十。弱子無母。年未十歲。孤生嫁娶者一人。相
公視某。敢以身徇名利者乎。有如某者。以身徇名利。齒於
奴隸尚可羞。而況士君子也歟。某甚愚鈍。又無功勞。自布
衣歷官。不十月官至尚書郎。向三歲官未削。人多相榮。某
實自憂。相公忍令某漸至畏懼而死。甚令必受禍辱而已。
某前所言。相公似未見信。故藉紙筆煩瀆門下。某再拜。
與何員外書
月日。次山白何夫子執事。皮弁時俗廢之久矣。非好古君
子。誰能存之。忽蒙見贈。驚喜無喻。次山漫浪者也。苦不愛
便事之服時世之巾。昔年在山野。曾作愚巾凡裘。異於制
度。凡裘領緇界緇緣緇帶。其餘皆褐帶。聯後縫中。腰前繫。
愚巾頂方帶方垂方。緇葛為之。元絲為縷。次山自衣帶巾
裘。雖不為時人大惡。亦嘗辱其嗤誚。方欲雜古人衣帶以
自免辱。贈及皮弁。與凡裘正相宜。若風霜慘然。出行林野。
次山則戴皮弁衣凡裘。若大暑蒸溼。出見賓客。次山則戴
愚巾衣野服。野服大抵緇褐布葛為之也。腰擔為裳。短襟
為衣。裳下及履。衣垂及膝下。不審夫子異時歸休。適在山
野。能衣戴此者不乎。若以為宜。當各造一副送往。元次山
白。
自釋書
河南元氏望也。結元子名也。次山結字也。世業載國史。世
系在家牒。少居商餘山。著元子十篇。故以元子為稱。天下
兵興。逃亂入猗玗洞。始稱猗玗子。後家瀼濱。乃自稱浪士。
及有官。人以為浪者亦漫為官乎。呼為漫郎。既客樊上。漫
遂顯。樊左右皆漁者。少長相戲。更曰聱叟。彼誚以聱者。為
其不相從聽。不相鉤加。帶笭箵而盡船。獨聱齖而揮車。酒
徒得此又曰。公之漫。其猶聱乎。公守著作。不帶笭箵乎。又
漫浪於人間。得非聱齖乎。公漫久矣。可以漫為叟。於戲。吾
不從聽於時俗。不鉤加於當世。誰是聱者。吾欲從之。彼聱
叟不慚帶乎笭箵。吾又安能薄乎著作。彼聱叟不羞聱齖
於隣里。吾又安能慙漫浪於人間。取而醉人議。當以漫叟
為稱。直荒浪其情性。誕漫其所為。使人知無所存有。無所
將待。乃為語曰。能帶笭箵者。全獨而保生。能學聱齖者。保
宗而全家。聱也如此。漫乎非邪。
文編序
天寶十二年。漫叟以進士獲薦。名在禮部。會有司考校舊
文。作文編納於有司。當時叟方年少。在顯名跡。切恥時人
諂邪以取進。姦亂以致身。徑欲填陷穽於方正之路。推時
人於禮讓之庭。不能得之。故優游於林壑。怏恨於當世。是
以所為之文。可戒可勸。可安可順。侍郎楊公見文編歎曰。
以上第汚元子耳。有司得元子是賴。叟少師友仲行公。公
聞之。諭叟曰。於戲。吾嘗恐直道絕而不續。不虞楊公於子
相續如縷。明年。有司於都堂策問㣥士。叟竟在上第。爾來
十五年矣。更經喪亂。所望全活。豈欲跡參戎旅。苟在冠冕。
觸踐危機。以為榮利。蓋辭謝不免。未能逃命。故所為之文。
多退讓者。多激發者。多嗟恨者。多傷閔者。其意必欲勸之
忠孝。誘以仁惠。急於公直。守其節分。如此。非救時勸俗之
所須者歟。叟在此州今五年矣。地偏事簡。得以文史自娛。
乃次第近作。合於舊編。凡二百三首。分為十卷。復命曰文
編。示門人子弟。可傳之於筐篋耳。叟之命稱。則著於自釋
云。不錄。時大歷二年丁未中冬也。
篋中集序
元結作篋中集。或問曰。公所集之詩。何以訂之。對曰。風雅
不興。幾及千歲。溺於時者。世無人哉。嗚呼。有名位不顯。年
壽不終。獨無知音。不見稱頌。死而已矣。誰云無之。近世作
者。更相沿襲。拘限聲病。喜尚形似。且以流易為辭。不知喪
於雅正。然哉。彼則指詠時物。會諧絲竹。與歌兒舞女生汙
惑之聲於私可矣。若令方直之士。大雅君子。聽而誦之。則
未見其可矣。吳興沈千運。獨挺於流俗之中。強攘於已溺
之後。窮老不惑。五十餘年。凡所為文。皆與時異。故朋友後
生。稍見師效。能似類者。有五六人。於戲。自沈公及二三子。
皆以正直而無祿位。皆以忠信而久貧賤。皆以仁讓而至
喪亡。異於是者。顯榮當世。誰為辯士。吾欲問之。天下兵興。
於今六歲。人皆務武。斯焉誰嗣。已長逝者。遺文散失。方阻
絕者。不見近作。盡篋中所有。總編次之。命曰篋中集。且欲
傳之親故。冀其不亡。於今凡七人。詩二十二首。時乾元三
年也。
送張元武序
乙未中。詔吳興張公為元武縣大夫。公舊友河東柳潛夫
裴季安扶風竇伯明趙郡李長源河南元次山。將辭讌言。
悉以言贈。上有勸仁惠卹勞苦之風。下有惜離異戒行役
之論。元子聞之。中有所指。國家將日極太寧。垂休八荒。故
自近年。兵出滇外。訂者或曰。西南少疲。是以天子特有命
也。將天之命。斯未易然。於戲。蜀之遺民。化於秦漢。純古之
道。其由未知。無置此焉。姑取廢也。如德以涵灌。義以封植。
其教遲遠。其人迎喁。至乎不可。固未必也。則曰保仁以敦
養。流惠以懷恤。知其所勞。示其所安。無以醜之。當可然也。
潛夫聞之。中興不樂。歎曰。吾嘗與朋友有四方之異。不甚
感人如今之心。多問其故。對曰。嗟嗟子能有是言也。吾故
感焉。行有規矣多。無曰我四十於此。無曰我時祿位下哉。
公乃復曰。當不失於二公之意。為異年觀會之方也已。敢
戒行役。敢自清慎。終不貽朋友之憂何如。於是醉歌中堂。
極樂而已。諸公有贈。遞相編次。
送王及之容州序
乾元初。漫叟浪家於瀼溪之濱。以耕釣自全而已。九江之
人。未相喜愛。其意似懼叟衣食之不足耳。叟亦不促促而
從之。有王及者。異夫鄉人焉。以文學相求。不以羈旅見懼。
以相安為意。不以可否自擇。及於叟也如是之多。叟在舂
陵。及能相從遊。歲餘而去。將行。規之曰。叟愛及者也。無惑
叟言。及方壯。可強藝業。勿以遊方為意。人生若不能師表
朝廷。即當老死山谷。彼區區於財貨之末。局局於權勢之
門。縱得鍾鼎。亦胡顏受納。行矣自愛。耿容州歡於叟者。及
到容州。為叟謝主人。聞幕府野次久矣。正宜收擇謀夫。引
信才士。有如及也。能收引乎。二三子賦送遠之什。以系此
云。
送譚山人歸雲陽序
吾於九疑之下。賞愛泉石。今幾三年。能扁舟數千里來遊
者。獨雲陽譚子。譚子文學。隱名山野。隱身雲陽之阿。世如
君何。牧犢愛雲陽之宰。峻公不出南岳三十年。今得雲陽
一峯。譚子又在焉。彼真可家之者邪。子去為吾謀於牧犢。
近峻公有泉石老樹。壽藤縈垂。水可灌田一區。火可燒種
菽粟。近泉可為十數間茅舍。所詣纔通小船。吾則往而家
矣。此邦舜祠之奇怪。陽華之殊異。潓泉之勝絕。見峻公與
牧犢。當一一說之。松竹滿庭。水石滿堂。石魚負樽。鳧舫運
觴。醉送譚子。歸於雲陽。漫叟元次山序。
別韓方源序
昔元次山與韓方源別於商餘。約不終歲。復相見於此山。
忽八年於今。始復相見。悲懽之至。言可極邪。次山與方源。
昔年俱頤於山谷。有終焉之意。今方源得如其心。次山汙
在冠冕。次山一顧方源。再三慙羞。時復飲酒。求其安我。今
方源欲安家肥陽。次山方理兵九江。相醉相辭。不必如昔
年之約。此情豈易然者邪。乙未之前。次山有元子。乙未之
後。次山有猗玗子。戊戌中。次山有浪說。悉贈方源。庶方源
見次山之意。
別王佐卿序
癸卯歲。京兆王契佐卿年四十六。河南元結次山年四十
五。時次山頃日浪遊吳中。佐卿頃日去西蜀。對酒欲別。此
情易邪。在少年時。握手笑別。雖遠不恨。以天下無事。志氣
猶壯。今與佐卿年近五十。又逢戰爭未息。相去萬里。欲強
笑別。其可得乎。與佐卿去者有清河崔異。與次山住者有
彭城劉灣。相醉相留。幾日江畔。主人鄂州刺史韋延安令
四座作詩。命余為序。以送遠云。
別崔曼序
漫叟年將五十。與時不合。垂三十年。愛惡之聲。紛紛人間。
博陵崔曼。惑叟所為。遊而辨之。數月未去。會潭州都督張
正言薦曼為蜀邑長。將行。叟謂曰。叟異時乃山林一病民
耳。宜不相罔。行矣勿惑。吾子有才業。且明辨。又方年少。必
能樹勳庸。垂名聲。若求先達賢異。能相抆拭。正在張公。張
公往年在西域。主人能用其一言。遂開境千里。威振絕域。
寵榮當世。公往在淮南。逡巡指麾。萬夫風從。遭逢猜疑。弛
而不為。今海內兵革未息。張公必為時用。吾子勉之。所相
規者。宜緩步富貴。從容謀畫。少節酒。平氣㮣耳。
