欽定全唐文卷二十二
元宗(三)
命宋璟蘇頲修國史制
古之良臣。實難其人。掌邦國之事。明勸懲之道。是以淑駿
宏。茂先博物。爰自重臣。式膺兼領。銀青光祿大夫吏部尚
書兼黃門監上柱國廣平郡開國公宋璟。明允篤誠。有犯
無隱。銀青光祿大夫行紫微侍郎黃門平章事上柱國許
國公蘇頲。忠肅恭懿。察微知章。並光我國禎。熙我帝載。在
公聞山甫之頌。抗直有史魚之節。王言斯典。曾是獻替。君
舉必書。亦惟襃貶。宜崇鼎鉉之任。更述盤盂之篇。並可修
國史。餘各如故。主者施行。
親謁太廟推恩制
朕聞理莫大於孝。所以通神明。事莫大於祀。所以謁宗廟。
顧此薄德。獲承丕緒。恭虔夙夜。弗敢遑寧。去歲爰命有司。
增營太室。尋以匠者功就。饔人禮奉。雖是傚是則。率由舊
章。而不躬不親。曷盡誠敬。粵自河洛。旋於京師。聿修齋祭。
致用蠲潔。屬㣥方駿奔。庶位咸旅。祼奠式受。感懷載殷。聖
靈在天。若享精意。伊爾王公卿士。下逮黎蒸。道存念茲。惠
乃錫類。七廟元皇帝以上。三祖枝孫。恐有失官序者。宜各
與五品京官。皇祖妣諸家。有子孫今在選敘者。量加甄擇。
內外官三品以上有廟者。各賜絹三十匹。以修祭服俎豆。
緣謁廟亞獻邠王守禮終獻宋王憲各賜三百匹。夾侍岐
王範薛王業各賜絹二百五十匹。自餘行禮及供奉。三品
以上賜一百六十匹。四品一百四十匹。五品一百二十匹。
六品一百匹。七品八十匹。八品六十匹。九品四十匹。鹵薄
六引官各減一等。押仗官又減一等。攝官依本官給。有兼
充諸使者加一等。兩京文武官并朝集使諸方道表。一品
七十匹。三品六十匹。四品五十匹。六品七品四十段。九品
三十段。從者加一等。皇親諸親準品等。禮儀置頓營幕使各
賜物一百段。副使八十段。判官及修定儀注官各減三分
之二。行所州縣刺史上佐縣令等。各準行從官與賜。其給
賜人應兩處以上者。從一多給。唯有廟官之賜聽兼給。謁
廟有所修造。專當官及當頓官始末不絕者。各賜一半上
考。知頓州各免一年租及地稅。傍州緣頓供承者亦準此。
行事齋郎及權補充者各賜物十段。升階者各賜物十五
段。三衞飛騎萬騎并仗內無品人等賜五段。十月正番
衞士等各賜三段。緣道路及置營幕損百姓麥苗者。宜令
州縣檢量。優還價直。餘應得而制書缺載者。所司類例以
聞。
封懷寧郡王嗣英制
建侯樹藩。命賢裂土。以惇戚屬。乃率典常。司徒兼絳州刺
史上柱國申王撝。玉林分彩。銀河䟽液。厥保慶靈。未繁裔
緒。宋王憲男嗣英。魯廷學禮。楚館聞詩。德輝日盛。忠概特
立。宜其釋猶子之序。居承嫡之位。廬江大郡。形勝攸屬。用
圖爾居。莫如茲地。是錫分珪之寶。俾承磐石之宗。可封懷
寧郡王。食邑三千戶。
贈王仁皎太尉益州大都督制
在昔王者旌賢睦姻。莫不存賁寵光。歿加禮冊。故開府儀
同三司王仁皎。神仙望族。禮樂通材。履道純粹。執心夷。自大
邦有子。中闈作合。以外舅之勞。參上公之位。績宣揚歷。誠
著始終。方保期頤。遽從薨落。興言震悼。用惻於懷。宜依常
典。式慰塋魂。可贈益州大都督。贈物三千段。米粟二千石。
喪葬事並官供。務從優厚。仍賜東園祕器。宜令銀青光祿
大夫守工部尚書上柱國彭城郡開國侯劉知柔攝
鴻臚卿監護。通議大夫行京兆尹上護軍崔琬為副。銀青
光祿大夫守太子詹事上柱國安南縣開國侯龐承宗持
節齎書弔祭。左庶子上護軍白知慎為副。在京五品以上
官。更須就弔。官為立碑。
改封宋王憲為寧王制
爰分寶玉。載錫綏章。必在親賢。致之侯甸。開府儀同三司
兼涇州刺史上柱國宋王憲。儀表碩望。忠肅令名。藝總經
書。才推禮樂。列上公之位。兼大藩之寵。瞻彼行圍。舊稱茅
邑。孰如北地。今邇西都。宜考良日之封。用宏景風之命。可
改封寧王。食邑三千戶。餘如故。
皇太子加元服制
元良所以主匕鬯。奉社稷。貞於萬國。祝以三加。皇太子居
長德之地。務親仁之道。爰就師保。克修志業。寢門問安而資
敬。大學齒冑而徵善。大猷且酌。元服宜申。史稱周誦之年。
傳紀魯襄之禮。粵若敬始。謂之成人。逮茲建正。式展嘉事。
可以來年正月加元服。所司擇日奏聞。禮官博士。詳考故
實。允符令典。
令所司閱丈尺立樣制
頃者以庸調無憑。好惡須準。故遣作樣。以頒諸州。令其好
不得過精。惡不得至濫。任土作貢。防源斯在。諸州送物。作
巧生端。苟欲副於斤兩。遂則加其丈尺。有至五丈為匹者。
理甚不然。闊尺八寸長四丈。同文共軌。其事久行。立樣之
時。巳載此數。若求兩而加尺。甚暮四而朝三。宜令所司閱。
有踰於比年常例。尺丈過多者。奏聞。
贈葉法善越州都督制
故道士鴻臚卿員外置越國公葉法善。天真精密。妙理幽
暢。包括祕要。發揮靈符。固以冥默難原。希夷罕測。而情棲
蓬閬。迹混朝伍。保黃冠而不拔。加紫綬以非榮。卓爾孤秀。
冷然獨往。勝氣絕俗。貞風無塵。金骨外聳。珠光內映。斯乃
體應中仙。名昇上德。朕嘗聽政之暇。屢詢至道。公以理國之
法。數奏昌言。謀參隱諷。事宣宏益。歎徽音之未泯。悲懸解
之俄留。何莫憗遺。殲良奄及。永惟平昔。感愴於懷。宜申禮
命。式賁泉壤。可贈越州都督。
錄京城囚制
五刑之用。以禁奸慝。三宥之設。以矜愚耄。朕永康四海。憂
在兆人。俾遵大化。爰措庶獄。而愚妄之輩。抵犯或聞。向隅
可哀。當宁興軫。今天地既肅。申嚴在命。時分其令。罪則無
留。載懷幽犴。思布生德。宜崇減死之恩。式明宥過之典。其
京城內犯罪人等。時令按覆。其中造偽頭首。及謀殺人斷
死者。決一百。配流嶺南惡處。雜斷罪死者。決一頓。免死配
流遠處。雜犯流移者。各減一等。杖罪巳下並免。
改公卿子弟京官為外僚制
源弼等父在樞近。深惟謙挹。恐代官之咸列。慮時才之未
序。率先庶僚。崇是讓德。既請外其職。復降官以授。傳不云
乎。晉范宣子讓。其下皆讓。晉國之人。於是大和。道之或行。
仁豈云遠。因令文武百寮。父子兄弟三人併任京司者。任
自通融。依資次處分。
科禁諸州逃亡制
國家祖武宗文。重熙累洽。克清寰極。大庇生人。元德獨化。
放乾元而資始。至道無名。合帝先而首出。自削平區宇。混
一車書。六合晏然。百有餘歲。則我文武之業。大造於上靈。
朕嗣守丕運。纉承洪緒。恐不能誕敷前烈。光闡睿圖。夙夜
祗畏。如臨泉谷。曷嘗不恭默思道。夢寐求政。從人之欲。每
以萬姓為心。屈己之勞。嘗矜一物失所。但以法久而弊。法
弊則通。制國以立法為先。教人以占著為事。自屬清晏。人
多偷怠。國章或弛。甿偽實繁。今正朔所及。封疆無外。雖戶
口既增。而稅賦不益。莫不輕去鄉邑。共為浮惰。或豪人成
其泉藪。或奸吏為之囊橐。逋亡歲積。流蠧日滋。州縣不以
為矜。鄉隣實受其咎。雖朕之薄德。罪則在予。非官無政。吏
不守法耳。若浸以久安而肆之。則國之隄防。於是踰紊。今
欲去其末而歸其本。閉其邪而正其德。使法有所立。人知
向方。是用恤孤窮。免逋貸。式廣自新之路。俾申莫厚之恩。
諸州背軍逃亡人。限制到日百日內。各容自首。準令式合
所在編戶情願住者。即附入簿籍。差科賦歛於附入令式。
仍與本貫計會停徵。若情願歸貫。及據令式不合附者。首訖
明立案記。不須差遣。先牒本貫知。容至秋收後遞還。情願
即還者。聽待本鄉訖免今年賦租課役。如滿百戶以上。各
令本貫差官。就戶受領。過限不首。並即括取。遞邊遠附為
百姓。家口隨逃者。亦便同送。若限外州縣公私容在界內
居停。及事有未盡。所司明為科禁。其天下勾徵逋懸。及貸
糧種子地稅。在百姓限內。先有追收之文案未納者。自開
元七年十二月以前。並宜放免。官典隱欺。不在免限。將
使百度伊始。萬邦在宥。人復其業。官修其方。凡厥庶寮。各
虔爾職。俾率訓典。以康政途。布告遐邇。使知朕意。
授張說同中書門下三品制
門下。乾坤以陰陽化成。后王以輔相興理。所以寅亮天工。
緝熙帝圖。非夫大賢。孰寄斯任。天兵軍節度大使右羽林
將軍兼并州長史攝御史大夫燕國公兼修國史張說。挺
其公才。生我王國。體文武之道。則出將入相。盡忠貞之節。
亦前疑後丞。諒可以宏此大猷。總其邦政。允釐庶績。保乂
皇家。可守兵部尚書同中書門下三品。勳封修國史如故。
仍即馳驛赴京。
幸并州制
朕頃自鎬京。省方於雒。本以息轉輸之費。即河瀍之殷。今
屬宗廟改修。禮崇昭事。永言配享。必在躬親。又眷彼晉陽。是
稱重鎮。將陳詩以問俗。式安邊而訓武。雖來往祗供。頗有
煩役。而國之大事。不可云勞。宜以明年正月三日發雒幸
并州。取便路還京。應須支計。所留準式。緣頓祗承。一事巳
上。並用當處官物。不許科歛百姓。其遞運及從兵馬官寮
等。務須從減省。所在公私。并不得輒有進獻。違者所繇
州縣官及進獻人。各量事貶罰。布告遐邇。咸使聞知。
流姜皎嶺外制
祕書監姜皎。往屬艱難。頗效誠信。功則可錄。寵是以加。既
忘盈滿之戒。又虧靜慎之道。假說休咎。妄談宮掖。據其作
孽。合處極刑。念茲舊勳。免此殊死。宜決一頓。配流欽州。
誡宗屬制
朕君臨宇內。子育黎元。內修睦親。以敘九族。外協庶政。以
濟兆人。勳戚加優厚之恩。兄弟盡友于之至。務崇敦本。克
慎明德。今小人作孽。巳伏憲章。恐不逞之徒。猶未能息。凡
在宗屬。用申懲誡。自今巳後。諸王公主駙馬外戚家。除非
至親以外。不得出入門庭。妄說言語。所以共存至公之道。
永協和平之義。克固藩翰。以保厥休。貴戚懿親。宜書座右。
贈司馬承禎銀青光祿大夫制
混成不測。入寥自化。雖獨立有象。而至極則冥。故王屋山
道士司馬子微。心依道勝。理會元遠。遍遊名山。密契仙洞。
存觀其妙。逍遙自得之場。歸復其根。宴息無何之境。固以
名登真格。位在靈官。林壑未改。遐霄巳曠。言念高烈。有愴
於懷。宜贈徽章。用光丹籙。可銀青光祿大夫。號真一先生。
授鍾紹京郴州別駕制
漳州懷恩縣尉員外置鍾紹京。夙負藝能。早申誠節。錄其
殊效。賜以崇班。未答恩私。自招瑕累。雷雨作解。品物惟新。
言念舊勞。稍加甄敘。可郴州別駕。
禁百官交結匪人制
百官等祿秩既優。勳賢是寄。皆合守其正道。無宜聽彼異
端。至如卜祝之流。妄陳休咎。占之輩。假託徵祥。誑惑既生。[:#AS-8FBB:●]違
斯作。因搆讒慝。遂行訕毀。取陷網羅。良增歎息。懲一足以
勸百。有犯不可無刑。姦狡以此累身。百僚誠宜飭己。自今
巳後。各宜謹慎。並不得與如此等色及無職人交遊來往。
仍令御史訪察。有即彈奏。當加嚴罰。
皇子納妃制
龍樓內範。輔成元良之德。鳳邸中闈。克諧樂善之美。自非
門地兼茂。容則聿修。何以式副好逑。允茲華選。薛縚第六
女。竇希瑊第四女。戚里承休。渭陽傳慶。婉順成性。柔閒有
容。言必圖史之規。動遵珩珮之節。惠問蘭郁。清心玉映。足
以儷青宮之寵。伉朱邸之義。式昭閫訓。用光嬪則。縚女可
皇太子妃。瑊女可慶王妃。仍令所司備禮。至都冊命。
封東光公主制
炎漢盛禮。蕃國是和。烏孫降公主之親。單于聘良家之子。
永惟前史。率由舊章。故成安公主女韋氏。六行克昭。四德
聿備。漸公宮之訓。承內家之則。屬林胡拜命。扞塞無虞。柔
遠之恩。巳歸於上略。采楚之慶。載睦於和親。宜正湯沐之
封。式崇下嫁之禮。可封東光公主。出降饒樂郡王魯蘇。
封燕郡公主制
漢圖既采。蕃國是親。公主嫁烏孫之王。良家聘氈裘之長。
欽若前志。抑有舊章。餘姚縣主長女慕容氏。柔懿為德。幽
閒在性。蘭儀載美。蕙問增芳。公宮之教夙成。師氏之謀可
則。今林胡請屬。析津
(闕)雖無外之仁。巳私於上略。而由內之德。亦資於元女。宜光茲寵命。睦此蕃服。俾遵下嫁之禮。以叶大邦之好。可封為燕郡公主。出降與松漠郡王李鬱于。
并州置北都制
經邦創制。建都設險。必因時順人。統物立極。我國家以神
武聖德。應天受命。龍躍晉水。鳳翔太原。建萬代之模。為億
兆之主。猶成湯之居亳。有周之興岐。顧朕眇身。纂承昌運。
守宗社之大寶。恢中原之鴻業。叶時卜狩。始經此都。事本
因心。情兼惟舊。近者嘉祥薦至。休瑞屢臻。此皆宗祏降靈。
神祇潛暨。豈予匪德。獨享厥休。昔堯理唐郊。式建丹陵之
地。漢居洛邑。更表南陽之都。今王業正興。宮觀猶在。列於
邊郡。情所未安。非所以恢大聖之鴻規。展孝思之誠敬。其
并州宜置北都。改州為太原府。刺史為尹。司馬為少尹。太原
晉陽為赤縣。諸縣為畿縣。官吏品第。視京洛兩府條理。
北都巡狩制
朕爰自瀍雒。有事省方。乘發生之和。因豫動之慶。將欲恤
鰥寡。問老疾。陳詩展禮。黜幽陟明。使滯伏必申。微物咸遂。
其行幸所至處。宜令刺史縣令存問百年老病鰥寡惸獨
及行人家。如有單貧不濟不能存活者。量加賑給。其侍老
仍各賜物三段。見禁囚徒。除十惡及身犯反逆。并造偽頭
首以外。自餘雜犯流死等罪各減一等。徒以下放免。百姓
有賢良。官人有清白。並令中書門下採訪名聞。其貪濁之
吏。委御史覺察彈奏。
貶張嘉貞幽州刺史制
中書令張嘉貞。備位宰相。夙承恩命。不能勵其公節。以訓
私門。其弟嘉祐。頃緣獎愛。遷在清秩。憑寵自肆。黷貨有彰。
豈可仍踐台階。儀刑百辟。貶居藩守。俾肅朝倫。可幽州刺
史。
命張說兼中書令制
中書政本。實管王言。咨爾夏部。僉曰惟允。兵部尚書同中
書門下三品燕國公張說。道合忠孝。文成典禮。當朝師表。
一代詞宗。有公輔之材。懷大臣之節。儲宮侍講。早申翼贊。
台座訏謨。備陳匡益。入則式是百辟。出則賦政四方。嘉績
於朕心。茂功著於王室。賚予良弼。光輔中興。廼眷專車。是
稱樞密。宜兼出納之任。式副具瞻之舉。可兼中書令。
祠后土獲符瑞行慶制
自古受天之命。作神之主。崇德祀地。盡孝配親。存乎禮經。
不可闕也。朕承累聖之緒。仗卿士之力。方隅清謐。宇宙乂安。
北狩并都。南轅汾上。覽漢武故事。修葺舊祠。時惟仲春。地
氣萌動。將先政本。為農祈穀。齋戒惟寅。粢盛惟潔。仲尼曰。
吾不與祭。如不祭。豈非躬盡孝敬。以致神祇乎。而經始壝
壇。寶鼎出地。奠茲玉帛。榮光塞河。將何以幽答神心。上膺
靈貺。朕又懼焉。今大典克舉。美祥允洽。自天之祐。豈予
一人。思與百辟。同茲嘉慶。亞獻邠王守禮終獻寧王憲各
賜物七百匹。申王撝岐王範薛王業各賜物五百匹。餘升
壇官。三品巳上賜爵一等。四品巳下各加一階。應入三品
五品。現任四品巳上官先授三品四品巳上階經三十考
者。六品巳上官先授五品六品巳上階經十六考者。令所
司勘責。奏聽進止。諸緣大禮有職掌官賜勳兩轉。餘陪位
官賜勳一轉。中書門下三品六尚書御史大夫食實封三
品以上功臣。與各一子官。其立功萬騎身亡歿者。雖預創
業。不見盛時。念功思舊。情有感惻。並令所司檢勘。亦各與
一子官。改汾陰縣為寶鼎縣。官同升壇官例賜一階。
授張說中書令王晙同三品制
門下。周稱內史。以司號令。漢曰尚書。是主喉舌。用平邦典。
以佐王教。兵部尚書兼中書令張說。履道體正。經邦立言。
吏部尚書王晙。忠肅剛。博聞宏識。並才包王佐。望重時英。
內訓五品。外清九服。嘉謨必盡。庶績允釐。宜參五臣之命。
以正三台之象。說可中書令。晙可兵部尚書同中書門下
三品。
授王晙朔方節度使制
周建司馬。以申九法。漢用丞相。兼撫四夷。伐畔柔服。於是
乎在。朔方古郡。實曰新邦。雖夷狄巳平。河縣無事。境隣戎
馬。地雜坰牧。瞻言備豫。深仗威謀。王晙學綜九流。才苞七
德。武稱敵國。文乃時宗。憂邊之誠。所懷必盡。奉上之道。知
無不為。出則守於四方。入則式是百辟。辨茲旗物。制我封
疆。賞不失勞。舉無遺德。俾憑廟堂之策。克平邦國之事。可
持節兼朔方軍節度大使。其河西隴右河東河北諸軍征
馬。並委晙檢察置之。
躬享九廟制
崇建宗廟。禮之大者。聿追孝享。德莫至焉。今宗以立尊。親
無遷序。永惟嚴配。致用蠲潔。棟宇式崇。裸奠斯受。顧茲薄
德。獲承禋祀。不躬不親。曷展誠敬。宜用八月十九日祗見九
室。
祀南郊制
帝王承天。必崇告類之典。文武尊祖。是遵嚴訓之義。所以
克荷成命。昭升前烈。蓋王者之子道。乃聖人之神教。朕以
寡昧。猥承丕緒。獲主祭祀。一紀於茲。輔相之宜。下不足以
被物。馨香之德。上不足以動天。故歲或不登。刑且未恤。內
省為愧。大禮猶鬱。星晷驟遷。夙夜祗懼。今四夷內附。諸侯
率職。㣥生和洽。百物阜蕃。猶恐教或未孚。求之皇極。誠有
不達。觀於國風。故親巡河東。祈穀脽上。神歆有答。歲物以
豐。此皆先聖無疆之休。上元啟佑之貺。冀因報謁。式展誠
敬。宜以迎日之至。允備郊天之禮。所司詳擇舊典以聞。
令舉獻歲舊章制
獻歲之吉。迎氣方始。敬順天時。無違月令。所由長吏。可舉
舊章。
授王邱等六人刺史制
昔皐繇與禹言。乃曰在知人。在安人。此皆念在邦本。光於
帝載。乾乾夕惕。無忘厥旨。而長吏不稱。蒼生靡寧。深思循
良。以矯過弊。仍重諸侯之選。故自朝廷始之。王邱等行為
時宗。才稱人秀。實有懿德。著於衣冠。加之善政。布在臺閣。咸
以修身之府。載深經國之圖。朕所明知。躬自推擇。是有煩
卿之寄。用彰恤下之心。俾牧人宣條。無媿於明哲。而變風
致理。可輯於遺黎。爾其克沃朕心。式欽往命。
貶宇文融汝州刺史制
事君之節。在於匪躬。為臣則忠。期於無隱。黃門侍郎同中
書門下平章事宇文融。幸藉藝能。俾承推擇。往以封輯田
戶。漕運邊儲。用其籌謀。頗有宏益。三遷憲府。再入禮闈。仍
仗以訏謨。委其密勿。雖十旬八拜。一日九遷。方此超騰。彼
未為速。庶違爾弼。朕則佇於昌言。謀而不臧。近頗彰於公
論。交游非謹。舉薦或虧。將何以論道三台。具瞻百辟。宜輟
中樞之位。居外藩之寄。可汝州刺史。
改封嗣江王褘等為郡王制
國之宗盟。樹以藩屏。用親九族。以制萬邦。朕恭默思道。懋
勤庶政。將欲克復古訓。貽範方來。頃以王國絕紀。旁宗入
繼。事非允正。奚妨命停。而立愛自親。推恩由近。禮雖云異。
情所未忘。況其嗣侯。巳積年歲。永言主祭。因心怵惕。宜降
殊常之澤。俾申敦睦之道。再從兄將作大匠嗣江王褘為信
安郡王。祕書少監嗣蜀王褕為廣漢郡王。再從叔太子員
外率更令嗣密王徹為濮陽郡王。再從兄太子員外家令
嗣越王思順為中山郡王。
襃賜尸利佛誓國制
尸利佛誓國三尸利陀羅拔麾。遠修職貢。載勤忠款。嘉其
乃誠。宜有襃賜。可遙授左武衞大將軍。賜紫袍金鈿帶。
追贈申王撝為惠莊太子制
德盛者必享休名。道高者必膺殊典。況人倫之重。義切因
心。天屬之深。情殷追遠。故司徒申王撝。叡哲聰明。本乎天
性。溫恭孝友。挺自生知。樂善好書。清猷邁於兩獻。深仁厚
義。美化侔於二南。可謂具瞻百僚。儀刑列辟。朕將永康兆庶。
方自友于。天不憗遺。奄從薨逝。永惟仁範。哀慟纏懷。用表
非常之榮。少寄天倫之戚。可追贈惠莊太子。宜令所司備
禮。就加冊命。陪葬橋陵。
分遣蔣欽緒等往十道䟽決囚徒宣慰百姓制
惟刑是恤。止殺之深仁。寧失不經。好生之大德。朕躬膺丕
業。思濟元元。下之陷辜。上教不至。在予之責。何咎於人。今
履端肇緒。陽和獻歲。思布德澤。惠此囹圄。將宏愷悌之恩。
以順發生之氣。其天下見禁囚徒。死罪宜降至配。流。巳下
罪悉原之。都城內委中書門下當日䟽決處分。京城委留
守制到日處分。仍令中丞蔣欽緒往河南。大理少卿明珪
往關內。刑部郎中張樽往河東。水部郎中崔恂往山南東道。
右庶子高仲舒往江南西道。職方郎中鄭績往劒南道。祕
書丞張履冰往淮南道。殿中侍御史孫濟往隴右道。贊
善大夫張景幽往河西道。右諭德李林甫往山南道。主客
郎中張烈往江南東道。並即馳驛發遣。所至之處。䟽決囚
徒。宣慰百姓。其有窮乏交不存濟。及侍老行人之家有疾
苦者。各令州縣量加醫療及賑恤。其嶺南五府。磧西四鎮。
非流配效力等見禁囚徒。各委節度使及本管都督府處
分。布告遐邇。知朕意焉。
改封契丹松漠郡王李邵固為廣化王奚饒樂郡王李魯蘇為奉誠王制
李邵固等。輸忠保塞。乃誠奉國。屬外寰中。無遠不屆。而華
裔靡隔。等數有加。宜賜休名。俾承慶澤。
禁斷矯稱勅使制
如聞在外州多有矯稱勅使。詐乘傳驛。或託採藥物。言將
貢獻。或妄云追人。肆行威福。如此等色。猶須禁斷。若緣別
使。皆發中使。以此參察。固易區分。宜令州縣嚴加捉搦。勿容
漏網。
追贈岐王範為惠文太子制
襃崇名器。所以尊德也。光昭典禮。所以飾終也。況天倫之
愛。親親之至乎。故太子太傅上柱國岐王範。特亶聰明。率
由孝友。好書不倦。樂善無忘。固已作則列藩。儀型百辟。方
憑魯衞之政。率流雍穆之風。豈圖輔德[:#AS-8FBB:●]期。殲良奄及。想同
氣而莫遂。望驂駕而何追。言念平生。情深震動。宜加殊禮
之命。用寄孔懷之哀。可追贈惠文太子。
封故澤王男義珣制
先親之義。所以敦敘。廣封之道。所以利建。故澤王男義珣。
漸慶元族。分榮帝系。早承光寵。列在戚藩。中因閒言。久不
立嗣。既宗英有譽。而邦翰用崇。宜順景風之典。俾宏宅土
之命。可封嗣澤王。
令戶口復業及均役制
天下諸郡逃戶。有田宅產業。妄被人破除。并緣欠負稅庸。
先以親隣買賣。及其歸復。無所依投。永言至此。須加安輯。
應有復業者。宜並却還。縱巳代出租稅。亦不在徵陪之限。國
之役力。合均有無。比來應定門夫。殊非得所。每縣中男多
者。累載方始一差。中男少者。一周遂役數過。既緣偏併。豈
可因循。自今巳後。諸郡所載門夫。宜於當郡縣通率準式
納課分配。令得均平。
崇祀元元皇帝制
元元皇帝。仙聖宗師。國家本系。昔草昧之始。告受命之期。
高祖應之。遂於神降之所置廟。改縣曰神山。近日廟庭。屢
彰嘉瑞。虔荷靈應。祗慶載深。宜令本州擇精誠道士七人。
於龍角山廟中潔齋焚香。以崇敬奉。
授蕭嵩集賢院學士修國史制
明乎國史。所以宏闡大猷。觀乎人文。所以化成天下。自非
鉤深學海。囊括詞林。盛周公之典謨。懸仲尼之日月。何以
纂敘鴻業。允諧僉能。兵部尚書兼中書令蕭嵩。自天生德。
惟國之楨。孝友溫仁。稟於性與。明密忠謹。自然道合。禮樂
資其黼藻。風雅由其發揮。足以掌書殿之祕文。紬史策之
徽烈。論道而講學。司論而記言。俾垂作範之規。用成不刊
之典。可兼集賢院學士知院事兼修國史。餘並如故。主者施
行。
賜王希夷致仕還山制
徐州處士王希夷。絕學棄智。抱一居貞。久謝囂塵。獨往林
壑。屬封巒展禮。側席旌賢。賁然來思。克應嘉召。雖紆綺季
之跡。巳過伏生之年。宜命秩以尊儒。俾全高於尚齒。可朝
散大夫守國子博士。聽致仕還山。每歲春秋。州縣致束帛
酒肉。仍賜衣一副。絹一百匹。
授慶王潭等諸州都督制
朕欽承丕緒。司牧黎元。訟息刑清。遠安邇肅。思宏備位。式
樹藩維。列鎮而考其政聲。謀帥而訓其戎旅。徵皇漢之故
事。並建親賢。採分陝之遺塵。化行江汜。爰崇磐石。永固宗
祧。慶王潭等。並稟秀玉林。分華瓊苑。夙彰韶譽。久踐義方。
閱禮敦詩。好賢樂善。履忠肅而無替。遵法度而不[:#AS-8FBB:●]。器蘊
謀猷。才兼文武。任茲連帥。統彼元戎。幹略攸歸。賢能是擇。
分麾作鎮。授鉞專征。式茂朝章。宜恭嘉命。以慶王潭為涼
州都督兼河西節度大使。忠王浚為單于大都護朔方節
度大使。棣王洽為太原以北軍州節度大使。鄂王涓為幽
州大都督兼河北諸州節度大使。榮王滉為京兆牧兼隴右
節度大使。光王涺為廣州都督兼嶺南經略大使。儀王濰
為河南牧。穎王澐為安東都護平盧軍節度大使。永王澤
為荊州大都督。壽王清為益州大都督兼劒南節度大使。
延王洄為安西大都護兼四鎮節度大使。盛王沐為揚州
大都督。
幸長安制
朕粵自鎬酆。省方瀍洛。屬九服寧晏。四時順成。殊徵龐殷。
景福紛委。遂荷靈睠。登於介邱。先天成功。允答休佑。蓋敬
天知命。不敢以寧也。我來於東。歲亦數稔。而西土耆老。傒
予多怨。況關輔之地。頃則有年。宜叶卜征之祥。式展時巡
之義。可以今年閏九月十日取北路幸長安。所司準式。緣
頓支供。一事巳上。並用當處官物。不須科歛百姓。其遞運
及行從官僚等。物從減省。所在公私。不得輒有進獻。宣布
遐邇。知朕意焉。
改道幸長安制
朕君臨區宇。子育黎元。每懷勤恤。不欲勞煩。而鎬京之地。
陵寢所在。自展義河雒。巳歷歲年。所以式遵卜征。有事時
邁。抑惟常典。寧敢憚勞。將欲西巡。元取北路。今同州有暴水。
浸於邑居。載懷憂惕。無忘鑒寐。且從南路幸長安。所司準
式。
錄囚制
朕作人父母。為天下君。豈將巖廊為逸。嘗以億兆為念。何
嘗不養之如子。視之如傷。驅彼代俗。躋之仁壽。使勝殘之
道。自我王政。好生之德。治於人心。皆遷善以遠罪。亦有恥
而且格。靡然向風。以致刑措。今秋典戒令。理官議獄。愍此
愚者。猶聞抵冒。當宁發想。興言疚懷。宜布惠和之澤。用申
矜降之典。俾率土之內。知朕意焉。天下見禁囚。犯死罪者
特宜免死。配流者配邊州效力。徒巳下罪並放免。官人犯
贓罪。不在此例。其未有斷結者。各處本犯定刑名。準此處
分。
優恤張守潔等制
故益州長史張守潔故桂州都督員嘉靜等。並守委藩鎮。
克著忠勤。奄隨化往。良深震悼。言念旅櫬。猶在遐方。用加
優恤。以慰泉壤。宜官造靈轝。給傳還鄉。所緣葬事。並委有
司支給。
