欽定全唐文卷三百十四
李華(一)
華字遐叔。趙州贊皇人。開元二十三年進士。天寶中累轉
侍御史禮吏二部員外郎。祿山陷京師。偽署為鳳閣舍人。
賊平。貶杭州司戶參軍。上元中以左補闕司封員外郎召。
不拜。李峴領選江南。表置幕府。擢檢校吏部員外郎。大歷
初卒。
含元殿賦(有序)
宮殿之賦。論者以靈光為宗。然諸侯之遺事。蓋務恢張飛
動而已。自茲已降。代有詞傑。播於聲頌。則無聞焉。夫先王
建都營室。必相地形。詢卜筮。考以農隙。工以子來。虞人獻
山林之幹。太史占日月之吉。雖班張左思。角立前代。未能
備也。而曩之文士。賦長笛洞簫懷握之細。則廣言山川之
阻。採伐之勤。至於都邑宮室。宏模廓度。則略而不云。其體
病矣。至若陰陽慘舒之變。宜於壯麗。棟宇繩墨之間。鄰於
政教。豈前修不逮。將俟聖德而啟。臣心輒極思慮。作含元
殿賦。陋百王之制度。出㣥子之胷臆。非敢厚自夸耀。以希
名譽。欲使後之觀者。知聖代有頌德之臣焉。其辭曰。
維皇高祖。穆端命於元穹。萬有千載。鍾景祚於鴻裔。逮北
宮之尊嚴。上取法於天帝。乃圖正殿之逌居。規崇山而定
制。信神明幽贊。而人謀襲契。不然。何前王曠此之雄麗也。
先是大司空帥其屬。執度而相之曰。美哉川原。騖乎其大。
亘坤靈兮配乾剛。坤順乾而為龍。舒廣衍兮走㣥山。紛卻
面而朝宗。陵正陽之奕奕。鬱佳氣之葱葱。蓋昊天之作。而
皇祗授元聖獲以造新宮也。乃審於龜筮。龜筮叶從。太卜
以告。神人咸同。皇曰欽哉。是將宜於朕躬。因以鴻稱。含元
建名。易乾坤之說曰含宏光大。又曰元亨利貞。括萬象以
為尊。特巍巍乎上京。則命徵般石之匠。下荊揚之材。操斧
執斤者萬人。涉磧礫而登崔嵬。擇一幹於千木。規大壯於
喬枚。聲坎坎於青雲。若神踣而顛摧。勢動連崖。拉風碎雷。
倒勁梢於窮谷。斬巨柢於昭回。時也山祗效靈。波神作氣。
為桴為栰。羽疊鱗萃。朝泛江漢。夕出河渭。雲奔山橫。交積
於作宮之地。於是農事既收。靈臺勿亟。子來而就役者。周
邦畿而薄四海。咸忘勞而獻力。乃張為廣度。考正極星。邦
伯是經。國工研精。剗盤岡以為址。太階積而三重。因博厚
而順高明。築陵天之四墉。四墉既列。太階如截。下土相嶔。
愕視沈沈。其始也。星鎚電交於萬堵。霜鋸冰解於千尋。擁
材為山。攢杵如林。乃占日月之吉。以成帝室。虹梁勁於中
極。榱桷戢以礱密。析姑繇以為楹。隳喬山以為礩。飛重檐
以切霞。炯素壁以留日。神標峻樀。鬼疊層楣。高卑迭拒。尋
尺相持。木從繩而後正。棟操宇而不危。階瑩冰級。瓦敷鱗
差。蕩晶景而升降。歘睒暘以交輝。聳大厦之奇傑。勢將頓
而復飛。爰詔有司。練日推時。徵考室於周頌。會公卿以落
之。丕赫哉。如俯如跂。若合若離。竦森修邃以窅徼。怳嶪騀
而巖巍。謂衝飇激海兮。漩奫淪以無底。奔雷觸山兮。掉巘
崿而傾㩻。石鮫拖首於堂廡。狀出雲而撐鬐。崇高之制。靈
邱上盤。鄰斗極之光耀。邇天漢之波瀾。察鑿枘之吞吐。吸
山叢而水攢。建升龍之大旆。邈不至於階端。崢嶸孱顏。下
視南山。照燭無間。七耀迴環。咸[:#AS-FBED:●]欠欱赫以突兀。攇閌宏
以蕭摋。捧帝座於三辰。銜天街之九達。進而仰之。騫龍首
而張鳳翼。退而瞻之。岌樹顛而崒雲末。嶷兮峩峩。巨鼇戴
仙山而出滄波。劃兮煌煌。燭龍折穹穴而臨北方。排層城
而廓帝居。豁閶闔而面蒼蒼。左翔鸞而右棲鳳。翹兩闕而
為翼。環阿閣以周墀。象龍行之曲直。夾雙壺之鴻洞。啟重
閨之
呀赩。趨堂塗而未半。望宸居而累息。惟上聖之欽明。爰聽
政而布德。去雕幾與金玉。絀漢京之文飾。熾丹雘於崚嶒。
抗重霄而競色。若乃紫微晨曀。彤墀夜明。雲薄萬栱。風交
四榮。冬止其陽。則釋裘而燠。夏休其陰。則捐絺以清。旂獵
風而振響。葉墜露而成聲。懸櫨駢湊。竦柱奔列。複檻[:#AS-8878:●]綴。
高窗景爇。黭日翳而罘連。曤天開而中絕。形持神而欲離。
足僂步而將跌。貯昭訓之崇崇。暽光範之揭揭。其南則丹
鳳啟塗。遐矚荊吳。十扇開閉。陰陽睢盱。容鼎九扃。方駕五
車。示王者之無外。不樹屏於清都。望仙闢於巽維。建福敞
於坤隅。偃朱旗而櫜元甲。屯仡仡之驍夫。其後則深闈祕
殿。曼宇疎楹。瑞木交陰。元墀砥平。鮮風歷廡。淩霰飄英。蔭
藹武闉。增華穆清。玉燭內融。則嘉盛豐備。太陽臨照。而天
下文明。古有六寢。御茲一人。今也三朝。繇古是因。布大命
於宣政。澹元心於紫宸。羲和弭節於通乾。望舒停景於觀
象。密勿旒扆。臣人是仰。左黃閣而右紫微。命伊皋以為長。
其下則鶡冠魚服。良家茂族。厲禁非宜。金吾領之。其前則
置兩石以恤刑。張三侯以興武。告善之旌。登聞之鼓。節晷
漏於鍾律。架危樓之筍簴。以辨內外之差。以正東西之序。
天光流於紫庭。倒景入於朱戶。騰祥雲之郁靄。映旭日之
葱蘢。清渠導於元氣。玉樹生於景風。夷坦數里。徘徊無窮。
羅千乘與萬騎。曾不得半乎其中。厥初經營。天下既乂。文
物未周。孤其壯麗。蓋重於施勞。非不懷也。乃眷睿孫。睿孫
開元。萬物晏清而太和。掩書契之所論。既克廣於崇構。聲
明備而益尊。蓋聖皇之孝也。揮綽變化兮動搖乾坤。其東
於是宏文教而開館。對日華之清閾。蓋左學之遺制。協前
王之講德。其西於是延載筆之良史。俯月華之峻扉。集賢
人於別殿。朝命婦於中闈。王風闡而成化。陰教備而不虧。
加以咏周詩而展親。睦魯衛而敦敘。因合族之來宴。置更
衣之豐宇。至於殿內諸曹。則左右有局。通軒並廡。物有恆
司。供無廢舉。又有銀璫珥貂。寺人巷伯。奉宣出納之令。更
踐宮中之役。熊羆之旅。董以龍武。矛戟森森。材官羽林。聲
破邱山。氣讋飛沈。爪抉千鈞。跟騰百尋。克壯皇威。協比其
心。其外則校人掌馬。天駟在閑。以備順遊。放牧其間。望我
鑾和。陟彼高山。猶慮憲章或遺。國容未備。乃立掌匭之司。
館通事之吏。職在達下情於上天。儆王言於有位。堧通大
極。隥指龍池。重門內注。複道潛移。幽峻肅以相屬。光彤融
以熺熺。元象著明。帝座維三。皇居設位。俯察仰參。翼室正
中。遊宮次南。北起含元。其容眈眈。總而言之。如山之壽。則
曰蓬萊。如日之昇。則曰大明。自茲而北。燕遊所經。達於苑
囿。不可殫名。周廬更呵。匝以環衞。南端百仞。上極霄際。卻
視甚[:#AS-FBED:●]冘崟。經塗廣深。繚以層城。黕為重陰。至若時雨膏
田。九農恞暢。雲歸山穴。儵以昭曠。白日麗於宮隅。混晶光
而益壯。於是風師斂威。纖壒不升。穎絕搖芒。葉無翻稜。自
中徂外。鏡洗川澄。弦直閭閻。井畫溝塍。靡迤秦山。陂陀漢
陵。知稼穡之艱難。見皇王之廢興。及乎元冥戒寒。海神飛
雪。瑤城粉野。琪樹森列。玉宇璇階。雲門露闕。天華爽霽。朗
日朝徹。赤旗降庭。朱柱艷月。仰白帝而金精開。據河宮而
銀燭發。其或蠻夷不至。帝用興戎。降元帥於天上。發神謀
於禁中。皇靈震燿。殄厥渠凶。矯矯武臣。此焉獻功。操俘虜
而陳器械。恢莫大之威容。爾乃時殷仲冬。日正南至。上公
奉斝。㣥后在位。一人壽昌。萬國承賜。式燕以樂。欣欣且醉。
乃撞宮懸。砅碣天地。及乎獻歲元辰。東風發春。懸法象魏。
與人惟新。儼文物於王庭。兼九伐而宿陳。威儀之嚴。嶽嶽
振振。若太一披絪縕而俯百神。既而咸造勿褻。會朝清明。
璿柄
指寅。寢闈發扃。皇帝御衮龍之法服。佩蒼璧之純精。執鎮
圭。導朱紘。降輦登階。微聞玉聲。於是典禮之官。贊王就位。
南面穆然。至若甸侯采衞。要荒閩貊。輸其方賮。罔不來格。
統以千官。六卿二伯。司儀敘進。象胥重譯。肅肅委皮。乾乾
奠璧。設以庭燎。天烘地赫。雷鼓殷殷。朱干玉戚。神簴如生。
熊羆敵。危昂歇向。歊爛歕射。金根玉輅。太常少伯。火列門
旂。霜交陛戟。乃進元元以觀禮。從億兆之增增。金吾南首。
麾之以肱。遞攀援而聳仰。齊屨企而冠騰。太史來告。卿雲
勃興。灑豐澤於生人。答上元之休徵。申命司寇緩刑。冡卿
降德。秩山川而問耆老。周雨露而均邦國。華戎竭歡。喜氣
闐塞。揭金雞於太清。炫晨光於正色。慶忭之聲。不踰辰而
靁四域。當斯時也。驅周驟漢。於廓煥爛。王臨於朝。天地貞
觀。靈宮巖巖。上下交贊。蓋所以法乾道而遵帝度。豈惟安
體而明威者哉。夫瑤臺之美。不可以刑萬國。土階之陋。不
可以儀天下。奢不遜而儉固。允執中於大位。洪範曰皇建
其有極。富哉上聖之宏議也。詩歌楚室。頌美泮宮。諸侯之
事也。雲夢甘泉。宴恢景福。僻王之志也。論諸侯。曷若戴天
子。嘉僻王。曷若尊聖人。烈烈盛唐。祖武宗文。五帝赧德。
六王慙勳。而政本乎慈。用過乎儉。夫蒼生所奉者惟君。所
愛者惟親。寧有君親宅體於卑室。而臣子得安其身乎。故
有熊明庭。帝姚總期。從人欲也。天垂定星。易有大壯。君人
法焉。聖朝猶斥其華而憑其質。今是殿也者。惟鐵石丹素。
無加飾焉。身居元眇。心與萬姓同畎畝之勞。以是臨眾。何
眾不賓。以是享神。何神不若。其天德歟。雖欲宮崑崙而館
不周。城八極而隍四海。猶未足儲鴻醇而俯丕耀。豈咸鎬
一京之所在。崇四瀆之前式。敕懷鉛之小臣。俾讎書於禁
中。正百代之遺文。由是循環天造。耳目日新。敢頌成功。告
於神宗。無媿斯干之什。式昭聖德之容。頌曰。帝作含元。含
元言言。崒若日觀。呀為天門。太階三層。遠法崑崙。鎮茲秦
野。揭以周原。烈文祖宗。永錫孝孫。孝孫有慶。於以施令。奄
甸萬姓。受天休命。歌之頌之。管磬宜之。穆穆皇君。壽考無
期。既成斯文。客有勸之上者。對曰。前王之尤祥絕瑞。乃聖
朝之細事。今休徵已厭於聰明。頌聲亦飫於天意。私歌竊
抃。乃臣子之常志。又焉足以薦聞哉。客曰。不然。今至尊明
發不寐。有懷先皇。周文之孝也。允恭克讓。光溢海外。堯帝
之謙也。自即位已來。上下之休嘉。臣人之詠歌。歌於睿躬
則固辭。頌於宗廟則無斁。今吾子之文明。昭乎累聖之耿
光。美於大君之孝德。可進而退。宜言而默。使雅頌之音。卷
而不舒。猶坦蕩其胷臆。無乃過歟。為人之下者。有可達乎
君親。雖濱於死。亦冒行之。況宗廟啟其心哉。臣華嘗聞遷
善之規。願附升歌之末。
哀節婦賦(有序)
武康尉薄自牧嘗謂余曰。僕有賢女。適江陰尉鄒待徵。徵
亦良士。僕志之矣。鄒子孤立。時無古人。誰復知之。余嘗記
其言。及江左之亂。待徵解印竄匿。其妻為盜所驅。將辱之。
妻密以待徵官告託付村媼。尋待徵付焉。而后就死。嗚呼。
自喪亂以來。士女以貞烈殆斃者眾。余不盡知之。若薄氏
者。與其父遊。聞其聲義動於江南。又焉得不賦之。命曰哀
節婦賦云爾。
昔歲㣥盜並起。橫行海浙。江陰萬戶。化為凝血。無蘭不焚。
無玉不折。峩峩薄媛。淵然明節。自牧之子。待徵之妻。玉德
蘭姿。女之英兮。鄒也避禍。伏於榛莽。婉如之嬪。執為囚虜。
匍匐泥沙。極望無覩。出授官之告。託垂白之姥。姥感夫人。
爰達鄒君。兵解求尸。宛在江濆。哀風起為連波。病氣結為
孤雲。鳬鴈為之哀鳴。日月為之蒙昏。端表移景而恆直。勁
芳貫霜而獨存。知子莫若父。誠哉長者言。
望瀑泉賦
曙無雲兮川無波。泛余舟於空碧。彼廬山浮重湖之上兮。
峩極天之峻壁。凝黛色之深明。噫林嶺之岑寂。何神造之
杳冥。躍騰泉於山脊。孤流皎皎於蒼梁。翠淙千仞兮懸帛。
玉繩縋於寥天。銀河垂於廣澤。春風雷兮簁霜雪。穿重雲
而下射。白龍倒飲於平湖。若天地之初闢。委滔滔兮東迤。
詎知夫維今之在昔。倚高帆而一望。豁余心兮灑滌。近古
有鴈門上德兮昭洗塵昏。柴桑開士兮舍印推尊。靈境殊
象。詮微究原。人已古兮山在。泉無心兮道存。將默貫於精
極。欲置之而不言。
木蘭賦(并序)
華容石門山有木蘭樹。鄉人不識。伐以為薪。餘一本。方操
柯未下。縣令李韶行春見之。息馬其陰。喟然嘆曰。功列桐
君之書。名載騷人之詞。生於遐深。委於薪燎。天地之產珍
物。將焉用之。爰戒虞衡。禁其翦伐。按本草。木蘭似桂而香。
去風熱。明耳目。在木部上篇。乃採斫以歸。理疾多驗。由是
遠近從而採之。榦剖枝分。殆枯槁矣。士之生世。出處語默
難乎哉。韶余之從子也。嘗為余言。感而為賦云。
泝長江以遐覽。愛楚山之寂寥。山有嘉樹兮名木蘭。鬱森
森以苕苕。當聖政之文明。降元和於九霄。更祲沴之為虐。
貫霜雪而不凋。白波潤其根柢。元雪暢其枝條。沐春雨之
濯濯。鳴秋風以蕭蕭。素膚紫肌。綠葉緗蔕。疎密聳附。高卑
蔭蔽。華如霜雪。實若星麗。節勁松竹。香濃蘭桂。厭雜植於
人間。聊獨立於天際。徒翳薈兮為鄰。挺堅芳兮此身。嘉名
列於道書。墜露飲乎騷人。至若靈山霧歇。藹藹林樾。當楚
澤之晨霞。映洞庭之夜月。發聰明於視聽。洗煩濁於心骨。
韻眾壑之空峒。澹微雲之滅沒。露草白兮山淒淒。鶴既唳
兮猿復啼。窅深林以冥冥。覆百仞之元谿。彼逸人兮有所
思。戀芳陰兮步遲遲。悵幽獨兮人莫知。懷馨香兮將為誰。
惋樵父之無惠。混眾木而皆盡。指㣥類而揮斤。遇仁人之
不忍。方甘心而剿絕。俄固柢於傾殞。憐春華而搴芳。顧落
日而迴軫。達者有言。巧勞智憂。養命蠲疾。人胡不求。肢殘
體剝。澤盡枯留。顦顇空山。離披素秋。鳥避弋而高翔。魚畏
網而深遊。不材則終其天年。能鳴則免於俎羞。奚此木之
不終。獨隱見而罹憂。自昔淪芳於朝市。墜實於林邱。徒鬱
咽而無聲。可勝言而計籌者哉。吾聞曰。人助者信。神聽者
直。則臧倉譖言。宣尼失職。出處語默。與時消息。則子雲投
閣。方回受殛。故知天地無心。死生同域。紜紜品物。物有其
極。至人者。委性循於自然。寧任夫智之與力也。雖賢愚各
全其好惡。草木不夭其生植。已而已而。繄蔽不可得。
無疆頌八首(并序)
臣華言。伏以漢明帝時。徼外蠻夷槃木白狼獻詩歌德。屬
事史官。況臣自曾祖至臣。備國家職員。臣又逮事元宗肅
宗。今以餘年。獲事陛下。官歷御史補闕尚書郎。命薄多病。
不獲奔赴闕庭。恐先朝露。同於泥塵。若無歌詩頌德。曾蠻
夷不若也。敢述列聖為無疆頌。式昭皇家大慶無窮。謹昧
死稽首以聞。
高祖元頌一
昊昊旻天。監於下甸。興有德行。維隋之杪。時黷陰凝。陽潛
未登。人思炤矣。雷行龍興。盪濯雰慝。文明乎萬國。垂仁烝
人。載親天監。保我子孫。巍巍皇皇。後之皇丕承之。
太宗烈頌二
高祖受天命誕興。太宗承天之命。帝煬昏逾。黎人毒痛。甚
爇於鑪。甚溺於塗。以號以呼。呼天無辜。高祖謂太宗。爾必
有天下。爾其訏謨。太宗稽首。恭受天命。臣請滌除。張我師
撫征四國。翦薙㣥慝。鼓一方三方振驚。默炤其靈。隨顧而
平。我負我乳。我安我成。以奉君父。以臨天下。任忠孝文武。
建禮章樂舞。我雖明德。諫則納汝。時維帝降祐之。自古明
后。莫如我德我勛。唐無疆天子之無疆。本太宗成命。
高宗康頌三
肇為阯為堂。實勤實勩。付俾厥裔。丕承后帝。帝思不忘。神
棐靜康。不曜而光。不求而昌。自中方外。達於夷羌。瞻我大
邦。助祭於廟。執貢朝於王。油油時雲。雨厥百穀。漻漻景風。
扇彼嘉穀。飴口飽腹。以厭以足。俾壽而福。都阜成天人。
中宗興頌四
屏蠆之毒。釁而為蝮。謀虐天之族。天祐聖祚。八柱將覆。帝
告五臣。保翼朕躬。赫赫彤彤。日昇雲中。五臣受命。鉞爾頑
凶。故曰再造我天下。生人鼓舞。既成矣。又奉父母。
睿宗德頌五
后戚之禍再興。有危競競。廟祧震怒。陰命聖子。翼登聖父。
奮其神旅。宵仗金斧。金斧一斷。殄殲逆亂。大聖照臨。元元
宅心。歸祚於有功有德。於戲盛德。
元宗文頌六
丕鑠元宗之明。克孝克仁。允武允文。宣祖宗之光。垂於子
孫。盛禮畢舉。大樂畢陳。百蠻來賓。元元阜殷。戎或不賓。遣
師徂征。罔不頓顙。踣於雷霆。在漢方昌。用刑慘酷。中都繫
考。六萬餘人。使者按錄。誅千萬人。然後興王。光武赫赫。誅
沛賓客。以千以百。孝明稱賢。楚獄連年。坐死逮捕。以萬以
千。猶曰漢祚宜長。越我宗祖。不忍用刑。至於元宗。哀彼鈇
鑕。降為鞭抶。誕告郡國。大為屋室。毉彼百疾。追懷登遐。止
害禽畜。旁為陂池。養鱗介族。既濡既渥。昆蟲草木。享國五
十年。㝢縣晏然。逆臣犯天。天念蒸人。若曰寧我負恥。不忍
人戰死。乃告元子。理兵朔鄙。西幸蜀都。命元子受圖。天下
既定。父堯子舜。歸於國都。無不忻愉。無不涕濡。傳聖自頤。
升靈太微。嗚呼上聖之道之純。不可度思。
肅宗孝頌七
穆穆孝慈。有如肅宗之誠。達於神祗。爰訓六師。震發北陲。
陵陵雷馳。西戎南蠻。北狄東夷。咸舉其旂。佐皇之威。帝心
天和。無筮無卜。㽬然邱岳。破裂冰谷。逆隸傾覆。朝社大復。
屆於海之外服。以盥以濯。以舞以躍。帝在東宮。孝如文王。
蒸蒸其心。天地知其孝。既收鎬洛。祀於陵廟。奉迎上聖。天
日普照。有凶有孽。將噬將齧。我旂方設。則已顛蹶。如燂於
雪。尊嚴而仁。仁覆而嚴。大臣小臣。莫不潔廉。躬勤百度。百
度如其素。
今上昭頌八
大邦之興。維天相之。曷興曷相。則有德繼王。昔殷王盤庚
武丁。紹登殷明。矧我帝唐。丕承天命。疊引其慶。生我皇聖。
幼冲聖敬。實左右肅宗。開國御戎。㣥帥稟教。舉則成功。自
西自東。如霆如風。蕩滌頑凶。罔不率從。既登天位。於變時
邕。人咸曰上如太宗。延億兆斯年。延億兆斯年。天博地崇。
罔不爾容。元宗元孫。象元宗列文。肅宗元子。承肅宗孝理。
平原公遺德頌(并序)
維上帝降靈為賢。弻我大邦。鈞明說望。協期陳謨。仗鉞出
師。丕赫厥勛。大君以距嶺緣湖八州之域。天下震擾。此邦
全寧。內輔宗師。外飫軍旅。咽頤荊越。鍾以眷右。乃命平原
賓護東宮而尊大之。師長邦憲。肅清華夷。朱旂暢轂。平原
戾止。秋霜伊何。視我直方。春雨伊何。宏我愷悌。公張氏諱
鎬。字從周。河內儒家。時賢薦讓。詔書徵起。三年之間。位登
將相。吉甫方叔。平原兼之。間歲臨海狂頑覆浙左。陷上饒。[:#AS-846D:●
]皖寇徒。殘害長吏。潛逼鍾陵宜春。盜帥家兵遍山。吏不
敢問。人愁苦之。公默麾偏師。勿駭吾人。無聲無色。㣥凶梟
夷。下遂其順。上遂其仁。咸曰不有平原。遑恤吾身。平原之
政。以類而舉。是邦胡冤。公薨於鎮。八州文武。吏人老幼。途
哭家祭。不能舉首。夫山傾川竭。未為成災。大臣盛德捨榮。
即哀災之大者。刻頌之義。發乎心。播乎聲。施事為教。感哀
為德。公故吏侍御史博陵崔賁文明殿中侍御史昌黎韓
洄幼深監察御史趙郡李惟岳謨道大理寺丞王士華子
秀尚書刑部員外郎前袁州刺史張澹惟清袁州別駕吳
郡陸調牧臣及耆壽袁維清彭正運施希廷李開雲百姓
彭伋潘玉等一十二人咨余為頌。撫石而泣。故其詞也哀。
皇矣明王。求公於野。官在諫省。將鋤悖凶。謂公有勛庸。授
公肅宗。納為輔翼。專征獯戎。或蹇或通。易簡昭融。帝命平
原。八州隄封。深湖大江。宣布睿德。淳此下國。蕩除妖賊。安
其父子。爰及家室。時萬時億。山川出雲。生此元臣。獻歲發
春。三靈化醇。今則逝矣。南方愁辛。嗚呼平原。如其仁。如其
仁。
潤州丹陽縣復練塘頌(并序)
大蜡之祭辭曰。土反其宅。水歸其壑。先王因流下而導之。
故曰九川滌源。因迤匯而瀦之。故曰九澤既陂。以疏天地
之氣。以利元元之用。崇伯汨五行而殛羽山。臺駘障大澤
而封汾川。洪範首之。春秋載之。地有廣狹。事無今古。大江
具區惟潤州。其藪曰練湖。幅員四十里。菰蒲菱芡之多。龜
魚鱉蜃之生。厭飫江淮。膏潤數州。其傍大族強家。泄流為
田。專利上腴。畝收倍鍾。富劇淫衍。自丹陽延陵金壇環地
三百里。數合五萬室。旱則懸耜。水則具舟。人罹其害九十
餘祀。凡經上司紛紛與奪八十一斷。嗚呼。曲能掩直。強者
以得之。老幼怨痛。沈聲無告。永泰元年。王師大翦西戎。西
戎既駾矣。生人舒息。詔公卿選賢良。先除二千石。以江南
經用所資。首任能者。是歲十一月二十三日。拜常州刺史
京兆韋公損為潤州。聲如飇馳。先詔而至。吏人畏伏。男女
相賀。即日上無貪刻。下無冤憤。公素知截湖開壤。災甚螟
蝥。臨事風生。指期以復。㣥謗雷動。山鎮恬然。中明獨裁。文
之以禮。乃白本道觀察使兼御史中丞韋公元甫。中丞撫
手愜心。如公之謀。且曰。興利除害。得其人而後行。非常之
政。敢歸叔父。公乃申戒縣吏卒徒闢之。人不俟召。呼抃從
役。畚鍤蓋野。浚阜成溪。增理故塘。繚而合之。廣湖為八十
里。象月之規。儔金之固。水復其所。如鯨噀射。洶洶隱地。雷
聞泉中。先程三日。若海之彌望。灝灝如吞吐日月。沈沈如
韞蓄風雨。所潤者遠。原隰皆春。耕者飽。憂者泰。於是疏為
斗門。既殺其溢。又支其澤。沃塉均品。河渠通流。商悅奠價。
人勇輸賦。遐邇受利。豈惟此州。每歲萌。陰乘陽。二氣相薄。
大雨時行。㣥潦奔流。水得所入。盈而無傷。龍見方雩。稼蒙
其渥。時前相國彭城公劉尚書晏統東方諸侯。平其貢稅。
聞而悅之。白三事以聞。詔書裦異焉。彭城公宣命至江南。
捧詔授公。公率元僚掾吏令丞以下。至於耆艾。西向拜手。
忻戴皇明。人心上感。天降嘉澤。如有神祗。昭協厥志。公正
直而和。專靜而斷。嫉惡宥過。惠人察姦。純鈞精堅。百鍊不
耗。伐冰之貴。降從士禮。詩云。靖恭爾位。好是正直。宜其享
多福也。吏人入賀。公拱而謝之曰。尚書劉公觀察韋公奉
行王澤也。鄙何力之有焉。丹陽令杜孟寅秉公之清白。延
陵令李令從如公之愛人。金壇令胡[:#AS-8F79:●]稟公之成規。及丹
陽耆壽周孝[:#AS-9061:⿰王褱]百姓湯源等。拜手而請曰。兌為澤。兌悅也。
水歸於澤。而澤悅於人。百年侵塞。而公啟之。臣哉隣哉。克
諧帝休。永代是式。三縣無災。若不碣而刻之。則命不揚於
厥後。後之人無以倚負也。華嘗學古。見訪為頌曰。
望沄沄兮視冥冥。鳥閒魚樂葭菼生。膏腴利倍起訟爭。斯
人怨抑痛無聲。韋公正直動神靈。百年淤淀為漻清。饑者
飫兮病者寧。詔書光寵恩濡榮。劃然眊矒復皎明。追琢刻
頌颺芳馨。
