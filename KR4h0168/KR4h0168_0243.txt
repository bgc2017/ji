欽定全唐文卷二百四十三
李嶠(二)
代百寮請立周七廟表
臣某等言。臣聞享帝立廟。陳乎太極之典。尊祖配天。載乎
厥初之頌。蓋用嚴宗虔祀。敦孝睦親。以修海內之職。以崇
天下之訓。斯千帝百王之所因襲也。四學三雍之所講肄
也。伏惟大周繼天作聖。踵武嗣徽。湛恩洎於行葦。崇構興
於[:#AS-92F9:⿰帛⿱丿糸]瓞。陛下纂祖宗之洪緒。資聖神之睿問。乾坤合德。日
月在躬。利澤浹幽顯。光明燭宇宙。用能誕膺休歷。丕臨大
寶。近惟神祇福祿之祚。遠想稼穡艱難之業。后稷以弼諧
大舜。隆姬錫受命之符。太皇以翼亮有唐。聖武當樂推之
運。七百之鴻基不墜。九五之尊位以光。天休薦委。靈命再
集。豈非積善累慶。深仁厚德之致歟。夫源長者流深。道悠
者利博。是以商廟觀德。享祀彌乎七代。牧野追尊。行號光
於三葉。今者徽章改物。宗石變音。神靈扶更始之運。億兆
慶維新之業。宜其憲章典禮。損益質文。奉嚴配之恒事。採
褒崇之故實。三昭三穆。對於不遷之祖。八簠八簋。存乎如
在之敬。然後上以化下。卑不臨尊。宏詩人永錫之義。合周
易大觀之象。豈惟祖考來格。實懷安樂之心。故亦夷夏式
瞻。載佇雍熙之福。伏願浚發皇鑒。時流天璽。考經籍哲王
之典。雜搢紳先生之議。涓時擇日。冊祝備禮。臣等得參陪
振鷺。洗滌大牲。承奔走之下列。觀肅邕之盛典。則一人有
慶。子孫承永保之祥。四海宅心。臣下得自安之地。無任懃
懇之至。
為朝集使等上尊號表
臣某等言。臣等聞正覺既隱。而苦海橫流。衆教不興。而業
風亂起。則有至人應運。元聖撫期。援手而拯其沈淪。推心
而救其焚爇。四生不慧。必將有以宅其緣。六度未康。必將
有以振其緒。慈氏越古金輪聖神皇帝陛下業隆四諦。德
懋三空。道成於祗劫之初。迹遠於梵天之外。而深惻末教。
俯哀流俗。宏善推之略。下濟蒼生。屈無上之尊。降臨丹扆。
神功暢於明一。至德覃於吹萬。三千國土。咸登福壽之庭。
百億天人。並出塵勞之境。能紹七佛之鴻業。躡三身之正
位。雖多寶之證明法教。出見空虛。釋迦之愍護凡愚。來遊
穢濁。未足以仰參神變。遠媲仁慈。臣等宿植有因。生平多
幸。聖朝難遇。類蓂葉之希逢。法主儻來。似曇花之一出。屬
千齡之大慶。欣萬劫之禎符。是用下訪謳歌。旁稽讖籙。攀
玉署鴛鴻之議。雜金園龍象之謀。拜手闕庭。虔奉徽號。叫
帝閽而延佇。徒罄丹誠。仰天路而遲回。不流元霈。朝野失
望。衣冠沮色。竊惟聖人忘己。以百姓為心。菩薩救時。共衆
生合體。是故屈伸進退。因其志而不違。變化感通。順其求
而不隔。伏乞暫回聖慮。俯鑒愚誠。宏至公之大道。略鳴謙
之小節。特命有司。勉膺殊典。使尊名嘉號。與法日而俱懸。
寶算靈基。比恒沙而不極。臣等得預陪下列。攀奉末光。長
登正法之筵。永樹來生之果。豈不幸矣。豈不大矣。無任誠
懇之至。謹詣闕固請以聞。
為杭州崔使君賀加尊號表
臣某言伏奉五月十一日制書。陛下俯順㣥情。懋膺大典。
垂光休於百代。被鴻私於萬族。凡在含生。孰不慶幸。臣某
中賀。臣聞太朴既謝。旦昏之迹己殊。聖道不追。王霸之風
且雜。雖崇號廣溢。遞享於尊名。而德薄政衰。不光於神器。
伏惟越古金輪聖神皇帝陛下承大雲之法記。應榮河之
寶籙。以天上天下之尊。為隆平太平之主。不言而理。三階
正而六氣調。不怒而威。萬㝢清而百蠻服。延富壽於和平。
制雍熙於易。懷恩慕化之黨。雨占風。疇德瑞聖之符。非煙
若霧。青襟詠歎於庠塾。黃髮謳吟於衢路。固可使堯舜擁
篲。禹湯扶轂。踰賢劫而首唱。邈梵天而高視。豈登三咸五。
邁古超今而已哉。嘉號初登。殊章備舉。鋪帝容而建皇極。
大寶重光。撫乾軸而正坤維。洪爐再造。仙渙與祥風俱動。
湛恩將洊雷並作。緩姬文之獄。既削爰書。錫漢后之酺。且
頒戎級。滂流之澤。出九掖而浸㣥方。抃躍之音。自三川而
周四海。加以崇祗肅於梵宇。致嚴恭於清廟。申冤舉滯。而
有善必甄。享德報功。而無文咸秩。規模粲而洋溢。道德純
而布濩。豈徒朝野稱慶。觀美化之維新。故亦神祇降祥。見
鴻基之載永。臣叨延龜組。繆分虎符。千年有遇。更逢開闢
之初。百辟相歡。不預趨馳之末。瞻雲路而式怍。仰天庭而
載佇。踴躍之懷。企聳無極。不任鳧藻悅豫之至。謹遣某官
奉表陳賀以聞。
為百寮賀雪表
臣某等言。臣聞至道充被。而沖和感發。元化沈潛。而祥物
昭應。伏惟皇帝陛下合德天地。齊光日月。陶正氣之氤氳。
降元符之肸蠁。用能經緯六合。驅馭百靈。垂旒法宮。而品
物清晏。揆景中土。而風雨休若。三元肇革。九陽初動。撞黃
鍾而布氣。順元冥而率職。曾陰候律。豐澤順時。薈蔚方興。
起太山之膚寸。參差荐委。自平地而盈尺。銅街治其如素。
金隄紛其遂滿。縈樓棲檻。凝璧臺之九重。落絮飄花。似芳
林之二月。豈惟洛神呈象。來舞帝宮。故亦海騎相趨。下朝
仙闕。東皐欣而望歲。南史慶而書祥。萬寶登秋。居然可詠。
雙銅叶唱。即事非遙。自非睿感通微。乾心輔德。何以降神
靈之滋液。發兆庶之歡慶。臣等恭承元造。沐浴太和。欣聖
澤之滂沛。對天休而踴躍。無任鳧藻之至。謹詣朝堂奉表
稱賀以聞。
為武攸暨賀雪表
臣某言。自涉隆冬。頗虧甘液。皇情睠佇。聖德憂勤。慜囹圄
之罹[:#AS-8FBB:●]。念祈寒之在節。爰發恩造。親慮囚徒。絲綍始行。寒
光巳布。德音纔降。同雲便飛。落絮飄花。與新梅而競彩。凝
光吐艷。共霄桂而連輝。俄盈九域之中。遍灑四瀛之外。遂
使狴牢式舞。布霈澤於三天。畎畝長歌。佇豐年之萬庾。報
應之速。固影響而無違。慶躍之私。在臣妾而何極。無任欣
抃之至。謹奉表陳賀以聞。謹言。
為納言姚璹等賀雪表
臣某言。自元冥授節。素液未流。宿麥翹滋。陳根俟拔。聖情
迴睠。天造曲成。載想狴牢。有矜幽滯。方臨聽訟之觀。且閱
明刑之書。中旨纔宣。上元俄應。沛乎降澤。油然興雲。凝瑞
色於千里。散禎祥於六出。積素彌晝。下集於瓊臺。飄花滿
空。旁霈於玉樹。海神奔走而來賀。田畯謳吟而共舞。靈心
昭發。事速於置郵。聖意冥通。有同於合契。臣等謬當樞近。
親覿休祥。抃躍之情。實百恒品。無任欣慶之至。謹奉表陳
賀以聞。謹言。
為百寮賀日抱戴慶雲見表
臣某等言。臣聞大人造物。亨衢所以貞觀。上帝懸象。層穹
所以照臨。合其德而先後不違。契其誠而表裏潛應。伏惟
聖母神皇陛下仰應顧託。俯順謳歌。臨天下之大寶。當域
中之正氣。斟酌律度。三神援亭毒之權。鼓舞陰陽。萬象入
財成之契。六幽金鏡。四時玉燭。凱澤將膏雨共流。協氣與
景風齊暢。故能使天地儲祉。靈祇降福。樞紐薦符。勾芒錫
壽。自呈有命。洛書肇出。惟宗社之饗德。迪神明之祚聖。象
物昭應。休徵煥發。每至十二月。元珉啟匣。綠錯披題。遷寶
祕於東序。視衣纓於北闕。必有仙鶴翔集。雲烏杲曜。祥光
入於九重。異氣懸於三象。雖復鼎來汾水。黃雲冠於北山。
劍在豐城。紫氣沖於南斗。無以方斯影響。近此(闕)天作符
籙。動而有徵。日官考驗。以為常準。日在朔月。時惟孟秋。奉
鴻休而正位。先告辰而解網。休日申酉。衆姬稱賀。申禮既
畢。詔示帝圖。芝檢初開。扶光未徙。即有氤氳傳漢。發祥於
俛仰之閒。蕭索浮天。舒彩於折旋之際。於時晬容當宁。嬪
儀在列。文物充於紫庭。暉光察於元象。或抱或戴。拱環佩
之威儀。非煙非雲。奪褘褕之彩色。兩宮胥抃。六妃式舞。欣
就望之近臨。悅光靈之下濟。臣等謹案孝經援神契。王者
德至於天。則日抱戴。又黃氣抱日。輔臣納忠。瑞應圖曰。天
子德孝。則慶雲出。又曰。天下太平。慶雲見。陛下宵衣旰食。
至德通於九元。皇帝錫類推恩。純孝刑於八表。惟明求道。
若金在礪。自物觀化。如草從風。屬千齡之景業。承肆眚之
鴻霈。乾坤合而喜氣生。圖籙啟而禎符作。既以發揮天德。
昭寶運之隆平。且以光翼端章。究靈心之終始。自非上下
和洽。幽明薦成。何以徵造化之神偉。合天人之符契。昔者
元珪受命。無聞感召之祥。赤土披圖。不發昭回之貺。故知
冥祇戢道。歷載祀而潛休。靈物俟時。當聖明而效用。事超
六籍之外。聲高百王之表。卓哉至矣。無得而稱。臣等謬奉
隆知。親承大慶。朝聞夕死。每竊抃於昌期。手舞足蹈。敢承
歡於下列。無任鳧藻踴躍之至。謹詣闕奉表陳賀以聞。
為百寮賀慶雲見表
臣某等言。伏見今月十一日誅反逆王慈徵等。乃有慶雲
見於申未之閒。蕭索滿空。氛氳蔽日。五彩畢備。萬人同仰。
伏以慈徵等並典司戎旅。出入禁闈。反德亂常。背天逆理。
聖靈感通。神祇昭應。雖逆節始萌。而潛謀必兆。窮姦回之
密計。盡包藏之巨慝。並膏斧鑕。俱肆朝市。五屬明啟。嚴刑
應於九秋。萬㝢悅豫。嘉氣呈於三象。此實天人合德。宗社
降休。欣紫宸之永固。在蒼生而知幸。無任嘉慶之至。謹拜
表稱賀以聞。
為納言姚璹等賀瑞桃表
臣某等言。伏見內出靈桃。四實共同一蒂。禁園芳果。仙庭
奇樹。名珍杏柰。族茂櫻胡。鮮花發於上春。嘉實成於早夏。
四而為一。表四夷之一君。異而為同。明異方之同貫。漢宮
留核。曾所未窺。衞國報瓊。何能竊似。殊祥靈應。疊貺駢臻。
凡在見聞。孰不歡躍。臣等謬當樞近。累覿休符。喜抃之情。
實萬恒品。無任欣慶之至。謹奉陳賀以聞。
為百寮賀瑞筍表
臣某等言。伏見舊明堂基前。有叢竹抽新筍數莖。綠籜含
霜。紫苞承雪。淩九冬而擢穎。冒重陰而發翠。伏惟陛下仁
兼動植。化感靈祇。故得萌動惟新。象珍臺之更始。貞堅效
質。符聖壽之無疆。鄰帝座而虛心。當歲寒而抱節。一人有
慶。萬類呈祥。凡在見聞。孰不欣躍。無任慶抃之至。謹奉表
稱賀以聞。
為納言姚璹等賀瑞石龜表
臣某言。伏見衡州所進瑞石。其形似龜。頂上有文曰大周。
并有乾坤卦。字左邊有王武九千字。又有水火金木土字。
各依其方。北邊兼有井字。臣等詳觀靈字。伏覩奇文。事實
非常。理同神契。首列大周之字。表元首之尊。左有王武之
名。明左契之執。合乾坤之兩卦。分金木之五行。五行展轉
而不窮。兩卦周流而無極。井以養物。而知渥澤之下覃。石
以補天。乃顯貞文而上列。將以九千之寶祚。嗣七百之鴻
基兆發靈心。事符嘉運。況復名為元武。叶國姓而呈休。出
自炎方。迎嚮明而發祉。神祗之命。受託於四靈。感應之符。
實超於千載。臣等叨延恩獎。屢覩嘉祥。喜抃之情。實百常
品。無任慶躍之至。謹奉表陳賀以聞。謹言。
為納言姚璹等賀瑞石表
臣某等言。伏見瑞石有文曰。武帝李彰。好生臨國。永保吉
昌。伏惟陛下受命旻穹。降靈宗祏。複棟重簷之禮。嚴配昭
升。五刑九辟之科。平反宥恤。故能使三精孚德。七廟垂祥。
頻降靈符。屢彰潛祉。好生臨國。實開琬炎之文。永保吉昌。
顯示堅貞之籙。隆萬代之遐算。曠千齡而不聞。臣等叨沐
恩私。謬當樞近。親覿休寶。相趨抃躍。無任喜慶之至。謹奉
表稱賀以聞。仍請出示百寮。并錄付史館。
為百寮賀瑞石表
臣某等言。臣聞高明博臨。無遠不應。正直潛感。雖幽必通。
伏惟皇太后陛下慶發曾沙。業隆大寶。以至明當宗社之
寄。以至聖合乾坤之德。荷三葉之休光。承五形之歷紀。平
秩庶政。大亨㣥物。冠帶遐荒之域。天福日臨。閭閻富壽之
氓。禮變樂和。液露霑洽。休徵昭顯。用能上披乾象。下發坤
珍。吐川之靈祕。開神之韞匱。伏見雍州永安縣人唐同泰。
於洛水中得瑞石一枚。上有紫脉成文曰。聖母臨人。永昌
帝業八字。臣等抃窺靈跡。駭矚珍圖。俯仰殊觀。相趨動色。
竊惟聖德奉天。遞為先後。神道助教。相因發明。陛下對越
昭升。欽若扶揖。允塞人祇之望。實當天地之心。所以幽贊
嘉兆。傍通景貺。且人稱同泰。縣實永安。姓氏將國號元符。
土地與石文明應。表裏潛會。樞機冥發。明宴坐之逾昌。驗
皇基之永泰。則自然之無眹。不測之謂神。非夫道格昊蒼。
德充幽顯。豈能發何言之微旨。臻不召之靈物。考皇圖於
金冊。搜瑞典於瑤編。則有蟲蠹成文。魚鱗吐匣。丹書集於
昌戶。綠錯薦於堯壇。或詞隱密微。或氣藏讖緯。莫究天人
之際。䍐甄神祕之心。未有昭聖毓靈。發祥隤祉。明白顯著。
燭曜暉光。若斯之盛者也。且夫導洛疏津。卜瀍經宇。是開
帝王之宅。實謂龜書之泉。伯禹以致孝鬼神。九疇天錫。陛
下以虔恭顧託。八篆靈開。超萬祀而同存。歷百世而䍐逮。
況乎陰陽景測。朝市天臨。號令施於四海。機衡動於萬國。
靈心叶贊。景業會昌。薦希代之鴻寶。獲非常之嘉應。固可
以明禋大寶。禮秩介邱。副神宗之廼眷。荅上元之蕃祉。臣
等遇偶休明。榮參簪笏。千年旦暮。邀逢累聖之期。百辟歌
謳。喜屬三靈之慶。無任鳧藻踴躍之至。謹奉表詣闕陳賀
以聞。
賀天尊瑞石及雨表
臣開大悲握契。汲引之數盈千。元聖垂機。感現之瑞不一。
隨緣應俗。或作孺童。降跡通凡。常為長者。然則前佛皆同。
一字可通。(一作道)非道理兩名。至矣哉。不可得而稱也。伏惟
天冊金輪聖神皇帝陛下功成塵劫。跡御金輪。萬姓樂推。
百靈欣戴。如來備記。昔避天女之宮。菩薩降生。遂坐人王
之國。臣等一昨伏見西岳雲臺觀道士奏稱御像瑞石大
妙至極天尊一鋪。創造聖容。未施五色。宿昔之頃。畫繢自
然。不加之分。宛同神化。七十二相。合而成體。八十一好。散
而成章。披絳雲之室。闢明霞之館。千乘億騎。浮空而下。九
仙五老。步虛而來。羽抱錦帔。風搖雲起。龍文而鳳章。日縣
而月綴。威儀而晬。侍衞舞聲。坐疑龍漢之遊。何必仙山之
會。自非陰陽不測。變化無方。憑法匠之威靈。假神功之動
用。其孰能與於此。中賀。臣等又聞先天後天。聖德合於無
象。欲雨而雨。元契通於不言。日者王室(闕)聞炎方在候。陛
下乘朱駱。駕赤騮。歷太陽之中道。居明堂之左个。百神受
職。萬國來朝。既配帝而嚴禋。亦統天而布政。是時也。慈雲
結慶。甘露流香。微風蕭然。纖塵不起。凡百在宥。動色相歡。
咸以為天者萬人之本。物有不霑於澤者。則仰皇天而望
之。有不覃於惠者。則籲告而請之。更祈洪澍。輒聞流潦。俄
而油雲族晚。覆雙闕而朝隮。膏雨及私。浹三川而夜下。郊
原吐潤。呈彙霑蘇。麥壟纖莖。巳濯兩岐之秀。黍田香粒。方
滋合穎之苗。凡在㣥生。不勝幸甚。然後知御雲臺而占繇。
幸洛陽而錄囚。蓋其眇少。曾何髣髴。臣等幸忝簪笏。預睹
珍符。惟德洞冥。即叶元皇之化。惟靈薦福。長延梵帝之尊。
抃蹈之情。倍百恒品。無任鳧藻之至。
賀麟跡表
臣某言。今月十六日。聖上擬檢行安置大像處。其夜舊著
大像曜儀院內。從南行向北。總有八十一麟跡見。外無入
處。內有出蹤。靈貺潛開。禎符顯發。惟此仁獸。獨冠毛㣥。識
變知機。通靈感化。悟金輪之欲轉。即見殊祥。知玉輦之方
遊。先呈異跡。九九為數。明歷算之無疆。濯濯咸歌。見休明
之有應。五蹄顯五方之會。一角彰一統之符。式廣鴻基。方
宏象教。昔有鳳巢軒閣。纓冕相趨。龍止堯壇。神祇動色。豈
若祥開紫掖。瑞感元樞。發揮萬劫之符。幽贊三天之果。美
超五籍。珍越四靈。曠千古而不聞。超九皇而獨遠。臣濫承
驅策。親覿嘉祥。欣慶之情。實倍恒品。無任抃躍之至。謹奉
表陳賀以聞。伏請頒示天下。錄付史館。
為納言姚璹等賀破契丹表
臣某等言。伏見遼東都督高仇須承露布。逆賊孫萬斬等
驅率凶黨。燒逼州城。城中出兵與其賊拒戰。則有飛廉作
氣。回祿揚熛。起沙礫而薄天。助茲鼉鼓。吹煙火而漲日。燎
彼鴻毛。靈應潛施。勇士皆奮。遂使妖徒震懾。亂轍而搴旗。
善戰橫行。摧枯而拉朽。僵屍蔽於草芥。俘馘聚於轅門。善
馬咸牧。名王且縶。無假燒雞之策。而觀其自焚。不勞燧象
之師。而撲其餘燼。又凶渠不逞。將竊號而假名。逆黨未悛。
止挻妖而怙亂。或神摧其股。或夭厲其身。似安國之登車。
同伯牛之自牖。故知高明輔順。正直司[:#AS-8FBB:●]。惟辟好仁。與乾
坤而合德。惟狂樂禍。在神鬼而同誅。方看翦滅之期。行覿
凱旋之奏。臣等叨延獎渥。謬奉軒墀。抃躍之情。實萬恒品。
無任慶快之至。謹奉表稱賀以聞。謹言。
為雍州父老賀鑾駕停幸洛邑表
臣等某言。伏奉今月日詔書。鑾駕停幸洛邑。臣等輕生多
幸。淺識逢時。青襟遊聖人之國。白首觀太平之化。常恐涓
涘難效。溝壑易期。所以眷戀軒宇。徘徊霄極。日者農秋暫
缺。庶政微勤。天皇損上益下。忘身循物。便欲移鑾徙蹕。望
河洛之封畿。削賦蠲徭。罷咸秦之力役。臣等仰銘元造。退
揆愚心。誠以天府膏腴。帝畿殷實。雖菑畬之務。稍闕於千
箱。而衣食所資。尚豐於累載。況惸嫠賙給。家室乂安。何容
使扆座鳴謙。聖躬服劬勞之事。衡門高枕。臣等蒙過差之
澤。是用低徊跼蹐。杼柚慙惶。方且選議蓬茨。推中襟於白
屋。因言槐。升下情於紫路。不謂乾心俯應。聖德潛融。降六
璽而紆紱。回三光而改照。人欲天從。既通誠感。稟靈含氣。
疇非慶躍。竊惟政途非一。朝務有恒。國彝不可以恩廢。家
征不可以事闕。天皇愛精頤壽。荅兆庶之歡心。臣等畢力
窮年。供黍稷之餘稅。庶得百度無曠。九功惟敘。伏望皇明
乃睠。輿輦少安。則海甸蒸人。撫耕鑿而知勉。渭濱遺老。仰
雲天而識庇。無任踴躍之至。
為何舍人賀御書雜文表
臣彥先等言。臣於梁王三思處。見御書雜文尺牘。凡九十
卷。跪發珍藏。肅承瑤檢。天文景鑠。璧合而珠連。聖理雲迴。
鸞驚而鳳集。究黃軒鳥跡之巧。殫紫府結空之勢。偃波垂
露。會寶意而咸新。半魄全曦。象天形而得妙。固已奇蹤絕
俗。美態入神。掩八體而擅規模。冠千齡而垂楷法。重以語
成四教。文總六詩。聲咀徵而含宮。旨懲違而勸德。用之於
國。敦風俗而厚人倫。行之於家。習雍和而崇孝敬。惟彼良
翰。特蒙殊獎。銘厚渥而歡悚。竭深誠而奉戴。是用編之玉
軸。勒以銀繩。盡罄梁珠。特裝[:#AS-827B:●]瑁之匣。總收陶璧。用飾瑠
璃之笥。雕鏤十品。緹巾萬襲。芸香却蠹。芝體為封。珍寶之
精。下燭西崑之岫。文章之氣。上纏東壁之象。實可謂天下
之妙迹。域中之奇觀者焉。臣等幸遇休明。叨近簪笏。駭矚
非常之瑞。欣逢不世之寶。足蹈手舞。徒懷鑽仰之心。夕死
朝聞。豈識名言之地。無任抃躍歡欣之至。謹奉表陳賀以
聞。
為韋右相賀拜洛表
臣某等言。伏見五月九日制書。將拜圖溫洛。肅事南郊。御
朝堂。列㣥后。恭聞大禮。不勝慶躍。臣某中賀。微臣泛覽金
冊。詳窺玉版。商較於七十二代。下上於數百千年。以羲軒
稱皇。所貴者河圖龍出。以堯舜稱帝。所尊者洛書龜負。猶
未聞總集靈命。宏敷聖業。籠大勛於萬代。盡能事於一朝。
非天下之至神。其孰能與此乎。伏惟皇太后陛下肅膺遺
託。光踐丕基。皇業高於補天。母德隆於配地。東西浹洽。窮
八際而流河海。南北貞明。洞六幽而懸日月。淹中訪禮。汶
上披圖。情每留於布政。義不忘於宗祀。於是全謀聖造。異
制神行。迎四象而疏闈。向八風而闢牖。上圓法天。而煙雲
為之動色。下方象地。而龜玉所以呈姿。元功叡範。洋溢於
歌頌。祕采靈文。昭彰於篆刻。豈白銀青王。惟傳地理之經。
黃魚黑鳥。但播天乙之號。可以荅上元之命。可以光累聖
之隆。制有司。陳法駕。用禋柴之典。採沈璧之儀。然後負黼
扆而朝百神。垂衣裳而會萬國。不亦休哉。不亦盛哉。臣忝
預出征。恨深留滯。河西弔影。銜珠之託未申。洛北馳心。拊
石之歡何極。不任悚懼之至。
為秋官員外郎李敬仁賀聖躬新牙更生表
臣敬仁言。昨因奏事。蒙恩入對。伏見陛下所御湛露殿三
閒。兩閒雨漏。無所修葺。又因顧問之次。伏承聖旨云。去年
口中生一齒。今年又生一牙。臣伏以聖德謙沖。躬自菲薄。
富有四海。尊居萬乘。而中堂外扉。不閱於寒暑。上棟下宇。
未離於燥濕。降紫宸而齊白屋。屈帝力而用氓心。雖昔之
采椽土階。茅茨蒿柱。漢皇之儉用。夏后之卑宮。六籍之所
讚揚。百家之所記述。曷足以希風上聖。仰帝道之崇高。擁
篲後塵。望皇輿之軌躅。臣又聞之。易有四營。金牙為壽考
之象。詩有六義。玉齒載神仙之謠。還年而編貝不虧。却老
而瓠犀仍出。亦有堅而不脫。聞於導養之方。落而更生。得
自靈飛之散。斯並道藏幽記。術隱上清。誠福力之所招。匪
勤求而可致。陛下端莊靜默。寬惠仁慈。抑嗜欲而省煩勞。
恤饑寒而甘弊陋。宜其延貺宗社。受報黎元。集天地之休
和。享靈祇之介祉。故得百祥護體。五福登年。同鎬邑之夢
齡。邁鑣宮之錫壽。豈徒一人有慶。常居北極之尊。實乃萬
姓同歡。共仰南山之固。臣謬以庸賤。獲奉宸嚴。欣聖壽之
延長。願稱大慶。見宸居之挹損。思揚至德。乞宣示海內。仍
錄付史館。庶使六合之中。知寶算之方永。百代之後。頌休
風而不絕。無任抃躍之至。謹詣闕奉表陳賀以聞。
為武承嗣等賀賊平後新殿成上禮食表
臣承嗣等言。伏見逆賊盡滅。未誅先斃。叛奚部落。不守自
降。或貫盈而亡。或懾懼而伏。行從除殄。不勝慶快。臣承嗣
等中賀。臣聞違逆助順。穹昊所以照臨。振遠懷荒。邦家所
以底定。蠢茲豺虺。憬彼犬羊。稱亂白山。虔劉蒼海。豈徒石
砮楛矢。式遏於天朝。故亦桑弧鐵衣。憑陵於邊朔。陛下乃
睠愚悖。情深遵養。聊用七旬之舞。未加五戎之罰。雖大聖
之德。恒存於好生。而冥祇之心。有切於除害。驅桃都之厲
鬼。剿檀石之妖魁。不資舉網之勤。而長鯨已曝。無假合圍
之費。而封豕先屠。有以知神道之難誣。有以見天心之不
遠。元凶既覆。餘孽旋殲。畏威者鼠竄而離心。懷惠者鴈行
而革面。毳幕連路。氊裘成市。與夫姬得瑞穎。期越裳於累
年。漢獲駢柯。俟匈奴於後歲。若斯而已也。方傾巢而盡落。
佇匣刃而藏鋒。自非睿感潛通。靈符叶贊。豈能使天地假
手。幽顯同心。及有秩之方歌。屬斯干之肇獻。上棟下宇。儲
百福而擁神休。開陽闔陰。積千祥而宜聖壽。配南山而永
固。與北極而長尊。仙聖所以安居。黎元由其式抃。臣等幸
逢昌運。叨延嘉獎。喜遐陬之霧廓。且覿歸牛。欣大厦之天
臨。方同賀雀。願奉需雲之慶。思承湛露之歡。無任區區之
誠。謹上禮食若干轝。蘋羞何有。希陳上帝之筵。芻豢非珍。
遂同野人之獻。旋顧單菲。追增悚怍。謹隨表進奉以聞。臣
承嗣等誠歡誠喜頓首頓首。
為百寮賀恩制表
臣某以下文武官九品以上二千七百五十人等言。臣等
伏見今月九日恩制。緣逆人親屬。有能公勤清白者。自當
隨材擢用。不以為瑕。宜各坦懷。佇收來效。臣等仰承恩造。
伏誦德音。感戴屏營。忭舞相屬。臣某等誠歡誠喜頓首頓
首死罪死罪。臣聞父殛子興。聖賢忠厚之教。身死宗戮。季
末陵夷之道。或罰不及嗣。或禍并其族。淳朴浸往。惻隱不
逮於昆蟲。法令滋章。網羅必及於麛卵。天厭淫虐。誕興明
聖。掃百王之餘弊。張網羅而更理。去貪殘而遂生育。品物
昭蘇。哀獄訟而緩虔劉。寰瀛凱懌。刻薄之風盡。敦厚之化
流。猶且締想納隍。凝情溝壑。在予之旨。固以刑於萬方。拯
物之心。豈直解其三面。日者亂臣干紀。巨猾滔天。將傾渤
海之流。且觸崑山之柱。陛下傷澆浞之為變。弔管蔡之不
咸。法雷電之威。誅而不怒。用春秋之義。斷必以情。擢其髮
而葬其尸。殲其魁而宥其黨。漢主三夷之法。黜而不行。秦
王九族之刑。矜而莫用。至若[:#AS-9376:●]連萍託。枝附葉隨。或玉石
難分。或淄澠易混。俱削嫌疑之迹。㮣從寬大之文。遷州貶
縣。纔示於小懲。竄海投沙。尚班於榮級。則是我有大造於
㣥凶也。而聖慈無巳。天澤逾隆。並運四時。乃錫造於平分
之外。不遺萬物。尚加惠於曲成之表。使枯朽之幹。向秋而
更榮。窮涸之鱗。在轍而能躍。藏其疾而舍其垢。責其效而
要其功。雖魏士之私於外朝。獲安反側。商人之染於汙俗。
咸與維新。無以匹此含宏。方斯滌蕩。陛下祚始酆鎬。嗣周
家之忠信。卜於瀍洛。承夏鼎之休明。三后在天。日歆於盛
德。四夷為守。永慕於高義。方當鬼神降福。豈止黎庶歸心。
臣等沐道昌期。叨榮顯列。觀太平之德禮。聽中和之詩頌。
雨露之施。徒仰於財成。天地之仁。豈議於酬答。無任欣戴
踴躍之至。謹詣朝堂奉表陳賀以聞。臣某等誠歡誠喜頓
首頓首死罪死罪。謹言。
為武承嗣讓知政事第二表
臣某言。臣由衷之辭。已具前表。分外之澤。仍叨後恩。祗命
低迴。不知所處。臣某誠惶誠恐頓首頓首死罪死罪。臣九
能無術。五技不成。空荷陶甄。竟微知效。陛下篤猶子之愛。
用家人之慈。流其渥恩。被以簪組。析珪分器。等姬氏之藩
維裂壤誓河。承漢家之禮秩。皇儀曉列。拜金扆而升玉墀。
仙蹕晨遊。陪柏梁而侍蒿柱。在臣榮幸。實冠等夷。惟臣妄
庸。已成忝越。豈可以仍祗大命。更竊厚恩。任濟時之股肱。
為巨川之舟檝。且臣屬居宗室。地接葭莩。惟社稷之安危。
乃門庭之休戚。豈不願磨頂至踵。裨高益深。徒以智力有
涯。勉強無地。懼傾輈之為敗。憂折鼎之生災。匪藏器而謀
身。實輸誠而體國。伏乞俯矜愚劣。永鑒隆替。思懋賞懋官
之義。用知臣知子之心。特停過恩。速寢嚴命。則物情輿議。
咸仰於至公。叨榮謬官。不塵於則哲。無任慙懼屏營之至。
謹詣閤奉表以聞。
為王及善讓內史第二表
臣及善言。臣叨荷殊私。冒陳至懇。而惕慮昏於凡識。深誠
蔽於短辭。丹㮣罔通。紫泥徒渥。祗奉還答。周惶失措。臣中
謝。臣才疎行缺。運偶時來。榮匪德遷。官由恩達。法河象岳。
升臺歷府。行參八命。坐陟九霄。彤軒皂騶。非振鷺之飾。青
組丹紱。是濡鵜之譏。施重邱山。效微涓滴。妨賢自久。速謗
滋深。頃因齒髮之衰。得蒙骸骨之賜。西河退老。非翫經書。
東海歸閒。空求藥餌。方養支離之疾。翻成愷悌之恩。曲降
絲綸。重收簪屨。徵榮朽木。責焰寒灰。將使策蹇磨鉛。入總
樞祕。牽羸引憊。參典鈞石。仰抃恩渥。顧探心守。桑榆且晏。
蒲柳先秋。方與絳縣老人。論其甲子。淄川艾耋。比其容貌。
將何以對敭金扆。趨奉玉墀。當鳳沼之便蕃。望龍闈之清
切。況寅亮皇極。經綸帝道。功參濟巨。義等作霖。隆替是因。
具瞻斯在。永言授受。豈當容易。是用深鋻陳力。載懷量己。
方憂折鼎。乞保懸車。且今百度惟貞。九流式序。鵷鴻齊列。
俊乂在官。豈可使畫虎承羞。豐貂竊幸。謬中孚之好爵。辱
大雅之能官。伏願深惟至公。俯收曲澤。矜此疲劣。改命才
賢。則器滿之凶。不累於愚叟。棟隆之吉。永光於聖代。無任
慚懼屏營之至。謹重詣朝堂奉表以聞。
