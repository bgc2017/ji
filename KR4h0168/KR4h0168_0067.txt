欽定全唐文卷六十七
穆宗(四)
優卹將士德音
勅。朕聞昭德示威。先王所以用武。禁暴夷難。後代安能去
兵。故文德誕敷。武備宣耀。外以環禦四海。內以底靖中原。
則軍旅之制有經。師律之能必表。朕纂承鴻業。虔奉丕圖。
宵分永懷。何以康濟。豈獨鼓鞞有感。方思將帥之臣。征伐
為心。乃寵干戈之士。況文武並用。古之格言。勳舊不酬。勞
者何勸。惟我高祖太宗以晉陽之旅。平一海內。肅宗以靈
武之衆。收復二京。代宗有郟郊元從之臣。德宗有奉天戡
難之士。每念勳伐。無忘寢懷。如聞近日武班之中。淹滯頗
久。雖負材略。無由自明。又有諸道薦送大將。或隨節度歸
朝。自今以後。宜令神策大將軍軍使及南衙常參武官。各
具由歷。授官年月。前後功績。牒送中書門下。若勳伐素高。
人才特異者。有相當用處。即具名聞奏。量加獎擢。其常
參武官資考深久。未得遷轉者。準具員年月與改轉。不得
令有淹滯。其先授文官者。亦宜準此。使幕賓寮。皆有年限
改轉。軍府大將。豈可獨不序遷。自今巳後。諸道節度都團
練經略等使下。各隨本處。是大將名目巳曾授監察巳上
官者。並限三周年量與改轉。如有功效。合非時與改轉者。
不在此限。其職名是兵馬使都虞押衙巳上。前後並未
曾奏官者。亦仰量績效奏官。轅門委質。營壘分師。有役干
戈。無由耕稼。況自天寶巳後。屯兵七十餘年。皆成父子之
軍。不習農桑之業。一朝罷歸壠畝。頓絕衣糧。言念饑寒。深
用嗟憫。應天下節度都團練防禦經略等軍所置軍數。各
委本道據守舊額。以度定數。不得輒有減省。其有逃亡病
死。及過犯解退。當時揀擇有武力藝能者添補。奮於行陣。
決命捐軀。不顧危亡。每嘉忠烈。官健有死王事者。三周年
不得停本分衣糧。如有父兄子弟。試其武藝。堪在軍中承
名請衣糧者。先須收補。孝本安親。深惟養老。用敷恩惠。以
慰耆年。應軍將及官健。有父母年及九十巳上。委本道本
州。每至節歲。量與酒[:#AS-8456:⿺麥丏]優養。定塞備邊。固不可廢。煙塵既
靖。亭障無虞。諸道舊有防秋兵馬巳在邊上者。自依年限
替代。近者師旅屯集。饋餉頗多。不免於諸道留州留使錢
內。每貫量抽二百文。以充國用。幽鎮既巳洗雪。供費亦漸
有常。其河北諸道。及山東[:#AS-8862:⿱亠兊]鄆淄青汴宋陳許徐泗澤潞
河陽鄭滑等道。并邊上諸鎮。並不用抽。刁斗晨嚴。烽煙夜
警。勤勞沙塞。寒苦邊陲。其沿邊鎮戍烽子等。並委所管節
度及城鎮使量與優賞。仍與交番上下。使其勞逸得均。使
命往來。本於傳達。軍期緊急。遂至繁多。非唯郵傳不供。抑
亦號令難一。自今巳後。應緣山東行營兵馬未歸本道巳
來。進退事機。並宜專委節度使。仍仰條䟽舊弊。一一奏聞。
除事關迫切。須遣專使外。其餘書詔文牒。一切分付度支
入遞發遣。制使中使。到諸道行營。不得輒受人事錢帛。及
行非理鞭扑。當加檢察。義不優容。榷筦之設。誠為救弊。隨
方適變。所貴便人。其河南河北鹽法。宜委鹽鐵使與本道
節度使審度會計商量。務以便人為法。閱習土宜。則通吏
理。既因試效。可驗政能。應河北諸道。宜委觀察使訪察管
內見攝官中。或清強有才能課績者。具前後所攝年月并
事跡聞奏。當與正授。從政之方。必原風俗。視人相土。乃合
所宜。弛張在達於無私。法令所期於不擾。應河北諸道並
兗鄆青等州道。應有新舊科條。有不便於俗者。委宣慰使
與所在長吏商量廢置。務從人欲。於戲。朕戴天子人。操執
重器。不以四海之富而恃其力。每以百姓為念而兢於心。
慮文教之未敷。思武略之多闕。所以輟食當宁。求衣未明。
揣摩萬機。寧止三省。頃以馭宇之歲。藩方乂安。委於廟謀。
以輯軍政。而有司不達。苟以惜費為心。致滋停減之名。無
裨毫釐之用。使軍中老幼。悉歎無歸。朕博聽羣言。用革前
弊。舉其指要。冀叶羣情。庶乎侯伯列城。典我師旅。勵精撫
士。用副憂勤。中外布宣。明知朕意。
赦鎮州德音
門下。仲尼有言。詩云執轡如組。審此言可以為天下也。蓋
為聖人組修其身。而成文於彼。故伯益贊禹則曰。滿招損。
謙受益。所以服有苗。夏后啟亦云。吾德未至。教未善。故能
克有扈。苟齊俗有禮。化人以躬。尚可感於神明。柔於蠻貊。
況累聖遺教。昇平舊風。堅金在鎔。惟人之所鑄。猛獸在柙。
由人之所馴。因而撫之。敢忘前訓。朕以菲德。纂承鴻緒。屬
先皇掃刷中㝢。康濟兆人。八表晏然。五兵咸息。常兢懷於
繼述。思致理於和平。豈以樂戰為心。佳兵在念。而鎮州以
承宗云亡。自歸誠款。幽州以劉總懇志。願釋兵符。相繼來
同。無思不服。非朕勤於遠略。力以致之。亦既綏柔。咸加霈
澤。不愛金帛。以惠我戎士。不恡爵賞。以寵其偏裨。復以一
二台臣。常推謹愿。庶將朕志。以靖方隅。而佚於既安。莫能
思患。曾未累月。旋聞叛離。朕亦欲因其人心。命將擇帥。顧
念宏正盡忠先朝。身嬰陷害。家受屠戮。為之元首。能不痛
心。是用下制。先申告諭。求其凶惡。冀釋幽冤。仍令四面節
制。各守封境。不欲遽加誅討。所望自效忠誠。而將士等懼
罪以相保。王庭湊為衆之所逼。固其封壤。捍以兵鋒。每聞
戰爭。永念黎庶。為之君父。又何忍乎。是用輟食忘寢。晝夜
萬慮。恭惟烈祖之訓。必用兼愛之心。務以安人為國本。不
以窮武為威力。顧予寡昧。敢忘遵承。為追念而興師。巳極
君臣之分。為軫憂而捨罪。豈非帝王之道。況王庭湊倉卒
之際。固非始謀。接之以恩榮。自當展其志義。委之以戎鎮。
必冀效於勳庸。禍福無門。行之則是。弛張在我。用亦何常。
苟推信誠。便保忠順。苟得其衆。孰非吾人。擢而任之。式示
光寵。宜特舍雪。仍授檢校右散騎常侍兼鎮州大都督府
長史御史大夫充成德軍節度鎮冀深趙等州觀察處置
等使。應成德軍將士官吏。一切依舊。待之如初。仍令兵部
侍郎韓愈充宣慰使。於戲。朕於彼三軍。惠非不至。於彼闔
境。恩非不周。今宏寬大之典。以應陽和之令。使離散者見
親愛之樂。暴露者歸室家之安。各宜感悅。以就寧泰。布告
中外。體朕意焉。主者施行。
平汴宋德音
理天下者。務於安遐邇。致康濟者。資於懷兆人。朕統馭萬
邦。式敷王度。任藩方以俾乂。冀干戈之載戢。虔恭惕厲。未
始暫忘。推予是心。布及中外。昨乃夷門逐帥。逆將興師。蒼
黃變生。士庶無告。逆賊李㝏。驅掠忍害。流離毒痡。在浚之
郊若鼎將爨。逼脅我軍士。盜竊我戈鋋。驅馳外坰。敢肆蜂
萬[:#AS-FBEC:●䖵]。朕所以不降明命。未行天誅。容其革心。以示迷復。蓋以
一方軫念。三面開羅。將宏愛物之私。用表好生之德。而梟
音恣醜。狼顧憑凶。危巢巳焚。禽息猶若。光顏韓充曹華智
興等。感激忠勇。揮戈誓師。雷奮鼓旗。所向風靡。逆黨殲殄。
郊原霧清。熊羆之師。漸及摩壘。夫疾風斯來。而勁草方辨。
熾火將燎。而良金益明。果聞義烈之臣。奮起轅門之內。一
揮斬首。三令無喧。嚴城洞開。以來帥。永言忠效。是錫寵
章。其梟斬逆賊李㝏宣武軍都知兵馬使李質。巳從別勅
處分。忠武[:#AS-8862:⿱亠兊]海武寧鄭滑等軍將士等。感主帥之忠誠。忘
身赴敵。視寇仇而忿嫉。決命爭登。高承以睢陽一郡之
師。當蛇豕奔衝之勢。咸能勦其醜類。如刈草菅。各振軍聲。
用宣威略。其忠武[:#AS-8862:⿱亠兊]海武寧鄭滑應赴行營及宋州將士
等。並節級各有賞物。巳別處分支給。委本軍據功勞額例
給散。歸還之時。仍加宴勞。朕念彼無辜。墜此塗炭。橫為凶
狡。驅脅傷痍。其汴州管內州縣官吏軍鎮將健及諸色職
掌人等。頃罹脅汙。自拔無由。撫事量情。亦可矜恕。除同惡
巨蠹者。其餘一切不問。仍加牓示。如或妄有恐嚇言告者。
科其反告之罪。干戈暫興。里閭必害。眷言農畝。是廢耕桑。
其汴宋鄭三州。罹此凶逆。士馬屯集。供億併繁。雖事乃徇
時。而人亦勞止。予懷軫念。豈忘優矜。其三州管內。有兵馬
所到州縣。百姓或被驚擾處。且於今年秋稅三分內量放
免一分。仍委州縣長吏切加綏撫。其賊中雜差點子弟夫
役。放還鄉里。俾安生業。其中有不能自存者。量事優卹。應
百姓中有被分外無名賦斂者。並當時勒停。義士忠臣。見
危死節。賞功襃美。冀及殤魂。惠卹其孤。庶明報效。軍有陣
亡將士等。并李㝏為亂以來。有潛謀效順。誠節可嘉。并因
此遇害者。並委本軍審勘。具名銜事跡申奏。當與甄獎。及
加襃贈。仍令本軍優給其家。三年不停衣糧。并委所在州
縣速為收葬。量事致祭。其將士有因戰陣傷損尤甚。以致
殘廢者。各委本軍厚加優卹。仍勿停解。掩骼埋胔。國之令
典。迫於凶醜。深可傷嗟。念其本亦吾人。蓋由事非獲巳。其
經戰陣處。所有賊中遺骸。宜令所在州縣隨事收瘞。勿令
暴露。鳴呼。弔伐之道。予遵格言。靖寇安人。豈忘終日。朕載
橐弓矢。思保黎首。而雨露所均。動植所繫。一夫竊歎。朕每
興懷。況茲浚郊。都邑之會。所以慎擇將帥。期於乂安。今寇
孽已清。封壤寧息。師之所處。用軫於中。將申宥恤之恩。庶
息瘡痍之後。布告中外。咸使聞知。
冊立皇太子德音
朕上奉宗祧。下臨邦國。承烈祖垂鴻之慶。當累聖奕葉之
尊。祗膺寶圖。敬守丕業。體明離立象之重。表青宮建嗣之
崇。元良以貞。國本斯固。皇太子湛。恭孝溫文。生知夙稟。日
者春闈尚曠。東序未興。朕嘗訓以義方。舉明嚴敬。匪資調
護。巳達詩書。克保承休。爰當主鬯。膺茲典禮。慶感良深。踐
位少陽。允孚明命。用宏惠澤。庶洽兆人。自長慶二年十二
月二十日昧爽巳前。天下應罪合死。除犯贓降從流。流罪
巳下遞減一等。左降官及流人並與量移。亡歿者任歸葬。
文武常參官及諸州府長官子為父後者賜勳兩轉。緣冊
太子攝太尉稱賀攝侍中承旨宣制進中嚴外辦攝中書
令讀冊授冊各賜爵一級。其行事職掌官及書寶宣冊舁
舉冊寶禮儀使禮官等。三品巳上賜爵一級。四品巳下加
一階。撰冊文官特加一階。仍並賜物有差。導引官各加一
階。鐫造冊文及禮生等賜勳有差。文武常參及陪位官并
宗子諸親賜勳一轉。景王府官量與進秩。夫師賢友善。庶
發清明。習近性遷。必資宏道。所以慎師傳。用保賢良。其
太子侍讀。宜委中書門下精選二人。具名聞奏。
疾愈德音
朕遐思三古。旁考百王。邁德彰仁。在於兢慎。故詩稱翼翼。
易美乾乾。惟此之格言。豈忘於終日。況天地之仁。莫先於
利物。朕乃者膳飲非適。興居不時。風霜所侵。遘癘虐疾。賴
上元降鑒。列聖垂祐。尋克有瘳。至於安節。深慙慎德。重切
貽憂。爰因康復之初。式表精勤之至。況江淮旱歉。滑鄆水
灾。方念恤人。寧忘約己。應緣御服及器用。在淮南浙西宣
歙等道各供進者。并端午降誕常例進獻等。一切權停。其
諸道每年準旨條合貢者。委度支商量䟽理。如非切要。涉
於宂費者。一切停進。夫適情悅目。肆巧雕文。翫好雖充。農
桑實蠹。朕將齋服應用。每念黎元。應諸道除常貢外。不得
別進翫好之物。近日諸道。多奏祥瑞。且休徵所感。靈跡所
昭。必騐祥經。應孚元化。自今巳後。除合準式申奏外。餘一
切不得妄有進獻。虛為煩費。卑宮菲食。常遵大禹之心。馳
騁畋遊。每奉元元之誡。朕勞思惜費。恭念好生。將欲濟人。
期於[:#AS-8864:⿺克寸]己。每日供御及供宮內食料等。一物巳上。各委本
司商量節減。仍具所收費用數。速分晰聞奏。當付度支管
計。以添充經用。五坊鷹狗之類。量留充備蒐狩之外。一切
盡放。其淮南等道當臨遣使臣。別有處分。於戲。天鑒在上。
敢不嚴恭。人視在下。敢不兢畏。既騐有喜之兆。永懷無逸
之規。凡在中外。宜表朕意。
朝元御正殿德音
朕以寡昧。獲守重器。兢厲畏惕。於茲五年。皇王之事。罔不
修備。而大典有闕。舉而行之。粵以元正。朝於正殿。百辟咸
序。萬方來庭。思欲推至仁以布和。奉天時而施令。況上蒼
貽慶。列聖垂休。輔於予躬。以致寧復。思與臣庶。同被慶靈。
俾茲囚隷。亦洽流澤。自今年正月一日巳前。犯死罪者並
降從流。流罪以下遞減一等。其故殺官典犯贓犯十惡者。
並不在降等之列。左降官未曾經量移者。與量移近處。流
人各據本年限與減一年。如本限只一年者放還。朝賀之
禮。國之盛事。肅恭班位。敷贊威儀。俾申慶賀。以示宏普。其
應元日緣朝賀行事官。三品以上賜爵一級。四品以下加
一階。文武常參官并六品以下。及宗子應陪位者。并諸道
賀正使。各賜勳一轉。先巳至上柱國者。任迴與周親。諸藩
陪位。賜物有差。今兵革甫寧。典常粗舉。雖慙至理。可謂小
康。惟水旱猶虞。黎元重困。公私蓄積。頗有未豐。宜令諸道
觀察使刺史各具當處利害。其有弊事可革。有便於人者。
并言何術可以漸致富庶。附驛以聞。亦不用專使詣闕。以
致煩費。其封畿之內。百姓利病。委京兆河南尹具以條奏。
於戲。束帶立朝。必咨忠讜。濟時利物。式佇謨猷。其文武百
僚。各上封事。極言得失。無有所隱。如有事可施行者。便委
中書門下量加獎用。朕以執契馭時。任賢興化。孜孜王道。
期致太和。凡在官寮。宜悉此意。
上郭太后尊號冊文
伏以正坤元。母天下。符至德以昇大號。因景運而飾鴻猷。
煥乎前聞。焯彼古訓。以極尊尊親親之義。明因天事地之
經。有自來矣。伏惟大行皇帝貴妃。大虹育慶。霽月披祥。導
靈派於昭回。洽殊仁於氣母。範圍百行。表式六宮。粵在中
闈。流宣陰教。輔佐先聖。勤勞庶功。顧以沖眇。遭罹閔凶。荷
成命於守器之時。奉寶圖於鑄鼎之日。哀纏易月。痛鉅終
天。而四海無虞。萬邦有截。仰惟顧復之德。敢揚聖善之風。
謹上尊號曰皇太后。
冊景王為皇太子文
維長慶二年歲次壬寅十二月丁亥朔越二十日景午。皇
帝若曰。於戲。惟辟奉天。必建儲位。率命上嗣。以立人極。所
以大一統而貞萬邦也。粵我祖宗。乃聖乃神。繼體垂休。奄
宅四海。洎於寡昧。祗荷丕緒。夙夜兢勵。深惟永圖。用稽古
命嗣。以承無疆之慶。咨爾元子景王湛。粹哲自天。溫文在
躬。夙成厚德。弗形幼志。爰謀表社。克彰孝恭。敏事居敬。日
新其度。是用命爾為皇太子。爾其欽哉。主善勿懈。由禮勿
違。勉以入德。勤以聚業。修志罔怠。自誠而明。則可以刑於
邦家。對於上下。用光我烈祖之休命。可不慎歟。
命皇太子即位冊文
維長慶四年歲次甲辰正月辛亥朔二十六日景子。皇帝
若曰。惟天輔唐德。我祖宗克答天意。邁德勤道。紹休大業。
洎予一人。嗣守四海。祗事天地。愛育萬物。罔或怠惰。於茲
五年。今寢疾彌留。不興不寤。獲以重器。付之元良。咨爾皇
太子湛。列祖儲慶。自天生德，孝友慈惠。溫良肅恭。必能輯
寧邦家。輝光緒業。是用命爾。陟於元后。宜令中書侍郎平
章事牛僧孺奉冊。即皇帝位。爾有孝敬之志。可以奉宗廟。
爾有廣厚之量。可以奉神祇。和惠可以撫萬邦。仁愛可以
親九族。任賢尚德。遠佞去邪。爾惟欽承。無忝我祖宗之休
烈。
長慶宣明歷序
古者聖人。莫不研七精之數以察天道。設四時之官以授
人事。在顓頊之代。雖汗漫靡察。制度未備。然巳有重黎二
官。故可得而述。是以欽昊天。協時月。必首於堯舜之典。敘
九章。用五紀。亦冠於周宗之書。則知履端受命。斯為本也。
我國家侔天地以制法。統陰陽以立極。恭惟烈祖。嘗所盡
心。載誕神人。協成律象。太史究洛閎之術。大慧極容成之
妙。而體聖創制。賾隱窮神。順時氣之發斂。考星度之䟽密。
故亦窮變化。洞窈冥矣。然後陰陽和。刑罰清。八風之敘立。
萬物之序成。累聖纉序。必更紀歷。推體元居正之道。彰敬
授惟新之法。斯舊典也。曷敢廢乎。朕以菲薄。未明至理。荷
祖宗之耿光。守聖人之大寶。深懼不德。獲戾於上元。感易
象之隨時。懷禮經之聽朔。又嘗覽漢丞相魏弱翁之奏。以
為帝王法天地順四時以理國家。奉宗廟安天下之大禮
也。爰命太史。洎乎疇人。望於清臺。論思於別殿。究以微
妙。考其禎祥。觀渾儀以見天心。視圭景而知日至。則八卦
之氣不雜。百工之職允釐。豈必於記威鳳之晨。晦明無爽。
候仙蓂之莢。弦望不[:#AS-8FBB:●]。今勒成三十四卷。命之曰長慶宣
明歷。承唐堯授人之規。庶於是矣。效軒后合符之騐。非所
企焉。因敘制作之由。在乎篇首。
南山律師讃
代有覺人。為如來使。龍鬼歸降。天人奉事。聲飛五天。辭驚
萬里。金烏西沈。佛日東舉。稽首歸依。肇律宗主。
