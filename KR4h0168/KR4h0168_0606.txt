欽定全唐文卷六百六
劉禹錫(八)
國學新修五經壁本記
初。大歷中名儒張參為國子司業。始詳定五經。書於論堂
東西廂之壁。辨齊魯之音取其宜。考古今之文取其正。繇
是諸生之師心曲學。偏聽臆說。咸束之而歸於大同。揭揭
高懸。積六十歲。崩剝汙衊。淟然不鮮。今天子尚文章。尊典
籍。於苑囿不加尺椽。而成均以治。國學上言。遽賜千萬。時
祭酒皞實尸之。博士公肅實佐之。國庠重嚴。過者必式。遂
以羨贏。再新壁書。懲前土塗。不克以壽。乃析堅木。負墉而
比之。其制如版牘而高廣。其平如粉澤而潔滑。皆施陰關。
使眾如一。附離之際。無迹而尋。堂皇靚深。兩廡相照。申命
國子。能通法書者。分章揆日。遜其業而繕寫焉。筆削既成。
讎校既精。白黑彬班。瞭然飛動。以蒙來求。煥若星辰。以敬
來趨。肅如神明。以疑來質。決若蓍蔡。由京師而風天下。覃
及九譯。咸知宗師。非止服逢掖者鑽仰而已。於是學官陳
師正等暨生徒。凡四百二十有八人。請金石刻。且歌之曰。
我有學宇。既傾而成之。我有壁經。既昧而明之。孰規模之。
孰發揮之。祭酒維齊。博士維韋。俾我學徒。弦歌以時。切切
祁祁。不敖不嬉。庶乎遒人。來采我詩。時余為禮部郎。凡瞽
宗之事。得以關決。故書之以移史官。宜附於藝文云。
成都府新修福成寺記
益城右門。大逵坦然。西馳曰石筍街。街之北有仁祠。形焉
直啟。曰福成寺。寺之殿臺與城之樓。交錯相輝。繡於碧霄。
望之如崑閬間物。大和四年。蜀帥非將材。不修邊備。南詔
君長諜得內空。乘隙坌入。鬭於城下。或縱火以駭眾。此寺
乃焚。高門修廊。委為寒燼。如是者再歲。帝念坤維。丞相復
來。山川如迎。父老相識。環視故地。寺為燋墟。載興起廢之
嘆。爰有植因之願。乃命主俸吏。以吾緡錢三十萬為經營
之基。自公來思。蜀號無事。時康歲稔。人樂檀施。公言既先。
應如決川。乃傾囊禇。乃出懷袖。勝因化愚。慧力攝慳。男奔
女驟。急於徵令。匠者度材以指眾徒。藝者運思以役眾技。
斤鋸磨礱。丁丁登登。陶者儲精。圬者效能。歘自火宅。復為
金繩。沿故鼎新。因毀成妍。華夷縱觀。萬目同聳。既告訖役。
公來慶成。雲鮮日潤。輝映前後。於是都人舞忭而謠曰。昔
公去此。福成以燬。今公重還。福成復完。民安軍治。亦如此
寺。庸可勿紀乎。公實聞斯言。遂折簡見命。謹月而日之。時
大和某年某月日。大檀越具官封爵段氏。其他發大願者。
程功董事者。自中貴人及賓介將吏若僧徒。偕籍之而刻
於石。
夔州始興寺移鐵像記
佛薪盡於乾竺。而像教東行。是法平等。故所至為淨土。是
身應供。故隨念如降生。先是魚復人有以利金為彌勒像
者。重千鈞。睟容瑞相。人天兩足。鳧氏卒事。而他工未備。故
寓於西偏。不知其幾年矣。寺僧法照。瞻禮發信。赤肩白足。
入諸大城。乃至聚落。無空過者。積十餘年。得信財無量。繇
是購工以嘗巧。募徒而畢力。四輩增增。工麾以肱。中樞外
脈。陰轉陽動。歘如地湧。岌如山行。大匠無言。尊容嚮明。青
蓮承趺。金獸捧持。藻井花鬘。葱蘢四垂。邑人膜拜。如佛出
世。法照以願力能就。泣於佛前。因持片石。乞詞以示後。桉
此寺始於宇文周。初瀕江埤庳。皇唐神龍中為水所壞。有
波那賴耶國僧廣照。浮海而至。頓錫不去。遂移於今道場
所。山曰磨刀。嶺曰虎岡。其經始與克終。皆蕃僧是力。後之
有志者。豈無人哉。法照夔人。姓穆氏。年十有五出家。依江
陵名僧受具。肇自貞元二十年甲申歸此寺。願崇建有為。
凡修大殿立菩薩。大弟子侍佛左右。逮長慶癸卯有成。其
善植德本者歟。
牛頭山第一祖融大師新塔記
初摩阿迦葉受佛心印。得其人而傳之。至師子比邱。凡二
十五葉。而達摩得焉。東來中華。華人奉之為第一祖。又三
傳至雙峰信公。雙峰廣其道而歧之。一為東山宗能。秀寂
其後也。一為牛頭宗嚴。持威鶴林徑山其後也。分慈氏之
一支。為如來之別子。咸有祖稱。粲然貫珠。大師號法融。姓
韋氏。延陵人。少為儒。博極㣥書。既而嘆曰。此仁義言耳。吾
志求出世間法。遂入句曲。依僧炅。改逢掖而緇之。徙居是
山。宴坐石室。以慧力感通。故旱麓泉涌。以神功示現。故皓
雪蓮生。巨蛇摧伏。㣥鹿聽法。貞觀中。雙峰過江。望牛頭。頓
錫曰。此山有道氣。宜有得之者。乃東。果與大師相遇。性合
神契。至於無言。同躋智地。密付真印。揭立江左。名聞九圍。
學徒百千。如水歸海。由其門而為天人師者。皆脈分焉。顯
慶二年。報身示滅。道在後覺。神依故山。戒香不絕。龕座未
飾。夫豈不思乎。蓋神期冥數。必有所待。大和三年。潤州牧
浙江西道觀察使檢校禮部尚書趙郡李公。在鎮三閏。百
為大備。尚理信古。儒元交修。始下令禁桑門販佛以眩人
者。而於真實相深達焉。嘗謂大師像設。宜從本教。言自我
啟。因自我成。乃召主吏。籍我月入得緡錢二十萬。俾秣陵
令如符經營之。三月甲子。新塔成。事嚴而工人盡藝。誠達
而山神來護。願力既從。眾心知歸。撞鐘告白。龍象大會。諸
天聲香之蘊。如見如聞。即相生敬。明幽同感。尚書欲傳信
於後遠。命愚志之。夫上士解空而離相。中士著空而嫉有。
不因相何以示覺。不因有何以悟無。彼達真諦而得中道
者。當知為而不有。賢乎以不修為無也。
天平軍節度使廳壁記
元和十四年春二月。王師平河南負固之地十有二州。憲
宗視地圖戶版。俾參其地。三月有詔。其以曹濮隸鄆為一
隅。桉部三郡。統兵三萬。乃新其軍。錫號天平。蓋承天威以
平暴悖。志動揚休。在稱為雄。新邦始徠。汙浴猶用。朝廷革
之以漸。故命功臣或辦吏以帥焉。大和三年冬。天平監軍
使以故侯病聞。上方注意治本。乃以牙璋玉節鼎右僕射
官稱賜東都留守令狐公曰。予擇文武惟汝兼。前年鎮汴
州有顯庸。往年弻憲宗有素貴。徒得君重。剛吾四支。公西
拜稽首。登車有耀。不踰旬抵治所。夾清河而域之。惟鄆州
在春秋為須句之國。涉漢為濟東。蓋禹貢[:#AS-8862:⿱亠兊]州之域。宣精
在上。奎為文宿。畫野在下。魯為儒鄉。故其人知書。風俗信
厚。天寶末。大憝起於幽都。虜將因兵鋒取其地。右勇左德。
積六十年。公之來思。如古醫之治劇病。宣洩頤養。氣還神
復。大凡抗詔條國。式於身以先之。示菲約以裕人。信賞罰
以格物。物力日完。人風自移。涉月報政。踰年鼎治。牙門之
容。暨暨而恭。壘門之容。仡仡而和。里門之容。闐闐而遂。勞
者以安。去者以歸。分星不搖。田祖降福。凡革前非罷供第
無名錢歲鉅萬。菽粟如之。錦繒且千兩。去苛法急徵毀家
償租之令。故流庸自占四萬室。眾無吁咨。和氣乃來。三田
仍稔。草木咸瑞。豈偶爾哉。初斯堂西墉有刺史記。而元戎
雄尊之位。虛其左方。豈有待邪。公命愚志之。俾來者仰公
知變風之自。大和五年四月二十六日記。
山南西道節度使廳壁記
文皇帝初元。始畫天下為十道。古荊梁之地。舉曰山南。厥
後析為東西。天漢之邦。實居右部。桉梁州為都督治所。領
十有五州。縣道帶蠻夷。山川扼隴蜀。故二千石有采訪防
禦之名。兵興多故。其任益重。澄清節鉞。二柄兼委。建中末。
德宗南巡狩。偃翠華而徘徊。簫勺之音。洽於巴漢。戡難清
宮。六龍言旋。迺下詔復除徵繇。升州為府。等威班制。與岐
益同。地既尊大。用人隨異。故自興元至大和五十年間。以
勳庸佩相印者三。以謨明歷真相者九。由台席授鉞未幾
復入相者再焉。磊落震耀。冠於天下。去年夏四月。今丞相
趙郡公徵還泰階。遂命左僕射燉煌公往踐其武。曏之真
相。及公而十焉。初公自河陽節度使入操國柄。其後鎮宣
武以禮悛獷悍。治天平以清去掊克。居大鹵以仁蘇薦饑。
今來是都。躡二三大君子之躅。道同氣協。無所改更。如鼓
和琴。布指成韻。羌夷砥平。旱麓發生。人無左言。樂有夏聲。
俗既富庶。居多閒暇。圜視府局素闕者補之。先是公堂嘗
為行殿。人不敢斥。別營侯居。應門有閌。棨戟未具。公乃條
白上言。詔下有司可其奏。軍門肅清。方有眉目。趨而入者。
聳然生敬焉。惟梁山國也。其節用虎。出揚其威。入貯宜潔。
舊處仄陋。黷其雄稜。公遂分宅之別齋。且據便地。署曰節
室。卜剛日乃遷焉。敬君命而壹民心。軍中增氣而知禮。戟
衣既垂。師節既嚴。流眄屋壁。見前修之名氏。列於座右。第
以梁州刺史鼎興元尹記與今稱謂不合。因發函進牘於
不佞。且曰。我已飾東壁。以新志累子。於是桉南梁故事。起
自始登齋壇之後為記云。時開成二年歲在丁已春二月
某日記。
夔州刺史廳壁記
夔在春秋為子國。楚幷為楚九縣之一。秦為魚復。漢為固
陵。蜀為巴東。梁為信州。初城於瀼西。後周大總管龍門王
公述登白帝。嘆曰。此奇勢可居。遂移府於今治所。是歲建
德五年。隋初楊素以越公領總管。又張大之。唐興。武德二
年詔書。其以信州為夔州。七年增名都督府。督黔巫一十
九郡。開元中猶領七州。天寶初罷州置郡。號雲安。至德二
年。命嗣道王鍊為太守。賜之旌節。統峽中五郡軍事。乾元
初復為州。偃節於有司。第以防禦使為稱。尋罷。以支郡隸
江陵。桉版圖。方輪不足當通邑。而今秩與上郡齒。特以帶
蠻夷故也。故相國安陽公乾曜嘗參軍事。修圖經言風俗
甚備。今以郡國更名之所以然。著於壁云。凡名殊必以國。
事建必以年。謹始也。長慶二年五月一日。刺史中山劉禹
錫記。
連州刺史廳壁記
此郡於天文與荊州同星分。田壤制與番禺相犬牙。觀民
風與長沙同祖習。故嘗隸三府。中而別合。乃今最久而安。
得人統也。桉宋高祖世。始析郴之桂陽為小桂郡。後以州
統縣。更名如今。其制誼也。郡從嶺。州從山。而縣從其郡。邑
東之望曰順山。由順以降。無名而相欽者以萬數。回環鬱
遶。迭高爭秀。西北朝拱於九疑。城下之浸曰湟水。由湟之
外交流而合輸以百數。淪漣汨潏。擘山為渠。東南入於海。
山秀而高。靈液滲漉。故石鍾乳為天下甲。歲貢三百銖。原
鮮而膴。卉物柔澤。故紵蕉為三服貴。歲貢十笥。林富桂檜。
土宜陶[:#AS-FBEF:●]方[:#AS-FBED:●]([:#AS-FEF4:●]
[:#AS-FBEC:●]瓦)[:#AS-FBF0:●]。故候居以壯聞。石侔琅玕。水孕金
碧。故境物以麗聞。環峰密林。激清儲陰。海風敺溫。交戰不
勝。觸石轉柯。化為涼颸。城壓赭岡。踞高負陽。土伯噓濕。抵
堅而散。襲山逗谷。化為鮮雲。故罕罹嘔泄之患。亟有華皓
之齒。信荒服之善部。而炎裔之涼地也。永貞元年。予始以
尚書員外郎坐黨累。出補茲郡。居無何。吏議以是遷也。不
足償其責。故道貶為朗州司馬。後十年。詔書徵還。抵京師。
俄復前命。佩
故印綬而南。曩之騎竹馬北向相徯者。咸仕郡縣。巾韝來
迎。下車之日。私唁且笑。既視事。得前二千石名姓於壁端。
宰臣王晙倖卿劉晃儒官嚴士元聞人韓泰僉拜焉。或久
於其治。功利存乎人民。或不之厥官。翹禺載於歌謠。余不
佞。從㣥公之後。肇武德距於今。凡五十有七人。所舉者四
君子。猶振裘之於領袖焉。元和十一年七月二十四日。刺
史中山劉某記。
和州刺史廳壁記
歷陽古揚州之邑。於天文直南斗魁下。在春秋實句吳之
封。後為楚所取。秦幷天下。以隸九江。而亦為九江治所。晉
平吳。復隸淮南。至永興初。自析為郡。益之以烏江。宋臺建。
目為南豫州。又益之以龍亢。梁之亡也。北齊圖霸功。擁貞
陽侯以歸。王僧辯來迎。會於茲地。二國和協。故更名和州。
陳隋間無所革。國朝因隋武德中更龍亢為含山。初開元
詔書以口算第郡縣為三品。是為下州。元和中復命有司
參校之。遂進品第一。桉見戶萬八千有奇。輸緡錢十六萬。
歲貢纖紵二篚。吳牛蘇二鈞。糝鱏九罋茅蒐七千兩。鎮曰
梁山。浸曰歷湖。田蓺四穀。豢全六擾。廬有旨酒。庖有腴魚。
神仙故事。在郊在藪。元元有臺。彭鏗有洞。名山曰雞籠。名
塢曰濡須。異有血閫。祥有沸井。城高而堅。亞父所營。州師
五百。環峙於東南。瀕江劃中流為水疆。揭旗樹蕝。十有六
戍。自孫權距陳。出入六代。常為宿兵之地。多以材能人處
之。本朝混一。號為善部。然用人差輕。非復曩時之比也。始
余以尚書郎得譴刺連山。今也由巴東來牧。考前二邦之
籍與版圖。纔什五六。而地征三之。究其所從來。生植有本。
女工尚完堅。一經一緯。無文章交錯之奇。男夫尚墾闢。功
苦戀本。無即山近盬之逸。市無嗤眩。工無彫彤。無遊人異
物以遷其志。副徵令者。率非外求。凡百為一出於農桑故
也。繇是而言。瘠天下者。其在多巧乎。寶歷元年六月二十
一日。刺史中山劉某記。
鄭州刺史東廳壁記
古諸侯之居。公私皆曰寢。其他室曰便坐。今凡視事之所
皆曰廳。其他室以辨方為稱。今年鄭州刺史楊君作東廳。
既成而落之。且以書抵余為記。桉國章。以甲乙第方域。大
凡環天子之居為雄州。鄭實邇王畿。故望雄。視其版多貴
人。且當大逵。故務劇。君侯始來三日。司稅掾舉七縣董租
之吏累百。君曰。此百螣也。悉罷之。用戶符而輸入益辦。司
貢掾舉梨林之徵請戶曉。君曰。盡弛之勿籍。用平賈而果
益精。里無吏迹。民去痼疾。授牘占租。如臨詛盟。土毛人力。
日夕相長。故周歲而完焉。比年而愈肥。雖軍興餽輓旁午。
大將牙旗。往復相踵。而里中清夷。雞犬音和。人既寧而物
有餘。政既成而日多暇。圜視舊宇。宜有以更之。且書得時。
亦以謹始。因列名氏授受。月而日之。庶乎繼踐於茲者。知
貫珠之首。其山望澤浸土風甿俗。與前賢之耿光。備於正
位。有天寶中詞人杜頠之文在。大和四年某月日。
汴州刺史廳壁記
本朝以浚儀為汴州刺史治所。自隋釃新渠。吸黃河而東
行。州含其樞。為天下劇。內屏王室。東雄諸侯。居無事時。常
帶廉察使。兵興已還。益以節旄。用人得否。繫國輕重。長慶
四年。詔書命河南尹燉煌令狐公來莅來刺。錫之介圭使
印兵符。汴人交賀。肴醳騰貴。惟是邦始都於魏惠王。始郡
於宇文周。星躔回環。天駟垂光。地為四戰。故其俗右武。人
具五都。故其氣習豪。公自為宰相時。已熟四方之利病。凡
所戾止。參然前知。既視事三日。挹㣥吏與之言曰。吾食止
圭田。吾用止公入。凡他給過制傷廉浼潔者悉罷之。壹歸
乎公藏。凡曲防苛禁不情乖體者悉剗之。壹出乎令典。凡
關徵船算奪時專利者悉更之。壹遵乎詔條。然後刑麗事
而詳。賞以時而均。興學以勸蓺。示寬以化勇。居數月。而汴
州人恂恂然無復故態。明年大成。議者若曰。奕奕浚都。國
之咽頤。咀清嚥和。旁暢四支。東夏黠馬。由我以肥。是浚之
治。非所澤於所履而已。初公七代祖在隋為納言。大業中
持節居此。亦號刺史。距今餘二百年。公實能似。既拜闕。發
魚書合左右契。由阼階躋。遐踵前武。歆然如聞其馨香。肅
然如覩其形容。信乎君子之澤遠而有光輝也。他日。命遊
梁客志之。書於廳事。謹桉前賢之在此堂者。張平原首之。
陸氏撰節度使記。揭於東壁詳矣。今公命為刺史記。書於
右端。謹月而日之。以公為冠。大和元年夏五月某日記。
管城新驛記
大和二年閏三月。滎陽守歸厚上言。臣治所直天下大逵。
肘武牢而咽東夏。誰何宜謹。啟閉宜度。先是驛於城中。驛
遽不時。四門牡鍵。通夕弗禁。請更於外隧。永永便安。制曰
可。守臣奉詔。無徵命。無奪時。縻羨財。募游手。逮八月既朢。
新驛成。鄭人胥說。琢石而記曰。在兌之方。面元負陽。門銜
周道。牆陰行桑。(一作牆蔭行栗)境勝於外也。遠購名材。旁延世工。
暨塗宣皙。瓴甓剛滑。術精於內也。蘧廬有甲乙。牀帳有冬
夏。庭容牙節。廡臥囊橐。示禮而不慁也。內庖外廄。高倉邃
庫。積薪就陽。峙芻就燥。有素而不愆也。主吏有第。役夫有
區。師行者有饗亭。孥行者有別邸。周以高墉。乃樓其門。勞
迎展蠲潔之敬。餞別起登臨之思。溱洧波瀾。嵩邱雲煙。四
時萬象。來貺於我。走轂奔蹄。遄征急宣。入而忘勞。出必屢
顧。其傳舍之尤乎。太守姓楊氏。字貞一。華陰宏農人。鄭為
雄州。非聞人大吏。不得在其選。夫驛之宜遷於外也。前此
二千石嘗言之。而重改作。若貞一。可謂果於從政而決行
其言。惜乎未施於大也。
山南西道新修驛路記
開成四年。梁州牧缺。上玩其印。凝旒深思曰。伊爾卿族歸
氏。以文儒再世居喉舌。今天官貳卿融。能嗣其耿光。嘗自
內庭歷南臺。尹轂下。政事以試。可為元侯。乃付印綬。進秩
大宗伯兼御史大夫。玉節獸符。鎮於媯墟。公拜手稽首曰。
臣融敢揚王休於天漢之域。既涖止。咨於㣥執事求急病
者先之。咸曰。華陽黑水。昔稱醜地。近者嘗為王所。百態丕
變。人風邑屋與山水。俱一都之會。自為善部矣。惟驛遽之
途。欹危隘束。其醜尚存。使如周道。在公頤指耳。於是因年
有秋。因府無事。軍逸農隙。人思賈餘。乃懸墾山刊木之傭
募其力。揆攢鑿撞柲之用庀其工。具舁輦畚插之器膺其
要。鼛鼓以程之。糗醪以犒之。說使之令既下。奮行之徒坌
集。我之提封。踞右扶風。觸劍閣。千一百里。自散關抵襃城。
次舍十有五。牙門將賈黯董之。自襃而南。逾利州至於劍
門。次舍十有七。同節度副使石文穎董之。兩將受命。分曹
星馳。並山當蹊。頑石萬狀。坳者垤者。兀者銛者。磊落傾欹。
波翻獸蹲。熾炭以烘之。嚴醯以沃之。潰為埃煤。一篲可掃。
棧閣盤虛。下臨谽谺。層崖峭絕。枘木亘鐵。因而廣之。限以
鉤欄。狹徑深陘。銜尾相接。從而拓之。方駕從容。急宣之騎。
宵夜不惑。郄曲稜層。一朝坦夷。興役得時。國人不知。繇是
駛行者忘其勞。吉行者徐其驅。孥行者家以安。貨行者肩
不病。徒行者足不繭。乘行者蹄不刓。公談私詠。溢於人聽。
伊彼金其牛而誘之以利。曷若我子其民而來之以義乎。
既訖役。南梁人書事於牘。請紀之。以附於史官地里志。
復荊門縣記
直故郢北走之道。其聚邑曰荊門。揭起重關。殿於樂都。名
視縣內之制。居殷形束之要。故吏師重焉。通外夷之底貢。
會南藩之述職。故賓禮繁焉。其肇允經營。實王孫昌夔居
荊以表之。命行名建。而締構之弗暇。無幾何。有由勇爵而
授赤社於茲者。徼馳名於省嗇。謂相沿為非智。因請罷去
其號。發踐更以董之。有司不能端究事本。循空言而可其
奏。繇是分地徵以歸它邑。野之人有回遠之歎。廢文吏而
顓戍督。行之旅有誰何之囏。是利不及下也。黎民病之。自
鄢而南。斯為畫疆。抵郡之路。貫其七舍。持瑞節而銜急宣
之使。蓋陰相交。遂使服縵胡者備問俗之對。執刀匕者申
餼牽之禮。是敬之不及賓也。君子病之。如是幾二十歲。距
永貞元年。江陵尹裴公政成上游。德及矜人。大建長利。俾
無遺害。乃外濟㣥欲。內張全模。周圖經制。條白於狀。昌言
既從。公議攸同。忘勞之徒。樂用之工。載大其門。載高其墉。
徑術脈分。闤閭架空。然後析便地以肥之。建具官以司之。
糜羨財以償其力役。汰冗食以資其秩稍。田里不聞於徵
令。縣官無減於歲入。越某月。既成而落之。官修其方。人樂
其居。將迎犒飫之儀展。廄置符繻之事舉。戍夫有伍。公吏
有職。由彙而分。率無踰閑。入其封者。可以知教。元和元年。
四海會同。天子命公師長南宮。三年。公以介圭入覲。途出
斯邑。邑人之華皓幼童。咸須於道周。距躍而謠曰。起我堙
廢而完之。徠我蕩析而安之。昔室於墟。風搖雨濡。自公優
柔。郛閈盈兮。昔飲於洿。夏溷冬枯。自公感通。觱沸生兮。淑
旂之華兮。四牡之騑。徯公之還兮。觴以祝之。郤略蹁蹮。百
形一音。公為駐錯衡而勞之。有以文從公者。紀事於牘。且
曰民可懷也。盍命夫學舊史之事以志焉。公不得讓而從
之。走是以有授簡之辱。初公以縣之之便聞於上也。禹錫
方以郎位貼職於計曹。章下之日。得以省事。逮今以遷人
獲宥於善部。工休之日。得以踐履。故於拜命無牢讓。於傳
信無愧詞。以為古之創物建庸。宜於人民而得其時者。則
必謌其事功。為後代法。雅有營謝。美召伯也。傳稱城沂。賢
蒍敖也。賦水泉原隰之狀。志慮事命日之規。當書而詠之。
細亦弗可略也。是用謹其本始而存乎篇。俾後之視今者。
知楚郊之令典云。
汴州鄭門新亭記
亭於西門。尊闕路也。實相公以心規。㣥僚以辭叶。而百工
以樂成。斧斤無聲。丹素有嚴。主人肅客。落以金石。走鄭之
門。嶔為右垣。黃河一支。滉漾北軒。前瞻東顧。甍動軌直。含
景生姿。遡空欲翔。汴城具八方之人。殊形詭言。而耳目一
說。初公來臨。擁節及門。馭吏曰。此鄭州門。公心非之。若曰
野哉。居無何。即舊號而更之曰鄭門。故事王公大僚之去
來。元侯前驅。翊門而旋。率立馬塵坌中。挹策為禮。公心不
然之。乃下亭令於執事。桉亭東西函丈者三之有奇。而南
北五之有贏。樂縣宴豆。前後以位。棋闔對明。弭掀順時。修
梁衡建。中虛上荷。圓脊方廉。高卑中經。簾鑪茵帟。文椸睆
榻。儲以應猝。周用而宜。乃命尹閽視亭長。抱關視掌固。啟
閉拚除。是謹是孜。錫命賜胙。勞迎贈餞。我當躬行。汝先汝
蠲。挾膳提醪。生芻縞衣。我寮展事。靡問文武。汝惟汝從。凡
入而修容。凡出而修軷。裼襲威儀。勿籍勿訶。繇是貴人稱
諸朝。㣥吏詠於家。行者誇於道。與人同其安者。人人驛其
聲而吟之。始乎諓諓。而成乎龐鴻。欲無文字不可也。公遂
條白其所以然。遠命學古者書之。公姓令狐氏。以文章典
內外書命。以謨明登左右相。以飛語策免。以思材復徵。自
有浚師。無如今治。文武兩熾。其古之大臣歟。
武陵北亭記
郡北有短亭。繇舊也。亭孤其名。地藏其勝。前此二千石全
然見之。建言而莫踐。去之日。率遺恨焉。七年冬。詔書以竹
使符授尚書水曹外郎竇公常曰。命爾為武陵守。莅止三
月。以碩畫佐元侯。平裔夷。降渠魁。又三月。以順令率蒸民。
增水坊。表火道。是歲大穰。明年政成。農緣畝以勇勸。工執
技以思賈。因民之餘力。乘日之多暇。乃顧其屬曰。郊道有
候亭。示賓以不慁也。雖聞茲地。韜美未發。豈有待邪。自吾
之治於斯也。購徒庀材。大起堙廢。未嘗植私庭。礱燕寢。役
必先公。人不余瑕。調賦幸均矣。城池幸完矣。而重浹辰之
役。掠苟簡之問。卒使勝躅冒沒。猶璞而不攻。懼換符之日。
遂復齎恨。無乃遺誚於來者乎。言得其宜。智愚同贊。於是
撤故材以移用。相便地而居要。去凡木以顯珍茂。汰汙池
以通淪漣。自天而勝者。列於騁望。由我而美者。生於頤指。
箕張筵楹。股引房櫳。斧斤息響。風物異態。大道出乎左藩。
澄湖浸乎前垠。仙舟祖軷。繇是區處。九月壬午。工告休。亭
長受成。赤車威遲。於以落之。肅賓而入。圜視有適。沈水北
澳。陽山南麓。黑[:#AS-FBED:●]亢焉蘧蘧。雄殿郊隅。前軒舒陽。朱檻環
之。舞衣回旋。樂簴參差。北廡延陰。外阿旁注。芊眠清泚。羅
入洞戶。初筵修平。彫俎靜嘉。林風天籟。與金奏合。亦既醉
止。州從事舉白而言曰。室成於私。古有發焉。矧成於公。庸
敢無詞。觀乎棼楣有嚴。丹雘相宣。象公之文律。煜然而光
也。望之宏深。即之坦夷。象公之酒德。溫然而達也。庭芳萬
本。跗萼交映。如公之家。肥熾而昌也。門闢戶闔。連機弛張。
似公之政經。便而通也。因高而基。因下而池。躋其高。可以
廣吾視。泳其清。可以濯吾纓。俯於逵。惟行旅謳吟是采。瞰
於野。惟稼穡艱難是知。雲山多狀。昏旦異候。百壺先韋之
餞迎。退食私辰之宴嬉。觀民風於嘯詠之際。展宸戀於天
雲之末。動合於誼。匪唯寫憂。公曰。夫言之必可書者。公言
也。從事不以私視予。予從而讓之。是自遠也。其可乎。迺授
簡於放臣。俾書以示後。後之思公者。雖灌叢葽草。尚勿翦
拜。矧翬飛之革然。石刻之隱然歟。
洗心亭記
天下聞寺數十輩。而吉祥尤彰彰。蹲名山。俯大江。荊吳雲
水。交錯如繡。始余以不到為恨。今方弭所恨而充所望焉。
既周覽讚嘆。於竹石間最奇處得新亭。彤焉如巧人畫鼇
背上物。即之四顧。遠邇細大。雜然陳乎前。引人目去。求瞬
不得。徵其經始。曰僧義然。嘯侶為工。即山求材。槃高孕虛。
萬景坌來。詞人處之。思出常格。禪子處之。遇境而寂。憂人
處之。百慮冰息。鳥思猿情。繞梁歷榱。月來松間。彫縷軒墀。
石列筍簴。藤蟠蛟螭。修竹萬竿。夏含涼颸。斯亭之實錄云
爾。然上人舉如意挹我曰。既志之。盍名之以行乎遠夫。余
始以是亭圜視無不適。始適乎目而方寸為清。故名洗心。
長慶四年九月二十三日。劉某記。
機汲記
瀕江之俗。不飲於鑿。而皆飲之流。余謫居之明年。主人授
館於百雉之內。江水汒汒。周墉閒之。一旦。有工爰來。思以
技自賈。且曰。觀今之室廬。及江之涯。閒不容畝。顧積塊峙
焉而前耳。請用機以汲。俾矗然之狀。莫我遏已。余方異其
說。且命之飭力焉。工也儲思環視。相面勢而經營之。由是
比竹以為畚。寘於流中。中植數尺之臬。輦石以壯其趾。如
建標焉。索綯以為緪。縻於標垂。上屬數仞之端。亘空以峻
其勢。如張弦焉。鍛鐵為器。外廉如鼎耳。內鍵如樂鼓。牝牡
相函。轉於兩端。走於索上。且受汲具。及泉而修綆下縋。盈
器而圓軸上引。其往有建瓴之駛。其來有推轂之易。瓶繘
不羸。如搏而升。枝長瀾出。高岸拂林。杪踰峻防。刳蟠木以
承澍。貫修筠以達脈。走下潺潺。聲寒空中。通洞環折。唯用
所在。周除而沃盥以蠲。入爨而錡釜以盈。飪餗之餘。移用
於湯沐。涑澣之末。泄注於圃畦。雖瀵湧於庭。莫尚其霈洽
也。昔余嘗登陴然。念懸流之莫可遽挹。方勉保庸督臧獲。
而挈之。至於裂肩龜手。然猶家人視水如酒醪之貴。今也
一任人之智。又從而信之。機發於冥冥。而形於用物。浩溔
東流。赴海為期。斡而遷焉。逐我頤指。曏之所謂阻且艱者。
莫能高其高而深其深也。觀夫流水之應物。植木之善建。
繩以柔而有立。金以剛而無固。軸卷而能舒。竹圓而能通。
合而同功。斯所以然也。今之工咸盜其古先工之遺法。故
能成之。不能知所以為我也。智盡於一端。功止於一名而
已。噫。彼經始者。其取諸小過歟。
