欽定全唐文卷四百十一
常衮(二)
授裴遵慶吏部尚書制
門下。尚書萬事之本。選部五曹之右。以掌邦典。以掄官材。
漢魏以來。多用宿儒高德。蓋重其任也。金紫光祿大夫守
太子少傅集賢待制上柱國河東郡開國公裴遵慶。周慎
禮節。敬讓素居。博學而識前言。懿文而敦大體。迺者匡弻
王室。克和庶政。訓導儲宮。用宏三善。日新之美。歲晚彌彰。
自陶融於元和。不嬰拂於俗務。名臣令望。清議攸歸。處以
銓覈。用澄流品。抑華取實。無俾滯才。可吏部尚書。散官勳
封如故。主者施行。
授劉晏吏部尚書制
門下。獻善宣美。職在納言。錄賢任能。必歸冢宰。若萬事之
本。舉得其要。一時之才。選當其實。則致理之體。昭然可見
矣。簡求碩德。俾之典綜。金紫光祿大夫檢校戶部尚書兼
御史大夫東都河南江淮山東等道轉運常平鑄錢鹽鐵
等使上柱國彭城郡開國公劉晏。時傑國楨。高才博學。超
詣精理。澹然素懷。禮法之綱紀。人倫之模表。嘗處台弻。以
宏訓範。載其清靜。濟我艱難。自勞於外。又竭心力。苟利於
國。不憚其煩。領錢穀轉輸之重。資國家經費之本。務其省
約。加以躬親。小大之政。必關於慮。出入農里。止舍鄉亭。先
訪便安。以之均節。事積而不亂。理而易從。故得井賦田租。
萬億及秭。方舟而下。以給中都。水旱不歉。人懷其惠。可謂
盡瘁事國。勤勞王家也。思有裦進。屢申退讓。然以官人之
任。朝選無踰。藉其參領。用鎮風俗。所揔㣥務。一以咨之。中
外兼濟。固有餘力。可吏部尚書。餘如故。主者施行。
授崔渙工部尚書制
勅。程品之重。有若百工。號令之先。尤難六職。崔渙學義精
洞。文詞典麗。道高王佐。才茂國華。實每副名。言皆顧行。頃
調鼎餗。庶政惟和。及典銓衡。㣥才式序。中外更茂。縉紳所
宗。雅有大臣之節。光其舊德之選。冬卿命職。汝往欽哉。可
工部尚書。餘如故。
授崔倫尚書左丞制
門下。蘇武張騫。使匈奴十餘歲。不失節而歸漢。武不過典
屬國。騫拜中大夫而已。朕每以勞大賞薄而流嘆也。頃以
昆夷之俗。繼好勤誠。不忘綏懷。喻我文告。乃命太中大夫
前守太子右庶子兼御史中丞上護軍賜紫金魚袋崔倫。
宣明威惠。撫柔四海。言忠事直。舉無二信。臨大節而不奪。
匪謀身而苟免。終能復命。亦既序成。使乎四方。可謂專達。
況躬服謨訓。暢於詞律。在天寶中。已踐郎位。選部草議。至
今稱之。顧其階歷。當處要重之地。加之盡瘁服勤。所宜超
進。總典綱紀。歸於臺轄。以倫才理精密。練達朝章。俾參柄
用。佇明政本。仍加榮級。以勸勞臣。可銀青光祿大夫行尚
書左丞。勳如故。
授張重光尚書左丞制
門下。國朝多以六卿之貳。出領三輔。入必稍遷。或復舊職。
不然。則以左右轄處之。中外迭居。從其班列。銀青光祿大
夫前華州刺史兼御史大夫充鎮國軍及潼關防禦等使
上柱國清河縣開國侯張重光。明道若昧。大方無隅。循禮
以節事。體信以達順。罔有擇行。在於厥躬。其學既精。其德
亦厚。可以質正大議。和恒雅俗。服在通列。鬱其休聲。周歷
五曹之副。建明萬事之本。剖符關輔。參化京師。亦既政成。
且聞河潤。紀綱臺務。圖任舊人。職無不綜。佇有條理。可行
尚書左丞。散官勳封如故。主者施行。
授薛邕吏部侍郎制
門下。昔禹謂咎繇曰。知人其難之。魏武又云。使吏部用心
如毛玠。風俗之易。差不難矣。今之銓綜。但抑華崇本。鎮以
禮讓。則庶官㣥才。不濫於進。中散大夫守尚書禮部侍郎
兼集賢殿學士判院事上柱國汾陽縣開國子賜紫金魚
袋薛邕。含和保真。莫見其際。雄詞祕學。德行之餘。信厚可
親。朝之英達。往者潤色鴻業。煥發絲言之美。又與五經諸
儒。質正石渠之論。擢以公望。貳於秩宗。豈惟人神之和。兼
舉孝秀之目。鑒裁高朗。加以直清。進退可否。歸於精實。慎
乃服命。五年如初。擇吏辯言。宜當慎選。無易前政。副予得
人。可守尚書吏部侍郎。餘如故。主者施行。
授楊綰吏部侍郎制
門下。興化在於官人。掄材歸於吏部。佐平邦典。選重朝倫。
朝議大夫守尚書左丞集賢殿學士副知院事兼修國史
楊綰。澹雅貞亮。宏其素範。學究先儒之旨。文高作者之興。
三揖而進。能守謙光。一命而僂。不忘恭敬。頃司綸言。兼掌
史筆。嘗亦秉直。夙推無對。領春卿佐轄之任。有奏議紀綱
之績。令猷自洽。厚德彌彰。參我密啟。屬於清鑒。當勵濯纓
之操。不遺刈楚之才。敬爾在公。毋替厥服。可尚書吏部侍
郎。餘如故。
授閻伯璵刑部侍郎等制
門下。古者參用名儒。典領大郡。或連書課績之最。則次補
公卿之缺。今甄陶政化。黜陟幽明。若二千石理行第一。中
朝右職。懸以相待。俾長吏知勸。至公大行。銀青光祿大夫
婺州刺史本州團練守捉使上柱國閻伯璵銀青光祿大
夫衢州刺史本州團練守捉使樂陵縣開國男田季羔等。
早以文章侍從。潤色綸言。朝夕論思。處正廷議。名高德厚。
推重周行。歷踐藩郡。一其政理。本經術以制事。參理法以
訓人。儉以約已而下不勞。靜以存誠而吏不擾。風淳俗泰。
表率方州。懋能入遷。美選無易。慎平秋典。給事黃門。副予
求。以稱厥服。伯璵可行尚書刑部侍郎。散官勳如故。季羔
可行尚書給事中。散官封如故。主者施行。
授王翊刑部侍郎制
門下。書曰。惟敬五刑。以成三德。秋官之任也。貳卿良選。其
在茲乎。充策回紇可汗使王翊。力行近乎仁。率性之謂道。
學以博物。文能變風。出入中外。茂昭聲實。靜而居易。受不
辭難。使乎四方。不辱君命。斯之謂矣。今丕蔽未明。孚未允。
命爾作小司寇。敬平邦憲在寬。可行刑部侍郎。
授張謂禮部侍郎制
勅。稱秩元祀。春官職焉。舉秀興廉。國朝兼領。非文儒碩茂。
鑒裁精實。重於一時者。不在此地。中散大夫守太子左庶
子上柱國河內縣開國子賜紫金魚袋張謂。宏達有檢。和
平易容。豈道廣而難周。亦言滿而無擇。博涉㣥籍。通其源
流。振起鴻藻。正其聲律。翰飛北閣。煥發司言。居部長人。不
忘惠訓。輔相東禁。孝友彰明。貳宗伯之掌禮。典諸侯之貢
士。以爾公望。副茲眷求。可守尚書禮部侍郎。散官勳封賜
如故。
授蔣渙工部侍郎制
門下。夫任賢之急。在適於事要。當其才難。豈限階序。況中
臺政本。司舉舊章。六卿貳職。為今盛選。銀青光祿大夫守
右散騎常侍上柱國汝南縣開國公蔣渙。忠信孝友。周而
不器。得元和之純。能以禮節。有至靜之妙。豈因物遷。溢聲
華於文藻。潤理體於經術。中外之秩。備更要重。不失其正。
行之有恒。自分貂蟬之列。喻公卿之旨。入告嘉猷。直而不
訐。常執德於沖約。亦忘情於進趨。勤職已久。所宜懋能。百
工唯時。命汝典制。可行尚書工部侍郎。散官勳封如故。主
者施行。
授韋元曾吏部郎中等制
勅。朝議郎行尚書吏部員外郎賜緋魚袋韋元曾朝請大
夫前行尚書司封員外郎兼侍御史護軍賜緋魚袋元挹
等。學業優深。詞華通贍。雅有縉紳之望。列於郎署之閒。久
在劇曹。尤推精密。自登膳部。克舉彌綸。選重一時。職參六
典。宜膺並拜之寵。式美齊名之論。元曾可守尚書吏部郎
中。散官賜如故。元挹可行尚書吏部員外郎。散官勳賜如
故。
授李規戶部郎中制
勅。朝議郎前檢校尚書戶部郎中兼侍御史賜緋魚袋李
規。志學純備。居有彝檢。才理精達。動無滯用。嘗執邦憲。兼
毗使軒。處煩行。從容濟務。參我地官之屬。首於時俊之科。
亦既外除。尤彰內行。正名舊秩。以寵迴翔。可守尚書戶部
郎中。散官賜如故。
授裴倩度支郎中制
勅。朝議大夫前守饒州刺史嗣正平縣開國男賜紫金魚
袋裴倩。達識含精。長材致遠。秉彝尚晦。金璞自明。當劇居
難。干將獨割。周歷臺閣。綢繆藩鎮。休聲異政。亦克有終。底
慎材賦之殷。校計軍國之用。得專其任。爰舉舊章。佇爾發
揮。以之贍濟。可尚書度支郎中。散官封賜如故。
授邵說兵部郎中制
勅。宣德郎前守尚書司勳郎中賜緋魚袋邵說。學致其道。
文達其變。沈靜有用。貞純秉彝。藹然盛名。光我華省。長於
奏議。多所損益。佐夏官之劇。參戎事之殷。膺此俊選。佇揚
休問。可守尚書兵部郎中。散官如故。
授李深兵部郎中制
勅。朝議大夫前守衢州刺史賜紫金魚袋李深。忠義之門。
懋昭前烈。文儒之道。宏著休問。經通以濟於用。廉介以約
其心。早擅吏能。備更官序。藩條之重。理行尤彰。亦既休閑。
頗聞淹久。宜膺郎署之選。式允公才之拜。可守尚書兵部
郎中。散官勳賜如故。
授杜寂職方郎中制
勅。朝議郎守尚書度支郎中賜緋魚袋杜寂。端其一誠。周
通於事。久於膳部。頗有敏才。亦既詳達。不忘恭慎。掌我方
志。宜從序遷。可守尚書職方郎中。散官賜如故。
授韋翹駕部郎中制
門下。武部員外郎韋翹。貞固幹事。達理明權。績惟著於在
公。才必聞於處劇。遞遷郎署。俾膺榮寵。可為駕部郎中。
授鄭叔則吏部員外郎制
勅。朝議郎檢校尚書吏部員外郎鄭叔則。志經含章。仗雅
師儉。罔有擇行。未嘗近名。省理辨疑。時稱達。才盛居東之
佐。禮處司南之重。高選髦士。以分劇曹。正其舊員。允是新
命。可尚書吏部員外郎。散官如故。
授崔夷甫金部員外郎等制
勅。宣議郎守尚書駕部員外郎賜緋魚袋崔夷甫朝散大
夫行尚書祠部員外郎上柱國韋等。清心在公。彊力從政。
縱橫之辨。嘗亦專達。緣飾以儒。素推彊敏。參訂奏議。頗練
朝章。宜從滿歲之遷。俾輔分曹之次。夷甫可尚書金部員
外郎。散官賜如故。可行尚書倉部員外郎。散官勳如故。
授褚長孺祠部員外郎等制
勅。朝議郎行起居郎集賢殿直學士褚長孺等。國之才人。
拔乎㣥萃。精力於學。五經之大儒。覃思於文。三變而合雅。
繫年秉直。及霤盡規。侍從之勞。著於厥服。含香載筆。允茲
並命。可依前件。
授陸海主客員外郎制
勅。朝議郎侍御史內供奉賜緋魚袋陸海。儒流貫穿。詞韻
清麗。貞以自檢。峻而能通。執法允歸於詳當。閑邪不畏於
彊禦。雖近遷柱史。未終滿歲之勞。而高選星郎。實在一時
之俊。俾參奏議。期有損益。可行尚書主客員外郎。散官賜
如故。
授房宗偃膳部員外郎制
勅。朝議侍郎御史內供奉充山南西道節度管內支度營
田副使賜緋魚袋房宗偃。孝謹之風。克傳素業。賢良之器。
早負清才。頃主方書。兼毗戎政。澹雅高潔。在公著美。臺郎
之盛。妙選當人。處以彌綸。茲謂稱職。可行尚書膳部員外
郎。散官勳如故。
授崔殷刑部員外郎制
勅。朝議大夫試太子舍人兼殿中侍御史崔殷。學義精深。
詞華絢麗。臺郎高選。清論洽於朝倫。郡椽左遷。善聲彰於
時聽。頃從獎序。未副才名。亟膺新命。俾光舊列。可行尚書
刑部員外郎。散官如故。
授苗發都官員外郎制
勅。朝散大夫前守祕書丞龍門縣開國男苗發。德厚流光。
相門才子。代重一經之業。家承萬石之風。理詣精微。行歸
純至。麗以文藻。振以英華。端其誠而有恒。敏於事而兼適。
早登學省。用汰儒流。喪紀外除。素冠未改。弟兄有裕。清論
多之。處以彌綸之職。當茲俊茂之選。可行尚書都官員外
郎。賜緋魚袋。散官封如故。
授莫藏用比部員外郎制
勅。朝議郎檢校尚書倉部員外郎兼侍御史充稅青苗錢
使判官賜緋魚袋莫藏用。飾以文行。敏於理道。自執霜。頗
振風憲。頃馳輶軒。尤詳使命。倚辦斯切。積勞有成。宜正列
星之次。俾承賜筆之寵。可行尚書比部員外郎。散官如故。
授鄭渾水部員外郎制
勅。朝散大夫殿中侍御史內供奉賜緋魚袋鄭渾。族華才
俊。風韻朗然。禮以約已。學以潤政。常在清選。久於持綱。廉
平直。甚有名望。舊制尚書郎缺。以殿中執法次補之。服我
新命。用循階歷。可守尚書水部員外郎。散官如故。
授敬括御史大夫制
門下。天子綱紀。屬於風憲。所以彈肅公卿。課第牧守。姦詐
不息。法令將廢。豈奉憲者道未明歟。眷求忠賢。舉我事典。
金紫光祿大夫行同州刺史兼御史中丞充本州團練使
守捉使上柱國平陽縣開國子敬括。河汾大儒。博達今古。
清心素行。高自居。粲然文章。如振金石。職更要重。處以公
亮。不恃祿以私身。每依經以制事。頃以馮翼近輔。化參京
師。凋殘之餘。勞徠所屬。自廷尉之列。分內史之餘。清靜而
鎮。流庸悉歸。閭閻小康。理行第一。休有聲績。副茲厚遇。肆
予命爾。亞秩台司。無以時或多虞。法有所貸。必訪故實。以
澄源流。直道而行。不仁者遠。慎乃名位。為時行之。可行御
史大夫。散官勳封如故。主者施行。
授張獻恭御史中丞制
勅。開府儀同三司行梁州刺史兼御史中丞山南西道節
度觀察處置支度營田等使上柱國南陽郡開國公張獻
恭。正以居業。直以輔仁。行三復而無玷。剛百鍊而不缺。階
歷要重。發揮刑政。分總戎詰禁之柄。處導俗宣風之長。講
求典禮。以訓三軍。精辨文法。以檢㣥吏。贍助孤老。懷和遠
夷。峴南之輕裘緩帶。蜀郡之得賢樂職。交修文武。儔諸古
人。而貞方侃然。清峻自處。端本靜性。未嘗及私。固可以準
繩朝廷。課第郡國。入正二丞之列。俾分三獨之事。可行御
史中丞。散官勳封如故。
授崔寬侍御史知雜事制
勅。朝散大夫守尚書考功郎中長春宮使判官賜紫金魚
袋崔寬。南臺是兩丞之亞。以久於其職者參領㣥務。近制
或選尚書郎。累更執憲。著稱一時。多以本秩行御史曹事。
以寬介直方潔。秉彝守中。學可辨政。文皆達理。試用有績。
素知其才。近司考課。事任猶簡。足以兼濟。存乎使能。佇揚
峻風。無或廢命。可兼侍御史知雜事如故。
授李琄侍御史知雜事制
勅。殿中侍御史內供奉李琄。宗室良才。士林雅望。懿以文
行。精於吏術。近參清憲。益著令名。舉茲臺綱。屬在公器。宜
膺俊選。佇揚厥職。衣以朱紱。光茲白。可侍御史知雜事。
仍賜緋魚袋。
授元巽侍御史制
勅。朝議郎侍御史內供奉元巽。踐行直方。秉心純密。懿文
經務。持法奉公。積勞既深。令聞斯洽。宜從職員之正。式光
風憲之選。可侍御史。散官如故。
授蔣將明侍御史制
勅。宣議郎殿中侍御史供奉東都留臺蔣將明。祇服文儒。
精詳禮體。持素範以行已。秉清心而在公。執法不違。峻風
自遠。俾遷柱史。分領臺綱。可守侍御史東都留臺。散官如
故。
授崔益侍御史制
勅。通議大夫侍御史內供奉前諸道營田使判官靈昌郡
開國公崔益。積德垂裕。清才致遠。久佐稷農之任。仍參邦
憲之列。事必精當。勤而有成。宜正臺綱。以明朝獎。可侍御
史。散官封如故。
授孫會侍御史制
勅。朝散大夫侍御史內供奉充福建節度判官知上都留
後賜緋魚袋孫會。聞義執禮。直以方外。守信敦睦。斷無他
腸。紹儒門之學行。工詩人之比興。服我清憲。介於戎車。休
有令名。動皆成務。允是公選。正其命秩。可行侍御史。散官
賜如故。
授蓋文元殿中侍御史制
勅。監察御史蓋文元。直清勵行。宏濟知名。擢在憲司。綽然
有裕。董其軍賦。成績可嘉。宜增執之威。仍佐登壇之律。可
殿中侍御史。
授王延休殿中侍御史制
勅。朝議郎行監察御史東都留臺王延休。雅有文行。精於
吏術。自膺察視。克舉風憲。績勞當遷。獎善惟允。俾新執法
之寵。式光彝序之進。可行殿中侍御史依前東都留臺。散
官如故。
授崔炎監察御史制
勅。權知絳州絳縣令崔炎。慎學潤身。工文飭吏。錯薪刈楚。
竹箭有筠。莅事咸許於宓生。遺風尚傳於絳老。公才可擢。
朝聽用章。宜甄避蝗之美。式踐栖烏之列。可監察御史。
授源咸悌監察御史制
勅。陝西運使判官朝議郎試祕書省祕書郎攝監察御史
賜緋魚袋源咸悌。爰資素行。早履清途。假其執之名。佐彼
汎舟之役。且聞集事。亦既書勞。滿歲即真。俾光使局。可行
監察御史。餘如故。
授梁褎監察御史制
勅。朝議郎試大理司直兼監察御史知河東節度上都留
後梁裦。業繼儒門。才優吏術。潔已以進。貞心不渝。職佐上
軍。榮參清憲。在公益慎。於事尤精。宜分察視之員。更勵風
霜之操。可行監察御史。散官如故。
授楊護監察御史制
勅。守左拾遺楊護。服於古訓。文以彰之。專靜向方。恒久其
道。近參侍從之列。不忘忠讜之言。俾執清憲。佇揚厥職。可
守監察御史。
