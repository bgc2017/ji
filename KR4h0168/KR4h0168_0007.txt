欽定全唐文卷七
太宗(四)
圖功臣像於凌烟閣詔
自古皇王。襃崇勳德。既勒銘於鐘鼎。又圖形於丹青。是以
甘露良佐。麟閣著其美。建武功臣。雲臺紀其迹。司徒趙國
公無忌故司空揚州都督河閒元王孝恭故司空萊國文
成公如晦故司空相州都督太子太師鄭國文貞公徵司
空梁國公元齡開府儀同三司尚書右僕射申國公士廉
開府儀同三司鄂國公敬德特進衞國公靖特進宋國公
瑀故輔國大將軍揚州都督襃忠壯公志元輔國大將軍
夔國公宏基故尚書左僕射蔣忠公通故陝東道大行臺
尚書右僕射鄖節公開山故荊州都督譙襄公柴紹故荊
州都督邳襄公順德雒州都督鄖國公張亮光祿大夫吏
部尚書陳國公侯君集故左驍衞大將軍郯襄公張公謹
左領軍大將軍盧國公程知節故禮部尚書永興文懿公
虞世南故戶部尚書渝襄公劉政會光祿大夫戶部尚書
莒國公唐儉光祿大夫兵部尚書英國公李勣故徐州都
督胡壯公秦叔寶等。或材推棟梁。謀猷經遠。綱紀帷帳。經
綸霸圖。或學綜經籍。德範光煒。隱犯同致。忠讜日聞。或竭
力義旗。委質藩邸。一心表節。百戰標奇。或受脤廟堂。闢土
方面。重氛載朗。王略遐宣。並契闊屯夷。劬勞師旅。贊景業
於草昧。翼淳化於隆平。茂績嘉庸。冠冕列辟。昌言直道。牢
籠搢紳。固以瞻伊呂而連衡。邁方召而長騖者矣。宜酌故
實。宏茲令典。可並圖畫於凌烟閣。庶念功之懷。無謝於前
載。旌賢之義。永貽於後昆。
賜魏王泰詔
地記之設。繇來尚矣。區外具於山經。海內陳於夏載。職方
王制。纔舉淮夷。漢志晉圖。略記郡國。自茲以降。著作實繁。
或學非博通。多所遺闕。或地分南北。雅有短長。求其折中。
無聞盡善。左武大將軍雍州牧相州都督魏王泰。體業
貞固。風鑒凝邈。學綜策府。文冠詞林。樂善表於夙夜。好士
彰於吐握。討論輿地。詳延儒雅。博采方志。得之於舊聞。旁
求故老。考之於傳信。內殫九服。外極八荒。憲章之規。條目
有序。戎夏之域。今古無遺。而能周。博而尤要。足以度越
前載。垂之不朽。宜加襃錫。以申獎勸。可賜物一萬段。其書
宜付祕閣。
責齊王祐詔
吾嘗誡汝勿近小人。正為此也。汝素乖誠德。重惑邪言。自
延伊禍。以取覆滅。痛哉何愚之甚也。為梟為獍。忘孝忘忠。
擾亂齊郊。誅夷無罪。去維城之固。就積薪之危。壞盤石之
基。為尋戈之釁。背禮違義。天地所不容。棄父無君。神人所
共怒。往是吾子。今為國讎。萬紀存為忠烈。死不妨義。汝則
生為賊臣。死為逆鬼。彼則嘉聲不隕。而爾惡跡無窮。吾聞
鄭叔漢戾。並為猖獗。豈期生子。乃自為之。吾所以上慚皇
天。下愧后土。惋歎之甚。知復何云。
久旱刑詔
去冬之閒。雪無盈尺。今春之內。雨不及時。載想田疇。恐乖
豐稔。農為政本。食乃人天。百姓嗷然。萬箱何冀。昔頹城之
婦。隕霜之臣。至誠所通。感應天地。今州縣獄訟。常有冤滯
者。是以上天降鑒。延及兆庶。宜令覆囚使至州縣。科簡刑
獄。以申枉屈。務從寬宥。以布朕懷。庶使桑林自責。不獨美
於殷湯。齊郡表墳。豈自高於漢代。
薄葬詔
朕聞死者終也。欲物之反於真也。葬者藏也。欲人之不得
見也。上古垂風。未聞於封樹。後聖貽則。始備於棺槨。譏僭
侈者。非不愛其厚費。美儉薄者。實亦貴其無危。是以唐堯
聖帝也。穀林有通樹之說。秦穆明君也。[:#AS-8867:⿳士冖䂞]泉無邱隴之處。
仲尼孝子也。防墓不墳。延陵慈父也。嬴博可隱。斯皆懷無
窮之慮。成獨決之明。乃便體於九泉。非徇名於百代也。洎
乎闔閭違禮。珠玉為鳬鴈。始皇無度。水銀為江海。季孫擅
魯。斂以璠璵。桓魋專宋。葬以石槨。莫不因多藏以速禍。由
有利而招辱。元廬既發。致焚如於夜臺。黃腸再開。同暴骸
於中野。詳思曩事。豈不悲哉。由此觀之。奢侈者可以為戒。
節儉者可以為師矣。朕居四海之尊。承百王之弊。未明思
化。中宵載惕。雖送往之典。詳諸儀制。失禮之禁。著在刑書。
而勳戚之家。多流遁於習俗。閭閻之內。或侈靡而傷風。以
厚葬為奉終。以高墳為行孝。遂使衣衾棺槨。極雕刻之華。
靈輀明器。窮金玉之飾。富者越法度以相尚。貧者破資產
而不逮。徒傷教義。無益泉壤。為害既深。宜為懲革。其王公
以下。爰及黎庶。自今以後。送葬之具。有不依令式者。仰州
府縣官。明加檢察。隨狀科罪。在京五品以上。及勳戚之家。
仍錄奏聞。
廢皇太子承乾為庶人詔
肇有皇王。司牧黎庶。咸立上嗣。以守宗祧。固本忘其私愛。
繼世存乎公道。故立季歷而樹姬發。隆周享七百之期。黜
臨江而罪戾園。炎漢定兩京之業。是知儲副之寄。社稷繫
以安危。廢立之規。鼎命由其輕重。詳觀歷代。安可非其人
哉。皇太子承乾。地惟長嫡。位居明兩。訓以詩書。教以禮樂。
庶宏日新之德。以永無疆之祚。而邪僻是蹈。仁義蔑聞。疎
遠正人。親昵㣥小。善無微而不背。惡無大而不及。酒色極
於沈荒。土木備於奢侈。倡優之技。晝夜不息。狗馬之娛。盤
遊無度。金帛散於姦慝。捶楚遍於僕妾。前後愆過。日月滋
甚。朕永鑒前載。無忘正嫡。恕其瑕釁。倍加訓誘。選名德以
為師保。擇端士以任官僚。猶冀中人之性。可以上下。蟠木
之質。可以為容。愚心不悛。凶德彌著。自以久嬰沈痼。心憂
廢黜。納邪說而違朕命。懷異端而疑諸弟。恩寵雖厚。猜懼
愈深。引姦回以為腹心。聚臺隸而同遊宴。鄭聲淫樂。好之
不離左右。兵凶戰危。習之以為戲樂。既懷殘忍。遂行殺害。
然其所愛小人。往者巳從顯戮。謂能因茲改悔。翻乃更有
悲傷。行哭承華。制服博望。立遺形於高殿。日有祭祀。營窀
穸於禁苑。將議加崇。贈官以表愚情。勒碑以紀凶跡。既傷
敗於典禮。亦驚駭於視聽。桀跖不足比其惡行。竹帛不能
載其罪名。豈可守器纂統。承七廟之重。入監出撫。當四海
之寄。承乾宜廢為庶人。朕受命上帝。為人父母。凡在蒼生。
皆存撫育。況乎冢嗣。寧不鍾心。一旦至此。深增慙歎。
立晉王為皇太子詔
昔者哲王受圖。上聖垂範。建儲貳以奉宗廟。總監撫以寧
邦國。既義在於至公。亦事兼於權道。故以賢而立。則王季
興周。以貴而升。則明帝定漢。詳諸方冊。豈不然乎。并州都
督右武大將軍晉王治。地居茂親。才惟明哲。至性仁孝。
淑質惠和。夙著夢日之祥。早流樂善之譽。好禮無倦。強學
不怠。今承華虛位。率土繫心。疇咨文武。咸所推戴。古人云。
知子莫若父。知臣莫若君。朕謂此子。實允衆望。可以則天
作貳。可以守器承祧。永固百世。以貞萬國。宜立治為皇太
子。可令所司。備禮冊命。
黜魏王泰詔
朕聞生育品物。莫大乎天地。愛敬罔極。莫重乎君親。是故
為臣貴於盡忠。虧之者有罰。為子在於行孝。違之者必誅。
大則肆諸市朝。小則終貽黜辱。雍州牧相州都督左武
大將軍魏王泰。朕之愛子。實所鍾心。幼而聰令。頗好文學。
恩遇極於隆重。爵位窮於寵章。不思聖哲之戒。自搆驕僭
之咎。惑讒諛之言。信離閒之說。以承乾雖居長嫡。久纏疴
恙。潛有代立之望。靡遵義方之則。承乾懼其淩奪。泰亦日
增猜沮。爭結朝士。競引凶人。遂使文武之官。各有託附。親
戚之內。分為朋黨。朕志存公道。義在無偏。彰厥巨釁。兩從
廢黜。非惟作則四海。亦乃貽範百代。可解泰雍州牧相州
都督左武大將軍。并削爵土。降為東萊郡王。
令州縣舉孝廉茂才詔
朕觀前烈。建國君臨。未有不藉忠良。而能濟其功業者也。
朕顯承宗祀。獲奉鴻基。側席求賢。有年載矣。而山林莫致。
珍玩必臻。豈朕好惡之情。未達於下。其令州縣舉孝廉茂
才好學異能卓犖之士。
以旱減膳詔
朕以寡德。祗膺寶命。而政慚稽古。誠闕動天。和氣愆於陰
陽。亢旱涉於春夏。靡愛斯牲。莫降雲雨之澤。詳思厥咎。在
予一人。今避茲正殿。以自[:#AS-8864:⿺克寸]責。尚食常膳。亦宜量減。京官
五品巳上。各進封事。極言無隱。朕將親覽。以答天譴。
命皇太子知左右屯營兵馬事詔
皇太子治。忠孝成德。志業光茂。地惟儲副。寄深監撫。兼統
禁旅。實允舊章。宜知左右屯營兵馬事。其大將以下。並受
處分。
封高麗王嗣子藏詔
懷遠之規。前王令典。繼世之義。列代舊章。高麗王嗣子藏。
器懷韶敏。識宇詳正。早習禮教。德義有聞。肇承藩業。誠款
先著。宜加爵命。允茲故實。可上柱國。封遼東郡王高麗王。
遣使持節冊命。
有事南郊詔
朕聞上靈之應。疾於影響。茂祉之興。積於年代。朕嗣膺寶
歷。君臨區宇。憑宗社之介福。賴文武之同心。時無風塵之
警。野有京坻之積。厚地降祉。貞石表祥。瑩翠色而流光。發
素質而成字。前紀厥初之德。次陳卜年之永。後述儲貳之
美。並名字昭然。楷則相次。曠代之所未聞。故老之所未覩。
猥以寡德。虔奉成命。緬惟往載。良增兢惕。自天之佑。豈惟
一人。無疆之福。方覃九土。自非大報泰壇。稽首上帝。則靡
申奉天之志。寧副臨下之心。今年冬至有事南郊。所司率
繇舊典。
賜酺三日詔
朕嗣守宗祧。夙夜寅懼。憂勤在於政道。撫育遍於含生。十
七載於茲矣。上元儲祉。貞石表瑞。朕式備禋燎。躬謝蒼旻。
逮於儲兩。亦申虔奉。朔風既切。飛雪載零。及登泰壇。六合
開朗。神祇介福。豈獨在予。和樂之慶。宜被率土。可賜酺三
日。自漢魏以來。或賜牛酒。牛之為用。耕稼所資。多有宰殺。
深乖惻隱。其男子年七十已上。量給酒米麵。梁州管內大
辟罪巳下見禁囚。皇太子慮過。諸州並遣使人分往。唯十
惡不在慮限。餘皆量情降宥焉。
賜皇太子手詔
吾昨見麞鹿懷孕者多。縱有空身。其子甚小。母亡而子存
者。未之有也。吾與汝雖復不射。無仁心之人。得便終無放
理。昆蟲無知。須推己以及也。推己之孝於父母以及此類。
則天下有識者懷之。推己之惡死以及蟲豸。含生之屬。何
有不賴。所以明日不行。
命張儉等征高麗詔
百濟高麗。恃其僻遠。每動兵甲。侵逼新羅。新羅日蹙。百姓
塗炭。遣使請援。道路相望。朕情深愍念。爰命使者。詔彼兩
蕃。戢兵敦好。而高麗姦惑。攻擊未巳。若不拯救。豈濟倒懸。
宜令營州都督張儉守左宗衞率高履行等。率幽營二都
督府兵馬。及契丹奚靺鞨。往遼東問罪。
親征高麗手詔
行師用兵。古之常道。取亂侮亡。先哲所貴。高麗莫離支蓋
蘇文。弒逆其主。酷害其臣。竊據邊隅。肆其蜂蠆。朕以君臣
之義。情何可忍。若不誅翦遐穢。無以澂肅中華。今欲巡幸
幽薊。問罪遼碣。行止之宜。務存節儉。所過營頓。無勞精飾。
食唯充饑。不須珍膳。水可涉度者。無假造橋。路可通行者。
不勞修理。御營非近縣學生。老人等無煩迎謁。隋室淪亡。
其源可覩。良繇智略乖於遠圖。兵士疲於屢戰。政令失度。
上下離心。德澤不加於匹夫。刻薄彌窮於萬姓。當此時也。
高麗之主。仁愛其人。故百姓仰之如父母。煬帝殘暴其下。
故衆庶視之如仇讎。以思亂之軍。擊安樂之卒。務其功也。
不亦難乎。何異入水而惡其濡。踐雪而求無迹。朕緬懷前
載。撫躬內省。昔受鉞專征。提戈撥亂。師有經年之舉。食無
盈月之儲。至於賞罰之信。尚非自決。然猶所向風靡。前無
橫陣。蕩氛霧於五嶽。翦虎狼於九野。定海內。拯蒼生。然則
行軍用兵。皆億兆所見。豈煩言哉。及端拱巖廊。定策帷扆。
身處九重之內。謀決萬里之外。北殄匈奴種落。有若摧枯。
西滅吐谷渾高昌。易於拾芥。包絕漠而為苑。跨流沙而為
池。黃帝不服之人。唐堯不臣之域。並皆委質奉貢。歸風順
軌。崇威啟化之道。此亦天下所共聞也。況今豐稔多年。家
給人足。餘糧栖畝。積粟紅倉。雖足以為兵儲。猶恐勞於轉
運。故多驅牛羊。以充軍食。人無裹糧之費。衆有隨身之廩。
如斯之事。豈不優於曩日。加以躬先七萃。親決六奇。使攻
無所守。戰無所拒。略言必勝之道。蓋有五焉。一曰以我大
而擊其小。二曰以我順而討其逆。三曰以我安而乘其亂。
四曰以我逸而敵其勞。五曰以我悅而當其怨。何憂不[:#AS-8864:⿺克寸]。
何慮不摧。可布告元元。勿為疑懼耳。
命將征高麗詔
觀乎天道。鼓雷霆以肅萬物。求諸人事。陳金革以威四方。
雖步驟殊時。質文異制。其放殘殺。禁暴虐。戮干紀。討未賓。
莫不扶義而申九伐。文德昭於率土。因時而董三令。武功
成於止戈。朕祗膺寶歷。君臨㝢縣。憑宗社之靈。藉卿士之
力。神祇儲祉。夷夏宅心。故上柱國遼東郡王高麗王高建
武。夙披丹款。早奉朝化。忠義之節。克著於嵎夷。職貢之典。
不愆於王會。而其臣莫離支蓋蘇文。包藏凶慝。招集不逞。
潛懷異計。奄行弒逆。冤酷纏於濊貊。痛悼徹於諸華。纂彼
藩緒。權其國政。法令無章。賞罰失所。下陵上替。遠怨邇嗟。
加以好亂滋甚。窮兵不息。率其㣥凶之徒。屢侵新羅之地。
新羅喪土。憂危日深。遠請救援。行李相屬。朕愍其倒懸之
急。爰命輶軒之使。備陳至理。喻以休兵。曾不知改。莫遵朝
命。窺窬亭障。首鼠窟穴。完聚更切。賦斂尤繁。丁壯盡於鋒
刃。羸老弊於版築。久廢耕桑。咸罹饑饉。生肉表異。顯其亡
徵。雨血為妖。彰其數盡。比室愁苦。闔境哀惶。華髮青衿。不
勝苛政。延頸企踵。思沾王澤。昔有苗弗率。勞大禹之駕。葛
伯仇餉。動成湯之師。況亂常巨寇。紊三綱而肆逆。滔天元
惡。窮五刑而莫大者哉。朕所以宵衣興慮。日旰忘食。討罪
之意。既深於投袂。救人之義。彌軫於納隍。類上帝而戒途。
詔夏官而鞠旅。可先遣使持節遼東道行軍大總管英國
公勣。副總管江夏郡王道宗。士馬如雲。長驅遼左。奮夷嶽
之威。屠豕蛇於險瀆。乘建瓴之勢。斬鯨鯢於鏤方。行軍總
管執失思力。行軍總管契苾何力。率其種落。隨機進討。契
丹蕃長於勾折奚蕃長蘇支燕州刺史李元正等。各率其衆。絕其
走伏。使持節平壤道行軍大總管張亮副總管常
何總管左難當等。舟檝相繼。直指平壤。新羅王金善德。傾
其城邑。竭其府藏。荷不貲之澤。復累葉之讎。出樂浪而衝
腹心。臨沃沮而蕩巢穴。百濟王扶餘義慈。早著丹款。深識
時機。棄歷稔之私交。贊順動之公戰。贏糧蓄銳。唯命是從。
凡此諸軍。萬里齊舉。頓天羅於海浦。橫地網於遼陽。朕然
後經塗白狼之右。親巡元菟之城。執薣鼓而戒六軍。載太
常而麾八陣。使流湯者魚爛。握炭者冰消。誅渠魁於惡稔。
弔黎庶於厥角。其或擁衆立功。或行閒自拔。宜宏寬大。各
復農土。有勞者當加其賞。懷能者不滯其才。如其長惡莫
悟。迷途遂往。斧鉞既下。必嬰喪元之悲。玉石一焚。徒軫噬
臍之嘆。具宣朕旨。咸使知聞。
建三師詔
朕比尋討經史。明王聖帝。曷嘗無師傅哉。前所進令。遂不
覩三師之位。黃帝學太顛。顓頊學綠圖。堯學尹壽。舜學務
成昭。禹學西王國。湯學威子伯。文王學子期。武王學虢叔。
前代聖王。未遭此師。則功業不著乎天下。名譽不傳乎載
籍。況朕接百王之末。智不同聖人。其無師傅。安可以臨兆
民者哉。詩不云乎。不愆不忘。率由舊章。夫不學則不明
古道。而能致太平者。未之有也。可即著令。置三師之位。
答劉洎詔
非慮無以臨下。非言無以述慮。比有談論。遂致煩多。輕物
驕人。恐由茲道。形神心氣。非此為勞。今聞讜言。虛懷以改。
答元奘還至于闐國進表詔
聞師訪道殊域。今得歸還。歡喜無量。可即速來。與朕相見。
其國僧解梵語及經義者。亦任將來。朕巳勅于闐等道使
諸國送師。人力鞍乘。應不少乏。令燉煌官司於流沙迎接。
鄯善於沮沫迎接。
追贈殷太師比干諡詔
昔望諸列國之相。漢主尚求其後。夷吾霸者之臣。魏君猶
禮其墓。況乎正直之道。邁青松而孤絕。忠勇之操。掩白玉
而振彩者哉。殷故少師比干。貞一表德。臣隣成性。以明允
之量。屬無妄之辰。玉馬遽馳。愍其邦之殄悴。寶衣將燎。惜
其君之覆亡。見義不回。懷忠蹈節。讜言纔發。輕百齡之命。
淫刑既逞。碎七尺之軀。雖復周王封墓。莫救焚原之禍。孔
聖稱仁。寧逭剖心之痛。固巳冤深終古。悼結彼蒼。朕觀風
趙北。問罪遼東。經途秀麥之墟。緬懷梓林之地。駐蹕而瞻
荒隴。願以為臣。撫躬而想幽泉。思聞其諫。豈可使盡忠之
義。久闕於往冊。揚名之典。無聞於後代。宜錫寵命。以展夙
心。可追贈太師。諡曰忠烈公。仍遣三品持節祭告。四品為
副。封崇其墓。修葺祠堂。州縣春秋二時。祀以少牢。給隨近
五戶。以供祭享及灑掃。
命皇太子監國詔
朕以寡薄。君臨區夏。奉神祇之永命。當億兆之重責。宵衣
旰食。憂六宮之未安。寒心銷志。懼一物之失所。濊貊僻遠。
豺狼縱毒。元兇尚稽乎天罰。遺黎久陷於坑穽。朕是以發
自瀍㵎。言巡遼碣。命元戎以先驅。播凱澤於遐裔。省方之
務。既勞於躬親。監國之重。允屬於儲貳。皇太子治。溫文表
德。睿哲日躋。仁孝之誠。彰於溫凊。絃誦之美。著於膠庠。禮
義既茂。徽猷彌遠。委以賞罰之權。任以軍國之政。詳諸前
載。實惟令典。發定州巡遼左之後。宜令太子治監國。其宗
廟社稷百神。咸令主祭。軍國事務。並取決斷。
答有司請忌日仍理軍務詔
省所奏。悲感何言。天地運流。弓劒渺邈。方寸久亂。泣血無
追。憂乃終身。豈惟一日。哀以內結。非假外彰。今既戎旅事
大。不可失在機速。昔周武伐殷。載廟在道。雖多虧小禮。而
功成大孝。往賢之道。可不遵歟。所以仰順古風。俯從今請。
臨紙摧心。慟焉如割。
克高麗遼東城詔
五兵爰始。軒皇戰於阪泉。七德收基。唐帝[:#AS-8864:⿺克寸]於丹浦。莫不
除剪暴逆。克濟生靈。斥土開疆。威加四海。朕欽承寶歷。削
平天下。六合之內。咸以為家。三光所臨。義無偏照。繇是環
裨之表。咸淼淼以航深。垓㝢之中。盡容容而面內。而島夷
陪隸。虐殺其君。毒被朝鮮。災流濊貊。幼孤者不勝苛暴。忠
㮣者仰我來蘇。朕言念匪人。深懷夕惕。親御戎軒。躬執金
鼓。意在以殺止殺。仁育被於㣥生。用刑清刑。義征戡於不
譓。廓滔天而調雨露。擒猾夏以正封疆。用此佳兵。事非獲
巳。仰申天罰。遂乃龔行。先命行軍大總管英國公勣行軍
總管張儉等。率領驍銳。元戎啟行。北狄西戎之酋。咸為將
帥。奚霫契丹之旅。皆充甲卒。如貔億計。躍馬千㣥。總萃遼
東之城。攻其南面。副大總管江夏郡王道宗第一軍總管
虢國公張士貴等。率五陵之勁騎。董六郡之良家。分麾引
道。攻其西面。申命前軍大總管夔國公宏基等。分統猛士。
填其濠塹。賊據城臨險。激梁水以環流。聳堞淩雲。壓頹山
而靡懼。於是雲羅四合。地道九攻。危城倏巳復隍。湯池俄
而失險。猶且析骸窮壘。壁巢幕以偷安。轉骨深溝。坐積薪
而待燎。愍其塗炭。申其再造。頻加誨誘。固執迷塗。繇是猛
士衝冠。壯夫挺劒。咸頓首於馬前。請因機而電掃。難違衆
議。爰詔許之。乃分命諸軍。四面雲合。朕登高迥矚。授其節
度。又命檢校太常卿鄂國公敬德。領黃門之軍樂。奏元雲
之雅歌。將帥聞而增憤。士卒繇其作氣。於時凍雨初晴。驚
風漸急。聊命縱火。數處熸然。焚其樓雉。並為煨燼。合城男
子。面縛軍門。取彼渠魁。屬之司敗。千載逋寇。一朝清蕩。斯
並宗廟威靈。上元幽贊。忠臣猛將。盡節陳謀。勁卒勇夫。輕
身效命。協同心力。成此大功。豈朕一人。獨能致此。今茲[:#AS-8864:⿺克寸]
捷。普天同慶。宜令頒下。咸使聞知。
收瘞征遼士卒詔
日者隋師度遼。時非天贊。從軍士卒。骸骨相望。遍於原野。
良可哀嘆。掩骼之義。抑惟先典。其令並收瘞之。
克高麗白巖城詔
上天之道。先德而後刑。王者之師。有征而無戰。是以炎農
翦暴。夙沙自縛其君。元德一興。有苗不固其險。朕勞神濟
物。用百姓而為心。則天宏化。環四海而開宇。義非獲巳。繇
是舉兵。每蓄哀矜。深存宥罪。自濟遼水。先令告喻。而蓋牟
不革其面。遼東猶抗其斧。既觸天網。遂縱兵鋒。未展鷹揚。
巳皆魚爛。朕乃鼓行乘勝。師次白巖。兇徒相率。登陴拒守。
因山搆壘。仰切浮雲。縈㵎䟽隍。下臨無景。妖氛蝟聚。如憑
劒閣之深。同惡鴟張。若負洞庭之險。乃命行軍大總管英
國公勣等。統咀彘冠鷄之將。率挈黿斬蛟之士。石發甚於
星霣。樓毀同於山壤。朕憫彼同焚。情深惻隱。乃親御八駿。
幸勅三軍。賊既倒懸。方思轉禍。積甲齊於熊耳。獲庾方於
海陵。建十州之旗。各復於桑梓。反三韓之士。不易於農肆。
焚櫬錫爵。驅馳遼浿之閒。鑿井耕田。編列弁辰之野。古人
有言曰。全國為上。蓋斯之謂焉。又燕碣土風。素多霖霔。軒
皇遭召雨之寇。晉后苦涌水之災。自朕出師。上靈幽贊。旭
日澄靄。膚雲輟陰。所指未有堅城。所向乃無完陣。天道人
事。義等合符。窮穴傾巢。庶將非遠。宜以大慶。頒示普天。
破高麗賜酺詔
上帝明威。鼓雷霆而震曜。先王仗順。用甲兵而弔伐。故能
經綸九野。清滌八荒。二十七征。元王創其鴻業。五十二戰。
黃運垂其大名。騰有國之英猷。光列代之通典。朕荷構乾
象。大庇㣥生。池濛氾而苑扶桑。紐天紘而疆日域。蠢茲皮
服。敢亂天常。但折彼螽股。何俟五丁之力。射其雀目。無假
萬弩之機。然以先聖救焚。成言援手。自惟己任。是用躬親。
故知矢石交前。非勝巖廊之道。介冑為飾。不逮旒冕之容。
若命將以授戈。愧奉身而役物。爰親征而沐雨。務勞形以
安衆。一義宜鑒。所向弗違。自涉遼陽。受降之城累築。曾未
期月。獻凱之歌日奏。傳烽告捷。異往昔之照甘泉。資敵為
糧。矯向時之挽紅粟。復以今日中攻其安市城。重圍四布。
勢同三板之危。縣命短晨。哀其守陴之哭。高麗偽主掃其
境內。罄茲驍銳。咸發從軍。爰自平壤。長驅影援。有徒十五
萬。連旗三十里。烟火稽天。若黃蛇之吐霧。彀騎橫野。邁赤
蟻之為㣥。朕私心計其地形。屈指籌其破日。分命衆將。各
稟新書。臨事設奇。因機制變。行軍大總管李勣。率總管虢
國公張士貴等馬步軍十四總管。當其西南面。又命趙國
公無忌。率馬步軍二十六總管。馳自東谷。合其來道。抵背
扼喉。塞其歸路。朕乃潛師偃旆。登於北山。候彼交鋒。於茲
聳轡。若處中天之闕。俯周宮於目前。如登太岳之岑。觀魯
封於掌內。出其不意。凶徒遂擾。初為一陣。四拒勣軍。及此
三分。因而大潰。流血川溢。滄波為之暫丹。斬級彌山。髗骨
以之成岳。蓋由鏑鋒交下。玉石同湮。雖則可哀。理無兼濟。
其兵將大耨薩延壽惠真。率其餘衆。一心輸款。但高麗國
政本(闕)二人今總委偽軍。隻輪不返。大慶允集。益深祗懼。
可歸美清廟。昭告懋功。頒示萬邦。賜酺三日。
禁遼東重刑詔
自莫離支為主。官以賄成。單貧之家。困於稅斂。一馬匹布。
隻兔纖鱗。或進域主。或輸耨薩。其有自給。類加箠楚。編戶
饑寒。莫知告訴。至斯責罰。即用夷刑。反接鞭笞。下手無數。
瘡深快意。然後乃巳。所以陳兵伐罪。兼暢皇風。使懷附之
徒。同霑聲教。息彼貪殘。除其弊俗。今遼東之野。各置州縣。
或有舊法。餘風未殄。宜即禁斷。令遵國憲。
授高延壽高惠真官爵詔
西戎賢相。寵光秦冊。北夷嗣子。榮珥漢貂。羈以長纓。用表
元功之大。掩茲宏網。式昭天覆之博。高麗位頭大兄理大
夫後部軍主高延壽大兄前部軍主高惠真等。并馬韓酋
長。鯷海英髦。分羲景於扶桑。數鍾天厭。竊封疆於孤竹。自
貽神怒。臨危轉禍。率衆來降。申其膝行之敬。成其面縛之
禮。向風舉踵。良足可嘉。咸宜收其俊才。嗣鳥官於郯子。錄
其成效。映龜組於梅鋗。延壽可鴻臚卿。惠真可司農卿。
賞渡遼戰功詔
授以勳級。本據有功。若不優異。無繇勸獎。今討高麗。其從
駕爰及水陸諸軍戰陣有功者。並聽從高品上累加。
班師詔
朕聞之。聖人慎罰。觀兵於再駕。明王舉事。制勝於三年。合
諸侯以討逆。既擒而且縱。總海內以除殘。臨行而止殺。其
故何哉。信繇上天之德曰生。王者之師曰義。是以網開三
面。干舞七旬。豈有恣欲稜威。取鯨鯢而竭澤。覆巢探穴。罄
麛卵以塗原者乎。憬彼島夷。僻居鯷壑。晉皇淹駕。纔克一
城。隋帝頻師。淪兵百萬。朕光承寶歷。司牧普天。陶化紫宸。
法兩儀而導俗。推心黔首。徇萬㝢以勞神。纖介不安。終宵
輟寢。蠻陬未艾。日旰忘飡。是以遠涉天涯。比焦原而未險。
長驅若木。譬平圃以非遙。憤角遼陽。躬親節度。摐金海表。
震曜威靈。[:#AS-8864:⿺克寸]其元菟橫山蓋牟磨米遼東白巖卑沙麥谷
銀山後黃等合一十城。凡獲戶六萬。口十有八萬。覆其新
城。駐蹕建安。合三大陣前後斬首四萬餘級。降其大將二
人。裨將及官人酋帥子弟三千五百。兵士十萬人。並給程
糧。放還本土。又獲牛馬各五萬。館穀十旬。不假贏糧之費。
徒兵累萬。咸發兼乘之歌。自夏涉秋。係虜相次。繇燕及雍。
襁負不絕。緬維湯文取亂。嘗懷偃伯之心。虞夏勝殘。實宏
光被之美。有懷戢武。造次何忘。但以賊帥莫離支猶不授
首。本圖未果。志無旋旆。忽屬徼外霜嚴。海濱寒沍。念茲兆
衆。便命班師。朕所向必摧。上靈之祐也。所攻無敵。勇夫之
力也。方且仰酬元澤。展大禮於郊禋。賚此勤勞。錄摧鋒於
將士。有勳者別頒榮命。無勳者並加優恤。諸渡遼海人
應加賞命及優復者。所司宜明為條例。具狀奏聞。朕將親為
詳覽。以申後命。
賜定州宴會詔
皇太子愛敬所覃。格於四海。仁孝所感。周於百姓。自春監
國。既處定州。首創德風。在乎茲境。所以事君養民之道。有
隱無犯之情。爰自中山。流於率土。地居宣化之本。人稟純
孝之深。有足可嘉。特須優異。其定州管內以孝行聞者。宜
與宗姓老人同賜宴會。
賜劉洎自盡詔
小人在列。為蠧則深。巨猾當樞。懷惡必大。侍中檢校戶部
尚書清苑縣開國男劉洎。出自閭伍。言行罕稱。於國無涓
滴之勞。在朕匪枌榆之舊。但以驅策稍久。頗有吏能。擢於
凡瑣之閒。收其鳴吠之用。超倫越品。使居常伯。紆青襲紫。
攝職文昌。冀有葵藿之情。知慙雨露之澤。茲朕行履。小乖
和豫。凡百在位。忠孝纏心。每一引見。涕泗交集。洎獨容顏
自若。密圖他志。今行御進狀。奏洎乃與人竊議。窺窬萬一。
謀執朝衡。自處霍光之地。窺弄兵甲。擅總伊尹之權。猜忌
大臣。擬皆夷戮。朕親加臨問。初猶不承。傍人執證。方始具
伏。此如可恕。孰不可容。且皇太子治春秋鼎盛。聲溢震方。
異漢昭之童幼。非周成之襁褓。輒生負圖之望。是有無君
之心。論其此罪。合從孥戮。但以夙經任遇。不忍梟懸。宜免
家累。賜其自盡。
定皇太子與臣工書䟽式詔
皇太子地在震方。禮絕㣥后。而令書法式。未著彝章。近代
以來。例皆名白。謙過逼下。書依衆庶。無以別貴賤之差。將
何顯尊卑之序。理非通允。宜有更張。凡處分論事之書。皇
太子並宜畫令。左右庶子以下署名。宣奉行書。按次畫日。
其餘與諸親及師傅等書。不在此限。
諭高履行手詔
古人立孝。毀不滅身。聞卿絕粒。殊乖大體。宜抑摧裂之情。
割傷生之累。
