欽定全唐文卷一百八十
王勃(四)
上從舅侍郎啟
某啟。一昨弟勛至。奉命以憲臺詩十首垂示。氣橫霜署。彩
洞雲扃。繡衣兼藻肆之華。白簡控元機之奧。仙驄在馭。踐
文路而驅神。冠獬下臨。望詞林而直指。某質惟茅艾。名隔
搢紳。虛霑自出之榮。每愧諸甥之列。恩華曲被。誨誘傍臨。
識謝知音。榮深覩奧。虞韶忽奏。聽律呂而忘疲。楚匣遙開。
仰光芒而不暇。昔孔融之逢元禮。罕覩高文。王粲之謁伯
喈。終慚懿戚。援今企古。議德疇恩。荷慄兼儲。悲欣兩集。但
才非酷似。攀宅相而多慙。慕切如存。臨渭陽而增感。不勝
荷戴屏營之至。
上武侍極啟
某啟。某聞元螭掩耀。光銷赤堇之芒。白鶴摧輝。影滅青胡
之寶。由是紫氛霄耿。指牛漢而忘歸。丹水神迷。道驪泉而
罔悔。其有龍文已遠。輕圖剸兕之功。魚目濫持。自擬靈蛇
之色。循榮覽分。朝聞夕可。君侯締華椒閣。席寵芝扃。粲貂
冕於金軒。藻龜章於玉署。月開鸞鏡。懷精鑒以分形。霜湛
虬鐘。蘊希聲而待物。吞九溟於筆海。若控牛涔。抗五岳於
詞峯。如臨蟻垤。馳魂霧谷。忻逢紫岫之英。驛思霞邱。佇接
青田之響。某北巖曲藝。東皋下節。攀翰苑而思齊。傃文風
而立志。迹疲千里。未陪丹轂之遊。葉契三英。尚隔黃衣之
夢。謹憑洪貸。輒錄舊文。輕敢上呈。列之如右。涓波有託。望
日谷以馳誠。鐘鼓無施。伏雷門而假息。謹啟。
再上武侍極啟
某啟。一昨不緣媒紹。輕承盼飾。祗寵相驚。俯仰無地。何則。
循方極弊。尚虧風雨之間。撫翼濡鱗。猶失江湖之上。况乎
九天鵬術。一代龍門。榮枯舛致。山川在目。而可以追騰白
日。忘言於咫尺之書。干突青雲。投跡於尋常之境。徒以北
林增秀。弱翰知歸。東壑流謙。纖鰭未已。神交道合。君侯昭
片善之榮。千載一時。下走得長鳴之所。是用謬憑高獎。曲
撰蕪音。游海無際。過雷自讋。雖黃金激憤。指秦路而方窮。
蒼璧慙恩。伏焦原而未遠。謹啟。
上李常伯啟
某啟。某聞林騰秀。羽族知歸。暘谷流謙。波臣有託。然則朝
光八聖。尚欣牧豎之詞。道濟五殘。未隔輿人之誦。謹憑
斯義。輒呈宸遊東岳頌一首。當仁不讓。下走無慙於自媒。
聞善若驚。明公豈難於知我。龍門高遠。眇黃道而無階。爵
里既投。叫丹閽而有地。伏願暫停左右。曲流國士之恩。廣
進芻蕘。俯息樵夫之議。輕陳徑捷。退用彷徨。
上皇甫常伯啟
某啟。一昨奉命。令寫新對臺策及前後舊文。謹憑國士之
恩。敢進輿人之頌。竊以龍鑣就路。駑駿相懸。鵲鏡臨春。妍
媸自遠。亦有飛霜匝地。蘭蕭銜共盡之悲。列火埋岡。玉石
抱俱焚之慘。然則知音罕嗣。流水空存。至寶不同。荊山有
淚。君侯飾揚芻議。提獎蕪詞。白圭成再見之榮。黃金定一
言之重。鵬飈既接。仰雲逕而將趨。龍阪可登。指星臺而有
望。循襟佩德。撫事知恩。山岳有輕。河漢無極。謹啟。
再上皇甫常伯啟
某啟。自恭陳薄伎。祗奉話言。咳唾成恩。盼睞為飾。征夫擊
節。方思孤竹之風。壯士寒心。實有長楊之作。謹憑嚴命。輕
呈乾元殿頌一首。將冀導江至海。常以筆札見知。南館西
園。遂與簪纓為伍。德雖無盡。攀驥尾而方遙。生也有涯。比
鴻毛而非重。謹啟。
上吏部裴侍郎啟
某啟。猥承衡鏡。驟照階墀。本慙刀筆之工。虛荷雕蟲之睠。
殊恩屢及。嚴命頻加。責光耀於昏冥。課宮商於寂寞。進退
惟谷。憂喜聚門。誠恐下官冒輕進之譏。使君侯招過聽之
議。貴賤交失。恩愛兩虧。所以戰懼盈旬。遲迴改朔。懷鄭璞
而增愧。捧燕珉而自恥。某性惟懵昧。識謝沈冥。蒙父兄訓
導之恩。藉朋友琢磨之義。好學近乎智。力行近乎仁。知忠
孝為九德之源。故造次必於是。審名利為五常之賊。故顛
沛而思遠。雖未之逮也。亦有其志焉。孔子曰。言及之而不
言謂之隱。今者接君侯者三矣。承招延者再矣。抑亦可以
言乎。夫文章之道。自古稱難。聖人以開物成務。君子以立
言見志。遺雅背訓。孟子不為。勸百諷一。揚雄所恥。苟非可
以甄明大義。矯正末流。俗化資以興衰。國家由其輕重。古
人未嘗留心也。自微言既絕。斯文不振。屈宋導澆源於前。
枚馬張淫風於後。談人主者。以宮室苑囿為雄。敘名流者。
以沈酗驕奢為達。故魏文用之而中國衰。宋武貴之而江
東亂。雖沈謝爭騖。適足兆齊梁之危。徐庾並馳。不能止周
陳之禍。於是識其道者卷舌而不言。明其弊者拂衣而徑
逝。潛夫昌言之論。作之而有逆於時。周公孔氏之教。存之
而不行於代。天下之文。靡不壞矣。國家應千載之期。恢百
王之業。天地靜默。陰陽順序。方欲激揚正道。大庇生人。黜
非聖之書。除不稽之論。牧童頓顙。思進皇謀。樵夫拭目。願
談王道。崇大厦者非一木之材。匡弊俗者非一日之衞。眾
持則力盡。真長則偽銷。自然之數也。君侯受朝廷之寄。掌
鎔範之權。至於舞詠澆淳。好尚邪正。宜深以為念者也。伏
見銓擢之次。每以詩賦為先。誠恐君侯器人於翰墨之間。
求材於簡牘之際。果未足以採取英秀。斟酌高賢者也。徒
使駿骨長朽。真龍不降。衒才飾智者奔馳於末流。懷真蘊
璞者棲遑於下列。易不云乎。言行君子之所以動天地。失
之毫釐。差以千里。書不云乎。敝化奢麗。萬世同流。餘風未
殄。公其念哉。嗟乎。蓋有識天人之幽致。明國家之大體。辨
焉而不窮。酌焉而不竭。抱膝無悶。盱衡自得。彼悠悠小技。
焉足為君侯道矣。自非奉閒宴。接清談。未可一二言也。然
竊不自揆。嘗著文章。非敢自媒。聊以恭命。謹錄古君臣讚
十篇幷序。雖不足塵高識之門。亦可以見小人之志也。伏
願暫停左右。少察胷襟。觀述作之所存。知用心之有地。謹
啟。
上明員外啟
某啟。側聞金烏聳轡。俯圓燧而抽光。瑤兔浮輪。候方諸而
吐液。斯則洪纖異數。冥符造化之津。高下相懸。精契陶鈞
之表。故知聲同義合。存長幼於三州。理隔氣殊。置山川於
一面。神交可託。風雲於杵臼之間。道不虛行。涇渭於簪裾
之列。其有跡申知已。投爵里於思齊。事迫當仁。抱龍泉而
願割。雖荊山已峻。多輕抵鵲之珍。而渤澥方春。敢進歸鳧
之影。伏惟丈人珠躔降德。銑社抽英。河岳縱其神器。煙霞
發其符采。江東第一。家傳正始之音。日下無雙。譽重名流
之首。三冬文史。先兆跡於青衿。百里絃歌。即馳芳於墨綬。
彭澤陶潛之菊。勝氣仍存。河陽潘岳之花。芳風遂遠。榮加
徙秩。上膺蘭府之遊。寵奪攀輪。更掌蓬山之務。麟圖緝諡。
定榮辱於三泉。鵷閤裁書。考薰蕕於四部。既鶴鳴雲路。望
偃朝端。鴻漸星臺。俯諧僉議。廉平譽號。李宣伯之當官。雅
操繩時。山巨源之稱職。加以文場武庫。發揮廊廟之師。瓊
樹瑤林。寥廓風塵之表。一邱一壑。同阮籍於西山。一嘯一
歌。列嵇康於北面。詞條鬱霧。遙騰駕日之陰。辨鍔橫霜。直
上衝星之氣。鳧鐘蓄韻。聞片言而指掌。鸞鏡懸心。見一善
而明目。情源九派。士流欣滿腹之期。德宇千門。詞人有庇
身之望。方當坐談帝席。雄視㣥公。豈徒比跡天府。雌伏郎
官而已哉。某崇徽啟緒。盛德傳家。承太子之仙宗。析將軍
之遠系。朱輪在漢。列高士於三台。青蓋浮江。扈平王於七
姓。遺風舊烈。尚存清白之基。祖德家聲。代有縱橫之目。及
金陵東覆。玉馬西奔。髦頭傑起。文儒繼出。鳳鳴朝日。森梢
煙雨之標。龍躍雲津。盤礡江山之氣。雖雄名雅譽。隨朔野
而揚聲。而華冕雕軒。比南風而不競。陳太邱之積善。羔鴈
成㣥。謝車騎之餘芳。蘭蓀不替。趨庭洽訓。共歌朱萼之篇。
避席成歡。猶守青箱之業。嘗謂酣神北阜。藉春渚而忘歸。
動影南櫺。坐秋山而長往。不意蘭皋獨嘯。輕交委鶴之書。
芝澗行謠。坐辱飛龍之使。年殊賈誼。仰宣室而方同。業謝
劉繇。俯長途而遂恧。塞上浮雲之跡。空倦吳山。隋侯明月
之珠。終悲暗室。豈不知拂衣長謝。林泉多倦俗之因。安枕
有餘。廟堂非養高之所。松楹坐月。臨黛壑而遐征。桂席攀
風。俯青岩而自足。而欲俯首屈膝。逡巡多士之林。弔影慙
魂。骯髒文昌之府。徒以牛蹄已倦。臨大壑而驤鱗。羊角可
逢。想高衢而撫翼。參名國士。方叨智伯之恩。揮迹奉常。冀
雪公孫之恥。識正平於處士。雖在孔融。期仲容於望外。終
資許允。猶恐先馳折翮。頻驚鶂路之風。再舉枯鱗。空擊龍
門之水。丈人借以顏色。資以恩波。垂雅契於長年。敘情交
於累代。情加倒屣。知頃步之生光。禮極升堂。覺聲名之有
地。是用俯抽丹思。上瀆清顏。鏤殊獎於肝膽。銜德音於咳
唾。懦夫增氣。先歌易水之風。壯士投心。思赴吳門之火。恩
崇命淺。瞻呂梁而可從。山高海深。陟孟門而何險。謹啟。
上許左丞啟
某啟。自違隔恩華。嬰纏風恙。守愚空谷。斂跡仙臺。同衞玠
之虛羸。談非正始。愧劉楨之逸氣。臥似漳濱。朝野既殊。風
猷遂隔。望芝蘭之漸遠。覺鄙恡之都生。所以暫下松邱。言
遊洛邑。永懷前睠。逡巡元禮之門。延首下風。匍匐文章之
府。實願稍捐人事。少奉清言。質儒釋之幽疑。訪空元之極
境。願聞者道。敢披江海之心。祈進者榮。非慕軒裳之重。雖
齒絕位殊。空塵左右。而道存目擊。豈隔形骸。輕陟階堂。伏
深悸越。謹啟。
上郎都督啟
某啟。某聞古之君子。重神交而貴道合者。以其得披心胷
而盡志義也。是以叔牙苟在。管仲分多而不貪。無知尚存。
陳平受謗而非罪。何則。達其趣者。能申其迹。收其大者。能
讓其細也。今某東鄙之一書生耳。少懷耿亮。頗慕高烈。俯
仰相得。則屠博可遊。造次不諧。則軒冕異路。蒙君侯國士
之遇。受君侯長者之禮。繾綣談謔。殷勤誨誘。今有情而不
告。是不盡也。有窘而不託。是有疑也。將恐季布無侶於後
葉。孫臏獨稱於前古。嗟乎。可以竭誠矣。敢不盡言乎。勃家
大人。天下獨行者也。性惡儲斂。家無儋石。自延國譴。遠宰
邊隅。常願全雅志於暮齒。揚素風於下邑。而道里夐遙。資
糧窘鮮。秩寡鍾釜。債盈數萬。此勃所以側目扼腕。臨深履
薄。庶逢知已之厚。以成大人之峻節也。古人有言。富觀其
所與。貧觀其所取。又曰。損有餘。補不足。於君侯何如哉。然
則定其交而後求。敢無愧已。易其心而後語。夫何飾焉。賑
給之義。既惟其常。厚薄之差。伏希俯訪。輕塵視聽。伏增兢
惕。
黃帝八十一難經序
黃帝八十一難經。是醫經之祕錄也。昔者岐伯以授黃帝。
黃帝歷九師以授伊尹。伊尹以授湯。湯歷六師以授太公。
太公授文王。文王歷九師以授醫和。醫和歷六師以授秦
越人。秦越人始定立章句。歷九師以授華佗。華佗歷六師
以授黃公。黃公以授曹夫子。曹夫子諱元字真道。自云京
兆人也。蓋授黃公之術。洞明醫道。至能遙望氣色。徹視腑
臟。洗腸刳胷之術。往往行焉。浮沈人間。莫有知者。勃養於
慈父之手。每承過庭之訓曰。人子不知醫。古人以為不孝。
因竊求良師。陰訪其道。以大唐龍朔元年歲次庚申冬至
後甲子。予遇夫子於長安。撫勃曰。無欲也。勃再拜稽首。遂
歸心焉。雖父伯兄弟。不能知也。蓋授周易章句及黃帝素
問難經。乃知三才六甲之事。明堂玉匱之數。十五月而畢。
將別。謂勃曰。陰陽之道。不可妄宣也。針石之道。不可妄傳
也。無猖狂以自彰。當陰沈以自深也。勃受命伏習。五年於
茲矣。有升堂覩奧之心焉。近復鑽仰太虛。導引元氣。覺滓
穢都絕。精明相保。方欲坐守神仙。棄置流俗。噫。蒼生可以
救耶。斯文可以存耶。昔太上有立德。其次有立功。其次有
言言。非以徇名也。將以濟人也。謹錄師訓。編附聖經。庶將
來君子。有以得其用心也。
入蜀紀行詩序
總章二年五月癸卯。余自長安觀景物於蜀。遂出褎斜之
隘道。抵岷峨之絕徑。超元谿。歷翠阜。迨彌月而臻焉。若乃
採江山之俊勢。觀天下之奇作。丹壑爭流。青峯雜起。陵濤
鼓怒以伏注。天壁嵯峨而橫立。亦宇宙之絕觀者也。雖莊
周詫呂梁之險。韓侯怯孟門之峻。曾何足云。蓋登培塿者
起衡霍之心。游涓澮者發江湖之思。况乎躬覽勝事。足踐
靈區。煙霞為朝夕之資。風月得林泉之助。嗟乎。山川之感
召多矣。余能無情哉。爰成文律。用宣行唱。編為三十首。投
諸好事焉。
續書序
敘曰。書以記言。其來尚矣。越在三代。左史職之。百官以理。
萬人以察。揚於王庭。用實大焉。苟非可以燮理情性。平章
邦國。敷彝倫而敘要道。察時變而經王猷。樹皇極之綱維。
資生靈之視聽。皆可略也。昔者仲尼之述書也。將以究事
業之通。而正性命之理。故曰吾欲托之空言。不如附之行
事。道德仁義。於是乎明。刑政禮樂。於是乎出。非先王之德
行不敢傳。非先王之法言不敢道。紀千數百歲。斷自唐虞。
迄於商周。風流所存。百篇而已。以此見聖人言約理舉。神
明不勞。而體時務之撰矣。故能法象天地。同符易。借前箸
於筌蹄。驅後生於軌物。密而顯。宏而奧。久而彌新。用而不
竭。非古之聰明聖智。元覽博達。孰能為此哉。孔安國曰。帝
王之制。坦然明白。可舉而行。嗟乎。其言甚大。可使南面稱
聖人之後矣。自時以降。史述陵遲。人自為家。標指失中。陳
事亂而無當。制理參而不一。由是大典散而人文乖。是非
繁而取舍謬。與夫古先哲人制述之意。不其疎乎。我先君
文中子。實秉睿懿。生於隋末。覩後作之違方。憂異端之害
正。乃喟然曰。宣尼既沒。文不在茲乎。遂約大義。刪舊章。續
詩為三百六十篇。考偽亂而修元經。正禮樂以旌後王之
失。述易讚以申先師之旨。經始漢魏。迄於有晉。擇其典物
宜於教者。續書為百二十篇。而廣大悉備。嗟乎。賢聖之述。
豈多為哉。噫。亦足垂訓作則。冒天下之道。如斯而已矣。當
時門人百千數。董薛之徒。並受其義。遭代喪亂。未行於時。
年永久。稍見殘缺。貞觀中。太原府君考諸六經之目。則忘
其小序。其有錄而無篇者。又十六焉。嗚乎。茲不可復見矣。
家君欽若丕烈。圖終休緒。迺例六經。次禮樂。敘中說。
明易讚。永惟保守前訓。大克敷遺後人。勃兄弟五六冠者。
童子六七。祇祇怡怡。講問伏漸之日久矣。躬奉成訓。家傳
異聞。猶恐不得門而入。才之不逮至遠也。是用勵精激憤。
宵吟晝詠。庶幾乎學而知之者。其修身慎行。恐辱先也。豈
聲祿是殉。前人之不繼是懼。間者承命為百二十篇作序。
而兼當補修其闕。爰考眾籍。共參奧旨。泉源浩然。罔識攸
濟。嗚乎小子。何敢以當之也。其盡心力乎。始自總章二年。
洎乎咸亨五年。刊寫文就。定成百二十篇。勒成二十五卷。
昔者文中子曰。漢魏之禮樂未足稱。其書不可廢也。尚有
近古之對議存焉。制詔冊則幾乎典誥矣。後之達悟者。將
有得於斯文乎。於時龍集閹茂。勉踵前修。在大唐御天下
之五十七祀也。
梓潼南江泛舟序
咸亨二年六月癸巳。梓潼縣令韋君。以清湛幽凝。鎮流靖
俗。境內無事。艤舟於江潭。縱觀於邱壑。渺然有山林陂澤
之思。遂長懷悠想。周覽極睇。思其人。則呂望藉茅於磻溪
之陰。屈平製芰於涔陽之浦。覺瀛洲方丈。森然在目。於是
間以投壺。酬以妙論。亦有嘉餚旨酒。鳴絃朗笛。以補尋幽
之致焉。預於斯者。若干人爾。
四分律宗記序
昔在調御。利見迦維。光宅淨都。撫臨法界。抑揚垢路之業。
以疆理情田。闡導毘尼之藏。以隄防性海。二邊雲徹。方知
實相之尊。十剎風行。乃識真如之貴。將使龍象緇服。維明
克允。鶖鷺元盟。有恥且格。五篇垂範。豈同訓夏之科。七聚
分宗。寧比歌虞之制。功存離欲。道在降魔。仙苑創基。因善
果以調物。提河滅跡。憑淨戒以為師。誠拯溺之舟航。而禦
黠之銜策者矣。故能莊嚴百福。粉繪三身。摧憍慢山。拔生
死樹。覆簣菩薩之道。濫觴正覺之源。除惑箭而斷愛枝。銷
恚刀而解疑網。自銀棺揜耀。金杖殊珍。五師煙騰。四分雲
譎。波離睿旨。明而更明。飲光妙跡。盛而愈盛。其後卑摩覃
思。猶沈赤水之輝。惠遠研精。尚玷元巖之彩。遂使瓊編浩
汗。利涉迷於要津。瑤軸紛綸。登高暗於飛陛。熟習者博而
寡用。志學者勞而少功。七眾所以遲迴。八部由其太息。丕
應冥發。睿感潛融。爰挺異才。式扶象訓。有西京太原寺索
律師。俗姓范氏。其先南陽人也。殷霸洪允。周藩茂族。八鸞
與四牡競馳。紫繪與青緺[:#AS-8178:●]照。六軍卿冑。績著於鍾彝。三
傳儒門。業流於訓詁。律師沖襟霞映。峻局霜淒。筠抱顯於
髫齡。蘭芬凝於丱齒。由是糠粃禮樂。錙銖名教。以堯舜為
塵勞。以周孔為桎梏。爰依白法。遂托元徒。探鷲嶺之微言。
得龍宮之祕藏。咸亨之祀。椒房諒陰。捨槐里而構菴園。因
金穴而開銀地。伽藍肇建。號曰太原。明陽所及。咸收時望。
自價隆康會。譽重摩騰。竺法猷之苦節。支道林之遠致。將
何以發明禪宇。光應綸言。律師乃以道眾羽儀。釋門棟幹。
粵自宏濟。來遊太原。經行德人。於茲為盛。既而懼六和之
紊緒。悼三聚之乖宗。稽法令之遺文。討惠猷之舊業。網羅
近護。吞含覺明。原始要終。探賾索隱。芟夷疣贅。剪截駢枝。
收絕代之精微。詰往聖之紕繆。葭灰屢變。槐燧驟遷。開遮
持犯之異同。廢立止作之輕重。故以該象牙之扇。窮貝葉
之圖。鑽研刊削。五載而就。名曰開四分律宗記。凡十卷三
十七萬六百三十言。律師又以為仲尼述易。申妙典於繫
辭。元凱談經。託餘文於釋例。爰因多暇。更輯舊章。牢籠祕
察之宗。發揮沈鬱之旨。名曰開四分律宗拾遺鈔。凡十卷
四十萬餘言。所以裨助三明。抑揚四諦。宏八正之道。成一
家之言。庶使眾善雷奔。㣥疑霧斂。照歡戚之兩鏡。蕩欣憂
之二瓶。憑此戒田。方躋定境。豈直功周沙甸。道制鐵圍而
已哉。弟子才非元度。識劣真長。本乏淩雲之詞。虛荷彌天
之眷。揄揚盛烈。顧孫綽而多慚。歸依勝侶。仰郄愔而自勵。
輒牽庸陋。輕序德音。豈比夫公理昌言。資繆襲之引。太沖
作賦。假士安之談。蓋所謂觀豹而識班。聞樂而竊抃者矣。
故曰四分律宗記序。
遊冀州韓家園序
銅溝水北。石鼓山東。星辰當畢昴之墟。風俗是唐虞之國。
雖接燕分晉。稱天子之舊都。而向術當衢。有高人之甲第。
祥風塞戶。瑞氣沖庭。芳酒滿而綠水春。朗月閑而素琴薦。
家童掃地。蕭條仲舉之園。長者盈門。廓落東平之室。梧桐
生霧。楊柳搖風。眺望而林泉有餘。奔走而煙霞足用。神龍
起伏。俱調鼎鑊之滋。鳴鳳雌雄。並入笙竽之奏。高情壯思。
有抑揚天地之心。雄筆奇才。有鼓怒風雲之氣。南庭興晚。
東徑陰生。石髓拆而隱士歸。玉山崩而野人醉。僉為文在
我卜。翰苑當仁。王羲之之蘭亭五百餘年。直至今人之賞。
石季倫之梓澤二十四友。始得吾徒之遊。陶陶然。落落然。
則大唐調露之元年獻歲正月也。
鞶鑑圖銘序
上元二年歲次乙亥十有一月庚午朔七日丙子。子將之
交阯。旅次南海。有好事者以轉輪鈎枝八花鑑銘示子云。
當今之才婦人作也。觀其藻麗反覆。文字榮迴。句讀曲屈。
韻調高雅。有陳規起諷之意。可以作鑑前烈。輝映將來者
也。昔孔詩十興。不遺衞姜。江篇擬古。無隔班媛。蓋以超俊
穎拔。同符君子者矣。嗚乎。何勤非戒。何述非才。風律句存。
士女何筭。聊撫鏡以長想。遂援筆而作敘。
山亭興序
仁者樂山。智者樂水。即云深山大澤。龍蛇為得性之場。廣
漢巨川。珠貝是有殊之地。豈徒茂林修竹。王右軍山陰之
蘭亭。流水長隄。石季倫河陽之梓澤。下官天性任真。直言
淳朴。拙容陋質。眇小之丈夫。蹇步窮途。坎[:#AS-85F3:⿰土禀]之君子。文史
足用。不讀非道之書。氣調不羈。未被可人之目。潁川人物。
有荀家兄弟之風。漢代英奇。守陳氏門宗之德。樂天知命。
一十九年。負笈從師。二千餘里。有宏農公者。日下無雙。風
流第一。仁崖知宇。照臨明日月之輝。廣度沖襟。磊落壓乾
坤之氣。王夷甫之瑤林瓊樹。直出風塵。嵇叔夜之龍章鳳
姿。混同人野。雄談逸辯。吐滿腹之精神。達學奇才。抱填胷
之文籍。簪裾見屈。輕脫履於西陽。山水來遊。重橫琴於南
澗。百年奇表。開壯志於高明。千里心期。得神交於下走。山
人對興。即是桃花之源。隱士相逢。不異菖蒲之澗。黃精野
饌。赤石神脂。玉案金盤。徵石髓於蛟龍之窟。山樽野酌。求
玉液於蓬萊之峯。溪橫燕尾。巖䜿龍頭。鍛野老之真珠。掛
幽人之明鏡。山腰半折。溜王烈之香膏。洞口橫開。滴嚴遵
之芳乳。藤牽赤絮。南方之物產可知。粉漬青田。外域之謠
風在即。人高調遠。地爽氣清。抱玉策而登高。出瓊林而更
遠。漢家二百所之都郭。宮殿平看。秦樹四十郡之封畿。山
河坐見。班孟堅騁兩京雄筆。以為天地之奧區。張平子奮
一代宏才。以為帝王之神麗。珠城隱隱。闌干象北斗之宮。
清渭澄澄。滉漾即天河之水。長松茂柏。鑽宇宙而頓風雲。
大壑橫溪。吐江河而懸日月。鳳凰神岳。起煙霧而當軒。鸚
鵡春泉。雜風花而滿谷。望平原。蔭藂薄。山情放曠。即滄浪
之水清。野氣蕭條。即崆峒之人智。搖頭坐唱。頓足起舞。風
塵灑落。直上天池九萬里。邱墟雄壯。傍吞少華五千仞。裁
二儀為輿蓋。倚八荒為戶牖。榮者吾不知其榮。美者吾不
知其美。下官以詞峯直上。振筆札而前驅。高明以翰苑橫
開。列文章於後殿。情興未已。即令樽中酒空。彩筆未窮。須
使山中兔盡。
山亭思友人序
高興之後。中宵起觀。舉目四望。風寒月清。鄰人張氏。有山
亭焉。洞壑橫分。奇峯直上。鬱然有造化之功矣。嗟乎。大丈
夫荷帝王之雨露。對清平之日月。文章可以經緯天地。器
局可以畜洩江河。七星可以氣衝。八風可以調合。獨行萬
里。覺天地之崆峒。高枕百年。見生靈之齷齪。雖俗人不識。
下士徒輕。顧視天下。亦可以蔽寰中之一半矣。惜乎此山
有月。此地無人。清風入琴。黃雲對酒。雖形骸真性。得禮樂
於身中。而宇宙神交。卷煙霞於物表。至若開闢翰苑。掃蕩
文場。得宮商之正律。受山川之傑氣。雖陸平原曹子建。足
可以車載斗量。謝靈運潘安仁。足可以膝行肘步。思飛情
逸。風雲坐宅於筆端。興洽神清。日月自安於調下云爾。
