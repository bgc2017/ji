欽定全唐文卷八百二十八
趙觀文
觀文。臨桂人。乾寧初進士第一。官侍講學士。
桂州新修堯舜祠祭器碑
皇帝御宇。大順壬子季冬十二月。故府司空潁川陳公自
桂州觀察使膺制命。建靜江軍號。仍降龍節。明年春二月。
准敕有事於堯舜二祠。禮畢。顧謂府長史朱韞曰。吾軍旅
之事。則嘗聞之。俎豆之事。未之學也。子嘗知書好古。試詳
此禮。得合於經乎。韞惕然而對曰。韞塵走下僚。安敢輒議
祀典。公諭之曰。古有[:#AS-92F9:⿰帛⿱丿糸]蕞定大禮者。皆草莽之士。爾今為
上佐。佐於郡政。何謙而不言。韞辭不獲已而對曰。嘗見開
元禮有祠古帝王之制。今請求知禮者共為刪定。矧帝舜
南巡。標乎古典。惟茲法物。豈可不周。由是命有司撰三獻
官冠衣劍佩三十有九。贊引禮生衣幘一十有六。籩豆簠
簋洗[:#AS-82F9:⿰罇]爵幡鼓七十有七。儀品斯畢。具表以聞。帝曰俞哉。
襃稱綸言。不載於此。今僕射彭(闕)兩兩使可繼巨屏。守簡
子至言者九。同關西不惑者三。追念前功。若已有之。以觀
文明廷擢第。故里遠歸。有陳蕃下榻之知。有智伯國士之
遇。有魯肅指囷之意。有平仲脫驂之義。授書詰旦。猥屬斯
文。觀文謬以二雅得名。實未造軻雄之旨。克讓未果。是敢
直書。庶幾正教。傳乎不朽。作頌曰。
大哉堯舜。真風不弭。以聖禪聖。不子其子。舉賢登庸。投凶
禦魅。化匪逆人。羶寧慕蟻。大功漸著。南巡脫屣。九疑雨沉。
蒼梧雲起。偉歟元蹤。遺於桂水。蒼生思之。牢醴千祀。俎豆
禮缺。元侯克備。發揮古典。駢羅雅器。三獻得儀。雍容劍履。
教人為臣。可達深旨。翠巘稽天。紅輪出地。得君臯陶。千載
意氣。中興有常。無令伊恥。
朱朴
朴。襄州襄陽人。以三史舉。由荊門令進京兆府司錄參軍。
改著作郎。累擢左諫議大夫同中書門下平章事。判戶部。
進中書侍郎。罷為祕書監。三貶郴州司戶卒。
遷都議
古王者不常厥居。皆觀天地興衰。隨時制事。關中隋家所
都。我實因之。凡三百歲。文物資貨。奢侈僭偽皆極焉。廣明
巨盜。陷覆宮闕。局署帑藏。里閈井肆。所存十二。比幸石門
華陰。十二之中。又亡八九。高祖太宗之制蕩然矣。夫襄鄧
之西。夷漫數百里。其東漢興鳳林為之關。南菊渾環屈而
流屬於漢。西有上洛重山之險。北有白崖聯絡。乃形勝之
地。沃衍之墟。若廣浚漕渠。運天下之財。可使大集。自古中
興之君。去已衰之衰。就未王而王。今南陽。漢光武雖起而
未王也。臣視山河壯麗處多故都。已盛而衰。難可興已。江
南土薄水淺。人心虛浮輕巧。不可以都。河北土厚水深。人
心強愎狠戾。不可以都。惟襄鄧實惟中原。人心質良。去秦
咫尺。而有上洛為之限。永無夷狄侵軼之虞。此建都之極
選也。
張弧
弧。將仕郎試大理評事。
素履子序
夫素履子者。取周易履卦初九素履往無咎。以純素為本。
履以履行為先。雖布衣。素須履先王之政教。故取天地之
始。乾坤之初。聖人設教之規。賢哲行道之跡。夫禍福之端。
生於所履。是以聖人以德履帝位。而不疚光明者也。士庶
履能辨上下。定民志。輒修一十四篇。號曰素履子。以為箴
誡而已。
羅衮
衮。成都臨卭人。舉文學優贍科。大順中進士。後仕梁。終禮
部員外郎。
請削奪王珙授贈官爵疏
臣伏以罪在亂逆。慈后罔赦。事關懲勸。聖人恒執。其或生
漏刑辟。沒有追敓。萬代可知。百王不易之道也。竊見故保
義軍節度使贈太師王珙。於國不忠。於家不孝。身為首帥。
行桀紂之虐。名掛人倫。縱豺狼之性。頃乘京國患難。藉父
叔勳勞。寵極將相。兇踰寇賊。坐召伯甘棠之樹。殘毒郡人。
對傅說築版之巖。侵侮王室。朝臣幕客。受戮辱者非少。軍
吏百姓。遭殺害者甚衆。朝廷比屬多事。每須含垢。而上天
不容。遂振疎網。雖假手麾下。幸就屠滅。然靡伏就法。終為
僥倖。向使珙能於晚節粗立一善。以功補過。誰曰不然。考
其終始。無改暴橫。以珙之骨。千鞭不足快憤嫉之人。陛下
以在宥垂風。崇恕御物。存其棺塚。為恩已厚。尚汙典冊。於
理實難。今復請追珙所受贈官爵。悉皆削奪。以正憲律。令
天下忠臣孝子。知陛下昭章淑慝。轉相慕效。將來儻復有
如珙類者。亦冀覩沒後之誅。而革其生前之慮。明時裁化。
莫尚於斯。先為珙所害故給事中王柷以下一十人。尋蒙
聖造已各贈官。其官府冤死士庶。伏乞下陜州以勅弔祭。
存問其家。使並日之明。無所不足。如春之澤。深漸泉壤。甫
刑曰。皇帝哀矜庶戮之弗辜。言唐堯之德也。伏惟陛下與
堯同心。干瀆宸嚴。無任戰越之至。
請襃贈劉蕡疏
右。臣衮伏以典禮襃榮。用廣哲王之道。生死抱痛。可念直
臣之魂。伏以陛下再闡皇圖。初平內患。善無歿而不紀。惡
無存而不誅。事或有遺。臣敢不奏。竊見故祕書郎責授柳
州司戶臣劉蕡。當大和年。對直言策。是時宦官方熾。朝政
已侵。人誰敢言。蕡獨能指抑墮雨迴天之勢。欲使當門奪
官卿爵土之權。將令擁篲。遂遭退黜。實負冤欺。其後竟陷
侵誣。終罹譴逐。沉淪絕世。六十餘年。正士為之吞聲。義夫
為之飲泣。當時排先見之說。後代襲蔽聰之謀。寖成其風。
以至前歲。東內幽辱。西州播遷。旒綴竿而未危。矢及屋而
非亂。伏賴陛下德勝妖孽。義感勳賢。克返塵鑾。再安寶位。
向使蕡策得用。蕡才得施。則杜漸防萌。尋消逆節。豈殷憂
多難。遠及聖躬。以此追維。誠堪軫悼。當氛霧蔽虧之日。雖
累朝明聖。其奈蕡何。及天地廓清之辰。則冥寞幽冤。必有
望於陛下矣。特乞宣付中書門下。顯加襃贈。仍勅天下州
府。求蕡子孫。振拔錄用。不獨慰耀九泉之骨。庶亦感勵四
海之心。冒凟宸嚴。臣衮無任戰懼殞越之至。
請置官買書疏
臣聞竊謂堯舜所以成其聖哲者。稽古之力也。故書曰若
稽古帝堯。又曰若稽古帝舜。是則為國之要。在乎順考古
道而已。古事之效。布在㣥籍。茲歷代所以盛藏書之府。不
可一日而闕也。臣伏念祕閣四部。三館圖書。亂離已來。散
失都盡。一為墜闕。二十餘年。陛下追蹤往聖。勞神故實。歲
下明詔。旁求四海。或遣使搜訪。或購以官爵。亦已久矣。然
而一編一簡。未聞奏御。加以時玩武事。不急文化。若非別
降聖謩。無因可致。臣今伏請陛下出內庫財。於都下置官
買書。不限經史之集。列聖實錄。古今傳記。公私著述。凡可
取者。一皆市之。部帙俱全。則價有差等。至於零落雜小。每
卷不過百錢。率不費千緡。可獲萬卷。儻或稍優其直。則遠
近趨利之人。必當捨難得之貨。載天下之書。聚於京師矣。
不惟充足書林。以備宣索。今三朝實錄未修。無所依約。便
期因此遂有所得。斯又朝廷至切之務也。
謝史館裴相公啟
某啟。伏以洪鈞播物。已在生成。朗鑑通幽。寧期照燭。伏以
相公三十五丈熙朝德茂。軌世才高。發言為襃貶之經。迴
顧是寒暄之律。自叨洪奬。愈切寵驚。近又見戶部王侍郎。
伏知造化工夫。不遺纖草。丹青潤色。偏及偶人。輝華而賤
質增榮。感激而雄眸有淚。實以衮家殊弁冕。業繼詩書。卷
懷於盛壯之時。浮泛於衰遲之日。詞科入仕。尋周一紀之
星。諫署升朝。亦改四年之火。雖復毛慙腹背。角困藩籬。何
嘗不砥礪公方。琢磨文術。竟以長沙地窄。難呈宛轉之姿。
南郡鬼逢。每受揶揄之恥。俄消剝道。顯自明恩。霖施而窮
澤生流。瑞降而枯條更肄。得不乘風奮力。搦朽申勞。依魯
相之門牆。永隨車豎。仰殷宗之左右。長奉鼎梅。卑情無任
日夕兢惶生死銜戴之至。
謝監修相公啟
某啟。某鄉品慙卑。朝班愧近。久託運籌之化。元無載筆之
能。今伏奉恩制。伏蒙相公特賜奏授前件官充職者。寵靈
重疊。敢幸於時來。塵忝過多。但驚於望外。下情無任戴恩
感激量伎兢惶之至。伏以相公道壯龍圖。情專鳳策。兩掖
之內。以讜辭為先。三館之中。以信史為急。必銓名實。乃授
清華。固以時屬叡文。事當修舉。列聖之青編再輯。盛朝之
鴻藻將鋪。是宜對季札以歌唐。求孟堅而述漢。然後可以
昭彰一代。舄奕千齡。如衮之才。非此之任。誠欲奉身而退。
瀝懇以辭。無傷棫樸之風。自適輪轅之用。竊念早依門闥。
昨侍台階。聞善誘而遽已捧承。沾謬恩而莫遑辭讓。主文
譎諫。顧出納以何裨。廣記備言。審荒蕪而豈措。徒思竭力。
寧逭靦顏。唯當禀奉之忠。執持愚直。分職於仲山之下。庶
展其能。受經於尼父之前。冀成其傳。效酬之志。灰沒為期。
卑情無任銜荷惕勵憂懼怔營之至。
第二啟
某啟。幸以弱才。託於宏造。遂拾寒鄉之士。爰升近署之班。
雖與道翺翔。似無邪行。而隨波上下。安有直詞。是以久列
編修。常孤事任。一家之言莫就。空慕馬遷。三國之志未聞。
實慙陳壽。深宜免罷。稍獲遑寧。不謂相公尚貸簡書。且敦
方冊。才授改官之寵。仍還帖職之榮。乍簪筆於宸軒。復和
鉛於細閤。中書肄入。寧同著作之郎。相府依棲。乃類司徒
之掾。分誠已過。恩亦太隆。既辭讓以難諧。但憂兢而罔寘。
穀梁清婉。休校力於短長。王隱混淆。預甘心於譏誚。營職
為務。投生以酬。下情無任感激省循光忝。愧懼之至。
謝宰相啟
某啟。伏以居有熊左右之司。每聞沮誦。著周穆存亡之(闕
一字)但記戎夫。規動止於九天。法春秋於百代。某雖愚懵。
知此重難。況復皇朝廢置之物。便搜才實。近日選求之慎。
必在英華。峻等級於螭階。盛風流於鳳闕。某則寒陋。分無
希望。伏以相公協兆為師。奮庸熙載。將行大道。上繼於宣
尼。誘進單門。下同於王儉。不以某諫垣空食。史閤曠官。特
興久次之嗟。俾授殊遷之命。暄臨黍谷。方知律呂之聲調。
境入蓬山。孰謂風飇之道阻。徒成踴躍。莫獲逡巡。副燕臺
尊隗之心。奉孔里鑄顏之化。巍巍聖德。雖期有舉必書。赫
赫台光。定是無階上報。榮懼感激。不任下情。
謝諸知已啟
某啟。伏奉恩制。除授前件官者。事匪心期。恩將敵至。榮懼
憂惕。不任下情。伏以某用乏適時。言非悟主。雖困泥塗之
辱。敢希朝序之榮。伏蒙某官念以吾道依棲。斯文宗仰。懇
動吹噓之力。終諧憐奬之心。遂使縣吏塵銜。擺脫忽同於
蟬蛻。諫臣清級。超昇遽遂於鸞翔。叨忝何多。提攜至此。竊
復念孤單事契。愚魯性靈。苟非示以修塗。安得縻茲好爵。
獻可替否。諒無補於皇明。徇義忘身。庶粗酬於恩德。卑情
無任感戴激切之至。
第二啟
某啟。某操行無奇。文章匪瞻。拾遺左右。三年未望於轉遷。
約史春秋。五夜寧通於夢想。斯亦孤單雅分。頑魯自宜。忽
踐履於清華。諒因依於賢達。伏以某官優容下位。奬進微
才。荀君之日月在躬。道存瞻矚。王氏之風塵外物。榮遂品
題。故得譽徹中台。名聞東觀。遽簉彌縫之地。仍參著作之
庭。祇奉寵光。若臨泉谷。靜循叨竊。實自門牆。敢不永抱兢
銘。深虞負累。以當官而贖(一作瀆)忝。用舉職以酬知。求女媧
鍊石之方。潛裨碧落。就太史藏山之事。(一作筆)試學青編。尚
覬宗師。更傳規矩。下情無任攀戴靦汗之至。
第三啟
某啟。伏以記事之官。顯司存於戴禮。侍臣之職。正號位於
隋朝。自古不輕。方今為(一作尤)重。豈期幽介。遽獲忝塵。此乃
某官道著訏謨。情敦片善。偃彼小人之草。列諸君子之林。
遂令補衮掖垣。仍叨筆削。珥貂仙室。更踐清華。得不上報
鴻恩。旁酬重德。日月簡編之效。敢怠於季(一作學)終。雪霜松
柏之心。佇彰於歲晚。榮懼感奮。不任下情。
謝江陵借宅啟
某啟。伏以衮荒扉夙掩。蓽路今飄。雖曳裾果在於朱門。而
握髮何妨於白屋。伏蒙令公奬以來能擇地。去俟朝天。恐
馬援之災氛。寧逃漏濕。念揚雄之風雨。須託帡幪。特借華
居。俾安滯跡。況復牀分上下。器備圓方。障錦飄紅。則土皆
被繡。幕雲浮翠。則木鮮呈材。愛忽異於吾廬。誤將同於君
室。遂得彌寬徯后。更盡依劉。宛如夫子之牆。不在隸人之
館。揣循涯分。抃戴恩光。家雖喪而狗已如歸。關欲度而雞
不難學。館開碣石。略為鄒衍之身。臺認章華。永荷楚王之
德。下情無任感遇激切之至。伏惟俯賜鑒察。謹啟。
謝江陵津致赴闕啟
衮啟。伏蒙令公念以赴闕奔馳。臨途窘罄。特頒厚賜。用備
促(一作俶)裝。捧命循涯。無任荷戴惶灼之至。伏以衮拙艱成
性。窮約處身。寧殊枕祉之郎。謬列伏蒲之地。昨以西京無
象。南國迷方。蒼黃於河華之間。流落於漢地之外。荊州劉
表。幸獲依棲。南郡馬融。叨陪訓說。爰從殺節。以及熙春。恩
知將日月兼深。惠䘏與邱陵比峻。今則周傾再定。禹會重
修。既憑桓后之功。且懼防風之戮。輒將行計。上軫沖襟。伏
惟令公韜世量宏。濟人心侈。組駢緡繈。委彼貨泉。七百里
以趨程。茲辰頓贍。二十萬之為贈。今代所稀。得不泣類鮫
人。慙同劍客。歸赤墀而有賴。顧元幕以難忘。突劍觸鋒。始
稱效酬之分。抽毫命牘。終餘感慨之誠。竟乏雄詞。徒揚懦
氣。銘誓激切。不任下情。伏惟俯賜鑒察。
答魏博羅太尉啟
衮啟。都衙侯司徒到京。伏奉寵誨。卑情無任欣躍兢戴之
至。伏以太尉二十二叔國步縈心。藩條繫慮。籌算方殷於
大者。緘封宜略於小哉。况衮再從宗盟。至為卑末。庶僚品
秩。仍是瑣微。乃蒙掛在風襟。形於賜問。奬飾用光其瞹昧。
慰安將勵其辛勤。蓬島音書。異術靡勞於方士。蕺山翰墨。
真蹤遽覩於羲之。捧且不勝。喜難自定。亦復載窺隆旨。深
省賤軀。豈叔父私恩。偏存睦族。豈王侯公道。廣及懷才。蓋
以太尉二十二叔學擅鴻儒。詞摛麗藻。臨戎按節。全忘掌
武之尊。握牘含毫。但記為文之客。得不終身永佩。拭目頻
觀。祕之若三皇內文。寶之如歷代傳璽。言慙善對。謝宗哲
以何因。義貴能酬。銘已知而莫極。榮荷惶灼。不任下情。
至襄州寄江陵啟
袞啟。伏念昨將蓬蔕。久寓棠陰。德隆於雲夢之山。惠浸於
瞿塘之水。已於荊聶。備講恩讐。豈向舂陵。徒陳主客。伏以
令公雄才不世。茂績無倫。威揚戎閫之先。仁洽士林之表。
頃以竿麾暴國。漂流幸許其棲簷。今則羽衛還宮。資遣又
令其赴闕。斯可謂事關舒慘。恩極始終。其往也。異彈鋏以
求車。其去也。免吹篪而乞食。遂使仲宣遭亂。休假日以登
樓。明遠還都。得侵星而赴路。力非可報。感豈勝言。[:#AS-8BE1:●]爾辭
違。漸成遐阻。出荊門而迴首。詎見麾幢。渡漢水以盟心。惟
懷金石。以今月十九日發襄州。邐迤北去。攀涕結戀。不任
下情。謹附狀啟陳。伏惟俯賜鑒察。
秦論上
亡秦者。不在胡亥趙高子嬰。亦不在始皇。亡秦者李斯也。
胡亥固亡國器也。以秦授之者過也。趙高不幸秦狗之瘈。
左右者不圖。則固噬其主矣。子嬰立於已亂。四十餘日而
亡。考其行事。不無庸主之材。其猶坐四屋之間。環火已熾。
雖有殺火之術。欲設何由哉。始皇雖不以仁義。死之日。天
下無事。民為擇君。但其遺詔不行於斯耳。李故有名天下。
臣主相得。六國既平。不能於此時推廣。使秦修帝王之道。
固亦失矣。及始皇外崩。姦臣謀亂。又不能於此時制變。為
存秦之計。卒使趙高得行其謀。胡亥極其惡。子嬰孤死於
蒼黃之地。始皇失賢嗣。遂暴惡於後世。嬴氏之鬼以不食
者。李斯之故也。然則趙高之際。為李斯者。義宜柰何。奔蒙
恬。立扶蘇。為國討賊。以固其社稷可也。當是時。蒙恬與扶
蘇將三十萬之師屯上郡。蒙恬之威。外震匈奴。內信秦國。
三世積功。兄弟忠信。尊用於世。扶蘇長子。直諫而出。雖然。
始皇故知之。所以無詔封諸子。而獨書與扶蘇。欲以為嗣。
雖天下之人。皆知其賢。而以為當立。故陳勝吳廣作亂。乃
詐託公子扶蘇。以從民望。向使李斯以蒙恬之威舉其兵。
以扶蘇之望令天下。而誅一趙高。豈難哉。賊臣既誅。恬斯
乃復相與盡其材。輔賢明之主。以寬靜天下。秦不亡矣。不
唯不亡。且將興。斯不務出此。耽祿畏害。[:#AS-8C4B:⿰⺖木]憰於傾危之際。
使秦有殺適立庶。淫刑虐法。殺君亡國之惡。窮天地而不
振者。李斯之故也。悲夫。
秦論下
或謂衮曰。子言秦亡與存秦之計明矣。吾聞國之興亡。乃
有天命。設使李不失其計。秦果不亡乎。衮曰。吾雖不言天。
其實天之道。子雖稱天以問我。而未識天之說。夫所謂天
者。平無私也。故曰皇天無親。唯德是輔。君人者有德。天則
贊而興之。無德。則革而亡之。興亡之命在乎天。而所以興
亡在乎人也。商書曰。夏王弗克庸德。慢神虐民。皇天不保。
監於萬方。啟迪有命。眷求一德。俾作神主。此言桀不能常
有德。不敬神明。不恤下民。天下不安桀之所為。乃廣視萬
邦有堪天命者。則開而導之。以湯有純一之德。求使代桀
為天地神祇之主也。故曰非天私我有商。惟天祐於一德。
二世無德。為所以亡之道。天是以革而亡之。使扶蘇果立。
則固有德。為所以興之道。天必贊而興之矣。不當奪嬴與
劉。代夏以商也。或曰。李斯之失。當責其不任職。雖曰不忠
不智也。子加以亡秦之諡。不亦重乎。衮曰。吾豈欲加諸斯
也。蓋聖人之道。不得易焉。昔鄭公子殺靈公也。謀於子家。
子家權不足以禦亂。懼譖而從之。春秋以首惡。故書曰鄭
公子歸生殺其君夷。斯其類也。子欲易聖人之道乎哉。
二銘(并序)
黃帝作巾几之法。孔甲有盤盂之誡。太公陳觴鏡之銘。所
以昭成敗而防遺闕也。衮不敢追蹟聖賢。輒取枕杖二物。
而為之銘。亦古之賤士不忘君臣之分也。
枕銘
或枕或欹。有安有危。勿邪其思。
杖銘
身之疲。杖以扶之。國之危。賢以圖之。
田說
一夫田。甲氏乙氏判而農之。乙氏糞其田。田善收。甲氏以
為不善。守天地之和。風雨之絜。而不善收。噫。造化之功。不
如糞土乎。
倉部柏郎中墓誌銘
近代科學之家。有柏氏倉部府君諱宗回字幾聖。祖士良。
忠州司馬。父暠。毛詩博士。贈國子司業。君踵父學開元禮。
咸通中。考官第之。尚書落之。不勝壓屈。因罷。取家蔭出身。
選為州縣官。歷數任。從軍幕為判官。皆有聞。相國文昭公
甚重之。授著作郎於蜀行朝。上即位數年。承反正之後。將
修太廟。時見饗九廟十二室。而實七代。議者以為天子七
廟。六經無九廟文。又欲以穆宗宣宗為二廟。僖宗為一廟。
出敬宗文宗武宗為別廟。文武百官參議不能定。或薦君
於相國徐君。遂擢授太常博士。及進議。請修奉九廟十四
室。於是援引經籍。研校今古。發出九廟九代之議。追祔代
宗德宗二廟。穆宗宣宗通為一廟。以僖宗添為一室。敬宗
文武德懿宗為一廟。親不可出。其推次代室。分齒昭穆。為
哲然矣。又下百官赴尚書省參詳。咸以為允。奏請行之。天
子嘉奬。敬依其議。然其徵據乃尚書正文。而不用鄭元之
說。其法制乃殷周遠事。而不取漢魏已下。故時人多疑之。
遂與數家爭論。雖未行其議。而亟加寵秩。始遷虞部員外
郎。賜緋魚袋。歲中轉虞部郎中。明年遷倉部郎中。加朝散
大夫。年六十一。以光化二年二月二日。卒官京師。某月日。
歸葬先人之塋於邠州。夫人清河張氏。子廷徽。開元禮登
科。廷鸞尚幼。君撰王公家廟錄五卷。奏議論難宗廟之書
萬有餘言。銘曰。
幾聖之道。予實親之。幾聖之言。予實聞之。宗廟之事。一何
專奇。討摘奧冥。不由於師。乃鄙鄭元。乃悅湯伊。今世之人。
安得不疑。賜服熒熒。省行屢征。元裒華。雖死不瞑。親見夫
子。其勢不行。夫子既沒。庶幾乎明。苟如斯言。遺恨可平。尚
或有知。時觀吾銘。
