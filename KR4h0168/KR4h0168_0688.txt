欽定全唐文卷六百八十八
符載
載字厚之。蜀人。隱居廬山。李巽觀察江西。辟掌書記。試太
常寺協律郎。授監察御史。
愁賦
愁之為物也。親賤貧。傲富貴。無賢知兮不肖。事違衷而必
至。非元黃之色。殊甘辛之味。其去也若緣雲之難。其來也
類走丸之易。愁兮愁。志士蹇以徘徊。鬱風雲之氣。挺棟梁
之材。思宏廓以經濟。刻洪勳於鼎鼐。命路猶隘。天衢未開。
滄波悠悠以東注。白日忽忽其西頹。元德拊髀以泣下。孔
明抱膝而思來。愁兮愁。靜女悵其誰語。聳端操而不爽。抱
明心以自處。當泮冰之良辰。期鳴雁之得侶。桃李艷於淑
景。蕙蘭生於幽渚。望蹇修兮不來。念良人兮何許。愁兮愁。
邊塞兮行役。始忘家而徇國。忽時淹而歲積。金河流而更
遙。銅柱去而太劇。凝雲披嶺。驚沙滿磧。馬向北以嘶風。人
上隴而吹笛。功名慨其緬邈。鬢髮颯以斑白。伏波據鞍而
骨驚。定遠操戈而涕激。愁兮愁。禁掖兮恩光。爭修曼態。競
飾明璫。動千金之巧笑。希一顧於君王。嬌妒盈於思慮。移
奪起於毫芒。何長門之咫尺。邈阻絕乎陵岡。宮殿深兮月
皎。歌吹清兮夜長。班姬無言以掩扇。陳后迴裾而就牀。愁
兮愁。春與秋兮登臨。放臣寓目。遊子開襟。楓江千里。青壁
萬尋。微波蕩漾。灌木蕭森。香雜花而覆水。見高葉之亂林。
起宋玉之沈思。傷屈平之遠心。愁兮愁。往事紛其斷續。申
生被譖。周勃受辱。樂毅無階以返燕。黃權何計而歸蜀。投
令君於虛器。疑卞和之美玉。李廣失路於匈奴。徐市泛舟
於海曲。過山陽而日晚。望西陵而樹綠。包胥感激於秦庭。
鄒陽畏逼於梁獄。愁兮愁。羈志杳而無伴。鴻漸於陸。層霄
未半。懷戴君與利物。每行吟而坐歎。安得百斛之醇醪。使
斯愁也霞開而雲散者哉。
新廣雙城門頌(幷序)
貞元十四年。我常侍鍾陵之政成。繇賦均調。法令修理。男
女大小。祗承教化。土地千里。蚩蚩浩浩。莫不剗心。化為端
良。然後覃思閒暇。將有改築。自我宮府。至於門臺。是用乘
時。洗故作新。先是城有贅墉。橫亘東西。盤護便地。甚曰無
壯。瞻彼闉闍。亦特其門。崇未及雉。廣不容軌。公斸掘平夷。
垣修塗壞撤規模巖巖四扉。每五夜將旦。候吏雲委。鼓鳴
逢逢。輷然洞開。軒蓋絕塵而並騖。軍旅擁關而坌入。旗過
優游。馬不駢蹄。徘徊流覽。勝氣洋溢。改作之致。騰淩前人。
真卓然之思也。君子謂公氣冥元極。智遊象鬱。以盛德統
於大位。苟視民之弊。吾見其雍閼不和之氣。決防潰澤之
不若也。豈復有煩冤[:#AS-886A:●]濫之志。漸於風俗哉。循跡觀改。正
在於是。公嘗自濡翰。有所紀敘。實恐揮謙。休聲不揚。小子
愚陋。贊述銘頌。請刻於貞石之陰。使新門之績也皇皇然。
頌曰。
鍾陵古城隘不工。麗譙隙穴廢崇墉。右貂作鎮寢前蹤。中
央砥平谿蒙籠。嚴城朝旦日曈曈。高開四門車馬通。此邦
此績垂無窮。敢紹華藻揚清風。
蘄州新城門頌(幷序)
城于防。春秋書之。重時也。城于蘄。輿人誦之。美功也。何可
謂之功。曰余得言之矣。大唐庚辰歲秋九月。岳鄂觀察使
御史中丞鄭公前牧於蘄春。始佩銅虎符。是年冬十一月。
蔡人不虔。天子詔諸侯之師誅破之。我有疆場。與人腹背。
慮禍甚劇。為虞落然。民大愁恐。若寇暴至。是邦也。夙昔無
事。人傲慢。垂百餘祀。城隍不張。頹墉壞堞。僅為平野。公乃
度舊址。量客土。備畚鍾。嘯丁壯。勃焉而興。於是謹刀布以
索力。考鼛鼓以蕩氣。嚴進退以設令。立師伍以程課。烝徒
雷呼。萬鎚星飛。誅惰聳勞。間無畱時。凡甲子五癸。即崒然
城成矣。墉高三雉。門容兩轍。周迴一千八百四十步。門臺
睥睨。霞赩雲截。如崇山斷岸。邈不可嚮。議金湯者。我居首
焉。日者嗣曹王皋討希烈之叛。於此嘗具板榦。作為坯築。
役徒巨億。經費稱是。樹而復潰。卒無能名。風俗耉老以為
蛟螭靈怪。蟠窟固護。使人不見其績也。公躬自省視。循理
辨物。心禱且計。輔之至誠。遂用堅緻。嗚呼。蘄城楚舊封也。
疆淮蔡。邇申息。地當隘束。實生攻奪。若嚮時敵者驅鐵衣。
出穆陵。襲我無備。搖脛而至。即江淮之南。吾見其波動矣。
然俾夫大藩倚其固。屬郡抱其勢。千里士庶。高枕而臥。寇
不致萌彎弓捻矢之意者。新城之謂也。繇是大君聽民間
威聲聞望。以公有文武上才。秉心塞淵。可以防方隅。可以
握權貴。故拔自倅牧。雄居盛府。山川幢蓋。皆舊物也。寄任
之重。夐無其隣。夫賢為世出。績因時達。微新城。吾見公之
力才事業。其堙鬱不揚乎。鯫生作頌。頌以後辭曰。
庚辰之歲。鶉首有彗。人用五兵。維彼蘄下。壃及風馬。實啟
戎情。在昔無虞。蔑其闉闍。埤堞頹傾。我公作守。恢拓荒舊。
乃新其城。百堵言言。四阿孱顏。矗如雲平。扼衡據會。寇不
敢過。生人休戚。維茲盛烈。遭時而發。鴻振芳名。我有貞石。
不追不琢。孰聞風聲。是用作頌。冀茲不朽。與日永明。
賀樊公畋獲虎頌(幷序)
虎在毛物。有剛猛而為暴者也。畋而獲之。覩令施而士勇
者也。且荊為澤國。疆亘雲夢。伐麕麚。弋鴻雁。蓋便習也。唯
獲虎則異。故大而張之。六年冬十二月臘日甲辰。節度使
御史大夫樊公大畋於郢城。修軍禮也。先期之辰。命耆將
宿帥。將騎步兵五千。盛陳於所舍之地。越翌日。朝陽始昇。
郊牧靜夷。建大旆之彤彤。抗高旌之萎蕤。無小無大。千戟
萬羽。閃舒絢煥。膠轕磢錯。狀濤湧而波汨。咸從公而觀之。
於是樹蘭防。列轅門。表旗鼓。而卒伍縈紆遼蔓。星陳鱗次。
中軍發號。沸渭四起。拉榛棘。祕梗橦。高坱埤。踣健足。剗驍
翅。脂染鳴鏑。血湔飛幟。或潰潰以狂顧。或奔猭而滅地。竭
銳精以圖免。雖絕脰而猶視。士氣方雄。乃縱火攻。烈焰炎
炎。燒雲飈風。烻陰深巷。薈翳蒙籠。抃呼未終。山平澤通。其
有冒鬱攸。走煤燼。蒙茸袒裼。徒摶獨殺者。不可勝道。維明
日。復圍於龍山之北岡。先是里人之訟乳虎為暴。肆毒貪
婪。白晝族行。圈皂無豕牛。林麓絕樵蘇。老幼愁恐。極於兵
寇。既卜其穴。乃大搜而取之。爽氣凌厲。士拗餘怒。思與鬭
死。莫有異慮。敲扣拍撲。芟殺策石[:#AS-FBED:●]剝。洞篁篠之冥密。劃
蒙蔓之纍絡。勢窮則搏鬭於莽下。觀其怒氣之所狡憤。迅
軀之所騰跱。鋸牙之所噉齚。鉤爪之所拏玃。傑作人立。呀
若箕張。聲軒暴雷。目爍燦炬。爰有一人。烏獲之倫。威鬱喬
傑。彳[:#AS-FBED:●]票狡獷決。憑髯奮怒。毛竪眥裂。鐏長戟以撐拒。乃
匐身而掩刃。勢傾力絕。四偃在地。穿喉貫背。爪有餘搏。於
是騰氣射虹蜺。酣譟破山林。耋老慶。童幼抃。淋漓贔負。獻
於公所。公以為天稔其毒。必將姙孕。剖視其腹。即獲乎四
子矣。於是迴鑣返旆。校能計獲。發府庫。行飲勞。賞功也。大
凡古者天子諸侯。四時皆畋。因畋以理兵。先視其禮儀。次
察其號令。後觀其坐作進退之度。有不用命者。乃斬之以
徇於眾焉。武德修備。乃事蒐狩。上以奉宗廟。下以禮賓客。
其有肉不登俎。材不中器。則謂之不軌不物。而君子譏之。
今大夫法先王之制。順時序之氣。展敬農隙。大講戎事。卒
乘具。文章明。武修也。威儀肅。行伍列。禮盛也。無逸飛。無漏
走。令張也。
繄是三者。備足焜燿。况乎啟沉毅。誅暴橫。耽耽五虎。斃在
指顧。是得不謂動合模範。成堂堂之觀乎。公常握文武之
柄。荷申甫之寄。擁旄荊國。星霜四周。流愷悌之仁。布大中
之化。政之被民者。如陽和熙熙。蒸變生物。各遂暢達。不知
其然。故無得而稱焉。洎於軍旅之際。德禮也如是。勇練也
如是。播此智略。寓諸形容。因知公之師。可以振文經。可以
翊皇威。可以截不庭。可以攝四夷。與上古儔侶。赫赫巍巍。
即豈獨躪荒山。殪猛獸。馳騁觸蹷。左旋右抽而已哉。載末
儒也。猥以縫掖。獲陪鞭弭之後。目覩盛烈。失去畏懦。敢愛
文字。使其闇然而不彰乎。迺作頌曰。
元陰凝兮殺氣厲。揚三軍兮順時殺。鋋戟羅兮山谷隘。飛
走殫兮林莽壞。有虎勃起兮萬夫駭。闞呀夭矯兮雷霆唱。
紆沉慮兮振明戒。于一奮兮傾五害。旋勝軍兮翻大旆。空
皋藪兮樂幼艾。勇毅之師無與對。可誅不王截海外。
為杜相公賀恩賜淮西粟帛表
臣某言。今月某日。中使某官至。伏知聖旨賜淮西節度使
吳少誠米若干石鹽若干石帛若干疋。雨露之潤。忽沾於
焦旱。生育之德。忽被於饑寒。凡在臣庶。孰不慶幸。臣某誠
歡誠喜頓首頓首。日者少誠迷誤。興兵淮蔡。陛下開日月
之耀。霽雷震之威。洗其瑕穢。復賜珪爵。使螻蟻重安於窟
穴。草木再洽於恩光。大義易兇邪之心。和平銷悖亂之氣。
今復恤其歉儉。賜之粟帛。聖澤灑危疑之地。皇慈周反側
之人。合救時之宜。塞未萌之釁。微禽食椹。尚懷好音。萬夫
戴恩。豈不知感。此所謂睿圖宏遠。神武深沉。善戰於仁施
之中。伐謀於茫昧之際。武何戈而不止。物何化而不從。增
七德之輝華。動八紘之踴躍。臣叨居將相。職守藩維。不獲
奔走稱慶宮闕。無任歡抃懇之至。謹奉表陳賀以聞。
請朝覲表
臣某言。臣聞臣之事君。猶子之事父。苟閨庭之侍曠。晨昏
之禮絕。擬議名教。得為孝子乎。臣自違天顏。二十餘載。身
不趨宮闕之地。心不展烏鳥之誠。戴天嚮日。肝肺焦灼。况
臣暮齒。筋力漸衰。以中人之材。當大藩之寄。智慮昏殆。政
術荒疎。自揣封疆。固多敗累。豈可使萬人稟無德之令。四
方興尸祿之譏。跼形顧影。月慙歲恥。方今赫赫大國。髦彥
如林。采於眾才。必超十倍。伏願陛下暫迴慈眷。俯察愚衷。
念蒼生之疲。授能者之位。即微臣無妨賢之愧。大君有任
用之明。得公論於搢紳。盡私誠於犬馬。再以白首。獲奉紫
宸。備一刻於周行。實百生之榮耀。前後陳乞。煩黷聖聰。雖
懇迫之未伸。瞻軒墀之已近。不勝慺慺之至。
廬州進嘉禾表
臣某言。得廬州刺史裴靖狀稱。巢縣百姓唐海母喪廬墓。
手自耕植。以備祠祭。無何。於粟田之中。輒產嘉禾。一本六
穗。一本五穗。即時差錄事參軍朱寧丁寧考騐。事狀明白。
臣聞感天地者存乎誠。通神明者極乎孝。蘊而為精粹。發
而為禎祥。上元與之獻酬。后土為之泄露。故使騰芳高隴。
擢穎清秋。冠九穀之英英。增大田之藹藹。此皆陛下聖德。
茂鴻化洽。名教立。風俗厚。生人之內有淳孝。靈瑞之下有
嘉禾。邁風烈於前王。煥丹青於唐史。不然。何幽贊元答其
若是乎。臣猥以鈍劣。祇守風土。宣陛下之恩澤。撫陛下之
庶甿。覩茲盛美。光榮耳目。不勝歡忭踴躍之至。
謝賜冬衣表
臣某言。中使某至。伏奉詔旨。幷賜臣及將士冬衣等。來自
九天。頒於下土。手捧目視。霞開雪凝。是何眇爾之賤質。膺
此爛然之盛服。臣某中謝。臣久在藩條。無裨政術。每懼素
飧之責。以成負粟之羞。陛下含貸優容。天覆地載。伏念微
臣之羸老。且憂將校之寒沍。賜之以衣服。寵之以光榮。俱
無汗馬之勞。已有維鵜之刺。雖君父德大。不求於所酬。而
臣子感深。自期於必死。無任感恩懇激之至。謹奉表以聞。
謝賜藥方表
臣某言。中使朱萬春至。伏知聖旨念臣風疾。賜臣手詔。幷
賜御札藥方四道。天使忽臨。宸翰猶濕。跪捧驚越。不知所
從。臣某中謝。前月九日。臣飲食失宜。誤為熱風所中。初甚
沉頓。肢體不安。今暫調護。稍用衰退。伏以微臣之疾。貽陛
下之憂。降駟騎於雲霄。出神方於禁掖。循端究末。味密思
精。補神農之闕遺。蔑桐君之漏略。乾坤恩重。螻蟻感深。將
欲調和。已知平愈。此所謂半枯之樹。遇陰陽而扶疎。既涸
之魚。值洪波而奮迅。仰天忭躍。跼地兢惶。惟兩曜以鑒誠。
何百年之可報。不勝感戴懇迫之至。
謝手詔表
臣某言。今月日。中使郭忠政至。伏奉手詔。以臣微疾。尚軫
聖懷。日月私臨於幽蟲。雨露曲霑於旱草。感戴所迫。若無
精魂。臣某中謝。臣初中風疾。狀候頗劇。自蒙聖澤。特賜神
方。酌和劑之宜。備甘辛之味。曾不信宿。已覺痊平。伏以聖
意[:#AS-8563:⿰⺯⿸厂⿱田坴]綿。此方神異。思慮超古今之表。重輕得損益之中。故
以藥攻病。如水灌火。且以鴻恩為湯餌。何榮衞之不調。以
造化為岐和。何膏肓之不去。邱山至重。草芥極微。報恩之
分。殺身後已。不勝激切危懇之至。謹奉表陳謝以聞。
第二表
臣某言。中使某至。伏蒙詔旨。襃臣政事。慰疾病。幷示除改
廬州刺史路應等。五色絲綸。九霄雨露。光華潤澤。[:#AS-8149:⿰亻併]集微
臣。捧戴兢惶。無地容措。臣某中謝。臣伏見自淮而南。天下
重鎮。臣叨受旄鉞。僅二十年。人無夭昏。歲屬豐稔。瞻彼疆
域。小有康寧。此皆陛下睿謀鴻化之所被及。豈臣薄劣自
能致理。臣所患風疾。漸至降損。飯食甘適。肢體便安。此皆
陛下神方祕術之所攻療。非臣調護所能平愈。伏見除改
諸州刺史等。路應和而明。裴靖才而通。羅珣斷而達。李正
明強而毅。陛下或以賞授。或以能遷。或增之以憲司。或擢
之以棘寺。實所謂宸鑒高遠。睿獎宏深。雖虞舜官人之美。
無以過此。臣才非申甫。恩重嵩華。惟跼地以彷徨。敢窺天
之遠近。不勝懇切慺慺之至。謹奉表陳謝以聞。
上西川韋令公書
伏見自建功汧隴之後。天子念重。付託西蜀。擁旄仗節。垂
二十年。能斷西戎之股臂。鑿南蠻之耳目。獻驃國之絃管。
摧芥蔕之橫猾。四方仰首。威聲赫然。是何才略如是之偉
也。巴岷之人。蒙恩惠。被法禁。秋霜膏雨。不足為喻。是何教
化如此之美也。於戲。大丈夫生於天地之間。功德富貴而
已矣。今令公英姿玉色。照灼當世。勳業格皇天。崇高如泰
山。若使圖丹青。刻鐘鼎。為有唐一世之盛。令公獨得之矣。
某頃不自揆。謬隱匡廬間。其所務者。不專文字。亦嘗有意
窺佐王治國之術。思樹勳不朽之事。心長才短。難進易退。
徘徊林壑。屢易星霜。齒髮蕭索。無所成遂。雖命使然也。亦
實慙質鈍。自成都違奉。馳心旌麾。高卑勢殊。分絕干請。一
昨戀慕滋甚。不敢寧處。因修狀疏。幷獻拙文。不謂滄溟量
深。轉涵微細。猥見下荅。仍賜襃寵。蓬蓽之下。煥然有光。臨
風悚息。不知所措。某氣性野直。寡儔少合。宇宙至廣。迥無
知音。遭逢知音。便是死所。伏惟令公上才宏識。傑出人表。
律呂一動。變寒為溫。伏知小生爰自茲日。至於沒齒。無沈
痼之恨矣。然九霄之鴻。假勁翮而飛者也。萬斛之舟。假長
風而逝者也。鴻與舟不翮不風。皆摧頹朽蠧之物也。安能
自運哉。輒敢比况。輕塵視聽。伏計令公發函之際。當不哂
飛逝也。新文五章。音以賞奏。重干宗匠。伏惟俯賜省覽。幸
甚幸甚。
上韋尚書書
伏惟尚書雲霄之祿位。汧隴之勳業。河海之宇量。青萍之
操持。斯事已形丹青。載在太常。野人復欲云云。則若詠滄
溟之深。頌泰山之高。識者聞之。以為悠悠腐儒。僕不曉事。
故略而不書。某聞獸饑思食。士窮思遇。此生物之常也。其
有食不濟。遇不至。常情必然。某則否。何哉。夫蘭有香。雖植
蘙薈。必從風而揚之。士有道。雖混闒茸。必由人而彰之。某
拜顏踰年。出入五謁。而善竟不聞於左右。顧不及於布褐。
汨沒塵土。造次羈旅。是缺行敗德。充溢視聽之深也。射矢
失中。求正諸已而已矣。不然。即黃金之臺。崔嵬造天。獨不
陪郭隗之後。從容而登之乎。然有志未遂於節下。將欲求
遂於節下。伏惟少請詳之。幸甚幸甚。頃年與友生數人。隱
居廬山中。時包祭酒牧於江州。小子荒唐。曾以短書干之。
包公聲聞君子也。一言感激。因為遠大。當是時。賢豪侁侁。
滿盈江湖。翕然以風㮣相與。亦屢為侯伯之有土者。行束
帛之禮焉。某皆抗詞不應。斯鵾鵬一舉之致。以方寸之地。
久違寧覲。顧瞻歸路。敢逡巡乎。昨奔走萬里。得伸拜慶。慈
顏怡怡然。喜其如人。親戚隣里。亦會酒相賀。雖爵祿未及。
而門戶有光。稽古之力。實亦斯在。則古林之松桂。草堂之
朋友。懷芳結念。相望於穀口。可勝言哉。今欲越三峽之湍
瀨。適九江之遐阻。以業就志。以家依山。清風白雲。相與終
歲。斯也者。非大官上列恢張特達之賜。則無以自振焉。尚
書功德巍巍。與嵩華侔。善政如和羹。深仁類陽春。寵材拯
困。多在輦下。今羽毛頹弱。大賢能煦而嫗之。使其騫飛乎。
今鱗介蟠屈。大賢能澤而雨之。使其騰驤乎。顧之即榮重。
委之即廢賤。通塞之路。期於反掌。敢不虛中惕慮。敬俟遭
值。伏惟非常施與之。幸甚幸甚。
上襄陽楚大夫書
天下有特達之道。可施於人者二焉。大者以位舉德。其有
自泥塗布褐一奮而登於青冥金紫者也。次者以財拯困。
其有自糲飯蓬戶一變而致於膏梁廣厦者也。載羽毛頹
弱。未敢辱公扶搖九萬之勢。家室空耗。今則困矣。敢欲以
次者為節下之累。謂之何哉。載聞至誠貴直。至敬無飾。故
以懇質之詞。為述情之具。伏惟少畱意焉。幸甚。載頃與友
生數人。隱居廬山。其所學者。不獨文章名數而已。意根於
皇極大中之道。用在於佐王治國之術。常欲致君於堯舜。
馳俗於中古。此乃小子夙夜孜孜不怠也。攻錯未半。歸寧
蜀道。蜀之連帥。以載微有文采。遮使止住。小子亦隳產不
應。扶持東下。意者欲開故山草堂。拂舊帙編簡。晨昏之暇。
終竟前志。一昨牽滯事故。不覺淹久。囊橐之貲日竭。高厲
之氣日消。上無以供養尊長。下無以撫字孤稚。彷徨燥灼。
內熱如疾。每延想舊居。雲霞在天。松桂遶屋。肺腹一夕而
九迴矣。夫欲搆大厦者。陵雲之基形。宏敞之勢兆。未備者
榱桷朽壞而已。得不謂班倕惜之乎。鑄寶劍者。負斷犀之
資。照含斗之氣。所闕者淬拭發硎而已。得不謂歐冶惜之
乎。載伏觀大夫。起自堯山宰。奮臂遊長安。以宏偉之才。進
乎明君。不十數年。佩虎符。握龍節。有盛德勳庸於世。真天
下特達之士也。載亦敢以肺腸之事干之。誠能迴公方寸
之地。為小子生涯庇庥之所。移公盈月之俸。為小子度世
衣食之業。使隱不遺親。(闕)道以靜片言之下。大獲素尚。即
赫赫巍巍之稱。當在寰宇之內。不在主客也。載聞蒲牢之
鐘。擊之以莛筯。叩者之誤也。艅艎之舟。投之以秉庾。載者
之咎也。今載欲發大名壯志。敢以細言詭數。上干高明乎。
且常見前賢房大尉書贈張燕公云。欲起自燕國公門下
矣。載亦欲感君之恩。望公之顧。使異日之談。亦起自大夫
門下矣。詞理如此。不合經義。退自思省。終用慚愧。伏惟溟
渤之浪。涵容尺波。幸甚幸甚。不宣。載再拜。
與劉評事伯芻書
聆夫子之善聲滿盈矣。世且多故。無緣會覿。開襟嚮風。勞
止如何。余友蘭陵蕭易簡篋中獲足下所製窮達述。高韻
孤峙。詞趣淵密。探聖賢性命之際。究天地否泰之理。固知
殷紂之黃屋不為通也。顏子之陋巷不為窮也。使百世君
子之知道益明。守道益堅。不汲汲。不戚戚。從容中道。斯立
言之由也。顧惟短才。謬嘗為文。伸紙始竟。百骸清快。斂挹
已久。無可自道。因豫章王兵曹往。聊寫梗㮣。不盡慨詠之
萬一耳。
寄南海王尚書書
尚書以雄才盛業。作鎮南服。紆精誠之處。荅天子之寄。百
越乂清。幕士燦然。甚善甚善。公昔典九江。載在匡廬。被以
淳仁。扇以清風。中林逋客。安樂無橫。至於敞南軒之勝。開
北樓之讌。[:#AS-8563:⿰⺯⿸厂⿱田坴]綿[:#AS-82F9:⿰罇]斝。操觚發詠者。可勝言哉。爾後榮遷亞
尹。承江陵之歡好。超拜容府。展襄陽之慶荷。違奉尊嚴。不
十數年。伏以英姿。奮登雲霄。光華富貴。烜赫當世。某今藏
遁山邱。作老書生。江湖重阻。禮數間絕。尚書或眇不寘慮。
即小子旦暮。敢不馳心於旌戟耶。一昨徑理扁舟。遠離潯
陽。不畏道路。時伸賀禮。屬船隘熱劇。飲食江水。度廬陵百
餘里。防護無術。痁疾動作。藥物荒乏。鄰於委踣。以今月十
八日達南康。使醫工診視。了未蠲愈。自揣氣力。不任支持。
遂祈戎使君致健步。持短書。幷備舊文。緘結敬獻閣下。運
動不偶。嬰此疾瘵。志竟莫伸。端緒未展。然不獲覩節旄之
重。挹政化之光。仰首嚮風。愁惋盈膺。伏計宣達聰明。悉善
下賢。幸甚幸甚。三月中。馮翊嚴謩至山居。道楊秀才衡擕
挈口累。歸心大府。此人氣性岐嶷。有縱橫之才。未遭知己。
久見堙壓。加以蹖駮。聲音不振。如鴛雛鍛翮。瞻雲興歎。况
曩昔承歡。厚薄齊同。一旦流離。棲身失圖。北遊不可。立家
無路。伏惟尚書大厦宏敞。能不以蓋覆為意乎。伏枕陳露。
兢惶展轉。不宣。某再拜。
荅澤潞王尚書書
某有舊故為南康郡太守。今年夏五月往遊其門。至冬十
月歸山下。遂於江州盧使君處伏奉書問。幷覩押衙盧從
史所留示委曲。重詞異禮。一何特達。捧讀慙恐。若無憑依。
伏惟尚書忠厚淳粹。發於大造。靈姿傑立。長材卓然。以社
稷為生死。以勳庸為倚任。義感生於慷慨。聞望歸於德禮。
屬思宏邁。遠蹤前人。由是天子以山東之利兵廣土授之。
使長於諸侯。蓋有以也。夫翊王公之美者莫如賢。贊策畫
之利者莫如才。延納優劣。不啻十百。如某者。一蓬蓽士也。
癡緩樸訥。無可採擇。性嗜閒退。不求聲利。頃在山林中。飲
食斸藥。保養性命。時運不適。即覽閱六籍。或持竿釣魚。以
此竟歲。人世機事。視之懵然。不悟高明。橫加鄙夫。手疏襟
素。不師文字。是所謂嘗蘇草而掇蘭蕙。簸礫石而揀[:#AS-9061:⿰王褱]璧。
欲自隗始。為天下士君子之先。伏知異日截犬戎。壹宇宙。
拯民戴主。在此志也。念茲菲薄。無用裨補。况且多病。形憊
氣衰。不任策使。實貽敗累。未獲趨拜。謝恩鈴閣。又南歸日
晚。酬荅稽疎。瞻望旌麾。惶灼無次。古人有感一言重一顧。
期於殞越。請報國士。即小子平生之旨。豈無是耶。伏惟開
懷察納。不記疵恡。幸甚幸甚。不宣。某再拜。
寄徐泗張大夫書
明公材略橫世。氣為人傑。旌節森然。先鎮東徐。靜則近鄒
魯之士。講詩導禮。動則駕貔貅之卒。肅清淮海。名聞休烈。
風動四方。節士義夫。孰不投心。甚善甚善。真天子文武大
臣哉。載迂儒不才。越尋常間。敢以疎鈍。切懷風㮣。如是星
霜十周天矣。緬彼山川。遼夐蕭條。世多械束。末由造請。復
欲牽文字。試書功德。事無端緒。殆似行佞。懷緘浩思。殊鬱
鬱不快也。適值去年秋。有冠軍將軍李圓者。道來自東。狀
貌不凡。三扣柴荊。載意其偉士。延坐與語。語酣中起。議及
劍術。云嘗以青萍貺公。乃發筐篋。出閣下寶劍銘相示。載
鑒裁不明。敢懸貨人。因覽文以異劍。覩劍以奇文。繇是憑
之為聰明。依之為肺腸。恣陳蕪穢。妄有紀述。摭拾冠軍之
行跡。鄭重執事之美茂。得為通誠導意之因緣也。大凡人
之有生。處而道德不滋於身者。竊兩曜之光明也。出而功
烈不被於世者。偷大君之珪組也。况乎屬一詞。屯一事。上
不陳教化。次不敘志意。皆游言也。豈曰文為。一昨諷公之
製。聳文豪爽。立意健激。首則見定忠固義之分。末則存策
勳樹績之心。識者謂公異日必帥諸侯。蕩蕃虜。拔鋒燧於
近塞。洗腥臊於絕漠。黃河九曲。為大國池沼。然後拜閶閤。
和陰陽。炎炎赫赫。載勳盟府。豈獨擁旄按甲。長於一方而
已哉。載不量氣力。庶慕區區之分。借如智慮短薄。無裨絲
髮。亦欲如班孟堅之比。為竇車騎刻燕然之石。公謂之何
哉。載今蹷然飛書遠聞。伏以冠軍緣公而德彰。小子援公
而思勇。即託記錄之目。輒以葛溪劍志為名。屬事相交關。
謹偕寓獻。貴賤不侔。禮實異儀。輕用塵忝。臨風震悚。閣下
或為休庇。若將獻酬。張布錦繢。鋪映麻枲。命使令問訊江
君奔走之。僕山中茅舍。偶自詳憶耳。不宣。載再拜。
贈蘄州盧員外書
去年春三月。某有謂暫出蓬戶間。適值麾幢將度潯陽。嚴
太守命某為貳食之客。偶於末席。備聆嘉話。如和風扇春。
膏雨潤物。真可愛也。玉斝未醉。蘭橈遽動。襟緒百端。鬱鬱
不開。後有遠役。南征千里。夏徂冬歸。道路蕭條。音塵寂滅。
至此而已。今者有襄漢之役。實遊郡境。誓將維舟。泄宣曩
懷。一昨至蘄陽岸下。屬日晏水闊。風猛波起。帆席張快。不
可偃落。眄睞失徒。煙露蒼茫。杳杳馳心。悵然無悰。某深山
耕漁之人也。不求于進。貴賤之異。何緣區偪。竊嚮下風。聽
君子之議。采輿人之誦。若將時會。踐升朝廷。伏知君侯必
能明禮樂。補教化。翊大君於皇極。保蒼生於仁壽。夫如此。
則善人國之紀也。敢不恭敬乎。敢不親愛乎。拳拳之衷。正
在此耳。方迫行邁。稍趨北路。廷賓英華。戀慕滋篤。李山人
丞以藝術日遊門閤。問訊所止。將欲候起居。今故留之。用
書寫懷。其他文一軸。蓋執贄也。非敢誇也。不遺細陋。或見
光寵。但願抵襄漢。病夫拂拭耳目而俟之。某再拜。
寄贈于尚書書
朱校書至。猥辱書問。幷示孟處士碑篆端由。捧讀彌日。抃
躍無次。夫旌善人。採遺美。蓋有位君子之所行志。豈伊薄
劣。敢議發揮。言輕賜重。益用惶駭。又於朱校書處。恭覩製
作。約數十篇。高格侔山嶽。迅勢擬波濤。邁氣薄雲霄。遠思
躡鴛鴻。當世翰墨。都無此手。臟腑怳怳。至今悸動。斯可謂
煥乎文章也。一昨奉辭伐罪。統貔虎之師。沉謀偉略。洞入
神鬼。以鎮則有制。以戰則有威。巍巍赫赫。聲振寰海。斯可
謂盛乎武事也。文武吉甫。佐天子贊襄。使奸臣賊子無萌
芽於禍亂者。我尚書之謂矣。小人君子。咸知幸甚。某一凡
夫也。棲遁匡廬。垂二十年。讀書不及於儒。把筆纔過於常
談。泯泯人世。隣乎強仕。斯亦不足畏也。然徒有愚妄之意。
愛大名。慕大節。懸芳竹帛。為千古榮。懃懃懇懇。正為此耳。
小子聆閣下之事業。英姿豪韻。迥如古人。私心歡喜。動作
顛沛。况前旨稠疊。猥賜誘喻。令一至峴首。追賞風景。小生
何人。當此珍重。誠宜奔走拜伏旌麾間。識征南之儀觀。揖
當陽之談話。凝襟滯想。從茲泄露。屬入夏多病。氣力衰羸。
火雲始生。道路且遠。瞻仰尊重。魂爽飄然。若望溟海。未知
濟涉。如此誠激。何緣上達。唯有牘。可寄肺腸。今如特差祗
舍人呂及自潯陽專往奉狀。塵獻鈴閣。伏惟鑒察愚樸。不
責狂瞽。幸甚幸甚。候問起居之禮。謹俟異日。此無多談。
謝李巽常侍書
某官任進朝至。猥賜書札。幷官告衣服鞍馬等。開緘之後。
伏知常侍不以載懦劣無取。飛章上聞。蒙授太常寺奉禮
郎充南昌軍副使者。此所謂天子厚澤。下潤林泉。諸侯盛
禮。曲霑固陋。思惟腆薄。何緣如是。五內慙愧。彷徨失從。某
弱年不自揆。妄植強操。祖尚名節。嘗以為靜既砥礪以修
道。動即功德以被世。故棲遲不進。垂二十年。雖跡在邱壑。
而心非長往。且山木之挺者。憂良匠之不來。室女之容者。
憂士夫之不娶。某雖孱愚。材貌俱微。實求知音。為之投誠。
一昨候謁盛府。禮數優貸。降大人之嚴重。涵小生之闊略。
顧問采色。若有所注。居未經時。榮命果來。變枯槁為美粹。
易荷衣為簪組。起締構於平地。生翼羽於雛鷇。鴻漸之兆。
始於茲辰。與夫尋常感恩。不同日而語也。誠宜掩山扉。別
巖松。扶策病憊。祗赴所職。伏以歸山之日。嘗於甘子堂中。
輒以私志。上廣視聽。嘗恐道有所未立。學有所未周。遭值
引遇。速貽敗累。實欲姑務斂退。以備見聞。况江西為藩鎮
之雄。常侍負伊咎之資。署置賓佐。四方傾耳。或主客懸絕。
祗取笑焉。故嚮風斂手。不敢上道。又某童孺酷嗜山水。建
中初。與友生數人。自岷蜀結心匡廬。始至甚病困。無以瞻
結。偶獲一地。蓬陋翳薈。苟取便易。未遑變更。含憤不快。如
病毒螫。近者江州李使君以俸錢四萬。為某買山。號三澗
峯。在二林之右。孤巖絕壑。匡廬之左。壞褐破袍。沛然滿篋。
方將面雲峯。構草堂。咏歌堯舜。綢繆松柏。報償昔年之志
而去。是有始而無卒。有胷而無心。必當為谿猿谷鳥側目
相視。豈止於林慙澗恥而已哉。伏惟閣下道極上才之美。
政布中和之化。昭昭德禮。攬接士庶。凡在草木。尚獲暢達。
區區鄙愫。冀見察納。某幼小淪賤。冑緒逶迤。糟心服道。年
甫強仕。比為四海之諸侯屬意亦勤矣。禮則甚厚。實未隨
之。今常侍不問賢否。事出沉斷。恩寵忽至。門戶有光。銜涕
感激。不知所措。則自茲日至於沒地。出於閣下門闌矣。菲
薄之質。已為閣下從事矣。夫如是。雖千里之外。猶趨奉左
右也。伏計王公大人。雅量如淵。當見其遐遠。樹名異日。豈
以一召違命。遂賜重乎。鄙人恃此。敢存俯仰。既乞守蓬蓽。
未獲奔走。其官告人馬輩。謹並使還府。久處荒野。詞意疎
蕪。干犯尊嚴。但增惶恐狂狷。幸甚幸甚。
荅李巽再請書
今月二十一日。謹遣家人楚山專奉狀。伏計已達。任押衙
至。猥賜書示。幷官告衣服等。戴荷之至。無任下情。孟夏漸
熱云云。即日某侍奉外。蒙恩常侍。開長者之懷。以國士見
遇。拔自蓬蓽。署職拜官。手疏[:#AS-8563:⿰⺯⿸厂⿱田坴]綿。出於濬發。古人云。屈於
不知已而伸於知已。今常侍知我。實獲死所。捧讀之次。涕
激肝心。假如時命不偶。溘死朝露。平生志氣。己無所恨。若
齒髮猶壯。前途未失。即立(疑)之忿。庶幾賢達。故前啟求息
山林。更自磨礪。報荅之分。正在此矣。伏惟曲賜鑒察。免貽
聽熒。幸甚幸甚。其官告衣服鞍馬等。欲留告身。為與職名
相聯。欲留白衣。又與公服同對。捨一取一。竊未合度。謹令
並[:#AS-9BF8:⿰去⻏]附上。伏惟委曲鑒照。下情懇望。
荅李巽第三書
專使孟溫朝至。再蒙示及。招誘誨諭。激切倍劇。前書之賜。
議者云。得地千里。不如一士。閣下以泰山之高。就蟻蛭之
卑。損折威重。一至於此。是何節士義夫之不投心服體。是
何藩臣方伯之不師謙降禮。是何澆風弊俗之不易邪蹈
正。是何奸臣賊子之不悛暴畏義。君子動氣。小人抃手。熙
熙相賀。如見中古。如載之不肖。猶夫人也。常侍之引遇也
如是。况今有賢於載者乎。是知劇辛趙往。鄒衍齊來。抑有
以也。夫丈夫處世。誠宜種道德。樹勳績。頹年急節。慨如不
及。然才短而好進者敗。謀人而不審已者危。三尺童子。明
詳斯旨。伏覽書示。閣下又許與過以遠圖。伏計俯示。鄙人
實恐孤負聰明。視聽失所。以鉛刀為重器。以散木為良材。
反覆思量。益用慚惕。是以前後懃懇。少求退息。欲磨鈍使
利。拂昏冀明。蹄涔之內。灌瀉涓滴。料新營山居。松桂未盈
尺。圩墁未快乾。即閣下已在鳳池矣。此不揆懦劣。敢希提
擕。助君治國。裨補萬一。若素尚飽滿耳。某昧於機要。識且
迂疎。敢恃深知。累竭肺腑。儻允遂鄙志。從容林壑。野人之
誠也。敢不歡愉以受賜。或固使愚陋。周旋幕府。諸侯之禮
也。敢不恭敬以俟命。此進退之分。繫於主不繫於客也。意
有虔切。不覺費詞。伏惟再垂覽察。幸甚幸甚。
荅盧大夫書
貞元元年八月二十五日。野人符載再拜頓首。上書於觀
察使大夫盧公。某伏見古人。或出以行道。或處以向晦。皆
其德不昧。其迹不辱者。以其立身之本固。動靜之分明也。
載顧散細之材。無榱桷之用。違力妄進。祗取顛沛。故廬山
南往有一畝之宅。有友生五人。切切偲偲。更迭鼓琴。意者
擬立誠絜矩。師避地避言之義。豈曰嘉隱。以干聞達。是月
二十一日。賢都水弟叔姪至止。伏奉書諭。猥加詞飾。捧緘
開讀。光曜林壑。蘊蓄慚懼。若無憑依。伏惟大夫天子碩臣。
包甫冠申。文武皇皇。作藩於唐。以河海之廣。涵游泳之物。
曲存惠好。俯慰顦顇。則士君子相顧而言曰。以方伯高明
之尊。以野客草茅之賤。尚能降損懷抱。招納以禮。况四方
多士。得不望塵欽義。奔走於下風者耶。方今江湖上接鯨
鯢之地。皇帝以襟帶軫慮。授大夫以安之。恭聞旄[:#AS-96F7:⿰金戊]之至
也。政不煩。吏不擾。帷幄多賢傑。軍旅有敘事。黎人熙熙。各
遂生性。爰及巖谷。亦云逍遙。是知凡在府蔭。孰不幸甚。載
誠宜被荷服。躡芒屩。拜跪於旌戟之下。常以山中氣寒。嬰
內藏之病。高風搖落。寖欲增劇。未申悃欵。良用震恐。候羸
形支持。堪自興運。端神肅氣。側聽精微之論。伏惟少賜鑒
燭。以達愚悃。幸甚幸甚。不宣。載再拜。
從樊漢南為鹿門處士求修墓牋
廬山山人符載頓首頓首死罪。夫仁義揚顯朗。德之充也。
惠慈被幽昧。仁之原也。竊見故鹿門孟處士浩然。納靈含
粹。伏儒傑立。文寶貴重。價吞連城。一旦殞落。門允陵蔑。吁
嗟邱隴。頹陷荒圃。形或異斧。高不及隱。永懷若人。行路慨
然。前日辦覺佛寺峴首亭恭覩明公垂意拳拳。將墓文表
隨封起窀穸。閤境搢紳。瞥聞嘉聲。風動興感。偕至踴躍。然
垂休務當時。從善貴流今。閣下外迫軍旅程使之劇。內勞
賓客俯仰之勤。牽耗星歲。未遑指顧。嘗恐旦夕。飛踐廊廟。[:#AS-8563:⿰⺯⿸厂⿱田坴
]綿深旨。鬱紆不寫。則處士之風流精爽。沉翳厚地矣。或
好事者乘而射之。孤負夙志矣。伏惟閣下醇仁盛德。覆乎
草木。除惡彰善。發於鄉黨。割省庶務。凝神晷刻。盼睞官屬
望則疑首尾實足以副士林之翹翹。慰羈魂之冥冥。事關
教化。不主名譽。伏惟慮之始終之。幸甚幸甚。
