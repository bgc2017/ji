欽定全唐文卷六百八十九
符載(二)
鄧州刺史廳壁記
國家自祿山犯德。五兵勃起。毒流天下。於鄧最劇。是州也。
地宜政事。與他郡不類。故得詳備而記之。按天官書。角亢
之下為鄧。鄧侯吾離之國也。本楚地。六國時屬韓。秦昭王
三十五年取韓地。置南陽郡。既滅韓。徙天下不軌之人而
實之。至兩漢間。多封勳庸大臣外戚主家。氣高野曠。地方
千里。控二都之浩穰。道百越之繁會。藩閫桐柏。陂池江漢。
商於臨汝。環我股臂。故自前代至於我唐。戰爭攘奪。千載
不息。多為暴強者攻取之。其望雄。其俗豪鬭。伉健尚畋獵。
藏亡匿死。橫猾難制。其有臨之者。疎緻不中。輒失聲實。天
寶十五年春。魯炅自商州刺史御史中丞領是州牧。是年
六月。二京陷於胡虜。虜帥阿史那王立李節來寇我焉。魯
接戰。大敗之。其明年春。逆將武珣復圍我焉。魯培墉補卒。
堅峙自據。正月至於八月不下。他日絕食。整旗犯出。彼將
乘病而困之。反手與鬭。賊頗橫潰。因退保我城焉。魯屯居
順陽山谷中。積數月。肅宗皇帝升寶位於靈武。詔加御史
大夫襄鄧節度。復牧我壘。完葺如故。至德初。寇讐滅定。潁
國公來瑱以御史大夫代魯公之政。先是有驍將李釗梁
崇義者。二人素齊名。皆負威望。會來朝京師。釗得授權柄。
崇義不欲出其下。攘城縱跡。因殺而幷之。代宗含垢務理。
未即顯戮。遂署為襄陽節度。是州隷焉。崇義以受命之際。
狀不明白。蒙穢跋扈。二十餘年。晚節謀叛。無臣子道。天子
命淮西節度李希烈誅之。希烈無妄生釁。復以怒取。使宿
賊封有麟主張焉。建中四年。希烈僭逆於梁。諸侯之師。荷
戟四會。有麟亦嬰城自守。連攻不拔。景寅歲。皇帝厭亂。淮
西始定。連帥陳仙奇裨將李季汶來討之。季汶雅有膽略。
以機擒敵。以誠誓眾。遂梟有麟以聞。是時天子尤寶鄧為
咽喉之地。以為兵戎之後。黎人破碎。苟非賢哲。不能生活。
乃詔尚書金部郎中王公綏而治之。其始至也。宣天子之
恩澤。使民沐浴之。垂方伯之教令。使民承受之。然後以大
誠受物。以至信結物。以元機運物。以嚴禁肅物。構壞竿為
廬舍。銷遺鏃為鋤耜。伐蒿萊為場圃。掘腥穢為泉井。交父
子之歡。正夫婦之倫。依仁化者。如水赴壑。首年而富。中年
而教。季年而政成。其籍版自四千戶至於萬三千戶。其藏
屯粟自三千斛至數(一作四)萬斛。其餘飾傳遽之舍。作栖旅
之館。儲什器之用。蓋餘力也。先是有奉天禦侮臣十數輩。
上多其功。既侯王之。復賜得公田五十萬畝。以我郡壤寬
且腴。將併力焉。公以為鄧在邦畿千里之內。詭隨授與。則
上以耗天子之地。下以貽齊民之困。堅秉古制。不輸尺土。
此又政之殊尤者也。於戲。民之生也。如鳥獸然。饑食渴飲。
難馴易駭。名公端士。承時之平。因俗之阜。或以智力理之
可也。若移之於瘡痏毒痡之後。非德信積中。和粹發外。以
誠被物。如父愛子。則何以臻於此。夫人君在上。百辟在下。
其欲正生人之性命。敷大中之教化。扶淫僭之風俗。行明
白之刑賞。非有功者。則不得操其柄焉。故刺史於他官為
重。漢制秩中二千石。冠進賢。銀印青綬。隼旟龍節。蓋所以
大其威而昭其德也。今天下郡國。僅四百餘所。上憂黔首。
垂意於理。有淳政被民者。增秩賜金。如漢宣帝時。濟濟多
士。作民父母。遐邇一德。同思於理。則雍熙仁壽之化。豈其
遠乎。載寓遊樂土。聞公撫凋瘵之民也善。故書宇下。以貽
為政。或足文行佞。亦無取焉。自貞元二年夏五月。郡公名
氏品秩。遷授雄劇。年代寖遠。亦列敘其次。使將來者覽之。
端如貫珠也。五年八月十五日記。
江州錄事參軍廳壁記
錄事參軍之於郡縣。紀綱也。車轄也。綱弛則目疎。轄抗則
載輸。政之成敗。亦繇是也。自漢魏以還。歷江左。郡有督郵
主簿。後魏北齊後周隋文。州有錄事參軍。煬帝時罷州置
郡。有東西曹掾主簿。國朝省掾主簿。復為錄事參軍。其於
勾稽失。糾[:#AS-8FBB:●]謬。省抄目。守符印。一州之能否。六曹之榮悴。
必繫乎其人也。其人強。其務舉。其人困。其務削。循名考實。
豈容易哉。况潯陽古郡也。地方千里。江涵九派。緡錢粟帛。
動盈萬數。加以四方士庶。旦夕環至。駕車乘舟。疊轂聯檣。
威猛則騰口以飛訕。阿懦則腹非而生誚。重輕之得。尤難
其人。隴西李尹少昌。切玉刜鐘之利也。恪勤強毅。當官而
行。其於公家也。不掩善以蔽才。不隱過而貸非。不苛細以
作煩。不闊略而破方。剛柔疎緻。雅得其度。繇是官府有程
準。案牘無畱閒。遊我宇下。清風凜然。是時郡守李公。以鉅
鹿超異之政。來領此郡。內用六條。外理百姓。使人人門戶。
興行孝睦。井賦均一。然後從容郡閤。時與羽衣縫掖。講黃
老言。其餘枝葉節目。委於有司而不領。故李君得以息心
奉法。上事牧守。下督寮吏。暢於中。發於外。人無間言也。夫
士無貴賤。尊有道也。位無大小。觀有政也。苟素飱碌碌。俾
躬處厚祿。雖多亦奚以為。是宜書錄事之美於壁間。聳善
而儆不肖。蓋春秋之微旨矣。先是此庭此宇。荒凉褻黷。端
士不履。今前後有修竹。左右有廊廡。穆然清邃。皆自我焉。
聊記述之。序遂以李君為首。亦所以重績而新廳也。
襄陽北樓記
天時有晦明。人情有舒慘。或感瘁交搆。鬱凝不發。非登高
遠眺望。則無以疎達其氣。導沖和之性焉。藹藹襄陽。山水
之鄉。征南興峴亭之賞。賢王造北樓之勝。緬邈千載。遐襟
一致。靜操其旨。得不根柢於是乎。然勢勝則同。制作迺異。
請得本末而言之。先前之人。公舍之內。特達危榭。以[:#AS-9061:⿰王褱]碩
之材。樹窪雜之地。左右蘙薈。顧視生熟。人莫能登。甚無光
輝。我公懷之。思有所致。會異日官府無事。擕鄒生枚叟之
客。高步縱覩於城之墉。次於北隅。大獲偉地。公竟符曩意。
據陴不去。元機一發。樓在吾目。由是振陳成新。拔卑為高。
經營鼓智。才力什一。笑抃之下。峨峨橫空。襄人駭之。謂靈
物佐助。不然者。何以不殫貨。不峻程。不罷民。而成不朽之
績。容易若此之甚也。夏五月辛巳。公欲亟逞遐矚。亦既樂
只。為食肴酒。聚賓而登之。異其勢隱軫。氣崇融。上乘百雉。
旁壓萬井。飛陛虹指。長檻雲截。陵昭回而永睇。關萬態之
紛糾。楚山無際。漢水遠去。郢門商雒。微茫天外。當是時。大
火炎炎。里閈如燔。更簟驟盥。躁灼不解。及其燕也。即窈靄
靜深。端和肅清。輕飇四來。衝闥動扃。座賓相顧。如在顥氣。
况乎春之發舒。秋之泬寥。固不言而勝矣。壯而不侈謂之
範。作而不費謂之智。登降有序謂之禮。享宴有惠謂之仁。
道崇者聲輝。位大者物舉。搢紳君子。咸謂為此樓與羊公
峴亭不沒矣。若掘客土。斬異材。礱他山之石。奪齊人之力。
肆浩蕩之觀。窮靡嫚之樂。實曰涼德。賈謗不暇。亦文者何
述焉。野人鯫劣。備詳公明白之實。敬揚休休。為來者大猷。
五年六月十五日記。
五福樓記
人之氣剛而直。靈而無方。欲其全也。唯其所養。故處卑陋
則痾恙慘怛。而邪僻[:#AS-886A:●]戾生焉。居高明則遐曠博大。而和
平康樂生焉。其或將移志氣。張耳目。聳形體。使百祥九德。
沛然洋溢。臺觀不作。孰為起予。是以我尚書劉公有麗譙
之制。建嘉名者。其有旨乎。曰太乙五福。遊乎神宮之三年
也。先是茲樓北嚮之廳也。穹崇宏敞。實惟古制。公之家每
斷大事。行大宴。威儀四設。必在於是。搢紳籩豆陳乎上。麾
幢鐘鼓羅乎下。雖庭階燦爛。誠則偉矣。而直視南墉。雲物
悠然。蒼茫雉堞。若生遠思。以聰明斡材智。以光華照城壁。
百堵之上。忽生飛樓。連甍水[:#AS-FBEC:●]臼栱。攢倚碧空。離坎之地。
新陳對列。相與饒借。赫然公府。自下而望之也。若鼇山冠
雲。蜃氣橫天。霓裳鶴駕。縹緲髣髴。及其登也。居顥氣之中。
坐青霞之側。惝恍自顧。謂生羽翼。二江東注。萬井如畫。耳
聞天語。目視鳥背。雲山嶔岑。山與雲齊。風從中來。肌骨淒
淒。於戲。勝不終屈。必有伸也。天作蜀國。殆萬餘祀。前人厥
陋。我能補之。恢賢豪之軌躅。成藩閫之雄觀。何其英特也。
公涯岸氣業。傑出無侶。神用迅密。參乎化機。嘗以至公篤
信。佐故太尉之幕。二十年矣。賓主神交。中無猜腸。薨落之
際。以柄授手。居無幾。今天子雙旌千乘而褒寵之。熊羆井
絡。實為天府。號令政化。風行雷動。自纓弁至於椎髻。鮐背
至於稚齒。莫不冠帶其法制。飲食其恩信。曾未周歲。炎炎
休聲。然後結構之興。出我餘力。况其新棟宇。重威容也。陳
享宴。
均慈惠也。肆觀覽。省風俗也。采謳謠。裨政教也。豈止窮歡
娛。供視聽。臨江遲客。當宵待月而已哉。有部從事符載。揚
盛迹。刻貞石。鎮梁益。使百世君子。知五福之巍巍也。
梵閣寺常準上人精院記
峯巒不巉峭。無以為泰華。院宇不嚴麗。無以為梵閣。此寺
之有此院。猶頭之戴冕弁。目之懸眸子。有闕是者。謂之禺
昂丈夫。其實誣之矣。蜀郡豪也。其民侈而夸者有之。其土
腴而譁者有之。偶得靜地黃金以梯梵閣。據龜城犀浦之
間。背郭六七里而遙。擺喧傲俗。己有真趣。及履吾之精院
也。非天雲而高。非川澤而深。非江海而遠。非山林而靜。滿
庭多修竹古樹。喬柯密葉。扶疎膠轕。其下向有茅齋洞。啟
晨朝日出。光照屋棟。一聞鐘磬。焚香掃地。其心泠然也。亭
午無人。經行林中。凡鳥不來。時聞天風。其形飄然也。沈沈
子夜。清宵夐絕。唯餘皓月。鋪軒洞牖。其氣凝然也。夫人之
神不靈者。耳目泥也。居處蕪也。思慮昏也。苟身棲清淨之
域。目睇澄鮮之境。心遊寂寞之地。雖妄想有金城湯池之
固。不得與吾為敵矣。余為六塵組織。因於懺洗。嘗與一二
善友。跳身此來。高僧達客。微言相誘。剎那之下。我得本性。
况復主人棲處偃仰。動淹星歲哉。院主姓瞿氏。真釋種也。
行業如主璧。標韻如松鶴。毗尼大藏。啟其關鎻。壇場之上。
鬱有風稱。弟子以羸漏之質。入旃檀之林。臭聞馨香。身意
快樂。故書美以示於道流。欲使後之君子。遊其地。覩其文。
明其人。知余詞之不鹵莽也。丁亥歲正月辛卯。國家郊天
之日也。試太常寺協律郎攝監察御史符載厚之記。
黃仙師瞿童記
朗州桃源桃花觀。南岳黃洞元居焉。有弟子姓瞿字柏庭。
年十四。太和未散。嗜慾不入。傲然懷厭世之志。大歷四年
庚寅歲。自辰溪來。稽首宇下。願蔭道域。厠役隸之末。仙師
以慈物軫慮。遂許之。雖處童孺。給侍甚謹。在醜不美。率性
恭默。每旦暮仙師。修朝拜之禮。攝齋莊之色。焚香搥磬。叩
頭擎跽。如臨君父。如是者積一二歲不衰矣。或往往獨行。
入谿洞中。根究深處。信宿方返。仙師讓之。輒云。偶造佳地。
遭遇神聖。覩雲氣草木屋宇飲食。使人澹然忘情。不樂故
處。因求願偕往。仙師曰。靈仙之府。必在左右。然尚幼小。謂
所至之地。不即爾也。無何。有丹砂之役。領至襄陽市。闤闠
之下。齊人浩擾。則瞑目不視。神氣醉泥。返至逆旅。通宵而
後醒。問其故。捧手對曰。太樸散壞者久矣。今之人圓冠方
屨以詐相尚。以利相市。余所不堪。方大駭其說。不敢以常
僕僕之。其後數以前事請。仙師亦有意將逝。屬暑雨壞道。
不得果去。八年癸丑夏五月甲辰晦。正衣服拜訣於戶外。
自言靈期逼近。難可畱止。請自是往。至日月合於鶉首。復
近於茲地焉。仙師少加撫愛。未即聽遣。室有同學道士朱
靈辨者。恐童子精神懾懦。為妖邪所攻。將欲載丹筆符而
禦之。童不懌。且多傲詞。云他辰之相見。歲在降婁矣。庭際
有大栗樹。遠人不過數仞。遂背行冉冉。從樹旁滅沒化去。
有聲隆然。如風飄雷震。眾以為事出言妄。怪愕失次。馳告
鄰落。共四圍而索之。千崖沈沈。漠然無聲。洞西行一二里。
有巨蛇。威猛甚盛。自道中拖腹橫據。勢不得近。次至於東
隅。見右足八指。羅印於地上。折弱篠八枝。縱橫插植。若誌
冥驗之數。餘不復覩。先是未潛景之日。割芝圃間。獲珉石。
圓大如五銖錢。朗瑩可愛。跪而授師曰。此秦客所棄棋子
也。幸加秘護。後有符契。仙師靈辨狀之不昧。惜向時之無
斷。俛然發篋。復覩故物。其慙愧慕望者。可勝言哉。後經時。
曾白晝假寢。輒幻罔而至。備申摳衣之敬。診其容態。但以
承事尊上為疲耳。至於日者之約無替焉。仙師以建中元
年自武陵卜居於廬山紫霄峯下。古壇石室。高駕顥氣。載
弱歲慕道。數獲踐履其域。話精微之際。得與聞此。太息良
久。自感悟曰。神遠人乎哉。道遠人乎哉。夫瞿氏之子。受天
之氣。生人之世。百骸六臟。非有卓然異色也。以一誠之志。
唯巖洞是慕。彼秦人之宅。尚得而往。况仙師遁跡空山。垂
二十年。根之以渾元。守之以太和。遺肢體。冥耳目。息歸於
踵。神舍於素。窈窈冥冥。中含至精。方將入天地之門。遊化
初之原。磅礡萬物。不見其眹。豈遲鸞鶴之馭而滿其道歟。
門人先往。而師資尚淹畱塵世。天其意者以時人溺於羶
腥。汨亂正氣。多札瘥夭昏之患。使布陰德。大拯生命。符三
千之數耶。弟子風波之民。不能自拔泥淖。繼芳金籍。徒以
區區文字。紀其糟粕。不亦悲夫。然庶示於好事者。共為起
予之地耳。貞元元年八月二十日。符載記。
襄陽張端公西園記
南雍州地靈氣爽。號為雄勝。峴山漢水。環抱里閈。東西主
人有問於我。我或致讓其地。荊揚淮楚之不侔也。繇是侍
御史張公得風景之高朗。依連帥之仁愛。遂此一廬。作為
宅居。居有園。園在萬山東五六里。檀溪西三百許步。南值
漢高廟正相當。佛宮數四。與岑巒邐迤。蒼蒼松檜。盡為庭
木。前有名花上藥。㣥敷簇秀。霞鋪雪灑。㶑灔清波。後有含
桃朱杏。的皪蔭靄。殊滋絕液。甲冠他囿。每天清雲淨。雨霽
風息。山僧羽客。洎[:#AS-9BD1:⿱竹替]纓好事者。亟來從之。開軒設簟。耳目
袪曠。煮茶摘果。動至酣樂。出門為人寰。宴居成山林。適自
中得。萬累何遠。故公用是上才。草聞風聲。舊齒曩曹。翰飛
青冥。令手操財賦之柄。心寓希夷之際。人謂官薄。我有浩
氣。屈伸通塞頹如也。即西園之地。實張公營道之場也。是
何棲心拔俗之遐曠也如此。載匡廬遁客。目遊履踐。故輒
書眾美於素壁之上。使異日造辟疆者。遂用之為導云。丁
丑歲六月庚午。推歷者以為金畏火而伏之日也。符載厚
之記。
鍾陵東湖亭記
雷霆風雨。蕩陽之積也。河海川谷。洩陰之凝也。樓觀臺榭。
宣人之滯也。天氣鬱則雨曜不明。地氣塞則萬物不生。人
氣壅則百神不靈。我常侍李公。架崇岡。作新亭。導百骸。理
七情。用斯義也。况斯郡也。翼軫之所照燭。江湖之所潀射。
扼七城。控百越。地侔千乘。艘駕萬舳。王臣聘客。環至吾府。
將有以省風而修好也。我有善地。不築不蓋。我有樽酒。不
斟不酌。其將欲斂詩人葛屨之刺乎。甚不然也。先是東湖
汗漫。與江邊際。秋潦備助。人憂為魚。故相齊公築塘以禦
之。厭殺水勢。且便車馬。盡績則懋。為塗或微。而洪之民蓋
累鉅萬口。噫息雷動。噓氣霧散。繇是行里者駢肩礙踵。不
得周旋焉。我常侍作橋以張之。其修也可以發二矢。其廣
也可以方兩軒。結搆高標。揭蘖孱顏。白晝晴虹。東西竟天。
恢里閈之迫隘。通鄉遂之迴環。千輪馳。萬蹄驅。渾渾浩浩。
水流飇駭。盛矣哉。澤民利物如是其偉也。公樂斯橋之豪
大。慨斯橋之孤峙。常欲建亭卜勢。迭為光華。會春物含秀。
嘯領賓從。亟來乎其上。相與牽率。履行而東。連岡萃然。橫
我步武。以為茲地必答前志。喜形於色。竦身而登之。即果
若真宰以萬古之勝待我矣。平㘭漏。削涯岸。鴻盤數仞。不
知抔土。真天造也。公暫紆密思。計校呈狀。萬材已構。他人
不知。於是匠受令。吏受命。談笑眄睞而亭成。其望也神張。
其登也形端。其高也渠渠。其邃也耽耽。橫四棟以燾奡。闢
八扉而呀豁。飛廊連軒以翼翥。旁舍杳靄而雲合。然後迴
首永睇。從風開襟。當軒萬井。直視千里。西山邐迤。橫擁遼
夐。占護蒼翠。古來無人。一朝此地。盡得歸我。每良辰嘉客。
思有宴賞。輒具肴酒。共為歡娛。天晴日宴。湖光入座。寂寞
虛徹。眇然四去。或無鳥過。不辨空水。於戲。牧鍾陵之民。五
改火矣。首年而衣食富。二年而姦慝禁。三年而禮讓興。大
抵以清淨惠慈為理本。剛明正直為化基。與民同欲。萬戶
一令。遂用無事。里中或謠曰。李公不愉。吾何以居。李公不
室。吾何以逸。夫如是。即斯亭斯榭。士林君子猶以為固歟。
異日捧飛詔。擁丹轂。霈然為霖。沃旱濡焦。彼甿之斑白童
稚。徘徊於階墀軒闥者。即羊公之峴首。召伯之棠樹。謳歌
思慕。尤在永久而不在茲日也。載嘗忝從事。重遊舊所。猥
獲登踐。陋顏一開。顧茲盛美。瞽矇有頌。然事光而材薄。多
見其不知量矣。是亭居東湖之上。因請諡之曰東湖亭。
長沙東池記
諸侯之封茅受土。荷天子心膂之寄者。有旌旗車服之盛。
有生殺賞罰之重。宜有以鼓鐘池榭而張大之。况長沙大
郡也。江山亘千里。道途控百越。有主人焉。有大賓焉。渾渾
四來。擊檝摩軒。主人苟不以享讌觀遊而禮之者。即詩人
以為褊。故我有東池之製焉。壬午歲。皇帝命御史中丞楊
公領湖南七郡之地。公方厚簡重。氣岸恢大。以文章禮樂。
藻績德義。踐右史。歷文昌。登少常伯。朝廷之休聲茂績沛
然也。以素望膺盛拜。故捧詔之日公卿賀。登車之日道路
喜。下車之日童老慶。朞月而苛細去。周歲而兵食足。三年
而風俗清。即觀遊池沼之作。出於餘力矣。先是佛廟之旁。
有泉沚焉。陰流沮洳。不能措杯於其上。加以隙田數百。磽
瘠滲漏。不產嘉穀。莞莎蒲稗。狼藉紐織。公以重價償僧而
求之。僧滿志也。於是相地形。鑿水路。掘卑壤。築高岸。盡東
其勢。渟深注淺。公以美利僦民而營之。民悅隨也。居是累
月。池成。大水既瀦。長江(闕二字)平澄無邊。天空境明。一來窺
臨。百骸以清。江湖思遠。著人襟靈。右有青蓮梵宇。巖巖萬
構。朱甍寶剎。錯落青晝。左有灌木叢林。陰藹芊眠。不究幽
深。四時蒼然。柯葉吟風。聲若哀絃。自北徂南。夐邈悠悠。鸛
鶩鳧鷖。差池淹流。太陽晨曦。金波瞑浮。氣象詭怪。恍惚瀛
洲。湘西有山。黛色沈沈。或時無風。影墮池心。中間乃背城
闉之局束。追風物之遐曠。盛嘯賓客。泛舟而遊。駐彩旌。動
蘭橈。逍遙遠去。興隨趣往。縈涯繞嶼。不記㳂沂。晤言始
歡。間以壺觴。絲桐緣雲以凄切。羅綺從風而翠燦。有美一
人。蛾眉嬋娟。綺袖自障。清歌采蓮。聲發波中。宛宛神仙。當
是時。憂者泰。褊者曠。勞者逸。惽者爽。豁七情之底滯。蕩百
靈之疴恙。豈比夫高陽習家之醉。同年而語哉。何長沙之
卑濕。貽搢紳君子之慮也。夫賢達之蘊才智也。不得其時。
即騰陵宇宙。鼓鑄萬物。且茲地也。朝為蹄涔。夕為蓬壺。茫
茫平地。波瀾在我。識者覩公之為事也。量細以度大。詳近
以徵遠。伏知異日必能成天下之務。利天下之物。斡運元
化。燮調正氣。致君雍熙。與咎夔為徒者。於此而見之矣。載
頃年廬岳。嘗辱公顏閔之顧。賀榮拜寵。自舊山以來。拂拭
孱弱。屢陪遊泛。覩盛美而不書者。君子或以為闕也。乃抉
謏才。頌賢能。以耀乎將來者也。
土洑鎮保寧記
夏口至西南四百里。其山曰西塞。其鎮曰土洑。山鎮相距。
可百餘丈。崖岸中斷。呀然摩霄。大江浩浩。橫注其下。其餘
控荊衡。走揚越。氣雄勢傑。岡連水匯者。蓋數千里。此天用
設險於吳楚也。苟邊將不虔。化為豺狼。以一鼓之鐵。一邱
之木。撐鬭鍵鏁。絕流東溢。則江介之勝。吞八九於鎮中矣。
在昔僭吳偏宋。或攻或守。年代紛綸。莫可悉數。永泰中。代
宗以董秦為淮西節度。是鎮隷焉。秦素兇戇。昧懵王度。乘
先朝寬大之典。幸是地咽喉之固。雖無跋扈之志。而多割
剝之暴。至於士民工商。連檣如雲。必將沿於斯。泝於斯。主
守者乃高其門閎。厲其威容。恣好吏巧誣。聽部伍強丐。誤
差毫釐。誘入罪地。輸其緡錢魚鹽丹漆羽毛。小則半取之。
大則竭索之。愁痛之聲。雷動宇內。小人君子。咸謂為蠻貊
之域。無何。李希烈自裨將驅除董秦。奪其兵柄。其土洑之
民。方組織禍階。軍食不足。督索之酷。倍百前政。甲子歲。希
烈大逆不道。皇帝震怒。命宗臣曹王臯肅將天威。詰誅暴
亂。節制江西之事。春二月。王乞靈宗廟。一戰而克。故是鎮
復歸於我。遠近皆輟涕為笑。姁愉相賀。枯骸瘠體。脫去擔
負。然否則傾矣。而未甚泰。元年夏四月。國家裂諸侯之地。
俾大夫盧公藩壤沔鄂。以江蘄等六大郡屬之。車始至而
沴氣肅清。令始設而軸轄滿盈。和始扇而魚鼈不驚。浹辰
之下。舊染汚俗。咸與保寧矣。昨野人出自山林。來謁上郡。
帆次於檻側。卒不識禁。將不呵問。無逗遛於時。無裒斂於
貨。向至暮夜。則漁者唱。樵者和。蕩蕩然罷鳴柝吠犬之驚。
於戲。昔登太行。摧輪之險。今踐通衢。如砥之泰。非所托遇
仁賢。所守用德義。則孰能致此歟。是知王者之御四海。得
賢而治。失人而亂。諸侯之守封略。以德則固。恃險則亡。其
猶影響耶。况大夫寬仁惠和。文武光明。存易簡為約束。萬
夫知禁。倚誠信為政令。千里自化。變我澆俗。寖為貞淳。若
察近以遠。則他日手持陶鈞。心運動植。嗤嗤橫目。知受其
大賴矣。小子感前後之殊事。樂人庶之服悅。故為保寧記
以獻。敢無愧詞。貞元景寅歲夏五月三日。山客符載記。
保安鎮陣圖記
甲子歲。我王克蘄春之明年也。是時天子居梁州。丞相司
徒勉出於陳畱。逆豎乘是。遂為六合鯨吞虎踞。使宿賊杜
少誠長短兵三萬。方將拔蘄取黃。濟江而南。至於五嶺。盡
以天子之地。懸自受署焉。春二月。逆師自穆陵陰山白沙
三大關支下而進。威聲炎炎。如無枝梧。緣道邏守。已陷六
七。我師洶然。少阻氣勢。王感慨激三軍。沈略通神明。以為
是鎮地勝而險固。卒薄而孱弱。彼必知我。將銳志而圖之。
設伏眾。戎盡殪可也。乃命兵馬使伊慎傑帥驍悍四千人。
銜枚宵入。張諸柵之卒。伏於莽間。賊躶(闕)來以蝥弧偕登。
於是中軍一鼓。萬夫雷呼。內兵乘高而唐突之。伏卒陵背
而芟割之。紅旗拉風。長戟如倚。晨暮三接。朱殷谿瀆。獲馬
牛百萬蹄。斬首數千級。其餘斃踣瘡痏。皚皚枕籍者。遂大
築京觀。以為武功焉。由是氛霧蕩八方。日月麗大幽。兇醜
懷締搆。江淮完性命。江淮而南。父子夫婦無僕虜之患。皆
一舉之力也。故自希烈亂常。天下擁兵之諸侯。議鴻勳茂
績者。莫敢承風焉。先是包大夫佶司天下之賦。將自揚徂
荊。萬檣峩峩。不得安動。繄我之捷。即陸驅車。水方舟。驚飇
駭雲。集貢於天王。君子為我王之勳績也大。宜載太常。刊
鼎銘。豈獨續簡素而已。載忝賓介。厠橐鞬之末。得備書事。
揚公休聲。貞元元年七月二十日記。
甘露記
大唐壬午歲。南陽張公宰上元之二年也。有甘露降於庭
梧。瀼瀼靄靄。如雨非雨者數日。縣大夫謙。不敢自道其美。
胥徒洎邑之緇黃幼艾。以狀聞於連帥。連帥表奏於天子。
天子嘉之。優詔寵答。煥然光曜。癸未歲。復降於庭梧。夏四
月。余自淮南罷去丞相府。將假道以歸。主人備勞餞之禮。
遂盛於杯器以示予。予取前箸以嘗之。即薰喉淬齒。液不
及咽。而腑臟塗然矣。輒自揣大化之精而計之曰。夫天地
無私也。至虛也。寂然不動。感而遂通。若御物之心誠。萬人
之氣和。為祥雲也。甘露也。或御物之心淫。萬人之氣冤。為
繁霜也。苦雨也。動於此。形於彼。自開闢至於茲日。無他理
矣。夫如是。張公之政。徭賦調歟。倉廩實歟。風俗厚歟。人民
樂歟。不然。則何嘉祥元貺鍾於邑也如此。繇是言之。二千
石至於六百石。主有土之教化。操生人之性命。正即為禎
祥。邪即為妖沴。得不嚴心直志。靜操理本。上答神明之旨
乎。茂宰之時政也。張君名集。某郡某里人也。其餘風猷義
行。存乎碑頌。此不書。甲申歲十月一日記。
