欽定全唐文卷四百五十六
獨孤授
授。大歷十四年進士。又舉博學宏詞。
師貞丈人賦(以武有七德師貞丈人為韻)
先王以武不可獨任。故受之以師。得其人則百蠻風靡。失
其職則九廟陵夷。君於是慎擇其難。申命分掌。動眾以正。
臨下以長。合人謀兮順天獎。慎戰也在知機而萬全。慎身
也如臨深於百丈。夫然後出號令。拔忠讜。樹藩屏。疇土壤。
截方隅以無事。威戎狄以稽顙。俾其政成者列爵。功高者
受賞。是知師貞丈人之稱也。至若藎臣。嘉謀以國。利不可
動。忠不可賊。威遠方以慕化。訓萬民以勤德。使強弱不相
陵。乃勝殘而可克。力牧佐之而不疑。軒后居之而不惑。此
帝者之師也。蕭蕭馬鳴。悠悠旆旌。伐叛則刑立。柔遠而德
成。上乃奉君之職。下乃守臣之貞。湯武用之而定業。伊周
法之而作程。此王者之師也。審官以統眾。求賢以自輔。必
觀釁而後動。豈窮兵以極武。不害閭閻。不敗工賈。政得其
經。事合其矩。管仲因之以相齊桓。晉文由是而稱盟主。此
霸者之師也。暴而不戢。安忍無親。徒侈其欲。輕用其人。處
勞則先加於眾。居後則樂止其身。猶回邪而自保。迷大路
而不遵。州吁處之以國滅。子反效之以禍臻。此黷武之師
也。嘗試言曰。王心無逸。師出以律。惟德其欽。惟刑是恤。自
然道貫三五。勳崇四七。不假築京觀兮定武功。逞淫刑兮
數軍實。言乎師貞在人。其來自久。動無悔敗。位不虛受。追
惟古昔。厥有臧否。是則頗牧之勇敢。可以執其手。平勃之
臨事。可以難其後。伊呂之行。可以欽其順。(疑)其守不失。其
攻不有。行稱文武之略。居成社稷之守。神祇以百福休祜。
子孫以百代不朽。蓋由尊嚴之重。以禮立訓。師律順正。動
而何咎。
靈旗賦(以隨所指方敵必摧為韻)
術有以厭勝。則靈旗之制可知。寧不師古。或取諸隨。命曰
靈表神靈之託。考其象亦象之在斯。前史載焉。可得而舉。
用於兵禱之際。在乎郊見之所。詳厥制之由始。信法天而
為紀。翠華匪倫。黃鳥可擬。因通帛以作繪。樹修竿而直指。
三星前列。成太乙之旗。九仞高懸。拂堪輿之壁壘。垂彩揚
光。煥其有章。牡荊郅偈而乍動。登龍蚴蟉而欲翔。物之精
也必異。神之用也無方。靡微風知其整整。含霽景覩夫
央央。惟時越人。害及疆場。彼則神怒。我將霆擊。乃祈幽贊。
乃導彼役。所以酌意於天。所以信威於敵。撰辰其吉。用致
精一。元穹是饗。太史祇祓。及瑄玉既陳。而靈旗獨出。順徂
征之所向。庶獲醜之可必。異先登之蝥弧。同指佞之屈軼。
帝車爛爛。靡豐蔀而見斗。君象昭昭。狀寅賓之出日。終能
吞若裔土。克全師律。豈得之於伐謀。將有類於斯術。嘗聞
王者兮厥德不回。兩階之舞兮三苗實來。則吾君紹重華
之廣運。超帝徹之雄才。布澤而陽和乃發。抗威而枯朽易
摧。且將舉天畢以掩兇暴。傾雲漢而滌氛埃。古靈旗者。奚
足道於今哉。
斬蛟奪寶劒賦(以追殘水族濟彼驚濤為韻)
昔佽飛兮言越川湄。佩寶劒兮安流自持。進孤櫂以將半。
乃雙蛟而見追。曳紐搖環。欲奪晶熒之氣。呼風吸浪。先呈
夭矯之姿。初其勁楫將移。輕帆未濟。嗟履險以多變。歎韜
鋒而自衞。俄而積水怒。陰雲蔽。彼挐空攫霧之狀。當一明
一晦之際。其來也。壘白刃。旗短袂。不足以當其勢。朱鬐赤
鬣。夾巨艦以風馳。火尾金鱗。奪雄鋩而電逝。乃言曰。彼亦
奚逃。徒為汝勞。衝黭黮以天暝。蹙嵯峨而浪高。徒觀夫鼎
爾騰沸。雷然怒號。雖欲穀其口。牙其刀。抗爾以千艘。踣若
質。流若膏。爾能傷予之一毛。既激氣於烟景。忽碎爾於靈
濤。是知計於生而不計於死。利於劒而不利於水。互出沒
以神鬭。洶崩騰而陣起。舟旁奪魄。求形於似海之喉。岸側
甘心。挂骨於如霜之齒。及其沸渭砰訇。風號雷驚。驤首如
元雲阻色。騰眸而白日韜精。須臾。勇氣勵。神機生。拂首摧
爪。奮喉裂纓。方澒洞於重險。已支離於浚瀛。於是海蕩山
覆。川停浪肅。莫不駭其類。奔其族。元黃之血。隨重沫於奫
淪。磔裂之形。蝕餘威而蹙縮。卒使劒返人安。鱗窮血殘。極
浦烟霽。澄江景闌。逶迤然鷁首光轉。錯落爾龍泉影寒。冰
彩猶鮮。激金璫之照曜。星文尚濕。歸寶匣以闌干。嗟乎。冥
心者其勝如此。恃力者其形若彼。徒欲徵怪異。壯奇詭。至
今人語其風。見英姿之卓爾。
清簟賦
楚竹嬋娟。英柔碧鮮。折其膚以為簟。俟方暑而登筵。信服
物之妙麗。何巧心之[:#AS-8563:⿰⺯⿸厂⿱田坴]綿。故匠士意其用也。清以目焉。有
若粉署仙郎。翰林高價。義均膠漆。官則同舍。獲五花之珍
簟。當三伏之炎夏。以為身之所安。願與友而共藉。嘉貺允
屬。其人如玉。發緘而冰氣驚客。入座而波文滿目。在一物
之足貴。亦兼金而匪欲。親於體有寢處之同觀。適於時念
卷舒之齊躅。矧夫畏日赫赫。蒸雲爍石。高館沉沉。面池枕
林。芳華交映。軒宇靜深。乃爾娛坐。開張聯心。清引微飈。凉
迴夕陰。可以愈幽毒。可以蕩煩襟。賦明水而詎屏。委輕扇
而自任。幸君之拂拭。奉君之休息。襲握蘭之晨芳。參覆錦
之夜飾。貞可比操。文用表德。入芙蓉之幕。煥以相鮮。照瓊
樹之姿。粲其增色。亦有別號行唐。是稱流黃。紋織錦。象凝
霜。承以羅綺。薦於玉牀。肅葱蘢之翠幄。取寂歷之洞房。君
不至而碧鮮迴。美人獨居兮清晝偏長。雖或殊姿而異質。
亦云蠲暑而致凉。物則周用。時然斯在。遇陽之夕。陳於寢
以發華。洎陰之興。韜於筒而秘彩。懼流麝而將暗。同棄席
之見待。儻無忘於遺簪。為君含情而不改。
韞玉求價賦(以韞匵藏諸沽求善價為韻)
物有可為之感憤。彼玉也。則良寶而斯韞。豈不以識貞或
寡。至真難鬻。白虹之氣莫通。元圃之英久伏。精鑒頗期於
卞氏。無厭匪及於虞叔。懷特達之性。豈傷於山。抱堅剛之
姿。寧毀於匵。雪澤膏光。陰中之陽。工成六器。色備五方。是
飾容乘乎車服。亦將頒瑞於侯王。表其華同貞士之素履。
韞於密叶至人之退藏。誠異乎石處而以居。可比夫處實
而若虛。我則物之貴者。彼宜力以求諸。惟賢有孚。豈名是
沽。佩諸身可以節君之步。執於手可以息君之趨。或稱之
以琬玉。或嘉之以瑾瑜。韞匵如將於慢藏。匪瑕之匿。連城
儻用之善價。何脛之無。是知接神祇者。必我之由。奉朝聘
者。亦我之求。雖含光之未發。信入用而則周。伊入用也。理
均乎兼濟。其含光也。義等乎獨善。詎若韞鄭鼠之足嗤。寧
燕石而莫辨。有客感而歎曰。玉也者。固可取貴乎天下。今
不售於人。猶獨高其價。垂大賢之盛德。非小禮之能捨。故
有偃蹇當時。沉冥委化。必使反荊王之深惑。審田文之見
詐。則美玉器而髦士官。豈徒埋身而照夜。
藺相如全璧賦(以智勇雙高功名永著為韻)
昔日趙氏且衰。為暴秦所易。徒稱割城以求璧。然必背約
而棄義。將受其禍。敢圖其利。安定存乎變通。得失繫乎愚
智。籌量未决。君臣大恐。賴繆子之薦賢。得藺生之餘勇。語
之不怍。觀者咸悚。庶將城入而璧留。焉使趙輕而秦重。夫
其壯節惟一。至寶無雙。奉草芥之使。至虎狼之邦。於是秦
王自以強可臨弱。志揚氣高。謂我匹夫。不難以制。謂璧無
足。尚安得逃。方坐章臺之中。列萬乘之雄。㣥臣陪位。使者
趨風。因發檢以求璧。陳結觀而表衷。浮光爛兮鏡吐。潤色
皎以冰空。語未及於前約。寶方傳於後宮。果無有償城之
意。欲坐收獲璧之功。藺君乃探物揣情。沈機內萌。譎指瑕
以復取。遂立言而未平。攄壯心而激發。抗英辯以縱橫。怒
髮竿聳。瞋目電驚。且使辱命。將焉用生。請以臣之頭璧。俱
碎君之軒楹。我合詭以全變。彼示詐而望誠。九賓之禮徒
設。間道之使已行。義必付於知巳。色無懼於就烹。卒能成
兩國之勝負。駭千古之威名。然則寶也且所據神異。取之
不可以僥倖。幾星碎以棄秦庭。終月圓而還趙境。復得曜
叢臺之瑰麗。增昴宿之輝影。於物也善價斯存。於國也懿
圖惟永。是知興衰之大略。社稷之遠慮。必假賢豪。用能輔
助。何全璧之事立。亦全國之功著。誠乎得士且昌。惟其善
馭。
河上姹女賦(以陰陽變化靈而最神為韻)
坤載靈物。母之者金。稟清英乎元化。耀方色乎少陰。將善
利以宏博。豈難得而迥深。河之水配融衍以表性。女之質
齊婉潔而為心。無脛而將。無翼而翔。靜波空而鏡朗。動星
駭而珠光。體之則剛柔可易。形之則大小無方。爛其春冰。
莫能解之以明庶。炯爾秋露。孰能晞之以朝陽。以登真者
尚其變。我色則為黃為丹。彼神則九鍊九轉。驗此金訣。求
諸大化。理契斯伏。可得而長存。致乖而飛。莫知其所舍。乃
有志翹鴻寶。心繫紫庭。閟響岑寂。棲真窅冥。赫珠光之炎
上。陶素質之陰靈。苟還丹可以變其骨。非有力所能制其
形。飄然將駕夫雲螭。渺然或觴於瑤池。望三山以增逝。顧
九野而興悲。後天之術兮曾莫勤斯。朝菌之秀兮不其殆
而。夫以見索隱。以明推晦。究精理其必然。玩常情以多昧。
伊姹女之為美。諒山經之所最。且其受制黃牙。可效於物。
寧若虛聞絳雪。莫耀於代。是將涉天潢者我道其津。首雲
路者我清其塵。方乘化以適道。孰知夫所以能神。
燕昭王築黃金臺賦(以殊禮釣士克昌其功為韻)
戰國之分裂寰區。境削兵抑者。不惟燕乎。昭王乃卑身以
勤德。懷霸業之遠圖。伊取士之或異。及成功而莫殊。抗珍
臺而臨碣石。廓賢路而走幽都。表之以高居。尊之以厚禮。
曷云成土木之弊。適以備股肱之體。於是雲竦山峭。穹崇
䆗窱。架坱圠以上馳。飾金寶以內照。泛易水之浮景。蔭尾
星之垂耀。是為層構臨而時傑臻。亦猶甘餌懸而巨鱗釣。
展禮於此。感之在彼。降其尊以奉其卑。豐於物而薄於已。
臨燕薊之眾目。傾齊趙之奇士。士之得可霸。其將四海有
焉。士之失且亡。豈直千金而已。然則作為臺館。實耗財力。
始若勦人。終能肥國。宋歌澤門以歸怨。燕尊郭隗而耀德。
苟順動而若斯。尚何求而匪克。義積道光。聲馳風揚。㣥材
並用。墜業乃昌。屈於一人以釣士。則開霸而圖王。侈於一
臺以釣國。則兼大而稱強。誠異虜其臣而必弊。瓊其室而
是亡。且惟臺則沒矣。代如何其。[:#AS-92F9:⿰帛⿱丿糸]邈千載。蒼茫一時。孰為
來者。曾莫嗣之。國是以興。鑒黃金之豈恡。賢如可得。下白
屋而寧辭。故九九之術不棄。齊桓以成功。善善之道克廣。
燕昭以垂風。用能首五霸。冠七雄。抑未有為國而失士。可
攄盛烈於無窮。
白受采賦(以苟非忠信道不虛啟為韻)
白者物之正色。采自人之發揮。有善政之功何不合。執必
遷之性詎能非。所以投質而丹青必應。改作而元黃莫違。
玉色可移。酒變美人之貌。素容可化。塵緇游子之衣。始以
潔白為佳。無文是寶。流行於一掬之綠。遷移於五彰之好。
假乎異物。奚謂莫知其他。變而從宜。匪曰不恒其道。是知
白之美者。采必加諸。始謂不愆其素。終成求媚之虛。潔其
身敢望於潤色。汚為染勿訝其文如。露變盤中之文。氤氳
而乍結。雲改封中之色。燦爛而潛舒。然知素以為貴。文而
後進。棄彼[:#AS-8BD4:●]而不緇。從我動而無競。知其白不足以含章。
美其文必滋乎彩潤。豈舊染於姦色。因物有遷。自委質以
成文。非我無信。於是推其嗜好。窮其妍否。虛白為文藻之
宗。繪事為樸素之後。坦然明白。佩此以飭身。婉而成章。是
期乎假手。若以考自然之性。明發彩之功。專其容。知變以
為義。形於色。不雜而為忠。英英之雲。抱日之文何染。鑿鑿
之石。補天之力何工。如以素質莫問。奇文是啟。耀之以不
慚之文。居之以勿執之體。可黃可黑。將興墨子之悲。或素
或青。未易殷王之禮。不然者。何以麻衣雖白兮采服斯有。
如雪之潔兮如濡已受。黔生白鵠之羽。赤點青蠅之首。發
顏色兮不辱其身。離堅白兮莫失其守。懿夫明斯理者。然
後知吾道之不苟。
運斤賦(以上下相應其志同為韻)
漆園傲吏。志愜神王。和而不唱。或崆峒之間。或濠濮之上。
誠道樞之同體。表人情之異狀。爰感激於惠施。乃興之於
郢匠。嗟乎。功有善價。吾道之亞。既出鬼而入神。亦千變而
萬化。可以迎夫遠近。可以接夫上下。用之朋友。管鮑可以
全交。行之君臣。桓文可以致霸。請言其始也。鼻之堊兮匠
之良。子有度兮我有長。形枯木兮自若。斤成風兮允臧。土
微微以霞散。刃熒熒以電光。信之者雙美。疑之者兩傷。其
為心也以濟。其為妙也更相。吾固知青萍之術兮空設。公
輸之巧兮徒嘗。實由氣同者合。聲同者應。揮手餘地。因悟
解牛之能。忘情銛鋒。宛識狎鷗之興。豈兩賢之相厄。乃二
人之俱別。(疑)有不度其時。不稽厥疑。蒿目猶視。蓬心自師。
代匠石而忍垢。騁鋒刃而勿思。永昧心得。圖為面欺。苟臨
事以率爾。或後悔而悽其。且傷於手之是懼。亦何暇乎湼
而不緇。曷若素緝乃事。爰定乃志。料輕重。審同異。曾無恐
泥之憂。頗識斷金之利。雕鎪合乎神理。磨礱出乎人意。苟
自得以忘形。亦可斵乎有鼻。至於道洽情融。體異心同。求
之不得。感而遂通。利器見投。尚倉惶於麾下。良工斯在。乃
拂拭於塗中。君既有執柯之便。豈比夫按劒之雄。
蟠桃賦(以高捧大明以觀環照為韻)
東海神木。是曰蟠桃。可得聞其廣。而未量其高。蓋蒼龍之
所臨據。白日之所光照。結根於凌北之峯。稟氣乎衡星之
耀。其生植也。與乾坤始。其蟠縈也。至三千里。上鳴天雞。下
宅鬱壘。徒駭於說。莫原所以。配若木以相望。冠扶桑而特
起。爾乃煥初陽之杲杲。壓巨海之漫漫。太皞司方以流盻。
羲和策御而上干。傾高柯而飛鳥罕及。垂巨葉而青雲共
蟠。何帝休之名誌。豈姑繇而變觀。窮海陸以標奇。抗蓬瀛
而爭聳。疑蒸林之相合。乃一木之所擁。照溟海則攀其若
浮。昇日輪則遠視如捧。霜雪莫能以雕換。風濤庸得其震
傾。拂垂雲之修翼。蔭吹潦之長鯨。非有歲之可紀。每先晨
之效明。拂青桂於陰魄。掩白榆於太清。信植物之神秀。壯
元化之曲成。木無與儔。其誰騁兩鬭之術。子不可獲。安有
被三竊之名。是知瑰異之說。或處明而若晦。區域之心。多
玩小以疑大。天無所不育。地無所不載。莫出混茫之中。咸
居耳目之外。偉蟠桃之遐絕。宜列仙之游會。安得探神物
而駐韶顏。涉滄海而登朔山。驂素虯之天矯。駕彩鳳之迴
環。庶因此以捧日。願修條而一攀。
漢武帝射蛟賦(以省括能中清除水害為韻)
有漢武徹。惟時巡省。窮楚之望。極江之永。舳艫塞川。旗甲
蕩景。洶洶旭旭。虯盤龍騁。駐清蹕則洪波可遏。赫皇靈則
潛怪可怛。何彼蛟之夭矯。據積水之空闊。謂佽飛之劒莫
前。滅明之璧是奪。天子乃戒無譁於羽衞。思有用於弦括。
命舟牧迴青翰而上。詔弓人奉烏號以登。肅天儀以山立。
將親發以抗稜。陰察變態。雄猜跨騰。古冶之倫。眥裂不敢
擅其勇。逢蒙之黨。技癢不敢專其能。我矢則直。我弦斯控。
持滿而英氣頓飛。命處而幽姿必中。歘飇颼其電霍。卒頸
嚲而胷洞。贊獲者鼓殷天之雷。稱慶者躍如熊之眾。始乎
發若神兵。爆其有聲。洪波雪湧。白羽月傾。突紫肉。裂素纓。
餘怒蚴蟉。上浮泓澄。踣質已靡於巨艦。流血方走乎東瀛。
介以鱗莫能捍七札之勁。神之化不能保重泉之生。萬靈
震駭。九泒徐清。然後海若扈蹕。陽侯洗兵。山川肅其晏如。
雲霧廓其四除。涉者利乎涉。漁者安乎漁。於是左史趨進。
執簡以書曰。天子幸潯陽也。親射蛟而獲諸。遂翻龍旆。韜
象弭。篙工奮。櫂歌起。威厲乎斷白蛇。氣雄乎絙青兕。隘秦
皇之觀日。追夏后之勤水。且夫君以勝殘為大。臣以反德
為害。亦將制於彀中。靜此宇內。俾貫革之藝息。垂衣之道
泰。豈徒與射夫漁父。較勇而論最。
北溟有魚賦(以擊水三千摶風九萬為韻)
次天地之量者。海為之大。首鱗介之雄者。鯤靡有敵。稟形
徒怪其恢詭。造物孰根乎朕迹。慌北溟之安流。考南華之
遺跡。好奇焉得以心駭。乘理可同乎目擊。且魚之狀。有踰
七日之尾。而海之深。蓋積八紘之水。靜則高浪為之中輟。
動則連山為之四起。鮮鱗俯首以駿奔。元冥投足而[:#AS-9BF8:⿰去⻏]視。
其有適也。越孟諸之夕宿。其自縱也。豈鹽田之陸死。況風
濤乍息。空水相涵。橫巨鱗而海分為二。赩雙目而日為之
三。涾沲迆延。載回載旋。嚇鰓則飛沬成雨。擊尾乃跳波盪
天。任公之術靡措。龍伯之力徒然。生無以傷。庸識其長久。
大不可度。莫知其幾千。固非海若之所俟屬。天雞之所犯
干。不吞龍舟以作暴。豈貪牛餌而自殘。遵坎德以獨適。隨
混元而變觀。本於鱗而孰知終始。化為鳥而何足控摶。一
氣潛融。飛沉以通。刺天之鬐拂口。垂雲之翼從風。曜靈韜
映以驟晦。溟漲豁落而半空。方鼓怒於皓漾。歘騰凌於鴻
濛。觀其羽之化也將飛。風之積也未厚。六翮之力相切。萬
流之波却走。恐天衢之不容。顧水府其何有。嗟鷙鳥之累
百。異亢龍之上九。彼黿鼉之穴處而釣絲或困。彼鴻鵠之
雲飛而網羅纔遠。曷若縱溟渤而摶扶搖。其勢固以相萬。
江淮獻三脊茅賦(以國有盛禮靈茅三脊為韻)
茅有眾靈。名之為盛。雖百代以呈質。終三脊以居正。每彰
封禪之期。如受鬼神之命。生於古既光七十之君。獻於今
更表千里之聖。出於淮甸。來彼江潭。使馳於北。星流於南。
捧執而有嚴有翼。緘縢而再四再三。及夫覩至尊。呈大國。
致於金華之上。啟於瑤池之側。施陳而百瑞慙容。撫翫而
千官變色。美其出有常地。生必舊形。非成野鹿之禮。寧假
澄酒之馨。超常倫而薦闕。殊眾品而實庭。理盡三分。似叶
通三之化。體皆一類。欲明得一之靈。隱見之時。吉蠲中禮。
獨標珍草之狀。悉皆兄弟之體。整齊而玉匣遙傳。潔靜而
瓊華新啟。應盛禮而居首。表常度而為後。道未格也。雖有
采而必無。嶽可封焉。縱不求而自有。觀王者之得失。知禮
事之臧否。且夫玉帛廣矣。何尚於茅。豈不以貴稱三脊。重
載六爻。始彙征於吳楚。終遍藉於陶匏。奉上之時。且報云
亭之兆。升中之後。因知天地之交。吾皇由是命太史。詔宗
伯。議封山。謀勒石。備文物與禮器。修玉函與金策。使聖功
登於九天。靈茅光於三脊。使臣稽首。稱萬壽以旋役。
寅賓出日賦(以大明在天恒以時授為韻)
古先哲王。允釐內外。雖庶政之咸敘。在司天而為大。所以
叶乎上下。所以察乎交會。其職廢而時令則乖。其職修而
黎人永賴。歲既陽止。東風作矣。惟時羲仲。奉若天紀。候暘
谷之初昇。揆農功之當起。寅賓克展。守而勿失。耒耜乃修。
視其所以。觀乎旭日之漸也。麗蒼穹而曜晶。按黃道而徐
行。萬物發春。仁氣良由茲始。四方仰照。陽德協於離明。盈
縮必循夫晷度。職司寧闕其將迎。木位值於扶桑。初杲杲
以出。土膏潤於南畝。且澤澤其耕。故王者重焉。官不虛授。
考之歷象。則象是用貞。準之田農。則農靡[:#AS-8FBB:●]候。惟帝典之
明徵。示人有常。惟日官之無改。永代斯在。平秩乎下。以播
百穀。欽若乎上。以刑四海。慎爾有司。惟其敬之。是將邁景
德於太皞。俟神功於女夷。玉燭開耀。金烏效遲。致人和而
歲美。無亂日而廢時。況吾君承乾。元化昭宣。敘三光以著
象。乘六龍以御天。經紀不忒。職官維賢。分命之事舉。曲成
之道全。觀寅賓之出日。端稼穡兮大田。願聆舜絃。歌唐年。
因末光之可就。與羲馭而迴旋。
海上孤查賦
滄洲一望兮其傷實苦。靈查萬里兮越在海浦。何遭遇於
聖日。獨埋沒於重土。島嶼雲深。風塵歲古。可為萬乘之器。
郢匠未斵。願作浮海之桴。魯人無取。不取其材。又無良媒。
驚沙苦霧。激電奔雷。根柢折。枝條摧。勢窮兀兮半隱青樹。
色蒼茫兮渾生綠苔。波濤灌注。同汨羅之洲渚。川澤卑濕。
類長沙之浦隈。釣客登頓。漁翁往來。自然形變為枯木。心
成於死灰。誰憐在盤根之春。當擢榦之日。對上苑。臨溫室。
植紫陌以獨秀。蔭朱城而未出。春風驟入。花飛微而雪下。
晴煙四斂。葉布濩而雲密。誠以負大厦之材。濟巨川之質。
何斧斤之為患。使形骸而自失。悲夫昔之繁華也如彼。今
之搖落也如此。故知道不常泰。亦不常否。物有萬。生亦有
萬。死事既同於糾[:#AS-8563:⿰⺯⿸厂⿱田坴]。庸詎識其終始。彰周公之聖。則大木
斯拔。表宣帝之興。則枯柳還起。君無曰枯查。委之泥沙。試
斵為仙枕。薦於公寢。必能夢華胥之神國。安蒼生之庶品。
君無曰散木。棄之溝瀆。試剖為犧[:#AS-82F9:⿰罇]。登諸廟門。必能縮包
茅之醴酒。降重天之渥恩。濟美前烈。垂芳後昆。願君無棄
於海上。乘以登天朝至尊。
放馴象賦(以珍異禽獸無育家國為韻)
彼炎荒兮。王國是賓。比馴象兮。越俗所珍。化之式孚。則必
受其來獻。物或違性。所用感於至仁。吾君於是詔掌獸之
官。諭如天之意。惟越獻象。不遠而致。推已於物。曾何以異。
徒見弭雄姿而屈猛志。安知不懷其土而感其類。揆夫國
用。芻豢之費則多。許以方來。道途之勤亦至。與其紲之而
厚養。孰若縱之而自遂。且彼集於禁林。我則有五色九苞
之禽。在於靈囿。我則有雙觡共觝之獸。何必致遠物於外
區。崇偉觀於皇都。是用返諸林邑之野。歸爾梁山之隅。時
在偃兵。豈嬰乎燧尾。上惟賤賄。寧恤乎焚軀。非同委棄。罔
或踟蹰。知拜跪兮則有。謝渥恩兮豈無。復得顧侶求㣥。跨
川登陸。食豐草以垂鼻。出平林而瞪目。逍遙乎存存之鄉。
保守乎生生之福。懷仁初就於牽掣。順理竟資於亭育。游
乎水同反身之龜。處乎山異放麑之鹿。大道茲始。淳風不
遐。感以和樂。亦參乎百獸率舞。驅之仁壽。寧阻乎四海為
家。奚必充帝庭之實。駕鼓吹之車。然後可以為國華者哉。
由是聖心。孚於下國。物靡不獲其所。化乃允臻其極。放一
獸而庶類知歸。遂四方而萬代作則。彼周驅犀象。漢放駿
馬。未可論功而校德。
西域獻吉光裘賦(以水火騐之稱異為韻)
逷矣外區。實生珍異。彼靈獸之則獲。製良裘之斯至。聖王
之所未覩。獻令之所莫備。叶朝宗則來自金方。應中國而
色當土位。意者以烈風之靡興。溟海之清澄。德動天而遐
方內向。氣入翼而貢獻足徵。方啟襲以進語。如執輕之不
勝。颯然舜風。翠雲之光可奮。籠夫堯日。青鳳之燠徒稱。故
其背崑崙。踰弱水。重九譯。越萬里。豈殊俗之所貴。信希代
之為美。直千金者更輕。稱狐白者非擬。雖沉以天沼。無易
暵其之性。燎以京薪。獨異焚如之理。斯乃動聽驚視。孰知
其然者矣。夫物有難測。必思之而不厭。事有詭常。亦推之
而可驗。何異績鼠毛以為布。引龍鬚以成絲。澣於火而自
若。弦於弓而有之。況能禦寒凉以效用。因裼襲以呈姿。司
服以登。備皇儀而飾朝禮。至尊爰御。光紫極而耀丹墀。遂
使越人捧翟以求退。王母收環而請辭。㣥公乃拜手而稱
曰。休哉聖君之緝熙。且天地不愛其寶。豈戎夷敢愛其私
乎。將念委裘之有實。防侈服之生禍。表微於君子小人。酌
義於夏山殷火。俾萬物之咸格。期德風之在我。於是天子
曰俞。彼則獻其琛。曷若獻其可。
竹如意賦(以簡素輕易適手便人為韻)
博哉匠人之心。窮地之產。覽如意之形製。實用周而事簡。
惟竹也何慕。實存乎貞素。伊篠簜之既敷。持斧斤而方顧。
擇其罕節。稽此有裕。燥之以火。首之曲也中鈎。裁之以金。
本之長也合度。蒨練冰削。離褷瓜布。靡加雕飾之勞。卒獲
提攜之遇。被以嘉名。允臻厥成。匪求榮觀。自愜幽情。彼用
玉之為寶。我則不謂其貞。彼用鐵以為固。我則利在乎輕。
指事明義。此焉攸寄。執之者安。創之者智。巾几周用。邱園
共賁。外青中素。合二妙於陰陽。尚質貴誠。符兩儀之簡易。
爾乃林棲沖寂。室處虛白。㣥義窟之黨。速道流之客。發奧
滌元。遐鈎獨索。必資振擊以聳聽。常假指麾而就適。則知
好塵尾者。將害物以嬰咎。執象笏者。徒徇祿而何有。用惻
於心。亦勞於手。既因時而能遷。在理順而體便。素質或輕
於流俗。貞姿或重於高賢。故形其貞。則示屈而表伸。致其
用。則物疎而道親。豈節歌於烈士。可投贈夫幽人。願如君
意以靡極。與靈壽而為隣。
涇渭合流賦(以題為韻)
遊者感異源而合趣。指涇渭於秦樹。涇如經也。自北而南
流。渭若緯焉。從西而東注。惟相近以不息。勢使然而自遇。
湜湜其沚。昔既聞之於詩。湯湯其流。今則狀之為賦。夫至
清者渭。至濁者涇。惟清也。鑒物之道著。惟濁也。含垢之義
形。共導金氣。咸通井星。混殊流之昭晰。成一帶之瀠渟。初
以縱亂橫。似爭長而難雜。終以潔受汙。何極暌而乃合。禹
功之所兩存。漢苑斯焉博納。乍異其色。覺游鱗之隱見。必
同乎聲。帶長風之蕭颯。象昭回之可求。歌鄭白之有由。飲
馬投錢。足以發明廉士。決渠降雨。足以殷富神州。既相宏
以利物。寧自異乎並流。知之者齊我以不皦不昧。感之者
比我於一薰一蕕。斯乃柔以長存。和之足貴。近則順洪河
之紆直。遠則成滄海之濩渭。同功一體。叶靈通氣。信殊穀
洛之流。寧爽淄澠之味。夫然。彼獨清而無偶。非達識之所
謂。
太史奉靈旗指蔡賦(以國家兵禱建茲神物為韻)
旗昭戎容。武備天討。上蔡干紀。惟聖后之克誅。南越徂征。
穆漢皇於肇造。仰垂象以徼福。洎有司而請禱。封疆乃俟
於指明。寇虐方期於蕩掃。詳其效虞典之舞羽。體周官之
禡牙。九仞屹以特立。三星粲其增華。分野高標。象指麾於
帝力。光耀旁發。形耳目於兵家。矧乎天飛龍而載圖。北有
斗而上獻。當我師之欲勇。乘彼眾之胥怨。上宣其意。將同
乎十手所臨。人授其蹤。必在夫六斿之建。至乃直指遐舉。
申嚴叶時。且殷祭以誠若。視凶徒而蠢茲。小蝥弧之先登。
令斯行也。奉郅偈以東向。神乎尊之。匪曳珠而極侈。諒懸
首而為期。懿夫從人謀而罔咈。則異於九旗之物。攄皇怒
以不賓。取貴於八方之神。故能殺敵啟靈。伸威定國。蟠喜
氣以將遠。揚勝風而自北。儀在端表。始令于師貞以出。人
知嚮方。用符於我戰則克。奚必彰翠鳳以崇麗。法元蛇而
辨色。適足以計其功庸。未可以靖乎氛慝。睿略無敵。宸心
有征。侔制勝於左杖。聿稱材於牡荊。方旗指以神輔。俾蔡
潰而功成。蹈道不昧。謀謨孔明。徵太史於往制。備唐年之
主兵者哉。
善師不陣賦(以聖朝威服遠人為韻)
明明天子。五帝可六。政不嚴而諸夏以清。師不陳而遠人
咸服。於是旋大旆。罷長轂。劒無頓鋒。矢無血鏃。萬方悅。四
境肅。同夏后之舞羽舞干。[:#AS-FEDD:●]
[:#AS-FBEC:●]犮周王之白狼白鹿。邊
鄙以之不聳。神祇於焉介福。至矣哉。善師不陣之功。烈烈
而郁郁者也。伊昔漢武。黷兵於隣。殫天下之賦。悉域中之
人。南浮瘴海。北歷胡塵。然後戎虜稽服。甌閩入臣。孰與乎
兵不交而枹不鼓。遂奔走而來賓。我師孔閑。我后齊聖。順
魯史之武有七德。法周書之農用八政。不討遠而遠者自
懷。不耀兵而兵威克盛。信八王之楷範。為百代之龜鏡者
也。自太樸之既散。俗易弊而難威。蜂蠆或恣其毒螫。鴟梟
乃縱其翻飛。是以有征無戰。有守無圍。家以文事革武事。
士以儒衣易鐵衣。王者之兵也。有征而無戰。北方之彊也。
不召而來歸。旋師以出。振旅而返。示牛馬而弗服。在干戈
而載偃。鄙楚子之滅弦。小文王之侵阮。百僚兮率職濟濟。
㣥士兮直言謇謇。聲教所被。則莫我敢遺。日月所臨。於是
乎無遠。蕩蕩昭昭。不諱之朝。忝陶唐之比屋。敢頌美於帝
堯。
刜鐘無聲賦(以利刃無滯合神為用為韻)
劒挺銛鋒。鐘列重器。何百鍊之堅鋼。向千鈞而效試。刜於
有質。若無質以通元。中乎有聲。若無聲而斷棄。則知淬磨
歲久。雄稜霜利。不然。焉能逗撓獸之形以中開。使發鯨之
聲而靜閟。想提握以輕奮。宜鏗錚而應刃。忽投剛以泯入。
狀體柔而理順。遂使風胡延視。喜見其雄鋒。子野聳聽。莫
聞其遺韻。爾乃理將神契。跡與道俱。透茲堅重。泯若虛無。
於是觀其用而駭矣。取其類而比夫。當破堅之時。方切玉
而則異。迨絕響之後。狀決雲而匪殊。是以知其獲揮刜之
效。微齟齬之虞。勿以簨簴可憑。猶懷抵礙。勿以金石之固。
尚蘊含胡。宜其暗彰發揮。靜應凌厲。冰結於直透之始。泉
默於旁通之際。莫知所觸。故寂兮寥兮。不輕其鋒。信無凝
無滯。於戲。亦猶道之肥者。往無不通。藝之至者。物無不合。
苟韞藏於求用。必開張而盡納。載原斯器。夫豈與鄰。當耿
介以發銳。若感通而應神。所以願於重而宣利。干於大以
求伸。果然刜音而不錚為異。銛鍔而無厚可珍。則剸元犀
奚可以擬議。輕白羽曷足以等倫。故君子謂青萍干將之
刃也。可以比德於吾人。
賀擒周智光表
臣等言。臣聞征而無戰者。王者之師也。將而必誅者。春秋
之義也。臣伏見周智光傲狠頑虐。昏迷猖狡。敢專生殺之
威。以慢王度。崇飾姦慝之志。自干天誅。陛下謂罪在已躬。
視人如子。永言式遏之義。不得已而用師。而將纔受鉞。兵
未血刃。已梟元惡之首。載安舊汚之俗。昔漢征黥布。望塵
而憂。殷伐鬼方。積年乃克。豈若陛下朝命將帥。夕殲渠魁。
制勝神速。從古未有。臣等不勝慶快之至。
王武俊
武俊字元英。本出契丹怒皆部。年十五。隸李寶臣帳下為
裨將。勸寶臣以恒定等五州歸朝廷。封維川郡王兼御史
中丞。德宗朝。以討李維岳功授檢校秘書監兼御史大夫
恒冀觀察使。既而與朱滔謀叛。自立為趙王。李抱真遣客
賈林說之。使歸命。乃黜偽號。詔拜檢校工部尚書恒冀深
趙節度使。又加檢校司空同中書門下平章事兼幽州盧
龍節度使琅邪郡王。與李抱真大破朱滔軍於貝州。上還
幽州盧龍節度。詔以恒州為大都督府。即授武俊長史。賜
德棣二州。俄進檢校太尉兼中書令。貞元十七年卒。年六
十七。贈太師。諡曰忠烈。
致昭義魏博等節度書
自古通賢。見機而作。主上明明。二百年之令主。宗枝百代。
帝子帝孫。吾徒頃因讒臣罔上。觸藩之際。遂懼傾危。拒境
抗兵。偷存瞬息。今朱泚竊據于宮闕。朱滔長驅于河北。聖
上巡狩于畿甸。希烈鴟張于淮楚。昔班彪之智。知漢祚之
未衰。馬援書生。識光武之可輔。今請轉禍為福。以過為功。
戮力勤王。共匡時難。牒昭義魏博滄景等州。即請部署。四
鎮齊驅。魏博擊其前。滄景掩其後。易定乘其左。昭義奪其
右。掃蕩妖孽。廓清寰宇。然後奉表紫宸。獻書北闕。榮家榮
國。豈不休哉。
齊抗
抗字遐舉。定州義豐人。累拜太常卿。以中書侍郎同中書
門下平章事。以病罷為太子賓客。卒年六十五。贈戶部尚
書。諡曰成。
元日朝班儀注奏
元日朝賀。奏事官戶部尚書司天監。準開元禮。兼合於橫
班。同㣥官拜訖。然後依次奏事。自頃因循。並未拜已前。先
就于階立。奏事畢。隨例便退。臣與禮司商量。請依開元禮。
戶部尚書已下。於南班再拜訖。便隨上公升于階。就東向
位立。準儀注奏事。庶裨闕典。以補舊儀。
更定祭日奏
每年大中小祀。都七十祭。其四立二分二至臘上辛吉亥
等日。蓋為氣節也。其後寅後申後亥後丑等日。蓋謂星次
也。伏以氣行有時刻。星位有次舍。或定用日。或定用辰。不
可改移。請依舊制。其或有別禱祭。即是太卜署擇日。並請
準四月六日敕。廢務日不用。遂為故典。舊儀注無日蝕廢
祭之文。元年建丑月。祠部奏曰。來年建寅月。一日祈穀。祀
昊天上帝。是月司天臺預奏。其日太陽虧。時禮儀使于休
烈奏曰。臣謹按曾子問曰。當祭而日食。其祭也如之何。夫
子曰。按祭而已矣。牲至未殺則廢。漢初平四年正月。當祭
南郊日蝕。又行冠禮。博士殷盈孫與八座議。以為正月元
日太陽虧。而冠有祼獻之禮。有金石之樂。是為聞災不嚴
肅。見異不怵惕也。望下太常別擇日。其二日祭太一。準禮
儀物同祠所。既緣日蝕。各守本司。亦望同下太常更擇日。
