欽定全唐文卷九百四十八
辛溥
大唐故真空寺尼韋提墓誌銘
和尚賈氏。洛陽人也。曾祖憲。朝請大夫河南府陽翟縣令。
祖(闕一字)朝散大夫衛尉寺主簿。父元禕。綿州昌明縣令。皆
德音孔昭。庶績斯在。世濟厥美。不殞其英。慶溢鍾於上人。
上人即昌明府君之第二女也。天生聰明。道貸神氣。夙聞
真覺。早悟迷津。童年出家。克精象法。洎乎處道。降伏其心。
入清淨智。破昏暗德。經行苦行。莫之與京。謂真如之其凝。
豈波旬之見惑。住持戒律。曾不倦(闕一字)荒寧潔己修身。每
屢空而無積。享年卌有(闕五字)十一月十二日。大漸於真空
寺也。無累日之疚疾。有一朝之溘然。晤言不昏。視寂滅之(
闕一字)亂。其容不改。則慎行而彌肅。倏忽大夜。宛(闕一字)云亡。
緇徒飲恨者繼踵。門人芒然者如擣。偕痛疾之何依。空啼
咷而永日。上人之昆弟(闕一字)或澄清(闕二字)或從政郡邑。服
勤王事。咸闕臨喪。粵以(闕二字)十一月廿五日。安厝於萬年
縣禦宿鄉。禮也。於戲。(闕四字)彼仁何負。積善多慶。彼善何為。
冥冥泉戶。何(闕三字)寂寂蒿里。誰德為鄰。溥忝從母之義。慟
瞻仰之(闕五字)毫強為銘曰。
(闕四字)必(闕二字)法雄。慶流於德。必先我大通。於何上(闕四
字)終降年不永。飲恨攸同。悲涼已矣。天問難窮。
辛齊物
對番官判
番官請稍食不給訴求達吏
六卿分職。百揆時敘。開之以府寺。間之以胥徒。所以理天
下之人。將以成天下之務。雖動珂振珮。嘗聞獻納之臣。而
負版持囊。亦資趨走之吏。番官之輩。實惟卑冗。九流未齒。
一命何階。心有規於斗儲。意仍希於稍食。恭尋甲令。緬覿
彝章。事列科條。誰敢逾越。
辛則然
對掌麑擅放穿墻流惡判
丁獲麑付巳掌巳愍麑放之丁毆已又甲孟穿墻為水竇流其惡於街衢坊人論告
帝德廣運。皇綱載紐。鳥獸咸若。閭閻且千。麛卵無不時之
求。比屋有可封之美。丁以庸妄。謬居東戶之朝。孟以謏聞。
獲染南風之化。自合依仁游藝。頌明王之盛德。鼓腹擊壤。
歌太平之樂事。何得盤游無度。肆情於麑鹿之間。穿穴匪
恒。流穢於街衢之內。已則志惟惻隱。處食野之長驅。坊則
情深嫉惡。在公庭而載理。徵諸故事。已有託付之高。考之
今法。孟有干違之釁。請科毆巳之犯。仍坐穿墻之愆。庶不
慚於丹筆。亦無媿於青史。
陳廷章
水輪賦(以汲引之道成於運輪為韻)
水能利物。輪乃曲成。升降滿農夫之用。低徊隨匠氏之程。
始崩騰以電散。俄宛轉以風生。雖破浪於川湄。善行無迹。
既斡流於波面。終夜有聲。觀夫斲木而為。憑河而引。箭馳
可得而滴瀝。輻湊必循乎規準。何先何後。互興而自契心
期。不疾不徐。迭用而寧因手敏。信勞機於出沒。惟與日而
推移。殊轆轤以致功。就其深矣。鄙桔橰之煩力。使自趨之。
轉轂諒由乎順動。盈科每悅於柔隨。遠望蹄涔。詎有朱殷
之色。挹茲鱗起。終無塗附之期。作霖或自於斯干。流溼更
彰乎就燥。回環潤乎嘉轂。洊至踰於行潦。鈎深致遠。沿洄
而可使在山。積少之多。灌輸而各由其道。爾其揚清激濁。
吐故納新。輾桃花之活活。搖杏葉之鱗鱗。一勺每勞於濡
軌。三材必賴於工人。浴海上之朝光。升如日御。泛江中之
夜影。重似月輪。常虛受以載沈。表能圓於獨運。低徊而涯
岸非阻。委曲而農桑是訓。惠可周於地利。空霑負郭之田。
材足任於天津。多寄臨川之郡。池陂無漉。畎澮既瀦。用能
務實。勢欲凌虛。磬折而下隨毖彼。持盈而上善依於。當浸
稻之時。寧非沃壤。映生蒲之處。相類安車。異矣哉。俯此溝
塍。潤於原隰。成形必仰乎膏雨。屈己且安於卑溼。苟量遠
大之功。庶無慙於甕汲。
斗牛間有紫氣賦(以平吳之後異色逾朗為韻)
天空原清劍氣方呈。始象奪朱之色。未知埋獄之情。氛昏
乍歇。淮海初平。貫斗牛於九霄。正當吳分。藏轆轤於午夜。
遠在豐城。歷彼歲時。間於躔次。雄芒既表乎潛感。靈物且
悲乎遐棄。增華台室。方期獨見之明。流彩天階。乍惑衆人
之意。思上徹而既久。欲旁求而未遂。謂繞樞之電。郁郁彌
彰。想干呂之雲。亭亭自異。殊祥可驗。直質不渝。委照自歸
乎有晉。藏鋒若避於亡吳。對西揭之星。望何勞於尹喜。臨
北走之塞。相寧藉於風胡。觀其出以標奇。凝而成象。既蜿
蜒而久鬱。亦曈曨而再朗。陋日中之青暈。每駐寥空掩天
際之非煙。潛通惚恍。光而不耀。昏以為期。漠漠而淪精詎
滅。昭昭而默識猶而。(疑)東方未明。始訝乎氣之聚也。地不
愛寶。益見乎天將假之。仰觀列位之中。俯叶偃兵之後。利
刃猶鬱。清時幸偶。宣精溢目。乍殷銀漢之流。侔色衛身。未
配金章之綬。其象也甚殊。其明也則逾。憤陸沈於江表。結
一彩於天衢。凌夾月之霞。徘徊碧落。透靄空之露。隱映白
榆。永夕猶存。其光未匿。齊效珍之金景。鄙如虹之玉色。不
因槎客之犯。如遇雷公之識。儻觀此以見求。冀龍泉兮可
得。
腐草為螢賦(以積腐有光可名為螢為韻)
厭浥敗草。霏微夜螢。若受天之明命。能在地以成形。始爛
然於朽壤。俄蠢爾於荒庭。形質甚微。異囊中之點點。本根
既朽。想河畔之青青。彼若昧而未彰。此如茨而久積。始前
衰而委化。終後顯而可覿。寂然不動。應大暑於茲時。默爾
而成。颺溫風於永夕。徒觀夫從微至著。出死入生。幾變青
袍之色。漸加丹鳥之名。匪我愆期。故分形於夜朗。自他有
耀。因易貌而宵行。故得脫陳根。騰宿莽。質化幽藹。氣非腥
腐。無聲無臭。同朽葦之成蛩。有顯有微。殊積穀之為蠱。小
明必俟其時變。待闇稍觀其類聚。並桃蟲而映彼中林。齊
藿蠋而光於舊圃。始則退藏。終能發揚。詎蒙蘢於階砌。初
熠燿於池塘。豈比膏腴之地。多依糞土之牆。每留滯於三
時。不愆於候。既生成於六月。必見其光。徒有異於升沈。信
莫分於彼我。得賦象而自出。故非時而不可。晶熒乍起。訝
林際之無煙。的皪漸生。疑池中之有火。隕霜殺兮自晦。零
雨被兮增萎。考書文之小大咸若。載月令而遠近相隨。始
經黃落之餘。三年不化。既及朱明之節。一日可為。農夫之
務既停。薙氏之芟已久。飛光兮倏爾而至。向晦兮於何不
有。斯所以成武子之能勤。冀聚之於書牖。
艾人賦(以懸艾為人以禳毒氣為韻)
採彼艾兮。及此佳辰。標至靈以衛物。因善救以成人。當戶
而居。惡莠言兮結舌。負墻而立。甘菜色以安身。異發能以
求舊。方止惡以知新。原夫生亦有涯。寂然沒齒。盈腰雖賤
於楚客。奮臂若威乎厲鬼。苟三年之疾。雖云來者可追。而
五日為期。豈復怨乎不以。蓬頭亦取其容直。蒿目似存乎
深視。行止於百姓之病。雖云具體而微。育材於萬物之靈。
必見盡瘁以俟。直躬不墜。邪氣可禳。每表先生之候。善為
君子之防。類宗則之初來。一朝而獲。順夏正之聚蓄。久要
不忘。終躡虛而挂戶。爰摭實以升堂。想在野之時。豈謂生
無根柢。及得門之後。如其自有肝腸。列名號於冰臺。載典
常於玉燭。免繩持而遏惡。因草創而成俗。以枝葉為膚革
之胞。藉麻絲為筋骨之屬。待時而用。益彰惟爾之能。不怒
而威。詎可比予於毒。起自蒿萊之下。處乎軒屏之前。奉百
藥而首出。展四肢而脈連。異萱草之忘憂。孰云言樹。等匏
瓜之不食。焉肯徒懸。藹爾端容。森然屏氣。逾芻狗而善御。
並木奴而為貴。雖雷奔電激。寧聞乎危者使傾。而暑往寒
來。亦見乎後生可畏。故得擥蘭莫比。懸葦未奇。委質而桐
君是錄。焚軀而介子相隨。宜爾室家。略備詩人之採。不祈
土地。雅同儒者之為。及夫氣散於中。貌萎於外。干時匪謂
其徼福。焦思亦齊乎遠害。斯人也而有斯疾。見靈溝之靈
艾。
風不鳴條賦(以天下和平則如此為韻)
風之起兮。不觸而行。條之應兮。有動無聲。察微祥於生植。
表靜理於承平。輕搖而曉露初滴。暗裊而春鳩轉鳴。入楊
園而若舞。拂花徑而如迎。寂兮寞兮。自南自北。其去莫止。
其來可測。方縈仙樹。萬年之影稍垂。爰報聖時。五日之期
不忒。長養資於皇化。沈潛契乎元德。似有心於松柏之內。
上下依依。類無言於桃李之間。往來默默。嫩葉隨轉。柔荑
共舒。颺絲光於空際。惹絮影於春餘。聽莫得聞。訝繁柯之
蔑爾。視之不見。驚謺萼之攢如。倏自邇而通遐。俄起彼而
集此。順八方之候。若有若無。調四序之宜。時止則止。由是
輕纔偃草。細不揚波。異秋吟之摧木。同春扇而微和。均習
習之容。寧比夫空穴而至。絕蕭蕭之響。誰謂其高臺則多。
散漫千林。翺翔九野。修通匪亂於疾徐。溥暢必齊其高下。
含其元也。亦類於人焉。靜以化之。乃符於王者。片塵靡驚
於厚地。㣥籟皆息於晴天。對翩翩之歇鳥。任嘒嘒之鳴蟬。
感之深殊桂鳴於秦樹。害乎物鄙禾偃於周田。我國家化
將時茂。德與風傳。佇見傾梧之後。棲儀鳳於君前。
冰泉賦(以應陽氣而發蒙為韻)
衆潤將行。一陽初勝。剛柔合德。遠近潛應。動能依節。自契
周書之言。流未入淇。豈若衛詩之興。時也冰填井甃。日冷
池塘。暫無聲於短景。終有騖於靈長。於於是微消涸沍。稍
變潛藏。既聞乎下能順上。豈關乎陰不承陽。深且異於潢
汙。
孰云咸竭。用堪和於酒醴。誰見必香。居壅鬱而將聽。聲潺
湲而尚未。雖幽深之可測。終遠大之為貴。未知所適。願添
滄海之流。必得其宜。無俟黃鐘之氣。瀲灩如彼。清冷注茲。
其道也誠於遠矣。其深也可以述而。望朱夏而龍文生。定
四時而不惑。當元冬而麋角解。後五日以為期。暗漾懷珠
之媚。潛抽潄玉之姿。鄙借勢而為瀾。每遇秋風之冽冽。待
流聲而解凍。必由春日之遲遲。全其性以守柔。相其時而
勿越。思玉溜之纔吐。若岷江之初發。出陽崖之下。潛潤澗
毛。湧陰溪之中。輕搖石髮。決諸可見其澹淡。冽彼詎同夫
汩沒。異雷驚之蟄。猶若陸沈。當治(疑)理之時。不虞乾沒。當
今化源畢啟。時令皆同。覩陽光之下達。昭帝澤之潛通。浮
帶地之功。暫留坎窞。運知天之德。終異童蒙。倘或導於外。
發其中。冀有裨於江漢。得流善於無窮。
陳硎
螳蜋拒轍賦(以怒臂當車生不知量為韻)
蠢彼微蟲。勇而不懼。當往來之轍跡。阻東西之馳騖。聞轞
轞而虎蹲。佇轔轔而狼顧。見危致命。方確爾而靡遷。唯敵
是求。乃毅然而增怒。且肖形卓犖。植性強梁。豈奔衝之足
畏。非會達而不當。逸性喬桀。雄姿激昂。拋輕軀致之死地。
壯前趾若有巨防。觀臥轍之時。似當黃霸。想埋輪之處。何
憚張綱。其或輸粟千箱。迓姬百兩。方擊轂之自遠。已張拳
而相向。死且如歸。路何能讓。苟不折節。於焉用壯。睅其目
曾不見機。揮以肱豈為知量。其理何如。其生忽諸。禍甚觸
株之兔。危同戲鼎之魚。行無逗撓。立必籧篨。在聖人之經。
誠宜避地。非長者之轍。詎肯迴車。且麟傷豈仁。龍醢非智。
思控摶而莫及。諭壓溺而何啻。不若履薄兢兢。臨深惴惴。
任肖翹之可適。曷彊禦之不避。微茫膚血。豈足殷其左輪。
展轉路塵。寧止斷其右臂。居當假息。動必阽危。捨鳴蟬而
莫捕。蔑黃雀而不知。儻所據非據。亦何斯違斯。謂豺狼之
不若。念虺蜴而何為。且含氣之類。求生之厚。豈必賢哉。曷
云能不。獨不降志。自貽伊咎。誠轥轢之所加。諒虀粉而何
有。奚必矜夫趯趯。冒彼彭彭。願陳力之方盛。意當途之足
驚。曲循天理。深居物情。徒糾紛而莫紀。固密勿而難明。儻
不載馳載。驅廣人之用。當念無輗無軏。遂爾之生。
陳惇修
賄賂公行論
春秋之時。晉主夏盟。威服天下。及大夫專政。賄賂公行。內
外離析。是故示威平邱而齊叛。辭請召陵而蔡叛。盟於沙
鹹而鄭叛。次於五氏而衛叛。涖於鄭會於夾谷。歃血於黃
而魯叛。諸侯既叛於外。大夫復叛於內。故奔於晉陽而趙
鞅叛。入於朝歌而荀寅與士吉射叛。以晉國之大。天下莫
強焉。而卒之敗壞而不能守者。臧哀伯曰。國家之敗。由官
邪也。官之失德。寵賂章也。晉卿始禍。緣衛貢也。樂祁見執。
獻楊楯也。蔡侯從吳。荀寅貨也。昭公弗納。范鞅賂也。而晉
室不復能主盟矣。夫為國以義不以利。而處晉朝者。賄賂
公行如此。晉安得而不敗乎。典午之時。政以賄成。亦由是
也。杜預在外鎮。數餉遺洛中貴要。或問其故。曰吾但恐為
害。不求益也。夫杜預最為忠賢。且復當武帝時。朝廷清明。
紀綱未甚紊亂。而預所以為保身之計者。尚只在於饋遺
權貴。則是賄賂之風。固已濫觴於此時矣。延及後世。茲風
益熾。荀郗都督青[:#AS-8862:⿱亠兊]。見朝政日亂。懼禍及已。多所交結。每
得珍物。即遺都下親貴。[:#AS-8862:⿱亠兊]去洛五百里。恐不鮮矣。募得千
里牛。旦發暮還。觀荀郗之所以為身謀者。亦無以異於杜
預也。夫厚苞苴以賂權門。在二子固不得為有守。然所以
使人如此。則當時在朝廷者。亦不得為無罪也。是故讀王
沈之釋時論。有曰融融皆趨鷙之士。其在爐冶之門者。推
挾炭之子。苟非斯人。不如其已。讀魯褒之錢神論。有曰京
邑衣冠。疲勞講肄。厭聞清談。對之假寐。見我家兄。莫不驚
視。何必讀書。然後富貴。觀二人憤時之所作者如此。則知
當朝士大夫貪墨成風。幾於不可救藥也。晉室安得不凌
遲。毀譽亂於善惡之實。情慝奔於貨慾之途。干寶謂晉之
敗壞也如此。其知言乎。
陳仲卿
駟不及舌賦(以樞機一發榮辱之本為韻)
言如流兮。惟舌是出。咎將至兮。徒駟之疾。既力竭而罔逮。
則厲階而非一。孰云不進。諒金鑠以難追。尚謂莫捫。苟星
奔而愈失。由是知所大者。吾將誡之。雖欲加於鞭策。誠有
謬於毫釐。不且息焉。想喋喋而自遠。非敢後也。因駸駸而
罔追。爾其逝矣將興。班如忽越。彼懸蹄之莫馳。伊利口之
斯發。猶在耳而旋失須臾。若過隙而終煩滅沒。詹詹如掉。
俄出有而入無。薄薄陟遐。想勞筋而苦節。豈獨囂然未殄。
倏爾既徂。徵其如駕之捷。防其不密之樞。如沸如騰。訝已
成於枝葉。靡瞻靡顧。信空騁於道途。原夫貴以寡尤。取之
不辱。慮一出而匪賤。故再驅而是勗。苟如簧之靡定。是見
瘁躬。若捕影之無由。寧勞蹀足。是知聽之則咎。鼓之或非。
靡不忘於可復。固必在於知機。雖齊景之則多。爰思滅迹。
儻張儀之尚在。詎可塞違。至哉立彼教言。先乎根本。宏影
響之靡誡。懼衆多之招損。崩騰未渫。侔逐日而自勤。反覆
雖柔。見如電之將遠。是知孔甘者辱。若訥者榮。期自虞於
速禍。故必遣於遄征。君子所以存勸誡。立度程。雖奔走而
致遠。吾知夫莫疾於聲。
陳山甫
五丁力士開蜀門賦(以蠻國廓開遂通人俗為韻)
伊山為蜀。是曰蠻俗。惟天俾秦。厥生神人。拔長蛇而贔屭。
闢廣岫之嶙峋。在昔褒斜未通。羌僰異域。彼為夷國。物產
難究。封疆罕測。秦將欲廣其南。冠其北。張儀於是度其勢。
量其力。假牛之計斯設。饋女之功是克。蜀王乃命力士。闢
高山。貪功饕餮。忘情險艱。捫峯巒於日側。抉虺蜮於雲間。
將以砥嶄崒。等躋攀。振衣而力抗千嶂。攘臂而威陵八蠻。
俄而白日蕩搖。元天忽霍。鬼哭神怨。風號霧廓。怒髮森植。
雄心震躍。灑珠汗以雹散。瞪星眸而電落。將欲斷煙靄。排
嵒㟧。訝巨靈之所拓。蹂重林。迴絕壑。疑夏后之所鑿。吁可
畏哉。砰轟若雷。虎視五嶽。鯨吞九垓。徒見其豁若谷。嵽若
堆。橫隱嶙。直崔嵬。大應心踣。高隨手摧。江標峻棧之形。呀
然地裂。闕鬭高峯之色。騞若天開。已而後患方啟。前心莫
遂。喧闐兮乍進秦卒。邐迤而全收蜀地。道路無阻。關梁有
備。旋聞五丁死而蠻黨移。一徑通而秦人至。雖共工之勇。
將觸也非雄。項籍之力。將拔也寧同。曾未若擘秀嶺。駭蒼
穹。今古攸賴。華夷是通。羽毛讋死以填谷。草樹驚摧而墮
空。遂使鞭石之帝。移山之公。壯志難奪。莫不慕其英風。
有征無戰賦(以安人以德不戰而旋為韻)
皇威克宣。強敵無全。始建牙而耀武。終不殺而摧堅。授師
律以徂征。鑿門而出。指戎夷而向化。掉鞅而旋。靜難以仁。
勝殘以德。綏懷未及。方資弔伐之謀。氛祲潛消。詎假貔貅
之力。命將必先於制勝。數謀寧勞於逐北。三令著而狼野
自清。七德彰而梟心已息。是知訓戎有律。料敵無遺。乘地
形而動衆。順天討以行師。播武烈為先登之旅。尊英風為
遏亂之資。利百勝者。不其殆矣。尚九變者。於斯遠而。於是
指途而邊鄙革心。按甲而兇渠授首。向威懷而將順。將血
刃而何有。行當盡敵。制在於成規。武以止戈。匪勞於善誘。
念安人之可待。懷鬭志而終不。當其蘊龍韜以啟路。馳豹
騎以清塵。鄙身膏於草野。笑血染於車輪。所以示專命。柔
遠人。揚分閫之威。無逾六月。來有苗之類。不俟七旬。一舉
干戈。載櫜弓矢。惟義是徇。帷仁是以。有以見解紛之謀。有
以見知難之旨。且夫治兵在於克敵。定亂在於圖安。苟率
人以知化。寧黷武以自殘。所以不矜其庸功。不事乎權變。
文教被於含育。武德彰於㝢縣。由是而言。善用師者。不在
乎善戰。
漢武帝重見李夫人賦(以求諸異術再見真形為韻)
昔漢武帝。喪李夫人。歎妍婉兮不返。悲繐帳兮空陳。於是
詔祕籙之方士。致平生之幻身。來其跡於虛無。初驚有象。
察其儀之婉麗。已訝如真。時也齋心月殿。屬目蘭室。髣髴
煙光。飄颻蕙質。修蛾再覩。不俟返魂之香。逝水潛迴。詎假
長生之術。原夫恍惚之際。從容視諸。想車塵於霧眇。疑珮
響於風餘。峨峨兮稍辨雲鬢。冉冉兮漸識綃裾。洛水之靈
非匹。巫山之夢不如。所謂神仙之事。變化之異。過隙之光
已無。傾國之容再媚。悲睿旨於凝聽。悼皇情於睇。恍兮有
望。知感召之多方。倏爾員來。訝生死之殊致。當其椒風向
夕。蕙露盈庭。謂已從於雲雨。終不間於幽冥。寂寞瑤階。永
謝虛無之跡。淒涼月幌。猶分似是之形。若往還留。心迷目
眩。誠君恩之再造。異術足徵。豈風燭之重然。真形可見。固
可以辨其妄。輟其求。去清懷之惑志。釋元思之殷憂。擾擾
紛紛。意真靈之如在。薰歇燼滅。竟芳塵之不留。其來也形
之如寄。其往也生之若浮。於是望斷驚鴻。悲深解珮。向窈
窕而乍失。顧容華而不昧。由是而言。可以知生之不再。
禹鑿龍門賦(以利濟生人功存聖德為韻)
控引河源。鑿山為門。闢兩崖而龍蟠虎踞。飛一帶而電激
雷奔。所以拯流離於品物。佐含育於乾坤。邈矣而高蹤斯
在。巍然而詭狀斯存。昔夏王披簡援圖。盡力溝洫。萬方附
會以恭命。百工子來而奉職。畚鍤具而勢蹙風雲。巖岫分
而狀成閫閾。波濤有路。無非汲引之功。鱗介攸居。咸被生
成之德。異夫屹爾崖巘。張為閈閎。懸流赴勢以中注。巨石
乘危而下傾。拉叢林而山靈叶贊。迴大壑而水怪奔驚。故
凝滯者得以流其惡。昏墊者得以厚其生。當其相地所宜。
兆人攸利。山崢嶸而洞啟。水噴薄而俄至。湯湯浩浩。俱成
畎澮之流。原隰陂池。皆為生植之地。道邁前古。芳流後塵。
豈不以開濟之功莫大。通流之用如神。龍躍新渚。魚迷舊
津。四載之勞。終成於舜日。九年之患。空媿於堯人。始也設
以規模。不資鈐閉。雲橫結駟之狀。浪走高車之勢。廣濫觴
之運。水無不通。裨造化之遺。人無不濟。茂績崇崇。與流無
窮。豁岧嶢而分遠碧。來浩渺而寫晴虹。不媿錫圭之命。寧
慚拓土之功。是以羲軒等美。唐虞齊盛。故當煇爍於帝圖。
不然何以應千年之聖。
望思臺賦
漢武帝以惑亂生聽。衛太子以危疑出奔。始誤讒諛之巧。
長違覆育之恩。高臺有揭。悔過無門。峨峨九層。已斷興哀
之目。眇眇千里。不歸幽憤之魂。嗟乎。望以窮高。思以及遠。
為父之慈靡及。恨而莫追。為子之道既乖。慙而勿反。當其
版築初設。土工聿修。旁窺日轉。下視雲浮。所以取其遠無
不鑒。近無不周。導宸衷於曠望。表元思之殷憂。豈比夫柏
梁為耳目之翫。通天窮汗漫之遊。流眄無涯。增懷永久。意
來思之可待。念追悔而終不。事殊子伋。空引決以自傷。跡
異申生。諒為孝而何有。悲夫。見危致命。有去無歸。誠一朝
之忿斯極。豈三年之恩可違。於是跨層高之杳杳。屬遠思
之依依。俯洊雷之音。常思出震。仰列星之象。猶戀重輝。豈
知登臺有悼往之心。陟岵無懷歸之歎。曉光東上。含萬恨
而意深。暮色西沈。向四隅而望斷。徒勞乎積財厚地。累土
長空。想迢遙於元圃。悲寂寞於青宮。鑑失聰明。將後悔而
何及。臺高雲漢。自貽咎於無窮。原夫義絕君親。禍由臣僕。
致兩傷於疑忌。在一言之所黷。是臺也。可以申鑒於後王。
豈徒處高明而縱目。
陳有章
幽蘭賦(以遠芳襲人終古無絕為韻)
翹翹嘉卉。獨成國香。在深林以挺秀。向無人而見芳。幽之
可居。達萌芽於陰壑。時不可失。吐芬香於春陽。所以榮翹
十步。名傳九畹。自下井高。結根聳幹。布葉逾密。重陰未晚。
開緗蕊而乍合。擢丹㯋而何遠。好遵正直。生匪臨於斜徑。
不向嶮巇。質寧被於長坂。獨茂幽壑。厭若錯薪。幾沾雨露。
猶苦風塵。采掇兮有日。芳菲兮度春。得臨刈楚之地。曷異
修詞之人。燕夢中。榮何名而不遂。蜀琴曲裏。奏何聲而
不新。况衆英聚集。傳香氣而相襲。佳色葱蘢。帶煙翠而攢
叢。固已歎夫貞潔。期見賞於始終。幽處斯久。照臨忽通。喜
會無私之日。深繄有力之風。幽莫過於芳蘭。誠匪同諸草
莽。充佩而靈均不棄。入握而仙都必取。詎比夫山上蘼蕪。
泥中蘅杜。將虛名以共播。竟無善而足數。焉知夫光善才
於左思。能成賦於師古而已哉。知我者謂我如碩儒。不知
我者謂我如生芻。此幽人之未已。亦何代而云無。幸逢昭
代。得遇良哲。雖偕薰蕕。固有分別。勿以卉賤。不顧幽芬。勿
以地寒。不軫孤絕。倘折英而入用。庶有光於優劣者也。
文嵩
即墨侯傳
石虛中。字居默。南越高要人也。性好山水。隱遁不仕。因採
訪使遇之於端溪。謂曰。子有樸質沈厚之德。兼有奇相。體
貌紫光。噓呵潤澈。頗負材器。但未遇哲匠琢磨耳。禮不云
乎。玉不琢。不成器。人不學。不知道。子其謂矣。今明天子御
四海。六合之內。無不用之材。無不成之器。我今奉命廵察
天下風俗。採訪海內遺逸。安敢輒忘厥職。見賢不薦者歟。
子無戀溪泉。自取沈棄耳。虛中曰。僕生此南土。遠在峽隅。
自不知材堪器用。既辱採顧。敢不唯命是從。採訪使遂命
博士金漸之規矩磨礲。不日不月。果然業就。虛中器度方
圓。皆有邊岸。性樸謹默。中心坦然。若汪汪萬頃之量也。採
訪使以聞於有司。考試之。與燕人易元光研覈合道。遂為
雲水之交。有司薦於上。上授之文史。登臺省。處右職。上利
其器用。嘉其謹默。詔命常侍御案之右。以備濡染。因累勛
績。封為即墨侯。虛中自歷位。常與宣城毛元銳燕人易元
光華陰楮知白常侍左右。皆同出處。時人號為相須之友。
史臣曰。衛有大夫石碏。其先顓帝之苗裔也。出靖伯之後
曰甫。甫生石仲。仲之後曰碏。春秋時仕衛。世為大夫焉。即
墨侯石氏與衛大夫即不同也。蓋出五行之精。八音之靈。
岳結而生。稟質而名。懷寶為玉。吐氣為雲。發硎利刃。與天
地常存者也。
管城侯傳
毛元銳。字文鋒。宣城人。(闕)於東墅而生昴宿。一名旄頭。遂
姓毛氏。世居兔(闕)少昊時。因少暴農之稼。為鷞鳩氏所擒。
誅之以為乾豆。其族有竄於江南者。居於宣城溧陽山中。
宗族豪盛。元銳之世二代祖聿。因秦始皇時遣大將軍蒙
恬南征吳楚。疑其有三窟之計。恃狡而不從。使前鋒圍而
盡執其族。擇其首領酋健者。縻縛之獻於麾下。大將軍問
聿之能。曰善編錄簡冊。自有文字已來。注記略無遺漏。大
將軍奇之。用命為掾。掌管記。及凱旋。聞於上。為築城而居
其族。遂以文翰著名。其子士載。漢時佐太史公修史。有勁
直之稱。天子因覽前代史。嘉其述美惡不隱。文簡而事備。
拜左右史。以積勞累功封管城侯。子孫世修厥職。能業其
官。累代襲爵不絕。皆與名賢碩德如張伯英衛伯玉索幼
安鍾元常韋仲將王逸少王子猷並為執友。歷宋齊已來。
朝廷益以為重。銳之曾大父如椽。與王珣為神契之交。大
父如聿。與江文通紀少瑜有綵毫鏤管之惠。皆文章之會
友也。銳為人㯋悟俊利。其方也如鑿。其圓也如規。其得用
也稱旨。則默默而作。隨心應手。有如風雨之聲者。有如鸞
鶴迴翔之勢。龍蛇奔走之狀者。能為文多記。不倦濡染。光
祖德也。起家校書郎。直館。遷中書令。襲爵管城侯。聖朝庶
政修(闕)易元光同被詔常侍御案。(闕)須之友天子以六合
晏然。志在墳典。因詔元銳專職修撰。銳久蒙委用。心力以
殫。至於疲憊。書札粗疏。懼不稱旨。遂懇上疏告老。上覽之。
嘉歎曰。所謂達士知止足矣。優詔可之曰。壯則驅馳。老則
休息。載書方冊。有德可觀。卿仰止前哲。宜加厚禮。可工部
尚書致仕就國。光優賢之道也。仍以其嗣職焉。
史臣曰。管城毛氏之先。蓋昴宿之精。取筆頭之名以為氏。
以與姬姓毛伯鄭之後毛氏不同族也。其子孫則盛於毛
伯之後。其器用則徧及日月所燭之地也。天子至於士庶。
無不重之者也。朝廷及天下公府曹署。隨其大小。皆處右
職。功德顯著。宗族蕃昌云。
樊子新
對廳子判
廳子執硯翻瀉汙物擒獲欲科之
各備爾曹。以供其職。罄輸冰操。同洽風規。公府崢嶸。具寮
瞻矚。事光文物。掌設防非。猶衆派之源流。若提綱而集目。
尚恐禽棲入噪。絡青瑣於傍喧。蛛網交絲。架朱窗而上掩。
豈意故為翻瀉。用慢章程。德不繕心。罪亦旋踵。違周氏之
戒器。水覆繩愆。覽劉氏之朝衣。羹傾宥過。法開有誤。理亦
從宜。
