欽定全唐文卷七百十九
蔣防
防字子微。義興人。元和中官司封郎中知制誥。進翰林學
士。出為汀州刺史。
惜分陰賦(以光景難駐賢哲無怠為韻)
君子自強。惜分陰於短刻。期碩學於縑緗。念冉冉之特移。
非徒愛景。惜依依之為戀。足冀迴光。每正中而圭表。常懼
減於毫芒。事且異於秉燭。理寧同於息影。崇樹在乎功名。
淹速繼於時景。苟不競夫分寸。亦何期乎悠永。三冬未就。
實有念於錙銖。九仞將成。顧無虧於俄頃。當其南軒向晝。
北戶初寒。微照悠揚而漸短。斜暉晼晚而將殘。分以惜焉。
豈少私而寡慾。時之至也。諒失易而得難。及其躔次當留。
光華未暮。宜草草以不息。希曀曀而常駐。出處無瑕。故垂
法於前賢。往來不遑。見遺履之莫顧。既目擊而眷眷。亦心
想而專專。况志業之難就。當清陰之屢遷。莫不以日繫月。
以時繫年。是宜向微秒而重矣。何得在斯須而舍旃。不然。
夏后何以為聖。陶公曷足稱賢。於焉激切。仰茲先哲。彼分
晷而莫駐。此寸陰而靡輟。不食不寢。載勉於勞者之心。以
遨以遊。誠乖乎志士之節。皎皎白駒。若有若無。雖長繩而
莫繫於桑野。長戈不能卻彼泉隅。今則曖昧斯在。瞬息不
改。宜乎陋韞石之騰輝。輕尺璧之殊彩。庶立功而立事。故
不[:#AS-8FBB:●]而不怠。
螢光照字賦(以能勵躬必大成為韻)
士有閱簡策。尚專精。恒俾夜而作晝。每聚螢以襲明。期照
燭於無隱。俟沉研而有成。縹帙時開。玉篆共丹輝並耀。銀
鈎下映。繁星與片月俱生。帷幌之際。微明舒蔽。或熠熠以
光吐。復離離而珠綴。俯而察。煥乎呈科斗之文。靜而觀。烱
爾見雕蟲之藝。諒依人以明道。匪韜光以自衛。居暗室者。
懷我而載寢載興。遇明時者。假我而自強自勵。用或因物。
勤斯飭躬。不晦乎風雨。不翳乎昏蒙。臨墨池則珠還合浦。
映草聖則燎點寒叢。誰謂向乎晦。照篇籍兮無大無小。誰
謂藏乎密。隨晝夜兮無固無必。金輝始徹。疑清露之騰文。
鳥跡旋分。謂靈烏之就日。可以窮永夕。可以佐殘燈。舍之
則其功不足。用之則其道彌宏。顧螢光之在照。蓋欲罷而
不能。
政不忍欺賦(以受養人為本為韻)
政之至也。物全其真。德之至也。信洽於人。不矜不能。彼則
先之於戒令。無偏無黨。我則獨寄於真淳。諒保政以自睦。
乃去邪而得仁。不然。何以姦歸曲。直從伸。風俗優游而嚮
化。草木條暢而和春者哉。觀夫穆穆時和。溫溫德廣。漸之
以忠信。紀之以刑賞。奉聖日之貞明。助南風之長養。於以
任人而任德。豈惟舉直而錯枉。戴星從事。我且亦務其劬
勞。鳴琴在堂。我又不違其偃仰。是知循名法者。非鴻淳之
盛代。施慘烈者。異冬日之可愛。苟和順以積中。故信誠而
發內。人知我所。奚憂險易之爭。政致平康。誰假韋弦之佩。
事無事。為無為。清淨而時惟昭泰。簡易而人不驅馳。物無
欺兮。彝倫式序。政有經兮。百度咸宜。布和為風而偃草。降
德為澤而濡枝。匪寬猛以取濟。匪恩威而自施。一德旁流。
齊是非於眾庶。三無合則。混情性於高卑。豈不以酌元和。
叶誠悃。遷善者斯焉而取斯。懷慝者損之而又損。君子謂
是政也。為邦家之大本。
不寶金玉賦(以君子立身無利財賄為韻)
聖哲之人。含道德以自貴。遠[:#AS-9061:⿰王褱]奇而不珍。被褐所懷。上恃
慈儉以為主。作礪於用。下推忠信以為臣。俾得各歸於其
璞。庶將靡失於其真。異彼滿堂。且由乎知足。殊夫潤屋。焉
藉以發身。慮知損而賈害。比行妨而賤賄。寧因眾口以鑠。
自絕匹夫之罪。當令與土同價。誰重一籯。念其將石俱焚。
奚誇陸海。塞淫奢之路。彰廉潔之徒。諒縱橫而抵鵲。豈鎔
範以為符。抑好貨之心。自家刑國。秉不貪之志。雖有若無。
顧毀櫝兮則那。念稱穴之可恥。獻而辭也。足愧彼宋人。欲
乃攫之。誡書乎列子。還茲磧礫之內。宜彼巖巒之隈。類亞
父之碎斗。鄙昭王之築臺。虛而盈。將以禮義為器。藏諸用。
何須府庫之財。靡近取於藍田。詎遠求於林邑。卻玲瓏兮
塵翳。守清淨兮冰立。或黃或白。得之而必捐。如錫如圭。踐
之而不拾。空韞石以自晦。孰披沙而強分。若受欺於田父。
嗤冒賞於商君。執固窮以去奢。視同累塊。喻至富於求學。
輕如浮雲。於是國尚親仁。民從棄利。戒多藏於百貨。思寡
欲於萬類。所攻惟善。寧採之於荊山。所揀惟賢。任雨之於
秦地。
聚米為山賦(以習知山川之險易為韻)
至精者米。至大者山。伊巧心之可化。諒措手之非艱。始聚
之時。雖未離乎掌握。象成之後。若可極於躋攀。昔馬援以
炎徼未賓。雄圖是急。爰請兵以薄伐。將越險而深入。懼君
意之未明。陳地形之久習。既而辨襟帶。分郡邑。雖蠻貊千
里。亦可圍於寸眸。岡巒萬重。誠不過於數粒。方高高而仰
止。異屑屑而俯拾。遠近忽其豆分。東西俄而玉立。寫載既
宣。規模罔[:#AS-8FBB:●]。雪峯競聳。雲嶺交連。初疑棲之糧。尚班於地。
漸似如坻之庾。欲峻於天。笑覆簣之難進。訝高陵之遽遷。
起自纖微。有類積塵為岳。終非奇幻。那同畫地成川。且堅
而不動者山之常。遠而可識者人之智。既分銖於忖度。得
道路之險陂。所謂喻大於微。圖難於易。事非同於積累。跡
豈涉夫詐偽。故得戶牖不窺。要荒可知。積廩於增麗。因陳
而究奇。縮地勢於撮土之間。孰云見小。備山形於握粟之
內。何慮功虧。近可得而立驗。遠無勞於坐馳。經營若神。不
愧巨靈之跡。融結隨意。將符真宰之窺。至矣哉。曲盡人謀。
詳規地險。非㣥玉而玉彩爭光。異落星而星芒亂點。然後
師干可試。隘害可期。不假斗筲之算。因成指畫之資。念彼
愚公。誰肯與其進也。徵夫良將。吾當學以聚之。
隙塵賦(以不依光末難見微質為韻)
惟隙有輝。惟塵是依。微明散亂。若動若飛。殊向晦以宴息。
類趨明而識機。不逐大車。寧發詩人之歎。無昏廣陌。詎緇
遊子之衣。觀乎杲杲初陽。沉沉闇室。纖光乍進。爰委其質。
忽煙涵而霧貫。每延風而寫日。透綺帳而偏明。曖丹楹而
乍失。不重乎金屋。不貴乎華堂。隨明則著。在映而彰。代皆
擇其居。我則不辭於處隙。代皆異其志。我則不厭乎和光。
似有情而聚散。若任理以行藏。漠漠如流。翳白駒之逸影。
濛濛不息。起清唱於雕梁。惟深惟微。于閨于闥。來不可止。
去不可遏。語其志也。流形似競於分陰。語其微也。弱質已
侔於毫末。豈不以循其隙。襲其輝。洞幽房之曭朗。籠疎牖
之霏微。道或未行。歎浮沉之異路。時而後動。任韜晦以同
歸。散漫迴環。空濛蒨練。謂醯雞之乍覩。疑野馬之潛見。不
爭隣女之光。不雜寒階之霰。故知委范甑者。志有所未安。
惑孔顏者。時有所未歡。處沉冥而匪異。辨疑似而愈難。曷
若因孤光而有託。附流影而為觀者哉。所謂暗而能彰。虛
而能受。望彈冠而自必。騰清路而何不。幸承命於光塵。賦
斯文而藉手。
獸炭賦(以朱火清耀昇為韻)
彼好奇者。巧與之俱。揉煨燼兮。是謀是度。象猛獸兮。為虎
為貙。將以輝爍殊觀。熠燿洪爐。腹翕赩以凝電。口喊呀而
奪朱。曳尾垂頭。似無心而暴物。噓煙吐燄。若有齒而焚軀。
寓形兮必果。徒搏兮莫可。鋸牙鉤爪。乍騰倚於寒灰。隅目
高眶。載光芒於烈火。所以暖虛室。娛密坐。稽其狀也。成鷙
獸之雄雄。求其類焉。笑形鹽之。其靜兮無營。其動兮匪驚。
稍頓足以狼顧。時迸裂以豺聲。煜爚交光。孰辨犬羊之鞹。
䫜顤欲步。似懷林野之情。因炎上以委質。殊檻中而徇生。
輝兮赫兮。美其容之有焯。不貪不暴。嘉其身之中清。無野
心以見誚。非內熱以自照。恒虩虩而畜勇。復煌煌而引耀。
威而不猛。謂馴擾於中堂。攫而莫前。疑踡跼於餘燎。襲狐
貉者。對之而不驚。被絺綌者。向之而伏膺。佐南薰之煦嫗。
卻北陸之嚴凝。金釭近之而發彩。玉壺鄰之而散冰。髬髟[:#AS-FBEC:●
]而枕藉。爌晃依馮。類火鼠兮炎邱是託。比燭龍兮崑閬
斯昇。此制也。不唯資於玩好。抑亦彰夫伎能。
鎮圭賦(以王者端拱四維鎮寧為韻依次用)
天鎮四野。君尊萬方。取威重以馭物。在秉持而有章。叶和。
人神。蓋先之於六瑞。表正旒扆。誠用之乎百王。斯為貴也。
寶之大者。琢磨有耀。溫潤無瑕。天臨靜謐。以我鎮壓乎寰
中。帝德休明。以我熠燿乎諸夏。皓爾凝潔。溫如可觀。蘊五
德之符采。寫四鎮之峯巒。其色正。其容端。乃直乃方。象名
山而守固。不瑕不穢。配王室以常安。豈不貞姿有奉。嘉名
天寵。遠以視其凝命。近以彰其端拱。大而不瑑。禮經匪尚
其文華。執之不回。聖人無離其輕重。想夫始自良工。成茲
國器。端乎掌握。撫寧天地。邦有六瑞。而圭列其初。國有三
山。而象包其四。穆穆之儀是佐。溫溫之德斯備。所謂天子
是毗。邦國是維。雲虹發色。冰雪成姿。玉几臨朝。承德音而
有裕。金門曉闕。布寬政而無私。是知岱華恒衡之高。自此
而增峻。琳琅琬炎之美。自此而發奇。形抱素以呈妍。聲含
清而取振。當照臨之際。曾不掩瑜。在韜韞之時。寧忘作鎮。
所以朝九有。接萬靈。奇姿粲粲。眾彩熒熒。大禹成功。垂芳
於帝典。吾君致理。酌憲於國經。故曰觀一圭之質。見四鎮
之形。觀一夫之政。見萬國之寧。儒臣賦鎮圭之事。敢大揚
於王庭。
姮娥奔月賦(以一升天中永棄塵俗為韻)
昔姮娥服仙藥於俄頃。指陰靈以馳騁。嗟人世之如流。覺
天衢之何永。於是竦身騫翥。霽月凝冷。振環鏘珮。雜珠露
之珊珊。雲帔花冠。渡銀河之耿耿。伊立志之有恒。果躡景
而可憑。出乎寥廓。愛此清澄。企予望之。想蟾蜍之下視。進
吾往也。軼埃壒而上升。且夫碧虛望而自致。清質瞻而不
墜。天迥而音塵已沒。風落而芳馨微至。往而不返。誰謂與
子偕行。仰之彌高。孰云不我遐棄。窈窕輕舉。圓明映空。遺
九族於脫屣。冀孤輪之處躬。獨往孤高。若集瑤池之上。潛
來煙霧。如分紈扇之中。迷晶皎。亂瞳融。神明合。柔德通。想
泛金波。詎假琴高之鯉。將搖桂魄。寧因禦寇之風。冥冥晬
容。規規皓質。乘飛廉兮竦踴。迫望舒兮寥慓。初疑妝以臨
鏡。形影猶分。終類冰之在壺。輝華相失。故得享年代之悠
久。與乾坤而齊一。明明配日。高高在天。對陽鳥之升降。伴
顧兔之昭宣。滿時而玉貌和光。難分皓皓。虧處而娥眉共
麗。不辨娟娟。炯若通輝。超然絕俗。想明眸而下鑒。竝玉鉤
而傍燭。閨中結恨。感予於三五之時。笛裏傳情。聽我於關
山之曲。豈伊異人。學道全真。湘波之。洛浦之神。曾不足繼
其芳塵。
草上之風賦(以君子之德風偃乎草為韻)
草綿綿兮。擢穎含薰。風發發兮。乍靡而分。其取象也。散芳
馨於知已。其為義也。合政令於人君。豈惟動之而委順。抑
亦播之而有聞。觀其徜徉代起。激拂無已。轉綠蕙而影亂
時光。汎青蘋而文橫秋水。浸淫翳薈。振奮蘭芷。颯然而動。
昔有遇於荊王。泠爾斯來。今不乘於列子。翻蓊鬱。轉葳蕤。
在芃芃而可玩。觀習習而無遺。被以幽深。諒有條而有暢。
布乎原隰。誠長之而養之。或徐或疾。順天作則。大以抑其
滋蔓。細以蕩其幽默。分乎萬彙。蓋吹萬以齊驅。繫於一人。
誠畫一於同德。不擇乎高下。不棄乎幽蒙。敷葉而重重偃
翠。翻花而灼灼駢紅。連綿九野。披靡千叢。倚伏俟時。小人
之心猶草。衰榮不問。君子之德如風。莽平皋。悠揚茂苑。風
何草之不動。草何風而不偃。飄杜蘅而芳氣自遙。歷蒿艾
而清聲漸遠。是知風為號令之類。草為眾庶之徒。方以俟
其披拂。固有適於榮枯。立政則斯為大矣。騰芳而孰不宜
乎。故觀其化者。知神之造。觀其風者。知國之道。將有宣於
八方。故寓形於蔓草。仲尼以之而取譬。宋玉由斯而奮藻。
雖異代而殊時。竊敢攄於懷抱。
轉蓬賦(以本根一斷隨風所之為韻)
彼茁者蓬。其生苯䔿。因驚風之動地。遂離根而去本。委順
而往。異愚夫之守株。任運則行。叶高人之嘉遯。摧弱質。絕
陳根。始遲遲而徐轉。俄忽忽而駿奔。體以圓而疾。質以弱
而存。凌寒後彫。雖有慙於松柏。近秋俱敗。亦無媿於蘭蓀。
時也玉露為霜。金風應律。歎芳菲而難久。覩搖落之不一。
初宛轉以孤翻。漸邐迤而連出。度平野而暫見。映層皋而
還失。徘徊未已。同風葉之辭枝。漂蕩不停。甚水萍之委質。
若乃慘澹雲晚。悠揚日短。歲云秋矣。莖弱者先衰。風以動
之。根危者易斷。徒觀其委地離披。縈吹參差。既忘懷於近
遠。寧繫跡於高卑。觸物何情。類虛舟而自汎。善行無跡。於
野馬而相隨。豈不以生無固蔕。轉有長風。象車輪未始有
極。如循環莫知所終。遊子感而忘歸。歎飄居陌上。小人見
而懷土。憶生在麻中。矧夫依物暫停。遇風復舉。乍飄揚以
歷亂。或迴旋而容與。青蘋之末不起。聊可以躊躇。黃埃之
中自飛。孰知其處所。客有因時結念。寓物屬詞。觀其衰兮。
懼老將至矣。觀其轉也。嗟行靡不之。撫懷抱起心有之誡。
驚鬢髮增首如之悲。儻陽春之可待。亦何恨飄飄於此時。
登天壇山望海日初出賦(以題為韻)
山有極天崇崒。冠㣥嶽而首出。下壓溟渤之碕岸。平視扶
桑之初日。天光海上。瞳瞳而曉色已分。人代夢中。促促而
寒更未畢。客有愛此早景。登茲崇山。候東方之昏黑。據中
頂之孱顏。俄而陽開陰閉。翕赩迴還。曳晨光於莽蒼之外。
走狂電於溟濛之間。高燄忽興。瀾汗而洪濤血赤。半規猶
隱。洪彤而青帝朱殷。及其旋轉將昇。睢盱萬狀。散五彩而
錦章已出。照三山而鼎足相向。杲杲茲始。規規滿望。火輪
上碾。燒碧落之氛埃。金汁下融。躍洪爐之波浪。觀夫巨浸
無際。踆烏上搏。萬象昭著。二儀霍寬。驚魚龍之蟄。銷昧谷
之寒。散入圃畦。想葵藿之俱靡。稍分林嶺。見木石之同壇。
獨立嵯峩。曠瞻晷度。[:#AS-8850:⿰足⿸厂⿱田坴]次一道。暉華四布。赫曦而六合貞
明。吞納而百川奔赴。不假濬沖之目。盡見元虛之賦。赫奕
昭宣。層巖之巔。赤玉之盤燭地。黃金之鏡帖天。海若奪魄。
羲和振鞭。溼光而長波初沃。暖氣而孤峯最先。美潤呈祥。
重光賦彩。帶環抱之珥。照不波之海。陰火之微茫已沉。土
圭之盈縮屢改。則知大明之麗天兮。可捧而昇。高山之橫
空兮。作鎮不崩。儻躋攀之有路。願觀光而一登。
湘泣竹賦
昔帝舜之南巡不迴。翳二兮心傷已摧。對三湘之遙兮
積水無際。望九疑之作兮愁雲不開。鬱丹誠而飲恨。攀綠
篠以興哀。淚浪浪而千里墮睫。竹冉冉而萬點凝苔。歛蛾
之怨盈臆。如狸之班變色。落紅臉而珠影爭圓。染碧纖兮
纈文交織。夭紹嬋娟。嗚咽澘然。瀝青簡兮丹書粲粲。灑綠
枝兮白露漣漣。所謂精神達而理歸其著。悲哀集而物謝
其堅。想夫萬里迎秋。重江向夕。引蒼翠以歔欷。忽闌干而
委積。杖卷然之手。兩點垂絲。揮密爾之叢。眾痕凝碧。是知
至哀必感。有怨必通。竹無情而發外。淚有感而從中。慷慨
成行。乍洗龍吟之管。斕斒遶節。如交鳳食之叢。寧類夫聲
伯再懷其夢想。楊朱徒歎其西東。豈無芳菲。渝其霜霰。豈
無浩淼。忘其顧盼。是以委檀欒。寄葱蒨。來非鼓瑟。玉箸之
滴瀝雙流。去乃望夫。粉籜之淋漓一變。懿乎巖巒滿目。今
古含情。事雖遷於歲月。理不昧於堅貞。或翦脩竿。對潭中
而錦落。或成長簟。施堂上而霞騰。豈不以拂水捎雲。逾千
越萬。庶夫知我者謂我點點而成文。不知我者徒曰青青
而懷怨。
白兔賦(以至仁垂化靈物表祥為韻)
聖理遐遠。毛㣥效靈。有兔爰止。載白其形。乘金氣而來。居
然正色。因月輪而下。大叶祥經。豈不以應至道之神化。彰
吾君之德馨。皎如霜輝。溫如玉粹。毫素絲而可擬。足瓊枝
而取類。與三窟以殊歸。將五靈而共至。潔朗貞質。聯[:#AS-92F9:⿰帛⿱丿糸]雅
致。名殊東郭。韓盧不敢向前。迹近中林。蒼鷹無由得鷙。其
容炳真。其性懷仁。飲玉池而冰光不散。食瑤草而雪影長
新。理符守黑。事異文身。儻使銜鉤。殷帝之狼不若。如令受
彩。江生之筆非神。載寢載興。或馴或擾。仰天鑒以昭晰。託
御林而皎皛。為太白之材用。作殊祥之標表。原夫陰[:#AS-84EC:⿰⻖⿱步馬]所
為。不識不知。賁然練被。炯若星馳。白則西方。其理且同於
服順。兔為明眎。其義取鑒於安危。豈惟跧伏於庭側。踴躍
於堂垂者哉。觀其閑暇。沐浴鴻化。笑魯殿之浮名。恥梁園
之舊價。俾夫守株之士。幾恨窮通。過隙之駒。空悲代謝。是
知隱霧而憂者其文蔚。反袂而嗟者其道屈。曷若保貞白
以暉映。承聖靈之剪拂。同瑞牒而登高。異周書而翫物。所
以充福應。叶禎祥。事資樸素。匪亞文章。知獸用之不擾。審
天符之允臧。伴祥烏於苑囿。鄰瑞鴈於池塘。懿夫以道德
為筌蹄者其可忘。
雪影透書帷賦(以光彩輝映披閱古今為韻)
顥爾凝素。襜如夕張。因潔朗以旁徹。遂虛明而內彰。繇是
以洞篇翰。鑒毫芒。委六出之姿。喜乘時而瑞聖。就三冬之
業。期利用之觀光。况復素軸增輝。經紗閟彩。擇居中之茫
昧。致藏用之所在。霏微兮太素初分。晃朗兮窮陰既改。映
草元之客。類姑射之神仙。隱談天之人。疑胚渾之真宰。凜
凜寒色。融融墓幃。縑緗叢耀。簡牒連輝。朣朧而微月將入。
冪䍥而輕風乍霏。故得百代旁窺。萬流仰鏡。稽古昔。資興
詠。動鉛管而有助含章。對鶴書而無非浴淨。蓋以啟其幽
默。不獨事其韜映。契莊周之理。虛白自生。徵大禹之文。光
陰是競。俾夫夕可以忘寐。牖可以罷窺。煥乎而不藏於密。
昭然而蓋取諸離。清熒兮寒氣方壯。髣髴兮晴雲欲披。澄
筆海之波瀾。皆為練色。耀書林之梓。盡作瓊枝。是能燭前
轍。彰往哲。時觀謝賦。想墀廡之縈盈。載覩曹詩。歎蜉蝣之
掘閱。詳夫理同委照。處異在陰。比然膏之功益簡。助繁日
之務逾深。必將脩詞以進德。實勤考古以觀今。所謂用晦
而彰。韜光有睹。袪絳紗之閟邃。發素王之牖戶。期潔白以
無虧。庶研精乎千古。
黃雲捧日賦(以黃雲捧日佳氣充塞為韻)
吾君朝黃圖。坐甲乙。履元吉。觀慶雲之飛來。暈長空以夾
日。日明而麗。雲潤而黃。隨輪已入乎青陸。抱影長依於正
陽。磅礡不散。氛氳呈祥。暖萬物則草木春色。涵一氣則天
地黃光。推而言之。則君為日。臣為雲。君非臣則股肱斯廢。
雲非日則光耀難分。故上下同體。表裏成文。樓形遙景于
東戶。葉影潛扇於南薰。由教有所至。朝無可昏。是日王三
朝。躔五緯。杲杲然無幽不燭。飄飄然何遠不暨。白主喪氛。
黑為兵氣。將閉陽和。動令人畏。又奚能勢均抱戴。色不嚴
毅。似龍虎之宛轉。傍楹檐之髣髴。是日也。風不霾。時正佳。
雲日輪盛。光陰克諧。入房焉可以擬議。干呂何足以為懷。
帶慶雲而共美。與淑氣而同儕。天有日兮晨光重。日有珥
兮黃雲捧。亦如東海大而百川朝。北辰高而眾星拱。雲初
繚繞。日亦曈曨。合三光而為一。混五色而居中。於是彰國
祚。表年豐。應履端之時令。識來事之殷充。察天象兮陽烏
奮翼。稽瑞圖兮人望允塞。使無階而可乘。敢不慙於帝力。
夢捧日賦(以神遇輝燭兆發嘉祥為韻)
靈降嘉夢。天垂至陽。誠發身之兆朕。符翊聖之禎祥。所謂
神而遇。闇而章。息沖澹之居。于于而自得。見貞明之質。曖
曖而彌光。倏爾疑升。瞰兮下燭。曈曨甘寢之所。恍惚曾泉
之曲。撫金烏之翼。匪隔雲霄。駐羲和之車。乍迴昏旭。想夫
卑高莫隣。授受何因。忽煌煌而委照。值默默而凝神。寂其
神。乃無間而通碧落。上其手。自有昊而得紅輪。縹緲魂交。
光芒景附。肘腋輝爍。襟懷煦嫗。類銜規於遠山。同抱璧於
中路。在忘形之際。用示無私。當向晦之時。將袪未寤。豈不
以精誠可託。光陰可駐。從九霄之降祉。表千載之嘉遇者
也。故曰道契幽微。天且不違。肸蠻陰[:#AS-84EC:⿰⻖⿱步馬]。指掌陽輝。載營魄
而虛無默住。荷靈貺而照燭潛依。至若冥蒙上越。埃中歇。
始悠悠以神契。俄赫赫而明發。驗扶桑之際。其往阻修。偶
支枕之時。其來倏忽。是知天無親。降靈而非遐。神不昧。燭
幽而不賒。不然。何虛徐袵席。承奉光華。高眠而不驚不悚。
見瑞而可仰可嘉。然則荀令之談足徵。程昱之榮有兆。常
眷眷於天路。每拳拳於雲表。周旋寤寐。偃仰昏曉。庶照臨
之理感通。知葵藿之誠不小。
舜琴歌南風賦
昔在帝舜昭融。車書混同。當中而方覃睿化。彈琴而遂奏
薰風。將令煦嫗之恩。被于天下。欲使和平之道。均彼寰中。
欽若鴻猷。康哉上聖。修柴望而巡四岳。在璇璣而齊七政。
彝倫攸叙。八元用而八凱登。庶績咸熙。四目明而四聰正。
是何茂育生民。時移化淳。豈不以道有所漸。功有所因。始
頒瑞於㣥后。俄舞于於七旬。然後端拱無事。垂衣守真。奏
五絃之樂。陶萬化之鈞。所以厚風俗。和神人。正父子。明君
臣。三才所以乂。百姓所以親。故其歌曰。南風之薰。以阜吾
之民。且夫角之音兮和而治。商之音兮廉而恥。徵之音兮
正而始。皆可以叙九功。康百揆。琴之聲兮既若此。歌之聲
兮復如彼。然則五音之配。在宮為君。八風之德。在南曰薰。
南者庶類之所滋盛。薰者萬物之所氤氳。動乎中。形於外。
播於樂。聲成文。是知盡善之樂。非聖人兮孰作。移風之和。
助元功之匪訛。且異軒皇。但奏雲門之曲。寧同漢后。唯陳
猛士之歌。今我后運叶興王。公符象帝。脩夔氏之韻樂。執
真元之左契。故得淑氣四統。妖雰遠霽。洋洋聖謨。豈遜于
有虞之際。
任公子釣魚賦(有序)
昔任公子釣魚。經年不獲。及其獲也。眾人饜之。公孫宏十
上不遇。及其遇也。帝王任之。固知餌大則魚大。功高則祿
厚。魚也人也。何酷似乎。感其義以作賦曰。
千載崇崇。我聞任公。獨坐會稽之上。垂釣東海之中。海之
廣兮。混然飛流。魚之大兮。邈矣難儔。所謂之魚。三千餘里。
何以為餌。五十其牛。其釣兮星霜已周。日居月諸兮吞此
大鉤。吞鉤之時。其勢迴互。覺巨絙之緊急。驚白波以鼓怒。
攪大海。簸高濤。嶪三山。憚㣥鼇。及夫道盡途殫。繩窮勢蹙。
突兀出水。蹉跎望陸。一岸山橫。半天雲矗。巨鱗既已傾。海
水亦以清。吞舟之害平。若乃飛鸞刀以撞突。泉為膏兮岳
為骨。剝鱗上之重錦。抉眼中之明月。由河之北。達於東溟。
萬民饜飫。三年羶腥。向時兮刻意臨川。勞神有年。舟人不
顧。漁子悠然。坐石滑兮積苔蘚。蒼葭變兮老雲煙。今日兮
投竿瞬息。以肉為食。豫且氣懾。詹何失色。契我心者臧丈
人。適我願者龍伯國。釣道既爾。人亦如此。孫宏未遇。買臣
家貧。海上牧豕。江邊負薪。常以雲霄自致。燕雀時人。受侮
不少。守志彌真。終逢挺拔。俱為漢臣。典郡則還鄉衣錦。作
相而開閣迎賓。則知餌大者魚大。道肥者祿肥。獲大則喜。
雖晚何悲。魚之與人。殊途而同歸。
呂望釣玉璜賦(以道濟天下神符告休為韻)
昔太公之未遇也。隱於渭之濱。釣於渭之津。坐磻石而不
易其摻。垂直鉤而不撓其神。波萬重而我心惟一。歲三周
而吾道方申。既而寒潭曉霽。莫不遺乎巨細。兀忘形而有
待。引經綸而不替。期陰[:#AS-84EC:⿰⻖⿱步馬]以旁行。忽冥符而下濟。於是拔
深泉。激細漣。振錦鱗而雲霞煥若。獲玉璜而篆籀昭然。皎
皎霜淨。亭亭月懸。表蒼兕之期。功鄰造化。騰白虹之氣。理
契先天。所以耀川靈。所以誇漁者。徘徊自適。憤惋俱寫。臨
清流而素彩熒煌。昭白日而祥光上下。公乃起川隅。懷寶
符。禺昂志氣。振奮泥塗。捧抵鵲之容。彌彰潔白。入飛熊之
兆。寧掩瑕瑜。眾皆釣其名。我則釣其道。眾皆釣其魚。我則
釣其寶。故知神全者不辭於貧賤。志大者不歎於枯槁。皤
皤兮白髮。湜湜兮清流。其來也釣於周。所謂運良謀。擁神
休。豈芳餌而能獲。匪嘉魚而足求。異和氏之功。疵瑕受戮。
賤詹何之術。溪澗空投。然則道感其誠。德亦有報。天以我
為忠告。客有悅其性者。莫不望茲川而高蹈。
授李鄘門下侍郎平章事制
門下。凝成庶政。必屬於長材。經制四方。是資於碩望。况參
酌理本。燮和化源。苟非傑賢。孰允斯任。爰立舊德。將諧具
瞻。淮南節度副大使知節度事管內支度營田觀察處置
等使銀青光祿大夫檢校尚書左僕射兼揚州大都督府
長史御史大夫上柱國江夏縣開國侯食邑一千戶李鄘。
性惟直方。器本宏固。冲敏足以成務。通明可以質疑。懷匡
主之忠規。蘊經邦之遠略。歷居雄鎮。累服大寮。臺閣藩方。
動留成式。資為重望。綽有餘材。必能翼宣鴻猷。導迎嘉祉。
是用徵拜。陟于黃樞。竭爾訏謨。司我號令。法期畫一。俗俾
康寧。寅亮庶工。屬在良弼。可守門下侍郎同中書門下平
章事。散官勳賜如故。
授柳公綽襄州節度使制
門下。江漢之間。襟帶之重。歷考前載。咸稱上游。濱七澤之
川源。為一方之都會。撫封命帥。匪易其人。朕所以屬意忠
賢。達於寤寐。思宏至理。暢合元元。是用選茲廉平。付以疆
土。允叶僉議。庸歸至公。銀青光祿大夫尚書左丞相柳公
綽。儒門令緒。文苑宏才。器含剛堅。質抱沉厚。臨事有斷。龍
泉挺霜雪之鋒。處身無瑕。大寶蘊雲虹之氣。間者擢居臺
閣。累守方隅。長沙流易簡之風。鄂渚肅鼓鼙之令。及典司
饋運。牧長京畿。銓綜庶官。紀綱百度。咸能舉其典則。奉以
周旋。顧惟公忠。朕所嘉尚。今乃命爾。仗茲旌旄。鎮峴首之
城池。撫襄陽之耆舊。於戲。昔羊叔子以寬厚宏其化。杜征
南以文雅播其猷。人到於今。往往稱歎。勉爾終始。嗣乎風
流。罔俾二臣。獨輝專美。霜臺峻秩。人部榮班。載光超擢之
恩。式崇連帥之拜。服我嘉尚。爾其欽哉。可檢校戶部尚書
襄州山南東道節度等使。
吏部議
議曰。吏部擇才用之地。職在辨九流之清濁。擇四科之邪
正。推忠良而進英傑。舉廉直而黜不職。夫天生萬民。樹之
以元后。元后不能以獨任。故委之以㣥吏。㣥吏不能以自
達。故繫之以選部。選部者。風化之本源。人倫之砥礪也。書
曰。知人則哲。能官人安民則惠。哲與惠。其選部之志歟。所
謂㣥吏者。君之耳目。君以眾耳聽天下之哀樂。則無遠不
聞矣。君以眾目視天下之得失。則無遠不見矣。若以耳不
為君之聰。目不為君之明。非㣥吏之過。抑亦選部之過。其
故何也。背輪轅之用。雜賢愚之跡。以至於此也。夫聖人求
賢良而授之政事。非徒貴賢良之德義。蓋重元元之性命
也。今之有司。罕通其意。每歲調天下之士。但考其書判。據
其資格。為之品第。授之祿秩。先訪私家利便。次論俸錢之
厚薄。多士盈庭而自售。若眾賈之徙市焉。豈銓綜人物。品
藻英髦之所在也。是以天下百姓未臻於和樂者。職此之
由矣。夫以一鏡之明。而照天下之形者。固難盡其妍媸。以
一衡之平。而稱天下之輕重者。固難定其毫釐矣。今每歲
選人。請委州府長史先研其跡行。次考其渝濫。曾理務者。
以恪勤廉慎為一科。處邱園者。以孝悌貞良為一科。著此
二科。然後申送主司。按其詞而閱其材。材與行必良。則試
之以理要。可觀則從而祿之。其郡府長史當校其殊考。若
材行相反。朋黨相資。則從而黜之。其郡府長史亦書以下
考材。如此則天下之共公於選吏。吏部郎亦不敢私於天
下矣。俾夫人顧行。行顧材。材顧祿。祿無虛授。人無苟得。廉
恥之化行。貪競之風息矣。恭聞十目所視。十手所指。猶是
非可辨。賢愚可驗。况用天下之目乎。况用天下之手乎。率
是道而寮寀不得其人。風俗不致和平者。未之有也。謹議。
兵部議
議曰。弧矢之利。以威天下。其來尚矣。仲尼有云。不教民戰。
是謂棄之。蓋用仁義為之本。籌略為之次。果敢為之末。故
曰齊之技擊。不可以遇魏之武卒。魏之武卒。不可以直秦
之銳士。秦之銳士。不可以當桓文之節制。桓文之節制。不
可以敵湯武之仁義。所謂善師者不陣。善陣者不戰。蓋有
自矣。今之有司。不曾端其本。而徒襲其末。取天下之士。以
懸的布埒為之標準。捨矢之中否。跨馬之遲速。以貌第其
人。升降其秩。豈暇全武之七德。射之五善者歟。及國家有
邊境之虞。則被之以甲冑。授之以弓矢。驅以就役。當數倍
之師。不能屠名城克強敵者何也。在司武之不經。擇士之
無本矣。孫吳者。兵家之首足。不可不行也。今孫吳之術。卷
而不張。徒以干戈為擇士之器。何異夫無首而冠。無足而
履哉。今請天下應兵部舉選者。各習兵書一藝。然後試以
弓矢。優其武弁。所謂智勇兼資。材略並運。仁義之師。復行
於湯武之代。豈惟式遏寇虐。震怛戎虜者哉。謹議。
汨羅廟記
噫。日月明而忠賢生。日月翳而忠賢斃。明翳其天耶非耶。
其數耶非耶。將適然耶非耶。且自昔抱大忠而生。抱大忠。
而死者。亦何可勝言。雖天傾地搖。山拆川竭。猶可得而評
論焉。及至軒轅氏之天。以道為日月。無明翳之變。故風后
力牧得適其材焉。帝堯氏之天。以德為日月。無生斃之數。
故羲和氏百工之徒得信其用焉。帝舜氏之天。以仁為日
月。無虧盈之節。故十六族得宏其理焉。大禹氏之天。以公
為日月。無氛靄之蔽。故皋陶稷卨之臣得專其任焉。殷湯
氏之天。以信為日月。不皦不昧。故伊尹得符其志焉。文王
氏之天。以心為日月。無薄蝕之變。故周召之倫得張其化
焉。我大唐氏之天。以政為日月。故房杜魏徵得盡其訏謨
焉。其餘上自列國。下逮周隋。或以耳目為日月。或以左右
為日月。一明一翳。非天之所為也。非地之所為也。故萇宏
辟。伍員梟。范蠡魯連去。徐衍負石。三閭懷沙。良可痛哉。然
三閭者。以大忠而揭大文。沉吟楚澤。哀鬱自贊。爰興裦貶。
六經同風。至宋玉景差。皆弟子也。况吾黨哉。唐文宗太和
二年春。防奉命宜春抵湘陰。歇帆西渚。邑宰馬搏謂予曰。
三閭之墳。有碑無文。豈前賢缺歟。又曰。俗以三閭投汨水
而殞。所葬者招魂也。常所惑焉。按圖經。汨冬水二尺。夏九
尺。則為大水也。古之與今。其汨不甚異也。又楚人惜三閭
之才。閔三閭之死。舟馳檝驟。至今為俗。安有尋常之水。而
失其遺骸哉。安有不睹其骸。而知其懷沙哉。但以楚詞有
大小招魂。後人憑而穿鑿。不足徵也。愚則以為三閭魂歸
於泉。尸歸於墳。靈歸於祠。為其實。郡守東海徐希仁洎馬
搏。以予常學古道。熟君臣至理之義。請述始終符契。以廣
忠賢之業云。於戲。後代知予者以此。罪予者以此。文曰。屈
碑立兮。讒人泣兮。屈碑推兮。讒人咍兮。碑兮碑兮。汨之隗
兮。天高地闊。孤魂魄兮。
飛泳亭磨崖銘
剪流為池。軋崖為籠。或泳或流。逍遙其中。何必龍門。十躓
一通。何必滄溟。白浪長風。此水不竭。此崖無窮。
連州靜福山廖先生碑銘(幷序)
沖。先生名也。清虛。先生字也。本郡主簿西曹祭酒湘東王
國常侍。先生官也。靜福山。先生家也。於戲。先生之名。玉堂
金簡之名矣。先生之官。詞林學府之官矣。先生之家。紅霞
丹景之家矣。至若鶴骨松貌。泉渟谷虛。寓形人間。天地無
累。與夫青童君扶桑公陶隱居張天師遙為師友矣。以梁
中大通三年家此山。陳光大二年去此山。春秋九十七。門
人邑子無以知其蹤。但徘徊醮壇。泣對香火而已。長慶末。
余自尚書司封郎知制誥翰林學士得罪。出守臨汀。尋改
此郡。慕先生至道。登先生舊山。捫蘿撥雲。瞻仰不足。稽首
巖戶。強為之銘曰。
元都丈人。大道之師。靜福先生。從而學之。仙書無文。仙語
無詞。以心傳心。天地不知。猛虎我策。長蛇我持。放情逍遙。
古今為誰。華表白鶴。千年一歸。不知先生。此會何時。瞻望
雲路。人間後期。
