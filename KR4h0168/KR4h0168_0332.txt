欽定全唐文卷三百三十二
郭子儀
子儀字子儀。華州鄭縣人。以武舉異等補左衞長史。累遷
朔方節度右兵馬使。安祿山反。進衞尉卿兼靈武郡太守。
充朔方節度。以本軍東討。以功加御史大夫。肅宗即位。拜
兵部尚書同中書門下平章事。至德二載進司空。充關內
河東副元帥。兩京平。加司徒。封代國公。上元三年進封汾
陽郡王。廣德元年賜鐵券。圖形淩煙閣。德宗立。攝冡宰。賜
號尚父。進位太尉中書令。建中二年薨。年八十五。贈太師。
諡忠武。
請宣示儉德表
臣聞古先哲王。莫不崇儉以阜時。戒奢以敦本。勤以樹善。
利在化淳。伏惟乾元大聖光天文武孝感皇帝陛下纘成
盛業。備歷諸艱。功存造化。澤被甿俗。至於服用之飾。聲樂
之娛。宜有所增加。以彰聖德。今月十六日。臣等伏蒙天恩。
幸霑內宴。切見後庭伎樂。其數非多。衣製儉薄。頗為逼下。
顧無麗綺之玩。是行質素之風。恭惟睿慈。允臻於道。昔漢
文念中人之產。晉武焚外國之裘。皆抑止於有餘。匪謙讓
於當分。以今比古。無德而稱。況聖作物覩。著自格言。上行
下效。存以理體。陛下以農桑未乂。軍務猶虞。思維富教之
繇。率先儉約之化。康寧之福。莫尚於此。臣等備位宰臣。職
當毗贊。恐聖烈無紀。臣下未知。請編之史策。宣示中外。
請改元立號表
臣聞功莫大於締搆乾坤。孝莫先於纘承社稷。伏惟皇帝
陛下繼述冠於周武。中興邁於漢光。曩者巨逆慢天。中原
失序。生人罹厥角之禍。皇運甚綴旒之危。陛下親討元凶。
指麾戎旅。尊先帝於靈武。返上皇於巴蜀。以一旅而歸定
二京。不再周而克寧九廟。是陛下締搆之功也。及乎先帝
厭代。姦臣窺國。懷躡足之變。搆無將之端。陛下隳將成之
禍胎。挫已就之凶計。申大義而誅呂。全至公而嗣文。日月
蝕而重明。寰宇傾而再定。陛下纘承之孝也。臣伏以古先
帝王。繼體踐祚者。年踰則改元。創業垂統者。功成則上號。
陛下頃以先帝梓宮。象設猶在。橋山石室。弓劒未藏。固違
體天之典。將申寧戚之義。孝思之至。又何加焉。今二聖靈
輴。永安陵寢。萬方黎庶。悉夢華胥。聖人之哀榮畢矣。帝王
之功業成矣。宜其大崇徽號。允㣥臣禺然之望。惟新正朔。
覃四海莫大之澤。伏願降明詔。下有司。許臣等徵三代之
故事。考百王之通典。改元立號。革故鼎新。懸之無窮。倬映
千古。臣子儀等與㣥臣萬姓不勝懇請大願之至。
上尊號表
陛下昔在藩邸。及登儲闈。聰明徇齊。齋肅端冕。遇闕則下。
入廟必趨。及乎著代成人。繼明踐祚。聖資天縱。神化日新。
學貫九流。觀書過於乙夜。文高五始。逸興麗於秋風。此則
陛下明昭之文德也。頃者凶羯亂常。彝倫失敘。陛下親總
戎旅。誅討元凶。掩慶緒於雒陽。斬朝義於河朔。罷三司而
復其位職。人懷莫大之恩。收兩京而不問脅從。國賀非常
之澤。洎先帝大漸。凶臣伺釁。陛下釋服即戎。提戈清難。九
重遘慝。王室危於綴旒。百姓不知。天下安於山嶽。此則陛
下安難之武功也。若夫心遊繫象之表。理絕名言之外。聖
斷沈遠。同陰陽之不測。睿謨鉤深。與鬼神而爭奧。休氣潛
盈。草木化為禎祥。淳風遠覃。蠻夷效其獻貢。加以明並日
月。德參乾坤。風雨應時。自有雍熙之兆。魚鼈咸若。更登仁
壽之期。此則陛下莫大之至聖也。至於色養盡心。慎終追
遠。問安內侍。豈一日而忘朝。視膳宰夫。知再飯而方退。及
乎三聖違代。九域侵臨。至性自天。哀容觸地。門外之理。權
依易月之期。從心之喪。實履終天之痛。財傾象設。力竭山
陵。莫不德通於神明。哀感於天地。故得役徒百萬之衆。皆
曰子來。送終三十餘日。曾無塗潦。此則陛下感通之至孝
也。若乃神告聖運。天呈寶符。陛下登極之辰。泗水見其五
璧。天兵滅虜之日。黃河清於千里。神烏白雀之祥。填林溢
囿。卿雲甘露之瑞。歲至月書。此皆靈貺昭告休期之大應
也。且夫允恭濬哲。有軒轅戰伐之功焉。德合乾坤。有伏羲
尊聖之業焉。降天休。呈地寶。有夏禹元珪之感焉。經天緯
地之謂文。立極中興之謂武。變化無方之謂聖。精誠上通
之謂孝。降天和騰地氣生無期出無盡之謂寶。文以昭之。
武以定之。聖以成之。孝以通之。寶以應之。夫然後可以充
天地之洪名。崇帝王之大號。故臣等犯冒萬死。奉上寶應
元聖文武孝皇帝尊號。伏願陛下祇膺景命。對越神祇。應
天理人。光膺大典。臣等謹當撰吉日。修禮容。設九賓。覿㣥
后。昭告列聖。清廟展黃琮之儀。有事昊穹。圜丘陳蒼璧之
禮。臣子儀等與㣥臣百姓不勝大慶。謹上尊號以聞。
上章敬皇后諡表
儷宸極者。允歸於淑德。諡徽號者。必副於鴻名。當履運而
承天。則因心而追往。此先王之明訓。聖人之茂典也。伏惟
先太后圓精挺質。方祇稟秀。禎符協於四星。典禮敦於萬
國。得元和之正氣。韞霄漢之清英。顧史求箴。道先於壼則。
撝謙率禮。教備於中闈。太陰無昊朓之徵。丙殿有祝延之
慶。尊敬師傅。佩服禮經。勤於蘋藻之薦。罔貴珩璜之飾。徽
音允穆。嘉慶聿彰。憲度輔佐之勞。緝熙元默之化。足以光
昭宗祀。作配紫微。豈騶虞之風。行於江漢之域。葛覃之詠。
起自岐陽之下。爰膺歷數。作啟聖明。大拯艱難。永清夷夏。
雖復文母成周王之業。慶都誕帝堯之聖。異代同符。彼多
慚德。昊蒼不弔。聖善長違。當圓魄之成。玉英早落。有坤儀
之美。象服未加。悲懷於先遠之辰。感動於易名之日。伏以
山陵貞兆。良吉有期。虞祔之儀。式資配享。率由故實。敬奉
嘉名。謹按諡法。敬慎高明曰章。法度明大曰章。夙興夜寐
曰敬。齊莊中正曰敬。敢遵先典。仰圖懿德。謹上尊諡曰章
敬皇后。
讓加太尉表
伏以太尉職雄任重。竊憂非據。輒敢上聞。今日開府敬令
琬至。伏奉墨詔。不蒙允許。仰觀聖旨。惶駭失圖。臣疇昔之
分。早知止足。今茲累請。竊懼滿盈。義實由衷。事非矯飾。志
之所至。敢不盡言。自兵亂以來。紀綱寖壞。時多躁競。俗少
廉隅。德薄而位尊。功微而賞厚。實繁有衆。不可殫論。臣每
見之。深以為念。昔范宣子讓。其下皆讓。欒黶為汰。不敢違
也。臣誠薄劣。竊慕古人。務欲以身率先。大變浮俗。是用勤
勤懇懇。願罷此官。庶禮讓興行。由臣而致也。臣位為上相。
爵為真王。參啟沃之謀。受腹心之寄。恩榮已極。功業已成。
尋合乞骸。保全餘齒。但以寇讎在近。家國未安。臣子之心。
不敢寧處。苟西戎既敘。懷恩就擒。疇昔官爵。誓無所受。必
當追蹤范蠡。繼迹留侯。臣之鄙懷。切在於此。伏願察臣愚
款。炤臣血誠。遠降德音。俯停新命。上以廣聖明德讓之美。
下以免微臣無極之災。畢力捐軀。萬死無恨。
讓太尉第二表
累上封章。固辭新命。未蒙亮察。猥見裦崇。應繇臣性分愚
魯。言辭蹇訥。不足以遠迴天聽。上感宸衷。伏念兢惶。心魂
若失。臣備位將相。於今十年。嘗願竭力奉公。以身格物。宏
簡退之化。移躁競之風。不使食浮於人。賞僭於德。區區之
志。實在於斯。今臣受命徂征。不越畿甸。顧惟勤效。尚未梟
夷。論功則毫髮未聞。議賞則邱山已重。而舊官秩外。更授
崇班。忝曰秉鈞。將何率下。實恐浮薄之輩。從茲寖甚。禮讓
之道。不復興行。在臣微軀。胡顏自處。臣歷觀古今。備見否
藏。貴而能降者。盡獲保全。進而忘退者。卒遇傾覆。臣深知
此理。安敢貪榮。所以抵冒威嚴。昧死陳讓。陛下雲雨之施。
既以光寵其始。亭育之恩。豈不保持其末。所冀免臣橫死。
錫臣餘年。碎首為請。期於必遂。
讓加尚書令表
伏奉廣德二年十二月三日制。加臣尚書令。餘並如故。受
恩逾量。魂守飛越。臣聞王政之本。繫於中臺。天下所宗。謂
之會府。大錄其事。自古攸難。宣五常之教。儀刑百辟。揆六
聯之務。阜成兆人。非才則闕。不可濫處。臣以薄劣。素乏行
能。逢時擾攘。猥蒙驅策。內參朝政。外總兵權。上不能翼戴
三光。下不能糺逖㣥慝。功微賞厚。任重恩深。覆餗之憂。實
盈寤寐。臣昨所以固辭太尉。乞保餘年。殊私曲臨。遂見矜
許。竊謂陛下已知其願。深察其心。豈意未歷旬時。復延寵
命。以臣褊淺。又寡知謀。安可謬職南宮。當茲大任。況太宗
昔居藩邸。嘗踐此官。累聖相承。曠而不置。皇太子為雍王
之日。陛下以其總兵薄伐。平定關東。飲至策勳。再有斯授。
豈臣末職。敢亂大倫。德薄位尊。難逃天下之責。負乘致寇。
復速神明之誅。伏乞天慈。俯停新命。非惟名器無假。實冀
骸骨獲全。在於微誠。皇穹所鑒。
讓尚書令第二表
臣伏以尚書令。武德之際。太宗為之。一昨瀝懇上陳。請罷
斯職。而陛下未垂亮察。務欲裦崇。區區微誠。益用惶懼。何
則。太宗立極之主。聖德在人。自後因廢此官。永代作則。陛
下守文繼體。固當奉而行之。豈可猥私老臣。隳厥成式。上
掩陛下之德。下貽萬方之非。臣雖至愚。安敢輕受。況久經
兵亂。僭賞者多。一人之身。兼官數四。朱紫同色。清濁不分。
爛羊之謠。復聞聖代。臣頃觀其弊。思革其源。以逆寇猶存。
未敢輕議。今元凶沮敗。計日成擒。中外無虞。妖氛漸息。此
陛下作法之際。審官之時。固合始於老臣。化及班列。豈可
輕為此舉。以亂國章。國章亂於上。則庶政隳於下。海內之
政皆亂。則國家又安得永代而無患哉。陛下苟能從臣之
言。俯察誠請。彼貪榮冒進者。亦將各讓其所兼之官。自然
天下文明。百工式敘。太平之業。可得而復也。臣誠蒙鄙。識
昧古今。志之所切。實在於此。
進賜前後詔敕自陳表
臣德薄蟬翼。命輕鴻毛。累蒙國恩。猥廁朝列。會天地震盪。
中原血戰。臣北至靈武。覲先皇帝。乃舉兵而南。大蒐於岐
陽。先帝憂勤宗社。託臣以家國。俾副陛下掃兩京之妖[:#AS-86E4:●]。
陛下雄圖丕斷。再造區宇。自後不以臣寡劣。委文武之二
柄。外敷邦教。內調鼎餁。是以常許國家之死。實荷日月之
明。臣本愚淺。言多詆直。慮此招謗。上瀆冕旒。陛下居高聽
卑。察臣不貳。皇天后土。察臣無私。伏以器忌滿盈。日增兢
惕。焉敢偷全。久妨賢路。自受恩塞下。制敵行間。東西十年。
前後百戰。天寒劒折。濺血霑衣。野宿魂驚。飲冰傷骨。跋涉
艱阻。出沒死生。所仗惟天。以至今日。陛下曲垂惠獎。念及
勤勞。貽臣詔書一千餘首。聖旨微婉。慰諭綢繆。彰微臣一
時之功。成子孫萬代之寶。自靈武河北河南彭原鄜坊河
東鳳翔兩京絳州。臣所經行。賜手詔敕書凡二十卷。昧死
上進。庶煩聽覽。
請車駕還京奏
臣聞雍州之地。古稱天府。右控隴蜀。左扼崤函。前有終南
太華之險。後有清渭濁河之固。神明之奧。王者所都。地方
數千里。帶甲十餘萬。兵強士勇。雄視八方。有利則出攻。無
利則入守。此用武之國。非諸夏所同。秦漢因之。卒成帝業。
其後或處之而泰。去之而兦。前史所書。不唯一姓。及隋氏
季末。煬帝南遷。河洛邱墟。兵戈亂起。高祖倡義。亦先入關。
惟能翦滅姦雄。底定區宇。以至於太宗高宗之盛。中宗元
宗之明。多在秦川。鮮居東洛。間者羯胡構亂。九服分崩。河
北河南。盡從逆命。然而先帝仗朔方之衆。慶緒奔兦。陛下
藉西土之師。朝義就戮。豈唯天道助順。抑亦地形使然。此
陛下所知。非臣飾說。近因吐蕃淩逼。鑾駕東巡。蓋以六軍
之兵。素非精練。皆市肆屠沽之人。務挂虛名。苟避征賦。及
驅以就戰。百無一堪。亦有潛輸貨財。因以求免。又中官掩
蔽。庶政多荒。遂令陛下振蕩不安。退居陝服。斯蓋關於委
任失所。豈可謂秦地非良者哉。今道路云云。不知信否。咸
謂陛下已有成命。將幸洛都。臣熟思其端。未見其利。夫以
東周之地。久陷賊中。宮室焚燒。十不存一。百曹荒廢。曾無
尺椽。中間畿內。不滿千戶。井邑榛棘。豺狼所嗥。既乏軍儲。
又鮮人力。東至鄭汴。達於徐方。北自覃懷。經於相土。人煙
斷絕。千里蕭條。將何以奉萬乘之牲餼。供百官之次舍。矧
其土地狹阨。纔數百里間。東有成皋。南有二室。險不足恃。
適為戰場。陛下奈何棄久安之勢。從至危之策。忽社稷之
計。生天下之心。臣雖至愚。竊為陛下不取。且聖旨所慮。豈
不以京畿新遭剽掠。田野空虛。恐糧食不充。國用有闕。以
臣所見。深謂不然。昔衞文公小國之君。諸侯之主耳。遭懿
公為狄所滅。始廬於曹。衣大布之衣。冠大帛之冠。元年革
車三十乘。季年三百乘。卒能恢復舊業。享無疆之休。況明
明天子。躬儉節用。苟能黜素餐之吏。去冗食之官。抑豎刁
易牙之權。任蘧瑗史鰌之直。薄征弛力。卹隱迨鰥。委諸相
以簡賢任能。付老臣以練兵禦侮。則黎元自理。寇盜自平。
中興之功。旬月可冀。卜年之期。永無極矣。願時邁順動。迴
鑾上都。再造邦家。惟新庶政。奉宗廟以修薦享。謁陵寢以
崇孝思。臣雖隕越。死無所恨。
上黑禾奏
寧朔縣界荒地。廣十五里。有黑禾穀出遍地。每日側近百
姓掃盡。經宿還生。前後可得五六千石。其禾圓實。味甘美。
臣以為天啟興王。瑞先百穀。故漢稱雨粟。周頌來麰。豈瑞
禾自出。家給人足。蓋陛下富教安人。務農敦本。光復社稷。
康濟黎元之應也。臣不勝大慶。
論吐蕃書
朔方國之北門。西禦犬戎。北虞獫狁。五城相去。三千餘里。
開元天寶中。戰士十萬。戰馬三萬。纔敵一隅。自先皇龍飛
靈武。戰士從陛下收復兩京。東西南北。曾無寧歲。中年以
僕固之役。又經耗散。人兦三分之二。比於天寶中。有十分
之一。今吐蕃充斥。勢強十倍。兼河隴之地。雜羌渾之衆。每
歲來寇近郊。以朔方減十倍之軍。當吐蕃加十倍之騎。欲
求制勝。豈易為力。近入內地稱四節度。每將盈萬。每賊兼
乘數四。臣所統將士。不當賊四分之一。所有征馬。不當賊
百分之二。誠合固守。不宜於戰。又得馬璘牒報。賊擬涉渭
而南。臣若堅壁。恐犯畿甸。若過畿內。則國人大恐。諸道易
搖。外有吐蕃之強。中多易搖之衆。外畏內懼。將何以安。臣
伏以陛下廣制勝之術。力非不足。但慮簡練不精。進退未
一。時淹師老。地闊勢分。願陛下更詢讜議。慎擇名將。俾之
統軍。於諸道各抽精卒。成四五萬。則制勝之道必矣。未可
失時。臣又料河南河北山南江淮。小鎮數千。大鎮數萬。空
耗月餉。曾不習戰。臣請抽赴關右。教之戰陣。則軍聲益振。
攻守必全。亦長久之策。臣猥蒙任遇。垂二十年。今齒髮已
衰。願避賢路。止足之誠。神明所鑒。
房琯
琯字次律。河南人。以門廕補宏文生。授祕書省校書郎。天
寶中累遷憲部侍郎。元宗狩蜀。拜文部尚書同中書門下
平章事。加銀青光祿大夫。奉使靈武。冊立肅宗。尋抗疏自
請將兵。詔加持節招討西京兼防禦蒲潼兩關兵馬節度
等使。遇賊於陳濤斜。敗績。罷為太子少師。還京師。加金紫
光祿大夫。封清河郡公。寶應二年拜特進刑部尚書。廣德
元年卒。年六十七。贈太尉。
上張燕公書
竊惟當今主英臣誠。海平天清。干相國者。更言朝廷之遺
闕。黔黎之艱阻。妄矣。琯直以有詞不自明徵。積心無與消
散。此亦一夫不獲。願就相門陳之。或議相門重深。賤士罕
及。進言不少。非人則廢。退而或念。止於旬時。若借人為容。
則恥殊特達。欲持情徑往。則懼致忽遺。思所以自奇。圖左
右見異。僭用舊禮。獻此琬珪。冀贄列得啟其書。書窮思見
其人矣。至於輕好行怪。易為犯德。琯非敢如此也。願左右
明之。琯嘗聞既往布衣之士。亦賤者也。而一人下之。三公
崇之。將欲分其賢愚而係其理亂。琯自料必不能有損益
於盛朝。徒亦形似英哲之蹤。辱累珪璋之德。希左右以公
選。琯因以私進。所私者則敢終而言之。琯幼而先相國棄
代。委翳於蓁蕪之下。(文粹作琯幼為先相國棄委翳於蓁
蕪之下)因物遂遷。與農者莫辨。不忍窘厄。然後以菑穫為懷。
將祇若遺謀。乃發前言。筐篋有相公述作焉。有先君鑒誡
焉。約之立言。依以扶信。若赴古道則適。若逢今人則乖。或
謂之非。或謂之是。求我哲匠。擊此困蒙。顧此身在下流。無
聞上士。未足為先君之嗣。不可見先君之友。況有貴賤之
異。為之隔闊乎。深惟達音者希。恐不可再得。忽不知相國
之富貴如此。琯之貧賤又如此。期相國乃曰。人以道義求
我。我不當以貴賤隔之。借如宣父有相國之貴。寧拒游夏
之徒歟。夫其此心。千載一用。豈琯也當之。又見禮經有難
進易退者。戒貪也。起人來學者。勸道也。琯趣仁者。而久未
行。何乎。衣惟素褐。乘非車馬。閽人斥之。馭者排之。長衢高
門。驟拜左右。則近
於論訴。豈聞道之士乎。故獻玉貢書。以先其意。或垂善誘。
使得登其門。假以溫和之顏。賜其清閒之宴。大觀宗廟。旁
見百官。上諮為人之紀綱。次及作文之利害。然後陳百一
之誡。諷南山之詩。醉德寫誠。俯而告退。琯之願也。未敢忘
也。若其取於是日。許時入奉。一歲之內。得再廁法曹舍人。
聞詩禮焉。人子畢矣。豈有恨哉。至如笥有衣裳。天有秩序。
聖君在上。何人不欲。如琯今日。未敢生心。倘見露之時。為
左右所器。亦願起自燕國門下。令衆人別意瞻矚也。貪竭
鄙志。不覺多言。妨塵宴私。憂危失措。倘左右垂無窮之惠。
降不測之禮。錫數字之答。加一介之使。則相國保下士之
譽。小人獲見知之榮。光照微軀。價傳多士。輒飾瑣貌。以俟
軒車。
龍興寺碑序
厥初道在人和。上皇取象以濟其略。中古淳薄人散。東周
出禮以順其動。後代澆極人妄。西方流化以復其情。夫動
與禮違。靜與道遇。詩書之義。尚乎聰明。其終動以乖。乘戒
之旨。反乎視聽。其終靜以適。然則先王之作。其未盡歟。如
來之道。其無上歟。觀其數乘方駕。愚智各新其業。大悲一
貫。胎化咸遂其情。法要颺言。佛性可以懸得。禪宗陰契。菩
提可以程至。通天上地下之事。達前生後身之理。歷劫必
遇其勝因。累生因成其圓果。輪迴拯厄。無物不盡。非釋迦
如來。孰能至於此乎。精宮為歸誠之地。比邱是覺後之人。
非明主良臣。孰能崇於此乎。此宇宙我高祖創集之。我烈
祖潤色之。則天皇后中微之。孝和皇帝再興之。此龍興寺
則孝和之天下。諸州各建同號。所以慶王業也。雖棟宇已
立。而裝持未嚴。開元十七年。天火下焚。僅獲半存。州將皇
三從叔無言。聖允帝緒。稟受自高。發慮存誠。與庶品不類。
於彼無度外之物。在我無累已之人。廣不可尋。深難以測。
政成化溥。身逸俗康。位居藩牧。與天子共理。親則叔父。與
人主同家。護社稷深於他臣。視龍興別於餘寺。興言多感。
舉意大成。以家率先。施錢數萬。合境僧尼等。道會一體。物
通十方。同力來奉佛塔。此州是闔廬故國。太伯始封。習俗
尚華。人士克讓。聞義風偃。捨財雲集。上座戒嚴。長江氣雄。
心朗才傑。寺主行虔。外想遺形。苦心堅行。相與戮力營衞。
受伏州主。由是發人取財。輦貨購匠。川流咽塞。道路相望。
體製諮決於公輸。[:#AS-9061:⿰王褱]巧採奇於衆藝。程式既定。百工齊舉。
素無特起。舊有增飾。允正殿之西霤。蔓長廡之南垂。廓開
房室。增加廏庫。高閣疊起以下覆。三門並建以相挾。如少
華之承西嶽。少室之拱維嵩。彩翠虹新。欒櫨雲密。歘爾已
就。宛然化成。右驛亭。左城堞。亘望直視。一面齊啟。背倚闤
闠。俯朝盈夕散之人。前枕通莊。閱朝京通越之士。地當聚
落之腹。壯為塔廟之首。標吳中之巨麗。實天下之景福。向
若衆生無緣。則佛不出世。象教何由及此乎。聖祀非長。則
帝不出震。龍興何以建寺乎。州無賢牧。則蒸庶不化。財力
何以得廣乎。百祥畢備。成是寶功。足可以光揚前烈。孚佑
下人也。琯浮客一過。捨舟投體。目駭奇功。心賞直節。輕諸
敘事。不甚明暢。銘而頌之。實在能者。
