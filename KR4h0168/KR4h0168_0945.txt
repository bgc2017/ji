欽定全唐文卷九百四十五
周氏
周氏。番陽曹因妻。
曹君墓碑
君姓曹。名因。字鄙夫。世為番陽人。祖父皆仕於唐高祖之
朝。惟公三舉不第。居家以禮義自守。及卒於長安之道。朝
廷公卿。鄉鄰耆舊。無不太息。惟予獨不然。謂其母曰。家有
南畝。足以養其親。室有遺文。足以訓其子。肖形天地間。範
圍陰陽內。死生聚散。特世態耳。何憂喜之有哉。予姓周氏。
公之妻室也。歸公八載。恩義有專。故贈之銘曰。
其生也天。其死也天。苟達此理。哀復何言。
牛應真
應真。牛肅長女。適宏農楊唐源。著有遺芳集。
魍魎問影賦
庚辰歲。子嬰沈痼之疾。不起者十旬。毀頓精神。羸悴形體。
藥物救療。有加而無瘳。感莊子有魍魎責影之義。故假之
為賦。庶解疾焉。魍魎問於予影曰。君英達之人。聰明之子。
學包六藝。文兼百氏。賾道家之祕言。探釋部之幽旨。既虔
恭於中饋。又希慕於前史。不矯性以干名。不毀物而成已。
伊淑德之如此。良精神之足恃。何故羸厥姿貌。沮其精神。
煩冤枕席。憔悴衣巾。子惟形兮是寄。形與子兮相親。何不
誨之以崇德。而教之以自倫。異萊妻之樂道。殊鴻婦之安
貧。豈痼疾而無生賴。將微賤而欲忘身。今節變歲移。臘終
春首。照晴光於郊甸。動暄氣於梅柳。水解凍而繞軒。風扇
和而入牖。固可蠲憂釋疾。怡神養壽。何默爾無營。自貽伊
咎。僕於是乃勃然而應曰。子居於無人之域。遊乎魑魅之
鄉。形既圖於夏鼎。名又著於蒙莊。何所見之非博。何所談
之不長。夫影依日而生。像人而見。豈言談之足曉。何節物
之能辨。隨晦明以興滅。逐形骸以遷變。以愚夫畏影。而蒙
鄙之性以彰。智者視陰。而遲暮之心可見。伊美惡兮由已。
影何辜而遇譴。且予聞至道之精窈兮冥。至道之極昏而
默。達人委性命之修短。君子任時運之通塞。悔吝不能[:#AS-8563:⿰⺯⿸厂⿱田坴]。
榮曜不能惑。喪之不以為喪。得之不以為得。君子何乃怒
予之不賞芳春。責予之不貴華飾。且吾之秉操。奚子智之
能測。言未卒。魍魎惕然而驚。歘爾而起曰。僕生於絕域之
外。長於荒遐之境。未曉智者之處身。是以造君而問影。既
談元之至妙。請終身以藏屏。
鮑君徽
君徽字文姬。鮑徵君女。善詩。德宗嘗召入宮。與宋若昭姊
妹齊名。每賡和。賞賚甚厚。
乞歸疏
臣以草茅嫠婦。重荷寵恩。自謂生有餘幸矣。獨念妾也幼
鮮昆季。長失椿庭。室無雞黍之餐。尚有垂白之母。衷情迫
切。臣不啻隱忍。方慮控訴無門焉。茲者幸遇聖明。詔臣吟
詠。一入御庭。百有餘日。弄文舞字。上既以洽明聖之歡心。
搦管揮毫。下既以倡諸臣之賡和。惟是煢然老母。置諸不
問。豈為子女者恝然若是耶。臣一思維。寸腸百結。伏願陛
下開莫大之宏恩。聽愚臣之片牘。得賜歸家。以供甘旨。則
老母一日之餘生。即陛下一日之恩賜也。臣不揣愚昧。冒
死以進。
溫氏
溫氏。李邕妻。
為夫謝罪表
妾溫氏言。邕效職不謹。狀涉貪狼。逼迫囹圄。獲罪以聞。誠
宜不待刑書。便當殞滅。然事有所隱。恐負明時。天地夐遠。
號訴不敢。倉卒之際。分從嚴誅。豈謂天鑒仁明。邕得生竄
荒外。再造之幸。上答何階。死罪死罪。邕少習文章。薄竊時
譽。疾惡如讎。往任拾遺。奏張昌宗之黨。後參憲府。劾武三
思之罪。坐此為累。不容於衆。秉邪佞者切齒。攻文章者側
目。由是頻謫遠郡。削跡朝端。不見闕庭。何啻十載。歲時凝
戀。聞者傷懷。屬國家有事東岳。大禮告成。法駕西旋。路遊
近境。普遵牛酒之獻。各展臣子之心。不意天澤曲垂。恩私
屬沐。邕當再躍。何以為心。懇至夙誠。冀遂申效。妾聞正直
見用。邪佞生憂。邕之禍端。自此為始。且邕比任外官。竟無
一議。天顏暫顧。罪則旋生。諺云。士無賢不肖。入朝見嫉。伏
惟陛下明察此言。妾之微軀。萬死無恨。死罪死罪。邕初蒙
勘當。即便禁身。水不入口。向逾五日。孤直援寡。邪黨相趨。
窘急至深。實不堪忍。氣微息奄。惟命是聽。遣邕手書。事生
吏口。貸百姓蠶糧。抑稱枉法。市羅以進。令作贓私。吏以
為能。寄此加罪。當時匭使朝堂。潛皆守捉。號天訴地。誰肯
為聞。嚴命將行。恭往奔逐。泣血去國。沒骨炎荒。長任欽州。
示以無用。願邕充一卒之用。效力明時。膏塗朔邊。骨糞沙
壤。
使得身死王事。成邕夙心。妾則碎首粉身。萬死為足。妾夫
婦義重。常見其志。不避罪責。冒死上聞。儻天光垂照。即當
殞滅。妾之榮幸。實荷再生。謹奉表投延恩匭。
李元真
元真。越王貞之元女孫。曾祖珍。於先天中得罪。配流嶺南。
元真祖父皆亡歿嶺外。雖經恩赦。而未昭雪。元真進狀。請
歸葬越王墓次。詔許之。即勅於咸宜觀安置為女道士。
請歸葬祖父於越王塋次狀
曾祖名珍。是越王第六男。先天年得罪。流配嶺南。祖父皆
亡歿嶺外。雖累蒙洗雪。未還京師。去開成三年十二月內。
嶺南節度使盧均。出俸錢接借。哀妾三代旅櫬。暴露各在
一方。特與發遣。歸就大塋合祔。今護四喪。已到長安。旅店
權下。未委故越王墳所在。伏乞天恩。允妾所奏。許歸大塋。
妾年已六十三。孤露家貧。更無所依倚。
鄭氏
鄭氏。侯莫陳邈妻。
進女孝經表
妾聞天地之性。貴剛柔焉。夫婦之道。重禮義焉。仁義禮智
信者。是謂五常。五常之教。其來遠矣。總而為主。實在孝乎。
夫孝者。感鬼神。動天地。精神至貫。無所不達。蓋以夫婦之
道。人倫之始。考其得失。非細務也。易著乾坤。則陰陽之制
有別。禮標羔雁。則伉儷之事實陳。妾每覽先聖垂言。觀前
賢行事。未嘗不撫躬三復。歎息久乏。欲緬想餘芳。遺蹤可
躅。妾姪女特蒙天恩。策為永王。以少長閨闈。未嫺詩禮。至
於經誥。觸事面墻。夙夜憂惶。戰懼交集。今戒以為婦之道。
申以執經之禮。並述經史正義。無復載乎浮詞。總一十八
章。各為篇目。名曰女孝經。上至皇后。下及庶人。不行孝而
成名者。未之聞也。妾不敢自專。因以曹大家為主。雖不足
藏諸巖石。亦可以少補閨庭。輒不揆量。敢茲聞達。輕觸屏
扆。伏待罪戾。妾鄭氏誠惶誠恐死罪死罪。謹言。
胡愔
愔號見素子。居太白山。註黃庭內景圖一卷。
黃庭內景五臟六腑補瀉圖序
夫天主陽。食人以五氣。地主陰。食人以五味。氣味相感。結
為五臟。五臟之氣。散為四肢十六部三百六十關節。引為
筋脈津液血髓。蘊成六腑三膲十二經。通為九竅。故五臟
者。為人形之主。一臟損則病生。五臟損則神滅。故五臟者。
神明魂魄。志精之所居也。每臟各有所主。是以心主神。肺
主魄。肝主魂。脾主意。腎主志。發於外則上應五星。下應五
嶽。皆模範天地。稟象日月。觸類而取。不可勝言。若能存神
修養。克己勵志。其道成矣。然後五臟堅強。則內受腥腐。諸
毒不能侵。外遭疾病。諸氣不能損。聰明純粹。卻老延年。志
高神仙。形無困疲。日月精光。來附我身。四時六氣。來合我
體。入變化之道。通神明之理。把握陰陽。呼吸精神。造物者
翻為我所制。至此之時。不假金丹玉液。琅玕大還。自然神
化沖虛。氣合太和。而升雲漢。五臟之氣。結五雲而入天中。
左召陽神六甲。右呼陰神六丁。千變萬化。馭飛輪而適意。
是以不悟者勞苦外求。實非知生之道。是故太上曰。精是
吾神。氣是吾道。藏精養氣。保守堅貞。陰陽交會。以立其形
是也。愔夙性不敏。幼慕元門。鍊志無為。棲心澹泊。覽黃庭
之妙理。窮碧簡之遺文。焦心研精。屢更歲月。伏見舊圖奧
密。津路幽深。詞理既元。賾之者鮮。指以色象。或略記神名。
諸氏纂修。異端斯起。遂使後學之輩。罕得其門。差之毫。謬
逾千里。今敢搜羅管見。罄竭謏聞。按據諸經。別為圖式。
先明臟腑。次說修行。并引病源。吐納徐疾。旁羅藥理。導引
屈伸。察色尋證。月禁食忌。庶使後來學者。披圖而六情可
見。開經而萬品昭然。時大中二年戊辰歲述。
楊氏
楊氏。宏農人。宰相王搏妻。著女誡一卷。
傷子辭
予有令子。儉衣削食。以紀先功。志刊貞石。彼蒼不遺。俾善
莫隆。今予建立。痛冤無窮。
