欽定全唐文卷八百五十三
劉昫
昫字耀遠。州歸義人。初為定州王處直觀察推官。後唐莊
宗朝累遷庫部郎中。明宗即位。歷戶部侍郎端明殿學士。
長興中拜中書侍郎兼刑部侍郎同中書門下平章事。清
泰初加吏部尚書門下侍郎。罷知政事。守右僕射。晉天福
初詔為東都畱守。遷太子太保兼左僕射。封譙國公。改太
子太傅。開運初授司空平章事。契丹至。以目疾罷。守太保。
卒年六十。
文苑表
臣觀前代秉筆論文者多矣。莫不憲章謨誥。祖述詩騷。遠
宗毛鄭之訓論。近鄙班揚之述作。謂采采芣苢。獨高比興
之源。湛湛江楓。長[:#AS-8A4C:⿰⺘亶]詠歌之體。殊不知世代有文質。風俗
有淳醨。學識有淺深。才性有工拙。昔仲尼演三代之易。刪
諸國之詩。非求勝於昔賢。要取名於今代。實以淳樸之時
傷質。民俗之語不經。故飾以文言。考之絃誦。然後致之不
泥。遠代作程。即知是古非今。未為通論。夫執鑒寫形。持衡
品物。非伯樂不能分駑驥之狀。非延陵不能別雅鄭之音。
若空混吹竿之人。即異聞韶之歎。近代唯沈隱侯斟酌二
南。剖陳三變。攄雲淵之抑鬱。振潘陸之風徽。彼律呂和諧。
宮商輯洽。不獨子建總建安之霸。客兒[:#AS-8A4C:⿰⺘亶]江左之雄。爰及
我朝。挺生賢俊。文皇帝解戎衣而開學校。飾賁帛而禮儒
生。門羅吐鳳之才。人[:#AS-8A4C:⿰⺘亶]握蛇之價。靡不發言為論。下筆成
文。足以緯俗經邦。豈止雕章縟句。韶諧金奏。詞炳丹青。故
貞觀之風。同乎三代。高宗天后。友重詳延。天子賦橫汾之
詩。臣下繼柏梁之奏。巍巍濟濟。煇爍古今。如燕許之潤色
正言。吳陸之鋪揚鴻業。元稹劉蕡之對策。王維杜甫之雕
蟲。並非肄業使然。自是天機秀絕。若珠璣色澤。無假淬磨。
孔翠羽毛。自成華彩。致之文苑。實煥緗圖。其間爵位崇高。
別為之傳。今採孔紹安已下。為文苑三篇。覬懷才憔悴之
徒。千古見知於作者。
請宣功臣傳付史館奏
史官奏。天成二年九月。詔纂修太祖至莊宗實錄及功臣
列傳。四年十一月。修懿祖獻祖太祖紀年實錄二十卷莊
宗實錄三十卷呈進。其功臣列傳。委元修史官張昭遠與
史館修撰相次編纂。列傳計三十卷。今年閏月七日進呈。
未下所司。臣以立功立事。須標於竹帛。記言記事。靡漏於
簡編。貴資襃貶之文。備述艱難之業。伏惟陛下大明御宇。
至道臨人。定寰區以武功。守宗祧以文德。輝耀三古。超越
百王。莫不萬國來庭。千官舉職。臣叨居鈞軸。己愧庸虛。曾
無筆削之勞。謬處監修之任。輒茲舉奏。冒凟宸嚴。
請令朝臣巡視均田奏
天下州郡。於天成二年括定稅率。迨今八年。近有民於本
道及詣闕訴田不均。乞簡視。
請試新學士權停詩賦并內賜題目奏
臣伏見本院舊例。學士入院。除中書舍人即不試。其餘官
資。皆須先試麻制答蕃書批答各一道。詩賦各一首。號曰
五題。所試並是當日內了。便具進呈。從前雖有召試之名。
而無考校之實。每值召試新學士日。或有援者。皆豫出五
題。暗令宿搆。至時但寫淨本。便取職名。若無援者。即臨時
特出五題。旋令起草。縱饒負藝。罕能成功。去畱皆繫於梯
媒。得失盡由於偏黨。此乃抑挫孤寒之道。開張巧偽之門。
積弊相沿。澆風未改。將裨聖政。須立新規。況今伏值皇帝
陛下德合乾坤。明懸日月。大興淳化。盡革澆風。矧惟翰墨
之司。專掌絲綸之命。宜從正直。務絕阿私。自今後凡有本
院召試新學士。欲請權停詩賦。只試麻制答蕃書并批答
共三道。仍請內賜題目。兼定字數。付本院召試。然後考其
臧否。定其取捨。貴從務實。以示均平。庶令孤進者得展勤
勞。朋比者不能欺罔。事關穩便。合貢芻蕘。
請差官紀錄時政疏
自明宗朝。每見宰臣節度使為軍民政事。有所敷陳。或宸
旨宣揚。皆關道理。唯近臣聞聽。外面不知。先朝時詔樞密
直學士閻至。於奏對時記錄。逐季下史館。以備纂修。自今
年四月後。詔李專美記錄。今以改官。其記錄望別差官。
議冊四廟狀
臣等據太常博士段禺議云。夫宗廟之制。歷代為難。須廣
按禮經。旁求故實。通古今之理為規式。合天道人情為楷
模。伏緣禮有隨時。損益各異。遂致議論多別。禮出衆途。今
總歷代之宏規。議新朝之定制。謹按尚書舜典曰。正月上
日。受終於文祖。此是堯之廟也。猶未載其數。又按郊祀錄
云。夏立五廟。殷立六廟。周立七廟。漢初立祖宗廟郡國。共
計一百六十七所。後漢光武中興後別立六廟。魏明帝初
立親廟四。後重議。上依周法立七廟。晉武帝受禪。初立六
廟。後卻立七廟。宋武帝初立六廟。齊朝亦立六廟。隋文帝
受命。初立親廟四。至大業元年。煬帝欲遵周法。議立七廟。
次便禪命於唐。武德元年六月四日。始立四廟於長安。貞
觀九年。命有司詳議廟制。遂立七廟。後至開元十一年後。
創立九廟。又按禮記喪服小記曰。王者禘其祖之所自出。
以其祖配之。而立四廟。鄭元注云。高祖以下至禰。四世即
親盡也。更立始祖為不遷之廟。共為五廟也。又按禮記祭
法及王制孔子家語春秋穀梁傳。並云天子七廟。諸侯五
廟。大夫三廟。士二廟。此是降殺以兩之義也。又按尚書咸
有一德曰。七世之廟。可以觀德。又按疑義云。天子立七廟
或四廟。蓋有其義也。如四廟者。從禰至高祖已上親盡。故
有四廟之禮。又立七廟者。緣自古聖王。祖有功。宗有德。更
立始祖。即於四親廟之外。或祖功宗德。不拘定數。所以有
五廟六廟或七廟九廟。欲後代子孫觀其功德。故尚書云。
七世之廟。可以觀德矣。又按周捨論云。自江左以來。晉宋
齊梁相承。多立七廟矣。今禺等參詳。唯立七廟四廟。即並
通其理。伏緣宗廟事大。不敢執以一理定之。故簡錄七廟
四廟二件之文。俱得其宜。他所論者。並皆勿取。請下三省
集百官詳議。勅旨宜依者。臣等今月八日。於尚書省集百
官詳議。伏以將敷至化。以達萬方。克致和平。必先宗廟。是
以孝為教本。所以宏愛敬。而厚人倫。禮乃民防。蓋欲辨尊
卑而明法制。故禮記王制云。天子七廟。諸侯五廟。大夫三
廟。疏云。周制之七廟者。太祖及文王下王之祧與親廟四。
太祖后稷也。殷六廟。契及湯與二昭二穆。夏則五廟。無太
祖。禹與二昭二穆而已。自夏及周。少不減五。多不過七。又
云。天子七廟。皆據周也。有其人則七。無其人則五。若諸侯
廟制。雖有其人。則不過五。此則天子諸侯七五之異名矣。
至於三代已後。魏晉宋齊隋及唐初。多立六廟或四廟。蓋
於建國之始。不盈七廟之數也。伏惟皇帝陛下大定寰區。
方興教理。既先自家型國。固當率土咸賓。今欲請立自高
祖已下四親廟。其始祖一廟。未敢輕議。伏惟聖裁。恐於講
德論功。有失靈源茂緒。稟自中旨。共謂得宜。臣等幸列明
庭。獲逢景運。顯奉如綸之命。共詳立廟之儀。雖竭討尋。慙
非該博。有愧上塵聖鑒。實慮未協宸衷。不免迂疎。仍虞漏
略。
嫂喪宜依開元禮議
伏以嫂叔服小功五月。開元禮會要皆同。其令式正文內
元無喪服制度。只有一本內編在假寧令後。不言奉勅編
附年月。除此一條。又檢七八條令式。與開元禮相違者。所
司已行多年。固難輕改。既當議事。須按舊章。今若鄙宣父
之前經。紊周公之往制。隳太宗之故事。廢開元之禮文。而
欲取差誤近規。行編附新意。稱制度且違大典。言令式又
非正文。若便改更。恐難經久。臣等集議。嫂叔服并諸服紀。
並請依開元禮為定。如要給假。卻請下太常。依開元禮內
五服制度錄出一本。編付令文。
趙仁錡
仁錡。晉天福中官司天少監。
請停諸衞官遙授刺史疏
臣聞自古創業之君。開基之主。設官分職。革故鼎新。必有
強名。用為公器。以誘英彥。皆不徒然。伏見近年酬賞在京
諸指揮使。皆遙授刺史。得非朝廷以貴其地望。優其祿利
乎。臣以為大輅起椎輪之始。濫觴成方舟之流。但恐滋深。
不可改易。非創業制命之所宜也。今六軍諸衞。品秩皆高。
不用酬勳。是成虛設。遂使掌禁軍者。鄙昇朝之貴。貪外任
者。無戀闕之心。稍涉官邪。徒費國用。其六軍諸衞官員。伏
望委宰臣約前唐故事。依文班品第。加以料錢。自此後非
有軍功。不可輕授名器。無假中外迭居。豈惟正於等威。抑
亦省於經費。
盧燦
燦。晉天福中官洪洞縣主簿。
慎刑策
伏以刑獄至重。朝廷所難。尚書省分職六司。天下謂之會
府。且諸道決獄。若關人命。即刑部不合不知。欲請州府凡
斷大辟罪人訖。逐季具有無申報刑部。仍具錄案款事節。
竝本判官馬步都虞候司法參軍法直官馬步司判官名
銜申聞。所貴或有案內情曲不圓。刑部可行覆勘。如此則
天下遵守法律。不敢輕易刑書。非惟免有銜冤。抑亦勸其
立政者。
賈元珪
元珪。晉開運元年官殿中侍御史。
請押班宰相宜列班奏
是非既異。沿革不同。舉之則雖有舊規。考之則全無故實。
且夫酌人心而致禮。依神道而設教。此乃經國之大端也。
況通事舍人居贊導之職。押樓御史當糾察之司。一則示
於紀綱。一則防於謬誤。所以靜觀進退。詳視等威。實非抗
禮於庭。所謂各司其局。俾令不拜。雅合其宜。伏以宰相押
班。率千官而設拜。起居內殿。統百辟以致詞。儀刑文武之
班。表式鵷鸞之列。不得比贊導。之職。詎可同糾察之司。統
冠㣥寮。所宜列拜。臣位居憲府。迹厠同班。言或庶其得中。
罪難逃於多上。
盧詹
詹字楚良。京兆長安人。天祐中為河中從事。後唐莊宗即
位。累遷中書舍人。天成中拜禮部侍郎。歷御史中丞兵部
侍郎尚書左丞工部尚書。晉天福初轉禮部尚書。分司洛
陽。開運初卒。贈太子少保。
請罷論奏復稽課最表
一同分土。五等命官。所以字彼黎民。司其輿賦。至於田租
桑稅。夏斂秋徵。或旨限不愆。或簡量增羨。殊非異政。乃是
常程。竊見諸州頻奏縣令。多以稅輸辦集。便作功勞。諸道
纔有表章。朝廷已行恩命。且徵科是縣令之職分。不過合
望於甄酬。若一年兩度轉遷。則三載六升階級。并加寵渥。
慮失規程。伏乞止絕薦論。但稽課最。即銓司黜陟。自有等
差。貴塞倖門。以循舊制。
請令夷人觀樂疏
歌稱九德。彰聖哲於一人。國啟四門。睦臣賓於萬宇。伏惟
陛下登臨宸極。統御寰區。普天之來享來王。率土之為臣
為子。所以西戎獻款。北狄輸誠。五谿之蠻獠皆臻。百越之
梯航畢至。華夷率服。聲教遐流。竊見外國朝天。諸藩到闕。
多於便殿引對。中外不知。既聞來自殊鄉。宜使觀於盛事。
此後每有四夷入貢。伏乞御於正殿。列彼㣥臣。立天仗於
廣廷。臨宸軒而端拱。庶使邊荒異俗。向慕華風。亦具禮樂
威儀。更顯聲明文物。
桑簡能
簡能。晉開運二年官殿中丞。
請盛夏速斷冤獄封事
伏以天地育萬物。廣博厚之恩。帝王牧黎元。行寬大之令。
是知恤刑緩獄。乃為政之先。布德行惠。實愛民之本。今盛
夏之月。農事方殷。是雷風長養之時。乃動植蕃廡之際。宜
順時令。以宏至仁。竊以諸道州府都郡縣應見禁罪人。或
有久在囹圄。稍滯區分。胥吏舞文。枝蔓及衆。捶楚之下。或
陷無辜。縲絏之中。莫能自理。苟一人拘繫。則數人營財。物
用既殫。功業亦罷。若此之類。實繁有徒。竊恐官吏因循。寖
成斯弊。伏乞降詔旨。令所在刑獄。委長吏親自錄問。量罪
疾速斷遣。務絕冤濫。勿得淹畱。庶免虛禁平人。妨奪農力。
冀召和氣。以慶明時。
劉渙
渙。晉開運三年官太常丞。
請添置樂工奏
當工全少樂工。或正冬朝會。郊廟行禮。旋差京府衙門首
樂官權充。雖曾教習。未免生疎。兼又各業胡部音聲。不聞
太常樂曲。伏乞宣下所司。量支請給。據見闕樂師添召。令
在寺習樂。勅太常寺見管西京雅樂節級樂工共四十人
外。受添六十人。內三十八人。宜抽教坊貼部樂官兼先。餘
二十二人。宜令本寺招召充填。仍令三司定支春冬衣糧。
月報聞奏。其舊管四十人。亦量添請。
曹國珍
國珍字彥輔。幽州固安人。少舉進士。累遷尚書郎。晉祖即
位。自吏部郎中拜左諫議大夫給事中。少帝嗣立。貶陜州
行軍司馬卒。
請修大晉政統奏
請於內外臣僚之中。擇選才略之士。聚唐六典前後會要
禮閣新儀大中統類律令格式等。精詳纂集。別為一部。商
議今古。俾無漏略。目之為大晉政統。用作成規。
論竇溫顏進策疏
臣聞去華務實。捨短從長。片言不遺。㣥材畢錄。切詢古道。
宛是良圖。將隆講武之規。宜舉訓戎之典。故左氏春秋傳
云。禁暴戢兵保大定功安民和衆豐財。此所以昭宣七德。
制服萬邦。又云。春蒐夏苖。秋獮冬狩。皆於農隙。以講武事。
此所謂聿修戰法。俾耀軍威。又云。三時務農。一時講武。不
教民戰。是謂棄之。所請每月旦教習事。伏乞宣駙馬步軍
都指揮使簡練馴閱。甚為允當。望賜施行。
盧夐
夐。晉開運時人。
祭中岳請遣河南尹行禮奏
臣聞國之大事。在祀與戎。祀則必盡其誠。戎則不加無罪。
伏見以時祭嶽瀆。皆是本道觀察使親齎御降祝文祀所
行禮。惟中岳頃自故河南尹張全義年德俱高。遂請少尹
或上廳賓席攝祭。近歲多差文參府掾。習以為常。不惟有
瀆於神祇。兼慮漸隳於祀典。臣欲請河南尹卻於華州[:#AS-8862:⿱亠兊]
州定州孟州觀察使例。請行獻禮。仍令本縣令讀祝文者。
石昂
昂。青州臨淄人。少為臨淄令。忤監軍楊彥朗罷去。晉祖時
詔求孝悌之士。擢宗正丞。遷少卿。少帝即位。晉政日壞。上
疏極諫。不聽。稱疾歸。以壽終。
請赦范延光表
臣伏見銅臺逆豎。漳水叛城。始見利而忽起禍心。終負釁
而難歸至化。遂使雄師大舉。元惡未除。雖寵極妖興。宜奮
雷霆之怒。而勢窮力屈。可哀螻蟻之生。況師老費財。民勞
失本。赦過宥罪。素垂範於典經。含垢匿瑕。事頗關於仁恕。
伏望陛下施雲天之澤。收霜雪之威。捨獨夫百死之愆。救
一鎮萬家之命。俾范延光令移本任。別與小藩。於滄邢兩
州。自選一鎮。庶令省過。俾遂自新。率彼百萬之資金。犒我
千營之將士。庶明陛下不將威脇。但以德柔。施好生惡殺
之仁。彰捨短從長之道。暫行虛刃。必致太和。所有隨從官
員。一任將行赴任。或是本城兵士。屬府職寮。亦仰依舊主
持。更無移改。普覃恩惠。不問罪愆。臣自請獨駕單車。徑入
逆壘。布穹昊不言之信。闡陽春不報之恩。佇見偃武修文。
再覩唐堯之化。放牛歸馬。必興姬發之風。
