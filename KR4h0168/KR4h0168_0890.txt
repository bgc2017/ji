欽定全唐文卷八百九十
鄭藝
藝仕蜀後主。為翰林學士。
武德軍節度使徐延瓊德政碑
臣嘗讀唐書。竊覩太宗每以為將致治平。必先仁義。得賢
則理。失人則危。可鑒格言。足徵邃古。豈不以化馴易服。威
束難齊哉。然農戰交修。德刑共舉。將亂也。其政必隳。將弊
也。其風必佻。將圖九合之威。亦賴五臣之佐。苟虞害眾。莫
若任賢。視今可以知昔矣。高祖皇帝以汴賊弒君。唐朝絕
嗣。左袒罕聞其歸漢。同聲皆倣於吠堯。上下相蒙。酣為醉
國。寰區之內。億兆無依。競陳推戴之誠。願正君臣之位。難
違眾欲。遂啟丕圖。戡禍亂而俟中興。協會盟而歸大國。為
蜀之帝。報唐之恩。明孝皇帝受命之六年。天清地寧。珠連
璧合。肇修人紀。於變時雍。至若皇墳帝典之精。河圖洛書
之奧。步驟於羲軒之際。損益於文獻之間。不然。何其盡美
盡善之如是也。遂使蠻夷向化。吳越輸珍。麟鳳效祥。草木
呈瑞。矧復英賢間出。俊乂羅生。上猶以為未也。方且思聖
父勤求。登用才哲。循名責實。較德論功。沮勸有謀。黜陟不
濫。鑿乾締構。允歸睿作之功。壽國陶鎔。必有挺生之佐。式
扶昌運。對越上元。由是中外文武。將相公卿。洎庶尹庶史。
各率厥職。奉若天旨。越正月。武德軍將校吏民緇黃耆艾
等列狀詣護軍使。請以節度使徐延瓊德政上聞。願勒碑
紀。且以借畱為請。上憂勤庶政。以百姓為心。凝旒稱嘆者
久之。謂翰林學士藝曰。朕司牧元元。將開壽域。使國內郡
縣。治行皆如梓潼。朕何憂哉。夫吏久於官。古之道也。况眾
欲之乎。朕既俞其請矣。卿為我摭其懿實。播無窮之聞。以
塞民望。微臣奉詔恐懼。敘曰。臣聞龍飛九五。山川效雲將
之靈。鵬擊三千。風水運波臣之化。雖復同心同德。雅資十
亂之功。乃聖乃神。永賴八元之佐。內則皋夔協贊。外則方
召專征。神謀且貞。師律具有。兼膺注意。宜屬宏材。此我皇
帝之御宇也。丕顯帝圖。顧茲天力。四神踐雪。五老飛星。投
綸負鼎之賢。爭伸宏業。委輅請纓之士。競奮深機。蕙帳空
而明月常孤。蒲輪至而清風自激。猗歟。雖居宣武之間。未
若我朝得人為盛也。其或家連戚里。身陟齋壇。益揚謙損
之風。靡見驕矜之色。功超賈鄧。政邁黃韓。有若武德軍節
度使徐公。斯可謂一時之英也。公名延瓊。字敬明。東海剡
人。即國之元舅也。世緒標奇。門風襲煥。鎮為峯鼎。用作雄
鋩。父子則貴比金張。兄弟則政同魯衞。騰八龍之聲價。齊
一鳳之羽儀。阮竹皆芳。田荊竝茂。金相玉印。各炫晨葩。虎
節獅壇。共觀晝錦。徒思徧舉。抑亦倦譚。公王父唐京兆武
功縣令追贈尚書左僕射太師高平王。政績頻彰。勳華早
振。自激封侯之志。夙垂濟世之名。竝西晉殊功。勞連邸第。
南朝雅望。地顯官婚。貽謀各著於承家。致用皆光其佐命。
朱輪華冕。豈獨推恩。甲令門風。實先種德。是賢奕葉。孰與
提衡。歷佐昌朝。宜鍾異氣。公中邱會秀。大爽炳靈。幼挺英
姿。夙彰雅操。稟說禮敦詩之教。蘊經文緯武之才。欲紹家
聲。遂參戎右。敵國相吞之候。決在毫釐。陰符必勝之機。制
於掌握。琱戈寶鼎。門崇八命之榮。玉帳金壇。神授六韜之
妙。故能名高大國。業嗣良弓。輕鎮北之無文。恨征南之不
武。圯橋靈叟。謂謀略之可傳。汶水神翁。知功名而必立。自
繼膺睿睠。兩踐渙符。四封無刁斗之音。千里有袴襦之詠。
政成剖竹。擁重執金。掌領孤兒。每警巡於晝夜。扈隨大駕。
遠鎮定於邊陲。纔復六飛。將分雙節。上以郪城奧壤。潼水
名區。粵自艱難。久罹瘡痏。獄市無寄。杼軸皆空。㣥盜猖狂。
幸寇恂之去日。遺黎憔悴。望郭汲之來時。不有改張。何其
俾乂。爰求賢帥。式愸雄藩。乃授公武德軍節度使。公攬轡
遄征。下車畢理。彈壓豪驁。封殖疲癃。究本尋源。提綱振領。
害於人者。雖大必去。利於人者。雖小必行。嘗謂人曰。法者
政之要也。不可不峻其隄防。禮者教之本也。不可不謹其
律度。食者民之命也。不可不勤其稼穡。兵者戰之器也。不
可不肅其號令。率是四者。盡其一心。上可以翼衞朝廷。下
可以儀刑藩翰。吾得之矣。爾其觀焉。公以管內數多亡命。
姑務偷生。久聚萑苻。常為虺蜴。狡穴皆依於窮谷。妖巢各
恃於幽林。化之不悛。來而復叛。郡邑虞其蹂躪。路歧苦於
敓襄[:#AS-FBED:●]攵。公密運良籌。周旋峭格。盡投私罟。皆挾禍胎。益
其戎兵。誡其強吏。商旅無滯。貢奉罔艱。王尊申京兆之威。
龔遂去潢池之患。勞徠罕倦。蕩析咸歸。動有常規。賞無橫
費。上勤時貢。下贍軍須。月未及其授衣。士已忻於挾纊。賑
其匱乏。釋彼愁顏。幸夜犬不驚。宵魚自放。哀矜庶獄。慎恤
惟刑。赭衣盡伏其神明。丹筆立分其情偽。絕加等之聚斂。
革無名之征徭。平衡不謬於錙銖。嘉量罔欺於圭撮。公又
仰稽前古。俯瞰遺蹤。思棗祗闢地之謀。味韓浩屯田之計。
膏腴
靡棄。黍麥頻豐。夢果應於牧人。利可資於寡婦。貢賦加倍。
獻奉相望。又歲別進軍食。因沃潤之鄉。置牢盆之務。商徒
繁會。官帑委輸。檢吏通民。機能制用。矯時阜俗。儉以率先。
貫天錢而已應星文。認寶氣而已有雄劍。(闕)來奏課連最
聞。薤本可畱。足表富人之術。芋區難竝。咸知濟物之方。公
以鳴社嘉辰。繞樞令節。祈聖壽有莊嚴之懇。祝宗祧於降
誕之期。自捨俸金於惠義寺構華嚴大閣。向者公府未完。
軍衞莫稱。於是載修輪奐。別創規模。庭架虹梁。門羅虎戟。
層樓燕賀。偏增鼓吹之雄。廣厦翬飛。益動旌旗之色。路當
衝要。地控都畿。使車晝夜以交馳。候館往來而宿餉。每傾
公帑。用飲賓筵。休聲洽聞。靈貺昭感。紫芝三秀。黃犢竝生。
天唯發祥。地不愛寶。迥掩得禾之異。果符登麥之文。歌德
詠仁。言將不足。含和吐氣。樂固難名。大矣哉。公之問俗觀
風。阜財述職。焉可得而稱也。爵賞既行。中外同喜。遂冊拜
中書令趙國公。加食一千戶。通前五千戶。公嶽降標奇。星
精禀異。溫如圭璧。郁若椒蘭。智合韜鈐。言無鈎距。運籌決
勝。荀攸可比於良平。仗鉞祓威。謝艾足同於方召。研幾昭
禮。植操資忠。允武允文。多材多藝。軍中講學。馬上註書。揮
刀則立覩飛泉。盤弰則惟聞折樹。而又貴不自滿。謙而益
光。饗士投膠。延賓比飯。帳下之犀渠貝冑。咸感吮癰。樓中
之螓首蛾眉。寧矜笑躄。閨門密行。簪組美譚。里巷相觀。風
雲動色。宸衷夙注。寵詔已行。致闔境之允諧。固本朝之是
衞。况家豐懿戚。治陟殊尢。心膂連營。蓄雷霆於北落。股肱
重鎮。寄柱石於東川。克副分憂。合膺異渥。宜其珉麗德瑩。
檢圖功懋。績著擁旄。化行偃草。比屋而乞畱侯霸。叫閽而
願借耿純。詎可使螭首翠碑。未披文而相質。麟臺彩筆。不
寫照以傳神。臣志慕陽秋。工非潤色。仰遵睿旨。敢述殊勳。
曾無少女之詞。豫怯中郎之鑒。所冀陵遷谷變。尚窺沈水
之文。地久天長。永覩生金之字。謹為銘曰。
金行啟運。鼎業鑿乾。麟御瑞紀。鳳舞昌年。層潤浩注。國祚
遐延。光凝寶匣。福靄祥編。上喆繼文。皇圖增煥。得一踐羲。
登三轢漢。懿綱牢籠。大罏真觀。宗社還資。微明接旦。太虛
寥寥。中有元精。麗物為瑞。麗人為英。英英徐公。為甿而生。
脂膏不染。獄市無驚。智勝兵強。化行民附。屢立奇功。繼膺
寵數。帝念徐公。聿齊其務。迺睠梓潼。并有饒賦。公至若何。
時雨霶[:#AS-814A:⿱雨⿰氵它]。枯苗濯穎。涸轍騰波。摧奸禁暴。刓弊止訛。襁負
而至。動植興歌。八政何先。以食為天。臥鼓勤農。免冑服田。
耒耜接肘。臺笠摩肩。閭閻風靡。稼穡雲連。眾害既去。纖惡
皆除。頒宣化育。慎恤刑書。徽纆自朽。囹圄常虛。輕徭薄斂。
政協蒲盧。老安少懷。遠至邇肅。風雨時若。家給人足。戶溢
版籍。賦登公牘。儲峙孔多。貢輸相屬。神明之正。誰為之師。
公之俱美。福祿攸宜。位隆鳳詔。恩注龍墀。梓人頌德。天子
嘉之。爰命荒墟。奉揚馨烈。揚子神疲。江生思絕。涪水東注。
銅山西揭。帶礪無期。永旌賢哲。
王鍇
鍇字鱣祥。天復時奉使西川。因畱蜀。官翰林學士。遷御史
中丞。武成二年除中書侍郎同平章事。後唐莊宗滅蜀。入
洛陽。官刺史。
王衍降表
臣先人受鉞坤維。作藩唐室。一開土宇。垂四十年。屬梁孽
挺災。皇綱解紐。不能助逆。遂至從權。勉徇輿情。止王三蜀。
固非獲已。未有所歸。逮臣纂紹。罔敢怠遑。自保土疆。以安
生聚。陛下嗣唐虞之業。興湯武之師。廓定中區。奄征不譓。
梯航畢集。文軌大同。臣方議改圖。便期納款。遽聞致討。實
抱驚危。今則委千里封疆。盡為王土。冀萬家臣妾。皆沐皇
恩。輿櫬有歸。負荊俟罪。望迴日月之照。特寬斧鉞之誅。容
佇德音。以安反側。儻墳塋而獲祀。實存沒以知歸。臣無任
望恩虔禱之至。
上蜀主奏記
伏以羲皇演卦。神農造書。陶唐克讓。是昌禮樂。有虞濬哲。
乃正璇璣。禹湯文武。功濟天下。故能卜世延遠。垂裕無窮。
逮乎六國。諸侯力征。秦滅墳典。以愚黔首。遂使聖人糟粕。
掃地都盡。漢承秦弊。下武尊文。蕭何入關。唯收圖籍。文帝
修學校。舉賢良。海內晏然。興崇禮義。景帝躬履節儉。選博
士諸儒。以備顧問。麟書鳳紀。填溢於未央。玉版金繩。充牣
於祕府。班固曰。周稱成康。漢稱文景。宜哉。武宣之世。乃崇
禮官。開金馬石渠之署。以議典禮。樂置協律之官。以分雅
鄭。公卿大夫。間作於世。或紓下情以通諷諭。或宣上德以
盡忠孝。孝成之世。奏御者千有餘篇。獻納論思之盛。夐古
罕比。世祖承喪亂之餘。龍驤宛葉。去暴誅亂。拯溺救焚。寬
以用人。明以率下。兵革既息。寰海乂寧。乃起立太學。招致
鴻碩。㣥臣每有奏議。必命史官撰集。以傳後世。數引公卿。
講論經義。夜分乃寐。不以為勞。孝明師事桓榮。躬親文墨。
朝誦夜講。明達過人。孝章崇尚文儒。有太宗之遺風。嘗於
白虎殿會集㣥儒。推演乾坤。考合陰陽。上申聖人。下述品
物。參於傳記。內別六經。若披浮雲而覩白日。設華燈而入
闇室。詔元武司馬班固纂集其事。名曰白虎通。魏武博覽
㣥書。特好兵法。鈔略書史。名曰節要。又注孫子十三篇。尢
好篇詠。動為典則。文帝八歲能屬文。博覽古今。貫穿經史。
及居帝位。益尚謙和。坐不廢書。手不釋卷。晉宣博學洽聞。
服膺儒教。當曹氏中微。總攝百揆。萬幾之暇。未嘗廢卷。景
文之間。咸重儒術。宋高祖豁達大度。涉獵典墳。討伐之中。
亦重文墨。文帝博涉經史。尢善隸書。每誡諸子。率以廉儉。
南齊高帝深沈大量。清儉寬厚。嗜學好文。曾無喜慍。常曰。
學然後知不足。余恨無老成人。得與周孔比德。兼善草隸。
有飛動之勢。梁武該博多聞。有文武之略。在位冬月。秉火
執筆。手為皴裂。諸子悉有文藝。聚書討閱。晝夜忘疲。元帝
好易。韋編三絕。東閣聚書十四萬卷。象牌玉軸。輝映廊廡。
陳武倜儻。雄傑過人。窮究兵書。耽玩史籍。文帝畱意經典。
舉動端雅。後魏道武立臺省。興儒學。五經各置博士。講問
如市。塾序成林。北齊有文林學館。周武帝保定中書盈萬
卷。平齊所得。纔至五千卷。置麟趾殿學士。以掌著述。隋平
陳之後。牛宏分遣搜訪異書。經史漸備。凡三萬餘卷。煬帝
於東都觀文殿東西廂貯書。寫正副各五十分為三品。除
祕書所掌。而禁中之書在焉。唐高祖統一區宇。剗革暴隋。
六合宅心。四海歸德。躬行仁義。以息亂階。太宗神睿聖文。
天資英武。嘗在藩邸。命博學之士房元齡杜如晦等一十
八人為秦府僚佐。大較儒術。廣聚經史。及居帝位。隨才擢
用。於是宏文館皆置學士。元宗開元五年。於乾元殿置修
書使。召學士張說等讌於集仙殿東廊下。寫四部書以充
內庫。麗正殿置修書使。又召學士張說等讌於集仙殿。改
名集賢。其修書使為集賢殿學士。自是圖籍不獨祕書省。
宏文崇文館皆有之。集賢所寫。則御書也。分為四部。一曰
甲為經。二曰乙為史。三曰丙為子。四曰丁為集。兩京各一
本。共二萬五千九百六十卷。經庫書白牙軸黃帶紅牙籤。
史庫書青牙軸縹帶青牙籤。子庫書紫檀軸紫帶碧牙籤。
集庫書綠牙軸朱帶白牙籤。以為分別。以大學士專掌之。
歷代以來。咸有祖述廢置沿革。或有差異。今但略舉帝王
故事及祕書之職。幸冀垂覽焉。
劉纂
纂。桐廬人。一云長沙人。唐左拾遺蛻子。仕蜀。歷任禮部尚
書。國亡。復事孟氏。
請禁醉粧
下之從上。如風偃草。以仁義理法化之。則為謹愿之行。以
驕奢淫佚化之。則為狂薄之俗。今一國之人。皆效醉粧。臣
恐邦基頹然。如人之醉。而不可支持也。
蒲禹卿
禹卿。成都人。蜀乾德四年對策。擢右補闕。出為秦州節度
判官。國亡。從後主入洛陽。後主被誅。題詩驛門逃去。不知
所終。
諫蜀後主東巡表
臣禹卿頓首死罪。臣聞堯有敢諫之鼓。舜有誹謗之木。湯
有司過之士。周有戒慎之鞀。蓋古者明君。克全帝道。欲知
己罪。要納讜言。將引咎而責躬。庶理人而修德。陛下自承
祧秉籙。正位當天。愛聞逆耳之忠言。每許犯顏而直諫。且
先皇帝許昌振跡。閬苑興師。歷艱辛於草昧之時。受危險
於虎爭之際。腁胝戈甲。寢寐風霜。申武力而助中原。立戰
功而平多壘。亡軀致命。事主勤王。方得成家。至於開國。今
日鴻基霸盛。大業推崇。地及雍岐。界連荊楚。信通吳越。威
定蠻陬。郡府頗多。關河甚廣。人物秀麗。土產繁華。當四海
輻裂之秋。成萬代龍興之業。陛下生當富貴。坐得乾坤。但
好歡娛。不思機變。臣欲望陛下以名教而自節。以禮樂而
自防。修道德之規。受師傅之訓。知社稷之不易。想稼穡之
最難。惜高祖之基模。似太宗之臨御。賢賢易色。孜孜為心。
無稽之言勿聽。弗詢之謀勿用。聽五音而受諫。以三鏡而
照懷。少止宿於諸處林亭。多歷覽於前王書史。別修上德。
用卜遠圖。莫遣色荒。無令酒惑。常親政事。勿恣閒遊。臣竊
聞陛下欲出成都。看於邊壘。且天雄地遠。路惡難行。險棧
欹雲。危峯插漢。稍雨則吹摧閣道。微泥則阻滑山程。豈可
鳴鑾。唯堪叱馭。又復秦州敵境咫尺。塞邑荒凉。人雜羌戎。
地多疫瘴。別無風華異境。不可選勝尋幽。隴水聲清。邊笳
韻咽。營中只帶甲之士。城上宿枕戈之人。看烽火於孤峯。
朝朝疑慮。覩望旗於絕嶺。日日隄防。是多山足雲之鄉。即
易動難安之境。麥積崖無可瞻戀。米谷峽何足聞知。縱過
嗟山。須通怨水。秦穆圉馬之地。隗囂僭位之邦。其次一人
出行。百司參從。千㣥霧擁。萬眾星馳。當路州縣凋殘。所在
館驛隘小。止宿尚猶不易。供需固是極難。縱若宮中指揮。
自破屬省錢物。未免因依擾踐。觸處凌持。以此細論。不合
輕動。其類蒼龍出海。雲行雨施。豈合浪靜風恬。必見傷苗
損物。所以鑾輿須止。天步難移。况頃年大駕。只到山南。猶
不下關。進發兵士。此時直至天水。未審制置如何。當初打
破梁原城池。鹵掠義寧戶口。截腕者非一。斬首者倍多。匪
惟生彼人心。而亦損茲聖德。今去洛京不遠。復聞大駕重
來。彼則預有計謀。此則便須征討。况鳳州久為讐敵。必貯
姦謀。切慮妄指妖詞。致生釁隟。又陛下與唐國方申歡好。
信幣交馳。但慮聞道聖駕親行。別懷疑忌其事。專差使命。
請陛下境土會盟。未審聖躬去與不去。若去。則須似秦趙
爭強。彼此難屈。若不去。則便同魯衞不睦。戰伐滋興。酌彼
未萌。料其先見。願陛下思忖。臣伏聞自古皇帝。省方巡狩。
弔民伐罪。展義觀風。然後便歸九重。別安萬姓。陛下累曾
遊歷。未聞一件教條。止於踐履山川。驅馳人馬。閬苑則舟
船幾溺。青城則嬪婇將沈。自取驚憂。為何切事。及還京輦。
竝不說於軍民。迫鬱眾情。莫彰帝德。憶昔先皇帝在日。未
有無故巡遊。陛下纂承已來。樂意頻離宮闕。此時依前整
蹕。又擬遠別宸居。昔秦王之鑾駕不迴。煬帝之龍舟不返。
陛下聖逾秦帝。明勝隋皇。且無北築之虞。焉有東遊之弊。
陛下寬仁大度。廣孝深慈。知稼穡之艱難。識古人之成敗。
自防得失。不縱襟懷。豈忍致却宗祧。(闕二字)道斷使烝民以
何託。令慈母以何辜。若不慮於危亡。實恐乖於仁孝。况玉
京金闕。寶殿珠樓。內苑上林。瑤池瓊圃。香風滿檻。瑞露盈
盤。鈞天之樂奏九韶。迴雪之舞呈八佾。簇神仙於紫禁。耀
珠翠於皇宮。如論萬乘之君。便是三清之境。人間勝致。天
下所無。時或追遊。足觀奇趣。何必顧於遠塞。看彼荒山。不
惜聖躬。有何裨益。方今中原有人。大事未了。但當國生靈
受敝。盜賊橫行。縱邊庭無烽火之虞。而內地有腹心之患。
陛下千年膺運。一國稱尊。文德武功。經天緯地。孝逾於舜。
仁甚於湯。百行皆全。萬幾不撓。聰明博達。識度變通。深負
規模。獨懷英鑒。方居大寶。正是少年。既承社稷之基。復抱
山河之險。何不視遠聽察。居安慮危。闢四門以求賢。總萬
幾而行事。咸修一德。端坐九重。使恩威竝行。賞罰必當。平
分兩路。徧療瘡痍。庶表裏寬奢。保子孫昌盛。布臨人之惠
化。蓋救物之元功。選揀雄師。思量大計。振彼鴟張之勢。壯
茲虎視之威。秣馬訓兵。豐糧利器。彼若稍有微釁。此則直
下平吞。正取時機。大行王道。自然百靈垂祐。四海歸仁。眾
心成城。天下治理。今則蜀都強盛。諸國不如。賢士滿朝。聖
人當極。臣願百姓樂於貞觀。萬乘明於太宗。採藥石之言。
聽芻蕘之說。愛增社稷。醫療君民。同武王諤諤而昌。鄙商
紂唯唯而滅。無飾非拒諫之事。有面折廷諍之人。固我春
朝。保我皇化。陛下莫見居人稠謺。謂言京輦繁華。蓋是外
郡淩殘。住止不得。所以競來湊集。暫且偷安。今諸州虐理
既多。百姓失業欲盡。荒田不少。盜賊成㣥。伏乞陛下稍布
腹心。即當聞見。蜀國從來創業。多乏永謀。或德不及於兩
朝。或祚不延於七代。劉禪俄降於鄧艾。李勢遽歸於桓溫。
皆謂不取直言。不恤政事。不行王道。不念生民。以至國亡。
人心何保。山河之隘。不足為憑。陛下至聖至明。如堯似舜。
豈後主而相匹。豈子仁而比倫。有寬慈至孝之名。有遠見
長明之策。不信倡媚。不耽荒淫。出入而所在防微。動靜而
無非經久。必致萬年之業。終為四海之君。願陛下且駐鑾
輿。莫離京國。候中原無事。八表來王。天下人心。咸歸我主。
若㣥流赴海。眾蟻慕羶。有道自彰。無思不服。匪惟要看天
水。直可便坐長安。是微臣之至懇。舉國之深願也。臣聞昔
者天子有爭臣七人。雖無道不失其天下。是以輒傾丹懇。
仰諫聖明。不藉官榮。不謀名譽。情非訕上。理切愛君。雖無
折檻之能。但有觸鱗之罪。不避誅殛。爰叩天庭。臣死如萬
類之中。去一螻蟻。陛下或全無忖度。須向邊陲。遺聖母以
憂心。令庶寮以懷慮。全迷得失。自取疲勞。倘有不虞。悔將
何及。臣願陛下稍開諫路。微納臣言。勿違聖后之情。且允
國人之望。俯存大計。莫去邊陲。干犯冕旒。無任憂惕。冒死
待罪激切屏營之至。謹奉表直諫以聞。臣某誠惶誠恐頓
首頓首死罪死罪。謹言。
應制科策
今朝廷所行者。皆一朝一夕之事。公卿所陳者。非乃子乃
孫之謀。暫偷目前之安。不為身後之慮。衣朱紫者皆盜跖
之輩。在郡縣者皆狼虎之人。姦佞滿朝。貪淫如市。以斯求
治。是謂倒行。
