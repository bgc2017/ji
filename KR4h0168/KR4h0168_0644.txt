欽定全唐文卷六百四十四
張仲素
仲素。河間人。官中書舍人。
稼如雲賦(以農夫望歲歡以滌場為韻)
天何言哉。歲云秋矣。臨甫田而一望。見多稼之具美。亘平
野而雲鬱。覆高原而黛起。九土用康。兆人賴止。豈非協風
中律。農祥順[:#AS-8C53:⿰車丸]。土牛作候而不[:#AS-8FBB:●]。銅雀載鳴而有以。徒觀
其千畝既良。萬頃式臧。興有渰而混色。霑[:#AS-84FD:●]霂以齊芳。雜
非烟與非霧。乍漠漠以蒼蒼。孰克辨乎帝力。咸自嘉於我
疆。御田祖之神。時聞擊鼓。樂農夫之慶。且見築場。察彼近
郊。知夫四裔。何山苗之能植。伊隰桑之尚蔽。豐滋漫若。用
表於播時。悅茂油然。寧憂於晚歲。矧乃華實云就。堅好不
渝。豈茨梁之足喻。若薈蔚之將敷。知艱難垂戒於往哲。務
藨蔉在勸於鄙夫。爰協古公之政。式宏管氏之虞。至夫實
穎蓁蓁。厥田上上。膏陰潤以蕃庶。矗朝隮之異狀。邱陵共
秀。且聞束皙之詩。黍稷盈疇。更鬱仲宣之望。懿夫白露凝
冷。清風戒寒。是刈是穫。式燕且歡。諒遺滯之足利。思京坁
而可觀。蓋由我君勤儉所彰。純嘏屢錫。運璿衡之冥數。煥
玉燭而昌歷。分地而嘉穀用登。報天而犧牛在滌。下臣覩
而作頌。敢歎美於成績。重曰。望如雲兮我稼既同。除其穢
兮田具是功。既庭又碩兮將表歲終。喜有秋兮可以勞農。
三復白圭賦(以立身慎言思是用則為韻)
賢哉南容。詠白圭於雅什。奉明義以為誡。徵莠辭於口給。
諒同符於素履。將辨志而貞立。玷生在玉。伊良工之可磨。
言出於躬。縱駟馬之不及。是知詩之為喻。言以昭信。想研
精於奧旨。知底滯於遺韻。詠歎彰其不足。反覆明乎克慎。
身之是省。况開卷而念茲。心苟無瑕。異獻璞之往吝。允矣
君子。宜其念之。懲諸嘉玉。觀爾靈龜。尚鮮華之彩。慕特達
之詞。知在涅而不昧。同居暗以無欺。重明哲以作則。故沉
吟於四時。既切磋以求友。將造次而解頤。得之自中。殊學
者之四失。復而無斁。類夫子之繹思。是謨是訓。是傚是則。
諒修巳以為物。可自家而刑國。既引之以改過。復重之以
比德。香芸自雜於卷舒。青蠅寧間乎白黑。彼以圭為瑞。此
以誡為珍。苟因文而假物。非貴玉而賤珉。然則懷璧者恥
慢藏而成玷。事君者畏不密而失身。夫其列於雅頌。備法
語之為用。垂於後昆。庶厥道之長存。汗簡之文可考。絕編
之義再敦。且非守句之末學。有異斷章而賦言。豈不以賢
智之心。慎樞機之所啟。瑾瑜之質。懼毫髮以成痕。懿夫志
士仁人。明不自是。執一善以無失。故三復而樂只。若或志
於斯行。秉善價而誰毀。
公儀休焚機賦(以政者為理敦俗為韻)
物有資於利用。則機之功也可錄。初離立以待時。竟開張
而濟俗。言念魯相。溫其如玉。覽下妾而獻藝。將自家而窒
欲。克勤克儉。誠君子之息機。焚如棄如。示小人之止足。酌
其妙也。得而言者。斯以明貴賤。正儒雅。龍梭勿用。猶懸素
壁之隅。星石曾支。尚在綠窗之下。懿其以彼火烈。彰茲行
危。諒舍之而是警。非敝之而改為。鼓鐘於宮。覺前言之嘉
喻。勞薪用爨。嗟彼世以方知。惟此政經。必資輔理。傷抱布
之趨來。異斷機之所擬。燎枯木以烟散。暢清音而風美。迢
迢之象。遠在於天。札札之聲。不雜於耳。且懷柔之理。文歸
不競。何兆庶之淺深。在仁知之游泳。道自絕於瑕玷。慶旁
作乎龜鏡。絲麻不績。而家乃致於肥。煨燼未除。而邦巳聞
其政。是知重為輕根。旨遠道敦。息邪贏於高位。澄細流於
上源。雖屢空於衣褐。實垂裕於子孫。
信圭賦(以分形立象以保乎身為韻)
瑟彼信圭。諸侯是執。當大君之辨等。與五玉而咸集。皎以
式孚。堅於特立。錫山川以為瑞。在享獻而增襲。將持比德
以省躬。豈獨退揚而進揖。懿夫潔白其質。縝密其文。得儀
形之是表。敘羔雁以成㣥。玷絕可磨。不愧南容之復。性惟
特達。每勞宣代之分。則而效之。惟其嘉矣。觀正直可以行
化。取毀方於焉克巳。至若左右佩珩。淒鏘宮徵。寧同乎信
以守之。豈嗟乎不我屑以。韋弦可譬。琮璧自殊。孚尹旁達。
陽采外敷。因追琢以為用。諒小大之合符。韞以保焉。匪沽
諸善價。省其人也。宜賦以生芻。此乃邦之令典。孰可巳乎。
捧當心而措於掌。足以見古人之象。稟溫潤而洞晶熒。於
以彰文物之形。色配彼蒼。示不言之信。神如此鑑。同明德
之馨。所以掌節是司。藉之乎繅。與蒲穀而齊列。冀邦家之
永保。比楚玉之無瑕。哂夏璜之有考。或以圭為瑞。或以象
為珍。傳命自同於符璽。達情可接於君臣。稽彼前典。光輝
日新。念君子之作誡。宜近取諸乎身。
黃雀報白環賦(以靈禽感德報以白環為韻)
徵晦明於異域。聞庶類之酬德。彼黃雀之罹害。遇青衿而
見惻。有纖微之陋體。無彩翠之奇色。投林苦鴟鳶之患。墜
地逢螻蟻之食。情懷舊匹。尚有啁噍之音。自戀故枝。難舉
翩翾之翼。感之奚止。曰楊氏子。取於步武之內。寘彼巾箱
之裏。全而育之。焉知所以。洎養羽之再就。方銜恩而決起。
黃花受哺。寧同食椹之懷。白璧來酬。用記封公之祉。言徵
其事。載赫厥靈。表齊諧之異志。合漢史之祥經。倏去之時。
既入㣥而多類。重來之夕。方詭狀以呈形。稱仙使而報德。
何倖喜之可稱。質乍隱於恍惚。環既受而晶瑩。且賁然之
好。瑞以神告。其潔白而就封。諒生成之是報。想夫初飛葉
際。忽墜花陰。空城路遠。穿屋譏深。化未及於遙海。聲似愁
於北林。焉知鴻鵠之秉志。實賴兒童之有心。是知好生自
中。神貺元格。贈祥符之數四。勝兼金之累百。皛皛月圓。規
規霜白。溫其之色。且異隨侯之珍。皎若之形。自類有虞之
獲。嗟夫。靈異之跡。出於無間。或鵲緘玉印。或樹蘊金環。曾
未若稚子懷仁。祥禽致感。彼君子之出處。實濟物於迍坎。
環兮四代五公。垂竹帛之可覽。
迴文錦賦(以文思精絕今古傳賞為韻)
昔竇滔之于役從軍。伊少婦兮玉潔蘭薰。對鳴機以抽恨。
織美錦而成文。攢萬緒之荏苒。揉衆彩之絪縕。腸迴而綠
字初結。髮亂而青絲共棼。萋兮斐兮。常屬思於黃絹。不日
不月。長寄懷於碧雲。其始也軫蕙心。蓄藻思。披黃流之渥
彩。等後素之繪事。循環而覽。夫言豈一端。宛轉而求。則韻
皆居次。寫別既久。怨心有盈。錦霞駮而增麗。詩綺靡而緣
情。自發於巧心素手。何慙於墨妙筆精。當其用寄遠方。臨
風載閱。跡類雕蟲。文如委纈。既連珠而復貫。又通理而不
絕。居人言念。緘萬恨而在中。君子置懷。字三歲而寧滅。是
繹是尋。攻乎織紝。宛而成章。見色絲之麗。永以為好。表美
人之心。儻或以新而代故。豈殊陋古而榮今。黼黻不同。愁
閱目而等耀。彩章自異。懼讒口之見侵。况復委篋多年。化
塵千古。方爛兮如在。復燦兮可覩。藻豔波旋。環迴輻圓。蘊
四愁而難解。煥五彩以相鮮。猶或踰繡段。勝彩牋。貴以文
自奪鴛衾之價。贈乎遠無勞雁足之傳。且物在人亡。留思
長想。謂其文之著也。可卷而懷。謂其製之貴焉。乃攄而賞。
若知七襄之非匹。豈玉案之虛往。
漲昆明池賦(以池滿春流思象河漢為韻)
空闊靈沼。蒼茫舊規。昔穿焉。迎秋而大閱戎艦。今漲也。乘
春而無竭陂池。惟時陽候既序。陰冰巳泮。天子乃詔京尹
以庀役。命水工而叶贊。陳衆力而雲鍤勃興。決萬派而箭
流共灌。澹汪汪之積水。似耿耿之斜漢。况復穀雨初霽。夭
桃正春。總上善以利物。涵聖澤之深仁。軼彼宮沼。瀰如海
濱。鼓金隄之曲岸。揚石鯨之彩鱗。浪涌烟郊。更失辨牛之
涘。日華翠㶑。纔分織女之津。伊昔殊方未化。勤遠是思。非
障澤之瀦矣。將水戰而肄之。構館浮鷁。以遨以嬉。獱獺呈
形。有類於文身之俗。鳧鷖亂響。如習乎下瀨之師。春水平
兮波緩。春日煦兮沙暖。雖守柔以易狎。竟安卑而就滿。重
泉之沫。騷騷而若迴。淺沚之毛。離離而漸短。至若鏡朗風
收。澄明不流。沃餘潤於芳野。引孤光於釣舟。豈獨鼈蜃是
獻。實亦龜龍載游。厥跡既往。前聞可想。故人遙集。曾分劫
火之灰。蕃帥來朝。暗識滇河之象。其漲則那。式詠且歌。開
鄭白之墳衍。流畎澮以天波。瑞氣長凝。表宸居之在鎬。晴
虹乍飲。若榮光之出河。大哉水之為量。皆從夫一勺之多。
鑒止水賦(以澄虛納照遇象分形為韻)
水可取鑒。人能就諸。將審巳以徵實。必含形而納虛。其止
也靜。其清也徐。方湛兮而皎鏡。異沔彼而淪胥。符上善之
心。自多宏納。見無私之狀。臨或躊躇。資坎德之深矣。諧至
人之淡如。當其曉日增鮮。光風未度。既清泠以爰止。持炯
戒以為喻。等濫觴之猶蓄。何一杯之是措。諒善惡之咸觀。
必形影之自遇。豈獨無當五色。空涵眾文。伊吉凶之肇起。
如動靜之潛分。俯而窺。似神交之澹泊。默而察。若靈化之
絪縕。且義叶養蒙。道深觀竅。洞虛無以責有。在清明而惟
肖。心不同也。常稱厚貌之疑。鑑之精兮。未若重泉之照。辨
妍媸而無失。固潔著而為妙。斯所以田巴覽之而獨悲。陸
雲觀之而自笑。若乃芳塘始啟。白水初澄。有美人兮方覿。
坐曲岸而情凝。毫髮巳分。想沉姿而映藻。清華不動。見浮
彩之生菱。是知聲有往而必復者。謂其響答。水以止而能
鑑者。謂之冥合。方取則於川渟。孰混歸於海納。此亦紀人
事。垂正經。庶在觀身而責影。豈徒品物而流形。今則萬頃
方臨。㣥容在掌。隨方圓以見意。在清通而賦象。苟明鑑之
不遺。願飾躬而是往。
繪事後素賦(以五色成文彰之在素為韻)
畫繪之事。彰施於文。表其能故散彩而設。雜其暈故後素
而分。運茲潔白之光。綜彼深淺之色。始其布濩。終若組織。
成山龍華蟲之美。實曰當仁。後黑黃蒼赤之采。固無慙德。
間精微而不亂。蔚明麗之相得。昭昭以著。郁郁斯皇。發眾
狀而逾出。映繁文而益彰。奪朱紫兮不能爭其要。汙白黑
兮無以損其光。於以界道。斯能辨方。昔實瞻之在前。昭其
本始。今為來者居上。爛以主張。素為繪兮。事惟從古。禮於
繪也。義實斯取。其素也同至淳之得一。其繪也合比象而
為五。理眾者寡。予惟汝明。無使輝華自混。無使毫髮難并。
處皦昧之間。造形則辨。居有無之際。遇物皆呈。雖欲勿用。
曷其有成。乃知作繪者惟文是務。言詩者在理為喻。故得
盡飾之道。不愆於素。探周禮冬官之職。諧衞風碩人之詞。
爰遂事而乃睠。幸全功而勿疑。質不勝文。孰謂何先何後。
白能受采。有以顛之倒之。胡未至而取誚。豈卒獲而能欺。
不有分布。孰為文采。恒起予於後進。潤色斯成。苟棄我於
巳前。人文焉在。美矣夫繪事之義。所以刑萬邦而昭四海。
穆天子宴瑤池賦(以衆仙護儀靈感斯集為韻)
昔穆王之御天下。蕩志思元。凝然眇然。將以肆車馬之遠
跡。訪崐閬之㣥仙。既而獲八駿以為乘。輿六龍而並騖。謂
升天可冀。寧為海右之巡。行地無疆。漸出人間之路。弱水
巳踰。層城是赴。洎夫展王母之儀容。見列仙之軒輅。絳官
元圃。異故鄉之樓臺。鳳舞鸞歌。勝至樂之韶濩。澄光渺瀰。
極望瑤池。湛水容之漫漭。蕩日采以參差。遠近洲沚。駢羅
羽儀。蕩蕩五雲。冒芝田而不散。翩翩三鳥。拂珠樹以相隨。
金液是嘗。玉杯是挹。桃杏之花競秀。蓬瀛之侶遙集。遊仙
可戀。覺天路之日長。惟帝念歸。懼人間之景急。嗟乎。道不
可測。理難具形。且復淫神之與驕志。啄腐之與吞腥。固不
可以長遊仙境。久會衆靈。於是迴輕軒。反飛鞚。却瞻遼廓
而無見。尚聞簫鼓之餘弄。雖周文之歌鎬燕。且異尋仙。秦
穆之享鈞天。常稱在夢。此則詣之者身。從之者衆。稽彼異
錄。陳茲所窺。後之王者。樂以聞斯。方士彩童。幾涉風波之
阻。金莖玉露。寧延隙駟之馳。故我后端拱穆清。無為元感。
却走馬而萬方以泰。不出戶而八紘盡覽。彼乃輕萬里而
崇一朝。孰若濟㣥生於屯坎。
玉鈎賦(以常協正經故無朓朒為韻)
月以陰德。玉聞夜光。伊在天而成象。杳如鈎而可望。每映
樓而皎皎。類照廡之煌煌。隱見以時兮不愆其候。虧全有
節兮此惟其常。當其霽景方晚。晴飇既涼。瑩迢遞之初魄。
出西南之一方。韜皎皎之輝。尚潛元兔。呈纖纖之狀。詎假
白狼。矧乃就盈之姿。曲成是愜。從三讓而載吐。表四序之
克協。侔雕瓊之異象。契舒蓂之數葉。臨洞房之內。猶隔瑣
窗。隱遙城之隅。乍明粉堞。觀夫媚霜烟。挂遼夐。悟如珪之
有始。知合璧之將聖。既麗天而作則。亦順辰而為政。彎環
而素彩未流。蕭散而丹霞始淨。所以增思婦之獨愁。發詩
人之興咏。豈止生彼海澨。煥乎天經。况於玉以比德。復如
鈎而效靈。落魚浦之間。偏宜泛影。垂朱簾之側。宛似分形。
思其迥出隴陰。漸登雲路。每因躔而進晷。若就新而去故。
沉泬寥之空碧。麗柔明之微素。曷蛾眉之足儔。豈玉璜之
能喻。然而合其道也。則圓景不渝。順其化也。而盈缺或殊。
當未光之時。所明若昧。自哉生之外。其有如無。且色依微
於林表。晦見西方之謂朓。光掩映於暘谷。朔出東隅以為
朒。今異此而守度。諒君明而臣肅。故其賦玉鈎之輝輝。誠
可增金波之穆穆。
反舌無聲賦(以氣感聲盡取以候時為韻)
彼衆禽兮。終歲嚶嚶。此反舌兮。語默有程。蓋時止而則止。
故能鳴而不鳴。青春始分。則關關而爰語。朱夏將半。乃寂
寂而無聲。有以見天地之候。有以知禽鳥之情。爾乃觀其
所來。察其所以。或㣥或友。爰飛爰止。啄朱櫻而潛下。嫋綠
楊而暗起。先秋而默。恥競響於蜩螗。擇木而遊。契不言於
桃李。於是靜觀其妙。先徵其比。閟茲百囀。誡煩詞於躁人。
默若三緘。象欲訥於君子。徒觀其行藏以時。喧靜惟允。其
鳴也有節。其默也可準。初疑管絃之並奏。鏗爾曲終。又似
環佩之齊鳴。詘然聲盡。是以理契中寂。道符閑澹。陰陽交
而止聲。春夏交而知感。哂城烏之夜噪。向曙乃啼。歎野鶴
之秋鳴。在陰常慘。原夫生乃依巢。來而依候。靜集林薄。閒
棲苑囿。飛而無懼。知皇家仁解網羅。應不愆期。答聖君信
及鳥獸。懿夫遏其音。調其羽。結舌何異。銷聲何取。鶯能囀。
鸞善舞。鳳鏘鏘而聲樂。雁嗷嗷而音苦。在和鳴而則多。於
敬授而何補。曷若動適其宜。靜得其時。伴元燕之辭巢。秋
而俱去。陪黃鳥之遷木。春以為期。豈比夫嘻嘻者聞妖於
亳社。交交者見刺於秦詩。斯則冥契陰隲。迥殊品彙。標羽
族以稱奇。載月令以為貴。配鳴鳩之拂羽。備歲候於三百
六旬。比鶡鳥之吞聲。應天時於二十四氣。至矣哉。隨時之
智。從宜之義。抑斯禽之謂。
山呼萬歲賦(以大君升中維嶽兆祥為韻)
天作大室。巍乎蒼蒼。立極正位。含精降祥。惟漢武之肇祀。
聞嘉言之孔彰。告盈數以不忒。鬱希聲之載揚。於時五輅
既臻。千官畢會。望嶄巖之絕壁。升縹緲之華蓋。排羽衞於
山前。刻金石於天外。諒精誠之至感。致天地之交泰。於是
騰洪音。流翠藹。始則類乎雷殷。終不因於地籟。惟天祚聖
谷。得一而盈。維嶽降神聲。至三而大。夫其登封則千古是
追。峻極而四方是維。瑞載光於漢史。德且詠於周詩。動合
休徵。有異坻頹之震。響含靈祀。且殊大塊之噫。是時也。百
神受職。萬靈獻功。霽山霧。收山風。福穰穰於宇內。聲隱隱
於封中。且啟迪之微。延洪是表。因勒成而響答。殊卜祝之
占兆。憑乎物陋。石言之不臧。錫自天歎。夢齡之尚少。懿乎
脗合。散乎絪縕。邈崇邱之杳靄。伊仰止而敷聞。掩龜格與
鳳降。軼神光與慶雲。獨得乎數千百祀。何慚於七十二君。
稽彼衆山。咨夫四嶽。或泥金於杳靄。或瘞玉於[:#AS-92F9:⿰帛⿱丿糸]邈。封並
聞夫再三。響未效於清濁。方今文物芬郁。寰瀛廓澄。我后
克讓。謙勤夙興。巳固如山之壽。式當如日之升。所以下臣
獻頌。望翠華之是登。
窗中列遠岫賦(以山遠而見如在諸掌為韻)
仁者靜而自閒。高其居而閉其關。爰開窗以列岫。若施障
而圖山。邈彼黛巘。當於其間。至若虛牖洞開。連峯向晚。雲
無心而迥出。鳥厲翼而孤返。初疑鏡裏。覺萬象之俱深。又
似壺中。見三山之尚遠。洎如雨歇原野。風開薄帷。天道不
窺而自見。山光遙麗而增思。謝守臨齋。以觀詠之不足。陶
公開卷。則知室是遠而。若薜蘿之在眼。方坐嘯而搘頤。杳
杳雲峯。既自中而翫矣。蒼蒼海嶠。亦孔昭而見之。况復彩
翠之容。朝昏是變。將避俗以無悶。殊近知而守見。簾光乍
入。增松雪之微明。砌竹旁垂。助林巒之蔥蒨。夫其窗也。或
飾之以青瑣。交之以綺疏。想取榮於爾室。非助境於吾廬。
鑿垣而疊嶂遙列。寓目而幽襟必舒。偶琴酒之樂只。泯色
空之豁如。且彼植木翫芳者有時而改。累土為山者有時
而始。曷若曲肱隱几。事幽功倍。垂碧紗而嵐氣共凝。卷宿
霧而翠屏常在。是知事有親而逾失。遠而匪疎。徇利爭先
之徒。固難知也。逃名小隱之士。或近沽諸。亦何必尋赤城
之標。究蓮峯之掌。彼垂堂而是冒。此自牖而可賞。山中人
兮。誠不在於獨往。
管中窺天賦
管為物兮虛受。天為體兮據安。能因徑寸之內。將窮轉轂
之端。用當其無。蒼蒼之色何盡。微而不大。恢恢之狀則難。
故雖無私以居上。信可因物而仰觀。於是正瞻視。品清澄。
察九垠之際。極一目之能。髣髴其形。難識翼摩之鵠。依稀
其狀。猶如背負之鵬。或因夫窺牖是見。且異夫置階而升。
風息八方。烟消四極。默淳淳之靈響。湛悠悠之神域。乃執
輕管。納麗則。遙睇罔[:#AS-8FBB:●]。審窺不忒。虛其內雖高明之可分。
小其形胡廣大之能測。故使蓋影多掩。笠形半匿。月既滿
而猶虧。日將中而如昃。掌握之內。安得容其九重。咫尺之
中。豈能盡其五色。且管之為質也秉直。天之為體也含虛。
天執虛而秉陽垂象。管抱直而利有用無。信大小之有異。
亦遐邇以斯殊。窺臨既加。徒云其至矣。貞觀必得。信安可
測夫。若然。則固知事不可以近圖遠。物不可以小謀大。小
謀大則立而致尤。近圖遠則坐而賈害。故方朔言也。明俟
時之難。莊周著之。表遊方之外。客有勤學孜孜。憂心悄悄。
服仁義而罔舍。守翰墨而自矯。將搦管而是窺。願天上之
不遺微眇。
玉磬賦
客有觀光於樂府。見玉磬之騰英。嗟至寶之明契。如截肪
之曲成。挺十德以為美。諧八音而作程。韞櫝未施。尚秘璘
玢之色。在懸以和。乍聞清越之聲。當其磬師來求。玉人爰
格。將古樂之是備。自他人而云獲。追琢既成。磨礱載白。掩
淒清之瓊佩。洞閑華之水碧。然後張之清廟。奏彼朱宮。懸
簨簴而其容轉麗。偶笙簧而其韻暫同。明半規而似月。發
異彩而如虹。懿此昭質。暢矣音律。練響而鳴球可諧。還和
而浮石非匹。爛鮮華之溫潤。含正聲之縝密。惠而好我。為
齊路以足珍。藏或俟時。殊泗濱之自出。至於擊拊孔皆。備
虞韶而克諧。清明可貴。表尼父之忘味。於以宣古風。於以
蕩邪氣。越羽籥之繁會。聆鬼神於髣髴。豈獨質類冰凝。響
與風興。混金石之華。清光不昧。較隍池之寶。美價斯騰。是
知叔之離而三代尚紀。子之擊而千古攸稱。則知夫樂之
所屬。本於化俗。方將審音以知政。豈在雕金而鏤玉。麗矣
哉荊山之珍兮。可奏洞庭之曲。
泗濱浮磬賦(以美石見質琢之成器為韻)
水效珍兮。將應時而出。珍浮水兮。見可寶而逸。當入用之
晨。豈可藏於密。所以次其崖岸。露彼真質。清明內融。符采
外溢。霄舒夜度。遙分蟾兔之輝。旭日朝臨。下映鮫人之室。
皆見其處幽邃。誰見其內明媚。皆知其隨波。誰知其抱器。
邦家藉之。不我遐棄。觀其璞將有營。工其獻情。(闕二字)規模
可定。剸割方成。色光芒而白。氣溫潤而清。是磨是琢。且見
其能照。載考載擊。乃知其有聲。夫如是守靜而素。豈不以
有文而明。因得之乎名。曷觀之乎器。噫。同流不知。誰念茲
而在茲。識者未覩。寧寶之而存之。發跡徐方。雖則泗濱而
見。呈祥聖代。不同三獻之疑。况貞以自持。涅而不淄。堅以
自秘。毀而不變。既成何用之顧。宜任當人之薦。同百寶而
敷陳。雜衆類而朝見。向若不合宮徵之韻。不叶雅音之績。
聞之者謂為空言。見之者謂為怪石。則以日繫月。徒滌盪
於風波。自秋徂冬。難覬覦於採摭焉。可見哲匠顧盼。良工
追琢。奏曲者想乎簨簴。審音者訓其清濁。故知秉文者必
有時。藏器者不終否。理代之音既作。移風之義斯起。若不
聞大韶大濩。庸詎知夫石之為美。
千金市駿骨賦(以題為韻)
良金可聚。駿骨難遇。傳名豈限乎死生。賈價寧視乎全具。
伊前王之善誘。賴下臣之素數。滿籯初訝乎一空。絕足終
欣其薦赴。故郭隗發求馬之術。使燕昭興築臺之務。賢為
國寶。昔見載之於經。馬以龍名。後亦表之於賦。當其勤求
未至。思慮益專。安得戀軒而就勒。空聞馳荊而刷燕。多亦
奚為。每厭倦於凡類。愛而不見。寧惜費於且千。蓋為傾心
於延望之日。市骨實猶生之年。其志著。其謀宣。非獨自馬
而獲馬。此實因賢而訪賢。何異祿豐而遊士可集。餌美而
潛魚必懸。夫其取與之分。戒其鄙吝。是非罔惑。孰敢妄進。
苟能賤貨以沽名。果乃愜心而得駿。斯骨也。當填溝壑。誰
分天驥之上才。縱視丹青。豈辨靈螭之洪允。幸特達而見
重。使聲價之復振。至若唐公驌驦。穆王騄駬。代勞馳路。追
奔結軌。陳力效能。死而後巳。豈若稱德之際。交義之始。金
侔龜形。骨異象齒。求焉事殊於漢日。懸之數合於秦市。智
能測遠。利用鈎深。叶田方之念。諧季札之心。敦信外彰。表
然諾於匪石。沉機內密。重枯朽於捐金。想夫嘶風頫影。垂
髾植髮。雖仆質於弊帷。曾受精於皎月。蒙君子一顧之渥
恩。知異日窮塵之委骨。
河橋竹索賦(以誰謂河廣一葦航之為韻)
大川不測以設險。浮橋架迥以通逵。利乎濟也或溢。解乎
難也無私。以虛舟而易蕩。屬激箭以相推。吾見其梁木斯
壞。安得稱大道甚夷。肇彼謀者。莫知其誰。於是辦修笮。曳
長縻。侔可久以為慮。將制動而咸資。且夫原始要終。授材
度費。徵十圍之巨。收千古之貴。費非難得。用之不既。易危
成安。斯之所謂。憑遠岸。亘長河。將好勁以橫截。或守柔以
旁羅。每自直以應用。恒守節而居多。檻欄之勢。舳艫之廣。
因大索以橫流。俾㣥材之攸仰。皆恃此以綰縶。故不憂於
板蕩。徒謂其勁挺為質。連延不一。或指遠岸以孤引。或自
中灘而對出。苟異志而殊途。亦齊勞而共逸。縱奔澌激射。
浮湍迅疾。駭聲騰雷。驚波凑日。雖前後之鼓怒。終上下而
駢比。拔山之倫。扛鼎之匹。雖則取之大壯。抑亦勢之或失。
豈不以順事安排。故能守乎元吉。斯乃道濟行路。功深模
軌。人有觀於投足。物寧憂於濡尾。視綯索而久存。亦何比
於一葦。况橋因索而襲故。索以橋而用長。力雖參於索鐵。
繫或固於苞桑。恢益下之極致。信為物之紀綱。彼黿鼉虛
構於溟海。烏鵲徒駕於天潢。惟衆人之攸利。蓋有助於連
航。夫物有小而可以屬詞。材有小而足以濟時。索因有條
而不紊。人亦直道而用之。儻要津以見假。願盡力以維持。
賀嘉禾表
臣某等言。今月某日。伏見平盧淄青等州節度使鄆州大
都督府東平縣官莊地內。有禾異隴雙本。合成一穗。畫圖
奏進。傳示百僚者。臣等中賀。謹按瑞應圖曰。王者德茂而
太平。君臣和。則嘉禾朱草以中萌。言不得中和之氣。即不
生也。伏惟陛下鼓和風。茂休德。泰階平於上下。大中建於
人臣。神明是若。徵兆必報。通彼殊壠。總其雙莖。滋大澤以
冥造。成嘉穗而薦和。合為一。彰至化之會同。堅而好。表資
生之豐實。推物類以得天意。觀繪事而擬靈篇。凡在班行。
咸同慶幸。不勝歡抃踴躍之至。
賀西內嘉蓮表
臣某言。伏見今月九日。中書門下宣示百官西內池中嘉
蓮圖。其蓮一本兩花者。臣聞明聖有作。天人合應。既彰化
本。必降祥符。即事而推。昭昭可見。伏惟陛下儲精要道。憂
濟㣥方。致理大同。猶懼不至。所以恢宏聖教。資福生靈。元
造感通。嘉瑞屢降。况茲[:#AS-FEED:●]
[:#AS-FBEC:●]圅萏。儒釋同稱。經文但
喻乎淤泥。詩人特歌於陂澤。豈比夫躍銅池。(闕三字)傳芳丹
禁。濯影清
流。特聳孤莖。以表清淨之源一致。對敷雙萼。是明內外之
教齊興。天雖不言。假物明意。臣仰披圖牒。逖覽古先。豈無
禎祥。莫此昭著。望雲就日。徒深抃躍之誠。舞德歌功。何報
恩私之重。無任抃賀慶躍之至。
賀東川麟見表
臣某言。伏見劍南東川觀察使潘孟陽奏。龍州寶華山中
有麟見。獨角馬蹄。遍身光耀。并嘉禾二十二莖至八十九
穗。麟見與鹿每來同食。各畫圖函盛封進者。臣聞六合同
歸。則麒麟至。天下和一。則嘉禾生。伏惟陛下昭事上帝。凝
精衢室。宵興滌慮。申旦忘倦。大敷至化。以永時邕。故得希
世之祥。應我皇運。異質卓犖。奇彩光明。顧步幽巖。發聞郡
國。神物自生於聖日。靈編徒載其嘉名。况大田之中。衆穗
斯茂。沐以膏澤。扇其祥風。而後呈彼珍㣥。承茲共觝。必生
長畝之秀。以期王者之瑞。因緣所驗。鄭重合符。有以識上
聖之心。兆至和之本。德超千古。慶洽無疆。日月所均。無思
不服。臣等幸覩休異。喜萬恒品。無任抃躍之至。
賀蔡州破賊表
臣某言。伏聞蔡州營田招討使韓全義今月某日大破賊
軍。斬首擒生。其數至廣。臣某中賀。臣聞天覆至大。負慝者
必降雷電之討。君恩至重。失節者須示斧鉞之誅。賊臣吳
少誠。輒因將帥之權。遂肆豺狼之性。聖恩含忍。久示招攜。
敢固執迷。未即歸罪。今全義親承睿旨。虔稟聖謨。暫師臨
境。㣥兇授首。梟斬元惡。計日可期。廓清淮濆。在茲一舉。臣
謬忝地官之職。情同率土之歡。欣快之誠。倍百常品。無任
踴躍之至。
賀破賊表
臣某言。得度支使李巽與臣委曲。報劍南行營官軍大破
逆賊劉闢事宜。伏承自六月十日後。鹿頭城下石碑。谷口
前後殺獲。巳僅三萬餘人。今月六日又於鹿頭城下殺賊
二百餘人。兼奪得一柵。東川節度使高崇文便於城下頓
軍。又西川賊於鹿頭城投降。都虞候郝同美說賊城精兵
不下數百人。其餘一二千悉是子弟。鹿頭城內人心亦甚
危懼。計即投降。又官軍出戰。賊衆大敗。殺傷欲盡者。伏以
逆賊劉闢。愚狡狂童。稔蓄兇慝。脇帶州邑。依阻城池。背誕
皇恩。自貽赤族。陛下曲垂宏貸。念彼遠人。此賊敢肆拒張。
恃茲薄戍。望其悛革。又巳稽誅。一興貔武之師。果盡螳螂
之衞。今則神人共怒。覆載不容。王師鼓行。窮寇席卷。傾枳
棘之巢。待擒妖鳥。決潢汙之水。以捕涸鱗。揚旆整戈。指期
翦滅。此實聖德遐被。神武昭宣。岷蜀清寧。當候旬日。凡在
臣子。孰不歡心。某忝荷鴻私。謬承朝寄。無任慶快之至。
賀捉獲劉闢等表
臣某言。得進奏官報狀。伏承九月某日。高崇文差兵馬使
酈定進於彭州界捉到劉闢盧文若并家口等。有詔罪劉
闢及生擒外。餘一切不問。西川減放兩稅。并割西川六州
與東川者。臣聞鬼方不賓。高宗用討。防風後至。夏禹行誅。
自古聖帝明王。將欲上平泰階。下齊萬國。未有不先正刑
罰。後致雍熙者也。闢搆亂阻兵。違天背順。聚茲蜴蜮。固彼
幽遐。謂天可逃。無罪不肆。陛下斷於睿略。興此神兵。寇壘
妖鋒。飇馳電掃。顧茲劇賊。尚敢退藏。同惡相攜。偷生逭孽。
灌莽雖深。豈網羅之能避。武夫多力。巳梟獍而同擒。萬里
喧傳。兆人鼓舞。刑當磔裂。罪合誅夷。肆市陳原。纔攄衆怒。
自陛下握乾御歷。授籙纂圖。玉燭載和。金鏡愈朗。至於夏
州俶擾。蜀郡亂常。春斬惠琳。冬擒劉闢。神速之效。從古所
無。復霽整旅之威。降納汙之詔。滔天作逆。唯罪一身。念兩
川徭役之勤。爰矜賦稅。割六州版圖之屬。以定封疆。日月
發其貞暉。山澤通其喜氣。凡在率土。孰不歡康。臣謬沐殊
私。叨承重寄。手舞足蹈。倍萬恒情。無任慶抃之至。
佛骨碑
岐陽法門寺鳴鸑阜。有阿育王造塔。藏佛身指節。太宗特
建寺宇。加之重塔。高宗遷之洛邑。天后薦以寶函。中宗紀
之國史。肅宗奉之內殿。德宗禮之法宮。據本傳。必三十年
一開。則玉燭調。金鏡朗。氛祲滅。稼穡豐。
內侍護軍中尉彭獻忠神道碑
宏璧之在御府也。韞連城之價。所以為寶。景雲之見慶霄
也。麗捧日之彩。所以為瑞。大臣之居崇列也。處近君之任。
所以為貴。况復侍軒墀之密地。護禁衞之雄軍。昭彰茂功。
回復介祉。終始一德。永垂清名者哉。侯誰能之。見於彭公
矣。公諱獻忠。字琦夫。大彭為商諸侯。以國表姓。至漢大司
馬宣。有遠績盛烈。書於班史。至孫業。避漢末之亂。寓居隴
西襄武縣。因地分望。傳諸歷代。湟中隴上。推為右族。派緒
綿遠。冠蓋蟬聯。貴仕漸繁。乃附咸鎬。今為京兆三原人也。
烈考諱令俊。皇朝議郎行內侍省內謁者監。保安福履。宏
闡義訓。鍾慶濟美。傳於藎臣。公善下中。蹈方守直。竹箭有
筠而可比。城府無迹而自深。以虔肅恭懿承大君。以仁孝
清儉纘前烈。建中三年入侍宮殿。德宗皇帝嘉其敏厚。器
任異等。便蕃於帷扆之內。承奉於指顧之間。言必有章。動
皆由禮。貞元三年授內府局丞。四年授奚官局令。六年授
內謁者監。七年授朝散大夫。清階命服。所以馭貴。白珪無
玷。赤紱斯皇。自天之渥澤方深。漸陸之羽儀始就。十一年
授朝請大夫。周旋密勿。獻納端亮。孔光問樹而不對。石慶
數馬而後言。以公方之。今古何遠。十六年特加金紫。所以
懋其勤而昭其美也。二十年加正議大夫內侍省內侍。仍
賜上柱國。充教坊使。位愈高而接物愈敬。恩益厚而處躬
益卑。故能行與福隨。動將吉會。當德宗仙馭上升。順宗宅
憂諒闇。公以貞固服勞之節。宣承衞翊戴之忠。嘉績悃誠。
可書竹帛。皇上御極。拱侍穆清。疇其功庸。疏以爵土。元和
元年封襄武縣開國男。食邑三百戶。充飛龍使。二年加忠
武將軍右武衞將軍。三年授左神策軍副使。加雲麾將軍。
馭衆之才。著於倅理。賜棨之戶。耀其高門。所以旌其勳表
其貴也。其年奉詔充淄青道宣慰使。六年遷知內侍省
事。充弓箭庫使。六年充惠昭太子監護使。祗事既畢。加冠
軍大將軍。至十月。遷左領軍衞大將軍。知內侍省事。充左
神策軍護軍中郎將兼左街功德使。十二年春。以勤瘁遘
疾。上章請告。宸睠屬賴。令臥護。陳讓懇切。累至再三。動於
天心。方始得謝。二月乙巳。薨於翊善里之私第。享年五十
二。聖皇軫悼。輟膳興歎。追念勳舊。賻襚加等。贈開府儀同
三司左武衞上將軍。所以錄其勞而飾其終也。官司職喪。
僚吏襄事。卜竁窀窆。圖其永安。以十月十四日。葬於萬年
縣鳳棲原祔從先域之松檟。禮也。惟公爰自弱冠。暨於知
命。奉職三朝。殫竭一心。掌繁領重。樹勳宣力。澡濯仁義。發
揮心靈。斯所謂奉上之忠。閨門就養。承順著聞。及丁艱棘。
勺飲不進。毀瘠過禮。宗族感傷。斯所謂因心之孝。踐歷禁
省。榮耀貂璫。冠軍護戎。在帝左右。飲冰持操。鑒水潔身。侈
泰是懲。燻灼自息。冥與道契。儉而全真。生不務於家為。歿
仍規其薄葬。斯所謂立志之本。探賾精微。講貫學藝。周勃
引強之能。有而不恃。孫武用奇之術。知而罕論。斯所謂遊
藝之方。綜事呈才。仰奉睿旨。允釐樂府。韶夏是司。演嶰谷
之正聲。絕齊竽之濫吹。廨署增煥。絲桐載和。去而借留。上
叶宸聽。既臨馬政。一日必修。用奚官訓騶之法。整穆王八
駿之皂。及董武庫。程範庶工。弦木砥金。罔不犀利。斯所謂
莅官之敬。嘗馳星軺。撫慰[:#AS-8862:⿱亠兊]鄆。海岱之域。風宣露濡。戎臣
列校。蹈舞感抃。斯所謂銜命之功。萬旅雲屯。屹為親衞。加
拜中尉。統茲六年。夜護繚垣。曉趨丹陛。陰助神武。制外自
中。獎善任材。動必詢衆。廣修廩庾。贍食熊羆。符伍有倫。禮
樂是閱。咸使夫既勇且毅。並務於移孝為忠。至於別部支
兵。邊陲縣內。拊循訓整。不犯秋毫。聞公之歿。如喪親戚。斯
所謂護軍之略。宜其享之遐福。錫以永年。蒼蒼難諶。不至
者壽。夫人長樂郡君馮氏。端懿柔明。慈和婉孌。母儀婦德。
淑慎是彰。自晝哭之罹凶。乃冥心而習靜。落髮壞服。從哀
即空。元和十二年三月十五日。出家受戒。特勅正度。仍賜
法名正智。賜居義陽寺。所以遂宏誓而資幽福也。嗣子希
績。次子給事郎行內侍省奚官局丞員外置同正員希昭。
次子正議大夫行內侍省員外置同正員上柱國賜紫金
魚袋希貞。次子正議大夫內侍省內侍員外置同正員上
柱國賜紫金魚袋希晟。次子希晃。次子希慶。芝蘭滿庭。組
綬相映。荼蓼茹戚。縗麻儼然。哭泣之哀。慕深先遠。烝彝之
紀。思列舊勳。欒欒貴臣。匍匐上請。詞臣奉詔。傳信揚芳。焯
敘德善。永垂貞石。銘曰。
帝在法宮。下臨八荒。外倚輔弼。內憑忠良。奕奕彭公。蘊義
含章。左右軒陛。言端行方。夙夜孔勤。貔貅是職。丹霄侍從。
黃道引翼。深承寵渥。克茂勳力。寒玉侔清。朱絲表直。厚德
多恕。明誠不回。決雲利器。構廈長材。北落謝疾。東榮報哀。
恩加法賻。官贈儀台。祖載之辰。清川曉涉。悽愴笳挽。搖曳
旌翣。新阡舊城。龜從筮協。原即鳳棲。封如馬鬣。紹續之馨。
子貴家榮。繼孝嗣恪。宣功保名。纂篆金石。琢磨堅貞。用播
徽烈。將來作程。
