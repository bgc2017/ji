欽定全唐文卷五百七十一
柳宗元(三)
為王京兆賀雨表一
臣某言。臣昨日面奉進止。以近日少雨。今月內無雨。即須
祈禱。今日便降甘雨者。天且不違。神必有據。密雲與綸言
繼發。時雨將天澤并流。臣某誠歡誠慶頓首頓首。伏惟皇
帝陛下憂切蒸黎。慮深稼穡。思彼未兆。防於無形。滲漉每
出於湛恩。變化亦隨於廣運。宸衷暫惕。已矯御天之龍。聖
謨既宣。遂洽漏泉之澤。霮䨴周布。霏微四施。黍稷盡成。公
私皆及。野夫鼓舞。知帝力之元通。官吏歡呼。見天心之默
喻。臣某牧人京邑。動仰皇靈。渥澤徒加。涓滴無助。無任感
悅屏營之至。
為王京兆賀雨表二
臣某言。臣伏見今月二十四日時雨溥降。伏以聖心積念。
天意遽迴。移造化之元功。革陰陽之常數。臣某誠慶誠忭
頓首頓首。皇帝陛下仁育蒼生。恩同赤子。目頃天雨未降。
時稼或愆。貶食齋戒。至誠幽達。又慮宿麥無備。播種失時。
出於宸衷。特令賑貸。睿謨潛運。甘雨遂周。布濩垂陰。隨聖
澤而俱遠。滂沱積潤。與恩波而共深。臣某才術無聞。謬司
邦甸。生成必資於帝力。進退何補於天工。沐浴太和。慚荷
無極。無任慶躍屏營之至。
為王京兆賀雨表三
臣某言。今月十三日面奉進止。緣自春來少雨。宜即差官
精誠祈禱者。十四日臣便差官分赴靈迹。其日雲陰四合。
至十五日。甘雨遂降。伏惟皇帝陛下言為神化。動合天心。
未成旱暵之虞。已積憂勤之慮。眾靈受職。薈蔚且躋於南
山。百穀仰榮。滂霈遂霑於東作。睿謨朝降。膏澤夕周。知天
人之巳交。識陰陽之不測。然則周王徒勤於方社。殷帝虛
美於桑林。豈若無災而蚤圖。未禱而先應。化超前聖。道貫
重元。徧野同歡。傾都相慶。臣之欣躍。倍萬恆情。
為王京兆賀雨表四
臣某言。臣於三月二十九日奉進止。於諸靈迹處祈雨。至
三十日甘雨遂降者。臣聞惟聖有作。先天不違。發令而祥
風已興。致誠而元液旋被。臣某誠歡誠賀頓首頓首。伏惟
皇帝陛下側身防患。道邁周王。盡力勤人。功超夏后。聖謨
廣運。驅百靈以從風。神化旁行。滋五稼而流澤。油雲四合。
膏雨溥周。農壤遂一於肥磽。滲漉盡霑於遐邇。蒸黎詠德。
知必自於聖心。草木欣榮。如有感於皇化。有年之慶。實在
於斯。臣以無能。謬領京邑。上勞宸慮。運此歲功。無任喜懼
屏營之至。
賀親自祈雨有應表
臣某言。臣得上都院官金部員外郎韓述狀報。以時雨未
降。親自於龍堂祈禱。有靈禽㣥翔。自成行列。如隨威鳳。以
翼龍舟。其日降雨者。伏以時或愆陽。歲之常候。式當聖日。
無害豐年。陛下敦本務農。憂人閔雨。宸慮所至。天心自通。
故得瑞鳥迎舟。掩商羊之舞。僊雲覆水。協從龍之徵。初泛
灑於上宮。遂滂霈於率土。自中徂外。皆荷生成。雨公及私。
靡不碩茂。殷后徒勤於自翦。周公空媿於舞雩。臣以庸虛。
謬司垣翰。有年之慶。惟聖之功。臣某不任(云云。)
為裴中丞賀克東平赦表
臣某言。伏奉月日德音。以淄青蕩平。襃功宥罪。布告遐邇
者。臣聞肅殺之後。每致陽和。雷霆既施。必聞膏澤。伏惟陛
下體乾剛以運行。叶坤元之翕闢。百靈受職。六合從風。阻
兵怙亂者。必就梟擒。懷忠抱義者。無不甄錄。激其效順。特
加旄節之榮。寵以元功。遂兼鼎鉉之任。戎行窮賞賚之重。
死事極襃䘏之優。劫脅之役盡除。聚斂之名皆去。傷痍受
煦。老疾加恩。豐財已復其征徭。賜種更盈於穜稑。嚴山川
之祀。神必有依。申義烈之家。物無不感。周王推忠厚之化。
漢帝慚愷悌之風。太平之德。斯為至盛。然則虞巡可復。告
成將慶於岱宗。漢典方行。講禮再榮於闕里。臣謬膺重寄。
獲覩太和。忭蹈之誠。倍萬恆品。謹已施行郡邑。宣示軍戎。
莫不動地歡呼。若醉千鍾之酒。騰天鼓舞。如聞九奏之音。
無任慶賀踊躍之至。
柳州賀破東平表
臣某言。即日被觀察使牒。李師道以月日克就梟戮者。帝
德廣運。唐命惟新。霾曀廓清。天地貞觀。率土臣庶。慶忭無
涯。伏惟睿文聖武皇帝陛下威使百神。德消六沴。天降寶
運。時歸太平。自克夏擒吳。翦蜀平蔡。殊類稽顙。㣥疑革心。
惟此兇妖。尚聞悖慢。庭議既得。廟謨必臧。旌旗燭耀於洪
河。金鼓震驚於靈嶽。鄆城自潰。寧同莒魯之爭。齊地悉平。
無俟耿陳之戰。五兵永戢。七德無虧。含生比堯舜之仁。率
土陋成康之俗。介邱霧息。已望翠華之來。沂水風生。更起
舞雩之詠。千歲之統。實在於斯。臣守在蠻荒。獲承大慶。忭
蹈之至。倍萬恆情。
代裴中丞賀分淄青為三道節度表
臣某言。伏見某月日制。分淄青諸州為三道節度都團練
觀察等使者。蛇豕之穴。忽為樂郊。氛沴之餘。盡成和氣。伏
惟皇帝陛下天付昌期。神開寶歷。復昇平之土宇。拔妖孼
之根源。自西自東。不違於指顧。我疆我理。咸得其區分。山
川備臨制之形。道途適征徭之便。俾侯既定。賜履以寧。異
青[:#AS-8862:⿱亠兊]之封。爰從古制。解曹衞之地。實契雅謀。車甲永藏。馬
牛勿用。俗被雍熙之化。代知仁壽之期。農事載盛於耨芟。
儒風重興於俎豆。足使季札觀魯。更陳南籥之儀。山甫徂
齊。復正東方之賦。臣總戎遠地。不獲陪賀闕庭。(闕)
為韋侍郎賀布衣竇㣥除左拾遺表
臣某伏見今月日制。除布衣竇㣥左拾遺者。臣聞直道之
行。四方嚮德。逸人是舉。天下歸心。臣伏以竇㣥肥遯居貞。
包蒙養正。學術精果。操行堅明。讚詠道真。以求其志。臣頃
守藩服。特所委知。及歸朝廷。輒有聞薦。庶逃竊位之責。以
塞曠官之尤。豈謂天聽曲從。瞽言無廢。况諫諍之職。政化
是參。擢於布衣。久無其比。周行慶忭。林藪震驚。晦迹寧慮
於遺賢。懷才盡思於展效。臣以性本庸疎。動無裨益。惟思
進拔。以報恩榮。區區懇誠。實貫金石。言而不廢。微臣敢竊
於薦雄。德必有鄰。聖代式光於尊隗。自㣥受命。冀復面陳。
迫以疾病。接於休假。注心蓄念。寤寐兢惶。無任喜躍屏營
之至。
為樊左丞讓官表
臣某言。伏奉今月二十八日制。除臣尚書左丞。寵命俯臨。
慚顏自失。泛大鯨之海。但覺魂搖。戴巨鼇之山。未如恩重。
臣聞尚書百揆。翊亮萬機。故天上尊北斗中樞。陛下有南
宮左轄。晉昇孔坦。諒直當時。漢拜楊喬。閑練故事。庶得百
僚有憚於會府。諸侯取法於京師。臣實謏才。謬登清貫。握
蘭起草。昔紊朝經。剖竹頒條。近貽人瘼。備歷中外。無聞聲
彩。版圖載緝。貢賦未均於九州。銅印更操。威儀不檢於三
署。次郎補缺。豈易其人。聖主求才。宜難此受。竊謂旁求俊
乂。側訪[:#AS-9061:⿰王褱]奇。必使德合準繩。言成綱紀。興化致理。時無間
言。况安上必在於薦賢。危身莫踰於曠職。儻蒙垂收紫渙。
俯矜丹誠。愚臣保陳力之言。聖鑒有責成之地。無任靦冒
惶悚之極。謹詣朝堂奉表陳讓以聞。臣所讓人。別狀封進。
為王戶部薦李諒表
臣某言。臣聞知賢必進。忠臣之大方。擇善而居。明主之要
道。况臣特受恩遇。超絕古今。報國之誠。寤寐深切。是敢竭
愚臣之微分。助陛下之至明。恢張羽儀。宏輔治化。臣某誠
惶誠恐頓首頓首。竊見新授某官李諒。清明直方。柔惠端
信。強以有禮。敏而甚文。求之後來。略無其比。臣自任度支
副使。以諒為巡官。未及薦聞。至某月日。荊南奏官敕下赴
本道。諒實國器。合在朝行。臣之所知。尤惜其去。伏望天恩
授以諫官。使備獻納。冀他日公卿之任。斯焉取斯。則聖朝
無乏士之名。微臣緩蔽賢之罰。無任誠懇屏營之至。
為戶部王叔文陳情表
臣某言。臣母劉氏。今月十三日忽患瘖風發動。狀候非常。
今雖似退。猶甚虛惙。驚惶憂苦。不知所圖。臣惟一身。更無
兄弟。侍疾嘗藥。難闕須臾。伏乞聖恩。停臣所職。今臣見在
家扶侍。其官吏等並已發遣訖。臣以庸微。特承顧遇。拔自
卑品。委以劇司。夙夜兢惶。惟思答效。至誠至懇。天睠所知。
豈慮未效涓塵。遽迫方寸。以開塞重輕之務。加焦勞憂灼
之懷。雖欲徇公。無由枉志。况忠孝同道。臣子之心。許國誠
切於死生。報恩忍忘於顧復。進退窮蹙。昧死上陳。候母劉
氏疾疢小瘳。冀微臣駑蹇再效。無任惶懼懇倒嗚咽之至。
代裴中丞謝討黃少卿賊表
臣某(云云。)即日奉事官米蘭迴。伏奉手詔(云云。)者。臣聞膚革既
平。雖疥癬而必去。豺狼已斃。在狐鼠而宜除。臣某中謝。伏
惟元和聖文神武法天應道皇帝陛下受命上元。底寧下
土。兇渠盡殄。威武載揚。蠢爾腥羶。尚聞凌暴。靈旗斜指。銅
獸俯臨。三軍知必勝之方。萬姓喜永清之路。微臣忝司戎
律。親列顏行。躡伏波之舊規。乘下瀨之故事。盡瘁事國。期
畢命於戈矛。不宿於家。思奮身於原野。即以今日某時出
師就道。便披榛蹶石。摩壘陷堅。蕩清海隅。永息邊徼。竊以
才非充國。敢自贊於無踰。志慕孟公。庶追蹤於不伐。謬承
重委。寤寐兢惶。無任感恩隕越之至。
為裴中丞舉人自代伐黃賊表
伏以某官器宇端方。風姿詳雅。謙虛內敏。籌略共推。前佐
湖南。悉心匡佐。後歷郡掾。深負政聲。惠愛在人。姦邪屏息。
勤勞已著。幹蠱無倫。今黃賊尚據荒陬。犬窠未覆。儻以某
代某之任。必能掃蕩氛祲。廓清海濱。竊惟斯人。雅堪厥職。
為崔中丞請朝覲表
臣歷刺三州。連總二府。外任逾紀。入覲無階。就日望雲。魂
飛心注。伏惟睿聖文武皇帝陛下覆載無私。遐邇同致。復
昇平之故事。繼前聖之高蹤。中外踐更。出入迭用。臣以虛
薄。叨受恩榮。徒竭夙夜之心。未申朝夕之敬。天威咫尺。誠
寤寐而無違。雲漢昭回。固瞻仰而何及。是以前在朗寧。封
章累上。及移臨桂。星紀屢周。微衷尚隔於戴盆。積望徒懸
於窺管。葵藿之誠彌切。犬馬之戀逾深。人欲天從。於茲未
驗。下情上達。終冀不誣。敢瀆宸嚴。罄陳丹懇。伏乞賜臣除
替。許至闕庭。廁蹈舞於㣥僚。備班行於散地。足趨中禁。目
覩大明。俾成九族之榮。以盡百生之幸。非敢竊國賓五獻
之禮。希康侯三接之恩。一覿龍顏。萬死為足。無任懇迫激
切之至。
代柳公綽謝上任表
肅恭休命。晨夜趨程。祗荷寵私。不遑寢食。以月日到所部
上訖(云云。)臣聞古之制爵祿者。爵以居有德。祿以養有功。臣
本書生。宦不期達。值某皇帝文明撫運。大闡元猷。搜采
眾才。幸忝甄錄。歷踐中外。星霜屢移。曾無涓塵。上答鴻造。
忘其薄陋。委以雄藩。顧無綏馭之能。謬忝澄清之寄。將何
以敷宣皇澤。普諭天慈。惟當察慝以為防。視俗而為教。蠲
除細故。務安黎獻。庶幾清靜無擾。以慰遠人。臣不勝忝冒
荷恩之至。
代李愬襄州謝上任表
捧對絲綸。慚悸無地。拜命兢悚。不知所裁。臣凡賤瑣才。智
略無取。幸賴先臣緒業。累忝國恩。天澤曲流。遂司節制。寄
深分閫。任重專征。顧無將領之才。謬處眾人之上。豈謂宸
私軫念。仁育為心。霈澤無涯。德音屢降。士眾感悅。咸思竭
忠。遂得潛師。暗入賊境。不意兇渠就戮。此皆聖謨。豈敢叨
天。以為己力。仰荷殊造。重於邱山。臣以月日上訖。謹當敷
宣皇化。普諭聖慈。綏撫三軍。乂安百姓。冀以塵露。上答鴻
私。
代節使謝遷鎮表
鴻私曲臨。獨越夷等。祗荷明命。寤寐不遑。臣才非器能。謬
膺仕進。雖竭盡駑劣。力效忠勤。冀寡愆尤。敢望宦達。某宗
皇帝不以臣儒術淺薄。超授禮官。尋遷正郎。遂忝符郡。某
皇帝不遺臣小善。擢處諫曹。叨承厚恩。備職藩翰。顧惟瑣
劣。多慚負恩。伏遇陛下德紹唐虞。無私庶政。臣尸素歲久。
譴謫宜加。豈冀襃昇。更遷重鎮。再忝澄清之寄。仍同獻替
之榮。將何以上答天慈。下安氓庶。臣當務修農稼。率勵遠
人。鋤其姦慝。以副勤恤。無任(云云。)
為劉同州謝上表
臣某言。伏奉某月日制。除臣同州刺史兼本州防禦營田
長春宮使。某月日到州上任訖。臣初奉綸言。震忭無極。及
臨所部。驚懼逾深。投軀莫報於乾坤。陳力無裨於造化。臣
某誠惶誠恐頓首頓首。臣出自諸生。不習為吏。有恇懦之
質。無區處之能。託迹儒門。乏仲弓南面之德。委身郎署。闕
馮唐論將之對。常懼叨冒清列。蕪穢聖朝。豈意天聽忽臨。
鴻恩薦及。八命作牧。一麾出守。拔自下位。寄之雄藩。非臣
庸瑣。所宜膺據。况馮翊密邇王都。古稱三輔。爰自近代。命
秩逾崇。有兵食之虞。有宮室之制。皆公卿將相。出入由之。
仰徵甲令。俯窺圖記。跼蹐無地。以兢以惶。恩重命輕。不知
所效。庶當刻精運力。夙夜祗勤。上奉雍熙。旁流愷悌。以日
繫月。儻或有成。庶幾之心。懍懍增惕。徒望雲而就日。喜近
帝鄉。將擊壤以成風。共歌堯代。天威咫尺。敢布丹誠。無任
悃懇屏營之至。
代裴行立謝移鎮表
星言即駕。便道之藩。祗荷寵榮。不敢寧息。臣某爰自弱齡。
即忝推擇。階緣試吏。累忝清資。先聖以臣麤知兵要。俾統
師徒。交蠻俶擾。黃賊不馴。奉詔俾臣。撲滅氛祲。士眾賈勇。
思酬渥恩。冀因此時。得立微效。豈謂時多疫癘。不副憂勤。
知臣特深。復洗瑕責。夙夜感戴。捐軀有期。徒增憤勇。力未
從願。微臣不幸。釁故重重。泣血摧肝。載崩載咽。陛下龍興
御極。寰海永清。道暢八埏。威加九域。鴻和普洽。靡不周泰。
伏蒙累垂休命。遂越等夷。循省何人。過膺抽擢。况臣比臨
此鎮。備更夷險。故材舊壤。宛在目前。雖則殊鄉。還同衣錦。
量巨鼇之力。未足負恩。猶蚊蚋之微。焉能報德。將何以宣
揚聖造。撫慰疲羸。惟當遵守詔條。貶棄奸慝。平勻徭賦。示
以義方。持清靜以臨人。守無私以奉國。重修前志。再礪戈
矛。展駑駘之效。申鷹犬之用。庶荒陬夷獠。盡沐皇風。率土
生靈。備聞斯慶。微臣之志也。限以(云云。)
代韋永州謝上表
臣某言。伏奉月日制書。除臣永州刺史。以月日到州上訖。
受命若驚。臨職彌懼。臣以無能。累更事任。神州赤縣實所
備嘗。過量逾涯。每深兢惕。不謂聖恩推擇。濫駕朱輪。祿秩
徒增。詎施乳哺之惠。服命虛受。寧興襦袴之謠。况此州地
極三湘。俗參百越。左衽居椎髻之半。可墾乃石田之餘。曠
牧守於再秋。彌驕獷俗。代徵賦於三郡。重困疲人。分災本
出於一時。積弊遂逾於十稔。撫安未易。知法出而姦生。子
育誠難。懼力勞而功寡。夙夜憂切。不敢遑寧。庶當宣布天
慈。奉揚神化。以日繫月。儻或有成。少裨愷悌之風。用答生
成之造。無任感恩隕越之至。
謝除柳州刺史表
早以文律。參於士林。德宗選於眾流。擢列御史。陛下嗣登
寶位。微臣官在禮司。百僚稱賀。皆臣草奏。臣以不慎交友。
旋及禍訩。聖恩宏貸。謫在善地。累更大赦。獲奉詔追。違離
十年。一見宮闕。親受朝命。牧人遠方。漸輕不宥之辜。特奉
分憂之寄。銘心鏤骨。無報上天。謹當宣布詔條。盡竭駑蹇。
皇風不異於遐邇。聖澤無間於華夷。庶答鴻私。以塞餘罪(
云云。)
柳州謝上表
臣某言。伏奉詔書。授臣柳州刺史。以今月二日至部上訖。
中謝。臣前歲以久停官秩。去年蒙聖恩除替。便欲裂裳裹
足。趨赴京師。以舊疾所嬰。彌年未愈。逮及今夏。始就歸途。
襄陽節度使于頔。與臣蚤歲同官。見臣當暑在道。懇畱在
館。尋假職名。意欲厚臣。非臣所願。伏惟陛下光被之德。道
已洽於區中。憂濟之勤。心每徧於天下。常以萬邦共理。必
藉於循良。一物不遺。尚延於愚藐。假臣寵渥。重領方州。駑
駘復效於奔馳。枯朽更同於華秀。臣聞潢汙易竭。抑有朝
宗之願。犬馬無識。猶知戀主之誠。揣分則然。惟天知鑒。况
臣昔因左官。一紀於外。子牟馳心於魏闕。汲黯積思於漢
庭。豈非夫人。獨無斯戀。去就者榮辱之主。朝廷者仕進之
源。臣子之宜。忠貞所志。臣雖心同犬馬。而分比潢汙。幸躡
康衢。意非往蹇。臣之此誠。口不能喻。意欲悉達。文非盡言。
此臣所以自咎自恨。復乖志願。猶冀苦心勵節。上奉詔條。
惠寡卹貧。下除人瘼。恭宣皇化。少答鴻私。不勝懽欣之至。
代廣南節度使舉裴中丞自代表
前件官器宇深沈。天才間出。爰從撫字。逮於察廉。所職恪
勤。庶務皆勸。日者安南。夷獠反叛。害其連帥。毒痡黎人。某
皇帝以某威惠茂著。自某州刺史俾之撫臨。夙夜經行。盡
除兵器。賊徒識恩。黨種歸義。炎荒之俗。靡不底寧。後改鎮
容州。勳效彌顯。澄清庶類。邁德前修。深負能名。合遷重鎮。
臣自惟凡懦。不逮前人。伏乞天恩迴授某。非惟旌德。是亦
飾能。庶微臣免尸祿之憂。某獲無私之舉。
奏薦從事表
某績茂戎軒。才優管記。操刀必割。豈謝剸犀。落筆不休。寧
慚倚馬。况蚤登科選。夙洽時譚。匪惟詞藝雙美。抑亦器能
多適。比於流輩。頗為滯淹。輒敢薦陳。伏希獎錄。
代廣南節度使謝出鎮表
鴻霈曲臨。惶駭交集。捧對綸綍。不知所圖。臣中謝。臣聞蕭
曹佐漢。六合為家。奭望匡周。萬方同軌。臣幸以芻賤。累忝
殊榮。天德薦臨。遂加台政。不能翊宣明聖。增日月之光。俾
兇渠勦絕。人用康寧。實由臣不稱職。使此艱患。伐檀興議。
負乘招譏。常懷覆餗之虞。敢望專征之寄。獻俘未遠。展效
有期。希此微功。上答殊造。無任(云云。)
為楊湖南謝賜設表
臣某言。中使某乙至。奉宣聖旨。賜臣長樂驛設者。恩榮特
殊。宴飲斯及。顧茲厚禮。猥集微躬。臣某誠歡誠慶頓首頓
首。臣以多幸。屬此昌時。任重方隅。職忝文武。甘受素餐之
刺。知無肉食之謀。以憂以惶。寤寐無措。豈謂鴻恩繼至。豐
膳爰來。陸海兼陳。飴醴皆設。庶當奉揚聖澤。覃布遠人。流
愷悌於皇風。均乳哺於赤子。少陳微效。上答殊私。無任感
恩欣躍之至。
為武中丞謝賜櫻桃表
臣某言。中使某至。奉宣聖旨。賜臣櫻桃若干者。天睠特深。
時珍薦降。寵驚里巷。恩溢圓方。臣某誠喜誠懼頓首頓首。
伏以含桃之羞。時令攸貴。况今采因御苑。分自天廚。使發
九霄。集繁星而積耀。味調六氣。承湛露而不晞。盈眥而外
被恩光。適口而中含渥澤。顧慚素食。彌切自公。豈圖君子
所先。遂厭小人之腹。無任感恩欣喜之至。
謝賜時服表
祗荷寵私。啟處無地。臣中謝。臣久忝朝行。歷職無效。荏苒
星紀。偷榮歲時。不能少益聖猷。以副深寄。致使賊遺君父。
艱難未息。合處嚴憲。以正國章。伏以陛下恢天覆之恩。廣
地載之厚。不循彝典。俾同冕紱。重劇邱山。捧戴以入閨門。
空知夕惕。裁縫而為衣服。固可晝行。內省疲駑。將何答效。
謝賜端午綾帛衣服表
綸言曲臨。寵服薦至。跪捧殊錫。慶躍交并。臣中謝。臣謬典
方州。效微涓滴。叨承大貺。榮重邱山。非才忝恩。俯伏慚荷。
朱明啟節。御府賜衣。沐聖澤而溟海方深。被僊衣而鶴龜
齊壽。馳心向闕。跼影望天。慚分五嶺之憂。莫副九重之詔。
臣無任(云云。)
及大會議戶部尚書班宏又請改所上尊號加奉道字故其文如後表
伏以睿智之周物而靡不通。不可以不稱夫聖也。妙算之
無方而莫能測。不可以不稱夫神也。行仁義。修典法。歌詩
頌。考文章。不可以不稱夫文也。攘卻戎夷。戡翦暴逆。邊兵
以整。禁衞以嚴。不可以不稱夫武也。而合於唐堯乃聖乃
神乃武乃文之德。博施不息而萬物以生。推功不宰而萬
化以成。合於書之奉若天道之義。臣等謹稽之乾符。叶於
古典。侔德澤之廣。配功業之崇。昧冒萬死。伏請上尊號曰
聖神文武奉道皇帝。
及大會議國子祭酒韓洄請歷數近日徵應祥瑞故又改其文如後表
又伏見陛下以今年四月以來。方當雩祭之修。而有旱備
之請。纔愆期而未害於物。深軫念而將卹其人。氣潛通而
交感以和。澤旋流而霶霈斯遠。由是風雨時而霜雹不降。
稼穡茂而蝗螟不生。農功以成。年穀大熟。休祥數見。福應
屢臻。仁木連理而垂陰。嘉禾同穎而挺秀。壽星舒景炎之
盛。芝草布葩英之重。白麞凝彩而雪輝。蒼烏取象於天色。
將徧於郡國。相繼於歲時。右具如表。
為崔中丞賀平李懷光表
臣某言。伏奉某月日敕。逆賊李懷光。輿臺末人。奚虜遺醜。
備聞兇險之行。頗有殘暴之名。陛下略其細微。假以符節。
盡委朔方之地。猶分禁衞之兵。不感殊私。乃懷異望。間者
饋貢不入。王師問罪。尋令舉軍赴敵。而乃終歲無功。洎駕
幸近郊。敕還舊鎮。將掃猾夏之盜。因解奉天之圍。豈伊人
謀。蓋是天意。陛下但嘉其排難。不省其由。列為上公。命作
元帥。及躡寇滑汭。頓軍咸陽。(闕)
為武中丞謝賜新茶表
臣某言。中使竇某至。奉宣旨。賜臣新茶一斤者。天睠忽臨。
時珍俯及。捧戴驚忭。以喜以惶。中謝。臣以無能。謬司邦憲。
大明首出。得親仰於雲霄。渥澤遂行。忽先霑於草木。况茲
靈味。成自遐方。照臨而甲坼惟新。煦嫗而芬芳可襲。調六
氣而成美。扶萬壽以效珍。豈臣賤微。膺此殊錫。銜恩敢同
於嘗酒。滌慮方切於飲冰。撫事循涯。隕越無地。臣不任感
戴欣忭之至。
為裴中丞賀破東平表
臣某言。月日得進奏官狀報。逆賊李師道以某月日克就
梟戮。率土臣子。慶忭無涯。中謝。臣聞負恩干紀者。鬼得而
誅。犯順窮兇者。天奪其魄。不自妖孼。曷彰聖功。伏惟陛下
先天不違。與神合契。掩周宣中興之業。陋漢光再造之勳。
靈旗四臨。氛沴皆散。凡在臣庶。盡覩昇平。伏以師道席父
祖以作威。苞海嶽而專祿。恃東秦十二之險。誘臨淄三七
之兵。竊據一方。歲踰五紀。朝宗之地。曠若外區。封祀之山。
隔成異域。累聖垂德。曾未悛心。餘孼滔天。果聞折首。遂使
云亭有主。知玉牒之將封。遼海無虞。見石砮之巳至。此皆
陛下神籌獨得。廟略無遺。授任推盡力之誠。縱捨有感心
之化。金石可貫。龜筮必從。克成不戰之功。遂洽無為之理。
臣謬司戎旅。遠守方隅。愧無橫草之功。坐見覆盂之泰。忭
蹈歡慶。倍萬恆情。
獻平淮夷雅表
臣某言。臣負罪竄伏。違尚書牋奏十有四年。聖恩寬宥。命
守遐壤。懷印曳紱。有社有人(云云。)伏惟睿聖文武皇帝陛下
天造神斷。克清大憝。金鼓一動。萬方畢臣。太平之功。中興
之德。推校千古。無所與讓。臣伏自忖度。有方剛之力。不得
備戎行。致死命。况今已無事。思報國恩。獨唯文章。伏見周
宣王時稱中興。其道彰大。於後罕及。然徵於詩大小雅。其
選徒出狩。則車攻吉日。命官分土。則崧高韓奕烝人。南征
北伐。則六月采[:#AS-834E:⿱艹巳]。平淮夷。則江漢常武。鏗鍧炳耀。盪人耳
目。故宣王之形容與其輔佐。由今望之。若神人然。此無他。
以雅故也。臣伏見陛下自即位已來。平夏州。夷劍南。取江
東。定河北。今又發自天衷。克翦淮右。而又大雅不作。臣誠
不佞。然不勝憤踊。伏以朝多文臣。不敢盡專數事。謹撰平
淮夷雅二篇。雖不及尹吉甫召穆公等。庶施諸後代。有以
佐唐之光明。謹昧死再拜以獻。
上鐃歌鼓吹曲表
臣宗元言。臣幸以罪居永州。受食府廩。竊活性命。得視息
無治事時。恐懼小間。又盜取古書文句。聊以自娛。伏惟漢
魏以來。代有鐃歌鼓吹詞。唯唐獨無有。臣為郎時。以太常
聯禮部。嘗聞鼓吹署有戎樂。詞獨不列。今又考漢曲十二
篇。魏曲十四篇。晉曲十六篇。漢歌詞不明紀功德。魏晉歌
功德具。今臣竊取晉魏義。用漢篇數。為唐鐃歌鼓吹曲十
二篇。紀高祖太宗功能之神奇。因以知取天下之勤勞。命
將用師之艱難。每有戎事。治兵振旅。幸歌臣詞以為容。且
得大戒。宜敬而不害。臣淪棄即死。言與不言。其罪等耳。猶
冀能言。有益國事。不敢效怨懟默已。謹冒死上。
賀赦表
臣某伏奉某月日恩制。大赦天下。一人有慶。百度惟新。戴
天履土。罔不欣忭。中謝。某聞天地成功。施雨露而育物。帝
王繼統。昇日月以垂曜。㣥品資始。萬方文明。伏惟陛下嗣
守鴻業。光膺駿命。淳化均於四序。大德合於二儀。保寧社
稷。光宅區宇。宏孝慈以御下。崇恭儉以垂休。恩覃溪洞。事
貫千古。况乃順時布政。乘春導和。敷作解之澤。宣在宥之
典。九族既睦。四門廣闢。而又洗滌幽蟄。雷雨之施也。歸還
流竄。羅網之釋也。移敘貶黜。覆載之仁也。蠲除逋債。政理
之源也。襃寵勳賢。激勸之方也。廢金寶之貢。有以彰儉德。
搜遺逸之士。有以表至公。元勳宿將。賞延子孫。庶尹卿士。
榮周存歿。廣直言之路。啟進善之門。德超虞夏。道掩軒頊。
必將平一殊俗。發揮大猷。億萬斯年。永荷天緒。臣謬當任
用。守職藩維。不獲奔赴闕庭。親覩盛禮。感悅歡忭。倍萬恆
情。
