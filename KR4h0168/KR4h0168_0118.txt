欽定全唐文卷一百十八
晉少帝
帝諱重貴。高祖從子。唐天祐十一年生。為高祖所愛。以為
子。天福三年授開封尹。封鄭王。六年授廣晉尹。封齊王。七
年六月即位。開運三年。契丹遷帝於黃龍府。降封負義侯。
後徙建州。居塞北凡十八年。在位五年。年五十一。
答靈武節度使馮暉制
非制書忽忘。實以朔方重地。蕃部窺邊。非卿雄名。何以彈
壓。比欲移卿內地。受代亦須奇才。
親征契丹命將制
宣王講武。逐獫狁於太原。漢帝出師。走匈奴於瀚海。是知
蠻夷猾夏。不能絕之於古今。戎狄無厭。不能拘之以信義。
先皇帝昔當草昧。方在龍潛。未登鄗邑之壇。始有晉陽之
難。契丹主徑驅蕃部。直抵并郊。遂解重圍。助成大統。我之
興也。彼有力焉。於是邀之以鬼神。申之以盟誓。載諸冊。
傳厥子孫。爾後常念前因。每思厚報。減宮闈之服玩。罄府
藏之珠珍。供億無時。道塗相望。而契丹貪殘滋甚。驕縱異
常。通使命於江淮。徵貢輸於郡國。包藏既久。姦譎漸萌。既
而輿議諠譁。羣情憤激。軍民扼腕。中外同辭。請興貔虎之
師。以遏豺狼之患。先皇帝重其信誓。篤以初終。降萬乘之
尊。禮不義之虜。耗中原之力。奉無巳之求。迨於纉受丕圖。
虔承顧命。每欲息民繼好。敢忘屈巳從人。所以厚禮卑辭。
以隆其意。推心置腹。以示其誠。其如鴆毒潛深。獸心難革。
乘我歉歲。伐予大喪。平視中原。竊窺神器。朕實不德。民罹
其殃。愧悼增深。寤寐興嘆。向者躬提黃鉞。親指靈旗。駐於
甘泉。自春徂夏。賴祖宗垂慶。天地儲休。猛將如雲。謀臣若
雨。士百其勇。人一其心。寸鏃不遺。狂戎自潰。氛霾少息。師
旅凱旋。今則漸入秋深。慮為邊患。朕以志平寇難。不敢荒
寧。將期親率全師。恭行天討。庶幾一舉。永靜三邊。罔辭櫛
沐之勞。用拯生靈之患。得不精求將帥。慎柬偏裨。冀成破
竹之功。以殄折膠之寇。爰於剛日。乃降命書。順國軍節度
鎮深趙等州觀察處置幽州道行營副招討等使特進檢
校太師兼中書令行真定尹駙馬都尉杜重威。地居戚里。
神授戎韜。久服金革之勞。累濟艱難之運。虎牢晝閉。一麾
而蟊賊自消。河朔未寧。再駕而氛妖繼息。戡定之業。溢於
鼎鐘。天平軍節度鄆齊棣等州觀察處置兼管內河隄等
使光祿大夫檢校太尉平章事張從思。清明可鑑。忠正無
邪。夙懷刺虎之謀。早列濯龍之籍。當襄陽之役。克成監護
之勳。及北虜之來。實賴籓籬之固。器業之用。可謂縱橫。西
京留守起復檢校太尉兼侍中行河南尹景延廣。文武全
才。雲龍際會。指經綸於掌內。藏甲馬於胷中。久權七萃之
師。繼委十連之帥。軍民畏服。畿甸肅清。左右之勞。書於盟
府。武寧軍節度徐宿等州觀察處置等使開府儀同三司
檢校太師兼侍中趙在禮。河嶽鍾靈。松筠植性。授玉鈐之
祕略。得金版之沈機。輔翼數朝。周旋重鎮。述職而必先九
牧。事君而唯盡一心。尊奬之功。光乎史冊。建雄軍節度晉
慈隰等州觀察處置等使特進檢校太師平章事安叔干。
衆推武庫。素曉陣圖。疾惡如讐。見義思勇。觴酒豆肉。無虧
撫士之心。尺籍伍符。盡得總戎之訣。軍旅之任。實契僉諧。
前泰寧軍節度[:#AS-8862:⿱亠兊]沂密等州觀察處置等使特進檢校太
師平章事安審信。久處腹心。早攀鱗翼。倜儻乃萬夫之長。
驍雄真六郡之豪。燕頷虎頭。咸仰將軍之相。牙璋犀節。累
持方伯之權。英特之名。播於中外。河中護國軍節度管內
觀察處置等使開府儀同三司檢校太師平章事安審琦。
嚴明無翳。寬自居。善知奇正之謀。備熟孤虛之法。首赴
風雲之會。昔同帶礪之盟。累殿藩垣。常堅夾輔。連帥之重。
倚若長城。河陽三城節度孟懷等州觀察處置管內河隄
等使青州行營副都部署特進檢校太師符彥卿。惟爾先
臣。實為名將。世襲弓裘之慶。門傳忠孝之規。西漢三雄。徒
稱傑出。東京七校。乃為時生。竭盡之心。貫於金石。義成軍
節度滑濮等州觀察處置管內河隄等使北面行營馬步
都虞開府儀同三司檢校太師皇甫遇。劒敵萬人。力摧
九虎。赤羽若日。蒲大夫之英風。快馬如龍。曹景宗之意氣。
繼承重寄。必竭純誠。義烈之稱。播於寰海。北面行營馬部
都排陣使兼馬軍都指揮使特進檢校太保右神武統軍
張彥澤。猛若關張。氣吞荊聶。荐膺委寄。每著勤勞。鳴鏑離
弦。既得吟猿之妙。青萍出匣。久彰斷兕之名。營陣之閒。皆
推果毅。橫海軍節度滄景德等州觀察處置管內河隄等
使幽州道行營右廂排陣使特進檢校太師王延裔。鬼谷
傳書。神龜授印。委鎮臨於滄海。賴控扼於邊陲。繕甲治兵。
暗蓄摧凶之計。深溝高壘。不移持重之心。捍禦之謀。斷於
胷臆。保義軍節度陝虢等州觀察處置等使特進檢校太
尉宋彥筠。威惠兼著。膽氣無儔。累佐戎權。善貞師律。千軍
萬馬。憚陳慶之雄名。三令五申。得孫武之戰術。將帥之選。
皆謂當仁。前懷德軍節度管內觀察處置等使光祿大夫
檢校太傅田武。早從戎伍。備歷艱難。安邊展頗牧之才。制
勝合韓吳之法。向者仗其舊德。委以邊藩。頗資外禦之功。
實有分憂之績。忠貞之節。雅叶柬求。北面行營步軍都排
陣使兼步軍都指揮使特進檢校太保左神武統軍潘環。
幕府書勳。師干著效。攻城野戰。獨麾鄭國之旗。陷陣先登。
幾獲魚門之冑。洎分環衞。彌見公忠。兵革之時。所宜登用。
而皆位崇侯伯。任重土茅。俱為社稷之臣。悉是棟梁之具。
或推忠徇義。或報國忘家。常堅翼戴之心。夙蘊澄清之志。
朕所以告於宗廟。質以蓍龜。授之以征鼙。付之以蕭鈇。但
以狂戎侵掠。生聚虔劉。既貽中國之羞。抑亦人臣之恥。爾
等上則承先皇顧託。輔予沖人。次則副朝廷倚毘。委之重
任。所宜同德比義。勠力齊心。各竭乃誠。共安國步。功業可
以不朽。富貴可以無窮。況今芻粟俱充。士卒咸憤。旌旗萬
隊。甲馬千羣。呼吸則山嶽蕩搖。號令則乾坤震動。以此制
敵。何敵不摧。以此攻城。何城不克。竚期獻俘清廟。懸首素
旗。同集大功。永清四海。於戲。周王任吉甫南仲。乃慴戎夷。
漢帝任去病衞青。遂空沙漠。今吾命帥。皆謂得人。勉立異
勳。速平多難。無令數子。獨擅前功。凡我股肱。當體朕意。杜
重威充都招討使。張從思充兵馬都監。景延廣充馬步軍
都排陣使。趙在禮充馬步軍都虞。安叔干充馬步軍左
排陣使。安審信充馬步軍右排陣使。安審琦充馬步軍都
指揮使。符彥卿充馬軍左都指揮使。皇甫遇充馬軍右都
指揮使。張彥澤充馬軍排陣使。王延裔充步軍左都指揮
使。宋彥筠充步軍右都指揮使。田武充步軍左廂排陣使。
潘環充步軍右廂排陣使。
賜襄州粟詔
襄州城內百姓等。久經圍閉。例各饑貧。宜示頒宣。用明恩
渥。大戶各賜粟二石。小戶各賜粟一石。宜令襄州以見在
數充。
給復襄州詔
叛逆之臣。必行於討伐。凋傷之俗。宜示於撫綏。一昨逆賊
安從進。不戒滿盈。輒謀違背。占據城壘。虐害人民。元凶巳
就於嚴誅。比屋宜加於霈澤。俾令蘇息。用示軫傷。應在城
人戶。除巳行賑貸外。特放今年秋來年夏城內物業上租
稅。其城外下營寨處。或有砍伐却桑柘。及毀拆却屋舍處。
特與除放今年來年二月合係租稅。其管內諸縣人戶等。
被安從進數年誅剝。多是貧寒。應天福七年夏稅巳前諸
色殘欠。及沿徵錢物并公私債負等。並與放除。
親征詔
朕以恭承先旨。尊奉北朝。無事不隨。有求皆應。竭國家之
財用。務蕃漢之歡和。豈謂貪殘。終隳信義。直驅戎虜。深犯
封疆。如是憑陵。安能俯就。顧師徒之憤惋。念生聚之凋傷。
頃議親征。用平醜類。蓋救驚騷之患。寧辭跋涉之勞。取此
月十三日躬御六師。北征雜虜。指期旦夕。悉盪氛霾。凡爾
百寮。當體朕意。
流楊麟等詔
楊光遠隨幕賓從等。久在樽罍。比資參佐。當光遠始謀逆
節。未嘗聞拯救之言。及楊承勳決意歸明。又不是贊成之
數。但思朋附。悉合誅夷。尚示寬恩。俾從遠竄。麟流威州。節
度掌書紀任邈流原州。觀察支使徐晏流武州。縱逢恩赦。
不在放還之限。
整飭吏治詔
向者朝廷無事。經費尚多。今則師旅方興。支贍尤廣。必資
國力。以濟軍須。近以四海災傷。頻年饑饉。賦租減少。筦榷
虧懸。帑藏不充。公私重困。今歲三時不害。百穀用成。所在
流民。漸聞歸業。商旅之人稍衆。山澤之利咸通。郡邑徵科。
自然容易。務場課額。必有增盈。較量之閒。斷可知矣。牧宰
之任。選擢非輕。至於阜俗康民。豐財益國。乃為本職。固合
用心。苟能一一躬親。孜孜臨莅。必絕滯凝之事。兼除僥倖
之門。副我憂勤。顯爾政績。將求課最。須設科條。況藩侯郡
守等。皆是良臣。各膺重委。盡傾誠款。以奉國朝。式當倚注
之時。宜示勸懲之道。應天下諸州。各以係省錢穀秋夏徵
科為帳籍。一季一奏。一年賦稅及限。更委在任一年。次年
又不稽逋。聽三周年為滿。三年皆得辦事。即與別議陟遷。
如或纔到任所。課績不前。亦當即時罷替。其閒災沴之地。
須明具敷陳。審其虛真。別有處分。於戲。朕纉承大業。于茲
三年。虔奉丕基。不敢失墜。兢兢業業。若履春冰。小信未孚。
咎徵斯降。旱蝗相繼。連歲為災。兵革未寧。四方多事。下慚
黔首。仰愧蒼穹。所賴將相公卿。元戎郡守。或先朝宿舊。或
當代英賢。送往事居。始終如一。分憂共治。誠節彌堅。倚賴
既深。傾輸亦至。必能為國盡忠。臨事公勤。不更假於指蹤。
固自知其陳力。凡百有位。宜體朕懷。
復置明經童子科詔
明經童子之科。前代所設。蓋期取士。良謂通規。爰自近年。
暫從停廢。損益之機未見。牢籠之義全虧。將闡斯文。宜依
舊貫。庶臻至理。用廣旁求。其明經童子二科。今後復置。
修省詔
朕虔承顧命。獲嗣丕基。常懼顛危。不克負荷。宵分日昃。罔
敢怠荒。夕惕晨興。每懷祗畏。但以恩信未著。德教未敷。理
道不明。咎徵斯至。向者頻年災沴。稼穡不登。萬姓饑荒。道
殣相望。上天垂譴。涼德所招。仍屬干戈尚興。邊陲多事。倉
廩不足。則輟人之餱食。帑庫不足。則率人之資財。兵士不
足。則取人之中丁。戰騎不足。則假人之乘馬。雖事不獲已。
而理將若何。訪聞差去使臣。殊乖體認。不能敦於勉諭。而
乃臨以威刑。自有所聞。益深愧悼。旋屬守臣叛命。戎虜犯
邊。致使甲兵。不暇休息。軍旅有戰征之苦。人民有飛輓之
勞。疲瘵未蘇。科徭尚急。言念於此。寢食何安。得不省過興
懷。側身罪巳。載深減損。思召和平。所宜去無用之資。罷不
急之務。棄華取實。惜費省功。一則符先帝恭儉之規。一則
慕前王樸素之德。向者造作軍器。破用稍多。但取堅剛。不
須華靡。今後作坊製造器械。不得更用金銀裝飾。比於遊
畋。素非所好。凡諸服御。尤欲去奢。應天下州府。不得以珍
寶玩好及鷹犬為貢。在昔聖帝明君。無非惡衣菲食。況予
薄德。所合恭行。今後大官常膳。減去多品。衣服帷帳。務去
華飾。在禦寒溫而巳。峻宇雕墻。昔人攸誡。玉杯象箸。前代
所非。今後凡有營繕之處。丹堊雕鏤。不得過度。宮闈之內。
有非理費用。一切禁止。於戲。繼聖承祧。握樞臨極。昧於至
道。若履春冰。屬以天災流行。國步多梗。因時致懼。引咎推
誠。期於將來。庶幾有補。更賴王公將相。貴戚豪宗。各啟乃
心。率繇茲道。共臻富庶。以致康寧。凡百臣寮。宜體朕意。
親征詔
朕以蕃寇未平。邊陲多事。選求將帥。徵發師徒。北面屯軍。
汾河守禦。即日雖無侵軼。亦須廣設隄防。朕將親率虎貔。
躬擐甲冑。俟聞南牧。即便北征。不須先定日辰。別有曉諭。
所有供億支用。宜令三司預自指揮。令隨從諸司職員。並
宜照常備行。諸侯不得朝覲。亦不得以進獻供羣。借歛吏
民。凡百臣寮。當體是意。
準廣雪冤賞例詔
理冤申屈。勞績可嘉。內職外官。課最無異。苟能雪活。何恡
甄酬。宜先錄公文。直具奏聞。或實官滿。到闕投狀。無致隔
年。庶絕濫訛。用分真偽。宜依。
賜高麗王王武詔
卿才略耀奇。規模冠俗。荀息之忠貞自許。翁歸之文武兼
全。鷹瞵鶚立之姿。折衝萬里。夏屋春臺之煦。化洽一隅。而
又尊奬誠深。貢輸禮備。是於剛日。乃降明恩。宜旌命世之
英。俾峻真王之秩。爰旌亮節。仍進崇階。可檢校太保持節
元菟州都督上柱國充大義軍使。仍封高麗國王。今命使
光祿卿范匡政使副太子洗馬張季凝等往彼宣賜官告
勅牒國信物等。具如別錄。勅賜高麗國王竹冊法物等。竹
冊一副。八十。紫絲絛聯紅錦裝背冊匣一具。黑漆銀含
陵金銅鏁鑰二副。攀環紅錦托裏襯冊文兩幅。黃綾夾帕
一條。蓋冊匣三副。黃綾夾帕一條。蓋冊匣三副。黃絹油夾
帕一條。舉冊匣熟紫絲板二條。絡冊牀熟紫絲油畫檐牀
一張。銀裏脚角竿頭金柏木冊案一面。紫綾案褥一領。夾
裙襈全行事紫綾席褥一副。襯冊牀紫綾一副。
量留晉陽令劉繼儒詔
興王舊地。原廟所存。載懷瞻奉之心。允屬循良之吏。以爾
莅官有政。晉人美之。假其省銜。許留周歲。更圖盡瘁。以稱
陟明。可檢校工部員外郎。仍量留一年。
令長吏掩埋暴骸詔
自冬徂春。少[:#AS-8FBB:●]雨雪。掩骼埋胔。必契陰靈。將召純和。宜藏
暴露。宜令所在長吏依此掩藏。仍付所司。
除授留守宜降麻制勅
留守之任。委寄非輕。凡降絲綸。宜同將相。起今後除授留
守。宜降麻制。仍付所司。
禁兩稅加耗勅
朕自居藩邸。每務躬親。稟先帝之聖謨。見萬方之庶政。洎
登宸極。思致時康。屬蝗旱為災。耕桑失業。顧惟寡昧。深軫
焦勞。舉一食思稼穡之艱難。行一事期黎民之蘇息。為先
清朝名士。朱邸舊寮。深窮蠧政之源。備得養民之本。況藩
侯郡牧。察俗觀風。必能副沖人委仗之心。駐疲俗逋逃之
足。明行條制。俾絕侵漁。使稅額無虧。戶口獲濟。斯為急務。
要在頒行。便可散下諸州。嚴誡主者。盡令遵守。無致因循。
徧繄惠養之功。共致昇平之運。仍付所司。
修製祭器勅
天地宗廟社稷及諸祠祭等。訪聞所司承管。多不精潔。宜
令三司預支一年禮料物色。於太廟置庫收貯。差宗正丞
主掌。委監察御史監當。祭器祭服等未備者修製。
禁盛夏滯獄勅
朕自臨寰宇。思致和平。以四海為家。慮一物失所。每念狴
牢之內。或多枉橈之人。屬此炎蒸。倍加軫憫。冀絕滯淹之
嘆。用資欽恤之仁。應三京鄴都及諸道州府見禁罪人等。
宜令逐處長吏嚴切指揮本推司。及委本所判官疾速結
絕斷遣。不得淹延。及致冤濫。仍付所司。
䟽通吏部注擬勅
吏部巳判成選人等。訪聞人數絕多。闕員甚少。頗為淹注。
例是饑貧。宜推振滯之恩。用廣進身之路。諸州府判掾。見
有員闕不少。其見在黃衣選人等。宜令注授前件官。除三
京鄴都掾曹外。其餘並許注擬。秩滿。無遺闕者。五選六
選減一選。七選八選減兩選。九選十選減三選。內有超資
者。再入官日。即依本資敘理。河東管內及鄜延涇邠秦隴
鳳等州管內。闕員不少。選人以家私不便。多不服官。宜令
所司不拘超折注擬。仍俟秩滿。無遺闕者。五選六選減三
選。七選八選減四選。再入官日。却依本資敘理。所注前項
州縣官等。宜令銓司依判成次第注擬。切在公當。不得阿
私。仍不許選人通關。仍付所司。
貸鄧州節度宋彥筠擅殺勅
王者約法之義。比在防非。將致一平。所期共守。昨以憲司
舉職。有國舊規。宋彥筠尋悔愆尤。理可矜恕。念茲勳績。深
軫朕懷。特開宥過之恩。庶叶匿瑕之道。凡百有位。宜勵乃
誠。所犯科條並釋放。
勒停李鼎現任勅
李鼎方居憲府。合稟朝章。豈可八月中喪妻。十月後供狀。
欺公冒寵。以死為生。既彰罔上之愆。難處觸邪之地。止停
見任。尚示寬恩。宜勅停見任。
贈翟進宗左武衞上將軍勅
故淄州刺史翟進宗。不穀不德。營兵叛予。陷爾厲階。力屈
遇害。念茲忠瘁。實用衋傷。蜀主恕其黃權。魯莊誄其卜國。
皆非罪也。吾將贈之。用慰貞魂。宜頒漏澤。可贈左武衞上
將軍。
復置翰林學士院勅
翰林學士與中書舍人。分為兩制。各置六員。偶自近年。權
停內署。況司詔命。必在深嚴。將使從宜。却仍舊貫。宜復置
翰林學士院。
令三銓詳看關牒勅
銓總之司。提舉是務。時臨注擬。尤在精詳。宜令三銓子細
看驗關牒。或稍涉差謬。即據理科條。將澄刈楚之風。用誡
侮文之吏。
䟽理獄訟瘞埋病亡勅
淹延刑獄。實啟倖門。稽滯瘞埋。尤傷和氣。追呼既廣。勞擾
斯煩。檢驗取裁。停駐為弊。宜令凡有禁繫。不得分外追人。
百姓死亡。亦仰及時葬送。既無重擾。式叶化風。仍付所司。
科陳延福罪勅
陳延福位居牧守。首被訟論。移市肆以創迴圖。巳彰生事。
假役夫而科採捕。尤驗擾人。但以稱贍本州。云承累政。雖
除姦革弊。全昧經心。而案罪計贓。未明入巳。聊從懲罰。用
顯含洪。宜罰征馬十匹放。
流張嗣宗勅
張嗣宗巳招過犯。斷處徒刑。雖定徵銅。更難居任。既聞除
替。便合稟承。乃敢拒違。益彰狡惡。須加竄謫。俾省[:#AS-8FBB:●]尤。宜
配流商州。
