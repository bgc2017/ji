欽定全唐文卷七十一
文宗(三)
太尉段秀實祔廟詔
秀實忠衞宗社。功配廟食。義風所激。千載凜然。閒代勳力。
須異等夷。宜賜綾絹五百匹。以度支物充。仍令所司供少
牢。并給鹵簿人夫。兼太常博士一人檢校。
試制舉人詔
志本於道。蓋道以致君為先。代實生才。蓋才以濟理為務。
不索何以獲其實。不言何以知其志。故帝堯垂詢衆之訓。
殷宗首沃心之術。其傳曰。嘉言罔攸伏。又曰。俊人用章。漢
魏以還。詔策時作。暨於我唐。遵為故事。繇是善政惟乂。魁
能閒出。朕祗荷大寶。勤恤兆人。明不燭於幽暗。惠未流於
鰥寡。御朽兢慮。求賢永圖。是以詔命有司。會羣材。列稽疑。
延問闕政。子大夫達學通識。儼然來思。操觚濡翰。條誨宿
滯。慰我虛佇。必宏嘉猷。故臨軒命書。策以審訪。繼燭俟奏。
其悉乃辭。各宜坐食。食畢就試。左散騎常侍馮宿太常少
卿賈餗庫部郎中龐嚴宜並充考制策官。
委中書門下處分制科及第人詔
王者謹天戒。酌人言。叶時凝命。資賢贊理。斯為令典也。朕
以菲德。祗膺大統。歲屬凶旱。人思底寧。庶察弊以勤理。因
舉能而詢衆。科別條問。臨軒致誠。載搜尤才。果副虛佇。賢
良方正能直言極諫科舉人第三等裴休裴素第三次等
李郃第四等南卓李甘杜牧馬植鄭亞崔璵第四次等崔
讜王式羅紹京崔渠崔慎由苗愔韋昶崔槫第五上等崔
渙韓賓詳閑吏理達於教化科舉人第四次等宋昆軍謀
宏遠堪任將帥科舉人第四次等鄭冠李栻等。皆直躬遵
道。博古知微。敷其遠猷。志在宏益。實能攻朕闕。紹政經。究
天人交際之理。極皇王通變之義。指切精洽。粲然可觀。既
校才於試可。宜旌能於受祿。其第三等第三次等人。委中
書門下優與處分。第四次等第五上等人。中書門下即與
處分。
追贈晉王普為悼懷太子詔
王者重統紀。尊儲兩。所以上嚴國本。祗叶禮經。睦人倫以
正邦典。崇丕基而昭彝式。其或德契元良。恩當追命。道雖
閒於存歿。義有表於哀榮。仰惟舊章。用攄憫志。故開府儀
同三司晉王普。先帝冢嗣。閒氣夙鍾。孝敬發於岐嶷。溫仁
形於襁緥。翦珪分社。光祝冊於參墟。錫土啟藩。假威尊於
上黨。朕頃戡內難。謬屬與能。以王齒在嬰提。事絕推讓。方
期就傅。謂致修齡。既因猶子之義。俾膺主鬯之選。天不憖
遺。殲我本枝。泣悼永往。空餘典禮。嗟樂善而莫報。顧十起
而何追。銜悲良慟。此誠無極。是用稽諸前訓。申我宿愛。布
曩懷於此日。告如在於幽靈。式備虛儀。曷瘳深痛。可贈悼
懷太子。仍令有司擇日。備禮追冊。
賑山東水災詔
朕撫有四方。子育兆庶。虔恭夕惕。罔敢自暇。庶乎天地交
感。人神洽和。如聞山東降災。淫雨泛濫。豈政理有所未明。
人情有所未達邪。中宵待旦。惕然疚懷。應是諸州遭水損
田苗壞廬舍處。宜委所在吏切加訪恤。如不能自濟者。宜
發義倉賑給。普令均一。以副朕懷。
更定權知同正授六考詔
凡權知授官。皆緣本資稍優。未合便得。藉才擢用。故且權
知。若通計五考。即便同正授。極為僥倖。自今巳後。應諸州
府五品長馬權知正授。通計六考滿停。其勒留官如有未
滿六考停給課料者。便準此卻與支給。
絕王庭湊進奉詔
朕初撫天下。實在便安。故委同捷節旄。處以華壤。顧彼童
孽。豈宜當之。然蔑棄君親。不合容覆。忠臣義士。咸同忿嫉。
非朕生事。至於興戎。鎮州王庭湊。承累朝恩榮。據四郡士
衆。將為率先問罪。以圖策勳。而乃影援逆寇。干犯王旅。諸
道使命。縶為纍囚。內兵滄州。抗戰四境。交支郡之管籥。棄
鄰好之姻親。無恩於家。忘義於國。而猶特遣中使。許其轉
禍。詞旨堅執。曾無少悛。近日又令宰臣遺書。許以效順。王
誥一去。寂爾無聞。朕以成德一軍。代建勳力。聆風拭目。待
之實殊。豈為庭湊一人。致使傷及百姓。今迫藩臣懇請。連
章繼來。朕猶不能獨斷。宣示羣公卿士。參詳可否。以觀衆
情。義不容誅。列狀斯在。今亦酌其便。以適事機。亦以嘗
在先朝。曾效忠慤。寵獎逾等。驟至三公。開其自新。以全臣
節。朕之恩義。亦不負矣。其諸道與鎮州鄰接處。宜並絕其
進奉。嚴加警備。其有突犯。及隨指揮併合。宜依詔旨處分。
諸道須有移軍出界。並不得焚燒廬舍。橫加殘害。歸投者
撫之。拒命者禦之。如有忠臣義士。以一州或城鎮降者。並
依討滄州例處分。其上都進奏院。宜令御史臺京兆府切
加守捉。禁其出入。待後勅處分。如庭湊翻然改悔。乞效忠
勳。上表陳誠。須有聞奏。亦委鄰界。當時轉與進上。不得停
留。於戲。朕示帝王至仁。以安兆庶。以黃老清淨。用寧寰宇。
文誥屢施而不從。兵革在郊而未弭。德不能洽。誠有未孚。
致此費辭。良多愧歎。
討王庭湊詔
門下。雷霆雪霜。上天所以成物。明罰勅法。聖人垂之易象。
豈陽春不可以獨化。將輔理固在於威刑乎。則遏亂禁非。
法天齊俗。諒有為而然也。何則。三綱五常。王化之正本。彰
善癉惡。國經之大防。君人者。苟不提此柄以示天下。是納
人於陷穽。道俗於豺狼。而欲家固人安。上和下順。猶北轅
而適楚也。李同捷罪暴寰宇。告之則悖。寵之益凌。亂君臣
父子之紀綱。棄覆育生成之恩義。則綏討之命。蓋不得巳
焉。而王庭湊為我藩臣。久膺寵命。致爵位於擾叛之際。齊
恩澤於忠義之倫。贖過圖功。宜百羣帥。而首扇同捷。使起
自墨縗。黨惡之心。劇於虎兕。負德之醜。逾於梟獍。驅忠義
之旅以授兇渠。率悅順之人以侵鄰壤。藩方統帥。飛䟽互
來。朝右公卿。懇章繼奏。皆期鳴鼓問罪。奮戈啟行。朕道希
包荒。志在含垢。多端曲護。大開坦途。諭之使致奇功。告之
將酬重位。顯招密示。抑義降心。繼馳信臣。累諭深旨。而傲
很彌甚。凶肆不悛。飾惡言於布章。資盜糧於狡寇。拘四鄰
忠告之使。堅一境代襲之謀。與逆豎為輔車。絕舊歡於姻
好。屢有降卒。備驗奸蹤。潛軍入援德棣。縱燎以焚瀛莫。河
東易定。被毒騷然。憲誠從諫。見侵相繼。加以猜戮無辜。安
忍逞欲。有族坑屋誅之令。極削下僭上之圖。井邑銜冤。道
路以目。自頃冀其迷復。未議加刑。但令閉境。猶希補過。而
乃大舉將卒。期覆定州。取怒人祇。迎風瓦解。稔慝搆亂。前
古罕見。若尚為包容。則孰分逆順。其王庭湊在身官爵。並
宜削奪。應諸道州鎮接界處。各宜逐便攻討。其鎮州將士。
如有梟斬王庭湊者。先是六品以下官者。便授三品正員
官。其先是五品以上官者。節級超獎。仍賜莊田各一區。錢
二萬貫。兼授以土地。及賜實封。如有能率所管兵馬。以州
郡來降者。超三資與官。仍便正授刺史。賜錢一萬貫。以城
鎮來降者。超兩資與官。仍賜錢五千貫。如先未有官者。即
特授三品四品官。如以一身降者。亦與改轉。仍賜錢帛。其
諸道將士。有因立功能梟斬王庭湊者。亦準前例處分。成
德一軍。山東所賴。扼制徑險。控束河防。武俊之拯橫流。承
元之變舊俗。言念誠節。何日可忘。知感弟兄見劫。妻子為
質。愍惻之志。朝夕在懷。當無疑謀。自致恩外。昔光武存大
信而捨朱鮪。魏祖推至誠而納張繡。非無故事。朕不食言。
如庭湊自能束身歸朝。並與洗雪。若執迷安禍。罪止其身。
其餘脅汙。一切不問。縱有跡涉逆節。事出一時。劫於凶威。
並從寬宥。四州之內。如有謀為向順。屈於垂成。家族無辜。
殘酷所及者。宜優加追贈。并賜錢帛。其有子孫得脫免。委
四面節度切加搜訪。當議與官。四州管內百姓。久困冤害。
橫罹挾制。念同赤子。莫匪吾人。諸軍所次。不得妄加殺戮。
并焚爇廬舍。暴掠財產。及有拘繫。以為纍囚。四州百姓。久
廢生業。如有歸投。各宜存撫。老幼丁壯。量加優恤。仍給與
空閒田宅。使之如歸。事平之後。願還本貫亦聽。於戲。原野
陳師。雖前王之不免。干戈屢動。諒菲德之所興。孤我宿尚。
良深憮然。咨爾輔弼之臣。暨於藩守羣帥。爾尚悉乃忠力。
匡予寡昧。經遠猷以端理本。恢上略以速戎功。緝庶政以
康中邦。明大教以昭昧俗。宣示內外。俾知朕懷。
贈欒濛尚書詔
見危致命。之死不顧。據其義則白刃可蹈。得其所則鴻毛
猶輕。此忠臣烈士所以垂名不朽者也。故棣州剌史充本
州鎮遏兵馬使欒濛。稟受正氣。發揮壯猷。屬逆豎亂常。反
形潛具。濛於此時。密獻成算。朕且欲諭以文告。革其非心。
重難興師。因寢其奏。而沈謀中泄。搆茲深冤。眷言此心。傷
恨何巳。可贈工部尚書。仍許歸葬上都。令所在路次州縣。
供熟食兼遞夫等。應緣葬事所須。並令官給。賊平之後。仍
訪其子孫親屬。
授魏徵孫可則等官詔
武德巳來。輔相之臣。以道致君。以勞定國。若贈司空徵。故
侍中知古。贈太尉冕。語其功次。皆在第一。清風餘祉。宜及
乎後昆。爾等乃其曾孫。式叶搜獎。俾奉貽謀之慶。用覃延
賞之恩。各命以官。勉思祖德。
封王智興等詔
王者誅暴亂。賞勳勞。既正紀綱。式頒爵位。朕以菲德。理乖
勝殘。使釁生誨盜。刑用戎鉞屬者庭湊用滄州為輔車。以
謀專土。同捷恃棣州為屏捍。遂成阻命。實賴英帥。共恢壯
圖。爰議酬庸。式獎宣力。武寧軍節度使徐泗濠等州觀察
處置等使充滄德行營招撫使光祿大夫守司徒中書門
下平章事上柱國太原郡開國公食邑二百戶王智興。可
特進。封代國公。食邑三千戶。餘如故。平盧軍節度使淄青
登萊棣等州觀察處置等使兼押新羅渤海兩蕃等使銀
青光祿大夫檢校尚書僕射御史大夫上柱國會稽縣開
國公食邑一千戶康志睦。可檢校尚書左僕射。餘如故。正
議大夫檢校工部尚書使持節鄆州諸軍事兼鄆州剌史
御史大夫賜紫金魚袋崔宏禮。可檢校尚書右僕射。餘如
故。其棣州城下武寧軍節度使諸道立功將士。巳甄錄外。
委智興條䟽聞奏。棣州應見在百姓。宜復一年。其將士有
決戰攻壘。奮不顧身。中刃被瘡。遂成癈疾者。並賜衣糧。終
身勿絕。其武寧軍及平盧軍浙西宣歙天平等五處兵馬
在棣州城下者。並宜放歸本道。於戲。並命申威。分疆翦寇。
界大河之南北。委藩守以廓清。立績者既以勞施。圖功者
方期盡敵。勉宏勝策。無至老師。共臻輯寧。副我勤屬。
追錄故中書令褚遂良等裔孫詔
朕詳觀列聖紀冊。祖宗盛業。粲然在前。或道有污崇。政有
善否。未始不繫乎當時輔弼。常因便殿。言諸宰臣。勉其匡
益。叶心推戴。且以去歲乙巳登應門敷大號。俾疇賢相。以
訪遺裔。或血食不繼。宗祊巳蕪。如遂良之委笏面諍。名垂
史書。仁傑之恢復廟社。事形先覺。宋璟之文吏骨鯁。功參
理平。元紘之守規畫一。時成有裕。其冑僅存。不絕若髮。各
授邑吏。使其自試。其故中書令褚遂良五代孫虔。可汝州
臨汝縣尉。內史狄仁傑曾孫元封。懷州修武縣尉。侍中宋
璟曾孫滶。岳州沅江縣尉。中書侍郎李元紘曾孫伉。鄧州
向城縣尉。
委京兆捕賊詔
輦轂之下。法在肅清。姦盜竊發。理難容舍。親仁坊今月五
日賊。依前委京兆府左右街使鳳翔邠涇金商同華等州
切加捕逐。如獲頭首。準法科斷。其餘支黨。一切不問。於戲。
唯此凶災。是彰非德。情敢忘於罪己。惠所貴於及人。施令
布和。期於蘇息。凡厥臣庶。宜體朕懷。主者施行。
禁奏祥瑞詔
朕以菲德。祗膺大寶。深求理本。將致時雍。以慈惠恭儉為
休徵。以人和年豐為上瑞。夙夜思省。無以過之。至於嘉穎
連理之祥。飛禽走獸之異。出於邦國。來獻闕庭。虛美推功。
非予所尚。歲晏奉陳於清廟。元正列上於大朝。探討古今。
亦無明據。恭惟靈聖。豈俟薦聞。事非經通。理當釐正。庶使
溥天之下。知予務實之心。其諸應有三等祥瑞。並不得更
有聞奏。亦不要申牒所司。其臘饗太廟。薦獻太清宮。并元
日受朝。奏祥瑞儀主宜停。
貶柏耆等詔
頃以德州未下。俾宣朝旨。慰勉勤瘁。詢謀事機。計日指程。
其速達。而所至留滯。請兵自隨。假勢張皇。乘險縱恣。奏
報蔑聞。擅入滄州。專殺大將。捕置逆校。潛送兇渠。物議紛
然。遠近駭聽。滄德宣慰使諫議大夫柏耆。可貶循州司戶。
參軍判官殿中侍御史沈亞之。可虔州南康縣尉。
令鎮州行營兵馬各守疆界詔
門下。聖人之教。先德後刑。王者之師。有征無戰。所以體人
經遠。要終貴實。導利天下。端由一人。情雖獲巳。務臻斯道。
朕以寡昧。嗣守丕業。威不能禁暴叛戢干戈。德不能濟生
靈完物力。以至於起師戎之役。陳原野之刑。然謂有功。固
以多愧。始者逆賊李同捷。統戎專地。弄兵恃寵。不受文告。
不服朝廷。本貴清淨。惟務含宏。常欲安其反側。匿其瑕穢。
曾不悔禍。是用徂征。賴天地降靈。中外叶力。兇渠就戮。滄
海甫安。我本興師。事止於此。言念士衆。以及里閭。並遭脅
從。久陷塗炭。殺傷之外。殘瘵可哀。巳各有獎錄。及令賑恤。
仍委長吏。更加綏輯。王庭湊因緣同捷。遂此沈迷。及交鋒
刃。益縱豺豕。今滄德既巳平殄。庭湊猶未悛懲。合乘兵威。
便圖攻討。然欲更令思省。未忍重有傷殘。又以行營諸軍。
久勞於外。憫其暴露。且議旋歸。況兵有可用而不用。謂之
不武。則失柄。有不假用而用。謂之黷武。則興亂。弛張在我。
豈止一途。其鎮州四面行營兵馬。並宜各歸本界。且自休
息。使耕農不廢。儲峙有常。見存者苟獲阜安。未來者亦將
焉往。朕志巳定。姑務保寧。諸道縱有能指期攻取鎮州者。
亦非朕意。何者。庭湊一身負累。三軍百姓。皆是吾人。豈忍
非辜。罹其殺害。朕為父母。義切生成。每念迫以兇威。不得
保其性命。或使役夫遠念家業。或割剝資糧。或朝夕不免
於饑寒。或冤濫以致其愁痛。寢食之際。未嘗暫安。其幽州
河東易定齊德昭義魏博等道。但要保境。勿相往來。若庭
湊以四郡之地。三軍之衆。率誠歸闕。翻然效順。則不獨棄
其舊惡。兼亦別議新恩。以至自知計力窮盡。而能束身請
命。亦當待以不死。惟此一事。與達表章。其餘並勿聽信。鎮
州四面節將。或功勳巳茂。或感憤方深。皆欲乘時。以圖盡
敵。然國家之本。愛人為先。縱能翦平。豈免傷殺。今但環境
設備。使之不能侵軼。須以歲月。自當誅除。此所謂不戰之
功。不勞而定也。其應討滄州行營將士。並巳遣使各加賜
勞。其死事之後。傷痍之人。及濱河州縣。兵戈所聚。水潦為
敗者。並有制命。令悉惠養優恤。副我意焉。然猶慮長吏未
能將明。或有漏落。委中書門下準五月十三日勅。詢訪事
實。務令周給。於戲。我理天下。但恐道化未至。不慮寇孽不
平。若宗社之靈。風教所及。則四夷八蠻。猶當梯山航海。慕
化而來。豈山東四郡。獨能拒命。夫退修教而降崇。不戮人
而克敵。予之所尚。今也其時。凡在中外。庶僚羣帥。悉力竭
忠。尚弼予理。宣示遐邇。各體朕懷。主者施行。
雪王庭湊詔
帝王之御大器也。上法天意。下順人情。何嘗不欲舞干羽
以致懷來。滌舊垢而宏惠貸。朕以寡昧。獲守昌圖。享二百
餘年之丕基。纂十三列聖之洪業。而涉道猶淺。燭理不昭。
德未洽於生靈。信未孚於微隱。至使河朔殘梗。藩臣阻絕。
既多在予之責。每軫納隍之念。頃者滄州拒命。將帥專征。
有國彝章。非朕敢赦。諒功成於九伐。當事止於一方。況成
德本軍。早列勳籍。庭湊初意。亦獻嘉謀。因緣細隙。互搆隟
(闕)且聞朝廷。則挂刑書。雖欲上陳。固難自達。及滄德翦定。
甲兵偃戢。拜章辨數。納款鄰封。爰妄(疑)台臣。俾通王命。備
聞恭惕。延望私恩。感激而情動三軍。歡呼而聲馳四郡。朕
猥居兆人之上。常懼一物失所。雖外示君臣之義。實內猶
父子之親。豈可使覆載之中。不沾雨露。照臨之下。獨隔輝
光。斷自予衷。靡聽輿議。既改之而不恡。則待之而如初。俾
服官榮。載膺寄任。爵服盡在。恩禮用加。其王庭湊可依前
授金紫光祿大夫檢校司徒兼鎮州大都督府長史御史
大夫上柱國太原郡開國公食邑二千戶充成德軍節度
鎮冀深趙等州觀察處置等使。於戲。天道之所助者曰順。
人倫之所重者曰忠。為君在於不疑。為臣在於不貳。然後
上下交暢。以底泰寧。當宏令猷。勉收來效。凡百卿士。宜體
朕懷。
諭刺史詔
刺史分憂。得以專達。事有違法。觀察使然後奏聞。如聞州
司常務。巨細所裁。官吏移攝。將士解補。占留支用刑獄等。
動須稟奉。不得自專。雖有政能。無所施設。選置長吏。將何
責成。宜委御史臺及出使郎官御史嚴加察訪。廉使奏聽
進止。本判官不能規正。及刺史不守朝章。並量加貶降。若
所管州郡。控接蕃夷。軍戎之閒。事資節制。即不在此限。
授溫造山南西道節度等使詔
漢水上游。梁山東險。控巴岷之道路。作咸鎬之藩屏。實命
長帥。必惟全才。求臣僚。僉屬邦彥。是用築齋壇以賜鈇
鉞。登廉車以察風俗。一方之事。悉以咨之。大中大夫守尚
書右丞上護軍祁縣開國子食邑五百戶賜紫金魚袋溫
造。風度端雅。質量閎厚。立朝正色。直道當官。自登周行。藹
有休稱。前在憲府。爰持國綱。人所未能。心巳獨至。聽言盡
主於忠信。指事必根於理化。豈彼嘗意。自謂知人。洎南宮
提領右轄。郎曹承式。體要宏通。屬聞漢中。撫事多故。非寬
仁不可以理軍旅。非廉實不可以輯編甿。擇任之時。誠異
他日。繇是命爾尹正襃國。節制梁川。首列侍從之臣。秩遷
御史之率。至若革故弊以存遠略。因其事以定衆心。姑務
載安。勿使告病。弛張威惠。在爾能之。勗哉惟勤。無忝我推
轂之命。可檢校右散騎常侍兼興元尹御史大夫充山南
西道節度管內觀察處置等使。
答路隨等上憲宗實錄詔
卿學貫六經。究春秋之微旨。業精五典。得冊之精華。編
年紀述於皇猷。記事備陳於王業。垂堯言而可法。彰禹績
而有光。極思盡誠。宣我祖德。閱覽之際。虔感彌深。賜監修
國史路隨及見在史官司封郎中蘇景允起居舍人陳夷
行屯田員外郎李漢右拾遺蔣係各錦綵銀器有差。
崇儉詔
蓋儉以足用。令出惟行。著在前經。斯為理本。朕自臨四海。
憫元元之久困。日昃忘食。宵興疚懷。躬絕文繡之飾。尚愧
茅茨之儉。亦喻卿士。形於詔條。如聞積習流弊。餘風未革。
車服第室。相高以華靡之制。資用貨寶。固啟於貪冒之源。
有司不禁。侈俗滋扇。是朕之教導未敷。使兆庶昧於恥尚
也。其何以足用行令。臻於至理歟。永念慚歎。迨茲申勅。自
今內外班列職位之士。其各務樸素。宏茲國風。有僭差尤
甚者。御史列上。主者宣示中外。知朕意焉。
令御史䟽決繫囚詔
如聞時稼甚滋。人心望歲。近者時雨稍乏。憂懷載深。慮有
留獄。致傷和氣。應京城諸司見禁囚徒。宜令御史臺選清
強御史二人。各就司䟽決處分。具輕重以聞。
禁弋獵傷田苗詔
春夏之交。稼穡方茂。永念東作。其勤如傷。況時屬陽和。令
禁麛卵。所以保茲懷生。仁遂物性。如聞京畿之內。及關輔
近地。或有豪家。特務弋獵。放縱鷹犬。頗傷田苗。宜令長吏。
切加禁察。有敢違令者。捕繫以聞。
糾舉滯獄詔
如聞御史臺大理寺京兆府及諸縣囚徒。近日訊鞫。例多
停滯。自今巳後。宜令所司速詳決處分。其諸司應推獄。有
稽緩稍甚。與奪或乖者。仍委尚書左右丞及分察御史糾
舉以聞。
加裴度司徒詔
昔漢以孔光。降置几之詔。晉以鄭沖。申奉冊之命。雖優隆
耆德。顯重元臣。而議政不及於咨詢。用禮止在於安逸。朕
勤求至理。所寶惟賢。顧諟舊勞。敢不加敬。繇是委宰制於
大政。釋參決於繁務。時因聽斷。誠望弼諧。遷秩上公。式是
殊寵。特進守司徒兼門下侍郎同中書門下平章事充集
賢殿大學士上柱國晉國公食邑三千戶食實封三百戶
裴度。稟河嶽之英靈。受乾坤之閒氣。珪璋特達。城府洞開。
外茂九功。內苞一德。器為社稷之鎮。才實邦國之楨。故能
祗事累朝。宣融景化。在憲宗時。掃滌區宇。爾則有出軍殄
寇之勳。在穆宗時。混同文軌。爾則有參戎入輔之績。在敬
宗時。阜康兆庶。爾則有活國庇人之勤。迨弼朕躬。總齊方
夏。爾則有弔伐底寧之力。皆不遺廟算。布在編。功利及
人。不可悉數。而朝論益重。我心實知。方用皐陶之謨。適值
留侯之疾。瀝懇牢讓。備列於奏章。塞詔上言。動形於言色。
果聞勿藥之喜。更俟調鼎之功。而體力未和。音容尚阻。不
有優崇之命。孰彰寵待之恩。宜其協贊機衡。宏敷教典。論
道而儀刑卿士。宣德而鎮撫華夷。嗇養精神。保綏福履。為
國元老。毗予一人。可司徒平章軍國重事。待疾損日。每三
日五日一度入中書。散官勳封實封如故。
答裴度奏辭冊禮詔
裴度上獻表章。固辭冊禮。沖謙之志。發自懇誠。嘉歎良深。
用依來請。其冊禮宜權停。
令神策軍與府縣協捕寇賊詔
如聞近日京城。頻有寇賊。府縣所繇至少。防制實難。須假
軍司。共為捕察。宜令左右神策。各差人與府縣計會。如有
盜賊。同力追擒。仍具所差人數姓名。并所配防界。牒報京
兆府。應捕獲賊。並先送府縣推問。如有諸軍諸使勘驗知
情狀。如實是殺人及強盜。罪跡分明。不計贓之多少。聞奏
訖牒報本司。便付京兆府決殺。其餘即各牒送本司。令準
百姓例之罪科決。待府司添補所繇。人力稍足。即別條流。
其外縣有軍鎮處。亦準此處分。
勅禮部侍郎高鍇試宗正寺解送人詔
夫宗子維城。本枝百代。封爵便宜。無令廢絕。常年宗正寺
解送人。恐有浮薄。以忝科名。在卿精揀藝能。勿妨賢路。其
所試。賦則準常規。詩則依齊梁體格。
