欽定全唐文卷六百七十六
白居易(二十一)
江州司馬廳記
自武德以來。庶官以便宜制事。大攝小。重侵輕。郡守之職。
總於諸侯帥。郡佐之職。移於部從事。故自五大都督府至
於上中下郡。司馬之事盡去。唯員與俸在。凡內外文武官
左遷右移者遞居之。凡執役事上與給事於省寺軍府者
遙署之。凡仕久資高耄昏軟弱不任事而時不忍棄者實
莅之。莅之者。進不課其能。退不殿其不能。才不才一也。若
有人蓄器貯用急於兼濟者居之。雖一日不樂。若有人養
志忘名安於獨善者處之。雖終身無悶。官不官。繫乎時也。
適不適。在乎人也。江州左匡廬。右江湖。土高氣清。富有佳
境。刺史守土臣。不可遠觀遊。㣥吏執事官。不敢自暇佚。惟
司馬綽綽。可以從容於山水詩酒間。由是郡南樓山北樓。
水湓亭百花亭。風篁石巖。瀑布廬宮。源潭洞東西二林寺。
泉石松雪。司馬盡有之矣。苟有志於吏隱者。捨此官何求
焉。案唐典。上州司馬秩五品。歲廩數百石。月俸六七萬。官
足以庇身。食足以給家。州民康非司馬功。郡政壞非司馬
罪。無言責。無事憂。噫。為國謀則尸素之尤蠧者。為身謀則
祿仕之優穩者。予佐是郡。行四年矣。其心休休如一日二
日。何哉。識時知命而已。又安知後之司馬。不有與吾同志
者乎。因書所得。以告來者。時元和十三年七月八日記。
草堂記
匡廬奇秀甲天下山。山北峯曰香爐峯。北寺曰遺愛寺。介
峯寺間。其境勝絕。又甲廬山。元和十一年秋。太原人白樂
天見而愛之。若遠行客過故鄉。戀戀不能去。因面峯腋寺。
作為草堂。明年春。草堂成。三間兩柱。二室四牖。廣袤豐殺。
一稱心力。洞北戶來陰風。防徂暑也。敞南甍納陽日。虞祁
寒也。木斲而已不加丹。墻圬而已不加白。墄階用石。冪窗
用紙。竹簾紵幃。率稱是焉。堂中設木榻四。素屏二。漆琴一
張。儒道佛書各三兩卷。樂天既來為主。仰觀山。俯聽泉。傍
睨竹樹雲石。自辰及酉。應接不暇。俄而物誘氣隨。外適內
和。一宿體寧。再宿心恬。三宿後頹然嗒然。不知其然而然。
自問其故。答曰。是居也。前有平地。輪廣十丈。中有平臺半
平地。臺南有方池倍平臺。環池多山竹野卉。池中生白蓮
白魚。又南抵石澗。夾澗有古松老杉。大僅十人圍。高不知
幾百尺。修柯戛雲。低枝拂潭。如幢豎。如蓋張。如龍蛇走。松
下多灌叢。蘿蔦葉蔓。駢織承翳。日月光不到地。盛夏風氣
如八九月時。下鋪白石。為出入道。堂北五步。據層崖積石。
嵌空垤塊。雜木異草。蓋覆其上。綠陰蒙蒙。朱實離離。不識
其名。四時一色。又有飛泉植茗。就以烹燀。好事者見可以
永日。堂東有瀑布。水懸三尺。瀉階隅。落石渠。昏曉如練色。
夜中如環珮琴筑聲。堂西倚北崖右趾。以剖竹架空。引崖
上泉。脉分綫懸。自簷注砌。纍纍如貫珠。霏微如雨露。滴瀝
飄灑。隨風遠去。其四傍耳目杖屨可及者。春有錦繡谷花。
夏有石門澗雲。秋有虎谿月。冬有鑪峯雪。陰晴顯晦。昏旦
含吐。千變萬狀。不可殫紀。覼縷而言。故云甲廬山者。噫。凡
人豐一屋。華一簣。而起居其間。尚不免有驕矜之態。今我
為是物主。物至致知。各以類至。又安得不外適內和。體寧
心恬哉。昔永遠宗雷輩十八人同入此山。老死不反。去我
千載。我知其心以是哉。矧予自思從幼迨老。若白屋。若朱
門。凡所止雖一日二日。輒覆簣土為臺。聚拳石為山。環斗
水為池。其喜山水病癖如此。一旦蹇剝。來佐江郡。郡守以
優容撫我。廬山以靈勝待我。是天與我時。地與我所。卒獲
所好。又何以求焉。尚以冗員所羈。餘累未盡。或往或來。未
遑寧處。待予異日弟妹婚嫁畢。司馬歲秩滿。出處行止。得
以自遂。則必左手引妻子。右手抱琴書。終老於斯。以成就
我平生之志。清泉白石。實聞此言。時三月二十七日。始居
新堂。四月九日。與河南元集虛范陽張允中南陽張深之
東西二林寺長老湊公朗滿晦堅等凡二十有二人。具齋
施茶果以落之。因為草堂記。
許昌縣令新廳壁記
民非政不乂。政非官不舉。官非署不立。是三者相為用。故
古君子有雖一日必葺其墻屋者。以是哉。許昌縣居梁鄭
陳蔡間。要路由於斯。當建中貞元之際。大軍聚於斯。兵殘
其民。火焚其邑。大田生荊棘。官舍為煨燼。乘其弊而為政。
作事者其難乎。去年春。叔父自徐州士曹掾選署厥邑令。
於是約己以清白。納人以簡直。立事以強毅。以清白故。官
吏不敢侵於民。以簡直故。獄訟不得畱於庭。以強毅故。軍
鎮不能干於縣。由是居二年。民用康。政用暇。乃曰。儲蓄邦
之本。命先營囷倉。又曰。公署吏所寧。命次圖廳事。取材於
土物。取工於子來。取時於農隙。然後豐約量其力。廣狹稱
其位。儉不至陋。壯不至驕。庇身無燥濕之憂。視事有朝夕
之利。官由是而立。政由是而舉。民由是而乂。建一物而三
事成。其孰不韙之哉。嗚呼。吾家世以清簡垂為貽燕之訓。
叔父奉而行之。不敢失墜。小子舉而書之。亦無媿辭。若其
官邑之省置。風物之有亡。田賦之上下。蓋存乎圖諜。此略
而不書。今但記新廳之時制。與叔父作為之所由也。先是
邑居不修。屋壁無紀。前賢姓字。湮泯無聞。而今而後。請居
厥位者。編其年月名氏。自叔父始。時貞元十九年冬十一
月一日記。
養竹記
竹似賢。何哉。竹本固。固以樹德。君子見其本。則思善建不
拔者。竹性直。直以立身。君子見其性。則思中立不倚者。竹
心空。空以體道。君子見其心。則思應用虛受者。竹節貞。貞
以立志。君子見其節。則思砥礪名行夷險一致者。夫如是。
故君子人多樹之。為庭實焉。貞元十九年春。居易以拔萃
選及第。授校書郎。始於長安求假居處。得常樂里故關相
國私第之東亭而處之。明日。履及於亭之東南隅。見叢竹
於斯。枝葉殄瘁。無聲無色。詢於關氏之老。則曰此相國之
手植者。自相國捐館。他人假居。繇是筐篚者斬焉。篲箒者
刈焉。刑餘之材。長無尋焉。數無百焉。又有凡草木雜生其
中。菶茸薈鬱。有無竹之心焉。居易惜其嘗經長者之手。而
見賤俗人之目。翦棄若是。本性猶存。乃芟蘙薈。除糞壤。疏
其間。封其下。不終日而畢。於是日出有清陰。風來有清聲。
依依然。欣欣然。若有情於感遇也。嗟乎。竹植物也。於人何
有哉。以其有似於賢。而人愛惜之。封植之。况其真賢者乎。
然則竹之於草木。猶賢之於眾庶。嗚呼。竹不能自異。惟人
異之。賢不能自異。惟用賢者異之。故作養竹記。書於亭之
壁。以貽其後之居斯者。亦欲以聞於今之用賢者云。
東林寺經藏西廊記
元和初。江西觀察使韋君丹於廬山東林寺神運殿左甘
露壇右建修多羅藏一所。土木丹漆之外。飾以多寶。相好
嚴麗。鄰諸鬼功。雖兩都四方。或未前見。一切經典。盡在於
內。蓋釋宮之天祿石渠也。初藏既成。南東北廊亦具。獨西
未作。而韋君薨。迨今十餘年。風日所飄燥。雪雨所霑濕。西
南一隅。壞有日矣。僧坊眾惜之。予亦惜之。非不是圖。財力
不足。暨十三年。予作景雲律師塔碑成。景雲弟子饋絹百
匹。予以法施淨財。義不已有。即日移用作藏西廊。因請寺
長老演公滿公琳公等經之。寺綱維令杲靈達等成之。蓋
欲護前功。償始願。非任於布施相功德心也。其集經名數
與創藏由緣。詳於李肇碑文。此但書新作西廊而已。十四
年月日。忠州刺史白居易記。
東都十律大德長聖善寺鉢塔院主智如和尚茶毗幢記
浮圖教有茶毗威儀。事具涅盤經。陁羅尼門有佛頂呪功
德。事具尊勝經。經文甚詳。此記不載。今但載大師僧行佛
事。與建幢義趣而已。大師姓吉號智如。絳郡正平人。自孩
及童。不飲酒。不茹葷。不食肉。不兒戲。年十二授經於僧皎。
二十二受具戒於僧晤。學四分律於曇濬律師。通楞伽思
益心要於法凝大師。貞元中。寺舉省選。累補昭成敬愛等
五寺開法臨壇大德。繇是行寖高。名寖重。僧尼輩請以聖
善寺勅置法寶嚴持院處之。居十年而法供無虛日。律講
無虛月。使疑者信。惰者勤。增上慢者退。僧風驟變。佛事勃
興。實我師傳授誘誨之力也。太和八年十二月二十三日。
終於本院。報年八十六。僧夏六十五。明年正月十五日。合
都城道俗萬數。具涅槃儀。移窆於龍門祖師塔陂。又明年
某月某日。用闍維法。遷祔於奉先寺祖師塔西而建幢焉。
噫。大師自出家至即世。前後講毗尼三十會。度苾芻百千
人。乘律登壇施法行化者五十五載。而身相長大。面相端
嚴。心不放逸。口無戲論。四部瞻仰。敬而畏之。矧又以直心
坐道場。以密行傳法藏。為東王城十大德首。為南贍部八
關戒師。名冠萬僧。利及百眾。所謂提智慧劍。破煩惱賊。撾
無畏鼓。降內外魔。凜乎佛庭之直臣。鬱乎僧壇之大將者
也。初師之將遷化也。無病無惱。宴坐齋心。領一童詣諸寺。
遇像致敬。逢僧與遊。口雖不言。心若默別。後數日而化。識
者異之。及臨盡滅也。告弟子言。我歿後當依本院先師遺
法。勿塔勿墳。唯造佛頂尊勝陁羅尼經一幢。寘吾茶毗之
所。吾形雖化。吾願常在。願依幢之塵之影。利益一切眾生。
吾願足矣。今院主上首弟子振公洎傳法受道侍者弟子
某等若干人。合力建幢。以畢師志。振輩以居易辱為是院
門徒者有年矣。又十年以還。蒙師授八關齋戒。見託為記。
附於真言。蓋欲以奉本教而滿先願。尋往因而集來果也。
欲重宣此義。以一偈贊之。偈云。
幢功德甚大。師行願甚深。孰見如是幢。不發菩提心。
畫西方幀記
我本師釋迦如來說。言從是西方。過十萬億佛土。有世界
號極樂。以無八苦四惡道故也。其國號淨土。以無三毒五
濁業故也。其佛號阿彌陁。以壽無量願無量功德相好光
明無量故也。諦觀此婆娑世界。微塵眾生。無賢愚。無貴賤。
無幼艾。有起心歸佛者。舉手合掌。必先嚮西方。有怖厄苦
惱者。開口發聲。必先念阿彌陀佛。又笵金合土。刻石織文。
乃至印水聚沙。童子戲者。莫不率以阿彌陀佛為上首。不
知其然而然。由是而觀。是彼如來有大誓願於此眾生。此
眾生有大因緣於彼國土明矣。不然者。東南北方。過去現
在未來佛多矣。何獨如是哉。唐中大夫太子少傅上柱國
馮翊縣開國侯賜紫金魚袋白居易。當衰暮之歲。中風痺
之疾。乃捨俸錢三萬。命工人杜宗敬按阿彌陀無量壽二
經。畫西方世界一部。高九尺。廣丈有三尺。阿彌陀佛坐中
央。觀音勢至二大士侍左右。天人瞻仰。眷屬圍繞。樓臺妓
樂。水樹花鳥。七寶嚴飾。五彩彰施。爛爛煌煌。功德成就。弟
子居易焚香稽首。跪於佛前。起慈悲心。發宏誓願。願此功
德迴施一切眾生。一切眾生有如我老者。如我病者。願皆
離苦得樂。斷惡修善。不越南部。便覩西方。白毫大光。應念
來感。青蓮上品。隨願往生。從見在身。盡未來際。常得親近
而供養也。欲重宣此願。而偈讚云。
極樂世界清淨土。無諸惡道及諸苦。願如我身老病者。同
生無量壽佛所。
畫彌勒上生幀記
南贍部州大唐國東都香山寺居士太原人白樂天。年老
病風。因身有苦。遍念一切惡趣眾生。願同我身。離苦得樂。
由是命繪事。按經文。仰兜率天宮。想彌勒內眾。以丹素金
碧形容之。以香火花果供養之。一禮一贊。所生功德。若我
老病苦者。皆得如本願焉。本願云何。先是樂天歸三寶持
十齋受八戒者有年歲矣。常日日焚香佛前。稽首發願。願
當來世。與一切眾生。同彌勒上生。隨慈氏下降。生生劫劫。
與慈氏俱。永離生死流。終成無上道。今因老病。重此證明。
所以表不忘初心。而必果本願也。慈氏在上。實聞斯言。言
訖作禮。自為此記。時開成五年三月日記。
香山寺新修經藏堂記
先是樂天發願修香山寺既就。(原註事具前記)迨今七八年。寺有
佛像。有僧徒。而無經典。寂寥精舍。不聞法音。三寶闕一。我
願未滿。乃於諸寺藏外。雜散經中。得遺編墜軸者數百卷
帙。以開元經錄按而校之。於是絕者續之。亡者補之。稽諸
藏目。名數乃足。合是新舊大小乘經律論集。凡五千二百
七十卷。乃作六藏。分而護焉。寺西北隅有隙屋三間。土木
將壞。乃增修改飾。為經藏堂。堂東西間闢四窗。置六藏。藏
二門。啟閉有時。出納有籍。堂中間置高廣佛座一座。上列
金色像五百。像後設西方極樂世界圖一。菩薩影二。環座
懸大幡二十有四。榻席巾几洎供養之器咸具焉。合為道
場。簡儉嚴淨。開成五年九月二十五日。堂成藏成道場成。
以香火釁之。以飲食樂之。以管磬歌舞供養之。與閒振源
濟釗操洲暢八長老及比邱眾百二十人圍繞讚嘆之。又
別募清淨七人。日日供齋粥。給香燭。十二部經。次第諷讀。
俾夫經梵之音。晝夜相續。洋洋乎盈耳哉。忻忻乎滿願哉。
爾時道場主佛弟子香山居士樂天。欲使浮圖之徒。遊者
歸依。居者護持。故刻石以記之。
香山寺白氏洛中集記
白氏洛中集者。樂天在洛所著書也。太和三年春。樂天始
以太子賓客分司東都。及茲十有二年矣。其間賦格律詩
凡八百首。合為十卷。今納於龍門香山寺經藏堂。夫以狂
簡斐然之文。而歸依支提法寶藏者。於意云何。我有本願。
願以今生世俗文字之業。狂言綺語之過。轉為將來世世
讚佛乘之因。轉法輪之緣也。十方三世諸佛應知。噫。經堂
未滅。記石未泯之間。乘此願力。安知我他生不復游是寺。
復覩斯文。得宿命通。省今日事。如智大師記靈山於前會。
羊叔子識金環於後身者歟。於戲。垂老之年。絕筆於此。有
知我者。亦無隱焉。大唐開成五年十一月二日。中大夫守
太子少傅馮翊縣開國侯上柱國賜紫金魚袋白居易樂
天記。
東林寺白氏文集記
昔余為江州司馬時。常與廬山長老於東林寺經藏中披
閱遠大師與諸文士唱和集卷。時諸長老請余文集亦置
經藏。唯然心許他日致之。迨茲餘二十年矣。今余前後所
著文大小合二千九百六十四首。勒成六十卷。編次既畢。
納於藏中。且欲與二林結他生之緣。復曩歲之志也。故自
忘其鄙拙焉。仍請本寺長老及主藏僧。依遠公文集例。不
借外客。不出寺門。幸甚。太和九年夏。太子賓客晉陽縣開
國男太原白居易樂天記。
聖善寺白氏文集記
中大夫守太子少傅馮翊縣開國侯上柱國賜紫金魚袋
太原白居易字樂天。與東都聖善寺鉢塔院故長老如滿
大師有齋戒之因。與今長老振大士為香火之社。樂天曰。
吾老矣。將尋前好。且結後緣。故以斯文寘於是院。其集也。
帙六十五卷。凡三千二百五十五首。題為白氏文集。納於
律疏庫樓。仍請不出院門。不借官客。有好事者。仍就觀之。
開成元年五月十三日。樂天記。
沃洲山禪院記
沃洲山在剡縣南三十里。禪院在沃洲山之陽。天姥岑之
陰。南對天台。而華頂赤城列焉。北對四明。而金庭石鼓介
焉。西北有支遁嶺。而養馬坡放鶴峯次焉。東南有石橋溪。
溪出天台石橋。因名焉。其餘卑巖小泉。如子孫之從父祖
者。不可勝數。東南山水。越為首。剡為面。沃洲天姥為眉目。
夫有非常之境。然後有非常之人棲焉。晉宋以來。因山洞
開。厥初有羅漢僧西天竺人白道猷居焉。次有高僧竺法
潛支道林居焉。次又有乾興淵支遁開威蘊崇實光識裴
藏濟度逞印凡十八僧居焉。高士名人有戴逵王洽劉恢
許元度殷融郗超孫綽桓彥表王敬仁何次道王文度謝
長霞袁彥伯王蒙衞玠謝萬石蔡叔子王羲之凡十八人。
或游焉。或止焉。故道猷詩云。連峯數千里。修林帶平津。茅
茨隱不見。雞鳴知有人。謝靈運詩云。暝投剡中宿。明登天
姥岑。高高入雲霓。還期安可尋。蓋人與山相得於一時也。
自齊至唐。茲山寖荒。靈境寂寥。罕有人遊。故詞人朱放詩
云。月在沃洲山上。人歸剡縣江邊。劉長卿詩云。何人住沃
洲。此皆愛而不到者也。太和二年春。有頭陀僧白寂然來
游茲山。見道猷支竺遺跡。泉石盡在。依依然如歸故鄉。戀
不能去。時浙東廉使元相國聞之。始為卜築。次廉使陸中
丞知(一作和)之。助其繕完。三年而禪院成。五年而佛事立。正
殿若干間。齋堂若干間。僧舍若干間。夏臘之僧。歲不下八
九十。安居遊觀之外。日與寂然討論心要。振起禪風。白黑
之徒。附而化者甚眾。嗟乎。支竺歿而佛聲寢。靈山廢而法
不作。後數百歲而寂然繼之。豈非時有待而化有緣耶。六
年夏。寂然遣門徒僧常贄自剡抵洛。持書與圖。詣從叔樂
天乞為禪院記云。
昔道猷肇開茲山。後寂然嗣興茲山。今日樂天又垂文茲
山。異乎哉沃洲山。與白氏其世有緣乎。
修香山寺記
洛都四野山水之勝。龍門首焉。龍門十寺觀遊之勝。香山
首焉。香山之壞久矣。樓亭騫崩。佛僧暴露。士君子惜之。予
亦惜之。佛弟子恥之。予亦恥之。頃予為庶子賓客分司東
都。時性好閒遊。靈跡勝㮣。靡不周覽。每至茲寺。慨然有葺
完之願焉。迨今七八年。幸為山水主。是償初心復始願之
秋也。似有緣會。果成就之。噫。予早與故元相國微之定交
於生死之間。冥心於因果之際。去年秋。微之將薨。以墓誌
文見託。既而元氏之老狀其臧獲輿馬綾帛洎銀鞍玉帶
之物。價當六七十萬。為謝文之贄。來致於予。予念平生分。
文不當辭。贄不當納。自秦抵洛。往返再三。訖不得已。迴施
茲寺。因請悲知僧清閒主張之。命謹幹將士復掌治之。始
自寺前亭一所。登寺橋一所。連橋廊七間。次至石樓一所。
連廊六間。次東佛龕大屋十一間。次南賓院堂一所。大小
屋共七間。凡支壞補缺。壘隤覆漏。杇墁之功必精。赭堊之
飾必良。雖一日必葺。越三月而就。譬如長者壞宅。鬱為導
師化城。於是龕像無燥濕陊泐之危。寺僧有經行宴坐之
安。遊者得息肩。觀者得寓目。關塞之氣色。龍潭之景象。香
山之泉石。石樓之風月。與往來者耳目。一時而新。士君子
佛弟子。豁然如釋憾刷恥之為。清閒上人與予及微之。皆
夙舊也。交情願力。盡得知之。憾往念來。歡且贊曰。凡此利
益。皆名功德。而是功德。應歸微之。必有以滅宿殃薦冥福
也。予應曰。嗚呼。乘此功德。安知他劫不與微之結後緣於
茲土乎。因此行願。安知他生不與微之復同遊於茲寺乎。
言及於斯。漣而涕下。唐太和六年八月一日。河南尹太原
白居易記。
如信大師功德幢記
有唐東都臨壇開法大師。長慶四年二月十三日。終於聖
善寺華嚴院。春秋七十有五。夏臘五十二。是月二十二日。
移窆於龍門山之南岡。寶歷元年某月某日。遷葬於奉先
寺。祔其先師塔廟穴之上。不封不樹。不廟不碑。不勞人。不
傷財。唯立佛頂尊勝陀羅尼一幢。幢高若干尺。圜若干尺。
六隅七層。上覆下承。佛儀在上。經咒在中。記讚在下。皆師
所屬繫。門人奉遺志也。師姓康。號如信。襄城人。始成童授
蓮花經於釋巖。既則戒學四分律於釋晤。後傳六祖心要
於本院先師淨名。楞伽俱舍百法經根論枝。罔不通焉。繇
是禪與律交修。定與慧相養。蓄為通粹。揭為僧豪。自建中
訖長慶。凡九遷大寺居。十補大德位。莅法會主僧盟者二
十二年。勤宣佛令。卒復祖業。若貴賤。若賢愚。若小大中乘。
人游我門。繞我座。禮我足。如羽附鳳。如水會海。於戲。非夫
動為儀。言為法。心為道場。則安能使化緣法眾。悅隨欣戴。
一至於是耶。同學大德繼居本院者曰智如。弟子上首者
曰嚴隱。暨歸靖藏周常賁懷嵩圓恕圓昭貞操等若干人。
聚謀幢事。瑑刻既成。將師理命。請蘇州刺史白居易為記。
記既訖。因書二四句偈以讚云。
師之度世。以定以慧。為醫藥師。救療一切。師之闍維。不塔
不祠。作功德幢。與眾共之。
華嚴經社石記
有杭州龍興寺僧南操。當長慶二年。請靈隱寺僧道峯講
大方廣佛華嚴經。至華藏世界品聞廣博嚴淨事。操歡喜
發願。願於白黑眾中。勸十萬人。人轉華嚴經一部。十萬人
又勸千萬人。人諷華嚴經一卷。每歲四季月。其眾大聚會。
於是攝之以社。齊之以齋。自二年夏至今年秋。凡十有四
齋。每齋。操捧香跪啟於佛曰。願我來世生華藏世界。大香
水海上。寶蓮金輪中。毗盧遮那如來前。與十萬人俱。斯足
矣。又於眾中募財。置良田十頃。歲取其利。永給齋用。予前
牧杭州時。聞操發是願。今牧蘇州時。見操成是功。操自杭
詣蘇。凡三請於予曰。操八十一矣。朝夕待盡。恐社與齋。來
者不能繼其志。乞為記誡。俾無廢墜。予即十萬人中一人
也。宜乎志而贊之。噫。吾聞一毛之施。一飯之供。終不壞滅。
况田千畝。齋四時。用不竭之征。備無窮之供乎。噫。吾聞一
願之力。一偈之功。終不壞滅。况十二部經。常出於千人口
乎。况十萬部經。常入於百千人耳乎。吾知操徒。必果是願。
若經之句義。若經之功神。則存乎本傳。若社人之姓名。若
財施之名數。則列於別碑。斯石之文。但敘見願集來緣而
已。寶歷二年九月二十五日。前蘇州刺史白居易記。
吳郡詩石記
貞元初。韋應物為蘇州牧。房孺復為杭州牧。皆豪人也。韋
嗜詩。房嗜酒。每與賓友一醉一詠。其風流雅韻。多播於吳
中。或目韋房為詩酒仙。時予始年十四五。旅二郡。以幼賤
不得與游宴。尤覺其才調高而郡守尊。以當時心。言異日
蘇杭苟獲一郡足矣。及今自中書舍人間領二州。去年脫
杭印。今年佩蘇印。既醉於彼。又吟於此。酣歌狂什。亦往往
在人口中。則蘇杭之風景。韋房之詩酒。兼有之矣。豈始願
及此哉。然二郡之物狀人情。與曩時不異。前後相去三十
七年。江山是而齒髮非。又可嗟矣。韋在此州。歌詩甚多。有
郡宴詩云。兵衞森畫戟。燕寢凝清香。最為警策。今刻此篇
於石。傳貽將來。因以子旬宴一章。亦附於後。雖雅俗不類。
各詠一時之志。偶書石背。且償其初心焉。寶歷元年七月
二十日。蘇州刺史白居易題。
蘇州南禪院千佛堂轉輪經藏石記
千佛堂轉輪經藏者。先是郡太守居易發心。蜀沙門清閒
矢謨吳僧常敬宏正神益等僝功。檀主鄧子成梁華等施
財。院僧法宏惠滿契元惠雅等蕆事。太和三年秋作。開成
元年春成。堂之費計緡萬。藏與經之費計緡三千六百。堂
之中上蓋下藏。蓋之間輪九層。佛千龕。彩繪金碧以為飾。
環蓋懸鏡六十有二。藏八面。面二門。丹漆銅鍇以為固。環
藏敷座六十有四。藏之內轉以輪。止以柅。經函二百五十
有六。經卷五千五十有八。藏成經具之明年。蘇之緇白徒
聚謀曰。今功德如是。誰其尸之。宜請有福智僧越之玅喜
寺長老元遂禪師為之主。宜請初發心人前本郡守白少
傅為之記。僉曰然。師既來。教行如流。僧至如歸。供施達襯。
隨日而集。堂有羨食。路無飢僧。遊者學者得以安給。惠利
饒益。不可思量。師又日與苾芻眾升堂。焚香合十。指禮千
佛。然後啟藏發函。鳴犍椎。唱伽陁。授持讀諷十二部經。經
聲洋洋。充滿虛空。上下近遠。有情識者。法音所及。無不蒙
福。法力所攝。鮮不歸心。佻然巽風。一變至道。所得功德。不
自覺知。繇是而言。是堂是藏是經之用。信有以表旌覺路
也。脂轄法輪也。示火宅長者子之便門也。開毛道凡夫生
之大竇也。亶其然乎。又明年。院之僧徒。三詣雒都。請予為
記。夫記者。不唯記年月。述作為。亦在乎辨興廢。示勸戒也。
我釋迦如來有言。一切佛及一切法。皆從經出。然則法依
於經。經依於藏。藏依於堂。若堂壞則藏廢。藏廢則經墜。經
墜則法隱。法隱則無上之道。幾乎息矣。嗚呼。凡我國土宰
官支提上首暨摩摩帝輩。得不虔奉而護念之乎。得不維
持而增修之乎。經有缺必補。藏有隙必葺。堂有壞必支。若
然者。真佛弟子。得福無量。反是者。非佛弟子。得罪如律。開
成四年二月一日記。
蘇州南禪院白氏文集記
唐馮翊縣開國侯太原白居易字樂天。有文集七帙。合六
十七卷。凡三千四百八十七首。其間根源五常。枝派六義。
恢王教而宏佛道者多矣。然寓興放言。緣情綺語者。亦往
往有之。樂天佛弟子也。備聞聖教。深信因果。懼結來業。悟
知前非。故其集家藏之外。別錄三本。一本寘於東都聖善
寺鉢塔院律庫中。一本寘於廬山東林寺經藏中。一本寘
於蘇州南禪院千佛堂內。夫惟悉索弊文。歸依三藏者。其
意云何。且有本願。願以今生世俗文字放言綺語之因。轉
為將來世世讚佛乘轉法輪之緣也。三寶在上。實聞斯言。
開成四年二月二日。樂天記。
太湖石記
古之達人。皆有所嗜。元晏先生嗜書。嵇中散嗜琴。靖節先
生嗜酒。今丞相奇章公嗜石。石無文無聲。無臭無味。與三
物不同。而公嗜之何也。眾皆怪之。走獨知之。昔故友李生
名約有云。苟適吾意。其用則多。誠哉是言。適意而已。公之
所嗜。可知之矣。公以司徒保河雒。治家無珍產。奉身無長
物。惟東城置一第。南郭營一墅。精葺宮宇。慎擇賓客。性不
苟合。居常寡徒。游息之時。與石為伍。石有族。聚太湖為甲。
羅浮天竺之徒次焉。今公之所嗜者甲也。先是公之僚吏。
多鎮守江湖。知公之心。惟石是好。乃鈎深致遠。獻瑰納奇。
四五年間。纍纍而至。公於此物。獨不廉讓。東第南墅。列而
置之。富哉石乎。厥狀非一。有盤拗秀出。如靈邱鮮雲者。有
端嚴挺立。如真官神人者。有縝潤削成。如珪瓚者。有廉稜
銳劌。如劍戟者。又有如虬如鳳。若跧若動。將翔將踴。如鬼
如獸。若行若驟。將攫將鬭。風烈雨晦之夕。洞穴開皚。若欱
雲歕雷。嶷嶷然有可望而畏之者。煙霽景麗之旦。巖㟧霮
䨴。若拂嵐撲黛。靄靄然有可狎而翫之者。昏曉之交。名狀
不可。撮要而言。則三山五岳。百洞千壑。覼縷蔟縮。盡在其
中。百仞一拳。千里一瞬。坐而得之。此所以為公適意之用
也。嘗與公近觀熟察。相顧而言。豈造物者有意於其間乎。
將胚月[:#AS-FBED:●]軍凝結。偶然成功乎。然而自一成不變已來。不
知
幾千萬年。或委海隅。或淪湖底。高者僅數仞。重者殆千鈞。
一旦不鞭而來。無脛而至。爭奇騁怪。為公眼中之物。公又
待之如賓友。親之如賢哲。重之如寶玉。愛之如兒孫。不知
精意有所召邪。將尤物有所歸邪。孰不為而來邪。(一作何
為而來)必有以也。石有大小。其數四等。以甲乙景丁品之。每
品有上中下。各刻於石陰。曰牛氏石甲之上景之中乙之
下。噫。是石也。百千載後。散在天壤之內。轉徙隱見。誰復知
之。欲使將來與我同好者。覩斯石。覽斯文。知公之嗜石之
自。會昌三年五月丁丑記。
冷泉亭記
東南山水。餘杭郡為最。就郡言。靈隱寺為尤。由寺觀言。冷
泉亭為甲。亭在山下。水中央。寺西南隅。高不倍尋。廣不累
丈。而撮奇得要。地搜勝㮣。物無遁形。春之日。吾愛其草薰
薰。木欣欣。可以導和納粹。暢人血氣。夏之夜。吾愛其泉渟
渟。風泠泠。可以蠲煩析酲。起人心情。山樹為蓋。巖石為屏。
雲從棟生。水與階平。坐而翫之者。可濯足於牀下。臥而狎
之者。可垂釣於枕上。矧又潺湲潔澈。粹冷柔滑。若俗士。若
道人。眼耳之塵。心舌之垢。不待盥滌。見輒除去。潛利陰益。
可勝言哉。斯所以最餘杭而甲靈隱也。杭自郡城抵四封。
叢山複湖。易為形勝。先是領郡者。有相里君造虛白亭。有
韓僕射臯作候仙亭。有裴庶子棠棣作觀風亭。有盧給事
元輔作見山亭。及右司郎中河南元藇最後作此亭。於是
五亭相望。如指之列。可謂佳境殫矣。能事畢矣。後來者雖
有敏心巧目。無所加焉。故吾繼之。述而不作。長慶三年八
月十三日記。
錢塘湖石記
錢塘湖事。刺史要知者四條。具列如左。
錢塘湖一名上湖。周迴三十里。北有石函。南有筧。凡放水
溉田。每減一寸。可溉十五餘頃。每一復時。可溉五十餘頃。
先須別選公勤軍吏二人。立於田次。與本所由田戶。據頃
畝。定日時。量尺寸節限而放之。若歲旱百姓請水。須令經
州陳狀。刺史自便押帖所由即日與水。若待狀入司。符下
縣。縣帖鄉。鄉差所由。動經旬日。雖得水。而旱田苗無所及
也。大抵此州春多雨。秋多旱。若隄防如法。蓄洩及時。即瀕
湖千餘頃田無凶年矣。(原註州圖經云湖水溉田五百頃
謂係田也今按水利所及其公私田不啻千餘頃)自錢塘至鹽官界。應溉夾官河
田。放湖入河。從河
入田。淮鹽鐵使舊法。又須先量河水淺深。待溉田畢。[:#AS-9BF8:⿰去⻏]還
本水尺寸。往往旱甚。即湖水不充。今年修築湖堤。高加數
尺。水亦隨加。即不啻足矣。晚或不足。即更決臨平湖。添注
官河。又有餘矣。(原註雖非澆田時若官河乾淺但放湖水
添注可以立通舟船)俗云。決放湖水。不利錢塘縣官。縣官多假他
詞以惑刺史。云魚龍無所託。或云菱茭失其利。且魚龍與
生民之命孰急。菱茭與稻梁之利孰多。斷可知矣。又云。放
湖即郭內六井無水。亦妄也。且湖底高。井管低。湖中又有
泉數十眼。湖耗則泉湧。雖盡竭湖水。而泉用有餘。况前後
放湖。終不至竭。而云井無水。謬矣。其郭中六井。李泌相公
典郡日所作。甚利於人。與湖相通。中有陰竇。往往堙塞。亦
宜數察而通理之。則雖大旱。而井水常足。湖中有無稅田
約十數頃。湖淺則田出。湖深則田沒。田戶多與所由計會。
盜洩湖水。以利私田。其石函南筧。幷諸小筧闥。非澆田時。
並須封閉築塞。數令巡檢。小有漏泄。罪責所由。即無盜洩
之弊矣。又若霖雨三日已上。即往往堤決。須所由巡守。預
為之防。其筧之南。舊有缺岸。若水暴漲。即於缺岸洩之。又
不減。兼於石函南筧洩之。防堤潰也。(原註大約水去石函
口一尺為限過此須泄之)予在郡三年。仍歲逢
旱。湖之利害。盡究其由。恐來者要知。故書於石。欲讀者易
曉。故不文其言。長慶四年三月十日。杭州刺史白居易記。
白蘋洲五亭記
湖州城東南二百步抵霅溪。溪連汀洲。洲一名白蘋。梁吳
興守柳惲於此賦詩云。汀洲採白蘋。因以為名也。前不知
幾千萬年。後又數百年。有名無亭。鞠為荒澤。至大歷十一
年。顏魯公真卿為刺史。始翦榛導流。作八角亭。以遊息焉。
旋屬災潦薦至。沼堙臺圮。後又數十載。萎蕪隙地。至開成
三年。宏農楊君為刺史。乃疏四渠。濬二池。樹三園。構五亭。
卉木荷竹。舟橋廊室。洎遊宴息宿之具。靡不備焉。觀其架
大溪跨長汀者。謂之白蘋亭。介三園閱百卉者。謂之集芳
亭。面廣池目列岫者。謂之山光亭。翫晨曦者。謂之朝霞亭。
狎清漣者。謂之碧波亭。五亭間開。萬象迭入。嚮背俯仰。勝
無遁形。每至汀風春。溪月秋。花繁鳥啼之旦。蓮開水香之
夕。賓友集。歌吹作。舟棹徐動。觴詠半酣。飄然怳然。遊者相
顧。咸曰。此不知方外也。人間也。又不知蓬瀛崑閬。復何如
哉。時予守官在洛陽。楊君緘書賫圖。請予為記。予按圖握
筆。心存目想。覼縷梗㮣。十不得其二三。大凡地有勝境。得
人而後發。人有心匠。得物而後開。境心相遇。固有時耶。蓋
是境也。實柳守濫觴之。顏公椎輪之。楊君繪素之。三賢始
終。能事畢矣。楊君前牧舒。舒人治。今牧湖。湖人康。康之由
革弊興利。若改茶法變稅書之類是也。利興故府有羨財。
政成故居多暇日。繇是以餘力濟高情。成勝概。三者旋相
為用。豈偶然哉。昔謝柳為郡。樂山水。多高情。不聞善政。龔
黃為郡。憂黎庶。有善政。不聞勝概。兼而有者。其吾友楊君
乎。君名漢公。字用乂。恐年祀寢久。遠來者不知。故名而字
之。時開成四年十月十五日記。
記畫
張氏子得天之和。心之術。積為行。發為藝。藝尤者其畫歟。
畫無常工。以似為工。學無常師。以真為師。故其措一意。狀
一物。往往運思。中與神會。髣髴焉若驅和役靈於其間者。
時予在長安中。居甚閒。聞甚熟。乃請觀於張。張為予盡出
之。厥有山水松石雲霓鳥獸。暨四夷六畜妓樂華蟲咸在
焉。凡十餘軸。無動植。無大小。皆曲盡其能。莫不向背無遺
勢。洪纖無遁形。迫而視之。有似乎水中了然分其影者。然
後知學在骨髓者自心術得。工侔造化者由天和來。張但
得於心。傳於手。亦不自知其然而然也。至若筆精之英華。
指趣之律度。予非畫之流也。不可得而知之。今所得者。但
覺其形真而圓。神和而全。炳然儼然。如出於圖之前而已
耳。張始年二十餘。致功甚近。予意其生知之藝。與年而長。
則畫必為希代寶。人必為後學師。恐將來者失其傳。故以
年月名氏記於圖軸之末云。時貞元十九年。清河張敦簡
畫。六月十日。太原白居易記。
記異
華州下邽縣。東南三十餘里曰延平里。里西南有故蘭若。
而無僧居。元和八年秋七月。予從祖兄曰皡。自華州來訪
予。途出於蘭若前。及門。見婦女十許人。服黃綠衣。少長雜
坐。會語於佛屋下。聲聞於門。兄熱行方渴。將就憩。且求飲。
望其從者蕭士清未至。因下馬。自縶韁於門柱。舉首忽不
見。意其退藏於窗闥之間。從之不見。又意其退藏於屋壁
之後。從之又不見。周視其四旁。則墻堵環然無隟缺。覆視
其族談之所。則塵埃冪然無足迹。繇是知其非人。悸然大
異之。不敢畱。上馬疾驅來告予。予亦異之。因訊其所聞。兄
曰云云甚多。不能殫記。大抵多云王允老於此。觀其辭意。
若相與數其過者。厥所去予舍八九里。因同往訪焉。果有
王允者。年老。即其里人也。方徙居於蘭若東百餘步。葺墻
屋築場。蓺樹僅畢。明日而入。既入不浹辰而允死。不越月
而妻死。不逾時而允之二子與二婦一孫死。餘一子曰明
進。大恐懼。不知所為。意新居不祥。乃撤屋拔樹。夜徙去。遂
獲全焉。噫。推而徵之。則眾君子謀於社以亡曹。婦人來焚
糜竺之室。信不虛矣。明年秋。予與兄出遊。因復至是。視允
之居。則井湮竈夷。閴然唯環墻在。里人無敢居者。異乎哉。
若然者。命數耶。偶然耶。將所徙之居非吉土耶。抑王氏有
隱慝。鬼得謀而誅之耶。茫乎不識其由。且志於佛室之壁。
以俟辨惑者。九月七日。太原白樂天云。
