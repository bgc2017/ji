欽定全唐文卷九百九
道宣(一)
道宣俗姓錢氏。丹徒人。一云長城人。其先出自廣陵太守
讓之後。父申。陳吏部尚書。九歲依智頵律師出家。年十六
從智首律師受具。隋大業中。西明寺初就。詔充上座。龍朔
中住京兆崇義寺。乾封二年卒。年七十二。
上雍州牧沛王論沙門不應拜俗啟
自金河徙轍。玉關揚化。歷經英聖。載隆良輔。莫不拜首請
道。歸向知津。故得列剎相望。仁祠[:#AS-8BDD:●]布。天人仰福田之路。
幽明懷正道之儀。清信之士林蒸。高上之賓雲結。是使教
分三法。垂萬載之羽儀。位開四部。布五乘之清範。頃以法
海宏曠。類聚難分。過犯滋彰。冒呈御覽。下非常之詔。令拜
君親。垂惻隱之懷。顯疎朝議。僧等荷斯明命。感悼涕零。良
由行闕光時。遂令上霑優被。且自法教東漸。亟涉窊隆。三
被屏除。五遭拜伏。俱非休明之代。竝是暴虐之君。故使布
令非經國之謨。乖常致良史之誚。事理難返。還襲舊津。伏
惟大王統維京甸。攝御機衡。道俗來蘇。繁務攸靜。今法門
擁閉。聲教莫傳。據此靜障拔難之秋。拯溺扶危之日。僧等
叫閽難及。徒鶴望於九重。天階罕登。終棲遑於百慮。所以
干冒。陳款披露。冀得俯被鴻私。載垂提洽。是則遵崇付囑。
清風被於九垓。正像更興。景福光於四海。不任窮塞之甚。
具以啟聞。塵擾之深。惟知慙惕。謹啟。龍朔二年四月二十
五日。
白朝宰㣥公沙門不應拜俗啟
君父事理深遠。非淺情能測。夫以出處之迹。列聖齊規。真
俗之科。百王同軌。干木在魏。高枕而謁文侯。子陵居漢。長
揖而尋光武。彼稱小道。尚懷高蹈之門。豈此沙門。不乘閒
放之美。但以三寶嚮位。用敷歸敬之儀。五眾陳誠。載啟福
田之道。今削同儒禮。則佛非出俗之人。下拜君父。則僧非
可敬之色。是則三寶通廢。歸戒絕於人倫。儒道是師。孔經
尊於釋典。在昔晉宋。備有前規。八座詳議。足為龜鏡。僧等
荷國重寄。開放出家。奉法行道。仰承聖則。忽令致拜。有累
深經。俯仰棲遑。罔知投庇。謹列內經及以故事。具舉如前。
用簡朝議。請垂詳採。敬白。
上滎國夫人楊氏論拜親無益啟
僧道宣等啟。竊聞紹隆法任。必歸明哲。崇護真詮。良資寵
望。伏惟夫人夙著薰修。啟無疆之福。早標信慧。建不朽之
因。至於佛教威儀。法門軌式。實望特垂恩庇。不使陵夷。自
勅被僧徒。許隔朝拜。誠當付囑之意。實深荷戴之情。然於
父母。猶令跪拜。私懷徒愜。佛教甚違。若不早有申聞。恐遂
同於俗法。僧等翹注。莫敢披陳。情用迴惶。輒此投訴。伏乞
慈覆。特為上聞。倘遂恩光。彌深福慶。不勝懇切之至。謹奉
啟以聞。塵擾之深。惟知悚息。謹啟。
上榮國夫人楊氏沙門不合拜俗啟
自三寶東漸。六百餘年。四俗立歸戒之因。五眾開福田之
務。百王承至道之化。萬載扇唯聖之風。故得寰海知歸。生
靈迴向。然以慧日既隱。千載有餘。正行難登。嚴科易犯。遂
有稊稗涉青田之穢。少壯懷白首之徵。備列前經。聞於視
聽。且聖人在隱。凡僧程器。後代住持。非斯誰顯。故金石泥
素。表真像之容。法衣剃髮。擬全僧之相。依而信毀。因果雨
分。背此繕修。俱非正道。又僧之真偽。生熟難知。行德淺深。
愚智齊惑。故經陳通供。如海之無窮。律制別科。若涯之有
際。宗途既別。名教是依。設出俗之威儀。登趣真之圓德。固
使天龍致敬。幽顯歸心。宏護在懷。流光不絕。比以時經濁
染。人涉凋訛。竊服飾詐之徒。叨倖憑虛之侶。行無動於塵
俗。道有翳於憲章。上聞御覽。布君親之拜。乃迴天睠。垂朝
議之勅。僧等內省慙懼。如灼如焚。相顧失守。莫知投厝。仰
惟佛教通囑。四部幽明。敢懷竊議。夫人當斯遺寄。况復體
茲正善。崇建為心垂範宮闈。成明道俗。今三寶淪溺。成濟
在緣。輒用諮陳。希垂救濟。如蒙拯拔。依舊住持。則付囑是
歸。宏護斯在。輕以聞簡。追深悚息。謹啟。龍朔二年四月二
十七日。
妙法蓮華經宏傳序
妙法蓮華經者。統諸佛降靈之本致也。蘊結大夏。出彼千
齡。東傳震旦。三百餘載。西晉惠帝永康年中。長安青門燉
煌菩薩竺法護者。初翻此經。名正法華。東晉安帝隆安年
中。後秦宏始龜茲沙門鳩摩羅什。次翻此經。名妙法蓮華。
隋氏仁壽。大興善寺北天竺沙門闍那笈多。後所翻者。同
名妙法。三經重沓。文旨互陳。時所宗尚。皆宏秦本。自餘支
品別偈。不無其流。具如序歷。故所非述。夫以靈嶽降靈。非
大聖無由開化。適化所及。非昔緣無以導心。所以仙苑告
成。機分大小之別。金河顧命。道殊半滿之科。豈非教被乘
時。無足覈其高會。是知五千退席。為進增慢之儔。五百授
記。俱崇密化之跡。所以放光現在。開法請之教源。出定揚
德。暢佛慧之宏略。朽宅通入大之文軌。化城引昔緣之不
墜。繫珠明理性之常在。鑿井顯示悟之多方。詞義宛然。喻
陳惟遠。自非大哀曠濟。拔滯溺之沈流。一極悲心。拯昏迷
之失性。自漢至唐。六百餘載。總歷㣥籍。四千餘軸。受持盛
者。無出此經。將非機教相扣。竝智勝之遺塵。聞而深敬。俱
威王之餘勣。輒於經首。序而綜之。庶得早淨六根。仰慈尊
之嘉會。速成四德。趣樂土之元猷。宏贊莫窮。永貽諸後云
爾。
師子莊嚴王菩薩請問經序
觀夫法王利見。權巧殊途。或聲光動人。或開智攝物。立儀
列相。興像設之機緣。聚沙塗地。表乘時之淨養。斯德有歸。
可略言也。有師子莊嚴王菩薩者。學周八藏。智越五乘。籍
勝報而開教端。寄善權而行圖範。故使方壇外啟。圓場內
羅。列八座而延八聖。陳四報而成四德。空有兩業。自此修
明。大小諸乘。因茲增長。可謂總攝六度之元略。統願行之
明規。其道易而可修。其儀約而難隱。智有通塞。道涉窊隆。
時運所歸。近聞東夏。逮龍朔三年冬十月。有天竺三藏。厥
號那提。挾道開萌。來遊天府。皇上重法。隆禮真人。厚供駢
羅。祈誠甘露。南海諸蕃。遠陳貢職。備述神藥。惟提能致。具
表上聞。霈然下遣。將事首途。出斯奧典。文旨既顯。異由來
之所傳。道場不昧。赴機緣之浮業。輒以所聞。序之云爾。
統略淨住子淨行法門序
夫淨住之來。其流尚矣。祖述法王。開化導達之方。統引㣥
生。履信成濟之務也。是以法正存沒。畢乘信毀之功。神用
昏明。終藉惰勤之力。竊聞輪王興運。肇於有劫之初。法王
膺期。開於濁惑之始。其故何耶。良有以也。諒由淳薄結於
夙心。故使機感隆於視聽。自教流震土。六百餘年。道俗崇
仰。其蹤可悉。至於知機明略。宏贊被時。垂清範於遺黎。導
成規於得信者。斯文在斯。可宗鏡矣。昔南齊司徒竟陵王
文宣公蕭子良者。崇仰釋宗。深達至教。注釋經論。鈔略詞
理。掩邪道而闢正津。宏一乘而揚士眾。世稱筆海。時號智
山。或通夢於獨尊。諡天王之嘉稱。或冥受於經唄。傳神度
之英規。其德難詳。輒從蓋闕。以齊永明八年。感夢東方暜
光世界天王如來。樹立淨住淨行法門。因其開衍。言淨住
者。即布薩之翻名。布薩天言。淨住人語。或云增進。亦稱長
養。通道及俗。俱稟修行。所謂淨心口意。如戒而住。故曰淨
住也。子者紹繼為義。以三歸七眾。制御情塵。善根增長。紹
續佛種。故曰淨住子也。言淨行法門者。以諸業淨。所以化
行於世。了諸法門。故有性相差別。始於懷鉛。終於絕筆。凡
經七旬。兩袠都了。遂開筵廣第。盛集英髦。躬處元座。談敘
宗致。十眾雲合。若赴華陰之墟。四部激揚。同謁靈山之會。
咸曰聞所未聞。清心傾耳。故江表通德。體道乘權。綜而習
之。用開靈府。陳平隋統。被及關河。傳度不虧。備於藏部。後
進學寡。識昧前修。曾不披尋。任情臆斷。號曰偽經。相從捐
擲。斯徒眾矣。可為悲夫。余以暇景。試括檢之。文實菁華。理
存信本矣。故知今所學教。全是師心。心何可師。一至如此。
是以智度論云。佛滅度後。凡所製述。宏贊佛經者。竝號阿
毗達磨。即十二部經之所攝也。聖教明訣。理絕凡謀。但以
初學惑昧。未能瞻及。輒又隱括。略成一卷。撮梗概之貞明。
摘扶疎之茂美。足以啟初心之跬步。標後銳之前蹤。又圖
而讚之。廣於寺壁。庶使愚智齊曉。識信牢強。萬載之道遐
開。七眾之基成立。敬而信者。是稱淨行之人。宗而行之。不
亡淨住之目。貽厥諸友。知其意焉。
釋迦方誌序
惟夫大唐之有天下也。將四十載。淳風洽而澆俗改。文德
修而武功暢。故使青邱丹穴之候。竝入提封。龍沙鳥塞之
區。聿遵聲教。膜拜稽首。顯朝宗之羽儀。輸琛奉贄。表懷柔
之盛德。然則八荒內外。前史具書。五竺方維。由來罕述。豈
非時也。雖復周穆西狩。止屆崑邱。舜禹南巡。不踰滄海。秦
皇畫野。近袤臨洮。漢武封疆。關開鐵路。厥斯以降。遐討未
詳。所以崆峒問道。局在酒泉之地。崑崙謁聖。實惟玉門之
側。至於弱水洞庭。三危九隴。燕然龍勒。沙障黎河。具歷夏
書。咸圖雍部。及博望之尋河也。創開大夏之名。軒皇之遊
夢也。初述華胥之國。貳師之伐大宛。定遠之開鐵門。由余
入秦。日磾仕漢。聲榮覆於葱嶺。帝德亘於耆山。赫奕皇華。
其徒繁矣。而方土所記。人物所宜。風俗之沿革。山川之卓
詭。雖陳之油素。略無可紀。豈不以經途遼遠。遊詣之者希
乎。以事討論。縱有傳說。皆祖行人。信非躬覩。相從奔競。虛
為實錄。何以知其然耶。故積石河源。西瞻赤縣。崑崙天柱。
東顧神州。鳴砂以外。咸稱胡國。安用遠籌。空傳緗簡。是知
身毒之說。重譯臻焉。神異等傳。斷可知矣。自佛教東傳。榮
光燭漢。政流十代。年將六百。輶軒繼接。備盡觀方。百有餘
國。咸歸風化。莫不梯山貢職。望日來王。而前後傳錄。差互
不同。事迹罕述。稱謂多惑。覆尋斯致。宗歸譯人。昔隋代東
都上林園翻經館沙門彥琮。著西域傳一部十篇。廣布風
俗。略於佛事。得在洽聞。失於信本。余以為八相顯道。三乘
陶化。四儀所設。莫不逗機。二嚴攸被。皆宗慧解。今聖迹靈
相。雜沓於華胥。神光瑞影。氤氳於宇內。義須昌明形量。動
發心靈。洎貞觀譯經。嘗參位席。傍出西記。具如別詳。但以
紙墨易繁。閱鏡難盡。佛之遺緒。釋門共歸。故撮綱猷。略為
二卷。貽諸後學。序之云爾。
釋迦氏譜序
古德流言。祖佛為師。羞觀佛(闕)之本系。紹釋為姓。恥尋釋
氏之根源。以今據量。頗為實錄。既云革俗。義匪憑虛。昔南
齊僧祐律師者。學通內外。行總維持。撰釋迦譜一帙十卷。
援引事類。繁縟神襟。自可前修博觀。非為後進標領。余年
迫秋方。命臨悲谷。屢獲勸勉。力復陳之。試舉五科。用開三
返。想同族法種。詳斯意焉。
曇無德部四分律刪補隨機羯磨序
原夫大雄御㝢。豈惟拯拔一人。大教膺期。總歸微顯一理。
但由㣥生著欲。欲本所謂我心。故能隨其所懷。開示止心
之法。然則心為生欲之本。滅欲必止心元。止心由乎明慧。
慧起假於定發。發定之功。非戒不宏。是故特須尊重於戒。
故經云。戒為無上菩提本。應當一心持淨戒。持戒之心。要
惟二轍。止持則戒本最為標首。作持則羯磨結其大科。後
進前修。妙宗斯法。故律云。若不誦戒羯磨。盡形不離依止。
自慧日西隱。法水東流。時兼像正。人通淳薄。初則二部五
部之殊。中則十八五百之別。末則眾鋒互舉。各競先驅。人
或從緣。法無傾墜。然則道由信發。宏之在人。人幾顛危。法
寧澄正。所以羯磨聖教。綿歷古今。世漸增繁。徒盈卷軸。考
其實錄。多約前聞。覈其宗緒。略無本據。師心制法者不少。
披而行誦者極多。輕侮聖言。動掛形網。皆務異同之見。競
執是非之迷。不思返隅。更增昏結。致使正法。與時潛地矣。
故佛言。若作羯磨。不如白法作白。不如羯磨法作羯磨。如
是漸令正法疾滅。當隨順文句。勿令增減。違法毗尼。當如
是學。慈誥若此。妄指實難。昔己在諸關輔撰行事鈔。其羅
種類。雜相畢陳。但為機務相訓。卒尋難了。故略舉羯磨一
色。別標銓題。若科擇出納。興廢是非者。彼鈔明之。此但約
法被事。援引證據者。在卷行用。然律藏殘缺。義有遺補。故
統關諸部。撮略正文。必彼俱無則理通。決例竝至。篇具顯
便。異古藏迹。夫羯磨雖多。要分為八。始從心念。終乎白四。
各有成濟之功。故律通標一號。敢就其時用顯要者。類聚
編之。文列十篇。義通七眾。豈令傳諸學司。將以自明恒務
也。
古今佛道論衡實錄序
若夫無上佛覺。迴出籠樊。超三界而獨高。截四流而稱聖。
故使提封所漸。區宇統於大千。聲教所覃。沐道霑於八部。
所以金剛御座。峙閻浮之地心。至覺據憑。布英聖之良術。
遂有天人受道。龍鬼皈心。挹酌不相之方。散釋無明之患。
然夫聖人所作。起必因時。時有邪倒之夫。故即因而陶化。
天竺盛於六諦。神州重於二篇。遂使儒道互先。真偽交正。
自非入證登位。何由分析殊途。致令九十六道。競飾澆詞。
六十二見。各陳名理。在緣或異。大約斯歸。莫不謂無想為
泥洹。指梵主為生本。故二十五諦。開計度之街衢。六大論
師。立神我之真宰。居然設教。億載斯年。攝統塵蒙。九土崇
敬。考其術也。輕生而會其源。論其行也。封固而登其信。故
有四韋陀論。推理極於冥初。二有天根。尋生窮於劫始。臆
度懸遠。冒罔生靈。致有赴水投巖。坐熱臥棘。吸風露而曰
仙。袒形骸而號聖。守死長迷。莫知迴覺。如來哀彼黔黎。降
靈赤澤。曜形丈六。金色駭於人天。敷揚四辯。慧解暢於幽
顯。能使魔王列陣。千軍碎於一言。梵主來儀。三輪摧於萬
惑。於是鍱腹戴爐之輩。結舌伏於道場。敬日重火之徒。洗
心仰於覺教。舍衞城側。大偃邪鋒。堅固林中。傾倒巢穴。能
事既顯。將務宏通。玉關揚正道之秋。金相表乘機之瑞。清
凉臺上。圖以靈儀。顯節陵中。陳茲聖景。度人立寺。創廣仁
風。抑邪通正。於斯啟轍。於斯時也。喋喋黔首。無敢抗言。瑣
瑣黃巾。時牽異議。然其化被不及於龍勒。名位無踐於槐
庭。王何達其上賢。班馬隆其褎貶。安得與夫釋門相抗。雷
同混迹者哉。斯何故耶。良以博識既寡。信保常迷。今則通
觀具瞻。義必爽開前惑。且夫其流易曉。闞澤之對天分。其
理難通。孫盛之談海截。然猶學未經遠。情弊疎通。邪辯通
真。能無猜貳。孔子之在東魯。尚啟虛盈。卜商之據西河。猶
參
參疑聖。自餘恒俗。無足討論。今以天竺胥徒。聲華久隔。震
旦張葛。交論實繁。故商搉由來。銓衡敘別。筆削無濫。披圖
藻鏡。總會聚之號。曰佛道論衡。分為上中下三卷。如有隱
括。覽者詳焉。
