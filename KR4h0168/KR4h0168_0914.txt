欽定全唐文卷九百十四
慧能
慧能俗姓盧氏。其先范陽人。以父行瑫官南海。遂為新州
人。咸亨中至樂昌。就智遠禪師出家。復至蘄春。就宏忍禪
師受具。後至南海。就印宗法師剃染。住法性寺。上元中移
具寶林寺。詔赴京邑。謝病不起。神龍三年勅住韶州能居
寺。改額法泉。是為南宗六祖。先天二年卒。憲宗時追諡大
鑑禪師。
金剛般若波羅蜜經序
夫金剛經者。無相為宗。無住為體。妙有為用。自從達摩西
來。為傳此經之意。令人悟理見性。祇為世人不見自性。是
以立見性之法。世人若了見真如本體。即不假立法。此經
讀誦者無數。稱讚者無邊。造疏及註解者凡八百餘家。所
說道理。各隨所見。見雖不同。法即無二。宿植上根者。一聞
便了。若無宿慧。讀誦雖多。不悟佛意。是以解釋聖義。斷除
學者疑心。若於此經。得旨無疑。不假解說。從上如來所說
善法。為除凡夫不善之心。經是聖人之語。教人聞之。從凡
悟聖。永息迷心。此一卷經。眾人性中。本有不見。見者但讀
誦文字。若悟本心。始知此經不在文字。若能明了自性。方
信一切諸佛。從此經出。今恐世人身外覓佛。向外求經。不
發內心。不持內經。故造此訣。令諸學者持內心經。了然自
見清淨佛心。過於數量。不可思議。後之學者。讀經有疑。見
此解義。疑心釋然。更不用訣。所冀學者同見鑛中金性。以
智慧火鎔鍊。鑛去金存。我釋迦本師說金剛經。在舍衞國。
因須菩提起問。佛大悲為說。須菩提聞法得悟。請佛與法
安名。令後人依而受持。故經云。佛告須菩提。是經名為金
剛般若波羅蜜。以是名字。汝當奉持。如來所說金剛般若
波羅蜜。與法為名。其意謂何。以金剛世界之寶。其性猛利。
能壞諸物。金雖至堅。羚羊角能壞。金剛喻佛性。羚羊角喻
煩惱。金雖堅剛。羚羊角能碎。佛性雖堅。煩惱能亂。煩惱雖
堅。般若智能破。羚羊角雖堅。賓鐵能壞。悟此理者。了然見
性。涅槃經云。見佛性者。不名眾生。不見佛性。是名眾生。如
來所說金剛喻者。祇為世人性無堅固。口雖誦經。光明不
生。外誦內行。光明齊等。內無堅固。定慧即亡。口誦心行。定
慧均等。是名究竟。金在山中。山不知是寶。寶亦不知是山。
何以故。為無性故。人則有性。取其寶用。得遇金師。鏨鑿山
破。取鑛烹鍊。遂成精金。隨意使用。得免貧苦。四大身中。佛
性亦爾。身喻世界。人我喻山。煩惱喻鑛。佛性喻金。智慧喻
工匠。精進猛勇喻鏨鑿。身世界中。有人我山。人我山中。有
煩惱鑛。煩惱鑛中。有佛性寶。佛性寶中。有智慧工匠。用智
慧工匠。鑿破人我山。見煩惱鑛。以覺悟火烹鍊。見自金剛
佛性。了然明淨。是故以金剛為喻。因為之名也。空解不行。
有名無體。解義修行。名體俱備。不修即凡夫。修即同聖旨。
故名金剛也。何名般若。是梵語。唐言智慧。智者不起愚心。
慧者有其方便。慧是智體。智是慧用。體若有慧。用智不愚。
體若無慧。用愚無智。祇為愚癡未悟。故修智慧以除之也。
何名波羅蜜。唐言到彼岸。到彼岸者。離生滅義。祇緣世人
性無堅固。於一切法上。有生滅相。流浪諸趣。未到真如之
地。竝是此岸。要具大智慧。於一切法圓滿。離生滅相。即是
到彼岸。亦云心迷則此岸。心悟則彼岸。心邪則此岸。心正
則彼岸。口說心行。即是法身有波羅蜜。口說心不行。即無
波羅蜜也。何名為經。經者徑也。是成佛之道路。凡人欲臻
斯路。當內修般若行。以至究竟。如或但能誦說。心不依行。
自心則無經。實見實行。自心則有經。故此經如來號為金
剛般若波羅蜜經。
義淨
義淨字文明。俗姓張氏。范陽人。年十五出家。咸亨二年至
番禺。附海舶經二十五年。遊三十餘國。以武后證聖元年
齎梵本經還河洛。勅住佛授寺。先天二年卒。年七十九。
大唐西域求法高僧傳序
觀夫自古神州之地。輕生循法之賓。顯法師則創闢荒途。
奘法師乃中開正路。其間或西域紫塞而孤征。或南渡滄
溟以單逝。莫不咸思聖跡。罄五體而歸禮。俱懷旋踵。報四
恩以流望。然而勝途多難。寶處彌長。苗秀盈十而蓋多。結
實罕一而全少。實由茫茫象磧。長川吐赫日之光。浩浩鯨
波。巨壑起滔天之浪。獨步鐵門之外。亘萬嶺而投身。孤漂
銅柱之前。跨千江而遺命。(跋南國有千江口)或忘飧幾日。輟飲數
晨。可謂思慮銷精神。憂勞排正色。致使去者數盈半百。畱
者僅有幾人。設令得到西國者。以大唐無寺。飄寄悽然。為
客遑遑。停託無所。遂使流離萍轉。罕居一處。身既不安。道
寧隆矣。嗚呼。實可嘉其美誠。冀傳芳於來葉。麤據聞見。撰
題行狀云爾。其中次第。多以去時年代近遠存亡而比先
後。
少林寺戒壇銘(并序)
粵以長安四年歲次甲辰四月七日。此寺綱維寺主義獎
大上座智寶都維那大舉法濟禪師及眾徒等。議以少林
山寺。重結戒壇。欲令受戒懺儀。共遵其處。遂乃遠之都下。
屈諸大德。慇懃致禮。延就山門。是時我老苾芻義。淨及護
律師瑳禪師恂律師暉律師恪律師威律師等。既至寺所。
解舊結新。僉議此邊。名為小界。標相永定。冀無疑惑。於是
護鵝珍之嘉士。無召自來。存草結之英賢。不期而會。數逾
一百。行道三旬。共繫頸珠。俱修趺足。誠五濁之希有。慕四
依之住持。虛往實歸。紹隆無替。庶乎桑田屬改。長存立石
之基。沙界時遷。無爽布金之地。恐田成碧海。嶺變青川。迷
此結誠。乃為銘曰。
羯磨法在。聖教不淪。式得金口。是敬是遵。目覩西域。杖錫
東巡。覩盛事而隨喜。聊刊刻乎斯文。
南海寄歸內法傳
原夫三千肇建。爰彰興立之端。百億已成。尚無人物之序。
既空洞於世界。則日月未流。實閴寂於慘舒。則陰陽莫辨。
暨乎淨天下降。身光自隨。因餐地肥。遂生貪著。林藤香稻。
轉次食之。身光漸滅。日月方現。夫婦農作之事興。君臣父
子之道立。然而上觀青象。則妙高色而浮光。下察黃輿。乃
風蕩水而成結。而云二儀分判。人在其中。感清濁氣。自然
而有。陰陽陶鑄。譬之以洪鑪。品物財成。方之於埏埴者。蓋
寡聽曲談之謂也。於是嶽峙星分。含靈蔓延。遂使道殊九
十六種。諦分二十五門。僧佉乃從一(闕)而萬物始生。糵世
則因六條而五道方起。或露體拔髮。將為出要。或灰身椎
髻。執作升天。或生乃自然。或死當識滅。或云幽幽冥冥。莫
識其精。眇眇忽忽。罔知所出。或云人常得人道。或云死便
為鬼靈。或談不知蝶為我己。不知我為蝶形。既㣥迷於蜾
羸。復聚惑於螟蛉。比混沌於雞子。方晦昧於孩嬰。斯皆未
了由愛。欲生藉業。而有輪迴苦海。往復迷津者乎。然則親
指平途。躬宣妙理。說十二緣起。獲三六獨法。號天人師。稱
一切智。引四生於火宅。拔三有於昏城。出煩惱流。登涅槃
岸者。粵我大師釋迦世尊矣。創成覺龍河。九有興出城之
望。後移光鹿苑。六道盛歸依之心。初轉法輪。則五人受化。
次談戒躅。則千生伏首。於是闡梵響於王舍。獲果者無窮。
酬恩惠於父城。發心者莫算。始自了教。會初願以標誠。終
乎妙賢。契後期於結念。住持八紀。宏濟九居。教無幽而不
陳。機無微而不納。若泛為俗侶。但略言其五禁。局提法眾。
遂廣彰乎七篇。以為宅有者大。非戒興則非滅。存生者小。
過律顯則過亡。且如恚損輕枝。現生龍戶。慈濟微命。交升
帝居。善惡之報。固其明矣。於是經論兼施。定慧俱設。攝生
之綱。唯斯三藏乎。既而親對大師。教唯一說。隨機拯物。理
亡他議。及乎糵舍初辭魔王。或歡喜之志。熙連後唱無滅。
顯亡疑之理。可謂化緣斯盡。能事畢功。遂乃跡滅兩河。人
天掩望。影淪雙樹。龍鬼摧心。致使娑羅林側。淚下成泥。哭
者身邊。血如華樹。大師唱寂。世界空虛。次有宏法應人。結
集有五七之異。持律大將。部分為十八之殊。隨所見聞。三
藏各別。著下裙則裾有偏正。披上服則葉存狹廣。同宿乃
異室繩圍。兩俱無過。受食以手執畫地。二竝亡愆。各有師
承。事無和雜。諸部流派。生起不同。西國相承。大綱維四。其
間離分出沒。部別名字。事非一致。如餘所論。此不繁述。故
五天之地。及南海諸洲。皆云四種尼迦耶。然其所欽。處有
多少。摩揭陀則四部通習。有部最盛。羅茶信度則少兼三
部。乃至正量尢多。北方皆全有部。時逢大眾。南面則咸遵
上座。餘部少存。東裔諸國。雜行四部。師子洲竝皆上座。而
大眾斥焉。然南海諸洲。有十餘國。純唯根本有部。正量時
欽。近日已來。少兼餘二。斯乃咸遵佛法。多是小乘。唯末羅
遊少有大乘耳。諸國周圍。或可百里。或數百里。或可百驛。
大海雖難計里。商舶慣者准知。良為掘倫。初知交廣。遂使
總喚崑崙國焉。唯此崑崙。頭捲體黑。自餘諸國。與神州不
殊。赤脚敢曼。總是其式。廣如南海錄中。具述驩州正南。步
行可餘半月。若乘船纔五六潮即到。上景南至占波。即是
臨邑。此國多是正量。少兼有部。西南一月至跋南國。舊云
扶南。先是躶國。人多事天。後乃佛法盛流。惡王今竝除滅。
迥無僧眾。外道雜居。斯即贍部南隅。非海洲也。然東夏大
綱。多行法護。關中諸處僧祇。舊兼江南嶺表。有部先盛。而
云十誦四分者多是處。其經夾以為題目。詳觀四部之差。
律儀殊異。重輕懸隔。開制迢然。出家之侶。各依部執。無宜
取他經事。替己重條。用自開文。見嫌餘制。若爾則部別之
義不著。許遮之里莫分。豈得以其一身。遍行於四。裂裳金
杖之喻。乃表證滅。不殊行法之徒。須依自部。其四部之中。
大乘小乘。區分不定。北天南海之郡。純是小乘。神州赤縣
之鄉。意在大教。自餘諸處。大小雜行。考其致也。則律檢不
殊。齊致五篇。通修四諦。若禮菩薩。讀大乘經。名之為大。不
行斯事。號之為小。所云大乘。無過二種。一則中觀。二乃瑜
伽。中觀則俗有真空。體虛如幻。瑜伽則外無內有。事皆唯
識。斯竝咸遵聖教。孰是孰非。同契涅槃。何真何偽。意在斷
煩惑。濟眾生。豈欲廣致紛紜。重增沈結。依行則俱升彼岸。
棄背則竝溺生津。西國雙行。理無乖競。既無慧目。誰鑒是
非。任久習而修之。幸無勞於自割。且神州持律。諸郡互牽。
而講說撰錄之家。遂乃章鈔繁雜。五篇七聚。易處更難。方
便犯持。顯而還隱。遂使覆一簣而情息。聽一席而心退。上
流之伍。蒼髭乃成。中下之徒。白首寧就。律本自然。落漠讀
疏。遂至終身。師弟相承。用為成則。論章段則科而更科。述
結罪則句而還句。考其功也。實致為山之勞。覈其益焉。時
有海珠之潤。又凡是製作之家。意在令人易解。豈得故為
密語。而更作解嘲。譬乎水溢平川。決入深井。有懷飲息。濟
命無由。准檢律文。則不如此。論斷輕重。但用數行。說罪方
便。無煩半日。此則西方南海。法徒之大歸矣。至如神州之
地。禮教盛行。敬事君親。尊讓耆長。廉素謙順。義而後取。孝
子忠臣。謹身節用。皇上則恩育兆庶。納隍軫慮於明發。㣥
臣則莫不拱手。履薄呈志於通宵。或時大啟三乘。廣開百
座。布制底於八澤。有識者咸悉歸心。散伽藍於九宇。迷途
者竝皆迴向。皇皇焉農歌畎畝之中。濟濟焉商詠舟車之
上。遂使雞貴象尊之國。頓顙丹墀。金鄰玉嶺之鄉。投誠碧
砌。為無為。事無事。斯固無以加也。其出家法侶。講說軌儀。
徒眾儼然。欽承極旨。自有屏居幽谷。脫屣樊籠。潄巖流以
遐想。坐林薄而棲志。六時行道。能報淨信之恩。兩期入定。
合受人天之重。此則善符經律。何有過焉。然由傳受訛謬。
軌則參差。積習生常。有乖綱致者。謹依聖教。及現行要法。
總有四十章。分為四卷。名南海寄歸內法傳。又大唐西域
高僧傳二卷。并雜經論等十卷。并錄附歸。願諸大德。興宏
法心。無懷彼我。我善可量度。順佛教行。勿以輕人。便非重
法。重曰。然今古所傳。經論理致。善通禪門。定瀲之微。此難
懸囑。且復麤陳行法。符律相以先呈。備舉條章。考師宗於
實錄。縱使命淪夕景。希成一贊之功。燄絕朝光。庶有百燈
之續。閱此則不勞尺步。可踐五天於短階。未徙寸陰。實鏡
千
齡之迷躅。幸願檢尋三藏。鼓法海而揚四波。皎鏡五篇。汎
慧舟而提六欲。雖復親承匠旨。備檢元宗。然非濬發於巧
心。終恐受嗤於慧目云爾。
法藏
法藏字賢首。俗姓諸葛氏。蘇州吳縣人。一云姓康氏。康居
人。自少出家。如意元年。武后制於東都大福先寺檢校無
盡藏。長安四年。又制於化度寺檢校無盡藏。後延為薦福
寺大德。開元二年卒。年七十八。
大乘起信論疏序
夫真心寥廓。絕言象於筌[:#AS-FEE3:●]
[:#AS-FBEC:●]弟。沖漠希夷。忘境智於
能所。非生非滅。四相之所不遷。無去無來。三際莫之能易。
但以無住為性。隨派分岐。逐迷悟而升沉。任因緣而起滅。
雖復繁興鼓躍。未始動於心源。靜謐虛凝。未嘗乖於業果。
故使不變性而緣起。染淨恒殊。不捨緣而即真。凡聖致一。
其猶波無異溼之動。故即水以辨於波。水無異動之溼。故
即波以明於水。是以動靜交徹。真俗雙融。生死涅槃。夷齊
同貫。但以如來在世。根熟易調。一稟尊言。無不懸契。大師
沒後。異埶紛綸。或趣邪途。或奔小徑。遂使宅中寶藏。匿濟
乏於孤
窮。衣內明珠。弗解貧於傭作。加以大乘深旨。沈貝葉而不
尋。㣥有盲徒。馳異路而莫返。爰有大士。厥號馬鳴。慨此頹
綱。悼斯淪溺。將欲啟深經之妙旨。再曜昏衢。斥邪見之顛
眸。令歸正趣。使還源者可即。反本非遙。造廣論於當時。遐
益㣥品。既文多義邈。非淺識所闚。悲末葉之迷淪。又造斯
論。可謂義豐文約。解行俱兼。中下之流。因茲悟入者矣。
修華嚴奧旨妄盡還源觀序
夫滿教難思。窺一塵而頓現。圓宗叵測。覩纖毫以齊彰。然
用就體分。非無差別之勢。事依理顯。自有一際之形。其猶
病起藥興。妄生智立。病妄則藥妄。舉空拳以止啼。心通則
法通。引虛空而示徧。既覺既悟。何滯何通。百非息其攀緣。
四句絕其增減。故得藥病雙泯。靜亂俱融。消能所以入元
宗。泯性相而歸法界。竊見元綱浩瀚。妙旨希微。覽之者詎
究其源。尋之者罕窮其際。是以真空滯於心首。恒為緣應
之場。實際居於目前。翻為名相之境。今者統收元奧。囊括
大宗。出經卷於塵中。轉法輪於毛處。明者德隆於即日。昧
者絕望於多生。會旨者山嶽易移。乖宗者錙銖難入。輒以
旋披往誥。覩舊章。備三藏之元文。憑五乘之妙旨。繁詞
必削。缺義復全。雖則創集無疑。况乃先規有據。窮茲性海。
會彼行林。別舉六門。通為一觀。參而不雜。一際皎然。冀返
迷方。情同曉日。佩道君子。俯而詳焉。今略明此觀。總分六
門。先列名。後廣辨。
華嚴經指歸序
夫以主教圓通。盡虛空於塵剎。帝珠方廣。攬法界於毫端。
無礙鎔融。盧舍那之妙境。有崖斯泯。普賢眼之元鑒。浩瀚
微言。實叵尋其旨趣。宏深法海。尢罕測於宗源。今略舉大
綱。開茲十義。撮其機要。稱曰指歸。庶探元之士。麤識其致
焉。
心經略疏序
夫以真源素範。沖漠隔於筌[:#AS-FEE3:●]
[:#AS-FBEC:●]弟。妙覺元猷。奧賾超於
言象。雖真俗雙泯。二諦恒存。空有兩亡。一味常顯。良以真
空未嘗不有。即有以辨於空。幻有未始不空。即空以明於
有。有空有。故不有。空有空。故不空。不空之空。空而非斷。不
有之有。有而不常。四執既亡。百非斯遣。般若元旨。斯之謂
歟。若歷事備陳。言過二十萬頌。若撮其樞要。理盡一十四
行。是知詮真之教。乍廣略而隨緣。超言之宗。性圓通而俱
現。般
若心經者。實謂曜昏衢之高炬。濟苦海之迅航。拯物導迷。
莫斯為最。然則般若以神鑒為體。波羅蜜多以到彼岸為
功。心顯要妙所歸。經乃貫穿言教。從法就喻。詮旨為目。故
言般若波羅蜜多心經。
慧苑
慧苑。京兆人。華嚴藏法師上首弟子。
新譯大方廣佛華嚴經音義序
原夫第一勝義。是離言之法性。等流真教。誠有海之方舟。
故以名句字聲。作別相之本質。色香味觸。為住持之自體。
嗟乎。超絕言慮之旨。洽悟見聞之境。莫不以法王宏造。權
道之力歟。大方廣佛華嚴經者。實可謂該通法界之典。盡
窮佛境之說也。若乃文言舛誤。正義難彰。真見不生。尋源
失路。故涉近以逕遠。從淺而暨深。去來今尊。何莫由斯道。
且夫音義之為用也。鑒清濁之明鏡。釋言話之旨歸。匡謬
漏之楷模。闢疑管之鈐鍵者也。至如低徊誤為遲迴。彷徨
乃成稽返。俾倪代乎僻堄。軾環遂作女牆。撟書矯形。正斜
翻覆。幹存榦體。樹木參差。若斯之徒。紊亂聲義。不知踳駮。
何以指南。苑不涯菲薄。少翫茲經。索隱從師。十有九載。雖
義旨悠邈。難以隨迎。而音訓梵言。聊為注述。庶使披文了
義。弗竢籌咨。紐字知音。無勞負帙。且螻螘之量。司已穴而
疏冥。豈霆雷之資。開蟄戶於遐邇。英達君子。希無誚焉。
道氤
道氤俗姓長孫氏。長安高陵人。父容殿中侍御史。氤少擢
進士第。後遇梵僧。心願出家。事京師招福寺慎言律師為
師。元宗幸洛。勅與良秀法修隨駕。開元二十八年卒。
上元宗遺表
某末品輕生。虛均雨露。得陪緇伍。許自精修。雖常袒右肩。
無施舉袂之役。而執錫舒步。得蠲負載之勞。屬以時暢元
功。德楊真化。不謂勤劬慕學。造次養生。今月十六日。苦腸
忽加。湯藥無救。泉門自掩。安沐堯風。夜臺一歸。寧逢舜日。
有定瘞於蒼隴。無再謁於丹墀。
一行
一行俗姓張氏。鉅鹿人。本名遂。武后時佐命剡國公公謹
支孫。幼依暜寂禪師出家。後往天台山國清寺受算法。造
大衍歷。元宗召入集賢院。尋詔住興唐寺。開元十五年卒
於京師華嚴寺。諡大慧禪師。
請與星官考校黃道遊儀疏
按舜典云。在璿樞玉衡。以齊七政。說者以為取其轉運者
為樞。持正者為衡。皆以玉為之。用齊七政之變。知其盈縮
進退得失政之所在。即古太史渾天儀也。自周室衰微。疇
人喪職。其制度遺像。莫有傳者。漢興。丞相張蒼首創律歷
之學。至武帝詔司馬遷等更造漢歷。乃定東西。立晷儀。下
漏刻。以追二十八宿。相距星度。與古不同。故唐都分天部。
洛下閎運算轉歷。今赤道歷星度。則其遺法也。後漢永元
中。左中郎將賈逵奏言。臣前前上傅安等用黃道度日。月
弦望多。近史官壹以赤道度之。不與天合。至差一日以上。
願請太史官日月星簿及星度課與待詔星官考校。
答張燕公書
度門寺大眾僧撤曇振達摩一行等白令公檀越。世相遄
邁。時節如馳。自先師因待不居。遂逾十載。塔樹將列。禪庭
坐蕪。永懷正服。終天何及。惟師降命總依。授斯全德。暜門
紀述。有出常規。每恨杜氏多涉於說。通閭君屢傷於假。氣
內惟祕。惟覺才難。由是法壽幾遷。名身莫擇。自往歲僉議。
令以斯意仰憑。而鳳池務總。未果成願。近承銜朝寄出鎮
岳陽。乘閒論道。此會難失。所以思義禪師重往諮覲。幸蒙
法生之義。莫逆於心。爰就斯文。流之後死。然夫發揮浮道。
宛若現觀。幽贊佛持。動符先軌。不圖述作之盛。而至於斯
乎。自非深起明門。亦無以臻於此耳。仰以今月月半。潔以
清齊。凡我法流。嘉茲日陳之影塔。宣布至言。人懷感歎。有
兼常節。是亦存沒之大事畢矣。人天之榮觀備矣。儻靈峯
可作。本地常存。必當流鑒遠緣。怡然動色。詎祇傳聲梵世。
以慶法輪之裔哉。僧徹等久席圓聞。寧窮智葉。載懷遺偈。
益戀初因。言荷末光。彌慙引曜。空思厚德。不知何以報之。
唯應極力勉心。以存所務。儻一至之功可必。十方之助不
行。當迴此庶恩。以現祈花應耳。敬白。
智昇
智昇。開元中崇福寺沙門。
開元釋教錄序
夫目錄之興也。蓋所以別真偽。明是非。記人代之古今。標
卷部之多少。摭拾遺漏。刪夷腁贅。欲使正教綸理。金言有
緒。提綱舉要。歷然可觀也。但以法門幽邃。化網恢宏。前後
翻傳。年移代謝。屢經散滅。卷軸參差。復有異人。時增偽妄。
致令混雜。難究蹤由。是以先德儒賢。製斯條錄。今其存者。
殆六七家。然猶未極根源。尚多疎闕。昇以庸淺。久事披尋。
參練異同。指陳臧否。成茲部帙。庶免乖違。幸諸哲人。俯共
詳覽。
釋具
釋具。開元中大忍寺沙門。
大忍寺門樓碑
唐開元十有八年。定之深澤大忍寺尼修巨靈分守。以威
不若。惟窔與隩。復樓之(闕)拱於(闕十四字)參差竦(闕一字)以(闕二
字)垣巖廊於亦制立張皇前殿。以為一寺之表。此寺也。始
聞於晉魏。代歷於周隋。有舍利之感。無憂之跡。靈龕(闕一
字)闕然恒所嗟怏。今斯一舉。可謂盡美。夫其橚矗(闕二字)嵯
峨山峙。偃(闕一字)日月棲(闕一字)風煙(闕二字)微坐修檐。遏視數
百。若指諸掌。縱因遐觀。則左碧海而右青山。依違諸梵之
宮。俄不知川原井邑之所在。請循其(闕一字)正象之紀也。始
以經論成(闕一字)終以功福宅心。故建茲樓。用周所願。蓋式
資(闕一字)之不可以志也。則所以誓(闕一字)言護建寺綱列釋
合志存誠。於是閭閻豪首。無非悅服。大捨者卅有三。戮力
者五
十。轉勸者百有八千餘室。同欲同貫。竭款效勤。終始一心
有死無二。凡社保婚聘之禮。牲幣之費。則歸之。所謂從闇
入明信異郡殊方。從善如流。元黃式競者。不可勝紀。八材
是購(闕二字)如雲茂績有孚職迺歸木石之攻也已陰判於
巖壤之間。收之果與度量合。椎輪既(闕一字)不勸而奔。推轂
排轅。其指可掬者萬數。先是深數丈。及茲可揭。力未其神
功也歟。天恩越自恒典。百足真務所以凝也(闕一字)就業(闕
一字)匪翔價善且不孤。恭惟大師以解脫之身。宅無漏之
界。猶不我遐棄。紫金其容。從悲願也。然則鴻濤沸於真乎。
海且晏然。化惡云滅。乃今靈儀在殿。雖不(闕一字)於往來。而
神足潛遊。心每陪於履踐。則雰然作為紺宇。祇陁氏高尚
其事。不利黃金。以今而觀。有足係也。超忽時事。杳然刊諸。
峨峨茲樓。矯矯首出。萬構爭竦。橫雲造日。峻墄仰壂靈(闕
三字)擢擢金容魂態可悉超超自功可久。其利匪一。海嶽
灰揚。此焉終吉。刺史段公崇簡。動中權。言合道。德惟淳懿。
政不苛煩。故百姓安(闕一字)別駕符公子珪。長史迹佐理之
德。實難其人。司功李公真。縣令劉公遂昌。好寬厚之德行
和乃心茲樓故獲終吉。丞齊公賢。主簿樊公璆。尉張公懷。
尉張
公仲良。前尉乘公璡。以道聯(下闕)
仁素
仁素。開元時嵩岳閒居寺沙門。珪禪師弟子。
大唐嵩岳閒居寺故大德珪禪師塔記
大師諱元珪。李氏。河南伊闕人也。上元二載。孝敬崩。度隸
寺焉。宿殖德本。無師自悟。及少林尊者開示大乘。諮稟至
道。晚年居龐塢阿蘭若。遠近縞素受道者。不復勝記。至開
元四年歲次景辰秋八月甲辰朔十日癸丑。終於龐塢。春
秋七十有三。十三日景辰。權厝於寺北岡之東。至十一年
歲次癸亥秋七月。乃營塔於浮圖東嶺之左。大師味淨之
所。而庭柏存焉。癸巳晦。奉遷於塔。從僧儀也。弟子比邱僧
仁素等刊此貞石。以旌不朽。
嗣安
嗣安。元宗時人。
謝賜天寶額狀
右。臣會覺等言。臣聞皇天以平分四時。聖人以亭育萬物。
僧等何幸。頓沐殊私。但以王者封畿。乃稱鄠杜之邑。諸侯
近甸。是惟酆鎬之濱。頃者靈符發兆。聖號輝煥。百神慶答。
萬國維新。不謂惠澤旁流。降仙毫之瑞札。宸慈下被。賜天
寶之嘉名。暜潤緇黃。齊霑寺觀。而魚龍起伏。來從日月之
宮。朿帛戔戔。更賁金繩之界。雙林戴色。紺苑增榮。臣等不
勝抃躍之至。
