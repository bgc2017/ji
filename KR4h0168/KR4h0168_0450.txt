欽定全唐文卷四百五十
王沼
沼為鳳翔隴右節度使張鎰屬官。營將李楚琳作亂。死其
難。
對被替請選判
丁授官累日被奏替請非時選廢置不許云準敕旨冬已過旬限丁訴云今正在冬當替只在下牒之日且辨論官材不合拘以限約廢置又執賢能以歲時入其書豈可無限
任良物官。著國典而為重。守法立度。在所司而靡踰。丁筮
仕策名。掄才授署。既而天書薦委。寧俟及[:#AS-9376:●]之期。會府陳
辭。重希刈楚之選。官纔登於累日。時已後於三冬。允哉廢
置。明乎用舍。雖進賢是急。冀開取士之門。而嚴敕不移。誠
曰在公之義。訴而不納。信謂得宜。況歲進其書。事有徵於
前志。不拘以限。亦何聽於薄言。請俟他年。無隳舊典。
鄭錫
錫。寶應中進士。官禮部員外郎。
正月一日含元殿觀百獸率舞賦
皇上端拱穆清。法春秋五始之要。酌禮樂三代之英。赫帝
典。含元正。衡紀允叶。攝提為貞。疏龍首以抗殿。靡魚須而
建旌。開彤庭執玉帛者萬國。發金奏韻簫韶而九成。祥風
應律。慶雲夾日。華夷會同。車書混一。羽衞宿設。乘輿曉出。
陳八佾象鈞天之儀。舞百獸備充庭之實。彼毛㣥與羽族。
感盛德而呈質。度曲既三。薰風自南。進旅退旅兮猛志外
戢。擊石拊石兮和氣內含。忽齊首以瞪目。乍脈脈而耽耽。
威而不猛。樂而不諼。搏鷙者搖尾而就養。剛狠者戢角於
觸藩。牝馬馴致於坤德。㣥龍利見於乾元。若乃大禮成。壽
觴薦。天聲起。皇威遍。金石鏗鏘以攢雜。文物葳蕤以蔥蒨。
獸臣獻伎於廣廷。樂正舉麾於層殿。怛荒戎於醜虜。咸稽
首而革面。其初進也。波委星攢。如岡如巒。發揚蹈厲兮鼓
舞爭集。無大無小兮容止可觀。其少退也。軍旋陣折。匪蠻
匪貊。蹄角且千兮羽儀累百。詭色殊奇兮相輝赫赫。豈獨
九尾靈狐。一角神獸。顧免宵落。麒麟夜鬭。非熊非羆。為猿
為狖。威鳳巢閣。騶虞在囿。條支之犀。黃支之鷇而已。其徒
實繁。厥狀非一。五靈嘉瑞。百寶異質。數不可盡之於詞。名
不可殫之於筆。莫不聞至樂而知感。樂皇風以相率。忽指
顧於應規。亦迴旋而中律。穆穆焉羌難得而備述。則知樂
之感也深。德之被也普。彼禽獸之遇聖。隨萬里而咸覩。至
若吳歈越吟。荊豔楚舞。徒慆堙於心耳。安擬議於干羽。曾
不得充虞舜之帝圖。列后夔之樂府。辭曰。鑠元會兮正王
度。奏雲門兮歌大濩。百獸舞兮四夷懼。于胥樂兮皇風布。
客有慕上古之賡歌。望承明而獻賦。
長樂鐘賦
漢宮昏曉兮樓殿相望。雙闕雲聳兮千門日長。銅壺夜漏。
金鏡朝光。鏘華鐘兮肅天居之岑寂。張猛簴兮壯神容之
焜煌。含虛守靜。應用無方。聞之者朝警而夕惕。扣之者神
和而意揚。此乃樂府之彝器。宮懸之高張。豈比夫羽籥絲
竹。匏土革木。徒攢雜以鏗鏘。若乃九陌初昏。重門聚。清禁
將開。繁星乍落。月宿翠樓。風清金閣。發清聲之響亮。覺層
樓之寥廓。思遠客於鶉衣。怨美人於羅幕。足使懷愁者感
之而增欷。得志者聽之而愈樂。豈在物之有心。伊人情之
所托。及夫雞人未唱。鵠鑰猶封。星翻南陸。月掛西峰。出入
萬室。周流九重。走軒車於金馬。震櫺檻於銅龍。千官警兮
清佩響。百鳥鳴兮春露濃。豈謝泗濱之浮磬。豐嶺之霜
鐘而已哉。夫其逐吹含空。馳烟驛霧。徘徊宮闕。演漾官署。
虎嘯空中。龍吟何處。近從丹庭之室。遠盡青門之樹。刜之
以劍。思利器之一揮。擊之以莛。歎清音之難遇。豈獨稱鳧
氏於周典。發鯨魚於漢賦。爾其舂容鼓怒之音。千石萬鈞
之實。洪鑪鎔冶之姿。追蠡篆文之質。總眾美以混成。亮吹
萬而得一。客有羈旅靈臺。經過牟首。元文未獻。白賁徒久。
聲聞於外。空美鼓鐘於宮。氣或在天。誰知藏劍於斗。懷洪
音而未發。敢虛心而待扣。
日中有王字賦(以題為韻次用)
至陽之精。內含文明。成命宥密。神化陰隲。倬元聖而緯天。
爍靈符之在日。人文變見。元象貞吉。煥爾殊容。昭然異質。
三陽並列。契乾體以成三。一氣貫中。表聖人之得一。當是
時也。河清海晏。時和歲豐。車書混合。華夷會同。皇帝乃率
百吏。禋六宗。登臺視朔。候律占風。祀夕月於禮神之館。拜
朝日於祈年之宮。霽氛霧。掃煙虹。地涯靜。天宇空。陰魄既
沒。大明在東。吐象成字。昭文有融。法科斗以為體。並踆烏
以處中。馮相未覿。疇人發蒙。此乃聖人合契。至化元通。不
然者。何得曜靈起瑞。明被於有截。垂光燭地。運行而無窮。
聖人以不宰成能。日月以無私可久。偶聖則呈祥。逢昏則
顯咎。貞觀契無為之功。休祥應無疆之壽。沒於地。我則取
誡於明夷。登於天。我則呈形於大有。其初見也。昭昭彰彰。
流晶耀芒。若神龍負圖兮。呈八卦於羲皇。其少登也。發色
騰光。乍見乍藏。狀靈龜銜書兮。錫九疇於夏王。蔽虧若木。
隱映扶桑。曈曨五雲之表。輝映重輪之旁。臨紫宸兮千門
洞照。出黃道兮八極增光。惟德化成。惟王正位。兄其日兮
姊其月。父事天兮母事地。罄六合以為王。統三才而制字。
道不藏寶。神開奧秘。王在日兮垂文。日在天兮重懿。豈徒
色映合璧。光連抱珥。三舍迴魯陽之戈。載中美漢文之志。
皇上以為命不于常。惟德是據。災逐祥啟。福隨禍著。知微
知彰。一喜一懼。因嘉瑞以增德。合元符而降祚。客有上國
觀光。金門獻賦。覩日中有字之感。成天下至公之務。傾心
太陽。企踵雲路。願回光以暫燭。庶千載之一遇。
喬琮
琮。寶應中擢進士第。
日中有王字賦(以題為韻次用)
至尊者王。至明者日。處其位兮無二。配其德兮惟一。制服
以象。必圖之而並臨。視朝以時。方候之而俱出。懿夫日實
也。厥生于東。王往也。厥居於中。其呈象以下燭。必布德而
上通。然則日中之有王字者。豈不以昭宸聰。彰國風。煥乎
黃道。赫矣蒼穹。表皇綱之不紊。延聖祚於無窮者哉。且天
垂三光。日當其首。人執六藝。書列於後。此神功之所成。彼
人力而何有。況乎烏為鳥矣。無慚蒼頡之能。日匪扇焉。寧
假右軍之手。稽圖緯於載籍。信可大而可久。豈比夫龜麟
龍鳳。徒在乎宮沼郊藪。適足以勞於使臣。未可以齊乎不
朽。夫運行不已者。天地之常。臨照無私者。日月之光。美之
則配於太昊。惡之則比夫夏王。是以逆其時則休亦成咎。
順其道則否亦為臧。故昔王者。莫不觀天文兮順陰陽。授
人時兮正紀綱。而人用康。而邦其昌。如此者厥鑒不遠。實
歸美乎我皇。信所謂承天之序。襲於休祥者也。是知君能
則天。天必呈瑞。明海內之四目。瞻日中之一字。士有仰止
雲路。苦心詞賦。戰欲酣兮日將暮。儻魯陽之脩戈可借。冀
和仲之餘暉可駐。願傾葵藿之心。希成桃李之樹。
齊映
映。瀛州高陽人。舉進士博學宏詞。累授監察御史。建中初
遷刑部員外郎。拜給事中。轉中書舍人。貞元二年以本官
拜平章事。改中書侍郎。封河間縣男。貶夔州刺史。歷衡州
洪州。十一年卒。年四十八。贈禮部尚書。諡曰忠。
冬日可愛賦
閉天地成四時者元冬。麗乎天明萬方者白日。至若斗杓
移指。寒氣入律。霜⺡[:#AS-FBED:●]圅冰以凝沍。風落木兮蕭飋。始乘
乾以運行。乃宅巽而是出。明在地上。望杲杲於扶桑。光搖
水中。疑泛泛而萍實。故日出暘谷。眾人熙熙。苦寒者自我
而燠若。即幽者自我而明之。將所鑒而並鑒。故無私而不
私。懿夫吾君之威。可畏可愛。象嚴凝以神武。配耀靈於光
大。是以愚智必仰賴者也。又如殘夜猶昧。破積陰以重光。
晨霜正繁。濟輿民於附火。聖人納諫。亦替否而獻可。同彼
天象。發陽明以自東。觀乎道經。體人庶而居左。君法日也。
申文明於九重。臣諫君也。扇和氣於三冬。故時以泰。歲以
豐。方夔龍而並騖。與步驟而追蹤。
賀破吐蕃表
臣某言。伏聞南蠻以六月某日大破吐蕃弄視等城。擒戮
俘獲不可勝計者。臣聞德之所綏。在遠咸服。義之所棄。雖
暴必亡。蠢茲犬戎。敢肆兇戾。久稽天討。時動邊塵。人神共
讎。夷夏同憤。遂使南蠻奮旅。仗義爭先。覆其保障之時。奪
彼肥饒之地。斬馘萬級。俘計千㣥。揚天聲於區外。正王略
於殊俗。自非陛下道超帝圖。化協神用。武先七德。守在四
夷。安得使百蠻稽服。潛被聲教。始左衽以請吏。俄倒戈而
效誠。舍其唇齒之資。為我爪牙之用。雖書稱即敘。詩美來
威。方之聖功。彼有慙德。臣謬膺朝寄。待位東土。不獲隨例
稱慶闕庭。忭躍之誠。倍萬恒品。不勝慶快之至。
請修義倉表
臣某言。臣聞荷覆載之德者。願酬天地之仁。懷涓埃之勤
者。冀裨海岳之大。所以思或出位。知無不為。況臣受寵過
深。感恩逾切。不竭忠以自效。是盜祿以苟安。臣某中謝。臣
伏見三時[:#AS-8FBB:●]雨。一穀不登。黎庶以(闕二字)不知。卿士以月俸
自恃。竊惟聖慮。已積憂勤。凡在人臣。何以安處。昨者自春
及夏。時雨漸[:#AS-8FBB:●]。陛下心憂於清穆之中。躬禱於靈池之上。
精誠所至。昭感遂通。祥禽呈瑞於御前。膏雨布澤於天下。
遂使百穀皆稔。九土大豐。國無不獲之夫。代成廉讓之俗。
斯乃皆由聖德。上合天心。顧此齊人。俱受其賜。此何異開
口待哺。澡身仰衣。豈知宸衷不可常勞。靈雨亦難恒若者
也。必在酌堯舜之至道。舉祖宗之成法。復修義倉。以救歉
歲。則黎人絕水旱之困。陛下釋憂勤之念。君逸無勞。乃合
至道。足食無患。斯謂雍熙。豈臣率心。實聞方冊。又臣伏以
賦稅之道。理化之源。必資考古酌今。以通其變。俾為經制。
豈利因循。各具狀別隨表。臣某中謝。伏以聖心屬念。惟在
黎元。微臣蠢愚。嘗歷州府。敢以所見。備於上聞。徒竭誠請。
理猶未明。輕冒宸嚴。不勝隕越。
論御史臺誣謗表
臣某言。前月十七日八陵禮畢。臣議以為不合賀宰相。御
史臺罰臣一月俸。至十九日。宰相奉宣聖旨。不須罰者。臣
以愚直守職。造次執文憲司。班列失儀。委典書罰。聖慈照
鑒。特恩釋放。兢懼戰越。不知所圖。臣某中謝。臣伏以昨者
八陵之禮。百王未行。特由陛下發於孝思。成此盛典。祉歸
聖祚。慶屬皇家。惟當稱賀殿廷。豈合推美臣下。事關諂瀆。
禮近嫌疑。臣忝職司。豈敢苟且。又詳郊廟之禮。與臣愚見
亦同。但緣李汶性褊而剛。不敢對眾陳白。所以入咨宰相。
冀其無迹而停。豈圖智小慮深。竟以徇公招咎。陛下察臣
等守直。免臣罰俸。懲勸斯在。隕越何酬。臣某中謝。臣素庸
虛。叨蒙獎擢。身則誠為賤品。官是陛下九卿。臺司理在持
綱。臣則職當執理。綱失是一時之誤。禮失為終古所非。書
罰已擅臺威。放罰特聞聖造。誠合各守職分。上答恩私。宏
陛下太和之仁。示朝廷至公之道。豈以蓄憤未洩。求過轉
深。數日已來。眾情共悉。臣昨自緣公事。頻詣延英。李汶疑
臣別有披陳。遂欲曲生瑕舋。責臣不賀宰相。則上引班列
失儀。惡臣專守禮文。則旁說河南殘破。其牒已公行組織。
欲杜臣之口。近聞又有譖說。擬陷臣之身。不敢縷有塵煩。
自當漸布行路。臣孤立無援。行公奉職。惟聖明在上。微臣
必不及冤。但恐誣構日深。慈母亦當動聽。臣今不敢避李
汶之怒。惟懼失人臣之和。夙夜不寧。憂惕成病。若更請對。
轉恐生疑。戰汗彷徨。不知所處。無任兢懼感恩之至。
河南府論被謗表
臣某言。臣聞修身止謗。君子之道。尚口自理。小人常情。臣
雖駑劣不才。竊服師父之訓。縱有謗讟。未嘗辯明。久必自
孚。庶無所愧。況釋謗於已。則必委過於人。棄讓違謙。何愧
之甚。然命之所切。不緣臣身。伏以受陛下命官之初。直自
聖心所擇。遽致遺闕。上累皇明。此臣不得不辯一也。聞謗
臣之詞。以驚聽為務。或云父子相食。或云盜賊公行。山谷
之間。已有結聚。或云坊市之內。亦致流亡。儻或上達天聽。
則貽憂聖慮。又臣不得不辯二也。臣某中謝。臣伏以鄰近
數州。去年皆同水旱。惟當府一境。前年先有水災。既已積
憂。又加再歉。其間數縣人戶。頃者實多逃移。據兩稅案所
有未歸人戶。尚有一千五百已下。有負獎任。不勝憂惶。自
蒙陛下恩慈。特發倉儲賑貸。安業者無不懽忻。逐食者漸
已遷還。幸災之人。騰謗益甚。致滋嫌怒。實此根由。蓋緣臣
自到任以來。事有不幸。曾正冤獄。嘗奏貪官。且獄是聖衷
所明。幽魂知感。贓是疫人之害。疎網不容。當官而行。於臣
何有。今則彝章雖舉。眾怒遂深。乃於道路郵亭。造其飛語。
又於往來使客。揚此虛聲。轉至沸騰。布於遠近。且謗臣者
以去臣為限。臣不去不休。臣若尚安居。謗亦滋甚。向念時
雨未降。人心易搖。乞罪微臣。以安百姓。今月十九日。又得
南市署丞張斌狀送留守牒市之意似欲慰人戶。詳其牓
內之詞。却慮搖動愚下。其牒云。戶口流散。村落空虛。恐依
山林。變為狂寇。攘竊道路。隔硋往來者。今地即王畿。有事
尚令密啟。人皆服化。虛詞豈可牓陳。敢言不利府司。又恐
惑於遠聽。臣伏以俱承寄任。貴務和同。今日故就皇城。自
取商議。既至門首。又不見臣。臣憂懼轉深。不敢不奏。其市
牓諸縣。見擬移牒請其且收。臣既昧通方。輙陳事體。兢懼
戰越。不知所裁。今東都幸有臺省之官。悉是朝廷所擇。職
為耳目。身在都城。固諳纖微。望委勘察。庶事責實。甘待刑
章。無任惶懼懇迫之至。
進封章表
臣某言。臣聞恩之重者。非命可酬。誠之切者。無言以代。但
無以非命。又無以可伸。臣某中謝。臣又聞君親之恩。天地
之理。在臣所感。異於常恩。臣於廣德二年。曾授徐州一尉。
既不赴任。即同無官。建中之初。便荷聖澤。自此累擢。以至
台司。此臣所感。異於常恩一也。聖朝特重史官。宰臣先獲
兼授。况臣不逮。忽竊殊私。此臣所感。異於常恩二也。敢言
守直。實稟至愚。是以凡所歷官。必遭飛謗。慈母有投杼之
惑。古人著竊鈇之疑。臣獨何人。累蒙聖察。此臣所感。異於
常恩三也。但夙多羸疾。今迫衰齡。常恐殊恩未酬。朝露溘
盡。負天愧地。不知所云。臣某中謝。臣又聞西晉山濤之事
君。每有所知。必有密奏。晉代謂之山公啟事。實若今之牓
也。意在臣展盡忠之道。君擇可採而行。使政自上施。言無
外見。但以臣性本庸淺。識又暗劣。每有聞見。莫辯是非。若
合陳不陳。懼乖耳目之任。不合奏妄奏。則當塵瀆之辜。是
積慙惶。亟歷星歲。竟未能舉一賢以自代。興一利以上陳。
冒寵偷安。其罪至重。更以臣除官制云。爾其竭誠啟沃。以
廣視聽。故臣得以盡其管見。塵浼天聽。謹別錄狀同進以
聞。無任兢惶戰汗之至。
出官後自序表
臣某言。伏以臣之依君。猶子之依父。若心有憂患。口不陳
聞。則是孤負恩慈。自取禍敗。臣某中謝。臣去年八月十九
日陛下賜臣蔭官詔云。漕運成功。擢居東掖者。臣俯慙光
寵。上感聖明。粉骨糜軀。匪申報效。臣昨東都主運之日。是
上都闕糧之時。賊寇未平。蝗蟲方甚。臣於河陰領米。分付
陝州。務相催驅。不敢迴避。其時王事至切。臣官最卑。臣心
雖守謙恭。公事亦多抵誤。猶蒙陛下遣叚日暹宣慰於臣
處事之難。臣有微功。實由天庇。及臣延英對日。不敢一言
自陳。怒臣者疑臣以張聲勢。憂臣者料臣必投魑魅。今臣
貶官。自緣親累。聖恩猶與上州。自然宿怒未平。因恐小人
承便。臣既在遠。還固易誣。痛則呼天。實在今日。憂之切者。
謹陳一端。往者張鎰在鳳翔之時。奏留都營田副使張信
之。得罪自為犯贜。以臣不與往還。於臣便生疑怨。一昨秋
夏之際。張信之多在上都。自臣貶黜已來。不知今向何處。
但慮知臣在遠。又知執政憎臣。必恐求媚取容。構虛逞怨。
倘有罪戾聞於聖聽。乞降三司審推。則臣萬死無恨。方當
黜責。猶恃恩私。仰望天顏。實如咫尺。無任憂迫恃恩之至。
為蕭復讓宰相表
臣某言。臣不幸多疾。且昧攝生。積年不瘳。遂成沉痼。內有
五臟。心病轉深。外有四肢。足力不逮。豈可參掌密命。趨侍
玉階。上負聖私。下曠公事。縱恃恩無懼。而省已何安。臣某
中謝。臣以為寵祿不可苟偷。疾病實難自強。所以每轉一
職。常積憂惶。自頃受官。累經陳乞。及奉天拜命。陛下殷憂。
臣合捐生。豈敢言病。況當憤切所致。實亦患苦自忘。今逆
臣殲夷。庶物忻暢。餘生獲泰。宿疾頓來。豈無諸醫。竟未有
效。忪悸之疾。動發無時。事輒經心。病則加劇。或達曙方定。
或彌日不瘳。神形怗然。若無所據。又風痺之狀。趨步蹇[:#AS-8DBB:⿰⺡⿱止⿰]。
往來扶策。自不能持。念此餘生。顧成廢棄。豈宜叨處榮位。
貽穢台司。聖恩縱欲優容。公議實難逃避。特乞賜臣骸骨。
待盡邱園。冀勿藥以稍痊。實殺身而非報。無任懇迫惶懼
之至。
第二表
臣復言。臣以沉疾在躬。不任所職。每因召對。輒具上聞。遂
敢重表陳誠。所冀俯迴天鑒。伏奉還詔。未蒙矜允。慙惶靡
據。冰谷在懷。臣某中謝。臣竊以幹事先於志氣。立朝本於
威儀。威儀整則朝無惰容。志氣強則事無遺理。今臣足疾
近安。敢高行止。年又衰殆。豈任機務。況自宣恩復命。僅歷
七旬。扶疾趨朝。唯經再月。竊惟非據。何心自安。聖恩雖欲
優容。公議實難逃責。且頃冒榮獎。屬當艱虞。在中無獻納
之能。奉使乖撫綏之術。涓埃莫效。僭忝實多。上孤恩私。內
苦疲薾。將何以奉中興寧濟之道。致泰階平一之符。夙夜
愧怖。精爽飄越。伏惟皇帝陛下高覆厚載。慈惠生成。矜臣
朽憊。賜臣首領。豈惟微臣免曠官之罪。實亦聖朝廣全育
之恩。
第三表
臣復言。臣以病曠官。合從罷免。累陳丹懇。冀蒙允察。再奉
墨詔。猶未優容。受恩則深。揣分增懼。臣某中謝。臣聞循已
就安。聖賢之深誡。捐軀報節。臣子之大端。況臣一門荷恩。
四葉為相。謬以姻戚。光於宗親。殊私未酬。微命寧顧。但苦
病在方寸。慮事則愈昏。職近宥密。尸位則多曠。今四遠氛
祲。尚未廓清。萬機損益。皆關聖慮。是明王宵旰之日。賢哲
馳騖之秋。豈臣妄庸。所當毗倚。犬馬之戀。雖欲遲迴。夔龍
之行。詎宜塵穢。伏乞曲留宸鑒。俯察愚衷。矜臣量力之請。
免臣妨賢之責。私誠獲遂。公議允諧。無任悃欵悚迫之至。
臥疾辭官表
臣某言。臣生何僥倖。遇聖屬千年之運。命何乖薄。染患逾
十旬之程。法既限於朝章。事竟塵於天聽。惶懼戰灼。不知
所圖。臣某中謝。臣自三月天澤傍流。御醫親降。膏肓既辨。
沉痼日輕。但於寢疾多時。羸頓猶甚。支體骨立。氣力惙然。
審慮旬日之間。未任朝謁之禮。更以法資畫一。令在必行。
豈以微臣。虧於大憲。況中書近密。樞務重切。不可一日而
闕。臣以累月在假。頗為曠闕。罪實難逃。更乞淹延。心何自
處。故臣之陳奏。非敢竊退讓之名。臣之懇誠。非為追止足
之誡。直以當其無病。猶不逮人。既以違文。豈堪玷法。伏乞
宏廣運之道。崇大中之規。是歸執象之言。以副垂衣之理。
豈微臣幸甚。實彝章幸甚。無任誠懇之至。
處州請隨例行香狀
右。準式文臣當州不在行香之數。伏以聖朝宏孝御下。崇
德追先。憑法力於傳香。奉永懷於率土。下垂甲令。旁感物
情。臣州稍以遐遠。比於列郡。遂漏恩私。俱承亭育之中。獨
隔情理之外。況語桂廣。則道里猶近。並接衢婺。則州望悉
同。推於等夷。倍切誠懇。又垂白之老。一命之士。或生於開
元天寶。或逮事肅宗代宗。從頂至足。生成是賴。五月六月。
思慕彌深。方當感切之辰。難抑眾庶之意。臣又以國家榮
建寺觀。繼度緇黃。所種田疇。已為優厚。食時受供。皆荷殊
恩。忌辰修齋。當茲別給。如蒙聖澤許同鄰州。應緣香燈所
需。皆率官吏取足。於刺史以至末班。輕減俸錢。敬修法事。
庶使山越遺老。咸覩漢儀。海郡具僚。率由唐典。無任至誠
至懇之至。
為趙相公謝馬狀
中使某至。奉宣進止。賜臣馬一匹并鞍轡者。臣官叨上司。
日荷厚俸。固其乘馬。足展驅馳。宸睠過深。聖慈猶軫。猥出
上駟。特賚微臣。豈徒體合鑄金。法相皆備。而乃足符歷塊。
驥德是稱。仍束以銀鞍。絡以金轡。顧自微賤。何可服乘。拜
命驚惶。不勝戰汗。當攬轡之際。思六合於如琴。執鞭之辰。
度三代之得策。空懷夙夜。寧效涓塵。無任感激之至。
恩賜馬一匹并鞍轡及告身衣兩副等狀
右。今日中使景忠信至。伏奉恩旨。賜臣前件馬并鞍轡告
身衣服等。寵賚所及。遑荷難勝。臣自受命以來。神爽飛越。
晦明之際。寢食靡遑。恩私特加。榮錫備至。命書煥耀。渥澤
殊常。出衣服於御府。輟驊騮於天[:#AS-92F3:⿸广既]。負乘之懼。不稱之災。
慶賜有溢目之榮。獎任有提耳之誡。以臣愚陋。負荷難勝。
雖欲殺身。豈酬鴻造。無任感恩惶懼荷戴之至。謹奉狀陳
謝以聞。謹奏。
