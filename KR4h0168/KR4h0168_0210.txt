欽定全唐文卷二百十
陳子昂(二)
為人陳情表
臣門衰祚薄。少遭險舋。行年三歲。嚴父早兦。慈母鞠育。哀
惸相養。臣又尫羸。少多疾病。零丁孤苦。僅得成人。老母憫
臣孤蒙。恐不負荷。教誨師氏。訓以義方。家貧無資。紡績以
給束修。衣褐並出母指。臣既無姊妹。寡有兄弟。衡門獨立。
唯形與影。母子相視。惸惸靡依。罹此艱虞。歷二十歲。臣稍
以成立。忝迹朝班。薄祿微資。始期色養。私情獲遂。母子相
歡。殃罰不圖。老母見背。攀號何及。泣血漣洏。於時日月非
宜。權殯京兆。歲序遷速。於今集年。臣本貫河東。墳隧無改。
先人邱壟。桑梓猶存。母兦客居。未歸舊土。宿草成列。拱樹
荒涼。興言感傷。增以崩咽。今卜居宅兆。將入舊塋。明年吉
辰。最是良便。除此之際。未有剋期。臣謬齒王人。職在驅役。
今歲奉使。巳至居延。單行虜庭。絕漠千里。臣雖萬死。無答
鴻恩。恐先朝露。有負眷知。(一作老母)伏惟陛下仁隱自天。孝思
在物。哀臣孤苦。降鑒幽冥。使臣來年。得營葬具。斬草舊域。
合骨先墳。保送羈魂。獲申子道。烏鳥之志。獲遂私情。遷窆
事畢。馳影奔赴。雖即殞歿。廿心無憾。
為程處弻辭放流表
糞土臣某言。臣以殃釁。姪構凶逆。臣合宗族誅戮。以顯國
刑。不謂天慈哀矜。宥從寬典。全臣骸骨。生竄遐荒。窮魂再
造。以崩以躍。中謝。臣聞忠臣事君。如子事父。窮痛之至。則
呼所親。何者。君父恩深。臣子懇切。况臣蒙陛下恩遇。如子
於母。今為子不孝。為臣不忠。長辭闕庭。永沒荒裔。悲窮痛
恨。荼毒誰依。即使朽骨埋魂。長滅泉壤。懇誠莫展。幽翳明
恩。實恐隱匿於君。不盡臣節。明神誅殛。瞑目貽殃。輒敢隳
裂肝心。罄竭誠懇。殘喘冒死。期以少謝。伏惟聖母神皇陛
下哀憐垂察。中謝。臣聞犬馬賤畜。尚知主恩。草木無心。猶
感德化。臣雖駑猥。不足比人。負榮懷恩。能無感激。臣山東
孤賤。朝無親故。性識愚鈍。材無可堪。非能矯跡立方。飾行
軌物。假借名譽。為時吹噓。遂得宿衞階墀。忝職郎將。勤勞
莫紀。尸素巳多。任經十有三年。竟無一階升錄。臣之駑劣。
於此可見。而貪冒榮寵。尚不知歸。陛下應天受圖。恢纂大
業。又不以臣駑鈍。特見襃昇。擢任中郎。委以心膂。在職未
幾。即檢校將軍。纔逾一年。又加正授。未盈三歲。貴顯朝端。
寵渥隆崇。莫與臣比。每刻肌骨。曉夜思維。臣以何功。謬私
天造。超㣥越輩。顯赫明朝。應由天性專愚。志一守直。行不
負物。心不愧神。盡忠事君。竭力養母。所以聖慈幽鑒。曲照
懇誠。寵任無疑。委同親近。不然。愚臣何以叨此殊恩。臣凶
險罪深。母不終養。爰初遘疾。以至終兦。天慈再三。降毉賜
藥。酒脯珍膳。繼踵臣門。優問殷勤。若同親戚。臣之母子。何
德於天。子貴母榮。恩禮重疊。臣誠不孝。至頑至嚚。蒙此恩
榮。豈無感戴。臣愚性為善。不願人知。非敢自矜。用為僥倖。
皇天后土。實見赤心。臣往任郎將之日。陛下特以臣貧。賜
銀及綵。臣以天恩非分。矜慜賜臣。懷戴之心。祈懇冥報。遂
用於天宮寺寫書造像。半為聖人。半為老親。臣以君親之
恩。所宜並報。報是當理。不合人知。自爾造成。一無知者。臣
今日獲罪。不合上言。實以事君之心。所宜罄盡。善惡有隱。
恐負赤誠。恐臣長沒黃泉。無見聖日。區區之意。安可不陳。
臣每以陛下恩深。微臣命淺。嘗願湮宗滅族。獲報萬分。何
圖誠效未申。凶孽先集。逆天反道。背德辜恩。污辱門宗。虧
缺臣節。此臣所以椎心泣血。仰天號咷。長負陛下之恩。終
無上報之日。煩冤荼毒。心肝以麋。比者待罪幽囚。以殞身
碎首為奉。陛下賜書示喻。照察臣心。所以捧戴偷生。假恩
殘喘。今既蒙寬法。兄弟獲全。投竄遐荒。甘禦魑魅。臣之慶
賴。復何可言。所恨兦母[:#AS-8949:⿱廾]背。即遭此禍。几筵塗炭。孤魂煢
煢。存者流離。兦者哀痛。辛酸幽顯。為世所悲。應由臣不孝
不忠。延此禍酷。何以面目。下見先臣。何以心顏。拜辭天闕。
生死無措。永訣於今。即以某月日。部勒妻子。奔波就道。即
應死滅。結草幽泉。伏願聖母神皇陛下至尊寶神。為萬姓
加膳。天下禔福。以祐蒼生。壽若南山。永永無極。不勝戀慕
感咽之至。
為將軍程處弻謝放流表
臣某言。臣無教訓。家有逆子。臣合污宗滅族。以顯國刑。天
慈哀矜。放從流竄。臣為慶賴。巳是非圖。今月遂蒙天恩。以
臣所坐流刑。特從放釋。窮骸枯骨。一朝再生。踴躍章惶。再
崩再殞。中謝。臣山東孤子。朝無親故。性識愚魯。非有才能。
陛下超㣥越輩。崇以榮寵。昔任郎將十有三年。遂無涓塵
一階昇錄。自陛下踐極。謬荷恩私。冒寵叨榮。超絕時輩。從
郎將檢校將軍。纔逾一年。即加正授。皆從宸眷。非有因人。
寵渥隆崇。莫與臣比。臣之孤賤。榮顯知慚。臣又凶殃積罪。
甘投魑魅。孤負陛下之恩。永為遐荒之鬼。肝腦塗地。無以
微酬。豈謂天造曲矜。恩及枯骨。收骸溝壑。返魄幽泉。使魑
魅窮魂。重生聖日。糞土殘命。不滅荒陬。荷德感恩。萬死無
報。不勝感荷再生之慶。
為赤縣父老勸封禪表
臣聞帝功既乂。必昭告於上元。元命攸尊。必升封於厚載。
故七十二主能恢萬代之規。三五六經以為百王之典。伏
惟陛下應天受命。握紀登樞。包括乾坤之靈。亭毒神明之
化。故能開天寶。闡地珍。溫洛所以升圖。榮河由其薦籙。㣥
神既贊。衆瑞交馳。謳歌於是大歸。禮樂以之咸備。陛下仰
順天意。允答神休。垂顯號以居宸。建明堂而治物。百寮惟
允。萬國咸寧。然則嵩岳神宗。望玉鑾而來禪。天中仙族。佇
金駕而崇封。實大禮(一作德)之昌期。膺告成之茂典。况神都
為八方之極。太室居五嶽之尊。陛下垂統紫微。大昌黃運。
報功崇德。允協神心。應天順人。雅符靈望。皇圖盛業。實在
於茲。臣等叨願堯封。久忘帝力。竊聞聖人封禪。天下所以
會昌。山岳成功。皇壽由其配永。臣等既為陛下赤子。陛下
又為萬姓慈親。實願上報天功。下順人望。勒成嵩嶽。大顯
尊名。不勝慶幸之至。
為永昌父老勸追尊中山王表
臣聞子貴親榮。聖人典禮。故姬文受命。尊太王之名。漢祖
登宸。加上皇之號。而皆事美帝籍。業盛昌圖。臣伏見中山
大王道合先天。功成佐命。昔高祖神堯皇帝義旗爰建。大
號初興。首贊皇基。定策京邑。用能神驅電掃。應天順人。龍
躍紫微。光宅區夏。實賴大王之德。翼成高祖之勳。開國成
家。猶未奉答。况陛下應命受天。協運披圖。正顯位於明堂。
昭大明於天下。功崇五帝。業盛三皇。可謂寶極洪名。尊崇
光大。今者追尊之義。猶闕於顯陵。榮親之典。未聞於帝號。
臣聞商周革命。封宋之君。春秋正名。美虞晉之祀。夫以興
王繼絕。尚不闕於禮經。况乎大孝尊親。豈可虧於祀典。臣
等飡和白屋。沐慶元門。幸為可封之人。叨遇永昌之運。伏
見陛下則天法地。崇孝臨人。方且示天下以事親。正皇猷
以達禮。蒼生之慶。實賴惟新。不任區區。伏請上中山大王
尊號。遠以光祖宗之德。下以順黎元之望。
為人請子弟出家表
臣某言。臣以險舋。私門不造。兦父故某官先臣某。早先朝
露。永謝休明。日月不居。星紀云暮。伏以先臣策名委質。冠
帶早年。始自解巾。即陪軒禁。終於結綬。累忝榮私。三歷名
卿。職參於河海。八居州牧。任叨於股肱。而報效未聞。零落
先及。啟足之日。露首之慚。是以臣克奉詔言。志期冥報。請
以當家子弟三兩人。奉為高宗大帝出家歸道。而孤煢在
疚。遺屬未申。奉以哀號。實貫心髓。今者大帝登仙之忌。以
及茲辰。先臣懇誠。未效他日。所以乞遂冥願。敢覬天恩。庶
菩提之因。發揮於正覺。[:#AS-8BD4:●]槃之證。幽贊於宸階。先臣夙心。
無恨泉壤。伏願上天降鑒。微誠可哀。因緣獲展。存沒交慶。
不勝崩迫云云。
為義興公求拜掃表
臣禍釁所鍾。早日孤露。墳塋莫掃。松柏凋荒。臣之不天。實
有由咎。死罪死罪。昔先臣下代。遺訓未忘。而殃罰不圖。家
禍潛構。兄弟無故。並為參商。中冓之言。所不可道。孤臣不
孝。萬死餘責。死罪死罪。然臣之負譴。實陷無辜。吏議不明。
以投魑魅。自泣血去國。寄命南荒。歷年被病。再以生死。炎
山漲海。氣瘴窮天。戴白之老。俗無聞者。孤臣疲薾。豈望須
臾。分謂委骨窮溟。餌身魚鱉。狼荒之鬼。永悲長逝。不意慶
雲垂澤。天渙宏流。拂拭霧露。生見白日。踴躍昭泰。情何以
勝。死罪死罪。而餘殃未泯。凶故薦臻。兦兄濟江。合家淪溺。
嫂姪俱逝。一不生存。尋途未中。臣妻又殞。重疊兦沒。契闊
山川。至止之日。生意盡矣。誓將守死陵墓。歿齒家園。不圖
恩幸曲成。寵章仍及。題輿別駕。職是恩州。再造生涯。天實
為德。死罪死罪。臣自歸日淺。塋廟未修。荊棘荒然。祭祀無
主。今即便祇皇命。遠職邊夷。歲月方賒。拜掃何日。瞻言出
涕。感貺崩摧。伏惟陛下仁養㣥生。孝理天下。萬物咸遂。各
得其宜。臣獨向隅。有以長戚。伏願天慈愷悌。憐憫孤窮。寬
以簡書之刑。賜其告歸之請。使得駿奔西土。長號北陵。獲
申存沒之悲。生謁園塋之樹。稽顙松關。謝不睦之辜。肉袒
山門。祈自新之路。刻誓肌骨。奉以周旋。然後退死蠻夷。沈
骸糞土。甘心朽滅。庶無遺恨。儻昊天鑒照。孤誠可哀。則臣
之鯫生。志畢今日。不勝崩迫之至。
為義興公陳請終喪第二表
草土臣某言。去年某月日。奉哀陳請。乞終喪制。今某月日。
奏事官賫臣所奏表迴。伏讀報詔。不勝悲懼。陛下為臣累
有政能。特見任用。使臣移孝為忠。即斷來表。臣內愧不孝。
外慚無能。污辱聖聰。措身無地。臣某中謝。臣聞時方媮薄。
勸人以孝。時方趨競。勸人有禮。有不至者。誅而教之。臣今
不病。固合辭避。况臣疾發日久。兦母未葬。忍偷餘生。望畢
家事。敢汙人倫。以傷風俗。昔山濤與時主有舊。溫嶠亦功
存當代。濤起應禮。嶠不歸葬。守禮法者。議而薄之。臣於國
家。無濤嶠之功舊。必依詔命。兼濤嶠之可薄。俛仰人間。豈
獨羞恥。聖朝用法。合置誅殛。前者直省賫勅。勒臣赴任。使
司準勅。移責州縣。所由官吏。畏懼威嚴。臣所經行。停留不
得。待臣出界。然後奏報。臣氣力羸憊。奔波道路。悲憂惶恐。
舊疾加極。半身不遂。手節拘急。行步飲食。須人扶助。近又
兩目昏暗。如有瘴冒。雖生猶死。不堪力強。特望聖慈。乞臣
骸骨。歸奏几筵。及葬州里。在臣私情。死生願足。臣今病在
桂州。俯伏待命。臣風昏謬妄。舉動失常。頻犯天威。不勝震
恐。謹遣某官奉表陳乞以聞。
為義興公陳請終喪第三表
草土臣某言。臣先患風疹。并兩目昏闇。右手不能制物。一
足不自運動。前後頻有表狀。請停官職。臣自到桂州。病轉
增劇。更加瘴虐。臥在床枕。兩目漸不見物。起動皆須扶引。
死在朝夕。敢偷祿位。伏恐陛下謂臣尚顧禮教。以疾辭讓。
遷延歲月。待畢喪紀。臣除官巳來。向欲一歲。頻違詔命。合
正典刑。陛下縱不忍罪臣殘喘。乞臣餘生。固不可為臣曠
官。待臣痛損。特望天恩。即為臣替。不任荒懼哀懇之至。
為副大總管屯營大將軍蘇宏暉謝表
臣聞玁狁不恭。周王致其大戮。將軍失律。漢將被其嚴刑。
未有逆命驕天。而逋舋鼓之罰。兦師沮衆。遂寬載社之誅。
伏惟天冊金輪皇帝陛下肅恭上帝。子育㣥生。萬國所以
宅心。百蠻由其屈膝。而契丹凶狡。敢竊陲邊。毒虐生靈。暴
殄天物。皇兵順伐。仗仁義以共行。窮寇姦回。憑險阻而猶
鬭。臣等仁虧聖略。智昧詭圖。遂以熊羆之師。挫於犬羊之
旅。誠合結纓軍壘。抵罪國章。陛下以堯舜深仁。且緩三苖
之伐。禹湯罪巳。不與萬方之辜。遂得齒劒餘魂。更參授鉞
之任。死綏之魄。復同挾纊之恩。四夷義以來蘇。三軍感而
抃舞。痍瘡再起。俘馘是圖。將士同心。誓雪孟明之恥。殤魂
共憤。思亢杜回之讐。臣等殉義忘生。報恩惟死。不任感激
慶戴。
為副大總管蘇將軍謝罪表
臣某言。伏奉某月日巳前赦書。赦臣萬死。纔削見任官秩。
還復本將軍名。始慶再生。即榮寵命。宛轉踴躍。感戴慚惶。
中謝。臣聞鑿門受律。本合忘生。對敵臨戎。殉節唯死。此乃
國家恒典。軍政嚴科。臣妄以庸才。謬叨重任。不能深圖遠
筭。馘醜摧凶。以宣廟略之威。永息邊人之患。屬前軍挫衂。
士卒奔兦。臣復繼驅馳。戰鬭交合。川谷地險。客主勢殊。步
馬相懸。左右受敵。決命爭死。力盡塗窮。遂以貔貅之師。衂
於犬羊之衆。誠宜刎首謝國。殺身報恩。陛下洪湯禹之仁。
務寬大之典。愚臣同孟明之侶。遂免嚴誅。白骨再榮。丹慊
未泯。誓將枕戈嘗膽。殄逆梟凶。躬為士卒之先。以雪殤魂
之憤。肝腦塗地。少答鴻私。不勝荷戴再生榮幸之至。
謝衣表
臣今月日。千騎田楷至。伏奉恩勅。賜臣紫衫旱衫袴等一
副。臣萬死骷骨。垂朽蒙榮。載戰載殞。肝心塗地。中謝。臣以
駑朽。叨承重任。憑奉聖略。誅討元凶。實合震曜天威。俘斬
逆首。而智力淺短。進退無規。被王孝傑陷鋒于前。臣則接
戰於後。躬先士卒。苦鬭山林。自辰至酉。殺賊無數。嵓谷峻
狹。車乘相旋。被孝傑敗兵。回相衝突。逆賊乘便。重襲臣軍。
士卒被傷。子將多死。臣決命爭首。陷陣摧兇。日暮兵疲。瘡
痍相半。鳥散山谷。人無鬭心。臣獨無依。遂失師律。即欲刎
頸陣下。委骨顯誠。實恐身死[:#AS-8864:⿺克寸]傷。未雪國恥。所以含垢忍
辱。圖死闕庭。今月六日至幽州。即囚繫獄戶。延頸戢魄。惟
待嚴刑。湯鑊在前。分委灰土。豈謂天慈矜鑒。回憲增榮。以
其伏鑕之魂。更辱賜衣之寵。煩冤踊躍。載兢載惶。泣血嘗
膽。誓復國讐。刻骨刻肌。敢忘天造。不勝巳死再生感戴欣
躍之至。
謝賜冬衣表
臣某言。中使某至。伏奉某月日勅書。慰問將士官吏僧道
耆老等。幷賜臣手詔。及冬衣兩副。大將等衣一十五副者。
天慈遠致。聖澤傍流。海隅臣庶。抃舞相慶。臣某中謝。伏維
陛下道宏文武。任切藩維。遠念戎旅之勤。亟頒時節之賜。
臣以謬膺寄理。載涉炎涼。效績無聞。負敗將及。恩私每降。
慚懼不寧。今又俯浹宸慈。曲延寵賚。當戒寒之初候。沐挾
纊之殊榮。佳氣集於城池。喜容生於草木。三軍叶慶。萬井
相歡。况臣荷寵逾涯。忝恩滋甚。螢燭無裨於景曜。畎澮徒
願於朝宗。悚踴遐方。感戀俱切。無任感恩荷懼屏營之至。
為建安王謝借馬表
臣攸宜言。伏奉聖慈勅。借臣[:#AS-92F3:⿸广既]馬四匹。星旗方列。天馬忽
來。祇拜恩榮。抃躍兼集。臣名慚白馬。陣昧青龍。徒憑廟勝
之威。竊總元戎之首。皇師久露。凶羯未孚。方欲親負干戈。
身先士卒。金山深入。期突厥之功。玉壺遂臨。叨得駿之賜。
昔開東道。今見西來。感燕骨而長鳴。君恩罔報。向朔雲而
驤首。蹋頓方擒。坐馳千里。實愧三軍。寵貴非圖。榮多增懼。
謝藥表
臣某言。伏奉中使宣勅旨。賜貧道藥總若干味。肅恭休命。
敬受慚惶。猥以眇身。叨蒙大賴。室殊方丈。同問疾之榮。施
等醫王。感能仁之惠。雖赭鞭神授。未可比其英蕤。赤斧僊
圖。固以謝其靈氣。方將駐茲營魄。蠲彼衰痾。以要上品之
經。將希大年之壽。人微惠重。答施何階。不勝云云。
為宗舍人謝賻贈表
草土臣某頓首稽顙臣言。今月日。中使某至。奉宣勅旨。以
臣母喪。贈物若干。以給凶事。孤臣鞠凶。禮辱天貺。稽顙拜
命。號絕迷圖。中謝。孤臣不天。早失父蔭。兄弟孤藐。並未成
人。兦母哀惸。鞠育見保。不墜於地。以及於茲。煢煢私門。幽
顯為慶。榮忝之望。非有始圖。陛下親親。敦念末屬。憫臣孤
賤。惠降恩休。孤門載昌。實始天造。母子之賴。以喜以惶。兢
兢孤臣。未知攸答。陛下又恢大運。崇號寵章。時復私臣弟
兄。超登顯位。母子光寵。榮養以申。豈臣單微。所能及此。早
誓先沒。以為親榮。而天不禍臣。延及先母。號愬無及。荼毒
煩冤。陛下降哀。又見憫悼。惠賜禮物。過越典章。生榮死哀。
重疊若此。孤臣殘喘。胡顏冒德。(一作日月)而臣之迷塞。荒謬禮
經。先遠之期。又勞聖問。有無之禮。憂若家人。天實為之。臣
復何及。即此殞絕。期以謝恩。號咷崩鯁。伏表迷塞。不勝荒
迫之至。
初七謝恩表
草土臣某頓首稽顙言。今月日。伏奉恩勅。以臣兦母初七。
特降上宮若干人。給使黃門若干人。幷賜物若干段。以給
護齋事。天恩過禮。伏念號惶。孤臣殃謺。尚未殞滅。荼毒如
昨。奄將一旬。崩號無及。肝心糜潰。陛下慈惻。哀念孤窮。復
憂齋祭。恐有闕禮。既賜束帛。又降上宮。恩慈再三。若猶未
足。自國家寵貴。未聞此榮。草茅孤臣。何以堪處。不日銷滅。
永負聖恩。號泣昊天。以崩以愬。不勝荒迫之至。
遷祔謝恩表
草土臣某頓首稽顙言。伏奉某月日恩勅。以臣兦母遷祔。
特降勅給人夫。及車牛服用物若干。以護送靈柩至京。祇
奉恩私。頓首崩殞。臣未兦滅。假息苫廬。日月永往。奄及先
遠。荒迷在疚。不知禮儀。陛下哀矜。憫其不逮。恐有顛沛。憂
及兦靈。備物象設。並自天賜。祖載營送。又遣官供。威儀在
途。魂魄光寵。行路延佇。而以為榮。孤臣窮凶。何圖至此。天
德彌厚。殘喘待終。泣血扶靈。方滅歸路。號感恩造。窮絕迷
圖。不勝號噎。戀恩殞絕。
為僧謝講表
僧某言。一昨預內道場講。恩勅殊奬。賜有襃稱。死罪死罪。
某實專蒙。昧於至道。徒以早栖真實。委質香緣。遂以濫越
殊私。光照寵渥。日者法宮聞道。講賜承恩。叨玉塵之榮。預
金閨之議。遂得對揚真會。咫尺天威。徒有明恩。卒無幽贊。
不能絕王倪之問。以默夸詞。息毗耶之言。冥通得意。天休
光被。曲見稱揚。㣥議允懷。猥忘其陋。顧揣涯分。實靦心顏。
將何翼亮緇徒。發揮元極。以念嘉惠。怵惕惟憂。載懷愚瞽。
而心况知愧。無任慚荷之至。
謝免罪表
臣某言。月日。司刑少卿郭某奉宣勅旨。以臣所犯。特從放
免。伏對恩命。魂魄飛揚。中謝。臣巴蜀微賤。名教未聞。陛下
降非常之恩。加不次之命。拔臣草野。謬齒衣冠。臣私門祖
宗。幽顯榮慶。豈止微臣一身而巳。臣宜肅恭名節。上答聖
恩。不圖誤識凶人。坐緣逆黨。論臣罪累。死有餘辜。肝腦塗
地。不足塞責。陛下宏慈育之典。寬再宥之刑。矜臣草萊。憫
臣愚昧。特恕萬死。賜以再生。身首獲全。巳是非分。官服具
在。臣何敢安。臣若貪冒寵私。靦顏恩造。復塵舊職。以玷清
猷。螻蟻微心。實慚面目。臣伏見西有未賓之虜。北有逆命
之戎。尚稽天誅。未息邊戌。臣請束身塞上。奮命賊庭。效一
卒之力。答再生之施。庶陛下威命。綏服荒夷。愚臣罪戾。時
補萬一。若臣獲死鋒鏑。為厲犬羊。古人結草。實臣懇願。不
勝大造再生荷戴之至。
為張著作謝父官表
臣某言。臣父某。守官不謹。獲罪自躬。犯非清廉。法宜不赦。
實由臣為子不孝。使父陷刑。天恩不肅嚴科。放全首領。臣
得父子相見。巳是非圖。豈謂天澤無涯。更垂休命。臣父子
兄弟。免罪從榮。載惶載殞。實慶實躍。中謝。臣父子凡品。守
道幽微。天恩矜憫。見垂采錄。叨承恩幸。側列陪臣。自侍奉
巳來。於今十有八載。雖業藝無紀。勞勩不聞。小心恭勤。實
免愆過。明明昊天。實昭實察。不敢有二。不敢有私。夙夜兢
兢。祇惕若厲。所以父母兄弟。皆荷恩私。叨職謬官。並豫供
奉。摩頂至趾。豈足上酬。愚臣兢兢。實慚實悚。不意臣父衰
耄。恃寵忘公。貪潤微財。取犯朝憲。應是臣不忠不孝。事父
無良。廉恥不羞。幾諫有闕。遂使陷於刑法。有玷國章。臣之
萬死。無補此責。刻肌刻骨。泣血泣天。恨負聖恩。以媿朝列。
臣宜代父蒙罪。自殞闕庭。不合偷安。尚求苟免。誠以天波
昭洗。得更自新。所以忍垢偷生。[:#AS-8864:⿺克寸]躬自勵。期效萬一。補過
酬恩。灰軀糜骨。以甘心願。伏惟神皇陛下恩同父母。矜照
懇誠。信其赤心。實有罄竭。
為王美暢謝兄官表
臣某言。臣兄某前某官。特蒙恩詔。擢授豫州司馬。未及赴
任。即以某月日改亳州司馬。再三策命。叨荷恩私。在臣宗
門。實為慶幸。中謝。臣兄自解巾從仕。三十餘年。五為縣宰。
三遷州佐。政皆通顯。職實恭勤。直道在公。有終始之節。平
心應物。無造次之[:#AS-8FBB:●]。在於周行。頗蒙推薦。近屬虺貞搆逆。
惑亂豫州。詿誤平人。自貽梟滅。陛下憫荊河之俗。遭此無
辜。弔汝濆之人。使其昭慶。以為奉揚皇化者必藉其才。撫
馭窮人者亦資有德。臣兄貞固。濫承天奬。遷授豫州。在於
天恩。實為超擢。今者未及赴任。復降授亳州。重謺承恩。飜
同貶降。朝廷體例。實亦為尤。臣兄弟叨榮。濫竊非據。天慈
改授。不合冒聞。但以始者承恩。蒙越抽擢。今有何過。遂同
左遷。區區懇誠。輒敢祈訴天澤。伏願皇慈有裕。降昭奬之
恩。臣兄竭忠。獲展才之地。小臣死日。猶生之年。
為武奉御謝官表
臣某言。伏奉某月日詔書。以臣為尚食奉御。肅恭休命。祇
拜寵章。榮慶既崇。慚荷交集。臣某中謝。臣才虧琢玉。學昧
籯金。徒以席寵葭莩。榮光日月。叨承雲渥。既曠天工。而榮
更恩昇。位非德舉。無階而進。坐致於青霄。有慶方來。載光
於朱紱。臣聞瑤庭任切。猶稱六尚之榮。玉食禮尊。實總八
珍之貴。臣術慚緣鶴。業匪豢龍。將何致美瓊芳。式和金鼎。
宏私曲被。殊寵降臨。天命既不可違。聖恩允宜祇戴。循涯
揣分。實所非圖。
為百官謝追尊魏國大王表
臣等昨陳愚懇。請上魏國大王尊號。天慈恩孝。降順㣥情。
宇宙咸歡。品物知泰云云。臣聞一人有慶。萬國歡心。况乎
道洽奉先。義光尊號。伏惟聖母神皇陛下鑣官受命。寶極
披圖。以大孝而居尊。勤至仁而育物。用能光於四海。化及
萬方。緬惟尊祖之儀。實美前王之典。宸心載穆。盛百辟之
誠求。帝冊終開。見千年之盛禮。蒼甿以之禔福。皇極由其
永昌。凡在含靈。孰不歡慶。
為司農李卿讓本官表
臣某言。伏奉月日恩制。依舊授臣中大夫守司農卿。臣枯
骨再生。更蒙寵命。魂魄競越。不知所圖。臣某中謝。臣實庸
愚。本無名節。庇身公族。竊軒冕之餘。假翼宗枝。濫衣冠之
末。因循寵服。累歷榮班。素飡之責每深。效拙之勤未補。橫
被逆賊徐敬真以私讐架禍誣臣。云與叔孝逸交通逆豎。
獄官執法。寘以極刑。臣腰領之誅。巳甘灰粉。泉壤之魄。分
隔幽冥。不圖天地之恩。再生枯骨。日月之照。曲被幽泉。察
臣非辜。慜臣無罪。不牽文法之議。特垂赦宥之慈。螻蟻微
軀。復得全活。自非陛下克明克聖。至德至仁。臣之魂骸。不
保今日。臣免死為幸。豈敢期榮。陛下重加寵章。還臣舊職。
典司宗伯。以睦周親。愚臣胡顏。敢冒朝典。况臣叔孝逸推
使未迴。在於臣愚。更深待罪。安敢私(一作訟)職。以玷國章。伏
乞天恩。照臣愚懇。不勝感戴生榮之至云云。
為陳舍人讓官表
臣某言。伏奉今月日詔書。以臣為鳳閣舍人。榮命自天。寵
章非次。祇奉惶越。顛沛失圖。中謝。臣以諸生。宦不期達。徒
以時逢昭泰。迹忝周行。非有君子瑚璉之材。通儒青紫之
秀。巳得評刑北寺。執憲南臺。鷞鳩之政無聞。驄馬之榮巳
極。陛下天飛踐祚。雲紀命官。陽館初開。庶政惟始。金章玉
式。允恃其人。如臣疲駑。宜所遐棄。豈圖尚矜庸劣。昭覩欽
明。任同信臣。寵優時輩。豫參詳於詔獄。叨奬渥於宸階。省
巳循躬。實知非分。陛下不以榮過其量。職越其才。遂欲超
絕親賢。參掌樞要。司言鳳綍。揮翰龍池。愚臣何人。敢冒天
造。臣聞紫機務重。青鎖任隆。位匪其人。政由有闕。臣才無
經濟。識昧典章。將何以光贊帝猷。奉揚休命。物無異議。政
允其中。臣雖小人。必知不可。何况乎君子。豈曰能賢。伏望
妙選時英。[:#AS-9AF5:⿱亠⿹勹方]求衆議。僉曰惟允。以弻良圖。愚臣懇誠。非敢
飾讓。
為司刑袁卿讓官表
臣某言。伏奉某月日勅。授臣某官。祇拜寵光。魂首飛越。中
謝。臣聞王者敬慎。懋在典刑。天下允平。取茲廷尉。苟非其
任。法不虛行。臣本庸微。名術無紀。皆緣際會。昭遇盛明。謬
得揚歷簪徽。陪奉鴛鷺。綢繆榮祿。荏苒平時。毫髮之功。無
聞於官守。素飡之責。每積於公朝。何嘗不悚迫惟憂。夙夜
祇畏。而天恩方被。寵命仍加。復蒙璽誥之榮。驟綰銀章之
貴。永言非據。稽首知慚。伏惟陛下恭巳受圖。任賢興化。方
其合符皇極。代理天工。臣亦何人。敢妨賢路。伏見某官弱
冠登仕。早有能名。每以清白洗心。不為寒溫變節。誠使榮
加天寵。職察雲司。必能利用文明。哀矜庶獄。弻成五教。無
謝於虞臣。典載三墳。允諧於周議。愚臣暗昧。不識大猷。請
乞以所授官讓與某官。庶使官允其才。名不失實。聖明有
得人之盛。愚臣無冒貴之譏。實在聖慈。鑒非虛謬。
為資州鄭使君讓官表
臣某言。伏奉月日制。以臣為資州剌史。恭承璽命。祇拜寵
章。匪服知慚。循榮如失。中謝。臣學慚名術。才乏器能。而寶
歷逢時。金章坐忝。題輿佐嶽。無展驥之庸。剖竹專城。闕懸
魚之化。坐嘯徒積。主諾空慚。伏惟陛下革命開基。造天立
極。方且宏宣帝典。大啟皇猷。而四岳觀風。不虛其任。六條
班政。允屬其才。臣疲朽巳侵。循良久昧。將何式光刺舉。允
協得人。伏願博選英才。克諧僉議。使人光理。政洽惟良。大
周之命惟新。愚臣之責攸息。其所讓人。具如別狀。
為金吾將軍陳令英請免官表
臣某頓首死罪上言。臣聞軍政不臧。春秋責帥。故揚干之
亂。魏絳致戮。所以國有明賞。下無濫功。臣幸以常才。文武
兼闕。始年十八。投筆從戎。西踰流沙。東絕滄海。南征北伐。
無所不至。席寵門緒。忝迹軒墀。屬高宗崇德深仁。孝理天
下。以臣祖父(一作父子)兄弟。一門五人。皆伏節盡忠。身死王事。
遂超臣不次。授原州都督。臣時年三十二。(一作四十二)職兼五
印。榮絕一時。階緣此恩。累忝藩翰。持節統部。前後八州。皆
居塞垣。當賊衝要。國之重寄。莫與臣比。雖無長策。卹戎伏
胡。恭守朝章。保完免失。屬陛下大聖。矜老容愚。不以臣駑
怯。更加寵命。授以青紫。遣督幽州。林胡搆凶。王師出討。士
馬雲集。軍務星繁。糧饋軍甲。動以億計。臣無田疇鄉導之
策。又乏杜預度支之才。空竭疲駑。晝夜不息。以勤補拙。首
尾三(一作二)年。彌縫闕漏。幸無[:#AS-8FBB:●]乏。張元遇等不謹師律。賊
得乘機。遂敢長驅燕陲。深入趙際。臣又無李牧東胡之略。
實媿吳起西河之守。使凶狡[:#AS-9A59:⿰兌攴]襄[:#AS-FBED:●]
[:#AS-FBA2:●]。遂擾邊甿。論之國憲。合
刎頸謝罪。陛下又不以臣為辜。更授清邊軍副大總管。五
月恩制。六月到軍。逆虜天兦。臣又無效。至於軍功戰籍。敘
勳定勞。副職日淺。未及精覆。大兵旋旆。王師獻功。而漢庭
將軍。未聞辭第。雲中太守。巳論增級。今乃竊功謬賞。有忝
朝章。忠誠殉節。不昭國議。實由臣濫其職。任過其才。上不
能允副聖心。中不能匡正戎律。傍招物議。有紊軍容。臣罪
何逃。孰執其咎。伏願乞賜骸骨。貶歸私第。式清朝序。永覩
師貞。不勝待罪惶懼之至。
