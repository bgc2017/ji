欽定全唐文卷三百七十六
任華
華。元宗時官祕書省校書郎。出為桂州刺史參佐。
明堂賦
粵若稽古巨唐。千靈累聖。二葉重光。思文烈以宗祀。象天
地之圓方。考遺訓。建明堂。俯南端之赫赫。㨖北極之鏘鏘。
盤螭黝糾。捧神珠而高翥。遊鵾翕習。仰層檻以迴翔。星辰
出納於疏牖。虹蜺縈帶於軒廊。遠而望之。若扶桑吐日生
高岡。近而察之。若叢雲轉蓋陵昊蒼。屹崢嶸以岑立。漫披
離而翼張。其奧祕也。懿濞退㮣。靈仙髣髴。肅枚枚以實實。
窅眇清爽。日月來往。赫昈昈以煌煌。階陛嶙峋而分據。欒
櫨磊落以相望。實造化之難測。非翰墨之所詳。吾君正冠
冕。垂衣裳。佩玉璽。腰干將。猛簴列。崇牙張。百揆時序。萬國
來王。敦行尚年。既在南而近夏。貴仁親族。乃居東而曰陽。
中主尊於太室。西導德於總章。務兢兢之孝理。匪晏晏之
樂康。然後知嚮明之位正。隨時之教盛。因方備色。乘五運
以順行。選士養賢。崇四學而敷令。豈直若斯而已哉。其宮
十二以象辰。行水四周而為海。堂筵楣徑。可以見乾坤之
籌策。暑往寒來。可以知六九之變改。室也州之數。窗也卦
之在。高得黃鍾之實。柱懸列星之彩。畢千古之能事。終一
人之不宰。至有虞之總期。夏后之太室。殷重屋以五。周太
廟以七。伊數君之餘制。各殊途而並逸。雖信美於當年。是
無取於今日。別有清河絆鳥。長沙求贄。討論公玉之圖。錯
綜伯喈之議。儻繡桷之有漸。庶青雲之可致。
與庾中丞書
中丞閤下。公久在西掖。聲華滿路。一昨遷拜中憲。臺閣生
風。甚善甚善。華竊有所怪。請試言之。何者。華自去冬拜謁。
偏承眷顧。幸辱以文章見許。以補衮相期。眾君子聞之當
信矣。華頃陪李太僕詣闕廷。公乃謂太僕曰。任子文辭。可
為卓絕。負冤已久。何不奏與太僕丞。華也不才。皆非所望。
然公之相待。何前緊而後慢若是耶。豈華才減於前日。而
公之恩遇薄於茲辰。退思服念。良增歎惋耳。況華嘗以三
數賦筆奉呈。展手劄云。足下文格。由來高妙。今所寄者。尤
更新奇。公言之次。敢忘推薦。朝廷方以振舉遺滯為務。在
中丞今日得非公言之次乎。當公言之次。曾不聞以片言
見及。公其意者豈欲棄前日之信乎。華本野人。常思漁釣
尋常。杖策歸乎舊山。非有機心。致斯扣擊。但以今之後進。
咸屬望於公。公其留意焉。不然。後進何望矣。任華頓首。
與京尹杜中丞書
中丞閤下。僕常以為受人恩不易。何以言之。昔辟陽侯欲
與朱建相知。建不與相見。無何。建母喪。家貧。假貣服具。而
辟陽侯乃奉百金往裞焉。及辟陽侯遭讒而竟獲免者。建
之力也。其後淮南王以諸呂之故。誅辟陽侯。而建以曾往
來。亦受其禍。是知相知之道。乃是禍福存亡之門。固不易
耳。僕到京輦。常以孤介自處。終不能結金張之援。過衞霍
之廬。苟或見招。輒以辭避。所以然者。以朱建自試。一昨不
意。執事猥以文章見知。特於名公大臣。曲垂翦拂。由是以
公為知已矣。亦嘗造詣門館。公相待甚厚。談笑怡如。僕由
是益知公懿德宏遠。必能永保貞吉。而與人有終始之分。
不然。何乃前日輒不自料。而有祈丐於公哉。若道不合。雖
以王侯之貴。親御車相迎。或以千金為壽。僕終不顧。肯策
款段崎嶇傍人門庭開強言乎。矧僕所求不多。公乃曰亦
不易致。即當分減。然必若易致。則已自致矣。安能煩於公。
且凡有濟物之心。必能輟於已。方可以成濟物之道。公乃
曰分減。豈輟已之義哉。況自蒙見許。已經旬日。客舍傾聽。
寂寞無聲。公豈事繁遺忘耶。當不至遺忘。以為閒事耶。今
明公位高望重。又居四方之地。若輕於信而薄於義。則四
方無所取。惟公留意耳。任華頓首。
告辭京尹賈大夫書
大夫閤下。昔侯嬴邀信陵君車騎過屠門。而信陵為之執
綏。此豈辱公子耶。乃所以成公子名耳。王生命廷尉結襪。
廷尉俯僂從命無難色。此豈辱廷尉耶。亦以成廷尉之名
耳。僕所邀明公枉車過陋巷者。豈徒欲成君之名而已哉。
竊見天下有識之士。品藻當世人物。或以君之才望。美則
美也。猶有所闕焉。其所闕者。在於恃才傲物耳。僕感君國
士之遇。故以國士報君。其所以報者。欲澆君恃才傲物之
過。而補君之闕。宜其允迪忠告。惠然來思。而乃躊蹰數日
不我顧。意者恥從賣醪博徒遊者乎。觀君似欲以富貴驕
僕。乃不知僕欲以貧賤驕君。君何見之晚耶。抑又聞昔有
躄者。恥為平原君家美人所笑。乃詣平原君請笑者頭。平
原君雖許之。終所不忍。居無何。賓客別去過半。平原君怪
之。有一客對曰。以君不殺笑躄者。用君為愛色而賤士。平
原君大驚悔過。即日斬美人頭。造躄者門謝焉。賓客由是
復來。今君猶惜馬蹄不顧我。況有請美人頭者。豈復得哉。
僕亦恐君之門客於是乎解體。僕解體者也。請從此辭。任
華頓首。
上嚴大夫牋
逸人姓任名華。是曾作芸省校書郎者。輒敢長揖。俾三尺
之童奉牋於御史大夫嚴公麾下。僕隱居巖壑。積有歲年。
銷宦情於浮雲。擲世事於流水。今者輟魚釣。詣旌麾。非求
榮。非求利。非求名。非求媚。是將觀俯仰。察淺深。何也。公若
帶驕貴之色。移夙昔之眷。自謂威足凌物。不能禮接於人。
則公之淺深。於是見矣。公若務於招延。不隔卑賤。念半面
之曩日。迴親眼於片時。則公之厚德。未易量也。惟執事少
留意焉。且君子成人之美。僕忝士君子之末。豈不敢成公
之美事乎。是將投公藥石之言。療公膏肓之疾。未知雅意
欲聞之乎。必欲聞之。則當先之以卑辭。申之以喜色。則膏
肓之疾。不勞扁鵲而自愈矣。公其善聽之。何者。當今天下
有譏諫之士。咸皆不減於先侍郎矣。然失在於倨。闕在於
怒。且易曰。謙謙君子。卑以自牧。論語曰。君子之道。忠恕而
已矣。公之頃者。似不務此道。非恐乖於君子。亦應招怒於
時人。禍患之機。怨讎之府。豈在利劒相擊。拔戟相撞。其亦
在於辭色相干。拜揖失節。則潘安仁以孫季獲罪。嵇叔夜
為鍾會所圖。古來此類。蓋非一也。公所明知之。又安可不
以為深誡乎。必能遇士則誡於倨。撫下則宏以恕。是可以
長守富貴而無憂危矣。成人之美。在此而已矣。念之哉。任
華一野客耳。用華言亦唯命。不用華言亦唯命。明日當拂
衣而去矣。不知其他。
送李侍御充汝州李中丞副使序
華州汝州。兩京股肱郡也。朝廷以股肱之郡。非有股肱之
才者。則不可造次任焉。是以命華州牧兼御史中丞李公。
亟乘轅於汝。所以輟於華而急於汝者何。蓋由華已致理。
而汝久缺人。久缺者何。不易其遷故也。然則州有兵而刺
史為之使。使不可以獨理。爰命前監察御史李公為之副。
清泗上朝周之路。絕漢東封汝之心。屹然長城。蕃我王室。
亦在副貳之力也。且御史仲兄金吾將軍。嘗處中司之雄
職。鎮於上洛之要地。招我於芸閣之上。假我以柏臺之榮。
與華甚厚。同於骨肉。華見侍御。如見金吾。方將遠別。值余
有犬馬之疾。不遂攜酒灞岸。賦詩河梁。魂消暮雲。心折秋
草而已矣。汝潁自古頗多奇士。荀陳令族。豈無子孫。君其
善待之。無忘推遷。至如公堂閑坐。對三十六峯。或青雲半
收。或新月初挂。當有佳句。時時寄來。
送王舍人歸壽春侍奉序
太子舍人王良輔。時人覩之。呼為玉人。我心重之。有如瓊
枝。今隴西公。即舍人譚公之親也。公尤哀而憐之。情義同
於長兄。禮秩優於諸弟。夫如是。豈得為萬里之別乎。蓋以
舍人急於倚門之期。切以趨庭之戀。若之何。因留之贈言。
贈言伊何。莫過於勤孝。立身伊何。莫過於守正而已。秋天
壓溟海。白波走洞庭。後期何日。悵惘猿聲。
送祖評事赴黔府李中丞使幕序
自武陵守擁旄分閫。有唐已來。李公一人而已。自非忠義
特達。有文武才略者。曷以致茲。公以黔巫之地。西控微瀘
彭濮。東接桂林象郡。北漸巴峽。南馳滄溟。蓋蠻夷獷俗。罕
遵聲教。必藉於幕畫而詳延祖生。豈伊異人。即我府主隴
西公之嘉客也。方將表於金闕而加之鐵冠。適會有黔中
之命。相繼而至。夫天下之寶。當與天下共之。況黔中桂林。
兄弟之國。又何閒然哉。俾朝廷知黔中得人。與桂林得人
何異。出餞何許。舜亭峩峩。凭檻窺黿鼉之窟。酹酒滴魚龍
之背。金石絲竹。雖有秦聲。青山白雲。恨非吾土。華承命製
序。因贈以言。不慮吾子以忠貞為本。又當指蹤不選地。感
恩不顧身死。見賢良則引而薦之。勿憚勿疑。見仇怨則報
之以德。勿瑕勿疵。吾常以此為終身之寶。今以終身之寶
贈君。以為何如也。
送杜正字暫赴江陵拜覲叔父序
吾見驥子齠齔之時。愛其神清。知其才清。今果爾也。頃漂
淪荊楚。既孤且貧。求食於誰。託身於誰。四海茫茫。未獲所
寄。及遇我隴西公。獲所寄矣。公以故人之子。憐而收之。去
溝壑而寄乎南山。罷轉蓬而蔭於桃李。君子曰。隴西公在。
正字為不孤已。今離叔父頗久。暫歸阮家之巷。感知已厚
恩。尋赴李膺之門。華與臨別。撫其背曰。高門積慶。無忘乎
聿修厥德。大名難繼。宜其自彊不息。念哉。
送溫司馬進降誕方物序
昔者黃帝生於壽邱。文王生於岐陽。數千年閒。以為盛美。
況我明主感龍而生。如鳳之鳴。黃河為之清。率土為之寧。
豈壽邱岐陽足云哉。是以四方牧守。咸獻方物。用賀南山
之壽。長居北極之尊。今此邦使乎。誰膺慎擇。則司馬溫曥
其人也。曥相門子。溫其如玉。五德備焉。堅其如金。百鍊成
焉。既出車彭彭。㣥公追餞於北郭草草亭。巃嵷㣥峯。謺出
青石。逶迤秋水。下藏碧沙。對此為別。飲酒而已。
送宗判官歸滑臺序
大丈夫其誰不有四方志。則僕與宗衮。二年之閒。會而離。
離而會。經途所亘。凡三萬里。何以言之。去年春會於京師。
是時僕如桂林。衮如滑臺。今年秋。乃不期而會於桂林。居
無何。又歸滑臺。王事故也。舟車往返。豈止三萬里乎。人生
幾何。而倏聚忽散。遼夐若此。抑知已難遇。亦復何辭。歲十
有一月。二三子出餞於野。霜天如掃。低向朱崖。加以尖山
萬里。平地卓立。黑是鐵色。銳如筆鋒。復有陽江桂江。略軍
城而南走。噴入滄海。橫浸三山。則中朝㣥公。豈知遐荒之
外。有如是山水。山水既爾。人亦其然。衮乎對此。與我分手。
忘我尚可。豈得忘此山水哉。
桂林送前使判官蘇侍御歸上都序
桂林。秦所置郡也。南臨天池。東枕滄溟。西馳牂牁。北走洞
庭。地方三千里。帶甲數萬卒。實五府一都會矣。連帥之任。
朝廷難其人。往年命御史中丞張公。公號為稱職。去年又
命我以佐之。初張公受命之日。以為五嶺荒服。不同於他
邦。百蠻獷俗。不可以獨理。乃薦武功蘇澣。自祕書省校書
郎除金吾掾攝監察御史以佐焉。澣在幕中。多所匡輔。洎
張公家艱去職。澣統其留務。凜其正色。操持紀綱。而十州
之地晏如也。洎我公至止。觀其迹而美其政。將表請焉。澣
辭以久辭墳墓。不見兄弟已六年。願得生入武關。一到闕
下足矣。公從之。或筵於西堂。或[:#AS-82F9:⿰罇]於東樓。或饌於亭皋。凡
飲餞之盛。未有若此之綢繆者也。且予有善。公為揚之。予
有功。公為敘之。予有患。公為排之。予有屈。公為伸之。亦何
異脫騏驥於鹽車。擲秋鷹於天畔。乃騰騁難料。擊搏在即。
亦足以快意矣。且爾兄吾兄也。爾身吾身也。雖萬里為別。
何別之哉。雖然。不能不愴恨。儻見二相國。當為深陳江嶺
安危之體焉。料子必見潘庶子。因登高把酒。南望千峯。白
雲離披。橫在山畔。與我疇昔所見。豈有異乎。由是益令人
思北歸。
送姜司戶赴宣州序
士莫不伸於知已。屈於不知已。頃姜生以調集不偶。薄言
東歸。乃告辭於吏部徐公。公素知其才。惜其去。竟不與之
別。無何。授宣城掾。得不謂少伸於知已乎。秋天晚晴。碧色
如掃。橫度一鳥。時時行雲。益令姜生有懷吳會。況還家有
循陔之慶。趨府有牒辟之命哉。僕與斯人。曾未覯止。其友
人姜正範與余善。邀余序之。範誠以我筆家流。則不知姜
意以為何如也。
送李彝宰新都序
宗室後進有以學術辭藻著稱者。彝也。少好學。通九流百
家之言。善屬文。頗有大節。去年制舉不捷。無何。以書歷抵
二相國。論安邊術。由是召試西掖。凡數十百人。彝與莊若
訥高郢同入高等。何垂翅於制舉。而奮翼於西掖哉。蓋道
之屈伸。命之通塞。各有時也。執政以彝大人在蜀。故授新
都以榮之。彝豈不欲高步臺省。時時與朝廷㣥公談笑。所
以俯就遠縣。蓋為大人屈耳。秦雲滿天。倏聚忽散。與子分
飛亦爾也。古人別遠。貴於贈言。子昔為什邡令。蓋鳴琴不
下堂而理。今領新都。則異於彼焉。蓋以廬井灰於焚之後。
甿庶瘡於刀箭之末。樹立存育。洪惟艱哉。況奔衝填湊。
晝夜風雨。誅求供應。旬晦山岳。其親庶務。則宜戴星而出。
戴星而入焉。其接賓客。則宜一沐三起。一飯三吐焉。此朋
友之望也。如月照雪峯。花飛錦江。當有新詩時時復寄來。
念之哉李生。
秦中奉送前涪城賀拔明府歸蜀序
吾嘗以忠孝禮義清慎。此六者士君子立身從政之道。而
兼之者稀。涪城兼之矣。何以知之。嘗糾余郡。又宰吾邑。每
升其堂。以觀其政。況不以編戶遇我。而以國士待我。情願
交深。貫於金石。自我不見。於茲五年。長安相逢。如自天落。
而喜可知也。公以時命未偶。駕言于歸。南山巖巖。分我鄉
之南北。秦雲日暮。類吾徒之聚散。況公之仲兄季弟。與余
為忘年友。涪水春風。巴山秋月。靡游不同。久阻山陽之歡。
又此河梁之別。二事交戰。祗醉我心。今紫微郎常公。朝廷
之詞伯。而公之舊也。君其請賦一詩。以大誇西蜀父老矣。
薦福寺後院送辛嶼尉洛郊序
一昨渭北節度工部尚書臧公表薦辛嶼尉洛郊。蓋知嶼
事親以孝聞。與朋友以信聞。於吏道以幹聞。不然。非所聞
也。秋七月。將之官。乃胥命於此寺後庭。蓋所以破臨歧之
妄想。銷操袂之煩惱也。僧院少客。蒼苔滿地。終南曉晴。洗
然黛色。日暮飲罷。鐘聲傍山。贈言曰。子之叔父以清白著
稱。歷踐臺省。官至二千石。子其克已自勵。無墜叔父之風。
送李審秀才歸湖南序
平西原之歲。隴西李審自湘東來。才甚清。氣甚和。節甚奇。
心甚高。僕是以恨相知晚也。秋九月。又言歸於湘東。眾君
子出餞於北郭。碧峯巉巉。出於柏梢。有如虎牙。夾天而立。
加以白日欲落。挂在巖半。橫照灘水。月帶微明。操袂於茲。
揮袂於茲。恨無崑山片玉以相贈。贈君桂林之一枝。審再
拜曰。幸甚。
重送李審却赴廣州序
吁嗟乎。蒼梧之片雲。或隨風而東。或隨風而西。片雲既如
是。孤客亦如是。昨日李生言歸湘東。今日李生將赴南海。
昨日今日。豈有二李生乎。亦猶前日蘇秦。與今日蘇秦不
殊耳。所以然者何耶。蓋乘流則進。見機而作。明有志於四
方。非凝滯於一途。其中或有不得已之事。亦不怪有也。昔
孔某嘗為東西南北之人。張儀亦為燕趙齊楚之客。其已
乎。滄波遠天。混和暮色。孤舟一去。曷日而旋歸哉。
送標和尚歸南岳便赴上都序
南岳有大比邱。其名曰道標。性聰惠㯋悟。通於禪門。精於
律儀。善於說法。該於儒術。是以禪師伯之。律師仰之。法師
宗之。儒流服之。自登戒壇。凡四十餘夏。致弟子彌漫於江
嶺閒。不下萬二千人。不然。安得前後連率。新舊岳牧。莫不
嚮風稽首焉。屬我中司隴西公方崇東流之法。化南越之
俗。是以惠然杖錫。而公待之禮敬甚厚。前隴西公曰。維摩
經不云乎。法無往來。常不住故。金剛經不云乎。應無所住。
而生其心。每念雙林樹下。將歸乎湘東郡。又憶王舍城中。
當詣於漢北闕。公難違其意。悵然久之。乃命幕中樂安任
華為之序。序云。彼上人者。甚為稀有。方以般若為舟。而浮
於洞庭。以大乘為車。而游於京師。皇帝深信釋氏。必將延
入內殿。問以祕藏。豈唯將相得歸依之地。王侯發迴向之
心而已乎。王(疑)曰。如吾言焉。
送虔上人歸會稽覲省便游天台山序
圖書所載名山。如天台者鮮矣。故老萊游於斯。應真游於
斯。虔上人亦游於斯。老萊崇於孝者也。應真崇於道者也。
二公之美。上人兼而有焉。上人緇侶之澄肇。詞場之沈謝。
讀盡貝葉。能了於空。淨如蓮花。不著於水。不然。安得眾君
子禮敬若是焉。言歸膝下。則孝名為戒。將遊物外。而朗詠
長川。豈徒蔭長松以隱身。承瀑布以洗足。是將採掇靈藥。
搜訪仙經。歸獻北堂。永同西母也。鏡湖秋月。當見色空。稽
山片雲。能引詩興。剡溪白鳥。知爾無機。雲門疎鐘。訝君來
暮。豈不謂然耶。今朝贈別桂林花。洞庭白烟濕袈裟。上人
與君各在天一涯。
送魏七秀才赴廣州序
此邦詞客往來。亦云多矣。其有論詩則為詩人。對酒則為
酒徒。如魏秀才元稹者。不可多得。況爾兄殿中侍御史萬
成吾友。將為遠別。豈同他人。江亭暮天。勿辭一醉。醉後解
纜。則月照滄海。猿啼碧山。其奈爾何。
夏夜對雨餞李玕擢第還鄭州序
今年東都秀才登第者。凡十數人。隴西李玕為之稱首。且
宗伯方以拔淹滯愍勤舊為務。而玕則年甫二十餘。豈張
公意耶。其如考舊文則上等。試文策又上等。欲以年少棄。
可乎不可也。朝廷由是翕然。謂張公之用心也。周選才也。
當不膠柱於一途耳。夏五月。李玕將歸於鄭。我中司李公。
惜明晨東郊之別。成此夜西園之會。桐葉滴其疏雨。竹枝
鳴其夕風。夜酒既醉。俾我小為之序。
隨求即得大自在陁羅尼神咒經序
我本師說教。務存饒益。會因啟聖。方有激揚。則大梵懷愍
念之心。如來演神妙之句。使無願不滿。有求則隨。故此經
標之。為其品題矣。夫大自在者天之王。陁羅尼者咒之目。
蓋以憑神咒威力。同天王自在。且咒有八首。除八難也。經
惟一軸。明一乘也。若聽受講誦。若書寫帶持。即是金剛之
身。便作如來之眼。是知煩惱大海。本從妄想中生。業障高
山。亦因覺悟而破。則頸邊瓔珞。衣中寶珠。未足比其珍矣。
懿夫能摧他敵。不假韓信之登壇。能致甘雨。乃同傅說之
作相。此則有功於國矣。至若火坑成水。刀刃為塵。毒龍生
慈。夜义作禮。此則有功於人矣。及乎泥黎自苦。阿旁驚怪。
人便生於天上。塔猶在於城南。此則有功於鬼矣。非我有
九十九億那由他諸佛同心同德。安樂天人。曷致於此矣。
粵有雅和尚者。誕生中土。如從西域而來。不讀外書。只說
東流之法。丙午歲。訪余於景城西巖之蘭若。從容曰。此咒
有不可思議之力。竟無序述。謂之何哉。華答曰。唯然和尚。
謹聞命矣。將欲無垢之咒可驗。淨居之言足徵。豈獨施於
信者。亦將悟彼疑者。若可信而不信。不應疑而疑。則三途
之中。不出入此輩。略述少言耳。亦乃勉旃諸仁。
西方變畫讚
離一切相。修諸善法。夫如是。乃得菩薩心。心所感者為應。
夫如是。乃膺多福。道無上者歸極。感罔極者報親。在心佛
在相。唯心與相。唇齒相依。二事同源。百行宗孝。蔣氏兄弟。
惟孝也哉。前殿中侍御史蔣鍊。鍊弟前右拾遺鎮。鎮弟前
無錫尉鏑。鏑弟前千牛鏠。鏠弟前協律郎錡等。泣血三年。
哀過乎禮。願西方上聖。永福先人。故尚書左丞贈太常卿
汝南侯大祥敬畫妙法蓮華變一鋪。惟此經開佛知見。授
聲聞記。如來祕藏。菩薩上緣。始發乎鍊也伯仲之心。見乎
法如來大士之相。終成乎太常無餘之度。孝矣哉。太常盛
德公才。師訓天下。朝廷遂謙沖之德。後生興祿士之歎。邦
國殄瘁。元元安仰。華太常故吏也。侍御以華情之拳拳。見
示經變。泣對靈相。祗感遺仁。侍御女弟潤州長史京兆王
宙妻。次前信州刺史高陽齊䎖妻。季前拾遺東海徐閟妻。
哀禮兼極。此道也古所難。況衰俗乎。敬為讚曰。
大孝尊親。其次用勞。其次用力。蔣氏之子。三者備極。誠哉
孝德。匱竭精素。哀空上慈。乃繢靈相。光儀既備。景福隨之。
並無衡量。
