欽定全唐文卷七百七十六
李商隱(六)
為河東公上西川相國京兆公書
姚熊頃時鬭毆。偶在坤維。阿安未容决平。遽詣風憲。當道
頻奉臺牒。令差從事往推。去就之間。殊為未適。顧惟敝府。
託近貴藩。雖蒙與國之恩。猶在附庸之列。仰遵教指。尚懼
尢違。敢遣賓僚。往專刑獄。自奉臺牒。夙夜兢惶。今謹差節
度判官李商隱侍御往。以今月十八日離此。某素無材效。
早沐恩憐。獲接仁風。實為天幸。頗希終始。以奉恩光。事大
之心。朝暾是誓。其他並附李侍御口述。伏為照察。
上崔華州書
中丞閤下。愚生二十五年矣。五年讀經書。七年弄筆硯。始
聞長老言。學道必求古。為文必有師法。常悒悒不快。退自
思曰。夫所謂道。豈古所謂周公孔子者獨能邪。蓋愚與周
孔。俱身之耳。以是有行道不繫今古。直揮筆為文。不能攘
取經史。諱忌時世。百經萬書。異品殊流。又豈能意分出其
下哉。凡為進士者五年。始為故賈相國所憎。明年病不試。
又明年復為今崔宣州所不取。居五年間。未曾衣袖文章。
謁人求知。必待其恐不得識其面。恐不得讀其書。然後乃
出。嗚呼。愚之道可謂強矣。可謂窮矣。寧濟其魂魄。安養其
氣志。成其強。拂其窮。惟閤下可望。輒盡以舊所為發露左
右。恐其意猶未宣洩。故復有是說。某再拜。
別令狐拾遺書
子直足下。行日巳定。昨幸得少展寫。足下去後。憮然不怡。
今早垂致葛衣。書辭委曲。惻惻無巳。自昔非有故舊援拔。
卒然於稠人中相望。見其表得所以類君子者。一日相從。
百年見肺肝。爾來足下仕益達。僕困不動。固不能有常合
而有常離。足下觀人與物。共此天地耳。錯行雜居蟄蟄哉。
不幸天能恣物之生。而不能與物慨然量其欲。牙齒者恨
不得翅羽。角者又恨不得牙齒。此意人與物略同耳。有所
趨。故不能無爭。有所爭。故不能不於同中而有各異耳。足
下觀此世。其同異如何哉。兒冠出門。父翁不知其枉正。女
笄上車。夫人不保其貞汙。此於親親。不能無異勢也。親者
尚爾。則不親者。惡望其無隙哉。故近世交道。幾喪欲盡。足
下與僕。於天獨何稟。當此世生而不同此世。每一會面一
分散。至於慨然相執手。嚬然相慼。泫然相泣者。豈於此世
有他事哉。惜此世之人。率不能如吾之所樂。而又甚懼吾
之徒。孑立寡處。而與此世者蹄尾紛然。蛆吾之白。擯置譏
誹。襲出不意。使後日有希吾者。且懲吾困。而不能堅其守。
乃捨吾而之他耳。足下知與此世者居。常紿於其黨何語
哉。必曰吾惡市道。嗚呼。此輩真手搔鼻皻。而喉噦人之灼[:#AS-FEE4:●
]
[:#AS-FBEE:●]艮為癩者。市道何肯如
此輩邪。今一大賈坐墆貨中。人人往須之。甲得若干。曰其
贏若干。丙曰吾索之。乙得若干。曰其贏若干。戊曰吾索之。
既與之。則欲其蕃。不願其亡失口舌。拜父母。出妻子。伏臘
相見有贄。男女嫁娶有問。不幸喪死有致饋。葬有臨送弔
哭。是何長者大人哉。他日。甲乙俱入之不欺。則又愈得其
所欲矣。迴環出入如此。是終身欲其蕃。不願其亡失口舌。
拜父母益嚴。出妻子益敬。伏臘相見贄益厚。男女嫁娶問
益豐。不幸喪死。饋贈臨送弔哭情益悲。是又何長者大人
哉。惟是於信誓有大期漫。然後罵而絕之。擊而逐之。訖身
而勿與通也。故一市人。率少於大賈而不信者。此豈可與
此世交者等耶。今日赤肝腦相憐。明日衆相唾辱。皆自其
時之與勢耳。時之不在。勢之移去。雖百仁義我。百忠信我。
我尚不顧矣。豈不顧巳。而又唾之。
足下果謂市道何如哉。今人娶婦入門。母姑必祝之曰善
相宜。則祝曰蕃息。後日生女子。貯之幽房密寢。四隣不得
識。兄弟以時見。欲其好。不顧性命。即一日可嫁去。是宜擇
何如男子者屬之邪。今山東大姓家。非能違摘天性而不
如此。至其羔鶩在門。有不問賢不肖健病。而但論財貨。恣
求取為事。當其為女子時。誰不恨。及為母婦則亦然。彼父
子男女。天性豈有大於此者耶。今尚如此。况他舍外人。燕
生越養。而相望相救。抵死不相販賣哉。細而繹之。真令人
不愛此世。而欲往走遠颺耳。果不知足下與僕之守。是耶
非耶。首陽之二士。豈蘄盟津之八百。吾又何悔焉。千百年
下。生人之權。不在富貴。而在直筆者。得有此人。足下與僕。
當有所用意。其他復何云云。但當誓不羞市道。而又不為
忘其素恨之母婦耳。商隱再拜。
與陶進士書
去一月多故。不常在。故屢辱吾子之至。皆不覩。昨又垂示
東岡記等數篇。不惟其辭彩奧大。不宜為冗慢無勢者所
窺見。且又厚紙謹字。如貢大諸侯卿士及前達有文章積
學者。何其禮甚厚而所與之甚下耶。始僕小時。得劉氏六
說讀之。嘗得其語曰。是非繫於襃貶。不繫於賞罰。禮樂繫
於有道。不繫於有司。密記之。蓋嘗於春秋法度。聖人綱紀。
久羡懷藏。不敢薄賤。聯綴比次。手書口詠。非惟求以為已
而已。亦祈以為後來隨行者之所師稟。已而被鄉曲所薦。
入來京師。久亦思前輩達者。固已有是人矣。有則吾將依
之。繫鞵出門。寂寞往返其間。數年。卒無所得。私怪之。而比
有相親者曰。子之書。宜貢於某氏某氏。可以為子之依歸
矣。即走往貢之。出其書。乃復有置之而不暇讀者。又有默
而視之。不暇朗讀者。又有始朗讀。而終有失字壞句不見
本義者。進不敢問。退不能解。默默已已。不復咨歎。故自大
和七年後。雖尚應舉。除吉凶書及人憑倩作牋啟銘表之
外。不復作文。文尚不復作。况復能學人行卷耶。時獨令狐
補闕最相厚。歲歲為寫出舊文納貢院。既得引試。會故人
夏口主舉人。時素重令狐賢明。一日見之於朝。揖曰。八郎
之交誰最善。綯直進曰。李商隱者。三道而退。亦不為薦託
之辭。故夏口與及第。然此時實於文章懈退。不復細意經
營述作。乃命合為夏口門人之一數耳。爾後雨應科目者。
又以應舉時與一裴生者善。復與其挽洩。不得巳而入耳。
前年乃為吏部上之中書。歸自驚笑。又復懊恨周李二學
士以大法加我。夫所謂博學宏辭者。豈容易哉。天地之災
變盡解矣。人事之興廢盡究矣。皇王之道盡識矣。聖賢之
文盡知矣。而又下及蟲豸草木鬼神精魅。一物巳上。莫不
開會。此其可以當博學宏辭者邪。恐猶未也。設他日或朝
廷或持權衡大臣宰相。問一事。詰一物。小若毛甲。而時脫
有盡不能知者。則號博學宏辭者。當有罪矣。私自恐懼。憂
若囚械。後幸有中書長者曰。此人不堪。抹去之。乃大快樂
曰。此後不能知東西左右。亦不畏矣。去年入南場作判。比
於江淮選人。正得不憂。長名放耳。尋復啟與曹主。求尉於
虢。實以太夫人年高。樂近地有山水者。而又其家窮。弟妹
細累。喜得賤薪菜處相養活耳。始至官。以活獄不合人意。
輙退去。將遂脫衣置笏。永夷農牧。會今太守憐之。催去復
任。逕使不為升斗汲汲。疲瘁低儽耳。然至於文字章句。愈
帖息不敢驚張。嘗自呪願得時人曰。此物不識字。此物不
知書。是吾生獲忠肅之諡也。而吾子反殷勤如此者。豈不
知耶。豈有意耶。不知則可。有意則巳虛矣。然所以拳拳而
不能忘者。正以往年愛華山之為山。而有三得。始得其卑
者。朝高者。復得其揭然無附著。而又得其近而能遠。思欲
窮搜極討。灑豁襟抱。始以往來番番。不遂其願。間者得李
生於華郵。為我指引巖谷。列視生植。僅得其半。又得謝生
於雲臺觀。暮留止宿。旦相與去。愈復記熟。後又復得吾子
於邑中。至其所不至者。於華之山無恨矣。三人力耶。今李
生巳得第。而又為老貴人從事雲臺。生亦顯然有聞於諸
公間。吾子之文。粲然成就如是。我不負華之山。而華之山
亦將不負吾子之三人矣。以是思得聚會。話既往探歷之
勝。至於切磋善惡。分擘進趨。僕此世固不待學奴婢下人。
指誓神佛而後巳耳。吾子何所用意耶。明日東去。既不得
面。寓書惘惘。九月三日。宏農尉李某頓首。
為濮陽公上四相賀正啟
伏以春日青陽。歲當更始。思將萬壽。以奉三台。伏惟相公
與國同休。自天逢福。唐堯之八十六載。永奉宸聰。周文之
九十七年。長承睿算。某方臨征鎮。伏賀無由。攀戀禱祠。不
任丹懇。
為濮陽公上白相公杜相公崔相公馬相公鳳翔崔相公賀正啟
伏以律中太蔟。月貞孟陬。迎祥既積於元正。善祝方資於
難老。伏惟相公金相轉瑩。玉德踰資。小甘茂之十官。倅叔
敖之三相。使巖廊之上。永作吾家。埏埴之功。長為巳任。某
方臨戎鎮。拜賀末由。攀戀禱祠。不任丹懇。伏惟鑒察。
為濮陽公賀丁學士啟
學士位以才昇。官由德舉。光揚中旨。潤飾洪猷。允謂當仁。
果從真拜。墨丸赤管。豈滯於南宮。黃紙紫泥。聊過於禁掖。
鳳池甚邇。雞樹非遙。副此具瞻。當在後命。某燒烽邊郡。題
鼓軍門。仰鸞鶴於煙霄。空悲路阻。顧蟣蝨於介冑。尚恨形
留。拜賀未期。欽戀無喻。
為滎陽公與魏博何相公啟
不審近日尊體如何。伏計不失調護。鄴都奧壤。漢相威名。
出則主諸侯之名。以除叛亂。入則峻將軍之令。以養疲羸。
作大君之膂腸。樹列國之標表。名光圖史。勳溢旂常。凡在
小藩。永佩高義。屬封疆僻左。民落凋殊。奇貨難求。使材莫
稱。相公曲垂記奬。先降尊嚴。李押侍御。右職名家。多聞好
禮。遠持書幣。逕冒風波。受賜踰涯。傳情曲盡。載思復命。未
得其人。輙託還裝。用申徵獻。路遙漳水。夢隔頓邱。未期胥
命於蒲。但仰餘波及晉。勤拳夙夜。師慕忠貞。伏惟仁恩。亦
賜知察。
為滎陽公賀白相公加刑部尚書啟
相公克佐昌期。允符俊德。耀握中之至寶。高價難酬。縱堂
上之竒兵。善師無敵。述成徽冊。導降恩波。由中祕書。兼大
司寇。羅含吞鳳。追佳夢於當年。少皡爽鳩。集芳塵於此日。
百蠻仰化。九縣畏威。某早奉陶甄。謬當藩服。雖深抃賀。未
卜趨承。遵呂刑而但戒守官。望魯酒而必期盡醉。抃躍瞻
戀。不任下情。
為滎陽公上宣州裴尚書啟
近巳有狀。不審諸况比復何如。待詔漢廷。但成老大。留歡
湘浦。暫復清狂。思如昨辰。又巳改歲。以公美之才之望。固
令早還廊廟。速泰寰區。而辜負明時。優游外地。豈是徐公
多風亭月觀之好。為復孟守專生天成佛之求。幸當審君
子之行藏。同丈夫之憂樂。乃故人之深望也。李處士藝術
深博。議論縱橫。敢曰賢於仲尼。且慮失之子羽。云於江沔。
要有淹留。便假以節巡。託之好幣。十一月初離此。訖末由
披盡。勤戀增誠。其他並付使人口述。
為滎陽公上浙西鄭尚書啟
不審近日諸况何若。第高標令範。早映朝端。惠露仁風。載
光藩寄。况地雄東海。郡控南徐。當皇心妙簡之難。是國用
取資之地。斯焉假道。以副具瞻。况忝亢宗。允俟嘉會。此方
且多雜俗。又異奧區。但餘江山。記在方誌。然將以比西州
東府。白下朱方。則亦遼豕為慙。葉龍知懼矣。而里閭凋弊。
谿洞幽遐。內惟短材。常愧尸祿。道路綿邈。懷抱凄凉。未期
雲霧之披。空屬池塘之思。餘并附某乙口述。
為滎陽公上陳許高尚書啟
伏見制書。尚書克懷懋德。心贊明時。殊祥取貴於龜龍。大
樂受鈞於金石。以秩宗典禮。以司馬總戎。况潁水遺封。許
田奧壤。鞏洛亘其後。宛葉居其前。版籍則方城之外人。幕
府則淮陽之勁卒。唯茲巨訪。(疑)實屬當仁。荀爽驟拜司空。
黃霸入為丞相。遺蹤且在。後命非遙。早忝恩加。倍注誠款。
為滎陽公賀太尉王司徒啟
近者黨項侵擾西道。崛強北邊。仰聞天威。將事電掃。果從
貴府。首建行臺。蓋以藉司徒大鹵之先聲。壺關之舊戌。謀
於㣥后。允屬當仁。凡在藩方。不勝欣愜。伏計上軍巳有行
日。諸將并受嚴期。是賈復先登之秋。乃樊噲橫行之日。弓
聲破漠。劍氣凌雲。但恐犬羊不足以當誅鋤。鐘鼎不足以
銘功業。某素無韜略。謬忝恩榮。當悲苦之餘。值空困之後。
前騶負羽。不展平生。瞻望中權。唯積私懇。伏惟俯賜亮察。
為滎陽公賀韋相公加禮部尚書啟
相公祥金淬刃。㣥玉排峯。樂和而穴鳳來儀。氣正而路牛
無喘。歸美既彰於天載。懋官旋踐於春卿。周官則日諧萬
人。虞書則日典三禮。苟非全氣。孰贊昌期。係萬國之懸誠。
加一人之德色。某早蒙恩異。今創辭離。蘭省春深。伏謁尚
遙於八座。桂林夜靜。仰占唯見於三台。抃賀末由。戀結空
極。
為滎陽公上馬侍郎啟
蒙恩左遷。不任感懼。某謬居職守。實昧官常。不能朿矢窮
辭。鈞金就直。屢移時序。竟致紛披。故府李相公案吏之初。
具獄來上。某久為賓佐。方副臺綱。若其間必有阿私。則先
事固當請託。實無一字。難誑九泉。崔監察是湖南李相公
門生。是某所拜雜端日御史。遠差推事。既無所囑求。近欲
呌冤豈遽能止遏。不知何怨。乃爾相窮。容易操心。加誣唱
首。門生之分。尚或若斯。常僚之情。固無足算。九重邃邈。五
嶺幽遐。若從彼書辭。信其文致。即處於嚴譴。未曰當辜。直
遇侍郎察以疎蕪。知非侮鬻。照姦吏之推過。略崔子之枝
辭。特念遠藩。獲用寬典。纔移廉部。尚處頒條。實繄如燭之
明。敢不知風所自。末由謁謝。空抱款誠。
為滎陽公與浙東大夫啟
不審近日諸趣何如。越水稽峯。乃天下之勝概。桂林孔穴。
成夢中之舊遊。遐想風姿。無不暢愜。一分襟袖。三變寒暄。
雖思逸少之蘭亭。敢厭桓公之竹馬。况去思遺愛。遐布歌
謠。酒興詩情。深留景物。庾樓吟望。謝墅遊娛。方知繼組之
難。不止頒條之事。今者冰消雪薄。江麗山春。訪古跡於暨
羅。探異書於禹穴。不知兩樂。何者為先。幸謝故人。勉自遵
攝。未期展豁。唯望音符。其他并附喬可方口述。
為滎陽公與三司使大理盧卿啟
蒙恩左遷。不任感懼。某頃以疎拙。謬副紀綱。不能辨軍府
之獻囚。折王庭之坐獄。將踰五載。終辱三司。過實巳招。咎
將誰執。故府李相公知舊之分。與道為徒。戎幕賓筵。雖則
深蒙奬拔。事蹤畫跡。實非曲有指揮。逝者難誣。言之罔媿。
且崔監察元藻是湖南李相公首科門生。是其所薦御史。
將赴淮海。私間尚不囑求。及還京師。公共豈能遏塞。昨蒙
辨引。稍近加誣。座主既不免於款中。雜端固無逃於筆下。
乘時幸遠。背惠加誣。既置對之莫由。豈自明之有望。若據
其證逮。按彼詞連。則處以嚴科。無所逃責。猶賴九天知其
乖運伏念。非欲固用深文。不從鍜鍊之科。得在平反之數。
揣心知幸。感分增榮。拜謝末由。惶戀無極。
為滎陽公與前浙東楊大夫啟
近已遣押衙喬可方齎少信幣聘謁。計程巳過衡湘。方將
遐仰清風。不謂先霑膏雨。今月二十日。專使林押衙至。緘
詞重疊。贈貺豐厚。皆晉地之所生也。而秦不產一物焉。使
乎方來。巳承徵詔。下車投兩。則致謳謠。高浪順風。難窺飛
止。榮聞休暢。何樂如之。某頃副憲綱。昧於官守。早乖審克。
久乃發揚。舊吏常僚。微有誣引。小藩遠地。難自辨明。若從
文致之科。合用投荒之典。尚蒙恩宥。獲頒詔條。省罪撫心。
不任感懼。鄙人嚮學之後。操心有歸。至於率履公塗。承迎
親友。雖多乖時態。或不愧座銘。又用高明。常所照信。至於
機微之會。用捨之間。既有命有時。亦何思何慮。更將尚口。
彌失處躬。以今月二十三日南去。家無甚累。官忝古侯。外
以勸課蠻夷。內以訓摩子弟。惟將悔過。以立後圖。鄧禹之
止望功曹。赤也之願為小相。古猶有是。余獨何人。不因遭
值聖明。階緣叨竊。則修揚郡守。乃山東書生禱祠之所求
也。負責雖懼。循涯則驚。多謝故人。慎加頤保。騰凌紫闥。步
武青雲。時因南風。不至遐棄。厚幸。
為河東公謝相國京兆公啟
某啟。今月某日。得當道萬安驛狀報。伏承遣兵馬使陳朗
賫幣帛鞍馬辟召小男者。未敢尋盟。遽茲聞喜。遐瞻閽闥。
恨乏羽毛。伏以自有搢紳。誰無交結。朋友不全素諾。在古
殊多。父子同受深知。當今罕見。豈期令德。圖於所難。男珪
曾未成人。纔沾下第。辦仲謀之菽麥。雖則有餘。况安石之
芝蘭。竊將不可。忽依大府。便厠英僚。東吳之咍。恐自此始。
西園之讌。未知如何。此皆相公以某謬接藩維。久依繩墨。
克降由衷之信。將酬事大之心。不然。則安得拔童子於舞
雩。禮諸生於白社。身枝獲慶。城府知歸。感激恩光。丁寧教
誡。永言銘鏤。尚昧端倪。伏候簡書。來至敝邑。則專請張覿
評事奉啟狀申陳。慕義無窮。措辭莫盡。攀附惶戢。不能究
陳。謹啟。
為河東公謝相國京兆公第二啟
某啟。伏奉榮示。伏蒙辟署某第二子前鄉貢進士珪充攝
劍南西川安撫巡官。并賜公牒舉者。某去月得楊侍御書
題。微傳風旨。初如吉夢。終謂戲談。非不尋思。莫得端緒。今
乃竟詢仲允。果降嘉招。伸紙發緘。悸魂流汗。何者。某頃居
班列。巳奉陶甄。口裏雌黃。屢加雕煥。胷中雲夢。過沐涵濡。
掀之以順風。暖之以愛日。茲辰議報。不在他門。一昨叨列
土田。謬分旗蓋。適當東道。獲事西鄰。豈望信在言前。榮流
意外。坤維接畛。何酬上相之知。坎卦成名。遂報中男之喜。
且渠譽乖郗桂。名媿謝蘭。未學周南召南。纔得一科一第。
縱解問絹。不能負薪。將何以與先生並行。從大夫之後。仰
塵帷幄。佇雜簪纓。况襟帶禺同。咽喉巴濮。求於安撫。必也
機謀。深慮異時。莫副虛佇。然竊尋史傳所載。語父子之間。
雖石苞獨異石崇。而山濤不知山簡。亦豈敢保其孱陋。遽
遣退藏。但當授以一經。訓之大杖。庶將寡過。以謝明恩。染
翰銜情。封牋寫抱。小人多事。拜台席以猶賒。童子何知。上
賓階而在即。瞻望閽闥。死生以之。伏惟深賜鑒信。謹啟。
為河東公謝相國京兆公第三啟
伏奉別紙榮示。欲令男珪仰從麾旆。感激重顧。寢興失常。
相公爰自奧區。將臨巨鎮。當求國器。以耀戎旃。渠書劒無
聞。癡黠相半。昨者謬蒙與國。命厠㣥僚。發遣巳來。憂慙未
定。豈可再升上榻。重託後車。混七子之聲塵。列三公之掾
屬。所虞辱命。安敢顧私。况古之在三。父生師教。今世既無
師道。所奉之主當焉。渠雖甚愚。亦知斯義。倘得永依油幕。
長侍絳紗。雖闕晨昏。乃在霄漢。向垂詢度。伏用兢惶。以渠
將遠依投。猶須教督。伏望許乘驛馬。假道弊藩。三五日即
遣榜小舟倍程下水。必令界內。得及軍前。恩紀綢繆。光榮
浹洽。雖萬里將遠。實人心不孤。言路情塗。所難申喻。伏紙
搦管。死生以之。
為河東公復相國京兆公啟
今月某日。巳遣某職鮮于位奉啟狀謁賀新寵。至某日。復
遣脚力某乙奉啟。仰諮行李。願就坦夷。今日蒙降專人。且
云告別。正書輝握。橫涕霑襟。實影響以疚懷。豈平生之易
感。伏承决取峽路。東指廣陵。相公亟歷雄藩。惟循儉德。空
持經笥。不事橐裝。固以忠貫波神。仁懷風伯。自然利涉。安
有畏途。雖二江雙流。懸蜀土去思之懇。而一日十旦。慰揚
州來暮之謠。封域匪遐。藩宣為累。不獲仰瞻使節。竊止仙
舟。感戀之誠。寄喻無所。今遣節度判官李商隱侍御往渝
州及界首巳來。備具餼牽。指揮館遞。伏惟俯從祖軷。暫駐
征帆。南望烟波。恨無毛羽。下情不任瞻戀感激之至。
為河東公復相國京兆公第二啟
今月某日。潘押衙侍御至。伏蒙仁恩。榮賜手筆數幅。某獲
依大國。切曰親隣。將欲違離。彌驚顧遇。但當眗涕。用對緘
封。伏承鳳詔巳頒。鷁舟期艤。日臨端午。路止半千。不獲親
祝松年。躬攀檜楫。持百錢而莫追劉寵。聞五鼓而空憶鄧
攸。仰望旌幢。恨非巾履。自觀符竹。乃是網羅。縱詞窮於刀
筆之間。終事溢於肺腸之外。感恩戀德。不知所為。
為河東公上尚書侍郎給事賀冬啟
伏以水謝舊筩。灰驚新律。乘陰閉陽開之候。見詠功祝壽
之辰。伏惟某官道以和光。謙而受益。皇恩三接。且聞宣室
之言。清禁九重。續奉台階之寄。膺時納祐。與國同休。某方
守藩維。闕趨門屏。無任結戀之至。
為河東公上西川白司徒相公賀冬啟
伏以水謝舊筩。灰驚新律。乘陰閉陽開之候。見詠功祝壽
之辰。伏惟相公便自坤維。更承兌澤。遽收武節。長轉洪鈞。
昔風后之佐軒皇。不為外相。傅說之毗殷帝。無敢專征。獲
奉恩知。實所欣賴。屬緣戎鎮。闕詣軒庭。數攀戀以誠深。與
願望而俱切。
為河東公上四相賀冬啟
伏以節在一陽。慶歸三壽。君子既聞於齋戒。小人寧望於
禱祈。伏惟相公芝鶴延年。松龜定命。上毗左契。下轉洪鈞。
立蒿柱之前。長辭舜琯。侍土階之側。永數堯萱。某方限戎
行。不獲拜賀。攀戀之至。實倍常倫。
為河東公上翰林院學士賀冬啟
伏以周正具至。魯朔爰來。禱祠既集於良辰。戩穀且歸於
內署。伏惟學士靈龜薦壽。威鳳均祥。居石室於西崑。自通
仙路。坐銀臺於東海。不接人寰。豈惟與國同休。兼亦後天
而老。某方叨戎律。正遠霄階。珪賀末由。結戀增劇。
為河東公上方鎮武臣賀冬啟
伏惟克隆多福。永對休辰。以竹苞松茂之姿。奉周扆漢帷
之化。某方叨藩任。款賀無由。瞻戀之誠。寄喻無所。
為湖南座主隴西公賀馬相公登庸啟
伏見某月日恩制。相公登庸。凡在藩方。莫不稱慶。相公恢
宏廣度。疎越正聲。君子卷舒。不違於仁義。丈夫憂樂。唯繫
於邦家。吳漢之不離公門。袁安之每念王室。今果明臺納
諫。武帳陳謨。寧勞夢卜之資。自契鹽梅之望。况聖上儲精
垂思。保大定功。推軒后師臣之規。得周成畏相之道。三古
之英華未遠。百王之損益可知。仗乎元臣。佇啟休運。以不
愆不忘貞百度。以無偏無黨定九流。仁遠乎哉。古猶今也。
斯固祖宗降意。華夏同誠。某早忝恩光。今當譴責。思昔時
之叨位。媿汗仍流。賀今日之登賢。歡心莫寄。矧復系通屬
籍。任處藩條。至於馳誠。實倍常品。伏惟鑒察。
為尚書范陽公賀吏部李相公啟
伏見今月某日制書。伏承榮加寵命。伏惟感慰。伏以天垂
北斗。國有南宮。伊法象之所存。實根源之是繫。伏惟相公
中邱降瑞。太昴垂芒。列子以謂神全。孟子之言性善。抑揚
今古。秀絕天人。動之則舟檝鹽梅。不忘於康濟。靜之則風
松霞月。莫究其孤高。擅文武之無雙。處品流之第一。自頃
事有消長。時屬往居。未啟金縢。且分竹使。而能用元元易
守之道。體金人不動之微。神明無闕於保持。柯葉罔聞於
易置。龍樓入護。虎節出征。重安四海之心。實慶一人之福。
今又薦承雨露。顯執銓衡。惟彼天官。是稱冡宰。周以太保
領。晉以侍中兼。步驟雖殊。考課斯在。固當復持大柄。重上
泰階。未求李重之箴。巳作臯陶之誥。伏計仰緣宗社。慎保
寢興。某早奉恩知。又牽事任。支離門下。辛苦兵間。非騏驥
盛壯之時。有手足凋零之痛。遐思賀訴。唯動禱祠。戀德依
仁。不勝丹赤。
為度支盧侍郎賀畢學士啟
伏見除書。伏承榮加寵命。伏惟感慰。伏以振域中之綱紀。
屬在南臺。極河內之文章。歸於西署。唯茲出入。不在尋常。
郎中學士吞鳥推華。奪袍著美。纔端風憲。俄上雲衢。昨暮
繡衣。尚遣蒼鷹出使。今辰綵筆。遂令丹鳳[:#AS-997B:⿲彳亍]書。聞仙家勿
洩之言。見人世未知之事。便當圖南勢就。拱北功成。擊水
摶風。一舉千里。某常懷疇曩。叨奉眷知。乏仰冰雪之清標。
空聞金石之孤韻。敢言投分。自賀知人。今則坎軻藩維。淹
留氣律。兵法雖慙於金版。夢魂猶識於銀臺。恨非犯斗之
星。暫經寥泬。徒用映淮之月。遠比輝光。抃賀之餘。兼有倚
望。伏冀必賜監察。
為同州任侍御上崔相國啟
憲啟。憲質異楚材。寶同燕石。重以羈丱。即定憫凶。瞻遺構
以闕然。不堪多難。奉成書而未就。無處求生。藐視流離。屢
經寒暑。逮於既冠。猶恤無家。叨承師友之規。獲忝簪纓之
列。此皆相公推孔李之素分。念高國之舊家。鎪朴雕頑。披
聾抉瞶。沐膏雨以令植。假順風而使飛。不然。則安得獲驪
龍之珠。假獬豸之角。榮皆過望。感豈勝言。而猶悵望下風。
徘徊高義。望賀燕以難去。撫棲烏而不安者。蓋以相公以
伊臯之事業佐大君。以揚馬之文章輔昌運。一登宣室。遂
借前籌。以有征無戰之方。彰明下武。以永逸暫勞之勢。恢
拓中華。不舞梯䡴。不鳴金鼓。復數千里之沃野。刷十五聖
之包羞。彼圍穀而穀人不知。入鄭而鄭陴皆哭。方茲決勝。
彼有多慚。今百職聿修。九功咸敘。萬國佇登封之禮。五山
傾望幸之祥。鰈至鶼來。茅歸楛入。馳湯驟夏。轢漢陵周。若
憲者。雖不能行舞舜戈。坐耕堯壤。至於獻千載河清之序。
裁二王助祭之詩。歌咏相庭。發輝帝載。則其志願。亦或庶
幾。伏希孫閤時開。丙茵多恕。克懋山公之德。終全趙氏之
孤。擁篲瞻門。封函即路。苑沙宮樹。雖吟左輔之風煙。良夜
慶霄。唯望中台之晷度。感恩撫巳。誓志投誠。仰惟輝光。終
賜埏埴。下情無任感激攀倚惶戀之至。
為賀拔員外上李相公啟
某啟。某聞被彩飾於無用之姿。斯須或可。垂休光於不報
之地。始卒攸難。至有馬疲而尚服輕軒。席敝而猶存華幄。
懷仁則極。備用無聞。雖有切於戀思。宜自量其涯分。嗚呼
某者。今甚類焉。翰柔莫申。語苦難聽。聊憑牋素。用寫肺腸。
伏惟少霽尊嚴。猥賜披省。某伏思早歲。仰累深知。龍尾貽
譏。敢通交契。牛心前啗。實愧時才。世故推遷。年華荏苒。葭
灰檀火。屢變於寒暄。靈濟泥涇。遂分於清濁。羈離管劄。僶
俛絃歌。名汙柳營。顏慚花縣。竟以千金乏產。三徑無歸。初
服莫從。迷津亟問。屬者伏幸相公羹梅調味。川楫濟時。起
塌翼於衝風。活枯鱗於涸轍。登諸蘭署。轄彼芸籤。臺閣移
文。語薛夏而無取。東南才子。並張率以何能。未報前叨。旋
承後顧。版圖被召。花幕分榮。收駑駘於皂棧之中。刻蚣蝑
於樂懸之上。勢高足跌。道泰身屯。未竭私誠。巳嬰沈痼。况
某素無靈氣。夙昧攝生。乏單豹養內之功。闕王吉實下之
效。湫底莫適。節宣失中。然猶深願待年。少酬厚德。三醫畢
訪。百藥皆投。竟非旡妄之災。莫見有瘳之候。濱於九死。夐
彼十旬。取煖則煩。加寒必痢。髮寧支弁。帶不成圍。謝述心
虛。方茲未逮。田光精竭。比此猶強。豈可尚占職員。但尸俸
入。久塵物議。且速殘骸。况相公職統薄違。時登衆寡。任崇
按比。務繫孤終。職是賓僚。豈宜虛曠。固不可下私微物。曲
降深慈。憫將盡於桑榆。妨得材於梓。是以推枕興感。攝衾
占辭。願申斂跡之期。以贖曠官之咎。祇聽裁旨。用息兢惶。
必也舊履流恩。遺簪結念。恤以孀孤非少。婚嫁未終。不使
衰羸。便辭祿仕。致乎外地。晞以末光。未乖念錄之仁。稍减
憂慚之累。亞尹諸府。別乘近郊。負荷無羞。饘餬有繼。則猶
冀逢十全之藝。延一日之生。重登門牆。再就埏埴。是所願
也。非所望也。詞多力殆。感極涕繁。避席承言。未卜曾參之
侍。封函抒款。畏遺殷浩之書。瞻望清光。實動魂守。伏惟特
賜優詧。
為桂州盧副使謝聘錢啟
戡啟。錢若干。伏蒙賜備行李。謹依數捧領訖。多若鑿山。積
如別藏。丙科擢第。未全染於桂香。盛府從知。却自驚於銅
臭。禮於是重。富而可求。既不憂貧。惟思報德。伏惟俯鑒微
懇。謹啟。
