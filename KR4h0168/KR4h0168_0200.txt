欽定全唐文卷二百
韋湊
湊字彥宗。京兆萬年人。永淳二年解褐婺州參軍。六遷司
農少卿。加銀青光祿大夫。開元時遷右衞大將軍。封彭城
郡公。拜太原尹兼節度支度營田大使。卒年六十五。贈幽
州都督。諡曰文。
諫征安西疏
臣聞兵者凶器。不獲已而用之。今西域諸蕃。莫不順軌。縱
鼠竊狗盜。有戌卒鎮兵。足宣式遏之威。非降赫斯之怒。此
師之出。未見其名。臣又聞安不忘危。理必資備。自近及遠。
強幹弱支。是以漢實關中。徙諸豪族。今關輔戶口。積久逋
逃。承前先虛。見猶未實。屬北虜犯塞。西戎駭邊。凡在丁壯。
征行略盡。豈宜更募驍勇。遠資荒服。又一萬行人。詣六千
餘里。咸給遞䭾。並供熟食。道次州縣。將何以供。秦隴之西。
人戶漸少。涼州已去。砂磧悠然。遣彼居人。如何得濟。又萬
人賞賜。費用極多。萬里資糧。破損尤廣。縱令必[:#AS-8864:⿺克寸]。其獲幾
何。儻稽天誅。無乃甚損。請令計議所用所得。校其多少。即
知利害。况用者必費。獲者未量。何要此行。頓空畿甸。且上
古之時。大同之化。不獨子子。不獨親親。何隔華戎。務均安
靖。洎皇道謝古。帝德慙淳。猶尚綏懷。不崇征伐。有占風覘
雨之客。無越海踰山之師。其後漢武膺圖。志恢土宇。西通
絕域。北擊匈奴。雖廣獲珍奇。多斬首級。而中國疲耗。殆至
危亡。是以俗號昇平。君稱盛德者。咸指唐堯之代。不歸漢
武之年。其要功不成者。復焉足比議。惟陛下圖之。
論諡節愍太子疏
臣聞王者發號施令。必法乎天道。使三綱敘十等咸若者。
善善明。惡惡著也。善善者。懸爵賞以勸之也。惡惡者。設刑
罰以懲之也。其賞罰所不加者。則考行立諡以褎貶之。所
以勸誡將來也。斯並至公之大猷。非私情之可徇。故箕微
獲用。管蔡為戮。諡者。臣議其君。子議其父。而曰靈曰厲者。
不敢以私而亂大猷也。則其餘安可失衷哉。臣竊見節愍
太子與李多祚等。擁北軍禁旅。上犯宸居。破扉斬關。突禁
而入。兵指黃屋。騎騰紫微。孝和皇帝移御元武門以避其
銳。親降德音。諭以順逆。而太子據鞍自若。督眾不停。俄而
其黨悔非。轉逆為順。或迴兵討賊。或投狀自拘。多祚等伏
誅。太子方自逃竄。向使同惡相濟。天道無徵。賊徒闕倒戈
之人。侍臣虧陛戟之衞。其為禍也。胡可忍言。於時臣任將
作少匠賜通事舍人內供奉。其明日。孝和皇帝引見供奉
官等。雨淚交集。謂曰。幾不與卿等相見。其為危懼。不亦甚
乎。臣每思之。不勝憤毒。今聖朝雪罪禮葬。諡為節愍。以臣
愚識。竊所惑焉。夫臣子之禮。嚴敬斯極。故過位必趨。蹙路
馬芻有誅。昔漢成之為太子也。行不敢絕馳道。當周室之
衰微也。秦師過周北門。左右免冑而下。王孫滿猶以其不
卷甲束兵。譏其無禮。知其必敗。由是言之。則太子稱兵宮
內。跨馬御前。悖禮已甚矣。况將更甚乎。而可襃諡。此臣所
未喻也。以其斬武三思父子而嘉之乎。然弄兵討逆。以安
君父。可也。當解甲於朝以請罪。而乃欲因自取之。是競為
逆。可褎諡乎。此又臣所未喻也。將廢韋氏而嘉之乎。然韋
氏逆彰義絕。雖誅之亦可也。當此時也。韋氏未有逆彰。未
為義絕。韋則母也。太子子也。豈有廢母之理乎。且既非中
宗之命而廢之。是刦父廢母。亦悖逆也。可褎諡乎。此又臣
所未喻也。夫君或不君。臣安可不臣。父或不父。子安可不
子。借如君父有桀紂之行。臣子無廢殺之理。况先帝功格
宇宙。德被生靈。廟號中宗。諡曰孝和皇帝。而逆命之子。可
褎諡乎。此又臣所未喻也。昔獻公惑驪姬之譖。將殺其太
子申生。公子重耳謂之曰。子盍言子之志於公乎。太子曰。
不可。君安驪姬。是我傷君之心也。曰。然則盍行乎。曰。不可。
君謂我欲弒君也。天下豈有無父之國哉。吾何行如之。使
人辭於狐突曰。申生不敢愛其死。雖然。吾君老矣。子少。國
家多難。伯氏苟出而圖吾君。申生受賜而死。再拜稽首。乃
自縊。其行如是。其諡僅可為恭。今太子之行反是。可諡為
節愍乎。此又臣所未喻也。昔漢武帝末年。江充與太子有
隙。恐帝晏駕後為太子所誅。會巫蠱事起。充典理其事。因
此為姦。遂至太子宮掘蠱。得桐木以誣太子。時武帝避暑
甘泉宮。獨皇后太子在。太子不能自明。納其少傅石德謀。
遂矯節斬充。因敗逃匿。非稱兵詣闕。無逆謀於父。然身死
於湖。不葬無諡。至昭帝時。有男子詣北闕。自稱衞太子。制
使公卿識視。至者莫敢發言。京兆尹雋不疑後至。叱從吏
收縛之。或曰。是非未可知。且安之。不疑曰。諸君何患於衞
太子。昔蒯聵出奔。輒拒而不納。春秋是之。衞太子得罪先
帝。亡不即死。今來自詣。此罪人也。遂送制獄。天子聞而嘉
之。曰。公卿大臣。當用經術明於大義者。及後太子孫立為
天子。是曰孝宣皇帝。太子方獲禮葬。而諡曰戾。今節愍太
子之行比之。豈可同年而語。其於陛下。又猶子也。而諡為
節愍乎。此又臣所未喻也。昔項羽之臣丁公。常將危漢高
祖。高祖謂之曰。二賢豈相厄哉。丁公乃止。及高祖滅項氏。
遂戮丁公以徇。曰。使項王失天下者丁公也。夫戮之大義。
至公也。不私德之。所以誡其後之事君者。今節愍太子之
為逆。復非欲保護陛下。其可褎諡乎。此又臣所未喻也。陛
下天縱聖哲。所任賢明。以臣至愚。寧可干議。然臣又惟堯
舜聖君也。八凱五臣良佐也。猶廣聽芻蕘之言者。蓋為智
者千慮。或有一失。愚者千慮。或有一得也。故曰狂夫之言。
聖人擇焉。臣輒緣斯義。敢以陳聞。願得與議諡者對議於
御前。若臣言非也。甘受謗聖政之罪。赴鼎鑊之誅。仍請申
明義以示天下。使臣輩愚惑者咸蒙冰釋。則無復異議矣。
若所諡未當。奈何施之聖朝。垂之史冊。使後代逆臣賊子。
因而引譬。資以為辭。是開悖亂之門。豈示將來之法。伏望
改定其諡。務合禮經。其李多祚等罪。請從宥免。不謂為雪。
以順天下之心。則盡善盡美矣。
請改義宗廟號疏
臣聞王者制禮。是曰規模。規模之興。實由師古。師古之道。
必曰正名。名之與實。固當相副。其在宗廟。禮之大者。豈可
失哉。禮。祖有功而宗有德。祖宗之廟。百代不毀。故殷太甲
曰太宗。太戊曰中宗。武丁曰高宗。周宗文王武王。漢則文
帝為太宗。武帝為代宗。其後代有稱宗者。皆以方制海內。
德澤可宗。列於昭穆。期於不毀。稱宗之義。不亦大乎。伏惟
孝敬皇帝位止東宮。未嘗南面。聖道誠冠於儲副。德教不
被於寰瀛。立廟稱宗。恐未合禮。况別起寢廟。不入昭穆。稽
諸祀典。何義稱宗。而廟號義宗。稱之萬代。以臣庸識。竊謂
不可。陛下率循典禮。以闡大猷。有司所議。以致此失。或虧
盡善。豈不惜哉。望更詳議。務合於禮。
諫造寺觀疏
臣聞諸易曰。何以守位曰仁。何以聚人曰財。然則非財無
以建國。國之府庫。非自殖財。還資於人。賦斂而制也。人之
貲產。非自然生。勞筋苦骨竭力而致也。人所以甘於征賦
者。知用之不為私也。資以散人。人有何怨。若乃用之或不
節。散之以非公。既盡而厚斂。則人不堪命。鮮不怨叛矣。歷
觀有先有天下者。未嘗不以薄賦斂省徭役而興焉。征稅
重人力殫而滅焉。並詳諸載籍。列為龜鏡。然曩以邊烽驟
驚。戎幕薦興。每應機須。頗傾帑藏。臣竊計即時庫物。如此
嘗用。略支一歲。殊恐不足。而觀寺興工。土木所料。動至巨
萬。更空竭之。必不支年矣。頃年天下災損流行。乏絕稍多。
申奏相繼。每延聖念。總令賑恤。更加賦稅。則人交不堪。衣
食靡供。調斂安出。儻邊烽尚警。戎虜南牧。軍資糧用。將何
以濟乎。此臣所以深憂也。今營觀寺者。蓋謂修德以禳災
也。以臣寡聞。稽諸史冊。人君修德。有異於是。昔殷大戊時。
桑穀生朝。七日大拱。太戊問伊陟。陟曰。臣聞夭不勝德。帝
其修德。太戊懼。早朝宴退。務撫百姓。三年。遠方重譯而至
者六十國。桑穀日枯。殷道中興。此豈造寺觀哉。宋景公時。
熒惑守心。公召子韋而問焉。子韋曰。其禍當君。雖然。可移
於相。公曰。相所以與理國者也。曰。可移於人。公曰。人死。寡
人將誰為君乎。曰。可移於歲。公曰。歲饑。人餓必死。為人君
而殺其人。誰以我為君乎。子韋曰。君有至德之言三。天必
三賞君。今夕星必徙舍。君延二十一歲。公曰。子何知之。對
曰。君有三善。故有三賞。星必三舍。舍行七星。星當一年。君
延年二十一矣。果如子韋之言。此由仁發於衷。亦非造寺
觀也。且修德者。謂躋萬姓於仁壽。不徇私於一巳。任忠直。
退諂諛。省賦役也。自陛下御極。修之久矣。何災不禳。何祥
不至。而欲忽生靈之重命。崇棟宇於空祠。適足為憂。何益
聖德。此臣竊為陛下不取也。况道德之宗。興乎元元皇帝。
其經曰。聖人後其身而身先。外其身而身存。以其無私。故
能成其私。此乃抱素守真。薄以厚物。輕稅節用。清淨無為
之旨也。今欲困人弊國。峻宇雕牆。思竭輸飾窮壯麗以希
至道。其可得乎。近古以來。修黃老術者。漢之文景。豈造寺
觀乎。惟寡欲清心。愛人省費。而時康俗阜。海內晏然。此得
之矣。秦始皇規一身之樂。忘神器之危。銳意神仙。將圖羽
化。此失之矣。伏願陛下究道家之旨。備不虞之機。緩非急
之作。務實府庫。以育黎甿。則寶祚愈隆。寰瀛永久矣。臣伏
見敕停金仙玉真兩觀。以救農時。可謂為得矣。今仍使司
市木仍舊。又大修觀內。所費不停。國用將空。何以克濟。支
度一失。天下不安。
張泰
泰官耒陽縣令。
學殖賦(以深根固柢無使將落為韻)
學者人之本也。必資乎窮要道。勵專心。故假農以為喻。將
克已而攸箴。筆力載耕。既研精而不倦。情田以耨。將覃思
而惟深。懿茲善喻。豐滋是務。當勤勞而有獲。豈滅裂而不
固。種德潛潤。比土膏之勃興。修業大成。方雲稼之森布。切
磋討論。將究其根。孜孜而其功且倍。矻矻而其教彌尊。苟
惰以自安。則耒耜之用廢。習而不輟。則藨蓘之道存。蘊經
笥而煥乎既庶。成行業而油然實繁。且夫以茲訓語。譬彼
樹藝。學者在清其本末。農者在立其根柢。庶存心而有補。
期竭力而無替。顧三冬之足用。且俟經時。異四體之不勤。
而能望歲。其道既敷。其志不渝。自微至著。生有於無。厥修
乃來。類京坻之可積。不思則罔。同水旱之是虞。原夫匪獨
化人。聿兼為已。寧徒取於披閱。固可移於任使。功成久習。
宋人之揠足傷。事不兩全。樊遲之學誠鄙。稽其存於日省。
就此月將。覩專專以開帙。媲汲汲而築場。勞而不怠焉。奚
必乎四之日。祿在其中矣。可期乎萬斯箱。客有服膺糟粕。
惟善是樂。恒慮失而不逮。詎懷安而自若。敢竊比於農夫。
懼見逢於搖落。
蘇珦
珦。雍州藍田人。第明經。調鄠尉。垂拱初拜右臺監察御史。
累擢戶部尚書。賜爵河內郡公。授太子賓客檢校詹事。以
老致仕。開元三年卒。年八十一。贈[:#AS-8862:⿱亠兊]州都督。諡曰文。
懸法象魏賦(以正月之吉懸法象魏為韻)
建皇極者。存乎正名。體元命者。存乎作程。彼宗周之創業。
遂體制而緣情。職名六官。必先庚而著令。歷分三統。因建
子而為正。當是時也。元律司候。黃鍾紀月。伊歲序之允初。
懿陽和之始發。於是懸邦國之六典。致象魏之兩闕。俾萬
人觀而取象。罔敢逾越者也。大矣哉。示人有則。布政惟時。
既當途而明矣。亦浹日而斂之。是則是效。念茲在茲。乃人
君之大象。諒王國之元龜。是知象魏之章。煥為故實。分章
授事。典司非一。或以理象為理人之規。或以教象為教人
之術。觀之者仰而可見。從之者貞而且吉。俯黃道而高懸。
與蒼龍而迴出。法之不朽。雖草創於前王。體有可傳。亦恢
張於是日。國家以務人為本。以施命為先。拱北極之六星。
庶官咸備。張南端之雙闕。舊典常懸。是知大聖君臨。名臣
不乏。欽承帝道。足以為法。以之安人。其國斯廣。敢引此以
為喻。亦因茲而取象。懸法魏闕。其教可以普施。懸法禮闈。
其人可以外獎。夫然。則青雲可期於影響。
辛崇敏
崇敏。高宗朝官戶部員外郎。
對恤刑策
問。易稱議獄。書載恤刑。人命所繫。於茲為重。然姬旦制三
典之宜。蕭何定九章之律。漢文除肉刑之科。孝景減笞箠
之令。互相沿革。雖復不同。志在明威。終資慎罰。今既道符
太古。德侔往初。化越可封。時當刑措。專欲道德齊禮。纔畫
衣冠。反樸還淳。肌膚不慘。復死隨時之義。草艾不足懲其
愆。揆事立方。赭墨無以防其偽。歷代輕重捨用之規。幸為
陳之。何者便俗。
對。某聞天播四時。資寒暑而成歲。國持二柄。慎賞罰而稱
權。然逖聽上皇。異冠韡而知禁。洎乎後葉。迺黥刖以懲非。
故議獄緩刑。著乎易象。欽哉惟恤。勒在虞書。姬旦佐周。量
國政而為三典。蕭何輔漢。取秦法而定九章。逮文景仁明。
幾稱刑措。減笞箠之令。除肉刑之科。降及當塗。至於典午。
或遞相輕重。筆削異端。雖變易隨時。各殊塗而並駕。禁邪
助禮。乃一揆而同歸。我皇叡哲欽明。丕承寶祚。道高連陸。
績邁羲軒。元德潛通。神功侔於造化。損已利物。惠澤洽於
含靈。馭俗調風。布春官之大禮。明威止殺。削秋荼之繁刑。
任皋陶以士師。命定國為廷尉。惟明克允。人自不偷。比屋
有可封之人。道路無赭衣之伍。納黎元於仁壽。反甿俗於
淳和。蕩蕩巍巍。無德而稱矣。五刑八議。金科玉條。沿革合
其規模。損益得其輕重。較如畫一。法無二門。用化洽於時
雍。將行之而不犯。循之為美。改作非宜。謹對。
衞宏敏
宏敏。顯慶元年官豫州刺史。徙吳興。遷右清道府率。
對議漕運策
問。昔在隋季。厫庾空虛。爰逮皇家。京坻彌望。既乘前弊。年
蓄未登。自東徂西。依常運漕。今送納之所。物賤本州。欲齎
直買輸。利益兼倍。
對。什一而稅。布政之通規。九稔為儲。經國之成務。倉廩實
而知禮。夷吾之論有徵。金湯守而惟粟。墨翟之言無守。昔
隋季凋殘。厫庾並竭。洎皇明纘籙。黎獻咸熙。並孝弟力田。
信可封於比屋。家給人足。實委餘而棲畝。於是上直常平。
將備水旱。下斂薄賦。以蓄京坻。故遠近諸州。隨方輸轉。陸
輦車而接軫。川漕引而連檣。但六合時雍。菽粟流而衍。五
錢標價。水火埒其饒。若政利從機。惠美無費。以送納之所。
物賤本州。欲令齎直買輸。不勞而益。如愚管見。竊未為宜。
何者。任土稅田。定差於不刊之籍。配租納稅。設條於惟行
之令。豈可取越公途。苟從私益。革送納之通式。開買輸之
權利者歟。謹對。
顧升
升。顯慶時人。
瘞琴銘(幷序)
嗚乎琴兮。鼓者人亡。則留為虛器。友之樂盡。將顧而生悲。
妻莊氏。字清卿。明姿耀玉。慧性旋珠。垂髫而貞度山安。待
筓而麗辭泉涌。蠶桑之暇。癖嗜絲桐。家有美材。命工精斲。
音律既協。性命相依。年廿四歸余。琴即為媵。春花芬而奏
薰風。秋月皎而操流水。寢食與並。好合彌徵。纔及十年。遽
罹娩難。春秋卅有四。惜哉。一息靡憑。豈謂九原可作。七絃
無恙。誰禁五內併傷。乃以服御之具。閉置高閣。瘞琴於山
巔。殉所自也。唯埋軫弛絃。希聲於太古。濡翰勒石。飲恨以
千秋。銘曰。
生不逢辰兮。人物棄捐。音徽不遠兮。南山之巔。銘幽表淑
兮。有待他年。
題妻莊寧書心經後
檢遺篋。感深意。福無靈。人先棄。勒貞珉。還資施。
賀遂亮
遂亮。顯慶中官侍御史。出為陵州刺史。
大唐平百濟國碑銘
原夫皇王所以朝萬國。制百靈。清海外而舉天維。宅寰中
而恢地絡。莫不揚七德以馭遐荒。耀五兵而肅邊徼。雖質
文異軌。步驟殊途。揖讓之與干戈。受終之與革命。皆載勞
神武。未戢佳兵。是知凶水挻妖。九嬰遂戮。洞庭搆逆。三苗
已誅。若乃式鑒千齡。緬惟萬古。當塗代漢。典午承曹。至於
任重鑿門。禮崇推轂。馬伏波則鑄銅交阯。竇車騎則勒石
燕然。竟不能覆鯷海之奔鯨。絕狼山之封豕。况邱樹磨滅。
聲塵寂寥。圓鼎不傳。方書莫紀。蠢茲卉服。竊命島洲。襟帶
九夷。懸隔萬里。恃斯險阨。敢亂天常。東伐親鄰。近違明詔。
北連逆豎。遠應梟聲。况外棄直臣。內信祅婦。刑罰所及。唯
在忠良。寵任所加。必先諂倖。摽梅結怨。杼軸銜悲。我皇體
二居尊。通三表極。珠衡毓慶。日角騰輝。輯五瑞而朝百神。
妙萬物而乘六辯。正天柱於西北。迴地紐於東南。若夫席
龍圖。褎鳳紀。懸金鏡。齊玉燭。拔窮鱗於涸轍。拯危卵於傾
巢。哀此遺甿。憤斯兇醜。未親弔伐。先命元戎。使持節神邱
嵎夷馬韓熊津(闕一字)一十四道大總管左武衞大將軍上
柱國邢國公蘇定方。謺遠構於曾城。派長瀾於委水。叶英
圖於武帳。標秀氣於文昌。架李霍而不追。俯彭韓而高視。
趙雲一身之膽。勇冠三軍。關羽萬人之敵。聲雄百代。捐軀
殉國之志。冒流鏑而逾堅。輕生重義之(闕四字)而難(闕一字)心
懸水鏡。鬼神無以蔽其形。質過松筠。風霜不能改其色。至
於(闕三字)撫邊夷。慎四知。去三惑。顧冰泉以表潔。(闕一字)霜柏
以凝貞。不言而合詩書。不行而(闕三字)將白雲而共爽。與青
松而競(闕一字)遠(闕三字)咸有慚德。副大總管冠軍大將軍(闕
三字)衞將軍上柱國下博公劉伯英。上(闕八字)廊廟之材(闕
一字)將相之器。言為物範。行成士則。詞溫布帛。氣馥芝蘭。
績著旂常。調諧律呂。重平生(闕三字)輕尺璧於寸陰。破鬼之
勳。常(闕一字)不足平(闕一字)之策(闕一字)未涉言。副大總管使持
節隴州諸軍事隴州刺史上柱國安夷公(闕六字)舉雄圖(闕
一字)六
藝通三略(闕八字)能令魏軍止渴無勞(闕八字)副大總管左領
軍將軍金(闕四字)溫雅器識沈毅。無小人之細行。有君子之
高風。武既止戈。文亦柔遠。行軍長史中書舍人(闕二字)儀雲
翹吐秀。日鏡揚輝。風偃搢紳。道光雅俗。鑒清許郭。望重荀
裴。辯箭騰(闕二字)九流於學海。詞(闕一字)發穎掩七澤於文(闕
二字)太傅之深謀。未堪捧轡。杜鎮南之遠略。猶可扶輪。(闕
二字)鳳池或清鯨壑。邢國公運祕鑒。總驍雄。陰羽開偃月
之圖。陽文含曉星之氣。龍韜豹鈐。必表於情源。元女黃公。
咸會於神用。况乎稽天蟻聚。(闕一字)地蜂飛。類短狐之含沙。
似長蛇之吐霧。連營則豺狼滿道。結陣則梟獍彌山。以此
兇徒。守斯窮險。不知懸縷將絕。墜之以千鈞。累碁先危。壓
之以九鼎。于時秋草衰而寒山淨。涼飊舉而殺氣嚴。逸足
與流電爭飛。謺鼓共奔雷競震。命豐隆而後殿。控列以前
驅。沴氣祅氛。掃之以戈戟。崇墉峻堞。碎之以衝(闕一字)監(闕
一字)軍總管右屯衞郎將上柱國祝(闕二字)右一軍總管使
持節淄州刺史上柱國(闕一字)元嗣。地處關河。材包文武。挾
山西之壯氣。乘冀北之浮雲。呼吸則江海停波。嘯咤則風
雷絕響。嵎夷道副總管右武衞中郎將上柱國曹繼叔。久
預經
綸。備嘗艱險。異廉頗之強飯。同充國之老臣。行軍長史岐
州司馬杜爽。質耀璿峯。芳流桂畹。追風籋電。騁逸轡於西
海。排雲擊水。搏勁翮於南溟。驥足既申。鳳池可奪。右一軍
總管宣威將軍行左驍衞郎將上柱國劉仁願。資孝為忠。
自家刑國。早聞周孔之教。晚習孫吳之書。既負英勇之材。
仍兼文吏之(闕一字)邢國公奉緣聖旨。委以班條(闕二字)金如
粟而不窺。馬如羊而不顧。右武衞中郎將金良圖。左一軍
總管使持節沂州刺史上柱國馬(闕六字)之(闕七字)之(闕七字)郡(
闕一字)良邢國公(闕一字)奉神(闕二字)專節度或發揚蹈厲。或後
勁前鋒。出天入地之奇。千變萬化(闕四字)之(闕一字)電發風行。(
闕四字)英聲載路。邢國公(闕五字)甚投醪。逆命者則肅之以秋
霜。歸順者則潤之以春露。一舉而平九(闕三字)而掃三韓。(闕
二字)元之(闕二字)則千城仰德。發(闕二字)之飛箭。則萬里銜恩。(
闕六字)及太子隆(闕二字)王餘孝一十三人。幷大首領大佐(闕
七字)成以下七百餘人。既入重闈。並就擒獲。(闕四字)載以牛
車。(闕)薦司勳。式獻清廟。仍變斯獷俗。令沐宏猷。露冕褰(闕
一字)先(闕三字)烹鮮製錦。必選賢良。庶使剖符績邁於龔黃。(
闕三字)高於卓魯。凡置五都督。卅七州三百五十縣。戶廿四
萬。口六
百廾萬。各齊編戶。咸變夷風。大書(闕一字)觀(闕三字)所以旌其
善。勒辭鼎銘。景鐘所以表其功。(闕一字)州長史判兵曹賀遂
亮。濫以庸材。謬司文翰。學(闕三字)氣(闕一字)風雲。職號將軍。願
與廉頗之列。官稱博士。猶(闕一字)賈(闕一字)之衡。不以衰容。猶(
闕四字)戈(闕十字)九(闕十二字)乃(闕十八字)桑田同天(闕一字)永久(闕三字)島
與日月長懸。其銘曰。
悠悠遂古。(闕九字)化權輿(闕五字)飲(闕一字)居以[:#AS-FEEB:●]以(闕一字)或畋
或漁。(闕九字)及(闕二字)代非一主。揖讓唐虞。革命湯武。(闕五字)均
九土。屢擾干戈。式(闕三字)未(闕一字)西(闕六字)我聖皇。德叶穹蒼。(
闕二字)千古。(闕六字)遠徼。遐哉大荒。咸受正朔。(闕三字)疆(闕六字)三
光。叛族障國。憑淩水鄉。天降飛將。豹(闕一字)龍驤。弓彎月影。
劍動星芒。貔貅百萬。電舉風揚。(闕七字)桑冰銷夏日。葉碎秋
霜。赳赳武夫。明明號令。(闕二字)廟(闕二字)齊軍政。風嚴草衰。日(
闕二字)淨霜戈(闕十三字)勁巨(闕一字)授首。逋誅請命。(闕四字)邊隅(闕
二字)嘉樹不翦。(闕二十字)刊(闕三字)用紀殊功。拒(闕三字)永固回地
軸以無(闕一字)
淳于敬一
敬一。永徽時人。
王師德等造像記
大像主王師德成伏德夏侯雅沈端沈士公賈達張則劉
客僧許士政封遐張苟子徐甑朱懷成難陁劉倫劉君(闕
一字)賈奴奴程徹張徹張桂張表毛天生張端王愛。竊聞
無上慈尊。隨緣演教。廣開方便。汲引㣥迷。故知極彼浮泡。
救斯沈溺。若不示跡現容。凡生何以歸仰。爰暨夢靈西照。
象法東流。或斲玉摸形。或刻檀為質。今有洛陽鄉望父老
等卅人。並修因往刦。生在太平。思念大聖。無由得覩。遂謹
於此堪。敬造尊儀。因山之固。鐫瑩真容。藉此莊嚴。同希浮
境。庶使城空芥盡。福智常流。刦石衣銷。法輪常轉。不因刻
勒。何以紀功。冀盛德長存。芳徽永著。其上資皇家。下沾靈
識。詞曰。
(闕一字)理幽元。真趣無形。相有分別。事(闕一字)化城。鄉中高
士。邑里達人。心樂三寶。情捐六塵。優遊智岸。蓯蓉法津。愛(
闕一字)斯錮。(闕二字)方新。
沈成福
成福。永徽時人。
議移睦州治所疏略
州城俯臨江水。先是江皋磽确。崎嶇不平。展拓無地。置州
築城。東西南北。縱橫纔百餘步。城內惟有倉庫刺史宅曹
司官宇。自司馬以下及百姓。並沿江居住。城內更無營立
之所。每至夏中。江水泛漲浸沒。年別修理。夫役極多。補整
之間。實大勞敝。欲求移轉。更無去處。今歲夏水又湮。江岸
崩頹。道路斷絕。附郭雉山縣。置在州東。更甚卑下。曾經大
水漂失蓋藏。屋被浸沒。一州管三萬餘戶。置州西界。州西
惟有四鄉。其桐廬等縣。並在州東。水陸兩途。二三百里。江
山險阻。已極艱虞。加之夏雨暴至。進退不能。前有待死桐
廬縣令先後三人。皆為赴任上州。並遭沒溺。言之可痛。聞
者傷心。是以建德等三縣在州東者。官人百姓並請移州
就建德。道里稍平。輸納租庸。沿江甚易。空船歸棹。遲亦無
妨。其建德地形高爽。當三江之口。五縣之中。近歲以來。不
曾遭水。若許移州治。並移雉山縣入州。舊城亦得牢固。既
益公私。不敢隱蔽。
豆盧[:#AS-91D1:●]
[:#AS-91D1:●]。龍朔朝官司宰寺丞。
釋道拜君親議狀
竊以釋門垂範。義在沖虛。道家立言。理歸損挹。豈自矜尚。
然後為高。(事如祕閱局議中彈)若乃君臣父子之儀。尊卑貴賤之序。
與夫儒教。分路同趨。但緇服黃冠。未通正法。真言淨戒。莫
能堅受。惟憑衣鉢。以自尊崇。(彈曰經稱袈裟者諸佛幢相
又言同于佛塔鉢盂應法之器自古諸佛皆用此器故十
輪經云象王見獵師著袈裟敬故自拔其牙與此獵師又
四分律云大律娑伽陁伏毒龍置於鉢中是知應器法衣
其功不小法服之貴何事深疑且負版冕衣仲尼猶敬矧
茲器服而不尊乎)謙撝之道既虧。熏修之行彌失。然則尊嚴之極。
本屬君親。資敬所歸。道俗何別。上動皇鑒。下擇芻詞。改而
更張。請遵拜議。謹議。
