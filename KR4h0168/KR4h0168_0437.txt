欽定全唐文卷四百三十七
鮑防
防字子慎。襄州襄陽人。第進士。歷佐幕府。入為職方員外
郎。代宗朝拜左散騎常侍。從德宗幸奉天。進禮部侍郎。封
東海郡公。授工部尚書。卒年六十九。贈太子少保。諡曰宣。
問津臺賦
惟歲臨乎甲午。余經蔡以遊陳。見巋然之故臺。沒路隅之
荒榛。側聞夫子。於此問津。敢問夫子。何負於人。栖栖夫子。
魯不容身。乃泫然而出涕。聊託辭以自申。元黃之初。萬物
為銅。形象既著。造化無功。匪伊無功。不宰其中。禮樂之初。
崩壞未正。詩書既出。夫子無命。匪伊無命。不耀其聖。向使
魯同季氏。(一作季孟)齊等田常。貪浮雲之不義。忘夕露之瀼瀼。
豈無十室之邑。亦有三家之堂。奚自衞而反魯。每困窮於
路旁。浩浩其天。茫茫其野。近不見於文武。遠不逮於虞夏。
彼通津與直道。故無得而知者。已矣夫子。時乎時乎。進皆
鳥獸之㣥。退異沮溺之徒。霜雪昏其大澤。荊棘穢其通衢。
撫川陸之難險。憫人世之崎嶇。方太公迷殷遇文王。伊尹
迷莘遇成湯。何夫子之不遇。處昏濁而遂亡。永追想於遺
跡。遂投弔於寒荒。
歌響遏行雲賦
與元氣相合。與太虛相雜。此雲之所吐納。巉巖奇峰。蜿蟺
真龍。此雲之為形容。其有含商咀徵。節其行止。以乖刺於
天理。然而天無情。道無營。四時感而運行。萬物感而發生。
苟吾人之感激。遂凝思於至精。彼天地猶見應。況白雲之
英英。繇是溉盥心術。混和天倪。權機不發。正性不攜。息真
氣以足踵。激清聲於瓠犀。四氣既交。五聲大戛。以咽喉為
管磬。以唇吻為控揭。忽頓挫而高歌。遂盤跚於坱圠。上如
抗。下如墜。極高天。蟠厚地。魚奮鬐。鳥騰翅。混莽渺而清泠。
入虛無而密緻。彼雲澶漫萬族。連延一空。出虛無以布濩。
淹寂寥而鴻濛。既如蓋而如馬。亦自西而自東。歌者於是
噬嗑其頤。吮吐壎箎。氣調萬象。口運四時。奏羽商而寒光
冽冽。動角徵而春色熙熙。聲欲斷而復續。若貫珠之纍纍。
一成而芳氣初振。風篁未韻。彼雲尚徘徊希微。出入無依。
若往未定。將行不飛。再成而逸思奔壯。正聲寥亮。彼雲漸
應曲往來。從風下上。三成而充塞人寰。洋溢無閒。在水徧
水。在山滿山。彼雲忽應聲赴節。雷奔霧集。前者山立。後者
山岌。力大不可以動搖。噫氣不可以噓吸。風北不北。風東
不東。輪囷杳影。泱漭長空。矗如河漢。屹若華嵩。天輪轉而
不動。地籟寂而不窮。沈悠悠之寒水。浮習習之凉風。浮沈
異勢。高下萬里。願一致於青雲。亦何階而望此。及其調苦
聲切。歌長意深。天乎有耳。雲也無心。果凝影而不散。為歌
者之知音。是知志同則千里而應。不同則造膝而悖。谷為
律而成暄。日因戈而不沒。苟精誠之激厲。信感應於倏忽。
則有花裝袨服。楚艷陳娥。妖姿膩理。慢臉橫波。珊珊佩玉。
粲粲垂羅。務淫哇之巧笑。詫激楚之嬌歌。曲未離於咫尺。
雲已邈於山河。假使勢雖迴天。力雖拔山。影則可望。雲不
可攀。思欲騁庸音之靡曼。遏仙雲之往還。亦何難哉。向使
善亦遏雲。否亦遏雲。妍媸一貫。邪正不分。則善歌者望風
而結舌。肯闒茸於哀哇之㣥哉。
王緯
緯字文卿。并州太原人。舉明經。以書判入等。累官彭州刺
史檢校庶子兼御史中丞西川節度營田副使。貞元中檢
校工部尚書。十四年卒。年七十一。贈太子少保。
代路尚書賀登極表
臣某言。臣伏聞陛下以某月日虔奉典冊。允升寶位。凡在
㣥生。孰不感慶。中賀。臣聞大人繼明。品物皆照。聖人首出。
萬國咸寧。是以殷宗恭默。纘成湯之業。漢明聰哲。繼光武
之緒。伏惟陛下並離開耀。體乾成德。神武著乎撫軍。孝敬
形于主鬯。洎受遺嗣政。正位居體。以荷大業。載緝重光。布
詔號於華裔。慰人神於遏密。此所以溥天之下。食土之毛。
喜抃踴躍。而不知其止者。臣守職藩鎮。不獲稱賀。瞻望闕
庭。無任哀榮之至。
代路冀公謝旌節等表
臣嗣恭言。月日中使至。伏奉敕書。并賜臣冬衣一副。李獻
誠至。奉宣聖旨。重賜臣敕書一道。并嶺南旌節及告身。殊
恩薦至。列郡光生。旌旄自天。介冑增氣。榮加慶外。感在懼
中。臣某中謝。臣幸承明命。出鎮楚郊。忽奉除書。兼總閩徼。
捧彩牒而親承睿旨。受命服而遠荷聖慈。仰戴俯慙。以歡
為懼。況臣名膺上將。識昧中權。豹韜無聞。龍節見授。但欲
仗於百越。震閫外之雷霆。亦示勇於三軍。壯轅門之鼙鼓。
光生澤國。榮觀江城。所恨荒服猶虞。且有後命。長安更遠。
未賜前期。望丹闕而心魂共驚。負鴻恩而灰粉何答。不勝
感激荷戴之至。
代陳司徒謝敕賜麟德殿宴百僚詩序表
臣某言。支使某官奏事回。伏奉某月日手詔。賜臣以皇太
子所寫聖製麟德殿宴百僚詩序。日月揚光。風雲動色。捧
受之次。震駭失常。臣某中謝。臣伏以經天緯地者。聖人之
文。多才多藝者。元良之美。逖聽前修。旋觀往冊。考論盛事。
罕見全能。故漢后詠歌。有乖雅頌之旨。周儲聰哲。不聞翰
墨之妙。伏惟陛下道洽帝堯。文趨繫表。體陰陽之變化。與
雲漢而昭回。皇太子德邁生知。學資聖訓。掩鍾張之筆札。
並虬鸞以飛動。臣特承湛恩。荷此殊錫。集榮光於外府。啟
重寶於私庭。班氏賜書。既甚懸隔。馬卿視草。曾未比擬。又
臣所獻奉和詩。事等賡歌。情同率舞。濫吹之音。謬塵於天
聽。踰涯之賞。忽降於絲言。豈臣微力所宜負戴。非臣捐軀
所能效益。無任榮荷感惕之至。
謝賜中和節御製詩序表
臣某言。中使至。伏奉手詔。并賜臣皇太子所寫御製中和
節詩序。聖澤曲臨。天文下降。日月爛其光彩。風雲蔚其氣
色。捧讀驚駭。魂守失常。臣某中謝。臣伏以天地有常。萬物
必由其化。陰陽不測。聖人能為之節。然後垂文章以鼓天
下之動。張宴樂以導天下之和。三五以還。盛美斯在。伏惟
陛下以道御物。以文成化。立言盡經緯之本。秉筆節陽和
之中。雖天旨元深。理絕於彌度。而睿詞煥洽。義歸於德劭。
文輝三象。諧同六律。邁殷湯之晨露。掩虞舜之薰風。皇太
子以聰哲之姿。篆隸之妙。鸞鳳之勢。鍾王莫儔。臣備守外
藩。獲承殊獎。荷此非常之賜。實唯希代之寶。窺觀則河漢
無極。負戴則山岳為輕。沈族捐軀。何階上答。不勝欣感之
誠。謹獻應制詩一首。章句疎蕪。義理鄙淺。君唱臣和。歡逢
宴鎬之時。濫吹徒歌。輒效鈞天之末。塵瀆旒扆。伏深戰懼。
無任祗惕之至。
請停徵浙西雜罰錢疏
滉懲人吏。皆是罰錢。格式。正贓流徒合免。況多雜罰。身已
當辜。縱有欠繫。僅存家資。估賣盪盡。以滉至苛至切。比年
猶徵不得。臣自發上都。煩言載路。及到所部。有所傳聞。臣
謬寄方隅。特蒙天造。奉辭之日。親承德音。今臣開闢田疇。
安輯黎庶。豈敢流毒無告。勤人自容。特請停徵。以綏下土。
對庶子牲祭失禮判
得庶子為大夫以上牲祭其家人告其失禮辭云宗子為士不可以貴就賤
霜露孝思。朔月殷祭。申其爵祿。格以祖考。苟或違經。是同
匹嫡。相彼庶子。命為大夫。體異承祧。位踰齒族。固令奉其
常祀。從以大宗。獻上牲於歲時。稱介子於工祝。使僾然之
歎。不絕於聲。如在之義。復存於目。乃黯於祀典。越我顛毛。
恃肥腯之牲牷。或將或肆。繄豐盛之黍稷。于豆于豋。假祖
禰之恩。二重實疑於夫子。竊烝嘗之薦。三廟奚取於私家。
仍聞就賤之辭。豈聽如流之責。實誣之祭。人何以觀。
對士祭判
為士殺犬豕或人告君子遠庖廚凡有血氣之類不身踐訴云有故準禮不坐
禮以制人。命以防慾。是彰品秩。無取僭差。苟豐約之不踰。
於德義而斯美。乙周行已寘。忝曰王臣。班列尚微。蓋為元
士。曾靖恭其位。不虧莊敬之文。當官而行。既不越於時式。
執禮以動。亦何恤於人言。屬霜露既零。春秋匪懈。爰修饗
祀。載展牲牷。近彼庖廚。雖則踐於血氣。潔茲犬豕。頗亦薦
於夫(疑)膏。既稱有故而殺。難議不經之科。或人詞游。宜以
麗法。
對縣令有客判
縣令有客吏賀皆往或遺賀錢萬人告其受贓辭云其實不持一錢
賓實有禮。將存執贄之儀。相在於堂。爰司主進之務。惟彼
縣尹。是亦為政。詩愷悌以字人。需飲食而肅客。宓琴多暇。
偃室常閑。將有四方之賓。用致萬錢之賀。彼吏人而迭進。
伊或者以員來。財非摭實。詞則誇誕。稽諸漢史。且曰大言。
詳乃呂刑。寧聞黷貨。哂無狀而即可。驗受贓以謂何。
盧正已
正已字子寬。初名元裕。代宗賜今名。元宗幸蜀。命典通義
唐安二郡。累遷成都尹劍南節度採訪使太子賓客。大歷
五年卒。贈太子少保。
請定杖法奏
準式。制敕與一頓杖者決四十。重杖一頓者決六十。無文
至死。式內自有殺却處盡等文。即明重杖只合加數。京城
先因處分。決殺者多。一死不可復生。望準式文處分。或決
痛杖一頓者。式文既不載。亦請準杖六十例不至死。
史元璨
元璨。(新唐書無璨字)上元三年官太常博士。
禘祫議(上元三年十月)
按禮緯。三年一祫。五年一禘。公羊傳云。五年而再殷祭。兩
文雖互。其義略同。禮記正義引鄭元禘祫志云。春秋僖公
三十三年十二月薨。文公二年八月丁卯大事於太廟。公
羊傳云。大事者何。大祫也。是三年喪畢。新君二年當祫。明
年當禘於㣥廟。僖公宣公八年皆有禘。則後禘去前禘五
年。以此定之。則新君二年祫。三年禘。自爾已後。五年而載
殷祭。則六年當祫。八年當禘。又昭公十年齊歸薨。至十三
年喪畢當祫。為平邱之會。冬公如晉。至十四年祫。十五年
禘。傳云有事於武宮是也。至十八年祫。二十年禘。二十三
年祫。二十五年禘。昭公二十五年有事於襄公是也。如上
所云。則禘己後隔三年祫。祫已後隔二年禘。此則有合禮
經。不違傳義。謹議。
李勉
勉字元卿。鄭惠王元懿曾孫。從肅宗於靈武。擢監察御史。
累遷京兆尹兼御史大夫。拜嶺南節度使。大歷中進工部
尚書。封汧國公。德宗立。加檢校吏部尚書同中書門下平
章事。建中元年檢校左僕射。充汴宋滑亳河陽等道都統。
四年以司徒平章事徵。罷為太子太師。卒贈太傅。諡貞。
廚院新池記(謹按是篇一作李華)
遇知已而用者。匪唯於人。物亦有之。初廚院因前池餘派。
浸潤坳堂。數步及霤。纔供廚餁滌器而已。邑大夫南陽范
愔。跡累人㣥。心在遐曠。每休沐之暇。訪道山林。見其有天
造池沼之形。而遂為溝瀆。乃命黃冠等頤指廣袤。鑿周宇
下。駢石以涯之。蓄流以深之。清瀾忽平。秋陰滿院。執爨無
欲清之僕。挈瓶無汲深之勞。不造機事。而功贍於物。范公
實所謂新池知已矣。靜勝則道純。境幽則神完。予與吳天
師采真洞府。朝夕窺臨。瑩澈心膽。滑昏潛遁。事苟愜於心。
則與登姑蘇望五湖而齊矣。故因碑籀餘地。刻而誌之。猶
詩人有泌泉之作。大歷五年歲號上章閹茂八月一日記。
滑州新驛記
滑臺舊驛。天寶丙申歲逆臣盜國。師競而焚。滑臺四衢。通
於四海。夷貊奉聘。諸侯覲王。有謺騎擊轂。填郛翳術之日
也。或寒沍凝血。或炎赫鑠肌。疲心躁憤。駢立無寄。剛塞者
多氣奮盱衡。溫愿者猶神忿吐息。雖遠馨醪膳。腐積菽槀。
小吏夏執輕箑。冬備重裘。獻用無所。曷補餒殆。常惕惕祇
懼。終湑湑議繁。亦有吟憤作誣。口吻震發者。幕客請余構
驛傳以備政。縣吏請余廣驛傳以息責。遂命試光祿卿兼
同州別駕裴萬以恪以幹。俾主剞劂圬墁之工。授其意曰。
無尚雕木之異。無榮飾土之奇。揆時勿奪。詳費就。惟疎楹
棟。將違暑也。廣庭廡。將達風也。取寧體之用。去娛目之奢。
彤彩為文。刻剸像物。有益勞費。豈利蔭庥。況玩巧蕩神。誇
麗踰度乎。及息役休工。閱成度費。則萬祇懍不墮。余誠素
不違。乘軺之賓。無或嗤余不效徐湛之風亭月觀之盛也。
大歷甲寅歲八月二日記。
李陽冰
陽冰字少溫。趙郡人。寶應元年官當塗令。終將作少監。
對元日懸象稅千畝竹判
甲懸政象之法闕下金吾不許曰職在佐天子以平邦國浹日而斂之又乙家渭濱有竹千畝京兆府什一稅之辭云非九穀
司馬之職。懸政一時。封君之富。比竹千畝。高標魏闕。事昭
晰於周官。近數渭濱。理詳明於漢典。所以平邦國之度。通
貨殖之宜。傳稱百王。其道不易。著乎三代。厥義難渝。方今
區宇乂寧。刑辟不用。百工以理。庶績其凝。實由懸法有孚。
執古以道。寧從變俗之禮。以紊守官之政。斂在浹日。孰云
其非。至如什一而取。井田遺制。九穀之外。均輸未聞。苟修
篁之可率。且丹橘其何賦。金吾不許。實懵大猷。乙也有云。
雅符舊典。兩端是扣。片言斯折。
上李大夫論古篆書
陽冰志在古篆。殆三十年。見前人遺跡。美則美矣。惜其未
有點畫。但偏傍模刻而已。緬想聖達立制造書之意。乃復
仰觀俯察六合之際焉。於天地山川。得方圓流峙之形。於
日月星辰。得經緯昭回之度。於雲霞草木。得霏布滋蔓之
容。於衣冠文物。得揖讓周旋之禮。於鬢眉口鼻。得喜怒慘
舒之分。於蟲魚禽獸。得屈伸飛動之理。於骨角齒牙。得擺
拉咀嚼之勢。隨手萬變。任心所成。可謂通三才之氣象。備
萬物之情狀者矣。常痛孔壁遺文。汲冢舊。年代浸遠。謬誤
滋多。蔡中郎以豐同豊。李丞相將束為宋。魚魯一惑。涇渭
同流。學者相承。靡所遷復。每一念至。未嘗不廢食雪泣。
攬筆長歎焉。天將未喪斯文也。故小子得篆籀之宗旨。皇
唐聖運。逮茲八葉。天生剋復之主。人樂惟新之令。以淳古
為務。以文明為理。欽若典謨。疇茲故實。誠願刻石作篆。備
書六經。立於明堂。為不刊之典。號曰大唐石經。使百代之
後。無所損益。仰明朝之洪烈。法高代之盛事。死無恨矣。陽
冰年垂五十。去國萬里。家無宿舂之儲。出無代步之乘。仰
望紫極。遠接丹霄。若溘先犬馬。此志不就。必將負於聖朝。
是長埋於古學矣。大夫銜命北闕。撫寧南方。苟利國家。專
之可也。伏望處分。令題牘。及到主人。寒天已暮。闇燭之下。
應命書之。霜深筆冷。未窮體勢。儻歸奏之日。一使聞天。非
小人之已務。是大夫之功業。可否之事。伏惟去就之。陽冰
再拜。
唐李翰林草堂集序
李白字太白。隴西成紀人。凉武昭王暠九世孫。蟬聯珪組。
世為顯著。中葉非罪。謫居條支。易姓與名。然自窮蟬至舜。
五世為庶。累世不大曜。亦可歎焉。神龍之始。逃歸于蜀。復
指李樹而生伯陽。驚姜之夕。長庚入夢。故生而名白。以太
白字之。世稱太白之精。得之矣。不讀非聖之書。恥為鄭衞
之作。故其言多似天仙之辭。所為著述。言多諷興。自三代
以來。風騷之後。馳驅屈宋。鞭撻揚馬。千載獨步。惟公一人。
故王公趍風。列岳結軌。㣥賢翕習。如鳥歸鳳。盧黃門云。陳
拾遺橫制頹波。天下質文。翕然一變。至今朝詩體。尚有梁
陳宮掖之風。至公大變。掃地併盡。今古文集。遏而不行。唯
公文章。橫被六合。可謂力敵造化歟。天寶中。皇祖下詔。徵
就金馬。降輦步迎。如見綺皓。以七寶牀賜食。御手調羹以
飯之。謂曰。卿是布衣。名為朕知。非素畜道義。何以及此。置
於金鑾殿。出入翰林中。問以國政。潛草詔誥。人無知者。醜
正同列。害能成謗。格言不入。帝用疎之。公乃浪跡縱酒。以
自昏穢。詠歌之際。屢稱東山。又與賀知章崔宗之等自為
八仙之遊。謂公謫仙人。朝列賦謫仙之謌。凡數百首。多言
公之不得意。天子知其不可留。乃賜金歸之。遂就從祖陳
留採訪大使彥允。請北海高天師授道籙於齊州紫極宮。
將東歸蓬萊。仍羽人駕丹邱耳。陽冰試絃歌於當塗。心非
所好。公遐不棄我。乘扁舟而相顧。臨當掛冠。公又疾亟。草
藳萬卷。手集未修。枕上授。俾余為序。論關雎之義。始愧卜
商。明春秋之辭。終慙杜預。自中原有事。公避地八年。當
時著述。十喪其九。今所存者。皆得之它人焉。時寶應元年
十一月乙酉也。
縉雲縣城隍神記
城隍神祀典無之。吳越有之。風俗水旱疾疫。必禱焉。有唐
乾元二年秋七月不雨。八月既望。縉雲縣令李陽冰躬祈
於神。與神約曰。五日不雨。將焚其廟。及期大雨。合境告足。
具官與耆耋㣥吏。乃自西谷遷廟於山巔。以答神休。
惡溪銘
天作巨塹。險于東南。岌邱㘚呀。蒼山黑潭。殷雲填填。怒虎
甝甝。一道白日。四時青嵐。鳥不敢飛。猿不得下。舟人聳棹。
行子朿馬。知雄守雌。為天下蹊。烜赫如此。人將畏之。水德
至柔。狎侮而死。畏而不死。寧取於彼。
庶子泉銘
賢哉宮相。牧此滁上。政成務。心閒跡放。探幽近郭。選奇謺
嶂。疏石導泉。飛流瀉漲。蓄泄潭洞。嶔空演漾。澄注縣瀑。千
名萬狀。能諧吏隱。脗合意匠。退食自公。爾和予唱。遺檢捨
局。體逸神王。勒銘層崖。來者斯尚。
忘歸臺銘
謺嶂迴抱。中心翠微。隔山見川。溝塍如棋。環溪石林。春迷
四時。曲成吏隱。可以忘歸。
龔邱縣令庾公德政碑頌(并序)
荀藐古之良宰也。榆次碣之。庾公今之賢百里也。龔邱頌
之。姑無其能。孰(闕三字)議者謂庾公之政尤矣。公初告㣥吏
曰。昔孝宣憂元元。以為經國致理。先乎令長。迺擇郎官御
史。出宰縣邑。我自任城尉驟居五百石。非才何以當之。誓
務整蘇疲人。祇若明命。迺崇禮讓。省刑罰。紓力役。闢土田。
宣慈務寬。訓儉示德。潤作時雨。和為春風。於是齊魯丕變。
井閭咸復。三載考績。一方歸最。都督兼侍御史清河張公
曰昌。牧伯之賢也。訓俗馭官。勸直沮枉。述職之地。類能稱
之曰。方諸爽氣。日暮更清。比之松筠。歲寒轉茂。題以上下
之目。出乎㣥萃之表。百城千里。異聲同歡曰。以伯達之良
牧。賞次孫之茂宰。宜矣。公名賁。字文明。其先潁川人。成周
之時。世為掌庾。因以命族。公其冑焉。公之考曰欽嗣。為[:#AS-8862:⿱亠兊]
州別駕。王父曰元汪。為尋陽令。曾王父曰師則。為蜀王文
學。楷模繼代。龜麟接武。大歷中。邑老彭滔等三十五人。以
公亡[:#AS-FBED:●]
[:#AS-FBA2:●]柔之大。咸願刻石裦美。
申於元戎。元戎允答。縣人以
陽冰與公周旋。備詳德行。俾之作頌。多愧能文。辭曰。
於穆庾公。宰字之良。化洽百里。風[:#AS-FEEF:●]
[:#AS-FBED:●]
[:#AS-9D77:卥?]一方。邑老上請。願言
頌德。元戎嘉之。金石迺刻。
