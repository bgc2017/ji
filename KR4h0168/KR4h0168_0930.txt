欽定全唐文卷九百三十
杜光庭(二)
詣老君殿修黃籙齋表
臣某伏奉宣旨。於北帝院奉太上老君。修黃籙道場三日。
設齋散壇。給內莊宅庫錢陸拾貫文省除。差選道眾二十
一人。行道禮懺。須令精潔。伏惟陛下功包五帝。德懋三皇。
凝旒敷有道之風。端扆暢無為之化。宸心密感。萬靈響應
以潛通。睿想遐周。四海雲隨而奉聖。故得乾坤交泰。日月
貞華。歲阜年康。風恒雨若。神戈所指。長蛇與封豕皆誅。惠
渥所覃。虐鬾與潛螭自屏。由是仙山邃洞。休瑞繼聞。玉印
銅符。禎祥間出。今則拯橫流之難。興時雨之師。將廓八溟。
同歸一統。而又翹心元教。讓德皇穹。於中元齋潔之期。備
三境香花之會。上答元元聖力。特開黃籙寶壇。用臻巨福
洪休。克固瑤圖睿壽。臣獲隆聖奬。祇奏德音。唯勵精誠。以
虔焚祝。不任荷戴之至。
宣示解泰邊垂謝恩表
臣某伏奉聖旨。宣示東北面軍前所奏。得鳳翔出歸官健
王彥釗等分析賊中事宜。幷有謠言泰邊垂曲子待來年
者。臣某言。伏以天道元微。潛思眹兆。神功幽晦。實主福祥。
必憑謠詠之言。以告休徵之旨。昔吳時青童謠於廣陌。尋
騐吳亡。陳時異烏下於高臺。果彰陳滅。五星飛落。為虞舜
受國之期。一馬化龍。乃元帝興王之應。斯皆發於天意。感
契人心。詳考嘉言。允歸聖德。伏惟皇帝陛下繼天誕睿。應
運啟圖。徇億兆之樂推。撫臨海嶽。承昊穹之睠命。拯救生
靈。國寶珍符。不求自至。夷琛塞賮。望日爭來。而猶北境負
恩。孤城背義。坐積薪之上。即致焚燒。巢折葦之端。立瞻虀
粉。果見明神示讖。里巷傳謠。竊聞所告之詞。便主剋平之
義。所言邊垂者。乃國家散關之外。聖心協順。即同時雨之
師。神道言祥。先陳徯后之詠。成功克敵。翹足可期。即當蕩
定三秦。統臨萬國。瑤圖寶歷。地久天長。臣獲奉天慈。躬聆
吉語。輒陳淺見。干浼宸嚴。不任之至。
謝宣賜天錫觀莊表
臣某伏蒙聖慈。宣賜漢州通記縣天錫觀唐友則莊一所。
永充常住者。伏惟陛下繼天受命。應運垂裳。鴻圖豫定於
上清。寶冊遽呈於厚地。鼎新觀宇。允答休禎。三殿之像貌
崇嚴。終歲之香花精潔。今則特頒睿澤。廣錫莊田。輟彼膏
腴。永為常住。皇慈迥降。元教增榮。自茲日給齋羞。免有旁
求之闕。晨香暮燭。益專焚祝之心。祈聖壽之延洪。保宏基
之隆永。臣某叨榮聖奬。躬荷殊恩。不任之至。
謝恩令僧行真修丈人觀表
臣某伏覩惠進大師僧行真狀奏。奉聖旨修青城山丈人
真君殿功畢者。伏惟陛下恩撫萬方。仁深二教。祇園蓬島。
咸均崇飾之慈。鹿苑鰲宮。俱被興修之賜。爰於仙宇。特命
高僧。載申剞劂之功。克就莊嚴之勝。俄成邃殿。永鎮福庭。
期五山十洞之靈。增彌劫齊天之壽。臣獲居元教。躬荷皇
慈。不任之至。
宣為皇太子修生日道場散齋表
臣某伏以九天集貺。三景凝祥。動樞殿以飛光。降春宮而
誕秀。華夷增抃。億兆同歡。皇帝廣捨緡錢。精崇齋福。必冀
上清照鑒。隆萬壽於聖躬。至道貽休。介千祥於儲后。克昌
大寶。永統九圍。臣某等獲勵焚修。榮頒襯錫。不任惶懼之
至。
謝允上尊號表
臣某伏奉恩旨。俞允宰臣等。所上尊號者。丹懇上陳。皇情
下矚。自天有命。率土同歡。臣某中謝。伏惟皇帝陛下元鳥
誕商。赤符興漢。救焚拯溺。神資命世之才。日角月庭。天啟
乘時之瑞。懋宏勳而崇睿德。功蓋前朝。總歷數而廓洪基。
祇膺寶運。由是三靈改卜。萬國攸歸。鄙成湯周武之君。陳
師用鉞。笑創魏開隋之主。侮寡淩孤。振衣而康濟九圍。凝
旒而光臨大寶。承耀魄中黃之祚。執招拒西白之符。握金
鏡而照寰瀛。人神交泰。撫璿璣而觀海島。億兆樂推。故得
御端門而嘉氣橫軒。發圓邱而神兵扈仗。謁清廟而纖雲
四卷。月瑩中霄。膺鴻名而白氣輕飛。煙籠廣砌。麟呈沼沚。
龍躍江湍。草樹含文。雲霞絢綵。金符踴篆。玉璽流光。雖讓
德於上蒼。已盈編於太史。又若天涯地表。右塞南荒。列奇
貨於明庭。貢神駒於天廄。寶香來於絕域。美玉薦於殊封。
漢孝武之四隅。請頒正朔。唐高宗之屬國。願混車書。將復
禹封。更開堯土。百揆時敘。六樂克和。信及豚魚。恩加動植。
矜逋已責。恤獄省刑。天無入牢之星。地絕成牛之氣。俘囚
繫頸。咸蠲鈇鉞之威。孽黨臨誅。特有緡錢之賜。牲牷肥腯。
粢盛潔豐。敢昭事於神明。致仁賢乎紱冕。達誠心於天地。
罄恭恪於郊禋。感無不通。動叶喜應。不衒奢靡。不御纖華。
無沈湎之游。無惉懘之惑。不尚馳騁。靡徇畋漁。靜必肅嚴。
舉惟典禮。豐財和眾。禁暴安人。大閱以正武威。大蒐以示
軍實。貔貅百萬。皆蒙輪拔拒之豪。騋牝千㣥。盡驥子龍孫
之駿。延奬忠孝。博採器能。片善無遺。微功必錄。專經稚子。
激之以高科。靖節幽人。縻之以好爵。賞勤敦本。務穡勸農。
歲多棲畝之糧。時豐廩實。野有如雲之稼。國富家肥。四隅
無烽燧之勞。百里有歌謠之樂。星芒武將。功高而武烈洸
洸。嶽秀儒臣。業贍而儒風穆穆。雖仲謀之興江表。元德之
有坤維。較美籌功。曾何仿彿。今則關河克靜。鞞柝無諠。鄰
封之玉帛交馳。近境之干戈載戢。人歡富壽。政洽雍熙。文
武諸臣。願增徽懿。中外瀝懇。華裔同辭。果迴日月之光。俯
降俞允之詔。戴圓履矩。率土暜天。觀盛禮而有期。仰高穹
而增抃。臣與道眾等不任踴躍歡呼激切之至。
代人請歸姓表
臣聞磐石之宗。義非他族。維城之重。實自本枝。將垂久大
之規。合定親疎之分。臣目乖文律。識昧武經。獲履戎行。早
塵天渥。提戈擊劍。惟傾報主之心。北伐南征。每誓勤王之
節。伏惟皇帝陛下駕驅豪傑。掃蕩寰瀛。念其纖芥之勞。假
以殊常之澤。賜為骨月。列在宗祊。但勵捐軀。冀酬睿造。今
屬以乾坤改卜。天地降休。土德潛移。金行啟運。徇華夷之
推戴。副億兆之歸依。端居而神器自來。遙同舜禪。恭已而
龍圖肇創。不假周征。緱山之寶祚天長。淮水之瑤源地久。
巍峩帝緒須承綿瓞之宗。浩蕩皇基。難雜蓬門之子。循襟
省己。榮極增憂。輒披昧死之誠。甘置逆鱗之罪。期分貴賤。
永敘仙凡。伏乞聖慈。許臣却還本姓。干冒宸嚴。無任待罪
望恩涕泗隕越之至。
賀太陽合虧不虧表
臣某伏覩司天奏。今月一日丁未巳時四刻。太陽合虧於
軫宿十一度。至未時四刻復圓。今測驗不虧者。日華騰景。
君德齊尊。超術歷而不虧。彰睿明之通感。中賀。伏惟皇帝
陛下元陽誕聖。二曜均明。昇若木於震宮。曜重輪於乾道。
體冬曦而流愛。九有感恩。比春煦以延慈。三無竝照。故得
大明增彩。推筴難窺。契覆載之殊休。越陰陽之常度。祥光
彌盛。元德動天。逾漢日之再中。邁堯輝之合璧。書之紬史。
實冠瑤圖。臣獲奉昌期。叨觀嘉貺。退顧桑榆之景。倍傾葵
藿之心。不任歡躍之至。
謝恩宣示修丈人觀殿功畢表
臣某言。伏覩長平山惠進禪師行真奏。伏惟宣旨重起立
丈人觀真君大殿功畢者。聖造旁敷。仙祠重創。巨功克懋。
靈迹增榮。伏惟陛下德洽萬方。惠分二教。文風遐布。殊庭
效柔服之誠。武烈光宣。異俗稟雪霜之令。蓬宮柰苑。咸遂
興修。寰區瞻禮樂之容。夷夏識元緇之訓。功侔太古。美冠
前王。去冬以丈人觀置立年深。堂廡凋壞。命高僧而制度。
賜物力以興隆。於是運石他山。伐材幽谷。楩枏入用。剞劂
程能。俄成大壯之功。克致齊天之固。虛簷瞰日。廣砌橫空。
雲拂危梁。風生疎牖。垣墉不改。圖畫如新。截岡阜而豁庭
除。闢溝源而護階磴。衝流莫及。迸石難侵。遙符睿聖之慈。
顯比殊常之績。集奇功於不朽。增聖壽於無疆。臣叨列元
關。夙深皇澤。唯虔焚炷。上答休明。不任。
宣醮丈人觀新殿安土地迴龍恩表
臣某伏奉宣旨。以青城山丈人觀新殿功畢。修醮安謝者。
伏以陛下仁周海嶽。澤溥儒元。翹屬靈山。垂恩仙觀。殿宇
之凋摧既久。教門之興葺無由。詔命真僧。頒宣國力。宏麗
有疑於化出。巍峩遽比於神功。鎮彼福城。與天齊永。臣獲
承睿奬。虔啟醮壇。嚴香燭以焚修。遍真靈而告謝。霞峯雲
壑。如聆萬歲之音。玉歷金符。更廣千椿之壽。以今月二十
三日設醮訖却迴。謹詣閤門奉表起居以聞。
賀獲神劍進詩表
臣某言。伏覩今日趙匡業所奏。合州江上得神劍一口。宣
示中外者。伏以將啟昇平。祥符必降。欲清兇孽。神劍斯呈。
助聖明斬斷之功。表矢地匡扶之力。伏惟陛下功超三五。
威肅寰瀛。仁格幽明。道均天地。故得山川林谷。吐金焰於
層崖。風雨雷霆。見霜鋒於萬里。一條秋水。初觀出地之姿。
數尺練光。宛耀倚天之勢。微彰變化。顯著神功。昔嬴帝得
之於水心。果吞六合。今陛下獲之於江上。即統萬方。刜鐘
切玉者。詎可比倫。斬馬斷蛇者。那堪儔擬。臣榮逢昌運。獲
覩殊祥。輒貢詠歌。願揚睿感。謹課頌聖德七言四韻詩一
首陳進。干[:#AS-FE4A:●]
[:#AS-FBED:●]免宸嚴。無任之至。
賀誅劉知俊表
臣某伏覩勅旨。劉知俊以兇橫異常。已誅戮訖者。罪惡貫
盈。神人共憤。永符聖斷。克正嚴誅。臣某誠抃誠快頓首頓
首。伏惟劉知俊性惟兇狡。器本凡庸。有貪狠苟且之心。無
報德懷恩之志。頃思危迫。歸我大朝。顯敷雨露之慈。旋受
節麾之寄。委之非次。待以不疑。更隆推轂之恩。特付專征
之任。而咆哮自恣。殘忍為懷。屠害黎元。罔遵刑憲。隳大國
撫柔之旨。辜聖朝弔伐之仁。既負鴻慈。難逃顯戮。伏惟陛
下恩宏天地。仁冠堯湯。體至道以好生。布春和而煦物。夷
蠻戎狄。皆知慈育之深。日月星辰。共鑒包荒之廣。而知俊
獨違聖造。肆用淫刑。致遐徼之未通。阻四方之向化。今則
雷霆震令。斧鉞興誅。使暜天率土之人。荷去惡除兇之德。
克昌祚歷。永福生靈。臣等獲覩宸威。無任欣躍快忭之至。
賀鶴鳴化枯樹再生表
臣某伏覩卭州團練使張敬周奏。大邑縣鶴鳴化元一大
師郭昭美申。當化有古柏樹。內有七株。枯已多年。今再生
枝葉。鬱茂異常。州司差人覆驗有實者。仙山表貺。嘉樹呈
祥。符睿德之感通。彰神功之茂育。臣某誠懽誠抃頓首頓
首。臣按瑞圖云。帝王德及草木。政致昇平。則松柏常生。木
有禎異。伏惟陛下膺圖啟運。握紀承天。修文化而服遐荒。
耀武威而平九有。恩周草木。惠及蚔蝝。窮蕃解辮以歸仁。
獷俗梯山而納賮。由是涵濡異類。感動殊恩。雪兔霜禽。棲
翔接影。應龍神蔡。表見為常。今者玉洞雲峯。靈墟古化。當
炎漢建平之際。乃天師修道之鄉。林麓森疎。煙霞熻赩。蒼
崖蘚織。淩雲之轍跡猶存。翠墠莎封。化鶴之壇基尚在。而
巖前古柏。枯朽多年。霑雨露以重榮。吐荑芽而再茂。喬柯
裊翠。密葉凝陰。彼王廙之豫章。難偕茂盛。雖瀨鄉之仙檜。
莫繼禎祥。惟七柏之興榮。契卜年之遐永。祥編瑞牒。古昔
無倫。臣獲奉昌期。頻聆嘉瑞。敢陳謠詠。願播寰瀛。謹課頌
聖德七言四韻詩一首陳進。稱賀以聞。
賀西域胡僧朝見表
臣某伏以西域天竺僧到闕朝覲者。天慈遐被。異域懷歸。
致萬里之番僧。朝千年之聖主。華夷率化。億兆同歡。臣中
賀。伏惟陛下繼聖統天。體元立極。惠周覆載。仁匝寰區。戎
蠻夷狄之鄉。皆遵聲教。舜禹商周之德。莫繼欽明。由是賝
賮川馳。梯航霧集。貢無虛月。史不絕書。今者天竺遠戎。蔥
山夐俗。在積雪流沙之外。比蜂岑鹿島之間。遙望干霄之
雲。遂起朝天之意。言須重譯。路想經年。崎嶇不憚於窮荒。
匍匐願瞻於舜日。雖圖澄入夏。祇辭于闐之東。羅什依秦。
亦自龜茲之北。校其迢遞。亦驗專勤。緬惟臣子之心。允自
聖明之感。永編國史。克廣聖功。臣獲奉天光。不任。
壽春節進元始天尊幀幷功德疏表
臣某伏以九曲澄瀾。二儀交泰。星渚表流虹之應。斗樞開
飛電之祥。瑞叶千年。歡周萬國。伏惟陛下握符受命。端扆
承天。宏至道而繼三皇。敷上德而超五帝。化覃海嶽。恩暜
華夷。辮髮氊裘。常修職貢。四荒八極。畢贄賝珍。平六府而
天降殊祥。洞三泉而地呈嘉貺。莫不書披玉篆。波躍金鱗。
獸顯霜姿。禽飄雪翅。芝英菌蠢。膏露葳蕤。靈仙時見於煙
巖。貞檜重榮於雲谷。瓊儲歲稔。寶貨川臻。無向隅不獲之
夫。有比屋可封之俗。故得遐方慕聖。異域歸庭。鼓舞翹誠。
歡呼率化。桑乾瀚海。僧法靜則稽首朝天。身毒罽賓。三滿
多則傾心入貢。皆瞻北極。共祝南山。今屬日麗九芒。風和
八景。壽春大節。誕聖昌辰。輒繪真容。願崇睿福。臣某與當
院道眾。起今月一日。開置靈寶延壽道場七晝夜。香燭蠲
潔。焚誦精虔。冀憑妙道之功。永祝無疆之壽。前件畫像及
功德疏一通。謹輒陳進。干冒宸聰。無任。
謝恩賜陽平山呂延昌紫衣表
臣某伏奉勅。恩賜陽平山主呂延昌紫衣。仍補充內殿焚
修大德者。恩垂霄漢。榮及巖林。草木增輝。煙霞動彩。凡茲
簪褐。共感休明。臣某中謝。伏惟皇帝陛下惟睿開圖。握符
御宇。仁覃九土。咸臻禎昱之私。政布八荒。已洽雍熙之化。
由是㣥方述職。重譯賓庭。屬祝聖之昌辰。標壽春之大節。
布鴻私於二教。灑皇澤於萬區。呂延昌久處煙蘿。深精藥
餌。方專心於葺理。敢企望於寵榮。豈謂陛下念切勳臣。獎
深術學。以呂延昌醫方著效。致服彥諲危疾蠲除。迥降隆
恩。顯頒命服。霓裳象。難勝天地之私。暮燭朝香。誓答聖明
之照。臣某與道眾等不任。
宣進天竺僧二十韻詩表
臣某伏覩西天三滿多到闕朝對者。伏以北通玉塞。西渡
金河。路出重關。程逾萬里。班定遠之經歷。才及烏孫。張博
望之訪尋。祇過青海。或蛇州魅磧。人跡莫窮。或飛雪流沙。
馬蹄難至。由是聲教或異。職貢少修。崑嶠白環。首標瑞典。
鐘山火玉。顯謂祥珍。况身毒居蔥嶺之陰。于闐隔雪峯之
外。天竺遼夐。跋涉辛勤。慕中華億兆之尊。嚮大蜀聖明之
主。專申朝覲。實美編。伏惟陛下縱聖體乾。膺圖啟運。德逾
羲頊。仁冠堯湯。修文德而御要荒。耀武功而安寰海。故
得四夷率服。萬㝢知歸。南通交趾之鄉。北聚穹廬之俗。獻
琛奉贄。無曠歲時。竊惟聽政之餘。每降自天之澤。興宏道
釋。勸奬崇修。寶剎精嚴。道功煥麗。一心齊致。二教俱榮。紫
霞洞之仙客效祥。天竺國之胡僧入貢。咸歸睿感。共福皇
圖。率土巨僚。同深抃蹈。臣某芝田末學。蓬岫孤蹤。獲奉天
慈。俯宣明命。謹課頌聖德七言詩二十韻一首陳進。冒黷
宸嚴。無任兢懼戰越之至。
賀封資王忠王表
臣某伏覩降制。封資王忠王者。絲綸顯降。典禮昭行。宗社
貽休。寰區增抃。中賀。伏惟皇帝陛下仁推立愛。道慕篤親。
增玉歷於延洪。固瑤枝於遠大。鳳書錫命。麟趾增華。浮喜
氣於絳霄。集榮光於朱邸。巨歡逢聖運。仰覩威儀。不任。
賀新起天錫殿表
臣某伏覩恩勅。大內新殿成。賜名天錫殿者。鼎新正寢。光
錫嘉名。中外榮瞻。華夷增抃。臣中賀。伏惟皇帝陛下承樞
啟運。握斗垂衣。包九土以君臨。闢四門以敦睦。法天構宇。
隆帝宅於上京。括地開基。壯皇居於億世。由是前羅象闕。
遐敞龍庭。總日月之貞華。高嚴秀闥。集星辰之瑞彩。廣啟
文軒。巍峩壓參井之墟。岌嶪應氐房之狀。莫不嶽靈飛磶。
川后貢材。人以子來。功資神助。雖鎬宮魯殿。直瑣細以難
儔。漢闕周堂。固尋常而莫竝。功云告畢。寶額爰新。顯神授
於上元。以符天錫。耀宏圖於八極。永播聖功。臨海嶽而閱
琛珍。會諸侯而朝萬國。將陳大禮。以福㣥方。叶神明贊助
之期。廣天地遐長之壽。臣某榮逢聖日。仰覩神功。不任。
賀聖體漸痊愈表
臣某言。伏審昨日已來。聖體頓就安愈。臣某誠歡誠躍頓
首頓首。伏惟皇帝陛下深仁御宇。至道垂裳。惠匝萬區。恩
周品物。晝乾夕惕。焦勞而腠理愆和。旱食宵衣。憂軫而寒
暄爽候。今則神明幽贊。川嶽效靈。清廟貽祥。元穹降福。克
安聖寢。彌增兩耀之輝。廣納洪休。益永萬年之壽。華夷抃
悅。億兆歡呼。臣某日旬以來。目疾未減。不獲趨馳玉闕。蹈
舞天階。瞻望煙霄。不任。
賀疾愈表
臣某言。伏審聖體日就痊平。中外臣寮。咸增踴躍。臣某誠
歡誠抃頓首頓首。臣聞五緯經躔。尚有差其行度。四時運
動。猶或爽於慘舒。雖寒暑之乖宜。蓋陰陽之常數。伏惟皇
帝陛下順時設教。以德臨人。萬幾每繫於宸襟。六氣稍違
於聖體。今則神靈叶贊。宗廟垂祥。廣集天休。頓安聖寢。足
嗣唐堯之一統。永延周帝之遐齡。頒賞賜於醫功。恩流內
帑。鼓(疑)呼於品物。聲震層霄。臣昨自三月已來。偶縈疾苦。
不獲隨例舞蹈堯階。無任歡呼屏營之至。
謝手詔表
臣某言。今日伏奉恩旨。以臣今月十一日上表稱賀聖體
痊復事。賜手詔奬飭者。絳闕流恩。紫泥頒寵。仰承天造。俯
慰凡庸。臣某誠榮誠恐頓首頓首。竊以臣叨從疎野。幸列
班行。雖焚修每祝於龍圖。而旦夕合趨於鳳闕。洎嬰疾苦。
稍曠朝天。昨日以皇帝陛下庶政懷勞。萬幾關念。偶致違
裕。尋就痊和。是以臣稽首歡呼。飛章稱賀。實簪裳之素分。
乃周列之常儀。豈謂皇慈。曲頒紫詔。臣謹已焚香跪受訖。
無任瞻天荷聖激切屏營之至。
謝宣賜道場錢表
臣某言。今日伏奉聖旨。以臣自前月二十一日就當院集
在觀道眾老宿等。於三清壇上為皇帝陛下開置靈寶消
災轉經禮念道場。伏蒙宣賜錢二十貫文省除者。伏以中
朝錫寵。內庫頒財。仰奉天慈。倍銘凡懇。臣中謝。伏以叨為
教主。深受國恩。凡日焚修。皆歸職分。豈期聖造。仍降寵私。
仰天上之龍顏。已增感聖。捧禁中之鵝眼。更切祝堯。其所
賜錢。臣已依數跪受。俵給道眾訖。臣與道眾等無任感恩
激切屏營之至。
賀嗣位表
臣某言。伏審今日皇嗣寶位。光御洪圖。率土歡呼。暜天欣
戴。臣中賀。臣聞成王嗣位。舉千載之徽猷。舜帝繼明。為百
王之茂典。上膺天命。下契人情。伏惟皇帝陛下道比成湯。
仁同大禹。德宜符於五緯。運潛契於二儀。是以克紹宗祧。
光昇寶位。鼎祚彰惟新之命。洪基顯隆永之期。即使車書
混同。夷夏清泰。九土有歸山之馬。四溟無橫海之鯨。克振
皇綱。永安大業。臣叨榮昌運。獲列簪裳。仰馳捧日之心。雖
同鼇抃。俯抱臥漳之恨。莫遂鳧趨。臣無任瞻天望聖踴躍
屏營之至。
賀德音表
臣某言。今日皇帝御殿。宣降德音者。臣聞聖德法天。應候
每行於亭育。神功體道。順時克布於生成。莫不澤被九黎。
惠敷萬國。凡居覆載。咸動歡呼。臣某中賀。伏惟皇帝陛下
宅據寰中。日臨天下。克儉而茅茨不翦。棲神而金鏡高懸。
是以鴈塞窮荒。雲奔玉帛。雞林絕域。霧集梯航。運在無為。
俗欣有道。今則暜宣德教。克順正陽。安地表之遺黎。高開
壽域。御天錫之新殿。更扇薰風。慰征役於藩方。免逋懸於
郡縣。魅鄉遷客。俱從釋宥之恩。囹圄縲囚。盡舉寬明之典。
式因三赦。將俟一同。臣伏恨疾瘵所縈。不獲隨例蹈舞玉
階。無任歡呼踴躍屏營之至。
又賀德音表
臣某言。今日皇帝御殿。宣降德音者。雷雨作解。渥澤滂流。
溥九土以無遺。致㣥生之咸泰。華夷億兆。孰不歡呼。臣某
中賀。伏惟皇帝陛下嗣聖繼明。握圖御宇。蒸蒸大孝。同漢
惠以承祧。翼翼小心。比周王之纂極。文懷遠俗。武戢遐荒。
膺乾而化洽無垠。出震而仁周有截。今則凝旒御宇。正殿
宣恩。安地表之黎元。高躋壽域。灑中天之德澤。更扇薰風。
憫征戍之勤勞。釋賦租之逋滯。投荒遷旅。囹圄縲囚。俱從
赦宥之私。盡舉寬明之典。騰歡聲於域外。浮喜氣於雲間。
車軌書文。佇歸一統。瑤圖玉歷。克保千春。臣獲以衰遲。躬
逢睿聖。方嬰疾疹。不獲蹈舞堯階。瞻戀天慈。無任歡呼踴
躍屏營之至。
