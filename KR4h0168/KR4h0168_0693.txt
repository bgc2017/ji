欽定全唐文卷六百九十三
薛存誠
存誠字資明。河東人。第進士。元和中累拜給事中。遷御史
中丞。卒贈刑部侍郎。
禎石賦(以素質元字篆隸相參為韻)
上帝乃眷下顧。豐我皇祚。產禎石以報德。約遠人以遐赴。
外輝煥以發章。內清明而含素。方圓冰潔。篆隸星布。五千
符聖歷之長。一九合太陽之數。瑩然非追琢所及。忽爾若
神靈來附。考乎文也。知諸受命之期。徵乎石焉。示此維城
之固。且夫文旌乎實。石堅乎質。垂本根以繁茂。作元后之
貞吉。驗符而天命有歸。貽慶而孫謀莫失。方洛書以自來。
狀河圖以負出。懿夫皪彩發鮮。隱起成妍。貿非工斲。字乃
神鐫。移篆文於玉璽之上。取隸則於銅棺之前。紛鳥跡以
屆漢。若飛騰而在泉。帝拜昌言。慶實延於卜代。名傳聖運。
功何異於補天。苟不思而來暨。恭承眷於上元。信乎瑞以
勤致。彰乎天賜。其為后也。貴乎無得而稱。其為石也。下乃
不求而致。豈比夫渭濱之璜兮空言佐命。峴首之碑兮永
沉文字。孰若我垂吉祚於當時。演昌期於後嗣。且夫文可
嘉而不可卷。石可固而不可轉。題八角而爾乃增輝。刻九
言而吾斯盡善。宜子孫之蟄蟄。得先徵於隸篆。太宗勞謙
垂制。虔告上帝。伊連被而莫紀。自高祖而流裔。其石也為
遐玉之祥。惟孤也實先君之系。誠降慶之所致。敢欺紿於
輿隸。於是公卿列辟。劒佩鏘鏘。聯趨詣石。載拜稱觴。斯萬
人之有慶。表二聖之重光。不然。何炫發於石。玉侔其相。瑩
煌無點。璀璨有章。帝曰祖考之德惟覃。股肱之能以參。故
天錫之罔替。諒不穀而何堪。
僊石靈臺賦
惟神化之所感。何禎祥之必臻。位將天而同德。天與日而
共新。百靈扶於三善。萬象資乎一人。是以英聲遠被。嘉貺
必陳。於是祕其迹則如畫如隱。圖其文則匪雕匪刻。屈若
絲縈。舒同髮直。彩非因染。辭無假飾。雖真籙之可觀。固神
功之靡測。若乃烟消字發。苔落文生。映月波起。含日金明。
彰八千之綿祚。著三代之珍名。或鸞迴而鳳轉。乍雲點而
霜橫。法兼篆籀。體備形聲。信天筆之攸假。實神翰之所成。
至如桂影宵臨。星光夜燭。分若珠解。連同瓊續。映朝霞以
散錦。流夕露以垂玉。紀三皇之故事。包五代之遺躅。足使
濁河龍泳。清洛龜沈。既超前而冠後。亦挾古而光今。所以
管絃流韻。鐘石凝音。豈獨妙符至理。固亦道叶乾心。總㣥
瑞以考徵。實表盛乎貞紀。騰茂實於千載。激清流乎萬祀。
元象煥以呈祥。靈山鬱以效祉。明皇期(一作基)之永固。與天
地乎終始。嗟微臣之菲薄。屬欽明於暮齒。望天闕以長謠。
情顧戀其何已也。
孔戣
戣字君嚴。冀州人。登進士第。元和初授嶺南節度使。穆宗
立。召為吏部侍郎。改右散騎常侍。轉尚書左丞。以禮部尚
書致仕。長慶四年卒。年七十三。贈兵部尚書。諡曰貞。
謝致仕表
臣某言。臣聞七十致政。禮經格言。此蓋先王立教。示人有
終也。苟或冒榮貪祿。不知其退。亦搢紳之醜也。今臣年已
過矣。耄亦及之。顧盼班行。每懷慙靦。幸屬聖明御宇。多士
盈朝。百度既貞。萬靈遂性。躍魚戲在藻之樂。野夫盡擊壤
之歡。微臣叨逢此時。得以陳露。而猶進不知止。懼損明風。
况齒髮已衰。筋力不逮。雖列官次。恐貽敗闕。伏以南宮左
轄。華省紀綱。政理所關。選用為重。豈臣衰朽。久膺此任。伏
乞聖鑒。察臣誠懇。賜臣骸骨。歸老邱園。所冀聖朝無浮食
之人。微臣免強飯之責。將違聖代。戀闕誠深。無任悃欵之
至。
謝賜手詔兼神刀藥金狀
右。中使某至。伏奉墨詔。幷賜藥金一合神刀等。俯循陋質。
仰戴殊私。渤澥無比其深。山嶽無方其重。臣蓽門賤品。環
堵諸生。乏禦侮之籌謀。罕濟時之方略。而因緣官學。塵忝
班行。效無可稱。事每逾量。聖慈過聽。擢領藩方。祗命戒途。
不敢陳讓。省躬撫事。益懼菲才。今又特降王人。遠臨郊甸。
寶刀出於武庫。上藥本於金精。足以蠲除疫癘。激發忠勇。
顧惟孱懦。承此寶光。捐軀盡節。豈足為報。無任感戀懇款
之至。
謝借馬狀
右。中使至。奉宣進止。將前件馬送臣至京兆路界。祗承寵
光。載兢載惕。微臣猥以庸瑣。謬分憂寄。拜命之日。已受賜
於龍媒。遵路之時。復假榮於天驥。恩私稠疊。渥澤殊常。豈
謂聖意不遺。獨懷軫念。輟驊騮於內[:#AS-8D74:⿸广既]。騁逸步於長衢。驅
馳忘勞。服習如志。誓當夙駕。奔走所部。冀安夷獠。以免聖
憂。無任感恩懇款之至。
賀冊尊號狀
右。臣聞唐德格天。列聖垂祐。必紀名號。以彰治功。伏惟元
和聖文神武法天應道皇帝陛下纘戎十聖。時乘六龍。躬
一德而善繼丕承。罄有形而天覆地載。既休武力。方用文
經。遺步驟於殷周。振聲容於華夏。既而天人合應。億兆叶
心。探至道於邦家之先。揭鴻猷於彊名之域。陛下初違㣥
議。方守謙光。旋體至公。遽迴慈睠。德意既降。盛禮將陳。凡
在品彙。無任幸甚。臣以待罪遐徼。不獲稱慶闕庭。徒勤子
牟江海之心。有同太史滯留之日。無任歡抃之至。
為崔大夫賀冊皇太子狀
臣聞帝皇立極。必建儲貳。俾承宗祧。所以祗奉粢盛。永固
社。稷者也。伏惟睿聖文武皇帝陛下積德承業。光有天下。
思正國本。以和人心。載考春秋之義。以明君臣之道。主茲
匕鬯。允屬元良。推明至公。振舉舊典。皇太子體仁秉哲。既
嫡且賢。溫文發中。孝友聞外。欽若丕訓。允膺冊禮。陛下將
嗣十聖之休烈。垂百代之懿範。大備禮物。廣設明庭。陰氣
方晦而忽銷。旭日既昇而增朗。夷夏胥悅。神祗克諧。足以
包夏孕商。跨周軼漢。夫何晉魏以降。易置瑣瑣。不足侔比。
盛禮既畢。洪恩又洽。恤刑議獄。旌善賞勞。禮問高年。存恤
疾隱。皇王之德。於茲備矣。臣忝列近侍。親承睿謨。抃蹈之
切。不任愚懇。
奏加嶺南州縣官課料錢狀
右。伏以前件州縣。或星布海壖。或雲絕荒外。首領強黠。人
戶傷殘。撫御緝綏。尤藉材幹。刺史縣令。皆非正員。使司相
承。一例差攝。貞廉者懇不願去。貪求者苟務徇私。臣自到
州。深知其弊。必若責之以理。莫若加給料錢。今具分折如
前。幷不破上供錢物。輒陳管見。務在遠圖。伏乞天恩。允臣
所請。
又謝賜藥金狀
右。內給事袁思藝至。奉宣聖旨。賜臣江東成金二挺。若服
之後。深有補益。兼延駐者。伏以仙方所秘。靈藥稱珍。必候
休明之辰。上益無疆之壽。不意俯迴天眷。念及微臣。賜九
轉之金。駐百年之命。且螻蟻賤質。豈能長固。蒲柳易朽。常
慮先彫。竊荷生成之恩。寧酬造化之德。澤如河海。空欣羽
翼之期。寵若邱山。何伸灰粉之謝。
元錫
錫字君貺。元和九年蘇州從事。歷淄王傅。終衢州刺史。
蘇州刺史謝上表
臣某言。伏奉十一月七日恩勅。授臣持節蘇州諸軍事守
蘇州刺史。以今月六日到州上訖。臣績用無聞。寵章非次。
恩崇效淺。任過憂深。承命震惶。不知所措。臣某中謝。伏惟
睿聖文武皇帝陛下道符乾元。功配坤德。盛明參於兩曜。
休烈冠於百王。覆幬㣥生。憂勤庶政。至於牧人長吏。簡在
宸衷。然後明視達聰。獎勞懲過。俗臻壽域。垓靡窮人。是以
列郡庶尹。莫不甘於隕首。以荅元造。臣藝術非工。吏能罕
立。累因過幸。嘗忝官榮。所歷衢婺兩州。皆屢荒殘之後。侵
漁稍息。是朝廷法令之明。饑饉不生。屬年歲豐稔之運。績
無異等。恩被殊私。累貪天功。以竊身寵。况東吳繁劇。首冠
江淮。自非良能。豈可妄處。受任踰重。兢慙失圖。獨不汰侈
於法程。晏安於寢食。誓刻肌骨。用申涓毫。無任受恩慙懼
之至。
福州刺史謝上表
臣某言。臣才不過人。任忽踰量。跼蹐無措。憂慙不容。臣某
誠惶誠懼頓首頓首。臣歷忝方州。誠無異效。至如俗幸不
擾。人懷小安。是屬天時。實非臣力。况自永貞以來。陛下每
降卹隱之澤。則惸嫠保安。發賑救之仁。則癘災不起。法令
昭著。姦邪已清。時歲豐穰。流庸自占。比屋日用。豈臣之功。
陛下勸獎道崇。葺綏念切。採擢凡品。統臨列城。將何以表
正一方。肅清㣥吏。庶竭微力。仰酬天慈。力不足則繼之以
死。是臣職分所當奉行。秉茲一心。敢有貳事。以今月二十
八日到所部上訖。謹奉表陳謝以聞。
衢州刺史謝上表
臣某言。伏奉九月二十一日恩旨。授臣衢州刺史。以今月
十八日到州上訖。祗承寵光。魂首飛越。臣已嘗試任。績用
無聞。薦沐恩私。兢惶靡措。臣本諸生。行能罕立。徒以親知
謬舉。踐履踰涯。常叨省署之榮。亟歷萬方之重。事懷靦冒。
恩戴生成。伏以浙東諸州。衢為大郡。累經荒儉。切在保綏。
憂勤所分。求非易。臣自量智力。懼不勝任。守信偷安。踰年
受代。當此益重。實昧寵章。頃屬旱災相繼。夭喪過半。生聚
長育。理難卒平。賦斂徵求。物有常數。自前年以來。陛下以
覆育之慈。深布弔憫。賑貽口食。蠲復地征。人用昭蘇。氣
消疵癘。竊以匹夫遂性。天下懷仁。况江表獲安。動踰百萬。
臣職當撫字。倍切常情。欲宣明詔條。通達幽隱。敦實務本
者勸之以農。開通明敏者進之以學。奉朝廷法制。守使府
規模。克勵小心。庶無大悔。有渝此志。敢逭明刑。
宣州刺史謝上表
臣某言。中使王文朝至。伏奉六月六日恩制。授臣宣州刺
史兼御史中丞充宣歙池等州都團練觀察處置等使。以
七月二十九日到鎮上訖。臣謬承寵章。顧影慙灼。祗奉明
詔。撫心震驚。臣某中謝。伏惟元和聖文神武法天應道皇
帝陛下嗣承大寶。光啟中興。德洽生靈。道超今古。平逆亂
之本。建太平之階。將澄化源。先正理道。詳授長吏。撫綏疲
人。冀厚生成。用頒教化。以臣庸昧。何以表率一方。以臣孱
微。何以訓齊百姓。始懼貪冒。終思悔尤。伏以人之性命。懸
在衣食。衣食所繫。蠶農為先。使蠶不失時。農無愆候。其在
姦豪屏息。賦役均平。既絕侵漁。雖災害不困。既均物力。雖
貧乏亦安。不困而安。可成富庶。臣累叨重任。願效微功。嘗
所粗知。猶勉懼不至。况有未達。豈昏愚可任。竊自思惟。不
遑寢食。至若鉛刀一割之用。駑馬再馳之勤。所願酬恩。更
期效命。旬歲無補。刑章敢逃。無任受恩惶恐之至。
薛平
平字坦塗。贈太保平陽郡王嵩子。累官左龍武大將軍。授
鄭滑節度使。入為左金吾衞大將軍。帥鄭滑。徙盧平。封魏
國公。拜河中絳隰節度使。更封韓。召拜太子太保。以司徒
致仕。卒年八十。贈太傅。
奏騶虞見狀
當管虞鄉縣王賢鄉有白虎入靈峯觀。謹按孫氏瑞應圖。
白虎者義獸也。名騶虞。王者德至鳥獸。澤洞幽冥。則見。謹
畫圖進上。
李涉
涉。洛陽人。初與弟渤偕隱廬山。自號清溪子。憲宗朝為太
子通事舍人。謫峽州司倉參軍。太和中為太學博士。復以
事流康州。
南溪元巖銘(幷序)
桂為郡也巖。其先之有井室人民。百千祀矣。居是邦者。匪
哲則豪。何四三里之內。而巖不載於前籍。為巖將屈於古
而合伸於今哉。為人未知其巖。巖俟人以時哉。青溪子昧
而未詳也。予之仲曰渤。受天雅性。生不雜玩。少嘗讀高士
傳列仙經。遊衡霍幽遐之境。巢嵩廬水石之奧。凡俗所覯。
必皆礱磨大璞。翦鑿遺病。意適而制。非主於名。寶歷初。自
給事中出藩於桂。一之年治鄉野之病。二之載搜郛郭之
遺。得隱山元巖。冥契素尚。余因謫去炎海。途由桂林。巖之
勝再遂其賞。勒銘洞石。表遠跡於他年。銘曰。
桂之有山。潛靈億年。拔地騰霄。戟列刀攢。巖之有洞。窈窕
鬱盤。虎挂龍懸。形狀萬端。旁馳杳冥。仰踏巑岏。玉落磬墜。
幽深晝寒。巴陵地道。小有洞天。文籍之囿。吾何有焉。酒一
卮兮琴一曲。元巖之下。可以窮年。
王涇
涇官河南府密縣尉。元和元年入為太常博士。
中宗廟主當遷議
禮經祖有功宗有德。皆不毀之名也。惟三代行之。漢魏已
降。雖曰祖宗。親盡則遷。無功亦毀。不得行古之道也。昔夏
后氏十五代。祖顓頊而宗禹。殷人七代。祖契而宗湯。周人
三十六王。以后稷為太祖。祖文王而宗武王。聖唐德厚流
廣。遠法殷周。奉景皇帝為太祖。祖高祖而宗太宗。皆在百
代不遷之典。故代宗升祔。遷代祖也。德宗升祔。遷高宗也。
今順宗升祔。中宗在三昭三穆之外。謂之親盡。遷於太廟
夾室。禮則然矣。或諫者以則天太后革命。中宗復而興之。
不在遷藏之例。臣竊未喻也。昔者高宗晏駕。中宗奉遺詔。
自儲副而陟元后。則天太后臨朝。廢為廬陵王。聖歷元年。
太后詔復立為皇太子。屬太后聖壽延長。御下日久。奸臣
擅命。紊其紀度。敬暉桓彥範等五臣。俱唐舊臣。匡輔王室。
翊中宗而承大統。此乃子繼父業。是中宗得之而且失之。
母授子位。是中宗失之而復得之。二十年間。再為皇太子。
復踐皇帝位。失之在巳。得之在巳。可謂革命中興之義殊
也。又以周漢之例推之。幽王為犬戎所滅。平王東遷。周不
以平王為中興不遷之廟。其例一也。漢呂后專權。產祿秉
政。文帝自代邸而立之。漢不以文帝為中興不遷之廟。其
例二也。霍光輔遷之廟。其例三也。伏以中宗孝和皇帝於
聖上為六代伯祖。尊非正統。廟亦親盡。爰及周漢故事。是
與中興功德之主不同。奉遷夾室。固無疑也。
大唐郊祀錄序
朝散郎前行河南府密縣尉太常禮院修撰臣涇言。臣聞
在昔聖王之御宇也。仰則觀天以知變。俯則考地以取象。
因順變之道。作為禮樂。化成人文。以光天下者。莫大乎郊
祀。著之方策。豈微臣詎一二所能盡。臣聞禮有志誠。非玉
帛無以見乎外。樂有志節。非鐘磬無以達乎中。故自五帝
殊時。三王異禮。莫不因之沿革。觀損益焉。伏惟皇帝陛下
承天景命。列聖重光。法唐堯無為而化。致大禹黻冕之美。
明德超於千古。至誠通於百靈。玉帛牲縣。大備前典。微臣
謬參綿蕝。久歷歲時。每仰絲綸。輒書故實。謹集歷代郊廟
享祀之要。及聖朝因革沿襲之由。倫比其文。各標篇目。裁
為大唐郊祀錄十卷。其中義有同異。皆隨文注釋。神位升
降。幷寫而為圖。祝史陳告之詞。工歌大雅之什。亦俱編於
次。謹詣光順門隨表封進。伏望頒諸東觀。庶有補於將來。
上表陛下教敬之原。下伸微臣蟻術之望。無任屏營懇款
之至。
李虞仲
虞仲字見之。趙郡人。元和初進士。又擢宏詞。累拜中書舍
人。大和中累遷兵部侍郎。改吏部。開成四年卒。年六十五。
贈吏部尚書。
授學士王源中戶部侍郎制
勅。竭誠於補察。必罄訏謨。鋪文於誥命。以光鴻業。非明識
屢經於體遠。麗藻已著於知微。則何以副我虛求。充於任
使。翰林學士中散大夫中書舍人上柱國賜紫金魚袋王
源中。天籟無器。大球不磨。範圍可以程搢紳。刀尺可以制
度量。自拔於郎署。寘諸中禁。嘗因進見。敷奏以言。揖黃憲
而褊胸不生。覩汲黯而風神自整。今時方無事。政在和平。
外付股肱。內倚心腹。必冀協恭以奉上。營道而同方。俾下
無間言。上無偏聽。萬物攸繫。朕時賴之。勉勤夙夜之規。以
副簡求之望。可尚書戶部侍郎知制誥。依前充翰林學士。
散官勳賜如故。
授學士李讓夷職方員外郎充職制
勅。夫言語侍從之臣。非賢不命。久而加獎。則彝典也。翰林
學士朝議郎行左補闕賜緋魚袋李讓夷。器以琢成。材為
眾出。蘊積邁時之志。發明扶道之心。學務研精。文推軼拔。
早飛聲於戎幕。遂躐位於諫垣。忠言屢聞。密命斯委。果揚
溫雅之稱。宜獲持謙(一作訏謨)之效。亦既久次。所宜轉遷。受遐
寵於握蘭。用酬勞於視草。勉宏前懿。以服寵榮。可行尚書
職方員外郎。依前充翰林學士。散官賜如故。
授學士王源中等中書舍人制
勅。朝庭之制。外有綸闈之職。以奉大猷。中有翰苑之司。以
專密命。帝王懿範。備舉而行。森然在前。其道一貫。朝散大
夫守尚書戶部郎中充翰林學士上柱國賜紫金魚袋王
源中。能斷大事。美秀而文。服君子之儒。乘賢人之業。朝議
郎行尚書禮部員外郎充翰林學士上柱國賜紫金魚袋
宋申錫。和順積中。英華發外。懷致君之志。布經國之文。二
者皆國器也。先皇帝能用之。顧予沖人。敢不加敬。申命執
事。崇其寵章。藉右掖之芳名。參內庭之重任。思為盡飾。朝
典宜之。源中可權知中書舍人。依前翰林學士。散官勳賜
如故。申錫可守尚書戶部侍郎知制誥。充翰林學士。散官
勳賜如故。
授學士路隋等中書舍人制
勅。夫秩高綸闈。職贊書命。禁署之內。用才尤難。蓋以討論
而功垂無窮。潤色而言流有截。非嘉績日著。雄文風翔。則
何以茂於轉遷。副此僉屬。朝議郎守諫議大夫充翰林學
士上輕車都尉賜紫金魚袋路隋。澄澄天倪。落落風韻。氣
含古道。行為人師。朝議郎行尚書庫部員外郎充翰林學
士上柱國賜紫金魚袋韋表微。符彩外朗。誠明中虛。言皆
本仁。動必循矩。而皆揚歷榮序。輝耀朝倫。以高行清議發
於身。以精理敏識稱於職。而澄㣥(疑)之聽。昭宣素風。况選
自先朝。擢居內職。或依經而諫諍為志。或視草而周密居
心。言念前勞。是嘉成績。洎予嗣位。思親賢人。覩形容而鄙
恡自袪。察言行而公忠益見。奧詞達學。偉望清規。式叶予
求。宜從朝獎。中書理本。內禁化源。幷承訓誥之榮。往勵將
明之道。我方舉爾善。爾宜懋厥官。隋可守中書舍人。依前
翰林學士。散官勳賜如故。表微可守本官知制誥。依前翰
林學士。散官勳賜如故。
授柏耆兵部郎中等制
勅。夏官之屬。以九法平簡稽。司寇之列。以三典詰邦禁。選
用郎吏。斯為重難。朝議郎前使持節婺州刺史上柱國騎
都尉賜紫金魚袋柏耆。勁正誠明。富以材識。揚聲禮閣。直
筆諫垣。徵事郎使持節蘄州諸軍事守蘄州刺史驍騎尉
賜緋魚袋狄兼謩。舊德在人。文風擅價。興起憲署。勞徠疲
甿。有以恬退自安。遇事而後發。有以昭融美稱。非道而莫
遷。顧茲缺員。宜乎幷拜。懋承寵擢。以奉彌綸。耆可守尚書
兵部郎中。散官勳賜如故。兼謩可守尚書司門郎中。散官
勳賜如故。
授王政雅等兵部郎中制
勅。朝議大夫郎守尚書戶部郎中兼侍御史知雜事上輕
車都尉賜緋魚袋王政雅朝議郎守尚書戶部郎中上柱
國賜紫金魚袋豆盧曙等。御史府紀綱中外。事雜而繁。故
常以侍御史一人綜其庶務。政無大小。罔不關決。繇是得
參舉中臺郎之可者以兼領焉。既而第其諫績。以勸能吏。
陟明者必載遷於省閣。當選者復繼入於憲闈。此其可以
為重也。爾等皆以簡愿端明。修詞踐行。發強可以守直。開
敏可以適中。嘗遊刃於京邑。亦坐籌於戎閫。臺閣之上。聲
華益高。贊均輸於財征。表明慎於郵罰。分曹左右。其用維
新。是宜舉武部之雄。以獎成績。授都曹之重。以勵兼才。博
觀稱服之能。式副有司之請。政雅可守兵部郎中兼侍御
史知雜事。散官賜如故。豆盧曙可職方郎中。
授蕭睦祠部員外郎制
勅。朝散大夫使持節袁州諸軍事守袁州刺史上柱國蕭
睦。中臺總天下之務。分以郎吏。各有司存。前代用人。率為
慎選。以爾克茂才實。嘗擢科名。操尚端貞。職業修舉。累登
使局。頃綰郡章。去常見思。居不自伐。是宜陟以郎署。竚其
彌綸。能稽舊章。則無敗事。可行尚書祠部員外郎。散官勳
如故。
授李行修刑部員外郎制
勅。登仕郎殿中侍御史內供奉護軍李行修。沉正為質。發
彊於用。敏識可以周務。懿文可以誠身。連擢憲闈。聲績甚
茂。近以江淮災旱。睠切疲黎。舉爾忠實。往申慰撫。攬轡有
䘏人之色。登車多濟物之心。既表嘉庸。仍當滿秩。優其遷
擢。以勸公勤。刑曹詳讞之難。郎署彌綸之重。斯為盛選。無
愧當官。可守刑部員外郎。散官勳如故。
授張勝之比部員外郎制
勅。宣武軍節度判官朝議郎檢校尚書戶部郎中兼侍御
史賜緋魚袋張勝之。卑以自牧。文而有禮。既踐憲臺。遂參
相府。事人見必盡之操。在醜有不爭之美。尚書列屬。分曹
涖職。聽其會計。以考歲成。擢用為郎。是稱清選。勉爾從政。
以休輿議。可行尚書比部員外郎。散官賜如故。
加劉栖楚御史大夫制
勅。都輦之下。居百郡之首。尹正之重。俾四方承流。苟或枹
鼓不驚。豪右自息。所宜增秩。以稱任能。朝議郎守京兆尹
上柱國賜紫金魚袋劉栖楚。長才挺生。利用能斷。徇公忘
已。奉上絕私。居多急病之心。動著必聞之美。黃旐之姦不
發。赭裾之盜靡聞。載勤檢馭之方。頗精風化之本。繫爾才
術。副予簡求。朕所以惜其聲猷。難議遷擢。尚留劇任。更俟
當官。就加青綬之秩。重委黃圖之理。宜崇望實。無替威名。
可以本官兼御史大夫。餘如故。
授崔㣥右僕射兼太常卿制
勅。僕射貳令之職也。奉常正卿之選也。假中臺之極稱。冠
列寺之崇秩。受此兼命。必資重賢。前荊南節度管內觀察
處置等使銀青光祿大夫檢校吏部尚書江陵尹御史大
夫上柱國清河縣開國公食邑一千五百戶崔㣥。道合時
中。識通政本。含五行之秀氣。為一代之偉人。文學致名。公
忠涖職。清貞不撓。方廉自持。曩升台階。助我憲祖。實著贊
時之績。用存經國之規。周旋累朝。揚歷大位。出作垣翰。入
標羽儀。風雨有不已之鳴。雪霜無可變之色。秉是全德。罔
聞異詞。乃者輟自夏卿。授之戎閫。統荊衡之巨鎮。嗣羊杜
之前聲。政推洽平。理在徵復。禮樂之器。予心所難。冀流合
雅之音。將考依經之制。慎簡斯久。僉諧乃俞。俾迴軍旅之
謀。式暢人祗之職。伯夷官業。佇乃修明。可檢校尚書右僕
射兼太常卿。散官勳封如故。
授楊歸厚太子右庶子制
勅。為宮相者。非班位已深。名望有素。則不可也。前東都留
守判官朝議郎檢校太子右庶子兼侍御史上柱國賜緋
魚袋楊歸厚。詞場英華。諫省勤舊。及典列郡。政聲必聞。乃
者罷符印之勞。佐保釐之重。賢士君子。歎其不遷。儲闈屬
寮。中庶為美。爰用分職。爾其往哉。可守太子右庶子分司
東都。散官勳賜如故。
授高重同州刺史兼防禦使制
勅。漢號左馮翊。分理浩穰。近者非清名顯秩。不在茲選。正
議大夫行給事中上柱國渤海縣開國男食邑三百戶賜
紫金魚袋高重。沉厚守道。貞介操身。以禮法為踐履之途。
以學行為游泳之地。堅金不耗。止水無波。穆然士風。休有
美論。屬者侍周禁署。駮議瑣闈。重席有戴憑之名。通經得
陳邵之美。侍從之暇。附益宏多。移於牧人。宜有善政。吾以
商原故地。豐水攸同。襟帶山川。接畛甸服。掌離宮之管鑰。
領近關之式遏。俾揚風化。思得兼材。爾宜提舉政經。蘇息
物力。清靜率下。以奉詔條。用荅寵榮。勿替休問。可使持節
同州諸軍事同州刺史充本州防禦長春宮等使。散官勳
封賜如故。
授裴浰郭曥等諸州刺史制
勅。朝散大夫前守蓬州刺史上輕車都尉裴浰朝議郎前
守通州刺史賜緋魚袋郭曥等。夫上之化下。猶泥之在鈞。
唯甄者之所為耳。以爾等前所為政。皆播能名。人多袴襦
之謠。理有綏定之績。衡陽苞湖。賦繁地闊。尤藉良牧。以扇
仁風。勉奉詔條。陟明斯在。浰可守衡州刺史。散官勳如故。
曥可守利州刺史。散官賜如故。
授王承休等諸州刺史制
勅。致果校尉守右監門衞將軍兼御史中丞王承休朝議
郎守太子少尹賜紫金魚袋王宏質等。咸以事勞。顯於中
外。或武稱和義。環衞有嚴。或吏能適時。長征攸佐。循其履
歷。頗謂優深。寵以郡符。俾洽條理。夫以巴賨雜俗。山谷異
宜。必在通其有無。繕其征賦。勉茲勤䘏。用表分憂。承休可
朝請郎使持節陵州諸軍事陵州刺史。散官如故。宏質可
使持節澤州諸軍事守澤州刺史。散官賜如故。
授李渤給事中鄭涵中書舍人等制
勅。舉才命官。得人斯重。詢事考績。稱職為難。况較正違失。
典司文誥。參我密命。為吾近臣。非望實兼優。則不在茲選。
朝議郎守諫議大夫知匭使上騎都尉賜緋魚袋李渤。清
標雅裁。器韻不㣥。贍學積文。泉源益濬。有濟人經國之術。
資通時利物之才。朝散大夫守尚書司封郎中知制誥上
柱國鄭涵。操履堅明。雄文炳蔚。虛懷宏達。雅思沖深。立言
嘗見其著誠。秉志頗聞其經遠。夫澄其源者必清其流。端
其本者必正其末。其便蕃禁掖。潤色王猷。君不可以私其
人。臣不可以虛其受。簡材既因於朕志。當官爰俟於爾能。
其有嘉聞。以光茂選。渤可守給事中。散官勳賜如故。涵可
守中書舍人。散官勳如故。
賈餗等中書舍人制
勅。參掌有密。斧藻訓誥。侍立於文陛之下。揮翰於禁署之
中。非第一流。不在其位。朝散大夫守太常少卿知制誥上
柱國賈餗。器範溫雅。詞藻宏麗。朝散大夫守尚書職方郎
中知制誥上柱國清河縣開國男食邑五百戶崔咸。學探
奧旨。文有正聲。而皆公論所歸。清規擅稱。比美玉而光彩
外溢。服華組而煥耀揚輝。(闕)苟大章之才(闕)識王濬沖之
質則損乎文佇爾酌。中明吾試。可無使相如視草。專美於
前時也。其懋承之。餗可守中書舍人。散官勳如故。咸可守
中書舍人。散官勳如故。
重定房式諡議
式之在西蜀也。入人耳目。其事熟矣。固非愛之者所能粉
飾而文其論。惡之者所能披抉而[:#AS-88E3:●]其說。蜀之此時。雖女
子小人。亦知兇闢斷頭之不日。然為其用者。乃救死於頸。
語其無勇烈之心。斯可矣。豈可盡披其附麗之名乎。如式
之於劉闢。既不能死。可謂求生害仁者也。而駁議曰大節
已虧。無乃過言歟。何從聞之。闢之走西山也。召所疑畏者
十數輩於庭。將盡殺之然後去。而式在其間。蒼黃之際。闢
黨有護持者。僅免於難。推嚮之論。則不當如是明矣。然居
此時。有將見危授命之義殺身成仁之道詰之者。稱式無
愧色。愚不信也。如是則式之去希烈也。理河南也。廉宣城
也。何以無忠敬之目歟。愚論之曰。式也不疾任求之目。不
閉吉邑之口。其罪也。無王浩棄家之心。無譙元受毒之志。
其罪也。如闢之反天子棄墳墓。乃曰顧式說一夢以結其
心。署一牒以張其勢。豈其然乎。夫人臣不幸罹於是。惟死
而已矣。然孟子曰。生吾所欲也。矧自軻已下哉。使死之易。
則王諒李業虞悝鴻信不足貴也。意者將不可以必死望
人乎。始以不死罪之。以懷生貶之。是異論也。夫諡者易其
名者也。夫子曰。名以出信。又曰。名之必可言也。名不正則
言不順。以至于刑罰不中。正謂此耳。夫豈容易哉。語曰。於
其所不知。蓋闕如也。恍惚之夢。駁議之外無言者。懼非所
以昭示後世也。臯陶謨曰。五刑五用哉。言用刑當其罪也。
刑其支體於一時。猶須當其罪。矧刑其行義。揭之於千萬
年歟。康誥曰。敬明乃罰。請依前諡為傾。
杜周士
周士。京兆人。鄉貢進士。
樂德教冑子賦(以育材訓人之本為韻)
國家自誠而明。講信修睦。既移風以設教。每登賢而制祿。
由是命司樂之職。掌彼成均。教舞勺之童。取諸鄉族。常德
咸事。庸言可復。納諸軌物。則物有其容。攝以威儀。則儀無
不淑。日就月將。不疾而速。於以見中和之教克修。梓之材
可育。觀鼓篋請益。攝齊員來。嚴師尊道。至矣休哉。捧函丈
之筵。無思不厭。聽撞鐘之問。有說必該。心不忘於翼翼。視
有主於梅梅。審依仁即童蒙之求我。語成器如梓人之理
材。且鼓舞鏗鏘。徒聞於物格。興道諷誦。亦資於釋回。豈如
中以理心。和而適分。敬居簡而可久。德有常而不紊。孝實
天經。友為義訓。本其至也。可以賾天地之情。引而伸之。可
以暢雍熙之運。則知敦和章德。在聖與仁。革蒙惑於初志。
致輝光於日新。於以代天工。則庶績時序。於以施邦教。則
百姓皆淳。斯可謂理以樂成俗。師以賢得人。於戲。至教在
茲。無從匪彝。合游洋以來學。任道德而為資。孝友祗庸。則
無不順者。自上下下。可咸使由之。夫然。則樂之教也。義微
而婉。以八音為制。以六德為本。既履孝而資忠。宜任重而
道遠。若然者。安得不慎其終而思其反者也。
代孔大夫乞朝覲表
臣某言。臣以斗筲之資。荷旄[:#AS-96F7:⿰金戊]之寄。職兼千乘。位總十連。
而節制頒條。曾無可紀。妨賢專祿。亦已四年。由是再陳表
章。備瀝衷懇。誠在必達。義無苟安。伏惟元和聖文神武法
天應道皇帝陛下憂勤萬務。砥礪庶工。服勞中外者有更
踐之常。受寄方隅者無專任之幸。所以俗用丕變。官稱得
人。坐致平治。實使均一。天下幸甚。天下幸甚。今輒冒犯嚴
譴。更陳丹悃。不敢廣引遠事。請以近日言之。至如楊於陵
鄭絪馬總等。或從偏鎮陟授。或自周行莅事。或三年獲歸。
或三考除替。公議惟允。私願亦伸。伏乞聖慈平分。許循往
例。賜停見職。擇用㣥才。則聖代盛審官之規。微臣無去國
之歎。無任禱祈之至。
代崔中丞請朝覲表
臣某言。臣歷刺三州。連總三府。外任逾紀。入覲無階。就日
望雲。魂飛心往。臣某中謝。伏惟睿聖文武皇帝陛下覆載
無私。遐邇同欽。復昇平之故事。繼前聖之高蹤。中外踐更。
出入迭用。臣以虛薄。叨受恩榮。徒竭夙夜之心。未伸朝夕
之敬。天威咫尺。誠寤寐而無違。雲漢昭回。固瞻仰而何及。
是以前在朗寧。封章累上。及移臨松漠。星紀屢周。微衷尚
隔於戴盆。積望徒懸於窺管。葵藿之誠彌切。犬馬之戀愈
深。人欲天從。於茲未驗。下情上達。終冀不誣。敢黷宸嚴。罄
陳丹懇。伏乞賜臣除替。許至闕庭。厠蹈舞於㣥寮。備班行
之散地。足趨中禁。目覩大明。俾成九族之榮。以盡百生之
幸。非敢竊國賓五獻之禮。希康侯三接之恩。一覿龍顏。萬
死為足。無任懇到迫切之至。謹遣某官陳乞以聞。
