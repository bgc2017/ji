欽定全唐文卷四百五十二
邵說
說。相州安陽人。天寶中進士。為史朝義判官。朝義敗。降郭
子儀。累授長安令秘書少監。遷吏部侍郎太子詹事。建中
三年。坐為朱泚草奏訟嚴郢冤。貶歸州刺史卒。
筌蹄賦
至道元默。真宗樸素。莫究其源。孰知其故。將假物以明象。
乃忘言而立喻。若筌在魚。若蹄在兔。苟或藪澤之內。以時
而肅設。溪澗之間。應節而周布。乃凌岑壑。忘蹄與筌。興言
薄狩。命駕忘旋。魚潑潑以隨波樂只。兔爰爰而得性怡然。
好之者徒發嘆於終日。觀之者空起羡於臨川。斯無虞於
即鹿。寧有望於烹鮮。於戲。道有興廢。時有通塞。羡魚如之
何。匪筌不得。逐兔如之何。匪蹄不克。猶蹄在兔。兔既獲而
蹄可以忘。猶筌在魚。魚既烹而筌可以息。亦何異遊道藩
者揮郢匠之斤。御道樞者削公輸之墨。彼損之而又損。故
不得而有得。是以聖人立教。所寶惟真。勤求若喪之旨。遠
索忘言之津。還淳返樸。求於道要。絕聖棄智。無為實賓。故
卓立政始。輝光日新。夫子將欲論筌蹄於宜觀。盍若考前
途而後遵。
為郭令公賀南郊大禮表
臣某言。伏承今月二日冊皇太子。六日朝獻太清宮。七日
享太廟。八日有事于南郊者。欵謁宮廟。尊崇祖禰。展敬天
之禮。百神受職。宏主鬯之義。萬國以貞。率土之濱。孰不忻
戴。臣限以出鎮。闕覩盛儀。仰白日以心馳。望赤墀而手抃。
無任歡慶之至。
讓吏部侍郎表
臣某言。臣以殃釁。頃遭汚染。知臣者或哀其逼切。畏忌者
或肆其讒誣。自授南宮。分銓東洛。于茲累月。憂懼實深。火
心水背。若墜泉谷。何則。拜命之始。遇山陵附近。奉辭之日。
屬虞祭未終。不得入覲天顏。少申誠慊。此臣所以達曙不
寐。終朝疚懷。徘徊徬徨。莫知死所。今情有至切。不敢不盡
陳其愚衷。臣家本儒素。代傳名節。臣祖長白山人貞一。以
周朝權統革命。潛遁終身。臣父殿中侍御史瓊之。遇元宗
撥亂興邦。敭歷數四。累登甲乙之第。再踐準繩之任。微臣
積釁。殃禍所鍾。十六而孤。長於母手。誓心墳史。不出戶庭。
迨至天寶年中。謬忝詞場擢第。適會老母棄背。服喪河洛。
及祿山之至。禮制當終。臣愚不脫縗麻。更踰再歲。而賊中
言議。往往紛然。臣懼兇黨不容。寓遊洛魏。值慶緒奔遁。保
於相城。大搜詞人。脇為已用。以兇威責臣不至。以驛騎逼
臣遂行。與潘炎始陷兇逆。遽聞思明欵附。燕趙服從。欲取
黃沙嶺路。因此得歸闕下。屬思明數萬之眾。南鎮趙州。送
臣於范陽。抗疏以聞奏。肅宗特降中旨。授臣左金吾衞騎
曹將軍。宣恩命示。聞卿遠來。可且於思明處憩息。留滯未
幾。忽遇烏承恩事彰。由是井陘路絕。再陷兇盜。而思明朝
義負恩之際。臣亦累達欵誠。伏蒙肅宗皇帝賜臣敕書云。
卿志士苦心。王臣勵節。藝成俎豆。跡陷豺狼。頃年鄴中策
馬歸命。出於萬死。臣節尤彰。忠誠若茲。不負於國。比朝義
將敗。謀守河陽。臣知回紇利於野戰。沮破其計。及朝義奔
走。臣得西歸。伏死於闕庭。獻狀於先聖。中使特宣進止云。
卿之狀跡。多肅宗時事。三數日內。即授卿官。當蒙除臣延
王府功曹參軍。宣進止云。卿所進狀。見令在院及翰林檢
勘。至其年六月十九日。與王伷同時召見。先聖謂臣及王
伷曰。卿所進狀。朕一一已令檢勘。卿之誠節。可謂著明。尋
除王伷侍御史。除臣殿中侍御史。仍遣宣進止中書門下。
令制詞中盡言其事。詞云。王伷邵說。有文學政事之資。飾
溫良恭儉之行。嘗應推擇。薦屬流離。失身淹時。無路自免。
然而深知逆順。潛竭欵誠。當慶緒之難。已彰臣節。及朝義
之敗。更沮兇謀。言念忠懇。何傷點汚。思申雅器。且表至公。
宜擢憲司。式宏國體。則先聖疇昔之意。盡已知之。自是再
忝栢臺。四登郎署。宰理京劇。倅貳秘書。一十八年。備更任
使。今復以非次。待之不疑。斯發自天斷。非常情所及。且棄
瑕錄用。古昔攸難。稽之載籍。所傳無幾。則齊桓諸侯之主。
能收管仲。太宗非常之聖。特任魏徵。咸為得人。終成大業。
如臣行藝寡薄。知識凡淺。有殊管魏之事。曾無管魏之才。
必恐受謗於衣冠。不容於軰列。速愚臣之禍。傷聖主之明。
其理必然。固無疑也。古語曰。女無好醜。入宮見妬。士無賢
不肖。入朝見嫉。臣雖掌銓日近。切慮見嫉已深。伏願哀臣
血誠。免臣此職。四門已穆。百度惟貞。在於微臣。死生感戴。
無任懇切之至。
第二表
臣某言。臣以玷缺。懼辱高位。一昨瀝肝上請。泣血祈天。冀
達愚衷。俯停新命。不謂聖慈裦飾。宸鑒未迴。伏讀墨詔。載
深兢惕。臣某中謝。臣嘗覽載籍。備知古今用人之道。其流
不一。遇艱難之際。或有棄瑕。偶文明之時。固當慎擇。如臣
頃陷兇逆。大節已虧。雖昔曾獻欵。而罪難自贖。今中朝無
事。八表會同。有符帝舜之理。日漸時雍之化。已明四目。特
序九流。豈臣汚染之餘。合受清通之寄。縱使陛下憐臣宿
志。察臣脇從。無那取捨㣥才。易招毀黷。亦安可家至戶說。
令盡知愚臣疇昔之血誠哉。何則。今歲吏曹至難。十倍常
歲。缺員至少。從調者多。益之功優。其數尤廣。又準選格。以
判留人。十軰之中。放其六七。彼軰衣糧自遠。旅食經時。固
不甘心。必大騰口。脫有誣謗。上疑聖心。事等投杼。將何取
雪。此臣之懼。敢不盡言。況朝廷冠冕如雲。咸稱俊傑。或以
文行底祿。或以政術知名。出入中外。累更任使。而臣謬司
左職。實用多慙。伏見戶部郎中蕭定司農卿庾準。才優識
遠。望重一時。伏望罷臣。別授定等。庶光朝選。克辨人倫。則
徐毛裴王。復存聖代。無任懇願迫切之至。
為郭子儀讓華州及奉天縣請立生祠堂及碑表
臣子儀言。臣得同華州節度使華州刺史周智光牒稱。得
耆壽薛遠等狀。以華州是臣所生之地。奏請與臣立紀功
頌德碑。天慈曲臨。已蒙聽許。又得奉天縣令程暹狀。得百
姓仇廷珍及僧山海等狀。亦請與臣立碑及生祠者。伏以
皇家受命。祚運延昌。雖妖孽暫興。而天地終泰。收兩京之
際。陛下親總元戎。臣忝職驅馳。躬執鞭弭。指蹤逐寇。皆聖
主之雄圖。靖難夷兇。顧微臣而何力。又奉天之役。大挫渠
魁。亦仗天威。以集戎事。必欲紀之金石。播美無疆。理合昭
宣聖功。垂於不朽。豈臣薄劣。輒敢當仁。寤寐兢惶。莫知死
所。瘡痍之後。凋瘵未平。更屬春時。實妨農業。乞迴成命。一
切勒停。庶老臣無貪天之責。疲人有息肩之望。懇欵迫切
之至。謹奉表陳讓以聞。
第二表
臣子儀言。伏以華州及奉天耆壽等請與臣立碑及生祠。
昨已奉表請停。未蒙允納。夙夜省度。不勝戰悸。臣某中謝。
臣以孱庸。謬承驅策。雖東征西伐。莫顧微軀。而保大定功。
皆憑睿算。今欲刊諸貞石。永播徽猷。實為貪天之功。難勝
蹐地之愧。況今兵革未息。瘡痍未平。忽此勞煩。必有妨奪。
顧臣薄劣。將何自安。臣雖至愚。深知不可。再陳旒扆。伏用
兢惶。所望聖慈。遂臣誠請。無任懇迫之至。
第三表
臣子儀言。臣聞人臣事君。稟命而已。若君有非常之略。則
臣成佐命之勳。象彼四時。運行實因於上帝。配諸百谷。廣
大在宗於滄溟。頃陛下監國撫軍。則再安宗社。及飛龍踐
祚。又克清夷狄。所有成績。莫匪雄圖。臣雖在行。何力之有。
今奉天華州耆壽請為臣建碑立祠。且陛下聖功。已書簡
策。微臣薄效。何足裦稱。耆艾之徒。昧於事體。謬請刊紀。殊
乖名實。昨已再表懇辭。冀達誠慊。陛下未察。令斷來章。奉
詔兢惶。若墜泉谷。況今畿內百姓。日益凋殘。糧無半菽。室
如懸磬。以不急之務。擾至疲之人。竊顧心顏。益增靦懼。又
比來耆壽陳狀。是官吏指麾。恐以臣備位台司。妄為希附。
縱有勤請。或由矯飾。所祈聖造。特遂愚衷。區區之誠。敢以
死請。無任懇迫之至。
第四表
臣子儀言。伏以奉天耆壽等請為臣立碑及生祠。臣自揣
功業至薄。不足以當刊紀。百姓至敝。不可以興力役。歷獻
愚懇。至于再三。言不動天。未蒙允納。夙夜兢懼。不遑寧止。
臣非有馬援南征之績。竇憲北伐之功。安敢飾詞。以陳謙
讓。但以兵革不息。十年于茲。天下之人。未獲其所。臣幸備
相位。尚負憂責。頃歲之克復京都。去冬之小却夷醜。所有
微效。皆稟聖謀。然未能使其干戈盡銷。郊甸罷警。北有亡
命之虜。西有無厭之戎。公卿大夫。未免旰食。臣幸而獲宥。
其榮已多。豈可竊功僥名。以圖不朽。其若千古何。昔漢為
霍去病理第。辭以匈奴未滅。無以家為。況今殘孽尚存。而
敢播美金石。臣雖才不逮名。竊慕古人之志。所望再效駑
蹇。遠斥兇渠。三虜之首必懸。四海之波自定。從茲偃伯。可
以息人。然後紀功。亦未為晚。臣以誠願。實在於斯。伏乞聖
恩。特遂勤請。無任惶怖懇迫之至。
代郭子儀謝副元帥河中節度使表
臣某言。伏奉今月日制。授臣河東副元帥河中節度使。寄
深匡輔。任切安危。寵命遄臨。憂惶如灼。臣某中謝。臣智術
凡淺。才略無聞。承日月之光。偶風雲之會。自奉先帝。徇以
驅馳。披甲即戎。載罹寒暑。比憑朝算。克振天聲。雖毫髮之
功。曾無足紀。竟不能掃蕩妖孽。使八方攸同。謬踐中樞。仍
叨上將。分茅錫土。榮冠一時。慺慺之誠。竊自增愧。今又猥
蒙驅策。出鎮河中。授臣以連帥之權。委臣以專征之務。雖
才輕方召。而任比桓文。此陛下除奸之時。乃微臣死難之
日。竊覩自古忠義之士。莫不扶危救禍。憂國忘家。雖在暮
年。猶思報主。則廉頗強飯。馬援據鞍。以臣方之。有甚前哲。
軍國重事。不敢固辭。誓竭股肱之力。以副腹心之寄。倘皇
猷獲展。寇難克平。殞身戎行。實無所恨。無任感恩。
代郭子儀謝兼河東節度使表
臣某言。今月日伏奉恩制。授臣使持節都督雲州諸軍事
兼雲州太守充河東節度度支營田大使大同軍使管內
採訪使。祗拜休命。內揣薄才。委任專崇。周章失據。臣某中
謝。臣聞邊之安危。係於所用。事之成敗。諒在先謀。故寸璧
必求良工。尺錦亦資善製。況夫謀無智勇。備列戎旃。自守
封疆。頗淹歲序。肅將朝命。翦滅兇徒。此乃天功。匪惟臣力。
陛下不遺犬馬。念以驅馳。收其分寸之勞。加以邱山之賞。
禮因位重。恩與日深。常恐顛危。不克負荷。所以昨有陳讓。
乞停范陽。而手詔曲垂。不蒙允許。退就私室。竊愧明時。素
餐之詩。自臣攸作。今又更承獎命。兼以河東邊境。相連三
千餘里。烽燧列警。斥堠須明。雖則居安。終資有備。以臣獨
制。謂必無失。然以能處一事。身任一官。猶擇其人。且懼曠
職。況臣旁綰三節。控帶數藩。智有所不周。心有所不及。兵
權倘失。奔駟寧追。實慮授受乖宜。簡書是畏。望特矜臣不
逮。察臣愚誠。更選良能。付以旄鉞。則樵夫絕議。官序有倫。
臣無任。
代侯中莊謝封表
臣某言。伏奉某月日制。授臣太子詹事。兼封上谷郡王。祗
奉榮命。以慙以惕。臣聞論德而建封者。聖王之事也。量功
而受賞者。忠臣之義也。封或謬建。則王綱斯紊。賞或虛受。
則臣體以乖。聞之古先。敢忘斯誡。伏惟皇帝陛下大聖繼
統。神武經邦。道邁纂堯。功高復禹。頃幽燕肆逆。汾澮阻兵。
朝義叛渙於前。懷恩旅拒於後。陛下宸謨獨斷。睿略潛行。
曾未三年。克平二豎。此蓋皇穹保祐。宗社降靈。豈臣愚蒙。
敢叨封爵。假使進能排難。退克全軍。為臣之節。固當若是。
以茲干賞。實為包羞。昔漢祖仗義。而西滅秦項。韓彭諸將。
異姓同封。然而德薄位崇。卒見傾覆。以臣智略。敢方先賢。
苟或受之。其能自保。力微任重。福過災生。俛仰增憂。心魂
若勵。乞停嚴令。俯遂私情。儻聖澤旁流。天光曲照。俾從散
秩。得齒周行。臣之至願。死將不朽。無任懇迫之至。
為王仲昇謝加兵馬使表
臣某言。伏奉今月日制書。授臣元帥左廂兵馬使兼知滑
州兵馬使。恭承寵命。祗懼兼深。臣某中謝。臣聞至理之代。
為官擇人。故能謨謀有成。授受惟允。若才不稱職。任非其
能。冒進求榮。必貽禍敗。伏惟寶應元聖文武皇帝陛下道
齊濬哲。德邁徇齊。惟新景命。再造區宇。微臣薄劣。早荷恩
私。慙無樽俎之謀。累忝腹心之寄。擁旄仗鉞。自北徂南。未
翦兇渠。已嗟挫恧。守節雖同於蘇武。喪師有類於孟明。議
以刑章。分從虀粉。陛下察其本志。念臣微忠。特全要領。再
加驅策。位兼風憲。職典禁兵。撫已循涯。實為塵忝。每思陳
力之誠。竊懼妨賢之責。不謂更沐殊恩。猥當重任。佐皇太
子元戎之律。統王畿御侮之權。內省凡庸。必多敗事。乞停
新命。別授時英。則朝章式序。軍政無闕。臣無任云云。
為郭令公謝一子三品官表
臣某言。伏奉二月二十一日恩制。敕賜臣一子三品之官
并階。鴻私曲臨。魂守飛越。臣某中謝。臣聞祿位之設。以待
勳賢。苟非其人。必貽伊咎。臣之弱子。未有令聞。方且勵以
義方。教之詩禮。遽承殊澤。特授崇班。非唯有黷朝章。名器
難假。實亦懼招官謗。顛沛為憂。寤寐兢惶。罔知攸處。況臣
榮登上相。任重總戎。子弟數人。盡居右職。過亢之誡。切在
於心。常懷㨂撓之災。寧忘屋漏之媿。乞停寵命。俯遂愚衷。
庶幼童無冒進之嫌。微臣有知足之誼。無任感懼屏營之
至。
為文武百僚謝示周易鏡圖表
臣等某言。某日開府魚朝恩以所造周易鏡圖於中書門
下奉宣聖旨。傳示臣等。仰觀易象。遠見天心。捧對循環。載
欣載躍。臣某中謝。臣聞太極既立。是生兩儀。六書以畫卦。
四營而成易。備君臣父子之道。盡陰陽變化之源。理亂吉
凶。必以類應。自古哲后。曾未研精。爰及近臣。莫聞訓習。而
朝恩深窮損益。繢以成圖。陛下重有激揚。示之於外。臣幽
觀妙用。周覽元言。警誡人君。恢張治道。陛下欲成其政。必
在勤而行之。儻能建中於人。實亦天下幸甚。臣無任。
為郭令公謝臘日賜香藥表
臣某言。月日中使某至。伏奉恩旨。敕賜臣臘日香藥金花
銀合子兩枚。面脂一盒。裛香二袋。澡豆一袋者。開奩氣馥。
拜蹈增慚。臣某中謝。伏以時當大蜡。節號嘉平。歡已洽於
人神。賜仍出於黻冕。沐茲芳澤。傅以香蘇。忖陋體而何幸。
顧頽齡而可駐。邱山施重。雨露恩深。感戴慙惶。不知所報。
無任荷恩稠謺之至。
謝賜新歷日及口脂面藥等表
臣某言。中使某至。伏奉某月日墨詔。賜臣新歷日一通。并
口脂面藥紅雪紫雪等。窮溟之上。寵詔忽臨。大蜡之辰。慶
賜爰及。跪承慈渥。戰汗失容。臣往塵近掖。實曠天心。洎守
遐藩。多昧戎略。殊私未答。官謗將營。陛下聖德包荒。宸嚴
曲貸。猶存寵任。便浹恩波。覆燾不遺於遐陬。賜賚亟霑於
尸素。況日官頒歷。承敬授之規。綸旨宣慈。沐逾涯之獎。蘭
膏滋潤。綘雪珍芳。捧持而炎瘴自消。潤飾而衰容坐變。邱
山非重。草芥至微。雖百其身。豈酬鴻造。無任感恩瞻戀之
至。
謝墨詔賜歷日口脂表
臣某言。伏奉月日墨詔等。恩波遠被。寵賜薦臨。捧持傾心。
跼蹐無據。臣某中謝。臣分麾五嶺。謬竊殊榮。莅鎮三年。毫
無績效。陛下不遺舊齒。猶獎非才。恩禮浹於遐藩。慶賜覃
於令節。天心宏覆。慈旨優醲。頒聖歷以授時。降寵恩而撫
俗。薰風溥暢。陽景照臨。輝華遍於草木。忭舞盈於路衢。蘭
膏綘雪。沐雨露之湛恩。陋質凡姿。荷乾坤之厚施。伏以三
元在近。國度維新。百辟獻芹。獨馳心而望闕。二毛垂領。唯
懇願以朝天。犬馬微誠。感戀逾切。無任感恩戀主屏營之
至。
為田神玉謝端午物表
臣某言。中使某至。賜臣母趙國太夫人手詔。並衣一副。銀
椀一事。百索十軸。兼賜臣敕書及手詔。並衣一副。銀椀一
事。百索十軸。又賜將軍等衣共五副。百索共二十軸者。聖
慈稠謺。感戴無階。臣某中謝。臣恭守舊規。謬知重務。功慚
毫髮。寵荷邱山。滿篋詔書。偏承睿顧。傾家服玩。皆自天來。
叶彼良時。旌其益壽。淮南藥椀。對此殊輕。漢帝露盤。方斯
匪重。索盈千縷。衣備五時。雨露恩深。不遺於老母。乾坤施
廣。遍及於下臣。受賜若驚。銜恩載躍。誓當戮力。祗奉威靈。
縱有百身。何階報效。無任感恩。
代郭令公請雪裴僕射表
臣某言。臣聞忠邪不可以並立。善惡不可以同㣥。吳任宰
嚭而伍胥鴟夷。楚任靳尚而屈原放逐。遠惟前事。孰不痛
心。伏見澧州刺史裴冕。明允忠肅。道高德厚。匪躬無怠。有
謇諤之風。首佐先帝。驅馳靈武。贊雲雷之業。成社稷之勳。
程元振忌其直道剛方。遂加誣構。貶謫荒裔。天下稱冤。空
懷醜正之悲。莫雪盜憎之恥。今姦邪屏退。聖政文明。百度
惟貞。四門已穆。而寰海之內。元元之人。莫不延首德音。思
聞至化。伏願特令追冕。列在朝廷。俾之台座。端揆庶僚。平
章百姓。處訏謨之任。當燮理之權。必能協和萬邦。致君堯
舜。臣位兼將相。職忝股肱。竊思賢傑。共熙帝載。無任懇迫
之至。
代郭令公請雪安思順表
臣某言。臣聞郤宛之死。罪由無極。申侯之戮。譖起濤塗。惡
直醜正。其來自遠。伏見故開府儀同三司兼工部尚書安
思順并弟羽林軍大將軍兼太僕卿元真等。竭心聖代。宣
力先朝。或任重疆場。或寄深環列。刈單于之壘。殿天子之
邦。播算竹帛。圖形文素。既稱名將。實為勳臣。哥舒翰與之
不叶。因謀陷害。云共祿山通應。兄弟盡受誅夷。冤痛之心。
歿而猶在。安祿山牧羊小醜。本實姓康。遠自北番。來投中
夏。思順亡父波主。哀其孤賤。收在門闌。比至成立。假之姓
氏。及祿山擁旄薊北。思順授鉞朔方。雖則兄弟。而情非黨
與。祿山未反之日。思順屢已陳聞。朝廷百僚。無不委悉。豈
意姦人罔上。成此盜憎。生為盡節之臣。死為銜冤之鬼。趙
母以先請免坐。思順以變告覆宗。死而有知。飲恨何極。伏
惟陛下以至聖之德。紹休帝圖。蕩定妖氛。肅清寰海。軫納
隍之念。深解網之仁。陷賊衣冠。咸蒙齒列。豈令思順兄弟。
獨隔恩私。忠義之臣。所為流涕。此臣所以特祈昭洗。昧死
上聞。但雪此一家。必萬方感惠。何則。逝者抱屈。尚蒙見申。
則存者謀安。故無冤濫。雖有不賓之俗。將聞風而悅服。蓄
疑之將。當委質而來朝。豈惟天下歸仁。實亦幽明欽德。無
任懇願之至。
上代宗書
天道三十年一小變。六十年一大變。祿山思明之難。出入
二紀。多難漸平。向之亂。今將變而之治。宜建徽號。承天意。
而方謁郊廟。大赦各士。誠恐雲雨之施未普。鬱結之氣未
除。願因此時修享獻。欵郊廟。裦有德。錄賢人。與天下更始。
振災益壽之術也。
上中書張舍人書
某白。一昨猥辱面奉。徵及玫瑰。敝廬所有。敢不供上。輒獻
數本。惟恕其非多。此物常開花明媚。可置之近砌。芳香滿
庭。雖萱草忘憂。合歡蠲忿。無以尚也。夫花卉以明媚芳香
之故。閣下不憚煩以採掇。則士之有才有藝者。必將盡力
而搜求。人人相賀。皆有望於明公矣。某猶慮花卉移植之
際。或有夭閼其生。詢樹藝之叟。求長養之術。叟曰。以吾鄙
見。先務及時。第能當春徙之。度地居之。順其陰陽。遂其成
性。根莖未固。擁之以沃土。枝葉未茂。溉之以寒泉。則扶疎
鬱映。紅芳可得而翫矣。觀叟所為。其理信然。某誠以臃腫
之姿。願附於玫瑰之末。擁土溉泉。非明公而誰。良時在茲。
無或遐棄。不宣。某頓首。
唐故同州河西縣丞贈虢州刺史太常卿天水趙公神道碑(并序)
惟天水趙公諱叡沖。公惟隋員外散騎常侍平東將軍渭
源公顯和之元孫。開府儀同三司博州刺史世立之曾孫。
皇朝監察御史君煦之孫。虢王府法曹參軍徵之子。自渭
源四代。咸著清德。洎公纂承。嘉聞益彰。志業貞簡。形儀朗
異。以孝友謹敬。協柔昆弟。以義禮誠純。接奉朋交。文蔚行
茂。顯于當世。天后時應明堂大禮科。上異其對。授陝州陝
縣尉。轉汾州平遙尉。囂劇之地。以幹敏稱。秩滿。從調吏部。
侍郎蕭至忠以公所試超等。授大理評事。公迫於祿養。請
署同州河西丞。贊貳其政。甿輯吏肅。劇賊遁逋。伏姦不興。
縣六百石郡二千石皆受成仰辦而已。道長運速。奄忽遷
殂。以景雲二年冬十月二旬有一日。終于縣館。享年五十
二。及夫人平陽敬氏卒。以開元廿四年四月廿一日。合祔
于虞鄉縣五老原。初公寢疾。告其二子良器良弼曰。吾祖
成季宣孟。忠勳炳著。迨漢吏部尚書融。晉黃門侍郎允。亦
能勦攘寇難。捍衞王室。二祖皆為河東守。子孫因徙家焉。
由魏歷隋。位與時昇。爾後仕唐三葉。而未登吉祿。以吾祖
宗之福豐慶演。固不當湮抑淪廢。意爾曹爾嗣。其將必有
達人。洎公即世。適三十歲。而良器官至中書舍人。未五十
歲。而良弼官至陝華等七州刺史御史中丞浙東嶺南兩
道節度使太子賓客。元宗朝。以嗣子參掌綸誥。追贈公虢
州刺史。夫人平陽郡太夫人。肅宗朝。以次子節制方面。累
贈公太常卿。今聖踐極。嗣孫密邕薰復縱衮等。咸擅才業。
宦成三署。竟如公疇昔之所識。於戲。趙氏再世昌茂。克大
其門。皆虢州祗奉先軌。貽裕後續。仁積訓深之所致也。宜
其誕受光飾。享茲徽章。敢篆石立表。紀旌風烈。銘曰。
德積於微。業成而彰。先時蹇舛。允羡其昌。於烈趙公。亶惟
貞良。砥修行學。顯茂家邦。施子及孫。再世以光。登朝就烈。
佩玉鏘鏘。澤洊本根。沃潤黃腸。有苾遺風。久逾馨香。於斯
篆刻。裕美無疆。
