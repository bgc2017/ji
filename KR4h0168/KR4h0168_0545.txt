欽定全唐文卷五百四十五
蕭俛
俛字思謙。吏部尚書恒子。貞元七年進士。元和初復登賢
良方正制科。累拜御史中丞。襲徐國公。穆宗立。拜中書侍
郎同中書門下平章事。轉門下侍郎。罷為吏部尚書。徙兵
部。授太子少保。為同州刺史。寶歷三年復以少保分司東
都。文宗朝以左僕射致仕。
請放免當司諸色本利錢奏
應諸司諸軍諸使公廨諸色本利錢等。伏緣臣當司及祕
書省等三十二司利錢。伏準今年七月十三日赦文。至十
倍者。本利並放。展轉攤保至五倍者。本利並放。緣前件諸
司諸使諸軍利錢。節文並不該及。其中有納利百姓。見臣
稱訴。納利已至十倍者。未蒙一例處分。求臣上達天聽。臣
已面陳奏訖。伏以南北諸司。事體無異。納利百姓。皆陛下
赤子。若恩澤均及。則雨露無偏。伏望聖慈特賜放免。如允
臣所奏。伏乞特降勅旨。並進今年七月十三日赦文處分。
仍永為定制。
辭撰王承宗先銘奏
臣器褊狹。此不能強。王承宗先朝阻命。事無可觀。如臣秉
筆。不能溢美。或撰進之後。例行貺遺。臣若公然阻絕。則違
陛下撫納之宜。僶俛受之。則非微臣平生之志。臣不願為
之秉筆。
對穆宗問兵法有必勝疏
兵者凶器。戰者危事。聖主不得已而用之。以仁討不仁。以
義討不義。先務招懷。不為掩襲。古之用兵。不斬祀。不殺厲。
不禽二毛。不犯田稼。安人禁暴。師之上也。如救之甚於水
火。故王者之師。有征無戰。此必勝之道也。如或縱肆小忿。
輕動干戈。使敵人怨結。師出無名。非惟不勝。乃自危之道
也。固宜深慎。
崔位
位。貞元中佐陜虢觀察使姚南仲幕府。改遂州別駕。東川
觀察使王叔邕希旨殺之。
為李尚書讓兼左僕射表
臣某言。中使某至。伏奉某月日制書。除臣檢校某官者。伏
惟皇帝陛下以仲春之月。居青陽太廟。順發生之令。垂溥
洽之恩。建萬國而親諸侯。闢四門而延多士。雖成周析壤。
唐虞命官。穆穆皇皇。何以加此。天子幸甚。臣謬列藩鎮。極
茲寵榮。捧戴絲綸。形神駭越。中謝。臣聞謙以立眾。明於害(
闕三字)為言在不知退。臣敢瀝懇固讓。披心自陳。何也。臣(闕
二字)天枝。遂階名級。立身終始。竊慕古人。履官途惟直道
而行。居聖代而孤立寡援。自陛下纂承王業。致理雍熙。臣
以瑣微。累蒙任遇。入司宗籍。出按節旄。報恩百用。未申一
割。悚惕惟厲。中夜以興。臣伏以爵本酬庸。秩由崇德。無功
庸而冒爵秩。乖寒燠而怒鬼神。詩有不稱之譏。易垂折足
之誡。仰惟古訓。歷選先賢。未有不澤潤生人。功在王室。而
可驟升重位。安處大名。况今同軌絕垠。韜弦息甲。守戎內
地。甘食美衣。舉勞無汗馬之勤。論兵乏出人之略。方將尸
素刻責。豈意恩光荐加。在亭育而則然。當靦冒而奚若。且
桓撥之職。而布於典策。優游二品。師長百僚。自漢魏尤難
此選。非夫李固忠讜。黃瓊奏議。羊祜以荊州兼領。謝安由
戎政特拜。以臣方之。遠有所愧。臣高祖淮安郡王神通。翼
贊神堯。竭誠締構。勳彰國史。方任此官。在臣何堪。謬繼前
哲。循涯省分。憂悸失圖。垂之書。不可以訓。是願罄露丹懇。
冀迴聖鑒。察臣辭避之至。恕臣量己之誠。乞停今授。以俟
後效。君猶天也。焉敢飾詞。臣限以所守。不獲奔赴闕下。拜
舞丹墀。無任慙惶懇迫之至。
第二表
臣某言。某月日奏事官迴。伏奉勅旨。以臣讓官。即宜斷表
者。微臣材劣。不足動天。再蒙中詔。曲賜獎飾。捧授之際。襟
靈若飛。中謝。臣伏以運屬昌期。干戈久戢。人懷聖澤。閭里
乂安。臣總戎無分寸之勞。為政乏循良之異。是以內思陳
力。難處百揆之崇。外愧妨賢。願效九官之讓。而宸私荐及。
寵命莫迴。敢煩君父之聰。用申犬馬之志。惟當誓心許國。
盡瘁在公。廉問黎烝。訓輯師旅。庶立毫髮。以副憂勤。臣所
守有限。不獲奔走闕庭。拜舞丹墀。無任感恩殞越屏營之
至。
代李僕射謝加營田使表
臣某言。伏奉某月日勅。以臣兼充當道營田使者。捧受絲
綸。載驚載躍。臣某中謝。幸忝宗室。沐浴恩波。性惟直方。官
絕依倚。凡忝任用。皆自宸衷。常思殺身。以答鴻造。所至之
職。勵精苦節。苟可利人利國。誠願悉力悉心。况西戎狡謀。
有備無患。東都要害。居安慮危。俱屯偃革之師。豈可不耕
而食。臣是以諭臨邊將士。首建屯田。董所屬軍人。力開荒
壤。近為水旱之蓄。遠減飛輓之勞。臣之用心。素切於此。又
軍營衣賜。久費度支。百方圓融。三分全給。在臣守土。固合
分憂。此皆塵露至微。豈如山海云益。陛下曲垂天獎。正以
使名。榮光荐加。荷懼惟厲。但當撫字鰥寡。訓練貔貅。克宣
皇風。底靖藩鎮。庶申萬一。少報生成。臣所守有限。不獲奔
赴闕庭。拜舞丹墀。無任感恩殞越之至。
為李僕射賀聖製政刑箴表
臣某言。伏見聖製政刑箴。天文昭回。八表皆燭。睿藻稽古。
六經不刊。臣某中謝。伏惟皇帝陛下致理和平。躋人壽域。
猶懷兢業。重設箴規。酌裁成立制之中。求司牧措刑之本。
信成康之能事。蓋堯禹之用心。可以萬邦作孚。千載垂範。
金石不朽。日月俱懸。爰自繩契已還。歷選列辟。憲章代有。
詞義罕攻。湯製局促於盤銘。虞歌淡泊於琴曲。橫汾乃縱
賞之事。黃竹匪勸誡之文。其餘流薄國風。漂淪樂府。典謨
雅誥。寂蔑無聞。曷若光啟格言。昭融至道。勤萬幾於一日
二日。立盛德於先天後天。長垂四目之明。詎假百官之獻。
臣職惟方鎮。宗忝葭莩。成誦已在於丹心。述宣願播於青
史。臣限以所守。不獲奔走闕下。拜舞天階。無任捧讀跪戴
抃躍之至。
袁司直
司直。大歷十四年舉進士第五人。
寅賓出日賦(以大明在天恒以時授為韻)
日為天經。春為歲始。貞三農而允協於度。調四時而不[:#AS-8FBB:●]
於理。敬其所出。導其所以。升黃道而萬化融。出青方而百
工起。所以放勳欽明。羲仲是司。協和天意。敬授人時。闕其
職則厚生斯廢。行其典乃庶績咸熙。且曉色曈曨。清光杳
靄。垂大明於有截。察幽深於無外。守晦明之度數。順躔次
之交會。合一德而無私。位三光而稱大。煦育無偏。陰陽氣
宣。應律管而初變。暖林花而未鮮。興農功於燠室。發耒耜
於原田。既陶陶以受歲。亦欣欣而樂天。則知日以陽為德。
君以政為恒。陽虧則物無仰照。政失則年用不登。覩寅賓
之有則。知平秩之方興。瞻彼漲海。日之所在。出扶桑而吐
暉。泛暘谷而浴彩。貞明宇宙。協順時候。將虔敬而專其所
職。豈出納而輕其所授。我國家獻歲發生。舒勾達萌。警大
田於東作。紀斯箱於西成。君德與日德俱遠。道光與日光
齊明。將授官而守職。俾萬化而為程。
王仲舒
仲舒字宏中。太原人。貞元十年策試賢良方正能直言極
諫等科。登乙第。超拜右拾遺。累轉尚書郎。元和中自職方
郎中知制誥貶硤州刺史。遷蘇州。穆宗立。召為中書舍人。
出為江西道觀察使。長慶三年卒。
湖南觀察使謝上表
臣某言。臣以某月日到本部上訖。榮如夢中。不敢自信。臣
某誠懽誠懼頓首頓首。臣頃備位省官。孤特無與。自堅內
志。不近權門。逞憾者以陰計中臣。伺其顛沛。而臣位從懼
進。身自危安。陛下之保臣也。陛下開張至道。以福㣥生。長
人之吏。必以歲久。課其能否。定為差等。使無倖人。獨臣領
常州一年。超居近地。陛下之私臣也。臣當此時。不能稱揚
隱晦。以納聖聰。論列奇計。以靖封略。使下有勝臣而未用
者。邊有戰聚而偷生者。是臣負陛下之知也。况今方隅之
任。得其人則聖慮安。失其才則眾情苦。斯位不細。惟賢者
宜之。臣前官已曠。後恩逾重。公議難逭。殞越是憂。謹當日
用皇慈。下求利病。鎮浮惰之俗。杜奸邪之萌。冀其小康。上
天府。臣之心也。敢有二事。不勝感恩戀闕之至。
為荊南節度使謝恩表
臣某言。中使某至。伏奉三月二十五日勅。除臣江陵尹兼
御史大夫荊南節度觀察處置等使者。如綸炳然。中天而
下。伏讀惶駭。不知所裁。臣某誠懽誠恐頓首頓首。臣既無
老謀。又無壯事。塵玷重位。前後六年。將陛下覆幬之仁。煦
嫗㣥物。所至之土。方獲小安。如日照臨。人共知見。臣敢竊
盜。以為己功。况文昌六星。將帥為首。非全才碩德。未嘗苟
居。陛下睿慮神行。雄威電斷。將付斯任。尤精其人。過量之
榮。臣獨虛授。若在夢寐。不敢自期。即以今日。祗命上道。臣
團練判官太子舍人兼侍御史楊洽。久更吏塗。兼練戎事。
謹差專領留務。待李衡交割。不勝感恩忻躍之至。謹奉表
陳謝以聞。
昭陵寢宮議
右。奉進止。寢宮在山上。置來多年。曾經野火燒爇。摧毀略
盡。其宮尋移在瑤臺寺左側。今屬連年。欲議修置。緣舊宮
本山上元無井泉。每緣供水稍遠。百姓非常勞獘。今欲於
見往行宮處修造。所冀久遠便人。又為改移舊制。恐所見
未周。宜令中書門下及百寮同商量可否聞奏者。守右補
闕王仲舒議曰。
伏詳勅旨。以太宗陵廟。衣冠所游。嚴上之誠。重於改作。實
聖人之孝也。但以既經焚毀舊制。將來仙馭所經。恐違虔
奉之意。其本地素無泉源。日羞饋祀。出於人力登降。難為
褻味。又仲尼有言。易墓非古。臣庶兆域。尚重芟夷。園寢之
閒。豈宜振擾。不可再興版築。理足明徵。陛下聰明聖神。德
叶文祖。寢宮廢墜。歲序滋深。獨留其功。以候聖旨。伏惟精
選信任大臣。嚴重其禮。昭告陵廟。以通明靈。令於柏城之
中。卜其近地。略雕琢之費。因耕稼之休。務錄愛人節用之
心。副文皇還朴之志。天下幸甚。謹議。
崔處士集序
帝唐綏珮之士。年未壯。其文老成者。曰博陵崔秀文。峻亮
而堅。剛貞而和。止立而毅。其行也不邇聲利。其文也文質
相制。才氣相發。於古人立意中。往往振起風雅。知君者謂
君得詩禮之際。自然之機故也。方將逞詞縱翰。為邦國之
聞人。遭命否厄。若干年而夭。嗚呼惜哉。嘗曰。文之難為久
矣。世有執異端為公是。驅法政為利物。或雕刻雪月以趣
佻巧。或侈衒奇詭以新聞見。或拘實而忘雄。或飾辭而契
本。使曲直亂次。裦貶錯行。作者以壓溺處之。未嘗弔也。深
而通。而茂。華而不流。純而不樸。仁義物體之序。屬辭興事
之端。於大化也。粲而不殊。作者之教。吾其奉哉。由是洽帝
王之制度以啟箴諫。則漢宣中興頌作焉。諷前史之闕以
貞黜陟。則翟義贊形焉。較英雄之功伐以傳後世。則三傑
頌存焉。其餘暢賢人之德。評一時之事。不附於彼。而立於
才。纍然貫珠。於遺體不可備舉。與君游者。猶是文揆人。人
在於餘地。則君妙識深行。又足徵矣。噫夫。彼化工醇其器。
堅其志。而不使之遂。豈將惑於從善者之心乎。余於君。從
母之昆弟也。嘗為碣銘志。君之文。篇目遺逸。乃綜而次之。
敘而引之。
祭權少監文
維年月日。從姨弟使持節蘇州諸軍事守蘇州刺史賜紫
金魚袋王仲舒。謹遣某人以清酌之奠。敬祭於故山南道
節度使贈尚書左僕射權三兄相公之靈。惟靈天受全氣。
早挺文學。用道以直。閑邪存誠。心常坦夷而不離法度。操
本堅峻而盡歸忠厚。自拂衣登朝。周歷清重。靜專一節。造
次於是。內翊皇極。外擁麾旄。賢哲極致。天下榮觀。豐祿足
以肥家。雄文可以潤屋。而奉己彌約。素風逾鮮。禺卭山立。
以鎮浮俗。嗚呼。公之德也。公之器也。壽享期頤。猶謂之夭。
况相遠乎。論道上庠。猶謂之薄。况不至乎。哀哉。仲舒及冠
之年。情契深至。非求道之要。不為辭端。非為文之蹟。不著
心本。雲路盡相致之誠。閒宴諧道舊之適。音容如覩。書札
尚新。靈儀宛然。驟隔今古。局守遠郡。臨慟無因。敬薦酒殽。
用申平昔。尚饗。
王顏
顏。太原人。第進士。貞元中累官大理少卿。拜御史中丞。出
為虢州刺史。
京兆府獻三足烏賦
夫何赫赫之太陽。忽降精於烏鳥。乃呈瑞於皇王。足應乾
之三數。目耀日之九芒。降天邑而於我李。浴咸池而自扶
桑。嘗空聞於前牒。今實觀於殊祥。天既無私。祥何能隱。昭
聖代之有應。垂休徵之無盡。瑞於帝室。表大孝於天衷。獻
自尹京。驗長安之日近。始至也。眾羽駭集。伊人驚萃。邁麟
鳳之時見。何鷹隼之能畏。如深就日之誠。不效搏風之志。
願委質而入貢。終依仁以馴致。入銅籠而戢翼。向金殿而
矯翅。將告於休。似對以意。由是憐楚人之迷鳳。陋越裳之
獻翟。小哉棲棘之鸞。蔑矣應風之鶂。未如我陪日馭之出
入。遊天居之岑寂。曩有赤而呈美。白以效靈。俱非應乎殊
貺。亦或載於祥經。終未如符孝理之永錫。昭寶運之康寧。
則如堯舜登極。夔龍夾輔。布政無偏。惟賢是取。故得感陽
精於上帝。贊陰德於下土。光昭萬葉。輝映千古。良史當載
美而記時。謏才顧賡歌而蹈舞。
白雀賦
彼白雀兮。降靈朱方。羽皎皎而冰淨。毛紛紛而雪光。既無
日浴。不假雲翔。馴階除兮玉彩相照。向庭際而花影飄揚。
皓然自居。賁以為飾。與物無競。隨時遊息。知有文而賈害。
則純素葆光。知惡紫之奪朱。則大白呈色。叶我皇之金運。
旌我皇之道極。又何貴乎黃以為名。赤以為翼。然後銜丹
書以告祉。執玉環以述職。所以異其類。不能同塵。所以隨
其俗。將以順人。不假倉以耗國。不穿屋以賊鄰。刺穆公之
將死。以人為殉。雪冶長之無罪。示人有親。無以為凡鳥也。
不摭其實。無以為珍禽也。不利於物。庶考言以察用。時有
得而無失。若以酒成禮。我則能近取諸身。若以農命官。我
則能將委其質。百揆有序。萬物咸秩。豈不知鴻鵠之志。與
斥鷃而為匹。悲夫。未處大厦。閑於雕籠。心眷戀兮猶期拂
日。羽摧落兮半已從風。望銅臺而路遠。忿瑤池而宴終。倘
吾君兮為開一面。呈瑞兮還飛紫宮。
進黃帝玉佩表
臣顏言。國家虔奉道源。天下久安聖化。伏見能事必舉。善
跡必旌。臣所部湖城縣界。有鑄鼎原。是軒轅黃帝鼎成上
仙之所。(闕一字)詳史冊。縣右昇仙宮寺。具見圖經。獨此(闕一
字)原。曾無表記。微臣愚見。是千古所遺。歷代因循。以至(闕
一字)日。只有鑄鼎原名。莫知陳迹所在。臣今(闕一字)於原最
高處。刻石表之。當石直下。更須穿地(闕一字)實。去月二十八
日。本縣令房朝靜縣鎮遏將常憲專知官軍將杜晏等。同
於原上。選地對窟。穿深四尺。得玉石(闕二字)是一片。穿時為
土工所折。今作四段。有懸佩孔子二。其日縣令所由等狀
送到州。臣送觀察使。使牒却令州司自進。臣以此處合有
碑記。千古所無。臣輒云為。自疑妄動。今幸得此佩。伏喜不
妄。微臣測度。恐是黃帝上昇之時。小臣遺墜之物。臣檢算
歷帝
記。黃帝去今六千四百三十年。伏以天下有道。地不藏珍。
今千尺荒原。一穿得寶。且是軒轅墜物。應見聖明之代。微
臣不勝驚喜慶抃之至。其玉佩謹以函盛。差朝請郎行司
兵參軍暢賞隨表奉進。伏望頒示朝廷。宣付史館。臣顏無
任誠惶誠恐頓首頓首。謹言。
請釐肅朝班狀
吏部兵部侍郎郎中員外共一十三員。起去年十一月一
日至今年三月三十日。並不入朝。臣此謂選限內不朝。實
憑格勅。去三月二十一日奉勅轉朝。前件官並闕奉慰。臣
中書門下省并兵部吏部格勅。並無文狀。國朝故事。開元
以前。旬假節日。百官盡入朝。至天寶五載。始有勅放旬節
假日不入。比及近來。又賜常參分日。伏緣前後優待之厚。
致有慢易違失之愆。臣忝職司。合當舉正。庶使朝行自肅。
典禮克行。伏請釐革。
軒轅黃帝鑄鼎原碑銘(并序)
惟天為大。惟帝堯則之。惟道為大。惟黃帝得之。南華經曰。
道神鬼神帝。生天生地。黃帝守一氣。衍三墳。以治人之性
命。迺鑄鼎茲原。鼎成上昇。得神帝之道。原有為谷之變。銘
紀鑄鼎之神。銘曰。
道(闕一字)神帝。帝在子人。大哉上古。軒轅為君。化人以道。鑄
鼎自神。漢武秦皇。仙冀徒勤。去道日遠。失德及仁。恭惟我
唐。元德為鄰。方始昌運。皇天所親。唐興茲原。名常鼎新。
追樹十八代祖晉司空太原王公神道碑銘
始祖無名。道之出也。曾孫有國。周之宗也。夫國有開必先。
粵若后稷播種。蒸人乃粒。周之先也。積仁成德。積德成聖。
以至文王周公。與天地合德。乃繼為家聖焉。周禮周易。與
日月俱懸。允著為家法焉。開國德澤之源流。為國制度之
本末。俾百世不易。萬方日用。豈止三十代中八百年內而
已。厥後子孫。因王顯姓。始自四十一代祖周平王孫赤。其
父泄。未立而卒。平王崩。赤當嗣。為叔父桓王林廢而自立。
用赤為大夫。及莊王不明。赤遂奔晉。晉用為并州牧。自赤
至龜八代。代牧并州。龜生喬。至文釗十六代。通前八代。代
襲封晉陽侯。文釗生叔儁。叔儁生伯明。伯明生乇。乇河東
太守征西大將軍。乇生卓。卓字世盛。歷魏晉為河東太守。
遷司空。封猗氏侯。夫人河東裴氏。父仲賢。任雍州牧。卓翁
年七十九。薨於河東。時屬劉聰石勒亂太原晉陽。不遂歸
葬。葬河東猗氏縣焉。隋併猗氏為桑泉縣。今司空塚墓在
縣東南解古城西二里。至今子孫族焉。自古太原鄉也。亦
猶潤州上元縣有瑯琊鄉。後魏定氏族。僉以太原王為天
下首姓。故古今時諺有鼎蓋之名。蓋謂蓋海內甲族著姓
也。我卓翁葬河東。子孫成族。閒生將相。而太原之望。獨不
鼎蓋河東著姓乎。况本支奕葉。金輝玉映。洪源長派。碧注
清漣。襲官㛰者。戚屬兼之。澄而為止水。絕資蔭者。徭稅不
暇。漫而為眾流。隸軍府而耳順方免。負終身之恥。戍積石
而萬里交鎮。有次死之苦。更接二京之庭。驅出九流之外。
蓋魏地狹隘。迫而使之然也。開元中。左丞相張公說越認
范陽封燕國公。大歷初。左相縉叔越認瑯琊封齊國公。且
河東王承太原顯望久矣。一旦為縉叔齊公沒之。而望平
沈也。如燕齊兩公。皆名世大賢。社稷重器。尚爾為也。况中
智以下薄俗者乎。又見近代太原房譜。稱顯姓之祖。始自
周靈王太子晉。瑯琊房譜亦云太子晉後。且晉平公聞周
太子生而異。使師曠朝周見太子。太子年方十五。曠謂太
子色赤。太子謂曠曰。吾後三年上賓於帝。果十八而仙。得
不謂元精下降。全真上賓。則知年未十五。已是神仙矣。豈
於三年之中。而始同凡有嗣息耶。是各為修譜者務神奇
祖先。競稱太子晉後。不其妄歟。凡稱太原王者。無非周平
王之孫赤之後。前已詳之明矣。桑泉房隋奉朝請善翁。善
之子日[:#AS-FBED:●]冄子翁。官至開府儀同三司車騎將軍河北道
大總管。見隋書。墓今有碑。僧曇延有奇表。身長八尺。見高
僧傳。蒲州桑泉人也。或有延公贊曰。德與天全。身居佛半。
桑泉房幽州都督元珪翁。廣州都督方平翁。皆盛德光時。
左補闕智明伯。戶部員外郎岳靈叔。猗氏房右丞維叔。左
相縉叔。俱偉文耀世。或有上縉叔詩曰。朝廷左相筆。天下
右丞詩。人謂戲言。時稱定論。虞卿房安西北庭二節度正
見叔。武德冠時。如入仕朝廷。百舍或一。出宧州邑。十室二
三。通文武舉選。僅不比屋。有以見我卓翁積德積仁。垂不
已之慶。流於無窮也。然因官㛰。或棄鄉族。迷失宗望。亦往
往而在。晉司徒昶翁誡宗人曰。若結㛰姻。如暴貴無識。猥
富不仁。慎勿為也。又誡曰。勿三代不仕不學。不看客失㛰
無譜。不葬無墳墓。不修仁。若是惡事。三代皆淪小人也。戒
之慎之。孱孫顏。由進士官歷臺省。除洛陽令。移典杭州。入
大理少卿。拜御史中丞。出虢州刺史。嘗歎大道久隱。澆漓
時極。
今於正經揭道字為志。於子史揭道字為翼。成五十卷行
於代。建軒轅黃帝鑄鼎原碑銘聞於朝。卓翁塚墓古有碑
廟。直下宗子。四縣離居。每年用正月七日一合來祭。干戈
動來。廢至今日。時方開泰。冀得復行。嗚呼。魏之風俗。儉不
中禮。周之子孫。日失其序。顏實永痛。力建豐碑。有四義焉。
一歸流遁者之心。二正迷宗者之望。三伏旌垂慶之德。四
永銘儲祉之仁。銘曰。
太原一宗。晉代三公。薨時世故。葬此河東。孫謀克著。祖慶
所鍾。顯魂凜凜。遺塚崇崇。(謹案蒲州府志以此碑非唐人
所作云文中謂周平王孫赤其父泄未立而卒平王崩赤
當嗣為叔父桓王林廢之而自立及莊王不明赤遂奔晉
求之傳記事皆無有且晉於是時獻公未強并州太原尚
在狄地况州牧之官始自漢世安得晉於此時即用以為
牧而先立此號又謂自赤至龜八代代牧并州自龜至文
釗十六代通前八代代襲封晉陽侯語尤無稽且太原鄉
牒其狀乃顏所上狀稱冀州刺史碑乃云河東太守狀稱
卓在晉為司空河東太守碑乃云歷魏晉為河東太守遷
司空安有一人自述其先世而牴牾不合若此又謂開元
中左相張說越認范陽封燕國公大歷初左相縉叔越認
瑯琊封齊國公夫說與縉自以功名官位得封初未聞越
認之事且公侯之爵亦非因越認門望可邀得者云云其
辨甚詳今登載原文仍錄辨語存證)
