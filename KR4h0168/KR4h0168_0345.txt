欽定全唐文卷三百四十五
張巡
巡字巡。鄧州南陽人。(舊唐書云蒲州河東人又樂史太平
寰宇記亦云巡蒲州河東人)開元末擢進士第三。以書判拔萃入等。天
寶中由通事舍人出為清河令。調真源。安祿山反。巡募豪
傑拒賊。與單父尉賈賁入雍邱城守。雍邱令令狐潮降賊。
引衆數萬圍城。凡四月。巡衆纔千餘。每戰輒克。河南節度
使嗣虢王巨屯彭城。假巡先鋒。俄東平陷賊。巨引兵東走。
巡失外援。拔衆至雎陽。與太守許遠城父令姚誾等合。敗
賊將楊朝宗。詔拜巡主客郎中副河南節度使。至德二載
御史中丞。賊將尹子奇圍之經年。城陷遇害。年四十九。贈
揚州大都督。
謝金吾將軍表
想峨眉之碧峯。豫遊西蜀。追騄駬於元圃。保壽南山。逆賊
祿山。殺戮黎獻。蹂汙(一作腥羶)闕庭。臣被圍四十七日。凡一千
八百餘戰。主辱臣死。當臣效命之時。惡稔罪盈。是賊滅亡
之日。
對西陸朝覿判
西陸朝覿闕月繹之御史劾之非其時不合禮
薦必及時。政無墜禮。雨雹可禦。淒風不流。惟乙淩陰是司。
將頒肉之列愛侯伐冰之家將當夜頌有(此上數句應有
闕誤)朝覿無戒。且不違於西陸。蓋取異於東鄰。既憐申豐。
將除苦雨之變。翻慚高子。不爭靈星之詩。御史職在乘驄。
誠為直指。有司義乖祭筐。猶曰非時。徒欲事於煩言。得無
同於矯舉。罪之則可。訴亦難從。
對字詁判
甲書字詁所由計功不及日請科罪不伏訴云紙類不同
甲楷法有聞。頗齊刀筆之吏。象形自業。偏在寫書之官。不
能殺竹惟青。臨池盡黑。當年有立。應已盈裾。計日不移。無
慚尺牘。今乃字詁是事。日課有違。左氏門庭。雖多筆硯。稚
川史籍。不滿巾箱。曾莫負於五車。徒見司於雙管。以是會
意。雖則麾肱。不能中程。何為當理。今之簿訴。將俟片言。欲
遲單父之書。須辨洛陽之紙。然則類之大小。猶或可問。刑
之出入。於是乎在。
許遠
遠。杭州鹽官人。右相敬宗曾孫。初從軍河西。為磧西支度
判官。劾貶高要尉。安祿山反。召拜雎陽太守。累加侍御史
本州防禦使。賊將尹子奇攻城。遠與張巡姚誾固守。城陷
被害。贈荊州大都督。
祭纛文
太一先鋒。蚩尢後殿。蒼龍持弓。白虎捧箭。
祭城隍文
眢井鳩翔。老堞龍攖。
李光弻
光弻。營州柳城人。起家左衞親府左郎將。襲封薊郡公。安
祿山反。郭子儀薦其能。詔攝御史大夫持節河東節度副
大使知節度事。尋加魏郡太守河北採訪使范陽大都督
府長史范陽節度使。肅宗立。更授戶部尚書同中書門下
平章事。至德二載遷司空。拜鄭國公。乾元元年兼侍中。為
天下兵馬副元帥。上元元年拜開府儀同三司中書令河
中尹晉絳等州節度使。進太尉。寶應二年進封臨淮郡王。
賜鐵券。藏名太廟。圖形淩烟閣。長慶二年薨。年五十七。贈
太保。諡曰武穆。
辭疾讓官表
臣自去月十七日舊疾發動。有加無瘳。至今月五日。臣自
量氣力。恐至不起。謹忍死口占。陳露上聞。臣受國重任。荷
國厚恩。自陛下臨御以來。方隅多故。加以疾病。不任扶持。
竟未獲趨拜闕庭。瞻奉宸極。忽此危亟。氣候奄然。將冥沒
聖代。長辭白日。撫心內痛。割切五情。且鳥之死。其聲尢哀。
况臣繫心聖朝。結戀慈母。倚枕西向。覲謁永遙。所以循環
晷刻。心腸斷絕。臣以素無成效。累加封邑。每經陳讓。不蒙
允許。今臣將死。靦冒猶存。若使無功之子。嗣守素封。臣赴
下泉。亦不瞑目。况生人凋弊。國用不充。軍興所須。實資錢
穀。謹上前後所賜實封二千戶。請歸之有司。庶裨萬一。蓋
臣宿素必守之誠。伏惟聖慈特賜臨照。行營兵馬使已下
至將士及資糧營田所繇等。並令恭守所職。伏聽進止。仰
天瀝懇。誠切氣微。俛首嗚咽。申吐不盡。不勝哀迫痛戀之
至。
達奚珣
奚珣。開元時官禮部侍郎。汙安祿山偽命。
太常觀樂器賦
昔者聖人之作樂也。將以動天地。感鬼神。節風雅。導人倫。
樂假器而成用。器以樂而見珍。或採孤篠於鄒魯。或收浮
磬於泗濱。或斷彼金石。或制自陶鈞。被諸大道。輝光日新。
逮乎上皇云謝。戰國相滅。雄殺氣於五兵。崩禮容於八列。
大樂之器。斯焉是缺。剝極則賁。天臨我皇。化東戶而咸若。
歌南風而有光。觀奮豫而崇上帝。舞干戚而柔大荒。樂器
成列。盈乎太常。客有覩而駭者曰。國之盛事。殫所未識。雅
象純殷。叢光翕赩。樹羽紛纚。崇牙崱屴。玉管清通。瑤琴古
色。朱絲疏越之制。雷鼓靈鼉之飾。青笳閟列於軍容。畫角
融怡於武力。故能頓應朄。張柷敔。猛獸赫怒而擎鐘。金人
嵌巖以負簴。鸞笙在目。疑髣髴於周王。鳳簫可吹。紛肸蠁
於嬴女。況復天球曜逸。金銳蒙鴻。大籥清警。虛籟生風。怒
齊竽之濫吹。壯秦缶之爭雄。稽爾既倬。猗歟載豐。匪天子
之明德。孰以成其衆美。總四夷而徵妙。越六代而高視。思
其鏗鍠嘈囋。清暢逶迤。五色成文而不亂。八風從律而不
虧。窮高遠而測深厚。故乃盡美而在斯。
華山賦(并序)
太華之山。削成四面。方直者五千餘仞。蓋嶽之雄也。往因
行邁。望之不及。今來何幸。作尉於茲。因而賦之。以歌厥美。
華山維嶽。㣥嶽之雄。天開厥狀。神致其功。昔與襄山。連岡
不絕。河水長注。橫流曲折。神元再造。拓崖而兩分。仙掌常
存。倚天而迴列。其後多歷年所。至於夏王。窮地絡。正乾綱。
綠甲之功既就。元圭之業有光。定我祀典。因為舊章。同夫
三事。偉哉煌煌。徒觀其倚伏而起。削成而峻。作秦塞之高
標。為豫州之巨鎮。其南接楚。其北臨晉。嶔乎數都之間。豈
惟直上者五千餘仞。遠疑將適。近若將騰。氤氳綠潤。霮䨴
青凝。發地壁立。連天石稜。披重霄而自致。與元氣而相陵。
旁望㣥山兮盡為幽側。猶夫南面兮用資峻極。巍巍乎掩
夏雲之奇峰。蒼蒼然合秋天之正色。近壓關輔。載樞京國。
此其所以為嶽者也。若乃人寰不遠。勝氣常清。石含古色。
泉落秋聲。懸巖蔽虧。謂乾坤之闔闢。洞壑幽邃。汎雷雨之
滿盈。怳怳乎又似龍虎潛伏。鬼神含精。伊彼崇林。望之盡
目。參灝氣而森秀。侔斷山之遙矗。仙草殊品。靈花異族。不
以無人而不芳。香風灑乎函谷。皆負靈造。是潤是黷。具物
靈繁。故難詳鞫。蕭條世俗。髣髴神仙。玉女明祠。星壇尚在。
羊公舊室。石榻常穿。霧雨迷處。雲臺巍然。則知大象所存。
何有於古。列真攸萃。寧獨於先。國家南正司天。北正司地。
人神不擾。方嶽定位。森森象設之若生。憺憺威稜而可畏。
宗伯制禮。巫咸視事。殺氣每登。騂剛必備。蓋所謂敬而無
黷。厲夫精意。此則邦之禮物也。受命如響。依人而榮。攸歆
盛德。載答嘉生。不[:#AS-8B70:⿰⺅⿱⿰夭夭心]旬時。作為雲雨。白漿既挹。黃玉斯睹。
隤止如山。永康中土。此則神之叶贊也。揔被山嶽。非無壯
麗。或隱峰於㣥嶺。或結根於荒裔。空聞象外之談。何貴人
間之世。而我直兩都之大道。當三條之正中。偏近日月。高
謝紛濛。通天之氣。成天之功。鑾輅常幸。聲明有融。能事無
爽。揚言莫窮。舉天下而爭長。故難可而比崇。
劒賦
代有劒兮。物之至珍。精鋼百鍊。處匣千春。含光匿耀。守靜
全真。蘊切玉之姿。咸稱往歲。呈斬蛇之銳。幸在今辰。至如
歐冶素蘊。風胡久委。許提拔而非遙。期磨礱而在邇。蓮鍔
熒煌。思綠水之是投。霜鋒煜爚。諒碧天之可倚。孰云巨闕。
亦曰龍泉。借衞身而用光眉壽。將行佩而永保流年。俯而
察。乃白光略地。仰而觀。則紫氣射天。若乃取舍從人。沈淪
委質。埋厚地之聲有年。望司空之來何日。擊兕之名已彰。
決雲之勢不失。大哉寶劒之神用。等天地而齊畢。
豐城寶劒賦
劒之利者。有豐城之寶鍔。夫其始也。赤山破。邪溪涸。洪鑪
洞融。金景煽爍。雖發揮於人事。乃兆朕於天作。爾其為狀
也。鍜霆電。明秋水。殺氣森映。光輝四起。歐冶失律。風胡[:#AS-8A63:⿰⺖⿱吅⿻丂一]
視。豈徒決浮雲。絕地紀。若斯而已矣。爾其大運迴薄。陵谷
推遷。東南地沒。不知夫數千百年。騰精動地。直上衝天。斗
牛之間。夜雄雄然。異金陵之浮王氣。同寶鼎之在汾川。本
知浮精粹。剛決必備。明而用晦者。君子之時義。窮而待達
者。丈夫之志事。兼此數德。難乎見棄。知我者寡。大賴張公。
每讀舊書。多茲感通。不覺毛髮盡樹。起雷息於胸中。迨乎
發蒙泉。開祕匣。文積幽翳。上藏鱗甲。磨礪畢兮見文章。搖
白日兮星煌煌。鋒稜可畏動人膽。表裏分明照眼光。黃金
裝兮綠龜飾。荷提攜兮耿霜色。豈辱命於洪造。冀成能兮
武力。君其試將倚天外。不日為君清絕塞。苟軍國之用在。
豈能雌伏於一代。
秦客相劒賦(以決浮雲清絕域通題為韻)
有懷其寶而未別。候以其時而自絕。始藏用而有疑。終因
人而一決。蓋時有遇否。非事有工拙。願一二於擊轅之歌。
左右以相劒之說。於越之君。以五劒聞。方潛神以閉匣。非
有意於決雲。且切白玉其猶泥。斷截蛟龍忽若篲。泛夫以
中庸之近者。惡識天下之良劒。有客來越。其至自秦。心以
通於物理。鑒有邁於人倫。昔也聞風而悅。今為觀國之賓。
以天機之見。明利器之因。天氣得中而不易。金精順理而
無逆。翼乎秋水之欲波。渙乎春冰之將釋。陽散陰漫。霜鍔
雪脊。好勇者不能禦其折衝。善說者不能離其堅白。滿谷
之馬。未可齊乎此價。傾城之金。安能賣乎此客。況非景罕
匹。流星莫(闕八字)歐冶之術為優。此名器因而有作。明至寶
不得無妄。劒非人而何識。人非劒而何相。雖鍜鍊於良工。
皆等衡於哲匠。劒之能可以相著。士之用可以劒明。抱識
者(闕一字)乎牽復。藏器者以其彙征。願以小人之道而進。期
君子之鑒惟清。重曰。析薪如之何。匪斧不克。求劒如之何。
匪相不得。純鉤之器。秦客所識。非常人之區域。
華山述聖頌序
序曰。懸象著明。莫大乎日月。我聖人之文也。發祥儲祉。莫
大乎神祇。文之所繇興也。原夫天作太華。氣雄㣥山。秉靈
伊何。受命如響。自坤元之所開拓。虞帝之所巡遊。祀典雖
存。宏圖蓋闕。洞陰陽之不測。其惟大聖歟。於是藻翰自天。
發揮神化。建碑於廟。以光寵焉。乃命朝英。實司其事。經始
勿亟。庶人子來。徒觀其神輸坤珍。美石次玉。追琢之際。厥
聲泠然。磨礱之後。其光洞納。樹之平地。嶷若斷山。六龍盤
薄糾其上。㣥神羅立負其下。藝事既畢。宸章乃開。竊以洪
鑪大造之時。天動地嶪。祕籙聿來之日。風搖雲起。詞義至
廣。含元氣而運行。翰墨至精。吐奎星而飛動。剛柔相錯。神
妙無方。合而五光昭。離而萬象列。宇宙之間粲如也。由是
發巖巒之氣色。益祠廟之風稜。不怒而威。有來加敬。蓋因
大君之一顧也。寵秩榮幸。不其至哉。初有司以法駕時巡。
路直斯地。將選巨石。先期底功。天意若曰。夫人神之主也。
嚴神以為人也。今穡事未已。工徒復興。人儻失業。神將何
據。方待歲暮。以須後圖。粵若碑版。嶪乎刊刻。通其變則人
不倦。節其用而財不傷。俾夫役者。逸於從事。天之臨下。其
道有赫。曲成萬物。何往非宜。時厥使臣。乃昌言曰。國之大
事在祀。神之所歆在德。以德舉事。吾君有光。比夫周銘弇
山。存乎車轍馬跡。漢祀少室。蓋欲遙輿(一作興)輕舉。至誠逮
下。可同年而道哉。頌聲未作。詞客之過。小人固陋。遊聖難
名。實賴文宗。繼其不逮。敢託呂補闕向為之頌云。
對以管聽鳳判
乙以管聽雌雄之鳳而不合將罪之云中國無竅均者
鳳凰于飛。聲中律呂。雌雄是聽。道在伶倫。通乎忽微。探彼
幽賾。瞻言乙也。忝跡於斯。豈術數之未精。而飾情之有訴。
且軒轅已降。歲序茲深。推律者寧止於一家。探竹者無聞
於絕塞。遐求嶰谷。近捨金門。荀勗聲高。懸同此設。京房識
遠。有愧其能。既謝知音。宜從寘罪。
宴濟瀆序
新安主簿高侯。知名之士也。自角巾私第。居多散逸。不遠
伊邇。薄遊於畿。濟源宰寇公此侯之舊也。乃昌言曰。敝邑
褊小。何以娛賓。是用戒朋遊。選休暇。總轡出郭。頓夫濟瀆
焉。昔陶唐宅天。洪水方割。夏后敷土。沈災克清。瀆之稱位。
斯焉肇起。夫其含靈厚載。託勝中州。初若爭雄。截黃河而
徑渡。去而有禮。揖滄海以朝宗。均祀典於通侯。蓋取諸此。
然後命舟子。為水嬉。垂安流。窺洞穴。烟華釣浦。彩徹金潭。
表裏皆明。下觀鱗石。風雨時霽。遙影(一作映)雲山。荷芰香而
酒氣添濃。洲渚隱而榜歌聞曲。船移鳥下。岸靜蟬鳴。沿流
溯洄。坐得桃源之趣矣。況時當大夏。氣惟溽暑。沸海焦陵。
流金爍石。獨有茲地。勢隔人寰。高樹森沈。窅若無日。修竹
陰映。蕭然納清。徘徊久之。體靜心愜。思壯士以翻景。與諸
公為窮年。不覺晴雲向山。涼露霑夕。對歸騎而將散。負幽
情而更多。如何誌之。詩可以興。
遊濟瀆記
軹縣西北數十里。濟水出焉。稽乎舊章。可得而道。自河浮
綠甲。帝命元夷。疏甽澮而正乾綱。鏟陵巒而通委輸。所謂
四瀆資我。而成彼三川者。或在幽僻。遠而見奇。伊何足貴。
豈與夫體清淳之氣。據函夏之中。平地開源。分空正錄。表
裏皆淨。似若非深。舟檝既加。乃知無底。沖和自抱。斯君子
之量歟。從此而東。截河通汶。不以險阻殊其勢。不以清濁
汨其流。終能獨運長波。滔滔入海。沈潛剛克。斯君子之量
歟。意者洞幽明。貫天壤。包荒萬類。出入無間。形與化遊。復
歸於道。不然。何其異也。雖金火交作。變通殊制。而浮沈之
事。亦無捨旃。國家南正司天。北正司地。以為百神授職。則
陰陽無錯繆之災。㣥望聿修。水土得平均之序。欽若稽古。
道豈虛行。閟宮有侐。象設如在。流目一望。森森動人。覺毛
髮之間。風飇四起。然後以諸侯之禮。禮而祀之。至於下人。
日用蘋藻。吉凶悔吝。則以情言。且神道無方。豈存於此。而
物類相召。或有憑焉。㕎溜潛通。動植滋液。高樹直上。百尺
無枝。虛篁下清。四時一色。意隔人世。空聞鳥聲。陽浦先春。
草心方變。㩻岸猶冷。苔生未穠。紅晶落而天下陰。青靄凝
而衆山暮。留賞無厭。歸情坐忘。中途載懷。歷歷在眼。庶記
豪翰。光昭厥美云。
陳希烈
希烈。宋州人。開元中。常於禁中講老易。累遷祕書少監。李
林甫引為左相兼兵部尚書同知政事。封潁川郡開國公。
楊國忠嫉之。罷知政事。守太子太師。祿山之亂。與張垍達
奚珣同掌賊機衡。肅宗返正。賜死於家。
道士蕭從一見元元皇帝奏
伏見太清宮道士蕭從一云。今日五更。欲於殿上焚香。行
至三清門。忽有一片紫雲從空下。兼有異常音樂。忽然如
夢。身心驚駭。見空中有異人。兼仙童玉女。謂從者曰。我是
元元皇帝。可報吾孫。汝是上界真人。令侍吾左右。吾冥使
天匠就助成就訖。長衞護汝。受命無疆。災害自除。天下安
樂。言訖。隨雲氣便入殿門。謹案諸道士學生皆稱。今日淩
晨。於三清門外見道士蕭從一鞠恭唱喏三四聲。有紫雲
及音樂。移時不散。伏惟陛下虔誠奉道。福祐所歸。置玉石
真容。侍聖祖左右。仙樂下慶。天將助成。紫雲徘徊。移時不
散。空中有語。所報非常。言聖壽之延長。億萬載之無極。伏
望宣付史官。
請以南華真經宣付史官奏
臣伏見今月二十日恩制。以莊子號南華真人。書曰南華
真經。所說皆理身之要。發明奧義。有十萬元言。祖述道經。
含五千微旨。昔常侍講。跪演經文。至於七篇。陛下顧謂臣
曰。其篇有養生主。已悟長年之術。其次有德充符。豈無非
常之應。臣稽首對曰。陛下德充於內。符應於外。發言之後。
必有大慶以應之。後篇之中。所謂應帝王之篇是也。今元
元皇帝果降靈符。彰寶祚無疆之福。含真人知來之旨。尊
以稱謂。陳其象設。希代之禮。曠古未聞。臣於此經。宿願深
重。受持讀誦。三十餘年。作禮焚香。庶裨聖化。獲逢殊慶。倍
百常情。望宣付史官。以昭靈應。
修造紫陽觀敕牒
茅山紫陽觀右。臣奉敕與修功德使元靜先生李含光內
謁者監程元暹等同檢校修造前件觀並了。并設齋謝上
訖。去年九月二十二日錄奏。奉敕宜付所司修造觀迴殘
錢二百四貫二百八十五文。右修造外。有前件迴殘為造
觀成附奏。奉敕便賜觀家充常住。郡司已準數分付三綱
訖。臣又與觀主道士劉行矩等商量。請於便近縣置一庫
收質。每月納息充常住。其本伏望長存。觀額及徒衆先受
地頃畝並足。今載所收納苗子。支來載糧亦充。并觀內先
有奴婢四人。小牛六頭。車一乘。見在。右臣今對所管縣官
及三綱。檢責觀內先有前件產業數。勘覆並同。其糧食已
有歲支。來春請加營種。觀內什物五行等。右觀家先貧。什
物數少。昨修功德使程元暹奉敕支供黃籙齋。外有迴殘
銀一百兩。令臣分付觀內徒衆將回。市所欠什物等。並令
充足觀內松竹果木等。右臣伏以觀在茅山。㣥仙所集。院
宇雖則華壯。松竹先多欠少。比為非時。未由種植。請至開
春。專令栽蒔。并於南池種藕。庶望周徧。謹具以聞。丹陽郡
太守林洋奏件狀如前。
中書門下牒丹陽郡。牒奉敕宜依。牒至準敕故牒。天寶八
載正月八日。左相兵部尚書陳希烈。左僕射兼右相林甫。
李林甫
林甫。高祖從父弟長平王叔良曾孫。初為千牛直長。開元
中累拜黃門侍郎禮部尚書同中書門下三品。加銀青光
祿大夫中書集賢殿大學士兼領隴右河西節度。加吏部
尚書。天寶初易官名為右相。遷尚書左僕射。加開府儀同
三司。十一載卒。贈太尉揚州大都督。
嵩陽觀紀聖德感應頌
域中之大。有四道之首。而王者統焉。方外之人。有五神為
之首。而聖者用焉。非道也無以致神。非神也莫能感聖。自
炎師水玉軒訪峒山。窅藐汾陽。徘徊河上。且猶私一巳之
利。屈萬乘之尊。或得之而不存。或求之而不及。則未有宏
心六合。元化被於海隅。滌覽九重。異人臻於闕下。密傳仙
契。潛役神功。端拱紫庭。坐進金鼎。如我開元天寶聖文神
武皇帝之至感也。蓋德邁者其業崇。道宏者其化博。上初
戡巨難。纂睿圖。以為唐虞盛理。教人而已矣。乃昭禮物。考
經志。於是乎帝典王綱。罔不畢備。及夫一戎夏。致雍熙。
又以為軒昊上德。恭已而已矣。乃敦清淨。復淳樸。於是乎
偃甲垂衣。示於無欲。故載歷三紀。功包九皇。乃時有真人
方士。不召而至者。儼然而進曰。臣聞昔者太初之先也。嘗
有受命握符。一君千歲。後代聖人。順其外為封禪。修其中
為導養。故玉檢有不死之名。金丹為長生之要。五三以降。
茲道蔑聞。陛下承紫氣之真宗。接黃神之遠運。玉檢之文
已備。金丹之驗未彰。天將授之。其在今矣。上覽其議。而告
之言。朕聞神丹者。有琅玕雪霜。三化五轉。太乙得之為上
帝之伯。元君得之為下教之尊。必將假無為之功。任自然
之力。乃可就矣。於是考靈跡。求福庭。以為嵩陽觀者。神岳
之宅真。仙都之標勝。直天中晷影之正。記烈祖巡遊之所。
抱汝含潁。風交雨會。陰陽之所烝液。偓佺之所往還。丹竈
琳堂。往往而在。乃命道士孫太沖親承密詔。對授真訣。一
之日披圖於天府。二之日陳醮於山壇。然後俾太乙啟罏。
陵陽傳火。積炭於廡下。投藥於鼎中。固以扃鐍。窒其窗戶。
隙光不容。人跡罕到。自河尹官屬。邑宰吏僚。目對封泥。手
連印署。太沖乃與中使嶭履信銜命而東。涉海沂。過蒙羽。
行且千里。歸已十旬。然後剋日聚觀。開封發印。餘燼未滅。
還丹赫然。則已六轉矣。明年。移葯於緱氏山升仙太子廟。
其役制之功。神異之效。又如初焉。每至降御詞。陳祝冊。紫
泥素表。倏忽飛天。元酒玉杯。繽紛移座。祠官眙。供吏驚呼。
靈貺昭答。有如此者。其餘瑞鶴卿雲。祥光祕語。匪朝伊夕。
不可勝記。按中丹經云。金華符成。威光鼎就。則有朱鳥呈
異。白日激輝。斯非類乎。九轉既畢。馳驛以獻。聖上方滌慮
穆清。齋心虛白。神期應會。如合契焉。於是三事百僚。奉觴
稱賀曰。陛下撫㣥黎而歸壽域。上真降殊休而報聖德。神
丹一御。與天無極。且夫宏化至道。先烈也。還風太初。昌運
也。異人委質。聖感也。靈藥薦壽。天符也。此四者。皇圖帝載
所未聞焉。微臣預春秋之徒。忝申甫之地。上清事隱。非魯
冊之可徵。大洞功成。豈周頌之能紀。強銘琬炎。永播乾坤。
其詞曰。
太古兮上皇。千歲兮一君。自軒轅兮獨往。遂歷代兮無聞。
有唐兮英聖。六葉兮十紀。維天寶兮合符。故淳風兮變始。
嵩有峯兮潁有瀾。交靈氣兮集仙壇。資聖壽兮效神丹。神
丹御兮福庭會。虹蜺旗兮紫雲蓋。臨萬邦兮彌億載。
進御刊定禮記月令表
臣聞昔在唐堯。則歷象日月。敬授人時。降及虞舜。則璿樞
玉衡。以齊七政。夏后則更置小正。周公則別為時訓。斯皆
月令之宗旨也。逮夫呂氏。纂習舊儀。定以孟春。日在營室。
有拘恒檢。無適變通。不知氣逐閏移。節隨斗建。洎乎月朔
差異。日星見殊。乃令雩祀愆期。百工作沴。事資革弊。允屬
宜更。昭代敬天勤民。順時設教。是以有皇極之敷言。親降
聖謨。重有刪定。乃依杓建。爰準攝提。舉正於中。匪乖期於
積閏。履端於始。不爽候於上元。節氣由是合宜。刑政以之
咸序。遂使金木各得其性。水火無相奪倫。蓋所謂順乎天
而應乎人者也。乃命集賢院學士尚書左僕射兼右相吏
部尚書李林甫門下侍郎陳希烈中書侍郎徐安貞直學
士起居舍人劉光謙宣城郡司馬齊光乂河南府倉曹參
軍陸善經修撰官家令寺丞兼知太史監事史元晏待制
官安定郡別駕梁令瓚等為之注解。臣等虔奉綸音。極思
何有。愧無演暢之能。謬承載筆之寄。義深罕測。學淺無能。
莫副天心。空塵聖意。謹上。
賀克吐蕃安戎城請宣示百寮表
伏以吐蕃此城。正當衝要。憑險自固。恃以窺邊。積年以來。
蟻聚為患。縱有百萬之衆。難以施功。陛下親紆祕策。不興
師旅。頃令中使李思敬曉諭。羌族莫不懷恩。翻然改圖。自
相謀陷。神算運於不測。睿略通於未然。累載逋誅。一朝蕩
滅。又臣等今日奏事。陛下從容問臣等曰。卿等但看四夷。
不久當漸摧喪。德音纔降。遽聞戎捷。則知聖與天合。應如
響至。前古巳來。所未有也。請宣示百寮。編諸史策。
請宣示御製仁孝詩奏
伏見陛下因太子生日。撰仁孝詩障子并書。臣等伏以宸
章煥發。睿札凝輝。懸日月而齊光。自雲霄而下濟。驚心靡
據。動色相歡。太子稟自生知。備承聖訓。沖姿有裕。令望夙
彰。陛下示以義方。形於翰墨。爰於誕育之日。勗以仁孝之
經。上揚祖宗之美。傍考天人之際。錫類所宏。教義斯遠。足
可發揮前古。垂範將來。凡在衣冠之流。咸知父子之道。豈
比周稱教諭。造齒冑於上庠。漢寵元良。但招賢於望苑。王
化之本。實此知歸。人倫所資。罔不申勸。臣等愚陋。謬典樞
衡。特奉鴻私。幸覩殊貺。捧天書而竊抃。仰聖澤以無寧。無
任悅豫之至。仍望具寫六章。頒示中外。兼編諸簡策。傳之
不朽。
