欽定全唐文卷七十二
文宗(四)
令節度等使朝覲先行奏聞詔
方面大臣。皆吾股肱心膂。思與相見。無時暫忘。想其戀闕
之心。願奉修覲之禮。其於忠懇。悉亦可知。但緣兵革初停。
務先安輯。或地隣戎寇。須有防虞。或鎮重軍雄。切於綏撫。
臨機處分。要合便宜。自今巳後。諸道節度團練防禦經略
等使有朝覲者。但先獻表章。得詔旨允許。即任進發。使
行止之際。臨時不失事機。故此宣示。想各知悉。
借粟河東詔
河東兵戈之後。亢旱踰年。倉廩空虛。黎元困乏。若無救恤。
恐至流亡。宜借便粟十萬石。
令御史䟽理冤結詔
方春用事。寒氣稍侵。京城見禁囚徒。慮有冤結。宜令御史
兩人。各就本司䟽理以聞。
赦宋申錫餘黨詔
朕以菲德。奉茲丕構。雖虔恭修己。不敢暇逸。而誠亮格物。
未能宏敷。遂使姦凶懷非覬之端。藩戚陷無君之責。外詿
宰臣。傍連禁吏。怵惕自咎。中宵靡寧。親臨鞫訊。改寘刑典。
顧為大義。實愧御家。猶慮憸狡之徒。忿怨相冒。遂至誣引。
或連非辜。載懷靦慙。宜諭深旨。應緣漳王及宋申錫等被
論告事。除今月六日巳前準勅旨處分。並捕捉王師文一
人外。餘並一切不問。宣示中外。用體朕懷。
委中書門下丞撰錄時政詔
史官記事。用戒時常。先朝舊制。並得隨仗。其後宰臣撰時
政記。因循斯久。廢墜實多。自今後。宰臣奏事。有關獻替。及
臨時處分。稍涉政刑者。委中書門下丞一人。隨時撰錄。每
季送史館。庶警朕闕。且復官常。
計應修陵寢詔
所修陵寢。事至嚴重。計崇飾。須得精實。宜令度支郎中
盧商將作少監韋長同往諸陵。子細計。具合修與不合
處聞奏。
禁與蕃客交關詔
如聞頃來京城內衣冠子弟及諸軍使並商人百姓等。多
有舉諸蕃客本錢。歲月稍深。徵索不得。致蕃客停滯市易。
不獲及時。方務撫安。須除舊弊。免令受屈。要與改更。自今
巳後。應諸色人。宜除準勅互市外。並不得輒與蕃客錢物
交關。委御史臺及京兆府切加捉搦。仍即作條件聞奏。其
今日巳前所欠負。委府縣速與徵理處分。
量放駮選人濫行陳訴詔
南曹勘。廢置詳斷。選人倘有屈事。足以往覆辨明。近年
巳來。不問有理無理。多經中書門下接訴。致令有司失職。
莫知所守。選人踰分。惟望哀矜。若無條約。恐更滋甚。起今
巳後。其被駮選人。若巳依期限經廢置詳斷不成。自謂有
屈。任經中書門下陳狀。狀到吏部後。銓曹及廢置之吏。更
為詳斷。審其事理。可收即收。如數至三人巳上。廢置郎官
請牒都省罰直。如至十人己上。具事狀申中書門下取處
分。如未經廢置詳斷。公然越訴。或有巳經詳斷不錯。輒更
有投論者。選人量殿兩選。當具格文榜示。冀無冤濫。亦免
倖求。
答蕭俛乞致仕詔
新除太子少師蕭俛。代炳台曜。躬茂天爵。文可以經緯邦
俗。行可以感通神祇。夷澹粹和。精深敏直。以忠讜侍從於
憲祖。以器能弼諧於穆宗。皐陶陳九德之謀。楊震有四知
之慎。進退由道。周旋令名。近以師傅之重。疇於舊德。俾從
優禮。冀保頤貞。而抗䟽辭疾。勇退知止。嘗亦敦諭。確乎難
拔。遂茲牢讓。厚我時風。俾進秩於端僚。仍加榮於貴綬。疊
示光寵。式彰名臣。於戲。昔干木偃息。猶藩魏君。子房嗇神。
亦扶漢嗣。無使二哲。專美於前。始終懿圖。敬服休命。可銀
青光祿大夫守尚書左僕射致仕。
令王彥威定鄆曹等州稅務詔
鄆曹濮淄青登齊萊[:#AS-8862:⿱亠兊]海沂密等十二州。自頃年收復巳
來。屬中外多故。徵賦輕重。或未均平。今三道守臣。無非循
吏。百姓安逸。流亡盡歸。須於此時。立一經制。宜令諫議大
夫王彥威充勘定兩稅使。仍與令孤楚等審商量。其兩稅
榷酒。及徵物匹數。虛實估價。並留州留使上供等錢物斛
斗。比類諸道。一一開項分折。平均攤配。立一定額。使人知
常數。不可加減。迴日具件聞奏。
答魏謩諫䟽詔
昔在乃祖。貞觀中諫䟽十上。指事直言。無所避諱。每覽國
史。未嘗不沈吟伸卷。嘉尚久之。爾為拾遺。其風不墜。屢獻
章䟽。必道其所以。至於備灑掃於諸王。非自廣其聲伎也。
恤髫齓之宗女。固無嫌於徵取也。雖然。疑似之閒。不可家
至而戶曉。爾能詞旨深切。是博我之意多也。噫。人能匪躬
謇諤。似其先祖。吾豈不能虛懷延納。仰希貞觀之理歟。而
謩居官日淺。未當敘進。吾豈限以常典。以待直臣。可右補
闕。
拯卹疾疫詔
朕聞王者之理天下。一物失所。興納隍之咎。一夫不獲。歎
時予之辜。雖饑疫凶荒。國家代有。而陰陽祲沴。儆戒朕躬。
自諸道水旱害人。疫疾相繼。宵旰罪己。興寢疚懷。屢降詔
書。俾副勤恤。發廩蠲賦。救患賑貧。亦謂至矣。今長吏申奏。
札瘥猶甚。蓋教化未感於蒸人。精誠未格於天地。法令之
或爽。官吏之或非。百姓稱冤。稅役多弊。姦贓未去。農業失
時。有一於茲。皆傷和氣。並委內外文武常參官一一條䟽。
各具所見聞奏。必當親覽。無憚直言。其諸道應災荒處疾
疫之家。有一門盡歿者。官給凶具。隨事瘞藏。一家如有口
累。疫死一半者。量事與本戶稅錢三分中減一分。死一半
巳上者。與減一半本戶稅。其疫未定處。並委長吏差官巡
撫。量給醫藥。詢問救療之術。各加拯濟。事畢條䟽奏來。其
有一家長大者皆死。所餘孩稚。十二至襁褓者。不能自活。
必至夭傷。長吏勸其近親收養。仍官中給兩月糧。亦具數
聞奏。江南諸道。既有凶荒。賦入上供。悉多蠲減。國用常限。
或慮不充。其度支鹽鐵戶部及百司。除諸軍衣糧布帛及
宗廟祭享切急所須並常科用外。所有舊例市買貯備雜
物。一事巳上。並仰權停。待歲熟時和。別舉處分。於戲。朕自
臨御。於今七年。兢兢乾乾。不敢自逸。而沖昧寡德。未能燮
調。暵旱水災。或罹於藩郡。夭亡疾苦。或害於生人。悼於厥
心。省己自責。其州府長吏。各奉詔條。勉加拯恤。凡在中外。
宜體朕懷。
答王涯奏準勅詳定禮制詔
理道所關。制度最切。近者風俗踰侈。歲月滋甚。人隳本業。
用多費財。爰命有司。載舉彝制。務從樸。度可久行。將使
尊卑有倫。刑罰少息。其喪葬婚嫁。吉凶禮物。皆有著定。尤
聞僭差。雖不在條件之物。亦委所司準令式勾當。仍切加
捉搦。不得輒有容縱。軍國異容。古今通禮。禁軍仗衞雜飾。
及諸道節度等使應緣軍裝衣服。即不在此限。或有留令
慢法。委御史臺彈奏。當坐長吏。用清頹風。
令諸司錄囚詔
秋稼方茂。時稍愆亢。慮有冤繫。致傷和氣。應內外諸司見
禁囚徒。各委本司長吏隨罪䟽決。務從寬典。副我憂懷。
立魯王永為皇太子詔
禮重承祧。義存繼體。思崇守器。必務建儲。王者所以固大
本而貞萬國也。魯王永。溫仁寬明。聰敏孝愛。動合至性。居
無放心。樂善承顏。曠度容衆。恭勤詩書之教。率由忠愿之
風。懿茲徽猷。光我上嗣。朕纂奉寶位。丕寧聖圖。欽若舊章。
用建儲貳。爰俾主鬯。以率問安。統正龍樓之榮。昭宣甲觀
之兆。宜膺茂典。允屬元良。可冊為皇太子。仍令所司擇日。
備禮冊命。
卻上尊號詔
朕以否德。纂承睿圖。業業乾乾。懼不克荷。是用法天地無
私之道以成化。象日月無私之照以燭幽。慕唐堯虞舜之
為君。繼貞觀開元之致理。朕以夕惕宵興。不遑暇逸。冀將
紹復聖哲。保綏華夷。至於洪名。尤不輕議。尚未富庶。豈可
屬心。卿等台鉉重臣。翼宣元化。宜翊朕志。臻於緝熙。今陰
雪傷和。尚資寬宥。乃以文武至德。加於朕躬。省視奏章。難
從虛美。宜斷來表。深諒予懷。
卹災詔
朕嗣纂聖圖。覆育生類。兢業寅畏。上承天休。而陰陽失和。
膏澤愆。害我稼穡。災於黔黎。有過在予。敢忘咎責。是用
避殿徹樂。減膳省刑。思惕慮以覃思。庶薦誠而致雨。時澤
未降巳來。朕當避正殿。減供膳。太常教坊聲樂。權停閱習。
飛龍廄馬。量減食粟。其百司官署廚饌。亦且權減。陰陽鬱
堙。縶繫傷害。有紊和氣。是乖燮調。今放出宮人一千人。其
諸道今年合進鷹犬。宜數內停減一百頭聯。在五坊者。宜
減放一百頭聯。京城囚徒。慮有冤滯。巳委䟽決。務從寬降。
宜令鄭覃令狐楚速具條䟽聞奏。內外諸司。先有修造。稍
非急切者。並宜停省。公卿百僚。及戚里舊將相之家。如有
僭侈踰制。委御史臺糾察聞奏。諸州府長吏及縣令。有貪
縱苛暴者。委御史臺訪察聞奏。名山大川及能興雲致雨
者。各委長吏精誠祈禱。於戲。朕受天眷佑。為人父母。暵旱
作沴。焦勞匪寧。徧祀山川。靡愛珪璧。菲食罪己。緩獄消災。
載深勤雨之心。冀警納隍之戒。凡百士庶。宜諒予懷。
令出使郎官御史條奏所歷州縣政績詔
前後制勅。應諸道違法徵科。及刑政冤濫。皆委出使郎官
御史訪察聞奏。雖有此文。未嘗舉職。向外生人勞弊。朝廷
莫得盡知。自今巳後。應出使郎官御史。所歷州縣。其長吏
政績。閭閻疾苦。及水旱災傷。並一一條錄聞奏。郎官宜委
左右丞勾當。法官委大理卿勾當。限朝見後五日內聞奏。
並申中書門下。如訪知所奏事不實。必加懲責。其奏舉稱
職者。則議優獎。
令宣武軍節度使李程兼充亳州太清宮使詔
聖人立極。教本奉先。王者配天。義惟尊祖。我太祖元元皇
帝肇開寶運。垂祚有唐。致六合於大同。躋羣生於壽域。保
茲鴻業。實賴貽謀。如聞亳州太清宮頻經水潦。頗以摧毀。
永惟誕聖之地。敢忘崇本之誠。宜令宣武軍節度使李程
兼充亳州太清宮使。仍委漸加修葺。以時致敬。稱朕意焉。
答殷侑請獻所餘軍賦詔
鄆曹濮等州。元和以來。地本殷實。自分三道。十五餘年。雖
頒詔書。竟未入賦。殷侑承兵戈之後。當歉旱之餘。勤力奉
公。謹身守法。纔及周歲。以致阜安。而又體國輸忠。率先入
貢。成三軍奉上之志。陳一境樂輸之心。尋有表章。良用嘉
歎。
令百姓收贖男女詔
蘇州大水饑歉之後。編戶男女。多為諸道富家並虛契質
錢。父母得錢數百米數斗而巳。今江南雖豐稔。而凋殘未
復。委淮南浙江東西等道。如蘇湖等州百姓願贖男女者。
官為詳理。不得計衣食及虛契徵索。如父母巳歿。任親收
贖。如父母無資。而自安於富家不厭為賤者亦聽。
禁鞭背詔
朕比屬暇日。周覽國史。伏讀太宗因閱明堂孔穴經。見五
臟之繫。咸附於背。乃下制。決罪人不得鞭背。且人之有生。
繫於臟腑。灸針失所。尚致夭傷。鞭扑苟施。能無枉橫。況五
刑之內。笞最為輕。豈可以至輕之刑。傷至重之命。朕躬承
丕業。思奉貽謀。言念於茲。載懷惻隱。其天下州府應犯輕
重罪人。除情關巨蠹。法所難原者。其他過誤罪愆。及尋常
公事違法。並宜準貞觀四年十一月十七日制處分。不得
鞭背。今年巳後。每至夏至巳後。立秋巳前。犯罪人就州府
常條之中。亦宜量與矜減。速為䟽理。不得久令禁繫。委御
史臺切加糾察。永為常式。
禁逾限勘覆詔
如聞大理寺所覆諸州府刑獄。皆盤勘微細節目。不早詳
斷。道路遐遠。往返經年。非惟囚禁多時。有傷和氣。兼亦覬
望恩澤。故涉稽留。為弊頗深。須有提舉。宜令御史臺切加
糾察。準勅限較科推狀。中有贓數異同。及罪人伏款未盡
者。即許移牒盤問。其他煩碎事條。不關要節者。並不得
更令移牒勘覆。
增設齋人數詔
忌辰修齋。雖出近制。斟酌損益。貴於得中。況在不遷之宗。
允資異數之禮。五月六日二十六日兩忌設齋人數。宜各
加至二千人。太穆文德皇后忌日亦宜各加倍數。其寺觀
仍舊。十二月八日忌宜於五所寺觀共設四千人。宜令所
司準式。
䟽理刑獄詔
近者咎徵所集。陽亢成災。靡神不宗。未獲嘉應。豈刑政之
尚乖其當。將獄犴之未察其冤。夙興以思。庶答天譴。宜令
尚書右僕射李逢吉御史大夫鄭覃於尚書省䟽理刑獄。
輕繫者咸從於決遣。重條者議所以矜寬。小大以情。必詳
必慎。致誠無怠。稱朕意焉。
令刑官立限決囚詔
時屬亢陽。慮有冤繫。應諸州府囚徒。各委所在長吏䟽理
處分。務從寬降。其緣制獄未決遣者。委刑部大理寺速立
限奏覆。稍涉留滯者。仍令御史臺糾劾舉奏。
答蕭俛辭少師詔
不待年而求謝。於理身之道則至矣。其如朝廷之望何。銀
青光祿大夫新授太子太傅上柱國襲徐國公蕭俛。朕以
肇建元良。精求師傅。遐思漢朝故事。韋元成石慶並當時
名德。咸為此官。吾以元子幼沖。慎於教誡。欲以累汝。發明
古今。冀忠孝之道。日聞於耳。特輟左右。至於林廬。而卿高
蹈翛然。屏絕進趣。遠遣令弟。還吾詔書。天爵自優。冥鴻方
遠。不轉之志。堅然若山。循省來章。致煩為愧。終以呂尚之
秩。遂其䟽廣之心。勵俗激貪。所補多矣。有益於政。寄聲以
聞。亦有望於舊臣也。可太子太傅致仕。
定輟朝例詔
官至丞郎。皆朕所委。不幸云亡者。宜其為之廢朝。況朝會
班列。本在諸司三品之上。比限近勅。或乖通理。時因敬休
殞喪。載深傷惻。自今丞郎。宜準諸司三品官罷朝一日。
委監察御史省視太廟郊社齋事詔
王者受天地之明命。續祖宗之鴻業。所以祗服大事。致誠
嚴禋。盡其孝敬之心。崇其郊祀之禮。必在匪懈不忒。粢盛
豐潔。古今丕訓。無易於此。朕嗣位十載。恭臨萬邦。務三時
以厚生。睦九族以修教。每厲薄德。汔茲小康。中宵內愧。懼
不克稱。實天地之睠佑。祖宗之威靈。思欲罄其精誠。奉以
昭報。豈聿懷之敢望。實如在而齋心。如聞近歲有司因循。
將事不恪。牲牷無滌具之別。籩豆乏靜嘉之容。鼎俎雖陳。
薦羞多闕。祠官或怠於齋肅。胥吏有至於喧呶。虧禮瀆神。
莫斯為甚。永言重事。用懼深衷。起今巳後。太廟郊社齋郎。
先事前一日。委監察御史子細點。如有替代非正身者。
當時禁身推問聞奏。當重科懲。既責躬親。須議優獎。其齋
郎委中書門下商量。量與減選。應緣祠祭官下至齋郎及
太常樂人吏等。致齋日有博弈飲酒喧呼爭競者。亦委御
史臺糾察聞奏。其牲牢準禮循行之際。合視肥瘠之宜。近
日相承。臨時取辦。既乖誠敬。頗失舊章。委太僕寺準禮令
處分。如無本色牛羊。速具聞奏。至於酒醴醯醢。簠簋膳羞。
各委本司準禮令切加提舉。凡在廟壖。所宜肅敬。縱云隙
地。豈廢修崇。如有耕墾藝植者。亦委御史臺糾察聞奏。攝
事公卿。雖約官品。將朕誠敬。必在得人。委尚書省差定之
時。稍加慎選。其祭器禮物中。如有欠闕及濫惡須慎補改
張者。委太常宗正光祿太僕寺少府監諸司速具條䟽聞
奏。仍委中書門下即與䟽理處分。於戲。禮崇明祀。神享至
誠。上下苟無其違心。虔恭必冀於備物。繇是怵惕興感。齊
莊致詞。咨爾庶工。各揚厥職。式遵禮典。稱朕意焉。
以太師渾瑊配享德宗廟庭詔
旌勸是先。允協念功之義。薦羞爰舉。聿追配饗之儀。贈太
師渾瑊。鍾秀誕靈。逢時翼聖。銘鏤金石。帶礪山河。績既著
於先朝。業宜光於後嗣。俾之從祀。用表遺勳。宜配享德宗
廟庭。
除朋黨禁詔
朕承天之序。燭理未明。勞虛襟以求賢。勵寬德以容衆。頃
者或台輔乖弼亮之道。而具僚扇朋附之風。翕然相從。實
斁彝憲。致使薰蕕共器。賢不肖並馳。退跡者成後時之夫。
登門者有迎吠之客。繆盭之氣。堙鬱和平。而望陰陽順時。
疵癘不作。朝廷肅清。班列和安。自古及今。未嘗有也。今既
再申朝典。一變澆風。掃清朋比之徒。整飭貞廉之俗。凡百
卿士。惟新令猷。如聞周行之中。尚蓄疑懼。或有妄相指目。
令不自安。今斯曠然。明諭朕意。應與宗閔德裕或親或故
及門生舊吏等。除今日巳前黜遠之外。一切不問。各安職
業。勿復為嫌。布告中外。令其知悉。
賞誅鄭注功臣軍士詔
朕以寡德。祗荷睿圖。於茲十年。夙夜惟寅。嘗恐至誠不達。
景化未敷。屈已以安四方。推信以待百辟。豈有患生毗倚。
變起姦凶。亦以失於任人。致此氛沴。然朕為人父母。子育
生靈。憂萬姓之靡寧。懼一物之失所。況至理之代。先德而
後刑。以上下歡康。中外清晏。慮有連累。即傷太和。宜賞不
逾時。式彰襃勸。其今月二十一日排難宣力功成謀議。及
能應機梟斬鄭注者。節級各加官賞。其次立功及軍隊將
士合在賞級者。即有差等處分。其將校等合與改轉。委本
軍條䟽具名聞奏。謀逆之人。巳斷腰領。子戮家破。俾當極
誅。元惡李訓王涯家族。除巳處置外。妻女奴婢並入官。資
貨產業。天下所在。切加責。據數聞奏。其餘親黨。除同居
知情外。不同謀計者。一切不問。諸色官吏所繇。其受逆長
指合欲出力同惡者。並巳兩軍推問。尋捕處斬訖。尚慮因
緣讎隙。妄告平人。自今巳後。縱同官司微涉詿誤者。一切
不問。潛藏疑懼者。許三日內各歸本司。不得輒相恐動。韓
約首為詐惡。逆罪滔天。雖羅捕未獲。終天網不漏。宜委御
史臺京兆府兩金吾速催促所繇。齊出搜索。獲日聞奏。如
輒有人隱藏不告者。罪及一門。如知處隱藏。密來告說者。
必當厚有賞賜。於戲。朕求理之心。惟才是與。聽言信行。不
慮包藏。豈謂邪人。負我如此。其中誘陷。必有脅從。須挂刑
名。載深冤歎。其中節目。䟽理未盡。須更商量者。委中書門
下續即條奏。宣示遠邇。咸使聞知。
覈實選人出身詔
中書門下吏部各有甲庫。籍天下諸色出身。以防踰濫。諸
道應奏諸色官改轉。悉下三庫。以稽其實。委給事中中書
舍人吏部格式郎中各與本甲庫官具有無異同。申中書
門下。然與進擬。如諸司使所奏不實。或以無為有。各加懲
殿。以絕奸源。
封衞方厚妻程氏武昌縣君詔
故邕州都督府錄事參軍衞方厚妻程氏。乃者吏為不道。
虐殺爾夫。詣闕申冤。徒步萬里。崎嶇偪畏。濱於危亡。血誠
既昭。幽憤果雪。雖古之烈婦。何以加焉。如聞孤孀無依。晝
哭待盡。俾榮祿養。仍錫䟽封。可武昌縣君。仍賜一子九品
正員官。
襃賜顏從覽等官爵詔
朕每覽國史。見忠烈之臣。未嘗不嗟歎久之。思有以報。如
聞從覽宏式。實杲卿真卿之孫。永惟九原。既不可作。旌其
嗣續。諒協典彝。考績巳深於宦途者。命列於中臺。官次未
齒於搢紳者。俾佐於左輔。庶使天下。再新義風。
放免安南秋稅詔
遠人征賦。每歲徵輸。言念辛苦。暫為蠲免。其安南今年秋
稅。悉宜放免。委都護田早集百姓曉示。恐軍用闕絕。宜賜
錢二萬貫。以嶺南觀察使合送兩稅供錢充。
命故信王孫林嗣爵詔
朕因暇日。嘗幸戚藩。引見諸王。爰加錫宴。而故信王孫林。
行列之閒。皤然白首。問其年齒。則七十而有七。詢其昭穆。
則元宗之雲孫。朕仰思開元之時。威明之禮。大體承訓。迨
於朕躬。惕然動懷。當食興歎。況尊祖之義。立愛自親。尚齒
之文。繇家刑國。觀其威儀甚整。視聽不衰。載懷愍矜。所宜
敬異。永惟烈祖之德。用錫孝孫之慶。旌其祚裔。特舉徽章。
遽申開府之秩。寵以分茅之貴。俾從異等。式是殊恩。可封
信王。仍賜開府儀同三司。
停私覿官員詔
仕雜工商。實因鬻爵。尚須命使。改以賜財。其入蕃使舊例
與私覿官十員宜停。別與錢五十貫文。令度支分付。永為
定例。
