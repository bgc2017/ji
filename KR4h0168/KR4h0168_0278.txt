欽定全唐文卷二百七十八
裴寬
寬。絳州聞喜人。以文詞進。景雲中舉拔萃科。累官御史中
丞兵部侍郎。元宗朝為禮部尚書。天寶十四載卒。年七十
五。贈太子太傅。
藏冰不固判
所司藏冰不固訴云採冰戶家不依尺樣
正德厚生。九功惟序。備物致用。十翼斯崇。均諸五行。廢一
不可。況氣移西候。日躔北陸。深山窮谷。涸陰沍寒。狐絕聽
而無疑。鴈爰飛而向暖。風驚千里。草木落而云黃。冰結三
河。波瀾凝而不動。眷言主者。則有司存。理宜採彼豳詩。循
茲魯策。獻羔無闕。賓祭有宜。何得慢令致期。以速官謗。氣
已昭於發洩。罪將犯於刑書。雖嫁禍於戶家。固難免於科
罪。
崔莅
莅。中宗朝官左臺侍御史。睿宗景雲二年為吏部員外郎。
彈百僚班秩不肅奏
臣聞叔孫通覩漢朝儀多闕。尊卑失序。所以分別上下。申
明禮儀。於是㣥臣知天子之至尊。高祖知皇帝之為貴。此
皆由班秩不忒。威儀容止不差。是故作孚萬邦。用刑四海
者也。臣竊見在朝百僚。多不整肅。公門之內。詎合論私。班
列之中。尤須致敬。或縱觀勅旨。或旁閱制詞。或交首亂言。
或遠班問事。或私申慶弔。或公誦詩篇。或笑語諠譁。或行
立怠隋。承寬既久。積習如常。不增祗懼之容。實紊矜莊之
典。臣謬膺推擇。叨掌糾彈。見無禮於朝廷。誠是臣之深恥。
況西戎獻款。北狄來賓。恐觀中國之失儀。招外蕃之所誚。
更若知而故犯。不革前非。望即停其入內。量行貶削。
諫為金仙玉真二公主造觀疏
伏承陛下緣兩公主造觀。可為尊德敬道矣。割慈忍愛。上
為七聖崇福。下為萬邦作因。豈不願神力潛資。靈功密祐。
社稷永固。宗廟長存者乎。臣謂功奪其成。凶與其敗。寧邦
致亂。修福招殃。何則。季夏事殷。時多禁忌。斬木發土。移石
開山。非直苦人。必是傷物。欲益反損。求安乃危。臣知其否。
未見其可。然則救犯不暇。何福助之有焉。且季夏者。土德
正王之月。炎陽方暑之月。草木茂盛之月。昆蟲繁育之月。
天地鬱蒸之月。黍稷鋤耨之月。夫土德正王之月。不可發
洩地氣。恐犯時禁。則必有天殃。有天殃則人心不附。禍亂
作矣。炎陽方暑之月。不可興動版築。恐致霖潦。必無成功。
無成功則人力不存。怨望結矣。草木茂盛之月。不可以斬
伐山林。恐非堅實。則速蠹敗。速蠹敗則人勞不衷。獎勸阻
矣。昆蟲繁育之月。不可以穿鑿原隰。恐乖惻隱。乖惻隱則
必生災變。生災變則人業不安。逃亡衆矣。天地鬱蒸之月。
不可以徭役丁夫。恐為痁癘。則必多天枉。多夭枉則人情
不樂。風俗離矣。黍稷鋤耨之月。不可以妨奪農桑。恐傷禾
稼。則必闕歲計。闕歲計則食用不足。盜賊聚矣。行此六者。
謂之六殃。書曰。德惟善政。政在養人。傳曰。新作南門。書不
時也。又曰。凡土功。龍見而興。務成事也。火見而致用。水昏
正而栽。日至而畢。此言功作從時者。所以順於天地也。詩
曰。定之方中。作為楚宮。此言宮室合時也。禮曰。季夏之月。
樹木方盛。無有斬伐。無搖養氣。不可以興土功。妨農事。則
有天殃。違此四者。謂之四犯。陛下營兩觀而降六殃。損萬
人而招四犯。欲將致理。不亦難乎。臣望順時從人。休功罷
役。候定中以建事。占水正而修栽。所冀天地鬼神降福。臣
聞漢明帝永平三年夏大旱。是時大起宮室。尚書僕射鍾
離意免冠上疏曰。昔成湯遭旱。以六事自責。政不節耶。使
人疾耶。宮室營耶。女謁盛耶。苞苴行耶。讒夫昌耶。竊見此
宮大作。人失農時。此所謂宮室營也。自古非苦宮室小狹。
直患人不安寧。須應天心。請罷勞役。帝善而從之。諸作減
省。即日澍雨。今者雖非宮室起功。終是觀寺興造。伏望俯
從臣請待冬初。庶得伐木各宜。役功無犯矣。必以天文徵
應。神理須然。用厭禨祥。事資興建。與其積怨傷國。孰若施
恩養人。往者宋景一言。熒惑猶能退舍。但陛下從諫。凶咎
定不為災。
甯原悌
原悌。睿宗朝官太子洗馬。先天元年。由諫議大夫為嶺南
道宣勞使。
論時政疏五篇
臣聞俗正時康。則因循而易守。人訛道替。則馳騖而難安。
或垂衣而有餘。或日吳而不足。雖唐虞之盛烈。文武之鴻
徽。未有不委任股肱。留情陟用。故善人者。天地之綱紀。帝
王之羽翼。靡革於仇讎。莫限於芻隸。不可失也。自天授以
來。二十餘載。周興來俊臣等。譖害忠良。壅蔽正直。先皇舊
臣。夷滅殆盡。唯有狄仁傑魏元忠尚存。仁傑等處先帝之
朝。猶為小吏。及周室之際。實謂忠臣。或樹績當時。徇身王
室。近者變故頻及。衣冠掃地。忠臣名士。纔餘數人。為陛下
之棟梁。作聖朝之耳目。今者元惡巳誅。佞臣咸黜。而人訛
俗壞。為日已久。理宜開張聖德。杜絕猜嫌。用是求人。宣力
王室。使醜正惡直之士。不有容其閒隙。讒邪佞媚之徒。無
所施其巧辯。然後可以議黎元。安邦國。則僥倖源塞。聖王
道興。若使浸潤旁通。危人路啟。顏俊忠而獲罪。茂先直以
招怨。雖有渭濱之賢。傅巖之秀。途遘卒遇。難以為用也。則
危亡之期。或未可保。拯救之道。將安所施。
求才之難。每留連於大聖。知人不易。亦惆悵於先哲。今天
下諸州。良牧蓋寡。何者。古難其選。今侮其職也。然而代所
重於京都。時見輕於州縣者何也。古者牧守政成。擢登三
事。郎官特秀。先宰一同。潁川則黃霸為公。會稽則五倫入
輔。事不師古。何能垂濟。誠願尚書曠職。則於方伯求材。郎
位闕官。必以循良擢用。事懸象魏。道著彝章。茲令克行。仁
風大闡。考績三載。誠為故實。
隆周之君。垂仁義以勗後。亡秦之主。訓刑罰以流嗣。或八
百延慶。或二代亡家。餘烈可知。前史明鑒。伏以太子初建。
養德春宮。諸王在藩。飭躬朱邸。並請遠去邪佞。親近正人。
知好佞之危身。識尊儒之廣德。動遵師傅之訓。察納風雅
之言。誠使宮府官僚。賓客侍讀。日資其道德。月奏其藝能。
冀仁義於邦家。樹邕穆於天下。臣又以悖逆庶人。先朝之
愛女也。肆讒慝於朝政。崇甲館之華麗。極宇內之驕奢。新
都宜城。先朝之庶孽也。(新都宜城二公主邑名)賜不踰於已分。言不
預於外謀。抑以全身。疎以遠害。故寵者則驕矜而遇害。疎
者則抑損而獲全。誠使悖逆新都。易地而處。則存亡去就。
可立而待也。故長安非賢。燕后為愛。古今明驗。斷可知矣。
誠願公主駙馬。不得假以權要。所犯必有懲。所習必有藝。
則九族既睦。萬邦以寧。
臣觀老尚虛無。釋尚寂滅。義極幽元之旨。思遊通方之外。
故入道流者。則虛室生白。淨慮元門。該釋教者。則春池得
寶。澄心淨域。然後法貫㣥有。道垂兼濟。過此以往。莫非邪
惑。其有鬻販先覺。詭飾浮言。以複殿為經坊。用層臺為道
法。皆無功於元慮。誠有害於生人。梁武靡報於前。先朝殷
鑒於後。咸耳目所接。黎元憤怨。伏以公主入道。京城置觀。
雖昭報之誠。有切於天旨。而社稷之計。莫踰於安人。若使
廣事修營。假飾圖像。盡宇內之功巧。傾萬國之資儲。為福
則靡效於先朝。樹怨則取謗於天下。自隋室以降。寺觀尤
多。禪定東明之域。足受緇黃之衆。更為建立。罕見其宜。後
失請收。前弊未遠。又先朝所狎僧衆。或有猶居聖側。無益
於政理。有紊於朝章。並請屏退。無令親近。
夷狄有釁。廟堂之憂也。近壘多虞。大夫之恥也。今聞黠虜
擅命。堅昆娑葛養精蓄銳。以南侵為多事。而人戶全虛。府
庫半減。倘或後歲之始。來秋之末。良弓漸勁。塞草將衰。朔
代交鋒。靈夏受敵。中國將何卒應哉。伏願共天下以禦匈
奴。率王公以憂邊事。輕租薄斂。和下土之心。賢任能。結衆
人之愛。去奢崇儉。實府庫之積。推仁重信。納將士之謀。去
私恩。布公道。故知兩夷有隙。上國之資也。高壁藏威。待兵
觀變。因二虜之相持。擅漁夫之厚利。計有可舉。時不可失。
斯五者。並政之要也。伏願陛下舉宏綱。省衆務。高拱嵓廊。
責成賢哲。徘徊於大道之域。從容於無為之場。故立綱垂
制。後嗣流範。至仁也。安上全下。先業不墜。至孝也。感而必
通。姦不暇伏。至明也。神化風行。萬方草靡。至德也。必使
休徵累及。聖政日隆。遐邇宅心。戎夷慕義。神功光乎區宇。
鴻業格乎天地。三代之興。皆由此也。
上太子啟
臣聞事有可言者。直臣所以抗議。忠而見棄者。志士所以
太息。至於竭誠事君。信而獲罪。懷祿輔國。諂於取容。二者
難明。取舍或異。臣竊為朝廷憂之。伏惟殿下孝敬純深。仁
明善斷。有大功於天下。繼元良於社稷。萬姓所以拭目。百
寮所以清耳。皆欲王化之興隆。風俗之革易也。頃年以來。
天綱少紊。小人趨競。內難屢起。方當振綱張弦之秋。委才
任士之日。若推心得人。則萬目直舉。如託寄非所。則百度
斯廢。故王者先擇良臣。復能任使。均明同日月。無私並天
地。功高化洽。地平天成。又以為官擇人者理。為人擇官者
亂。理亂之繇。官人之職也。自二月以來。勅令授官。吏部注
擬。填塞府寺。滿盈臺省。其優勞當作別勅放選。或虛名邀
功。或作才僥倖。日以增益。布列州縣。殫竭府庫。侵削黎元。
臣誠以為漸不可長也。昔晉政多門。官以賄進。劉毅憂其
危。傅咸恐其亂。武帝終而不悟。卒有敗官之尤。十數年閒。
億兆塗炭。是知古者省吏以崇化。不聞多官以致理。臣以
為懲其弊者。歸乎任人者也。故忠臣難進而易退。無黨而
孤立。守死善道。執心不移。廼姦人之所嫉。為國家之所利。
近者姚元之宋璟居獻替之職。處銓衡之地。用節員位。頗
立繩紀。不為權門黷貨所拘。而以平心汲引為務。於時草
澤之賢。翹足待用。天下凜然。復有昇平之望也。臣觀二相
為人。勵已忠肅。直身鯁亮。雖有微疵。又受黜責。且守正之
士。志節之人。棄瑕錄用。今其時也。昔叔向下獄。祁奚訟之。
猶將宥其十代。以勸能者。況其身不免乎。往者易之三思。
傾動朝政。所賴柬之元忠。戮力王室。社稷殆危。忠臣處朝
而獲安。神器將移。賢者竭誠而必復。豈非忠臣良士力哉。
璟等行事。無忝今古。夫安必思危。理則憂亂。明王之誡也。
忠臣處朝。姦邪屏退。興邦之道也。易曰。雷雨作解。君子以
赦過宥罪。殿下誠能捨其無咎。收彼衆望。因主上之餘閒。
議朝政之臧否。使並悔過。令復舊職。則舉善之美。垂於無
窮。濫官之弊。澄清匪日矣。
劉秀
秀。中宗朝官修文館學士。
涼州衞大雲寺古剎功德碑
夫無為者靜而常樂。應物者成而不有。是知冥權弗恃瀰
淪。大悲可主方便。於三界之中。汲引四生。宏宣八政。非八
萬四千無以開其妙門之路。三十七品宏其淨土之衢者
也。大雲寺者。晉涼州牧張天錫昇平之年所置也。本名宏
藏寺。後改為大雲。因則天大聖皇妃臨朝之日。創諸州各
置大雲。隨改號為天賜菴。其地接四郡境。控三邊衝要。俯
蒼松而環城。珍白蘭而作鎮。揆日影。占星表。三時說法。巳
布金沙。四柱成臺。遠分瓔珞。當陽有花樓重閣。院有三門
迴廊。依寶林而秀出。干瑤光而直上。洵人天之福地。為善
信所皈依也。時有明牧右武將軍右御史中丞內供奉持
節西河諸軍節度大使赤水軍大使九姓大使監秦涼州
倉庫使檢校涼州都督河內司馬名逸。實晉南陽王模十
三代系也。英瑋明允。特達聰亮。負經濟之偉才。屬會昌之
鴻運。學綜㣥玉。文擅擲金。撫俗安邊。式昭神武。加以宿植
善因。深究元理。按部餘暇。虔誠淨土。重興般若之臺。廣塑
真如之像。赤水軍副使右衞將軍陳宗北。左金吾衞翊府
中郎將安忠敬。軍長史萬徹。軍司馬王休祥。神烏縣令胡
宗輔。並門承詩禮。世襲箕裘。席工文墨。兼悟兵機。深達般
若。樂修檀行。乃慫恿司馬等。僉議裝嚴。於北面化十善十
惡。四面行廊則兵為喜捨。樹檀[:#AS-8FD1:⿰冄⻏]之副。明曠刦之因。於堂
中面畫淨土變。面西化地獄畫高僧變。並刊傳贊。院山門
內各畫神王二。東西兩門各畫金剛。其後地獄變中觀音
菩薩二地藏一。齊空放光。久而不滅。花樓院有七層木浮
圖。即張氏建寺之日造。高一百八十尺。層列周圍二十八
閒。面列四戶八窗。一一相似。屋巍巍以崇立。殿赫赫以宏
敞。擬璚臺之懸居。狀層城之始搆。年代[:#AS-92F9:⿰帛⿱丿糸]遠。其下層微有
凋落。欲加繕補。人力未就。俄而東西三閒。忽然摧倒。因掘
舊基。得古錢一甕以助工。後司馬公復與軍州共為營搆。
總剔四面。更敞重簷。於南禪院迴廊畫付法藏羅漢聖僧
變摩騰法東來變七女變。北禪院畫三界圖九相觀音。福
比邱翻譯經典。有造經房一所。梓匠呈材。河宗獻寶。資銑
以三品。訪丹於九區。抵鵲無遺。傷蛇咸錄。郢人運成風之
巧。晉臣洒翰墨之輝。雲聯梵殿。煙凝珍館。目屬寶坊。儼焉
相對。雕甍鏤角。金鳳盤龍。刊名模金。分身留影。地土聿廣。
樓閣相連。變現無方。感通隨念。至若須彌地主。虛宮梵王。
是名菩薩。月光童子。如請說經。猶言護法。內控六賊。外伏
四魔。皈依祖師。同申戒律。心悟一乘。行聞正果。道存八方。
宏施濟度。為現在楷梯。乃將來龜鏡。寺主雪獻法師。俗姓
安氏。姑藏人。驃騎大將軍安公子孫。高蓋駟馬。平生不屑。
宴坐經行。深心自悟。元該四攝。言絕二邊。營事伽藍。備盡
精力。所有營搆。悉稟規模。上座證靜法師。俗姓王氏。太原
人。高邁非常。晚近無等操尚。遠情利益。維[:#AS-8FD1:⿰冄⻏]元證法師崇
隸前上座守廉等。並志誠明瞻。風神疎朗。共圖經始。大願
成就。加以崇草園林。列蒔花果。琪樹爭妍。璚臺森列。價重
香山。名高元圃。法城之侶。朝夕來遊。行李之徒。瞻仰不輟。
誠西域之慈航。而五涼之勝事也。況乎義冠人天。福禔中
外。萬禩無疆。千秋莫朽。爰記其事。兼讚以偈。
逖聽人代。博求古今。至宮不宰。法乳無音。罕通惠樹。直敞
稠林。何以出音。惟聞覺地。出俗云何。證在煩惱。修持奚故。
達在生老。利物非速。古今未早。無去無來。曰法曰道。雖在
譬喻。言說皆空。雖在圖像。無有是同。跡權混實。理契感通。
智周惟理。匪我求蒙。教法兆基。伽藍土地。梵宇宮殿。經臺
樓閣。寶鎮垂蘇。璇題流鐸。光陰煜耀。烟霞忽霍。三休㮣日。
千尋倒影。花散梅梁。蓮披藻井。鴹鶤不及。元態自逞。超士
伏歷。王人摩頂。既安靈館。式紹禪關。頓漸成學。廣施積善。
道彌有路。義總無餘。一超色相。求敦居諸。
劉待價
待價。景雲時人。
朝議郎行[:#AS-8862:⿱亠兊]州都督府方與縣令上護軍獨孤府君碑銘(并序)
聞夫乾蓋上闢。星緯分其纏舍。坤輿下蟠。河岳裂其封域。
是以觀象體物。建百里之庶邦。敦俗牧人。置千石之多士。
則有威霽風雨。稱明鏡於當時。德洽絃歌。號元龜於後葉。
其有繼美宣化。教肅刑清。作根本於巖廊。為喉命於黔庶。
休明一代。映徹九泉。歷選徽塵。歸獨孤府君矣。公諱仁政。
字仁政。河南洛陽人也。本姓劉氏。導擾龍之巨源。長河不
竭。疏斷蛇之曾岫。連岳無窮。屬逐鹿於中原。乃避時於北
漠。因山易姓。以氣雄邊。及魏室之鬱興。服衮論道。遷周邦
而扈從。衣錦還鄉。吐奕葉而增昌。朝盈紫綬。聳本枝而逾
懋。郡接朱轓。茵藹紛綸。可略而述。高祖永業。齊中書舍人
南道行臺右丞洛州刺史。遷左丞。加散騎常侍儀同三司
特進行臺左僕射。封夏州啟寧縣開國公武安郡開國公
廣州德廣郡開國公西平郡開國公瀛州章武郡開國公
彭城郡開國公。各食邑二千戶。賜鼓吹一部。絹布各二千
匹。錢卌萬。俘口三百餘人。馬五十匹。轉七兵尚書兼吏部
尚書。入周拜司徒公行臺尚書令冊臨川王大司寇少右
弼。諡曰貞。佩金章於黃閣。綰盩綬於玳筵。內助理於萬機。
外佐平於百揆。奇籌獨運。戶邑光於六封。雅樂相喧。鼓吹
標於四錫。曾祖子佳。周柱國直閣將軍武安郡開國公華
州刺史儀同二司。隨大將軍洭州刺史應國公。拜壇虎將。
祠黃石以傳書。刺郡神君。褰赤帷而察俗。賞茅土於奧壤。
以荅元功。進儀服於太階。還尊懋德。祖義恭。隋京兆郡富
平縣令。唐秦王府倉曹參軍事荊王府長史右衞郎將左
衞中郎將左監門率溫汾歸婺四州諸軍事婺州刺史上
柱國高平縣開國侯。雍容朱邸。陪文雅之良遊。巡警紫微。
膺爪牙之重任。百城宣化。得賈父之能名。五等開封。獲通
侯之美稱。父士贇。唐宏文生文德皇后挽郎。虞庠之冑。必
擇士林。楚挽之郎。實資門蔭。選授霍王府戶曹參軍事密
王府兵曹參軍事原州都督府戶曹參軍事。轉汴州尉氏
縣令。遷坊州鄜城縣令上騎都尉行丹州司馬。襲爵高平
縣開國侯。幕府端簪。聞為善之最樂。列曹從務。佐激濁以
增清。叔孝擒姦。智窮於耳粟。伯騫薦士。語重於笥金。孫氏
襲侯。尚食漢閒之地。謝庭蘊玉。還光席上之珍。惟公騰秀
二儀。降精五緯。髫年對日。綺歲參元。成千里之權奇。望雲
驤首。刷五色之毛羽。抱義賓王。起家皇朝左勳衞左金吾
引駕。出警入蹕。統式道之朱麾。夜徼朝巡。司禦戎之金革。
解褐思州司倉參軍事。像水之平。法絃之直。游刃盈庭之
訟。發蒙列局之疑。掌十二之人天。致菽粟之流衍。改授宣
州溧陽縣丞。南服水鄉。北斗星分。吳越錯雜。士吏剽輕。公
贊銅章以化人。持水鏡而照物。季俗為之懲革。淳風由是
興行。轉朝議郎上護軍行[:#AS-8862:⿱亠兊]州都督府方與縣令。法三異
之化。振百里之雷。敦禮義以教人。薄聚斂以富俗。女修織
袵。不下三齊。男務耕耘。還登九穀。椎埋止息。桴鼓於是稀
鳴。囹圄空虛。牘以之無事。既而焦延罷職。上書願留。劉寵
去官。攀轅而送。方同胡紹。專城之任克遷。遽等宣尼。倚戶
之吟斯作。以景龍二年三月廿九日。遘疾卒於河內郡之
私第。春秋七十有七。士喪衣冠。道亡儒墨。德音何在。恨九
言之不追。魂氣何之。痛百身之莫贖。惟公抱素懷璞。蹈
孝履忠。蘊智成囊。含明作鏡。敞生白之虛室。泛登仙之桂
舟。酌其流而惑淺深。庇其宇而忘寒暑。儒林罩月。武庫驚
雷。六義分落錦之篇。八體下崩雲之陣。阮公琴酒。情盤修
竹之閒。尸子登臨。神王長松之下。清門赴弔。無雜號之賓。
儉室奉終。靡一金之產。可謂至德君子。人之楨榦者也。以
景雲二年歲次辛亥二月景子朔廿七日壬寅。遷窆於洛
州河陽西北韓城鄉龍臺里之平原。禮也。馬啟滕城。鳥飛
楊墓。晚風含怨。託松柏以揚聲。斜日緘愁。向煙雲而沮色。
嗣子宗。業隆堂構。孝極天經。攀翠柏以長悲。奉元醪而永
慕。想元成之祖德。遂述家風。鑒陳實之貞碑。爰題翠玉。庶
陵移谷變。竹帛匪堅。而懿德嘉聲。乾坤等固。其詞曰。擾龍
流派。斷蛇分族。遇亂中原。避時北服。因山易姓。待時干祿。(
其一)北魏稱帝。佐命為臣。爰從鳳蹕。式返雞津。祚茅食采。
華轂朱輪。(其二)踵德誕美。韶姿令器。渾金璞玉。霜鶴雲驥。論
起談天。詞成擲地。(其三)振翼鳳穴。統武兵欄。捧戟侍帝。綰綬
除官。霜凝吏道。花飛筆端。(其四)一同莅俗。五美興化。剽劫懲
姦。嗤眩息詐。女修纂績。男務耕稼。(其五)攝官稱謝。攀轅告歸。
佇遷喬木。奄落斜暉。昊天不憗。與吾何違。(其六)相彼青烏。
啟茲元室。縞駟發軔。丹旒揚日。九原不返。千秋永畢。(其七)賵
人悲而結愲。弔鶴思而气[:#AS-FBEE:●]盆氳。薤灑泣珠之露。松纏慘
玉之雲。爰勒銘於元石。以作固於清芬。(其八)
