欽定全唐文卷五百四十四
李貽孫
貽孫。貞元時官夔州刺史。累擢至諫議大夫。充宏文館學
士。出為福建都團練觀察處置使兼御史中丞。
故四門助教歐陽詹文集序
歐陽君生於閩之里。幼為兒孩時。即不與眾童親狎。行止
多自處。年十許歲。里中無愛者。每見河濱山畔有片景可
採。心獨娛之。常執卷一編。忘歸於其閒。逮風月清暉。或暮
而尚留。窅不能釋。不自知所由。蓋其性所多也。未甚識文
字。隨人而問章句。忽有一言契於心。移日自得。長吟高嘯。
不知其所止也。父母不識其志。每嘗謂里人曰。此男子未
知其指何如。要恐不為汨沒之饑氓也。未知其為吉耶凶
耶。鄉人有覽事多而熟於聞見者。皆賀之曰。此若家之寶
也。奈何慮之過歟。自此遂日知書。服聖人之教。慕愷悌之
化。達君臣父子之節。忠孝之際。惟恐不及。操筆屬詞。其言
秀而多思。率人所未言者。君道之甚易。由是振發於鄉里
之閒。建中貞元時。文詞崛興。遂大振耀。甌閩之鄉。不知有
他人也。會故相常衮來為福之觀察使。有文章高名。又性
頗嗜誘進後生。推拔於寒素中。惟恐不及。至之日。比君為
芝英。每有一作。屢加賞進。遊娛燕饗。必召同席。君加以謙
德。動不踰節。常公之知。日又加深矣。君之聲漸騰於江淮。
且達於京師矣。時人謂常公能識真。尋而陸相贄。知貢舉。
搜羅天下文章。得士之盛。前無倫比。故君名在榜中。常與
君同道而相上下者。有韓侍郎愈李校書觀。洎君並數百
歲傑出。人到於今伏之。君之文新無所襲。才未嘗困。精於
理故言多周詳。切於情故敘事重復。宜其司當代文柄以
變風雅。一命而卒。天其絕耶。君於貽孫言故舊之分。於外
氏為一家。故其屬文之內多為予伯舅所著者。有南陽孝
子傳。有韓城縣尉廳壁記。有與鄭居方書。皆可徵於集。故
予沖幼之歲。即拜君於外家之門。大和中。予為福建團練
副使日。其子價自南安抵福州。進君之舊文共十編。首尾
凡若干首。泣拜請序。已諾其命矣。而詞竟未就。價微有文。
又早死。大中六年。予又為觀察使。令訪其裔。因獲其孫曰
澥。不可使歐陽氏之文遂絕其所傳也。為題其序。亦以卒
後嗣之願云。
夔州都督府記
峽中之郡夔為大。當春秋為楚之國。在秦曰魚復。在漢稱
古陵。在蜀號巴東。皆郡也。梁為信州。逮我武德。復夔之號。
州始都督黔巫上下之地十九城。是後或總七城。或為雲
安郡。或統峽中五郡。尋復為夔州都督之號。或加或去。今
稱夔州都督府。州初在瀼西之平上。宇文氏建德中。王述
徙白帝城。今衙是也。東南斗上二百七十步。得白帝廟。白
帝公孫述自名也。後人因其廟時享焉。艧宇飾偶。煥如神
功。怪樹峯笋。疎羅後前。罅山險濤。望者驚眙。又有越公堂。
在廟南而少西。隋越公素所為也。奇構隆敞。內無橕柱。夐
視中脊。邈不可度。五逾甲子。無土木之隙。靜而思之。以見
其人之[:#AS-9061:⿰王褱]傑也。直南城一里。得巨石為灩澦。地載之險。此
其淵壑。獨峰兀頂。萬仞崒拔。高濤坳洑。嶽躍坑轉。獰龍護
堆。沸泳瀄浪。窮年縋綆。不究其次。瞿塘暗導。勢列根屬。水
魅施怪。陰來潛往。城之左五里。得鹽泉十四。居民煮而利
焉。又西而稍南三四里。得八陣圖。在沙州之壖。此諸葛所
以示人於行兵者也。分其列陣。隱在石壘。春而潦大則沒。
秋而波減則露。造化之力。不能推移。所以見作者之能。瞿
塘驛西有蜀先主宮。瀼西有諸葛武侯廟。皆占顯勝。城東
北約三百步有孔子廟。赤甲山之半。廟本源乾曜廨。常為
郡參軍。著圖經焉。其後為宰相。今其地又為孔子廟。傳者
稱為盛事矣。東水行一百七里。得縣曰巫山。神女之廟。楚
王之祠。高唐陽臺之觀。朝雲暮雨之府。形勢在焉。西水行
二百里。得縣曰雲安。商賈之種。魚鹽之利。蜀都之奇貨。南
國之金錫。而雜聚焉。其人豪。其俗信鬼神。其稅易征。即知
其民不偷。長吏得其道者涖之。猶反掌云。會昌五年十一
月十三日建。
盧坦
坦字保衡。河南洛陽人。宣宗朝累官刑部侍郎鹽鐵轉運
使。改戶部。出為東川節度使。十二年卒。年六十九。贈禮部
尚書。
請放河中鹽入興元府等州奏
河中兩池課鹽勅文。只許於京圻鳳翔陜虢河中澤潞河
南許汝等二十五州界內糴貨。比來因循。兼越入興元府
及洋興鳳文成等六州。臣移牒勘責。得山南西道觀察使
報。其果閬兩川鹽本土戶人及邑南諸郡巿入。又供當軍
士馬。尚有懸欠。若兼數州。自然闕絕。又得興元諸府耆老
狀申訴。臣今商量。河中鹽請放入六州界糴貨。
請和糴奏
今年冬。諸州和糴貯備粟。澤潞四十萬石。鄭滑易定一十
五萬石。河陽一十萬石。太原二十萬石。靈武七萬石。夏州
八萬石。振武豐州鹽州各五萬石。凡一百六十萬石。以今
秋豐稔。必資蓄備。其澤潞易定鄭滑河陽。委本道差判官
和糴。各於時價每斗加十文。所冀人知勸農。國有常備。
請不毀李錡祖父廟墓奏
淮安王神通有功於草昧。且古之父子兄弟。罪不相及。以
錡叛。可累五代祖乎。
與李渤拾遺書
八月三日。坦頓首。奉書拾遺公。足下抱濟世之資。抗出塵
之跡。德全道備。雲臥谷飲。遺名而聲飛。晦耀而光發。天子
所以聞風下詔。命作諫臣。朝野聳瞻。煙蘿動色。足下懷寶
樂山。竟未為蒼生起。實一代之孤風。千年之曠躅。不可得
而累也。坦器凡材薄。猥踐班榮。鎮守宣池。路出瀍洛。眺嵩
峯之峻極。仰景行之彌高。吟想徽猷。寤寐饑渴。幸甚幸甚。
坦雖未獲拜面。而舍弟嘗師習於左右矣。飽聞足下之高
義。竊承足下詠堯舜之言。志周孔之道。以致君惠人為意。
非特熊經鳥伸。長往而不返者也。甚善甚善。然則孔氏之
道。不隘小官。不榮大位。於是宰中都而魯國化。作相而天
下服。世衰運微。其道中阻。猶且歷國應聘。窮塞而後止。今
天下歡康。異衰周之代也。萬方一統。非列國之時也。而足
下猶獨超然高舉。不答天子之命。豈孔氏之徒歟。愚竊惑
焉。大凡今之人。奔分寸之祿。走絲毫之利。如㣥蟻之附腥
膻。聚蛾之投爝火。取不為醜。貪不避死。得以為榮。失以為
辱。不由道以進退。不量能以授受。如此者多。有識知病。足
下豈不欲矯棄流俗。獨為君子哉。誠志士之端操。賢人之
大業也。敢不愛慕之乎。或聞足下又以蒲輪元纁。郡府之
禮不到。遂徘徊山門。未果輕去。難進之道。三揖為宜。在足
下俟駕而行。斯可矣。餘復何可道哉。少許茶果。謹具別紙。
公程迫速。不獲拜詣。馳誠而已。不具。盧坦白。
柳公綽
公綽字寬。小字起之。京兆華原人。舉賢良方正直言極諫。
再登賢良方正科。累拜御史中丞。元和中遷兵部侍郎兼
御史大夫。長慶三年改尚書左丞檢校戶部尚書山南東
道節度使。敬宗朝歷刑部尚書。大和四年為河東節度使。
徵為兵部尚書。卒年六十八。贈太子太保。諡曰成。
請禁姦人得牒免差奏
請諸司諸使。應有捉利錢戶。其本司本使給戶人牒身。稱
準放免雜差遣夫役等。如有過犯。請牒送本司本使科責。
府縣不得擅有決罰。仍永為常式者。臣昨因奉進止。追勘
閑廄使下利錢戶割耳進狀。劉嘉和訴被所繇分外科配
等事由。因勘責劉嘉和所執牒身。所引勅文。勅不獲。牒閑
廄使勘勅下年月日。又稱遠年。文案失落。今據閑廄使利
錢案。一使之下。已有利錢戶八百餘人。訪聞諸使。並同此
例。戶免失役者。通計數千家。况犯罪之人。又常僥倖。所稱
捉利錢戶。亦不得本錢。百姓利其牒身。情願虛立保契。文
牒一定。子孫相承。至如劉嘉和情願充利錢戶事繇。緣與
人毆鬭。打人頭破。時便於閑廄使情願納利錢。得牒身。免
府縣科決。實亦不得本錢。已具推問奏聞訖。伏奉進止。令
臣具條流奏聞者。今請諸司諸使所管官錢戶。並依臺省
舉本納利人例。諸司諸使更不得妄有準勅給牒身。免差
遣夫役。及有過犯。詐作府縣處分。如官典有違。請必科
處。使及長官。奏聽進止。其先給牒者。並仰本司使收毀。入
後在人戶處收毀不盡。其官典必有科責。其捉錢戶元不
得本錢者。亦任便不納利。庶得州府不失丁夫。姦人免有
僥倖。
定吏人犯罪坐長官等奏
當使監院場官及專知納給并吏人等。有負犯合結罪者。
比依推問聞奏。只罪本犯所由。其監臨主守。都無科處。伏
請從今舉名例律。每有官吏犯贜。監臨主守同罪。及不能
覺察者。並請準條科處。所冀刑章具舉。貪吏革心。
請定勅使驛馬限約
自幽鎮用兵。使命繁併。館遞匱乏。鞍馬多闕。又勅使行李
人數。都無限約。其衣緋紫乘馬者二十三十匹。衣黃綠者
不下十匹五匹。驛吏不得視券牒隨口即供。驛馬既盡。遂
奪路人鞍馬。衣冠士庶。驚擾怨嗟。遠近喧騰。行李將絕。伏
望聖慈。聊為定限。
太醫箴
惟天布寒暑。不私於人。品類既一。高卑以均。惟人謹好愛。
能保其身。清淨無瑕。輝光以新。寒暑滿天地之閒。浹肌膚
於外。好愛溢耳目之前。誘心知於內。清潔為隄。奔射猶敗。
氣行無閒。隙不在大。睿聖之姿。清明絕俗。心正無邪。志高
寡欲。謂天高矣。氛蒙晦之。謂地厚矣。橫流潰之。聖德超邁。
萬方賴之。飲食所以資身也。過則生患。衣服所以稱德也。
侈則生慢。惟過與侈。心必隨之。氣與心流。疾亦伺之。聖心
不惑。孰能移之。畋遊恣樂。流情蕩志。馳騁勞形。咤叱傷氣。
惟天之重。從禽為累。不養其外。前修所忌。聖心非之。孰敢
違之。人乘氣生。嗜慾以萌。氣離有患。氣凝則成。巧必喪真。
智必誘情。去彼煩慮。在此誠明。醫之上者。理於未然。患居
慮後。防處事先。心靜樂行。體和道全。然後能德施萬物。以
享億年。聖人在上。各有攸處。庶政有官。㣥藝有署。臣司太
醫。敢告諸御。
張宏靖
宏靖字元理。宰相延賞子。以蔭補河南參軍。累遷河中節
度使。元和中拜刑部尚書同中書門下平章事。封高平縣
侯。罷政。歷河東宣武盧龍三節度使檢校司空。貶太子賓
客分司東都。再貶吉州刺史。改撫州。稍遷太子少師。卒年
六十五。贈太子太保。
應乾聖壽太上皇冊文
維永貞二年歲次庚戌正月庚寅朔。皇帝臣某稽首再拜
奉冊言。臣聞上聖元邈。超乎希夷。強名之極。猶存乎言象。
豈足以表無為之化。光不宰之功。然稱謂所施。冊攸著。涵
泳德澤。感於精誠。願奉鴻徽。有以自竭。伏惟太上皇陛下
道侔元元。業纂皇極。膺千載之休歷。承九聖之耿光。宣昭
化元。發揚大號。政有敦本示儉。慶有格天漏泉。恩翔春風。
仁育㣥品。而成功不處。褰裳去之。付神器於沖人。想汾陽
之高蹈。體堯之德。與神同符。其動也天。其靜也地。巍巍事
表。無德而言焉。顧茲寡昧。屬歷大寶。懼忝傳歸之業。莫申
繼述之志。夙夜兢畏。惟懷永圖。今天下幸安。皆睿訓所被。
而未極徽號。孰報君親。是以台臣庶官文武之列。抗疏於
內。方伯藩守億兆之眾。同詞於外。請因壽歷。以播鴻名。臣
不勝大願。謹上尊號曰應乾聖壽太上皇。當三朝獻壽之
辰。應五紀啟元之始。光膺徽稱。允叶神休。斯天下之慶也。
臣稽首再拜。
張正元
正元。貞元五年進士。
南風之薰賦(以悅人阜財生物咸遂為韻)
昔者南風和醇。明德維新。創五法而配夏。感萬物之如春。
不然者。夔何以得為典樂。舜何以尊為聖人者哉。其風乃
周流遐裔。蕩滌庶物。廓宇宙以澄清。屏腐餘之伊鬱。故表
太平之至理。俾寰宇之無咈也。且順而隨時曰巽。氣之相
感曰咸。合之寧閒於幽林曠野。散之何啻乎萬壑千巖。當
其南正司辰。朱明應節。我風在德。何以驗乎枯桑。我風在
仁。何必候於空穴。物既斯悅。薰不在乎器。人奚以欽。物莫
能同。葉不在乎蘭。人何以結。知執德不回。嘉祥有開。始斯
人之解慍。倏儀鳳以員來。有孚容若。至德休哉。足以成天
下之務。畜天下之財。今國家以義為利。知風之自。實皇猷
之穆穆。因王道之易易。竹帛之功斯在。絲桐之音不墜。夫
如是。未有靈瑞之不臻。生成之不遂者也。寧與夫蓬振塵
驚。颼飀淒清。或敗物者有墜。或中人而喪精。未若我皇內
協正德。外和厚生。在乎野而草自偃。入乎林而條不鳴。是
則良哉元首。克洽九有。仰南薰兮何翕爾而純和。幸得詠
時康與俗阜。
于頔
頔字允元。河南人。德宗朝累拜襄州刺史。充山南東道節
度使。奏升襄州為大都督府。累遷左僕射同中書門下平
章事。封燕國公。憲宗立。入朝。拜司空。因事貶恩王傅。改太
子賓客。卒贈太保。諡曰厲。其子季友訴於穆宗。賜諡曰思。
讓授子方太常丞表
劉元佐倪士榮以佐之功先朝為太常丞。時臣與士榮同
登朝列。見其凡劣實鄙之。今臣功名不如元佐。某之凡劣。
不若士榮。若授此爵。更為叨忝。
釋皎然杼山集序
詩自風雅道息。二百餘年而騷人作。其旨愁思。其文婉麗。
亡楚之變風歟。至西漢李陵蘇武。始全為五言詩體。源於
風。流於騷。故多憂傷離遠之情。梁昭明所撰文選。錄古詩
十九首。亡其名氏。觀其辭。蓋東漢之世。亦蘇李之流也。自
建安中王仲宣曹子建鼓其風。晉世陸士衡潘安仁揚其
波。王曹以氣勝。潘陸以文尚。氣勝者魏祖興武功。於二京
已覆。文尚者晉武圖帝業。於五胡肇亂。觀其人文興亡之
跡。人焉廋哉。人焉廋哉。宋高祖平桓元。定江表。文帝繼業。
五十年閒。江左寧謐。魏晉文章。鬱然復興。康樂侯謝靈運
獨步江南。俯視潘陸。其文炳而麗。其氣逸而暢。驅風雷於
江山。變晴昏於洲渚。煙雲以之慘淡。景氣為其澄霽。信江
表之文英。五言之麗則者也。迨於齊世。宣城守謝元暉亦
得其詞調。涵於氣格。不侔康樂矣。梁陳已降。雖作者不絕。
而五言之道。不勝其情矣。有唐吳興開士釋皎然。字清晝。
即康樂之十世孫。得詩人之奧旨。傳乃祖之菁華。江南詞
人。莫不楷範。極於緣情綺靡。故辭多芳澤。師古興制。故律
尚清壯。其或發明元理。則深契真如。又不可得而思議也。
貞元壬申歲。余分刺吳興之明年。集賢殿御書院有命徵
其文集。余遂採而編之。得詩五百四十六首。分為十卷。納
於延閣書府。上人以余嘗著詩述論前代之詩。遂託余以
集序。辭不獲已。略志其變。上人之植性清和。稟質端懿。中
祕空寂。外開方便。妙言說於文字。了心境於定惠。又釋門
之慈航智炬也。余游方之內者。何足以叩元關。謝氏世為
詩人。豈佛書所為習氣云爾。
潭州法華院記
長沙郡之安國寺。寺之北偏。法華院結構始畢。光明宏敞。
依之者其有旨乎。即我湖南伯御史中丞楊公。竭孝思。追
大福。報罔極於所恃也。於戲。萬法性離也。言說非法也。然
捨言說。無以辯了義詮實相。繇是經教生焉。佛說九部。法
華為最。其逗機也。韜靈珠於髻上。指眾實於藏內。藥草沐
莖葉之雨。諸子悅羊鹿之車。其會真也。以開示誤入誘㣥
迷。令得佛知見。以會三歸一為上乘。令知法真際。至於如
是性。如是相。了緣起。叩寂滅。億劫諸佛。乃能知之。其餘聲
聞辟支。如稻麻竹葦。不得其微密也。若有受持讀誦。勇猛
堅固。我為勝因。果亦隨之。即揚州龍興寺阿闍黎靈祐。鑽
研歲久。深解義趣。常為寶函。以授信心。仍大署其背曰。功
滿三千。其道乃圓。百福萬善。充塞沙界。中丞先太夫人滎
陽鄭氏。以閨門尊重之德。奉西方清淨之教。歸命道士。且
業是經。時有明晦。我無閒斷。居無幾。實盈其數焉。常願極
精慮。罄泉貝。大依佛事。共揚光烈。嗚呼。風樹之感。霜露之
悲。入肺肝者。可勝道哉。今位登方伯。輕千乘之貴。捐萬鍾
之祿。隳心裂膽。虔紹前志。此所謂不敢一日而忘其親也。
先是此地松竹葱蒨。含絕世之異。觀者百輩。曾無頌聲。公
乘時多暇。高步廊廡。密獲勝勢。其心快然。因心計手指。付
於匠吏。經時而成之。堂殿崔嵬以切雲。軒廊䆗窱而疏風。
皎嚴淨而無塵。若釋梵之天宮。大德僧懷遠。秀掩珪璧。操
陵霜雪。是故啟請。為其主張。加之以田產。因之以臧獲。受
用具足。無遺乏相。嘗聞於經曰。造塔廟。建形像。旃檀沈水。
彩畫裝鉸。如是功德。福不唐捐。伏知必有以資窈冥。闢往
路。揮斥萬有。騰陵三界。巍巍尊識。補賢聖處。信決定矣。其
或否者。我教其誣乎。恭惟先太夫人誠敬齋莊。高明惠和。
道可以裨補陰教。禮可以綢繆婦則。早居穆伯之器。有賢
子三人。始在童孺。則自教誨。非雅言正味。不道不食。使中
和淳粹之氣。飽飫其腑臟焉。故中司洎令弟兵部郎中凝
大理評事凌。皆擢進士高第。以清風累德。文學政事。振休
聲於宇內。議者謂玉昆金友。如三山峙立。三川橫流焉。後
之君子。非但寶地。覩此誌。可以知上有聖謨之美。下有大
孝之嗣矣。公永懷慟絕。不忍握管濡墨。以文字自導其意。
見託序述。乃惕然而書之。
崔備
備。建中二年進士。辟四川節度使判官。終工部郎中。
駮太常擬贈工部尚書馬暢諡議
謹案諡法敬字之義。與馬暢始終名迹不同。考行之義尚
乖。易名之典未正。事須再牒禮院。請重議者。且以暢墳土
猶濕。物議尚存。皆可徵言。盡堪覆視。在春秋隱惡之義可
也。加史冊虛美之命難乎。况尚書責實當究是非。易名宜
存裦貶。夫國之禮法。懸在不刊。而文士多病於愧詞。史臣
或許其使傳。舊章既失。後代何觀。雖以禮之愛久無。而亂
名之責豈絕。幸稽前士。用示後人。其馬暢所諡為敬。請更
參議。
壁書飛白蕭字記
壁書蕭字者。梁侍中蕭子雲之書也。韓晉公領浙西之歲。
得於建業佛寺。置之南徐官舍。函以屋壁。俯瞰座隅。及晉
公入贊廟謩。啟於私第。朱方官吏。候其代者。完葺舊府。圬
墁故堂。吏人以壁字昏蒙。方以堊帚塗上。時故殿中李侍
御士舉為部從事。以晉公翰墨。代無等儔。自獲壁書。施榻
於下。躭翫研味。略無已時。士舉重焉。紿而方得。及士舉府
除職停。寓壁字於小吏之舍。至甲申歲。士舉為江西從事。
通好江淮。時李評事約盛閱圖書。以示寮友。士舉方以壁
字言於座中。李君因而求之。士舉云。得卿皇象羊欣蕭綸
真草各一帖。大鄭畫屏一扇。即輟與之。不爾。當自持去。李
君富於圖書。酷好遐異。遂以所求三帖并法士畫屏一扇
易焉。後十餘日。壁書自吳負來。士舉於道病卒。向若李君
不閱雅跡。士舉不言此書。即壁字為朽壤於小吏之家。逸
品絕前賢之迹。固知興亡繼絕。後不乏人。工極藝精。中必
有物。加以子雲與國同姓。所書蕭字。圜卷側掠。體法備焉。
信曩賢之妙門。實後代之茂範。其飛白書起於蔡中郎。(蔡
邕待詔門下見役者以堊帚成字心有悅焉歸而為飛白
書漢末魏初皆以題署宮闕)其後張敬禮王逸少子敬並稱妙絕。子雲
曲盡其法。歐陽率更云。蕭侍中飛白輕濃得中。如蟬翼掩
素。其為前賢所重如此。嗟乎。景喬此書。今訪天下絕矣。惟
此蕭字。在乎舊都。三百年閒。竟無頹。俾後人傳授。似陰有
保持。余與李君寓家南徐。鄰而友善。獲覩妙迹。感其將壞。
晉公出之。方絕之迹。李君維之。用徵其事。故以蕭字志之。
