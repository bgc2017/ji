欽定全唐文卷三百六十七
賈至(二)
授崔器御史中丞制
門下。權判文部郎中崔器。閑邪存誠。公而不黨。有欒枝貞
慎。抱史輶正直。歷踐清列。名與實偕。今豺狼未寧。中外多
故。㣥才雜用。則哲惟將。肅其準繩。舉其憲則。俾不仁者遠。
邪佞以悛。爾其留心。宜專糾正。可守御史中丞。餘如故。
授敬昭道殿中侍御史等制
勅。朝議郎行監察御史敬昭道等。見素為質。懷清守道。學
以潤身。文能比事。自乘驄曉謁。縶隼秋飛。或出稟王綸。或
入持天憲。傅使者之命。往則有功。按罪人之贓。居而不撓。
因其績用。採以聲華。宜叶歲遷。允符時議。可依前件。
授第五琦殿中侍御史等制
門下。監察御史第五琦南海長史楚璆等。吏才貞固。公心
諒直。可佐軍師。歷試艱難。必聞其政。南越留務。西憲準繩。
是擇髦傑。用康厥任。俾膺寵命。欽乃攸司。第五琦可殿中
侍御史。楚璆可守南海長史兼衛尉少卿。餘如故。
授高岑殿中侍御史制
勅。京兆府長史高岑。修詞立誠。好古博雅。策名早從於吏
道。當劇亟聞其政聲。人而多艱。脫豺狼之肆虐。士也有節。
逃戎寇之逆命。貞心峻操。無忝前修。宜超柱史之列。用激
忠臣之志。岑可行殿中侍御史。
授盧虛舟殿中侍御史等制
勅。大理司直盧虛舟。閑邪存誠。遯世頤養。持操有清廉之
譽。在公推幹蠱之才。大理評事權臯。臨難思義。守死善道。
見危必履其臣節。在困能變於人謀。憲簡繩違。紀綱斯屬。
宜擇髦士。俾肅周行。虛舟可殿中侍御史。臯可監察御史。
授董晉殿中侍御史制
勅。汾州司馬董晉。恪慎勵精。詳於吏事。飲冰將命。克有成
績。準繩之地。舉直任能。俾彰善於使車。宜即真於憲簡。可
殿中侍御史。
授李煜宗正卿制
門下。前宏農太守李煜。體正心和。操端行潔。或政能茂異。
所涖必聞。或忠孝兼全。避權勤讓。咸推公議。多負卿才。官
惟其人。用必有適。宜欽爾職。以弻予教。可守宗正卿。
授吳仲孺試光祿卿制
門下。守衛尉少卿充朔方經略副使吳仲孺。心溫而直。識
敏而和。習韜鈐之祕旨。知孫吳之大略。久副戎幕。克濟謨
猷。伊茂勳之可嘉。俾寵光而宜及。昇其階序。列在正卿。可
中大夫試光祿卿。
授馬承進試衛尉卿制
勅。左金吾衛大將軍馬承進。能以勇幹。久於戎旅。勳勤克
著。獎命宜加。俾列九卿。仍參八命。可特進試衛尉卿。
授向昌鑾試衛尉卿等制
勅。前太子洗馬向昌鑾三品子昌釬等。代業忠貞。死於王
事。能遵先志。常著貞誠。稽彼典謨。賞延於代。俾超秩次。是
用旌善。昌鑾可試衛尉卿。昌釬可通事舍人。
授敬令琬太僕卿制
勅。前左金吾衛大將軍員外置同正員敬令琬。陳力戎事。
忠勇有謨。入九軍之副。獻七戰之獲。嘉其誠節。錄乃茂功。
俾列卿士。是司馬政。可太僕卿員外置同正員。充朔方經
略副使。
授許誡言檢校太僕卿制
勅。金吾大將軍許誡言。心和志堅。訥言敏行。被服禮義。嗣
圭組之資。策名委質。試文武之任。課績斯著。公勤無斁。警
其晝夜。顧乃執金之勞。象其河海。寵以列棘之位。可檢校
太僕卿。
授李成式大理卿薛景仙少府監制
門下。守廣陵長史李成式。貞白儉約。履歷清貫。前鳳翔太
守薛景仙。忠義慷慨。憤激危時。靖鎮藩條。咸有成績。遞遷
中外。宜登卿士。成式可試大理卿。景仙可少府監。
授李光進鴻臚卿制
勅。左驍衛將軍李光進。行已莊肅。臨戎果斷。有卞莊之勇。
懷孟明之材。屢獻奇功。益聞幹略。克副難兄之業。能摧強
寇之鋒。允武允文。宜加美秩。光進可鴻臚卿同正。
授李椿光祿少卿制
門下。堂姪守太子家令開國男椿。恭儉溫良。宗枝擢秀。敏
於從政。勤以在公。宜換儲闈之職。俾居亞卿之任。可守光
祿少卿同正。封賜如故。
授張光奇光祿少卿制
勅。始安充經略使張光奇。忠肅周敏。懷其利用。歷試中外。
累有能名。嶺嶠地遐。方隅寄重。威懷之政。惟爾悉舉。宜參
榮於卿士。俾兼鎮於藩條。可兼光祿少卿。勳封如故。
授向萼光祿少卿制
勅。百里之長。九卿之亞。參於軍事。職比廷評。必舉才能。以
匡庶政。荊南奏事官守太子僕同正向萼等。咸膺推擢。俾
在茲任。可守光祿少卿同正。
授崔器大理少卿制
勅。國備其官。則庶務理。官得其人。則善政舉。廷尉所以執
刑柄。御史所以糾不法。掖垣崇諫諍之職。郎署當草奏之
煩。皆朕注心。柬求髦士。守保定太守崔器。諒直忠肅。才行
周敏。登於清列。庶績其凝。可守大理少卿。
授裴藏之司農少卿制
勅。蜀郡司馬裴藏之等。果行育德。忠肅溫良。或持憲握蘭。
譽流臺省。或分憂共理。政洽藩條。咸在清貫。備聞茂績。寇
難初息。庶尹擇才。宜任能於雋選。俾分職於中外。可守司
農少卿。
授蕭晉太府少卿等制
門下。宮相之位。亞卿之職。朝廷所精擇。必惟其人。守西河
太守蕭晉陽城太守嚴向等。歷踐中外。皆聞政理。涉於艱
難。尤著誠節。宜司長府之劇。式備儲闈之選。晉可守太府
少卿。向可太子左庶子。
授蕭昕祕書監等制
門下。圖書之府。掌天人之際。禮義之柄。繫風化之元。為官
擇人。必舉髦士。行禮部侍郎蕭昕。文質彬彬。學於舊史。行
給事中韓液。恭儉莊敬。藏器於身。咸有令名。昇降朝列。正
我墳典。懋乃直清。昕可守祕書監。液可守太常少卿。
授高忠良殿中少監制
門下。守司農少卿高忠良。植質溫恭。持操端慤。每恪慎於
公道。尤精詳於吏事。刃有餘地。人無間言。亞我九卿。既聞
條理。典斯六尚。允謂僉諧。可守殿中少監。
授王震將作少匠制
門下。壽王府司馬王震。立志恒新。在公惟恪。雍容散地。未
愜其才。亮采百工。宜欽乃職。可將作少匠。主者施行。
授嗣道王鍊雲安等五郡節度使制
勅。衛尉少卿嗣道王鍊。簡約忠諒。即直而溫。鎮守南服。黎
人用乂。且三峽艱阻。四方多虞。按撫緝熙。宜分權總。俾爾
攬轡。固茲磐石。可充雲安夷陵南浦南平巴東等五郡節
度採訪處置防禦等使。
授嗣虢王巨西京留守制
勅。京師初復。宮室始清。可擇宗臣。俾之居守。銀青光祿大
夫守太子少保嗣虢王巨。惠和忠諒。貞幹含宏。嘗處節度
之權。更居師傅之任。嘉猷允塞。茂績居多。可以固我維城。
殿茲邦國。可權充西京留守。餘如故。
授韓洪山南東道防禦使等制
勅。襄陽太守韓洪左補闕韓紘等。令德之後。象賢而立。克
光前業。不墜家聲。或謀府沖深。才膺鎮禦。或文律典麗。詞
叶絲綸。今寇虐未清。邦家多事。用武之地。宜徵奇傑。掌翰
之職。故擇英髦。洪可山南東道防禦使。紘可考功員外郎
知制誥。
授竇紹山南東道防禦使等制
門下。永王傅竇紹侍御史崔伯陽等。強學立名。檢身從政。
實有忠貞之操。仍兼鎮禦之才。荊州上遊。襄陽衝要。北據
漢沔。利盡南海。連綴吳蜀。非才勿居。永思諸葛之謀。佇振
祖生之任。紹可江陵防禦使。伯陽可襄陽防禦使。餘並如
故。
授李廣璨江南防禦使制
勅。前蜀郡長史李廣璨。閑邪存誠。貞固幹事。或因旁累。往
從遷謫。凶逆未翦。江介多虞。式遏寇戎。是仗才傑。建康巨
鎮。長洲右苑。使臣之選。咸曰其難。勗乃謀猷。佐斯旄鉞。可
守丹陽太守。
授魯炅襄陽郡防禦使制
勅。成允成功者才也。確乎不拔者節也。惟才與節。可以戡
禍亂。定邦家。南陽太守魯炅。忠肅懿文。仁而能武。歷危難
之際。見貞固之誠。自翰守南陽。載罹寒暑。城孤師寡。負戶
以汲。虜不得進。江漢賴寧。古之忠賢。無以加也。夫功崇者
則授以高位。才大者必委之厚權。漢水方城。國之要害。宜
加亞相之任。兼收禦眾之功。可依前件。
授元載豫章防禦使制
勅。荊吳之交。撫之以連率。貢賦所入。董之以使臣。非通才
多可。曷稱斯任。守職方員外郎元載。識度明允。幹能貞固。
懷龍泉之利器。抱鴻羽之榮姿。彌綸典章。能練南宮故事。
精詳政理。嘗聞五府交辟。豫章雄鎮。襟帶江湖。干戈始寧。
安人是切。俾爾藩守。緝熙厥政。可豫章太守。
授房琯文部尚書同平章事制
勅。憲部侍郎房琯。清識雅量。工文茂學。秉忠義之規。靡憚
艱險。挺松筠之操。寧移歲寒。宜承賜劍之榮。式允濟川之
望。可文部尚書同中書門下平章事。
授郭子儀兵馬副元帥制
制。昔伊尹與湯合。傅說與高宗合。尚父與周合。故哲后良
臣。莫不至合。非賢不乂。有開必先。久大之業也。公上略宏
才。惇信明誼。受我旄鉞。輯寧區夏。典器銘勳。高視前古。實
邦家之傑。豈獨為予。社稷之衛。可獨弻子。節制咨謀。安危
斯屬。懼朕之不稱也。往欽哉。司空子儀可兵馬副元帥。主
者施行。
遣鄭叔清往江淮宣慰勅
勅。逆虜未平。師旅淹歲。軍用匱乏。常賦莫充。所以稅畝於
荊吳。校練於淮海。從權救弊。蓋非獲已。夫法明則吏不欺。
斂均則人不怨。輯事無擾。繫乎使臣。度支員外郎鄭叔清。
貞固幹事。節用愛人。考績視成。所錯斯枉。宜以本官兼侍
御史。充江淮東西及淮南道宣慰使。
遣巡撫使勅
勅。厄運者。天地之時也。理亂者。人君之政也。是以軒轅不
能止蚩尤之患。帝舜不能無有苗之征。蓋在於人君修德。
刑以除之也。頃者羯賊開釁。亂常干紀。誘脅戎卒。竊弄邊
兵。九有之人。罹其凶害。當戰爭之地。則肌骨多斃於鋒鏑。
在遐僻之方。則杼軸其空於征賦。離鄉去邑。棄業拋家。契
闊凍餒。飄颻畏逼。朕每永念。心折涕零。是用嚴奉睿謨。恭
行天討。躬被甲冑。大率戎夷。掃清中原。誅斬蛇豕。豈朕薄
德。能建功業。蓋人心竭節於本朝。而戮力於寇難也。所以
給其優復。減其賦稅。省其聚斂。息其征徭。賑其匱乏。宥其
罪戾。實其倉廩。捨其逋懸。養其傷痍。賵其死事。將使萬姓。
永登仁壽。猶慮撫字尚闕。疾苦未除。於是分遣使臣。親訪
閭里。夫人君高居大位。非可以目徧四海。耳周八極。必仗
賢能。以廣其視聽。而今使臣。咸未稱職。多僶俛經略。未盡
至公。致令遠人冤不上達。而獘不下去。今擇朝端忠貞仁
惠之士。飲冰乘驛。巡撫四方。其有政教煩苛。勅令不便。妨
於耕稼。害於蠶桑。徵斂於人。無踰小大。咨爾兆庶。必聞於
使。又有官吏邪虐。豪猾侵漁。擾於黎甿。冒於貨賄。上無隱
也。當悉懲之。朕方以萬姓心為心。蒼生壽為壽。不欲獨賢
自聖而為理。捨暴惠姦而墮人。率土之濱。宜知朕意。
收葬陣亡將士及慰問其家口勅
自寇戎猾夏。干戈不戢。涉三載矣。而忠臣義士死王事者。
何可勝言。茲朕痛悼於厥心。若挾瘡痏。是用枕戈寢冑。親
惣六師。恃神祇之直。憑宗廟之靈。亦冀剋清。載造京邑。近
者諸軍告捷。屢摧賊眾。天意人事。若將叶符。而戰士陣亡。
多委溝壑。已令收瘞。猶慮或遺。撫存哀歿。朕之所切。宜令
節度使與郡縣長官計會。悉收骸骨。埋葬致祭。仍勘責姓
名。續行奏聞。將裦贈其官爵。優恤其妻子。仍仰本道使者
郡縣。勿差科其家。庶乎幽明慰懷。知王師之不得已也。
冊漢中王瑀等文
惟天寶十五載歲次景申七月戊子朔。皇帝若曰。咨爾漢
中王瑀暨御史中丞魏仲犀。王室多難。凶逆未誅。是用建
爾子姓。以為藩屏。命爾忠良。以攝傅相。安危繫是舉。可不
慎歟。夫王侯之體。則以任能從諫為本。親賢仗信為則。好
問樂善為心。安仁容眾為節。然後能建其功業。夾輔王室。
是以漢之宗王。多委政守相。故能享祚長久。令聞不已。朕
聞汝瑀能寬大儉約。樂善好賢。敦悅詩書。動必由正。而久
於高簡。未習政途。又聞仲犀才幹振舉。憂勤庶績。必能固
爾磐石。匡補闕漏軍旅之事。必委其專。訟獄之煩。必與其
決。簡賢任能。必使其舉。懲惡勸善。必任其斷。惟協惟睦。其
政乃成。同德合義。何往不濟。於戲。瑀其鎮撫黎人。莊肅守
位。仲犀其悉心戮力。贊我維城。則瑀有任賢之名。犀有忠
勤之績。匡復社稷。戡定寇讐。在此行也。勗哉。其無替朕命。
肅宗皇帝即位冊文
維天寶十五載歲次景申八月癸未朔十八日已亥。皇帝
若曰。咨爾元子某。惟天為大。惟人君則之。順乃德。故舜禹
揖讓而履皇極。咈乃道。故丹朱商均不能保鴻業。是以啟
有惠迪。而夏嗣焉。隋有亂紀。而唐受焉。五聖之御極。皆以
勤儉兢業。日慎一日。故能享祚長久。垂慶無窮。洎予六葉。
恭位四紀。厭於勤倦。緬慕汾陽。當保靜怡神。思我烈祖元
元之道。是用命爾元子某。當位嗣統。於戲。爾有忠孝之誠。
極於君父。爾有友愛之義。信於兄弟。爾有仁恕之行。通於
神明。爾有戡難之才。彰於兆庶。予懋乃懿績。嘉乃神武。天
之歷數在爾躬。汝惟推誠。禍亂將冀爾永清。汝惟從諫。宗
社將冀爾復寧。佞言惟疵。直言惟師。任賢勿貳。去邪勿疑。
民非后孰治。后非賢罔與守邦。欽哉。慎乃有位。無忝我祖
宗之丕烈矣。
冊回紇為英武威遠可汗文
維至德二年歲次丁酉十一月某日。皇帝若曰。夫定禍亂
者曰武。建功名者曰義。惟武與義。是謂明德。回紇毗伽可
汗。生而英姿。邁越前古。代濟威赫。主祀北天。與唐唇齒。奕
葉姻好。安祿山竊弄邊兵。暴亂函夏。誘脅戎卒。毒蠧黎人。
而可汗感激。義動天地。爰命葉護。統率銳帥。叶贊官軍。驅
除凶逆。或掎其足。或角其首。一旬之內。雍洛掃清。振古以
來。義莫斯大。朕是用式遵典禮。封崇徽號。敬冊可汗為英
武威遠可汗。每載賞絹五萬匹。於戲。陰陽和而天地泰。四
時和而萬物阜。北土不靖。有唐封而固之。中原多故。可汗
義而赴之。惠好和洽。與日月永。子孫百代。克享鴻休。欽哉。
其無替朕命。
汝州刺史謝上表
臣某言。伏奉某月日制。除臣汝州刺史。捧荷恩私。違離軒
陛。專城之寄則厚。魏闕之心斯切。即以今月至州上訖。臣
某誠惶誠恐頓首頓首。臣遭遇艱難。謬忝近侍。扈巡巴蜀。
朝覲朔方。崎嶇三年。恒伏輿軫。而才微智淺。內不能申奇
謀異畫。外不能預武毅崇勳。掌翰承榮。日以為愧。屬陛下
神武戡難。再搆乾坤。動植生靈。濟於塗炭。臣以庸劣。績用
無聞。生覩中興。以為殊幸。官登列守。彌覺叨榮。汝墳之人。
久罹殘賊。閭閻凋弊。萑蒲未靜。闡陛下慈恤之旨。承陛下
雷霆之威。緝理疲人。畏懷亡命。均其賦役。勉其農桑。庶憑
睿謀。迄可底定。敢勵鉛刀之割。終於犬馬之戀。不任慺慺
之至。謹奉表陳謝以聞。臣某誠惶誠恐頓首頓首。謹言。
論王去榮打殺本部縣令表
臣某言。伏見宰臣奉宣聖旨。將軍王去榮擅打殺富平縣
令杜徽。其罪將合寘殊死。緣新收陝郡。防遏要人。特宜免
死。削除在身官爵。白身配陝郡展效者。臣等既忝職司。主
在行下。伏以聖人誅暴亂。定王業。必先明法令。崇禮義。於
是百姓戮力。賢愚悅隨。是以漢祖之始入關。約法三章。殺
人者死。不易其則。然後能戡定秦項而帝天下。今陛下將
欲清雲雨之屯。掃欃槍之寇。不自約其法。恐異漢祖向時
之事。將何以成功業哉。謹按王去榮是富平縣百姓。朔方
偏裨。無專殺之權。有犯上之逆。且擁數千之眾。不能整齊
行列。外攻強寇。翻乃無狀挾怨。內殺縣尹。易曰。臣弒其君。
子弒其父。非一朝一夕之故。其所由來者漸矣。若縱去榮。
可謂生漸矣。臣聞去榮善放拋石。能守城邑。曩者陝郡初
復。非其人不可守之。李光弻太原。程千里上黨。許兼靈昌。
魯炅南陽。賈賁雍邱。張巡睢陽。無去榮拋石之能。未聞賊
能下之也。其糧不足者自拔矣。何獨陝郡。非去榮不可哉。
陛下若以拋石一能。所犯上者。復何止之。若曰且貸去榮。
而誅將來之犯者。則是法令不一。而招罪人也。今惜一去
榮之才。而殺十倍去榮之才者。不亦其傷益多乎。夫去榮
亂逆之人也。焉有逆於此。順於彼。亂富平而治於陝郡。悖
於縣尹而不悖於君乎。况今之律令。太宗之律令也。陛下
不可惜小才而廢祖宗之法也。伏惟明主棄瑣瑣之能。全
其遠者大者。則禍亂不日而定。師旅因茲整齊矣。天下幸
甚。臣等不勝云云。
為韋相讓豳國公表
臣見素言。伏奉某月日制書。封臣豳國公。食邑五百戶。仍
特加金紫光祿大夫。兼與一子五品。臣次男諤又特授五
品官者。臣才術寡薄。操行無取。幸因資序。謬陟台衡。不能
燮理和氣。裨補德化。致使四凶搆慝。天下震驚。鑾輿南巡。
函谷失守。語曰。焉用彼相。易曰。負且乘。致寇至。由此言之。
臣雖殺身。不足補過。且臣值祿山干紀。不能制其命。臣與
國忠同儕。不能正其惡。尸忝厚祿。竊位多時。一昨扈從之
初。不即死者。蓋以翠華歷險。牧圉無扞。駑馬思效。且伏轅
輿。候至蜀城。自拘司敗。豈謂渙汗大布。網豁江河。茅土猥
加。恩迴日月。當今天下未定。忠義驅馳。封賞之行。不宜踰
濫。借如翼從行李。操執鞭轡。臣子職分。何名為功。以此受
封。不可以訓。貪榮冒寵。非臣所圖。伏願俯垂矜憫。捨此階
爵。不使臣父子得罪於公議。見嗤於有識。微臣幸甚。不任
懇迫之至。
