欽定全唐文卷八百十一
袁皓
皓。宜春人。咸通進士。僖宗幸蜀。擢倉部員外郎。龍紀中遷
集賢殿圖書使。自稱碧池處士。
吳相客記
孫室季壞。其相更相語曰。不日不月。吾其晉臣乎。有客前
而語曰。相君不聞物之化者耶。蛇化為龍。龍之孫見蛇而
笑之。謂吾祖之世龍焉。殊不知蟒之腥。尚存乎大澤之畔。
家化為國。國之孫見家必笑之。謂吾祖之世國焉。殊不知
耕稼之具。未朽於歷山之下。蓋由知龍而不知蛇。知國而
不知家。噫。堯舜聖人也。丹均而不能嗣。而况吳以干戈而
得耶。相君喻而泣。
書師曠廟文
吟篁怨桐。天其聲乎。鏘石鏗金。天其文乎。擊革鳴絲。天其
暢乎。匏土之韻。天其和乎。天有至音。寄斯八物。先生不生。
斯音鬱鬱。先生既生。斯音在律。嗚呼。先生之耳。時可求也。
先生之心。不可得也。天全樂乎。先生之無神乎。愚固狂而
不可攄。先生之有神乎。愚堅誠而乞其圖。先生之耳有神
乎。化為天下之耳。先生之心有神乎。化為天下之心者。可
以舒於今。然後家家知舜琴。
齊處士言
齊祖受宋禪。大宴卿士。顧謂丞相曰。子不肖。幸有天下。非
百執事羽翼小子。共拯宋人之溺也。然子不敢易時而侮
器。使不十逾載。致黃金與土同價。朝臣稱賀。內外諠懽。快
喜相聲。日走天下。齊封父聞而慶曰。宋人生矣。而告鄉處
士。處士聞而泣曰。捨虎逢狼。改時而亡。吾為宋人幸未死。
果塗炭於齊矣。新主之言。豈成聖人之道耶。君王知黃金
貴於土。不知百姓視土貴於黃金。吾聞古者土地之封。在
於民阜而國殷。土有林木。民時而取。土有鹹滷。民時而煮。
土有禾黍。民時盈庾。金玉在山。桑麻在原。聖人不禁。無私
無官。死者有土。生者有田。聖人樂而百姓同。百姓憂而聖
人然。(句絕)秦傳亂國之疾。百姓之苦莫痊。漢壤既廣。百姓饒
矣。土地之利。百姓莫得而窺之。金玉在山。鹹滷在田。取塊
土者。犯禁而死。生無土而可以田。歿無土而及乎泉。生則
稅蠧而郡蠶。邑剋而吏齧。吾視宋人之萍久矣。未見宋人
有寸土者。君王苟欲致民於生地。不若薄民之賦。貽民之
利。知百姓貴土於黃金。則其民受福於齊矣。封父敬而謝
曰。吾將聞執政可乎。處士曰否。是欲急挈吾於禍矣。惟父
勿施。吾將往。
來鵠
鵠。豫章人。咸通舉進士不第。
聖政紀頌
穆宗皇帝臨大朝。與㣥臣言奏政事。㣥臣退而宰臣奏曰。
陛下問及乎政事。此三皇五帝之所徽美也。陛下不問及
史臣。此三皇五帝之所弭已也。徽美者。將有乎聞也。弭已
者。將有乎亡也。以聞之而又亡之。則陛下徒有宵衣旰食
之名。規天條地之績。與㣥臣言後若飈然。拂冠過冕。湮時
銷日。無得用於後。譬如十夫樹楊。一夫拔之。無得以成其
大也。政事㣥臣得陛下日問之。是十夫樹楊也。史官執筆
為陛下日遠之。是一夫拔楊也。使後之人訝聖朝空晨虛
夕。閒殿曠廷。無君臣咨謀洋溢之言。乏社稷安危強讜之
說。是不亦遠史臣致不載其事。如拔去其楊。將弭已之謂
乎。臣伏念貞觀永徽之代。百官之有耳目。但聽視天子而
已。故言事者安論紓詞。無疑權慮勢。史官執筆於階之下。
天子側旒於殿之上。奏者發誠於廷之中。是以正衙一開。
則臣誠前而啟之。帝旒近而鎮之。史筆隨而錄之。由是君
臣謀國圖政之事。俞機都要之言。託業發神。豐編照物。偕
籍於堯典。差光於天陽。至今見太宗文德。若三皇五帝之
所徽美也。自永徽之後。宰執不正。窺伺是忌。針棘前後。阻
越對敭。狼噬虎餐。持膏衒肉。蓋以言多為己。惠不致君。內
荏失中。畏使人聽。乃奏史官與百僚俱退。然後宰臣請事。
由是君有問而宰臣知之。史官不得與於聞。君有舉而宰
臣謀之。史官不得記其事。次第周行。檢錄制誥。與冗吏同
工而已。臣嘗涕泣以嘆。豈有以一己之細。一性之忌。於黍
晷圭景之間。苟嗜急須。迴天遮上。使聖緒神績。有嘉敭善
諷。罔得聞於千萬年。枉有謂明朝空晨虛夕。閒殿曠廷。無
君臣咨謀洋溢之言。乏社稷安危強讜之說。若今踵而承
之。則不惟臣有障聰蔽睿之刺。抑陛下雖有三皇五帝之
所徽美。而若遠史臣。則三皇五帝之所弭已也。抑又有一
夫拔楊之謂歟。臣請史官執筆。當㣥臣奏事。隨日撰錄。號
為聖政紀。臣立朝荷祿。幸甚。穆宗皇帝動扆頷旒。憮然歎
曰。吁。朕罔敢粉名厥後。乃罔知厥後。然聖人存簡策者。亦
非以粉名也。蓋存乎大國之典。鴻祖之業。我國有典。我祖
有業。業在於典。典在於史。遏厥史不書。是尸余於祖。涸業
於典也。朕纘承聖緒。恭惟恪思。將念厥政。未嘗不離安廢
酣。馳荒騖遠。是以每與宰臣言。如簇天下一巡省。每見宰
臣退。而展天下盡聞知。豈圖臣蓄猾謀。公無同事。欲弄尾
舌。先衞巖穴。隔斥史臣。占佞明后。致懿搜嘉訪。不存堯典
之書。善諷名猷。莫出清廟之什。史臣負我。不舉其官。宰輔
盡忠。厥聞有此。由是詔史職。執史筆立於庭之下。錄君臣
臚句之必行。載剛毅進退之敢議。題其篇目曰聖政紀也。
至上之即位三年。有鄉校小臣來鵠。居山澤間。常私心重
惜史臣。以其史臣者。是當國之鏡。千億代之眉目也。因窺
穆宗實錄。得解憤釋嫉於立史官為聖政紀者。追而頌出
其事。以鑒今之廷列。故拜獻其頌曰。
三皇不書。五帝不紀。有聖有神。風銷日已。何教何師。生來
死止。無典無法。頑肩奡比。三皇實作。五帝實治。成天造地。
不昏不圯。言得非排。文德聖齒。表表如見者。莫若乎史。是
知樸繩休結。正簡斯若。君誥臣箴。觚編毫絡。前書後經。規
善鑒惡。國之大章。如何寢略。嗚呼。貞觀多叶。永徽多俞。廷
日發論。殿日發謨。牙孽不作。鳥鼠其除。論出不蓋。謀行不
紆。楹然史臣。蛇然史裾。瞠瞠而視。逶逶而婁。翹筆當面。決
防納污。不梏爾智。不席我愚。執言直注。史文直敷。故得粲
粲朝典。落落廷謇。聖牘既多。堯風不淺。頒編坦軸。君出臣
顯。若儼見旒。若俯見冕。無閒殿曠廷。無尸安素晏。三皇不
亡。五帝不翦。太宗得之。史焉斯展。暨乎後相圖身。天子專
問。我獨以言。史不得近。邱明見嫌。倚相在擯。秉筆如今。隨
班不進。班退史歸。惘然疇依。奏問莫覩。嘉謨固稀。取彼誥
命。祿為國肥。烱哉時皇。言必及章。德室五帝。道奧三皇。如
何翊臣。嚵肉嗜衁。觜距磨快。福衡物長。控截僚位。占護陽
光。垣私藩已。遠史瘐唐。俾德音嘉訪。默縮暗亡。咽典噤法。
蓋聖籠昌。曷以致此。史文不張。後必非笑。將來否臧。謂乎
殿空扆逸。朝懵廷荒。不知姦蔽。文失汪洋。有貞觀業。有永
徽綱。亦匿匪見。亦寢匪彰。賴有後臣。知言不佞。伊尹直心。
太甲須聖。事既可書。史何不命。乃具前欺。大陳不敬。曰遂
史之喻。請以物並。且十夫樹楊。一夫欲競。栽既未牢。摒豈
能盛。帝業以栽。逐史似摒。穆宗憮然。若疚若醟。何昔臣斯。
隱我祖正。不傳親問。不寫密諍。孰示來朝。以光神政。由是
天呼震岌。徵奔召急。史提筆來。叱廷而入。端耳抗目。不撝
不挹。獬豸側頭。螭虯擺溼。握管絕怡。當殿而立。君也盡問。
臣也倒誠。磊磊其事。鏜鏜其聲。大何不顯。細何不明。語未
絕緒。史已錄成。錄成謂何。書政紀名。伊紀清芬。可昭典墳。
古師官鳥。昔聖官雲。方之我后。錄里書分。錄有君法。書有
君文。君法君文。在聖政紀云。殿無閒時。廷無曠日。雲諏波
訪。倦編刓筆。君劬臣勞。上討下述。惟勤惟明。在聖政紀出。
至德何比。至教焉如。孰窺孰測。外夷內儲。謂君有道乎。臣
有謨歟。有道有謨。在聖政紀書。一體列秩。同力翼戴。祈福
去祅。絕防無礙。國章可披。唐文可愛。善咨不偷。嘉論不蓋。
不偷不蓋。在聖政紀載。諒夫總斯不朽。可懸魏闕。愚得是
言。非訕非伐。實謂毉臣渾沌。開君日月。妖物雰死。天文光
發。惟我之有頌兮。奚斯躍而董狐蹷。
隋對女樂論
隋儒林有說。高祖謂㣥臣曰。自古天子有女樂否。楊素以
下。莫知所出。遂言無之。房暉遠進曰。臣聞窈窕淑女。鐘鼓
樂之。此即王者房中之樂。著於雅頌。不得言無。隋文悅噫。
而史不刊者。朝與職俱無人也。夫秦齊晉皆有女樂。由余
去孔子行錫魏絳之謂也。漢祖唐山夫人能楚聲。又舊云
祭天用女樂。魏武有盧女能鼓琴。特異於諸妓。則女樂秦
齊晉漢魏俱有之。而楊素以下皆不能言者。豈以所問是
古天子耶。若是則有太昊使素女鼓五十絃瑟悲哀。帝禁
不止。後之帝王遂能有之。㣥臣不能以是言。但賢暉遠之
說。暉遠引詩臆對。終為博古通知。殊不明恣率一時之言。
頗昧二南之旨。且詩曰。參差荇菜。左右芼之。窈窕淑女。鐘
鼓樂之。說者謂后妃有關睢之德。乃能供荇菜備庶物以
事宗廟。盛德者宜有鐘鼓之樂也。故琴瑟在庭。荇菜羞之。
上下樂作。以盛其禮耳。謂以樂樂淑女。非謂淑女執其樂
也。淑女謂后妃也。安有后妃執樂也。荇菜謂在宗廟用也。
安有謂王者房中樂耶。是皆乖謬之甚。暉遠瞽詩而終對。
欺朝而罔君。蓋由隋日無人。浪言至是。女樂之對猶可。君
道之問若何。上下相蒙。履霜於此。悲夫。
儒義說
天下之命修文士曰儒士。其言書曰儒書。是謬久矣。夫儒
者。可器之士號也。何者。以其不達於事。濡滯焉。且以詩書
之法未嘗言。以周易春秋之文未嘗載。斯明矣。惟論語言
當為君子儒。母為小人儒。禮記儒行篇如是。非仲尼之言
也。夫聖人言君臣父子夫婦兄弟朋友賓主之法而已矣。
是儒者無定。不約其事而制之。何必曰儒。苟若是。則曰儒
曰佛曰道。何怪耶。夫士之出也。進道德。行禮樂。以治其身
心。能語言。明仁義。則曰儒士。不善而為武夫。夫控弦荷戈。
賤隸之徒也。苟修其文而不知武。烏得為君子。孔子曰。有
文事者必有武備。有武備者必有文事。夫文所以導乎忠
孝。若武所以戢乎畔逆。二事之用。以求於是而已。某是知
古今之人慮或未精故也。輒建斯議。以為世式。
相孟子說
孟子之愛人也細。緣其言而不精。以為習而有利。則心唯
恐不利。至於傷人。則曰術不可不慎也。嗚呼。術焉得慎。慎
則情背也。心則可慎。慎則唯術之惡而不利其傷也。為仁
人之心由術。使之可動。則咎繇之術。治黥割也。而咎繇豈
利人之刑。周公之術。治縗絰也。而周公豈利人之喪。以為
愛人者必有其備故也。術善可以化其心歟。則師之術所
以導善也。潘崇因師以殺楚子。醫之術可以治生也。晉人
因醫以酖衞侯。是師醫之所術。豈不慎歟。然而亦何嘗心
之善歟。果以利能固小人心。而唯禁其術。則函不衞無敵
之體。是亦利其敵也。巫不祝非病之人。是亦果利其病也。
豈矢匠之心而已矣。既以不為利而動心。則矢匠人之利
亦不欲殺。函人之利亦不欲死。已有心矣。然良其工。不得
不有時而利其殺與死也。以弧矢所以威天下。則征不義。
而後可殺也。棺槨所以封中野。降殺有禮。而後死可利也。
嗚呼。為臣而倍叛。為臣而倍葬。其家人之心。畏其情背也。
故術烏可使民慎。古人濟其備。所以教天下之愛也。故尊
生送死。愛道盡此。而孟子之愛也細。為誅矢匠之意歟。聖
人所以使匠人也。愛盡其道。何如。
仲由不得配祀說
語曰。民生於三。視之如一。父生之。師教之。君食之。惟其所
在。則致死焉。孔氏之徒。回聖也。賜辯也。商賢也。子我才也。
曾閔孝也。及諸子言志。夫子皆信而從之。惟由教而勵之
以成也。故夫子訓由而功倍。始衣戎服則攝齊。始衞以劍。
則衞以仁。為蒲宰勞民以簞食壺漿。孔子恐。私以食饋民。
是明君之無惠。使子貢止之。其於教亦至矣。由也誠宜葆
死焉以俟乎致。保身以全乎用。何取臨於衞門。非召忽之
死。而至衋聖人之心。嘆曰。自吾有由。惡言不入於耳。嘗圍
於陳蔡。胡以不如衞之於夫子耶。且諸侯有相滅亡者。桓
公不能救則恥之。夫諸侯有塹壘以遏寇。有甲兵以禦侮。
而小白猶能為辭其恥。而終為霸主以救之。矧夫子纍然
若喪家之狗。無塹壘。無甲兵。脫載為宋衞所暴。匡季陵劫。
則由也不得施。其後浪死於燔臺。何齊桓能救異侯之恥。
而由反不能終緩夫子之窮。使夫子以由在。則曰惡言不
聞於耳。今日沒。豈惡言不日聞乎。又奚用白羽若月赤羽
若日之多為哉。祭法曰。捍大患則祀之。素王道窮。患非大
乎。由不終捍。豈為祀乎。賜曰。商。汝何無罪。今由也。而汝亦
何無罪。宜貶其祀以觀來者。
鍼子雲時說
或曰。揚子雲不思堯舜成康之世。而自論以不遭蘇張范
蔡之時。豈儒者之為耶。曰。雄誠得素臣之事矣。夫居四海
之安。處九層之高。上鑒沖漠。下瞰苑囿。既其靜息。則必思
事云亭追軒穆者矣。列多士之朝。齒無用之秩。才略不用。
名表莫聞。既其靜息。則必思征虜功效雍邱者矣。斯皆君
臣居位之高下。而所思則治亂亦不同。蓋位之極者。思沖
漠而欲無為也。位之下者。思功伐而欲有為也。無為誠君
之體。有為誠臣之事。如孔子曰。大道之行也。與三代之英。
某未之逮也。而有志焉。揚雄則自論以不遭蘇張范蔡之
時。噫。孔子真素王。揚雄真素臣哉。孔子思三代之英。是猶
處尊位而道極。事云亭追軒穆者也。雄之論不遭蘇張范
蔡之時。是猶居散秩而才閒。思征虜功效雍邱者也。素王
誠得王體。素臣誠得臣事。然臣事何事也。曰。子貢使吳越。
孟軻闢楊墨。皆事也。今不知雄思蘇張范蔡之時者。其欲
自為蘇張范蔡之人耶。其欲折以正道。使弭兵擴文。歸吾
域耶。苟自為蘇張范蔡之人。則叛矣。又何臣事哉。
儉不至說
翦腐帛而火焚者。人聞之。必遞相驚曰。家之何處燒衣耶。
委餘食而棄地者。人見之。必遞相駭曰。家之何處棄食耶。
燒衣易驚。棄食易駭。以其衣可貴而食可厚。不忍焚之棄
之也。然而不知家有無用之人。廄有無力之馬。無用之人
服其衣。與其焚也何遠。無力之馬食其粟。與其棄也何異。
以是焚之。以是棄之。未嘗少有驚駭者。公孫宏為漢相。蓋
布被。是驚家之焚衣也。而不能驚漢武國恃奢服。晏子為
齊相。豚肩不掩豆。是駭家之棄食也。而不能駭景公之廄
馬千駟。
貓虎說
農民將有事於原野。其老曰。遵故實以全其秋。庶可望矣。
乃具所嗜。為獸之羞。祝而迎曰。鼠者吾其貓乎。豖者吾其
虎乎。其幼慼曰。迎貓可也。迎虎可乎。豖盜於田。逐之而去。
虎來無豖。餒將若何。抑又聞虎者。不可與之全物。恐其決
之之怒也。不可與之生物。恐其殺之之怒也。如得其豖。生
而且全。其怒滋甚。射之擭之。猶畏其來。况迎之耶。噫。吾亡
無日矣。或有決於鄉先生。先生听然而笑曰。為鼠迎貓。為
豖迎虎。皆為害乎食也。然而貪吏奪之。又迎何物焉。由是
知其不免。乃撤所嗜。不復議貓虎。
讀鬼谷子
聖人神疲力盡以行道。開禮展樂以告人。欲天下不忘乎
溫良忠慤敬讓之心也。後之明王。又增以設學校。立廟祀。
籩豆時修。衣冕屢製。其天下之書。則牆袠整整。林軸麗麗。
斯可謂教道之備者也。如是猶有不率其勤。不由乎道者。
所以聖人憂其窳墮。乃曰。三年不為禮。禮必壞。三年不為
樂。樂必崩。何訓之示之之至。而訓之示之之難也。鬼谷子
者。鬼谷先生之書也。六國時所作。其教人容動色理氣意
之間。以詭紿激訐恌固呼哩離合揣測反覆憸滑之術。悉
備於章旨。余讀之。知六國之時。得術是書者。惟秦儀而已。
亦盜祿入國之秘經。然自六經已降。至於漸醨之後。其中
有數篇者。乃今之粉兒乳子。亦可與秦儀齒也。至如捭闔
飛箝。實時之常態。是知漸醨之後。不讀谷之書者。其行事
皆得自然符契也。嗚呼。聖人之道。設禮樂詩書之多。學校
廟祀之盛。孜孜矻矻。則何易壞易崩。入人之心難耶。鬼谷
之書。三卷而已。代不家有。則何自然符合奧妙。契人心之
易耶。使天下用聖人之道。學溫良忠慤敬讓之心。得如自
然符契鬼谷之書者。則吾見聖人無恨矣。抑余瞑目放已。
陶陶入太古風。是不可得也。昔倉頡文字。鬼為之哭。不知
鬼谷作是書。鬼何為耶。吾今不覺毛磔膽寒者。是疑今之
復有鬼谷新書而壞之者。則吾不知其備。
胡曾
曾。邵陽人。咸通中舉進士不第。嘗為漢南從事。
賀高相公除荊南啟
伏以相公承家業峻。開國勳高。術妙六奇。圖精八陣。生民
皎日。聖主迅雷。才成破趙之功。旋告下齊之捷。故得威宣
破竹。力號拔山。弛張七德之中。舒卷五車之內。東周士庶。
咸居沸鼎之中。西蜀蒸民。悉在春臺之上。蓋由人事。豈屬
天時。昔漢得韓信而興。楚失陳平遂滅。今者江騰海沸。山
動岳搖。荊門告累卵之危。淮楚陳剖胎之難。赤眉卷地。黃
巾滔天。公侯無匡合之才。藩鎮乏縱擒之術。若不預咨賢
哲。早托英雄。則無異魚游宋池。燕巢衞幕。崑岡火發。玉石
俱焚。歷陽水來。智愚同陷。雖思嘗膽。何補噬臍。且擘斷華
山。宜假巨靈之力。決平洪水。須憑大禹之才。是以上自一
人。下同百辟。僉云非相公不能定荊楚。非相公不能綰貨
泉。既無異於肩堯。遂有成於命說。伏計即離犀浦。遽赴龍
山。銷唐堯旰食之憂。解黎庶倒懸之急。某家在湖外。即出
關中。遂假道於荊關。獲起居於梅鼎。仰將軍之大樹。敢議
營巢。窺丞相之巨川。唯希在藻。伏惟照鑒。
劍門寄上路相公啟
某啟。某蓽戶庸人。荷衣賤子。道慚墨妙。業愧筆精。俲枚叟
之文章。雖憐七歲。感潘生之歲月。已歎二毛。失路腸迴。迷
邦足刖。蟻棲培塿。蛙伏潢洿。自笑柴愚。誰憐參魯。尚思逐
鹿。未分牽羊。將趨渙汗之程。詎學邯鄲之步。但以才非迥
出。性乏孤標。雖勤測管之窺。終類正牆之視。有心吐鳳。無
夢懷蛟。不痊曹操之頭。虛刺蘇秦之股。誠宜世棄。敢望時
來。方嗟碌碌之生。忽忝戔戔之幸。朽株委地。永甘夫子之
捐。枯骨凝塵。豈料昭王之市。徧身德澤。滿目恩輝。寧止負
嵩。仍兼戴華。既蒙蜀顧。敢望秦畱。即遂面走鹿頭。背馳鶉
首。如昇青昊。似入元都。不知劍閣之艱。豈覺刀州之遠。伏
惟相公神資重器。天縱偉才。邦國金城。朝廷玉燭。文高庾
月。詞峻謝山。纔見紫髯。便居黃閣。陶鈞百辟。啟沃一人。議
平吳皓之時。雖云推局。報破秦堅之日。不廢圍碁。故能早
執化權。久司政柄。今則暫辭龍闕。來鎮龜城。將軍之細柳
雖新。丞相之鹽梅仍舊。不煩壯士。自伏雄圖。揚麾而氛祲
晨銷。按節而妖星夜落。劉焉原野。昔為累卵之鄉。杜宇山
河。今作覆盆之地。曾實慚孤陋。叨沐招延。鄭驛將窮。燕臺
漸近。那能倚馬。妄竊攀龍。仰天上之程途。已親台席。指人
間之歧路。尚感客星。披霧非遙。拜塵在即。無任云云。
謝賜錢啟
曾啟。曾業謝懸頭。道非刺股。未能入洛。安可下遼。空懷逐
鹿之心。莫遇斬蛇之世。囚拘翰墨。困阨塵泥。虛費宣毫。枉
銷蜀縹。不救鋤蘭之禍。詎禳伐樹之災。自歎龍鍾。誰知牛
鐸。又以山東藩鎮。江表節廉。悉用䜿儒。皆除迂吏。胸襟齷
齪。情志荒唐。入則粉黛繞身。出則歌鐘盈耳。但自誅求白
璧。安能分減黃金。雖設朱門。何殊亡國。徒開玉帳。無異荒
墟。遂使寗戚無扣角之歌。鄒陽乏曳裾之地。伏惟相公英
風獨振。偉量孤標。推葛亮之秤心。負姜維之斗膽。內安宗
廟。外却蠻夷。魚水賢良。壎箎骨肉。桃李滿於衢路。金帛徧
於風塵。六合之中。一人而已。是以昨者不度庸陋。輒有干
祈。方虞按劍之勃然。敢望夢刀之筦爾。俄頒清俸。遽恤白
衣。朝乏半千。夕盈五萬。豈期庸蹇。忽忝遭逢。不是孟嘗。詎
聽馮諼之鋏。若非趙勝。那知毛遂之錐。遇既重於西河。知
亦深於北海。感恩泣處。未成泉客之珠。撫已哭時。空抱荊
山之玉。限以程途。陳謝末由。感激生成。不任死所。
代高駢回雲南牒
牒。前件木夾。萬里離南。一朝至北。開緘捧讀。辭藻煥然。獎
飾過多。欣慰何極。實以昨同邊鎮。纔到藩籬。且按此朝之
舊儀。未委彼國之新制。不知鶴拓。惟認苴咩。尚呼南詔之
佳名。豈見大朝之美號。要從微耗。且是所宜。伏承驃信。王
化風行。君德雲被。雕題屈膝。鴃舌折腰。卉服來庭。毳裘入
貢。蓋以深明豹略。精究龍韜。波伏西天。草偃南土者。然侵
軼我華夏。無乃不可乎。將謂我皇帝有所負於彼邦。邊臣
有所負於彼國。慮彼直我曲。獲罪於天。是陳木夾申懷。用
貯榮報。及披迴示。已見事根。止於囚繫使人。放歸彼國。始
乎小怨。終此深讎。吞噬我朗寧。虔劉我交阯。取我越巂。犯
我益州。若報東門。乃及再四。夫物居中者尊也。處外者卑
也。是以眾星拱之北辰。百谷趨之東海。天地尚不能違。而
况於人。我國家居天之心。宅地之腹。四方八表。莫不輻輳。
亦由北辰之於東海也。誠知土地山河。歸於有德。雖云有
德。亦須相時。苟無其時。安可妄動。明公博識多聞。豈不見
仲尼乎。仲尼之聖踰堯舜。顏子之賢過夔龍。六合茫茫。無
立錐之地者。蓋無其時也。適使孔子生於秦末。乘胡亥之
亂。用顏回閔損為宰相。子路冉有領將軍。子貢宰我充行
人。子夏言偃典書檄。雖六合鼎沸。可期月而定也。當此之
時。劉項只可都頭。韓彭不過部將耳。聖人雖有帝天下之
德。而無帝天下之時。終不妄動。及子路欲使門人為臣。以
為欺天乎。及自嘆曰。鳳鳥不至。河不出圖。吾已矣夫。止於
負手曳杖。逍遙倚門。告終而已。王莽不識天時。符堅不知
歷數。妄恃強富。爭帝乾坤。莽以百萬統師。來襲後漢。光武
以五千之旅。破於昆陽。堅以六十萬精兵。寇於東晉。謝元
以八千之卒。敗於壽春。豈不為欺天罔地所致者也。國富
兵強。何足恃之。周王仗箠於岐山。漢祖脫褐於泗水。我高
祖起自隴州。蓋明公只知其一。未知其二。見其形未知其
兆也。今與明公陳之。望審參焉。昔周公承公劉之德。遇殷
紂之暴。刳剔孕婦。塗炭生靈。剖賢人之心。斷朝涉之脛。三
分天下而二歸周。文王率諸侯而朝之。至武王觀兵孟津。
八百諸侯不期而會。尚曰彼有人焉。未可圖也。退歸修德。
觀乎聖人去就。豈容易哉。及微子去。比干剖。箕子奴。民不
聊生。皇天厭之。國人棄之。武王方援旗誓眾。一舉而滅紂
者。蓋天奪殷而與周也。我皇帝宵衣旰食。肩堯踵舜。父事
三老。兄友百僚。推赤心於比干腹中。懸白日於微子頭上。
諸侯合德。百姓歡心。天下有人聖如周王。家有姬旦。戶生
呂望者乎。漢祖承帝堯之德。遇秦皇無道。併吞六國。恃宇
宙一家。焚燒詩書。坑滅賢哲。築長城於紫塞。造阿房於皇
州。鬼母哭蛇。人臣指鹿。民不聊生。皇天厭之。國人棄之。是
以陳勝一呼。天下響應。漢祖西入。五星都聚者。蓋天奪秦
而與漢也。我皇帝方崇詩書。任賢哲。卑宮室。恤黔黎。野無
謌鳳之人。朝有問牛之傑。天下有人英如漢祖。家有韓信。
戶生張良者乎。我高祖承元元之德。遇隋煬荒淫。徭役不
均。征斂無度。竭民生之財產。為巡幸之資糧。虎噬㣥賢。猱
蒸庶母。浮沈遼海。疏鑿汴河。今年東征。明年西伐。民不聊
生。皇天厭之。國人棄之。是以我高祖應天順地。奄有四海
者。蓋天奪隋而興唐也。我皇帝方澹泊聲色。杜絕巡遊。夢
卜宰輔。倚注藩屏。思成垂拱。惡習干戈。皇天方贊。國人方
歡。天下有人雄如唐祖。家有敬德。戶生元齡者乎。僕雖自
絳紗。素躭黃石。既探師律。亦識兵機。奉詔鎮壓三巴。撫安
百姓。思敦禮樂。恥用干戈。每傷虞芮之爭田。念姬周之讓
路。苟不獲已。即須訓戎。且蜀地數千里。郡列五十城。戶口
之多。士卒之眾。可以揮汗成雨。吐氣成雲。蓋緣從前元戎。
皆是儒者。有昧見機而作。但守昇平之元規。雖分常憂。不
教民戰。是以彼國得以深入。無備故也。僕示之以三令。
教之以八陣。鼓聲而進。鉦動而退。甘與之共。苦與之均。義
等塤箎。情猶瓜葛。悅禮樂而敦詩書。務耕桑而聚穀帛。使
家藏甲冑。戶貯干戈。賞罰並行。公私共貫。既識三略。便可
七擒。不惟喝倒不周。亦可劈開太華。况彼國自長慶以來。
搔擾益部。殺人之父。孤人之子。掠人之妻。鰥人之夫。焚人
之廬舍。使人暴露。翦人之桑麻。使人寒凍。蜀人怨恨。痛入
骨髓。僕乘其眾怒之勢。示其暴怨之門。况抱雞搏貍。不繇
人教。乳犬敵虎。自是物情。既仗宗廟之威靈。兼統華夏之
精銳。若乘流縱棹。下坂推車。豈勞心哉。僕官是宰衡。位當
侯伯。披堅執銳。雖則未曾。濟河焚舟。平生所貯。彼國將帥
之強弱。邦國之盈虛。坐可酌量。何煩詢誘。且六合之外舟
車不至。聖人不言。彼國在聖人不言之鄉。舟車不及之地。
縱主上英哲。人臣俊乂。亦猶燭龍銜耀。只可照於一方。春
雷振聲。不能過於百里。天與不取。談何容易。夫天有五賊。
見之者昌。彼國縱曉六韜。未嫻五賊。而欲泥封函谷。水灌
晉陽。何其謬哉。五賊者。夏桀張羅。殷湯祝網。是以仁而賊
不仁也。殷紂剖生人。周文葬枯骨。是以德而賊不德也。齊
國厚徵薄貸。魯國厚貸薄徵。是以恩而賊不恩也。項羽殺
義帝。高祖舉哀。是以義而賊不義也。陳後主驕奢。隋文帝
恭儉。是以道而賊不道也。能行五賊。兼曉六韜。方可奪人
山河。傾人社稷。我朝未有五失。彼國徒自陸梁。以此推之
興亡可鑒。何勞遠離庭戶。始識安危。久習韜鈐。方明勝負。
而妄要姑息。不務通和。回示荒唐。一何乖戾。罔念孔顏之
知命。翻效莽堅之覆車。交阯喪亡。可知人事。新都失律。足
見天時。若望降尊。便希抗禮。但百谷不趨東海。眾星不洪
北辰。則不可議也。苟未如是。則不可改圖。昔管仲入周。不
受上卿之禮。蘇武在北。無虧中國之儀。事有前規。固難更
易。况小不事大。春秋所誅。若彼直我曲。恐招天殃。既彼傲
我謙。何患神怒。見已訓齊士卒。調集糗粮。或玉露垂槐。金
風動柳。建鼓數里。命車指南。涉巂弔民。渡瀘會獵。繼齊魯
之夾谷。紹秦趙之澠池。便是行人。豈遺佳策。皇帝聖旨。已
具前緘奉聞。臣下不復多談。恐乖忠告。謹牒。
