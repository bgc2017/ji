欽定全唐文卷四百七十一
陸贄(十二)
興元論賜渾瑊詔書為取散失內人等議狀
右。德亮承旨。幷錄先所散失內人名字。令臣撰詔書以賜
渾瑊。遣於奉天尋訪。以得為限。仍量與資裝。速送赴行在
者。頃以理道乖錯。禍亂荐鍾。陛下思咎懼災。裕人罪已。屢
降大號。誓將更新。天下之人。垂涕相賀。懲忿釋怨。煦仁戴
明。畢力同心。共平多難。止土崩於絕岸。收板蕩於橫流。殄
寇清都。不失舊物。實由陛下至誠動於天地。深悔感於神
人。故得百靈降康。兆庶歸德。苟不如此。自古嘗有棄擲宮
闕。失守宗祧。繼逆於赴難之師。再遷於蒙塵之日。不踰半
歲而復興大業者乎。今渠魁始平。法駕將返。近自郊甸。遠
周寰瀛。百役疲瘵之甿。重傷殘廢之卒。皆忍死扶病。傾耳
竦肩。想聞德聲。翹望聖澤。陛下固當感上天悔禍之眷。荷
烈祖垂裕之休。念將士鋒刃之殃。愍黎元塗炭之酷。以致
寇為戒。以居上為危。以務理為憂。以復言為急。損之又損。
尚懼汰侈之易滋。艱之惟艱。猶患戒慎之難久。謀始盡善。
克終已稀。始而不謀。終則何有。夫以內人為號。蓋是中壼
末流。天子之尊。富有宮掖。如此等輩。固繁有徒。但恐傷多。
豈憂乏使。翦除元惡。曾未浹辰。奔賀往來。道路如織。何必
自虧君德。首訪婦人。又令資[:#AS-88E3:●]。速赴行在。萬目閱視。眾口
流傳。恐非所以答慶賴之心。副惟新之望也。夫事有先後。
義有重輕。重者宜務之於先。輕者宜措之於後。故武王克
殷。有未及下車而為之者。有下車而為之者。蓋美其不失
先後之宜也。自翠華播越。萬姓靡依。清廟震驚。三時乏祀。
當今所務。莫大於斯。誠宜速遣大臣。馳傳先往。迎復神主。
修整郊壇。展禋享之儀。申告謝之文。然後弔恤死義。慰犒
有功。綏輯烝黎。優問耆耋。安定反側。寬宥脅從。宣暢鬱堙。
裦獎忠直。官失職之士。復廢業之人。是皆宜先。不可後也。
至如崇飾服器。繕緝殿臺。備耳目之娛。選巾櫛之侍。是皆
宜後。不可先也。宜後而先。則為君之道喪。宜先而後。則理
國之義差。古之興王。必慎於此。陛下將務興復。又安可不
慎乎。且散失內人。已經累月。既當離亂之際。必為將卒所
私。其人若稍有知。不求當自陳獻。其人若甚無識。求之適
使憂虞。自因寇亂喪亡。頗有大於此者。一聞搜索。懷懼必
多。餘孽尚繁。㣥情未一。因而善撫。猶恐危疑。若又懼之。于
何不有。昔人所以掩絕纓而飲盜馬者。豈必忘其情愛耶。
蓋知為君之體然也。以小妨大。明者不為。天下固多美人。
何必獨在於此。易曰。危者安其位者也。亂者有其理者也。
故君子安不忘危。理不忘亂。是以身安而國家可保也。春
秋傳曰。或多難以固其國。或無難以喪其邦。誠以處危則
思安之情切。遭亂則求理之志深。切於思安。深於求理。國
之固也。不亦宜乎。及夫居安而驕。恃理而怠。驕則縱肆其
奢欲。怠則厭惡於忠言。奢欲日行。忠言日梗。國之喪也。不
亦宜乎。昔衞獻出奔。久而復國。大夫迎於境者。執其手而
與之言。迎於門者。頷之而已。言其驕怠之易生也。齊桓將
圖霸功。管仲戒之以無忘在莒。懼其情志之易變也。今臣
亦願陛下企思危固國如不及。懲忘亂喪國如探湯。以在
莒為書紳之規。以衰衞為覆車之鑒。則德為帝範。理致時
雍。與夫貪逸欲而踐禍機。其利害亦云遠矣。所令撰賜渾
瑊詔。未敢承旨。伏惟聖裁。謹奏。
興元奏請許渾瑊李晟等諸軍兵馬自取機便狀
右。欽溆奉宣聖旨。省卿所奏蕃軍退歸及關中體勢。理皆
切當。甚慰朕懷。然渾瑊李晟等諸軍。須有商量規畫。令其
進取。朕見欲遣使宣慰。卿宜審細條疏。速奏來者。臣聞將
貴專謀。兵以奇勝。軍機遙制則失變。戎帥稟命則不威。是
以古之賢君。選將而任。分之於閫。誓莫千也。授之以鉞。俾
專斷也。夫然。故軍敗則死眾。戰勝則策勳。不用刑而師律
貞。不勞慮而武功立。其於委任之體。豈不博大哉。其於責
成之利。豈不精覈哉。自昔帝王之所以夷大艱成大業者。
由此道也。其或疑於委任。以制斷由已為大權。昧於責成。
以指麾順旨為良將。鋒鏑交於原野。而決策於九重之中。
機會變於斯須。而定計於千里之外。違令則失順。從令則
失宜。失順則挫君之嚴。失宜則敗君之眾。用捨相礙。否臧
皆凶。上有掣肘之譏。下無死綏之志。其於分畫之道。豈不
兩傷哉。其於經綸之術。豈不都謬哉。自昔帝王之所以長
亂繁刑。喪師蹙國者。由此道也。茲道得失。兵家大樞。當今
事宜。所繫尤切。蓋以寇盜充斥。乘輿播遷。人心有觀變之
搖。王室無自固之重。秦梁迴繚。千里迢遙。臨之以威。則力
勢不制。授之以策。則阻遠不精。頃者驟降詔書。教諭㣥帥。
事無大小。悉為規裁。及乎章表陳誠。使臣復命。進退遲速。
率乖聖謀。豈皆樂於違忤哉。亦由傳聞與指實不同。懸算
與臨事有異故也。設使其中或有肆情于命者。陛下能於
此時戮其違詔之罪乎。臣竊恐未能也。陛下復能奪其兵
而易其將帥乎。臣亦恐未能也。是則違命者既不果行罰。
從命者又未必合宜。徒費空言。祗勞睿慮。匪唯無益。其損
實多。何則。時方艱屯。下陵上替。凡在執干戈而衛社稷者。
皆自謂勳業由已。義烈發心。安於專行。病於羈制。陛下宜
俯徇斯意。因而委之。遂其所安。護其所病。敦以付授之義。
固以親信之恩。假以便宜之權。待以殊常之賞。其餘細故。
悉勿關言。所賜詔書。務從要。慎其言以取重。深其託以示
誠。言見重則君道尊。託以誠則人心感。尊則不嚴而眾服。
感則不令而事成。其勢當令智者騁謀。勇者奮力。小大咸
極其分。賢愚各適其懷。將自效忠。兵自樂戰。與夫迫於驅
制。不得已而從之者。志氣何啻百倍哉。夫君上之權。特異
臣下者。唯不自用。乃能用人。其要在順於物情。其契在通
於時變。今之要契。頗具於茲。儻蒙究思。或有可取。謹奏。
興元請撫循李楚琳狀
右件官。比緣性行無良。多為時議所惡。頻被封章論奏。言
其心挾兩端。若不提防。恐妄生窺伺。謂宜斥絕。用杜姦邪。
近者鳳翔使來。絕不蒙恩召見。滯留數輩。並未放還。伏恐
陛下不忍忿心。頗從輿議。以臣惷戅。竊謂非宜。李楚琳乘
時艱危。俶擾岐下。賊殺戎帥。欵結兇渠。奉天之圍。頗亦有
助。其於叛亂。海內彰聞。論者今始紛紜。一何知見之晚耶。
但以乘輿未復。大憝猶存。勤王之師。悉在畿內。急宣速告。
晷刻是爭。商嶺則道迂且遙。雒谷復為盜所扼。僅通王命。
唯在裦斜。此路若又阻艱。南北遂將夐絕。以諸鎮危疑之
勢。居二逆誘脅之中。洶洶㣥情。各懷向背。賊勝則往。我勝
則來。其間事機。不容差跌。儻或楚琳發憾。公肆猖狂。南塞
要衝。東延巨猾。則我咽喉梗而心膂分矣。其勢豈不甚病
哉。且楚琳本懷。惟惡是務。今能兩端顧望。乃是天誘其衷。
故通歸塗。將濟大業。陛下誠宜深以為念。厚加撫循。得其
持疑。便足集事。儻能遷善。亦可濟師。今若徇褊狹之談。露
猜阻之跡。懼者甚眾。豈唯一夫。自昔能建奇功。或拯危厄。
未必皆是絜矩之士。溫良之徒。驅駕擾馴。唯在所馭。朝稱
兇悖。夕謂忠純。始為寇讎。終作卿相。知陳平無行而不棄。
忿韓信自王而遂封。蒯通以折理獲全。雍齒以積恨先賞。
此漢祖所以恢帝業也。置射鈎之賊而任其才。釋斬袪之
怨以免於難。此桓文所以宏霸功也。然則當事之要。雖罪
惡不得不容。適時之宜。雖仇讎不得不用。陛下必欲精求
素行。追□宿疵。則是改過不足以補愆。自新不足以贖罪。
凡今將吏。豈得盡無疵瑕。人皆省思。孰免疑畏。又況阻命
之輩。脅從之流。自知負恩。安敢歸化。斯釁非小。所宜速圖。
孔子曰。人而不仁。疾之已甚。亂也。又曰。小不忍。則亂大謀。
君陳曰。無忿疾于頑。又曰。必有忍其乃有濟。伏願陛下必
以英主大略聖人格言為元龜。固不可納豎儒小忠。以虧
撓興復之業也。臣不勝憂國至計。謹啟事以聞。謹奏。
興元論中官及朝官賜名定難功臣狀
右。欽漵奉宣聖旨。比在奉天將士。並賜名定難功臣。今宰
臣等商量。扈從中官。辛苦至甚。亦合依例。並賜此名。朕以
南衙朝士之中。有經奉天重圍。又似卿等。昨者奔赴行在。
涉歷危險。亦極艱難。今不問中官朝官。但經重圍又到山
南者。並擬賜名定難功臣。卿宜商量。豈不穩便者。陛下惠
霑執[:#AS-FBEC:●]目御。仁洽庶寮。念隨難之憂危。恤從巡之勞苦。議
增寵飾。將錫嘉名。事雖未行。意則已就。凡在貴近。固知銜
恩。睿旨淹詳。復詢庸賤。惟精惟慎。允謂防微。顧省何知。屬
當下
問。臣若自貪榮號。傍懼怨憎。因循順成。不極所見。心且知
負。如天鑒何。是以不揆言之淺深。不計身之利害。但輸狂
直。唯聖所裁。臣聞賞以懋庸。名以彰行。賞乖其庸。則忠實
之效廢。名浮於行。則瀆冒之弊興。一足以撓國權。一足以
亂風俗。授受之際。豈容易哉。頃以駐蹕奉天。迫於患難。竟
攘兇逆。實賴武人。遂旌定難之勳。特賜功臣之目。名頗符
實。事亦會時。所霑雖多。誰曰非允。至如宮闈近侍。班列具
臣。雖奔走恪居。各循厥職。而驅除翦伐。諒匪所任。又屬皇
輿再遷。天禍未悔。見危無補。曷謂功臣。致寇方深。孰云定
難。縱使遭罹圍逼。跋履崎嶇。難則當之。定將安據。勞或有
矣。功其謂何。大凡有生之倫。莫不各親其類。賤彼貴我。抑
惟常情。黜異獎同。亦是常性。臣忝搢紳之列。又當受賜之
科。竊自校量。猶知不可。而況於公議乎。況於介冑之士乎。
人之多言。靡所不至。必謂陛下溺愛近習。故徇其苟得之
情。汎該㣥司。以分其私昵之謗。怨不在大。釁皆自微。必將
沮戰士激勵之心。結勳臣憤恨之氣。所悅者寡。所慍者多。
所與者虛名。所失者實事。所悅者臣下之夸志。所病者國
家之大猷。利害皎然。不為難辨。且名者眾之所評也。是曰
公器。亦為爭端。覈之至精。猶患相軋。處或乖當。安能勿踰。
以漢高之制服雄豪。太宗之削平區㝢。天下既定。乃論功
勳。有蕭曹之殊庸。有房杜之碩畫。戰守經略。倬乎殊倫。猶
謂豐沛故人。刀筆文吏。諸將不服。頗相訐揚。乃至攘袂指
天。拔劍擊柱。偶語謀反。諠譁訟冤。矧今國步猶艱。王化未
洽。方資武力。以殄寇讎。蓋非恩倖競進之時。文儒角逐之
日。當功而獎。尚恐未孚。獎又非功。固宜見誚。儻有節效尤
著。理當裦崇。賞典甚多。何必在此。其餘別無績用。例徇驅
馳。且俟賊平。甄錄非晚。謹奏。
鑾駕將還宮闕論發日狀
右。先頒敕旨。已定行期。所司供承。亦聞粗備。但以霖潦方
甚。道路阻艱。眾情同憂。莫敢論奏。今發日漸逼。陰雲尚繁。
小大嗷嗷。愁懼轉甚。臣雖闇鈍。亦竊揣量。豈不知元惡初
平。餘氛未殄。乃是逆順將分之際。吉凶多變之時。須速鎮
安。理宜促駕。向使霖潦為害。人功可施。其備禦由於智能。
其役用止於煩費。其所患不及於性命。其可憂但在於人
臣。則當公私罄財。上下竭力。務寧大業。奚恤暫勞。各應叶
奉聖規。安敢復忤成命。良以裦斜峻阻。素號畏途。緣側逕
於巔巖。綴危棧於絕壁。或百里之內。歷險且千。或一程之
中。涉水數四。若遇積雨滯浸。㣥峰澍流。巨石崩奔。訇殷相
繼。深谷瀰漫。往來不通。悉非功力之所支。籌略之所遏。斯
須之頃。跬步之閒。倉黃遘殃。皆不可測。匹夫單騎。尚且過
防。況萬乘時行。千官景從。而可以蹈不存之險。冒無禦之
災乎。如或磴路潀崩。閣道淹圯。環衛之儀少缺。屬車之馬
微驚。縱有億徒。何所為用。陛下欲無駭慮。其可得乎。又或
霪滯更深。谿澗皆溢。逕路既絕。傳送無由。連山萬重。進退
不可。一日乏食。將如之何。陛下欲無軫憂。固亦難矣。人主
舉措。宜圖萬全。必先事以防危。不臨危而求幸。幸而獲濟。
貽媿已深。不幸罹災。追悔何及。孔子曰。欲速則不達。誠哉
是言。臣今非敢阻陛下欲速之情。但頗以不達為慮耳。儻
迴睿旨。少俟開晴。則發期雖延。涉路無滯。不疾而速。允叶
乾行。知幾其神。是謂天鑒。竊聞㣥議。輒以上陳。慺慺懇誠。
實冀昭納。謹奏。
請釋趙貴先罪狀
右。欽溆奉宣聖旨。前者共卿商量趙貴先。欲恕其罪。朕朝
來更問諸將。皆云貴先順從朱泚。則是逆人。合依常刑。不
可寬捨。眾人意既如此。應難釋放。卿宜知悉者。臣愚以為
貴先從逆之罪。法當不容。貴先陷身之由。情則可恕。陛下
所議矜宥。原其情也。諸將所請誅戮。據於法也。據法而除
君之惡者。人臣之常志。原情而安眾之危者。人主之大權。
臣主之道既殊。通執之方亦異。言各有當。體各有宜。事或
相駁而無傷。此之謂也。往以襄城告急。詔命隴右發兵。齊
映率眾東行。貴先即其部將。于時軍至昭應。適遇駕幸奉
天。齊映馳歸鳳翔。貴先獨主營幕。進無總帥。退閡亂兵。遂
為賊泚所招。紿以同迎鑾駕。泚既反狀未露。貴先安得勿
從。已受邀留。遂遭劫制。身縻偽職。兵隸兇徒。雖居賊中。亦
不見任。首末事跡。在天心。臣亦親承德音。非獨聞於傳說。
其於情狀。頗有足矜。所可受責之辜。唯在不能守節而死
耳。貴先儻能守節。即是忠烈之徒。固獲裦旌。豈資寬捨。凡
所議讞。蓋緣獄疑。罪疑惟輕。實編令典。脅從罔理。亦載聖
謨。況復懷光未殲。希烈猶熾。遭罹誘陷。其類實繁。今京邑
初平。皇猷更始。乃是汚俗觀化之日。聖王布德之時。所用
刑章。尤宜審慎。一輕一重。理亂攸生。宥之以恩。則自新者
咸思歸命。斷之以法。則懷懼者姑務偷生。眾心既偷。賊
勢愈固。不忍一朝之忿。而貽累歲之憂。苟循匹夫之談。以
興億眾之役。為計若此。夫何利之有焉。曩者羯胡亂華。染
汚士吏。肅宗興復。累降赦書。罪止渠魁。餘所不問。河朔遺
孽。既聞德澤之宏被。且幸脅汚之見原。人人皆自怨尤。各
悔歸國之晚。及乎三司按罪。繼用嚴科。未降之流。復喜得
計。慶緒將消而再結。思明已附而重攜。浸長厲階。至今為
梗。豈不以任法吏而虧權道。小不忍而亂大謀者乎。昔漢
高帝既定四方。見諸將往往偶語謀反。乃問張良曰。為之
奈何。良曰。陛下所最恨者為誰。帝曰。雍齒與我有舊。而數
窘我。良曰。今急封雍齒。則人人自堅矣。帝用良計。諸將果
安。皆云雍齒且侯。吾屬何患。蓋以圖霸王者。不牽於常制。
安反側者。罔念於宿瑕。今陛下有漢高之英。貴先無雍齒
之[:#AS-93C6:●]。加戮不足威暴逆。矜全可以定危疑。明恕而行。盛德
斯在。何所為慮。尚勞依違。微臣區區上言。蓋為將來張本。
凡非首惡。皆願從寬。庶使負累之徒。莫不聞風而化。消姦
兇誘惑之計。開叛亂降附之門。此其大機。不可失也。陛下
前意。固為善矣。伏惟不為浮議所移。謹奏。
論替換李楚琳狀
右。欽漵奉宣聖旨。李楚琳不可久在鳳翔。欲候朕到日擇
一人替楚琳充節度使。楚琳別與一官。便隨朕歸京。既有
迎駕諸軍。威勢甚盛。因此替換。亦是權宜。卿宜商量穩便
否者。臣聞王者有作。先懷永圖。謀必可傳。事必可繼。不因
利以苟得。不乘便而幸成。故能上下相安。而理可長久也。
彼楚琳者。固是亂人。乘國難而肆逞其姦。賊邦君而篡居
其位。按以典法。是宜汚瀦。既屬多虞。不遑致討。乃分之以
旄鉞。又繼之以寵榮。逮至南巡。頗全外順。道途無壅。亦有
賴焉。雖朝命累加。蓋非獲已。然王言一出。則不可渝。縱闕
君臣之恩。猶須進退以禮。今若因行幸之威勢。假迎扈之
甲兵。易置以歸。是同虜執。以言乎除亂則不武。以言乎務
理則不誠。禍變繁興。為日久矣。負釁居位。豈唯一人。以此
時巡。後將安入。以此撫御。誰其感懷。昔漢高偽遊。韓信見
獲。功臣繼叛。天下幾危。征伐紛紜。以至沒代。其徼倖之不
可也如此。陛下得不為至戒哉。議者謂之權宜。臣又未諭
其理。夫權之為義。取類權衡。衡者稱也。權者錘也。故權在
於懸。則物之多少可準。權施於事。則義之輕重不差。其趣
理也。必取重而捨輕。其遠禍也。必擇輕而避重。苟非明
哲。難盡精微。故聖人貴之。乃曰可與適道。未可與立。可與
立。未可與權。言知機之難也。今者甫平大亂。將復天衢。輦
路所經。首行脅奪。易一帥而虧萬乘之義。得一方而結四
海之疑。乃是重其所輕。而輕其所重。謂之權也。不亦反乎。
以反道為權。以任數為智。君上行之必失眾。臣下用之必
陷身。歷代之所以多喪亂而長姦邪。由此誤也。夫以韓信
才略。當時莫儔。且負嫌猜。已遭告訐。縱之足以亂區㝢。除
之可以安國家。幸而成擒。猶謂失策。當時被攻戰之害。百
代流詭詐之譏。況楚琳卒伍凡材。厮養賤品。因時擾攘。得
肆猖狂。非有陷堅殪敵之雄。出奇制勝之略。頗同狐鼠。乘
夜雎盱。晨光既升。勢自跧縮。今郊畿已乂。武衞方嚴。隴鎮
壓於其西。邠涇扼制於其北。顧是岐下。若居掌中。以楚琳
劣之資。處掌中控握之地。縱令蹢躅。何惡能為。願陛下姑
務含宏。普安反側。促駕遄止。錄功犒勤。敷肆眚之恩。布維
新之令。然後徵韋皋楚琳。俾入分文武之職。擇元勳宿望。
命出總岐隴之師。則彼承詔欣榮。奔走不暇。安敢蠆芥。復
勞誅鋤。措置得宜。萬無一跌。何遽過動。不為後圖。仰希睿
聰。試更詳慮。謹奏。
