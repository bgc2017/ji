欽定全唐文卷一百二十
漢高祖
帝姓劉氏。諱暠。初名知遠。其先沙陁部人。唐乾寧二年生。
初事唐明宗。後事晉高祖。天福六年授北京留守。八年進
中書令。開運二年封北平王。四年二月。少帝北遷。羣臣勸
進。即皇帝位。改今名。在位二年。年五十四。諡曰睿文聖武
昭肅孝皇帝。廟號高祖。
和買戰馬詔
朕方以勤儉一身。輯和庶政。未嘗枉費。所切安人。今則重
威未賓。契丹尚擾。必多添於戰騎。期大振於軍威。言念煩
勞。事非獲巳。
諭鎮州趙贊詔
卿燕臺大族。唐室懿親。作鎮方隅。既多善政。應時制置。素
有嘉謀。實兼文武之才。比擅方圓之譽。惟卿之身。久從迫
脅。居胡土而當全骨肉。還漢疆而近脫鋒鋩。浮沈祗係於
虜情。舒卷非繇於巳意。想其扼腕。常所吞聲。朕猥以眇躬。
式隆丕構。承皇天眷命。副羣后樂推。方救阽危。用拯塗炭。
昨契丹見華人不附。尋巳促還。今酋長為神物所誅。俄聞
暴卒。興亡之兆。其理昭然。其永康王遁入鎮州。與卿顯相
疑惑。今月一日。於待賢館內巳被縶俘。所有寮屬將校。並
遭誅戮。冤聲遙聽。慘性可量。想計聞之。必多酸楚。卿一門
忠孝。三代王公。須自雪家冤。當共清國難。於我則既明向
日。於彼則無與同天。自然燾土分茅。長居爵位。重茵列鼎。
永慶來雲。孟津之會宜先。塗山之期勿後。況車駕按幸。巳
及晉州。無致他人。別邀富貴。臨軒睠注。寤寐不忘。所有諸
道申奏蕃賊等逃遁事繇表章文狀等。並同封往。其三軍
官吏僧道百姓等。別降勅曉示撫問。用符卿意。當體朕懷。
即位求賢詔
古者詢芻蕘之言。採歌詩之風。冀求利病。以省是非。況濟
濟盈朝。謇謇就列。懷才抱器。博古知今。苟無宏益之辭。曷
表翊扶之力。起今後。文武百寮每遇後殿起居日。仰具利
濟。上章以聞。次第循環。周而復始。嘉謀嘉猷之告。庶得聞
知。可大可久之規。期於曉達。亦聆此事。向來巳行。但率皆
浮言。鮮克忠告。良由時或拘忌。人有依違。遂使急務慎於
指陳。浪語盈於章奏。有名無實。阿旨取容。今則不然。所宜
改作。凡有封事。並可直言。無用飾詞。務存確論。輔此不逮。
稱朕意焉。
誅杜重威詔
杜重威猶貯禍心。未悛逆節。鴞音不改。虺性難馴。昨朕小
有不安。罷朝數日。而重威父子。潛肆凶言。怨謗大朝。扇惑
小輩。今則顯有陳告。備驗姦欺。既負深恩。須置極法。其杜
重威父子並處斬。所有晉朝公主及外親族。一切如常。仍
與供給。
答盧擢請許朝臣封贈父母勅
盧擢忠勤奉職。讜直立言。貢以封章。舉其墜典。詳觀宏益。
尤切歎嘉。宜下所司。並令舉奏。
改名勅
朕祗膺景命。肇啟鴻圖。適當建號之初。宜舉正名之典。夫
名以制義。義以出禮。禮以體政。政以養民。載考格言。抑有
彝訓。顧惟寡昧。敢忘率循。但君父之名。貴於易避。臣子之
敬。難以斥尊。苟觸類以妨言。必迂文而害理。況宗廟方建。
禋祀非遙。祝嘏將期於正辭。稱謂所宜於稽古。爰從改革。
庶叶典章。凡百臣寮。當體朕意。今改名暠。故茲札示。想宜
知悉。
幸澶魏御札
朕自副推崇。敢忘寅畏。及物必加於恩信。任人無閒於親
疎。期區宇之大同。俾蒸黎之小泰。洎朕始臨梁苑。畢會藩
侯。蓋當再造之期。用普維新之命。莫不駿奔入覲。率俾爭
先。旌旄之寄咸遷。帶礪之盟益固。魏博杜重威負釁雖重。
在朕含垢亦深。盡捨前非。只期後效。是以授之真秩。換彼
名藩。而禍胎巳成。妖氛復作。北勾賊虜。南拒朝章。若不加
誅。何以為法。黷我天憲。勞我兵威。今則大進梯衝。克收壁
壘。重念一夫作孽。百姓何辜。雖巳推祝網之仁。尚宜軫納
隍之慮。必恐孤城既拔。衆怒猶深。儻驚飇更迅於雷霆。即
烈焰寧分於玉石。朕所以軫傷在念。想慮尤深。將親勞於
六師。宜再詢於順動。豈辭櫛沐。須議省巡。取今月二十九
日車駕起離闕下。暫幸澶魏已來。凡百士庶。宜體朕意。
至東京大赦文
王者興膏雨之師。所以蕩瑕穢。下哀痛之詔。所以弔傷夷。
朕頃自晉朝。俾乂并土。屬戎夷兆亂。致干戈日尋。每懷如
燬之憂。嘗竭扶顛之力。旋以金行失馭。天驕縱暴。北陷河
塞。南踰官渡。盜據宮闕。淩辱衣冠。蹂踐我京畿。虔劉我生
聚。田不易壠。人不聊生。犬羊布於四郊。腥穢聞於千里。人
既思主。朕實疚心。遂乃建彼義旗。整斯戎輅。雪萬民之枉
抑。期九土之和平。求理之端。惟刑是恤。況時當養物。仁在
好生。爰覃解網之恩。用廣泣辜之道。應天福十二年六月
十五日昧爽巳前。諸道州府見禁人等。巳結正未結正。巳
發覺未發覺。除十惡五逆外。其餘罪無輕重。咸赦除之。三
司地征。六營軍費。素懸數額。皆有限程。但以兵革屢興。旱
蝗相繼。蓋督吏不能開許。致疲民無以供輸。苟不蠲除。轉
成困敝。天福十一年巳前。諸道州府應係殘欠稅租。並特
除放。朕昨夙駕河汾。薄狩陝虢。洎及京邑。周覽神臯。禾黍
廢為閒田。牆屋毀為平地。凄凉滿目。指顧傷心。且農夫不
耕。廩食何取。蠶婦不織。府帛何輸。言念流離。諒宜矜恤。況
朕頃在藩翰。備諳稼穡。自臨大寶。首念蒼生。常久困於蕃
戎。欲盡蠲其租賦。又以干戈未弭。士馬方繁。月無見糧。歲
無常給。特於經費。須此減除。其東西兩京畿道遭契丹蹂
踐暴苦處。人牛俱喪。蠶麥不收。雖近復田園。固無可輸納。
其東西兩京一百里內。今年夏稅。及沿徵物色。並與蠲放。
其一百里外。曾有契丹經過劫掠之處。委本處官吏躬親
恤問。如實被契丹蹂踐不虛。其今年夏稅。大小麥苗子。沿
徵物色等。各放一半。其京城內。先遭張彥澤明行拷捶。劫
掠資財。兼被契丹毀拆屋舍。括率緡錢。久屬艱危。併罹殘
虐。爰符望幸。用慰來蘇。其京城內今年廛稅。與減一半。雨
露之恩。豈宜有閒。文武之吏。咸與維新。應內外臣寮及京
百司并諸官吏將校等。各具名銜申奏。當與加恩。應有契
丹除授諸道節度觀察防禦團練使刺史。及令錄賓寮將
吏等。並各安職任。不議改更。勉思共理之規。更俟維新之
命。或曾經謫宦。又念投荒。苟亡惻隱之恩。何示照臨之德。
應巳前貶降官。未量移者當與量移。巳量移者便與敘錄。
應該徒流者與放還。近因獫狁猖狂。萑蒲充斥。交相劫剽。
不問官私。遂令王事之人。空有係官之數。應屬省務局錢
穀。曾經契丹及草寇般擎處。據巳勘到實數。仰三司具指
實條奏。當議別有指揮。應係欠省司錢物。尚令逐處徵催。
全放則因便生姦。加罪則困窮可憫。宜下三司。據見有家
業抵當外。如實無充折者。特貸餘生。更無任使。亡命不逞
之徒。殘民蠧物之類。或隱藏山谷。或畏懼典刑。及今日巳
前結集為非者。並不問罪。仍令所在長吏。丁寧曉諭。如願
在軍都者。量材安排。如不願在軍都者。即任歸農業。與限
兩月。明示招攜。如限滿依前結集為非。不議寬恕。即嚴加
捕捉。復罪如初。浚都重地。汴水名區。控襟帶於八方。便梯
航於萬國。眷言王氣。允稱皇居。其汴州宜仍舊為東京。朕
以肇興寶歷。克嗣炎精。遐追雍雒之宏規。仰仗高光之盛
烈。其國號宜改為大漢。朕始事晉。以至開國。雖易服建號。
固有通規。念舊懷恩。未忍改作。其年號仍舊稱天福。於戲。
帝王之道。亭毒為先。黃老之言。清靜為本。用示滌瑕之典。
宜敷作解之恩。矧惟臨馭之初。方屬艱難之運。當欲盡除
疾苦。漸致康寧。用遵置器之方。庶減納隍之慮。凡在遐邇。
宜體朕懷。
北巡赦文
自古聖帝明王。開基創業。輯寧庶彙。康濟四方。行寬大之
恩。不遺遐邇。布含宏之德。無隔華夷。頃屬前朝季年。中原
失馭。蒸黎板蕩。㝢縣分離。寰區為戎虜之鄉。宮闕作腥羶
之地。百萬家之生聚。俱陷虎狼。數千里之人烟。頓成荊棘。
朕屬茲多難。思庇生民。憫晉祚之覆亡。憤胡塵之紛擾。繇
是痛心疾首。躍馬提戈。慕大業於高光。起義師於汾晉。匈
奴運盡。魁首天亡。殘孽遺妖。奔巢走穴。繼平凶醜。再造乾
坤。盡復諸華。不失舊物。顧惟眇質。獲荷寵靈。怵惕於懷。憂
勤在念。朝野亂離之後。國家開創之初。每慮德澤未優。照
臨尚狹。懼一夫之不獲。恐一物之乖宜。思濟艱難。靡遑宵
旰。大河之北。易水之南。久困兵戈。聚成瘡痏。男孤女寡。十
室九空。念此興懷。澘然出涕。近者北地州府。相次歸明。覩
千里之坦夷。顯羣心之忠順。今則方當展義。爰用省方。宜
宏及物之恩。用廣惟新之澤。應鄴都管內及邢洺慈相衞
鎮深趙貝冀博滄景德易定祁泰等州管內應見禁罪人。
取十月五日昧爽巳前。巳結正未結正。巳發覺未發覺。常
赦所不原者。咸赦除之。自契丹為患巳來。逆虜所至之處。
劫掠之外。殺害實多。方布仁慈。豈限存沒。應河北曾經契
丹殺害處。所有無主骸骨。並仰所在長吏。勤加指揮。收歛
埋葬。其有官員將吏。歿於王事。及曾被契丹脅從指使。反
遭殺害者。並可搜訪逐人子孫。及親嫡骨肉。具名聞奏。當
與量材任使。必令存濟。捨過錄功。方務含垢。捕亡服叛。惟
切推誠。契丹節度使麻答。見在定州。自前曾輸款誠。欲來
歸順。巳降詔諭。想計聞知。當俟傾心。別加殊渥。幽燕瀛莫。
舊屬蕃戎。惟彼生靈。久遭屈辱。近知軍民憤激。志願歸明。
苟能密設機謀。審圖禍福。必然成事。終享功名。上郡雄藩。
當用酬奬。鎮州殺僇契丹之時。軍人百姓。並立勳效。其軍
都將校員寮。巳行恩澤。訪知百姓鬭敵之際。死傷甚重。聽
聞巳來。傷歎尤切。其逐人本家。宜令本道常加優卹。向者
有漢地諸色人員。隨契丹北徙。未能歸還。去國離鄉。益加
憫念。其本人骨肉。仰所在存卹。倍加安撫。先有諸色人曾
伏事著契丹官員者。一切放逐穩便。所在不得動搖。於戲。
上天悔禍。黔首愛生。敢忘兢慎之心。冀合昇平之運。凡在
黎庶。當體朕懷。
改元乾祐大赦文
昔我藝祖神宗。開基撫運。以武功平禍亂。以文德致昇平。
澤潤生民。慶流長世。淳耀之德不泯。延洪之業無窮。肆予
沖人。猥集大命。荷上穹之眷祐。揚列聖之耿光。底定四方。
奄有萬國。纉堯承緒。欽若永圖。嗣夏配天。不失舊物。乃者
有晉失馭。羯賊亂常。蛇虺肆毒於寰區。豺狼暫穴於宮闕。
虔劉我生聚。俘掠我吏民。戎馬所經。人烟殆絕。海內無主。
天下騷然。朕方在躍潛。遇茲屯難。秉旄誓衆。憤其家國之
仇。冒暑出師。雪彼生靈之怨。皇天后土。悔禍誘衷。胡虜喪
亡。遼羯潰亂。腥羶屏氣。屬縣歸心。按六轡而嚴屬車。克寧
西道。走空函而飛折。遂定中州。旋以王業尚艱。魏郊斯
梗。當思康濟。爰議省巡。一方既靜於烟塵。九野漸期於清
晏。今則巳旋魏闕。正屬王春。三陽布和。四序更始。宜宣德
澤。以順發生。紀號易年。式顯鼎新之祚。宥過懋德。載覃渙
汗之恩。可大赦天下。改天福十三年為乾祐元年。自正月
五日昧爽巳前犯罪。除十惡五逆外。罪無輕重。巳發覺未
發覺。巳結正未結正。咸赦除之。諸貶降官。未量移者特與
量移。巳量移者與復資敘用。諸色配流人。並放還鄉里。其
除名不齒者。量與敘錄。諸處散闕場院官。自前有因繇欠
折節目。並無抵當。灼然無可徵督者。宜令三司勘覆聞奏。
豐阜之道。耕種為先。宜伸勸課之條。以重衣食之本。應天
下戶口。夏稅見供輸頃畝稅賦外。一任人戶開墾荒地。及
無主田土。五年之內。不議納稅。亦聞自前有此指揮。始即
許其開耕。旋乃却行括。既非誠實。顧失輯綏。朕以化理
域中。信敷天下。必無改易。庶廣耕桑。宜令所在長吏。明行
曉示。自中原板蕩。編戶瘡痍。凶歉薦臻。逋逃未復。加以徵
賦煩重。差配頻仍。言念疲羸。宜伸撫恤。比聞州縣調役。未
甚均平。秋夏供輸。不依條制。生靈受弊。胥吏成奸。宜儆尤
違。俾循軌度。所有逐處戶口。宜令觀察使刺史縣令。設法
招輯。除宣省指揮外。不得非理差配。其合充色役人戶。不
許官吏州縣影占。務均苦樂。其秋夏輸納。只依朝廷指揮
受納。不得有加耗取覓。若或差人察訪不虛。其主者監官。
必加深罪。更在藩侯郡牧。共理分憂。嚴設科條。以副委任。
一昨親征鄴部。暫駐野營。周覽鄉川。備觀凋瘵。所宜優恤。
以召和平。其鄴都四面人戶。去城三十里內。所有天福十
二年賦稅并緣徵。一物巳上。并可特放。其無主破毀墳墓。
仰差官吏。如法掩瘞。兵荒之際。寇盜連羣。自朕始及京師。
巳宣赦宥。尚聞結集。未復家園。豈非告諭之未嚴。慰撫之
未至。今則陽春資始。東作將興。雨雪及時。耕桑有望。所宜
各歸營養。自取安全。式敷在宥之恩。載啟自新之路。應諸
處有前自為非惡跡之人。一切放罪不問。便可安家樂業。
各歸營農。所在不得動搖。赦書到後。仍與限一月。若不歸
本家。復罪如初。當令緊切擒捕。必無矜恕。仍別有條理指
揮。恭惟列祖園陵。諸聖祠廟。桑田變海。當時之弓劒猶存。
精爽在天。終古之威靈不泯。載惟追感。誠切永懷。其雍州
西京及諸州府應有諸帝陵廟。仰所在修奉。務令完葺。國
家大事。惟祀與戎。苟蘋藻之不虔。則神祇之安享。起今後
凡有祠祭。所供用之物。務在豐潔。宜令有司精細點檢。向
者桀虜亂華。或有抱幽冤而沒地。王師薄伐。或有徇忠節
以隕身。念彼遺魂。宜覃霈澤。自國家舉義巳來。應有將校
臣寮。沒於王事。及晉朝臣寮。枉遭契丹屠害者。並與追贈。
如追贈爵秩未高者。更與贈官。仍令搜訪子孫。量材敘錄。
朕昨展義省方。討違伐叛。適當平定。且錄勤勞。應扈從鄴
都城下內外文武臣寮。及馬步諸軍將校。并在京都署巡
檢官員職掌諸軍將校等。升除巳行恩命外。所有未曾加
恩者。宜令中書門下條舉聞奏。兼鄴都巳來。沿路州縣。迎
奉大駕。供饋宿頓糧草。無遺闕處。其職掌及州縣官吏。並
可等第甄錄。天下名山大川。聖帝明王忠臣烈士祠廟墳
墓。委所在量事修葺。自唐莊宗後來。應有文武大臣功德
昭著者。其陵替子孫。量與敘錄。其有先曾仕契丹。并有骨
肉見在契丹者。其本人本家所在。切須安存。不得妄有恐
動。朕昔在藩邸。頗熟臣寮。文武之才。常備觀其梗概。方員
之用。宜更察於精微。俾取質於衆多。庶無遺於俊造。應文
武常參官。仰準唐建中年故事。上任後三月。表舉一人自
代。軍國之費。務在豐財。關市之征。資於行旅。所宜優假。俾
遂通流。應天下商旅往來。所在並須饒借。不得妄有擾勒。
卑宮菲食。前代之令猷。革舄綈衣。哲后之明德。至於損上
益下。惜力愛人。冀息煩苛。漸期富庶。所有乘輿服御。後宮
費用。大官常膳。一切減損。在京及內諸司。並天下州府。除
應奉軍期急切外。其餘不急之務。非理營造。並皆停罷。免
致勞役。徵聘邱園。免遺邦彥。恢張名教。俾厚人倫。應有蘊
蓄器能。精通理道。文理該博。武略縱橫。而退遁於家。高尚
其事者。委所在訪尋。當俟徵用。義夫節婦。孝子順孫。仰具
聞奏。即議旌表。於戲。創業惟難。守成非易。敢忘馭朽。思致
偃戈。更賴文武。股肱藩后。同心康濟。勠力弼諧。永冀隆平。
共臻仁愛。凡在戴履。宜體朕懷。赦書有所未該者。委有司
舉奏。赦書日行五百里。敢以赦前事言者。以其罪罪之。
