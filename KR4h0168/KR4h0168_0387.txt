欽定全唐文卷三百八十七
獨孤及(四)
奉送元城主簿兄赴任序
往歲兄之尉匡。德刑成。禮義舉。粃政杜。紊綱緝。人曰。莅民
如此。其達必大。十四年春王正月。再命於元城。元城地雄
人悍。土壤賦錯。處宋衛中山燕齊趙魏之都會。三川輻湊。
四術轂擊。兄方以德舉。吏此大邦。則千里之迹。兆於是矣。
彼徒勞者。其鶱翥之濫觴乎。歲物已春。泰山日綠。亦既選
吉。駕言徂東。豈不知常棣之詩廢。則和樂之好缺。盍使伯
氏仲氏偕詠歌之。以贈行邁。
送廣陵許戶曹充召募判官赴淮南序
冉駹不庭三年矣。王師戒嚴。將問罪荒服。於是上將分職。
慎選乃僚。以許公有持斧舊名。斷犀餘地。故授以戎政。俾
發卒於東。夫三河之人豪。全齊之人武。荊吳之人悍。藉其
餘勇。可以盡敵。信以致之。繄公是賴。然則諭王命。敦師律。
度程以料民。徵騎以濟眾。歌事以遣役。輯謀以定功。在是
行乎。高天晚秋。殺氣動地。靡靡歧路。悠悠旆旌。送離如之
何。賦小戎以為好。
仲春裴冑先宅宴集聯句賦詩序
先是先清明一日。右金吾倉曹薛華。陳嘉肴。釃清酤。會河
東裴冀滎陽鄭裒河南獨孤及於署之公堂。引滿舉白。自
午及子。促席於花陰。賦詩於月波。樂極不醉。夜艾而罷。後
清明三日。二三子春服成。思欲修好尋盟。選勝卜晝。裴侯
是以再有投轄之會。是會也。鄭不至。吾兄惠然而來。堂有
琴。庭有篠。芳草數步。落花滿席。中和子冠烏紗帽。相與箕
踞嗢噱。傲睨相視。稱觴乎其間。趣在酒中。判為酩酊之客。
家本秦也。能無嗚嗚之聲。其詩云。上天垂光兮熙予以青
春。今日何日兮共此良辰。與君觥濁酒而藉落英兮。如年
華之相親。蹇淹留以醉止。孰云含意而未申。歌數闋。裴側
弁慢罵曰。百年懽會。鮮於別離。開口大笑。幾日及此。日新
無已。今又成昔。不紀而賦之。如春風何。其演為連珠。以志
此會。
鄭縣劉少府兄宅月夜登臺宴集序
夏五月。小暑至矣。吾兄方幕夜天。掃月榭。有酒如乳。醑我
乎城隅。城臨近山。俯瞰平隰。秦郊漢苑。相錯如繡。且有顥
氣。足以娛人。故數君子稱觴焉。其誰同之。有若功曹隴西
李華參軍滎陽鄭洵瑯琊王休河東裴貺鄭尉京兆韋造。
皆卿材也。聲同而形骸相忘。道契故機事不入。是以有高
會遠望。危言浩歌。或心愜清機。寓興於物。或語及陳迹。盱
衡而笑。於是初筵而惠好修。中飲而意氣接。既醉而是非
遣。夫彭澤採菊。隱侯臨風。謂之盛矣。况高城古臺。深夜朗
月。芳樽良友。佳景勝事。今夕何夕。八者俱并。盍亦皆賦於
此乎。觀二三子之志。
華山黃神谷醼臨汝裴明府序
黃盧子滅景上漢千歲矣。留碧峯白雲。以貽後世。故清機
勝事。未始有極。余吏於華之明年。道侶裴冀。亦再命為臨
汝令。夏六月。假道敝邑。稅鞅此山。思欲追高步。詣真境。於
是相與攜手。及二三友生。童子將命者六七人。挈長瓢。荷
大壺。以濁醪素琴。會於黃神之谷。興也。桉谷之西。頂實三
峯。東面石壁叢倚。朿為洞壑。乳竇潛泄。噴成盤渦。兩崖合
鬭。若與天接。二三子將極其登探也。至則繫馬山足。披榛
石門。入自洞口。至於梯路。蹋連嶂與謺崿。度嶇嶔而躡凌
兢。夤緣絕磴。及橫嶺而止。澡身乎飛泉。濯纓乎清漣。想夫
君俟我於花峯。下碧空而嬋娟。愛而不見。搔首空山。然後
靡靈草以為席。傾流霞而相勸。楚歌徐動。沂詠亦發。清商
激於琴韻。白雲起於筆鋒。是日也。高興盡而世緒遣。幽情
形而神機王。頹然覺形骸六藏。悉為外物。天地萬有。無非
秋毫。亦既醉止。則皆足言。以志仙跡。且旌吾友嘉會之在
山也。
建丑月十五日虎邱山夜宴序
方今內有夔龍皋伊。以佐百揆。外有方叔召虎。以守四海。
江海之人。高枕無事。則琴壺以宴朋友。嘯歌以展霞月。吾
黨之職也。吾是以有今茲虎邱之會。巖巖虎邱。奠吳西門。
崒然如香樓金道。自下方而踊。鎖丹霞白雲於蓮宮之內。
會之日。和氣滿谷。陽春逼人。巖烟掃除。肅若有待。余與夫
不亂行於鷗鳥者。銜流霞之杯。而㣥嬉乎其中。笑向碧潭。
與松石道舊。兕觥既發。賓主醉止。狂歌送酒。坐者皆和。吳
趨數奏。雲去日沒。梵天月白。萬里如練。松蔭依依。狀若留
客。於斯時也。撫雲山為我輩。視竹帛如草芥。頹然樂極。眾
慮皆遣。於是奮髯屢舞。而歎今夕何夕。同者八人。醉罷皆
賦。以為此山故事。
冬夜裴員外薛侍御置酒宴集序
二公以大司馬之命。領浙河東西十有三州之政。相與周
爰咨度。平均邦賦者三月矣。當割而遊刃無間。臨機而舍
拔則獲。由是在薄領之際。無江海而閒。冬十月辛未。徵會
於此堂。宴朋友故舊也。賢豪畢會。升降有序。逢衣淺帶。十
有五人。聲同故窮達不間。意得而鄙吝皆遣。肴芳酒濃。夜
寂琴暢。慷慨言志。絡繹舉白。盱衡抵掌。啞啞大笑。三爵耳
熱。萬念如洗。不復計名身之親疎。憂患之去來也。况他累
乎。既醉。余以箸擊唾壺。扣商而歌。其詞曰。簿領日盈機。知
君傲煩囂。飲和自忘渴。况以初筵招。道契跡自親。誰為列
宿遙。何用結同心。綠琴復長瓢。日月若走馬。炎涼催斗杓。
一年解頤笑。幾日如今宵。奉君千金壽。莫使歲寒凋。是日
禮成於易。歡生於同。滯憤積慘。彗掃湯沃。方今溟海始波。
世屯未康。二公克壯其猷。以立事為已任。行當自致青雲
之上。不復與適莽蒼者㣥矣。吾儕浮湛其間。與風水俱。它
日或潛泉唳天。一離一合。雲動雨散。然後知今日尊酒。未
易再得。將子無金玉其音。姑偕賦以卒貺。
送宇文協律赴西江序
復周正之年。天子以潤州刺史張公林(本集作休)為豫章太守。
豫章之人。既庶且富。部從事縣大夫缺而不補。先以檄徵
協律於會稽。時人皆賀豫章之得賢。協律之遭遇君子。則
曰。夫子刃有餘地。不啻切玉。割小鮮而用其鋩。無乃不可
乎。夫子曰。不然。蓋其不患秩卑。而患已素餐。不患國士之
不我遇。患遇之而不答。苟有用我者。吾其為執射乎。於是
舉帆西陵。是日于邁。然後知大丈夫之感義而不私其身
也。於越長路。江皋暮春。沈吟秦山。悽愴鏡水。豈不知今日
斗酒。明旦不共。顧懷安敗名。無勇也。怨別傷離。非丈夫也。
苟將申其道而成其務。則萬里咫尺。少別何有。二三子其
詠歌之。以代雜佩。
送賀若員外巡按畢歸朝序
今年春。上以富人侯為丞相。百揆時敘。九州賦錯。方欲齊
職貢之法。崇底慎之典。使六府修。九敘成。謂尚書吏部郎
賀若公貞明直躬。特達公器。才足以茂功蕆事。政足以宏
道救物。故俾繡衣持斧。巡撫江介。分王命也。公電發神機。
霜淬智刃。其始至也。問謠俗。省疾苦。命司書示年數之上
下。削郡縣之版圖。且為之實其多與寡。以差等井賦焉。然
後勞之來之。安之集之。俾其有寧宇而族聚。以宣天子之
宏恩而煦之。於是乎民之樂矣。如饑者之得以食也。寒者
之獲以纊也。乃使苞茅之貢必敘。而杼軸之詩亦不作。冬
十一月。爰命郡吏致事。言旋於京師。且將捧府檄於南陔。
侍版輿以西上。事有成而功不伐。以是覲揚天子。以盡考
績之事。禮也。夫其由家以及於國。資事親以事君。甘旨之
未遑。勤於王家。奔走之不暇。以顯親身。斯真能奉慈訓不
廢陳力。將君命不違色養。忠孝之大者。又人子人臣之所
難及也。而况奸宄已弭。干戈將戢。天子方以律令章程。責
成三府。然則操六轡。驟四駱。周爰咨詢。以成天下之務。在
是行乎。翰飛方騁。瞻望何及。唯獻酬東閣。弻成大猷。使烝
人粒海水靜。農夫高枕。及亦預焉。凡執手於路者。請偕賦
鴻雁。取之子于征。劬勞于野。爰及矜人。哀此[:#AS-844C:⿰魚眾]寡。以為善
頌。
送長洲劉少府貶南巴使牒留洪州序
曩子之尉於是邦也。傲其跡而峻其政。能使綱不紊。吏不
欺。夫跡傲則合不苟。政峻則物忤。故績未書也。而謗及之。
臧倉之徒得騁其媒孽。子於是竟謫為南巴尉。而吾子直
為已任。慍不見色。於其胸臆。未嘗蠆芥。會同譴有叩閽者。
天子命憲府雜鞫。且廷辨其濫。故有後命。俾除館豫章。俟
條奏也。是月也。艤船吳門。將涉江而西。夫行止者時。得喪
者機。飛不摶不高。矢不激不遠。何用知南巴之不為大來
之機括乎。由圖南而致九萬。吾惟子之望。但春水方生。孤
舟鳥逝。青山芳草。奈遠別何。同乎道者。盍偕賦詩。以貺吾
子。
送王判官赴福州序
松梓楩枏。茂於深山。不能逃匠石之顧。賢士君子。晦其言
跡。不能使人不已知。其勢然也。之子言忠信。行篤敬。以文
雅麗。則括而羽之。而世皆觀頤。我獨儉德。吾固知長風六
翮。必有時而去。及御史大夫李公之命介也。辟書四下。果
以嗣宗為首。歲二月。載驟四駱。脂車而東。閩中者。左溟海。
右百越。嶺外峭峻。風俗剽悍。歲比饑饉。民方札瘥。非威非
懷。莫可綏也。議者共謂君匡戎幕以義。佐師律以禮。報國
士以直。道罷人以德。使安危懸於指掌。勝負決於談笑。則
咨謀之道宏矣。豈椎髻殊俗。覆車畏途。足為志士之[:#AS-8C4B:⿰⺖木]惕
哉。凡吾與之出祖者。亦既偕賦之。
送薛處士業游廬山序
薛侯敦於詩。固於學。敏於行。時然後言。言而寡尤。口弗言
祿。祿亦不及。識其真者。以為永歎。而薛侯居之淡如。君子
哉若人也。方以城市鄙於邱壑。倦游不如嘉遯。是月也。拂
纓上之塵。西游廬山。山上有峰頂大林。下有東林西林化
成遺愛六寺。惠遠道生二公。昔嘗眷戀於斯焉。履痕屐齒。
遍滿崖谷。神期肸蠁。恒若對面。之子之往。獲心契矣。苟藏
器於身。時行則行。大之將來。隱顯一致。彼安貞者。其或為
利涉之樞機乎。趙補闕驊王侍御定張評事有略各以文
為貺。記行邁之所以然。余亦持片言。用代疎麻瑤華之贈。
送韋員外充副元帥判官之東都序
太尉臨淮王之秉旄淮沂也。天子命公為介。洎臨淮薨而
相國太原公繼授兵符。盡護東夏諸將。亦表公參成周軍
事如初命。故事。登掖垣者不驅傳。居諫臣者不就辟。將使
其能。必易其秩。故自左補闕為尚書郎。元年仲春。始以使
節赴洛陽。經大盜虔劉之餘。頑民雖遷。汙俗未返。三軍之
心注於帥。帥之耳目屬於參佐。以公貞諒文敏。能恤大事。
且成宣之後也。故以部從事咨焉。夫民殘則訛。訛則流。禁
流莫若以德。兵不戢則翫。翫則暴。禁暴莫若以信。建信與
德。以為幕中之畫。繄吾子是冀。將賀不暇。別於何有。我飲
餞者。姑以詩代路車乘馬。
送孫侍御赴鳳翔幕府序
右扶風之地。枕跨隴蜀。扼秦西門。帝命司徒。為唐方叔。開
府之日。搜賢自貳。於是孫侯以監察御史領司徒掾。夫子
卿族也。用文學纘緒。而兄弟皆材。伯曰宿。以秋官郎辟丞
相府。仲曰絳。拾遺君前。及余為寮。夫子則以貞幹肅恪之
能。入主方書。出佐戎政。花萼灼於三臺。時人榮之。二月丙
午。乘傳詣部。人謂扶風於是乎有三幸。獲白額而南山有
採藜藿者。一幸也。(先是司徒於南山擒賊帥高玉)今夫操兵者如虎。而司
徒仁而愛人。二幸也。其府君則賢。其幕府多士。而孫侯懿
之以文德。三幸也。恪於德以臨事。度於義以從政。力於忠
以成績。吾子勉之。其蔑不濟矣。士為知已者用。豈干榮乎。
請居者歌之。子其行乎。君子贈人以言。亦以是也。
清明日司封元員外宅登臺設宴集序
可以排天下細故。使憂吝不作。莫聖於酒。况與同志者共
之。復遇司烜出火。勾芒宣氣。天地氤氳。熙我以春乎。是日
也。卉木羅其庭除。柔嘉充於圓方。言必遺累。笑必造適。故
談話不及朝市。跡無町畦。事不機括。故和樂不恃笙磬。主
人有才子四人。侍酌於前。臺下有南山倚庭。碧草芊芊。溝
塍圃畦。如龍鱗龜甲。芳樹繡布。白花雪下。於是一觴解顏。
再觴解憂。三觴忘形而傲隨之。商絃數奏。牆陰移而坐客
醉。手持濁醪。笑向朗月。夫以世道之多故。年歲之不吾與
也。若憂患歡樂眾寡之不侔。苟來者猶可追。無亦顧隙間
之駟。以[:#AS-82F9:⿰罇]酒買笑。余敢惜費。貽青春羞。凡今日之娛。莫我
若也。吾乃今日視薄游空名如爭蝸角。又何用知接輿伯
夷不遇於杜康乎。顧謂滿座。展詩以贈。亦命夫四子者志
之。
送澤州李使君兼侍御史充澤潞陳鄭節度副使赴本道序
今歲皇帝擇可以守四方之臣。分命大司徒涼公作蕃汧
陽。平秩西夏。涼公季弟曰抱真。敬事好學。仁勇忠信。凡仁
則不偷。勇則不撓。忠則能宣力。信則人任焉。故天子器之。
方倚以胥附。使宅高平。綏厥有眾。董次將之任。且以柱後
惠文冠冠之。詔下之日。軍府胥悅。蓋蕭何守關中。舉宗詣
軍。而涼公荷方召之寄。亦以愛弟居東旅於行間。忠之大
者。夫高平上黨之地。當趙魏燕代潞之咽喉。太行恒山為
之襟帶。公居有專城之任。行有亞旅之職。其略足以固其
封疆。其惠足以柔其民人。勗哉夫子。進吾往也。伯兮仲兮。
執兵之要。謹身以肥家。自家以刑國。高平之政。可以未行
而窺矣。彼瞻望佇立。壯夫恥之。非歌詩莫足以贈。
送兵部梁郎中上奏事既畢還幕府序
元年夏。相國涼公將城汧陽百里二城。即戎於境。先命從
事兵部郎中安平梁公鎮如京師請王命。且料民以調兵
食。五月甲戌。至自雍。危冠上前。手畫地圖。以兵機軍儲。屈
指而條奏。上甚悅。事下三府。六月庚戌。以璽書還雍。改轅
而西。既犯軷。於是有追而送之者。皆賦以美。夫使臣將命
而往者不辱命。而又專對以直。君遣使臣以禮。詩之所由
作也。且公亦嘗郎中宰昭應矣。而昭應之奏績也。賦惟均
而人惟和。及參事於相府。相府穆穆。今元帥七萃之士萬
計。以王命伐不庭。公章甫其冠。縵胡其纓。咨諏乎轅門。惟
慎惟嚴。靡不盡乃心。布乃謀。敷乃心腹腎腸。討軍實而申
儆之。咸莫不指臂其宜也。手足之捍頭目也。戎政所舉。蔑
不以濟。票衞之制勝在我。營平之威謀越人。子姑佐之。固
亦整軍經武而為干城之賴者。唯王室是獎。夫豈徒以一
介之末。區區乎載驟四駱。皇華原隰之謂也歟。秋晚䈥勁。
隴關雪下。企予望吾子。以班固之筆札。銘崆峒山而還。悠
悠我思。章句以贈之。
送成都成少尹赴蜀序
歲次乙已。定襄郡王英乂出鎮庸蜀。謀亞尹。僉曰左司郎
成公可。溫良而文。貞固能幹。力足以參大略。弻成務。既條
奏。詔曰俞往。公朝受命而夕撰日。卜十一月癸已出車吉。
尚書諸曹郎四十有二人。歎軒騎將遠。故相與載籩豆醆
斝。刲羊鱠魴。修飲餞於肅明觀以為好。飲中客有賦蜀道
難者。公曰。士感遇則忘軀。臣受命則忘家。姑務忠信。夷險
一致。患已不稱於位。於行邁乎何有。言訖抗手。建節即路。
且以紛帨刀礪侍輕軒而西。凡強學以修業。積行以取位。
赴知已不為名。適四方不違親。卿大夫之孝也。吾子其毋
忘可移之忠。將咨度是務。使岷峨其乂。苛慝不作。天聽自
民。誰謂蜀遠。夫別細故也。豈蠆芥乎。凡今會同。非詩無以
道居者之志。
送吏部杜郎中兵部楊郎中入蜀序
二公罷東西曹草奏啟事之劇。而參軍西南。時人或譏朝
廷易其大而難其細。及以為不然。當其天子命將帥以守
四方。丞相秉[:#AS-96F7:⿰金戊]。為唐南仲。擇佐命介。宜先才者賢者。事孰
大焉。彼夫采薇出車。以遣役勞勤。我則異於是。受王命者
不言勤。赴知已者不愴離。今日斗酒。姑展交好。遂以道吾
子四方之志。亦使滿座歌二公乎。
送商州鄭司馬之任序
往歲司馬宰湖。而湖人安輯。是德政之孚也。大駕東狩之
往復也。其供帳職辦。無不整具。因是天子以為能。故寵之
以兩綬。勞勤也。今茲佐商。增秩也。人謂使人任器之道。當
處司馬以劇。而觀其利用。司馬曰。與其徇名以利人。寧勤
身以安親。况佐郡之逸乎。於是五采其衣。是日南邁。流火
戒節。寒蟬嘹唳。嶢闕白雲。片片秋色。二三子之感時傷離
者。斯可以言詩矣。
送洪州李別駕還任序
別駕昔嘗宰三縣。佐四郡。未始不以廉直為己任。亦未始
以廉直衒已名。仕有餘力。則寄傲於琴。趣遠是以曲高。意
精是以聲全。得於心而形於手。故非外獎所及。當其操絃。
如操政焉。時人知其琴。不知其政。善而無伐。光而不耀故
也。今也來思。上台解榻。卿大夫士從之如不及。時因觀操
縵之妙。可以見從政之道。是行也。吾子其懋修乃德。恪儆
爾位。夫亦將抑與不暇。求於何有。維湯湯郢音。明旦將遠。
廬峯湓水。大江間之風景可同。而聽不可共。由是眾君子
賦詩以壯別。且曰。備折楊皇華之韻。用抒他年之相思。
送韋司直還福州序
遠別非難。行路難。行路非難。相逢難。始者與吾子會於撫。
以吾一日長乎子。子嘗敦弟兄之好而不吾先。自雲搖雨
散。凡四悲秋而一會面。亦既道舊。別又繼之。斯亦可以愴
矣。然君子患德之不逮。不患人不我知。吾子克慎厥身。以
荷先大夫之覆露。賁然將命。為邦司直。被服文行而鏃礪
之。揚其家聲。吾惟子之望。豈行邁與聚散。足貽志士之忻
戚乎。是別也。祗以歌咏貺吾子而已。
送潁州李使君赴任序
公之為潁州也。朝廷以不失人為明。潁人以得父母為幸。
公獨以去色養為戚。故執事者難之。其為公謀者則曰。受
命忘家公也。愛親讓祿私也。君子不以私廢公。不以孝棄
忠。况國家方親親賢賢。而當潁人傒師長之日。可以此時
急聞禮而緩君命乎。公曰諾。然後明日朱兩轓而東。竭力
致身之誠於是乎全矣。方當輯寧疲人。襦而袴之。宜其大
王事而小行役。豈徂暑之熱。遠道之思。與前期之難。足攪
胷臆。賦詩勗別。於以持贈。
送屯田李員外充宣慰判官赴河北序
秦吳燕宋之別。昔人所愴。若君子以令德佐王之使臣。將
命以適四方。當用文教柔遠。威懷示德。則其舉也可以悅。
其愴也可以遣。况吾子家本全趙。倦游一紀。駟馬以過故
鄉。足展南枝北風之思。買臣歸越。相如還邛。古今相望。是
可同轍。明日渡滹沱。涉桑乾。布王澤覽風俗之暇。為我問
藂臺蒯邱。厥狀何似。平原樂毅。故事存否。歸而揚搉。用廣
異聞。夫道別離之志。亦緣情之不能已耳。
送歸中丞使新羅弔祭冊立序
儒家者流。鮮肯冠獬豸冠者。蓋抗節剛奮。以排擊為氣使
故也。今天子以公身衣儒服。力儒行。行之修可移於官。學
之精可專對四方。是故公任執法之位。且使操節以濟大
海。頒我王度於大荒之外。夫新羅嗣王以喪訃。且請命於
我矣。我則歸賵繼好。以策命命之。實懷遠示德。禮之大者。
夫亦將宏宣王風。誕敷微言。使雞林塞外。一變可至齊魯。
不然。歸公何以不陋九夷之行也。蓋行於忠信者無險易。
拘於王程者無遠近。故公受詔之日。則遺其身。視涉海如
蹈陸。謂窮髮猶跬步。豈鯨怒鼇抃。足戒行李。凡以詩貺別。
姑美遣使臣之盛云爾。
送渭南劉少府執經赴東都覲省序
彼徇名者。遭時多故。乘地高勢便。罕不爭先鞭。務飛速。以
誇當代。獨吾子以文行裕蠱。思不出其位。奉籝金之所遺。
羞地芥而不拾。其初以筮仕也。典校祕書。祕書之職修。尉
於渭南。渭南無粃政。歲二月。以紛帨觿燧歸覲於洛。白華
之戀也。和氣用事。春物滿眼。之子于征。五綵其服。想成皋
花合。穀洛水大。是吾子拜嘉慶問清高之日歟。夫克家而
家肥。策名而名彰。居官而居辦。孝之大者也。則貂蟬羔雁。
將在子外府。姑務遠圖。何嗟少別。到洛陽。為我寄聲謝鳴
皋。故山抒離如之何。詩以贈遠。
送餘杭薛郡守入朝序
有大道者。遺小成之跡。抱宏略者。非曲士所見。公嘗以匪
躬之故。三入承明。時議用舟檝期公者七載矣。而猶建隼
河壖。洗幘江島。興貝錦之歎。詠跋胡之詩。豈不以名至盛。
德至廣。而廈材多節。夷道若纇乎。今天子受宣室之釐。忽
思賈誼。以謗書之篋。先示樂羊。且搜元珠。俾詣丹闕。則巨
鱗方縱。未可料也。雖欲抱黃老之術。與赤松子游。公器所
歸。難乎免於珪組矣。夏五月。弭棹睢渙。脂車而西。火雲成
峯。郊草如織。誰謂秦遠。岐予望之。有以見升赤霄捧白日。
在此行也。謂攀四牡者。各賦南山有臺之四章。取樂只君
子。德音是茂。以為志云爾。
崔中丞城南池送徐侍郎還京序
侍郎昔為河南督郵河陽令。其解龜也。東人思其遺美。今
出入夷險。歷二十載而一來。廳樹未老。佐吏半在。公位望
章綬。輝光城邑。觀者榮之。而東都主人。亦以籩豆醆斝。徵
會修好之不暇。凡萃止十有五日而去。去之日。主人歎瞻
佇之莫及也。故又釃酒於此池。池上有雙彩艫。與竹齋對。
布賓主位於樽之左右。而蘭臺金閨建禮承明之英。十有
八人。序列其次。池外有闕塞雙嶺。遙作外戶。嵩高逶迤。數
峯當窗。伊洛春樹。若剌繡布錦。仙桃火然。顧我則笑。於是
游眺之不足。則舉白以相勸。而狂歌送之。唱棹鳴榔。簫鼓
陳乎其間。醉中疑三江五湖。去人不遠。謂千慮萬事。無非
妄作。况少別可以興愴乎。但駟馬行塵。明日將遠。登而無
賦。謂樽酒何。宜歌而詩之。且以見追攀者之志。
送蔣員外奏事畢還揚州序
揚州牧趙國崔公。使其部從事侍御史吳興蔣晁如京師。
條奏官府之廢置。歲月之要會。其來也。吳楚之眾君子。酒
而詩之。而薛水部弁李司直翰雙為之序。以冠篇首。既將
命。趙公拜左僕射。蔣侯加尚書郎之位。其還也。之子日執
書卷以言於朝曰。始者與數賢別。賴斯文。故常若在眼。今
幸而遷秩。行車在門。明旦離㣥。想今日之會。亦猶於此而
思彼也。非置書袖中。人謂我何。然後西人之舊者。皆賦韻
道別。而鄙夫和之。詩大略蓋美蔣侯以才智任職。有周爰
咨諏之用。而將事不墜。專對不辱。能一其心。以佐大府之
政。政靡小大。惟公是謀。謀之臧歸於府。不知我者則謂我
專。趙公所以有成[:#AS-89E3:●]坐嘯之論而無慚。示樂羊謗書之篋
而不疑。斯可謂之明矣。今也於歸。腰曳兩綬。然濁涇素滻。
春水始生。秦原青青。諸草皆秀。可共樂也。而又別焉。凡我
同寮。是以有瞻望不及之歎。故送遠之志。悉形於文。
晚秋陪盧侍御遊石橋序
以公責左遷於茲。迨一周星矣。首疾心痗。繼日經懷。實由
南冠尚簪。憂所未忘。是以幽求人境之外。將蕩滌煩慮。得
諸石橋久之。豈無他人。不如我志。願言卒獲者亦久之。殿
中御史范陽盧子至。監理下國。未浹辰而居簡乘暇。行鑣
載勒致為客。數公方駕。儐從如林。煌煌焉奔走乎虛落。延
屬乎禪宮矣。三登彌高。累息以進。而後偕集於橋下。徒觀
夫挂長虹以飛來。凌半霄而勢去。下空如豁。纖蘿不生。上
頂平衍。惟佳木藂秀。不可得而總載也。以為本於融結。庸
可自然。資於造化。力役不及明矣。東極大水。北走長安。羅
郭雉堞。如示諸掌。大田多稼。宜乎有秋。㣥山積翠以回合。
好鳥追飛而下上。有是勝賞。以是開懷。盍賦新詩。以紀一
時之事也。侍御以嘗忝鵷沼。潤色鴻業。以文司錄。俾序良
游。敢復畢辭。多慙老敗。
