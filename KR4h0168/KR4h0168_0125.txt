欽定全唐文卷一百二十五
周世宗
帝諱榮。本姓柴氏。聖穆皇后之姪。太祖養為巳子。唐天祐
十八年生。廣順三年授開封尹。封晉王。顯德元年正月即
位。在位六年。年三十九。諡曰睿武孝文皇帝。廟號世宗。
贈史彥超檢校太師制
故輸忠翊戴功臣鎮國軍節度華商等州觀察處置等使
兼河東道行營先鋒都指揮使檢校太保史彥超。嚴能齊
衆。武可摧凶。振鐸號軍。伸其膽勇。登鋒捍寇。誓以身先。一
昨北戎阻兵。同惡相濟。爾乃力排羣醜。體中重創。雖虜騎
巳大奔。而將軍之先歿。袵金革而剛強巳矣。聽鼓鼙而傷
歎如何。言念純臣。宜膺褒美。俾追贈於崇秩。用報慰於重
泉。可贈檢校太師。
授景範中書侍郎平章事制
朕自履宸極。思平泰階。出一令慮下民之未從。行一事懼
上元之罔祐。晨興夕惕。終歲於茲。雖禮讓漸聞興行。而風
雨未之咸若。豈刑政之斯闕。而德教之未敷哉。繇是進用
良臣。輔宣元化。雖朕志先定。亦輿情具瞻。爰擇嘉辰。誕敷
明命。樞密院直學士中大夫尚書工部侍郎上柱國晉陽
縣開國男食邑三百戶賜紫金魚袋景範。昔佐先帝。每罄
嘉謨。逮事眇躬。愈傾忠節。奉上得大臣之體。檢身為君子
之儒。一昨戎輅親征。皇都是守。贊勳賢於留府。副徵發於
行營。軍政所資。國用無闕。今則靈臺偃革。宣室圖功。思先
朝欲用之言。成聖考得賢之美。俾參大政。仍掌利權。爾其
明聽朕言。往敷元化。予欲則垂象而清品彙。爾則順天道
以序彝倫。予欲恤刑名而息戰爭。爾則謹憲章而恢廟略。
天人之際懸合。軍民之事罔渝。則國相之尊。非爾孰處。邦
計之重。惟才是臧。勉思倜儻以致君。勿效因循而保位。佇
聞成積。用副虛懷。可正議大夫中書侍郎平章事判三司。
授高麗國王王昭開府儀同三司檢校太尉制
姬旦分疆。肅慎列明堂之位。武王尊德。朝鮮受箕子之封。
矧乃代守東藩。材稱閒世。襲衣冠而奉正朔。瞻象魏以走
梯航。推誠遠慕於華風。重譯來朝於興運。嘉乃丕績。宜覃
懋恩。特進檢校太尉使持節元菟州都督大義軍節度使
上柱國高麗國王王昭。地控辰韓。風行日域。命氏本神仙
之族。炳靈分象緯之精。為仁自契於太平。既觀繇巳。述職
罔殊於諸夏。來奉充庭。朕嗣守鴻圖。方崇王道。禮樂征伐
之柄。盡出眇躬。山河帶礪之盟。思傳不朽。但遵聲教。豈限
遐遙。俾光燾土之封。更假自天之寵。於戲。儀同三事。無先
開府之尊。冠聳四梁。愈見上公之貴。琢蒼玉為爾珮。飾豐
貂為爾冠。用報好音。且彰柔遠。爾其仰宣朝命。下慰州民。
泛濟水為恩波。還同在藻。指家山於緱嶺。免詠式微。永為
屬國之賓。無闕外臣之禮。可授開府儀同三司檢校太尉
依前使持節元菟州諸軍事行元菟州都督充大義軍使
高麗國王。勳如故。
追封郯王侗等制
禮以緣情。恩以悼往。矧在友于之列。尤鍾惻愴之思。故皇
弟贈太保侗贈司空信等。玉葉聯芳。金莖比瑞。屬景運之
初啟。何大年之不登。未翦桐珪。連彫棣萼。俾予終鮮。實動
永懷。既登敘以無階。在䟽封而豈恡。贈其王爵。慰我天倫。
侗追封郯王。信追封王。
李穀罷相制
鴻水未堙。舟楫賴濟川之用。密雲既雨。郊原成利物之功。
惟賢哲之保躬。蹈初終於元吉。我有良相。時惟正人。七年
竭力於扶持。六氣遂乖於頤養。踰歲伏枕。九陳讓詞。敦諭
雖頻。告請彌切。暫輟秉鈞之任。不移論道之資。仍益戶封。
斯為異數。推忠協謀佐理功臣特進守司空門下侍郎同
中書門下平章事監修國史上柱國隴西郡開國公食邑
一千五百戶食實封二百戶李穀。昔事先朝。勤勞王室。暨
登上相。佐佑朕躬。疾因憂國而有加。志在避權而知足。煩
燮調而斯久。釋難重以為宜。漸俟痊平。別期委任。俾展輅
車之禮。用光水土之官。惟爾誠明。當體優異。凡百有位。知
予尚賢。可守司空。加食邑五百戶食實封二百戶。功臣散
官勳如故。仍令所司擇日。備禮冊命。
興制舉制
制策懸科。前朝盛事。莫不訪賢良於側陋。求讜正於箴規。
殿庭之閒。帝王親試。其或大裨於國政。有益於時機。則必
待以優恩。縻之好爵。拔奇取異。無尚於茲。得人者昌。於是
乎在。爰從近代。久廢此科。懷才抱器者鬱而不伸。隱耀韜
光者晦而莫出。遂使翹翹之楚。多致於棄捐。皎皎之駒。莫
就於縻縶。遺才滯用。闕孰甚焉。天下諸色人中。有賢良方
正。能直言極諫。經學優深。可為師法。詳閑吏理。達於教化
者。不限前資見任職官。黃衣草澤。並許應詔。其逐處州府。
依每歲貢舉人試例。差官別考試解送尚書吏部。仍量試
策論三道。共三千言以上。當日內取文理俱優人物爽秀
者。方得解送。取來年十月集上都。其登朝官亦許上表自
舉。
加贈皇從弟守愿等官制
故皇從弟贈左領軍衞將軍守愿贈左監門衞將軍奉超
贈左千牛衞將軍遜等。天潢演派。棣萼騰芳。咸敦孝悌之
情。並著謙和之譽。頃因季代。不享遐齡。每念非辜。難忘有
慟。宜加贈典。復賁泉扃。守愿可贈左衞大將軍。奉超可贈
右衞大將軍。遜可贈左武衞大將軍。
命薦舉令錄詔
令錄之官。政理之本。親民總務。在幹與廉。雖銓衡舊規。每
常慎擇。而縉紳多士。難以具知。爰開舉善之門。以廣用才
之道。應在朝文資官翰林學士兩省官內。有曾歷藩郡賓
職州縣官者。宜令各舉堪為令錄者一人。務在強明清慎。
公平勤恪。其中有巳曾任令錄。亦許稱舉。並當擢用。不拘
選限資敘。雖姻族近親。亦無妨嫌。只須舉狀內具言。除官
之日。仍署舉主姓名。若在官貪濁不公。懦弱不理。或職務
廢闕。或處斷乖違。並量事狀重輕。連坐舉主。仍令御史臺
催促本官。旋具奏聞。限兩月內舉狀齊足。如出使在外者。
候回日準此指揮。務在稱揚循吏。激勸官途。庶符用乂之
方。共布惟和之政。
求言詔
善操理者。不能有全功。善處身者。不能無過失。雖堯舜禹
湯之上聖。文武成康之至明。尚猶思逆耳之言。求苦口之
藥。何況後人之不逮哉。朕承先帝之靈。居至尊之位。涉道
猶淺。經事未深。嘗懼昏蒙。不克負荷。自臨宸極。巳過周星。
至於刑政取舍之閒。國家措置之事。豈能盡是。須有未周。
朕猶自知。人豈不察。而在位者未有一人指朕躬之過失。
食祿者曾無一言論時政之是非。豈朕之寡昧。不足與言
耶。豈人之循默。未肯盡心耶。豈左右前後。有所畏忌耶。豈
高卑疎近。自生閒別耶。古人云。君子大言受大祿。小言受
小祿。又云。官箴王闕。則是士大夫之有祿位。無不言之人。
然則為人上者。不能感其心而致其言。此朕之過也。得不
求骨鯁之辭。詢正直之議。共申裨益。庶洽治平。朕於卿大
夫。才不能盡知。面不能盡識。若不採其言而觀其行。審其
意而察其忠。則何以見器略之淺深。任用之當否。若言之
不入。罪實在予。苟求之不言。將誰執咎。應內外文武臣僚。
今後或有所見所聞。並許上章論諫。若朕躬之有闕失。得
以盡言。時政之有瑕疵。勿宜有隱。方求名實。豈尚虛華。苟
或素不工文。但可直書其事。理有謬誤者。當期舍短。言涉
傷忤者。必與留中。所冀盡情。免至多慮。諸有司局公事者。
各宜舉職。事有不便者。革之可也。理有可行者。舉之可也。
勿務因循。漸成訛謬。臣僚有出使在外迴者。苟或知黎庶
之利病。聞官吏之優劣。當具敷奏。以廣聽聞。班行職位之
中。遷除改轉之際。即當考陳力之輕重。較言事之否臧。奉
公切直者。當議甄升。臨事蓄縮者。須行抑退。翰林學士兩
省官職居侍從。乃論思諫諍之司。御史臺官任處憲司。是
擊搏糾彈之地。論其職分。尤異羣官。如逐任官內。無所獻
替啟發彈舉者。三月限滿。合遷轉時。宜令中書門下先奏
取進止。凡爾有位。宜悉朕懷。
京城別築羅城詔
惟王建國。實曰京師。度地居民。固有前則。東京華夷臻湊。
水陸會通。時向隆平。日增繁盛。而都城因舊。制度未恢。諸
衞軍營。或多窄隘。百司公署。無處興修。加以坊市之中。邸
店有限。工商外至。億兆無窮。僦賃之資。添增不定。貧闕之
戶。供辦實艱。而又屋宇交連。街衢湫隘。入夏有暑濕之苦。
居常多煙火之憂。將便公私。須廣都邑。宜令所司於京城
四面別築羅城。先立標幟。候將來冬末春初。農務閒時。即
量差近甸人夫。漸次修築。春作纔動。便令放散。如或土功
未畢。則迤邐次年修築。所冀寬容辦集。今後凡有營葬。及
興置宅竈并草市。並須去標幟七里外。其標幟內。候官中
擘畫定街巷軍營倉場諸司公廨院務了。百姓即任營造。
毀私建寺院禁私度僧尼詔
釋氏真宗。聖人妙道。助世勸善。其利甚優。前代以來。累有
條貫。近年巳降。頗紊規繩。近覽諸州奏聞。繼有緇徒犯法。
蓋無科禁。遂至尤違。私度僧尼。日增猥雜。創修寺院。漸至
繁多。鄉村之中。其弊轉甚。漏網背軍之輩。苟剃削以逃刑。
行姦為盜之徒。託住持而隱惡。將隆教法。須辨否臧。宜舉
舊章。用革前弊。諸道府州縣鎮村坊應有勅額寺院。一切
仍舊。其無勅額者。並仰停廢。所有功德佛像及僧尼。並騰
併於合留寺院內安置。天下諸縣城郭內。若無勅額寺院。
祗於合停廢寺院內。選功德屋宇最多者。或寺院僧尼各
留一所。若無尼住。祗留僧寺院一所。諸軍鎮坊郭及二百
戶巳上者。亦依諸縣例指揮。如邊遠州郡無勅額寺院處。
於停廢寺院內。僧尼各留兩所。今後並不得創造寺院蘭
若。王公戚里諸道節刺巳下。今後不得奏請創造寺院。及
請開置戒壇。男子女子。如有志願出家者。並取父母祖父
母處分。巳孤者取同居伯叔兄弟處分。候聽許方得出家。
男年十五巳上。念得經文一百紙。或讀得經文五百紙。女
年十三巳上。念得經文七十紙。或讀得經文三百紙者。經
本府陳狀乞剃頭。委錄事參軍本判官試驗經文。其未剃
頭閒。須留髮髻。如有私剃頭者。却勒還俗。其本師主決重
杖勒還俗。仍配役三年。兩京大名府京兆府青州各處置
戒壇。候受戒時。兩京委祠部差官引試。其大名府等三處。
祗委本判官錄事參軍引試。如有私受戒者。其本人師主
臨壇三綱知事僧尼。並同私剃頭例科罪。應合剃頭受戒
人等。逐處聞奏。候勅下委祠部給付憑由。方得剃頭受戒。
應男女有父母祖父母在。別無兒息侍養。不聽出家。曾有
罪犯。遭官司刑責之人。及棄背父母逃亡奴婢。姦人細作。
惡逆徒黨。山林亡命。未獲賊徒。負罪潛竄人等。並不得出
家剃頭。如有寺院輒容受者。其本人及師主三綱知事僧
尼。鄰房同住僧尼。並仰收捉禁勘。申奏取裁。僧尼俗士。自
前多有捨身燒臂鍊指。釘截手足。帶鈴挂燈。諸般毀壞身
體。戲弄道具。符禁左道。妄稱變現。還魂坐化。聖水聖燈妖
幻之類。皆是聚衆眩惑流俗。今後一切止絕。如有此色人。
仰所在嚴斷。遞配邊遠。仍勒歸俗。其所犯罪重者。準格律
處分。每年造僧帳兩本。其一本奏聞。一本申祠部。逐年四
月十五日後。勒諸縣取索管界寺院僧尼數目申州。州司
攅帳。至五月終巳前。文帳到京。僧尼籍帳內無名者。並勒
還俗。其巡禮行脚。出入往來。一切取便。
令點檢祠祭詔
今後諸處祠祭。應有牲牢香幣饌料供具等。仰委本司官
吏躬親較。務在精至。行事儀式。依附禮經。大祠祭合用
樂者。仍須祀前教習。凡關祀事。宜令太常博士及監察御
史用心點檢。稍或因循。必行朝典。
答張昭進兵法詔
朕昔覽兵書。麤知前事。將觀機要。委卿撰述。曾未踰時。遠
來呈進。披尋之際。備見精詳。論戰法之大綱。與孫吳而共
貫。賴卿博學。副朕所懷。宜示頒宣。用明恩寵。嘉奬在念。再
三不忘。今賜卿衣著二百匹。銀器一百兩。
平揚州諭諸道詔
朕自渡長淮。尋清千里。戎輅方期於南下。金陵哀告而上
章。乞駐禁軍。稱臣待罪。念其危迫。未遣攻收。不謂忽逞狂
謀。又屯殘寇。韓令坤趙韓等。憤其姦詐。勠力掃除。銳旅纔
交。賊徒大敗。生擒偽將。盡奪樓船。竚於旦夕之閒。便見澄
清之運。凡聞克捷。諒極懽呼。
慎擇諸司寺監官詔
諸司職員。皆係奏補。當執役之際。悉藉公勤。及聽選之時。
尤資幹敏。苟非慎擇。漸致因循。應諸司寺監。今後收補役
人。並須人材俊利。身言可採。書札堪中。自前行止。委無訛
濫。勒本司關送吏部。引驗人材。考校筆札。其中選者。連所
試書跡及正身。引過中書。餘從前後格勅處分。仍每年祗
得一度奏補。
許京城街道取便種樹掘井詔
輦轂之下。謂之浩穰。萬國駿奔。四方繁會。此地比為藩翰。
近建都城。人物諠闐。閭巷隘陿。雨雪則有泥濘之患。風旱
則有火燭之憂。每遇炎蒸。易生疫疾。近者開廣都邑。展引
街坊。雖然暫勞。久成大利。朕昨自淮上。迴及京師。周覽康
衢。更思通濟。千門萬戶。庶諧安逸之心。盛暑隆冬。倍減寒
溫之苦。其京城內街道闊五十步者。許兩邊人戶各於五
步內取便。種樹掘井。修蓋涼棚。其三十步以下至二十五
步者。各與三步。其次有差。
修梁均帝唐清泰帝實錄詔
書契巳來。史冊相繼。明君暗主。罔或遺之。所以紀一時之
興亡。為千古之鑒戒。梁均帝唐清泰二主。皆居大寶。奄宅
中區。雖負扆當陽。不享延洪之數。而編年紀事。宜存纂錄
之規。用備闕文。永傳來裔。其梁均帝唐清泰二主實錄。宜
差兵部尚書張昭修纂。其同修纂官員。亦委張昭定名奏
請。
修太祖實錄詔
伏以太祖聖神恭肅文武孝皇帝削平多難。開啟洪圖。用
干戈而清域中。修禮樂而治天下。克勤克儉。乃武乃文。八
紘方混於車書。三載忽遺於弓劒。英謀睿略。既高冠於前
王。聖德神功。尚未編於信史。詢於典禮。闕孰甚焉。宜垂不
朽之文。以永無疆之美。其太祖聖神恭肅文武孝皇帝實
錄。宜差兵部尚書張昭修纂。其同修纂官員。委張昭定名
奏請。
求遺書詔
史館所少書籍。宜令本館諸處求訪補填。如有收得書籍
之家。並許進納。其進書人部帙多少。等第各與恩澤。如是
卷帙少者。量給資帛。如館內巳有之書。不在進納之限。
春令赦宥詔
朕自守丕圖。嘗勤庶政。念萬方之至廣。終日勞心。恐一物
之未蘇。通宵不寐。屬乾元資始。春日載陽。升紫殿以發德
音。秉鎮圭而朝羣后。順青帝發生之令。體元穹亭育之仁。
思與羣生。同慶嘉運。及物之澤。罔閒於幽遐。作解之恩。宜
均於雷雨。應天下見禁罪人。除犯大辟外。一切釋放。應諸
色亡命之人。官中自來追捕未獲者。今並放罪。諸道州府
應欠顯德三年終巳前秋夏稅物。並與除放。諸處敗闕場
院人員。自來累行徵督。尚有逋欠。實無抵當者。宜令三司
具欠分析數目聞奏。別候指揮。內外文武職官。自前曾有
犯罪停免黜削人等。宜令中書門下樞密院具罪犯因繇
聞奏。別候進止。應淮南界內百姓。宜令行營將校告報諸
軍。不得俘虜傷害。應有文學之吏。武勇之人。或幕府州縣
官等。臨事強明。在任有所振舉。為衆稱譽者。宜令所在長
吏具名聞奏。在朝文武臣僚。於知識人中有如此者。亦可
公舉。並當擢用。待之厚祿。於戲。帝王之於億兆也。教之化
之。納於仁壽。當五兵未戢。舜干暫舞於兩階。洎中夏小康。
湯網宜開於三面。用示好生之德。竚遵且格之言。凡被照
臨。體朕至意。
受壽州降諭天下詔
朕昨者再舉銳師。重清淮甸。憑元穹之助順。賴將相之協
心。盡致援軍。便臨孤壘。劉仁贍智勇俱竭。請罪軍門。相次
遣男。奉表輸誠。乞全生聚。今月十一日大陳兵衆。直扺城
池。劉仁贍率在城兵士一萬餘衆。及軍府將吏僧道百姓
等。出城納款。尋便撫安。壽春既靜於煙塵。江表竚同於文
軌。遠聞克捷。當慰衷誠。
賜劉仁贍詔
朕昨者再幸淮淝。盡平諸砦。念一城之生靈。久困重圍。豁
三面之疎網。少寬疲瘵。果聞感義。累貢來章。卿受任江南。
鎮茲淮甸。踰年固守。誠節不虧。近代封疆之臣。卿且無愧。
忠烈迴翔之際。不失事機。萬民獲保於安全。一境便期於
舒泰。卿便可宣達恩信。慰撫軍城。將覿儀形。良增欣沃。覽
奏嘉奬。再三在懷。
賜劉仁贍詔
朕臨御萬邦。推誠克巳。當五兵未戢。雷霆宣震耀之功。暨
萬旅投戈。覆載示生成之德。況卿等受任本國。保茲列藩。
勠力邦家。將帥常道。救援不及。迴翔得宜。事主盡心。何罪
之有。巳令宣諭。當體優恩。勉自保調。無更疑慮。稱奬在念。
寤思不忘。
追封越王誼等詔
父子之道。聖賢不忘。再思夭閼之端。愈動悲傷之抱。故皇
子賜左驍衞大將軍誼贈左武衞大將軍誠贈左屯衞大
將軍諴等。鳳雛龍翰。嘗聳其殊姿。玉折蘭摧。早罹於非禍。
載惟往事。有足傷懷。宜增一字之封。仍贈三台之秩。表吾
追念。慰乃英靈。誼追封越王。誠追封吳王。諴追封韓王。
求直言詔
朕暇日觀書。見前代名臣。議時政得失。皆直指其事。不尚
枝詞。舉一善必適其材。懲一惡必當其咎。故能中外無壅。
悔吝不生。居上者聽之而不疑。在下者言之而無罪。嘻。埋
輪都亭。惡梁冀也。陳屍下室。進蘧瑗也。曹參期獄市無撓。
充國議屯田之制。李勉嫉惡。謂盧為姦邪。詩人樂善。美
張仲之孝友。皆明述臧否。端若貫珠。時主聞之。可以區別。
施於臣僚。得事君盡忠之義。用之邦國。有從諫如流之稱。
爰自近朝。頗虧公道。上封事者。言無可採。議刑罰者。事不
酌中。論阿黨則莫顯姓名。述正直則曾無按據。卒歲延納。
終無可觀。為臣事君。不當如是。今後每遇入閣。其待制官
候對。及文武臣僚非時所上章䟽。並須直書其事。不得隱
情。但云某人有文。某人有武。某人曉錢穀。某人能理人。某
處所官吏因循。某州縣刑獄冤濫。某事利於國而未舉。某
事害於民而未除。經營四方者術策何施。裨贊萬機者闕
遺何補。何人讜正之士。何人詐偽之端。苟上下同心。則綱
紀有序。當寡昧求理之際。適賢良獻可之時。當極言之。朕
自詳覽。黜陟二柄。期於必行。咨爾羣僚。各體深意。其待制
候對官。今後於文班內論次充。不在只取刑法官。
飭州縣清釐詞狀詔
準令諸論田宅婚姻。起十一月一日至三月三十日。州縣
爭論。舊有釐革。每至農月。貴塞訟端。近聞官吏因循。繇此
成弊。凡有訴競。故作逗遛。至時而不與盡詞。入務而即便
停罷。強猾者因此得志。孤弱者無以自伸。起今後應有人
論訴物業婚姻。取十一月一日後許陳詞狀。至二月三十
日權停。自二月三十日巳前。如巳有陳詞。至權停日公事
未了絕者。仰本處州縣亦與盡理勘逐。須見定奪了絕。其
本處官吏如敢違慢。並當重責。其三月一日後至十月三
十日前。如有婚田詞訟者。州縣不得與理。若是交相侵奪。
情理妨害。不可停滯者。不拘此限。
令舉軍職詔
文武之道迭用。軍旅之事非輕。朝廷方整車徒。欲清區宇。
咸資戎事。甚渴雄才。勇鷙之人。每延頸而在念。照臨之內。
非博訪以難知。應在朝上將軍統軍大將軍將軍率府率
副率等。宜令各舉有武勇膽力。騎射趫捷。堪為軍職者三
兩人。仍具年歲及歷職去處奏聞。如巳在禁軍者。不在稱
舉。俟舉到日。並當此職騎射。看驗人材。雖是姻親。亦許公
舉。但於狀內具言。如任用之後。不副所舉。即量事輕重。連
坐舉主。
定考滿月限詔
職官攸設。數易則弊生。政理所施。久行則民信。前典有三
載考績之義。昔賢垂三年報政之規。將欲化民。莫如師古。
諸道幕職州縣官。依舊制以三十箇月為滿。起今年正月
一日後。所授官並以三周年為月限。閏月不在其內。每年
常調選人及諸色求仕人。取十月一日巳前到京。下納文
解及陳乞文狀。委所司依舊例磨勘注授。至十二月上旬
終。並須了畢。便令赴官。限二月終以前到任。若違程。仰本
處不得放上。且令舊官在任。如是無故違程。依格殿選。其
有故違程者。須分明出給得所在憑由。許至前冬赴集。今
年赴任者。不在此例。其特勅除授。及隨幕判官。赴任不拘
時月之限。應授官人至滿日。替人未到閒。宜令且守本官。
主當公事。依舊請俸。州府亦不得差署攝官替下。如是遭
喪停任。身故假滿。非時闕官之時。只可差前資正官及有
出身人承攝。如逐處無正官及有出身人。即選清強人承
攝。仍依正官例支與俸錢。具名奏聞。
駮落郭峻趙保雍等及第詔
比者以近年貢舉。頗是因循。頻詔有司。精加試練。所冀去
留無濫。優劣昭然。昨據貢院奏。今年新及第進士等所試
文字。頗有否臧。爰命詞臣。再令考覆。庶涇渭之不雜。免玉
石之相參。其劉垣單貽慶李頌徐緯張覲等。詩賦稍優。宜
放及第。王汾據其文字。亦未精當。念以頃曾駮落。特與成
名。熊若谷陳保衡皆是遠人。深可嗟念。亦放及第。郭峻趙
保雍楊丹安元度張昉董咸則杜思道等。未甚苦辛。並從
退黜。更宜修進。以俟將來。知貢院右諫議大夫劉濤。選士
不當。有失用心。可責授右贊善大夫。俾令省過。以戒當官。
頒賜諸道元稹均田圖詔
朕以寰宇雖安。蒸民未泰。當乙夜觀書之際。較前賢阜俗
之方。近覽元稹長慶集。見在同州時所上均田表。較當時
之利病。曲盡其情。俾一境之生靈。咸受其賜。傳於方冊。可
得披尋。因令裂素成圖。直書其事。庶王公觀覽。觸事經心。
利於國而便於民。無亂條理。背於經而合於道。盡繫變通。
但要適宜。所務濟世。繄乃勳舊。共庇黎元。今賜元稹所奏
均田圖一面。至可領也。
賜諸道均田詔
朕以干戈既弭。寰海漸寧。言念黎元。務令通濟。須議普行
均定。所貴求適重輕。卿受任方隅。深窮理本。必能副寡昧
平分之意。察鄉閭致弊之源。明示條章。用分憂寄。竚聆集
事。允屬推公。今差使臣往彼括。餘從別勅處分。
定學士朝請例詔
翰林學士職係禁庭。地居親近。與班行而既異。在朝請以
宜殊。起今後當直下直學士。並宜令逐日起居。其當直學
士。仍赴晚朝。
答竇儼詔
竇儼所上封章。備陳政要。舉當今之急務。疾近世之因循。
器識可嘉。辭理甚當。故能立事。無愧莅官。所請編集大周
通禮大周正樂宜依。仍令於內外職官前資前名中。選擇
文學之士。同共編集。具名以聞。委儼總領其事。所須紙筆。
下有司供給。
賜偽泉州節度使留從效詔
黃禹錫至。省所上表。歸附大朝。兼於京都置邸務。事具悉。
卿自保全土宇。惠養黎元。立功早達於機權。臨事固無於
凝滯。乃能望中原而內附。陳方略以輸誠。永言恭勤。良多
嘉奬。爰自江南通和之後。朝廷禮遇方深。用恩信以綏懷。
俾寰區而是則。兼以卿本道地鄰江表。常奉金陵。遽有改
圖。理宜盡善。如上都置邸。與彼抗衡。雖百谷朝宗。無以異
也。
詳定雅樂詔
禮樂之重。國家所先。近朝巳來。雅音廢墜。雖時運之多故。
亦官守之因循。遂使擊拊之音。空留梗㮣。旋相之法。莫究
指歸。樞密使王朴。博識古今。懸通律呂。討尋舊典。撰集新
聲。定六代之正音。成一朝之盛事。其王朴所奏旋宮之法。
宜依張昭等議狀行。仍令有司依調制曲。其閒或有疑滯。
更委王朴裁酌施行。
祭司寒勅
據月令。孟冬祭司寒於北郊。其司寒一祠。一且準月令施
行。藏冰開冰。祭司寒之神。事屬別祭。後有冰室。尚取指揮。
令張昭田敏校勘經典釋文勅
經典之來。訓釋為重。須資鴻博。共正疑訛。庶使文字精研。
免至傳習眩惑。其經典釋文。巳經本監官員校勘外。宜差
兵部尚書張昭太常卿田敏詳校。
駮落新進士嚴說等勅
尚書禮部貢院奏。今年新及第進士李覃嚴說何儼武允
成王汾閭邱舜卿楊徽之任惟吉趙鄰幾周度張慎微王
翥馬文劉選程浩然李震等一十六人所試詩賦文論策
等。國家設貢舉之司。求英俊之士。務詢文行。方中科名。比
聞近年巳來。多有濫進。或以年勞而得第。或因媒勢以出
身。今歲所放舉人。試令看詳。果見紕繆。須至去留。其李覃
何儼楊徽之趙鄰幾等四人。宜放令及第。其嚴說武允成
王汾閭邱舜卿任惟吉周度張慎微王翥馬文劉選程浩
然李震等一十二人。藝學未精。並宜勾落。且令苦學。以俟
再來。禮部侍郎劉溫叟。失於選士。頗屬因循。據其過尤。合
行譴謫。尚示寬恕。特與矜容。劉溫叟放罪。其將來貢舉公
事。仍令所司別具條理聞奏。
令毀銅器鑄錢勅
國家之利。泉貨為先。近朝巳來。久絕鑄造。至於私下。不禁
銷鎔。歲月漸深。奸弊尤甚。今採銅興冶。立監鑄錢。冀便公
私。宜行條制。起今後除朝廷法物軍器官物及鏡。並寺觀
內鐘磬鈸相輪火珠鈴鐸外。其餘銅器。一切禁斷。應兩京
諸道州府銅象器物。諸色裝鉸所用銅。限勅到五十日內。
並須毀廢送官。其私下所納到銅。據斤兩給付價錢。如出
限有隱藏。及埋窖使用者。一兩至一斤。所犯人及知情人
徒二年。所由節級四鄰杖七十。捉事告事人賞錢十貫。一
斤至五斤。所犯及知情人各徒三年。所由節級四鄰杖九
十。捉事告事人賞錢二十貫。五斤巳上。不計多少。所犯人
處死。知情人徒二年。配役一年。所由節級四鄰杖一百。捉
事告事人賞錢三十貫。其人戶若納到熟銅。每斤官中給
錢一百五十。生銅每斤一百。其銅鏡令官中鑄造。於東京
置場貨賣。許人收買。於諸處興販。其朝廷及諸州見管法
物軍器官物。舊用銅製造并裝飾者。候經使用破壞。即時
改造。仍今後不得更使銅。內有合使銅者。奏取進止。
征淮南勅
朕自纉承基構。統御寰瀛。方當恭巳臨朝。誕修文德。豈欲
興兵動衆。專耀武功。顧茲昏亂之邦。須舉弔伐之義。蠢爾
淮甸。敢拒大邦。因唐室之陵遲。接黃寇之喪亂。飛揚跋扈。
垂六十年。盜據一方。僭稱偽號。倖數朝之多事。與北境而
交通。厚起戎心。誘為邊患。晉漢之代。寰宇未寧。而乃招納
叛亡。朋助凶慝。李金全之據安陸。李守貞之叛河中。大起
師徒。來為應援。攻侵高密。殺掠吏民。迫奪閩越之封疆。塗
炭湘潭之士庶。以至我朝啟運。東魯不庭。發兵而應接慕
容。觀釁而憑陵徐部。沭陽之役。曲直可知。尚示包荒。猶稽
問罪。爾後維揚一境。連歲阻饑。我國家念彼災荒。大許糴
易。前後擒獲將士。皆遣放還。自來禁戢邊兵。不令侵撓。我
無所負。彼實多奸。勾誘契丹。至今未巳。結連并寇。與我世
讎。罪惡難名。人神共憤。今則推輪命將。鳴鼓出師。徵浙右
之樓船。下朗陵之戈甲。東西合勢。水陸齊攻。吳孫晧之計
窮。自當歸命。陳叔寶之數盡。何處偷生。應淮南將士軍人
百姓等。久隔朝廷。莫聞聲教。雖從偽俗。應樂華風。必須善
擇安危。早圖去就。如能投戈獻款。舉郡來降。具牛酒以犒
師。奉圭符而請命。車服玉帛。豈恡旌酬。土地山河。誠無愛
惜。刑賞之令。信若丹青。苟或執迷。寧免後悔。王師所至。軍
政甚明。不犯秋毫。有同時雨。百姓父老。各務安居。剽虜焚
燒。必令禁止。自茲兩地。永為一家。凡爾蒸黎。當體誠意。
太廟及諸祠非親祀不用犢勅
祭祀尚誠。祝史貴信。非誠與信。何以事神。禴祭重於殺牛。
黍稷輕於明德。犧牲之數。具載典經。前代以來。或有增損。
宜採酌中之禮。且從貴少之文。起今後祭圓丘方澤社稷。
並依舊用犢。太廟及諸祠。宜準上元二年九月二十一日
制。並不用犢。如朕親行事。則依常式。
減鹽稅勅
齊州管內。元於秋苗上俵配蠶鹽。謂之察頭鹽。每一石徵
錢三千文。苗畝雖減於舊時。鹽數不侈於往日。且聞黎庶。
頗亦艱辛。其滄棣濱淄青五州管內所請蠶鹽。每一石徵
絹一匹。地里相接。苦樂頓殊。輸輕者量與增添。賦重者時
宜蠲減。庶無偏黨。用示均平。其齊州所納鹽價錢。特與減
放一半。只徵一千五百文。其滄棣濱淄青等州。每鹽一石。
舊徵絹一匹。起來年後加一匹。
停銅魚勅
銅魚之設。雖載前編。原其始初。蓋防偽濫。今諸道牧守。每
遇除移。並特降放制書。又何假於符契。如聞請納。頗是煩
勞。宜易前規。罷茲虛器。其銅魚並宜停廢。
定攝官出身勅
攝官承乏。或久罄於公勤。因時側揚。宜特行於旌錄。諸處
自前應有攝官曾經五度者。與一時出身。仍先令所司磨
勘。須得親任公事文書。解由分明。每攝須及半年巳上。方
得充為任數。仍行所司引驗人材。及考試書判。的然堪錄
用者。方得施行。
