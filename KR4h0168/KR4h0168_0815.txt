欽定全唐文卷八百十五
顧雲
雲字垂象。池州人。咸通十五年進士。授校書郎。高駢鎮淮
南。辟為從事。畢師鐸之亂。退居霅川。大順中。分修德宣懿
三朝實錄。書成。加虞部員外郎。乾寧初卒。
代高駢上僖宗奏
臣伏奉詔命。令臣自省。更勿依違者。臣仰天訴地。血淚交
流。如劍戟攢心。若湯火在已。只如黃巢大寇。圍逼天長小
城。四旬有餘。竟至敗走。臣散徵諸道兵甲。盡出家財賞給。
而諸道多不發兵。財物即為己有。縱然遣使徵得。勅旨不
許過淮。其時黃巢殘兇。纔及二萬。經過數千里軍鎮。盡若
無人。只如潼關已東。只有一徑。其為險固。甚于井陘。豈有
狂寇奔衝。略無阻礙。即百二之地。固是虛言。神策六軍。此
時安在。陛下倉皇西出。內官奔命東來。黎庶盡被殺傷。衣
冠悉遭屠戮。今則園陵開毀。宗廟荊榛。遠近痛傷。遐邇嗟
怨。雖然。奸臣未悟。陛下猶迷。不思宗廟之焚燒。不痛園陵
之開毀。臣之痛也。實在於斯。此事見之多年。不獨知于今
日。况自萑蒲盜起。朝廷徵用至多。上至帥臣。下及裨將。以
臣所料。悉可坐擒。用此為謀。安能辦事。陛下今用王鐸。盡
主兵權。誠知狂寇必殲。梟巢即覆。臣讀禮至宣尼射于矍
相之圃。蓋觀者如堵墻。使子路出延射曰。潰軍之將。亡國
之大夫。與為人後者。不入于射也。嚴誡如斯。圖功也豈宜
容易。陛下安忍委敗軍之將。陷一儒臣。崔安潛到處貪殘。
只如西川。可為驗矣。委之副貳。詎可平戎。况天下兵驕。在
處僭越。豈二儒士能戢強兵。萬一乖張。將何救助。願陛下
下念黎庶。上為宗祧。無使百代有抱恨之臣。千古畱刮席
之恥。臣但慮寇生東土。劉氏復興。即軹道之災。豈獨往日。
乞陛下稍畱神慮。以安宗社。今賢才在野。憸人滿朝。致陛
下為亡國之君。此等計將安出。伏乞戮賣官鬻爵之輩。徵
鯁直公正之臣。委之重難。置之左右。剋復宮闕。莫尚于斯。
若此時謗誹忠臣。沈埋烈士。匡復宗社。未見有期。臣受國
恩深。不覺語切。無任憂懼之至。
代青州掌記謝本府辟啟
某啟。今月日。衙前虞候某乙賫到簡牒。伏蒙召署節度掌
書記者。伏以記室司存。雄藩重務。吳中草檄。始召陳琳。鄴
下裁牋。方徵阮瑀。咸持彩筆。以掌軍書。况地控全齊。封連
巨浸。有外夷之琛賮。多上貢之賦輿。假道既繁。飛章亦眾。
永言斯任。宜委高才。且某徒效聚螢。未嘗吐鳳。讀傳而雖
云成癖。為文而未見愈風。忽辱簡書。遽蒙辟召。捧函增懼。
撫己知歸。遐想膺門。已積糜軀之志。仰瞻龍節。空懷拜賜
之誠。
投顧端公啟
某啟。某聞三吳詞苑。不乏家聲。兩晉儒林。非無祖德。洎風
流寢薄。簪紱漸稀。將闡吾宗。獨付全德。不依華宇。更托何
門。某遠派涓流。寒林一葉。學由耕石。才實鏤冰。爰自隨計
遐方。觀光上國。難沽聲價。易掇羈愁。出谷風高。先摧弱羽。
登門浪急。預返窮鱗。伏念一擲魚竿。四環星琯。華髮灑倚
門之淚。遠書開隔歲之緘。而又曾棄關繻。空歸未得。已隨
律柱。捨此何之。今則漸逼春期。將臨試藝。彎弧乏勇。睇鵠
增憂。伏以端公三翁德服儒流。言為詁訓。荑枯有術。肉骨
多方。儻蒙少借餘波。微迴誕說。當見長房之竹。亦可為龍。
則知莊叟之魚。終能化羽。輕凟尊聽。伏積憂惶。延望清塵。
不勝翹企。
代人上路相公啟
某啟。某本異仙才。又非良器。叨因射策。偶忝決科。始脫麻
衣。纔沾斗粟。方期清慎。稍竊寵榮。無何不善攝生。遽沈痼
疾。懸蛇結釁。鬭蟻成災。針石屢加。駑羸無減。並相如患渴。
雖覺有瘳。比元晏病風。猶稀可療。實以彌年伏枕。終日閉
關。嬰幼素多。饘餬莫給。腸然烈火。鬢染繁霜。分無榮達之
由。敢望陶鎔之力。家室以幸聯姻戚。合候起居。伏蒙特軫
襟靈。深垂顧問。咨嗟生業。憫惻羈危。許以轉銜。致諸外府。
側聆嘉命。寂聽好音。扶策病躬。開張淚目。仰希尊旨。如釋
沈疴。拜賜猶賒。銜恩欲泣。望朱門而尚遠。銘丹慊以先深。
必也果踐玉書。不移金諾。資糧有羨。藥餌無虞。然後訪三
世之名醫。求千金之顯效。獲離枕席。再服冠纓。維此昇沈。
實繫恩德。困而待問。希同喘路之牛。誓此酬恩。願比棲囊
之雀。謹專奉啟。起居陳謝。
投戶部裴德符郎中啟
某啟。某聞放龜者無心覓印。養雀者微意求環。蓋由仁發
於誠。惠加於物。因懷感激。遂效禎祥。若某者。泳沼未期。傷
弦有日。仰恩波而尚遠。指雲路而猶賒。欲望生成。猶希憫
惻。實以才非辯鵲。道異猶龍。四海投知。希逢厚遇。二年求
試。未過先場。撫螢窗而便欲灰心。對鸎花而徒傷淚目。加
以秦吳路阻。烟水程遙。甘滑多違。問安實闕。中宵夢到。星
漢俄沈。萬里書迴。槐檀遽改。而又偶師題柱。竊學棄繻。明
未達而不還。亦捨此而何適。伏以曾將薄技。叨忝殊私。倘
蒙尚憫枯鱗。猶傷塌翼。纔霑末薦。便是深恩。縱不能生報
田文。亦當死酬宣子。傾心企望。瀝懇依投。圓蓋低臨。方輿
上載。苟違斯語。請告神明。謹啟。
投殿院韋侍御啟
某啟。某聞干時妄動。君子不為。小智大謀。兵家所忌。進憂
狂狷。退恥敗亡。詳觀躁靜之機。爰契軍戎之事。聊因牋簡。
假喻師徒。冀憑殷氏之函。用代秦庭之泣。某名同膠柱。用
等鉛刀。不思量力而行。竊欲爭鋒而進。洎焚舟學海。決戰
名場。衷甲不堅。心城匪固。兩經先榜。但潰楚師。再犯終場。
亦班齊騎。雄鋒缺落。銳志銷磨。執金鼓以無因。送降旗而
不暇。李陵矢盡。項籍兵窮。歸漢懷慚。還吳失計。所以重噓
懦氣。再奮空拳。欲罷不能。既蘇復上。將欲戒嚴文陣。蹂躪
議圍。贖孟明奔命之辜。雪曹沬敗軍之辱。而我師甚寡。彼
敵尚強。未暇爭衡。空憂失律。持疑不進。掉鞅難前。先懷納
款之誠。欲有乞師之志。伏以侍御身弓落雁。心劍剸犀。儒
囿中軍。翰林盟主。揮五色筆。為諸侯師。出奇於文苑之中。
二南銜璧。決勝于粉闈之內。七子輿棺。儻蒙益以奇兵。濟
之餘勇。旁麾義櫓。遠借雲梯。使武庫戈矛。皆為我旅。文山
草木。盡作王師。苟無必勝之功。甘受後期之責。塵浼清聽。
伏積憂惶。謹啟。
投戶部鄭員外啟
某啟。某聞柳文暢之遇王融。初因雅韻。劉嗣芳之逢沈約。
實自片辭。或兩句可嘉。或一篇堪獎。則題於團扇。寫在郊
居。遂使西邸流芳。南朝溢美。時名愈大。紙價愈高。今也故
事具存。清風盡在。每因投卷。竊賀伊人。雖有負於斯文。幸
遭逢其至鑒。若某者。學殊半豹。藝愧全牛。慙無經濟之文。
空有悲哀之賦。投竿魚浦。簉跡龍津。無一時暫廢討論。無
一日敢忘索課。誠不足揄揚大政。感動知音。比於雕蟲為
文。鳥跡成字。雖無關至理。亦粗有可觀。輒敢編錄荒蕪。輕
塵裁鑒。禽中一鶚。冀文舉之明知。獄底雙龍。庶茂先之必
識。儻或冰壺借潤。水鏡分光。如其積玉之名。示以鑑金之
譽。一日三復。非敢望於休文。拂席易衣。竊有期於謝混。仲
尼墻峻。元禮門深。非因咫尺之書。難寫依投之懇。絃哀柱
促。言切詞繁。先甘妄進之嗤。後受自媒之責。干犯明德。伏
積兢慚。謹啟。
投翰林劉學士啟
某啟。某聞鄭元之謁馬融。不知不去。趙壹之干羊陟。未遇
未休。或三年常在於門庭。或一日再經其墻仞。蓋以此時
儒學。無出於馬公。當世文儒。莫先於羊子。今所以重桴靈
鼓。復扣洪鐘者。實存於此也。某問不知三。書惟闕五。未能
窺豹。強欲知龍。洎投棄綸竿。依憑湘帙。從田巴於稷下。謁
楊震於關西。三篋之書。粗知篇目。一枚墜簡。微識指歸。栖
遲雖甚於蘇秦。辛苦近同於甯越。時或嚴霜屆節。脫葉辭
枝。曲突無烟。幽窗有雪。飛文月殿。欲擬謝莊。染翰蘭臺。思
齊宋玉。實以鈍踰龐統。魯極曾參。三犯龍門。屢奔鯨浪。元
珠難得。空迷罔象之津。大道多歧。頻灑亡羊之泣。輒塵藻
鑒。叨獻菲辭。竊自朋游。或聞推許。潘生摛錦。巧借丹青。謝
氏碎金。猥加流品。亦復願披仙霧。頻扣朱門。冀遂望塵。不
期倒屣。今則籓羝類窘。幕燕同危。正當羸角之時。未識安
巢之計。輒披肝胆。來訴融明。伏以學士辨敵飛龜。才雄白
鳳。鑒同止水。公甚平衡。潤青藻於詞林。薙榛蕪於義路。講
理則絲繩讓直。發言則山嶽慚輕。儻假以風雲。賜之慰薦。
奏揚雄於漢殿。始郭隗於燕臺。願借吹噓。豈無裨助。至於
斬衣畢命。顧印酬恩。夜盜狐裘。曉開魚鑰。凡於死所。請以
身先。干犯清嚴。無任隕越。謹啟。
又謝下第後使人存問啟
某啟。某聞收燼枝於烈焰。必假良知。出埋刃於重泉。當資
至鑒。苟非精識。孰測神功。蓋由六律五音。固應難審。靈鋒
寶鍔。或未易知。某不善守株。妄修通刺。爰從前歲秋杪。去
年冬初。累貢菲詞。上干藻鑑。實以仙凡阻越。流品懸殊。天
上程遙。人間信斷。在塵寰而祝望。空有精誠。向雲路以存
思。寧通夢想。近者以龍門阻浪。鸎谷摧枝。鱗鬣傷殘。羽翰
零落。懷鄉莊舄。正苦越吟。去國鍾儀。方悲楚奏。誰言否極。
忽有泰來。前日某官委訪窮居。曲傳芳訊。側聆尊旨。跪聽
玉音。竊聞俯降咨嗟。深垂憫惻。初疑夢覺。終謂風傳。方當
退鷁之時。忽得攀龍之便。伏以學士優游仙苑。泛泳天潢。
覆錦高眠。八花磚而讓寵。含香視草。五色筆以慚神。况鏤
鼎思調。前籌待運。起骸有術。肉骨多方。儻蒙列在眾賓。致
之下舍。曉彈長鋏。不空效其旅魚。夜取珍裘。竊欲偕于狗
盜。下情無任攀望依託感激之至。謹啟。
投西邊節度使啟
某啟。某聞天列將星。國分戎律。必命英傑。以專統臨。故入
則掌驍衞而主親兵。為王心膂。出則驅隼旟而駕熊軾。分
國土田。苟非敵號萬人。謀通七德。孰副擁旌之選。仍當注
意之求。伏以尚書勇冠山西。聲聞隴右。九天九地之法。夜
受於神姝。金箱金櫃之書。曉傳於靈叟。故得拔劍龍吼。彎
弧雁驚。使夷落無喧。干戈盡偃。邊烽息焰。塞柝沈聲。為天
子之長城。斷匈奴之右臂。加以文通三變。學洞九流。郭璞
神毫。每通於夢想。羅含彩羽。素貯於心誠。時或月滿青樓。
風清畫閣。謝元暉之理郡。不廢謳吟。杜元凱之禦戎。何妨
講讀。而又政惟師古。恩切字人。利刃一揮。亂繩皆理。佇見
鳳銜仙詔。豹製牙旗。長驅十乘之驍雄。福致一方之黎庶。
遐瞻寵渥。不越秋冬。某稷下儒生。天涯客子。遠攜書劍。來
拜旌旗。識馬援之鬚眉。見太初之禮樂。頻叨前席。屢聽元
談。憂一夫不濟其生。恥一物不得其所。義形顏色。照發襟
靈。因敢覼縷血誠。輕塵藻鑒。必希恩察。少賜知憐。某射鵠
無功。亡羊有恨。婁敬之衣裘屢敝。張儀之頰舌何為。至於
草織衡門。雪封陋巷。蛙鳴竈底。魚躍釜中。然猶講樹未休。
書筠不巳。潛修此道。以俟明時。春初將謁朱門。卜行上國。
蓍言利見。龜告叶從。徑趨沙漠而來。直指旌旗之下。盡披
肝膈。布在牋毫。事逼丹誠。言多直致。志同鄰女。止希蘇代
之餘光。身類鮒魚。惟冀莊周之一勺。干犯清重。無任兢惶。
謹啟。
投刑部趙郎中啟
某啟。某聞弱水渺瀰。匪風輪而不濟。丹邱懸邈。微羽駕而
何之。苟非元化之功。寧造長生之境。其有本無靈氣。復異
仙才。徒勤九轉之功。未識三清之路。侍立於葛洪陂上。願
附龍鱗。徘徊於緱氏山前。思隨鶴馭。敢傾丹赤。盡寄牋毫。
扣德操之鼓鐘。冀聞音響。仰劉琨之山海。庶覿高深。或覬
憐憫。少加披省。某勾吳寒族。鄒魯庸儒。偶斆殺青。因思拾
紫。捨獨繭文竿之樂。預橫經染翰之游。一別楚山。四凋秦
葉。進惟角觸。退則羈棲。望化羽之期。烏頭詎白。困龍門之
險。魚尾將頳。近者輒以荒蕪。上千裁鑒。實慚小道。不副至
公。或自朋游。竊聆風旨。潘江陸海。曲借品流。繡叚金聲。仍
如緣飾。今則將臨筆陣。漸逼掄材。既乏先容。惟憂點額。絃
哀柱促。風勁葉危。輒寫丹誠。仰塵清鑒。儻蒙特分餘潤。微
假末光。朽枿生荑。寒灰發焰。纔沾慰薦。便是光華。酬恩豈
止於捐軀。效德願同於異類。迴眸顧印。庶竊比於龜靈。四
代五公。請先兆於雀報。
投陸侍御啟
某啟。某聞河南器賈。本為能文。渭北推袁。曾因善賦。或以
年將弱冠。或以才越眾流。繇是援自後生。寘諸前席。高[:#AS-8A4C:⿰⺘亶]
洛陽之價。雄專倚馬之名。故能為文苑之美譚。作儒家之
盛觀。若某年將逾誼。才不及宏。論乏過秦。詩殊詠史。徒修
通刺。莫偶深知。加以故國三千。青霄九萬。但抱羈離之苦。
略無騫翥之期。陶元亮之揮毫。只思歸去。庾子山之染翰。
空有悲哀。近者不自揣量。輒懷狂狷。累緘巴唱。來叩郢門。
螢近燭龍。敢言芒耀。鷃親威鳳。方恥羽儀。近自朋游。竊聆
風旨。每承譚論。常借丹青。免貽覆甕之譏。叨枉擲金之譽。
此皆情深誘掖。意在維持。[:#AS-89D0:●]洛下之名華。徑容攀附。記吳
中之氏族。常在接聯。令申孔李之交。許入原嘗之舍。且知
逢晏子。屈則宜伸。媒遇蹇修。醜而思嫁。所以更傾幽抱。來
訴融襟。宋玉雄風。必加吹煦。謝莊明月。終借光輝。獲居七
士之間。便是百生之忝。干犯清聽。伏積憂惶。謹啟。
上池州衞郎中啟
某啟。某聞哲匠搜材。不遺於櫰桷。至公選士。無間於蒿萊。
苟求其文行高明。豈計其人材仄陋。故王裒之臨益部。首
薦郡人。杜密之理太山。先推縣吏。咸齒公侯之爵秩。鬱為
文學之宗師。若某者。早寓樂郊。實為編籍。數間螢牖。猶存
於去獸江邊。一葉漁舟。尚繫於還珠岸下。頃者不量名分。
學翫縑緗。足履春闈。肩隨貢士。爭先路狹。角力材微。伏膺
於孔硯江毫。終愧於秦雞遼豕。加以中堂千里。丹禁九重。
空吟招隱之詩。誰買長門之賦。寒同冰子。久迷溫燠之途。
窮類偶人。更軫漂流之嘆。伏念自隨鄉薦。便託門墻。每以
蕪詞。常干藻鑒。必謂秉持刀尺。流品生徒。豈期來暮興歌。
亂繩思理。輒提郡竹。俄擲省蘭。寧知出刺之邦。又是維桑
之地。伏以郎中含香望重。覆錦才高。輟自南宮。出臨偏郡。
池魚官犢。既濟於公私。綸閣闈。已形於僉矚。某近得弟霄
狀報。竊知曲敦奬勸。俯念孱微。深嘉甯越之辛勤。仍憫酈
生之落魄。大垂恩煦。下蔭宗親。兒童知激勵之風。骨肉
感饘餬之賜。伏以秦吳阻隔。江嶺縈迴。不獲奔走階庭。拜
陳感激。隨車在御。空懷軾下之熊。無翼凌虛。更羨旟邊之
隼。
上池州庾員外啟
某聞陳太守之獎善。先自郡人。鄭司農之受知。始從鄉佐。
欲使恩隆薄俗。化起儒門。年代雖遷。風流常在。某者樵蘇
賤品。桑梓遺民。識昧機先。智惟人下。陳於器用。則魏瓠興
譏。列在宮商。則齊竽致誚。徒以幼知經訓。長辨義方。偶近
縑緗。遂捐耕釣。披經閱史。無怠於光陰。雪牖螢窗。每加於
懸刺。至於論都敘別。歎逝悲秋。假烏有以交談。擬子虛而
發論。偶以書筠得句。聊因起草成篇。木海郭江。亦常關慮。
宋風謝月。素所縈心。縱不及於前修。時見推於同輩。爰自
束書辭楚。懷刺游秦。求試春官。昇名貢士。投暗而終多齟
齬。秉機而本乏梯媒。纔犯龍津。旋悲鶂退。且桃花浪峻。難
前短鬣纖鱗。蘋葉風高。預返疎翎弱羽。雖匡衡遊宦。未及
十年。而卞氏傷嗟。俄經再刖。迴翔輦下。求索關中。橫戈而
未忍先降。掉鞅而猶思更戰。竊念秦舟巳爇。敵在不還。蜀
柱曾題。途窮未返。而又戀深陟岵。悲重倚門。父子棲遲。鄉
閭共笑。蘇秦羈旅。骨肉相疑。儻蒙特降文符。稍存庥庇。纔
聞顧盼。便是恩榮。使魯鄰知敬孔某。楚市不陵韓信。謝郎
中端楚公皆曾投謁。遂忝眷知。近聞有使還家。便令附狀。
訴言名姓。實辱獎憐。非敢趦趄。妄邀聲援。
上翰林劉侍郎啟
某聞皎鏡當懸。無疲屢照。華鐘在簴。不阻頻鏗。其有飭貌
前來。橫筳直進。思投朗鑒。願聽洪音。孔室高深。前遠仲由
之懇。羊門峻阻。難傳趙壹之懷。所以再託牋毫。用為紹介。
某吳門釣者。闕里儒徒。捨詹何獨繭之綸。學楊子雕蟲之
技。慕顓孫之干祿。效車子之聚螢。西過許昌。空吟景福。東
游鄒魯。欲擬靈光。時或風入楚臺。雪飛梁苑。偶然成詠。忽
爾盈篇。是用歷韓鄭之門庭。學楊衡之刺謁。刻舟琢木。未
擬迂疏。鑿枘攻堅。難方齟齬。以致兩臨文陣。俱挫筆鋒。東
郭先生。將逃濫吹。步兵校尉。欲泣窮途。然亦默聽時謠。頗
聞通論。以為蔡中郎之未顧。則竹棄柯亭。張司空之見知。
則劍辭圜室。以時方濟會。物有窮通。須因甄藻之時。冀別
沈淪之所。求諸作者。不在他人。是以某月日輒貢菲詞。上
干英眄。以侍郎學士作時儀鳳。為國元龜學海波瀾。常融
沆瀣。情田壟畝。曾稔耕耘。屬詞則麗藻恒春。視草則文星
鎮動。言能振蟄。勢可燃灰。儻蒙垂一顧之恩。出陸沈之所。
平生進退。決在指縱。干犯清嚴。無任惶懼企望之至。謹啟。
上鹽鐵路綱判官啟
某聞積塊為龍。猶能致雨。攻堅作鳥。亦善因風。此皆出自
巧心。營於敏手。被之鱗甲。假以毛羽。纔離土木之形。便達
陰陽之理。當其入用。猶或濟時。况某跡忝人曹。名殊物類。
瞻雲望畢。粗識晦明。指日看箕。常知動息。實以曾親筐篋。
強學進趨。人非冠玉之儀。賦乏披金之譽。澗松遲茂。隴葉
難芳。重趨孟門。再困先浪。以至萍漂陸海。蓬轉九衢。犬子
生涯。惟餘四壁。揚雄家產。不過十金。猶能染翰自強。草元
無怠。克己惟修其直道。潛心將候於己知。必有英賢。寧無
濟會。自叨將陋唱。再黷沖襟。螢邇太陽。敢言芒耀。鮒游滄
海。方愧眇微。豈期俯惻湮沈。深垂汲引。吐丹青於金石。誇
姓氏於同心。榮耀既多。鑴銘倍切。今則俯臨文陣。方假詞
鋒。失水多虞。傷弦易怯。輒披肝肺。更訴融明。儻蒙少借餘
光。微均美蔭。庶使因風託便。不藉於冥鴻。假霧成斑。無慚
於隱豹。塵黷清鑒。無任攀望延佇憂懼之至。謹啟。
上右司袁郎中啟
某聞仙翁逞術。叱石為羊。方士呈能。結巾成兔。苟神靈之
必至。亦變化而何難。其有欲改前蹤。須憑異行。徵諸事跡。
或可比倫。如某者。稷下庸儒。吳中單緒。爰從幼稚。竊慕搏
鵬。思積學以干時。欲代耕而求祿。俄拋釣舸。遂履名場。朝
無九品之親。業有三餘之苦。揚子雲之詞賦。自愧雕蟲。丁
敬禮之文章。人嗤畫虎。邊蓬易斷。路槿難芳。頻傷肅殺之
威。未識陽和之力。窮棲家遠。旅宿衣單。望鵠長疏。懸鶉屢
弊。况復吳波瀉綠。秦巘堆青。懷橘莫從。採蘭多阻。犬書一
去。元律方還。蝶夢初迴。凉宵已艾。恨淚泉湧。愁腸火煎。數
奇而只自傷身。語苦而何人傾耳。竊想曾披仙霧。獲拜仁
風。煦以溫和。借其光彩。或終以陸沈興念。再惻傷懷。願假
雲雷。偶蘇幽蟄。豈可使雞鳴函谷。只美馮諼。龍躍天衢。獨
傳文舉。儻德同而義合。寧古有而今無。遐想音徽。無任懇
迫。遙瞻紫氣。希傳尹喜之書。更詣朱門。恐涉張湯之刺。謹
啟。
謝徐學士啟
某啟。某聞隋珠暗投。路人興忿。荊玉三獻。明主懷疑。非至
珍之有纇有瑕。亦明鑒之難逢難遇。况某樵歌俗韻。牛鐸
凡聲。雖委巷末途。時聞中律。而曲卑調下。難感知音。洎儒
術中微。時文稍變。原玉之風流漸遠。淵雲之事業攸歸。亦
嘗悵望危津。潺湲阮路。斂毫興感。掩卷長嗟。今也河薦綠
圖。山張翠檢。開張網罟。漁獵英髦。周渭商巖。皆辭釣築。抱
關負鼎。盡挂簪裾。必有賢人。出扶聖教。歷詢時論。實屬高
才。伏惟學士瑤圃呈祥。尼邱降瑞。名題仙署。足躡瀛洲。束
皙臺前。間披碧簡。秦王府裏。時閱瑤籤。徐觀動息之蹤。已
積鈞鎔之望。某所以攜持陋唱。塵玷朱門。駭愕未遑。軒車
忽至。俯畱榮誨。下獎微才。拜啟琅函。跪吟華藻。笙簧滿耳。
雕煥盈眸。某嘗徧閱縑緗。旁徵故實。亦聞先達。時接後來。
遠則沈隱侯之獎何伯言。纔聞發論。近則韓文公之知李
長吉。始議及門。未有曲示恩私。顯畱翰墨。才微往彥。遇倍
昔時。仰戴恩榮。巳增銘篆。謹當卷之鼊軸。飾以錦牋。置在
書囊。永為家寶。
代新及第人謝鹽鐵使啟
某學慚辯豹。業愧藏螢。且乏智囊。况無經笥。雖冰盤凍筯。
素所牽懷。而長笛短簫。亦嘗關慮。豈謂攻堅少益。雕朽難
能。劉子駿之醬甌。屢蒙相誚。陸士衡之酒甕。每沐見嘲。內
揣龍鍾。深甘棄置。去年因收敗卒。决戰文場。奮藻儒林。爭
衡筆陣。方憂殿騎。忽擢丙科。姓名遽接於英髦。骨肉初違
於凍餒。懷仁空極。欲報無由。徒銘效死之心。未得殺身之
地。近見某官說。竊知侍郎以沈淪軫念。汲引開懷。欲廣薦
衡。遂先始隗。訖使變商為角。化慘成舒。備雅奏於文絃。偃
和光於暖谷。遐沾厚惠。咸出深仁。今也周渭告祥。殷巖叶
夢。前籌待運。鏤鼎思調。明主繫心。蒼生企踵。某幸將微眇。
願託鈞衡。願居擁篲之先。獲厠掃門之末。庶因灰粉。少措
毫芒。下情無任。
唐風集序
大順初。皇帝命小宗伯河東裴公掌邦貢。次二年。遙者來。
隱者出。異人俊士。始大集都下。於㣥進士中。得九華山杜
荀鶴。拔居上第。諸生謝恩日。列坐既定。公揖生謂曰。聖上
嫌文教之未張。思得如高宗朝拾遺陳公。作詩出沒二雅。
馳驟建安。削苦澀僻碎。略淫靡淺切。破艷冶之堅陣。擒雕
巧之酋帥。皆摧撞折角。崩潰解散。掃蕩詞場。廓清文祲。然
後有戴容州劉隨州王江寧。率其徒揚鞭按轡。相與呵樂。
來朝於正道矣。以生詩有陳體。可以潤國風。廣王澤。因擢
生以塞詔意。生勉為中興詩宗。生謝而退。次年。寧親江表。
以僕故山偕隱者。出平生所著五七言三百篇見簡。詠其
雅麗清苦激越之句。能使貪吏廉。邪臣正。父慈子孝。兄良
弟順。人倫綱紀備矣。其壯語大言。則決起逸發。可以左攬
工部袂。右拍翰林肩。吞賈喻八九於胷中。曾不蠆介。或情
發乎中。則極思冥搜。游泳希夷。形兀枯木。五聲勞於呼吸。
萬象悉於抉剔。信詩家之雄傑者也。美哉裴公之知人。為
不誣矣。於戲。旌別淑慝。史臣之職也。僕幸得為之敘錄。視
其人齒尚壯。才力未盡。謳吟之興方酣。視其繼作。得如周
頌魯頌者。廣之為唐風集。老而益精。畱次序。(一作別為之
次序)景福元年壬子夏述。
題致仕武賓客嵩山舊隱詩序
賓客諱攸緒。則天皇后從姪也。天授中封安平郡王。遷殿
中監。出為揚州大督府長史。聖歷中。棄官隱居嵩山。避榮
寵也。想其始來。捫危選勝。駕迥裁基。鈿走伊波。控隱士飲
牛之渚。螺排緱嶠。對仙人駕鶴之峯。移紫府之全模。寫清
都之勝概。王桃植砌。董杏栽壇。帳合蘿高。床平石古。飛流
界練。貫幽響於風湍。曙景張屏。掛清光於露壑。時或春花
發盡。秋雨晴初。虛籟調風。斜窗印月。吞露華兮。潄煙液而
樂天和。吟酒賦兮。唱琴歌焉知帝力。及龍圖去呂。龜鼎還
劉。中宗皇帝方欲訪道崑巖。鳴鸞茨岫。遙飛鶴版。親授蒲
軒。扣蓬藋之荒扉。遠徵枚乘。掃臯夔之右席。強走嚴陵。莫
不黃屋翹襟。高霞疊夢。由是輕鷗出浦。明月離雲。纔拜宸
階。旋登甲觀。以公嘗棲洞府。不喜塵機。雖當掛珮垂紳。愈
若投羅觸罟。及飛章上闕。雪涕辭天。帳祖席於青門。轄仙
裝於紫陌。乃知飛霜匝野。冰厓畱不死之蠶。烈日熒溟。珠
岸有不枯之草。故能振清風於戚里。飛逸駕於雲逵。宜乎
與祿產分鑣。夷齊結轍。比夫吞腥咽腐。懷祿偷安者。不亦
優乎。今則八桂森指。五芝零落。立松崖而盡日。不見王孫。
掃石壁以題詩。別招逋客。豈無來哲。能紹元蹤。聊剖短章。
用旌高烈。時睿文英武明德至仁廣孝皇帝御宇十二歲
也。龍集辛卯律中林鐘十二日丙寅題。
在會稽與京邑游好詩序
造化之功。東南之勝。獨會稽知名。前代詞人才子謝公之
倫。多所吟賞。湖山清秀。超絕上國。㣥峰接連。萬水都會。昇
高而望。盡目所窮。蒼然黯然。兀然澹然。先春煦然。似晝似
翠。似水似冰。似霜似鏡。削玉似劍者。霞布似窈窕者。霜清
似英絕者。如是者千狀萬態。綿亘數百里間。則夫盤龍於
泉。巢鳳於山。蘊玉於石。藏珠於淵。固必有矣。真駭目喪精
之所也。其土沃。其人文。雖逼閩蠻而不失禮節。雖枕江海
而不甚瘴疫。斯焉郡邑。一何勝哉。將天地之樂。萃於此耶。
至於物土所產。風氣所被。鳥獸草木之奇。妖冶嬋娟之出。
前聖靈蹤。往哲盛事。此傳記所詳。不假重言也。斯但粗述
其勝耳。僕雖乏才。自侍從至此。晨夕習業之外。游覽所得。
吟咏烟月。攄散情志。自足一時之興也。亦足快哉。然時或
倚檻南臨。回首西望。相交朋遠。誰與同之。每思往年於京
洛間。見時俗之士。浮淺之流。多誇邑外人家。有水木田園
莊舍。甚為奇勝。可比江山。嘗與俱往。謂信然。今在此。乃知
前者之悠悠妄誇耳。不足聽。且夫方壺員嶠。桃源洞天。自
標真聖之居。不與囂塵相接。非但計幽隱已也。至於人寰
所有游觀。必當顯敞。知名若會稽山水。深不可測。高不可
及。如是乃能孕靈怪。藏珍寶。生雲霞而盡勝概耳。豈於十
畝之地。朝夕之間。鑿為汙池。植為幽藪。源流既邇。根柢可
知。深不過藏青蛙。密不過棲烏鵲。而能出奇為勝哉。今之
君子。多尚奇好事。貴達顯揚。幽僻仄陋。則言之而實不足
徵也。不然。則是人能與造物爭功矣。今序其事。貽諸朋好
知之者。幸棄彼冗瑣而同此游也。為通理矣。輒以數篇鄙
拙寄贈。誠玷視聽。貴盡其樂。以資笑言。
武烈公廟碑記
圓蓋亭亭。配乎上者。星辰之與日月。方輿蕩蕩。列于下者。
山嶽之與江河。合生民而是謂三才。資品類而均為萬象。
至聰曰聖。不測者神。既分幽顯之殊途。乃假神祇而共理。
所以在陽則有賢有哲。斡運時權。處闇則為鬼為神。主張
陰隲。其來尚矣。可得言乎。隋故大將司徒陳公。諱杲仁。字
世威。漢太邱長之十七代孫也。潁水聚星。引蔓於盤根巨
蒂。長城吞日。分榮于玉葉金枝。風神高而鶴立松顛。器局
偉而鰌藏海底。鄰家就學。邱兒且歎于重生。橋柱畱名。犬
子終期于復出。賈誼則年逾丱歲。翁歸則才本兼人。丹闕
上書。金門應詔。雕弓開而鵠裂。鴻筆奮而鸞驚。玉片桂枝。
對天顏而失喜。繡衣驄馬。下雲路以嘶春。時屬陳劍飛空。
隋旗誓野。象泣于開皇歲末。龍驕于大業年中。水調聲愁。
柳絮輕籠于夜月。迷樓香滿。桃花自落于春風。鳶書過而
急甚飛星。鴛枕穩而誰驚醉夢。以至天關震動。帝輦飃揚。
胡頭盡縮于漳河。鬼目盡生于建業。繇是長山盜聚。大洞
兵興。樂伯通則狼戾秣林。婁世幹則鴟張婺水。公以名光
八絕。道著一貞。眉形高隱于石稜。髭尾曾焦于電火。元惡
授首。金鋧鈿之飛來。虜騎解圍。鐵連錢之入去。蛇窮奔穴。
象怒投林。俄成縛虎之功。遂降祝鳩之命。天門公沈法興。
初傾款附。末恣姦欺。烏頭暗寘于酒杯。俄歸厚夜。青骨雅
當于廟食。迺啟藂祠。祀寢先朝。神畱故土。像設宏開于武
進。威靈密護于全吳。至若湘鷰㣥飛。商羊屢舞。雲頭暗澹。
禾耳生獰。南山垂欲爛之憂。東海灔倒流之勢。蘭羞一奠。
桂醑三傾。滂沱之澍雨繩垂。倏忽之沈陰電掃。其霽霖之
神速也如此。又若鸛巢沈響。蟻穴停封。離火燒雲。薰風爨
野。土禺之精神愁悴。泥龍之鱗甲乾枯。巫覡陳辭。簫笳合
奏。筵上未容于徹饌。空中已見于飜盆。其救旱之靈應也
又如此。變乾坤之舒慘。神效已多。[:#AS-9BF8:⿰去⻏]封境之妖氛。陰功更
大。皇唐乾符之二載也。突陣將王郢等六十九人。以唐山
告捷。浙水旋師。未及賞功。潛思怙亂。劫庫兵而竊發。掠民
產以紛披。移蟻蛭于狼山。倚鷁舟于鼇海。鉏耰合勢。舉烈
火以焚燒。樓櫓乘風。駕驚濤而出入。聚黨僅盈于萬眾。連
頭遽陷于三州。聖主臨軒。出神謀而制勝。將軍推轂。杖金
鉞以專征。尚書河東裴公。讀八千卷儒書。學五十家兵法。
名光簪紱。風習英雄。有金熨斗之殊恩。負玉唾壺之妙唱。
入則襞香牋而揮彩筆。批天子詔書。出則提龍劍而臂鵰
弧。主諸侯法令。行開玉帳。坐鎮金陵。瀝精誠而願與冥通。
指廟貌而遙期幽贊。神能長驅鬼陣。高輔靈旗。於蒼茫惚
慌之間。降雲物風濤之助。遂使吳戈霜閃。待舂長狄之喉。
越箭星流。乃裂蚩尢之骨。洎渠魁告斃。餘黨乞降。聊憑元
化以成功。遂抗飛章而達聽。優詔尋加於爵賞。鴻恩別剏
其祠庭。地控金甌。城連鐵甕。山分京峴。水接蓬瀛。冠蓋雲
浮。西枕向吳之路。松蘿帳合。南連招隱之亭。邃宇摩空。雕
墻繚野。翠瓦疊而琉璃色透。彩椽排而玳瑁斑烘。窗深則
青鎻疏風。樓迥則璇題拂漢。時或居人輟掉。行客停鞍。倚
欄當薄雨晴初。寓目向丹楓落後。霜馳疋練。指茂苑于煙
中。黛染雙螺。認海門於天末。堂嚴塑像。廊立靈宮。凜氣貌
以如生。奮威靈而若殺。雷公電母。目閃爍以疑瞋。鬼將神
兵。口囁嚅而欲語。一顧則精魂[:#AS-8A63:⿰⺖⿱吅⿻丂一]眙。載瞻則毛髮寒生。所
以祭非嚴而自嚴。神不在而如在。俄屬災流濮上。盜掠江
東。孤城懷欲陷之憂。萬姓負倒垂之懼。丞相司徒燕國公。
軍謀出眾。儒術超㣥。有岸上虎之雄名。有人中龍之美稱。
才堪料敵。檄可痊風。落塞外之雙鵰。氣吞沙漠。挫筵中之
五鹿。聲烜議圍。以詩書禮樂之兼才。領征伐牢籠之重寄。
移從荊渚。代撫吳民。前茅高舉于中途。大敵窮奔于外境。
仰惟妙算。未畢前功。將全締構之能。更益增修之美。先是
中開紺殿。別坐金人。化廟木於祇園。變祠宮為淨土。僧普
愿教傳西國。裔紹南宗。心花墮葉於空門。忍草抽芽於覺
路。談空說偈。則天龍遊阿耨之池。燃指為燈。則花雨落菩
提之木。願以斧斤罷弄。丹雘停揮。拂琬玉以求刊。出牋毫
而請染。雲也運籌無補。磨盾何能。鐵錢將當以銅錢。徒懷
素志。下駟用齊於上駟。未吐良謀。屬詞殊異于當仁。承命
敢陳于固遜。三言獲譽。何酬椽吏之恩。八字畱題。更望中
郎之筆。銘曰。
乾儀廣大。坤德幽元。三光四氣。五嶽百川。陰陽莫測。禍福
難詮。不有神道。誰分化權。倬彼陳公。挺生隋國。忠作臣範。
孝為民則。力遏鯨波。手扶鼇極。生立洪勳。歿畱遺德。狂童
作梗。上將陳師。陰兵助順。戰卒乘時。元兇殞命。殘孽輸旗。
恩頒上爵。詔立嚴祠。紺獸拏雲。飛翬礙日。帳卷靈座。門開
廟室。凜凜英氣。堂堂偉質。鬚磔蝟毛。頭蹲虎骨。歌鐘雜沓。
簠簋連延。酒有餘酹。香無斷煙。惟神是享。惟禱斯虔。安民
護境。以永終天。
