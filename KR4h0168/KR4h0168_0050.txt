欽定全唐文卷五十
德宗皇帝
帝諱适。代宗長子。天寶元年生。至德元年封奉節郡王。寶
應元年五月進封魯王。八月徙封雍王。出鎮陝州。廣德二
年立為皇太子。大歷十四年五月即位。建中元年正月。上
尊號曰聖神文武皇帝。在位二十一年。年六十四。諡曰神
武孝文皇帝。廟號德宗。
加郭子儀尚父制
軒皇致治。必資力牧。虞舜為政。實賴皐陶。苟無師臣。豈登
仁壽。故呂望輔巳成之業。指揮致維師之名。伊尹出空桑
之中。翼贊負阿衡之號。司徒兼中書令河中尹靈州大都
督單于鎮北大都護充關內河東副元帥朔方節度關內
支度鹽池六城水運大使押蕃部及管內及河陽道觀察
等使上柱國汾陽郡王山陵使食實封一千九百戶子儀。
氣膺台輔。道佐經綸。當乾坤交泰之時。正君臣定位之禮。
我肅宗皇帝龍飛靈武。翦滅鯨鯢。公則揚旆宣威。佐清六
合。我大行皇帝撫軍鞏洛。收復都邑。公則摧殄諸寇。滌穢
兩河。而又獫狁犬戎。共侵涇略。公則挺身鋒刃。獨立戰場。
叱退窮醜。威雄七萃。塞垣無警。社稷永康。朕遭閔凶。爰在
諒闇。公又外釐百揆。內舉四維。委監山陵。克修制度。萬樞
倚辦。庶績其凝。凡所詢謀。必竭寅亮。敬加從話。則率土歡
心。寄以緝熙。則彝倫式序。宏宣五教。訓洽生靈。光昭七德。
威肅禍亂。豈周武有尊師之道。朕無崇德之名。宵衣永歎。
夕惕增懷。雖年耆益明。轅門待鎮。然復土寄重。留籍倚毗。
可加號尚父。兼太尉中書令山陵使。勳封如故。仍加實封
通前滿二千戶。每月給一千五百人糧料。并給二百匹馬
草料。有司備禮。以時冊命。
停雜稅制
自艱難巳來。徵賦名目繁雜。委黜陟使與諸道觀察使刺
史作年支兩稅徵納。比來新舊徵科色目。一切停罷。兩稅
外輒別率一錢。四等官準擅興賦以枉法論。其軍府支計
等數。準大歷十四年八月七日勅處分。
貶呂渭歙州司馬制
呂渭僭陳章奏。為其本使薄訴官名。朕以宋有司城之嫌。
晉有司曹之諱。歎其忠於所事。亦謂確以上聞。乃加殊恩。
俾膺厚賞。迅聞所陳少字。往歲巳任少卿。昔是今非。罔我
何甚。豈得謬當朝典。更厠周行。宜佐遐藩。用誡薄俗。可歙
州司馬同正。
授李泌平章事制
自昔元后。表正萬邦。必兼聽以求聞。乃選賢而自輔。理亂
之本。繫乎其任。授之以道。將在之人。朕嗣守丕圖。運逢多
難。每虔心至理。思致和平。夕惕興懷。納隍是慮。今干戈甫
戢。而戎狄為虞。豈誠信所未孚。何聲教之不暨。是以夢想
良佐。庶迪前聞。云誰之思。朕志先定。前檢校禮部尚書陝
虢觀察使李泌。山河粹氣。道德清英。蔚為禎祥。生我王國。
夷不雜。高明有融。深厚以致誠。直方而可大。識窮化本。
動會時中。讜正居心。謀猷允哲。自膺分陝。累洽嘉聞。宜其
入掌中樞。內司闕衮。贊兩儀之化育。貞百度之經綸。協和
神人。參總廊廟。咨爾才實。惠於邦家。往欽哉。式佇成績。可
守中書侍郎同中書門下平章事。
襃恤吐蕃盟會使崔漢衡等制
乃者吐蕃犯塞。毒我生靈。俶擾隴東。深入河曲。朕以兵戈
粗定。傷夷未瘳。務息戰伐之謀。遂從通和之請。亦知戎醜。
志在貪婪。重違修睦之辭。乃允尋盟之會。果為隱匿。變發
壝宮。縱犬羊兇狡之羣。乘文武信誠之衆。蒼黃淪陷。深用
惻然。此皆由朕之不明。致其至此。既無德於萬衆。亦有愧
於四方。宵旰貽憂。何嗟而及。今兵部尚書崔漢衡等。皆國
之良士。朝之藎臣。嬰縶穹廬。眇然異域。念其家室。雖未周
於屢空。錄以息男。庶或資於薄俸。漢衡宜與一子七品官。
司勳員外郎鄭叔矩檢校戶部郎中路沁殿中侍御史韓
弇及大將孟日華辛榮李至言范澄王良賁樂演明陽昔
權交成等各與一子八品官。試左金吾兵曹參軍袁同直
榆次尉裴頲及副兵馬使巳下各與一子九品官。仍並與
正員官。餘將士各與一子官。仍委本使即具名銜聞奏。
授范希朝京西行營節度使制
古之命將帥。修封疆。在於整軍。非以耀武。故繕理亭障。訓
齊車徒。以申國威。以固王略。非誠節茂著。無以分統六師。
非勳績彰明。無以并護諸將。副茲重任。實在忠賢。特進檢
校右僕射兼右金吾衞大將軍充右街使成紀男范希朝。
有貞臣之節。有良將之風。識達武經。學綜兵要。臨事能斷。
好謀而成。嘗領元戎。鎮於朔野。控河上之塞。拒漢南之庭。
修其政刑。諭以威德。士吏向慕。裔夷綏懷。入覲京師。策勳
王府。洎司警衞。禁旅增嚴。直道彌彰。嘉庸茂著。固可以總
統北路。節制西陲。成魏絳和戎之勳。振晁錯備邊之策。俾
異俗率化。穡人成功。師乘以和。烽堠無警。懋昭丕績。時乃
之休。可開府儀同三司檢校左僕射兼右神策京西諸城
鎮行營兵馬節度使。勳封如故。
賑貸百姓制
朕嗣守丕圖。於茲七稔。每念萬方所奉。惟在一人。百姓未
康。豈安終食。故所以賑贍優貸。思致乂安。方鎮牧守。誠宜
遵奉。如有違越。委御史臺及出使郎官御史訪察以聞。
授齊抗兼修國史制
天工人代。緝熙庶績。所以達四方之志。遂萬物之情。王猷
以穆。在乎宰執。君舉必書。宏厥史職。典領著作。允資藎臣。
中散大夫守中書侍郎同中書門下平章事上柱國賜紫
金魚袋齊抗。文合大雅。行歸中庸。宏道而致遠。含章而居
業。稽三王之法志。酌千古之獻言。積純粹而外發德輝。自
明誠而居為國器。擢登密勿。每竭訏謨。察其忠諒。多所宏
益。以序王道之端。辨人事之紀。勸懲教化。在於春秋。錯綜
裁成。必歸良直。以中樞之餘力。得東觀之全才。思革前愆。
允資盛德。山甫補闕。巳彰於匪懈。臧文立言。佇聞於不朽。
修明策。惟爾之休。可兼修國史。餘並如故。主者施行。
授嘉王運等檢校司空制
書載堯典。首稱睦族。詩歌周德。實美維城。朕嗣統百王。憲
章三代。義雖本於敘族。道無愧於尊賢。式遵舊章。爰舉成
命。嘉王運循王遹恭王通等。皆孝敬恭懿。敏裕齊莊。播蘭
茝之清芬。炳珪符之瑞采。易淩沛獻。詩掩楚元。古人素風。
造次於是。師氏典訓。周旋以之。固可以超金紫之貴階。升
台鉉之崇秩。策勳詔爵。以寵分茅。並可金紫光祿大夫檢
校司空。賜上柱國。仍依百官例給料錢。
貶鄭餘慶郴州司馬制
輔弼之臣。百辟是憲。苟二其行。則黷大猷。守中書門下平
章事鄭餘慶。頃謂忠貞。擢居台輔。仍乖正直。有涉比周。棄
法弄情。公行黨比。苟徇邪志。頗紊彝倫。謫佐遐藩。以懲不
恪。朕擢於不次。誠冀效忠。乃自速辜。亦所難逭。凡百君子。
宜悉朕懷。可郴州司馬置同正員。
罷邕府歲貢奴婢詔
邕府歲貢奴婢。使其離父母之鄉。絕骨肉之戀。非仁也。罷
之。
禫服終制詔
朕聞禮貴緣情。因心展孝。高宗得說。其代予言。今朝有股
肱。濟為舟檝。出納惟允。足以保邦。況荼蓼在懷。日時猶淺。
欲遂權奪。抑就公除。攀號痛心。實所未忍。朕將從禫服。以
終喪紀。百辟卿士。宜悉哀懷。
素服練巾聽政詔
昔高宗諒陰三年。舜為堯禹為舜亦服喪三年。故禮曰。三
年之喪。自天子達。是知罔極之恩。昊天難報。朕虔奉遺詔。
又迫於羣議。將欲從吉。未忍割哀。其百僚宜以今月十七
日釋服。朕以素服練巾。銜哀聽政。凡百在位。知朕意焉。
即位求賢詔
天下有才藝尤著。高蹈邱園。及直言極諫之士。所在具以
名聞。諸色人中。有孝悌力田。經學優深。文詞清麗。軍謀宏
遠。武藝殊倫者。亦具以名聞。能詣闕自陳者亦聽。仍限今
年十二月內到。朕當親試。
刪定條格詔
律令格式條目有未折衷者。委中書門下擇理識通明
官共刪定。自至德以來制勅。或因人奏請。或臨事頒行。差
互不同。使人疑惑。中書門下與刪定官詳決。取堪久長行
用者。編入條格。
答令狐峘諫厚奉元陵詔
朕頃議山陵。心方迷謬。忘遵先旨。遂有優厚之文。卿聞見
該通。識達宏遠。深知不可。切以為言。引古援今。依經據理。
非唯中朕之病。兼亦成朕之身。今所以令朕免不子之名。
不遺君親於患者。皆卿之力也。敢不聞義而從。收之桑榆。
奉以始終。期無失墜。嗟乎。古之遺直。何以加卿。
立宣王為皇太子詔
主器者莫若長子。繼明者必建儲兩。既以傳重。亦以宗本。
則君親之大義。帝王之宏範。無先於此矣。朕以眇身。纉承
丕緒。夕惕祗畏。惟懷永圖。承八葉之耿光。居四海而稱大。
則匕鬯之主。粢盛之重。樹元貴嫡。有邦之先。宣王誦。生知
古制。既賢且長。聰明敏博。溫恭孝友。不自滿假。率由憲章。
慶發高禖。兆申甲觀。為子之道。惟父能知。審其觀志。宜承
大統。固能總戎監撫。載乎鼎實。不絕馳道。謙敬益崇。問安
必自於因心。入學固知其讓齒。升茲上嗣。庶貞萬國。可立
為皇太子。宜令所司擇日。備禮冊命。
定兩稅詔
戶無主客以見居為簿。人無丁中。以貧富為差。行商者在
郡縣稅三十之一。居人之稅。秋夏兩徵之。各有不便者三
之。餘征賦悉罷。而丁額不廢。其田畝之稅率。以大歷十四
年墾數為準。徵夏稅無過六月。秋稅無過十一月。違者進
退長吏。令黜陟使各量風土所宜。人戶多少。均定其賦。尚
書度支總統焉。
罷尚書左僕射劉晏領使詔
東都河南江淮山南東等道轉運租庸青苗鹽鐵等使尚
書左僕射劉晏。頃以兵車未息。權立使名。久勤元老。集我
庶務。悉心瘁力。垂二十年。朕以征稅多門。鄉邑凋耗。聽於
羣議。思有變更。將置時和之理。宜復有司之制。晏所領使
宜停。天下錢穀。委金部倉部中書門下揀兩司郎官。準格
式調掌。
令天下錢穀歸尚書省詔
朕以征稅多門。郡邑凋耗。聽於羣議。思有變更。將制時雍。
宜遵古制。其江淮米準旨轉運入京者。及諸軍糧儲。宜令
庫部郎中崔河圖權領之。今年夏稅以前。諸道財賦多輸
京者。及鹽鐵財貨。委江州刺史包佶權領之。天下錢穀。皆
歸金部倉部委中書門下兩司郎官。準格式調理。
遣黜陟使分行天下詔
朕聞唐虞聖人之理。三載考績。黜陟幽明。兩漢施教之君。
亦命八使。澄清天下。朕纉承大業。思服訓謩。雖王公卿士。
內勤夙夜。藩岳守將。外盡公忠。而兵革未寧。戎狄未盡。紀
綱未振。法令未敷。封圻郡縣。賦稅不一。師旅上下。勞逸不
均。所以終宵積憂。寤寐增惕。爰命羣士。往代子言。行乎四
方。以聽於理。舉其百事。以歸於正。朕之深願。可不勤副也。
放張涉詔
尊師之道。禮有所加。議故之法。恩有所掩。張涉賄賂交通。
頗駭時聽。常所親重。良深歎息。宜放歸田里。
上沈皇太后尊號詔
王者事父孝。故事天明。事母孝。故事地察。則事天莫先於
嚴父。事地莫盛於尊親。朕躬承天命以主社稷。執珪璧以
事上帝。祖宗克配。園寢永終。而內朝虛位。闕問安之禮。銜
悲內惻。憂戀終歲。思欲歷舟車之路。以聽求音問。而主茲
重器。莫匪深哀。是用仰稽舊儀。敬崇大號。舉茲禮命。式遵
前典。宜令公卿大夫稽度前訓。上皇太后尊號。
定公主郡縣主出降覿見儀文詔
冠婚之義。人倫大經。昔唐堯降嬪。帝乙歸妹。迨於漢氏。同
姓主之。爰自近古。禮教陵夷。公郡法度。僭差殊制。姻族闕
齒序之義。舅姑有拜下之禮。自家刑國。多愧古人。今縣主
有行。將俟嘉命。俾親執棗栗。以見舅姑。敬遵宗婦之儀。降
就家人之禮。事資變革。以抑浮華。其令禮儀使與禮官博
士約古今舊儀及開元禮。詳定公主郡縣主出降覿見之
文儀以聞。
令舉人指陳事跡詔
常參官及節度觀察防禦軍使城使兵馬使諸州刺史少
尹赤令畿令并七品以下清官及大理司直評事等。頃者
令內外新授官人。三日內上表舉一人自代。欲於中選才
堪者任用。比來所舉。少有摭實。殊乖素來求才之意。自今
以後。每舉人皆令指陳其承前事跡。如有政能行義。藝業
勞效。各分析言之。
賈全等不必避嫌詔
功勞近臣。至親子弟。既處繁劇。或招過犯。寬宥則撓法。取
責則虧恩。不令守官。仍為至當。賈全等十人。昨緣畿內凋
殘。親自選擇。事非常制。不令避嫌。
贈郭子儀太師詔
天地以四時成物。元首以股肱作輔。公台之任。鼎足相承。
上以調三光。下以象五岳。允釐庶績。鎮撫四夷。體元和之
氣。根貞一之德。功至大而不伐。身處高而更安。尚父比呂
望之名。為師增周公之位。盛業可久。歿而彌光。故太尉兼
中書令柱國汾陽郡王尚父子儀。天降人傑。生知王佐。訓
師如子。料敵若神。昔天寶多難。羯胡作禍。咸秦失險。河洛
為戎。公能扶翼肅宗。載造區夏。於國有患。勞其戡定。於邊
有寇。藉其驅除。安社稷必在於絳侯。定羌戎無踰於充國。
絳臺綏四散之衆。涇陽降十萬之虜。勳高今古。名讋夷狄。
而勞乎征鎮。二紀於茲。頃以春秋既高。疆場多事。罷彼旌
鉞。寵在台衡。以公柱石四朝。藩翰萬里。忠貞懸於日月。寵
遇冠於人臣。尊其元老。加以崇號。期壽考之永。養勳賢之
德。膏肓生疾。藥石靡功。人之云亡。梁木斯壞。雖賻禮加等。
輟朝增日。悼心流涕。曷可弭忘。更議追崇。名位斯極。而尊
為尚父。官協太師。雖爵秩則同。而體望尤重。歛以衮冕。旌
我元臣。聖祖園陵。所宜陪葬。式墓表文終之德。象山追去
病之勳。千載如存。九原可作。冊命之禮。有司備焉。可贈太
師。陪葬建陵。仍令所司。備禮冊命。賻絹三千匹。布三千端。
米麥三千石。
賜李元忠郭昕詔
二庭四鎮。統任西夏。五十七蕃。十姓部落。國朝以來。相奉
率職。自關隴失守。東西阻絕。忠義之徒。泣血相守。慎固封
略。奉尊朝法。皆侯伯守將。交修共理之所致也。伊西北庭
節度觀察使李元忠可北庭大都護。四鎮節度留後郭昕
可安西大都護四鎮節度觀察使。其將吏巳下。敘官可超
七資。
貶楊炎崖州司馬詔
尚書左僕射楊炎。託以文藝。累登清貫。雖謫居荒服。而虛
稱猶存。朕初臨萬邦。思宏大化。務擢非次。招納時髦。拔自
郡佐。登於鼎司。獨委心膂。信任無疑。而乃不思竭誠。敢為
姦蠧。進邪醜正。既偽且堅。黨援因依。動涉情故。隳法敗度。
罔上行私。苟利其身。不顧於國。加以內無訓誡。外有交通。
縱恣詐欺。以成贓賄。詢其事跡。本末乖謬。蔑恩棄德。負我
何深。考狀議刑。罪在難宥。但以朕於將相。義切始終。顧全
大體。特有宏貸。俾從遠謫。以肅具寮。可崖州司馬同正。仍
馳驛發遣。
削奪李惟岳官爵詔
李惟岳其父寶臣。有忠勞於王室。夷險之際。猶全誠效。而
惟岳隳其父業。蔑棄國恩。縗絰之中。擅掌戎務。矯陳款狀。
冀邀爵祿。外結兇黨。益固奸謀。不孝不忠。宜肆原野。朕尚
念其前緒。容以自新。俾護父喪。以其屬歸闕。待以好爵。遇
之如初。告諭既勤。罔有悛革。蠢爾狂狡。自詒滅亡。除暴去
邪。國有恒典。惟岳在身官爵。並宜削除。罪止元凶。餘無所
問。其屬將校。能以所部兵馬州縣來降者。便授以本職。仍
加封賞。
還馬燧家資詔
忠臣之事君也。願隳家以奉國。良將之養士也。或均財以
周惠。爰自古昔。其儔益鮮。故竇嬰陳金於廟廡。趙奢散財
於部曲。皆受之天府。不取私門。猶能垂名史冊。遺芳千載。
而況執上將之旗鼓。率先登之士卒。將行命賞。罄乃家財。
上以彰憂國之誠。下以竭奉公之效。不有襃美。孰旌忠賢。
河東節度使馬燧。誠美夙著。宏略載宣。克揚經武之規。實
重安人之寄。屬河朔干紀。磁邢當寇。而能忠義奮發。奉辭
問罪。出師之際。宣布明誠。誓將資產。分給戰士。故得三軍
之衆。相與感激。百勝之績。於茲競勸。朕當遂其懇懷。以成
厥美。殊常之迹。古人所難。舉而行之。用明信賞。仍班王府
之貨。式表忠臣之節。宜令度支出錢。充給將士。其馬燧家
資。並却還之。
令曹濮等州休兵詔
在昔聖王之御㝢也。常修文德。以勝威武。故能協和神人。
撫寧方夏。蓋有國之令圖也。朕自君臨萬邦。於茲三載。明
發求理。中夜靡遑。常懼祖宗之威靈。顧惟黎元之未洽。是
用君臣之際。推以腹心。賞罰之道。俾無僭濫。每發一詔施
一令。罔不本之以德義。後之以威刑。期戢五兵。思宏七教。
庶乎勝殘去殺之理。有[:#AS-8342:●]且格之道。而眇身薄德。肺腑未
親。四方諸侯。義信猶阻。近聞曹濮數州。知加兵籍。司馬採
聽飛語。容納奸謀。交質往來。邀結外援。雖各在封略。言備
寇攘。而汴郊士庶。頗聞驚擾。閭井奔散。如避寇讎。迨茲春
中。首種未入。朕為人君父。不能以誠明感達股肱之佐。不
能以慈惠覆育黔黎之類。使其骨肉相去。情義不通。終宵
咎責。心用震悼。亦以社稷之計。億兆之命。防危慮遠。不得
不然。至於君臣之道。進退之理。雖以造次顛沛。嘗所不忘
也。是以分命節制。及集諸軍於汴宋懷鄭之閒。使各屯守。
發令之日。且常言誡。非有侵軼。不令議戰。但田里服業。農
桑及時。下無愁怨。外絕師旅。偃旗臥鼓。朕願斯畢。於戲。惟
天地日月。實鑒我心。山川鬼神。尚弼予志。布告中外。咸令
知悉。
禁有司誣搆郭氏詔
故尚父子儀。有大勳力。保乂於皇家。嘗誓以山河。琢之金
石。十世之宥。其可忘也。其家前時與人為市。以子儀歿後。
或被誣搆。欲論奪之。有司無得為理。
贈楊休明等官詔
故河西兼伊西北庭節度觀察使檢校工部尚書兼御史
大夫贈太子太保楊休明。故河西節度觀察使檢校工部
尚書兼侍御史大夫周鼎。故西州刺史兼御史中丞李琇
璋。故瓜州刺史兼御史中丞知河西節度留後張銑。或寄
崇方鎮。或攝總留務。時屬殷憂。並抗貞節。率勵將吏。誓一
其心。固守西陲。以俟朝命。羌戎乘閒。驟逼城池。國家方有
內虞。未遑外救。河隴之右。化為虜場。俾我忠良。歿身異域。
彌歷年紀。以逮於茲。旅柩方旋。誠深憫悼。故遞加寵贈。俾
極朝榮。式彰茂烈。永賁幽壠。休明可贈司徒。鼎可贈太保。
琇璋可贈戶部尚書。銑可贈兵部侍郎。
討李希烈詔
淮陽軍節度使李希烈。頃以梁崇義叛逆。使之專征。即集
勳庸。大加恩禮。名極台輔。賞延子孫。而乃負德棄身。去忠
效逆。攻劫道路。擅固鄧州。而又圖陷汴州。攘奪尉氏。攻圍
鄭圃。暴犯汝墳。巳勅神策汴滑河陽東畿汝州淮南山南
荊南湖南劒南江西鄂岳等道十五萬衆。[:#AS-8864:⿺克寸]日齊進。弔人
靖亂。罪止元兇。有能斬希烈歸降者。四品巳上以希烈官
爵授之。五品巳上封異姓王。實封四百戶。諸軍將士斬獲
希烈者。亦準此例封賞。以軍城降者。便以其職授之。賜其
實封。賊平後除供當道外。百姓給復三年。朕德之不明。化
有不洽。未躋仁壽。尚勞用兵。中心咎悼。無忘鑒寐。
優卹郭子儀諸子詔
故尚父太尉中書令汾陽王。功格上元。道光下土。積其善
慶。垂裕無窮。雖嫡長云殂。支宗斯盛。汾陽舊邑。盍有丕承。
其男前左散騎常侍駙馬都尉食實封五百戶曖。夙稟義
方。居忠履孝。儷崇銀牓。攄美金章。繼撫先封。允宜聽復。曖
兄檢校工部尚書守太子賓客趙國公晞并弟右金吾將
軍祁國公食實封二百五十戶曙太子左諭德映等。並休
有令名。保其先業。宜允推恩之典。以明延嗣之誠。其實封
二千戶。宜準式減半。餘可分襲。曖可襲代國公。仍通前襲
三百戶。晞可二百五十戶。曙可五十戶。通前三百七十戶。
映可二百三十五戶。
