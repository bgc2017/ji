欽定全唐文卷二百六十四
李邕(四)
海州大雲寺禪院碑
天也地也。攝生之謂元造。日也月也。容光之謂神功。然亭
育之仁。可斡終滅。照明之力。未焯昏霾。故熱惱積薪。劫燒
難鑠。驚波巨海。沃焦自淵。獨有導師空王。禪那宴寂。一念
首安住之域。加行證無為之階。密教內修。莊嚴外度。雙引
相應。並照兩忘。然後生無生淨名不去。照無照了義能覺。
爇菩提之炬。則枳滌除。楫般若之航。則橫流既濟。湛四禪
於中道。超三有以上征。精舍攸躋。度門斯盛。其此之謂矣。
粵有寺之艮背。山之前臨。有確師禪房者。武德八年邦守
蕭公諱顗護法之所建也。周目環郭。澄心際海。亦既一味。
實無衆生。夫憑其高。宅其勝。曾近俗諦。或乘法流。且水出
於冰。凡作於聖。雖曰醜地。猶是道場。矧乃妙有孤標。實相
靈變。入我室觀我形者哉。施及貞觀歲。有等觀禪師。繼前
心。承後問。分之則別位二事。合之則同列大空。坐於斯。竟
於斯。於戲。四益風驅。百為火滅。棟宇崩落。象設傾低。先天
中。有惠藏禪師。聞之斯行。居而不住。妙齡強植。勁節老
成。被甲律儀。下帷經藏。方丈之室。時歷十年。簞瓢之飡。日
常一食。信為法本。悟實如宗。簡珠圓明。經蓮清淨。剃髮結
落。亡境受除。生起了於心。緣覺被於物。是以興補舊塔。建
置尊容。彌陀當其陽。菩薩侍其側。四大海水。慧眼啟明。五
須彌山。毫相崇絕。有若稽義摭實。沿名討因。都極樂之大
郊。壽無量之景命。備如昔者稱讚。觀厥音聲。克濟斯艱。迺
復於遠。則有階地超越。自在神通。發宏願心。得大勢用。皆
所以濡火宅。軔劒輪。投地者結業坐開。入影者苦趣以息。
粵若殫財竭力。刻桷雕題。積四三年。模造化意。寶殿蔚以
雲構。金山煥其日臨。豈徒然哉。夫壯麗者。將以重威神。儀
形者。將以攝歸止。或離性解脫。或見作隨緣。藥草寓其根
莖。雲雷感其方類。即說非說。若通不通。惟三獸之渡河。庶
一子之來學。禪師以為默則絕教。言則牽文。苟心事於化
人。豈迹留於捨法。會議斵石。僉允圖功。邕來守是邦。偶聞
茲事。依僧依佛。何日忘之。在家出家。惟其常矣。頃者下檄
湖海。申明捕殺。鱗羽咸若。災疫以寧。救蟻雖尚於沙彌。涸
魚每憂於釋種。祁寒則怨。童子何知。率三省於短懷。寄一
塵於寶地。別駕宏農楊公守堅字越石。本枝鼎貴。冑允岳
靈。直道守公。智印觀法。司馬瑯琊王公元勗字固禮。高闈
襲吉。皇士令名。資位升聞。妙意融朗。盛矣美矣。左之右之。
時有新羅通禪師。五力上乘。一門深入。利行攝俗。德水浮
天。讚而演成。恭而有述。其詞曰。
覆燾之獎。始生終滅。昭回之明。內昏外徹。陰入不斷。心起
難折。靈海慾深。洪鑪火熱。倬彼大師。超然正覺。亡境息想。
示法流渥。絕生死岸。破煩惱殼。度門光啟。住地元邈。傳燈
三葉。分座一義。象設儀形。莊嚴地位。有為不染。無相能離。
苟曰法乘。莫非種智。古者豐石。抗之高山。紀事標柱。銘勳
列班。廣茲妙有。運彼元關。則百伊昔。粵吾無閒。
東林寺碑(并序)
古者將有聖賢。必應山岳。尼邱啟於夫子。鷲嶺保於釋迦。
衡阜之託恩。天台之棲顗。豈徒然也。故知土不厚則巨材
不生。地不靈則異人不降。陰騭潛運。元符肇開。宿根果於
福庭。大事萌於淨土。其來尚矣。東林寺者。晉太元九年慧
遠法師之所建也。世居鴈門樓煩。俗姓賈氏。童妙神悟。壯
立精博。初涉華學。不讀非聖之書。中留范經。尤邃是田之
說。嘗就恒岳。覯止道安。火遇於薪。玉成於器。雖根種諸佛。
而果得一時。師子吼言。載聞順喻。維摩詰答。更了空門。安
住四依。修捨二法。和尚歎曰。吾道行者。惟此人焉。屬朱序
尋戈。緇徒逃海。道由茲嶺。冥契宿誠。謂其徒曰。是處崇勝。
有足底居。居地若無流池。曷云法宇。大誰神廟。特異蓮峯。
結跏一心。開示五力。以杖刺地。應時涌泉。既荷殊祥。因立
精舍。堅臥禁戒。宏演妙乘。浮囊毒流。木鐸正教。首唱南部。
轉覺後人。以智慧刀。斷煩惱鎖。由是真僧益廣。妙供日崇。
隘其本圖。宏其別業。乃進自香谷。集板安棲。即曇現之門
生。鄰慧永之阿若。相與撰平圃。踰層岩。在山之陽。居水之
右。經其始而未究其末。有其所而未虞其勞。當是時也。桓
元司人柄。斡國鈞。以福莊嚴。因憍檀施。書日力之費。盡土
木之功。繚垣雲連。廈屋天聳。如來之室。宛化出於林間。帝
釋之幢。忽飛來於空外。至若奧宇冬燠。高臺夏清。玉水文
階而碧池。瑤林藻庭而朱實。琉璃之地。月照灼而徘徊。旃
檀之龕。吹芬芳而馝馞。相事畢集。微妙絕時。羅什致其澡
瓶。巧窮雙口。姚泓奉其雕像。工極五年。殷堪摳衣而每談。
盧循避席而累贊。道宏三界。何止八部宅心。聲聞十方。足
使諸天迴首。觀其育王贖罪。文殊降形。蹈海不沈。驗於陶
侃。迫火不爇。夢於僧珍。願苟存誠。祈必通感。既多雨以出
日。乍積陽以作霖。則有形圖西來。舍利東化。或塔涌於地。
或光屬於天。謝客欣味而成文。劉斐詆訶而覃思。所以山
亞五岳。江比四溟。地憑法而自高。物因詞而益重。洎梁有
崇禪師者。傳燈習明。安心樂行。指拳猶昔。薪盡如生。次有
果暀二法師。僧寶所欽。克和止觀。法物為大。用繼住持。上
座曇傑寺主道廉都維那道貞等。皆沐浴福河。棲止淨業。
諸結巳盡。白黑雙遣。衆生可度。名色兩忘。纂盛名於舊人。
啟新意於今作。重建雅頌。遠託鄙夫。代斵有慚。豈云傷手。
握筆餘勇。曷議齊賢。但相如好仁。慕藺名而激節。伯喈聞
義。讀曹碑而敘能。儻青包於藍。冰寒於水。非曰能也。固請
學焉。其詞曰。
靈山兆發。真僧感通。刺泉有力。呵神致功。法儀外演。禪心
內融。性除遍執。門開大空。(其一)瞻禮雲集。底居峯薄。越嶺圖
勝。降平規博。信臣檀施。護供興作。大起重階。廣言阿閣。(其
二)嚴幢湧出。寶塔飛來。尊容月滿。法宇天開。化城改築。道
樹移栽。松清梵樂。石敞花臺。(其三)金容海游。法影山薦。毒龍
業消。魚子心變。萬里西傳。一時東現。華戎異聞。穹厚驚眄。(
其四)
遠實法主。謝惟文伯。光頌累彰。德名增勒。助起江山。聲流
金石。一言可追。千載相激。(其五)了性了義。或古或今。止持紹
律。定慧通心。覩物情致。懷緣道深。敢憑淨業。永紀禪林。(其
六)
五臺山清涼寺碑
上尊王之分護大千也。甘露以灑之。慈雲以覆之。香風以
熏之。惠日以暖之。忽恍乎無相之體。通洞乎有形之類。演
正法。降毒龍。在清涼之山。苑經行之地。其山也。左溟渤。右
孟津。恒岳揭其前。陰山屋其後。五峯對聳。四望崇崇。蓄陰
陽之神秀。含造化之奇特。每至丹霄出日。俯拍雲霞。清漢
無波。下看星月。可以侔鷲嶺。可以闢蓮宮。在炎漢時。卜中
箭領。用肇造我清涼寺。在北齊時。以八州租稅。食我緇徒
焉。歷代帝王。莫不崇飾。洎我唐開元天寶聖文神武應道
皇帝。丕宏妙教。大闡元宗。渥澤浸而恒河流。景福烝而鐵
山固。仍復舊號。祗以修先。是長安年中勅國師德感供以
幡花。文殊應見於代。具大神變。發大光明。儼兮似或存。[:#AS-8BE1:●]
兮無處所。凡厥稽首。咸懷欣懌。傍顧此身。盡在光影。其畢
棄咎。乃罔不休。示立諸相而無所立。廣度㣥生而無所度。
非大聖至神覆護。其孰能如此者歟。夫其清涼之為狀也。
壯矣麗矣。高矣博矣。靡可得而詳矣。赫奕奕而燭地。崒巍
巍而翊天。寒暑隔閡於簷楣。雷風擊薄於軒牖。星樓月殿。
憑林跨谷。香窟花堂。枕峯臥嶺。尊顏有睟。像設無聲。觀之
者發惠而興敬。居之者應如而合道。天花覆地。積雪交輝。
梵響乘虛。遠山相答。珍木靈草。仰施而紛榮。神鐘異香。降
祥而聞聽。凄風烈烈。誰辨冬春。奔溜潺潺。不知晨暮。經所
謂吉祥之宅。豈虛也哉。開元二十有八載。帝之元女曰永
穆公主。銀漢炳靈。瓊娥耀質。發我上願。歸乎大雄。爰捨金
錢。聿崇妙力。奉為皇帝恭造淨土諸像。欽鑄銅鐘一。駢之
以七寶。合之以三金。影搖安樂之界。聲震閻浮之國。是以
滌除煩惱。足以開鑒聾盲。二沙門清白懷忠。置陳於禪林
之院。樹法幢以供之。聲梵樂以安之。惟時孟秋月朢。慶雲
出山。西北圓光。五百餘丈。有萬菩薩。同見其間。前後感應。
不可遽數。意者其福我聖君乎。天寶七載。貴妃兄銀青光
祿大夫宏農縣開國男上柱國鴻臚卿楊舍[:#AS-FBED:●]舌。奉為聖
主寫一切經五千四十八卷。般若四教天台疏論二千卷。
俾鎮寺焉。海墨樹筆。竹紙花書。密藏妙論。千章萬品。置之
以寶案。盛之以玉箱。上裭祐於君親。下澤潤於黔庶。善夫
上座
曇財寺主神慶都維那智詵。入妙覺海。登大空山。大德忠
翰智空曇開如岸。玉寶先覺。蓮花不染。高僧清超淨法雲
光庭觀。谷蔭禪枝。巖棲戒葉。並鸞鳳比德。龍象叶心。豈即
舊而增修。亦惟新而超構。備致靈應。昭彰邑郡。以為智德
斯遺。靡籌稱謂。句偈不忘。式圖刊勒。敢承前矩。強述斯文。
銘曰。
天作五山兮實曰五臺。山上出泉兮有龍為災。大聖煦嫗
兮戢毒徘徊。西南其剎。赫赫枚枚。翠微之上兮崒崛崔嵬。
金容月滿兮寶座蓮開。祈我聖皇兮其至矣哉。以感以通
兮為祉為福。前際後際兮無去無來。
大唐贈歙州刺史葉公神道碑
公諱慧明。字德昭。南陽郡人也。其先系自軒后。彌於周文。
聃季食沈。子高封葉。因為氏矣。逮問政偶孔。好龍得真。代
有聞也。昔者惟帝興運。乃聖炳靈。風雲相從。卜夢通感。間
氣駿發。良弼大來。有開必先。憑物為象。固自然矣。則我使
君降仙府。乘道流。追蹤隱淪。叶契幽叟。結廬澗沚。考槃巖
椒。同人利貞。遁代勿用。雅好酒德。尤邃老經。話言解頤。精
義絕倒。誘進不倦。虛納盡歡。好事集門。長者闐里。每至升
月帷戶。和風林薄。植杖嘯谷。席皮琴山。泰然樂生。澹乎忘
老。方且惟性壽。遡神仙。徇赤松之游。蹤黃老之術。外身先
物。歸根致柔。緣以大均。持以大定。色理不盪。寵辱不驚。繩
繩焉。熙熙焉。孔德之容。罔可測巳。故師長旌禮。邦族與化。
智者謂智。仁者謂仁。雖褐塞桑樞。紵衣韋帶。必避塗加敬。
懷風惕息焉。是用克聞於家。大育厥允。則我越公襲上德。
延慶靈。生而知之。學而習之。有專門之資。得丕丞之業。纔
齓羾道。既冠同元。訊遠嶽之福庭。覯幽尋之方士。陳咒雷
駭。吐刃電光。沈海莫濡。蹈冶匪爇。呵萬鬼。搦百神。啟陰官
之符。變冥司之籙。追究往事。坐知來茲。膏盲無所遁其形。
霧露不能滋其疾。奇跡多緒。嘉聲日聞。是以大君孔休。辟
命薦至。入自臥內。問以咎徵。造膝必誠。偶事皆中。時更四
紀。代且五朝。順風以請天師。歛袵以近皇極。緇素莫能出
右。公卿是惟虛左。國家有事天地。將旅海嶽。公嘗致禮加
璧。能事潔羞。傳駟載途。郡邑迎謁者。歲四三焉。自頃賊臣
嗇禍。小人吹蠱。敢為戎首。興此厲階。天步未亨。人事將殆。
公乃極陳幽贊。大啟聖猷。枚卜撰辰。並走㣥望。作為邦翰。
先後主憂。殄勦元凶。翊扶皇統。是嘉厥異。式揚爾忠。爵賞
茂於身。寵贈光乎考。匪此父也。曷訓其子。匪此子也。曷揚
其親。松楸巳行。碑板未立。永念終古。追存孝思。驟請闕廷。
第如江介。遠訪才子。枉逮鄙夫。趙括論兵。多闕舊學。班固
述史。實賴家書。顧惟成章。伏愧貞石。其詞曰。
真隱夷軌。默仙解形。倬哉獨立。企古遐征。殆庶元德。升覩
丹經。服鄉不[:#AS-8BD4:●]。光和無營。築卜岑渚。上藥侍琴。徐嘯風谷。
緩步月林。白雲怡意。清泉洗心。曷勝不往。曷奇不臨。迹因
神遠。情隨地深。舉代方籍。皇家未軾。肇有懿子。載揚令德。
左慈致物。越人辨色。司察鬼謀。役使神力。寵被五君。聲聞
八極。日嘗薄蝕。國有多難。凶慝扇揚。忠烈憤惋。亦既先覺。
克圖幽贊。皇哉神武。赫然天斷。薄言即戎。於以戡亂。帝念
酬庸。典開列土。豈曜厥身。實贈於父。朱藩乃錫。紫綬是與。
存致沒榮。忠伸孝舉。烈烈松柏。緒風興悲。表墓有闕。紀德
無詞。哀哀嚴蔭。欒欒孝思。孰傳終古。是建豐碑。贈慧明銀
青光祿大夫歙州刺史。子道士法善。授鴻臚卿。封越國公。
開元五年太歲丁巳鶉尾七月夷則七日甲辰建。
贈安州都督王仁忠神道碑
觀厥君子大司。莫盛於禮樂。時事大竇。莫極於寵榮。非夫
周於財。厚於行。外無鬼怨。內無人非。將何以享而福之。兼
而有之。寅亮邦家。武衞帝室者也。府君諱仁忠。字揖。太原
祁人也。其先系於有周。氏於子晉。文武不墜。子孫其昌。掌
兵霸秦。為相寧漢。累葉交映。兩朝相輝。梁之狐鳴。司徒匡
復於將亂。周之龍躍。開府扶翼於巳興。曾祖景孝府君。隋
屯田侍郎。祖詮府君。皇朝明威將軍歙縣開國男汾州刺
史。考文濟府君。侍郎御史吏部員外朝散大夫東臺舍人。
並典學懿文。夷道全德。高舉時秀。丕承國工。府君至和有
純。上德膺茂。軌度恬簡。品鑒朗拔。篤誠博達。英邁奇偉。詩
書異等。容貌出徒。飄然清風。藹然顥氣。安步名教。詠歌典
墳。虛心以遊。不思而得。至於緝熙遠略。繩準嘉言。寶匣干
將。玉臺明鏡。未云比也。解褐濮州司法參軍。要囚有倫。亂
獄不作。泣下丹筆。情深赭衣。俄轉湖州司兵參軍。郵亭利
權。豪富僦市。脂膏不踐。玉帛何階。頃開元皇帝之潛春闈
也。以府君后之季父。時之正人。吳札識音。周瑜能聽。遷太
常主簿。尋以地近姻戚。望出衣冠。仍加朝散大夫。試本寺
丞。屬國家有事上元。張皇大禮。沿革舊典。節制新儀。超上
柱國而即真焉。及皇上御極。元妃昇后。遷太子僕。六馬肅
若。具僚仰止。朱袚皇皇。鳴珮(闕二字)載遷鴻臚少卿。四極梯
航。萬酋匍匐。且和戎狄。未繫單于。轉太常少卿。九樂備陳。
三禮大舉。觀諸侯之會。知天子之尊。除左千牛衞將軍。晝
巡蓋常。夜拜是功。上謂府君曰。昔太上皇嘗居此職。特相
委任。是屬親賢。府君兢懼滿盈。誠懇辭避。鴻私屢抑。嘉願
莫從。霧露不宣。腠理成疹。詔使旁午。御醫崩奔。嗚呼。杲日
或虧。良歲多謝。命莫能續。天將謂何。春秋六十有一。以開
元十年三月癸酉朔。捐館宇於京兆興寧里之私第。皇帝
震悼。椒宮感惻。制贈安州都督。賜物二百段。米粟二百石。
喪葬官供。加元纁束帛。勅萬年縣令韋令監護。即以其年
八月壬寅朔。安厝左翊太原舊塋。禮也。長子右衞長史嶷
次子尚衣奉御嵩司農主簿崑京兆府參軍崇岧山[:#AS-FBEC:●]刀
崿崟等。並昭獎光訓。憲矩令猷。文翰發於國華。禮則隱於
人紀。追惟廣孝。永言孔亟。椎心陵谷。泣血松楸。是用合謀
有成。作為不朽。直書盛德。曲訪小才。錫類每深。注情彌極。
文章莫及。覽對何言。其詞曰。
千年流慶。百代象賢。山邱藏澤。海水成田。文武震耀。冠蓋
蟬聯。業揚史竹。名雄鼎鉉。(其一)施及時英。駿發后族。體大志
宏。氣和德俶。秀舉清流。高標雅俗。地位雙昇。才名兩復。(其
二)太常禮樂。儲宮調護。屬國風偃。司戎山固。先帝昔官。聖
恩今喻。匪親曷保。惟貞是附。(其三)三旌未涉。六疾爰臻。擁福
何崇。轉禍無神。喪葬公備。哀榮禮陳。寵加黃壤。贈及朱輪。(
其四)松柏舊塋。元纁今飾。詔使頻繁。椒宮慘惻。河山動容。
風雲變色。茲焉永懷。古之遺直。(其五)光有允子。克荷良弓。臣
孝家節。文章代工。椎心匍匐。泣血無窮。託碑板以題述。庶
哀敬而永終。(其六)
長安縣尉贈隴州刺史王府君神道碑
邕聞才不必用。慶有必鍾。盡滯或牽於時。首正終會於古。
故志氣也。不謀於食。而謀於道。生祿也。不在其身。即在其
子。始終備致。後起追襃。謀翼孔彰。前循邁種。互體相發。他
日同時。哀榮大來。幽明通感。長河一曲。所以端其濬源。高
山四成。所以極其層阜。粵未可測巳。府君諱行果。字某。太
原晉陽人也。其先柢於嚳稷。幹於季文。枝於翦離。條於吉
駿。代關絕史。朝弗曠官。自古及今。令名不去。六代祖叡。後
魏尚書令封中山王贈太宰。諡曰宣。五代祖襲。吏部尚書
嗣中山王。諡曰惠。高祖忻。散騎常侍北肆州刺史。諡曰穆。
曾祖子景。徐州別駕北豫州司馬。祖元季府君。屬隋政分
崩。賢人伏匿。誓言避地。執心葆光。迫以族弟本州。遠慮物
義。辟大中正開府儀同三司。考有方府君。皇朝岷州刺史。
皆寵義從禮。尊仁依信。增業以行道。兼濟以守官。府君閒
氣茂靈。上德純粹。風度簡曠。神情秀拔。衣冠禮樂。超等出
徒。博達聰明。舉衆敵國。無成足乎多藝。不器非其一名。讀
聖人之書。閱上將之略。每及忠公大節。孝友至情。大息戶
庭。垂涕枕席。憮然有開物致君之意。立德顯親之心。皇士
目之。通才許之。好仁從田蘇之遊。求已慕藺生之義。至於
手畫耳聽。口誦目數。覆碑背局。答難賦詩。公每屑焉。人所
服者。弱冠以方聞授潤州司兵參軍事。自頃上官養求。同
寀侵欲。或專咨儉嗇。或懷其安荒。一覯禮容。載敷先訓。不
俟憲矩。若對神明。信所謂正刺邪。德形物。至於此也。未幾。
宅岷州府君憂。七日絕漿。三年廬墓。泣變青柏。祥臻素烏。
野老明徵。邦牧表異。府君泣面而視。瀝肝而言曰。所不死
者。恐貽慈母痛悼。豈願居單外。買聲名。叩頭止之。外除宋
州司戶參軍。日者甫無水虎。土有凶年。奸吏舞文。詭隨畢
賦。誅求公聚。作為賙給者。習為常焉。府君位其農郊。什其
居室。正之以法。糾之以詞。勿言寬征。足革舊染。議者以為
平宰社肉。武習宮人。一荒知秋。百為有典矣。總章歲。駒麗
負海欺天。國家汎舟討罰。銜急宣之明命。濟懸軍之見糧。
董其轉輸。舉於幹職。是役也繄公。遷長安尉。無何。丁太夫
人艱。禮異於經。毀甚於昔。且二尊孝等。偏罰事殊。往顧慈
親。今極真性。臨穴號叫。仰天殞絕。嗚呼孝歟。春秋三十有
七。夫經德而夭。代人所悲。執喪而滅。錫類所痛。有一於此。
則可以束名教。感人倫。況兼而極乎。夫人中山甄氏。父雍
州豐崇府左別將黃陂縣開國男食邑三百戶行府君之
息女。嬪有令言。母有彝則。從夫德貴。訓子業崇。力遷於山。
祔同於穴。粵以景龍三年歲次巳酉十一月庚寅朔十三
日壬寅。合葬於洛陽清風鄉之原。禮也。長子晙。慷慨英達。
激揚忠孝。誦習文忠。昭宣幹略。元宰經國。上將眎師。申通
明之偉才。竭寅亮之誠節。其志如石。其心如丹。五間三連。
少籍多得。空始(一作細疑)無所逞其計。合散無所用其鋒。李牧
十年。武侯七縱。盡兵聲於河外。揚主威於海濱。三士列其
多備。九原備其光寵。開元十一年九月八日制曰。存樹其
名。沒而不朽。緬懷襃飾。宏是典章。兵部尚書同中書門下
三品上柱國行果。粹靈誕和。敏德成器。高節夙著。盛名有
歸。雅志未伸。促齡永謝。象賢之美。不展於亨衢。而積善之
徵。克崇於後嗣。歲紀方邈。徽猷自遠。宜申寵贈。可使持節
隴州諸軍事隴州刺史。勳如故。次子日[:#AS-FBED:●]敬。故汾州永壽
宰。神和體正。經明行修。有角無齒。惟天之道。與才不壽。匪
身之辜。兄也孔懷。緬然增感。願述先德。克贊豐碑。高燥有
以壯孝心。樵蘇有以敬賢墓。其詞曰。
德不孤。慶有續。迹時晦。賢必復。名實才。尊匪祿。博技藝。窮
簡竹。耳暫聞。心以蓄。手未止。目猶逐。碑可背。奕能覆。坐嘯
委。行道勗。孝深至。滅太蹙。奬教義。揚雅俗。位嘗卑。齡雖促。
推仁信。致戩穀。鍾令子。發華族。振武威。廣文囿。經廟堂。掃
邊服。昭皇考。贈丹轂。臣義著。子道足。哀且榮。幽既燭。考罔
巳。性相屬。碑乃建。神所福。
唐贈太子少保劉知柔神道碑
邕聞古之常銓。今之大寶。或籍地因勢。或經德自身。或禮
樂國工。或詞學時秀。或貴盛終吉。或等祀老成。或廣孝聞
家。或納忠刑國。有一於是。則百斯慶。書於牘。大其聞。矧乃
總集高曾。備致昆弟。悉數以周稱。同原而合流。息女擇於
賢夫。允子訓於良冶。首止光寵。出入震耀。若此表裏者矣。
府君姓劉氏。諱知柔。字某。彭城人也。其先府君母弟銀青
光祿大夫左常侍崇文館學士修國史子元。按史諜推之。
楚孝王囂之後。粵若伯豫談經。景瑜志學。令言穎邁。王喬
名理。迴仁之撫接。內使之節義。是以嗣前人。食舊德。鼓簧
史傳。柱石邦家。其來遠矣。高祖魏驃騎大將軍北州刺史
禕府君諡曰懿。曾祖齊散騎常侍文林館學士岷府君。祖
朝散大夫陳留縣長元邃府君。考宋州司馬贈徐州刺史
藏器府君。莫不都長忠方。簡質貞亮。業行優絕。政理殊尤。
府君稚節一成。立年博達。典學為海。懿文為林。鎮重為山。
幽靜為谷。清淡事約。言遣理深。謙常後身。儉不逼下。至若
儀形碩偉。風神散逸。立若尸祭。坐若肅賓。認金不爭。闕馬
引罪。公庭絕於私議。虛室造於元門。遠遺之觀物則名。顏
子之問一知十。無以過也。嘗以為權略多舋。皦察不祥。和
令乃私。靜勝而言。立莫神怨。行莫人誅。固能陳無兵。火無
爇。變奪物性。延集福根。然後至精啟純。全德居厚。崇化務
俗。樹德垂聲可也。識者以為張華茂才。荀彧遠略。雖曰王
佐。則無天年。今府君二者兼之。一言得矣。觀藝知巧。覩葉
知秋。吉祿大來。壽考休佑。吾無間然矣。逮計考甲科。薄遊
異迹。宅憂殆滅。有命從師。辭爵廬墳。受錫表闕。黨錮光復。
佐職艱貞。歷荊府司馬。史氏詳矣。自皇運啟聖。清途授德。
典國冑。司人曹。拜司業。兼侍讀。漸也。府君雅仗忠公。固拒
權寵。恥或趨貴。哲不易方。出荊府長史。復戶部。徙同宋二
州揚益二府。一淮南廉察。再山東巡撫。加銀青光祿大夫。
進爵彭城侯。大府有四。公居其三。要轄有三。公提其兩。冢
卿有九。公自屬國二年。尚書有六。公以司空十載。分爵有
五。公當侯伯之榮。居守有一。公兼宗祏之寄。巡使有十。公
兼東土之俗。疑輔有三。公首儲宮之傅。至於仁以養之。義
以行之。慎憲以恤人。闢土以祈穀。制曰。黃霸之奉法循理。
錫以高車。郭賀之惠化仁明。加其冕服。至於發貯賑施。書
板賦財。巳擊單于。且平水土。制曰。出膺賢守。則郡國循良。
入侯名臣。則衣冠準的。俾遷榮於北斗。宜作範於南宮。夫
如是。有足以論道經邦。助天開化。增河海之渥澤。近日月
之景光。府君止足發衷。辭滿得地。終讓八座。還忌三旌。聖
上錄德序功。養老懷舊。就成頤攝。留連閒曠。制曰。乃建儲
貳。聿求賓客。允茲懋官。惟爾崇德。府君固乞骸骨。退守田
園。恩命如第。尚給全祿。嗚呼。日有昃。歲有除。澤藏山風振
海。矧伊人也。矧伊人也。春秋七十有五。以開元十一年六
月十五日。遇疾薨於東都康俗里之私第。皇情震悼。追襃
薦及。制曰。簪纓舊德。楨幹通才。清以立身。儉而率下。出入
三署。綢繆兩宮。曾不憗遺。奄然喪逝。言念遺老。惻悼於懷。
宜寵贈章。式旌泉壤。可贈太子少保。物二百段。米粟各二
百石。葬日官供幔幕手力等。太常考行。諡曰文。以某年月
日。葬於河南府緱氏縣景文山原。禮也。府君昔在平日。深
戒厚葬。祖載服用。子壻黃門侍郎宗子暠所營。奉祠子某
官某等。追惟先志。臨穴長號。謹以焚之。殆無遺者。尚曰。史
冊者揚乎名。碑版者紀於迹。今願抒哀敬。却樵蘇。發頌聲。
彰末嗣。邕曰唯唯。敢不十一千百焉。其詞曰。
漢起沛。楚封徐。代則九。慶實餘。惟英秀。粵卓犖。惣文史。張
禮樂。諫而尊。道而勝。集百祿。延周稱。貴自取。榮可榮。弟紫
綬。壻黃門。始孝思。後忠烈。歷中外。備名節。歲彌長。聲更揚。
隱屬國。老文昌。懷遠圖。忌太盛。謝人爵。委天命。月有虧。日
有昃。皇恩動。物情惻。猗孝子。奉惟訓。服用薄。哀榮順。布史
簡。繼碑石。名教開。幽名激。
