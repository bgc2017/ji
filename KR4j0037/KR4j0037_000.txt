提要
歸愚詞詞曲類一(詞集之屬)
(臣)等謹案歸愚詞一卷宋葛立方撰立方有
韻語陽秋已别著錄此歸愚詞一卷與陳振
孫書錄解題合宋人之中父子以填詞名家
者惟晏殊晏幾道後則立方與其父勝仲為
最著然詞多平實鋪叙少清新宛轉之思而
大致不失宋人規格流傳既久存之亦可備
詞中一家毛晉嘗稱集内雨中花眼兒媚兩
調俱不合譜未敢妄為更定今參考名家詞
集其眼兒媚乃朝中措之譌歐陽修平山闌
檻倚晴空一闋可以互證至雨中花調立方
兩詞叠韻初無舛誤以詞律反覆勘之實題
中脱一慢字此調京鏜辛棄疾皆有傳作立
方詞起三句可依辛詞讀第四第五句京辛
兩家皆作上五下四立方則作上六下三雖
微有不同而同是九字其餘則不獨字數相
符平仄亦毫無相戾其為雨中花慢實無可
疑晉蓋考之未審他如滿庭芳一調連成十
闋凡後半換二字有用韻者亦有不用韻而
直作五字句者考宋人此調此二字本無定
式山谷詞用韻書舟詞不用韻立方兩存其
體亦非傳寫有異同也
克齋詞詞曲類一(詞集之屬)
(臣)等謹案克齋詞一卷宋沈端節撰端節字
約之吳興人是集見陳振孫書錄解題然振
孫亦不詳其始末毛晉跋語疑其即詠賈耘
老苕上水閣沈會宗之同族亦無確證惟湖
州府志及溧陽縣志均載端節寓居溧陽嘗
令蕪湖知衡州提舉江東茶鹽淳熙間官至
朝散大夫其說必有所據獨載其詞名充齋
集則充克二字形近致譌耳其詞僅四十餘
闋多有調而無題考花間諸集往往調即是
題如女冠子則詠女道士河瀆神則為送迎
神曲虞美人則詠虞姬之類唐末五代諸詞
例原如是後人題詠漸繁題與調兩不相涉
若非存其本事則詞意俱不可詳集中如念
奴嬌二闋之稱太守青玉案第一闋之稱使
君第三闋之稱賢侯竟不知所贈何人至念
奴嬌尋幽覽勝一闋似屬端節自道據詞中
自笑飄零驚歲晚欲挂衣冠神武及羣玉圖
書廣寒宫殿一一經行處云云則端節固當
曾官京職以其題已佚遂無援據宋人詞集
似此者頗少疑原本必屬調與題全輾轉傳
寫苟趨簡易遂遭刪削耳今無可考補姑仍
其舊至其吐屬婉約頗具風致固不以花菴
草堂諸選不見採錄減價矣
龍川詞詞曲類一(詞集之屬)
(臣)等謹案龍川詞一卷補遺一卷宋陳亮撰
亮有龍川集别著錄宋史藝文志載其詞四
卷今不傳此集凡詞三十首巳具載本集然
前後不甚銓次其本為毛晉所刊分調類編
後有跋稱據家蔵舊刻蓋摘出别行之本又
補遺七首則從黃昇花菴詞選採入者詞多
纖麗與今集迥殊或疑&KR0915;作毛晉跋稱黃昇
與亮俱南渡後人何至謬誤若此或昇惟選
綺艷一種而亮子沈所編今集特表其父磊
落骨幹故若出二手云云理或然也乾隆四
十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
