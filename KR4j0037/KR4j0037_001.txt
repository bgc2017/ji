歸愚詞
宋葛立方撰
滿庭芳(催梅)
霜葉停飛冰魚初躍梅花猶悶芳叢剪酥裝玉應為費
天工爭奈江南驛使征鞍待一朵香濃憑誰報冰肌仙
子聞早駕飛龍溶溶春意動寒姿未展終愧羣紅與
斬新末上閒伴長松要看黃昏庭院横斜映霜月朦朧
蘭堂畔巡簷索笑誰羡杜陵翁
又(和催梅)
未許蜂知難交雀啅芳叢猶是寒叢東方解凍春仗做
春工何事仙葩未放寒苞秘冰麝香濃應須是驚聞羯
鼓誰敢噴髯龍梅花君自看丁香已白桃臉將紅結
歲寒三友久遲筠松要看含章簷下閒粧靚春睡朦朧
知音是凍雲影底鐵面葛仙翁
又(探梅)
狂吹鳴籬祥霙剪水分明欺壓寒梅冰威初斂曦影上
池臺應有一番和氣南枝上恐有春来須勤探呼吾笻
杖屐齒上蒼苔春風渾未到裵回香徑巡遶千迴見
瓊英一點小占條枚且看先鋒鬭艷看看便繁蕾齊開
香浮動微薰詩夢須更著詩催
又(賞梅)
臘雪方凝春曦俄漏畫堂小秩芳筵玉壺仙蕊簾外羃
瑶烟莫話靑山萬樹聊須對一段孤妍杯行處香參鼻
觀百濯未為賢吾廬何處好繡香竹畔偶桂溪邊且
為渠珍重滿泛金船已拚春醒一枕如今且醉倒花前
花飛後歡呼一笑又是說明年
又(泛梅)
庾信何愁休文何瘦范叔一見何寒梅花酷似索笑畫
檐看便肯嫣然一笑疎籬上玉臉冰顔須勤賞莫教靑
子半著樹頭酸朱闌聊掩映崐崘頂上琪樹團欒命
兒曹班坐草草杯盤旋折溪邊數朵璚蕤泛蕉葉杯寬
從教看尊前有客拍手笑頽山
又(簪梅)
弄月黃昏封霜淸曉數枝影墮溪濱化工仙手幻出一
番新片片雕酥碾玉寒苞似已洩香塵聊相對畸人投
分尊酒認荀陳吾年今老矣佳人薄相笑插林中愧
蒼顔白髮回授烏雲玉鏡臺邊試看相宜是淺笑輕顰
君知否壽陽額上不似髮邊春
又(評梅)
一陣清香不知来處元来梅已舒英出籬含笑芳意為
人傾細看高標孤韻誰家有别得花人應須是魏徵嫵
媚夷甫太鮮明北枝方半吐水邊疎影綽約娉婷問
横空皎月匝地寒霙何似此花清絶憑君為子細推評
幽竒處素娥靑女著意為横陳
又
扉映琉璃窗搖雲母水堂新甃雲灣際天波面玉鏡寶
奩寬欄外靑山幾疊瑶烟斂影落千鬟寒汀晚蘆花飛
雪風定白鷗閒塵寰何處有方壺圓嶠弱水波翻問
何如藜杖此地躋攀種竹今逾萬个風枝静日報平安
他年事蒼雲屯處千畝看栖鸞
又(五姪將赴當塗自金壇來别)
栗里田園烏衣門巷别來幾換星霜華陽仙窟翠桁綵
衣香夢墮當塗風月披絳帳欲指鱣堂浮鷗外來寧老
子特泛霅溪航相逢春正好梅舒香白柳曳宫黃且
相將一笑樂未渠央須念離多會少難輕負百榼霞漿
深深觀舞回飛雪樂奏小宫商
又(胡汝明罷帥歸坐間次韻作)
江國麾幢邊城鼓角湓川幾報嚴更笑談油幕英傑為
時生腹貯六韜三略新詩就矛槊頻横功名事他年未
晚一笴落欃槍歸來何早計白蘋洲畔䤥穫深耕又
何如竹帛彝鼎垂名犀節徵還伊趁春風外文鷁催行
岩廊上談兵齒頰讜論佐休明
錦堂春慢(正旦作)
氣應三陽氛澄六幕翔烏初上雲端問朝来何事喜動
門闌田父占来好歲星說道宜官擬更憑高望遠春在
烟波春在晴巒歌管雕堂宴喜任重簾不捲交護春
寒況金釵整整玉樹團團柏葉輕浮重醑梅枝巧綴新
幡共祝年年如願壽過松椿壽過彭𣆀
水龍吟(遊釣臺作)
九州雄傑溪山遂安自古稱佳處雲迷半嶺風號淺瀨
輕舟斜渡朱閣横飛漁磯無恙鳥啼林塢弔高人陳迹
空瞻遺像知英烈垂千古憶昔龍飛光武悵當年故
人何許羊裘自貴龍章難换不如歸去七里溪邊鸕鷥
源畔一蓑烟雨嘆如今宕子翻將釣手遮日向西秦路
菩薩鬘(侍飲賞黃花)
井梧葉葉秋風晚東籬點點金錢滿開急為重陽日烘
深院香幽姿無衆草莫恨生非早嚼蕊傍池臺壽公
桑落杯
風流子(元旦作)
夜半春陽啓東風峭猶帶去年寒嘆榆塞戰塵玉關烟
燧壯心耿耿靑鬢斑斑又還是一年頭上到日月信跳
丸門帖繪雞歷頒金鳳酒浮柏葉人頌椒盤幽園春
信近簾櫳静小宴取次追歡聊愛水沉烟裊清唱聲閒
況良辰漸有梅舒瓊蕊柳搖金縷巧綴新旛莫惜醉吟
親側衣曳荆蘭
又
細草芳南苑東風裏贏得一身閒見花朵繡田柳絲絡
岸沼冰方泮山雪初殘又還是隴頭春信動梅蕊入征
鞍月裏暗香水邊疎影淡粧宜瘦玉骨禁寒泛金溪
上好開幽戶聊面翠麓雲灣知道醉吟堪老名利難關
算書帷意嬾宦塗遊倦舊時習氣惟有躋攀擬待杖藜
花底直到春闌
多麗(賞梅)
冷雲收小園一段瑶芳乍春来未回窮臘幾枝開犯嚴
霜傍黃昏暗香浮動照淸淺疎影低昂却月幽姿含章
媚態姮娥姑射下仙鄉倚闌看殷懃持酒索笑也何妨
堪憐處東君不管獨自淒涼算何人為伊銷斷古今
才子篇章有西湖賦詩處士更東閣年少臺郎驛使来
時吳王醉處幾番牽動廣平腸賸宴賞微酸如豆又是
隔年長高樓外莫教羌管吹墮寒香
又(七夕遊蓮蕩作)
破波光如鏡三翼輕舟對雨餘重岩疊嶂何妨影墮清
流望芙蕖渺然如海張雲錦掩映汀洲出水竒姿凌波
豔態眼看一葉弄新秋恍疑是金沙池内玉井認峯頭
花深處田田葉底魚戲龜遊正微涼西風初度一彎
斜月如鈎想天津鵲橋將駕看寶奩蛛網初抽晒腹何
堪穿針無緒不如溪上少淹留競笑語追尋惟有沉醉
可忘憂憑清唱一聲檀板驚起沙鷗
沙塞子(詠梅)
天生玉骨冰肌瘦損也知他為誰寒底傲霜凌雪不教
春知高樓横笛試輕吹要一片花飛酒巵拚沉醉帽
簷斜插折取南枝
春光好(立道生日作)
去年曾壽生朝正黃菊初舒翠翹今歲雕堂重預宴梨
雪香飄(是時梨花盛開故云)明年應傍丹霄看寶胯重重在腰
鵲尾吹香籠繡段且醉金蕉
又(寒食將過淮作)
禁烟却釀春愁正繫馬清淮渡頭後日清明催疊鼓應
在揚州歸時元已臨流要綺陌芳郊恣遊三月羇懷
當一洗莫放觥籌
西江月(開爐)
風送丹楓卷地霜乾枯葦鳴溪獸爐重展向深閨紅入
麒麟方熾翠箔低垂銀蒜羅幃小釘金泥笙歌送我
玉東西誰管瑶花舞砌
蝶戀花(冬至席上作)
緹室羣隂清曉散灰動葭莩漸覺微陽扇日永繡工才
一線挈壺已報添銀箭六幕無塵開碧漢非霧非煙
彷彿登臺見梅萼飄香縈小宴霞漿莫放琉璃淺
清平樂(子直過省生日候殿試席間作)
文章驚世半挹南宫第蟾窟澄輝天似洗折得窅窊丹
桂當年蓬矢生賢流霞滿祝長年更願巨鰲連釣楓
宸第一臚傳
減字木蘭花(四姪遇省候廷試席上作)
搖毫鑄藻縱有徽之應壓倒萬里鵬程南省今書淡墨
名臚傳丹陛月裏桂花先著袂雁墖高題玉季巍科
尚覺低
又(章甥築地相望作)
張南周北漫說清漳搖紺碧何似幽棲甥舅相望共一
溪璇題沙版不用買隣糜百萬餘戶增輝庭列芝蘭
戶戟枝
水調歌頭
睡鴨凝香縷白酒瀉無聲郊墟不辦羊酪照筯紫絲蓴
此去青山深處邀得白雲為伴絶意請長纓一舸背君
去幾幅布帆輕帝恩重容祿隠吏祠庭膝間文度安
親得計是揚名珍重金蘭交契共惜悤悤别去送我幾
煙林異日懷君處凝睇亂層岑
玉漏遲
窗戶明環堵山容黛染水光綃舞荷蓋擎煙花映步波
神女嫩臉鉛華掩素無語向薰風凝竚晴又雨征鞞隠
隠雲洲沙渚須臾風捲還晴看洩丹囊乍飄沉炷魚
颭荷衣珠顆亂傾無數休話金沙玉井爭似我神龜處
觴為舉何人解歌金縷
行香子
風透紗窗葉落銀床夾纈林吹下嚴霜新篘浮蟻班坐
飛觴有岩中秀籬中艷洛中香金鈿放蕊玉粒爭芳
噴年年来趁清商不應素節還有花王看正封詩龜年
調太真狂
玉樓春(雪中擁爐聞琵琶作)
靑女飛花濃剪水寒氣霏微度窗紙人間那得骨為簾
罏有麒麟樽有蟻笙簧凍澀閒纖指香霧㬉薰羅帳
底却教試作忽雷聲往往驚開桃與李
鷓鴣天(小孫周晬席上作)
榴花庭院戲氍毹水剪雙眸畫不如莫恨未能通瑟僴
只今先已辨之無虎睛淺綴新花帽龍腦濃薰小繡襦
乃祖未須貽厥力及時須讀五車書
浪淘沙(子直新第落成席上作)
休看輞川圖未是幽居何如雲水遶儲胥新溼青紅開
棟宇霧拱風疎小圃秀郊墟花破平蕪五峰列影水
平鋪只欠五城樓十二便是蓬壺
卜算子(賞荷以蓮葉勸酒作)
明鏡蓋紅蕖軒戶臨煙渚窣窣珠簾淡淡風香裡開樽
俎莫把碧筒彎恐帶荷心苦喚我溪邊太乙舟㶑灧
盛芳醑
又(席間再作)
裊裊水芝紅脈脈蒹葭浦淅淅西風淡淡煙幾點疎疎
雨草草展杯觴對此盈盈女葉葉紅衣當酒船細細
流霞舉
夜行船(章甥婚席間作)
百尺雕堂懸蜀繡珠簾外玉闌瓊甃調鼎名家吹簫賢
胄新卜鳳凰佳耦銀葉添香香滿袖滿金杯壽君芳
酒喜動蟾宫祥生熊帳應在細君歸後
雨中花慢(睢陽途中小雨見桃李盛開作)
壯歲嬉遊樂事幾經靑門紫陌芳春未見廉纖膏雨浥
花塵濯錦寶絲增艷洗粧玉頰尤新向韶光濃處點染
芳菲總是東君蘇州老子經雨南園為誰一埽花林
誰信道佳聲著處肌潤香勻曉洗何郎湯餅莫留巫女
行雲寄言遊子也須留眄小駐蹄輪
又(奉使途中作和前韻)
寄徑睢陽陌上忽看天桃穠李爭春又見楚宫行雨洗
芳塵紅艷霞光夕照素華瓊樹朝新為竒姿芳潤擬倩
遊絲留住東君拾遺杜老猶愛南塘寄情蘿薜山林
爭似此花如姝麗獺髓輕勻不數江陵玉杖休誇花島
紅雲少須澄霽一番清影更待冰輪
好事近(歸有期作)
幾騎漢旌迴喜動滿川花木遥睇淸淮古岸散離愁千
斛煙籠沙嘴定連艘鵲脚蘸波綠歸話隔年心事秉
夜闌銀燭
又(和子直惜春)
歸日指清明肯把話言輕食已是飛花時候頼東風無
力靑帘沽酒送春歸莫惜萬金擲屈指明年春事有
紅梅消息
眼兒媚(回至汴京喜而成長短句)
暫時莫蕩出燕然冰柱凍層簷時節馬蹄歸路楊花亂
樸征韀如今歸去銀鐺宜見七寶床邊待得退朝花
底家人爭捲珠簾
歸愚詞
