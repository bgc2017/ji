王忠文集卷三
明王禕撰
絶句
唐三學士圖
衣冠相肖不相侔棋局琴牀樂勝遊想像開元全盛日
太平人物摠風流
奚官牽馬圖
太液池邊新浴罷未央門外乍牽來若教立仗丹墀下
恐負平生泛駕才
宣和御馬圖
睿思東閣倚闌干貌得龍駒帶笑看回首天閑成寂寞
青城塵土晝漫漫
滄浪池硯圖
滄浪池水碧生春當日臨池玉作人故物流傳遺澤在
龍泓鳳咮未為珍
題趙魏公木石圖
朝罷鑾坡春晝閑籀書飛白恣揮翰多因遺墨淋漓後
寫作虚篁木石看
贈别毛先輩
赤日黃塵徧九垓故山無日不興懷西溪精舍君歸看
書帶春深綠繞齋
揚州
春滿揚州廿四橋何人騎鶴聽吹簫瓊花芍藥猶閒事
且訪平山舊柳條
八月十二日夜夢
庭外紅梅艷染坯徑邊綠橘密懸杯老妻指點分明說
是子為官出後栽
贈穆生之任崇德
江花江水思冥冥百里征帆帶曉星欲托東風將别意
驛亭無許柳條青
寄陳子雋憲郎
一月不見陳公子便覺令人鄙吝生秋風白蘋已可采
幾日芳洲擕手行
美人家寄湖水陰相望不得去相尋不去不緣舟楫少
生怕門前波浪深
題萬里江山圖
昔年曾作子長游萬里江山一客舟攬得瑰奇滿胷臆
怪来開卷思悠悠
枕上有懷
天寒游子客衣單夢繞家林到夜闌應是吾親念兒切
倚門日日望歸鞍
諸暨道中訪方隠君不遇
竹屋新成繞澗阿年来避地隠烟蘿門前不是長安路
却笑行人也謾過
題畫二首
綠侵雞距疎分葉黃染鵝雛淡著花暑雨凉風新入畫
不將穠艷競春華(黃葵)
暖日脂顔凝曉困東風翠袖倚春酣一枝貌得渾相似
翻覺情濃思不堪(海棠)
題畫馬
沙苑秋深苜蓿肥五花毛色爛生輝奚官莫把青絲鞚
自是龍媒不受鞿
春早漫興二首
洩雲漏日淡無光薄暖輕寒互送將醉眼莫嫌春色淺
東風新染柳絲黃
步出林東過水西可人不見思如迷曉風偏妬牆頭杏
吹盡胭脂汙作泥
古意二首
手織紋羅始落機便將裁剪作郎衣衣成却惜與郎著
著時恐帶酒㾗歸
一片如水青銅鏡懶教拂拭任昏沉只為妾顔憔悴甚
照時分曉易傷心
漫興四首
挂網山前秋氣深斜風細雨思難禁清溪曲曲空如畫
不狀愁人此叚心
乾坤氛氣日蒼黃南北干戈恣擾攘安得強弓三萬手
向空著矢射天狼
常怪栖栖杜少陵愁篇苦句每相仍只今世故多離亂
欲寫艱難媿未能
天邊消息杳無期獨立蒼茫有所思摠說梅花春意早
幾時還到北邊枝
寄趙子將二首
又見東風綠柳絲客懷長是怨春期休文腰瘦成何事
未必風流只為詩
憐君落魄不堪羈笑我如君不我痴世事只今如戲劇
也甘晦迹向明時
題宗原常毉卷
傳家自有回鑾䟽擇術深攻素問篇莫道史遷今日少
倉公同傳待他年
題淵明醉像
彭澤歸來縱此身每從醉裏見天真白衣不至渾閑事
自有尋常漉酒巾
送綬東歸十一首
青岩山下萬松青雨露沾濡歲月經莫遣樵夫來剪伐
嚴君軆魄暫須寧
手種堂前宫樣梅燕脂染色瓣重臺梅邊好獻慈親酒
暖日花容映醉腮
舊宅年深縣治西蕭條門外帶荒蹊喜聞令尹存忠厚
留我梧桐待鳳棲
文獻流風百世師華川東畔有新祠殷勤為謝同門友
蘋藻時將薦一巵
一曲清江一畈田閑居畊釣足長年龐公城市何嘗入
千古令人說隠賢
青村地僻稼軒幽來往過從摠白頭酒盞詩篇雖不廢
已應非復少年游
螭陛趨朝星在戶鑾坡出直日沉城鄉書欲寫渾無暇
千里懷思獨此情
客邊别我覺驚心遺汝囊無一寸金歸路迢迢吾頗熟
夢魂隨汝到家林
吾家十世紹簪纓媿我才疎似不勝雖是文章無可用
詩書遺緒要相承
多年為客倦馳奔頼爾艱辛植戸門臨别欲言無可說
但將甘旨給晨昏
歸路錢唐莫久留西陵渡口趁官舟到家已是將殘臘
好會親隣酒旋篘
九月八日灞橋戲題
驢背蕭蕭帽影偏斜風落日灞橋邊玉堂仙客無人識
謾說當年孟浩然
蘭州
洮雲隴草都行盡路到蘭州是極邊誰信西行從此始
一重天外一重天
無題回文七言絶句四首與友人同賦
微醉帶歡春意足密期成約晚晴多飛花落處焚香篆
乳燕歸時捲幔羅
風生竹徑迷深綠雨過蓮池浴膩紅銅鏡對粧臨牖北
練裙題字戲牆東
芳謝菊葩含重露瘦侵梧葉著輕霜凉宵怯扇藏紈素
遠路將書寫紙長
殘雪喜傳三臘信早梅欣報一痕春寒欺獨枕鴛鴦夢
悶結雙蛾翠歛顰
客牎
客牎風雨夜沉沉形影凄然&KR0870;擁衾只有青燈如骨肉
寂寥相伴到更深
宿寧遠縣道中題田家二首
門前柳樹綠雲屯院裏梨花白雪新滿目春光誰占得
不應也復有来人
擕妻抱子白頭翁遠出城西近塢東却笑長安名利客
半生多在别離中
歌
黃河水
黃河水西來一折一千里四折東流歸渤海渾濤濁浪
深無底舊傳一清三千年聖人乃出天下安河水之清
一何少吁嗟至治何由還我願河水年年清聖人在上
聖復生千齡萬代長太平
題九江秀色圖
昔聞廬山謠今見廬山高廬山之高幾萬仞九江秀色
不可招山南山北盡佳致五百僧房密脾綴香爐直削
金芙蓉瀑布長拖青翡翠晴嵐暖靄日夕浮畫圖彷彿
不得求謫仙仙去三千秋安得起爾從之游
築城謠
朝築城暮築城築城欲高高輒崩江南五月盛霖雨隨
崩隨築人人苦大家築城多賣田小家賣産來助錢朝
築一寸暮一尺盡是齊民膏血積爭道城高可防賊民
力已窮何所益君不見陛下盛德猶如天四海一家千
萬年金湯之固非所恃何乃坐令民力敝
白翎雀圖
白翎雀雪作翎群呼旅食啁哳鳴何人翻作弦上聲傳
與江南士女聽南人聽聲未識形畫師更與圖丹青圖
丹青一何似知爾之生何處是秋高口子草如雲風勁
腦兒沙似水
五禽言次王季野韻
力作力作人言田家樂誰識田家苦養蠶一百筐種田
一百畆田蠶非無收不了輸官府但願官府不我虧田
家力作非所辭
提胡蘆勸美酒春風三月滿花柳持此一杯為君夀人
生夀命不滿百日過一日真可惜身名倘不立徒令後
人哀不如一飲三百杯日日不管玉山頽
脱袴脫袴人情憐新不憐故故袴綿所粧新袴但裁布
薰風四月天微炎人人著布便脱綿綿袴非不完失時
誰是憐
泥滑滑塗滿泥我身兩足馬四蹄欲行向前不得馳不
得馳心勿惱跛鼈也行千里道若教得意早成名自有
青雲脚下生
行不得哥乾坤滿眼紛干戈荆湖骨如丘江淮血成河
道路斷絶可柰何君行將何之欲投遼東去却向海上
過行不得哥海水寧可測只今平地皆風波
青潭山神祠樂歌
義烏縣東三十里有山曰青潭山之神曰樓府君發祥
應瑞廟食兹土然莫詳其始所自或傳與梁雙林傅大
士同時人府君之為神大士有助焉宋慶元間江州守
王公寅縣人也始列神之休績聞于朝勑賜廟額曰順
應有元至正十五年江州七世孫禕復作迎享送神樂
歌三章俾鄉人歲時歌之以祀神其詞曰
青潭山鬱崔嵬窟龍蛇蓄雲雷繄靈君此焉宅欻威稜
霈福澤靈之游東以西雨裔裔風凄凄靈之来霾曀銷
慶隂隂爛昭昭靈之旂翠旄披煜秀華紛葳蕤靈之車朱
兩輈靷文霓駟蒼虬靈之至形放&KR1820;顔如荼服如繪靈殷
殷藹繽紛恍兮惚儼若存澹容與晻常羊盍其留享我將
右迎神青潭山一
靈既臨矣膋蕭載馨靈之格思鑒我純誠我酒既釃其
旨百末我牲既疈厥角繭栗侑以音聲函宫吐羽左祝
右巫秩秩咸序備兹嘉薦有肅其承春祈秋報熙事迄
成我誠孔昭豈曰惟儀假儀薦誠靈用宴娭
右享神靈臨二
穹穹厚厚奠高卑高莫可扣卑莫敀我人中處其儔依匪靈
焉依將孰求我之依靈豈無期春秋祀事粤多儀靈既享
矣不我違嗟我民人苦害災災有扎瘥害旱饑况有干戈
横逆加惟靈威力善拒排蕩滌妖沴臻蕃釐豐年穰穰榖
如坵耄耋稚孩逸以嬉靈之福我匪我私好生之德體穹
示靈將逝兮不可稽首下凥高拜靈旗千齡萬祀靈之思
右送神穹厚三
趙將軍歌
趙將軍須髯如畫六尺身年未四十勇且仁不獨好武
兼好文弓彎烏號滿挾月旗騫大赤高凌雲拳毛紫馬
白玉勒雙脊寳劍青萍紋自從弱冠領戎伍及此百戰
成功勲有時閑散即緩帶席上濟濟延嘉賓月夜投壺
翠竹下風晨垂釣紅蓮濱談詩論曲曾不厭歌聲更對
蛾眉顰臯蘭山下大河上嚴城屹立開重闉近控西夏
遠西域種雜蕃漢多居民聖皇在御重邊面夷夏一視
施威恩將軍承詔來坐鎮上體睿意綏遠人戎羌酋首
咸慕義奉贄納欵歸如奔設施布置未期月轟轟績譽
遐荒聞豈不見昔時漢家趙充國金城既守田先屯其
策十二務持重夷裔帖服稱如神古今邊將推第一竹
帛所載光焞焞將軍將軍重自愛太史有筆吾將伸
題積慶堂歌
武川之谿浙水所發源西流到金華合為雙溪波流益
沄沄當其發源處粤有徐氏居其村渠家奕世尚詩禮
種德植義素以積善聞有弟與昆有子及孫一門之内
藹然若春温世業不隕善之所積是乃慶所存試觀在
昔或七葉珥貂或三世列戟悉由微賤高其門積德所
致詎謂無其因彼有稔姦肆惡乃獲尊富安榮者天之
未定非天實薨薨我願徐氏有引而勿替百世雖遠慶
孟敦謂予不信請看武川水源深流長非可諼
擬唐凱樂歌
按唐書樂志凡命將出征有大功獻俘馘其凱樂用鐃
吹二部樂器有笛篳篥簫笳鐃吹歌七種迭奏破陣樂
等四曲一破陣樂二應聖期三賀聖歡四君臣同慶樂
初太宗平東都破宋金剛其後蘇定方執賀魯李勣平
高麗皆備軍容凱歌以入貞觀顯慶開元禮乃並無儀
注而太常舊有破陣樂應聖期兩曲歌辭至太和三年
始具儀注又補撰二曲為四曲今觀其辭語意凢近無
足取者乃因用其曲名别撰歌辭以備採擇云
破陣樂
惟皇應寳歷受天命以興赫赫揚神武隆隆震天聲秉
黃鉞白旄四征討不庭蠢彼梟獍徒屯蜂蟻營營蕭斧
伐朝菌一揮不留行大憝既已夷乾坤永清寧
應聖期
千載開昌運三靈恊睿謨金輪神化衍玉牒慶源儲礪
帶河山誓幅員夷夏圖大明真普遍萬物盡昭蘇制作
興王夏歌謳屬帝虞從此承平後禎祥紀瑞符
賀聖歡
軒轅垂衣裳虞庭舞干羽至治一以臻聖作物斯覩闔
闢侔乾坤經緯用文武濊澤均漏泉仁風動率土大君
德猶龍群臣拜如虎萬歲復千齡大平亘來古
君臣同慶樂
天地既開泰君臣咸應期明良元一體慶樂得同時魚
水情真契龍雲勢每隨周王資望奭虞后頼臯䕫鼔舞
千年運經營百世基賡歌一堂上共咏角招詩
澠池縣丞王侯驅虎歌(并序)
洪武四年四月括蒼土侯熙陽為丞於澠池先是境内
虎害人者無虚月民以為患侯至則為文與城隍神約
自今以往虎盡去即不去責且有所歸言甚激切已而
果絶迹民以為王侯德化之所致也余道經澠池目擊
其事因為作歌曰
澠池之境最多虎道路行人共愁苦狂風吼怒振塵沙
落日驚魂慘烟雨王侯承詔來作丞民有創痍手摩撫
下車走謁城隍神親寫文移對神語為言幽顯雖有分
我與爾神均守土猛虎今兹實害人責不在予還在汝
早遣惡類離境中爾神無愧為民主精誠一念既感孚
陰逐潜驅固其所驛使郵夫中夜馳畊農賈客凌晨聚
前時出戶即畏塗今日連村皆按堵童謠籍籍相謂言
孰使吾人樂居處我侯之德與神通故令孽沴成銷沮
豈不見古來循吏美蹟多虎有渡江及渡河澠池之事
同不磨王侯王侯奈爾何
曲
南城曲二首
素羅束髮雙髻拖大紅衫子小紅鞾並馬早出南城路
問人杏花多未多
南城杏花如錦紅就花索酒醉春風郎君入儤猶未滿
為言歸去莫匆匆
次友人離别曲
東風吹春滿南陌楊柳青青李花白花柳年年好顔色
妾容已覺今非昔
自從結髮為君婦君往長安幾寒暑定知時去宿青樓
不似孤閨長夜苦
丈夫謾道功名好不道别離人易老令人却羡田家郎
白頭夫婦得成雙
江上曲
木蘭船繫門前樹阿郎今朝棹船去去時為問幾時歸
約道歸時日須暮江上風水不可期日暮不知歸不歸
荆樹曲
紫荆樹當軒青衆枝只共一本生去年風吹北枝損憔
悴南枝顔色隕北枝今歲喜如前南枝顔色皆鮮鮮樹
木無知寧有意同本故應休戚係君不見桃生路井上
李樹生桃旁蟲來囓桃根李樹代桃僵桃李異樹尚如
是况此一本相連理人皆兄弟無則已若有還須荆樹
比
憶别曲
低低門前兩桑樹憶君别時桑下去桑樹生葉青復青
知君顔色還如故桑葉成蠶蠶作絲絡絲織作綾滿機
欲將裁作君身衣恐君得衣不思歸
荆門曲
任城北行三百里官樹如雲夾河水樹深水淺船行遲
五日纔到荆門西
荆門津吏不開牐前船後船似鱗壓名驅利逼貪涂程
落月在地登車行
王忠文集卷三
