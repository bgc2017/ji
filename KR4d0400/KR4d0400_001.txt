西湖百詠卷上宋董嗣杲撰
明陳贄和
豐樂樓
在湧金門外舊為豐豫門政和七年於湖堂右以衆
樂亭舊基建樓扁聳翠建炎後改今名乾淳間設法
酤酒繼有撓政者罷之淳祐九年改建官為扄鑰城
之西有四門曰錢湖曰清波曰錢塘出此三門皆不
見湖獨湧金門正與湖水相對建樓掩之關閉風水
古傳樓未建時山水或漂城居
鶯花簫鼓綺羅叢人在熙和境界中海㝢三登歌化日
湖山一覽醉春風水搖層棟青紅濕雲鎖危梯粉黛空
十里掌平都掩盡有誰曾紀建樓功
和韻
萬條垂柳百花叢樓外湖山一望中人醉三春羅綺
月簾開四季管絃風當時傑構基猶在昔日繁華事
已空惆悵文山生恨晚虞淵取日竟無功
湧金池
在湧金門裏錢氏書三字刻石其傍云清泰三年丙
申之歲建午之月特開此池楊蟠詩云湧金春色晚
吹落碧桃花一片何人得流經十萬家
一道香溝壓郭西粉墻低護石階危短碑數尺鐫何字
清泰三年鑿此池橋市浣衣無空處廟門賣卜有靈時
碧桃自趁東流水暗老春光水不知
和韻
一泓碧甃郭門西砌石年深覺半危長見莓苔封斷
碣暗添湖水滿方池魚吞片片花浮處人玩娟娟月
印時昔日楊蟠詩句好只留何字與人知
環碧園
在豐樂樓北柳洲之側恭聖仁烈楊太后宅園
繞舍晴波聚釣仙五龍祠畔柳洲前清虚不類侯家屋
輪奐曾資母后錢三面軒窗秋水觀四時簫鼓夕陽船
攬將山北山南翠獨有黃昏得景全
和韻
來遊此境似神仙綠水青山遶檻前盛餙名園隣寳
地豈論内帑費金錢輪蹄日日看花侣絲竹時時載
酒船湖上平章真悞國可憐斯圃亦難全
玉蓮堂
在湧金門城北舊在郡治教場之南堂瞰竹園山下池
水淳祐九年與竹山閣同建景定三年移建於此扁
一清繼以堂外多種白蓮復换揭玉蓮舊賜扁
仙根曾就華峰移净引湘波出浴妃龍護先皇三字在
燕居舊尹一清非風簷搖影涼姿媚月檻迷香冷艷肥
平展水天菱唱遠竹山蒼翠自成圍
和韻
玉井誰將仙種移依稀月下覩羣妃行來白鷺渾難
認看似瓊花却又非擘破秋房香更嫩取將雪藕脆
還肥高堂對此真堪賞何用尊前粉黛圍
玉壺園
在錢塘門外菩提寺西東坡詠南漪堂杜鵑花即此
也紹興間劉鄜王建園玉壺軒歴年尚存淳祐中别
建四面堂景定間改建隸内司扁明秀繼撥賜慈元
姪為府續後歸慈元殿
莫問南漪與玉壺杜鵑還更試花無坡仙一顧吟空老
地主頻更景不殊船出斷橋春溆遠鐘傳蕭寺晚樓孤
山明水秀軒扉敞落日漁歌過裏湖
和韻
誰創芳園號玉壺杭人曾識此名無雖云景物如先
美堪歎韶華與昔殊岳穆墓前雙樹古逋仙祠畔一
岑孤西湖因得東坡重未必東坡戀此湖
先得樓
在錢塘門西即錢塘正庫酒樓也咸淳中州里以三
篆字揭之
㶑灧澄波漾彩椽柳絲晴絆俊遊鞭傍湖莫厭官樓水
得月無如此地先迎榜書生空絳帳抱琴才子沃金船
壺天蕭爽人人醉雪色屏風畫謫仙
和韻
朱甍畫棟碧油椽馬上王孫指玉鞭白晝迥涵波影
靜清宵最得月華先倚闌堪弄桓伊笛載酒還來賀
監船更有梅花便此景一聯香影屬逋仙
古柳林
在錢塘正庫西大昭慶寺東北抵楊和王雲洞園
幾眠幾醒幾清明萬態風流學老成古翠碧連雲洞杳
夕陽西捲射場平絮團破徑應迷蝶枝壓荒墻不露鶯
如此多栽堪卜隐苦無十畆秫田耕
和韻
一抹梢頭夕照明春光老盡綠隂成風流張緒今安
在寂寞章臺恨未平飛絮有時迷舞蝶深林何處覓
啼鶯老夫亦有陶公興來此閒唫為息耕
雲洞園
在昭慶寺北馬軍教場後紹興末楊和王建園擁土
為洞塗門以雲有堂曰萬景天全亭曰紫翠間臺榭
扁額皆清麗今花柳參差中有婦人墓
擁湖營圃藉元勲景色天然曲折分水脉窨花通活港
洞基壘石走空雲千間大厦歸春夢一撮危亭納夕曛
扁畫自懸碑自壓當年何事立孤墳
和韻
園中殘碣紀先勲藥圃蔬畦次第分竹下流泉宵漾
月林間幽洞曉生雲尋芳遊客醉春日弔古詩翁詠
夕曛野鳥如歌又如怨名花零落美人墳
霍山祠
在溜水橋西霍山廣惠廟長慶寺僧主香火神姓張
名渤血食廣德軍祠山累封至真君乾道中創行祠
於此
霍家山下敞行宫溜水橋西透鼓鐘古迹建平遺烈在
春風廣惠歷朝封露臺獻社呈蒼馬隂壁飛旌繪赤龍
蟻聚乞靈人散後雲街雨陌撼濤松
和韻
祠山豁處有行宫此處常聞朝暮鐘曾覽搜神舊時
記誰知廣惠累朝封案前素供盤無豕身上朱袍繡
作龍要識香燈傳巳久廟前千尺覆喬松
湧泉
在霍山祠西清心院門相對有泉從石罅湧出思陵
遣使汲泉瀹茶泉自石龍口細噴入池池有小亭覆
之今亭傍為化場
山腰溜脉出遥峰隔斷西湖翠幾重疊甃漫依僧刹久
煎茶曾入翰林供亭心覆雨塗丹鳳石口嘘雲噴玉龍
何日星馳天使絶不知誰利湼槃宗
和韻
不知源出自何峰甃石為池苔蘚重汲注僧庖青竹
引取烹御茗翠甌供亭中坐聽聲湔玉烟際流來勢
走龍汨汨泠泠落溪澗遠隨江漢去朝宗
東西馬塍
在溜水橋北羊角埂是也河界東西土脉宜栽花卉
園人工於種接仰此為業間有園亭不過養種西塍
有土神廟額扁作馬城
土塍聚落界西東業在澆畦奪化工接死作生滋夜雨
變紅為白借春風幾家衣食花姿異兩岸園池地勢同
病叟扶鋤耡晩照前身莫是槖駞翁
和韻
馬塍西接馬塍東栽植園人技甚工幾陣廉纖紅杏
雨數番淡蕩碧桃風馨香色色花開别紅紫般般種
不同他日扶笻來飽玩誰携春酒勸吟翁
石函橋
在水磨頭樂天湖石記云錢塘湖一名上湖周回三
十里北有石函南有筧凡放水溉田每減一寸
可溉田十五餘頃此州春多雨夏秋多旱若蓄
洩及時瀕湖千餘頃田無凶年矣橋下鑿斗門
字尚存
函開函閉管年豐白傅能方夏禹功湖石記埋泥蘚裏
斗門字蝕水花中犁平阡陌猶春雨船載笙歌自晚風
遍倚暮闌懷古往月明無奈瀑聲空
和韻
蓄水溉田期歲豐樂天為郡豈無功橋名舊揭高牌
上湖記今存斷碣中人玩石函苔蘚刻舟移湖曲芰
荷風香山歸去俄千載姓字長留事蹟空
孤山路
在石函橋西南由德生堂過斷橋至孤山出西林橋
此堤是也樂天詩云誰開湖寺西南路草綠裙腰一
道斜咸淳間郡守於隄上創亭三
翠微四絶載蓬瀛柳引遊人入畫屏詩借樂天傳得久
山因和靖隠來靈半空梁駕橋闌赤一道腰分草界青
粧點風光如此盛藕花香裏又三亭
和韻
老逋元不慕登瀛屋外雲山結翠屏斜過斷橋苔暈
合慣曾迎客鶴心靈林花片片風前落逕草茸茸雨
後青說與携壺遊賞客不妨三處憩幽亭
德生堂
在孤山路口即舊放生池亭州家𣪚聖節于此慶元
四年又建别立碑亭其文有曰烏獸魚鱉咸若商歴
以興夏事誤作商用士論非之淳祐八年重建御書
德生堂泳飛亭二扁
瑶臺瑞滿玉皇家澤溥山巔與水涯魚躍鳶飛函德意
天長地久演年華金搖巨扁雙龍護翠掩高碑一字差
須信石頑能萬古老龜無語問鶯花
和韻
放生池本為官家聖主仁恩徧海涯溥使含靈蒙帝
澤盡教異域慕中華節逢天夀咸稱賀文粲星光未
必差遥想當年公宴畢醉斜烏帽插金花
摠宜園
在德生堂西張内侍園摘東坡詩淡粧濃抹摠相宜
二字御書堂扁
望極湖山變幻竒萬千光景自紛披妙分西子争妍態
絶想東坡得句時柳徑曲埋兜率寺花隂直接放生池
内官愛展亭臺去盡付年華與酒巵
和韻
湖山姿態四時竒吟玩閒將鶴氅披想見東坡題句
日正如西子靚粧時香風蝶遶荼䕷架晴日魚翻菡
蓞池園號摠宜高揭扁不妨來此醉霞巵
斷橋
在摠宜園西唐張祜孤山詩云斷橋荒蘚合空院落
花深或謂段家橋非咸淳中展建
繡轂青驄驟晚風柳絲翠裊石闌紅彩篙刺水停飛鷁
華表侵雲截卧虹杖屨誰歸瀛嶼去笙歌自補玉壺空
重招張祜商新詠不與當時蘚合同
和韻
拂橋裊娜綠楊風曲曲雕闌映水紅遊客過時徐鞚
馬微波映處儼垂虹清新張祜詩還在寂寞林逋宅
已空景物不殊人事改落花啼鳥古今同
大佛頭
在石函橋西俗呼西石頭秦始皇東巡浮海纜船於
此宣和中僧思淨即喻彌陁就石刻佛半身舊傳西
湖通海東至沙河塘南向一帶皆江也
不是金塗丈六仙莊嚴法界想西天自因僧淨鐫空像
誰說秦皇纜海船全體未知何日現半生且坐此山禪
石頭照水無塵土飽聽鐘聲雜管絃
和韻
形似西來印度仙半身長映水中天誰令巧匠來鐫
石浪說秦王此纜船日炙雨淋遺幻體天荒地老坐
枯禪曾移畫舫隄邊泊綠綺閒調月下絃
葛嶺
在大佛頭西葛仙翁往來鍊丹之地今兩岸多園館
間有僧廬
白雲幾疊翠嵐重往往疎鐘出梵宫石骨誰人鐫佛像
嶺頭何處覓仙翁樓臺水月丹青地簾幕鶯花錦繡叢
遊子莫支蒼竹去風雷容易起虚空
和韻
嶺頭雲氣起重重仙館參差映佛宫悞國曾居前代
相煉丹那得舊時翁當初占斷湖山景今日俱成瓦
礫叢野老扶笻來弔古薰天富貴摠成空
保叔塔
在巨石山上又名石甑山郡國誌云上有七層古塔
開寳中錢氏建寺咸平中土僧永保入市募脩當坊
俗人呼為師叔以此名保叔塔方輿勝覽載保所塔
非治平中改崇夀額僧徒專以年建預脩冥會普結
衆緣
咸平曾有募緣僧遍走街坊負叔稱定力一堅無外想
窣波七級可中興愚夫春日燒冥(闕)道者昏時炙梵燈
祗怪青龍行雨過煙雲遍護最高層
和韻
保叔由來苦行僧募緣成塔世咸稱只因南渡人煙
衆遂使西來教法興嘹亮笙歌諸處舫周圍星斗半
空燈昔年我亦閒登覽直上青雲第一層
巾子山
在保叔塔西金輪寺後傅牧西湖勝跡事實云形如
巾幘和靖詩云巾子山頭烏桕樹清霜未落葉先紅
岌嶪山形醜莫收傍湖獨整傲春秋幾株烏桕無根在
一幅華陽有樣留寒日霜乾還掠額曉天嵐重且遮頭
東籬漉酒人知得醒立風前不可求
和韻
山頂雨餘雲氣收形如巾幘幾經秋初疑元亮當年
造又似林宗此日留最喜花枝紅插鬢還愁雪片白
盈頭華陽欲製因無樣觀此何須别去求
水月園
在保叔塔南紹興間楊和王建園御扁水月阜陵朝
撥賜孠秀王
園門當路掩清華喬木靈根裹翠霞地擁樓臺齊葛嶺
天分香影傍林家中興勲將曾營業外邸王孫且看花
月色水光三十里何人來此泛仙槎
和韻
夜愛波光滉月華朝看水底漾鮮霞由來堪作神仙
宅誰料都歸富貴家萬斛秋香飄桂子幾枝寒影入
蘋花良宵一舸湖心泛絶勝當年博望槎
水仙廟
在水月園西廟創梁大同年間號錢塘湖龍君廟錢
氏繼請額穹碑尚存乾道中重建寳慶間郡守别建
蘇隄上乃謂舊廟有視湖邈焉牽連遷就之說梁大
同時今幾傳矣
雲翹雨佩有遺仙香火寧隨世道遷廟始大同年紀著
額頒乾化敕碑鐫鳳閒露輦荒瑶草龍濕秋衣翦玉蓮
隄上創新誰述記却無門外一泓泉
和韻
龍君即是水祠仙祠建梁朝已再遷華扁高懸神號
在蘚碑猶有舊文鐫粉垣翠覆千竿竹碧沼紅舒萬
朵蓮時見乞靈來往客採將蘋藻薦清泉
寒泉
與水仙廟相對東坡詩云不然配食水仙王一盞寒
泉薦秋菊謂和靖也舊名薦菊井上有亭咸淳中增
建重揭寒泉二字
照膽寒泓覆有亭此泉曾入老坡評八詩最得吟梅苦
一盞能消薦菊清不拜韜光徵士詔却傳配食水仙名
銀床響絶無人汲墓在孤山木自榮
和韻
誰於井上覆紅亭泉味坡仙昔見評一盞醉魂傾即
醒半甌詩骨沁來清想應和靖曾親汲肯讓參寥獨
擅名取去禁中煎御茗井神因此亦光榮
參寥泉
在上智果佛殿後東坡在黃州夢與參寥子道潜賦
詩覺而記兩句云寒食清明都過了石泉槐火一時
新後七年守杭參寥住智果寺有泉宜茶寒食日泛
湖訪之忽憶舊夢因以參寥名泉十六客分韻坡得
心字詩刻及題梁歲月墨跡至今尚存
湖曲春風正禁煙試茶味此石間泉坡仙忽憶黃州夢
潛老初拈智果禪幾客醉遊三月裏一聯詩兆七年前
題梁妙墨如新染合與雲崖淺井傳
和韻
正當榆柳換新煙試茗還斟石罅泉坡老已符槐火
夢參寥只話葛藤禪歲時曾紀危梁上寒甃今存古
殿前六一後人偏愛慕此名宜與並流傳
葛公雙井
在夀星寺南相傳葛仙翁煉丹于此井有雙口有石
函沉浸井底居人飲此病莫不愈天竺又有煉丹井
仙翁洗藥傍西湖脉與靈山碧溜俱泉迸一枝源更異
甃分雙眼味何殊石函霞湧沉鉛汞井屋風清轉轆轤
日日汲花朝復暮當方曾說病人無
和韻
仙瓢不汲麗人湖别引岩泉孰興俱堪愛靈源流更
别取煎春茗味猶殊一爐晝夜烹離坎雙甃晨昏響
轆轤我願居民同飲此更令痾瘵盡皆無
江湖偉觀
在夀星寺最高處元名觀臺淳祐十年改建其上更
創兩亭直至山椒東坡祠在觀之北
倚空窗戶不曾扄兩眼風煙障翠屏西子艷分晴雨倦
伍胥魂激浪濤腥鼓簫咽晚難無酒花柳争春别有亭
恨掩四時歌舞去古祠寒玉幾竿青
和韻
層闌吟倚豁靈扄萬疊雲山摠畫屏竺岫隔湖舒鳳
翼胥濤捲雪帶龍腥嘯歌風月無他處歷覧乾坤有
此亭欲唤坡仙同醉酒飛來白鶴海天青
此君軒
在夀星寺西廊僧房中窗外多竹此扁尚是故物寺
門坡下又有亭名一擊軒基不得而考坡詩云一舸
鴟夷江海去尚餘君子六千人
瀟灑幽扉掩碧叢塵昏題扁想坡翁六千君子寒光落
十二闌干晚色空僧指舊基埋積雨鳥翻新籜起枯風
蒼凉不障層坡峻一擊亭閒夕照中
和韻
雨後移來嶰谷叢幾竿瀟灑對禪翁王猷逕造狂招
誚坡老留題跡巳空凉影玲瓏搖夜月寒聲蕭瑟起
秋風此君節操何從見都在三冬冰雪中
杯泉
在夀星寺法堂東廊下坡詩云石眼杯泉舉世無要
知杯渡是凡夫可憐狡獪維摩老戲取江湖入鉢盂
古甃澄泓照膽清畫龍壁暗挂瓢輕汲來不療相如渴
掬處難供太白傾傍屋四圍埋石色侵山一溜走溪聲
鉢盂可攬江湖闊參取詩禪放眼明
和韻
石眼潛流一掬清山瓢擕處往來輕吟消酒渴瓊杯
潄凉沁詩脾翠杓傾瑩甚淺浮青玉色泠然微韻綠
琴聲吟翁夜半思煎茗呼取蒼頭汲月明
初陽臺
在寳雲山上葛仙翁登此吸日精月華山下産茶今
臺在集芳園東
寶山山頂結芙蓉方士凌虚幾御風日月光華含吐異
雲萍蹤跡往來空石盤草子粘深碧土級苔花剥碎紅
舍側又將精舍展蓬瀛有路直能通
和韻
臺前山列翠芙蓉仙侣簫吹鶴背風每吸霞光飡顥
氣儗乘颷馭遡遥空年來漸覺雙瞳碧老去長看兩
臉紅九轉丹成即輕舉浮丘已有信音通
孤山
在西湖中孤山路西建炎前多有民屋間以四菴院
山背皆花圃及塜隧山之東為林和靖隠廬就葬其
下紹興中建延祥觀奉四聖香火獨留和靖一墓民
屋庵院悉徙山北觀東為園累朝臨幸寳祐二年分
地之半建西太乙宫陳朝柏在和靖墓南
縹緲蓬萊擁翠寒百年營取屋千間黃庭殿矗煙霞老
瀛嶼堂幽日月閒水泛花隂蔵輦路墻分柳色護仙關
林家梅塜陳家柏萬古流芳鎮此山
和韻
碧嵐蒼靄晝生寒蓮宇琳宫紫翠間坡老詩招僧入
社逋仙心與鶴同閒深深花塢留春住寂寂松扉帶
月關雪裏梅開千百樹遊人笑指玉為山
和靖先生墓
在孤山東北隅錢塘隠士林逋字君復童鶴自隨結
廬于此累詔不起賜號和靖處士天聖六年卒諡和
靖先生葬所居後紹興中建御園有詔勿遷此墓
詔旨天頒起卧龍首丘甘老水雲東一聯香影孤山月
兩架茅茨萬古風有鶴有童家事足無妻無子世緣空
清標卓絶何人繼表表仙宫壠樹中
和韻
古松偃蹇若虬龍綠草荒墳岳廟東北闕幾回徵隠
逸西湖千載著清風一聲老鶴歸何處千樹寒梅盡
已空近日杭人誰好事墓碑扶起棘榛中
陳朝栢
在孤山東陳天嘉二年嘗植二栢其一為人所薪山下老
人云兒時已見其枯矣然堅悍如金石愈於未枯者坡詩
云雙榦一先神物化九朝三見太平年阜陵書此詩刻石
枯株獨夀憶雙棲誰想天嘉蓊鬱時坡老詩成無繼筆
阜陵書此有遺碑日搖槎影龍蛇斷雪綴花痕鳥雀疑
化日可期人莫訝栢堂不復辨荒基
和韻
喬枝曾見鶴來棲霜雪難侵歲暮時銕榦共稱陳氏
物坡詩猶刻宋朝碑人於得失何須較物有榮枯詎
足疑靖節祠堂無復在樹傍或可訪遺基
瑪瑙坡
在孤山東地有碎石如瑪瑙色樹叢水坑甚深今傍
路尚存兩大頑石
支徑逶迤混碧苔樹根積水沒蒿萊兩坡截路棋分處
何日經人斧鑿來誰說異光迷草野要知遺蹟等塵埃
孤山瓦礫曾聞道寄語貪夫莫狼猜
和韻
雨晴行逕積莓苔錦石雖存翳草萊莫作寳看潛鑿
去聊供珍玩獨尋來正當湖曲孤山路不受人間半
點埃能視黃金如土苴物情真贋莫深猜
金沙井
在孤山前樂天嘗酌此泉謂其甘美可愛視井傍沙
光粲有金星寳祐初井前重建墨溱堂御扁德馨
沙漾金星湧活泉虚堂龍染德馨懸朱繩汲冷梅林外
翠甃圍凉桂洞前石鼎煑茶非異事井闌鐫字是何年
西南雲擁仙人屋品酌今誰想樂天
和韻
金沙粲粲映清泉絲綆嘗將碧甕懸㪺灌嘉蔬流竹
下汲煎芳茗傍花前不因白傅留題品那得皇家紀
歲年堪笑尋芳往來者有人坐此欲觀天
六一泉
在孤山西歐陽文忠公將老自號六一居士杭僧惠
勤文而能詩出公門下東坡倅杭時嘗因公所囑到
官三日訪之明年文忠薨坡哭於勤舍坡離杭十八
年重來守杭則勤巳示寂堂後有泉因推本其意名
之泉銘在亭上坡於泉後鑿石為室名東坡庵
一别孤山十八年重來忍見講堂泉當時同出師門下
今日多傷井屋前取重歐公名有自肯教勤老跡空傳
此銘此意流千古鑿石為庵不可眠
和韻
同門曾記哭師年今日愁嘗舍後泉泉脉潛流蒼石
罅淚痕猶漬碧崖前心傷勤老歸何處名與文忠喜
共傳白髮漁翁知舊事滄浪歌罷對鷗眠
西林橋
在孤山西即古之西村喚渡處
水竹雲山拱畫圖因懷喚渡想東都雨餘晴蝀銜西照
風遏春船入裏湖闌曲祗供遊子凭林間今有野人無
隔墻莫是神仙宅紅白梅花五百株
和韻
詩難題詠畫難圖盡說錢塘勝汴都闌擁狻猊高映
水橋環螮蝀近臨湖東風客每携壺過落日人還喚
渡無最是春來尤可玩桃花千樹柳千株
鳥窠
在定業院後唐元和間建鳥窠禪師開山師名圓脩
富陽人代宗朝遊長安遇國一禪師得法而歸棲止
此山長松結盖鵲巢于側經四十秋樂天守杭入山
禮謁太和七年示寂後人發塔惟見銘誌
松頂巢成亦甚危元和禪此太和歸比丘隨處心傳異
刺史遊山禮謁稀銘誌土侵無幾字塔亭雨壊有孤扉
一空四十年間夢定業門前鵲自飛
和韻
危處無虞平處危松顛巢與鶴同歸僧流行比圓脩
少郡守賢如白傅稀枝上看看成佛果林間寂寂閉
禪扉相依尚有當年鵲月下還來遶樹飛
樂天竹閣
在廣化院樂天守杭日建紹興中寺徙今處重建竹
閣有鄭清之記樂天詩云晚坐松簷下宵眠竹閣間
此君玉立此樓空不復幽眠想白公百尺有簷侵碧落
千竿無語足清風闌尖亭影流漁屋龕面祠香托佛宫
石琢端平丞相記都歸寳慶守臣功
和韻
竹間高閣勢凌空後世人稱白傅公一榻清虚延夜
月四簷蕭瑟韻秋風笙簫時過遊人舫鐘磬遥傳佛
氏宫民樂耕桑無水旱穹碑猶紀郡侯功
岳鄂王墓
在棲霞嶺口葬名將太師忠武鄂王岳飛于此
將軍魂夢遶旌旃偃月謀成尚忍言一旦風波誰左袒
八陵荆棘自中原更無鴈帶邊頭信惟有天知地下冤
鬱鬱棲霞霞外樹墓門不掩雀巢喧
和韻
精忠賜字繡旌旃净掃邊廷有誓言大將一朝身竟
殞權奸千古罪難原鳥填東海那消恨鵑呌南枝若
訴冤四季棲霞嶺邊路邦人祭奠鼓聲喧
棲霞洞
在棲霞嶺頂妙智菴東其地多石厥土剛燥歲剜日
鑿倚空如懸咸淳中洞外為亭二曰暢亭曰瀹俗此
洞近時編入圖經
梵庵雲隔洞高虛傍路隂森樹幾株石室跨空山骨碎
林風掠地土痕枯兩亭瀹俗秋偏暢六月披襟暑欲無
如此巖墻難此立有人編入職方圖
和韻
誰搆雙亭倚碧虚遶庵綠樹幾多株洞門炎夏寒猶
在石眼清泉旱不枯客至一襟凉思爽地偏半點俗
塵無世間若有王摩詰來此須應寫畫圖
九里松
在一字門裏舊名袁公松門唐開元間刺史袁仁敬
夾道種松錢塘吳說書九里松三字揭之紹興中思
陵幸天竺回易以奎扁終不稱聖意旨令金填說書
重揭之至今尚存
開元刺史擅清風九里親栽夾道松屋頂自生濤浪勢
根頭誰覓茯苓蹤行春橋掩雲千態一字門封翠幾重
人訝金填吳說筆不知此筆遇高宗
和韻
刺史袁君有古風沿湖九里植蒼松凉颸度處琴調
韻積雪晴時屐印蹤一路波濤聲洶洶兩行幢盖影
重重森然摠是徂徠種想與秦封不共宗
玉泉
在淨空院内齊建元中靈悟大師曇超卓庵演法於
錢塘靈苑山龍君遠來聽法又為撫掌出泉砌以方
池畜大金魚有景定間周棟記
南齊事蹟已銷沉曾立苔碑記古今一老出泉猶撫掌
此僧演法欲傳心樹頭龍過家家雨池面魚游尾尾金
行客不須閒照影要知澤物溥春霖
和韻
說法禪翁跡已沉靈源一𣲖顯于今遊人來洗塵凡
耳衲子坐澄清净心泉噴池中皆白玉魚遊水底盡
黃金龍君香火相傳久大旱應須去作霖
鮑家田
在東山衖北田中多種白蓮利溥于稻吳越相鮑君
福賜田錢塘至今名焉有玉泉水流出灌溉
衖轉東山憶故錢錢家曾賜鮑家田地名有自誰能考
相業無聞姓却傳種藕戶繁招宿鷺尋花人倦信啼鵑
玉泉流蔭分西去併入官塘漾野船
和韻
一畆膏腴直幾錢人稱此處摠良田靈泉昔為龍君
出沃壤今因鮑相傳野水平橋初過雨落花滿地正
啼鵑秋成早晚皆收穫䆉稏穰穰載滿船
忠勇廟
在九里松行春橋西前軍統制張玘紹興末從張子
盖觧海州圍玘戰沒贈承宣使建廟海州及本軍門
首賜謚忠勇
纔接軍符便起程此行要並鐵山名孤忠解得孤城急
一勇判來一死輕堂屋依湖空柳色廟門當路枕松聲
丈夫要著褒榮典誓挽天河洗甲兵
和韻
誓掃匈奴不計程將軍忠勇素知名一心要解圍城
急百戰寧知性命輕古木秋風荒草色空山夜月慘
猿聲隂氛消豁英雄死從此朝廷怯用兵
左軍教場墓
在行春橋水竹塢内俗呼馬三寳墓紹興末增廣教
場此塜獨高大衆欲去之方舉鍤間有黑蜂數百飛
出不可向是夜戎帥夢一高冠朱衣曰吾錢王之子
葬此已久祈勿毁方怪之詰朝得墓軍中遂留此墓
演武場頭傍古松精魂驚起廢墻東黑蜂飛毒歸鉏下
白骨通靈入夢中樵牧地寬千騎勇鼓鼙聲撼一山空
若錢若馬訛傳久難覓埋銘證異同
和韻
一灣流水數株松舊塜巋然廢苑東枯骴恐抛蓁棘
裏精靈默感夢魂中黑蜂散去荒丘在白鶴歸來故
苑空此地久無人閱武寒鴉古木景長同
靈隠天竺寺門
在飛來峰牌門東俗呼二寺門又名方外門慶歴八
年太常博士元居中書扁知杭州袁韶立至今不易
畫棟朱簷暴虎蹲亂鐘穿翠掩朝昏去來所得無多衲
覺悟何曾有二門山鳥山花應自若佛心佛法與誰論
風埃幾換行人鬢博士元公扁却存
和韻
小朵峯如虎豹蹲上方鐘磬報晨昏諸僧會供過千
鉢四寺殊宗共一門靈澈詩工今鮮比曹溪𣲖遠近
誰論元君大字真遒勁尚有飛來舊扁存
合澗橋
在飛來峯路口靈山隂北澗陽即靈隐寺靈山南南
澗陽即天竺寺二澗流水號錢源水遶寺峯南北而
下至峯前合為一澗
危闌壓定活流重誰識錢源遶梵宫兩澗共歸橋底合
萬雷莫敵水聲雄遊人移步心還恐野衲棲禪耳欲聾
石倚卧梁山月落白猿一嘯五峯空
和韻
綠樹層層怪石重東西澗遶梵王宫橋間流過雙溪
合雨後聲喧萬鼓雄遊客喜聞成久立老禪無聽似
真聾碧闌我昔曾來倚俗累都教一洗空
北高峯
在靈隐寺後山唐天寳中建磚塔七層會昌中毁大
中復興至錢氏重脩至道二年雷火爇淳化後屢脩
元豐中重建咸淳七年燬減作五層
幡竿裊影入青冥暮鼓朝鐘鎮不停劫火幾灰龕底像
西風兩減塔層鈴市人祈福心苖異廟祝求金口角靈
三十六彎登絶頂日中長現七元星
和韻
千層翠聳入冥冥雲合雲開不暫停前代捨資營石
塔下方仰面聽金鈴客躋絶頂何辭倦人叩叢祠為
乞靈老衲燃燈當静夜分明移下半天星
韜光菴
在法安院後韜光禪師不知姓名唐代宗朝出蜀師
囑曰遇天可前逄巢即止此山名巢溝塢值樂天守
杭遂隐焉樂天招以詩師有難教下碧天之荅遂與
為友樂天歸洛後示寂香山庵
悟得師禪隠此林謾傳難下碧天吟巢溝塢上人無迹
雲月堂前梅有隂家棄蜀鄉年歲遠身潛洛寺屋廬深
死生印得香山去可遂西來一片心
和韻
開士庵藏寳樹林白公來訪費清吟桂花茶煮雙松
下貝葉書翻萬竹隂飛鶴影横山月小啼猿聲度嶺
雲深昔曾與客躋攀到到此都忘富貴心
西湖百詠卷上
