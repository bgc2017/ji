野處集卷四
元邵亨貞撰
啓
荅松江府學吳教授招赴教導啓
伏以家世為儒久在泮宫之屬籍聲名不齒誤蒙國士
之見知幸已陪立館之榮顧乃辱貽書之辟旁無他援
一出重言惟朝廷以學校為風化之原而列郡以師儒
任教養之職念籩豆有司之事苟非其人不行誦英才
樂育之言尤知當務為急司課講之勞實為劇任故訓
導之設例非冗員分半席以横經嘻其無識入大學則
問道尤未易言公堂之遴選蓋難其人士論之依歸何
有於我紛嘗求而莫獲蹇奚自而獨收如某者壯不如
人學未聞道立身有志嘗粗讀於父書干禄無方亦謹
修於人爵每感青年之去我殊傷造物之何心喬木連
雲(闕)陽其在望閉門如水悲今雨之不来雖傳家猶
有一經而負郭久無二頃顧習俗其不類幸氣節之獨
存叩牛角以興歌徒成左計聽雞聲而起舞有媿平生
與其徇時好而誦時文曷若師古人而行古道初不求
新豐之識特未逢冀北之知自傷彈劒而哀常欲投袂
而起雖屢荷諸公之汲引名在簿書竟不遭一士之品
題政由貧窶分當自反詎敢效尤方明公職教之初政
學者進趨之際凡在士林之彦一皆童子之師豈曰秦
無乃自隗始師模盡善具存湖學之成規道統相傳厥
有考亭之故事兹盖伏遇郡博翰相先生道方而事實
德盛而禮恭有政事有文章允合前修之步武教詩書
教禮樂實為當代之典刑回春風以吹噓池藻之枯播
生意以披拂陵莪之倅惟此三年之伊始行看百廢之
具興設心急於見賢求士蓋以為國何圖狂斐亦與招
徕某敢不益務進修庸荅知遇中規中矩末由修飾於
常時不範不模更兼包荒於它日容趨賓席嗣禀教條
謹奉啓以謝伏惟台慈俯賜鑒察不宣
荅府庠諸儒合詞見招啓
伏以挾兔園冊粗堪為童子之師誦鴞林詩未易入諸
侯之學猥辱褒嘉之太過重以教導而見推寵甚合辭
載之儷語伏惟諸先生前輩雲間碩望泮水勝流博帶
峩冠儼若會耆英於洛社雄文傑作宛其聚諸子於建
安世稱此地之多才天寄斯文於諸老詎圖後學與見
前賢幾載升堂每獲步趨於燕處一時推轂遽令傲兀於
臯比實由將命之能遂犯好為之戒顧模範自知其不
稱而聲氣或得以相依居可事賢樂在知己待以國士
報以國士當勉竭於駑才知我春秋罪我春秋幸少優
於輿論尋當造謝僣具稟酬不宣
夏氏義塾釋奠請吳教授為獻官啓
里有家塾規模莫擬於前脩時維春丁誠敬粗嚴於祀
事各以其職斯可來祭苟非其人則不虛行敢干師席
之尊特任獻官之重共維某官洛黨道統漢官威儀侯
頖横經尚寶前人之諫簡魯庭觀樂猶傳季子之家風
官守遊聖人之門居處合君子所履教亦多術祭則致
嚴躬伸尺素之忱仰屈文函之賁午夜神靈来格願瞻
齋明盛服之儀三年風化有成竚聽薦辟交章之起稟
聞膚潦延冀體裁
保陳景曾充齋長狀
嘗謂設庠序學校以明倫靡不切於教養順詩書禮樂
以造士將有待於徵求苟忘鄉里之遺才殊負國家之
初意切見前松江府學教導陳某抱負儒行踐履義途
往嘗分席於公堂人才輩出今復擕書於舊隱衿佩景
從人咸以遺佚不怨為高彼獨以恬退有道為樂此子
之淹已久吾儕之咎何辭使之領袖於齋(闕)
友人荅聘幣啓(陳荅高)
愛子勿納於邪稔服擇師之有道明經將以致用素慙
授業之無能有乖賓幕之開重辱禮羅之致某人長才
夙負輿論久推襟度海涵可謂一鄉之善士家聲斗起
將期九世以同居固積德以如兹實流芳之伊始某謾
承家學罔歴世途三載誦鴞林詩粗嘗分席以講道半
生挾菟園冊何能抗顔而為師自緣投筆之未遑方擬
歸田之可遂昨首枉簮裾之過兹遠厪藻翰之貽聘幣
既先趨&KR1149;敢後剪燈聽夜雨行將解陳榻之懸開戶納
春風竚見受高門之報控酬膚率統冀體裁
松江府學吳教授招全希言充訓導啓
(闕)序(闕)入德之門(闕)詩書當選明經之士
重感頻年廢(闕)前列(闕)顧(闕)闕員匪長
才莫稱斯職共惟某人書通河洛名藹鄉閭鼓篋漢雍
正擬負一經而起彈冠遼學慨然念三釡而歸絃歌列
館下之英才禮貎備國中之矜式屈為教導允得師承
如某者銕硯無功寒氊未改不有識時之俊孰籌分教
之方託在知心敢形薦墨頌鴞林之什相期振起於文
聲歌鹿鳴之詩行見協和於友道虛席以待披襟勿辭
敦請不虔委鑒是望
曹(闕)永嘉(闕)館啓
(闕)夙慕韓公之(闕)積雪每歆程子之
為師顧諸公之取友必端信若士之誨人不倦某人文
章敏手詩禮名家鴈蕩鍾英稟蜿蟺扶輿磅礴鬱積之
氣韋編得趣明吉凶消長進退存亡之心比聞鏖戰于
棘圍兹幸瞻承於芝宇欣奉姻聯之薦僣修聘幣之恭
石為媒温為才夫豈前修之敢擬朝於嬰夕於側庶幾
稚子之有成率具申聞惠徼丙在
曹(闕)永嘉(闕)館啓
望子為賢素昧竇家義方之訓擇師授業當求湖學教
法之宗雖在灑掃應對之科必資切磋琢磨之益某人
書明墳典名藹鄉閭較藝浙闈文行久推於士論横經
吳泮範模一正於子衿夙欽道義之所存僣為童蒙而
致懇倘沐文函之賁實為圭竇之光瞻元龍百尺之居
或可陪於嘯咏續子建七步之句端有望於甄陶不腆
幣儀敬憑楮列申聞膚潦幸丐體澂
疏
重建三泖龍祠疏
往者神龍屢見三泖之滸皇慶年間鄉人立
祠以奉其祀是後年穀胥熟水旱不作及凡
有禱必應至元庚辰洚水為虐祠就傾圮棟
宇榱桷殆無完者而神像無少缺落春来鄉
人屢請年榖則雨暘益時禾黍益贍舊祠之
廢詎可忽諸吾聞民者神之主吾鄉人固當
相與落成以復其始由是書以為請
地之所載潰為三泖波瀾水不在深要是群龍窟宅惟
此方之旱澇實有職於神靈苟生民既賴其功在常祀
必修其禮昔皇慶之所建立欲垂香火於將来迨至元
之所漂流獨幸像儀之屹立是則神矣於何報之必土
木丹堊之室以奠厥居則澗溪沼沚之薦皆有其所凡
在同志盍相其工躍在淵見在田故神無方而易無體
乂時暘肅時雨則民用章而穀用成毋作神羞各共爾
事
松江府修館驛疏
本府館驛乃前宋縣治之别室至元年間始
改今名故堂宇卑陋門廡湫隘及兹歴歲既
久風雨漂摇遂成廢壊於延奉客使之禮實
不稱焉今欲命工一新以備壯郡之制敢寓
䟽告諸樂施者幸相其成功焉
江城升府規模既備於侯藩驛館臨流制度未侔於鄰
郡念昔人亦因陋就簡故此屋遂即舊為新歲月既深
棟宇欲撓舟車荐至每憂賓客之不安材木未完難責
工師之勝任少借力於裒多益寡大有功於送往迎来
公私之贊助可期輪奐之翬飛有日梅開谷水行將逢
驛使於江南樓聳雲霄佇可望長安於日下當務為急
有志竟成
練塘慧水菴注太平橋并井亭疏
練溪慧水菴東舊有太平橋駕于杭家潭之
上後人嗣葺易名興福年来又復傾圮每欲
即其舊而易以新荐飢之餘未遑庸力也其
菴之前又有井亭以便義汲今井雖存而亭
則不復可見矣亭既廢井亦不汲久矣今皆
擬復其前規使行者居者咸得其利於吾練
溪實有惠焉然非衆力胥贊則不集事敢致
疏以請同志者當首肯之
慧水菴前舊有濟人之義井杭家潭外久餘興福之危
橋雖非千里遐觀亦是一鄉欠事顧井上亭臺已無遺
跡幸橋間柱石尚在中流白鶴去家應想千年之華表
銅缾失水猶存百丈之哀音儼有成規盍循故轍回土
木重興之運在鄉黨博施之人苟能多助以相成立見
二役之並舉輿梁横于波面行人無病涉之虞轆轤轉
於檐間渴者有甘飲之樂期爾率職底于成功
慧水菴重建井亭疏(菴在吳之蘇臺鄉僧欲先建亭故又特作此疏)
井有仁焉不竭性源之慧水室苟完矣等成眼底之空
華頃因蘭若之不支久致轆轤之絶響梧桐月冷動秋
風絡緯之悲城郭人非起歲晚令威之感若能繼其志
述其事立見行者歌行者休在當人指頋之間為此屋
經營之計姑蘇城外寒山寺只須步驟前規揚子江心
第一泉更待招提舊話無庸渴想即冀芳題
大悲菴疏
至正元年閏五月一日華亭縣修竹鄉四十
三保朱謝里民家竹林中忽現大士一身從
地湧出質類芝菌形如雕琢儀容(闕)光彩
照人誠異事也兹擬剏結一菴以為現佛之
地凡諸善知識相與落成厥功乃千載願力
其事實然非敢效齊諧志怪也國家將興必
有禎祥甘露靈芝兆瑞久矣况如大士者豈
易得哉
佛身出世匪胎卵濕化以生成法性本空豈地水火風
而假合睠此紫竹藂林之異質宛其白衣滿相之全身
初非人力可為尤幸肉眼能識千葉蓮平敷兩足不類
凡花六銖衣偏袒右肩了非塵服若優曇不苟生於此
土使蛤蜊莫專美於前朝合樹刹幢以傳勝迹倘有瓔
珞寶珠之法施即成水月栴檀之道場一佛出而千佛
證明大闡圓通化境象法行而正法應現同乘般若慈
航丕贊休徵克成善果
曹溪修竹鄉蓮華菴建圓通像疏
小菴昨承諸上善人結緣剏建而象教之設
尚未圓滿兹欲命工作大士湧壁敢再聞于
樂施之士
觸處是觀音示現何須幻境莊嚴衆生在塵世昏迷難
把空門指點須是做模打樣直能弄假成真小菴蹊逕
已成長者因緣未了要掬曹溪水注歸楊柳瓶中好移
修竹鄉變作栴檀林下七寶肯布施千眼便觀瞻丹青
若向壁上粧成寶相即從空中湧出展開手叚處直教
泥土放毫光做得工夫時立見圓光真面目只此是意
更莫外求
仙鶴觀修造䟽
本觀創於故宋紹興間勑名仙鶴東晉時他
州舊頟也及今三百年矣産入既不足用故
屋室之圮毁者雖欲時葺而不可得頃年嘗
以普度餘貲稍治門逕而屋室弊壊猶故吾
也邇荷鄉之大族慨然有自效之心則興起
有日矣克濟于成又不能無望於同志也廢
興成毁相尋於無窮廢而有興時乎不可失
也
青牛出函谷久傳大道于西周仙鶴表琳宫曾續清名
於東晉睠此華亭之福地重於魯國之靈光爰念前修
肇開勝境隔斷人間風雨移来海上蓬壺洞門鎖而碧
忩寒絶稱仙翁點易蕙帳空而山人去屢煩隐士移文
久荒岧岧之寶臺曷降翻翻之帝駕若得揚州纏腰之
物當如華陽刻石而銘行將遊廣寒清虛佇可望遼城
華表霓旌下御應尋陸機宅畔之遺蹤鳬舄来朝必繼
崔顥樓中之故事(闕)與道合
蘆華菴䟽(華亭有九山在城西又有三泖一百二十里在山之南菴在山水之)
(間地名曹溪)
卓錫曹溪得三泖九峯之勝乘蘆谷水企一華五葉之
宗當此末法象教之時欲作頽波砥柱之障此蓋勝事
端合勇為雖茅把蓋頭乃樓觀翬飛之始若羅紋結角
須龍象蹴踏而来度百里以聚糧始岑樓於寸木若見
托鉢便請點頭泝百二十里碧瑠璃觸目無非定水對
三十六陂紅菡萏全機總是心花約匡廬游祝華封壽
重建柘澤廟疏
海隅鄉之闤闠壯哉一境人烟柘澤廟之英靈儼爾百
年香火神既司於此土功實被于生民水旱疾疫必資
於禱祈鄰里鄉黨久嚴其祠祀殿堂圮毁鬼神在悔吝
之鄉歲月循環土木有興衰之運合興義舉庶繼前功
苟懷報效之誠曷異馨香之薦五日風十日雨無勞蹄
盂道上之祈千斯倉萬斯箱會看桑柘影中之社
大古菴注鉢堂椅子疏
銅鉢候光隂得修藏游息之道丹爐運水火有抽添進
退之功睠我雲堂凄其冰冷欲設修真坐具慚無挑藥
行囊富家翁若有捨心方外士便可穿膝壷中春暖相
期尋函谷青牛頂上花開會見跨遼陽白鶴笑談可辦
居處不忘
華亭縣重建儀門疏
本縣自至正六年遺漏之時延燎儀門廊廡
至今未遑重建當職兹已謀於同官僚屬俱
各出備已俸以圖鼎新所費尚有未敷者故
具此意叩諸好事者云
城門有失每憐殃及於池魚華表不存空負歸来之遼
鶴睠此華亭之境壯侔赤縣之規豈料儀門遽成煨燼
晝閒單父謾傳舊習之琴春滿河陽曷稱新栽之樹兹
幸同寅之允協各捐已俸以相資慮有未敷預為後計
諗我邑中之好義期於日下以成功非三月莫敢聚糧
予十金便可徙木劫灰飛去千年之城郭依然夏屋落
成百里之絃歌籍甚偉哉勸率行矣經營
牓
里巷圓通禳災壇牓
即心是佛末法像教不擇其時至誠感神明德馨香於
斯可薦惟大士以慈悲為願力故凡民於災害而禱祈
苟非積善之家必也臨事而懼今兹里巷大啓壇場金
沙灘上因緣觸處不妨舉似毗也城中勝會還儂直下
承當雖福善禍淫乃天道之常而救災恤𤯝則仁人之
事何在恭敬禮拜而懇當盡齋戒沐浴之誠直得寶陀
羅山遍滿娑婆世界香華供養從教幻境莊嚴水月光
明便是真如現相一心回向千眼具瞻
曹(闕)妻水陸牓
莊子瓦盆歌固是達生之論樓至金山教信為度死之
門俾爾天人師建兹水陸會光隂五七嘆逝者之如斯
威儀三千賴緇門之有自加持遍現功德莊嚴甘露門
八面宏開博施濟衆光明幢九天垂下燭暗破幽冥途
咸獲津梁福利均沾蓋壤碧天連水相期泛般若慈航
黃葉隨風俱往入涅槃徑路三乘顯化一性圓明
上海方廣寺僧薦師兄滿月堂水陸牓(九月十三日)
天台方廣寺忽来顯化於塵寰金山水陸科曾度沈迷
於苦海惟兄弟篤友于之義仰人天開薦拔之門同袍
克贊其功勲亡者不昩於因果人世之光隂六十每憐
逝者如斯華藏之世界三千普願廓然無礙咸飽酥酡
品味同依般若光明凡有降於場壇悉當遵於戒律水
澄東海無非大地恩波月滿中天即是樂邦淨土加持
遍現(闕)登
監壇牓
天災儆衆塵寰莫逐於畢方玄教垂科盟簡聿飛於象
魏咨爾方域職在起居歴吉日以趨朝共俟鸞旂之駕
預齊明而布告夙嚴虎闕之兵掃妖炁以潜蹤回祥飈
而清道雲開閶闔凡誠徑達於九關(闕)圖(闕)
魔無干犯律在奉行
醮詞
蒸溪鄰居禳火醮詞
至正丙(闕)歲十一月旦華亭城中遺漏延燎
幾二千家溪上衆建齋壇二晝夜以禳之
郡境被災忍向燎原之慘江村久旱預深曲突之虞合
鄰社之輿誠叩帝閽而虔籲伏念臣等久安里俗夙荷
天休比屋連牆粗獲一方之樂業耕田鑿井幸逢累歲
之豐登居安敢不慮危見過尤當自訟比望鬱攸之炁
殊懷兢惕之心共秉蟻忱恭邀鶴馭庶盡酌水獻花之
敬潛祈反風降雨之恩伏願洪造垂杆玄冥戒道隂陽
順序大田有多稼之饒禮義成風按堵遂編氓之適
野處集卷四
