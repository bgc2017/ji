野處集卷三
元邵亨貞撰
行狀
元故嘉議大夫邵武路總管兼管内勸農事汪
公行狀
曾祖鏞宋翰林太醫皇贈中奉大夫湖南道
宣慰使護軍追封平陽郡侯妣趙氏平陽
郡夫人
祖吉皇任登仕郎建德路壽昌縣尹贈資善
大夫太醫院使上護軍追封平陽郡公妣
徐氏平陽郡夫人
父斌皇任昭文館大學士資善大夫太醫院
使贈榮禄大夫司徒柱國追封徽國公妣
陸氏徽國夫人
公諱從善字國良姓汪氏五季時有自歙之黃墩徙婺
源還珠者子孫家焉為江左著姓宋建炎紹興間翰林
學士藻名顯一時故歙之汪至今蕃衍宋末分派來杭
之新城世以醫官入仕至徽國公斌始刻意習舉子業
學射御法慨然以功業自許宋亡乃復從醫術國朝充
江南行省署為官醫至元廿三年世祖皇帝徵天下賢
才御史以徽國應詔召見奏對稱旨切脉竒中用藥立
效即日拜太醫院官出入四朝多獻進治道及民間得
失凡醫家所謂五運六氣與政事歲相符合者無不備
陳故雖以醫進而默能裨益政治累遷至昭文館大學
士太醫院使實生公焉公生而秀穎不與凡子類十餘
歲時見其父出入宫闕一日請得觀上居處徽國弗許
十三歲始命公奉芍藥芽及香藥一器入見便殿世祖
皇帝使免冠而相之點首許可以手撫公額顧徽國曰
卿有子矣使學文術後當遠大徽國頓首謝故公舍家
學而業儒世祖命也授尚書於三山益齋周先生某之
門長師天台山齋柯先生謙益通經史百家時科舉法
未行弗得以儒進大德元年宰執托音納公李公邦寧
穆爾竒公等以公入見行宫成宗皇帝有旨命公入舒庫
爾齊班尚冠服由是日在上左右夙夜執事無缺失者
公聰敏絶人凡省臺卿監奏事無不畢記奏已上或有
所可否欲更張之問公某日某臣奏某事其辭云何公
對如奏語無所遺誤故上雖頃刻必使公侍公膂力善
騎射上每田獵及巡幸上都必命公親從上時涉歴險
阻或風雪陵轢馬顛逸不調公必力捍衞使無虞上嘗
蒐柳林經再宿未返議明日復獵公因諫曰夫獵禽獸
為薦宗廟也今所獲已倍常數且春蒐弗取牝孕先王
所以重生育也臣請車駕還宫上即命檢閱所獲多寡
有司奏數過多上因命公宣旨罷獵大德六年由近侍
進秩奉訓大夫典瑞監丞雖拜官供職猶朝夕在上左
右如近侍時乘間奏曰臣向近侍得朝夕奉宸御今既
受職則有司存臣豈不知陛下眷顧之隆猶恐官謗之
速也弗聽大德十一年上不懌詔徵御寶入内未幾上
崩儲貳未立武宗皇帝時總戎朔方仁宗皇帝以太弟
先入居東宫太后垂簾宗室未附公語諸同寅曰今大
行未即山陵嗣君未至御寶國之神器不宜久留中宫
萬一盜賊竊發若社稷何衆論議不決公曰今此莫若
先奉璽東宫以俟即位是夜公及同僚五人舁寶至東
宫門仁宗曰卿等忠孝使我有此神器者誰其始之衆
應曰汪從善實始謀之仁宗曰天實福我神器卿等社
稷臣也皇帝旦夕即位當加德賞矣武宗入正大統即
位之日下詔天下公抱璽立上側大監竒哩克台用璽
弗稱仁宗顧公使用璽公從容搢笏持金盤調朱用璽
如法上與仁宗皆大悦一時咸稱男子至大二年以恩
賞賜四品服陞中順大夫宣德府知府兼管本州諸軍
粤魯會徽國疾公以侍親辭尋有旨改典瑞監為典瑞
院宰臣奏除新院官名上曰曩朕即位時監丞汪從善
用璽甚稱可特除判官即日遷典瑞院判官散官如故
蓋上親擢也會院以例革而徽國疾復不已公又以侍
親辭不仕上初不聽集賢學士李公邦寧侍御史雅爾鼐
公等為請乃得旨奉養遂閉門侍奉藥饍必親上日遣
中使問疾慰諭絡繹且冀徽國疾有損而公復出仕也
徽國竟不起至大四年十二月薨於大都之賜第制贈
從一品秩公與母夫人護喪歸葬江南臨安縣服闋延
祐元年除龍興路富州尹兼勸農事二年到任民有巨
室訟宗族爭財者連引無服親屬至數十人前尹累歲
不決公至數日吏以案進民亦聚訴庭下公省案得其
要即命吏畫紙作五服圖俾無服者皆不得分財其有
服者聚分如律一州大服民有殺人者官久不得其情
連坐者十有七人公悉縱之衆莫測所向未幾殺人者
果得蓋縱者感悦而物色得之也延祐三年太保庫春
公邁珠國公學士李公邦寧同被旨于朵殿俾中書徵
公入朝時公在任使者授命公即日馳驛至京九月庫
春等以公見仁宗皇帝於白塔寺勅中書議署公朝闕
公以母老力請補外以便奉養屢請弗許丞相哈克繖公
平章阿巴哈雅公參議欽察公嘉公孝誠一日奏事便
殿公適在上側因為公請始得命外補四年十二月特
旨除松江府知府兼勸農事仍命提調普慶寺錢糧六
年到任松江濱海為郡郡統華亭上海二縣華亭厥田
下下而厥賦上上春夏之間水至則不受種藝秋水則
穀且不實公始以為憂即戒縣官築堤防水其年秋大
熟城西南有晉陸瑁魚池舊為屋其上曰西湖書院歲
久不修且壊公即命用工弘其前規又設掌祠守之七
年夏大旱苗盡槁公親走羣望用幣詰朝大雨境内皆
足歲又大熟秩滿母夫人樂其鄉蓴鱸因卜居城南以
稱母意焉泰定元年宰相奏公為南康郡大修白鹿洞
書院洞自朱文公為守時正其山園疆界歲久鄉民寺
僧掩為已有公親往訪問盡得文公所刻界址字於石
上及澗水中民僧率服疆界如初洞有大松數百萬計
無賴軍士每芻蕘焉院莫敢與争山長樂杞以聞公捕
樵者未責以罪遽命齋厨飯之食已始諭以移牒軍府
治罪衆感激乞就公受罪公與之約法而舍之皆拜謝
去迄今洞無樵擾又重廣文公祠宇院既訖工公乃大
書牓曰天下大書院至今過者指之曰此吾汪使君績
也天歴元年冬詔江南諸道兵入京師宿衞時天下太
平日久民生不識兵革諸將沿禄軍士多失訓練公謂
萬戶陳某曰汝世將家有力行伍必齊乃士卒無若他
郡失伍也時陳以公文官不省武事即以兵法難公幸
公謝不能則專之矣公曰師出以律否臧凶因為之條
列古今兵法及古今用兵得失陳遜謝不及由是一切
訪公乃行是歲江西諸郡兵皆無若南康用命者江西
兵多假道南康以渡江所至抄掠鄰境戒嚴公即移牒
鄰郡禁止翼日亭長以鄰兵假道聞公單騎往撫諭責
以行師失律且曰兵法剽掠民財子女者斬入境犯律
者吾直斬之無貸衆畏服無敢動者公又出官錢命星
子縣官聚落星湖漁舟民舟數百艘渡鄰兵於江北助
其貲糧扉屨用是秋毫無犯一郡安堵郡造兵器公親
為指畫舊式以教匠必如法始用非若他郡文具守南
康五年始得代歸民遮道輓留父老皆太息泣下元統
元年拜嘉議大夫邵武路總管内勸農事二年到郡五
府官分道錄囚民有被讐殺父者其子丁某投狀光澤
縣從斷遣丁弗忍潜殺讐以報復自投于縣繫獄且數
歲矣案成罪當大辟公曰人告殺父而官弗為直為人
子者義不共戴天能自殺讐以報義也不逃其罪而歸
之有司不敢廢法也殺人而從斷遣是廢法不用矣自
投有司請罪則置之極刑是又出於法外矣由是觀之
是官廢法而此囚反不廢法也五府官初未之信公對
如初曰使汪從善為郡此囚終無死理上官咸悦卒從
公議民遂得不死於是郡獄悉聽公處決不復可否囚
始擬死罪賴公全活者十餘人公語同僚曰吾非苟活
民命以要譽也必也無可死之實則活之若苟活則彼
嘗被囚害者豈不冤乎憲司有獄多命公鞫之公按問
以律罪無枉者閩民頑愎公一切繩之以法巨室騷擾
鄉民者數家凡民家山園陂池租庸子女唯其所欲苟
有吝色必讎之至死地甚者一家被害公捕其尤者一
二斷罪餘皆屏息鄉民吳某以負官租為縣官榜掠赴
郡誣縣官受賕公曰自吾為是邦縣官無取賕者詰之
辭果廢約明日逮縣官對曲直民懼宵遁里胥有不能
於縣官者教之使投牒憲司憲曰是必郡縣相表裏耳
民因併誣公與達魯花赤且吉公俱取賕縱已故一時
皆受逮公曰吾為郡且二年邦人皆有以知吾心矣今
直縣官而受逮雖得罪亦庸何傷遂俱詣憲憲讓以縱
縣官害民取賕縱罪公曰縣徵租縣職也民負租民罪
也縣罪之法也民誣其上詰之而辭廢郡直也約逮縣
官對曲直不苟罪民也曷謂縱縣官害民乎情偽已見
民懼罪以逃又曷謂取賕縱罪憲不復能詰然猶留公
等不遣既數日會徽國夫人薨於郡署遂丁憂離職時
至元二年十月也明年奉喪歸臨安穿徽國壙而合葬
焉終喪還居松江以著書自晦嘗曰吾一門受國家厚
恩未能報萬一吾早歲涉歴風霜今年踰六十筋力衰
謝倍於常人雖強出仕亦弗堪奔走與其弗事事而尸
居竊禄是重吾過也迺葺田廬以老焉閉門謝客以家
藏舊書教其子孫至正元年山浙行省宰臣以公年未
及致仕不宜早謝民事移檄中書起公視事公又謝不
堪省臣卒以公名進命未下而公病矣公每典州郡必
首修學校以作養人材為先務手點六經四書教鄉校
子弟使廣其傳公博學而文讀書必先經史醫書次之
凡冠婚喪祭隂陽術數天文地理釋老之學皆極其妙
嘗見相山為墓者曰是後子孫當得某疾卜日行師者
曰是日當蹶領將已而皆果然晚年益究性理參求周
邵程朱心法故得見大意焉公貎狀魁梧氣宇落落望
之若中原遺老性剛介不務細行常面折人過而退無
言有為不善者必相戒曰是勿使吾汪使君知也始從
徽國在先帝時賜予甚厚既仕得禄每分贍宗族以彰
君賜無少吝色以故晚年無儲蓄自奉菲薄處之恬然
公先世事宋多識前代典故壯年出入宫掖尤知國朝
禮又敏於言每被顧問奏對唯謹與公卿大夫同僚議
事必稽經史按法律平居好客日未旰戶外之屨滿矣
客不来則不樂談笑亹亹終日不倦公有姊蚤寡守節
不可奪公事之如母養之終公之身焉嘗招泰州人王
公知本教授於家殁公為營喪葬盡禮使諸子為服心
喪王無子命其姪為之後復資而室之又嫁其孤姪女
邦人為歌詩以頌公德至今人能言之公所著書有通
鑑地理志二十卷地理考異六卷生意齋筆錄三十五
卷讀書記十卷中朝紀聞若干卷博愛堂家藏方論若
干卷餘未竟集者又數四公又長於書法凡鍾王以下
靡不究晚年書益有名力學益不衰至正二年秋忽
感痁疾既又腹疾疾革以後事屬其弟從道八月七日
丙午卒于松江里第正寢家無長物琴書祭器而已公
生於至元十六年十二月四日春秋六十四夫人燕山
隋氏太醫院使有之女繼吳郡蔡氏皆先卒子男五人
曰謙娶魯郡徐氏曰繼祖曰泰曰晉曰渙女五人曰財
適華亭夏日起曰住曰現曰普曰遵皆在室孫男一人
曰觀寶女一人曰觀奴經營公之喪者弟從道從禮甥
沈元復故吏張俊也從道等與諸孤謀以其年冬十一
月十六日甲申葬公於杭州臨安縣鳳亭鄉海塢山之
原從徽國之兆以二夫人祔焉治命也嗚呼公事親盡
孝事君盡忠居官而官事治在家而家事理夫君臣相遭
於明時而能有為如此其嘉言善行固當有以傳世也
使天假之以年則其仁愛及物而功業在朝廷之上者
又何如哉亨貞自童穉時獲游公之門比弱冠而公妻
以甥女於今計廿餘年矣平日行已立身之方得於公
者為最多公沒謙等屬以行實曰先君子平生履歴知
之詳者莫若子子其為狀遂不辭而錄其大節以備國
史採擇併求當代立言君子銘其不朽謹狀
故忠翊校尉徽杭等處㩁茶提舉唐公行狀
曾祖元忠妣趙氏
祖信妣孫氏
父文洪妣沈氏
公諱昱字仲明姓唐氏世居雲間之海隅鄉祖父皆晦
跡為鄉里老成人公幼有志氣不與羣兒類知有向上
事業不為同流合汙之行及長能卓然樹立思有以顯
其親凡所趨向皆勇於慕義進善度量倜儻表裏如一
善治生理凡祖父産業悉充廣之十倍舊制然輕財好
予周貧賑急奉上字下惟視吾力無少吝色尤厚於宗
族敬愛無弛禮事父母孝待子弟嚴於鄉黨之賢者長
者皆推誠而親敬之咸得其歡心故遠近悉稱其賢謂
盡親仁善鄰之道焉至順元年郡境大飢公慨然捐廩
粟二千五百石以賑施貧民一境賴以全活者甚衆有
司具其事聞於朝朝臣奉詔議以八品恩例賞之授進
義副尉浙西袁部場司丞在任四年有餘鹽課每歲報
最公心制事戶不煩擾視他場為優上司咸稱其能元
統元年改授保義副尉江西蘆潭批驗所提領到任益
廉謹稱職無廢事至元元年以年滿七秩乞致仕長官
以公筋力未衰曲意稽留不聽而公意不敢違朝廷通
例懇辭切至長官卒不能奪其志翩然賦歸營菟裘而
老焉有司復疏其事以請朝廷頒恩例賜七品秩忠翊
校尉徽杭等處㩁茶副提舉朱衣象笏以榮其老公自
以平生無仕進志一旦被國恩若是每拳拳思盡奉公
之心以稱報效既歸故園悉以田園家事付諸子益延
名師教諸孫以禮義暇日則為園池植花竹以自娛肩
輿往來田野間置酒肴召朋友親戚歡笑殆無虛日鄉
里榮之有餘力則營建橋道凡若干所平生事佛尤謹
嘗親詣四明補怛迦山感大士現像其於佛刹力所創
建者若同郡澱山寺大雄殿寶塔經閣及諸像設廡宇
也所施予者若杭之靈隱寺則粟百石澱山則千石吳
之開元寺則錢二千五百緡洪之上藍寺則五千緡又
嘗為飲食以供萬僧其他不可以數計者尤多也至順
庚午發帑財以施飢民為饘粥以食老弱凡閱數月乃
已此皆出於中心推恕非要譽於鄉黨朋友也郡邑長
官聞公之賢咸願與之交不以民曹視公公亦樂與周
旋不倦自致仕歸則杜門不出矣及今子孫五世同居
平日嘗以自己少年勤苦訓之故皆能克家幹蠱以承
公志也公生於宋景定甲子三月九日顔貎粹然以和
老而彌健至正癸巳自春以來始羸瘦不良於行危坐
終日食飲言笑不廢也至秋則氣息奄奄澌盡弗任矣
八月十有七日二子諸孫問起居猶能呼其名至夜分
乃逝壽考九十娶臨安俞氏繼澱湖邵氏皆先公以殁
子男四人長俊卿娶上洋張氏早殁次俊民娶雲間金
氏次俊賢娶同邑張氏次俊良娶澱湖陳氏亦早殁女
五人適邵聲甫任宗遠何士淵俞忠張子才孫男九人
世昌世榮世安世忠世能世才世華世贇世彰女二人
適俞國才凌居仁曾孫男十有三人女十有二人玄孫
男二人俊民等卜是年九月二日丙寅奉柩火葬於壽
寧菴先塋從治命也嗚呼公生時能自異於衆立身起
家以光前人報國以忠理家以法處族以和居鄉以慎
教子孫以禮義老而康寧殁乃委順以壽考終其身而
子孫皆能承其志不墜其業可謂鄉之善士時之全人
也襄奉日嚴諸孤以行述為請庸摭其梗槩以求當代
立言君子銘其不朽云謹狀
元故建德路淳安縣儒學教諭曹公行狀
公諱慶孫字繼善姓曹氏上世温之許峯右族世稱三
王以神明顯唐宋間者鼻祖也八世祖諱景修分派秀
之華亭文欽里代為文家曾祖諱澤之宋秉義郎戶部
犒賞所差監硤石酒庫祖諱應符宋迪功郎衢州司戶
參軍父諱榮老宋宣教郎公之系實嚴陵邵氏子本生
父宋文林郎處州州學教授諱桂子處州娶司戶公女
曹氏而生公公蓋曹氏出也宣教公早世秉義府君命
公後其舅氏公雖外繼而幼養於處州公克世家學明
書經生於至元二十三年丙戌七月二十四日初仕平
江路吳縣儒學教諭再調建德路淳安縣儒學教諭皆
得士論年甫四十輒無仕進意日以經史諸書陶情悦
志得古人嘉言善行輒書之片楮揭坐右踰月則滿壁
又徹而更之躬自踐履至熟之乃已公田廬不迨中人
家取給伏臘不求贏餘惟於祭杞必考求古禮躬自營
修務為精潔不以豐凶而有所過不及誠敬嚴肅衆人
所難公既為人後為繼高祖之小宗益自(闕)虔恪以宗
祧為重上世墳營之可考者尤加封樹先世銘表之未
刻者悉求名筆以識不朽復著墓祭禮治革之以為常
式力教子弟訓以先世遺法俾母墜家業於魏晉書法
素所嗜學早歲即擅書名未中年屏絶聲色若物外人
築堂曰安雅居群書其間日夕莊誦嘯歌忘倦嘗曰吾
平生無過於人者惟守吾聖門之學以行吾儒分内事
雖不能紹先儒道統萬一然不以世俗名利為身累豈
非陶靖節所謂不以心為形役韓退之所謂行已立身
自有法度者或可冀其遺意邪故翰林學士鄧公善之
張公西巖虞公邵菴皆公所常考德問業安雅堂榜虞
公書也奎章博士柯公敬仲國子丞陳公衆仲儒學提
舉楊公廉夫皆嘗為之記晚年人皆以安雅先生稱之
公亦喜曰此吾平生所以自任若未死而人以謚我也
踵門求文者無虛月公所為文必造理義盡人情無誇
誕虛遠態不作鉤戟喉舌語一語一字必有來歴而意
度皆從已出故遠近咸願得之其所著古詩近體騷辭
記序銘狀箴訓雜文曰副墨者若干卷年益老而力學
益不衰晚年耳聰目明夜書細字又信意作小山水畫
幅殊有佳趣老而彌健蓋有所養也嘗曰吾居華亭九
峰谷水間是邦之望惟陸士衡兄弟為晉代文宗今其
遺跡皆不可見能不感慨於千載之下暇日窮其讀書
聽鶴之地遂買谷水東崑山隂構堂于上像二子以奠
且築室其下興到即命扁舟徜徉其間有司嘉其志嘗
以聞於江浙行省焉公於宗族間尤善周旋奉上字下
能竭智力少年事處州公克盡孝道中年奉叔雲西居
竹二翁又能委曲承順事苟有不當者則犯顔直言必
揆諸理乃已公平生繼外氏而不以得其家貲為心人
或以為迂勸公使求之公曰上世所以俾我為後者豈
不以吾本宗世有賢人而利吾道義之澤為扶植計哉
吾豈較是瑣瑣以違上世初志今族人所以沾丐文風
向慕忠厚者豈非處州公有大造於兹耶由是鄉黨咸
則之至若處兄弟子姪則導以詩書禮義教以恭敬輯
睦歲時恒集鄉族長幼於家塾會講經義淑諸人者殆
不少矣及其或以徭役為公累公雖知其無預亦弗違
其請至於家貲蕩析亦無幾微出於言面家無饒餘歲
又輟米以周貧族其有死者乃身先率衆以營其喪葬
尤篤於交道心常薄世俗以貧富為重輕遇事必尚古
人意氣乃已故江湖間清議罔不加敬向慕咸以得識
公為足性至好客客至則觴咏歌笑竟日不厭解榻留
連不忍其去鄉里間每有論議莫適處者賴公始決人
人得其歡心親朋燕集皆力致公得公始樂晚年嘗曰
吾本邵氏子利賴之者不為不多矣因考字書復名曰
綤以志不忘本也編修蘇公昌齡相知既久至正二十
一年二月廿又五日至公之鄉始獲晤對如舊相識方
接杯酒敘殷勤論議甫洽而公乃疾作矣二十六日質
明命二子曰吾弗可為矣汝曹能遵吾平日之行則吾
為不死矣言竟乃逝公娶檇李唐氏承務郎新州同知
諱世延之女先十歲卒子男二宗儒娶新安汪氏邵武
路總管諱從善之女宗臣娶龍江章氏蘭溪州知州諱
夢賢孫女女四適仙山施德溥嘉禾徐麟檇李唐璟會
稽趙琪皆儒家子孫男一子鎮女三皆幼是年三月卄
有二日宗儒等卜葬於華亭縣修竹鄉文欽里先塋之
側其佛廬曰集福公所履歴之跡此其大略也然皆衆
所能道信聞遠邇者故書之而不佞
海隅唐氏先世事實狀
唐氏世居秀之華亭縣在宋季時以積善孝義聞于鄉
里然未始有顯者迨國初以来忠翊校尉昱始能自樹
立以大其家昱之父曰文洪文洪之父曰信皆敦朴勤
儉行無踰越初居華亭集賢鄉鳳凰山之陽上世丘墓
咸在忠翊遷居海隅鄉横泖之隂前至元間朝以華亭
之地置松江府裂其東半為上海縣而海隅屬焉今子
孫遂為上海人族于是乎蕃衍矣忠翊生四子曰俊卿
俊民俊賢俊良皆克紹家業善務生事俊卿蚤世有二
子曰世昌世榮俊民俊賢尤長於繼述先志奉公字下
無所缺失家益以振俊民生三子曰世安世能世才彬
彬競爽始能相尚儒術從事師友以染濡禮義為悦俊
賢生三子曰世忠世華世贇俊良生一子曰世彰一時
咸卓然自立五世同居男女數百指内外戢睦罔有間
言自忠翊以下墳墓悉在海隅歲時祀事子孫各盡其
力朋酒羔羊至於疎遠皆得還往殊不失古意世安有
二子曰景熙景道世能一子曰景辰皆躬蹈士行朝奮
夕勵叔出季處志遠大以振家聲事詩書以圖久遠忠
翊字仲明幼有志氣不為同流合汙之行度量倜儻表
裏如一其祖父基業初不踰中人家能自致力充廣倍
蓰舊制於鄉黨之賢者長者又能推誠親敬咸得其歡
心故遠近皆賢之至順庚午歲郡大飢捐廩粟五千斛
上之官以賑境内其所私賑尤更無算有司具聞於朝
乃膺懋賞授浙西袁部場司丞秩滿轉江西蘆潭批驗
所提領俱以廉幹謹慎聞于上下上司嘉之待以優禮
年垂七袠即丐致仕恩例賜七品秩授忠翊校尉徽杭
等處㩁茶副提舉性輕財好施恒繕完佛老宫室勉其
祝釐以報上德至順庚午辛未以後歲多歉澇屢發帑
財以濟飢困為饘粥以食疾疫皆樂於為不出勉強自
致仕歸杜門掃迹公私悉任子弟惟好善則至老彌篤
嘗曰此吾家法上世所由起家者也後人其可廢乎壽
九十乃逝俊民在父母時恂恂服弟子職孝弟著于鄉
譽及忠翊出仕家事一以息肩於是賓客喪祭凡夙所
為者咸加增飾揆諸禮度乃止其所未為者又能力致
以求備焉由是家庭間親親尊尊長幼秩然有序中外
藹然以和後仕至河南等處人匠提舉以殁俊賢嘗為
湖州路雜造局副使尤善幹蠱相其父兄服勤穡事應
役奉公服勞不憚苟遇繁劇則兄弟爭先禦侮故家道
日益優裕沒身不衰二人皆體貎敦厖襟度慨慷不拘
細行見善必為不改父道其於修治津梁平易道路救
災䘏隣又有踰於上世者事歴歴在人耳目世安嘗為
内正司繡衲局大使在昆弟間表表特異言行一致無
所外飾諸父既沒慨然以門戶宗族自任公私巨細必
身率先鄉里賴其捍衞咸稱其質直焉世能嘗為管民
提舉司照磨世才紹興路山隂縣丞世忠中政院宣使
使世華平江路嘉定州醫學正子孫至今慤守先訓其
或家有不競者亦不廢禮忠翊之葬在其居之北二里
佛廬曰壽寧院蓋其生時俊民預為營卜壽藏以寓喜
懼之志亦孝道之一事也從斯兆者人匠提舉繡衲局
使凡三世夫婦悉在焉景熙景道每念先世成立之不
易祖父負荷之維艱而未有著之金石以垂不朽者乃
援老蘇氏譜亭故事以謂蘇氏古望族推而上之亦僅
得六世譜以識之則後人傳習不替今吾之族固起自
閭里矧祖宗所積者長厚諸祖諸父以来皆力延名師
以教禮義可謂有德有造於我後人矣今之繼以永久
者豈非氣澤所被乎盍亦以是告於方来不可當吾世
而不託諸縉紳以表墓田也乃推敘宗族存沒世次可
知者得七世列之為圖稽其顛末告于父友邵亨貞求
綴次成辭以為之按亨貞嘗識忠翊公之晚年自人匠
提舉伯仲而下皆納交矣故亦粗知其槩嘉二子之請
乃不辭而書之以俟立言君子採擇焉至正五年十一
月(闕)日
墓誌銘
元故柳州路馬平縣都博鎮巡檢曹君墓誌銘
君諱永字世長姓曹氏曹族温之瑞安許峰曹村上世
自宋建炎紹興間徙居秀之華亭縣修竹鄉今八九世
子孫蕃衍仕者率不過令丞曹屬然益讀書為行為士
大夫家君生大德七年九月二日父雲西處士名知白
隱德不仕為鄉里典刑知名江湖母夫人河内李氏有
賢行晚年事佛自號紫(闕)居士君性穎悟好學通舉子
業凡詩書六藝之文皆習而能之沈潜體究必造其理
尤力淹貫魏晉以来字書八法朋游以能書稱鍳古墨
蹟法帖到手輒次甲乙無失誤者行輩皆服其識有膂
力堪射御弱冠筮仕以蒙古字學進沿檄為温州路瑞
安州學正秩滿陞授柳州路馬平縣都博鎮巡檢未上
江浙行省宰臣賢其學問以宣使辟之領職且有日而
疾作矣至正八年九月十三日殁於錢塘旅舍春秋四
十有六妻同郡陸氏先一歲卒子男三騶虞早天次於
菟幼彪孫男一女一其年冬十一月甲辰處士以君之
喪歸于其鄉之千山東原徙陸氏骨而合葬焉從母夫
人之兆也嗚呼君之事業咸期以遠且大而遽止於斯
不稱其位也可哀也已銘曰官無云卑道是先學必
以博約乃全四十強仕傷夭年有父歸骨名山川千載
不朽視斯鐫
祭文
祭曹雲翁文
維年月日外從孫某謹以家饌牲酒之奠祭於外從祖
貞素先生之靈天之生公夫豈偶然乾坤之清氣散在
萬物公獨得其賦畀之全雖不能行道於斯世實有以
追夫晉人之風度覈於柱下之玄玄高山流水光風霽
月所以心領意會超於事物之表者又不啻濠梁之二
子洛社之諸賢故公之聲名才德有以取重於期野儀
表於鄉族者足以發前人之光烈抑又著為身後不朽
之傳藐焉寒微異姓諸孫半生相依於閭里者賴祖父
之情好為肺腑之姻聯雖恒處於纍纍子姓之列公不
以其年之幼穉獨能振拔以導前故凡獲親炙於公者
非徒講翰墨論文藝與於觴詠游觀之事而已至於譚
玄考古鉤深致遠靡不相資而造理每鑚研乎周孔而
窮極乎羲軒故公之愛我也知之者莫不多公之識鑒
其不知者亦不能退而無後言或隨時而有間時乎而
投杼者小人罔公以非道及其既久而昭雪公乃不愈
於初者則又莫能奪夫胸中之天比歲旅食異縣奉公
之日常少每引領翹企所以叩於蒼蒼者覬公之百年
孰謂公厭世而長往恨不能起之於九原兹抆淚以永
訣情莫究於萬千惟公之形神固不可得而復見而公
之不死者在穹壤間其来歆乎几筵此予於公所以神
交夢接於冥冥之中者豈人人之能識匪筆舌之可宣
野處集卷三
