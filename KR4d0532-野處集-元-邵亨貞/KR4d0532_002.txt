野處集卷二
元邵亨貞撰
序
送族兄安仲還鄉序
世之宗族以服盡親盡而途人者久矣此老蘇氏族譜
所由作也吾宗自東晉居睦逮唐貞觀中神祖孚惠王
以勲德廟食由是聚族廣懋世次昭著率世世可考唐
末乃漸分派散處各自為族及今十七八世積年四百
餘矣子孫不遠數千里一見而昭穆不紊不以服盡親
盡而途人者繄神祖是賴其尤相親暱者惟諫村灑後
汪村為然三族始祖以兄弟為近久而子孫益能不自
疎外歲祀西山廟必三族合享率數十百人所以尊祖
睦族而益久之也陵谷屢遷衣冠氣澤日以微泯所幸
未泯者此爾至元中先大父處州君以弗克終仕于宋
晦迹華亭别業先子遂生華亭至德間大父喪歸故里
先子弗克舉家去至今為華亭人間有宗族来者見之
惟恐不亟親愛之恒患不至自以不得見三族合享之
盛此心未嘗不介然也至正二年冬灑後兄安仲君来
佐松江府幕一見而昭穆定親愛著始而問勞渠渠中
而情文于于終而感歎凋落同然而欷歔兄距灑後始
祖為十五世予距諫村始祖亦十五世不以服盡親盡
為解友于之情若出同氣吾宗固自有家法哉兄弱冠
從事江東列郡又再入縣幕所至皆有能聲今復佐幕
兹郡郡簿書必由佐始凡見諸行事一皆處以忠厚多
得其情郡長官信從惟至予固自慶宗族猶有人也嗟
乎吾宗冠蓋相望久矣時殊事異鞠為塗泥能彈冠自
奮者復幾何人兄一出而宗黨出色先世氣澤不遂微
泯可謂求什一於千百矣顧予生長異鄉衣食於奔走
不得與宗族共處每南睇松楸無寧窮已在莊周謂去
國見似人而喜況吾兄哉今年春兄以秩滿白郡長去
歸鄉里由是退自悲向吾先子之介然者既不得釋今
之合而離者又烏可己於言耶因兄之行敘夙昔之所
感以識别又不徒私於兄而已也
送畫者尹楚臯序
江漢以南古為楚地羅浮衡岳洞庭雲夢瀟湘廬阜世
號竒偉秀絶者咸萃焉夫楚在三代盛時殷武之詩嘗
抑其強大春秋書法不使與中國齒良有以也至入秦
而國除更兩漢六朝唐宋之化而人物乃盛郡邑之名
亦隨時以易數千百年而下幽人勝士猶不忘其初名
至今形之文詞取以名其居名其人名其物者往往有
之當時列國若齊魯晉鄭宋衞皆不與焉吾嘗意其有
取於山川之勝人物之盛而舍詩人春秋之所陋也惟
山川之樂雖王公貴人有終身慕羡不得一至其處者
而遁世放曠之士迺居處遊歴其間得以為歗歌術業
之資以娛其生較之孰得而孰失也覃懷尹安卿非楚
産也而能慕騷人風度始援筆寫蘭蕙即有成趣既又
歴覽江漢勝槩萃其所尤以為圖畫志可尚也縉紳之
士嘉其能為詩文以勖之有曰是宜號楚臯則為無負
所學及觀其畫皆瀟灑縱逸可喜於是益信其於山川
竒偉秀絶者果有得也今復將遠遊以窮夫平日所未
至而廣其學則斯名豈徒假哉遂為之歌曰楚之山
川兮幾千萬里周流而歴覽兮惟適所止思古之人兮
弗可致聊延佇於澗谷之間兮撫遺蹤而興起攬荃蘭
兮蕭艾深援余毫兮殆將求其苦心道里綿邈兮曷從
執珪而越吟悠哉悠哉歲將晏兮其可以窮幽尋
進士吳善卿赴黟縣教諭醵贐序
江浙省取備榜進士今歲得吳君善卿士論相慶以為
得人善卿甘肅人而假館松江遂以與薦焉右牓之士
每舉登於江浙者松江恒多於他郡而善卿獨得稱善
衆論者何哉豈非以其嘗實力於問學無待於假人非
以幸而致者也善卿平日好學而謙識者莫不以科舉
許之今之舉或以其不可得在正牓為憾士論曰不然
文自己出雖備牓亦榮也豈天將以是為他日正牓之
權輿乎牓出未兼旬省檄調徽之黟縣文學與善卿争
名者曰黟陋邑也若冷官其何以堪之士論曰仕而優
則學豈天其或者以此小試善卿之才而玉成之是邑
獨不可施教耶雖然善卿貧士也孟子曰仕非為貧而
有時乎為貧今善卿為百里師得行其道志不為貧也
母老矣居無積倉行無裹糧雖無離憂其志不樂於其
行也劉君用章為之請且謂予書之凡善卿平日常所
来往與是邦富而好禮者必能為善卿謀之上以贊有
司之得真才下以為力學者勸固無俟乎喋喋也
潘鍊師松菴序
老子之道以清淨無為為宗鑿鑿五千言所以垂世立
教者至矣當時雖孔子之聖猶歎其猶龍也後世宗其
學而得其道者凡幾千百人其徒敘為列仙集仙等傳
以與太史氏書相久遠豈欺世哉又其後飲刀圭鍊形
氣之說行則謂老氏之學惟長生久視之趍是豈知老
子者哉蓋凡得其道者謂止於無為然而未始無為也
謂入於虛無然而未始虛無也惟周流六虛出入古始
將無所往而非道與天地萬古相為終始雖鬼神造化
不可端倪矣豈徒長生久視之為哉故自老子以下五
祖七真之緒相傳為尤著其學盛於北方久矣國朝混
一區宇特設全真掌教宗師以領袖之而天下學者無
問其源所自出靡不以得承七真先緒逮事當今宗師
為足也維揚潘鍊師仲華自幼為儀真瞿老師之門人
掌教大宗師完顔公嘉其能循道誡翛翛然有古高士
風度期可與入老子之道號之曰通真明義静德大師
玄中子且命主領益都路嶧陽山碧雲宫香火仍給金
緣紫服仲華曰是未足以盡吾學道之事於是退歸維
揚結廬燕坐以修其道且以休其徒衆而講習焉命曰
碧雲菴示不忘嶧陽之命還以青松萬本復自號松菴
以喻歲寒後凋志學之久而彌堅也予聞鍊師棄千金
之家而忘其故習不蘄仕進而甘於恬漠非真有見乎
老氏大意弗若是也顧三千之行有以備於身其與向
之五祖七真游於無何有之鄉則兹松之植拱把而合
抱青青者無窮期又將不得與真游同一不朽與
送傅明學序
往年邵武太守汪公國良與江東傅氏為通家好嘗聞
其言傅氏家世之盛與初菴先生數學之善固敬諸胸
中矣而傅氏之選於鄉擢于朝者累舉皆不乏人益知
其族之蕃衍有自来矣至正壬午子初參軍登第奉常
得其文而誦之邃然淵深渾然端厚有德士也又六年
參軍以浙闈較文来遊雲間始得相識以奉周旋其從
子明學實從之来明學甫弱冠氣質冲融言貎兩資傅
氏佳子弟也既久見其在伯父旁油油翼翼祇服厥事
暇則沈潜誦讀日益而月廣恬進而勇退觀其文則鏘
然成章能世其家學者也退自吁予與明學皆宋舊家
出也予自弱冠以徭役旱澇世故相屈抑堂播之弗績
弓冶之俱棄浮湛里閭所幸氣節不遂以冺今年既四
十視明學之所為能不愧且悔悔且莫及矣參軍於稠
人中知遇最厚明學以前軰相尚予益不敢以少予歲
視之也而邵武公又予外姻之長則予與傅氏之契其
所由来遠矣今參軍公上廣信有日明學復侍以往於
其别執手謂之曰明學行且進於學振而家聲矣抑能
遵而伯父之教矣予復何言雖然世之人方惟功利聲
勢是尚吾黨當追念故習即仁義以自異無俾流俗能
移則庶乎可遠大矣
送張令尹序
華亭為百里之縣東與南皆瀕於海厥田下下而厥賦
上上在吳越為壯縣都保廣袤不踰中原之中縣然四
境無不食之地設官不過宰丞簿尉洎學校倉庾鹽税
之職而已以故奉上字下者咸得充裕焉國朝陞江南
軍州為路壯邑為州好事者乃增益華亭戶口糧税之
數而上之於是分其東半置上海縣復設松江府以總
會之地削於下官迫于上百里之宰不得專制而盡其
才今乃共坐一署上又設長以兼領其事丞簿尉無分
職復得以參裁可否專制之令益不行矣然民心所仰
仍屬於宰而同寮不與焉是知古法固入人深也欲直
行已志不為同寮摇奪者惟不貪而明明而能幹者為
然數十年間明而幹者固不為無人咸溺於貪而志卒
不得逞亦其理宜也邢臺張侯来宰是邑三考之内終
始如一廉幹且明聞于朝野奉上字下惟盡吾才賦役
之不等者均之文教之失宣者振之豪奢之族蔑敢干
以貨賄強梗之徒無所逃於縲絏民蘇而吏逸盜弭而
訟平冤者以伸而戾者以懼雖郡官之命弗直不受乃
心所安一視斯民為命也直行已志同僚不得以摇奪
者於侯斯見之矣故凡侯之善政載諸冊書紀諸碑碣
形之詠謌傳之朝野者皆歴歴在人耳目非倒指立談
可盡一旦秩滿告去自郡官至於庶人罔不嗟嘆扼腕
惜其不可留矣吾既慨寥寥數十年間賢宰不多得廉
幹且明者侯獨專美之矣又懼繼是以来者尚能若侯
之如是以惠斯民乎故書以識别
贈浮屠如月序
學佛之徒無農商工賈奔趨負荷力役重任惟日端坐
事齋戒持律講讀其書然其為道難成有不可容力者
故必虛其心使不為毫髮世慮汙染歴久不異則物我
相㤀身心皆空表裏翛然無所附麗然後此心湛然虛
明洞矚萬類凡世人智力所不能窮極之事無適而不
達其為道信乎難成矣又必守於久遠使恒明而不昩
斯僅可以言佛之徒也雲間九山有僧曰慶名其徒曰
如月蓋取諸此義月介其鄉之老人求予言以自廣予
因告之曰天地之間恒明而不昩者莫若日月人身之
中恒明而不昩者有明德焉故經曰在明明德使不為
物欲所蔽則其本體之明者皎然長存而洞矚事理無
適非道譬之日月之光無時不然不蘄照物而物皆莫
逃其明矣此聖賢為學之極功與學佛者之宗旨若不
異也月能勉之於斯當有得焉雖然吾嘗聞得佛之道
者心性虛靈歴浩劫而不昩天地日月有壞而此性常
在竊常疑之而未信如其果然則夫如月之取喻又不
足以盡之矣
送張孟膚移居吳門序
世道之治亂相仍久矣夷考古昔蓋亂之日恒多而治
之日少士君子不幸身親亂世雖有道德文學可以大
過人者亦將無以保任其父母妻子於斯時也文王孔
子聖人也拘於羑畏於匡此豈不德而致之耶秦漢以
降至唐天寳至德間惟杜子美奔走亂離自幼至老與
其身相為終始竒窮流落之態可謂至矣然抱其胸中
之道德文學以自異於世終不為造次顛沛所移也若
然者代皆有之豈獨子美為哉後世言身親亂離者必
首稱子美盖以其能著之聲詩而可見耳子美之言一
事一物靡不形於咏歌以與其身相為終始道德文學
因而傳焉後世稱之曰詩史卒無異詞比自十餘年来
兵戈之迹遍滿山野江淮吳楚之民靡遑寧處友人張
君孟膚世家江隂屢嬰患難轉徙周流避地鄰里無寧
歲矣至正己亥秋奉父母攜妻子來三江南僦編氓之
室以居視孟膚奔走兵塵故園風物衣冠圖史與凡所
以奉親養志之具皆蕩為劫灰荆棘之墟矣宜若可憂
也而孟膚日經營之以奉高堂菽水之懽以字閨房綵
衣之樂欣欣然能忘其憂惟從事翰墨文雅扁舟往来
吳松幽勝之地樂交游大人君子之門長篇短什靡日
無之未始有羈旅容色嘻此豈非胸中有所抱負而然
耶今將卜居吳門市中以為諸侯賓客於其行也朋游
咸賦詩載酒以餞之予以謂孟膚之志氣槩可見矣孟
膚之孝弟學問不言而喻矣所幸者孟膚之齒未也他
日四海晏然富貴而歸鄉里當以平生履歴著之詩篇
與此身相為終始追子美之高風遺躅以為今代之詩
史云
送全真嬾雲子序
學老子之道者必年富力強血氣充盛加以存養之功
則其神易完守易固而心之所操者一其為道易成也
故昔歐陽公嘗問道於石唐隱者隱者曰公之屋舍己
壊難復語此由是知血氣既衰斯不可以有為矣惟其
遠取諸物近取諸身身之屋舍有壊固不可以語道至
於寄其身之屋舍益不可以不完也否則風雨霜露必
摧吾體膚伐吾筋骨將竄避之不暇又豈能佚吾四肢
百骸以固吾精神血氣而操存其心耶故老氏嘗謂身
為丹基蓋謂是也嘉禾嬾雲子懷君仲彬師事老氏而
習其道兵火之餘屋室蕩盡浮游畢縣寄身故舊而能
不廢其學日夕思念遑遑焉惟恐業之不精歲之不我
與而此身之屋舍亦隨以壊也今將歸故里卜築于雙
湖上為苟簡之室以事老子而棲其所謂身之屋舍者
其志盖可尚矣暇日過予自言其道之難成而事之不
易集如此予謂世之知愛其四體為之宫室以藩蔽之
者人莫不然也至於固其精神血氣而存養之求其放
心而操存之非學道之士弗能也而老氏之徒乃能若
是豈不可尚也哉苟有力者能為嬾雲棲息其身使不
為風雨霜露是懼神完氣充以全其存養之功他日得為
莊周列禦寇之徒與聞乎老子之道顧不拜諸賢之惠與
題錢素菴所藏曹雲翁手書龍眠述古圖序文
道在天地間惟文乃能載之苟無文則道將不能以言
傳雖傳亦不能久遠古先聖賢所貴乎文字者以其為
載道之器也自三墳五典群經衆史諸子叢集以降而
為法書墨蹟片言隻字莫非載道者故歴代寳之久則
愈貴以見今之不及於古焉貞素翁為鄉里典刑學術
優贍經史百家罔不造詣家所蓄書數千百卷法書墨
蹟數十百卷非徒藏也日展誦之所得者深廣也翁生
太平時年幾九袠以考終不可復得矣晚年目明手書
細字精緻可憐此卷蓋為素菴先生書宋福唐鄭先生
所為龍眠述古圖敘文也追思翁康強時幅巾野褐扶
短笻竹招邀文人勝士終逍遥於嘉花美木清泉翠石
間論文賦詩揮麈談玄援琴雅歌觴咏無算風流文采
不減古人其有得於文字間者未易臆計也暇日屢從
翁遊得所書詩文小簡凡數十紙至今寳藏時出而觀
以求翁於髣髴未嘗不致私慕之戚乃已今觀先生所
藏而敬愛若是保全於兵火者又若是其賞識良可尚
也以謂書之在人間恒得如翁之善藏則書為不徒辱
矣若翁之能造詣理趣卒為鄉里典刑則翁為不徒藏
矣先生復能寳翁遺墨將垂久遠則翁之高風雅度與
宋諸賢同為不朽矣吁使翁平生所藏之書所書之蹟
盡得如先生者而付託焉豈非翁之願也又豈非書之
幸也鄭子産有言曰非無賄之患而無令名之難愚亦
曰非無書之患而無賞識力學之難也先生求文識卷
後故書以復命焉
說
李轟字說
天地間聲之大者莫若雷霆凡狀雷霆之聲者曰轟而
他物不與焉字書謂轟為羣車之聲若然則車聲蓋與
雷霆等矣聖人制器車之體用至備圓其蓋以象天方
其輿以象地兩其輪以象日月任載運行俯仰周折具
盡物理斯聖人所服用也以車聲而侔雷霆轟字又專
為車聲而作雷霆反借義焉則車之時義大矣哉會稽
李生取以為名豈苟然耶乃若得之父兄師友則人之
情也果何異與今乃得之夢是得之於神也得之神是
得之於天也貞居張鍊師以起之字之不亦宜乎予今
年始識起之質而不野和而不流詢其家世又觀貞居
所為文因以得其為人起之未老也篤志而力行以自樹
立其身時至事起足以有為豈知其聲名不彰彰然於
天地間耶以能不負其先世之澤與神告之休徵庶斯
名之無忝也
野處集卷二
