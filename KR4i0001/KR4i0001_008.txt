文心雕龍卷之八
梁通事舍人東莞劉勰撰
比興第三十六
詩文弘奥包韞六義毛公述傳獨標興體豈不以
風通而賦同比顯而興隱哉故比者附也興者起
也附理者切類以指事起情者依微以擬議起情
故興體以立附理故比例以生比則畜憤以斥言
興則環譬以寄諷蓋隨時之義不一故詩人之志
有二也觀夫興之託諭婉而成章稱名也小取類
也大關雎有别故后妃方德尸鳩貞一故夫人象
義義取其貞無從於夷禽德貴其别不嫌於鷙鳥
明而未融故發注而後見也且何謂爲比蓋寫物
以附意颺言以切事者也故金錫以喻明德珪璋
以譬秀民螟蛉以類教誨蜩螗以寫號呼澣衣以
擬心憂卷席以方志固凡斯切象皆比義也至如
麻衣如雪兩驂如舞若斯之類皆比類者也襄楚
信䜛而三閭忠烈依詩製騷諷兼比興炎漢雖盛
而辭人夸毗詩刺道喪故興義銷亡於是賦頌先
鳴故比體雲構紛紜雜遝信舊章矣夫比之爲義
取類不常或喻於聲或方於貌或擬於心或譬於
事宋玉高唐云纖條悲鳴聲似竽籟此比聲之類
也枚乘兔園云焱焱紛紛若塵埃之間白雲此則
比貌之類也賈生鵩賦云禍之與福何異糺纏此
以物比理者也王褒洞簫云優柔温潤如慈父之
愛子也此以聲比心者也馬融賦云繁縟絡繹范
蔡說之此以響比辯者也張衡南都云起鄭舞璽
抽緒此以容比物者也若斯之類辭賦所先日用
乎比月忘乎興習小而棄大所以文謝於周人也
至於楊班之倫曹劉以下圖狀山川影寫雲物莫
不纖綜比義以敷其華驚聽回視資此效績又安
仁螢賦云流金在沙季鷹雜詩云青條若總翠皆
其義者也故比類雖繁以切至爲貴若刻鶴類鶩
則無所取焉
贊曰詩人比興觸物圓覽物雖胡越合則肝膽
擬容取心斷辭必敢攅雜詠歌如川之渙
夸飾第三十七
夫形而上者謂之道形而下者謂之噐神道難摹
精言不能追其極形噐易寫壯辭可得喻其眞才
非短長理自難易耳故自天地以降豫入聲貌文
辭所被夸飾恒存雖詩書雅言風格訓世事必宜
廣文亦過焉是以言峻則嵩高極天論狹則河不
容舠說多則子孫千億稱少則民靡孑遺襄陵舉
滔天之目倒戈立漂杵之論辭雖巳甚其義無害
也且夫鴞音之醜豈有泮林而變好荼味之苦寧
以周原而成飴並意深褒讚故義成矯飾大聖所
錄以垂憲章孟軻所說詩者不以文害辭不以辭
害意也自宋玉景差夸飾始盛相如憑風詭濫愈
甚故上林之舘奔星與宛虹入軒從禽之盛飛廉
與鷦鷯俱獲及揚雄甘泉酌其餘波語瓌奇則假
珍於玉樹言峻極則顚墜於鬼神至東都之比目
西京之海若驗理則理無不驗窮飾則飾猶未窮
矣又子雲校獵鞭宓妃以饟屈原張衡羽獵困玄
冥於朔野欒彼洛神旣非魑魅惟此水怪亦非魑
魅而虚用濫形不其疎乎此欲夸其威而其事義
睽刺也至如氣貎山海體勢宫殿嵯峨揭業熠燿
焜煌之狀光采煒煒而欲然聲貌岌岌其將動矣
莫不因夸以成狀㳂飾而得奇也於是後進之才
奬氣挾聲軒翥而欲奮飛騰躑而羞跼步辭入煒
燁春藻不能程其豔言在萎絶寒谷未足成其凋
談歡則字與笑並論慼則聲共泣偕信可以發藴
而飛滯披瞽而駭聾矣然飾窮其要則心聲鋒起
夸過其理則名實兩乖若能酌詩書之曠旨剪揚
馬之甚泰使夸而有節飾而不誣亦可謂之懿也
贊曰夸飾在用文豈循檢言必鵬運氣靡鴻漸
倒海探珠傾崑取琰曠而不溢奢而無玷
事類第三十八
事類者蓋文章之外据事以類義援古以證今者
也昔文王繇易剖判爻位旣濟九三遠引高宗之
伐明夷六五近書箕子之貞斯略舉人事以徵義
者也至若㣧征羲和陳正典之訓盤庚誥民叙遲
任之言此全引成辭以明理者也然則明理引乎
成辭徵義舉乎人事廼聖賢之鴻謨經藉之通矩
也大畜之象君子以多識前言往行亦有包於文
矣觀夫屈宋屬篇號依詩人雖引古事而莫取舊
辭唯賈誼鵩賦始用鶡冠之說相如上林撮引李
斯之書此萬分之一會也及揚雄六官箴頗酌於
詩書劉歆遂初賦歷叙於紀傳漸漸綜採矣至於
崔班張蔡遂捃摭經史華實布護因書立功皆後
人之範式也夫薑桂同地辛在夲性文章由學能
在天資才自内發學以外成有飽學而才餒者有
才富而學貧者學貧者迍邅於事義才餒者劬勞
於辭情此内外之殊分也是以屬意立文心與筆
謀才爲盟主學爲輔佐主佐合德文采必覇才學
𥚹狹雖美少功夫以子雲之才而自奏不學及觀
書石室乃成鴻采表裏相資古今一也故魏武稱
張子之文爲拙然學問膚淺所見不博專拾掇崔
杜小文所作不可悉難難便不知所出斯則寡聞
之病也夫經典沈深載籍浩汗實羣言之奥區而
才思之神臯也揚班以下莫不取資任力耕耨縱
意漁獵操刀能割必裂膏腴是以將贍才力務在
博見狐腋非一皮能温鷄蹠必數千而飽矣是以
綜學在博取事貴約校練務精捃理須覈衆美輻
湊表裏發輝劉邵趙都賦客云公子之客叱勁楚
令㰱盟管庫隷臣呵強秦使鼓缶用事如斯可謂
理得而義要矣故事得其要雖小成績譬寸轄制
輪尺樞運關也或微言美事置於閒是綴金翠於
足脛靚粉黛於胷臆也凡用舊合機不啻自其口
出引事乖謬雖千載而爲瑕陳思羣才之英也報
孔璋書云葛天氏之樂千人唱萬人和聽者因以
篾韶夏矣此引事之實謬也按葛天之歌唱和三
人而巳相如上林云奏陶唐之舞聽葛天之歌千
人唱萬人和唱和千萬人乃相如接人然而濫侈
葛天推三成萬者信賦妄書致斯謬也陸機園葵
詩云庇足同一智生理合異端夫葵能衞足事譏
鮑莊葛藟庇根辭自樂豫若譬葛爲葵則引事爲
謬若謂庇勝衞則改事失眞斯又不精之患夫以
子建明練士衡沈密而不免於謬曹仁之謬高唐
又曷足以嘲哉夫山木爲良匠所度經書爲文士
所擇木美而定於斧斤事美而制於刀筆研思之
士無慙匠石矣
贊曰經籍深富辭理遐亘皜如江海鬱若崑鄧
文梓共採瓊珠交贈用人若巳古來無懵
練字第三十九
夫文象列而結繩移鳥跡明而書契作斯乃言語
之體貌而文章之宅宇也蒼頡造之鬼哭粟飛黃
帝用之官治民察先王聲教書必同文輶軒之使
紀言殊俗所以一字體總異音周禮保章氏掌教
六書秦滅舊章以吏爲師及李斯刪籀而秦篆興
程邈造隷而古文廢漢初章律明著厥法太史學
童教試六體又吏民上書字謬輙劾是以馬字缺
畫而石建懼死雖云性愼亦時重文也至孝武之
世則相如譔篇及宣成二帝徵集小學張敞以正
讀傳業揚雄以奇字纂訓並貫練雅頌總閱音義
鳴筆之徒莫不洞曉且多賦京苑假借形聲是以
前漢小學率多瑋字非獨制異乃共曉難也曁乎
後漢小學轉疎複文隱訓臧否太半及魏代綴藻
則字有常檢追觀漢作翻成阻奥故陳思稱楊馬
之作趣幽旨深讀者非師傳不能析其辭非博學
不能綜其理豈直才懸抑亦字隱自晉來用字率
從簡易時並習易人誰取難今一字詭異則羣句
震驚三人弗識則將成字妖矣後世所同曉者雖
難斯易時所共廢雖易斯難趣舍之間不可不察
夫爾雅者孔徒之所慕而詩書之襟帶也蒼頡者
李斯之所輯而鳥籀之遺體也雅以淵源誥訓頡
以苑囿奇文異體相資如左右肩股該舊而知新
亦可以屬文若夫義訓古今興廢殊用字形單複
妍蚩異體心旣託聲於言言亦寄形於字諷誦則
續在宫商臨文則能歸字形矣是以綴字屬篇必
須練擇一避詭異二省聯邊三權重幽四調單複
詭異者字體瓌怪者也曹攄詩稱豈不願斯遊𥚹
心惡㕳呶兩字詭異大疪美篇况乃過此其可觀
乎聯邊者半字同文者也狀貌山川古今咸用施
於常文則鉏銛爲瑕如不獲免可至三接三接之
外其字林乎重出者同字相犯者也詩驗適會而
近世忌同若兩字俱要則寧在相犯故善爲文者
富於萬篇貧於一字一字非少相避爲難也單複
者字形肥瘠者也瘠字累句則纖疎而行劣肥字
積文則黯默而篇闇善酌字者叄伍單複磊落如
珠矣凡此四條雖文不必有而體例不無若值而
莫悟則非精解至於經典隱曖方冊紛綸簡蠧帛
裂三寫易字或以音訛或以文變子思弟子於穆
不祀者音訛之異也晉之史記三豕渡河文變之
謬也尚書大傳有别風淮雨帝王世紀云列風滛
雨别列淮滛字似潛移滛列義當而不奇淮别理
乖而新異傳毅制誄巳用淮雨固知愛奇之心古
今一也史之闕文聖人所愼若依義棄奇則可與
正文字矣
贊曰篆隷相鎔蒼雅品訓古今殊跡妍蚩異分
字靡異流文阻難運聲畫昭精墨采騰奮
隱秀第四十
夫心術之動遠矣文情之變深矣源奥而派生根
盛而穎峻是以文之英蕤有秀有隱隱也者文外
之重旨者也秀也者篇中之獨拔者也隱以複意
爲工秀以卓絶爲巧斯乃舊章之懿績才情之嘉
會也夫隱之爲體義生文外祕響傍通伏采潛發
譬爻象之變玄體川瀆之韞珠玉也故玄體變爻
而成化四象珠玉潛水而瀾表方圓凉風動秋草
邊馬有歸心氣寒而事傷此羈旅之怨曲也凡文
集勝篇不盈十一篇章秀句裁可百二並思合而
自逢非研慮之所果也或有雕削取巧雖美非秀
矣故自然會妙譬卉木之耀英華潤色取美譬繒
帛之染朱綠朱綠染繒深而繁鮮英華曜樹淺而
煒燁秀句所以照文苑蓋以此也
贊曰深文隱蔚餘味曲包辭生互體有似變爻
言之秀矣萬慮一交動心驚耳逸響笙匏
山人蔡懋孝校
文心雕龍卷之八
