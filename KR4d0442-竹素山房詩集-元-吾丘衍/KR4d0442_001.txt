竹素山房詩集卷一
元吾丘衍撰
藏雲閣
凌空結飛甍歴覽周遠山白雲爾何來憩我棟宇間前
山過風雷此地無暝色惟應山中人與爾共休息
龍吟軒
四山若龍盤精廬剡溪曲中有不蟄龍長吟破幽綠道
人宴坐起拂袖窗牖開手持碧琅玕聽此風雨來
送謝卿游北
黃鵠振六翮一舉凌蒼穹高飛固其常誰言待秋風十
月江水寒候鴈别沙磧我守塞門居君為遠行客木葉
落古道回首東山雲朔野極渺茫神州望氤氲(闕)
談笑識公子問君阻山川胡為倏來此取任非有
意觀海同此心託贈行邁篇遥遥寄遐音
陳渭叟贈新茶
新茶細細黃金色葛水仙人贈所知正是初春無可侣
東風楊柳未成絲
大滌洞天二十韻
九鎖神仙地靈蹤隔世紛仙翁能引客天柱半侵雲翠
雨時霑袂玄惟自作羣秦橋遺螮蝀漢土賴玄纁丹在
泉猶暖山深地不分烟霞藏石壁洞府隠星文燃竹窮
幽討穿林望夕曛陳蘇留勝槩葉鄧踵清芬境静山如
洗香柔草自薰行嗤謝公屐坐笑郢人斤巳似華陽洞
還通紫海垠神遊真浩汗玄覽極氤氲太華追韓愈黃
庭想右軍林梢攅翡翠地角聳麋麏岩穴蛟龍祕芝田
鳳鳥耘無人逢郭舉有路識茅君蛻骨繁青篛浮根漾
紫芹宜霜秋樹老擣藥夜禽聞登陟勞何憚招攜意(闕)
勤終當餐石髓蕭散得欣欣
丁未歲哀越民
越壤吳江左州民泰伯餘田萊空草莽井色共蕭疎相
食能無忍傳聞信不虚寒沙滿骸骨掩骼意何如
梨花鸜鵒圖
三月花開雪滿枝肯將春色讓黃鸝它年調舌如能語
休語開元夜雨時
送金華何道心
公侯秉鑒懸清空羣材照影青雲中垂天鵬翼忽九萬
齊門彈瑟悲回風人生抱負豈得已何况壯志欺英雄
昔君校書江山邑官舍淒涼廣文客爾來留滯吳山陽
薇花秋風幾朝夕萬言杯水何足道知己相逢各傾倒
鏡湖道士今已無高陽酒徒亦烟草我憶列仙乘太虛
君如鄒陽長曳裾他年一笑復相見吳山月色知何如
畣蔣弘父會稽莫春見寄
我有謝公志游山好名山嘗時把酒醉風景此心遂與
烟雲閒君遊剡水春未還東山石磴窮登攀千花羅綺
照春媚百鳥喧哢娱心顔盤桓岩幽訪禹跡竹隂樹影
莓苔色靈書久秘不可窺飛空餘編竟誰識人間樂事
風散烟人生誰復能千年黃金不鑄子期壽賢達每在
希神仙長江隔烟水江流幾千里我吟李句懷謝公東
山薔薇花始紅溪邨酒熟琥珀味諸君日日歌春風王
君東山士襟期應可人傳來白璧未酧價光彩照耀梁
臺珍石扉掩蒼潤閒徑蔭美竹臨風遠寄江水音可對
春風為予讀
十二月樂辭(并閏月)
正月
羲和日馭鞭蒼龍璇璣夜轉行天東鵝黃拂烟柳條短
伶倫竹聲催晝暖金刀錯落紅錦絲玉釵髩影東風吹
芙蓉酒濃香染衣花樓鳳語黃蜂飛
二月
晴光漾漾琉璃波垂楊掃黛嚬青蛾紫絲步障芳草陌
薄露春香蟬翼羅鸎簧吹笙教春語花落無雲過烟雨
傳頭舞紅鸚鵡杯東風燕尾參差開
三月
紅枝綵樹金流蘇籠香染露開九衢沉香小院鸎語澁
晚漏蟾蜍遲玉壺楊花飛飛風蕊蕊蝴蝶迷香粉魂死
水光鴨綠暖滺溶草色江南一千里
四月
依微綠雨冥濛天圓荷散水青蓮錢晨階步花空土澁
玉柱濕絲移蜀絃南風遲遲度簾額樹葉迎涼小秋色
槐枝未晚噪蟬催夢中蝴蝶空中飛
五月
石榴花始紅菖蒲花淺碧湘簟水風涼生羅汗微濕青
蟲化飛蛾穴蟻登南柯前山雨脚來遠色雲嵯峨
六月
南山日色紅火雲山下起老樹無涼隂野鳥渴飛死重
厭藕絲裳寒思玉井水何處有秋風鳴蟬晚聲碎
七月
迎新涼對華月桐階風來月如雪草根蟲聲催擣衣銅
龍怨寒千里思銀河影長更漏遲
八月
桐隂間玉砌金井生涼雲扇欹嫦娥輝簟拂湘妃痕愁
怨草蟲語舞厭楚綃薄燭樹來何遲螢飛上羅幕
九月
鉛花飛霜滿枯草搖落風來楚山老海神收水無泪痕
鴻飛古樹啼老猿雲低晝簷秋影昏
十月
北風吹雲晝陰短錦畫屏風獸香煖謝家十二玉絲弦
不待昭陽九華琯新花學春小無力枯桑葉青霜草碧
秋蟲飲雨未令歸壤穴牆陰土花濕
十一月
飛沙走寒幾千里霞絲不起羅紋紫魚龍水合青海愁
寒木空林曉鳶死玉臺仙子琥珀鍾簾衣半卷迎東風
鸞刀剪秋秋水溶舞鸞墮影來虚空
十二月
風驚鴈陣鳴寒天迎春燕綵飛聯翩星門十二轉華月
三十六簧吹暖烟瓊芳散漫舞幽碎酒力微昏不成醉
盡衣送歲鼓逢逢椒花翠盤分小紅
閏月
新春遲遲舊春改日積餘分幾分在嫦娥兔宫圓影多
二十六弦遲歲華
夢回
夢裡看花錦繡城淺深桃杏五霞明覺來忍聽催花雨
可是春風太有情
製羽服成有作
我愛王子晉飄然恣天游碧桃舞吹笙花落曾城秋江
海浩無際人生復何求還丹有神光服食登昆丘此意
世豈知俯步趨王侯火汗熱五内烏貂弊霜裘吾生獨
冥心玄覽探至幽烟彩晦春麗雲泉白空流翦素作羽
衣被服歌瀛洲遠與世俗間彷彿仙者儔真人九霞中
顧我應點頭揮挽紫玉樹浩蕩瞻空浮使我遠望之回
送飛母虬土食向我混雞栖漫沈留何能慰吾懷天風
五城樓
如意篇
世巧吾所後玄金起塵泥華芝鼓神鑪至寶驚海蜺平
飛劔飛鋩醉舞河漢低歌翻玉壺冰男折珊瑚枝古士
日以邁人今孰如兹王夷麈毛輕葛亮空羽資表世各
有尚陶仙乃吾師我攜白雲中鸞鶴為我飛高舉軼虚
曠凌霞扣天扉一笑竹化龍空隨長房歸
題楊氏竹石
梅石森平野叢篁隠石根絶憐頑鈍質無語對龍孫
贈宋道夫詩并敘
宋道夫作影數謂予晩年有洞天之禄余竊喜之道
夫嘗師鍾學古鍾曾於柳下遇仙人青陽子得異書
故其術多異騐因贈以詩
神聖覩河洛造化窮隂陽靈書祕玄言妙測無隠藏臨
江宋道夫精藝名久揚為我作影數知來意何長寒灰
巳無然豈復生夜光鶴化或可待烟霞庶翺翔青陽去
遥遥鍾叟道乃彰觀化忽神化令人慕遐荒
朱仲山買李生琴
吳客抱綠綺玉絃響冰絲胡為飄然(闕)飛去别所知河
輪佩將將山叟詎我欺神化不可駐周流自天期歸休
白羊山拂袖松桂枝一奏鸐舞操冷風為相隨千金爾
何神致此太古姿真趣適有會冥心契遐思君吟泰俗
歌晉野知可師長詠復相寄如聽白鷴辭濁酒或易謀
華軒且遲遲
楊寺洞中吹簫
獨攜鳳管入巖扉樹拂春風草拂衣不敢更吹天上曲
恐驚石散作雲飛
陳公輔聽雨軒
帝子吟瀟湘瀟湘雲烟竟茫茫楚客歌洞庭洞庭木葉
空秋聲豈如敬亭山前野人宅西風不驚響雲滴燭花
未剪書在牀愛爾玄音起虛寂忽無復有天洒洒來自
然山中枕流人知聽洗耳泉神融意適有真趣汝南郭
泰來何暮忽憶隴頭水罷我膝上琴旅人動遐思無此
瀟灑心君不聞岩花悲歌杜陵老山雪空回剡溪棹祁
寒暑雨惟怨咨流麥漂衢竟誰道與君歌聽雨秋雨最
可聽明朝雨歇雲亦散月色滿地秋冥冥
西瓜詩
萍實浮楚江楚人乃見疑不逢魯中叟誰羡耀日姿秋
風滿淮甸縈蔓絡紫絲邵圃失顔色翠華射玻瓈當筵
鼓金刀破此傾酒巵玉露滴蒼珮月冰散紅犀寄言作
歌人勿詠黃臺詩
賦得調冰
珮環初碎響齊庭亞父錕鋙玉斗驚太華井寒雲液重
金莖露冷雪花明欲浮仙浪歸河漢無復靈瓜破水晶
相府碧筒君勿醉涼風羽翼自身輕
洞山吟(并序)
南谷杜尊師重建宗陽宫于西廡後立玄元館祀老
子及關尹以下凡十一又於後圃累土石為洞山樹
梅其下山頂俯視若擁素雲俾予作洞山吟歌之
君不見愚公移山山不移夸娥負山山不知君不見釣
鼇人歸龍伯國三山依然鎮東極江流曲折吳越分越
山氣接吳山雲吳山脉斷鳳凰去玄洲鶴侣丹紛紛玄
元之真人揮手來玉京蓁蕪掃盡見真境丹臺紫殿何
峥嶸鞭雷驅山走滄海歘忽三山宛然在俯看琪樹玉
柯明不信人間歲華改洞山有洞何所之天游萬里那
能期無名仙老不可問碧花瑶艸艸風吹我逢真人問
真訣笑指高堂(闕)莊列歸來為賦洞山吟他日披雲卧
松雪
雁影
聯翩罔象楚江干倏忽飄搖畫亦難散點自衝斜日去
愁陰空落暮烟寒墨痕不定悠悠水雅陣還迷渺渺灘
身外有身同此意人間繒繳謾相看
夏日睡起言志
布穀啼稍歇修篁滿西軒匡林足薰風對此晝掩門丹
經倦披翻濁酒猶在尊一飲醒渴肺再斟詠玄言盧敖
我思之弘景道豈繁古士邈雲漢良懷想瑶琨朝陽倏
西曛念彼歲月奔顔貌不可恃青青去玄根采真固難
名求道或有源三徑若可賦吾將老丘樊
秋晩
門望晴山遠風寒落木初尚嗟隣市井未得近樵漁露
果宜新酒藜牀只素書浮生易飄忽且欲賦閒居
贈打碑吳居士二絶句
天上琅文網絳紗垂芒廓落字聱牙何當拂此來人世
為識清都蔡少霞
曾於水火識陰陽拂拂玄虛道乃彰知白定應能守黑
不須更覓大還方
酒醒試野服
酒醒微風入天高白鶴飛坐看烟景變何日洞天歸髮
亂便紗帽身閒且布衣未能逃姓字轉欲見人稀
見虹
返照餘光白斜虹帶雨長半天分遠近二氣䙝陰陽媧
石猶能見秦橋不見梁龍淵在何處倚望極蒼茫
九月十五月食
九道銅渾缺望舒坐看明水失方諸豈知天上麒麟鬭
不顧人間蚌蛤虛丹桂有陰秋寂寞嫦娥無夢夜何如
西風回首山河外修政能忘太史書
輓劉牧之廉使
聞說飛鸞下九霄白頭懶赴玉堂招醉中野服方蕭散
夢裏軒車竟寂寥别墅人空丹桂老小山雲去紫臺遥
故原歸葬松蘿慘目送征䰟萬里飄
輓裴德游府君
蕭颯西風綠野秋琅玕摧折鳳鶵愁卧龍未必壺中醉
飛夢終為海上遊白髮每逢師柱史青門何處覓秦侯
豈知目斷烟霞客欲問盧敖竟莫留
竹素山房詩集卷一
