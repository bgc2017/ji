竹素山房詩集别集類四(元)
提要
(臣)等謹案竹素山房詩集三卷元吾丘衍撰
衍字子行其先本太末人居于錢塘其名或
稱吾衍或稱郚衍或稱吾世衍其號或曰竹
素或曰竹房或曰貞白工隸書精小篆兼通
聲音律吕之學所著有尚書要略聽玄集九
歌譜重正卦氣道書援神契說文續解今皆
未見惟楚史檮杌晉文春秋學古編周秦刻
石音釋四書已別著錄子史二部中此其所
著詩集而文二篇亦附焉衍自比郭忠恕性
剛希偶貴人求見者輙拒不納王禕傳稱東
平徐子方持部使節命駕訪子行子行亦為
一一評定所蓄器物欵識人皆稱其下士而
衍集中又有送商繼顯詩云君能下士傾里
閭時嘗過我談詩書丈夫貴義乃如此高懷
可似東平徐是當時折節與交者固不獨子
方一人矣其詩不屑屑謹守繩墨而逸氣流
蕩清新獨闢塵客俗骨剗掃殆盡可稱一時
作手晚年為人所累被攝得釋持一詩別其
友仇遠徑去不知所之既而知其自沈死其
詩云劉伶一鍤事徒然蝴蝶西飛別有天欲
語太玄何處問西泠西畔斷橋邊別見于釋
宗泐集而此三卷中無之意者遺稿為衍所
自編故未經載入歟朱存理樓居襍著有書
吾氏類集一篇稱虞山襍抄内有竹房集三
卷予家有其招雨師文等篇遺迹一冊錄附
集後其卷帙與此本合蓋猶舊帙云乾隆四
十三年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
