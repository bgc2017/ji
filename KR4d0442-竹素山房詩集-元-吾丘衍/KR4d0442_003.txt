竹素山房詩集卷三
元吾丘衍撰
讀孫康侯北游集
丹鳳昔飛舞銜書出天京孫登起蘇門赴此萬里行覽
古愜幽趣題詩播清聲琅琅四百篇往往物外情歴險
客懷倦凭高壯心驚歸來髩如絲蘭草秋露榮年貌不
可恃浮雲竟縱橫論交故人稀矯首朔雁鳴江漢十年
外遠遊慰平生
香囊
蟬翼輕綃玉縷稀碧花瑶草鬭芳菲一方彩霧籠清氣
半剪春風戀薄衣楚水佩閑江艸怨東山碁罷野蜂飛
金猊灰冷休重炷鳳帶流蘇舞翠幃
沈堯道寄棃花
山中折花搖白雲一枝贈我寒食春薄簾隔晴不須卷
恐隨蝴蝶飛成塵
秋晩
入夜寒砧作秋蟲語亦哀易催風物改不逐日車移疎
懶終何益優游每在茲重陽今又過興盡菊花期
春日尋玉清陸尊師不遇留題几上
我來初陽山高步陵春風竹松一何陰欝翠入半空稽
首勾漏仙擬覓脩静翁飛駕忽有適閑房卧絲桐翻書
慰遥心觀化嗟轉蓬欲問玉虚事神物若為通白羽何
處來猶自碧海東憑爾寄我思揚言(闕)
玉佩謠
昆吾剪月吹天風鸞絲貫縷聲瓏瓏珠華闌珊舞回步
宓妃催喚蓬萊宫聯翩鳳帶春風碎曳雨搖雲楚腰醉
仙人琪樹生晩寒洞中敲折青琅玕
卷荷
破荇穿萍碍綠波雙尖搖蕩碧雲柯水荷要織芙蓉錦
借與鮫人紫玉梭
觀水
雨後長流寫急湍奔雷轉石噴虛寒憑誰掛起三千尺
試作廬山瀑布看
南風清
鳴蜩無聲秋雨空半山影落殘霞紅手攜白羽坐晩色
長松鼓舞來天風
九日雨中寄玉清道侣
野徑黃花發蕪城忽暮秋已成彭澤懶不作汝南游鳬
舄終遐舉匏瓜豈暫留相看風雨際何用識江州
暮歲即事
北風竟日吹寒雨雲濕天低鳥不飛殘雪山中消巳盡
早梅江上見猶稀年光忽去足可惜壯心空在每多違
東郊明朝春色動樓前應可瞻晴輝
桃花
絳彩酣春色嬌香膩午風誰云蜀江浪不與武陵通度
朔千年在玄都一夜空粧臺意無盡餘恨滿青銅
歸鴈
南國春時不似秋春風腸斷燕飛樓憑君莫問空中字
一帶聯翩寫去愁
古采蓮
濕風吹花生冷香馮夷為舞水絲裳霏霏粉金飄晩塘
浮蘭舟鼓桂楫歌采蓮為君發遲遲歸來弄明月
送人歸隠
郭臺賢夢遠黃金奕奕良才竟陸沉朽索豈維千里馬
樊籠難畜九臯禽雲霄我漫存高志竹素君能契夙心
此去扁舟忽回首他年野服重相尋
范令新茶詩
南山發榮秀金彩布曉陽驚雷爾何遲奕葉粲以芳園
夫履晨露采掇盈篚筐石火不待温變此嘉卉蒼仙蕤
入京甸茲焉得餘香晨寒井浮花鼎暖雪汎光起坐豁
幽思形神共相忘玉漿瓊房仙啟齒為我嘗却顧玉川
子招攜碧雲鄉
柳絲效李義山
細縷垂窗戸依依影若空無因夢春服有恨織東風葉
小眉何在蠶成意不同商絃未須絶恐怨楚王宫
和張養明九日人名絶句
晉朝神器已危傾天下飛塵尚未清當日倘無王刺史
有誰攜酒訪淵明
九日龍山盛管絃此時司馬亦醺然不因席上西風起
誰識參軍孟萬年
(題闕)
鄭子吾楚秀文章煥神淵北望言遠遊手把泗水邊昔
我識汶叟嘗聞魯山川居民有淳風古服尚宛然今送
子復去鴻飛冒寒天長河合層冰土井無暖泉雪片沒
枯草嚴風折重綿長歌杏壇春俯拜闕里前行道各有
志韶音振朱弦回首郭愧臺期君步雲烟
張伯雨贈黃精
山中有靈草乃云太陽精況聞天老言餌之可長生故
人赤松意分贈慰我情玉津比玄芝采采三秀英我願
服此久飄然出寰瀛綠髮無秋霜身如羽翰輕舉臂入
霄漢丹臺列高名手把金芙蓉與君遊太清
寄柯德楊
蘭色驚秋色來儀困赤霄無書能累月慰我忽今朝道
在非彈瑟途窮豈折腰山陰清絶地且為息炎歊
落鴈圖
水天曾見真如畫烟雨還看畫似真沙上一行飛又去
江南老盡白頭人
暢上人文溪别業
文暢青蓮客回溪别業開南山當驃騎東海極蓬萊空
鏡思懸錫中流且度杯相尋多法侣冉冉下天台
聞蔣弘父重五遊葛嶺有詩因寄五首
湖雨朝仍作山雲晝不開竹枝蒼鳳濕石蘚紫雲堆放
飲多仙興狂歌欠我來平生慕函谷擬學抱關梅
雨急簷檻冷牆陰薜茘長清游能不阻羽士復相忘巾
子山雲黑鵝兒酒色黃遥伶佩蘭客寂寞向三湘
山路行疎雨真游自有期問舟尋古井把酒賦新詩巳
似陶元亮能無遠法師道人相問好我到未多時
海中有蓬萊萬里阻弱水靈蹤不可到真境復在此丹
藏碧山秀臺空白雲起何能鍊金沙往結浮丘子
危亭出空山葛公仙祠古松聲起玄籟竹林散飛雨觀
身嗟雲浮傾觴慕遐舉吾將復朝陽人事遽如許
權上人翠玉軒
道人坐西軒此君對幽獨碧雲曉不去清風晝相續爐
香誦楞伽(闕)心目我亦超世士金篇屢嘗讀待我
山中來更尋虎溪陸
送友人還江西
文彩垂星虹欲獻明光宫琉璃水沉紫烟潤花生彩筆
搖春風行行辭家幾千里交游每結青雲士爾來客舍
依我隣夷說悠德不歸意燕山五色雪舞花大河一夜
回仙槎故園桂松色依舊人民城郭還驚嗟丈夫平生
(原闕)
柳枝詞
一徑梨花過雨霑日華浮動碧絲簾前軒插遍垂楊柳
看舞春風(闕)簷
贈吳孟郯
孟郯今畫妙揮灑得天真夙昔來仙骨清高似古人忘
機惟我共知巳復誰隣忽寄桓玄宅飛騰易有神
春雪寄戴衆甫
春雪飛能急春風曉更寒已判終日飲不厭倚樓看山
鵲鳴聲碎江梅舊蕊殘無因訪安道大野正澷澷
宣城陳公輔曉訪贈鏡
古鏡若寶劒千年有光芒銅花紫苔紋不染冰井涼客
有陳孟公旅宦自遠方清曉訪我舍主賓共相忘隠隠
懷䄂中出此片月光卧視復仰照依微見陵陽秋水倒
不飛七錦各異章撫玩樂此惠神交思悠長朗誦璚玖
音晨華翠雲張
和周翰林景遠夏日謝氏池亭
南軒過雨竹陰添翠羽參差不碍簷一片好風何處起
蛟綃舞上碧絲簾
贈刊生林玉
我愛林生刻畫勞能於筆意見纖毫牙籖小字青銅印
頓使山房索價高
莫種樹
莫種樹種樹陰我屋長大如盖青茫茫何用春風暫時
綠
休洗紅
休洗紅洗紅紅在水舊紅因水來今復水中棄長安少
年多負恩漂毋猶自哀王孫
終南道士問漢碑
柱史談經地終南古跡存神仙能間出道德豈虛言河
漢秋雲冷城池海氣昏羽翰如可致細與問真源字灑
金壺墨傳聞古二仙崇臺何杳杳至道極玄玄令尹今
誰再延熹歲巳千無由操九節悵望想雲烟
方壽父贈桂珠篇
嫦娥采香廣寒陌兔杵搖空響秋碧染香拂天移素烟
搗碎黃金失金色五絲繞環雲纚纚玄珠聯翩出秋水
天風羽衣生晩香蘭葉枯寒九華佩仙人騎羊白山下
招手蓬萊促烟駕樹邊吳質未全醒粉霞綬冷花飄零
凍觧
凍解羣生發乾坤萬象新戀晴瞻曉日卧病惜佳辰堯
典文章在周原草木春吾衰已如此未省筆如神
吳仁甫送酒
雲液輕紅滴露珠玻璃盞内看如無秋深不管黃花老
為引仙人白玉壺
新歲
新歲來飄忽匆匆十日過晝眠方嘆息好景易蹉跎食
薄終何補才荒幸不磨壯心猶激烈試誦醉時歌
立春日
今日春風至冥濛細雨來已知蘇萬物況乃潤羣材德
澤從茲布陽和向北回病軀方強飲霑洒望熙臺
贈刻圖書錢拱之男錢瓛二絶句
唐人小印網蛛絲漢篆陰文古且竒賴有錢生能識此
免將古譜較參差
一種青銅自琢磨爾家銅色似宣和十年為爾騰聲價
不道平生篆巳多
畫眉效李商隠
東風曉鏡照桃花蛾綠初調印淺紗嬌柳對分春葉淡
遥山横拂暮烟斜月鈎剪玉姮娥妬蟬翼飄雲衛女誇
誰識漢朝京兆尹少年腸斷楚天涯
送陸静復遊張公石室
騎驢入石璧我聞古仙人洞天秘雲烟道隠孰與親羽
士玉清侣浪跡寄隠淪鍊真(闕)陽山採秀葛水濱乘興
憶遐趣飄然問飈輪西風滿空山桂子玉露新(闕)
有地天香散衣巾折桂勿久品桃花易千春
喜雪
連歲冬無雪今來忽應時臘前能屢白望久得相宜(闕)
意不遲開軒一壺酒擬作夢魚詩
守歲
四十明朝是燈花此是春鄉閭猶舊俗笑語雜比隣衰
髩難重黑芳年喜再新杜陵方自得獨酌任吾真
招雨師文
大德三年夏六月天旱不雨民以為憂且祠禱多不應
文士吾衍呼雨師而告之為之文而焚之曰穹宇之分
奠兮以溷以清噓以為煬兮吹之以冷爰施降之有序
兮下上以寧旁礡之有所或冷兮皇覽告余以不成惟
茲夏之亢盛兮草木暵以蚤零曷有渰之不沛兮火騰
轡兮輘兢望凱風之靡至兮嘑萍翳兮弗興魃倡披以
騁騖兮吾有哀夫民之懲龜大荒之畺&KR0908;兮爞后土之
陰精恐暍死之駢道兮蔓天造之忠貞芻靈䗲兮齊以
盛神之徠兮靁為霆欵帝阬子復徠下庶九有兮民惟
正圉赤魃兮山以圍風爾駕兮雲爾旗玄澤下兮萬福
釐陳吾辭兮其陳茲
桃花雨樂府一章寄翼之
秦源春夢陽臺晩風散驚紅作秋苑閑陰碧樹搖暖雲
茸苔羅水香氛氲蝶飛不濕烟綿路吳娥怨澁鸞階步
參差海羽雙燕來依微石舞瀟湘回
古詩一首送翼之回吳
游子動歸思南風起秋聲我亦當此時相送難為情交
朋尚如斯況爾懷父兄三吳亦隣邦一水非遠程君還
姑蘇臺我留鳳凰城兩地各相望馳心互奔傾流光若
頽波彼此即寓萍浮世苦離散輾轉百慮縈何能慰余
懷握手徒营營
次韻謝翼之
華翰西臺妙文章五鳳樓美才須比玉直道豈如鈎吴
苑辭春色江風散旅愁吾廬正瀟颯二仲得羊求
菌耳徧沃野
菌耳徧沃野瓊芝亦芬芳羣陰掩其茨誰復知爾良我
願得此草移根植崇岡閑攀紫金蕤挹露晞朝陽服食
換綠髓輕舉過紫皇招攜三辰游與之同輝光
與隣寓人隔壁對月夜話
禦宼連牆屋神交得謝瞻(謝有隔屋夜語事)偶逢吾所契共語
月當簷微禄終何補良才尚此淹憑君縱玄論未怪發
幽潜
將進酒
年少不再得朱顔易凋零春濃不作賞春去春風亦笑
人無情平湖照天浮醁醽湖邊柳色蛾眉青遠山空翠
盡烟淡扁舟畫舸何縱橫金壺有酒君且傾桑田屢變
湖邊亭人生得意且酣暢羲和六轡無停行我吹玉簫
對楊柳君當長歌更揮手意闌酒盡各自歸榮辱於人
復何有神仙休鍊九轉丹焦身苦思良為難不如逢春
對酒但適意且與笑樂開心顔
金魚曲二首
錦霓散影飛海空霞漿浩飲酣羣龍紫鱗一夜變春色
瓊丹照耀桃花紅珊瑚折鈎舞條脱守宫暗泣凝嬌血
碧塘烟水涵霧沙水中火色神仙家天吳䰟驚夢欲死
神輝煌煌赤龍子
仙人剪霞擲波淺紅玉依微錦光晩絳綃落佩流彎環
碧水悠溶暖嬌轉桃花成鱗飛錦梭彩虹短折珊瑚柯
玉璫移階照晨影御溝夢冷鴛鴦波
晩涼曲
南風吹雲散天碧高槐無聲暮蟬寂彈冠罷沐冰紵香
輕握停揮素鸞翼衝風鳥羽南去遲弦月欲上光參差
飛(闕)卷簾鈎網絲碧簟欲冷秋依依
仙興
天風無聲起蒼茫道人騎鶴方翺翔雲門不關白玉洞
仙花吹落香滿牀
雪中丘子正見過
風落天花飄酒尊卷簾閒見玉乾坤故人乘興遥相過
也勝王猷不到門
密雪歌
長天雪低海鵬翼飛璚成花曉階白網幃斜揭螭尾銜
不放龍綃障春色陽春按徹秦曲斷酒色鵝黃獸香煖
錕鋙未照璀璨光月彩先浮碧雲盌梨花飛晴白日下
香老黃花絮飛野餘春不散流水風房結幽寒自蘭麝
春來春去花亂蜂六花意與梨花同茂陵髮白意何事
未央瓦冷金莖空長歌郢中玉壺缺蘇武氊寒漢臣骨
相如肺渴思故園吳姬莫道匙金澁
七夕歌
瑶鬟初粧晩雲綠金雀低飛鳳凰玉曲闌十二開錦樓
簾卷鮫鮹老魚哭飈車帝子神光隨西風歲歲銀河期
玉蟾欲弦未光彩金針九孔行冰絲青蚨盤旋曉不去
露盤無聲竹枝曙
錢良佑名記
吳郡錢翼之名良佑或告之曰佑字從人字書所無不
可也或又曰易之與詩佐佑字止作左右於書則為從
人或去人或者可也予謂之曰皆是也古書篆文字不
能備故六書有假借漢用隸字則稍備矣然有通用字
且仲尼之仲在漆書作中後雖從人不過以中為義猶
佐佑之左右也況尚書以漢出時人以隸字易科斗則
從人之佑出于隸也漢繁陽令楊君碑有大司農劉佑
碑用隸字則漢有佑字明矣由是則士之生乎漢後者
名此佑字不為無據當存名如故唐人有杜佑作通典
云
竹素山房詩集卷三
