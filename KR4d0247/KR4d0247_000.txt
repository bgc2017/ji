義豐集别集類三(宋)
提要
(臣)等謹案義豐集一卷宋王阮撰阮字南卿
德安人王韶之曾孫隆興元年進士仕至撫
州守召入奏韓侂胄欲見之卒不往怒使奉
祠歸廬山以終阮少謁朱子於考亭朱子知
南康時阮又從遊故集中有唱酬之作阮之
歸也朱子惜之謂其才氣術略過人而流落
不偶集首有淳祐癸夘吳愈序謂其文無一
字無來處論邊事則鼂賈其倫為記銘則韓
柳其亞今其文集未見所存僅詩一卷盖傳
錄者以全集之序弁詩之首也劉克莊嘗跋
其詩謂高處逼陵陽茶山陵陽者韓駒茶山
者曾幾也岳珂桯史稱阮學於張紫微載其
萬杉寺唱和絶句及重過萬杉寺絶句紫微
者張孝祥也曾詩祖述黃庭堅張詩則摹擬
蘇軾韓詩則出入於蘇黃今觀阮詩驛騎于
兩派之間各得一體克莊及珂所述固皆為
近實矣珂又記阮所作詩號義豐集刻於江
畔校官馮椅為之序是阮詩本有單行之本
不知何以佚去椅序易以愈序也乾隆四十
六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
義豐集序
觀士大夫言行當于其大節不顓于文藝也劉禹錫柳
宗元述作雄深法度嚴密發纖穠於簡古寄至味於淡
泊非餘子所及然坐王叔文黨君子惜之士大夫欲為
君子者苟人不已知世不吾以則有致命遂志而已窮
居不損焉乃若俛仰隨時僥倖得志雖有才美不足觀
也已慶元初孽臣竊柄士大夫倚為泰山其門如市吾
邑王公先生以蓍蔡之明冰霜之操未嘗一躡其門晚
官臨川陛辭奏事柄臣使密客誘致之迄弗往見奉祠
而歸優游山間無一毫隕穫意此曾子所謂弘毅之士
歟先生所為文無一字無來處蓋其多識前言往行以
蓄其德而又深於憂患才老而氣定故流於既溢之餘
嶄然出入意表自其省闈三策辭嚴而義偉已不肯為
舉子之文矣厥後論邊事則鼂賈其倫也為記銘則韓
柳其亞也其詩如題浯溪碑蘭亭記金山廟之類折衷
古人之得失發越詞令所未言至於感物興懷酬唱嘲
詠筆力雄放皆有深意杜少陵其比也頋其平生大志
欲禆國論扶王室盡心所事以光祖閥則有在彼而不
在此者一不獲伸賚志沒地而以文藝稱于世抑其土
苴云耳愈少之時嘗操几杖從先生游今老矣高山景
行之思猶日往月來于懷也其子且為邑惠之博羅稡
其文鋟梓以歸屬愈識其卷首藐焉晚進何敢措一辭
獨念前軰典刑之老中原文獻之裔去世逾遠一時出
處大節後生鮮有聞者孟子曰誦其詩讀其書不知其
人可乎故為述其槩云淳祐癸邜夏六月甲子里人吳
愈序
