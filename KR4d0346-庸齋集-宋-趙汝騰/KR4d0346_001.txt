庸齋集卷一宋趙汝騰撰
頌
癸丑仲秋建安郡學丁奠退而作頌并勉同志
之士頌曰
建水懷襄孔殿巋然文未墜地道昭于天輪奐鼎新丁
奠揭虔肅肅冠佩粲粲豆籩惟聖立範載籍具傳渾渾
噩噩書教百篇危微精一綱領所先詩六義教風雅頌
全曰思無邪蔽以一言易教精微四德首元演六十四
母坤父乾春秋事教惟義與權行夏之時獨許顔淵樂
教導和鐘鼓管絃雷出地豫樂之大原禮教導中三百
三千其端辭遜如始達泉垂兹六教何千萬年睠惟此
邦儒哲比肩厥有考亭是紹澗瀍發揮六學有功聖賢
守吏初獻與士周旋祀畢作頌同志勉旃
乙夘仲春丁奠畢作素王頌一首呈承祭之士
頌曰
於穆素王天縱將聖小用于魯振挈綱領莱兵面卻齊
人退聽三都墮姦兩觀鋤佞市無飾賈朝無亂政少壮
悉遜道塗不競曲阜大治諸侯交儆女樂間之可以出
迸俟膰不至于衛之境留不煖席去復俄頃幾圍于匡
幸釋以寗歸主蘧瑗耻居次乘彷徨過宋流離在鄭魋
惡習禮木不留影立郭東門纍然誰省在陳徘徊弗授
寸柄河水洋洋不渡者命蒲盟止兵蔡懼設穽楚尼書
社彼哉䜛勝轍環靡歸不容何病十有四年魯復来聘
亦莫果用六經是訂易繫禮編詩刪書定私淑三千弦
歌雩詠維持太極與天地並賢於堯舜功用之盛專饗
南面此感彼應籩豆牲牢庭燎輝映萬有千載垂于祀
令承祭儒紳孰敢不敬何以事之存心養性
四言詩
贈張彊赴曲江教
聖人立教以中為常不得中行取獧取狂未見狂者吾
里有張議論傑然名壓上庠惡彼佞臣請劍尚方使終
天彛蠶績蟹筐天鍳其忠策名顔行筮仕分教九齡之
鄕惟九齡公非血氣剛憂深慮遠性端行良禄山尚微
測其陸梁國忠林甫惡未披猖公預窺之知其亂唐仁
必有勇令名無疆彼元忠軰初志激昂一遇擯抑盡斂
鋒鋩媕娿喑啞不敢否臧自謂得計爵禄之場喪已丘
山得不毫芒士辨薰蕕與道存亡何以臻兹惟學問將
弱翁懋哉以保令芳
贈衡陽簿林士愷
吾黨仲容行脩能通而志卓然以慕直躬嘗儕扣閽力
摧姦鋒上旌其言擢第南宫府庠諸生坐斥怱怱君盡
遠詒盍援掖逢予䟽已先所見略同每起敬愛有烈士
風予歸里閈時訪藋蓬匪義不談惟理是窮告予戍及
棲枳湘中壯哉兹行近紫蓋峰刑使傑然蜀彦之雄埋
輪大勇折檻精忠朝夕趨承必得所從一被容接終身
登龍惟仕首輔必廉必公惟學策要必敬必恭胡張之
鄕名理之宗公餘取友以相磨礲
贈林耕叟赴湖帥幕
東萊之師是為拙齋學無不究道無不該體統純正規模
拓恢卓成一家猶斗之魁未及百年遺響冷灰我守寳
婺四學是開(理學程正公史學司馬文正公文學歐陽文忠公經濟學范文正公)以導生
徒俾紹東莱回首七霜諒多成材英英耕叟我友自
孩吐詞不羣制行亦瑰勉以朱學持論不回僕家源
流是擁是培仲尼得伋垂教方来拙齋有孫其道未頽
且告瓜熟定王之臺僮馬載馳羔鴈屢催予聞湘流夙
稱聖涯懋陵之邦元公所胎南軒昭昭五峯巍巍豈無秀
民可與摩揩求仁得仁懋哉懋哉
贈成師掾公策
易中之策隂陽錯綜是興神物以前民用受命如響吉
凶生動子取策名僕沿理控先覺仲尼方人子貢惟誠
前知不億而中中庸即易是道公共非策之策斯語請
誦
贈陳如晦
堂堂六湖清秋玉壺我則尚友豈敢為徒仁義弘毅不
可奪志豈私我朋義之與比德必有鄰二彭其人與語
終日澹無一塵以罪來歸得此四賓甘心澗谷以老我
身
贈詹生謁徐徑坂
賢哉二生不遠千里瞻彼徑坂今之泗水予詩為容有
進無止非殷洪喬乃互鄕子
次徐徑坂四言韻
欹枕肱曲匱藏美玉造道高深庭草交綠
中庸致曲學記琢玉子過仙柯瞻彼淇綠
美李頥老易
易之廣大無方無體河圖授羲斯文天啟爰畫以象是
陳八物演六十四闔闢伸屈文繫繇辭二千爻旨孔絶
韋編十翼偹矣後来濓洛發明幾盡萬世學者扵此
取信弘毅李君以身體易消長騐氣吉凶考德方初學時
四載忘寐感蒼筤竹至産于地盖三十年然後成書其語
不費其趣有餘予得其藳日置書案熟視厥履為之三
嘆道無隠顯形上繇下脩辭立誠窮神知化
示林宗辰勸學數語
青出於藍冰寒於水立言勸學荀卿氏子卿不如軻醇
乎醇矣謂學無他求其放心存則聖賢舍則犢禽差
只毫髮隔踰丈尋必有事焉所言何事而勿正心正亦
何累勿忘勿助持敬之意於此習察是之謂學於此而
勸其進罔覺勉哉宗辰說博守約
示趙與㯽弘毅章
天之蒼蒼而在山中大畜之象驗之干躬六尺之微萬
善畢叢往行前言浩浩無窮一以貫之何所不容兩間
非大此之謂弘牝馬之貞行地无疆古往今来其道有
常是以資生至哉化光君子體之六二直方直内方外
何用不臧守此之毅賁育非剛泗亭之參以此任道繇
軻而後孰其深造濓洛儒先知德之奥非苟知之亦免
允蹈興夫請書朝夕戴抱懋哉懋哉至於華皓
餞趙文思崇鐖歸上饒
英英吾宗神駿之姿筆有天巧自鑄偉詞抱負不凡植
立甚竒爰初筮仕即不詭隨笑世滔滔相與磷緇過予
告别凛然自期耻逐京塵願易叢祠莱衣奉親樂道忘
飢予惟上饒淵源未衰玉山文獻考亭所推章澗二泉
名論清規邇来後生古為似之(徐直諒之弟直方也)仁親友兄徑
坂是師子歸取友伯塤仲箎咫尺柯山考德訂疑他日
成就麟祥鳳儀
寄徐端友立大夀其母夫人
英英二徐名德之雛早從爛柯知所步趨南陔子職夙
夜盡劬九日黃花采采盈裾請夀堂萱大年方壺龐
眉髮鶴重錦軒魚母詔子前問學勉諸參匪直養心傳
泗洙誠身悅親授伋著書子曰懋哉益厲厥初榮多遺
母文繡不如戲舞樽前母為笑娛我寄四言俾陳座隅
五言古詩
酬盧威仲九日遣青衣送酒
前年重九日黃衣携御槧抗牘回天聦批鱗蒙帝念雖
慚獻六箴猶許䟽十漸去年重九日石鼔償願欠菊叢對
佳客萸觴傾舊釅一時嘯詠狂萬丈詞華豔今年重九
日龜息静中驗亭前寒葉落樓外晴波斂故人何殷勤
清樽持瀲灔思君甲辰䟽擬昔尚方劒士鋒皆辟易忠
舌為飫饜回首今七秋日月光同掞知暫陸渾游難久
承明厭老我思荷鋤一壑柴桑占
暇日領客登眺
暇日登層城目眺黃花岡来山何岌嶪餘勢猶廻翔郡
治枕其中溪流繞其旁建中實經始淳祐罹懷襄河伯
何不仁平陸如江洋水餘予領牧初至覺荒凉賴天賜
連稔田里多稻粱舊觀喜漸復新屋興未央偶領賓戚
游松下傾杯觴嵐氣接洲渚舉目皆寒蒼
為饒計使題
煌煌使者軒新扁煥羣目周爰遠有華不可居無竹天
風泠然来雲氣滃而簇知君子猷趣一笑等榮辱每云
安樂窩似勝相州纛憑欄對此君竟日翫不足余亦慕姱
節時時賦猗綠閒思載醪去悠悠想九曲新詩帶仙姿霞
飡謝粱肉願言植梅友疎影横水澳
徐朝奉誥命下走介賫納徑坂賦成
驛足行都来手賫誥一軸發視喜非常耆儒見褒錄斯
人德無瑕有子道振玉陛下自好老微臣耻干禄耕雲
入山深釣月翫水綠一朝朱紱賜龐眉釋袍鵠莱衣拜
稱慶起舞徧親族我在霞洲上折屐亦越宿兹忻贊書
至哦詩遣騶僕遙知參侍點論學紹淇澳
和徐徑坂
我敬楳埜翁治郡如元結一朝殉國死黃壤恨誰雪赤
輸陳蕃心碧化萇弘血銘筆得柯仙羣隂消蟋蟀
予歸假闔廬守曰於我館風雨已遁逃雲山况竒觀徑
坂形聲詩蓬萊名遂遠求仁居之安是宅靡有間
食梅
兒時摘青梅葉底尋彈丸所恨襟䄂窄不憚頬舌穿我
年不自覺以我齒尚完嘗新試一薦喉棘眉先攅豈味
不悅口豈老難強餐人生煎百憂筭梅未為酸
夀史刑使
岷峨儲英賢一例皆家食公亦淹海角麾節猶赫奕七
閩政多幸福星照南極輕裘鎮鈴閤使斧光衛戟門弧
初度臨和氣徧阡陌宿雨洗瘴氛朔雲報寒色前期為
重九後期為至日中間産蜀珍天意扶陽脉願言愛剛
健他日夀王國
七言古詩
謝胡繡使招飲
疇昔與公同奉常余為藉田公社令是時朔祭拜卿少
余已顔衰公秀瑩齋房並公揮麈尾議論風生真纚纚
蜀珍數人皆在坐盡說功名湏遜子回頭一夢十五春
公為使者余㕓民薰風荷畔綠樽設丹荔粲粲蓮房新
語間切切憂民瘼隂功亟欲蘇全閩出經入傳知言要
湘西絶學今誰紹我老西河欠鞭策此事湏公正英妙
送眉山孫夢得從饒伯輿李純父學
景山書来說蜀珍與吾氣象清而真束書亟歸侍温凊力
祈樸學為是正程文不過工進取何若杜門誦論語一言
可以行終身世間至樂惟求仁弋陽餘干相望爾紫陽
的傳伯輿是同志更有李純父勁節清名照今古為我
問訊出此詩子親炙之有餘師
示林桂高歌
丈夫流芳在身後眼前一食常不飽何况吟工抉元化
萬象日月遭搜攪君不見飯顆山頭餓少陵柴桑徑裏
饑淵明無錢對菊坐終日得錢沽酒醉交朋又不見春
岸飛楊花聖俞得句貧轉加羊腸遶車聲黃九一生
坐窮鳴歐蘇只得從旁嘆不爾何由負盛名
景南將赴武昌道出剡溪戲成贈行
丈夫未遇時流俗多白眼張耳能致千里客相如竟輟
萬金産方子一世英要路争力挽行行取侯封何必守
蠧簡
陳謂老見過云今年六十有九將預為周身之防
余曰君定未死不如覓錢沽酒耳用戲成拙句贈
行
荷鍤自隨劉伯倫裸葬舊聞楊王孫偉哉二子真曠逹
身雖殞滅名獨存要知形骸本外物中有妙用超六根
火風地水歸四大夢幻泡影何足論君不見桓魋石槨
秦鐡戶歌鐘未徹野火焚不如得錢即沽酒時時醉倒
三家村
和徐徑坂韻二首
玉柯仙管頻念我大書束縑濃墨斑寄情縹渺江海際
匠語慘澹雲烟間燃藜太乙中夜照垂釣客星清晝閒
觀公舒卷皆以道仁智山静水潺湲
學者山斗吾徑坂杜門養志衣莱斑孤峯度越青雲上
一世失得浮埃間鳳鳴思誠頻遺訊龍卧草廬相對閒
三賢鼎立名師友衢江萬古身潺湲
贈武應辰見徐徑坂
衡陽布衣武應辰柯山迎拜新使君使君道德今天人
不知肯開衡山雲君看衡雲開未開吾道所關非小哉
應辰為我三致意行藏已定顔心齋
示趙與㯽
今年至日有喜色四方士友来請益德場宗英質大學
上饒諸賢問太極草廬一紙隃寄音徑坂七言大書帛
衰予甘遁西河上點檢身心有方册
夀史刑使
羡公博學今揚雄未許蜀珍專瑞蜀喜公奉使今鮮于
又見福星来照福我初敬公因讜䟽萬言批鱗折五鹿
我轉敬公緣清操高吟放鶴孤山麓今兹仗斧更仁厚
庭草不鋤生意足憂時兩鬢白髮增愛賢一念緇衣篤
衰予歸卧西河上都騎時来尋澗谷清言竟日無盡藏
想見胷中幾天禄若人盍置論思地垂弧定有鋒車趣
去年五言稱公夀今年笑指湖山綠
贈璘上人
潜齋山雨過從久每說二公不離口山雨去佐玉樓仙潜
齋起領金壇守一江一浙兩知音栢枝東指還西否胡
然拄杖轉落南膜拜叢中獅子吼
騷體
與張草廬予欲嗣奏聘君草廬寄聲止予歌
以答之
姑蔑之墟郡郭之隅幽閴兮陋巷卑渫兮䋲樞真人兮
匵藏道貌兮山臞有時兮過市徐行兮當車天津游兮
聞鵑而慨嘆鹿門登兮采藥而躊躇明月兮嘯咏白雲兮
卷舒我評其人陶邵之徒疇昔歲兮司銀臺力抗䟽兮
徵玉廬朝奏墨兮欲下暮出晝兮尼諸君一笑兮草芥
余三惜兮璠璵擬箋天兮嗣請近因風兮止余仰高致兮
慕予積卑忱兮願攄善不進兮不已終當諒乎純愚
答徐直方問無極歌
謂無極不可狀兮造化之樞謂無極可狀兮聲臭俱無
至哉濓翁兮是剏是圖後来諸老兮交辨鵝湖彼是此
非兮畦畛何殊究其指歸兮風乎舞雩吾默會於心兮
徵以通書隂陽動静兮何始何初人人有是兮奚問乎
吕陸張朱
遺徐端友夀母夫人歌
望東雲兮懷玉産二英兮鸑鷟持榮名兮夀親頌大
椿兮對菊飱初英兮慕屈子之菲菲飲寒潭兮陋胡
廣之碌碌我敬愛之勉以猗綠垂芳兮無窮介母兮
多福
五言律詩
趣饒伯輿来期
忽得高賢訊篝燈讀數回苦辭白鹿講盍為紫陽来
水毁祠無恙堂新教有開湏君速戾止倡道淑英材
寄李頥老
清苦推洪毅人今合古求道東吾所敬學北子為優夜
氣存無餒晨餐缺不憂時来同析理相對一茶甌
送伯和姪歸里之戍
留爾紉秋桂歸歟迫戍瓜定將儒術飾肯以惠文誇獄
敬禆王國帷褰佐使家公餘更努力學似海無涯
送游幾叟衡山尉
西風催仕軔比部得英曹澤物官無小觀山嶽最高湏
知戴星出慎勿厭塵勞綵棒有餘暇何妨誦楚騷
餞用晦姪南安令
爾宦神臯日搢紳無間言勇懷南邑綬為便北堂萱侍
講鸞棲舊端明棠蔭存時能挹前軰為政有根源
作邑無他法精神在拊摩吏肥民必瘦酒少飯宜多寧
拙催科考湏知于蒍歌莫將還債看好事易蹉跎
挽竹湖李端明
千古筠溪節名孫尚有諸敢言禁闥黯勇退漢廷䟽掃
軌門如水懸魚飯只蔬訃傳纓紱駭惜綰不中書
淡似香山老臞於涑水翁政湏將及子心孰不為公後
進師清儉前旒譽直空墓陵手所築過者式高風
挽盛君時
忽報斯人訃傷哉命壓頭皇皇如有索落落竟何求學
道魚千里辭家貉一丘幸哉猶有子可解二親憂
