庸齋集卷三宋趙汝騰撰
表
寶祐改元賀表
必世後仁聿思新治更元發號率由舊章無疆惟休有
截稱慶中賀恭惟皇帝陛下立中居正聰德思恭紹開
寶之宸謨興起百度體嘉祐之聖德扶植衆賢取以表
年監于成憲臣勉膺郡命猶在里居陪宿老以扶藜獲
觀溫詔指輔藩而問戍行布寬恩
皇子進封忠王賀表
大君有命元子進封邦家榮懷海宇慶抃中賀臣聞植
宗藩所以開聖緒加位號所以塞衆心若天禧繇夀春
而畀昇如治平自淮陽而更穎肆在今日率由舊章恭
惟皇帝陛下堯智如神文謨垂後以天下為大噐強本
尚親進地圖具禮儀分茅建國頃勝衣既賜履於潛邸
兹重冠爰躋爵於真王星連參井之輝祚等箕翼之夀
臣猥叨保鄣遥睇觚稜誦漢制廟立之詞與父老而同
喜陳賈誼習貫之疏祈左右之皆賢
天基節賀表
太簇應於孟春虹流紀瑞神策增于甲子虎拜馳忱無
疆惟休有截稱慶中賀恭惟皇帝陛下聰明時乂問學
日躋總攬權綱法乾旋坤轉之妙舉錯直枉洞隂闔陽
開之機茂迎震夙之辰益衍簡穰之貺臣猥縻漢障遥
想兕觴近天子光知仰瞻於皇極祝聖人夀更申頌以
多男
天基節賀表
太簇為生物之津祥開電繞甲子增授帝之筴祝效嵩
呼萬年無疆四方來賀中賀恭惟皇帝陛下聰明時乂
齊聖日躋以清静治邦家至仁無欲以忠厚待臣庶大
德曰生夀與天而比崇福如川之方至臣身縻符竹目
遡觚稜昔殿中綴班曾預兕觴之列今海濱上表遥伸
虎拜之恭
天基節賀表
頒歷更元杓攜龍角建極居五節紀虹流喜溢乾坤頌
形海㝢中賀恭惟皇帝陛下聰明時乂剛健日新德廣
曰生收必世後仁之效業垂可久為詒謀燕翼之思瑞
應河清福如川至臣勉膺符竹尚伏田閭奉漢玉巵遥
想嵩呼之盛上唐金鑑俯伸華祝之忱
天基節賀表
聖與天而比崇應乾九五筴授帝而在甲為春八千祉
輯端門頌形寰宇中賀恭惟皇帝陛下聰明時乂剛健
日新好生之德洽民推仁宥罪不殺之武定業以善勝
殘瑞紀星虹壽齊箕翼臣猥縻漢障阻造周行成天慶
以垂基恭想兕觴之奉揚王休而稽首敬賡虎拜之歌
天基節賀表
帝撫五辰生於甲子天錫萬壽對此春祺一人尊榮四
海慶抃中賀恭惟皇帝陛下齊莊有敬溥博無私化久
而成能盡體常之道澤潤而洽既踰必世之仁節紀虹
流福如川至臣猥叨禁從屬領麾符望魏闕金雀之棲
莫躋舞蹈想漢班玉巵之奉遥寓頌祈
天基節賀表
星渚呈祥先春三日華封伸祝後天萬年無疆惟休有
截稱慶中賀恭惟皇帝陛下聰明時乂緝熙月將以博
施濟衆為心好生不殺以皇受建極為念立賢無方用
迎神筴之增益迓聖圖之遠臣分符輔郡遡目清都聲
效嵩呼阻簉班於北闕光寒斗口遥馳頌於南山
元正賀表
開歲五日光昭華渚之星為春八千增受泰元之筴懽
均有截慶輯無疆中賀恭惟皇帝陛下法式生知淵泉
時出體信達順洊令穡寶之告豐去殺勝殘坐底邊塵
之不聳齊大年於箕翼等盛烈於山河臣猥使周原阻
班漢陛莫簉兕觥之稱壽隃效嵩呼益廣舜德之好生
仰伸華祝
皇太子冠禮賀表
震為主器肇錫真王筮重賓儀始加元服光前令典有
截歡聲中賀臣聞燕翼子所以昭聖謨敬嘉事所以為
國夲在昔祥符之盛際嘗有夀春之舊章冠禮舉於戊
寅册封見於辛夘曠彌文之久墜喜今日之復行恭惟
皇帝陛下從諫轉圜以身為度謂皇子賴天趨拜久矣
勝衣命醴辭令月薦芳俾之受弁元良以正三加彌尊
臣濫任承流阻儕醮酒莫效晏殊之獻賦以遇贊揚願
選馮元之講經俾精教導
明堂慶成賀表
郊之言禋類於上帝廟焉而饗祫于先王禮既熙成神
亦歡洽中賀恭惟皇帝陛下嚴恭自度聖敬日躋蠖濩
儲精肅平居之對越齊莊奉幣舉大報之親祠后皇愉
臨祖考來燕驗豐融之肸蠁肇砰隠之休嘉臣濱海分
符望雲拜詔駿奔執豆阻陪多士之恭獸獲若麟遥想
有司之薦
明堂賀表
祀修美報禮極熙成乾坤清寧海㝢懽洽中賀恭惟皇
帝陛下嚴恭自度聖敬日躋雅聲遠揚廟焉而親饗令
芳嘉薦郊焉而帝臨既格一純咸來百順臣猥居槃澗
遥睇清壇誦伊嘏之詩莫預奉璋之髦士效祝釐之禱
仰祈錫福于庶民
明堂禮成賀表
嚴父莫大於配天於昭孝奏惟聖斯為能享帝丕顯休
成兩間薦辛四海稱慶中賀恭惟皇帝陛下寅畏自度
祗敬不違先甲齋居八神警蹕季秋美報百物迪嘗欽
柴之禮既竣蓼蕭之澤斯溥臣猥司保障遥睇觚稜歌
清廟相祀之詩阻陪奔走賡明堂孔陽之頌仰贊緝熙
聖製忠邪辨謝表
知人則哲惟帝其難聽予作猷曰王不慝凛若春秋之
筆粲然星斗之芒中謝竊惟為臣之義不同事君之忠
則一諫有直有婉而要歸於責難陳善仕或去或隠而
必揆以立懦廉頑堪猛望之均於徇公滂膺徐穉皆為
合道必因其跡以遡其心恭惟皇帝陛下修已任賢尊
帝籲俊舉伊尹不仁者遠上智如湯去驩兜何畏孔壬
大功同舜崇奬蹇蹇匪躬之節作成諤諤犯顔之風自
端平甲午更化而浚其原迨淳祐乙已改紀而振其響
凡縉紳錙銖之善皆天地覆載而成公議流通士氣昌
盛近者間隣於激訐乃致小厭其紛紜聖謨洋洋雲章
炳炳刻琬琰以示下期防範而歸中煥乎龍驤鳳翥之
文赫然魚躍鳶飛之造臣祗拜教令敬佩韋弦因思人
主一心攻者甚衆臣下萬態辨之實艱惡紫亂朱固當
審售偽假真之病因噎廢食或恐貽以精失士之憂盖
國將興必樂骨鯁之猷而人欲病先厭魚肉之味是以
武帝踞視衛青之貴見汲黯則必冠太宗面折士及之
諛指魏徵而為鑑洎我聖朝之家憲尤重天下之人言
乾德開基則取已壊地之疏而復行太平興國則擢能
獻策之士於高等真皇對劉沆而追思田錫仁祖劣蘧
瑗而甚優史魚神廟敬光之為人至容其詆新法孝宗
重熹之好學不惡其數辭官此宸意之所素明宜愚忠
之以愛助后從諫而則聖以康于民臣有言而逆心必
求諸道左右曰可而加察眎聽以衆而為公用臨照於
百官斯迪知於九德輒陳梗槩以佐緝熙
賜御書蘭亭詩序謝表
臣某言伏蒙聖慈以御書蘭亭詩序墨夲手卷一軸賜
臣者伏以永和墨帖紀勝事於蘭亭淳祐奎書煥成文
於寶殿飛從天際流布人間中謝恭惟皇帝陛下將聖
多能娛神妙畫筆勢廹羲之之逸飄若游雲序文取孫
綽之精光於南澗摹成一札賚及羣工臣緹襲不諼糜
捐莫報茂林修禊隃想許李之諸賢暮春浴沂請誦泗
洙之大道
賜御製訓廉謹刑謝表
聖有明謨深懲叨懫王不匿指昭示訓彛凡屬見聞皆
知警勸中謝恭惟皇帝陛下作新治道戒飭臣工念下
民之無辜困於貪墨惡大吏之棄法恣於凶殘肆筆二
銘如綸一札俾永傳於琬琰以誕布於風雷臣祗拜奎
文對揚宸命厲召南素絲之節益勉自公佩康誥赤子
之言必思敬罰
賜御製詩并香茶謝表
臣某言伏蒙聖恩為經筵進講禮記終篇以臣嘗預侍
立特賜御宸翰寶熏龍鳳茶者講親重席篇已竟於曲
臺賞徧細氊勞亦旌於舊史恩華狎至眷施難酬中謝
竊惟戴記之書雖出漢武之世要其奥義不離洙泗之
微言至若宏綱猶有夏商之遺意復興經制全在聖明
伏惟皇帝陛下寤寐斯文緝熙正學十六載討論之久
不替宸思前後儒聚辨之功遂終全帙其大者欲以彌
綸斯世其精者則思追企先猷懋賞親行英髦悉逮以
臣頃在侍立之列乃今亦叨錫賚之榮名馬膳羞照耀
蓬蓽雲章香茗華飾丘園莫殫報稱之私爰寓贊美之
頌伏願養清明在躬之德收中和育物之功篤信儒行
之言立推經解之教守内則以肅宫掖訂大傳以建夲
支杜不仁而純向仁人戒不善而專意善道臣由衷懇
切愛助勤拳蒹葭蒼蒼益堅用周禮之治淵泉浩浩更
祈達天德之施臣無任感天荷聖激切屏營之至
宣賜歷日謝表
聖朝作歷敬授人時侯國頒春對揚帝訓恪恭拜賜兢
業承流中謝恭惟皇帝陛下奉三無私建五皇極風雨
霜露寓神教於慘舒歲月日時成治功於法象以熙庶
績用錫羣工臣敢不無忘憂勤所省耕斂布宣賓餞之
命將以明民奉行寬大之書期於安俗
宣賜歷日謝表
后左右民茂明作歷守服肱郡叨拜成書祗命為榮承
流有靦中謝恭惟皇帝陛下道參化育政夲隂陽憲天
聰明泯識知而順則迎日推策嚴出納以授時課自清
臺錫於方國臣敢不對揚休命宣布上恩亹亹治功雖
分陰而亦惜孜孜農事冀有年之是圖
宣賜歷日謝表
大君治歷式重授時小臣觀風獲叨頒朔猥蒙齒命欣
睹聲明中謝恭惟皇帝陛下德合於乾道裁於泰體堯
欽若之意仰察天文采夏小正之書聿成月令爰布宣
於先甲以戒詔於羣工臣遥對龍光動稽靈憲飭部封
之吏夜寐夙興厲原隰之農春耕秋斂
宣賜歷日謝表
元聖當陽萬年朌歷微臣乘障洊歲受書翫愒增慚凌
兢拜賜中謝恭惟皇帝陛下道函三極治撫五辰先天
弗違既動與於易準迎日而策又祗命於司存著為成
編誕布方國臣尚兹宣化敬以授時誦夏小正之文劭
農是急奉周始和之令率吏以勤
宮祠謝表
加職予祠聖恩隆甚辭名拜禄臣義當然踳地難勝望
天隃謝中謝伏念臣疎無與比愚不可移頃綴周行不
敢自營於身計每懷宗國所陳粗竭於心思遂積罪尤
至煩吏議荷皇明之洞燭叨大德之曰生於省愆念咎
之中沐洗垢匿瑕之造正班學士錫廪殊庭真軼望於
寵榮蓋莫難於避就思昔周以上卿待管仲仲拜下卿
而還鄭以六邑賜國僑僑惟三邑之受此微臣勉奉祝
釐之職而累牘祈收邃閣之恩盖進無貪榮而退不方
命是謂得辭受之道其敢昧生成之原兹盖恭遇皇帝
陛下以禮使臣推仁接下諒臣戇如汲黯在廷犯顔之
時多念臣貧似真卿舉家食粥之日久遂俾無功而禄
不知何德以酬尚勉桑榆之間跬步弗離於學雖在畎
畝之際一飯亦忠於君
授寶章閣學士告謝表
臣忱懇惻控免職名君命頻仍𢡟承天澤叨恩戰栗揆
義忸怩中謝昔者臣光累牘而得允樞副之辭臣熹數
疏而亦寢待制之錫是皆道德默有以感召雖出詔令
至為之收回如臣么䯢與物扞格說大人則藐焉
有是心謂明主可為少攄其藴積成愆咎果召簡
書賴日月之照臨蒙乾坤之赦宥盡蠲罪垢驟畀光華
以舊綴攝常伯之班特超朌真學士之職淵升之膝君
父極力以扶持谷遷而喬臣子益懷於危懼祗奉釐庭
之秩力避奎閣之榮天九重而蓋高箋五上而莫遂屢
煩睿訓覺淵聽之難回勉拜龍光視前修而有愧何止
小言大禄不勝昔是今非兹蓋伏遇皇帝陛下隆禮尚
賢體仁及下矜愚嘉善不欲以言而罪人售偽冀真惟
恐以精而失士遂令疏遠曲被生成臣永矢弗諼有善
則告兢兢履薄敢云日暮而少休拳拳攄忠不以身遠
而有間
御書建安書院四大字謝表
宸章雲爛肇錫珍題聖敬日躋力扶絶學光躔精舍喜
溢潛藩中謝竊以建安為英哲之邦朱熹續周程之學
於皇翰墨昭揭源流恭惟皇帝陛下居寬行仁據德游
藝是道吾所謂道純一尚儒兹文所以為文雍容肆筆
固聿榮於先覺實加惠於後來臣涓吉奉迎近光舞抃
嘉與多士歌棫樸追琢之詩俾紹前修究淇澳切磋之
業
謝授龍圖閣學士知建寧府表
勉承郡紱祗奉贊書榮渥增輝微蹤知懼中謝伏念臣
初無它技粗有愚忠一言興邦若是其幾何敢默也千
里見王不遇故去豈所願哉進既無補於公朝退合自
娱於槃澗曲蒙睿眷改畀潛藩頃待罪𤨏闈嘗為生靈
而請命兹分符竹使敢諉凋瘵而辭行視篆以來撫字
是務然而帑庾赤立事力殫微初至旱魃為災加以蒲
澤多警仰藉皇明之威德旋安田里之歎愁刀劒日銷
雨暘時若惟是環顧諸賢之家食獨容一叟之空餐對
旗旄而不勝汗顔誦絲綸而益深芒背晉峻老龍之秩
加隆半虎之權爛然昭回天為章下飾物凜乎跼蹐朝
受命夕飲冰兹蓋恭遇皇帝陛下臨照百官體貌羣下
守紫雲樓之訓簡注藩侯戒白駒場之詩縶維賢士遂
令衰朽獲拜恩華臣敢不益勉布宣力圖報稱訪民間
之疾苦豈特使寬於一分計宗國之安榮早願旁徠於
衆正
知建寧府謝到任表
自天殊渥易地潛藩頃任以左馮不欲其遠去國今錫
兹名壤特寵之使便家曲為臣謀莫報上德中謝伏念
臣迂無足採愚不可移束髮讀書固已明義利之畛白
首造闕何敢萌福禍之心况明主可為忠言必更化乃
克善治且職居於封駁遂力辨於忠邪詎謂方當官而
行已坐不得言而去積䜛諛之擠䧟賴仁聖之扶持諭
留行至再三趣領鎮凡數四繼上引嫌之牘旋叨改命
之除惟外大祖正獻臣浚卿與先大父吏部臣不敵皆
於乾道出守建安藐是孫枝續茲棠蔭力循墻而控免
蒙頒詔已弗俞奬其有汲黯之風諭其以朱熹為法適
洪水懷襄之後豈臣子所敢固辭當諸賢隠遁之時在
屬籍不應堅卧勉為吾君而一出既以上意而具宣惟
是牧牛羊者當為之求芻集鴻鴈者必使之安宅察臣
區畫以次條陳兹盖伏遇皇帝陛下寤寐黎元宵旰治
道謂臣赤心殉國不自榮身容臣純意為民頗知竭力
閔此方之凋瘵付綿質以撫摩臣敢不恭佩訓詞聿嚴
條教心求之若保赤子斷不負聖經之言天生斯而覺
後知亦思振儒先之學
授兼侍讀告謝表
臣某言伏奉告命授臣兼侍讀者臣邱園之迹重侍鈞
天畎畝之忠獲披廣厦叨恩稠疊拜命凌兢中謝思昔
儒紳再為侍讀其在元祐之際獨有蘇軾之除孰謂非
才乃膺是選伏念臣粗知忠鯁見謂迂愚頃年折五鹿
之奸旋遭言去元日覩羣龍之用獲預彙征擔簦未近
於神畿除目已朌於經幄日月不棄螢爝滄溟下取涓
流而臣久從諸生瓠葉之盟乃復得綴更化金華之講
簉鴛鸞而忻幸覺麋鹿之怔營兹蓋恭遇皇帝陛下從
諫如流見善若决天資神聖羣策莫望於清光學力緝
熙多聞更加於遜志亦令衰朽俾竟講劘臣敢不益浚
新知上承顧問是道即周孔之道誦昔所聞吾君為堯
舜之君乃臣所願臣無任感天荷聖激切屏營之至
侍讀謝告表
進講無功侍言有命莫回淵聽勉拜訓辭中謝竊惟邇
英最重勸讀凡朝紳皆榮此選雖宰執亦居是官厥今
李韶以舊翰林游佀以前揆路一則岷峨之老而問學
之正一則閩嶠之擢而識見之高然而韶則累召而卧
家佀已踰年而歸第曾謂異數猥及愚臣伏念臣蹇淺
妄庸迂疎退惰初無講貫豈能窺河南龍門二程之緒
餘何有開陳每深愧太末建安兩徐之風骨年餘殿幄
日覲宸光雖粗通於上世雅誥奥義之文豈盡析於大
學聖經賢傳之旨是以前奏犯顔以儒林四臣致請後
牘忘分以考亭諸生為言温詔曲朌俞音竟閟屬預駿
犇之列難遂牢辭之悰出使者於大門是則不敢綴明
師於廣厦益重懷慚兹蓋恭遇皇帝陛下以虛受人謹
微接下知臣不忘少時受詩之習俾在細旃念臣久立
正座自講之隅又加重席臣敢不益温舊業仰荅殊恩
王庶幾改之亦欲少行於臣學政不足間也所期上格
於君心
知婺州謝到任表
躋之奎閣畀以輔藩君恩至隆臣質奚稱中謝竊惟寶
婺密拱清都地望則甚高天聽則孔邇上德意易以下
達下疾瘼便於上聞於兹承流庶幾行志臣愚加之拙
鈍濟以迂愚嘗使直廬甚乏陸贄韓愈之詞筆繼令出
守又愧元結陽城之政聲比叨司臬之除謹體好生之
念然而風裁素乏霜采莫揚擬及考以丐閒誤聽恩而
易鎮踵公卿重臣之選游義理大儒之鄉望不及焉榮
亦甚矣惟是值冰雹之後困矣黎元積綾羅之征殫哉
物力若但以繭絲為職業弗知盡芻牧之勤勞雖能得
民財而不能得其心豈足為聖朝之報欲無負天子而
亦無負所學必兼為邦夲之思要於輕重緩急之間而
當抑揚弛張之舉豈應庸懦可課循良兹蓋恭遇皇帝
陛下視民如傷求士若渴謂臣碌碌難強以趨事赴功
之才察臣孜孜或能守節用愛人之訓遂叨選使仍被
趨行臣祗見編氓敬宣美化審先務而為政焉敢專俗
吏之催科有餘力則學文當俾紹先賢之統緒
温州到任謝表
駑伎無堪力辭詞直龍光過厚躐畀輔藩既見吏民且
宣德意中謝伏念臣稟資戅拙觸事迂疎從魯兩生嘗
粗窺於樸學辱漢諸老廼競譽其能言遭逄聖時塵滓
翰苑上有動老癃之實臣筆弱不善發明上有服武夫
之神臣思滯莫能寫状然且歲縻廩粟日汚班行實踳
地以靡皇數籲天而求去過蒙睿簡更付名麾自王謝
以來已號山水佳麗之郡迨周程而後又為師友淵源
之鄉獨是邇年大異昔者閭閻困瘁幾不聊生庾帑空
虛殆無以立使能吏猶為束手縱賢者未易承流豈伊
孱庸乃俾負荷兹蓋恭遇皇帝陛下推仁養士以禮使
臣念其殫視草之勞粗諳宸慮責以盡求芻之牧必得
民情迨其臨遣之時詳以撫摩之訓臣敢不夙宵竭力
冰蘗持身對揚天光扶赤子之氣脉崇尚風化植前修
之緒餘
權吏部侍郎謝告表
擢從柱史攝貳吏銓位寘超躋恩華莫稱中謝竊惟西
清之秩實為邇列之聮淳熙大儒如張栻朱熹積盛名
不登兹選近世宗老若汝談彦悈亦皓首方居是官曾
謂么麽乃叨陵躐伏念臣迂愚而僻疎拙且庸外之無
惠養澄清之勞聲績見謂陸陸内之乏文墨論議之譽
建明不過平平已徧歴於兩螭更峻升於一武以闒茸
尾荷槖之後以空虛當藻鏡之司由濁而清易右而左
矧大化調琴之日而衆正征彙之辰固得盡觀天下之
豪英或可助國獨恨略無胷中之尺度何以知人任匪
所堪處尤非據莫遂循墻之避益深負乘之慙兹盖伏
遇皇帝陛下器使時髦力收名俊付太宰以八柄詔王
之任既不輕於進退之間畀常伯以四曹總判之權又
使詳於綜核之際察臣粗諳武選之事假臣承乏文部
之衡顧乃責以裁量不暇計其譾薄臣莫知報稱惟竭
公忠守道不如守官固安敢以廢法舉善是為舉類亦
時效於掄材
吏部侍郎謝告表
正從掌銓君恩過渥巽函盈篋臣罪當誅既黽勉以祇
榮敢稽遲而叙謝中謝竊惟辭遜者臣子之大節愛護
者帝王之至仁強司馬光入翰林怒其拜而未受之慢
趣呂公著就學士至有徐而勿廹之言此烈祖以厚於
士風而微臣乃遇於今日伏念臣迂愚自信鈍拙無竒
非有建明之寸長久汚班列徒抱忠忱之一片上對穹
蒼謂明主可與盡言故在廷數至妄發偶因丐去適會
得遷十數揆義以固辭前後被旨而不允然物議猶責
其當去在臣心欲受以何繇金華之控避勤拳玉音之
勸勉諄篤以至為選吉日以供職再遣大璫而傳言而
臣猶恐犯衆多之譏厥後遂更積遷延之咎若稽前代
當在禦魑魅之科獨賴睿慈每為霽雷霆之怒近因臣
方叔屢以聖語而催督遂同臣尤焴三思君命以彷徨
真無地以自容共牋天而擬拜期以臘朔仍匄叢祠講
次復覲於威顔趣就又厪於宸旨甚孤始願何敢終辭
兹盖恭遇皇帝陛下聖度海涵皇明日照察臣悃愊但
欲全禮義之維容臣徘徊遂少白羞惡之志敢食大信
恭被明綸朝受命而夕飲冰中懷愧報詩考槃而人在
澗早冀生成
權工部尚書謝告表(已酉二月二十七日)
權從銓貳攝長起曹位置頓超恩榮莫稱中謝竊惟工
必信度是惟禮義之時技亦咸精足彰綜核之世能諫
苑囿官室則可以禆示樸知備車馬器械則庶乎佐中
興司存雖號於清閒事典實關於理亂使綴常伯必惟
英材伏念臣見謂庸凡自信愚拙僅能守昔人之糟粕
莫悟斵輪徒有憂宗國之忠忱遑思卹緯再歸班列久
汙高華一毫無補於朝家累牘祈閒於里閈忽膺奎筆
叨假冬卿在昔太宗之明以旌大亮之直曾是乏論思
之益乃遽塵喉舌之聯旁觀交指於維鵜自懼殆同於
樂鷃再命而僂三命而俯竟不獲以踰垣昔日受是今
日受非盖豈勝其維谷兹盖恭遇皇帝陛下宰割萬
字照臨百官謂臣學無愧于工師粗知不負察臣心勿
忘於藝諫庶幾能言乃於新元有此親擢臣敢不俯堅
素履仰答殊恩望山巔水涯之賢不無愧色在厦下旃
上之際益勉忠規
謝進開國伯加食邑表
上朌祭澤丕徧羣工臣進爵封超躋三等鼎來殊渥祗
拜明綸(中謝)伏念臣叨守潜藩奉行寬詔隃想欽哉之
盛莫預駿奔猥該湛露之榮不遺馬走既七命以就伯
復多邑以增腴亶惟僥踰有兹際遇此盖恭遇皇帝陛
下以仁覆下歛福錫民謂多士奉璋相成祀事雖爾身
在外亦布邦條爰錫恩徽益隆眷遇于以見聖心之公
普子以示餕惠之周流臣沐浴生成糜捐報稱不稼而
禾三百俯愧無功敬天之休萬年仰祈懋德
明堂賜劄謝表
中辛舉祀先甲敷言一劄宣傳四方懽動中謝恭惟皇
帝陛下齊莊有敬視聽思恭事父孝故事天明聿嚴大
報在宫雝則在廟肅預戒我將一哉王心告於臣下臣
神馳極北迹滯周南肇禋迄用有成阻陪熙典無競不
顯惟德遥賦烈文
