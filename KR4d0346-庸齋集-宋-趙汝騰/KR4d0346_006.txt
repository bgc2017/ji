庸齋集卷六宋趙汝騰撰
銘
施令君濆恪軒銘
鹽官令君施源父之先大夫辟南鄉之堂於地得
古銅龜文剜安恪二字扁堂之後牖曰恪源父復
以恪名軒朝夕自警求銘於庸齋趙某銘曰
維正考父校商頌作曰古先民執事有恪先正正獻仕
於孝皇小心謹恪以致贊襄厥後象賢地中得龜有文
曰恪扁堂以之孜孜令君克紹家聲朝夕寶兹軒以恪
名昔劉康公嘗對於王敬恪恭儉臣道之常以恪守業
不及於憂康公斯言有益世猷令君勉哉正獻之門其
飭爾躬爾子爾孫
贊
蔡覺軒遺像贊
山澤之儒公輔之器禀厚體莊養深氣粹著書滿家有
道名世無忝考亭所命字義
祭文
祭克齋游丞相文
中興以來名相江表忠簡忠定衢饒二趙以道宅揆簡
册焜燿厥後寥寥惟公克紹本原濓洛知學之要被服
家庭漸濡自少暨擢周行植立皦皦疏指權門痛哭原
燎紹定斥去端平收召嘉熙融風排雲上呌明倫有疏
血忱應詔淳祐初年操守勁峭薰恥蕕並歸尋荷蓧乙
已改絃秉鈞廊廟以學告王說立惟肖以道覺民尹任
不小丙午阨歲力扶世兆諸賢鳴陽羣邪息爝惜多牽
挈沮莫運掉一念開誠杲日可照孤忠自知憸壬旁誚
卞莊巧同姜公直釣因危遂擠善刀為妙霅溪午橋臨
流舒嘯手袖文富望穹馬邵靈光巋存落月孤皎訃音
流傳搢紳相弔殄瘁之哀天意莫曉荷公已知不鄙庸
謏嘗蒙專使來訪海嶠尺牋殷勤如侍色笑頃聞公恙
為之心慓孫枝書來公已不療悲慟莫任阻送丹旐亟
裁哀詞以佐絮醥
祭考太中墳文
月正元日上親擢汝騰於要列控辭不獲已祗拜命行
造闕庭逖遠松楸不勝悽咽惟是某衰老勉為宗社一
出決不敢墜先訓虧晚節負天下公議我考妣其相之
祭弟帳幹墳文
月正元日上親擢兄於要列再控辭不獲已祗拜命行
造闕庭違遠松楸不勝悵然敬以薄祭見忱爾其鑒之
弟味道漳州使君祭文
頃哭大兄執手淚墮猶云斗粟賴爾同簸爾遽奄殁令
我衰挫吾宗不多又弱一箇爾心甚平爾行無頗為善
若渴棄榮如唾神何所疵乃降之禍天道親仁欲測則
叵秋初書來簿書坎軻禱旱蔬食勸分事夥繼聆禳療
醮拜勞癉請告治疾委政僚佐吾甚憂恐心如飛笴孰
知永訣不報痊可抱恨一方莫適藥褁遣介候爾一面
亦蹉爾子書云爾逝如臥目未瞑間猶能寂坐何去之
速駭愕耆懦莫視爾殮淚眥幾破傳聞漳氓號泣道左
追感循良龔黃治課生於桐鄉死留碩果每一慟爾不
覺哀過幾欲無生凡百廢惰爾旐來歸爾䰟安妥英爽
凛然盍夢於我一樽酹爾文寫悲些
爾子崇鍴孝誠通天欲持饘粥以至三年吾為爾思只
有一子過於毁瘠則將何恃况其禀弱風寒易鑠若更
蔬腸胃氣轉薄先王禮經以義酌情哀至滅性以不孝
稱吾為之懼俾勿茹素爾尚祐之顯揚事鉅
祭弟漳州使君文
月正元日上親擢兄於要列控辭不獲被旨趣行即日
就道惟是日夜念弟未得窀穸今兹兄有遠行無由視
爾葬事思之泫然流涕惟當執筆以發爾幽光菲祭并
白此忱
祭鄭碩人欑所文
予歸來得閒為爾卜地凡三年矣近始得一二所而日
者謂爾葬年月未利且予又叨上親擢之命控辭不獲
被旨趣行旦夕即就道乃尚滯爾於欑房不勝悽惻之
至敬以菲祭白此衷忱爾其鑒之
碑文
資政許樞密神道碑
淳祐戊申九月九日前僉書樞密院許公應龍薨於三
山府第其孤峻以己酉四月奉公兆於聖泉寺西余適
以罪歸里峻哭泣拜以端明李公韶所為事狀來乞筆
隧道之碑予辭峻請益力經年不輟予惟昔者給劄玉
廬實公發策則今執筆以銘公實宜又予仍年居閒採
諸旦評皆謂公居鄉可法不干請州縣不侵漁田里年
踰八秩而手卷不輟貴躋政地而延士不倦庶幾前輩
氣象是可書之尤者也謹按公字恭甫閩縣人曾大父
泰初贈太子少保妣王氏贈文安郡夫人祖材宣教郎
贈太子太傅妣謝氏贈蘄春郡夫人父仲宏承議郎知
漳州漳浦縣累贈少保妣張氏福國夫人少保歷官清
白生於建安尉廨乾道戊子九月八日也公幼穎悟四
歲受書立上口五歲曉經旨間侍少保坐客以小兒氣
吞牛命屬之公應聲曰丈夫才吐鳳四座嘉歎一夕夢
至一所雄壯珍麗如王者居下有石石有字傍有導公
至其上又更導公歴踐十餘石覺以白少保少保曰石
上有字者文石班也汝異日踐其地十三善屬文時時
為儷語識者謂有詞掖氣少保殁侍福國夫人盡孝刻
志記覽之學日抄夜諷嘉定壬戌補入太學連取解嘉
定戊辰擢進士甲科教授臨汀作成後進甚至偶學職
缺員郡將意有所屬公一遵法守視分升降郡將無以
奪漕檄主文富沙所得士後皆有聞徐參預榮叟其一
也秩滿堂差浙東撫掾畫諾有聲差戶部架閣除藉田
令太學博士時李全時青軰歸附公慮山東有偏重之
勢因登對有荓蜂是懲養虎遺患之說後皆如公言除
國子博士國子丞宗學博士時皇上踐阼公對首陳正
心為治國平天下之綱領除秘書郎兼權尚右郎官除
著作郎盗發汀邵綿亘數郡公登對乞以大軍土兵相
為應援招捕司得以便宜從事上皆嘉納匄外得守潮
州汀邵寇甫平而鄣寇陳三槍作出沒江閩廣間勢熾
甚元樞陳公韡帥江西任招捕三路調官兵分道追勦
潮連汀贑循梅惠盗聲搖四鄙興寧勇丁鍾全之徒乘
釁起且逼境上公亟調水軍禁卒鼓樓赤砂兩寨土兵
三縣弓級分扼要害明間諜守關隘斷橋開塹斬木塞
途點集民兵激勸隅總諭以保鄉井守室廬全妻子蒐
補親兵日加訓閱時外邑警報狎至人心大恐郡僚欲
張皇陳利害公不為動既而横岡桂嶼相繼以捷聞招
捕司遣統領官齊敏率大軍由漳趨潮截贛寇餘黨公
呼敏諭之曰兵法攻瑕今鍾寇將窮陳寇猖獗若先破
鍾則陳不戰擒矣敏惟命公調民兵為先導敏以部軍
踵進擣其巢穴殱渠魁宥支黨三槍旋亦授首江西餘
醜蕩平方未解嚴時有行旅數軰隅總搜其裝多黃白
指為賊黨公疑而詰之乃梅鄉人嘗販牛潮陽援邸舍
翁以為證公立追問如其言遂還資槖佐以歸費皆羅
拜咸泣去始人疑公儒者不嫺戎事及見公區處事宜
分别齊民静練雍容莫不嘆服僚屬請上功公曰守職
扞城保民何功之云距州六七十里地名山斜猺人所
聚自耕土田不納官賦禁卒與閧公平决之其酋感悅
率父老鳴缶擊筒踴躍詣郡謝公在潮恩惠孚浹去之
日闔郡遮道攀送端平初召除禮部郎官因登對上謂
公曰卿治潮有聲與李宗勉治台齊名公曰民無不可
化顧牧民者何如耳臣治州幸免曠瘝皆陛下德化所
暨臣非曰能之除兼榮文恭王府教授力辭除國子司
業時徐公僑為祭酒議學校差職欲先譽望公曰譽望
固可得人然今之挾闊扁而求者皆譽望也不若差以
資格資格一定則僥倖之門杜而造請之風息徐公以
為然時有憑勢干職者公力却之行之以公人無異議
時至諸齋誨生徒以勉學行兼權直舍人除國子祭酒
攝吏部侍郎外恕内明吏不能欺邑子嘗請那移闕次
公曰有法在兼學士院權直是日明禋肆赦甫竣事學
士院賫御筆不許辭免宣押至院中使出宸翰罷鄭清
之喬行簡相獨相崔公與之俾草三麻文成如宿製次
日文德殿宣布畢上遣中使召公公頓首謝上曰草制
甚善公復謝曰臣聞昔人有言進人若將加諸膝退人
若將墜諸淵臣今草制述二相乞罷機政與陛下體貌
大臣之意庶幾君相之美兩盡上曰卿言善就令草勑
書戒諭諸閫權吏部侍郎兼侍講兼權直學士院嘉熙
丁酉春試吏部侍郎陞侍讀權兵部尚書時楮弊折
閱甚喬丞相主行稱提之說州縣希旨奉承貧富交相
猜懼公奏從民便節用二說喬亟相然之奏只令五路
提刑分任責兼吏部尚書差同知貢舉丞相游公佀范
丞相鍾並命觀者如堵號主司得人一時所取又皆老
成知名之士除兵部尚書兼中書舍人三上章丐外不
允兼給事中兼吏部尚書請外旨免兼中書御筆除端
明殿學士僉樞密院事公以足疾不便拜跪亟欲丐去
除大禮鹵簿使黽勉就職恭謝畢即五疏匄外會正言
郭公磊卿亦有論疏筆遂除端明殿學士提舉洞霄歸
第徜徉奉祠凢十載頥養精健精力不减年少屬痰涎
作竟至大故享年八十一上聞輟朝一日積階至中大夫
致仕特贈大中大夫遺表上贈資政殿學士銀青光禄
大夫公風貌偉重襟度粹夷立朝不躁不競不激不隨
不妄薦士而亦無傷人害物之事自掌故至為郎十有
五年而澹然無進取志晚由兩制登宥府是雖翰墨策
勛然亦守潮日治最可紀也黃霸功名起於治郡公其似
之娶張氏封魏郡夫人福國之姪男二人崧承事郎監
温州在城商稅先公七年卒峻承奉郎主管兵戶部架
閣孫男純仁承務郎銘曰為甲科郎早擅詞章澹於進
取館閣徜徉更出迭入來自潮陽一夕三麻遂躋玉堂
紫薇青瑣法從文昌何天之衢闊步高驤亦既宥府歸
歟故鄉寡欲無營深關退藏匪名匪利清健未央薨訃
流聞枌梓痛傷尚有典刑無復堂堂於何式之東山之
岡
墓誌
提刑鄭吏部墓誌銘
吏部郎鄭伯昌莆田陳公寺丞宓之侄女婿也淳祐戊
申夏五月十一日歿其孤至奉其喪窆於懷安縣之南
溆泣血誌壙表墓而又謁銘於予三四年不輟曰不得
是他日無以見先人地下余曰有子顯親足矣又假予
言耶然每記端平初一時收招史彌遠所排擯之諸賢
號為更始而宰相鄭清之輕躁沾沾喜功利易楮履畆
開邊汰卒政令騷然外招邊釁内召卒閧下召民怨子
弟用事賄道漸開搢紳奏疏但痛詆寶紹間彌遠之失
而無有敢言時政之弊惟蜀士劉寺簿震孫登對首疵
之伯昌繼之曰進退人材宰相職爾人言藉藉謂出家
庭其後國政湯公中以封事痛斥清之聲振朝野無小
大愚智皆偉湯而不知劉與伯昌為之先也是非可書
之大者乎謹按伯昌名逢辰世為福之閩邑人曾大父
煥故累贈太師益國公妣徐氏贈益國夫人祖珪故贈
太師兖國公妣林氏贈兖國夫人考昭先知樞密院兼
參知政事觀文殿學士累贈太師諡文靖妣黃氏贈吴
國夫人伯昌性至孝兒時刲股療親筮仕浙東帥機未
上改西外睦宗院丁吳國憂又丁知院憂服闋又連為
本生父母申心制端平初除將作監簿繼除司農丞大
宗丞金部郎官每登對與投匭見謂敢言一日因監長
蔣峴與同官會食謂孔子誅少正卯非是伯昌退而議
笑之峴聞而不悅既而峴除殿中侍御史會伯昌登對
言稍訐遂劾伯昌去未幾都承王公伯大入對二疏尤
切直天下誦之亦為峴劾去人稱知院得子婿之賢淳
祐初伯昌得堂禀繼知衢州修學校寬征斂時史嵩之
當國其皂隸包輸楮皮為五邑害伯昌數其罪而黥之
有賢能聲推官馮惟悅才而賢伯昌以京狀與之察院
劉晉之劾馮惟悅贓汚惟悅不受誣賦古風書印歷去
伯昌嘉嘆而和其韻奏乞坐謬舉之罰且為之辨晉之
復劾伯昌去徐刑使鹿卿嘉伯昌之去復和惟悅詩旋
又為晉之劾去搢紳傳以為盛事其後嵩之以經營起
復罷相相范鍾與杜公範諸賢盡起伯昌得江西常平
使者首劾戚里廬陵守王克謙時論偉之旴寇發守王
侑告急伯昌以便宜從事調發撫軍勦捕宋刑使慈又
調將王舜截寇入南路兩軍夾擊寇勢窮密約寧都隅
總謝元為内應陽許之告王舜兩軍設伏以待賊至大
發大破之宋旋為臺臣劾去伯昌得刑使其後郴寇作
廹江西界朝旨復委伯昌討捕其時雩都寇又作伯昌
盡瘁區畫聲威不减為常平使時其後江湖帥皆召伯
昌亦召為吏部郎改浙東憲甫歸枌梓而疾不起矣悲
夫初娶李復娶陳皆封宜人男三人長至廸功郎充福
建安撫使凖備差遣次基以祖澤授承務郎季庾受遺
澤予每怪伯昌生長富貴之家居鄉汎愛無小大皆得
其心而能立朝遇事敢言奮發不避蓋其師慕陳公寺
丞之為人每謂予曰某為丞相正獻公家婿一幸也親
炙寺丞二幸也伯昌因寺丞益喜親師友招致楊君復
至仁時執經而取正焉然則士夫可無聞見之漸歟伯
昌為家令子為國讜臣使假以歲年益淬厲于學問則
其所成就又有大於此者悲夫銘曰莆正獻家得婿多
良猗鄭公鑑論事激昂英氣凛然不朽令芳尚有遺風
怡山伯昌惜正盛年未大施張每過南溆為之惻傷生
愛子文歿發其光
陳平甫墓誌銘
予少從先君子太中宦游湖湘時外大祖莆田陳丞相
正獻公之從子審為船場嗜書博古與衆落落太中每
指謂予曰此爾母之從伯父才高志介而不偶於時小
子識之後十五年予客行都識船場之子平甫又六年
與都&KR0688;楊君復皆客予寓寺鍾山相與為忘年交平甫
予再從舅情好尤稔每青燈相對商國史至夜分既而
予去為金陵征吏宦於朝平甫老於閩不出其後予持
憲節江左時湯國正中家著作郎&KR0008;陳架閣高子湯史
校漢饒都&KR0688;魯老成名俊皆在或貽書或命駕談辨名
理終日甚思欲一屈吾平甫不果未幾改守金華忽平
甫之子君選泣血走書來請平甫誌銘予始而愕中而
悲末而悽惋不得與平甫一盍簮也又六年歸里君選
偕弟璪凡三歲而三自莆陽至請益力遂為之屬筆謹
按平甫字也名均贈太師冀國公詵其曾祖也贈朝奉
大夫正卿其祖也少力學請鄉舉益刻厲自奮中年慕
尚義理之學蓋正獻公丞相長子參議實有東漢陳太
丘之風次子匠監守次子承事定皆從文公游而承事
尤力於學早卒其次子寺丞宓師黃文肅公幹尚友潘
君柄平甫濡染家世見聞日久又周旋寺丞之側時時
親炙潘君故於義利理慾之際尤别白寺丞在嘉定乙
亥丙子間立朝有直聲多平甫贊之人謂平甫為寺丞
時田承君方彌遠擅國以爵禄柔天下士夫能言者極
少寺丞持孤喙嬰羣鋒都曹胡榘薛極軰力擠之彌遠
亦欲害之賴寧皇容受不敢寺丞戴寧皇如天之恩甲
申聞遺詔嗚咽流涕不勝攀龍髯之痛力祈謝事不得
請改除廣東憲不就平甫與寺丞志好塤篪當對大廷
亦辭太學歸里著皇朝舉要備要二書效朱文公通鑑
綱目書法端平初鄭元樞性之為之奏聞有旨令送上
官郡將楊夢信至其家索之平甫辭強之自携藁至郡
郡聞於連帥錄以進既而旌以官辭不受只稱前太學
生人謂寺丞平甫彷彿漢疏廣受父子氣象其後郡將
楊編修棟下車首訪平甫起以儀鄉泮力辭不獲深衣
大帶從楊編修一至平甫周旋鄭元樞之門凡三十年
著書多資其力成名亦階之暮年勉為一出卒於三山
年七十一待子至而殮六日容色如生元樞極力周其
身後平甫為人淳篤清苦聞義必為嗜學不倦自號純
齋或謂寺丞以紈袴膏粱而植立易平甫以韋布空乏
而植立難雖然是以跡論二人篤志於善則同也配薛
氏先平甫歿合葬於莆田縣山之原男三人長君選國
子進士次璪國子進士次琬女三人長適留寀次適鄭
一龍次適留榘孫男三人必學必達必強予嘗狀寺丞
之行矣於平甫能無銘乎銘曰士而成名豈必公卿予
謂平甫可書汗青銘之匪私以勸義榮有過其鄉當式
其塋
陳提舉墓誌銘
淳祐癸卯予為江東刑使甫至番陽史校湯君漢携文
一通示予曰偉哉疏也庸齋見之乎予曰何疏視之則
舅氏陳寺丞因雷變封事攻史嵩之者予曰可以踵其
父復齋旱疏漢曰是切直過其父遠甚且曰無有三世
能以直聲著者福公有後矣後六年寺丞為廣東庾使
歿於官其子瓉與其壻李務觀泣再拜請銘其墓者三
年余曰是有雷變封事攻時相大節可書他可略也謹
按舅氏名圭字表夫世為莆田人奉直大夫太府丞贈
直龍圖閣宓之子少師觀文殿大學士兖國正獻俊卿
之孫太師吴國公詵之曾孫母梁氏繼母龔氏並封宜
人表夫少而靖愿未為父所知長染濡父學問日益警
敏以祖澤授承務郎筮仕淮西總所排岸再調泉州南
安丞知福州長樂縣丁父憂再丁繼母龔氏憂端平初
有旨旌復齋之直令守臣親祠其墓陞擢表夫差提轄
行在𣙜貨務除將作監簿除軍器監丞除大理丞差知
漳州辛丑冬召除外府丞壬寅冬雷發非時人皆知咎
嵩之而莫有敢言者表夫獨上封事曰冬至之日上天
震怒無雲物可書之祥有雷電交作之異蓋廟堂獨運
於深筭公議上壅於聖聰執政取易制之人間能自拔
則輒懷顧忌侍從多黨同之士少或立異則罕見優容
至於臺諫者天子耳目之官薦進多主於大臣擢用鮮
出於聖意除目之未播輒先受其私恩白簡之既升率
多承其風旨屈原曰豈不鬱陶而思君兮君之門以九
重猛犬狺狺而迎吠兮關梁閉而不通士夫怨怒陛下
不及知故天悟以震怒之威大臣號為通兵法陛下悉
付以邊防制閫之易命未幾強敵之雄心已啟屠寶應
一邑而填於河塹者以巨萬計潰通川一壘而殞於鋒
鏑者亦數萬人暴骨長城之下頭顱相屬於道人死如
麻誰復顧念記曰國亡大縣邑公卿大夫士免冠而哭
於太廟三日君不舉今所亡非一縣邑而陛下端拱於
穆清大臣安處於廟堂民之殃禍若不聞知民心怨怒
陛下不及知故天悟以震怒之威自督府之功賞不行
於入相之後而江淮諸屯莫不咎朝廷之失信自揆府
之鹽價頓穹於輿臺之手而京師莫不議朝廷之規利
鹽價增長而劵錢折閱則生計病於無聊功賞並廢而
華要日遷則戰士不能無望悖氣横胷憤口誹謗反側
不安如懷私讐以至姦宄竊發於祠廟者有之奔潰散
出於隣境者有之或謀舉孤城而内應或勇為敵國之
前驅禍本亂芽孰大於此軍心又怨怒而陛下不知故
天悟以震怒之威陛下必欲消弭天變舉漢以來策免
大臣故事聽其求去庶幾人心說而天意解嵩之不悅
明年遷大理正又明年遷大宗丞表夫丐去力差知潮
州至州首以訪民疾苦為急凡互送風宜對折重破等
例縻公家緡錢者痛禁絶之悉樁外庫以助公費蠲租
弛負鋤奸擊強親儒講學一守復齋家法丐祠得請主
管台州崇道觀齊民惜之丁未除廣東庾使痛革貪弊
未幾以病卒戊申年七月也公娶某氏繼娶趙氏司直
司夏之女先表夫卒子一人瓉將仕郎女二人長適具
位李務觀次適具位趙希孟某月日葬於某山之原予
謂士大夫植立天地間豈獨以一二善然能居朝以直
蒞官以廉是亦可以勵末俗也表夫以廉直自植立不
墜其先使縉紳流傳曰是能肖正獻復齋者也可無銘
乎銘曰惟正獻公見謂清忠名子名孫尚有餘風我陳
氏出銘其幽宫豈私發潜以勵匪躬
子將仕崇堂墓誌銘
趙崇堂字肯夫家世汴今為閩之三山人庸齋汝騰之
子也母碩人鄭氏崇堂生有異質眉如畫風度軼常童
趙南塘酷愛之病劇撫之而瞑目讀書五行俱下記誦
如流不好嬉弄應對警敏侍父草玉堂詔皆曉大意得
守温州碩人病歿於杭之西湖崇堂哀甚碩人斂其乳
母抱之他不使視翌早雨甚至哭指雲間曰見吾母過
冠甚側問婢軰皆曰斂時冠誠然吳凖齋如愚入弔聞
之曰此孝感也坐苫讀孝經哭誦見者為之泣下父為
江東憲公餘約陳君高子饒君魯湯君漢談辨終日崇
堂從旁拱聽間質疑難於三人皆器之曰遠到也為詩
清絶多警句賦釣臺云船帆竟日趨名利山水中間著
釣臺賦月巖云色即是空空是色其英拔如此學賦驟
進聞饒君魯之言遂亹亹於朱文公語孟等書嘗曰張
宣公何人有為亦若是居母喪盡禮踰成人服闋以父
郊恩奏將仕郎友愛從兄崇坋特至自其死後悽惻甚
未幾感寒疾更數醫微瘉會父改守婺挈之而行至婺
十日證遂不可療談笑而逝紹定庚寅四月二十七日
生於金陵征官之賃舍淳祐甲辰六月二十八日歿於
婺之郡齋年十有五父哭之幾不聊生侍郎徐公元杰
聞而慟失聲饒君魯書來曰此程純公所謂得氣之精
一而數之局者也男二人長必曅登仕郎次必景父晩
年歸家山温燖故書間亦輯一二說以授學者每起童
烏不與我玄之嘆悲夫崇堂歿之八年始得地於吾州
葛琦之珠墩冨沙司直張公毅然擇也定坐向者秦溪
楊君克以辛亥三月朔日葬銘曰疇昔道路致爾大故
痛倍昌黎誌女挐墓嬴博之間非爾家山珠墩首丘卜
利且安
朱夫人墓誌銘
東巖趙公彦後為三山名宗室趣尚儒雅風致高潔學
詩逼杜少陵陳后山學書逼王羲獻所至又庶幾宣秉
王良之清操予每樂道其為人其次子計院瑻夫以公
墓道之碑來請予諾之未暇也其季子主簿□夫以事
來曰先兄所請先公墓碑差可緩□夫不孝罪延母夫
人朱氏於今年仲春晦日歿葬日廹先丐銘以納諸壙
又曰母朱氏事父母孝甚外祖母杜氏嘗疾劇母露禱
减紀一算刲肝至再和糜以進杜氏立瘉延十有二年
亡之日與露禱之日合此孝感也宜得直筆以詔後予
為之竦然曰是與東巖法皆得書按夫人諱妙真永陽
人也曾大父廷傑故濰州通守贈朝議大夫大父明叔
故宣議郎父用康故不仕夫人早慧及笄配于東巖事
姑文安夫人盡孝東巖官未達萬里入蜀夫人從之備
嘗艱苦洎出蜀改秩宰安溪督左帑貧益甚遭煩言亟
出修門嚢空乏無以歸浮家寓霅溪士友多之尤多夫
人之善處貧約其後東巖宦寖達歷使湖湘夫婦偕老
子璱夫瑻夫相繼取名第簮裳娱侍宗黨姻戚皆榮之
未幾東巖歿夫人哭喪明服闋二子相繼改秩擊鮮更
養季子□夫亦銓中入仕亦足少慰夫人矣既而長子
歿於新喻次子自延平歸又歿獨餘季子在人又莫不
悲夫人享高年觸惡景嘆夫夭壽不齊慶弔靡常此人
世之所有也其悲其樂豈人之所能自必捐生以療其
親攻苦以佐其夫是則人之所難者蓋有禆於人道之
大三復夫人志行豈不足以勉世之為人妻者乎生於
乾道戊子歿於淳祐辛亥年八十四累封至宜人男三
人璱夫故宣教郎新喻宰瑻夫故奉議郎南劍守□夫
廸功郎崇安簿女三人長適承信郎連江稅蔡應孫次
適儒林郎瀧水令杜功卓次適進士黃汝霖孫男七人
時淦故廸功郎南海尉時&KR0008;時瀧時㴐時㶎時浯時澰
孫女二人長許嫁將仕郎沈逢辰次未笄曾孫男一人
曾孫女四人□夫卜以是年四月十二日與東巖合葬
於懷安縣靈運里桐溪之原銘曰東巖英英食蘖飲冰
夫人佐之遂其廉稱鳳耦其凰並穴桐岡所寶不貪子
孫勿忘
卓氏墓誌銘
舊掾王畊以書走价至三山告予曰畊不孝殞其繼母
丐先生一言以銘之畊死且不憾矣予惟昔者履霜之
操尹吉甫繼娶子不見而作也子之母信賢矣夫子之
請拳拳則又俱賢矣誌之以勉來者不亦可乎謹按夫
人卓氏世為台州黃岩人曾大父某大父某父某皆隱
德弗耀王君居仁先室林氏生畊及六女中道歿繼室
夫人生&KR0008;畘及二女夫人撫諸子均一無前後之間也
王君先夫人二十四年歿諸子得所恃而成立慈順柔
良殖禮嗜善待宗族親戚雍而睦御婢僕肅而温鄉閭
敬而稱之生於乾道之壬辰歿於淳祐之已酉以次年
八月庚申與王君林氏合葬於小溪之原男三人長從
事郎前常州軍事判官畊次&KR0008;先夫人七年卒次畘女
八人適滕岳吴森陳鼒項濤項熊姚元章戴宗道一學
浮屠為尼孫男六鍈鈶鎜鉉釙冲孫女四尚幼銘曰其
心一兮其人吉兮來者式兮
