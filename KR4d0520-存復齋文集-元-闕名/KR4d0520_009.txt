存復齋文集卷之九
元征東儒學提舉雎水朱德潤澤民著
曾孫夏重編
賜進士湖廣按察使東吴項璁彦輝校正
過岳鄂王廟
汴宋南遷社稷憂忠魂應念國包羞錢塘千載英雄
恨古木殘陽掩暮秋
丹陽道中聞雞
風雨司晨晦不休數声咿啞屋南頭更闌喚起邯郸
夢月落霜清処処秋
賡郭祥卿照磨飲酒詩
儀狄釀甘䟽大禹灌夫使酒慢皇親先生都忘百拜
礼但覺甕下長如春
酒量詩懷雙美具詩愁無酒竟如何百杯澆我肺腑
熱始覺胸中相盪磨
昔人好酒名雖在死灰萬劫誰能全我今悼昔復須
飲翻恨不生中古前
好客過門無酒飲及至有酒客不来世事相違每如
此遇情詩酒亦佳㦲
贈牋紙吕生
玉肌均膩粉初乾淡淡空青印碧闌曉日長楊新賦
就墨雲時度玉螭寒
羅文緝緝染湘流中瑩晴空一叚秋莫問殺青千古
事漆書應譲管城侯
粉透楮標光曡曡暗撒銀星研熟蠟興来一筆掃千
張未惜牙籖盈架榻
仙人杵就玄英汁爛凝雲母春膏濕試令毛穎掃雲
烟即墨大夫方侍立
十二月七日夜紀夢四絶
夢入仙家讀古書琳琅金薤篆文疎高陽科斗無人
識爭似先天未畫初
中夜神遊帝子鄕坐騎丹鳳恣翺翔五雲低拂珠簾
捲無數神仙拱玉皇
白雲扶起碧闌玕中有仙人為我歡玉芝擎酒流酥
滑䄂拂金莖露未乾
琅玕簟上半牀書瑪瑙盤飣紅珊瑚青童引步玉階
滑側身自覺空踟蹰
出郭
步出東臯隔市塵青山高下欲迎人汀花有意開何
晚野草無名亦自春
居庸關雪
山前龍乕媾成臺山後神州斗極開雪意似憐天設
險卑高鋪作白磑磑
重過彭城
誰云河廣不容舠急槳臨風渡晚潮却望彭城舊遊
処黃楼碑畔屋蕭蕭
次韻虞先生題曹霸馬
碧草秋深監牧西八方分隊展霜蹄玉花一入將軍
畫塵世驪黃不敢嘶
訪劉道士
山中道士誦黃庭石洞春深晝不扃我欲臨池書筆
陣對君摹取換䳘經
又
雲林深処翠微多石室春深長薜蘿當代衣冠正高
貴不須閑誦采薇歌
贈江少卿四景圖
昔年同會醴泉君邂逅中郎佐幕賓别後春風隔萬
里獨憐釃酒大江濱
競途赤日飛黃土高柳薰風長綠隂午夢醒来眠舴
艋一篇書對聖賢心
草閣荆扉松下居門前山色雨晴初青衣稚齓秋開
牖岸幘厖眉晝讀書
積雪滿山開畫啚枯梢擎玉染村墟征鞍客子驅馳
疾茅屋人家閉塞初
題趙仲穆瀛海圖
玉觀仙臺紫霧高昔騎丹鳳恣遊遨雙成不念吹笙
侣閬苑春深醉碧桃
詠袁子方撫琴
山溜泠泠遠樹稀断崕晴埜碧雲低秋風一曲胡笳
怨明月滿天烏夜啼
陶淵明歸去来圖
甲子題年玩物華門前栗里自桑麻從他晉使書劉
宋别有黃花処士家
大明殿正旦口占
簌簌冰霜曉未銷雞人侵早戴紅綃六宫簫鼓迎春
旦一簇衣冠賀歲朝寳扇斜行金輦至絲簾高捲翠
烟飄太平宰相先行酒盛禮應知絶百僚
賀張景亮知州致仕韻
角中歸里舊儒冠官轍驅馳&KR0881;萬端楊柳碧溪春晝
永梅花白雪夜窗寒朝廷有道容辭老田野無羈得
盡歡幸喜玉堂遺業在安車留待後人看
送劉德璋提點還宜興通真觀
通真仙觀欲凌虚牝谷先生晝隱居玄鶴不歸華表
柱白雲長護紫泥書銅棺已化人徒仰鉄鎻高懸孰
可舒便欲束書陽羡路青牛春晚又廻車
題趙松雪江山萬里圖
乎蕪烟水碧連天南渡旌旗一葦先澤國始知燕士
馬江山重識漢楼船舉頭日近三千里屈指書同六
十年文敏不忘前史意毫端留得畫圖傳
遊梁溪暮歸
古樹呼風作雅音石梁溪渡景沉沉山横宿靄曉晴
薄人倚曲闌秋思深穎水空遺黃鵠恨茂陵多感白
頭吟棲遲莫厭歸来晚明月驚鳥繞故林
簡蒙古松壑員外
紫垣分省過揚州毗佐人材孰與侔千里湖山當北
拱半天星斗近南楼從容帷幄論時務經緯文章合
廟謀相便須真作相澄清先看淅江秋
和王繼學治書韻
駒隙流光一鏡懸虚明直與綺窗連鑿開混沌知身
外别有山川在眼前蓬島秋深稽漢使桃源春暖避
秦仙敬亭山色看如畫熊枕圍屏穩晝眠
送張仲舉赴集慶路學訓導
講帷秋冷坐經年賦裏班揚擬後先烏府早徵經學
士鷺車當薦廣文氊綠槐隂下朝成市白鷺洲邊晚
放船莫訝金臺先隗始梅花宜在公堂前
送趙季文任湖州錄判
萬里奉親官署近萱堂春早燕呢喃桃花紅似郎君
馬楊柳青扵從事衫苕水漁舟烟浩渺何山書舍石
巉巖莫思杜牧尋芳晚剰有新詩寄一緘
俞元明參軍雪中以詩招飲就和韻時學士東
泉鲁公大參叔能王公御史子昭郭公同行
上方山頭雪迷路石湖橋上作行春湖光萬頃送歸
棹山鳥一聲如喚人靜樂可忘軒冕貴清遊端勝綺
羅塵人間今古誰能賞詩思不如圖畫真
通波亭下水㳽漫雪積湖山不夜天鑑曲寒深宜貰
酒剡溪夜半欲廽船澄清有志終何日落魄無成過
壮年出郭便還非恃懶雪寒書幌要高眠
送逹兼善元帥赴浙東
伏波將士出鄞東夜斬鯨鯢碧海中乕帳夜寒雲蔽
日雲旗催曉浪翻風帆開鷁羽星白箭拂旄頭血
點紅洗手便收歌凱捷大文帥作元功
題豫章山房
豫章材老色參天擁護山僧丈室前豈為法身同草
木要驅塵慮出風烟茶甌香篆晨齋後竹几蒲團夜
榻邊獨有瀏陽歐學士題詩遥問不空禪
三月十八日卧病感懷
卧病兼旬忤物機夢遊蓬島欲心飛無方縮地憂行
後有意談天畏是非流水點紅挑雨霽長林迸綠笋
芽肥便須再約坡仙去為覓還山舊羽衣
過魯橋
姬德衰微礼樂休八方征伐自諸侯春秋一字周公
法雍徹三家魯國憂遠岫北来雲杳杳野橋東匯水
悠悠享年不得為盟主孰舉桓文霸業優
和李仲節詠落花韻
谷鶯啼老稚桑新粉褪紅消■數晨輕逐曉風粘酒
斝半和塵土上車輪香随流水千年恨影别殘陽幾
度春却憶當時訝光帽山香一曲淚霑巾
次韻龔子敬先生題春申君廟
吴椘兵銷澤國秋誰營遺廟暮江頭草深殿趾埋幢
戟塵暗宫墻畫冕旒古像空遺人血食忠魂應念國
包羞寄君千載声名重落日西風蘭杜洲
大明殿口占
翠戟珠旛擁玉墀重瞳光彩射罘罳班齊高唱千官
列表奏俄通萬國辭寳鼎香濃簾影動&KR0686;庭春暖樂
声遲侍臣賜宴更衣坐誰觧簮花第一枝
絲竹声傳鼓似雷寳衰駞象列三台從官緋紫東華
入阿母旌幢興聖来繡鳳鋪䄄氍曡暖金龍纏柱扆
屏開太官獻納塩梅味獨有雙成捧玉杯
次韻李粲贈鑷工何生
千人萬人貌不同乕鬚長眉侯與公何生始拂山人
容鵝毛入耳聞松風輕刀掠面過微雨快櫛理髮矜
藝工我冠未彈且歸隱琵琶声断南来鴻
和虞先生題武當山張真人别業
嵐雨初晴綠樹新松蘿夾屋淨無塵洞花幽鳥時時
别野鶴孤雲日日親紅霧半窗丹火候青山萬古百
年人從君更覓方平宅玄武門前作近隣
澧州謝氏義濟橋詩
渺渺涔江極浦西澧陽公子濟人危杠梁駕海長如
帶砥柱中流矻不移策馬巳無朝&KR0881;患裹囊何用宿
春期礼官司嶮皆王事寵錫褒章耀海湄
登五華山次李公饒韻
淡日籠雲作晝隂關山行客上高岑無窮宇宙千年
事有限光隂一寸心鳥道高依青嶂險猿啼長傍綠
隂深誰教嬴氏居豐鎬文武遺音恨至今
送吴宗師南還頒香
緱山白鶴初辭駕老子青牛早度關龍䄂捧香傳帝
座鳳城聮珮出仙班玄風巳振江湖外大道常存天
地間曾拜累朝恩命重肯忘忠報隱家山
次韻王継學參政題四美人圖
紅葉題詩
金殿風微拾墜紅題詩聊寄玉溝東芳情有意随流
水細字無心學断鴻别舘乍凉霜透幕長門深夜月
移宫才情偶𡭗成佳配不道周南有國風
對鏡寫真
千金畫史托鉛華難寫春心半縷霞兩面秋波随彩
筆一奩冰影對鈿花情憐曉月秦川鴈思逐朝陽漢
樹鴉不信雲間望夫石觧傳顔色到君家
洛神
輕裾長䄂逐雲飄欲托閑情一水遥弭節不聞遺珮
玦廽車空聽咽笳簫鮫綃泪重驚秋雨羅韈塵輕阻
候潮腸斷山隂王子敬白頭書賦更蕭蕭
二喬
鳳釵雲髻綠重重生色羅衣並玉容謾讀兵書禆漢
策且將眉嫵畫吴峰良人得意年俱少往事添愁晚
更濃猶幸不随銅雀曉月朝歌舞雜莎蛩
題趙季文茶屋
地爐火暖石鼎新竹窗矮屋翻晴雲湖州紫筍蒙山
珍惠泉初沸蟹眼温蒼頭廬兒来閉門一滴玉乳齒
類津玉川且啜五六碗陸羽何須三十文
天宫寺僧寅叔恭蔵宋王元之詩因次韻
隔屋長松覆滿齋童年竹馬記頻来講堂經罷僧脩
史京國人歸䄂惹埃古佛歲深花蠧鉄長廊春淨雨
生苔塵緣未結東林社禪榻留茶日暮廽
居庸霽雪詩呈拜相
雨露承恩徹九重曾經密雪上居庸黑雲捲地江河
立玉柱撑天草木濃瑞象遠瞻連北闕尺書常擬報
東封太平粉飾雖無用青史千年在筆鋒
漢銅虎符歌
建章前殿金鳳凰兵符五出单于降漢家眀詔下雞
鹿將軍夜送呼韓五棘門驃騎多猛士酒酣擊劍碩
效死征和丞相佐君王從此合符兵不起霜風千年
換陵谷銅秀土花青似玉班班只憶漢&KR0686;庭用夏那
知變夷俗當時銜命出關中編鬚豈敢要竒功平原
豺獸不擇肉印章千里空泥封
題張縣尹書巢
太古有巣而無書中古有書而不巢先生一室方丈
餘長編短帙插棟高低捿巳有肥遯意何必洗耳聆
風瓢壁中科斗未可知柱下周史真吾曹鳩来居之
誰使勞不若梁上懸三刀
偕張清夫登道埸何山用坡仙韻
松楸夾道雲迷麓細泉無声走空谷捫蘿倚磴行轉
緩百折峰巒看未足鷓鴣泣雨山漫漫懸崕老樹蒼
虬蟠登樓倚檻俯木末嗽泉汲澗分餘湍老僧延坐
話夙昔夜半談空屢前席自云久是兹山主殿下長
垣屢封植山頭碧瓦如連環曾聞仙客来雲間猿驚
鶴怨知幾許伊吾声斷愁空山明朝烟雨𨳩晴旦折
花臨水春將半我亦歸山讀故書何必懷仙生浩歎
萬戶張侯德昭有經濟之材政事之暇留情圖
史嘗出其巖居仙人圖乃金時李東原所畫杜
止軒為作蓬山行曺南江紱大書之僕因次韻
其後云
巖居仙人夀莫測烏紗綠鬢蓬莱客太乙青藜晝不
燃雲和玉琴徽轉白手探月窟驪龍珠涶作六經留
石渠方今盛世宜出治山澤千年生噐車岩花搖風
折不得我欲從之雲水隔道沙真猶老子龍情閑不
夢莊同蝶人生會遇皆天然披圖玩史非凡緣張公
素有經濟術致君堯舜承平年
題石崇錦障圖
洛陽金谷園中花雕玉為闌綉為遮琉璃器多出
珍饌瑪瑙街長行細車椒屋淦香貯歌舞曳珠珥翠
籠輕紗珊瑚扶疎三四尺王羊貴戚爭豪奢那知花
濇風雨妬古来山澤生龍蛇嬋娟墜樓寶珈辟不惟
亡身亦亡家千年臺榭委陵谷月明夜半啼鶩鴉晉
代君臣好華靡庶姓僣偷從此始都城百雉古難堪
錦幛何緣五十里君不見衣不曳地慎夫人文帝戈
綈風俗淳
題張參政所蔵太真上馬圖
開元朝野時清明姚宋廟謀多輔成紫宸前殿焚錦
繡花萼楼高延弟兄那知暇豫生淫樂慢舞霓裳羽
衣簿龍漦流&KR0852;入宫墻野鹿銜花汚簾箔春晴並轡
曲江行回顧阿環嬌態生綉衣珠級如花旋秦虢椒
房恩寵增宫中舁出錦棚兒兵滿漁陽人未知九齡
忠諫漫不省林甫養姦滋亂基翠華雜沓驚塵蒙劍
閣西廽渭水東王臣下微同列國從此藩鎮爭豪雄
人生富貴真迷淦傾城褒姒無時無焉知寡欲成善
治試問當年無逸圖
又&KR0865;馬滚塵圖
盛唐太㒒王毛仲八坊分隊三花動當時畫馬稱曹
韓尺素幻出真龍種玉花照夜爭新妍一馬滚塵&KR1058;
尾觧昂頭不受青絲絡汗血輾沙生晝烟翰林妙寫
不减古名駒染出新毫素延祐君王賞駿材金盤賜
帛𨳩當宁時清処処生驪騧何必漢朝稱渥洼王良
幸勿嗔踶囓一躍天衢千里沙
仙山圖為趙彦昭賦
倥侗之山戴斗極曡嶂横陳𨳩碣石翠崕丹磴互低
昂複閣層闌轉空碧碧桃花落䇠聲幽双成吹玉彩
鸞謳跨鳳騰雲去無跡清猿啼断層崕秋霞光隱映
山長在寰海茫茫隔烟靄舊遊仙侣謾招呼悮落人
間幾千載吴爭越戰何可數束書欲問桃源路畫圖
空見避秦人隔水漁郎不相顧
贈張鍊師游京師
鍊師家住茅山窈玉泉為池翠雲繞丹成不随䇠鶴
去酒酣擊劍思燕趙古稱燕趙多義士京師貴官皆
倒屣君今挾策遠尋師聞道王公新奉旨黃金殿下
拜天子絳節朝元從此始他年雲外聽山呼茅山合
在東封裏
次韻蘇昌齡求畫
先天未畫龍負啚後天既畫無成書人文肇開清濁
判移山之術母乃疎知君愛此愚公術收拾万象𨳩
清虚一拳之石一勺水䟽鑿變態米玉如紅雲紫霧
梵王宅丹崖翠壁仙人居憶昔神遊記閶闔天風駕
鶴飄衫裾悮落塵寰三十年吹笙舊侣誰儔予江空
歲莫知巳少蘇仙忽作陽春嘘嵩高王屋竟何所便
欲呼君同結庐人生多能祗自苦魯質不若曾子與
龜燋雉翳君記取何如浮雲任卷舒
和趙季文觱篥吟
高堂風露生凉秋㒷来乘月登西楼社寬對客被短
裘獨吹觱栗驚羣優移商換羽窮雕鎪箜篌匏笙声
不侔梨園宫人清泪收昔聞此曲供王侯金花玉管
蒼鳳頭當筵咿啞和梁州緩急應節如觧牛清風席
上寒颼飀關山葉落清渭流朝供暮奉何時休歸来
白屋書謾抽走謁高貴多請求撥刺驚魚度寒湫山
空怨鶴中夜愁時作低韻同羌謳趙公一聞能觧憂
先生作歌君少留昔曾天上聆鏘球翕如鵉鳳鳴丹
丘聽之不厭兩耳浮便當携君跨双虬拂衣和曲參
天遊
詩畫送高三山還西江
廬陵老翁號三山卜擇雲水思神仙閬風玄圃定何
所烟霧窅忽迷晴川紅雲帝居我昔在笙鶴縹緲非
人間早服還丹非九轉虚心自赤髮自玄三山老翁
記予說被髮振珮凌風前山空無人衆木落蒼翠點
滴衣斕斑却憶思凡下九天同列顧笑不肯言鐫辭
涴墨供世好悮落塵世三千年
讀南史
梁宫夢覺中原春金甌一缺非天人賀蘭西歸宇文
悟誰教觧卑觧遣軍南方久事名教地翻覆跛奴安
足恃渦陽衆潰欲何之夀陽城下無完噐韋郎自失
劉神茂徐玉那能說游語老翁誰道薄心腸養成疾
踵粗扵股旛旗夜繞臺城昏十萬兵燒司馬門侯王
置酒散宫妓圖書東府俱烟塵天威可慴仍可忤湘
東未暇勤君父上流骨肉自相殘蕭察西降作周輔
太平玉燭誰議之淮海長鯨授首遲客星夜半入翼
軫俄見江陵着素衣貞陽北入王郎悮晉安不及王
琳顧金陵城闕又新陳江水無情日東注
存復齋文集卷之九
