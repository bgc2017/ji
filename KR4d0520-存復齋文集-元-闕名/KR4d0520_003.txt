存復齋文集卷之三
元征東儒學提舉雎水朱德潤澤民著
曾孫夏重編
賜進士湖廣按察使東吴項璁彦輝校正
雪獵賦(并序)
至治二年春二月既望時雪初霽天子大蒐扵柳林
還幸夀安山命集賢大學士臣泰思都學士臣䫙哥
識律功德副使臣三旦班召小臣朱德潤圖而賦之
因考禮經謂乾豆賓客充三田之義漢儒雄詞麗
藻可謂形容盡之至扵偃武脩文之說亦略見扵篇
中皇元受&KR1179;四海来格游獵之盛武僃粲然所以明
將兵氣含輝偉列其旁扵是雷師撾鼓山靈棒鞬王
良執御羿氏控絃封豕中機貪狼就剸縦離朱之明
睫步章亥之宏跧窮罅擣穴絡野經原飲羽則飛將
視石調矢則由基號猿箭双鵰扵一鏃殪兩兕扵孤
鞭盧令令而狐踣鶚皎皎而鴐顛至若鴻雁鵁鶄鵜
鷽鶩鸛&KR0874;豜㛯獖羊貄&KR4193;伯益之所未錄爾雅之
所未刊飛走之属并墜其前血頷其濡貫翎其聮數
實登載振旅告旋又何止易堂下之一牛窺管中之
一班㦲故相如夸獵扵上林子雲校獵扵甘泉以至
長楊五柞渭水黃山皆前人轍迹之所蹈文辭之所
傳得則爲敬天順時之義失則有縦樂從禽之愆東
吴小臣渡江泝河過魯適燕瞻兩都京闕之巨麗揖
中州士子之多賢曩曾逐公子王孫之後塵而聞諸
塞上之翁曰我聖朝神武之師常以虎賁之众際八
埏而大圍驅獸蹄鳥跡之道為烝民粒食之基燎火
田扵既蟄入山林而不麋胎不殀夭巢不覆枝講春
蒐秋狝之舉臨夏苗冬狩之期效成湯祝網之三面
思文王蒐田之以時所以豐稼而除害所以致敬而
受釐牧其齒革羽毛咸工需扵民用㓗其犠牲腊脯
盛禮筵扵賓儀論功賜脤錫胙臨墀太常薦新扵廟
祀太官供味扵庖胹捄棘七其膏膋饛簋飱其肉麋
侑以元醴享以醇醨宰臣調其醎甘學士和其雍熙
皇恩浹上澤施武事講文教馳遂乃四方鼓舞萬里
梯航邠人祝粟無遠弗屇玄莵黑獠致禮其邦斥候
盡職貢之道象胥講獻納之方故众姓之人間鐘鼓
管籥雖三尺之童携簞食壷漿然後知曠百王天人
之盛事啓億萬年大元之方昌今聖天子礪精圖治
寬𥙿有容紹祖宗鴻熙之運體上帝好生之功將以
仁義爲基道德爲宗詩書禮樂爲治政刑法度爲公
正以䋄羅俊乂駕馭英雄則鳳凰鸑鷟不足以爲貴
騶虞白澤不足以爲崇豈特西旅之&KR0729;太宛之龍芝
房赤雁之歌寶鼎白麟之誦盖將息牧野之如虎如
貔獲渭濱之非羆非熊聞一善以爲訓明一藝無不
庸國家有基命宥密君臣有同寅恊恭躋生民仁夀
之域㢠太古淳厖之風臣愚戅猥材草莱陋質愧不
足以潤色皇猷宣揚盛世裁前賢錦繡之文鎸大經
金石之字倣雅頌之作興表德澤之流洩他日庶幾
河圖洛書龜龍負瑞先以寫臣方寸丹衷詣夀安獻
賦之意
幽懷賦
肇姬封之邾裔兮老睢陽之曾孫歷淮漢而屇都兮
瞻邦畿之無垠茂品物之化育兮醖六合而俱春攬
太古之象教兮齊民風而俗醇何世降兮謂其時兮
欲窮而忲生兮寵專而勢危物情膠而倘論廢兮■
端行而政教虧禮度疎兮豪滑僣兼并盛兮良民饑
饑寒迫兮廉恥喪苞苴行兮仕禄卑淫祀盛兮正直
塞游食多兮未技施我思古人兮邈其遠而觀所行
兮或放或持盡大智兮弗機躬力行兮弗馳享尊榮
兮弗榮臨患難兮弗欺苟余心之無慊雖众毀而何
疑豈矯世兮獨立俟同心而可為嗟盛年之不偶撫
朱絃兮自悲倘效用之得所雖殁身其何辭秋風兮
水落遠道兮陸離耿幽懷之惓惓兮慕重華而致詞
願臯䕫之謨明兮歷康衢而歌之虞伯生先生題
沅湘圖辭為巙子山太監作妙甚好辭
掛扶桑之弯弓兮臨東方之啔明騁六驥扵廣莫兮
豈脩途之可量及前賢之方駕兮又何蹇乎吾行慨
時俗之淫薄兮曷淳風之渾厖紛雞虫之得失兮孰
澄清之是遑耿予懷之遐邈兮寫秋風之沅湘苟天
定之或存兮雖王傳其何傷倘鴞鵉之可辨兮願俟
時乎吾將行信弛張之有道兮聊随宜而倘佯
秋風辭為柳道傳待制賦
秋風颯颯兮鴻雁飛山空木落兮猿狖啼我所思兮
天一涯好其儀兮婉其辭悵望弗及兮莫將歸蘭橈
桂槳兮江之湄歌椘曲兮慰所思白雲滿川兮佳人
忽来
有懷子山學士
青山盤盤兮白雲浩浩我所思兮在遠道荆榛交披
兮曷其時到白日忽往兮歸乎將老開槧兮刪遺
文覧名氏兮思故人關山千里兮有懷莫陳欲往從
之兮隔浮雲
秋日送譚道者北游
秋蘭生兮洲諸舟子游兮别墅放瑯琊兮觀舞薄空
同之天柱揖群仙兮遨翔身欲飛兮不羽
招孝子辭并序
至正五年秋天台道士鄭君蒙泉来為予言四明人
金子文之孝也事親能養事兄能弟一旦從父母命
往省其舅周扵廣南㑭䔍親親之義而舅氏亦念其
姊遠不克常會願以息女事子文乃走一介通其殷
勤仍致舅姑之禮扵金氏舅姑諾焉子文遂就婚扵
周氏春秋代謝今忽踰十年矣子文每思歸省而不
獲命扵父毋扵是晨昏定首之節惻然扵懷霜草風
木能無思乎能不歸乎蒙泉以其友義倩㒒作歌辞
以招来之其辞曰
孝子歸来乎山川迢嶤中路紆汎吾船兮脂吾車行
人相呼征在涂子不歸兮親倚閭長河之水多魴魚
喬林啞啞返哺烏孝子念此兮歸来乎
孝子歸来乎廣南道阻三千餘甥見舅氏毋心娱子
别母久當何如晨風吹衣露沾裾寒思衣兮食思哺
綵衣班斕置牀隅室家安安親獨居明發不寐意踟
蹰孝子念此兮歸来乎
孝子歸乎来憶昔去時棟花開子行歸遲花幾回宜
男熊枕當時諧三年方免抱與携双親思兒白髮催
鴒原急難兄弟懷高堂羅幃銀燼煨風燭奄忽誰能
追孝子念此兮盍歸乎来
孝子歸乎来子昔去時母縫衣衣裳帶緩易袍梯桑
私蓬矢期男兒苟非功名懷所依明當寸草答春暉
毛生奉檄人尚嗤曾參臂痛當馳歸廣南之山樹依
依桄榔葉暗鸚鵡啼回望白雲杳孤飛孝子念此兮
盍歸乎来
有美人寄李溉之員外
有美人兮釣扵淇木蘭舟兮芰荷衣狎魚鳥兮將忘
機濯滄浪兮誰是非
思君子為王継學治書賦
山穹窿兮摩天水洄洑兮流淵一飛一咏兮魚與鳶
審物理之自然思君子兮路緜緜忽瞻之以在前
至正甲申冬推官馮仕可惠以軋賴機酒命㒒
賦之盖譯語謂重釀酒也辭以末學荒蕪措辭
弗精承教再四勉掇古人餘韻而為之賦曰
崆峒山人嘗讀書閉門窮冬適屇朔風晝昏圍炉忘
熱䄂乎不温雖戶牖之墐塞方霰雹之飛翻羡居
而虫蟄徒兀坐以鴟蹲悵然懷友隱凡忘言俄而蔌
蔌葸葸起問童子剥剥啄啄衡門誰啓乃有麴生之
流駢肩累足接迹而至揖予而前曰子何瘁色之如
是耶衣不寒乎食無飢乎衣食粗足思慮何居得非
天氣之栗烈觱發之號呼生與儕軰洸爵奠斝提壷
挈觴汲甕底之新篘泲醅餘之宿嘗法酒人之佳製
造重釀之良方名曰軋賴機而色如酎貯以札索麻
而氣微香卑洞庭之黃柑陋列肆之瓜薑笑灰滓之
采石薄泥封之東陽觀其釀噐扃鑰之機酒候温凉
之殊甑一噐而兩圈鐺外環而中窪中實以酒仍椷
合之無餘少焉火熾既盛鼎沸為湯包混沌扵欝蒸
鼓元氣扵中央薰陶漸漬凝結為煬滃渤若雲蒸而
雨滴霏微如霧融而露瀼中涵既竭扵連熝頂溜咸
濡扵四旁乃瀉之以金盤盛之以瑶樽開醴筵而命
友醉山頽之玉人但見酡顔眩耀餘嗽淋漓亂我籩
豆屢舞僛僛麴生掀髯撫掌咲歌欺側勸我飲醇若
有德色謂日費萬錢或時飲一石眠長安酒家之市
倒黃公舊壚之側若斯之勸酒奚無益僕謝曰誠不
敏亦有古語子試聽旃昔儀狄肇醖大禹䟽焉酣歌
恒舞伊訓是宣義和𬗟淫而時日廢慶封昜内而國
朝遷陽竪獻飲而子反去楚灌夫使酒而徙相扵燕
故古人節之以酬酢戒之以誥誓避酒&KR0852;扵將萌飲
終日而不醉賓主百拜一獻而始三爵為燕享之誠
九獻乃上公之禮觚&KR0994;兕觥設于賓莚玉瓉黃流薦
之廟杞豈予庶賤飲不知止倘罹驕淫君子所耻子
雖勸飲吾弗為矣麴生復蹙頞而前曰噫當令之盛
礼莫盛扵軋賴機盖逹官之所薦豪家之所施子居
隘陋曾不之知山人展然而咲曰子知今日之所尚
風俗之所推亦管見扵一班猶㼜聚之醯雞子不遐
弃重為言之延祐之秋㒒以文藝見召随天使而北
轅曾待&KR1179;扵公車屡承宣扵禁垣聞宿衛之遺老談
中統之初年巍巍乎世皇儉德之美昭昭乎聖謨貽
厥之傳謂飯羊毋棄其髖髀酒淹莫漬扵衣氊五齊
以饗宗廟三酒以祀昊天光禄監六材之劑宣徽進
五方之鮮鵉輿歲幸扵𨳩平醴鬯時頒扵太官盛錫
燕扵群臣講賓酬扵内園太常列朝儀扵班席御史
肅朝會而紏愆喝臚傳而杯舉節樂應而絲弹既醉
既飽弗譁弗喧于以示大羹元酒之質朴于以見調
元生物之甄陶槖神化扵一區降德耀扵九霄饋五
漿扵暍者賜三餔扵老饕穄米朝酮發西凉之馬乳
䲭夷属車載大宛之葡萄玉門有保障之酒泉鐡堠
有金山之羊羔祁連有和酪之冰竇玄莵有濁醠之
松膠白填有宿熟之鲁醖黑䝤有顆漿之椰瓢輻湊
兩都恩沾四郊臨辟雍而養耆耄擴淳風而化漓澆
措天下扵泰和之域澤生民扵仁義之膏又豈特羡
陏人之玉薤責楚貢之包茅也哉扵是麯生之流聞
吾言逡廵再拜趍隅摳衣進退有礼羞前之為將弃
壷觴扵糟丘之澤揮盞斝扵牛飲之池謂寧歎扵扼
腕毋終酣扵噬臍僕曉之曰酒者元醴天之甘禄時
和歲豐家給人足麹蘖以時湛熾潔熟以之享神神
降之福以之祈年年登五榖朋酒斯享親戚用睦吾
試與子礼飲是勖肴核具陳杯盤新沭問答未巳春
陽煜煜箋吾賦扵棐几記匏尊之相属
天明辭寄兀顔子中都事
閶闔啓兮天明八風盪兮萬彙成子午循環兮中氣
清嗟人心兮皎獨靈众論螽午兮結愲誰理維綱常
兮為道之軌浮俗夸靡兮純朴散徙混沌鑿兮約語
驚世安得羽翰兮横際天登泰階兮趍紫垣揖咎繇
兮礼樂先黼黻衮衣兮開乾乾
盧叔亨秋山圖
皎皎白駒兮在空谷負笈携書兮人如玉路長漫漫
兮紛草木天步艱難兮遅我躅安得軒車兮房駟服
躡千里兮信宿
挽馮侍御
登高原而悵望兮殞喬木扵江城謂耆德之方茂兮
將縯年而百齡奚巫陽之下招兮返帝閽之高明衣
吾邦之群彦兮㑭何從乎老成昔公周流四方兮&KR0881;
世路之險平樂林泉而棲遅兮友漁樵而忘形望筍
輿之不再兮揭丹旋扵郵亭故鄕遥兮親戚驚九原
邃兮閟泉扃惨物交兮鳥悲鳴嗟孝子兮心煢煢
山陽招隱辭為叚吉甫助教賦
有美人兮山之陽芰荷衣兮芙蓉裳抱修能與姱節
兮願俟時乎將行何藎葹之雜呇兮欲蔽美乎蘭芳
山之陽兮連林重岡嶢嵲礧磈兮巘崿巉嶈石瀨兮
珊珊雲容兮英英潜蛟躍淵踔尾兮深不可量赤豹
文狸兮左騰右&KR0750;美人歸来兮山中不可久留兮盍
將返乎吾鄕
答招隱
山之陽兮蘭茞芳泉甘土肥兮稼穡香食耕釣兮衣
蠶桑随所適兮將何望高門列戟兮公侯之防深官
網戶兮室家之光秦篝齊縷兮綺紈之常蛾眉㬅睩
兮巧咲之戕吴歈蔡謳兮雅音之傷炮羔蜜粗兮鼎
食之良美人兮召余霞佩兮頡頏吾不能以此昜彼
兮惟山之陽
黃鵠歌悼亡妻
黃鵠高飛兮蚤失其慈托異巢而匹偶兮引雛以棲
忽飄風之木落兮驚故林之傾欹天命之不恒兮殞
其故雌幸故人之来招兮渺千里而懷歸何憸人之
搆難兮使昜其辭豈無良媒兮念黃口之無依黃鵠
之歌兮忍聞之
又
黃鵠歸来兮逍遥俯江海兮歷山樹盻鄕家兮路迢
迢思及哺兮復故巢世路險艱兮荆榛交䜛人搆我
兮使我心忉念慈親兮裂情抱昔托我所兮今亲我
約歲將晏兮百草焦玄雲合兮雨風飄月星晦兮嗚
呼兒號思兒孤兮匪昏匪朝黃鵠之歌兮孰知其聊
南山招隱辭寄王君實左丞
有美人兮南山之南紫霞衣兮白霓襜步蘭臯兮逍
遥采芳洲兮宜男生好脩而淑美兮情肅穆而守謙
衆增妬而嫉美兮何靈瑣之不椷乕豹九關兮囐崿
嶄巖驞駍駖磕兮淵泉灂瀺深不可測兮高不可參寒
多蝮兮暑多蚏猿啾啾兮鳥喃喃峛崺埢垣兮居處
孰堪靜不可默兮躁不可談呌帝閽而路杳兮老將
依乎彭聃美人美人歸来兮南山不可以久淹
荅招隱寄兀顔子中都司
鳳凰鳴兮高岡梧桐生兮朝陽時俗美兮清明峩峩
冠冕兮濟濟衣裳弓旌車羔雁書子招我兮山之隅
朝可仕兮山可居禄可養兮志可舒唐堯垂拱兮臯
陶謀謨道將行兮母踟蹰
棹歌
雲溶溶兮山崦屋渠渠兮林隈悵懷君兮何所倚蘭
棹兮徘徊
遊朱方賦
丁亥之冬僑寓朱方客有談江山之勝約予重遊焉
扵是携酒肴摳衣躡屫縦步山城之下殘雪既消寒
煙弄晴長江浩瀚海門東傾西連建業北眺廣陵碧
樹參差嵐光相縈浮玉峙扵中流焦阜屹其&KR0994;層甘
露構而多景扁華陽逸而瘞鶴銘山横北固水潔中
泠西津喧兮歸渡晚瓜步隔兮風帆輕汨雲濤之千
頃寔可壮遊觀而濯襟纓客同子方登高而望遠蕩
瀟洒之心胸獨不知南徐之舊鎮歷六代而提封晉
宋則表其天限齊陳則矜其地雄梁則金甌無缺吴
則鐡甕城空郡實浙西之障山為江左之衝近有乕
跑之泉遠有鶻栖之峰京峴高兮龍目並曲阿下而
練湖潨黃鵠旋西白兔馳東杜鵑開而鶴林仙去狼
石臥而謀臣筭同崇丘昇兮五州見卯港埭兮千艘
通碧瓦鱗次朱楼翠重其陽則阡陌之饒其隂則巖
峦之叢包吴越而帶楚尾引淮泗而䟽汴中兹豈非
京口之壮觀而為南郡之所崇哉余謂客曰子既巳
悉兹境之盛曾未厭扵吾心盖山川非人不勝郡望
惟前賢之登臨余既與子觀江流而知海納盍亦思
往古而評来今昔也江表為鎮為牧轉運節度刺史
都督世代旋移幾千萬人之相䠱晉則謝玄桓中唐
則韓滉德𥙿旌旄擁扵江臯貔貅夾扵津渡辨士謀
臣歌姬舞女蝸觸蜂衙蠅鑚蟻聚莫不樂其功賞夸
榮前度偉言論扵青史騁英豪扵兹土矣觀其踴躍
功名際遇風雲凌厲山川指麾民人恍千古如一日
追陳跡而無存慨江流之如昨情百感而難陳吾方
與子攬江山之勝槩瀕漁樵之洲島渺天地之一身
若驚塵之棲草嗟既往之難留思無窮之奚了扵是
挹林風而振長𬒮坐盤石而飲清流知天命之巳定
與造物而同遊任去来之自得復遑遑兮何求
采蕙蘭
閶闔啔兮祥颷吹椘澤兮蕭騷悵思君兮無聊采蕙
帶兮臨朝紉蘭兮盈懷綠花兮紫臺時不可以再来
折芳馨兮徘徊
濯滄浪
塵襟煩兮欲濯滄浪去滄浪水深不可渡風高浪翻
潜蛟怒欲掇芳兮君之故芳馨盈懷兮君不我顧白
雲澷澷兮来時路青山白屋兮我安所處
存復齋文集卷之三
