存復齋文集卷之一
元征東儒學提舉雎水朱德潤澤民著
曾孫夏重編
賜進士湖廣按察使東吴項璁彦輝校正
銘
延祐六年冬德潤以太尉瀋王見知徵入京師
道經淮安得端石硯作硯銘曰
美哉茲硯平而不砥方而不噐涵文之英蓄文之粹
滋文之力養文之氣是謂筆墨之焠礪
心遠堂銘為張清夫提學作
人之虚靈秉彛好德一理萬殊帷心之則心遠地偏
靜德之履不遠伊迩繄心知止太湖之壖松溪竹軒
君子構堂孰迫而喧遠兮無垠六合俱春心與忘
張公其人
止齋銘為无亨之御史作
惟士之志北南西東匪動則貞悔吝吉凶是以君子
或息而止四方一室知止所履止孝惟子止敬惟臣
匪止弗安匪安弗臻渤海之原齋居拳拳服膺至善
止哉勿遷
古鼎銘(并序)
至治二年春集賢學士䫙哥識律得古鼎寘堂中且
諗朱德潤曰斯鼎形範巋兀文鏤朴雅其三代之製
歟德潤曰昔后王君公列鼎作有由自昜姓
迭興君或命之臣亦作之列食扵家豈特廊廟今學
士公温亮淳厚質直有容懼叔向之䜛銘儆考甫之
三命寅畏小心承家之光廼寊斯鼎思古所作堅不
變質文不飾華公則郊之惟古是式匪玩其物前人
作之公寔用之曷究先代請曰公鼎庶幾似之銘曰
範金作噐虚中央三足負峙竒耦張黃耳玉鉉昭文
章革故鼎新止吉祥饕餮戒味卑膏梁鐫鏤象形俾
勿忘昔公先王平炎方豐功茂德佐世皇偉哉斯鼎
今在堂對揚休命釐𡭗章式僣祖考祀孔明請和塩
梅續馨香
夀樂堂銘(并序)
至元十二年王師下江南時吕公浩叟以故宋命出
使軍前持節見淮安忠武王抗辭不屈明年南邦混
一宋臣悉朝于京師公與焉朝廷授公嘉議大夫淮
東宣慰使仍賜金符玉帶寵慰其行公拜命以疾辭
職歸卧吴中二十六年而卒初即虎丘之隂構堂扁
曰夀樂且曰人生百年自古賢愚之士同歸丘隴其
不朽者惟名義耳吾幸際天朝得完首領以殁將何
望乎扵是以餘資豐酒肴延親舊披圖玩史以樂其
天年大德間公殁葬其地今公之孫濤求余寫其堂
之景且徵銘焉德潤以先大父淮西之役扵公為世
契而濤又與德潤游乃作銘詩誦公之萬一云巖巖
高堂翳其松篁山川縈紆厚公之蔵公昔抗辭受&KR1179;
不欺南服既定来朝京師宏矣大元覆天洪庥勸孝
移忠寘公列侯錫以衮裳玉帶金符順天受命歸休
于吴中堂有侐燕寝孔碩来我友朋樂我親戚不夷
不惠繄公之德子孫千億来世其澤
太守眺侯除運使銘
公田膴膴八百其畞侯之来吴民思其撫侯之去吴
民食思饇鄕土異宜與衆聽之勿信小言小言或欺
為政在官賦役在民歛之勞之高下俾均俟之運司
邦境則隣凡此牧養孰非吾人匪嚴弗威匪寬弗安
寬以字良威以戢姦失此其中莅事則艱凡百有政
古式是觀
教授&KR0550;銘
漢之校官今郡文學典教泮宫横經師幄吴邦之風
思魯一變律已以先庶則人勸言慎行脩乃式乃矜
勉兹古訓庶列槐隂
道傳圖銘為柳待制作
粤稽先天孰玄孰黃人文既闢圖畫乃彰継善成性
由隂與陽維彼先覺純一惟誠行在天下言在六經
如愚惟顔一唯惟曾何莊之辭土苴緒餘奚荀之辨
指禮為儒瞻復日月云何其躅高山景行庶幾在目
同初銘為同同待制作
天高地下萬物散殊禮制有定其象可模念彼厥初
同此一善太和坱圠庶彙萬變山川草木發生扵春
克已復禮天下歸仁
魏伯禮濂源亭銘
漢中之丘濂源之氾左盻終南右環沔水有美一人
結亭其址竹樹紛披烟霞綺靡宇宙中和襟懷粹美
濂以溥施源以知始書盈架牘酒在罍洗山廻亭
君子所履
武夷山銘
元氣孕物武夷秀偉石結群象雲行雨施玉女峰高
蒼屏隱翠有祠者屋徽國所祀學究千載道濟斯世
念者濂洛有開群蒙不有朱子學傳孰剖纖悉
理窮孰通九曲廻溪山高水深明月當戶清風在林
溥博淵泉以慰我心
江浙行■右丞岳石木公提調海漕政績碑銘
至正四年春上命資政大夫江浙行省右丞岳石木
公捴督漕事于矣遵舊制也于時岳公既来漕府長
佐賓属咸在公曰海運國之重務官有定制事有常
程𡭗皆能職矣又將奚言然而上既付予以綱領其
敢不夙夜在公敬承乃事汝惟昔勤于官用選在兹
漕有良規汝擇其長来告予其從之有惬于心不順
乎民予其除之衆咸曰嘉言若兹敢不聽從公既視
事㑭召甲戶之俟官給直為脩檣䌫顧梢矴之費者
即預期卑之使從容完葺毋迫期苟且其春夏漕官
督運夫裏粮装載廵視舟楫比歲例探籌投鈎益嚴
至若銖斛之量倉貯有登升聚斗之費運舟有水蒸
日曝之虧漕府以是與諸郡歲常抵梧公使各驗所
損量得其平初公至吴有司舘榖一皆弗受及抵崑
山次舍見供張重帟庖饍豐美愕然曰此非民力所
致乎郤之弗顧所屬化之悉從簡約歲兩運卜吉每
先期祀
天妃扵郡城崑山路漕廟所官属具集公帥執事齋
祓宿廟下周眡滌濯隋釁逆牲奉幣享神之旦五鼓
樂既奏公率掾属漕府官以下恪虔致禱拜興肅然
冈敢怠譁由是兩運既發海無驚濤舟行如履坦涂
扵乎自海道通而東南之漕運日益若京官廪禄朔
方軍儲燕民足食咸仰扵兹五十年間太倉之粟紅
腐可謂盛矣然往年漕期或獰波沸騰變異百出而
公是行也政平事簡粮艘具逹于直沽盖所謂天神
祐其誠漕府贊其美有司憚其嚴民庶樂其惠又能
慎終如始則其休績可不勒諸金石以永其傳乎公
自初筮仕部郎官歴首臺幕職尚書兵刑部集賢學
士兩臺治書淮西廉使參政湖廣留守上都行宣政
使凡二十一遷而陞江浙右丞則公之素行不有偉
度長材以獲知于朝廷者其何能若是乎是年漕粮
為石二百六十四萬餘舟為載一千四百有竒夏五
月漕事畢公還于省吴之属司邦之民人懷德不巳
乃俾德潤為文記其事且為詩以歌之曰
東南漕運歲集海邦官貰其直力役其氓府長有属
惟時俊厖國有常度孰捴其章帝&KR1179;首臣㑭提其綱
惟此岳公克畫其良如機運軸一轉百翔漕夫既来
仰給相望公則先期付幣葺航江左列郡廪貯其粮
漕舟往載官吏具張俾各投鉤毋辭遠方銖斛之較
俾平其量次舍重帟公辭弗當有司奉宴公謝弗遑
歲次天妃牲牢我將式轉其誠齋祓稽䫙焚幣于庭
齊酒芬芳神顧来歆錫祉禳禳飲福燕喜鼓鐘喤喤
始時運夫貪官之償嬉笑出沒習水登檣或繁其役
嘯歌徬徨今欣而謳如履土彊曰公惠我保我家慶
曰公福我于艘葦航公誠之故神庇我昌厥明啓舟
公餞于艎檣烏北指鸞旗央央公曰漕官勉𡭗是行
國有大順毋憚海洋南風送帆海波不揚天妃效靈
百示助祥相此漕役既逹于京京有儲積民以乂康
懷来之思歌矢弗忘刻諸堅珉以示久長
賀夫人阮氏銘詩
淑慎和柔是謂婦德慈義惠訓是謂毋儀惟此儀德
夫人有之式嫓其良子孫蕃滋浙江東来雲山披披
改卜是宜我作銘詩孰以比德詵詵螽斯
肅政銘為趙宗吉憲僉作
維天有理淮民有彛淳風既斵禮義乃虧爰立王度
教之治之群牧星羅臬司是規維此分憲百司綱維
明以燭遠聡以察微民曰趙公来撫我羸疲癃無告
趙公是咨庶政有缺趙公是禆姦暴作慝趙公弭之
民瘼孰恤趙公去之惠此南國民將歌之
知止堂銘
人生而靜動乃其機行必知止履則弗危銳焉退速
定乃神怡安而能慮止故弗移事物既接众情交攻
不有知止孰究始終猗欤馮公克踐其實搆堂揭扁
進退惟式左圖右書玉昆金友出則奉公入則善守
高堂巍巍誰其馮師曾思心傳其迨庶幾
淳雅齋銘為杜堯臣作
元氣絪緼萬物化淳人惟至靈心德曰仁中含太和
雅素合真含哺鼓腹林林而羣有赫帝治陶匏結䋲
禮物始備元酒大羹孰為犠尊下散其檏孰為丹&KR0238;
不素而斵民澆俗漓世競抵欺朴素不復言淳行違
繄我杜氏世德之美淳以性天雅以正始仕優則學
力致其勉質之素之匪石弗轉
高德基太守善政銘詩
大江東南甲郡惟吴國賦歲夥民生亦劬三農食力
終歲艱食不有賢守孰恤其瘠亦有戚里官寺陪租
民浚其膏里胥助輸商稅榷酤百役具將不有賢守
孰寬其償維此高侯倣漢名杜善緝其民以永令譽
金壇縣尉&KR0550;屏銘詩
金壇之圻宰邑所治高君作尉来撫癃疲先令後罰
聽之信之弗使饑寒廉耻是虧凡此蒞政克念在兹
豈惟尉邑作郡庶幾
四言銘詩送高文海秀才游京師
惟士之生桑孤蓬矢志在四方動則以禮俊矣文海
有嚴父師幼學壯行惟此其時京師之陽河水泱泱
送子行邁觀國之光京師之邑多士雲集願子擇游
謙以受益烜赫貴勢勿䛕以趋華侈宴樂勿慕以愉
徐行弗顛慎言靡侮矢詩不諼歌以贈子
資善大夫中政院使買公世德之碑銘
皇元混一區宇際天所覆冈不臣服于閴尤先效順
時則有若不花刺氏以佃巧手藝入附徙置和林又
遷扵西京朝廷設局院官曹以領之今資善大夫中
政院使買述丁之曾祖洪城公寔在焉公諱馬合麻
以天文之學獲知于朝不属局院領中統初親王阿
里子哥叛公與其子撒的迷失随官軍相事有功詔
賜名馬白金至元十七年國家建洪城屯衛授公百
夫長及洪城公病䔍呼諸子謂曰吾自内附以来心
懷忠報未竟所懷汝曹勉之命長子撒的迷失居京
師充禁役次子哈散襲百夫長季子烏馬兒蚤卒撒
的迷失即今資善公之祖也至順中以資善公貴贈
咸陽郡公生一子諱阿合麻即資善公之父也亦以
子貴贈咸陽郡公年卅二早卒夫人阿魯温氏生二
子長即資善公次曰間間仕止集賢院經歷一女適
翰林待制軋哈麻咸陽公殁後夫人守義不移哈散
䓁嘗有䦧墻之侮夫人辯甚直朝端憐之白成宗皇
帝得壐書護其家且敕其子執經太學後亦以資善
公貴封咸陽郡夫人初資善公以李叔固丞相奏從
大都丞相入宿衛至大中授尚服院長史再授利用
監大使京畿運粮提舉河間運判集賢經歷俱有能
聲盖咸陽郡夫人嘗訓以事上忠律已廉撫民仁以
致公之顕貴焉學士楊公德方作錫類堂記以褒之
泰定二年公拜南臺監察御史即言出使官三品以
下止給驛餉一名以蘇民力天曆初拜内臺監察御
史言為人臣不可僥倖蒙古翰林院官曹數請璽書
護持乞追還官不得再請又言官買民物不許减其
常直京城耆老舊設五十名近五門南城續增設一
百名皆富商托此庇役乞止仍舊朝廷皆從之至順
初出為山南廉訪副使至則首平民役俾置文簿編
次以十年週轉甲者先之乙者次之時歲餞公勸率
富人并移官鏹賑済疾病者命醫視之至春遣復鄕
土再遷戶部侍郎言歲和織素叚止宜改織平綾省
官費三萬五千定又以造鈔局民貧人給綿布一疋
迄今行之是年朝廷以公材幹皆毋氏之訓旌表曰
貞節之門後太夫人夀至八十公再陞左司郎中至
正元年拜戶部尚書言為國當節費養民乞停不急
之務及造鈔局再遷河東憲副中書請復公為長尚
書加授中奉大夫公以兩京供需煩民官給鈔本卑
之居庸北洪贊地及狼山土墓煼米店民病遠汲公
首捐巳俸二千五百緡復請扵官得給錢鑿井居民
便之翰林揭公曼碩嘗銘其井三年陞中書參議詔
賜雲龍金帶四年轉宣徽同知旋授資善大夫中政
院使至正七年國家以軍儲之重起公為海道萬戶
府逹魯花赤公至之日斟酌權宜盡轉輸之道九年
又起公為江西䓁處茶運使將行矣使謂德潤曰吾
家世忠孝盡瘁事國則以于闐之丘隴未有以彰厥
祖考者子盍為我紀其實而銘之扵乎古者有功銘
于太常世其任子今不花刺氏来歸王庭效夷險
止扵屯衛長獨資善公以毋氏之化尭勤政治為時
名卿豈不愇歟而德潤托知扵公者素矣義不敢辭
乃書其祖代且顧公益勵前脩以永世德焉銘曰
惟不花刺氏来為王臣咸以巧藝或織或紋曾祖有
覺通天文學不墜藝倫平叛有作宿衛之伍寔為公
祖盡瘁小心靡有蹇迕父氏蚤世賢毋守義訓子孝
忠俾學而仕公既顕貴允釐庶政列扵名臣錫賚有
慶惟忠為臣惟孝為子尚勤我公終世其美
君子堂銘
苞蘖之卉拱把之木豈若尚氏堂高樹竹君子虚心
卑以自牧君子厲操節以自勖載歌衛詩惟彼淇澳
挹此歲寒温其如玉
詩美丁誠之經歷書滿之歸
欲縶者駒伊人之乘食彼埸苗懷此惠政豈無甫田
力民代食千倉既盈十畞惟役服箱有牛荷耒有農
農歲艱食積者如墉焉得賦均同隰同畛莫匪王土
分惠其貧
衢州白太守善政銘詩
猗欤白侯牧伯之良善緝其民底于樂康初衢之人
困扵賦役稅者倍償勞者弗恤民飢而號無隙可逃
侯曰均役母重其徭䓁甲之殊驗力以敷遏強撫弱
養老慈孤民教而勸吏勤以讋居者樂生逋者復業
帝曰守臣惠利我民寵錫其章来帛来臻柯山蒼蒼
善政遠揚我作頌詩俾民勿忘
櫟夀齋銘
龜靈而燋雉文而翳材為身累也豈惟木與人小年
非菌大年非椿櫟之夀也食吾真
自警銘并示方山弟
人生百年今其巳半難得者親扶持患難富貴貪賤
莫非&KR1179;運君子脩身克巳安分儉以處家勤以治生
勿酗扵酒母肆其情勿逢人短毋矜自能出言慮後
窒欲防萌勿以毀怒母以譽歡毀或造言譽乃佞端
屯蹇憂戚庸玉汝成敢告吾弟兼以自銘
楚山圖銘為兀顔子中憲僉作
六書之教二曰象形刻諸鼎彛揭之旂旌用昭憲度
以節禮刑去古既遠風囂淳漓政繁法夥民情愈欺
侯伯邦守宇養或虧爰陳臬司俾绳其違我兀大夫
忠&KR0779;而威繡衣換節僉憲南陲令肅政成百度惟清
作此好圖以代勒銘
府判銘為馮進道作
府判貳郡古曰郡丞方題别駕車列屏星姚崇佐楊
政條簡肅元忠檢洛豪權憚伏桐川之陽靈山蒼蒼
佐治通守宣化府堂馮君蒞政廉直不欺惟古是則
姚魏其師
李加訥左丞祀海神銘
維誠感神維忠報國祀神祈民穆然弗瀆公昔在朝
縉紳属目及副憲政来惠南服禱祀海神下𥙷坤軸
長驅蛟魚民獲安居有懷令德頌声載涂吴山岧嶤
浙水縈紆民歌公功與石弗渝
石几銘
端溪之石質堅理密琢為直几可憑可拭朝競日惕
弗教怠惰日省吾過憑几而坐毀譽相尋榮辱危機
登高自卑損者益之日省吾私憑几而思
夀域銘為吴思可左丞賦
大哉夀域仁基義垣東序養老西郊尚賢政教之澤
洽扵人心天地覆載日月照臨皇建有極宰臣爕理
五氣斯順四序時履雍容吴公荷帝之錫五福具来
好是懿德式訓忠孝貽謀子孫願崇令聞佐國佑民
岡陵之夀松椿之年戬榖永昌如此頌言
雪屏圖銘為秦元之治書作
天地布氣隂陽潜幾為豐為瑞六出霏霏山川聳玉
草木成琪乃卜有年乃歌衛詩四時順序休徵攸宜
曷特雨露膏之沐之譬彼風雷亭之毒之君子設教
萬夫是依愛之養之誨之勵之肅若瑞雪降當其時
勖此秦公庶幾似之
生生堂後銘為豫章胡伯雨賦
天地成化仁心生物萬變一理維誠無息五行殊功
二氣實體動靜互根那有終始元者善長生生相續
繼善成性中和位育仰彼先覺有開我蒙圖書之作
萬世永功
周&KR1272;雲思親圖銘
孩提愛親天性之衷爰失怙恃所思無窮問之前人
曷棄其族今田復完食祀嗣續思親之里雲水亶亶
思親之子克世其美中田有廬貽謀有書太史善志
以永厥圖
萱夀堂銘
大椿之年比黃耇喬松之齡宜爾後豈若孫孝子搆
堂孔阜班其彩衣進其醇酒如萱之忘憂以祈夀毋
希&KR1355;齋銘為李一初提舉作
秉彛好德惟心所從過勿憚改乃恊厥中賢哉衛&KR1355;
克己實踐進德之功老而不倦希之者誰曰惟李子
寡過未能式念在此湘南之壖有齋隆然茂以草木
欝乎山川居焉有圖學焉有書希&KR1355;真積俾復厥初
太守師侯碑隂銘
賢哉師侯弗猛弗欺抑彼殘暴撫兹癃疲民懷其德
久若渴飢頌声載石如師侯治後来太守視此作碑
存復齋文集卷之一
附錄
朱宜人吉氏墓碣銘
奉訓大夫祕書少監蜀虞集撰文
中議大夫祕書太監康里巙書丹
中奉大夫嶺北湖南道肅政廉訪使鄧文原
篆題
征東行省儒學提舉朱德潤常爲集言其母吉宜人
之孝也祖母施夫人甚愛之至元甲午十二月吉宜
人將就舘而施夫人疾病歎曰吾婦至孝天且賜之
佳子吾必及見之既而疾且亟治後事其大父卜地
陽抱山之原使穿壙以爲蔵施夫人曰異哉吾夢衣
冠偉丈夫来告云勿奪吾宅吾且為夫人孫既而役
者治地深五尺許得石焉刻曰太守陸君績之墓别
有刻石在傍曰此石爛人来換石果斷矣其祖命亟
掩之而更卜兆施夫人又夢偉衣冠者復来曰感夫
人盛德真得為夫人孫矣德潤生其大父字之曰順
孫而施夫人沒人以為孝感所致吉宜人不惟婦道
成扵家也而又好施大德丙午之饑吴民多以子女
易食者吉宜人聞其隣之有此也脫簮珥易以歸而
食之者數人及歲熟其人亦稍成大悉以歸其父母女
子擇善良嫁之吉宜人又以其家之素從兵也嘗恐
其子不事儒學則常誨之曰惟朱氏睢陽五老兵部
公之後門戶不輕矣非學其何以自立乎今德潤起
家為提學使者稍足以慰宜人之志延祐丁巳之三
月宜人没而不及見今十有一年矣悲夫因又請曰
大人亦知德潤之扵先生有一日之從也命德潤曰
盍圖𡭗毋之不朽者乎敢以銘請吉宜人睢陽人其
大父處仁故宋淮西兵馬提督官其父受始家于吴
而宜人歸廷玉氏子四人德潤德寧德𢡟德玄女
人銘曰
積善在門有子孔文不延其躬以待吉逢吁嗟乎
幽宫
今僶俛依
伯生先生命抄錄一過碩併請
先生書之庶永傳也
巙敬告
澤民提學足下
有元儒學提舉朱府君墓志銘
資政大夫江南諸道行御史臺侍御史鄱陽
周伯琦譔并書篆
君諱德潤字澤民朱姓其先睢陽人九世祖貫宋朝
議大夫兵部郎中夀八十餘與杜祁公䓁為睢陽五
老會有詩傳于世贈司農少卿子孫因官江南遂著
籍子吴焉司農之五世宋太學錄大有學錄生宋祕
書省檢閱文字應得祕書生瓊仕國朝為長洲縣儒
學教諭娶吉氏君之父母也君身長八尺秀異絶人
讀書一過輒能記每以詩文自喜善書扎尤工畫山
水人物有古作者風天得也當延祐之末年廿五游
京師吴興趙文敏公子昂薦之附馬太尉瀋王以聞
仁宗皇帝召見玉德殿命為應奉翰林文字同知制
誥兼國史院編脩官明年正旦日食越三日受朝君
從瀋王再見上注視久之廿一日宫車晏駕三月英
宗嗣位會瀋王以忤中貢人斥外太皇太后命馳薌
于鄞之天童寺君遂與偕表授鎮東行中書省儒學
提舉又明年二月大雪上獵柳林駐夀安山以近臣
言召見君獻雪獵賦累萬餘言竒之國家用浮屠法
集善書者以金泥寫梵書有旨命君綜其事盖旌其
能書也及成而英廟&KR1406;配矣君語其友曰吾挾吾能
事兩朝而弗偶是宰物者不吾與也其歸飲三江水
食吴門&KR1052;乎旦日買舟而南是時中朝賢公卿若康
里文獻公子山蜀郡虞文靖公伯生四明袁文清公
伯長軰無不留之而君弗聽也既歸社門屏處
經籍增益學業不求聞逹垂三十年声譽弥著至正
十一年汝汴弗靖蔓及江淮郡縣多失守明年江浙
行中書省平章政事三旦八統兵東征起君為江浙
行中書省照磨官實參軍謀君慨然曰四方震擾若
此忍坐視乎遂出應&KR1179;進言扵平章曰民不識兵將
百年矣變生不虞宜以安集為念凡擲兵来附者皆
平民脅從詿誤者請一切貸之庶克有濟平章韙之
三軍用命出杭之鳳口而湖而廣德所指風靡不再
月而杭定郡二州三縣九鎮一者君之謀居多湖守
一子被害諸將欲殱其黨君力爭之止誅其渠初遣
禆將韓邦彦取廣德或言邦彦世戍其地父兄子弟
黨寇未便平章屬君覘之君諭以大義其人&KR0377;酒誓
無他心還具白其情乃行遂下廣德出其父而殺其
兄弟焉江東人至今道其事既而君以選攝守長興
至州則市無一人乃郊召父老告之以其故仍印號
給其民以識别扵寇且曰汝所怖者官軍𡭗佩此則
官軍不汝犯扵是甿庶麇至未竟月籍戶得萬四千
八百九十九居一載代者至稚耋涕泣遮留之不得
因以病免歸其後浙省兩試鄕貢士皆嘗聘君不起
至正十五年歲次乙巳六月十七日微疾終于正寢
享年七十有二七月辛酉葬吴縣陽抱山之先塋次
配于氏先君卒子男四長曰元吉蚤亡次復吉逢吉
蒙吉女一適陳復亨亦蚤世孫男二曰孝孫曰關關
初君之大母施夫人疾亟其大父祕書君卜竁于陽
山之原施夫人夜夢一衣冠偉丈夫告云勿奪吾宅
吾且為夫人孫明日役者鑿地深可五尺得小石碑
刻曰太守陸君績之墓旁有小石刻曰此石爛人来
換石果斷矣祕書君随命掩之而更卜焉施夫人復
夢偉衣冠者曰載感盛德吾真得為夫人孫矣是夜
君生人以為厚德所致具見于蜀虞公所撰吉宜人
墓志君性果孝事親先意承志其父嘗疾君憂懼鉢
心一夕鬢班白手治飲膳醫藥必嘗而後進居喪以
哀戚聞君固貧守義室如懸罄処之𥙿如游詠文藝
有干輒應人服其精平生述作有存復齋集十卷予
始識之吴興公坐上及持節中外便道必會最後分
省于吴日久婁與君劇論古今成敗若守僃施設之
要如導江河如陳蓍龜習而有徵扵是益歎君有用
世之學而不見用扵時也惜㦲復吉能世其家具状
泣請曰先子將属纊猶張目自言其出処之㮣且曰
汝必爲我求吾侍御公之文以圖不朽則九原無憾
矣予與君交將五十年知君者莫我若也永訣之託
哀哉銘曰
惟聖有言不試故藝懿兹朱君材良氣厲受知兩
朝寵遇荐被飛不盡翰隱然名世間出遺餘凋瘵
以濟或晦或顯一質以義索居食貧有介其植彼
哉竈膰孰愚孰智陸守在漢踐履卓異曰孝曰貞
君亦何媿去之千年清淑復萃旁薄兩間屈信一
氣曰予不信視此偉器勒銘墓門慰君之志
贈朱澤民序
睢陽朱澤民青年甫二十而俊氣溢彂一以古人為
師詩師謫仙筆扎師逸少畫則規矩出入李昭道父
子之間吾留吴門一日過鄧靜春所寓之屏澤民時
為座中小異客俄出其長松怪石大軸二自言前二
三年手所濕綃也又三日以其新作一小幅見貽山
平水遠亹亹逼近前軰遂約静春過其廬澤民欣然
以次第展其寒具不涴之蔵佳俗識真者少不足復
怪獨恨澤民生書生家嗜古之習甚深而古人格力
是中不可多得使居通都冠盖之會長裾曳履走朱
門大第得悉窺古人之大全大小李將軍不足多也
闔閭城故是大郡然大年小景片■缺裂有月落烏
啼江楓漁火之寒夜而無烟銷日出一聲欸乃之瀟
湘有香徑弩臺玉釵金鏃之荒涼而無荆州鶴澤呼
鷹射雁之感慨有包山洞庭滿林霜橘之點染而無
離騷清絶灃蘭沅芷之才情縦復雲巖眠松平地偃
蹇裁一榦兩榦而止使澤民移其極目千里之遠
薄游八百里之松林豈但濃鬛老髯千霜万雪之遒
劲浩蕩胸次彼牛羊低草天蒼蒼野茫茫之畫卷扵
此提勒一盻固自瀟灑日月也予老矣因澤民好尚
清致乃叙吾所見以激發之士别三日便當刮目相
待澤民寓家吴下能以吾言小作參請此别三日巳
非吴下阿蒙矣况李將軍乎書以為序
海粟老人馮子振叙
澤民之八世祖兵部公睢陽五老之一也渡江後子
孫僑居吴中清風素範相仍不墜而澤民兼善扵畫
嘗出游京師公卿貴人咸加禮遇䮛馬都尉瀋陽王
尤愛重之奏辟提舉征東儒學不就而歸益杜門讀
書而大肆扵詩文今年秋予以久直詞林竊禄無𥙷
乞身而退蒙恩召還假舘姑蘇驛澤民不鄙過予遺
以古文一帙曰存復齋集者几爲賦若干騷二十銘二
十有七記十有一序九計其他所撰著宜不止此富
哉言乎盖昔之善畫者不必工扵詩工扵詩矣又不
必皆以文名扵世故雖鄭虔以畫書詩號稱三絶而
文不與焉荀卿子謂藝者不兩能澤民之多能
匪直今人之所難求之古人固不易得也顧予方迫
扵使命匆匆就道未暇三復而爲之品題姑志其歲
月于篇末以寓贊羡之私云爾
至正九年秋閏七月十五日金華黃溍書
仲子復吉字仲陽少穎悟書無不讀善属文尤
邃扵詩元由科目授湖州路學錄
國初為翰林典籍
太祖皇帝命廷臣編製律令學士危太朴素重公薦
公與其事擢工部照磨調漢陽經歷以事謫戍
西夏
慶王聞其名召入侍
左右討論經史講貫性理之學無何有
詔邊戍慎選賢才邊將以公應召
王曰仲陽之道德文學吾欲以為依歸今其行也
俾吾失所師墮所學矣因請為府僚
上允其請除伴讀陞紀善有董賈之風焉公在西夏
家傳睢陽五老圖至公巳三百餘年恐流落殊
方間關萬里携歸囑付其弟戶科給事中吉蔵
之今圖在吉所號有集傳于世年七十六
歲二子珪業儒精醫次璠孫鐸授丘縣儒學教
諭(出家乘)
季子字季寧洪武中以才德薦除戶科給事中
時粮長稽違勘合皆坐死公憫之上言勘合雖
違而稅粮巳足罪宜减死
詔可其奏悉宥之有胡藍逆黨誅戮殆盡猶有濫
及善良者公率諸給事奏其冤妄翌旦
欽諭廷臣深加奬美自是告者遂息有織文綺衣
之賜轉中書舍人除翰林侍書陞湖廣按察司
僉事鞠疑獄伸冤滯
太宗文皇帝登極復中書舍人奉
敕題
高廟神主眷賞特厚年八十一而終公清脩苦節嗜
學好文居常則謹守禮度居官則謹奉職業嘗
誦朱子猛省味腴之句與人交不盡歡以竭忠
行有不得反求諸已已所不欲勿施扵人至若
親友負租抵罪則鬻書以赴其急舘人去難遺
粟則覆蔵以待其還其為侍書也
制詔之傳扵四方
書扎之
賜扵勲舊多公書之出入
禁闥殆將十年忠誠慎恪始終一致可謂細行不
遺全德無頗之士者矣所著有三畏齋稿子定
安泰安陽信縣儒學教諭永安(出崑山志)
附錄終
