存復齋文集卷之五
元征東儒學提舉雎水朱德潤澤民著
曾孫夏重編
賜進士湖廣按察使東吴項璁彦輝校正
高麗金元直扵海東得趙子固墨梅求詩序
聖元德教所被廣袤際海表俱設學校教養故雖狄
湜象寄重譯之人咸知名教可樂文物是貴泰定二
年春三韓人金生来京師挾所為文并贊記宋季趙
子固墨梅一紙求當代名公題詠且稱此紙得扵海
東閭閻之家盖若古碑碣脫扵牧竪牛羊之厄然金
生亦自荷鍳物之美以詩聞扵時予扵是有感焉夫
一元之氣生物扵無朕惟人最秀最靈苟非有梏扵
物移扵情雖方俗淳薄之不同其見義必超聞善必
從者何也性之本然也何况金生讀書能文雖南東
西北萬里之遠子固声迹不相聞知偶獲此紙便識
所尚盖其覩翰墨而知能事因文物而啓良心可謂
知所本矣雖然此猶未也金生能因此以求扵人偏
而文人才士敬而老師宿儒貴而王公侯伯必擇善
以從之蚤夜以思之信義以得之則金生之所獲為
後日之寶者又奚止扵斯哉
贈錢剛中序
剛中錢君曩官黃冠經故鄕曾共樽爼話桑梓情甚
親也時剛中以寫竹得名日酣詩酒意甚閑也酒酣
拊掌嗚嗚而歌敖聣流俗志甚壮也别来四三年而
德潤拜朝&KR1179;走都下謁剛中扵都門市乃挾冊為人
决大疑張卜肆是亦賈生所謂居卑行汙而季主乃
自知命者也然張之肆日賓朋盈必有来問吉凶休
咎㒒未知君何言之卜也必如椘丘之父卜成季之
生間兩社為公室輔季氏亡則魯不昌者乎曰季之
昌三家之僣也剛中其弗占哉必如史蘇笠伯姬之
繇士刲手亦無&KR0954;女承筐亦無貺者乎曰惠無親咎
及先君剛中其弗占哉既不占彼又不占此然則何
為而可僕再拜請曰必如漢之所謂嚴君平者為人
子卜教之孝爲人臣教之忠則剛中之術垂訓扵四
方者僕亦有藉焉豈惟僕有藉世之人皆藉焉而思
向之情親意閑志壮可以激志厲氣㒒敢不承交扵
座隅
贈醫士顧叔原序
天下之疲癃殘疾惸獨鰥寡皆吾兄弟之顛連而無
告者也故士生斯世逹則在官以拯生民不逹則明
醫而活夭折顧君居吴門敦詩書及壮嗣醫業凡㕮
咀藥味炮灸擣磨刀圭之工夙夜不倦且究百家方
論證治歲久鄕稱善醫求請者無暇日顧君益貧衣
褐超走閭巷親視羸弱益不以貨財爲較而人亦不
以韓伯休視顧君也㒒扵君有感焉時官小吏臨民
之不幸假以威刑要以勢利及其號呼求&KR0548;然後出
之扵無戾為效貪醫治疾庸何殊而負富其家者有
矣顧君獨勤勞布衣而不以貧為巳累其視諸要人
者為何如哉雖然彼要人者豈不知民命之可重盖
獨無愛民利物之心耳苟有愛民利物之心則怵惕
惻隱巳默會扵其中其將拯水火之不暇又奚暇要
為哉故無惻隱之心者不可以有位亦不可以為醫
送陳誠甫下第序
自古多英材卓犖之士然後天下之䋄羅不足以羈
縻之上而負鼎割烹下而飯牛扣角前後相望觀其
當時事業使人千載仰慕有非可以意料之者而况
扵科目乎西漢以来曰明經曰賢良曰孝廉孝弟力
田茂才䓁科然而取士豈復有如前人者乎其事業
可方否今之登高科騁文字有如此者予不得而知
之矣嘉禾陳君誠甫領鄕㪯歌鹿鳴而来會試春官
者凡七人皆不合扵有司而去得非不可以意料之
否不足以䋄羅之否汎駕之材跅㢮之士其御之也
必有道雖然昔之在官者求扵人今也求扵官予知
其所以有合者難矣嗟夫世之事豈可以意料哉他
日有登高科顯事業而在夫七人中者予不得而知
之矣陳君勉㦲以不訝㒒今日之所云
贈張允道序
泰定四年夏將季予泊舟東昌李𨳩務閘方倚篷傲
㐳嘆無(与語)者俄有長裾曳履丈夫登予舟問所從来
且扣今春登科人姓名與予語竟因問其姓張允道
其字草廬吴先生高弟也明日見諸周家店又明日
舟次七級而允道舟亦在焉予亦登其舟而允道出
其平日講磨之易問及詩文三四篇予讀之不倦又
頃其舅氏厖眉皓髮怡然從外来併言其親劉氏者
善讀書允道之所從遊也允道家彭城今居順德將
南之省親聽其言論䔍實予將納交而勿疑焉乃告
之曰士之処扵世東西北南不知其幾千萬里而交
友相慶者又不知其幾何人利名汨其心患難易其
志毁譽疑其行富貴積其忌則有漸不克終者矣予
方俛焉而思則又有不敢必扵他日見良君子以為
久敬也予觀張君胸中隱然豪傑之氣則予所言者
不在今日也予先曾大父睢陽五老宋名臣之後金
亡之初宋之季年由汴而淮而浙盖想望中原故墟
草木凋謝丘隴蕪沒每一興懷不能不感慨扵當時
也他日與君過彭城汎雎水訪廵遠舊迹笑談今古
苟可以成後日之耿耿而不磨者幸母忘今日之舟
中焉書以為序
送新安程伯義之吴江州直學序
聖朝建學校以為教養之地凡郡府州各設文學掾
以為業士者之師各置學公田以為業士者之贍主
其金榖簿書期會之煩又必設直學一人以司其出
納所以尊師儒之嚴而不敢瀆也故居教官職者捴識
其大略而直學事者寔纂其詳也而直學之選則扵
士子之文雅純慎者舉逹路府而属分憲官試可始
俾受府檄以充是職秩滿三載則授邑庠諭錄而居
師儒之席矣緣是遴選其職為不易得至正元年秋
新安程伯義始以吴學薦而即得分憲試可遂直吳
江州學事故吴之士人喜為之賀也愚嘗聞古者國
有學黨有庠術有序而周人學校設教不領扵六官
豈非事大體重非有司簿書期會之可轄欤至扵釋
奠釋粟之禮又皆在有司行事下及隋唐之際州縣
皆立學直官生員而釋奠之禮遂以著令扵學今則
庠養之義釋奠之礼僃在學校故每歲士禄及春秋
上丁則直學者䞦奉府長以供其事故其職為尤勞
雖然學校風化之原礼樂所關今日廪給出納之勞
則後日庠諭教養之漸今日趍蹌扵籩豆簠簋之末
者則異日講教扵津官明倫之本也是則居教官者
既慎擇斯士而直學事者可不謹敬其職以資教養
之方乎伯義居鄕好學長為通材質純而行謹吴江
之學誠可謂得人賀學舍居州之左西瞰震澤東望
三江而州多節槩之士他日有能以文字顕而継三高
之風者其孰謂非教養之功耶其孰謂非直學者相
成之助耶伯義之行長洲學諭吴君季實首倡以詩
而朱德潤為之序
送楊儀父游京師序
楊君之出游也邵庵虞先生既播其先世之美扵詩
序而語其四方風俗之異且為作姓名字說以廣其
志意謂物之文者莫盛扵翬也故以為揚君名謂其
用著也故申之以五禮之吉事與夫軍賓嘉所用旌
旗車服之飾是其文與儀俱著也故字之以儀父曲
禮曰祭宗廟䟽趾玉藻曰王后禕衣詩曰翟茀以朝
又曰右手秉翟又見其文之足用焉若夫以礼節文
之則在扵楊君抑又聞之尔雅曰鷹凖其飛也翬則
其名之義又體夫楊之姓焉先生以是名字之是行
且用之方莫僃扵此也楊君迤邐上京師求予畫為
贈言引首弗徵予言益既成矣予不能無言以是書
于畫左
送顧定之如京師序
元統中淮東顧君定之以寫竹得名日與㒒相從扵
翰墨之間未幾定之調龍岩都廵别去至正五年定
之又任毗陵錄判服憂還吴暇日出其近作行筆遒
勁風梢雲榦真得蕭恊律之法矣僕扵是知定之專
之心久矣扵是擢公為吏部尚書夫吏部六卿之長
也尚書吏部之長也凡内外任官之資得與宰相參
可否自七品以下又得專裁而銓次之天官之職可
謂重且要矣夫以庶官之賢否列職之當否皆係扵
生民休戚而内外百司之官有長有貳長曰可貳曰
否事不得行矣長曰否貳曰可事亦不得行矣方今
治教休明際天所覆莫非王臣而比年中原水澇相
仍榖麥不登湖廣地接猺蜑難制易擾供給之餘耕
桑俱廢國家經費獨仰扵東南而巳往年小醜掠海
民之饑者偷生而從之盖以徵輸之過民失其食倉
廩羡餘州縣剥之而不留恤大府受之而不加詰凡
此數端皆關扵撫字之職欲擇守令之賢固在扵朝
堂而副貳之選則出扵吏部張公是行也以撥煩治
劇之材舉激揚清之政入與宰相論事出為國家選
材不以計資授官而以量材任職必得長貳俱賢众
務畢舉惠之字之教之養之將見聖朝有得人之慶
生民有蒙福之賀矣
送王郎中序
周官太宰六計俱以廉為本而後曰善曰能曰敬曰
正曰法曰辨其所以選材而任職者亦曰直哉惟清
為誥教之本是以治定功成而隆盛莫有加焉國朝
制自省臺院部百司及方岳土守之職各有階官以
今書院以學道名其以是歟至六年秋餘姚鄭君學
可来為書院山長職教養之三月諸生德之邑人稱
之是宜為賢師儒矣乎夫道之在天下若大路然無
適而不可而書院特以是名者豈非以子游之學著
扵聖門而吴又為其鄕邑先儒欲使邦人漸其礼樂
之教而知夫道之所以發原扵天者即人心之秉彛
好德著扵行事者也故特揭其名而使夫来教扵書
院者有所承也鄭君在吴凡三週歲設訓導以教大
小學入歲租以養譽髦之士居而學者德之去而邑
人歌之豈非能承扵古訓歟傳曰禮節民心樂和民
声禮者殊事所以合敬樂者異文所以合愛自周迄
今百世而下聖人之道不泯子游之教不息由礼樂
之教在天下愛敬之道在人心故也職師儒者以是
為教而學者不可不求其所承也冬既孟鄭君既滿
秩諸先生賦詩以餞其歸俾朱德潤為之序引德潤
不敏不敢以學官論敬述言公之訓以焉贈言云
送張尚書序
至正九年秋詔以海道都漕運萬戶張公德昭擢吏
部尚書盖朝廷公選也公將行矣而吴人有懷徕之
思咸作歌詩以為祖道德潤曰公之居漕府一方之
民受惠矣公之入朝天下之民將受惠焉吾黨母以
懷思而惜公之去今天子明聖賢相復捴百揆願治
心致志非流俗所可知者惜其去京邑遠無相知薦
起以觀天府寶蔵以資其筆力之壮而久扵司邑以
淹其清材一日定之来謂㒒曰某將試藝扵京師矣
㒒扵是喜曰吾黨可賀矣定之小心謹畏勤事奉公
凡官扵某鄕某鄉民皆樂之今又將趋京師得奉王
公大人接四方學者則其學與仕豈不充且大乎乃
喻之曰夫竹之凌雲聳壑若君子之志氣竹之勁節直
榦若君子之操行竹之虚心有容若君子之謙卑竹
之扶疎瀟洒若君子之清標雅致是皆定之平日意
念之所及也况定之以儒家者流游戲弄翰其朝夕
思行之美者至扵逼真不巳今則至扵真似竹矣又
復思夫竹之所以似君子者勵之守之施之扵日用
之間揩之扵臨民之際則其為助也豈不多哉曰書
為序而拉諸君子歌詩以餞之
送鄭學可山長序
州郡有書院自宋太平興國中建白鹿洞始自而後
有嵩陽岳麓應天府四書院皆儒先君子講學之所
盖古者黨庠遂序之遺意也㳂至國朝凡郡縣有先
儒遺跡所在皆得請立書院且設山長一員掌教養
事學道書院盖吴國言公子游之故祠也子游在孔
門嘗以文學稱而武城弦歌之治乃被服孔子之言謂
君子學道則愛人小人學道則易使以為禮樂之教
崇其功考其入仕者自宿衛供奉吏學文儒儤使䓁
數涂以試其材否故顯官逹人多魁傑英偉有能經
國家而寄民命者然而朝廷之大四方之廣或有德
不侔而材不迨者何哉盖以法制雖一而風土不同
人情變異苟非廉明通材鮮克治焉古義王公輔卿
来為都水庸田僉事廉而勤明而毅嘗蚤夜孜孜扵
王事自治教風俗田制水利賦稅經筭靡不盡心詳
究非其道雖一毫不取與故臨事灼見众情如龜卜
計數莫敢■焉盖古所謂能經國家而寄民&KR1179;者也
為治既久遠近讋伏庸司綱紀倚公為重公方驗地
利量民力欲蠲其無徵之賦而逹諸朝省未報常慨
然有澄清之志至正十年朝廷以江浙行省佐幕乏
人擢公為郎中長公曰余昔嘗忝執法躋戶部僉憲山
東湖廣歷採四方風俗民情而究治之盖法有不能
齊德有不能及者矣近俗澆漓抵欺相尚欲脫其事
者購冷言以排斥之併為一談以故事多失其情實
而文牘所記虚言而巳公每臨事必察其情實民無
隱焉德潤孤陋無識閑居僻處公每移節下顧談詩
書論風俗而德潤也衰病廢學愧無以資公之遠且
大者願公以天時地利之消長為東南民力之少貸
則公之厚德下民受賜均矣姑書以為序
送王尚書序
至正十一年冬詔以都水庸田使王公士敬為兵部
尚書十二月儤使来迎治装將行有司祖道民人頌
德朱德潤執爵而言曰兵部古夏官之職也在成周
時掌九伐之法制軍誥禁以紏邦國領校人牧師職
方司兵之属唐以来尤重其選若姚元崇杜正倫皆
典其任五季始以司兵属樞密焉國朝混一區宇輿
圖廣大扵是中書兵部寔掌職方圖籍及四方驛傳
山川險易道里通塞關梁高下而萬邦賦稅海外奉
貢往来使節舘穀之供自邦畿至海隅皆置賓舘扵
州之近甸迨至畿内則轂磨舟馳重足交馹而數上
京師則工告其至吏書其物國資其用民惠其綏其
職豈不繁且重哉朝廷以是慎擇老成諳練故典惟
兹王公宜在其選然而比年凶荒所及盗賊所經民
多流亡驛逓艱乏雖朝廷每加存恤而恩賜貴胄陪
扵常使扵是俛首執役之民困焉夫中書天下之本
至議論可否惟六部得參覆之王公是行也知天下
民力之艱閱四方圖籍之便明察治體以重者論此
其時歟傳曰柔遠人則四方歸之懷諸侯則天下畏
之今邦畿之内来者所集凡告至書物資國惠民有
關治道之重者參之覆之其在王公乎其在王公乎
申生論
驪姬搆難扵晉嬖獻公謀扵宗卿賂其幸臣使太子
申生竟罹不辨之禍由是二公子出奔逐群公子晉
室之衰實基扵此初姬以申生賢且長國人所歸故
速之死然申生雖亡奚齊亦滅二公子躡踵而歸重
耳卒以覇國二十年間斯民塗炭晉之社稷不絶如
線而惠懷無親秦嬴失節晉之宗盟扵是乎亂當時
使申生從士蒍梁餘之言如二公子者出幸而天假之
年得返晉國以主社稷不紊宗祧則亦何害扵名義
倘使二公子皆如申生不過獲一孝恭之名晉之有
國其能國乎女孽之&KR0852;甚矣自古國亂家亡靡不由
兹嗟夫
盗殺韓相使累論
士之未仕也盡孝敬扵事親事長而臨下加之以恩
處事断之以義此君子之道也若既仕也以之事君
臨众則可以立功揚名流芳百世苟為不然則雖刲
股食親亡身徇國無足云矣女之未嫁也盡孝敬扵
事親事長而処閨門有禮若既嫁也以之事舅姑事
夫和妯娌則婦德毋儀可為家訓苟為不然則雖殞
身立家無足云矣嘗觀傳載聶政姊一事可謂流俗
鄙人之尚者夫聶政懷嚴仲子奉巳之私而殺韓相
俠累其罪六矣故寧殞身以自逃扵王法所以皮面
决眼者盖亦自耻其行而不敢暴白扵世故寧滅名
以自逃扵名義此其志也不然其身之不恤奚暇恤
其同氣哉而其姊乃哭之曰是軹深井里聶政也以
妾在故自刑以絶從妾柰何畏誅以滅賢弟之名嗚
呼以匹夫懷私恩而殺一國相其姊猶稱其賢倘加
之以懷私犯上者則將何以名之耶由此觀之聶政
之悖禮犯義而成其盗名者其姊也夫其姊也夫故
書曰盗殺韓相俠累
蟢闘踦說
朱子夏坐有嬉闘長踦扵牖下俄頃踦敗蟢嚙而食
之予憐其同類也而相殘焉觧而置之則踦巳斃夫
踦蜘蛛類也小腹而長踦蟢亦蜘蛛類也斑而短螯
差小扵踦而其闘甚力螯甚利所以踦見敗也予傷
踦之斃而惡蟢之不仁也嗟咨良久有童子来視之
曰長踦盖俗所謂壁勞也燈壁間善躡人影則損人
精氣予不知其實能否也然惡其所嗜之不仁而亦
為不仁之嗜矣書以記之
潜虚易說
天地之數陽竒隂耦陽不能獨立也必以隂對持故
一必二二必四小數極扵四凡一二三四生數也大
數極扵九凡此八九六成數也至五則變居數上而
天地之數僃矣至十則復為一二五合而成隂陽之
功萬物變化鬼神之用也天數五一三五七九陽竒
之數也地數五二四六八十隂耦之數也竒與耦相
得一必有二也竒與耦相合一生水而六成之也以
五生數合五成數故小衍之則成一大衍之則成五
十也成必有損故損一以為用其用四十有九也合
五竒五耦則天地之數五十有五矣此天然之數也
太玄潜虚乃以五行生數為原熒本卄基五行成數
為委焱未刃冡又以生成之數十則去一而存九去
二則存八泝而上之去七六五四三二一至十則不
去積所去之數四十五而存其五十五行以為潜虚
此人為之數也夫昜太極生兩儀兩儀生四象四象
生八卦竒而耦耦而竒三才之道僃矣乾坤闔闢化
育之功也天地變化生物之序也一往一来復姤之道
也一進一退否泰之幾也又若損之懲忿窒欲益之
遷善改過鳴謙則言鳴豫則凶天時人亊之理蔑以
加焉雖然久扵斯道者其惟恒乎至若吉凶&KR0852;福消
長存亡之幾以此知来以此蔵往亦曰誠而巳矣知
微子讀易甚熟衍數甚精誦卦文彖象文言其應如
響求予作天地山川人物草木之象㒒既為之象形
矣不能無書書不盡言寄之象外
異城說
至正丁亥冬寓京口乾元宫之寶儉齋適毗陵監郡
岳忽難平陽同知散笠台偕来訪自言在延祐間忝
宿衛近侍時有佛國使来朝僃言其域當日沒之
處土地甚廣有七十二酋長地有水銀海周圍可四
五十里國人取之之法先扵近海十里掘坑井數十
然後使徤夫駿馬馳驟可逐飛鷹者人馬皆貼以金
薄迤邐行近海日照金光晃曜則水銀滚沸如潮而
来势若粘裹其人即廻馬疾馳水銀随後趕至行稍
遅緩則人馬俱爲水銀撲沒人馬既廻速扵是水銀
之勢漸遠力漸微却復奔回遇坑井則水銀溜積其
中然後其國人旋取之用香草同煎皆花銀也其地
又能撚毛爲布謂之梭福用密昔丹葉染成沉綠浣
之不淡其餘氍毺錦曡皆常産也至正壬午間獻黑
馬高九尺餘&KR1058;尾垂地七尺即其地所産来使四年
至乞失密又四年至中州過七度海方抵京師焉岳
監郡竺同知既别去㒒書而記其說是歲十一月十
元日也
蕭景茂傳
蕭景茂者漳州龍溪縣隔州里人也性謹厚以信義
著扵鄕里至元甲子山宼劫掠漳浦縣諸鄕景茂率鄕人
樹木立柵賊至堅不得入而别鄕民有潜與賊謀者
引之從間道入由是景茂被執賊倨坐使拜景茂曰
汝賊也吾何拜為賊乃生置景茂軍中俾藉以誘民
脅從景茂罵曰逆賊國家何負汝而反耶汝之族黨
何辜而汝累之汝之鄕民何辜而汝累之賊相顧語
曰吾殺人多矣凡至吾砦者皆哀號以求生未有若
此餓夫倔強不屈者度其志終不為吾用與其存之
以取辱曷若殺之以令衆遂縛景茂扵樹刲其肉使自
㗖之景茂含血而罵曰我食已肉雖死不憚汝䓁逆
賊將辟尸萬叚雖狗彘不食汝肉也賊怒絶其舌而
死是年某月賊既乎龍溪縣以事聞給賻葬之礼俾
復其家於乎勇㦲礼曰臣下竭力盡能以立功扵國
君必報之以爵禄又曰有義之謂勇敢夫景茂者編
氓也卒然遇寇至能僃禦以護其鄕有比閭之義焉
臨難能死事有敢勇之義焉生雖無爵死宜報焉
存復齋文集卷之五
