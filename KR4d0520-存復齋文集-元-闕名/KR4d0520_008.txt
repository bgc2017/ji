存復齋文集卷之八
元征東儒學提舉雎水朱德潤澤民著
曾孫夏重編
賜進士湖廣按察使東吴項璁彦輝校正
詩
錢塘江楼晚眺
烟光凝遠墅雁影逐還潮今古凭闌意夕陽紅未消
陳留二首
濟河通汶水遠樹逼陳留將相布衣極何須萬戶侯
古木撑頽岸奔流出遠灘廟謀開國後平易近民難
邂逅
邂逅得傾盖江邊逢故人班荆無别話長記曲江春
雙松
雙松倚磐石風雨太山阿忽化蒼龍去參天節㮣多
黃子文製筆
山人縛兔群曉踏南山雲兔罝不脫穎製作中書君
晚春即事
柳絮覺春歸輕盈着処飛東風好收拾莫遣墜征衣
又
誰道林鶯老金衣薄更新春来復春去老却看鶯人
又
春睡倦不醒午鷄聲喚回百年心上事幾欲夢中来
又
柳絲繰十丈蘸水綠條鮮何事江邊客相過不繫船
又
春情撩客情離思每相縈春去九垓外客行多少程
賡龔子敬先生十清詩
無弦琴
虞舜配五行文武加七弦作樂苟非聖一絲不敢懸
磈石硯
落星一誤化突兀書窗前玄雲和墨汁容我筆如椽
藜藿盤
聖賢訓萬世藜羹猶不糝彼餮食萬錢安知𬞞味淡
竹几書
篔簹破新管簡策勞前功何似憑青几箋詩論國風
虀瓮冰
杵凍雖受辛和羹非灌畦醉中嚼寒玉未敢論醯鷄
磁瓶粥
學苦甘食淡不學鼎食有餘憾
魚油燈
觧以充口腹脂以然膏油揚輝對黃卷終焉弗吞舟
榾柮火
手斸茯苓根煉藥候丹光擁爐夜向子一氣回春陽
茅屋霜
十月寒氣肅編茅𥙷陰漏青女莫散威初陽在林岫
柴門月
團團荆扉月影轉如縷金夜深啟門坐清光滿長林
團扇古木自題
紈扇何皎潔團團無纖翳聊揮古木枝换却月中桂
秋林平遠扇圖
碧樹遠林杪西山爽氣浮微官抑何絆不及謝公遊
泊梁溪
輕篙掛蓑笠野岸泊扁舟醉裏不成睡一天風雨秋
漁釣
林陰多宿雨藻密聚寒魚野客忘漁釣停橈晝讀書
十四日泊安陵
廣川六百里驛道上皇州紫極星辰近黃河日夜流
村明深夕大灘泊過年舟明發乘車去逢人說浪遊
題撫琴士女
纖纖柔荑手為君理素琴閒作求凰操早歲得知音
婉容更清歌願結百年心含情語夫子莫待白頭吟
誦書
筓年受傅訓朝夕誦母儀進御鏘鳴玉娩順禮無違
雞鳴思勸戒衿纓備行辭千金聘窈窕今古有班姬
倦織
處女顔如花懷春出庭戶明粧落飛鳥纖腰如束素
層城歡未合蛾眉空惹妬織成回文詩紗窗倦機杼
佩巾
妾聞古貞女委身期百年白璧雖重寳凛焉弗移天
秋風日夕至班扇能久持安得巾箱寵貯妾黃金閨
和龔子敬先生遊春韻
烹泉熱旨酒坐石得嘉賓好鳥時鳴晝幽花不放春
山遺今古事詩著往来人楚地龔夫子諸生問津
汨淮隂
淮泗分南北西源接漢陽離離雲樹晚索索水風凉
兩晉誰真相三齊悮假五虚名足自感臨素寫秋塘
遊吴江懷陸子順
昔同書畫舫山水弄清暉共泛澄江曲相携竟日歸
壷觴随処樂鴎鳥狎人飛黃鵠乘仙去青冥振羽衣
送荅罕同知之南雄
秋風吹岩谷客子將何之下有虎豹林上有猿猱枝
懷噐報明主不畏路險巇只愁羊腸曲世道不可夷
送吴思可平章朝京
徵車出鳳池几杖賜扶持朝野太平日功名全盛時
掖垣資議論樞府藉綱維國本宜端固商山起未遲
贈黃竹村老儒畫梅竹
烟水盱江渺丹陽度雪寒久憐梅淡泊先問竹平安
夜月清詩思春風彩茟端北来知巳少歲莫欲弹冠
送周元礼任福州蒙古學正
九譯同文日三山貳教初且陳平塞策莫&KR0688;訓蒙書
海近閩音雜雲蒸雁字疎嶺梅官路柳惜别意何如
題唐明皇幸驪山圖
驪山西北高萬乘東南至霓旌蒼翠中閣道丹青裏
憶昔上林遊春寒多並轡羯鼓召花奴黃門催力士
霓裳曲未終驚動漁陽騎
對月
雲間一片月照我被素襟為持一樽酒聊成對月吟
月雖不觧飲我来意自深喬松引長風吹作絲篁音
瑤光映几席六合清沉沉情舒物理暢萬古同兹心
讀書
憶初垂髫時讀書義微茫豈知禮法貴衣冠自虞唐
歲月忽云邁牡年無寸長幸逢堯舜君謳歌樂時康
窮逹固有命為學當自強
山水圖詩呈觧之昂御史
山川結靈根厚地秉隂竅神功自模範嵲屼起双嶠
層巒倚天𨳩仰盻絶飛鳥嵐光變氣候草木通深窈
東山吾舊游紈素記行藁平生丘壑情藉此寫懷抱
荆關竟巳矣咞吮豈真好會當躡丹梯共登天門道
立春
條風嘘众物初日映千山夜半天杓轉春從地底還
葭灰飛玉律彩勝簇銀幡南極農祥正東郊牧政頒
土牛迎戲仗門貼寫斕斑和氣存吾道人情属大官
每看時序屇更覺世情艱莫惜杯中物歡酬一觧顔
次方叔淵先生自趙屯歸城中韻
晨發趙屯路郊務曷勝紀扁舟轉重灘棹激浪還氾
村深鷄競鳴時見出農耜楓林宿靄收茅屋炊烟起
依稀遠江湖漸覺近城市逢人問歸程舟子行且喜
宿雨起新漲兼葭沒秋水思倦名利涂醒心甘洗耳
先生棄儒冠高蹈出鄕里優游吴楚間生事丹砂裏
壮年厭世紛歲莫少知已欲拂珊瑚竿東𬈑釣青鯉
學仙終難期世事那有巳得錢聊問道垂老無妻子
故人懷千金豈念固窮士
二月廿日夜夢侍先妣
仲春忽巳屇暖氣欝書房良宵獨無寐思親情懷傷
夢寐見我毋被服羅衣裳手憑古書按嘱以養親方
無我如生日又如久别離一慟忽驚覺涕泪縦横揮
恨無返靈術聊慰九原思九原不可作逝者長如斯
又
人生天地間生死何茫茫死者不可返生者徒悲傷
朝菌與夕秋實與春芳轉世如夢寐念此理固常
碩求長生訣採薬尋仙侣恐此復空言修煉抑何𥙷
我生初無有此道不可語悲歡随情逐懷親心獨苦
伯勞捕雀詩寓太湖張君用林亭賦所見
長林松蘿交众鳥鳴未息伯勞飛轉低徤翮掠寒棘
微生亦姦險毛羽空顔色蒼雀不驚猜飲啄共林隈
風輕暮人靜逼雀下蒿莱側身奮一攫噆血向寒灰
嗟𡭗百勞鳥密口懷劒腹𡭗不鷹其毛食彼同類肉
我曹良君子勿蹈險人屋請作伯勞詩聊以敦薄俗
送馮海粟待制入京
人生百年間會面能幾何昔年送公去冰雪滿長河今
年送公去堤柳青婆娑春塘漾輕舸曉日生微波
柔櫓數声動遊子行不歌夢随征帆去思逐春流多
落花粘空樽錯落金叵羅聚散未足道且使朱顔駝
又
大鵬㪯千里四海爲&KR1083;渦六翮振天表天門高嵯峨
安得上天去爲公駐義和請照孤心丹未管双髩皤
众子不觧此徒以測海蠡我想古先哲言論耿不摩
物論自紛雜天理終無它何當附長楫相與扣絃歌
寓武林聞失火
九月五日夜抱衾方熟眠半夜聞傳呼廵官敲玉鞭
連街報遺火援救喧爭先老兵起驚訝烟熖上逼天
小桶灌滴水巨索相鈎連徤兒走掠奪貧富分目前
孰云可撲滅况非燎扵原錢塘輻輳地居處層楼巔
板墻不隔尺萬家手可傳一遭天禄災樂歲如凶年
明朝出閭巷行聽老翁言火患尚可延輪官憂酒錢
延祐六年九月廿二日渡揚子江
驅車丹陽麓津吏迎晚渡擊鼓動連艘楫急浪花舞
水深蛟龍蟄日落鷗鳥度金山山畔楼雙塔逾青楸
黃金鑄古像歲月逐江流誰云限南北停橈歌壮遊
别後懷權贊善李仲思二宰
采采凌冬花夾道多荊菅驅車蹈前轍我㒒衣裳单
良集既巳定敢辭行路難懷人在東南歲晏路㬅㬅
軒車来何睌凝睇登㠝岏蒼天雖咫尺安得生羽翰
幽居竟晨莫旅食惟加飡夜寒飄風寂水涸零露溥
相思不得寐起舞影蹣&KR1552;天垂四野靜落月金團團
次韻陸友仁寫二首
鐘声警晨思枕底宿夢醒盥罷出庭戶众木高亭亭
細雨綠漸暗清飈滿中庭朱絃作還輟雅音誰我听
安得附黃鵠携子凌蒼冥
康粃釀糟粕众子醉未醒道義混薄俗荆榛繞閑亭
不見仲山甫夙夜憂王庭不見桓叔夏歌箏良可聽
古人不可見默坐心冥冥
和虞先生榆林中秋對月
關前節候早秋半毳衣出牛羊散原隰漸告農務畢
山空众木下棲鳥靜喧唧日昏在牽牛魄月如晝白
茫茫覘六合况敢事一室仰觀浮雲變清暉易升沒
執策登前涂秣馬俟明發
月高星蔵光天靜四山出炊烟㰸林墅群作向昏畢
物情初無干浮生自啾唧征涂行復止鏡髮玄又白
人生身抱噐志老劍在室百年生誰存一士死不沒
兢兢凌霜榦幽花當春發
大長公主府羣花屏詩
夾城遺芳㘽搖落及千年夫蓉發靚粧絶豔秋江邊
臨風拂羅幃紅裳擁三千素抱拒霜質亭亭赤城仙
曾携一枝去生綃記餘妍夫蓉
四時各代謝兹花連月開微香挹晨露柔條迸春雷
密葉蔽深紅蜀錦裁成堆妖柔垂無力倚架或徘徊
剪代去叢棘孤根當檻栽月季
葵花承朝露檀心獨傾陽小葉護根蒂豐榦發春埸
飄如嵩山人被服黃羅裳芬芳随炎飈院宇日正長
及兹後衰態桂接秋風涼黃葵
物&KR1167;悪緐夥冶花非美姿長藤纏高架小棘結叢低
可愛不可親蜂螫詎能依諸侯悮熢燧褒姒傾周基
既能紅照眼何用刺牽衣薔薇
南山發新茶吐萼染猩紅滑葉硬有&KR0994;密蒂連芳叢
層層初日下皎皎隂崕中古澗瀉幽碧疎林捶松風
長嘯盧微君錦衣何彼穠山茶
秋高銀河瀉碧宇淨如洗飛仙自天来幻作白茶蕊
天香熏衣裳國色醉沆瀣魁為花中王麗出塵世界
京華競豪賞綉幕護春曬金瓶換新汲一朵貴無價
謫仙清平調彩茟入圖畫牡丹
雨餘鳴蜩歇众綠欝隂翳綃囊䠞紅巾光熖當林麗
映日萼先皺臨風葉如綴秋深薦紅實顆裂排皓齒
祗應乘槎客天上得先味石榴
退官陶靖節送酒白衣来黃花厭土色化為清白㘽
寒香當獨酌晚節共徘徊籬邊無俗客甕下有餘醅
九日百年醉一生能幾廻白菊
次韻貢仲章學士題仙山圖
浮生三十餘失志堕塵鞅南吴與北燕所歷如翻掌
山中猿鶴期别路成榛莽瑤草霜未凋靈芝日應長
久闌東王公御氣九霄上縹緲星霞裾虚室絶華想
欲從道無因寫此寄清曠
寫懷次賀伯京提舉韻
四時更代謝人事增束約百卉春巳榮嚴霜秋復作
孤身処世間元氣鼔一橐心行既不悖俛仰終何怍
凭高獨回首微雲度寥廓
門前官何水凍觧春流急河流無停時客行亦汲汲
物役豈有程人情自相及請觀醉人歌感憶醒時泣
何時心無縈靜看山雲入
古意
無塩生齊東短髮沒双臼有容不謾飾有志不輕就
終日在閨閫麻枲不紈繡一朝黃金聘去作齊王后
自謂出世材寧知天下醜黃金豈不貴更問齊王意
聘德不聘容王心肯同美恩禮雖云厚或恐中道棄
苟無双翟車寧死不求配
又
莫學秦羅敷悲歌陌上桑懷春奔士誘年壮巳空房
莫學霍里妻冶容當春愁良人遠行邁徒聞怨箜篌
孟光起不碩舉桉孰眉齊妾請自求配碩作梁鴻妻
古人重内則自求恐非禮匪斧難伐柯妾心不得巳
蕩子恐薄倖貴人或多忘願因良媒結請寘白璧双
十二月臘日雪
雲寒氣高浮衾暖睡正熟兒童報雪飛咲我起不速
欣躍不懼寒中庭就盈掬對此乃自咲重裘肌生粟
随風正飄颻無声篩塵玉勿為一冷憚巳欣田家卜
須臾氣轉和化作雨声續雨声亦消歇晴光在佳木
天意竟周旋下有貧民屋
石民瞻山圖
女蝸鍊五色大磈𥙷不牢至今西天首天近山常高
嵳峩蒼雲表百鳥不敢巢仙人十二樓城闕金岧嶤
下連丹砂井皓氣冲寂寥似聞笙竽韻有客醉仙桃
採芝者誰子霞冠赤霜袍手持長年書邀我同遊遨
我今胡不樂失志在蓬蒿思仙不得去作圖謝塵囂
終當訪王子跨鳳騰九霄
遊西山作
宛平佳山水歷歷蟠心胸偶登群峰頂下瞰青蓮宫
長松騰翠蛟古磴妥垂虹雲開扶輿氣翕忽如仙蹤
我来方醉後遊覧徹九重長嘯出林杪振𬒮揚天風
碩同安期生携手凌昊窮
泛太湖訪友
扁舟去何所渺渺太湖隂依依桑梓村拍拍枕寒潯
飛雲入遐睇鳥道横青岑篙師戒勿渡柔櫓力不任
我身雖骨立未肯折壮心放船當中流浩歌激清音
何當被宫錦再作峨嵋吟
季宗攝窠石圖
高坡俯長流八月氣巳肅疎林懸古藤脫葉下喬木
終然抱高節歲晏凛如玉及兹霜霰繁斧斤在空谷
會令柱天闕偉耀驚世目
為張疇齋承旨作仙山晚渡
十月之交朔風其飄我来自南于以遊遨清霜着喬
榦落葉洒江皐野橋駕略杓蒼石浴寒潮客子莫檐
簦蹀躡上輕舠澄江靜可渡不惮前山遥聞有列仙
人煉玉遺丹膏鳳音雖寂寞素鶴可相招碩尋長生
道白日登雲霄
挽王丘璋
喬喬王松軒矯矯野鶴姿白盻睨世交劲氣不肯卑
平生博物志妙列古鼎彛左右紛圖書及死乃獨歸
人生真如寄薤露誠易稀所貴在名節不與身同墮
尊酒酹清魂我曹且勿悲川流豈可挽逝者長如斯
題拙作小圖
碧山高隂涔老樹立突兀嵐光凝曉候隱見蒼林密
空谷有佳人胡寧欲行役
招提抱層嵓欄楯出虚迥微微宿靄收轉見蒼林静
客子更何之扶笻躡雲磴
題金奉禮所蔵浮玉峰
玉京在天上城闕如銀山大璞不忍鑿流落扵人間
白帝亦下令豈敢涴一班曾分扶輿氣下照百鬼姦
中堂晝寂寂庭戶生芝蘭瞻此英潤姿寳如脫塵寰
走也山澤癯姑焉集衣冠他年學飛仙納此大寳丹
得家書
鄕關隔万里執策遼海東山川何寥廓草木撼霜風
中原有兄弟貽我書數封離别皆不道努力強吾宗
回觀親舍下白雲正重重
夀安山呈拜相
嶽宗鎮下土降神生賢輔巍巍千尋高偉作天一柱
觸石起浮雲濟民&KR0904;甘雨木茂鳥翔集溪深魚遊聚
佳氛凝四時勝境環百武行樂雖巳众陳迹歷可數
仲尼登東山諸葛吟梁父人生駒隙耳忠孝事明主
曷以寫勲名丹青耀千古
為儀鳳山作
物靈不自顕鳳兮在山楸文章日益著律呂音相求
山川何岧嶤搖落關河秋征鴈度空碧烏鳥滿林丘
仲尼久巳往郊薮誰能留行看太平日君臣恊成周
瑞世當一見孤鳴揚九州
為八扎御史作山水圖
岩隈松蘿交雨歇石燕舞客子重負戴攀石行傴侣
山高蒼翠凝蕭寺紺窣堵僧還白馬去此道竟千古
臨溪兩三士退食来喚渡看雲忘心期恍若坐天姥
明朝棄丹青我亦上天去
又
女媧眩五色天罅有誰𥙷星辰西北轉泰華立山柱
浮雲化甘澤众物各成務土厚草木蕃水落民居聚
秋深關塞凉五榖苞實吐刈我山下田何妨老農圃
黑谷東路山
高崗盤崔嵬白石落絶壑鳴泉咽古竇岩麓淨如削
𬗟想融化初元氣下磅礴山靈托竒範株脉下連絡
大峰齊雲霄群嶠入雲脚朱闌圍碧凡隱見仙人宅
良境不可負行將理芒屩
臨清渡呈馬伯庸學士
山㢠岡巒低春色遍林莾涂行者誰子負笈臨清渡
草長𡵨路㬅荒榛夾萇椘遠遊將何之云尋孔文舉
得非一鶚薦辱摻漁陽鼔昔晉祁大夫公明耀今古
為君用午狐親讎不猜阻黜&KR1406;在賢愚恩怨那足數
此道久寂寥千載誰踵武
山阿
微雲拂林表日色在山阿中有求聘姿請為懷春歌商
扵老不起漢嗣將如何說築傅巖像那知非夢訛
由来出処難貴在各不磨絜白事王室磊落無纖痾
尚愧斗筲人持以測海蠡留侯婦子貇太史疑匪他
明哲既保身大節鐫嵯峨
葺先人舊廬
先人昔処世行義如魯黔衰年當薄俗歷此憂患深
敝廬隔風雨高歌忘古今𬞞食樂晨夕得殽良盍簮
牀頭置周易牖下莓苔侵臨文析疑義言論众所欽
皇天不少假悲風起長林
窮棲豈擇木高林羡鶯遷初無榮名慕偶逐世累牽
蓬蒿遶屋後鳥雀羅庭前呼童置糗羹磁器聊具完
清風拂簾幕白日照前軒固窮難屈節守道樂自然
好惡自譽毀敬止終無愆
和柯敬仲博士幽蘭詩
陽和遍岩谷猗蘭發初芳幽姿不自媚随風忽飄香
寧辞雨露恩感此歲月長碩随郎官握得上中書堂
不慚山澤姿高貴比金張靈芝在宣室豈獨懷沅湘
又
孤根托山阿奕葉留清芳春花競紅紫未敢並幽香
攀緣上喬木不及絲蔓長碩結君子心永焉貯高堂
締彼金石交辞君羅綺張雅道出巖谷良時非楚湘
晦巖詩贈僧了覺
古初涵鴻濛群物本無象神鰲立四極岩穴倚山障
隂晦宣靈澤冥深注泉泱人非金石堅幻化那有相
名號偶相因又作空花妄聊寫晦岩詩山僧無别想
送諸葛子熙還江西
晨起出林薄上有反哺烏烏飛低復止啄食當庭除
返哺豈不艱念昔為童雏三年免懷抱膝下縫羅𥜗
飄飄諸葛子来自長安都手打漢唐刻賣錢供母需
未足盡甘旨家貧聊待餔毋思情何切兒行猶在涂
一朝萱堂慶三月煩倚廬我少失父母念此泪沾裾
君歸重回首白雲滿山隅
寫懷
江鄕五月雨塺氣方欝隆軒窗面南開瀟洒吾廬中
有志樂經史無心較窮通嗤彼名利涂交攻不相容
家給知禮義非謂食萬鍾薄宦識衣冠非待禄位崇
南俗尚富貴此道非華風君看物候變歲晏惟青松
感古
神聖古立極百王紹其傳天理自開朗人文互相宣
禮樂明教化淳風泝其源方言雖異聽南北同一天
親者固當厚賢者義所先麟鳳在郊薮草木增觧妍
春花與秋實代謝何相延俯仰即今古神仙詎長年
和楊廉夫縣尹遊山詩韻
青山倚天高崖谷入晦冥虎豹踞九關無繇閉岩扃
企想賢哲士寥落如晨星寒風徤鳥翮暑雨吹魚腥
竹枝變韶舞羯鼓如震霆黃流渾淳源浮塵滓滄溟
鳳去幾千載蒼梧山更青
三愛詩
吾愛房與社秉國之綱維吾愛元魯山冰檗每自持
吾愛李謫仙豈特文與詩不奉宫内寵不受金閨羈
眼底汾陽王所繫唐安危英材濟當世萬古聲光輝
古人不可見默坐勞神思
題王大令書裙圖
矌哉王大令翰墨世無雙不通羊烏程忘年交小郎
小郎不知客高居卧齋房客来亦不問徑造登欣牀
高張白練裙落筆蛟龍&KR0750;情真識趣妙技癢知藝長
字絶勝黃絹機心詎能忘高風邈千載圖畫久傳芳
寒食日偕俞元明過城西劉月心家
出郭有佳興相携過驛亭風烟多物色花柳半郊坰
廬并如棋布山溪列畫屏麥畦高下綠竹樹淺深青
訪隱喜人靜叩扉聞篆馨相看青眼瘦深欵白雲扃
矮屋依荒塹横窗瞰小泾兒童欣有客几席布中庭
握手論高致談玄試靜聽情真不納礼坐久即忘形
曉圃㘽𬞞菊山肴薦濁&KR0812;興懷成俛仰感舊歎飄零
笑語擯凡俗真誠見典刑獨慙歌叩角誰與附脩齡
倚石和衣冷臨流醉眼醒重来恐寥落揖别更丁寧
雨中奉寄張清夫提學四十韻
蚤識文章貴謀生世業儒三年不志榖四海獨乘驢
江左風流在中原道義俱逸人居草埜多士藹清都
寡合誠非介長吟秪自娱畫師丹臒古墨客紙田租
學苦人難識名高蓺轉疎昂昂悲野鶴縮縮信轅駒
曾見鳥為鳳能飛鼠化鴽忘年惟阮籍遠汎似陶朱
自昔談雷義潜名哂范睢孤舟同漾處五紙定交書
高誼期松栢庸材愧檪樗庭中聞鸑鷟原上得雝渠
春雨忻公座寒塘沈氏居山空北海字林迥郭熙圖
契密情逾淡言高聽每孤俄承憐短褐勉使曳長裾
學舘員初僃仙階事諸闕門虚象魏尺紙喚鴻臚
豈有焦黃鹿閑思洞腋烏空勞密啓薦猶作伐山愚
悼天無色飄零地一隅鼎湖攀不及薊闕意何殊歸
路桑乾左幽情楚甸餘初經寶應縣再過晉公庐俛
仰英雄淚歡招慷慨徒大江流日月孤梗汎萍蕪劍
冷饞蛟避舟行海若驅丹心如可鑑黑首便當途
只謁三公府何曾駟馬車終憐市有虎豈為食無魚
志大情难偶徒行跡未汙于今歌雅道自古有康衢
至治符三代淳風播九區士當随義起貧不為嚢虚
磊磊心仍壮遲遲行且舒乍從王太傳耻效漢相如
黃絹辞還好丹雞誓莫辜尺牋湏詗候風雨飽&KR1052;魲
存復齋文集卷之八
