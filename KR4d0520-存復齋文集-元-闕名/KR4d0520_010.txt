存復齋文集卷之十
元征東儒學提舉睢水朱德潤澤民著
曾孫夏重編
賜進士湖廣按察使東吴項璁彦輝校正
詩
陪于思庸訓導登道山亭觀梅用坡仙韻
道山亭下梅花村坡仙作詩為招魂明姿照人隔寒
水瘦影帶月欺黃昏先生頗厭郡齋冷持書晚約窺
山園松風吹香清入骨地炉烟銷酒初温孤標巳出
羣卉上故遣雪意迷晴暾和羹結子時較晚先傳春
色来衡門天寒谷幽翠袖薄豈知青鳥能傳言明晨
看花重有約呼童掃石羅清樽
題趙學士畫牧馬圖
紫烟凝沙日色薄奚官挽繮行躩躒五馬追風振鬛
高逸態飛騰珠汗落方瞳紫熖耳卓錐昂頭顧前行
且嘶驊騮真種忽殿後獨立棹尾猶清竒君不聞路
州别駕征西河于闐曉貢拳毛騧曹韓畫圖李杜贊
神物久去空文華吴興學士非畫師剡藤繪出真龍
姿金鞍遊客爭快覩千金博取求新詩
除日
日行三百六十五今夕方除歲云暮人生憂樂百年
期又見日除當此度養和適情宜及時古今中夀七
十稀自非金石不可永刀圭誰保長生期彭宣老聃
亦何之不須更作送窮詩客聞此辭莫傷咨尊前且
醉黃金巵
陪楊仲弘先生觀董羽畫江叟吹笛天龍夜降
黑雲冥冥江叟出暮泊孤舟夜吹笛怪雨盲風動地
来奔濤只欲沉江國一声吹罷關河黑亂石随波山
樹側雲端夭矯見双龍水氣高寒星漸沒聞声觧意
似相感一曲未終人聽寂吾聞應乹龍在天潜鱗或
躍蔵深淵仙翁幻術偶驚世粉圖蕭瑟能相傳請君
急緘卷還客叟似欲言龍欲逸淮南赤日土欲焦祈
汝飛騰作甘澤
次韻林彦栗賦小塑雙睡嬰
碧紗籠高天氣清枕肱睡熟誰家嬰兩家提孩各一
態昂頭肥腮肌骨明仰者欠伸睫欲醒俯者肉壓絲
䄄平胖脣脫乳睡涎落殷紅淹眼春嬌生自離襁褓
悪泥土况若塑就令人驚長安美人好華侈臂環金
彩嬌顔頩低呼王孫挾金弹勿使窗外棲禽鳴
十月初五日泊齊州飛虹橋
任城南畔長堤邊橋壓丈水如奔湍閘官聚木不得
過千艘銜尾拖双牽非時泄水法有禁關梁夜閉防
民姦日中市貿群物聚紅氍碧碗堆如山商人嗜利
莫不散酒楼歌舘相喧閴太平風物知幾許耕桑処
処增炊烟明朝北上别旅叟叟持汙尊求贈言欲圖
豐稔真未暇為君寫作康衢篇
過保定阜城縣值雪
昔聞燕山雪花飛牛拳馬縮如蠅癡朔風漲天行欲
仆相傳南土令人疑平生強志决信史踏雪驅車百
餘里寒夜燒冰過阜城玉龍交戰銀河裏八紘九域
皆澷澷山川有形持兩端象帝之先不可辨胚腪而
後吾方觀
觀内廐洗馬
黃雲灑雨沙場秋灘高水平凝不流曉霜&KR0670;透蒼駝
裘圉人浴馬津水頭綠驃連錢双驊騮日光射波脂
膩浮青絲脫鞚黃金鈎輕爬短刷濕未收三花剪髮
平且柔䇣雲駿氣將無儔束芻斗豆豈馬羞茫茫豐
草生林丘霜蹄胡為踏長楸振鬛一躍期天遊
渡江逢故人况肩吾
金山西東波茫茫倒出八景涵瀟湘佳人久居天一
方相思遥隔水雲鄕欲緘雁足不可將天知離别人
所傷故使特會江之傍江之傍兮蘭若芳與君掇芳
夀而康比及懷君歲月長良晤欵曲毋倉忙臨江觧
𬒮酹一觴男兒此志各巳強觧劔贈君生光芒
宿張大使書齋晨起畫扇
關河月落星垂空怒蚊如雷窺帳中屋頭初日炎霧
起坐想冰雪撑心胸人間能消幾炎热竹馬小兒成
老翁百年事過只如夢癡蠅着人欺睡濃素紈入手
意蕭爽揮斥暑酷無餘蹤昔聞悮筆王太令我亦寫
作雙長松他時愛畫不愛扇梧桐葉落生秋風
題三太卿瘦馬
渥洼之水流房精下生飛黃馭群英山川騰驤跡欲
徧骨高肉少空&KR0994;層毛焦&KR1058;妥筋力薄紫熖尚烟雙
瞳明功成老將坐廊廟憶昔萬里同晨征俯嚙芻豆
真可惜當年神駒兩斛力人生少壮宜有用駿籋浮
雲尚如昔短轅長策何時休鸞車六轡非馬謀莆萄
喂肉關河秋猶堪一躍期天遊
題織錦廻文圖
驪姬冶容世常有齊女無塩沒雙臼美人聘德不聘
容風雨春花顔不久竇生遠結陽臺歡蘇娘織作廻
文牋縦横八百四十字錦絲煥爛生餘妍一朝伉儷
契復合蔦蘿松柏相纏綿不似漢宫辭輦後團扇班
姬成弃捐古来君臣同一體臣作股肱元首起安危
恊力共榮枯扶植邦家濟(時美)霍光竭忠扶漢室一朝
驂乘生疑似魏徵切諫事文皇怱聞碑仆停婚嗣故
臣逐婦固常有上世君臣不如此君不見梁鴻冀缺
起賤貧齊眉挈榼敬如賓
讀書啚詩為高德進作
蒼頡鳥跡人文初丌上有冊分典謨六經行天與道
俱易從宣尼授商瞿春秋諸子紛魯魚礼文脫略淹
中書國風正始惟關雎夜窗明月声伊吾林風蕭蕭
露研朱欲探太極河出啚先天之天一字無
上元夜聞有司括勘田粮并禁金玉甲寅歲作
東風凝寒寒欲謝鳳曆初臨三五夜閑門寂寂暗塵
生聞道喧吟在官舍吾聞終歲食在農耕桑處処随
春風東南彊界有程限何須括勘勞農功古来礼制
緣人情驕奢逾越有常刑世間金玉众所貴謳歌樂
土民懷生普天之下皆王土日中為市通商賈四民
衣食在勤生以法急之何所棤弘羊一来人意殊愁
者巳多歡者疎大人不問逃亡屋世事悠悠爭可圖
為鄧靜春作幽谷圖
山深冥冥溪谷隂怪石突出當重林廻壑奔流石礧
磈寒霧噴薄浮輕岑猿猱飛攀山欲立懸崕老樹蒼
鱗濕有客擔簦負長笈欲行不行驢脚澁風吹征衣
天欲暮旅舘不逢前沮渡此際遥知行路難却向今
朝畫中覩
康知州幼子能作大字詩以慶之
康侯累世稱文儒佳兒今見唾成珠冥冥種德有顯
報天與光代文鸞雛如公此兒年弱冠高攀仙桂登
雲衢只今巳觧作大字英産不與常兒俱古来賢哲
継者少公今壮歲兒勤書青雲泰階坦若塗坐看他
日驤神駒
李圓嶠學士仙山圖
畫師昔為仙人招學仙論道有所遭酒酣下命管城
子束縛萬山歸鼠毫蒼崕丹谷隱雲嶠白沙翠竹連
江皐山岩招提出古寺断岸略杓横輕舠林間數客
坐揮麈手拈丹砂曳輕瓢似聞謫仙人隱居赤高
門開雙華表有路通九霄毛龍不来思君切手揮玄
雲涴生綃
張雷所道錄仙山圖
岱輿員嶠勃海東仙臺鶴觀金重重山根連絡不得
峙出沒屡逐洪濤風帝命策彊鞭巨鰲力峙始作蓬
莱官翠椒丹崕徹天關星經宿緯手可攀上有仙人
邀我同&KR1083;桓便當從君服還丹側身跨鶴青雲間
雲山圖贈觧之昂御史
蒼山何層層白雲何英英重溪匯九折雲影随風生
風生猿鼯號夜靜山崢嶸山人醉臥不扃戶曉騎翔
鸞上青冥
和李旅亭聽袁子方弹琴
塵氛&KR0670;人莫不息成連先生家咫尺玉琴自作松風
吟孰為鍾子鑄黃金孫枝之桐不合抱絲弦古音何
浩浩山之高兮摩蒼天水之深兮激重淵我今聽心
非聽声調高意會兩耳傾雉朝飛鳴未終曲驚烏夜
啼天無色老矣李侯知音客来携一樽浮太白
春暮感懷
辛夷花落芳林靜啼鴂声乾雲欲暝暖風吹雨綠隂
生梅子心酸猶未醒書窗睡思將無憑故山幽夢青
崢嶸平生自有泉石念寸禄無干何用名薰天富貴
那足恃厚禄未為身後計破垣發屋咲王涯良弃勲
名如脫屣
題高彦敬尚書房山圖
高侯回紇長髯客唾灑冰紈作秋色山南山北風景
殊妙寫捴能随筆墨當時我見潯陽圖疎林古墅秋
岑寂黃蘆滿灘飛鳥靜屋底漁樵行逼反顈珠瑕玉
久眩人歎息此圖誰復識清氛滿堂千曡山華岳嵩
高何峻極昔也懸心徐省郎今日緘随石彭澤只今
世俗稱高侯多愛青山白雲白白雲巳去作飛雨貌
得中原一片石
題洪谷子雲山圖
丹青古稱妙山水興唐巳後筆墨分吴毫項墨不兩
僃當時巳有高人論老荆揮洒全六法對山貌得真
山真蒼頑倚天薄日月壑谷隱見迷晨昏橋梁跨險
崕石滑欲歸行人疲駿奔江南久厭土風薄瞻此泰
華融心神嶽宗秩礼自舜禹封高禪厚寂不聞安民
無功國有典秦皇漢武徒紛紛大元聖德撫四海降
神左右甫及申輿圖宏𨳩八柱立坐以夀域躋斯民
太平粉飾豈無士山龍𥙷衮終誰陳碩言學此獻明
主圖書玉策鐫皇墳
和李子粲烟江圖詩
瓜洲津頭三江拆鄴城西望孤雲白鉄鎻沉江戰具
銷風烟未轉江流石紛紛成敗安足數血濺狂瀾洗
陳跡憶初四海民奠居鞭驅虫蛇䟽百脉大哉禹績
世可仰千牛主人胡德色
題張樗寮措書公孫大始舞劒噐行
飛仙堕翮堆成山堂堂楷法留人間宜官無徒梁鵠
往隱鋒蔵角尤為難大書五寸徑方丈字貴緊徤力
出腕八訣具全真足高不學謾草鸚鵸嬌黃華老人
在金國宋季獨數張樗寮似聞高藝兩不下各抱地
勢夸雄豪今觀張書劲且竒筆力欲抵三軍師吴鈎
斫断怒蛟尾瘦竹折石廽風枝君不見庾征西何須
野鶩論家鷄
送李益齋之臨洮
綠隂滿京畿送子之臨洮臨洮何茫茫流出長城壕
長城岸阻玉關阣于闐䓗嶺河凉高羌氐兒郎走帶
箭哀笳風起斗擊刁良人西征二三載寶幢車馬声
塵遥如今不用酒泉郡豈必坐使朱顔凋蒲萄苜蓿
味雖美異方土俗殊鄕里避地猶當似管寧受封應
得論箕子碩從列騎擁旌旄歸来燕処華堂裏却話
人情翻掌難曾浥征袍淚如洗
王編脩邀遊西山海子
晴川低廻山蒼蒼涵烟夾溪千里長山腰澗曲細泉
響下激石竇為微潢枯梢挽風秋色裏脩林落葉随
長江林疎石露見茅屋時有小徑通微茫招提横截
翠微上闌干九曲雲飛揚自從束書離故鄉脚頭青
鞋走山梁山川悠長日月速躋攀分寸何能強太原
高人知我意請裂紈素書滄浪丹青不關名利眼虎
頭癡絶非王郎百年有懷良可哂還拂長松思道埸
居庸南口呈王継學參議諸公
秋山濛鴻林麓稀行人思逐秋雲飛崕高石滑東行
遲野花吹香錦鴂啼懸崕丹磴路險巇遠貽華髮親
堂思一官胡乃高句麗去長就短物性違人生出処
各有時昔為窈窕蔵金閨今作妖嫚倚門姿畫啚強
學丹青師仙耶隱耶是與非武陵何処桃花溪漁郎
思歸我焉歸黃雞白酒山東西
題袁伯長學士畫
漸漸之石維其高宣澤布氣凌紫霄雨餘氣清無秋
毫谷泉無風天籟號老樹俛立吹寒梢紛紛客子征
涂遥搴裳&KR0881;溪行乘橇蓮花玉芝在山椒久欲尋真
不惮勞蓬莱海闊翻雲濤鳳笙和鳴王子喬碩一見
之同遊遨
春堤遊子行
燕子社前春雨歇碧堤芳草連天末柳回青眼欲窺
人間關黃鳥初調舌綠窗紅䄂開婵娟誰家高楼入
雲端十二闌干憑欲遍楼前蕩子馳金鞍少年何必
生遠圖金張高貴無時無郎君觧作凌雲賦妾效文
君當酒壚只今功名論月俸彎弓射策俱無用十年
回首别京華莫遣春閨生曉夢
題長江圖
布囊不塞長江津六朝文物東南分茫茫天塹本無
限投鞭偶𡭗欺符秦舊經陳迹未足數中流擊楫終
何人青烟淡淡淮泗口白鳥翼翼瀟湘濆我家世沛
國少長吴淞墩本意事耕釣悮踏京華塵行看飛騎
擁名利俯首忽憶江南春山鄉二月闘草罷楓林社
鼓祈田神青裙老媪饁漿出濁醪醉倒翁携孫朅来
情緒混塵俗畫啚為寫長江村他時歸隱芳舍下太
平鼓腹陶唐民
送王本中除翰林編修
去年子来吴春水長新蒲今子别我去風滿楊花路
楊花點衣船行水九曡風帆四千里天地浮雲客寄
身人生聚散如棲塵拍手笑歌兒女事剪燭西窗故
人意黑頭便可中書郎胡為飄飄登玉堂玉堂故人
或相問我今畫史非文章
和龔子敬題趙松雪書大洞經
大茅峰頭白雲屋石乳為漿玉為縠去漢衣冠服野
服万斛清泉洗心腹許陽真人亦幽居自小不讀人
間書黃庭黃素墨如漆遺迹尚在琅凾儲乾坤英氣
弥山嶽咲我尋仙求晚學倘從仙人遊紫清玉局飛符
為開拓趙公書法真有神拓石鐫辭皆合作他年山
上訪遺經却咲當時銘瘞鶴
讀陏書(煬帝平陳)
廣通渠邊渭水流長安猛將懸兜牟陳郎酣睡未知
曉采石夜度江聲秋韓擒不待賀若報呼得蠻奴作
鄕導銅鉦一声歌管闌望仙閣下旌旗繞兵家女兒
髮照人金并梧桐三墜身血㾗巳汙青溪草遺恨空
憐高使君當時只道明良會三十年間轉頭事江都
未放錦帆回晉陽城内驚塵起
謝王止善經歷徐復初知事送東陽酒
閉門讀書白晝長落花飛絮何茫茫閭巷傳呼送酒
至漕府使君書兩行醍醐滿甕泛新齊琥珀㶑灔浮
春光葡萄馬乳未足貴家人共喜𨳩東陽百錢杖頭
那有此金龜換飲聞知章謫仙無人我何者愧謝二
老傳清香藜羹久矣甘澹泊側弁起舞澆愁腸世間
醒醒那可曉戒此沉酗車中郎
八月十五寓武林觀潮呈武良弼太守廉御史
逹宣差顧仁甫邵文卿諸公
吴山吞海海水摧越山枕江江流洄兩山東環潮勢
急海門一線如奔雷初看積雪起平地頃刻玉羽横
江来琉璃城闕森爛漫水晶臺榭高崔嵬軍声隱地
促萬鼓銑騎奏夜銜雙枚奔湍直小瞿塘峽噴薄應
卑灔㶑堆玉龍戰罷滄溟立平波滉漾銀舒𨳩乾坤
槖籥秋色裏元氣一鼓天光廻人間此景真可翫再
俯落日傾金罍
為史玄圃作仙山圖詩
共工觸山山柱折女媧𥙷天天罅裂鍊成五色落人
間突立坤維起双闕蒼雲擁出金芙蓉扶輿氣結如
飛龍仙人楼觀五雲裏天雞曉唱山無風臨流結亭
者誰子藤蘿遶扉窗檻啔瑶琴一曲松風鳴岩花靜
落杯盤裏世間物情如草露那須丹青點綃素昔賢
事業俱黃土虎頭癡絶真何𥙷
寄潘仁卿
古稱燕趙多慷慨走也少年曾北游王公偉器在廊
廟義士激烈多竒謀千金一諾駟不及豈以微利欺
朋儔南来書生盡聡俊美言善誘成風流車馬時時
過巷陌笙歌日日延青楼太行只在坦涂上隂晴翻
覆無時休携書一咲出林薄渡江應問濟川舟
題令荅里未御史郭熙圖
雲逸御史居幽燕每愛郭熙山更妍川無人詩畫
遠熙也蚤得營丘傳峯巒縈廽壑谷駛物象變態秋
毫顛松間野人行負檐一嚬一笑真天然青林黯澹
烟霧杪碧水濺撲重溪邊憶昔山行芒底蒼歲拂
面層崕丹捫蘿躋磴不覺上廽顧忽若升中天白雲
靉霴襟𬒮冷天風吹衣毛骨寒思凡一悮落塵世蟠
桃再熟今千年
德政碑
德政碑路傍立石高巍巍傳是郡中賢太守三年秩
滿人頌之刻石道傍紀德政傍人見者或歔欷借問
歔欷者誰子云是西家鐫石兒去年官差鐫此石官
司督工限十日上戶歛錢支半工每年准僃遭駈責
城中書生無學俸但得錢多作好頌豈知太守賢不
賢但喜豪民来饋送德政碑磨不去勸君改作橋梁
柱乞與行人濟不通免使後来觀者疑其故
無禄員
無禄員倉埸庫務稅課官尊卑品級有常調三年月
日無俸錢既無禄米充口食家有妻兒徒四壁冬来
未免受飢寒聊取扵民資小力寧將貪汚受贓私不
忍守廉家菜色貪心一萌何所止轉作機關生巧抵
臣聞古者設官職俸禄養身衣食僃父母妻兒感厚
恩清白傳家勸子孫良史每書廉吏傳邑民常奉長
官尊國家厚德際天地禄養官曹有常例更祈恤養
無禄人免教饕餮取扵民
外宅婦
外宅婦十人見者九人慕綠鬢輕盈珠翠粧金釧紅
裳肌體素貧人偷眼不敢看問是誰家好宅眷聘来
不識拜姑嫜逐日綺筵歌宛轉人云本是小家兒前
年嫁作僧人妻僧人田多差役少十年積蓄多財資
寺傍買地作外宅别有旁門通巷陌朱楼四面管絃
声黃金剰買嬌妹色鄰人借問小家主緣何嫁女為
僧婦小家主云聽我語老子平生有三女一女嫁與
張家郎自從嫁去减容光産業既微差役重官差日
夕守空牀一女嫁與縣小吏小吏得錢供日費上司
前日有公差事力单微無所恃小女嫁僧今兩秋金
珠翠玉堆滿頭又有肥羶充口腹我家破屋改作楼
外宅婦莫嗔妬廉官兒女冬衣布
富家鄰
富家鄰食缺衣單如鵠身自言本是儒家子家世凋
零二十春少時學得鍾王法長作書工傭倩人人稱
書好爭求寫日得千錢歸養親一朝富室居鄰右搆
堂買屋栽花柳柳綠花紅子女多欲廣宅居延好友
不免令人相誘言書生此屋宜先售生云屋乃父祖
傳不忍賣之從别遷由此富家生怨惡約連親友来
虧侮造言間諜激众怒欲絶人間衣食路隂搆兇人
發&KR0852;機官差横役時時赴貧士箕裘那可守妻兒對
泣寒窗暮悔不蚤從鄰右言致使饑寒無処訴富家
自喜姦謀遂密使里人相假貸年深本利逐時登低
價准房猶不迨我聞古人一畞宫五家爲比常和雍
歲時吉凶相慶弔何曾百屋容豪儂嗟哉聖王禮制
久不聞移風易俗寧無因寄語世間貧賤士莫羡富
家同結鄰
官買田
官買田買田憶從延祐年官出緡錢輸里正要買膏
腴最上阡不問凶荒水旱歲歲納畞粮須石半農家
無收里正償賣子賣妻俱足筭每歲徵粮差好官米
價官收仍助錢不是軍儲與官俸長寕寺内供齋筵
寺僧食飽毳帽紅不知農耕水旱與荒凶里正陪粮
家破蕩剥膚槌髄愁難窮普天之下皆王土賦稅輸
官作編戶春秋祭祀宗廟中長寧僧飯真何𥙷官買
田臺不諫省不言不知堯湯水旱日曾課民粮幾千
石水深圍
水深圍田疇蕩蕩如湖陂圍低水深岸不立雖有水
石將何施里正申官官不允徵粮每歲歸倉廩稻粮
無種長菰蒲民産陪償官始凖今春水澇忽無津四
分災作五分申問渠何故作此弊府州伏熟成三分
吏胥入鄕日旁午二分徵作陪官賦倘逢人訴熟為
荒破盡家貲猶不𥙷因此年年怕官惱水渰水深俱
不報東南民力日漸窮不碩為農碩為盗人生盗賊
豈碩為天生衣食官迫之水渰償米或時稔陪粮無
柰水深圍
前妻子
前妻子能說親母生時事母言我昔嫁来時公姑禱
祝親祈嗣三年生得弟和兄公姑抱向牀頭睡提携
飲哺不暫離短髮垂衣方五歲七歲延師教讀書十
三便使學文藝年踰二十便求婚要使傳家奉宗祀
豈知公姑年老各歸泉親母悲啼亦辭世父親不忍
房幃孤再娶新人作妻子新人貌新巧語言綢繆勝
似前妻恩驅子為奴女為婢動輒鞭箠生椘㾗三牲
之養猶不足一日之間三反目後妻兒子衣綾羅前
妻子女無布綀前妻子女食藜菜後妻兒子羹多肉
親故雖言不肯聽但使巧言相反覆世間此事古来
有申生伯竒能悟君小則壊家法大則傷天倫寄與
人間官與民前妻子女重須親
存復齋文集卷之十
