安陽集卷二十宋韓𤦺撰
律詩二十七首
次韻答趙少師以南京永夀禪院主僧崇祐於
新鐵鑄佛大殿後建堂寫真於其中
懷德思人始繪容不緣斯舉理難窮兔園何有安民迹
鷲嶺兼無護法功名姓不傳勲閣上儀形徒入梵祠中
願更此誤圖公像公行宜居極樂宫
次韻答提舉劉司封見訪
琳館優閑禄隠郎高懷存舊寵吾鄉觀梁共且希魚樂
巢閣終應待鳳翔囊疏一時驚慄慄殿楹常記日堂堂
忠言非久回宸慮坐見無為拱舜廊
次韻和文潞公題王右丞維輞川圖
輞川誠自好人各愛吾園欲縱家山樂終縻吏事繁鴻
飛思避弋羝觸困羸藩幾日歸陶徑方知踐此言
次韻和文潞公題韓晉公村田歌舞圖
升平胡可狀歌舞入樵蘇歲美人皆樂朝和野共娛心
休無事擾本固絶顛扶我願明時治長如此畫圖
次韻答提舉王郎中
病質衰來百事慵遺榮心欲企高蹤疲駑向老知無用
聖德矜愚諒有容筋力豈能夸矍鑠林泉終幸養孱庸
東籬秋晩黃花盛陶令思歸興愈濃
次韻答提舉王郎中歲除有感
歲除詩筆復加勤和寡辭高過郢人可念風期千里闊
又看春態一年新幾時鄰糴盈倉足來濟吾民比戶貧
開道海艘將自押使車應捨未須巾
閔農
仍歲農疇失夏秋方春尤窘柰饑流人無粒食何堪命
天作陰寒亦似愁煮葉不遑為木酪翳桑惟日徯囊糇
幾時膏澤充民望待看來年十倍收
假竇侍郎安車元日祀墳
小車聊假便衰殘上冢都忘涉路難坐臥稍能伸手足
堅完誠可避風寒褰帷自不希前躅憑軾時還遂一觀
暫得容身終未穏退歸乘此始為安
元日祀墳道中
新元先隴遂伸虔荒歲嗟逢衆食艱比戶生涯皆墨突
幾家林木似牛山三陽已泰春來懶六幕雖昏雪尚慳
道殣寖多無力救據鞍衰叟只慙顔
提舉陳龍圖春寒惠然見訪
冐寒連驛促征輪湏信相思是故人頓似清風祛大暑
何嗟明月隔芳塵雪隈簷角依微在春著花稍次第新
不把一杯同一笑此時幽憤與誰伸
北第會陳龍圖
重喜延松奉宴遊只期軒從少遲留花移上闕看爭發
酒熟宜城可旋篘正好一杯同撥悶信應千古足銷愁
人生不是無交舊難得相知到白頭
戇老庵會陳龍圖
北第新成戇老庵日期休此養無堪地偏深得幽居興
景野難將俗好參戶外鳴泉疑拊石城頭叢薄當凝嵐
何湏便挹浮邱袂且奉高賢聽雅談
浮醴亭會陳龍圖
愛客筵當曲水開肴觴交出任縈回歌聲直向梁間住
春色偏從洞裏來不繫舟虚誰觸忤無機鷗近絶驚猜
休論俛仰為陳迹且學山陰祓褉杯
提舉陳龍圖特垂顧遽促歸軒
千里相思訪所知昔人曾有此聞稀方欣一見銷萌吝
便忍連章賦式微早是衰年多感槩不堪寒色挫芳菲
剡溪雪月光如晝懊惱仙舟興盡歸
乙卯上已會浮醴亭
熙熙春色水溶溶修褉臨流景倍濃物外風光占崑閬
洞中神變走魚龍飄花任逐紅塵去浮醴時看紫府供
欲學永和當日序媿無奇筆紹前蹤
三月五日會浮醴亭
曲水春閑遂宴嬉何湏元己始為宜且看真洞杯盤出
豈顧塵寰節序移曳尾靈龜來可羡乘槎仙客去難追
(水上所見)一觴一詠無絃管恰似蘭亭列坐時(坐中有不聽樂者)
乙卯寒食祀墳
鄉守三逢禁火天每驅旌纛掃松阡衰殘豈足酬恩遇
光寵徒知及祖先望極西山饒勝氣樂舒東戶革荒年
何時歸處墳廬下不假蘇秦負郭田
祀墳道中
雖欣膏澤啟豐年民病猶艱救目前闕祀邱墳無解(去聲)
裂薦饑村落少鞦韆雲梳隴麥千行直粉淡墻花半臉
妍榆莢漸能供歉腹何曾抛得買春錢
祀墳遇風
忽極暄融候莫窮不為膏澤却為風氣蒸人腹成中熱
塵入花心作病蟲欲望好峯迷遠目正濃韶景失晴空
飄然終日俄收怒歸送旌旗撼晩紅
北第同賞牡丹
正是花王榖雨天此攜樽酒一凭軒陽臺幾日徒驚夢
息國經年又不言但得留連詞客醉算難回避蜜蜂喧
自從標錦輸先手羞見妖紅作狀元(時狀元紅正開)
觀王推官園牡丹
風養花王接舜薰始知仙圃别藏春欣聞東道招來數
(入聲)得見西京譜外新九萼壓叢看易失萬金邀客日須
頻羣芳面我應相識便是宜輕不退人(前詩有之)
乙卯晝錦堂同賞牡丹
從來三月賞芳妍開晩今逢首夏天料得東君私此老
且留西子久當筵柳絲偷學傷春緒榆莢爭飛買笑錢
我是至和親植者雨中相見似澘然
柳絮
楊柳生花不戀枝紛紛終日亦何依聚來庭下為毬輥
散向空中作雪飛閒共落英浮遠水靜和幽蝶舞斜暉
見君方惜春難住忍縱輕狂攪擾歸
乙卯北第同賞芍藥
維揚嘉種發清和灼灼吾園盛孰過紅玉鬭成樓突兀
白雲爭簇髻巍峩仙容世必推茅嶺醉艷人誰敵苧蘿
(茅山冠子醉西施皆嘉品)不是栽培功未至年來何苦轉枝多(去年千葉)
(者今歲多轉為單葉)
北第再賞芍藥
廣陵花發信惟夭已剪還開客重邀滿引莫辭金鑿落
盛觀何止玉逍遙嬌紅閙密輕多葉醉粉欹斜柰軟條
且縱高吟賞真艷侍姝羞匿不須招(時不張樂)
狎鷗亭同賞芍藥
家園經賞復官園芍藥多名兩共妍醉白堂前淮海艷
狎鷗亭下鳳麟天樓粧瑞玉千層密冠縷真金半尺圓
不鬭詩豪開酒戶是將傾國欲輕捐
初會醉白堂
因建新堂慕昔賢本期歸老此安然輕陰竹滿窗間月
倒影蓮開水下天自向酒中知有德更於琴外曉無絃
霓裳百指非吾事只學醺酣石上眠
安陽集卷二十
