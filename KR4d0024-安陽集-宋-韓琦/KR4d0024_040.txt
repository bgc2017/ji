安陽集卷四十宋韓𤦺撰
制詞
中書試制詔三道
邊鎮節度使加同平章事制(限二百字以上成)
門下朕奉承先猷統理四海雖兩階之舞惟文德之内
修而十乘之行亦元戎之外倚向匪功名自立忠義無
渝負全師保勝之謀得守塞安邊之策則曷以委之扞
蔽假以綏懷仗節臨戎方號軍鋒之冠承天象極宜兼
鼎席之崇甄於爾勞蔽自余志用涓良日敷告廣朝具
官某倜儻不羣方毅無撓藴沉謀而必斷持勇節而甚
高練鈐决之符兵韜盡達賾詩書之府儒術兼優中外
迭更恪勤罔懈間者顧守方之要擇制閫之行以文武
兼備之才膺左右皆師之選輟於近著建以高牙而能
安輯封垂訓齊候伍申令惟信均饗必豐運籌先决於
帷中所賜率分於麾下無開生事之隙將成殄寇之勲
偉望益隆休聲日至朕代天理物制禄勸能惟功是圖
在賞奚吝是用即軍而頒命加寵以旌賢俾參三事之
聯實聳萬夫之觀於戲將相之任為臣極榮疆鄙之權
所寄良重吾恩甚渥汝報可知無煩訓辭惟自勖厲
中書舍人除御史丞制(限一百五十字以上成)
勑南臺風憲之重中執大夫之亞彈治非法表儀羣官
必取嚴明自修方重不撓者以稱其任我甄髦彦僉實
宜之具官某文雄學優材敏行潔深明當世之務兼藴
幹時之謀而自砥節仕塗奮庸朝路處議必當居官可
稱委之使煩盤根以别乎利器察其守道白璧無求於
厚瑕曏者擢於近署進處西曹專典命書且觀才業而
能發揮温雅之號演明深厚之辭朝采益光吾訓增重
矧以編摩之暇間陳忠鯁之言誠存告猷事亦惇體宜
繇四禁之任往司三獨之權爾其振緝紀綱張大職業
守正則補於予治持禄則癏於爾官務求厥中毋忝休
命
誡勵風俗浮薄詔(限二百字以上成)
夫革文變薄者興治之大砥名礪行者為士之常故清
淨則化行端慤而名顯康世導俗率繇斯舉朕保宥黎
獻輯寧區域納上穹之祐衣前人之言以周文之小心
漢光之柔道惟兢惟業勤覽萬機曷嘗不惇本體元廢
奢長儉推行忠厚之教惇任廉良之人蓋將欲抑浮偽
之風崇禮讓之訓嘉與宇内同臻是塗然而人性易流
俗尚難一久安涵養之惠寖啓澆漓之源多行險以期
榮作擇利而安巳人或有善蔽之而不言官或任權靡
然而争附婦姑求勝朋比相高苟茲弊之弗悛實有邦
之甚蠧是用特申明諭徧飭多方各宜履道求中飭
躬希古㒺沽譽以干進思首公而盡規官之修則上必
聞效之實則名自至朝有禄位本觀賢才儻行已以毋
邪在旌能而孰吝告于中外當體余言
王堯臣除翰林學士制
勑王者發號裁訓所以風四方而熙衆務也故前代贊
辭視草雖以名臣掌之而其任未著唐以文治始盛禁
林之選我朝因舊建職恩禮差峻須才而召儒者榮之
以爾具官王堯臣冲履夷懷清猷敏行言必可復而有
端士之目動率由禮而有古人之風曏者旌其藝文升
冠多士更集郡條之最久陪詞館之游使以煩而益精
語其進則無競而自迹其材美擢典命書敷余制以甚
明稽作者而奚愧覆刑讞則輕重皆當提京局則綱領
畢修稔於歲勞休厥朝論宜繇西省之袐進預北門之
直爾其蹈賢哲之範思職業之舉出令之始務切於事
機備對之間勿忘於毗正毋以文翰專為汝能往服茂
恩以永來譽
郭稹除刑部員外郎制
勑具官郭稹中臺憲曹掌天下刑讞分置郎屬計决衆
務今雖外領他局然職望尤峻非奏課之美者未嘗輕
授以爾操尚中立資性外和早冨藝文實冠鄉選逮優
中辭等隨牒更仕奉已以廉著居官以幹聞治成均之
業而善誘後來讐麗正之書而多得前誤出貳郡條之
寄入參邦計之煩風力愈修盤錯盡解適稽官簿當質
歲成進陪司寇之聯尚贊理財之任祗若余命懋哉爾
勤
魏昭昞除防禦使制
勑國家嚴武備治軍行參設使名式遏於外所以踵唐
舊而奬材臣也以爾具官魏昭昞柔謹自將和愿有守
早緣戚體之愛升預禁墀之聯煩局所更勞簿可錄曏
嘉宣納之美擢司擯贊之職貳馬政以有蕃閱兵符而
無濫遽形囊奉願假郡麾典輔藩之雄且稽於善教申
先賞之勸宜責於後勤往佩朝恩毋隳世伐
王克基除東上閤門使制
勑漢制謁者有僕射以統其屬今二閤置使通領擯贊
之職若功次為久則序而升之以爾某官王克基性順
而和行廉而固早繇勲戚之績寢服軒墀之列凢任於
事率能其稱暨銓武材益信官最錄其勤舊優以褒遷
宜升左闥之崇更示橫班之寵勉修而效以對朕恩
龍昌期等授試國子四門助教制
勑益州進士龍昌期等夫舉高節顯儒行使聞者知善
必期報驩然有嚮道之心國之良教也以爾等學以為
已名不求達或治業有本而盡經府之奥或誨人甚廣
而為州塾所稱白首無違環堵自樂屬使軺之去復迹
鄉譽以來聞宜惇遠俗之風偕綴上庠之籍服余甄命
以克其終
夏隨除觀察使制
勑古之君天下者以幅員之廣慮耳目之所未究也故
分道遣使舉吏之臧否候民之病利而達於上有唐廉
察之選蓋其任也今職廢為官名品逾重非簡時傑賞
舊勞則罔或命焉以爾具官夏隨噐懷沉敏行實端方
早圖世勲階籍禁列朕肇開儲邸擇相賓儀逮於纂承
亟用甄擢而能勤劬自謹謙畏不矜精力一心局事毋
曠掌武選則銓藻有叙統邊戍則綏御得宜間以親嫌
歸奉朝請方試才而思用爰先賞以勸功俾正觀風之
名往蒞作藩之寄噫衒寵則其悔必速修政則厥庸乃
豐善宣教條用服予訓
李端愿除西上閣門使制
勑典禁閽之籍辨廷謁之儀寵建使名實甄材彦以爾
具官李端愿操尚冲約業履淳篤襲世資而動守禮法
居戚苑而行同寒素勤辦乃事孝聞於家會以歲勞宜
有恩進爰崇宫闥之秩兼厚沁園之親訓緝兵團仍茲
舊職爾其以已能思效以忠訓自修則百辟四方知朕
不私於賞也
吳有隣除駕部員外郎制
勑具官吳有隣國家推公以馭羣吏責實而張課法惟
後勤已效則前過可忘以爾早擢儒科久參朝序寖階
郎省出領郡符自抵憲條得原慶典降居筦㩁之任用
推抆拭之恩省躬甚明祗局無懈念歲勞之克著稽賞
格以當遷進升司僕之曹且示懋官之訓體予甄錄更
務檢修
王果除諸司使制
勑具官王果以經藝之長升于仕版以法令之允寘彼
朝綏方任幹明之才式推竒正之學遂移閨籍更服禁
聯俾司邊壘之雄善撫兵屯之肅載稽勞簿優進寵階
宜欽增秩之恩勉著安民之效
江中立除袐書丞制
勑具官江中立國家用人之法必稽吏考之善否而升
黜之苟最有可稱則賞亦宜信以爾業文中第累勤蒞
官曏參史觀之聯遠賦縣同之政屬周歲閏當較治能
即遷本丞實寘通序宜思恪謹以副寵甄
高繼隆除諸司使制
勑具官高繼隆早服禁聯勤修吏最荐委典戎之任備
觀經武之能西垂制衝鈴策為重宜正使名之授往提
師律之嚴勉效爾為勿孤余奬
韓鑑除祥符縣主簿制
勑具官韓鑑早繇蔭補方限選條屬乃家嚴膺吾使任
顧蜀道之遠且有庇宗之祈惟赤邑之雄願承勾簿之乏
宜旌寵寄俾漸仕階
穆思齊除大理寺丞制
勑具官穆思齊曉城旦之書而升仕階宰縣同之政而
集官最薦章交上參應恩格廷尉之屬丞選甚清用疇
爾勞其報余賞
陳道古除大理寺丞制
勑具官陳道古早修門法來服仕階備丞率於卿聯幹
財煩於京務職勞甚著課格當遷理官司平選屬為謹
往虔恩賞勤紹世風
柯慶文除著作佐郎制
具官柯慶文早决儁科荐居官次遠從州辟勤著吏能
屢閱薦章來稱美課約史有貳於仕尤清信吾賞條旌
爾成效
燕褒除太理評事制
勑具官燕褒以爾早緣蔭格參服仕塗預禮蕝之員最
成來上陪卿棘之議恩陟宜優往踐榮階更圖爾效
李迪曾祖在欽贈太師制
勑王者躬郊廟之祀答神靈之休美莫敢專以明尊上
之義孝而能饗蓋達奉先之誠因是廣恩庶能知教矧
惟丞弼之舊方均左右之勞用舉徽章賁於曾世具官
李迪曾祖贈太師在欽冲懷弗競潛德甚高天爵之修
遂忘於君仕家善之積爰啓於孫謀是生忠實之臣薦
正鈞衡之位曏辭台路往殿國藩宜孚渙號之文特霈
寵親之澤維師命秩飾壤推榮英魄想存尚克歆荷
曾祖母潘氏追封魯國太夫人制
勑廼者寶元冬仲景至協辰有事泰壇昭答靈貺均慶
方夏漏澤泉壤所以勸臣勞而惇孝治也具官李某曾
祖母潘氏壼儀咸備家範早修謹婦道以可宗監女圖
而毋越善祥有報良嗣聿興為時正人作朕賢弼適優
賢於邦翰屬展宷於陽郊增崇曲阜之封姑慰幽塗之
魄
祖令珣贈中書令制
勑朕嚴禮紫壇祗祼清廟精意以感故瑞福永况慶澤
所被故幽明必通矧公台亮直之臣寵藩翰撫綏之寄
宜褒祖德載厚恩章具官李某祖贈太師令珣志行醇
深襟懷信實早升仕版進服朝聯當藝祖之開基指僭
邦而伐罪屢陳竒策簡在聖心計府商功邦財增羡郡
條賦政民瘼必蠲彌嘉異等之勞將圖不次之用位未
充量遽歎於云亡善及子孫果彰於有後荐登爰立之
任方倚于宣之良肆類克成顯親有典式正鳳池之拜
庶光馬鬛之封魂兮有知欽此優命
祖母白氏追封(闕)國太夫人制
勑郊報之重陟配有嚴朝渙所均上下咸暨推是及先
之寵存乎勸後之經具官李某祖母白氏德禀柔明性
惇淑茂嬪於令族綽有懿風惟慈德之流光祐孝孫而
興緒入為良輔謀必盡忠出殿大邦惠深及物祀儀方
舉慶典惟行宜旌祖妣之賢載易國封之大魂而不昧
服我恩休
祈福道場白文
伏以花雨稱祥適丁於令節貝文演妙虔奉於眞詮爰
擇淨居式延開士贊佛乘之利益助宸歷之鴻長伏惟
尊號皇帝陛下仁惠宅中睿明臨下謹天經而惇治設
神理以寧人畫象寬刑協敷於邦教斵雕興儉丕變於
民風屬端月之肇興願緜區之咸乂羣靈俱泰庶務交
修思與黎氓同均瑞福啓法延於紺宇來寶施於丹闈
集此勝因仰資盛旦皇帝伏願聖猷永茂皇緒寖昌慧
日破昏遐膺於煦育慈雲蔭物畢遂於蕃滋凢居普率
之間共洽熙平之化
祈福道場功德䟽文
伏以金繩闢宇式見於莊嚴貝葉披文爰資於勝利屬
聖神之撫運顧景序之方春庶職熙康萬靈和樂順茲
佳節虔禮眞乘修淨供以惟嚴輯善因而彌衍伏望覺
慈廣覆慧力周施錫無疆之休增延於睿歷演甚盛之
福普及於蒸民凢在幅員永符歸嚮
安陽集卷四十
