安陽集卷三十九宋韓𤦺撰
書狀
大使回諸州去日遠迎
右某啓此者肅將朝命遠奉聘儀方道出於藩圻即刺通
於候舍猥承隆念先枉珍題認降挹之有加固悚藏而斯在
副使
右某啓此者睦隣修好展幣戎行顧名部以經塗辱芳
函之垂問即諧欵晤彌積欣銘
大使回天雄軍澶州二運使去日遠迎
右某此者聘結歡隣叨奉建&KR0950;之命塗經會府即申修
刺之儀豈謂過沐隆慈曲頒精翰荷遜勤之良厚固欣
悚以兼常
副使
右某此者叨聯使節出奉聘儀已促征軺言由盛府豈
謂俯回眷念特貽函封幸趨拜之匪遥固欣銘之舉集
使副回去日不經歴州軍遠迎
右某啓此者祇奉朝綸出修鄰聘過承厚念遐枉芳題
載欽冲挹之私但積悚藏之素
大使回諸州回日遠迎
右某啓此者拭玉修歡甫成於聘禮回轅即路再歴於
名藩豈謂殊私先貽妙翰仰荷遜勤之旨豈勝銘悚之
懷
副使
右某此者已達聘儀再由郡境修名致謁即叙於賓儀
馳使裁緘過敦於主禮仰欽勤重彌積靦銘
大使回天雄軍澶州并二運使回日遠迎
右某此者持玉幣以出疆甫成聘禮駐旌軺而就館再
展賓儀豈謂過沐隆慈曲頒尊翰荷愛存之斯至固兢
刻以兼懷
大使去日回滑州書
右某啓此者恭持信幣言聘殊隣幸弭蓋於邑居徒晞
風於府署敢期英念遐枉珍題犒行之禮甚豐服惠之
誠益著尚遥披奉彌積傾瞻
白溝謝筵狀(以下契丹國表狀)
歲元更歴時聘講歡展幣以行奉邦儀而載肅謁關而
問推宴禮以兼優仰荷眷私彌增感抃
新城謝撫問表
祇膺恩撫伏用兢榮中謝竊以獻歲更端睦隣修好致
比年之禮式謹於彛章慰行路之勤曲形於嘉問仰承
渥惠增紀愚衷
燕京謝酒果狀
拭玉申歡受書將命顧都城之所歴承醴齊之載加仍
兼籩實之珍益甚使軺之寵仰懷恩錫苐極悚藏
澶州謝湯藥表
寵賫有加感悰彌至中謝竊以聘儀為重敢懷蒙犯之
勞藥劑稱珍曲示慰安之禮仰恩輝之下暨顧行色以
增和上戴慈仁彌深感服
副使
猥荷鴻私曲頒靈劑中謝伏以歡隣講好獲參為介之
行上藥均和遽沐蠲疴之賜載欽惠貺徒積兢銘
中京謝皮褐衣物等表
祇膺恩檢就賜珍裘被寵兼常撫躬增惕中謝伏念寶
隣胥協信幣交修屬冬律之方嚴眷使軺而加念式頒
寒服益示至慈建兹騶隸之行亦均輕暖之賜欽承厚
禮實感丹悰
謝館宴狀
都畿爰止方循即墨之儀牢醴具陳亟荷宴賓之禮仰
鴻私之曲被銘丹慊以良深
謝簽賜酒食狀
璧琮申聘甫及於名都肴醳均恩俄推於厚賫仰欽慈
渥但激鄙悰
謝酒果狀
乘軺講好授館修儀猥荷眷仁荐推恩賜載挹醇醪之
味仍均芳實之珍優禮所加悚銘斯至
謝春盤幡勝狀
緹律回春青陽戒節鏤勝俯遵於俗尚雕盤榮錫於時
珍上荷恩私至深銘刻
謝生餼狀
旌軺就館方展於聘儀牢積在廷爰豐於餼禮仰銜恩
惠伏積兢銘
謝射弓筵狀
百名將幣式奉於隣歡五善講儀恭陪於射禮仍浹示
慈之宴彌欽觀德之容上戴恩私伏增銘悚
謝餞筵狀
拭璧修歡既講聘儀之重回轅即路仍推宴餞之私荷
恩惠之載周在感榮之兼至
回燕王狀
玉幣申歡獲將於慶禮椒蘭飲德即奉於英標豈謂殊
私先貽妙翰載認撝勤之旨伏深感著之懷
副使
參奉聘儀謹修鄰好言由盛府將奉温儀認謙禮之載
加辱榮緘之見問其為悚荷曷既敷陳
回中京留守狀
載&KR0950;將命方塵于隰之行促駕經塗載仰維垣之重敢
期英念先枉珍函認謙禮之彌加固銘懷而斯在
副使
獲貳使軺嗣修時聘届名城之甚邇沐芳翰之見臨為
禮至優感懷增厚
謝燕王請赴筵狀
受書講信方歴於名都折俎申歡過敦於厚禮仍貽芳
翰曲示寵招即諧欵奉之私但切欣銘之素
副使
參持慶幣獲届樂都過形削牘之勤曲示犒賓之禮載
欽嘉召彌極感悰
謝中京留守請赴筵狀
適停軺馭甫憩都城俄推置醴之勤仍沐裁緘之召永
言銘戢豈易述宣
副使
修聘寶隣停驂會府遽承芳檢曲示寵招荷主禮之載
豐寘感懷而增辱
謝中京留守餞送狀
年聘成儀使旜復命都城就館重煩延接之私祖帳飛
觴彌示眷勤之厚仰欽優待增極鄙悰
副使
獲馳介乘欽奉隣歡方揭節以言還沐至郊而為餞感
藏斯至染述奚周
謝燕王餞送狀
已達聘儀再由都會荷眷勤之彌渥加宴餞以過豐其
在銘懷固非勝道
副使
參修聘問回歴都畿遽修祖道之儀實厚送賓之禮其
為悚佩無假開陳
安陽集卷三十九
