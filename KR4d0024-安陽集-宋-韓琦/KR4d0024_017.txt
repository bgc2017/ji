安陽集卷十七宋韓𤦺撰
律詩三十三首
御河舟中
過慮先河備輕舟造愜山驚鷗情自動流水意長閑村
落多豊外寒温不定間如何援民溺搔首只空還
視河愜山
河決金堤在漢城曾推延世此經營安人為愜當時意
立事因垂不朽名誰鑿故山釃御水却通新漕入都城
一䟽一塞俱稱利暫訪遺蹤豈易平
至節筵間喜雪
至節開樽就席前六花飛舞助賓筵颺空自勝重羅麵
引滿偏宜旋絮綿合坐歡談霏屑地幾聲横笛落梅天
况逄陽復真亨會贏取笙歌爛醉眠
元宵席上
燈燭森森萬象羅徹宵車馬罷誰何追人好月嬋娟滿
帶雪輕寒料峭多佳節俯從河沴寢群心俄逐詔音和
(得旨放燈)乘春自欲開民鬱不為樽前笑與歌
次韻荅致政歐陽少師退居述懷二首
日跂高風謝世紛只思移疾卧漳濆萬鍾糠粃常知慕
三徑蓬蒿欲自耘忠義心誠終老合仙凡岐路此時分
唯瞻天外冥鴻遠會起卑飛及舊群
塵俗徒希勇退高幾時投迹混耕樵神交不間川塗闊
直道難因老病消魏境民流河抹岸潁湖春早柳縈橋
相從誰挹浮丘袂左右琴書酒滿瓢
壬子上已會許公亭
來守留都第四年年年元巳此開筵一春曾喜陳歌舞
三會皆逄去管絃無樂只憂辭酒客多寒誰辨惜花天
欲看郊外風光野更上亭西祓禊船
上巳視愜山新堤
元巳西津禊飲中築防因視愜山雄調夫雖擾三農業
禦水猶希一簣功曲突慮微方絶患開門輕敵是招戎
岸邊觀者應相笑遭賊徒彎過後弓(去年第五埽决)
壬子寒食會壓沙寺二首
踏沙徐入綠楊中漸見祗園寶勢雄柏奮怒虬環古殿
花遺嬌靨散春風娱心未放歌聲好對目難窮幻術工
(不作樂觀戲術)共醉一時寒食景不須庭際牡丹紅(花全未發)
一春光景速奔車且趁良辰會壓沙藏火未須傳臘燭
感時空自把梨花笙歌不作芳菲主風雅終成冷淡家
歸路復疑霄漢上御波舟稳襯雲霞
同賞梨花
寒食西藍賞素英白毫光裏亂雲騰莊嚴金地三千界
顔色瑶臺十二層后土瓊花慙我寡唐昌玉蘂豈吾朋
雪香豫約為亭號修創終逄好事僧
落花
萬點送春飛人悲未足悲禪關無問理溪曲過開時鈿
委津陽路風回洛水湄流年來自去醉莫論空枝
壬子三月十八日遊御河二首
寒食初過始及旬(八日寒食)魏都偏重此佳辰傾城盡作河
生日匝岸皆如蜡祭人幾艦神仙疑駭俗一川笳鼓任
同民東皇似助熙臺樂併與千門萬戶春
三月遊河魏國風愜山通日正暄融壓沙寺古花殘雪
過馬橋高水飲(去)虹衆樂自深春色外萬愁俱泯醉吟
中天公恐雨傷民意只放輕雲暝碧空
舟中再賦一闋
畫艗雙雙掠水飛一天雲重鎻春暉遨頭不與追鐃鼓
無限遊人寂寞歸
安正堂觀牡丹
何須風雨苦相催自結東君不在媒開晩要當三月盛
豔高宜作百花魁好期天上香魂返長對樽前醉玉頽
誰道元輿能體物只教羞死刺玫瑰
致政宫師張相公遠惠佳篇謹次元韻為荅
八十康寕極品榮神仙居處足頥生風騷此日資高尚
事業當年有太平酒量更從閑後長禪心偏向静中明
自嗟不及飛來鶴(公向在京有鶴自至馴養不去)能伴公遊稱道情
又次韻和續成絶句
醉卧嵩雲得句豪豈知平地有風濤應嗤病驥鹽車重
終日長鳴只告勞
聞致政趙少師遠訪歐陽少師于潁川
一憶賢交動至誠安車雖遠必勤征荀陳為會還推象
嵇吕相思不問程洛社成圖兹易合越溪回櫂彼何情
西湖便是瀛洲上莫接仙遊跨海鯨
聞前都水王荀龍郎中將率二三知舊遊天平
山寺
天平高絶是家山兩治安陽欲到難此日名郎真好事
直攜嘉客遠同觀峯擎寺脚重霄近雹起潭心六月寒
遥想醉吟崑閬裏亂飛珠玉出毫端
次韻荅致政趙少師感懷
羡公朝夕挹浮丘應笑吾曹窘若囚塵外有誰攀逸駕
壺中何處着閑愁心休已得天真樂身退猶存國事憂
積善由來神所勞坐膺全福不須求
壬子中秋對月
一輪徐出海東頭皓彩全供白帝秋桂跡自消安在斫
寶光無缺不因修池心影撼金鱗碎杯面波隨玉液流
此夜圓蟾看處好何須偏上最高樓
登大安寺閣
岧嶤飛閣聳晴空此過層梯第幾重四野風煙籠勝地
半天金碧護真容浮圖逼檻抽雙笋埤堄排雲矗萬峯
數刻飄然霄漢上直疑超界脫塵蹤
八月十九日賞菊
春英無不惜開遲秋菊常懷素景悲慣負晩霜甘索寞
忽逄先閏促離披欲移庭檻嫌傷早擬泛賓罍未入時
自是寒花當守分一違佳節速人嗤
壬子九月七日會大安寺
蕭辰禪宇展疎筵才去登高二日前欲識先期成雅會
要聞清論接英賢何須白雪喧歌板自有黃花送酒船
危閣半空同倚檻一般重九寂寥天
壬子重九
菊有黃花氣候移重陽香萼已乾枝金鈴後坼孤芳在
玉液輕浮一醉宜煙渚去來鴻自適霜叢飛遶蝶何知
風前客帽從吹落且伴山翁倒接䍦
趙資政再尹西蜀
坤維求尹此難才重倚真賢出上懷一去棠隂歌蔽芾
再來人樂似乖崖新承綸綍從天别舊過山川作畫排
莫候使星臨益分即回符采正三階
壬子冬至喜雪
陽氣初升力尚微雪花來促故隂歸潤滋柔荔乘時出
暖逐輕灰應律飛彤筆喜豊書瑞諜土圭收影侍靈暉
踐長班集應同賀劒珮光寒拱殿闈
次韻荅接伴夏倚少卿
定幕雍容綠水濱使軺今喜接光塵當年不足稱良治
此日空慙問大鈞鍾鼎巳無前飲勝笑言應認昔懷真
開樽莫惜俄歡弁數刻相違易愴神
壬子十一月二十九日時雪方洽
近臘猶慳六出繁忽驚盈尺及民寬萬方蒙澤人人賀
通夕無風陣陣乾危石蓋深鹽虎䧟老枝擎重玉龍寒
欲知靈鷲銀為界試陟高樓一望看
新移宴廳
魏藩池館有唐風宴宇耽然制尚雄歲月巳深摧巨棟
庭除非舊逼離宫稍遷基址囂塵外適在園林掩映中
從此命賓何最盛四時嘉景盡牢籠
癸丑燈夕
争放紅蕖燎紫沉勝遊誰肯惜千金人和更有笙歌助
酒美應無巷陌深化國光隂方甚永洞天風物不難尋
如何可致吾民樂長似熙熙此夜心
壬子春分方見迎春盛開以小詩嘲之
迎得新春入舊科獨先嘉卉占陽和今年頓被寒摧朽
應為尖頭送暖多
安陽集卷十七
