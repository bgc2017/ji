安陽集卷十六宋韓𤦺撰
律詩三十二首
辛亥二月十五日
倏忽韶光一半過寒威猶尚壓暄和故摧春色歡終減
屢失花期日旋那病骨不禁風料峭衰悰難遏醉吟哦
凭欄更為芳菲惜重取輕苫擁舊科
辛亥寒食
寒食春城是處花唐賢詩好此難加柳眉拖霧舒還皺
日脚縈雲綻復遮扢抓喜隨膏雨觧(自去冬雪後至此方雨農人為之觧)
(扢抓)鞦韆閑任綵繩斜芳辰只媿樽前淡妓版停歌不振
牙
清明會壓沙寺
時節清明府事閑壓沙高會敞禪關妓歌沈席摧鸚舌
(不聽樂)花影搖樽衒粉顔春色滿添膏澤後人心和入醉
遊間坐中尤覺風來好白雪飛香混博山
同賞梨花
興褔梨珍號素封千株花發此欣逄風開笑臉輕桃豔
雨帶啼痕自玉容蝶舞只疑殘靨墜月明唯覺異香濃
尋春已恨來傷晩莫厭頻揮㶑灔鍾
又一闋
花下延賓啟宴杯回頭香色即成堆主人自挈宜城釀
不為青旗趁爾來
辛亥上巳會許公亭
修禊園林枕御津宴亭軒豁足娱賓羲皇治世舒長日
崑閬仙風爛漫春脫俗且將詩送酒(不聽樂)縱吟須仗筆
争神會餘俯仰皆塵迹不醉山隂定笑人
許公亭席上别鎮帥吕公孺諫議
元日津亭景物嘉喜留軒馭弭高牙棠隂共識思賢地
柳色偏傷贈别家御水少陪乘興棹潭園難趁及時花
杯深莫拒勤拳意去路音輝日日賖
同賞牡丹
國豔孤高豈自媒寒香加力試栽培當時尚昧隨和貴
今日真逄左魏開名品已先推洛譜夢魂唯恐失陽臺
花王親視風騷將中的方應賞巨杯
辛亥三月十八日遊御河二首
都人殫出集河湄猶記從初放水時三五已過修禊宴
浹旬行作送春詩微波濺韈仙浮棹曲岸當壚柳映旗
自笑遨頭衰復病也同歡俗恣追隨
從俗㳂流輒命筵平沙經雨潤河壖百泉遥𣲖初來日
三月深春欲去天夾岸綺羅香未散幾船絃管沸争前
波間無限能泅者不信迎潮絶技先
遊河遇雨
開席臨流雨驟侵都人殊鬱勝遊心侍娃不見塵生韈
農糓偏欣隴拔針郢雪鬪高閑未按(不聽樂)峽雲争去杳
難尋無過却下船中坐豈廢衰翁醉又吟
次韻荅致政趙少卿
登科常媿處盧前叙齒於兄小十年鶴不稱軒猶自若
鴻誰能弋巳安然山頭俗駕歸誠晩湖外扁舟見獨先
惟有大鈞公道在方圓隨物舊同甄
喜雨應禱
連月愆陽作旱災龍壇申禱潔三垓至誠始懼卑高隔
嘉應俄如影響來喜闊農心歸擊壌潤深人意不驚雷
大鈞廣播知難報埏埴何嘗望一杯
次韻荅簽判沈唐太丞應祈雨足
一雨滂沲過作霖油雲隨禱極隂森微誠未必回天意
靈荅潛知渴衆心瑞絶莫先惟在糓價高難擬不論金
朝來田畯更相賀犂下侵滛二尺深
寄致政歐陽少師
獨步文章世孰先直聲孤節亦無前欲知退足高千古
請視經猶疾五年在我光隂長更樂扶天功業去如捐
西湖風月誰為伴笑許當時處士賢
盛暑思接榮歸之游寄相守張工部
伏暑如何散鬱陶榮歸陪賞望空勞紅芳照檻蓮千頰
綠蔭環波柳萬條趨第小車誰競挽見山新址日增高
遥知賢守多娱地詩筆雖豪酒未豪
辛亥七夕末伏
二七今同末伏辰初秋時候暑微熏星橋舊說通靈匹
劒肉何人遺細君塋席冰寒心共爽噪風蟬急耳欣聞
郢中新曲高難和唯付珠喉任遏雲(時簽判沈太丞有七夕新曲)
七夕會關亭觀蓮
陶暑娱賓次水西滿塘蓮豔馥軒墀荷坳似學傘飜去
房曲如將盞到垂肯把風流欺儉幕且憑歌調擬吳姬
從來拙宦老難巧任過靈光醉不知
貽邢臺史大卿
憶帥秦亭二紀餘當時賓幕盛芙蕖椎牛共樂毬場宴
倚馬常資記室書台席久從還綬退月卿猶滯剖符居
樽前想觧流連意一笑難逄易摻袪
元城埽行河
怒河秋漲俯都城縱囓長堤豈易平氣悍若從天上落
勢高難使地中行築垣居水雖危事沉馬回波是至誠
故道幾時循禹跡免教常歲害民生
行河道中
鱗鱗郊隰引雙旌頓豁塵襟病眼明微靄際空隨日破
遥林環野接天平捺弮禾重籠新雨䑛犢牛閑罷力耕
策馬故尋堤上路移時欣在綠隂行
辛亥八月十六日社始月望
中秋不必拘三五惟望時方月正圓巳薦社壝通肹蠁
始開賓席對嬋娟清光自喜今宵滿俗會從輸一日先
樂事幾(去)為風雨破直須歡飲倍常年
辛亥八月十六日夜復值隂晦
舒輪方滿正中秋報社神歆巳降休且共良農歌稔歲
何須明月照高樓金絲自壯歡吟氣風雨終為樂事仇
酣飫野翁猶帶斷不争豪飲亦堪羞
中秋飲散始微見月
待月中秋欲共歡不堪隂晦阻羣觀賓歸巳徹青油幕
雲綻聊窺白玉盤就榻酒狂平未歇據鞍吟苦得應難
孀娥此夕潛何甚專要人將别眼看
九月四日會安正堂
秋光濃拂使君家尚去重陽五日賖且誦好詩成素飲
更先諸客對黃花池萍漬雨錢錢密塞鴈書空字字斜
但縱高吟開醉膽莫驚搖落動悲嗟
辛亥重九會安正堂
斯堂曾許占風光(去年詩有留與鄴都為故事年年常占好風光之句)須到重陽
復命觴坐上半非前歲客杯中無改舊花香初晴巳過
登高水散慮宜趨自得場唯有一時詩酒戰願開強戶
振雄鋩
即席再賦
蕪音逄節佐賓罍屬和當筵盡雅才銅鉢一聲詩已就
金鈴千朵菊争開月明正有抽毫樂夜永何方秉燭回
無酒可嗤彭澤令東籬空望白衣來
辛亥重九登騎山樓
西北樓高四望長登臨還賞節辰良荀陳盛集星光動
相衛名山記字詳瑇瑁不妨欹醉弁茱萸誰自鬭香嚢
病翁安敢當能賦只俟英瑶作報章
和運判張端秘丞戲題安陽郡園
垂楊隂裏百花開誰記當時任意栽好事繼逄賢太守
筭無心望主人來
代郡園見荅
晝錦輕抛又幾年縱逄春色亦依然争知臺榭笙歌外
盡是猿驚鶴怨天
再戲郡園
一辭康樂困喧囂花笑鸎啼似借嘲日望君恩容病質
得歸應自觧譊譊
再代荅
買臣素賤猶鄉守莊舄雖榮尚越吟巳葺吾園似仙府
莫教歸信苦沈沈
安陽集卷十六
