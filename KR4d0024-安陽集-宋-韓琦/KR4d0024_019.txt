安陽集卷十九宋韓𤦺撰
律詩三十八首
元日祀墳
寤寐先塋敢暫忘元正親得奉肴觴病襟不覺支離困
山勢頻瞻蜿蜒長盡日風埃天暗淡一冬田隴雪微茫
人思三白今無望只覬春膏浹萬方
喜雪
始駭經冬雪時飛但歛塵誰知高厚意頓與發生春巳
慰三農望何妨萬卉新病翁聊一醉歡喜過斯民
甲寅燈夕會淨明寺
元夕山樓撤舊層荒年人必減歡朋聊趨淨宇莊嚴地
一看通衢自在燈(災傷之年官不放燈令民間隨便點照謂之自在燈)慰俗不專
樽爼適開愁宜有管絃能歌筵更把新詩代(坐客不聽樂)環
視應饒士女憎
甲寅上元
元夕雖荒欲罷難群情宜向此時看官緣歲歉思從約
俗樂春遊肯自安風引香塵人不斷月和殘雪夜方寒
誰知病守憂民意歌舞樽前是強歡
次韻荅王荀龍郎中旅次除夜
故隂方向此宵窮有客趨朝念禮容將獻未央稱賀酒
坐聽長樂欲鳴鐘恩回品彙滋榮近賞及孤平信息濃
早晩歸同鄉圃會縱觀春色上危墉
寄題致政李太傅園亭
洛下名園比比開幾何能得主人來争如塞上抽身早
長向花前盡興回九老儀形傳好事十洲風景與仙才
無時嘯傲煙霞外世務紛紛想厭咍
早春病起
朝來殘雪盡春意滿東郊嫩綠開池面深紅點杏梢山
晴添遠靄鵶暖認危巢正是芳時病吟鸎似見嘲
北第洛花新開
移得花王自洛川格高湏許擅春權管絃圍簇生來貴
天地功夫到此全絶豔好將金作屋清香宜引玉飛錢
一聲舊幕行雲曲(前魏幕沈太博有曲甚工)醉斝争揮不論船
郡圃春晩
溶溶春水滿方塘欄檻風微落蘂香盡日楊花飛又歇
有時林鳥見還藏沉痾不為閑來減流景知從静處長
欲戰萬愁無酒力可堪三月去堂堂
寄院主淨慧大師
祖風門法在坤維早厭京塵杖錫歸巳大化緣興佛事
更窮真際得禪機人觀相好咸生信師顧莊嚴亦謂非
崗指牛眠今果驗益知嚢訣盡精微
春寒呈提舉陳薦龍圖
春寒入人骨病肌尤見侵芳園欲暫適風惡不可禁回
身復擁爐噤餘難發吟幾日陽和恩一開愁悴心
癸丑再題康樂園
曾拓名園壯鄴中本思行樂與民同人安日見嬉遊盛
歲久誰知治葺功幾席病春臺榭雨一軒忘暑芰荷風
三來欲伴群心適勉強樽前作醉公
春日磑亭同會
金湯西北綠隂中雙磑當渠一𣲖通人跡罕來花自老
利源常在水何功事能如意嗟常少春苦無情去又空
大抵相知難會合且同樽酒醉春風
寒食祀墳二首
禁煙時重展先塋今日躬為拜掃行撲面塵多嗟歲旱
得苖田少奈民生二分春過寒猶峭四合山來眼暫明
思奉松楸存寤寐不因濡露始勤誠
太行山下列兒孫重疊千峯浪勢奔近麓縈回藏勝地
先墳長遠得安村(墳在新安村)雖榮不及豊親飬更病須來
㓗祭樽欲使族中知盡力各思忠孝大吾門
寒食東墳
萬株松柏筆鋒攅塋在西崗落處安念祖力完先隴易
祀墳三作守臣難農疇失稔煙徒禁祭禮從風食尚寒
已事勿嗟歸甚速要勤營奉合休官
靈嶽道中(村名)
東西崗遠截空横崗下村村聚落成柳線略無經雨色
麥針微向近河生龍鍾父老知迎拜磽确田疇尚力耕
自古班春須䘏患我觀民病若為平
清明同上已
清明池館足遊人祓禊風光共此辰晉俗浮觴存勝事
漢宫傳臘寵鄰臣若云荒政宜蕃樂是使熙臺失衆春
應候從來多甚雨幾時膏澤慰斯民
寒食開園
名園民喜及時開聊慰群心共一杯美酒衆忘深巷陌
好花生值惡風埃行人盡陟春臺去尺雨宜蘇旱歲來
病守當筵誰會得不聽鐘鼓只聽雷
晝錦堂同賞牡丹
牡丹親植錦堂前回首光隂二十年一見開顔如有舊
三來經賞豈無緣競新品目應輸洛獨守單平似信天
欲寄朝雲皆大筆願搜豪句飾妖妍
晝錦堂再賞牡丹
錦堂重賞牡丹紅不惜殘英數日空嘉豔豈無來歲好
清歡難得故人同誰言山下曾為雨(一春無雨)只恐身輕去
逐風共且對花開口笑莫持姚左較雌雄
暮春書事
榆莢空飛不算錢韶光歸速置何緣惜春情味過年少
戰酒英雄退日前竹笋迸階抽兕角楊花鋪水漲龍涎
妖妍萬變成凋謝長飬須資大夏權
暮春書事自和
東君回轡肯留連詩入衰情更易緣荷葉如錢生水面
楊花飛雪滿階前感時空濺傷春淚殢酒思流見麴涎
殘景向人催上老似推公道不容權
北第同賞芍藥
芍藥名高致亦難此觀妖豔滿彫欄酒酣誰欲張珠網
(醉西施)金細偏宜間寶冠(金線冠子)露裛更深雲髻重(髻子)蝶棲
長苦玉樓寒(樓子)鄭詩已取相酬贈不見諸經載牡丹
狎鷗亭同賞牡丹
東亭嘗種廣陵花美豔增新出舊牙小魏風標高洛品
大喬流徙得孫家丹砂纈妙深難染白玉冠危塋絶瑕
肯與姚黃為近侍亦須稱后始無差
久旱喜雨
旱災誠久歴三時祠禱雖虔似不知一夕雲雷施利澤
萬家溝壑復生期禾苖立後收多早天意回來此未遲
恩被無垠才數刻盡思人力欲何為
初伏避暑
四序推遷理亦常其間天意或難詳將今炎暑收殘虐
何使清商豫伏藏幾日西風來拂袖昔時中冀盛飛觴
無辭剰引南燕酌(匠者滑人善釀冰酒)鹽疊冰峯合坐凉(冰散鹽疊之雖)
(危不墜)
寄提舉劉思封
連年河朔失時豊將漕推能選擢公萬慮本期充歲計
一言思欲動宸衷知難願易澄清寄遂請俄司駿極宫
殿柱有題應不忘肯容材哲便甘窮
七夕
星潢今夕度仙輈人世争為乞巧樓萬室瞻迎皆欲得
一生孤拙未嘗求緱山月白遺新曲漢殿窗明識舊偷
若道營橋真浪說如何飛鵲盡髠頭
次韻荅文侍中寄示韓晉公村田歌舞圖顔魯
公䟦尾仍使題于後
韓畫顔書世絶殊鈴齋時足奉驩虞䟦題應命誠羞澁
不是跳龍卧虎徒
甲寅中秋對月二首
七寶成輪上海東他圓争與此時同須知一夜清光别
為得三秋正色中唐曲聽回雲作駕鄴園游盛蓋飛鴻
古人只恨音塵闊對賞樽樽願一空
中秋侵夕啟賓罍共看長空一鑑開四坐雪霜清耳目
萬家崑閬倚樓臺波凉桂子從天落隂極潮頭半海來
正好抽毫競高唱當筵人勝仲宣才
提舉陳龍圖遷居邢臺二首
鄉居新葺後歸興邈難招老去重離别秋來添寂寥雲
横初送鴈渡淺未成橋千里猶思駕封圻幸不遥
多病襟懷易入憂那堪驚别復驚秋難追劉白樽前樂
尚約松喬世外遊花發東籬誰共酌草荒南浦只生愁
從兹冷落歡吟地晝錦榮歸與狎鷗
甲寅重九
勉同風俗燕重陽可惜良辰值歲荒南畝流民方塞路
東籬嘉菊漫浮觴雖無絃管追遊樂頼有山川氣象強
自笑當筵陶靖節幾時歸去傲羲皇
孟冬朔日祀墳二首
親塋來展祀郊野未霜嚴古道日低削高山時仰瞻寒
花雖在目短榖不加鎌多少幽閑趣吾方事退潜
首冬齋㓗欵先塋極目郊原一望清無限人心蘇尺雨
有時天意活蒼生遥林蓊鬱霜來晩荒隴稀疎穗不成
何術濟民歸未得媿偷官禄奉粢盛
祀墳馬上
二塋逄節展松楸因歎農疇荐不收高穗有時存蜀黍
善耕猶惜賣吳牛泉乾幾處閑機磑雨過誰家用糞樓
首種漸生還自喜尚憂難救赤春頭
安陽集卷十九
