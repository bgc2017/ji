安陽集卷三十八宋韓𤦺撰
書啓
昭文相公(以下十啓代司封兄)
右某近覩進奏院狀報伏審某官肅奉制恩榮加寵典
恭惟慶慰竊以登槐鼎之任注意斯崇躍龍鳳之池褒
賢式重而况翼宣盛美扶助神靈昭成弼亮之勲顯對
洪寧之運駢膺異數胥恊至公伏以某官茂德鎮時純
誠體國負尊主安民之業持秉鈞當軸之權而自位冠
中階功先上衮三辰順歷慶調爕以凝猷萬物遂宜致
幾康而洽詠果見巖瞻增聳棟用彌隆嘉黃閣之奮庸
峻紫垣而命秩憲侯修職方興禮讓之風樊仲翰邦永
著將明之效某夙叨鈞照適繫郡條燕賀厦以居多徒
深竊抃金在鎔而罔間更仰裁成
集賢相公
右某近覩進奏院狀報伏審某官肅奉堯綸再調商鼎
恭惟慶慰竊以乾台上炳衆仰於三階宰府中嚴位尊
乎四近矧復素敦體貌動繫諮諏示注意之莫先顯奮
庸之彌劭爰推異數允屬宗工伏以某官廟噐淵宏棟
材隆厚茂著直方之德遐恢燕翼之謀嚮者成務機衡
均榮屏翰九河䟽潤方惠俗以凝猷十乘宣威荐陪京
而作鎮用能兩宫䟽寵百辟具瞻既增秩於天臺復兼
榮於書殿山甫將明之業大憲周邦鄼侯信謹之規永
寧漢室曲加台照屢賜齒憐疲馬戀軒莫展馳驅之效
大鈞播物更資甄造之仁
中丞
右某自審光膺節召入覲帝暉三獨坐之持綱允歸素
望七諍臣之命秩駢集茂恩顧惟滯涸之蹤適困沉迷
之務尋疎奏記但頌得賢恭惟執邦憲以不回輯天祺
而載厚伏以某官材推棟幹德重縉紳負經世之沉謀
對彌文之景運而自首居雋選高視貴塗益注意於凝
嚴洊奮庸於中外尚抑爕調之任方居彈擊之司蹇蹇
王臣式著匪躬之節赫赫師尹佇符維石之瞻内揆單
平永希甄育
轉運賀冬
右某伏以魏亞歲朝魯書雲物清臺考雜候之課瑞協
珠躔黃鐘推六氣之元温來鳳律恭惟某官才謨秀慱
風宇疎凝隆禁坐之眷惟奉使臺之經計懿綱盡舉徽
績彌光踐長方戒於靈辰席寵行躋於近著某猥居慶
蔭僻守陋封修府謁以尚遼頌神釐之益固
洪州知府學士
右某伏念恪職方州搖旌府署顧休文之薄宦幾歎﨑
嶇仰彦輔之高天阻披澄澈屢更芳籥闕貢單函矧曠
度之斯容諒孱蹤之未棄緬惟布寬書而有裕暢和液
以胥寧恭以某官器宇閎深機靈爽邁荐斡流錢之利聊
專分虎之權恢牧人御衆之才適蠲衆瘼應開德宣符之
曜行副具瞻某早序後陳正遥卿蔭懷風企德空馳託素
之誠彈冠振衣翹俟褒賢之命更冀順茲暄律精保粹襟
昭文相公
右某伏念某僻分封宇越在江壖仰符曜之熒煌徒希
委照觀槐庭之邃密萬效趨隅恭惟副兩宫求治之懷
舉三事調元之職休祺協茂美實增和伏以某官燕翼
凝猷柔嘉藴德胡公作輔天下仰於中庸魏相持衡海
内歸於禮讓聿樹鴻鈞之化永隆巖石之瞻伏祈上為
廟朝俯遵時令萬機兢業更頼於弼成五福康寧彌資
於嚮用
集賢相公
右某啓伏念某邈守淮藩坐移春律曠時修問蓋懼瀆
尊以日傾心徒知蔭德仰計弼成天下之務勤宣堂上
之謀中外以安福嘏增厚恭惟某官以文武之材臻世
治以公輔之量鎮時風一人倚為股肱四海望爲霖雨
唯均調於寢膳以保乂於邦家禱頌之誠倍百常品
學士
右某伏念典城攸繫蔭宇尚賖登元禮之門早承於容
接閱公幹之簿方歎於沉迷久疎託素之儀苐積懷風
之想仰計燕居多裕雅履敦和伏以某官志度淵英噐
懷沉密襲充閭之善慶騰歷塊之修塗紬石室之文方
凝懿效沛楓宸之寵行踐貴階更祈順春籥之載暄保
神襟而自重
安撫待制
右某伏審某官高擁使軺遠綏淮服徇行風俗究民瘼
以咸蠲宣布詔書廸承恩而載厚恭惟上副穆清之念
適居蒙犯之勞粹韻敉寧沖祺舉集某猥分州任僻介
江壖企雲蔭以非遼卜郊迎而在邇更祈俯順時令精
調寐興
鄂州知郡郎中
右某伏念匪遥英範熟聽休聲公幹之範沉迷適嗟堆
案彦輔之天澄澈莫遂披雲豈謂猥沐降慈荐貽芳訊
認遜勤之載厚實兢佩以徒深恭惟樹風愛以彌敦固
祺祥而協茂伏以某官才謀博贍韻字疎凝楓宸夙厚
於眷懷竹使聊膺於寄任布六條而問俗已浹殊聞走
三節以奉朝行躋近列顧韶妍之向慕接談對以尚賖
倍冀珍頥式符虔頌
狀元大著學士
右某伏念屬自淮南䑛鼎接仙馭之靈蹤潁隂聚星闊
朋簪之勝會悵一官之異守憑尺素以幾稀企德懷風
惟日為歲而復門衰祚薄途泰命屯合符方代於瓜期
毁眥遽罹於荼苦奉涓塵之孝曷報劬勞託手足之親
殆成消瘠繼審踐司文之秘署參集雅之儁游逖仰殊
遷徒深竊抃緬惟陪豫游之多暇介神祉以胥寧伏以
某官體淳淑之姿負宏傑之氣擅天人之奥學擢對無
階揭日月之大名逢辰自樂方由匠局出贊侯藩隆黼
座之注懷應鋒車之趣召亟上千篇之奏旋紆二月之
觀給筆蘭臺揮鉛玉署漸鴻鸞之黨引籍金閨紬龜龍
之圖彯纓麟殿方且儀刑閨彦表的書山獻東觀之竒
文時宣盛德借上林之全樹密占芳栖佇見賢頌聿興
帝墳增煥飛翠緌而拖鳴玉坐跂亨衢登紫闥而侍北
辰日承清燕允彰瓌望式慰輿情某早序後陳喜聞嘉
遇莊溟載運諒翔鷃以何攀原野未遺冀亾簪之在念
尚遼欵拜良切傾顒
詳議殿丞
右某伏念屬自禁坐掄才接荀龍之懿躅侯封贊守邈
千駟之高閎拜風格之攸疎鬱心靈而第極官曹是繫
客素罕憑重以謭薄之材屯蹷尤甚適及戍瓜之代遽
纏風木之悲泣血未停凋年已逝仰計首公暇豫味道
粹寧伏以某官志度淵英才謨高正早飛蕤於膴仕亟
騰逸於亨衢三尺持平務究寬賖之法九清沛寵行躋
顯近之班兼審狀元學士乙奏尚方試言平樂陟先瀛
之秘局簉蓬署之清資錢萬選以馳聲式欽嘉遇弁一
彈而樂用彌積歡悰尚阻披承冀加頥衛
淄州知郡學士
右某伏念昨以絶奉循陔之養遠依同氣之親邈在淮
壖夐遥鈴府王粲自離於荆渚無所銷憂惠施方視於
濠魚未能知樂屬衰麻之在疚固鱗翼之罕憑敢謂弗
替厚憐遠頒珍誨欽奉降挹苐極靦藏備聆政迹推優
神襟集慶恭以某官負宏傑之噐禀醇和之靈式縻鳳
署之英才慙委虎符之重寄杜氏以夾河為郡交喧愛
樹之謠楊君以垂組夸鄉俯接維桑之地惠利已凝於
殊績龐鴻將沛於茂恩深冀遵調少符顒繫
運使郎中
右某伏念昨者執萱背之喪因而去職覲棠跗之戚久
矣離羣邈眷魚梁謀飛鷁櫂屬揚舲於楚甸偶按郡於
海瀕冐柴毁之容敢修名而致謁擴淵回之度俄坐傳
以見延使旆言旋賓墉再伏承顧盼而倍價被奬勖以
增榮旨酒嘉肴辱升堂而示禮犀舟勁檝俾破浪以無
虞荷博濟之惟優固厚銘而斯極茹荼攸切奏記有稽
恭以某官球序融輝嶽神鍾秀對文物葳蕤之運挺棟
梁磥砢之材聿奉帝俞出分邦曹范滂以登車攬轡自
肅提封桑羊以據相運籌行膺懋寵更祈俯順氣序謹
調寢興
楚州知郡都官
右某伏以昨以絶奉循陔之養遠依同氣之親幸假道
於懿藩得趨隅於盛府過敦寵迓增紀愚衷倚廬之念
方深奏記之儀僅闕緬計樹教條而流愛固祥履以延
禧恭惟某官禀醇和之靈厚寬中之性臺閣夙推於素
譽搢紳咸挹於高芬式奉帝俞顯分邦寄仲寶之若有
神道必研輕重之幾子幹以深達故宜居存清淨之務
惠利已凝於殊績龐鴻將沛於茂恩仰冀遵調少符瞻
願
海州知郡郎中
右某伏念倚廬增歎趨府夐賖音驛馳誠懼沉波之未
達風旌結念固引領以方勞緬惟政績茂宣襟靈協暢
伏以某官沖純毓德愛利凝猷富經國之遠圖抱牧民
之良幹剖符統務式彰文紀之英才增秩賜金佇舉孝
宣之故事春序融爍賓墀阻修冀遵頥衛之方少緩瞻
顒之素
宿州同判屯田
右某伏念披樂令之雲天方遥晤對仰謝庭之蘭玉仍
接婣聯屬衰杖之疚懷闕飛鱗之託訊緬計樹風多裕
履道彌冲伏以某官理擅民宗才經世務應積星之上
列贊分虎之近邦揉木銷金聊宣於善化舒紳緩佩行
陟於近司屬夏戍之有初冀天倪之是保
秀才(杜)
某啓蘭薰菊耀久挹於高芬玉潔冰清仍聯於茂族眷
美疆之甚邇貢柔削以多疎屬在哀煢殊非簡傲仰計
貴隂勵業毓性凝和秀才郎狀元繡組成文珪璋範德
草副命部之薦尚淹摶海之程矧國家巍煥宣猷暉昌
復旦崇英逸偉方求應務之才發策决科佇塞錄賢之
詔更希頥衛式慰傾祈
轉運司部
右某伏念邇者幸屬天倫遠分郡政方謀趣治旋會按
行暨獲趨塵亟承欵接載荷優隆之賜永銘頑固之懷
仰振舉於列城諒便藩於景福恭惟某官才謨緯世望
實光區總善部於中臺幹要權於外計聿豐經用載洽
殊聞孟傳持綱清詔克申於雅志千秋作輔富民行啓
於真封更祈順嚴律之有初廸粹襟而自重
撫州臨川知縣寺丞
右某伏念屬自禁座掄材誤竦前芻之誚侯藩㳂牒遽
參剖竹之榮窘若宦遊邈焉風會加以門衰祚薄途泰
命屯合符將覲於芝庭累釁亟延於萱背羈孤至此言
叙何從荐易芳年疎馳短札豈謂猥蒙冲眷遐枉珍題
荷降挹之兼常第刻著之惟永仰計首公多裕毓性敦
官伏以某官德牧瑞儀韶英正韻適分曹於棘署聊賦
政於雷封千室鳴絃已布阜安之化四門啓籥方延駿
茂之才希順廸於粹襟佇顯登於貴仕其為企頌曷既
剖陳
光州知郡狀元學士
右某早者寓跡中州趨塵上館文暢之才具美載挹英
風相如之騎甚都繼臨窮巷暨首涂之斯廹卜賫刺以
莫遑近審光奉綈章顯分符寄適黃堂之視政諒素履
以敦和恭惟某官桂苑橫飛蓬山獨步鑒局尚於夷遠
思理禀於清純前賈席以問釐方隆寵遇厭嚴廬而出
守暫遂便藩已鳴千室之絃亟成旬日之化鋒車趣召
行膺用板之恩鳳掖司言竚演明緡之命更祈冲衛式
副虔誠
明州同判屯田
右某啓伏自欒棘餘生再塵於仕籍菁莪善育猥厠於
英游顧亥豕之未分復管庫之為役神標邈爾俗狀紛
然欲一致緘縢少導悃臆其如休直相半出納互繁陳
孟公之口占胡能有意陶士衡之言荅豈逮如流矧通
恕之可詳匪怠驁之加責恭惟中和舉職愛利及民當
九夏歊炎之辰輯五福康寧之用伏以某官天才開敏
氣宇疎明暫關掌於郡條已著聞於風迹庖硎載發適
彰投刃之功漢席方虚彌渴受釐之對即膺迅召入簉
近班川塗阻長圭籥遷貿首公之外繕性是宜
相州知府學士
右某伏念屬自某官輙從劇任出鎮名藩懷紱之鄉固
篤於時寵歌襦載路諒洽於民歡仰惟化醇俗以惟和
輯純禧而益厚伏以某官才謀自任強濟有聞荐總要
權居成懿效運計籌而商利克羡邦財奉使竹以班條
方隆政績佇沛龐鴻之寵入歸嚴近之班惟冀順時少
符延想
舒州知郡郎中
右某言伏念自某官辭計部之繁領州符之重遽茲摻
袂俄及凋年致問絶疎馳精㒺暇恭惟政發其譽化醇
於民坐臻平簡之風舉集沖休之福某官噐德兼劭不
謀自高早推應務之能洊被使煩之寄居聞異最動振
淑聲求名部以班條方資偃息委細書而被寵即覲凝
嚴惟希善養粹和少符詹詠
狀元正言學士
右某伏念自審某官陟岵纏悲棄官行服悵&KR0008;風之寂
爾奉慰削以闕如復以守藏所縻繼日鮮暇望神標而
夐越走俗狀以空疲雖欲一致緘縢少導悃臆其如筦
庫之任米鹽甚繁窘於五木之拘涸若百亟之意諒寬
明之可悉匪大驁以見尤恭惟春律布和家居鮮味雖
孝思之㒺極在禮典之不踰佇見隙駟終祥詔鳳申渥
入踐雍容之列峻陞清切之司川塗阻長圭籥遷逝善
為開抑勉自保頥
楚州知郡都官
右某伏念竊吹書山日甚空疎之誚搖旍郡閣坐違英
絢之姿矧惟蘭玉之親仍締葭莩之援馳誠僅闕負刺
彌兢恭惟觀省民風敦明治體當砥節首公之暇得餐
和履順之宜伏以某官性行淑均才謨高正應積星之
上列持分虎之要權熊軾班春已洽愛棠之詠鳳書申
寵行膺用板之恩更祈順韶律之惟和廸粹襟而自重
運使學士
右某伏念時駟易馳神峯夐隔抗塵容而自效煩使增
勞具短札以為儀空函罕致諒兹寬悉必恕頑疎近者
輙上奏封懇圖州任天仁從欲適下於俞音諫局備員
俄膺於渥命退惟冒寵誠出更評豈謂過沐周勤特頒
誨檢曲形敦借苐積靦藏仰繩部之多餘固逆釐之彌
厚伏以某官才謨敏贍識局該明兼資鯁亮之風簡在
顒昂之眷暫膺温詔移總懿綱八使申威已振澄清之
譽九年足用即觀紅腐之饒矧洽殊聞行躋近列肇升
嚴律增企儁游萬冀遵頥少符言頌
江西運使兵部
右某伏念倏暌粹度俄及蕭辰箴補無才方懼尸官之
誚澄清在望已隆按部之風近者伏審三載疇庸五兵
峻秩凡叨契愛之分舉增驩懌之悰恭惟經畫多餘釐
祥茂集某官沉明毓性端亮馳稱攬轡申威大康於遠
俗析毫商利彌衍於宏謀佇成績之有嘉聽褒恩之在
邇唯祈順序少慰翹誠
壽州知府學士
右某伏自某官輙從劇任榮領便藩顧箴補之無才日
慙充位仰寬明之樹化時用偃風催疎裁記之誠增役
離羣之恨緬計布民經而有裕丁葉序之云初塗誦載
歡神釐舉集恭以某官才猷自任端介不回早從仙室
之游暫奉使旟之寄閉閣而治方從偃息之懷趨節以
朝行被褒優之命伏冀俯順氣候精加葆調
知府密學
右某啓某屬者誤被宸恩擢司明命演帝綸之重方媿
空疎備使隰之行遽叨簡任其榮甚過所貴未勝辭避
莫從憂惕兼至暨治装之云廹實裁記之未遑蓋主上
以仁治中區惠先遠俗勤詢歲旱貽惻聖衷慮生籍之
流庸傷物價之騰躍雖歌襦之化固久服於民心而乘
傳所過庶咸知於上意適兼程而虔命將入境以傾風
敢謂猥沐殊私疊貽精翰仰認履謙之德舉增為感之
懷欵奉有期瞻忭無已
永興招討太尉
某啓此者誤膺朝選叨貳使權蔭德有階是為天幸度
才無補第恤人言嘗裁記以通誠即治装而引道已度
崤函之險式瞻秦雍之雄掃舍人之門將修府謁啓元
戎之乘佇託車塵欣望所深實倍彜等
同前
某啓屬者暫違節下入奏廷中達將悃之謀雅符於上
意賾柄臣之論盡恊於前籌奉成筭以出都指歸塗而
促駕屢承教問曲示眷存内惟鄙庸敢忘兢荷棠郊在
望已及於提封蓮府多賢即陪於高議
同前
某啓保邊無狀被責為宜忽奉詔函俾趨宸闕顧勲庸
而何有矧疆埸之未寧累上奏封願留職任至誠斯切
成命莫回雖軺傳之載馳但心顏而自愧豈謂不忘齒
記先貽教函過敦愛奬之私益重謙尊之德此蓋某官
翊隆大業稱引後生謂嘗備於屬僚每借言於公論致
兹孱𤨏誤玷寵光期入覲於威顔方再陳於讓懇未遑
多叙徒積厚銘
鄆州赴上謝兩府
右某啓近奉敇移知鄆州軍州事已於今月五日到任
上訖淮南善地所寄已優汶上名藩被恩彌重内惟過
幸誠出先容此蓋伏遇某官以道佐時以仁恕物軫其
疎外曲有借憐致兹易地之行實亞陪京之近敢不心
存愛利力服忠勤勉師循吏之為庶答大鈞之造
乞致政上二相
冒榮過分得疾早衰雖叨鄉里之為州奈苦膏盲之肆
便不求安退是速隂誅比瀝血以奏封願賜骸而就第
愚誠已至天意未回此者伏遇某官道輔唐虞德高䕫
契以萬物遂宜為至樂以一夫不獲為深憂幸此孤孱
嘗攀雅舊敢望察其素實閔以病體謂力丐於休閑知
事非於矯妄特加公論曲賜先容述真懇於上前必垂
恩可救餘生於言下實賴矜全内惟犬馬之殘年曷報
埏鎔之大惠
安陽集卷三十八
