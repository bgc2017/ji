安陽集卷三十二宋韓𤦺撰
表状
癸丑相州謝上表
臣某言奉勑差判相州軍州事已於今月六日到任上
訖别都再滿難力勉於殘軀故里三臨見恩殊於舊老
已班條教徧曉吏民既知聖君慱爱之仁又慰前守復
來之望臣某中謝伏念臣孤忠少與他技非長荷累朝
含育之私玷上宰弼諧之久向辭鈞軸冀息衰疲會西
鄙之繹騷繼北方之震溢復當憂責莫遂安休補鄉邦
屢得於虛名領帥任通踰於再閏矧是鄴京之重素推
朔部之雄事鞅掌以装懷殊無少間病纏綿而仍歲寖
以不支及茲當代之期輙露乞憐之訴願上節旄之過
寵特更桑梓之近州始錫溫言諭河内所留之意卒膺
可詔有會稽如請之行臣嘗考載籍之名臣記本朝之
逹宦凢得被典城之寄幾何諧衣錦之榮如臣稠重振
古稀闊展先冡而松楸動色過里門而耇稚相歡此蓋
伏遇皇帝陛下廣覆無偏大明必照顧蟲魚之細尚唯
恐於傷生况簮履之恩固不忘於軫舊乃厚曲成之造
俾延將盡之年敢不調飬病襟激昂老節不以鄉閭而
為苟且之政不以疾疹而幸尸素之安氣體遂完或可
備國家之用筋骸益瘁即當求田里之歸斯犬馬之所
存在君親而何報臣無任
謝賜生日禮物表
臣某言伏蒙聖慈云云者親生在旦方萃感於已孤君
賜維時遽拜嘉而至渥寵榮所集震厲無從臣某中謝
伏念臣底滯天資迂疎時用特緣一介之術業歴備三
朝之弼謨罄極短才猶坐兼於衮鉞徘徊重禄未歸就
於田廬左弧第謹於私庭中詔忽傳於子舍衣頒内府
馬錫天閑韀葉有輝噐文加鏤生而維翰實慚山甫之
降神今也所蒙又異桓榮之稽古此蓋伏遇皇帝陛下
愛深舊物禮厚孤臣垂記始生猥加異數敢不益殫駑
怯少荅龍光庶逃不稱之譏仍謹且乘之戒上恩既重
臣命愈輕臣無任
賀收復熙河等州表
臣某言伏聞熙河路經略司奏修復河岷等州百官稱
賀者隴外數州讋天威而率順廷中百辟慶廟筭之惟
精凢在幅員畢同欣躍臣某中謝伏惟皇帝陛下雄材
大略高出前王偉蹟閎休夐隆百代雖内修於文德亦
外闡於武功將帥得人闢國蓋踰於百里臣隣歸美舉
觴咸薦於萬年臣方守郡章阻陪朝著聽膚公之來上
知聖治之日新臣無任
謝放免勘劾相州差壮城兵士表
臣某言本州准樞密院劄子奉聖旨河北西路轉運司
近奏劾相州違條差壮城兵士往諸處收買修造物色
已差磁州通判季琮取勘並特放免者郡條紛冗難逃
誤失之愆使部按䋲當坐曠隳之責特荷聖明之燭隠
遽從寬貸以推恩臣某中謝伏念臣氣劣早衰心疲易
耗自鄉閭之竊守嬰疾苦以彌年力不堪煩果自貽於
譴咎上猶加䘏俄曲示於矜容此蓋伏遇皇帝陛下大
度淵深至仁天覆謂求諸小過則動觸於常刑故眷及
舊臣使衆知於優禮方願歸於畎畆敢少忘於國家臣
無任
甲寅秋乞致仕第一表
臣某言知足所以不辱道家之至言謝病豈必待年先
儒之高論顧宿疴之寖劇嗟悴質以難支欲逃瞰室之
災敢露乞骸之請臣某中謝伏念臣性資甚戇學術非
長徒被眷於三朝悉叨榮於上宰力不勝任居懷覆餗
之憂天責其盈常困負薪之疾屢剡由衷之奏獲從補
外之行荐持西北之要權莫副朝廷之重寄向辭會府
還守本邦垂組夸鄉固多榮耀息隂止影少幸安休而
臣積恙有年良醫莫辨氣攻胸脇痛甚戈矛之所傷釁
起膏肓理非藥石之能近苟尚貪於厚禄必遄喪於餘
生伏望皇帝陛下特推天地之大恩俯念桑榆之末景
許上還於印綬俾退處於衡茅則臣得以釋去吏勞保
完神幹庶獲萬全之靈劑更施一溉之微功在甽畆以
愛君敢忘忠國先犬馬而填壑是亦甘心儻賜矜從仍
乞只守本官致仕干冐旒扆臣無任
第二表
臣某言近以衰老多病上表乞守本官致仕伏蒙聖慈
特差中使賫賜詔書不允者弗瘳之疾固日極於尫疲
將盡之年竊自憐於光景願辭隆於將相得歸佚於林
泉未賜恩俞再祈軫惻臣某中謝竊以不能者止斯為
量力之宜厥位惟危豈有苟安之理矧微生之寡祐感
竒瘵以難名當血氣之未衰尚任攻治逮筋骸之益瘁
莫可支持皆由臣矌責無慙冐榮不退天既惡其盈滿
鬼亦瞰乎高眀致茲隂譴以何逃獨恃君仁而可訴伏
望皇帝陛下曲矜舊老俯照孤誠念臣如禮沐官止有
二期而甚近閔臣纏痾蒞事曾無一日之少安釋其絆
羈遂彼芻菽許乞身於田里覬延命於朝昏漏盡而行
免貽譏於識者日入而息庶同樂於耕民使獲全於始
終惟永荷於仁聖臣無任
第三表
臣某言近以衰老多病兩上表乞守本官致仕伏蒙聖
慈特差中使齎賜詔書不允者竄漳之疾久已深根游
岱之魂日將去幹苟不嬰於職事得退伏於私居尚覬
衰殘稍延視息仰俞恩而未下幸哀訴以終憐臣某中
謝竊以千載逄時適其志者古實難偶萬鍾受禄患其
失者人之常情况臣丁全盛之期遇至仁之主為郡處
鄉閭之便忝官兼將相之榮豈不欲憑藉龍光留連富
貴忍自投於閑寂甘取誚於昏愚盖臣以疾苦支離力
難勉強据疾顛之位既居常而弗安指告勞之年又將
及而無幾歎崦嵫之漸廹陳悃愊以再殫痛甚而慈親
莫聞誠至而高穹必動伏望皇帝陛下擴天地無根之
施閔冰炭不治之痾貸此餘齡矜其末路賜以安車之
寵息茲駑駕之疲使朝廷有知止之臣足光聖政顧魚
鳥得遂生之樂免負慙顔臣無任
乙卯夏乞致仕第一表
臣某言臣聞禄者所以食功無功則謂之虛受力者以
其堪事廢事則謂之空官深惟二者之譏其實兼之已
久責雖未至誠豈能安願乞垂年之骸益隆善養之德
臣某中謝伏念臣資靈椎鈍術業枵疎遭遇盛時徊翔
近列誤荷三朝之注意未嘗一事以辭難前迹具存大
明洞照去歲以久嬰疾恙日耗冲和意惰神昏肌銷骨
立屢拜章而告老庶得暇以營醫累錫詔音未容謝事
湛恩淪髓積媿叢心嗟薄祐之所鍾困宿痾之愈劇雖
牽強策勵不克支在公之役而語默動静未曾忘曠職
之憂滿盈之屯晨夕可待况臣叨臨本郡已越再期欲
宣力於要藩則支離而難強遂偷安於故里實尸素以
堪羞復去從心之年止餘周歲之近敢重干於天扆期
安退於田廬伏望皇帝陛下留聰明睿智之神廣徧覆
包亟之造俯察豚魚之懇垂矜蒲柳之衰亟推從欲之
仁俾遂歸休之請糓神閑境儻沉痼之有瘳肉骨餘齡
皆聖恩之所賜如允所請只乞以本官致仕干冐宸嚴
臣無任
第二表
臣某言近上表陳乞致仕伏蒙聖慈特差入内内侍省
内東頭供奉官勾當内東門司劉惟簡齎賜詔書不允
者衰年病久懇乞殘骸睿眷恩隆曲矜舊物閟俞音而
未下撫瘁質以何安再此冐聞終期得請臣某中謝竊
以享萬鍾之禄者人情之所戀被六極之疾者天譴之
有來蓋禄過者戀之不祥疾熾則來其示罰苟災生而
不避將鬼得以加誅而臣際會三朝周旋二府竊崇高
之位而出臨桑梓無尺寸之效以上報國家坐越再期
日嬰宿疹里民為之指笑鄉老相與訾譏謂臣筋力已
疲既不可奮當繁劇鍾漏云廹又不能速丏安閑聆羣
議之交喧顧自容而無地于何逃責是必歸休伏望皇
帝陛下道廣照臨恩全終始閔老臣之無状得危瘵而
弗瘳賜以餘齡遂其退節馳心黃屋寧忘魏闕之思訪
道赤松豈獨漢臣之幸臣無任
第三表
臣某言近上表陳乞致仕伏蒙聖慈特差入内内侍省
内東頭供奉官勾當内東門司梁從政齎賜詔書不允
及有殿直崔汝良押賜到制告勑牒各一道蒙恩改授
臣永興郡節度使令再任者老病不任方露乞骸之請
聖宸未諒俄蒙換節之留事絶戾於本心日不知其自
處力當避免卒覬哀憐臣某中謝竊以君之御臣進退
不可差於禮臣之守分去就不可失其宜故禮之差則
非治國之大經宜之失則為終身之至辱伏念臣久尸
重禄常苦宿痾自叨任於安閑亦寖成於尫劣去歲以
膏肓作癘寒暑交攻不惟皮骨之僅存固已精神之並
耗屢匄歸休之適終沉賜可之音壹鬱奚伸昏冥愈甚
此幸本邦之再歲輒申前懇而一言豈謂誠不上通恩
非所望特易帥旄之重俾仍鄉郡之優雖陛下求舊之
私在一時而孰擬而愚臣要君之迹縱萬死以何明伏
望皇帝陛下監務燭微道先貴恕念辭榮而受寵理實
難安矜積疹以垂恩許從謝去收其渙汗貸以餘齡使
一介之守不虧獲全終始萬乘之仁至厚曷報生成臣
無任
安陽集卷三十二
