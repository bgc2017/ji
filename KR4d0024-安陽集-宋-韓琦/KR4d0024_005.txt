安陽集卷五宋韓𤦺撰
律詩四十二首
皇子誕慶五言十二韻
聖統垂千祀天仁覆萬方思賢詠場藿興儉緝帷囊寬
法均疏網憂民甚納隍畫衣期不犯行葦見無傷列廟
靈潛佑高穹意默彰故教生嗣晩欲示卜年長帝夢前
推吉郊禖此報祥恊辰初告望紀節正迎商和氣隨銅
律休符集畫堂清飊來美應瑞旭薦榮光九縣歡聲沸
三都惠澤滂非才塵近掖援筆頌無疆
慶歴甲申郊禮告成五言十韻(上御路寢致齋雪作行禮日景)
(色澄霽)
聖饗申精意靈心察至虔因知齋次雪為顯祭時天清
廟陳豐潔中壇致吉蠲樂和來瑞物景霽見非煙卜日
灰飛管通祠火舉權知茵新禮重虛幄睟容專盛美推
穹昊釐祥被幅員慶成朝萬玉霈澤謹三錢有幸瞻熙
事無才列奏篇為民祈福應親記德音宣(上太廟宿齋雪霽一府稱)
(慶上曰此為民祈福之應也)
雲
郁郁疑非霧融融散薄隂油然天下澤淡若嶺頭心適
意自舒卷有容誰淺深朝來殊未起幽谷閟龍吟
霜
霜威昨夜肅天區平曉蒿蘭一槩枯不寤春仁入根本
只憑秋慘及皮膚寒鋒刺甲過矛戟皓色禁人着鬢鬚
料得西風如未緊且來枝上作明珠
初雨
乍覺塵香動風前細若繅無聲猶似雪得潤已如膏美
利存南畝餘滋付小桃誰知青皡德意不為嬉遨
新柳二闋
弄黃含綠葉開眉最有春來次第知生計任隨栽者意
却嗤松柏不禁移
驛路行人東復西等閑攀折損芳枝有生自是無根物
忍向東風贈别離
惜花
看花關有分分薄亦蹉跎蜂蝶争無限笙歌得幾何利
名長自役風雨不湏多趁取紅香在高吟卷醉螺
柳絮二闋
慣惱東風不定家高樓長陌奈無涯一春情緒空撩亂
不是天生穏重花
絮雪紛紛不自持亂愁縈困滿春暉有時穿入花枝過
無限蜂兒作隊飛
錦被堆二闋
碎剪紅綃間綠叢風流疑在列仙宫朝真更欲薰香去
爭擲霓衣上寶籠
不管鶯聲向曉催錦衾春晚尚成堆香紅若解知人意
睡取東君不放回
牡丹初牙為鵶啄之感而成詠
牡丹經雨發香牙滿地新紅困餓鵶利觜可能傷國豔
只教春色入凡花
遊蜂
遊蜂紛撲競花繁未到香鬚只自喧盡日却輸胡蝶計
閙紅心裏默無言
新燕
出入高堂性似馴泥巢深穏足容身彫梁並宿嫌頻看
巧語多應是罵人
過隋城
信馬隋城下行春訪舊傳樓臺在何處瓦礫半耕田遠
籟悲笳咽餘花墜靨圓只留荒侈迹千古監青編
苦雨方霽蛙聲不已
暑雨朝來已厭多蛙鳴猶更幸滂沲雖然快爾狂跳志
爭奈良田有害何
題翠鐘亭
鐘峯隠隠隔江湍翠色偏宜雨後看大抵興王須恃德
饒君終古作龍盤
蜀葵
炎天花盡歇錦繡獨成林不入當時眼其如向日心寶
釵知自棄幽蝶或來尋誰許清風下芳醪對一斟
中秋月二首
自古中秋月風騷得意難幾人停醉筆終夕凭危欄海
際掀鯨目雲端擢露盤一年相别恨併與此時看
月滿中秋夜人人惜最明悲歡徒自感圓缺本無情天
外有相憶世間多不平嫦娥難借問寂寞趁西傾
張逸人歸杭
不因閑適出中林塵外高蹤豈易尋鴻在碧霄誰可慕
雲歸蒼島本無心堤奩一鑑平湖滿寺枕千屏疊嶂深
知已重留多下榻故栖猿鶴莫驚吟
荅丹陽李公素學士
與君為郡不相遥只隔瓜洲一信潮誨字屢傳來客素
治聲常逐過江橈詞垣暫爾淹鴻筆宴席何妨引巨蕉
詩句滿筒煩借譽爰居空自愧虞韶
謝丹陽李公素學士惠鶴
高籠攜得意何勤玉樹慙無可待君只愛羽毛欺白雪
不知魂夢託青雲孤標直好和松畫清唳偏宜帶月聞
自有三山歸去路莫辭時暫處鷄羣
和潤倅王太博林畔松
鬱鬱山頭翠色攅就中高格出林端霜凌勁節難摧抑
石纏危根任屈盤古鬛自隨仙日老孤風不入俗人看
時來匠者須回顧且禀幽姿待歲寒
菊
萬卉趁枯死香金鬭晚葩甘名應得露野色豈如家俗
態惜遲暮芳情誰怨嗟重陽樽酒伴不見牡丹花
重九會光化二闋
寺枕隋家廢苑前登高還此會僚賢凭軒莫賦悲秋事
剩撚黃花送酒船
誰言秋色不如春及到重陽景自新随分笙歌行樂處
菊花萸子更宜人
黃通尉鄖鄉
古邑萬山裏區區一尉行高堂方待養寸禄豈宜輕身
屈何傷道才多少晦名贈言如可取榮路坦然平
荅胡恢推官
當年都寺接賢初屈指光隂一紀餘自說三茅深處穏
不逢雙鯉寄來書隔江聞授諸生業命駕因煩長者車
得見新詩與高論積年勞吝已全祛
春晴
霽色破春昏高樓日未曛林稍零舊雨山頂入殘雲醉
粉勻花頰風羅皺水紋踏青人誤約芳思幾紛紛
春霖
咫尺東郊路春霖絶未通銷閑生奕思醒睡費茶功樓
迥昏昏霧窗寒霎霎風待晴桑陌上五馬恣璁瓏
馬上成春雪二闋
二月風光盡屬春六霙何苦妬芳辰東君等是回生意
須與鶯花作主人
曉來飛雪抑香牙料峭輕寒特地加青帝似矜春意早
更粧新萼與梅花
過梁山泊
巨澤渺無際齋船度日撑漁人駭鐃吹水鳥背旗旌蒲
密遮如港山遥勢似彭不知蓮芰裏白書苦蚊蝱
移帥真定次韻荅致政杜公
常山畫野直天街寄重如何付不才躍馬敢辭奔命去
扞羌曾是奮身來軍中紀律勞人葺林下罇罍得意開
引領恩軒無路到幾臨風月獨徘徊
常山出郊馬上口占
旌旗乘曉出郊原五馬臨風一慨然山勢似屏西限晉
地形如掌北擒燕麥含豐澤催齊秀蠶飽柔桑起大眠
守帥勉希廉與藺九重高枕不憂邊
登西大悲閣
藹藹西藍閣煩襟一望開山川歸盛德姦傑委沉埃城
迥雲連堞烽閑草蔽臺誰知太守意不為納凉來
别潭
一潭嘉景四時新不得經年作主人蓮芰風前忘九夏
綺羅香裏醉三春勤勞疆場誠無避粧點蓬瀛惜未真
多少勝遊休結戀報君須自立涓塵
新舘
宴宇新成苦未嘉忽膺朝委易軍牙張侯暫喜留歡客
開檻憑誰種好花北沼不難平釣岸(釣岸未成)西峯猶欠入
窗紗(城樓未立)後賢政敏多餘暇高會何妨月影斜
次韻和兖州王待制過汶上見寄
淺局雖難繼大才谿堂佳致亦添來竒花並蔕宜新種
(琦自廣陵取芍藥數種植于谿堂之南皆冠髻雙頭之品)芳樹連柯得舊栽(某移連理廳于)
(谿堂之南偶得連理林檎樹之新廳之前)良執假途形詠歎隣封為治惜淹
徊想君醉問歌人處不向風前酹一杯
中秋不見月
中秋宜月不教晴人倚危欄意未平任是他時圓更好
爭如今夜略分明
安陽集卷五
