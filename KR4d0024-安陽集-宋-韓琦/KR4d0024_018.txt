安陽集卷十八宋韓𤦺撰
律詩三十二首
癸丑初拜先墳
晝錦三來治鄴城古人無似此翁榮首過先隴心還慰
一見家山眼自眀釃酒故廬延父老駐車平野問農耕
便思觧綬從田叟報國慙雖萬死輕
次日早赴西墳
風入旌旗撼暁光兩塋親展喜非常濃隂蔽野瞻喬木
逸勢横天認太行自歎重茵寕及飬縱垂三組敢夸鄉
路人或指榮雖甚明哲何如漢子房
墳北觀泉
墳北清泉味至甘寺僧渟畜巳成潭躍魚靈感思追孝
酌水高懷不戒貪萬草日滋珠競出一天晴落鍳方函
暫延嘉客求新句欲創幽亭即就龕
初會晝錦堂
重向高堂舉宴杯四年牽強北門回故園風物都如舊
多病襟懷遂一開白髮恥夸金絡騎綠隂欣滿鐡梁臺
因思前彦榮歸者未有三曾晝錦來
次韻荅提點醴泉張宗益工部喜還鄉郡
倦飛垂翼柰勞何喜向南枝得舊窠三治故鄉前世少
一思遺履上恩多病魂醒處安閑枕酒量衰來怯巨螺
復聽雅音清聵耳爰居誰辨九韶和
初會榮歸堂
當年嘗欲志榮歸因建虚堂面北池樽爼落成方自我
園林為主已輸誰重來故里前恩在難報深仁舊老知
須俟安車時訪此踐言人始信吾詩
再題狎鷗亭
危亭初起俯清潯只得當軒幾醉吟一日鄉園傷驟别
四年宫闕動歸心簷前好竹今成篠波下脩鱗舊種針
鷗識再來尤不懼向人馴狎似家禽
初登休逸臺
休逸臺高復凭欄依然風月喜生顔城頭仰視親栽柳
天外微分舊見山草色且無歸後怨禽飛同到倦時還
欲知恩許三來幸錦爛輕裘白晝閑
榮歸觀蓮戲成
風捲蓮香不斷頭田田荷影動清流紅包密鄣魚鷹坐
綠蓋低容水馬游時折嫩梢供玉箸更裁圓葉代金甌
何如滿艦傾醇酌醉向花前打拍浮
再葺雙磑
昔嗟官麴歲勞民嘗引新渠激磑輪若念經營存愛利
肯從隳朽貴因循軒楹遇葺知還舊花木欣來似見春
已作州人游觀地即期同俗樂芳辰
喜雨
何假嗔雷擊怒桴點傾嘉澤浹民區經時亢隔羣心駭
數月焦熬一陣蘇已發宋苖安在揠再生莊鮒不虞枯
須臾慰滿三農望却歛神功寂似無
再題康樂園
舊拓名園壯鄴中本思行樂與民同閭閻已慣春遊盛
花木誰矜半植功愛客笙歌雖不定稱時風月且無窮
三來縱賞人休訝白髮蒼顔坐醉翁
次韻荅安撫滕甫侍讀誕日惠詩
椽筆親揮善祝詩老顔筋骨逸如飛玉關尚抑勲侯入
遼海先欣病鶴歸顧盻巳知增氣燄夢魂猶想接容輝
宸襟一日懷忠藎召節星馳出禁扉
癸丑七夕會北第
荒居聊足奉賓娱隘甚難希玉椀呼秋候俯新零白露
(初一日白露降)仙期還喜望黃姑雲間誰識橋横鵲庭際方欣
網掛蛛天與性靈元自拙却求星媛可回無
中元病起
中元時俗類秋嘗病起躬行力未強摖米乍炊知早熟
盂蘭方倒喜初凉風摧豹脚蚊休拍露逼鷄毛菜已長
皮骨僅存心尚壯猶思荷葉當蕉觴
次韻荅張宗益工部喜陳薦龍圖竇舜卿侍郎
同至相臺
嘉客非期會如因病守邀静俱知道勝隐不待文招柳
色堆瑶榭荷香湊綺寮幾回杯興逸同欲御仙颷
次韻荅陳龍圖述北第林泉之勝
老顧莵裘欲退藏一區營宅巳過楊林泉不較為生厚
名節猶希到死香粗葺蕭居忘湫隘喜歸陶徑任荒凉
頼逄素舊時相樂同入無何嘯傲鄉
題王荀龍郎中長興院新葺雙清堂
禪宇初無好事名君來殊欲稱高情誅茅治屋忘多施
洗竹䟽泉得二清苦任雪霜凌勁節静和風月瀉寒聲
因知嘉號非虚美翠擁流環豈易并
八月十四日留監牧張竚職方賞月
待月清商欲半前欣留嘉客啟疎筵採蕭方釋三秋詠
應歴從虧一莢圓密訝雲藏臺面柳静看珠出水中天
銀蟾影裏金樽倒樂過陶琴不上絃(不聽樂)
中秋隂未見月
雲惱中秋湊月昏失明疑值老蟾吞枉看疎柳延孤影
(有柳數枝恐礙月色因斫去之)肯晃芳樽滌醉魂好射重隂開六幕任
均餘照及千門便從到曉漫天黑不禁詩家萬駟奔
次韻荅前水監王荀龍郎中重九感懷
應厭偏州節物荒重陽前忍去安陽雙清易感霜莖怨
(君於長興院剏雙清亭兼水竹之勝)三雅難留露蘂芳不惜高吟來疾置
尚思衰叟會寒鄉誰知衣弊京塵客乃是南宫卧錦郎
重陽二首
崛起層基正面山登高疑自出塵間一天秋色清吟筆
萬蘂寒香發醉顔與衆且同今日樂相逄難遇此時閑
猶輸陶令歸來興翩似冥鴻不可攀
菊有花争一日先(今歲九月八日菊有黃花)次逄嘉節色增妍任飄
杯面黃金碎好聽歌喉白雪圓戲馬遺風應索寞抱螺
高興且留連良辰俯仰嗟陳迹莫惜歡吟爛醉眠
次韻荅提舉陳龍圖重陽感舊
二邊伊昔喜延枚每向良辰命宴杯幾遇雪天留兔苑
嘗因風賦重蘭臺錦衣寬病恩何厚琳館甘閑老未催
白首又同吹菊會且將愁臆暫時開
秋晩赴先塋馬上
暫趨先隴弭旌旄因䘏吾民嗇事勞榖實巳傷嗟歲廪
麥根雖立望春膏林疎山骨清彌瘦天闊詩魂病亦豪
田舍罕逄車騎過聚門村婦擁兒曹
初冬祀墳二首
暁乘輕凛上平崗西欵親塋一舍強帶靄遠峯時隐見
半霜殘葉雜青黃來牟渴雨空成隴賓鴈衝雲自着行
此日初冬嚴祀事只增悽惕不夸鄉
西享先墳巳致誠却嚴軒從指東塋鴻驚去旆參差起
馬避柔桑詰曲行農寓兵來閑即教牛無休日旱猶耕
病翁寡術蘇疲瘵徒勸民心厚所生
次韻荅判河陽文潞公述相洛所居之勝
玉椀高居衆所誇三川推甲一何嘉前兼勝勢韓王第
右枕名區洛尹衙此宅吾鄉聊庇族悔違公語卜鄰家
(公嘗見招居洛)縱思却作招來戶(公嘗招親舊居洛有如公命而往者則喜曰又招到某人)
(一戶矣故云)脚重難營老小車
題忘機堂
昔再懷章遂錦遊壊亭曾復此池頭今歸舊里藏衰拙
更葺新堂便燕休前檻月波清漲夜後檐風竹冷吟秋
伊余本是無機者因立嘉名近狎鷗
屬疾
邪氣潜攻隙彌旬困伏牀惡寒知肉緩難睡覺更長謾
講添年藥終無應病方幾時辭厚禄心泰百憂忘
再題觀魚軒
重到觀魚面北軒正當游泳晩凉天未歸陶令慙何甚
自適莊生樂亦然幾認琴聲泉潄玉數驚鈎影月沈弦
徐撐畫舫樽前看必信吾曹是水仙
歲末省墳
因趨先隴問耕桑益見農家事可傷種麥未生遭土澇
鬻禾無價值錢荒隂風鼓怒資時旱寒色催愁上夕陽
里俗漫矜吾太守不知何術致民康
安陽集卷十八
