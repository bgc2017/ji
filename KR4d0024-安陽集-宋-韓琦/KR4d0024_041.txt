安陽集卷四十一宋韓𤦺撰
冊文
仁宗皇帝哀冊文
維嘉祐八年歲次癸夘三月癸夘朔二十九日辛未仁
宗神文聖武明孝皇帝崩于福寧殿旋殯于殿之西階
粤十月戊辰朔六日癸酉遷坐于永昭陵禮也龍馭賓
天珠襦留殯萬方之軌同臻七月之期兹近法仗已嚴
靈輴未進風雲慘鬱以生悲臣妾涕號而思殉孝子嗣
皇帝臣某接統承堯念親晞舜徘徊象物驚禁從以如
存摧慕僊遊致哀誠兮必盡繄臨奠以長辭蓋終天之
永恨乃命弼臣以文傳信其詞曰
惟宋受命與天無疆藝祖以武底寧四方神宗以文萬
邦一王真廟紹隆赫然其光逮夫仁宗益熾而昌厥生
之初上帝惟祜天日之表振古未覩色出圭章步嚴龍
虎其俾真人來綏下土元良之建匕鬯是主寢門之問
惕若文武嗣訓之循纂承丕緒左右獻后以蒙自處大
運歸乾獨化陶甄進良黜姦始章聖權其仁如天其度
如淵其仁伊何得之自然草秀而茁蟲飛而翾尚不忍
傷况吾民焉惠澤之霈滂洋幅員物無不滋四十二年
猗如天兮化工則全其度伊何汪然莫際巨細必容默
分誠偽臣在言職不知諱忌時肆詆訐衆嫉狂易聖心
怡然曰此忠義是也吾從過焉何戾猗如淵兮是能致
治明謹庶獄極于哀矜惟法所在未嘗妄刑郡邑之吏
責之詳平一失入罪無階顯榮尊為天子以儉為貴崇
尚清虚屛斥紛麗向緣不懌輔臣入視殿幄肅然茵衾
故敝率用繒素了無文綺衆目驚嗟上曰何喟吾之受
用素止如是此民膏血烏敢妄費恭事天地孝承祖宗
九見圓丘再祇合宫大祫于廟親籍于東服噐精備粢
盛潔豐小次不御秉圭顒顒何必戸暁民胥偃風取士
之路務在至公十二臨軒策之必躬雋髦盡得巖穴幾
空有將有相曰功曰庸眇視三代吾其比崇北胡之強
西夏之猘時欲跳梁恣其貪嗜吾以威懷折其凶銳兩
階搖尾從我羈餌百蠻梯航琛賮日至禮樂具修干戈
不試夫惟立嗣天下之基前世令王或牽以私事不前
定殯于亂危我出獨斷挺然不疑求賢于宗唯聖是知
神器之重其傳有歸廟社以安生靈以嬉迹其大公堯
舜之為昔在人上必有偏好或樂馳逐或喜征討或務
宴游或專營造或邇聲色或泥丹竈棋奕之工擊拂之
妙有一于此下從而效噫吾仁宗澹無所樂曰吾好者
在勤政道日必旰昃惟先之紹閒時弄翰或隸或草堊
帚之揮千竒萬巧去冬之暮清燕之閒再闢天閣詔呼
從官親作飛白侍臣縱觀心合造化生成筆端書幅踰
百大均寵頒退坐羣玉行觴盡歡嗚呼哀哉賜墨尚濕
宸章未刊植璧斯虔遽有金縢之禱綴衣遂徹俄承玉
几之言嗚呼哀哉大變之來天傾地裂四海之慟風號
雨血兆民震駭其無生百辟冤呼而僅絶乘雲之游兮
汗漫而自高持&KR1046;之慕兮僵仆而徒切因疑前會之非
常似與羣臣之叙訣嗚呼哀哉候律云凛諏辰恊元嚴
蜃路以方駕視羽幢兮始前池竹搖雉車旗飾鸞背朱
雀之通逵指青龍之吉山關路長兮去復去宫車晩兮
還不還痛徹六宫兮莫如逝淚灑重瞳兮胡可攀嗚呼
哀哉寒日晝昏愁隂夜積卷晴霓於丹旐蕩霜波於素
帟哀笳玄咽六州之奏增悽駿嶽前瞻萬歲之聲何闃
大隧一扃幽堂永寂人間之恨空長帝所之歡豈極嗚
呼哀哉秦漢而下御邦子民夐越三紀纔聞數君其間
治亂以相駮否亨之不醇如仁宗享國之久而始終太
平兮彼安敢望吾之清塵生而無窮者厚載健而不息
者高旻惟至仁盛德與高厚之俱兮萬世巍然而不泯
嗚呼哀哉
英宗皇帝尊號冊文
維治平四年歲次丁未正月一日庚戌攝太尉具官臣
韓某與内外文武百寮諸軍將校藩衛牧伯郡縣長吏
藩夷酋長緇黃耆艾等再拜稽首上言臣等聞天道育
萬物而不責其報然飛走之微必時而有薦者以知其
本也君德被萬㝢而不有其名然臣辟之衆必崇而有
號者以獻其誠也故報雖不責薦而知其本者天必享
名雖不有號而獻其誠者君不違是以上下之情通而
古今不能以易也恭惟皇帝陛下自然之性得堯之仁
不聞而式紹文之聖緫百行而無不備探六藝而無不
達粤在宗邸德充而晦令聞莫遏四海繋心譬夫大明
將升光氣前發萬目瞻望不可韜戢及乎膺受聖託纂
隆皇緒信默三祀動謹先法奉養長樂孝惟克諧内嚴
宫闈而細大必修外正紀綱而頽墜皆舉攬威柄以歸
巳斡神化而獨運下暨鰥寡悉安其生至于昆蚑莫不
被澤其九族之睦也俾先乎知道其百揆之叙也本精
乎任人若夫延見邇臣咨訪不倦有虞之好問也抑損
浮費用度日約大禹之克儉也緝熙光明而德行以顯
周成之保邦也綜名實而賞罰必信漢宣之圖治也并
會衆美嗣興太平故自舟車所通日月所照皆奉順聲
教無敢弗虔固足以恢四聖之閎休極百王之盛節者
矣廼者肇禋吉上始見清廟祭而受福慶將逮下下之
報上安可無述臣等所以合中外之志叩閽屢瀆請上
丕稱以形容於萬一而陛下持易之謙執道之契德貫
二儀而不自滿功偕八世而無所矜沖然弗居可詔不
下自是輿情鬱悒更相責誚以謂睿聖之烈赫赫如此
而不能發揚而增大之是不若飛走知本之著也今三
朝之吉萬玉来會重譯有貢八音在廷臣等幸於此時
冀畢前懇封奏五上莫匪傾竭陛下猶敦諭數四不
得已而俞之夫道濟羣生而不言所利體乾也躬享大
命而若固有之膺歴也化成天下而輝光日新文也守
在四夷而兵革不試武也日用而百姓不知聖也親寧
而萬國以歡孝也臣等不勝大願謹奉玉冊玉寶上尊
號曰體乾膺歴文武聖孝皇帝伏惟陛下無前之蹟本忘
其名徇衆之欲勉而是承斯亦踵祖宗之舊而慰乎夷
夏之情惟持其盈以守其成夀考萬年以守以榮臣某
等誠歡誠忭頓首頓首謹言
英宗皇帝哀冊文
維治平四年歲次丁未正月庚戌朔八日丁已英宗憲
文肅武宣孝皇帝崩于福慶殿旋殯於殿之西階粤八
月丁未朔八日甲寅遷坐於永厚陵禮也歴在而帝鼎
成則仙四海驚摧兮猶考妣之喪也羣臣號慕兮有衣
冠之葬焉哀仗初肅靈輴即前孝子嗣皇帝永念罔極
痛深所天覩象物兮如在挽宫車兮莫旋一奠之訣兮
既已悲霄壤之隔萬古之信兮又將假文字之傳乃命
臣某繼之以言其詞曰
惟宋之興祀踰百年聖聖相授前羲後軒於穆英宗其
承赫然嗣世惟五應期則千厥初在藩潜德固異惟善
吾樂惟學吾嗜朝夕詩書寤寐仁義顓心聖賢舉跬孝
悌官之否臧民之病利必詢而得不在康濟明哉仁廟
知子其至推堯之心乃命主器曰非所當駭然懇避
敦廹逾年始辭邸第高世之行實出文帝既紹統業以
濟以勤欲泰天下儉吾一身衣必屢浣食皆屏珍府有
餘積賜無横緡損約邦用深虞害民比戶而化咸歸至
淳壼内之制有妃有嬪位號之等其詳可聞吾悉不備
蕭然禁宸侍左右者故宫幾人為治之本先乎睦親不
愛苑圃衆居以均大興學校羣心自馴首善之勸于何
不臻荷天之休所報惟慤承先之祐其事彌恪始見郊
廟隂慝前作霖霪累旬朝位皆愕謂宜改為言者交錯
聖心益堅夙夜祗若及期而祀景氣澄擴至誠之應老
稚歌樂庶政思乂萬機必躬一令之細惟審而後下一
言之善則沛然是從覽四方之奏率至於夜艾訪前殿
之對動踰於日中恊虞舜聰明之聖盡漢宣綜核之公
好文之盛前無比崇籍兵之廣寓之在農既恢隆於素
教又振宣於武功於是西之悍羌北之強貊威德所加
望風奪魄隂繕戎備歛藏貪螫奔走間者伺吾策畫惟
固結於盟誓幸保全於沙磧若使天錫洪休夀鍾遐歴
則累世之敝不數期而盡更二虜之驕有一朝而掃迹
奈何歲俯經於再閏年未偕於不惑帝鄉甚邈遽樂白
雲之遊路寢斯嚴忽預彤裳之冊得非嗣聖當發興符
有開啟閎規於厥後俾大治於將來太平之功既遺巳
而不有億兆之衆徒訴天而盡哀嗚呼哀哉違豫之來
憂民不替蠲賦恤災寬刑霈惠親揮宸筆以定儲位明
聖知之在先俾羣情之大慰謂勿藥兮宜瘳何與齡之
終戾嗚呼哀哉太筮諏吉蕭辰正秋下廣内以將旦即
大升而弗留臣庶攀慟風雲慘愁背紫臺之業業颺丹
旐之悠悠萬乘銜悲睇斜暉之莫返六宫灑泣雜暮雨
之難收嗚呼哀哉滎圃宵嚴汜關朝啟登嶺道之縈回
瞰鞏郊而迤邐池魚輕躍於帷&KR0008;薤露淒流於心耳氣
暝緱山隂凝洛水方開萬歲之阡已湊諸侯之軌姬嬙
素寡何須銅雀之為珠玉弗藏詎有金鳬之侈嗚呼哀
哉會聖臨右永昭峙旁侍仙遊之縹緲之帝所以軒翔
名素在於真籙迹空留於夀堂百年之間自比軒臺之
畏肅九疑之下幾瞻耘鳥之飛揚德固不朽慶方大昌
惟英主之號自我而獨得兮宜與天而共長嗚呼哀哉
安陽集卷四十一
