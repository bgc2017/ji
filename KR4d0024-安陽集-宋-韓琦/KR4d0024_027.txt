安陽集卷二十七宋韓𤦺撰
表狀
辭免集賢第一表
臣某言伏奉制命特授臣依舊工部尚書同中書門下
平章事集賢殿大學士仍加食邑食實封者樞筦無功
方期自劾疑丞有缺驟爾叨榮雖君恩之非常在公議
則不可夙夕震駭莫知所安中謝竊以王者端拱穆清
責任輔相内使萬物無不遂外使四夷無不恭隂陽恊
於時是曰爕和之效卿士得其職斯為選擇之明天下
繫其安危國體隨而輕重所付一失為害豈輕如臣者
樸學非長孤忠自信早慕古人之行已不能枉道以進
身立朝以來皆上所悉自羌庭之叛命去詞掖以臨師
周旋兵間竭盡死節僅息塞防之警入參幾務之微一
簣障河欲得災而不顧叢輕折軸終積毁以難勝尚塵
祕殿之資屢沗要藩之寄疲駑將蹷善御猶勤更帥領
於二垂遠威顔於一紀忽嬰危疾幸假本邦尫孱適飬
於餘痾宥密亟還於舊物卒無他技倏已踰年縱顯黜
之未加亦素餐而自愧豈謂伏蒙尊號皇帝陛下高天
廣覆厚地博容不求備以取人奉無私而臨下出於睿
斷擢正宰司方今人安承平俗尚苟簡革弊者目為生
事謗必交興擢才則指以樹朋巧焉求中生靈巳困而
倉廪未足戎狄難保而備豫未完茲朝廷大有為而及
時豈淺薄不稱職而可任况簮紳之近列皆棟榦之美
材不比詳求豈無遺滯伏望皇帝陛下特回聖慮謹擇
高賢使施設之一新必太平之坐致如此則使人以噐
免懷過分之憂唯君知臣雅得量能之道儻垂開可更
誓糜捐臣無任
第二表
臣某言伏奉制命云云尋具表陳讓蒙降批荅不允者
臣聞天下安而注意相蓋以仰成官不備而惟其人無
容叙進故避賢之為請誠度德之匪堪瀝懇未俞措躬
無地中謝竊以前記之載治道可詳雖有甚盛德之君
必擇非常人之輔所以五臣佐舜十亂翼周蕭曹魏邴
繼美於漢朝房杜姚宋相輝於唐室固以聳風烈於萬
世不獨致太平於一時豈在聖辰所宜輕授伏念臣早
繇科選亟漸寵階天與至愚顛沛必思於忠義人嗤拙
宦周旋不避於艱難白首三垂鴻毛一命賴清衷之獨
照致危迹之終全遂起病餘復玷樞任犬馬之報增激
螢燭之光幾何坐易歲芳日孤人望豈謂伏蒙尊號皇
帝陛下不遺小善務取大方曲矜簮履之微驟有鼎槐
之拜雖聖人之存舊物特示優恩顧賢者之抑下陳豈
無公議撫躬自省通夕如燔是敢再達讓封重干宸聽
願敷求於全德俾宰正於庶工必能膏澤四方廣矣庶
官之遂丹青萬化煥然王度之明使陛下恊能官人之
詩免微臣獲不知量之過至慈垂允輿論乃安臣無任
謝表
臣某言伏奉制命云云尋再具表陳讓蒙降批荅不允
仍斷來章者右府本兵之重曷贊幾微中台象極之崇
遽叨選任自顧非才之及此必非公議之所容荐拜讓
封訖無可報俯僂祗命靦羞在顔中謝臣聞聖王不以
獨化為高必置相而圖治賢臣不以極位為樂貴行道
以濟時上既勞於所求下亦艱於所遇故求之得則仰
成於庶務待以不疑遇之合則恊力於萬機果於自效
固可以日興頽弊坐致太平生靈蒙福於九圍君臣垂
美於萬世恭惟尊號皇帝陛下堯仁舜孝湯治禹勤言
動不諫而未嘗過為道德是富而無一他好而猶念天
下已治而恐啟於亂天下既安而預防其危精擇輔臣
以禆至化而臣學無根本性多滯迃不知前世建治安
之原徒愛古人立忠義之節周旋俗務眇末常勞塵樞
府以議邊尚詳梗槩玷鼎司而論道何所開陳忝冒以
來夙夕無措蓋以陛下有置相圖治之聖而臣非行道
濟時之賢何以仰副天心俯慰人望然陛下既巳求臣
之誤亦當待以不疑而臣所堅遇主之誠唯誓果於自
效勉企前哲動思至公庶幾民底小康時無大沴少寬
待旦之慮免累知臣之明填壑未間期報如此臣無任
辭免祫享加恩第一表
臣某言伏奉制命特加臣同德守正功臣并食邑實封
者講上儀於宗廟方成孝饗之能廣大嘏於辟公首被
慶恩之渥冒榮為過顧已弗安中謝伏念臣早以孱愚
誤膺眷任進歷樞機之重擢聯丞輔之崇夙夜以勤揆
一心而雖至才謀之短稽衆論而愈喧屬丁閠祫之期
獲相親祠之禮精純所致顧肹蠁以來歆陟降無違在
贊明而何有及此受釐之始亟塵差賞之優錫號褒功
增封衍食省無勞而若是惟力讓以為宜伏望尊號皇
帝陛下攬二柄之公體萬機之謹俯矜危懇追寢命書
如此則維鵜在梁免速聲詩之誚若金用礪更加磨切
之忠臣無任
第二表
臣某言伏奉制命云云尋具表陳讓蒙降批荅不允者
祭之為澤雖有國之常經賞不以勞亦為臣之當讓奏
封斯確詔荅未俞退自省顧不勝憂畏中謝伏念臣進
繇孤直任玷弼諧常待罪以弗自安敢僥榮而不知量
此屬欽修曠典祗事閟宫舉歷朝未行之儀成羣主合
食之禮辟公咸暨慙無顯相之容福禄既均首被便蕃
之命顧冒塵之可愧敢辭避之匪誠聖聽莫回愚衷愈
悸伏望尊號皇帝陛下據公以議懋德必先稽惟名不
假之言徇所欲必從之義亟收誤寵明勸有功庶鳬鵠
之分獲全則犬馬之心盡報臣無任
謝表
臣某言伏奉制命云云尋再具表陳讓蒙降批荅不允
仍斷來章者登群主而序昭穆甫畢親祠肆大眚而均
福釐俄周率土忝被臣鄰之列首膺優渥之恩避讓弗
俞省循無措中謝伏念臣性直而戇識暗且疎徒知忠
義以事君不顧險艱而效死危塗屢蹷鴻造終全荐司
樞筦之繁進領鈞衡之重聖主之責愚相其可容誅倦
令之治薄民烏能知化日須明黜免累至公幸遇尊號
皇帝陛下守位以仁奉先惟孝謂郊而祀天地雖三載
之躬行廟以合祖宗則歷朝之未講此時思而舉墜屬
閏祫之丁辰能饗休成霈澤滂被惟是鼎槐之近特先
綸綍之褒增唐閣之美名衍漢封之多邑賞斯為誤義
不容辭敢不祗奉國經勤宣上德恊心以濟朝得衆賢
之和弼教于中福有庶民之錫冀逭素餐之責少禆旰
食之勞臣無任
辭免昭文第一表
臣某言伏奉制命特授臣行刑部尚書同中書門下平
章事昭文館大學士監修國史兼譯經潤文使仍加食
邑食實封者臣聞天之明堂尊曰上相國之冡宰冠于
六卿七政從而後觀四海倚之均一建官之重推象可
知豈容非才遂得次補中謝伏念臣學不根道智非逮
人徒知忠義之敢為獨荷聖明之垂諒嚮繇樞筦擢備
鈞衡幸遭時而得君有同心之輔政夙夜圖報歲時趣
過經遠所存卒無近效竭誠之得不免衆嗤上誤一人
之知下騰多士之誚惟思引避敢覬寵遷伏遇尊號皇
帝陛下大度包荒鴻仁廣愛悉其心之頗至恕其力之
未任猶矜駑孱謂可驅策屬此元臣之眷忽罹夀母之
憂不忍奪親而傷恩終聽執喪而得禮亟蒙序進殊失
僉求方今當極泰之時稔積習之敝遽然更化則議論
難齊徐以收功則責望方峻而况天時未順民困弗充
水旱相仍災異數見誠聖人恐懼大有為之日顧愚臣
譾薄無所取之材恬然冒榮罪不容戮伏望皇帝陛下
念祖宗至重之業推天地大公之心謹擇時賢稽參物
論宜得魁傑非常之佐以副焦勞求治之勤使百度修
明萬靈和喜則陛下高拱而揖堯舜群臣相讓而歸臯
蘷如臣甚庸願寢成命臣無任
第二表
臣某言伏奉制命云云尋具表陳讓蒙降批荅不允者
冡卿之缺烏可序遷衆議之公豈容非據拜章以讓承
詔未俞夙夜震營莫知所措中謝伏念臣起於孤官粗
識大忠許國忘身故不論其險易推誠遇物盖無别於
恩仇人嗤其拙而臣不可移臣執是愚而上卒見信以
至再陟樞機之重對司鈞軸之崇聖主仰成恨無所報
僚賢一意知豈不為然而志雖廣而才不能周任既重
而力終取困凡於施設動得詆譏加災沴之荐臻在爕
和而當罷豈謂伏蒙尊號皇帝陛下無求速效尚責遠
圖屬元宰之遭憂亟大庭而申號特從次補益駭群情
且論道者本不備而惟人禄德者非累日而取貴必若
以資而遂進則其於勸也誠難伏望皇帝陛下慱選真
賢上禆至治况内有雍容侍從之列皆傑出之材外有
文武屏翰之臣悉老成之舊少精聖慮自協僉言夫臣
何堪敢冒茲寵幸寢巳行之命庶全則哲之明臣無任
謝表
臣某言伏奉制命云云尋再具表陳讓蒙降批荅不允
仍斷來章者大號式孚理雖難復非才自視懼不克堪
讓懇繼陳俞音卒恡拜寵恩而斯誤質公議以何安中
謝臣聞元首之任股肱貴不隳於萬事冡宰之佐邦國
在能正於百官惟朝廷之重輕繫選任之得失擇人之
謹自古為難如臣者樸學非長孤忠鮮助自優塵於科
等耻平步於貴階周旋俗吏之為慷慨壯夫之節邊囊
外謹謗篋中煩幾汩沒於風波荷照臨於日月樞庭荐
陟宰柄參持念嘉會之親逢惜良時之易失同心交儆
衆敝力蠲治本所先亦粗施其一二人情未厭蓋久樂
於因循毁既積而增危任不勝而當譴幸遇尊號皇帝
陛下高明廣覆慱厚兼容巍然執契之尊深得馭臣之
要以謂任人之道圖舊所以知之詳勸士之方重禄所
以須其報故茲遷擢遂及虚孱敢不慱引群賢大明衆
職躋民仁夀之域務廣聖猷俾后堯舜之心勉希前哲
庶幾拙效少荅君仁臣無任
進嘉祐編勅表
臣某等言恭聞古先哲王議事以制不為刑辟盖人情
萬端法制一定夫以一定之法而制萬端之情欲輕重
得宜古今無易不其難哉國家睿聖相繼承平百年立
法本通務歸至當故自建隆以來迄于慶歷之初凡詔
令所下綱條既繁則必建局命官一加刪定者豈欲紛
更而數變哉亦慮乎執定制而失人情也今之論次所
付匪輕夙夜以思懼不稱職中謝竊以律設大法不能
委曲而生意國用中典至於治平而後詳上既極於哀
矜下無容於壅塞凡於闕漏皆得指陳前書之載或疎
後令之明寖密平亭差惑扺捂且多觸禁之民幾不知
其所避舞文之吏足緣之而為姦不有刊裁詎能永久
恭惟尊號皇帝陛下法天任德本道無為恢陶唐畫象
之仁降天乙弛罟之惠永惟庶俗期底大中謂制禮以
禁未然豈嘗忘教明刑而使無犯自亦知方顧茲請比
之文日益煩苛之敝几閤之盈難於徧暏錐刀之末虞
乎盡爭時合當更政其先務乃詔臣等特新編葺得盡
詳度於是取慶歷編勑暨嘉祐三年終以前續降條貫
凡四千三十一道求中而議就約以書存所便安汰其
重複至於名篇而附律先例以舉凡會數勑而同一科
參舊文而發新意事並出則分從其類禁當立則特為
之條皆明著大防稽合前式臣等又以四海之廣獨見
莫周雖當局之勤謂所思之已至及約情而用或在理
以猶差必欲成本朝之善經固當合天下之公論首祈
博訪亟奉俞音果衆說之畢伸亦寸長而備採復詳慶
歷編勑每條之後必書元降宣勑年月雖云舊體其實
文煩今並改注於目錄逐條之下以從簡便又刑統所
附諸勑及參詳條件凡一百三十四道事雜前朝率多
衝改審核之際典者為勞今取其見今可行者已入逐
門收載外其刑統内諸勑并參詳條件伏請更不行用
應中書樞密院聖旨劄子批狀合行編錄者悉改為宣
勑共刪修成一千八百三十四條離為一十二卷内有
條目繁多者即分為上中下共一十八卷總例一卷目
錄五卷凡勑内但行約束不立刑名事理輕者析為續
附令勑三卷目錄一卷犯者止從違令之坐及錄到慶
歷四年正月一日後來赦書德音二卷總三十卷合為
一部如得允當即乞特降勑命與刑統律令格式及建
隆以來勑書德音天聖中先編附令勑兼行其慶歷編
勑及慶歷續附令勑并嘉祐三年終以前應係海行條
貫除今來巳編載外各更不行用四年正月一日後續
降自為後勑施行自來𣙜茶之法今巳刪除其通商之
後所立條約自從詳定茶法所條次頒降應未降新嘉
祐編勑以前巳用舊勑斷遣與奪過公事不在援引新
勑訴理之限其一司一務一路一州一縣并在京海行
及三司見行條貫自依逐處元編定及續降勑條行用
外内有係新編勑兼載與逐司舊制不同者並依新編
勑處分盖以惇崇寬大蠲滌細微較然使其易知欽
哉本乎惟恤譬夫江河紀地狎玩者誠稀震曜發天威
明之共仰其或多方謹飭庶務持循臨文參考於治宜
决事深求於法意自然訟平以息氣感而和能致太平
豈獨稱於周禮終成徼倖兹奚取於鄭書臣等道鄙少
恩志希無害被詔徒知於竭慮訖功殊愧於淹期或許
頒行仍乞以嘉祐詳定編勑為目其新編勑等共三十
卷謹隨表上進以聞臣無任
辭免登極覃恩第一表
臣某言伏奉制命特授臣門下侍郎兼兵部尚書同中
書門下平章事昭文館大學士監修國史兼譯經潤文
使進封衛國公加食邑食實封者真主御圖普天蒙福
忝備臣隣之列首膺進陟之榮命出非常愧難自處中
謝伏念臣早遇先帝亟登冡司大政大謀固無禆於萬
一小材小謹徒粗免於過尤方瀝懇以抗章冀避賢而
獲請剡牘未再號愬莫攀伏遇皇帝陛下神聖嗣昌天
人合應誕布惟新之澤更惇圖舊之仁逮此告庭遽
先增秩矧東臺四品之重常伯七兵之崇既大國封復
優邑賦使宗臣之當是寵猶恐弗勝顧愚宰之無甚能
豈宜輕授伏望皇帝陛下始乾剛之斷發離正之明深
惟聽覽之初動切施為之謹悉停異數以恊公言如此
則不稼而取㕓禾免無功而被刺捨魚而欲熊掌誓見
義而必為臣無任
第二表
臣某言伏奉制命云云尋具表陳讓蒙降批荅不允者
大君膺歷綿宇推恩澤逮群元宜至微之必浹寵先四
近顧無狀以何勝輒上奏封冀還渥命聆詔音之未可
揣愚分以難安中謝伏以先皇帝仁如高天容則厚地
自詩書之所載冠今古以無前興儉守文致成康之美
俗先知傳聖得堯舜之大公皇帝陛下奉若先猷纂隆
大寶中外稔聞於聖德謳歌允協於天心慶賜之行幅
員同抃臣叨塵輔翼素乏材謀當聽斷之惟初在贊襄
而何有褒榮驟及震慄無從伏望皇帝陛下攬國權綱
新民耳目黜陟大柄必本於無私左右弼臣俾全於難
進亟追誤賞以勸多方上化之行必捷置郵之傳命臣
衷所報更堅忠義以忘身臣無任
謝皇帝表
臣某言伏奉制命云云尋再具表陳讓蒙降批荅不允
仍斷來章者睿聖膺圖肈覽八紘之緒幅員霈澤交歡
萬國之心眷惟丞輔之臣首玷便蕃之寵無容避免徒
極兢慙中謝竊以鸞省邇聯地亞珥貂之貴天臺上列
官推司馬之崇爰自近年罕嘗兼拜如臣者性惟甚戇
學不能醇偶熙運之寖昌竊殊科而獲仕孤忠自立衆
毁交騰先皇帝察惟直之無他謂顓愚之可任擢躋顯
近力主單平奔走三垂有徇國忘身之志周旋二府乏
佐王經遠之謀逮升冡席之榮益起素餐之誚避賢奏
牘方上印以輸誠喪考纏悲忽攀髯而發慟伏遇皇帝
陛下丕承太統光紹慶基盛德之新罄萬方而咸覩湛
恩之降浹四海以無垠故此弼臣特先異數俾正名於
宰任復增重於官儀仍遷公爵之優更益邑租之厚俯
僂之辭莫遂庸駑之分何勝敢不謹極冰淵守堅金石
良時易失惟勤拙者之為高位疾顛常蹈古人之戒少
禆至治上荅殊私臣無任
謝皇太后表
臣某言伏奉制命云云尋再具表陳讓蒙降批荅不允
仍斷來章者龍德在天慶一人之纂極陽春布澤浹四
海以蒙休惟是弼臣首膺褒典辭甚堅而莫遂躬屢省
以無容中謝伏念臣早竊榮科寖階膴仕自信鄙夫之
守特深先帝之知外禦疆垂五玷師權之重入參樞筦
再塵機務之繁逮進陟於冢司固取輕於人望適露請
藩之奏遽承憑几之言伏遇皇太后殿下坤德居中母
儀形外翊皇明而增煥恊聖治之有初爰霈大恩咸均
庶位顧惟蒙陋前忝龍光峻卿列於中臺正宰名於黃
闥仍優封爵益厚食租令如汗以靡收寵若驚而自失
敢不任責歸巳竭誠在公以道事君勉著經邦之效無
功受禄終期上印之歸臣無任
安陽集卷二十七
