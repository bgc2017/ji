安陽集卷三十七宋韓𤦺撰
書啓
與文正范公論師魯行狀書
某啓辱教示及之翰所撰師魯行狀俾附永叔作誌文
讀之思其人悲咽不能勝觀所載事又有與聞見殊不
相合者大以為疑及閱尹氏姪子辨列則皆某之疑者
於是釋然無所恨而喜尹氏有人矣甚善某憶公前書
道師魯將亡時公亟往而謂曰師魯平生節行當請歐
陽永叔與相知者為文字垂於不朽師魯舉手叩頭曰
盡矣某復何言某又嘗接師魯言以為天下相知之深
者無如之翰則於紀述之際宜如何哉今所誤書若不
先由之翰刊正遂寄永叔彼果能斥其說皆以實書之
則行狀與墓銘二丈相戾不獨惑于今世且惑後世是
豈公許死者之意果可不朽邪之翰果盡相知之誠不
負良友邪嗚呼師魯有經濟之才生不得盡所藴謫非
其罪而死又為平生相知者所誣以惡書之是必不瞑
于地下矣實善人之重不幸也且前賢行狀必求故人
故吏為之者不徒詳其家世事迹而已亦欲掩疵揚善
以安孝子之心况無假於掩而反誣之乎夫生則賣友
以買直死則加惡以避黨此固庸人之不忍為豈之翰
之心哉但恐不知其詳耳然不知其詳而輕書之以貽
今世後世之惑使師魯不瞑於地下為交友者不得無
過今聞之翰領江南漕必已離安陸願公不以千里之
遠速以行狀附還使詳尹姪之說悉刊其誤然後以寄
永叔必能推而廣之使師魯之行實傳之光顯垂於無
窮則公之許死者是謂踐其言天下忠義之人皆有所
勸公之名德益重於世矣幸甚幸甚
獻所業上兩府啓
右某啓某聞鬻弊帚於千金誠乖自見薦朽株於萬乘
允頼先容其有選懦微材﨑嶇末宦久滯涸於窮路思
振拔於洿塗而欲妄緝蕪編輕塵藻鑒希眄睞之成飾
俟奬勖以增榮雷門衒布鼓之音固非量力溝木享犧
樽之用或預掄材恭惟某官名擅八區體兼四業含辰
象之秀德作社稷之元龜仁表五色之雲鬱為天瑞夏
禹九州之鼎洞察神姦聳瓌望以熙朝鼔懿文而緯俗
以遠慮深籌宣國美以清徽雅凖鎮時風泰階之平六
符隂陽克順洪鈞之陶萬類動植無私而自寅亮聖明
虔恭機密運尊主庇民之策推懷仁輔義之誠魏相持
衡海内歸於禮讓李膺當位天下宗其楷模睿眷致隆
巖瞻載協用能三精昭泰百度熙康贊瑶極以增輝斡
璇樞而自正凢居鎔造孰不傾顒如某者質異湘琳器
同屈瓠有斷斷守善之誚無超超拔俗之名腹背之毛
豈飛翔之足用圈牢之物雖視息以何為矧惟越在稚
年奄丁先罰闕漸詩庭之訓居罹磬室之貧徒以篤志
湘圖游精翰墨念家世衣冠之後慕門藩茟紙之勤然
而擿埴易迷滯隅多失見豺而戰在考實以終疲畫虎
不成幾失眞而增累欲徇及親之禄彌專賤璧之心幸
以國家朝物著明車書混一興禮學而陶遠䟽軒冕以
崇賢舉宗周論士之科獻能式叙啓炎漢得人之路署
行駢臻濫充秀於神畿獲程文於禁坐誤中乙觀之選
叨塵甲等之榮匠局參司侯封贊部曾微連最之效偶
逭尸官之尤方代戍瓜倏悲風樹既奄終於喪紀復再
齒於仕途所宜匿景下流牽絲外屏樂詠中和之職虔
修愛利之經伏遇某官揮沐惇仁虚襟好善沛商霖
而作潤煦鄒律以為暄某是以勉䞇斐狂直干鈞重猪
苓馬勃庶采掇之未遺蟲臂鼠肝亦生成而盡在儻借
卿雲之惠實逾寵紱之褒内揆僭差徒深悚汗
謝直集賢院啓
右某啓伏奉制命蒙恩授前件官充職者麟殿飛緌驟
玷登瀛之列鷺雍緤組猥參鳴玉之行荷慈渥之至優
揆孱軀而罔措寵靈攸暨榮悸交深竊以壁府二星燦
天章而盡在羲圖八象示帝籍之有開考遐篆之相沿
憲豐規而迭紹聲明浸盛朝物增輝所以周法命官志
四方於外史漢庭典秘講六藝於名儒伯陽推藏室之
賢子雲富天祿之業逮開元之創歷啓麗正以崇英用
能演暢鴻猷詳延碩彦奮三長之懿譽釋四部之羣疑
矧屬巍煥丁辰熙淳闡化修應古念舊之則備紀言書
事之官委閤盈輜洞分於寶藴懷鉛抱槧遴集於珍群
加禄廪之載豐峻員程而式叙諒匪才謨慱贍器識淵
宏茂學際於天人精思絢乎道德叔駿之居袐省自成
十典之文仲恩之在宣明克定五家之說則曷以採竒
禹穴簉直嚴廬騰蕤翰墨之林接武鴻鸞之黨苟從虚
授實浼清塗如某者嘉善無稱冥煩有素招叔夜頑疎
之累負延之隘薄之譏徒以紱冕承家綈緗勵業捐繻
待貴妄跂於清芬束髮從師常希於善教第堅學冶姑
務亢宗偶嗣聖之凝圖肇臨軒而策秀四門啓籥幽陋
必甄數路得人庶良並進幸升名於貢牒獲較藝於宸
庭曾徵掞藻之工誤中决科之選樂士敢先於隗始飛
聲辱在於盧前匠監為僚侯封贊部自首公而賦政常
蠲瘼以疚懷千室鳴絃豈布中和之頌一官為集坐隳
述作之勤當奉計以言旋遂遭憂而去職負米百里何
追顧復之恩泣血三年絶念寵榮之事見韠盡傷於欒
棘窮詩迨廢於蓼莪圭籥易遷衣冠倏變既入趨於法
座獲再齒於官曹誠欲晦跡下流宣勞外役决水冀蘇
於涸鮒隠情慮誚於寒蟬是用妄緝蕪編輕塵乙覽遽
明緡於宰府諧給札於尚方玉署沉嚴鼇峰邃密奉淵
題而思軋睇俄景以魂馳賦乞一聯豈擅凌雲之氣詩
成三刻難偕鏤月之才矧是蒙姿復肩郡儁青錢萬選
互振於英辭碩鼠五能空呈於短技在遒妍之無取誠
報罷之是宜豈其神造曲成文衡協正謂鉛刀騁利足
參赤堇之精瓦缶揚音或繼黃鐘之韻故得容臺命秩
冊府登榮司蕝野之盛儀玩金縢之秘牒雖文史足用
慙無曼倩之能而英俊並遊竊效枚生之樂被旌收之
不次知題拂之有因此蓋伏遇某官粉澤帝謨塤箎睿
律霈五潢之靈澗加一字之殊褒鎩羽將沉亟假鵬霄
之翼寒荄未變潛回鳳律之春是使幽蹤叨塵膴仕敢
不編摩勖志忠藎存誠循考父之益恭究黃香之未見
獻竒文於東觀力慕前脩抽靈匱於秘宫更精慱習上
荅高深之惠次酬奬拔之私過此以還未知所措
同前
右某伏蒙聖恩授前件官充職者蕝野參司書山簉跡
荷寵靈之不次積震懼以無從竊以天禄崇英啟漢家
之全盛瀛洲命俊贊唐室之重熙必資開敏之才用闡
洪寧之化苟容虚授實浼清塗如某者嘉善無稱冥頑
有素幸對休明之世猥塵高妙之科丞匠監以為僚佐
藩條而蒞政方膺戍代遽執親喪顧尺景之易馳念素
冠之倏變既諧陛見再齒官曹妄陳奏御之篇願賜程
書之覽蘭臺給札玉署摛毫慙骫骳以非工諒采甄而
何取豈謂文衡辨等禁坐宣慈驟進秩於容臺禆紬書
於袐殿内循忝冐抑自品題此蓋伏遇某官嶰律回春
星潢灑潤曲借齒牙之論潛加紱冕之褒是使孱蹤亦
叨殊命敢不摩編勗志忠藎存誠上酬天覆之仁次荅
已知之惠
謝知制誥啓
某啓伏奉制命特授前件職者諫囊陳事將隳厥官詞
掖升榮遽冐其寵恩出非望懼無所從竊以朝家之光
典誥為重出令不復而猶汗當謹其初受命明之而如
緡貴通乎體向匪代推傑筆名聳珍群省樹不言謹而
無漏吏書將廢敏且有餘則何以廻翔清切之司演裁
深厚之訓申嚴百揆鼓舞萬方在選之艱非才孰稱如
某者人評素下門緒本孤早承先模得肄素業章句所
守大道弗明篆刻之為壯夫攸恥幸屬叢雲啓旦舞翟
右文與上計以偕來預中楹之親策優塵辭等出倅郡
條瓜戍及期方諧受代棘人懷痛兹用去官逮於終喪
勉而選職獲踐圖書之袐府旋膺管庫之冗曹越去儒
英之纏甘從俗吏之役内史之治式於庶邦司會之聯
均乎衆用繼被使煩之任皆無舉最之稱犬子倦游徒
傷四壁仲容思出欣假一麾輒抗章而自陳亟為郡而
獲請上方垂意治本樂聞善規訕狂必容芻瞽盡採留
充諫署之缺專責官箴之勤荷知持殊惟死圖報不虞
摩上之過第竭愛君之心鮑宣之䟽少文汲黯之言甚
戇矜其任直謂傾愚者之忠惡彼用方或䧟凶人之目
倏踰歲閏無補朝猷縱寬田舍之誅宜取士師之黜豈
謂聖宸採善賢弼推公擢躋西省之居重汚高門之地
内循叨竊抑有寅緣此蓋伏遇某官左右昌朝翼宣至
化協助菁莪之育遐資美實之和陶冶所宜不私於噐
輪轅之道各盡其材是使孤生亦塵清貫謹當飭躬無
怠砥節自修祗循四禁之文緬究三盤之範精述作之
旨雖難與於古侔謹操履之常誓不牽於時變粗弭食
浮之謗仰酬鎔造之私過此以還未知所措
謝復官啓
右某啓伏蒙聖恩特授前件官者以罪徙邊本惟勸後
推恩復秩是亦責功寵踰所涯感繼以泣伏念某學惟
滯固性實樸忠偶竊榮科遂塵膴仕有憂國奉公之志
無干時求進之心誤被聖知洊膺噐使而自氐羌背惠
帥府擇人不圖下材擢贊西略習爼豆之事焉可語兵
服夙夜之勞豈忘思職寸勤未立大咎已彰當隴坻之
撫師會兇渠之入寇亟呼諸將躬諭密謀但襲歸塗勿
迎銳氣何偏裨之競奮非節度之所從一至敗亡上挫
威武世情樂禍讒謗互興大量包荒含容至廣薄示貶
官之典尚叨補郡之行惟秦之雄為塞甚重雜俗易變
編氓久疲衆務必親庶將補過羣言未弭孰敢求伸豈
謂當扆矜愚出綸頒命特申昭洗俾復舊聯退量忝冒
之由誠出庇存之賜此蓋伏遇某官翼藩帝室左右皇
猷惇菁莪樂育之仁惜蟠木先容之惠是令棄物獲漸
顯階謹當策厲駑材激揚壯節臨難無免有死而不回
隠情以虞固圉而加謹一成拙效少答至公
謝觀察使啓
右某伏奉制命授前件官者責之扞蔽思正寵名委以
察廉遽辭近職恩靈所被感媿兼懷伏念某出於單門
素無佗技偶塵科選遂竊榮階不能從儒英之游自求
安逸而乃親俗吏之事力奮愚勤誤膺聖知繼被煩使
惟許國之願效實當守之可知而自羌醜肆狂天兵議
伐首參經畫備歷險艱暨降守於塞垣愈罄宣於忠力
寸功未立寵數洊加驟分連帥之權彌聳戎行之觀雖
衆人之論謂匪美遷在拙者之誠獨無過望蓋以寇讎
未殄兵調方興宵旰貽憂廟堂精慮使白衣而奮命尚
所甘心矧清詔以宣風寧忘樂職内惟忝冐全出奬延
此蓋伏遇某官助樂育之仁奉仰成之治文武協弛張
之道邊鄙有左右之臣是使孱庸累叨甄奬敢不講求
多筭審定全謀勵貔虎之雄師逐蚊䖟之兇黨夙夜以
報幾錄於微勞衡弼惟公幸還於舊物唯堅介節上答
宗工
上大名知府王龍圖啓
右某伏念鄕者獲預府僚備觀神政次公精力在靡密
之必行廣漢推誠縱僵仆而何避碩鼠之能甚短慶雲
之覆彌光屬茲全魏之封式重北門之寄聿求威望實
頼綏寧既增秩以云征固戀軒之罔及會補計庭之缺
方迷吏几之繁奏記殆疎靦顔滋厚近者敢謂弗遺冗
迹特墜鈞函寵眷未移尚記原簪之舊褒言載美更踰
魯衮之榮玩誦以還銘藏至永仰計奉細書而流愛蠲
衆瘼以寧人愼夏有方御和臻粹恭惟某官忠清毓操
明哲保躬早逢吉於亨期荐騰蕤於顯著才猷益劭簡
注致隆而自尹正王畿恢張治具姦訛自息不煩鉤距
之能犴獄無冤動協寬餘之禁矧是兩河之要居為萬
督之防生版阜昌使軺旁午暫副任良之典往宣鎮俗
之風偃息為藩詎廢歌壺之樂彌綸作輔即居槐鼎之
崇唯祈上為邦家精調寢寤
代張若谷密學謝啓
右某啓伏奉制命(云云)者禁坐推恩曲加於散質樞廷
寓直驟玷於榮資荷寵典之載優撫孱軀而自媿竊以
國家順稽古道仰憲先猷必登用於瓌才俾雍容於近
列諒匪行能純正業履清修富帷幄之高謀藴天人之
妙識則曷以揚蕤膴仕注意嚴宸參夙夜宥密之微預
朝夕論思之末苟從虚授宜䘏羣言如某者學昧經綸
氣非宏拔偃革幸丁於休運飛緌久冐於清塗平子佐
時安明於遠略世英補過粗罄於勤誠拙效自伸殊聞
莫著屢副百城之寄繼持八使之權賢知惠民固乏野
王之詠澄清攬轡徒希孟博之風何旒扆之念庸復江
淮之領漕未豊年蓄俄貳計庭柝毫無言事之功發刃
寡投虚之利旋分漢竹出守并門俯塞堠以開疆控股
肱而作鎮布中和之頌但樂於熙朝宣愛利之經寧蠲
於衆瘼暨終歲課獲覲宸闈奉三尺以評刑方遵審謹
贊萬機而補職遽荷甄陞遂得密侍清光峻躋顯著接
武瀛僊之品聳觀閨彦之行内省寅緣實資甄奬此蓋
伏遇某官闡隆蕭畫翊輔堯仁寒谷成暄咸均於煦嫗
大鈞播物畢遂於蕃滋是令平進之流亦被殊常之澤
敢不虔修國檢恪奉官箴順禮文造膝之規謹易道失
身之誡上答雲天之造次酬槐鼎之私過此以還未知
所措
代司封兄上昭文相公啓
右某啓伏念某選懦微才羈孤散質逢辰樂仕刻意修
方誤著片勤累塵公薦畫名無取浮食益彰爰自罷隸
周坰出參漢竹幸頼景星容覆真宰矜全粗逃隳政之
尤再易凋年之律而復門衰祚薄福鮮釁多鶉居坐困
於羹藜鴻序奄悲於風樹棄芻委路分為樵櫟之資芃
棫升詩絶希薪槱之用阻覲延賢之館疎馳奏記之誠
蓋擯迹之至勞懼黷尊而取戾茲者敢謂台光下曯鈞
誨猥頒祼夷式賁於龍章寵踰褒紱隂谷重回於鳳律
煦及寒荄捧函增耀於宗閭報德誓捐於軀命此蓋伏
遇某官調元履哲當軸盡規居承天象極之崇闡揮沐
吐飱之惠樊仲之彌縫衮闕允緝洪猷巫咸之保乂王
家宏恢全業凡屬在鎔之品咸膺造物之仁是致愚駑
曲加存勗轍鮒方諧於决潤死灰猶望於重然敢不謹
布民經恭持國檢滯涸窮路偶延九死之期振拔洿塗
實頼一陶之化
代崔勉寺丞謝轉官啓
右某伏蒙聖慈授前件官者十銓第課奏最無聞九棘
詳刑推恩載渥荷寵靈之曲被撫頑固以彌兢竊以國
家詔爵惟公懋官有典樂賢興詠育材之道斯隆責實
申規畫餅之名不用諒匪行能純備業履清修竒謀精
究於吏方雅望素高於人聽則何以密預山公之啓過
垂魯國之褒力致榮塗坐階膴仕苟從虚授宜䘏羣言
如某者凢偶無堪羈孤自進鉛刀一割雖磨鈍以終疲
碩鼠五能蓋為技之皆下徒以家承紱冕學勵綈緗遇
聖旦之右文齒士鄉而論秀楓宸較藝叨遂於决科羽
檄從軍遽諧於策仕粗伸拙者之效敢期國士之知屢
易歲芳免罹官謗既考庸於選部復㳂牒於近藩儉府
依蓮奚彰於治迹融章薦鶚亟奉於言揚逮引對於天
墀俾聯榮於月寺幕中參畫罷裁飛箭之書膝下承歡
兼慰循陔之養此蓋伏遇某官嘘枯振惠奬善居懷特
先蟠木之容大借卿雲之蔭疲駑倍價時加剪拂之私
寒谷為暄潛煦厚均之律致茲蕞質猥玷徽章謹當恪
守朝經祗循士檢佩韋絃而作誡舉務協中飲冰孽以
存誠動思絜矩上答乾坤之施次酬卵翼之仁
安陽集卷三十七
