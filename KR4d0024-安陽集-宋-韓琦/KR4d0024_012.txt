安陽集卷十二宋韓𤦺撰
律詩二十二首
題致政趙剛大卿卧雲堂
一掛朝冠謝世紛終南高隠邈難羣不容聖治詢黃髮
徑宅幽巖卧白雲書麓遶牀唯我伴磴泉喧枕乃予聞
此時誰可攀真馭應有浮丘觧挹君
題致政趙剛大卿宴息堂
家園休息敞虛堂直造希夷境外鄉無物不推山下勝
有花皆似洛中芳荷裁萬扇悲長信笋擲千簮醉孟嘗
子藹令名居自足主公襟韻日康強
戊申末伏與立秋同日
末伏居嘗極藴隆今辰俄與立秋同雖餘暴虐難禁暑
奈有蕭騷巳至風冰出魏臺猶示貴扇思班篋欲收功
從兹漸入清凉境林嘒寒蟬露曖空
初發長安遇雨
九龍朝發起程初甘澤滂然灑路衢敢倦征途泥没踝
且觀嘉榖秀垂珠高原直瀉波頭惡弊繖平穿陣勢麤
繡嶺任遥須趁宿蓮花湯下洗塵軀
題靈泉觀
老木隂森蓋滿山蕭條宫殿倚㠝岏留為治世無窮戒
自足明皇數紀歡舊浴已殘湯室暖餘悲尚慘渭川寒
欲知百二關河勝更待朝元閣上看
題温湯
康定西征始壯餘往還休此任馳驅白頭猶罷咸秦帥
却向温湯浴病膚
題朝元閣
試往驪山頂上行朝元孤絶聳崢嶸了無樓殿嗟餘侈
自見耕桑復太平雨後綠苔多滑徑葉間紅子不知名
南巔更就丹霞挹頓覺尫然病骨清
遊石甕寺路險而返
古寺跨山椒虛明瞰泬寥路危難進馬林密不容樵飛
瀑連雲濕凝嵐帶雨饒崖窮徒一望歸步默無聊
靈泉覽古
靈舘驪山下開元迹尚遺蓮穿噴玉溜字缺照人碑古
殿天姿晦真工石像竒羽衣沉舊曲錦鴈失前池不見
長生鹿猶看連理枝辭雄小杜句意盡老陳詩治亂由
斯監賢愚共一悲時君自奢儉繡嶺此何知
題鎮潼西溪
芳林環掩密相攙仙府天成似隠潜峯面槎牙屏簇畫
溪心平澈鑑開奩穠粧照檻秋蓮合碎玉敲蓬夜雨添
暫柅客軒醒病目日斜無意馭彤襜
題雲臺觀
仙掌峯前羽客家玉虛宫殿倚雲霞最高頂上誰曾到
得見蓮開十丈花
題希夷先生真堂
伊昔天真被謫書亦教人境得仙居開門翠靄三峯近
合眼紅塵萬事疎髣髴舊容蟬已蛻徘徊高隐室猶虚
何時歸伴赤松子稳駕尋君物外車
仲秋之八日覩雲臺觀冲觀大師北軒羣花盛
開
春早凡花百種榮秋芳能得幾多名仙家八月靈葩發
不與尋常俗豔争
題玉泉院
兩行脩柏夾雲根引入蓮峯直下村病骨醒魂安氣母
幽亭收景厭山孫金堆望遠千灘出玉溜聲喧萬馬奔
坐歎塵勞無計住却尋歸路日黃昏
硤石道中
氣爽風清八月天雨餘秋色自蕭然正當崤澠難行路
得見田疇大有年叢薄遠青供極望霽雲低白半危巔
河橋咫尺鄉程便病質雖疲喜強前
澠池道中
渡澗登坡直幾重嶺頭初日上曈曨野花紅紫連官道
露裛清香散暁風
戊申西洛中秋對月
海東推出水晶毬碧抹晴空暝靄收素景獨宜惟上節
清光無敵是中秋家為梵室黃金界人在天宫白玉樓
當此客塗衰病者敢於詩酒擅風流
次韻荅崔公孺比部至陳橋驛來别相會
永日勞君倍驛馳相期無失見相思義均吕駕來千里
情過陽關盡一巵喜接禪醫開道眼愧逄詩將立降旗
此行且縱漳濱卧免弄幽并俠少兒
又次韻荅夜宴陳橋驛
客郵聊得接交親夜席開談彼此真薄酒不辭知易别
征車從觧喜難申請看隨分樽罍事可是留心富貴人
早晩共成林下約釣潭風月有竿綸
又次韻荅陳橋話别
欲知連日柅征車傾蓋唯憂後會賖被顧高情非白眼
論空真理黜黃牙還家粗喜松成徑懷印誰驚綬引花
卧治必難逃吏責羡君竒志託青霞
重九與諸親會别陳橋驛
郵館侵晨舉别觴一時佳節遇重陽莫悲白首分行袂
且伴黃花入醉鄉旅鴈帶霜横塞陣香萸和露貯宫嚢
諸君送我無多念病質將休晝錦堂
早發韋城
北去川原極目平脩途塵歛雨初晴歲豊禾黍高低積
天暁雲霞散亂明宵露尚漙香草木朔風時緊撼旗旌
病襟斗覺精神徤屈指鄉邦近數程
安陽集卷十二
