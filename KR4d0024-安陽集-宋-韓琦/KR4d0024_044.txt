安陽集卷四十四宋韓𤦺撰
祭文
祭資政吳長文文
維熙寧元年歲次戊申十月庚子朔某日具位某謹遣
人以清酌庶羞之奠致祭於大資政吳公侍郎之靈惟
公之生得道之粹惟公之出為世之瑞粤在妙齡已彰
竒器六經深醇諸子同異下逮百家史氏所志經公一
覽則能誦記學優而仕進道益勤遂塞詔舉大名是振
仁廟知公擢公諫臣聳激忠義漸摩聖神致我后德大
猷日新領漕東南使煩以試屬部一清何止經計更殿
鉅藩所至稱治風績藹然實冠循吏西掖代言北門典
制號令文章一時温麗翼翼京邑則于四方帝曰疇尹
惟公是當大豪兼并過於寇攘公暴其罪投之遠荒姦
盜四走壞其橐囊高視前輩為宋趙張上曰公賢贊我
幾命協心憂國大本以定俄執親喪毁幾滅性茹蔬泣
血卒羸而病服除還位亟參大政真儒秉鈞内外交慶
任直為輔忘身匪艱辨白君道呵排大姦義貫白日名
高太山退處於外孤風孰攀公往治青余趨雍部遐辱
惠音道其雅素且曰吾疾庸醫所誤今雖調適未甚如
故余病亦久勉而作書馳走一介候公起居回得公答
慰我勤渠親翰累幅筆精有餘余喜料公其疹必除命
世之佐百靈所扶嗚呼哀哉書來未旬余徙鄉郡復促
召車因令入覲道聞公訃心臆摧震天乎人乎杳默奚
訊善人云亡乃邦之釁公如可贖余義當徇雖百其殞
夫亦何吝嗚呼哀哉歷代已往如公幾人萬世在後公
名永存孰壽孰夭此安足論惟是餘慶宜昌子孫何以
致哀奠公一樽公來歆乎公靈者魂嗚呼哀哉尚饗
祭安退先生劉君文
維熙寧元年歲次戊申八月朔某日具官某謹以清酌
庶羞之奠致祭於故安退先生劉君之靈嗚呼先生剛
介之性天下能合者有幾淵源之學古人不到者甚多
憤然不少屈於世兮遂樂窮處唯酣杯而放歌晚而絶
穀棄置家事欲融怡於太和澹然如此而天猶不祐兮
亦奔隨於逝波余方罷西帥還故鄴借號塗而亟過瞻
先生之墳土未乾兮不能一奠於山阿徒遣使指陳薄
薦以將其意也嗚呼先生其知余之悲乎柰何柰何尚
饗
祭崔公孺比部文
維熙寧四年歲次辛亥某月某日具官某謹以清酌庶
羞之奠致祭於故崔君比部九哥之靈余初及冠作壻
君門君時妙年德性已尊不事彫琢歸乎質渾博覽經
史富於藝文恥在蔭籍思同後羣射策不偶遂遺世紛
西竺大法南京祕源旁逮莊老虚無之言沉酣貫穿洞
其本根顧視軒冕淡如浮雲勉而為吏非志所存粗以
庇族仁風是敦間嘗詣我情均弟昆酒會歡密詩豪放
奔時擿道奥開聾破昏益我多矣如蕕附薰余視君為
期諸古人如何奄忽遽罹大屯善良至此天也寧論泣
馳使指奠酹一樽君乎來歆惟靈者魂尚饗
祭致政學士趙君子淵文
維熙寧四年歲次辛亥八月癸丑朔某日具官某謹遣
三班奉職隨行指使張世昌以清酌庶羞之奠致祭於
故致政學士趙君子淵之靈嗚呼僕與君交心照莫二
論契之深同門之壻在明道初禁林並試聯陟道山日
親高誼直則同舍分則同氣譬若驥騄方駕平地欲騁
千里自當齊至如何遲速半途而異君知命者未始較
計嗟君之才畜不大施歷殿藩府所在循吏晚求西臺
亟謝君事惟洛之都有完者第方期優游遂我高志不
虞安休乃失頤衞使人遠來諭我疾勢駭而馳醫往道
勤意醫纔及門而君已逝嗚呼哀哉年逾七十壽足為
貴諸子宦達實昌而熾進揚令名退絶纖累君之始終
可謂無媿而余悲者義切親懿聲顔永絶翰墨徒祕紼
不親執奠不躬致臨風長號涕泗交墜惟憑一介具此
薄祭冥冥有知為我來暨尚饗
祭少師歐陽公永叔文
維熙寧五年歲次壬子某月某日具官某謹遣三班奉
職隨行李珪以清酌庶羞之奠致祭於少師永叔之靈
惟公之生粹稟元精偶聖而出逢辰以亨歷事三朝翼
登太平大名既遂大功既成年未及老深虞滿盈連章
得謝潁第來寧神當畀以福禄天宜錫之壽齡胡不憗
遺遽爾摧傾此冥理莫得致詰而天下為之失聲嗚呼
哀哉公之文章獨步當世子長退之偉瞻閎肆曠無擬
倫逮公始繼自唐之衰文弱無氣降及五代愈極頽敝
唯公振之坐還醇粹復古之功在時莫二公雖云亡其
傳益貴譬如天衢森布列緯海内瞻仰日高而熾公之
諫諍務傾大忠在慶歷初職司帝聰顔必有犯闕無不
縫正路斯闢姦萌輒攻氣勁忘忤行孤少同於穆仁廟
誠推至公孰好孰惡是焉則從善得盡納治随以隆人
畏清議知時不容各礪名節恬乎處躬二十年間由公
變風公之功業其大可記屢殿藩垣所至懷惠嘗尹京
邑沛有餘地早踐西掖晚當内制凢厥代言典謨之懿
凢厥出令風雷其勢三代炳焉公辭無媿樞幄猷為台
衡弼貳撫御四夷兵戈不試整齊百度官師咸治服勞
一心定策二帝中外以安神人胥慰不校讒言懇求去
位公之進退遠邁前賢合既不苟高惟戒顛身雖公輔
志則林泉七十致政乃先五年上惜其去公祈益堅卒
遂其請始終克全嗚呼哀哉余早接公道同氣類出處
雖殊趣向何異暨忝宰司日親高誼可否明白襟懷坦
易事貴窮理言無飾偽或不知公因罹謗忌青蠅好點
白璧奚累嗚呼哀哉自公還事心慕神馳徒憑翰墨莫
挹姿儀公嘗顧我惠以新詩雖亟詶答柰苦衰疲欲復
為問動已踰時忽承訃音且駭且悲哀誠孰訴肝膽幾
墮公之逝矣世鮮余知不如從公焉用生為遐修薄薦
奠公一巵魂兮有靈其來監兹尚饗
安陽集卷四十四
