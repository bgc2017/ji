安陽集卷三宋韓𤦺撰
古風九首
戊申臘寒
朔風吹苦寒近歲省未有重裘不可禦凍袖敢出手初
嚴刮面膚漸虐搖臂肘終難凌壯肌殊易挫衰朽持觴
欲為敵病胃怯戰酒茵幬通作冰強卧安得久擁鼻反
收吟其孰噤汝口何心窺園池銳意墐戶牖流庸方滿
塗天不念黔首吁嗟卒無柰默坐算五九
榮歸堂
非才忝四鄰待罪涉一紀妨賢得云久不退不自耻永
厚復土初疊奏犯斧扆乞身臨本邦多疾便攝理帝曰
吁汝琦輔翼甚勞止今俾爾榮歸揭節治故里均逸向
盛辰寵異固絶擬整装將北轅羌釁兆西鄙俄易帥咸
秦旰食諭所倚艱難惡敢辭犇走奉寄委天聲方震揚
狡穴懼夷毁欵塞械凶酋唯幸赦狂詭疆事計日寧拙
疹乘衰起披誠叩上仁再遂守桑梓尫疲解劇煩宴息
良自喜園池昔恢拓顧覽盡遺軌獨於北塘北地勝失
經始前人欲興作就此創基址中輟如有待命我成斯
美鳩材亟僝功因陋謹增侈芳林環密隂鯨口下洹水
吾堂据其陽萬象來明煒匪直怡病襟間足具賓簋僚
屬請吾名在景或在已吾謂夸風光未若尊制旨視牓
以思報義實晝錦比或笑此翁愚榮極尚不已鄉閭得
暫休胡自勤勤耳吾曰勤雖愚吾慮亦長矣天地施大
恩報止盡螻蟻終期謝貴仕歸第保頽齒吾舍與公居
相去百舉跬豈無賢太守有意待園綺安車時一來為
我此加禮
謝并帥王仲儀端明惠葡萄酒
并門昔歲叨擁旄公廚酒熟醺葡萄公時帥渭輙馳獻
助臨軍享投芳醪辱公詩荅極愛重氣骨雅徤凌風騷
公今大鹵盛開府我得鄉守均疲勞却煩新釀遠相遺
故人義比丘山高衰翁拜賜喜自酌持杯有感生欎陶
憶昨朔邊被朝寄亭燧滅警兵鋒韜時平會數景物好
齒髮未老胷襟豪當筵引滿角勝負金船灔溢飜紅濤
間折圓荷代舉酌坐客駭去如奔逃我乘餘勇興尚逸
直欲拍浮騰巨艘此來病質極枯瘠兩目眵淚顛無毛
較前飲量復何有十分耗謝餘釐毫復嬰風眩戒食味
嚵口絶望霑珍螯雖然公醖敢輕用留吞藥劑傾甘膏
縱逢嘉客衒公貺三爵已命緘封牢錦堂風和弄弱柳
螺榭日煖烘夭桃兹辰慶我重加惠勉與父老同春遨
安正堂
公居胡葺為非事土木盛湫陋必氣欎爽塏則神瑩全
魏今別都地總北道勝軺傳既旁午牒訴亦紛競惟日
過目前豈暇圖休静因仍府舍間敝壊殊不稱兹余忝
帥守上責賦荒政無術濟飢流感速賴仁聖連書大有
年愁慼變謳詠漸舒綏集勞獲治淹痼病頥生擇所宜
宴息務清迥乘閑新此堂庶用安吾正汝正果何如自
得本天性進特仗孤忠退免全剛勁内確信吾守外一
歸諸命安然而處思吾宇甚泰定詩酒延嘉賓二戰或
酣醟笙歌樂良辰高郢下滛鄭射圃夾羣芳角妙資豪
興所適敢專享意實在遐夐繼來皆鉅公同調决相應
從容坐鎮餘浩氣端而挺將寧道德淵諒悉欣流泳知
不廢吾堂是可以前慶
善養堂
金銅飾巨扉其上覆高屋青石鑿雙轍其下走彫轂東
西翼危墉隂以扞攻觸自昔藩鎮強尚此存遺躅後守
營厥居鄆擬苦迫促余來亦患之重改敢輕速會兹歲
月深朽敗鮮完木一旦忽傾摧僣迹詎可復余得矯前
為命徒墮舊築堂皇遂延袤興寝適凉燠廊廡悉舒明
瞻望快耳目移樓成廣厦面勢壓平陸既忘登陟勞又
遠顛躋辱外將延賓僚内足燕親族乘閑娱詩書遇節
振絲竹頥真與放懷動静獲所欲於氣貴能養在禮思
無瀆侯邦謹法度是克綏遐福踰制苟幸免更久猶追
戮吾居已絶嫌道義斯同育
孫賁書記以齊安舊文為示感而成詠
余兄天聖中尚抑齊安守余遭所生憂得歸侍左右孤
煢獲苟存朝夕賴誨誘兄材無不宜吏治孰可偶公庭
常寂然所樂在文酒臨江三四樓次第壓城首山光拂
軒檻波影撼忩牖原鴒欵集間萬景皆吾有兄詩豪且
竒氣燄摩星斗優游預賡和惟自媿荒醜于今四十年
日月甚奔走當時相聚者十已喪八九嘗為春亭記烏
敢示不朽孫君里中來云亭廢亦久徒有舊文在况足
失其手兄後見曾孫弟老成衰叟一身雖寵榮百慮鎮
紛紏何如昔日歡抆泣念愛友
開泉
先塋東北隅有泉勃而出奔跳若㸑鼎萬眼沸不一始
雖稍泓澄漸乃肆沕潏吾嘗展祀餘愛玩必終日爰從
大旱來數歲竭如窒傷哉利澤源頓爾藏於密吾今具
畚鍤試欲疏潜屈開無數尺間舊脉俄騰溢㳙㳙力尚
微勢已舒沈欎我願天道常不使五行失均調四氣和
寒燠皆從律宣其潤下功復得霑羣物
虚心堂會陳龍圖
余嘗愛此君中虚外有節手植數年間萬戟競森列為
堂於其中一境遂清絶雖歸臨本邦事豈免羈紲不得
時相親固負好風月方將乞殘骸就第養衰拙孤懷造
崑閬直氣卷金鐵終日對嬋娟卒歲伴高潔春來忘芳
菲夏至失炎熱秋深凌嚴霜冬暮映積雪居無一不宜
嘯傲遠塵媟兹樂期誰同實係長者轍相從挹天真共
話到禪悦簮籜豸冠聳拉筍犀株折乘醉卧疎影敲玉
應仙闕此志吁未遂對酒勿輕别
醉白堂
戇老新成池上堂因憶樂天池上篇樂天先識勇退早
凛凛萬世清風傳古人中求尚難擬自顧愚者孰可肩
但舉當時池上物媿今之有殊未全池東無廩貯餘粟
池西無亭揮五絃中無高橋跨三島下壓鼇背浮清漣
其間合奏散序者童妓百指皆嬋娟平無三石展湘簟
静無雙鶴翹丁仙雅無吴郡青版舫游泛安便牢且堅
吾今謀退亦易足池南大屋藏羣編一車豈若萬籍富
子孫得以精覃研夾堂脩竹抱幽翠森森擁檻竿逾千
池中所出粗可愛芡盤菱角紅白蓮芍藥多名來江都
牡丹絶豔移洛川及時花發池左右香苞爛染朝霞鮮
戇老于此興不淺間會賓屬陳芳筵妖妍姬侍目嘉卉
吚啞絲竹聽(平)流泉宜城釀法亦云美詩酒僅可追前
賢狂吟氣徤薄霄漢豪飲體放忘貂蟬酒酣陶陶睡席
上醉鄉何有但浩然人生所適貴自適斯適豈異白樂
天未能得謝己如此得謝吾樂知誰先
安陽集卷三
