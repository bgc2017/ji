安陽集卷九宋韓𤦺撰
律詩三十六首
御製後苑賞花釣魚奉聖旨次韻
花簇香亭萬朵開琱輿高自九關來輕雲閣雨迎天步
寒色留春送夀杯仙吹徹雲終縹緲恩魚逢餌幾徘徊
曾參二十年前會今備台司得再陪
御製天章閣觀三聖御書奉聖旨次韻
寶閣三休地琅函列聖文天章横紫極洛字覆青雲花
拆驚雷起龍騰駭浪分宸毫知善斷更嗣禹邦勤
恭謝天地慶成五言六韻
世積皇基厚天扶帝極安宸心思報重靈荅匪誠難蠲
潔齋居敞凝嚴路寢寬二儀通聖饗三后接神歡惠澤
開秋慘和聲破曉寒南山薦君壽嶢闕聳群觀
祫享慶成五言二十韻
大饗無先祫精祠貴必躬歴朝疑未講曠典屬今崇良
月稽冬孟容臺訪禮中祀期當象閏位嚮卒虛東太卜
諏元日齋誠儼法宫琱輿下丹地琳館薦清衷雪密人
初駭天高德自通隂雲成瑞靄凛色變和風世室休嚴
衛宵衣集庶工叙親昭穆正合食簋鉶豐既祼神斯格
居歆慶已蒙歡欣流禹律謦欬入堯聰月射千圭白星
輝萬燎紅茨歌將振作晴旭漸曈曨回蹕升端闕群瞻
聳上穹蕃釐均廟餕惠澤泰民窮孝著鉤鈐動恩䟽貫
索空致祥書可信讓美意彌冲此協亨嘉會慙非輔翼
功唯知獻君夀巍與二儀同
明堂慶成五言二十韻
至矣君嚴父其惟祀配天明堂兹有法路寢復中虔禮
簡刊前誤圖新煥昔傳乾坤隆正位辰火協高躔宗德
停參侑推尊獨大圓兼崇太極坐並享總章筵節物豐
秋後齋精吉玄前既祗真館駕遂潔閟宫牷泛灑輕塵
失涵濡惠澤先直由誠意感卒使祭無愆翌日回清蹕
中宵儼邃延一純通肸蠁五室敞蟺蜎和必流金石馨
非主豆籩靈光燭窗戶飈駕觸旄旃齊酌終三薦神釐
荅萬年歡聲搖海嶽瑞色變雲煙餕已均庖賤恩思被
幅員星鷄隨勑竪赦鶴下樓宣教不煩家至民惟視德
遷普天知子道斯匪化之然
天章閣觀御飛白五言十韻
内閣門清曉中天對邇臣唐虞遺典在河洛奥書陳二
聖勤勞舊千齡矩法新帝暉方咫尺宸翰復躬親鸞拂
宫綃舞花隨御筆春奎光連璧府劒影動龍津今古神
功絶頒宣上意均玉峯羅爼豆黼坐拱星辰魚藻符亨
會蓬瀛寄此身流霞仙飲罷又賜一杯醇(聖恩勸酒唯臣再賜巨杯)
樞廷對竹
一紀前曾對此君依然軒檻喜重親丹心自覺同高節
青眼相看似故人不雜囂塵終冷淡飽經霜雪尚精神
樞廷豈是琴樽伴會約幽居稱幅巾
韓縝太傅之任洋州
昔年疆埸寵雙旌官寄洋川實治并今喜遠民留上意
故求賢守紹家聲升雲仙迹唐祠古踏石春遊灙水清
時閱吏文應笑我從前銜署只虛名
荅定帥仲儀龍圖寄示閱古堂詩刻
好勝時多尚已為前人勤力必隨隳所圖營葺猶如是
欲樹功名即可知昔慕先賢形藻繪本同來哲作箴規
得公詩刻增光燄定警媮風變俗漓
夏景即事
槐耳籠前檻雲峯透曲櫺凉風即崑閬煩思入滄溟荷
弱翻青蓋榴新倒綠缾晩來收驟雨一枕夢魂醒
夏暑早朝二首
凉風吹暑豁煩歊上馬迎風趁早朝宿霧欲開星月澹
隱然雙闕在層霄
奪熱清風幾快襟禁街岑寂漏聲沉東方似動隂氛失
北斗高垂帝闕深憂國遠圖深入夢費詩閑景懶成吟
平明天外鳴鞘下萬玉顒然拱極心
重九席上賦金鈴菊
黃金綴菊鈴兖地獨馳名細蘂浮杯雅香筩貯露清風
休沉夜警雨碎入寒聲自此傳仙種秋芳冠玉京
召赴天章閣觀新柑
雲閣崇先重霜柑薦瑞新臨觀紆法從趍召獨隣臣晩
實開天意重榮浹上人(上宣諭此樹枯而再榮今始結實)不隨淮枳變
自比禹包珍廟獻宸心格親頒聖寵均從兹魁衆果仙
府占長春
祈雪宿齋醴泉觀
愆陽經臘惻皇情徧走靈祠達意情馬殆始知仙府迥
露寒如到月宫清甘泉既久蠲民瘼惠澤非難滌厲萌
日待神龍興熱窟一吁嘉雪滿寰瀛
戊戌元日喜雪
新元迎曉朔風凉雪落同雲勢漸霶氣候未春終是臘
禱祈方得合稱祥拜章粉絮迷朝珮獻夀瓊花入御觴
自是三農豐歲兆人聲何必問宫商
張吉甫殿丞宰資陽
去物輕遐邑宸心與近均宜將寬詔意善恤遠方民寒
驛鳬先下春郊雉自馴白雲休引望馨膳有天倫
次韻和崔象之寺丞西亭雨下
初暑軒窗覆翠隂更宜飛雨濯塵襟喜花添色自人意
為歲期豐獨帝心餘潤日隨和氣浹好聲時逐遠風沉
郊原徧採農家議一寸真如一寸金
庚子重九菊未盛開席上偶成
重九開樽節未寒黃花初發葉皆單待看旬日金鈴錠
剩得東籬一醉歡(金鈴菊兖州種小圃有之)
九日賞菊未開席上次韻荅崔象之寺丞
誰知九日接賓觴未放寒花折露房早是生來悲晩節
那堪開不在重陽滿頭且應良辰插一夜寧衰淺意香
守待金鈴披絶豔共君搴蘂醉餘芳
覽崔象之寺丞詩編
驚人佳句本天成豔格清竒不易評秋月照空澄萬景
洛花無品盡多名珠藏赤水搜求苦礦出黃金鍜鍊精
郊廟有歌猶未採只輸高興寫幽情
和崔象之紫菊
紫菊披風碎曉霞年年霜挽賞竒葩嘉名自合開仙府
麗色何妨奪錦砂雨徑蕭疎凌蘚暈露叢芬馥敵蘭芽
孤標只取當筵重不似尋常泛酒花
祫享加恩押班宣制
大祫休成慶澤新廣庭宣制寵臣鄰非煙薦瑞籠宫殿
(宣制時輕靄鬱然)出綍敷言聳搢紳風結冰簷駢玉箸日融霜
瓦半魚鱗移時始放金吾仗鵷鷺齊飛出禁闉
辛丑中秋不見月
懊惱閑雲取次生中秋觀月悞人情一時雖不充群望
萬古終難掩至明疑有隂魔憎好事更虞滛雨害豐盛
湏知席上徘徊意直似葵心向日傾
崔象之中舍宰陽翟
君於榮利已恬然此治韓城屬薦賢惠政即隨春共煦
道心常與月同圓門疎俗客禪詮遠亭掩脩篁定力堅
(君第有小亭竹徑蕭然君終日危坐於此)思退幾人曾上籍可容名記託新
篇(君有休官簿與君同約者則書之)
辛丑季秋大饗明堂中書宿齋
紫極宸居重黃扉禁戶深齋精嚴帝配祇翼達天心百
刻延壺箭千廬肅羽林秋聲來易感仙夢斷難尋小雨
隨雲散疎星伴月沉樹鷄先曉唱菊酒帶香斟(重九日)寂
爾潜神化翛然適道襟惟馨思在德肸蠁佇靈歆
中書東廳十詠
迎春
覆欄纖弱綠條長帶雪衝寒拆嫩黃迎得春來非自足
百花千卉任芬芳
牡丹
當欄新植盡珍叢異格同妍出化工何物衆人驚絶豔
一枝花坼瑞雲紅
夜合
合昏枝老拂簷牙紅白開成蘸暈花最是清香合蠲忿
累旬風送入窗紗
四季
牡丹殊絶委春風露菊蕭疎怨晩叢何似此花榮豔足
四時長放淺深紅
綠篠
莫輕叢篠綠隂微迸笋方抽嫩玉枝結實他年臻瑞物
最宜栽向鳳凰池
芎藭
蘼蕪嘉種列群芳禦濕前推藥品良時摘嫩苖烹賜茗
更從雲脚發清香
山芋
隨竹縈回翠蔓延土藷名異出前編會湏霜晩餐珠實
可挹浮丘作地仙
盆池
圓沼泓澄璧彩浮萍新殊未覆游鯈纖鱗不用時驚沒
香餌雖投是直鈎
假山
危峯疊疊起丸泥莫愛幽竒是假為黃閣何功宜自劾
去尋真隱老衰疲
馴鵲
靈鵲雙雙日自馴徘徊軒檻若相親主人素解忘榮辱
何用喃喃送喜頻
安陽集卷九
