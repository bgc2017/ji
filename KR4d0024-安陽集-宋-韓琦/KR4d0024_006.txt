安陽集卷六宋韓𤦺撰
律詩八十三首
北嶽
四海尊方嶽常推朔鎮雄陽為中夏勝隂與北胡窮孕
秀賢豪出宣靈造化通斗乘天位正乾發帝基隆盛畜
嚴凝氣横障廣莫風舉頭瞻駿極危坐壓崆峒殖物資
坤德栖真固坎宫星纏函畢昴祀典軼王公俗仰良材
富年隨喜澤豐左肱揮渤澥右股跨獯戎地險祠庭革
時平戍壘空嵐光朝撲黛寳色夜舒虹有藥皆竒種無
花不異叢層巔徤雕鶚怪穴老羆熊肆覲儀雖闊斯民
望未充何時清大漠封牒紀宸功
喜雪
朔雪飛殘臘融和變凛嚴徐來花出在驟急霰聲兼數
住天應惜爭繁酒易添積深函久潤濟大略微嫌雅意
明書幌多情入宴簾舞腰難學轉峯頂尚饒尖露蘂仙
盤挹風毛鬛囿燖宫牆胡粉畫梅梗蜀酥黏影淡三春
絮光寒八月蟾垣塗誰復辨巨壑有何厭狂助詩毫逸
清驅厲氣潜歡謠騰紫塞喜色上彤幨凝霤收冰乳堆
庭鏤虎鹽吾民無足慮豐歲可前占
上元罷燈
燈夕何蕭索朝家恤殣災民心無奈鬱春意有誰開明
月舒雲懶遊人怯漏回堪嗤愚太守獨欲上熙臺
郡西齋有夜合萱草對開因成二闋
合歡香影拂西齋萱草前臨小檻開待爾忘憂與蠲忿
爭如無事起靈臺
合歡萱草兩含芳一見令人樂興長唯是憂邊與憂國
對花終日不能忘
謝真定李密學惠牡丹
窮邊無處覩春榮咫尺常山似洛城會得主人將雅意
欲教隣境伏香名全開正弄朝霞色半謝猶含暮雨情
只上賓筵共一醉也勝渾不見芳英
荅陜府春卿資政
蓬山曾許一浮丘踰紀光隂一瞬休朔塞風霜人易老
申湖歌舞景長留我臨賓席頻先醉(近年酒量頓衰往日)君對仙
棋幾自謳(公好臨棋而歌其韻尤清)千里詩來還感舊不堪斜日凭
邊樓
再荅
一從西北困邊塵瀛館仙游更莫親只慣彎弧揮太白
(公前書曾以彎弧大白為謔)幾曾横槊賦青春晴郊按獵長侵暮夜
槖飛郵不待晨多羡甘棠闃無訟時將佳句惱麤人
題覽勝亭(在北城上)
極目知何勝東西矗萬岑天雖限夷夏人自失喉襟遠
木已秋色亂雲猶夕隂清風誰會我太息撫霜鐔
題養真亭
新葺公居北虛亭號養真所期清策慮不是愛精神滿
目林壑趣一心忠義身吏民還解否吾豈苟安人
北塘避暑
盡室林塘滌暑煩曠然如不在塵寰誰人敢議清風價
無樂能過白日閑水鳥得魚長自足嶺雲含雨只空還
酒闌何物醒魂夢萬柄蓮香一枕山
次韻和致政王子融侍郎歸休述懷二首
周旋通顯竭忠勤勇退翩然得謝身鳴玉乍辭天上貴
揮金長示里中仁滿牀黃卷閑為伴一枕清眠任過晨
六十九歸今昔少萬年青史紀高人
禮稱七十還君事豈必如期許退身臣子引年雖審分
朝廷圖舊合推仁曉登文石方延刻暮掛危冠不待晨
竊惜聖神求治意未宜輕去老成人
次韻和真定李侍郎新剏流杯
不有浮觴樂誰知愛客深投醪當席意修禊昔賢心自
至疑仙術虛來協道襟去留雖任物斟酌孰窺隂阻挹
齋中酒空勞塞上吟清潭時一望搔首莫能簮
依韻和機宜陳薦請遊城北池館二首
只恨無才濟阻飢北塘因爾失春期民心方喜稻禾熟
秋色不關臺榭隳一派芰蓮輸水鳥幾船烟雨卧風旗
佳辰頼有詩人覺較得紅芳又變衰
去歲飢流待撫循日憂疲瘵苦傷神細民溝壑方援手
别館鸎花任送春舉目山河生壯氣經時臺榭極芳塵
秋來幸有豐年兆還作偷安樂事人
秋夕二首
大暑喪餘酷凉秋袪衆瘥歊氛隨雨斷素景入宵多鴈
影穿池月蛩聲出砌莎披襟予自快楚澤任悲歌
此夕何清曠新秋乍奪炎凉飈來似舊熏暑逝如潛露
重翻香芰雲疎點素蟾放懷殊不寤箕斗轉前簷
秋日出郊
疆野壓雄邊乘秋行此田萬峯朝巨嶽多稼入平天農
飽忘饑後童嬉逼社前僚賢湏共樂舉白盡歌筵
中秋月
清商纔過半皓魄最宜圓自是秋光好非緣人意偏一
宵歌吹地萬里雪霜天忍見西樓下嘉期又隔年
蒙恩加職寄餘杭希文資政
燕石寧參楚璧珍六膺君奬共言綸(陜西經略副使環慶秦鳳帥復官廉)
(察樞密直學士今命)老聃道大誰同傳千古韓非是罪人
重九次韻荅真定李密學
琴瑟煩更化椒蘭喜望隣致儀慙蟻酎申好忝莩親惜
此登高節難偕逐勝賓遥知潭上酌多少插花人
次韻荅致政宫保杜公
無勞遷職此何名只有慙羞敢自榮撫俗未能宣上意
治邊徒欲振天聲丘山莫副推恩重銖兩唯憂效死輕
高句不須期任舊已求三載奏官成(近已上奏乞終三年)
依前韻再荅
不與皇家致太平康寧時節便遺榮寰中自樂喬彭夀
海内空流邴魏聲一品坐來恩固重萬鍾抛去禄何輕
朝廷欲斷姬周盛會向磻谿問老成
送省副崔刑部
此去參邦計時才固異倫富民知有道言利不違仁餘
帳無情日歸途適意春前期對清問犧閣近槐宸
雪
六花來應臘望歲一開顔歌舞喧侯第風沙雜戍關餘
芳留草樹清興入江山後夜高樓月蕭然崑閬間
髮白有感
區區邊朔有何成三失流年只自驚無一事來頭尚白
白人頭處豈堪行
晚步後園覺有春色
桃李知春意陽和到嫩萌風霜誰自困鸎蝶始多情終
入芳菲賞休論早晩榮窮邊何所負轟鼓醉金觥
北樓望春
良疇芳圃汩飛埃生意顒顒望震雷北嶺有雲空自繞
幾時為雨出山來
寒食
塞上逢寒食郊園此重臨一時行樂意萬室欲春心節
物隨人好風光得處深只思民盡適守鬢忘霜侵
感事
一來邊障地走馬過三秋萬緒事常擾九分春又休鸎
花誰在目霜雪只侵頭縱得風光住風光可奈憂
上已北塘席上
修禊春塘上誰知物趣深萬花開喜色衆樂出和心雨
意隨人住杯情逐勝斟從兹窮塞地佳節似山隂
喜雨
晩雷驅雨恊春雩誰識天工用意殊不許繁花私潤澤
獨教嘉榖足膏腴群心有荅方思報寸草無求亦自蘇
始信雲龍施美利豈勞功力費毫銖
北塘春雨
葉葉輕雲帳薄羅坐看膏澤灑庭柯風前芳杏紅香減
煙外垂楊綠意多聲落簷牙飛短瀑點勻池面起圓波
晴來西北凭欄望拂黛遥峯濯萬螺
再謝真定李密學惠牡丹
牡丹京洛豔惠我見新鄰一與樽前賞重生塞上春衰
榮存主意深淺盡天真却似登蘭室清香暗襲人
新植花開
去歲栽花遍小欄只憂芳豔不禁寒年來醉賞春風裏
無限邊人見牡丹
牡丹二首
真是群芳主群芳更孰過豔新知品少開晩得春多幾
日瑶姬夢平生金縷歌寒邊今幸活風雨莫相魔
青帝恩偏壓衆芳獨將竒色寵花王已推天下無雙豔
更占人間第一香欲比世終難類取待開心始覺春長
不教四季呈妖麗造化如何是主張
落花二首
妖豔憑誰主春光去不停離魂亂飛絮生意逐浮萍錢
莢偷餘態茵蕪襲舊馨年年芳信在眘勿歎飄零
一夜殘芳泣露㾗曉來紅雨點蘭蓀對人終有風流在
幾片斜飛在酒樽
郡圃初夏
池館何無頼青春幾日回酒隨花謝減心為水凉開幽
鳥閑鳴和清風自往來峯巒新在目天與白雲裁
夏暑北塘
一夕輕雲卷怒雷回塘經雨絶纖埃蓮房倒盞揮人飲
柳幄牽絲待席開未必鷗飛知客意莫嫌蟬噪是風來
歊煩盡滌宜無累奈有詩情費剪裁
覽劉易詩集感其遊賞江山放懷自適
區區西北十經春強力今為老病身白髮丹心論底事
清風明月屬閑人千鈞未免嗤鼷鼠一簣猶思抑孟津
早晩粗酬忠國志五湖煙水樂吾貞
席上聞蟬
柳際一蟬鳴停樽忽自驚所傷非節物未立是功名默
默悲時事區區徇世情不須爭噪急衰鬢舊霜莖
次韻和國信趙内翰北口見寄
時得不可失時乎况得天蔓圖非易力鴆毒是安眠廟
勝兩楹决壺漿一檄傳臨關休發詠歸議主當然
寄題廣信軍四望亭
西北雲高拂女牆危亭虛豁望中長田間堤陌成新險
天外江川是舊疆古道入秋漫黍稷遠坡乘晩下牛羊
凭欄多少無言恨不在歸鴻送夕陽
與餘杬希文資政經時兩絶音問忽得訊正與
近致書同日因以詩寄
閏首郵音得到無使來還喜發雙魚却思塞上經時問
恰是吳中當日書人邈江山神自照道存忠義信從疎
昔年元白慈恩事詩意雖同志未如
一志
一志事邊徼難甘景物催流年花易落久戍鴈頻回細
葉未成幄飛蚊還聚雷顛毛從自變肯使壯心摧
閱古堂八詠
牡丹
極塞將何奉燕娛牡丹池館一株無誰人會我栽培意
欲見吳宫小陣圖
芍藥
從來良守重農桑何事栽花玷此堂已愛昔賢形藻繪
更移嘉卉伴馨香
垂柳
東君於此最多情先與黃金撚畫成何似亞夫堅壁地
因人千古得嘉名
疊石
疊疊雲根漬古苔煙巒隨指在庭階主人未有銘功處
日視崔嵬激壯懷
藥圃
堂下開畦植藥苖更將靈種悉名標吾心盡欲醫民病
長得憂民病不銷
溝泉
遥派分流過近階潺潺終日瀉瓊瑰誰知到此幽閑地
多少餘波潤物來
小檜
小檜新移近曲欄養成隆棟亦非難當軒不是憐蒼翠
只要人知耐歲寒
芭蕉
邊俗稀曾識此科南方地暖北寒多孤芳莫念違天性
無奈深恩愛育何
次韻荅承旨王端明
禁扄清切擬仙都多病年年絶塞居四海風雷歸舊筆
二垂霜霰乃吾廬道同今古猶相照事役鱗鴻不計疎
莫謂安恬遂留滯是非終有史臣書
七夕同末伏會衆春園
七夕今同末伏辰方塘陶暑集珍群嬌鸎萬囀風前曲
秀嶺千層水上雲幽鷺倚蒲真入畫香荷擎酒不須熏
天孫莫衒機頭巧倒載歸來豈羡君
初秋塘上
池塘凉意早秋色動邊關酷暑不終暴清風來自閑畏
螳蟬屢起辭幕燕將還盡日當軒卧看雲歸故山
次韻荅渭帥王龍圖
十年西北保疆垂只恐非才誤委毗報國心誠雖慷慨
背時蹤跡極孤危欲求襃貶明千古直把窮通託二儀
多謝高篇遠相勞召南風格本王基
覽渭帥王龍圖西行詩集
久陟風騷上將壇更持旄鉞撫邊關山川滿目吟雖苦
戈甲藏胷意自閑威望昔嘗流塞外雅歌今復奏兵間
禁中日夜思頗牧四牡看隨枤杜還
送劉易歸洛
滿懷經術欲誰傳却憶西歸治洛田富貴苟求成損義
聖賢難遇亦推天春風始入花王國夜月長涵宓女川
巖谷弓旌如未及且憑詩酒作閑仙
次韻荅侍讀張龍圖索閱古堂詩石本
千年賢迹一堂間日企英風敢自安爭似公陳無逸義
君王圖入殿屏看
閱古堂前植菊二本九月十八日花猶未開因
以小詩嘲之
只趁重陽選菊栽當欄殊不及時開風霜日緊猶何待
甚得迎春見識來
北塘重九
堪嗤唐彦鄙邊疆不信重陽草未霜樽裡有花荷萬葉
三年酣賞好風光
試獵
試獵秋原亦治戎飄然豪氣滿西風飢鷹猘犬爭為用
不在人知指縱功
禱雪有感
靈嶽祠官尚未回六花隨禱下瓊瑰只憂風力狂無定
最喜雲容重不開但得餘滋周畎畆敢求嬌意助樽罍
夜深猶使家人探平地依稀幾寸來
次韻荅留臺春卿集賢侍郎
聞說西臺遂懇章一何欽聳一何傷赤松世外誠先覺
白首兵間是不祥得失兩忘祛病術利名相賊溺人鄉
幾時微立疆垂效去伴公閑亦道光
再荅
拙者奔馳智者藏細論朝體豈無傷蒼生困敝誰更化
賢弼優游自考祥四海唐虞終我事三川風月且吾鄉
軍中不識陽春贈幾按青萍駭夜光
再荅
久抛儒掖禦戎疆每憶青氊只自傷馬上文章終是俗
胷中戈甲亦非祥哇聲誤入聞韶耳藻衮輕投被毳鄉
頼得高賢時借譽不然幽迹轉無光
後園閑步
池圃足高趣公餘事少關幽禽聲自樂流水意長閑近
竹花終俗過欄草費刪心休誰似我官府有青山
北塘探春
大鈞將首化微物亦先知草木色皆得禽魚意自怡和
風無不到餘凛欲何為會與斯民樂熙臺興未遲
觀稼回北園席上
郊原飛隼拂晴霓秋入豐年未慘悽嘗酒管絃先社集
(北人社前一月親賓相會謂之嘗酒)捺弮禾黍極雲齊雪鋪蕎麥花漫野
黛抹蔓菁菜滿畦區脱狴牢無一事山翁贏得醉如泥
燈夕遇雪席上
此夕仙花降羯陀萬燈光裏雪花和天心要足良農望
人世常多好事魔雲際未應成霡霂風前疑欲助婆娑
隂晴况是民俱樂無奈嘉賓惜醉何
次韻荅致政杜公小詩見戱
塞上區區罄拙勤回頭芳歲已三旬何須更殢中山酒
日日憂邊似醉人
次韻荅致政杜公以遷職惠詩
滿歲窮邊喜未還飛塵猶擬助高山一年願借雖慙寇
萬里思歸却笑班紫塞風煙長冷淡赤松光景正安閑
何時少奉揮金宴免役勞魂夢寐間
種樹
一守中山四載餘栽成芳樹滿郊衢州民如有甘棠念
惜取清隂萬萬株
壬辰寒食衆春園
寒食郊園此會稀吏民隨意賞芳菲樽前有樂人還去
牆外無花蝶亂飛衆裏鞦韆應是騃岸邊鷗鳥却忘機
黃昏易覺春醪散細雨迎風洒面歸
釋奠廟中作
舍奠修彛禮齋誠致吉蠲普天同日祀聖道幾人傳窮
厄當時教雅崇萬世賢蒙然如可寤朝夕在拳拳
壬辰重九即席
中山風物有前緣經賞重陽第五年莫為素毛悲晩歲
且吹黃菊酌芳筵退求僻郡疑邀寵丼老窮邊似好權
笑問此身何計是不如嘉節倒垂蓮
次韻荅留臺春卿集賢侍郎見寄
十稔違談燕區區混濁流經時無一信度夕是三秋友
會此難約君恩尚未酬何人伴高興洛棹與嵩樓
壬辰歲除喜雪
祈雪經冬未應人歲除方喜六花勻解蘇民望終為臘
要入時宜不在春欲使休祥同節賀更教生物及年新
明朝元會排天仗萬玉相輝拜紫宸
賓鴈
候時賓鴈覺秋分便委胡霜遡楚氛一片畫屏横遠岫
幾行書字帖輕雲信通離闊誠虛語聲到英雄似不聞
莫趁衡陽戀閑暖南兒矰繳正紛紛
安陽集卷六
