安陽集卷十宋韓𤦺撰
律詩三十三首
崔象之宰韓城
去年同舉菊花觴自揭清音入醉鄉此日高秋來一别
幾旬佳節負重陽風生古操安新治雨徹疎茅鎻舊堂
(君治之東齋也)民里更繁應自化宰君心地本空王
駕幸西太一宫祈雨
曉蹕聲乾下九重西郊岑寂款琳宫驕陽尚作三春旱
多稼期霑一雨豊恤物致虔歸上德應誠為荅即神聰
從來聖感無旋日不在商巖傅說功
駕幸西太一宫道傍耕桑者皆以茶絹賜之
杪春時澤未全滂西禱真祠徯福祥蠶女捨籠驚法從
耕夫投耒目天光勞(去聲)勤率有優恩及拜賜皆知佚道
長海内承風誰不勸何須躬籍與躬桑
駕幸西太一宫陌上耕者叱牛聲厲左右皆笑
之
皇心閔雨出西坰親禱靈宫致潔誠扈蹕不知農事苦
輦前爭笑叱牛聲
駕幸西太一宫謝雨
太一尊神宅近坰特紆天仗乞殊靈清衷祠禱才三日
大澍滂沲足四溟上釋憂勞嚴報謝民祛愁鬱得康寕
至誠有荅真如響更異言間退守星
從駕過金明池
帳殿深沉壓水開幾時宸輦一遊來春留苑樹隂成幄
雨漲池波色染苔空外長橋横螮蝀城邊真境闢蓬萊
匪朝侍宴臨彫檻共看龍艘奪錦回
駕幸金明池
西池風景出塵寰春豫方乘禁坐閑庶俗一令趨夀域
從官齊許宴蓬山樓臺金碧芳菲外舟楫笙歌浩渺間
與衆盡歡宫漏促萬花香裏屬車還
寄崔象之國慱
知君為邑觧銅章却復先廬坐葆光對境風幡俱不問
安禪心法兩皆忘滿庭脩竹爭高節近砌幽蘭稱獨芳
若論厭喧遭拄杖何如趣駕返周行
甲辰景靈宿齋謝雨
邃寂敞仙扄心齋物外清滂沲今應禱肸蠁此通誠月
殿栖真境風梧醒睡聲如何謝靈貺至道本難名
癸卯喜雨
一夜隂雲匝四溟朝來嘉雪灑寰瀛因風絮起先春媚
翦水花飛到地輕天際定迷瓊蘂屑世間今有玉樓成
應時何止銷民疹直壓胡沙萬里清
聞崔公孺國博將入都近重九未至
幾日知君命駕來芳辰看失獨徘徊黃封御酒新霑賜
更偶金鈴菊未開
晩秋有感
倦鵲穿林趁獨栖此情唯有老鰥知西風日緊重陽近
忍對黃花挹酒巵
次韻荅崔公孺國博
向陪亡室接鴒原正是輕霜九日天醉語忘形幾爾汝
詩毫揮紙速雲煙思窮碧落今無術淚灑黃花兩換年
一覽嘉章生百恨孤懷還昧覺心圓
先君寫真得永叔為之贊而君謨書其側崔公
孺國博以詩稱美次韻荅之
遷筆襃揚逸少書孤風拂拂起襟裾孝心如覩英靈在
世系元承福慶餘永向淨居同相好(真置墳)任從深谷改
丘墟君詩意主稱人善義節軒然到古初
次韻和崔公孺國博觀君謨所書孝親崇福院
牌
欲護親塋薦福殊僧藍營葺幾年餘名因先帝鴻恩錫
牌得君謨大字書佛宇增輝良自爾鄉廬傳美孰加予
須知體法多竒處深造鍾王奥妙墟
次韻和崔公孺國博觀新模鄴王書
唐季諸侯孰擅雄鄴邦高襲世勲洪圖功自可超煙閣
接士殊優在雪宫刀筆風流爭戰外生靈安帖笑談中
詩豪墨妙家藏久二美刊傳定不窮
次韻和崔公孺國博觀新模正獻杜公草書
珍藏正獻草書詩傳誡雲來示永貽幾夜風濤偃松栢
半天雷雨起蛟螭臨池學苦應同妙舞劒功如未是竒
刊石豈徒為世玩更思清節可師之
次韻和崔公孺國博模刻文正范公閱古堂詩
閱古堂成在北邊希文詩筆美前賢高吟尚紀終軍策
小字如觀樂毅篇欲起貴名增世慕更刊餘禮廣人傳
其他事業知難冺盡入仁宗實錄編
次韻荅崔公孺國博西亭感懷
常喜交親燕此中忽移歡緒作悲翁桃隂已盛何曾語
檜影長閑不厭風數漏趁朝心拱北忍飢開閣客盈東
人生易别須偷暇為我樽前話苦空
甲辰冬雨
凛氣回輕燠凉颷絶怒號飛霙難自拆細雨反如繅惠
澤非常降祥編想共襃民閻清歲癘農畆得春膏天意
雖霶洽人心尚鬱陶未逄銀甕出不見玉樓高酒興來
差淺詩情病少豪曾看紛似絮舉白待風騷
留崔公孺國博
虛亭還喜叩禪詮頓覺襟懷鄙吝捐陶暑屢開河朔飲
聚星看别潁川賢我縻東府成衰叟君向西湖即洞天
且緩歸期時一笑及瓜趨闕動三年
乙已重九
苦厭繁機少適懷欣逄重九啓賓罍招賢敢並翹材館
樂事難追戲馬臺蘚布亂錢乘雨出雁排新陣拂雲來
何年得遇樽前菊此日花随月令開
乙已郊禮慶成五言二十韻
堯歴方歸聖虞琴始就聲不先惟帝饗孰見事天明榖
旦諏陽復鴻儀備吉行宸襟正祗謹隂孽忽孳萌滛雨
頻興陣寒花幾墜瓊多言搖改卜上意益專精宗社敷
冥祐穹蒼荅至誠斗收連日晦併與祀時晴待曉披閶
闔凝旒下紫清真廷陳潔饌親廟展嘉牲愛旭輝黃道
非煙護綵城旌旗停藻衛鐃吹起嚴更冕服祛繁飾壇
壝即自成晶熒奠琮璧和雅薦英莖繼志還虛次尊神
戒側迎(時傳旨公卿等傳奉祠事母得轉班迎駕)千齡俄受胙萬乘巳旋衡
嶢闕層霄迥通衢衆目傾䟽刑空犴獄霈澤浹寰瀛統
業恢長治生靈入太平因知却徽號偉蹟固難名
次韻和崔公孺國博西亭感懷
常虚西館待高賢一見襟懷兩釋然且叩真詮期進道
不論衰鬢遂凋年頑金在礦須當變逸驥無鞭亦自前
相叩屢辭雖未得巳齊朝市與林泉
感春貽崔公孺國博
春來天氣作輕寒故使春芳欲見難頼得好風攄俗憤
頓開韶景與人看詩情遇敵豪雖減杯興逄辰老未闌
幸遇親朋時枉駕且偷壺刻奉清歡
次韻和崔公孺國博黃杏花
顆顆裝成藥竈牙日邊開處近彤霞真宜相閣栽培物
更是仙人種植花高行出羣猶仰慕香名超格合洪誇
諸賢繼有尋芳會欲奉歡遊決自差
貽崔公孺國博
三十年來契分隆更從親炙逹真空明非獨善諸昏破
理到無心萬事通莫話離蹤傷祖席且留歡刻醉春風
海棠亭下花看發坏子臙脂點點紅
次韻和崔公孺國博遊興國寺廣嚴院
紺園南北壓通寰氣象超然出世間只見莊嚴尊十地
不須微𤨏說三山浮雲自縳春春失真境無塵事事閑
我有歸依殊勝願吏文常擾幾時還
次韻荅崔公孺國博西亭燕飲
十稔繁機困備員芳時何暇目春妍自慙東閣延材地
得會西豪聚里賢益友至言皆有味禪宗高論邈無邊
須知樽酒相留意老去離懷異少年
丙午上巳瓊林苑賜筵
春光濃簇寶津樓樓下新波漲鴨頭嘉節難逄真上巳
賜筵榮入小瀛洲仙園雨過花遺靨御陌風長絮走毬
禊飲不須辭巨白清明來日尚歸休
首夏西亭
一霎輕塵小雨過園林風物尚清和巢栖舊燕將成子
盆植新蓮未出荷欲就好峯添異石惡侵芳卉&KR0008;狂莎
病襟蕭索賓如市孤負良辰樂事多
召赴天章閣觀新刻仁宗御詩
天閣當年拂霧宣紫皇端扆侍羣仙親揮龍鳳軒騰字
命繼咸韶雅正編勸酌屢行均聖寵賜花中出奪春妍
玉峯光景都如舊但睇宸章極泫然
次韻和崔國博西亭喜雨
暑雨滂然僅作霖連宵殊未擴隂森全祛下土將焚患
盡識高穹不忍心斗厭埃氛開衆目了無煩熱自吾襟
當軒倍勝松風過何必清音一弄琴
安陽集卷十
