安陽集卷十三宋韓𤦺撰
律詩二十三首
初拜先墳
未交符竹展先墳肅肅秋天雨半昏榮入松楸雖動色
感深閨闑復傷魂山川望遠平如日父老歡迎識舊恩
白晝錦衣人已駭更留旄節宿郊村
再題晝錦堂
為郡偏榮晝錦歸再容鄉任古來稀邸人只駭新章貴
仙表誰瞻舊鶴飛浹境士民增慰悦一軒風物起光輝
鑱詩又志君恩厚鼎鑊捐身報亦微
再題休逸臺
冰井梁摧幾百秋昔移為柱立臺頭層基面壘盤蝸殼
倒影侵池側蜃樓拂檻落霞凌綺席入簷初月誤瓊鈎
芳林已合隂成茂不見西山涌萬邱
再題康樂園
名園初闢至和中思與康時衆樂同一紀丰光雖易老
萬家春色且無窮歸來敢衒吾鄉勝到此須知舊鄴雄
病守縱疲猶強葺欲隨民適醉東風
狎鷗亭
亭壓東池復壊基園林湏喜主人歸憩棠猶茂應存愛
植柳堪驚僅過圍魚泳藻間諳物性月沈波底發禪機
羣鷗只在輕舟伴知我無心自不飛
觀魚軒
雨後方池碧漲秋觀魚亭檻俯臨流時看隐荇駢頭戲
忽見開萍作隊游喜擲舟前飜亂錦静潜波下起圓漚
吾心大欲同斯樂肯插筠竿餌釣鈎
洗竹
當日曾移碧玉竿繚垣交植競檀欒栽培盡力宜長盛
翦拂無人已半殘洗出煙姿還雅澹削開龍影起幽蟠
此君高節殊堪慕賢者來須着意看
删柏
翠柏枝繁鬱未伸我來删理務躬親孤根得地雖經歲
逸勢參天不在人先易工夫知取捨後凋顔色長精神
瓌材自入他年用莫厭因時翦擇頻
放泉
緩帶憑軒喜放泉映花穿柳逗潺湲誰言勝景須崑閬
自有清音過管絃赴海任遥終澤潤灌園思足尚留連
衰翁日寄南牎傲枕上時醒白晝眠
冬至祀墳
至日郊原擁節旄先塋躬得奉牲醪霜威壓野寒方重
山色凌虚氣自高衣錦不來夸富貴報親惟切念劬勞
連村父老歡相迓因勸勤耕候土膏
燒煤戲成
無臭含天德資貧乃地珍羣隂徒肆暴萬室自融春豊
黍輕鄒律歌𥜗陋蜀民何妨灰棄道仁政不同秦
悲二木(并序)
相之州廨有老松一在廳事之後聳直數丈
其上偃蓋如龍形古柏二對植於寢戶之前
隂覆一庭松之東有大槐枯而中空庖人誤
投灰燼於其間因而火發前人以謂留松異
日必如槐之招火遂伐之視柏之森然曰吾
欲曠快其心不欲此翳於前也乃命悉去其
繁枝幾秃幹而後止是二木皆百餘年物也
余再來而悲之因為詩以志焉
偃蓋孤松挺北軒亭亭雙柏寢堂前干霄夭矯蒼龍上
當戶隂森翠幄圓百歲生成猶易枿近時栽葺欲誰憐
居官好惡宜加謹詩拙徒思警後賢
喜雪
昨夜同雲徹暁隂雪牀輕襯六花深一開帝扆憂民慮
普慰農疇望歲心天與酒徒張醉幕家疑仙室盡瑶林
喜憑休逸臺西檻羣玉高低聳萬岑
雪霽登休逸臺
休逸臺頭雪乍晴病眸雖澁亦增明幾年無此三農樂
萬物皆隨一氣清脩竹拒寒森晩節垂楊偷潤裊春情
當軒欲繪西山景巧筆何人似李成
謝觀文趙尚書寄示集注老子
公今重釋五千言一法專求是要詮天道生成忘萬物
聖人功業在羣賢世塵甚擾吾何欲謙柄常持彼任先
治國治身非異理兩無心迹自安然
雙磑
一渠遐引直千金對激雙輪用智深本務愛民除歲患
且非為政有機心重羅撼雪收長利嘉植成帷展舊隂
來者相㳂知日盛肯教前作入湮沉
壕林
鹿角科民歲甚勞故栽榆柳匝城壕駢枝豈下笓籬密
聳榦將凌埤堄高扞蔽莫先輕枳棘森嚴無日挺干旄
霜斤謹勿窺微利惜取金湯四面牢
元日祀墳馬上
三朝徧喜得晴和歲美民康此驗多天運主生方啟戶
土膏乘暖巳騰波雪憑空闊高低在風引韶妍次第過
霽靄正開先隴近太行晡景上嵯峨
栽花二闋
名園嘗已植羣芳更得新株補舊行非欲後來傳好事
只圖芬馥滿吾鄉
百品名花手種來復尋嘉豔及時栽主人便去心無恨
從向東風自在開
次韻荅并帥王仲儀端明以詩見寄
退削嘗連上清衷遂一開調元辭重任殄宼倚非才虎
士方争奮羌雛已訴哀遽馳金節覲俄得錦衣回雅契
瞻并府衰容病鄴臺孤懷難託鴈芳信忽傳梅瑇瑁遥
賓席葡萄入醉杯高談嗟阻闊危榭幾徘徊大鹵誠淹
帥中樞即貳台三槐東第甲還似相車來
次韻荅宫保張相公以長篇見寄
睿聖當亨會真賢上貴途驥程輕歴塊鵬運狹搶揄大
噐方膺用清風自少徒危言忘世忌直道得神扶廪粟
常周急嚢衣異弗婁臨戎資遠略進讀待名儒位峻升
中執胡驕頼北狙殊鄰摧桀驁正路屏榛蕪機務參籌
幄恬波静海隅高名喬嶽重勁節老松孤衆望歸鈞席
羣生入化鑪幽遐通滯塞愁鬱變怡愉明哲咸推甫深
忠獨許壺上樞俄任德冢輔適容愚清燕常陪論丹誠
得盡輸恊心安國本罄宇保民蘇知止頻思退遺榮遂
懇圖連章傾悃愊重責厭憂虞物議皆嗟去宸言勉賜
俞四朝全始卒一代足師模恣逐林泉樂幾忘僕馬痡
韓城窮近賞嵩谷喜深趨飛溜星分𣲖竒峯笋迸株買
山兼勝得卜宅與真俱夀考何人及優游舉世無神頥
紫虚觀迹謝赤墀塗不意煩詩筆勤來恤病軀龍章驚
表裸雀彈枉投珠酬唱情雖接仙凡路尚殊終期解官
綬先約造靈區
留題相州王珫推官園亭
王氏名園枕子城主人方壯便遺榮栽花直欲春長在
愛客誰憂嚢盡傾萬景併歸閑日月一身常寄小蓬瀛
吾居甚邇還空鏁不退堪為逹士輕
安陽集卷十三
