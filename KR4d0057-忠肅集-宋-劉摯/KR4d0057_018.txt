忠肅集卷十八
宋劉摯撰
七言律詩
春日
小雪崢嶸變曉寒舊年殘臘破新年明生月魄初三夜
氣動春灰五九天蓼甲韭黃隨綠酒綵幡羅勝上華顛
故園欲告西疇事思我楓林楚木邊
游白雲山二首
籃轝微風迎曉涼細碎草木無數香千巖雲歸雨未足
幾衝水淺禾難秧(原注山中之田每一水所溉謂之一衝如曰一溜也)松下陰森
石橋冷竹邊曲折溪路長西家又得避暑地翠微亭在
山中央
行窮葱蒨坐清涼隱几川原一炷香小雨徑從前嶺去
高禾移就下田秧禽聲不見山情悄江影新生客思長
政使歸期猶遠在白雲游樂未渠央(原注二月七日與客游白雲山二子)
(傳行路有詩次韻一首)
次韻跂蹈山行
舟伏盤渦傍淺沙北風寒日氣清嘉初從磯口詢漁舍
漸入雲林問酒家萬里欲飛愁若絮小爐危坐眼生花
筋骸養作衡山力坐擁肩輿聽譟譁
二子訪酒家不遇次其韻作
青旆不見山雲深何以慰此二子心阮修杖頭故應在
黃公舊壚無處尋求有不得事當戒興盡必返愁難任
仙家竹葉未必美舟尾茅柴還可斟
賞心亭
佳山逶迤抱故國危觀突兀凌長波仰憑飛景赤霄近
下瞰萬木蒼烟多三閣繁華芳草在七朝風物一禽過
後人未見興亡本秪笑陳家玉樹歌
涵輝閣
碧波瀰漫起春湖草色黃深岸四隅新謝小桃雙燕至
從南微雨好風俱暫來秪是林泉客長見須憑水墨圖
無數鳧鷗記相識近人浮泛滿青蒲
王母池
阿母宫前阿母池池光清滑瀉玻璃岸擎黼座涵佳氣
影上仙衣潤彩霓靈液發源來海谷飛花隨泛出桃谿
羽車鳳蓋無消息寒月沈沈寳殿西
次韻王太博關太丞同遊石鼓山
禮局仙人兩俊流高才相敵異商周北溟風水初登化
南楚江山晚並遊契闊歲華歸大笑留連騷雅入冥搜
江邊一醉驚離散應有功名約白頭
次韻陳秀才胄遊石鼔山書院
山頭雲木鬱青蒼山下江流淨鑑光亭閣瞰臨慙舊句
巖溪開築想前良心甘水石忘羇宦耳冷絃歌歎土鄉
寂寞先生與叢竹相看孤節幾秋霜
元日寄耒陽
元日江湖萬里身四方南北等埃塵莫悲天地如行客
還喜瀟湘見故人渌酒桂盤催獻歲小花羅勝寫宜春
淵明秖向東風醉應笑窮吟浪苦辛
次韻耒陽鄒明府庸
夢比光陰一鳥過四年江渚負長哦逄君舊眼青猶在
驚我寒鬚白已多言偃政聲方浹洽茂陵歸思獨蹉跎
何時又見揮吟筆快若輕丸下峻坡(原注君詩思敏捷)
承以舊韻示喜霽詩次和
楚雪飄殘四望間江山晴氣撲衣冠曉餘霜日明崑嶺
清極人家在廣寒賸琢瓊瑶君句巧相當旗鼓我才難
青天寂寞浮雲盡最愛春風幾鶴盤
簡提刑朱仲隱初玉學士
當年蓬館近儲胥紅璧東西對直廬綿蕝同參臺曲議
芸籖分校御前書朅來憔悴騷人國隨見光華使者車
莊舄有吟皆病思賞音徒欲慰頑疎(原注君訽索近詩)
次韻朱仲隱寄鄭寺丞
猛脫塵勞厭競馳歸來不著楚騷辭江家有宅能依竹
陶令臨流秖賦詩簷北嶽雲供顧望水西州市隔喧卑
康強八十人難者此外窮通各一時
送吕雅寺丞
玉府文華異俗氓丹山毛羽盡祥珍伊臯相業光前史
王謝家風世有人好學少年忘貴胄摛詞竒藻敵陽春
如今四海皆桃李曾見槎通萬里津
路虞部得代還
東風楊柳認春天轣轆車音向郢山久客不知游宦樂
五年方喜取書還邊兵近日屯湟水漢將何時入玉關
自古詩人多慷慨功名無使壯圖間
次韻聖和還自京師途中見寄
郊原新雨静纖埃路下霏煙白玉臺遼鶴應悲里中舊
仙鳬今自日邊廻雲端心望高堂喜馬上詩尋故社來
牢落不才疎世者尚貪斗粟變蒿萊
次韻李聖和寒食郊居二首
春郊寒食歎淹留巧映鞦韆樹色柔杏萼離披翻白雪
柳花輕薄聚圓毬風光無賴撩歸思節物相逄眷昔遊
塞下塵埃侵夢想何時仙袂揖浮丘
林梢黃綠野禽鳴泱漭春陽泛地平禁火人家甘冷淡
浴蠶天氣趁清明誰將馬絡尋春去獨佩詩囊傍水行
稚女弄花田叟醉笑歌真是太平聲
次韻李沖聖和秋懷
燕鴈南來久客驚寥寥風色試寒輕吟殘紅葉詩無味
歸識滄洲夢有情歲晚壯懷同劍冷樓高愁思共雲生
淵明無酒重陽近幾日東籬繞竹行
聖和受代
枉尺誠非聖賢事守道固與時俗違難哉仕者行已志
况復儒生疎世機喜聞傳告令尹政應歸湔拂塵土衣
快君高舉歎留滯把酒為歌黃鵠飛
次韻王太傅同陳長史訪僧不遇陳君先歸
林雨幽深止秀竒中間寧有大顛師漫勞雪客乘舟去
郤是雲僧採藥時歸興忽同分嶺水餘懷誰共一枰棋
故應重作春游約已覺東風傍柳枝
謁金鑾瑩襌師
西城十里入溪林頓覺塵埃脱醉襟淺渚敗荷縈白曉
淡雲疎木抱清隂陶潛但有思歸賦韓愈殊無善吏心
遺照主人應念我試將秋思寫瑶琴(原注進照堂名)
次韻王太傅答周郎中寄酒
子雲寂寞歲將回門静因逄載酒開白雪雅歌郵置去
紅泥仙榼印封來親闈即日先稱夀賓席何人伴倒罍
莫作獨醒孤遠意杜郎親撥凍膠醅
再酬王太傅
曲臺仙客苦能詩思入風雲學有師楚國大夫吟澤日
江州司馬愛山時年華悄悄還杯酒塵事紛紛付奕棋
想得懷歸心似我越禽常自記南枝
次韻王弱翁借書錢君
錢家書橐盛儒林禹穴時容探萬尋嗜好自同皇甫癖
寫傳應慰獻王心此于取與無傷義盍以幽竒付賞音
猶說冬官未通借覽之安得有千金
次韻弱翁早春病起
換骨欣逄九轉丹東風迎歲雪梅殘玉良試火增虹氣
鶴老經春怯露寒詩就越聲驚惻惻夢回天樂記珊珊
故應有德神明相寧事祈禳叩夜壇
次韻弱翁春中久雨
楚雨廉纖無盡時園亭惟有草菲菲桃花泛水飄紅去
燕子貪泥帶濕飛潤徹玉琴春氣弱聲侵羅幕夜寒微
東陽病骨疎慵甚留取清樽待霽暉
次韻王弱翁題承天寺萃景亭二首
左右青林抱邃深徑隨蒼蘚上煙岑陵遷漸失三湘事
春遠閒傷萬里心我愛白雲親鳥道誰臨滄海較蹄涔
北欄曾指鴻歸處杳邈鄉山不可尋
四臨千里一危軒灑脫塵中兩耳喧隱几風波隨客棹
對江金碧露僧門數峯煙老靈妃國三月花殘杜宇村
不得相從嗟筦庫新詩猶喜慰冥昏
次韻孫景修題萃景亭
公遊何似拙翁巖(原注公守桂陽開鹿頭山名其巖曰拙翁)盤磴先經釋子
庵視聽稍遺塵種種高名聊換府潭潭時驅萬象歸吟
几盡洗叢荒破暝嵐更有風華入春望名園都在面東
南
又次韻四首
于此登臨稱謝公湘南竒觀欲吟窮天沈暮鳥煙氛外
山抱春城霧雨中陂岸放車看宛轉寺簷飄鐸送玲瓏
老僧已許炎蒸日為借清風解簟筒
縹緲飛亭倚半空景來酬對不知窮天開雲嶂輪環外
地蹙林丘尺寸中時有桂花飄馥烈恨無泉玉瀉玲瓏
楚人不識靈均意江上年年費粽筒
背倚叢岡面佛宫登臨酸足喜途窮白紅花意生洲曲
紫翠山姿落酒中寒鷺見魚行歷刺珍禽驚客語玲瓏
亭前雨足農知歲免卜靈龜灼腐筒
隱几憑虛萬景空浯溪能使決山窮于今川隴民歌處
曾是干戈覇業中蘋末起風香細碎水光浮日影玲瓏
苟能適意茅簷足何必鴛鴦碧瓦筒
送衡州王仲和郎中代還
鐃鼓催船下洞庭幾灘冰澁滯雙旌崢嶸霰雪暮寒重
早晚瀟湘春水生君意喜先湖鴈去我懷方共夜烏驚
明年奏課趨雲陛拜罷當如漢仲卿
寄湖北運使孫景修朝議
曾伴籃輿入翠微杪齋終日醉春暉親烹林筍班犀大
旋膾溪魴白玉肥歲月幾經鴻北去風雲應有夢南歸
猶令猿鶴無驚怨聞說頻年見錦衣(原注公雖在北路時以使事過之)
秋日即事
湘城風物向秋新興入羹蓴與鱠鱗葉舞霽紅楓映寺
蓓含霜紫菊迎人瞻望河漢乘槎客歌詠倉箱擊壤民
欲放幽懷到滄海徘徊黃鵠更傷神
偶吟
平昔名場氣吐虹青袍霜鬢老湘東舊交半在雲霄上
壯志都銷水石中樓上買魚乘酒熟舍邊秧稻指年豐
清風令德人胥化合使鄉閭號鄭公
被旨還闕訓答諸公韻三首
楚雪三經橘柚天君恩新許出湘川雖非殿席虚中夜
且勝臺郎謫九年歲晚病懷孤劔外江寒歸思亂雲邊
妻兒莫恨歸裝薄賸得諸公錦繡篇
湘南竊食漢鹽官長記靈煙魏闕端隙過白駒三歲月
萍漂滄海一孤寒九重寬宥環初賜萬里歸心斗欲干
常媿主恩深未報慨然真喜脱囚冠
幾年南楚聽哀猿自昔江湖憶帝閽粉骨何禆天下事
賜環難報聖君恩餘光久記仁人里引重仍慙長者言
安得新官來棹速更隨春色到鄉園
喜跂蹈登科注官(原注餘姚鳥程)
祖門儔子又詒孫善慶儒科燕後人雁塔繼題三世字
桂林仍見兩枝春稽山照邑天如畫霅水浮州地絶塵
我亦浩然歸思起明年雙棹趁吳蓴
倚舟崇福寺寄臨湘衡文叔祕丞
相逢相别立湖邊幾見罇罍換歲年簿領初離仲宣幕
政聲猶屈武城弦歸舟落晚惟荒寺病枕驚秋聽早蟬
咫尺松風亭下路可憐雲霧隔青天(原注縣舍有松風亭)
行虞城縣早起寄公秉
一夜風聲海沸騰束衣寒屋赴晨興雲吹惨澹天西月
馬踏玲瓏雪底冰吏事不堪年老大歸懷那復病侵凌
遥知宴息庵中夢正在仙門第八層
寄公秉李郎中
二月晴霜冷逼人深紅桃萼爛繽紛寒中悄悄春強半
湖上悠悠水十分心厭留書期謝病跡疎罇酒憶論文
東風留著芳華在何日仙鳧下白雲
次韻王定國湖上
君來惟有岸蒲青落寞羇懷獨此行遠浦自迷眷草色
綠陰初變夏禽聲龜毛兔角知何物鵬海鷦枝各有情
且共論文一樽酒吳霜從向鬢間生
和王定國
地遠城東得得來正如湖畔共含杯眼中故舊青常在
鬢上光陰綠不廻歸去汴橋三鼓月相思梁苑一枝梅
我閒時欲尋君醉為備芎醪更滿罍(原注病目君為置芎酒)
次韻定國約過李氏園池
年來高興滿蓴絲寒薄春風駘蕩時稍愛燕脂開杏萼
已驚香雪爛梅枝老于樂事心猶壯病得新詩和獨遲
何日華鑣向金谷擬追仙翼到瑶池
次韻答王定國
江州居士赴東城旬月相忘不寄聲閉戸邇來能避謗
求田何處欲歸耕筆端浩蕩詞逾壯胷次崔嵬氣未平
我有白羊新賜酒澆愁聊可一杯傾
次韻王定國懷南都上元
九陌無塵夜霽天兩都風物故依然車馳馬逐燈方閙
地静人閒月自妍佛館醉談懷舊歲齋宫詩思鎖今年
傳聞公子微行處門外驊騮立繡韉(原注去年上元南都同李公秉三四)
(軰游静覺遂飲上生院今年致齊太常聞定國游相國)
同孫推官廸李郎中鈞督役河上叙懷三首
時哉風物媚郊原無賴禽聲對客喧山色帶煙屏依漢
春陽凝日浪浮坤河功田利兹為重士賤民勞豈足論
仙老不妨持道氣朝餐華景望朝暾
平湖勝勢抱南城花氣濛濛馥近坰黃變柳條歸老綠
紅殘桃葉换尖青春乘病後成多感事向閒中見未形
日日攜茶喚賓友吳泉烹盡惠山缻(原注來詩問南湖事)
車馬傳聞漸欲還河邊陳迹棄春灣暌離心恨三秋月
積累功成九仞山從事獨賢公弗歎散材無用我宜閒
放夫急趁蘭洲賞寒食光陰俛仰間
送許敏修使二浙二首
大夫才業帝都俞清潔寒冰在玉壺流馬阜財求八使
鑄龍班節重三吳海門曉日迎飛鷁笠澤秋風趁鱠鱸
亦欲東遊聞米賤行臺還可庇疎愚
蒹葭曾愧倚瑶瓊京兆經年共左廳屢喜足音臨病几
(原注臥病日久屢蒙訪問)獨何才力致虚囹(原注君治聞封有能名比以獄空被賞亦及不)
(省)閩山近部榮鄉繡越客何人識使星隨看鋒車下江
海歸來人物重朝廷
題泰定小雒亭
名花多自洛城傳物色春工十指間漸買姚黃并左紫
恨無伊水對嵩山主人妥妥多材藝俗客悠悠幾往還
惟有萬竿亭背竹霜青偏解照衰顔
八月十二日同楊誠之馬全玉王似之泛舟至舊
州塔下作
秋水瀰漫山翠微西風恰好坐吹衣濃雲將雨東西去
白鳥窺人下上飛陵谷是非詢野老滄浪懷抱負魚磯
遲留莫聽嚴城鼓待得雙橈弄月歸
次韻趙伯堅令鑠郎中憶南都牡丹兼寄子由
芳叢百朵爛紅雲曾倚西軒醉兩春夢雨一驚巫峽曲
佩香常記漢江濱病懷日負杯中物花意今看檐上塵
回首東風君自問欄邊更有後來人
城北
寒門秋色陣雲飛雉堞烟青畫角悲河坼波濤含趙魏
星分畢昴半華夷太原玁狁當征日瀚海單于欲戰時
六十萬兵閒飽死誰憐山後八州兒
喜王彦祖新居
今見黃州慶有餘侍郎門戸已容車風流地望烏衣巷
瀟灑仙人碧落居三畝江家須種竹一區揚子獨藏書
東平我久猶如客何日菟裘近里閭
北山道中
隨馬盧泉碧玉流野林春鳥語鈎輈桃飄殘萼紅堆水
麥換新苗綠滿疇世味淺深聊爾爾生涯消息強悠悠
不如收拾詩千首要似張家萬戸侯
題所居圓明庵
茅剪幽廬小圃東葛巾藜杖稱高風守方固恐形為累
内照應知色即空出入有虚還有實輝光無外亦無中
世人欲識圓明事盍問名庵隱几翁
還句龍緯化文詩卷
誰識斯文久寂寥希聲杳杳思滔滔氣無外物纖毫累
才有靈光萬丈高誤借鼓鐘娛海鳥自堪奴僕命離騷
啞鐘亦欲煩君手能為孤音解鬱陶
贈汪汾同年
往歲仙遊白玉臺拍肩曾喜得洪厓高門已覺陰功在
古獄猶嗟寳氣埋風竹夜聲清醉枕雨峯秋色滴吟齋
大夫未老無多嘆會見勲名與願諧
祕閣曝書畫次韻宋次道
帝所圖書歲一開及時冠蓋滿蓬萊發函鈿軸輝唐府
散帙芸香馥漢臺地富祕真疑海藏坐傾人物盡仙才
獨憐典校來空久始得今年盛事陪
病起次和何温甫祕丞雪琬中見寄
士譽民謳楚粤間相逄傾蓋問南冠吟餘候館春風峭
病後湖天霰雪寒應喜白雲瞻望近(原注君迎親至此)獨憐滄
海去歸難雅歌贈我琅玕意欲報慙無兩玉盤
聞東園諸學生雪飲寄之
大雪填虚翻海波袁安門戸可張羅寒驚春絮因風早
病覺空花向眼多梁苑喜開陳桂酒郢人誰已唱蘭歌
少年撫景應須醉莫學衰翁著睡魔
元日示彭器資御史
天歷開祥歲屢登命元頒號繼熙寧春風寒色猶燒臘
北斗杓端已轉星初退賀班東上閣郤觀郊樂太常廳
便期節物尋樽酒莫問吳霜換鬢青
再和
大禘新元詔太平萬方承慶日神寧夀觴别殿稱山嶽
治象端門燦日星放伏暫騎歸舍馬束衣還就致齋廳
史官不用占風瑞從此豐年紀汗青
次林御史次中韻
一鶚將從北海飛豈如窮翼老差池方嗟簿領迷公幹
尚喜琴音得子期别思俄聞賦南浦殘花猶可醉東籬
留連且此同罇酒歸去鱸魚未過時(原注時揚州陳丞相辟君幕府)
再次韻
昔歲相從向此都重來風物變南湖莊生達觀嘗齊鷃
張翰歸懷豈為鱸世事不窮勞強勉官期猶遠盍躊躇
新詩易得皆精好真似元和咳唾珠
次和次中簡留守蘇子容
濉園文雅久湮淪居守今逄紫禁臣右客游梁似司馬
主人開閣等平津不才亦預門生舊承乏來趨幕府新
共喜風騷壇將在簫韶時許擊轅親
次韻次中喜子容還朝
公歸真足慰儒林雲日重瞻帝闕金聚散可驚陳跡事
行藏誰見古人心春還漢省苔新舊霜逼吳船水淺深
坐憶茂陵猶未去悠悠徒有病中吟
次韻次中題雙廟
凛凛英風數百齡舍生知與義相形莓苔老澀穹碑暗
雲木疎寒古殿扃自許孤城摧虎兕至今遺事炳丹青
二公死所真難處獨恨臨淮有遁刑
次和次中久雨阻行而聞浙中旱乾
積雨廉纖氣已淒暝雲凌亂四天低吟懷摵摵聲侵竹
歸思澐澐水拍堤東海可能均霽日北風曾未逆陰霓
應須更問淮南米莫厭留連鷁首西
忠肅集卷十八
