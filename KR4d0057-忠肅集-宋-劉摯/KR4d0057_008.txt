忠肅集卷八
宋劉摯撰
啓
謝免省啓
比年課藝幸據上游今日程文復叨優等爰充名于桂
籍行待問于楓庭得非所宜愧不能稱竊以先王育材
于學本以取人君子修善于身固將從政惟所用出于
所教故能言必其能行詩書所稱豈有異志公卿之選
悉由此途凡其一時出長入治之庶官固莫非六卿時
書季攷之多士待以積久取之盡公斯民所以直道而
行在昔稱為至治之極降及後世溺于末流以六藝為
繁文謂上庠非急務太常受業徒詳平日之空言列郡
應書盡出臨時之私意上之所求幾于無用下之所學
亦非可行不知操縵之為安烏有畫餅之可食曠矣千
載循乎一塗此衰世之軌所以相尋而聖人之道未知
能復恭惟國家承百年之積弊恢列聖之大猷泛觀古
今洞見根本謂兩漢而下所以失由觀人以一日之長
而三代之治所由興蓋入學者中年之攷迺闢黌舍以
來俊英增弟子之千員頒新書之萬卷春誦夏絃而經
以師授月書季攷而士由舍升既攷之于尋常復試之
于倉猝且環橋者億萬不已多乎及揚觶之再三僅有
存者故自元豐之肇造迄乎紹聖之纘承雖有求者累
年于兹而所得者數人而已宜獲異材之間出以彰新
法之大成如某者智不適時學方為巳徒以雙親孝養
未忘干禄之心三舍序升式重興賢之禮俛首百試旅
身七年幾成上攷之功猶屬中變之法頃造公選再程
斐文言實工于前時名亦玷于異等知其非倖許以從
新方虞再鼓而衰甘為殿後不謂適矢復沓優入彀中
退慙毁瓦之無功進喜望雲之有日蹟其所自敢不知
歸兹蓋伏遇某官頃膺明命兩董學宫幸升夫子之堂
獲就諸生之列參乎未逹方求一道之歸偃也何如或
許片言之是待以殊等出于衆人雖華塗寖進于台司
而雅意不忘于璧水龍門益峻猶許再登駑馬方疲幸叨
一顧繫餘光之下庇使朽質以生榮故于選掄誤備收
錄力探聖賢之閫域誓窮師友之淵源
謝薦啓二首
過賜寵嘉特形外舉自反而視内媿以兢惟本朝任官
之公得君子舉類之法然取之頗泛濫而不審故進者
亦坌至而叢來銓選困于平衡眞偽揉于一律今之議
論舉患才能之不多攷其源流豈非法制之甚弊是故
近歲之講計增損舊令而改為内之貴仕凡文武之人
悉止其歲貢外之使者與守相之薦均殺其常員向舉
以親民者且俾之從軍近所謂監郡者皆不得應令雖
未足大清乎多士亦庶幾少制其末流顧進退之尤艱
亦知人之豈易伏况刺數千里之部察十二州之官人
人飭修家家廉茂就而求者當以襃然某昏愚之人孤
孑以仕講學不足以瀕道德之畛為文不足以望述作
之藩曩常有志于斯民今已無異于羣衆日思投劾以
自去慮煩汰礫之不容伏遇某官以經術謨明嘗盡心
于御史以忠恕簡重今握節于外臺如陵善養而材無
不包下車未幾而聽有所過喜為李君御悵龍門之未
登請從郭隗先雖馬骨而猶市是為不德之德應干無
求之求敢不迪忠清之大方安性命之常分窮不失義
進無尸官庶期終身無辱高誼
向者誤采孱愚特形慰薦惕然自視愧以無容某支離
之人孤孑以仕學問不足以立己才智不足以合人比
遭休明嘗偹任使器非大受進曷補于涓埃恩勸後來
退猶逃于鈇質省非無益竊食更優會諸公之有容垂
三歲以自庇深惟過倖常已厚顔敢謂某官以清通簡
重之政而綏安一方以公明樂易之德而鎮慰羣下乃
兹不肖上辱一言舉不使知仰古風之猶在恩無所謝
愧士禮之已隳敢不云云
謝館職啓
禁林課試辱奏等之不遺冊府備員荷詔恩之均備名
浮其實寵至為憂竊惟古今建邦率以經籍求治蓋君
臣父子之大本而禮樂教化之所興故建府以寶藏且
命官而典正漢之石渠天禄别夫中經唐之麗正崇文
校夫四部國家之盛宗祖以來大闢儒館而聚蒐藝文
樂養人材而增置員品上繇番直下底校讎小言之則
訂正國籍文字之異同大言之則預聞朝廷政事之論
議雖清流之可貴亦任責之豈輕故國之用人非以榮
之而將以攷其實士而居職非以慕之而求以稱其官
某也寒生出于下國讀書薄聞乎大道修辭有媿于古
人性愚不能以頡頏材樗不可以鐫刻出慕斗粟蓋有
為貧其猶雙鳬曾無所補兩河試邑北楚從軍顧常懷
功名之心頗亦究義命之說踽踽自守無意于舍龜倀
倀何從僅同夫即鹿恭惟治平之特詔並命四輔之大
臣俾類求于能儒將器養于文館顧惟一介之在遠乃
辱諸公之為言神聖嗣天都俞繼志所舉二十人者無
一遐遺不越四三年間以次召進惟時江湖之賤起預
鸞鴻之游鼇禁景長玉堂春晚地近清切方塵觀之坐
驚事非故常忽天題之拜賜求之以農桑為政之論策
之以治亂歴代之原劉蕡忠嘉雖不避誅夷于斧鉞仲
舒淺陋而不能别白于文章僅足成言曷副垂聽聞一
知十良謝于該通書等入三誤膺于題品奏篇待罪畫
可湛恩幾汰礫之不容偶續貂之有取深惟孤進何補
斯文雖俗吏服勞一紀始書于六攷然選人入館本朝
不過于數公足為幸榮良有前地斯蓋某官登翊聖治
籲求俊心高誼有加士以為權鑑一言所掖國以為蓍
龜如薦清廟而雜用庶羞如成大裘而畢收衆腋致兹
孱細曲冐寵靈敢不迪忠清之大方安性命之常分退
不失義進無尸官仰酬覆燾之私次答陶鈞之施
謝文太師張宫保韓大資范相公啓
奉備制書延登宰席循牆以避雖極于深辭反汗為難
終成于虚授此蓋某官至仁成物盛德憲朝服膺善人
之心能舉其類推轂天下之士先為之容常自愛其弗
㤀俾馴致于此地據非所稱凛不自安師仰高風庶立
懦夫之志瞻馳材館莫陪下客之游徒感愧之在誠欲
名言而莫得
謝轉官啓
祗應寵命積愧恩榮伏念某諸生陋儒四海孤進學徒
知于適道才不足以趨時試邑冀方曾微善状從軍楚
北益乏能名漫浪逾夫十年日月累夫六攷仰繄造化
獲保寒微比投銓攷之書以就叙遷之課中緣詔試擢
預俊遊書林未久乎對讎吏部為言其功状特蠲常制
就鍚寵名佐述史于蘭臺仍校經于儒觀皆所謂文章
之選夫豈宜疎野之人此蓋某官弼成治猷敷引士類
繩墨一正材各入于輪轅雨露所施物不遺于蕭艾致
兹愚品冐進官聯敢不益修厥身仰奉高誼
滑州到任謝政府啓
比承詔札猥賜守符驅馬過家懷章入部以才能之素
薄當責任之匪輕惟感與憂俾夜繼日伏念某降才不
腆賦命多竒每遭選掄秪速罪戾免官歸里滿歲奉朝
豈謂聖主推匿瑕之仁諸公篤念舊之義屬補郡之多
故使假守以備員當殘廢不完之餘況事工方造之始
大非守拙所克堪承此蓋某官因能任才為國造士不
遺一介之賤兼聽百官之成儒者遲緩養名願以為戒
古人造次集事敢不自強庶酬已知且避官謗
辭免右丞上政府啓
非常之恩内省而懼竊以廟堂之任世所具瞻丞轄之
官今為執政擢寘此位詎容匪才某學不高明識惟淺
闇幸遭盛治稍玷近班雖殫千慮之愚無有萬分之補
日虞汰斥敢意超踰名忽假人驚如墜谷方嗣聖之求
助適諸公之在朝聚精會神同德協志固已副仰成而
治矣奚取于不肖而參之屢貢懇辭未聞可報伏遇某
官朝家之柱石國論之蓍龜願借一言仰逹天高之聽
庶回誤寵使逃器滿之傾
除右丞謝政府啓
比者誤被制檢進丞中臺名器假人循牆而莫避負乘
致寇反已以為憂矧惟省轄之官實預政機之論用人
當否繫國重輕而某所禀尋常逢辰教育悵古人之不
作慕直道之可行漫歴歲年何禆任使執法憲府愧繩
愆糾繆之風侍經帝闈無引古諷今之益方期汰斥乃
此超踰斯蓋伏遇某官謀謨信于朝廷德義明于天下
蚤嘗借論樂于成人顧駑馬而一言以倍其價器蟠木
于萬乘先為之容遂致孱愚叨塵光寵愧感之厚豈易
布宣
除左丞答謝外路啓
蒙被恩書進遷位序辭不獲命方深非據之憂德在成
人特枉相先之慶内惟涼瑣仰識謙隆媿荷之懷敷陳
莫罄
除中書侍郎答謝外路啓
左綱承乏方俟于黜幽右省躋榮復叨于遷次惕以自
視愧無所容此蓋某官有德以成于人引重而為之地
致兹懦品玷冐寵光方具私書遽詒榮問感慙不敏紬
繹莫窮
除門下侍郎答謝外路啓
發政西省無補于毫分出令東臺復遷于位叙辭不獲
命榮以為憂此蓋某官引類惟公成人以德務匿瑕而
借論常推轂以為容致此衰孱益叨進寵方裁誠以通
悃蒙貽問之見先愧懼之深敷叙難罄
除尚書右僕射回謝外路啓
奉膺制命延寘宰司恭極循牆雖自量而懇避令難反
汗終虛授而冐居愧不遑安凛無所措此蓋某官至誠
與善盛德成人左右以容器輪囷于有用吹揚維力致
糠粃之居前上何以塞厚恩重責之所加下無以慰多
士大夫之所望深惟兢愧啓處不遑
鄆州到任謝政府啓
祗膺中詔許錫左符寬尸素之大呵釋顛危之重負開
職禁殿相居便藩喬木故存未覺去家之久先楸所在
更諧上塜之私獲此叨榮過于自擇實二聖矜憐而善
貸亦諸公輔道而曲成遵職之初撫心增感重念疎愚
之跡方依陶冶之私屬歲序之沍寒望門闌而日遠仰
祈保衛少副願言
答文太師乞政啓
薦上囊封懇還公紱方睿眷之增厚宜中懷之莫伸雅
詔弗俞羣言允恊某官文武具德廟朝宗工風烈贍乎
華夷勲勞光于旂鼎方雍容師席以鎮天下之望而逍
遥達觀以慕聖人之清蓋唐室尊賢裴令常為之輕重
姬王貴老周公不去于朝廷願廻遺榮知止之心少副
尚齒尊賢之願敢期謙德過賜函書徒敬服于高風念
難施于末議感慙之臆敷叙莫窮
上歐陽觀文啓
一間門墉屢環歲筦泰階輔政徒望于昭回大鈞運和
隂煩于造化未嘗輙通于懇欵蓋虞自犯于僭踰恭審
被命制函均勞方國仰旌車之甫舍宅福祉以日蕃某
官學茹古今才張幽渺當今名世孟氏自推于天以道
覺民伊尹素為之任泰紫闊步虹蜺飛光先諸老以告
猷倡斯文而還古憂勤許國之志慷慨得君之忠公府
勲勞歌咏于四海賢人事業效見于三朝注意方安露
章懇謝秩文昌之正位職祕殿之隆名偃息南邦行奉
衮衣之賜歸來東土永諧霖雨之求某賦職遐方瞻風
前屏春餘氣潤淮服地清更冀云云
賀富丞相啓
奉被制書冠居台席聖志先定發于大明天下傾心仰
夫舊德休命所及歡誦舉同某官國家宗工文武元老
贊襄而陳九德臯陶夙惠于帝謨以道而覺斯民伊尹
素為之已任望鎮四裔而不敢侮勲載二府而皆可歌
緝熙百工康保萬物向偃藩而得謝比均佚以彌年曰
咨多故之時爰即來朝之詔衮衣既襲有光東土之歸
巖石所瞻尊據上公之宰宗廟增重泰階以平致君堯
舜而賡載乎明良如古房杜而無媿乎禮樂旂常有紀
天地無窮某自惟寒微久在陶冶(案此下原本缺)
答北京韓相公乞致政啓
薦上囊封懇還公紱屬眷懷之方厚宜沖志之莫伸雅
詔弗俞公言允恊某官出處安乎一德勲勞被于四海
正期衮繡之還亟有軒裳之厭雖心知止足欲退慕聖
人之清而國有典型其孰如天下之老願回逹人遺榮
之尚以副明主貪賢之勤特辱亟書備形謙德雖高明
之是仰愧末議之何施
賀鄆州李太尉啓
拜恩闕北易地東藩戎旃十乘之容甫聞弭節鈴閣數
人之衛已樂輕裘寵簡上心歡符士論緬惟鎮撫之裕
休有福祥之歸某官剛厚稟中輝光燭外旂常有紀功
懋于姬庭親賢並隆德毗于漢室均佚勞于右輔統連
帥于東方清照兼資長城是倚琱戈金鉞方重專征之
權淑旂綏章行光入覲之錫某里族單陋材性䃼疎惟
是鄉楸之微實居台曜之庇眷言天幸獲陶沐于至仁
尚以州符阻趨承于前屏更祈上為廟社下庇兵民
答北京馮太尉啓
賜節東吴偃藩全魏已下車而涓日初開府以臨民溽
暑方煩福基增厚某官粹和清敏惇大靖深輔政三階
休烈銘于宗廟宣勞四國膏澤下于生民為時重輕以
道出處乃眷北門之鎮曰咨舊德之賢上將用儒盛齋
壇之尊寵離宫有守付留鑰之謹嚴國倚長城人瞻巖
石佇被繡裳之錫弗容煖席之休方具慶儀首承榮問
感仰之素布叙莫窮
答馮太尉免新命啓
薦上囊封懇辭帥節方睿懷之所注宜沖尚之莫伸某
官學深天人德備文武出處不渝乎一節勲勞先被于
四朝惟皇思賢乃眷圖舊倚以北門之留鑰建以南國
之將旄詔號有孚師言已穆願迴持謙難進之志少副
注意分憂之咨乃枉珍凾過垂敦諭惟高風之是仰念
輕議之何施感服之心敷叙安究
答北京馮太尉啓
報成美政孚號大廷就更西鎮之旄仍付北宫之鑰上
恩恊稱歡議率同某官德在四朝功高羣辟人思衮繡
期政路之調元國倚翰垣尚璽書之增秩忽貽榮教具
示沖懷願亟拜于恩輝庶仰符于眷委感仰之素敷叙
莫殫
答郭太傅謝宫觀啓
懇上左符榮膺中詔宸宫列將莫若上衛之崇琳觀奉
真莫重養賢之地某官學深文武功在廟堂夷夏相聞
其高風出處不違乎大義殊庭謁欵聊適于曠懷召節
走趨佇光于圖舊豈其謙厚特枉緘封感愧之懷叙陳
莫悉
賀胡少師啓
懇還公紱得謝帝庭升拜宫師之崇榮尊國老之重清
風迪古賢人究出處之歸全德鎮浮天下無始終之議
仰大臣之逹觀均四海之載驩某官統槩蹈中靈襟秉
哲誠窮人物之盡學富古今之儲當天聖之開符覽德
輝而薦祉泰紫闊步虹蜺飛光正議鴻詞倡斯文于禁
掖嘉猷亮節運大政于天樞勲烈被于三朝忠勞篤乎
四紀爛焉鄉錦仕孰樂于過家確乎囊封禮弗容于賜
几沖和天爵鎮拂世風固將安車駟馬以游乎親賓清
泉嘉木以適乎嘯詠逍遥賢者之樂拱揖聖人之清憲
而不煩方典型之所在浩然善養宜夀祉之無窮某材
禀下中世親幸會昔者先子識寶氣于星津其後諸孤
聮榮名于慶閥迨兹勉強以就仕屢辱薦延之大恩賢
哉嘆嗟固巳倍都人之慶形于歌頌又將酬國士之知
賀王參政啓
奉被詔恩進陪政論大臣重國畀自聖人之明賢者得
君慰夫天下之望陶鈞所迨歌誦同辭某官業履大醇
輝光外燭非今儒者尋常之學有古君子久大之儲言
行弗渝求聖賢而允蹈進退有裕適義命之所安禁中
甫告于嘉猷天子頗嗟夫見晚故進處四輔而非有左
右之助度越諸老而不聞先後之言昔之為國者嘗患
賢之不同時士欲致主者或嗟才之不見用深惟求治
之日復此逄辰之亨明良一時社稷盛福某預聞休命
屬在遠方莫遂龍門之登願為燕廈之賀
問候河陽李資政啓
懇謝繁機均勞近屛瞻言旌旆悵遠于風徽畏是簡書
阻伸于郊餞傾依之戀紬繹難窮
上政府啓
食浮之久曾何補于涓埃材散而蟠徒隂煩于造化去
違台屏淹革歲筩伏惟平運萬機贊襄九德天相炎歷
日擁太和某官誠格天機德符坤厚馴二府之注意迪
宗工之大猷稱百官而鎮四夷平三階而遂萬姓發忠
定策國倚泰山之安熙載亮工民陶元氣之運憂勞逾
乎二紀功業被于三朝盟府蔵勲方茂皇天之業中書
有攷永光巖石之瞻某材非敏明志巳衰竭駑馬十駕
知致遠之已難鷦鷯一枝祈庇身之有地
迎中書侍郎啓
祗事西陵言旋北闕適冐風霜之候宜多車馬之勞即
遂瞻承預深欣慰
上中書吕侍郎奉安神御啓
恭扈威神往臨原廟謹輿仗侍承之職御風霜偃薄之
勞仰冀保頤以符瞻系
問候中書侍郎啓
奉軒后之威容即漢陵之别廟扈從于邁夙夜載勤方
冬序之始嚴惟福基之增厚蓋祈保衛以副瞻馳
賀吕樞密啓
祗膺掄檢進貳幾廷聖賢同時朝野胥慶某官元精毓
粹名世應期挺特千載之英危壓四方之雋自結明主
雅意本朝鎮靖西州眷倚長城之固經綸北省仰資大
計之煩上方纂緒先猷急圖極治顧軍師之重柄繫宗
社之大謀權出幾微地居宥密參議乃事誠難其人惟
公勲閥之高為國老成之選注意所在具瞻已歸行傳
丙魏之聲即慶韋平之拜
賀宋舍人啓
奉膺詔制榮步掖垣賢能進升遠近欽悦國家號令上
應于五星朝廷文章遠同于三代王言至重國論所關
奉之以嫓夫絲綸施之以示乎威福誓敕軍旅而齊其
勇誥命四方而等其功總為贊書其任乃古之内史觀
諸上象其文猶天之紫微職重而清地高而近精求文
學之老能達訓詞之深發揮帝謨如開日月之照鼓舞
神化以肅雷霆之威惟今得人與古同盛某官言高壇
宇道濬淵源研摩六藝之歸慱極九流之要校文冊府
克家素重于劉歆視草禁塗繼世雅同于賈至實聖賢之
盛際增臺省之榮光典贍應機宜有五王之冊清修素
履早探二酉之醇欽聞寵章曷勝歡誦
答韓左丞免新命啓
伏承詔綍進總臺綱四輔得人多士相慶某官高才應
世一節承家論議有經推丙侯之寬大險阻不撓抱胡
公之中庸亶世德之逢辰偉聖朝之求輔遂膺帝簡入
秉國成顧枉誨音具形沖尚願亟承于渙渥庶仰俯于
虚懷感頌之深敷宣罔悉
答蘇左丞免新命啓
側承明詔登用舊儒四輔得人多士交慶某官治行高
妙誼藴粹深蚤以繼世兼人之能蔚有先生長者之望
白首一節清明四朝士心所居上簡攸在玉堂典誥極
將明之功幃幄待經多道義之益肆疇賢譽來秉國成
顧枉誨音具形沖尚願即承于渙澤庸仰副于虚懷
答胡右丞免新命啓
光被詔綸入司臺轄寵章誕布歡議率同某官學足以
洞先王之微知足以經當世之務心兩忘于出處節一
致乎險夷時然後言天下服其忠諒義形于色朝廷為
之尊嚴果奉眷圖進承幾政士相為慶民用具瞻惟聖
主得賢方側聽諸生之頌而君子難進尚未承三揖之
求特辱誨音具形沖尚願亟膺于渙渥庶上副于虛懷
答王右丞免新命啓
丕承帝簡參秉國均成命式頒輿情交慶某官德業致
位方正立朝文為儒者之宗望出廷臣之右周旋國器
揚歴禁途京兆攷功德威夙著文昌典政績用有成果
膺綸綍之音入拜丞疑之任至公所屬枚卜已從佇觀
久業之施以副具瞻之意豈期沖旨特示巽詞願即拜
于寵章庶上符于睿眷其于感服紬繹奚殫
答陳州傅待制啓
拜職延閣請符近藩亦既下車云初開府某官誼藴閎
博德名光華弗渝之誠貫于金石後凋之操見于雪霜
以奥學侍經幃以大節專憲席國所倚以立邪正之辨
士所頼以識是非之歸凛然清明無所吐茹出處有道
佚勞斯均即被安車之還豈容坐席之煖敢期謙眷特
枉誨函
答河北都運顧待制啓
陞華延閣杖節北陲涓日之剛下車云始方暑序之煩
鬱惟福基之靖康某官學誼本經文華貫道險夷一致
義無愧于神明出處兩忘節不渝于風雨輟東臺之獻
納付朔部之澄清行以節趨豈容席煖方斯誠懇遽辱
貽書感仰之懷敷叙安究
答永興李待制啓
被寵制書陞華延閣兼提請詔就帥全秦某官學通古
今材適正變名實高于士論術業著于吏師以從官之
嚴盡護諸將以元戎之重外總十連坐收靜勝之功行被
節趨之召下車云始縢翰見詒慶仰之深布宣難悉
答江寧蔡待制到任啟
更賜左符徙臨近屏涓辰受事視履介祥某官望重士
林學優聖域禁塗陟降日告于嘉猷南國蕃宣勤敷于
惠政兹惟易地益便均勞恐席煖之未遑以節趨而來
起豈圖謙德遠貺書音慶感之深布叙奚究
忠肅集卷八
