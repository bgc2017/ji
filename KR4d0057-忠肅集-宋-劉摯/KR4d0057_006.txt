忠肅集卷六
宋劉摯撰
奏議
論保甲奏
伏覩近制保甲罷團教朝廷所以惠綏疲氓恩施甚厚
民得去其所苦就其所安遠近承風莫不鼔舞然臣竊
有私憂過計者夫鄉野之民其性易于轉習臣往見農
人或被差役一為弓手手力耆壯之類及罷滿而歸則
拱手閒惰已不復能反業于農蓋出入公門游集市井
有所誘導之使然也今之保甲則又甚焉者衣必華細
食必酒肉固己變其向者布麻麤糲之習矣羣聚而笑
喧奮臂而矜勇固已移其向者椎魯勞苦之性矣其家
質田賣屋出錢以濟其所用官司歲時教試與之金帛
寵之名目以養其欲故凡保甲之父母兄弟妻子一家
憔悴終歲困擾而身為保甲者未必不自喜以為樂也
今既歲教止于一月罷其團集省其監督去其羈縻勞
費之患則保甲之父母兄弟妻子欣歡休息復有生理
而身為保甲又未必不自失以為戚也彼有自失之意
而欲使人俛首甘心盡如平日肯復從事于耕勢蓋難
矣惡少而失其欲悍強以成其性又挾素所教弓刀刺
擊之技以為之資臣懼其非獨不能于耕而己也亦恐
其得為陛下之良民者少也臣愚以謂有法以歛制之
蓋保甲之技藝強弱高下州縣皆有等籍今按取優等
之人召其情願列以為本州正軍若舊係正長等名色
則比類軍中之階級隨其等差對換補之自餘中下藝
等亦召願充公人者依近制募為弓手手力耆戸長之
役所貴在軍者既團隸部督束之有法又使得伸其素
習之技能其在役者既不失服職于公家比之召雇浮
浪乃得熟事鄉民必頼其用為多伏望詳酌保甲既有
換充軍者若本保階級闕人或一有闕數即乞遇冬教
日推擇排連填補則不損保甲之額若換充他役則自
不廢教習馭進止
論盗賊疏
臣竊以天下雖有極治之政而不能使民不為盗也然
要能禁其為盗而己歷世以來法嚴則盗衰法寬則盗
熾國朝自近歲差役用募法而官弛捕盗之禁保甲行
教法而民滋為盗之心前來滑州之單安商州之王沖
以村野之人逃亡之卒一有呼嘯遂能横行蹂踐鄉縣
殺害官吏以至煩遣兵將重為騷擾大勞大費僅能散
撲皆由防禁寬縱賞罰不明而寒飢猖狂之人附之者
衆故也近日制旨既薄歛輕賦稍還其衣食之路又復
置弓手及縣尉廵檢而捕察賞罰並從舊典所以防備
姦惡安飬善良之意可謂甚厚然訪□州縣不甚究心
召募弓手至今殊未就緒廵檢兵級多未差填現今河
北陜西京東京西所在常有盗賊攘劫抄竊殆無虛日
鄉野閭井人頗不安蓋自來保甲廵檢指使既有更不
管指揮則其意固已不在于捕盗而新復官吏又未就
職此盗之所以乘間而作累歲以來民間豐稔今尚如
此自去冬大旱二麥失望積榖之家觀望不發人已艱
食臣慮將來寇盜更有甚于今日欲乞指揮逐路監司
為備盜之計督促州縣速招弓手及差撥廵檢兵級嚴
責近限早令數足以時訓齊准備緩急及再乞指揮吏
部所差注廵檢縣尉略加選擇催遣赴任近制新復弓
手所用器甲營房令所屬應副臣伏見諸處廵檢自更
改後來其廨舍營房往往闕少或止于鄉縣寺舍安泊
欲乞一就下所屬移挪营葺仍委轉運提刑司候招募
弓手差填兵級及應副事件了畢節次具數足及巳了
月日申奏若州縣明有稽違乖方便仰提刑司取勘聞
奏臣近論役法乞除衙前依熙寧法用坊場錢召募外
其餘弓手等役人並乞用祖宗差法今來雇召又湏候
七分方行勾抽竊慮妨闕伏乞檢詳前奏早賜指揮
論捕盜奏
臣伏見去年京西路賊人王沖作過出入商虢數州傷
害官吏殺擄軍民今王沖雖死餘黨猶在而成俊者為
之首自近日于杜管鎮劫略嘯聚漸盛討撲愈難臣訪
聞商虢等州舊有禁軍一指揮自置將以來將逐州禁
軍隸延州治下兮蕃出戍以致逐處守禦之人反怠緩
捕賊時欲乞將逐州禁軍權免延州勾抽且令在本處
防守及准備出入所在就糧土人可用使之捕盜易得
其力仍乞指揮明立信賞購募務令早得捕獲取進止
貼黃
訪聞京畿近日盗賊不少欲乞指揮開封府及府界
提點司嚴切督責應令捕盗官吏仍檢點諸縣弓手
及廵檢兵級差填足與未足
論捕盗法奏
臣伏見舊制賊盗地方應職在捕察之人皆給百日以
為三限每限不獲抵罪有差蓋使身任其責必有所畏
然後肯出方略張耳目求賊以自免自募役法既行捕
盗不獲者雖亦有罪然乃將兩限科較聽各罰錢以充
捕賞其次仍許收贖及保甲之法行則保内被盗止出
賞錢更無認限决罰之法小人之情不以刑懼而勢驅
之使有不得巳者則何事肯為公家索賊耶比年以來
盗寇稍多者殆有此飬之耳近日敇命巳復差役諸色
役人並依熙寧以前指揮則捕盗之法自當皆依舊制
然臣訪聞諸路役人雖以差定其應緣差役條件尚多
疑惑方聽候詳定役法所畫一指揮如捕盗之法亦其
一事也今所在時有盗賊欲乞聖旨下詳定所將捕盗
立限科較等舊法先次申明施行取進止
論賊賞稽違疏
臣竊以聖人之運天下也其政事大要在于賞罰賞罰
之令堅于金石信如四時使有功者不逾時而蒙賞失
職者不旋日而被罰故天下凡待賞罰而後勸沮者莫
不奔走從事趨上之令此天下所以治也然則賞罰之
施于天下不可以不信而臣以謂施于捕盗者尤不可
以緩也方民之被盗也田里閭巷晝夜惴恐縣官惻然
開告捕之科不愛厚賞提官爵抱金帛恨不得有功者
付之幸而賊得矣而有司不能推奉詔旨乃苛以文法
敇誥稽留使人不得亟蒙有勞之利臣竊以為後日憂
也伏見元豐七年澶滑之間保甲有為劫盜者其首曰
單安曰王乞驢又曰張謝留離合出入凡數十人往來
二州間擄掠平民焚蕩村落殺人取財以至傷殺官吏
屠害軍兵又嘗入衞州界一方不安朝廷督責捕盜官
司至于自京遣使募衆而州郡調發將兵及降專賞指
揮是年逐賊皆于澶滑次苐掩獲各正其罪而推賞之
典至今逐司不為報明首尾二年矣夫奮不顧死冒矢
石以與亾命者格雖莫不有職然要之趨賞之意多也
今失信而後時誠恐緩急不足以率厲此其為患不可
勝言伏乞指揮根究住滯官司時賜詳酌重行黜責以
明賞罰以戒違慢臣勘會下項一元降指揮單安等令
河北東路提刑吕仲應得功人疾速保明聞奏一元豐
七年九月指揮令開封府界提舉賊盗范元取索捉殺
到韋城縣劫賊王乞驢等廵檢下兵級報明聞奏前降
保明指揮更不施行一元豐八年五月奉聖旨令河北
東路京西北路提點刑獄官限半年同共根究得功人
具指實報明聞奏前降范元報明指揮更不施行一元
豐八年七月京西北路提刑司根究得本路殺獲單安
合該酬賞人所得自及專賞關牒河北東路提刑司修
寫以憑同書申發去訖一河北東路提刑司十月申吏
稱元勘獲賊公案累牒范元封取内有澶州元勘張謝
留淨案其范皇城稱去年送到在本司房内失去依限
來該不見去年十一月公案稱已累牒檢尋臣看詳范
元于元豐七年九月承准朝旨報明至八年五月首尾
九個月日並不結絶報明郤將取到公案恣縱吏人失
去緣賞典至重當時甚有爭功害能之人縱是吏人别
受情弊毁匿或致竊取事理重害其河北東路提刑司
亦至去年五月承准朝旨元限半月報明至今將一年
並不專心疾速定奪兼范元既稱失去公案限滿不見
亦合别作擘畫既見京西北路提刑司根究本路單安
功賞自合先次報明申奏郤因范元失去張謝留公案
遂將别案事一連住滯致朝廷賞典稽遲無以取信于
天下皆范元及河北東路提點刑獄官弛慢不職被受
聖旨公然不以為事經隔歲月不務結絶欲乞詳酌重
行黜責
乞選監司澄汰州縣疏
臣准尚書省劄子准十月十八日聖旨指揮節文比者
詔令屢下以寬民力便安公私官或致廢格自今州縣
悉心奉行監司點檢御史臺覺察彈奏者臣有以見陛
下誠心愛民慎重政令天下幸甚臣竊謂州縣之政廢
舉得失其責宜在監司夫監司之任亦重矣人有一賢
不肖則環地數千里休戚係之曩時朝廷大更法度選
建推行之人故不以資任務得果健強銳猋厲風生之
才蓋規以就事倚辦于一時及法行事立矣而其後用
人猶復因襲未曾權量時宜有所張弛之也是以至今
使者之政刻覈褊廹相師成風郡縣承望亦莫敢不然
使民不見德與義而惟刑是覿惟利是聞者蓋亦久矣
斯豈政令之本意然哉奉宣繆戾積習至此故也比蒙
聖明哀念元元取監司罪惡已甚者既去之矣然其餘
人材頗尚駮雜情志未一各懷所私蓋其隂有觀望者
則必習常而慢令以致惠澤之壅其淺中覬利者則又
將矯枉而過正或廢其所宜治之事二者不可不察也
惟得其人庶懲此患臣欲望聖慈詳酌河北河東陜西
素號劇郡向來所用使者出于暴進多非更歷民事人
微望輕雖自過為威刻而下終不服今宜稍復祖宗故
事于三路各置都轉運使用兩制臣僚充職以重其任
自餘諸路亦望推擇資任稍高練逹民政識治體近中
道之人分補監司之任明授之以教令使忠厚安民而
不失之寬弛肅給應務而不失之淺薄部使者誠如此
州縣之政随之則先朝之仁政陛下之恩德庶幾下究
而與民休息無難矣攷察現任之無状者一切澄汰罷
之被罷之人苟非有顯過宜還其資攷别為任使要令
不至于失職無聊而已方今先務恐實在此伏望詳酌
施行
論監司奏
臣自待罪風憲屢曾以天下監司為言乞澄汰選擇誠
以朝廷政令使監司得其人則推行布宣可以諭上指
而究惠澤苟非其人則所謂徒善而已終于民不得被
其利夫上之所好下必有甚朝廷以名實為事行總覈
之政而下乃為刻急淺廹之行朝廷以教化為意行寬
厚之政而下乃為舒緩苟簡之事皆習俗懷利迎意而
作故所謂近似而非上之意本然也今雖因革之政有
殊而觀望之俗故在但所迎之意有不同耳其為患一
也昨差役之法初行監司巳有迎合争先不量可否不
度利害一㮣定差騷動一路者朝廷察其意固已罪之
矣推此以觀人情大約類此且天下之事散在諸州總
制于監司其大者治財賦察官吏平獄訟攷疾病為使
者皆務為和緩寬縱苟於安静則事之委靡不振法之
受敝不勝言也向來黜責數人者皆以其非法掊歛意
在市進害民甚者亦非欲使之慢然不省其職廢所宜
治之事謂之寬厚也昧者不逹故矯枉或過其正臣謂
此俗不可滋長要湏大為之禁伏乞聖慈詔執事申立
監司攷績之制以常賦之登耗郡縣之勤惰刑獄之當
否民俗之休戚為之殿最每歲終以詔誅賞仍自今歲
始焉庶幾有所檃括裁制之使循良者不及于弛肅給
者不入于薄然後上副聖明制治用中之意夫察時之
寬猛緩急觀俗之過與不及而張弛其政正今日事也
取進止
論政令奏
臣聞之銜策不調雖造父不能善御法令不一雖有虞
不能善治故曰慎乃出令言慎始也又曰令出惟行弗
惟反言慎終也聖人制法造令于堂奥之上熟復兢慎
若不得已者故其出也天下信之以命則行以禁則止
所謂信如四時堅如金石若始之不慎既出而反之則
何以示信出而勿反則又將有受其敝者由此言之始
既不慎雖欲慎終不可得矣恭惟陛下即位逾年加惠
海宇修完政事大要專以便人天下幸甚然累月以來
法令寡信議者竊有疑焉夫法非不善而施行之際使
議者致疑此亦不可不察臣謹條列一二以㮣見其餘
乃者朝廷患免役之弊下詔改復差法天下知之久矣
置局設官以議施行之政天下望之又久矣造法不慎
其始施之倉猝故改而立雇募之議繼又為招募之法
而法至今不能成也朝廷患常平之敝並用舊制施行
曾未累月復變為青苖之法其後又下詔切責首議之
臣而歛散之事至今行之如初此二事大事也四方傾
耳拭目以觀盛德之舉而反覆二三雖近侍謀議之巨
曾不敢必知法將安出尚何以使天下信之挾銅之禁
行之未幾復限以五斤勿禁一開其端則輕重多寡誰
復可辯官司固末易家至而數之禁而不能止與不禁
同大河職事河北轉運司言之則屬轉運司都水言之
則歸都水夫二者必有一得則亦必有一失矣此其小
事然推此類言之則議者之論安可不察且改之易之
誠是耶君子猶以為反令况改易而未必是徒以暴過
舉于天下則曷若慎之于始乎今朝廷建一事命一官
令已行矣議者必曰此未也且將改之曾未淹久而議
者之言果信臣愚未識朝廷知其不可而姑為之以待
改耶不知而偶為之耶始議既粗行之必有牴牾拾遺
補過之臣以言為職知而不言則為廢職言而易之則
為反令故臣願陛下深詔執政大臣遠慮熟計慎重出
令其始既慎度可以必行而後行之則至其終也不可
反矣惟陛下加惠留神思之毋忽上以嚴政令下以示
信四方又以杜塞異議使無所幸其失今日之治宜莫
先此臣不勝拳拳取進止
乞修敇令疏
臣竊以法者天下之大命也先王制法其意使人易避
而難犯故至簡至直而以足盡天下之理後世制法惟
恐有罪者之或失也故多張綱目而民于是無所措手
足矣世輕世重惟聖人為能變通之祖宗之初法令至
約而行之可久其後大較不過十年一變法豈天下之
大民物之衆事日益滋則法不可以不密歟臣竊以謂
非事多而後法密也殆法繁而後姦生也祖宗皇帝逹
因革之妙慎重憲禁元豐中命有司編修敇令凡舊載
于敇者多移之于令蓋違敇之法重違令之罪輕此足
以見神宗皇帝仁厚之德哀矜萬方欲寬斯人之所犯
恩施甚大也而所司不能究宣主德推廣其間乃增多
條目離析舊制用一言之偏而立一法因一事之變而
生一條其意煩苛其文晦隠不足以該萬物之理逹天
下之情行之幾時蓋以屢變今所謂續降者每半年一
頒每次不减數帙矣夫法者天下之至公也造之而不
能通故行之而不能久其理然也又續降多不顯言其
所以衝改故官司州縣承用從事參差牴牾本末不應
非所謂講明畫一通天下之志者也臣愚以謂宜有所
加損潤澤之去其繁密合其離散要在簡易明白使民
有所避而知所謂遷善遠罪之意伏望聖慈酌時之宜
究法之用選擇儒臣一二有經術明于治體練逹民政
者將慶歷嘉祐以來舊敇與新敕參照去取略行刪正
以成一代之典施之無窮取進止
貼黃
常平差役法及罪人就配法今已更改于敇内關涉
不少以此湏至刪修正刺史以上致仕于嘉祐錄令
料錢衣物依分司官吏現任官例支給至熙寧四年
五月聖旨指揮致仕正任給金吾衞大將軍俸則是
巳衝改嘉祐錄令今來元豐敇郤依嘉祐錄令即不
知熙寧七年及元豐六年編敇日因何漏落熙寧四
年續降指揮訪聞在京支正官致仕俸料並依熙寧
四年指揮其外路多依嘉祐令支給内外法令如此
不同慮其間更有此類不可不行修完
乞留杜紘編敇奏
伏聞詳定敕令格式刑部郎中杜紘已降敇命同黃廉
相度茶法臣等竊見自來編修官差移不定難得成書
蓋前官雖已盡心後官豈敢憑信郤須盡究本末使若
創行編修兼所見異同屢有移易不惟歲月淹久亦致
議論難合今來重修元豐敇令格式方始置局杜紘職
在詳定朝廷許令權罷刑部簽書蓋是欲其專一忽差
遠使秦蜀臣等深所未諭况紘曉習法令同軰少比如
或改差必難得如紘稱職臣等欲乞朝廷别差官相度
茶法令紘得盡詳定之效庶幾編敇早見成書
薦人才疏
臣今月四日奏事延和殿因論人才伏蒙聖語詢問臣
即具奏自待罪言路亦嘗求訪内外人物但助職非薦
舉未敢奏上又蒙聖慈嘉納許令具姓名進入臣退而
自念久蒙陛下拔擢之恩思竭盡愚力圖報萬一凡下
有所見必欲上聞况今人才尤為急務雖薦士之路自
有常法然既荷陛下至誠大信降問不疑豈敢更為形
迹避嫌自外若無有所補獲罪無限謹具所知姓名并
其才之所宜如左梁燾德性方正顧臨長于謀議范育
深有器略盛陶文行純粹孔文仲學識高遠上五人可
充兩制侍從之任丁騭恬正守道顔復學問該洽劉載
文行兼茂吳安詩氣識深静趙挺之博學有守上五人
可充臺諫之任林旦風力彊明何琬才識疏通胡宗炎
詳練吏事温致敦厚明敏羅適公直勤廉上五人可充
卿監省曹監繁劇之任楊國寶劉㮣朱彦劉安世孫諤
上五人皆文學優長士論所推可偹館閣之任右謹件
如前伏望聖慈赦臣僭逾特賜攷察稍加采錄庶幾少
助聽政得人之闕取進止
薦本州儒士周希孟奏
右件人躭樂墳素棲遲丘園檢身足法于人為學每先
于禮屢貧不易其節講解以飬其親本州两次近臣論
薦再蒙朝廷束帛之賜臣自慶歷中知福州至今十五
年備悉希孟履行去年曾講周易座下嘗及三五百人
委實經義精通文詞深厚今來年及強仕迹齒編氓至
寶遐遺衆所共惜伏乞朝廷嘉其退静優與收錄以勸
學者臣不勝勤勤之至謹具狀奏聞伏候敇旨
論禁中修造奏
臣竊聞禁中計料修飾福寧殿彩繪制度極于藻麗惟
人主之奉以文為稱而一殿一飾亦無大費然而敦樸
素者所以為天下先卑宫室者前聖人之盛德方今生
靈靡敝財用耗竭居飬服用僭儗無節陛下正宜躬率
儉德以淳風俗示之彌文下必有甚伏念藝祖遺訓宫
中止用赤白為餙仁宗故事欄楯徹去朱綠之采陛下
纂服所宜守之又聞慈壽長樂二宫殿宇華侈金碧朱
丹窮人力之巧豈非誠心孝德尊事两宫故極所以奉
飬之觀然逾禮過制不可以訓今外論籍籍以謂左右
諛說之人進讒陛下指二宫以為法使論出于臆度不
過臣為妄言萬有一實則于聖德不為有益臣所以先
事為言伏冀寬其狂瞽而采其誠時賜寢罷以解天下
之疑取進止
論備契丹奏
臣竊以北敵之為中國患自詩書以來世常有之方今
之勢雖效順惇睦服威德而利金幣然其驕貪之情常
能窺伺中國動静一見間隙則造端興謀起事以撼我
昔者寶元康定問國家問西夏之罪而遣使肆嫚有非
理之侮中外憂恐至倍增歲幣而後巳臣愚不足以論
事勢然竊有私憂過計以玩日之故有可以動驕貪之
窺伺者臣謹言之昨者某州用師連三歲皆由議臣失
計理曲而無名契丹之于西夏自以為甥舅之國此一
事也今高麗遣使朝貢將至闕下高麗自天聖中嘗以
事請于朝廷朝廷不從遂附庸契丹自是方貢不入王
府者數十年矣夫既已臣屬于彼而一旦面内中國則
恐彼不能無疑此二事也臣以謂此二者彼皆足以藉
口而為請于朝廷者也伏念大河之北自戊申以來地
大震水大溢民大失職離鄉内徙空虛塞下至于今三
年而地震未已此何祥也今歲漳河春役財力並竭中
路夏旱二麥不登災變因仍人不寧處夫彼既有以為
藉口又乘民心皇皇公私疾匱禦備百廢朝廷厭聞邊
患之時臣恐契丹見利投隙而區區之盟誓豈足以保
其心而恃以為安乎彼固不至敢有狂謀假令遣一使
持尺書援二事以請朝廷其用何辭以杜其口臣恐勞
人以繕城郭倍估以儲庾廩更易將帥輕用名器張皇
擾擾大勞大費而巳爾康定寶元之事蓋可以鍳也又
議者籍籍皆謂高麗之至有徼倖希功之人誘而召之
者使無此理也不過臣為妄言使誠如議者之論則釁
自我始西兵之禍覆車未遠安得不先事而言哉伏乞
陛下密詔二府大臣使日夜謀畫以求防微杜變之理
而伐其心且河北重地據天下安危之勢願陛下寢食
以為念而無㤀北顧常務勞來其人民安輯其田里薄
征歛之數省煩急之令恤其凋憊足其衣食使樂守生
涯而維持其心凡所謂邊備軍政調度之數皆宜因事
稍稍經畫蔵其用而隠其跡兵法所謂恃吾有以待之
者惟陛下留神毋忽以消連年地震之異夫無事而言
其言若狂而人皆易之有事而言其言雖足以取信而
事已無補臣寧以狂得罪不敢後事而為無益之言以
負陛下耳目之任
論應西夏奏
臣伏見元豐中出兵西界增創城壘議者講求利害久
矣臣亦嘗具三策上于朝今夏所遣使者巳到邸累日
其勢必有邀請雖廟議默定而區區不能自已謹復條
一二補前奏之未備以待采擇議者之論臣嘗詢訪本
末備得其說為棄地之議者曰往年興師本以弔民伐
罪既取地自利其勢必争傷財害民以争非其地其勢
不得不棄困而後棄不如一捐空城予之以示恩惠此
言是也然難者謂予地所以息争若虎狼亾厭争求不
巳得地據險益擾近郡其能保不為患乎為守地之議
者曰頓儲設阻增募土兵遠斥近援何地不守且先皇
帝之所得而以予人非是此言亦是也然難者謂夏人
不得地兵難不觧日引月長邊釁益大其能保終守此
地乎故議者之論非不曲盡事理至于弭未然之患如
難者所憂則雖好謀之人莫敢任責竊料朝廷深計遠
慮未欲遽決亦必以此臣愚不佞獨謂用兵以終守其
地誠難保也棄地而使不為患臣雖老矣願保沒齒不
見邊境之憂惟陛下赦其愚使行其說臣聞向所得地
在熙河為蘭州在鄜延為五寨蘭州本西蕃故地而五
寨本西夏所有也其地道里迂直産利厚薄所湏守兵
多寡轉餉勞逸皆朝廷所熱究臣不復道而自夏人視
之為必争之地彼將以誓約為請而固不予彼將獸困
而鬭借兵契丹以逞其忿朝廷且有西顧之憂使我師
每戰每勝臣猶以為非國之利又况殺傷相當成敗未
可知皇帝陛下諒隂之際太皇太后垂簾稱制正思與
民休息而顧欲戮力血戰以争尺寸無用之地所謂以
隋侯之珠彈千仞之雀由此言之終守其地是臣之所
以不敢保也國朝自祖宗以來歲捐金幣數十萬遣使
修約而二方稽首順命數十百年矣其好争無厭固天
性也然且如此則思深利厚足以羈縻其心故也今乘
先帝討擊之威因其屈服之勢曠然推惠歸侵地復歲
賜丁寧戒敇分棄前患復謹舊約彼雖有傑黠睚眦之
意既一杜塞其欲無所復發則亦感激退聽復如前日
何苦必欲動衆犯順以自魚肉其民雖彼之國寧獨利
乎古之飬虎者時其饑飽適其怒心虎或可飬而况人
乎由此言之弭患息爭非獨臣以死保之自祖宗以來
馭二敵者用此道也臣願采議者之論觀異日之勢而
斷以此意大計既決其論措置纖悉施行次苐在朝廷
裁之而已雖然臣有拳拳之愚不敢不盡今夫請地在
彼予地在我是以主制客以逸待勞之勢也為彼計則
不得不急為我計則正宜從容閒暇鎮以無事臣竊怪
近日議者皇皇汲汲視此地如金城湯池惟恐不守不
然如附贅懸疣惟速去之為快異議紛起先自惑亂又
何其廹遽無大體也今使者雖在邸臣願且毋遽許以
地而厚禮答之善詞遣之或先復歲賜而微示以不愛
地之意度其效順堅決至于再至于三然後以歲月予
之所謂敵人不一而足夫豈晚乎臣愚不知大計惟陛
下裁擇
忠肅集卷六
