忠肅集卷七
宋劉摯撰
奏議
劾程昉開漳河
臣伏見内臣程昉大理寺丞李宜之于河北開修漳河
功力浩大凡九萬夫所用物料本不豫備需索倉猝廹
于非時官私應急勞費百倍除轉運司供應稈草梢樁
之外又有差官採漳堤榆柳及監牧司地内柳株共十
餘萬皆是逐州自管津搬河北難得薪柴村農惟以麥
䕸等燒用而昉等妄奏民間已料一萬餘工差本司土
兵散就州縣民田内自行收刈所役人夫莫非虐用往
往逼使夜役蹂踐田苗發掘墳墓踐壊桑柘不知其數
愁怨之聲流播道路傳至京師而昉等妄奏民間樂于
工役無不悦喜民夫既散役兵尚衆本路廂軍剗刷都
盡諸處不闕事而昉等奏陳不己驅廹州縣凌侮官吏
仍乞于洺州調起急夫又欲令役兵不分番次其急功
擾攘至于如此本路監司畏昉之勢不敢言其非而上
下以目臣不知昉之為是役其利安在或聞欲泄邢州
大名等處積水今使此水如昉之意通行而北緣下流
狹無所容受不免泛濫乃是移此就彼易地為患今來
朝廷既令權罷則利害姑置之如聞昉為現罷役忿恚
偃蹇有休退之請朝旨又令總領淤田司事臣謹按程
昉李宜之將命興事初不以事之可否實聞于朝貪功
倖進擾民殘物前後奏報事皆欺罔而昉又敢邀君肆
慢在于典憲可誅無赦若尚令昉以都水丞領事河工
伏恐生事興患未有窮已伏乞明布罪狀重行貶竄以
慰一方殘敝之民使天下皆知此役之害非朝廷意且
以戒徼倖希賞罔上賊民之人謹具彈劾以聞
劾河北漕臣論河事反覆
臣竊以天下至廣非朝廷視聽之所能及故分建監司
以寄耳目凡一方利害休戚惟監司之言是聽也使監
司皆忠愼不欺則其言可信一有誕謾輕易邀功徇私
之論則朝廷將受其罔而下將有受其禍者矣伏見河
北轉運司昨者妄建河議欲為迎陽故道之役以奪大
吳新河之勢乞許一面經畫謂如此則新河下流數十
州縣盡免水患叙述果敢其言藹如也及聞朝廷遣使
按視而本司遽復變而為孫村之說欲便施工今春可
畢既而使者到部情見理得于是李南公范子竒翻然
又盡以前所議為非其略曰故道隄岸盡己折去靈平
頽岸深占河身上下扼束必為大患又曰迎陽下瞰京
師孫村水勢不順兩處回河事節委實不便臣按南公
等正月十八日狀稱今來躬親相視乃是前此累作奏
請之時都未嘗親至河上而遽以非常之利害不貲之
勞費輒爾上聞欲以僥倖有成設使萬一朝廷以監司
之言為可信而過聽其計豈不悞大事歟夫臣子之分
建策進說苟其志在陳獻利便則後遂有當否固無足
深咎者然如南公等身任職司其言為朝廷所信今日
河事又在所部咫尺之近固宜攷見底裏然後為言而
乃慣習欺罔妄圖功利及見朝廷選遣近臣知其必究
事實自以前議鹵莽恐得罪咎故不待使者同行閱視
之畢本司己自奏陳公然反覆輕侮君父轉大議是非
如反掌視一方安危如兒戲夫事上之道惟恭與誠故
書不足信故人有憂其譴死上書不實敕律明坐以大
罪南公等前之言乃出于輕發妄作非恭愼也後之奏
乃欲以姦計求免非忠實也不有顯絀何以申明典憲
少戒欺謾反覆姦偽之人伏望指揮正南公等罪狀特
賜竄謫庶協羣議謹具彈劾以聞伏侯敕旨
貼黃
自頃歲以來天下宦吏習為姦欺以圖功賞如淤田
水利濬川廻河及邊鄙之事皆罔上希進雖試之無
效虚為勞費殘民害物然終不曾坐罪故南公等尚
習故態無所忌憚欲起不可為之大役于瘡痍之地
而復自為反覆侮玩朝廷不可以不正其罪庶幾有
所懲也
劾趙子幾
臣伏見五月中有開封府東明縣人戶就宰臣私第或
隨馬披告助法不便并升起戶等詣御史臺陳訴臣尋
曾具狀及上殿劄子奏陳利害陛下令府界提點司體
量升降等第因依令竊見趙子幾别舉發到知縣賈蕃
在任日代借官錢與手力因同天節沽市村酒創置部
夫席屋等事朝廷以其將下本司取勘者臣竊以為過
矣朝廷變更役法意欲均民民苟以為有利害也安可
禁其所欲言者且畿内人戶幸以居近輦轂故可以自
陳以近推遠以一求萬則天下之情可知也然四方之
人限在遐遠上雖有州縣而安敢言之又有監司提舉
司之隔閡其欲赴愬勢固難矣今又因畿民有訴而悍
刻之人反怒縣官意謂不能禁遏故攟摭他事期寘于
法不意朝廷不辨付之施行臣恐四遠人情必疑朝廷
以謂欲鉗天下之口而職在生民者必皆視蕃以為戒
争務拘民而禁其言然則天下休戚陛下無時而知矣
臣伏見編敕節文按察之司所部官屬有犯不得于官
屬離任後始行發摘雖實不復受理若犯贓私雖離任
有人論告或因事彰露即依法施行方子幾之體量于
其縣也審己得替離任矣子幾初求其事于僚佐又誘
而鉤之于吏史借令蕃有贜私耶則亦不得謂之論告
與因事明矣法之所不當理而子幾肆志敢為者子幾
方以諂偽怙寵用事務在力行司農新政而不復顧陛
下之法與陛下之民但驅使就令冀自以收功恐因民
不服撓動其事是故作威以警衆違法以按吏欲使畿
内他邑與天下官吏畏罪避禍閉遏其人民使不得有
言以聞于朝廷爾如蕃以司農牓内樁定人戶數目使
出助錢遂將縣籍下等次第升起者凡一千戶以就足
牓内之數此其為罪固不赦是以前日聖旨指揮令體
量此事臣願陛下治蕃此罪而己自餘替後所按乞依
條不問蓋借蕃今日所以解四方人情之疑使知陛下
不禁民言之意臣所以區區論之冀少補治體非為蕃
計也如子幾領按察之任已久當平日不聞舉摘蕃事
乃令挾情違戾敕禁原心攷察可見險薄伏請付吏施
行
劾范峋免應奉山陵
臣近准尚書省劄子節文據戶部狀為府界提點司合
應副山陵用度本司官范峋前後申奏異同奉聖旨令
御史根䆒曲直尋據取會文案看詳並係提點司虚妄
理曲己具狀奏聞去訖臣恭惟山陵興作朝廷之大事
中外臣庶莫不願窮心畢力以效萬一況今靈駕經歷
七頓皆峋所部正其職事而本司明有應奉慈聖光獻
山陵故事未遠峋乃輒敢推免妄引治平年賦額領于
三司之事以為辭省司數數移問索以舊例匿而不言
巧文飾說一出欺誣及情見理屈方稱備員畿内不避
狂僭乞行管認意以為非己之事由為朝廷承乏云耳
偃蹇自肆反覆不情忘先帝拔用不次之恩為不義慢
陛下崇奉大事之令為不忠臣子之分峋敢如此伏望
詳酌量行黜責以厲在位
劾蔡確不入宿
臣伏見今月六日神宗皇帝靈駕進發准敕前一日五
使三省執政官宿于兩省及幕次竊聞宰臣蔡確獨不
曾入宿中外莫不疑駭伏以山陵國之大事遷坐發引
葬之大節故前夕羣臣宿于内者以陛下是夜躬行祭
奠之禮臣子之心同于攀慕不得安寢于其私也下逮
執事奔走之衆誰敢不虔奉期會以共厥事而確位冠
百辟身充山陵使正當典領一行職務而乃于是夜獨
不赴宿慢廢典禮有不恭之心謹具彈劾以聞伏望聖
斷特賜詳酌施行
貼黃
確如曾到禁門遇己鎖閉亦合立具因依奏入别禀
處分不當公然便以不入宿為是
劾論蔡確十罪
臣近具狀乞罷宰臣蔡確至今未蒙施行緣臣備員御
史以觸邪指佞為職今宰臣姦險有犯公議臣若失職
誰敢言者伏見祖宗以來所用相臣攷愼選擇必取天
下有德有望之人故内則廟社安外則夷夏畏下則衆
庶服其功名事業昭于天下至今稱之未嘗有法獄之
吏聚歛之臣詭譎之才隂賊之行天下所嫉而使在相
位如確者也臣所以不避再三干冒天聽確之當去其
罪非一公違陛下敕命不赴神宗發引内宿為大不恭
其當去一也山陵使回明有歷代及國朝故事而略不
引罷廢禮貪位其當去者二也皇帝陛下之立乃天人
之所助而大皇太后之德也確輒自稱定策貪天之功
其當去者三也在中書二年不將差除與三省合奏及
身遷門下隂使言者申請招權營私其當去者四也其
弟犯法蹇周輔承勘兩次皆滅裂平治其事故今日周
輔父子有罪言路累有彈奏而力主之不罷其職任屈
公法報私恩其當去者五也執政臣僚己經覃恩遷轉
無故又進一官妄引嘉祐治平不可用之故事欺謾聖
聽不顧廉恥其當去者六也與章惇死黨相結一柔一
剛一合一離欲以銷磨同列牽制善政中外皆知其術
其當去者七也自去年十月至今並無雨雪驕陽肆虐
天下大旱民情惶惶實由確姦邪所召況位居上相正
任其責其當去者八也確在熙寧元豐間鍛鍊冤獄排
逐善良引薦姦偽變更祖宗政令以誅求民財確在言
路在司農在執政首尾身任其事見法令未便何嘗聞
有一言論列禆補惟是阿諛護持以謀進用及至今日
自見其非乃稍稍語于人曰在當時豈敢言也此確之
意欲于今日固其名位故反將歸曲先帝是可謂大不
忠矣朝廷以高爵重禄尊養輔臣欲何用哉豈有可言
而不言也假如言之而不聽當以死繼之假如畏懼而
不敢言則當辭事而去乃臣子之常分也當時詭隨及
時移事故方為自全之計可賣過歸咎是可謂大不忠
矣于先帝不忠則安肯盡忠于陛下也哉此其罪惡尤
大其當去者九也近者奉使山陵回隨行屬官故事自
皆推恩而確乃特薦高遵惠張璡韓宗文乞從優恩上
欲以悦聖意旁欲以餌同列頼陛下至聖至公照其狡
計而議遂不行中外聞之莫不欣快陛下觀此用心則
確之邪正不難知也此一事尤喧物論而罪尤大者其
當去者十也確之罪惡如此羣議沸騰臣愚區區之言
略已自竭而聖度包容一切不以為意在聖慈不失恩
于確則可也其如朝廷之輕重天下之安危生民之禍
福人情之去就在確之罷不罷爾則所繫豈不大也今
忠臣義士當盛明之時人人皆願自效而確猶在位誰
敢明目張膽盡心于朝廷哉正人不得立則陛下之善
政不得行天下之敝法不得改今大旱累月燥風慘日
自冬入春宿麥己槁疾疫將作内外之情驚惶不安皆
由大姦在朝廷天示譴告伏望聖慈深察事勢以天下
為念早發聖斷罷確職任使之外補以答天變以召和
氣以慰公議以新改元之政天下幸甚
再劾蔡確
臣聞周書君陳曰爾有嘉謀嘉猷入告爾后于内爾乃
順之于外曰斯謀斯猷惟我后之德此言人臣之義有
善則稱其君雖謀出于己亦必曰吾君之德者上下相
成忠厚之至也伏見宰臣蔡確辭位求退其所上表無
引咎之意有論功之言自陛下臨御以來美政盛事民
所歌頌者確皆鋪列條敘以為己功中外傳之靡不怪
笑夫收拔耆舊之臣置諸左右乃陛下至明獨見以天
下公望用之而確乃以為己之所引罷去有司漁利剥
下苛細之法而黜逐汙吏乃陛下仁心惠德以蘇疲民
而確又以為己之所請至于申戒邊埸不使生事分遣
使者求民疾苦修法令以完先朝之政包同異以行大
公之道此中外皆知出于陛下聖謀睿慮實新政之甚
善者而確乃一切任之掠為己事貪天之功欺示天下
其意謂此數者陛下不能知之因己請而知之陛下不
能行之因己請而行之其于輕慢君父欺罔臣庶違道
干譽至于如此凡確之所引數事者確果曾有所建請
乎蓋不可知也確在言路為執政前後己久不言之于
先朝而言之于今日此何意也果有建請固大臣職爾
如君陳之歸美于上可也而叙于求退之表又何意也
夫不言之于先帝此不忠之罪也言之于今日此取容
之計也敘之于表謂我有功則是陽為求去實欲陛下
疑以為功而留之因欲求免于公議此持上罔下之謀
也古之人進言于上退則削其藁不欲使人知善之出
于己所以推遠權焰避掠美千名之議不如此則何足
以為大臣乎確無禮不恭朋邪懷貳無廉恥之節昧進
退之義又自去冬大旱至今確為上相身任其責其罪
惡之著無補朝廷今既逼于公論不得已而求去正當
痛自咎責踧踖傴僂為懇切必退之詞乃大臣去就之
體今確誇功揚己露行行不平之氣為臣如此不謂之
大姦大邪則可乎伏望以確表并臣此章付之三省議
確之惡重之竄逐以正典憲使天下為人臣者知事上
之道
劾章惇
臣竊以傳曰有德進則朝廷尊又曰仁者宜在高位不
仁而在高位是播其惡于衆也伏見知樞密院事章惇
資性佻薄素無行檢廟堂議政無大臣之體專以驕強
輕肆作俳謔之語以凌侮同列夸示左右其語播于都
下散及四遠傳以為笑比來聖旨增捐政令之未完善
者惇則必出異意沮持其事方宋用臣驕橫不法惇在
政府與之厚善納其所遺酒醪雖更恩宥臣以為大臣
不廉犯大義之責不當如小臣論赦令前後也謹按惇
夤緣遭遇幸得備位近輔不深惟朝廷高爵厚禄稍自
矜重以忠義圖報而凌轢諧戲不可謂德閉善害政不
可謂仁而交非其人又從而以貨取之可謂無廉隅矣
可謂播其惡于衆矣方且揚揚高位人皆指而議之殆
非所以尊朝廷厲羣下也伏請聖斷罷惇政事以允公
論
劾賈昌衡
臣伏見勅令差兩浙轉運副使賈昌衡權三司戶部副
使臣竊以昨者杭州守臣不公相繼犯紀犯法昌衡以
轉運使至養二州之惡不能按舉朝廷削其一官降以
為副使以示愆責廼夤緣發運使以均輸留之于今未
及一年遽此召用中外有疑若以資任則奪官隆差遣
日月未久苦以均輸為有功則昨者漕入都下之物如
糯米等至今滯積出易不行若以選擢人才不以次序
則奉使弛職理財失計如昌衡才蓋可知矣所有今降
差命伏請依昌衡所乞特行寢罷
劾沈希顔非法聚歛
臣伏見京西轉運副使沈希顔昨于本路妄有興作非
法聚斂已蒙聖旨委官究實事皆有狀未聞施行謹按
希顔起于常調委以使指前日以不虔君命坐廢未幾
先帝記擢復其職任不深惟補報大義乃欲專以利事
國違法欺罔誅求瑣屑無所不至冒昧祈進老饕無恥
孤負任使所宜放黜以戒他路臣竊慮朝廷尚以所按
事狀下吏勘劾虛為煩擾伏乞即賜指揮
貼黃
希顔于本路為權鹽之術徒變舊法而食鹽之人與
商賈皆被其害于公家殊無所利至于果蔬日用之
物例增征算雖屠販之事皆不屑為之中外具知伏
乞速賜施行
劾吕惠卿
臣竊以國家之患莫大于發政行令而無人敢違人臣
之罪莫大於邀功罔上而為國生事記曰不從令者死
于律擅興千人者誅蓋自古失御臣之道使其凌上召
亂而後患有不勝言者多必由此然則法令不可不嚴
而主上不可不察也臣伏覩去年三月六日陛下登極
赦書節文應緣邊州郡仰長吏廵檢使臣鈐轄兵士及
邊上人戶不得侵擾外界靜守疆埸勿令搔擾命令既
下邊境之上風塵頓息蕃夷之情感服内面當此之時
知太原府吕惠卿輒于四月中旬被受赦勅之後連遣
部將折克行訾虎相次數萬人入西界討蕩蕩所得首
級皆退淺邊老弱虛夸以為功而官軍人騎死傷甚衆
末幾西人復仇以五月犯塞疆臣戰没士卒陷亡臣以
為勞師動衆奏功不實以至購怨于夏猶皆未足論也
而其公違詔敕擅出師徒實無人臣之禮則其罪不可
以不治臣謹按惠卿遭遇暴起初不以道幸嘗備位執
政不深惟大義報國乃欲造非常之功圖再進用且邊
陲本自無事又陛下新即位銜恤愼始故上循祖宗以
來踐阼故事加惠邊鄙禁相侵擾丁寧戒諭所以體息
軍民慰安夷夏詔號宣布明若日月可謂至恩盛德人
情孰不欣戴而惠卿以前兩府居帥守之任所宜與國
家同休戚將順至意以鎮方面乃敢用貪功倖進之志
為此亂階夫違棄制詔虧臣子之道其罪一也當陛下
諒隂之中謀動干戈其罪二也受神宗遺詔未逾月而
忘哀疚之情覬倖功賞為大不忠其罪三也致新天子
命令失信于四夷其罪四也開外域之隙至今警備未
得安靖其罪五也夫惠卿天下知其為姦人也方命擅
兵天下之大惡臣恐防微杜漸朝廷不當涵養而不慮
也昔漢之王恢欲徼一時之倖于匈奴故建馬邑之役
孝武許之是恢奉詔以從事也然終以謀出于恢故下
恢吏不赦使自殺馮奉世使外域以便宜繫莎車立功
萬里終以擅命不侯蓋古之御人愼兵法義如此若惠
卿則非如恢之請命也又非如奉世之止于擅命也被
新詔後敕禁約甚用而廢格不顧是叛命者也方陛下
嗣政之始以威福恩義懷寧天下之時而第一命令為
強悍之臣叛違而不從若朝廷無所誅詰上下不敢誰
何臣知陛下異日有大政號將不足以令天下而信四
夷姦臣之逆命心輕國憲者將接迹而動矣臣位中執
法職在糾治姦慝伏請以臣章付外議正惠卿罪狀攷
古之義依律處分以申大公之法為姦確之戒謹具彈
劾以聞伏侯敕旨
劾韓縝
竊以聖人于天下有一物不安其性命之分則䀌然傷
之以謂已使然也一物失所猶引以自任況夫民命之
重哉是故先之以仁後之以政彼其有罪而入吾法猶
哀矜惻怛不得已而刑之夫以人君之勢其重愛天下
猶若此況人臣分憂共治而敢有專殺者哉祖宗仁愛
萬方官吏之入人罪者皆法而故入者特深焉夫意雖
有故然猶假文法以致之也而己為祖宗之所不容又
況專殺無辜者哉臣謹按前知秦州韓縝因飲宴至中
夜而罷指揮使傅勍持燭侍縝入于門縝見之怒明日
杖勍背一百三日而死其家持血衣以訴于朝廷始者
下本路按劾而縝輒自有論述然其大要雖過為詞說
亦不能文殺人之罪其後但聞朝廷數數有體量之旨
至于今數月矣臣竊以縝之與勍雖貴賤有間要之分
職共事陛下之臣也勍有罪耶則有陛下之法在當寘
有司閱實而斃之今乃肆一時怒忿捽首鞭背非理踰
法杖至一百而死之方太平之世内外莫不畏法令踰
繩檢而縝以帥守快私乘恚蔑侮典憲暴殺官吏意輕
朝廷不識朝廷尚何所疑而體量委曲如此徐徐耶議
者以縝家世其親戚交游多在勢貴根株表裏誰不為
力使孤子單平無援助者敢殺一無罪必不優游遲久
至於如此將使延及明堂之宥也臣又聞王韶之來頗
聲縝冤韶昨以邊地欺朝廷坐降一官而縝乃保蔽以
實其事故韶極力游說以惑朝廷姦利相市意在報縝
若朝廷萬有一信則恐死冤不伸國法不正非陛下為
人父母之意況縝所至暴疾肆為不法殘人害物前後
非一今邊隅未靖不重縝責不伸勍枉恐無以感士心
而得其死力伏望速賜施行
劾黃隱
臣伏以國之教化出于學校學之廢興蓋由師長故聖
人既建庠序必立之官苟非博通經術而有德行者則
不能使學士誠服而心悦之祖宗以來莫不愼其選任
而仁宗慶歷中最號得人如胡瑗孫復石介實為之首
育材之效後世有攷焉神宗崇儒重道大建學制訓發
經典以幸多士恩施甚厚今在學學者衆多與古爭盛
而師儒之位豈可以非其人伏見國子司業黃隱學不
足以教人行不足以服衆于學之政令惟攷校課試遷
補職掌最繫勸奬不可不公而隱違法徇私事皆有狀
以致大喧物論多于生員試卷之末出立詞說牓以示
衆變棄義理疑惑學者隂附權要奬進浮薄故使學衆
不伏怨猜&KR0837;&KR0837;至有騰為嘲謗之詞又議者謂近時學
官之肆為私枉無若隱之甚者按隱本無術業使在此
官非其所長恐不足以表率士類奉宣教法無以稱陛
下首善造士之意伏請罷隱職任除一外官以安學者
取進止
貼黃
故相王安石經訓經旨視諸家議說得先儒之意亦
多故先帝以其書立之于學以啓廸多士而安石晚
年溺于字說說典是以近制禁學者毋習此二者而
己至其所頒經義蓋與先儒之說並行而兼存未嘗
禁也隱猥見安石政事乖謬為衆詆斥遽爾迎合附會
思欲盡廢安石之學每見生員試卷引用隱輒排斥
其說此學者所以疑惑而怨之深也夫安石相業雖
有間然至于經術學誼有天下公論在豈隱之所能
知也朝廷既立其書又禁學者之習此何理哉伏望
速賜罷隱以允清議以一風俗
乞不候結案行遣吳居厚
臣伏見前京東轉運使吳居厚吕孝廉昨于本路科歛
掊刻違法害民朝廷罷逐其職任按正其事及今半年
尚未結絶風聞勘司方于本路州縣遍行取索居厚等
到任以來逐件緣事在累年案牘及事情不一檢討齎
送重為煩擾謹按居厚孝廉奉使無狀不為陛下愛惜
百姓專以朘削為事剥下罔上意在徼倖市進民不堪
命愁怨以目自聖明照知二人去任一方始有更生之
意其罪惡亦己暴著四方莫不知戾今覆治節次方為
此徐徐使外疑惑誠恐所司有所顧望欲乞速賜指揮
不須更候完結徒為追擾據己體量到罪狀重行竄黜
以明典憲以謝疲氓以戒曉諸路使知二人不法聚斂
非朝廷本意
乞罷蹇周輔及其子序辰
伏見刑部侍郎蹇周輔及其子員外郎序辰昨日以鹽
事奉使江西湖南而相繼創增賣額州縣畏懼承奉皆
出配抑使人䧟罪破産數路愁怨朝廷己遣使按正其
事今聞周輔無所忌憚復自論列以飾非文過而父子
方雍容侍從出入朝省此豈待罪者之所宜衆人莫不
指議臣誠恐周輔等懷患失之意或致别為經營以圖
倖免有失公議伏請罷周輔序辰現任職事各令補外
詳察治到事狀别聽旨
殿前副都指揮使建武軍節度使賈逵諡武恪諡
議
賈逵少以氣略雄毅聞及服事邊圉周旋兵間料敵致
命嘗為士卒先故所至數有功皇祐中智高擾南鄙狄
青表逵從行歸仁之戰青命于軍曰有輒動者斬及前
將孫節覆于賊逵度賊必將乘勝薄我而視地形有便
利可據者即不待令引所部疾趨之甫成列賊果至因
得乘高鼓躁大呼馳擊逐之遂潰其衆夷衆以遁方此
之時非逵應機達變不以全軀保私為計則勝負殆未
可決也至于築堡河外以居蕃戶使免西人之所驅掠
置軍壁于鄜延以蔽二城杜絶寇兵臨瞰之患在秦州
及并代多提輕兵游察境上地雖險絶人空至者亦必
深造之或召羌族與之較射藝執其酋領使還所掠得
邊民數千人釋而歸之以故戎人懾服疆埸以安大抵
其所施為出于忠義果敢奮決雖有浮言流議一不以
自卹其周衛王室典治禁旅嚴而不苛寬而不弛使軍
士懷上而長己之持法出入二十年無纖毫過失寵䘵
倚任克有始終夫諡者所以公善惡之實也按逵之居
邊也遇事輒奮果于有為時或脱棄拘攣務以建立事
功至在近衛則恂恂謹密舉蹈繩檢外内異迹若非一
人所為者蓋亦可謂之勝任矣諡之灋有奮其威勇曰
武謹居官次曰恪節惠攷行伏請諡武恪
張康節諡議
公德厚而政易簡業隆而心恭愼不匱于惠下不亢于
履高夫惟簡也所以為不匱愼也所以為不亢公之治
郡若縣凡十有一寬而信敏而靖與民之所同欲而去
民之所同害所至有政民愛之若父母密州績用尤大
較著遭歲凶饉哺活流餓二十餘萬在朝廷侃侃正色
其所建明多國之大事如誡寵倖擊姦權申誣罔者其
危言正論今落落具在也仁宗未嗣立公力啟自為御
史丞雜以及大位盖三請之卒至天子感悟定策受遺
遂預有功焉凡皆志立而後發慮定而後蹈以忠報為
守不卹身利害故多得其言至于周旋二府不為勢熖
門無苞苴客無私謁不以富貴異廉儉之舊不以寵利
嬰清方之介脱榮名享眉壽其于成物行己終始出處
可以為無愧者矣諡灋安樂撫民曰康能固所守曰節
以公之行合之灋而參之公議于是為稱請諡曰康節
忠肅集卷七
