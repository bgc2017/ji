忠肅集卷十三
宋劉摯撰
墓誌銘
贈諫議大夫西門公墓誌銘
公諱某字某姓西門氏其先魏令豹有善政于鄴歷戰
國秦漢子孫遷散其譜不叙公六代祖自邯鄲以其家
避唐亂于滄州之無棣稍徙棣州之厭次今為厭次人
曾祖某祖某隠居鄉里父某以經行為鄉人所尊公皇
朝景德中明法起家萊州司法參軍再遷儀州華亭尉
丁父喪服除以勞遷商州商洛縣令瀛州景城縣令丁
母喪服除為冀州南宫縣令以疾去官明道元年某月
某日卒於家享年七十三公以法進而寬平母害萊守
苛深嘗有強盗欲寘之死使高贓估公閱案請估依犯
時持議甚堅會使者在郡守語先入交以責公公益不
屈二囚遂不死華亭極塞蕃漢雜居多盗公部督追胥
教以捕法賞募惡少使與出入致其情雖劇盗必得之
終公去邑人無警商洛有兄弟訟財引其父為左公戚
曰所貴乎人者為其有恩也今何以自别于異類雖然
豈天性本然哉利蔽亾之耳姑歸推吾言思之于是相
與泣于庭曰某曹小人今而後知利心不足以移親愛
實自長官賜之拜而去一邑感動前日之父子異居若
親在别産者于是皆合渭水經邑可溉而民不知用公
親相地形率並水居人為圩堰溝塍使之殖稻教以灌
引蓄泄之法刻其法于石田歲增溉皆為沃野民頼以
無飢景城地平而素無水防天聖初大霖雨公曰前幸
河安流今偶有一決吾民其為魚乃白州預為堤上下
諠曰無故勞民非是公曰請三思遂調夫二萬横起大
堤二甫半水已大至躬晝夜趣成之邑頼以免南宫既
疾或勸以致事可得叙官于朝公曰病不能事又意于
利是欺也亟移告以歸公資淳茂其利人之事出于誠
心故所至有惠政人愛之及更代往往遮馬久而得去
仕三十年當官行已不問人之知不知所謂通塞末嘗
以經意徘徊小官無不足色其行事雖古所稱循良吏
者不過如此以子故贈左諫議大夫初娶王氏再娶高
氏封渤海縣太君後公十年卒子長男傲次介累官尚
書屯田郎中及二女並亾孫曾男女若干人公沒後若
干年諸孫葬公于某所為之銘曰
有以愛人有以直已誠故能化忠故弗詭世所觀慕雖
不熠煒有政積善施于孫子刻詩幽宫令聞曷已
正議大夫致仕龔公墓誌銘
公諱鼎臣字輔之姓龔氏世為淄州高苑人至公改葬
其先于鄆今為鄆州湏城人曾祖倫祖凝皆潛晦不出
考誘衷鼎州武陵縣令累贈特進妣羅氏穆氏贈淄川
千乘兩郡太君公實穆夫人出幼孤自立擢景祐元年
進士第為鄆州平隂縣主簿始至決田訟之久不決者
疏泄瀦水得良田數百千頃調孟州司法參軍以舉為
泰寧軍節度掌書記故相梁莊肅公杜正獻公繼為州
事皆大愛重薦之遷秘書省著作佐郎知萊蕪縣兼冶
事前時賦民車運鐡人大勞費公至罷之正獻嘗語江
休復曰龔萊蕪氣和而直宜深交之徙彭州濛陽縣轉
祕書丞丁母憂服除知密州安邱縣轉太常慱士賜五
品服知渠州拜尚書屯田員外郎州故僻陋無學者公
請于朝建廟學躬率邑子為生以時釋奠退而講說立
課肄之法人大勸化始有登科者郡人繪像事公召還
編校史館書籍轉都官始在萊蕪大臣薦試館職以善
石介不召及安邱秩滿上策二十篇以賢良方正召試
秘閣又以不合報聞議者大為公恨然朝廷寖知公遂
擢起居舍人知諫院公亦感遇自奮以言任責搢紳翕
然推重論奏中人鄧保信罪狀言蘇安静年未五十不
可為押班董淑妃賜諡非是三司開封請法外斷獄率
直可之願先付執政參審禀畫凡大禮赦請准太平興
國詔書前期下禁約後有犯不原以杜指赦為姦者宜
著為令兖國公主與駙馬都尉李瑋忿争瑋坐謫外仁
宗臨朝不適公引睽上九義勸上少鎮安之待其疑亾
則志適矣已而杲復和如故上喜曰如卿所言嘗請遣
親信近侍以君臣父子大義趣諭皇子入侍尋兼管國
子監判登聞檢院詳定寬恤民力奏議淮南災以公體
量安撫蠲逋振貸全活甚衆除北朝正旦使公奏昔契
丹犯淄青祖父母兄姊皆見略義不忍往許之詔後子
孫并免焉俄拜戶部員外郎兼侍御史知雜事賜三品
服轉吏部禮部郎中論宗室宜歲試補外官請汰濫官
銷冗兵蕃財用禁奢靡連劾薛向姦暴鬻鹽市馬皆㒺
上謂昭陵宜儉葬景靈神御殿不宜增侈以稱先帝意
屢請英宗延訪臣下親決政事上疏勸皇太后捲簾還
政是皆人所難言者蓋公前後在言路闊略細故至大
事無顧忌必言之其言優游不亟不緩平心㩀理務使
人主易聽而巳恥為表表買直近名退亦未嘗以語人
故其事多施行而世頗不知自公發也改集賢殿修撰
知應天府兼南京留守徙江寧府轉戶部召還判太常
寺兼禮儀事判吏部流内銓選人得官待班謝辭率留
滯公奏易為門謝辭至今便之其後議明堂配享及王
丞相荆公坐講事益不合求補外以知兖州是時遣使
方田其法物色土宜為十等以均地税而使者所辟置
意倖功賞田既不得其實而概取税之虛名詭額及常
所蠲者加入舊籍劫制州縣上下騷然公曰歲有重輕
均固可爾今增之非朝廷本指也獨不肯增人危公公
卒以州籍常數均定兖人至今德公或論公八年不遷
官特改吏部又求閒地提舉西京崇福宫魏國公忠獻
韓公曰端良之人皆喜静處龔君心不营禄禄亦不及
秩滿再判太常寺再留守南京轉太常少卿陛辭神宗
顧語移時喜甚曰人言卿憊而精明如此行用卿矣公
頓首謝時河決曹村流民無所屬殍死道路公勞來賑
拊歸者不可計使者奏狀拜諫議大夫京東東路安撫
使知青州又遭北方歲飢活流餓視南京滋多官制行
改大中大夫請老提舉亳州太清宫今上即位轉通議
大夫遂以正議大夫致仕公道學文義内外絶美事上
應物一以不欺及退居里舍著書講誦澹然自樂門生
弟子造請質問從容相對日以為常鄉人有善孜孜稱
述惟恐不聞其有不善則召而告之矜戚見于顔色其
人至感泣自新以是鄉里無貴賤少長歸心焉公好學
出于天性既以經行顯名朝廷雖有任用涖劇煩亦未
嘗輒廢書至老學益深行益粹可謂一德有始卒者元
祐元年十二月二十七日以夀終享年七十七两夫人
李氏都官郎中之女追封贊皇郡君某氏光禄卿希仲
女長樂郡君子十一人男祥權濰州昌邑縣令先亾羣
開封府攷城縣主簿羲林州錄事參軍女嫁宣義郎張
仲适殿直張景山餘早卒孫男女十五人公有東原集
五十卷諫草三卷周易補注三卷中說注十卷編年官
制圖各一卷某少以諸生從公學又以應天府官在公
幕下公之見知甚厚而諸孤出公遺命來請銘將以二
年三月二十一日葬公須城之登賢鄉特進公之兆次
義其可以辭乎為之銘曰
侃侃龔公令德之世光禄耆老水衡循吏公言正直皇
則好之紏䋲左右是是非非以天行止疇尼吾志歸善
一鄉士知法義魯两先生徂徠泰山門人逹者公得其
傳惟深斯水惟厚斯岡凡我鄉人敬公之藏
朝奉大夫致仕梁公墓誌銘
君諱師孟字醇之菑川人曾大父昭懿大父邈試秘書
省校書郎父肅大理寺丞贈中大夫有惠政于閩閩人
思之至今生兒有以梁為名者君方童時吳文肅公一
見竒其秀穎使為詩頃刻輒成大異之年十八冠鄉舉
名聲籍甚諸老先生喜為推引嘉祐二年擢進士第調
沂州費縣主簿遷邢州龍岡縣令丁母憂起為相州湯
隂令文肅薦其才擢國子監直講熙寧二年改秘書省
著作佐郎太學策諸生有對語病新法在高第者大臣
怒盡出學官補外君簽書淮南節度判官事轉秘書丞
太常博士元豐改官制換承議郎通判隰州賜緋服轉
朝奉郎今上即位恩遷朝散郎遂致仕以子登朝經两
郊恩為朝奉大夫階護軍元祐六年十月十八日以疾
終夀七十二君彊毅篤實少刻勵于學老不輒廢慱知
古今論議以忠義為主其文詞雄深有氣樂善疾惡出
其天資視世事有弗可于意者慼嗟痛嘆至或流涕不
能浮湛俯仰故與世齟齬而世亦卒不得君用雖有窮
塞恥以一毫近人居京師七年未嘗造請初天下轉運
司辟置管勾文字官河北以君名聞于格不應詔特從
之而當路者亦頗欲因是近君君不願也其後中執法
有聞君之名欲一見之薦以為屬者朋友更勸往見君
曰士而自鬻何義也卒不往方時天子慨然求治更造
法令拔蒐人才宰相大進退天下士士皆奮待同争前
恐後君獨顧慮逡廵依流隊牒碌碌以老暨二聖在御
振用淹滯而知君者六七要人皆同時在顯處争欲薦
用之或抵書勉其出人亦謂君且得志無疑而君笑曰
吾與世不諧老矣此而進是持平生為今日資也亟謝
事而去時年六十四于是識者知君非苟為異以取高
當世者晚節居鄉里自號般陽居士觀書賦詩蕭散自
得鄉人親敬之前夫人李氏竇氏故尚書都官郎中丁
職方司員外郎緘之女追封真定中都縣君今夫人仙
源縣君王氏比部員外郎孝和之女子三男先朝奉郎
兖青州臨淄縣尉允舉進士二女嫁隰州永和主簿董
昱沂州司理參軍李翔孫男女六人文集二十卷卒之
明年十一月十七日葬于萬年鄉零召村之原二夫人
祔予故善君也先于是來請銘為之銘曰
嗚呼梁君學無所不知也行無所不修也謂無心于世
乎服膺降色其見善也挼手齚齒其聞惡也謂有心于
仕乎不攙乎上未老而歸也嗚呼士之于世合則從不
合則去進退之正也然是猶為在人者也乃若時可以
行而自止招之以道而不來非在我者重蓋不能也嗚
呼梁君剛不屈者也能行其志者也
侍御史黃君墓誌銘
君諱照字晦甫曾祖餘慶祖深皆不仕考禰贈尚書職
方員外郎黃氏世家長沙益陽縣其後徙江陵今為郡
人君登慶歷六年進士第除歸州司理參軍移岳州華
容縣令至之日遭歲大飢亟諭富人出米繼發官廪以
哺流餓蓋活人以萬計邑西有田數千百頃皆腴田也
而夏燥秋潦民棄不耕君築堤置閘以時啟閉之遂常
為豐歲楚俗死者焚而委其骨于野君為訪諭使收瘞
至輟俸以濟之小吏敏秀可教者授以經業多至成士
民之輸賦于府者有洞庭之阻回險淹費君請受之于
縣于是上疑下誹而君亦自信不易其後遂以着令改
著作佐郎知道州江華縣事静民成物益用愷悌以祕
書丞通判桂州遷太常慱士嘉祐六年詔遣使人分行
天下以寬民力而君當使廣南受命明日即行奏蠲偽
劉以來丁米民始不以多男為患父子始不以避重就
輕相去廣州增外城人驚不寧君疏曰無故起大役非
所以綏邊且城議有三臣請詰之其欲依海者海旁之
地不能尺則及泉矣欲撤室廬者城本以保衆而顧可
先毁其居欲即于城東劉氏故城者其地荒陋多瘴氣
豈便民之意皆非是詔為罷其役朝廷第使者之状君
為諸路最英宗即位拜尚書員外郎故唐質肅公辟從
太原機宜府改都管福建轉運判官治平三年用今參
知政事王公珪馮公京致政范公鎮故侍郎彭公思永
前後薦召以為侍御史行次衢州五月二十六日以疾
終享年五十四君性端敏治身立事皎皎不妄以才遭
時其小者略巳有試而已能如此其大者朝廷方將聞
之世方待其有軒然可觀者而君既亾矣豈非所謂命
歟疾革猶扶力占疏以極論當世事嗚呼斯可以見其
志焉爾仕二十年不為私計賙族人之孤窶不能嫁娶
者十餘人好文嗜詩類數百篇曰漫為集初娶陸氏再
娶王氏封德安縣君子六男友端友聞友顔友益友諒
友直皆舉進士一女歸殿直柳棨某先人嘗從政于江
華後二十年而君至事經先人所畫者一皆循用吏民
莫不以便安德君而至今歌思之有前劉後黃之語今
上熙寧四年友端使來乞銘遂以七月十二月初九日
葬君江陵縣龍山鄉水青里銘曰
士難者才時或不以二物之會十百一爾亦既有之亦
又遽止方驅而顛胡自不俟嗚呼艱哉誰詰斯理刻詩
幽宫以慰干祀
職方員外郎李君墓誌銘
君諱樞字應機咸平四年進士及第除蜀州推官逾年
丁父憂服除再為(案原本缺)州推官真宗東封君督治道視
他州為謹辦車駕過有褒言因詔使扈從及還京師特
改大理寺丞又五遷為尚書職方員外郎歷知越州蕭
山縣滑州韋城縣用舉者監在京百萬倉坐不謹火禁
謫監真定府酒税通判鄆州知雅州以天聖五年十二
月十七日卒于官享年三十八祥符景德間四方争奏
瑞物被賞蕭山芝生縣庭吏民讙夸願以聞君曰吾方
嫉世之因緣偽欺以徼倖者顧忍自為哉因謝止之方
是時宰相晉國丁公權傾天下雅知君嘗薦君才數欲
提之皆逡廵以故引避其後所附者多得罪遣嗚呼臨
義利視禍福不以動其心而不失其所擇非明識信道
疇克卓立有是哉君之配張氏封清河縣君鄭氏滎陽
縣君六男子曰察曰宇曰寀曰寘曰實曰寅察舒州望
江令寘舉進士授河南府助教四子皆服儒五女嫁士
人其六子亾者五人矣君卒後五十九年當元祐之丙
寅寘始克葬君于鄆州須城縣登庸鄉之原實閏二月
十有四日壬寅也李氏上世為趙郡著姓攷其譜緒蓋
趙之廣武君後也仕唐末為殿中丞曰稹者于君為曾
祖殿中生廷韞任石州刺史石州生君之考曰戩贈尚
書刑部侍郎自五代之亂遷徙居鄆今為鄆人銘曰
仕不顯志則彊夀雖嗇名不亾歸矣新阡萬世之蔵
兵部員外郎直史館梁公墓誌銘
公諱舊字夢符姓梁氏其先襄陽人曾祖諱處厚以高
貲雄鄉里好義致客賢士大夫多賓友之祖諱湛并州
錄事參軍考諱錫巴州軍事推官贈職方郎中妣沈氏
仙源縣太君公天聖五年以名進士起為慱州軍事推
官守貪政不善公告以理又告以福禍皆不用後守果
敗再調鼎州團練推官江上夜覆舟提家人投舍民家
明日主人出百金為公装卒不取至自裂衫裹赤兒懷
去緣牒旁州還偶重獄將決覆之有疑亟白州為上其
狀得不死與司理參軍雍規攷同滿皆缺一薦者使者
薦公公曰規同年進士而其母老願先規以故復為武
勝軍節度推官秩滿改著作佐郎知河南府長水縣取
豪猾一人抵法邑大安治慶歷中契丹每入邊以選通
判雍州事守者欲大新城櫓賦之民公曰乃先擾吾民
乎持不可未幾契丹泛使至用故事以通判護其行素
狂嫚難肅以公體制嚴重皆帖帖進止無輒敢譁已而
徐示以恩因盡得敵所以遣使指飛奏之接伴者既交
使是夕其衆遂大肆從有司需索百端郡邑困之皆服
公以為不可及敵使入朝進其國書仁宗顧宰相曰一
如梁某言使愕并開所欲言不敢發徐曰小臣妄刺臣
國事于是言者以雄州用通判非是而接伴使後不戢
敵恚公形已亦曰不當先入其私所問朝廷規安其心
乃徙其守滄州公德州改秘書丞居數月通判大名府
程文簡公琳方居尹與轉運使張公昷之以氣權相睨
不安以公張所辟疑隂為其用公以誠心事二人無所
左右循事議理是非必盡久之通其所閡二人卒相歡
以公為長者騎士缺馬久或匿名以書告反狀文簡驚
莫能如何公曰是不足慮小人意在馬爾退如平時稍
因事籍馬盡補之果無事用安撫轉運使薦知深州遷
太常博士知雜事御史言公才堪御史上曰是嘗接蕭
階者吾知之矣階前曰契丹使者即召為監察御史中
外以為得人俄出使制獄以疾力請補外知磁州是時
兵臨貝州調發聲援每先期會優詔褒之前此在大名
轉運使以冀州妖人李生獄屬公李生既前死獨刑其
餘有差號稱詳平至是李氏怒怨生父覃妄言生不死
有中人故仇轉運使頗居中訌其事遂付御史獄鉤按
雖力卒不能變然皆以吏議挂之宰相畫時旨奪官同
列奏留以為太重中丞翰林亦更為論辨猶貶秩秘書
丞監衡州税未赴改唐州頃之復為慱士通判汝州移
襄州皇祐祀明堂恩拜尚書屯田員外郎復以殿中侍
御史召時議開六塔以行大河公言騷民逆水非徒無
益且有後患卒如公言奏罷張堯佐宣徽等使唐質肅
公介以言事貶嶺南随以中使公言陛下愛介故遣護
之不幸介以疾死天下後世能無以殺疑乎上曰誠不
思此亟為還中使改三司度支判官又判開折司出為
京東轉運使前時類進羡贏蒙遷以故東方財屈公言
民困敝不可浚願戒諸路毋淂進羡財凡三司横有取
輒還其檄因蝗災請以米募人鑿取其種地中對以斗
斛其孽既易殄而方冬春艱食又可以補民其後遂著
為令州郡所饋一切不取轉侍御史還臺請裁任子令
謂當自宰相始俄乞解言責改刑部員外郎直史館知
襄州賜三品服改邢州轉兵部嘉祐四年五月十三日以
疾卒于州之正寢享年七十公性孝悌數歲失母職方
公再室趙氏柴氏公事之皆以謹慎聞而两夫人尤篤
愛公凡親疾無晝夜侍側醫雖遠必徒步自致之後繼
居喪哀疾毁棘有以過人學問本六經于文章喜司馬
遷班固其落筆必雍容渾灝有作者風致為名軰所推
居官以鋤強梗飬善良為政其敏發以静下不見其所
以為而吏莫得動故所至民惜其去遮哭不得行去久
猶思之更御史三院彈劾無所顧望姦權歛懼朝廷為
尊嚴其言順不迎上直不媚世皆出天下公議尤喜論
人物每對從容指别善惡所當用不用未嘗以小是非
名目士大夫故其言多見行而世或未有深知者也夫
人劉氏魯人封壽安縣君勤儉仁愛治家有禮法與公
同寒苦至進顯無愠喜色後公二年十二月一日年六
十六以終六男子燾殿中丞集賢校理餘早世五女子
適鞏堂張景真范遵道張伯卿席延年孫男女若干初
公愛鄆將徙居之于是燾卜熙寧十年舉公夫人之喪
以八月某日葬于須城縣某鄉之原銘曰
梁公侃侃常厥德踐取幽眇如今昔有韡其文爛雕織
有邕其鳴表羣翼克施有政審則釋物物迎刃莫吾逆
蒐拔良禾善使殖濟明以恕民不亟儀曹御史治百辟
有或諼側毅以堲臧謀良言帝嘉得緩而不迂切不廹
視大義利正趨擇進斯有禮退以色妥妥陛級循寸尺
終民莫得被大澤孝子作龜沒之北泉深壌厚惟墨食
公燕順祥兆幽宅詩以詔之㒺窮極
屯田員外郎蔡君墓誌銘
君諱天球字粹夫世為宋人曾祖贈太子太保諱陟祖
贈尚書祠部員外郎諱希顔考尚書屯田員外郎贈都
官郎中諱極妣萬年縣君季氏君慶歷六年進士及第
為宿州觀察推官會歲荒民飢詔所在選官賑哺君所
活數十萬人以功補近地為澶州節度推官數以義理
劘正其上官無大小不直不已有能名丁父喪服除調
亳州觀察推官時陳恭公罷宰相判州事嚴險少所與
獨善君薦其才可用又請越常次改官許之矣俄丁母
喪服除改秘書省著作佐郎監杭州樓店務英宗即位
遷省丞知蒙州不鄙其民為立學校開以教化人人嚮
勸轉太常博士今上即位拜尚書屯田員外郎通判乾
州轉都官熙寧二年九月二十日以疾卒享年五十五
夫人張氏故天章閣待制昷之之子封長安縣君九男
子皆先君夭一女嫁横海軍節度推官凌浩始君學于
徂徠先生石介年雖幼已卓卓有聞于吏治敏以逹在
蒙州躬攷覈版籍得隠税積錢至百萬監司言狀請賞
君君曰是固不足言功誠因此得推法天下庶乎為有
補爾代還又上書言二廣荒遐州縣蓋有不足置者勞
敝遠民而公私亾所利議者方愛虛名甘實患非是未
幾詔諸路併廢州縣以寬役省費而三司亦置帳司立
賞罰以專鈞會矣由是以觀君足以知其欲有所為而
其智能宜可以為今日用方天下興治以因任為事君
之從父既以勲業進樞府或在侍從諸子弟又與士大
夫争奮其材以赴功名人樂道其盛而君于是時獨不
少待嗟夫其命之不相謀也初仲弟析産君不取以與
其兄之孤以故貧而父兄猶在殯每日廉約營積調度
方將及葬而亾亡且無子嗟夫君志之不就多矣其可
哀也于是以十年五月二十三日并舉君葬于末城縣
三陵村先塋之北實其夫人經治之所著易論十卷孝
經二卷雜文詩百餘銘曰
有輝其實亦厚我期坦坦以御孰僨其馳不在其身或
以承之云胡善澤斬焉莫詒萬世共盡夫亦奚悲冥冥
可作慰以銘詩
刑部詳覆官朱君墓誌銘
君諱述字傳道姓朱氏其譜曰七世祖端生鄂岳廵官
頤頤生尚書戶部郎中起起生比部郎中祕祕生君曾
祖江陵府當陽尉葆光贈兵部郎中當陽生翰林學士
昂仕真宗為名臣贈吏部尚書翰林生虞部郎中正謩
贈兵部侍郎君虞部第四子也初以廕補太廟齋郎皇
祐元年舉進士中甲科除荆南節度推官避親嫌換鄂
州觀察推官丁母夫人駱氏喪服除調并州推官安撫
使故相龐公辟掌機密文書後徙定州以疾免復用大
臣辟為大名府推官俄召為刑部詳覆官治平二年五
月十四日年三十五卒于京師君九歲即喪其父哀慕
如成人家故大族君雖幼而于屬尊每時節當諸姪慶
拜能各為禮意以接之有年長數倍者立其前不敢懈
性高明疏逹儀貎秀掦篤志于學好論議讀書不從世
入蹊徑務求其精微至于自得之而後已故其疾革神
奪矣猶能誦其書累日至有終篇無差者與人交有情
文而不失于正視世故若不足以經意察其事至而應
之者每當其理尚氣節臨利義知所擇族人買婢有攜
稚子求并售者君疑以詰至再四曰實藥氏華亭尉高
陟妻子也夫亾無以朝夕忍此以苟生君戚曰陟雖不
識而吾同年得科名者也亟命留之為具歸貲家人發
空橐笑示君君曰有竭吾力而已至質其帶鐶得銀數
两及褫家人服物既而今參知政事馮公故翰林學士
沈公皆同年相與義之助以錢遂濟其行龐公去定州
代者武人不善君故謝病以歸僚友更諫之不肯留或
謂數日考滿當改官君曰以此易吾心是謂屈身以徇
物豈所謂義哉既去貧久困甚而處之自如其配王氏
故相沂國公之從孫有賢行生一子修平熙寧七年君
兄之子提點湖南刑獄太常博士集賢校理初平謂某
曰吾少孤所以教之學視以為休戚而終始成就之者
實吾叔父之德常懼無以報稱將以今九月某日葬于
龍山鄉某里之原子其為之銘某嘗游趙魏間又從事
江陵得君始末士于生死蓋不足道獨悲君質良材完
所以修為厲餙之又如是天生之宜若有意者然不少
寬其年使有見于世而死之速何謂也當然而不然不
當然而或然古聖賢以為命也朱氏上世有仕唐為治
書御史者家京兆之萬年昭宗末避亂其族南徙自翰
林顯于本朝而卒葬江陵今為江陵人君能詩清麗有
思致集賢君搜類之得百餘篇行于世銘曰
學明志傑才揭揭兮薿薿其秀褒以發兮不畀以實遇
孰嗇兮詩遺于後慰幽穴兮
贈朝請郎楊君墓誌銘
京東轉運副使左朝請郎楊君康國狀其先君平生持
以來請曰楊氏魏人世澹泊隠居大父以行義教其五
子鄉黨皆稱為善士嘗語人曰吾之業所成就孰與金
貲多哉先人實中子事父母接兄弟以孝友聞既孤捐
其家所有以委兄弟一毫無取出讀三墳書得所謂飬
生治病之學精通而善用之喜曰此古聖賢事也樂以
其術濟人多有功性仁好施侈于賙人而嗇于自奉有
貸取弗償輒折劵不問鄉人益以為長者敬而賴之以
大父所以教子者教諸子而康國遂得由進士竊禄以
奉榮飬熙寧十年天子親郊以恩封大理評事致仕其
後侍奉衞州以夀終于康國官舍實元豐七年七月十
七日也享年七十三康國既免喪奉母氏壽安縣太君
吕夫人復出就禄追惟先人啟手足之時語諸子曰鄉
里今並河可虞吾于衛也甚樂其土風瞑目後其歸我
此地康國奉治命卜衞之共城縣楊吕館某鄉之原將
以元祐八年四月日奉大事康國由貧賤輟耕讀書豈
自致及此實先人種德所詒惟先人之德弗顯亍生矣
冀不冺于後者顧不在君子之言以銘其藏乎敢以請
嗟夫士之立于朝廷者類得以天子之爵歸荣其親非
特以慰其為子之心而天下之為父母者勸矣惟君力
于為善隂德所儲雖弗振耀于世然教子之功卒獲其
報而身享之晦之有顯兹孰加焉今其子由御史諫官
出奉使指議論政事為朝廷聞人孫曾蕃衍以學為業
嶷嶷有立則楊氏之顯可以勸者滋未艾也于是不可
以不銘君諱整累贈左朝請郎父諱懷德康國君仲子
康元康民與幼皆亾孫男十六人挺三班借職餘舉進
士女六人曾孫六男十二女銘曰
共山淇水土厚俗&KR0839;人擇其生我擇其死志則無違惟
是有子善非期報要毋怠止
承務郎李君墓誌銘
天章閣待制李公有高才大志仕先帝時嘗顯矣晚坐
言事再奪職死謫中吾誌其墓曰公才無不可尤長于
應變其于治道自謂曉然所以深哀其既遭世而不合
以死者也沒後十年其子上書闕下追訟其忠章至十
數朝廷矜之詔復以待制告第其子即君也君名伉字
常武見其父志不就退廢則竭力家事疏園沼植花木
究所以為親娛者母王夫人抱沈疾服勤侍藥衣不觧
者歷年前後持喪盡禮毋違君既以名臣子篤于忠孝
而所上書文義怛惻益知名矣然澹于榮利雅無仕進
意幼以父任得官逾四十歲家日貧乃始起調單州監
酒從辟改鄆州再歲以疾卒元祐八年五月三日也年
四十六妻孫氏二子舉進士曰周南登科為魚臺縣主
簿曰召南一女一孫尚幼君好學博記誦于書通大原
不從舉子畦徑生不見喜愠接人無厚薄中所識判然
風韶閒遠嗜好古雅學鼓琴書字精于隸有法尤工為
詩取離騷陶謝古體師之有集十卷先進長老及其父
時賓客咸與之交女兄嫁宋玠玠戰死家寓鄜州躬往
力致之歸朝廷錄玠後及異姓玠家以周南列奏中推
恩既下君辭不受也兄偁死官太原又疾馳護喪歸葬
哀感道路治家妥妥有法善于兄弟嚴事寡嫂嫁妹及
兄之子數人喜賙貧厄即以八月一日葬于鄆州平隂
之先原初吾臨其喪二子伏曰先人受知厚願得銘詩
以終賜哭甚哀無以辭也惟君嘗有言曰為善行已士
之道當然也世之有作以近名惟恐不皎然者竊嘗惡
之然則凡今所書在君志皆為不足道念不書無以示
後而慰其子也餘所當詳見天章公墓刻云銘曰
缺然如不能其德之成頽乎其無競其中之明畀之以
完覆之以傾胡牾諸冥付壯子從先人惟永寧
清海軍推官吕君墓誌銘
治平中予從事江陵僚友吕君者君子人也日羣居幕
府人以君寡言不表餙多易君君退然坐自如獨予察
君非苟然者居久之與人益有意事不譁而治使抱文
書次至君則摘閱及覆小謾必得之府無失政多君是
賴人乃大親服而與予相好至三年先後攷滿蓋無異
初相從事也後十八年君之子仲敏抵書于予言先人
捐館貧不克葬今始卜葬惟壙中之文敢敬以請昔者
雅多君行義今嘉其子之能大事乃論次其終始按君
諱昌辰字伯熙起居郎龜圖之曾孫宰相蒙正之孫光
禄少卿務簡之子以世父廕調和州歷陽漢州雒縣两
主簿徙江寧建寧令父喪不之官服除調萊州推官以
舉者死不得磨勘遷荆南推官又補商州坐州將累免
以山南東道推官知金州石泉縣改清海軍推官知桂
州修仁縣某年某月日以疾卒年六十一君生長貴家
而廉約刻苦甚寒士性静慎好學無競其中善之惡之
不可欺而公謹䋲墨不為皎皎吏民宜之上官應謁則
往謁不肯問見無意于人之知不知家極貧不以一毫
取人人亦不可干以私死也至無以歛蓋其節如此夫
人劉氏繼卒于男六人仲敏今為通直郎知鄆州陽榖
縣仲履仲棐舉進士第餘早死女一人以某年月日葬
某所銘曰
不知而愠以得為賢人無異趣君獨不然以節自終遺
子清白君子無憾歸此安宅
忠肅集卷十三
