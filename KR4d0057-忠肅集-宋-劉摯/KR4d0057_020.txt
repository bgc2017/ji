忠肅集卷二十
宋劉摰撰
七言律詩
孫少卿鹿頭山詩并畫圖二首
誅茅搜險旋尋眞聞說山巖一日新佳境留連應有待
先時登覽豈無人披榛好石來如召隨手清泉應若神
不獨山中興勝事幾多風愛在邦民
使君鎮爱鹿頭山圖畫歌吟去為傳塵世那知武陵事
時人爭誦永嘉篇行春遊醉常勞夢按部登臨又隔年
有客平生志林壑坐憐雙眼隔雲煙
次韻蔡景繁紅梅三首
故人江驛寄瑶華紫玉枝頭散嫩霞日暗露桃春尚淺
醉餘收面粉難遮綠溪地静東風遇雕檻香寒曉月斜
水滿琉璃聊自喜不堪塵眼秖空花
蕭疏仙梗擢芳華巧刻圓瓊傅淡霞素質本非桃杏質
酡顔聊避雪霜遮香含暮雨欄邊散豔倚春風鬢上斜
聞說樽前偏屬黨青黃朱粉更無花
仙圃瑶林冠物華靚英明媚洗晴霞醉装卻費臙脂暈
紈扇應煩絳粉遮天上念奴春睡足風前飛燕舞容斜
後房宜勸歌聲小惜愛今年第一花
再次紅梅(兼簡李質夫)
色不夭穠始是華仙家林觀倚雲霞春酣白玉醅香入
日射紅鸞扇影遮攅萼亂鬚能淡佇抱枝寒蓓更疏斜
為寄瑶林主人語爭妍應有曲房花
庭前有古槐一株枝葉扶疏廣蔭一畆每當月夕
風晨輒為婆娑其下空翠滴衣心神清越感秋寄
興情見乎詞
綠玉交柯蔽鬱深碧蘿寒幄静沈沈最宜初旭晞晴靄
時有珍禽宅翠隂終日對為佳客伴幾年相慰故谿心
主人已有秋風興更聽疏蟬抱葉吟
盆中移白菊
九秋風露下星榆玉刻圓錢散曉株人住水涯多白髮
地應花谷近清都按香清酒登新譜(原注君倚以菊釀酒)益氣輕
身載舊圖移取黃堂朝夕見北洲亭遠故臺蕪(原注郡中舊有)
(白菊臺今荒廢)
次南陽錢紫微白菊
清根靈氣本仙通白玉葩華綠玉叢山遠莫尋幽谷水
洲香聊近百花叢神寒縹緲梅同格英出繁多雪媿工
(原注菊英二十一出)籬下區區醉金蘂酈卿應笑鹿皮翁
次韻傅推官宏月菊
應憐陶令爱東籬分付黃花特地遲百卉浪隨秋色盡
孤芳自與歲寒期冷香直欲梅相鬭金蘂懸知雪更宜
空使詩人詠重九天公造物本無時
輓慈聖光獻皇后二首
翼子詒孫廟社功憂勞嘉祐治平中澤流自配皇圖遠
仙去誰期壽劫空三獻奄違長信殿萬靈神會永昭宫
母儀五十年間事愁入西郊鼓吹風
孝孫皇帝念終天毁慕難留王座遷廟諡易名尊四字
宸闈行服自三年寶衣鸞鳳藏華殿哀仗星辰下洛川
從此都人想遊幸無因重見九龍軿
輓資政殿學士吏部尚書曾公二首
懷詔歸來望九霄伾山纔隔渡河橋履聲未徹君王聽
車左俄悲道路招韋氏詩書傳秘閣石家孝謹冠中朝
靈輀聞說都門過愁徹西風鼓吹簫
百歲悲歡俯仰間訃驚疇昔涕汍瀾玉堂天聖傳先契
蘭省元豐事長官寂寂塵音華屋閉蕭蕭雲木故山寒
深心令德今何愧付與無窮後世看(原注禮諸候行而死于道則升其乘)
(車左轂以其綏復先子出宣靖公榜下元豐乙丑之政前為吏部尚書時某其郎中也)
輓宋次道二首
橐筆周旋侍漢宫慱知前載問無窮朝廷人物儒林丈
家世文章太史公俯仰頓驚華屋換聲容徒望繐帷空
寝門一哭何嗟及付與悲哀挽鐸風
平生襟尚苦清通白首耽心翰墨中萬卷囊書推沈氏
一時碑字貴顔公塵栖村館稀賓至山抱佳城與祖同
已矣善人那復見蕭蕭溱洧秖秋風
哀吕西臺行父四首
大夫門戶斗魁旁落落南宫舊望郎收歛壮心書萬卷
沈浮高興酒千觴乘驄始欲新年去藏壑俄驚半夜亡
索我贈言曾未暇哀懷今變紼塵章
仙骨蕭疏古栢秋合于塵世獨悠悠人間未熟黃粱飯
天上新成白玉樓隱几不聞遺治命飛旌何日向西州
識君惟有崔夫子(原注伯益)預說衣冠一蜕留
前月南河欲放船壺觴一夕暫盤桓吐霏珠玉音猶在
風折篔簹墨未乾皎皎不應隨物轉滔滔從此締交難
孤懷幽調誰知者寂寞金徽不復弹
吳興空望使君車道厄陳州亦命歟歸路自為兜率去
遺忠誰訪茂陵書粃糠世俗心無累蘭玉階庭善有餘
一束生芻猶未至春風洒淚滿襟裾
五言絶句
次韻唐誦植椶櫚三絶句
亭亭員榦直翦翦翠輪齊葉散夜叉樣惡名誰品題
榮悴逐時序紛紛紅翠多誰同歲寒操旁有羽林戈
種蘭不當戶李以苦見容珍重主人意東亭非要沖
次長守長歴兩孫自汶寄讀詩韻
阿守似其父丰姿仍秀疎别翁猶數月書驛且渠渠
歴也駒千里新詩慰遠思霜秋魚酒美來趁壽觴時
七言絶句
戲簡許教授
雖有董鹽甘寂寞如聞顔粥更艱辛莫將秉釡論多少
聊為君家拂甑塵
馬融絳帳臺
漢守曾為絳帳師升堂高弟許摳衣傳經無復當時事
只有沙禽自在飛
國風亭
地靈眞合有清辭正在中和樂職時誰道諸詩吟不盡
試看亭上國風詩
復古亭
功大文雄歲月深巍然高碣字生金臺池得與吾民共
誰識邦家復古心
穿楊亭
華構翬飛一望中顔間篆墨颺秋風休矜百步穿楊巧
未及當年射虎功
迎春亭
亭接東風近曉霞幾多和氣到萌芽也知當日迎春意
不為松筠只為花
朝宗亭
亭下長江走浪花朝宗東委去無涯何時銀漢風濤稳
待泛仙人八月槎
澂心閣
危欄倒影下千尋空水無聲萬象沉試問登臨來往客
幾人澄得利名心
七瑞堂
草木生成亦偶然誰將枝榦驗祥編如何併作當時瑞
寂寞如今五十年
水舫
天水相將遠欲無扁舟雙槳似飛鳧此身未是逃名客
且學䲭夷泛五湖
雙橋
雙橋十里跨虚明波面無風兩足輕雨歇烟收人不見
路岐依約是蓬瀛
十月六日與客游金山乾明宣塔戒壇彌勒舍利
廣教七山寺三首
水落溪橋霜未寒岡林平淺是西山路穿峭蒨青蔥㡳
寺在﨑嶇屈曲間
排門金碧七禪關松閣相望石徑連不為勤求善知識
可能一日徧諸天
行徹雲烟到上方青林深壑對重岡山中底處饒風月
要著江州一草堂
偶作
春氣未強寒惨惨羇人多病興寥寥閒愁付與毫端遣
長日期于局上銷
次韻張供備逹夫觀回鴈峯二首
圖志分明傳者謬峯名元在嶽山隈邦人試看春巖上
豈有燕鴻到此回
林麓坡陀湘水側煙嵐朝暮楚城隈峯前遷客翻堪笑
不及飛鴻一歲回
樊山口二絶
洲觜嶄嶄亂石排濯風寒浪踏蒼苔長江萬里從西北
瀉向幽人兩足來
無數江鷗似雪霜暫來還去俯滄泿幽人已自忘機久
卻恐窺魚意未忘
九日依唐生韻五絶句
三歲重陽負玉觴悲歡不定客途長元光節物眞虚擲
頼有新詩付錦囊
白醪趁節醅已發黃菊候霜花未開獨上荒城拱雙䄂
風雲惨惨鴈聲來
無處登臨百尺樓若為銷散仲宣憂拒霜寒菊常煙雨
愁滿江城冷澹秋
悄悄登山臨水興紛紛泛菊佩萸人不須吹落簪花帽
但願常存漉酒巾
長松老桂風霜足細草幽花雨露霑天寒日下音書少
鴈自高飛魚自潛
次韻燕中舍若水苦雨五絶句
湖水漫漫日夜添芡芒蒲鍔鬭尖銛不須更問雨多少
且喜西窗青入簾
風欺炊竈晨煙重泥隔賓車午枕高誰記幽人張仲蔚
都將三徑付蓬蒿
池蛙聯絡聲方旺逕草縱横勢未鋤不厭微涼生枕簟
只憂新蠧入圖書
聲入高梧翠竹邊故攜枕簟北窗前無端喚起江南夢
記得扁舟夜不眠
嘉榖連空指歲豐幽潛無復有乖龍何時浩蕩風吹日
照徹隂雲幾萬重
泛舟南湖二絶句寄公秉二首
路轉芳洲面面風回環慙媿刺船翁畫橋東北桃花塢
時有飄紅落酒中
不知芳物過春風傲兀扁舟怯浪翁得似王猷剡溪上
何須范蠡五湖中
木芙蓉
誰染輕紅皺萬囊靚如妆面照寒塘蜀葵千葉仍陪菊
芍藥重臺更耐霜
湖上口號三首
綠荷深不見湖光萬柄清風動曉涼莫恨紅葩猶未爛
葉香元自勝花香
湖上清懷各自知涼風吹我獨依依吏曹姑去母催我
待得臨流弄月歸
柳色映花春岸北人家臨水畫橋南回舟欲向東城望
恰似清溪玉鏡潭
六月二十日湖上四絶句
蓮的紛紛玉手來欲攀蓮葉卷狂杯冰漿未見菱腰折
珠實何時芡觜開
紅蕖白藕滿平湖曾爱新梢玉不如今日水深那可得
野人盤上欠香蔬
氣候淒炎傾刻中晚來宜此一樽同乍收荷葉蕭騷雨
便得蘋花細碎風
濃雲忽忽遍天圍四面涼風弄客衣霹靂一聲湖雨白
魚皃驚没鷺狂飛
雪中次韻王鞏廷平四絶句
此時遙憶子猷家幽興應思剡水涯未向東風見瓊樹
且傳春色贈梅花
漸飛大片紛如靴更撲驚風亂似麻為謝妻孥衣但典
莫愁米貴酒難賖
簷邊騷屑竹聲乾爐畔龍鍾病骨寒坐想蘭歌傾桂酒
清虚堂上有餘歡(原注君之西齋)
袁安秖有高眠興謝眺空傷後會難十萬健兒春瘴近
飛花宜過海南山
平原君
徒稱舘舍三千客豈捄長平百萬軍焉在平原多得士
功名翻屬信陵君
信陵君
客趙忘梁久不歸先王宗社若巢危歸來未久秦人入
魏國存亡亦可悲
甘羅
甘羅徒挟虎狼威入趙安能策是非大扺諸侯畏秦爾
一言輕得五城歸
汲黯
汲黯剛純社稷臣張湯巧詆更平津賢人所貴忠邪異
惜對君王論未伸
次韻龔諫議輔之同遊靈岩寺
琳宫仙老鬢雖霜不厭山頭石徑長杖履更為他日約
姓名聊記舊碑旁
戲李質夫
曾醉江梅爛漫時北鄕寒冷見花遲知君獨倚瑶林賞
不向春風贈一枝
再贈李質夫
贈春須記折花時坐恨江南信息遲還向瑶林主人問
東風應傍去年枝
絶句
日日新詩出錦囊清言飄洒句琅琅幕中病客疲酬報
走馬真難伴放羊
東郊次韻噐資子開六絶句
幾年空有憶梅詩常恐江南驛使迷慙媿一枝償病眼
春風須勸笛聲低
刻玉沾酥三兩枝霜空林杪早春時蕭疏仙骨閒相並
緲縹幽香冷自知
江南詩客兩仙才㩦手東原賦早梅瓊樹令人常願見
還家何事更徘徊
右見早梅
五日重來躡馬塵此君時節已殘春吹衣拂面寒猶峭
誰道春風似故人
悄悄輕冰斷水涯欣欣羣木蔭人家春風巧思無尋處
紅白青黃各自花
昔年花卉爛春林今日重來老病侵歲月漫為流俗歎
行藏誰見古人心
右謾成
九月十八日離魏都寄内二首
南鴻無計與同飛鴻翼翩翩我馬遲若過平臺寄家信
為言今日是歸期
肅肅霜風吹客衣客懷多少寄金徽到家細說淹留事
應笑蘇秦困始歸
寄倩
近時頗少飛鴻信幾日應占喜鵲聲相見便須持寶鑷
為翁衰鬢摘霜莖
題齊已草堂
一曲流泉對草堂何人與續帳前香清詩自共秋風老
依舊鍾聲送夕陽
忠肅集卷二十
