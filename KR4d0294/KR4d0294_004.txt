性善堂稿卷四宋度正撰
七言律詩
别堅甫伯修(并序)
堅甫伯修相挽道舊遂成濡滯今日梁使君宋别駕
又為置酒堅甫又欲更作一日留天欲雨風色頓寒
慨然念歸賦詩告别千萬矜亮
幾日馳來别浩齋偶然良晤盡吾儕苛留歸思主人惡
少駐征鞍客子佳栗烈侵膚凝臘雪縱横塞路困山崖
三家白髮元相似放去從教慰母懷
送胡茶馬赴京西漕
夾岸黃花弄夕曛歸艎擊汰不堪聞愁容政想峩眉月
喜氣遥占峴首雲酒罷樓頭觀妙算公餘壠畔訪清汾
明年入奏明光殿前席雍容細剖分
送錢國博解成都漕節詳刑湖右
坐於黃卷得新功學海波中號老龍雅以明經空四海
何曾屈膝拜三公漢庭耿耿千回夢蜀道依依一節東
帷幄儻求真學士當今難捨狀頭翁
難弟堂堂玉立峯當年同奏大明宫早慚遊子迷求益
晚侍賓筵喜發蒙妙境妄能窺鴈蕩春風留得滿蠶叢
從今午夜占星斗弱水之西望大逢
奉送游子正監簿解嘉定郡紱赴利漕詩
中興人物爛如星西海之濱起一經皇極虚懷咨讜直
遠人却立望儀形回天萬宇光衝斗夾日一心夢繞庭
何草不黃風雨後更看老栢獨青青
君王神武念京都關洛規恢入廟謨渭水新屯觀定勢
木牛成算付真儒馳驅莫惜銷人髀矍鑠還堪發壮圖
會看詩書真事業摩挲劔石為平鋪
送曹機宜
温公早歲侍天章萬里西來漕益昌講學於時資友鎮
(温公與蜀公為友定交當在此時)留題到處著男光(利閬之留題皆然)春秋比
較年相似詩禮漸摩日正長發策决科自餘事要須器
業踵前芳
送博寺丞
白日青天曉色開太虚澄澈絶纖埃三陽不與寒威盡
一氣還從暖律回更向中巖收桂子佇看上苑薦黃梅
幾多湖上閒風月舞詠應堪屬後來
送李左之制幹東歸探韻得今字
萬卷胷中貯古今西遊蜀道手捫參寳彛殘刻窺心畫
清廟遺音振學林雅行瓊瑰殊慰我每陪樽俎定論心
飄飄衣袂青雲去佇立東風聽惠音
送張季修歸簡州兼簡伯修
屈子文章似六經縉雲重與振遺音一門秀出金閨彦
三峽光摇玉宇參挾冊夙潛心學海揮毫今獨步儒林
横飛脫去科場累更去騷人向上尋
送許仁叔解組東歸
萬里來官蜀錦城西南籍籍飲清名幕中議論誰為敵
天下交遊我與盟聖處工夫須自得明時事業只安行
草堂擬作終焉計便翼飛來總寄聲
送張西和南歸(公槃澗人晦菴弟子)
長記春風拂拂吹烏奴江上濯漣漪(時在益昌)便論槃叟心
傳日更及南翁指授時戎貊也應知姓字親朋未必記
芝眉公朝有意開皇極不用溪頭理釣絲
君錫知丞僚友錄示諸公所賦介夀堂詩謹次
後溪先生元韻以記盛事
老翁神氣亦輕強鑿井耕田種豫章扶植高標盤石壑
養成合抱棟明堂風雷海運非人力日月天開盛寵光
既醉詩書餐道德坐觀晩節更清香
至喜亭詩
扁舟三峽備艱難幸脱風波魄未安山已陵夷成㟝嶁
水無約束漸瀰漫半天堤柳垂春暖滿地江梅怯歲寒
坎坷一生何所用它年湖海一漁竿
題錦屏山
積翠浮空老不枯英靈今此定何如萬章松栢還蒙密
千載風雲頗闊疎一氣周流無間斷四時變化有盈虛
憑高極目懷嵩華此憤何時可一攄
奉送温甫主簿赴昌元新任
年来昌合頗多儒滿目青山秀不枯隠者能通三聖易
賢良更纘六經圖簿書整暇抛官事朋友從容味道腴
我已倦遊還舊隠新吟時寄幾篇無(按永樂大典誤分作七言絶句二首)
(今改正)
奉輓靈泉明府東叔學士
西州文物起雷霆四海一家仰聚星五鳳翺翔横碧落
雙鳬朝謁墮青冥疑歸天上修仙史恥向人間駕說鈴
長歎良朋難再得更憂吾道太彫零
輓史教授子正
獨抱遺經手不停振衣藝苑自雷霆文如曾子反居亞
(劉左史主省得其文甚愛之楊訓質之以為第二人耳)才過高軒又短齡共歎麒
麟封白壤喜看鴻鴈在青冥慈顔莫作虚空想西簡先
生千字銘
輓黃通判明叔座主
政在伾文過十年幾多巖穴老英賢公車牘上皆亨路
夜壑舟移閟下泉事業鼎彛千古恨文章衣鉢萬燈傳
兊齋遺稿今無恙更看諸郎各勉旃
奉輓浦江譙夫人(魏華甫之母)
天資高朗識精微千載興亡洞是非子美詩中聞鳳語
(夫人好讀子美詩得其句法)羲之筆下相鸞飛(夫人善書羲之嘗學書於衛夫人)口
傳諸子今為盛(夫人六子皆自授其書五子已登科一子前為瀘帥)心念宗周古
亦稀(夫人臨終有上下蒙蔽已甚吾不忍見亂之將及之歎)喜懼高懷如履薄西
瞻白鶴重歔欷
五言排律
知縣九十一丈應聘成都賦詩為别
珍重圭璋彦經綸半世閒紛紛徒自黠默默了非頑懷
道心雖泰憂時鬢已斑操存期入室得失詎踰閑忽遇
風雲會應思雨露頒慨言全蜀病均是一家患友愛惟
天性侵牟可厚顔未能忘狗鼠安得及孤鰥昔志詞何
屈今行勢莫艱(公向論米麥估錢之害于運判劉德修又言于馮總領傳之皆不行)坎離
交接地損益覆翻間戶外元無盜山前怎有蠻都緣人
好事所以物生姦善惡無他道廉貪是要關但令歸似
水何用積如山問政文而上(文翁)論心武以還(武侯)未言齊
地利當念破天慳公議尤相傃愚言殆未刪君王何必
利孟叟語非訕
七言絶句
殿中覆考進士
交戟重門間九閽彤庭紫殿切星辰能来此地連宵直
即是驂鸞駕鶴人
兼考遂寧補試鎖宿在學戲題一絶
壯士縛雞聊爾耳小兒相鼎竟何如眼前萬事不堪說
惟有秋風解得渠
贈䨥先生
眼如明月口如神閒裏乾坤物外身世上窮通都莫問
粹然生色幾何人
制幹判院初度載臨謹以梅起興賦三絶句為
斯文夀一笑幸甚
江梅吐出五花新綽約林間早占春多謝天公孕佳實
中心渾是那仁仁
冰魂玉質映霜林四月飛成點點金遥想清香能止渴
應知此意可為霖
傅巖人起應旁招道德光明相業高試問當年調鼎事
非梨非栗不能桃
正蒙主文教授大著寵示佳章輙繼嚴韻仰酬
盛意之辱兼呈諸契丈幸賜采矚正皇恐再拜
珍重知音審五聲也從紙上得張程設科久矣何曾見
想像雙瞳萬古驚(歐陽文忠公知舉學問則得明道横渠文章則得蘇氏兄弟曾氏兄弟前)
(此未有也)
眼空未可歎賢無瓦礫中間有寳珠多謝三峩孕清淑
安排貢籍貢鴻儒
學禁初行好斷魂中庸大學委塵昏如今天子都除却
正學何憂更屈伸
外省風雷亦壮哉曾將科目放顔回(往時外省曾教授丈作魁)因尋
俊秀傳衣鉢笑指凌雲得得來
冥搜竊歎眼俱高我欲還家備百牢三十三人齊上去
舉杯帆外送洪濤
昨幸甚得見子玉教授丈得一論其說出於訂
頑克己銘詞致超絶輙借前韻以慶兼呈諸丈
幸乞一笑正再拜上
天作斯文鼓大聲賢科今已定章程(劉祭酒爚乞選祖宗盛時程文可矜)
(式者頒降近已得旨施行)諸生自此升堂去䜛說安能復震驚
廣文人物世間無兩眼晶熒照乘珠拈出便應人歎服
粹然議論到先儒
新泉瀹茗濯詩魂繙閱如飛徹曉昏是石無瑕終是石
莫教抱璞退聲冤
鑒别毫釐豈易哉逢竒何惜讀千回充囊未可矜前得
如積薪焉看後來
淺陋微邦望不高偶同齊晉會蟲牢進賢受賞非吾事
拭目龍門躍巨濤
漕司檄勸稼望見資州憶王褒李鼎祚
文王既沒易中沒孔子重明漢又衰可惜李生真力學
但求象數不求詞(右李鼎祚)
秦接衰周漢接秦漢儒議論儘真醇如何獨著賢臣頌
直使波流到聖臣(右王褒近世資人有著聖臣論諛秦檜者)
益昌書懷
熙寧使者今何在(鮮于子駿熙寧中為益昌運使)元祐師臣去不歸(司馬)
(君實侍天章公為益昌運使題名烏奴寺壁)獨對江山舒望眼悠然天際見
雲飛
發益昌
牽江萬斛犯驚湍終日號呼寸寸難少駐不妨官避客
也教容易下前灘
奉送三榮王子文遊益昌
廉遜先生袖手間徽猷學士屢開藩行藏有道俱竒絶
誰似清名萃一門
自修盟好諱言兵競喜豐年賀太平養得狐狸解猖獗
健兒還勝老儒生
料得人人喜自新爾民元是漢人民君王仁對于天下
元帥慈祥也似春
徽學諸孫亦俊游舌端造化挽洪流慨然投筆從裘馬
要學班超萬里侯
命解
世謂臧倉解譖軻豈知天意在干戈如天便欲平天下
縱百臧倉不奈何
訪廖叔度蒙示山谷所作真贊及藜郊等帖
珍重前賢此考槃山川環合地平寬雨餘草木俱蒼翠
好與光風霽月看
過丹山訪黃元英不值英壬子歲正資州所解
進士也
憶昔來司校士科宣傳是歲得人多重來處處歡相問
怪我官猶舊戶曹
訪舊所遊服膺齋悵然有懷
當年志氣儘豪英便把文章作六經堪笑從前大昏草
十年方見服膺人
小舟泝馬湖江
横斜驟雨巾折角屈曲小舟屋打頭石壁愈高天愈遠
亂雲深處羈縻州
過石洞
修門赫赫鐵城長雨後山川擁翠光大似錦屛饒富貴
至今人說状元坊
過方舟墓下
突兀方舟天下豪文如神禹决江河挽開岷峽歸伊洛
一點光明萬丈高
劔門詩
羅列峯巒萬仞尊横縱畦畛自村村諸侯有道人安業
何用﨑嶇閉劒門
夢得學士賢表惠寄蕨芽小詩馳謝聊發一粲
陟彼南峯採蕨芽筠籃馳送簇英華東君迸出非無意
救活飢腸幾萬家
偶成奉寄思中索酒
雨中風味似太苦夢裏秋懷如亂麻賴有郎君自軒豁
時攜一酌過西衙
