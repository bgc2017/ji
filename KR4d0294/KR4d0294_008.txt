性善堂稿卷八宋度正撰
啟
通參政啟二首
伏以學貫天人才兼文武高明光大贊聖化之更新安
富尊榮究真儒之成效風采聳聽精神折衝國有人焉
吾無憂矣恭惟宫賓參政知院器業閎博識慮精微經
綸之略甚高康濟之心尤遠容止可觀而進退可度富
貴不滛而貧賤不移惟衣裳惟干戈凡有謀而則告以
儐相以軍旅蓋無施而不宜越執鴻樞進參大政朝夕
納誨夙夜惟寅厚風俗結民心思復見聖祖神宗之盛
治退小人進君子惟推行慶歷元祐之舊章措四海於
隆平建萬世之長策規摹先定根本不摇羽翼春宫所
以重宗廟扶持國是所以尊朝廷漲洙泗之淵源消漢
唐之朋黨大綱既正萬目斯張雖已舉中國之内修然
未忘四夷之外侮審觀事勢灼見幾微兼收小大之才
以備緩急之用合謀并智諒何事之不可為捨短取長
亦何才之不可用德量既侔於河海元勲斯溢於鼎彛
國以賢興士無遐棄正少也志學壯而力行幸親接於
前修頗周遊於當世會邪說之競起永矢退藏覩公道
之重開載懷奮發况親年適當夫喜懼而子職敢憚於
勤勞敬以微蹤仰歸洪造可使宰也可使賓客也自惟
何有於猷為用之鄉焉用之邦國焉决不仰辜於推擇
言不足信試而後知
倚老臣以輔政斷自聖心推幼學以濟時實惟素志道
高明而光大君安富而尊榮國有人焉吾無憂矣恭惟
宫賓大參政知院相公受天間氣為時宗工淵源洙泗
之深蹈履詩書之粹德義可尊進退可度巍乎一代之
典型威武不屈富貴不滛屹若中流之底柱自登近弼
式究遠猷措四海於太和建萬世之長策規模閎博識
慮精微羽翼春宫所以重宗廟扶持國是所以尊朝廷
皇極茂建而庶政以修大綱既正而萬目斯舉固已強
中國之勢然未忘四夷之憂樂育天下之英才以壽斯
文之命脉軫伊尹不獲之念躬傅說旁招之心一聞姓
名皆在簡記故凡善類之去就獨以明公為依歸進君
子退小人相業遠追於前轍致隆平頌清廟元勲行繼
於古人與國咸休永世無極正材雖無取志不甚卑雖
邈在於後生猶逮承於先覺會邪說之競起永矢退藏
覩公道之重開載懷奮發况親年適當於喜懼而子職
敢憚於勤勞謹以微蹤仰干洪造可使宰也可使賓客
也自惟何有於猷為用之鄉焉用之邦國焉决不仰辜
於推擇言不足信試而後知
通任樞密啟
畀聖父之潛邸仰荷誤恩奉慈親之版輿載諧初志頼
上前之敷奏被中命之褒嘉捧戴以還感藏莫喻伏念
正少緣經藝早綴儒科不以流俗之所輕易其中心之
至好惟其生長於西南數千里之外未免浮沉於州縣
庸衆人之間奮然為雲谷之遊直欲極風雩之樂適所
願欲忘其疲勞遂得收放心一言以歸乃知不遠復三
字之訓然以私淑諸已非敢求多於人中蒙連帥之薦
揚尋被邇言之横及但知忮其私忿遂併毁其平生謂
其問道於偽學禁錮之時乃是要名於正論既明之後
窮無所告退而自憐會公道之復興徐浮言之自定雖
阨弓旌之召猶紆麾紱之榮奉命於羽檄奔馳之餘竭
力於科調浩繁之際偶緣辦集獲被甄升付之䕫峽之
上流介乎川蜀之都會事任愈重綿薄是憂此蓋伏遇
宫賓知院樞密相公妙貫天人資兼文武親傳至學非
堯舜則不陳雅意本朝安社稷以為悦旁求學道愛人
之士坐收博施濟衆之功致此陋庸亦叨器使正敢不
力行寬大之旨曲盡撫摩之勤惟是此邦素稱瘠土揆
之他郡半是疲氓况縣官之闕者蓋已十餘年而郡政
之弊者亦非一二事加以財賦方經於根括絲毫無復
於贏餘儲蓄一空公私俱敝惟當儉以足用寬以愛民
力加勉於新功期速還於舊觀以師旅以飢饉庶乎三
年足民之可幾如禮樂如會同則非平日言志之所及
通侍郎啟
垂紳正笏方為儒學之侍臣大纛高牙又作詩書之元
帥公望實之甚著上眷倚之益深隆旨洊頒士心交慰
天開井絡地控坤維祖宗以來已為國家之重鎮朝廷
之上常選天下之望人雖沿革亦或隨時而規橅則有
定論蓋根本之地不在於彼而在於此故委付之意不
于其外而于其中大哉神聖之遠圖極此古今之長筭
所謂犬牙相臨之勢又何大尾不掉之虞機權不遺事
勢斯定恭惟某官氣全剛大道極高明拳拳抱憂世之
忠挺挺有經邦之志器業宏而識慮遠議論正而操履
淳支大厦允為棟梁濟巨川則作舟楫恢恢餘刃斯能
定社稷能安國家斷斷無他必不侮鰥寡不畏彊禦庸
膺寵命特畀价藩佇觀衮衣之歸入贊鈞陶之化正叨
承小邑服在下僚志竊效於區區考不辭於下下夫何
小己之幸復值大賢之來聞絃歌之音一笑償武城之
遇遊舞雩之下此身願闕里之歸欣幸之私敷宣靡既
通憲使啟
風綸渙發輔英初下於吳天霜節晉升乘傳遠馳於蜀
道想聞風采之盛喜見光華之新敬薰一緘遠候六轡
恭惟某官剛大以直高明而中學術追配於古人超乎
百氏文章衣被于當代本之六經卓然履踐之極高偉
矣規模之甚遠入則參宥密之地獨見幾微出而司號
令之權共推仁恕惟其公論之益著所以聖眷之愈隆
亟加臨遣之恩將示登庸之寵矧惟益部乃控重邊蠢
爾羌戎喜則人怒則獸繄我漢使仁如春威如秋行發
軔於詩書以折衝於樽爼捫參歴井少資攬轡之勤自
西徂東遄即賜環之召正深惟空乏誤被使令懼所任
之靡勝顧自謀之何暇代大匠斵寧逃五日之譏從君
子遊幸托百年之好
通利州唐寺丞啟
恭趨行闕獲奏名天子之前分領學官復從事諸侯之
後俯慚末學仰玷公朝依仁幸際於大賢省己庶安於
微分重念正零丁弱質憂患餘生漫傳先子之經初乏
趨時之技一舉於禮部已愧叨塵三考於判司曾微補
報欲退伏林泉之下將盡心簡冊之間簞食豆羹心已
安於顔餒抱關擊柝義亦由於孔貧遂廼負擔出門躡
履就道困于荆楚憔悴何堪厄於江淮歸投無所以至
觀光王國講業閩中風雨霑被者朞年水陸奔馳者萬
里面顔如鐡心志已灰徒自歎於天窮實難堪於官使
使其優游學問已無可師况復奔走道塗又何足取欲
逃曠責實賴包荒某官德性恢洪道心精粹家傳至學
非臯䕫之事不存於心身為儒宗非孔孟之談不出諸
口洊更華要益茂風猷永惟元祐之得人莫盛眉山之
多士然潁濱事業克家之子未聞斜川詞章傳世之孫
安在賢哉三葉萃于一門此天下所以仰首而歎嗟縉
紳所以交口而論薦當資盛德以佐中興付以雄藩實
朝廷進賢之兆堅其大節亦世臣事君之端公固優為
正敢妄論正將緣賤職得在下風若何施為可免尸素
識荆州之面期不負於此行升夫子之堂或有取於他
日歸依則切敷陳莫周
通新運使啟
奉藩近輔名震京都畀節昕庭光生益部粲若除音之
下温然和氣之敷凡在照臨舉增欣抃惟西南之要地
控䕫梓之上流雖好文之鄉凜遺風之尚在然弭兵以
後猶舊觀之未還重以羌戎窺伺之靡常加之師旅饋
運之未已儻非碩德曷副上心恭惟某官識度昭融器
業閎遠藹藹圭璋之質恢恢柱石之材碩膚象於狼胡
卓哉廊廟之用信厚符於麟趾盛矣邦家之光胷中未
究於經綸天下已聞其風采英聲四逹公論一詞日者
重建中興更新聖化謂天臨萬國事不可以遐遺而日
靖四方政當明於先務帝思俾乂誰能往欽急欲得人
大慰爾遠方之望疇咨在列莫如我同姓之賢申命使
華式將隆指軺車戾止坐觀四境之澄清衮衣歸兮行
慶千齡之際遇正叨塵下邑密邇崇臺敢辭負弩矢之
勞誠喜見羽旄之美使蜀父老復覩諸葛武侯之政諒
非偶然而魯諸儒得從河間獻王而遊誠為幸甚胷懷
欲吐筆舌奚殫
通漕運使啟
九命奉藩聲動辰居之北十行畀節星移井絡之西渙
萬里之風雷沛一方之雨露好音至止清議翕然竊以
四蜀腹心益州所部最其至重九重耳目漕臣之寄尤
為不輕矧惟聖朝深念遠俗行寬大之詔務得民心擇
忠厚之人以諭上旨玩印久矣詔公往焉恭惟某官天
性温淳風姿秀偉抱圭璋之質早涵浸於詩書振金玉
之文大發揮於事業洊更華貫綽有休聲懿德彰聞允
矣清廟之瑚璉大宗維屏盛哉皇家之本支方涪中式
茂於棠陰而日下已傳於梅信帝謂坤輿之遠人情欲
極於周知公為天派之英儒效又彰於已試故班明命
特畀皇華雖一角祥麟暫賦西郊之游泳而九成鳴鳳
終為北闕之羽儀
上運使啟二首
曾叔祖奏名昔託鴈行之列愚小人試吏今依虎節之
光天或相之事有如此正荆州冷族巴子書生自其志
學之年雅以致身為事中遭憂患外迫飢寒身愈困而
志愈堅行益修而名益下既叨吏禄益肆簡編儻朝學
而有聞雖夕死而何憾出求當世之先覺驗其平生之
所知幸得分教之除以為歸養之計二年於此碌碌無
稱三省之餘循循自愛己以為樂人以為憂苟執德之
不踰豈知言之罕遇恭惟某官先儒領袖後學宗師德
量如司馬天章澄之不清而撓之不濁政事如鮮于諫
議道之斯行而綏之斯來士喜於有歸民喜於有芘小
人喜於有養君子喜於有師正亦諧其逢自聲厥幸羞
以牛後深慚東野之疎拜於馬前儻惻北平之念
廼眷西顧久虚使華分命儒臣來司計府聲傳劔外歡
動民編想萬里之雲霓作一方之雷雨企踵而望何來
之遲某官上應天星下為人瑞優游儒館盡窺秘府之
藏振發士林獨得聖門之妙英華積著事業光明宜入
經筵開明于帝學宜登臺省潤色於王猷而任久速於
自然付行藏於有命分符畿甸仗節遐方雖僻遠之民
幸蒙芘覆而縉紳之論咸謂淹濡恐孔席之未温即漢
詔之已下正詩書末裔庠序晚生問道尋師殆環天下
為貧竊禄屬在部中豈敢速成尚期與進願學孔子雖
無齊人之鎡基親見子雲行有侯芭之幸會
上總領啟
光被王言進司蜀賦百年喬木人知世德之深四境甘
棠公有仁聲之大風雷初發草木生輝竊以綿地數千
在撫存于根本帶甲十萬庸克壯于金湯自非通敏之
鉅儒何以斡旋于大計帝曰誰可僉言汝諧某官道極
精微氣全剛大禀湖山之秀如光風霽月之照人得洙
泗之傳如白日青天之在上伊尹周公之事能世其家
管仲晏子之功絶口不道蟬蜕于權謀之外鴻飛于仁
義之中九重眷知四海推重永念四蜀困窮之久當資
一代温雅之材君子是圖我人何幸李公擇首司國計
皆知朝廷無聚斂之心韓稚圭出撫西師固識聖主有
圖回之意事實在是公其懋焉正賦性甚愚知學最晚
不敢雷同于世好深期有得于師承幸託光輝得親矜
式延頸跂踵願依數仞之牆摳衣趨隅庶幾一貫之道
上趙茶馬啟
論鄉秀以賦歸久違英範捧臺書而就列復近修門喜
華表之得親激懦衷而自壯有懷如渴欲嘿不能重念
正賦分多竒受才甚謭自結髮務求於正道每行身輒
蹈於危機千慮百思不為城府十步九折未免風波幸
禮義之不愆則俯仰而無媿有如去春之較藝實對白
日以盡心欲覽青衿之英竟墮黃口之謗駭機一發孤
迹屢危賴聖朝愛惜於人材致士類保全於科目固已
梗夫人之進猶未足怨者之嗔夫何南宫之首科復在
春闈之冠選羣狙始息多士同稱用之安富尊榮已慚
前哲容也温柔寬裕實倚宗工恭惟某官燭於理以甚
明存其心於至大好賢惡不肖豺狼無當路之虞捨短
取所長桃李有滿門之盛人方依於喬木上將作於歸
禾正備歴險艱愈思懲艾困於心衡於慮誓加勉於新
功博以禮約以文幸亟加於惠訓鄙心所志筆舌奚殫
賀茶馬啟
光被選掄榮膺任使去東川之寄當一司𣙜牧之崇陟
西清之班實兩宫眷倚之厚一札翺翔而來下萬夫鼓
舞以歡騰惟蜀號四塞之區而地控三邊之重南撫南
詔北通北戎夷人所交不可無羈縻之政廟算之得是
以有博易之權必屬重人以董兹事在中原全盛之際
當聖朝積習之餘人既豐穰物滋繁衍茶以觔計者日
且千數馬以駟計者歲將萬餘中興以來故規未復究
觀近日委任之意大非曩時措置之權謂四蜀之封據
上流之甚險而三秦所闞眇中土之可觀故資當世經
綸之材將圖决策掃清之計恭惟某官器業宏遠學識
高明通古今治亂之源可以備顧問歴内外事機之久
可以贊弼諧而執德不踰守道難進既公論之莫掩宜
聖眷之加隆念非表表愈偉之人孰付多多益辦之事
遂從使指擢置大司重衛君之行素盡秉心之道大魯
侯之去益著無邪之思行觀禮樂運用之動人坐見竹
帛勲名之入手事固如是公其勉焉正弱質菲材孤生
無取學雖勤而未就志則有而甚疎動多迂闊之為久
賴包容之至甘為下乘曾何冀於天閑敢作微聲自貽
羞於石鼎
賀宇文右司除起居舍人啟
榮膺親擢光奉制書越從鳳沼之游進列螭坳之近眷
優綸綍歡動縉紳洪惟聖朝若稽古訓克謹正君之大
義式嚴載筆之攸司依日月以對清光蓋將養萬幾之
慮推古今而贊鴻業所以澄百度之源羽儀金閨後先
玉步凡春秋之會要凛冰雪之甚嚴矧堯吁舜俞靡一
事之不謹而商盤周誥垂百世以無窮允惟四海之英
儒仰副一人之妙選恭惟某官性資温雅襟度清平卓
乎忠義之世傳附以詩書之幼學在朝而從大夫後已
多貳化之功束帶而與賓客言遄至折衝之效播於清
議簡在上心大書特書游夏之詞莫措一命再命臯䕫
之業可期坐符三月之遷行慶千齡之會人所望者公
其懋焉某留滯西陲翺翔東望有懷賀厦莫尾賓筵控
弱水之三千徒嗟短翼摶扶摇之九萬仰羡脩程
