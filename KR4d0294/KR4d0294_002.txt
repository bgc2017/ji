性善堂稿卷二宋度正撰
七言古詩
貫之學士寵示佳作歘然有丘壑之思因反其
意以招之亦朋友相勉之義伏幸采矚
夫君隆隆如長車方途萬里無塵沙天公生材要有用
安得嘿嘿吟窗紗辛勤學問求大指求不在他心而已
解將歲月作工夫定使枯株發春媚我家傳家詩與書
家徒四壁一錢無年來行李環天下直從南海薰香爐
先生曰來子可語以手手地傳心圖歸來日日鋤其惡
陶然一室皆真樂他年努力回羲皇更把天心驗圭角
今春大震電雨雹南峯無之黃夢得詩來有天
意因以旌遺逸之句正恐其輕忽灾異失聖人
迅雷風烈必變之意用其韻以解之
仲春戊申日之夕牛羊下來猶未畢迴風烈烈漲黃壌
隂雲衝衝蒙白日騰光初覺火燒空打屋乍疑天隕石
出門愁見荒山徑高卧徒驚墮四壁嘗聞正直天所祐
又聞豪横天所疾盲風怪雨豈徒然顛倒横縱未遑䘏
老農慘怛心欲死羣蛙號呼興自逸那知殺菽困黔首
但指嘉禾歌赤舄何人漫讀周官書更笑深山間小艗
廖良譽棹小舟載酒追别至故縣而還
馬鳴溪上想英概牛口莊頭訪故廬登場羅列萬石廩
插架縱横千卷書有懷西山古鳳鳥更看北壑今鯤魚
江水江花兩無盡後之來者應何如
送後溪先生龍門賦别
皇帝龍飛慶元元盡收耆舊為羽翰誰生黨論中譁諠
一旦剪落堪悲酸謂曲為直忠為姦謂麟為虎鴟為鸞
朱劉章陳坐譏彈彭吕繼之何摧殘自從阿衡扄九原
至今草木猶銜冤餘波滔天如驚湍一落其中無全安
五年天子御金鑾恭已南面朝衣冠有一新進當諫垣
前言劉某入祠官乞加竄逐風朝端天子曰噫子甘盤
鬚髮雪白心甚丹徙居房陵聖恩寬公心怡然無怨顔
秋風蕭蕭零露溥浮雲散開雨脚乾公今度棧車北轅
有客越境追征鞍天之降材良獨難達則致君窮立言
曩時夫子投杏壇刪詩定書傳淵騫春秋一字誅黃泉
萬世賊亂心膽寒子輿賦歸辭惠宣仁義七篇皆肺肝
伏羲六畫義深玄文王明之當憂患降周迄孔世莫傳
東溪先生抽關鍵發揮絶學窮根源惜哉遺藁今未完
先生亂思(案亂思二字疑有誤)真奇觀庶幾後生窺成編君王舊
學非終捐願言珍重勤加餐
送張義立制幹赴闕探韻得東字
皇家科目周家同三歲大比羅英雄六龍渡江念幽遠
賜之貢額令選充載戢干戈講經藝詩書比屋陶儒風
堂堂衛公千人傑振鬛長鳴萬馬空一時諸老皆斂避
束帶廊廟熙羣工地靈育秀殊未已有偉男子如衛公
龍門逸步已突兀鳳穴神彩尤昭融襟懷洒落志慷慨
風格俊爽材疏通源泉混混回倒海力量恢恢扶頽嵩
幾年名震動旒冕一日詔下來旌弓天之降材要有用
士之用世良無窮蕭曹事業皆土苴堯舜規摹宜磨礲
支持大厦要樑棟努力自愛毋匆匆
送唐宗道制幹赴闕探韻得書字
妙年璧水充豐儲一日變化拖長裾五色神彩丹鳳好
一襟和氣春風如東薄扶桑略牛斗西遊陸海環坤輿
詔書奕奕九天下雲程冥冥一步初吾君選士作舟楫
豈特文館讎詩書曩時黨論既喧閧往往儒學遭驅除
鄙哉小夫自貽戚因循封植成癰疽祖宗在天實啓祐
忽然潰決今無餘雖然四體已清泰無奈元氣猶空虛
調和脈絡勿草草整頓罅漏當徐徐咨詢芻蕘下謗木
收召耉老來安車堂堂國勢儻前定蠢蠢強敵誰侮予
明時得意好展盡書生長慮元非疎毋為袖手事緘嘿
願以正論開宸居豈惟民畝望芘賴亦有草澤思吹嘘
江頭送客重感慨勉之行矣毋躊躇
送李君亮安撫赴闕
皇帝龍飛十四載拱手垂衣功不宰誰生厲階起甲胄
天下岌岌幾於殆赫然烹阿封即墨神機獨斷定四海
内醻勲庸清列位外召諸老仍博采自古聖人聞至治
不貴無過貴能改三池先生已先入諫閣經幃行遂拜
遂寧先生又繼起老手便當調鼎鼐冬官侍郎何遲遲
幾日涪江下寒瀨恭聞促詔已屢下雲漢昭回九天外
吾君寤寐在良弼其意豈不望啓乃往年袖手固其理
今日緘口庸何待祖宗至仁育疎戚常使無權免驕泰
宣仁聖烈重貶損功參堯舜光萬代當時若不甚快意
其奈無憂近葅醢前乎六一論堯佐後日了翁陳二蔡
一從一違事已判得失了然為世戒況今政事歸中書
國體堂堂方正大春宫仁孝且英睿多士盈庭復藹藹
先生而言言易入及其事至恐不逮姑置區區論商鑒
覆轍不遠那容再行看正道動前席盛時難逢願自愛
送茶使趙伯川赴闕
三王垂世何煌煌詩書所稱周尤長雖云積累日源遠
其實本支由宗彊内環旦奭扶九陸外列毛原鎮四方
宣王中興恢大業復有虎臣如鷹揚卜年過歷前未有
邈哉夏商矧漢唐皇家揖遜古舜禹建宗作屏周成康
巍乎神廟有遺訓作而新之進厥良振振信厚皆麟趾
翽翽羽儀多鳳凰扶持天日豈易事往歲一段尤輝光
無何讒口亂白黑至欲疎遠空藩墻天相宗社迄感悟
重惟孤立當懲創有偉丈夫在遠外是嘗拒賊賊莫傷
淵洪胷次自磊磊慷慨顔貌真堂堂吾君想象日已久
急下詔書來取將旁招俊又第一義理亂之機戒履霜
名世之卿夫豈少貴戚之卿人所望有懷器業得施用
感激為賦維城章
和黃侍郎韻
君不見君家涪翁居戎州只為山月來登樓又不見君
家繡衣老使君傳家文物如卿雲兩仙仙去今百載雲
冠霞佩儼如在數行妙墨留壁間九頂三峩屹相對竹
坡先生駐歸步來拜翁祠還少佇水光山色為改容收
拾竒觀入新著世間好景苦留人無奈催歸作霖雨山
谷先生心好客為愛横空雪山白慇懃載酒清音亭一
抹雲間真絶色鴻飛天際去冥冥風入松間聽琴瑟浮
雲聚散兩茫茫大川東注何終極兹遊應不減風雩清
和正值春三月
壽制置吳侍郎
洙泗之根枯無芽千五百年復生花章通句解到聖處
格高調古意易差南嶽一登光萬丈下照百物窮幽遐
天公欲振斯文緒卓爾大雅生長沙淡如清廟有遺味
粹如白璧無纖瑕周旋禮樂今冠冕彈壓妖怪古鏌鎁
翺翔祕館育儀羽岌嶪殿中峩觸邪忽驚雲霧蔽日月
一落湖海潜煙霞浮言既空望逾遠歘起仍乘使者車
急祗臨遣護襄漢旋奉温詔來三巴春風所及自和氣
坐令四境還桑麻五月渡瀘臣敢憚晝日三接恩意加
皇心念爾蜀父老因以與爾毋咨嗟但見田畝興孝悌
已無稂莠勞梳爬洋洋韶濩出正始一洗下俚之淫哇
夤緣末學被羅致得以文藝陪絳紗作興詩書盛樂育
謂之文翁寧非耶蜀人德公盛於衛思厚報之吟木瓜
二陽寖長今初度門無雜賓賓則嘉欲酌北斗薦眉壽
聽我祝辭人無譁先生直上作舟楫領袖䕫契承勛華
心回元化位天地手挈魁柄扶邦家工師作室貴兼用
施置寧遺負與又自憐愚魯無所似獨於詩書涉津涯
有如使之執經侍或能誦說聖人汙古來好善優天下
珍重先生借齒牙
壽黃侍郎
玉井之泉其源深淵涵停蓄包千尋風行於上渺河漢
諸子淺陋其蹄涔茫無畔岸容鼉鼈富有磊落潛球琳
大原自出號學海餘波散及蕃儒林有如霽月當空照
羅列萬象中森森恭惟王明可用汲一勺沃我思賢心
推之四海澤焦槁元戎十乘來駸駸銅梁玉壘日澄淨
夜氣晨光煥井參區區賤子愚且魯非曰能之學鼓琴
慇懃三弄衆掩耳莞然一笑遭知音推琴而作喜欲舞
慨我得此踰兼金上方穆穆回元化捨爾其誰扶當今
傳聞丹詔九霄下衮舄未至虚宸襟請書國紀開皇極
雍容調燮陽與隂願公自愛毋久外天下蒼生思作霖
壽寺丞唐文
維時皇輿駐吳門三光五嶽之氣元未分鍾而為木為
杞梓結而為玉為瑶琨先生獨得之表裏何粹温淵然
之學妙今古浩然之氣充乾坤探月窟躡天根朝蟠木
夕崑崙超軼絶塵有如此餘子瞠若誰追奔紛紛何所
知駭歎空云云君不見蔡家太師倡紹述當時流毒并
雞豚魯國抱其學屹如中岳尊又不見秦家太師握和
議羣邪噏噏迷天倫紫微於是時横身扶正論天公下
監世忠義畀以斯道昌其孫胡不遊東觀胡不遊西崑
胡為尚婆娑萬里乘朱轓依然不磷緇炯炯超塵昏昔
堯登彭叟歴佐周與殷後來磻溪翁辛勤晚策勲况兹
才之難典刑諒誰存玉律回孟陬瑞氣如雲屯請賦嵩
高篇萬口同一言願公上玉堂願公登金門功成名遂
歸鄉枌賤子年年開金罇
壽外舅富順趙使君
天家積慶如江河千枝萬葉魯衛毛聲名赫赫照今古
骨相飄飄多俊髦惟安懿王邁種德當時廟社遺勲勞
本支百世端未艾綿綿瓜瓞更崇高只今中興得旦奭
夾輔日月參䕫皋自餘材德踵相望磊落抱負皆英豪
或持皮帛登臺省或奉符竹分旌旄金川丈人最後出
平生力學勤持操高談奥論不可到一灑萬字無停毫
聊將圭撮試當世已被天語加崇褒從此公道更開泰
未必奔走懸三刀念昔南宫陪俊翮偶附驥尾辭蓬蒿
因蒙顧盻被收錄得拜門下恩則叨自憐薄命薄如葉
十年再爾吟離騷世間情態已百轉每歎慈愛終堅牢
今逢佳節揆初度欲薦眉壽酬甄陶丈人丈人聽我語
我語憔悴空啾嘈白圭三復古亦少緇衣改為今可遭
人言愷悌必富貴愷悌富貴何由逃不願歸來一尊酒
但願努力登三鼇我欲執鞭追壺中之日月薦海上之
蟠桃
壽憲使大卿
自昔天之生大賢其間往往幾千年前日顔曾乃並世
後來孫樂還齊肩參稽疏數未一概廢興大抵關諸天
恭惟皇家受眷命五星集奎光芒懸復振斯文自洙泗
渙然遺響聞伊瀍微言奥論揭日月九州四海俱流傳
浩齋先生本自得聞風特起吾東川當時造入自孟子
善養其氣氣浩然配合道義期充足至大而剛直以全
後來豈不有繼者要之聞道先生先今夕何夕天氣好
虞琴初奏南薰絃正陽之月月幾望於時盖得乾之乾
宜其秀質温如玉不磷不緇白且堅吾君好學古未有
直上便可升經筵力闢淫邪開正道雍容堯舜陳王前
仰視蒼蒼豈無意如此大器堪扶顛諸生載酒來薦壽
山肴野蔌徒拳拳躋彼公堂喜拜舞正也請賦嵩高篇
壽黃運使
南海之中三神山高出天宇超人寰上有神仙百萬宅
瓊欄瑶楯相回還四方鱗鱗中傑觀不知誰氏當中間
或云黃帝之後已百世雲仍詵詵褒衣博帶千官班向
來山澤癯晦伏潛深灣是家老仙伯下顧目所瞷中夜
舞鸞鳳明朝排天關自從放出一頭地長江大河聲潺
湲東皇回蹕鼓萬象和氣襲人春初頒雲裾霞珮來何
所巍峩步趨貌則閑生香馥郁浮四座得未曾有天非
慳至人之子飫芳味欲揭北斗高莫攀丹霄争看來驛
騎衮衣直上承天顔上論唐虞開稷契下及草野兼庸
孱嗣德之繼發餘響未必政爾詩書刪
