古詩紀卷十四明馮惟訥撰
漢第四
秦嘉(字士會隴西人)
述昏詩(二章)
羣祥既集二姓交歡敬兹新昏六禮不愆羔鴈總備玉
帛戔戔君子將事威儀孔閒猗兮容兮穆矣其言
紛彼婚婣禍福之由衞女興齊褒姒滅周戰戰兢兢懼
德不仇神唘其吉果獲令攸我之愛矣荷天之休
贈婦
曖曖白日引曜西傾啾啾雞雀羣飛赴楹皎皎眀月煌
煌列星嚴霜悽愴飛雪覆庭寂寂獨居寥寥空室飄飄
桂帳熒熒華燭爾不是居帷帳何施爾不是照華燭何
爲
留郡贈婦詩三首(并序)
嘉爲上郡掾其妻徐淑寢疾還家不獲面别贈詩云
爾
人生譬朝露居世多屯蹇憂艱常早至歡會常苦晚念
當奉役時去爾日遥遠遣車迎子還空往復空返省書
情悽愴臨食不能飯獨坐空房中誰與相勸勉長夜不
能眠伏枕獨展轉憂來如循環匪席不可卷
皇靈無私親爲善荷天祿傷我與爾身少小罹煢獨既
得結大義歡樂苦不足念當遠離别思念叙欵曲河廣
無舟梁道近隔丘陸臨路懷惆悵中駕正躑躅浮雲起
高山悲風激深谷良馬不迴鞍輕車不轉轂鍼藥可屢
進愁思難爲數貞士篤終始恩義不可促
肅肅僕夫征鏘鏘揚和鈴淸晨當引邁束帶待雞鳴顧
看空室中髣髴想姿形一别懷萬恨起坐爲不寧何用
叙我心遺思致欵誠寳釵好耀首眀鏡可鑒形芳香去
垢穢素琴有清聲詩人感木瓜乃欲答瑶瓊愧彼贈我
厚慙此往物輕雖知未足報貴用叙我情
應亨(以下爵里無考)
贈四王冠詩(并序)
永平四年外弟王景系兄弟四人竝冠故貽之詩曰
濟濟四令弟妙年踐二九令月惟吉日成服加元首人
咸飾其容鮮能離塵垢雖無兕觥爵杯醮傳旨酒
辛延年
羽林郎
昔有霍家奴姓馮名子都依倚將軍勢調笑酒家胡胡
姬年十五春日獨當壚長裾連理帶廣袖合歡襦頭上
藍田玉耳後大秦珠兩鬟何窈窕一世良所無一鬟五
百萬兩鬟千萬餘不意金吾子娉婷過我廬銀鞍何煜
爚翠盖空踟蹰就我求清酒絲繩提玉壺就我求珍肴
金盤鱠鯉魚貽我靑銅鏡結我紅羅裾不惜紅羅裂何
論輕賤軀男兒愛後婦女子重前夫人生有新故貴賤
不相踰多謝金吾子私愛徒區區
宋子侯
董嬌嬈
洛陽城東路桃李生路傍花花自相對葉葉自相當春
風東北起花葉正低昂不知誰家子提籠行採桑纖手
折其枝花落何飄颺請謝彼姝子何爲見損傷高秋八
九月白露變爲霜終年會飄墮安得久馨香秋時自零
落春月復芬芳何時盛年去懽愛(藝文作好)永相忘吾欲竟
此曲此曲愁人腸歸來酌美酒挾瑟上高堂
虎賁郎
射烏辭
(漢明帝東巡有烏飛鳴乘輿上虎賁郎射中之遂作辭云云帝賜錢百萬遂令亭壁皆畫烏)
烏烏啞啞引弓射洞左腋陛下壽萬年臣爲二千石
白狼王唐菆
莋都夷歌(三章)
(莋都夷者武帝所開以為莋都縣後漢書西南夷傳曰眀帝時益州刺史朱輔宣示漢德威懷遠夷)
(自汶山以西前世所不至正朔所未加白狼槃木等百餘國皆舉種稱臣奉貢白狼王唐菆作詩三)
(章歌頌漢德輔使譯而獻之)
遠夷樂德歌
大漢是治與天合意吏譯平端不從我來聞風向化所
見竒異多賜繒布甘美酒食昌樂肉飛屈伸悉備蠻夷
貧薄無所報嗣願主長夀子孫昌熾
遠夷慕德歌
蠻夷所處日入之部慕義向化歸日出主聖德深恩與
人富厚冬多霜雪夏多和雨寒温時適部人多有涉危
歴險不遠萬里去俗歸德心歸慈母
遠夷懷德歌
荒服之外土地墝埆食肉衣皮不見鹽穀吏譯傳風大
漢安樂擕負歸仁觸冒險狹高山岐峻緣崖磻石木薄
發家百宿到洛父子同賜懷抱匹帛傳告種人長願臣
僕
蔡琰(字文姬邕之女也博學有才辯適河東衞仲道夫亡無子歸寧於家興平中天下喪亂姬為胡)
(騎所獲没於南匈奴左賢王在胡中十二年生二子曹操痛邕無嗣乃遣使者以金璧贖之而重嫁)
(陳留董祀)
悲憤詩二首
(後漢書琰歸董祀後感傷亂離追懷悲憤作詩二章)
漢季失權柄董卓亂天常志欲圖簒弑先害諸賢良逼
迫遷舊邦擁主以自彊海内興義師欲共討不祥卓衆
來東下金甲耀日光平土人脆弱來兵皆胡羌獵野圍
城邑所向悉破亡斬&KR0914;(一作殱)無孑遺尸骸相撐(直庚反)拒
馬邊懸男頭馬後載婦女長驅西入關迥路險且阻還
顧邈冥冥肝脾爲爛腐所略有萬計不得令屯聚或有
骨肉俱欲言不敢語失意幾微間輙言斃降虜要當以
亭刅我曹不活汝豈復惜性命不堪其詈罵或便加棰
杖毒痛參幷下旦則號泣行夜則悲吟坐欲死不能得
欲生無一可彼蒼者何辜乃遭此戹禍邊荒與華異人
俗少義理處所多霜雪胡風春夏起翩翩吹我衣肅肅
入我耳感時念父母哀歎無窮巳有客從外來聞之常
歡喜迎問其消息輙復非鄉里邂逅徼時願骨肉來迎
己巳得自解免當復棄兒子天屬綴人心念别無會期
存亡永乖隔不忍與之辭兒前抱我頸問母欲何之人
言母當去豈復有還時阿母常仁惻今何更不慈我尚
未成人奈何不顧思見此崩五内恍惚生狂癡號泣手
撫摩當發復回疑兼有同時軰相送告離别慕我獨得
歸哀叫聲摧裂馬爲立踟蹰車爲不轉轍觀者皆歔欷
行路亦嗚咽去去割情戀遄征日遐邁悠悠三千里何
時復交會念我出腹子胷臆爲摧敗既至家人盡又復
無中外城郭爲山林庭宇生荆艾白骨不知誰從横莫
覆盖出門無人聲豺狼號且吠煢煢對孤景怛咤糜肝
肺登高遠眺望魂神忽飛逝奄若夀命盡旁人相寬大
爲復彊視息雖生何聊頼託命於新人竭心自勗厲流
離成鄙賤常恐復捐廢人生幾何時懷憂終年歲
嗟薄祜兮遭世患宗族殄兮門戸單身執略兮入西關
歴險阻兮之羌蠻山谷眇兮路漫漫眷東顧兮但悲歎
冥當寢兮不能安饑當食兮不能餐常流涕兮眥不乾
薄志節兮念死難雖苟活兮無形顔惟彼方兮遠陽精
隂氣凝兮雪夏零沙漠壅兮塵冥冥有草木兮春不榮
人似禽兮食臭腥言兜離兮状窈停歲聿暮兮時邁征
夜悠長兮禁門扃不能寐兮起屏營登胡殿兮臨廣庭
玄雲合兮翳月星北風厲兮肅泠泠胡笳動兮邊馬鳴
孤鴈歸兮聲嚶嚶樂人興兮彈琴箏音相和兮悲且淸
心吐思兮胷憤盈欲舒氣兮恐彼驚含哀咽兮涕沾頸
家既迎兮當歸寧臨長路兮捐所生兒呼母兮啼失聲
我掩耳兮不忍聽追持我兮走煢煢頓復起兮毁顔形
還顧之兮破人情心怛絶兮死復生
胡笳十八拍
我生之初尚無爲我生之後漢祚衰天不仁兮降亂離
地不仁兮使我逢此時干戈日尋兮道路危民卒流亡
兮共哀悲煙塵蔽野兮胡虜盛志意乖兮節義虧對殊
俗兮非我宜遭惡辱兮當告誰笳一會兮琴一拍心憤
怨兮無人知
戎羯逼我兮爲室家將我行兮向天涯雲山萬重兮歸
路遐疾風千里兮揚塵沙人多㬥猛兮如虺蛇控弦被
甲兮爲驕奢兩拍張絃兮絃欲絶志摧心折兮自悲嗟
越漢國兮入胡城亡家失身兮不如無生氊裘爲裳兮
骨肉震驚羯羶為味兮枉遏我情鞞鼓喧兮從夜逹眀
胡風浩浩兮暗塞營傷今感昔兮三拍成銜悲畜恨兮
何時平
無日無夜兮不思我鄉土禀氣含生兮莫過我最苦天
災國亂兮人無主唯我薄命兮没戎虜殊俗心異兮身
難處嗜欲不同兮誰可與語尋思涉歴兮多囏阻四拍
成兮益悽楚
鴈南征兮欲寄邊聲鴈北歸兮爲得漢音鴈飛高兮邈
難尋空斷腸兮思愔愔攅眉向月兮撫雅琴五拍泠泠
兮意彌深
冰霜凛凛兮身苦寒饑對肉酪兮不能餐夜聞隴水兮
聲嗚咽朝見長城兮路杳漫追思往日兮行李難六拍
悲來兮欲罷彈
日暮風悲兮邊聲四起不知愁心兮說向誰是原野蕭
條兮烽戍萬里俗賤老弱兮少壯爲美逐有水草兮安
家葺壘牛羊滿野兮聚如蜂蟻草盡水竭兮羊馬皆徙
七拍流恨兮惡居於此
爲天有眼兮何不見我獨漂流為神有靈兮何事處我
天南海北頭我不負天兮天何配我殊匹我不負神兮
神何殛我越荒州製兹八拍兮擬俳優何知曲成兮心
轉愁
天無涯兮地無邊我心愁兮亦復然生倏忽兮如白駒
之過隙然不得歡樂兮當我之盛年怨兮欲問天天蒼
蒼兮上無緣舉頭仰望兮空雲煙九拍懷情兮誰與傳
城頭烽火不曾滅疆場征戰何時歇殺氣朝朝衝塞門
胡風夜夜吹邊月故鄉隔兮音塵絶哭無聲兮氣將咽
一生辛苦兮緣離别十拍悲深兮淚成血
我非貪生而惡死不能捐身兮心有以生仍冀得兮歸
桑梓死當埋骨兮長巳矣日居月諸兮(一作日月居諸兮)在戎
壘胡人寵我兮有二子鞠之育之兮不羞耻愍之念之
兮生長邊鄙十有一拍兮因兹起哀響纏綿兮徹心髓
東風應律兮暖氣多知是漢家天子兮布陽和羌胡蹈
舞兮共謳歌兩國交懽兮罷兵戈忽遇漢使兮稱近詔
遣千金兮贖妾身喜得生還兮逢聖君嗟别稚子兮會
無因十有二拍兮哀樂均去住兩情兮難具陳
不謂殘生兮却得旋歸撫抱胡兒兮泣下沾衣漢使迎
我兮四牡騑騑號失聲兮誰得與知我生死兮逢此時
愁為子兮日無光輝焉得羽翼兮將汝歸一步一遠兮
足難移魂消影絶兮恩愛遺十有三拍兮絃急調悲肝
腸攪刺兮人莫我知
身歸國兮兒莫之隨心懸懸兮長如饑四時萬物兮有
盛衰唯我愁苦兮不暫移山高地闊兮見汝無期更深
夜闌兮夢汝來斯夢中執手兮一喜一悲覺後痛吾心
兮無休歇時十有四拍兮涕淚交垂河水東流兮心是
思
十五拍兮節調促氣填胷兮誰識曲處穹廬兮偶殊俗
願得歸來兮天從欲再還漢國兮懽心足心有懷兮愁
轉深日月無私兮曾不照臨子母分離兮意難任同天
隔越兮如商參生死不相知兮何處尋
十六拍兮思茫茫我與兒兮各一方日東月西兮徒相
望不得相隨兮空斷腸對萱草兮憂不忘彈鳴琴兮情
何傷今别子兮歸故鄉舊怨平兮新怨長泣血仰頭兮
訴蒼蒼胡為生兮獨罹此殃
十七拍兮心鼻酸關山阻脩兮行路難去時懷土兮心
無緒來時别兒兮思漫漫塞上黃蒿兮枝枯葉乾沙場
白骨兮刀痕箭瘢風霜凛凛兮春夏寒人馬饑豗兮筋
力單豈知重得兮入長安歎息欲絶兮淚闌干
胡笳本自出胡中緣琴翻出音律同十八拍兮曲雖終
響有餘兮思無窮是知絲竹微妙兮均造化之功哀樂
各隨人心兮有變則通胡與漢兮異域殊風天與地隔
兮子西母東苦我怨氣兮浩於長空六合雖廣兮受之
應不容
徐淑(詩品曰夫妻事既可傷文亦悽怨為五言者不過數家而婦人居二徐淑叙别之作亞於團扇)
(矣)
答秦嘉詩
妾身兮不令嬰疾兮來歸沈滯兮家門歴時兮不差曠
廢兮侍覲情敬兮有違君今兮奉命遠適兮京師悠悠
兮離别無因兮叙懷瞻望兮踴躍佇立兮徘徊思君兮
感結夢想兮容暉君發兮引邁去我兮日乖恨無兮羽
翼高飛兮相追長吟兮永歎淚下兮沾衣
蘇伯玉妻
盤中詩
山樹高鳥鳴悲泉水深鯉魚肥空倉雀常苦饑吏人婦
會夫希出門望見白衣謂當是而更非還入門中心悲
北上堂西入階急機絞杼聲催長歎息當語誰君有行
妾念之出有日還無期結巾(一作中)帶長相思君忘妾未
知之妾忘君罪當治妾有行宜知之黃者金白者玉高
者山下者谷姓者蘇字伯玉人才多知謀足家居長安
身在蜀何惜馬蹄歸不數羊肉千斤酒百斛令君馬肥
麥與粟今時人知四足與其書不能讀當從中央周四
角
竇玄妻
古怨歌
(竇玄状貌絶異天子使出其妻妻以公主妻悲怨寄書及歌與玄時人憐而傳之亦名豔歌)
煢煢白兔東走西顧衣不如新人不如故(藝文類聚載玄妻别玄書)
(一首云棄妻斥女敬白竇生卑賤鄙陋不如貴人妾日以遠彼日以親何所控訴仰呼蒼旻悲哉竇生衣不厭)
(新人不厭故悲不可忍怨不可去彼獨何人而居斯處)
蜀漢(附)
諸葛亮(字孔眀瑯琊人)
梁甫吟
(三國志曰諸葛亮躬耕隴畒好為梁甫吟晏子曰公孫捷田開疆古冶子事景公勇而無禮晏子)
(言於公餽之二桃曰三子計功而食桃公孫捷曰吾再搏隱虎功可以食田曰吾杖兵而御三軍者)
(再功可以食古冶子曰君嘗濟河黿銜左驂冶潜行水底逆流百步從流几里得黿頭功可以食二)
(子曰吾勇不若子功不逮子取桃不讓是貪也然而不死無勇也刎頸而死冶曰二子死之冶獨不)
(逮又刎頸而死)
步出齊城門遥望蕩隂里里中有三墳纍纍正相似問
是誰家墓田疆古冶子(一作氏)力能排南山文能絶地紀
(一作里)一朝被讒言二桃殺三士誰能爲此謀國相齊晏
子
龐德公(南郡襄陽人也隱居峴山之南未嘗入城府荆州刺史劉表數延請不能屈司馬德操年)
(小德公十歲兄事之故呼作龐公云)
於忽操(三章)
於忽乎不可以爲其又奚爲離婁之精夜何有於眀師
曠之耳聾者亦有爾束王良之手兮後車載之前行險
既以覆兮後逐逐其猶來雖目盼而心駭兮顧其能之
安施委繩墨以聽人兮雖班輸亦奚以爲
於忽乎不可以爲其又奚爲椽櫨桷榱之累重顧柱小
之奈何方風雨之晦隂行者艱而莫休居者坐而笑歌
不知壓之忽然兮其謂安何
於忽乎不可以爲其又奚爲謂雞斯飛誰得而羈謂豕
斯突何取於縛是皆以食而得之吾於饑而後憶雞兮
豕兮死以是兮
古詩紀卷十四
