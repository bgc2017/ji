古詩紀卷二十明馮惟訥撰
漢第十
無名氏
古詩十九首
(鍾嶸詩品曰古詩體源出於國風陸機所擬十四首文温以麗意悲而遠驚心動魄可謂幾乎一字)
(千金其外去者日以疎四十五首雖多哀怨頗為總雜舊疑是建安中曺王所製客從遠方來橘柚)
(垂華實亦為驚絶矣人代冥滅而清音獨遠悲夫)
行行重行行與君生别離相去萬里餘各在天一涯道
路阻且長會面安可知(一作期)胡馬依北風越鳥巢南枝
相去日巳遠衣帶日巳緩浮雲蔽白日遊子不顧返思
君令人老歲月忽巳晚棄捐勿復道努力加餐飯
青青河畔草鬱鬱園中柳盈盈樓上女皎皎當窗牖娥
娥紅粉粧纖纖出素手昔為倡家女今為蕩子婦蕩子
行不歸空牀難獨守(玉臺作枚乘)
青青陵上栢磊磊澗中石人生天地間忽如遠行客斗
酒相娛樂聊厚不為薄驅車策駑馬游戲宛與洛洛中
何鬱鬱冠帶自相索長衢羅夹巷王侯多第宅兩宫遥
相望雙闕百餘尺極宴娛心意戚戚何所廹
今日良宴會歡樂難具陳彈筝奮逸響新聲玅入神令
德唱高言識曲聽其真齊心同所願舍意俱未伸人生
寄一世奄忽若飈塵何不策高足先據要路津無為守
窮賤轗軻長苦辛
西北有高樓上與浮雲齊交疏結綺窗阿閣三重階上
有絃歌聲音響一何悲誰能為此曲無乃杞梁妻清商
隨風發中曲正徘徊一彈再三嘆慷慨有餘哀不惜歌
者苦但傷知音稀願為䨇鴻鵠(善作嗚鶴)奮趐起高飛(玉臺作枚)
(乘)
涉江采芙蓉蘭澤多芳草采之欲遺誰所思在遠道還
顧望舊鄉長路漫浩浩同心而離居憂傷以終老(玉臺作枚)
(乘)
眀月皎夜光促織鳴東壁玉衡指孟冬(補註云當作秋)衆星何
歴歴白露霑野草時節忽復易秋蟬鳴樹間玄鳥逝安
適昔我同門友高舉振六翮不念携手好棄我如遺跡
南箕北有斗牽牛不負軛良無盤石固虛名復何益
冉冉孤生竹結根泰山阿與君為新婚兔絲附女蘿兔
絲生有時夫婦會有宜千里結遠婚悠悠隔山陂思君
令人老軒車來何遲傷彼蕙蘭花含英揚光輝過時而
不采將隨秋草萎君亮執高節賤妾亦何為(樂府載此文心雕)
(龍曰孤竹一篇傅毅之辭)
庭中有竒樹綠葉發華滋攀條折其榮將以遺所思馨
香盈懷袖路遠莫致之此物何足貴但感别經時(玉臺作枚)
(乘)
迢迢牽牛星皎皎河漢女纖纖擢素手札札弄機杼終
日不成章泣涕零如雨河漢清且淺相去復幾許盈盈
一水間脉脉不得語(玉臺作枚乘)
廻車駕言邁悠悠涉長道四顧何茫茫東風搖百草所
遇無故物焉得不速老盛衰各有時立身苦不早人生
非金石豈能長夀考奄忽隨物化榮名以為寶
東城高且長逶迤自相屬迴風動地起秋草凄巳綠四
時更變化歲暮一何速晨風懷苦心蟋蟀傷局促蕩滌
放情志何為自結束燕趙多佳人美者顔如玉披服羅
裳衣當戸理清曲音響一何悲絃急知柱促馳情整巾
帶沉吟聊躑躅思為䨇飛燕銜泥巢君屋(玉臺作枚乘)
驅車上東門遥望郭北墓白楊何蕭蕭松栢夾廣路下
有陳死人杳杳即長暮潜寐黃泉下千載永不寤浩浩
隂陽移年命如朝露人生忽如寄夀無金石固萬歲更
相送聖賢莫能度服食求神仙多為藥所誤不如飲美
酒被服紈與素(樂府載此作驅車上東門行)
去者日以(五臣作巳)疎來者日以親出郭門直視但見丘與
墳古墓犁為田松栢搉為薪白楊多悲風蕭蕭愁殺人
思還故里閭欲歸道無因
生年不滿百常懷千歲憂晝短苦夜長何不秉燭遊為
樂當及時何能待來玆愚者愛惜費但為後世嗤仙人
王子喬難可與等期
凛凛歲云暮螻蛄夕鳴悲涼風率巳厲遊子寒無衣錦
衾遺洛浦同袍與我違獨宿累長夜夢想見容輝良人
惟古歡枉駕惠前綏願得常巧笑擕手同車歸既來不
湏臾又不處重闈亮無晨風翼焉能凌風飛眄睞以適
意引領遥相睎徙倚懷感傷垂涕沾䨇扉
孟冬寒氣至北風何慘慄愁多知夜長仰觀衆星列三
五眀月滿四五蟾兔缺客從遠方來遺我一書札上言
長相思下言久離别置書懷袖中三歲字不滅一心抱
區區懼君不識察
客從遠方來遺我一端綺相去萬餘里故人心尚爾文
彩䨇鴛鴦裁為合歡被著(掌呂反)以長相思緣以結不解
以膠投漆中誰能别離此
眀月何皎皎照我羅牀幃憂愁不能寐攬衣起徘徊客
行雖云樂不如早旋歸出戶獨彷徨愁思當告誰引領
還入房淚下沾裳衣(玉臺作枚乘)
古詩五首
上山採蘼蕪下山逢故夫長跪問故夫新人復何如新
人雖言(藝文作云)好未若故人姝顔色類相似(藝文作其色似相類)手
爪不相如新人從門入故人從閣去(叶工于切)新人工織縑
故人工織素(叶孫祖切)織縑日一匹織素五丈(一作尺)餘將縑
來比素(藝文作持縑將比素)新人不如故
四坐且莫諠願聽歌一言請說銅爐器崔嵬象南山上
枝如松栢下根據銅盤雕文各異類離婁自相聯誰能
為此器公輸與魯班朱火然其中青煙颺其間從風入
君懷四坐莫不歡香風難久居空令蕙草殘
悲與親友别氣結不能言贈子以自愛道遠會見難人
生無幾時顛沛在其間念子棄我去新心有所歡結志
青雲上何時復來還
穆穆清風至吹我羅衣裾青袍似春草長條隨風舒朝
登津梁山褰裳望所思安得抱柱信皎日以為期
蘭若生春陽涉冬猶盛滋願言追昔愛情欵感四時美
人在雲端天路隔無期夜光照玄隂長歎念(玉臺作戀)所思
誰謂我無憂積念發狂癡(玉臺作枚乘)
古詩三首
橘柚垂華實乃在深山側聞君好我甘竊獨自雕飾委
身玉盤中歴年冀見食芳菲不相投青黃忽改色人儻
欲我知因君為羽翼
十五從軍征八十始得歸道逢鄉里人家中有阿誰遥
望是君家松栢冡纍纍兔從狗竇入雉從梁上飛中庭
生旅穀井上生旅葵烹穀持作飯采葵持作羹羹飯一
時熟不知貽阿誰出門東向望淚落沾我衣(亦見梁鼔角横吹詞)
(吳兢曰此詩晉宋入樂奏之首增四句名紫驑馬十五從軍征以下古詩也)
新樹蘭蕙葩雜用杜蘅草終朝采其華日暮不盈抱采
之欲遺誰所思在遠道馨香易銷歇繁華會枯槁悵望
何所言臨風送懷抱
古詩一首
步出城東門遥望江南路前日風雪中故人從此去我
欲渡河水河水深無梁願為䨇黃鵠高飛還故鄉
古詩一首
行行隨道經歴山陂馬啖栢葉人啖栢脂不可長飽聊
可遏饑
擬蘇李詩十首
李陵錄别詩八首
有鳥西南飛熠熠似蒼鷹朝發天北隅暮聞日南陵欲
寄一言去(一作詞)託之牋綵繒因風附輕翼以遺心藴蒸
鳥辭路悠長羽翼不能勝意欲從鳥逝駑馬不可乘
爍爍三星列拳拳月初生寒凉應節至蟋蟀夜悲鳴晨
風動喬木枝葉日夜零遊子暮思歸塞耳不能聽遠望
正蕭條百里無人聲豺狼鳴後園虎豹步前庭遠處天
一隅苦困獨零丁親人隨風散歴歴如流星三萍離不
結思心獨屏營願得萱草枝以解饑渴情
寂寂君子坐奕奕合衆芳温聲何穆穆因風動馨香清
言振東序良時著西庠乃命絲竹音列席無高唱悲意
何慷慨清歌正激揚長哀發華屋四坐莫不傷
晨風鳴北林熠燿(一作熠熠)東南飛願言所相思日暮不垂
帷眀月照高樓想見餘光輝玄鳥夜過庭髣髴能復飛
褰裳路踟蹰彷徨不能歸浮雲日千里安知我心悲思
得瓊樹枝以解長渴饑
陟彼南山隅送子淇水陽爾行西南遊我獨東北翔猿
馬顧悲鳴五步一徬徨䨇鳬相背飛相遠日已長遠望
雲中路想見來圭璋萬里遥相思何益心獨傷隨時愛
景曜願言莫相忘
鍾子歌南音仲尼歎歸歟戎馬悲邊鳴遊子戀故廬陽
鳥歸飛雲蛟龍樂潛居人生一世間貴與願同俱身無
四凶罪何為天一隅與其苦筋力必欲榮薄軀不如及
清時策名於天衢
鳳凰鳴高岡有翼不好飛安知鳳凰德貴其來者稀(闕)
紅塵蔽天地白日何冥冥微隂盛殺氣凄風從此興招
搖西北指天漢東南傾嗟爾穹廬子獨行如履冰短褐
中無緒帶斷續以繩瀉水置瓶中焉辨淄與澠巢父不
洗耳後世有何稱(升菴詩話云見修文殿御覽)
蘇武答詩二首
童童孤生柳寄根河水泥連翩遊客子于冬服涼衣去
家千里餘一身常渴饑寒夜立清庭仰瞻天漢湄寒風
吹我骨嚴霜切我肌憂心常惨戚晨風為我悲瑶光游
何速行願支荷(一作去何)遲仰視雲間星忽若割長帷低頭
還自憐盛年行已衰依依戀明世愴愴難久懷
䨇鳬俱北飛一鳬獨南翔子當留斯館我當歸故鄉一
别如秦胡會見何詎央愴恨切中懷不覺淚沾裳願子
長努力言笑莫相㤀(古文苑題曰别李陵)
茅山父老歌(外編作大茅君誤)
(茅君内傳曰茅盈咸陽人也得道隱句曲邦人因改句曲為茅君之山時盈二弟俱貴衷為五官大)
(夫西河太守固為執金吾各棄官渡江求兄於東山後咸得仙道太上命固治丹陽句曲山衷治良)
(常之山盈為司命真君東嶽上卿於是盈與二弟决别俱去固衷留治此山漢平帝元壽二年也内)
(法旣融外教坦平爾乃風雨以時五禾成熟疾癘不起暴害不行父老歌曰)
茅山連金陵江湖據下流三神乘白鶴各在(一作治)一山
頭佳雨灌畦稻陸田亦復周妻子保堂室使我無百憂
白鶴翔青天(一作金宂)何時復來遊
古詩二首
採葵莫傷根傷根葵不生結交莫羞貧羞貧友不成
甘瓜抱苦李美棗生荆棘利傍有倚刀貪人還自賊
古絶句四首
藁砧今何在山上復有山何當大刀頭破鏡飛上天
日暮秋雲隂江水清且深何用通音信蓮花玳瑁簪
莵絲從長風根莖無斷絶無情尚不離有情安可别
南山一桂樹上有䨇鴛鴦千年長交頸歡慶不相㤀
古歌
高田種小麥終久不成穗男兒在他鄉焉得不憔悴
古樂府
蘭草自然香生於大道傍腰鎌八九月俱在束薪中
古五雜組詩
五雜組岡頭草往復還車馬道不獲已人將老
古兩頭纖纖詩二首
兩頭纖纖月初生半白半黑眼中睛腷腷膊膊雞初鳴
磊磊落落向曙星
兩頭纖纖青玉玦半白半黑頭上髮腷腷膊膊春冰裂
磊磊落落桃初結
古詩紀卷二十
