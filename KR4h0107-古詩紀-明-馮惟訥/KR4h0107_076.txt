古詩紀卷七十六明馮惟訥撰
梁第三
昭明太子(諱統字德施武帝長子也生而聰睿讀書數行竝下每遊宴祖道賦詩皆屬思便成)
(無所點易寬和容衆接引才俊喜文章聚書至三萬餘卷著述甚多年三十一薨)
樂府
有所思(玉臺作庾肩吾)
公子(一作佳人)遠于隔乃在天一方望望江山阻悠悠道路
長别前秋葉落别後春花芳雷歎一聲響雨淚忽成行
悵望情無極傾心還自傷
相逄狹路間
京華有曲巷巷曲(一作曲曲)不通輿道逢一俠客緣路問君
居君居在城北可尋復易知朱門間皓壁刻桷映晨離
階植若(一作苕)華草光景逐飈移輕幰委四屋(一作逐四屈)蘭膏
然百枝長子飾青紫中子任以貲小子始總角方作啼
弄兒三子俱入門赫奕盛羽儀華騮服衡轡白玉鏤鞿
羈容止同規矩賓從盡恭卑雅鄭時間作孤竹乍參差
雲翔雜水宿弄吭滿清池歡樂無終極流目豈知疲門
下非毛遂坐上盡英竒大婦成貝錦中婦飭粉絁(一作治粉)
(施)小婦獨無事理曲步簷垂丈人暫徙倚行使流風吹
三婦豔
大婦舞輕巾中婦拂華茵小婦獨無事紅黛潤芳津良
人且高卧方欲薦梁塵
飲馬長城窟行(一云擬青青河畔草)
亭亭山上柏悠悠遠行客行客行路遙故鄉日迢迢迢
迢不可見長望涕如霰如霰獨留連長路邈綿綿胡馬
愛北風越燕見日喜緼此望鄉情沈憂不能止有朋西
南來投我用木李并有一札書行止風雲起扣封披書
札書札竟何有前言節所愛後言别離久
長相思
相思無終極長夜起歎息徒見貎嬋娟寧知心有憶寸
心無以(一作所)因願附歸飛翼
將進酒
洛陽輕薄子長安遊俠兒宜城溢磲盌中山浮羽巵
上林
千金騕褭騎萬斥流水車爭遊上林裏高盖逗春華
詩
示徐州弟(四言)
(按梁書本紀簡文帝以天監十七年為雲麾將軍南徐州刺史)
宴君晝室靖眺銅池三墳既覽四始兼摛高宇既清虛
堂復静義府載陳玄言斯逞
詒明山賓(以下五言)
(南史曰明山賓平原鬲人先為統州刺史入為東宫學士兼國子祭酒昭明太子聞其築室未就有)
(令曰明祭酒出撫大藩擁旄推轂珥金拖紫而恒事屢空間構宇未成今送薄助并詒以詩曰)
平仲古稱竒夷齊昔擅美令則挺伊賢東秦固多士築
室非道傍置宅歸仁里庚桑方有係原生今易擬必來
三徑人將招五經士
春日宴晉熙王(此詩見藝文類聚考南史梁時無晉熙王疑藝文誤也)
百六鍾期數三七厄時中國難悲如燬親離歎數窮藩
哲遊沮夢揚花撫邊戎幸茲同宴醑引滿愛樽空
宴闌思舊
孝若(明山賓)信儒雅稽古文敦淳茂㳂(到治)實俊朗文義縱
横陳佐公(陸倕)持方介才學罕為隣灌蔬(殷芸)寔温雅摛藻
每清新余非狎異者惟舊且懷仁綢繆似河曲契闊等
漳濱如何離災盡𦕈漠同埃塵一起應劉念泫泫欲沾
巾
詠山濤王戎詩二首(并序)
顔生五君詠不取山濤王戎余聊詠之焉
山公弘識量早厠竹林歡聿來值英主身游廊廟端位
隆五教職才周五品官為君翻已易居臣良不難
濬冲如蕭散薄莫至中台徵神歸鑒景晦行屬聚財嵇
生襲玄夜阮藉變青灰留連追宴緒壚下獨徘徊
和武帝遊鍾山大愛敬寺
唐遊薄汾水周載集瑤池豈若欽明后迴鸞鷲嶺岐神
心鑒無相仁化育有為以兹惠日照復見法雨垂萬邦
躋仁夀兆庶滌塵羈望雲雖可識日用豈能知鴻名冠
子姒德澤邁軒羲班班仁獸集匹匹翔鳳儀善遊兹勝
地兹岳信靈竒嘉木互紛糺層峯鬱蔽虧丹蕂繞垂榦
綠竹蔭清池舒華匝長阪好鳥鳴喬枝霏霏慶雲動靡
靡祥風吹谷虛流鳳管野綠映丹麾帷宫設㕓外帳殿
臨郊垂俯同南風作斯文良在斯伊臣限監國即事阻
陪隨顧惟實庸菲冲薄竟奚施至理徒興羨終然類管
窺上聖良善誘下愚慚不移
開善寺法會
栖鳥猶未翔命駕出山莊詰屈登馬嶺迴互入羊腸稍
看原藹藹漸見岫蒼蒼落星埋遠樹新霧起朝陽隂池
宿早鴈寒風催夜霜兹地信閒寂清曠惟道場玉樹琉
璃水羽帳鬱金牀紫柱珊瑚地神幢明月璫牽蘿下石
磴攀桂陟松梁澗斜日欲隠煙生樓半藏千祀終何邁
百代歸我皇神功照不極睿鏡湛無方法輪明暗室(藝文)
(作智日)慧海渡慈航塵根久未洗希霑垂露光
同泰僧正講(并序僧本集止云正)
大正以貞俗兼解鬱為善歌璡師以行有餘力緣情
繼響余自法席既闌便思和寂杼軸二年濡翰兩器
大正今春復為同泰建講法輪將半此作方成所以
物色不同序事或異
放光聞鷲岳金牒秘香城窮源絶有際離照歸無名若
人聆至寂寄說表真冥能令梵志遣亦使羣魔驚寶珠
分水相湏彌會色形學徒均染疊遊士譬春英伊子寡
空智徒深愛怯(疑作恡)情舒金起祗苑開筵慕肅成年鍾
儵從變弦望聚(疑作驟)舒盈今聞火(一作大)林聚净土接承
明掖影連高塔法鼔亂嚴更雷聲芳樹長月出地芝生
已知法味樂復悦玄言清何因動飛轡暫使塵勞輕
鍾山解講
清宵出望園詰晨届鍾嶺輪動文學乘笳鳴賓從静暾
出巖隠光月落林餘影糺紛八桂密坡陁再城永伊予
愛丘壑登高至節景迢逓覩千室迤邐觀萬頃即事已
如斯重茲遊勝境精理既已詳玄言亦兼逞方知惠(疑作)
(蕙)帶人囂虛成易屏眺瞻情未終龍鏡忽遊騁非曰樂
逸遊意欲識箕潁
玄圃講
白藏氣已暮玄英序方及稍覺螿聲悽轉聞鳴鴈急穿
池狀浩汗築峯形嶫岋旰雲緣宇隂晚景乘軒入風來
幔影轉霜流樹條濕林際素羽翾漪間頳尾吸試欲遊
寶山庶攸信根立名利白巾談筆札劉王給兹樂踰笙
磬寧止消涓邑(疑作悁悒)雖娛慧有三終寡聞知十
東齋聽講
昔聞孔道貴今覩釋花(疑作化)珍至理乃悟寂承禀實能
仁示教雖三徹妙法信平均信言一鄙俗延情方慕真
庶茲祛八倒冀此遣六塵良思大車道方願寶船津長
延永生肇庶席諒徐陳是節朱明季灼爍治渠新霏雲
出翠嶺凉風起清蘋既飡甘露旨方欲書諸紳
講席將訖賦三十韻詩依次用
法苑稱嘉柰慈園羨脩竹靈覺相招影神仙其棲宿惠
義比瑤瓊薰染猶(一作等)蘭菊理玄方十筭功深似九築
華水警銀舟方衢列金軸微言絶已久煩勞多累蓄因
兹闡慧雲欲使心塵伏八水潤焦芽三明啓羣目寶鐸
旦參差名香晚芬郁暫捨六龍駕(一作驚)微祛二鼠蹙意
樹發空花心蓮吐輕馥喻斯滄海變譬彼菴羅熟妙智
方縟錦深詞同霧縠善學同梵爪真言異銅腹逶迤合
盖城葳蕤布金郁珠華隂八溪玉流通九谷青禽乍下
上雲鴈飛翻覆高談屬時聽寡聞終自恧日麗鴛鴦瓦
風度踟蹰屋落蘤散遠香霏雲卷遙族曠濟同象園中
乘如佇獨後燄難堅明初心易驚縮應當離花水無令
乖漆木投巖不足貴棘林安可宿器月希留影心灰庶
方撲視愛同采蜂遊善如原菽八邑仙人山四寶神龍
澳藥樹永繁稠禪枝詎凋槭(一作縬)以茲悦聞道庶此優
馳逐願追露寶車脫屣親推轂
晚春(此詩玉臺藝文並作簡文昭明集亦載之然語殊不類也)
紫蘭初葉滿黃鶯弄始稀石蹲還似獸蘿長更勝衣水
曲文魚聚林暝雅鳥飛渚蒲變新節巗桐長舊圍風花
落未已山齋開夜扉
林下作妓詩(玉臺作簡文初學作昭明昭明集亦載)
炎光向夕歛徙宴臨前池泉將影相得花與面相宜管
聲如鳥弄舞袖寫風枝懽樂不知醉千秋長若斯
擬古
晨風被庭槐夜露傷階草霧苦瑤池黑霜凝丹墀皓疏
條索無隂落葉紛可掃安得紫芝術終然獲難老
賦書帙
擢影兔園池抽莖淇水側朝映出嶺雲莫聚飛歸翼幸
襍緗囊用聊因班女織一合軒羲曲千齡如可即
詠同心蓮
江南采蓮處照灼本足觀况等連枝樹俱耀紫莖端同
踰竝根草雙異獨鳴鸞以兹代萱草必使愁人歡
詠弹筝人
故筝猶可惜應度幾(一作新)人邊塵多澁移柱風燥脆調
絃還信三洲曲誰念九重泉
餞庾仲容
(梁書曰仲容先為太子舍人後除安成王中記室當出隨府皇太子以舊恩特隆餞宴賜詩時輩榮)
(之)
孫生陟陽道吳子朝歌縣未若樊林華(一作舉)置酒臨高
殿
貌雪(六言)
既同摽梅萼散復似大谷花飛密如公超所起皓如淵
客所揮無羨崑巖列素豈匹振鷺羣飛
示雲麾弟(七言)
白雲飛兮江上阻北流分兮山風舉山萬仞兮多高峯
流九派兮饒江渚山岧嶤兮乃逼天雲微濛兮後興雨
實覽歷兮此名地故遨遊兮兹勝所爾登陟兮一長望
理化顧兮忽憶予想玉顔兮在目中徒踟蹰兮增延佇
擬古(見昭明集玉臺作簡文以下雜言)
窺紅對鏡歛雙眉含愁拭淚坐相思念人一去許多時
眼語笑靨近來情心懷心想甚分明憶人不忍語銜恨
獨呑聲
大言
觀脩鵾其若轍鮒視滄海之如濫觴經二儀而跼蹐跨
六合以翺翔
細言
坐卧鄰空塵憑附蟭螟翼越咫尺而三秋度毫釐而九
息
古詩紀卷七十六
