古詩紀卷一百十五明馮惟訥撰
陳第八
江總(二)
詩
秋日侍宴婁苑湖應詔(以下五言)
翠渚還鑾輅瑶池命羽觴千門響雲蹕四澤動榮光玉
軸昆池浪金舟太液張虹旗照島嶼鳳盖繞林塘野静
重隂闊淮秋水氣涼霧開樓闕近日迥烟波長洛宴諒
斯在鎬飲詎能方朽劣叨榮遇簮笏奉周行
侍宴元武觀
詰曉三春暮新雨百花朝星宮移渡䍐天駟動行鑣旆
轉蒼龍闕塵飛飲馬橋翠觀迎斜照丹樓望落潮鳥聲
雲裏出樹影浪中搖歌吟奉天詠未必待聞韶
宴樂修堂應令
肅城通甲觀承華啟畫堂北宫降恩賞西園度羽觴殊
私奉玉裕終宴在金房庭暉連樹彩簷影接雲光仙如
伊水駕樂似洞庭張彈絲命琴瑟吹竹動笙簧庸疎濫
應阮衰朽恧連章
三日侍宴宣遊堂曲水
上巳娛春禊芳辰喜月離北宫命簫鼓南館列旌麾繡
柱擎飛閣雕軒傍曲池醉魚沈遠岫浮棗漾清漪落花
懸度影飛絲不礙枝樹動丹樓出山斜翠磴危禮周羽
爵遍樂闋光隂移
秋日遊昆明池(元行恭薛道衡有此詩)
靈(一作玄)沼蕭條望遊人意緒多終南雲影落渭北雨聲
過蟬噪金隄柳鷺飲石鯨波珠來照似月織處寫成河
此時(一作詎知)臨水歎非復採蓮歌
秋日登廣州城南樓
秋城韻晩笛危榭引清(一作凄)風遠氣疑埋劒驚禽似避
弓海樹一邊出山雲四面通野火初煙細新月半輪空
塞外離羣客顔鬢早如蓬徒懷建鄴水復想洛陽宫不
及孤飛鴈獨在上林中
贈洗馬袁朗别
賈誼登朝日終軍對奏年校文升廣内撫劔入崇賢竒
才殊豔逸將别更留連驅車命鐃管拱坐面林泉池寒
稍下鴈木落久無蟬露浸山扉月霜開石路烟高談無
與慰遲爾報華篇
詒孔中丞奐
我行五嶺表辭鄉二十年聞鶯欲動詠披霧即依然疇
昔同寮寀今隨年代改借問藏書處唯君故人在故人
名宦高霜簡肅權豪誰知懷九歎徒然泣二毛步出東
郊望心遊江海上遇物便今古何為不惆悵初晴原野
開宿雨潤條枚叢花曙後發一鳥霧中來淹留蘭蕙苑
吟嘯芳菲晩忘懷静躁間自覺風塵遠白社聊可依青
山乍採薇鍾牙乃得性語默豈同歸
贈賀左丞蕭舍人
輶軒通八表旌節騖三秦聽歌酬敏對繼好佇行人賀
生思沈鬱蕭弟學紛綸共有筆端譽皆為席上珍離羣
徒悄悄征旅日駪駪黃河分太史一曲悲千里海内平
生親中朝流寓士痛哉憫梁祚于焉三十祀鍾儀縶不
歸盛憲悲何巳隴頭心斷絶爾為參生死回首望長安
猶如蜀道難函關分地軸華嶽接天壇行旜方境逝去
棹艤江干蘆花霜外白楓葉水前丹翔鷗方怯凍落鴈
不勝彈輝輝盛王道時務嬰疲老九流倦耳目十年變
懷抱何以敦岐路凄然綴辭藻江南有桂枝塞北無萱
草斗酒未為别垂堂深自保
遇長安使寄裴尚書
傳聞合浦葉遠向洛陽飛北風尚嘶馬南冠獨不歸去
雲目徒送離琴手自揮秋蓬失處所春草屢芳菲太(集作)
(歎)息關山月風塵客子衣
别南海賓化矦
石關通越井蒲澗邇靈洲此地何遼夐羣英逐遠遊高
才袁彦伯令譽許文休悠焉值君子復此映芳猷崤函
多險澁星琯壯環周分岐泣世道念别傷邊秋斷山時
結霧平海若無流驚鷺一羣起哀猿數處愁是日送歸
客為情自可求終謝能鳴鴈還同不繫舟其如江海泣
惆悵徒離憂
庚寅年二月十二日遊虎丘山精舍
縱棹憐迴曲尋山静見聞每從芳杜性須與俗人分貝
塔涵流動花臺偏領芬蒙蘢出簷桂散漫繞窗雲情幽
豈徇物志遠易驚羣何由狎魚鳥不願屈玄纁
入龍丘巖精舍
法堂猶集鴈仙竹幾成龍聊承丹桂馥遠視白雲峰風
窗穿石竇月牖拂霜松暗谷留征鳥空林徹夜鐘隂崖
未辨色疊樹豈知重溘此哀時命吁嗟世不容無由訪
詹尹何去復何從
明慶寺
十五詩書日六十軒冕年名山極歴覽勝地殊留連幽
厓聳絶壁洞穴瀉飛泉金河知證果石室乃安禪夜梵
聞三界朝香徹九天山階步皎月澗戶聽凉蟬市朝霑
草露淮海作桑田何言望鍾嶺更復切秦川
入攝山栖霞寺(并序霞一作再遊栖寺言志)
壬寅年十月十八日入攝山栖霞寺登岸極峭頗暢
懷抱至德元年癸夘十月二十六日又再遊此寺布
法司施菩薩戒甲辰年十月二十五日奉送金像還
山限以時務不得恣情淹留乙巳年十一月十六日
更獲拜禮仍停山中宿永夜留連棲神悚聽但交臂
不停薪指俄謝率製此篇以記即目俾後來賞者知
余幽志
淨心抱冰雪暮齒逼(一作廹)桑榆太息波川迅悲哉人世
拘歲華皆採穫冬晩共嚴枯濯流濟八水開襟入四衢
兹山靈妙合當與天地俱石瀨乍深淺崖煙遞有無缺
碑横古隧盤木臥荒塗行行僃履歴步步轔(一作憐)威紆
高僧迹共遠勝地心相符樵隠各有得丹青獨不渝(寺猶)
(有朗詮二師居士明僧紹治中蕭&KR0008;塑像圖)遺風佇芳桂比德喻生芻寄言
長往客悽然傷鄙夫
遊攝山栖霞寺(并序)
禎明元年太歲丁未四月十九日癸亥入攝山展慧
布法師憶謝靈運集還故山入石壁中尋曇隆道人
有詩一首十一韻今此拙作仍學康樂之體
霡霂時雨霽清和孟夏肇栖宿綠野中登頓丹霞杪敬
仰高人德抗志塵物表三空豁已悟萬有一何小始從
情所寄冥期諒不少荷衣步林泉麥氣凉昏曉乘風面
泠泠候月臨皎皎烟崖憩古石雲路排征鳥披逕憐森
沈攀條惜杳裊平生忘是非朽謝豈矜矯五淨自此涉
六塵庶無擾
攝山棲霞寺山房夜坐簡徐祭酒周尚書并同
遊羣彦
澡身事珠戒非是學金丹月磴時横枕雲崖宿解鞍梵
宇調心易禪庭數息難石澗水流静山窗葉去寒君思
北闕駕我惜東都冠翻愁夜鐘盡同志不盤桓
静臥栖霞寺房望徐祭酒
絶俗俗無侣修心心自齋連崖夕氣合虚宇宿雲霾卧
藤新接戸欹石久成階樹聲非有意禽戲似忘懷故人
市朝狎心期林壑乖唯憐對芳杜可以為吾儕
營湼槃懴還塗作(并序)
禎明二年仲冬攝山栖霞寺布法師只爾待終余以
此月十七日宿昔入山仰為師氏營湼槃懴還途有
此作
可否同一貫生死亦一條況期滅盡者豈是俗中要人
道離羣愴冥期出世遥留連入澗曲宿昔陟巖椒石溜
冰便斷松霜日自銷向崖雲靉靆出谷霧飄颻勿言無
大隠歸來即市朝
至德二年十一月十二日升德施山齋三宿決
定罪福懴悔詩
四知無矯志二施啟幽心簡通避人物偃息還山林曲
澗停騶響交枝落幔隂池臺聚凍雪欄牖噪歸禽石彩
無新故峯形詎古今大車何杳杳奔馬遂駸駸何以修
六念虔誠在一音未泛慈舟遠徒令願海深
南越木槿歌
啼粧梁冀婦紅粧蕩子家(一作長娥衛女家)若持花並笑宜笑
不宜花趙女垂金珥燕姬插寶珈誰知紅槿豔無因寄
狭邪徒令萬里道攀折自咨嗟
詠採甘露應詔
祥露曉氛氲上林朝晃朗千行珠樹出萬紫瓊枝長徐
輪動仙駕清晏留神賞丹水波濤汎黃山烟霧上風亭
翠旆開雲殿朱絃響徒知恩禮洽自憐名實爽
借劉太常說文
劉棻慕子雲許慎詢景伯碩學該蟲篆竒文秀鳥跡曰
余徒下帷待問垂重席不詣王充市聊投班玩籍三寫
徧鑚研六書多補益幽居服藥餌山宇生虛白留連嗣
芳杜曠蕩依泉石夫君愛滿堂願言馳下澤
賦得一日成三賦應令
副君睿賞遒清夜北園遊下筆成三賦傳觴對九秋飛
文綺縠采落紙波濤流樹密寒蟬響簷暗雀聲愁綠溆
明層殿青山照近樓此時盛禮物顧省良若抽
攝官梁小廟
(梁有小廟太祖太夫人廟也非嫡故别立廟南史曰侯景寇建鄴詔以總權兼太常卿守小廟)
疇昔遊依所今日薦櫻時憲章誠有革歲月遂難思故
人獨之子官聯更在兹虚簷静暮雀洞戶映光絲平生
復能幾語事必傷悲
卞山楚廟
蘋藻祈明德倚棹息岩阿忽聽晨雞曙非復楚宫歌閒
階薙宿薺古木斷懸蘿帷堂寂易晩桴鼓自相和盛祀
流百世英威定幾何
山庭春日(一作休沐山庭)
洗沐惟五日棲遲在(一作對)一丘古楂横近澗危石聳前
洲岸綠開河柳池紅照海榴野花寧待晦山蟲詎識秋
人生復能幾夜燭非長游
七夕(六朝聲偶作柳顧言者非)
漢曲天榆冷河邊月桂秋婉孌期今夕飄颻渡淺流輪
隨列宿動(一作轉)路逐彩雲浮横波翻瀉淚束素反緘愁
此時機杼息獨向紅粧羞
南還尋草市宅
紅顔辭鞏洛白首入轘轅乘春行故里徐步采芳蓀逕
毁悲求仲林殘憶巨源見桐猶識井看柳尚知門花落
空難遍鶯啼静易諠無人訪語默何處叙寒温百年獨
如此傷心豈復論
和張記室源傷往(集作傷佳人)
小婦當壚夜夫壻凱歸年正歌千里曲翻入九重泉機
中未斷素瑟上本留弦空帳臨窗掩孤燈向壁燃還悲
寒隴曙(一作樹)松短未生烟
在陳旦解酲共哭顧舍人(一作傷顧野王)
獨酌一樽酒高詠七哀詩何言蒿里别非復竹林期階
荒鄭公草戶聞董生帷人隨暮(一作朝)槿落客共晩鶯悲
年髮兩如此傷心詎(一作獨)幾時
侍宴臨芳殿(六朝聲偶作柳顧言者非)
鍾箭自(一作且)徘徊皇堂薦羽杯橋平疑水落石迥見山
開林前暝色静花處近香來西嵫傷撫夕北閣濫游陪
侍宴瑶泉殿
水亭通枍詣石路接堂皇野花不識采旅竹本無行雀
驚疑欲曙蟬噪似含涼何言金殿側亟奉瑶池觴
别袁昌州二首
河梁望隴頭分手路悠悠徂年若驚電别日欲成秋黃
鵠飛飛遠青山去去愁不言雲雨散更似東西流
客子歎途窮此别異西東關山嗟墜葉岐路憫征蓬别
鶴聲聲遠愁雲處處同
經始興廣果寺題愷法師山房
息舟候香埠悵别在寒林竹近交枝亂山長絶逕深輕
飛入定影落照有疎隂不見投雲狀空留折桂心
和衡陽殿下高樓看妓
起樓侵碧漢初日照紅粧弦心艷卓女曲誤動周郎並
歌時轉黛息舞暫分香挂纓銀燭下莫笑玉釵長
賦得空閨怨
蕩妻怨獨守盧姬傷獨居瑟上調弦落機中織素餘自
羞淚無燥翻覺夢成虚復嗟長信閣寂寂往來疎
并州羊腸坂
三春别帝鄉五月度羊腸本畏車輪折翻嗟馬骨傷驚
風起朔鴈落照盡胡桑關山定何許徒御慘悲涼
歲暮還宅
悒然想泉石驅駕出城臺翫竹春前筍驚花雪後梅青
山殊可對黃卷復時開長䋲豈繫日濁酒傾一杯
春夜山庭
春夜芳時晩幽庭野氣深山疑刻削意樹接縱横隂戸
對忘憂草池驚旅浴禽樽中良得性物外知余心
夏日還山庭
獨於幽棲地山庭暗女蘿澗清長低篠池開半卷荷野
花朝暝落盤根歲月多停樽無賞慰狎鳥自經過
賦得謁帝承明廬
霧開仁壽殿雲繞承明廬輪停紺幰引馬度紅塵餘香
貂拜黻衮花綬拂玄除謁帝升清漢何殊入紫虚
賦得携手上河梁應詔
早秋天氣凉分手關山長雲愁數處黑木落幾枝黃鳥
歸猶識路流去不知鄉秦川心斷絶何悟是河梁
賦得汎汎水中鳬
歸鳬沸卉同亂下芳塘中出沒時銜藻飛鳴忽颺風浮
深或不息戲廣若乘空春鸚徒有賦還笑在金籠
賦得三五明月滿
三五兔輝成浮隂冷復輕隻輪非戰反團扇少歌聲雲
前來往色水上動搖明況復高樓照何嗟攬不盈
衡州九日
秋日正凄凄茅茨復蕭瑟姬人薦初醖幼子問殘疾園
菊抱黃華庭榴剖珠實聊以著書情暫遣他鄉日
賦詠得琴
可憐嶧陽木雕為綠綺琴田文垂睫淚卓女弄弦心戲
鶴聞應舞游魚聽不沈楚妃幸勿歎此異丘中吟(一作音)
詠雙闕
象闕連馳道天(一作月)宇照方疏刻鳳棲清漢圖龍入紫
虚屢逢膏露灑幾遇祥烟初競言百尺麗寧方萬丈餘
三善殿夜望山燈(六朝聲偶作柳顧言者非)
百花疑吐夜四照似含春的的連星出亭亭向月新採
珠非合浦贈珮異江濱若在扶桑路堪言並日輪
奉和東宫經故妃舊殿
故殿看看冷空階步步悲猶憶窺窗處還如解佩時苔
生無意早燕入有言遲若令歸就月照見不須疑
同庾信答林法師(藝文作周弘正)
客行七十歲歲暮遠徂征塞雲凝不解隴水凍無聲君
看日遠近為忖長安城
詠李
嘉樹春風早春風花落新但見成蹊處幾得正冠人當
知露井側復與夭桃鄰
詠蟬
白露凉風吹朱明落照移鳴條噪林柳流響遍臺池忖
聲如易得尋跡却難知
答王筠早朝守建陽門開
金兔猶懸魄銅龍欲啟扉三條息行火百雉照初暉御
溝槐影出仙掌露光晞(闕)
侍宴賦得起坐彈鳴琴
絲傳園客意曲奏楚妃情罕有知音者空勞流水聲
别永新侯(詩彙作張正見者非)
送君張掖郡分悲函谷關欲知腸斷絶浮雲去不還
春日
水苔宜溜色山櫻助落暉浴鳥沈還戲飄花度不歸
於長安歸還揚州九月九日行薇山亭賦韻
心逐南雲逝形隨北鴈來故鄉籬下菊今日幾花開(一作)
(長安九日詩曰心逐南雲去身隨北鴈來故園籬下菊今日為誰開)
哭魯廣達
(南史曰廣達陳之良將也至德二年為侍中中領軍賀若弼進軍鍾山廣達力戰及韓擒乘勝破宮)
(城廣達被執入隋以憤慨卒江總撫柩慟哭題其棺曰)
黃泉雖抱恨白日自留名悲君感義死不作負恩生
秋日新寵美人應令(以下七言)
後宫唯聞莫瓊樹絶世復有宋容華皆自爭名進女弟
定作雙飛勝蕩家願並迎春比翼燕常作照日同心花
聞道豔歌時易調忖許新恩那久要翠眉未畫自生愁
玉臉含啼還似笑角枕千嬌薦芬香若使琴心一曲奏
幽蘭度曲不可終陽臺夢裏自應通秋樹相思一枝綠
為插賤妾兩鬟中
新入姬人應令
洛浦流風漾淇水秦樓初日度陽臺玉軑輕輪五香散
金燈夜火百花開非是妖姬渡江日定言神女隔河來
來時向月别姮娥别時清吹悲簫史數錢拾翠爭佳麗
拂紅點黛何相似本持纖腰惑楚宫暫迴舞(玉臺作鸞)袖驚
吳市新人羽帳挂流蘇故人網戸織蜘蛛梅花柳色春
難遍情來春去在須臾不用庭中賦綠草但願思著弄
明珠
閨怨篇
寂寂青樓大道邊紛紛白雪綺窗前池上鴛鴦不獨自
帳中蘇合還空然屛風有意障明月燈火無情照獨眠
遼西水凍春應少薊北鴻來路幾千願君關山及早度
念妾桃李片時妍
又(藝文作江總次閨怨篇下玉臺作梁簡文和蕭子顯春别)
蜘蛛作絲滿帳中芳草結葉當行路紅臉脈脈一生啼
黃鳥飛飛有時度故人雖故昔經新新人雖新復應故
内殿賦新詩
兔影脉脉照金鋪虬水滴滴瀉玉壺綺翼雕甍邇清漢
虹梁紫(一作桂)柱麗黃圖風高暗綠凋殘柳雨駛芳紅濕
晩芙三五二八佳年少百萬千金買歌笑偏著故人織
素詩願奏秦聲采蓮調織女今夕渡銀河當見新秋停
玉梭
姬人怨
天寒海水慣相知空牀明月不相宜庭中芳桂憔悴葉
井上疎桐零落枝寒燈作花羞夜短霜鴈多情恒結伴
非為隴水望秦川直置思君腸自斷
姬人怨服散篇
薄命夫壻好神仙逆愁高飛向紫烟金丹欲成猶百鍊
玉酒新熟幾千年妾家邯鄲好輕薄特忿仙童一丸藥
自悲行處綠苔生何悟啼多紅粉落莫輕小婦狎春風
羅襪也得步河宫雲車欲駕應相待羽衣未去幸須同
不學簫史還樓上會逐姮娥戲月中(文苑英華註曰江總姬人怨二詩本)
(集及藝文類聚共是一篇今題目既有增减當以英華為正分為二首)
古詩紀卷一百十五
