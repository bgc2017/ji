古詩紀卷一百六明馮惟訥撰
梁第三十三
鼓吹曲辭
梁鼓吹曲十二首沈約
(隋書樂志曰鼓吹宋齊並用漢曲又充庭用十六曲梁高祖乃去四曲留其十二合日時也更制新)
(歌以述功德)
木紀謝
(隋書樂志曰漢第一曲朱鷺改爲木紀謝言齊謝梁升也)
木紀謝火運昌炳南陸耀炎光民去癸鼎歸梁鮫魚出
慶雲翔韊五帝軼三王德無外化溥將仁蕩蕩義湯湯
浸金石逹昊蒼横四海被八荒舞干戚垂衣裳對天眷
坐巖廊胤有錫祚無疆風教遠禮容盛感人神宣舞詠
降繁祉延嘉慶
賢首山
(漢第二曲思悲翁改爲賢首山言武帝破魏軍於司部肇王迹也)
賢首山險而峻乘峴憑臨胡陣騁奇謀奮卒徒斷白馬
塞飛狐殪日逐殲骨都刃谷蠡馘林胡草既潤原亦塗
輪無反幕有烏掃殘孽震戎逋揚凱奏展歡酺詠枤杜
旋京吳
桐柏山
(漢第三曲艾如張改爲桐柏山言武帝牧司王業彌章也)
桐柏山淮之首肇基帝迹遂光區有大震邊關殪獯醜
農既勸民惟阜穗充庭稼盈畝迨嘉辰&KR1002;芳糗納寒場
爲春酒昭景福介眉夀天斯長地斯久化無極功無朽
道亡
(漢第四曲上之回改爲道亾言東昏喪道義師起樊鄧也)
道亡數極歸永元悠悠兆庶盡含冤沈河莫極皆無安
赴海誰授矯龍翰自樊漢仙波流水清且瀾救此倒懸
拯塗炭誓師劉旅赫靈斷率兹八百驅十亂登我聖明
去多難長夜杳冥忽云旦
忱威
(漢第五曲擁離改爲忱威言破加湖元勲建也)
忱威授律命蒼兕言薄加湖灌秋水迴瀾瀄汨汎增雉
爭河投岸掬盈指犯刃嬰戈洞流矢資此威(一作盛)烈齊
文軌
漢東流
(漢第六曲戰城南改爲漢東流言義師克魯山城也)
漢東流江之汭逆徒蜂聚旌旗紛蔽仰震威靈乘高騁
銳至仁解網窮鳥入懷因此龍躍言登泰階
鶴樓峻
(漢第七曲巫山高改爲鶴樓峻言平郢城兵威無敵也)
鶴樓峻連翠微因巖設險池永歸脣亡齒懼薄言震耀
靈威凶衆稽顙天不能違金湯無所用功烈長巍巍
昏主恣淫慝
(漢第八曲上陵改爲昏主恣淫慝言東昏政亂武帝起義平九江姑熟大破朱雀伐罪弔民也)
昏主恣淫慝皆曰自昌盛上仁矜億兆誓師爲請命既
齊丹浦戰又符甲子辰龕難伐有罪伐罪弔斯民悠悠
億萬姓於此覩陽春
石首局
(漢第九曲將進酒改爲石首局言義師平京城仍廢昏定大事也)
石首局比墉墐新堞嚴東壘峻共表裏遙相鎮矢未飛
鼓方振競銜璧並輿櫬酒池擾象廊震同伐謀兼善陳
闢應和掃煨燼剪庶惡靡餘胤
期運集
(漢第十曲有所思改爲期運集言武帝膺籙受禪德盛化遠也)
期運集惟皇膺寶符龍躍清漢渚鳳起方城隅謳歌共
適夏獄訟兩違朱二儀啓嘉祚千載猶旦暮舞蹈流帝
功金玉昭王度
於穆
(漢第十一曲芳樹改爲於穆言大梁闡運君臣和樂休祚方遠也)
於穆君臣君臣和以肅關王道定天保樂均靈囿宴同
在鎬前庭懸鼓鐘左右列笙鏞纓佩俯仰有則修禮容
翔振鷺騁羣龍隆周何足擬遠與唐比蹤
惟大梁
(漢第十二曲上邪改爲惟大梁言梁德廣運仁化洽也)
惟大梁開運受籙膺圖君八極冠帶被五都四海並和
會排闕欵塞無異塗
横吹歌辭
梁鼓角横吹曲古辭
(横吹曲其始亦謂之鼓吹馬上奏之乃軍中之樂也自漢巳來北狄樂總歸鼓吹署其後分爲二部)
(有簫笳者爲鼓吹用之朝會道路有鼓角者爲横吹用之軍中馬上所奏者是也晉書樂志曰横吹)
(有鼓角又有胡角即胡樂也漢張騫入西域傳其法於西京唯得摩訶兜勒一曲李延年因胡曲更)
(造新聲二十八解企喻本北歌唐書樂志曰北狄樂其可知者鮮卑吐谷渾部稽三國皆馬上樂也)
(後魏樂府始有北歌即所謂真人代歌是也大都時命掖庭宮女晨夕職之周隋世與西涼樂雜奏)
(今存者五十三章其名可解者六章慕容可汗吐谷渾部落稽鉅鹿公主白淨皇太子企喻也其不)
(可解者多可汗之辭北虜之俗呼主爲可汗吐谷渾又慕容别種知此歌是燕魏之際鮮卑歌也其)
(辭虜音竟不可曉梁胡吹又有大白淨皇太子小白淨皇太子企喻等曲隋鼓吹有白淨皇太子曲)
(與北歌校之其音皆異又有半和企喻北敦蓋曲之變也)
企喻歌(四曲)
(企喻本北歌古今樂錄曰企喻歌四曲或云後又有二句頭毛墮落魄飛揚百草頭最後男兒可憐)
(蟲一曲是苻融詩本云深山解谷口把谷無人收與今傳者小異)
男兒欲作健結伴不須多鷂子經天飛羣雀兩向波
放馬大澤中草好馬著臕牌子鐵裲襠&KR3127;(左作鉉下同)鉾鸐
尾條
前行看後行齊著鐵裲襠前頭看後頭齊著鐵&KR3127;鉾
男兒可憐蟲出門懷死憂尸喪狹谷中白骨無人收
瑯琊王歌辭(八曲)
(古今樂錄曰瑯琊王歌八曲或云隂涼下又有二句云盛冬十一月就女覓凍漿最後云誰能騎此)
(馬唯有廣平公按晉書載記廣平公姚弼興之子泓之弟也)
新買五尺刀懸著中梁柱一日三摩娑劇於十五女
瑯琊復瑯琊瑯琊大道王陽春二三月單衫繡裲襠
東山看西水水流盤石間公死姥更嫁孤兒甚可憐
瑯琊復瑯琊瑯琊大道王鹿鳴思長草愁人思故鄉
長安十二門光門最姸雅渭水從壟來浮游渭橋下
瑯琊復瑯琊女郎大道王孟陽三四月移鋪逐隂涼
客行依主人願得主人彊猛虎依深山願得松柏長
懀馬高纏鬃遙知身是龍誰能騎此馬唯有廣平公
鉅鹿公主歌辭(三曲)
(唐書樂志曰梁有鉅鹿公主歌似是姚萇時歌其詞華音與北歌不同)
官家出遊雷大鼓細乘犢車開後戸
車前女子年十五手彈琵琶玉節舞
鉅鹿公主殷照女皇帝陛下萬幾主
紫騮馬歌辭(六曲)
(古今樂錄曰十五從軍征以下是古詩)
燒火燒野田野鴨飛上天童男娶寡婦壯女笑殺人
高高山頭樹風吹葉落去一去數千里何當還故處
十五從軍征八十始得歸道逢鄉里人家中有阿誰
遥看是君家松柏冡纍纍兔從狗竇入雉從梁上飛
中庭生旅穀井上生旅葵春穀持作飰採葵持作羹
羹飰一時熟不知飴阿誰出門東向看淚落沾我衣
紫騮馬歌
(古今樂錄曰與前曲不同郭茂倩以此爲梁曲見簡文詩註)
獨柯不成樹獨樹不成林念郎錦裲襠恒長不忘心
黃淡思歌(四曲)
(古今樂錄曰思音相思之思按李延年造横吹曲二十八解有黃覃子不知與此同否)
歸歸黃淡思逐郎還去來歸歸黃淡百逐郎何處索
心中不能言腹作車輪旋與郎相知時但恐傍人聞
江外何鬱拂龍洲廣州出象牙作帆檣綠絲作幃繂
綠絲何葳蕤逐郎歸去來
地驅樂歌(四曲)
(古今樂錄曰側側力力以下八句是今歌有此曲最後云不可與力或云各有努力)
青青黃黃雀石頽唐槌殺野牛押殺野羊
驅羊入谷白羊在前老女不嫁蹋地喚天
側側力力念君無極枕郎左臂隨郎轉側
摩捋郎鬚看郎顔色郎不念女不可與力
地驅樂歌
(古今樂錄曰與前曲不同)
月明光光星欲墮欲來不來早語我
雀勞利歌辭
雨雪霏霏雀勞利長觜飽滿短觜饑
慕容垂歌辭(三曲)
(晉書載記曰慕容本名缺尋以讖記乃去夬以垂爲名慕容雋僭號封垂爲吳王徙鎮信都太元八)
(年自稱燕王)
慕容攀墻視吳軍無邊岸我身分自當枉殺墻外漢
慕容愁憤憤燒香作佛會願作墻裏燕高飛出墻外
慕容出墻望吳軍無邊岸咄我臣諸佐此事可惋歎
隴頭流水歌(三曲)
(古今樂錄曰樂府有此歌曲解多於此辛氏三秦記曰隴渭西關其陂九迴上有清水四注流下俗)
(歌云)
隴頭流水流離西下念我一身飄然曠野
西上隴阪羊腸九回山高谷深不覺脚酸
手攀弱枝足踰弱泥
隴頭歌辭(三曲)
隴頭流水流離山下念吾一身飄然曠野
朝發欣城暮宿隴頭寒不能語舌卷入喉
隴頭流水鳴聲幽咽遙望秦川心腸斷絶
隔谷歌(二曲)
(古今樂錄曰前云無辭樂工有辭如此)
兄在城中弟在外弓無弦箭無括食糧乏盡若爲活救
我來救我來
兄爲俘虜受困辱骨露力疲食不足弟爲官吏馬食粟
何惜錢刀來我贖
淳于王歌(二曲)
肅肅河中育育熟須含黃獨坐空房中思我百媚郎
百媚在城中千媚在中央但使心相念高城何所妨
東平劉生歌
東平劉生安東子樹木稀屋裏無人看阿誰
捉搦歌(四曲)
粟穀難舂付石臼弊衣難護付巧婦男兒千凶飽人手
老女不嫁只生口
誰家女子能行步反著裌襌後裙露天生男女共一處
願得兩箇成翁嫗
華隂山頭百丈井下有流水徹骨冷可憐女子能照影
不見其餘見斜領
黃桑柘屐蒲子履中央有絲兩頭繫小時憐母大憐壻
何不早嫁論家計
折楊柳歌辭(五曲)
上馬不捉鞭反折楊柳枝蹀座(樂府作下馬)吹長笛愁殺行
客兒
腹中愁不樂願作郎馬鞭出入擐郎臂蹀座郎膝邊
放馬兩泉澤忘不著連羈擔鞍逐馬走何見得馬騎
遙看孟津河楊柳鬱婆娑我是虜家兒不解漢兒歌
健兒須快馬快馬須健兒䟤跋黃塵下然後别雄雌
折楊柳枝歌(四曲)
上馬不捉鞭反拗楊柳枝下馬吹長笛愁殺行客兒
門前一株棗歲歲不知老阿婆不嫁女那得孫兒抱
敇敇何力力女子臨窗織不聞機杼聲唯聞女歎息
問女何所思問女何所憶阿婆許嫁女今年無消息
幽州馬客吟歌辭(五曲)
快馬常苦瘦勁兒常苦貧黃禾起羸馬有錢始作人
熒熒帳中燭燭滅不久停盛時不作樂春花不重生
南山自言高只與北山齊女兒自言好故入郎君懷
郎著紫袴褶女著彩裌裙男女共燕遊黃花生後園
黃花鬱金色綠蛇銜珠丹辭謝牀上女還我十指環
慕容家自魯企由谷歌
郎在十重樓女在九重閣郎非黃鷂子那得雲中雀
高陽樂人歌(二曲)
(古今樂錄曰魏高陽王樂人所作也又有白鼻騧盖出於此)
可憐白鼻騧相將入酒家無錢但共飲畫地作交賒
何處䑜觴來兩頰色如火自有桃花容莫言人勸我
木蘭詩二首
(古今樂錄曰木蘭不知名浙江西道觀察使兼御史中丞韋元甫續附入古文苑作唐人木蘭詩)
唧唧復唧唧(一作促織何唧唧)木蘭當戸織不聞機杼聲但聞
女歎息問女何所思問女何所憶女亦無所思女亦無
所憶昨夜見軍帖可汗大點兵軍書十二卷卷卷有爺
名阿爺無大兒木蘭無長兄願爲市鞍馬從此替爺征
東市買駿馬西市買鞍韉南市買轡頭北市買長鞭朝
辭爺孃去暮宿黃河邊不聞爺孃喚女聲但聞黃河流
水鳴濺濺旦辭黃河去暮至黑山頭不聞爺孃喚女聲
但聞燕山胡騎聲(一作鳴)啾啾萬里赴戎機關山度若飛
朔氣傳金柝寒光照鐵衣將軍百戰死壯士十年歸歸
來見天子天子坐明堂策勲十二轉賞賜(一作賜物)百千彊
可汗問所欲木蘭不用尚書郎(一作欲與木蘭賞不願尚書郎)願駞千
里足(酉陽雜俎云願借明駝千里足)送兒還故鄉爺孃聞女來出郭相
扶將阿姊聞妹來(一作阿聞姊來)妹當戸理紅妝小弟聞姊來
磨刀霍霍向豬羊開我東閣門坐我西閣牀脱我戰時
袍著我舊時裳當窗理雲鬢對鏡帖花黃出門看火伴
火伴始(一作皆)驚惶同行十二年不知木蘭是女郎雄兔
脚撲朔(一作握)雌兔眼迷(一作彌)離兩(一作䨥)兔傍地走安能
辨我是雄雌
同前
木蘭抱杼嗟借問復爲誰欲聞所慽慽感激彊其顔老
父隸兵籍氣力日衰耗豈足萬里行有子復尚少胡沙
沒馬足朔風裂人虜老父舊羸病何以彊自扶木蘭代
父去秣馬備戎行易却紈綺裳洗却鉛粉妝馳馬赴軍
幕慷慨擕干將朝屯雪山下暮宿青海傍夜襲月支虜
更擕于闐羌將軍得勝歸士卒還故鄉父母見木蘭喜
極成悲傷木蘭能承父母顔却卸巾鞲理絲簧昔爲烈
士雄今復嬌子容親戚持酒賀父母始知生女與男同
門前舊軍都十年共崎嶇本結兄弟交死戰誓不渝今
也見木蘭言聲雖是顔貌殊驚愕不敢前歎重徒嘻吁
世有臣子心能如木蘭節忠孝兩不渝千古之名焉可
滅
古詩紀卷一百六
