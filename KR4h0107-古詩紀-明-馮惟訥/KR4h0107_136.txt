古詩紀卷一百三十六明馮惟訥撰
隋第七
徐儀(東海郯人陵之第三子少聰警仕陳位尚書殿中監入隋煬帝召為學士尋除著作佐郎)
暮秋望月示學士各釋愁應教
碣石寒光遠(闕)秋色高長洲正下葉曲岸巳飛濤君
王悵晚節延佇謁神臯復屬西園夜輕輦暫遊遨遊遨
未云賞蒼茫孤月上枝間影合離波上光来往此夕未
央宮應照仙人掌掌高明轉淨夜深留睿想處處敞高
扄流照滿珠庭重輪入雅曲合璧應祥經燦爛浮珠網
參差間玉星山幽有芳桂林靜發新蓂蓂開布帝城分
枝共月明斜暉漸西落彌(闕)軫歸情驂駕且来遊聖藻
命舒愁詢芻以蠲病參妙本難酬良史稱夭閎因時命
應劉楚王追綠兕齊后出靑丘馳原落雲翼截水曳吞
舟無勞子虛咤即事可忘憂
庾自直(潁川人仕陳歴豫章王外兵參軍記室大業初授著作佐郎解屬文於五言詩尤善特為)
(帝所愛宇文化及作逆與之北上感激發病卒)
初發東都應詔
二龍承玉軸萬騎翊林塘縱觀此何事廵駕幸淮揚伊
雒山川轉江河道路長照日秋原靜分花曲水香稻粱
叨歲月羽翮仰恩光後塵歸舊里還如仙鶴翔
元行恭(北齊後主時為省右戶郎待詔文林館同撰御覽)
秋遊昆明池(江總薛道衡皆有此詩)
旅客傷羈遠樽酒慰登臨池鯨隱舊石岸菊聚新金陣
低雲色近行高鴈影深欹荷瀉圓露卧柳横淸隂衣共
秋風冷心學古灰沈還似無人處幽蘭入雅琴
過故宅
頽城百戰後荒宅四鄰通將軍樹(一作戟)巳折步兵途轉
窮吹臺有山鳥歌庭聒野蟲草深斜徑沒水盡曲池空
林中滿明月是處来春風唯餘一廢井尚夾兩株桐
尹式(河間人博學解屬文少有令聞仁夀中官至漢王記室漢王敗式自殺)
送晉熙公别
太行君失路扶搖我退飛無復紅顔在空持(一作將)白首
歸色移三代服塵化兩京衣道窮方識命事去乃知非
西候追孫楚南津送陸機雲薄鱗逾細山高翠轉微氣
隨流水咽淚逐斷弦揮但令寸心密隨意尺書稀
别宋常侍
遊人杜陵北送客漢川東無論去與住俱是一飄蓬秋
鬢含霜白衰顔倚酒紅别有相思處啼烏雜夜風
劉斌(南陽人之遴之孫有詞藻官至信都司功書佐竇建德署為中書舍人建德敗復為劉黑闥中)
(書侍郎與黑闥亡歸突厥不知所終)
和謁孔子廟(一作李百藥)
性與雖天縱主世乃無由何言泰山毁空驚逝水流及
門思往烈入室想前修寂寞荒階暮摧殘古木秋遺風
曖如此聊以慰蒸求
和許給事傷牛尚書(弘)
名臣不世出百工之所求况乃非常器遭逢興運秋符
彩照千里銓衡綜九流經綸資博物樽爼寄皇猷韶濩
傾復理典禮紊還脩雖貞棟梁任兼好藝文游佇聞和
鼎實行當奉介丘高衢翻税駕閱水遽遷舟傳呼更何
日曳履聞無由歸䰟藐脩路征棹艤䢴溝林薄長風慘
江上寒雲愁夜臺終不曙遺芳徒自留
送劉員外同賦陳思王詩得好鳥鳴高枝
春林已自好時鳥復和鳴枝交難奮翼谷静易流聲間
關纔得性繒繳遽相驚安知背飛遠拂霧獨晨征
詠山
靈山峙千仞蔽日且嵳峩紫盖雲隂遠香爐煙氣多石
梁高鳥路瀑水近天河欲知聞道里别自有仙歌
孔德紹(會稽人有清才官至景城縣丞竇建德稱王署為中書令專典書檄建德敗伏誅)
南隱遊泉山
名山狎招隱俗外遠相求還如倒景望忽似閬風遊臨
崖俯大壑披霧仰飛流歲積松方偃年深椿欲秋野花
開石鏡雲葉掩山樓何湏問方士此處即瀛洲
行經太華
紛吾世網暇靈岳展幽尋寥廓風塵遠杳冥川谷深山
昏五里霧日落二華隂疎峯起蓮葉危塞隱桃林何必
東都外此處可抽簮
夜宿荒村
綿綿夕漏深客恨轉傷心撫絃無人聽對酒時獨斟故
鄉萬里絶窮愁百慮侵秋草思邊馬遶枝驚夜禽風度
谷餘響月斜山半隂勞歌欲敘意終是白頭吟
王澤嶺遭洪水
地籟風聲急天津雲色愁悠然萬頃滿俄爾百川浮還
似金堤溢翻如碧海流驚濤遥起鷺廻岸不分牛木梗
誠無託蘆灰豈暇求徒知懷趙景終是倦陽侯思得乘
槎便蕭然河漢遊(諸本徒知懷趙景二句在木梗二句前今從唐詩品彙更正)
登白馬山護明寺
名岳標形勝危峯遠鬱紆成象建環極大壯闡規模層
臺聳靈鷲高殿邇陽烏暫同遊閬苑還類入仙都三休
開碧題(一作嶺)萬戸洞金鋪攝心罄前禮訪道挹中虛(一作)
(衢)遥瞻盡地軸長望極天隅白雲起梁棟丹霞映栱櫨
露花疑濯錦泉月似沈珠今日桃源客相顧失歸途
送舍利宿定晉巖
仁祠表虚曠祗園展肅恭棲息翠微嶺登頓白雲峯映
流看夜月臨風聽曉鐘澗芳十步草崖隂百丈松蕭然
遥路絶無復市朝蹤
觀太常奏新樂
大君膺寶歷出豫表功成鈞天金石響洞庭弦管淸八
音動繁會九變叶希聲和雲留睿賞薰風悅聖情盛烈
光韶濩易俗邁咸英竊吹良無取率舞抃羣生
賦得涉江采芙蓉
蓮舟泛錦磧極目眺江干沿流度檝易逆浪取花難有
霧疑川廣無風見水寬朝来採摘倦詎得久盤桓
賦得華亭鶴(詩彙作賀澈者非)
華亭失侶鶴乘軒寵遂終三山凌苦霧千里激悲風心
危白露下聲斷綵弦中何言斯物變翻復似遼東
送蔡君知入蜀二首(知一作却)
金陵巳去國銅梁忽背飛失路遠相送他鄉何日歸
靈關九折險蜀道二星遥乘楂若有便希泛廣陵潮
孔紹安(大業末為監察御史入唐拜内史舍人秘書監)
結客少年場行
結客佩吳鈎横行度隴頭鴈在弓前落雲從陣後浮吳
師驚燧象燕將警奔牛轉蓬飛不息冰河結未流若使
二邊定當封萬戶侯
傷顧學士
迢遞䨇崤道超忽三川媚此中俱失路思君不可思遊
人行變橘逝者遽焚芝憶昔江湖上同詠子衿詩何言
陵谷徙飜驚隣笛悲陳根非席卉繐帳異書帷與善成
空說殲良信在兹今日嚴夫子哀命不哀時
別徐永元秀才
金湯既失險玉石乃同焚墜葉還相覆落羽更為羣豈
謂三秋節重傷千里分促離弦易轉幽咽水難聞欲識
相思處山川間白雲
應詔詠夭桃
結葉還臨影飛香欲徧空不意餘花落翻沈露井中
石榴
可惜庭中樹移根逐漢臣只為来時晚開花不及春(唐詩)
(紀事曰紹安大業末為監察御史高祖為隋討賊河東紹安監其軍深見接遇高祖受禪紹安自洛陽間行来)
(奔拜内史舍人時夏侯端亦嘗為御史先来歸授秘書監紹安因侍宴詠石榴有祗為来時晚開花不見春之)
(句)
落葉
早秋驚落葉飄零似客心翻飛未肯下猶言惜故林
贈蔡君
疇昔同幽谷伊爾遷喬木赫奕盛靑紫討論窮簡牘(闕)
岑德潤(南陽人父之敬博涉文史雅有辭筆德潤有父風位中軍吳興王記室)
雞鳴篇
鐘響應繁霜晨雞錦臆張簾迥猶侵露枝高巳映光排
空下朝揭奮翼上花場雨晦思君子關開脫孟嘗既得
依雲外安用集陳倉
賦得臨階危石
當階聳危石殊狀實難名帶山疑似獸侵波或類鯨雲
峯臨棟起蓮影入簷生楚人終不識徒自藴連城
詠灰
圖規暈不缺氣改律還虛欲然愁獄吏棄道畏刑書未
得逢疆陣輕舉欲焉如
詠魚
劍影侵波合珠光帶水新蓮東自可戲安用上龍津
陳子良(吳人在隋未有考入唐為太子學士貞觀中卒)
上之回
承平重遊樂詔蹕上之回屬車響流水淸笳轉落梅嶺
雲盖道轉巖花映綬開下輦便高宴何如在瑶臺
新成安樂宫
春色照蘭宫秦女旦窗中柳葉来眉上桃花落臉紅拂
塵開扇匣卷帳却薰籠衫薄偏憎日裙輕更畏風
春晚看羣公朝還人為八韻
遊子惜春暮策杖出蒿莱正直康莊晚羣公謁帝廻履
度南宮至車從北闕来珂影傍明月笳聲動落梅迎風
采毦轉照日綬花開紅塵掩鶴盖翠柳拂龍媒綺雲臨
舞閣丹霞薄吹臺輕肥寧所羨未若反山隈
讃德上越國公楊素
君侯稱上宰命世挺才英本超騏驥足復藴風雲情攄
藻掞錦綺育德潤瑶瓊巳踵四知舉非無三傑名濟世
同舟檝匡政本阿衡雍容入靑璅肅穆侍丹楹桂宮擅
鳴珮槐路獨飛纓高門羅虎戟綺閣麗彫甍金罇酌湛
湛歌扇掩盈盈匈奴軼燕薊烽火照幽并天子命薄伐
受脤事專征七德播雄略十萬騁行兵鴈行蔽虜甸魚
貫出長城交河方飲馬瀚海盛揚旌拔劍倚天外象犀
輝日精彎弧穿伏石揮戈斬大鯨鼔鼙朝作氣刁斗夜
偏鳴六郡多壯士三邊豈足平嶺雲朝合陣山月夜臨
營胡塵暗馬色芳樹動笳聲關雲未盡散塞霧常自生
川長蔓草綠峯迥雜花明小人愧王氏雕文慙馬卿濫
此叨書記何以謝過榮高山徒仰止終是恨才輕(觀此知子)
(良嘗為越公掌書記)
夏晚尋于政世置酒賦韻
聊從嘉遯所酌醴共抽簮以兹山水地留連風月心長
榆落照盡高柳暮蟬吟一返桃源路别後難追尋
入蜀秋夜宿江渚
我行逢日暮弭棹獨維舟水霧一邊起風林兩岸秋山
隂黑斷磧月影素寒流故鄉千(一作萬)里外何以慰羇愁
賦得妓
金谷多歡宴佳麗正芳菲流霞席上滿廻雪掌中飛明
月臨歌扇行雲接舞衣何必桃將李别有待(一作代)春暉
送别
落葉聚還散征禽去不歸以我窮途泣沾君出塞衣
七夕看新婦隔巷停車(此及下首初學記作陳子良玉臺新詠作陳伯)
(材)
隔巷遥停幰非復為来遲只言更尚淺未是渡河時
詠春雪
光映妝樓月花承歌扇風欲妬梅將柳故落早春中
於塞北春日思歸(亦是七言律體)
我家吳會靑山遠他鄉關塞白雲深為許羈愁長下淚
那堪春色更傷心驚鳥屢飛恒失侶落花一去不歸林
如何此日嗟遲暮悲来還作白頭吟
陳良
遊俠篇(英華作俠客行詩彙并入陳子良)
洛陽麗春色遊俠騁輕肥水逐車輪轉塵隨馬足飛雲
影遥臨盖花氣近薰衣東郊鬭雞罷南皮射雉歸日暮
河橋上揚鞭惜晚暉
庾抱(仕隋為元德太子學士唐高祖起兵太子封隴西公以抱為記室文檄皆出其手俄為東宮學)
(士貞觀初徙趙王友)
驄馬
櫪上浮雲驄本出吳門中發迹来東道長鳴起北風廻
鞍拂柱白赭汗類塵紅滅沒徒留影無因圖漢宫
卧痾喜霽開扉望月簡宫内知友
秋雨移弦望疲痾倦苦辛忽對荆山璧委照越吟人高
高侵地鏡皎皎徹天津色麗班姬箧光潤洛川神輪輝
池上動桂影隙中新懷賢雖不見忽似暫參辰
别蔡參軍
人世多飄忽溝水易西東今日歡娛盡何年風月同悲
生萬里外恨起一杯中性靈如未失南北有征鴻
賦得胥臺露
胥臺既落構荆棘稍侵扉棟折連雲影梁摧照日暉翔
鶤遂不反巢燕反無歸唯有團階露承睫共沾衣
和樂記室憶江水
遥想觀濤處猶意採蓮歌無因關塞葉共下洞庭波
袁朗(雍州長安人在陳為秘書郎累遷太子洗馬德教殿學士入隋歴尚書儀曹郎後入唐轉給事)
(中)
和洗掾登城南坂望京邑
二華連陌塞九隴綂金方奥區稱富貴重險擅雄強龍
飛㶚水上鳳集岐山陽神臯多瑞迹列代有興王我后
膺靈命爰求宅兹土宸居法太微建國資天府玄風隔
黎庶德澤浸區宇醒醉各相扶謳歌從聖主南登少陵
岸還望帝城中帝城何鬱鬱佳氣廼葱葱金鳳凌綺觀
璇題敞蘭宮複道東西合交衢南北通萬國朝前殿羣
公議宣室鳴珮含早風華蟬曜朝日柏梁宴初罷千鍾
歡未畢端拱肅巖廊思賢聽琴瑟逶迤萬雉列隱軫千
閭布飛甍夾御溝曲臺臨上路處處歌鐘鳴喧闐車馬
度日落長楸間含情兩相顧是月冬之季隂寒晝不開
驚風四面集飛雪千里廻狐白登廊廟牛衣出草莱詎
知韓長孺無復重然灰
秋日應詔
玉樹凉風舉金塘細柳萎葉落商飈觀鴻歸明月池迎
寒桂酒熟含露菊花垂一奉章臺宴千秋長願斯
秋夜獨坐(律祖作邢劭者非)
危弦斷客心虛彈落驚禽新秋百慮淨獨夜九愁深枯
蓬唯逐吹墜葉不歸林如何悲此曲坐作白頭吟
崔信明(青州益都人彊記美文章隋大業中為堯城令竇建德僣號招之不屈去隱太行山唐貞)
(觀六年詔拜興勢丞遷秦川令)
送金敬陵入蜀(敬疑作竟)
金門去蜀道玉壘望長安豈言千里遠方尋九折難西
上君飛盖東歸我挂冠猿聲出峽斷月彩落江寒從今
與君别花月幾新殘
明餘慶(平原鬲人克讓之子官至司門郎越王侗稱制為國子祭酒)
從軍行(外編作塞上)
三邊烽亂驚十萬且横行風卷常山陣笳喧細柳營劍
花寒不落弓月曉逾明會取淮南(一作河西)地持作朔方城
詠死烏
暮空長罷噪箭急不知驚賴餘琴裏曲猶有夜啼聲
柳莊(字思敬河東觧人事梁主詧及巋琮累遷太府卿梁廢入隋授開府儀同除給事黃門侍郎莊)
(明習舊章雅達政事為時所重樂府作陳人)
劉生
座驚稱字孟豪雄道姓劉廣陌通朱邸大路起青樓要
賢驛已置留賓轄且投光斜日下霧庭隂月上鈎
杜公瞻(博陵曲陽人少好學有家風卒於安陽令初學記作松公瞻字之誤也文苑英華可據)
詠同心芙蓉
灼灼荷花瑞亭亭出水中一莖孤引綠䨇影共分紅色
奪歌人臉香亂舞衣風名蓮自可念况復兩心同
杜之松(公瞻之子大業中為起居舍人唐貞觀中為河中刺史)
敬和衛尉于卿詠柳
漢將本屯營遼河有戍城大夫曾取姓先生會得名高
枝拂遠鴈疎影度遥星不辭攀折苦為入管絃聲
王衡(太原晉陽人父操後梁時為尚書令有七子衡最知名位中書黃門侍郎)
翫雪
寒庭浮暮雪疑從千里来皎潔隨處滿流亂逐風廻璧
臺如始構瓊樹似新栽不待陽春節誰持(一作將)競落梅
宿郊外曉作(梁詞人麗句)
殘星落簷外餘月罷窗東水白先分色霞暗未成紅
薛德音(薛收弟收與弟德音元敬齊名世號河東三鳳)
悼亡
鳳樓簫曲斷桂帳瑟弦空畫梁纔照日銀燭巳隨風苔
生履迹處花沒鏡塵中唯餘長簟月永夜向朦朧
李密(字元邃隴西成紀人以蔭為煬帝東宮千牛備身楊玄感反遣人迎密密為之籌策為隋軍所)
(獲乃夜亡去變姓名為劉智遠後歸東郡賊翟讓讓推為主建號魏公僣位於鞏南與唐戰師潰歸)
(高祖拜光祿卿封邢國公後復謀叛為盛彦師所誅)
淮陽感秋
(劉仁軌河洛記曰密来往諸賊帥之間說以舉大計莫肯從者因作詩言志)
金風颺初節玉露凋晚林此夕窮途士鬱陶傷寸心眺
聽良多感徙倚獨沾襟沾襟何所為悵然懷古意秦俗
猶未平漢道將何冀樊噲市井屠蕭何刀筆吏一朝時
運合萬古傳名諡寄言世上雄虛生真可愧
古詩紀卷一百三十六
