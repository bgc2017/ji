古詩紀卷一百三十三明馮惟訥撰
隋第四
薛道衡(字玄卿河東汾陰人少孤專精好學甚著才名為齊尚書左外兵郎齊亡周武引用為御)
(史二命士隋高祖受禪除内史累遷上儀同三司出檢校襄州煬帝嗣位道衡上文皇帝頌帝覽之)
(不悅尋以論時政見害)
樂府
出塞二首(和楊素以下五言)
高秋白露團上將出長安塵沙塞下暗風月隴頭寒轉
蓬隨馬足飛霜落劍端凝雲迷代郡流水凍桑乾烽微
桔橰遠橋峻轆轤難從軍多惡少召募盡材官伏堤時
卧鼔疑兵乍解鞍柳(一作龍)城擒冒頓長坂納呼韓受降
今更築燕然已重刊還嗤傅介子辛苦刺樓蘭
邊庭烽火驚插羽夜徵兵少昊騰金氣文昌動將星長
驅鞮汗北直指夫人城絶漠三秋暮窮隂萬里生寒夜
哀笛曲霜天斷鴈聲連旗下鹿塞疊鼔向龍庭妖雲墜
虜陣暈月遶胡營左賢皆頓顙單于巳繫纓絏馬登玄
闕鈎鯤臨北溟當知霍驃騎高第起西京
昭君辭
我本良家子充選入椒庭不蒙女史進更失畫師情蛾
眉非本質蟬鬢改真形專由妾命薄誤使君恩輕啼霑
渭橋路歎别長安城夜依寒草宿朝逐轉蓬征卻望關
山迥前瞻沙漠平胡風帶秋月嘶馬雜笳聲毛裘易羅
綺氈帳代金屏自知蓮臉歇羞看菱鏡明釵落終應棄
髻解不須縈何用單于重詎假閼氏名駃騠聊彊食筒
(一作桐)酒未能傾心隨故鄉斷愁逐塞雲生漢宫如有憶
為視旄頭星
昔昔鹽
垂柳覆金堤蘼蕪葉復齊水溢芙蓉沼花飛桃李蹊採
桑秦氏女織錦竇家妻關山别蕩子風月守空閨恒斂
千金笑長垂䨇玉啼盤龍隨鏡隱彩鳳逐帷低飛䰟同
夜鵲倦寢憶晨雞暗牖懸蛛網空梁落燕泥前年過代
北今歲往遼西一去無消息那能惜馬蹄
豫章行(七言)
江南地遠接閩甌山東英妙屢經遊前瞻疊嶂千重阻
却帶驚湍萬里流楓葉朝飛向京洛文魚夜過歴吳洲
君行遠度茱萸嶺妾住長依明月樓樓中愁思不開嚬
始復臨窗望早春鴛鴦水上萍初合鳴鶴園中花併新
空憶常時角枕處無復前日畫眉人照骨金環誰用許
見膽明鏡自生塵蕩子從来好留滯况復關山遠迢遞
當學織女嫁牽牛莫作姮娥叛夫壻偏訝思君無限極
欲罷欲忘還復憶願作王母三青鳥飛去飛来傳消息
豐城䨇劍昔曾離經年累月復相隨不畏將軍成久别
只恐封侯心更移
詩
從駕幸晉陽(以下五言)
省方遵往册遊豫叶前經金吾朝戒道校尉晚巡營重
巒下飛騎絶浦渡連旌澗水寒逾咽松風遠更淸方觀
翠華返簮筆上云亭
奉和月夜聽軍樂應詔
旌門臨古堞徼道度深隍月冷疑秋夜山寒落夏霜遥
空澄暮色淸景散餘光笳聲喧隴水鼔曲噪漁陽沈鬱
興神思眺聽發天章嵩岱終難學丘陵徒自強
奉和臨渭源應詔
玄功復禹迹至德去湯羅玉關亭障遠金方水石多八
川兹一態萬里導長波驚流注陸海激浪象天河(三輔黃圖)
(云渭水貫都象天河)鸞旗歴巖谷龍穴暫經過西老陪遊宴南風
起詠歌庶品蒙仁澤生靈穆太和微臣惜暮景願駐魯
陽戈
秋日遊昆明池(江總元行恭皆有此詩)
㶚陵因靜退靈沼暫徘徊新船木蘭檝舊宇豫章材荷
心宜露泫竹徑重風来魚潜疑刻石沙暗似沈灰琴逢
鶴欲舞酒遇菊花開羈心與秋興陶然寄一杯
敬酬楊僕射山齋獨坐
相望山河近相思朝夕勞龍門竹箭急華岳蓮花高岳
高嶂重疊鳥道風煙接遥原樹若薺遠水舟如葉葉舟
旦旦浮驚波夜夜流露寒洲渚白月冷函關秋秋夜清
風發彈琴即鑑月雖非莊舄歌吟詠常思越(楊素封越國公)
重酬楊僕射山亭
寂寂無與晤朝端去總戎空庭聊步月閒坐獨臨風臨
風時太息步月山泉側朝朝散霞彩暮暮澄秋色秋色
遍臯蘭霞彩落雲端吹旌朔氣冷照劍日光寒光寒塞
草平氣冷咽笳聲將軍獻凱入藹藹風雲生
入郴江
仗節遵嚴會揚舲泝急流征塗非白馬水勢類黃牛跳
波鳴石磧濺沫擁沙洲岸迴槎倒轉灘長船却浮緣崖
頻斷挽挂壁屢移鈎還憶青絲騎東方來上頭
渡北河
連旌映溆浦疊鼔拂沙(一作河)洲桃花長新浪竹箭下奔
流塞雲臨遠艦胡風入陣樓劍拔蛟將出驂驚黿欲浮
鴈書終立效燕相果封侯勿恨關河遠且寬邊地愁
和許給事善心戲場轉韻
京洛重新年復屬月輪圓雲間璧獨轉空裏鏡孤懸萬
方皆集會百戲盡来前臨衢車不絶夾道閣相連驚鴻
出洛水翔鶴下伊川艷質迴風雪笙歌韻管絃佳麗儼
成行相擕入戲場衣類何平叔人同張子房高高城裏
髻峩峩樓上粧羅裙飛孔雀綺帶垂鴛鴦月映班姬扇
風飄韓壽香竟夕魚負燈徹夜龍銜燭歡笑無窮巳歌
詠(一作吹)還相續羌笛隴頭吟胡舞龜兹曲假面飾金銀
盛服搖珠玉宵深戲未闌竸為人所難卧驅飛玉勒立
騎轉銀鞍縱横既躍劍揮霍復跳丸抑揚百獸舞盤跚
五禽戲狻猊弄斑足巨象垂長鼻青羊跪復跳白馬迴
旋騎(一作駛)忽覩羅浮起俄看鬱昌至峯嶺既崔嵬林叢
亦青翠麋鹿(一作麏䴥)下騰倚猴猿或蹲跂金徒列舊刻玉
律動新灰甲荑垂陌柳殘花散苑梅繁星漸寥落斜月
尚徘徊王孫猶勞戲公子未歸来共酌瓊酥酒同傾鸚
鵡杯普天逢聖日兆庶喜康哉
展敬上鳳林寺
淨土連幽谷寶塔對危峯林棲丹穴鳳地邇白沙龍獨
巖樓迥出複道閣相重洞開朝霧斂石濕曉雲濃高篠
低雲蓋風枝響和鐘簷隂翻細柳澗影落長松珠桂浮
明月蓮座吐芙蓉隱淪徒有意心迹未相從
從駕天池應詔
上聖家寰宇威略振邊陲八維窮眺覽千里曳(一作轉)旌
旗駕黿臨碧海控驥踐瑶池曲浦騰遠霧深浪駭鯨螭
梅夏應教
長廊連紫殿細雨應黃梅浮雲半(拾遺作映)空上清吹隔池
来集鳳桐花散勝龜蓮葉開幸逢為善樂頻降濟時才
人日思歸
入春纔七日離家巳二年人歸落鴈後思發在花前
夏晚
流火稍西傾夕影遍曾城高天澄遠色秋氣入蟬聲
歲窮應教
故年隨夜盡初春逐曉生方驗從軍樂飲至入西京
詠苔紙
昔時應春色引渌泛淸流今来承玉管布字改銀鈎
魏澹(字彦深鉅鹿下曲陽人博涉經史文詞贍逸齊時為中書舍人周武平齊授納言中士隋高祖)
(受禪為散騎侍郎太子舍人遷著作郎)
初夏應詔
雖度芳春節物色尚餘華出簾飛小燕映戸落殘花舞
衫飄細縠歌扇掩輕紗蘭房本宜夜不畏日光斜
詠階前萱草
綠草正含芳靃靡映前堂帶心花欲發依籠葉巳長雲
度時無影風来乍有香横得忘憂號余憂遂不忘
詠石榴
分根金谷裏移植廣庭中新枝含淺綠晚萼散輕紅影
入環階水香隨度隙風路遠無由寄徒念春閨空
園樹有巢鵲戲以詠之
畏玉心常駭填河力已窮夜飛還繞樹朝鳴且向風(闕)
來寧自伐識歲不論功早晚時應至輕舉一排空
詠桐
本求裁作瑟何用削成珪願寄華庭裏枝横待鳳棲
辛德源(字孝基隴西狄道人仕北齊歷散騎侍郎遷郎中齊滅仕周隋高祖受禪不得調隱於林)
(慮山中著幽居賦以自寄刺史崔夢武奏之謫從軍討南寧還牛弘薦脩國史轉諮議參軍卒)
短歌行
馳射罷金溝戲笑上雲樓少妻鳴趙瑟侍妓轉吳謳杯
度浮香滿扇舉細塵浮星河耿凉夜飛月艷新秋忽念
奔駒促彌欣執燭遊
白馬篇
任俠重芳辰相從競逐春金羈絡赭汗紫縷(一作陌)應紅
塵寶劍提(一作横)三尺雕弓韜六鈞鳴珂蹀細柳飛盖出
宜春遥見浮光(一作雲)發懸知上頭人
霹靂引
出地聲初奮乘乾威更作雲銜天笑明雨帶星精落碎
枕神無擾震楹書自若側聞吟白虎遠見飛玄鶴
猗蘭操
奏事傳靑閣拂除乃陶嘉散條凝露彩含芳映日華巳
知香若麝無怨直如麻不學芙蓉草空作眼中花
成連(列子曰伯牙學琴於成連)
征夫從遠役歸望絶雲端簔笠城踰壊霜落梅初寒雪
夜愁烽濕冰朝飲馬難寂寂長安信誰念客衣單
芙蓉花
洛神挺凝素文君拂艷紅麗質徒相比鮮彩兩難同光
臨照波日香隨出岸風涉江良自遠託意在無窮
浮遊花(樂府無名列芙蓉花之後左克明作辛德源)
窗中斜日照池上落花浮若畏春風晚當思秉燭遊
東飛伯勞歌
合歡芳樹連理枝荆王神女乍相隨誰家妖艷蕩輕舟
含嬌轉眄騁風流犀栧蘭橈翠羽盖雲羅霧縠蓮花帶
女兒年幾十六七玉面新妝映朝日落花從風俄度春
空留可憐何處新
星名
邊䘲昏高柳爟火照離宫明堂發三令勾陳集五戎素
扇(一作羽)麾全月朱旗引半虹虎落驚氛斂龍城宿霧通
擊鐘張大樂置酒宴羣公關山無復阻車書方大同
柳辯(字顧言襄陽人初仕梁梁亡入隋為晉王諮議參軍仁壽初引為東宫學士辯俊辯嗜酒言雜)
(俳諧為太子之所親狎煬帝嗣位拜秘書監從幸江都卒)
奉和晚日揚子江應制
詰旦金鐃發驂駕出城闉鮮雲臨葆蓋細草藉斑輪千
里煙霞色四望江山春梅風吹落蘂酒雨減輕塵日斜
歡未畢睿想良非一風生疊浪起霧卷孤帆出掞藻麗
繁星高論光朝日空美鄒枚侣(一作舉)終謝淵雲筆
奉和晚日揚子江應教
大江都會所長洲有舊名西流控岷蜀東汎邇蓬瀛未
覩纖羅動先聽遠濤聲空濛雲色晦浹疊浪華生欲知
暮雨歇當觀飛旆輕
奉和春日臨渭水應令
飲馬投錢岸解釣剖璜津風絲曳香餌覆杯懷昔人
詠死牛
一朝辭紺幰千里别黃河對衣徒下泣扣角詎聞歌
陽春歌
春鳥一囀有千聲春花一叢千種名旅人無語坐(一作出)
簷楹思鄉懷土志難平唯當文共酒暫與興相迎
牛弘(字里仁安定鶉觚人開皇初授秘書監封竒章郡公後進位右光祿大夫大業六年從幸卒于)
(江都)
奉和冬至乾陽殿受朝應詔
恭己臨萬㝢宸居御八埏作貢菁茅集來朝圭黻連司
儀三揖盛掌禮九賓虔重欄映如璧複殿繞非煙
許善心(字務本高陽北新城人起家新安玉法曹陳禎明二年加通直散騎常侍聘於隋遇高祖)
(伐陳留縶賓館聞陳亡衰服號哭詔就館拜官善心伏泣受命高祖顧左右曰我平陳國唯獲此人)
(遷虞部侍郎為秘書攝太常預議定禮樂及煬帝為宇文化及所弑善心以不屈遇害)
奉和賜詩
帝道屬昇平天文預觀象兹生荷化育博施多含飬正
始振皇風端居留眷想夕拜參近侍朝恩濫弘奬温樹
貴不言克艱庶無爽
奉和還京師
重光闡帝圖肆覲荷來蘇卜洛連新邑因秦還舊都雷
警三宸衛星陳七萃驅從風折鳳羽曜日拖魚鬚憲章
殫禮樂容服偹車徒迴鑾入酆鎬從蹕度枌榆冉冉年
和變遲遲節物徂餘花照玉李細葉剪珪梧朝夕萬國
湊海會百川輸微生逢大造倏忽改榮枯
於太常寺聽陳國蔡子元所校正聲樂
維陽成禮樂治定昔君臨充庭觀樹羽之(一作上)帝仰摐
金既因鐘石變將隨河海沈湛露廢還序承風絶復尋
衮章無舊迹韶夏有餘音澤竭英莖散人遺憂思深悲
來未減瑟淚下正聞琴詎似文侯睡聊同微子吟鐘奏
殊南北商聲異古今獨有延州聽應知亡國音
奉和冬至乾陽殿受朝應詔
森森羅陛衛噦噦鏘璁珩禮殫五瑞輯樂闋九功成(闕)
古詩紀卷一百三十三
