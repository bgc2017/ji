古詩紀卷一百四明馮惟訥撰
梁第三十一
鮑子卿(詩品有梁步兵鮑行卿未知是否)
詠畫扇(玉臺新本作高爽者非今從舊本下同)
細絲本自輕弱綵何足眄直爲發紅顔謬成握中扇乍
奉長門泣時承柏梁宴思粧開已掩歌容隱而見但畫
雙黃鵠莫作孤飛燕
詠玉階(玉臺新本作何子朗者非)
玉階巳夸麗復得臨紫微北戸接翠幄南路抵金扉重
疊通日影參差藏月輝輕苔染珠履微瀲沸(一作吹拂)羅衣
獨笑崑山曲空見青鳬飛
王樞
古意應蕭信武教
朝取饑蠶食夜縫千里衣復聞南陌上日暮採蓮歸青
苔覆寒井紅藥間青薇人生樂自極良時徒見違何由
及新燕雙雙還共飛
至烏林村見採桑者因有贈
遙見提筐下翩妍實端妙將去復迴身欲語先爲笑閨
中初别離不許覓新知空結茱萸帶敢報木蘭枝
徐尚書座賦得阿隣
紅蓮披早露玉貌映朝霞飛燕啼粧罷顧插步搖花溘
匝金鈿滿參差繡領斜暮還垂瑤帳香燈照九華
湯僧濟
渫井得金釵
昔者倡家女摘花露井邊摘花還自插照井還自憐窺
窺終不罷笑笑自成妍寶釵于(一作從)此落從來非一年
翠羽成泥去金色尚如鮮此人今何在此物今空傳
楊皦
詠舞
紅顔自燕趙妙妓邁陽阿就行齊逐唱赴節闇相和折
腰送餘曲斂袖待新歌嚬容生翠羽曼睇出横波雖稱
趙飛燕比此詎成多
吳孜
春閨怨
玉關信使斷借問不相諳春光太無意窺窗來見參分
與光音絶忽值日東南柳枝皆嬲燕桑葉復催蠶物色
頓如此孀居自不堪
任豫
夏潦省宅
風棹出天街星言指沈室頓楫俄毁垣惻然悼窮陌春
爲發大道夏爲漵潮折貴者陋懷居鄙人安朝夕生長
數十載幸祐見衰白堂遺孤孩音庭餘笄齔迹入似聚
族慰出爲里仁惜
劉臻
河邊枯樹
奇樹臨芳渚半死若龍門疾風摧勁葉沙坼毁盤根將
軍猶未坐匠石不曾論無復凌雲勢空餘激浪痕可嗟
摧折盡詎得上河源
鄧鏗
和隂梁州雜怨(藝文作閨怨)
暫别猶添恨何忍别經時叢桂頻銷葉庭樹幾辭枝君
言妾貌改妾畏君心移終須一相見併得兩相知
奉和夜聽妓聲
燭華似明月鬟影勝飛橋妓兒齊鄭樂争妍學楚腰新
歌自作曲舊瑟不須調衆中俱不笑座上莫相撩
月夜閨中
閨中日巳暮樓上月初華樹隂緣砌上窗影向牀斜開
帷傷隻鳳吹燈惜落花(藝文作開屏寫密樹卷帳照垂花)誰能當此夕
獨處類倡家
聞人蒨
春日二首
愁人試出牖春色定無窮參差依網日澹蕩入簾風落
花還繞樹輕飛去隱空徒令玉筯泣雙垂明鏡中
高臺動春色清池照日華綠葵向光轉翠柳逐風斜林
有驚心鳥園多奪目花相與咸知節歎子獨離家人行
今不返何勞空折麻
顧煊(英華作愷)
賦得露
飛空猶藴狀集物始成華萎黃病秋菊厭浥長春芽非
唯溥蔓草頗亦變蒹葭仍增江海浪聊點木蘭花
王修已
九日
霜威始落翠寒氣初入堂隋珠爛似燭懸黎疑夜光舞
步因絃折歌聲隨袂揚夜深聞漏緩簷虚覺唱長
王孝禮
詠鏡
可憐不自識終爾因鏡中分眉一等翠對面兩邊紅轉
身先見動含笑逆相同猶嫌鏡裏促看人未好通
謝&KR1456;
和蕭國子詠柰花
俱榮上節初獨秀高秋晚吐綠變衰園舒紅搖落苑不
逐奇幻生寧從吹律暄幸同瑤華折爲君聊贈遠
范筠
詠愼火
(南越志曰廣州有樹可以禦火山北謂之愼火或謂之戒火多種屋上)
兹卉信叢叢微榮未足奇何期糅香草遂得遶花池忘
憂雖無用止燄或有施早得建章立幸爇柏梁垂
詠蓍
數奇不可偶性直誰能紆禎蔡伏靈異祥雲降温腴
甄固
奉和世子春情
昨晚褰簾望初逢雙燕歸今朝見桃李不啻數花飛含
愁春欲度無復寄芳菲
王環
代西封侯美人
於今辭宴語方念泣離違無因從朔鴈一向黃河飛
江伯瑤
和定襄侯楚越衫
裁縫在篋笥薰鬢帶餘香開著不忍看一見落千行
劉泓
詠繁華
可憐宜出衆的的最分明秀眉開雙眼風流著語聲
王湜(以下三人見梁詞人麗句)
贈情人
雨驟行人斷雲聚獨悲深儻更逢歸鴈一一傳情心
李孝勝
詠安仁得果
潘岳河邊返情知擲果多閉甍聽不見無奈識車何
談士雲
詠安仁得果
月上河陽縣來看洛陽花擲果人相&KR0146;非是故停車
劉憺(英華作蟾)
驚早露
九畹凝芳葉百草瑩新珠盈荷雖不潤拂竹竟難枯
賀文標
詠春風
排簾動輕幔(一作幰)汎水拂垂楊本持飄落蘂翻送舞衣
香
張騫
詠躍魚應詔
戢鱗隱繁藻頒首承綠漪何用游溟澥且躍天淵池
蕭若静
石橋
連延過絶澗迢逓跨長津已數逢仙客兼曾度獦人
蕭欣(見梁詞人麗句)
還宅作
時平有道泰世詖交情離寄言謝公叔千載留清規
桓法闓
初入山作(見華陽隱居墨帖)
(元帝在藩送碑入山今猶在朱陽館東又冇南平王蕭偉所造清遠之館即弘崇弟子桓清遠所居)
(其桓師名法闓闕作詩之師也桓師初入山曰)
寒谷夜將晨置賞復尋眞方壇垂密葉澈水渡朱鱗杏
林雖伏獸芝田詎俟人丹成方轉石鑪變欲銷銀當知
勝地遠於此絶囂塵
釋寶誌(不知何許人有人於宋太始中見之齊宋之交稍顯靈跡被髮徒跣語默不倫預言未兆)
(言多玄驗梁武帝尤深敬事天監十三年卒)
讖詩
(隋書五行志曰梁天監三年六月八日武帝講於重雲殿沙門誌公忽然起舞歌樂須臾悲泣賦五)
(言詩云云梁自天監至于大同三十餘年江表無事至太清二年臺城陷帝享國四十八年所言五)
(十裏也太清元年八月十三而侯景自懸瓠來降在丹陽之北子地帝惑朱异之言以納景景之作)
(亂始自戊辰之歲至午年帝憂崩)
樂哉三十餘悲哉五十裏但看八十三子地妖災起佞
臣作欺妄賊臣滅君子若不信吾言龍時侯賊起且至
馬中間銜悲不見喜
又
(南史梁武帝紀曰天監中沙門釋寶誌爲詩云云帝使周捨封紀之及中大同元年同泰寺災帝啓)
(封捨手迹爲之流涕帝生於甲辰三十八剋建鄴之年也遇災歲實丙寅八十三矣四月十四日而)
(火起之始自浮屠第三層三者帝之昆季次也)
昔年三十八今年八十三四中復有四城北火酣酣
又二首
(南史曰天監十年四月八日誌公於大會中作詩云云狗子景小字山家小兒猴狀景遂覆陷都邑)
(毒害皇家初自懸瓠來降懸瓠即昔之汝南也巴陵有地名三湘景奔敗處其言皆驗)
掘尾狗子自發狂當死未死齧人傷須臾之間自滅亡
起自汝隂死三湘(隋書五行志亦載此歌云兀尾狗子始著狂欲死不死齧人傷須臾之間)
(自滅亡患在汝隂死三湘横尸一旦無人藏)
山家小兒果攘臂太極殿前作虎視
釋智藏(姓顧氏吳郡吳人太初六年敇住興皇寺梁武授戒時時諮禀皇太子尤加敬接)
奉和武帝三教詩(廣弘明集云梁開善寺藏法師)
心源本無二學理共歸眞四執迷叢藥六味增苦辛資
緣良雜品習性不同循至覺隨物化一道開異津大士
流權濟訓義乃星陳周孔尚忠孝立行肇君親老氏貴
裁欲存生由外身出言千里善芬爲窮世珍理空非即
有三明似未臻近識封岐路分鑣疑異塵安知悟云漸
究極本同倫我皇體斯會妙鑒出機神眷言總歸轡迴
照引生民顧惟慙宿植邂逅逢嘉辰願陪入明解歲暮
有攸因
釋惠令
和受戒詩(庾肩吾有和太子重雲殿受戒詩)
泬寥秋氣爽搖落寒林疎風散飛廉雀浪動昆明魚是
日何爲盛證戒奉皇儲願陪升自在神通任卷舒
惠慕道士(見梁詞人麗句)
犯虜將逃作(文苑英華作顔之推題云從周入齊夜渡砥柱)
客子倦艱辛夜出小平津馬色迷關吏雞鳴起戍人露
鮮花斂影月照寶刀新問我將何去北海就孫賓
僧正惠偘(梁詞人麗句)
詠獨杵𢷬衣
非是無人助意欲自鳴砧照月斂孤影乘風送迥音言
𢷬雙絲練似奏一絃琴令君聞獨杵知妾有專心
聞侯方兒來寇
羊皮贖去士馬革斂還尸天下方無事孝廉非哭時
王金珠
子夜四時歌
(古今樂錄曰吳聲十曲一曰子夜二曰上柱三曰鳳將雛四曰上聲五曰歡聞六曰歡聞變七曰前)
(溪八曰阿子九曰丁督護十曰團扇郎竝梁所用曲鳳將雛以上三曲古有歌今不傳上聲以下七)
(曲内人包明月製舞前溪一曲餘竝王金珠所製)
春歌三首(諸曲竝見樂府玉臺新詠所載名氏與此不同者註各題下)
朱日光素水黃華映白雪折梅待佳人共迎陽春月(玉臺)
(作梁武帝下同)
階上香入懷庭中花照眼春心鬱如此情來不可限
吹漏不可停斷絃當更續俱作雙思引共奏同心曲
夏歌二首
玉盤貯朱李金杯盛白酒本欲持自親復恐不甘口(玉臺)
(作梁武帝)
垂簾倦煩熱卷幌乘清隂風吹合歡帳直動相思琴
秋歌二首
疊素蘭房中勞情桂杵側朱顔潤紅粉香汗光玉色
紫莖垂玉露綠葉落金櫻著錦如言重衣羅始覺輕
冬歌(玉臺作梁武帝秋歌首句云繡帶合歡結)
寒閨周黼帳錦衣連理文懷情入夜月含笑出朝雲
子夜變歌
七綵紫金柱九華白玉梁但歌繞不去含吐有餘香
上聲歌(玉臺作梁武帝)
花色過桃杏名稱重金瓊名歌非下里含笑作上聲
歡聞歌(玉臺作梁武帝)
豔豔金樓女心如玉池蓮持底報郎恩俱期遊梵天
歡聞變歌(玉臺作武帝歡聞歌)
南有相思木合影復同心遊女不可求誰能識得音(玉臺)
(作誰能息空隂)
阿子歌
可憐雙飛鳬飛集野田頭饑食野田草渴飲清河流
丁督護歌(玉臺作宋孝武帝)
黃河流無極洛陽數千里轗軻戎旅間何由見歡子
團扇郎
手中白團扇淨如秋團月清風任動生嬌聲任意發(樂府)
(又有團扇復團扇持許自遮面憔悴無復理羞與郎相見玉臺云桃葉作今列於晉)
包明月
前溪歌
當曙與未曙百鳥啼窗前獨眠抱被歎憶我懷中儂單
情何時雙
衛敬瑜妻王氏(霸城王整之姊適敬瑜年十六而夫亡父母舅姑咸欲嫁之不許乃截耳)
(置盤中爲誓乃止雍州刺史蕭藻嘉其美節表其門)
連理詩
(南史曰貞女亡壻種樹百株墓前柏樹忽成連理一年許還復分散女乃爲詩曰)
墓前一株柏連根復竝枝妾心能感木頽城何足奇
孤燕詩
(南史曰貞女所居戶有燕巢常雙飛來去後忽孤飛貞女感其偏棲乃以縷繫脚爲誌後歲此燕更)
(來猶帶前縷女復爲詩曰)
昔年無偶去今春猶獨歸故人恩義重不忍復雙飛
王淑英妻劉氏(淑英瑯琊人妻劉氏繪之女孝綽之妺孝綽三妺並有才學一適王淑英)
(一適張嵊一適徐悱)
昭君怨(一作昭君辭)
一生竟何定萬事最難保丹青失舊儀玉匣成秋草想
妾辭關淚至今猶未燥漢使汝南還殷勤爲人道
暮寒
梅花自爛漫百舌早迎春逾寒衣逾薄未肯惜腰身
贈夫
粧鉛點黛拂輕紅鳴環動珮出房櫳看梅復看柳淚滿
春衫中
徐悱妻劉氏(孝綽之妺稱劉三娘姊妺二人並有才學悱妻文尤清拔悱爲晉安郡卒喪還)
(建鄴劉爲祭文辭甚悽愴玉臺作劉令嫺)
和婕妤怨(樂府作王淑英今從玉臺藝文作令嫺詩)
日落應門閉愁思百端生况復昭陽近風傳歌吹聲寵
移終不恨讒枉太無情秪言爭分理非妬舞腰輕
答唐娘七夕所穿鍼
倡人效漢女靚粧臨月華連鍼學竝蒂縈縷作開花孀
閨絶綺羅攬贈自傷嗟雖言未相識聞道出良家曾停
霍君騎經過柳惠車無由一共語暫看日升霞
答外二首
花庭麗景斜蘭牖輕風度落日更新粧開簾對春(一作芳)
樹鳴鸝葉中舞戲蝶花間騖調琴本要歡心愁不成趣
良會誠非遠佳期今不遇欲知幽怨多春閨深且暮
東家挺奇麗南國擅容輝夜月方神女朝霞喻洛妃還
看鏡中色比豔似知非摛辭徒妙好連類頓乖違智夫
雖已麗傾城未敢希
聽百舌
庭樹旦新晴臨鏡出雕楹風吹桃李氣過傳(一作傳過)春鳥
聲淨寫山陽笛全作洛濱笙注意歡留聽誤令粧不成
題甘蕉葉示人
夕泣已非疎夢啼(一作題)太真數唯當夜枕知過此無人
覺
摘同心梔子贈謝娘因附此詩
兩葉雖爲贈交情永未因同心何處恨梔子最關人
代陳慶之美人爲詠
臨粧欲含涕羞畏家人知還代粉中絮擁淚不聽垂
夢見故人
覺罷方知恨人心定不同誰能對角枕長夜一邊空
有期不至
黃昏信使斷銜怨心悽悽迴燈向下榻轉面闇中啼
光宅寺
長廊欣目送廣殿悦逢迎何當曲房裏幽隱無人聲
范靜妻沈氏(唐藝文志有范靖妻沈滿願集三卷)
昭君歎二首
早信丹青巧重貨(一作賂)洛陽師(毛延夀長安人今作洛陽)千金買蟬
鬢百萬寫蛾眉
今朝猶漢地明旦入胡關情寄南雲反思逐北風還
挾琴歌(樂府作當壚曲)
逶迤起塵唱宛轉遶梁聲調弦可以進蛾眉畫未成
映水曲
輕鬢學浮雲雙蛾擬初月水澄正落釵萍開理垂髮
登樓曲
憑高川陸近望遠阡陌多相思隔重嶺相憶限長河
越城曲(樂府無名與登樓曲相次)
别怨悽歌響離啼濕舞衣願假烏棲曲翻從南向飛
晨風行
理檝令舟人停艫息旅薄河津念君劬勞冐風塵臨路
揮袂淚沾巾飈流勁潤逝若飛山高帆急絶音徽留子
句句獨言歸中心煢煢將依誰風彌葉落永離索神往
形返情錯漠循帶易緩愁難却心之憂矣頗銷鑠
戲蕭娘(玉臺作戲繡娘)
明珠翠羽帳金薄綠綃帷因風時暫舉想像見芳姿清
晨插步搖向晚解羅衣託意風流子佳情詎可私
詠燈
綺筵日巳暮羅帷月未歸開花散四照含光出九微風
軒動丹熖冰宇(律祖作水檻)澹青輝不吝輕蛾繞唯恐曉蠅
飛
詠五彩竹火籠
可憐潤霜質纖剖復毫分織作迴風苣(律祖作迎風縷)製(律祖作裁)
爲縈綺文含芳出珠被耀綵接緗裙徒嗟今麗飾豈念
昔凌雲(剖出楚山筠織成湘水紋寒銷九微火香傳百和薰氤氲擁翠被出入隨緗裙徒悲今麗質豈)
(念昔凌雲右見詩話補遺與此小異故併錄之)
詠步搖花
珠華縈翡翠寶葉間金瓊剪荷不似裝爲(律祖作拈)花如自
生低枝拂繡領微步動瑤瑛但令雲髻插蛾眉本易成
(律祖作諒非桃李節彌令蜂蝶驚)
吳興妓童
贈謝府君(玉臺列置高爽詩中題云吳興妖神贈謝府君覽今從彤管集正之)
玉釵空中墮金鈿行已歇獨泣謝春風長夜孤明月
古詩紀卷一百四
