古詩紀卷三十九明馮惟訥撰
晉第九
左思(字太沖齊國臨淄人也徵為秘書郎齊王囧命為記室辭疾不就以疾終詩品曰左思詩其)
(源出於公幹文典以怨頗為精切得諷諭之致雖野於陸機而深於潘岳謝康樂常言左太沖詩潘)
(安仁詩古今難比)
贈妹九嬪悼離詩
鬱鬱岱清海瀆所經隂精以靈為祥為禎峨峨令妹應
期誕生如蘭之秀如芝之榮總角岐嶷齓齠夙成比德
古烈異世同聲惟我惟妹寔惟同生早喪先妣恩百常
情女子有行實遠父兄骨肉之恩固有歸寧何悟離拆
隔以天庭自我不見于今二齡穆穆令妹有德有言才
麗漢班明朗楚樊默識若記下筆成篇行顯中閨名播
外藩何以為贈勉以列圖何以為言申以詩書相去在
近上下欷&KR1187;含辭滿胸鬱煩不舒
詠史八首
弱冠弄柔翰卓犖觀羣書著論準過秦作賦擬子虛邊
城苦鳴鏑羽檄飛京都雖非甲胄士疇昔覽穰苴長嘯
激清風志若無東吳鉛刀貴一割夢想騁良圖左眄澄
江湘右盼定羌胡功成不受爵長揖歸田廬
鬱鬱澗底松離離山上苖以彼徑寸莖蔭此百尺條世
胄躡高位英俊沈下僚地勢使之然由來非一朝金張
藉舊業七葉珥漢貂馮公豈不偉白首不見招
吾希段干木偃息藩魏君吾慕魯仲連談笑却秦軍當
世貴不羈遭難能解紛功成恥(善作不)受賞高節卓不羣
臨組不肯&KR1303;對珪寧肯分連璽曜前庭比之猶浮雲
濟濟京城内赫赫王侯居冠蓋蔭四術朱輪竟長衢朝
集金張館暮宿許史廬南鄰擊鐘磬北里吹笙竽寂寂
揚子宅門無卿相輿寥寥空宇中(一作内)所講在玄虛言
論準宣尼辭賦擬相如悠悠百世後英名擅八區
皓天舒白日靈景耀神州列宅紫宫裏飛宇若雲浮峨
峨高門内藹藹皆王侯自非攀龍客何為歘來游被褐
出閶闔高步追許由振衣千仞岡濯足萬里流
荆軻飲燕市酒酣氣益震哀歌和漸離謂若傍無人雖
無壯士節與世亦殊倫高眄邈四海豪右何足陳貴者
雖自貴視之若埃塵賤者雖自賤重之若千鈞
主父宦不達骨肉還相薄買臣困樵採(善作採樵)伉儷不安
宅陳平無産業歸來翳負郭長卿還成都壁立何寥廓
四賢豈不偉遺烈光篇籍當其未遇時憂在填溝壑英
雄有迍邅由來自古昔何世無竒才遺之在草澤
習習籠中鳥舉翮觸四隅落落窮巷士抱影守空廬出
門無通路枳棘塞中塗計策棄不收塊若枯池魚外望
無寸禄内顧無斗儲親戚還相蔑朋友日夜疎蘇秦北
游說李斯西上書俛仰生榮華咄嗟復彫枯飲河期滿
腹貴足不願餘巢林棲一枝可為達士模
招隠二首
杖策招隠士荒塗横古今巗穴無結構丘中有鳴琴白
雲(一作雪)停隂岡丹葩曜陽林石泉潄瓊瑶纖鱗或(善作亦)
浮沉非必絲與竹山水有清音何事待嘯歌灌木自悲
吟秋菊兼餱糧幽蘭間重襟躊躇足力煩聊欲投吾簪
經始東山廬果下自成榛前有寒泉井聊可瑩心神峭
蒨青蔥間竹柏得其真弱葉棲霜雪飛榮流餘津爵服
無常玩好惡有屈伸結綬生纏牽彈冠去竢塵惠連非
吾屈首陽非吾仁相與觀所尚逍遥撰(五臣作極)良辰
雜詩
秋風何冽冽(五臣作烈烈)白露為朝霜柔條旦夕勁綠葉日
夜黃明月出雲崖皦皦流素光披軒臨前庭嗷嗷晨鴈
翔高志局四海塊然守空堂壯齒不恒居歲暮常慨慷
嬌女詩
吾家有嬌女皎皎頗白晳小字為織(一作紈)素口齒自清
歴鬢髮覆廣額雙耳似連璧明朝弄梳臺黛眉類掃跡
濃朱衍丹脣黃吻瀾漫赤嬌語若連𤨏忿速乃明㦎握
筆利彤管篆刻未期益執書愛綈素誦習矜所獲其娣
(玉臺作姊)字惠芳兩目燦如畫輕粧喜樓邊臨鏡忘紡績舉
觶擬京兆立的成復易玩弄眉頰間劇兼機杼役從容
好趙舞延袖像飛翮上下絃柱際文史輒卷襞顧盼屏
風畫如見已指擿丹青日塵闇明義為隠賾馳騖翔園
林果下皆生摘紅葩掇紫蔕萍實驟抵擲貪華風雨中
倏忽數百適務躡霜雪戲重綦常累積并心注肴饌端
坐理盤槅翰墨戢閑按相與數離逖動為鑪鉦屈屣履
任之適止為荼菽據吹吁對鼎䥶(外編作䥶)脂膩漫白袖烟
薰染阿錫衣被皆重池(重池被之心如池也玉臺作衣破皆重施誤)難與沉
水碧任其孺子意羞受長者責瞥聞當與杖掩淚俱向
壁
張翰(字季鷹吳郡人有清才縱任不拘時人號為江東步兵齊王冏辟為東曹掾)
周小史
翩翩周生婉孌幼童年十有五如日在東香膚柔澤素
質參紅團輔圓頥菡萏芙蓉爾形既淑爾服亦鮮輕車
隨風飛霧流煙轉側猗靡顧盼(一作眄)便妍和顔善笑美
口善言
雜詩二首
暮春和氣應白日照園林青條若總翠黃華如散金嘉
卉亮有觀顧此難久耽延頸無良塗頓足託幽深榮與
壯俱去賤與老相尋歡樂不照顔慘愴發謳吟謳吟何
嗟及古人可慰心
東鄰有一樹三紀裁可拱無花復無實亭亭雲中竦隟
禽不為巢短翮莫肯任忽有一飛鳥五色雜英華一鳴
衆鳥至再鳴衆鳥羅長鳴搖羽翼百鳥互相和
思吳江歌(一曰秋風歌)
(晉文士傳云張翰有清名美望大司馬齊王冏辟為東曹掾在洛見秋風起思吳中菰飯蓴羹鱸魚)
(鱠嘆曰人生貴得適意爾何能羈宦數千里以要名爵因作此歌遂命駕還)
秋風起兮佳景時吳江水兮鱸魚肥三千里兮家未歸
恨難得兮仰天悲
張載(字孟陽安平人也博學有文章起家佐著作郎累遷弘農太守長沙王乂請為記室督拜中書)
(侍郎復領著作稱疾歸卒)
登成都白莵樓
重城結曲阿飛宇起層樓(一作區)累棟出雲表嶢&KR0034;臨太
虛高軒啟朱扉迴望暢八隅西瞻岷山嶺嵯峨似荆巫
蹲鴟蔽地生原隰殖嘉蔬雖遇堯湯世民食恒有餘鬱
鬱少城中岌岌百族居街術紛綺錯高甍夾長衢借問
揚子宅想見長卿廬程卓累千金驕侈擬五侯門有連
騎客翠帶腰吳鉤鼎食隨時進百和妙且殊披林採秋
橘臨江釣春魚黑子過龍醢果饌踰蟹蝑芳茶冠六清
溢味播九區人生苟安樂兹土聊可娛
贈虞顯度
疇昔協蘭芳繾綣在華年嘉好結平素分著寮友前謂
得終遐日綢繆永周旋吾子遭不造遘閔丁憂艱俾我
失良朋誰與吐話言一日為三秋歲况乃三年離居一
何闊結思如迴川
招隠詩
出處雖殊塗居然有輕易山林無悔恡人間實多累鵷
雛翔窮冥蒲且不能視鸛鷺遵臯渚數為矰所繫隠顯
雖在心彼我共一地不見巫山火芝艾豈相離去來捐
時俗超然辭世偽得意在丘中安事愚與智
七哀詩二首
北芒(五臣作邙)何壘壘高陵有四五借問誰家墳皆云漢世
主恭文遥相望原陵鬱膴膴季世(五臣作葉)喪亂起賊盜如
豺虎毁壤過一抔便房啟幽戶珠柙(一作匣)離玉體珍寶
見剽虜園寢化為墟周墉無遺堵蒙蘢荆棘生蹊逕登
童豎狐兔窟其中蕪穢不復掃頽隴並墾發萌隸營農
圃昔為萬乘君今為丘中土感彼雍門言悽愴哀今(五臣)
(作往)古
秋風吐商氣蕭瑟掃前林陽鳥(五臣作烏)收和響寒蟬無餘
音白露中(五臣作朝)夜結木落柯條森朱光馳北陸浮景忽
西沉顧望無所見唯覩松柏隂肅肅高桐枝翩翩棲孤
禽仰聽離鴻鳴俯聞蜻蛚吟哀人易感傷觸物增悲心
丘隴日已遠纏綿彌思深憂來令髮白誰云愁可任裵
徊向長風淚下沾衣襟
霖雨(初學記作張協今從藝文作張載)
霖雨餘旬朔濛昧日夜墜何以解愁懷置酒招親類啾
啾絲竹作伶人奏竒秘悲歌結流風逸響迴秋氣
擬四愁詩四首
我所思兮在南巢欲往從之巫山高登崖遠望涕泗交
我之懷矣心傷勞佳人遺我笥中布何以贈之流黃素
願因飄風超遠路終然莫致增永慕
我所思兮在朔湄欲往從之白雪霏登崖遠望涕泗頽
(一作垂)我之懷矣心傷悲佳人遺我雲中翮何以報之連
城璧願因歸鴻起遐翮終然莫致增永積
我所思兮在隴原欲往從之隔太山登崖遠望涕泗漣
我之懷矣心傷煩佳人遺我雙角端何以贈之雕玉環
願因行雲超重巒終然莫致增永嘆
我所思兮在營州欲往從之路阻修登崖遠望涕泗流
我之懷矣心傷憂佳人遺我綠綺琴何以贈之雙南金
願因流波超重深終然莫致增永吟
述懷詩(以下闕文)
跋陟山川千里告辭楊子哭岐墨氏感絲雲乖雨絶心
乎愴而
失題(見初學記柰部)
江南郡蔗釀液豐沛三巴黃甘瓜州素柰凡此數品殊
美絶快渴者所思銘之常帶
同前(見藝文日部)
白日隨天迴暾暾圓如規踊躍湯谷中上登扶桑枝
同前(見藝文老部)
氣力漸衰損鬢髮終以皓昔為春月華今為秋日草
張協(字景陽與兄載齊名辟公府掾轉秘書郎累遷中書侍郎轉河間内史時天下已亂遂屏居草)
(澤以屬詠自娛終於家累詩品曰張協詩其源出於王粲文體華淨少病又巧構形似之言雄於)
(潘岳靡於太沖風流調達實曠代之高手詞采蔥蒨音韻鏗鏘使人味之亹亹不倦)
詠史
昔在西京時朝野多歡娛藹藹東都門羣公祖二疏朱
軒曜金城供帳臨長衢達人知止足遺榮忽如無抽簪
解朝衣散髮歸海隅行人為隕涕賢哉此大(選作文)夫揮
金樂當年歲暮不留儲顧謂四座賓多財為累愚清風
激萬代名與天壤俱咄此蟬冕客君紳宜見書
雜詩十首
秋夜涼風起清氣蕩暄濁蜻蛚吟階下飛蛾拂明燭君
子從遠役佳人守煢獨離居幾何時鑽燧忽改木房櫳
無行跡庭草萋以綠青苔依空牆蜘蛛網四屋感物多
所懷沉憂結心曲
大火流坤維白日馳西陸浮陽映翠林迴飈扇綠竹飛
雨灑朝蘭輕露棲叢菊龍蟄暄氣凝天高萬物肅弱條
不重結芳蕤豈再馥人生瀛海内忽如鳥過目川上之
歎逝前修以自勖
金風扇素節丹霞啟隂期騰雲似涌煙密雨如散絲寒
花發黃采(五臣作彩)秋草含綠滋閒居玩萬物離羣戀(五臣作念)
所思案無蕭氏牘庭無貢公綦高尚遺王侯道積自成
基至人不嬰物餘風足染時
朝霞迎白日丹氣臨暘(善作湯)谷翳翳結繁雲森森散雨
足輕風摧勁草凝霜竦高木密葉日夜疎叢林森如束
疇昔歎時遲晚節悲年促歲暮懷百憂將從季主卜
昔我資章甫聊以適諸越行行入幽荒歐(五臣作甌)駱從祝
髮窮年非所用此貨將安設瓴甋夸璵璠魚目笑明月
不見郢中歌能否居然别陽春無和者巴人皆下節流
俗多昏迷此理誰能察
朝登魯陽關狹路峭且深流澗萬餘丈圍木數千尋咆
虎響窮山鳴鶴聒空林凄風為我嘯百籟坐自吟感物
多思情在險易常心朅來戒不虞挺轡越飛岑王陽驅
九折周文走岑崟經阻貴勿遲此理著來今
此鄉非吾地此郭非吾城羇旅無定心翩翩如懸旌出
覩軍馬陣入聞鞞鼓聲常懼羽檄飛神武一朝征長鋏
鳴鞘中烽火列邊亭捨我衡門衣更被縵胡纓疇昔懷
微志帷幕竊所經何必操干戈堂上有竒兵折衝樽俎
間制勝在兩楹巧遲不足稱拙速乃垂名
述職投邊城羈束戎旅間下車如昨日望舒四五圓借
問此何時胡蝶飛南園流波戀舊浦行雲思故山閩越
衣文蛇胡馬願度燕風土安所習由來有固然
結宇窮岡曲耦耕幽藪隂荒庭寂以閒幽(一作山)岫峭且
深凄風起東谷有渰興南岑雖無箕畢期膚寸自成霖
澤雉登壟雊寒猿擁條吟溪壑無人跡荒楚鬱蕭森投
耒循岸垂時聞樵採音重基可擬志迴淵可比心養真
尚無為道勝貴陸沈游思竹素園寄辭翰墨林
墨蜧躍重淵商羊儛野庭飛廉應南箕豐隆迎號屏雲
根臨八極雨足灑四溟霖瀝過二旬散漫亞九齡階下
伏泉涌堂上水衣生洪潦浩方割人懷昏墊情沉液潄
陳根綠葉腐秋莖里無曲突煙路無行輪聲環堵自頽
毁垣閭不隠形尺燼重尋桂紅粒貴瑶瓊君子守固窮
在約不爽貞雖榮田方贈慙為溝壑名取志於陵子比
足(五臣作之)黔婁生
襍詩
太昊啟東節春郊禮青祗鷹化日夜分雷動寒暑離飛
澤洗冬條浮飈解春澌采虹纓高雲文虬鳴隂池沖氣
扇九垠蒼生衍四垂時至萬寶成化周天地移
遊仙
峥嶸玄圃深嵯峨天嶺峭亭館籠雲構修梁流三曜蘭
葩蓋嶺披清風緣隟嘯(闕)
古詩紀卷三十九
