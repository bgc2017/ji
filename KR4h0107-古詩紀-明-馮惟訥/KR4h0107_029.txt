古詩紀卷二十九明馮惟訥撰
魏第九
阮籍(字嗣宗陳留尉氏人司空記室瑀之子容貌瓌傑志氣宏放初辟太尉掾進散騎常侍大將軍)
(司馬昭欲為其子炎求婚籍乃醉六十日不得言而止後引為從事中郎籍聞步兵厨多美酒遂求)
(為步兵校尉縱酒昏酣遺落世事又對人能為青白眼由是禮法之士深為讐疾大將軍常保持之)
(詩品曰阮籍詩其原出於小雅無雕蟲之功而詠懷之作可以陶性靈發幽思言在耳目之内情)
(寄八荒之表洋洋乎會於風雅使人忘其鄙近自致遠大頗多感慨之詞厥旨淵放歸趣難求顔延)
(之注解怯言其志)
詠懷詩三首
天地絪緼元精代序清陽曜靈和風容與明日映天甘
露被宇蓊鬱高松猗那長楚草蟲哀鳴鶬鶊振羽感時
興思企首延佇於赫帝朝伊衡作輔才非允文器非經
武適彼沅湘託分漁父優哉游哉爰居爰處
月明星稀天高氣寒桂旗翠旌珮玉鳴鸞濯纓醴泉被
服蕙蘭思從二女適彼湘沅靈幽聽微(一作遠)誰觀玉顔
灼灼春華綠葉含丹日月逝矣惜爾華繁
清風肅肅脩夜漫漫嘯歌傷懷獨寐寤言臨觴拊膺對
食忘餐世無萱草令我哀歎鳴鳥求友谷風刺愆重華
登庸帝命凱元鮑子傾蓋仲父佐桓回濱嗟虞敢不希
顔志存明規匪慕彈冠我心伊何其芳若蘭
詠懷八十二首
(阮嗣宗集傳之既久頗存譌闕世之較錄者往往肆為補綴作者之旨淆亂甚焉今以諸本參校其)
(義稍優者為正文互異者分註於下其舊有闕文疑字而今本竄益者廓其傍俟再考正)
夜中不能寐起坐彈鳴琴薄帷鑒明月清風吹我襟孤
鴻號外野翔鳥鳴北林徘徊將何見憂思獨傷心
二妃遊江濱逍遥順風翔交甫懷環珮婉孌有芬芳猗
靡情歡愛千載不相忘傾城迷下蔡容好結中腸感激
生憂思萱草樹蘭房膏沐為誰施其雨怨朝陽如何金
石交一旦更離傷
嘉樹下成蹊東園桃與李秋風吹飛藿零落從此始繁
華有憔悴堂上生荆杞驅馬舍之去去上西山趾一身
不自保何况戀妻子凝霜被野草歲暮亦云巳
天馬出西北由来從東道春秋非有託富貴焉常保清
露被臯蘭凝霜霑野草胡為媚(五臣作美)少年夕暮成醜老
自非王子晉誰能常美好
平生少年時輕薄好絃歌西遊咸陽中趙李相經過娱
樂未終極白日忽蹉跎驅馬復来歸反顧望三河黃金
百鎰盡資用常苦多北臨太行道失路將如何
昔聞東陵瓜近在青門外連畛距阡陌子母相鈎帶五
色曜朝日嘉賓四面會膏火自煎熬多財為患害布衣
可終身寵祿豈足頼
炎暑惟兹夏三旬將欲移芳樹垂綠葉青雲自逶迤四
時更代謝日月遞參差(一作差馳)徘徊空堂上忉怛莫我知
願覩卒歡好不見悲别離
灼灼西隤日餘光照我衣廻風吹四壁寒鳥相因依周
周尚銜羽蛩蛩亦念饑如何當路子磬折忘所歸豈為
夸譽名憔悴使心悲寧與燕雀翔不隨黃鵠飛黃鵠遊
四海中路將安歸
步出上東門北望首陽岑下有采薇士上有嘉樹林良
辰在何許凝霜霑衣襟寒風振山岡玄雲起重隂鳴鴈
飛南征鶗鴂發哀音素質游商聲悽愴傷我心
北里多竒舞濮上有微音輕薄閒遊子俯仰乍浮沈捷
徑從狭路僶俛趨荒淫焉見王子喬乘雲翔鄧林獨有
延年術可以(五臣作用)慰我心
湛湛長江水上有楓樹林臯蘭被徑路青驪逝駸駸遠
望令人悲春氣感我心三楚多秀士朝雲進荒淫朱華
振芬芳高蔡相追尋一為黃雀哀淚下誰能禁
昔日繁華子安陵與龍陽夭夭桃李花灼灼有輝光悦
懌若九春磬折似秋霜流盻發姿媚言笑吐芬芳携手
等歡愛宿昔同衣裳願為雙飛鳥比翼共翺翔丹青著
明誓永世不相忘
登高臨四野北望青山阿松栢翳岡岑飛鳥鳴相過感
慨懷辛酸怨毒常苦多李公悲東門蘇子狭三河求仁
自得仁豈復歎咨嗟
開秋兆凉氣蟋蟀鳴牀帷感物懷殷憂悄悄令心悲多
言焉所告繁辭將訴誰微風吹羅袂明月耀清暉晨雞
鳴高樹命駕起旋歸
昔年十四五志尚好詩書被褐懷珠玉顔閔相與期開
軒臨四野登高望所思丘墓蔽山岡萬代(集一作世)同一時
千秋萬歲後榮名安所之乃悟羡門子噭噭令自嗤
徘徊蓬池上還顧望大梁綠水揚洪波曠野莽茫茫走
獸交横馳飛鳥相隨翔是時鶉火中日月正相望朔風
厲嚴寒隂氣下微霜羈旅無儔匹俛仰懷哀傷小人計
其功君子道其常豈惜終憔悴詠言著斯章
獨坐空堂上誰可與歡者出門臨永路不見行車馬登
高望九州悠悠分曠野孤鳥西北飛離獸東南下日暮
思親友晤言用自寫
懸車在西南羲和將欲傾流光耀四海忽忽至夕冥朝
為咸池暉蒙汜受其榮豈知(集作放)窮達士一死不再生
視彼桃李花誰能久熒熒君子在何許歎息(集作曠世)未合
并瞻仰景山松可以慰吾情
西方有佳人皓若白日光被服纖羅衣左右佩䨇璜修
容耀姿美順風振微芳登高眺所思舉袂當(集作向)朝陽
寄顔雲霄間揮袖淩虛翔飄颻恍惚中流眄顧我傍悦
懌未交接晤言用感傷
楊朱泣岐路墨子悲染絲揖讓長離别飄颻難與期豈
徒燕婉情存亡誠有之蕭索人所悲旤釁不可辭趙女
媚中山謙柔愈見欺嗟嗟塗上士何用自保持
於心懷寸隂羲陽將欲冥揮袂撫長劒仰觀浮雲征雲
間有玄鶴抗志揚哀聲一飛冲青天曠世不再鳴豈與
鶉鷃遊連翩戲中庭(京師曹氏家藏阮步兵詩一卷唐人所書與世所傳多異其一篇云)
(放心懷寸隂羲和將欲冥揮袂撫長劒仰觀浮雲行雲間有立鵠抗首揚哀聲一飛冲青天疆世不再鳴安與)
(鶉鷃徒翩翩戲中庭孔宗翰亦有本與此多同)
夏后乘靈輿夸父為鄧林存亡從變化日月有浮沈鳳
皇鳴參差伶倫發其音王子好簫管世世相追尋誰言
不可見青鳥明我心
東南有射山汾水出其陽六龍服氣輿雲蓋切(一作覆)天
綱仙者四五人逍遥晏蘭房寢息一純和呼噏成露霜
沐浴丹淵中炤燿日月光豈安通(集作邇)靈臺游瀁去高
翔
殷憂令志結怵惕常若驚逍遥未終晏朱華忽西傾蟋
蟀在戶牖蟪蛄鳴中庭心腸未相好誰云亮我情願為
雲間鳥千里一哀鳴三芝延瀛洲遠遊可長生
拔劔臨白刃安能相中傷但畏工言子稱我三江旁飛
泉流玉山懸車棲扶桑日月徑千里素風發微霜勢(外編)
(作世)路有窮達咨嗟安可長
朝登洪坡顛日夕望西山荆棘被原野羣鳥飛翩翩鸞
鷖時(集作特)棲宿性命有自然建木誰能近射干復嬋娟
不見林中葛延蔓相勾連
周鄭天下交街術當三河妖冶閒都子煥耀何芬葩玄
髮發(一作照)朱顔睇眄有光華傾城思一顧遺視来相誇
(初學作過)願為三春遊朝陽忽蹉跎盛衰在湏臾離别將如
何
若花(一作木)燿四(一作西)海扶桑翳瀛洲日月經天塗明暗
不相讐(集作侔)窮達自有常得失又何求豈效路上童携
手共遨遊隂陽有變化誰云沈不浮朱鱉躍飛泉夜飛
過吳洲俛仰運天地再撫四海流繫累名利場駑駿同
一輈豈若遺耳目升遐去殷憂
昔余遊大梁登于黃華顛共工宅玄冥高臺造青天幽
荒邈悠悠悽愴懷所憐所憐者誰子明察自照妍(一作應自)
(然)應龍沈冀州妖女不得眠肆侈(一作佞)陵世俗豈云永
厥年
驅車出門去意欲遠征行征行安所如背弃夸與名夸
名不在已但願適中情單帷蔽皎日高榭隔微聲讒邪
使交疏浮雲令晝冥嬿婉同衣裳一顧傾人城從容在
一時繁華不再榮晨朝奄復暮不見所歡形黃鳥東南
飛寄言謝友生
駕言發魏都南向望吹臺簫管有遺音梁王安在哉戰
士食糟糠賢者處蒿萊歌舞曲未終秦兵巳復来夹林
非吾有朱宫生塵埃軍敗華陽下身竟為土灰
朝陽不再盛白日忽西幽去此若俯仰如何似九秋人
生若塵露天道邈悠悠齊景升丘山涕泗紛交流孔聖
臨長川惜逝忽若浮去者余不及来者吾不留願登太
華山上與松子遊漁父知世患乘流泛輕舟
一日復一夕一夕復一朝顔色改平常精神自損消胸
中懷湯火變化故相招萬事無窮極(一作理)知謀苦不饒
但恐湏臾間魂氣隨風飄終身履薄冰誰知我心焦
一日復一朝一昏復一晨容色改平常精神自飄淪臨
觴多哀楚思我故時人對酒不能言悽愴懷酸辛願耕
東臯陽誰與守其真愁苦在一時高行傷微身曲直何
所為龍蛇為我鄰
世務何繽紛人道苦不遑壯年以時逝朝露待太陽願
攬羲和轡白日不移光天階路殊絶雲漢邈無梁濯髮
暘谷濱遠遊崑嶽傍登彼列仙岨採此秋蘭芳時路烏
足爭太極可翺翔
誰言萬事囏逍遥可終生臨堂翳華樹悠悠念無形彷
徨思親友倏忽復至冥寄言東飛鳥可用慰我情
嘉時在今辰零雨灑塵埃臨路望所思日夕復不来人
情有感慨蕩漾焉能排揮涕懷哀傷辛酸誰語哉
炎光延萬里洪川蕩湍瀨彎弓掛扶桑長劔倚天外泰
山成砥礪黃河為裳帶視彼莊周子榮枯何足頼捐身
棄中野烏鳶作患害豈若雄傑士功名從此大
壯士何慷慨志欲威八荒驅車遠行役受命念自㤀良
弓挟烏號明甲有精光臨難不顧生身死魂飛揚豈為
全軀士效命争戰場忠為百世榮義使令名彰垂聲謝
後世氣節故有常
混元生兩儀四象運衡璣曒日布炎精素月垂景輝晷
度有昭回哀哉人命微飄若風塵逝忽若慶雲晞修齡
適余願光寵非巳威安期步天路松子與世違焉得淩
霄翼飄颻登雲湄嗟哉尼父志何為居九夷
天網彌四野六翮掩不舒隨波紛綸客(集作落)汎汎若浮
鳬(一作鳬鷖)生命無期度朝夕有不虞列仙停脩齡養志在
冲虚飄颻雲日間邈與世路殊榮名非已寶聲色焉足
娛採藥無旋返神仙志不符逼此良可惑令我久躊躇
王業湏良輔建功俟英雄元凱康哉美多士頌聲隆隂
陽有舛錯日月不常融天時有否泰人事多盈沖園綺
遯南嶽伯陽隱西戎保身念道真寵耀焉足崇人誰不
善始尠能尅厥終休哉上世士萬載垂清風
鴻鵠相隨飛飛飛適荒裔䨇翮臨長風湏臾萬里逝朝
餐琅玕實夕宿丹山際抗身青雲中網羅孰能制豈與
鄉曲士携手共言誓(從藝文定正)
儔物終始殊脩短各異方琅玕生高山芝英耀朱堂熒
熒桃李花成蹊將夭傷焉敢希千術三春表微光自非
淩風樹憔悴烏(一作要)有常
幽蘭不可佩朱草為誰榮脩竹隱山隂射干臨增城葛
藟延幽谷緜緜瓜瓞生樂極消靈神哀深傷人情竟知
憂無益豈若歸太清
鷽鳩飛桑榆海鳥運天池豈不識宏大羽翼不相宜招
搖安可翔不若棲樹枝下集蓬艾間上遊園圃籬但爾
亦自足用子為追隨(此首藝文類聚所載與今夲不同而義意近優觀李善文選注江文)
(通擬詠懷詩所引與藝文同亦一證也今從藝文定正)
生命辰安在憂戚涕沾襟高鳥翔山岡鷰雀棲下林青
雲蔽前庭素琴悽我心崇山有鳴鶴豈可相追尋
鳴鳩嬉庭樹焦明遊浮雲焉見孤翔鳥翩翩無匹羣死
生自然理消散何繽紛(漢魏詩集合前為一首)
步遊三衢旁惆悵念所思豈為今朝見恍惚誠有之澤
中生喬松萬世未(一作安)可期高鳥摩天飛凌雲共遊嬉
豈有孤行士垂涕悲故時
清露為凝霜華草成蒿莱誰云君子賢明達(集作自)安可
能乘雲招松喬呼噏永矣哉
丹心失恩澤重德喪所宜善言焉可長慈惠未易施不
見南飛鷰羽翼正差池高子怨新詩三閭悼乖離何為
混沌氏倏忽體貌隳
十日出暘谷弭節馳萬里經天耀四海倏忽潛濛汜誰
言焱炎久遊沒何行俟逝者豈長生亦去荆與杞千歲
猶崇朝一餐聊自巳(一作百金子)是非得失間焉足相譏理
計利知術窮哀情遽(一作克)能止
自然有成理生死道無常智巧萬端出大要不易方如
何夸毘子作色懷驕腸乘軒驅良馬憑几向膏梁被服
纖羅衣深榭設閒房不見日夕華翩翩飛路傍
夸談快憤懣情(一作惰)慵發煩心西北登不周東南望鄧
林曠野彌九州崇山抗高岑一餐度萬世千歲再浮沈
誰云玉石同淚下不可禁
人言願延年延年欲焉之黃鵠呼子安千秋未可期獨
坐山嵓中惻愴懷所思王子一何好猗靡相携持悦懌
猶今辰計校在一時置此明朝事日夕將見欺(今本作潛見安)
(能處山巖在一時置此明朝事日夕將見欺)
貴賤在天命窮達自有時婉孌佞邪子隨利来相欺孤
思損惠施但為讒夫蚩鶺鴒鳴雲中載飛靡所期焉知
傾側士一旦不可持
驚風振四野廻雲蔭堂隅牀帷為誰設几杖為誰扶雖
非明君子豈闇桑與榆世有此聾聵芒芒將焉如翩翩
從風飛悠悠去故居離麾玉山下遺弃毁與譽
危冠切浮雲長劒出天外細故何足慮高度跨一世非
子為我御逍遥遊荒裔顧謝西王母吾將從此逝豈與
蓬戶士彈琴誦言誓
河上有丈人緯蕭弃明珠甘彼藜藿食樂是蓬蒿廬豈
效繽紛子良馬騁輕輿朝生衢路旁夕瘞横術隅歡笑
不終晏俛仰復欷歔鑒兹二三者憤懣從此舒
儒者通六藝(一作義)立志不可干違禮不為動非法不肯
言渴飲清泉流饑食并(一作甘)一簞歲時無以祀衣服常
苦寒屣履詠南風緼袍笑華軒信道守詩書義不受一
餐烈烈褒貶辭老氏用長歎
少年學擊刺(集作劒)妙伎過曲城英風截雲霓超世發竒
聲揮劍臨沙漠飲馬九野坰旗幟何翩翩但聞金鼓鳴
軍旅令人悲烈烈有哀情念我平常時悔恨從此生
平畫整衣冠思見客與賓賓客者誰子倏忽若飛塵裳
衣佩雲氣言語究靈神湏臾相背弃何時見斯人
多慮令志散寂寞使心憂翺翔觀陂(一作彼)澤撫劍登輕
舟但願長閒暇後歲復来遊
朝出上東門遥望首陽基松栢鬱森沈鸝黃相與嬉逍
遥九曲間徘徊欲何之念我平居時鬱然思妖姬
王子十五年遊衍伊洛濱朱顔茂春華辯慧懷清真焉
見浮丘公舉手謝時人輕蕩易恍惚飄颻弃其身飛飛
鳴且翔揮翼且酸辛
塞(一作寒)門不可出海水焉可浮朱明不相見奄昧獨無
侯持瓜思東陵黃雀誠獨羞失勢在湏臾帶劍上吾丘
悼彼桑林子涕下自交流假乘汧渭間鞍馬去行遊
洪生資制度被服正有常尊卑設次序事物齊紀綱容
飾整顔色磬折執圭璋堂上置玄酒室中盛稲粱外厲
貞素談戶内滅芬芳放口從衷出復說道義方委曲周
旋儀姿態愁我腸
北臨乾昧谿西行遊少任遥顧望天津駘蕩樂我心綺
靡存亡門一遊不再尋儻遇晨風鳥飛駕出南(一作東)林
&KR1071;瀁瑶光中忽忽肆荒淫休息晏清都超世又誰禁(一作)
(起坐復誰禁)
人知結交易交友誠獨難險路多疑惑明珠未可干彼
求饗太牢我欲并一餐損益生怨毒咄咄復何言
有悲則有情無悲亦無思(集作無情亦無悲)苟非嬰網罟何必
萬里畿翔風拂重霄慶雲招所晞灰心寄枯宅曷顧人
間姿始(集作曲)得忘我難焉知嘿自遺
木槿榮丘墓煌煌有光色白日頽林中翩翩零路側蟋
蟀吟戶牖蟪蛄鳴荆棘蜉蝣玩三朝采采脩羽翼衣裳
為誰施俛仰自收拭生命幾何時慷慨各努力
脩塗馳軒車長川載輕舟性命豈自然勢路有所由高
名令志惑重利使心憂親昵懷反側骨肉還相讐更希
毁珠玉可用登遨遊
横術有竒士黃駿服其箱朝起瀛洲野日夕宿明光再
撫四海外羽翼自飛揚去置世上事豈足愁我腸一去
長離絶千歲復相望
猗歟上世士恬淡志安貧季葉道陵遲馳騖紛垢塵寗
子豈不類揚歌誰肯殉(一作詢)栖栖非我偶徨徨非巳倫
咄嗟榮辱事去来味道真道真信可娱清潔存精神巢
由抗高節從此適河濱
梁東有芳草一朝再三榮色容豔姿美光華耀傾城豈
為明哲士妖蠱謟媚生輕薄在一時安知百世名路端
便娟子但恐日月傾焉見冥靈木悠悠竟無形
秋駕(作税駕者誤)安可學東野窮路旁綸深魚淵潛矰設鳥
高翔汎汎乘輕舟演漾靡所望吹嘘誰以益江湖相捐
忘都冶難為顔脩容是我常兹年在松喬恍惚誠未央
(莊子逸篇尹儒學御三年而無所得夜夢受秋駕明日往朝師師曰今將教子以秋駕注曰秋駕法駕也)
咄嗟行至老僶俛常苦憂臨川羡洪波同始異支流百
年何足言但苦怨與讐讐怨者誰子耳目還相羞聲色
為胡越人情自逼遒招彼玄通士去来歸羡遊
昔有神仙士乃處射山阿乘雲御飛龍嘘噏嘰(音機小食也)
瓊華可聞不可見慷慨歎咨嗟自傷非儔類愁苦来相
加下學而上達忽忽將如何
林中有竒烏自言是鳳凰清朝飲醴泉日夕棲山岡高
鳴徹九州延頸望八荒適逢商風起羽翼自摧藏一去
崑崙西何時復廻翔但恨處非位愴恨使心傷
出門望佳人佳人豈在兹三山招松喬萬世誰與期存
亡(一作日)有長短慷慨將焉知忽忽朝日隤行行將何之
不見入秋草摧折在今時
昔有神仙者羡門及松喬噏習九陽間升遐嘰雲霄人
生樂長久百年自言遼白日隕隅谷一夕不再朝豈若
遺世物登明遂飄颻
墓前熒熒者木槿耀朱華榮好未終朝連飈隕其葩豈
若西山草琅玕與丹禾垂影臨增城餘光照九阿寧微
少年子日夕難咨嗟
歌二首(見大人先生傳拾遺作寄懷歌)
采薪者歌
日沒不周西月出丹淵中陽精蔽不見隂光代為雄亭
亭在湏臾厭厭將復隆離合雲霧兮往来如飄風富貴
俯仰間貧賤何必終留侯起亡虜威武赫荒夷邵平封
東陵一旦為布衣枝葉托根柢死生同盛衰得志從命
升失勢與時隤寒暑代征邁變化更相推禍福無常主
何憂身無歸推兹由斯理負薪又何哀
大人先生歌
天地解兮六合開星辰隕兮日月頽我騰而上將何懷
無名氏
襍歌謠辭(諺語附)
徐州歌
(晉書曰王祥隐居廬江三十餘年不應州郡之命徐州刺史吕虔檄為别駕于時寇盗充斥祥率勵)
(兵士頻討破之州界清静政化大行時人歌之為按魏志吕虔文帝時遷徐州刺史請瑯琊王祥)
(别駕)
海沂之康實頼王祥邦國不空别駕之功
滎陽令歌
(殷氏世傳曰殷褒為滎陽令廣築學館會集朋徒民知禮譲乃歌之)
滎陽令有異政修立學校人易性令我子弟耻鬭訟(樂府)
(作訟争)
行者歌(選詩拾遺作魏時童謠歌云見五行志)
(王子年拾遺記曰文帝所愛美人薛靈芸常山人也年十五容貌絶世咸熙中文帝選良家子女以)
(入六宫常山太守習谷以千金寶賂聘之以獻至京師帝以文車十乘迎之道側燒石葉之香未至)
(數十里膏燭之光相續不滅車徒咽路塵起蔽於星月又築土為臺基高三十丈列燭於臺下遠望)
(如列星之墜地又於大道之傍一里一銅表高五尺以誌里數故行者歌曰)
青槐夹道多塵埃龍樓鳳闕望崔嵬清風細雨襍香来
土上出金火照臺(此七字是妖辭也銅表誌道是土上出金之義以燭置臺下則火在土下)
(之義漢火德王魏土德王火伏而土興土上出金是魏滅而晉興之兆晉以金王也)
明帝景初中童謠
(宋書五行志曰魏明帝景初中童謠及宣王平遼東歸至白屋當還鎮長安會帝疾篤急召之乃乘)
(追鋒車東渡河終翦魏室如童謠之言也)
阿公阿公駕馬車不意阿公東渡河阿公東(晉書作来)還當
奈何
齊王嘉平中謠
(宋書五行志曰魏齊王嘉平中謠按朱虎者楚王彪小字也王凌令狐愚聞此謠謀立彪事發凌等)
(伏誅彪賜死)
白馬素羈西南馳其誰乘者朱虎騎
軍中謠
(魏略曰太祖使盧洪趙達撫軍主刺舉軍中語曰)
不畏曹公但畏盧洪曹公尚可趙達殺我
鴻臚歌
(魏略曰韓宣字景然為大鴻臚始南陽曲阜韓曁以宿德在宣前為大鴻臚及宣在官亦稱職故鴻)
(臚中為之語曰)
大鴻臚小鴻臚前後治行相曷如
夏侯歌
(魏書曰夏侯淵為將赴急疾常出敵不意故軍中語云云淵字妙才沛國譙人從魏太祖征伐封博)
(昌亭侯累官征西將軍)
典軍校尉夏侯淵三日五百六十千
州中歌
(魏略曰賈洪字叔業好學有材特精於春秋左傳與馮翊敬危材學最高故衆人為之語曰)
州中曄曄賈叔業辯論洶洶敬文通
邢子昂歌
(魏志曰邢顒太祖辟為冀州從事時人稱之)
德行堂堂邢子昂
古詩紀卷二十九
