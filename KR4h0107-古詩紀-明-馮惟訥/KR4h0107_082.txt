古詩紀卷八十二明馮惟訥撰
梁第九
沈約(字休文吳興武康人宋泰始中蔡興宗引為安西記室參軍入齊為太子家令累遷吏部郎出)
(為東陽太守明帝徵為五兵尚書及梁武受禪以佐命功除僕射歷尚書令侍中封建昌侯加特進)
(卒謚曰隐論詩品曰觀休文製五言最優詳其文體察其餘固知其憲章鮑明遠也所以不閑于)
(經綸而長于清怨永明相王愛文王元長等皆宗附之約於時謝朓未遒江淹才盡范雲名級故微)
(故約稱獨步雖文不至其工麗亦一時之選也見重閭里誦詠成音嶸謂約所著既多今剪除涇雜)
(收其精要允為中品之第矣故當詞密於范意淺於江也)
樂府
日出東南隅行(以下五言)
朝日出邯鄲照我叢臺端中有傾城豔顧景織羅紈延
軀似纖約遺視若回瀾瑶装暎層綺金服炫雕欒幸有
同匡好西仕服秦官寶劒垂玉貝汗馬餙金鞍縈場類
轉雪逸控寫(一作似)騰鸞羅衣夕解帶玉釵暮垂冠
昭君辭
朝發披香殿夕濟汾隂河於兹懷九逝自此歛雙蛾沾
妝疑湛露繞臆狀流波日見奔沙起稍覺轉蓬多胡風
犯肌骨非直傷綺羅銜涕試南望關山鬱嵯峨始作陽
春曲終成苦寒歌唯有三五夜明月暫經過
長歌行
連連舟壑改微微市朝變來功嗣往迹莫武徂升彦局
塗頓遠策留懽恨奔箭拊戚狀驚瀾循休擬回電歲去
芳願違年來苦心薦春貌既移紅秋林豈停蒨一倍茂
陵道寧思栢梁宴長戢兔園情永别金華殿聲徽無惑
簡丹青有餘絢幽籥且未調無使長歌倦
同前
春隰荑綠柳寒墀積皓雪依依往紀盈霏霏來思結思
結纏歲宴曾是掩初節初節曾不掩浮榮逐弦缺弦缺
更圓合浮榮永沈滅色隨夏蓮變態與秋霜耋道廹無
異期賢愚有同絶銜恨豈云忘天道無甄别功名識所
職竹帛尋摧裂生外苟難尋坐為長歎設
君子行
良御惑燕楚妙察亂澠淄隄傾由漏壤垣隙自危基囂
途或妄踐黨議勿輕持
從軍行
惜哉征夫子憂恨良獨多浮天出鯷海束馬渡交河雪
縈九折嶝風卷萬里波維舟無夕島秣驥乏平莎凌濤
富驚沬援木闕垂蘿江颸鳴疊嶼流雲照層阿玄埃晦
朔馬白日照吳戈寝興動征怨寤寐起還歌晨装豈輟
警夕壘詎淹和苦哉遠征人悲矣將如何
豫章行
燕陵平而遠易河清且駛一見塵波阻臨途引征思雙
劍愛匣同孤鸞悲影異宴言誠易纂清歌信難嗣卧聞
夕鍾急坐閱朝光亟往歡墜壯心來戚滿衰志徂芳無
再馥淪灰定還熾夏臺尚可忘榮辱亦奚事愧微曠士
節徒感鄙生餌勞哉納辰和地遠託聲寄
相逢狹路間
相逢洛陽道繫聲流水車路逢輕薄子竚立問君家君
家誠易知易知復易憶龍馬滿街衢飛盖交門側大子
萬戸侯中子飛而食小子始從官朝夕温省直三子俱
入門赫奕多羽翼若若青組紆煙煙金鐺色大婦遶梁
歌中婦廻文織小婦獨無事閉門聊且即綠綺試一彈
玄鶴方鼓翼
長安有狹斜行
青槐金陵陌丹轂貴遊士方驂萬乘臣炫服千金子咸
陽不足稱臨淄孰能擬
三婦豔
大婦掃玉墀中婦結羅帷小婦獨無事對鏡畫蛾眉良
人且安卧夜長方自私
江蘺生幽渚(一作塘上行)
澤蘭被荒徑孤芳豈自通幸逢瑶池曠得與金芝叢朝
承紫臺露夕潤綠池風既美脩嫮女復悦繁華童夙昔
玉霜滿旦暮翠條空葉飄儲胥右芳歇露寒東紀化尚
盈昃俗志信頽隆財殫交易絶華落愛難終所惜改驩
眄豈恨逐征蓬願回昭陽景持照長門宫
却出東西門行
驅馬城西阿遥眺想京闕望極煙原盡地遠山河沒搖
装非短晨還歌豈明發脩服悵邊羈瞻途耿鄉謁馳盖
轉徂龍回星引奔月樂去哀鏡(疑作境)滿悲來壯心歇歲
華委徂貌年霜移暮髮晨物久侵晏(一作尋)征思坐淪越
清氛掩行夢憂原盪瀛渤一念起關山千里顧丘窟
飲馬長城窟
介馬渡龍堆塗縈馬屢㢠前訪昌海驛兵燹入輪臺旌
幕卷煙雨徒御犯冰埃(闕)
青青河畔草
漠漠牀上塵心中憶故人故人不可憶中夜長嘆息歎
息想容儀不言長别離别離稍已久空牀寄杯酒
梁甫吟
龍駕有馳策日御無停隂星籥亟迴變氣化坐盈㑴寒
光稍𦕈𦕈秋塞(一作色)日沈沈高忩仄餘火(火大火心星也)傾河
駕騰參飈風折暮草驚籜(一作竿)霣層林時雲(集作雨)靄空
遠淵水結清深奔樞(一作驅)豈易紐(一作任)珠庭不可臨懷
仁每多意履順孰能禁露清一唯促緩志且移心哀歌
步梁甫歎絶有遺音
君子有所思行
晨策終南首顧望咸陽川戚里遡層闕甲館負崇軒複
塗希紫閣重臺擬望仙巴姬幽蘭奏鄭女陽春絃共矜
紅顔日俱忘白髮年寂寥茂陵宅照曜未央蟬無以五
鼎盛顧嗤三經玄
白馬篇
白馬紫金鞍停鑣過上蘭寄言狹斜子詎知隴道難赤
坂途三折龍堆路九盤冰生肌裏冷風起骨中寒功名
志所急日暮不遑飡長驅入右地輕舉出樓蘭直去巴
垂涕寧可望長安匪期定遠封無羨輕車官唯見恩義
重豈覺衣裳單本持軀命答幸遇身名完
齊謳行
東秦稱右地川隰固夷昶層峯駕蒼雲濁河流素壤青
丘良杳鬱雪宫信疎敞王佐改殷命霸功繆周網(闕)
前緩聲歌
羽人廣宵宴帳集瑤池東開霞泛彩靄澄霧迎香風龍
駕出黃苑帝服起河宫九疑&KR1922;煙雨三山馭螭鴻玉鑾
乃排月瑤軷信凌空神行燭玄漠帝旆委曾虹簫歌美
嬴女笙吹悦姬童瓊漿且未洽羽轡巳騰空息鳳曾城
曲滅景清都中隆祐集皇代委祚溢華嵩
芳樹(以下二首附謝朓集題云同沈右率諸公賦鼓吹曲名)
發萼九華隈開跗寒露側氤氲非一香參差多異色宿
昔寒飈舉摧殘不可識霜雪交横至對之長歎息
臨高臺
高臺不可望望遠使人愁連山無斷絶河水復悠悠所
思竟何在洛陽南陌頭可望不可見何用解人憂
洛陽道
洛陽大道中佳麗實無比燕裙傍日開趙帶隨風靡領
上蒲萄繡腰中合歡綺佳人殊未來薄暮空徙倚
江南曲
櫂歌發江潭采蓮渡湘南宜(一作莫)湏閒隠處舟浦予自
諳羅衣織成帶墮馬碧玉簮但令舟楫渡寧計路嶄嵌
(一作嵌嵌)
東武吟行
天德深且曠人世賤而浮東枝纔拂景西壑巳停輈逝
辭金門寵去飲玉池流霄轡一永矣俗累從此休
怨歌行
時屯寧易犯俗險信難羣坎壈元淑賦頓挫敬通文遽
淪班姬寵夙窆賈生墳短俗同如此長歎何足云
悲哉行
旅遊媚年春年春媚遊人徐光旦垂彩和露曉凝津時
嚶起稚葉蕙氣動初蘋一朝阻舊國萬里隔良辰
雜曲三首
擕手曲
捨轡下雕輅更衣捧玉牀斜簮映秋水開鏡比春粧所
畏紅顔促君恩不可長鵕冠且容裔豈吝桂枝亡
有所思
西征登隴首東望不見家關樹抽紫葉塞草發青芽昆
明當欲滿蒲萄應作花垂淚對漢使因書寄狹斜
夜夜曲(二首)
河漢縱且横北斗横復直星漢空如此寧知心有憶孤
燈曖不明寒機曉猶織零淚向誰道雞鳴徒歎息
北斗闌干去夜夜心獨傷月輝横射枕燈光半隐牀
釣竿
桂舟既容與綠浦復回紆輕絲動弱芰微楫起單鳬扣
舷忘日暮卒歲以為娱
臨碣石
碣石送返潮登罘禮朝日溟漲無端倪山島玄崇崪驥
老心未窮酬恩豈終畢
湘夫人
瀟湘風已息沅澧復安流揚蛾一含睇㛹娟好且脩捐
玦置澧浦解珮寄中洲
貞女引
貞女信無矯傍隣也見疑輕生本非惜賤軀良足悲傳
芳託嘉樹弦歌寄好詞
襄陽蹋銅蹄歌三首(一云白銅鞮歌)
分手桃林岸送别峴山頭若欲寄音信漢水向東流
生長宛水上從事襄陽城一朝遇神武奮翼起先鳴
蹀&KR0008;飛塵起左右自生光男兒得富貴何必在歸鄉
永明樂
聮翩貴遊子侈靡千金客華轂起飛塵珠履竟長陌
江南弄四首(以下雜言)
趙瑟曲(文苑英華作元帝今從樂府作沈約)
邯鄲竒弄出文梓縈絃急調切流徵玄鶴徘徊白雲起
白雲起鬱披香離復合曲未央
秦筝曲
羅袖飄纚拂雕桐促柱高張散輕宫迎歌度舞遏歸風
遏歸風止流月夀萬春歡無歇
陽春曲
楊柳垂地鷰差池緘情忍思落容儀弦傷曲怨心自知
心自知人不見動羅裙拂珠殿
朝雲曲
陽臺氤氲多異色巫山高高上無極雲來雲去常不息
常不息夢來遊極萬世度千秋
樂未央
億舜日萬堯年詠湛露歌採蓮願雜百和氣宛轉金鑪
前
四時白紵歌五首(七言)
(古今樂錄曰沈約云白紵五章勑臣約造武帝造後兩句)
春白紵
蘭葉參差桃半紅飛芳舞縠戱春風如嬌如怨狀不同
含笑流眄滿堂中翡翠羣飛飛不息願在雲間長比翼
佩服瑤草駐容色舜日堯年歡無極
夏白紵(英華作梁武帝今從樂府作沈約)
朱光灼爍照佳人含情送意遙相親嫣然一(一作宛)轉亂
心神非子之故欲誰因翡翠羣飛飛不息願在雲間長
比翼佩服瑤草駐容色舜日堯年歡無極
秋白紵
白露欲凝草巳黃金琯玉柱響洞房雙心一意俱徊翔
吐情寄君君莫忘翡翠羣飛飛不息願在雲間長比翼
佩服瑤草駐容色舜日堯年歡無極
冬白紵
寒閨晝密羅幌垂婉容麗色心相知雙去雙還誓不移
長袖拂面為君施翡翠羣飛飛不息願在雲間長比翼
佩服瑤草駐容色舜日堯年歡無極
夜白紵
秦筝齊瑟燕趙女一朝得意心相許明月如規方襲予
夜長未央歌白紵翡翠羣飛飛不息願在雲間長比翼
佩服瑤草駐容色舜日堯年歡無極
古詩紀卷八十二
