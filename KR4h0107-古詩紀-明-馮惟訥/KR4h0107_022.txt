古詩紀卷二十二明馮惟訥撰
魏第二
文帝(諱丕字子桓太祖長子八歲能屬文建安十六年為五官中郎將二十二年立為魏太子太祖)
(薨嗣位為丞相魏王稱受漢禪遂即帝位詩品曰文帝詩源出於李陵頗有仲宣之體則所計百)
(許篇率皆鄙質如偶語惟西北有浮雲十餘首殊美贍可翫始見其工矣不然何以銓衡羣彦對揚)
(厥弟者耶)
樂府
短歌行
(古今樂錄曰王僧虔拔錄云短歌行仰瞻一曲魏氏遺令使節朔奏樂魏文製此辭自撫筝和歌歌)
(者云貴官彈筝貴官即魏文也此曲聲制最美辭不可入宴樂)
仰瞻帷幕俯察几筵其物如故其人不存神靈倏忽
棄我遐遷靡瞻靡恃泣涕連連呦呦遊鹿銜草鳴麑
翩翩飛鳥挾子巢棲我獨孤煢懷此百離憂心孔疚
莫我能知人亦有言憂令人老嗟我白髮生一何早
長吟永歎懷我聖考曰仁者夀胡不是保(右一曲魏樂所奏)
(分六解解四句)
秋胡行二首(第一首一作歌魏德第二首一作浮萍篇)
堯任舜禹當復何為百獸率舞鳳凰来儀得人則安失
人則危唯賢知賢人不易知歌以詠言誠不易移鳴條
之役萬舉必全明德通靈降福自天
汎汎綠池中有浮萍寄身流波隨風靡傾芙蓉含芳菡
萏垂榮朝采其實夕佩其英采之遺誰所思在庭䨇魚
此目鴛鴦交頸有美一人婉如清揚知音識曲善為樂
方(有美四句又見善哉行)
善哉行二首(一曰擬作)
上山採薇薄暮苦饑谿谷多風霜露沾衣(一解)野雉羣雊
猿猴相追還望故鄉鬱何壘壘(二解)高山有崖林木有枝
憂来無方人莫之知(三解)人生如寄多憂何為今我不樂
歲(一作日)月如(宋書作其)馳(四解)湯湯川流中有行舟隨波轉薄
有似客遊(五解)策我良馬被我輕裘載馳載驅聊以忘憂
(六解)
有美一人婉如清揚妍姿巧笑和媚心腸知音識曲善
為樂方哀絃微妙清氣含芳流鄭激楚度宮中商感心
動耳綺麗難㤀離鳥夕宿在彼中洲延頸鼔翼悲鳴相
求眷然顧之使我心愁嗟爾昔人何以忘憂
丹霞蔽日行
丹霞蔽日采虹垂天谷水潺潺木落翩翩孤禽失羣悲
鳴雲間月盈則冲華不再繁古来有之嗟我何言(明帝步出)
(夏門行中八句與此同)
煌煌京洛行
夭夭園桃無子空長虚美難假偏輪不行(一解)淮隂五刑
鳥盡弓藏保身全名獨有子房大憤不收襃衣無帶多
言寡誠祗令事敗(二解)蘇秦之說六國以亡傾側賣主車
裂固當賢矣陳軫忠而有謀楚懷不從禍卒不救(三解)禍
夫吳起智小謀大西河何健伏尸何劣(四解)嗟彼郭生古
之雅人智矣燕昭可謂得臣峩峩仲連齊之高士北辭
千金東蹈滄海(五觧樂右一曲晉所奏)
釣竿行
東越河濟水遥望大海涯釣竿何珊珊魚尾何簁簁行
路之好者芳餌欲何為
十五
登山而遠望谿谷多所有楩柟千餘尺衆草芝盛茂華
葉耀人目五色難可紀雉雊山雞鳴虎嘯谷風起號羆
當我道狂顧動牙齒
猛虎行
與君媾新歡託配於二儀充列于紫微升降焉可知梧
桐攀鳳翼雲雨散洪池
善哉行(初學記載第一觧題云於講堂作)
朝日樂相樂酣飲不知醉悲絃激新聲長笛吹清氣(一解)
絃歌感人腸四坐皆歡悦寥寥高堂上涼風入我室(二解)
持滿如不盈有德者能卒君子多苦心所愁不但一(三解)
慊慊下白屋吐握不可失衆賓飽滿歸主人苦不悉(四解)
此翼翔雲漢羅者安所羇冲静得自然榮華何足為(五觧)
同前(藝文類聚作銅雀園詩)
朝遊高臺觀夕宴華池隂大酋奉甘醪狩人獻嘉禽(一解)
齊倡發東舞秦筝奏西音有客從南來為我彈清琴(二觧)
五音紛繁會拊者激微吟淫魚乘波聽踴躍自浮沉(三解)
飛鳥飜翔舞悲鳴集北林樂極哀情来寥亮摧肝心(四解)
清角豈不妙德薄所不任大哉子野言弭絃且自禁(五解)
(晉右二曲魏樂所奏)
折楊柳行(藝文作遊仙詩古樂府作長歌行)
西山亦(一本作一)何高高高殊無極上有兩仙僮不飲亦不
食與我一丸藥光耀有五色(一解)服藥四五日身體生羽
翼輕舉乘浮雲倏忽行萬億流覽觀四海茫茫非所識
(二解)彭祖稱七百悠悠安可原老𥅆適西戎于今竟不還
王喬假虚辭赤松垂空言(三解)達人識真偽愚夫好妄傳
追念往古事憒憒千萬端百家多迂怪聖道我所觀(四解)
(晉右一曲魏樂所奏)
燕歌行二首
秋風蕭瑟天氣凉草木搖落露為霜羣燕辭歸鴈南翔
念君客遊思斷腸(宋書作多思腸)慊慊思歸戀故鄉君何淹留
寄他方賤妾煢煢守空房憂来思君不敢忘不覺淚下
沾衣裳援琴鳴絃發清商短歌微吟不能長明月皎皎
照我牀星漢西流夜未央牽牛織女遥相望爾獨何辜
限河梁(晉樂所奏分七解)
别日何易會日難山川悠遠路漫漫鬱陶思君未敢言
寄書(一作聲)浮雲往不還涕零雨面毁形(一作容)顔誰能懷
憂獨不歎展詩清歌聊自寬樂往哀来摧心(一作肺)肝耿
耿伏枕不能眠披衣出戶步東西悲風清厲秋氣寒羅
幃徐動經秦軒仰戴(一作看)星月觀雲間飛鳥(一作鶬)晨鳴
聲可憐留連顧懷不自(一作能)存(晉樂所奏分六解宋此首文互異者竝以書)
(為正)
臨高臺
臨臺行高高以軒下有水清且寒中有黃鵠往且翻
行為臣當盡忠願今(一作令)皇帝陛下三千歲宜居此宮
鵠欲南遊雌不能隨我欲躬銜汝口噤不能開欲負
之毛衣摧頽五里一顧六里徘徊(此曲三段辭不相屬鵠欲南遊以下乃古)
(辭飛鵠行也)
陌上桑
棄故鄉離室宅遠從軍旅萬里客披荆棘求阡陌側足
獨窘步路局苲虎豹嘷動雞驚禽失羣鳴相索登南山
奈何蹈盤石樹木叢生鬱差錯寢蒿草蔭松栢涕泣雨
面霑枕席伴旅單稍稍日零落惆悵竊自憐相痛惜(右一)
(曲晉樂所奏)
秋胡行(一作佳人期)
朝與佳人期日夕殊不來嘉肴不嘗旨酒停杯寄言飛
鳥告余不能俯折蘭英仰結桂枝佳人不在結之何為
從爾何所之乃在大海隅靈若道言貽爾明珠企予望
之步立踟蹰佳人不來何得斯湏
上留田行
居世一何不同上留田富人食稻與梁上留田貧子食
糟與糠上留田貧賤亦何傷上留田祿命懸在蒼天上
留田今爾歎息將欲誰怨上留田
大墻上蒿行
陽春無不長成草木羣類隨大風起零落若何翩翩中
心獨立一何煢四時舍我驅馳今我隱約欲何為人生
居天壤間忽如飛鳥棲枯枝我今隱約欲何為適君身
體所服何不恣君口腹所嘗冬被貂鼲温暖夏當服綺
羅輕凉行力自苦我將欲何為不及君少壯之時乘堅
車策肥馬良上有滄浪之天今我難得久来視下有蠕
蠕之地今我難得久来履何不恣意遨遊從君所喜帶
我寶劔今爾何為自低卬悲麗平壯觀白如積雪利如
秋霜駮犀標首玉琢中央帝王所服辟除凶殃御左右
奈何致福祥吳之辟閭越之步光楚之龍泉韓有墨陽
苖山之鋌羊頭之鋼知名前代咸自謂麗且美曾不知
君劔良綺難忘冠青雲之崔嵬纖羅為纓飾以翠翰旣
美且輕表容儀俯仰垂光榮宋之章甫齊之高冠亦自
謂美盖何足觀排金鋪坐玉堂風塵不起天氣清涼奏
桓瑟舞趙倡女娥長歌聲恊宫商感心動耳蕩氣回腸
酌桂酒鱠鯉魴與佳人期為樂康前奉玉巵為我行觴
今日樂不可忘樂未央為樂常苦遲歲月逝忽若飛何
為自苦使我心悲
豔歌何嘗行(宋書作古辭樂府作文帝)
何嘗快獨無憂但當飲醇酒炙肥牛(一解)長兄為二千石
中兄被貂裘(二解)小弟雖無官爵鞍馬&KR0008;&KR0008;往來王侯長
者遊(三解)但當在王侯殿上快獨樗蒲六博對坐彈棋(四解)
男兒居世各當努力䠞廹日暮殊不久留(五觧)少小相觸
抵寒苦常相随忿恚安足諍吾中道與君共别離約身
奉事君禮節不可虧上慚滄浪之天下顧黃口小兒奈
何復老心皇皇獨悲誰能知(少小下為趨前為豔右一曲晉樂所奏)
月重輪行
三辰垂光照臨四海煥哉何煌煌悠悠與天地久長愚
見目前聖覩萬年明闇相絕何可勝言
詩
黎陽作三首
朝發鄴城夕宿韓陵霖雨載塗輿人困窮載馳載驅沭
雨櫛風舍我高殿何為泥中在昔周武爰暨公旦載主
南征救民塗炭彼此一時唯天所讃我獨何人能不靖
亂
殷殷其雷濛濛其雨我徒我車涉此艱阻遵彼洹湄言
刈其楚班之中路塗潦是御轔轔大車載低載昂嗷嗷
僕夫載仆載僵蒙塗冐雨沾衣濡裳
千騎隨風靡萬騎正龍驤金鼓震上下干戚紛縱横白
旄若素霓丹旗發朱光追思太王德胥宇識足臧經歴
萬歲林行行到黎陽
於譙作
清夜延貴客明燭發高光豐膳漫星陳旨酒盈玉觴絃
歌奏新曲游響拂丹梁餘(一作繁)音赴迅節慷慨時激揚
獻酬紛交錯雅舞何鏘鏘羅纓從風飛長劒自低昂穆
穆衆君子和合同樂康
孟津
良辰啟初節高會構(初學記作極)歡娱通天拂景雲俯臨四
逹衢羽爵浮象樽珍膳盈豆區清歌發妙曲樂正奏笙
竽曜靈忽西邁炎燭繼望舒翊日浮黃河長驅旋鄴都
芙蓉池作
乘輦夜行遊逍遥步西園䨇渠相漑灌嘉木繞通川卑
枝拂羽盖脩條摩蒼天驚風扶輪轂飛鳥翔我前丹霞
夾明月華星出雲間上天垂光彩五色一何鮮壽命非
松喬誰能得神仙遨遊快心意保巳終百年
於玄武陂作
兄弟共行遊驅車出西城野田廣開闢川渠互相經黍
稷何鬱鬱流波激悲聲菱芡覆綠水芙蓉發丹榮柳垂
重蔭綠向我池邊生乘渚望長洲羣鳥讙譁鳴萍藻泛
濫浮澹澹随風傾忘憂共容與暢此千秋情
至廣陵於馬上作(外編云廣陵觀兵)
(魏志黃初六年十月行幸廣陵故城臨江觀兵戍卒十餘萬旌旗數百里帝於馬上為詩曰)
觀兵臨江水水流何湯湯戈矛成山林玄甲耀日光猛
將懷㬥怒膽氣正縱横誰云江水廣一葦可以航不戰
屈敵虜戢兵稱賢良古公宅岐邑實始翦殷商孟獻營
虎牢鄭人懼稽顙充國務耕殖先零自破亡興農淮泗
間築室都徐方量宜運權略六軍咸悦康豈如東山詩
悠悠多憂傷
雜詩二首
漫漫秋夜長烈烈北風涼展轉不能寐披衣起彷徨(藝文)
(作徉)彷徨忽已久白露沾我裳俯視清水波仰看明月光
天漢回西流三五正縱横草蟲鳴何悲孤鴈獨南翔鬱
鬱多悲思綿綿思故鄉願飛安得翼欲濟河無梁向風
長歎息斷絕我中腸
西北有浮雲亭亭如車盖惜哉時不遇適與飄風會吹
我東南行行行至吳會吳會非我鄉安得久留滯棄置
勿復陳客子常畏人
於明津作
遥遥山上亭皎皎雲間星遠望使心懷遊子戀所生驅
車出北門遥望河陽城(古辭長歌行與此同後有六句曰凱風吹我棘夭夭枝葉傾黃)
(鳥飛相追咬咬弄音聲竚立望西河泣下沾羅纓)
清河作
方舟戲長水湛澹(藝文作澹澹)自浮沉絃歌發中流悲響有
餘音(一作悲風漂餘音)音聲入君懷悽愴傷人心心傷安所念
但願恩情深願為晨風鳥䨇飛翔北林
代劉勲妻王氏雜詩二首(玉臺以為王宋自作今從藝文作魏文帝)
王宋者平虜將軍劉勲妻也入門三十餘年後勲悦
山陽司馬氏女以宋無子出之還於道中作詩二首
翩翩牀前帳張(一作可)以蔽光輝昔將爾同去今將爾同
歸緘藏箧笥裏當復何時披
誰言去婦薄去婦情更重千里不唾井况乃昔所奉遠
望未為遥踟蹰不得竝
黎陽作
奉辭討罪遐征晨過黎山巉崢東濟黃河金營北觀故
宅頓傾中有高樓亭亭荆棘繞蕃叢生南望果園青青
霜露慘悽宵零彼桑梓兮傷情
寡婦(并序)
友人阮元瑜早亡傷其妻孤寡為作此詩
霜露紛兮交下木葉落兮淒淒候鴈呌兮雲中歸燕翩
兮徘徊妾心感兮惆悵白日急兮西頽守長夜兮思君
(一作君思)魂一夕兮九乖悵延竚兮仰視星月随兮天廻徒
引領兮入房竊自憐兮孤棲願從君兮終沒愁何可兮
久懷
令詩
(漢獻帝傳曰大史丞許芝條上魏王代漢圖讖王令曰昔周文王三分天下有其二以服事殷公旦)
(履天子之籍聽天下之斷終然復子明辟吾雖德不及二聖吾敗忘高山景行之義哉吾作詩云云)
(庶欲守此辭以自終卒不虚言也)
喪亂悠悠過紀白骨從横萬里哀哀下民靡恃吾將以
時整理復子明辟致仕
闕文
飲馬長城窟行
浮舟横大江討彼犯荆虜武將齊貫錍征人伐金鼔長
戟十萬隊幽冀百石弩發機若雷電一發連四五
失題(見藝文麞部)
巾車出鄴宫校獵東橋津重罝施密網䍐罼飄如雲彎
弓忽高馳一發連䨇麕
見挽船士兄弟辭别詩
舍我故鄉客將適萬里道妻子牽衣袂落淚霑懷抱
甄皇后
塘上行
(鄴都故事云魏文帝甄皇后袁紹中子熙之妻也太祖破紹文帝時為太子遂納為夫人生明帝後)
(為郭后所譛賜死後宫臨終為詩今詳其詞氣盖初見棄在後宫所作非臨終時語也樂府解題曰)
(前志云晉樂奏魏武帝蒲生篇而諸集錄皆言其詞文帝甄后所作歎以讒訴見棄猶幸得新好不)
(遺故惡焉)
蒲生我池中其葉何離離傍能行仁義莫若妾自知衆
口鑠黃金使君生别離念君去我時獨愁常苦悲想見
君顔色感結傷心脾念君常苦悲夜夜不能寐莫以豪
賢故棄捐素所愛莫以魚肉賤棄捐葱與薤莫以麻枲
賤棄捐菅與蒯出亦復苦愁入亦復苦愁邊地多悲風
樹木何翛翛從軍致獨樂延年夀千秋(右一曲本辭)
蒲生我池中蒲生我池中其葉何離離傍能行人儀莫
能縷自知衆口鑠黃金使君生别離(一解)念君去我時念
君去我時獨愁常苦悲想見君顔色感結傷心脾今悉
夜夜愁不寐(二觧)莫用豪賢故莫用豪賢故棄捐素所愛
莫用魚肉貴棄捐葱與薤莫用麻枲賤棄捐菅與蒯(三解)
倍恩者苦枯倍恩者苦枯蹶船常苦沒教君安息定慎
莫致倉卒念與君一共離别亦當何時共坐復相對(四解)
出亦復苦愁入亦復苦愁邊地多悲風樹木何蕭蕭今
日樂相樂延年夀千秋(五解樂右一曲晉所奏)
明帝(諱叡文帝子)
樂府
短歌行
翩翩春燕端集余堂隂匿陽顯節運自常厥貌淑美玄
衣素裳歸仁服德雌雄頡頏執志精專潔行馴良銜土
繕巢有式宫房不規自圓無矩而方
善哉行
我徂我征伐彼蠻虜練師簡卒爰正其旅輕舟竟川初
鴻依浦桓桓猛毅如羆(一作貅)如虎發砲若雷吐氣如雨
旄旍指麾進退應矩百馬齊轡御由造父休休六軍咸
同斯武兼塗星邁亮兹行阻行行日遠西背京許遊弗
淹旬遂届揚土奔寇震懼莫敢當御權實豎子備則亡
虜假氣游魂魚鳥為伍虎臣列將怫鬱充怒淮泗肅清
奮揚微所運德耀威惟鎮惟撫反旆言歸旆(一作告)入皇
祖(宋書樂志分為八解無懽實豎子四句)
同前四解
赫赫大魏王師徂征冐暑討亂振耀威靈(一解)汎舟黃河
隨波潺湲通渠回越行路綿綿(二解)綵旄蔽日旗旒翳天
淫魚瀺灂遊戲深淵(三解)唯塘泊(樂府作泪)從如流不為單握
揚楚心惆悵歌採薇心綿綿在淮淝願君速節(一作捷)早
旋歸(四解樂右二曲魏晉所奏)
步出夏門行(一曰隴西行)
步出夏門東登首陽山嗟哉夷叔仲尼稱賢君子退讓
小人爭先惟斯二子于今稱傳林鍾受謝節改時遷日
月不居誰得久存善哉殊復善絃歌樂情(一解)商風夕起
悲彼秋蟬變形易色隨風東西乃眷西顧雲霧相連丹
霞蔽日彩虹帶天弱水潺潺葉落翩翩孤禽失羣悲鳴
其間善哉殊復善悲鳴在其間(二解)朝遊清泠日暮嗟歸
(朝遊止此為豔)䠞廹日暮鳥鵲南飛繞樹三匝何枝可依卒逄
風雨樹折枝摧雄来驚雌雌獨愁棲夜失羣侣悲鳴徘
徊芃芃荆棘葛生綿綿感彼風人惆悵自憐月盈則冲
華不再繁古來之說嗟哉一言(䠞廹下為趨)
林鍾受謝節改時遷日月不居誰得久存商風夕起悲
彼秋蟬變形易色隨風東西乃眷西顧雲霧相連丹霞
蔽日彩虹帶天谷水潺潺葉落翩翩孤禽失羣悲鳴其
間朝遊清泠日暮嗟歸䠞廹日暮鳥鵲南飛繞樹三匝
何枝可依卒逄風雨樹折枝摧雄来驚雌雌獨愁棲夜
失羣侣悲鳴徘徊芃芃荆棘葛生綿綿感彼風人惆悵
自憐月盈則冲華不再繁古来之說嗟哉一言(右一曲疑是前)
(篇本辭見選詩外編今按樂府增六句)
月重輪行
天地無窮人命有終立功揚名行之在躬聖賢度量得
為道中
長歌行
靜夜不能寐耳聽衆禽鳴大城育狐兔高墉多鳥聲壊
宇何寥廓宿屋邪草生中心感時物撫劒下前庭(藝文作攬)
(衣下閒庭)翔徉於階際景星一何明仰首觀靈宿北辰奮休
榮哀彼失羣燕喪偶獨煢煢單心誰與侣造房孰與成
徒然喟有和悲慘傷人情余情偏易感懷往增憤盈吐
吟音不徹泣涕沾羅纓
苦寒吟
悠悠發洛都茾我征東行征行彌二旬屯吹龍(宋書作隴)陂
城(一解)顧觀故壘處皇祖之所營屋室若平昔棟宇無邪
傾(二解)奈何我皇祖潜德隱聖形雖沒而不朽書貴垂伐
名(三解)光光我皇祖軒燿同其榮遺化布四海八表以肅
清(四解)雖有吴蜀寇春秋足耀兵徒悲我皇祖不永享百
齡賦詩以寫懷伏軾淚沾纓(五解每右一曲晉樂所奏解疊首二句)
櫂歌行
王者布大化配乾稽后祗陽育則隂殺晷景應度移(一解)
文德以時振武功伐不隨重華舞干戚有苖服從媯(二解)
蠢爾吴中(一作蜀中)虜憑江棲山阻哀哉王士民瞻仰靡依
怙(三解)皇上悼愍斯宿昔奮天怒發我許昌宫列舟于長
浦(四解)翌日乘波揚棹歌悲且涼太常拂白日旗幟紛設
張(五解)將抗旄與鉞耀威於彼方伐罪以弔民清我東南
疆(將抗下為趨右一曲晉樂所奏)
種瓜篇(即春遊曲玉臺題云樂府)
種瓜東井上冉冉自踰垣與君新為婚瓜葛相結連寄
託不肖軀有如倚太山兔絲無根株蔓延自登緣萍藻
託清流常恐身不全被蒙丘山惠賤妾執拳拳天日照
知之想君亦俱然
燕歌行
白日晼晼忽西傾霜露慘悽塗階庭秋草捲葉摧枝莖
翩翩飛蓬常獨征有似遊子不安寧
古詩紀卷二十二
