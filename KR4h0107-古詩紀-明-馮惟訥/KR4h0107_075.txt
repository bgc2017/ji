古詩紀卷七十五明馮惟訥撰
梁第二
武帝(二)
詩
逸民(一作逸民吟四言)
如壟生木木有異心如林鳴鳥鳥有殊音如江遊魚魚
有浮沈巖巗山高湛湛水深事迹易見理相難尋
直石頭(以下五言)
率土皆王土安知全高尚東壟棄黍稷西遊入卿相屬
逢利建始投分參末將尺寸功未施河山賞已諒攝官
因時暇曳裾聊起望鬱盤地勢遠參差百雉壯翠壁綘
霄際丹樓青霞上夕池出濠渚朝雲生疊嶂籠鳥易為
恩屠羊無飾讓泰階端且平海水本無浪小臣何日歸
頓轡從閒放
答任殿中宗記室王中書别
(武帝初仕齊為隨王鎮西諮議參軍隨王鎮荆州帝赴鎮時同列以詩送别)
問我去何節光風正悠悠蘭華時未晏舉袂徒離憂緩
客承别酒鳴琴和好仇清宵一已曙藐爾泛長洲眷言
無歇緒深情附還(音旋)流
宴詩
止殺心自詳勝殘道未遍四主慚懷音九夷稍革面世
治非去兵國安豈忘戰釣臺聞史籍岐陽書記傳(闕)
首夏泛天池
薄遊朱明節泛漾天淵池舟揖互容與藻蘋相推移碧
沚紅菡萏白沙青漣漪新波拂舊石殘花落故枝葉軟
風易出草密路難披
登北顧樓
(梁史武帝大同十年三月幸京口城登北固樓更名北顧)
歇駕止行警迴輿暫遊識清道巡丘壑緩步肆登陟㕍
行上差池羊腸轉相逼歷覽窮天步矖矚盡地域南城
連地險北顧臨水側深潭下無底高岸長不測舊嶼石
若構新洲花如織
天安寺疏圃堂
乘和蕩猶豫此焉聊止息連山去無限長洲望不極參
差照光彩左右皆春色晻曖矚遊絲出沒看飛翼其樂
信難忘翛然寧有飾(一作極)
藉田
寅賓始出日律中方星鳥千畆土膏紫萬頃陂色縹嚴
駕佇霞昕浥露逗光曉啓行天猶暗伐鼔地未悄蒼龍
發蟠蜿青旂引窈窕仁化洽孩蟲德令禁胎夭耕藉乘
月映遺滯指秋杪年豐廉讓多歲薄禮節少公卿秉耒
耜庶甿荷鉏耰一人慙百王三推先億兆
撰孔子正言竟述懷詩
(隋志孔子正言二十卷梁武帝撰)
志學恥傳習弱冠闕師友愛悦夫子道正言思善誘刪
次起實沈殺青在建酉孤陋乏多聞獨學少擊叩仲冬
寒氣嚴霜風折細柳白水凝澗谿黃落散堆阜康哉信
股肱惟聖歸元首獨歎予一人端然無四友
遊仙
水華䆒靈奥陽精測神祕具聞上仙訣留丹未肯餌潜
名遊柱史隐迹居郎位委曲鳳臺日分明柏寝事蕭史
暫徘徊待我升龍轡
遊鍾山大愛敬寺
曰予受塵縛未得留盖纏三有同永夜六道等長眠才
性乏方便智力非善權生住無停相刹那即徂遷歎逝
比悠稔交臂乃奢年從流既難反弱喪謂不然二苦常
追隨三毒自燒然貪癡飬憂畏(一作愛)熱惱坐焦煎道心
理歸終信首故宜先駕言追善友回輿尋勝緣面勢周
大地縈帶極長川稜層疊嶂遠迤邐隥道懸朝日照花
林光風起香山飛鳥發差池出雲去連綿落英分綺色
墜露散珠圓當道蘭藿靡臨階竹便娟幽谷響嚶嚶石
瀨鳴濺濺蘿短未中攬葛嫩不任牽攀緣傍玉澗褰陟
度金泉長途弘翠微香樓間紫煙慧居超七淨梵住踰
八禪始得展身敬方乃遂心虔菩提聖種子十力(一作萬)
良福田正趣果上果歸依天中天一道長死生有無離
二邊何待空同右豈羡汾陽前以我初覺意貽爾後來
賢
會(一作述)三教
少時學周孔弱冠窮六經孝義連方冊仁恕滿丹青踐
言貴去伐為善存好生中復觀道書有名與無名妙術
鏤金版真言隐上清密行貴隂德顯證表長齡晚年開
釋卷猶日映衆星苦集始覺知因果乃方明示教惟平
等至理歸無生分别根難一執著性易驚窮源無二聖
測善非三英大椿徑億尺小草裁云萌大雲降大雨隨
分各受榮心想起異解報應有殊形差别豈作意深淺
固物情
和太子懴悔(太子即簡文)
玉泉漏向盡金門光未成繚繞聞天樂周流揚梵聲蘭
湯浴身垢懴悔淨心靈蔞草獲再鮮落花蒙重榮(闕)
十喻五首
幻
揮霍變三有恍惚隨六塵蘭園種五果雕案出八珍對
見不可信熟視事非真空生四岳想徒勞七識神著幻
是幻者知幻非幻人
如炎
亂念矚長原例見望遙扄逶迤似江漢汎濫若滄溟金
波揚素沬銀浪翻綠萍遠思如可取近至了無形熱緣
熱惚逼渴愛渴心生
靈空
物情異所異世心同所同狀如薪遇火亦似草行風迷
惑三界裏顛倒六趣中五愛性洞遠十相法靈冲皆從
妄所妄無非空對空
乾闥婆
靈海自已極滄流去無邊蜃蛤生異氣闥婆鬱中天青
城接丹霄金樓帶紫煙皆從望見起非是物理然因彼
凢俗喻此中玄又玄
夢
甘寝隨四坐盖睡依五衆違從競分諍美惡相戲弄出
家為上首入仕作梁棟色已非真實聞見相靈洞長眼
出長夜大覺和大夢
代蘇屬國婦
良人如我期不謂當過時秋風忽送節白露凝階基愴
愴獨凉枕慅慅孤月帷忽聽西北鴈似從東海湄果銜
萬里書中有生離辭惟言長别矣不復道相思胡羊久
剽奪漢節故支持帛上看未終臉下淚如絲空懷之死
擔遠勞同穴詩
古意二首
飛鳥起離離驚散忽差池嗷嘈繞樹上翩翩集寒枝既
悲征役久偏傷壠上兒寄言閨中妾此心詎能知不見
松蘿上葉落根不移
當春有一草綠花復垂枝云是忘憂物生在北堂陲飛
飛雙蛺蝶低低兩差池差池低復起此芳性不移飛蝶
雙復隻此心人莫知
𢷬衣
駕言易水北送别河之陽沈思慘行鑣結夢在空牀既
寤丹綠謬始知紈素傷中州木葉下邊城應早霜隂蟲
日慘烈庭草復芸黃金風徂清夜明月懸洞房嫋嫋同
宫女助我理衣裳參差夕杵引哀怨秋砧揚輕羅飛玉
腕弱袖低紅粧朱顔日已與盻睇色增光𢷬以一匪石
文成雙鴛鴦制握斷金刀薰用如蘭芳佳期久不歸持
此寄寒鄉妾身誰與容思君苦入腸
織婦
送别出南軒離思沈幽室調梭輟寒夜鳴機罷秋日良
人在萬里誰與共成匹願得一廻光照此憂與疾君情
倘未忘妾心長自畢
戲作
宓妃生洛浦遊女出漢陽妖閑逾下蔡神妙絶高唐綿
駒且變俗王豹復移鄉况兹集靈異豈得無方將長袂
必留客清哇咸繞梁燕趙羞容止西施慙芬芳徒聞殊
可弄定自乏明璫
七夕
白露月下團秋風枝上鮮瑤臺含碧霧羅幕生紫煙妙
會非綺節佳期乃凉年玉壺承夜急蘭膏依曉煎昔悲
漢難越今傷河易旋怨咽雙念斷悽悼(一作切)兩情懸
紫蘭始萌
種蘭玉臺下氣暖蘭始萌芬芳與時發婉轉迎節生獨
使金翠嬌偏動紅綺情二遊何足懷一顧非傾城羞將
苓芝侶豈畏鶗鴂鳴
邊戍
秋月出中天遠近無偏異共照一光輝各懷離别思
詠舞
腕弱復低舉身輕由迴縱可謂寫自歡方與心期共
詠燭
堂中綺羅人席上歌舞兒待我光泛灔為君照參差
詠筆
昔聞蘭蕙月獨是桃李年春心倘未寫為君照情筵
詠笛
柯亭有竒竹含情復抑揚妙聲發玉指龍音響鳳凰
答蕭琛
(梁書曰高祖在西邸早與琛狎每朝謙接以舊恩呼為宗老琛亦奉陳昔恩以早簉中陽夙忝同閈)
(雖迷興運猶荷洪慈上答云云)
雖云早契闊乃自非同志勿談興運初且道狂奴異
賜謝覽王暕詩
(南史曰中書侍郎謝覽侍武帝坐受敕與侍中王暕為詩答贈其文甚工武帝賜詩云)
雙文既後進二少實名家豈伊爾棟隆信乃俱國華
賜張率
(南史曰率侍武帝遊宴賦詩武帝别賜率詩曰)
東南有才子故能服官政余雖慚古昔得人今為盛
戲題劉孺手板
(南史曰武帝宴夀光殿詔羣臣賦詩時劉孺與張率竝醉未成武帝取孺手板題戲之曰)
張率東南美劉孺洛陽才攬筆便應就何事久遲回
送始安王方略入關
(梁武帝結好於魏遣始安王方略入關送之作詩曰)
如何吾幼子勝衣已别離十日無由宴千里送淚垂
覺意詩賜江革
(梁書曰時高祖盛於佛教朝賢多啓求受戒革精信因果而高祖未知謂革不奉佛教乃賜革覺意)
(詩五百字)
唯當勤精進自強行勝脩豈可作底突如彼必死囚
聯句詩
傾城非人美十載難重逢雖懷軒中意愧無鬢髮容
清暑殿效柏梁體(七言)
居中負扆寄纓紱(帝)言慙輻輳政無術(新安太守任昉)至德無
垠愧違弼(侍中徐勉)燮贊京河豈微物(丹陽丞劉汎)竊侍兩宫慙
樞密(黃門侍郎柳憕)清通簡要臣豈汨(吏部郎中謝覽)出入帷扆濫榮
秩(侍中張卷)複道龍樓歌楙實(太子中庶子王峻)空班獨坐慙羊質
(御史中丞陸杲)嗣以書記臣敢匹(右軍主簿陸倕)謬參和鼎講畫一(司徒)
(主簿劉治)鼎味參和臣多慝(司徒左西屬江曹)
古詩紀卷七十五
