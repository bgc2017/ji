古詩紀卷三十一明馮惟訥撰
晉第一
司馬懿(字仲逹河内温縣人仕魏歴事武帝文帝明帝後輔齊王為太傅相國封公孫炎受魏禪)
(追尊為宣帝廟號高祖)
讌飲歌
(晉書曰高祖伐公孫淵過温見父老故舊讌飲累日悵然有感為歌曰)
天地開闢日月重光遭逢際會奉辭遐方將掃逋(史作羣)
穢還過故鄉肅清萬里總齊八荒告成歸老待罪武陽
荀勗(字公曾潁川人初辟大將軍曹爽掾武帝受禪封濟北郡公領著作秘書監太康中遷尚書令)
從武帝華林園宴(二章初學記作荀勗從武帝華林園藝文類聚逸勗名)
(後人遂以為武帝詩誤也)
習習春陽帝出乎震(叶平聲)天施地生以應仲春思文聖
皇順時秉仁欽若靈則飲御嘉賓洪恩普暢慶乃衆臣
其慶惟何錫以帝祉肆覲羣后有客戾止外納要荒内
延卿士簫管詠德八音咸理凱樂飲酒莫不宴喜
三月三日從華林園
清節中季春姑洗通滯塞玉輅扶淥池臨川蕩苛慝
張華(字茂先范陽人晉武帝受禪以為黃門侍郎贊伐吴有功封廣武侯遷尚書後進為侍中中書)
(監盡忠匡輔加封公元康六年拜司空與趙王倫孫秀有隙為倫秀所害詩品云張華詩其源出)
(於王粲其體華豔興託不竒巧用文字務為妍冶雖名高曩代而䟽亮之士猶恨其兒女情多風雲)
(氣少謝康樂云張公雖復千篇猶一體耳今置之中品疑弱處之下科恨少在季孟之間矣)
門有車馬客行
門有車馬客問君何鄉士捷步往相訊果是舊鄰里語
昔有故悲論今無新喜清晨相訪慰日暮不能已詞端
競未究忽唱分途始前悲尚未弭後憂方復起
輕薄篇
末世多輕薄驕代(一作或)好浮華志意既(一作能)放逸貲財
亦豐奢被服極纖麗肴膳盡柔嘉童僕餘粱肉婢妾蹈
綾羅文軒樹羽盖乘馬鳴玉珂横簮刻玳瑁長鞭錯象
牙足下金鑮履手中䨇莫耶賓從煥絡繹侍御何芬葩
朝與金張期暮宿許史家甲第面長街朱門赫嵯峨蒼
梧竹葉清宜城九醖醝浮醪隨觴轉素蟻自跳波美女
興齊趙妍唱出西巴一顧城國傾千金寧(樂府作不)足多北
里獻竒舞大陵奏名歌新聲踰激楚妙妓絶陽阿玄鶴
降浮雲鱏魚躍中河墨翟且停車展季猶咨嗟淳于前
行酒雍門坐相和孟公結重關賓客不得蹉三雅来何
遲耳熱眼中花盤案互交錯坐席咸諠譁簮珥咸墮落
冠冕皆傾邪酣飲終日夜明燈繼朝霞絶纓尚不尤安
能復顧他留連彌信宿此歡難可過人生若浮寄年時
忽蹉跎促促朝露期榮樂遽幾何念此腸中悲涕下自
滂沱但畏執法吏禮防且切磋
遊俠篇
翩翩四公子濁世稱賢名龍虎相交争七國竝抗衡食
客三千餘門下多豪英遊說朝夕至辯士自縱横孟嘗
東出關濟身由鷄鳴信陵西反魏秦人不窺兵(藝文類聚作開)
(濟彊)趙勝南詛楚乃與毛遂行黃歇北適秦太子還入荆
美哉遊俠士何以尚四卿我則異於是好古師老彭
博陵王宫俠曲二首
俠客樂幽險築室窮山隂燎獵野獸稀施網川無禽歲
暮饑寒至慷慨頓足吟窮令壮士激安能懷苦心干將
坐自(闕)繁弱控餘音耕佃窮淵陂種粟著劒鐔收秋狹
路間一擊重千金棲遲熊羆穴容與虎豹林身在法令
外縱逸常不禁
雄兒任氣俠聲盖少年場借友行報怨殺人租市旁吴
刀鳴手中利劒嚴秋霜腰間义素戟手持白頭鑲騰超
如激電廻旋如流光奮擊當手决交屍自縱横寧為殤
鬼雄義不入圜墻生從命子遊死聞俠骨香身沒心不
懲勇氣加四方
遊獵篇
歲暮凝霜結堅冰沍幽泉厲風蕩原隰浮雲蔽昊天玄
雲晻&KR0008;合素雪紛連翩鷹隼始擊鷙虞人獻時鮮嚴駕
鳴儔侣攬轡過中田戎車方四牡文軒馭紫燕輿徒既
整飭容服麗且妍武騎列重圍前驅抗修旃倏忽似回
飈絡繹若浮烟鼓噪山淵動衝塵雲霧連輕繒拂素電
纖網蔭長川游魚未暇竄歸鴈不得還(一作旋)由基控繁
弱公差操黃間機發應弦倒一倒連雙肩僵禽正狼藉
落羽何翻翻積獲被山阜流血丹中原馳騁未及勌曜
靈俄移晷結罝彌藪澤囂聲振四鄙鳥驚觸白刃獸駭
掛流矢仰手接遊鴻舉足蹴犀兕如黃批狡兔青骹撮
飛雉鵠鷺不盡收鳧鷖安足視日冥徒御勞賞勤課能
否野饗會衆賓玄酒甘且旨燔炙播遺芳金觴浮素蟻
珍羞墜歸雲纖肴出淥水四氣運不停年時何亹亹人
生忽如寄居世遽能幾至人同禍福達士等生死榮辱
渾一門安知惡與美遊放使心狂覆車難再履伯陽為
我誡檢跡投清軌
壮士篇
天地相震蕩回薄不知(一作可)窮人物禀常格有始必有
終年時俛仰過功名宜速崇壯士懷憤激安能守虚冲
乘我大宛馬撫我繁弱弓長劒横九野高冠拂玄穹慷
慨成素霓嘯吒起清風震響駭八荒奮威曜四戎濯鱗
滄海畔馳騁大漠中獨步聖明世四海稱英雄
蕭史曲(藝文作張華樂府作鮑照然此詩詞格不類晉人當是鮑詩也)
蕭史愛長(一作少)年嬴女吝童顔火粒願排棄霞霧好登
攀龍飛逸(一作竟)天路鳳起出秦關身去長不返簫聲時
往還
勵志詩(九章)
太儀斡(烏括反)運天廻地游四氣鱗次寒暑環周星火既
夕忽焉素秋凉風振落熠燿宵流
吉士思秋寔感物化日與月與(平聲)荏苒代謝逝者如斯
曾無日夜嗟爾庶士胡寧自舍(去聲)
仁道不遐德輶如羽求焉斯至衆鮮克舉大猷玄漠將
抽厥緒先民有作貽我高矩
雖有淑姿放心縱逸出般(音盤)于游居多暇日如彼梓材
弗勤丹漆雖勞樸斵終負素質
養由矯矢獸號于林蒲蘆縈繳(職略反)神感飛禽末伎之
妙動物應心研精躭道安有幽深
安心恬蕩棲志浮雲體之以質彪之以文如彼南畒力
耒既勤藨(音鑣)蓘(音衮)致功必有豐殷
水積成川載瀾載清土積成山歊蒸鬱冥山不讓塵川
不辭盈勉爾(一作志)含弘以隆德聲
高以下基洪由纖起川廣自源成人在始累(上聲)微以著
乃物之理纆牽之長實累(上聲)千里
復禮終朝天下歸仁若金受礪若泥在鈞進德修業輝
光日新隰朋仰慕予亦何人
祖道征西應詔詩
赫赫大晉奄有萬方陶以仁化曜以天光貳跡陜西實
在我王内飪玉鉉外惟鷹揚四牡揚鑣玄輅振綏庶寮
羣后餞飲洛湄感離歎悽慕德遲遲
祖道趙王應詔詩
崇選穆穆利建明德(一作明明)於顯穆親時惟我王禀姿自
然金質玉相光宅舊趙作鎮冀方休寵曲錫備物煥彰
發軔上京出自天邑百寮餞行縉紳具集軒冕峩峩冠
盖習習戀德惟懷永歎弗及
太康六年三月三日後園會(四章)
暮春元日陽氣清明祁祁甘雨膏澤流盈習習祥風啓
滯導生禽鳥翔逸卉木滋榮纖條被綠翠華含英
於皇我后欽若昊乾順時省物言觀中園讌及羣辟乃
命乃延(一作初筵)合樂華池祓濯清川汎彼龍舟泝游洪源
(藝文作泝渚游源)
朱幕雲覆列坐文茵羽觴波騰品物備珍管絃繁會變
用奏新穆穆我皇臨下渥仁訓以慈惠詢納廣神好樂
無荒化達無垠
咨予微臣荷寵明時忝恩于外攸攸三期犬馬惟慕天
實為之靈啓其願邀願在兹于以表情爰著斯詩
上巳篇
仁風導和氣句芒御昊春姑洗應時月元已啓良辰密
雲蔭朝日零雨灑微塵飛軒遊九野置酒會衆賓臨川
懸廣幕夾水布長茵徘徊存往古慷慨慕先真朋從自
遠至童冠八九人追好舞雩庭擬跡洙泗濱伶人理新
樂膳夫然時珍八音硼磕奏肴爼從横陳妙舞起齊趙
悲歌出三秦春醴踰九醖冬清過十旬盛時不努力歲
暮將何因勉哉衆君子茂德景日新高飛舞鳳翼輕舉
攀龍鱗
答何劭三首
吏道何其廹窘然坐自拘纓緌為徽纆文憲焉可踰恬
曠苦不足煩促每有餘良朋貽新詩示我以游娱穆如
灑清風煥若春華敷自昔同寮寀(音菜)於今比園廬衰疾
近辱殆庶幾竝懸輿散髮重隂下抱杖臨清渠屬耳聽
鸎鳴流目翫鯈魚從容養餘日取樂於桑榆
洪鈞陶萬類大塊禀羣生明闇信異姿靜躁亦殊形自
予及有識志不在功名虚恬竊所好文學少所經忝荷
既過任白日巳西傾道長苦智短責重困才輕周任有
遺規其言明且清負乘為我戒夕惕坐自驚是用感嘉
貺寫心出中誠發篇雖温麗無乃違其情
駕言歸外庭放志永棲遲相伴步園疇春草鬱鬱滋榮
觀雖盈目親友莫與偕悟物增隆思結戀慕同儕援翰
屬新詩永歎有餘懷
情詩五首
清風動帷簾晨月照(五臣作燭)幽房佳人處遐遠蘭室無容
光襟懷擁虚景輕衾覆空牀居歡惜夜促在戚怨宵長
拊(五臣作撫)枕獨嘯歎感慨心内傷
游目四野外逍遥獨延佇蘭蕙緣清渠繁華蔭綠渚佳
人不在兹取此欲誰與巢居知風寒穴處識隂雨不曾
遠别離安知慕儔侣
北方有佳人端坐鼓鳴琴終晨撫管絃日夕不成音憂
来結不解我思存所欽君子尋時役幽妾懷苦心初為
三載别於今久滯淫昔邪生戶牖庭内自成隂翔鳥鳴
翠偶草蟲相和吟心悲易感激俛仰淚流衿願託晨風
翼束帶侍衣衾
明月曜清景曨光照玄墀幽人守静夜廻身入空帷
束帶俟將朝廓落晨星稀寐假交精爽覿我佳人姿巧
笑媚懽(一作讙)靨聯娟眸與眉寤言增長嘆悽然心獨悲
君居北海陽妾在江南隂懸邈極修途(一作途遠)脩山川阻
且深承懽注隆愛結分投所欽銜恩(一作思)篤守義萬里
託微心
感婚詩
駕言遊東邑東邑紛穰穰婚姻及良時嫁娶避當梁窈
窕出閨女嬿婉姬與姜素顔發紅華美目流清揚韡煒
衆親盛於我猶若常譬彼暮春草榮華不再陽
雜詩三首
晷度隨天運四時互相承東壁正昏中涸隂寒節升繁
霜降當夕悲風中夜興朱火青無光蘭膏坐自凝重衾
無暖氣挾纊如懷冰伏枕終遥夕寤言莫予應永思慮
崇昔慨然獨拊膺
逍遥游春空(一作宫)容與淥池阿白蘋開素葉朱草茂丹
華微風搖&KR0581;若增波動芰荷榮彩曜中林流馨入綺羅
王孫遊不歸修路邈以遐誰與翫遺芳佇立獨咨嗟
荏苒日月運寒暑忽流易同好逝不存迢迢遠離析房
櫳自来風戶庭無行迹蒹葭生牀下蛛蝥網四壁懷思
豈不隆感物重鬱積遊鴈比翼翔歸鴻知接翮来哉彼
君子無愁徒自隔
擬古(見藝文松類有詩無題古遺集云擬古)
松生壠坂上百尺下無枝東南望河尾西北隠崑崖剛
風振山籟朋鳥夜驚離悲凉貫年節葱翠恒若斯安得
草木心不怨寒暑移
遊仙詩三首(以下闕文)
雲霓垂藻旒羽袿揚輕裾飄登清雲間論道神皇廬蕭
史登鳳音王后吹鳴竽守精味玄妙逍遥無為墟
玉珮連浮星輕冠結朝霞列坐王母堂豔體飡瑶華湘
妃詠涉江漢女奏陽阿
乘雲去中夏隨風濟江湘亹亹陟高陵遂升玉巒陽雲
娥薦瓊石神妃侍衣裳
贈摯仲洽詩
君子有逸志棲遲於一丘仰蔭高林茂俯臨淥水流恬
淡養玄虚沈精研聖猷
招隠二首
隠士託山林遁世以保真連惠亮未遇雄才屈不伸
棲遲四野外陸沈背當時循名掩不著藏器待無期羲
和策六龍弭節越崦嵫盛年俛仰過忽若振輕絲
成公綏(字子安東郡白馬人也少有俊才詞賦甚麗張華雅重綏薦為太常博士歴秘書郎遷中)
(書郎每與華受詔並為詩賦泰始九年卒)
中宫詩二首(按樂府載張華晉中宫所歌一首體與此同)
殷湯令妃有華之女仁教内修度義以處清謐後宫九
嬪有序尹為媵臣遂作元輔(周詩逸軌作賢明頌)
天地不獨立造化由隂陽乾坤垂覆載日月曜重光治
國先家道立教起閨房二妃濟有虞三母隆周王塗山
興大禹有莘佐成湯齊晉霸諸侯皆賴姬與姜關雎思
賢妃此言安可忘
行思(一云途中作)
洋洋熊耳流巍巍伊闕山高岡碣崔嵬雙阜夾長川素
石何磷磷水禽何翩翩遠涉許潁路顧思邈綿綿鬱陶
懷所親引領情緬然
遊仙詩
盛年無幾時奄忽行欲老那得赤松子從學度世道西
入華隂山求得神芝草珠玉猶戴土何惜千金寶但願
垂無窮與君長相保
古詩紀卷三十一
