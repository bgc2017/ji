古詩紀卷六十四明馮惟訥撰
宋第十
何偃(字仲宏廬江人元嘉中位太子中庶子孝武時累遷吏部尚書遷侍中卒)
冉冉孤生竹(拾遺作擬古)
流萍依清源孤鳥宿深沚蔭幹相經縈風波能終始草
生有日月婚年行及紀思欲侍衣裳關山分萬里徒作
春夏期空望良人軌芳色宿昔事誰見過時美凉鳥臨
秋竟歡願亦云巳豈意倚君恩坐守零落耳
荀㫤(字茂祖元嘉初以文義至中書郎)
擬相逢狭路間(樂府作長安有狭邪行)
朝發邯鄲邑暮宿井陘間井陘一何狭車馬不得旋邂
逅相逢值﨑嶇交一言一言不容多伏軾問君家君家
誠易知易知復易博南面平原居北趣相如閣飛樓臨
名都通門枕華郭入門無所見但見雙棲鶴栖鶴數十
雙鴛鴦羣相追大兄珥金璫中兄振纓緌伏臘一来歸
鄰里生光輝小弟無所為鬭雞東陌逵大婦織紈綺中
婦縫羅衣小婦無所作挟瑟弄音徽丈人且却坐梁塵
將欲飛
擬青青河畔草
熒熒山上火苕苕隔隴左隴左不可至精爽通寤寐寤
寐衾幬同忽覺在他邦他邦各異邑相逐不相及迷墟
在望煙木落知冰堅升朝各自進誰肯相攀牽客從北
方来遺我端弋綈命僕開弋綈中有隐起珪長跪讀隐
珪辭苦聲亦悽上言各努力下言長相懷
江智淵(濟陽考城人為随王誕後軍參軍累遷從事中郎將誕將為逆智淵請假先返誕事發除)
(中書侍郎出為新安王長史卒初學作江智泉蓋避唐諱也)
宣貴妃挽歌
袿襚来塵寂筵俎竟虛存雲松方靄露風草巳聲原
湯惠休(字茂遠初入沙門名惠休孝武命使還俗本姓湯位至揚州刺史詩品曰惠休滛靡情)
(過其才世遂匹之鮑昭恐商周矣羊曜璠云是顔公忌昭之文故立休鮑之論)
怨詩行
明月照高樓含君千里光巷中情思滿斷絶孤妾腸悲
風盪帷帳瑶翠坐自傷妾心依天末思與浮雲長嘯歌
視秋草幽葉豈再揚暮蘭不待歲離華能幾芳願作張
女引流悲繞君堂君堂嚴且秘絶調徒飛揚
江南思
幽客海隂路留戍淮陽津垂情向春草知是故鄉人
楊花曲三首
葳蕤華結情宛轉風含思掩涕守春心折蘭還自遺
江南相思引多歎不成音黃鶴西北去銜我千里心
深堤下生草高城上入雲春人心生思思心長為君
白紵歌二首
琴瑟未調心已悲任羅勝綺彊自持忍思一舞望所思
將轉未轉恒如疑桃花水上春風出舞袖逶迤鸞照日
徘徊鶴轉情豔逸君為迎歌心如一
少年窈窕舞君前容華豔豔將欲然為君嬌凝復遷延
流目送笑不敢言長袖拂面心自煎願君流光及盛年
秋風(一作秋歌)
秋風嫋嫋入曲房羅帳含月思心傷蟠蟀夜鳴斷人腸
長夜思君心飛揚他人相思君相㤀錦衾瑶席為誰芳
(一作徒為芳)
秋思引
秋寒依依風過河白露蕭蕭洞庭波思君末光光已滅
眇眇悲望如思何
楚明妃曲
瓊臺彩楹桂寢雕甍金閨流耀玉牖含英香芬幽靄珠
彩珍榮文羅秋翠紈綺春輕驂駕鸞鶴往来仙靈含姿
綿視微笑相迎結蘭枝送目成當年為君榮
贈鮑侍郎(見鮑明遠集)
玳枝兮金英綠葉兮金莖不入君玉杯低彩還自榮想
君不相艷酒上視塵生當令芳意重無使盛年傾
孔欣(以下爵里無考)
置酒高樓上
置酒宴友生高會臨疎櫺芳俎列嘉肴山罍滿春青廣
樂充堂宇絲竹横兩楹邯鄲有名倡承間奏新聲八音
何寥亮四座同歡情舉觴發湛露銜杯詠鹿鳴觴謠可
相娱揚解意何榮顧歡来義士暢哉矯天誠朝日不夕
盛川流常宵征生猶懸水溜死若波瀾停當年貴得意
何能競虛名
相逢狭路間
相逢狭路間道狭正踟蹰如何不羣士行吟戲路衢輟
步相與言君行欲焉如淳朴久巳凋榮利迭相驅流落
尚風波人情多遷渝勢集堂必滿運去庭亦虚競趨嘗
不暇誰肯眷桑樞無為肆獨往只將困淪胥未若及初
九携手歸田廬躬耕東山畔樂道詠玄書狭路安足遊
方外可寄娱
祠太廟
束帶從王事結纓奉清祀肅肅禁闈内翳然絶塵軌峩
峩高堂上層構鬱雲起明發修薦享矜悚不遑止磬折
階廊間棲棲常靡已
伍緝之
勞歌二首
幼童輕歲月謂言可久長一朝見零悴歎息向秋霜迍
邅已窮極疢痾復不康每恐先朝露不見白日光庶幾
盛年時暫遂情所望吉辰既乖越来期眇未央促促歲
月盡窮年空悲傷
女蘿依附松終巳冠高枝浮萍生託水至死枯不萎傷
哉抱關士獨無松與期月色似冬草居身苦且危幽生
重泉下窮年冰與澌多謝負郭生無所事六竒勞為社
下宰時無魏無知
袁伯文
楚妃歎
玉墀滴淒露羅幌已依霜逢春每先絶爭秋欲幾芳
述山貧
傭滌倦閭閈耕牧憊松丘製荷依露壑搴若逗霜洲鬢
垂驚年素膚耗盈帶憂幸有深棲性幽山可以留
湛茂之
歴山草堂應教(南平王鑠有過歴山湛長史草堂詩)
閉戶守玄漠無復車馬跡衰廢歸丘樊歲寒見松栢身
慚睢陽老名忝梁園客習隐非朝市追常在山澤離離
插天樹磊磊雲間石持此怡一生傷哉駒度隙
張望(一作晉人)
蜡除詩
玄靈告稔謝青龍駕拂軫鮮冰迎流結凝霤垂簷霣人
欣八蜡暢詎知歲聿盡
貧士
荒墟人迹稀隐僻閭鄰闊葦籬自朽損毁屋正寥豁炎
夏無完絺玄冬無暖褐四體困寒暑六時疲饑渴營生
生愈瘁愁来不可割
蕭璟
貧士詩
四時迭来往苦辛随事廹三冬泣牛衣五月披裘客遲
遲春日永憂来安所適季秋授衣節荷裳竟不易班超
棄筆硯婁敬脱挽軛雖云丈夫志終涉自媒迹賢哉顔
氏子飲水常怡懌
徐諼
華林北澗
總長潭兮括遠源下沈溜兮起輕泉廻溪浚兮曲沼阻
衝波激兮瀨淺淺貫九谷兮積靈芝飛清濤兮潔澄連
(一作川)
王叔之
遊羅浮山(藝文作宋王叔之)
菴靄靈嶽開景神封綿界盤址中天舉峯孤樓側挺層
岫廻重風雲秀體卉木媚容(闕)
擬古(藝文作晉王叔之詩彙作曹毗者非)
客從北方来言欲到交趾遠行無他貨惟有鳳皇子百
金我不欲千金難為市(闕)
伏系之
詠椅桐詩
亭亭椅桐鬱茲庭圃翠條疎風綠柯蔭宇(闕)
許瑤(詩品冇齊朝請許瑶之又云許長於短句詠物或即此也)
擬自君之出矣(藝文作宋孝武帝)
自君之出矣金翠闇無精思君如日月廻環晝夜生
詠柟榴枕
端木生河側因病遂成妍朝將雲髻别夜與蛾眉連
閨婦答鄰人
昔如影與形今如胡與越不知行遠近忘却離年月
賀道慶(會稽人世以儒術顯)
離合詩
促席宴閒夜足歡不覺疲詠歌無餘願永言終在斯(信字)
沈慶之(字宏先吴興武康人初事文帝累以戰伐有功加建威將軍後為孝武撫軍中兵參軍元)
(兇劭弑逆慶之奉孝武討之孝武踐祚以為領軍將軍兖州刺史封南昌縣公以年滿七十固辭就)
(第廢帝即位加侍中太尉以盡言諫諍齎藥賜死)
侍宴詩
(南史云孝武嘗歡飲普令羣臣賦詩慶之粗有口辨手不知書上逼令作詩慶之曰臣請口受師伯)
(上令顔師伯執筆慶之口受云云上甚悦衆坐並稱其辭意之美)
微生遇多幸得逢時運昌朽老筋力盡徒步還南岡辭
榮此聖世何媿張子房
劉俣
詩一首
(南史曰俣彦節子也嘗賦詩云云後彦節與袁粲謀誅齊高帝不尅死俣亦被害)
城上草植根非不高所恨風霜早
王歆之
效孫皓爾汝歌
(南史曰河東王歆之嘗為南康劉邕相素輕邕後歆之與邕俱與元會並坐邕謂歆之曰卿昔見臣)
(今能見勸一杯酒否歆之因效孫皓歌答之)
昔為汝作臣今與汝比肩既不勸汝酒亦不願汝年
陸凱
贈范曄詩
(荆州記曰陸凱與范曄交善自江南寄梅花一枝詣長安與曄兼贈詩曰)
折花逢驛使寄與隴頭人江南無所有(一作别信)聊贈一枝
春
漁父
答孫緬歌
(南史曰漁父者不知姓名亦不知何許人太康孫緬為潯陽太守落日逍遙渚際見一輕舟凌波隐)
(顯俄而漁殳至神韻蕭灑垂綸長嘯緬甚異之褰裳涉水與之論用世之道漁父曰僕山海狂人不)
(達世務未辨賤貧無論榮貴乃歌云云於是悠然鼓棹而去)
竹竿籊籊河水浟浟相㤀為樂貪餌吞鈎非夷非惠聊
以㤀憂
鮑令暉(詩品曰齊鮑令暉歌詩往往嶃絶清巧擬古猶勝唯百願滛矣昭常答孝武云臣妹才自)
(亞於左芬臣才不及太沖爾)
擬青青河畔草
褭褭臨窗竹藹藹垂門桐灼灼青軒女泠泠高堂(一作臺)
中明志逸秋霜玉顔掩春紅人生誰不别恨君早從戎
鳴絃慙夜月紺黛羞春風
擬客從遠方来
客從遠方来贈我漆鳴琴木有相思文絃有别離音終
身執此調歲寒不改心願作陽春曲宫商長相尋
代葛沙門妻郭小玉作二首
明月何皎皎垂幌照羅茵若共相思夜知同憂怨晨芳
華豈矜貌霜露不憐人君非青雲逝飄迹事咸秦妾持
一生淚經秋復度春
君子將遙役遺我雙題錦臨當欲去時復留相思枕題
用常著心枕以憶同寢行行日已遠轉覺思彌甚
古意贈今人(樂府作吴邁遠)
寒鄉無異服氊褐代文練日月望君歸年年不解綖荆
揚春早和幽冀猶霜霰北寒妾已知南心君不見誰為
道辛苦寄情雙飛燕形廹杼煎絲顔落風催電容華一
朝改唯餘心不變
題書後寄行人(樂府作自君之出矣)
自君之出矣臨軒不解顔砧杵夜不發高門晝恒關帳
(一作幃)中流熠燿庭前華紫蘭楊枯識節異鴻歸(一作来)知
客寒遊用暮冬盡除春待君還(樂府作遊取暮春盡餘思待君還)
寄行人
桂吐兩三枝蘭開四五葉是時君不歸春風徒笑妾
古詩紀卷六十四
