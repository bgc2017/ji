古詩紀卷九十一明馮惟訥撰
梁第十八
吳均(字叔庠吳興故鄣人也好學有俊才天監初柳惲為吳興召補主簿日引與賦詩均文體清拔)
(有古氣好事者效之謂為吳均體建安王引為記室尋為國侍郎還除奉朝請奉詔撰通史未就而)
(卒)
樂府
戰城南
蹀躞青驪馬往戰城南畿五歴魚麗陣三入九重圍名
慴武安將血汙秦王衣為君意氣重無功終不歸
又(此與下篇藝文失題列戰城南後英華遂以為題當再考)
前有濁樽酒(一作酒尊)憂思亂紛紛小來(一作少年)重意氣學劒
不學文忽值胡關靜匈奴遂兩分天山巳半出龍城無
片雲漢世平如此何用李將軍
又(詩彙作胡無人行)
陌上何諠諠匈奴圍塞垣黑雲藏趙樹黃塵埋隴垠天
子羽書勞將軍在玉門(闕)
雉子斑
可憐雉子斑羣飛集野甸文章始陸離意氣巳驚狷幽
并遊俠子直心亦如箭生死報君恩誰能孤恩眄
入關
羽檄起邊庭烽火亂如螢是時張博望夜赴交河城馬
頭要落日劒尾掣流星君恩未得報何論身命傾
梅花落
終冬十二月寒風西北吹獨有梅花落飄蕩不依枝流
連逐霜彩散漫下冰澌何當與春日共映芙蓉池
城上烏
鳴鳴城上烏翩翩尾畢逋凢生八九子夜夜啼相呼質
微知慮少體賤毛衣麤陛下三萬歲臣至執金吾
從軍行
男兒亦可憐立功在北邊陣頭横却月馬腹帶連錢懷
戈發隴坻乘凍至遼川微誠君不愛終自直如弦
胡無人行
劒頭利如芒恒持照眼光鐵騎追驍虜金羈討黠羌高
秋八九月胡地早風霜男兒不惜死破膽與君嘗
雉朝飛操
二月雉朝飛横行傍壠歸斜看水外翟側聽嶺南翬躞
蹀恒欲戰耿耿恃彊威當令君見賞何辭碎錦衣
渡易水(一作荆軻歌)
襍虜客來齊時余在角觝揚鞭渡易水直至龍城西日
昏笳亂動天曙馬爭嘶不能通瀚海無面見三齊
結客少年場
結客少年歸翩翩駿馬肥報恩殺人竟賢君賜錦衣握
蘭登建禮拖玉入含暉顧看草玄者功名終自微
妾安所居
賤妾先有寵蛾眉進不遲一從西北麗無復城南期何
因(一作用)暫豔逸豈為乏妍姿徒有黃昏望寧遇青樓時
惟惜應門掩方餘永巷悲匡牀終不共何由横自私
送歸曲
送子獨南歸攬衣空憫默關山晝欲暗河冰夜向塞燕
至他人鄉鴈去還誰國寄子兩行書分明達濟北
夾樹
桂樹夾長陂復值清風吹氛氲揉芳葉連綿交密枝能
迎春露點不逐秋風移願君長惠愛當使歲寒知
城上麻
麻生滿城頭麻葉落城溝麻莖左右披溝水東西流少
年感恩命奉劒事西周但令直心盡何用返封侯
擬古四首
陌上桑
嫋嫋陌上桑蔭陌復垂塘長條映白日細葉隠鸝黃蠶
饑妾復思拭淚且提筐故人寧知此離恨煎人腸
秦王卷衣
咸陽春草芳秦帝卷衣裳玉檢茱萸匣金泥蘇合香初
芳薰複帳餘輝耀玉牀當須晏朝罷持此贈華陽(一作龍陽)
采蓮曲
錦帶襍花鈿羅衣垂綠川問子今何去出采江南蓮遼
西三千里欲寄無因緣願君早旋返及此荷花鮮
攜手曲
豔裔陽之春攜手清洛濱雞鳴上林苑薄暮小平津長
裾藻白日廣袖帶芳塵故交一如此新知詎憶人
采蓮曲(初學作元帝題云賦得涉江采芙蓉)
江風當夏(一作夜)清桂檝(一作擢)逐流縈初疑京兆劒復似
漢冠名荷香帶風遠蓮影向根生葉卷珠難溜花舒紅
易傾日暮鳬舟滿歸來度錦城
三婦豔詩
大婦弦初切中婦管方吹小婦多姿態含笑逼清巵佳
人勿餘及殷勤妾自知
大垂手(以下二首藝文作簡文帝)
垂手忽迢迢飛燕掌中嬌羅衫恣風引輕帶任情搖詎
似長沙地促舞不回腰
小垂手
舞女出西秦躡影舞陽春且復小垂手廣袖拂紅塵折
腰應兩笛頓足轉雙巾蛾眉與曼臉見此空愁人
有所思
薄暮有所思終持淚煎骨春風驚我心秋露傷君髮
雍臺
雍臺十二樓樓樓鬱相望隴西飛狐口白日盡無光
楚妃曲
春妝約春黛如月復如蛾玉釵照繡領金薄厠紅羅
白浮鳩
瑯琊白浮鳩紫翳飄陌頭食飲東莞野棲宿越王樓
陽春歌
紫苔初泛水連綿浮且沒若欲歌陽春先歌青樓月
别鶴
别鶴尋故侣聯翩遼海間單棲孟津水驚唳隴頭山
淥水曲
香曖金堤滿湛淡春塘溢巳送行臺花復倒高樓日
綠竹
嬋娟鄣綺殿繞弱拂春漪何當逢採拾為君笙與箎
行路難五首
洞庭水上一株桐經霜觸浪困嚴風昔時抽心耀白日
今旦臥死黃沙中洛陽名工見咨嗟一剪一刻作琵琶
白璧規心學明月珊瑚映面作風花帝王見賞不見忘
提携把握登建章掩抑摧藏張女彈殿勤促柱楚明光
年年月月對君子遥遥夜夜宿未央未央綵女棄鳴箎
爭先拂拭生光儀茱萸錦衣玉作匣安念昔日枯樹枝
不學衡山南嶺桂至今千載猶未知
青𤨏門外安石榴連枝接葉夾御溝金墉城西合歡樹
垂條照彩拂鳳樓遊俠少年游上路傾心傾倒想戀慕
摩頂至足買片言開胸瀝膽取一顧自言家在趙邯鄲
翩翩舌杪復劒端青驪白駮的盧馬金羈綠鞚紫絲鞶
躞蹀橫行不肯進夜夜汗血至長安長安城中諸貴臣
爭貴儒者席上珍復聞梁王好學問輕棄劒客如埃塵
吾邱壽王始得意司馬相如適被申大才大辯尚如此
何况我輩輕薄人
君不見西陵田從横十字成陌阡君不見東郊道荒涼
蕪沒起寒煙盡是昔日帝王處歌姬舞女達天曙今日
翩妍少年子不知華盛落前去吐心吐氣許他人今旦
廻惑生猶豫山中桂樹自有枝心中方寸自相知何言
歲月忽若馳君之情意與我離還君玳瑁金雀釵不忍
見此使心危
君不見長安客舍門倡家少女名桃根貧窮夜紡無燈
燭何言一朝奉至尊至尊離宫百餘處千門萬戶不知
曙唯聞啞啞城上烏玉欄金井牽轆轤丹梁翠柱飛流
蘇香薪桂火炊雕胡(一作彫菰)當年翻覆無常定薄命為女
何必麤(樂府玉臺並作費昶)
君不見上林苑中客冰羅霧縠象牙席盡是得意忘言
者探腸見膽無所惜白酒甜鹽甘如乳綠觴皎鏡華如
碧少年持名不肯嘗安知白駒應過隙博山鑪中百和
香鬱金蘇合及都梁逶迤好氣佳容貌經過青𤨏歴紫
房巳入中山馮(玉臺作隂)后帳復上皇帝班姬牀班姬失寵
顔不開奉帚供養長信臺日暮耿耿不能寐秋風切切
四面來玉階行路生細草金鑪香炭變成灰得意失意
須臾頃(一作間)非君方寸逆所裁
詩
王侍中夜集
抽蘭開石路剪竹製山扉文淪見綠水參差隠翠微西
山採藥至東都謝病歸紡毛織野服縫芰作山衣欲知
三青鳥簷上素雲飛
登鍾山燕集望西靜壇
客思何以緩春郊滿初律高車陸離至駿騎差池出寶
椀汎蓮花珍杯食竹實才勝商山四文高竹林七復望
子喬壇金繩藴綠帙風雲生屋宇芝映被仙室方隨鳳
凰去悠然駕白日
與柳惲相贈答六首
黃鸝飛上苑綠芷出汀洲日映昆明水春生鳷鵲樓飄
颺白花舞瀾漫紫萍流書織廻文錦無因寄隴頭思君
甚瓊樹不見方離憂
鳴鞭適大阿聯翩渡漳河燕姬及趙女挾瑟夜經過纖
腰曳廣袖半額畫長蛾客本倦遊者箕帚在江沱故人
不可棄新知空復何
離居苦無樂回慕心悽悽要途訪趙使聞君仕執珪杜
蘅色已發菖蒲葉未齊羃䍥蠶餌蠒差池燕吐泥願逐
東風去飄蕩至遼西
白日隠城樓勁風掃寒木離㭊隔東西執手異涼燠相
思咽不言洞房清且肅歲去甚流煙年來如轉軸别鶴
千里飛孤雌夜未宿
閒房肅巳靜落月有餘輝寒蟲隠壁思秋蛾繞燭飛絶
雲斷更合離禽去復歸佳人今何在迢遞江之沂一為
别鶴弄千里淚沾衣
秋雲靜晩天寒夜方綿綿聞君吹急管相思雜采蓮别
離未幾日高月三成弦蹀疊黃河浪嘶唱隴頭絃寄君
蘼蕪葉插著叢臺邊
答柳惲
清晨發隴西日暮飛狐谷秋月照層嶺寒風掃高木霧
露夜侵衣關山曉催軸君去欲何之參差間原陸一見
終無緣懷悲空滿目
贈柳真陽
王孫清且貴築室芙蓉池羅生君子樹襍種女貞枝南
窗帖雲母北戸映琉璃銜書轆轤鳳坐水玉盤螭朝衣
茱萸錦夜覆葡萄巵聯翩驂赤兔窈窕駕青驪龍泉甚
鳴利如何獨不知
贈任黃門二首
相如體英彦左右生容輝巳紆漢帝組復解梁王衣經
過雲母扇出入千(一作金)門扉連洲茂芳杜長山鬱翠微
欲言終未敢徒然獨依依(一作默默獨依依)
紛吾少馳騁自來乏名德白玉鏤衢鞍黃金瑪瑙勒射
鵰靈丘下驅馬雁門北殷勤盡日華留連窮景黑歲暮
竟無成憂來坐默默
酬蕭新浦王洗馬二首(蕭子雲封新浦侯王筠為太子洗馬)
始可結交者文酒滿金壺圍碁帝臺局繫馬秦王蒲長
劒皆玉具短笛悉銀塗送歸日愁滿留客袂紛吾今成
桓山上秋風星散烏
思君出江湄慷慨臨長薄獨對東風酒誰舉指南酌崇
蘭白帶飛青鵁紫纓絡一年流淚同萬里相思各胡為
舍旃去故人在宛洛
答蕭新浦
僕本二陵徒英豪多久要角觝良家兒期門惡年少身
(一作腰)紆丈二組手擎尺一詔問子行何去高帆艤江干
今夜杯酒别明朝江水邊莓莓看細雨漠漠視濃煙颯
灑八銅剪低昂五會船欲知故人者江南共採蓮挹然
心不樂跨馬出城壕觀濤看白鷺望草見青袍青袍行
中把蔽草覆平野公子不垂堂紛紛故交者肘懸辟邪
印屋曜鴛鴦瓦翩翩流水車蕭蕭曳練馬是時君别我
青莎沒馬蹄連連文蠶蠒鷖鷖伺朝鷄今日予懷友積
恨(一作雪)滿東西
酬周參軍
日暮憂人起倚戸悵無懽水傳洞庭遠風送鴈門寒江
南霜雪重相如衣服單沈雲隠喬(集作高)樹細雨滅層巒
且當對樽酒朱絃永夜彈
贈杜容成(帝王集作簡文帝詠燕今從玉臺作吳均)
一燕海上來一燕高堂息一朝相逢遇依然舊相(一作所)
識問余(一作我)來何遲山川幾紆直答言海路長風駛(一作)
(多)飛無力昔别縫羅衣春風初入帳今來夏欲晩桑扈
(一作桑蛾)薄樹飛
贈朱從事
我行欲何之千里尋膠漆長葭歴渚生疎蒲緣岸出裊
裊能隨風離離堪度日客思巳飄蕩相思復非一未得
幸殷勤先作數行泣
贈搖郎(搖一作姚)
星漢正參差佳人不在斯宿昔暫乖阻何異遠分離露
染蘼蕪葉日照芃蘭枝風光已飄薄雲采復逶迤勞夢
無人覺默默心自知
贈王桂陽别三首
昔聞楊伯起拖金(一作玉)振清風高華積海外名實滿山
東自有五都相非無四世公臨窗驚白日倚匣曳輕虹
願持鷦鷯羽歲暮依梧桐
客子慘無歡送别江之干白雲方渺渺黃鳥尚關關糾
紛巫山石合沓洞庭瀾行衣侵曉露征舠犯夜湍無因
停合浦見此去(一作玄)珠還
樹響浹山來猿(一作溪)聲繞岫急旅帆風飄揚行巾露沾
濕深浪闇蒹葭濃雲沒城邑不見别離人獨有相思泣
酬别江主簿屯騎
有客告將離贈言重蘭蕙泛舟當泛濟結交當結桂濟
水有清源桂樹多芳根毛公與朱亥俱在信陵門趙瑟
鳳凰柱吳醥金罍樽我有北山志留連為報恩夫君皆
逸翮搏景復凌鶱白雲閒海樹秋日暗平原寒蟲鳴趯
趯落葉飛翻翻何用贈分首自有北堂萱
酬别(一作王筠詩題云酬張淮南别)
故人杯酒别天清明月亮露下寒葭中風起秋江上衣
染潺湲泣(一作淚)棹犯參差浪七首直千金七寶雕華裝
(側亮反)生離何用表賴此持相餉
贈别新林(一作江潭怨)
僕本幽并兒抱劒事邊陲風亂青絲絡露染黃金羈天
子既無賞公卿竟不知去去歸去來還傾鸚鵡杯氣為
故交絶心為新知開但令寸心是何須銅雀臺
發湘州贈親故别三首
相送出江潯淚下沾衣襟何用叙離别臨岐贈好音敬
通才如此君山學復深明哲遂無賞文華空見沈古來
非一日無事更勞心
雲生曉靄靄花落夜霏霏問余何意别答言倦遊歸徒
勞易水布空負洛陽衣懷金無人别抱玉遂成非安得
久留滯商山饒白薇
君留朱門裏我至廣江濆城高望猶見風多聽不聞流
蘋方繞繞落葉向(一作尚)紛紛無由得共賞山川間白雲
同柳吳興烏亭集送柳舍人
河陽一悵望南浦送將歸雲山離晻曖花霧共依霏流
連百舌哢下上陽禽飛桂舟無淹枻玉軫有離徽願君
嗣蘭杜時采東臯薇
同柳吳興何山(湖州山名)集送劉餘杭
王孫重離别置酒峯之畿逶迤川上草參差澗裏薇輕
雲紉遠岫細雨沐山(一作單)衣簷端水禽息窗上野螢飛
君隨綠波遠我逐清風歸
送柳吳興竹亭集
平原不可望波瀾千里直夕魚汀下戲暮雨簷中息白
雲時去來青峯復負側躑躅牛羊下晦昧崦嵫色王孫
猶未歸且聽西光匿
初至壽春作
桓譚不賣交馮子任紆直浮溺逐波影飄揚恣風力北
州少知舊南陽寡相識中駕每傾輪當騫復摧翼望美
無津梁私自憐何極
登壽陽八公山
遠澗自傾曲石漵復戔戔含珠岸恒翠懷玉浪多圓疎
峰時吐月密樹不開天瑶繩盡玄祕金檢上竒篇是有
琴高者陵波去水仙
壽陽還與親故别
故人來送别帳酒臨行阡露繁秋色慢氣愴蟪聲煎鴈
渡章華國葉亂洞庭天復有向隅淚中腸皆涕漣但願
千丈松結景雲之峯山高日華早枝多風彩重我還愛
芳杜君住揖驪龍
邊城將四首
塞外何紛紛胡騎欲成羣爾時始應募來投霍冠軍刀
含四尺影劒抱七星文袖間血灑地車中旌拂雲輕軀
如未殯終當厚報君
僕本邊城將馳射靈關下箭銜鴈門石氣振武安瓦勲
輕賞廢丘名高拜横野留書應鑿楹傳功須勒社徒傾
七尺命酬恩終自寡
聞君報一餐遠送出平野玉標丹霞劒金絡豔光馬高
旗入漢飛長鞭歴地寫曙星海中出曉月山頭下歲晏
坐論功自有思臣者
臨淄重蹴踘曲城好擊刺不要身後名專騁眼前智君
看班定遠立功不負義掣拽二丈旗躑躅雙鳬騎但問
相知否死生無險易
秋念
團團珠暉轉炤炤漢隂移箕風入桂露璧月滿(一作下)瑶
池樹青草未落蟬涼葉巳危還深長夜想顧憶臨卭巵
芳杜果蕪沒纓帶欲何為
春怨
四時如湍水飛奔競廻復夜鳥響嚶嚶朝花照煜煜厭
見花成子多看筍成(一作為)竹萬里斷音書十載異棲宿
積愁落芳鬢長啼壞美目君去往榆關妾留住函谷唯
對昔邪房如愧蜘蛛屋獨喚響相酬還持影自逐象牀
易氊簟羅衣變單複幾過度風霜猶能保煢獨
采藥大布山
我本北山北緣澗采山麻九莖日反(一作間)照二葉長生
花可用蠲憂疾聊持駐景斜景斜不可駐年來果如驅
安得崑崙山偃蹇三珠樹三珠始結荄綘葉凌朱臺玉
壺白鳳肺金鼎青龍胎韓衆及王子何世無仙才安期
儻欲顧相見在蓬萊
古詩紀卷九十一
