古詩紀卷六十八明馮惟訥撰
齊第三
謝朓(字玄暉宋僕射景仁之從孫少有美名齊隨王子隆鎮荆州以為文學未幾求還都除新安王)
(記室尋兼尚書殿中郎宣城王鸞輔政以為驃騎諮議掌中書詔誥轉中書郎出補宣城太守後遷)
(至吏部郎兼衛尉永元初江右謀立始安王遥光引以為黨不從收下獄死詩品曰謝朓詩其源)
(出于謝混微傷細密頗在不倫一章之中自有玉石然竒章秀句往往警道足使叔源失步明遠變)
(色善自發詩端而末篇多躓此意銳而才弱也至為後進士子之所嗟慕朓極與余論詩感激頓挫)
(過其文)
樂府
隨王鼓吹曲十首(以下五言)
(齊永明八年謝朓奉鎮西隨王教於荆州道中作鈞天以上三曲頌帝功校獵以上三曲頌藩德)
元會曲
二儀啟昌歷三陽應慶期珪贄紛成序鞮譯憬來思分
階赩組練充庭羅翠旗觴流白日下吹溢景雲滋天儀
穆藻殿萬㝢夀皇基
郊祀曲
六宗禋配岳五畤奠甘泉整蹕遊九闕清簫開八埏鏘
鏘玉鑾動溶溶金障旋郊宫光已屬升柴禮既虔福饗
靈之集南岳固斯年
鈞天曲
高晏顥天臺置酒迎風觀笙鏞禮百神鍾石動雲漢瑶
堂琴瑟驚綺席舞衣散威鳳來參差玄鶴起凌亂已
慶明庭樂詎慙南風彈
入朝曲
江南佳麗地金陵帝王州逶迤帶綠水迢遞起朱樓飛
甍夾馳道垂楊蔭御溝凝笳翼高蓋疊鼓送華輈獻納
雲臺表功名良可收
出藩曲
雲枝紫微内分組承明阿飛艎遡極浦旌節去關河眇
眇蒼山色沉沉寒水波鐃音巴渝曲簫鼓盛唐歌夫君
邁惟德江漢仰清和
校獵曲
凝霜冬十月殺盛凉飈哀原澤曠千里騰騎紛往來平
罝望煙合烈火從風廻殪獸華容浦張樂荆山臺虞人
昔有諭明明時戒哉
從戎曲
選旅辭轘轅弭節赴河源日起霜戈照風廻連騎飜紅
塵朝夜合黃沙萬里昏寥戾清笳轉蕭條邊馬煩自勉
輟耕願征役去何言
送遠曲
北梁辭歡宴南浦送佳人方衢控龍馬平路騁朱輪瓊
筵妙舞絶桂席羽觴陳白雲丘陵遠山川時未因一為
清吹激潺湲傷别巾
登山曲
天明開秀㠋瀾光媚碧堤風盪飄鶯亂雲行芳樹低
暮春春服美遊駕凌丹梯升嶠既小魯登巒且悵齊王
孫尚遊衍蕙草正萋萋
泛水曲
玉露霑翠葉金風鳴素枝罷遊平樂苑泛鷁昆明池旌
旗散容裔簫管吹參差日晚厭遵渚採菱贈清漪百年
如流水寸心寧共知
江上曲
易陽春草出踟蹰日已暮蓮葉尚田田淇水不可渡願
子淹桂舟時同千里路千里既相許桂舟復容與江上
可采菱清歌共南楚
蒲生行(本集不載見樂府詩集)
蒲生廣湖邊託身洪波側春露惠我澤秋霜縟我色根
葉從風浪常恐不水植攝生各有命豈云智與力安得
遊雲上與爾同羽翼
詠邯鄲才人嫁為厮養卒婦
生平宫閣裡出入侍丹墀開笥方羅縠窺鏡比蛾眉初
别意未觧去久日生悲憔悴不自識嬌羞餘故姿夢中
忽彷彿猶言承燕私
同沈右率諸公賦鼓吹曲名(右率諸公詩各見本集)
芳樹
早翫華池隂復影(一作鼓)滄洲枻椅柅芳若斯葳蕤紛可
結霜下桂枝銷怨與飛蓬折不厠玉盤滋誰憐終委絶
臨高臺
千里常思歸登臺臨綺翼纔見孤鳥還未辨連山極四
面動清風朝夜起寒色誰知倦遊者嗟此故鄉憶
同賦雜曲名(時為宣城守檀秀才江朝詩陶功曹朱孝廉同賦詩别見)
秋竹曲
㛹娟綺窗北結根未參差從風既裊裊映日頗離離欲
求棗下吹别有江南枝但能凌白雪貞心蔭曲池
曲池之水
緩步遵莓渚披衿待蕙風芙蕖舞輕帶苞筍出芳叢浮
雲自西北江海思無窮鳥去能傳響見我綠琴中
同謝諮議詠銅爵臺
繐帷飄井幹樽酒若平生鬱鬱西陵樹詎聞歌吹聲芳
襟染淚迹嬋娟空復情玉座猶寂寞况乃妾身輕
永明樂十首(王融同賦)
(南齊書樂志曰永明樂歌者竟陵王子良與諸文士造奏之人為十曲)
帝圖開九有皇風浮四溟永明一為樂咸池無復靈
民和禮樂富世清歌頌徽鴻名軼卷領稱首邁垂衣
朱臺鬱相望青槐分馳道秋雲湛甘露春風散芝草
龍樓日月照淄館風雲清儲光温似玉藩度式如瓊
化洽鯷海君恩變龍庭長西北騖環裘東南盡龜象
出車長洲苑選旅朝夕川絡絡結雲騎奕奕泛戈船
燕駟遊京洛趙服麗有輝清歌留上客妙舞送將歸
實相薄五禮妙花開六塵明祥已玉燭寶瑞亦金輪
生蔑&KR0034;蘿性身與佳惠隆飛纓入華殿屣步出重宫
彩鳳鳴朝陽玄鶴舞清商瑞此永明曲千載為金皇
同王主簿有所思
佳期期未歸望望下鳴機徘徊東陌上月出行人稀
銅雀悲
落日高城上餘光入繐帷寂寂深松晚寧知琴瑟悲
玉階怨
夕殿下珠簾流螢飛復息長夜縫羅衣思君此何極
金谷聚
渠碗送佳人玉杯邀(玉臺作要)上客車馬一東西别後思今
夕
王孫遊
綠草蔓如絲雜樹紅英發無論君不歸君歸芳已歇
詩
侍宴華光殿曲水奉勑為皇太子作(九章言以下四)
旁求邃古逖聽鴻名大寶曰位得一為貞朱祶叶祉綠
字摛英升配同貫進讓殊聲
大横將屬會昌已命國步中徂宸居膺慶璽劒先傳龜
玉增映宗堯有緒復禹無競
禮行郊社人神受職寶效山川鱗羽變色玄塞北靡丹
徼南極浮毳駕風非(本集作飛)泳非(本集作登)陟
能官民秀利建天跗枵鶉列野營絳分區論思帝則獻
納宸樞麟趾方定鵜翼誰濡
西京靄靄東都濟濟秋祓濯流春禊浮醴初吉云獻上
除方啟昔駕陽穎今帳雲陛
嘉樂舊矣芳宴在斯載留神矚有睟天儀龍精巳映威
仰未移葉依黃鳥花落春池
高殿弘敞禁林稠密青磴崛起丹樓間出翠葆隨風金
戈動日惆悵清管徘徊輕佾
灞滻入筵河淇流阼海(一作媧)若(一作谷)來往觴肴㳂泝歡
飫有終(本集作終日)清光欲暮輕貂回首(本集作道)華組徐步
登賢博望獻賦清漳漢貳稱敏魏兩垂芳監撫有則匕
鬯無方瞻言守器永愧元良
三日侍華光殿曲水宴代人應詔(十章)
羣分未辨類聚兹式天睠休明且求至德御繁實簡制
動惟默官府百王衣裳萬國
中葉遭閔副内多違悠悠靈貺爰有適歸於昭睿后撫
運天飛凝居中縣神動外畿
懸象著明離光乃位我有儲德徽猷淵備長夀察書龍
樓廻轡重道上庠行遵儒肆
朝陽有幹布葉萋萋思皇威矣鵷羽高棲出馳先輅入
秉介珪瞻秦望井建魯分奎
求賢每勞得士方逸有覺斯順無文咸秩萬箱惟重百
鍰載䘏屈草戒諛階蓂紀日
文教已肅武節既馳榮光可照合璧如規載懷姑射尚
想瑶池濯龍乃飾天淵在斯
作樂順動實符時義上春初吉亦留淵寄紅樹巖舒青
莎水被雕梁虹拖雲甍鳥跂
高懸甲帳周褰黼帷長筵列陛激水旋墀浮醪聚蟻靈
蔡呈姿河宗躍踢海介夔跜
弱腕纖腰遷延妙舞秦筝趙瑟殷勤促柱降席連緌稱
觴接武稽首萬年獻兹多祜
天地既成泉流既清薄暮沾幸屬奉文明將標齊配刻
掃秦京願馳龍漠飲馬懸旌
三日侍宴曲水代人應詔(九章)
神理内寂機象外融遺情汾水垂冕鴻宫樹以司牧匪
我求蒙徒勤日用誰契玄功
往晦必明來碩資蹇於皇克聖時乘御辯寶歷載暉瑤
光重踐昭昭舊物熙熙遷善
當宁日昃求衣未明抵璧焚翠銷劒隳城九疇式序三
辟載清虞箴罔闕矇奏傳聲
麗景則春儀方在震重聖積厚金式瓊潤天爵必諧王
臣咸藎譬諸華霍惟邦之鎮
正朔葱瀚冠冕卭越争長明堂相超魏闕龜蒙南薦環
裘西發巢閣易窺馴庭難䎀
上已惟昔于彼禊流祓穢河滸張樂春疇既停龍駕亦
泛鳬舟靈宫備矣無待兹遊
初鸎鳴曉朝霞開夜飾陛道源廻伊流㶚極望天淵曲
阻亭榭閒館巖敞長廊水架
金觴搖蕩玉俎推移筵浮水豹席擾雲螭寥亮琴瑟嗷
咷塤箎歡兹廣讌穆穆天儀
周道如砥康衢載直徒愧玄黃負恩無力華轓徒駕長
纓未飾相彼失晨寧忘鼓翼
古詩紀卷六十八
