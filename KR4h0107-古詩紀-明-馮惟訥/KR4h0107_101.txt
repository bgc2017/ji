古詩紀卷一百一明馮惟訥撰
梁第二十八
虞羲(按本集序曰字子陽會稽人七歲能屬文齊始安王引爲侍郎尋兼建安征虜府主簿功曹又)
(兼記室參軍事天監中卒南史云羲字士光餘姚人有才藻卒於晉安王侍郎詩品曰梁常侍虞)
(羲詩梁建陽令江洪詩子陽詩竒句清拔謝朓常嗟誦之洪雖無多亦能自迥出)
巫山高
南國多竒山荆巫獨靈異雲雨麗以佳陽臺千里思勿
言可再得特美君王意高唐一斷絶光隂不可遲
自君之出矣
自君之出矣楊柳正依依君去無消息唯見黃鶴飛關
山多險阻士馬少光輝流年無止極君去何時歸
送友人上湘
濡足送征人褰裳臨水路共盈一樽酒對之愁日暮漢
廣雖容舠風悲未可渡佳期難再得但願論心故沅水
日生波芳洲行墜露共知丘壑改同無金石固
詠霍將軍北伐
擁旄爲漢將汗馬出長城長城地勢險萬里與雲平涼
秋八九月虜騎入幽并飛狐白日晚瀚海愁雲生羽書
時斷絶刁(音彫)斗晝夜驚乘墉揮寶劍蔽日引高旍雲屯
七萃士魚麗六郡兵胡笳關下思羌笛隴頭鳴骨都先
自讋日逐次亡精玉門罷斥堠甲第始修營位登萬庾
積功立百行成天長地自久人道有虧盈未窮激楚樂
已見高臺傾當令麟閣上千載有雄名
數名詩
一去濠水陽連翩遠爲客二毛颯已垂家貧無所擇三
徑日荒疎遙人心不懌四豪不降意何事黃金百五日
來歸者朱輪竟長陌六郡輕薄兒追隨窮日夕七發動
音容賓從紛奕奕八表服英嚴光光滿墳籍九流意何
以守玄遂成白十載職不移來歸落松栢
見江邊竹
挺此貞堅性來樹朝夕池秋波漱下趾冬雪封上枝葳
蕤防曉露葱蒨集羈雌含風自颯颯負雪亦猗猗金明
無異狀玉洞良在斯但恨非嶰谷伶倫未見知
春郊
光風轉蕙畮香霧鬱蘭津暄遲蝶弄蘤景麗鳥和春樵
歌喧壟暮漁枻亂江晨山中芳杜若依依獨思人
詠秋月
影麗高臺端光入長門殿初生似玉鈎裁滿如團扇泛
濫浮隂來金波時不見儻遇賞心者照之西園宴
橘詩
衝飈發隴首朔雪度炎洲摧折江南桂離披漠北楸獨
有凌霜橘榮麗在中州從來自有節歲暮將何憂
望雪
歲杪雲晝昏玄池冰夜結遠風金河起吹我玉山雪
虞騫(會稽人工爲五言詩官至王國侍郎)
登鍾山下峯望
冠者五六人携手巖之際散意百仞端極目千里睇疊
岫乍昏明浮雲時卷閉遙看野樹短遠望樵人細
遊潮山悲古塚
長林帶朝夕(一作霧)孤嶺枕江村疎松含白水密篠滿平
原荒墳改凍葉低壠變年根西光長檟落促爾膝前尊
尋沈剡溪夕至嵊亭
命楫尋嘉會信次歴山原捫天上雲糺礜(一作搴)石下雷
奔澄潭寫度鳥空嶺應鳴猿榜歌唱將夕商子處方昏
視月(玉臺作何子朗詩題云和繆郎視月)
清夜未云疲珠簾聊可發泠泠玉潭水映見蛾眉月靡
靡露方垂暉暉光稍沒佳人復千里餘影徒揮忽
擬雨詩(詩彙作劉孝威者非)
清風送涼氣薄暮蕩炎氛虹照漣漪水電出嵳峩雲落
暉散長足細雨織斜文
江洪(濟陽人工屬文爲建陽令坐事死詩品曰洪詩雖無多亦能自迥出)
和巴陵王四詠
採菱曲二首(以下三題藝文並作江淹今從樂府)
風生綠葉聚波動紫莖開含花復含實正待佳人來
白日和清風輕雲雜高樹忽然當此時採菱復相遇
渌水曲二首
潺湲復皎潔輕鮮自可悅横使有情禽照影遂孤絶
塵容不忍飾臨池思客歸誰能别淥水全取浣羅衣(玉臺)
(云誰能取淥水無趣涴羅衣)
秋風曲三首
先拂連雲臺罷入迎風殿已折池中荷復驅簷裏鷰(此首)
(玉臺不載見藝文)
孀婦悲四時况在秋閨内凄葉留晚蟬虚庭吐寒菜
北牖風摧樹南籬寒蛩吟庭中無限月思婦夜鳴砧
胡笳曲二首
藏器欲邀時年來不相讓紅顔征戍兒白首邊城將
落日慘無光臨河獨飲馬飋颶夕風高聯翩飛鴈下
詠歌姬
寶鑷間珠花分明靚粧點薄鬢約微黃輕紅澹鉛臉發
言芳已馳復加蘭蕙染浮聲易傷歎沈唱安而險孤轉
忽徘徊雙蛾乍舒斂不持全示人半用輕紗掩
詠舞女
腰纖蔑楚媛體輕非趙姬映襟闐寶粟緣肘挂珠絲發
袖已成態動足復含姿斜睛若不眄嬌轉復遲疑何慙
雲鶴起詎减鳳驚時
和新浦侯齋前竹
本生出高嶺移賞入庭蹊檀欒拂桂橑蓊葱傍朱閨夜
條風析析曉葉露凄凄籜紫春鸎思筠綠寒蛩啼不惜
凌雲茂遂聽羣雀棲願抽一莖實試看翔鳳來
和新浦侯詠鶴
閒園有孤鶴摧藏信可憐寧望春臯下刷羽翫花鈿何
時秋海上照影弄長川曉鳴動遙怨夕唳感孀眠哀咽
芳林右憫默華池邊猶冀凌雲志萬里共翩翩
爲𫝊建康詠紅牋
雜彩何足竒惟紅偏作可灼爍類蕖開輕明似霞破鏤
質卷芳脂裁花承百和且傳别離心復是相思裹不值
情牽人豈識風流座
江行
日沒風光静遠山清無雲潮落晚洲出浪罷沙成文挾
琴上高岸望月彈明君去家未千里斷絶怨離羣
詠荷
澤陂有微草能花復能實碧葉喜翻風紅英宜照日移
居玉池上託根庶非失如何霜露交應與飛蓬匹
詠美人治粧
上車畏不妍顧盼更斜轉大恨畫眉長猶言顔色淺
江祿(字彦遐濟陽人爲太子洗馬湘東王錄事參軍後爲唐侯相卒)
津渚敗船
可愛木蘭資可憐丹桂質逐浪徒言是乘風還自失草
蔓䒁長埋沙巨舷難出陸沈成許去無復乘流日
伏挺(字士操一云士標平昌安丘人博學有才思爲五言詩善效康樂體天監中除中軍參軍事遷)
(侍御史邵陵王爲江州携挺之鎮侯景亂中卒)
行舟值早霧
水霧雜山烟冥冥不見天聽猿方忖岫聞瀨始知川漁
人惑澳(一作隩)浦行舟迷泝㳂日中氛靄盡空水共澄鮮
高爽(廣陵人工屬文齊永明時舉孝廉天監初歴官臨川王參軍出爲晉陽令)
寓居公廨懷何秀才(遜)
寄止鄰城闕徒然失遊聚卧聞雜沓路坐對空寂宇風
扉乍開闔粉蝶時翻舞若人不在兹煩憂何得愈
詠鏡
初上鳳凰墀此鏡照蛾眉言照長相守不照長相思虚
心會不採貞明空自欺無言故此物更復對(玉臺作照)新期
詠酌酒人
長筵廣未同上客嬌難逼還杯了不顧迴身正顔色
謝微(梁書作謝徵字玄度陳郡陽夏人好學善屬文初爲安成王法曹累遷中書鴻臚出爲豫章王)
(長史蘭陵太守)
濟黃河應教
積隂晦平陸凄風結暮序朝辭金谷戍(一作樹)夕逗黃河
渚赤兔徒聯翩青鳬詎容與淚甚聲難發悲多袖未舉
虚薄謬君恩方嗟别宛許
謝舉(字言揚陳郡陽夏人莊之孫幼好學與兄覽齊名仕武帝時累遷尚書令)
凌雲臺
綺甍懸桂棟隱曖傍喬柯勢高凌玉井臨迥渡金波易
覺凉風至早飛秋鴈過高臺相思曲望遠騷人歌幸屬
(一作矚)此迢遞知承雲霧多
何思澄(字元静東海郯人少勤學工文辭爲安成王記室天監十五年遷治書侍御史遷秣陵令)
(通事舍人出爲黟縣令除武陵王參軍)
奉和湘東王教班婕妤
寂寂長信晚雀聲喧洞房蜘蟵網高閣駮蘚被長廊虚
殿簾幃静閑階花蘂香悠悠視日暮還復守空牀
擬古
故交不可忘猶如蘭桂芳新知雖可悦不異茱萸香妾
有鳳皇曲無非陌上桑薦君君不御抱瑟自悲涼
南苑逢美人
洛浦疑迴雪巫山似旦雲傾城今始見傾國昔曾聞媚
眼隨羞合丹脣逐笑分風捲葡萄帶日照石榴裙自有
狂夫在空持勞使君
孔翁歸(會稽人工爲詩爲南平王記室)
奉和湘東王教班婕妤
長門與長信日暮九重空雷聲聽隱隱車響絶瓏瓏恩
光隨妙舞團扇逐秋風鉛華誰不慕人意自難終
何子朗(字世明遜之宗人早有才思卒於國山令)
學謝體
桂臺清露拂銅陛落花沾美人紅粉罷攀鈎捲細簾思
君暫促柱玉指何纖纖未應爲此别無故坐相嫌
和虞記室騫古意
美人弄白日灼灼當春牖清鏡對蛾眉新花弄玉手燕
下拾池泥風來吹細柳君子何時歸與我酌樽酒
和繆郎視月(藝文作虞鶱)
清夜未云疲珠簾聊可發泠泠玉潭水映見蛾眉月靡
靡露方垂暉暉光稍沒佳人復千里餘影徒揮忽
沈旋(字士規約之子累官給事黃門侍郎撫軍長史以清治稱謚恭侯)
詠螢火
火中變腐草明滅靡恒調雨墜弗虧光陽昇反奪照泊
樹類奔星集草疑餘燎望之如可灼攬之徒有燿
沈趍(字孝鯉約之次子位黃門郎)
賦得霧
窈鬱蔽園林依霏被軒牖睇有始疑空瞻空復如有遊
蛇隱遙漢文豹棲南阜既殊三五輝遠望徒延首
詠雀
肌薄少滋腴色淺非丹翠不懼越王羞寧懷秦后珥傍
簷葺寒草循場啄餘穗且欣大厦成焉須鴻鵠志
古詩紀卷一百一
