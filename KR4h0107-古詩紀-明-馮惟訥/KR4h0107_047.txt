古詩紀卷四十七明馮惟訥撰
晉第十七
支遁(字道林本姓關氏陳留人或云河東林慮人幼有神理聰明秀徹隱居餘杭山年二十五出家)
(後入剡於沃洲小嶺立寺行道晉哀帝卽位遣使徵請出都止東安寺講道行留三載上書辭詔許)
(之乃收跡剡山以晉太和元年終)
四月八日讃佛詩
三春迭云謝首夏含朱明祥祥令(一作今)日泰朗朗玄夕
清菩薩彩靈和眇然因化生四王應期來矯掌承玉形
飛天鼓弱羅騰擢散芝英綠瀾頽龍首縹蘂翳流泠芙
蕖育神葩傾柯獻朝榮芬津霈四境甘露凝玉瓶珍祥
盈四八玄黃曜紫庭感降非情想恬怕(泊同)無所營玄根
泯靈府神條秀形名圓光朗東旦金姿豔春精含和總
八音吐納流芳馨跡隨因溜浪心與太虛冥六度啓窮
俗八解濯世纓慧澤融無外空同忘化情
詠八日詩三首
大塊揮冥樞昭昭兩儀映萬品誕遊華澄清凝玄聖釋
迦乘虛會圓神秀機正交養衛恬和靈知溜性命動為
務下尸寂為無中鏡
真人播神化流渟良有因龍潜兜術邑漂景閻浮濱佇
駕三春謝飛轡朱明旬八維披重藹九霄落芳津玄祗
獻萬舞般遮奏伶倫淳白凝神宇蘭泉渙色身投步三
才泰揚聲五道泯不為故為貴忘竒故竒神
緬哉玄古思想託因事生相與圖靈器像也像彼形黃
裳羅帕質元服拖緋青神為恭者惠跡為動者行虛堂
陳藥餌蔚然起竒榮疑似垂&KR1077;微我諒作者情於焉遺
所尚肅心擬太清
五月長齋詩
炎精育仲氣朱離吐凝陽廣漢潜涼變凱風乘和翔令
月肇清齋德澤潤無疆四部欽嘉期潔已升雲堂静晏
和春暉夕愓厲秋霜蕭條詠林澤恬愉味城傍逸容研
沖賾綵綵運宫商匠者握神標乘風吹玄芳淵汪道行
深婉婉化理長亹亹維摩虛德音暢遊方罩窂(牢同)妙傾
玄絶致由近藏略略微容簡八言振道綱掇煩練陳句
臨危折婉章浩若驚颷散冋若揮夜光寓言豈所託意
得筌自喪霑濡妙習融靡靡輕塵亡蕭索情牖頽寥朗
神軒張誰謂冥津遐一悟可以航願為海遊師櫂柂入
滄浪騰波濟漂客玄歸會道場
八關齋詩三首(并序)
間與何驃騎期當為合八關齋以十月二十二日集
同意者在吳縣土山墓下三日清晨為齋始道士白
衣凡二十四人清和肅穆莫不靜暢至四日朝衆賢
各去余既樂野室之寂又有掘藥之懷遂便獨住於
是乃揮手送歸有望路之想静拱虛房悟外身之真
登山採藥集巖水之娛遂援筆染翰以慰二三之情
建意營法齋里仁契朋儔相與期良晨沐浴造閑丘穆
穆升堂賢皎皎清心修窈窕八關客無楗自綢繆寂默
五習真亹亹勵心柔法鼓進三勸激切清訓流悽愴願
宏濟闔堂皆同舟明明玄表聖應此童蒙求存誠夾室
裏三界讃清休嘉祥歸宰相藹若慶雲浮
三悔啓前朝雙懴暨中夕鳴禽戒朗旦備禮寝玄役蕭
索庭賓離飄颻隨風適踟蹰岐路隅揮手謝内析輕軒
馳中田習習陵電擊息心投佯步零零振金策引領望
征人悵悵孤思積咄矣形非我外物固已寂吟詠歸虛
房守真玩幽賾雖非一往遊且以閒自釋
靖一潜蓬廬愔愔詠初九廣漠排林篠流飈灑隙牖從
容遐想逸採藥登崇阜崎嶇升千尋蕭條臨萬畝望山
樂榮松瞻澤哀素柳解帶長陵岥婆娑清川右泠風觧
煩懷寒泉濯温手寥寥神氣暢欽若盤春藪逹度冥三
才恍惚喪神偶遊觀同隠丘愧無連化肘
詠懷詩五首
傲兀乘尸素日往復月旋弱喪困風波流浪逐物遷中
路高韻益窈窕欽重玄重玄在何許採真遊理間苟簡
為我養逍遥使我閒寥亮心神瑩含虛映自然亹亹沈
情去彩彩沖懷鮮踟蹰觀象物未始見牛全毛鱗有所
貴所貴在忘筌
端坐隣孤影眇罔玄思劬偃蹇收神轡領略綜名書涉
老咍(一作怡)雙玄披莊玩太初詠發清風集觸思皆恬愉
俯欣質文蔚仰悲二匠徂蕭蕭柱下迥寂寂蒙邑虛廓
矣千載事消液歸空無無矣復何傷萬殊歸一塗道會
貴冥想罔象掇玄珠悵怏濁水際幾㤀映清渠反鑒歸
澄漠容與含道符心與理理密形與物物疎蕭索人事
去獨與神明居
晞陽熙春圃悠緬歎時往感物思所託蕭條逸韻上尚
想天台峻髣髴巖階仰泠風灑蘭林管瀨奏清響霄崕
育靈藹神𬞞含潤長丹沙映翠瀨芳芝曜五爽苕苕重
岫深寥寥石室朗中有尋化士外身解世網抱朴鎮有
心揮玄拂無想隗隗形崕頽冋冋神宇敞宛轉元造化
縹瞥隣大象願投若人蹤高步振策杖
閑邪託静室寂寥虛且真逸想流巖阿朦朧望幽人慨
矣玄風濟(一作滋)皎皎離染純時無問道睡行歌將何因
靈溪無驚浪四岳無埃塵余將遊其嵎觧駕輟飛輪芳
泉代甘醴山果兼時珍脩林暢輕跡石宇庇微身崇虛
習本照損無歸昔神曖曖煩情故零零沖氣新近非域
中客遠非世外臣憺怕(一作澹泊)為無德孤哉自有鄰
坤基葩簡秀乾光流易穎神理速不疾道會無陵騁超
超介(一作分)石人握玄攬機領余生一何散分不諮天挺
沈無冥到韻變不揚蔚炳冉冉年往逡悠悠化期永翹
首希玄津想登故未正生途雖十三日已造死境願得
無身道(一作理)高栖沖默靖
述懷詩二首
翔鸞鳴崑崿逸志騰冥虛惚怳廻靈翰息肩棲南嵎濯
足戲流瀾採練銜神𬞞高吟潄芳醴頡頏登神梧蕭蕭
猗(一作椅)明翩眇眇育清軀長想玄運夷傾首俟靈符河
清誠可期戢翼令人劬
總角敦大道弱冠弄雙玄逡廵釋長羅高步尋帝先妙
損階玄老忘懷浪濠川逹觀無不可炊累皆自然窮理
增靈薪昭昭神火傳熙怡安沖漠優游樂静閑膏腴無
爽味婉孌非雅絃恢心委形度亹亹随化遷
詠大德詩
遐想存玄哉沖風一何敞品物緝榮熙生途連惚怳既
喪大澄真物誘則智蕩昔聞庖丁子揮戈在(一作任)神往
苟能嗣沖音攝生猶指掌乘彼來物間投此默照朗邁
度推卷舒忘懷附罔象交(一作天)樂盈胸襟神會流俯仰
大同羅萬殊蔚若充甸網寄旅海漚鄉委化同天壤
詠禪思道人(并序)
孫長樂作道士坐禪之像并而讃之可謂因俯對以
寄誠心求參焉於衡軛圖巖林之絶勢想伊人之在
兹余精其制作美其嘉文不能默巳聊著詩一首以
繼於左
雲岑竦太荒落落英岊布廻壑佇蘭泉秀嶺攅嘉樹蔚
薈微遊禽峥嶸絕蹊路中有沖希子端坐摹(一作摩)太素
自強敏天行弱志慾無欲(音喻)玉質凌風霜凄凄厲清趣
指心契寒松綢繆諒歲暮會衷兩息間綿綿進禪務投
一滅官知攝二由神遇承蜩纍危丸累十亦凝注懸想
元氣地研幾革麤慮冥懷夷震驚怕然肆幽度曾筌攀
六净空同浪七住逝虛乘有來永為有待馭
詠利城山居
五嶽盤神基四瀆涌蕩津動求目方智默守標静仁苟
不宴出處託好有常因尋元存終古洞往想逸民玉潔
箕巖下金聲瀨沂濱捲華藏紛霧振褐拂埃塵跡從尺
蠖屈道與騰龍伸峻無單豹伐分非首陽真長嘯歸林
嶺瀟灑任陶鈞
鳩羅摩什(此云童壽天竺人秦苻堅遣其將吕光伐龜兹致之會堅為姚萇所害什留光所光)
(死姚興乃西破吕隆迎致什待以國師之禮後死於長安晉義熙五年也)
十喻詩
一喻以喻空空必待此喻借言以會意意盡無會處既
得出長羅住此無所住若能映斯照萬象無來去
贈沙門法和
(高僧傳曰什嘗作頌贈沙門法和凡為十偈辭旨皆爾)
心山育明德流薰萬由延哀鸞孤桐上清音徹九天
惠遠(鴈門樓煩人本姓賈氏年二十一遇釋道安以為師研求法藏高悟冥賾襄陽既没振錫南遊)
(結宇匡廬自年六十不復出山年八十三而終)
廬山東林雜詩(一作遊廬山)
崇巖吐清氣幽岫棲神跡希聲奏群籟響出山溜滴有
客獨冥遊徑然忘所適揮手撫雲門靈關安足闢流(一作)
(留)心叩玄扄感至理弗隔孰是騰九霄不奮沖天翮妙
同趣自均一悟超三益
報羅什偈一首
本端竟何從起滅有無際一微涉動境成此頽山勢惑
相更相乘觸理自生滯因緣雖無主開途非一世時無
悟宗匠誰謂握玄契末問尚悠悠相與期暮歲
廬山諸道人
遊石門詩(并序)
石門在精舍南十餘里一名障山基連大嶺體絕衆
阜闢三泉之會並立而開流傾巖玄映其上蒙形表
於自然故因以為名此雖廬山之一隅實斯地之竒
觀皆傳之於舊俗而未覩者衆將由懸瀨險峻人獸
迹絶逕回曲阜路阻行難故罕經焉釋法師以隆安
四年仲春之月因詠山水遂杖錫而遊于時交徒同
趣三十餘人咸拂衣晨征悵然增興雖林壑幽邃而
開塗競進雖乘危履石並以所悅為安既至則援木
尋葛歷險窮崕猿臂相引僅乃造極於是擁勝倚巖
詳觀其下始知七嶺之美藴竒於此雙闕對峙其前
重巖映帶其後巒阜周廻以為障崇巖四營而開宇
其中則有石臺石池宫舘之象觸類之形致可樂也
清泉分流而合注淥淵鏡淨於天池文石發彩煥若
披面檉松芳草蔚然光目其為神麗亦已備矣斯日也
衆情奔悅矚覽無厭遊觀未久而天氣屢變霄霧塵集
則萬象隠形流光廻照則衆山倒影開闔之際状有靈
焉而不可測也乃其將登則翔禽拂翮鳴猿厲響歸
雲廻駕想羽人之來儀哀聲相和若玄音之有寄雖
髣髴猶聞而神以之暢雖樂不期歡而欣以永日當
其沖豫自得信有味焉而未易言也退而尋之夫崕
谷之間會物無主應不以情而開興引人致深若此
豈不以虛明朗其照閒邃篤其情耶並三復斯談猶
昧然未盡俄而太陽告夕所存已往乃悟幽人之玄
覽逹恒物之大情其為神趣豈山水而已哉於是徘
徊崇嶺流目四矚九江如帶邱阜成垤因此而推形
有巨細智亦宜然廼喟然嘆宇宙雖遐古今一契靈
鷲邈矣荒途日隔不有哲人風跡誰存應深悟遠慨
焉長懷各欣一遇之同歡感良辰之難再情發於中
遂共詠之云爾
超興非有本理感興自生忽聞石門遊竒唱發幽情褰
裳思雲駕望崕想曾城馳步乘長巖不覺質有輕矯首
登靈闕眇若凌太清端坐運虛輪轉彼玄中經神仙同
物化未若兩俱冥
廬山諸沙彌
觀化決疑
謀始創大業問道叩玄篇妙唱發幽蒙觀化悟自然觀
化化已及尋化無間然生皆由化化化化更相纏宛轉
隨化流漂浪入化淵五道化為海孰為知化仙萬化同
歸盡離化化乃玄悲哉化中客焉識化表年
史宗(史宗者不知何許人常著麻衣世號麻衣道士)
詠懷詩
(高僧傳曰宗常在廣陵白土埭凭埭謳唱引䋏以自欣暢得直隨以施人時高平檀祇為江都令聞)
(而召來應對機捷無所拘滯博逹稽古辨說玄儒乃賦詠懷詩一首檀祇知非常人遣還所在遺布)
(二十疋悉以乞人)
有欲苦不足無欲亦無憂未若清虛者帶索被玄裘浮
遊一世間汎若不繫舟方當畢塵累栖志老山邱
帛道猷(本姓馮山隂人居若耶山少以篇牘著稱性率素好邱壑一吟一詠有濠上之風)
陵峯採藥觸興為詩
(釋氏古詩題云寄道壹有相招之意高僧傳曰猷與道壹經有講筵之遇後與一書因贈詩云)
連峯數千里脩林帶平津雲過遠山翳風至梗荒榛茅
茨隠不見鷄鳴知有人閒步踐其徑處處見遺薪始知
百代下故有上皇民
竺僧度(姓王名晞字元宗東莞人)
答苕華詩
(高僧傳曰度少孤獨與母居求同郡楊德慎女女世字苕華未及成禮苕華父母繼亡度母亦卒度覩)
(代無常乃捨俗出家改名僧度苕華服畢自惟三從之義無獨立之道乃與度書并贈詩度答書報)
(詩於是專精佛法後不知所終)
機運無停住倏忽歲時過巨石會當竭芥子豈云多良
由去不息故令川上嗟不聞榮唘期皓首發清歌布衣
可暖身誰論飾綾羅今世雖云樂當奈後生何罪福良
由已寧云已恤他
苕華
贈竺度
大道自無窮天地長且久巨石故叵消芥子亦難數人
生一世間飄若風過牖榮華豈不茂日夕就彫朽川上
有餘吟日斜思鼓缶清音可娛耳滋味可適口羅紈可
飾軀華冠可耀首安事自剪削躭空以害有不道妾區
區但令君恤後
張奴
歌一首
(高僧傳曰外國名僧佉叱寄名長干寺有張奴者不知何許人不甚見食而常自肥澤冬夏常著單)
(布衣佉叱行見張奴欣然而笑佉叱曰吾東見蔡㹠南訊馬生北遇王年今欲就杯度乃與子相見)
(耶張奴乃題槐樹為歌曰)
濛濛大象内照曜實顯彰何事迷昏子縦惑自招殃樂
所少人往苦道若翻嚢不有松栢志何用擬風霜閑豫
紫烟表長歌出昊蒼澄虚無色外應見有緣鄉歲曜毗
漢后麗辰傅殷王伊余非二仙晦迹之九方亦見流俗
子觸眼致酸傷略謠觀有念寧曰盡矜章
謝道韞(王凝之之妻安西將軍奕之女也聰識有才辨及遭孫恩之難聞夫為賊所害抽刃出門)
(手殺數人自爾嫠居會稽家中莫不嚴肅有文才所著詩賦頌誄行于世)
登山
峩峩東嶽高秀極沖青天巖中間虚宇寂寞幽以玄非
工復非匠雲構發自然氣象爾何物遂令我屢遷逝將
宅斯宇可以盡天年
擬嵇中散詠松
遥望山上松隆冬不能凋願想遊下憩瞻彼萬仞條騰
躍未能升頓足俟王喬時哉不我與大運所飄颻
咏雪聯句
(謝太傅安寒雪日内集與兒女講論文義俄而雪驟公欣然唱韻兄子胡兒及兄女道韞賡歌公大)
(笑樂)
白雪紛紛何所似(謝公)撒鹽空中差可擬(胡兒)未若柳絮因
風起(道韞)
桃葉(王獻之妾)
答團扇歌三首(樂府以前二首作古辭後一首作王金珠)
七寶畫團扇粲爛明月光與郎却暄暑相憶莫相忘
青青林中竹可作白團扇動搖郎玉手因風託方便
團扇復團扇持許自障面憔悴無復理羞與郎相見
團扇郎
手中白團扇淨如秋團月清風任動生嬌聲任意發
謝芳姿
團扇歌二首
(古今樂錄曰團扇歌者晉中書令王珉捉白團扇與嫂婢謝芳姿有爱情好甚篤嫂箠撻婢過苦王)
(東亭聞而止之芳姿素善歌嫂令歌一曲當赦之應聲歌云云珉聞更問之汝歌何遺芳姿即改云)
(云)
白團扇辛苦五流連是郎眼所見
白團扇憔悴非昔容羞與郎相見
劉和妻王氏
正朝詩
稔冉冥機運迅矣四節經太簇應玄律青陽兆初正
傅充妻辛氏
元正詩
元正啓令節嘉慶肇自兹咸奏萬年觴小大同悅熙
陳新塗妻李氏
冬至詩
靈象尋數廻四氣平運散隂律鼓微陽大明啓脩旦感
與時來興心隨逝化歎式宴集中堂賓客盈朝舘
古詩紀卷四十七
