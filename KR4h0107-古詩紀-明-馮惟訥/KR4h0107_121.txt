古詩紀卷一百二十一明馮惟訥撰
北齊第二
郊廟歌辭陸卬等奉詔作(歷代吟譜曰陸卬字雲駒)
(累遷給事黃門侍郎吏部郎中齊之郊廟諸歌多卬所製)
大禘圜丘及北郊歌辭十三首
(隋書樂志曰齊武成時始定四郊宗廟三朝之樂大禘圜丘及北郊樂竝同祠武帝用圜丘樂北)
(郊樂歌八首辭同南郊隋書南北郊樂合載其文異者分註本句之下)
肆夏(夕牲羣臣入門奏)
肇應靈序奄字黎民乃朝萬國爰徵百神祗展方望幽
顯咸臻禮崇聲恊贄列珪陳翼差鱗次端拱(隋書作笏)垂紳
來趨動色式贊天人
高明樂(迎神奏登歌辭同)
惟神鑒矣(北郊云惟祗監矣)皇靈肅止圓璧展事(北郊云方琮展事)成
文即始(北郊云即隂成理)士備八能樂合六變(北郊云樂合八變)風湊
伊雅光華襲薦宸衞騰景靈駕霏煙嚴壇生白綺席凝
玄
昭夏樂(牲出入奏)
剛柔設位惟皇配之言肅其禮念暢在兹飭牲舉獸載
歌且舞既設伊腯致精靈府物色惟典齋沐加恭宗族
咸暨罔不率從
昭夏樂(薦毛血奏)
展禮上月肅事應時繭栗為用交暢有期弓矢斯發甕
簝將事圓神致祀(北郊云方祗致祀)率由先志和以鸞刀臭以
血膋至哉敬矣厥義孔高
皇夏樂(進熟皇帝入門奏)
帝敬昭宣皇誠肅致玉帛齊軌屏攝咸次三垓上列(北郊)
(云重垓上列)四陛旁升(北郊云分陛旁升)龍陳萬騎鳳動千乘神儀
天藹睟容離曜金根停軫奉光先導
皇夏樂(皇帝升丘奏壇上登歌辭同)
紫壇雲曖(北郊云層壇雲曖)紺幄霞褰(北郊云嚴幄霞褰)我其陟止載
致其虔百靈竦聽萬國咸仰人神咫尺玄應肹蠁
高明樂(皇帝初獻奏)
上下眷旁午從爵以質獻以恭咸斯暢樂唯雍孝敬闡
臨萬邦
高明樂(皇帝奠爵訖奏高明樂覆燾之舞)
自天子之會昌神道丘陵肅事(北郊云方澤祗事)克光天保九
關洞開百靈環列八尊呈備五聲投節
武德樂(皇帝獻太祖配饗神座奏武德之樂昭烈之舞)
配神登聖主極尊靈敬宣昭燭咸達窅冥禮弘化定樂
贊功成穰穰介福下被羣生
皇夏樂(飲福酒奏)
皇心緬且感吉蠲奉至誠赫哉光盛德乾坤照百靈報
福歸昌運承祐播休明風雲馳九域龍蛟躍四溟浮幕
呈光氣儷象燭華精濩武方知恥韶夏僅同聲
高明樂(送神降南陛奏)
獻享畢懸佾周神之駕將上遊(北郊云將下遊)超斗極絶河流
(北郊云超荒極憩昆)懷萬國寧九州欣帝道心顧留帀上下荷
皇休
昭夏德(紫壇既燎奏)
玄黃覆載元首照臨合德致禮有契其心敬申事闋絜
誠云報玉帛載升(北郊云牲玉載陳)棫樸斯燎寥廓幽曖播以
馨香皇靈惟監降福無疆
皇夏樂(皇帝還便殿奏)
天大親嚴匪敬伊孝永言肆饗宸明增耀陽丘既暢(北郊)
(云隂澤云暢)大典逾光乃安斯息欽若舊章天逥地旋鳴鑾
引警且萬且億皇歷惟永
五郊樂歌五首
(隋書樂志曰齊五郊迎氣降神並奏高明樂又曰禮五方上帝並奏高明之樂為覆燾之舞)
青帝高明樂
歲云獻谷風歸斗東指鴈北飛電鞭激雷車遽虹旌靡
青龍馭和氣洽具物滋翻降止應帝期
赤帝高明樂
婺女司旦仲吕宣朱精御節離景延根荄俊茂温風發
柘火風水應炎月執衡長物德孔昭赤旂電(隋書作霞)曳會
今朝
黃帝高明樂
居中帀五運乘衡畢四時含養滋羣物協德固皇基嘽
緩契王風持載符君德良辰動靈駕承祀昌邦國
白帝高明樂
風涼露降馳景颺寒精山川搖落平秩在西成蓋藏成
積烝民被嘉祉從享來儀鴻休溢千祀
黑帝高明樂
虹藏雉化告寒冰壯地坼年殫日次月紀方極九川萬
邦獻力叶光是紀歲窮微陽潜兆方融天子赫赫明聖
享神降福惟敬
祀五帝於明堂樂歌十一首
肆夏樂(先一日夕牲羣臣入門奏)
國陽崇祀嚴恭(隋書作載)有聞荒華胥暨樂我大君冕瑞有
列禽帛載叙羣后師師威儀容與執禮辨物司樂考章
率由靡墜休有烈光
高明樂(太祝令迎神奏高明樂覆燾舞)
祖德光國圖昌祗上帝禮四方闢紫宫洞華闕龍虎奮
風雲發飛朱雀從玄武携日月帶雷雨耀宇内溢區中
眷帝道感皇風帝道康皇風扇粢盛列椒醑薦神且寧
會五精歸福祿幸閭亭
武德樂(太祖配饗奏武德樂昭烈舞)
我惟我祖自天之命道被歸仁時屯啓聖運鍾千祀授
手萬姓夷&KR1223;掩虐匡頽翼正載經載營庶士咸寧九功
以洽七德兼盈丹書入告玄玉來呈露甘泉白雲郁河
清聲教咸往舟車畢會仁加有形化浹無外嚴親惟重
陟配惟大既祐斯歌率土攸賴
昭夏樂(牲出入奏)
孝享不匱精潔臨年滌牢委溢形色博牷于以用之言
承歆祀肅肅威儀敢不敬止載飭載省惟牛惟羊明神
有察保兹萬方
昭夏樂(&KR1002;毛血奏)
我將宗祀夤獻厥誠鞠躬如在側聽無聲薦色斯純呈
氣斯臭有滌有濯惟神其祐五方來格一人多祉明德
惟馨於穆不已
皇夏樂(皇帝入門奏皇帝升壇奏皇夏辭同)
象乾上構儀坤下基集靈崇祖永言孝思室陳簋豆庭
羅懸佾夙夜畏威保兹貞吉舞貴其夜歌重其升降斯
百祿惟饗惟應
高明樂(皇帝初獻奏高明樂覆燾舞)
度几筵闢牖戶禮上帝感皇祖酌惟潔滌以清薦心欵
逹神明
高明樂(皇帝祼獻奏高明樂覆燾舞)
帝精來降應我明德禮殫義展流祉邦國既受多祉實
資孝敬祀謁其誠荷天休命
皇夏樂(飲福酒奏)
恭祀洽盛禮宣英猷爛層景廣澤同深泉上靈鍾百福
羣神歸萬年月軌咸梯岫日域盡浮川瑞鳥飛玄扈潜
鱗躍翠漣皇家膺寳歷兩地復參天
高明樂(太祝送神奏高明樂覆燾舞)
青陽奏發朱明歌西皓唱玄冥大禮罄廣樂成神心懌
將遠征飾龍駕矯鳳旍指閶闔憩層城出温谷邁炎庭
跨西汜過北溟忽萬億耀光精比電騖與雷行嗟皇道
懷萬靈固王業震天聲
皇夏樂(帝還便殿)
文物備矣聲明有章登薦惟肅禮邈前王鬯齊云終折
旋告罄穆穆旒冕藴誠畢敬屯衞按部鑾蹕廽途暫留
紫殿將及清都
享廟樂辭十八首
肆夏樂(先一日夕牲羣臣入門奏)
霜凄雨暢烝哉帝心有敬其祀肅事惟歆昭昭車服濟
濟衣簮鞠躬貢酎磬折奉琛差以五列和以八音式祗
王度如玉如金
高明登歌樂(迎神)
日卜惟吉辰擇其良奕奕清廟黼黻周張大吕為角應
鍾為羽路鼗隂竹德歌昭舞祀事孔明百神允穆神心
乃顧保兹介福
昭夏樂(牲出入奏)
大祀云事獻奠有儀既歌既展贊顧迎犧執從伊竦芻
飾惟慄俟用於庭將升於室且握且騂以致其誠惠我
貽頌降祉千齡
昭夏樂(薦毛血奏)
緬彼遐慨悠然永思留連七享纏綿四時神升魄沉靡
聞靡見隂陽載俟臭聲兼薦祖考其鑒言萃王休降神
敷錫百福是由
皇夏樂(進熟皇帝入門)
齋居嚴殿夙駕層闈車輅垂彩旒衮騰輝聳誠載仰翹
心有慕洞洞自形斤斤表步閟宫有邃神道依稀孝心
緬邈爰屬爰依
登歌樂(太祝祼地奏)
太室窅窅神居宿設鬱鬯惟芬珪璋惟潔彛斝應時龍
蒲代用藉茅無咎福祿攸降端感會事儼思修禮齊齊
勿勿俄俄濟濟
登歌樂(皇帝升殿殿上作)
我祠我祖永惟厥先炎農肇聖靈祉蟬聯覇圖中造帝
業方宣道昌基構撫運承天奄家六合爰光八埏尊神
致禮孝思惟纏寒來暑反惕薦在年匪敬伊慕備物不
愆設簴設業鞉鼓填填辟公在位有容伊虔登歌啓佾
下管應懸厥容無爽幽明肅然誠帀厚地和逹穹玄既
調風雨載協山川周庭有列湯孫永延教聲惟被邁後
光前
始基樂恢祚舞(皇帝初獻六世祖司空公神室奏)
克明克俊祖武惟昌業弘營土聲被海方有流厥德終
耀其光明神幽贊景祚攸長
始基樂恢祚舞(五世祖吏部尚書室)
顯允盛德隆我前構瑶源彌瀉瓊根愈秀誕惟有族丕
緒克茂大業崇新洪基增舊
始基樂恢祚舞(高祖秦州刺史室)
祖德丕顯明喆知幾豹變東國鵲起西歸禮申官次命
改朝衣敬思孝享多福無違
始基樂恢祚舞(曾祖太尉武貞公室)
兆靈有業潜德無聲韜光戢耀貫幽洞冥道弘舒卷施
博藏行緬追歲事夜遽不寧
始基樂恢祚舞(祖文皇帝室)
皇皇祖德穆穆其風語嘿自已明叡在躬荷天之錫聖
表克隆高山作矣寳祚其崇離光旦旦載焕載融感薦
惟永神保無窮
武德樂昭烈舞(高祖神武皇帝室)
天造草昧時難紏紛孰拯斯溺靡救其焚大人利見緯
武經文顧指維極吐吸風雲開天闢地峻岳夷海冥工
掩迹上德不宰神心有應龍化無待義征九服仁兵告
凱上平下成靡或不寧匪王伊帝偶極崇靈享親則孝
潔祀惟誠禮備樂序肅贊神明
文德樂宣政舞(文襄皇帝室)
聖武丕基叡文顯統𦕈哉神啓鬱矣天縱道則人弘德
云邁種昭冥咸叙崇深畢綜自中徂外經朝庇野政反
淪風威還闕雅旁作穆穆格于上下維享維宗來鑒來
假
文正樂光大舞(顯祖文宣皇帝室)
玄歷已謝蒼靈告期圖璽有屬揖讓惟時龍升獸變弘
我帝基對揚穹昊實啓雍熙欽若皇猷永懷王度欣賞
斯穆威刑允措軌物俱宣憲章咸布俗無邪指下歸正
路茫茫九域振以乾綱混通華裔配括天壌作禮視德
列樂傳響薦祀惟虔衣冠載仰
皇夏樂(飲福酒奏)
孝心翼翼率禮兢兢時洗時薦或降或升在堂在戶載
湛載凝多品斯奠備物攸膺蘭芬敬挹玉爼恭承受祭
之祜如彼岡陵
高明樂(送神奏)
仰榱桷慕衣冠禮云罄祀將闌神之駕紛奕奕乘白雲
無不適窮昭域極幽塗歸帝祉眷皇都
皇夏(皇帝詣便殿奏)
禮行斯畢樂奏以終受嘏先退載暢其衷鑾軒循轍麾
旌復路光景徘徊絃歌顧慕靈之相矣有鍚無疆國圖
日競(隋書作鏡)家歷天長
燕射歌辭
元會大饗歌二十一首
(隋書樂志曰北齊元會大饗恊律不得升陛黃門舉麾於殿上今列其歌辭云)
肆夏(賓入門四廂奏)
昊蒼眷命興王綂天業高帝始道邈皇先禮成化穆樂
合風宣賓朝荒夏對揚穹玄
皇夏(皇帝出閣奏)
夏正肇旦周物充庭具僚在位俛伏無聲大君穆穆宸
儀動晬日煦天逥萬靈胥萃
皇夏(皇帝當扆羣臣奏)
天子南面乾覆離明三千咸列萬國填并猶從禹會如
次湯庭奉兹一德上下和平
皇夏(皇帝入宁變服黃鍾太簇二廂奏)
我應天歷四海為家協同内外混一戎華鶴盖龍馬風
乘雲車夏章夷服其會如麻九賓有儀八音有節肅肅
於位飲和在列四序氤氲三光昭晰君哉大矣軒唐比
轍
皇夏(帝出升御座姑洗廂奏)
皇運應籙廓定區㝢受終以文搆業以武堯昔命舜舜
亦命禹大人馭歷重規沓矩欽明在上昭納八夤從靈
體極誕聖窮神化生羣品陶育烝人展禮肆樂恊此元
春
肆夏(王公奠璧奏)
萬方咸暨三揖以申垂旒馮玉五瑞交陳拜稽有章升
降有節聖皇負扆虞唐比烈
上夀曲(上夀黃鍾廂奏)
仰三光奏萬夀人皇御六氣天地同長久
登歌三曲(皇太子入至坐位酒至御殿上奏)
大齊綂歷道化光明馬圖呈寳龜籙告靈百蠻非衆八
荒非逖同作堯人俱包禹迹
天覆地載成以四時惟皇是則比大於兹羣星拱極衆
川赴海萬㝢駿奔一朝咸在
齊之以禮相趨帝庭應規蹈矩玉色金聲動之以樂和
風四布龍申鳳舞鸞歌麟步
食舉樂十曲(食至御前奏)
三端正啓萬方觀禮具物充庭二儀合體百華照曉千
門洞晨或華或裔奉贄惟新悠悠亘六合圓首莫不臣
仰施如雨晞和猶春風化表笙鏞歌謳被琴瑟誰言文
軌異今朝混為一
彤庭爛景丹陛流光懷黃綰白鵷鷺成行文贊百揆武
鎮四方折衝鼓雷電獻替協隂陽大矣哉道邁上皇陋
五帝狹三皇窮禮物該樂章序冠帶垂衣裳
天壤和國家穆悠悠萬類咸孕育契冥化侔大造靈效
珍神歸寳興雲氣飛龍蒼麟一角鳳五光朱雀降黃玉
表九尾馴三足擾化之定至矣哉瑞感德四方來
囹圄空水火菽粟求賢振滯棄珠玉衣不靡宫以卑當
陽端嘿垂拱無為云云萬有其樂不訾
嗟此舉時逄至道肖形咸自持賦命無傷夭行氣進皇
輿遊龍服帝皂聖主寧區宇乾坤永相保
牧野征鳴條戰大齊家萬國拱揖應終禪奥主廓清都
大君臨赤縣高居深視當扆正殿旦暮之期今一見
兩儀分牧以君陶有象化無垠大齊德邈誰羣超鳳火
冠龍雲露以潔風以薰榮光至氣氤氲
神化遠人靈協寒暑調風雨爕披泥檢受圖諜圖諜啓
期運昌分四序綴三光延寳祚眇無疆
惟皇道升平日河水清海不溢雲干吕風入律驅黔首
入仁夀與天高竝地厚
刑以厝頌聲揚皇情邈眷汾襄岱山高配林壯亭亭聳
云云望旆葳蕤駕騤騤刊金闕奠玉龜
皇夏(皇帝入鐘鼔奏)
禮終三爵樂奏九成允也天子穹壤和平載色載笑反
寢晏息一人有祉百神奉職
舞曲歌辭
文武舞歌四首
(隋書樂志曰北齊元會大饗奏文武二舞二舞將作並先設階步焉)
文武階步辭
我后降德肇峻皇基搖鈴大號振鐸命期雲行雨洽天
臨地持茫茫區宇萬代一時文來武肅成定於兹象容
則舞歌德言詩鏘鏘金石列列匏絲鳳儀龍至樂我雍
熙
文舞辭
皇天有命歸我大齊受兹華玉爰錫玄珪奄家環海實
子蒸黎圖開寳匣檢封芝泥無思不順自東徂西教南
暨朔罔敢或擕比日之明如天之大神化斯洽率土無
外𦕈𦕈舟車華戎畢會祠我春秋服我冠帶儀協震象
樂均天籟蹈武在庭其容藹藹
武舞階步辭
大齊綂歷天監孔昭金人降汎火鳳來巢𦕈均虞德干
戚降苗夙(隋書作風)沙攻主歸我軒朝禮符揖讓樂契咸韶
蹈揚惟序律度時調
武舞辭
天眷横流宅心玄聖祖功宗德重光襲映我皇恭已誕
膺靈命宇外斯燭域中咸鏡悠悠率土時惟保定微微
動植莫違其性仁豐庶物施洽羣生海寧洛變契此休
明雅宣茂烈頌紀英聲鏗鍠鐘鼓掩抑簫笙歌之不足
舞以禮成鑠矣王度緬邁千齡
已上樂章詩彙云祖珽作按隋書樂志祖珽上書論
樂於文宣之時至武成時始定四郊宗廟三朝之樂
而不著作歌之人則非珽作明矣今考北史陸卬等
製
雜歌謠辭無名氏
敕勒歌
(樂府廣題曰北齊神武攻周王壁士卒死者十四五神武恚憤疾發周王下令曰高歡鼠子親犯王)
(壁劒弩一發元兇自斃神武聞之勉坐以安士衆悉引諸貴使斛律金唱敕勒神武自和之其歌)
(本鮮卑語易為齊言故其句長短不齊)
敇勒川隂山下天似穹廬籠蓋四野天蒼蒼野茫茫風
吹草低見牛羊
鄭公歌
(北史曰鄭述祖天保中為兗州刺史有人入市盗布其父執之以歸述祖述祖特原之自是境内無)
(盗先是述祖之父道昭亦嘗為兗州刺史故百姓歌之)
大鄭公小鄭公相去五十載風教尚猶同
邯鄲郭公歌
(樂府廣題曰北齊後主高緯雅好傀儡謂之郭公時人戲為郭公歌及將敗果邯鄲高郭聲相近九)
(十九末數也滕口鄧林也大兒謂周帝太祖子也高岡後主姓也雉雞類武成小字也後敗於鄧林)
(盡如歌言盖語妖也)
邯鄲郭公九十九技兩漸盡入滕口大兒緣高岡雉子
東南走不信吾言時當看歲在酉
東昏時百姓歌(當入南齊馮公誤置此)
(金陵志曰齊東昏侯即臺城閱武堂為芳樂苑山石皆塗以彩色跨池水立紫閣諸樓觀又於苑中)
(立店肆以潘妃為市令又作土山開渠立埭下苑中時百姓歌云)
閱武堂種楊柳至尊屠肉潘妃沽酒
東魏鄴都謠
(隋書五行志曰魏孝静帝始移都于鄴時有童謠按孝静帝清河王之子也后則齊神武之女鄴都)
(宫室未備即逄禪代作窠未成之效也孝静尋崩文宣以后為太原長公主降於楊愔時神武婁后)
(尚在故言寄書於婦母新婦子斥后也)
可憐青雀子飛入鄴城裏作窠猶未成舉頭失鄉里寄
書與婦母好看新婦子
東魏武定中童謠
(隋書五行志曰武定中有童謠按高者齊姓也澄文襄名五年神武崩摧折之應七年文襄為盗所)
(害澄滅之徵也)
百尺高竿摧折水底然燈澄滅
東魏末童謠
(北史齊本紀曰後魏末文宣未受禪時有童謠按藁然兩頭於文為高河邊羖䍽為水邊羊指帝名)
(也於是徐之才勸帝受禪)
一束藁兩頭然河邊羖䍽飛上天
北齊文宣時謠
(北史本紀曰文宣時謠按帝以午年生故曰馬子三臺石季龍舊居故曰石室三千六百日十年也)
(文宣在位十年果如謠言)
馬子入石室三千六百日
北齊廢帝時童謠三首
(北史曰楊愔齊文宣時尚太原公主位至尚書令驃騎大將軍文宣大漸愔與侍中燕子獻黃門侍)
(郎鄭子默竝受遺詔輔政時常山長廣二王位地親逼愔等與尒朱渾天和謀欲裁奪威權由是深)
(相疎忌竝為二王所害先是童謠云云羊為愔也角文為用刀道人謂廢帝小名太原公主嘗作尼)
(故曰阿𡡉姑愔子獻天和皆尚帝姑故曰道人姑夫云)
白羊頭毣秃羖䍽頭生角
羊羊喫野草不喫野草遠我道不遠打爾腦
阿𡡉姑禍也道人姑夫死也
白鳬謠
(北史曰初孝昭之誅楊愔也謂武成云事成以汝為皇太弟及踐位乃使武成在鄴主兵立子百年)
(為皇太子武成不平欲有異謀先是童謠云云時丞相府在城城中即舊中興寺也鳬翁謂雄雞盖)
(指武成小字步落稽也道人濟南王小名也打鐘言將被擊也後武成用卜者言不舉兵孝眧尋崩)
(武帝即位)
中興寺内白鳬翁四方側聽聲雍雍道人聞之夜打鐘
北齊太上時童謠
千金買樂園中有芙蓉樹破家不分明蓮子隨它去
北齊後主武平初童謠
(隋書五行志曰武平元年童謠按其年四月隴東王胡長仁謀遣刺客殺和士開事露反為士開所)
(譛而死)
狐截尾你欲除我我除你
武平中童謠
(隋書五行志曰武平二年童謠小兒唱訖一時拍手云殺却至七月二十五日御史中丞琅邪王儼)
(執士開送於南臺而斬之)
和士開七月三十日將你向南臺
又
(隋書五行志曰是歲又有童謠七月士開被誅九月琅邪王遇害十一月趙彦深出為西州刺史)
七月刈禾傷早九月喫餻正好十月洗蕩飯甕十一月
出却趙老
後主時謠二首
(北齊後主時任用祖珽陸令萱等朝政日壞周人欲圖之然畏斛律光之武勇因為謠言聞於齊會)
(光欲去珽等遂以謠言奏帝併續第二首末二句于是誅光周遂滅齊今按百升者斛也明月光字)
(也高山謂齊齊姓高也盲老公謂珽珽先因罪失明也饒舌老母謂令萱令萱本婦人也)
百升飛上天明月照長安
高山不摧自崩槲木不扶自舉盲老公背受大斧饒舌
老母不得語(北史亦載此謠云高山崩槲樹舉盲老公背上下大斧多事老母不得語)
武平末童謠
(隋書五行志曰武平末有童謠時穆后母子滛辟干預朝政時人患之穆后小字黃花尋逄齊亡欲)
(落之應也)
黃花勢欲落清尊但滿酌
北齊末鄴中童謠
(隋書五行志曰北齊末鄴中有童謠未幾齊為周所滅周都關中故云西家也)
金作掃帚玉作把淨掃殿屋迎西家
蘇宋歌
(北史曰宋世軌齊天保中為大理少卿執獄寬平多所全濟大理正蘇珍之以平幹知名時人以為)
(二絶寺中語曰)
决定嫌疑蘇珍之視表見裏宋世軌
裴讓之歌
(北史曰河中裴讓之遷主客郎省中語曰)
能賦詩裴讓之(陽休之好學愛文藻時人為之語曰能賦詩陽休之)
陸乂歌
(北齊陸又於五經最精熟館中謂之石經人語曰)
五經無對有陸乂
古詩紀卷一百二十一
