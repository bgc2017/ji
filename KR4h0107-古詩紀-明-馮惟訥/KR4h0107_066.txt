古詩紀卷六十六明馮惟訥撰
齊第一
高帝(姓蕭氏諱道成字紹伯仕宋累封齊王廢宋自立詩品曰齊高帝詩詞藻意深無所云少)
塞客吟(此詩見蘇侃傳外編逸軌皆作侃詩非也)
(齊書曰高帝在淮上取蘇侃為冠軍錄事參軍是時新失淮㐀遣帝北戍每歲秋冬間邊淮騷動帝)
(廣遣偵候安集荒餘又營繕城府帝在兵中久見疑於時乃作塞客吟以喻志侃達此旨更自勸勵)
(委以府事深見知待)
寶緯紊宗神經越序德晦河晉力宣江楚雲雷兆壯天
山繇武直髮指河(一作秦)關凝精越漢渚秋風起塞草衰
鵰鴻思邊馬悲平原千里顧但見轉蓬飛星嚴海淨月
徹河明清輝映幕素液凝庭金笳夜厲羽轊晨征斡晴
潭而悵泗枻松洲而悼情蘭涵風而瀉艷菊籠泉而散
英曲繞首燕之歎吹軫絶越之聲欷園琴之孤弄想庭
藿之餘馨青關望斷白日西斜恬源靚霧壟首暉霞戒
旋鷁躍還波情綿綿而方遠思裊裊而遂多粤擊秦中
之筑因為塞上之歌歌曰朝發兮江泉日夕兮陵山驚
飈兮瀄汨淮流兮潺湲胡埃兮雲聚楚旆兮星懸愁墉
兮思宇惻愴兮何言定寰中之逸鑒審雕陵之迷泉悟
樊籠之或累悵遐心以棲玄
羣鶴詠
(南史曰齊高帝鎮淮隂為宋明帝所疑被徵為黃門郎深懷憂慮見平澤有羣鶴命筆詠之)
八風舞遙翮九野弄清音一摧雲間志為君苑中禽
武帝(諱賾字宣遠高帝長子也初仕宋為江州刺史輔高帝受禪功参佐命後嗣位)
估客樂
(古今樂籙曰估客樂者齊武帝之所製也帝布衣時嘗遊樊鄧登柞以後追憶往事而作歌使樂府)
(令劉瑶管絃被之教習卒遂無成有人啟釋寶月善解音律帝使奏之旬日之中便就諧合敕歌者)
(常重為感憶之聲猶行於世寶月又上兩曲帝數乘龍舟遊五城江中放觀以紅越布為帆綠絲為)
(帆繂鍮石為篙足篙榜者悉著欎林布作淡黃袴列開使江中衣出五城殿猶在齊舞十六人梁八)
(人唐書樂志曰梁改其名為商旅行)
昔經樊鄧役阻潮梅根渚感憶追往事意滿辭不叙
竟陵王子良(字雲英武帝第二子也幼聡敏宋末為邵陵王友武帝即位封竞陵王南徐州)
(刺史又兼司徒進號車騎將軍禮才好士傾意賓客天下才學皆遊集焉隆昌元年薨)
九月侍宴
月殿風轉層臺氣寒高雲歛色遙露已團式詔司警言
戾秋巒輕觴時薦落英可飡
侍皇太子釋奠宴
霜輕流日風送夕雲雕檐結綵綺井生文四璉合旨八
簋舒芬(闕)
遊後園
託性本禽魚棲情閒物外蘿徑轉連綿松軒方杳藹
丘壑每淹留風雲多賞會(闕)
行宅(并序)
余禀性端疎屬愛閒外往歲羈役浙東備歷江山之
美名都勝境極盡登臨山原石道步步新情廻池絶
澗往往舊識以吟以詠聊用述心
訪宇北山阿卜居西野外幼賞悅禽魚早性羨蓬艾(闕)
登山望雷居士精舍同沈右衞過劉先生墓下作
(并序一作同隨王經劉先生墓下作)
沛國劉子珪學優未仕跡邇心遐履信體仁古之遺
德潜舟迅景滅賞淪輝言念芳猷式懷嗟述屬舍弟
隨郡有示來篇彌縝久要之情益深宿草之歎升望
西山率爾為答雖因事雷生實申悲劉子云爾(劉瓛字子)
(珪沛郡相人南史有傳)
漢陵淹館蕪晉殄(一作彌)洙風缺五都聲論空三河文義
絶興禮邁前英談玄踰往哲明情日夜深徽音歲時滅
垣井總已平煙雲從容裔爾歎牛山悲我悼驚川逝
隨郡王蕭子隆(字雲興武帝第八子性和美有文才為都督荆州刺史歷侍中中軍大將)
(軍眀帝輔政謀害諸王子隆被害)
經劉瓛墓下
升堂子不謬問道余未窮如何辭白日千載隔音通山
門一巳絶長夜緬難終初松切暮鳥新楊催曉風榛關
向蕪密泉途轉銷空
王儉(字仲寶琅邪人宋孝武時襲爵豫寧縣侯明帝選尚陽羡公主拜駙馬都尉官至侍中後輔齊)
(高帝受禪改封南昌郡公累遷侍中尚書令)
侍皇太子釋奠宴
(南齊禮志永明二年皇太子講孝經親臨釋奠車駕幸聽)
禮惟國幹義實民端身由業澡世以教安金鎔乃器水
術伊瀾漸芳則馥履冰固寒瞽宗務時頖宫善誘咨此
含生躋彼仁夀淳移雅缺歷兹永久遊藝莫師獨學誰
友三兆戒辰八鸞警旦風動蒿宫雲棲參館禮邁仁周
樂超英濩神保爰格祝史斯贊鬱鬯既終德馨是與降
冕上庠升晏東序槐宰金貞藩維玉譽時彦莘莘國
胄楚楚
侍太子九日宴玄圃詩
明明儲后冲默其量徘徊禮樂優游風尚微言外融幾
神内王就日齊暉儀雲等望本茂條榮源澄流潔漢稱
間平周云魯衞咨我藩華方軼前軌秋日在房鴻鴈來
翔寥寥清景靄靄微霜草木搖落幽蘭獨芳眷言淄苑
尚想濠梁既暢旨酒亦飽徽猷有來斯悅無遠不柔
贈徐孝嗣
婉婉遊龍載遊載東靡靡行雲並躍齊蹤無類不感有
來斯雍之子云邁嗟我莫從歲云暮止述職戒行崇蘭
罷秀孤松獨貞悲風宵遠乘鴈晨征撫物遐想念别書
情(南史載四句曰方軌叔茂追清彦輔柔亦不茹剛亦不吐時人以比蔡子尼之行状也)
春日家園
徙倚未云暮陽光忽已收羲和無停晷壯士豈淹留冉
冉(一作荏苒)老將至功名竟不修稷契匡虞夏伊呂翼商周
撫躬謝先哲解紱歸山丘
春詩二首
蘭生已匝苑萍開欲半池輕風搖雜蘤細雨亂叢枝
風光承露照霧色點蘭暉青荑結翠藻黃鳥弄春飛
春夕
露華方照歲雲彩復經春虚閨稍疊草幽帳日凝塵
後園餞從兄豫章
兹夕竟何夕念别開曾軒光風轉蘭蕙流月汎虚園
王僧祐(字胤宗徽從子也舉秀才為驃騎法曹雅好博古善老莊亭然獨立不交當世仕至太子)
(中舍人)
贈王儉
(南史曰僧祐儉之從弟也儉嘗鳴笳列騶至僧祐門僧祐輙稱疾不出儉曰此吾之所望於若人也)
(世皆推儉之愛名德而重僧祐之不趨勢也)
汝家在市門我家在南郭汝家饒賓侶我家多鳥雀
徐孝嗣(字始昌東海郯人也尚宋康樂公主拜駙馬都尉入齊累遷侍中封枝江縣侯東昏失德)
(將謀廢立事覺召入華林省飲藥死)
白雪歌(一作琴歌)
風閨晚翻靄月殿夜凝明願君早流眄無令春草生
古詩紀卷六十六
