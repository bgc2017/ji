古詩紀卷六十九明馮惟訥撰
齊第四
謝朓(二)
詩
遊山(以下五言)
託養因支離乘閒遂疲蹇語默良未尋得喪云誰辯
幸蒞山水都復值清冬緬凌崖必千仞尋谿將萬轉堅
崿既崚嶒逥流復宛澶杳杳雲竇深淵淵石溜淺傍
眺鬱篻簩還望森柟楩荒隩被葴莎崩壁帶苔蘚鼯
狖呌層嵁鷗鳬戲沙衍觸賞聊自觀即趣咸巳展經目
惜所遇前路欣方踐無言蕙草歇留垣芳可搴尚子時
未歸邴生思自免永志昔所欽勝迹今能選寄言賞心客
得性良為善
遊敬亭山
兹山亘百里合沓與雲齊隐淪既巳託靈異居然棲上
干蔽白日下屬帶廻谿交藤荒且蔓樛枝聳復低獨鶴
方朝唳饑鼯此夜啼渫雲已漫漫夕雨亦凄凄我行雖
紆組兼得尋幽蹊緣源殊未極歸徑窅如迷要欲追竒
趣即此凌丹梯皇恩竟已矣兹理庶無暌
將遊湘水尋句溪
既從陵陽釣挂鱗驂赤螭方尋桂水源謁帝蒼山陲辰
哉且未會乘景弄清漪瑟汨瀉長淀潺湲赴兩岐輕蘋
上靡靡襍石下離離寒草分花映戲鮪乘空移興以暮
秋月清霜落素枝魚鳥余方翫纓緌君自縻及兹暢懷
抱山川長若斯
遊東田
戚戚苦無悰携手共行樂尋雲陟累榭隨山望菌閣遠
樹曖阡阡生煙紛漠漠魚戲新荷動鳥散餘花落不對
芳春酒還望青山郭
答王世子
飛雪天山來飄聚繩櫺外蒼雲暗九重北風吹萬籟有
酒招親朋思與清顔會熊席惟爾安羔裘豈吾帶公子
不垂堂誰肯憐蕭艾
答張齊興
荆山嵸百里漢廣流無極北馳星斗正南望朝雲色川
隰同幽快冠冕異今昔子肅兩岐功我滯三冬職誰知
京洛念彷彿昆山側向夕登城濠潜池隠復直地迥聞
遙蟬天長望歸翼清文忽景麗思泉紛寶飾勿言修路
阻勉子康衢力曾厓寂且寥歸軫逝言陟
暫使下都夜發新林至京邑贈西府同僚
大江流日夜客心悲未央徒念關山近終知返路長秋
河曙耿耿寒渚夜蒼蒼引領見京室宫雉正相望金波
麗鳷鵲玉繩低建章驅車鼎門外思見昭丘陽馳暉不
可接何况隔兩鄉風雲有鳥路江漢限無梁常恐鷹隼
擊時菊委嚴霜寄言罻羅者寥廓已高翔
酬王晉安(王德元)
稍稍枝早勁塗塗露晚晞南中榮橘柚寧知鴻鴈飛拂
霧朝青閣日旰坐彤闈悵望一途阻參差百慮依春草
秋更綠公子未西歸誰能久京洛緇塵染素衣
郡内高齋閒望答吕法曹(吕僧珍為齊王法曹)
結構何迢遞曠望極高深窗中列遠岫庭際俯喬林日出衆
鳥散山暝孤猿吟已有池上酌復此風中琴非君美無度
孰為勞寸心惠而能好我問以瑶華音若遺金門步見就
玉山岑
在郡卧病呈沈尚書
淮揚股肱守高卧猶在兹况復南山曲何異幽棲時連
隂盛農節薹笠聚東菑高閣常晝掩荒階少諍辭珍
簟清夏室輕扇動凉颸嘉魴聊可薦綠蟻方獨持夏
李沈朱實秋藕折輕絲良辰竟何許夙昔夢佳期坐
嘯徒可積為邦歲已朞弦歌終莫取撫機今自嗤
别王丞僧儒(古文苑作王融)
首夏實清和餘春滿郊甸花樹雜為錦月池皎如練
如何當此時别離言與宴留雜已欝紆行舟亦遙衍非
君不見思所悲思不見
同羈夜集
積念隔炎凉驤言始今夕已對濁尊酒復此故鄉客霜
月始流砌寒蛸早吟隙幸藉京華遊邊城讌良席樵採
咸共同荆莎聊可藉恐君城闕人安能久松栢
新亭渚别范零陵雲
洞庭張樂地瀟湘帝子遊雲去蒼梧野水還江漢流
停驂我悵望輟棹子夷猶廣平聽方籍茂陵將見求
心事俱已矣江上徒離憂
忝役湘州與宣城吏民别
弱齡倦簮履薄晚忝華奥閒沃盡地區山泉諧所好幸
遇昌化穆惇(一作淳)俗罕驚暴四時從偃息三省無侵冒下
車遽暄席紆服始黔竈榮辱未遑敷德禮何由導汨徂
奉南岳兼秩典邦號疲馬方云驅鉛刀安可操遺惠良寂寞
恩靈亦匪報桂水日悠悠結言幸相勞吐納貽爾和窮通勗
所蹈
懷故人(懷一作贈)
芳洲有杜若可以贈佳期望望忽超遠何由見所思行
行未千里山川已間之離居方歲月故人不在兹清風
動簾夜孤月照窗時安得同携手酌酒賦新詩
始之宣城郡
下帷闕章句高談媿名理疎散謝公卿蕭條依椽史簮髮
逢嘉會教義承君子心迹苦未并憂歡將十祀幸沾雲雨
慶方轡參多士振鷺徒追飛羣龍難隸齒烹鮮止貪兢
共治(一作理)屬廉耻伊余昩損益何用祗千里觧劒北宫朝息
駕南川涘寧希廣平詠聊慕華隂市棄置宛洛遊多謝
金門裏招招漾輕楫行行趨巖趾江海雖未從山林於此始
之宣城郡出新林浦向板橋
江路西南永歸流東北騖天際識歸舟雲中辨江樹旅
思倦搖搖孤遊昔已屢既歡懷禄情復協滄洲趣囂
塵自兹隔賞心於此遇雖無玄豹姿終隠南山霧
休沐重還丹陽道中
薄遊第從告思閒願罷歸還卭歌賦似休汝車騎非㶚池不
可别伊川難重違汀葭稍靡靡江菼復依依田鵠遠相呌沙
鴇忽争飛雲端楚山見林表吳岫微試與征徒望鄉淚盡
沾衣賴此盈樽酌含景望芳菲問我勞何事霑沐仰清
徽志狹輕軒冕恩甚戀閨闈歲華春有酒初服偃郊扉
京路夜發
擾擾整夜装肅肅戒徂兩曉星正寥落晨光復瀁漭猶
沾餘露團稍見朝霞上故鄉邈已夐山川脩且廣文奏
方盈前懷人去心賞敕躬每跼蹐瞻恩惟震蕩行矣
倦路長無由稅歸鞅
晚登三山還望京邑
㶚涘望長安河陽視京縣白日麗飛甍參差皆可見餘
霞散成綺澄江静如練喧(一作暄)鳥覆春洲雜英滿芳甸
去矣方滯滛懷哉罷歡宴佳期悵何許淚下如流霰有
情知望鄉誰能鬒不變
始出尚書省
惟昔逢休明十載朝雲陛既通金閨籍復酌瓊筵醴宸
景厭昭臨昏風淪繼體紛虹亂朝日濁河穢清濟防口
猶寬政餐荼更如薺英衮暢人謀文明固天啓青精翼
紫軑黃旗映朱邸還覩司隸章復見東都禮中區咸已
泰輕生諒昭洒(音洗)趨事辭宫闕載筆陪旌棨邑里向疎
蕪寒流自清泚衰柳尚沈沈凝露方泥泥零落悲友朋歡
娛燕兄弟既秉丹石心寧流素絲涕因此得蕭散垂竿
深澗底
直中書省
紫殿肅隂隂彤庭赫弘敞風動萬年枝日華承露掌玲
瓏結綺錢深沈映朱網紅藥當階飜蒼苔依砌上兹言
翔鳳池鳴珮多清響信美非吾室中園思偃仰朋情以
鬱陶春物方駘蕩安得凌風翰聊恣山泉賞
觀朝雨
朔風吹飛雨蕭條江上來既灑百常觀復集九成臺空
濛如薄霧散漫似輕埃平明振衣坐重門猶未開耳目
暫無擾懷古信悠哉戢翼希驤首乘流畏曝鰓動息無
兼遂岐路多徘徊方同戰勝者去剪北山萊
宣城郡内登望
借問下車日匪直望舒圓寒城一以眺平楚正蒼然山
積陵陽阻溪流春穀泉威紆距遙甸巉岩帶遠天切切
隂風暮桑柘起寒煙悵望心已極惝怳魂屢遷結髮倦
為旅平生早事邊誰規鼎食盛寧要狐白鮮方棄汝南
諾言稅遼東田
冬日晚郡事隙
案牘時閒暇偶坐觀卉木颯颯滿池荷翛翛蔭窗竹簷
隙自周流房櫳閒且肅蒼翠望寒山峥嶸瞰平陸已惕
慕歸心復傷千里目風霜旦夕甚蕙草無芬馥云誰美
笙簧孰是厭薖軸願言稅逸駕臨潭餌秋菊
高齋視事
餘雪映青山寒霧開白日曖曖江村見離離海樹出披
衣就清盥憑軒方秉筆列俎歸單味連駕止容膝空為
大國憂紛詭諒非一安得掃荒逕鎻吾愁與疾
冬緒羈懷示蕭諮議虞田曹劉江二常侍
去國懷丘園入遠滯城闕寒燈耿宵夢清鏡悲曉髮風
草不留霜冰池共如月寂寞此間帷琴尊任所對客念
坐嬋媛年華稍菴薆夙慕雲澤遊共奉荆臺績(一作績)一
聽春鶯喧再視秋鴻沒疲驂良易返恩(一作思)波不可越
誰慕臨淄鼎常希茂陵渴依隠幸自從求心果蕪昩方
軫歸與願故山芝未歇
落日悵望
昩旦多紛喧日晏未遑舍落日餘清隂高枕東窗下寒
槐漸如束秋菊行當把借問此何時凉風懷朔馬已傷
慕歸客復思離居者情嗜幸非多案牘偏為寡既乏
瑯琊政方憩洛陽社
賽敬亭山廟喜雨
夕悵懷椒糈蠲景潔膋薌登秋雖未獻望歲佇年祥潭
淵深可厲狹邪車未方朦朧度絶限出沒見林堂秉玉
朝羣帝樽桂迎東皇排雲接虬蓋蔽日下霓裳會舞紛
瑶席安歌遶鳳梁百味芬綺帳四座沾羽觴福被延民
澤樂極思故鄉登山騁歸望原雨晦茫茫胡寧昩千里
解珮拂山莊
賦貧民田
假遇(一作佳譽)非將迎靖共(一作静拱)延殊慶中歲歷三臺旬月
典邦政曾是共治情敢㤀䘏貧病將無富教禮孰有知
方性敦本抑工商均業省兼并察壤見泉脉覘星視農
正黍稷緣高殖穱(一作秔)稌即卑盛舊埒新塍分青苖白
水映遙樹匝清隂連山周遠淨即此風雲佳孤觴聊可
命既微三載道庶藉兩岐詠俾爾倉廪實余從谷口鄭
移病還園示親屬
疲策倦人世歛性就幽蓬停琴佇凉月滅燭聽歸鴻涼
薰乘暮晰秋華臨夜空葉低知露密崖斷識雲重折荷
葺寒袂開鏡眄衰容海暮騰清氣河關祕棲沖煙衡時
未歇芝蘭去相從
治宅
結宇夕隂街荒幽横九曲迢遞南川陽迤邐西山足闢
館臨秋風敞窗望寒旭風碎池中荷霜翦江南菉既無
東都金且稅東臯粟
秋夜講解
四緣去誰肇七識習未央沈沈(一作淵淵)倒營魄苦蔭蹙愁
腸琴瑟徒爛漫姱容空滿堂春顔遽幾日秋壟終茫茫
孰云濟沈溺假願託津梁惠唱摛泉湧妙演發金相空
有定無執賓實固相忘自來呈首夏及此申暮霜雲物
清晨景衣巾引夕凉風振蕉薘裂霜下梧楸傷(一作露下梧桐)
(傷)六龍且無借三相寧久長何時接靈應及子同舟航
春思
茹谿發春水阰山起朝日蘭色望已同萍際轉如一巢
燕聲上下黃鳥弄儔匹邊郊阻遊衍故人盈契闊夢寐
借假簧思歸賴倚瑟幽念漸鬱陶山楹永為室
秋夜
秋夜促織鳴南鄰搗衣急思君隔九重夜夜空佇立北
窗輕幔垂西戶月光入何知白露下坐視階前濕誰能
長分居秋盡冬復及
詠風
徘徊發紅萼葳蕤動綠葹垂楊低復舉新萍合且離步
檐行袖靡當戸思襟披高響飄歌吹相思子未知時拂
孤鸞鏡星鬢視參差
詠竹
窗前一叢竹青翠獨言竒南條交北葉新筍雜故枝月
光疎已密風來起復垂青扈飛不礙黃口得相窺但恨
從風籜根株長别離
詠落梅
新葉初冉冉初蕊新菲菲逢君後園燕相隨巧笑歸親
勞君玉指摘以贈南威用持插雲髻翡翠比光輝日暮
長零落君恩不可追
詠墙北梔子
有美當階樹霜露未能移金蕡發朱彩映日以離離幸
賴夕陽下餘景及西枝還思照綠水君階無曲池餘榮
未能已晚實猶見竒復留傾筐德君恩信未貲
古詩紀卷六十九
