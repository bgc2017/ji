古詩紀卷五十七明馮惟訥撰
宋第三
謝靈運(陳郡陽夏人以祖父並葬始寧縣遂移藉會嵇晉孝武時襲封康樂公累遷黃門侍郎時)
(宋公位相國以為從事中郎遷世子左衞率及宋受禪降爵為侯起為散騎常侍轉太子左衞率武)
(帝崩出為永嘉太守在郡辭歸始寧文帝登祚徵為秘書監遷侍中未幾復稱疾歸好尋山陟險會)
(稽太守孟覬表其有異志帝惜其才授臨川内史復為有司所紏徙廣州尋以事詔就廣州棄市年)
(四十九詩品曰靈運詩其源出於陳思雜有景陽之體故尚巧似而逸蕩過之頗以繁蕪為累嶸)
(謂若人興多才高寓目輙書内無乏思外無遺物其繁富宜哉然名章迥句處處間起䴡典新聲絡)
(繹奔會譬猶青松之拔灌木白玉之映塵沙未足貶其高潔也)
樂府(康樂樂府多闕文姑從茂倩舊次)
善哉行(以下四言)
陽谷躍升虞淵引落景曜東隅晼晚西薄三春燠敷九
秋蕭索凉來温謝寒往暑却居德斯頥積善嬉謔隂灌
陽叢凋華墮萼歡去易慘悲至難鑠擊節(樂府作激涕)當歌
對酒當酌鄙哉愚人戚戚懷瘼善哉達士滔滔處樂
隴西行
昔在老子至(一作志)理成篇枉小傾大綆短絶泉鳥之栖
遊林檀是閑韶樂牢膳豈伊攸便胡為乖枉從表方圓
耿耿僚志慊慊丘園善歌以詠言理成篇
日出東南隅行(以下五言)
柏梁冠南山桂宫燿北泉晨風拂幨幌朝日照閨軒美
人卧屏席懷蘭秀瑤璠皎潔秋松氣淑德春景暄(闕)
長歌行
倏爍夕星流昱奕朝露團粲粲烏有停泫泫豈暫安徂
齡速飛電頽節騖驚湍覽物起悲緒顧已識憂端朽貌
改鮮色悴容變柔顔變改苟催促容色烏盤桓亹亹衰
期廹靡靡壯志闌既慙臧孫慨復愧楊子歎寸隂果有
逝尺素竟無觀幸賒道念戚且取長歌歡
苦寒行(二見)
歲歲層冰合紛紛霰雪落浮陽减清暉寒禽呌悲壑
饑㸑煙不興渴汲水枯涸
又(載初學記疑有闕文)
樵蘇無夙飲鑿冰煮朝飡悲矣採薇唱苦哉有餘酸
豫章行
短生旅長世恒覺白日欹覽鏡睨頽容華顔豈久期苟
無迴戈術坐觀落崦嵫(闕)
相逢行(樂府作惠連今從藝文作靈運)
行行即長道道長息班草邂逅賞心人與我傾懷抱夷
世信難値憂來傷人平生不可保陽華與春渥隂柯
長秋稿心慨榮去速情苦憂來早日華難久居憂來傷
人諄諄亦至老親黨近䘏庇昵君不常好九族悲素
霰三良怨黃鳥邇朱白即頳憂來傷人近縞潔必造
水流理就濕火炎同歸燥賞契少能諧斷金斷可寳千
計莫適從憂來傷人萬端信紛繞巢林宜擇木結友
使心曉心曉形迹略略邇誰能了相逢既若舊憂來傷
人片言代紵縞
折楊柳行二首
鬱鬱河邊樹青青野田草舍我故鄉客將適萬里道妻
妾牽衣袂抆淚沾懷抱還拊幼童子顧託兄與嫂辭訣
未及終嚴駕一何早負笮引文舟饑渴常不飽誰令爾
貧賤咨嗟何所道
騷屑出穴風揮霍見日雪颼颼無久搖皎皎幾時潔未
覺泮春冰已復謝秋節空對尺素遷獨視寸隂滅否桑
未易繫泰茅難重拔桑茅迭生運語默寄前哲
泰山吟
岱宗秀維岳崔崒刺雲天岝崿既嶮&KR2404;觸石輒芊綿(樂府)
(作千眠)登封瘞崇壇降禪藏肅然石閭何晻藹明堂祕靈
篇
君子有所思行
總駕越鍾陵還顧望京畿躑躅周名都遊目倦(一作眷)忘
歸市鄽無阨(一作夾)室世族有高闈密親麗華苑軒甍飭
通逵孰是金張樂諒由燕趙詩長夜恣酣飲竆年弄音
徽盛往速露墜衰來疾風飛餘生不歡娛何以竟暮歸
寂寥曲肱子瓢飲療朝饑所禀自天性貧富豈相譏
悲哉行(陸士衡集亦載此詩誤也陸别有一首)
萋萋春草生王孫遊有情差池鷰始飛夭裊桃(一作柳非)始
榮灼灼桃悅色飛飛燕弄聲檐上雲結隂澗下風吹清
幽樹雖改觀終始在初生松蔦歡蔓延樛葛欣虆縈眇
然遊宦子晤言時未并鼻感改朔氣眼(一作心)傷變節榮
侘傺豈徒然澶(一作緬)漫絶音形風來不可託鳥去豈為
聽
會吟行
六引緩清唱三調佇繁音列筵皆静寂咸共聆會吟會
吟自有初請從文命敷敷績壺冀始刊木至江氾列宿
炳天文負海横地理連峰競千仞背流各百里滮池溉
稉稻輕雲曖松杞兩京愧佳麗三都豈能似層臺指中
天高墉積崇雉飛燕躍廣途鷁首戲清沚肆呈窈窕容
(五臣作客)路曜㛹娟子自來彌世(一作年)代賢達不可紀勾踐
善廢興越叟識行止范蠡出江湖梅福入城市東方就
旅逸梁鴻去桑梓牽綴書土風辭殫意未已
緩歌行
飛客結靈友凌空萃丹丘習習和風起采采彤雲浮(一作)
(流)娥皇發湘浦霄明出河洲宛宛連螭轡裔裔振龍旒
(一作輈闕)
燕歌行(七言)
孟冬初寒節氣成悲風入閨霜依庭秋蟬噪柳燕辭(樂府)
(作棲)楹念君行役怨邊城君何﨑嶇久徂征豈無膏沐感
鸛鳴對君不樂淚沾纓闢窗開幌弄秦筝調絃促柱多
哀聲遙夜明月鑒帷屏誰知河漢淺且清展轉思服悲
明星
鞠歌行(以下雜言)
德不孤兮必有鄰唱和之契冥相因譬如虬虎兮來風
雲亦如形聲影響陳心歡賞兮歲易淪隠玉藏彩疇識
真叔牙顯夷吾親郢既歿匠寢斤覽古籍信伊人永言
知己感良辰
順東西門行
出西門眺雲間揮斤扶木墜虞泉信道人鑒徂川思樂
暫捨誓不旋閔九九傷牛山宿心載違徒昔言競落運
務頽年招命儕好相追牽酌芳酤奏繁絃惜寸隂情固
然
上留田行
薄遊出彼東道上留田薄遊出彼東道上留田循聽一
何矗矗上留田澄川一何皎皎上留田悠哉逷矣征夫
上留田悠哉逷矣征夫上留田兩服上阪電遊(彙作雷逝)上
留田舫舟下遊飈驅上留田此别旣久無適上留田此
别既久無適上留田寸心繫在萬里上留田尺素遵此
千夕上留田秋冬迭相去就上留田秋冬迭相去就上
留田素雪紛紛鶴委上留田清風飈飈入袖上留田歲
云暮矣增憂上留田歲云暮矣增憂上留田誠知運來
詎抑上留田熟視年往莫留上留田
三月三日侍宴西池詩(四言)
詳觀記牒鴻荒莫傳降及雲鳥曰聖則天虞承唐命周
襲商艱江之永矣皇心惟眷矧乃暮春時物芳衍濫觴
逶迤周流蘭殿禮備朝容樂闋夕宴
述祖德詩二首(以下五言)
序曰大元中王父龕定淮南負荷世業專主隆人逮
賢相徂謝君子道消拂衣蕃岳考卜東山事同樂生
之時志期范蠡之舉
達人貴自我高情屬天雲兼抱濟物性而不纓垢氛叚
生蕃(通作藩)魏國展季救魯人弦高犒㬐(舊作晉誤)師仲連郤
秦軍臨組乍不緤對珪寧肯分惠物辭所賞勵志故絶
人苕苕歷千載遥遥播清塵清塵竟誰嗣明哲垂(選作時)
經綸委講綴(當作輟)道論改服康世屯屯難既云康尊主
隆斯民
中原昔喪亂喪亂豈觧已崩騰永嘉末逼迫太元始河
外無反正江介有䠞圯萬邦咸震懾横流賴君子拯溺
由道情龕暴資神理秦趙欣來蘇燕魏遲文軌賢相謝
世運遠圖因事止高揖七州外拂衣五湖裏隨山疏濬
潭傍巖藝枌梓遺情捨塵物貞觀丘壑美
九日從宋公戲馬臺集送孔令
季秋邊朔苦旅鴈違霜雪凄凄陽卉腓皎皎寒潭絜(潔同)
良辰感聖心雲旗興暮節鳴葭戾朱宫蘭巵獻時哲餞
宴光有孚和樂隆所缺在宥天下理吹萬羣方悅歸客
遂海隅脫冠謝朝列弭棹薄枉渚指景待樂闋河流有
急瀾浮驂無緩轍豈伊川途念宿心愧將别彼美丘園
道喟焉傷薄劣
從遊京口北固應詔
玉璽戒誠信黃屋示崇高事為名教用道以神理超昔
聞汾水遊今見塵外鑣鳴笳發春渚稅鑾登山椒張組
眺倒景列筵矚歸潮遠巖映蘭薄白日麗江臯原隰荑
綠柳墟囿散紅桃皇心美陽澤萬象咸光昭顧已枉維
縶撫志慙場苖工拙各所宜終以反林巢曾是縈舊想
覽物奏長謠
永初三年七月十六日之郡初發都
述職期闌暑理棹變金素秋岸澄夕隂火旻團朝露辛
苦誰為情遊子値頽暮愛似莊念昔久敬曾存故如何
懷土心持此謝遠度李牧愧長袖郤克慙躧步良時不
見遺醜狀不成惡曰余亦支離依方早有慕生幸休明
世親蒙英達顧空班趙氏璧徒乖魏王瓠從來漸二紀
始得傍歸路將竆山海迹永絶賞心悟
隣里相送至方山
祗役出皇邑相期憩甌越解纜及流潮懷舊不能發析
析就衰林皎皎明秋月含情易為盈遇物難可歇積痾
謝生慮寡慾罕所闕資此永幽棲豈伊年歲别各勉日
新志音塵慰寂蔑
過始寧墅
束髮懷耿介逐物遂推遷違志似如昨二紀及兹年緇
磷謝清曠疲薾慙貞堅拙疾相倚薄還得静者便剖竹
守滄海枉帆過舊山山行窮登頓水涉盡洄㳂巖峭嶺
稠叠洲縈渚連綿白雲抱幽石綠篠媚清漣葺宇臨廻
江築觀基曾顛揮手告鄉曲二載期歸旋且為樹枌檟
無令孤願言
富春渚
宵濟漁浦潭旦及富春郭定山緬雲霧赤亭無淹薄遡
流觸驚急臨圻阻參錯亮乏伯昏分險過吕梁壑洊至
宜便習兼山貴止託平生協幽期淪躓困微弱久露干
禄請始果遠遊諾宿心漸申寫萬事俱零落懷抱既
昭曠外物徒龍蠖
七里瀨
羈心積秋晨晨積展遊眺孤客傷逝湍徒旅苦奔峭石
淺水潺湲日落山照曜荒林紛沃若哀禽相呌嘯遭物
悼遷斥存期得要妙既秉上皇心(五臣作情)豈屑末代誚目
覩嚴子瀨想屬任公釣誰謂古今殊異代可同調
晚出西射堂
步出西城(集作掖)門遙望城西岑連障疊巘崿青翠杳深
沈曉霜楓葉丹夕曛嵐氣隂節往慼不淺感來念已深
羈雌戀舊侣迷鳥懷故林含情尚勞愛如何離賞心撫
鏡華緇鬢攬帶緩促衿安排徒空言幽獨賴鳴琴
登池上樓
潛虬媚幽姿飛鴻響遠音薄霄愧雲浮棲川怍淵沈進
德智所拙退耕力不任徇禄反竆海卧痾對空林衾枕
昧節候褰開暫窺臨傾耳聆波瀾舉目眺嶇嶔初景革
緒風新陽改故隂池塘生春草園柳變鳴禽祁祁傷豳
歌萋萋感楚吟索居易永久離羣難處心持操豈獨古
無悶徵在今
遊南亭
時竟夕澄霽雲歸日西馳密林含餘清遠峰隠半規久
痗昏墊苦旅館眺郊岐澤蘭漸被徑芙蓉始發池未厭
青春好已觀朱明移戚戚感物歎星星白髮垂藥餌情
所止衰疾忽在斯逝將候秋水息景偃舊崖我志誰與
亮賞心惟良知
遊赤石進帆海
首夏猶清和芳草亦未歇水宿淹晨暮隂霞屢興沒周
覽倦瀛壖况乃凌窮髮川后時安流天吳静不發揚帆
採石華掛席拾海月溟漲無端倪虚舟有超越仲連輕
齊組子牟眷魏闕矜名道不足適已物可忽請附任公
言終然謝夭伐
登江中孤嶼
江南倦歷覽江北曠周旋懷新道轉廻尋異景不延亂
流趨正絶(五臣作孤嶼)孤嶼媚中川雲日相輝映空水共澄
鮮表靈物莫賞藴真誰為傳想像崑山姿緬邈區中
緣始信安期術得盡養生年
登永嘉綠嶂山詩
裹糧杖輕策懷遲上幽室行源逕轉遠距陸情未畢澹
㶑結寒姿團欒潤霜質澗委水屢迷林迥巖逾密眷西
謂初月顧東疑落日踐(一作殘)夕奄昏曙蔽翳皆周悉蠱
上貴不事履二美貞吉幽人常坦步高尚邈難匹頥阿
竟何端寂寂寄抱一恬如既巳交繕性自此出
郡東山望溟海詩(一作東山望海)
開春獻初歲白日出悠悠蕩志將愉樂瞰海庶㤀憂策
馬步蘭臯緤控息椒丘采蕙遵大薄搴若履長洲白花
皜陽林紫䖀(一作翹)曄春流非徒不弭忘覽物情彌遒萱
蘇始無慰寂寞終可求
遊嶺門山詩
西京誰修政龔汲稱良吏君子豈定所清塵慮不嗣早
蒞建德鄉民懷虞芮意海岸常寥寥空館盈清思協
以上冬月晨遊肆所喜千圻邈不同萬嶺狀皆異威摧
三山峭瀄汨兩江駛漁舟(一作商)豈安流樵拾謝西芘人
生誰云樂貴不屈所志
石室山詩
清旦索幽異放舟越坰郊苺苺蘭渚急藐藐苔嶺高石
室冠林陬飛泉發山椒虚泛徑千載峥嶸非一朝鄉村
絶聞見樵蘇限風霄微戎無遠覽總笄羡升喬靈域久
韜隠如與心賞交合歡不容言摘芳弄寒條
登上戍石鼓山詩
旅人心長久憂憂自相接故鄉路遥遠川陸不可涉汨
汨莫與娛發春托登躡歡願既無並戚慮庶有協(一作怯)
極目睞左闊廻顧眺右狹日末澗增波雲生嶺逾疊白
芷競新苔綠蘋齊初葉摘芳芳靡諼愉樂樂不燮佳期
緬無像騁望誰云愜
行田登海口盤嶼山
羈苦孰云慰觀海藉朝風莫辨洪波極誰知大壑東依
稀採菱歌彷彿含嚬容遨遊碧沙渚遊衍丹山峰
白石巖下徑行田
小邑居易貧災年民無生知淺懼不周愛深憂在情舊
業横海外蕪穢積頽齡饑饉不可久甘心務經營千頃
帶遠堤萬里瀉長汀洲流㳙澮合連綂塍埒并雖非楚
宫化荒闕亦黎萌雖非鄭白渠每歲望東京天鑒儻不
孤來兹驗微誠
齋中讀書
昔余遊京華未嘗廢丘壑矧乃歸山川心跡雙寂寞虚
館絶諍訟空庭來鳥雀卧疾豐暇豫翰墨時間作懷抱
觀古今寢食展戲謔既笑沮溺苦又哂子雲閣執戟亦
以疲耕稼豈云樂萬事難並歡達生幸可託
命學士講書
卧病同淮陽宰邑曠武城弦歌愧言子清淨謝伏生古
人不可攀何以報恩榮時往歲易周聿來政無成曾是
展予心招學講羣經鑠金既云刃凝土亦能型望爾志
尚隆遠嗣竹箭聲敢謂荀氏訓且布(一作有)蘭陵情待罪
豈久期禮樂俟賢明
種桑詩
詩人陳條柯亦有美攘剔前修為誰故後事資紡績常
佩知方誡愧微富教益浮陽騖嘉月藝桑迨閒隙疎欄
發近郛長行達廣場曠流始毖泉湎塗猶跬跡俾此將
長成慰我海外役
古詩紀卷五十七
