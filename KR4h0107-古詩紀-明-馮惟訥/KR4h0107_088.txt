古詩紀卷八十八明馮惟訥撰
梁第十五
任昉(字彦昇樂安博昌人雅善屬文尤長載筆沈約一代詞宗深所推挹仕齊為竟陵王記室參軍)
(司徒長史武帝踐祚拜黃門侍郎掌著作出為義興太守轉御史中丞出為新安太守為政清省吏)
(民便之詩品曰彦昇少年為詩不工故世稱沈詩任筆昉深恨之晩節愛好既篤文亦遒變善銓)
(事理拓體淵雅得國士之風但昉既博物動輙用事所以詩不得竒少年士子效其如此弊矣)
為王嫡子侍皇太子釋奠宴(以下四言)
在昔歸運阻亂弘多夷山製宇盪海為家風雲改族日
月增華欽聖兹遠懷道兹冲踐言動俗果行移風進往
一簣啓或三蒙冰實因水金亦在鎔惟神知化在物立
言樂正雅頌咸被後昆告奠明祀觀道聖門日月不息
師表常尊
贈王僧孺
(梁書曰王僧孺由治書侍御史出為唐令初僧孺與樂安任昉遇竟陵王西邸以文學友會及是將)
(之縣昉贈詩其略曰)
惟子見知惟余知子觀行視言要終猶始敬之重之如
蘭如芷形應影隨曩行今止百行之首立人斯著子之
有之誰毁誰譽脩名既立老至何遽誰其執鞭吾為子
御劉略班藝虞志荀綠伊昔有懷交相欣勖下帷無倦
升高有屬嘉爾晨燈惜余夜燭
答劉居士
君子之道亦有其四高行絶俗盛德出類才同文錦學
非書肆望之可階即之難至輟精天理躔象少微人與
俗異道與人違庭飛熠燿室滿伊威行無轍跡理絶心
機
九日侍宴樂遊苑(以下五言)
帝德峻韶夏王功書頌平共貫㳂五勝獨道邁三英我
皇撫歸運時乘信告成一唱華鍾石再撫被絲笙黃草
歸雒木梯山薦玉榮時來濁河變瑞起温洛清物色動
宸眷民豫(一作務)降皇情
奉和登景陽山
物色感神遊升高悵有閱南望銅駞街北走長楸埒别
澗宛滄溟疏山駕瀛碣奔鯨吐華浪司南動輕枻日下
重門照雲開九華澈觀閣隆舊恩奉圖愧前哲
泛長溪
徇祿聚歸糧依隠謝羈勒絶物甘離羣長懷思去國長
溪永東舍震區窮水域道遇垂綸叟聊訪問津惑弭檝
申九言無為累牽纆長泛滄浪水平明至曛黑
落日泛舟東溪
黝黝桑柘繁芃芃麻麥盛交柯溪易隂反景澄餘映吾
生雖有待樂天庶知命不學梁甫吟唯識滄浪詠田荒
我有役秩滿余謝病
濟浙江
昧旦乘輕風江湖忽來往或與歸波送乍逐翻流上近
岸無暇目遠峯更興想綠樹懸宿根丹崖頽久壤
贈郭桐廬出谿口見候余既未至郭仍進村維
舟久之郭生方至
朝發富春渚蓄意忍相思涿令行春返冠蓋溢川坻望
久方來萃悲懽不自持滄江路窮此湍險方自兹疊嶂
易成響重以夜猿悲客心幸自弭中道遇心期親好自
斯絶孤遊從此辭
答何徵君
散誕羈鞿(一作靮)外拘束名教裏得性千乘同山林無(一作)
(亦)朝市勿以耕蠶貴空笑易農士宿昔仰高山超然絶
塵軌傾壺已等樂命管亦齊喜(一作壺已等藥命管亦齊符璽)無為嘆
獨遊若終(一作路)方同止
贈徐徵君(外編作吳均者非)
促生悲永路早交傷晩别自我隔容徽於焉徂歲月情
非山河阻意似江湖悅東臯有儒素杳與榮名絶曾是
違賞心曷用箴余缺眇焉追平生塵書廢不閱信此伊
能已懷抱豈暫輟何以表相思貞松擅嚴節
答劉孝綽
(南史曰孝綽繪之子年十四父黨沈約任昉范雲等聞其名命駕造焉昉尤相賞愛梁天監初孝綽)
(起家著作佐郎為歸沐詩贈任昉昉報曰)
閱水既成瀾藏舟遂移壑彼美洛陽子投我懷秋作久
敬類誠言吹嘘似嘲謔兼稱夏雲盡復陳秋樹索詎慰
耋嗟人徒深老夫託(一作徒然老夫諾)直史兼褒貶轄司專疾
惡九折多美疹匪報庶良藥子其崇鋒穎春耕勵秋穫
答到建安餉杖
故人有所贈稱以冒霜筠定是湘妃淚潛灑遂璘彬扶
危復防咽事歸薄暮人勞君尚齒意矜此杖鄉辰復資
後坐(一作生)彦候余方欠伸獻君千里笑紓我百憂嚬坐
適雖有器臥遊苦無津何由乘此竹直見平生親
寄到溉
(南史曰時溉為建安太守昉寄詩求二彩段)
鐵錢兩當一百易代名實為惠當及時無待涼秋日
别蕭諮議(衍)
離燭有窮輝别念無終緒岐言未及申離目已先舉揆
景巫衡阿臨風長楸浦浮雲難嗣音徘徊悵誰與儻有
關外驛聊訪狎鷗渚
厲吏人講學
暮燭廹西榆將落誡南畆曰余本疎惰頽暮積榆柳踐
境渴師臣臨政欽益友旰食願横經終朝思擁帚雖欣
辨蘭艾何用闢蒿莠
苦熱(樂府作苦熱行)
旭旦烟雲卷烈景入東軒傾光望轉蕙斜日照西垣既
卷蕉梧葉復傾葵藿根重簟無冷氣挾石似懷温霡霂
類珠綴喘嚇狀雷奔
同謝朏詠花雪
土膏候年動積雪表晨暮散葩似浮玉飛英若總素東
序皆白珩西雝盡翔鷺山經陋蜜(一作密)榮騷人貶瓊樹
出郡傳舍哭范僕射三首
平生禮數絶式瞻在國楨一朝萬化盡猶我故人情待
時屬興運王佐俟民英結懽三十載生死一交情携手
遁衰孽接景事休明運阻衡言革時泰王階平濬冲得
茂彦夫子值狂生伊人有涇渭非余揚濁清將乖不忍
别欲以遣離情不忍一辰意千齡萬恨生
已矣平生事詠歌盈篋笥兼復相嘲謔常與虛舟值何
時見范侯還敘平生意
與子别幾辰經塗不盈旬弗覩朱顔改徒想平生人寧
知安歌日非君撤瑟晨巳矣余何歎輟舂哀國均
嚴陵瀨
羣峯此峻極參差百重嶂清淺既漣漪激石復奔壯神
物徒有造終然莫能狀(闕)
詠池邊桃
巳謝西王苑復揖綏山枝聊逢賞者愛棲趾傍蓮池開
紅春灼灼結實夏離離(闕)
王僧孺(東海郯人七歲能讀十萬言家貧嘗傭書以養母寫畢即諷誦仕齊為太學博士累遷尚)
(書左部郎出為南康王長史蘭陵太守僧孺好書聚至萬餘卷其文麗逸多用新事)
朱鷺
因風弄玉水映日上金堤猶持畏羅繳未得異鳬鷖聞
君愛白雉兼因重碧雞未能聲似鳳聊變色如珪願識
昆明路乘流飲復棲
鼓瑟曲有所思
夜風吹熠燿朝光照昔耶(昔耶瓦松也一作辟邪)幾銷蘼蕪葉空
落蒲桃(一作萄)花不堪長織素誰能獨浣沙光隂復何極
望促反成賖知君自蕩子奈妾亦倡家
白馬篇
千里生冀北玉鞘黃金勒散蹄去無巳搖頭意相得豪
氣發西山雄風擅東國飛鞚出秦隴長驅繞岷僰承謨
若有神禀算良不惑瀄汨河水黃參差嶂雲黑安能對
兒女垂帷弄毫墨兼弱不稱雄後得方為特此心亦何
巳君恩良未塞不許跨天山何由報皇德
古意(一云遊俠英華作樂府)
青絲控燕馬紫艾飾吳刀朝風吹錦帶落日映珠袍陸
離關右客照耀山西豪雖非學詭遇終是任逢遭人生
會有死得處如鴻毛寧能偶雞䳱寂寞隠蓬蒿
登高臺(陳祖孫登有宫殿名登高臺詩)
試出金華殿聊登銅雀臺九路平如掌(一作砥)千門洞巳
開軒車映日過簫管逐風來若非邯鄲美便是洛陽才
湘夫人
桂棟承薜帷眇眇川之湄白蘋徒可望綠芷竟空滋日
暮思公子銜意嘿無辭
侍宴
麗景屬春餘清隂澄夏首交枝隠脩逕廻流影遥阜徙
帷轢輕筠移鑾拂高柳去矣勞茂績勉哉報嘉誘小臣
良不才涓塵愧所守何用勝雕斵譬木良如朽
又(一作侍宴景陽樓)
廻輿避暑宫下輦迎風館散漫輕烟轉霏微商雲散蔓
草亘巖垂高枝起天半回風稍驚水落光漸斜岸玅儛
駐行雲清歌入層漢晬顔暢有懌德音良巳粲
落日登高
憑高且一望目極不能捨東北指青門西南見白社軫
軫河梁上紛紛渭橋下爭利亦爭名驅車復驅馬寧訪
蓬蒿人誰憐寂寞者
中川長望
長川杳難即四望四無極安流寧可值憤風方未息危
帆渡中懸孤光巖下昃岸際樹難辨雲中鳥易識莫恨
東復西誰知迂且直故鄉相思者當春愛顔色獨寫千
行淚誰同萬里憶
贈顧倉曹
洛陽十二門樓闕似西崑曖曖罘罳下相望隔畫垣畫
垣向阿閣棲鳳復棲鴛五曹均趨奏六尚等便煩朝爐
何馥馥夜錦有餘温日中驅上駟驤首遍京宛晨趨魏
公子夕宿韓王孫夙昔今何在生平棄不論譬如菤葹
草心謝葉空存誰復三乘睫獨念九飛魂
秋日愁居答孔主簿
首秋雲物善晝暑旦猶清日華隨水汎樹影逐風輕依
簾野馬合當戸昔耶生物我一無際人鳥不相驚儻過
北山北聊訪法高卿(法真字高卿見後漢逸民傳)
至牛渚憶魏少英
楓林曖似畫沙岸淨如掃空籠望懸石回斜見危島綠
草閑遊蜂青葭集輕鴇徘徊洞初月浸淫潰春潦非願
歲物華徒用風光好
寄何記室
思君不得見望望獨長嗟夜風入寒水晩露拂秋花何
由假日御暫得寄風車
忽不任愁聊示固遠
去秋客舊吳今春投故越淚逐東歸水心挂西斜月未
應歲貶顔直以憂殘髮
為何庫部舊姬擬蘼蕪之句
出戸望蘭薰褰簾正逢君歛容裁一訪新知詎可聞新
人含笑近故人含淚隠妾意在寒松君心逐朝槿
何生姬人有怨
寒樹棲羇雌月映風復吹逐臣與棄妾零落心可知寶
琴徒七弦蘭燈空百枝顰容不足效啼粧拭復垂同衾
成楚越異國非仳離
為人傷近而不見
嬴女鳳凰樓漢姬栢梁殿詎勝仙將死音容猶可見我
有一心人同鄉不異縣異縣不成隔同鄉更脉脉脉脉
如牛女何由得一語
月夜詠陳南康新有所納(一作陳南康新納姬)
二八人如花三五月如鏡開簾一種色當戸兩相映重
價出秦韓高名入燕鄭十城屢請易千金幾爭聘君意
自能專妾心本無競
詠擣衣
足傷金管遽多愴緹光促露團池上紫風飄庭裏綠下
機䳱西眺鳴砧遽東旭芳汗似蘭湯彫金辟龍燭散度
廣陵音摻寫漁陽曲别鶴悲不巳離鸞斷還(一作更)續尺
素在魚腸寸心憑鴈足
與司馬治書同聞隣婦夜織
洞房風已激長廊月復清藹藹夜庭廣飄飄曉帳輕襍
聞百蟲思偏傷一鳥聲鳥聲長不息妾心復何極猶恐
君無衣夜夜當窗織
為人述夢(見宋刻玉臺新詠時本不載)
工知想成夢未信夢如此皎皎無片非的的一皆是以
親芙蓉褥方開合歡被雅步極嬌妍含辭恣委靡如言
非倏忽不意成俄爾及寤盡空無方知悉虛詭
侍宴景陽樓(詩彙作鮑照者非)
金鋪爍可鏡桂棟儼臨雲沾觴均飲德服道驗朝聞詎
論禹無間非耻堯為君小臣亦何者短翮屢追羣
春日寄鄉友
旅心巳多恨春至尚離羣翠枝結斜影綠水散圓文戲
魚兩相顧遊鳥半藏雲何時不憫默是日最思君
夜愁示諸賓
簷露滴為珠池水合成璧萬行朝淚瀉千里夜愁積孤
帳閉不開寒膏盡復益誰知心眼亂看朱忽成碧
送殷何兩記室
掩袖出南浦驅車送上征飄飄曉雲駛瀁瀁旦潮平不
肖余何惜無貲爾勿輕倘有還書便一言訪死生
春閨怨
愁來不理鬢春至更攢眉悲看蛺蝶粉泣望蜘蛛絲月
映寒蛩褥風吹翡翠帷飛鱗難託意駛翼不銜辭(銜一作綴)
秋閨怨
斜光隠西壁暮雀上南枝風來秋扇屏月出夜燈吹深
心起百際遥淚非一垂徒勞妾辛苦終言君不知
詠寵姬
及君高堂還值妾妍粧罷曲房褰錦帳廻廊步珠屣玉
釵時可挂羅襦詎難解再顧連城易一笑(一作眄)千金買
在王晉安酒席數韻(藝文作詠姬人)
窈窕宋華容但歌有清曲轉盻非無以斜眉幸相矚詎
减許飛瓊多(玉臺作絶)勝劉碧玉何因送欵欵半飲杯中醁
為人寵姬有怨
可憐獨立樹枝輕根易搖已為露所浥復為風所飄錦
衾襞不開端坐夜及朝是妾愁成瘦非君重細腰
為姬人自傷(一作為姬人怨)
自知心裏恨還向影中羞廻持昔慊慊變作今悠悠還
君與妾扇(一作釵)歸妾奉君裘斷弦猶可續心去最難留
為人有贈
碧玉與綠珠張盧復雙女曼聲古難匹長袂世無侣似
出鳳凰樓言發瀟湘渚幸有褰裳便含情寄一語
見貴者初迎盛姬聊為之詠
久想專房麗未見傾城者千金訪繁華一朝遇容冶家
本薊門外來戲叢臺下長卿幸未匹文君復新寡
傷乞人
少年空扶轍白首竟填溝葦蓆何由足菽藿不能周自
顧非好乞行且欲包羞勞君欵曲問冐此殷勤酬
春思絶句(此詩諸家並作僧儒玉臺新本誤作吴均外編因之非也)
雪罷枝即青冰開水便綠復聞黃鳥聲全作相思曲
為徐僕射妓作
日晩應歸去上客強盤桓稍知玉釵重漸見羅襦寒
古詩紀卷八十八
