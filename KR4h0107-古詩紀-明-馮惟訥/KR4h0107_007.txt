古詩紀卷七明馮惟訥撰
古逸第七
雜辭
岣嶁碑
(徐靈期衡山記云夏禹導水通瀆刻石書名山之高王象之輿地記云禹碑在岣嶁峯又傳在衡山)
(縣雲密峯宋嘉定中蜀士因樵人引至其所以紙蹋其碑七十二字刻於䕫門觀中後俱亡)
承帝曰嗟翼輔佐卿州渚(一釋水處)與登鳥嘼之門參身宏
流(一釋魚池)而明發爾興久旅忘家宿嶽麓庭智營形析心
罔弗辰往求平定華嶽泰衡宗䟽事裒勞餘伸禋鬱塞
昏徙南瀆衍亨(一釋南慕昌言)衣制食備萬國其寧竄舞永奔
禹玉牒辭
祝融司方發其英沐日浴月百寶生
投壺辭(二章)
(左傳晉侯以齊侯宴中行穆子相投壺晉侯先穆子云云中之齊侯舉矢云云亦中之昭公十二年)
晉穆子
有酒如淮有肉如坻寡君中此為諸侯師
齊景公
有酒如澠有肉如陵寡君中此與君代興
渾良夫譟
(左傳衞侯夢于北宫見人登昆吾之觀被髮北面而譟曰哀公十五年衞蒯聵為太子與渾良夫)
(盟曰苟使我入獲國服冕乘軒三死無與良夫與太子廹孔悝逐輒自立是為莊公十六年衞侯謂)
(渾良夫曰吾繼先君而不得其器若之何良夫代執火者而言曰疾與亡君皆君之子也召之而擇)
(材焉可也若不材器可得也豎告太子太子使五人輿假從已劫公而強盟之且請殺良夫公曰其)
(盟免三死曰請三之後有罪殺之公曰諾哉十七年春衞侯為虎幄於藉圃成求令名者而與之始)
(食焉太子請使良夫良夫乘衷甸兩牡紫衣狐裘至袒裘不釋劍而食太子使牽以退數之以三罪)
(而殺之)
登此昆吾之虛緜緜生之瓜余為渾良夫呌天無辜(緜緜)
(瓜初生也良夫善已有以小成大之功若瓜之初生謂使衞侯得國也本盟免三死而并數一時之事殺之故)
(自謂無辜)
狐援辭(二章)
(吕氏春秋曰狐援說齊湣王王不受狐援出而哭五日其辭云云齊王問吏曰哭國之法若何吏曰)
(斮王曰行法狐援乃言云云)
先出也衣絺(一作繒)紵後出也滿囹圄吾今見民之洋洋
然東走而不知所處(一作吾見今之人洋洋東走而不知所處)
有人自南方來鮒入而鯢居使人之朝為草而國為墟
殷有比干吳有子胥齊有狐援已不用若言又斮之東
閭每斮者以吾參夫二子者乎
士卒昌(一曰相士卒)
(戰國策曰田單攻狄不克懼問魯仲連仲連曰將軍之在即墨坐則織簣立則杖鍤為士卒昌云云)
(當此之時將軍有死之心士卒無生之氣聞若言莫不揮泣奮臂而欲戰此所以破燕也)
無可往矣宗廟亡矣今日尚矣歸何黨矣(皆叶平聲戰國策註曰尚)
(近也通鑑作無可往矣宗廟亡矣今日尚矣歸於何黨矣注曰尚庶幾也言單於其時盖言曰今日之事尚庶)
(幾焉黨類也言戰有勝負不死則降將歸於何類也)
成相雜辭(三章)
(朱子曰成相者楚蘭陵令荀卿子之所作也此篇在漢志號成相雜辭凡二章雜陳古今治亂興亡)
(之效託聲詩以風時君相者助也舉重勸力之歌史所謂五羖大夫死而舂者不相杵是也卿學要)
(為不醇粹其言精神相及為聖人意乃近於黃老而復後王君論五者或頗出入申商間此其所以)
(傳不一再而為督責坑焚之禍也)
請成相世之殃愚闇愚闇墮賢良人主無賢如瞽無相
何倀倀(相叶平聲墮詐規反倀丑羊反狂惑之貌)請布基慎聖人愚而自專
事不治主忌苟勝羣臣莫諫必逢災(慎讀為順人叶兒治叶平聲災叶滋)
論臣過反其施尊主安國尚賢義拒諫飾非愚而上同
國必禍(過叶規義叶平聲禍叶許規及論論而治之也言治臣下之過者必當自省而反其所為愚而)
(上同謂自愚暗又欲使人同己也)曷謂罷國多私比周還主黨與施遠
賢近讒忠臣蔽塞主勢移(罷讀為疲還繞也)曷謂賢明君臣上
能尊主愛下民主誠聽之天下為一海内賓(賢叶胡鄰及謂賢臣)
(也)主之孽讒人達賢能遁逃國乃蹷愚以重愚闇以重
闇成為桀紂世之災妬賢能飛廉知政任惡來卑其志
意大其園囿高其臺(能叶奴來及惡來飛廉之子父子俱以材力事紂)武王怒
師牧野紂卒易鄉啓乃下武王善之封之於宋立其祖
(怒叶上聲野叶上與反鄉讀為向啓微子名下叶音戶降也)世之衰讒人歸比干見
刳箕子累武王誅之吕尚招麾殷民懷(刳音枯累讀為縲懷胡威反)
世之禍惡賢士子胥見殺百里徙穆公得之強配五伯
六卿施(禍叶許詭反六卿天子之制春秋時大國亦僣置六卿六卿施言施六卿也施叶上聲)世
之愚惡大儒逆斥不通孔子拘展禽三絀春申道綴基
畢輸(綴輟同止也輸傾委也)請牧基賢者思堯在萬世如見之讒
人罔極險陂傾側此之疑(陂與䛀同言賢者必常見思雖久不忘但讒人必欲毁之)
(使人君疑於此人也)基必施辨賢罷文武之道同伏戲由之者治
不由者亂何疑為(戲羲同)凡成相辨法方至治之極復後
王愼墨季惠百家之說誠不祥(後王當時之王謂當自立復為一王之法不必)
(泥古也慎慎到墨墨翟惠惠施季季梁季梁楊朱之友也祥善也一作詳)治復一修之吉君
子執之心如結衆人貳之讒夫棄之形是詰(結叶吉衆人則不能)
(復一讒夫則兼棄之但詰問治之形狀言侮慢也或曰形當作刑如此之人皆當以刑詰之也)水至平
端不傾心術如此象聖人(闕一字)而有執直而用枻必參
天(枻余制反天叶鐵因反枻引也未詳)世無王窮賢良㬥人芻豢仁人糟
糠禮樂滅息聖人隱伏墨術行(叶戶郎反)治之經禮與刑君
子以脩百姓寧明德愼罰國家既治四海平(闕)治之志
後勢富君誠之好以待處之敦固有深藏之能遠思(富叶)
(音費有讀為又思叶去聲後權勢與富者則公道行而貨賂息誠之好以待者誠意好之以待用也處之厚固)
(又能深藏則能遠慮也)思乃精志之榮好而一之神以誠精神相
反一而不貳為聖人(相反謂反覆不離散也)治之道美不老君子
由之佼以好下以教誨子弟上以事祖考(老休息也為治當日新其)
(美無休息也)成相竭辭不蹷君子道之順以達宗其賢良辨
其殃孽
右一章
請成相道聖王堯舜尚賢身辭讓許由善卷重義輕利
行顯明(讓叶平聲卷音拳明叶音芒莊子堯讓天下於許由舜讓天下於善卷)堯讓賢以
為民汜利兼愛德施均辨治上下貴賤有等明君臣(賢叶)
(形為去聲)堯授能舜遇時尚賢推德天下治雖有賢聖適不
遇世孰知之(能叶尼治叶平聲)堯不德舜不辭妻以二女任以
事大人哉舜(句)南面而立萬物備(德叶音帝辭叶音似妻去聲不德不辭皆)
(以至公也)舜授禹以天下尚德推賢不失序外不避仇内不
阿親賢者予(序予竝叶土聲仇謂□鯀)禹勞心力堯有德干戈不用
三苖服舉舜甽畎任之天下身休息(甽與畎同)得后稷五穀
殖夔為樂正鳥獸服契為司徒民知孝弟尊有德(闕)禹
有功抑下鴻辟除民害逐共工北决九河通十二渚䟽
三江(叶姑紅反抑遏也下治水使浸下也鴻洪水也)禹溥土平天下躬親為民
行勞苦得益臯陶橫革直成為輔(溥讀為敷下叶後五反吕氏春秋云得陶)
(化益真窺橫革之交五人佐禹故功績銘乎金石著於盤盂陶即臯陶也化益即伯益也真窺即直成也横革)
(即横革也皆禹輔佐之名)契玄王生昭明居於砥石遷於商十有四
世乃有天乙是成湯(明叶芒昭明契之子砥石即砥柱也)天乙湯論舉當
身讓卞隨舉牟光道古賢聖基必張(當叶平聲牟與務同湯讓天下於卞)
(隨務尤)願陳辭世亂惡善不此治隱諱疾賢良由姦詐鮮
無災患難哉阪為先(災叶戕西反先叶前西反隐諱遇惡疾害賢良長用奸詐鮮無災也)
(此節有脱誤)聖知不用愚者謀前車已覆後未知更何覺時
(聖上亦脱六字謀音縻後後車也更平聲改也)不覺悟不知苦迷惑失指易上
下忠不上達蒙掩耳目塞門戶(悟叶上聲下叶音戶)門戶塞大迷
惑悖亂昏莫不終極是非反易比周欺上惡正直(莫冥寞言)
(闈也不終極無已時也)正是惡心無度邪枉辟回失道途已無郵
人我獨自美豈無故(辟讀為辟途叶去聲郵一作尤言不可尤責於人自美其身盖此事)
(之得失必有其故當自省也)不知戒後必恨後遂過不肯悔讒夫多
進反覆言語生詐態(闕)人之態不如備争寵嫉賢利惡
忌妬功毁賢下歛黨與上蔽匿(如當作知匿叶奴計反言人之詐態上若不知)
(為備則有疾忌蔽匿之患也利惡忌謂以惡忌賢者為已利也)上壅蔽失輔勢任用讒
夫不能制孰公長父之難厲王流于彘(孰當為郭郭公長父皆厲王之)
(嬖臣未詳其姓名)周幽厲所以敗不聽規諫忠是害嗟我何人
獨不遇時當亂世(闕)欲對衷言不從恐爲子胥身離凶
進諫不聽剄而獨鹿棄之江(獨鹿罣鹿小罟也子胥自剄之後盛以小罟而棄之)
(江也一說獨鹿與屬鏤同吳夫差賜子胥之劍名江叶工)觀往事以自戒治亂是非
亦可識託於成相以喻意(戒叶計識如字讀如志)
右二章
請成相言治方君論有五約以明君謹守之下皆平正
國乃昌(明叶芒君論有五謂臣下職一也君法明二也刑稱陳三也言有節四也上通利五也)臣
下職莫游食務本節用財無極事業聽上莫得相使一
民力守其職足衣食厚薄有等明爵服利往卬上莫得
擅與孰私得(服叶蒲北反所興事業皆聽於上羣下不得擅相役使則民力一也民不失職則衣)
(食足利之所往皆仰於上擅與若齊田氏然耳)君法明論有常表儀既設民知
方進退有律莫得貴賤孰思王(君法所以明在言論有常不二三也進人退人)
(皆以法律臣下不得以意貴賤則孰有能自相貴者乎)君法儀禁不為莫不說善
名不移修之者榮離之者辱孰它師(言為君之法儀在自禁止不為惡則)
(民皆悦上之教而善名不移也說讀為悦)刑稱陳守其銀下不得用輕(闕)門
罪禍有律莫得輕重威不分(稱謂當罪當罪之法施陳則各守其分銀與垠同)
請牧祺用有基主好論議必善謀五聽循領莫不理續
主執持(謀叶音縻祺吉也牧治吉祥之事也五聽見周禮折獄之五聽也循領謂修之使得綱領莫不)
(有文理相續主自執持不使權歸於下也)聽之經明其請參伍明謹施賞刑
顯者必得隱者復顯民反誠(請當為情幽隐皆通則民不詐偽也)言有節
稽其實信誕以分賞罰必下不欺上皆以情言明若日
(節叶即)上通利隱遠至觀法不法見不視耳目既顯吏敬
法令莫敢恣(上通利不壅蔽則幽隠遐遠者皆至也觀之法非法則雖見不視也)君教出
行有律吏謹將之無鈹滑下不私請各以宜舍巧拙(鈹與)
(披同滑與汨同音骨五倫既明則教令之出皆有法律而吏謹持之無使紛披滑骨者矣羣下孰敢私情不守)
(所宜而以巧拙為強弱哉)臣謹脩君制變公察善思論不亂以治天
下後世法之成律貫(臣下但當謹守法度而君制其變公察而善思之則其論不亂天下)
(後世皆得守之以成法律之條貫也或疑思當作惡)
右三章
古詩紀卷七
