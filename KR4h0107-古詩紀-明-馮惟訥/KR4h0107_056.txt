古詩紀卷五十六明馮惟訥撰
宋第二
顔延之(字延年琅邪臨沂人性疎淡不護細行而文章冠絶當時初為宋公豫章世子參軍及公)
(即帝位補太子舍人廬陵王待之甚厚執政以其搆扇異同因帝崩出為始安太守文帝元嘉三年)
(徵為中書侍郎未幾復出守永嘉孝武登阼以為金紫光禄大夫卒贈特進諡曰憲詩品曰延之)
(詩其源出於陸機尚巧似體裁綺密情喻淵深動無虛散一句一字皆致意焉又喜用古事彌見拘)
(束雖乖秀逸是經綸文雅才雅才减若人則蹈於困躓矣湯惠休曰謝詩如芙蓉出水顔詩如錯彩)
(鏤金顔終身病之)
應詔讌曲水作詩(八章言以下四)
(宋略曰文帝元嘉十一年三月丙申禊飲于樂遊苑且祖道江夏王義恭衡陽王義季有詔會者賦)
(詩)
道隠未形治彰既亂帝迹懸衡皇流共貫惟王創物永
錫洪算仁固開周義高登漢
祚融世哲業光列聖太上正位天臨海鏡制以化裁樹
之形性惠浸萌生信及翔泳
崇虛非徵積實莫尚豈伊人和實靈所貺日完其朔月
不掩望航琛越水輦賮踰嶂
帝體麗明儀辰作貳君彼東朝金昭玉粹德有潤身禮
不愆器柔中淵映芳猷蘭祕
昔在文昭今惟武穆於赫王宰方旦居叔有睟叡蕃爰
履奠牧寧極和鈞屏京維服
朏魄雙交月氣參變開榮灑澤舒虹爍電化際無間皇
情爰眷伊思鎬飲每惟洛宴
郊餞有壇君舉有禮幕帷蘭甸畫流高陛分庭薦樂析
波浮醴豫同夏諺事兼出濟
仰閱豐施降惟微物三妨儲隷五塵朝黻途泰命屯恩
充報屈有悔可悛滯瑕難拂
皇太子釋奠會作(九章)
(宋略曰文帝元嘉二十年三月皇太子劭釋奠于國學)
國尚師位家崇儒門禀道毓德講藝立言浚明爽曙達
義兹昏永瞻先覺顧惟後昆
大人長物繼天接聖時屯必亨運蒙則正偃閉武術闡
揚文令庶士傾風萬流仰鏡
虞庠飾館睿圖炳睟懷仁憬集抱智麕至踵門陳書躡
屩獻器澡身玄淵宅心道秘
伊昔周儲聿光往記思皇世哲體元作嗣資此夙知降
從經(一作繼)志逷彼前文規周矩値
正殿虚筵司分簡日尚席函丈丞疑奉帙侍言稱辭惇
史秉筆妙識幾微王載有述
肆(五臣作肄)議芳訊大教克明敬躬祀典告奠聖靈禮屬觀
盥樂薦歌笙昭事是肅俎實非馨
獻終襲吉即宫廣讌堂設象筵庭宿金懸台保兼徽皇
戚比彦肴乾酒澄端服整弁
六官視命九賓相儀纓笏帀序巾卷充街都莊雲動野
馗風馳倫周伍漢超哉邈猗
清暉在天容光必照物任其情理宣其奥妄先國胄側
聞邦教徒愧微冥終謝智效
三月三日詔宴西池詩
河嶽曜圖聖時利見於赫有皇升中納禪載貞其恒載
通其變大哉人文至矣天睠昭哉儲德靈慶攸繁明兩
紫宸景物乾元帝宗菴藹惟城惟蕃衮衣善職彤弓受
言飾館春宫稅鑣青輅長筵逶迤浮觴㳂泝
為皇太子侍宴餞衡陽南平二王應詔詩
大儀在御皇聖居貞旁緝民紀仰緯天經物資感變神
以瑞形川無遁寶山不閟靈亦既戒裝皇心載遠夕悵
亭臯晨儀禁苑神行景騖發自靈閫對宴感分瞻秋悼
晚
從軍行(以下五言)
苦哉遠征人畢力幹時艱秦初略揚越漢世争隂山地
廣旁無界嵒阿上虧天嶠霧下高鳥冰沙固流川秋飈
冬未至春液夏不涓閩烽指荆吳胡埃屬幽燕横海咸
飛驪絶漠皆控弦馳檄發章表軍書交塞邊接鏑赴陣
首卷甲起行前羽驛馳無絶旌旗晝夜懸臥伺金柝響
起候亭燧煙逖矣遠征人惜哉私自憐
應詔觀北湖田收(集曰元嘉十年也)
周御窮轍跡夏載歷山川蓄軫豈明懋善遊皆聖仙帝
暉膺順動清蹕廵廣廛樓觀眺豐穎金駕映松山飛奔
互流綴緹彀代廻環神行埓浮景争光溢中天開冬眷
徂物殘悴盈化先陽陸團精氣隂谷曳寒煙攅素既森
藹積翠亦葱芊息饗報嘉歲通急戒無年温渥浹輿隸
和惠屬後筵觀風久有作陳詩愧未妍疲弱謝陵遽取
累非纆牽
車駕幸京口侍遊蒜山作(集曰元嘉二十六年也)
元天高北列日觀臨東溟入河起陽峽踐華因削成巖
險去漢宇襟衞徙吳京流池自化造山關固神營園縣
極方望邑社總地靈宅道炳星緯誕曜應辰明睿思纏
故里廵駕帀舊坰陟峯騰輦路尋雲抗瑤甍春江壯風
濤蘭野茂荑英宣遊弘下濟窮遠凝聖情嶽濱有和會
祥習在卜征周南悲昔老留滯感遺氓空食疲廊肆反
稅事巖耕
車駕幸京口三月三日侍遊曲阿後湖作(集曰元嘉二十)
(六年也)
虞風載帝狩夏諺頌王遊春方動宸駕望幸傾五州山
祗蹕嶠路水若警滄流神御出瑤軫天儀降藻舟萬軸
胤行衞千翼汎飛浮彫雲麗璇蓋祥飈被綵斿江南進
荆豔河激獻趙謳金練照海浦笳鼓震溟洲藐眄覯青
崖衍漾觀綠疇民靈騫都野鱗翰聳淵丘德禮既普洽
川嶽徧懷柔
拜陵廟作
周德恭明祀漢道遵光靈哀敬隆祖廟崇樹加園塋逮
事休命始投迹階王庭陪厠廻天顧朝讌流聖情早服
身義重晚達生戒輕否來王澤竭泰往人悔形敕躬慙
積素復與昌運并恩合非漸漬榮會在逢迎夙御嚴清
制朝駕守禁城東紳入西寢伏軫出東坰衣冠終冥漠
陵邑轉葱青松風遵路急山烟冐壠生皇心憑容物民
思被歌聲萬紀載絃吹千歲託旒旌未殊帝世遠已同
淪化萌幼壯困孤介末暮謝幽貞發軌喪夷易歸軫愼
﨑傾
贈王太常(王僧達答詩别見)
玉水記方流璇源載圓折蓄寶每希聲雖秘猶彰徹聆
龍&KR1353;(音砌)九淵聞鳳窺丹穴歷聽豈多士巋然覯時哲舒
文廣國華敷言遠朝列(五臣作烈)德輝灼邦懋芳風被鄉耋
側同幽人居郊扉常晝閉林閭時晏開亟廻長者轍庭
昏見野隂山明望松雪静惟浹羣化徂生入窮節豫往
誠歡歇悲來非樂闋屬美謝繁翰遙懷具短札
夏夜呈從兄散騎車長沙
炎天方埃鬱暑晏闋塵紛獨静闕偶坐臨堂對星分側
聽風薄木遙睇月開雲夜蟬當夏急隂蟲先秋聞歲候
初過半荃蕙豈久芬屏居惻物變慕類抱情殷九逝非
空思七襄無成文
直東宫答鄭尚書
皇居體環極設險祗天工兩闈阻通軌對禁限清風跂
予旅東館徒歌屬南墉寢興鬱無已起觀辰漢中流雲
藹青闕皓月鑒丹宫踟蹰清防密徙倚恒漏窮君子吐
芳訊感物惻余衷惜無丘園秀景行彼高松知言有誠
貫(一作實)美價難克充何以銘嘉貺言樹絲與桐
和謝監靈運
弱植慕端操窘步懼先迷寡立非擇方刻意藉窮棲伊
昔遘多幸秉筆侍兩閨(初學記作闈)雖慙丹雘施未謂玄素
暌徒遭良時詖王道奄昏霾人神幽明絶朋好雲雨乖
弔屈汀洲浦謁帝蒼山蹊倚巖聽緒風攀林結留荑跂
予間衡嶠曷月瞻秦稽皇聖昭天德豐澤振沈泥惜無
雀雉化何用充海淮去國還故里幽門樹蓬藜采茨葺
昔宇翦棘開舊畦物謝時既晏年往志不偕親仁敷情
昵興玩(善作賦)究辭悽芬馥歇蘭若清越奪琳珪盡言非
報章聊用布所懷
北使洛
(沈約宋書曰延之為豫章世子中軍行參軍義熙十二年高祖北伐有宋公之授府遣一使慶殊命)
(參起居延之至洛陽道中作詩一首文辭藻麗為謝晦傅亮所賞)
改服飭徒旅首路跼險艱振楫發吳洲秣馬陵楚山塗
出梁宋郊道由周鄭間前登陽城路日夕望三川在昔
輟期運經始闊聖賢伊濲絶津濟臺館無尺椽宫陛多
巢穴城闕生雲煙王猷升八表嗟行方暮年隂風振凉
野飛雲瞀窮天臨塗未及引置酒慘無言隠憫徒御悲
威遲良馬煩遊役去芳時歸來屢徂諐蓬心既已矣飛
薄殊亦然
還至梁城作
眇默軌路長憔悴征戍勤昔邁先徂師今來後歸軍振
策睠東路傾側不及羣息徒顧將夕極望梁陳分故國
多喬木空城凝寒雲丘隴填郛郭銘誌滅無文木石扃
幽闥黍苖延高墳惟彼雍門子吁嗟孟嘗君愚賤同堙
滅尊貴誰獨聞曷為久游客憂念坐自殷
始安郡還都與張湘州登巴陵城樓作
江漢分楚望衡巫奠南服三湘淪洞庭七澤藹荆牧經
塗延舊軌登闉訪川陸水國周地險河山信重複却倚
雲夢林前瞻京(一作荆)臺囿清芬霽岳陽曾暉薄瀾澳悽
矣自遠風傷哉千里目萬古陳往還百代勞起伏存沒
竟何人炯介在明淑請從上世人歸來藝桑竹
秋胡詩九首(樂府作秋胡行)
椅梧傾高鳳寒谷待鳴律影響豈不懷自遠每相匹婉
彼幽閒女作嬪君子室峻節貫秋霜明艷侔朝日嘉運
既我從欣願自此畢
燕居未及好(五臣作歡)良人顧有違脫巾千里外結綬登王
畿戒徒在昩旦左右來相依驅車出郊郭行路正威遲
存為久離别沒為長不歸
嗟余怨行役三陟窮晨暮嚴駕越風寒解鞍犯霜露原
隰多悲凉廻飈卷高樹離獸起荒蹊驚鳥縱横去悲哉
遊宦子勞此山川路
超搖行人遠宛轉年運徂良時(五臣作人)為此别日月方向
除孰知寒暑積僶俛見榮枯歲暮臨空房凉風起坐隅
寢興日已寒白露生庭蕪
勤役從歸願反路遵山河昔辭秋未素今也歲載華蠶
月歡(一作觀)時暇桑野多經過佳人從所務窈窕援高柯
傾城誰不顧弭節停中阿
年往誠思勞路遠闊音形雖為五載别相與昩平生捨
車遵往路鳬藻馳目成南金豈不重聊自意所輕義心
多苦調密比金玉聲
高節難久淹朅來空復辭遲遲前途盡依依造門基上
堂拜嘉慶入室問何之日暮行來(選作采)歸物色桑榆時
美人望昏至慙歎前相持
有懷誰能已聊用申苦難(補註作艱)離居殊年載一别阻河
關春來無時豫秋至恒早寒月日發動愁心閨中起長歎
慘悽歲方晏日落遊子顔
高張生絶弦聲急由調起自昔枉光塵結言固終始如
何久為别百行諐(善作愆)諸已君子失明義誰與偕沒齒
愧彼行露詩甘之長川氾
五君詠五首
阮步兵
阮公雖淪跡識密鑒亦洞沈醉似埋照寓辭類託諷長
嘯若懷人越禮自驚衆物故不可論途窮能無慟
嵇中散
中散不偶世本自餐霞人形解驗默仙吐論知凝神立
俗迕流議尋山洽隠淪鸞翮有時鎩龍性誰能馴
劉參軍
劉伶善閉關懷情滅聞見鼓鍾不足歡榮色豈能眩韜
精日沈飲誰知非荒宴頌酒雖短章深衷自此見
阮始平
仲容青雲器實禀生民秀達音何用深識微在金奏郭
奕已心醉山公非虚覯屢薦不入官一麾乃出守
向常侍
向秀甘淡薄深心託毫素探道好淵玄觀書鄙章句交
吕既鴻軒攀嵇亦鳳舉流連河裏遊惻愴山陽賦
為織女贈牽牛
婺女儷經星姮娥棲飛月慙無二媛靈託身侍天闕閶
闔殊未暉咸池豈沐髮漢隂不夕張長河為誰越(一作誰是)
(越)雖有促讌期方湏凉風發虚計雙曜周空遲三星沒
非怨杼軸勞但念芳菲歇
歸鴻
昩旦濡和風霑露踐朝暉萬有皆同春鴻鴈獨辭歸相
鳴去澗汜長引發江畿皦潔登雲侣連綿千里飛長懷
河朔路緬與湘漢違
除弟服
徂沒離二秋掩泣備三冬往辰緬難紀來筭忽易窮升
沒淹朞晦灑掃易禮容縞衣變余體長逝歸爾躬
辭難潮溝
徘徊眷郊甸俛仰引單襟一塗苟不豫百慮畢來侵永
懷交在昔有願諐瑟琴寫言勞者事將用慰亡簮
侍東耕詩
提封經地域辰角麗天篰浮藹起青壇沈腴發紺耦草
服薦同穗黃冠獻嘉夀(闕)
發景陽樓(詩彙作袁淑者非)
風觀要春景月榭迎秋光㳂波被華若隨山茂貞芳(闕)
謝莊(字希逸弘微之子仕文帝時為随王誕記室遷太子中庶子孝武立除侍中歴吏部都官尚書)
(左衞將軍加給事中又領參軍將軍明帝時加金紫光禄大夫卒詩品云希逸詩氣候清雅不逮)
(於王袁然興屬閒長良無鄙促矣)
烝齋應詔(以下五言)
霜露凝宸感肅僾動天引西郊滅湮揜(一作烟弇)東溟起昭
晉舞風泛龍常輪霞浮玉軔紫階恊笙鏞金途展應&KR0615;方
見六詩和永聞九德潤觀生識幸渥睇服慙輶(一作輴)悋
和元日雪花應詔
從候昭神世息燧應頌道玄化盡天秘凝功畢地寶笙
鏞流七始玉息承三造委霰下璇蕤疊雪飜瓊藻積曙
境㝢明聯萼千里杲掩映順雲懸搖裔從風掃發貺燭
侄前騰瑞光圖表澤厚見身末恩踰悟生眇竦誠岱駕
肅側志梁鑾矯
七夕夜詠牛女應制
輟機起春暮停箱動秋衿璇居(歲時襍詠作車)照漢右芝駕肅
河隂容裔泛星道逶迤濟煙潯陸離迎宵佩倏爍望昏
簮俱傾環氣怨共歇浹年心珠殿釭未沫瑤庭路已深
夕(歲時作夜)清豈淹拂弦輝無久臨
侍宴蒜山(此二首疑亦闕文)
龍旌拂紆景鳳蓋起流雲轉蕙方因委層華正氛氲
煙竟山郊遠霧罷江天分調石飛延露裁金起承雲
侍東耕
肅鑣奉晨發恭帶厠朝聞仙鄉降朱靄神郊起青雲
隂臺承寒彩陽樹迎初熏觀德欣臨藉瞻道樂遊汾
遊豫章西觀洪崖井
幽願平生積野好歲月彌捨簪神區外整褐靈鄉垂林
遠炎天隔山深白日虧游隂騰鵠嶺飛清起鳳池隠曖
松霞被容與澗煙移將遂丘中性結駕終在斯
自潯陽至都集道里名為詩
山經亟旋覽水牒勌敷尋稽謝誠淹留煙臺信遐臨翔
州凝寒氣秋浦結清隂眇眇高湖曠遙遙南陵深青溪
如委黛黃沙似舒金觀道雷池側訪德茅堂隂魯顯闕
微迹秦良滅芳音訊遠博望崖採賦梁山岑崇館非陳
宇茂苑豈舊林
北宅祕園
夕天霽晚氣輕霞澄暮隂微風清幽幌餘日照青林收
光漸窗歇窮園自荒深綠池翻素景秋槐響寒音伊人
儻同愛絃酒共棲尋
喜雨(以下四首闕文)
燕起知風舞礎潤識雲流洌泉承夜湛零雨望晨浮合
穎行盛茂分穗方盈疇
江都平解嚴
肅旗簡廟律聳鉞暢乾靈朝晏推物泰通渥抃身寧
擊轅歌至世撫壤頌惟馨
從駕頓上
中權臨楚路前茅望吳雲冀馬依風蹀邊簫當夜聞
八月侍華林曜靈殿八關齋
玉桴乘夕遠金枝終夜舒澄淳玄化闡希微寂理孚
懷園引(以下雜言)
鴻飛從萬里飛飛河岱起辛勤越霜霧聯翩遡江氾去
舊國違舊鄉舊海悠且長廻首瞻東路延翮向秋方登
楚都入楚關楚地蕭瑟楚山寒歲去冰未已春來鴈不
還風肅幌兮露濡庭漢水初綠柳葉青朱光靄靄雲英
英離禽喈喈又晨鳴菊有秀兮松有蕤憂來年去容髮
衰流隂逝景不可追臨堂危坐悵欲悲試託意兮向芳
蓀心綿綿兮屬荒樊想綠蘋兮既冐沼念幽蘭兮已盈
園夭桃晨暮發春鶯旦夕喧青苔蕪石路宿草塵蓬門
山夜憂
庭光盡山明歸流風乘軒卷明月緣河飛澗鳥鳴兮夜
蟬清橘露靡兮蕙烟輕淩别浦兮値泉躍經喬木兮遇
猨驚南臯别鶴行佇漢東隣孤管入青天沈疴白髮共
急日朝露過隟詎賒年年既去兮髮不還金膏玉液豈
留賢廻舲拓繩戸收棹掩荆關
古詩紀卷五十六
