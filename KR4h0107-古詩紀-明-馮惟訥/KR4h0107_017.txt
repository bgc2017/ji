古詩紀卷十七明馮惟訥撰
漢第七
樂府古辭
雜曲歌辭
蝶蝶行
蝶蝶之遨遊東園奈何卒逢三月養子燕接我苜蓿間
披之我入紫深宫中行纏之傳欂櫨間雀來燕燕子見
銜哺來搖頭鼓翼何軒奴軒
傷歌行(外編作魏眀帝文選樂府並作古辭)
(傷歌行側調曲也古辭傷日月代謝年命遒盡絕離知友傷而作歌也)
昭昭素月明輝光燭我牀憂人不能寐耿耿夜何長微
風吹閨闥羅帷自飄揚攬衣曳長帶屣履下高堂東西
安所之裵徊以徬徨春鳥飜南飛翩翩獨翺翔悲聲命
儔匹哀鳴傷我腸感物懷所思泣涕忽沾裳佇立吐高
吟舒憤訴穹蒼
悲歌
悲歌可以當泣遠望可以當歸思念故鄉鬱鬱纍纍欲
歸家無人欲渡河無船心思不能言腸中車輪轉
前緩聲歌
水中之馬必有陸地之船但有意氣不能自前心非木
石荆根株數得復蓋天當復思東流之水必有西上之
魚不在大小但有朝於復來長笛續短笛欲今皇帝陛
下三千萬
古詩爲焦仲卿妻作
漢末建安中廬江府小吏焦仲卿妻劉氏為仲卿母
所遣自誓不嫁其家逼之乃投水而死仲卿聞之亦
自縊於庭樹時人傷之爲詩云爾
孔雀東南飛五里一裵徊十三能織素十四學裁衣十
五彈箜篌十六誦詩書十七爲君婦心中常苦悲君既
爲府吏守節情不移賤妾畱空房相見常日稀雞鳴入
機織夜夜不得息三日斷五疋大人(一作丈人)故嫌遲非爲
織作遲君家婦難爲妾不堪驅使徒畱無所施便可白
公姥及時相遣歸府吏得聞之堂上啓阿母兒巳薄祿
相幸復得此婦結髮同枕席黃泉共爲友共事三二年
始爾未爲久女行無偏斜何意致不厚阿母謂府吏何
乃太區區此婦無禮節舉動自專由吾意久懷忿汝豈
得自由東家有賢女自名秦羅敷可憐體無比阿母爲
汝求便可速遣之遣去慎莫留府吏長跪告伏惟啓阿
母今若遣此婦終老不復取阿母得聞之槌牀便大怒
小子無所畏何敢助婦語吾巳失恩義會不相從許府
吏默無聲再拜還入戸舉言謂新婦哽咽不能語我自
不驅卿逼迫有阿母卿但暫還家吾今且報府不久當
歸還還必相迎取以此下心意慎勿違吾語新婦謂府
吏勿復重紛紜往昔初陽歲謝家來貴門奉事循公姥
進止敢自專晝夜勤作息伶俜縈苦辛謂言無罪過供
養卒大恩仍更被驅遣何言復來還妾有繡腰襦葳蕤
自生光紅羅複斗帳四角垂香囊箱簾六七十綠碧靑
絲繩物物各自異種種在其中人賤物亦鄙不足迎後
人畱待作遺施於今無會因時時爲安慰久久莫相㤀
雞鳴外欲曙新婦起嚴粧著我繡裌裙事事四五通足
下躡絲履頭上玳瑁光腰若流紈素耳著眀月璫指如
削葱根口如含珠丹纖纖作細步精玅世無䨇上堂拜
(一作謝)阿母阿母怒不止昔作女兒時生小出野里本自
無教訓兼愧貴家子受母錢帛多不堪母驅使今日還
家去念母勞家裏却與小姑别淚落連珠子新婦初來
時小姑始扶牀今日被驅遣小姑如我長勤心養公姥
好自相扶將初七及下九嬉戲莫相㤀出門登車去涕
落百餘行府吏馬在前新婦車在後隱隱何甸甸俱會
大道口下馬入車中低頭共耳語誓不相隔卿且暫還
家去吾今且赴府不久當還歸誓天不相負新婦謂府
吏感君區區懷君既若見錄不久望君來君當作盤石
妾當作蒲葦蒲葦紉如絲盤石無轉移我有親父兄性
行暴如雷恐不任我意逆以煎我懷舉手長勞勞二情
同依依入門上家堂進退無顔儀阿母大拊掌不圖子
自歸十三教汝織十四能裁衣十五彈箜篌十六知禮
儀十七遣汝嫁謂言無誓違汝今何罪過不迎而自歸
蘭芝慙阿母兒實無罪過阿母大悲摧還家十餘日縣
令遣媒來云有第三郎窈窕世無䨇年始十八九便言
多令才阿母謂阿女汝可去應之阿女含淚答蘭芝初
還時府吏見丁寧結誓不别離今日違情義恐此事非
竒自可斷來信徐徐更謂之阿母白媒人貧賤有此女
始適還家門不堪吏人婦豈合令郎君幸可廣問訊不
得便相許媒人去數日尋遣丞請還說有蘭家女承藉
有宦官云有第五郎嬌逸未有婚遣丞爲媒人主簿通
語言直說太守家有此令郎君既欲結大義故遣來貴
門阿母謝媒人女子先有誓老姥豈敢言阿兄得聞之
悵然心中煩舉言謂阿妹作計何不量先嫁得府吏後
嫁得郎君否泰如天地足以榮汝身不嫁義郎體其往
欲何云蘭芝仰頭答理實如兄言謝家事夫婿中道還
兄門處分適兄意那得自任專雖與府吏要渠會永無
緣登即相許和便可作婚婣媒人下牀去諾諾復爾爾
還部白府君下官奉使命言談大有緣府君得聞之心
中大歡喜視歷復開書便利此月内六合正相應良吉
三十日今巳二十七卿可去成婚交語速裝束絡繹如
浮雲靑雀白鵠舫四角龍子幡婀娜隨風轉金車玉作
輪躑躅靑驄馬流蘇金縷鞍齎錢三百萬皆用靑絲穿
雜綵三百疋交廣(一作用)市鮭珍從人四五百鬱鬱登郡
門阿母謂阿女適得府君書明日來迎汝何不作衣裳
莫令事不舉阿女默無聲手巾掩口啼淚落便如瀉移
我琉璃榻出置前窗下左手持刀尺右手執綾羅朝成
繡裌裙晚成單羅衫晻晻日欲暝愁思出門啼府吏聞
此變因求假暫歸未至二三里摧藏馬悲哀新婦識馬
聲躡履相逢迎悵然遥相望知是故人來舉手拍馬鞍
嗟嘆使心傷自君别我後人事不可量果不如先願又
非君所詳我有親父母逼廹兼弟兄以我應他人君還
何所望府吏謂新婦賀卿得高遷磐石方且厚可以卒
千年蒲葦一時紉便作旦夕間卿當日勝貴吾獨向黃
泉新婦謂府吏何意出此言同是被逼廹君爾妾亦然
黃泉下相見勿違今日言執手分道去各各還家門生
人作死别恨恨那可論念與世間辭千萬不復全府吏
還家去上堂拜阿母今日大風寒寒風摧樹木嚴霜結
庭蘭兒今日冥冥令母在後單故作不良計勿復怨鬼
神命如南山石四體康且直阿母得聞之零淚應聲落
汝是大家子仕宦於臺閣慎勿爲婦死貴賤情何薄東
家有賢女窈窕艷城郭阿母爲汝求便復在旦夕府吏
再拜還長嘆空房中作計乃爾立轉頭向戸裏漸見愁
煎廹其日牛馬嘶新婦入青廬奄奄黃昏後寂寂人定
初我命絶今日魂去尸長畱攬裙脫絲履舉身赴清池
府吏聞此事心知長别離徘徊顧樹下自掛東南枝兩
家求合葬合葬華山傍東西植松栢左右種梧桐枝枝
相覆蓋葉葉相交通中有䨇飛鳥自名爲鴛鴦仰頭相
向鳴夜夜逹五更行人駐足聽寡婦起彷徨多謝後世
人戒之慎勿忘
枯魚過河泣
枯魚過河泣何時悔復及作書與魴鱮相教慎出入
樂府
行胡從何方列國持何來氍毺&KR0146;&KR1674;五木香迷迭艾蒳
及都梁
雜歌(一作離歌)
晨行梓道中梓葉相切磨與君别交中繣如新縑維(一作)
(羅)裂之有餘絲吐之無還期
拾遺(巳下皆古歌辭雜見諸書今采附於此其稱古詩者别為一卷于後)
猛虎行
饑不從猛虎食暮不從野雀棲野雀安無巢遊子爲誰
驕
上畱田行
(古今註曰上畱田地名也其地人有父母死不字其孤弟者隣人為其弟作悲歌以風其兄樂府廣)
(題曰蓋漢世人也)
里中有啼兒似類親父子回車問啼兒慷慨不可止
古八變歌
(選詩拾遺曰古歌有八變九曲之名未詳其義李尤九曲歌曰年歲晚暮時已斜安得壯士挽日車)
(傅玄九曲歌曰歲莫景邁羣光絶安得長繩繫白日全篇無傳獨八變僅存樂府諸書亦不收也)
北風初秋至吹我章華臺浮雲多暮色似從崦嵫來枯
桑鳴中林緯絡響空階翩翩飛蓬征愴愴遊子懷故鄉
不可見長望始此回
古歌
上金殿著玉樽延貴客入金門入金門上金堂東厨具
肴膳椎牛烹猪羊主人前進酒彈瑟爲清商投壺對彈
棋博奕並復行朱火颺烟霧博山吐微香清樽發朱顔
四坐樂且康今日樂相樂延年壽千霜
古歌
秋風蕭蕭愁殺人出亦愁入亦愁座中何人誰不懷憂
令我白頭故地多飈風樹木何脩脩離家日趨遠衣帶
日趨緩心思不能言腸中車輪轉
艷歌
(又謂之妍歌辭曰妍歌展妙聲發曲吐令辭又泛泛江漢萍飄蕩永無根又庭中有竒樹上有悲鳴)
(蟬又青青陵中草傾葉晞朝日陽春被惠澤枝葉可攬結皆妍歌之遺句)
今日樂上樂相從步雲衢天公出美酒河伯出鯉魚靑
龍前鋪席白虎持榼壺南斗工鼔瑟北斗吹笙竽姮娥
垂眀璫織女奉瑛琚蒼霞揚東謳清風流西歈垂露成
帷幄奔星扶輪輿
古咄唶歌
棗下何攢攢榮華各有時棗欲初赤時人從四邊來棗
適今日賜(疑)誰當仰視之
古歌銅雀詞
長安城西䨇員闕上有一䨇銅雀宿一鳴五穀生再鳴
五穀熟
古詩紀卷十七
