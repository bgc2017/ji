古詩紀卷七十一明馮惟訥撰
齊第六
謝朓(四)
詩
離夜
玉繩隠高樹斜漢耿層臺離堂華燭盡别幌清琴哀翻
潮尚知恨客思眇難裁山川不可夢况乃故人杯
將發石頭上烽火樓
徘徊戀京邑躑躅躧曾阿陵高遲關近眺迥風雲多荆
吳阻山岫江海含瀾波歸飛無羽翼其如離别何
望三湖
積水照頳霞高臺望歸翼平原周遠近連汀見紆直葳
蕤向春秀芸黃共秋色薄暮傷哉人嬋媛復何極
送江水曹還遠館
高館臨荒途清川帶長陌上有流思人懷舊望歸客塘
邊草雜紅樹際花猶白日暮有重城何由盡離席
送江兵曹檀主簿朱孝廉還上國
方舟泛春渚㩗手趨上京安知慕歸客詎憶山中情香
風蘂上發好鳥葉間鳴揮袂送君已獨此夜琴聲
臨溪送别
悵望南浦時徙倚北梁步葉上凉風初日隠輕霞暮荒
城迥易隂秋溪廣難渡沫泣豈徒然君子行多露
後齋廻望
高軒瞰四野臨牖眺襟帶望山白雲裏望水平原外夏
木轉成帷秋荷漸如蓋鞏洛常睠然搖心似懸旆
與江水曹至干濱戲(玉臺云别江水曹)
山中上芳月故人清樽賞遠山翠百重廻流映千丈花
枝聚如雪蕪絲散猶網(一作垂藤散似網)别後能相思何嗟異
封壤
祀敬亭山廟
翦削兼太華峥嶸跨玄圃貝闕眡阿宫薜帷隂網戸參
差時未來徘徊望澧浦椒糈若馨香無絶傳終古
出下館(一作夏日)
麥候始清和涼雨銷炎燠紅蓮搖弱荇丹藤繞新竹物
色盈懷抱方駕娛耳目零落既難留何用存華屋
落日同何儀曹煦
參差複殿影氛氲綺羅雜風入天淵池芰荷搖復合遠
聽雀聲聚回望樹隂沓一賞桂尊前寧傷蓬鬢颯
夜聽妓二首
瓊閨釧響聞瑤席芳塵滿要取洛陽人共命江南管
情多舞態遲意傾歌弄緩知君密見親寸心傳玉盌
上客光四座佳麗直千金挂釵報纓絶墮珥答琴心蛾
眉已共笑清香復入襟歡樂夜方静翠帳垂沈沈
詠薔薇
低枝詎勝葉輕香幸自通發萼初攅紫餘采尚霏紅新
花對白日故蕊逐行風參差不俱曜誰肯盻薇叢
詠蒲
離離水上蒲結水散為珠間厠秋菡萏出入春鳬雛初
萌實雕俎暮蕊雜椒塗所悲塘上曲遂鑠黃金軀
詠菟絲
輕絲既難理細縷竟無織爛漫已萬條連綿復一色安
根不可知縈心終不測所貴能卷舒伊用蓬生直
遊東堂詠桐
孤桐北窗外高枝百尺餘葉生既婀娜葉落更扶疎無
華復無實何以贈離居裁為珪與瑞足可命參墟
雜詠三首
鏡臺
玲瓏類丹檻苕亭似玄闕對鳳懸清冰垂龍挂明月照
粉拂紅粧插花理雲髮玉顔徒自見常畏君情歇
燈
發翠斜漢裏蓄寳宕山峰抽莖類仙掌銜光似燭龍飛
蛾再三繞輕花四五重孤對相思夕空照舞衣縫
燭
杏梁賓未散桂宫明欲沈曖色輕帷裏低光照寳琴徘
徊雲髻影的爍綺䟽金恨君秋月夜遺我洞房隂
同詠樂器(王融詠琵琶沈約詠箎各見本集)
琴
洞庭風雨幹龍門生死枝雕刻紛布濩冲響鬱清巵春風
搖蕙草秋月滿華池是時操别鶴滛滛客淚垂
同詠坐上玩器(沈約詠竹㯽榔盤見本集)
烏皮隠几
蟠木生附枝刻削豈無施取則龍文鼎三趾獻光儀勿
言素韋潔白沙尚推移曲躬奉微用聊承終宴疲
同詠坐上所見一物(柳惲詠同王融詠慢虞炎詠簾各見本集)
席
本生潮汐池落景照參差汀洲蔽杜若幽渚奪江蘺遇
君時採擷玉座奉金巵但願羅衣拂無使素塵彌
詠竹火籠
庭雪亂如花井冰粲成玉因炎入貂袖懷温奉芳褥體
密用宜通文邪性非曲本自江南墟㛹娟脩且綠暫承
君玉指請謝陽春旭
詠鸂䳵
蕙草含初芳瑶池曖晚色得厠鴻鸞影晞光弄羽翼
聫句
阻雪連句遙贈和
積雪皓隂池北風鳴細枝九逵密如繡何異遠别離(謝朓)
風庭舞流霰冰沼(一作池)結文澌飲春雖以燠欽賢紛若
馳(江秀才革)珠霙條間響玉溜檐下垂杯酒不相接寸心良
共知(王丞融)飛雲亂無緒結冰明曲池雖乖促席讌白首
信勿虧(王蘭陵僧孺)飄素瑩簷溜巖結噎通岐罇罍如未澣
况乃限音儀(謝洗馬昊)原隰望徙倚松筠竟不移隠憂恧萱
樹忘懷待山巵(劉中書繪)初昕逸翮舉日昃駑馬疲幽山有
桂樹歲暮方參差(沈右率約)
還塗臨渚
綠水纈清波青山繡芳質落景皎晚隂殘花綺餘日(何從)
(事)白沙澹無際青山𦕈如一傷此物運移惆悵望還
律(吳郎)白水田外明孤嶺松上出即趣佳可淹淹留非下
秩(府君遙和)
紀功曹中園
蘭亭仰遠風芳林接雲崿傾葉順清飈脩莖佇高鶴(何從)
(事)連綿夕雲歸晻曖日將落寸隂不可留蘭墀豈停酌
(吳郎)丹纓猶照樹綠筠方解籜永志能兩忘即賞謝丘壑
(府君)
閒坐
雨洗花葉鮮泉漫芳塘溢藉此閒賦詩聊用蕩羈疾
(陳郎)霡霂微雨散葳蕤蕙草密預藉芳筵賞沾生信昭悉
(紀功曹晏)紫葵窗外舒青荷池上出既闔潁川扉且卧淮南
秩(府君)流風蕩晚隂行雲掩朝日念此蘭蕙客徒有芳菲
質(何從事)
侍筵西堂落日望鄉
沈病已綿緒負官别鄉憂高城凄夕吹時見國煙浮(曹丞)
漠漠輕雲晚颯颯高樹秋鄉山不可望蘭巵且獻酬(府君)
旻高識氣迥泉渟知潦收幸遇慶筵渥方且沐恩猷(紀功)
(曹晏)芸黃先露早騷瑟(一作屑)驚暮秋舊城望已肅况乃客
悠悠(何從事)
往敬亭路中
山中芳杜綠江南蓮葉紫芳年不共遊淹留空若是(府君)
綠水豐漣漪青山多繡綺新條日向抽落花紛已委(何從)
(事)弱葼既青翠輕莎方靃靡鷖鷗沒而遊麕䴥騰復倚
(齊舉郎)春岸望沈沈清流見瀰瀰幸藉人外遊盤桓未能
徙(陳郎)騖枻把瓊芳隨山訪靈詭榮楯每嶙峋林堂多碕
礒(府君)
祀敬亭山春雨
水府衆靈出石室寳圖開白雲帝鄉下行雨巫山來(府君)
歌風讃靈德舞蹈起輕埃高軒乍留吹玄羽或徘徊(何從)
(事)福降羣仙下識逸百神該青鳥飛層隙赤鯉泳瀾隈
(齊舉郎)
檀秀才(約)
陽春歌
青春獻初歲白日映雕梁蘭萌猶自短柳葉本能長已
見花紅發復聞花蕊香乘此試遊衍誰知心獨傷
江朝請(奐)
綠水曲
塘上蒲欲齊汀洲杜將歇春心既易蕩春流豈難越桂
棹及晚風菱江及初月芳香若可贈為君步羅襪
陶功曹(失名)
採菱曲
朝日映蘭澤乘風入桂嶼棹影已流倡輕舟復容與勿
遽佳期移方追明月侣采采詎盈掬還望空延佇
朱孝廉(失名)
白雪曲
凝雲沒霄漢從風飛且散聫翩下幽谷徘徊依井幹既
興楚客謠亦動周王歎所恨輕寒早不迫陽春旦
王秀之(字伯奮瑯邪臨沂人累遷都官尚書出為隨王鎮西長史吳興太守)
卧疾叙意
貞悔不少期福極固難豫疾藥雖一途遂以千百慮景
仄念徂齡帶緩每危曙循躬既已兹况復歲將暮層冰
日夜多飛雲密如霧歸鴻互斷絶宿鳥莫能去輟我丘
中琴良由一嗟故隠淪迹有違宰官功未樹何用攬余
情恨恨此故路豈言勞者歌且曰幽人賦
江孝嗣
北戍琅邪城詩
驅馬一連翩日下情不息芳樹似佳人惆悵余何極薄
暮苦羈愁終朝傷旅食丈夫許人世安得顧心臆按劔
勿復言誰能耕與織
離夜
石泉行可照蘭杜向含風離歌上春日芳思徒以空情
遽曉雲發心在夕何終幽琴一罷調清醑復誰同
王侍常
離夜
月沒高樓曉雲起扶桑時燭筵曖無色行住閔相悲當
軒已凝念况乃清江湄懷人忽千里誰緩鬢徂絲
無名氏
同詠竹火籠
結根終南下防露復披雲雖為九葉扇聊可滌炎氛安
能偶狐白鶴卵織成文覆持鴛鴦被百和吐氛氲忽為
纖手用歲暮倚羅裙
古詩紀卷七十一
