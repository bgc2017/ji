古詩紀卷七十八明馮惟訥撰
梁第五
簡文帝(二)
詩
三日侍皇太子曲水宴(并序言以下四)
竊以周成洛邑自流水以禊除晉集華林同文軌而
高宴莫不禮具義舉沓矩重規昭動神明雍熙鍾石
者也皇太子生知上德英明在躬智湛靈珠辯均河
注騰茂實於三善振嘉聲於八區是節也上巳屬辰
餘萌逹壤倉庚應律女夷司候爾乃分階樹羽疏泉
泛爵蘭觴㳂泝蕙肴來往賓儀式序盛德有容吹發
孫枝聲流嶰谷舞豔七盤歌新六變遊雲駐綵仙鶴
來儀都人野老雲集霧會結軫方衢飛軒照日(闕)
震德叶靈年芳節淑濯伊臨灞蕩心愉目驤騎晨野摐
金曉陸蕙氣卷旌神飈擎轂層岑偃蹇聳觀岧嶤煙生
翠幕日照綺寮銀華晨散金芝暮搖綠水動葉丹距映
條顧惟菲薄徒承恩裕藝學未優聲績不樹豈辯河書
寧摛淮賦徒偶羣龍終慚並馭
九日侍皇太子樂遊苑
離光麗景神英春裕副極儀天金鏘玉度監撫昭明善
物宣布惠潤崑瓊澤熙垂露秋晨精曜駕動宫聞露點
金節霜沈玉璣玄戈側影翠羽翻暉庭迴鶴盖水照犀
衣蘭羞薦爼竹酒澄芬千音寫鳳百戲承雲紫燕躍武
赤兔越空横飛鳥箭半轉蛇弓
應令詩
微軀多幸接萼嘉運紫幄承慈青衿稟訓傍玉流温依
蘭染薰百氏既洽六義乃摛辭河瀉潤高論忘疲翠幕
晨宇朱花夜池窗斜八綺燈懸百枝
愍亂詩
(南史曰朱异蒙倖在朝莫不測目雖太子亦不能平及侯景亂圍城城内咸尤异簡文為四言詩)
瞻彼阪田嗟斯氛霧謀之不臧褰我王度
上巳侍宴林光殿曲水(以下五言)
芳年留帝賞應物動天襟挾苑連金陣分衢度羽林帷
宫對廣掖層殿邇高岑風旗爭曳影亭臯(初學作午)共生隂
林花初墮蔕池荷欲吐心
和武帝宴詩二首(一作和武帝講武宴)
校尉開疎勒將軍定月支南通新息柱北届武陽碑豫
遊戲馬館教戰昆明池銀塘瀉清渭銅溝引直漪常從
良家子命中幽并兒金鞍飾紫佩玉燕帖青驪車書今
已共願奏云亭儀
祭壺今息鼔董案或開帷聊舉青龍陣正取絳宫時犒
兵隨後拒軷祭逐前師軍門初露節步陳始分旗(闕)
侍遊新亭應令
神襟愍行邁岐路愴徘徊遥瞻十里陌傍望九城臺鳳
管流虛谷龍騎藉春荄曉光浮野暎朝煙承日迴沙文
浪中積春隂江上來柳葉帶風轉桃花含雨開聖情藴
珠綺札命表英才顧憐碔砆質何以儷瓊瓌
奉和登北顧樓(和武帝)
舂陵佳麗地濟水鳳凰宫况此徐方域川岳邁周灃皇
情愛歷覽遊涉擬崆峒聊驅式道候無勞襄野童霧崖
開早日晴天歇晚虹去帆入雲裏遥星出海中
登烽火樓
聳樓排樹出却堞帶江清陟峯試遠望鬱鬱盡郊京萬
邑王畿曠三條綺陌平亘原横地險孤嶼派流生悠悠
歸棹入渺渺去帆驚水煙浮岸起遥禽逐霧征
玩漢水
雜色崑崙水泓澄龍首渠豈若兹川麗清流疾且徐離
離細磧淨藹藹樹隂疎石衣隨溜卷水芝扶浪舒連翩
瀉去檝鏡澈倒遥墟聊持點纓上於是察川魚
登城
日影半東簷靖念空杼柚小堂倦縹書華池厭脩竹寂
寞既寡悰登城望原陸遥山半吐雲嚴飈時響谷靡靡
見虛煙森森視寒木落霞乍續斷晚浪時迴復遠矚既
濡翰徒自勞心目短歌雖可裁緣情非霧縠
山池
日暮芙蓉水聊登鳴鶴舟飛艫飾羽毦長幔覆緹油停
輿依柳息住盖影空留古樹横臨沼新藤上挂樓魚遊
向闇集戱鳥逗楂流
贈張纉
儀表咸推挹墻仞難窺踐既富垂帷學復折波濤辯綺
思曖霞飛清文煥飈轉朱旗赫容與彫棨紛曜煜波搖
白鱧舟風動蒼鷹舳九疑勢參差江天相蔽虧三春澧
浦葉九月洞庭枝洞庭枝嬝娜澧浦葉參差芬芳與搖
落俱應傷别離
餞廬陵内史王脩應令
餞行臨上節開筵命羽觴迴池瀉飛棟濃雲垂畫堂疎
槐未合影仄日暫流光園梅歛新藻(一作豔)階蕙結初芳
餞臨海太守劉孝儀蜀郡太守劉孝勝
碣石臨東海峨嵋距西候兩杜昔夾河二龍今出守方
無夜犬驚向息神牛鬭凉風遶輕幕麥雨交新溜念此
一銜觴懷離在惟舊
經琵琶峽
由來歷山川此地獨迴邅百嶺相紆蔽千崖共隠天横
峯時礙水斷岸或通川還瞻已迷向直去復疑前夕波
照孤月山枝歛夜煙此時愁緒密(闕)魂九遷
仙客
漆水豈難變桐刀乍可揮青書長命籙紫水芙蓉衣高
翔五岳小低望九河微穿池聽龍長叱石待羊歸酒闌
時節久桃生歲月稀
往虎窟山寺(考藝文此詩簡文帝作觀弘明集所載王冏諸臣和詩可証也弘明)
(集作江令詩盖有脫簡紊誤爾)
塵中喧慮積物外衆情捐兹地信爽塏墟壟曖阡綿藹
藹車徒邁飄飄旌眊懸細松斜遶逕峻嶺半藏天古樹
無枝葉荒郊多野煙分花出黃鳥挂石下新泉蓊鬱均
雙樹清虛類八禪栖神紫臺上適意白雲邊徒然嗟小
藥何由齊大年
望同泰寺浮圖
遙看官佛圖帶璧復垂珠燭銀踰漢汝寳鐸邁昆吾日
起光芒散風吟宫徵殊露落盤恒滿桐生鳳不雛飛幡
雜晚虹(音綘)畫鳥狎晨鳬梵世凌空下應真蔽景趨帝馬
咸千轡天衣盡六銖意樂開長表多寶現今軀能令苦
海渡復使慢山踰願能同四忍長當出九居(穆天子傳天子之寳)
(璿珠燭銀郭璞曰銀有精光如燭也)
蒙預懴直疏詩(藝文作蒙預懴悔詩)
皇情矜幻俗聖德愍重昏制書開攝受絲綸廣慧門時
英滿君囿法侣盛天園俱銷五道縛共蕩四生怨(一作冤)
三修(一作循)祛愛馬六念静心猿庭深林(一作仗)彩豔地寂
鳥(一作伎)聲喧上風吹法鼔垂鈴鳴晝軒新梅含未發落
桂聚還翻早煙蔵石磴寒潮浸水門一朝蒙善誘方願
遣籠樊
蒙華林園戒詩
庸夫躭世樂俗士重虛名三空既難了八風恒易傾伊
余久齊物本自一枯榮弱齡愛箕穎由來重伯成非為
樂肥遯特是厭逢迎執珪守蕃國主器作元貞昔日書
銀字久自恧宗英斯焉佩金璽何由廣德聲(一作馨)居高
常慮缺持滿每憂盈兹言信非矯丹心良可明舟航奉
睿訓接引降皇情心燈朗暗室牢舟出愛瀛是節高秋
晚泬寥天氣清郊門光景麗祈年雲霧生紅蕖間青𤨏
紫露濕丹楹葉疎行逕出泉溜遠山鳴綠衿依浦戍綘
顙拂林征庶蒙八解益方使六塵輕脫聞時可去非吝
舍重城
旦出興業寺講詩
沭芳肅朝帶駕言抵淨宫羽旗承去影鐃吹雜還風吳
戈夏服箭驥馬綠沈弓水照柳初碧煙含桃半紅由來
六塵縛宿昔五纏朦見鶴徒知謬察象理難(一作還)同方
知恧四辯奚用語三空
遊光宅寺詩應令
陪遊入舊豐雲氣欝青葱紫陌垂青柳輕槐拂慧風八
泉光綺樹四柱暧臨空翠網隨煙碧丹花共日紅方欣
大雲溥慈波流淨宫
十空六首
如幻
漢安設大響周穆置高臺三里生雲霧瞬息起冰雷空
持生識縳徒用長心災慧人恒棄捨庸識屢邅迴六塵
俱不實三界信悠哉
水月
圓輪既照水初生亦暎流溶溶如漬璧的的似沈鈎非
關顧兔沒豈是桂枝浮空令誰雅識還用喜騰猴萬累
若消蕩一相更何求
如響
疊嶂㢠參差連峯鬱相拒遠聞如句詠遥應成言語竟
無五聲實誰謂八音所空成顛倒羣徒迷塵縛侣愍哉
火宅中兹心良可去
如夢
祕駕良難辯司夢並成虛未驗周為蝶安知人作魚空
聞延夀賦徒勞岐伯書潜令六識擾安能二惑除當湏
耳應滿然後會真如
如影
朝光照皎皎久漏轉駸駸晝花斜色去夜樹有輕隂並
能興眼入俱持動惑心息形影方止逐物慮恒侵若悟
假名淺方知實相深
鏡象
精金宛成器懸鏡在高堂後挂七龍網前發四珠光迴
望疑垂月傍瞻譬璧璫仁夀含萬類淮南辯四鄉終歸
一亡有何關至道場
和湘東王名士悦傾城(藝文作昭明者非)
美人稱絶世麗色譬花叢雖居李城北住在宋家東教
歌公主第學舞漢成宫多游淇水上好在鳳樓中履高
疑上砌裾開特畏風衫輕見跳脫珠概雜青蟲垂絲遶
帷幔落日度房櫳粧窗柳隔色井水照桃紅非憐江浦
珮羞使春閨空
和徐錄事見内人作卧具
密房寒日晚落照度忩邊紅簾遙不隔輕帷半捲懸方
知纖手製詎減縫裳妍龍刀横膝上畫尺墮衣前熨斗
金塗色簮管白牙躔衣裁合歡襵文作鴛鴦連針用雙
縫縷絮用八蠶綿香和麗丘蜜麝吐中臺煙已入琉璃
帳兼雜太華氊且共雕鑪暖非同團扇捐更恐從軍别
空牀徒自憐
戱贈麗人
麗姬與妖嬙共拂可憐粧同安鬟裏撥異作額間黃羅
裙宜細簡畫屧重高牆含羞來上砌微笑出長廊取花
爭問色(藝文作寳鑷)扳枝念蕊香但歌聊一曲鳴絃未肯張
自矜心所愛三十侍中郎
率爾成詠
借問仙將畫詎有此佳人傾城且傾國如雨復如神漢
后憐名燕周王重姓申挾瑟曾遊趙吹簫屢入秦玉階
偏望樹長廊每逐春約黃出意巧纏絃用法新迎風時
引袖避日暫披巾疏花暎髻插細佩遶衫身誰知日欲
薄含羞不自陳
執筆戱書
舞女及燕姬倡樓復蕩婦參差大戾發搖曳小垂手釣
竿蜀國彈新城折楊柳玉案西王桃蠡杯石榴酒甲乙
羅帳異辛壬房戸暉夜夜有明月時時憐更衣
從頓暫還城
漢渚水初綠江南草復黃日照蒲心發(一作暖)風吹梅蕊
香征艫艤湯塹歸騎息金隍舞觀衣常襞歌臺絃未張
持此横行去誰念守空牀
秋閨夜思
非關長信别詎是良人征九重忽不見萬恨滿心生夕
門掩魚鑰宵牀悲畫屏迴月臨窗度吟蟲繞砌鳴初霜
霣細葉秋風驅(一作吹)亂螢故粧猶累日新衣製未成欲
知妾不寐城外搗砧聲
詠内人晝眠
北忩聊就枕南簷日未斜攀鈎落綺障插捩舉琵琶夢
笑開嬌靨眠鬟壓落花簟文生玉腕香汗浸紅紗夫壻
恒相伴莫誤是倡家
傷美人
昔聞倡女别蕩子無歸期今似陳王歎流風難重思翠
帶留餘結苔階沒故綦圖形更非是夢見反成疑熏鑪
含好氣庭樹吐花滋香燒日有歇花落無還時
孌童
孌童嬌麗質踐董復超瑕羽帳晨香滿珠簾夕漏賖翠
被含鴛色雕牀鏤象牙妙年同小史姝貌比朝霞袖裁
連璧錦牋織細種花攬袴輕紅出迴頭雙鬢斜嬾眼時
含笑玉手乍攀花懷情非後釣密愛似前車定使燕姬
妬彌令鄭女嗟
倡婦怨情十二韻
綺窗臨畫閣飛閣繞長廊風散同心草月送可憐光髣
髴簾中出妖麗特非常耻學秦羅䯻羞為樓上粧散誕
披紅帔生情新約黃斜燈入錦帳微煙出玉房六安雙
玳瑁八幅兩鴛鴦猶是别時許留值解心傷含涕坐度
日俄頃變炎涼玉關驅夜雪金氣落嚴霜飛狐驛使斷
交河川路長蕩子無消息朱脣徒自傷
詠舞二首
戚里多妖麗重聘蔑燕餘逐節工新舞嬌態似凌虛納
花承襵&KR0008;垂翠逐璫舒扇開衫影亂巾度履行疎徒勞
交甫憶自有專城居
可憐稱二八逐節似飛鴻懸勝河陽妓闇與淮南同入
行看履進轉面望鬟空腕動苕華玉衫隨如意風上客
何須起啼烏未肯終
戱作謝惠連體十三韻(玉臺作簡文外編廣文選並作沈約非也)
雜蕊映南庭庭中光景媚可憐枝上花早得春風意春
風復有情拂幔且開楹盈盈(一作開楹)開碧煙拂幔復垂蓮
偏使紅花散飄揚落眼前眼前多無况參差鬱相望珠
繩翡翠帷綺幕芙蓉帳香煙出窗裡落日斜階上日影
去遲遲節華咸在兹桃花紅若點柳葉亂如絲絲條轉
暮光影落暮隂長春燕雙雙舞春心處處揚酒滿心聊
足萱枝愁不忘
和藉田(和武帝)
禮經聞往說觀寳著遐篇豈如春路動祈榖重民天蒼
龍引玉軑文旗影曲旃皮軒承早日豹尾拂游煙地廣
重畦淨林芳翠幕懸青壇出長畎帷宫繞直阡秉耒光
帝則報獻重皇虔度諧金石奏德厚歌頌詮三春潤蓂
莢七月待鳴蟬鰩魚顯嘉瑞銅雀應豐年不勞鄭國雨
無榮鄴令田是知躬稼美兼聞富教宣
漢高廟賽神
玉軑朝行動閶闔旦應開白雲蒼梧去丹鳳咸陽來日
正山無影城斜漢屢迴瞻流如地脈望嶺匹天台欲祛
九秋恨聊舉十千抔
祠伍員廟
去國資孝本循忠全令名舟裏(一作中)多竒計蘆中復吐
誠偃月交吳艦魚麗入楚營光功摧妙筭載籍有餘聲
洪濤猶鼔怒靈廟尚凄清行潦承椒奠按歌雜鳳笙無
勞晉后璧詎用楚臣纓密樹臨寒水疎扉望遠城忩寮
野霧入衣帳積苔生惟有三青鳥斂翅時逢迎
守東華門開(一作守東平中華門開)
脂車向馳道總轡息中華落關猶待漏交戟未通車薄
雲初啓雨曙色始成霞塹流鋪紫若城風泛橘花絃誦
終無取顧巳自懷嗟
春日想上林
春風本自竒楊柳最相宜柳條恒著地楊花好上衣處
處春心動常惜光隂移西京董賢館南宛習都池荇間
魚共樂桃上鳥相窺香車雲母幰駛馬黃金羈
喜疾瘳
朝忩猶掩扇宿幔未懸鈎逍遥臨四注兼持散九愁雖
同衛子憊聊喜摯生瘳災星夜出境鳴禽晚去樓蠲邪
無賈服祅氣息梁牛隔簾隂翠篠映水含珠榴丹經藴
玉笥玄水出長洲結友尋方岳採藥訪圓丘神隨七星
變貎逐五雲留飛鴻若可駕輕簮必易抽
卧疾
沈疴類弩影積弊似河魚詎逢龍子浴空歎楚王葅(闕)
詠風
飄颻散芳勢泛漾下蓬萊傳凉入鏤檻發氣滿瑤臺委
禾周邦偃飛鶃宋都迴亟搖故葉落屢蕩新花開暫舞
驚鳬去時送蕊香來已拂巫山雨何用卷寒灰
三月三日率爾成詩
芳年多美色麗景復妍遥握蘭唯是旦採艾亦今朝廻
沙溜碧水曲岫散桃夭綺花非一種風絲亂百條雲起
相思觀日照飛虹橋繁華炫姝色燕趙豔妍妖金鞍汗
血馬寶髻珊瑚翹蘭馨起縠袖蓮錦束瓊腰相看隠綠
樹見人還自嬌玉柱鳴羅薦磲椀泛迴潮洛濱非拾羽
滿握詎貽椒
晚春(玉臺藝文並作簡文亦見昭明集)
紫蘭葉初滿黃鶯弄不稀石蹲還似獸蘿長更如衣水
曲(一作凍)文魚聚林暝鴉鳥飛渚蒲變新節巖桐長舊圍
風花落未已山齋開夜扉
和湘東王首夏
冷風雜細雨垂雲助麥凉竹水俱葱翠花蝶兩飛翔燕
泥銜復落鶗吟歛更揚卧石藤為䌫山橋樹作梁欲待
華池上明月吐清光
納凉
斜日晚駸駸池塘生半隂避暑高梧側輕風時入襟落
花還就影驚蟬乍失林遊魚吹水沫神蔡上荷心翠竹
垂秋采丹棗映疎砧無勞夜遊曲寄此託微吟
晚景納凉
日移凉氣散懷抱信悠哉珠簾影空捲桂戶向池開鳥
(一作鳥)棲星欲見河淨月應來横階入細笋蔽地濕輕苔
草化飛為火蚊聲合似雷於兹静聞見自此歇氛埃
初秋
羽翣晨猶動珠汗晝恒揮秋風忽嫋嫋向夕引凉歸浮
隂郎染浪清氣始乘衣卷幌通河色開忩引(一作望)月輝
晚花欄下照疎螢簟上飛直置猶如此何况送將歸
秋夜
螢飛夜的的蟲思夕喓喓輕露沾懸井浮煙入綺寮檐
重月沒早樹密風聲饒池蓮翻罷葉霜篠生寒條端坐
彌兹漏離憂積此宵
秋晚
浮雲出東嶺落日下西江促隂横隠壁長暉斜度忩亂
霞圓綠水紅葉影飛缸(闕)
大同八年秋九月
大君重九節下輦上林中酒闌嘉宴罷車騎各西東時
余守西掖脂車歸北宫車分獨坐道扇拂冶城風落照
壍中滿浮煙槐外通長樂含初紫安榴拆晚紅
大同十年十月戊寅
喧塵是時息静坐對重巒冬深柳條落雪後桂枝殘星
明霧色淨天白鴈行單雲飛乍想閣冰結遠疑紈晚橘
隠重屏枯藤帶迥竿荻隂連水氣山峯添(一作染)月寒
大同十一月庚戍(詩彙作冬夕)
兹園植藝積山谷久紆威直興轉多緒真事亦因依是
節嚴冬景寒雲掩落暉遠聞風瑟瑟亂視雪霏霏泿起
川難渡林深人至稀山禽背逕走野鳥歷塘飛
玄圃寒夕
洞門扉未掩金壺漏已催曛煙生澗曲暗色起林隈雪
花無有蔕冰鏡不安臺階楊始倒插浦桂半新栽陳根
委落蕙細蕊(一作葉)發香梅鴈去銜蘆上猿戱繞枝來
奉答南平王康賚朱櫻
倒流暎碧叢點露擎朱實花茂蝶爭飛枝濃鳥相失已
麗金釵瓜仍美玉盤橘寧異梅似丸不羨萍如日永植
平臺垂長與雲桂密(一作匹)徒然奉推甘終以愧操筆
賦棗
浮華齊水麗垂彩鄭都竒白英紛靡靡紫實標離離風
搖羊角樹日映鷄心枝榖城踰石蜜蓬岳表仙儀已聞
安邑美永茂玉門垂
西齋行馬
晨風白金絡桃花紫玉珂影斜鞭照曜塵起足蹉跎任
俠稱六輔輕薄出三河風吹鳳凰袖日映織成靴遠江
艫舳少遥山煙霧多雲開瑪瑙葉水淨琉璃波廣路拂
青柳迴塘繞碧莎不效孫吳術寧湏趙李過
賦得隴坻鴈初飛
高翔憚闊海下去怯虞機霧暗早相失沙明還共飛隴
狹朝聲聚風急暮行稀雖弭輪臺援未解龍城圍相思
不得返且寄别書歸
藥名詩
朝風動春草落日照横塘重臺蕩子妾黃昏獨自傷燭
映合歡被帷飄蘇合香石墨聊書賦鉛華試作粧徒令
惜萱草蔓延滿空房
卦名詩
櫛比園花滿徑復水流新離禽時入袖旅谷乍依蘋豐壺
要上客鵠鼎命嘉賓車由泰夏闥馬散咸陽塵蓮舟雖
未濟分密已同人
古詩紀卷七十八
