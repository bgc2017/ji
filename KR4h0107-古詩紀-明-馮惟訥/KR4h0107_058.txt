古詩紀卷五十八明馮惟訥撰
宋第四
謝靈運(二)
初去郡
彭薛裁知耻貢公未遺榮或可優貪競豈足稱達生
伊余秉微尚拙訥謝浮名廬園當棲巖卑位代躬耕
顧已雖自許心迹猶未并無庸方(選作妨)周任有疾像長
卿畢娶類尚子薄遊似邴生恭承古人意促(五臣作俶)裝返
柴荆牽絲及元興解龜在景平負心二十載於今廢將
迎理棹遄還期遵渚騖脩坰遡溪終水涉登嶺始山行
野曠沙岸淨天高秋月明憩石挹飛泉攀林搴落英戰
勝臞者肥鑒止流歸停即是羲唐化獲我擊壤情(一作聲)
田南樹園激流植援
樵隠俱在山由來事不同不同非一事養痾亦園中中
園(一作園中)屏氛雜清曠招遠風卜室倚北阜啓扉面南江
激澗代汲井插槿當列墉羣木既羅戸衆山亦當(善作對)
窗靡迤趨下田(五臣作岫)迢遞瞰高峯寡欲不期勞即事罕
人功唯開蔣生逕永懷求羊蹤賞心不可忘妙善冀能
同
石壁精舍還湖中作
昏旦變氣候山水含清暉清暉能娛人游子憺㤀歸出
谷日尚早入舟陽已微林壑歛暝色雲霞收夕霏芰荷
迭映蔚蒲稗相因依披拂趨南逕愉悅偃東扉慮澹物
自輕意愜理無違寄言攝生客試用此道推
登石門最高頂
晨策尋絶壁夕息在山棲䟽峰抗高館對嶺臨廻溪長
林羅戸穴(一作庭)積石擁階基連巖覺路塞密竹使徑迷
來人㤀新術去子惑故蹊活活夕流駛噭噭夜猿啼沈
冥豈别理守道自不擕心契九秋幹目翫三春荑居常
以待終處順故安排惜無同懷客共登青雲梯
石門新營所住四面高山廻溪石瀨茂林脩竹
躋險築幽居披雲卧石門苔滑誰能步葛弱豈可捫嫋
嫋秋風過萋萋春草繁美人遊不還佳期何由敦芳塵
凝瑤席清醑滿金尊洞庭空波瀾桂枝徒攀翻結念屬
霄漢孤景莫與諼俯濯石下潭仰看條上猿早聞夕飈
急晚見朝日暾崖傾光難留林深響易奔感往慮有復
理來情無存庶持乘日車(選作日用)得以慰營魂匪為衆人
說冀與智者論
於南山往北山經湖中瞻眺
朝旦發陽崖景落憩隂峰舍舟眺廻渚停策倚茂松側
逕既窈窕環洲亦玲瓏俛視喬木杪仰聆大壑淙石横
水分流林密蹊絶蹤解作竟何感升長皆丰容初篁苞
綠籜新蒲含紫茸海鷗戲春岸天鷄弄和風撫化心無
厭覽物眷彌重不惜去人遠但恨莫與同孤遊非情歎
賞廢理誰通
從斤竹澗越嶺溪行
猿鳴誠知曙谷幽光未顯巖下雲方合花上露猶泫逶
迤傍隈隩迢遞陟陘峴過澗既厲急登棧亦陵緬川渚
屢徑復乘流翫廻轉蘋萍泛沈深菰蒲冐清淺企石挹
飛泉攀林摘葉卷想見山阿人薜蘿若在眼握蘭勤徒
結折麻心莫展情用賞為美事昩竟誰辨觀此遺物
慮一悟得所遣
過白岸亭詩
拂衣遵沙垣緩步入蓬屋近澗㳙密石遠山映疎木空
翠難強名漁釣易為曲援蘿聆青崖春心自相屬交交
止栩黃呦呦食萍鹿傷彼人百哀嘉爾承筐樂榮悴迭
去來竆通成休慽未若長疎散萬事恒抱朴
夜宿石門詩(拾遺作石門巖上宿)
朝搴苑中蘭畏彼霜下歇暝還雲際宿弄此石上月鳥
鳴識夜棲木落知風發異音同至聽殊響俱清越妙物
莫為賞芳醑誰與伐美人竟不來陽阿徒晞髮
南樓中望所遲客
杳杳日西頽漫漫長路迫登樓為誰思臨江遲來客與
我别所期期在三五夕圓景早巳滿佳人殊(五臣作猶)未適
即事怨暌擕感物方悽慼孟夏非長夜晦明如歲隔瑶
華未堪折蘭苕已屢摘路阻莫贈問云何慰離析搔首
訪行人引領冀良覿
廬陵王墓下作
曉月發雲陽落日次朱方含悽泛廣川灑淚眺連岡眷
言懷君子沈痛切中腸道消結憤懣運開申悲凉神期
恒若存德音初不忘徂謝易永久松柏森已行延州協
心許楚老惜蘭芳解劒竟何及撫墳徒自傷平生疑若
人通蔽互相妨理感心情慟定非識所將脆促良可哀
夭枉特兼常一隨往化滅安用空名揚舉聲泣已瀝長
歎不成章
還舊園作見顔范二中書
辭滿豈多秩謝病不待年偶與張邴合久欲還東山聖
靈昔廻眷微尚不及宣何意衝飈激烈火縱炎煙焚玉
發崑峯餘燎遂見遷投沙理既迫如卭願亦愆長與歡
愛别永絶平生緣浮舟千仞壑總轡萬尋巔流沫不足
險石林豈為艱閩中安可處日夜念歸旋事躓兩如直
心愜三避賢託身青雲上棲巖挹飛泉盛明盪氛昏貞
休康屯邅殊方感成貸微物豫采甄感深操不固質弱
易扳纏曾是反昔園語往實欵然曩基即先築故池不
更穿果木有舊行壤石無遠延雖非休憩地聊取永日
閒衞生自有經息隂謝所牽夫子照清素探懷授往篇
酬從弟惠連(五章惠連西陵遇風獻康樂詩見本集)
寢瘵謝人徒滅迹入雲峰巖壑寓耳目歡愛隔音容永
絶賞心望長懷莫與同末路値令弟開顔披心胷
心胷既云披意得咸在斯凌澗尋我室散帙問所知夕
慮曉月流朝忌曛日馳悟對無厭歇聚散成分離
分離别西川廻景歸東山别時悲已甚别後情更延傾
想遲嘉音果枉濟江篇辛勤風波事欵曲洲渚言
洲渚既淹時風波子行遲務協華京想詎存空谷期猶
復惠來章祗足攪余思儻若果歸言共陶暮春時
暮春雖未交仲春善遊遨山桃發紅萼野蕨漸紫苞嚶
嗚已悅豫幽居猶欝陶夢寐佇歸舟釋我吝與勞
登臨海嶠初發疆中作與從弟惠連可見羊何共
和之(四章集作登臨海嶠與從弟惠連一首)
杪秋尋遠山山遠行不近與子别山阿含酸赴脩畛中
流袂就判欲去情不忍顧望脰未悁汀曲舟已隠
隠汀絶望舟騖棹逐(一作逾)驚流欲抑一生歡并奔千里
遊日落當棲薄繫纜臨江樓豈惟夕情歛憶爾共淹留
淹留昔時歡復增今日歎兹情已分慮况乃協悲端秋
泉鳴北澗哀猿響南巒戚戚新别心悽悽久念攅
攅念攻别心旦發清溪隂暝投剡中宿明登天姥岑高
高入雲霓還期那可尋儻遇浮丘公長絶子徽音
初發石首城
白珪尚可磨斯言易為緇雖抱中孚爻猶勞貝錦詩寸
心若不亮微命察如絲日月垂光景成貸遂兼兹出宿
薄京畿晨裝搏曾颸重經平生别冄與朋知辭故山日
已遠風波豈還時迢迢萬里帆茫茫終何之遊當羅浮
行息必廬霍期越海陵三山遊湘歷九嶷欽聖若旦暮
懷賢亦悽其皎皎明發心不為歲寒欺
入東道路詩
整駕辭金門命旅惟詰朝懷居顧歸雲指塗泝行飈屬
値清明節榮華感和韶陵隰繁綠杞墟囿粲紅桃鷕鷕
翬方雊纖纖麥垂苖隠軫邑里密緬邈江海遼滿目皆
古事心賞貴所高魯連謝千金延州權去朝行路既經
見願言寄吟謠
道路憶山中
采菱調易急江南歌不緩楚人心昔絶越客腸今斷斷
絶雖殊念俱為歸慮欵存鄉爾思積憶山我憤懣追尋
栖息時偃卧任縱誕得性非外求自已為誰纂不怨秋夕
長常(一作恒)苦夏日短濯流激浮湍息隂倚密竿懷故叵
新歡含悲忘春暖悽悽明月吹惻惻廣陵散殷勤訴危
柱慷慨命促管
入彭蠡湖口
客遊倦水宿風潮難具論洲島驟廻合圻岸屢崩奔乘
月聽哀犺浥露馥芳蓀春晚綠野秀巖高白雲屯千念
集日夜萬感盈朝昏攀崖照石鏡牽葉入松門三江事
多往九派理空存靈物希珍怪異人秘精魂金膏滅明
光水碧綴(五臣作輟)流温徒作千里曲絃絶念彌敦
入華子岡是麻源第三谷
南州實炎德桂樹陵寒山銅陵映碧澗石磴瀉紅泉既
枉隠淪客亦棲肥遁賢險徑無測度天路非術阡遂登
羣峰首邈若升(藝文類聚作騰)雲煙羽人絶髣髴丹丘徒空
筌圖牒復磨滅碑版誰聞傳莫辨百代後安知千載前
且申獨往意乘月弄潺湲恒充俄頃用豈為古今然
發歸瀨三瀑布望兩溪
我行乘日垂放舟候月圓沫江免風濤涉清弄漪漣積
石竦兩溪飛泉倒三山亦既竆登陟荒藹横目前窺巖
不覩景披林豈見天陽烏尚傾翰幽篁未為邅退尋平
常時安知巢穴難風雨非攸恡擁志誰與宣倘有同枝
條此日即千年
初往新安桐廬口
絺綌雖淒其授衣尚未至感節良已深懷古亦云(一作徒役)
思不有千里棹孰申百代意遠協尚子心遙得許生計
既及冷風善又即秋水駛江山共開(一作閒)曠雲日相照
媚景夕羣物清對玩咸可憙
擬魏太子鄴中集詩八首(并序)
建安末余時在鄴宫朝遊夕讌究歡愉之極天下良
辰美景賞心樂事四者難并今昆弟友朋二三諸彦
共盡之矣古來此娛書籍未見何者楚襄王時有宋
玉唐景梁孝王時有鄒枚嚴馬遊者美矣而其主不
文漢武帝徐樂諸才備應對之能而雄猜多忌豈獲
晤言之適不誣方將庶必賢於今日爾歲月如流零
落將盡撰文懷人感往增愴其辭曰
魏太子
百川赴巨海衆星環北辰照灼爛霄漢遥裔起長津天
地中横潰家王(五臣作皇)拯生民區宇既蕩滌羣英必來臻
忝此欽賢性由來常懷仁况值衆君子傾心隆日新論
物靡浮說析理實敷陳羅縷豈闕辭窈窕䆒天人澄觴
滿金罍連榻設華茵急絃動飛聽清歌拂梁塵莫(善作何)
言相遇易此歡信可珍
王粲
家本秦川貴公子孫遭亂流寓自傷情多
幽厲昔崩亂桓靈今板蕩伊洛既燎煙函崤沒無像(五臣)
(作象)整裝辭秦川秣馬赴楚壤沮漳自可美客心非外奬
常歎詩人言式微何由往上宰奉皇靈侯伯咸宗長雲
騎亂漢南宛(善作紀)郢皆掃盪排霧屬盛明披雲對清朗
慶泰欲重疊公子特先賞不謂息肩願一旦值明兩並
載遊鄴京方舟汎河廣綢繆清讌娛寂寥梁棟響既作
長夜飲豈顧乘日養
陳琳
袁本初書記之士故述喪亂事多
皇漢逢迍邅天下遭氛慝董氏淪關西袁家擁河北單
民(五臣作人)易周章窘身就羈勒豈意事乖已永懷戀故國
相公實勤王信能定蝥賊復覩東都輝重見漢朝則餘
生幸已多矧乃值明德愛客不告疲飲讌遺景刻夜聽
極星爛(五臣作闌)朝遊竆曛黑衣哇動梁埃急觸盪幽默且
盡一日娛莫知古來惑
徐幹
少無宦情有箕潁之心事故仕世多素辭
伊昔家臨淄提携弄齊瑟置酒飲膠東淹留憩高密此
歡謂可終外物始難畢搖蕩箕濮情窮年迫憂慄末塗
幸休明棲集建薄質巳免負薪苦仍游椒蘭室清論事
究萬美話信非一行觴奏悲歌永夜繫(五臣作繼)白日華屋
非蓬居時髦豈余匹中飲顧昔心悵焉若有失
劉楨
卓犖偏人而文最有氣所得頗經竒
貧居晏里閈少小長東平河兖當衝要淪飄薄許京廣
川無逆流招納厠羣英北渡黎陽津南登宛(善作紀)郢城
既覽古今事頗識治亂情歡友相觧達敷奏究平生矧
荷明哲顧知深覺命輕朝遊牛羊下暮坐括揭鳴終歲
非一日傳巵弄清聲辰事既難諧歡願如今并唯羡肅
肅翰繽紛戾高冥
應瑒
汝潁之士流離世故頗有飄薄之歎
嗷嗷雲中鴈舉翮自委羽求凉弱水湄違寒長沙渚顧
我梁(五臣作凉)川時緩步集潁許一旦逢世難淪薄恒羇旅
天下昔未定託身早得所官渡厠一卒烏林預艱阻晚
節値衆賢會同庇天宇列坐廕華榱金樽盈清醑始奏
延露曲繼以闌夕語調笑輙酬答嘲謔無慙阻傾軀無
遺慮在心良已叙
阮瑀
管書記之任故有優渥之言
河洲多沙塵風悲黃雲起金羈相馳逐聯翩何窮已慶
雲惠優渥微薄攀多士念昔渤海時南皮戲清沚今復
河曲遊鳴葭汎蘭氾躧步陵丹梯並坐侍君子妍談既
愉心哀音(一作弄)信睦耳傾酤係芳醑酌言豈終始自從
食蓱來唯見今日美
平原侯植
公子不及世事但美遨遊然頗有憂生之嗟
朝遊登鳳閣日暮集華沼傾柯引弱枝攀條摘蕙草徙
倚窮騁望目極盡所討西顧太行山北眺邯鄲道平衢
脩且直白楊信裊裊副君命飲宴歡娛寫懷抱良遊匪
晝夜豈云晚與早衆賓悉精妙清辭灑蘭藻(五臣作蘭蒲)哀
音下廻鵠餘哇徹清昊中山不知醉飲德方覺飽願以
黃髮期養生念將老
石壁立招提精舍
四城有頓躓三世無極已浮歡昩眼前沈照貫終始壯
齡緩前期頽年追暮齒揮霍夢幻頃飄忽風電起良緣
迨未謝時逝不可俟敬擬靈鷲山尚想祗洹軌絶溜飛
庭前高林映窗裏禪室栖空觀講宇析妙理
過瞿溪山僧
迎旭凌絶嶝映泫歸溆浦鑚燧斷山木掩岸墐石戸結
架非丹甍藉田資宿莾同遊息心客曖然若可睹清霄
颺浮煙空林響法鼓㤀懷狎鷗䱔攝生馴兕虎望嶺眷
靈鷲延心念淨土若乘四等觀永拔三界苦
七夕詠牛女
火逝首秋節新明弦月夕月弦光照戸秋首風入隙凌
峰步曾崖(藝文作岑)憑雲肆遥脈徙倚西北庭竦踊東南覿
紈綺無報章河漢有駿軛
彭城宫中直感歲暮
草草眷徂物契契矜歲殫楚艷起行戚吳趨絶歸懽脩
帶緩舊裳素鬢改朱顔晚暮悲獨坐(藝文作已)鳴鶗歇春
蘭
歲暮(以下五首文闕)
殷憂不能寐苦此夜難頽明月照積雪朔風勁(初學作清)且
哀運往無淹物年逝覺已(藝文作易)催
登廬山絶頂望諸嶠
積峽忽復啓平塗俄已閉巒隴有合沓往來無蹤轍晝
夜蔽日月冬夏共霜雪
夜發石關亭
隨山踰千里浮溪將十夕鳥歸息舟楫星闌命行役亭
亭曉月映泠泠朝露滴
答謝惠連
懷人行千里我勞盈十旬别時花灼灼别後葉蓁蓁
初發入南城
弄波不輟手玩景豈停目雖未登雲峰且以歡水宿
東陽溪中贈答二首
可憐誰家婦緣流洒(一作洗)素足明月在雲間迢迢不可
得
可憐誰家郎緣流乘素舸但問情若為月就雲中墮
作離合
古人怨信次十日眇未央加我懷繾綣口脉情亦傷劇
哉歸遊客處子勿相㤀(別字)
詩一首
(宋書本傳曰靈運為孟覬所表帝惜其才不罪以為臨川内史在郡游放不異永嘉為有司所糾司)
(徒遣隨州從事收之靈運興兵叛逸為詩曰)
韓亡子房奮秦帝魯連耻本自江海人忠義感君子
臨終詩
(梁書本傳曰靈運既被擒文帝以謝玄勲參微管宜宥及後嗣降死徙廣州又為有司所奏請依法)
(收治詔於廣州棄市&KR0916;刑作詩曰)
龔勝無餘生季業有終盡稽公理既迫霍生命亦殞悽
悽後(一作凌)霜柏納納衝風菌邂逅竟無時(一作幾何)脩短非
所愍恨我君子志不得巖下泯送心正覺前斯痛久已
忍唯願乘來生怨親同心朕
王子晉讚(贊例不錄以其近五言詩附存之)
淑質非不麗難以之百年儲宫非不貴豈若登雲天王
子愛清淨區中實囂諠冀見浮丘公與爾共繽翻
巖下見一老翁四五少年讚
(盛弘之荆州記初弘採藥衡山見一老翁四五年少對坐執書劉敬叔異苑曰湘東姚祖太元中為)
(郡吏經衡山望巖下數少年並執筆作書祖謂行旅休息乃過之未至百步少年相與飛颺遺一紙)
(書在坐處前數句古時字自後皆鳥)
衡山採藥人路迷糧亦絶過息巖下坐正見相對說一
老四五少仙隠不可别其書非世教其人必賢哲
維摩經十譬贊
(維摩經云是身如聚沫澡浴強忍是身如泡不得久立是身如野馬渴愛疲勞是身如芭蕉中無有)
(堅是身如幻轉受報應是身如夢其現恍怱是身如影行照而現是身如響因緣變失是身如霧意)
(無静想是身如電為分散法)
聚沫泡合
水性本無泡激流遂聚沫即異成狀貌消散歸虚壑君
子識根本安事勞與奪愚俗駭變化横復生欣怛
燄
性内相表狀非炎安知火新新相推移熒熒非向我如
何滯着人終歲迷因果
芭蕉
生分本多端芭蕉知不一含萼不結核敷華何由實
至人善取譬無宰誰能律莫昵緣合時當視分散日
聚幻
幻工作同異誰謂復非真一從逝物過既往亦何陳謬
者疑久近逹者皆自賓勿起離合情會無百代人
夢
覺謂寢無知寐中非無見意狀盈眼前好惡迭(一作迷)萬
變既悟眇已往惜為浮物戀孰視婆娑盡寧當非赤縣
影響合
影響順形聲資物故生理一旦揮霍去何因相像似羣
有靡不然昩漠乎自已四色尚無本八微欲安恃
浮雲
泛濫明月隂薈蔚南山雨能為變動用在我竟無取俄
已就飛散豈復得攅聚諸法既無我何由有我所
電
倏爍驚電過可見不可逐恒物生滅後誰復覈遲速
慎勿空留念横便神理恧發已道易孚㤀情長之
福
古詩紀卷五十八
