古詩紀卷一百二明馮惟訥撰
梁第二十九
費昶(江夏人善爲樂府嘗作鼓吹曲武帝重之勅曰才氣新拔有足嘉異賜絹十疋)
巫山高
巫山光欲晚(一作曉)陽臺色依依彼美巖之曲寧知心是
非朝雲觸石起暮雨潤羅衣願解千金珮請逐大王歸
芳樹
幸被夕風吹屢得朝光照枝低疑欲舞花開似含笑長
夜路悠悠所思不可召行人早旋返賤妾猶年少
有所思
上林烏欲栖長門日行暮所思鬱不見空想丹墀步簾
動意君來雷聲似車度北方佳麗子窈窕能迴顧夫君
自迷惑非爲妾心妬
長門怨
向夕千愁起自悔何嗟及愁思且歸牀羅襦方掩泣絳
樹搖風軟黃鳥弄聲急金屋貯嬌時不言君不入
採菱曲
妾家五湖口采菱五湖側玉面不關妝雙眉本翠色日
斜天欲暮風生浪未息宛在水中央空作兩相憶
思公子
公子才氣饒凌雲自飄飄東出鬭雞道西登飲馬橋夕
宴銀爲燭朝燔桂作焦虞卿亦何命窮極苦無聊
發白馬(白馬津名)
家本樓煩俗召募羽林兒怖羌角觝戲習戰昆明池弓
弢不復挽劍衣恒露鈹一辭豹尾内長别屬車垂白馬
今雖發黃河未結澌寄言閨中婦逢春心勿移
行路難二首(前一首藝文作吳均)
君不見長安客舍門倡家少女名桃根貧窮夜紡無燈
燭何言一朝奉至尊至尊離宫百餘處千門萬戸不知
曙唯聞啞啞城上烏玉欄金井牽轆轤丹梁翠柱飛流
蘇香薪桂火炊雕胡(一作彫菰)當年翻覆無常定薄命爲女
何必麤
君不見人生百年如流電心中埳壈君不見我昔初入
椒房時詎减班姬與飛燕朝踰金梯上鳳樓暮下瓊鉤
息鸞殿柏梁晝夜香錦帳自飄颺笙歌棗下曲琵琶陌
上桑過蒙恩所賜餘光曲沾被既逢隂后不自專復值
程姬有所避黃河千年始一清微軀再逢永無議蛾眉
掩月徒自妍傅粉施朱欲誰爲不如天淵水中鳥雙去
雙飛長比翅
華觀省中夜聞城外𢷬衣
閶闔下重關丹墀吐明月秋氣城中冷秋砧城外發浮
聲繞雀臺飄響度龍闕宛轉何藏摧當從上路來藏摧
意未已定自乘軒裏乘軒盡世家佳麗似朝霞圓璫耳
上照方繡領間斜衣薰百和屑鬢插九枝花昨暮庭槐
落今朝羅綺薄拂席捲鴛鴦開縵舒龜鶴金波正容與
玉步依砧杵紅袖往還縈素腕參差舉徒聞不得見獨
夜空愁佇獨夜何窮極懷之在心惻階垂玉衡露庭舞
相風翼瀝滴流星輝燦爛長河色三冬誠足用五日無
糧食揚雲已寂寥今君復弦直
和蕭記室春旦有所思
芳樹發春輝蔡子望青衣水逐桃花去春隨楊柳歸楊
柳何時歸裊裊復依依已蔭章臺陌復掃長門扉獨知
離心者坐惜春光違洛陽遠如日何由見宓妃
春郊見美人(一本見作望)
芳郊拾翠人迴袖捲芳春金輝起步搖紅綵發吹綸陽
陽蓋項日飄飄馬足塵薄暮高樓下當知妾姓秦
詠照鏡
晨暉照杏梁飛燕起朝粧留心散廣黛輕手約花黃正
釵時念影拂絮且憐香方嫌翠色故乍道玉無光城中
皆半額非妾畫眉長
和蕭洗馬畫屏風二首(蕭子範爲太子洗馬)
陽春發和氣
日静班姬門風輕董賢館卷耳緣階出反舌登墻喚蠶
女桂枝鈎遊童蘇合彈拂袖當留客相逢莫相難
秋夜凉風起
佳人在河内征夫鎮馬邑零露一朝漙中夜兩垂泣氣
爽牀帳冷天寒針縷澁紅顔本暫時君還詎相及
詠入幌風
經堂(一作房)汎寶瑟乘隙動浮埃鏘金驅響至舉袂送芳
來能使蘭膏滅乍見珠簾開輕裾試一舉令子暫遲迴
到溉(字茂灌彭城武原人少與兄沼弟洽共知名起家王國左常侍除尚書殿中郎建安太守累官)
(吏部尚書所歴以清白自修武帝恩禮甚篤)
餉任新安班竹杖因贈
卭竹藉舊聞靈夀資前識復有冒霜筠寄生桂潭側文
彩既斑斕質性甚綢直所以夭天真爲有乘危力未嘗
以過投屢經芸苗植(闕)
答任昉
(南史曰溉爲建安太守任昉寄詩求二衣段溉答云)
予衣本百結閩中徒八蠶假令金如粟詎使廉夫貪
秋夜詠琴
寄語調弦者客子心易驚離泣已將墜無勞别鶴聲
劉溉(字茂灌彭城人官散騎常侍御史中丞見廣弘明集)
儀賢堂監策秀才聯句(初學作到溉)
雄州試異等揚庭乃專對顧學類括羽竒文若錦繢(溉)
滋蘭成秀畹照車光赤琲攝官惡簮帶疲疴謝名輩(盧)
(蕣)乙奏飲餘列甲科光往載深竒無絶蹤孫董有遺槩
(伏挺)春風涵宛轉遲光乍明昧列秀總中筵羣才盛皇
代(王瑩)如綸疾影響裁蒲啓蒙昧雕龍既已彰青紫行
當佩(王顒)裒然既玉響高粲亦蘭綷廣川良易追淄水
非難配貢士光相門搜賢盡幽塞善說理無窮借書
心靡誨來彦各東西翼亮更出内康哉信在今伊余
事耕耒(後三首闕名)
庾仲容(字仲容潁川鄢陵人歴尚書左丞諮議參軍出爲黟縣令太清亂客遊會稽卒)
詠柿
發葉臨層檻翻英糅花藥風生樹影移露重新枝弱苑
朱正葱翠梁烏未銷鑠(闕)
庾丹(少有雋才爲桂州刺史蕭朗記室朗倨虐丹以直諫被害)
秋閨有望(律祖作庾肩吾者非下同)
耿耿横天漢飄飄出岫雲月斜樹倒影風至水迴文巳
泣機中婦復悲堂上君羅襦曉長襞翠被夜徒薰空汲
銀牀井誰縫金縷裙所思竟不至持酒清夜分
夜夢還家
歸飛夢所憶共子汲寒漿銅瓶素絲綆綺井白銀牀雀
出丰茸樹蟲飛玳瑁梁離人不相見争忍對春光
鮑泉(字潤岳東海人事元帝爲通直侍郎元帝承制累遷信州刺史以世子方諸刺郢州使泉爲長)
(史侯景遣兵襲之城䧟被害)
奉和湘東王春日
新鶯始新歸新蝶復新飛新花滿新樹新月麗新輝新
光新氣早新望新盈抱新水新綠浮新禽新聽好新景
自新還新葉復新攀新枝雖可結新愁詎解顔新思獨
氛氲新知不可聞新扇如新月新蓋學新雲新落連珠
淚新點石榴裙
落日看還
妖姬競早春上苑逐名辰苔輕變水色霞濃掩日輪雕
甍斜落景畫扇拂遊塵衣香遙巳度衫紅遠更新誰家
蕩舟妾何處織縑人
南苑看遊者
洛陽小苑地車馬盛經過緣溝駐行幰傍柳轉(一作度)鳴
珂履高含響佩襪輕半隱羅浮雲無處所何用轉横波
江上望月
客行鈎始懸此夜月將弦川澄光自動流駛影難圓蒼
蒼隨遠色瀁瀁逐漪漣無因轉還汎迴首眷前賢
秋日
露色已成霜梧楸欲半黃燕去櫩恒静蓮寒池不香夕
鳥飛向月(一作日)餘蚊聚逐光旅情恒自苦秋夜漸應長
詠梅花
可憐階下梅飄蕩逐風迴度簾拂羅幌縈窗落梳臺乍
隨纖手去還因插鬢來客心屢看此愁眉斂詎開
詠薔薇
經植宜春館靃靡上蘭宮片舒猶帶紫半卷未全紅葉
疎難蔽日花密易傷風佳麗新粧罷含笑折芳叢
寒閨
行人消息斷空閨静復寒風急朝機燥鏡暗晚粧難從
來腰自小衣帶就中寬
詠剪綵花
花生剪刀裏從來訝逼真風動雖難落蜂飛欲向人不
知今日後誰能逆作春
鮑機(北史鮑宏傳父機以才學知名仕梁位侍書御史)
伍子胥
忠孝誠無報感義本投身日暮江波急誰憐漁丈人楚
墓悲猶在吳門恨未申
紀少瑜(字幼瑒秣陵人爲晉安國中尉大同七年引爲東宮學士復除武陵王記室參軍)
遊建興苑(樂府作建興苑)
丹陵抱天邑紫淵更上林銀臺懸百仞玉樹起千尋水
流冠蓋影風揚歌吹音踟蹰憐拾翠顧步惜遺簮日落
庭光轉方幰屢移隂終言樂未極不道愛黃金
擬吳均體應教
庭樹發春輝遊人競下機却匣擎歌扇開箱擇舞衣桑
萎不復惜看花遽將夕自有專城居空持迷上客
月中飛螢
遠度時依幕斜來如畏牎向月光還盡臨池影更雙
詠殘燈
殘燈猶未滅將盡更揚輝唯餘一兩焰纔得解羅衣
褚翔(字世舉河南陽翟人終武帝世累遷吏部尚書母喪以毁卒)
鴈門太守行
三月楊花合四月麥秋初幽州寒食罷鄭國采桑疎便
聞鴈門戍結束事戎車去歲無霜雪今年有閏餘月如
弦上弩星類水中魚戎車攻日逐燕騎蕩康居大宛歸
善馬小月送降書寄語閨中妾勿怨寒牀虚
褚澐(字士洋河南陽翟人初爲縣令清慎可紀仕至湘東王府參軍)
詠柰(藝文作褚湮)
成都貴素質酒泉稱白麗紅紫奪夏藻芬芳掩春蕙映
日照新芳叢林抽晚蒂誰謂重三珠終焉競八桂不讓
圜丘中粲潔華庭際
賦得蟬
避雀芳(一作喬)枝裏飛空華殿曲天寒響屢嘶日暮聲愈
促繁吟如欲盡長韻還相續飲露非表清輕身易知足
張嵊(字四山吳郡人起家秘書郎累遷爲吳興太守死於侯景之難)
短簫
促柱弦始繁短簫吹初亮舞袖拂長席鐘音由簴颺已
落簷瓦間復繞梁塵上時屬清夏隂恩暉亦非望
陸山才(字孔章吳郡人歴散騎常侍遷西陽武昌二郡太守)
刻吳閶門詩
(南史曰張彪爲東陽州刺史征剡令王懷之遣沈泰等助謝岐居守泰反與岐迎陳文帝入城彪因)
(其未定踰城而入陳文帝遂走彪復城守沈泰復說陳文帝遣張昭逹領兵購之彪被劫殺彪友吳)
(中陸山才嗟泰等翻背刻吳閶門爲詩一絶云)
田横感義士韓王報主臣若爲留意氣持寄禹川人
朱异(字彦和吳郡錢塘人始爲揚州議曹從事召直西省累遷中領軍勸納矦景降及侯景反城内)
(文武咸尤之因慙憤發病卒)
還東田宅贈朋離
應生背芒說石子河陽文雖有遨遊美終非沮溺羣曰
余今卜築兼以隔囂紛池入東陂水窗引北巖雲槿籬
集田鷺茅簷帶野芬(一作氛)原隰何邐迤山澤共氛氲蒼
蒼松樹合耿耿樵路分朝興候崖晚暮坐極林曛憑高
眺虹蜺臨下瞰(一作矚)耕耘豈直娛衰暮兼得慰殷勤懷
勞猶未弭獨有望夫君
詠貧(藝文作朱超)
觸途皆可試惟貧獨未安窗開兩片月霜足一重寒藳
濕鋪牀冷荷脆補衣難若言爲客易推劍與君彈
田飲引
卜田宇兮京之陽面清洛兮背修邙屬風林之蕭瑟值
寒野之蒼茫鵬紛紛而聚散鴻冥冥而遠翔酒沈兮俱
發雲沸兮波揚豈味薄於東魯鄙蜜甜于南湘於是客
有不速朋自遠方臨清池而滌器闢山牖而飛觴促膝
兮道故久要兮不忘間談希夷之理或賦連翩之章
王偉(洛陽人居潁川仕魏爲行臺郎後同侯景叛景文檄並偉所製景敗偉走匿草中直瀆戍主黃)
(公喜禽送江陵誅之)
獄中贈人詩
(南史曰偉被執送江陵於獄中爲詩贈元帝下要人曰)
趙壹能爲賦鄒陽解獻書何惜西江水不救轍中魚
在渭陽賦詩
平明聽戰鼓薄暮敘存亡楚漢方龍鬭秦關陣未央
古詩紀卷一百二
