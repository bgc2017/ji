古詩紀卷一百三十二明馮惟訥撰
隋第三
盧思道(字子行范陽人聰明俊辯才學兼著齊天保中解褐直中書省待詔文林館周武帝平齊)
(授儀同三司隋高祖為丞相遷武陽太守開皇間為散騎侍郎)
樂府
有所思
長門與長信憂思並難任洞房明月下空庭綠草深怨
歌裁潔(一作紈)素能賦受黃金復聞隔湘水猶言限桂林
凄凄日巳暮誰見此時心
日出東南隅行
初月正如鈎懸光入綺樓中有可憐妾如恨亦如羞深
情出艷語密意滿横眸楚腰寧且細孫眉本未愁青玉
勿當取雙銀詎可(一作肯)留會待東方騎遥居最上頭
櫂歌行
秋江見底清越女復傾城方舟共採摘最得可憐名落
花流寶珥微吹動香纓帶垂連理濕櫂舉木蘭輕順風
(一作避人)傳細語因波寄遠情誰能結錦䌫薄暮隠長汀
美女篇
京洛多妖艷餘香愛物華俱臨鄧渠(一作梁墱)水共採鄴園
花時摇五明扇聊駐七香車情疎看笑淺嬌深眄欲斜
微津染長黛新溜濕輕紗莫言人未解隨君獨問家
升天行
尋師得道訣輕舉厭人羣玉山候王母珠庭謁老君煎
為返魂藥刻作長生文飛策乘流電彫軒曳彩(一作白)雲
玄洲望不極赤野眺無垠金樓旦蹇嵼玉樹曉氛氲擁
琴遥可聽吹笙遠詎聞不學蜉蝣子生死何紛紛
神仙篇
浮生厭危促名岳共招携雲軒遊紫府風駟上丹梯時
見遼東鶴屢聽淮南雞玉英持作寶瓊實採成蹊飛策
揚輕電懸旌耀彩霓瑞銀光似燭靈石髓如泥寥廓鸞
山右超越鳳洲西一丸應五色持此救人迷
河曲遊
(魏文帝與吳質書曰時駕而遊北遵河曲)
鄴下盛風流河曲有名遊應徐託後乘車馬踐芳洲丰
茸雞樹密遥裔鶴煙稠日上疑高蓋雲起類重樓金羈
自沃若蘭棹成夷猶懸匏動清吹采菱轉艷謳還珂響
金埒歸袂拂銅溝惟畏三春晚勿言千載憂
城南隅讌
(曹子建贈丁翼詩曰吾與二三子曲讌此城隅)
城南氣初新才王邀故人輕盈雲映日流亂鳥啼春花
飛北寺道絃散南漳濱舞動淮南袖歌揚齊后塵駢鑣
歇夜馬接軫限歸輪公孫飲彌月平原讌浹旬即是消
聲地何須遠避秦
蜀國弦
西蜀稱天府由來擅沃饒雲浮玉壘夕日映錦城朝南
尋九折路東上七星橋琴心若易解令客豈難要
採蓮曲
曲浦戲妖姬輕盈不自持擎荷愛圓水折藕弄長絲珮
動裙風入妝銷粉汗滋菱歌惜不唱須待暝歸時
從軍行
朔方烽火照甘泉長安飛將出祁連犀渠玉劍良家子
白馬金羈俠少年平明偃月屯右地薄暮魚麗逐左賢
谷中石虎經銜箭山上金人曾祭天天涯一去無窮巳
薊門迢遞三千里朝見馬嶺黃沙合夕望龍城陣雲起
庭中奇樹巳堪攀塞外征人殊未還白雪初下天山外
浮雲直上五雲間關山萬里不可越誰能坐對芳菲月
流水本自斷人腸堅冰舊來傷馬骨邊庭節物與華異
冬霰秋霜春不歇長風蕭蕭渡水來歸鴈連連映天沒
從軍行軍行萬里出龍庭單于渭橋今巳拜將軍何處
覓功名
詩
駕出圜丘
開年簡時日上辛稱天吉平曉禁門開隱隱乘輿出乘
輿出九重金根御六龍章移千乘動旆舉百神從黃麾
引朱節靈鼔應華鐘神歌巳相續神光復相燭風中颺
紫煙壇上埋蒼玉
贈李若
初發清漳浦春草正萋萋今留素滻曲夏木巳成蹊塵
起星橋外日落寶壇西庭空野煙合巢深夕羽迷短歌
雖製素長吟當執珪寄語當窗婦非關惜馬蹄
贈别司馬幼之南聘
故交忽千里輶車蒞遠盟幽人重離别握手送征行晚
霞浮極浦落景照長亭拂霧揚龍節乘風遡鳥旌楚山
百重映吳江萬仞清夏雲樓閣起秋濤帷蓋生陸侯持
寶劍終子繫長纓前修亦何遠君其勗令名
贈劉儀同西聘
開卭昔柔遠賓越盡招擕豈若馳天使玉節撫遺黎五
祠臨渭北䨇嶺帶崤西故關看金馬餘壇聽寶雞垂絲
被柳陌落錦覆桃蹊分袪俄易慘離思實難齎極野雲
峯合遥嶂日輪低塵暗前旌沒風長後騎嘶㶚陵行可
望函谷久無泥須君勞旋罷春草共萋萋
遊梁城
揚鑣歴汴浦迴扈(一作&KR0008;)入梁墟漢藩文雅地清塵曖有
餘賓遊多任俠臺苑盛簮裾歎息徐公劍悲凉鄒子書
亭臯落照盡原野沍寒初鳥散空城夕煙銷古樹疎東
越嚴子陵西蜀馬相如脩名竊所慕長謠獨課虛
從駕經大慈照寺(北齊時作)
玄風冠東戸内範軼西陵大川開寶匣福地下金䋲繡
栭高可映畫栱疊相承日馭非難假雲師本易憑陽室
疑停燧隂軒類鑿冰迥題飛星沒長楣宿露凝旌門曙
光轉輦道夕雲蒸山祇效靈物水若薦休徵薄命叨恩
紀微軀竊自陵優游徒可恃周賚永難勝
春夕經行留侯墓
少小期黃石晚年遊赤松應成羽人去何忽掩高封疎
蕪枕絶野邐迤帶斜峯墳荒隧草沒碑碎石苔濃狙秦
懷猛氣師漢挺柔容盛烈芳千祀深泉閉九重夕風吟
宰樹遲光落下舂遂令懷古客揮淚獨無從
上巳禊飲
山泉好風日(一作景)城市厭囂塵聊持一樽酒共尋千里
春餘光下幽柱夕吹舞青蘋何言出關後重有入林人
夜聞鄰妓(拾遺作觀妓)
倡樓對三道吹臺臨九重笙隨山上鶴笛奏水中龍怨
歌聲易斷妙舞態難逢誰能暫留客解珮一相從
賦得珠簾
鑑帷明欲斂照檻色將晨可憐疎復密隱映當窗人浮
淸帶遠吹含光動細塵落花時屢拂會待玉階春
彭城王挽歌
旭旦禁門開隱隱靈輿發纔看鳳樓迥稍視龍山沒猶
陳五營騎尚聚三河卒容衛儼未(一作来)歸空山照秋月
樂平長公主挽歌
粧樓對馳道吹臺臨景舍風入上春朝月滿凉秋夜未
言歌笑畢已覺生榮謝何時洛水湄芝田解龍駕
後園宴
常聞崑閬有神仙雲冠羽佩得長年秋夕風動三珠樹
春朝露濕九芝田不如鄴城佳麗所玉樓銀閣與天連
太液回波千丈映上林花樹百枝然流風續洛渚行雲
在南楚可憐白水神可念青樓女便妍不羞澁妖艷工
言語池苑正芳菲得戲不知歸媚眼臨歌扇嬌香出舞
衣纖腰如欲斷側髻似能飛南樓日已暮長簷鳥應度
竹殿遥聞鳳管聲虹橋别有羊車路擕手傍花叢徐步
入房櫳欲眠衣先解半醉臉逾紅日日相看轉難厭千
嬌萬態不知窮欲知妾心無劇巳明月流光滿帳中
聽鳴蟬篇(此齊顔之推同賦已見)
(北史本傳曰周武帝平齊授思道儀同三司追赴長安與同輩陽休之等數人作聽鳴蟬篇思道所)
(為詞意清切為時人所重新野庾信徧覽諸同作者而歎美之)
聽鳴蟬此聽悲無極羣嘶玉樹裏迴噪金門(一作堤)側長
風送晚聲清露供朝食晚風朝露實多宜秋日高鳴獨
見知輕身蔽數葉哀鳴抱一枝流亂罷還續酸傷合更
離暫聽别人心即斷纔聞客子淚先垂故鄉巳超忽空
庭正蕪沒一夕復一朝坐見凉秋月河流帶地從来嶮
峭路干天不可越紅塵早敝陸生衣明鏡空悲潘掾髮
長安城裏帝王州鳴鐘列鼎自相求西望漸臺臨太液
東瞻甲觀距龍樓說客恒持小冠出越使常懷寶劍遊
學仙未成便尚主尋源不見巳封侯富貴功名本多豫
繁華輕薄盡無憂詎念嫖姚嗟木梗誰憶田單(一作蘭皐)倦
土牛歸去来青山下秋菊離離日堪把獨焚枯魚宴林
野終成獨校子雲書何如還驅少游馬
李孝貞(字元操入隋為犯廟諱遂以字稱趙郡栢鄉人少好學能屬文在齊歴官黃門侍郎周武)
(帝平齊轉吏部下大夫開皇初歴蒙州刺史徵拜内史參典文翰出為金州刺史)
巫山高
荆門對巫峡雲夢邇陽臺燎火如奔電墜石似驚雷天
寒秋水急風靜夜猿哀枕席無由薦朝雲徒去來
鳴鴈行(此詩本詠雀樂府題曰鳴鴈行或有誤也)
聽琴旋蔡子張羅避翟公夕宿寒林上朝飛空井中既
並玄雲曲復變海魚風一報黃花惠還遊萬歲宫
奉和從叔光禄愔元日早朝
銅渾變春節玉律動年灰曖曖城霞旦隱隱禁門開衆
靈湊仙府百神朝帝臺葉令䨇鳬至梁王駟馬来戈鋌
映林闕歌管沸塵埃保章望瑞氣尚書滅火災冠冕多
秀士簮裾饒上才誰憐張仲蔚日暮返蒿莱
聽百舌鳥
煙銷上路靜漏盡禁門通好鳥從西苑流響入南宫間
關既多緒變轉復無窮調驚時斷絶音繁有異同飲啄
歸承露飛鳴上别風未避王孫彈寧畏虎賁弓石渠皆
學府麟閣悉文雄不恡靑泥印時尋白社中
酬蕭侍中春園聽妓
微雨散芳菲中園照落暉紅樹搖歌扇綠珠飄舞衣繁
弦調對酒雜引動思歸愁人當此夕羞見落花飛
園中雜詠橘樹
嘉樹出巫隂分根徙上林白華如散雪朱實似懸金布
影臨丹地飛香度玉岑自有凌冬質能守歲寒心
古詩紀卷一百三十二
