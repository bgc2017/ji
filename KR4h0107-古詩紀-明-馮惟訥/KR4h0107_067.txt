古詩紀卷六十七明馮惟訥撰
齊第二
王融(字元長瑯邪人僧達之孫也少警慧博涉多通仕齊武帝遷秘書丞歴中書郎竟陵王子良拔)
(為寧朔將軍武帝大漸謀立子良及欝林即位下獄賜死詩品曰齊寧朔將軍王融詩齊中庶子)
(劉繪詩元長士章並有盛才詞美英淨至於五言之作幾乎尺有所短譬應變將略非武侯所長未)
(足以貶卧龍也)
樂府
齊明王歌辭七首(應司徒教作以下五言)
明王曲
明王日月照至樂天地和幸息雲門吹復歇咸池歌桂
序(一作房)金匏轉瑤軒絲石羅朱騏步躑躅玄鶴舞蹉跎
露凝嘉草秀煙度醴泉波皇基方萬祀齊民樂如何
聖君曲
聖君應昌歷景祚啓休期龍樓神睿道兔園仁義基海
蕩萬川集山崖百草滋盤苖成萃止渝韎異來思清明
動離軫威惠(一作懷)被殊辭大哉君為后何羡唐虞時
淥水曲
湛露改寒司交鶯變春旭瓊樹落晨紅瑤塘水初淥日
霽沙溆明風泉動(藝文作暗)華燭遵渚泛蘭觴乘漪弄清曲
斗酒千金輕寸隂百年促何用盡歡娛王度式如玉
採菱曲
炎光銷玉殿凉風吹鳳樓雕輜(一作青輅)傃平隰朱櫂泊安
流金華妝翠羽鷁首畫飛(一作龍)舟荆姬採菱曲越女江
南謳騰聲翻葉静發(一作散)響谷雲浮良時時一遇佳人
難再求
清楚引
平原數千里飛觀鬱岧岧清月冋將曙浩露零中宵
轉葉度沙海别羽自冰遼四面通寒色左右竟嚴飈崤
澠多榛梗京索久塵苖逝將憑神武奮劒盪遺妖
長歌引
周雅聽休明齊德覯升平紫煙四時合黃河萬里清翠
柳蔭通街朱闕臨高城方轂雷塵起接袖風雲生酣笑
争日夕絲管互逢迎徂年無促慮長歌有餘聲
散曲
金枝湛明燎繡幕列芳然層閨横綠綺曠席緬朱纏楚
調廣陵散瑟柱秋風弦輕裙中山麗長袖邯鄲妍徐歌
駐行景迅節瀹浮煙言願聖明主永永萬斯年
三婦艷詩
大婦織綺羅中婦織流黃小婦獨無事挾瑟上高堂丈
夫且安坐調弦詎未央
青青河畔草
容容寒煙起翹翹望行子行子殊未歸寤寐君(一作若)容
輝夜中心愛促覺後阻河曲河曲萬里餘情交襟袖疎
珠露春華返璿霜秋照(一作桂)晚入室怨蛾眉情歸為誰
婉
同沈右率諸公賦鼔吹曲二首(附見謝朓集或作朓詩非也)
巫山高
想像(一作髣髴)巫山高薄暮陽臺曲煙霞乍舒卷蘅(一作行)芳
自斷續(集作煙雲自卷舒猿鳥時斷續)彼美如可期寤言紛在矚憮然
坐相思(一作望)秋風下庭綠
芳樹
相望早春日煙華雜如霧復此佳麗人含情結芳樹綺
羅已自憐暄風多有趣去來徘徊者佳人不可遇
臨高臺
遊人欲騁望積步上高臺井蓮當夏吐窗桂逐秋開花
飛低不入鳥散遠時來還看雲棟影含月共徘徊
望城行
金城十二重雲氣出表裏萬戸如不殊千門反相似車
馬若飛龍長衢無極已簫鼓相逢迎信哉佳城市
法樂辭十二首(樂府作法夀樂歌)
天長命自短世促道悠悠禪衢開遠駕愛海亂輕舟累
塵曾未極心樹豈能籌情埃何用洗正水有清流
右歌本起
百神肅以虔三靈震且越恒(一作常)曜揜芳宵薰風動蘭
月丹榮藻玉墀翠羽文珠闕皓毳非虚來交輪豈徒發
右歌靈瑞
韶年春已仲明星夜未央千祀鍾休歷萬國會嘉祥金
容涵夕景翠鬢佩晨光表塵維淨覺汎俗廼輪皇
右歌下生
襲氣變離宫重柝驚層殿曼響感心神脩容轉惟宴生
老終已榮死病行當薦方為淨國遊豈結危城戀
右歌在宫
春枝多病夭秋葉少欣榮心骸終委滅親愛暫平生長
風吹北隴迅瀑急東瀛知三既情暢得一乃身貞
右歌四遊
飛策辭國門端儀偃郊樹慈愛徒相思閨中空戀慕夙
隸乖往塗駿足獨歸路舉袂謝時人得道且還去(一作顧)
右歌出國
明心弘十力寂慮安四禪青禽承逸軌文驪(一作鑣)鏡重
川鷲巖標遠勝鹿野究清玄不有希世寶何以導濛泉
右歌得道
亭亭䨇月流朏朏晨霜結川上不徘徊條間亟渝滅靈
知湛常然符(一作俯)應有盈缺感運復來儀且厭人間世
(音泄)
右歌䨇樹(一作寶樹)
春(一作舂)山玉所府檀林芳(一作鸞)所棲引火歸炎燧挹水
自清隄菴園無異轍祗館有同躋比肩非今古接武豈
燕齊
右歌賢衆
昔余輕歲月兹也重光隂閨中屏鉛黛闕下挂纓簪禪
悅兼芳旨法言戀(一作㤀)清琴一異非能辨寵辱誰為心
右歌學徒
峻宇臨層穹苕苕疎遠風騰芳清漢裏響梵高雲中
金華紛苒若瓊樹鬱青葱貞心延淨境邃業嗣天宫
右歌供具
影響未嘗隔晦明殊復親弘慈邈已遠睿后扇高塵區
中禔景福㝢外沐深仁萬祀留國祚億兆慶唐民
右歌福應
少年子
聞有東方騎遙見上頭人待君送客返桂釵當自陳
江臯曲
林斷山更續洲盡江復開雲峯帝鄉起水源桐柏來
思公子
春盡風颯颯蘭凋木脩脩王孫久為客思君徒自憂
王孫遊(玉臺作春遊)
置酒登廣殿開襟望所思春草行已歇何事久佳期
陽翟新聲(隋書翟作澤)
懷春發下蔡含笑向陽城耻為飛雉曲好作鵾雞鳴
永明樂十首(謝朓同賦)
玄符昭景歷茂實偶英聲長為南山固永與朝日明
靈丘比翼棲芳林合條起兩代分憲章一朝會書軌
二離金玉相三衮蘭蕙芳重儀文世子再奉東平王
空谷返逸驂隂山響鳴鶴振玉躧丹墀懷芳步青閣
崇文晦已明膠庠雜復整弱臺留折巾沂川詠芳穎
定林去喧俗鹿野出埃霞香風流梵琯澤雨散雲花
楚望傾澠滌日館仰鑾鈴已晞五雲發方照兩河清
幸哉明盛世壯矣帝王居高門夜不柝飲帳曉長舒
總棹金陵渚方駕玉山阿輕露炫珠翠初風搖綺羅
西園抽蕙草北沼掇芳蓮生逢永明樂死日生之年
奉和秋夜長(玉臺作秋夜)
秋夜長夜長樂未央舞袖拂花燭歌聲繞鳳梁
詩
贈族叔衛軍
台曜澄華鉉岳裁峻經天為象麗地作鎮不器其德有
斐斯文質超瑚璉才逸卿雲搖筆泉瀉動詠霙紛德馨
伊何如蘭之宣貞筠抽箭潤璧懷山六樂畢該五禮備
貫七訓是敷三英有粲惟旦惟公惟公惟旦
從武帝琅邪城講武應詔
治兵聞魯策訓旅見周篇教民良不棄任智理恒全白
日映丹羽頳霞丈翠旃凌山炫組甲帶水被戈船凝葭
鬱摧愴清管乍聯綿早逢文化洽復屬武功宣願陪玉
鑾右一舉掃燕然
棲玄寺聽講畢遊邸園七韻應司徒教
道勝業兹遠心閒地能隟桂橑鬱初裁蘭墀坦將闢虛
檐對長嶼高軒臨廣液芳草列成行嘉樹紛如積流風
轉還(音旋)逕清煙泛喬石日汨山照紅松映水華碧暢哉
人外賞遲遲眷西夕
雜體報范通直
和璧荆山下隋珠漢水濱無雙自昔代有美今為隣三
楚多秀士江上復才人緯綃非善賈聖德可名臣追飛
且學步共子奉清塵紫庭風日好青槐枝葉新徘徊吹
樓側欲見心所親&KR0034;君蘭蕙草何用以書紳(莊子河上有家貧恃)
(緯蕭而食者註蕭蒿也織蒿為薄綃疑蕭字之誤也&KR0034;未詳音義融集作徵)
蕭諮議西上夜集(古文苑作別蕭諮議)
徘徊將所愛惜别在河梁衿袖三春隔江山千里長寸
心無遠近邊地有風霜勉哉勤歲暮敬矣事(玉臺作慎)容光
山中殊未懌杜若空自芳
别王丞僧孺(藝文作謝朓)
首夏實清和餘春滿郊甸花樹雜為錦月池皎如練如
何於(一作當)此時别離言與宴留雜已鬱紆行舟亦遙衍
非君不見思所悲思不見
寒晚敬和何徵君點
疎酌候冬序閒琴改秋律如何將暮天復值西歸日搖
落迎軒牖飛鳴亂繩蓽煙灌共深隂風篁兩蕭瑟虛堂
無笑語懷君首如疾早輕北山賦晚愛東臯逸上德可
潤身下澤有徐轡(叶音必)
和王友德元古意二首
遊禽暮知返行人獨未歸坐銷芳草氣空度明月輝嚬
容入朝鏡思淚點春衣巫山彩雲沒淇上綠楊稀待君
竟不至秋鴈䨇䨇飛
霜氣下盟津秋風度函谷念君凄以寒當軒卷羅縠纖
手廢裁縫曲鬢罷膏沐千里不相聞寸心鬱紛藴(平聲)况
復飛螢夜木葉亂紛紛
奉和竟陵王郡縣名
追芳承荔浦揖道訊虛丘升居臨廣牧從望盡平洲曾
山臨翠坂方渠緬清流陽臺翻早茂隂館懷名秋歲宴
東光弭景仄西華收端溪慙昔彦測水謝前修往食曲
阜盛今屬平臺遊燕棠缺初雅鄭衮息遺謳久傾信都
美乃結茂陵儔河間誠可詠南海果難遊
遊仙詩五首(集云應教)
桃李不奢年桑榆多暮節常恐秋蓬根連翩因風雪習
道遍槐岻追仙度瑶碣綠帙啓真詞丹經流妙說長河
且已縈曾山方可礪(叶音列)
獻歲和風起日出東南隅鳳旍亂煙道龍駕溢雲區結
賞自員嶠移讌乃方壺金巵浮水翠玉斝挹泉珠徒用
霜露改終然天地俱
命駕瑤池隈過息嬴女臺長袖何靡靡簫管清且哀璧
門涼月舉珠殿秋風廻清鳥騖高羽王母停玉杯舉手
暫為别千年將復來
湘沅有蘭芷汨吾欲南征遺珮出長浦舉袂望增城朱
霞拂綺樹白雲照金楹五芝多秀色八桂常冬榮弭節
且夷與參差聞鳳笙
命駕隨所即燭龍導輕鑣沙澤振寒草弱水駕冰潮遠
翔馳聲響流雪自飄颻忽與若士遇長舉入雲霄羅繹
徒有睨蟭螟已寥寥
淨行詩十首(廣弘明集作淨行頌初學記作詩)
冥津殊復曉高聽亦能卑隂墻雖兩密幽夜有四知炎
山飜烈火冰澗帀寒澌羅城振雲幕鋒樹鬱霜枝茹荼
非云苦集木豈稱危求仁曾已得長歎欲何為
韞石諒非真飾甁信為假竊服臯門上濫吹溜軒下鳳
祀徒驚心騶文終好野實相豈或照浮榮未能捨迹殊
冠冕客事襲驅馳者已矣歇鄭聲無然亂周雅
處塵貴不染被褐重懷珠美玉曜幽石曾蘭挺叢芻四
氏(一作民)不為侶三界豈能渝諒兹親愛染寧以財利拘
煩流捨智寶榛路坦夷途萬物竟何匹烈火樹紅芙(一作)
(趺)
心怨動紛繞情怡輒遷互歡愛一離遠傷憂坐衰暮連
幌結清隂高臺起風露腐毒緣芳旨夭伐實修嫮慾網
必虧生繁罝或全兔眇眇夜何期悠悠終肯悟
端襟測煩海矯步寫埃氛三受猶絶雨八苦若浮雲輸
心仰圓極罄質委方墳朝遊淨國侣暮集靈山羣燈
祗開遠照香宇薦嘉薰俛首睇人俗信矣静為君
生塗非一理識緒固饒津徒駭東陵富空嗟北郭貧國
生曾已戾顔氏信為仁逢尤昭往業習善會兹身勤憂
永夷泰晏安終苦辛令名且云重豈若樹良因
神膏施唯重玄酒恩未隆明璣隨水上潤玉藍田中稟
天性所極資敬道攸崇羽毛共以勢輪軌相為通報德
愴前雅酧言愛餘風遵塗每多舛顧省能無冲
冬狐理豐毳春蠶緒輕絲形骸翻為阻心識還自欺華
榮羈丱日生平少年時驅車追俠客酌酒弄妖姬但念
目前好安知身後悲惕然一以愧永與情愛辭
蘭室改蓬心栴崖變伊草丹青有必渝絲皪(一作素)豈常
皓曲轅且繩直詭木遂彫藻一簣或成山百里倦中道
隆(一作崇)漢乃王臣失楚信元保勉矣德不孤至言匪虚
造
金山嚴寶仞瓊畹烈瑤荑墻狐議不窟檐燕豈能棲淨
花莊思序慧沼盥身倪六羣儻未一七衆固恒齊端儀
有直景正道無傾蹊維宫超以悟襄野竟何迷
春遊廻文詩(藝文類聚作賀道慶)
枝分柳塞北葉暗榆關東垂條逐絮轉落蘂散花叢池
蓮照曉月幔錦拂朝風低吹雜綸羽薄粉艷粧紅離情
隔遠道歎結深閨中
侍遊方山應詔
廵躅望登年帳飲臨秋縣日羽鏡霜潯雲旗落風甸四
瀛良在目八㝢宛如見小臣竊自嘉預奉柏梁讌
奉辭鎮西應教
未學謝能筭高義幸知遊霤庭參辯奭梁苑豫才鄒徘
徊歲光晚搖落紅樹秋風旗縈别浦霜琯迾遙洲
餞謝文學離夜
所知共歌笑誰忍别笑歌離軒思黃鳥分渚愛青莎翻
情結遠旆灑淚與行波春江夜明月還望情如何
和南海王殿下詠秋胡妻七首(樂府作秋胡行)
日月共為照松筠俱以貞佩紛甘自遠結鏡待君明且
協金蘭好方愉琴瑟情佳人忽千里幽閨積思生
景落中軒坐悠悠望城闕高樹升夕煙層樓滿初月光
隂非或異山川屢難越輟泣揜鉛姿搔首亂雲髮
傾魄屬徂火搖念待方秋涼氣承宇結明熠傃階流三
星亦虚暎四屋慘多愁思君如萱草一見乃忘憂
杼軸鬱不諧契闊彌新故朔風櫩上發寒鳥林間度客
遠乏衣裘歲晏饒霜露參差興别緒依遲起離慕
願言如可信行邁亦云反睇景不告勞瞻途寧遽遠何
以淹歸轍蠶妾事春晚送目亂前華馳心迷舊婉
椒珮容有結振芳跂路隅黃金徒以賦白珪終不渝明
心良自皎安用久踟蹰遄車及枌巷流日下西虞
披帷悵有望出門遲所欲彼美復來儀慙顔變欣矚蘭
艾隔芳臭涇渭分清濁去去夫人子請殉川之曲
琵琶(見謝朓集)
抱月如可明懷風殊復清絲中傳意緒花裏寄春情
掩抑有竒態悽鏘多好聲芳䄂幸時拂龍門空自生
詠幔(古文苑作謝朓)
幸得與珠綴羃䍥君之楹月映不辭卷風來輒自輕每
聚金爐氣時駐玉琴聲但願置尊酒蘭缸當夜明
藥名(以下二首見事林廣紀)
重臺信嚴敞陵澤乃閒荒石蠶終未蠒垣衣不可裳秦
芎留近詠楚蘅搢遠翔韓原結神草隨庭銜夜光
星名
眇歎屬辰移端憂臨歲永久慙入漢客每愧遵河影仙
羽誠不退蓬襟良未整誰謂無正心大陵有霜穎
奉和月下
雕雲度綺錢香風入珠網獨知此夜月依遲慕神賞
詠池上梨花
翻階沒細草集水間疎萍芳春照流雪深夕映繁星
詠梧桐
騫鳳影層枝輕虹鏡展綠豈斁龍門幽直慕瑤池曲
詠女蘿
羃䍥女蘿草蔓衍旁松枝含煙黃且綠因風卷復垂
移席琴室應司徒教
雪崖似留月蘿徑若披雲潺湲石溜瀉綿巒山雨聞
抄衆書應司徒教
說禮固多才惇詩信為善巖笥發仙華金縢開碧篆
奉和代徐二首(玉臺作自君之出矣)
自君之出矣芳藇絶瑤巵思君如形影寢興未曾離
自君之出矣金鑪香不然思君如明燭中宵空自煎
擬古二首(一作代藁砧二作鏡臺)
花蔕今何在亦是林下生何當垂䨇髻團扇雲間明
鏡臺今何在寸身正相隨何當碎聯玉雲上璧已虧
四色詠
赤如城霞起青如松霧澈黑如幽都雲白如瑤池雪
離合賦物為詠(玉臺云詠火)
冰容慙遠鑒水質謝明暉是照相思夕早望行人歸
後園作廻文詩(此當為梁元帝詩觀簡文諸人和詩可見藝文逸名俟冄考證)
斜峯繞徑曲聳石帶山連花餘拂戲鳥樹密隠鳴蟬
䨇聲詩
園蘅眩紅蘤湖荇燡黃華廻鶴横淮翰遠越合雲霞
代五雜組
五雜組慶雲發往復還經天月不獲已生胡越
奉和纖纖
兩頭纖纖綺上紋半白半黑鷦翔羣腷腷膊膊烏迷曛
磊磊落落玉石分
王延
别蕭諮議
霏雲承永夜皓燭騖離軒執酒愴誰與舉袖默無言忍
兹君為别如此歲方暄年深北岫時鳥思南國園江上
愁别日階下樹芳蓀
古詩紀卷六十七
