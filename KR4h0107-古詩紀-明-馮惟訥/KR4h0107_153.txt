古詩紀卷一百五十三明馮惟訥撰
别集第九
襍解(上)
丹書
大戴禮武王踐祚三日召師尚父而問曰黃帝顓頊之
道存乎意亦不可得而見與師尚父曰在丹書其言曰
敬勝怠者吉怠勝敬者滅義勝欲者從欲勝義者凶注
不解丹書為何物按左傳襄公二十三年斐豹隸也著
于丹書注犯罪沒為官奴以丹書其罪近世魏律緣坐
沒配為工樂雜戶者皆用赤紙為籍其卷以鉛為軸此
亦古人丹書之遺法據此則丹書古人之法律書名也
蓋戒人之怠與欲而勉以敬義失敬義則入怠欲而隸
於刑矣然以法律之書而陳敬義之訓先王以道治天
下而不恃乎法其亦異乎鄭書晉鼎乎(丹鉛餘錄)
蟪蛄蜩螗
說苑載孔子曰違山十里蟪蛄之聲猶尚存耳言政事
之惡譁而喜肅也夫蟪蛄之聲必在山林之地違山十
里則朝市矣市有蟪蛄之聲則朝有蜩螗之沸政之譁
也甚矣史記云魯之衰也洙泗之間蓋齗齗如也齗齗
交爭之意即孔子之所謂譁也(丹鉛餘錄)
化益
世本云化益作井宋衷曰化益伯益也荀子成相篇禹
溥上平天下躬親為民行勞苦得益臯陶横革直成為
輔吕氏春秋云得陶化益真成横革之交五人佐禹化
益即伯益真成即直成也(同上)
韋孟詩
漢書韋賢傳載韋孟詩二篇及其孫玄成詩一篇皆深
有三百篇風致但韋孟諷諫云肅肅我祖國自豕韋總
齊羣邦以翼大商至於有周歴世會同王赧聽譛寔絶
我邦我邦既絶厥政斯逸賞罰之行非繇王室庶尹羣
后靡扶靡衛五服崩離宗周以墜觀孟之自敘乃祖而
乖疎如是周至赧王僅存七邑救亡不暇豈能絶侯邦
乎周之積微久矣非因豕韋一國然後五服崩離也左
傳書范宣子之言曰匄之祖在商為豕韋氏在周為唐
杜氏杜預曰豕韋國於東郡白馬縣殷末國於唐周成
王滅之此最可證惜顔師古之不引用也(容齋四筆)
拊缶歌
楊惲之報孫會宗書初無甚怨怒之語其詩曰田彼南
山蕪穢不治種一頃豆落而為萁張宴釋以為言朝廷
荒亂百官諂䛕可謂穿鑿而廷尉當以大逆無道刑及
妻子予熟味其詞獨有所謂君父至尊親送其終也有
時而既蓋宣帝惡其君喪送終之喻耳莊助論汲黯輔
少主守成武帝不怒實係於一時禍福云賈誼劉向論
說痛切無忌諱文成二帝未嘗問焉(同上)
七始
漢書律歷志引古文尚書予欲聞六律五聲八音七始
詠以出納五言今文七始詠作在治忽史䋲祖據漢郊
祀歌七始華始肅倡和聲而以今文在治忽近於傅會
以予考之此言聲律音詠是一類事但漢書注不注七
始之義今之切韻宫商角徵羽之外又有半商半徵蓋
牙齒舌喉唇之外有深喉淺喉二音此即所謂七始詠
詠即韻也汗簡隸古七始作夾始蓋古文七作恭恭與
夾相近而誤尤可驗史氏之說為是由此言之切韻之
法自舜世巳然不起於西域胡僧又可知予特表出之
(孟康云七始者天地四時人也此說乃意料之言丹鉛閏錄)
漢郊祀天馬歌
天馬徕歴無草草即皂字從草從早草子可染皂也後
借為皂隸之皂歴解為槽櫪之歴言其性安馴不煩控
制也師古解為水草之草失之(丹鉛餘錄)
象載瑜
漢郊祀歌象載瑜章云象載瑜白集西顔師古曰象載
輿也山出象輿瑞應車也赤蛟章云象輿轙即此也而
景星章云象載昭庭師古曰象謂縣象也縣象祕事昭
顯於庭也二字同出一處而自為兩說按樂章詞意正
指瑞應車言昭列於庭下耳三劉漢釋之說亦得之而
謂白集西為西雍之麟此則不然蓋歌詩凡十九章皆
書其名於後象載瑜前一行云行幸雍獲白麟作自為
前篇朝隴首覽西垠之章不應又於下篇贅出之也(容齋)
(三筆)
鼓吹騎吹雲吹
樂府有鼓吹曲其昉於黃帝記里鼓之制乎後世有鼓
吹騎吹雲吹之名建初錄云列於殿廷者名鼓吹列於
行駕者名騎吹又曰鼓吹陸則樓車水則樓船其在庭
則以簨簴為樓也水行則謂之雲吹朱鷺臨高臺諸篇
則鼓吹曲也務成黃雀則騎吹曲也水調河傳則雲吹
曲也宋之問詩稍看朱鷺轉尚識紫騮驕此言鼓吹也
謝朓詩鳴笳翼高蓋疊鼓送華輈此言騎吹也梁簡文
詩廣水浮雲吹江風引夜衣此言雲吹也(詞品)
朱鷺
古樂府有朱鷺曲解云因飾鼓以鷺而名曲焉又云朱
鷺呪鼓飛於雲末徐陵詩有鳬鐘鷺鼓之句宋之問詩
稍看朱鷺轉尚識紫騮驕皆用此事蓋鷺色本白漢初
有朱鷺之瑞故以鷺形飾鼓又以朱鷺名鼓吹曲也梁
元帝放生池碑云玄龜夜夢終見取於宋王朱鷺晨飛
尚張羅於漢后與朱鷺飛雲末事相叶可以互證補樂
府解題之缺(丹鉛續錄)
魚魚雅雅
古樂府朱鷺曲朱鷺魚以烏鷺何食食茄下烏古與雅
同叶音作雅蓋古字烏也鴉也雅也本一字也雅與下
相叶始得其音魚以雅者言朱鷺之威儀魚魚雅雅也
韓文元和聖德詩魚魚雅雅之語本此(升菴詩話)
茄即荷
玄中記黃帝之臣有荆茄豐左傳注楚有茄人城張楫
音荷古樂府鷺何食食茄下(丹鉛四錄)
長相思結不解
古詩文綵䨇鴛鴦裁為合歡被著以長相思緣以結不
解著昌慮切鄭玄儀禮注著充之以絮也緣以絹切鄭
玄禮記注緣飾邊也長相思謂以絲縷絡綿交互網之
使不斷長相思之義也結不解按說文結而可解曰紐
結不解曰締謂以針縷交鎻連結混合其縫如古人結
綢繆結同心製取結不解之義也既取其義以著愛而
結好又美其名曰相思曰不解云合歡被宋趙德麟侯
鯖錄有解會而觀之可見古人詠物托意之工矣(丹鉛餘錄)
雙鯉魚
古詩有客從遠方来遺我雙鯉魚呼童烹鯉魚中有尺
素書魚腹中安得有書古人以喻隱密也魚沈潜之物
故云(夷白齋詩話)
古樂府詩尺素如殘雪結成䨇鯉魚要知心裏事看取
腹中書據此詩古人尺素結為鯉魚形即緘也非如今
人用蠟文選客從遠方来遺我䨇鯉魚即此事也下云
烹魚得書亦譬况之言耳五臣及劉履謂古人多於魚
腹寄書引陳涉罩魚倡禍事証之何異痴人說夢邪(丹鉛)
(餘錄)
大人丈人
康翊仁鮫人潜織詩三日丈人嫌樂府焦仲卿妻三日
斷五匹大人故嫌遲後漢范滂謂母為大人而史記索
隱注韋昭云古者名男子為丈人尊父嫗為丈人故漢
書宣元六王傳所云丈人謂淮陽憲王外王母即張博
母也故古詩云三日斷五匹丈人故嫌遲也(吟窗雜錄)
黃姑
古樂府云東飛伯勞西飛燕黃姑織女時相見予初不
曉黃姑為何等語因讀杜公瞻所注宗懔撰荆楚歲時
記乃知黃姑即河鼓也亦猶桑落之語轉呼為索郎也
(潘子真詩話)
都梁迷迭
古詩云博山爐中百和香欝金蘇合及都梁又云氍毹
五水香迷迭及都梁按廣誌都梁香出交廣形如藿香
迷迭出西域魏文帝有迷迭賦(王直方詩話)
窮袴
古樂府曰綉幕圍春風耳節朱絲桐不知理何事淺立
經營中護惜加窮袴隄防託守宫今日牛羊上丘壠當
時近前面發紅前軰多全用其語老杜曰意匠慘淡經
營中李長吉曰羅屛繡幕圍春風黃魯直曰今日牛羊
上邱壠當時近前左右瞋窮袴漢時語也今襠袴也(吟齋)
(夜話今許彦周曰齊梁間樂府詩護惜加窮袴防閑託守宫日牛羊上邱壠當時近前面發紅老杜作麗人)
(行賜名大國虢與秦其卒曰慎勿近前丞相嗔虢國秦國何預國忠事而近前即嗔邪東坡言老杜似司馬遷)
(蓋深知之)
猛燭猛炬
魏明帝樂府晝作不停手猛燭繼望舒晉庾闡藏鬮賦
督猛炬以增明從因朗而心隔猛炬猛燭蓋大燭大炬
也周禮所謂墳燭楚辭所云懸火也杜詩銅盤燒蠟光
吐日其猛蠟乎(譚苑醍醐)
西山有仙童
相州棲霞谷有喬順二子服飛龍藥二子十年不饑魏
文帝詩曰西山有仙童不飲亦不食謂此(古今詩話)
綵衣
陳思王靈芝篇曰伯瑜年七十綵衣以娛親今人但知
老莱子之事而不知伯瑜(困學紀聞)
七哀
七哀詩起曹子建其次則王仲宣張孟陽也釋詩者謂
病而哀義而哀感而哀悲而哀耳目聞見而哀口歎而
哀鼻酸而哀謂一事而七者具也子建之七哀哀在於獨
棲之思婦仲宣之七哀哀在於棄子之婦人張孟陽之
七哀哀在於已毁之園寢唐雍陶亦有七哀詩所謂君
若無定雲妾作不動山雲行出山易山逐雲去難是皆
以一哀而七者具也(韻語陽秋)
探情以華
文選王仲宣詩探情以華覩著知微本於史記律書情
核其華道者明矣之語華者貌也然史記之語觀仲宣
之詩而益明仲宣之詩得李善之解而始白觀書所以
貴乎博證也(升菴詩話)
日昃曰映
梁元帝纂要云日在午曰亭在未曰映王仲宣詩山岡
有餘映謂日昃也(譚苑醍醐)
幽憤詩
文士傳曰嘉平中汲縣民共入山中見一人所居懸巖
百仞叢林欝茂而神明甚察自云孫姓登名字公和康
聞乃從遊三年問其所圖終不答然神謀所存良妙康
每煢然歎息將别謂曰先生竟無言乎登乃曰子識火
乎生而有光而不用其光果然在於用光人生有才而
不用其才果然在於用才故用光在乎得薪所以保其
曜用才在乎識物所以全其年今子才多識寡難乎免
於今之世矣子無多求康不能用及遭吕安事在獄為
詩自責云昔慙下惠今愧孫登
嵇中𣪚作幽憤詩知不免矣而卒章乃曰采微山阿散
髮巖岫永嘯長吟頥性飬夀者悼此志之不遂也(東坡)
贈秀才入軍
文選載嵇叔夜贈秀才入軍詩李善注謂兄喜秀才入
軍而張銑謂叔夜弟不知其名考五詩或曰携我好仇
或曰思我良朋或曰佳人不在皆非兄弟之稱善銑所
注恐未必然爾(韵語陽秋)
晉嵇康贈弟秀才四言詩云感悟馳情思我所欽則以
所欽為弟陸機贈從兄車騎詩云寤寐靡安豫願言思
所欽則以所欽為兄又贈馮文羆詩云慷慨誰為感願
言懷所欽則以所欽為友(失名)
鳳轄
傳記所傳漢宣帝以皂蓋車一乘賜大將軍霍光悉以
金較具至夜車轄上金鳳皇輙亡去莫知所之至曉乃
還如此非一守車人亦嘗見後南郡黃君仲北山羅鳥
得鳳皇子入手即化成紫金毛羽冠翅宛然具足可長
尺餘守車人列云今月十二日夜車轄上鳳皇俱飛去
曉則俱還今日不返恐為人所得光甚異之具以列上
後數日君仲詣闕上金鳳皇子云今月十二日夜北山
羅鳥所得帝聞而疑之以置承露盤上俄而飛去帝使
尋之直入光家止車轄上乃知信然帝取其車每遊行
輙乘御之至帝崩鳳皇飛去莫知所在嵇康詩云翩翩
鳳轄逢此網羅正謂此也(嘉話錄)
妖女
阮籍詩昔余遊大梁登于黃華巔應龍沈冀州妖女不
得眠按戰國策趙武靈西至河登黃華之上夢處女鼓
琴歌詩因納吳廣女娃嬴孟姚其先七世而兆于簡子
之夢及入宫而奪嫡亂國豈非妖女乎張平子應問曰
女魃北而應龍翔合而觀之可見其微意蓋當是時魏
明帝郭后毛后妬寵相殺正類武靈王事故隱語怪說
亦春秋定哀多微辭意也顔延年曰阮公身事亂朝常
恐遇禍因兹詠懷雖志在譏刺而文多隱避百代之下
難以情測故粗明大意略其幽旨也信哉(詩話補遺)
趙李
阮籍詩西遊咸陽市趙李相經過顔延年注趙飛燕李
夫人非也按漢書乃成帝時趙季李欵延年之博尚有
此誤(詩話補遺經丹鉛餘錄曰阮籍詠懷詩西遊咸陽市趙李相過顔延年以為趙飛燕李夫人劉會)
(孟謂安知非實有此人不必求其誰何也不詳詩意咸陽趙李謂游俠近倖之儔漢書谷永傳小臣趙李從微)
(賤貴寵成帝常與微行者籍用趙李字正出此若如顔延年說趙飛燕李夫人豈可言經過如劉會孟言當時)
(實有此人唐王維詩亦有日夜經過趙李家豈唐時亦實有此人乎乃知讀書不詳考深思雖如延年之博學)
(會孟之精鑒亦不免失之况下此者耶)
帶劍上吾丘
漢武故事曰漢武帝崩後忽見形謂陵令薛平曰我雖
失勢猶為汝君奈何令吏卒上吾陵磨劍乎因不見推
陵㫄果有方石可以為礪吏卒常盜磨刀劍霍光欲斬
之張安世曰神道茫昧不宜為法故阮公詠懷詩曰失
勢在湏臾帶劍上吾丘(丹鉛餘錄)
吹臺
東京記天清寺繁臺梁孝王按歌吹之臺阮公詩云駕
言發魏都南向望吹臺簫管有餘音梁王安在哉後有
繁氏居其側里人呼為繁臺(文昌雜錄)
石龜
陸機詩石龜尚懷海我寧忘故鄉此蓋東北巖有大石
龜俗云魯般所作夏則入海冬復止於西山上
南陔(束晳補亡詩)
陔釋曰隴也羣經(闕)辨曰序謂孝子相戒以飬陔當訓
戒鄉飲酒燕禮賓醉而出奏陔之言戒也以陔為節明
無失禮(困學紀聞)
夷庚
左傳成十八年披其地以塞夷庚正義云平道也二字
出此李善注誤
三命
祭法注司命主督察三命孝經援神契曰命有三科有
受命以保慶有遭命以謫暴有隨命以督(闕)子注云
命有三名行善得善曰受命行善得惡曰遭命行惡得
惡曰隨命孫子荆詩云三命皆有極皆本援神契(並同上)
董京詩
晉書隱逸傳董京字威輦至洛陽行吟常宿白社中時
乞於市得殘碎繒絮結以自覆全帛佳緜則不肯受或
見推排罵辱曾無怒色孫楚貽書勸仕京不從答以古
詩其末句云萬物皆賤惟人為貴動以九州為狹靜以
圜堵為大予詳最後二句明知足常足鵬鷃逍遥之意
也(法藏碎金錄)
被池
左太冲詩衣被皆重池池被之心如池也李太白詩亦
有綠池障泥錦之句又装潢家以卷縫罅處為玉池也
(丹鉛餘錄)
榮木
爾雅注榮木梧桐也槖鄂皆五陶詩冉冉榮木結根于
兹是也或以為榮華失之(同上)
明玕青瑶
士大夫學淵明作詩往往故為平澹之語而不知淵明
制作之妙巳在其中矣如讀山海經云亭亭明玕照落
落青瑶流豈無雕琢之功蓋明玕為竹青瑶為水與所
謂紅皺曬簷瓦黃圓繫門衡者異矣(竹坡詩話)
子夜
李太白云子夜吳歌動君心李義山詩云鶯能子夜歌
云晉有子夜者善歌非時數也(許彦周詩話)
石闕
古樂府云金銅作蓮花蓮子何其貴攡門不安横無復
相關意石闕生口中含悲不得語石闕古漢時碑名故
云(夷白齋詩話)
小姑無郎
古樂府淸溪小姑曲云開門白水側近橋梁小姑所居
獨處無郎唐李義山詩神女生涯元是夢小姑居處本
無郎小姑蔣子文第三妹也楊炯少姨廟碑云虞帝二
妃湘水之波瀾未歇蔣侯三妹青溪之軌迹可尋(升菴詩話)
白紵舞
宋書樂志有白紵舞樂府解題譽白紵曰質如輕雲色
如銀製以為袍餘作巾袍以光軀巾拂塵王建云新縫
白紵舞衣成来遲邀得吳王迎元稹云西施自舞王自
管白紵翻翻鶴翎散則白紵舞衣也王建云新換霓裳
月色裙豈霓裳羽衣舞亦用白耶(韵語陽秋)
三殤
李善注文選本末詳備極可善所謂五臣者真俚儒之
荒陋者也而世以為勝善亦謬矣謝曕張子房詩云奇
慝暴三殤此禮所謂上中下殤言暴秦無道戮及孥稚
也而乃引苛政猛於虎吾父吾子吾夫皆死於是謂夫
與父為殤此豈非俚儒之荒陋乎(東坡)
池塘生春草
池塘生春草園柳變鳴禽靈運坐此詩得罪遂託以阿
連夢中授此語有客以請舒王曰不知此詩何以得名
於後世何以得罪於當時舒王曰權德輿已常評之公
苦未尋繹爾客退而求德輿集了無所得復以為問舒
王誦其略曰池塘者泉州瀦溉之地今曰生春草是王
澤竭也豳詩所紀一蟲鳴則一候變今曰變鳴禽者候
將變也客以告士夫士夫益服舒王之博(吟窗雜錄)
瑶華
楚詞云折疎麻兮瑶華將以遺兮離居瑶華謂麻之華
白也詩載木桃木李握椒芍藥之類皆相贈問之物所
謂疎麻者所以贈問離居也謝靈運南樓遲客詩云瑶
華未堪折蘭苕已屢摘路阻莫贈問何以慰離析越嶺
溪行云握蘭徒勤摘折麻心莫展駱賓王思家詩云旅
行悲泛梗離恨斷疎麻錢起題輞川詩云折麻定延竚
乘月期相尋皆用楚辭意用於離居至於起贈趙給事
詩乃云不惜瑶華報木桃則是以瑶華為玉誤矣(韻語陽秋)
雲錦
文選海賦云雲錦散文於沙汭之際故謝靈運詩有赤
玉隱瑶溪雲錦被沙汭之句觀其語意正言沙石五色
如雲錦被於岸爾世見韓退之作曲江荷花行云撑舟
昆明度雲錦遂謂退之以雲錦二字狀荷花其實非也
謂之度雲錦言舟行於五色沙石之際豈謂荷花哉(同上)
(此江文通擬作葛常之云謝靈運詩非也)
送孔令詩
謝靈運送孔令詩季秋邊朔苦旅鴈違霜雪凄凄陽卉
肥皎皎寒潭潔上二句見孔令避地之意三句喻時四
句美孔賦而比也在宥天下理吹萬羣芳悦詩意微婉
喻宋公尤妙(琅琊漫抄)
牽絲
謝靈運詩牽絲及元興解龜在景平李善注引應璩詩
不悟牽朱絲三署来相尋觧云牽絲初仕也解龜去仕
也文苑英華康子元參軍帖子判云萬里牽絲俄畢子
荆之任九流懸鏡行披彦輔之雲又似用為孫楚事(升菴)
(詩話)
晚見朝日
謝靈運詩曉聞夕飈急晚見朝日暾此語殊有變互凡
風起必以夕此云曉聞夕飈即杜子美之喬本易高風
也晚見朝日倒景反照也孟郊詩南山塞天地日月石
上生高峯夕駐景深谷夜先明皆自謝詩翻出(譚苑醍醐)
陶嘉月
謝惠連云漾舟陶嘉月王襃九懷云陶嘉月兮總駕王
逸云及吉時也(西溪叢語)
行藥
鮑昭行藥至城東橋詩五臣注云昭因疾服藥行而宣
道之杜甫舟中伏枕詩云行藥病涔涔漢許皇后云我
頭岑岑藥中得無有毒乎(同上)
吹蠱
鮑照苦熱行含沙射流影吹蠱痛行暉南中畜蠱之家
蠱昏夜飛出飲水光如曳彗所謂行暉也文選注行暉
行旅之暉非也(升菴詩話)
宗衮
東坡詆五臣注文選以為荒陋予觀選中謝玄暉和王
融詩云阽危賴宗衮微管寄明牧正謂謝安謝玄安石
於玄暉為遠祖以其為相故曰宗衮而李周翰注曰宗
衮謂王導導與融同宗言晉國臨危賴王導而破苻堅
牧謂謝玄亦同破堅者夫以宗衮為王導固可笑然猶
以和王融之故微為有說至以導為與謝玄同破苻堅
乃是全不知有史策而狂妄注書所謂小兒強解事也
惟李善注得之(容齋隨筆)
謝詩
謝朓詶王晉安詩南中榮橘柚寧知鴻鴈飛後人不解
此句之妙晉安即閩泉州也南中榮橘柚即諺云樹蠻
不落葉也寧知鴻鴈飛即諺云鴈飛不到處也樹不凋
鴈不到本是瘴鄉乃以美言之此是隱句之妙(升菴詩話)
平楚
謝玄暉詩云寒城一以眺平楚正蒼然平楚猶平野也
吕延濟乃用翹翹錯薪言刈其楚謂楚木叢便覺意象
殊窘凡五臣之陋類若此(唐子西語錄)
謝朓詩寒城一以眺平楚正蒼然楚叢木也登高望遠
見木杪如平地故云平楚猶詩所謂平林也陸機詩安
轡遵平莽謝語本此唐詩燕掠平蕪去又遊絲蕩平綠
又因謝詩而衍之也(升菴詩話)
佳麗
韓子佳麗也者邪正之分也戰國策宫中佳麗好玩又
云趙天下善為音佳麗人之所出也嚴安䟽佳麗珍怪
順于耳目謝朓詩江南佳麗地佳麗字非始自謝也文
選注失引之(丹鉛餘錄)
萬年枝
謝朓詩風動萬年枝唐詩青松忽似萬年枝三體詩注
以為冬青非也草木䟽云檍木枝葉可愛二月花白子
似杏今官園種之取億萬之義改名萬歲樹即此也(同上)
瑟居
梁武帝詩瑟居超七淨瑟與索同蕭索字一作蕭瑟則
索居亦得作瑟居也蓋瑟索借用字正作槭(丹鉛四錄)
護門草
王筠寓直詩霜被守宫槐風驚護門草物類志曰護門
草出常山取置戸下或有過其門者草必叱之一名百
靈草(丹鉛餘錄)
碑生金
陰鏗詩曰表柱應堪燭碑書欲有金上句用張華然燭
化狐事下句碑生金事人鮮知之考水經注魏受禪碑
六字生金論者以為司馬金行故曹氏六世而晉代之
也又苻子曰木生蝎石生金又賈逵祠前碑石生金干
寶以為晉中興之瑞郭璞傳碑生金庾氏禍至矣陰所
用蓋出此(同上)
鄉里
古人稱妻曰鄉里沈休文山隂柳家女詩云還家問鄉
里詎堪持作夫南史張彪傳曰我不忍令鄉里落他處
姚令威曰今會稽人曰家里其義同也(西溪叢語俗丹鉛續錄曰語)
(云鄉里夫妻步步相隨言鄉不離里如夫不離妻也)
鳳艒
博雅艒䑿舟也艒音墨隋志有龍舟鳳艒(丹鉛續錄)
古詩紀卷一百五十三
