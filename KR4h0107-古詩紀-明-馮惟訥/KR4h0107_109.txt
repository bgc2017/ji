古詩紀卷一百九明馮惟訥撰
陳第二
隂鏗(孛子堅武威人五歲能誦詩賦日千言尤善五言詩為當時所重仕梁為湘東王法曹行參軍)
(陳天嘉中為始興王中錄事參軍累遷晉陵太守員外散騎常侍卒)
新成安樂宮(歴代吟譜曰鏗賦新成安樂宮援筆便就)
新宮實壯哉雲裏望樓臺迢遞翔鵾仰連翩賀燕來重
櫩寒霧宿丹井夏(一作夜)蓮開砌石披新錦梁花畫早梅
欲知安樂盛歌管襍塵埃
班婕妤怨
栢梁新寵盛長信昔恩傾誰謂詩書巧翻為歌舞輕花
月分窗進苔草共階生接淚衫前滿單瞑(一作眠)夢裏驚
可惜逢秋扇何用合歡名
蜀道難
王尊奉漢朝靈關不憚遥高岷長有雪隂棧屢經燒輪
摧九折路騎阻七星橋蜀道難如此功名詎可要
和登百花亭懷荆楚
江陵一柱觀潯陽千里潮風煙望似接川路恨成遥落
花輕未下飛絲斷易飄藤長還依格荷生不避橋陽臺
可憶處唯有暮將朝
奉送始興王
良守别承明枉道暫逢迎去帆收錦䋏(一作纜)歸騎指蘭
城紛糺連山暗潺湲𣲖水清桂晚花方白蓮秋葉始輕
背飛傷客念臨岐憫聖情分風不得遠何由送上征
廣陵岸送北使
行人引去節送客艤歸艫即是觀濤處仍為郊贈衢汀
洲浪已息䢴江路不紆亭嘶背櫪馬檣囀向風烏海上
春雲襍天際晚帆孤離舟對零雨别渚望飛鳬定知能
下淚非但一楊朱
江津送劉光禄不及
依然臨送渚長望倚河津鼓聲隨聽絶帆勢與雲隣泊
處空餘鳥離亭已散人林寒正下葉釣晚欲收綸如何
相背遠江漢與城闉
和傅郎歲暮還湘洲
蒼茫歲欲晚辛苦客方行大江静猶浪扁舟獨且征棠
枯綘葉盡蘆凍白花輕戍人寒不望沙禽迥未驚湘波
各深淺空軫念歸情
渡青草湖
洞庭春溜滿平湖錦帆張沅水桃花色湘流杜若香穴
去茅山近江連巫峽長帶天澄迥碧映日動浮光行舟
逗遠樹度鳥息危檣滔滔不可測一葦詎能航
渡岸橋
畫橋長且曲傍險復憑流寫虹晴尚飲圖星晝不收跨
波連斷岸接路上危樓欄高荷不及池清影自浮何必
横南渡方復似牽牛
遊始興道館
紫臺高不極清谿千仞餘壇邊逢藥銚洞裏閱仙書庭
舞經乘鶴池遊被控魚稍昏蕙葉歛欲暝槿花疎徒教
斧柯爛會自不凌虚
開善寺
鷲嶺春光遍王城野望通登臨情不極蕭散趣無窮鶯
隨入戸樹花逐下山風棟裏歸雲白窗外落暉紅古石
何年臥枯樹幾春空淹留昔未及幽桂在芳叢
罷故章縣
秩滿三秋暮舟虚一水濱漫漫遵歸道淒淒對别津晨
風下散葉岐路起飛塵長岑舊知遠萊蕪本自貧被裏
恒容吏正朝不繫民惟當有一犢留持贈後人
閒居對雨
四溟飛旦雨三逕絶來遊震位雷聲發離宫電影浮山
雲遥似帶庭葉近成舟茅簷下亂滴石竇引環流寄言
一高士如何麥不收
又
蘋藻降靈祇聰明諒在斯觸石朝雲起從星夜月離八
川奔巨壑萬頃溢澄陂綠野含膏潤青山帶濯枝嘉禾
方合穎秀麥已分岐寄語紛綸學持竿詎必知
行經古墓
偃松將古墓年代理當深表柱應堪燭碑書欲有金迥
墳由路毁荒隧受田侵霏霏野霧合昏昏隴日沈懸劔
今何在風楊空自吟
和樊晉陵傷妾
畫梁朝日盡芳樹落花辭忽以千金笑長作九泉悲鏡
前塵劇粉機上網多絲戸餘雙入燕牀有一空帷名香
不可得何見返䰟時
和侯司空登樓望鄉
懷土臨霞觀思歸想石門瞻雲望鳥道對柳憶家園寒
田穫裏静野日燒中昏信美今何益傷心自有源
登武昌岸望
遊人試歴覽舊跡巳丘墟巴水縈非字楚山斷類書荒
城高仞落古柳細條疎煙蕪遂若此當不為能居
晚出新亭
大江一浩蕩離悲足幾重潮落猶如盖雲昏不作峯遠
戍唯聞鼓寒山但見松九十方稱半歸途詎有蹤
晚泊五洲
客行逢日暮結纜晚洲中戍樓因嵁(一作碪)險村路入江
窮水隨雲度黑山帶日歸紅遥憐一柱觀欲輕千里風
詠得神仙
羅浮銀是殿瀛洲玉作堂朝遊雲暫起夕餌菊恒香聊
持履成燕戲以石為羊洪厓與松子乘羽就周王
遊巴陵空寺
日宮朝絶磬月殿夕無扉網交雙樹葉輪斷七燈輝香
盡奩猶馥幡塵畫漸微借問將何見風氣動天衣
秋閨怨
獨眠雖已慣秋來只自愁火籠恒煖脚行障鎮牀頭眉
含黛俱歛啼將粉共流誰能無别恨唯守一空樓
南征閨怨
湘水舊言深征客理難尋獨愁無處道長悲不自禁逢
人憎解佩從來懶聽音唯當有夜鵲南飛似妾心
侯司空宅詠妓(劉刪同賦)
佳人遍綺席妙曲動鵾弦樓似陽臺上池如洛水邊鶯
啼歌扇後花落舞衫前翠柳將斜日俱照晚粧鮮
經豐城劒池
清池自湛澹神劒久遷移無復連星氣空餘似月池夾
篠澄深淥含風結細漪唯有蓮花萼還想匣中雌
西遊咸陽中
(阮籍詠懷詩曰西遊咸陽中趙李相經過)
上林春色滿咸陽遊俠多城斗疑連漢橋星象跨河影
裏看飛轂塵前聽遠珂還家何意晚無處不經過
觀釣
澄江息晚浪釣侶枻輕舟絲垂遥濺水餌下暗通流歌
聲時斷續檝影乍横浮寄言濯纓者滄浪終滯游
詠石
天漢支機罷仙嶺博棋餘零陵舊是燕昆池本學魚雲
移蓮勢出苔駮錦紋䟽還當榖城下别自解兵書
侍宴賦得夾池竹
夾池一叢竹垂(一作青)翠不驚寒葉醖宜城酒皮裁(一作治)
薛縣冠湘川染别淚衡嶺拂仙壇欲見葳蕤色當來兔
苑看(一作欲見凌冬質當為雪中看)
雪裏梅花
春近寒雖轉梅舒雪尚飄從風還共落照日不俱消葉
開隨足影花多助重條今來漸異昨向晚判勝朝
五洲夜發
夜江霧裏闊新月迥中明溜船惟識火驚鳬但聽聲勞
者時歌榜愁人數問更
詠鶴
休池屢獨舞對影或孤鳴乍動軒墀步時轉入林聲
古詩紀卷一百九
