古詩紀卷一百三十八明馮惟訥撰
隋第九
僧法宣(續高僧傳云常州弘業寺沙門法宣本隋人後入唐)
愛妾換馬
朱鬛飾金鑣紅粧束素腰似雲来躞蹀如雪去飄颻桃
花含淺汗柳葉帶餘嬌騁先將獨立䨇絶不(玉臺作難)俱摽
和趙郡王觀妓應教(律祖作辛德源者非)
桂山留上客蘭室命媱妖城中畫眉黛宮内束纖腰舞
袖風前舉歌聲扇後嬌周郎不相顧今日管弦調
釋慧淨(俗姓房氏常山真定人著名於開皇大業之間後入唐)
和琳法師初春法集之作
鷲嶺光前選祗園表昔恭哲人崇踵武弘道會羣龍高
座登蓮葉麈尾振霜松塵飛揚雅梵風度引疎鐘静言
澄義海叢論上詞鋒心虛道易合迹廣席難重和風動
淑氣麗日啓時雍高才掞雅什顧已濫朋從因兹仰積
善靈華庶可逢
和盧贊府遊紀國道場
日光通漢室星彩晦周朝法域從此構香閣本岧嶤珠
盤仰承露刹鳳俯摩霄落照侵虛牖長虹拖跨橋高才
暫騁目雲藻遂飄颻欲追千里驥終是謝連鑣
於冬日普光寺卧疾值雪簡諸舊遊
卧痾苦留滯闢戶望遥天寒雲舒復卷落雪斷還連凝
華照書閣飛素婉琴弦廻飄洛神賦皎映齊紈篇縈階
如鶴舞拂樹似花鮮徒賞豐年瑞沉憂終自憐
英才言聚賦得昇天行
馭風過閬苑控鶴下瀛洲欲採三芝秀先從千仞遊駕
鳳吟虚管乘槎泛淺流頽齡一已駐方騐大椿秋
雜言
觀化祗山頂流睇古王城萬載池猶潔千年苑尚淸髣
髴影堅路擢殘廣脇楹七寳仙臺亡舊迹四彩天花絶
雨聲聲華日以遠自恨生何晚既傷火宅眩中門還嗟
寳渚迷長坂步陟平郊望心遊七海上擾擾三界溺邪
津渾渾萬品忘真匠唯有能仁獨圓悟廓塵靜浪開玄
路創逢肌命棄身城更為求人崩意樹持囊畢契戒珠
淨被甲要心忍衣固三祗不倦陵二車一足忘勞超九
數定㶑江淸沐久結智劍霜凝斬新霧無邊大劫無不
修六時愍生遵六度度有流光功德收金河示滅歸常
住鶴林權唱演功周聖德佳音傳餘響龍宮秘典海中
探石室真言山處仰流教在兹辰傳芳代有人沙河雪
嶺迷朝徑巨海鴻崖亂夜津入萬死求一生投針偶穴
非同喻束馬懸車豈等程不徇今身樂無祈後代榮誓
舍危軀追勝義咸希畢契傳燈情勞歌勿復陳延眺且
周廵東睇女巒留二迹西馳鹿苑去三輪北睨舍城池
尚在南睎尊嶺穴猶存五峯秀百池分粲粲鮮花明四
曜輝輝道樹鏡三春揚錫指山阿携步上祗陀既覩如
来疊衣石復觀天授迸餘峨佇靈鎮梵嶽凝思遍生河
金花逸掌儀前奉芳蓋陵虛殿後過旋遶經行砌目想
如神契廻斯少福澗生津共會龍華捨塵翳
釋智炫(益州成都人少出家入京聽學遊于周齊之間周武帝接遇甚厚及隋文作相大弘佛法)
(兩都歸趨一人而巳後還蜀隱于三學山年百餘歲終)
遊三學山
秀嶺接重煙嶔岑上半天絶巖低更舉危峯斷復連側
石傾斜澗回流瀉曲泉野紅知草凍春来鳥自傳樹錦
無機織猿鳴詎假弦葉密風難度枝疎影易穿抱袠依
閒沼策杖戲荒田遊心清漢表置想白雲邊榮名非我
願息意且蕭然
釋曇遷(見禪藻集)
緇素知友祖道新林去留哀感賦詩一首
平生本胡越閩吳各異津聯翩一傾蓋便作法城親淸
談解煩累愁眉始得伸今朝忽分手恨失眼中人子向
徑何道慧業日當新我住䢴江側終為松下塵沉浮從
此隔無復更有因此别終天别迸淚忽霑巾
釋玄逵(見禪藻集)
言離廣府還望桂林去留愴然自述贈懷
標心之梵宇運想入仙洲嬰痼乖同好沈情阻若抽葉
落乍難聚情離不可收何日乘杯至詳觀演去流
戲擬四愁聊題兩絶
我行之數萬愁緒百重思那教六尺影獨步五天垂
二
上將可陵師匹士志難移如論惜短命何得滿長祗
釋靈裕(俗姓趙定州曲陽人有道行甚為齊文宣隋文帝之所尊禮而清貞潔巳屢謝時榮初居)
(相州大慈寺末又住演空寺大業元年終)
臨終詩二首
(續高僧傳曰於時鄴下昌言裕師將過世矣道俗雲合同禀歸戒訪傳音之無從裕亦信福命之有)
(盡乃示誨善惡勵諸門人從覺不悆至第七日援筆製詩二首)
哀速終
今日坐高堂明朝卧長棘一生聊巳竟来報將何息
悲永殯
命斷辭人路骸送鬼門前從今一别後更會幾何年
釋智命(俗名鄭頲滎陽人初仕隋為羽騎尉逃官流俗備歷講會及元德作貳楊素薦之遷為中)
(舍人越王即位歷官御史大夫偽鄭開明連任不改頲見四方多事頻請鄭主為國修道不遂乃剃)
(髮法服擎錫徑至宮門云鄭頲輒已出家世充怒勑下斬之頲聞喜曰吾願滿矣臨刑遍禮十方口)
(詠般若索筆題詩云)
臨終詩
幻生還幻滅大幻莫過身安心自有處求人無有人
釋智才
送别
鏡中辭舊識灞岸别新知年来本應老秪為數經離
曇延
戱題方圓動靜四字
(薛居士訪戲題方圓動靜四字曇延應聲曰)
方如方等城圓如智慧日動則識波浪靜類涅槃客
沸大(見禪藻集)
媱泆曲(沸大作此曲彈琴以兆史見也)
煌煌鬱金生干野田過時不採宛見棄捐曼爾豐熾華
色惟新與我同歡
委靡辭
宿心嘉爾故固良媒問名諧帥占相良時慘慘惕惕懼
爾不来既覩爾顔我心怡怡今不合歡豈徒費哉斯誓
為定淑女何疑
釋慧輪(新羅人)
悼歎
衆美乃羅列羣英已古今也知生死兮那得不傷心
釋慧英
一三五七九言
遊愁赤縣遠丹思抽鷲嶺寒風駛龍河激水流既喜朝
聞日復日不覺年頽秋更秋巳畢耆山本願誠難住終
望持經振錫往神州
無名釋
生忍頌(禪藻集作無名氏)
玄亮吐清氣神響徹幽聾登基發春詠高興希避蹤乘
虛感靈覺魚山振思童摹寫天歌梵冀布法音同忘高
故不下颻颺數仞中比丘歌聲咀人畜振心鍾斯由暢
玄句即感寫遊空神期發筌悟豁爾得靈通(法苑珠林曰陳思王)
(曹植幼合珪璋每誦佛經流連嗟玩常遊魚山忽聆空中梵天之響清雅哀婉乃摹其聲節寫為梵唄世之諷)
(誦咸憲章焉此誦所謂魚山振思童也)
順益頌(禪藻集云釋無名)
騄驥資鞭策蘭蕙佇薰風至理信難見非人孰可通輸
心仰圓極瑩麗入玄中總轡超三有搏飛上四空簮纓
猶幻夢財利若塵蒙高揖謝時俗瀟灑出樊籠
禪暇(禪藻集作無名釋)
峩峩王舍城鬱鬱靈竹園中有神化長巧誘入幽玄善
人募授福惡友樂讐怨善惡升沉異薰蕕别露門
侯夫人(煬帝宮女)
自傷
(迷樓記曰煬帝建迷樓選後宮女數千以居其中由是後宮多不得進御宮女侯夫人有美色一日)
(縊於棟下臂繫囊囊中有文左右取以進帝覽其詩反覆傷感厚禮葬之)
初入承明日深深報未央長門七八載無復見君王春
寒入骨淸獨卧愁空房颯履步庭下幽懷空感傷平日
親愛惜自待却非常色美反成棄命薄何可量君恩實
疎遠妾意徒彷徨家豈無骨肉偏親老北堂此身無羽
翼何計出高牆性命誠所重棄割良可傷懸帛朱棟上
肝腸如沸湯引頸又自惜有若絲牽腸毅然就地死從
此歸冥鄉
妝成
妝成多自惜夢好却成悲不及楊花意春来到處飛
自遣
祕洞扄仙卉雕房鎻玉人毛君真可戮不肯寫昭君
自感三首
庭絶玉輦迹芳草漸成窠隱隱聞簫鼔君恩何處多
欲泣不成淚悲来翻強歌庭花方爛漫無計奈春何
春隂正無際獨步意如何不及閒花草翻承雨露多
看梅二首
砌雪無消日捲簾時自顰庭梅對我有憐意先露枝頭
一點春
香清寒艷好誰惜是天真玉梅謝後陽和至散與羣芳
自在春
吳絳仙(煬帝宮女)
謝賜合歡果
(隋遺錄曰殿脚女自至廣陵悉用備月觀行宮由是絳仙不得親侍寢殿有郎將獻合歡水果一器)
(帝命小黃門以一䨇騎馳賜絳仙遇馬急搖解絳仙拜賜因附紅箋小簡上進詩云云帝省章不悅)
(顧黃門曰絳仙如何来辭何怨之深也黃門言其故帝曰絳仙不獨貌可觀詩意深切何謝左貴嬪)
(乎)
驛騎馳䨇果君王寵念深寧知辭帝里無復合歡心
大義公主
書屏風
盛衰等朝露世道若浮萍榮華實難守池臺終自平富
貴今何在空事寫丹靑杯酒恒無樂弦歌詎有聲余本
皇家子飄流入虜庭一朝覩成敗懷抱忽縱横古来共
如此非我獨申名惟有明君曲偏傷遠嫁情
丁六娘
十索四首
(樂苑曰十索羽調曲也)
裙裁孔雀羅紅綠相參對映以蛟龍錦分明奇可愛麤
細君自知從郎索衣帶
為性愛風光偏憎良夜促曼眼腕中嬌相看無厭足懽
情不耐眠從郎索花燭
君言花勝人人今去花近寄語落花風莫吹花落盡欲
作勝花妝從郎索紅粉
二八好容顔非意得相關逢桑欲採折尋枝倒懶攀欲
呈纖纖手從郎索指環
同前二首(樂府作無名氏選詩拾遺併作丁六娘)
含嬌不自轉送眼勞相望無那關情伴共入同心帳欲
防人眼多從即索錦障
蘭房下翠帷蓮帳舒鴛錦懽情宜早暢密意湏同寢欲
共作纏綿從郎索花枕
李月素
贈情人
感郎千金意含嬌抱郎宿試作帷中音羞開燈前目
羅愛愛
閨思
幾當孤月夜遥望七香車羅帶因腰緩金釵逐鬢斜
秦玉鸞
憶情人
蘭幕蟲聲切椒庭月影斜可憐秦館女不及洛陽花
蘇蟬翼
因故人歸作
郎去何太速郎来何太遲欲借一尊酒共敘十年悲
張碧蘭
寄阮郎
郎如洛陽花妾似武昌柳兩地惜春風何時一携手
古詩紀卷一百三十八
