古詩紀卷四十六明馮惟訥撰
晉第十六
桓玄(字敬道温之孽子也襲爵南郡公後都督荆司等八州江州刺史矯詔加封楚王尋篡位劉裕)
(等起義兵討殺之安帝反正)
登荆山
理不孤湛影比有津曾是名岳明秀超鄰器栖荒外命
契響神我之懷矣巾駕飛輪
南林彈
散帶躡良駟揮彈出長林歸翮赴舊栖喬木轉翔禽落
羽尋絶響屢中轉應心
殷仲文(字仲文陳郡人少有才藻從兄仲堪薦用於會稽王道子後從桓玄反玄誅仲文爲劉裕)
(所殺詩品日晉宋之際殆無詩乎義熙中以謝益壽殷仲文爲華綺之冠殷不競矣)
南州桓公九井作
四運雖鱗次理化各有準獨有清秋日能使高興盡景
氣多明遠風物自淒緊爽籟驚幽律哀壑叩虚牝歲寒
無早秀浮榮甘夙隕何以標貞脆薄言寄松菌哲匠感
蕭晨肅此塵外軫廣筵散泛愛逸爵紆勝引伊余樂好
仁惑祛吝亦泯猥首阿衡朝將貽匈奴哂
送東陽太守
昔人深誠歎臨水送將離如何祖良遊心事孱在斯虚
亭無留賓東川緬逶迤(闕)
謝混(字叔源小字益壽陳郡陽夏人太傅安之孫也風華爲江左第一尚孝武帝晉陵公主官至中)
(領軍尚書左僕射以與劉毅善坐誅)
遊西池
悟彼蟋蟀唱信此勞者歌有來豈不疾良遊常蹉跎逍
遥越城肆願言屢經過廻阡被陵闕高臺眺飛霞惠風
蕩繁囿白雲屯曾阿景昃鳴禽集水木湛清華褰裳順
蘭沚徙倚引芳柯美人愆歲月遲暮獨如何無爲牽所
思南榮戒其多
送二王在領軍府集詩
苦哉遠征人將乖萃余室明窗通朝暉絲竹盛蕭瑟樂
酒輟今辰離端起來日
誡族子
(南史曰混風格高峻少所交納惟與族子靈運瞻晦曜以文義賞會嘗居在烏衣巷故謂之烏衣之)
(遊因宴飲之餘爲韻語以奬勸靈運等曰)
康樂誕通度實有名家韻若加繩染功剖瑩乃瓊瑾(靈)
(運)宣明體遠識穎逹且沈雋若能去方執穆穆三才順
(晦字宣明)阿多標獨解弱冠纂華胤質勝誡無文其尚又能
峻(曜小字多)通遠懷清悟采采標蘭訊直轡解不躓抑用解
偏吝(瞻字通遠)微子基微尚無倦由慕藺勿輕一簣少進往
必千仞(微卽弘微)數子勉之哉風流由爾振如不犯所知此
外無所慎(靈運等並有誡勵之言惟弘微獨盡褒美)
吳隱之(字處默濮陽鄄城人解褐輔國功曹累遷晉陵太守廣州刺史後遷中領軍義熙九年卒)
酌貪泉賦詩
(晉書曰隆安中以隱之爲龍驤將軍廣州刺史未至州二十里地名石門有水曰貪泉飲者懷無厭)
(之欲隱之至泉所酌而飲之因賦此詩及在州清操逾厲)
古人云此水一歃懷千金(一作石門有貪泉一歃重千金)試使夷齊飲
終當不易心
宗炳(字少文南陽涅陽人性至孝居喪過禮爲鄉閭所稱刺史殷仲堪桓玄並辟主簿不就廬山釋)
(惠遠結白蓮社其間譽望尤著者號社中十八賢炳其一也藝文類聚作宋人)
登半石山
清晨陟阻崖氣志洞蕭洒嶰谷崩地幽窮石凌天委長
松列竦肅萬樹巉巖詭上施神農蘿下凝堯時髓
登白鳥山詩
我徂白鳥山因名感昔擬仰升數百仞俯覽眇千里杲
杲群木分岌岌衆巒起(闕)
王嘉(字子年隴西安陽人清虚服氣不與世人交游石季龍之末至長安潜隱於終南山苻堅累徵)
(不赴公侯巳下咸躬往參詣及姚萇入長安禮嘉如苻堅故事後因事爲萇所害苻登聞嘉死設壇)
(哭之贈太師謚文定公)
歌三首
(晉書本傳曰嘉死之日人有壟上見之其所造三章歌䜟事過皆驗金陵志曰初王子年著䜟至)
(安帝果爲劉氏所代)
帝諱昌明運當極特申一期延其息諸馬渡江百年中
當值卯金折其鋒
欲知其姓草肅肅穀中最細低頭熟鱗身甲體永興福
(南史曰齊太祖高皇帝諱道成姓蕭氏未受命時王子年作此歌按穀中精細者稻也即道也熟猶成也)
金刀利刃齊刈之(金刀劉字刈猶剪也)
王康琚(以下爵里無考)
反招隱詩
小隱隱陵藪大隱隱朝市伯夷竄首陽老耼伏柱史昔
在太平時亦有巢居子今雖盛明世能無中林士放神
清雲外絶迹窮山裏鵾鷄先晨鳴哀風迎夜起凝霜凋
朱顔寒泉傷玉趾周才信衆人偏智任諸已推分得天
和矯性失至理歸來安所期與物齊終始
招隱
登山招隱士褰裳躡遺蹤華條當圜室翠葉代綺牎(闕)
湛方生
廬山神仙詩
序曰尋陽有廬山者盤基彭蠡之西其崇標峻極辰
光隔輝幽澗澄深積清百仞若乃絶阻重險非人跡
之所遊窈窕沖深常含霞而貯氣眞可謂神明之區
域列眞之苑囿矣太元十一年有樵採其陽者于時
鮮霞褰林傾暉映岫見一沙門披法服獨在巖中俄
頃振裳揮錫凌崖直上排丹霄而輕舉起九折而一
指旣白雲之可乘何帝鄉之足遠哉窮目蒼蒼翳然
滅跡詩曰
吸風玄圃飲露丹霄室宅五岳賓友松喬
後齋詩
解纓復褐辭朝歸藪門不容軒宅不盈畆茂草籠庭滋
蘭拂牖撫我子姪擕我親友茹彼園蔬飲此春酒開櫺
攸曕坐對川阜心焉孰託託心非有素構易抱玄根難
朽卽之匪遠可以長久
帆入南湖(帆扶泛切)
彭蠡紀三江廬岳主衆阜白沙淨川路青松蔚巖首此
水何時流此山何時有人運互推遷兹器獨長久悠悠
宇宙中古今迭先後
還都帆
高岳萬丈峻長湖千里清白沙窮年潔林松冬夏青水
無暫停流木有千載貞寤言賦新詩忽忘羇客(一作旅)情
天晴詩
屏翳寢神轡飛廉收靈扇青天瑩如鏡凝津平(初學作奕)如
研落帆脩江渚(初學作湄)悠悠極長眄清氣朗山壑千里遥
相見
諸人共講老子
吾生幸凝湛智浪紛競結流宕失眞宗遂之弱喪轍雖
欲反故鄉埋翳歸途絶滌除非玄風垢心焉能歇大矣
五千鳴特爲道喪設鑒之誠水鏡塵穢皆朗徹
懷歸謠
辭衡門兮至歡懷生離兮苦辛豈羇旅兮一慨亦代謝
兮感人四運兮遒盡化新兮歲故氛慘慘兮凝晨風悽
悽兮薄暮雨雪兮交紛重雲兮四布天地兮一色六合
兮同素山木兮摧披津壑兮凝沍感羇旅兮苦心懷桑
梓兮增慕胡馬兮戀北越鳥兮依陽彼禽獸兮尚然况
君子兮去故鄉望歸塗兮漫漫盼江流兮洋洋思涉路
兮莫由欲越津兮無梁
秋夜詩
悲九秋之爲節物凋悴而無榮嶺頽鮮而殞綠木傾柯
而落英履代謝以惆悵覩搖落而興情信臯壤而感人
樂未畢而哀生秋夜清兮何秋夕之轉長夜悠悠而難
極月皦皦而停光播商氣以清温扇高風以革凉水激
波以成漣露凝結而爲霜凡有生而必凋情何感而不
傷苟靈符之未虚孰兹戀之可忘何天懸之難釋思假
暢之冥方拂塵衿於玄風散近滯於老莊攬逍遥之宏
維總齊物之大綱同天地於一指等太山於毫芒萬慮
一時頓緤情累豁焉都忘物我泯然而同體豈復壽夭
於彭殤
遊園詠
諒兹境之可懷究川阜之竒勢水窮清以澈鑒山鄰天
而無際乘初霽之新景登北館以悠矚對荆門之孤阜
傍魚陽之秀岳乘夕陽而含詠杖輕策以行遊襲秋蘭
之流芬幕長猗之森脩任緩步以升降歴丘墟而四周
智無涯而難恬性有方而易適差一毫而遽乖徒理存
而事隔故羈馬思其華林籠雉想其臯澤矧流客之歸
思豈可忘於疇昔
蘇彦
七月七日詠織女
火流涼風至少昊協素藏織女思北沚牽牛嘆南陽時
來嘉慶集整駕巾玉箱瓊珮垂藻蕤霧裾結雲裳金翠
耀華輜軿轅散流芳釋轡紫微庭解衿碧琳堂歡讌未
及究晨暉照扶桑仙童唱清道盤螭起騰驤悵悵一宵
促遲遲别日長
西陵觀濤
洪(一作江)濤奔逸勢駭浪駕丘山訇隱振宇宙漰磕津雲
連(闕)
陸沖
雜詩二首
命駕遵長途綿邈途難尋我行亦何艱山川阻且深洿
澤無夷軌重巒有層陰零雨淹中路玄雲蔽高岑俯悼
孤行獸仰歎偏翔禽空谷回(闕)流風漂哀音羇旅淹
留久悵望愁我心
肆觀野原外放心希太和景嶽造天漢豐林冐重阿清
芬乘風散豔藻映淥波(闕)
江偉
答賀蜡
正元二年冬臘家君在陳郡余别在國舍不得集會
弟廣平作詩以貽余余答之曰(藝文類聚作晉人然晉無正元之號或誤)
(也)
蜡節之會廓焉獨處晨風朝興思我慈父我心懷戀運
首延佇
范廣泉
征虜亭餞王少傅
挂冠東門閻歸褐西唐足結轍塵高衢祖供懸長麓韓
卿辭輦路疎傅知殆辱素德燭光塵玄軌芳前覺
王齊之(琅邪人廣弘明集云晉王齊之)
念佛三昧詩四首
妙用在幽(弘明作兹)涉有覽無神由昧徹識以照麄積微自
引因功本虚泯彼三觀忘此毫餘
寂漠何始理玄通微融然忘適乃廓靈暉心悠(一作游)緬
域得不踐機用之以沖會之以希
神資天凝圓映朝雲與化而感與物斯群應不以方受
者自分寂爾淵鏡金水塵紛
慨自一生夙乏惠識託崇淵人庶藉冥力思轉毫功在
深不測至哉之念主心西極
卞裕
送桓竟陵
翰城將孰寄懷人應斯莅餞行臨高阜怡衿睦景氣(闕)
失題(見初學記别部)
余弟適東邁眷戀將乖情離别信吾事悽心相纚嬰(闕)
孔法生
征虜亭祖王少傅
昔人鑒殆辱解紱揚歸舲眞感屬神慮高興襲天情(闕)
張駿(字公庭西凉牧張寔之世子幼而竒偉十歲能屬文後嗣位大都督大將軍涼州牧西平公)
薤露行
在晉之二世皇道昧不明主暗無良臣艱(一作姦)亂起朝
廷七柄失其所權綱喪典刑愚猾窺神器牝雞又晨鳴
哲婦逞幽虐宗祀一朝傾儲君縊新昌帝執金墉城禍
釁萌宫掖胡馬動北坰三方風塵起玁狁竊上京義士
扼素腕感慨懷憤盈誓心蕩衆狄積誠徹昊靈
東門行(選詩外編作遊春詩)
勾芒御春正衡紀運玉瓊明庶起祥風和氣翕來征慶
雲蔭八極甘雨潤四坰昊天降靈澤朝日耀華精嘉苗
布原野百卉敷時榮鳩鵲與鶖黃間關相和鳴菉萍(一作)
(芙蓉)覆靈沼香花揚芳馨春遊誠可樂感此白日傾休否
有終極落葉思本莖臨川悲逝者節變動中情
馬岌
題宋纖石壁詩
(晉書曰宋纖字令艾敦煌人也隱居酒泉南山不應辟命酒泉太守馬岌造焉纖距而不見岌歎曰)
(名可聞而身不可見德可仰而形不可覩今而後知先生人中之龍也銘詩于石壁曰)
丹崖百丈青壁萬尋竒木蓊鬱蔚若鄧林其人如玉維
國之琛室邇人遐實勞我心(張祚時太守楊宣畫纖像於閣上出入視之作頌曰)
(爲枕何石爲潄何流身不可見名不可求)
趙整(字文業一名正雒陽清水人或曰濟陰人年十八爲僞秦著作郎後遷至黃門侍郎武威太守)
(爲人無鬚而瘦有妻妾而無兒時人謂閹然而情度敏逹學兼内外後出家事佛更名道整)
酒德歌
(秦王堅與羣臣飲以極醉爲限整作歌)
地列酒泉天垂酒池杜康妙識儀狄先知紂喪殷邦桀
傾夏國由此言之前危後則
諷諫詩二首
(高僧傳曰正性好幾諫無所廻避苻堅末年寵惑鮮卑惰於治政正因歌諫曰昔聞孟津河堅動容)
(曰是朕也又歌曰北園有一樹堅笑曰將非趙文業耶)
昔聞孟津河千里作一曲此水本自清是誰攪令濁(拾遺)
(作亂使濁)
北園有一(拾遺作棗)樹布葉垂重陰外雖饒棘刺内實有赤
心
諫歌
(晉孝武帝寧康二年冬十二月秦王堅與慕容垂夫人段氏同輦遊於後庭宦官趙整歌云云堅改)
(容謝之命夫人下輦)
不見雀來入鷰室但見浮雲蔽白日
琴歌
(晉書載記曰苻堅分氐戸於諸鎮趙整因侍援琴而歌云云堅笑而不納及敗於姚萇果如整言)
阿得脂阿得脂博勞舊父是仇綏尾長翼短不能飛遠
徙種人留鮮卑一旦緩急語阿誰(通鑑作當語誰)
苻朗(略陽臨渭氐人堅之從兄子也性宏逹神氣爽邁徵拜鎮東將軍青州刺史在任甚有聲績會)
(晉遣淮陰太守高素伐青州朗遣使詣謝玄於彭城求降詔加員外散騎侍郎既至揚州風流邁於)
(一時超然自得多所陵忽王國寶譛而殺之)
臨終詩
四大起何因聚散無窮巳旣適一年中又入一死理冥
心乘和暢未覺有終始如何箕山夫奄焉處東市曠此
百年期遠同嵇叔子命也歸自天委化任冥紀
失名
曲池歌(拾遺在湛方生後詩品作湛詩非也)
曲池何淡澹芙蓉蔽清源榮華盛壯時見者誰不歡一
朝光采落見者不廻顔
古詩紀卷四十六
