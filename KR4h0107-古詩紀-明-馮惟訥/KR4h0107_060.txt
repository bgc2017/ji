古詩紀卷六十明馮惟訥撰
宋第六
鮑照(一作昭字明遠東海人文詞贍逸尤長於樂府始謁臨川王義慶貢詩言志櫂為國侍郎遷秣)
(陵令文帝選為中書舍人上方以文章自高頗多忌由是賦述不敢盡其才後臨海王子頊鎮荆州)
(以為前軍參軍時江外諸王皆拒命子頊敗遂遇害詩品曰鮑照詩其源出於二張善形状寫物)
(之詞得景陽之俶詭含茂先之靡嫚骨節強于謝混驅邁疾于延年總四家而擅美跨兩代而孤出)
(嗟其才秀人微故取湮當代然貴尚巧似不避危反頗傷清雅之調故言險俗者多以附照)
樂府
採桑(以下五言)
季春梅始落工女事蠶作採桑淇洧間還戲上宫閣早
蒲時結隂晚篁(一作竹)初解籜靄靄霧滿(集作灑)閨融融景
盈幕乳燕逐草蟲巢蜂拾花萼是節最暄妍佳服又新
爍綿(玉臺作斂)歎對迥塗揚歌弄場藿抽琴試抒思薦珮果
成託承君郢中美服義久心諾衞風古愉艷鄭俗舊浮
薄靈願悲渡湘宓賦笑瀍洛盛明難重來淵意為誰涸
君其且調絃桂酒妾行酌
代蒿里行
同盡無貴賤殊願有窮伸馳波催永夜零露逼短晨結
(集作驅)我幽山駕去此滿堂親虛容遺劒佩實(樂府作美)貌戢
衣巾斗酒安可酌尺書誰復陳年代稍推遠懷抱日幽
淪人生良自劇天道與何人齎我長恨意歸為狐兔塵
代挽歌
獨處重冥下憶昔登高臺傲岸平生中不為物所裁埏
門只復閉白蟻相將來生時芳蘭體小蟲今為災玄鬢
無復根枯髏依青苔憶昔好飲酒素盤進青梅彭韓及
廉藺疇昔已成灰壯士皆死盡餘人安在哉
代東門行
傷禽惡弦驚倦客惡離聲離聲斷客情賓御皆涕零涕
零心斷絶將去復還訣一息不相知何况異鄉别遥遥
征駕遠杳杳白日晚居人掩閨卧行子夜中飯野風吹
草(集作秋)木行子心腸斷食梅常苦酸衣葛常苦寒絲竹
徒滿座憂人不解顔長歌欲自慰彌起長恨端
代放歌行
(歌錄曰孤子生行古辭曰放歌行)
蓼蟲避葵堇習苦不言非小人自齷齪安知曠士懷鷄
鳴洛城裏禁門平旦開冠蓋縱横至車騎四方來素帶
曳長飈華纓結遠埃日中安能止鐘鳴猶未歸夷世不
可逢賢君信愛才明慮自天斷不受外嫌猜一言分珪
爵片善辭草萊豈伊白璧賜將起黃金臺今君有何疾
臨路獨遲迴
代陳思王京洛篇(玉臺作煌煌京洛行)
鳳樓十二重四戸八綺窗繡桷金蓮花桂柱玉盤龍珠
簾無隔露羅幌不勝風寶帳三千所為爾一朝容揚芬
紫煙上垂綵綠雲中春吹回白日霜歌落塞鴻但懼秋
塵起盛愛逐衰蓬坐視青苔滿卧對錦筵空琴瑟縱横
散舞衣不復縫古來共歇薄君意豈獨濃唯見䨇黃鵠
千里一相從
代門有車馬客行
門有車馬客問客何鄉士捷步往相訊果得舊隣里悽
悽聲中情慊慊增下俚語昔有故悲論今無新喜清晨
相訪慰日暮不能巳歡戚競尋緒談調何終止辭端竟
未究忽唱分途始前悲尚未弭後感(樂府作戚)方復起嘶聲
盈我口談言在君耳手迹可傳心願爾篤行李
代櫂歌行
羇客離嬰時飄颻無定所昔秋寓江介兹(一作今)春客河
滸往戢于役身願言永懷楚泠泠鯈疏潭邕邕鴈循渚
飂戾長風振搖曳高帆舉驚波無留連舟人不躊竚
代白頭吟
直如朱絲繩清如玉壺冰何慙宿昔意猜恨坐相仍人
情賤恩舊世議逐衰興毫髮一為瑕邱山不可勝食苖
實碩鼠點白信蒼蠅鳬鵠遠成美薪芻前見陵申黜褒
女進班去趙姬升周王日淪惑漢帝益嗟稱心賞猶難
恃貌恭豈易憑古來共如此非君獨撫膺
代東武吟
主人且勿諠賤子歌一言僕本寒鄉士出身蒙漢恩始
隨張校尉占(一作召)募到河源後逐李輕車追虜窮塞垣
密塗亘萬里寧歲猶七奔肌力盡鞍甲心思歴凉温將
軍既下世部曲亦罕存時事一朝異孤績誰復論少壯
辭家去竆老還入門腰鎌刈葵藿倚杖牧(一作收)鷄豚昔
如韝上鷹今似檻中猿徒結(一作積)千載恨空負百年怨
棄席思君幄疲馬戀君軒願垂晉主惠不愧田子魂
代别鶴操
䨇鶴俱起時徘徊滄海間長弄若天漢輕軀似雲懸幽
客時結侣提携遊三山青繳凌瑶臺丹羅籠紫煙海上
悲風急三山多雲霧散亂一相失驚孤不得住緬然日
月馳遠矣絶音儀有願而不遂無怨以生離鹿鳴在深
草蟬鳴隠高枝心自有所存(一作懷)旁人那得知
代出自薊北門行
羽檄起邊亭烽火入咸陽徵師(選作騎)屯廣武分兵救朔
方嚴秋筋竿勁虜陣精且彊天子按劒怒使者遥相望
雁行緣石徑魚貫度飛梁簫鼓流漢思(當作颸)旌甲被胡
霜疾風衝塞起沙礫自飄揚馬毛縮如蝟角弓不可張
時危見臣節世亂識忠良投軀報明主身死為國殤
代陸平原君子有所思行
西上登雀臺東下望雲闕層閣肅天居馳道直如髮繡
甍結飛霞璇題納行月築山擬蓬壺穿池類溟渤選色
遍齊代(集作岱)徵聲匝卭越陳鐘陪夕讌笙歌待明發年
貌不可還身意會盈歇蟻壤漏山阿(善作河)絲淚毁金骨
器惡含滿敧物忌厚生沒智哉衆多士服理辨昭昩(叶音)
(末一作晣)
代悲哉行(明遠集載此樂府作謝惠連)
羇人感淑節緣感欲回轍我行詎幾時華實驟舒結覩
實情有悲瞻華意無悅覽物懷同志如何復乖别翩翩
翔禽羅關關鳴鳥列翔鳴尚儔偶所歎獨乖絶
代陳思王白馬篇
白馬騂角弓鳴鞭乘北風要途問邊急雜虜入雲中閉
壁自往夏清野逐還冬僑裝多闕絶旅服少裁縫埋身
守漢境(一作節)沈命對胡封薄暮塞雲起飛沙被遠松
含悲望兩都楚歌登四墉丈夫設計誤懷恨逐邊戎棄
(一作罷)别中國愛要(一作邀)冀胡馬功去來今何道卑賤生
所鍾但令塞上兒知我獨為雄
代昇天行
家世宅關輔勝帶宦王城備聞十帝事委曲兩都情倦
見物興衰驟覩俗屯平翩翻若(一作類)回掌恍惚似朝榮
窮途悔短計晚志重(一作愛)長生從師入遠嶽結友事仙
靈五圖(一作芝)發金記九籥隠丹經風餐委松宿雲卧恣
天行冠霞登綵閣解玉飲椒庭暫遊越萬里少(一作近)别
數千齡鳳臺無還駕簫管有遺聲何時(一作當)與汝曹
啄腐共呑腥
松栢篇(并序)
余患脚上氣四十餘日知舊先借傅玄集以余病劇
遂見還開袠適見樂府詩龜鶴篇於危病中見長逝
詞惻然酸懷抱如此重病彌時不差呼吸乏喘舉目
悲矣火藥間闕而擬之
松栢受命獨歴代長不衰人生浮且脆鴥若晨風悲東
海并逝川西山導落暉南郭(一作郊)悅籍短蒿里收永歸
諒無疇昔時百病起盡期志士惜牛刀忍勉自療治傾
家行藥事顛沛去迎醫徒備火石苦奄至不得辭龜齡
安可獲岱宗恨(一作限)已迫睿聖不得留為善何所益捨
此赤縣居就彼黃壚宅永離九原親長與三辰隔屬纊
生望盡闔棺世業埋事痛存人心恨結亡者懷祖葬既
云及壙𡑞亦已開室族内外哭親疎同共哀外姻遠近
至名列通夜臺扶輿出殯宫低回戀庭室天地有盡期
我去無還日居者今已盡人事從此畢火歇烟既沒形
銷聲亦滅鬼神來依我生人永辭訣大暮杳悠悠長夜
無時節欎湮重冥下煩冤難具說安寢委沈寞戀戀念
平生事業有餘結刊述未及成資儲無擔石兒女皆孩
嬰一朝放捨去萬恨纏我情追憶世上事束教已自拘
明發靡怡愈夕歸多憂虞轍閒晨逕荒撤宴式酒濡知
今瞑目苦恨失爾時娛遥遥遠民居獨埋深壤中墓
前人跡滅冡上草日豐空林響鳴蜩高松結悲風長寐
無覺期誰知逝者竆生存處交廣連榻舒華茵已沒一
何苦楛哉不容身昔日平居時晨夕對六親今日掩柰
何一見無諧因禮席有降殺三齡速過隙几筵就收撤
室宇改疇昔行女遊歸途仕子復王役家世本平常獨
有亡者劇時祀望歸來四節静塋丘孝子撫墳號父兮
知來不欲還心依戀欲見絶無由煩冤荒隴側肝心盡崩
抽
代苦熱行
赤阪横西阻火山赫南威身熱頭且痛鳥墜魂來歸湯
泉發雲潭焦煙起石圻(磯作)日月有恒昏雨露未嘗晞
丹蛇踰百尺玄蜂盈十圍含沙射流影吹蠱病(一作痛)行
暉瘴氣晝薰體菵露夜霑衣饑猿莫下食晨禽不敢
飛毒涇尚多死度瀘寧具腓生軀蹈死地昌志登禍機
戈船榮既薄伏波賞亦微爵輕君尚惜士重安可希
代朗月行
朗月出東山照我綺窗前窗中多佳人被服妖且妍靚
粧坐帳(一作帷)裏當戸弄清弦鬢奪衞女迅體絶飛燕
先為君歌一曲當作朗月篇酒至顔自解聲和心亦宣
千金何足重所存意氣間
代堂上歌行
四坐且莫(一作勿)諠聽我堂上歌昔仕京洛時高門臨長
河出入重宫裏結友曹與何車馬相馳逐賓朋好容華
陽春孟春月朝光散流霞輕步逐芳風言笑弄丹葩暉
暉朱顔酡紛紛織女梭滿堂皆美人目成對湘娥雖謝
侍君閒明粧帶綺羅筝笛更彈吹高唱好相和萬曲不
關心(一作情)一曲動情多欲知情厚薄更聽此聲歌
代結客少年場行
驄馬金絡頭錦帶佩吳鈎失意杯酒間白刃起相讐追
兵一旦至負劔遠行遊去鄉三十載復得還舊丘升高
臨四關表裏望皇州九塗(一作衢)平若水䨇闕似雲浮扶
宮羅將相夾道列王侯日中市朝滿車馬若川流擊鐘陳
鼎食方駕自相求今我獨何為埳壈懷百憂
扶風歌
昨辭金華殿今次鴈門縣寢卧握秦戈棲息抱越箭忍
悲别親知行泣隨征傳寒煙空徘徊朝(日)乍舒卷
代少年時至衰老行(巳下五首樂府不載)
憶昔少年時馳逐好名晨結友多貴門出入富兒隣綺
羅艷華風車馬自揚塵歌唱青齊女彈筝燕趙人好酒
多芳氣餚味厭時新今日每相念此事邈無因寄語後
生子作樂當及春
代陽春登荆山行
旦登荆山頭崎嶇道難遊早行犯霜露苔滑不可留極
眺入雲表竆目盡帝州方都列萬室層城帶高樓奕奕
朱軒馳紛紛縞衣流日氛映山浦暄霧逐風收花木亂
平原桑柘盈(一作綿)平疇攀條弄紫莖藉露折芳柔遇物
雖成趣念者不解憂且共慶春酒長歌登山丘
代貧賤苦愁行
湮沒雖死悲貧苦即生劇長歎至天曉愁苦竆日夕盛
顔當少歇鬢髮先老白親友四面絶朋知斷三益空庭
慙樹萱藥餌愧過客貧年㤀日時黯顔就人惜俄頃不
相酬恧怩面已赤或以一金恨便成百年隙心為千條
計事未見一獲運圯津塗塞遂轉死溝洫以此竆百年
不如還窀穸
代邊居行
少年遠京(一作荆)陽遙遥萬里行(集作方)陋巷絶人徑茅屋
摧山岡不覩車馬迹但見麋鹿場長松何落落丘隴無
復行邊地無高木蕭蕭多白楊盛年日月盡一去萬恨
長悠悠世中人争比錐刀忙不憶貧賤時富貴輙相㤀
紛紛徒滿目何關慨予傷不如一畝中高會挹清漿遇
樂便作樂莫使候朝光
代邽街行(邪作去行)
竚立出門衢遥望轉蓬飛蓬去舊根在連翩逝不歸念
我捨鄉俗親好久乖違慷慨懷長想惆悵戀音徽人生
随事變遷化焉可祈百年難必果千慮易盈虧
蕭史曲(樂府作鮑照藝文作張華然此詩詞格不類晉人當以樂府為正)
蕭史愛長(一作少)年嬴女吝童顔火粒願排棄霞霧好登
攀龍飛逸(一作竟)天路鳳起出秦關身去長不返簫聲時
往還
王昭君
既事轉蓬遠心隨鴈路絶霜鞞旦夕驚邊笳中夜咽
吳歌三首
夏口樊城岸曹公却月戍但觀流水還識是儂流下
夏口樊城岸曹公却月樓觀見流水還識是儂淚流
人言荆江狹荆江定自闊五兩了無聞風聲那得達
採菱歌七首
騖舲馳桂浦息棹偃椒潭簫弄澄湘北菱歌清漢南
弭榜搴蕙荑停唱紉薰若含傷拾泉花營念採雲萼
暌闊逢暄新悽怨値妍華秋心不可盪(樂府作殊不那)春恩亂
如麻
要艷䨇嶼裏望美兩洲間褭褭風出浦容容(樂府作沈沈)日
向山
煙曀越嶂深箭迅楚江急空抱琴中(樂府作心)悲徒望近關
(樂府作弦開)泣
緘歎凌珠淵收慨上金堤春芳行歇落是人方未齊
思今懷近憶望古懷遠識懷古復懷今長懷無終極
幽蘭五首
傾輝引暮色孤景留思顔梅歇春欲罷期渡往不還
簾委蘭蕙露帳含桃李風攬帶昔何道坐令芳節終
結珮徒分明抱梁輙乖忤華落知不終空愁坐相誤
眇眇蛸挂網漠漠蠶弄絲空慙不自信怯與君畫(一作劃)
期
陳國鄭東門古今共所知長袖暫徘徊駟馬停路岐
中興歌十首
千冬遲(一作逢)一春萬夜視朝日生平値中興歡起百憂
畢
中興太平運化清四海樂祥景照玉臺紫煙遊鳳閣
碧樓含夜月紫殿争朝光綵池散蘭麝風起自生芳
白日照前窗玲瓏綺羅中美人掩輕扇含思歌春風
三五容色滿四五妙華歇已輸春日歡分隨秋光没
北出湖邊戲前還苑中遊飛縠繞長松馳管逐波流
九月秋水清三月春花滋千金逐良日皆競中興時
窮泰已有分夀夭復屬天既是中興樂莫持憂自煎
襄陽是小地夀陽非帝城今日中興樂遥冶在上京
梅花一時艷竹葉千年色願君松栢心採照無竆極
代白紵舞歌詞四首(并序言以下七)
侍郎臣鮑照啓被教作白紵舞歌詞謹竭庸陋裁為
四曲附啓上呈識方淟悴思塗猥局言既無雅聲未
能文不足以宣贊聖旨抽拔妙實謹遣簡餘慙隨悚
盈謹啓詞曰
吳刀楚製為佩禕纖羅霧縠垂羽衣含商咀徵歌露晞
珠履(一作屣)颯沓紈袖飛凄風夏起素雲回車怠馬煩客
㤀歸蘭膏明燭承夜輝
桂宫栢寢擬天居朱爵文窗韜綺䟽象牀瑶席鎮犀渠
雕屏匼匝組帷(一作帳)舒秦筝趙瑟挾笙竽垂璫散珮盈
玉除停觴不御欲誰須
三星參差霧霑濕弦悲管清月將入寒光蕭條候蟲急
荆王流歎楚妃泣紅顔難長時易戢凝華結藻(一作絲)久
延立非君之故豈安集
池中赤鯉庖所捐琴高乘去騰(一作飛)上天命逢福世丁
溢恩(一作徼命逢福丁溢恩)簪金藉綺升曲筵恩厚德深(一作思君厚德)
委如山潔誠洗志期暮年烏白馬角寧足言
代白紵曲二首
朱脣動素腕(一作袖)舉洛陽少童(一作年)邯鄲女古稱淥水
今白紵催弦急管為君舞竆秋九月荷葉黃北風驅鴈
天雨霜夜長酒多樂未央
春風澹蕩俠思多天色淨淥氣妍和含桃紅萼蘭紫芽
朝日灼爍發園華卷幌結帷羅玉筵齊謳秦吹盧女弦
千金顧笑買芳年
代鳴鴈行
邕邕鳴鴈鳴始旦齊行命侣入雲漢中夜相失羣離亂
留連徘徊不忍散憔悴容儀君不知辛苦風霜亦何為
擬行路難十八首(以下雜言)
奉君金巵之美酒瑇(一作玳)瑁玉匣之雕琴七綵芙蓉之
羽帳九華蒲萄之錦衾紅顔零落歲將暮寒光宛轉時
欲沈願君裁悲且减思聽我抵節行路吟不見栢梁銅
雀上寧聞古時清吹音
洛陽名工鑄為金博山千斵復萬鏤上刻秦女携手仙
承君清夜之歡娛列置幃裏明燭前外發龍鱗之丹綵
内含麝芬之紫煙如今君心一朝異對此長歎終百年
璇閨玉墀上椒閣文窗繡戸垂羅幕中有一人字金蘭
被服纖羅采芳藿春燕參差風散梅開幃對景弄春爵
含歌攬涕恒抱愁(玉臺作不能言)人生幾時得為樂寧作野中
之䨇鳬不願雲間之别鶴
瀉水置平地各自東西南北流人生亦有命安能行歎
復坐愁酌酒以自寬舉杯斷絶歌路難心非木石豈無
感吞聲躑躅不敢言
君不見河邊草冬時枯死春滿道君不見城上日今暝
沒盡(一作山)去明朝復更出今我何時當得然一去永滅
入黃泉人生苦多歡樂少意氣敷腴在盛年且願得志
數相就牀頭恒有沽酒錢功名竹帛非我事存亡貴賤
付皇天
對案不能食拔劒擊柱長歎息丈夫生世會幾時安能
蹀躞垂羽翼棄置罷官去還家自休息朝出與親辭
暮還在親側弄兒牀前戲看婦機中織自古聖賢盡貧
賤何况我輩孤且直
愁思忽而至跨馬出北門舉頭四顧望但見松栢園荆
棘鬱蹲蹲(集作撙撙)中有一鳥名杜鵑言是古時蜀帝魂聲
音哀苦鳴不息羽毛憔悴似人髠飛走樹間啄(集作逐)蟲
蟻豈意往日天子尊念此死生變化非常理中心惻愴
不能言
中庭五株桃一株先作花陽春妖冶二三月從風簸蕩
落西家西家思婦見悲惋零淚沾衣撫心歎初送我君
出戸時何言淹留節迴換牀席生塵明鏡垢纖腰瘦削
髮蓬亂人生不得恒稱意惆悵徙倚至夜半
剉蘖染黃絲黃絲歴亂不可治我昔與君始相値爾時
自謂可君意結帶與君言死生好惡不相置(一作結帶與君同死)
(生好惡不擬相棄置)今日見我顔色衰意中索寞(一作錯漠)與先異還
君金(一作玉)釵玳瑁簪不忍見之(一作此)益愁思
君不見蕣華不終朝須臾奄冉零落銷盛年妖艷浮華
輩不久亦當詣塚頭一去無還期千秋萬歲無音詞孤
魂煢煢空隴間獨魄徘徊遶墳基但聞風聲野鳥吟豈
憶平生盛年時為此令人多悲悒君當縱意自熙怡
君不見枯籜走階庭何時復青著故莖君不見亡靈蒙
享祀何時傾杯竭壺罌君當見此起憂思寧及得與時
人争人生倏忽如絶電華年盛德幾時見但令縱意存
高尚旨酒嘉肴相胥讌持此從朝竟夕暮差得亡憂消
愁怖胡為惆悵不能已難盡此曲令君忤
今年陽初花滿林明年冬末雪盈岑推移代謝紛交轉
我君邊戍獨稽沈執袂分别已三載邇來寂淹無分音
朝悲慘慘遂成滴暮思遶遶最傷心膏沐芳餘久不御
蓬首亂鬢不飾簪徒飛輕埃舞空帷粉筐黛器靡復遺
自生留世苦不幸心中惕惕恒懷悲
春禽喈喈旦暮鳴最傷君子憂思情我初辭家從軍僑
榮志溢氣干雲霄流浪漸冉經三齡忽有白髮素髭生
今暮臨水拔已盡明日對鏡復已盈但恐羇死為鬼客
客思寄滅生空精每懷舊鄉野念我舊人多悲聲忽見
過客問何我寧知我家在南城答云我曾居君鄉知君
遊宦在此城我行離邑已萬里今方羇役去遠征來時
聞君婦閨中孀居獨宿有貞名亦云悲朝泣閒房又聞
暮思淚霑裳形容憔悴非昔悅蓬鬢衰顔不復粧見此
令人有餘悲當願君懷不暫㤀
君不見少壯從軍去白首流離不得還故鄉窅窅日夜
隔音塵斷絶阻河關朔風蕭條白雲飛胡笳哀極邊氣
寒聽此愁人兮柰何登山遠望得留顔將死胡馬跡能
見妻子難男兒生世轗軻欲何道綿憂摧抑起長歎
君不見栢梁臺今日丘墟生草萊君不見阿房宫寒雲
澤雉栖其中歌妓舞女今誰在高墳纍纍滿山隅長袖
紛紛徒競世非我昔時千金軀隨酒逐樂任意去莫令
含歎下黃壚
君不見冰上霜表裏隂且寒雖蒙朝日照信得幾時安
民生故如此誰令摧折強相看年去年來自如削白髮
零落不勝冠
君不見春鳥初至時百草含青俱作花寒風蕭索一旦
至竟得幾時保光華日月流邁不相饒令我愁思怨恨
多
諸君莫歎貧富貴不由人丈夫四十彊而仕余當二十
弱冠辰莫言草木委冬雪會應蘇息遇陽春對酒叙長
篇窮途運命委皇天但願樽中九醖滿莫惜牀頭百個
錢直得(一作須)優游卒一歲何勞辛苦事百年
梅花落
中庭雜樹多偏為梅咨嗟問君何獨然念其霜中能作
花霜中能作實搖蕩春風媚春日念爾零落逐寒風徒
有霜華無霜質
代淮南王(玉臺分朱城以下別作一首)
淮南王好長生服食鍊氣讀仙經琉璃作盌牙作盤金
鼎玉七合神丹合神丹戱紫房紫房綵女弄明璫鸞歌
鳳舞斷君腸朱城九門(一作朱門九重)門九閨願逐明月入君
懷入君懷結君佩怨君恨君恃君愛築城思堅(刃)思利
同盛同衰莫相棄
代雉朝飛
雉朝飛振羽翼專場挾雌(一作雨)恃彊力媒已驚翳又逼
蒿間潛彀盧矢直刎繡頸碎錦臆絶命君前無怨色握
君手執杯酒意氣相傾死何有
代北風涼行
北風凉雨雪雱京洛女兒多妍粧遙豔帷中自悲傷沈
吟不語若有(一作為)㤀問君何行何當歸苦使妾坐自傷
悲慮年至慮顔衰情易復恨難追
代空城雀
雀乳四鷇空城之阿朝食(一作拾)野粟夕飲冰河高飛畏
鴟鳶下飛畏網羅辛傷伊何言怵迫良已多誠不及青
鳥遠食玉山禾猶勝吳宫燕無罪得焚窠賦命有厚薄
長歎欲如何
代夜坐吟
冬夜沈沈夜坐吟含聲未發已知心霜入幕風度林朱
燈滅朱顔尋體君歌逐君音不貴聲貴意深
代春日行(三言)
獻歲發吾將行春山茂春日明園中鳥多嘉聲梅始發
桃(一作柳)始青汎舟艫齊櫂驚奏採菱歌鹿鳴風微起波
微生絃亦發酒亦傾入蓮池折桂枝芳袖動芬葉披兩
相思兩不知
古詩紀卷六十
