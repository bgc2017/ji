古詩紀卷九十三明馮惟訥撰
梁第二十
何遜(字仲言東海郯人承天曾孫也天監中起家奉朝請遷建安王水曹參軍王愛文學日與宴遊)
(及遷江州遜猶掌書記復為安西安成二王參軍事兼尚書水部郎除廬陵王記室復隨府江州未)
(幾卒南史本傳云遜舉秀才范雲見其對策大相稱賞因結忘年交好自是一文一詠雲輒嗟賞)
(謂所親曰頃觀文人質則過懦麗則傷俗其能含清濁中今古見之何生矣沈約嘗謂遜曰吾每讀)
(卿詩一日三復猶不能已其為名流所稱如此)
樂府
銅雀妓
秋風木葉落蕭瑟管絃清望陵歌對酒向帳舞空城寂
寂簷(一作簾)宇曠飄飄帷幔輕曲終相顧起日暮松栢聲
擬輕薄篇
城東美少年重身輕萬億柘彈隨珠丸白馬黃金飾(一作)
(勒)長安九逵上青槐蔭道植轂擊晨已喧肩排暝不息
走狗通西望牽牛亘南直相期百戲傍去來三市側象牀
沓繡被玉盤傳綺食倡女掩歌扇小婦開簾織相看獨
隠笑見人還歛色黃鵠悲故羣山枝詠新識烏飛過客
盡雀聚行龍匿酌羽方厭厭此時懽未極
門有車馬客(樂府作何妥)
門有車馬客言是故鄉來故鄉有書信縱横印檢開開
書看未極行客屢相識借問故鄉來潺湲淚不息上言
離别久下言望應歸寸心將夜鵠相逐向南飛
昭君怨(樂府作何妥)
昔聞白鶴弄已自軫離情今來昭君曲還悲秋草生
詩
九日侍宴樂游苑(為西封侯作)
皇德無餘讓重規襲帝勛垂衣化比屋睠顧慎為君翾
飛悦有道卉木荷平分宸襟動時豫歲序屬涼氛城霞
旦晃朗槐霧曉氤氲鸞輿和八襲鳳駕啓千羣羽觴懽
湛露佾舞奏承雲禁林終宴晚華池物色曛疏樹飜高
葉寒流聚細紋晴軒連瑞氣同(一作飛)惹御香芬日斜迢
遞宇風起嵳峩雲運偶參侯服恩洽厠朝聞於焉藉多
幸歲暮仰遊汾
登石頭城
關城乃形勢地險差非一馬嶺逐紆回大牙傍隆窣百
雉極襟帶億庾兼量出至理歸無為善守竟何恤眺聽
窮耳目遠近備幽悉擾擾見行人暉暉視落日連檣入
廻浦飛蓋交長術天暮遠山青潮去遥沙出薄宦恧師
表屬辭慙愈疾願乘觳&KR1100;牛還隠蒙籠室
望廨前水竹答崔錄事(拾遺作顧則心詩)
蕭蕭藂竹映澹澹平湖浮葉倒漣漪文水漾檀欒影相
思不會面相望空延頸遠天去浮雲長墟斜落景幽痾
與歲積賞心隨事屏鄉念一邅廻白髮生俄頃
暮秋答朱記室
游揚日色淺騷屑風音勁寒潭見底清風色極天淨寸
隂坐銷鑠千里長遼迥桃李爾繁華松柏余本性故心
不存此高文徒可詠
酬范記室雲
林密戸稍隂草滋階欲暗風光蕊上輕日色花中亂相
思不獨懽佇立空為歎清談莫共理繁文徒可玩高唱
子自輕繼音予可憚
落日前墟望贈范廣州雲
綠溝綠草蔓扶楥雜華舒輕煙澹柳色重霞映日餘遥
遥長路遠(一作晚)寂寂行人疎我心懷碩德思欲命輕車
高門盛遊侶誰肯進畋漁
日夕望江山贈魚司馬
湓城帶湓水湓水縈如帶日夕望高城耿耿青雲外城
中多宴賞絲竹常繁會管聲巳流悦弦聲復凄切歌黛
慘如愁舞腰凝欲絶仲秋黃葉下長風正騷屑早鴈出
雲歸故燕辭檐别晝悲在異縣夜夢還洛汭洛汭何悠
悠起望西南樓(一作登西樓)的的帆向浦團團月映(一作隠)洲
誰能一羽化輕舉逐飛浮
答邱長史
宿昔敦遠遊名分乃異路千里泝波潮一朝披雲霧從
容捨密勿繾綣論襟趣披文極詆訶柝理窮章句明鍾
信有待巨海誰能喻奔景驟西傾還途忽東騖黃花發
岸草赤葉翻高樹漁舟乍回歸沙禽時獨赴宴年時未
幾離歌倏成賦伊我念幽關夫君思贊務短翮方息飛
長轡日先驅曝鯉(闕)走逸翮康時務握手異沈浮佳
期安可屢
道中贈桓司馬季珪
晨纜雖同解晚洲阻共入猶如征鳥飛差池不可及本
願申羈旅何言異翔集君渡北江時詎令南浦泣
夕望江橋示蕭諮議楊建康江主簿
夕鳥已西度殘霞亦半消風聲動密竹水影漾長橋旅
人多憂思寒江復寂寥爾情深鞏洛予念返漁樵何因
適歸願分路一揚鑣
寄江州褚諮議
自與君别離四序紛㢠薄分手清江上念别猶如昨追
憶邊城遊奚尋平生樂俱登巃嵸嶺共坐逶迤閣清吹
或忘歸繁文時間作連鑣戲淺草遊幰遵長薄五載同
衣裘一朝異暌索夫君頗留滯驂騑未沃若伊家從入
關終是填溝壑早秋正悽愴餘暉晚銷鑠林葉下仍飛
水花披未落如何隔千里無由舉三爵因君奏采蓮為
余吟别鶴
入西塞示南府同僚
露清曉風冷天曙江晃(一作光)爽薄雲巖際出初月波中
上黯黯連嶂隂騷騷急沫響廻楂急礙浪羣飛争戲廣
伊余本羈客重暌復心賞望鄉雖一路懷歸成二想在
昔愛名山自知懽獨往情游乃落魄得性隨怡養年事
以蹉跎生平任浩蕩方還讓夷路誰知羨魚網
下直出谿邊望答虞丹徒敬
夫君美章句席丈珍梁楚伊余忝攝官含毫亦禁阻直
廬去咫尺心期得宴語休沐乃幽棲别離未幾許佇立
日將暮相思忽無緒谿北映初星橋南望行炬九重不
可越三爵何由舉
贈諸遊舊
弱操不能植薄伎竟無依淺智終已矣令名安可希擾
擾從役倦屑屑身事微少壯輕年月遲暮惜光輝一塗
今未是萬緒昨如非新知雖巳樂舊愛盡暌違望鄉空
引領極目淚沾衣旅客長憔悴春物自芳菲岸花臨水
發江燕遶檣飛無由下征帆獨與暮潮歸
贈族人秣陵兄弟(何思澄為秣陵令)
吾宗昔多士文雅高縉紳小子無學術丁寧困負薪傍
枝實紛亂領袖寄親姻名價齊兩許閨門比三陳風力
咸通邁藝業並紛綸元方振高羽洛令初解巾自爾典
名郡所在號清淳齊兒敢為俗蜀物豈隨身祿俸不妻
子謳吟乃吏民孰云穢明德惟在中聖人若能遺酌我
稱首當屬仁仲將本特達坎壈猶賤貧方成天下士豈
伊席上珍外情或簡易内鑒甚人倫時然臨下邑摘伏
信如神顧余晚脱略懷抱日湮淪游宦疲年事來往厭
江濱十載猶先職一官乃任真土牛竟不進芻狗空重
陳羈旅無儔匹形影自相親蕭索高秋暮砧杵鳴四隣
霏霏入窗雨漠漠暗牀塵所思不可見邈若胡與秦願
子加餐飯良會在何辰
秋夕仰贈從兄寘南
階蕙漸翻葉池蓮稍罷花高樹北風響空庭秋月華寸
心懷是夜寂寂漏方賒撫弦乏歡娛臨觴獨歎嗟悽愴
戸涼入徘徊櫩影斜無為淹戚里見就還田家
仰贈從兄興寧寘南
家世傳儒雅貞白仰餘徽宗派已孤狹財産又貧微棲
息同蝸舍出入共荆扉松筆時臨沼蒲簡得垂帷幸逢
四海泰日月耀增輝相顧無羽翮何由總奮飛一朝異
言宴萬里就暌違遠江飄素沫高山鬱翠微相思對淼
淼相望隔巍巍死灰終不然長岑且未歸當憐此分袂
脉脉淚沾衣
贈江長史别
二紀歴兹辰投分敦遊處况事兼年德宴交無爾汝中
歲多乖違由來難具敘及君相藩牧伊予客梁楚出國
乃參差會歸同處所以兹篤惠好何用忘羈旅重得申
平生何年更暌阻籠禽恨跼促逸翮超容與餞道出郊
坰把袂臨洲渚長飈落江樹秋月照沙漵遠送子應歸
棹開帆欲舉離舟懽未極别至悲無語安得生羽毛從
君入宛許
送韋司馬别
送别臨曲渚征人慕前侣離言雖欲繁離思終無緒憫
憫分手畢蕭蕭行帆舉舉帆越中流望别上高樓予起
南枝怨子結北風愁邐邐山蔽日洶洶浪隠舟隠舟邈
已遠徘徊落日晚歸衢並駕奔别館空筵卷想子歛眉
去知予銜淚返銜淚心依依薄暮行人稀曖曖入塘港
蓬門巳掩扉簾中看月影竹裏見螢飛螢飛飛不息獨
愁空轉側北窗倒長簟南鄰夜聞織棄置勿復陳重陳
長歎息
南還道中送贈劉諮議别
一官從府役五稔去京華遽逐春流返歸帆得望家天
末靜波浪日際歛煙霞岸薺生寒葉村梅落早花遊魚
上急水獨鳥赴行楂目想平陵柏心憶青門瓜曲陌背
通垣長墟抵狹斜善鄰談穀稼故老述桑麻寢興從閒
逸視聽絶喧譁夫君日高興為樂坐驕奢室墮傾城佩
門交接幰車入塞長雲雨出國暫泥沙握手分岐路臨
川何怨嗟
與崔錄事别兼敘携手
去夏予回首言乃重行行今春遊派澨訪子猶武城暫
别年愈半同歸月未盈復道中寒食彌留曠不平道術
既為務懽悰苦未并及爾沈痾愈值兹秋序明石磧㳂
江靜沙流繞岸清川平看鳥遠水淺見魚驚逝將窮履
歴方欲恣逢迎何言聚易散鄉棹爾孤征我本倦遊客
心念似懸旌聞離常屑涕是别盡凄清(一作情)况此忘懷
地相愛猶弟兄脉脉留南浦悠悠返上京欲鑷星星鬢
因君示友生
别沈助教
可憐玉匣劒復此飛鳬舄未覺愛生憎忽見雙成隻一
朝别笑語萬事成疇昔道遒若波瀾人生異金石願君
深自愛共念悲無益
與沈助教同宿湓口夜别
我為潯陽客戒旦乃西游君隨春水駛鷄鳴亦動舟共
泛湓之浦旅泊次城樓華燭巳消半更人數唱籌行人
從此别去去不淹留
與蘇九德别
宿昔夢顔色咫尺思言偃(疑作宴)何况杳來期各在天一
面踟躇暫舉酒倏忽不相見春草似青袍秋月如團扇
三五出重雲當知我憶君萋萋若被逕懷抱不相聞
贈韋記室黯别
故人儻送别停車一水東去帆若不見試望白雲中促
膝今何在銜杯誰復同水夜看初月江晚泝歸風無因
生羽翰千里暫排空
初發新林
伊昔負薪暇慕義游梁楚短翮忘連翩追飛散容與優
游沐道教漸漬淹寒暑大德本無酬輕生竊自許舟歸
屬海運風積如鵬舉浮水暗舟艫合岸喧徒侣凛凛窮
秋暮初寒入洲渚鐃吹響清江懸旗出長嶼危檣迥不
進沓浪高難拒回首泣親賓中天望宛許帝城猶隱約
家園無處所去矣方悠悠含意將何語
渡連圻二首
此山多靈異峻岨實非恒洑流自洄紏激瀨視奔騰懸
崖抱竒崛絶壁駕崚嶒硣磟上爭險岞崿下相崩百年
積死樹千尺掛寒藤詭怪終不測廻沈意難登願欲書
聞見聊以寄親朋
連圻連不極極望在雲霞絶壁無走獸窮岸有盤楂紏
紛上巃嵸穿豁下巖&KR0034;魚遊若擁劍猿掛似懸瓜隂岸
生駮蘚伏水拂澄沙客子行行倦年光處處華石蒲生
促節巖樹落高花暮潮還入浦夕鳥飛向家寓目皆鄉
思何時見狹斜
下方山
寒鳥樹間響落星川際浮繁霜白曉岸苦霧黑晨流鱗
鱗逆去水瀰瀰急還舟望鄉行復立瞻途近更脩誰能
百里地縈繞千端愁
入東經諸暨縣下浙江作
疲身不自量温腹無恒擬未能守封植何能固廉恥一
經可人言三冬徒戲爾虛信蒼蒼色未究冥冥理得彼
既宜然失之良有以常言厭四壁自覺輕千里日夕聊
望遠山川空信美歸飛天際沒雲霧江邊(一作傍)起安邑
乏主人臨卭多客子鄉鄉自風俗處處皆城市所見無
故人含意終何已
還渡五洲
我行朔巳晦泝水復㳂流戎傷初不辨動默自相求睠
言還九派廻艫出五洲蕭散煙霧晚凄清江漢秋沙汀
暮寂寂蘆岸晚脩脩以此南浦夜重此北門愁方圓既
齟齬貧賤豈怨尤
春夕早泊和劉諮議落日望水
旅人嗟倦遊結纜坐春洲日暮江風靜中川聞棹謳草
光天際合霞影水中浮單艫時向浦獨檝乍乘流孌童
泣垂釣妖姬哭盪舟客心自有緒對此空復愁
和劉諮議守風
彌旬苦凌亂揆景候阡陌晝想汝陽津夜夢邯鄲驛憤
風急驚岸屯雲仍觸石蕭條疾帆流磈礧衝波白息榜
已云久維梢晨已積蒼蒼極浦潮杳杳長洲夕本慙佽
飛劒寧慕澹臺壁纖羅若不(闕)跂予中上澤
宿南洲浦
幽棲多暇豫從役知辛苦解纜及朝風落帆依暝浦違
鄉巳信次江月初三五沈沈夜看流淵淵朝聽鼓霜洲
渡旅鴈朔飈吹宿莾夜淚坐淫淫是夕偏懷土
學古贈邱永嘉征還
龍馬魚腸劍躞蹀起風塵結客蔥河返喧喧動四鄰入
墟猶憶舊覓巷復疑新窺見應門出遥識下機人相悲
淚欲下離别方自陳
和蕭諮議岑離閨怨
曉河沒高棟斜月半空庭窗中度落葉簾外隔飛螢含
悲(玉臺作情)下翠帳掩泣(玉臺作涕)閉金屏昔期今未返春草寒
復青思君無轉易何異北辰星
嘲劉郎(玉臺作嘲劉諮議)
房櫳滅夜火窗戸映朝光妖女褰帷去躞蹀初下牀雀
釵横曉鬢蛾眉豔宿粧稍聞玉釧遠猶憐翠被香寧知
早朝客差池已鴈行
詠照鏡
朱簾旦初捲綺機晨未織玉匣開鑑影寶臺靜臨飾對
影獨含笑看花時轉側聊為出蠒眉試染夭桃色寶釵
若可間金鈿畏相逼蕩子行未歸啼粧坐沾臆
擬青青河畔草轉韻體為人作其人識節工歌
春蘭(一作園)日應好折花望遠道秋夜苦復長抱枕向空
牀吹臺(一作樓)下促節不言於此别歌筵掩團扇何時一
相見絃絶猶依軫葉落纔下枝即此雖云别方我未成
離
學古三首(樂府作長安少年行止載前一首)
長安美少年羽騎暮連翩玉羈瑪瑙勒金絡珊瑚鞭陣
雲横塞起赤日下城圓追兵待都護烽火望祁連虎落
夜方寢魚麗曉復前平生不可定空信蒼浪天
鞏洛上東門薄暮川流側渾渾車馬道行人不相識日
夕棲鳥遠浮雲起新色寸心空延佇對面何由即飛輪
倘易去易去因風力
昔隨張博望辭帝長楊宫獨好西山勇思為北地雄十
年事河外雪(一作雲)鬢别關中季月邊秋重嚴野散寒蓬
日隱龍城霧塵起玉關風全狐君已復半菽我猶空欲
因上林鴈一見平陵桐
聊作百一體
靈輙困桑下於陵拾李螬歴齒方嗟賤炙背豈知豪傭
畊乏旅力倚市憚劬勞曠日無豆飰方冬缺緼袍清旦
開蓬蓽舉目想煎熬樞機慎僕隸媒蘖畏朋曹萬途皆
自僻一事豈他褒匆匆昨不定負杖出蓬蒿逢施同溝
壑值設乃糠糟生途稍冉冉逝水日滔滔咸言等木石
誰當出羽毛
早朝車中聽望
詰旦鍾聲罷隠隠禁門通蘧車響北闕鄭履入南宫宿
霧開馳道初日照相風胥徒紛絡驛騶御或西東暫喧
耳目外還保性靈中方驗遊朝市此說不為空
臨行公車
擾擾排曙扉鱗鱗驅早駕禁門儼猶閉嚴城方警夜道
勝多增榮拙薄終難化以兹畎澮質重與滄溟舍纚舟
去濁河揆景辭清灞平生多意緒懷抱皆徂謝念此將
如何撫心獨悲咤
秋夕歎白髮
絲白不難染蓬生直易扶唯見(一作此)星星鬢獨與衆中
殊昔年十四五率性頗廉隅直是安被褐非敢慕懷珠
何言志事晚疲拙嬰殊軀逢時乃倏忽失路亦斯須郊
郭勤二頃形體憩一廡涸蚌困魚目籠禽觸四隅宵長
壁立靜廓處謝懽愉月色臨窗樹蟲聲當戶樞飛蛾拂
夜火墜葉舞秋株逐物均乘鶴違俗等雙鳬故人倘未
棄求我谷之嵎(一作隅)
夜夢故人
客心驚夜魂言與故人同開簾覺水動映竹見牀空浦
口望斜月洲外聞長風九秋時未晚千里路難窮已如
臃腫木復似飄颻蓬相思不可寄直在寸心中
從主移西州寓直齋内霖雨不晴懷郡中遊聚
寓直慚虎賁沈迷豈職事祈祈寒枝動濛濛秋雨駛不
見眼中人空想山南寺雙桐傍櫩上長楊夾門植夙昔
搆良遊接膝同懽志東西忽為阻向隅懷獨思颯颯履
聲喧擾擾羣分異臥聞復雷響坐視重扄秘欲寄一行
書何解三秋意
劉博士江丞朱從事同顧不值作詩云爾
故人篤久要新知從暮室﨑嶇枉道過邂逅幽人出心
期不會面懷之成首疾向夕敞山扉臨窗玩餘帙蜘蛛
正網戶落花紛入膝浸淫水上風蔽虧霞中日良辰一
携手住坐無儔匹劉侯務屬書江生勤下筆朱君博辭
理去去追名實是顧一參差何能更蓬蓽吾人少拘礙
得性便遊逸方欲俟褰裳相從懽道術
春暮喜晴酬袁戸曹苦雨
振衣喜初霽褰裳對晚晴落花猶未捲時鳥故餘聲春
芳空悦目游客反傷情鄉園不可見江水獨自清願得
同携手歸望得都城
苦熱(樂府作苦熱行)
昔聞草木焦今窺(一作覩)沙石爛曀曀風逾靜曈曈日漸
旴習靜閟(一作悶)衣巾讀書煩几案臥思清露浥坐待高
星燦蝙蝠戸中飛蠛蠓窗間亂實無河朔飲空有臨淄
汗遺金不自拾惡木寧無榦願以三伏晨催促九秋換
七夕
仙車駐七襄鳳駕出天潢月映九微火風吹百和香來
懽暫巧笑還淚已沾裳(一作啼粧)依稀如洛汭倏忽似高唐
别離未得語河漢漸湯湯
詠早梅(一云揚州法曹梅花盛開)
兔園標物序驚時最是梅銜霜當路發映雪擬寒開枝
横郤月觀花繞凌風臺朝洒長門泣夕駐臨邛杯應知
早飄落故逐上春來
行經孫氏陵
昔在零陵厭神器若無依逐兔爭先捷掎鹿競因機呼
噏開伯道叱咤掩江畿豹變分竒略虎視肅戎威長蛇
衂巴漢驥馬絶淮淝交戰無内禦重門豈外扉成功舉
已棄凶德愎而違水龍忽東騖青蓋乃西歸朅來巳(一作)
(易)永久年代曖微微苔石疑文字荆墳失是非山鶯空
曙響隴月自秋暉銀海終無浪金鳬會不飛閴寂今如
此望望沾人衣
塘邊見古塚
行路一孤墳路成墳欲毁空疑年代積不知陵谷徙幾
逢(一作經)秋葉黃驟見春流瀰金蠶不可織玉樹何時蕊
陌上驅馳人笑歌自侈靡今日非明日所念誰憐此
哭吳興柳惲
南州擅荆梓上國稱羽儀伊人以戴德李公傷在期遠
識内無愠深衷外有規(一作窺)清文窮麗則弘論盡高竒
多能誠所貴小善聊復為百步均射葉八體妙臨池曲
悟同神解龜謀信有知入朝耿長劒出牧盛層麾納言
信加首豐貂亦在移霞區兩借寇貪泉一舉巵翰飛矯
未極朝露溘先危以兹舊館想况乃西日垂蔓草生車
轍枯木卧崩坻樽酒誰為滿靈衣空自披眷言尋惠好
慟哭悲路岐含毫徒有屬搦管竟無摛
古詩紀卷九十三
