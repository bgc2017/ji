古詩紀卷二十七明馮惟訥撰
魏第七
應瑒(字德璉汝南人漢泰山太守劭之從子也魏太祖辟為丞相掾屬轉平原侯庶子後為五官中)
(郎將文學建安二十二年卒)
報趙淑麗(一作報趙叔嚴)
朝雲不歸夕結成隂離羣猶(疑作獨)宿永思長吟有鳥孤
棲哀鳴北林嗟我懷矣感物傷心
公讌
巍巍主人德佳會被四方開館延羣士置酒于斯堂辨
論釋鬱結援筆興文章穆穆衆君子好合同安康促坐
褰重帷傳滿騰羽觴
侍五官中郎將建章臺集詩
朝鴈鳴雲中音響一何哀問子遊何鄉戢翼正徘徊言
我塞門来將就衡陽棲往春翔北土今冬客南淮遠行
蒙霜雪毛羽日摧頽常恐傷肌骨身隕沈黃泥簡珠墮
沙石何能中自諧欲因雲雨會濯翼陵高梯良遇不可
値伸眉路何階公子敬愛客樂飲不知疲和顔既已暢
乃肯顧細微贈詩見存慰小子非所宜且為極歡情不
醉其無歸凡百敬爾位以副饑渴懷
别詩二首
朝雲浮四海日暮歸故山行役懷舊土悲思不能言悠
悠涉千里未知何時旋
浩浩長河水九折東北流晨夜赴滄海海流亦何抽遠
適萬里道歸来未有由臨河累(一作竟)太息五内懷傷憂
鬭雞
戚戚懷不樂無以釋勞勤兄弟游戲場命駕迎衆賓二
部分曹伍羣雞煥以陳䨇距解長緤飛踊超敵倫芥羽
張金距連戰何繽紛從朝至日夕勝負尚未分專場驅
衆敵剛捷逸等羣四坐同休贊賓主懷悦欣博奕非不
樂此戲世所珍
應璩(字休璉瑒之弟博學好屬文明帝時歴官散騎常侍齊王即位稍遷侍中大將軍長史曹爽多)
(違法度璩為詩以諷焉其言雖頗諧然多切時要後為侍中典著作嘉平四年卒詩品曰璩詩祖)
(襲魏文善為古語指事殷勤雅意深篤得詩人激刺之旨至於濟濟今日所華靡可諷詠焉)
百一詩三首
下流不可處君子慎厥初名高不宿著易用受侵誣前
者隳官去有人適我閭田家無所有酌醴焚枯魚問我
何功德三入承明廬所占於此土是謂仁智居文章不
經國筐箧無尺書用等稱才學往往見歎譽避席跪自
陳賤子實空虚宋人遇周客慙媿靡所如
年命在桑榆東岳與我期長短有常會遲速不得辭斗
酒多為樂無為待来兹室廣致凝隂臺高来積陽奈何
季世人侈靡在宫牆飾巧無窮極土木被朱光徵求傾
四海雅意猶未康
子弟可不慎慎在選師友師友必長德中才可進誘(闕)
(丹陽集曰楚國先賢傳言應璩作百一詩譏切時事徧以示在事者皆怪愕以為應焚棄之及觀文選所)
(載璩百一篇略不及時事又郭茂倩襍體詩載百一詩五篇皆璩所作首篇言馬子侯觧音律而以陌上)
(桑為鳳將雛二篇傷翳桑二老無以葬妻子而巳無宣孟之德可以賙其急三篇言老人自知桑榆之景)
(斗酒自勞不肯為子孫積財末篇即文選所載是也第四篇似有風諫所謂苟欲娱耳目快心樂腹腸我)
(躬不悦歡安能慮死亡此豈非所謂應焚棄之詩乎方是時曹爽事多違法璩為爽長史切諫其失如此)
(所謂百一者庶幾百分有一補於爽也)
雜詩三首(廣文選作應瑒今依藝文作應璩)
細微可不慎隄潰自蟻穴(一作隟)腠理蚤從事安復勞鍼
石哲人覩未形愚夫闇明白曲突不見賓燋爛為上客
思願獻良規江海倘不逆狂言雖寡善猶有如雞跖(一作)
(肋)雞跖食不已齊王為肥澤
散騎常師友朋(疑作朝)夕進規獻侍中主㗋舌萬機無不
亂尚書統庶事官人乘(疑作秉)法憲彤管弭納言貂璫表
武弁出入承明廬車服一何煥三寺齊榮秩百僚所瞻
願(以下二首見藝文)
少壯面目澤長老顔色麤麤醜人所惡拔白自洗蘇(闕)
三叟
古有行道人陌上見三叟年各百餘歲相與鋤禾莠住
車問三叟何以得此夀上叟前致辭室中婦麤醜中叟
前致辭量腹節所受下叟前致辭夜卧不覆首要哉三
叟言所以能長久
應瑗(唐藝文志有應瑗志十卷)
襍詩(見初學記)
貧子語窮兒無錢可把撮耕自不得粟采彼北山葛簞
瓢恒自在無用相呵喝
阮瑀(字元瑜陳留人少受學於蔡邕曹操辟為司空軍謀祭酒管記室後為倉曹掾屬建安十七年)
(卒)
駕出北郭門行
駕出北郭門馬樊不肯馳下車步踟蹰(一作躑躅)仰折枯楊
枝顧聞丘林中噭噭有悲啼借問啼者出何為乃如斯
親母舍我歿後母憎孤兒饑寒無衣食舉動鞭捶施骨
消肌肉盡體若枯樹皮臧我空室中父還不能知上冡
察故處存亡永别離親母何可見淚下聲正嘶棄我于
此間窮厄豈有貲傳告後代人以此為眀規
琴歌
(魏書曰太祖雅聞瑀名辟之不應乃逃入山中太祖使人焚山得瑀太祖時征長安大延賓客怨瑀)
(不與語使就技人列瑀善解音能鼔琴撫絃而歌為曲既捷音聲殊妙太祖大悦)
奕奕天門開大魏應期運青蓋巡九州在東西人怨士
為知己死女為悦者玩恩義苟潛暢他人焉能亂
詠史詩二首
誤哉秦穆公身沒從三良忠臣不違命隨軀就死亡低
頭闚壙戶仰視日月光誰謂此何處恩義不可忘路人
為流涕黃鳥鳴高桑
燕丹養勇士荆軻為上賓圖擢盡匕首長驅西入秦素
車駕白馬相送易水津漸離擊筑歌悲聲感路人舉坐
同咨嗟嘆氣若青雲
襍詩二首
臨川多悲風秋日苦清凉客子易為戚感(一作對)此用哀
傷攬衣起躑躅上觀心與房三星守故次明月未收光
雞鳴當何時朝晨尚未央還坐長歎息憂憂安可忘
我行自凛秋季冬乃来歸置酒高堂上友朋集光輝念
當復離别涉路險且夷思慮益惆悵淚下沾裳衣
七哀詩
丁年難冄遇富貴不重来良時忽一過身體為土灰冥
冥九泉室漫漫長夜臺身盡氣力索精魂靡所能(今本作迴)
嘉殽設不御旨酒盈觴杯出壙望故鄉但見蒿與莱
隱士
四皓潛南岳老莱竄河濱顔回樂陋巷許由安賤貧伯
夷餓首陽天下歸其仁何患處貧苦但當守明真
苦雨
苦雨滋玄冬引日彌且長丹墀自殲殪深樹猶沾裳客
行易感悴我心摧巳傷登臺望江沔陽矦沛洋洋
失題(藝文老部)
白髮隨櫛墮未寒思厚衣四支易懈倦行步益疎遲常
恐時歲盡魂魄忽高飛自知百年後堂上生旅葵
公讌(見初學記)
陽春和氣動賢主以崇仁布惠綏人物降愛常所親上
堂相娱樂中外奉時珍五味風雨集杯酌若浮雲(闕)
怨詩
民生受天命漂若河中塵雖稱百齡夀孰能應此身猶
獲嬰凶禍流落(一作流離)恒苦心(闕)
繆襲(字熙伯東海蘭陵人有才學多所叙述官至侍中尚書光祿勲文章志曰襲辟御史大夫府歷)
(事魏四世正始六年卒)
魏鼔吹曲十二首
楚之平
(晉書樂志曰改漢朱鷺為楚之平言魏也古今樂錄作初之平)
楚之平義兵征神武奮金鼓鳴邁武德揚洪名漢室微
社稷傾皇道失桓與靈閹宦熾羣雄爭邊韓起亂金城
中國擾無紀經赫武皇起旗旌麾天下天下平濟九州
九州寧創武功武功成越五帝邈三王興禮樂定紀綱
普日月齊輝光
戰滎陽
(改漢思悲翁為戰滎陽言曹公也)
戰滎陽汴水陂戎士憤怒貫甲馳陣未成退徐滎二萬
騎塹壘平戎馬傷六軍驚勢不集衆幾傾白日沒時晦
冥顧中牟心屏營同盟疑計無成頼我武皇萬國寧
獲吕布
(改漢艾如張為獲吕布言曹公東圍臨淮生擒吕布也)
獲吕布戮陳宫芟夷鯨鯢驅騁羣雄囊括天下運掌中
克官渡
(改漢上之回為克官渡言曹公與袁紹戰破之於官渡也)
克紹官渡由白馬僵屍流血被原野賊衆如犬羊王師
尚寡沙塠傍風飛揚轉戰不利士卒傷今日不勝後何
望土山地道不可當卒勝大捷震冀方屠城破邑神武
遂章
舊邦
(改漢翁離為舊邦言曹公勝袁紹於官渡還譙收藏死亾士卒也)
舊邦蕭條心傷悲孤魂翩翩當何依遊士戀故涕如摧
兵起事大令願違傳求親戚在者誰立廟置後魂來歸
定武功
(改漢戰城南為定武功言曹公初破鄴城武功之定始乎此也)
定武功濟黃河河水湯湯旦暮有横流波袁氏欲衰兄
弟尋干戈決漳水水流滂沱嗟城中如流魚誰能復顧
室家計窮慮盡求来連和和不時心中憂戚賊衆内潰
君臣奔北拔鄴城奄有魏國王業艱難覽觀古今可為
長歎
屠柳城
(改漢巫山高為屠柳城言曹公越北塞歴白檀破三郡烏桓於柳城也)
屠柳城功誠難越度隴塞路漫漫北踰岡平但聞悲風
正酸蹋頓授首遂登白狼山神武熱海外永無北顧患
平南荆
(改漢上陵為平南荆言曹公南平荆州也)
南荆何遼遼江漢濁不清菁茅久不貢王師赫南征劉
琮據襄陽賊備屯樊城六軍廬新野金鼓震天庭劉子
面縛至武皇許其成許與其成撫其民陶陶江漢間普
為大魏臣大魏臣向風思自新思自新齊功古人在昔
虞與唐大魏得與均多選忠義士為㗋脣天下一定萬
世無風塵
平關中
(改漢將進酒為平關中言曹公征馬超定關中也)
平關中路向潼濟濁水立高墉鬭韓馬離羣凶選驍騎
縱兩翼虜崩潰級萬億
應帝期
(改漢有所思為應帝期言文帝以盛德受命應運期也)
應帝期於昭我文皇歷數承天序龍飛自許昌聰明昭
四表恩德動遐方星辰為垂耀日月為重光河洛吐符
瑞草木挺嘉祥麒麟步郊野黃龍游津梁白虎依山林
鳳凰鳴高岡考圖定篇籍功配上古羲皇羲皇無遺文
仁聖相因循期運三千歲一生聖明君堯授舜萬國萬
國皆附親四門為穆穆教化常如神大魏興聖與之為
鄰
邕熙
(改漢芳樹為邕熙言魏氏臨其國君臣邕穆庶績咸熙也)
邕熙君臣念德天下治登帝道獲瑞寳頌聲竝作洋洋
浩浩吉日臨高堂置酒列名倡歌聲一何紆餘襍笙簧
八音諧有紀綱子孫永建萬國夀考樂無央
太和
(改漢上邪為太和言明帝繼體承統太和改元德澤流布也)
惟太和元年皇帝踐祚聖且仁德澤為流布災蝗一時
為絶息上天時雨露五穀滋(宋書作溢)田疇四民相率遵軌
度事務澂清天下獄訟察以情元首明魏家如此那得
不太平
挽歌
生時遊國都死沒棄中野朝發高堂上暮宿黃泉下白
日入虞淵懸車息駟馬造化雖神明安能復存我形容
稍歇滅齒髮行當墮自古皆有然誰能離此者
繁欽(字休伯文才機辨少得名於汝潁為丞相主簿建安二十三年卒)
贈梅公明詩
瞻我北園有條者桑遘此春景既茂且長氤氲吐葉柔
潤有光黃條蔓衍青鳥来翔日月其邁時不可忘公子
瞻旃勲名乃彰
遠戍勸戒詩
肅將王事集此揚土凡我同盟既文既武郁郁桓桓有
規有矩務在和光同塵共垢各竟其心為國蕃輔誾誾
行行(一作衎衎)非法不語可否相濟闕則云補
蕙詠
蕙草生山北托身失所依植根隂崖側夙夜懼危頽寒
泉浸我根淒風常徘徊三光照八極獨不蒙餘暉葩葉
永彫悴凝露不暇晞百草(一作卉)皆含榮巳獨失時姿比
我英芳發鶗鴂鳴巳哀
定情詩
我出東門遊邂逅承清塵思君即幽房侍寢執衣巾時
無桑中契迫此路側人我既媚君姿君亦悦我顔何以
致拳拳綰臂䨇金環何以致殷勤約指一雙銀何以致
區區耳中䨇明珠何以致叩叩香囊繫肘後何以致契
闊繞腕䨇跳脱何以結恩情美玉綴羅纓何以結中心
素縷連䨇鍼何以結相於(一作投)金薄畫搔頭何以慰别
離耳後瑇瑁釵何以答歡悦紈素三條裾何以結愁悲
白絹䨇中衣與我期何所乃期東山隅日旰兮不来谷
風吹我襦遠望無所見涕泣起踟蹰與我期何所乃期
山南陽日中兮不来飄風吹我裳逍遥莫誰覩望君愁
我腸與我期何所乃期西山側日夕兮不来躑躅長歎
息遠望凉風至俯仰正衣服與我期何所乃期山北岑
日暮兮不来淒風吹我襟望君不能坐悲苦愁我心愛
身以何為惜我華色時中情既欵欵然後尅密期褰衣
躡茂草謂君不我欺厠此醜陋質徙倚無所之自傷失
所欲淚下如連絲
槐樹詩
嘉樹吐翠葉列在䨇闕涯旖旎隨風動柔色紛陸離(闕)
襍詩
世俗有險易時運有盛衰老氏和其光蘧瑗貴可懷(闕)
吳質(字季重濟隂人以文才為文帝所善官至振威將軍假都督河北諸軍事封列侯太和四年入)
(為侍中卒諡曰威侯)
思慕詩
(文章叙錄曰文帝崩吴質思慕作詩云)
愴愴懷殷憂殷憂不可居徙倚不能坐出入步踟蹰念
蒙聖主恩榮爵與衆殊自謂永終身志氣甫當舒何意
中見棄棄我就黃壚煢煢靡所恃淚下如連珠隨沒無
所益身死名不書慷慨自俛仰庶幾烈丈夫
邯鄲淳(一名竺字子淑博學有才初平時從三輔客荆州荆州内附太祖素聞其名召見甚敬異)
(之時五官將博延英儒因啓淳欲使在文學會臨菑侯植亦求淳太祖遣淳詣植黃初初以淳為博)
(士給事中)
答贈詩
我受上命来隨臨菑與君子處曾未盈期見召夲朝駕
言趣期羣子重離首命于時餞我路隅贈我嘉辭既受
德音敢不答之余惟薄德既局且鄙見養賢侯於今四
祀既庇西伯永誓沒齒今也被命義在不俟瞻戀我侯
又慕君子行道遲遲體逝情止豈無好爵懼不我與聖
主受命千載一遇攀龍附鳳必在初舉行矣去矣别易
會難自強不息人誰獲安願子大夫勉簣成山天休方
至萬福爾臻
杜摰(字德魯河東人初署司徒軍謀吏後舉孝廉除郎中轉補校書)
贈毌邱儉
(文章叙錄曰摰與母邱儉鄉里相親故為詩與儉求仙人藥一丸欲以相感切儉求助也儉答以詩)
(然摰竟不得遷卒于祕書)
騏驥馬不試婆娑槽櫪間壯士志未伸坎軻多辛酸伊
摰為媵臣吕望身操竿夷吾困商販甯戚對牛歎食其
處監門淮隂飢不餐買臣老負薪妻叛呼不還釋之宦
十年位不增故官才非八子倫而與齊其患無知不在
此袁盎未有言被此萬病久榮衛動不安聞有韓衆藥
信来給一丸
贈毌邱荆州(載初學記)
鵠飛舉萬里一飛翀昊蒼翔高志難得離鴻失所望
毋邱儉(字仲恭河東聞喜人初為平原侯文學累遷荆州刺史徙幽州刺史討公孫淵定遼東進)
(封安邑侯高句驪數侵叛儉討之有功遷鎮東將軍都督揚州與揚州刺史文欽矯太后詔討大將)
(軍司馬師兵敗遇害)
答杜摰
鳳鳥翔京邑哀鳴有所思才為聖世出德音何不怡八
子未際遇今者遭明時胡康出壠畆楊偉無根基飛騰
沖雲天奮迅協光熙駿驥骨法異伯樂觀知之但當飬
羽翮鴻舉必有期體無纖微疾安用問良醫聫翩輕栖
集還為燕雀嗤(此四句疑錯互)韓衆藥雖良恐便不能治悠悠
千里情薄言答嘉詩信心感諸中中賞不在辭
何晏(字平叔南陽宛人尚主又好色故黃初時無所事任正始中曹爽用為中書主選舉宿舊者多)
(得濟拔為司馬宣王所誅)
擬古
(名士傳曰是時曹爽輔政識者慮有危機晏有重名與魏姻戚内雖懷憂而無復退也著五言詩以)
(言志)
䨇鶴(世說作鴻鵠)比翼遊羣飛戲太清常恐失(世說作入)網羅憂
禍一旦并豈若集五湖順流唼浮萍逍遥放志意(世說作永)
(寧曠中懷)何為怵惕驚
失題(見初學萍部)
轉蓬去其根流飄從風移芒芒四海涂悠悠焉可彌願
為浮萍草託身寄清池且以樂今日其後非所知
左延年(晉書樂志曰黃初中左延年以新聲被寵)
秦女休行
步出上西門遥望秦氏廬秦氏有好女自名為女休休
(一作始)年十四五為宗行報讐左執白楊刅右據宛魯矛
讐家便東南仆僵秦女休女休西上山上山四五里關
吏呵問女休女休前置(一作致)詞平生為燕王婦於今為
詔獄囚平生衣參差當今無領襦明知殺人當死兄言
怏怏弟言無道憂女休堅詞為宗報讐死不疑殺人都
市中徼我都巷西丞卿羅(一作列字)東向坐女休悽悽曳梏
前兩徒夾我持刀刀五尺餘刀未下朣朧擊鼔赦書下
從軍行
(古今樂錄曰王僧虔云荀錄所載左延年苦哉一篇今不傳)
苦哉邊地人一歲三從軍三子到燉煌二子詣隴西五
子遠鬭去五婦皆懷身(闕)
又(見初學記)
從軍何等樂一驅乘䨇駁鞍馬照人白龍驤自動作
程曉(字季明衛尉安鄉侯昱之孫以祖功分封列侯嘉平中為黃門侍郎遷汝南太守古文苑作)
(晉人)
贈傅休奕詩
煢煢獨夫寂寂静處酒不盈觴肴不掩爼厥客伊何許
由巢父厥醴伊何玄酒瓠脯(闕)
又贈傅休奕
三光飛景玉衡代邁龍集甲子四時成歲權輿授代除
陳蕩穢元服初嘉萬福咸會赫赫應門嚴嚴朱闕羣后
揚揚庭燎晳晳(闕)
嘲熱客
平生三伏時道路無行車閉門避暑卧出入不相過今
世(一作只今)褦襶子觸熱到人家主人聞客来顰蹙柰此何
謂當起行去安坐正咨嗟(歲時作䠊跨)所說無一急&KR0689;唅一
何多疲&KR2921;向之久甫問君極那搖扇髀中疾(一作痛)流汗
正滂沲莫謂為小事亦是一大瑕傳戒諸高明熱行宜
見呵
秦宓
遠遊
遠遊何所見所見邈難紀巖穴非我鄰林麓無知已虎
則豹之兄鷹則鷂之弟困獸走環岡飛鳥驚巢起猛氣
何咆厲隂風起千里遠遊長太息太息遠遊子
焦先(字孝然河東人也常食白石以分與人熟煮如芋食之日日入山伐薪以施人及魏受禪湄河)
(之濱結草為菴獨止其中太守董經往視之不肯語經益以為賢或忽老忽少後與人别去不知所)
(適)
祝衂歌(高士傳)
(魏伐吳有竊問隐士焦先先不應謬歌後魏軍敗人推其意牂羊指吴羖䍽指魏也)
祝衂祝衂非魚非肉更相追逐本為殺牂羊更殺羖䍽
古詩紀卷二十七
