古詩紀卷二十四明馮惟訥撰
魏第四
陳思王植
詩
上責躬詩
(魏志曰黃初四年植朝京都上疏并獻詩二首)
於穆顯考時惟武皇受命于天寧濟四方朱旗所拂九
土披攘玄化滂流荒服来王超商越周與唐比蹤篤生
我皇奕世載聰武則肅烈文則時雍受禪于(魏志作炎)漢君
臨萬邦萬邦既化率由舊則廣命懿親以藩王國帝曰
爾侯君兹青土奄有海濱方周于魯車服有輝旗章有
叙濟濟雋乂我弼我輔伊予小子恃龍驕盈舉挂時網
動亂國經作藩作屛先軌是隳傲我皇使犯我朝儀國
有典刑我削我絀(集作黜)將寘于理元兇是率明明天子
時惟篤類(一作時篤同類)不忍我刑㬥之朝肆違彼執憲哀予
小臣(一作子)改封兗邑于河之濱股肱弗置有君無臣荒
淫之闕誰弼予身煢煢僕夫于彼冀方嗟予小子乃罹
斯殃赫赫天子恩不遺物冠我玄冕要我朱紱光光大
(一作天)使我榮我華剖符授玉(一作册)王爵是加仰齒金璽
俯執聖策皇恩過隆祗承怵惕咨我小人頑兇是嬰逝
慙陵墓存愧闕庭匪敢傲德實恩是恃威靈改加足以
沒齒昊天罔極生(魏志作性)命不圖常懼顛沛抱罪黃壚願
蒙矢石建旗東嶽庶立毫釐微功自贖危軀授命知足
免戾甘赴江湘奮戈吳越天啓其衷得會京畿遲奉聖
顔如渴如饑心之云慕愴矣其悲天高聽卑皇肻照微
應詔詩
肅承明詔應會皇都星陳夙駕秣馬脂車命彼掌徒肅
我征旅朝發鸞臺夕宿蘭渚芒芒原隰祁祁士女經彼
公田樂我稷黍爰有樛木重隂匪息雖有餱糧饑不遑
食望城不過面邑不游僕夫警策平路是由玄駟藹藹
揚鑣漂沫流風翼衡輕雲承盖涉澗之濱緣山之隈遵
彼河滸黃坂是階西躋關谷或降或升騑驂倦路載寢
載興將朝聖皇匪敢晏寧弭節長騖指日遄征前驅舉
燧後乘抗旌輪不輟運鑾無廢聲爰暨帝室税此西墉
嘉詔未賜朝覲莫從仰曕城國俯惟闕庭長懷永慕憂
心如酲
朔風詩(五章)
仰彼朔風用懷魏都願騁代馬倏忽北徂凱風永至思
彼蠻方願隨越鳥飜飛南翔
四氣代謝懸景運周别如俯仰脱若三秋昔我初遷朱
華未晞今我旋止素雪云飛
俯降千仞仰登天阻風飄蓬飛載離寒暑千仞易陟天
阻可越昔我同袍今永乖别
子好芳草豈忘爾貽繁華將茂秋霜悴之君不垂眷豈
云其誠秋蘭可喻桂樹冬榮
絃歌蕩思誰與銷憂臨川慕思何為(去聲)泛舟豈無和樂
游非我隣誰忘泛舟愧無榜(音逬又音謗)人
矯志詩
芝桂雖芳(今本作芳樹雖香)難以餌烹尸位素餐難以成名磁
石引鐡於金不連大朝舉士愚不聞焉抱璧塗乞無為
貴寳履仁遘禍無為貴道鴛雛遠害不羞卑棲靈虬避
難不耻汚泥都蔗雖丼杖之必折巧言雖美用之必滅
濟濟唐朝萬邦作孚(闕)逄蒙雖巧必得良弓聖(藝文作賢)主
雖知必得(藝文作亦待)英雄螳螂見歎齊士輕戰越王軾蛙
國以死獻道遠知驥世偽知賢覆之幬之順天之矩澤
如凱風惠如時雨口為禁闧舌為發機門機之闓楛矢
不追
元會詩
(晉禮志漢儀有正會禮正旦受賀公侯以下執贄都来庭二千石以上升殿稱萬歲後作樂燕饗魏帝)
(鄴正會文昌殿用漢儀)
初歲元祚吉日惟良乃為嘉會宴此高堂衣裳鮮潔黼
黻玄黃珍膳雜遝充溢圓方俯視文軒仰瞻華梁願保
兹善(一作喜)千載為常歡笑盡娛樂哉未央皇室(一作家)榮
貴壽考無疆
閨情
有美一人被服纖羅妖姿豔麗蓊若春華紅顔韡曄雲
髻嵯峩彈琴撫節為我絃歌清濁齊均既亮且和取樂
今日遑恤其他
公宴詩
公子敬愛客終宴不知疲清夜遊西園飛盖相追隨明
月澄清影列宿正參差秋蘭被長坂朱華冐綠池潜魚
躍清波好鳥鳴高枝神飈接丹轂輕輦隨風移飄颻放
志意千里長若斯
侍太子坐
白日曜青春時雨静飛塵寒冰辟炎景(一作氣)凉風吹我
身清體盈金觴餚饌縱横陳齊人進竒(一作嘉)樂歌者出
西秦翩翩我公子機巧忽若神
贈徐幹
驚風飄白日忽然歸西山圓景光未滿衆星燦以繁志
士營世業小人亦不閒聊且夜行游游彼雙闕間文昌
鬱雲興迎風高中天春鳩鳴飛棟流猋激櫺軒顧念蓬
室士貧賤誠足憐薇藿弗充虛皮褐猶不全慷慨有悲
心興文自成篇寳棄怨何人和氏有其愆彈冠俟知已
知己誰不然良田無晚歲膏澤多豐年亮懷璠璵美積
久德愈宣親交義在敦申章復何言
贈丁儀
(集云與都亭侯丁翼今云儀誤也魏略曰丁儀字正禮太祖辟為掾)
初秋涼氣發庭樹微銷落凝霜依玉除清風飄飛閣朝
雲不歸山霖雨成川澤黍稷委疇隴農夫安所穫在貴
多忘賤為恩誰能博狐白足禦冬焉念無衣客思慕延
陵子寳劔非所惜子其寧爾心親交義不薄
贈王粲
端坐苦愁思攬衣起西游樹木發春華清池激長流中
有孤鴛鴦哀鳴求匹儔我願執此鳥惜哉無輕舟欲歸
忘故道顧望但懷愁悲風鳴我側羲和逝不留重隂潤
萬物何懼澤不周誰令君多念自使懷百憂
又贈丁儀王粲
從軍度函谷驅馬過西京山岑高無極涇渭揚濁清壯
哉帝王居佳麗殊百城員闕出浮雲承露槩泰淸皇佐
揚天惠四海無交兵權家雖愛勝全國為令名君子在
末位不能歌德聲丁生怨在朝王子歡自營歡怨非真
則中和誠可經
贈丁翼
(文士傳曰翼字敬禮儀之弟也為黃門侍郎)
嘉賓填城闕豐膳出中厨吾與二三子曲宴此城隅秦
箏發西氣齊瑟揚東謳肴来不虛歸觴至反無餘我豈
狎異人朋友與我俱大國多良材譬海出眀珠君子義
休偫小人德無儲積善有餘慶榮枯立可湏滔蕩固大
節時俗多所拘君子通大道無願為世儒
贈白馬王彪(七章)
序曰黃初四年正月白馬王任城王與余俱朝京師
會節氣到洛陽任城王薨至七月與白馬王還國後
有司以二王歸蕃道路宜異宿止意毒恨之盖以大
别在數日是用自剖與王辭焉憤而成篇(魏志曰楚王彪字朱)
(虎武帝子也初封白馬王後徙封楚集曰於圈城作)
謁帝承眀廬逝將歸舊疆清晨發皇邑日夕過首陽伊
洛廣(一作曠)且深欲濟川無梁汎舟越洪濤怨彼東路長
顧瞻戀城闕引領情内傷
太谷何寥廓山樹鬱蒼蒼霖雨泥我塗流潦浩縱横中
逵絶無軌改轍登高岡修坂造雲日我馬玄以黃
玄黃猶能進我思鬱以紆鬱紆將何念(今本作難進)親愛在
離居本圖相與偕中更不克俱鴟梟鳴衡軛豺狼當路
衢蒼蠅間白黑讒巧反(今本作令)親疎欲還絶無蹊攬轡止
踟蹰
踟蹰亦何留相思無終極秋風發微涼寒蟬鳴我側原
野何蕭條白日忽西匿歸鳥赴喬林翩翩厲羽翼孤獸
走索羣銜草不遑食感物傷我懷撫心長太(魏志作歎)息
太息將何為天命與我違奈何念同生一往形不歸孤
魂翔故域靈柩寄京師存者忽復(一作已)過亡沒身自衰
人生處一世去若朝露晞年在桑榆間影響不能追自
顧非金石咄唶(志作咤)令心悲
心悲動我神棄置莫復陳丈夫志四海萬里猶比隣恩
愛苟不虧在遠分日親何必同衾幬然後展殷勤憂思
成疾疢無乃兒女仁倉卒骨肉情能不懷苦辛
苦辛何慮思天命信可疑虛無求列仙松子久吾欺變
故在斯湏百年誰能持離别永無會執手將何時王其
愛玉體俱享黃髮期收淚即長路(志作塗)援筆從此辭
送應氏詩二首
步登北邙阪遥望洛陽山洛陽何寂寞宫室盡燒焚垣
墻皆頓擗荆棘上參天不見舊耆老但覩新少年側足
無行徑荒疇不復田游子久不歸不識陌與阡中野何
蕭條千里無人煙念我平常居(一作平生親)氣結不能言
清時難屢得嘉會不可常天地無終極人命若朝霜願
得展嬿婉我友之朔方親昵竝集送置酒此河陽中饋
豈獨薄賓飲不盡觴愛至望苦深豈不愧中腸山川阻
且遠别促會日長願為比翼鳥施翮起高翔
三良詩
功名不可為忠義我所安秦穆先下世三臣皆自殘生
時等榮樂既沒同憂患誰言捐軀易殺身誠獨難攬涕
登君墓臨穴仰天歎長夜何冥冥一往不復還黃鳥為
悲鳴哀哉傷肺肝
遊仙詩
人生不滿百戚戚(一作歲歲)少歡娱意欲奮六翮排霧凌紫
虛蟬脱同松喬翻跡登鼎湖翺翔九天上騁轡遠行遊
東觀扶桑曜西臨弱水流北極玄天(一作登玄)渚南翔陟丹
丘
雜詩七首
高臺多悲風朝日照北林之子在萬里江湖迥且深方
舟安可極離思故難任孤鴈飛南游過庭長哀吟翹思
慕遠人願欲托遺音形影忽不見翩翩傷我心
轉蓬離本根飄颻隨長風何意廻飈舉吹我入雲中高
高上無極天路安可窮類此游客(一作流宕)子捐軀遠從戎
毛褐不掩形薇藿常不充去去莫復道沈憂令人老
西北有織婦綺縞何繽紛明晨秉機杼日昃不成文太
息終長夜悲嘯入青雲妾身守空閨良人行從軍自期
三年歸今已歷九春飛(玉臺作孤)鳥遶樹翔噭噭鳴索羣願
為南流景馳光見我君
南國有佳人容華若桃李朝游江北岸夕宿瀟湘沚時
俗薄朱顔誰為發皓齒俛(一作俯)仰歲將暮榮耀難久恃
僕夫早嚴駕吾將遠行游遠游欲何之吳國為我仇將
騁萬里途東路安足由江介多悲風淮泗馳急流願欲
一輕濟惜哉無方舟閒居非吾志丼心赴國憂
飛觀百餘尺臨牖御櫺軒遠望周千里朝日見平原烈
士多悲心小人媮自閒國讎亮不塞丼心思喪元拊劒
西南望思欲赴太山絃急悲聲發聆我慷慨言
攬衣出中閨逍遥步兩楹閒房何寂寞緣草被階庭空
室(一作穴)自生風百鳥翩南征春思安可忘憂戚與我并
佳人在遠道妾身單且煢歡會難再遇芝蘭不重榮人
皆棄舊愛君豈若平生寄松為女蘿依水如浮萍齎身
奉衿帶朝夕不墮傾儻終顧盻恩(一作儻能終顧盻)永副我中
情
七哀詩(玉臺作雜詩樂府作怨歌行本辭)
明月照高樓流光正徘徊上有愁思婦悲歎有餘哀借
問歎者誰言是蕩子妻君行踰十年孤妾常獨棲君若
清路塵妾若濁水泥浮沈各異勢會合何時諧願為西
南風長逝入君懷君懷良不開賤妾當何依
情詩(玉臺作雜詩)
微隂翳陽景清風飄我衣遊魚潜綠水翔鳥薄天飛眇
眇客行士遥役不得歸始出嚴霜結今来白露晞遊子
歎黍離處者歌式微慷慨對嘉賓悽愴内傷悲
喜雨詩
天覆何彌廣苞育此羣生棄之必憔悴惠之則滋榮慶
雲從北来鬱述西南征時雨中夜降長雷周我庭嘉種
盈膏壤登秋畢有成
失題(見藝文鶴部)
雙鶴俱遨遊相失東海傍雄飛竄北朔雌驚赴南湘棄
我交頸歡離别各異方不惜萬里道但恐天網張
七步詩(夲集不載)
(世說新語曰文帝嘗令東阿王七步中作詩不成者行大法應聲便為詩云云帝有慙色)
煮豆持作羹漉豉以為汁箕在釡下然豆在釡中泣本
是同根生相煎何太急(一作煑豆燃豆箕豆在釡中泣本是同根生相煎何大急)
離友詩二首(并序)
鄉人有夏侯威者少有成人之風余尚其為人與之
昵好王師振旅送余於魏邦心有眷然為之隕涕乃
作離友之詩其辭曰
王旅遊兮背故鄉彼君子兮篤人綱媵余行兮歸朔方
馳原隰兮尋舊疆車(一作我車)載奔兮馬繁驤涉浮濟兮泛
輕航迄魏都兮息蘭房展宴好兮惟樂康
涼風蕭兮白露滋木感氣兮條葉辭臨淥水兮登重基
折秋華兮采靈芝尋永歸兮贈所思感離隔兮會無期
伊鬱悒兮情不怡(本集止載前一首今考藝文附入隂初學記載二句云日匿景兮天微)
(經迥路兮造北林當别有一首也)
闕文
妬詩
嗟爾同衾曾不是志寧彼冶容安此妬忌
髑髏詩
牢落冥寞與道相駈隐然長寢其樂無踰
豔歌
出自薊北門遥望胡池桑枝枝自相值葉葉自相當
樂府
墨出青松煙筆出狡兔翰古人感鳥跡文字有改判
芙蓉池
逍遥芙蓉池翩翩戲輕舟南楊棲䨇鵠北柳有鳴鳩
言志
慶雲未時興雲龍潜作魚神鸞失其儔還從燕雀居
雜詩
悠悠遠行客去家千餘里出亦無所之入亦無所止浮
雲翳日光悲風動地起
古詩紀卷二十四
