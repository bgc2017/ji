古詩紀卷六十五明馮惟訥撰
宋第十一
郊廟歌辭
宋南郊登歌三首顔延之
(宋書樂志曰文帝元嘉二十二年詔顔延之造天地郊夕牲迎送神饗神雅樂登歌三篇)
夕牲歌
夤威寳命嚴恭帝祖表海炳岱(選作炳海表岱)系唐胄楚靈鑒
濬(選作睿)文民屬睿武奄受敷錫宅中拓宇亘地稱皇罄
天作主月竁来賓日際奉土開元首正禮交樂舉六典
聯事九官列序有牷在滌有潔在俎以&KR1002;王衷以答神
祜
迎送神歌
維聖饗帝維孝饗(樂府作飬)親皇乎備矣有事上春禮行宗
祀敬達郊禋金枝中樹廣樂四陳陟配在京降德在民
奔精照夜高燎煬晨隂明浮爍沈禜(音詠)深淪告成大報
受釐元神月御按節星驅扶輪遥興遠駕(樂府作舉)燿燿振
振
饗神歌
營泰畤定天衷思心睿謀筮從建表蕝設郊宫田燭置
爟火通㦄元旬律首吉飾紫壇坎列室中星兆六宗秩
乾宇晏地區謐大孝昭祭禮供牲日展盛自躬具陳器
備禮容形儛綴被歌鍾望帝閽聳神蹕靈之来辰光溢
潔粢酌娱太一明煇夜華晳日祼既始獻又終煙薌鬯
報清穹饗宋德祚王功休命永福履充
宋明堂歌九首謝莊
(通典曰孝武建元元年使謝莊造郊廟舞樂明堂諸樂歌詩南齊書樂志曰明堂辭五帝漢郊祀歌)
(皆四言宋孝武使謝莊造辭莊依五行數木數用三火數用七土數用五金數用九水數用六周頌)
(我將祀文王言皆四其一句五一句七莊歌太祖亦無定句)
迎神歌(宋書曰依漢郊祀四句一轉韻後送神歌放此)
地紐謐乾樞回華盖動紫微開旌蔽日車若雲駕六龍
乘絪緼曄帝京輝天邑聖祖降五靈集構瑤戺聳珠簾
漢拂幌月棲檐舞綴暢鍾石融駐飛景鬱行風懋粢盛
潔牲牷百禮肅羣司虔皇德遠大孝昌貫九幽洞三光
神之安解玉鑾景福至萬㝢歡
登歌
雍臺辨朔澤宫練辰(一作服)潔火夕照明水朝陳六瑚賁
室八羽華庭昭事先聖懷濡上靈肆夏戒敬升歌發德
永固鴻基以綏萬國
歌太祖文皇帝(宋書曰依周頌體)
維天為大維聖祖是則辰居萬㝢綴旒下國内靈八輔
外光四瀛蒿宫仰蓋日館希旌複殿留景重檐結風刮
楹接緯達響承虹設業設虡在王庭肇禋祀克配乎靈
我將我享維孟之春以孝以敬以立我烝民
歌青帝(三言依木數)
參映夕駟照晨靈乘震司青春鴈將向桐始蕤柔風舞
暄光遲萌動達萬品新潤無際澤無垠
歌赤帝(七言依火數)
龍精初見大火中朱光北至圭景同帝在在離寔司衡
水雨方降木槿榮庶物盛長咸殷阜恩覃四冥被九有
歌黃帝(五言依土數)
履建(宋書作艮)宅中㝢司繩御(宋作總)四方裁化遍寒燠布政
周炎涼景麗條可結霜明冰可折凱風扇朱辰白雲流
素節分至乘結(宋作涇)晷啓閉集恒度帝運緝萬有皇靈
澄國步
歌白帝(九言依金數)
百川如鏡天地爽且明雲冲氣舉德盛在素精木葉初
下洞庭始揚波夜光徹地飜霜照懸河庶類收成歲功
行欲寧浹地奉渥罄宇承秋(宋作帝)靈
歌黑帝(六言作水數)
歲月既晏方馳靈乘坎德司規玄雲合晦鳥(一作歸)路白
雲(一作雪)繁亘天涯雷在地時未光餙國典閉關梁四節
遍萬物殿福九域祚八鄉晨晷促夕漏延太隂極微陽
宣鵲將巢冰已解氣濡水風動泉
送神歌
藴禮容餘樂度靈方留景欲暮開九重肅五達鳳參差
龍已沫雲既動河既梁萬里照四空香神之車歸清都
琁庭寂玉殿虛濬化凝孝風熾顧靈心結皇思
宋宗廟登歌八首王韶之
(宋書樂志曰武帝永初中詔廟樂用王韶之所造七廟登歌七首又有七廟享神登歌一首并以歌)
(章太后其辭亦韶之造)
北平府君歌
綿綿遐緒明昭載融漢德未遠堯有遺風於穆皇祖永
世克隆本支惟慶貽厥靡竆
相國掾府君歌
乃立清廟清廟肅肅乃備(一作脩)禮容禮容穆穆顯允皇
祖昭是嗣服錫茲繁祉聿懷多福
開封府君歌
四縣既序簫管既舉堂獻六瑚庭萬八羽先王有典克
禋皇祖丕顯洪烈永介休祜
武原府君歌
鐘鼓喤喤威儀將將温恭禮樂致(一作敬)享曾皇邁德垂
仁係軌重光天命純嘏惠我無疆
東安府君歌
鑠矣皇祖帝度其心永言配命播此徽音思我茂猷如
玉如金駿奔在陛是鑒是歆
孝皇帝歌
烝哉孝皇齊聖廣淵發祥誕慶景祚自天德敷金石道
被管絃有命既集徽風永宣
高祖武皇帝歌
惟天有命眷求上哲赫矣聖武撫運桓撥功竝敷土道
均汝墳止戈曰武經緯稱文鳥龍失紀雲火代名受終
改物作我宋京至道惟王大業有劭降德兆民升歌清
廟
七廟享神歌(并以歌章太后廟)
奕奕寢廟奉璋在庭笙籥既列犠象既盈黍稷匪芳明
祀惟馨樂具禮充潔羞薦誠神之格思介以休禎濟濟
羣辟永觀厥成
宋世祖廟歌二首謝莊
世祖孝武皇帝歌
帝錫二祖長世多祜於穆睿考襲聖承矩玄極弛馭乾
紐墜緒闢我皇維締我宗(一作宋)宇刷定四海肇構神京
復禮輯樂散馬墮城澤牣九有化浮八瀛慶雲承掖甘
露飛甍肅肅清廟徽徽閟宫舞蹈象德笙磬陳風黍稷
非盛明德惟崇神其歆止降福無竆
宣太后歌
禀祥月輝毓德軒光嗣徽嬀汭思媚周姜母臨萬㝢訓
藹紫房朱絃玉籥式載瓊芳
宋章廟樂舞歌十五首殷淡(字夷遠陳郡長平人歴黃)
(門吏部郎太子中庶子步兵校尉大明中以文章見知為當時才士)
(宋書樂志曰章廟樂舞雜歌悉同用太廟辭唯三后别撰梁天監元年周捨議曰周禮王出入奏)
(王夏大祭祀與朝會同而漢制皇帝在朝奏永至朝會别奏皇夏二樂有異于禮為乖乃除永至還)
(用皇夏盖秦漢以来稱皇故變王夏為皇夏也又禮尸出入奏肆夏賓入大門奏肆夏牲出入奏昭)
(夏宋季失禮神入廟門遂奏昭夏乃以牲牢之樂用接祖考之靈斯皆前代之深疵當今所宜改也)
肅成樂(二章夕牲賓出入奏)
彛承孝典恭事嚴聖浹天奉賮罄壌齊慶司儀具序羽
容夙彰芬枝颺烈黼構周張助寳奠軒酎珍充庭璆縣
凝會琄朱竚聲先期選禮(樂府作會)肅若有承祗對靈祉皇
慶昭膺
尊事威儀輝容昭叙迅恭神明粢盛牲爼肅肅嚴宫藹
藹崇基皇靈降止百祗具司戒誠望夜端列承朝依微
昭旦物色輕宵鴻慶遐鬯嘉&KR1002;令芳翊帝明德永祚流
光
引牲樂(牲出入奏)
維誠潔饗維孝奠靈敬芬黍稷敬滌犧牲騂繭在豢載
溢載豐以承宗祀以肅皇衷蕭芳四舉華火周傳神監
孔昭嘉是柔牷
嘉&KR1002;樂(&KR1002;豆呈毛血奏)
肇禋戒祀禮容咸舉六典餙文九司昭序牲柔既昭犠
剛既陳恭滌惟清敬事惟神加籩再御兼爼重&KR1002;節動
軒越聲流金縣奕奕閟幄亹亹嚴闈潔誠夕鑒端服晨
暉聖靈戾止翊我皇則上綏四㝢下洋萬國永言孝饗
孝饗有容儐僚贊列肅肅雍雍(齊樂亦用此分奕奕以下為一章)
昭夏樂(迎神奏)
閟宫黝黝複殿微微璿除肅炤釭璧彤煇黼帟神凝玉
堂嚴馨圓火夕耀方水朝清金枝委樹翠鐙竚縣渟波
澄宿華漢浮天恭事既夙虔心有慕仰降皇靈俯寧休
祚
永至樂(皇帝入廟北門奏)
皇朝鬯矣孝容以昭鑾華羽迾拂漢涵&KR0008;(宋書作滈)申申嘉
夜翊翊休朝行金景送步玉風韶師承祀則肅對禋祧
登歌(二章)
帝容承祀練時涓日九重徹關四靈賓室肅倡函音庶
旄委佾休靈告饗嘉&KR1002;尚芬玉瑚飾列桂簋昭陳具司
選禮翼翼振振
裸崇祀典酎恭孝時禮無爽物信靡媿辭精華孚鬯誠
監昭通升歌翊節下管調風皇心履變敬明尊親大哉
孝德至矣交神
章德凱容樂(章太后室)
幽瑞浚靈表彰嬪聖翊載徽文敷光崇慶上緯纏祥中
維飾詠永屬煇猷聯昌景命
昭德凱容樂(昭太后室)明帝(諱彧字休景文帝子在位七年)
表靈躔象纘儀緯風膺華丹燿登瑞紫穹訓形霄宇武
彰宸宫騰芬金石寫德聲容
宣德凱容樂(宣太后室)
天樞凝耀地紐儷輝聯光騰世炳慶翔機薰藹中㝢景
躔上微玉頌鏤德金籥傳徽
嘉胙樂(皇帝還東壁受福酒奏)殷淡
禮&KR1002;洽福時(齊作祚)昌皇聖膺嘉祐帝業凝休祥居極乘
景運宅德瑞中王澄明臨四表精華延八鄉洞海周聲
惠徹宇麗乾光靈慶纏世祉鴻烈永無疆
昭夏樂(二章送神)
大孝備盛禮豐神安留嘉樂充旋駕聳汎青穹延八虛
闢四空藹流景肅行風
昭融教緝風度戀皇靈結深慕解羽縣輟華樹背(一作偕)
璇除端玉輅流汪濊慶國步
休成樂(皇帝詣便殿奏)
(漢書禮志曰登歌再終下奏休成之樂美神明既饗也)
釃醴具登嘉爼咸&KR1002;饗洽誠陳禮周樂徧祝辭罷裸序
容輟縣蹕動端庭鑾回嚴殿神儀駐景華漢亭虛八靈
案衛三祗解途翠盖燿澄(齊書作澄耀)罼奕凝宸(齊作凝晨)玉鑣
息節金輅懷音式誠達孝祗心肅感追憑皇鑒思承淵
範神錫懋祉四緯昭明仰福帝徽俯齊庶生
燕射歌辭
宋四廂樂歌五首王韶之
(宋書樂志曰武帝永初元年有司奏依舊正旦設樂參詳屬三省改太樂諸歌舞詩黃門侍郎王韶)
(之立三十二章合用教司詔可)
肆夏樂歌(四曲)
(宋書樂志曰王韶之造四廂樂歌五篇一曰肆夏樂歌四章客入四廂振作於鑠曲皇帝當陽四廂)
(振作將將曲皇帝入變服四廂振作於鑠將將二曲又黃鐘太簇二廂作法章九功二曲古今樂)
(錄曰按周禮云王出入奏王夏賓出入奏肆夏肆夏本施之於賓帝王出入則不應奏肆夏也)
於鑠我皇體仁包元齊明日月比量乾坤陶甄百王稽
則黃軒訏謨定命辰告四蕃
將將蕃后翼翼羣僚盛服待晨明發来朝饗以八珍樂
以九韶仰祗天顔厥猷孔昭
法章既設初筵長舒濟濟列辟端委皇除飲和無盈威
儀有餘温恭在位敬終如初
九功既歌六代惟時被德在樂宣道以詩穆矣太和品
物咸熙慶積自遠告成在茲
大會行禮歌(二曲宋書樂志曰姑洗廂作)
大哉皇宋長發其祥纂系在漢統源伊唐德之克明休
有烈光配天作極辰居四方
皇矣我后聖德通靈有命自天誕受休禎龍飛紫極造
我宋京光宅宇宙赫赫明明
王公上夀歌(一曲宋書樂志曰黃鐘廂作)
獻夀爵慶聖皇靈祚窮二儀休明等三光
殿前登歌(三曲宋書樂志曰别有金石)
明明大宋緝熙皇道則天垂化光定天保天保既定肆
覲萬方禮繁樂富穆穆皇皇
沔彼流水朝宗天池洋洋貢職抑抑威儀既習威儀亦
閑禮容一人有則作孚萬邦
烝哉我皇固天誕聖履端惟始對越休慶如天斯久如
日斯盛介茲景福永固駿命
食舉歌(十曲)
(宋書樂志曰王韶之造食舉歌十章黃鍾太簇二廂更作黃鍾作晨羲體至和王道開元辰禮有容)
(五曲太簇作五玉懷荒裔皇猷緝惟永初王道純五曲)
晨羲載曜萬物咸覩嘉慶三朝禮樂備舉元正肇始典
章暉明萬方畢来賀華裔充皇庭多士盈九位俯仰觀
玉聲恂恂俯仰載爛其輝鼓鐘震天區禮容塞皇闈思
樂窮休慶福履同所歸
五玉既獻三帛是&KR1002;爾公爾侯鳴玉華殿皇皇聖后降
禮南面元首納嘉禮萬邦同歡願休哉君臣嘉燕建五
旗列四縣樂有文禮無倦融皇風窮一變
體至和感隂陽德無不柔繁休祥瑞徽璧應嘉鍾舞靈
鳳躍潜龍景星見甘露墜木連理禾同穗玄化洽仁澤
敷極禎瑞窮靈符
懷荒裔綏齊民荷天祐靡不賓靡不賓長世弘盛昭明
有融繁嘉慶繁嘉慶熙帝載合氣咸和蒼生欣戴三靈
協瑞惟新皇代
王道四達流仁布德窮理詠乾元垂訓順帝則靈化侔
四時幽誠通玄默德澤被八紘乾寧軌萬國皇猷緝咸
熙泰禮儀煥帝庭要荒服遐外被髮襲纓冕左袵回衿
帶天覆地載流澤汪濊聲教布濩德光大
開元辰畢来王奉貢職朝后皇鳴珩珮觀典章樂王度
悦徽芳陶盛化遊太康丕昭明永克昌
惟永初德丕顯齊七政敷五典彛倫序洪化闡王澤流
太平始樹聲教明皇紀和靈祗恭明祀衍景祚膺嘉祉
禮有容樂有儀金石陳干羽施邁武濩均咸池歌南風
舞德稱文武煥頌聲興
王道純德彌淑寧八表康九服道禮讓移風俗移風俗
永克融歌盛美造成功詠徽烈邈無窮
鼓吹曲辭
宋鼓吹饒歌三首無名氏
(宋書樂志曰今鼔吹鐃歌四篇今唯有上邪等三篇其一篇闕古今樂錄曰上邪曲四解晚芝曲九)
(解漢曲有遠期疑是也艾如張三解沈約云樂人以音聲相傳訓詁不可復解几古樂錄皆大字是)
(辭細字是聲聲辭合寫故致然爾)
上邪曲
大竭夜烏自云何来堂吾来聲烏奚姑悟姑尊盧聖子
黃尊来餭清嬰烏白日為隨来郭吾微令吾(一解)
應龍夜烏由道何来直子為烏奚如悟姑尊盧雞子聽
烏虎行為来明吾微令吾(二解)
詩則夜烏道祿何来黑洛道烏奚悟如尊爾尊盧起黃
華烏伯遼為國日忠两令吾(三解)
伯遼夜烏若國何求日忠两烏奚如悟姑尊盧面道康
尊籙龍永烏赫赫福祚夜音微令吾(四觧)
晚芝田
幾令吾幾令諸韓亂發正令吾(一解)
幾令吾諸韓從聽心令吾若里洛何来韓微令吾(二解)
尊盧忌盧文盧子路子路為路雞如文盧炯烏諸祚微
令吾(三解)
幾令諸韓或公隨令吾(四解)
幾令吾幾諸或言隨令吾黑洛何来諸韓微令吾(五解)
尊盧安成隨来免路路子為吾路奚如文盧烱烏諸祚
微令吾(六解)
幾令吾幾諸或言隨令吾(七解)
幾令吾諸或言幾苦黑洛何来諸韓微令吾(八解)
尊盧公汫隨来免路子子路子為路奚姑文盧烱烏諸
祚微令吾(九解)
艾如張曲
幾令吾呼歷舍居執来隨咄武子邪令烏銜鍼相風其
右其右(一解)
幾令吾呼羣議破葫執来隨吾咄武子邪令烏令烏今
&KR2097;入海相風及後(二解)
幾令吾呼無公赫吾執来隨吾咄武子邪令烏無公赫
吾婮立諸布始布(三解)
舞曲歌辭
宋前後舞歌二首王韶之
(宋書樂志曰武帝永初元年改晉正德舞曰前舞大豫舞曰後舞并蕤賓廂作孝武孝建二年九月)
(建平王宏議以為祖有功而宗有德故漢高祖廟樂稱武德太宗廟樂曰昭德魏制武始舞武廟制)
(咸熙舞文廟則祖宗之廟别有樂名晉氏之樂正德大豫及宋不更名直為前後二舞依據昔代義)
(舛事乖宜釐改權稱以凱容為韶舞宣烈為武舞祖宗廟樂總以德為名若廟祧不毁則樂舞别稱)
(猶漢高文武咸有嘉號惠景二主樂無餘名章皇太后廟唯奏文樂明婦人無武事也郊祀之樂無)
(復别名仍同宗廟而已詔如宏議古今樂錄曰宋孝武改前舞為凱容之舞後舞為宣烈之舞)
前舞歌(齊書云前舞凱容歌)
於赫景明(一作命)天監是臨樂来伊陽禮作惟隂歌自德
富舞由功深庭列宫懸陛羅瑟琴翿籥繁會笙磬諧音
簫韶雖古九成(一作奏)在今導志和聲德音孔宣光我帝
基協靈配乾儀刑六合化穆自然如彼雲漢為章于天
熙熙萬類陶和當年擊轅中韶永世弗騫
後舞歌(齊書云後舞凱容歌)
假樂聖后寔天誕德積美自中王猷四塞龍飛在天儀
刑萬國欽明惟神臨朝淵默不言之化品物咸德(一作得)
告成于天銘勲是勒翼翼厥猷亹亹其仁順天創制因
定和神海外有截九圍無塵冕旒司契垂拱臨民乃舞
大豫(一作凱容)欽若天人純嘏孔休萬民彌新
白紵舞歌詩無名氏
(宋書樂志曰白紵舞歌詩舊新有三篇二篇與晉辭同其一篇異)
高舉兩手白鵠翔輕軀徐起何洋洋凝停善睐容儀光
宛若龍轉乍低昂隨世而變誠無方如推若引留且行
宋世方昌樂未央舞以盡神安可㤀愛之遺誰贈佳人
質如輕雲色如銀袍以光軀巾拂塵制以為袍餘作巾
四座歡樂胡可陳清歌徐舞降祗神(按此本宋辭錯其文爾)
宋泰始歌舞曲十二首
皇業頌明帝
皇業沿德建帝運資勳融胤唐重盛軌胄楚載休風堯
帝兆深祥元王衍遐慶積善傳上業祚福啓英聖衰數
隨金祿登歷昌永命維宋垂光烈世美流舞咏
聖祖頌
聖祖惟高德積勳代晉歷永建享鴻基萬古盛音冊睿
文纘宸馭廣運崇帝聲衍德被仁祉留化洽民靈孝建
締孝業允協天人謀宇内齊政軌宙表燭威流鍾管騰
列聖彛銘賁重猷
明君大雅虞龢(餘姚人少居貧好學明帝)
(時歴中書令)
明君應乾數撥亂紹頽基民慶来蘇日國頌薰風詩天
步或暫艱列蕃扇迷慝廟勝敷九代神謨洞七德文教
洗昏俗武誼清䘲埏英勲冠帝則萬夀永齊天
通國風明帝
開寳業資賢昌謨明盛弼諧光烈武惟略景王勳南康
華容變政文猛績爰著有左軍三王到氏文武贊丞相
作輔屬伊旦沈柳宗侯皆殄亂泰始開運超百王司徒
驃騎勳德康江安謨效殷誠彰劉沈承規功名揚慶歸
我后祚無疆
天符頌
天符革運世誕英皇在館神炫既壯龍驤六鍾集表四
緯駢光於穆配天永休厥祥
明德頌
明德孚教幽符麗紀山鼎見竒醴液涵祉鵷雛耀儀騶
虞遊趾福延億祚慶流萬祀
帝圖頌
帝圖凝遠瑞美昭宣濟流月鏡鹿毳霜鮮甘露降和花
雪表年孝德載衍芳風永傳
龍躍大雅
龍躍戎府玉耀蕃宫歲淹豫野璽屬嬪中江波澈映石
柏開文觀毓花蕊樓凝景雲白烏三獲甘液再呈嘉穟
表沃連理協成德充動物道積通神宋業允大靈瑞方
臻
淮祥風
淮祥應賢彦生翼贊中興致太平
宋世大雅虞龢
宋世寧在泰始醉酒歡飽德嘉萬國朝上夀酒帝同天
惟長久
治兵大雅明帝
王命治兵有征無戰巾拂以淨醜類革面玉儀振旅載
戢在辰中虚巾拂四表静塵
白紵篇大雅
在心曰志發言詩聲成于文被管絲手舞足蹈欣泰時
移風易俗王化基琴角揮韻白雲舒簫韶協音神鳳来
拊擊和節詠在初章曲乍畢情有餘文同軌一道德行
國靖民和禮樂成四縣庭響美勳英八列陛唱貴人聲
舞飾麗華樂容工羅裳映(宋書作皎)日袂隨風金翠列輝蕙
麝豐淑姿秀體久帝衷
宋書凰銜書伎辭無名氏
(隋書樂志曰鳳凰銜書伎自宋齊以来有之三朝用之南齊書樂志曰盖魚龍之流也元會曰侍中)
(於殿前跪取其書以授舍人舍人受書升殿跪奏宋世有辭齊初詔江淹改造至梁武帝普通中下)
(詔罷之)
大宋興隆膺靈符鳳鳥感和銜素書嘉樂之美通玄虚
惟新濟濟邁唐虞巍巍蕩蕩道有餘
清商曲辭古辭
(清商曲古辭一卷已入晉詩其題解係宋人作者别載於此如碧玉歌汝南王作讀曲民間為彭城)
(王義康作石城樂臧質作烏夜啼臨川王義慶作襄陽樂隋王誕作夀陽樂南平穆王作西烏夜飛)
(沈攸之作今所傳辭類與本旨不同盖其題義雖各冇所始而詞或非其舊也郭茂蒨樂府題下不)
(書名氏左克明直作古辭今各仍其舊云齊詩倣此)
吴聲歌曲
碧玉歌三首(左克明作古辭)
(樂苑曰碧玉歌者宋汝南王之所作也碧玉汝南王妾名以寵愛之甚所以歌之)
碧玉破瓜時郎為情顛倒芙蓉陵霜榮秋容故尚好
碧玉小家女不敢攀貴德感郎千金意慙無傾城色(玉臺)
(作孫綽)
碧玉小家女不敢貴德攀感郎意氣重遂得結金蘭
同前二首
碧玉破瓜時相為情顛倒感郎不羞郎回身就郎抱(玉臺)
(作孫綽)
杏梁日始照蕙席歡未極碧玉奉金杯淥酒助花色(玉臺)
(作梁武帝)
同前
碧玉上宫妓出入千花林珠被玳瑁牀感郎情意深
華山畿二十五首
(古今樂錄曰華山畿者宋少帝時懊惱一曲亦變曲也少帝時南徐一士子從華山畿往雲陽見客)
(舍有女子年十八九悦之無因遂感心疾母問其故具以啓母母為至華山尋訪見女具說女聞感)
(之因脱蔽膝令母密置其席下卧之當已少日果差忽舉席見蔽膝而抱持遂吞食而死氣欲絶謂)
(母曰葬時車載從華山度母從其意比至女門牛不肯前打拍不動女曰且待須臾妝點沐浴既而)
(出歌曰華山畿君既為儂死獨活為誰施歡若見憐時棺木為儂開棺應聲開女遂入棺家人扣打)
(無如之何乃合葬呼曰神女冡)
華山畿君既為儂死獨活(一作生)為誰施歡若見憐時棺
木為儂開
聞歡大養蠶定得幾許絲所得何足言奈何黑瘦為
夜相思投壺不得箭憶歡作嬌時
開門枕水渚三刀治一魚歴亂傷殺汝
未敢便相許夜聞儂家論不持儂與汝
懊惱不堪止上牀解要繩自經屏風裏
啼著曙淚落枕將浮身沈被流去
將懊惱石闕晝夜題碑淚常不燥
别後常相思頓書千丈闕題碑無罷時
奈何許所歡不在間嬌笑向誰緒
隔津歡牽牛語織女離淚溢河漢
啼相憶淚如漏刻水晝夜流不息
著處多遇羅的的往年少豔情何能多
無故相然我路絶行人斷夜夜故望汝
一坐復一起黃昏人定後許時不来已
摩可濃巷巷相羅截終當不置汝
不能久長離中夜憶歡時抱被空中啼
腹中如湯灌肝腸寸寸斷教儂底聊頼
相送勞勞渚長江不應滿是儂淚成許
奈何許天下人何限慊慊只為汝
郎情難可道歡行豆挟心見荻多欲繞
松上蘿願君如行雲時時見經過
夜相思風吹窗簾動言是所歡来
長鳴雞誰知儂念汝獨向空中啼
腹中如亂絲憒憒適得去愁毒已復来
讀曲歌八十九首
(宋書樂志曰讀曲歌者民間為彭城王義康所作也其歌云死罪劉領軍誤殺劉第四是也古今樂)
(錄曰讀曲歌者元嘉十七年袁后崩百官不敢作聲歌或因酒讌止竊聲讀曲細吟而巳)
花釵芙蓉髻雙鬢如浮雲春風不知著好来動羅裙
念子情難有已惡動羅裙聽儂入懷不
紅藍與芙蓉我色與歡敵莫案石榴花歷亂聽儂摘
千葉紅芙蓉照灼綠水邊餘花任郎摘慎莫擺儂蓮
思歡久不愛獨枝蓮只惜同心藕
打壞木棲牀誰能坐相思三更書石闕憶子夜啼碑
奈何不可言朝看莫牛跡知是宿蹄痕
娑拖何處歸道逢播掿郎口朱脱去盡花釵復低昂
所歡子蓮從胷上度刺憶庭欲死
攬裳渡跣把絲織履故交白足露
上知所所歡不見憐憎狀從前度
思難忍絡甖語猶壺倒寫儂頓盡
上樹摘桐花何悟枝枯燥迢迢空中落遂為梧子道
桐花特可憐願天無霜雪梧子解千年
柳樹得春風一低復一昂誰能空相憶獨眠度三陽
折楊柳百鳥園林啼道歡不離口
縠衫兩袖裂花釵鬢邊低何處分别歸西上古餘啼
所歡子不與他人别啼是憶郎耳
披被樹明燈獨思誰能忍欲知長塞夜蘭燈傾壺盡
坐起歎汝好願他甘叢香傾筐入懷抱
通髮不可料顦顇為誰睹欲知相憶時但看裙帶緩幾
許
憶歡不能食徘徊三路間因風覓消息
朝日光景開從君良燕遊願如卜者策長與千歲龜
所歡子問春花可憐摘插裲襠裏
芳萱初生時知是無憂草雙眉畫未成那能就郎抱
百花鮮誰能懷春日獨入羅帳眠
聞歡得新儂四支懊如垂鳥散放行路井中百翅不能
飛
憐歡敢喚名念歡不呼字連喚歡復歡兩誓不相棄
奈何許石闕生口中銜碑不得語
白門前烏帽白帽来白帽郎是儂良不知烏帽郎是誰
初陽正二月草木鬱青青躡履步前園時物感人情
青幡起御路綠柳蔭馳道歡贈玉樹箏儂送千金寳
桃花落已盡愁思猶未央春風難期信託情明月光
計約黃昏後人斷猶未来聞歡開方局已復將誰期
自從别郎後卧宿頭不舉飛龍落藥店骨出只為汝
日光沒已盡宿鳥縱横飛徙倚望行雲躞蹀待郎歸
百度不一回千書信不歸春風吹楊柳華豔空徘徊
音信闊弦朔方悟千里遥朝霜語白日知我為歡消
合冥過藩来向曉開門去歡取身上好不為儂作慮
五鼓起開門正見歡子度何處宿行還衣被有霜露
本自無此意誰交郎舉前視儂轉邁邁不復来時言
自我别歡後歡音不絶響茱萸持捻泥龕有殺子像
家貧近店肆出入引長事郎君不浮華誰能呈實意
念日行不遇道逢播掿郎查滅衣服壞白肉亦黯瘡
歔欷闇中啼斜日照帳裏無油何所苦但使天明爾
黃絲咡素琴汎彈弦不斷百弄任郎作唯莫廣陵散
思歡不得来抱被空中語月沒星不亮持底明儂緒
詐我不出門冥就他儂宿鹿轉方相頭丁倒欺人目
歡但且還去遺信相參伺契兒向高店須臾儂自来
欲行一過心誰我道相憐摘菊持飲酒浮華著口邊
語我不遊行常常走巷路敗橋語方相欺儂那得度
闊面行負情詐我言端的畫背作天圖子將負星歷
君行負憐事那得厚相於麻紙語三葛我薄汝麤疎
黃天不滅解甲夜曙星出漏刻無心腸復令五更畢
打殺長鳴雞彈去烏臼鳥願得連冥不復曙一年都一
曉
空中人住在高檣深閤裏書信了不通故使風往爾
儂心常慊慊歡行由豫情霧露隠芙蓉見蓮詎分明
非歡獨慊慊儂意亦驅驅雙燈俱時盡奈許兩無由
誰交彊纏綿常持罷作慮作生隱藕葉蓮儂在何處
相憐兩樂事黃作無趣怒合散無黃連此事復何苦
誰交彊纏綿常持罷作意走馬織懸簾薄情奈當駛
執手與歡别合會在何時明燈照空局悠然未有期
百憶却欲噫兩眼常不燥蕃師五鼔行離儂何太早
含笑来向儂一抱不能置領後千里帶那頓誰多媚
歡相憐今去何時来裲襠别去年不忍見分題
歡相憐題心共飲血流頭入黃泉分作兩死計
嬌笑来向儂一抱不能巳湖燥芙蓉萎蓮汝藕欲死
歡心不相憐慊苦竟何巳芙蓉腹裏萎蓮汝從心起
下帷掩燈燭明月照帳中無油何所苦但使天明儂
執手與歡别欲去情不忍餘光照已藩坐見離日盡
種蓮長江邊藕生黃蘗浦必得蓮子時流離經辛苦
人傳我不虛實情明把納芙蓉萬層生蓮子信重沓
聞乖事難懷況復臨别離伏龜語石板方作千歲碑
鈐盪與時競不得尋傾慮春風扇芳條常念花落去
坐倚無精魂使我生百慮方局十七道期會是何處
暫出白門前楊柳可藏烏歡作沈水香儂作博山鑪
十期九不果常抱懷恨生然燈不下炷有油那得明
自從近日来了不相尋博竹簾裲襠題知子心情薄
下帷燈火盡朗月照懷裏無油何所苦但令天明爾
近日蓮違期不復尋博子六籌翻雙魚都成罷去巳
一夕就郎宿通夜語不息黃蘗萬里路道苦真無極
登店賣三葛郎来買丈餘合匹與郎去誰解斷麤疎
儂亦粗經風罷頓葛帳裏敗許麤疎中(闕)
紫草生湖邊悞落芙蓉裏色分都未獲空中染蓮子
閨閤斷信使的的兩相憶譬如水上影分明不可得
逍遥待曉分轉側聽更鼓明月不應停特為相思苦
罷去四五年相見論故情殺荷不斷藕蓮心已復生
辛苦一朝歡須臾情易厭行膝點芙蓉深蓮非骨念
慊苦憶儂歡書作後非是五果林中度見花多憶子
西曲歌
石城樂(五曲左云古辭)
(唐書樂志曰石城樂者宋臧質所作也石城在竟陵質嘗為竟陵郡於城上眺矚見羣少年歌謠通)
(暢因作此曲古今樂錄曰石城樂舊舞十六人)
生長石城下開窗對城樓城中諸少年出入見依投
陽春百花生摘插環髻前捥指蹋㤀愁相與及盛年
布帆百餘幅環環在江津執手雙淚落何時見歡還
大艑載三千漸水丈五餘水高不得渡與歡合生居
聞歡遠行去相送方山亭風吹黃蘗藩惡聞苦籬聲
莫愁樂(二曲)
(唐書樂志曰莫愁樂者出扵石城樂石城有女子名莫愁善歌謠石城樂和中復有㤀愁聲因有此)
(歌古今樂錄曰莫愁樂亦云蠻樂舊舞十六人梁八人樂府解題曰古歌亦有莫愁洛陽女與此不)
(同)
莫愁在何處莫愁石城西艇子打兩槳催送莫愁来
聞歡下揚州相送楚山頭探手抱腰看江水斷不流
烏夜啼(八曲辭左云古)
(唐書樂志曰烏夜啼者宋臨川王義慶所作也元嘉十七年徙彭城王義康扵豫章義慶時為江州)
(至鎮相見而哭文帝聞而怪之徵還慶大懼伎妾夜聞烏夜啼聲扣齋閤云明日應有赦其年更為)
(南兗州刺史因此作歌故其和云夜夜望郎来籠窗窗不開今所傳歌似非義慶本旨古今樂錄曰)
(烏夜啼舊舞十六人臨川王義慶當作彭城王義康)
歌舞諸少年娉婷無種迹菖蒲花可憐聞名不曾識
長檣鐵鹿子布帆阿那起詫儂安在間一去數千里
辭家遠行去儂歡獨離居此日無啼音裂帛作還書
可憐烏臼鳥彊言知天曙無故三更啼歡子冐闇去
烏生如欲飛飛飛各自去生離無安心夜啼至天曙
籠窗窗不開蕩戶戶不動歡下葳蕤籥交儂那得往
遠望千里煙隱當在歡家欲飛無兩翅當奈獨思何
巴陵三江口蘆荻齊如麻執手與歡别痛切當奈何
襄陽樂(九曲左云古辭)
(古今樂錄曰襄陽樂者宋隨王誕之所作也誕始為襄陽郡元嘉二十六年仍為雍州刺史夜聞諸)
(女歌謠因而作之所以歌和中有襄陽来夜樂之語也舊舞十六人梁八人)
朝發襄陽城暮至大堤宿大堤諸女兒花豔驚郎目
上水郎擔篙下水搖雙櫓四角龍子幡環環江當柱
江陵三千三西塞陌中央但問相隨否何計道里長
人言襄陽樂樂作非儂處乘星冐風流還儂揚州去
爛漫女蘿草結曲繞長松三春雖同色歲寒非處儂
黃鵠參天飛中道鬱徘徊腹中車輪轉歡今定憐誰
揚州蒲鍜環百錢兩三叢不能買將還空手攬抱儂
女蘿自微薄寄託長松表何惜負霜死貴得相纏繞
惡見多情歡罷儂不相語莫作烏集林忽如提儂去
夀陽樂(九曲左云古辭)
(古今樂錄曰夀陽樂者宋南平穆王為豫州所作也舊舞十六人梁八人按其歌辭盖叙傷别望)
(歸之思南平穆王即劉鑠也)
可憐八公山在夀陽别後莫相㤀
東臺百餘尺凌風雲别後不㤀君
梁長曲水流明如鏡雙林與郎照
辭家遠行去空為君明知歲月駛
籠窗取涼風彈素琴一歎復一吟
夜相思望不來人樂我獨愁
長淮何瀾漫路悠悠得當樂忘憂
上我長瀨橋望歸路秋風停欲度
銜淚出傷門夀陽去必還當幾載
西烏夜飛(五曲左云古辭)
(古今樂錄曰西烏夜飛者宋元徽五年荆州刺史沈攸之所作也攸之舉兵發荆州東下未敗之前)
(思歸京師所以歌和云白日落西山還去来送聲云折翅烏飛何處被彈歸)
日從東方出團團雞子黃夫婦恩情重憐歡故在傍
暫請半日給徙倚娘店前目作宴瑱飽腹作宛惱饑
我昨憶歡時攬刀持自刺自刺分應死刀作雜樓僻
陽春二三月諸花盡芳盛持底喚歡来花笑鶯歌詠
感郎﨑嶇情不復自顧慮臂繩雙入結遂成同心去
雜歌謠辭
宋人歌
(檀道濟宋之良將有威名為敵所畏宋主疑而殺之時人哀而作歌)
可憐白符鳩枉殺檀江州
元嘉中魏地童謠
(南史曰宋元嘉二十七年魏太武帝圍汝南戍文帝遣臧質北救至旴眙太武已過淮自廣陵返攻)
(攻旴眙就質求酒質封溲便與之且報書云不聞童謠言邪虜馬飲江水佛狸死邜年冥期使然非)
(復人事爾智識及衆豈能勝苻堅邪頃年展爾陸梁者是爾未飲江太歲未邜耳時魏地冇童謠故)
(質引之云)
軺車北来如穿雉不意虜馬飲江水虜主北歸石濟死
虜欲渡江天不徙
大明中謠
(南史曰大明中有奚顯度者為員外散騎侍郎孝武嘗使主領人功而苛虐無道動加捶撻暑雨寒)
(雪不聽暫休人不堪命時建康縣考囚或用方材壓額及踝脛故民間有此謠又相戲曰勿反顧付)
(奚度其暴酷如此)
寧得建康壓額不能受奚度拍
宋時謠
(南史曰宋時用人乖實有謠云)
上車不落為著作體中何如作秘書
元徽中童謠
(齊書五行志曰元徽中童謠後沈攸之反雍州刺史張近兒襲江陵殺攸之子元瑱等)
襄陽白銅蹄郎殺荆州兒
童謠
(南史曰齊高帝輔政袁粲劉彦節王藴等皆不同而沈攸之又稱兵反粲藴雖敗攸之尚存卞彬意)
(猶以高帝事無所成乃謂帝曰比聞謠云云公頗聞不時藴居父憂與粲同死故云尸著服也服者)
(衣也孝子不在日代哭者褚子也彬謂沈攸之得志褚彦回當敗故言哭也列管謂簫也高帝不悦)
(及彬退曰彬自作此)
可憐可念尸著服孝子不在日代哭列管暫鳴死滅族
禾絹謠
(南史曰宋明帝時阮佃夫楊運長王道隆皆擅威權言為詔勅郡守令長一缺十除内外混然官以)
(賄命王阮家富於公室中書舍人胡母顥專權奏無不可時人語云云禾絹謂上也)
禾絹閉眼諾胡母大張橐
將士謠
(南史曰宗越為將性嚴酷好刑誅時王玄謨御下亦少恩將士為之語曰)
寧作五年徒不逐王玄謨玄謨猶尚可宗越更殺我
跋扈謠
(宋書武帝紀曰諸葛長人貪滛驕縱帝每優容之劉毅既誅長人懼禍及將謀作亂帝自江陵還長)
(人到門引前却人閒語帝巳密命左右丁旿自慢後於坐拉焉死牀側輿屍付廷尉旿驍勇有力時)
(人語曰)
勿跋扈付丁旿
石城謠
(南史曰袁粲謀舉兵誅齊高帝褚淵發其謀粲兵敗遇害而淵獨輔政于時百姓語曰)
可憐石頭城寧為袁粲死不作褚淵生
二王謠
(南史云宋德既衰齊高帝輔政朝野之人情懷彼此吏部尚書王延之尚書令王僧虔中立無所去)
(就時人語曰)
二王居平不送不迎
古詩紀卷六十五
