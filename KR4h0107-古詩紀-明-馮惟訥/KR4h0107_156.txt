古詩紀卷一百五十六明馮惟訥撰
别集第十二
志遺
上古
逸詩
夏后氏孔甲田于東陽萯山天大風晦冥孔甲迷惑入
于民室主人方乳或曰后来見良日也之子是必大吉
或曰不勝也之子是必有殃后乃取其子以歸曰以為
余子誰敢殃之子長成人幕動折橑斧斫斬其足遂為
守門者孔甲曰嗚呼有疾命矣夫乃作破斧之歌實始
為東音禹行功見塗山之女禹未之遇而廵省南土塗
山氏之女乃令其妾待(一作候)禹于塗山之陽女乃作歌
歌曰候人兮猗實始作為南音周公及召公取風焉以
為周南召南周昭王親將征荆辛餘靡長且多力為王
右還反涉漢梁敗王及蔡公抎於漢中辛餘靡振王北
濟又反振蔡公周公乃侯(一作封)之于西翟實為長公殷
整甲徙宅西河猶思故處實始作為西音長公繼是音
以處西山秦繆公取風焉實始作為秦音有娀氏有二
佚女為之九成之臺飲食必以鼓帝(一作天帝)令燕往視之
鳴若諡隘二女愛而爭搏之覆以玉筐少選發而視之
燕遺二卵北飛遂不反二女作歌一終曰燕燕往飛實
始作為北音(吕氏春秋)
師涓者出衛靈之世能寫歴代之樂善造新曲有四時
之樂春有雜鴻去鴈蘋生之歌夏有明晨集泉朱華流
金之調秋有商飈白雲落葉吹蓬之曲冬有凝河流隂
沈靈之操此四氣之聲奏於靈公公情緬心惑忘於政
事蘧伯玉趨階諫曰此雖發揚氣律實為沈惑公乃去
新聲而親政事師㳙悔其乖於雅頌乃退而隱蘧伯玉
焚其寶器恐後世傳之歌湮沒世代遠矣惟紀篇意而
已(寶櫝記)
洞庭山浮於水上其下有金堂數百間玉女居之四時
聞金石絲竹之聲徹於山頂楚懷王之時與羣才賦詩
於水湄故云瀟湘洞庭之樂聽者令人難老雖咸池九
韶不得比焉每四仲之節王常繞山以遊宴舉四仲之
氣以為樂章仲春律中夾鐘乃作輕風流水之詩醼於
山南時中蕤賓乃作皓露秋霜之曲(王子年拾遺記)
漢
王符
漢王符自敘贊云章和二年罷州家居年漸七十時可
懸輿仕路隔絶志窮無如年有不然身有利害髮白齒
落日月踰邁儔倫彌索鮮有恃頼貧無供飬志不娱快
歷數冉冉庚辛或際雖懼終徂愚猶沛沛(丹鉛餘錄)
隂真人鍊丹歌
有物有物可大可久採乎蚕食之前用乎火化之後成
湯自上而臨下夸父處中而見受氣應朝光功參夜漏
白英聚而雪慙黃酥凝而金醜轉制不已神趣鬼驟金
歟玉歟天年上夀無著於文訣之在口(許彦周詩話曰蜀道觀中鑿井)
(得一碑刻文似賦似贊云云後有隱士言是漢時隂真人所著鍊丹法後雜著於子玉碑僕恨不得其門戸聊)
(復存之)
古鏡銘
漢有善銅出丹陽和以鉛錫清如明左龍右虎尚三光
朱雀玄武順隂陽(東坡云清如明如者而也若左傳星隕如雨之例)其二云上
方作鑑真大巧上有仙人不知老渴飲玉泉饑食棗夀
如金石佳且好又潁川頓氏一鏡銘曰鳳凰䨇瓊瑶装
隂陽合為配日月常相對又六花水浮鑑上方作鑑宜
侯王左龍右虎掌四㫄朱雀玄武和隂陽子孫具備屬
中央長保二親樂富昌又十二辰鑑銘曰名言之始自
有紀鍊冶銅錫去其滓辟除不祥宜吉水長保二親利
孫子辟如(缺一字)衆樂典祀夀此金方西王母又一鏡銘
曰前朱雀後玄武左青龍右白虎宜官祿保子母又一
鏡銘曰上方作鏡四夷服多保國家人民息寇亂殄滅
天下復風雨時節五榖熟長保二親子孫力傳吉後世
樂無極又四時鑑春夏秋冬作&KR0034;□□□(丹鉛四錄餘錄又載二)
(首其一云有玉辭夏惟金去秦俱隨革故共集鼎新儀天寫質象日開輪率舞鸞鳳奔走鬼神長懸仁夀天子)
(萬春其二云鍊形神冶瑩質良工如珠出匣似月停空當眉寫翠對臉傳紅綺&KR2264;繡幄俱照秦宮蓋唐人作也)
焦延夀
焦氏易林西京文辭也辭皆古韻與毛詩楚辭叶音相
合或似詩或似樂府童謠觀者但以占卜書視之過矣
如夾河為昏期至無船搖心失望不見所歡如三驪負
衡南取芝香秋蘭芬馥利我少姜如&KR2094;&KR2094;齧齧貧鬼相
責無有懽怡一日九結如三夫共妻莫適為雌子無姓
氏父不可知其辭古雅魏晉以後詩人莫及又如憂思
約帶即古詩去家日以遠衣帶日以緩也而以四字盡
之如簮短帶長尤為奥妙簮短即毛詩首如飛蓬也帶
長即衣帶日以緩也兩詩意但以四字盡之解我胸舂
即毛詩憂心如𢷬也影略用之最為玄妙且其辭古之
文人亦多用之六目暌暌韓文祖之曰萬目暌暌九鴈
列陣王勃滕王閣序用之酒為歡伯白雲如帶穴蟻封
戸天將大雨唐詩多用之他如雌鸑生雕又文山鴻豹
肥腯多脂鴇名鴻豹以鴇善食鴻為鴻之豹猶言魚鷹
也以僅見此可補爾雅其云㑂如旦饑即詩惄如調饑
據韓詩作朝饑言朝饑難忍也此云旦饑蓋與韓詩合
可證調饑為朝饑無疑也其云大樹之子百條共母當
夏六月枝葉盛茂鸞鳳以庇召伯遊暑避暑也此即用
詩甘棠事遊暑憩甘棠蓋古說如此今注謂召伯聽訟
于甘棠之下成周之時制度文物備矣豈有以召伯之
貴而坐于甘棠樹下者乎遊暑之說蓋近于人情物理
也其曰舜登大禹石夷之野又可證禹生石紐村之事
此皆有禆於經史又不但為脩辭之助而已(丹鉛餘錄)
邊孝先
續漢書邊韶字孝先以文學知名教授數百人韶口辯
曾晝假卧弟子嘲之曰邊孝先腹便便嬾讀書但欲眠
韶潜聞之應時對曰邊為姓先為字腹便便五經笥但
欲眡思經事寐與周公通夢坐與孔子同意師而可嘲
出何典記
魏伯陽(離合體孔融離合作郡姓字詩巳見)
委時去害依託丘山&KR0008;遊寥廓與鬼為鄰(合魏字)化形為
仙淪寂無聲百世一下遨遊人間(合伯字)敷陳羽翮東西
南傾湯遭阨際水旱隔并(合陽字)柯葉萎黃失其榮華各
相乘負安穩長生(右見參同契序)
越絶云以去為姓得衣乃成(合表字)厥名有米覆之以
庚(合康字)又云以口為姓承之以天(合吳字)蘇子瞻離合
硯蓋字云研石猶在峴山已頽(合硯字)姜女既去孟子
不来(合盖字真珠船)
三國
丁謐
丁謐外似疎濫而内明慧雖與何宴鄧颺等同列而皆
少之唯以聲勢屈於曹爽爽亦敬之言無不從者故干
時謗書謂臺中三狗啀喍不可當一狗憑默作蛆囊三
狗謂何鄧丁也默者爽小字也其意言三狗皆欲齧人
而畜蛆也(魏略)
張奉薛敬文
蜀使張奉使於孫權前以姓名調闞澤澤不能答薛綜
下行酒因勸云蜀者何也有犬為獨無犬為蜀横目勾
身䖝入其腹奉曰不當復說君吳耶綜應聲曰無口為
天有口為吳君臨萬邦天子之都於是衆坐喜笑而奉
無對(吳志)
費禕諸葛恪
孫權嘗燕見蜀使費禕逆敇羣臣使禕至伏食勿起禕
至權為輟食而羣下不起禕調之曰鳳凰来翔麒麟吐
哺驢騾無知伏食如故諸葛恪應聲答曰爰植梧桐以
待鳳凰有何燕雀自稱来翔何不彈射使還故鄉(諸葛恪别)
(傳)
賀邵(字興伯會稽山隂人歴𣪚騎常侍出為吳郡太守後遷太子太傅)
賀太傅作吳郡初不出門吳中諸強族輕之乃題府門
云會稽雞不能啼賀聞故出行至門反顧索筆足之曰
不可啼殺吳兒於是至諸屯邸檢校諸顧陸役使官兵
及藏逋亡悉以事言上罪者甚衆陸抗時為江陵都督
故下請孫皓然後得釋(世說新語)
晉
荀鳴鶴陸士龍
荀鳴鶴陸士龍二人未相識俱會張茂先坐張令其語
以其並有大才可勿作常語陸舉手曰雲間陸士龍荀
答曰日下荀鳴鶴陸曰既開青雲覩白雉何不張爾弓
布爾矢荀答曰本謂雲龍騤騤定是山鹿野麋獸弱弩
彊是以發遲張乃撫掌大笑(晉百官名曰荀隱字鳴鶴潁川人荀氏家傳曰隱祖)
(昕樂安太守父岳中書郎隱與陸雲在張華坐語五相反覆陸連受屈隱辭皆美麗張稱善云世有此書尋之)
(未得歷太子舍人廷尉平蚤卒)
王武子孫楚
王武子(王濟字武子太原晉陽人)孫子荆(孫楚字子荆太原中都人也)各言其土
地人物之美王云其地坦而平其水淡而清其人廉且
貞孫云其山㠑巍以嵳峩其水㳌滯而揚波其人磊砢
而英多(按三秦記語林載蜀人伊籍稱吳土地人物與此語同)
王敦(字處仲琅邪臨沂人少有名理累遷靑州刺史避地江右歴侍中丞相大將軍揚州)
(牧以罪伏誅)
王處仲每酒後輙詠老驥伏櫪志在千里烈士暮年壯
心不巳(魏武帝樂府詩)以如意打唾壺壺口盡缺(並同上)
王右軍
王右軍少重患一二年輙發動後答許掾詩忽復惡中
得二十字云取歡仁智樂寄暢山水隂清泠澗下瀨歴
落松竹林既醒左右誦之誦竟右軍歎曰癲何預盛德
事耶(何氏語林)
羊孚(字子道泰山人歴太學博士州別駕太尉參軍年四十六卒)
羊孚作雪贊云資清以化乘氣以霏遇象能鮮即潔成
輝桓胤遂以書扇(世說新語)
袁喬(字彦升陳郡人歴尚書郎江夏相從桓温平蜀封湘西伯益州刺史)
袁羊(喬小字也)嘗詣劉恢恢在内眠未起袁因作詩調之曰
角枕燦文茵錦衾爛長筵(唐詩曰晉獻公好攻戰國人多喪其詩曰角枕燦兮錦衾)
(爛兮予美亡此誰與獨旦袁故嘲之)劉尚晉明帝女(晉陽秋曰恢尚廬陵長公主名南弟)主
見詩不平曰袁羊古之遺狂
孫興公
會稽孔沈魏顗虞球虞存謝奉並是四族之雋于時之
桀(虞氏譜曰球字和琳會稽餘姚人仕至黃門侍郎)孫興公目之曰沈為孔家
金顗為魏家玉虞為長琳宗謝美弘道伏(長琳即存及球字也弘道)
(謝奉字也言虞氏宗長琳之才謝氏伏弘道之美也)
王子敬
殷允出西郗超與袁虎書云子思求良朋託好足下勿
以開美求之(中興書曰允字子思陳郡人太常康第六子恭素謙退有儒者之風歴吏部尚書)
世目袁為開美故子敬詩曰袁生開美度(並同上)
隋書五行志曰陳時江南盛歌王獻之桃葉詞云桃葉
復桃葉渡江不用檝但渡無所苦我自迎接汝後隋晉
王廣伐陳置將桃葉山下及韓擒虎渡江大將任蠻奴
至新亭以導北軍之應
王子猷
王子猷詣謝公謝曰云何七言詩子猷承問答曰昂昂
若千里之駒汎汎若水中之鳬(世說新語)
王胡之(字脩齡琅邪臨沂人王廙之子也歴吳興太守徵侍中丹陽尹秘書監並不就)
(拜使持節都督司州諸軍事西中郎將司州刺史)
王司州在謝公坐詠入不言兮出不辭乘回風兮載雲
旗語人云當爾時覺一坐無人
簡文帝(諱昱字道萬中宗少子也仁聞有智度穆帝幼冲以撫軍輔政大司馬桓温廢)
(海西公而立帝在位三年而崩)
初熒惑入太微尋廢海西簡文登阼復入太微帝惡之
時郗超為中書在直引超入曰天命脩短故非所計政
當無復近日事不超曰大司馬方將外固封疆内鎮社
稷必無若此之慮臣為陛下以百口保之帝因誦庾仲
初詩(庾闡從征詩也)曰志士痛朝危忠臣哀主辱聲甚悽厲郗
受假還東帝曰致意尊公家國之事遂至於此由是身
不能以道匡衛思患預防愧歎之深言何能喻因泣下
流襟
郝隆(字左治汲郡人仕吳至征西參軍)
郝隆為桓公南蠻參軍三月三日會作詩不能者罰酒
三升隆初以不能受罰既飲攬筆就作一句云娵隅躍
清池桓問娵隅是何物答曰蠻名魚為娵隅桓公曰作
詩何以作蠻語隆曰千里投公始得蠻府參軍那得不
作蠻語也
桓玄(襲封南郡公)殷仲堪(荆州刺史)顧愷之
桓南郡與殷荆州語次因共作了語顧愷之曰火燒平
原無遺燎桓曰白布纏棺竪旒旐殷曰投魚深淵放飛
鳥次復作危語桓曰矛頭淅米劍頭炊殷曰百歲老翁
攀枯枝顧曰井上轆轤卧嬰兒殷有一參軍在坐云盲
人騎瞎馬夜半臨深池殷曰咄咄逼人仲堪眇目故也
桓玄西下入石頭外白司馬梁王奔叛(續晉陽秋曰梁王珍之字景度)
(中興書曰初桓玄篡位國人有孔璞者奉珍之奔潯陽義旗既興歸朝廷仕至太常卿以罪誅)時事形
巳濟在平乘上笳鼓並作直高詠云簫管有遺音梁王
安在哉(阮籍詠懷詩也)
顧長康拜桓宣武墓作詩云山崩溟海竭魚鳥將何依
(宋明帝文章志曰愷之為桓温參軍甚被親暱)人問之曰卿憑重桓乃爾哭之
狀其可見乎顧曰鼻如廣莫長風眼如懸河决溜(春秋考異)
(郵曰距不周風四十五日廣莫風至廣莫者精大備也蓋北風也一曰寒風)或曰聲如震雷
破山淚如傾河注海(並同上)
袁山松
袁山松善音樂北人舊歌有行路難曲辭頗疎質山松
好之乃為文其章句婉其節制每因酒酣從而歌之聽
者莫不流涕初羊曇喜唱樂桓伊能挽歌及山松以行
路難繼之時人謂之三絶(續晉陽秋)
習鑿齒
釋道安俊辯有高才自北来荆州與習鑿齒相見道安
因自通曰彌天釋道安習答曰四海習鑿齒當時以為
名對(何氏語林石林詩話曰晉魏間詩尚未知聲律對偶然陸雲相謔之辭所謂日下荀鳴鶴雲間陸)
(士龍乃指為的對至四海習鑿齒彌天釋道安之類不一乃知此體出於自然不待沈約而後能也舊不觧四)
(海彌天為何等語因讀梁惠皎高僧傳載鑿齒與安書云夫不終朝而雨六合者彌天之雲也弘淵源而潤八)
(極者四海之流也故摘其語以為戲耳始晉初為佛學者皆從其師姓如支遁本姓關從支謙學故為支道安)
(以佛學皆夲釋迦為師請以釋命氏遂為定制則釋道安者亦其流也)
宋
明帝
明帝以王景文外戚貴盛張永累經軍旅疑其將来難
信乃自為謠言曰一士不可親弓長射殺人(南史)
孝武帝
孝武狎侮羣臣各有稱目柳元景桓護之雖並北人而
王玄謨獨受老傖之目嘗為玄謨作四時詩曰堇茹供
春膳粟漿充夏餐匏醬調秋菜白醝解冬寒(南史)
劉毅(字希樂)
劉裕征盧循歸帝大宴有詔賦詩毅曰六國多雄士正
始出風流自知武功不競故示文雅有餘(歴代吟譜)
檀道濟
宋彭城王義康忌檀道濟之功會文帝疾動乃矯詔送
廷尉誅之故時人歌云可憐白浮鳩枉殺檀江州當時
人痛之蓋如此劉夢得嘗過其墓而悲之曰萬里長城
壊荒雲野草秋秣陵多士女猶唱白浮鳩(韻語陽秋)
齊
張融
張思光既免官為詩與何徵士頗有高尚之言何答曰
昔聞東都日不在簡書前思光久病之及何後婚孔氏
女思光始為詩贈何曰惜哉何居士薄暮遘荒淫何亦
病之而無以釋也(何氏語林)
梁
武帝
到舍人子藎小時聰慧嘗從高祖幸京口登北顧樓賦
詩藎受詔便就上覽以示其祖漑曰藎定是才子翻恐
卿從来文章假手於藎因賜溉連珠曰硯磨墨以騰文
筆飛毫以書信如飛蛾之赴火豈焚身之可恡必耄年
其巳及可假之於少藎(何氏語林)
沈約
沈約以佐命勲位冠梁朝晚年新進用事者忌其固位
取約所為蔍葱詩乘間以白武帝帝不能堪未幾得道
士赤章事遂大發怒約以憂死其詩曰野馬不可騎兔
絲詎宜織爾非草與蒿豈供麋鹿食(老圃曰君子之於言不可以無擇也)
(身處嫌疑之地而口陳形迹之語加有媒孽之人為搆於君之旁死也故宜灌畦暇語)
任昉
梁任昉大同四年七月於鍾山壙中得銘曰龜言土蓍
言水甸服黃鐘啓靈址瘞在三上庚墮遇七中巳六千
三百浹辰交二九重三四百圯當時莫能辨者昉之五
世孫升之以授鄭欽說乃悟卜宅者廋葬之歲月日辰
而識其墓地殆無一字閑設又毫釐不差也(沈作喆寓簡)
伏挺
侯景初以蕭正德為帝劉之遴時落景所將使授璽紱
之遴預知仍剃髮披法服乃免先是平昌伏挺出家之
遴為詩嘲之曰傳聞伏不鬪化為支道林及之遴遇亂
遂披染服時人笑之(南史本傳)
高爽
孫抱為延陵縣廣陵高爽謁之抱了無故人之懷爽出
從縣閣下過取筆書鼓云徒有八尺圍腹無一寸腸面
皮如許厚受打未詎央抱形體肥壯腰帶十圍爽故以
此譏之後又作履謎詩譏孫廉云刺屐不知啑蹋面不
知瞑齧齒作步數持此得勝人(南史本傳)
王偉
王偉同侯景叛既被執送江陵於獄中為詩贈元帝下
要人曰趙壹能為賦鄒陽解獻書何惜西江水不救轍
中魚又上五百字詩於帝帝愛其才將捨之朝士請曰
前日偉作檄文有異辭句元帝求而視之檄云項羽重
瞳尚有烏江之敗湘東一目寧為四海所歸帝大怒殺
之(南史)
釋寶誌
梁沙門寶志銅牌多䜟未来事有一真人名冀川開口
張弓在右邊子子孫孫萬萬年江南李璟其子曰弦冀
吳越錢鏐諸子皆連弘字期以應之而真宗諱正當之
(唐宋遺史)
誌公嘗畫鹿負鞍走山中詩云兩角女子綠衣裳却也
越太行趍君王一止之月必銷亡後祿山亂蓋兩角即
鹿鹿即祿女子即安字太行山名一止之月果正月敗
亡(同上)
(苕溪漁隱曰余觀誌公十二時頌自非深悟上乘同佛知見豈能作此語也是時逹磨猶未西来誌公已)
(明此理所謂先得我心之所同然者誌公沒於天監十三年而逹磨以普通八年至金陵由此之魏傳佛)
(心印禪宗方興近世學佛者往往忽此頌而勿觀蓋貴耳而賤目也余嘗手書此頌置之座右朝夕味之)
(尤愛其最後一首云鷄鳴丑一顆圓珠明巳久内外推尋覓總無境上施為渾大有不見頭又無手世界)
(壊時終不朽未了之人聽一言只這如今誰動口以至三祖信心銘永嘉證道歌皆禪學之髓初地之人)
(所當服膺焉)
沙門曇彦
許詢與沙門曇彦同建浮圖未成而詢亡彦長年及見
詢後身為岳陽王鎮越州彦呼曰許玄度来何暮昔日
浮圖今如故王曰弟子姓蕭名詧彦乃以三昧力加被
王恍然寤前身(沈作喆寓簡)
北魏
胡后
宣武靈皇后胡氏安定臨涇人司徒國珍之女也明帝
踐阼尊為皇太后臨朝聽政太后與明帝幸華林園宴
群臣于都亭曲水令王公以下賦七言詩太后詩曰化
光造物含氣貞明帝詩曰恭巳無為賴慈英(北史)
盧元明
盧元明與潁川王由友善忽夜夢由携酒就之言别賦
詩及明憶其十字云自兹一去後朝市不復遊元明歎
曰由性不狎俗旅寄人間乃今有夢又復如此必有他
故經三日果聞由為亂兵所害(何氏語林)
徐之才
徐之才聪辯強識有兼人之敏尤好劇談公私會聚各
相嘲戲常嘲王昕姓云有言則誑近犬則狂加頸足而
為馬施角尾而為羊盧元明因戲之才云卿姓是未入
人名是字之誤徐即答云卿姓在亡為虐在丘為墟生
男則為虜飬馬則為驢又嘗與朝士出遊遥望羣犬競
走諸人試令目之徐應聲曰為是宋鵲為是韓盧為逐
李斯東走為負帝女南徂
裴伯茂
裴伯茂嗜酒疎傲以傷性致殞於家園友人常景李渾
王元景盧元明魏季景李騫等十許人於墓旁致酒設
祭哀哭涕泣一飲一酬曰裴中書魂而有靈知吾曹也
乃各賦詩一篇李騫以魏收亦與之友寄以示收收時
在晉陽乃同其作論敘伯茂云臨風想玄度對酒思公
榮時人謂伯茂性誕傲謂收詩頗得事實(並同上)
褚&KR0008;
禇&KR0008;與陳伯之同入魏魏欲用之魏元會&KR0008;戲為詩曰
帽上著籠冠袴上著朱衣不知是今是不知非昔非魏
人怒出為始平太守(北史)
北齊
斛斯豐
北齊高祖嘗宴群臣酒酣各令歌樂武衛斛斯豐樂歌
云朝亦飲酒醉暮亦飲酒醉日日飲酒醉國計無取次
上曰豐樂不諂是好人也(樂府廣題)
王晞
王晞嘗詣晉祠賦詩曰日落應歸去魚鳥見留連忽有
相王使至召王不時至明日在丞相西閣祭酒盧思道
謂王曰昨被召巳朱顔得不以魚鳥致怪王緩笑曰昨
晚陶然頗以酒漿被責卿軰亦是留連之一物豈直魚
鳥而巳(何氏語林)
陽休之
武定二年除中書侍郎先是中書專主綸誥魏宣武已
来事移門下至是發詔依舊任遇甚顯時魏收為散騎
常侍領兼侍郎與休之參掌詔命世論以為中興一人
士戲嘲休之云有觸藩之羝羊乘連錢之驄馬從晉陽
而向鄴懷属書而盈把(北史本傳)
盧思道
北齊盧思道聘陳設宴聯句作詩先唱者譏北人云榆
生欲飽漢草長止肥驢謂北人食榆吳地無驢故有此
句思道即續之曰共甑分炊飯同鐺各煑魚謂南人無
義同炊異饌也吳人愧之(譚藪)
北周
宣帝
周宣帝與宫人半夜連臂蹋踶而歌自知身命促把燭
夜行遊帝即位二年崩(隋書五行志)
隋
李諤
字士恢能属文文帝時上書曰自魏之三祖更尚文詞
江左齊梁其弊彌甚連篇累牘不出月露之形積案盈
箱惟是風雲之狀指儒素為古拙用詞賦為君子(歷代吟譜)
孫思邈
孫思邈四言詩曰取金之精合石之液列為夫婦結為
魂魄一體混沌兩精感激河車覆載鼎候無忒洪鑪烈
火烘燄翕赫煙未及點燄不假碧如畜扶桑若藏霹靂
姹女氣索嬰兒聲寂透出兩儀麗於四極壁立幾多馬
馳一驛宛其死矣適然從革惡黜善遷情回性易紫色
内逹赤芒外射熠若火生乍疑血滴號曰中還退藏於
密霧𣪚五内川流百脉骨變金植顔駐玉澤陽德乃敷
隂功乃積南宮度名北斗落籍此詩詞高古類魏伯陽
而世傳者少錄于此云(丹鉛餘錄)
歌謠
益部耆舊傳曰王忳字少林詣京師於客邸見諸生病
甚困生謂忳曰腰下有金十斤願以相與乞收藏尸骸
未問姓名呼吸因絶忳賣金一斤以給棺絮九斤置生
腰下後署大度亭長到亭日有馬一疋至亭中其日大
風有一繡被隨風来後忳騎馬突入金彦父見曰得真
盗矣忳說得狀又取被示之彦父悵然曰被馬俱止卿
有何隂德忳具說葬諸生事彦父曰此吾子也遣迎彦
喪金具存民謠之曰信哉少林世為遇飛被走馬與鬼
語
商氏世傳曰商亮字子華舉孝廉到陽城遇兩虎爭一
羊亮按劍直前斬羊虎乃各以其半去時人為之謠曰
石里之勇商子華暴虎見之藏爪牙
拾遺記曰郭况者光武皇后弟也累金數億錯拾寶以
飾臺榭懸明珠於四垂晝視之如星夜望之如日里語
曰洛陽多錢郭氏室夜日晝星富無匹
曹操别傳曰吕布驍勇且有駿馬時人為之語曰人中
有吕布馬中有赤兔
三輔决錄曰游殷字幼齊為胡軫所害月餘軫得病但
言伏伏游幼齊將鬼来於是遽死關中諺曰生有知人
之明死有責人之靈
述異記漢宣城守封邵化為虎食郡民時人語曰無作
封使君生不治民死食民
襄陽耆舊傳曰黃承彦高爽俊朗為沔南名士謂孔明
曰聞君擇婦身有醜女黃髮頭面才堪相配孔明許即
載送之鄉曲為之諺曰莫作孔明擇婦正得阿承醜女
(以上漢魏)
拾遺記曰張華為九醖酒以三薇漬麴蘖出西羌麴出
北番番中有指星麥四月火星出麥熟而穫之糵用水
漬麥三夕而萌芽平旦鷄鳴而用之俗人呼為鷄鳴麥
以之釀酒醇美久含令人齒動若大醉不呌笑搖蕩令
人肝腸消爛俗人謂為消腸酒或云醇酒可為長宵之
樂兩說同而異事也閭里歌曰寧得醇酒消腸不與日
月齊光
語林曰晉孝武好與虞嘯父飲酒醉拜不能起帝呼人
扶虞嘯父答曰臣位未及扶醉未及亂非分之賜所不
敢當帝美之勑䟽取語於是為風俗人相嘲調輙云好
語䟽取(藝文類聚)
高僧傳曰釋道温姓皇甫安定朝那人高士謐之後也
年十六入廬山依遠公受學大明中勑為都邑憎主累
當講任禀位之賓填委相屬精勤導物數感神異帝悦
之賜錢五十萬人人為之語曰帝王傾財温公率則上
天懷感神靈降德
又曰釋慧靜姓王東阿人少遊學伊洛之間晚歷徐兖
容甚黑而識悟清遠時洛中有沙門道經亦解邁當世
與靜齊名而耳甚長大故時人語曰洛下長大耳東阿
黑如墨有問無不詶有詶無不塞(以上晉)
伽藍記曰洛陽城東北有上高里殷之頑民所居也高
祖名聞義里遷京之始朝士住其中迭相譏刺竟皆去
之唯有造瓮者止其内世人歌曰洛陽城東北上高里
殷之頑民昔所止今日百姓造瓮子人皆棄去住者耻
(高祖北魏孝文帝也)
洛陽瑶光寺世宗宣武皇帝所立椒房學道之所掖庭
美人並在其中亦有名族處女来儀此寺永安三年爾
朱兆入洛縱兵大掠時有秀容胡騎數十入瑶光寺婬
穢自後頗獲譏訕京師語曰洛陽女兒急作髻瑶光寺
尼奪女婿
河東有劉白墮善釀飲之香美而醉經月不醒永熙中
南靑州刺史毛鴻賓齎酒之藩路逢賊盗飲之即醉皆
被擒獲遊俠語曰不畏張弓挾刀惟畏白墮春醪
河間王琛有婢朝雲善吹箎能為團扇歌隴上聲琛為
秦州刺史諸羌叛屢討之不降琛令朝雲假為貧嫗吹
箎諸羌聞之悉皆流涕迭相謂曰何為棄墳井在山谷
為寇也相率歸降秦民語曰快馬健兒不如老嫗吹箎
(並同上魏以上北)
韻語紀物産(見譚苑醍醐)
余常愛晉宋人以韻語紀物産如郭璞爾雅贊山海經
贊王微藥草贊之類皆質而工其原出於逸周書火浣
布數語今彙書於後火澣之布入火不滅布則火色
垢則布色出火而振之皎然凝乎雪(周書說火浣布)日南有野
女羣不見夫其狀晶且白偏體無衣襦(唐蒙博物記)三廉大
實實不在三(雖名三廉其實在四五枝)食之多汁味酸且旨藏之尤
好與衆果相參(陳祁暢異物志)苹之依水猶卉植地靡見其布
漠而鱗被物有常性孰知所自(郭子玄苹贊)曰州留者其實
水牛蒼毛豕身用若擔毛衛護其犢與虎為讐(欝林異物志)
象之為獸形體特詭身倍數牛目不逾狶鼻為口役望
頭若尾馴良承教聽言則跪素牙玉潔載籍所美服重
致遠行如丘徙(萬震象贊)烏鰂八足集足在口縮喙在腹形
類鞋囊其名烏鰂噏波潠墨迷射水慝(萬震海物異名記)瓦瓏
鑛殼建瓴狀如渾沌錢文外眉而内渠(萬震海物異名記瓦瓏贊注眉)
(為高為眉渠為䟽為渠此魁六海鈴也)合浦之人習水善游俛視層巖如
猿仰株入如沈鼈出如輕鳬蹲泥剖蚌潜竊明珠(萬震南州)
(志)江瑶柱厥甲美如瑶玉(音裕三字一句三句一韻尤奇)肉柱膚寸名
江瑶柱(萬震海物異記)獸曰玄犀處自林麓食微棘刺體兼五
肉或有神異表露以甪(音錄)含精吐烈望如華燭置之荒
野禽獸莫觸(萬震犀贊)神丘有火穴光景照千里崑崙有弱
水鴻毛不能起(玄中記)一跳八尺兩跳丈六從春至夏裸
袒相逐(風俗記海蛙)□複引一索飛絙杙閣其名曰笮人懸
半空度彼絶壑(李膺笮橋贊)高山嵯峨巖石磊落傾側縈廻
下臨峭壑行者攀緣牽援帶索(袁山松山川記)蚺唯大蛇既洪
且長采色駮映其文錦章石灰吞鹿膄成癢瘡賓饗嘉
食是豆是觴(南裔志)鮫之為魚其子既育驚必歸母還入
其腹小則如之大則不復(楊孚交州異物志)
古詩逸句(見詩話補遺)
庭中有奇樹上有悲鳴蟬
泛泛江漢苹飄蕩永無根
青青陵中草傾葉晞朝日陽春被惠澤枝葉可攬結
餓狼食不足饑豹食有餘
蝴蝶遊西園暮宿桑樹間
天霜木葉下鴻鴈當南飛(古詩四十餘首文選收其十九首今其遺句見于類書多)
(有之聊錄其一二斷珪缺璧猶勝瓦礫如山也)
人遠精魂近寤寐夢容光(無名氏)
石上生菖蒲一寸八九節仙人勸我飡令人好顔色(同上)
羈縶繫世間進退維凖繩(江韋)
去婦不顧門萎韭不入園(諸葛孔明)
探懷授所歡願醉不顧身(王仲宣)
皎月垂素光玄雲為髣髴(劉公幹)
玄景如暎璧繁星如散錦(庾闡)
金荆持作枕紫荆持作狀(古歌)
爭先非吾事靜照在忘求(王右軍)
来若迅風散遊如歸雲征(李充)
遥看野樹短遠望樵人細(虞騫)
黃鳥鳴相追咬唆弄好音(古詩按古長歌行云黃鳥飛相追咬咬弄音聲竚立望)
(西河泣下沾羅纓疑即此也)
相思心既勞相望脰亦悁(陸彦聲)
迅飈翼華蓋飄颻若鴻飛(石崇)
玄清渺(闕)觀浴景出東渟(仙詩)
逍遥玄津際轡景落滄溟(上)
子書傳記語似詩者(詩話補遺)
美色不同面悲音不共聲(論衡)
片玉可以琦奚必待盈尺(抱朴子)
兩江珥其市九橋帶其流(揚雄)
生無一日歡死有萬世名(列子)
善御不忘馬善射不忘弓(韓詩外傳)
文繡被臺榭菽粟食鳬鴈(晏子)
日日獻玉衣旦旦獻玉食(列子)
駿馬飬外廐美人充下陳(戰國策)
操行有常賢仕宦無常遇(王充)
觸露不搯葵日中不剪韭(古諺)
飛鳥號其群鹿鳴求其友(楚辭注)
膏以肥自焫翠以羽殃身(蘇秦)
薰以香自燒膏以明自煎(陳留老父)
良將如收電可見不可追(抱朴子)
高不絶山阜跛羊升其顛深不絶涓流孺子浴其淵(牟子)
急行無善步促柱少和聲(王充)
孔子辭廪丘終不盗帶鈎許由讓天下終不利封侯(淮南)
高山尋雲霓深谷肆無景(羊祜䟽)
南遊冏䆡野北息况墨鄉(淮南)
日回而月周時不與人遊(淮南)
百里不販樵千里不販糴(古諺)
兩貴不可同兩勢不可雙(說苑)
女愛不弊席男歡不盡輪(鬼谷子)
御馬不釋策操弓不反檠(家語)
鵲巢知風起獺穴知水生(韓詩外傳)
豐屋知名家喬水知舊都(吕覽)
井水無大魚新林無長木(上)
餓狼守庖厨饑虎牧牢豚(仲長統昌言)
代馬依北風越鳥翔故巢(吳越春秋)
荆王不貴玉鮫人不貴珠(韓詩外傳)
蠧喙仆柱梁蚊芒起牛羊(新序)
青崖若點黛素湍如委練(羅含湘中記)
白沙如霜雪赤岸若朝霞(上)
洞庭對岳陽脩眉鑒明鏡(上)
蟪蛄鳴于朝寒螿鳴于夕(風土記秋日)
蠅成市於朝蚊成市於夕(夏日)
煦氣成虹霓揮袖起風塵(劉邵趙都賦)
不寶咫尺玉而愛寸隂旬(司馬法)
鼓聲不過閶柝聲不過閬(上)
鐸以聲自毁膏以明自鑠(淮南)
大江如索帶舟船如鳬鴈(郡國志)
跣跗被商舄重譯吟詩書(王充)
醴泉有故源嘉禾有舊根
白璧不可為容容多後福(左雄傳)
仲尼長東魯大禹出西羌(晉書戴鸞傳)
明月不妄暎蘭葩豈虚鮮(郭璞)
朝霽青陽升天光入隙中(佛經)
日從濛汜出照樹初無影(上)
隴阪縈九曲不知高幾里(三秦記)
高樹翳朝雲文禽蔽綠水(應璩)
平流鼓怒浪静樹振驚飈(尚書正義序)
榣木不生危松柏不處卑(國語)
古詩紀卷一百五十六
