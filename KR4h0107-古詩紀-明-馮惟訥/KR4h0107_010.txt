古詩紀卷十明馮惟訥撰
古逸第十
古諺
太公兵法引黃帝語
日中不彗是謂失時操刀不割失利之期執斧不伐賊
人將來(叶陵之反)涓涓不塞將為江河熒熒不救炎炎奈何
兩葉不去將用伐柯為虺弗摧行將為蛇(叶唐何反賈子書引止)
(日中必彗操刃必割二句其餘見太公兵法即漢蓺文志黃帝巾機銘也)
六韜
天下攘攘皆為利往天下熙熙皆為利來
管子(二章)
不行其野不違其馬(諷桓公言馬以行野雖不行野亦不可不調習也)
墻有耳伏寇在側
孔子家語
相馬以輿相士以居
曾子
人莫知其子之惡莫知其苖之碩
孟子(二章)
吾王不遊吾何以休吾王不豫吾何以助一遊一豫為
諸侯度(夏諺劉熙曰春行曰遊秋行曰豫左傳季氏有嘉樹韓宣子譽之服虔曰譽與豫同遊於樹)
(下也唐宋之問詩春豫臨池會)
雖有智慧不如乘勢雖有鎡基不如待時(齊人有言賈達曰鎡基)
(耨也吕氏春秋曰耨六寸所以間稼)
左傳(二十二章)
山有木工則度之賓有禮主則擇之(度音宅魯羽父引周諺隱十二年)
匹夫無罪懷璧其罪(虞叔引周諺桓十年)
心苟無瑕何恤乎無家(晉士蒍引諺閔元年)
輔車相倚唇亡齒寒(虞宫之竒引諺僖五年輔頰也車牙車又曰頷車牙上骨之名也)
(輔為外表車是内骨)
心則不競何憚於病(鄭大夫孔叔言于鄭伯僖七年言心既不能自強何畏難於卑弱)
(之病即齊景公所云既不能令又不受命也左傳既不能強又不能弱)
庇焉而縱尋斧焉(文二年宋昭公欲去羣公子樂豫曰公族公室之枝葉也葛藟猶能庇其)
(本根況君子乎諺所謂云云者也註八尺曰尋所以量木也借木之庇而縱放尋以量之斧以伐之)
畏首畏尾身其餘幾(鄭子家引古言文十七年)
鹿死不擇音(同上言當作蔭□蔭也)
雖鞭之長不及馬腹(言非所當擊晉伯宗引古言宣十五年)
高下在心川澤内汚山藪藏疾瑾瑜匿瑕國君含垢(諺同)
(上漢書亦引此無高下在心一句)
民之多幸國之不幸也(羊舌職引諺宣十六年)
殺老牛莫之敢尸(晉韓厥引古言晉欒書中行偃執厲公召韓厥厥辭曰古之人有言云云)
(而況君乎成十七年)
非宅是卜維隣是卜(晏子引諺昭三年)
挈缾之知守不假器(晉人來治杞田季孫將以成與之謝息為孟孫守不可曰人有言曰)
(雖有云云禮也昭七年)
其父析薪其子弗克負荷(子産引古言昭七年)
室於怒市於色(楚令尹子瑕諫歸蹶由昭十二年戰國策怒於室者色於市)
臣一主二(晉人執季孫意如子服惠伯私於中行穆子曰魯兄弟也土地猶大所命能具若為夷棄)
(之使事齊楚其何瘳於晉諺曰云云吾豈無大國昭十三年)
無過亂門(子產引諺昭十九年昭二十三年宋人對楚薳越曰人有言曰惟亂門之無過國語太)
(子晉諫壅穀洛人有言曰無過亂人之門)
嫠不恤其緯而憂宗周之隕為將及焉(子大叔對范獻子人亦有言云)
(云昭二十四年)
唯食忘憂(魏子引諺昭二十九年國語作唯食可以忘憂)
民保於信(戲陽速引諺定十五年)
飛矢在上走驛在下(兵交使在其閭今語兩國兵交不罪來使)
國語(十章)
兄弟讒䦧侮人百里(周語富辰諫以翟伐鄭人有言曰云云周文公之詩曰兄弟䦧于墻)
(外禦其侮)
獸惡其網民惡其上(周語晉克楚使郤至告慶于周召桓公與之語至自稱功伐召桓公)
(以告單襄公公曰君子不自稱也惡其盖人也其抑下滋甚故聖人貴讓且諺曰云云)
兵在其頸(同上單襄公曰人有言云云其郤至之謂乎)
佐雝者嘗焉佐鬭者傷焉(周語太子晉諫壅穀洛人有言云云今俗語助祭得食助)
(鬭得傷)
禍不好不能為禍(同上財色之禍生於好之)
衆心成城衆口鑠金(周語伶州鳩對景王引諺)
從善如登從惡如崩(周語衞彪傒引諺)
黍稷無成不能為榮黍不為黍不能蕃膴稷不為稷不
能蕃殖所生不疑惟德之基(晉語晉公子過鄭鄭文公不禮叔詹諫不聽曰若不)
(禮焉則請殺之諺云云註為黍為稷之為成也所生謂種黍得黍種稷得稷唯在所樹言禍福亦猶是也)
狐埋之而狐搰之是以無成功(吳語吳伐越越使諸稽郢行成於吳云云今天)
(王既封殖越國又刈亡之雖四方諸侯則何實以事吳)
觥飯不及壺飱(越語越將伐吳數問於范蠡范蠡曰未可也王姑待之王曰諺有之云云今歲)
(晚矣子將奈何注盛饌未具不如壺飱之救饑疾也)
說苑
囊漏貯中(鄒穆公引周諺)
列子(三章)
生相憐死相捐(楊朱篇引古語)
人不㛰宦情欲失半人不衣食君臣道息(古語)
田父可坐殺(周諺云云晨出夜入自以性之恒啜菽茹藿自以味之極一朝處以柔毛綈幕薦以)
(梁肉蘭橘心痛體煩内熱生病矣)
莊子(三章)
聞道百以為莫己若(野語)
美成在久(叶苟起反)惡成不及改(叶苟起反古語)
衆人重利廉士重名賢士尚志聖人貴精
荀子(二章)
衣與繆與不女聊(子道篇引古言與音歟聊音留叶力蚪反言雖衣服我綢繆我而不敬不)
(順則不聊汝也)
欲富乎忍恥矣傾絶矣故舊矣與義分背矣(大略篇引民語傾絶)
(謂傾身絶命而求也分背如人分背而行也)
魯定公記載古語
寧得一把五加不用黃金滿車寧得一把地榆不用明
月寶珠
臯魚引古語
枯魚銜索幾何不蠧(索音素古通)
愼子(名到先申韓申韓稱之)
不聰不明不能為王不瞽不聾不能為公
韓非子
奔車之上無仲尼覆舟之下無伯夷(奔音僨)
呂覽
居者無載(讀作䅔)行者無埋(叶陵之反齊鄙人諺言生不隐謀死不隐忠也)
鄒子引古語(名衍齊人)
截趾適履孰云其愚何與斯人追欲喪軀
鶡冠子(楚人居深山以鶡鳥羽為冠)
中流失船一壺千金(船音循釋名船循也循水而行也文子曰上下楫而下致船上言若)
(絲下言若綸)
魯仲連引古諺(漢藝文志有魯仲連子)
百足之蟲三斷不蹶(墨子云馮公之蟲三&KR0856;不僵馮公蟲名僵讀鞠躬之躬)
魯連子
心誠憐白髮玄情不怡豔色媸
鬼谷子引古語
女愛不敝席男懽不盡輪(戰國策寵女不敝席寵臣不敝軒)
孔叢子
堯舜千鍾孔子百觚子路嗑嗑尚飲十榼(平原君與子高飲強子高)
(酒曰昔有遺諺云云古之聖賢無不能飲也吾子何辭焉子高曰聖賢以道德兼人未聞以飲食也)
戰國策(十三章)
戰勝而國危者物不斷也功大而權輕者地不入也(秦策)
(秦攻趙蘇秦謂秦王曰語云云)
削株掘根無與禍隣禍乃不存(張儀說秦臣聞之云云)
騏驥之衰也駑馬先之孟賁之倦也女子勝之(齊策蘇秦說齊)
(湣王曰語云云)
見君之乘下之見杖起之(楚策或謂黃齊曰諺云云今王善富摯而公不善也是不)
(臣也下音戶起音去上聲)
見兔而顧犬未為晚也亡羊而補牢未為遲也(楚策莊辛對楚)
(襄王曰臣聞鄙語云云牢一本作籬音同)
癘疾憐王(荀卿謝春申君癘疾憐王此不恭之語也雖然不可不審察也此為劫弑死亡之主言也)
(註云癘雖惡猶愈于劫弑故反憐王)
以書為御者不盡馬之情以古制今者不達事之變(趙策)
(趙武靈王始出胡服之令羣臣皆諫止王王曰諺云云亦見史記)
借車者馳之借衣者被之(孟嘗君擇舍人以為武城吏而遺之曰鄙語豈不云云註)
(云言弗愛也被叶音披)
寧為雞口無為牛後(韓策蘇秦為趙合從說韓曰臣聞鄙語云云顏氏家訓曰按延篤戰)
(國策音義曰尸雞中之主從牛子也然則口當為尸後當為從俗寫誤也)
禽困覆車(韓策向壽為秦守宜陽將以伐韓韓公仲使蘇代謂向夀云云譬禽獸得急困猶能抵觸)
(傾覆人車亦見史記)
貴其所以貴者貴(韓策蘇代說向壽請母伐韓諺云云註所以貴人所同貴亦見史記)
仁不輕絶智不輕怨(燕策燕王喜以書謝樂間曰語云云)
厚者不毁人以自益也仁者不危人以要名也(同上諺曰)
史記(二十二章)
死者復生生者不愧(趙世家肥義謂李兑曰諺云云言不忍負武靈王之屬已也)
美女入室惡女之仇(外戚世家漢武帝幸夫人尹婕妤見邢夫人低頭俛而泣自痛其不)
(如也諺云云)
蓬生麻中不扶自直白沙在泥與之皆黑(三王世家引傳曰魯子)
(書作諺曰)
當斷不斷反受其亂(黃歇傳贊引語)
千羊之皮不如一狐之腋(叶戈灼反)千人之諾諾不如一士
之諤諤(衛鞅傳趙良謂商君云云)
積羽沈舟羣輕折軸衆口鑠金積毁銷骨(張儀傳張儀說魏王臣聞)
(云云戰國策註云周語也漢中山王傳臣聞衆口銷金積毁銷骨叢輕折軸羽翮飛肉)
力則任鄙智則樗里(樗里子傳樗里秦惠王異母弟樗里子滑稽多智秦人號曰智囊諺)
(云云)
利令智昏(虞卿傳贊引鄙諺)
尺有所短寸有所長(王翦傳贊引鄙語)
鑒于水者見面之容鑒于人者知吉與凶(蔡澤傳本武王鏡銘)
長袖善舞多錢善賈(蔡澤傳太史公曰韓子稱云云韓子韓非子也)
白頭如新傾盖如故(鄒陽傳引古語)
千金之子不垂堂百金之子不騎衡(叶寒剛反袁盎傳盎對文帝臣聞)
(云云服虔曰措身不倚衡也如淳曰衡樓殿邊欄楯)
變古亂常不死則亡(晁錯傳贊引語)
雖有親父安知不為虎雖有親兄(叶虛王反)安知不為狼(韓安)
(國傳安國諫梁孝王引語)
強弩之極矢不能穿魯縞衝風之末力不能漂鴻毛(同上)
(安國與王恢論伐匈奴漢書曰衝風之衰不能起毛羽強弩之末不能入魯縞)
桃李不言下自成蹊(李廣傳贊引諺)
家絫千金坐不垂堂(司馬相如諫獵䟽引鄙諺)
人貌榮名豈有既乎(郭解傳贊引諺徐廣曰人以顏狀為貌者則貌有衰落矣唯用榮)
(名為飾表則稱譽無極也既盡也)
千金之子不死于市(貨殖傳引諺尉繚子千金不死百金不刑)
百里不販樵千里不販糴(貨殖傳引諺)
以貧求富農不如工工不如商刺繡文不如倚市門(見貨)
(殖傳非諺也或末句諺耳一無以貧求富句)
漢書(十五章)
有病不治(平聲)常得中醫(藝文志引諺)
狡兔死走狗烹(叶鋪郎反)飛鳥盡良工藏敵國破謀臣亡(韓信)
(傳六韜作高鳥史記曰野禽殫走犬烹敵國破謀臣亡)
兒婦人口不可用(王陵傳吕太后謂陳平曰鄙語云云顧我與君何如耳無畏吕䫋之譛)
不習為吏視巳成事(賈誼引鄙諺大戴禮不習為吏如視巳事)
前車覆後車誡(同上)
欲投鼠而忌器(同上里諺)
社鼷不灌屋鼠不薰(中山王引韓詩外傳作稷蜂不薰)
孰為為之孰令聽之(司馬遷引諺)
良玉不琢(武帝賢良策問引古語漢書或曰云云不云古語也)
揉曲木者不累日銷金石者不累月(公孫弘對策書云云夫人之好惡豈)
(比禽獸木石之類哉期年而變臣弘尚竊遲之)
水至淸則無魚人至察則無徒(東方朔列子察見淵魚不祥知料隐慝有殃)
(後漢書水清無大魚此見客難不云諺也)
以管窺天以蠡測海以莛撞鐘(東方朔引古語史記扁鵲曰以管窺天以隙視)
(文)
腐木不可以為柱卑人不可以為主(劉輔引里語成帝欲立趙婕妤為皇)
(后輔上書陳)
千人所指無病而死(哀帝益封董賢二千戶賜三侯國王嘉上封事諫上引里諺)
括糠及米(漢書引語)
後漢書(九章)
人所歌舞天必從之(王莾遣更始將軍廉丹討山東辟馮衍為椽衍說丹曰將軍之先為)
(漢信臣新室之興英後不附今漢内潰人懷漢德云云此本古語人所歌舞天必從之人所咀嚼神必凶之)
貴易交富易妻(宋弘燕見上令主坐屏風後上謂弘曰諺言云云人情乎弘曰臣聞貧賤之交)
(不可忘糟糠之妻不下堂上顧謂主曰事不諧矣)
幾事不密禍倚人壁(鮑永傳荀諫戒鮑永曰幾事不密禍倚人門不謂諺也)
作舍道傍三年不成(曹褒傳顯宗引諺)
嶢嶢者易缺皦皦者易汚(上聲)陽春之曲和者必寡(叶果五反)
盛名之下其實難副(音府黃瓊傳公車徵瓊至綸氏稱疾不進李固以書逆遺之引諺)
(云云)
關東出相關西出將(虞詡傳永初四年羌胡反亂殘破并涼大將軍欲棄涼州詡說太尉)
(李脩曰諺云云)
彀弩射市薄命先死(李業傳劉咸謂李業曰賢者不避害譬猶彀弩射市薄命者先死不)
(云諺也)
龍不隱鱗鳳不藏羽網羅高懸去將安所(陳留父老傳桓帝世黨錮)
(事起外黃令陳留張升去官歸鄉里道逢友人班草而言父老過之植其杖云云不謂諺也)
時無赭澆黃土(東觀漢紀明德馬太后時上欲封諸舅外間白火后曰吾自念親屬皆無柱石)
(之功俗語云云)
賈誼書容經篇
君子重襲小人無由入正人十倍(叶平聲)邪辟無由來
劉向别錄引古語
唇亡而齒寒(叶胡千反)河水崩其壞在山(叶輸旃反)
列女傳引古語(秋胡謂其妻云云不謂諺也傳止首二句)
力田不如遇豐年力桑不如見國卿刺繡門(當作文)不如
倚市門
風俗通(四章)
金不可作世不可度(一曰金可作世可度)
狐欲渡河無奈尾何
婦死腹悲惟身知之
縣官漫漫怨死者半
應劭漢官儀引里語
仕宦不止車生耳(崔豹古今註曰文武車耳古重較也文官青耳武官赤耳毛萇詩䟽曰重)
(較卿士之車)
王符引諺
一歲數赦好兒喑啞(太平御覽崔寔政論云云)
桓譚引諺
二人同術誰昭誰冥二虎同穴誰死誰生(本汲冡周書然非諺也)
人之相去如九牛尾
桓子新論引諺
人聞長安樂則出門而西向笑知肉味美則對屠門而
大嚼(新論曰關東鄙語云云又諺曰侏儒見一節而長短可知孔子言舉一隅足以三隅反觀吾小時二)
(賦亦足以揆其能否)
牟子引古諺(東漢太尉牟融)
少所見多所怪(叶古遺反)見橐駝言馬腫背
劉子引古諺(劉畫字孔昭)
深不絶涓泉稚子浴其淵高不絶丘陵跛羊遊其巔
師春引古語
斧小不勝柯
韓嬰詩傳引古語
昨日何生今日何成必念歸厚必念治生日慎一日完
如金城
詩䟽(五章)
洛鯉伊魴貴於牛羊(洛諺)
山上斫檀檖榏先殫(齊諺檖音遂榏音兮檀與檖榏三木相似)
斫檀不諦(音提)得檕(音谿)迷檕迷尚可得駮馬(駮馬亦木名馬音如塗抹)
(之抹檀與檕迷駮馬三木亦相似)
疲馬不渡澠水(齊語澠水之流迅疾)
問婦人欲買赭不謂竈下有黃土欲買釵不謂山中自
有楛(上黨人語)
詩正義引語
四足之美有麃兩足之美有鷮
易緯引古語(二章)
一夫兩心拔剌不深
躓馬破車惡婦破家
春秋緯引古語(二章)
吐珠於澤誰能不合
月麗于畢雨滂沱月麗于箕風揚沙(叶桑何反)
四民月令引農語(二章東漢崔寔撰)
三月昏參星夕杏花盛桑葉白
河射角堪夜作犂星沒水生骨
月令注引里語
蜻蛚鳴衣裘成蟋蟀鳴懶婦驚
汜勝之書引古語(汜勝之成帝時為議郎師古曰劉向别錄云使教田三輔)
(有好田者師之徙為御史汜音凡又音敷劔反)
土長冐撅陳根可拔耕者急發(見月令註農書)
齊民要術引諺(五章)
智如禹湯不如常耕(叶舌郎反)
耕而不勞(去聲)不如作㬥
子欲富黃金覆(謂秋鋤麥曳柴壅麥根也)
夏至後不沒狗但雨多溼槖駝五月及澤父子不相借
(積籍二音夏至前種麻良候也)
羸牛劣馬寒食下(言其乏食瘦瘠春中必死)
水經註引諺
射的白斛米百射的玄斛米千(射的山名遠望狀若射侯土人以驗年之登否)
(的明則米賤的閽則米貴)
闞駰十三州志(闞駰燉煌人沮渠蒙遜同時)
峴山張盖雨滂沛
方回山經引相冡書
山川而能語葬師食無所肺腑而能語醫師色如土
文選註引古諺
越阡度陌互為主客
蔣子萬機論
猛虎不處卑勢勁鷹不立垂枝
魏武選令引諺
失晨之雞思補更鳴
魏志王昶引諺(二章王昶字文舒魏明帝時人戒兄子書引諺云云)
如不知足則失所欲
救寒無若重裘止謗莫若自脩
梁史
屋漏在上知之在下
史炤通鑑疏引諺(三章)
足寒傷心民怨傷國
妍皮不裹癡骨
福至心靈禍來神昧
古諺古語(載籍通引十八章)
終身讓車不枉一舍
莫三人而迷(又曰莫衆而迷)
惑者知反迷道不遠
不斑白語道失
白刃交前不顧流矢
堂前不糞除郊草不瞻耘
一淵不兩蛟(又曰一栖不兩雄又曰兩雄不竝栖)
井水無大魚新林無長木
林中不賣薪湖上不鬻魚
觸露不搯葵日中不煎韭
乳犬攫虎伏雞搏狸
白璧不可為冶容多後福
將飛者翼伏將奮者足跼將噬者爪縮將文者且朴
中規不密用墜禍辟
鐸以聲自穴膏以明自鑠虎豹之文來射猿狖之捷來
擉
上求材臣殘木上求魚臣乾谷
遁關不可復亡犴不可再
無鄉之社易為黍肉無國之稷易為求福
附錄
逸詩篇名
葛天氏歌八闋(呂氏春秋葛天氏之樂三人持牛尾投足以歌八闋)
載民(一)玄鳥(二)遂草木(三)奮五穀(四)敬天常(五)
達帝功(六)依帝德(七)總萬物之極(八)
伏羲駕辯(楚辭伏羲駕辯楚勞商只注㐲羲琴曲)
網罟(隋書樂志伏羲有網罟之歌夏侯玄辯樂論伏羲氏因時興利教民田魚天下歸之有網)
(罟之歌)
神農氏豐年詠(辯樂論神農教民食穀有豐年之詠)
黃帝龍衮頌(樂書)
黃帝掆鼓曲(歸藏啓筮曰蚩尤出自羊水疏首登九淖以伐穹桑黃帝征之涿鹿之野)
(作掆鼓之曲雲及云黃帝出師肊鹿絶轡之野以掆鼓為警衛其曲有十竝各有辭其辭亡考)
震雷驚(一)猛虎駭(二)鷙鳥擊(三)龍媒蹀(四)靈䕫
吼(五)鵰鶚爭(六)壯士奮怒(七)熊羆哮㖃(八)石盪
崖(九)波盪壑(十)
伶倫渡漳歌(水經注黃帝令伶倫使于夏作)
咸墨九招歌(劉勰云帝嚳之世咸墨為頌以歌九招)
虞舜大唐歌(尚書大傳曰維五祀奏鍾石論人聲&KR2611;然乃作大唐之歌)
招雍肆夏孝成(尚書大傳招為賓客雍為主人始奏肆夏納以孝成)
晳陽南陽初慮朱干苓落歸來縵
縵(尚書大傳維元祀廵守四岳八伯壇四奥沈四海封十有二山兆十有二州樂正定樂名元祀)
(代泰山貢兩伯之樂焉東岳陽伯之樂舞侏離其歌聲比余謠名曰晳陽儀伯樂舞鼚哉其歌)
(聲比大謠名曰南陽中祀大交霍山貢兩伯之樂焉夏伯之樂舞謾或其歌聲比中謠名曰初)
(慮羲伯之樂舞將陽其歌聲比大謠名曰朱干秋祀柳糓華山貢兩伯之樂焉秋伯之樂舞蔡)
(叔其歌聲比小謠名曰苓落和伯之樂舞玄鶴其歌聲比中謠名曰歸來幽都弘山貢兩伯之)
(樂焉冬伯之樂舞齊落歌曰縵縵王應麟曰其歌名復闕其一)
九德之歌(夏禹周禮)
候人兮歌(吕氏春秋禹行功見塗山之女禹未之遇而廵省南土塗山氏之女乃令其妾)
(候禹于塗山之陽女乃作歌曰候人兮猗實始為南音二南是其遺聲及其變也流為愵音)
(南之為言愵也愵與溺同)
九辯九歌(啓山海經啓上九嬪于天得九辯九歌以下)
燕往飛歌(吕氏春秋曰昔有娀氏二女居九成之臺飲食必以鼓天帝使燕往視之鳴若)
(諡隘二女愛而搏之覆以玉筐既而發視之燕遺二卯而北飛二女作歌一終曰燕燕作飛實)
(始為北音)
破斧歌(孔甲吕氏春秋夏后氏孔甲田于東陽萯山天大風晦冥迷入民間之室主人方)
(乳或曰后來乃良日也是必大吉或曰不勝也之子是必有殃后乃携之以歸曰以為余子孰)
(敢殃之子長成人幕動折□斧斫斬其足遂為守門者孔甲曰嗚呼有疾命矣夫乃作破斧之)
(歌實始為東音)
晨露(湯詩緯曰湯命伊尹振鳥陵歌晨露)
淫魄(師涓為帝辛造)
武宿夜(武王禮記舞莫重於武宿夜注武曲名正義武王至商郊停止宿夜士卒皆歡)
(樂歌舞以待旦故名焉)
九夏(周禮注九夏皆詩篇名頌之族類也)
王夏(一)肆夏(二)昭夏(三)納夏(四)章夏(五)齊夏(六)
族夏(七)裓夏(八)驁夏(九)
繁遏渠(國語先樂金奏肆夏繁遏渠天子所以享元侯也註肆夏一名樊昭夏一名遏納夏)
(一名渠)
采薺(周禮行以肆夏趨以采薺注逸詩禮記作采齊)
新宫(儀禮燕禮下管新宫注小雅逸篇按左傳宋公賦新宫大射義乃管新宫三終注管)
(謂吹蕩以□新宫之詩或曰恐即斯干詩)
鳩飛(國語秦伯賦鳩飛注謂小菀之首章)
河水(左傳晉公子賦河水國語注河當作沔)
明明崇禹生開(逸周書世係篇籥人奏萬獻明明三終奏崇禹生開三終)
(注詩篇名)
辛餘靡歌(吕氏春秋周昭王南征荆右辛餘靡長且多力為王右還反涉漢梁敗王隕于)
(漢中辛餘靡振王北濟王乃封之于西翟因追思故處實始為西音西音在秦為秦聲漢賦)
(云起西音于促柱歌江上之余唳江左六朝為清商曲唐有伊州源州皆在西方西屬金金主)
(聲故樂曲盛于西也)
茅鴟(左傳工誦茅鴟註云刺不敬)
北里靡靡(文中子聞龍舟五更轉之曲曰靡靡之音也)
激楚(文選上林賦激楚結風列女傳無鹽女諫齊宣王曰聽激楚之遺風)
流風
陽阿
延露(梁元帝纂要曰皆古艷曲)
折楊皇荂(莊子太音不入於俚耳折楊皇荂則嗑然而笑)
下里巴人陽阿(又見前)薤露陽春白雪
引商刻羽
流徵(宋玉對楚王問)
邪許歌(舉衆勸力之歌也)
嘘&KR2317;歌(與邪許同劉畫曰伏臘合歡必歌采菱牽石柁舟必歌嘘&KR2317;)
涉江采菱陽阿(又見前楚辭招魂陳鍾按鼓造新歌涉江采菱發陽阿)
(涉江果菱陽阿三者皆歌曲名即上句所云造新歌也誤作楊發荷解者云涉佊大江入湖池)
(采取菱芰發楊荷此何異兒童之語乎)
嗙喻(司馬相如凡將篇淮南鄭蔡舞嗙喻嗙喻曲名喻音歈)
于遮(司馬相如上林賦淮南于遮注于遮歌曲名)
顚歌(上林賦文成顚歌注文成達西縣名其縣人善歌顛益州顛縣其入能作西南夷歌顛即)
(滇字)
凱歌(周官樂師凡軍大獻教覬司馬法曰得意則愷所以樂享也漢志作凱)
嬥歌(韓詩内傳巴人嬥歌說文嬥歌巴渝曲也)
歸邪之曲(蜀王本紀蜀王妃思其父母歸寧蜀王為製歸邪之曲)
幽魄之曲(蜀王本紀秦惠以美女遺蜀王不習水土而死葬之石鏡王追思之作幽魄之)
(曲)
離鴻去鴈蘋生(三曲歌春)
明晨焦泉朱華流金(四曲歌夏)
商飈白雲落葉吹蓬(四曲歌秋)
嚴凝(一曰凝河)流隂沈靈(三曲歌冬王子年曰師涓當衞靈公之世寓列代)
(之聲造此諸曲靈公耽而惑之蘧伯玉諫曰此雖發陽氣緯終為沈湎糜曼之音無會于風雅)
(靈公乃去新聲師涓悔之退而隐)
輕風流水之詩
昭霧秋霜之詩(王子年曰洞庭二山浮于水上其下金堂數百間帝女居之四時匏)
(管之清音金石之凄唳徹于山杪楚懷王與羣臣環山遊宴各舉節氣以為樂章)
古詩紀卷十
