古詩紀卷一百八明馮惟訥撰
陳第一
後主(諱叔寶字元秀宣帝子即位之後荒於酒色不恤政事而盛修宫室刑罰酷濫隋文帝命將南)
(征兵敗入隋見宥給賜甚厚仁壽四年終於洛陽)
樂府
採桑(以下五言)
春樓髻梳罷南陌競相隨去後花叢散風來香處移廣
袖承朝日長鬟礙聚枝柯新攀易斷葉嫩摘前萎採蘩
鈎手弱微汗雜粧垂不應歸獨早堪為使君知
日出東南隅行
重輪上瑞暉西北照南威南威年二八開牖敞重闈當
壚送客去上苑逐春歸髩下珠勝月窗前雲帶衣紅裙
結未解綠綺自難徽
三婦艷詞十一首
大婦避秋風中婦夜牀空小婦初兩髻含嬌新臉紅得
意非霰日可憐那可同
大婦西北樓中婦南陌頭小婦初粧點回眉對月鈎可
憐還自覺人看反更羞
大婦主(一作弄)縑機中婦裁春衣小婦新粧冶拂匣動琴
徽長夜理清曲餘嬌且未歸
大婦妬蛾眉中婦逐春時小婦最年少相望捲羅幃羅
幃夜寒卷相望人來遲
大婦上高樓中婦蕩蓮舟小婦獨無事撥帳掩嬌羞丈
夫應自解更深難道留
大婦初調筝中婦飲歌聲小婦春粧罷弄月當宵楹季
子時將意相看不用爭
大婦愛恒偏中婦意常堅小婦獨嬌笑新來華燭前新
來誠可惑為許得新憐
大婦酌金杯中婦照粧臺小婦偏妖冶下砌折新梅衆
中何假問人今最後來
大婦怨空閨中婦夜偷啼小婦獨含笑正柱作烏棲河
低帳未掩夜夜畫眉齊
大婦正當壚中婦裁羅襦小婦獨無事淇上待吴姝鳥
歸花復落欲去却踟蹰
大婦年十五中婦當春戸小婦正横陳含嬌情未吐所
愁曉漏促不恨燈銷炷
飛來雙白鶴
朔吹已蕭瑟愁雲屢合開玄冬辛苦地白鶴從風催音
響已清切毛羽復殘摧飛來進(闕)但為失雙回儻逢
噲參德當共銜珠來
采蓮曲
相催暗中起妝前日已光隨宜巧注口薄落點花黃風
住疑衫密船小畏裾長波文散動檝菱花拂度航低荷
亂翠影采袖新蓮香歸時會被喚且試入蘭房
昭君怨
圖形漢宫裏遥聘單于庭狼山聚雲暗龍沙飛雪輕笳
吟度隴咽笛轉出關嗚啼妝寒葉下愁眉塞月生只餘
馬上曲猶作别時聲
朱鷺
參差蒲未齊沈漾若浮綠朱鷺戲蘋藻裵徊流澗曲澗
曲多巖樹逶迤復斷續振振雖以明湯湯今又矚
巫山高
巫山巫峽深峭壁聳春林風巖朝蕊落霧嶺晚猨吟雲
來足&KR1002;枕雨過非感琴仙姬將夜月度影自浮沈
有所思三首(選詩拾遺作望遠)
蕩子好蘭期留人獨自思落花同淚臉初月似愁眉階
前看草蔓窗中對網絲不言千里别(一作望)復是三春時
杳杳與人期遥遥有所思山川千里間風月兩邊時相
對春那劇相望景偏遲當由分别久夢來還自疑
佳人在北燕相望渭橋邊團團落日樹耿耿曙河天愁
多明月下淚盡鴈行前别心不可寄惟餘琴上絃
雉子斑
四野秋原暗十步啄方前雊聲風處遠翅影雲間連箭
射妖姬笑裘值盛明然已足南皮賞復會北宫篇
臨高臺
晚景登高臺迴望春光來霧濃山後暗日落雲傍開煙
裏看鴻小風來望葉回臨窗已響吹極眺且傾杯
隴頭
隴頭征戍客寒多不識春驚風起嘶馬苦霧雜飛塵投
錢積石水斂轡交河津四面夕冰合萬里望佳人
隴頭水二首
塞外飛蓬征隴頭流水鳴漠處揚沙暗波中燥葉輕地
風冰易厚寒深溜轉清登山一回顧幽咽動邊情
高隴多悲風寒聲起夜叢禽飛暗識路鳥轉逐征蓬落
葉時驚沫移沙屢擁空回頭不見望流水玉門東
折楊柳二首
楊柳動春情倡園妾屢驚入樓含粉色依風雜管聲武
昌識新種官渡有殘生還將出塞曲仍共(玉臺作仍作)胡笳
鳴
長條黃復綠垂絲密且繁花落幽人徑步隠將軍屯谷
暗宵鉦響風高夜笛喧聊持暫攀折空足憶中園
關山月二首
秋月上中天迴(一作迴)照關城前暈缺隨灰減光滿應珠
圓帶樹還添桂銜峰乍似弦復教征戍客長怨久連翩
戍邊歲月久恒悲望舒耀城遥接暈高澗風連影搖寒
光帶岫徙冷色含山峭看時使人憶為似嬌娥照
洛陽道五首
諠譁照邑里遨遊出洛京霜枝嫩柳發水塹薄苔生停
鞭回去影駐軸敞前甍臺上經相識城下屢逢迎踟蹰
還借問只重未知名
日光朝杲杲照耀東京道霧帶城樓開啼侵曙色早佳
麗嬌南陌香氣含風好自憐釵上纓不歎河邊草
建都開洛汭中地乃城陽縱横肆八逹左右闢康莊銅
溝飛柳絮金谷落花光忘情伊水側税駕河橋傍
百尺瞰金埒九衢通玉堂柳花塵裏暗槐色露中光游
俠幽并客當壚京兆粧向夕風煙晚金羈滿洛陽
青槐夾馳道御水映銅溝遠望凌霄闕遥看井幹樓黃
金彈俠少朱輪盛徹侯桃花雜渡馬紛披聚陌頭
長安道
建章通未央長樂屬明光大道移甲第甲第玉為堂遊
蕩新豐裏戲馬渭橋傍當壚晚留客夜夜苦紅粧
梅花落二首
春砌落芳梅飄零上鳳臺拂妝疑粉散逐溜似萍開映
日花光動迎風香氣來佳人早插髻試立且裵徊
楊柳春樓邊車馬飛塵煙連娉烏孫伎屬客單于氈鴈
聲不見書蠶絲欲斷弦欲持塞上蕊試立將軍前
紫騮馬二首
嫖姚紫塞歸蹀躞紅塵飛玉珂鳴廣路金絡耀晨輝盖
轉時移影香動屢驚衣禁門猶未閉連騎恣相追(一作莫相)
(違)
蹀躞紫騮馬照耀白銀鞍直去黃龍外斜趨玄莵端垂
鞬還細柳揚塵歸上蘭紅臉桃花色客别重羞看
雨雪曲
長城飛雪下邊關地籟吟濛濛九天暗霏霏千里深樹
泠月恒少山霧日偏沈况聽南歸鴈切思胡笳音
劉生
遊俠長安中置驛過新豐擊鐘蒲璧磬鳴弦楊葉弓孟
公正驚客朱家始賣僮羞作荆卿笑捧劍出遼東
飲馬長城窟行
征馬入他鄉山花此夜光離羣嘶向影因風屢動香月
色含城暗秋聲雜塞長何以酬天(一作君)子馬革報疆場
楊叛兒曲(拾遺作隋越王京洛行)
青春上陽月結伴戲京華龍媒玉珂馬鳳軫繡香車水
映臨橋樹風吹夾路花日昏歡宴罷相將歸狹斜
舞媚娘三首
樓上多嬌艷當窗併三五爭弄遊春陌相邀開繡戸轉
態結紅裙含嬌拾翠羽留賓乍拂絃託意時移柱
淇水變新臺春壚當夏開玉面含羞出金鞍排夜來
春日好(一作多)風光尋觀向市傍轉身移佩響牽袖起衣
香
估客樂
三江結儔侣萬里不辭遥恒隨鷁首舫屢逐雞鳴潮
三洲歌
春江聊一望細草遍長洲沙汀時起伏畫舸屢淹留
前有一樽酒行
殿高絲吹滿日落綺羅鮮莫論朝漏促傾巵待夕筵
自君之出矣六首
自君之出矣霜暉當夜明思君若風影來去不曾停
自君之出矣房空帷帳輕思君如晝燭懷心不見明
自君之出矣不分道無情思君若寒草零落故心生
自君之出矣塵網暗羅帷思君如落日無有暫還時
自君之出矣綠草遍階生思君如夜燭垂淚著雞鳴
自君之出矣愁顔難復覩思君如蘗條夜夜只交苦
玉樹後庭花(以下七言)
(隋書樂志曰陳後主於清樂中造黃驪留及玉樹後庭花金釵兩髩垂等曲與幸臣等製其歌詞綺)
(艷相高極於輕蕩男女唱和其音甚哀)
麗宇芳林對高閣新粧艷質本傾城映戸凝嬌乍不進
出帷含態笑相迎妖姬臉似花含露玉樹流光照後庭
烏棲曲三首
陌頭新花歴亂生葉裏啼鳥送春情長安遊俠無數伴
白馬驪珂路中滿
金鞍向暝欲相連玉面俱要來帳前含態眼語懸相觧
(音蟹)翠帶羅裙入為觧
合歡襦薰百和香牀中被織兩鴛鴦烏啼漢沒天應曙
只持懷抱送郎去
東飛伯勞歌
池側鴛鴦春日鸎綠珠絳樹相逢迎誰家佳麗過淇上
翠釵綺袖波中漾雕軒繡戸花恒發珠簾玉砌移明月
年時二七猶未笄轉顧流盼鬟髩低風飛蕊落將(一作時)何
故可惜可憐空擲度
長相思二首(以下襍言)
長相思久相憶關山征戍何時極望風雲絶音息上林
書不歸迴文徒自織羞將别後面還似初相識
長相思怨成悲蝶縈草樹連絲庭花飄散飛入帷帷中
看隻影對鏡歛雙眉兩見同見(玉臺作望)月兩别共春時
古曲
桂鉤影桂枝開紫綺袖逐風迴日明珠色偏亮葉盡衫
香更來
獨酌謠四首
序曰齊人淳于髠善為十酒偶效之作獨酌謠
獨酌謠獨酌且獨謠一酌豈陶暑二酌斷風飈三酌意
不暢四酌情無聊五酌盂易覆六酌懽欲調七酌累心
去八酌高志超九酌㤀物我十酌忽凌霄凌霄異羽翼
任致得飄飄寧學世人醉揚波去我遥爾非浮丘伯安
見王子喬
獨酌謠獨酌起中宵中宵照春月初花發春朝春花春
月正裵徊一尊一弦當夜開聊奏孫登曲仍斟畢卓杯
羅綺徒紛亂金翠轉遲回中心本如水凝志更同灰逍
遥自可樂世語世情哉
獨酌謠獨酌酒難消獨酌三兩盌弄曲兩三調調弦忽
未畢忽值出房朝更似遊春苑還如逢麗譙衣香逐嬌
去眼語送杯嬌餘罇盡復益自得是逍遥
獨酌謠獨酌一尊酒尊酒傾未酌明月正當牖是牖非
圓甕吾樂非擊缶自任物外懽更齊椿菌久卷舒乃一
致忘情且十斗寧復語綺羅因情即山藪
詩
同江僕射遊攝山棲霞寺(以下五言)
時宰磻溪心非關狎竹林鷲嶽青松繞雞峯白日沈天
迥浮雲細山空明月深摧殘枯樹影零落古藤隂霜村
(一作月)夜烏去風路(一作露)寒猿吟自悲堪出俗詎是欲(一作)
(願)抽簮
同平南弟元日思歸
至德掩羲黃成功邁禹湯儀刑元四海來庭盛萬方鳴
玉觀升降擊石乃鏗鏘三春氣色早九疑煙霧長浮雲
斷更續輕花落復香北宮瞻遠岫南服阻遥江爾言想
伊洛我思屬瀟湘
立春日汎舟玄圃各賦一字六韻成篇
(座有張式陸瓊顧野王謝伸禇琢王縘傅縡陸瑜姚察等九人上以下十六首並見歲時雜詠)
春光反禁苑曖日暖源桃霄煙近漠漠暗浪遠滔滔石
苔侵綠蘚岸草發青袍迴歌逐轉檝浮冰隨度刀遥看
柳色嫩迴望鳥飛高自得欣為樂忘意若臨濠
獻歲立春光風具美汎舟玄圃各賦六韻
(座有張式陸瓊顧野王殷謀陸琢岑之敬等六人上)
寒輕條已翠春初未囀禽野雪明巖曲山花照迥林苔
色隨水溜樹影帶風沈沙長見水落歌遥覺浦深餘輝
斜四戸流風颺八音既此留連席道欣放曠心
上已宴麗暉殿各賦一字十韻
芳景滿闢窗暄光生遠阜更以登臨趣還勝袚褉酒日
照源上桃風搖城外柳斷雲仍合霧輕霞時映牖遠樹
帶山高嬌鶯含響偶一峯遥落日數花飛映綬度鳥或
遛檐飄絲屢薄藪言志遞為樂置觴方薦壽文學且迾
筵羅綺令陳後干戈幸勿用寧須勞馬首
上已玄圃宣猷堂褉飲同賦八韻
綺殿三春晚玉燭四時平藤交近浦暗花照遠林明百
戲階庭滿八音弦調清鶯喧襍管韻鐘響帶風生山高
雲氣積水急溜杯輕簮纓今盛此俊乂本多名美才盡
壯思文彩發雕英樂是西園日歡兹南館情
春色褉辰盡當曲宴各賦十韻
餘春尚芳菲中園飛桃李是時乃季月兹日叶上已既
有遊伊洛可以袚溱洧得性足為娛高堂聊復擬高堂
亦有趣圖繢此芳軌棲遁稱式驂善政日馴雉蘭桂觀
往轍簮裾躡前趾啼禽静或喧花落低還起水霧遥混
襍山雲遠相似坐客聽一言隨吾祛俗鄙
祓褉汎舟春日玄圃各賦七韻
園林多趣賞祓褉樂還尋春池已渺漫高枝自嵸森日
裏絲光動水中花色沈安流淺易榜峭壁迥難臨野鶯
添管響深岫接鐃音山遠風煙麗苔輕激浪侵置酒來
英雅嘉賢良所欽
上已玄圃宣猷嘉辰褉酌各賦六韻以次成篇
(座有張式陸瓊顧野王陸琢岑之敬等五人上)
園開簮帶合亭迥春芳過鶯度遊絲斷風駛落花多峯
幽來鳥囀洲横擁浪波歌聲初出牖舞影乍侵柯面玉
同釵玉衣羅異草蘿既悦弦筒暢復歡文酒和
七夕宴宣猷堂各賦一韻詠五物自足為十并
牛女一首五韻物次第用得帳屏風案唾壺
履
(座有陸瓊傅緯陸瑜姚察等四人上)
錦作明玳牀黼垂光粉壁帶日芙蓉照因吹芳芬拆(帳)
織成如繢采琉璃畏風擊秦宫得絶超漢座殊斑敵(屛風)
已羅七爼滿兼逢百品易張陳答贈言梁室齊眉席(案)
藴仙此還異掌漏翻非役侍臣乃執捧良賓乃投擲(唾壺)
賢舍觀穴踵瓜田覩躡迹矩步今有儀用此前嘉客(履)
七夕宴重詠牛女各為五韻
(座有劉䀓安遠侯方華張式陸瓊顧野王禇玠謝伸周燮傅緯陸瑜柳莊王瑳等十三人上)
明月照高臺仙駕忽裵徊雷徙聞車度霞上見粧開房
移看動馬斗轉望斟杯靨色隨星去髻影襍雲來更覺
今宵短只遽日輪催
同管記陸琛七夕五韻
亭亭秋月明團團夕露輕鳳駕今時度霓騎此宵迎䟽
上采霞動粉外白雲生故嬌隔分别新歡起舊情含笑
不終夜香風空自停
七夕宴樂脩殿各賦六韻
(座有張式陸瓊禇玠王瓊傅緯陸瑜姚察七人上)
秋初芰荷殿寳帳芙蓉開玉笛隨弦上金鈿逐照迴釵
光搖玳瑁柱色輕玫瑰笑靨人前斂衣香動處來非同
七襄駕詎隔一春梅神仙定不及寧用流霞杯
七夕宴玄圃各賦五韻
(座有顧野王陸琢姚察等四人)
殿深炎氣少日落夜風清月小看針暗雲開見縷明絲
調聽魚出吹響間蟬聲度更銀燭盡陶暑玉巵盈星津
雖可望詎得似人情
五言同管記陸瑜九日觀馬射
晴朝麗早霜秋景照堂皇榦惨風威切荷彫池望荒樓
高看鴈下葉散覺山凉歇霧含空翠新花濕露黃飛禽
接旆影度日轉鈹光連翻北幽騎馳射西園傍勒移碼
碯色鞭起珊瑚揚已同過隙遠更異良弓藏且觀千里
汗仍瞻百步楊非為從逸賞方追塞外羌
五言畫堂良夜履長在節歌管賦詩迾筵命酒
十韻成篇(得沓合答襍納颯匝欱拉閤)
季冬初陽始寒氣尚蕭颯原葉或委低岫雲時吐欱雕
樹乍疎迴遠峯自重沓雲興四山霾風動萬籟答肅肅
凝霜下峩峩層冰合複殿可以娱於兹多延納迢迢百
尺觀杳杳三休閤前後訓導屛左右文衛匝進退簮纓
移縱横壯思襍幸矣天地泰當無范雎拉
同管記陸瑜七夕四韻(陸瑜王瓊等二人上和)
河漢言清淺相望限煙霄雲生劒氣沒槎還客宿遥月
上仍為鏡星連可作橋唯當有今夕一夜不迢迢
初伏七夕已覺微涼既引應徐且命燕趙清風
朗月以望七襄之駕置酒陳樂各賦四韻之
篇
(座有張式陸瓊顧野王傅緯陸玠等五人上)
廣席多才俊重合引珠妍管絃檐外響羅綺樹中鮮舉
針還向月上儛復依筵度河將(闕)殿相看併是仙
晚宴文思殿
晚日落餘暉宵園翠盖飛荷影侵池浪雲色入山扉螢
光息復起暗鳥去翻歸樂極未言醉杯深猶恨稀
宴光璧殿詠遥山燈
照耀浮輝明飄颻落燼輕枝多含樹影煙上帶珮生雜
桂還如月依柳更疑星園中鶴采麗池上鳬飛驚
三善殿夕望山燈
重岫多風烟華燈此岫邊涸浦如珠露彫樹似花鈿依
樓雜度月帶石影開蓮既有常滿照羞與曉星連
入隋侍宴應詔
(南史曰後主從隋文帝東巡登芒山賦詩)
日月光天德山河壯帝居太平無以報願上東封(一作萬年)
書
幸玄武湖餞吳興太守任惠
寒雲輕重色秋水去來波待我戎衣定然送大風歌
宴詹事陸繕省
禁闥九重中宴賞三春日雲收上樹隠葉長宫槐密水
綠已浮苔花舒正含實(闕)
聽箏(雜言補出詩話遺)
文窗玳瑁影嬋娟香帷翡萃出神仙促柱點脣鶯欲語
調弦繫爪鴈相連秦聲本自楊家解吳歈那知謝傅憐
秖愁芳夜促蘭膏無那煎
附錄(按小說家所載後主煬帝諸詩辭多不類其為後人依託無疑今别附於此以備省覽云爾)
隋渠詩
(海山記曰隋煬帝夕泛舟北海忽見水上有小舟至乃陳後主也帝起迎之後主曰聞陛下開隋渠)
(引洪河之水東遊維揚因作詩以奏)
隋室開兹水初心謀大賒一千里力役百萬民吁嗟水
殿不復返龍舟成小瑕溢流隨陡岸濁浪噴黃沙兩人
迎客至三月柳飛花日脚沈雲外榆梢噪暝鴉如今遊
子俗異日便天家且樂人間景休尋海上槎人喧舟艤
岸風細錦帆斜莫言無後利千古壯京華
小窗詩
(顔師古隋遺錄曰煬帝昏酒嘗游吳公宅雞臺忽與陳後主相過後主復詩十數篇帝止記小窗及)
(寄侍兒碧玉詩)
午醉醒來晚無人夢自驚夕陽如有意偏傍小窗明
寄碧玉詩
離别腸應斷相思骨合銷愁魂若飛散憑仗一相招
戲贈沈后
(平陳錄曰沈后者望蔡侯君理女也以張貴妃權寵動經半年不得御陳主當御沈后處暫入即還)
(謂后曰何不見留贈詩云云后答云云亦見朝野僉載)
留人不留人不留人也去此處不留人自有留人處
答後主(附)沈后
誰言不相憶見罷倒(一作便)成羞情知不肯住教道(一作我)
若為留
古詩紀卷一百八
