古詩紀卷十五明馮惟訥撰
漢第五
樂府古辭
郊廟歌辭
漢郊祀歌十九首
(漢書禮樂志曰武帝定郊祀之禮祠太乙於甘泉祭后土於汾隂乃立樂府采詩夜誦有趙代秦楚)
(之謳以李延年為協律都尉多舉司馬相如等數十人造為詩賦略論律呂以合八音之調作十九)
(章之歌以正月上辛用事甘泉圜丘使童男女七十人歌之其餘巡狩福應之事不序郊廟故弗論)
(今漢郊廟詩歌未有祖宗之事八音調均又不協於鍾律時新得神馬因次為歌汲黯曰王者作樂)
(上以承祖宗下以化兆民今陛下得焉詩以為歌協於宗廟先帝百姓豈能知其音耶觀黯之言則)
(是歌宗廟亦用之矣然其辭亦多難曉云)
練時日
練時日候有望焫膋蕭延四方九重開靈之斿垂惠恩
鴻祜(音怙)休靈之車結玄雲駕飛龍羽旄紛靈之下若風
馬左蒼龍右白虎靈之來神哉沛先以雨般(與班同)裔裔
靈之至慶隂隂相放&KR1820;震澹心靈已坐五音飭虞至旦
承靈億牲繭栗粢盛香尊桂酒賓八鄉靈安留吟青黃
徧觀此眺瑶堂衆嫭並綽竒麗顔如荼兆逐靡(叶武義反)被
華文厠霧縠曳阿錫珮珠玉俠(與挾同)嘉夜茝蘭芳澹容
與獻嘉觴
帝臨
帝臨中壇四方承宇繩繩意變備得其所淸和六合制
數以五海内安寧興文匽武后土冨媪(當作煴)昭明三光
穆穆優游嘉服上黃
靑陽鄒子樂(漢書載此名)
青陽開動根荄以遂膏潤幷愛跂行畢逮霆聲發榮壧
處頃(讀曰傾)聽枯槀復産迺成厥命衆庶熙熙施及夭胎
羣生啿啿(徒感反)惟春之祺
朱明鄒子樂
朱明盛長旉與萬物桐(讀為通)生茂豫靡有所詘(丘勿反)敷
華就實既阜既昌登成甫田百鬼廸嘗廣大建祀肅雍
不忘神若宥之傳世無疆
西顥鄒子樂
西顥沆碭秋氣肅殺含秀垂穎續舊不廢(叶音發)姦僞不
萌祅孽伏息隅辟(讀曰僻)越遠四貉咸服既畏兹威惟慕
純德附而不驕正心翊翊
玄冥鄒子樂
玄冥陵隂蟄蟲盖藏草木零落抵冬降霜易亂除邪革
正異俗兆民反本抱素懷樸條理信義望禮五嶽籍斂
之時掩收嘉穀
惟泰元
惟泰元尊媪神蕃釐(讀曰嬉)經緯天地作成四時精建日
月星辰度理隂陽五行周而復始雲風雷電降甘露雨
百姓蕃滋咸循厥緒繼統共(讀曰恭)勤順皇之德鸞路龍
鱗罔不肸飾嘉籩列陳庶幾宴享(叶音鄉)滅除凶災烈騰
八荒鐘鼔竽笙雲舞翔翔招搖靈旗九夷賓將
天地
涓選休成天地並况惟予有慕爰熙紫壇思求厥路恭
承禋祀緼豫為紛黼繡周張承神至尊千童羅舞成八
溢(與佾同)合好效歡虞(與娛同)泰一九歌畢奏斐然殊鳴琴
竽瑟會軒朱璆磬金鼔靈其有喜(叶許吏反)百官濟濟各敬
其事盛牲實爼進聞膏神奄留臨須搖長麗前掞光耀
明寒暑不忒况皇章展詩應律鋗玉鳴圅宫吐角激徵
清發梁揚羽申以商造兹新音永久長聲氣遠條鳳鳥
鴹神夕奄虞盖孔享
日出入
肅若舊典日出入安窮時世不與人同故春非我春夏非
我夏秋非我秋冬非我冬泊如四海之池徧觀是耶謂何吾
知所樂獨樂六龍六龍之調使我心若訾黃其何不徠下
天馬(一作天馬歌)
(漢書武帝紀日元鼎四年秋馬生渥洼水中作天馬之歌太初四年春貳師將軍李廣利斬大宛王)
(首獲汗血馬來作西極天馬之歌)
太乙况(一作貺)天馬下霑赤汗沫流赭志俶儻精權竒籋
(音躡)浮雲晻上馳體容與迣(即逝字)萬里今安匹龍爲友
天馬徠從西極涉流沙九夷服天馬徠出泉水虎脊兩
化若鬼天馬徠歴無皂(即草)經千里循東道天馬徠執徐
時將搖舉誰與期天馬徠開遠門竦予身逝昆侖天馬
徠龍之媒游閶闔觀玉臺
天門
天門開詄(讀如迭)蕩蕩穆竝騁以臨饗光夜燭德信著靈
寖平而鴻長生豫大朱涂廣夷石爲堂飾玉梢以舞歌
體招搖若永望星留俞塞隕光照紫幄珠熉黃幡比翄
回集貳䨇飛常羊月穆穆以金波日曄燿以宣明假淸
風軋忽激長至重觴神裵回若留放殣(覲同)冀親以肆章
函蒙祉福常若期寂漻上天知厥時泛泛滇滇從高斿
殷勤此路臚所求佻正嘉吉弘以昌休嘉砰(普萌反)隱溢
四方專精厲意逝九閡(叶音改)紛紜六幕浮大海
景星
(一曰寶鼎歌漢書武帝紀曰元鼎四年夏六月得寶鼎后土祠旁作寶鼎之歌)
景星顯見信星彪列象載昭庭日親以察參侔開闔爰
推本紀汾脽出鼎皇祐元始五音六律依韋饗昭雜變
竝會雅聲遠姚空桑琴瑟結信成四興遞代八風生殷
殷鐘石羽籥鳴河龍供鯉醇犧牲百末旨酒布蘭生泰
尊柘漿析朝酲微感心攸通脩名周流常羊思所并穰
穰復正直往甯(叶音寧)馮蠵(弋隨反)切和䟽寫平上天布施
后土成穰穰豐年四時榮
齊房
(一曰芝房歌漢書武帝紀曰元封二年夏六月甘泉宫内中庭産芝九莖連葉作芝房之歌)
齊(讀曰齊)房産草九莖連葉宫童效異披圖案諜玄氣之
精回復此都蔓蔓日茂芝成靈華
后皇
后皇嘉壇立玄黃服物發冀州兆蒙祉福沇沇(音兗)四塞
徦(即遐字)狄合處經營萬億咸遂厥宇
華煜煜
華煜煜固靈根神之斿過天門車千乘敦(讀曰屯)昆侖神
之出排玉房周流雜拔(步曷反)蘭堂神之行旌容容騎沓
沓般傱傱神之徠泛翊翊甘露降慶雲集神之揄臨壇
宇九夷賓夔龍舞神安坐鴹吉時共(讀曰恭)翊翊合所思
神嘉虞□貳觴福滂洋邁延長沛施祐汾之阿揚金光
横泰河莽若雲增揚波徧臚驩騰天歌
五神
五神相包四鄰土地廣揚浮雲扢(公忽反)嘉壇椒蘭芳璧
玉精垂華光益億年美始興交於神若有承廣宣延咸
畢觴靈輿位偃蹇驤卉汩(于筆反)臚析奚遺滛淥澤&KR1261;(為黃)
(反)然歸
朝隴首
(一曰白麟歌漢書武帝紀曰元狩元年冬十月行幸雍獲白麟作白麟之歌)
朝隴首覽西垠雷電尞(古燎字)獲白麟爰五止顯黃德圖
匈虐熏鬻殛闢流離抑不祥賓百僚山河饗掩回轅鬗
(武元反)長馳騰雨師洒路陂流星隕感惟風籋歸雲撫懷
心
象載瑜
(一曰赤鴈歌漢書禮樂志曰太始三年行幸東海獲赤鴈作)
象載瑜白集西食甘露飲榮泉赤鴈集六紛員(音云)殊翁
雜五采文神所見施祉福登蓬萊結無極
赤蛟
赤蛟綏黃華盖露夜零晝晻濭(上烏感反下音靄)百君禮六龍
位勺椒漿靈巳醉靈既享錫吉祥芒芒極降嘉觴靈殷
殷爛揚光延壽命永未央杳冥冥塞六合澤汪濊輯萬
國靈禗禗象輿轙票然逝旗逶蛇禮樂成靈將歸托玄
德長無衰
鼓吹曲辭
漢鐃歌十八曲
(崔豹古今註曰短簫鐃歌軍樂也黃帝使岐伯作所以建威揚德風敵勸士者也周禮所謂王大捷)
(則奏凱樂漢樂有黃門鼓吹天子所以宴樂羣臣也短簫鐃歌鼔吹之一章爾亦以賜有功諸侯古)
(今樂錄曰漢鼓吹鐃歌十八曲字多訛誤又有務成玄雲黃爵釣竿亦漢曲也其辭亡或云漢鐃歌)
(二十一無釣竿擁離亦曰翁離宋書樂志曰漢鼓吹鐃歌十八篇按古今樂錄皆聲辭艷相雜不復)
(可分沈約云樂人以音聲相傳訓詁不可復解凡古樂錄皆大字是辭細字是聲聲辭合寫故致然)
(耳)
朱鷺
(隋書樂志曰建鼔殷所作又棲翔鷺於其上不知何代所加然則漢曲盖因飾鼓以鷺而名曲焉)
(譚苑醍醐云漢初有朱鷺之瑞故以鷺形飾鼓又以朱鷺名鼔吹曲也)
朱鷺魚以烏(古與雅同叶音雅)鷺訾邪鷺何食食茄(古荷字)下不
之食不以吐將以問誅(一作諫)者
思悲翁
思悲翁唐思奪我美人侵以遇悲翁也但我思蓬首(一作)
(蕞)狗逐狡兔食交君梟子五梟母六拉沓高飛暮安宿
艾如張
(艾與刈同芟草也如讀為而穀梁傳曰艾蘭以為防置旃以為轅門謂因蒐狩以習武事也蘭香草)
(也言艾草以為田之大防是也)
艾而張羅夷於何行成之四時和山出黃雀亦有羅雀
以高飛奈雀何爲此倚欲誰肯礞室
上之回
(漢書武帝紀曰元封四年冬十月行幸雍祠五畤通回中道遂北出蕭關回中地在安定沈建樂府)
(廣題曰漢曲皆美當時之事按石關宫闕名近甘泉宫相如上林賦云蹷石關歴封巒是也)
上之回所中益夏將至行將北以承甘泉宫寒暑德游
石關望諸國月支臣匈奴服令從百官疾驅馳千秋萬
歲樂無極
翁離(一作擁離)
擁離趾中可築室何用葺之蕙用蘭擁離趾中
戰城南
戰城南死郭北野死不葬烏可食爲我謂烏且爲客豪
野死諒不葬腐肉安能去子逃水深激激蒲葦冥冥梟
騎戰鬭死駑馬徘徊鳴梁築室何以南何以北禾黍不
獲君何食願為忠臣安可得子思良臣良臣誠可思朝
行出攻暮不夜歸
巫山高
巫山高高以大淮水深難以逝我欲東歸害梁不爲我
集無高曳水何梁湯湯回回臨水遠望泣下沾衣遠道
之人心思歸謂之何
上陵
(古今樂錄曰漢章帝元和中有宗廟食舉六曲加重來上陵二曲為上陵食舉後漢書禮儀志曰正)
(月上丁祀南郊次北郊明堂高廟世祖廟謂之五供禮畢以次上陵西都舊有上陵東都之儀太官)
(上食太常樂奏食舉按古辭大略言神仙事不知與食舉曲同否)
上陵何美美下津風以寒問客從何來言從水中央桂
樹爲君船靑絲爲君笮木蘭爲君櫂黃金錯其間滄海
之雀赤翅鴻白鴈隨山林乍開乍合曾不知日月明醴
泉之水光澤何蔚蔚芝爲車龍爲馬覽遨遊四海外甘
露初二年芝生銅池中仙人下來飲延壽千萬歲
將進酒
將進酒乘太白辨佳(宋書作加)哉詩審搏(樂府詩集作博)放故歌心
所作同隂氣詩悉索使禹良工觀者苦
君馬黃
君馬黃臣馬蒼二馬同逐臣馬良易之有騩(歸愧二音)蔡有
赭美人歸以南駕車馳馬美人傷我心佳人歸以北駕
車馳馬佳人安終極
芳樹
芳樹日月君亂如於風芳樹不上無心温而鵠三而爲
行臨蘭池心中懷我悵心不可匡目不可顧妬人之子
愁殺人君有他心樂不可禁王將何似如孫如魚乎悲
矣
有所思
(按古今樂錄曰漢大樂食舉第七曲亦用之不知與此同否)
有所思乃在大海南何用問遺君䨇珠玳瑁簪用玉紹
繚之聞君有他心拉雜摧燒之摧燒之當風揚其灰從
今巳往勿復相思相思與君絶雞鳴狗吠兄嫂當知之
妃呼豨秋風肅肅晨風颸東方須臾高知之
雉子班
雉子班如此之干雉梁無以吾翁孺雉子知得雉子高
蜚止黃鵠蜚之以千里王可思雄來蜚從雌視子趨一
雉雉子車大駕馬騰被王送行所中堯羊蜚從王孫行
聖人出
聖人出隂陽和美人出遊九河佳人來騑離哉何駕六
飛龍四時和君之臣明護不道美人哉宜天子免甘星
巫樂甫始美人子含四海
上邪(一作雅)
上邪我欲與君相知長命無絶衰山無陵江水為竭冬
雷震震夏雨雪天地合乃敢與君絶
臨高臺
臨高臺以軒下有清水淸且寒江有香草目以蘭黃鵠
高飛離哉翻關弓射鵠令我主壽萬年收中吾(劉履曰篇末收)
(中吾三字其義未詳疑曲調之餘聲如樂錄所謂羊無夷伊那何之類)
遠如期
(一曰遠期宋書樂志有晚芝曲沈約言舊史云詁不可解疑是漢遠期曲也古今樂錄曰漢大樂食)
(舉曲有遠期至魏省之)
遠如期益如壽處天左側大樂萬歲與天無極雅樂陳
佳哉紛單于自歸動如驚心虞心大佳萬人還來謁者
引鄉殿陳累世未嘗聞之增壽萬年亦誠哉
石流(宋書作留)
石流涼陽涼石水流爲沙錫以微河爲香向始谿(宋書作&KR0008;)
冷將風陽北逝肯無敢與于揚心邪懷蘭志金安薄北
方開留離蘭
古詩紀卷十五
