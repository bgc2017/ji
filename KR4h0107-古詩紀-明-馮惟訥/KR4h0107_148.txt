古詩紀卷一百四十八明馮惟訥撰
別集第四
品藻二
晉
張華
詩品(已見)
詩譜曰氣清虚思頗率
張載傅玄傅咸繆襲
夏侯湛
詩品(已見)
詩譜曰(傅玄)思切清古失之太工
晉書傅咸傳曰咸風格峻整識性明悟好屬文詞雖綺
麗不足而言成規鑒潁川庾純嘗歎曰長虞之文近乎
詩人之作矣
夏矦湛有盛才文章宏富善搆新詞為郎中累年不調
作抵疑以自廣其辭曰咳唾成珠璣抉袂出風雲又作
家風載其祖宗之德(歴代吟譜)
(傅玄艷歌行全襲陌上桑但曰天地正厥位願君改其圖蓋欲辭嚴義正以裨風教然使君自有婦羅敷)
(自有夫已含此意不失樂府本色詩家直說)
何晏孫楚王讃張翰潘尼
詩品(已見)
文之英蕤有秀有隠隠也者文外之重旨者也秀也者
篇中之獨拔者也隠以複意為工秀以卓絶為巧夫隠
之為體義生文外秘響旁通伏采潜發朔風動秋草邊
馬有歸心氣寒而事傷此羇旅之怨曲也凡文集勝篇
不盈十一篇章秀句裁可百二並思合而自逢非研慮
之所果也(文心雕龍)
阮瑀歐陽建嵇含嵇紹
詩品(已見)
潘岳
孫興公云潘文爛若披錦無處不善陸文若排沙簡金
往往見寶又云潘文淺而淨陸文深而蕪(世說新語)
續文章志曰岳為文選言簡章清綺絶倫
詩品(已見)
安仁質勝於文有古意但澄汰未精耳(詩譜)
陸機
詩品(已見)
陸平原天才秀逸辭藻宏麗張司空華嘗謂之曰人之
為文每恨才少而子更患其多(何氏語林文章傳曰機善屬文司空張華見)
(其文章篇篇稱善猶譏其作文太冶謂曰人之作文患于不才至子為文乃患太多也)
葛稚川目陸平原之文如玄圃積玉無非夜光(同上)
士衡才思有餘但胸中書太多所礙能痛割捨乃佳耳(詩譜)
李空同曰陸機本學陳思王而四言渾成過之然五言
則不及矣
士衡才優而綴辭尤繁士龍思劣而雅好清省及雲之
論機亟恨其多而稱清新相接不以為病蓋崇友于耳
夫美錦製衣脩短有度雖翫其采不倍領袖巧猶難繁
况在乎拙而文賦以為榛楛勿剪庸音足曲其識非不
鑒乃情苦吝繁也(文心雕龍)
(陸機謝靈運之詩並祖曹子建故其森蔚璀瑋大率相似自今觀之陸於謝稍為平正他不多辨讀鞠歌)
(行見矣陸云德不孤兮必有鄰唱和之契冥相因譬如虬虎兮来風雲亦如形聲影響陳心歡賞兮歲易)
(淪玉藏彩疇識真叔牙顯夷吾親郢既沒匠寝斤覽古籍信伊人永言知巳感良辰謝云朝雲升應龍攀)
(乘風遠遊騰雲端鼔鍾歇豈自歡急弦高張思和弹時希值年夙愆循已雖易人知難王陽登貢公歡罕)
(生既沒國子歎嗟千載豈虚言邈矣遠念情悄然鍾嶸詩品謂陸尚規矩不貴綺錯謝尚巧似逸蕩過陳)
(思蓋得之矣學者才不逮謝亦惟仰法乎陸庶乎厭飫膏澤固不失於張公之歎大才也蘭莊詩話)
陸雲石崇曹攄何劭
晉清河守陸雲詩晉侍中石崇詩晉㐮城太守曹攄詩
晉朗陵公何劭詩清河之方平原殆如陳思之匹白馬
于其哲昆故稱二陸季倫顔遠並有英篇篤而論之朗陵
為最(詩品)
孫秀既恨石崇不與綠珠又恨潘岳昔遇不以禮後秀
為中書令收石崇歐陽堅石同日收岳石先送市亦不
相知潘後至石謂潘曰安仁卿亦復爾耶潘曰可謂白
首同所歸潘金谷集云投分寄石友白首同所歸乃成
其䜟(世說新語語林曰潘石同刑東市石謂潘曰天下殺英雄卿復何為潘曰俊士填溝壑餘波来及)
(人)
束晳
束晳補亡詩對偶精切辭語流麗不脱六朝氣習(詩家直說)
左思
詩品(已見)
全篇煅煉首尾有法(詩譜)
左思之作如丹崖翠巘金泉乳壑晶熒璀璨光景可挹
(竹林詩品)
左太冲詩振衣千仞岡濯足萬里流使人飄飄有世表
意不減嵇康目送飛鴻語(宋子京筆記)
左太冲招隠詩峭蒨青葱間竹栢得其真五言詩用四
連綿字前無古後無今(丹鉛餘錄)
張協
詩品(已見)
詩譜曰逐句煅煉辭工製率
郭璞
詩品(巳見)
郭景純詩云林無静樹川無停流(璞幽思篇)阮孚云泓峥蕭
瑟實不可言每讀此文輙覺神超形越(世說)
構思險怪而造語精圓三謝皆出於此杜李精竒處皆
取此本出自淮南小山(詩譜)
劉琨盧諶
詩品(巳見)
忠義之氣自然形見非有意於詩也杜子美以此為根
本(詩譜)
(晉盧諶先為劉琨從事中郎將段匹磾領幽州求諶為別駕故琨答諶詩云情滿伊何蘭桂移植茂彼春)
(林瘁此秋棘言諶棄巳而就匹磾也厥後琨命箕澹攻石勒一軍皆沒由是窮蹙不能自守乃率衆赴匹)
(磾繼為匹磾所拘知其必死矣豈無望於諶哉觀再贈諶云朱實隕勁風繁英落素秋何意百鍊剛化為)
(繞指柔其詩語意欲以激諶而救其急而諶殊不領也琨既被害諶始上表以雪其冤亦何所補耶韻)
(語陽秋)
王濟杜預孫綽許詢
晉驃騎王濟詩晉征南將軍杜預詩晉廷尉孫綽詩晉
徵士許詢詩永嘉以来清虚在俗王武子軰詩貴道家
之言爰洎江表玄風尚備真長仲祖桓庾諸公猶相襲
世稱孫許彌善恬淡之辭(詩品)
簡文稱許掾云元度五言詩可謂妙絶時人(世說新語)
續晉陽秋曰詢有才藻善屬文自司馬相如王褒揚雄
諸賢世尚賦頌皆體則詩騷傍綜百家之言及至建安
而詩章大盛逮乎西朝之末潘陸之徒雖時有質文而
宗歸不異也正始中王弼何晏好莊老玄勝之談而世
遂貴焉至過江佛理尤盛故郭璞五言始會合道家之
言而韻之詢及太原孫綽轉相祖尚又加以三世之辭
而詩騷之體盡矣詢綽並為一時文宗自此作者悉體
之至義熙中謝混始改(困學紀聞曰文心雕龍謂江左篇製溺乎玄風續晉陽秋曰正)
(始中王何好莊老至過江佛理尤盛郭璞五言始會合道家之言而韻之許詢孫綽轉相祖尚而詩騷之體盡)
(矣愚謂東晉玄虚之習詩體一變觀蘭亭所賦可見矣)
孫興公許元度皆一時名流或重許高情則鄙孫穢行
或愛孫才藻而無取於許(宋明帝文章志曰綽博涉經史長於屬文與許詢俱與負)
(俗之談詢卒不降志而綽嬰綸世務焉續晉陽秋曰綽雖有文才而誕縱多穢行時人鄙之世說新語)
支道林問孫興公君何如許掾孫曰高情遠致弟子蚤
巳服膺一吟一詠許將北面(同上)
(許詢詩青松凝素髓秋菊落芳英佳句也宋宗炳詩長松列竦肅萬樹巉巗詭上施神農蘿下凝堯時髓)
(亦用髓字皮日休詩松膏背日凝雲磴丹粉經年染石牀梅聖俞詩神岳畜粹和寒松化膏液又皆用膏)
(字也剡溪詩話)
(許詢詩丹葩耀芳蕤綠竹蔭閒敞左思詩白雪停隂岡丹葩耀芳林與詢詩絶相逼王粲詩曲池揚素波)
(列樹敷丹榮亦自佳宋之問詩赤氣雜雲霞綠竹緣溪澗下一句自然有思致)
(許詢詩曲櫺激鮮飇石室有幽響曹丕詩春鳩鳴飛棟流飇激櫺軒江逌詩寒蝉向夕號警飇激中夜皆)
(用激字)
(孫綽詩疎林積凉風虛岫結凝霄上官儀詩密樹風煙積廻塘荷芰新蓋因此積字也並同上)
曹毗
善屬詞賦有蘭香歌詩十篇以名位不至著對儒以自
釋(歴代吟譜)
孫興公道曹輔佐才如白地眀光錦裁為負販袴非無
文采酷無裁製(世說新語)
謝安(字安石奕弟也世有學行安弘粹通遠温雅融暢桓彛見其四歲時稱之曰此兒風神秀)
(徹當繼蹤王東海善行書累遷太保錄尚書事贈太傅)
謝公因子弟集聚問毛詩何句最佳遏稱曰(遏玄小字)昔我
往矣楊柳依依今我来思雨雪霏霏公曰訏謨定命遠
猷辰告謂此句偏有雅人深致(世說新語)
謝太傅寒雪日内集與兒女講論文義俄而雪驟公欣
然曰白雪紛紛何所似兄子胡兒曰(胡兒謝朗小字也續晉陽秋曰朗字)
(長度安次兄㩀之長子安蚤知之文義豔發名亞於玄仕至東陽太守)撒鹽空中差可擬
兄女曰未若柳絮因風起公大笑樂即公大兄無奕女
左將軍王凝之妻也(婦人集曰謝夫人名道韞有文才所著詩賦誄頌傳於世世說)
袁宏
詩品(巳見)
袁虎(宏小字)少貧常為人傭載運租謝鎮西經船行其夜
清風朗月聞估客船工有詠詩聲甚有情致即遣訊問
乃是袁自詠其所作詠史詩因此相要大相賞得(續晉陽秋)
(曰虎少有逸才文章絶麗曾為詠史詩其風情所寄少孤而貧以運租為業鎮西謝尚時鎮牛渚乘秋佳風月)
(率爾與左右微服泛江會虎在運租船中諷詠聲既清會辭又藻拔非尚所曾聞遂往聽之乃遣問訊答曰是)
(袁臨汝郎誦詩即其詠史之作也尚佳其率有勝致即遣要迎談語申旦自此名譽日茂世說新語)
戴逵殷仲文
詩品(巳見)
殷仲文天才宏瞻而讀書不甚廣傅亮歎曰若使殷仲
文讀書半袁豹(丘淵之文章叙曰豹字士蔚陳郡人隆安中著作佐郎累遷太尉長史丹陽尹)
才不減班固(世說新語)
郭泰機顧愷之謝世基顧邁
戴凱
詩品(巳見)
顧長康拜桓温墓賦詩曰山崩溟海竭魚鳥將何依重
嵇康詩云手揮五弦易目送歸鴻難(歴代吟譜)
王羲之
王右軍得人以蘭亭集序方金谷詩序又以巳敵石崇
甚有欣色(石崇金谷詩叙曰余以元康六年從太僕卿出為使持節監青徐諸軍事征虜將軍有別)
(廬在河南縣界金谷澗中或高或下有清泉茂林衆果竹柏藥草之屬莫不畢備又有水碓魚池土窟其為娱)
(目歡心之物備矣時征西大將軍祭酒王詡當還長安余與衆賢共送往澗中晝夜遊宴屢遷其坐或登高臨)
(下或列坐水濱時琴瑟笙筑合載車中道路並作及住令與鼔吹遞奏遂各賦詩以叙中懷或不能者罰酒三)
(斗感性命之不永懼凋落之無期故具列時人官號姓名年紀又寫詩著後後之好事者其覧之哉世說新)
(語)
王羲之蘭亭序世言昭眀不入文選者以其天朗氣清
或曰楚辭云秋之為氣天高而氣清似非清眀之時然
管弦絲竹之句語衍而複為逸少之累邪(遯齋閑覽)
蘭亭序在南朝文章中少其倫比或云絲即是弦竹即
是管今疊四字故遺之然此四字廼出張禹傳云身居
大第後堂理絲竹管弦始知右軍之言有所本也且文
選中在蘭亭下者多矣此蓋昭眀之誤耳(懶真子)
陶淵明(陶詩諸家品論尚多備見何燕泉註此不盡錄也)
宋徵士陶潜詩其源出於應璩又協左思風力文體省
静殆無長語篤意真古辭興婉惬每觀其文想其人德
世歎其質直至如歡言酌春酒日暮天無雲風華清靡
豈直為田家語耶古今隠逸詩人之宗也(詩品)
(魏晉間人詩大抵專工一體如侍宴從軍之類故後来相與祖習者亦但因所長而取之耳謝靈運擬鄴)
(中七子與江淹雜擬是也梁鍾嶸作詩品皆云某人詩出於某人亦以此為然論陶淵眀乃以為出應璩)
(此語不知其所據應璩詩不多見惟文選載其百一詩一篇所謂下流不可處君子慎厥初者與陶詩了)
(不相類五臣注引文章錄云曹爽多違法度璩作詩以刺在位若百分有補于一者淵明正以脱略世故)
(超然物外為適顧區區在位者何足㮣其心哉且此老何嘗有意欲以詩自名而追取一人而模倣之此)
(乃當時文士與進取而争長者所為何期此老之淺蓋嶸之陋也石林詩話)
(鍾嶸品陶潜詩文體省静殆無長語篤意真古辭興婉惬古今隠逸詩人之宗也可謂知言矣而寘之中)
(品其上品十一人如王粲阮籍軰顧右於潜耶論者稱嶸洞悉玄理曲臻雅致標揚極界以示法程自唐)
(而上莫及也吾獨惑於處陶焉蘭莊詩話)
昭眀太子曰有疑陶淵眀詩篇篇有酒吾觀其意不在
酒亦寄酒為迹者也其文章不群辭彩精拔跌宕昭彰
獨超衆類抑揚爽朗莫之與京横素波而傍流干青雲
而直上語時事則指而可想論懷抱則曠而且真加以
貞志不休安道苦節不以躬耕為耻不以無財為病自
非大賢篤志與道汙隆孰能如此乎(苕溪漁隠曰鍾嶸隠評淵明詩為古今)
(逸詩人之宗余謂陋哉斯言豈足以盡之不若蕭統云云此言盡之矣)
陽休之曰余覽陶潜之文辭采雖未優而往往有竒絶
異語放逸之致棲託仍高
蘇東坡曰吾於詩人無所好獨好淵眀詩淵明作詩不
多然質而實綺癯而實腴自曹劉鮑謝李杜諸人皆莫
及也
又曰詩所貴於枯淡者謂外枯而中膏似淡而實美淵
明子厚之流是也若中邊皆枯亦何足道佛言譬如食
蜜中邊皆甜人食五味知其甘苦皆是能分别其中邊
者百無一也(捫蝨清話曰文章以氣為主氣韻不足雖有辭藻要非佳作也昨讀淵明詩頗似枯)
(淡而有味東坡晚年極好之謂李杜不及也此無它韻而巳)
東坡嘗云淵眀詩初視若散緩熟視有竒趣如曰曖曖
遠人村依依墟里煙狗吠深巷中鷄鳴桑樹巔又曰採
菊東籬下悠然見南山大率才高意遠則所寓得其妙
遂能如此如大匠運斤無斧鑿痕不知者則疲精力至
死不悟(冷齋夜話)
王荆公曰淵眀詩有竒絶不可及之語如結廬在人境
而無車馬喧問君何能爾心遠地自偏由詩人以来無
此句也然則淵眀趨向不群詞彩精拔晉宋之間一人
而已(遯齋閑覽)
黃山谷曰謝康樂庾義成之詩鑪錘之功不遺餘力然
未能窺彭澤數仞之墻者二子有意於俗人贊毁其工
拙淵眀直寄焉耳持是以論淵眀亦可以知其關鍵也
又曰寧律不諧不使句弱用字不工不使語俗此庾開
府之所長也然有意於為詩也至於淵眀則所謂不煩
䋲削而自合者雖然巧於斧斤者多疑其拙窘於檢括
者輙病其放孔子曰寗武子其智可及也其愚不可及
也淵眀之拙與放豈可為不知者道哉道人曰如我按
指海印發光汝暫舉心塵勞先起說者曰若以法眼觀
無俗不真若以世眼觀無真不俗淵眀之詩要當與一
邱一壑者共之耳
陳后山曰鮑昭之詩華而不弱陶淵眀之詩切於事情
但不文耳(深雲偶談曰淵眀詩有謂其詞彩精拔斯言得之而後山顧謂其切於事情而失之不文)
(後山體裁既變音節巳殊將自外于淵眀者非耶)
又曰右丞蘇州皆學於陶王得其自在
楊龜山曰淵眀詩所不可及者冲澹深粹出於自然若
曾用力學然後知淵眀詩非著力所能成也
朱晦菴曰陶淵明詩平淡出於自然後人學他平淡便
相去遠矣(白石詩說曰陶淵眀天資既高造詣又遠故其詩散而莊澹而腴斷不容作邯鄲步也)
又曰作詩須從陶柳門中来乃佳不如是無以發蕭散
沖澹之趣不免局促塵埃無由到古人佳處
又曰韋蘇州詩直是自在其氣象近道陶却是有力但
語健而意閒隠者多是帶性負氣之人為之陶欲有為
而不能者也又好名韋則自在
又曰人皆謂淵明詩平淡不覺其豪放惟詠荆軻一篇
始見本相非平淡人所能道
葉西澗曰古今詩學冲澹閒遠惟陶淵明為難到
陸象山曰詩自黃初而降日以漸薄惟彭澤一源来自
天稷與衆殊趣而淡薄平夷玩嗜者少(又曰李白杜甫陶淵明皆有志)
(于吾道)
真西山曰山谷嘗謂人曰白樂天柳子厚俱效淵明作
詩而惟子厚詩為近然以予觀之子厚語近而氣不近
樂天樂道而語不近子厚氣悽慘樂天語散緩雖各得
其一要於淵明詩未能相似也
魏鶴山曰世之辯證陶氏者曰前後名字之互變也死
生歲月之不同也彭澤退休之年史與集所載之名異
也然是所當考而非其要也其稱美陶公者曰榮利不
以易其守也聲味不足以累其真也文辭不足以溺其
志也然是亦近之而其所以悠然自得之趣則未之深
識也風雅以降詩人之辭樂而不滛哀而不傷以物觀
物不牽於物吟咏性而不累於情孰有能如公者乎有
謝康樂之忠而勇退過之有阮嗣宗之逹而不至於放
有元次山之漫而不著其迹此豈小小進退所能窺其
際耶先儒所謂經道之餘因閒觀時因静照物因時起
志因物寓言因志發詠因言成詩因詠成聲因詩成音
者陶公有焉
葛常之曰東坡拈出淵明談理之詩有三一曰採菊東
籬下悠然見南山二曰笑傲東軒下聊復得此生三曰
客飬千金軀臨化消其寶皆以為知道之言蓋摛章繪
句嘲風弄月雖工亦何補若覩道者出語自然超詣非
常人能蹈其軌轍也(元敬詩話曰東坡嘗拈出淵明談理之詩有三皆以為知道之言予)
(謂淵明不止於知道而其妙語亦不止是如云縱浪大化中不喜亦不懼應盡便須盡無復獨多慮如云望雲)
(慚高鳥臨水愧遊魚真想初在襟誰謂形迹拘如云朝與仁義生夕死復何求如云及時當勉勵歲月不待人)
(如云前途當幾許未知山泊處古人惜分隂念此使人懼觀是數詩則淵明蓋真有得於道者非常人能蹈其)
(軌轍也)
不立文字見性成佛之宗逹摩西来方有之陶淵明時
未有也觀其自祭文則曰陶子將辭逆旅之館永歸於
本宅其擬挽詩則曰有生必有死早終非命促其作飲
酒詩則曰採菊東籬下悠然見南山此中有真意欲辯
已忘言其形影神三詩皆寓意高遠蓋第一逹摩也而
老杜乃謂淵明避俗翁未必能逹道何耶東坡諗陶子
自祭文云出妙語於纊息之餘豈涉生死之流哉蓋深
知淵明者(韻語陽秋近峯聞略曰淵明詩山氣日夕佳飛鳥相與還此中有真意欲辯巳忘言昔)
(人謂逹摩未西来淵明早會禪矣)
陶靖節之讀山海經猶屈子之賦遠遊也精衞銜微木
將以填滄海刑天舞干戚猛志固常在悲痛之深可為
流涕(困學紀聞)
陶淵明閑情賦必有所自乃出張衡同聲歌云邂逅承
際會偶得充後房情好新交接飂慓若探湯願思為莞
蓆在下蔽匡牀願為羅衾幬在上衛風霜(西溪叢語丹鉛餘錄曰)
(張衡定情賦曰思在面而為鉛華兮恨離塵而無光陶淵明閑情賦祖之)
心存忠義身處閑逸情真景真事真意真幾於十九首
矣但氣差緩耳至其工夫精密天然無斧鑿痕迹又有
出於十九首之表者盛唐諸家風韻皆出此(詩譜)
陶彭澤詩如絳雲在霄舒卷自如(敖器之詩評)
陶淵明詩如逸鶴任風閒鷗忘海(鄭厚藝圃折中)
陶潜之作如清瀾白鳥長林麋鹿雖弗嬰籠絡可與其
潔而隠顯未齊厭欣猶滯直適乎此而不能忘隘乎彼
者耶(竹林詩評)
慧遠
晉釋慧遠遊廬山詩崇巗吐氣清幽岫棲神跡希聲奏
群籟響出山溜滴有客獨冥遊徑然忘所適揮手撫雲
門靈關安足闢留心叩玄扄感至理弗隔孰是騰九霄
不奮冲天翮妙同趣自均一悟超三益此詩世罕傳弘
明集亦不載猶見於廬山古石刻耳孰是騰九霄與陶
靖節孰是都不營之句同調真晉人語也杜子美詩得
似廬山路真隨慧遠遊正用此事字亦不虛千家注杜
乃不知引此(升菴詩話)
帛道猷
晉宋間沃州山帛道猷詩曰連峰數千里脩林帶平津
茅茨隠不見鷄鳴知有人後秦少游詩曰菰蒲深處疑
無地忽有人家笑語聲僧道潜號參寥有云隔林彷彿
聞機杼知有人家在翠微其源乃出於道猷而更加鍜
鍊亦可謂善奪胎者也(庚溪詩話)
晉世釋子帛道猷有陵峰採藥詩云連峯數千里脩林
帶平津茅茨隠不見鷄鳴知有人此四句古今絶唱也
有石刻在沃州巖按弘明集亦載此詩本八句其後四
句不稱獨刻此四句道猷自刪之耶抑別有人定之耶
宋秦少游詩菰蒲深處疑無地忽有人家笑語聲道潜
詩隔林彷彿聞機杼知有人家在翠微雖祖道猷語意
而不及庚溪作詩話謂少游道潜比道猷尤為精鍊所
謂蘇糞壌以充幃謂申椒其不芳也(升菴詩話)
清商曲
古辭曰黃蘗向春生苦心隨日長又曰霧露隠芙蓉見
蓮不分明又曰石闕生口中銜碑不得語又曰菖蒲花
可憐聞名不相識又曰桑蠶不作繭晝夜長懸絲又曰
理絲入殘機何悟不成匹又曰桐樹不結花何由得梧
子又曰殺荷不斷藕連心已復生此皆吳格指物借意
(樂府解題以此為風人詩取陳詩以觀民風示不顯言之意)李義山曰春蠶到死絲
方盡蠟燭成灰淚始乾劉禹錫曰東邊日出西邊雨道
是無晴還有晴措詞流麗不减六朝蘇子瞻曰破衫尚
有重縫日一飯何曾忘却匙造語殊乏風致(詩家直說)
子夜歌
開忩取月光又籠忩取凉風妙在取字(詞品)
晉通篇
張華短章奕奕清暢其鷦鷯寓意即韓非之說難也左
思竒才業深覃思盡銳於三都拔萃於詠史無遺力矣
潘岳敏給辭自和暢鍾美於西征賈餘於哀誄非自外
也陸機才欲窺深辭務索廣故思能入巧而不制繁士
龍朗練以識檢亂故能布采鮮淨敏於短篇孫楚綴思
每直置以疎通摯虞述懷必循規以温雅其品藻流別
有條理焉傅玄篇章義多規鏡長虞筆奏世執剛中並
杶榦之實才非群華之韡萼也成公子安選賦而時美
夏侯孝若具體而皆微曹攄清靡於長篇李膺辨切於
短韻各其善也孟陽景陽才綺而相埒可謂魯衞之政
兄弟之文也劉琨雅壯而多風盧諶情發而理昭亦遇
之於時勢也景純豔逸足冠中興江賦既穆穆以大觀
仙詩亦飄飄而凌雲矣袁宏發軫以高驤故卓出而多
偏孫綽規旋以矩步故倫序而寡狀殷仲文之孤興謝
叔源之閑情並解散辭體縹緲浮音雖滔滔風流而太
澆文意(文心雕龍)
古詩紀卷一百四十八
