古詩紀卷八十一明馮惟訥撰
梁第八
元帝(二)
登江州百花亭懷荆楚
極目纔千里何由望楚津落花灑行路垂楊拂砌塵柳
絮飄晴雪荷珠漾水銀試酌新春酒遥勸陽臺人
泛蕪湖
桂潭連菊岸桃李暎成蹊石文如濯錦雲飛似散珪橈
度菱根反船去荇枝低颿隨迎雨燕鼔逐伺潮雞
早發龍巢(詩彙作劉瑱者非)
征人喜放溜曉發晨陽隈初言前浦合定覺近洲開不
疑行舫動唯看遠樹來還瞻起漲岸稍隠陽雲臺
夜宿栢齋
燭暗行人静簾開雲影入風細雨聲遲夜短更籌急能
下班姬淚復使倡樓泣况此客遊人中宵空佇立
落日射羆
促宴引枚鄒中園觀獸侯日度堋隂廣風横旗影浮移
竿標入箭疊鼔送爭籌附枝時可息言從清夜遊
後園看騎馬
良馬出蘭池連翩驅桂枝鳴珂隨跼駛輕塵逐影移香
來知驟近汗歛覺風吹遥望黃金綌懸識幽并兒
和劉上黃春日
新鶯隐葉囀新燕向忩飛柳絮時依酒梅花乍入衣玉
珂逐風度金鞍暎日暉無令春色晚獨望行人歸
戲作豔詩
入堂值小婦出門逢故夫含辭未及吐絞袖且踟蹰搖
兹扇似月掩此淚如珠今懷固無巳故情今有餘
和林下作妓應令(和昭明)
日斜下北閣高宴出南榮歌清隨澗響舞影向池生輕
花亂粉色風篠雜絃聲獨念陽臺下願待洛川笙
閨怨(玉臺作蕭綸題云代秋胡婦閨怨)
蕩子從游宦思妾守房櫳塵鏡朝朝掩寒衾夜夜空若
非新有悦何事久西東知人相憶否淚盡夢啼中
祀伍相廟
石城寧足拒金陣詎能追楚關開六塞吳兵入九圍山
水猶縈帶城池失是非空餘夀宫在日暮舞靈衣
詠風(英華作沈約今從藝文初學作元帝此下四首並似應令之作)
樓上試朝粧風花下砌傍入鏡先飄粉翻衫好染香度
舞飛長袖傳歌共繞梁欲因吹少女還持拂大王
詠霧
三晨生遠霧五里闇城闉從風疑細雨映日似遊塵乍
若飛(一作輕)煙散時如佳氣新不妨鳴樹鳥時蔽摘花人
賦得蒲生我池中
池中種蒲葉葉影蔭池濱未好中宫薦行看隐士輪為
書聊可截匹柳復宜春瑞葉生符苑鏤碧獻周人
詠陽雲樓簷柳
楊柳非花樹依樓自覺春枝邊通粉色葉裏暎紅巾帶
日交簾影因吹掃席塵拂簷應有意偏宜桃李人
五言詩(梁詞人麗句云梁世宗作)
寒浞猶稽命新都久未平留滯淹三楚㠝岏保一城終
當撫期運伐罪弔蒼生
晚景遊後園
高軒聊騁望煥景入川梁波横(一作搖)山渡影雨罷葉生
光日移花色異風散水紋長(闕)
遊後園
暮春多淑氣斜景落高舂日照池光淺雲歸山望濃入
林迷曲逕渡渚隔危峯(闕)
古意
妾在成都縣願作高唐雲樽中石榴酒機上葡萄紋(一作)
(裙)停梭還歛色何時勸使君
雜咏二首
秋夜
秋夜九重空蕩子怨房櫳燈光入綺帷簾影穿屏風金
徽調玉軫兹夜撫離鴻
寒閨(玉臺作寒宵)
烏鵲夜南飛良人行未歸池水浮明月寒風送𢷬衣願
織廻文錦因君寄武威
和彈筝人二首(和昭明)
横筝在故帷忽憶上絃時舊柱未移處銀帶手經持悔
道啼將别教成今日悲
瓊柱動金絲奏聲發趙曲流徵含陽春美手過如玉
出江陵縣還二首
遊魚迎浪上雊雉向林飛遠村雲裏出遥船天際歸
朝出屠羊縣夕返仲宣樓水滿還侵岸沙盡稍開流
詠歌
汗輕紅粉濕坐久翠眉愁傳聲入鐘磬餘轉雜箜篌
贈到溉洽
(梁書曰時以漑洽兄弟比之二陸故世祖贈詩曰)
魏世重雙丁晉朝稱二陸何如今兩到復似凌寒竹
遺武陵王詩
(南史曰武陵王紀稱帝於蜀起兵内伐元帝與之書許其還蜀專制岷方紀不從帝又遺之詩云云)
(圓正者紀之子也紀僣號帝下圓正於獄在獄連句云云帝覽詩而泣紀敗圓正號哭絶食而死)
回首望荆門驚浪且雷奔四鳥嗟長别三聲悲夜猿
獄中連句(附)蕭圓正
水長二江急雲生三峽昏願赦淮南罪思報阜陵恩
别荆州吏民二首
寄言謝桀黠無乃氣干雲安知霸陵下復有李將軍
莫言江漢遠煙霞隔數千何必黃丞相重應臨潁川
細雨
風輕不動葉雨細未霑衣入樓如霧上拂馬似塵飛
望春詩
葉濃知柳密花盡覺梅疎蘭生未可握蒲小不堪書
綠柳
長條垂拂地輕花上逐風露霑疑染綠葉小未鄣空
詠梅
梅含今春樹還臨先日池人懷前歲憶花發故年枝
宜男草
可愛宜男草垂采映倡家何時如此葉結實復含花
細草
依階疑綠蘚傍渚若青苔漫生雖欲遍人迹會應開
賦得春荻
翠菼玉池前遥暎江南蓮非秋無有眊未燒不生煙
詠螢火
著人疑不熱集草訝無煙到來燈下暗翻往雨中然
離合
泬寥雲初(一作物)淨水木備春光龕定方無遠合浦不難
航
後園作㢠文詩(此詩藝文次王融廻文詩後然觀簡文諸人和詩知此詩為元)
(帝作藝文志誤耳今列於此)
斜峰繞徑曲聳石帶山連花餘拂戲鳥樹密隠鳴蝉
賦得登山馬(簡文同賦)
登山馬(一本疊逕小二字)逕小馬纔通汗赭疑沾勒衣香不逐
風何殊隴頭望遥識祁連東
古意詠燭
花中燭焰焰動簾風不見來人影廻光持向空
春别應令四首(和簡文言以下七)
昆明夜月光如練上林朝花色如霰朝花夜月動春心
誰忍相思不相見
門前楊柳亂如絲直置佳人不自持適言新作裂紈詩
誰悟今成織素辭
日暮徙倚渭橋西正見流月與雲齊若使月光無近遠
應照離人今暝(一作夜)啼
試看機上交龍錦還瞻庭裡合歡枝映日通風影珠幔
飄花拂葉度金池不聞離人當重合唯悲合罷會成離
别詩二首
别罷花枝不共攀别後書信不相關欲覓行人寄消息
衣(疑作依)常潮水暝應還
三月桃花合面脂五月新油好煎澤莫復臨時不寄人
謾道江中無估客
送西歸内人
(南史曰元帝與廬陵王續相謗帝之臨荆州有宫人李桃兒者以才慧得進及還以李氏行時值宫)
(戶禁重廬陵具狀以聞元帝泣對使訴於簡文簡文和之不得元帝猶懼送李氏還荆州世所謂西)
(歸内人者也)
秋氣蒼茫結孟津復送巫山薦枕神昔時慊慊愁應去
今日勞勞長别人
宴清言殿作栢梁體
玉衡七政轉璇璣(帝)升降端揆而才非(侍中尚書僕射臣裒)澄鏡
朱紫𦕈難追(吏部尚書臣榖)
幽逼詩四首(五言)
(南史曰元帝避建鄴而都江陵外廹強敵内失人和魏師至方徵兵四方未至而城見尅在幽逼求)
(酒飲之製詩四絶後為梁王詧所害)
南風且絶唱西陵最可悲今日還蒿里終非封禪時
人生逢百六天道異貞恒何言異螻蟻一旦損鯤鵬
松風侵曉哀霜雰當夜來寂寥千載後誰畏軒轅臺
夜長無歲月安知秋與春原陵五樹杏空得動耕人
宣帝(諱詧字理孫昭明太子之第三子也幼好學善屬文尤長佛義普通中封岳陽王後除西中郎)
(將雍州刺史侯景作亂詧及其兄河東王譽搆隙於元帝元帝攻殺譽詧遂臣於西魏求援時周文)
(帝為相遣兵平江陵命詧主梁嗣資以江陵之地詧稱帝於其國年號大定在位八年終)
建除詩
建國惟神業十世本靈長除苛逾漢祖徯后類殷湯滿
盈既虧度否運理還康平階今復覩德星行見祥定寇
資雄略静亂屬賢良執訊窮郢魯弔伐徧徐揚破敵勳
庸盛佩紫且懷黃危苗既已竄妖沴亦云亡成功勒雲
社治定理要荒收戟歸農器牧馬恣芻場開山接梯路
架海擬山梁閉慾同彭老延夀等東皇
迎舍利
釋迦稱散體多寶號金軀白玉誠非比黃金良莫踰變
見絶言象端異乃冥符靈知雖隠顯妙色豈榮枯唯當
千劫後方成無價珠
塵尾
匣上生光影毫際起風流本持談妙理寧是用椎牛
詠紙
皎白猶霜雪方正若布棋(一作基)宣情且記事寧同魚網
時
牀詩
衡山白玉鏤漢殿珊瑚支踞膝申久坐屢好為頻移
詠弓
虞人招不進繁氏久稱工已悲軒主跡復挹楚王風
詠履
雙見待聲宣並飛時表異處卑彌更妍常安豈悲墜
梨
大谷常流稱南荒本足珍綠葉已承露紫實復含津
百合
接葉有多種開花無異色含露或低垂從風時偃抑
蘭
折莖聊可佩入室自成芳開花不競節含秀委微霜
邵陵王綸(武帝第六子也聰穎博學尤長尺牘為穎州刺史侯景搆逆加征討大都督率衆討)
(景不克死)
代秋胡婦閨怨(藝文作元帝題云閨怨)
蕩子從游宦思妾守房櫳塵鏡朝朝掩寒衾夜夜空若
非新有悦何事久西東知人相憶否淚盡夢啼中
車中見美人
關懷出眉眼軟媚著腰肢語笑能嬌媄行步絶逶迤空
中自迷惑渠傍會不知懸念猶如此得時應若為
見姬人
春來不復賖入苑駐行車比來粧點異今世撥鬟斜却
扇承枝影舒衫受落花狂夫不妬妾隨意晚還家
入茅山尋桓清遠題壁
荆門丘壑多甕牖風雲入自非栖遁情誰堪霜露濕
詠新月
霜氛含月彩靄靄下南樓霧濃光若晝雲駛影疑流
和湘東王後園廻文詩
燭華臨静夜香氣入重幃曲度聞歌遠繁絃覺舞遲
武陵王紀(字世詢一字大智武帝第八子也少勤學有文才屬辭不好輕華甚有骨氣天監中)
(封武陵郡王揚州刺史復益州刺史侯景亂紀不赴援僣號於蜀改元天正明年衆潰為元帝將樊)
(猛所殺)
同蕭長史看妓(初學記作劉孝)
燕姬奏妙舞鄭女發清歌迴羞出曼臉送態入嚬蛾寧
殊值行雨詎减見凌波想君愁日暮應羡魯陽戈
和湘東王夜夢應令
昨夜夢君歸賤妾下鳴機懸知意氣薄不著去時衣故
言如夢裡賴得鴈書飛
曉色(藝文作簡文帝題云曉思)
晨禽爭學囀朝花亂欲開鑪烟入斗帳屏風隠鏡臺紅
粧隨淚盡蕩子何時廻
明君詞(一作昭君辭)
塞外無春色邊城有風霜誰堪覽明鏡持許照紅妝
閨妾寄征人
歛色金星聚縈悲玉筯流願君看海氣憶妾上高樓
詠鵲
欲避新枝滑還向故巢飛今朝聽聲喜家信必應歸
南鄉矦推(安成王秀之子也少清敏好屬文深為簡文所親賞以王子封南鄉縣侯歷淮南晉)
(陵吳郡太守侯景之亂守東府城城䧟死之)
賦得翠石應令
依峯形似鏡構嶺勢如蓮映林同綠柳臨池亂百川碧
苔終不落丹字本難傳有邁東明上來遊皆羽山
臨賀王正德(字公和臨川王宏子也武帝胤嗣未立養以為子及生昭明正德還本封西豐)
(縣矦正德心常怏怏普通三年奔魏魏不見禮逃歸武帝以復本封後進封臨賀王為丹陽尹為有)
(司所紏去職乃與侯景同逆景誑立為帝尋矯詔殺之)
詠竹火籠
(南史曰正德奔魏初去之始為詩一絶内火籠中)
楨幹屈曲盡蘭麝氛氲消欲知懷炭日正是履霜朝
上黃矦曄(梁始興王憺之子初封安陸矦美才仗氣言多激揚特被簡文友愛官至晉陵太守)
奉和太子秋晚詩
副君乘暇景臨秋坐北宫杏梁照初月蓮池引夕風清
暉洞藻井流香入綺櫳鵲聲時徙樹螢光乍减空凉氛
散簟席露色變林叢
古詩紀卷八十一
