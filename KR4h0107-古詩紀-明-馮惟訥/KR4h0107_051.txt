古詩紀卷五十一明馮惟訥撰
晉苐二十一
清商曲辭古辭
(清商樂一曰清樂清樂者九代之遺聲其始卽相和三調是也並漢魏已來舊曲其辭皆古調晉馬)
(南渡其音亡散宋武定關中收其聲伎南朝文物斯為最盛焉後魏孝文宣武相繼南伐得江左所)
(傳舊曲及江南吳歌荆楚西聲總謂之清商至於殿庭饗宴則兼奏之隋平陳文帝聽之善其節奏)
(曰此華夏正聲也乃微更損益以新定律吕因於太常置清商署以管之謂之清樂隋室喪亂日益)
(淪缺唐貞觀中用十部樂清樂亦在焉至武后長安已後朝廷不重古曲工伎廢弛於吳音轉遠矣)
(曲之存者僅有子夜上聲歡聞前溪阿子丁督護讀曲神弦等曲俱列於吳聲而西曲則石城樂烏)
(夜啼烏棲曲估客莫愁襄陽江陵共戲壽陽等曲或舞曲或倚歌則雜出於荆郢樊鄧之間以其方)
(俗故謂之西曲及梁天監中武帝改西曲製江南弄為龍笛採蓮採菱曲沈約製鳳笙等曲與西曲)
(總列於清商云訥按清商曲古辭雜出各代子夜為晉時人故以繫晉其他如宋碧玉華山畿讀曲)
(壽陽樂齊共戲樂楊叛兒梁攀楊枝歌有世代可考者各從其世無可考証如黃生黃鵠等曲併附)
(於晉從其始也)
吳聲歌曲
子夜歌四十二首(晉宋齊辭)
(唐書樂志曰子夜歌者晉曲也晉有女子名子夜造此聲聲過哀苦樂府觧題曰後人更為四時行)
(樂之詞謂之子夜四時歌又有大子夜歌子夜警歌子夜變歌皆曲之變也)
落日出前門瞻矚見子度冶容多姿鬢芳香已盈路
芳是香所為冶容不敢當天不奪人願故使儂見郎
㝛昔不梳頭絲髮被兩肩婉伸郎膝下何處不可憐
自從别歡來奩器了不開頭亂不敢理粉拂生黃衣
﨑嶇相怨慕始獲風雲通玉林(一作牀)語石闕悲思兩心
同(石闕漢碑名)
見娘善(一作喜)容媚願得結金蘭空織無經緯求匹理自
難
始欲識郎時兩心望如一理絲入殘機何悟不成匹
前絲斷纏綿意欲結交情春蠶易感化絲子已復生
今日已歡别合會在何時明燈照空局悠然未有期
自從别郎來何日不咨嗟黃蘖鬱成林當柰苦心多
高山種芙蓉復經黃蘗塢果得一蓮時流離嬰辛苦
朝思出前門暮思還後渚語笑向誰道腹中隂憶汝
擥枕北窗卧郎來就儂嬉小喜多唐突相憐能幾時
駐筯不能食蹇蹇步幃裏投瓊著局上終日走博子
郎為傍人取負儂非一事攡門不安横無復相關意
年少當及時蹉跎日就老若不信儂語但看霜下草
綠攬迮題錦雙裙今復開已許腰中帶誰共解羅衣
常慮有貳意歡今果不齊枯魚就濁水長與清流乖
歡愁儂亦慘郎笑我便喜不見連理樹異根同條起
感歡初殷勤歎子後遼落打金側瑇瑁外艷裏懷薄
别後涕流連相思情悲滿憶子腹糜爛肝腸尺寸斷
道近不得數遂致盛寒違不見東流水何時復西歸
誰能思不歌誰能饑不食日冥當戸倚惆悵底不憶
擥裙未結帶約眉出前窗羅裳易飄颺小開罵春風
舉酒待相勸酒還杯亦空願因微觴會心感色亦同
夜覺百思纏憂歎涕流襟徒懷傾筐情郎誰明儂心
儂年不及時其於作乖離素不如浮萍轉動春風移
夜長不得眠轉側聽更鼓無故歡相逢使儂肝腸苦
歡從何處來端然有憂色三喚不一應有何比松栢
念愛情慊慊傾倒無所惜重簾持自障誰知許厚薄
氣清明月朗夜與君共嬉郎歌妙意曲儂亦吐芳詞
驚風急素柯白日漸微濛郎懷幽閨性儂亦恃春容
夜長不得眠明月何灼灼想聞散喚聲虛應空中諾
人各旣疇匹我志獨乖違風吹冬簾起許時寒薄飛
我念歡的的子行由豫情霧露隠芙蓉見蓮不分明
儂作北辰星千年無轉移歡行白日心朝東暮還西
憐歡好情懷移居作鄉里桐樹生門前出入見梧子
遣信歡不來自往不復出金銅作芙蓉蓮子何能實
初時非不密其後日不如回頭枇櫛脫轉覺薄志疎
寢食不相忘同坐復俱起玉藕金芙蓉無稱我蓮子
恃愛如欲進含羞未肯前朱口發豔歌玉指弄嬌弦(亦見)
(子夜警歌)
朝日照綺錢光風動紈素巧笑蒨兩犀美目揚雙蛾
子夜四時歌七十五首(晉宋齊辭)
春歌二十首
春風動春心流目矚山林山林多竒采陽鳥吐清音
綠荑帶長路丹椒重紫莖流吹出郊外共歡弄春英
光風流月初新林錦花舒情人戲春月窈窕曳羅裾
妖冶顏蕩駘景色復多媚温風入南牖織婦懷春意
碧樓冥初月羅綺垂新風含春未及歌桂酒發清容
杜鵑竹裏鳴梅花落滿道燕女遊春月羅裳曳芳草
朱光照綠苑丹華粲羅星那能閨中繡獨無懷春情
鮮雲媚朱景芳風散林花佳人步春苑繡帶飛紛葩
羅裳迮紅袖玉釵明月璫冶遊步春露豔覓同心郎
春林花多媚春鳥意多哀春風復多情吹我羅裳開
新燕弄初調杜鵑競晨鳴畫眉忘注口遊步散春情
梅花落已盡柳花隨風散歎我當春年無人相要喚
昔别鴈集渚今還燕巢梁敢辭歲月久但使逢春陽
春園花就黃陽池水方淥酌酒初滿杯調絃始成曲(成一)
(作終)
娉婷揚袖舞阿那曲身輕照灼蘭光在容冶春風生
阿那曜姿舞逶迤唱新歌翠衣發華洛回情一見過
明月照桂林(玉臺作朝日照北林)初花錦繡色誰能不相思獨在
機中織
﨑嶇與時競不復自顧慮春風振榮林常恐華落去
思見春花月含笑當道路逢儂多欲擿可憐持自誤
自從别歡後歎惜不絶響黃蘗向春生苦心隨日長
夏歌二十首
高堂不作壁招取四面風吹歡羅裳開動儂含笑容
反覆華簟上屏帳了不施郎君未可前待我整容儀
開春初無歡秋冬更增淒共戲炎暑月還覺兩情諧
春别猶春戀夏還情更久羅帳為誰褰雙枕何時有
疊扇放牀上企想遠風來輕袖拂華妝窈窕登高臺
含桃已中食郎贈合歡扇深感同心意蘭室期相見
田蠶事已畢思婦猶苦身當暑理絺服持寄與行人
朝登涼臺上夕宿蘭池裏乘風(樂府作月)採芙蓉夜夜得蓮
子
暑盛靜無風夏雲薄暮起擕手密葉下浮瓜沈朱李
鬱蒸仲暑月長嘯出湖邊芙蓉始結葉抛豔未成蓮
適見戴青幡三春已復傾林鵲改初調林中夏蟬鳴
春桃初發紅惜色恐儂擿朱夏花落去誰復相尋覓
昔别春風起今還夏雲浮路遥日月促非是我淹留
青荷蓋淥水芙蓉葩紅鮮郎見欲採我我心欲懷蓮
四周芙蓉池朱堂敞無壁珍簟鏤玉牀繾綣任懷適
赫赫盛陽月無儂不握扇窈窕瑶臺女冶遊戲涼殿
春傾桑葉盡夏開蠶務畢晝夜理機絲知欲早成匹
情知三夏熱今日偏獨甚香巾拂玉席共郎登樓寢
輕衣不重綵飈風故不涼三伏何時過許儂紅粉妝
盛暑非遊節百慮相纏綿汎舟芙蓉湖散思蓮子間
秋歌十八首
風清覺時涼明月天色高佳人理寒服萬結砧杵勞
清露凝如玉涼風中夜發情人不還卧冶遊步明月
鴻鴈搴南去乳燕指北飛征人難為思願逐秋風歸
開窗秋月光滅燭解羅裳含笑帷幌裏舉體蘭蕙香
適憶三陽初今已九秋暮追逐泰始樂不覺華年度
飄飄初秋夕明月耀秋輝握腕同遊戲庭含媚素歸
秋夜涼風起天高星月明蘭房競妝飾綺帳待雙情
涼風開窗寢斜月垂光照中宵無人語羅幌有雙笑
金風扇素節玉露凝成霜登高去來鴈惆悵客心傷
草木不常(一作長)榮顦顇為秋霜今遇泰始世年逢九春
陽
自從别歡來何日不相思常恐秋葉零無復連理時
掘作九州池盡是大宅裏處處種芙蓉婉轉得蓮子
初寒八九月獨纏自絡絲寒衣尚未了郎喚儂底為
秋愛兩兩鴈春感雙雙燕蘭鷹接野雞雉落誰當見
仰頭看桐樹桐花特可憐願天無霜雪梧子解千年
白露朝夕生秋風淒長夜憶郎須寒服乘月擣白素
秋風入窗裏羅帳起飄颺仰頭看明月寄情千里光
别在三陽初望還九秋暮惡見東流水終年不西顧
冬歌十七首
淵冰厚三尺素雪覆千里我心如松栢君情復何似
塗澀無人行冒寒往相覓若不信儂時但看雪上跡
寒鳥依高樹枯林鳴悲風為歡顦顇盡那得好顔容
夜半冒霜來見我輒怨唱懷冰闇中倚已寒不蒙亮
躡履步荒林蕭索悲人情一唱泰始樂枯草銜花生
昔别春草綠今還墀雪盈誰知相思老玄鬢白髮生
寒雲浮天凝積雪冰川波連山結玉巖脩庭振瓊柯
炭罏却夜寒重袍坐疊褥與郎對華榻弦歌秉蘭燭
天寒歲欲暮朔風舞飛雪懷人重衾寢故有三夏熱
冬林葉落盡逢春已復曜葵藿生谷底傾心不蒙照
朔風灑霰雨綠池蓮水結願歡攘皓腕共弄初落雪
嚴霜白草木寒風晝夜起感時為歡歎霜鬢不可視
何處結同心西陵栢樹下晃蕩無四壁嚴霜凍殺我
白雪停隂岡丹華耀陽林何必絲與竹山水有清音
未嘗經辛苦無故彊相矜欲知千里寒但看井水冰
果欲結金蘭但看松栢林經霜不墮(一作墜)地歲寒無異
心
適見三陽日寒蟬已復鳴感時為歡歎白髮綠鬢生
大子夜歌二首
歌謠數百種子夜最可憐慷慨吐清音明轉出天然
絲竹發歌響假器揚清音不知歌謠妙聲勢出口心
子夜警歌二首
鏤椀傳綠酒雕爐薰紫煙誰知苦寒調共作白雪絃
恃愛如欲進含羞出不前朱口發艷歌玉指弄嬌絃
子夜變歌三首
(宋書樂志曰六變諸曲皆因事製歌古今樂錄曰子夜變歌前作持子送後作歡娛我送子夜警歌)
(無送聲仍作變故呼為變頭謂六變之首也)
人傳歡負情我自未嘗見三更開門去始知子夜變
歲月如流邁春盡秋已至熒熒條上花零落何乃駛
歲月如流邁行已及素秋蟋蟀吟堂前惆悵使儂愁
上聲歌八首(晉宋齊辭)
(古今樂錄曰上聲歌者此因上聲促柱得名或用一調或用無調名如古歌辭所言謂哀思之音不)
(及中和梁武因之改辭無復雅句)
儂本是蕭草持作蘭桂名芬芳頓交盛感郎為上聲
郎作上聲曲柱促使弦哀譬如秋風急觸遇傷儂懷
初歌子夜曲改調促鳴箏四座暫寂靜聽我歌上聲
三鼓染烏頭聞鼓白門裏擥裳抱履走何冥不輕紀
三月寒暖適楊柳可藏雀未言涕交零如何見君隔
新衫繡兩襠(一作端)迮著羅裙裏行步動微塵羅裙隨風
起
裲襠與郎著反繡持貯裏汗汙莫濺浣持許相存在
春月暖何太生裙迮羅襪曖曖日欲冥從儂門前過
歡聞歌
(古今樂錄曰歡聞歌者晉穆帝升平初歌畢輒呼歡聞不以為送聲後因此為曲名今世用莎持乙)
(子代之語稍訛異也)
遥遥天無柱流漂萍無根單身如螢火持底報郎恩
歡聞變歌六首
(古今樂錄曰歡聞變歌者晉穆帝升平中童子輩忽歌於道曰阿子聞曲終輒云阿子汝聞不無幾而)
(穆帝崩禇太后哭阿子汝聞不聲旣淒苦因以名之)
金瓦九重墻玉壁珊瑚柱中夜來相尋喚歡聞不顧
歡來不徐徐陽窗都銳戸耶婆尚未眠肝心如推櫓
張罾不得魚不櫓罾空歸君非鸕鷀鳥底為守空池
刻木作斑鷦有翅不能飛搖著帆檣上望見千里磯
鍥臂飲清血牛羊持祭天没命成灰土終不罷相憐
駛風何曜曜帆上牛渚磯帆作繖子張船如侣馬馳
前溪歌七首(左克明曰古辭)
(宋書樂志曰前溪歌者晉車騎將軍沈玩所製郗昂樂府解題曰前溪舞曲也)
憂思出門倚逢郎前溪度莫作流水心引新都捨故
為家不鑿井擔瓶下前溪開穿亂漫下但聞林鳥啼
逍遥獨桑頭北望東武亭黃瓜被山側春風感郎情
黃葛生爛漫誰能斷葛根寧斷嬌兒乳不斷郎殷勤
黃葛結蒙籠生在洛溪邊花落逐水(玉臺作隨流)去何當順
流還還亦不復鮮
逍遥獨桑頭東北無廣親黃瓜是小草春風何足歎憶
汝涕交零
前溪滄浪映通波澄淥清聲弦傳不絶千載寄汝名永
與天地幷
阿子歌三首
(宋書樂志曰阿子歌者亦因升平初童子歌云晉穆帝升平中童子軰忽歌於道曰阿子聞曲終輒)
(云阿子汝聞不無幾而穆帝崩太后哭曰阿子汝聞不後人演其聲為阿子歡聞二曲樂苑曰嘉興)
(人養鴨兒鴨兒旣死因有此歌未知孰是)
阿子復阿子念汝好顏容風流世希有窈窕無人雙
春月故鴨啼獨雄顛倒落工知悅弦死故來相尋博
野田草欲盡東流水又暴念我雙飛鳬饑渴常不飽
團扇郎六首
(古今樂錄曰團扇郎歌者晉中書令王珉捉白團扇與嫂婢謝芳姿有爱情好甚篤嫂捶撻婢過苦)
(王東亭聞而止之芳姿素善歌嫂令歌一曲當赦之應聲歌曰白團扇辛苦五流連是郎眼所見珉)
(聞更問之汝歌何遺芳姿即改云白團扇顦顇非昔容羞與郎相見後人因而歌之)
七寶畫團扇燦爛明月光餉郎却暄暑相憶莫相忘(玉臺)
(作桃葉)
青青林中竹可作白團扇動搖郎玉手因風托方便(玉臺)
(作桃葉)
犢車薄不乘步行耀玉顔逢儂都共語起欲著夜半
團扇薄不搖窈窕搖蒲葵相憐中道罷定是阿誰非
御路薄不行窈窕決横塘團扇障白日面作芙蓉光
白練薄不著趣欲著錦衣異色都言好清白為誰施
同前(樂府無名玉臺云桃葉作)
團扇復團扇持許自遮面憔悴無復理羞與郎相見
七日夜女郎歌九首
三春怨離泣九秋忻期歌駕鸞行日時月明濟長河
長河起秋雲漢渚風涼發含忻出霄路可笑向明月
金風起漢曲素月明河邊七章未成匹飛燕(一作鸞)起長
川
春離隔寒暑明秋暫一會兩歎别日長雙情苦饑渴
婉孌不終夕一别周年期桑蠶不作繭晝夜長懸絲
靈匹怨離處索居隔長河玄雲不應雷是儂啼歎歌
振玉下金階拭眼矚星闌惆悵登雲軺悲恨兩情殫
風驂不駕纓翼人立中庭簫管且停吹展我敘離情
紫霞烟翠蓋斜月照綺窗銜悲握離袂易爾還年容
長史變歌三首(左克明曰古辭)
(宋書樂志曰長史變歌者晉司徒左長史王廞臨敗所製也)
出儂吳昌門清水綠碧色徘徊戎馬間求罷不能得
日和狂風扇心故清白節朱門前世榮千載表忠烈
朱桂結貞根芬芳溢帝庭陵霜不改色枝葉永流榮
黃生曲三首
黃生無誠信冥彊將儂期通夕出門望至晩竟不來
崔子信桑條餒去多餒還為歡復摧折命生絲髮間
松栢葉青蒨石榴花葳蕤迮置前後事歡今定憐誰
黃鵠曲四首
(列女傳曰魯陶嬰者魯陶明之女也少寡養幼孤無彊昆弟魯人或聞其義將求焉嬰乃作歌明已)
(之不更二庭也魯人聞之不敢復求按黃鵠本漢横吹曲名)
黃鵠參天飛半道鬱徘徊腹中車輪轉君知思憶誰
黃鵠參天飛半道還哀鳴三年失羣侣生離傷人情
黃鵠參天飛凝融爭風回高翔入玄闕時復乘雲頽
黃鵠參天飛半道還後渚欲飛復不飛悲鳴覓羣侣
桃葉歌三首(左云古辭)
(古今樂錄曰桃葉歌者晉王子敬之所作也桃葉子敬妾名綠於篤愛所以歌之)
桃葉映紅花無風自婀娜春花映何限感郎獨採我(彤管)
(新編作桃葉)
桃葉復桃葉桃葉連桃根相憐兩樂事獨使我殷勤(玉臺)
(作王獻之)
桃葉復桃葉渡江不用檝但渡無所苦我自來迎接(一云)
(我自迎接汝玉臺作王獻之)
同前
桃葉復桃葉渡江不用櫓風波了無常没命江南渡(彤管)
(新編作桃葉)
長樂佳七首
小庭春映日四角佩琳瑯玉枕龍鬚席郎瞑首何當
雎鳩不集林體潔好清流貞節曜竒世長樂戲汀洲
鴛鴦翻碧樹皆以戲蘭渚寢食不相離長莫過時許
比翼交頸遊千載不相離偕情欣歡念長樂佳
欲知長樂佳中陵羅淑女媚蘭雙情諧
欲知長樂佳中陵羅雎鳩美死兩心齊
欲知長樂佳中陵羅背林前溪長相隨
同前
紅羅複斗帳四角垂珠璫玉枕龍鬚席郎眠何處牀
歡好曲三首
淑女總角時喚作小姑子空豔初春花人見誰不(闕一字)
窈窕上頭歡那得及破瓜但看脫葉蓮何如芙蓉花
逶迤總角年華豔星間月遥見情傾處不覺喉中噦
懊儂歌十四首
(古今樂錄曰懊儂歌者晉石崇綠珠所作唯絲布澀難縫一曲而已後皆隆安初民間訛謠之曲)
絲布澀難縫令儂十指穿黃牛細犢車遊戲出孟津
江中白布帆烏布禮中帷潭如陌上鼓許是儂歡歸
江陵去揚州三千三百里已行一千三所有二千在
寡婦哭城頽此情非虛假相樂不相得抱恨黃泉下
内心百際起外形空殷勤旣就頽城感敢言浮花言
我與歡相憐約誓底言者常歎負情人郎今果成詐
我有一所歡安在深閤裏桐樹不結花何有得桐子
長檣鐡鹿子布帆阿那起詫儂安在間一去三千里
暫薄牛渚磯歡不下廷板水深沾儂衣黑白何在浣
愛子好情懷傾家科理亂攬裳未結帶落托行人斷
月落天欲曙能得幾時眠悽悽下牀去儂病不能言
髮亂誰料理託儂言相思還君華豔去催送實情來
山頭草歡少四面風趨使儂顛倒
懊惱奈何許夜聞家中論不得儂與汝
黃竹子歌
(唐李康成曰黃竹子歌江陵女歌皆今時吳歌也)
江邊黃竹子堪我女兒箱一船使兩槳得娘還故鄉
江陵女歌(玉臺作隋煬帝)
雨從天上落水從橋下流拾得娘裙帶同心結兩頭
神弦歌十一首
(古今樂錄曰神弦歌十一曲一曰宿阿二曰道君三曰聖郎四曰嬌女五曰白石郎六曰青溪小姑)
(七曰湖就姑八曰姑恩九曰采菱童十曰明下童十一曰同生)
宿阿曲
蘇林開天門趙尊閉地戸神靈亦道同真官今來下
道君曲
中庭有樹自語梧桐推枝布葉
聖郎曲
左亦不佯佯右亦不翼翼仙人在郎傍玉女在郎側酒
無沙糖味為他通顔色
嬌女詩(二曲)
北遊臨河海遥望中菰菱芙蓉發盛華渌水清且澄弦
歌奏聲節髣髴有餘音
蹀躞越橋上河水東西流上有神仙(一作仙聖)居下有西流
魚行不獨自去三三兩兩俱
白石郎曲(二曲)
白石郎臨江居前導江伯後從魚
積石如玉列松如翠郎豔獨絶世無其二
青溪小姑曲
(按干寶搜神記曰廣陵蔣子文嘗為秣陵尉因擊賊傷而死吳孫權時封中都侯立廟鍾山異苑曰)
(青溪小姑蔣侯第三妺也)
開門白水側近橋梁小姑所居獨處無郎
湖就姑曲(二曲)
赤山湖就頭孟陽二三月綠蔽賁荇藪
湖就赤山磯大姑大湖東小姑居湖西
姑恩曲(二曲)
明姑遵八風蕃謁雲日中前導陸離獸後從朱鳥麟鳳
凰
苕苕山頭栢冬夏葉不衰獨當被天恩枝葉華葳蕤
採蓮童曲(二曲)
泛舟採菱葉過摘芙蓉花扣檝命童侣齊聲採蓮歌
東湖扶菰童西湖採菱芰不持歌作樂為持解愁思
明下童曲(二曲)
走馬上前阪石子彈馬蹄不惜彈馬蹄但惜馬上兒
陳孔驕赭白陸郎乘斑騅徘徊射堂頭望門不欲歸
同生曲(二曲)
人生不滿百常抱千歲憂早知人命促秉燭夜深遊
歲月如流邁行已及素秋蟋蟀鳴空堂感悵令人憂
古詩紀卷五十一
