古詩紀卷一百二十六明馮惟訥撰
北周第五
庾信(三)
詩
園庭
杖鄉從物外養學事閒郊窮愁方汗簡無遇始觀爻谷
寒已吹律簷空更剪茆樵隱恒同路人禽或對巢水蒲
開晚結風竹解寒苞古槐時變火枯楓乍落膠倒屣迎
懸榻停琴聽解嘲香螺酌美酒枯蚌藉蘭殽飛魚時觸
釣翳雉屢懸庖但使相知厚當能來結交
歸田
務農勤九穀歸來嘉一㕓穿渠移水碓燒棘起山田樹
隂逄歇馬魚潭見洒船苦李無人摘秋瓜不直錢社雞
新欲伏原蠶始更眠今日張平子飜為人所憐
寒園即目
寒園星散居搖落小村墟遊仙半壁畫隱士一牀書子
月泉心動陽爻地氣舒雪花深數尺冰牀厚尺餘蒼鷹
斜望雉白鷺下看魚更想東都外羣公别二䟽
幽居值春
山人久陸沉幽逕忽春臨决渠移水碓開園掃竹林欹
橋久半斷崩岸始邪侵短歌吹細管低聲泛古琴錢刀
不相及耕種且須深長門一紙賦何處覓黃金
卧疾窮愁
危慮風霜積窮愁歲月侵留蛇常疾首映弩屢驚心稚
川求藥錄君平問卜林野老時相訪山僧或見尋有菊
翻無酒無弦則有琴詎知長抱膝獨為梁父吟
山齋
寂寥尋静室蒙密就山齋滴瀝泉澆路穹窿石卧階淺
槎全不動盤根唯半埋圓珠墜晚菊細火落空槐直置
風雲慘彌憐心事乖
望野
試策千金馬來登五丈原有城仍舊縣無樹即新村水
向蘭池泊日斜細柳園涸渚通沙路寒渠塞水門但得
風雲賞何須人事論
蒙賜酒
金膏下帝臺玉歷在蓬萊仙人一遇飲分得兩三杯忽
聞桑葉落正值菊花開阮籍披衣進王戎含笑來從今
覓仙藥不假向瑶臺
奉報趙王惠酒(一作奉報賜酒)
梁王修竹園冠蓋風塵喧行人忽枉道直進桃花源稚
子還羞出驚妻倒閉門始聞傳上命定是賜中樽野鑪
然樹葉山杯捧竹根風池還更煖寒谷遂長暄未知稻
粱鴈何時能報恩
有喜致醉
忽聞庭生玉聊欣蚌出珠蘭芬猶載寢蓬箭始懸弧既
喜枚都尉能歡陸大夫頻朝中散客連日步兵厨襍曲
隨琴用殘花聽酒須脆梨裁數實甘查唯一株兀然已
復醉搖頭歌鳳雛
喜晴應詔勅自疏韻
御辯誠膺錄維皇稱有建雷澤昔經漁負夏時從販栢
梁驂駟馬高陵馳六傳有序屬賓連無私表平憲河堤
崩故柳秋水高新堰心齋愍昏墊樂徹憐胥怨禪河秉
高論法輪開勝辯王城水闘息洛浦河圖獻伏泉還習
坎歸風巳回巽桐枝長舊圍蒲節抽新寸山藪欣藏疾
幽棲得無悶有慶兆民同論年天子萬(巽音旋寸音斷悶音慢皆古韻)
(也)
同顔大夫初晴
夕陽含水氣反景照河隄濕花飛未遠隂雲歛向低燕
燥還為石龍殘更是泥香泉酌冷澗小艇釣蓮溪但使
心齊物何愁物不齊
奉和趙王喜雨
玄霓臨日谷封蟻對雲臺投壺欲起電倚柱稍驚雷白
沙如濕粉蓮花類洗杯驚烏洒翼度濕鴈斷行來浮橋
七星起高堰六門開猶言祀蜀帝即似望荆臺厥田終
上上原野自莓莓
和李司錄喜雨
純陽實久亢雲漢乃昭回臨河沉璧玉夾道畫龍媒離
光初繞電震氣始乘雷海童還碣石神女向陽臺雲逐
魚鱗起渠隨龍骨開崩沙雜水去卧樹擁槎來嘉苗䨇
合穎熟稻再含胎屬此欣膏露逄君摛掞才愧乏瓊將
玖無酬美且偲
郊行值雪
風雲俱慘慘原野共茫茫雪花開六出冰珠映九光還
如驅玉馬暫似獵銀獐陣雲全不動寒山無物香薛君
一狐白唐侯兩驌驦寒關日欲暮披雪渡河梁
奉和趙王西京路春旦
直城龍首抗横橋天漢分風烏疑近日露掌定高雲新
渠還入渭舊鼎更開汾漢獵熊攀檻秦田雉失羣宜年
動春律御宿歛寒氛弄玉迎簫史東方覓細君楊柳成
歌曲蒲桃學繡文鳥鳴還獨觧花開先自薰誰知灞陵
下猶有故將軍
奉和夏日應令
朱簾捲麗日翠幕蔽重陽五月炎蒸氣三時刻漏長麥
隨風裏熟梅逐雨中黃開冰帶井水和粉雜生香衫含
蕉葉氣扇動竹花凉早菱生軟角初蓮開細房願陪仙
鶴舉洛浦聽笙簧
和樂儀同苦熱(樂府作苦熱行)
火井沉熒散炎洲高燄通鞭石未成雨鳴鳶不起風思
為鸞翼扇願借明光宫臨淄迎子禮中散就安豐美酒
含蘭氣甘瓜開蜜筒寂寥人事屏還得隱墻東
和裴儀同秋日
蕭條依白社寂寞似東臯學異南宫敬貧同北郭騷蒙
吏觀秋水萊妻紡落毛旅人嗟歲暮田家厭作勞霜天
林木燥秋氣風雲高栖遑終不定方欲涕沾袍
詠園花
暫往春園傍聊過看果行枝繁類金谷花雜映河陽自
紅無假染真白不須粧燕送歸菱井蜂銜上蜜房非是
金鑪氣何關栢殿香裛衣偏定好應持奉魏王
西門豹廟
君子為利博逹人樹德深蘋藻由斯薦樵蘇幸未侵恭
聞正臣(一作直)祀良識佩韋心容範雖年代徽猷若可尋
菊花隨酒馥槐影向窗臨鶴飛疑逐舞魚驚似聽琴漳
流鳴磴石銅雀影秋林
和王少保遥傷周處士
冥漠爾遊岱悽凉余向秦雖言異生死同是不歸人昔
余仕冠盖值子避風塵望氣求真隱伺關待逸民忽聞
泉石友芝桂不防身悵然張仲蔚悲哉鄭子真三山猶
有鶴五柳更應春遂令從渭水投弔往江濱
傷王司徒襃
昔聞王子晉輕舉逐神仙謂言君積善還得嗣前賢四
海皆流寓非為獨播遷豈意中台坼君當風燭前自君
鍾鼎族江東(集作南)三百年寶刀仍世載琱戈本舊傳綠
紱紆槐綬黃金飾侍蟬地建忠臣國家開孝子泉自能
枯木潤足得流水圓以君承祖武諸侯無間然青衿已
對日童子即論天潁隂珠玉麗河陽脂粉妍名高六國
共價重十城連辯足觀秋水文堪題馬鞭逥鸞抱書字
别鶴繞琴弦擁旄裁甸服垂帷非被邊静亭空繫馬閒
烽直起煙不廢披書案無妨坐釣船茂陵忽多病淮陽
實未痊侍醫逾默默神理遂綿綿永别張平子長埋王
仲宣栢谷移松樹陽陵買墓田陜路秋風起寒堂已颯
焉丘陽一搖落山火即時然昔為人所羡今為人所憐
世途旦復旦人情玄又玄故人傷此别留恨滿秦川定
名於此定全德以斯全唯有山陽笛悽余思舊篇
仰和何僕射還宅懷故
紫閣旦朝罷中臺夕奏稀無復千金笑徒勞五日歸步
簷朝未掃蘭房書掩扉苔生理曲處網積逥文機故瑟
餘弦斷歌梁秋鴈飛朝雲雖可望夜帳定難依願憑甘
露入方假慧燈輝寧知洛城晚還淚獨沾衣
送炅法師葬
龍泉今日掩石洞即時封玉匣摧談柄懸河落辯鋒香
鑪猶是栢麈尾更成松郭門未十里山逥已數重尚聞
香閣梵猶聽竹林鐘送客風塵擁寒郊霜露濃性靈如
不滅神理定何從
古詩紀卷一百二十六
