古詩紀卷一百二十七明馮惟訥撰
北周第六
庾信(四)
詩
和春日晚景宴昆明池
春餘(一作餘春)足光景趙李舊經過上林柳腰細新豐酒徑
(一作泛)多小船行釣鯉新盤待摘荷蘭臯徒稅駕何處有
凌波
對宴齊使
歸軒下賓館送蓋出河堤酒正離杯促歌工別曲悽林
寒木皮厚沙迥鴈飛低故人儻相訪知余已執珪
聘齊秋晚館中飲酒
欣兹河朔酒對此洛陽才殘秋欲屛扇餘菊尚浮杯漳
流鳴二水日色下三臺無因侍清夜同此月徘徊
奉和濬池初成清晨臨泛
千金高堰合百頃浚源開翻逄積翠(一作草)浪更識昆明
灰猿嘯風還急鷄鳴潮即來時看青雀舫遥逐桂舟(一作)
(洲)逥
和炅法師遊昆明池二首
遊客重相懽連鑣出上蘭值泉傾蓋飲逢花駐馬看平
湖浮玉舳高堰歇金鞍半道聞荷氣中流覺水寒
秋光麗晚天鷁舸泛中川密菱障浴鳥高荷沒釣船碎
珠縈斷菊殘絲繞折蓮落花摧斗(一作十)酒栖烏送一弦
見遊春人
長安有狹斜金穴盛豪華連杯勸上馬亂菓擲行車深
紅蓮子豔細錦鳳凰花那能學噀酒無處似欒巴
别周尚書弘正(一作別周處士弘正)
扶風石橋北函谷故關前此中一分手相逄知幾年黃
鵠一反顧徘徊應愴然自知悲不巳徒勞減瑟弦
别張洗馬樞
别席惨無言離悲兩相顧君登蘇武橋我見楊朱路關
山負雪行河水乘冰渡願子著朱鳶知余在玄莵
别庾七入蜀
峻嶺拂陽烏長城連蜀都石銘懸劍壁沙洲聚陣圖山
長半股斷樹古半心枯由來兄弟别共念一荆株
將命使北始渡瓜步江
校尉始辭國樓船欲渡河輴軒臨磧岸旌節映江沱觀
濤想帷蓋争長憶干戈雖同燕市泣猶聽趙津歌
反命河朔始入武州
輕車初逐李定遠未隨班受詔祈連返申威疎勒還飛
蓬損腰帶秋鬢落容顔寄言舊相識知余生入關
冬狩行四韻連句應詔
三川羽檄馳六郡良家選觀兵細柳城校獵長楊苑驚
雉逐鷹飛騰猿看箭轉鳴笳河曲還猶憶南皮返
和王内史從駕狩
冬狩出離宫還過獵武功澗横偏礙馬山虛絶響弓更
嬴承落鴈韓盧闘蟄熊猶開三面網誰肯一山重
入道士館
金華開八景玉洞上三危雲袍白鶴度風管鳳凰吹野
衣縫蕙葉山巾篸(去聲)笋皮何必淮南館淹留攀桂枝
奉和永豐殿下言志十首
立德齊今古資仁一毁譽無機抱甕汲有道帶經鋤處
下唯名惠能言本姓蘧未論驚寵辱安知係慘舒
王子從邊服臨卭惜第如星橋擁冠蓋錦水照簮裾論
文報潘岳詠史答應璩帳幕參三顧風流盛七輿
茫茫實宇宙與善定憑虚大夫傷魯道君子念殷墟程
卿既開國安平遂徙居詎能從小隱終然遊太初
直城風日美平陵雲霧除來往金張館弦歌許史閭鳳
臺迎弄玉河陽送婕妤五馬遥相問䨇童來夾車
託情忻六學遊目愛三餘覆局能懸記看碑觧暗䟽詎
嘗遊魏冉那時說范雎池水朝含墨流螢夜聚書
興雲榆莢晚燒薙杏花初滮池侵黍稷谷水播菑畬六
月蟬鳴稲千金龍骨渠含風搖古度防露動林於(古度樹名)
(見吳都賦林於竹名越女試劍竹也見戴慶豫竹譜又曰上密防露下疎來風)
自憐循短綆方欲問長沮茂陵體猶瘠淮南疾未祛翻
疑承毒水忽似遇昌葅漢陽嗟欲盡咎繇懼忽諸
弱齡參顧問疇昔濫吹嘘綠槐垂學市長楊映直廬連
盟翻滅鄭仁義反亡徐還思建鄴水終憶武昌魚
崩堤壓故柳衰社卧寒樗野鶴能自獵江鷗觧獨漁漢
隂逄荷篠緇林見杖挐阮籍長思酒嵇康懶著書
披林求木實拂雪就園蔬濁醪非鶴髓蘭肴異蟹蛆(一作)
(胥)野情風月曠山心人事䟽徒知守瓴甓空欲報璠璵
率爾成詠
昔日謝安石求為淮海人彷彿新亭岸猶言洛水濱南
冠今别楚荆玉遂遊秦倘使如楊僕寧為關外人
慨然成詠
新春光景麗遊子離别情交讓未全死梧桐唯半生值
熱花無氣逄風水不平寳雞雖有祀何時能更鳴
奉和賜曹美人
月光如粉白秋露似珠圓絡緯無機織流螢帶火寒何
年迎弄玉今朝得夢蘭訝許能含笑芙蓉宜熟看
和趙王看伎
綠珠歌扇薄飛燕舞衫長琴曲隨流水簫聲逐鳳凰細
縷纏鍾格圓花釘鼓牀(一作膺風蟬鬢亂映日鳳釵光)懸知曲不誤無
事畏(一作顧)周郎
奉答賜酒
仙童下赤城仙酒餉王平野人相就飲山鳥一羣驚細
雪翻沙下寒風戰鼓鳴此時逄一醉應枯反更榮
奉答賜酒鵝
雲光偏亂眼風聲特噤心冷猿披雪嘯寒魚抱凍沉今
朝一壺酒實是勝千金負恩無以謝惟知就竹林
正旦蒙趙王賚酒
正旦辟惡酒新年長命杯柏葉隨銘至椒花逐頌來流
星向椀落浮蟻對春開成都已救火蜀使何時逥
衛王贈桑落酒奉答
愁人坐狹斜喜得送流霞跂窗催酒熟停杯待菊花霜
風亂飄葉寒水細澄沙高陽今日晚應有接䍦斜
就蒲州使君乞酒
蕭瑟風聲慘蒼茫雪貌愁鳥寒栖不定池凝聚未流蒲
城桑葉落灞岸菊花秋願持河朔飲分勸東陵侯
蒲州刺史中山公許乞酒一車未送
細柳望蒲臺長河始一逥秋桑幾過落春蟻未曾開塋
角非難馭搥輪稍可催只言千日飲舊逐中山來
答王司空餉酒(藝文作答王襃餉酒)
今日小園中桃花數樹紅開君一壺酒細酌對春風未
能扶畢卓猶足舞王戎仙人一捧露判不及杯中
舟中望月
舟子夜離家開舲望月華山明疑有雪岸白不關沙天
漢看珠蚌星橋視桂花灰飛重暈闕蓂落獨輪斜
望月
夜光流未曙金波影尚賖照人非七子含風異九華蓂
新半璧上桂滿獨輪斜乘舟聊可望無假逐仙(一作靈)槎
對雨
繁雲猶暗嶺積雨未開庭階含侵角路鑊滿溜䟽萍濕
楊生細椹爛草變初螢徒勞看蟻封無事祀靈星
喜晴
比日思光景今朝始暫逄雨住便生熱雲晴即作峯水
白澄還淺花紅燥更濃巳歡無石燕彌欲棄泥龍
詠春近餘雪應詔
送寒開小苑迎春入上林絲條變柳色香氣動蘭心待
花將(一作思)對酒留雪擬彈琴陪遊愧並作空見奉恩深
奉和初秋
落星初伏火秋霜正動鐘北閣連横漢南宫應鑿龍祥
鸞棲竹實靈蔡上芙蓉自有南風曲還來吹九重
晚秋
凄清臨晚景疎索望寒階濕庭凝墜露搏風卷落槐日
氣斜還冷雲峯晚更霾可憐數行鴈點點遠空排
和潁川公秋夜(英華作庾信初學作上官儀)
泬寥空色遠葉黃凄序變洞浦落遵鴻長飈送巢燕千
秋流夕景百籟含宵囀峻雉聆金柝曾臺切銀箭
詠畫屛風詩二十五首
俠客重連鑣金鞍被桂條細塵鄣路起驚花亂眼飄酒
醺人半醉汗濕馬全驕歸鞍畏日晚争路上河橋
浮橋翠蓋擁平旦雍門開石崇迎客至山濤載妓來水
紋恒獨轉風花直亂逥誰能惜紅袖寧(一作迎)用捧金杯
停車小苑外下渚長橋前澁菱迎擁楫平荷直蓋船殘
絲繞折藕芰葉映低蓮遥望芙蓉影只言水底然
昨夜鳥聲春驚鳴動四隣今朝梅樹下定有詠花人流
星浮酒泛粟瑱繞杯脣何勞一片雨唤作陽臺神
逍遥遊桂苑寂絶到(藝文作想)桃源狹石分花逕長橋映水
門管聲驚百鳥人衣香一園定知歡未足横琴坐石根
三春冠蓋聚八節管弦遊石險松横植巖懸澗竪流小
橋飛斷岸高花出迥樓定須催十酒將來宴五侯
高閣千尋起長廊四注連歌聲上扇月舞影入琴弦澗
水纔䆫外山花即眼前但願長歡樂從今盡百年
日晚金槌絡(一作路)朱軒流水車&KR1707;拂緣堤柳甍飄夾路
花定迎劉碧玉將過隂麗華非是高陽路莫畏接䍦斜
徘徊出桂苑徙倚就花林下橋先勸酒跂石始調琴蒲
低猶抱節竹短未空心絶愛猿聲近唯憐花徑深
千尋木蘭館百尺芙蓉堂落日低蓮井行雲礙芰(集作杏)
梁流水桃花色春洲杜若香就階猶不進催來上妓牀
搗衣明月下静夜秋風飄錦石平砧面蓮房接杵腰急
節迎秋韻新聲入手調寒衣須及早將寄霍嫖姚
出沒看樓殿間關望綺羅翔禽逐節舞流水赴弦歌細
管吹藂竹新杯捲半荷南宫冠蓋下日暮風塵多
玉柙珠簾捲金鈎翠幔懸荷香薰水殿閣影入池蓮平
沙臨浦口高柳對樓前上橋還倚望遥看採菱船
高閣千尋跨重簷百丈齊雲度三分近花飛一倍低吹
簫迎白鶴照鏡舞山雞何勞愁日暮未有夜烏啼
河流值淺岸歛轡暫經過弓衣濕濺水馬足亂横波半
城斜出樹長林直枕河今朝遊俠客不畏風塵多
度橋猶徙倚坐石未傾壺淺草開長埒行營繞細厨沙
洲兩鶴迥石路一松孤自可尋丹竈何勞憶酒壚
上林春逕密浮橋柳路長龍媒逐細草鶴氅映垂楊水
似桃花色山如甲煎香白石春(一作青)泉上誰能待月光
白石春泉滿黃金新埒開戚里車先度蘭池馬即來落
花承舞席春衫拭酒杯行厨半路待載妓一䨇逥
將軍息邊務校尉罷從戎池臺臨戚里弦管入新豐浮
雲隨走馬明月逐彎弓比來多射獵唯有上林中
三危上鳳翼九坂度龍鱗路高山裏樹雲低馬上人懸
巖泉溜響深谷鳥聲春住馬來相問應知有姓秦
聊開鬱金屋暫對芙蓉池水光連岸動花風合樹吹春
杯猶雜泛細菓尚連枝不畏歌聲盡先看筝柱欹
洞靈開静室雲氣滿山齋古松裁數樹盤根無半埋愛
静魚争樂依人鳥入懷仲春徵隱士蒲輪上計偕
今朝好風日園苑足芳菲竹動蟬争散蓮搖魚暫飛面
紅新著酒風晚細吹衣跂石多時望蓮船始復歸
金鞍聚磧岸玉舳泛中流畫鷁先防水媒龍即負舟沙
城疑海氣石岸似江樓岸槎時半沒壞舸或空浮定是
汾河上戈船聊試遊
竟日坐春臺芙蓉承酒杯水流平澗下山花滿谷開行
雲數番過白鶴一䨇來水影搖藂竹林香動落梅直上
山頭路羊腸能幾逥
鏡
玉匣聊開鏡輕灰暫拭塵光如一片水影照兩邊人月
生無有桂花開不逐春試挂淮南竹堪能見四鄰
梅花
當年臘月半巳覺梅花闌不信今春晚俱來雪裡看樹
動懸冰落枝高出手寒早知覓不見真悔著衣單
詠樹
交柯乍百頃擢本或千尋楓子留為式桐孫待(一作持)作
琴殘核移桃種空花植棗林幽居對蒙密蹊徑轉深沉
闘鷄(以下三首闕文)
開軒望平子驟馬看陳王狸膏燻鬭敵芥粉&KR1881;春場觧
翅蓮花動猜羣錦臆張
應令
望别非新館開舟即舊灣浦喧征棹發亭空送客還路
塵猶向水征帆獨背關
杏花
春色方盈野枝枝綻翠英依稀暎村塢爛漫開山城好
折待賓客(類苑作旅)金盤襯紅瓊
古詩紀卷一百二十七
