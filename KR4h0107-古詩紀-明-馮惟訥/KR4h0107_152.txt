古詩紀卷一百五十二明馮惟訥撰
别集第八
品藻六
通論
元稹曰始堯舜之君臣以賡歌相和是後詩人繼作歴
夏殷周千餘年仲尼緝拾選鍊取其干預教化之尤者
三百篇其餘無聞焉騷人作而怨憤之態繁然猶去風
雅日近尚相比擬秦漢巳還採詩之官既廢天下俗謠
民謳歌頌諷賦曲度嬉戲之詞亦隨時間作至漢武帝
賦栢梁詩而七言之體興蘇子卿李少卿之徒尤工為
五言雖句讀文律各異雅鄭之音亦襍而詞意闊遠指
事言情自非有為而為則文不妄作建安之後天下文
士遭罹兵戰曹氏父子鞍馬間為文往往横槊賦詩故
其遒文壯節抑揚怨哀悲離之作尤極於古晉世風概
稍存齊宋之間教失根本士子以簡慢矯飾舒徐相尚
文章以風容色澤放曠精清為高蓋吟寫性靈流連光
景之文也意義格力固無取焉陵遲至於梁陳滛艷刻
飾佻巧小碎之詞劇又宋齊之所不取也
蕭穎士曰六經之後有屈原宋玉文甚雄壯而不能經
賈誼文辭最正近於治體枚乘相如亦瓌麗才士然而
不近風雅揚雄用意頗深班彪識理張衡宏曠曹植豐
贍王粲超逸稽康褾舉左思詩賦有雅頌遺風干寶著
論近王化根源此後夐絶無聞焉近日惟陳子昂文體
最正蕭之所取如此可以知其所飬矣(譚苑醍醐)
李太白曰詩之興作兆基邃古唐歌虞詠始載典謨商
頌周雅方陳金石然後研志緣情二京彌甚含毫瀝思
魏晉彌繁李都尉鴛鴦之詞纏綿巧妙班婕妤霜雪之
句發越清迥平子桂林理在文外伯喈翠鳥意盡行間
河朔人物王劉為首稱洛陽才子潘左為先覺乃若子
建之牢籠羣彦士衡之藉甚當時並文苑之羽儀詩人
之龜鑑
敖陶孫器之評詩曰魏武帝如幽燕老將氣韻沈雄曹
子建如三河少年風流自賞鮑明遠如饑鷹獨出奇矯
無前謝康樂如東海揚帆風日流麗陶彭澤如絳雲在
霄舒卷自如
玉箱襍記曰曹子建號繡虎王仲宣泥下潜蛙鄧艾伏
鸞陸雲隱鵠皆喻其文也(見陸文裕公外集)
吕氏童蒙訓曰讀古詩十九首及曹子建諸詩如明月
入高樓流光正徘徊之類詩皆思深遠而有餘意言有
盡而意無窮也學者當以此等詩常自涵養自然下筆
高妙
又曰大槩學詩須以三百篇辭及漢魏間人詩為主方
見古人妙處自無齊梁間綺靡氣味也(許彦周曰季父仲山在揚州時)
(事東坡先生聞其教人作詩曰熟讀毛詩國風與離騷曲折盡在是矣僕嘗以為此語太高後年齒益長廼知)
(東坡先生之善誘人也)
莊荀皆文士而有學者其說劍成相賦篇與屈騷何異
揚子雲之文好奇而卒不能奇也故思苦而詞艱善為
文者因事以出奇江河之行順下而已至其觸山赴谷
風搏物激然後盡天下之變子雲惟好奇故不能奇也
(后山詩話)
魏文帝曰文以意為主以氣為輔以詞為衛子桓不足
以及此其能有所傳乎
子厚謂屈氏楚詞如離騷乃效頌其次效雅最後效風
(並同上)
漢高帝大風歌不特華藻而氣槩遠大真英主也至武
帝秋風辭言固雄偉而終有感嘅之語故其未年幾至
於變魏武魏文父子横槊賦詩雖遒壯抑揚而乏帝王
之度六朝以後人主言非不工而纖麗不逞無足言也
(庚溪詩話)
選中曹子建詩懇惻慷慨頗有風人遺意陶靖節雖時
作對句然不累正氣江文通雜體可謂逼真鮑明遠横
逸不可當謝靈運詩入選極多然巳有全篇作對子者
如白雲抱幽石綠篠媚清漣初篁苞綠籜新蒲含紫茸
林壑歛暝色雲霞收夕霏等語尖新峭麗巳駸駸有梁
陳之衰氣矣(失名)
建安詩辯而不華質而不俚風調高雅格力遒壯其言
直致而少對偶指事情而綺麗得風雅騷人之氣骨為
近古者也一變而為晉宋再變而為齊梁唐諸詩人高
者學陶謝下者學徐庾惟老杜李太白韓退之早年皆
學建安晚乃各自變成一家耳(詩眼)
古今詩人以詩名世者或只一句或只一聯或只一篇
雖其餘别有好詩不專在此然播傳後世膾炙於人口
者終不出此夫豈在多哉如池塘生春草則謝康樂也
澄江淨如練則謝宣城也壠首秋雲飛則柳吳興也風
定花猶落則謝元正也鳥鳴山更幽則王文海也空梁
落燕泥則薛道衡也楓落吳江冷則崔信明也庭草無
人隨意綠則王胄也凡此皆以一句名世者(苕溪漁隠叢話)
謝朝華之巳披起夕秀於未振學詩者尤當領此陳腐
之語固不必涉筆然求去其陳腐不可得而翻為奇怪
不可致詰之語以欺人不獨欺人而且自欺誠學者之
大病也詩人首二謝靈運在永嘉因夢惠連遂有池塘
生春草之句玄暉在宣城因登三山遂有澄江淨如練
之句二公妙處蓋在於鼻無堊目無膜爾鼻無堊斤將
曷運目無膜篦將曷施所謂混然天成天球不琢者歟
靈運詩如矜名道不足適巳物可忘清暉能娛人遊子
澹忘歸玄暉詩如春草秋更綠公子未西歸大江流日
夜客心悲未央等語皆得三百五篇之餘韻是以古今
以為奇作又曷嘗以難解為工哉(韻語陽秋)
仲長統曰垂露成幃張霄成幄沆瀣當餐九陽代燭蓋
取無情之物作有情用也自後竊取其意者甚多張志
和則云太虚為室明月為燭王康琚則云華條當圜屋
翠葉代綺牎吳均則云綠竹可充食女蘿可代裙劉伶
則云日月為扄牖八荒為庭衢皆是意也李義山無題
詩云春蠶到死絲方歇蠟炬成灰淚始乾此又是一格
今效此體為俚語小詞傳於世者甚多不足道也(同上)
古今論詩多矣吾獨愛湯惠休稱謝靈運為初日芙蓉
沈約稱王筠為彈丸脱手两語最當人意初日芙蓉非
人力所能為精彩華妙之意自然見於造化之外靈運
諸詩可以當此者亦無幾彈丸脱手雖是輸寫便利動
無留礙然其精圓快速發之在手筠亦未能盡也然作
詩審到此地豈復更有餘事韓退之贈張籍云君詩多
態度藹藹春空雲司空圖記戴叔倫語云詩人之詞如
藍田日暖玉生煙亦是形似之微妙者但學者不能味
其言耳(石林詩話)
黃初之後惟阮籍詠懷之作極為高古有建安風骨晉
人舍陶淵明阮嗣宗外惟左太冲高出一時陸士衡獨
在諸公之下(滄浪詩評)
漢魏古詩氣象混沌難以句摘晉以還方有佳句如淵
明採菊東籬下悠然見南山謝靈運池塘生春草之類
謝所以不及陶者康樂之詩精工淵明之詩質而自然
耳
建安之作全在氣象不可尋枝摘葉靈運之詩已是徹
首尾成對句矣是以不及建安也
顔不如鮑鮑不如謝文中子獨取顔非也
擬古惟江文通最優擬淵明似淵明擬康樂似康樂擬
左思似左思擬郭璞似郭璞獨擬李都尉一首不似西
漢耳
雖謝康樂擬鄴中諸子之詩亦氣象不類至於劉玄休
擬行行重行行等篇鮑明遠代君子有所思之作仍是
其自體耳(並同上)
韋仲班傅軰四言詩僒縛不蕩曹公短歌行子建来日
大難工堪為則矣白狼槃木詩三章亦佳緣不受雅頌
困爾(談藝錄)
七言沿起咸曰栢梁然寗戚扣牛巳肇南山之篇矣其
為則也聲長字縱易以成文故藴氣琱辭與五言略異
要而論之滄浪擅其奇栢梁弘其質四愁墜其雋燕歌
開其靡他或雜見於樂篇或援格於賦系妍醜之間可
以類推矣
詩貴先合度而後工拙縱横格軌各具風雅繁欽定情
本之鄭衛生年不滿百出自唐風王粲從軍得之二雅
張衡同聲亦合關雎諸詩固自有工醜然而並驅者託
之軌度也
夫詞士輕偷詩人忠厚不訪漢魏古意猶存故蘇子之
戒愛景光少卿之厲崇明德規善之辭也魏武之悲東
山王粲之感鳴鸛子恤之辭也甄后致頌於延年劉妻
取譬於唾井繾綣之辭也子建言恩何必衾枕文君怨
嫁願得白頭勸諷之辭也究其微旨何殊經術作者蹈
古轍之嘉粹刊佻靡之非經豈直精詩亦可以養德也
鹿鳴頍弁之宴好黍離有蓷之哀傷氓蚩晨風之悔歎
蟋蟀山樞之感嘅栢舟終風之憤懣枤杜葛藟之憫恤
葛屨祈父之譏訕黃鳥二子之痛悼小弁何人斯之怨
誹小宛雞鳴之戒愓大東何草不黃之困疵巷伯鶉犇
之惡惡綢繆車牽之勸慶木瓜采葛之情念雄雉伯兮
之思懷北山陟岵之行役伐檀七月之勤敏常棣蓼莪
之大義皆曲盡情思婉孌氣詞哲匠縱横畢由斯閾也
(並同上)
劉後村曰四言自曹氏父子王仲宣陸士衡後惟陶公
最高停雲榮木等篇殆突過建安矣又曰四言尤難以
三百五篇在前也
劉彦和曰四言正體雅潤為本五言流調清麗居宗鍾
嶸云四言文約意廣取效風雅便可多得每苦文繁而
意少故世罕習焉劉潜夫云四言尤難三百篇在前故
也葉水心云五言而上世人往往極其才之所至而四
言詩雖文辭巨伯輙不能工合數公之說論之所謂易
者易成也所謂難者難工也方元善取韋孟諷諫云誰
謂華高企其齊而誰謂德難厲其庶而以為使經聖筆
亦不能刪過矣此不過步驟河廣一章耳予獨愛公孫
乘月賦月出皎兮君子之光君有禮樂我有衣裳張平
子西京賦豈伊不虔思于天衢豈伊不懷歸于枌榆天
命不慆疇敢以渝隷釋戴漢碑唐扶頌如山如岳嵩如
不傾如江如河澹如不盈其句法意味真可繼三百篇
矣或曰唐夫人房中樂歌何如曰是直可以繼關雎不
當以章句摘也曰然則曹孟德月明星稀嵇叔夜目送
歸鴻何如曰此直後世四言耳工則工矣比之三百篇
尚隔尋丈也(丹鉛餘錄)
江淹别賦春草碧色春水綠波送君南浦傷如之何取
詩目前不彫琢而自工可謂天然之句他如梁元帝秋
水文波秋雲似羅唐羅昭諫蟋蟀賦美人在河夜影流
波與子佇立裵徊思多抑其次也近世知學六朝初唐
而以餖飣生澁為工漸流於不通又安知此轍邪(丹鉛四錄)
王伯厚云嘉量之銘祭侯之辭皆極文章之妙而梓人
筍簴之制文法奇古蓋精於道者兼物物而後能制器
莊子所謂梓慶削木為鐻鐻成見者驚猶鬼神以天合
天道與藝俱化豈物物而雕之哉(丹鉛餘錄)
老子明道若昧夷道若類進道若退上德若谷太白若
辱廣德若不足建德若偷質直若渝大方無隅大器晚
成大音希聲大象無形文皆用韻三句一易李斯泰山
刻文其祖此乎(同上)
老子知足不辱知止不殆足與辱&KR2058;韻止與殆&KR2058;韻蓋
古音殆作以也韓非子名正物定名倚物徙亦以正&KR2058;
定倚&KR2058;徙也淮南子蘇秦步曰何故趍曰何馳亦是韻
語古文多用韻八字之内而四韻者僅見此三條耳(續錄)
宋玉大言賦吐舌萬里唾四海緯書七變入臼米出甲
佛偈一月普見一切水一切水月一月攝七言皆仄惟
此梨花梅花參差開七言皆平文選有離袿飛髾垂纖
羅(四錄)
余嘗疑穆天子傳西王母歌詞出于後人粉飾且山海
經載西王母虎齒鳥爪形既殊異音亦不同何其歌詞
悉似國風乎又觀後漢書朱輔上白狼王唐菆歌三篇
音韻與漢無異愈可疑也(閏錄)
詩行道遲遲中心有違思致微婉紫玉歌所謂身遠心
邇洛神賦所謂足往神留皆祖其意(升菴詩話)
古樂府蘭草自然香生於大道傍腰鎌八九月俱在束
薪中孟郊詩昧者理芳草蒿蘭同一鋤實本古樂府意
(同上)
水經注所載事多他書傳未有者其敘山水奇勝文藻
辨麗予嘗欲抄出為一帖以洗宋人卧遊錄之陋未暇
也又其中載古歌謠如三峽歌云巴東三峽巫峽長猿
啼三聲淚沾裳又云朝見黃牛暮見黃牛三朝三暮黃
牛如故又云灘頭白勃堅相持倏忽淪沒别無期記僰
道謠云楢溪赤木盤蛇七曲盤羊烏櫳勢與天通皆可
以入詩材(丹鉛餘錄)
落星依遠戍斜月半平林梁元帝句也故鄉一水隔風
烟兩岸通陳后主句也唐人高處始能及之見五代新
說(同上)
庾開府詩羊腸連九坂熊耳對雙峯鮑照詩二崤虎口
九折羊腸可謂工矣比之杜工部高鳳聚螢驥子鶯歌
之句則杜覺偏枯矣(升菴詩話)
玉墀滴清露羅幌已依霜逢春每先絶爭秋欲幾芳袁
伯文楚妃引也風閨晚翻靄月殿夜凝明願君早流盼
無令春草生徐孝嗣白雪曲也淚滴珠難盡容殘玉易
消倘隨明月去莫道夢魂遥張文收酺樂也羅敷初總
髻蕙芳正嬌小月落始歸船春眠恒著曉又别前花照
路别後露垂葉歌舞湏及時如何坐悲妾李嘏怨詩也
數詩少時愛而誦之然諸選皆不收何見也
五言律詩起句最難六朝人稱謝朓工於發端如大江
流日夜客心悲未央雄壓千古矣唐人多以對偶起雖
森嚴而乏高古宋周伯弱選唐三體詩取起句之工者
二酒渴愛江清餘酣潄晚汀又江天清更愁風柳入江
樓是也語誠工而氣衰颯余愛柳惲汀洲采白蘋日落
江南春吳均咸陽春草芳秦帝捲衣裳又春從何處来
拂水復驚梅梁元帝山高巫峽長垂柳復垂楊唐蘇頲
北風吹早鴈日日渡河飛張柬之淮南有小山嬴女隱
其間王維風勁角弓鳴將軍獵渭城杜子美將軍膽氣
雄臂懸兩角弓孟浩然八月湖水平涵虛混太清雖律
也而含古意皆起句之妙可以為法
古樂府暫出白門前楊柳可藏烏歡作沈水香儂作博
山鑪李白用其意衍為楊叛兒歌曰君歌楊叛兒妾勸
新豐酒何許最關人烏啼白門柳烏啼隱楊花君醉留
妾家博山鑪中沈香火䨇煙一氣凌紫霞古樂府朝見
黃牛暮見黃牛三朝三暮黃牛如故李白則云三朝見
黃牛三暮行太遲三朝又三暮不覺髩成絲古樂府云
郎今欲渡畏風波李白云郎今欲渡緣何事如此風波
不可行古樂府云春風復多情吹我羅裳開李反其意
云春風復無情吹我夢魂散古人謂李詩出自樂府古
選信矣其楊叛兒一篇即暫出白門前之鄭箋也因其
拈用而古樂府之意益顯其妙益見如李光弼將子儀
軍旗幟益精明又如神僧拈佛祖語信口無非妙道豈
若後世生吞義山拆洗杜詩者比乎(丹鉛餘錄府又閏錄曰古樂楊叛)
(兒曲云暫出白門前楊柳可藏烏歡作沈水香儂作博山鑪李太白擬之其詞曰君歌楊叛兒妾勸新豐酒何)
(許最關人烏啼白門柳烏啼隱楊花君醉留妾家博山鑪中沈香火䨇煙一氣凌紫霞樂府二十字太白衍之)
(為四十四字而樂府之妙思益顯隱秀益彰其筆力似烏獲扛龍文之鼎其精明似光弼領子儀之軍矣書曰)
(葛伯仇餉非孟子觧之後人幾不知仇餉為何語沈水博山之句非太白以䨇煙一氣觧之樂府之妙亦隱矣)
(因識古之詩人用前人語有翻案者有代財法有奪胎法有換骨法翻案者反其意而用之東坡特妙此法代)
(財者因其語而新之益加瑩澤奪胎換骨則宋人詩話詳之矣如梁元帝詩郎今欲渡畏風波太白衍為兩句)
(云郎今欲渡緣何事如此風波不可行鮑照詩春風復多情而太白反之曰春風復無情是也又如曹孟德詩)
(云對酒當歌而杜子美云玉珮仍當歌非杜子美一闡明之讀者皆云當歌為當然之當矣江總詩不悟倡園)
(花遥同葱嶺雪而張說云欲持梅嶺花遠競榆關雪古樂府云新人工織縑舊人工織素持縑来比素新人不)
(如故而無名氏效之云野雞毛羽好不如家雞能報曉新人雖如花不如舊人能績麻此皆所謂披朝華而啓)
(夕秀有䨇美而無兩傷者乎)
古有三句之詩意足詞贍盤屈於二十一字之中最難
工徧檢前賢詩不過四五首而巳岑之敬當壚曲云明
月二八照花新當壚十五晚留賓回眸百萬横自陳最
為絶倡唐傳奇無名氏春詞云楊柳裊裊隨風急西樓
美人春夢中繡簾斜卷千條入宋謝臯羽寄鄧悠云杜
鵑花開桑葉齊戴勝芋生藥草肥九鎻山人歸未歸(詩話)
(補遺)
摯虞論詩賦四過假象過大則與類相遠命辭過壯則
與事相違辨言過理則與義相失麗靡過美則與情相
悖(同上)
劉履作選詩補注效朱子註三百篇其意良勤矣然曲
說強觧殊非作者之意如郭璞遊仙詩傅會於君臣治
道此何理耶且所見寡陋如儲光羲詩格澤為君駕格
澤星名大人賦建格澤之長竿是也履乃云獅子名曰
白澤白與格相近白澤即格澤也臆說若此何以注為
又有唐宋詩續選唐詩選未盡善宋詩尤駁(丹鉛餘錄)
兩漢氣純魏氣平晉氣激六朝氣靡(詩家直說)
詩以漢魏並言魏不逮漢也建安之作率多平仄穩帖
此聲律之漸而後流於六朝千變萬化至盛唐極矣
六朝以來留連光景之弊蓋自三百篇比興中来然抽
黃對白自為一體
詩有可解不可解不必解若水月鏡花勿泥其迹可也
越裳操止三句不言白雉而意自見所謂大樂必易是
也及班固白雉詩加之形容古體變矣漢武内傳上元
夫人彈雲林之瑟歌步玄之曲曰綠景清飈起雲蓋映
朱葩蘭房闢琳闕碧室啓瓊沙此歌華麗無味必六朝
贗作西王母白雲謠曰白雲在天丘陵自出道路悠遠
山川間之將子無死尚能復来辭簡意盡高古莫及
韋孟諷諫詩乃四言長篇之祖忠鯁有餘温厚不足太
白雪讒詩百憂章去韋孟遠矣崔道融述唐事實六十
九篇志於高古而力不逮
作詩繁簡各有其宜譬諸衆星麗天孤霞捧日無不可
觀若孔雀東南飛南山有鳥是也
古采蓮曲隴頭流水歌皆不協聲韻而有清廟遺意
詩曰覯閔既多受侮不少此無意於對也十九首云胡
馬嘶北風越鳥巢南枝屬對雖切亦自古老六朝惟淵
明得之若荒草何茫茫白楊亦蕭蕭是也
陳琳曰騁哉日月遠年命將西傾陸機曰容華夙夜零
體澤坐自捐兹物苟難停吾夀安得延謝靈運曰夕慮
曉月流朝忌曛日馳李長吉曰天東有若木下置銜燭
龍吾將斬龍足嚼龍肉使之朝不得回夜不得伏自然
老者不死少者不哭此皆氣短無名氏曰人生不滿百
常懷千歲憂晝短苦夜長何不秉燭遊感慨而氣悠長
也
魏武帝善哉行七解魏文帝煌煌京洛行五解全用古
人事實不可泥於詩法論之
古辭紫騮馬歌曰燒火燒野田野鴨飛上天折柳行曰
默默施行違厥罰隨事来魏武帝陌上桑曰駕虹霓乘
赤雲登彼九疑歴玉門嵇康秋胡行曰思與王喬乘雲
遊八極古人命題措辭如此歐陽公曰小雅雨無正之
名據序所言與詩絶異當闕其所疑
詩有不立意造句以興為主漫然成篇此詩之化也蒹
葭詩亦有聲律出乎無意六朝聲律之盛出乎有意陸
機文賦曰詩緣情而綺靡賦體物而瀏亮夫綺靡重齊
梁之弊瀏亮非兩漢之體詩賦由是不古矣徐昌穀曰
詩緣情而綺靡則陸生之所知魏詩之查穢耳
魏文帝曰梧桐攀鳳翼雲雨散洪池曹子建曰遊魚潜
綠水翔鳥薄天飛阮籍曰存亡有變化日月有浮沈張
華曰洪鈞陶萬類大塊禀羣生左思曰皓天舒白日靈
景耀神州張協曰金風扇素節丹霞啓隂期潘岳曰南
陸迎脩景朱明送末垂陸機曰逝矣經天日悲哉帶地
川以上雖為律句全篇高古及靈運古律相半至謝朓
全為律矣
子建巳有響字朱華冒綠池時雨靜飛塵冒靜二字是
矣
捫虱新語曰詩有格有韻淵明悠然見南山之句格高
也康樂池塘生春草之句韻勝也格高似梅花韻勝似
海棠欲韻勝者易欲格高者難兼此二者孟浩然得之
矣
梁元帝春日詩用二十三春字鮑泉奉和亦用二十九
新字不及淵明止酒詩用二十止字略無虚設字字有
味
松石軒詩評全是詩料且深於詩可以啓發初學鍾嶸
詩品專論源流若陶潜出於應璩應璩出於魏文魏文
出於李陵李陵出於屈原何其一脉不同邪(並詩家直說)
予讀松石軒詩評喜其取譬雅麗綴語綺雋然於諸作
者韻調趣致淺深高下蓋未之有辨焉而漢魏以来諸
名家又多遺漏是尤可議也近時安頥山亦病之以謂
識詩之難信夫(蘭莊詩話)
高似孫選詩句圖所取漢晉以来佳句誠學古者所當
玩也如范曄蘭池清夏氣脩帳含秋陰顔延年庭昏見
野陰山明望松雪謝靈運池塘生春草園柳變鳴禽鮑
照歸華先委路别葉早辭風沈約茅棟嘯愁䲭平岡走
寒兔謝朓紅藥當階翻蒼苔依砌上日隱澗凝空雲聚
岫如複日出衆鳥散山暝孤猿吟江淹洞林帶晨霞石
壁耿新晰處欣故無累飬德乃入神如此等語雖學近
體者亦當玩(同上)
漢魏古詩固不可一字一句論工拙然亦有偶自得意
屢施篇章者陳思王箜篌引用驚風飄白日至贈徐幹
首復用之如作詞之務頭不厭其重也王仲宣風飈揚
塵起白日忽已冥張茂先悲風中夜興朱火青無光子
美回風吹獨樹白日照執袂孫楚晨風飄岐路王讃朔
風動秋草張協朝霞迎白日陸機淒風迕時序等句得
自陳思詩来而陳思乃得之楚辭悲回風也(過庭詩話)
杜甫憶李白詩云俊逸鮑參軍亦有譏焉鮑照白紵辭
一篇白用之杜又云李侯有佳句往往似陰鏗如柳色
黃金嫩梨花白雪香乃陰鏗詩也(揮麈錄曰柳色黃金嫩梨花白雪香陰鏗)
(詩也李太白取用之杜子美太白詩云李侯有佳句往往似陰鏗後人以謂以此譏之然子美詩有蛟龍得雲)
(雨鵰鶚在秋天一聯已見晉書載記矣昔人不以蹈襲為非)
古今詩人詠婦人者多以歌舞為稱梁元帝妓應令詩
云歌清隨澗響舞影向池生劉孝綽看妓詩云燕姬奏
妙舞鄭女愛清歌北齊蕭放冬夜對妓詩云歌還團扇
後舞出妓行前弘執恭觀妓詩云合舞俱回雪分歌共
落塵陳陰鏗侯司空宅詠妓詩云鶯啼歌扇後花落舞
衫前陳劉刪亦云山邊歌落日池上舞前溪庾信趙王
看妓詩綠珠歌扇薄飛燕舞衫長江總看妓詩云並歌
時轉黛息舞暫分香隋盧思道夜聞鄰妓詩怨歌聲易
斷妙舞態難䨇陳元操春園聽妓詩云紅樹搖歌扇綠
珠飄舞衣釋法宣觀妓詩云舞袖風前舉歌聲扇後驕
王勣詠妓詩云早時歌扇薄今日舞衫長劉希夷春日
閨人詩云池月憐歌扇山雲愛舞衣以歌對舞者七以
歌扇對舞衣者亦七雖相緣以起然詳味之自有工拙
也杜子美取以為艷曲云清江歌扇底野曠舞衣前(復齋)
(謾錄)
古詩紀卷一百五十二
