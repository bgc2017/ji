古詩紀卷四十明馮惟訥撰
晉第十
夏侯湛(字孝若譙國人幼有盛才文章宏富善搆新詞泰始中舉賢良拜郎中後轉尚書郎出為)
(野王令惠帝即位為散騎常侍元康初卒)
周詩
敘曰周詩者南陔白華華黍由庚崇丘由儀六篇有
其義而亡其辭湛續其亡故云周詩也(世說曰夏侯湛作周詩成)
(示潘安仁安仁曰此非徒温雅乃别見孝悌之性潘因此遂作家風詩)
既殷斯虔仰說洪恩夕定晨省奉朝侍昏宵中告退雞
鳴在門孳孳恭誨夙夜是敦
山路吟
夙駕兮待明陟山路兮遐征冐晨朝兮入大谷道逶迤
兮嵐氣清攬轡兮抑馬踟蹰兮曠野曠野&KR0008;兮遼落崇
岳兮嵬㟧丘陵兮連離卉木兮交錯渌水兮長流驚濤
兮拂石
江上泛歌
悠悠兮遠征倏倏兮暨南荆南荆兮臨長江臨長江兮
討不庭江水兮浩浩長流兮萬里洪浪兮雲轉陽侯兮
奔起驚翼兮垂天鯨魚兮岳跱䕷蕪紛兮被臯陸修竹
鬱兮翳崖趾望江之南兮遨目桂林桂枝蓊鬱兮鵾雞
揚音凌波兮願濟舟檝不具兮江水深沉嗟迴盼於北
夏何歸軫之難尋
離親詠
剖符兮南荆辭親兮遐征發軔兮皇京夕臻兮泉亭撫
首兮内顧按轡兮安步仰戀兮後塗俯歎兮前路既感
物以永思兮且歸身乎懷抱苟違親以從利兮匪曾閔
之攸寶視微榮之𤨏𤨏兮知吾志之愈小獨申愧於一
心兮慙報德之彌少
長夜謠
日暮兮初晴天灼灼兮遐清披雲兮歸山垂景兮照庭
列宿兮皎皎星稀兮月明亭檐隅以逍遥兮盼太虛以
仰觀望閶闔之昭晰兮麗紫微之暉煥
寒苦謠
惟立冬之初夜天慘懔以降寒霜皚皚以被庭冰溏瀩
於井幹草槭槭以疏葉木蕭蕭以零殘松隕葉於翠條
竹摧柯於綠竿
王讚(字正長義陽人也博學有俊才辟司空掾歴散騎侍郎卒)
三月三日詩
招搖啟運寒暑代新亹亹不舍如彼行雲猗猗季月穆
穆和春皇儲降止宴及嘉賓嘉賓伊何具惟姻族如彼
葛藟衍于樛木郁郁近侍巖巖台嶽庶寮鱗次以崇天
禄如彼崑山列此琚玉巍巍天階亦降列宿右載元首
左光儲副大祚無窮天地為壽
侍皇太子宴始平王
亹亹聖胤繼明重體樂此棠棣其甘如薺我有嘉宴以
洽百禮煌煌同族藹藹王僚惟中惟外如瓊如瑶湛湛
朝雲德靡不覆玄黃所綴文成綵繡政以神和樂以安
奏一人有慶萬邦是祐
侍皇太子祖道楚淮南二王
於明聖晉仰綂天緒易以明險簡以識(藝文作知)阻研彼羣
慮俾侯授土郁郁二王祗承皇命睹離鑒親觀禮知盛
皇儲降會延于公姓瞻彼行役並憩同林分塗殊軌靡
不廻心
雜詩
朔風動秋草邊馬有歸心胡寧久分析靡靡忽至今王
事離我志殊隔過商參昔往鶬鶊鳴今來蟋蟀吟人情
懷舊鄉客鳥思故林師涓久不奏誰能宣我心
孫楚(字子荆太原中都人少負才氣多陵傲初為石苞驃騎參軍初至長揖曰天子命我參卿軍事)
(因此構隙湮廢積年後扶風王駿起為征西參軍遷衛軍司馬惠帝初拜馮翊太守卒)
答弘農故吏民
昔我先侯邁德垂化康哉之詠寔由良佐惟余忝辱弗
克負荷每歴貴邦仰瞻泰華追慕先軌感想哀嗟詵詵
臣故爰及羣士皓首老成率彼邑里闡崇高義長幼以
齒
除婦服詩
(集云婦胡母氏也世說曰孫子荆除婦服作詩以示王武子王曰未知文生於情情生於文覽之悽)
(然增伉儷之重)
時邁不停日月電流神爽登遐忽巳一周禮制有敘告
除靈丘臨祠感痛中心若抽
征西官屬送於陟陽候作詩
晨風飄岐路零雨被秋草傾城遠追送餞我千里道三
命皆有極咄嗟安可保莫大於殤子彭𥅆猶為夭吉凶
如糾纏憂喜相紛繞(五臣作擾)天地為我罏萬物一何小達
人垂大觀誡此苦不早乖離即長衢惆悵盈懷抱孰能
察其心鑒之以蒼昊齊契在今朝守之與偕老
太僕座上詩(以下闕文)
朝欽厥庸出尹京畿迴授太僕四牡騑騑綠耳盈箱翠
華葳蕤勲齊庭實增國之輝
祖道詩
仰天惟龍御地以驥利有攸往不期而至
之馮翊祖道詩
舉翮撫三秦抗我千里目念當隔山河執觴懷慘毒
董京(字威輦不知何郡人初與隴西計吏俱至洛陽被髮而行逍遥吟詠常宿白社中時乞於市後)
(數年遁去莫知所之)
詩二首
(晉書曰京既遁去於其寢處有詩二篇)
乾道剛簡坤體敦密茫茫太素是則是述末世流奔以
文代質悠悠世目孰知其實逝將去此至虛歸我自然
之室
孔子不遇時彼感麟(舊作麒誤)麟乎麟胡不遁世以存真
答孫楚詩
(晉書隠逸傳曰京在洛陽孫楚時為著作郎數就社中與京語遂載與俱歸京不肯坐楚貽之書曰)
(今堯舜之世胡為懷道迷邦京答之以詩)
周道斁兮頌聲沒夏政衰兮五常汨便便君子顧望而
逝洋洋乎滿目作者七豈不樂天地之化也哀乎哉時
之不可與對之以獨處無娛我以為歡清流可飲至道
可餐何為栖栖自使疲單魚懸獸檻鄙夫知之古之至
人藏器如霛緼袍不能令&KR0008;(當作令暖)軒冕不能令榮動如
川之流静如川之停鸚鵡能言泗濱浮磬衆人所翫豈
合物情玄鳥紆幕而不被害鳴隼遠巢咸以欲死盼彼
梁魚逡廵倒尾沉吟不決忽焉失水嗟乎魚鳥相與萬
世而不悟以我觀之乃明其故焉知不有達人深穆其
度亦將闚我顰顣而去萬物皆賤惟人為貴動以九州
為狹静以圜堵為大
石崇(字季倫渤海人年二十餘為城陽太守伐吳有功討安陽鄉侯累遷侍中出為南中郎將荆州)
(刺史領南蠻校尉致富不貲後拜太僕衛尉有愛妓綠珠孫秀使人求之不得遂勸趙王倫誅族其)
(家)
大雅吟
堂堂太祖淵弘其量仁格宇宙義風遐暢啟土萬里志
在翼亮三分有二周文是尚於穆武王奕世載聰欽明
沖默文思允恭武則不猛化則時雍庭有儀鳳郊有遊
龍啟路千里萬國率從蕩清吳會六合乃同百姓仰德
良史書功超越三代唐虞比蹤
楚妃歎
蕩蕩大楚跨土萬里北據方城南接交趾西撫巴漢東
被海涘五侯九伯是疆是理矯矯莊王淵渟岳峙冕旒
垂精充纊塞耳韜光戢曜潛默恭已内委樊姬外任孫
子猗猗樊姬體道履信既絀虞邱九女是進杜絶邪佞
廣啟令胤割歡抑寵居之不吝不吝實難可謂知幾化
自近始著於閨闈光佐霸業邁德揚威羣后列辟式瞻
洪規譬彼江海百川咸歸萬邦作歌身沒名飛
王明君辭(并序)
王明君者本是王昭君以觸文帝諱改之匈奴盛請
婚於漢元帝以後宫良家子昭君配焉昔公主嫁烏
孫令琵琶馬上作樂以慰其道路之思其送昭君亦
必爾也其造新曲多哀怨之聲故敘之於紙云爾
我本漢家子將適單于庭辭訣未及終前驅已抗旌僕
御涕流離轅馬悲且鳴哀鬱傷五内泣淚沾朱纓行行
日巳遠遂造匈奴城延我於穹廬加我閼氏名殊類非
所安雖貴非所榮父子見陵辱對之慙且驚殺身良不
易默默以苟生苟生亦何聊積思常憤盈願假飛鴻翼
乘之以遐征飛鴻不我顧佇立以屏營昔為匣中玉今
為糞上英朝華不足歡甘與秋草并傳語後世人遠嫁
難為情
思歸引(并序)
余少有大志夸邁流俗弱冠登朝歴位二十五年五
十以事去官晚節更樂放逸篤好林藪遂肥遁於河
陽别業其制宅也却阻長隄前臨清渠栢木幾於萬
株江水周於舍下有觀閣池沼多養魚鳥家素習技
頗有秦趙之聲出則以遊目弋釣為事入則有琴書
之娛又好服食咽氣志在不朽慠然有凌雲之操歘
復見牽羈婆娑於九列困於人間煩黷常思歸而永
歎尋覽樂篇有思歸引儻古人之心有同於今故制
此曲此曲有弦無歌今為作歌辭以述余懷恨時無
知音者令造新聲而播於絲竹也
思歸引歸河陽假余翼鴻鶴高飛翔經芒阜濟河梁整
我舊館心悅康清渠激魚徬徨鴈驚泝波羣相將終日
周覽樂無方登雲閣列姬姜拊絲竹叩宫商宴華池酌
玉觴
思歸歎
登城隅兮臨長江極望無涯兮思填胸魚瀺灂兮鳥繽
翻澤雉遊鳬兮戲中園秋風厲兮鴻鴈征蟋蟀嘈嘈兮
晨夜鳴落葉飄兮枯枝竦百草零落兮覆畦壠時光逝
兮年易盡感彼歲暮兮悵自愍廓羇旅兮滯野都願御
北風兮忽歸徂惟金石兮幽且清林鬱茂兮芳卉(一作草)
盈玄泉流兮縈丘阜閣館蕭寥兮蔭叢柳吹長笛兮彈
五絃(一本作玉琴)高歌凌雲兮樂餘年舒篇卷兮與聖談釋
冕投紱兮希彭𥅆超逍遥兮絶塵埃福亦不至兮禍亦
不來
答曹嘉詩(見魏志註)
昔常接羽儀俱遊青雲中敦道訓胄子儒化渙以融同
聲無異響故使恩愛隆豈惟敦初好欵分在令終孔不
陋九夷老氏適西戎逍遥滄海隅可以保王躬世事非
所務周公不足夢玄寂令神王是以守至沖
贈棗腆
久官無成績棲遲於徐方寂寂守空城悠悠思故鄉恂
恂二三賢身遠屈龍光攜手沂泗間遂登舞雩堂文藻
譬春華談話猶蘭芳消憂以觴醴娛耳以名娼博奕逞
妙思弓矢威邊疆
答棗腆(載藝文類聚)
言念將别睹物傷情贈爾話言要在遺名惟此遺名可
以長生
曹嘉(魏楚王彪世子封常山真定王入晉封高邑公元康中為國子博士後為東莞太守)
贈石崇詩
(曹嘉元康中與石崇俱為國子博士後嘉為東莞太守崇為征虜將軍監青徐軍事屯於下邳嘉以)
(詩遺崇)
文武應時用兼才在明哲嗟嗟我石生為國之俊傑入
侍於皇闥(一作闈)出則登九列威檢肅青徐風發宣吳裔
疇昔謬同位情至過魯衛分離踰十載思遠心增結(音髻)
願子鑒斯誠寒暑不踰契
曹攄(字顔遠譙國人也篤志好學參南國中郎將遷高密王左司馬流人王逌等侵掠城邑遇戰軍)
(敗死之)
思友人詩
密雲翳陽景霖潦淹(五臣作浩)庭除嚴霜彫翠草寒風振纖
枯凛凛天氣清落落卉木疎感時歌蟋蟀思賢詠白駒
情隨玄隂滯心與廻飈俱思心何所懷懷我歐陽子精
義測神奥清機發妙理自我别旬朔微言絶于耳褰裳
不足難清揚未可俟延首出階檐佇立增想似
感舊詩
富貴他人合貧賤親戚離廉藺門易軌田竇相奪移晨
風集茂林棲鳥去枯枝今我唯困蒙羣士所(一作皆)背馳
鄉人敦懿義濟濟蔭光儀對賓頌有客舉觴詠露斯臨
樂何所歎素絲與路歧
贈石崇
涓涓谷中泉鬱鬱巖下林泄泄羣翟飛咬咬春鳥吟野
次何索寞薄暮愁人心三軍望衡蓋歎息有餘音臨肴
忘肉味對酒不能斟人言重别離斯情效於今
棗腆(字玄方以文章顯永嘉中為襄城太守)
答石崇詩
昔我不造備嘗顛沛后土傾基皇天隕蓋少懷蒙昧長
無耿介遺訓莫聞出入靡頼我舅敷命于彼徐方載詠
陟岡言念渭陽乃泝洪流汎身餘艎宵寢晨逝曷路之
長亦既至止願言以寫爰有石侯作鎮東夏寬以撫戎
從容柔雅我聞有言居安思危位極則遷勢至必移上
德無欲貴道不為妙識先覺通夢皇羲竊覩堂奥欽蹈
明規
贈石季倫
深蒙君子眷雅顧出羣俗受寶取諸懷所贈非珠玉凡
我二三子執手攜玉腕嘉言從所好企予結雲漢望風
整輕翮因虛舉雙翰朝遊清渠側日夕登高館(初學記載四句)
(曰翕如翔雲會忽若驚風散分給懷離析對樂增累歎題云贈石崇)
歐陽建(字堅石渤海人石崇甥為馮翊太守趙王倫之為征西撓亂關中建每匡正不從私欲迎)
(楚王偉立之由是有隙石崇勸淮南王誅倫未行事覺倫收崇建及母妻無少長見害)
答棗腆詩(此詩文義是贈石季倫藝文云答棗腆詩或誤也)
於鑠我舅明德塞違俾扞東藩在徐之邳載播其惠載
揚其威濟寬以猛方夏以綏光啟先業增耀重暉咨余
沖人艱苦攸離過庭無聞頑固匪移寔頼兹誨導之軌
儀仰遵嘉訓俯蹈明規如葛斯蔓如樛斯垂我遘君子
仰之彌高巖巖其高即之惟温居盈思沖在貴忘尊縱
酒嘉讌自明及昏無幽不研靡奥不論人樂其量士感
其敦
臨終詩
伯陽適西戎孔子欲居蠻苟懷四方志所在可遊盤况
乃遭屯蹇顛沛遇災患古人達機兆策馬遊近關咨余
沖且暗抱責守微官潛圖密巳搆成此禍福端恢恢六
合間四海一何寬天網布紘綱投足不獲安松栢隆冬
悴(五臣作瘁)然後知歲寒不涉太行險誰知斯路難真偽因
事顯人情難豫觀窮達有定分慷慨復何歎上負慈母
恩痛酷摧心肝下顧所(五臣作嬌)憐女惻惻心中酸二子棄
若遺念皆遘凶殘不惜一身死惟此如循環執紙五情
寒揮筆涕氿瀾
嵇紹(字延祖譙國銍人康之子十歲而孤事母孝謹累遷散騎常侍惠帝敗於蕩隂百官左右皆奔)
(散唯紹儼然端冕以身衛帝兵交御輦飛箭雨集遂以見害)
贈石季倫
人生禀五常中和為至德嗜欲雖不同伐生所不識仁
者安其身不為外物惑事故誠多端未若酒之賊内以
損性命煩辭傷軌則屢飲致疲怠清和自否塞陽堅敗
楚軍長夜傾宗國詩書著明戒量體節飲食遠希彭𥅆
壽虚心處沖默茹芝味醴泉何為昏酒色
嵇含(字君道紹從子也好學能屬文家鞏縣亳丘自號亳丘子舉秀才除郎中惠帝朝為中書侍郎)
(累官至平越中郎將廣州刺史)
悅晴
勁風歸巽林玄雲起重基朝霞炙瓊樹夕景映玉枝(初學)
(作雲芝)翔鳳晞輕翮應龍曝纖鬐百穀偃而立大木顛復
持
伉儷
余執百兩轡之子詠采蘩我憐聖善色爾悅慈姑顔裁
彼雙絲絹著以同功綿夏搖比翼扇冬卧(藝文作坐)蛩蛩氊
饑食並根粒渴飲一流泉朝蒸同心(闕)暮庖比目鮮挹
用合卺酳受以連理盤朝采同本芝夕掇駢穗蘭臨軒
樹萱草中庭植合歡
阮脩(字宣子陳留尉氏人好易老善清言瑯邪王處仲引為鴻臚丞太子洗馬避亂南行為賊所害)
上已會詩
三春之季歲惟嘉時靈雨既零(歲時作零雨既濛)風以散之英
華扇耀祥鳥羣嬉澄澄綠水澹澹其波脩岸逶迤長川
相過聊且逍遥其樂如何坐此脩筵臨彼素流嘉肴既
設舉爵獻酬彈筝弄琴新聲上(闕)水有七德知者所娛
清瀨瀺灂菱葭芬敷沉此芳鈎引彼潛魚委餌芳美君
子戒諸
閭丘沖(字賓卿高平人清平有鑒識博學有文義累遷太傅長史光禄勲京邑未潰乘車出為賊)
(所害時人皆痛惜之)
三月三日應詔詩二首
暮春之月春服既成陽昇土潤冰渙川盈餘萌達壤嘉
木敷榮后皇宣遊既宴且寧光光華輦詵詵從臣微風
扇穢朝露翳塵上蔭丹幄下藉文茵臨川(初學作池)挹盥濯
故潔新俯鏡清流仰睇天津藹藹華林巖巖景陽業業
峻宇奕奕飛梁垂蔭倒景若沉若翔
浩浩白水汎汎龍舟皇在靈沼百辟同遊擊櫂清歌鼓
枻行酬(初學作謳)聞樂咸和具醉斯柔在昔帝虞德被遐荒
干戚在庭苗民(初學作人)來王今我哲后古聖齊芳惠此中
國以綏四方元首既明股肱惟良樂酒今日君子惟康
(初學云樂只君子今日惟康)
招隠詩
大道曠且夷蹊路安足尋經世有險易隠顯自存心嗟
哉巖岫士歸來從所欽
周處(字子隠義興陽羨人也仕吳為東觀左丞入洛遷新平廣漢二郡太守尋除楚内史徵拜御史)
(中丞凡所糾劾不避寵戚及氐人齊萬年反朝臣惡其彊使隸夏侯駿西征軍敗死之)
詩一首
(晉書曰齊萬年屯梁山有衆七萬夏侯駿逼處以五千兵擊之乃攻萬年於六陌處軍未食梁王肜)
(促令速戰而絶其後繼處知必敗賦詩云云)
去去世事巳策馬觀西戎藜藿甘粱黍期之克令終(時潘)
(岳奉詔作關中詩曰周殉師令身膏氐斧人之云亡貞節克舉又西戎校尉閻纘亦上詩云周全其節令問不)
(巳身雖云沒書名良史)
郭泰機(以下爵里無考)
答傅咸
皦皦白素絲織為寒女衣寒女雖妙巧不得秉杼機天
寒知運速况復鴈南飛衣工秉刀尺棄我忽若遺人不
取諸身世事焉所希况復已朝餐曷由知我饑
辛曠
贈皇甫謐
顒顒朝士亦孔其依莫不遲想載渴載饑我弓我旌禮
亦無違企望高岡來儀來歸其歸伊何與帝同心明明
天子如日之臨臨照四方探賾幽深山無逸民水無潛
鱗爰被(一作彼)九臯克量德音茂哉先生皇實是欽
左貴嬪(名芬思之妹少好學善綴文武帝聞而納之泰始八年拜脩儀後為貴嬪姿陋無寵以才)
(德見禮每有方物異寶必詔為賦頌以是屢獲恩賜焉)
啄木詩(藝文類聚曰宋袁淑俳諧集左氏詩彤管集作左九嬪)
南山有鳥自名啄木饑則啄樹暮則巢宿無干於人唯
志所欲性清者榮性濁者辱
感離詩(一作離思此答左思贈妹之作)
自我去膝下倏忽踰再期邈邈浸彌遠拜奉將何時披
省所賜告尋玩悼離詞髣髴想容儀欷歔不自持何時
當奉面娛目於書詩何以訴辛苦告情於文辭
綠珠(石崇妾)
懊儂歌
(古今樂錄曰懊儂歌晉綠珠所作唯絲布澁難縫一曲而已)
絲布澁難縫令儂十指穿黃牛細犢車遊戲出孟津
翔風
怨詩
(王子年拾遺記曰石季倫有愛婢曰翔風魏末於胡中得之年十五無有比其容貌最以文辭擅愛)
(年三十妙年者争嫉之崇退翔風為房老使主羣少乃懷怨而作詩)
春華誰不美卒傷秋落時突烟還自低鄙退豈所期桂
芳徒自蠧失愛在蛾眉坐見芳時歇憔悴空自嗤
古詩紀卷四十
