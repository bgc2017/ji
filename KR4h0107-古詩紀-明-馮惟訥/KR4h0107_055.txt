古詩紀卷五十五明馮惟訥撰
宋第一
文帝(諱義隆武帝第二子先封宜都王徐羡之等廢少帝迎帝入承大統後為元凶劭所弑)
登景陽樓
崇堂臨萬雉層樓跨九城瑤軒籠翠幌組幕翳雲屏階
上曉霧潔林下夕風清蔓藻嬛綠葉芳蘭媚紫莖極望
周天險留察浹神京交渠紛綺錯列植發華英
北伐
季文鑒禍先辛生識機始崇眷(疑作替)非無徵興廢要有
以自昔淪中畿倏馬盈百祀不覩南雲隂但見胡塵起
亂極治方形塗泰由積否方欲除遺氛矧乃穢邊鄙眷
言悼斯民納隍良在已逝將振宏綱(一作羅)一麾同文軌
孝武帝(諱駿字休龍文帝第三子封武陵王元凶劭弑逆舉兵誅劭遂即大位在位十一年詩)
(品曰宋孝武帝詩南平王鑠詩建平王宏詩孝武詩雕文織綵過為精密為二藩希慕見稱輕巧矣)
丁督護歌六首
(一曰阿督護宋書樂志曰督護歌者彭城内史徐逵之為魯軒所殺宋高祖使府内直督護丁旿收)
(歛殯埋之逵之妻高祖長女也呼旿至閣下自問殮送之事每問輒歎息曰丁督護其聲哀切後人)
(因其聲廣為曲焉唐書樂志曰丁督護晉宋間曲也今歌是宋孝武帝所製云)
督護北征去前鋒無不平朱門垂高蓋水世揚功名
洛陽數千里孟津流無極辛苦戎馬間别易會難得
督護北征去相送落星墟帆樯如芒檉督護今何渠
聞歡去北征相送直瀆浦只有淚可出無復情可吐
督護初征時儂亦惡聞許願作石尤風四面斷行旅
黃河流無極洛陽數千里坎軻戎旅間何由見歡子(樂府)
(作王金珠)
自君之出矣(一云擬室思玉臺作許瑤)
自君之出矣金翠闇無精思君如日月回還晝夜生
遊覆舟山
束髮好怡衍弱冠頗流薄素想終勿傾聿來果邱壑層
峯亘天維曠渚綿地絡逢臯列神苑遭壇樹仙閣松墱
含青暉荷源煜彤爍川界泳遊鱗巖庭響鳴鶴
登作樂山
脩路軫孤轡竦石頓飛轅遂登千尋首表裏望丘原屯
煙擾風穴積水溺雲根漢潦吐新波楚山帶舊苑壤草
凌故國拱木秀頽垣目極情無留客思空已繁
登魯山
解帆憩通渚息徒憑椒丘粤値風景和升高從遠眸紀
郢窮西路湘夢極南流杳哉漢陰水浩焉江界脩
濟曲阿後湖
宵登毗陵路旦過雲陽郛平湖曠津濟菰渚迭明蕪和
風翼歸采夕氛晦山嵎驚瀾翻魚藻頳霞照桑榆
與廬陵王紹别
連歲矜離心今兹幸良集信宿窮晨暮開顔披所戢未
盡歡娛懷已傷岐路及舳艫引江介飛旌䒴爾邑悄擾
徒旅戒團欒流景入遲遲分手念泫泫登路泣
幸中興堂餞江夏王詩
送行悵川逝離酌偶歲隂隂雲掩歡緒江山起别心
拜衡陽文王義季墓
昩旦憑行軾濡露及山庭投步矜履蹈舉目增淒清軺
路滅歸軫淪闥負重扃深松朝已霧幽隧晏未明長楊
敷晚素宿草披初青哀往起沈泉追愛慟中情竹帛憑
年遠世範隨伏傾
七夕二首
白日傾晚照弦月升初光炫炫葉露滿肅肅庭風揚瞻
言媚天漢幽期濟河梁服箱從奔軺紈綺闕成章解帶
遽廻軫誰云秋夜長愛聚雙情欵念離兩心傷
開庭鏡天路餘光不可臨㳂風被弱縷迎輝貫玄鍼斯
藝成無取時物聊可尋
夜聽妓
寒夜起聲管促席引靈寄深心屬悲絃遠情逐流吹勞
襟憑若辰誰謂懷忘易
詠史
聶政憑驍氣荆軻擅美風孤刃駭韓庭獨步震秦宫懷
音豈若始捐軀在命終雄姿列往志流聲固無窮
初秋
夏盡炎氣微火息凉風生綠草未傾色白露已盈庭遠
視秋雲發近聽寒蟬鳴運移矜物化川上感餘情
秋夜
局景薄西隅升月照東垂肅肅風盈幕泫泫露傾枝側
聞飛壺急坐見河宿移覩辰念節變感物矜乖離
四時
(南史曰孝武狎侮羣臣各有稱目柳元景桓護之雖並北人而王玄謨獨受老傖之目嘗為玄謨作)
(四時詩)
堇茹供春膳粟漿充夏餐瓟醬調秋菜白醝解冬寒
望月(以下二首文疑闕)
褰幕蕩暄氣入夜漸流清微微風始發曖曖月初明思
因往物深悲以歸雲盈
北伐
表裏跨原隰左右御川梁月羽皎素魄皇旗赩(赩許力切)赤
光
離合
霏雲起兮汎濫雨靄昏而不消意氣悄以無樂音塵寂
而莫交守邊境以臨敵寸心厲於戎昭閣盈圖記門滿
賓僚仲秋始戒中園初凋池育秋蓮水滅寒漂旨歸塗
以易感日月逝而難要分中心而誰寄人懷念而必謠
(悲客他方字)
華林都亭曲水聫句(一云華林園效栢梁體)
九宫盛事予旒纊(帝)三輔務根誠難亮(揚州刺史江夏王義恭)策
拙枌鄉慙恩望(南徐州刺史竟陵王誕)折衝莫效興民謗(領軍將軍元景)
侍禁衞儲恩踰量(太子右率暢)臣謬叨寵九流曠(吏部尚書莊)㗋
脣廢職方思讓(侍中偃)明筆直繩天威諒(御史中丞顔師伯)
江夏王義恭(武帝桓美人所生也元嘉中為司徒建武三年為太宰後為廢帝所殺明帝定)
(亂復舊爵邑諡曰文獻)
豔歌行
江南遊湘妃窈窕漢濱女淑問流古今蘭音媚鄭楚瑤
顔映長川善服照通滸求思望襄澨歎息對衡渚中情
未相感搔首增企予悲鴻失良匹俯仰戀儔侣俳佪㤀
寢食羽翼不能舉傾首佇春鷰為我津辭語
遊子移
三河遊蕩子麗顔邁荆寳携持玉柱筝懷挾忘憂草綢
繆甘泉中馳逐邯鄲道春服候時製秋紈迎凉造珍魄
暉素腕玉迹滿襟抱常歎樂日晏恒悲歡不早揮吹傳
舊美趨謠盡新好仲尼為輟餐秦王足傾倒
自君之出矣
自君之出矣笥錦廢不開思君如清風曉夜常徘徊
登景陽樓
丹墀設金屏瑤榭陳玉牀温宫冬開燠清殿夏含霜弱
蘂布遐馥輕葉振遠芳彌望少無際肆睇周華疆象闕
對馳道飛廉矚方塘邸寺送暉曜槐柳自成行通川溢
輕艫長街盈方箱顧此爝火微胡顔厠天光
彭城戲馬臺集
騁騖辭南京弭節憩東楚懿蕃重遐望興言集僚侣于
役未云淹時遷變溽暑眷戀江水流廻首獨延佇
温泉
秦都壯温谷漢京麗湯泉炎德潛遠液暄波起兹源(闕)
失題(見初學泰山部)
大明總神武乘時以御天金牒封梁甫玉簡禪岱山(闕)
臨川王義慶(長沙景王第二子臨川王道規無子以義慶為嗣永初元年襲封臨川王徵為)
(侍中丹陽尹尚書左僕射歴荆江南兖三州刺史為性簡素寡嗜欲愛好文義足為宗室之表)
遊鼉湖
暄景轉諧淑草木日滋長梅花覆樹白桃杏發榮光(闕)
南平王鑠(字休玄文帝第四子未弱冠擬古三十餘首時人以為亞迹陸機元兇弑立以鑠為)
(侍中及孝武入討鑠歸義最晚常懷憂懼然負才狡競每與兄弟計度藝能屢輕孝武孝武毒殺之)
三婦豔詩
大婦裁霧縠中婦牒冰練小婦端清景含歌登玉殿丈
人且徘徊臨風傷流霰
白紵曲
僊僊徐動何盈盈玉腕俱凝若雲行佳人舉袖輝(玉臺作耀)
青蛾摻摻擢手映鮮羅狀似明月汎雲河體如輕風動
流波
擬行行重行行
眇眇陵長道遙遙行遠之廻車背京里(玉臺作邑)揮手從此
辭堂上流塵生庭中綠草滋寒螿翔水曲秋兔依山基
芳年有華月佳人無還期日夕凉風起對酒長相思悲
發江南調憂委子衿詩臥覺明燈晦坐見輕紈緇淚容
不可飾幽鏡難復治(一作持)願垂薄暮景照妾桑榆時
擬明月何皎皎
落宿半遙城浮雲藹層闕玉宇來清風羅帳延秋月結
思想伊人沈憂懷明發誰為客行久屢見流芳歇河廣
川無梁山高路難越
擬孟冬寒氣至
白露秋風始秋風明月初明月照高樓露落(一作白露)皎玄
除迨及凉風起行見寒林疎客從遠方至贈我千里書
先叙懷舊愛末陳久離居一章意不盡三復(一作幅)情有
餘願遂平生志無使甘言虚
擬青青河邊草
淒淒含露臺肅肅迎風館思女御櫺軒哀心(一作聲)徹雲
漢端撫悲絃泣獨對明燈歎良人久遙役耿介終昏旦
楚楚秋水歌依依採菱彈
代收淚就長路
聳轡高陵曲揮袂廣川濆黃塵昏白日悲風(一作荒塞)起浮
雲蕭條萬里别契闊三秋分時往從朝露年來驚夕氲
徘徊去芳節依遲從遠軍
過歷山湛長史草堂
兹嶽藴虚詭憑覽趣亦贍九峯相接連五渚逆縈浸層
阿疲且引絶巖暢方禁溜衆夏更寒林交晝常蔭伊余
久緇湼復得味恬淡願遂安期生於焉愜高枕
七夕詠牛女
秋動清風扇火移炎氣歇廣簷含夜隂高軒通夕月安
步廵芳林傾望極雲闕組幕縈漢陳龍駕凌霄發誰云
長河遙頗覺(一作劇)促筵悅沈情未申寫飛光已飄忽來
對眇難期今歡自兹沒
秋歌(藝文無題在秋部)
昊天清且高秋氣發初凉白露下微津明月流素光凝
煙汎城闕淒風入軒房朱華先零落綠草就芸黃纖羅
還笥篋輕紈改衣裳
王韶之(字休泰偉之之子晉義熙中除著作郎復補通直郎領西省事武帝受命加驍騎將軍少)
(帝時出為吳郡太守徵為祠部尚書加給事中)
贈潘綜吳逵舉孝廉詩(六章)
東寳惟金南木有喬發煇曾崖竦幹重霄美哉兹土世
載英髦育翮幽林養音九臯
唐后明敡漢宗蒲輪我皇降鑒思樂懷人羣臣競薦舊
章惟新余亦奚貢曰義與仁
仁義伊在惟吳惟潘心積純孝事著艱難投死如歸淑
問若蘭吳實履仁心力偕單固此苦節易彼歲寒霜雪
雖厚松柏丸丸
人亦有言無善不彰二子徽猷彌久彌芳拔叢出類景
行朝陽誰謂道遐弘之則光咨爾庶事無然怠荒
江革奉摯慶禄是荷姜詩入貢漢朝咨嗟勖哉行人敬
爾休嘉俾是下國炤煇京華
伊余朽駘竊服懼盗無能禮樂豈暇聲教順彼康夷懿
德是好聊綴所懷以贈二孝
詠雪離合
霰先集兮雪乃零散輝素兮被簷庭曲室寒兮朔風厲
州陸涸兮羣籟鳴
何承天(東海郯人博通古今尤精歷數仕宋領著作郎官至御史中丞)
鼓吹鐃歌十五首
(宋書樂志曰鼔吹鐃歌十五篇何承天晉義熙中私造)
朱路篇
朱路揚和鸞翠蓋耀金華玄牡飾樊纓流旌拂飛霞雄
戟闢曠塗班劔翼高車三軍且莫喧聽我奏鐃歌清鞞
驚短簫朗鼓節鳴笳人心惟愷豫兹音亮且和輕風起
紅塵渟瀾發微波逸韻騰天路穨響結城阿仁聲被八
表威震振九遐嗟嗟介胄士勖哉念皇家
思悲公篇
思悲公懷衮衣東國何悲公西歸公西歸流二叔幼主
旣悟偃禾復偃禾復聖志申營都新邑從斯民從斯民
德惟明制禮作樂興頌聲興頌聲致嘉祥鳴鳳爰集萬
國康萬國康猶弗已握髮吐餐下羣士惟我君繼伊周
親覩盛世復何求
雍離篇
雍士多離心荆民懷怨情二凶不量德搆難稱其兵王
人銜朝命正辭糾不庭上宰宣九伐萬里舉長旌樓船
掩江濆駟介飛重英歸德戒後夫賈勇尚先鳴逆徒既
不濟愚智亦相傾霜鋒未及染鄢郢忽已清西川無潛
鱗北渚有奔鯨凌威致天府一戰夷三城江漢被美化
宇宙歌太平惟我東郡民曾是深推誠
戰城南篇
戰城南衝黃塵丹旌電烻鼔雷震勍敵猛戎馬殷横陣
亘野若屯雲仗大順應三靈義之所感士忘生長劒擊
繁弱鳴飛鏑炫晃亂奔星虎騎躍華毦旋朱火延起騰
飛煙驍雄斬高旗搴長角浮呌響清天夷羣寇殪逆徒
餘黎霑惠詠來蘇奏愷樂歸皇都班爵獻俘邦國娛
巫山高篇
巫山高三峽峻青壁千尋深谷萬仞崇巖冠靈林冥冥
山禽夜響晨猿相和鳴洪波迅澓載逝載停悽悽商旅
之客懷苦情在昔陽九皇綱微李氏竊命宣武耀靈威
蠢爾逆縱復踐亂機王旅薄伐傳首來至京師古之為
國惟德是貴力戰而虐民鮮不顛墜矧乃叛戾伊胡能
遂咨爾巴子無放肆
上陵者篇
上陵者相追攀被服纖麗振綺紈携童幼升崇巒南望
城闕鬱盤桓王公第通衢端高甍華屋列朱軒臨濬谷
掇秋蘭士女悠奕映隰原指營邱感牛山爽鳩既沒景
君歎嗟歲聿逝不還志氣衰沮玄鬢斑野莽宿墳土乾
顧此纍纍中心酸生死亦何怨取樂今日展情歡
將進酒
將進酒慶三朝備繁禮薦嘉肴榮枯換霜霧交緩春帶
命朋僚車等旗馬齊鑣懷温克樂林濠士失志愠情勞
思旨酒寄遊遨敗德人甘醇醪耽長夜惑淫妖興屢舞
厲哇謠形傞傞聲號呶首既濡志亦荒性命夭國家亡
嗟後生節酣觴匪酒辜孰為殃
君馬篇
君馬麗且閑揚鑣騰逸姿駿足躡流景高步追輕飛冉
冉六轡柔奕奕金華暉輕霄翼羽蓋長風靡淑旂願為
范氏驅雝容步中畿豈效詭遇子馳騁趣危機鉛陵策
良駟造父為之悲不怨吳坂峻但恨伯樂稀赦彼岐山
盜實濟韓原師奈何漢魏主縱情營所私疲民甘藜藿
廐馬患盈肥人畜眢厥養蒼生將焉歸
芳樹篇
芳樹生北庭豐隆正徘徊翠穎陵冬秀紅葩迎春開佳
人閑幽室惠心婉以諧蘭房掩綺幌綠草被長階日夕
遊雲際歸禽命同棲皓月盈素景凉風拂中閨哀絃理
虚堂要妙清且淒嘯歌流激楚傷此碩人懷梁塵集丹
帷微飈揚羅袿豈怨嘉時暮徒惜良願乖
有所思篇
有所思思昔人曾閔二子善養親和顔色奉昏晨至誠
烝烝通明神鄒孟軻為齊卿稱身受禄不貪榮道不用
獨擁楹三徙既誶禮義明飛鳥集猛獸附功成事畢乃
更聚哀我生遘凶閔幼罹荼酷備艱辛慈顔絶見無因
長懷永思託丘墳
雉子遊原澤篇
雉子遊原澤幼懷耿介心飲啄雖勤苦不願棲園林古
有避世士抗志青霄岑浩然寄卜肆揮棹通川隂逍迷
風塵外散髮撫鳴琴卿相非所眄何况於千金功名豈
不美寵辱亦相尋冰炭結六府憂虞纏胷襟當世湏大
度量已不克任三復泉流誡自警良已深
上邪篇
上邪下難正衆枉不可矯音和響必清端景緣直表大
化揚仁風齊人猶偃草聖王既已沒誰能弘至道開春
湛柔露代終肅嚴霜承平貴孔孟政弊矦申商孝公明
賞罰六世猶克昌李斯肆濫刑秦民所以亡漢宣隆中
興魏祖寧三方譬彼鍼與石效疾而稱良行葦非不厚
悠悠何詎央琴瑟時未調改絃當更張矧乃治天下此
要安可忘
臨高臺篇
臨高臺望天衢飄然輕舉凌太虚携列子超帝鄉雲衣
雨帶乘風翔肅龍駕會瑤臺清暉浮景溢蓬萊濟西海
濯洧盤佇立雲嶽結幽蘭馳迅風遊炎州願言桑梓思
舊遊傾霄蓋靡電旌降彼天塗頽窈冥辭仙族歸人羣
懷忠抱義奉明君任窮達隨所遭何為遠想令心勞
遠期篇
遠期千里客肅駕候良辰近命城郭友具爾惟懿親高
門啓雙闈長筵列嘉賓中唐儛六佾三廂羅樂人簫管
激悲音羽毛揚華文金石響高宇絃歌動梁塵脩標多
巧捷丸劒亦入神遷善自雅調成化由清均主人垂隆
慶羣士樂忘身願我聖明君遐期保萬春
石流篇
石上流水湔湔其波發源幽岫永歸長河瞻彼逝者歲
月其偕子在川上惟以增懷嗟我殷憂載勞寤寐遘此
百罹有志不遂行年倏忽長勤是嬰永言沒世悼兹無
成幸遇開泰沐浴嘉運綏帶安寢亦又何愠古之為仁
自求諸已虚情遙慕終於徒已
古詩紀卷五十五
