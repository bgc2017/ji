古詩紀卷二十八明馮惟訥撰
魏第八
嵇康(字叔夜譙郡銍人好言老莊而尚竒任俠寓居山陽家貧鍜以自給與魏宗室婚拜中散大夫)
(山濤為吏部舉康自代康答書言不堪流俗非薄湯武大將軍司馬昭聞之而怒景元三年以鍾會)
(譖殺之之詩品云頗似魏文過為峻切訐直露才傷淵雅致然託諭清遠良有鑒裁亦未失高流)
(矣)
秋胡行七首(本集題曰重作四言詩)
富貴尊榮憂患諒獨多富貴尊榮憂患諒獨多古人所
懼豐屋蔀家人害其上獸惡網羅惟有貧賤可以無他
歌以言之富貴憂患多
貧賤易居貴盛難為工貧賤易居貴盛難為工耻佞直
言與禍相逢變故萬端俾吉作凶思牽黃犬其計莫從
(樂府作其莫之從)歌以言之貴盛難為工
勞謙寡悔忠信可久安勞謙寡悔忠信可久安天道害
(一作惡)盈好勝者殘彊梁致災多事(一無事字)招禍患欲得安
樂獨有無愆(集作愆)歌以言之忠信可久安
役神者弊極欲疾枯役神者弊極欲疾枯顔回短折不
及童烏縱體淫恣莫不早徂酒色何物今自不辜歌以
言之酒色令人枯
絕智弃學遊心於玄默絶智弃學遊心於玄默遇過而
悔當不自得垂釣一壑所樂一國被髮行歌和者四塞
歌以言之遊心於玄默
思與王喬乘雲遊八極思與王喬乘雲遊八極淩厲五
嶽忽行萬億授我神藥自生羽翼呼吸太和鍊形易色
歌以言之思行遊八極
徘徊鍾山息駕於層城徘徊鍾山息駕於層城上蔭華
蓋下采若英受道王母遂升紫庭逍遥天衢千載長生
歌以言之徘徊於層城
幽憤詩
(晉書曰東平吕安服康高致康友而善之後安為兄所枉訢以事繫獄辭相證引遂復收康康乃作)
(幽憤詩)
嗟余薄祜少遭不造哀煢靡識越在繦緥母兄鞠育有
慈無威恃愛肆姐(子豫仄)不訓不師爰及冠帶憑寵自放
抗心希古任其所尚託好老莊賤物貴身志在守樸養
素全真曰余不敏好善闇人子玉之敗屢增惟塵大人
含弘藏垢懷耻民之多僻政不由巳惟此褊心顯明臧
否感悟思愆怛若創痏(于軌反)欲寡其過謗議沸騰性不
傷物頻致怨憎昔慙柳惠今愧孫登内負宿心外恧良
朋仰慕嚴鄭樂道閒居與世無營神氣晏如咨予不淑
嬰累多虞匪降自天寔由頑疎理弊患結卒致囹圄對
答鄙訊縶此幽阻實耻訟冤(善作免)時不我與雖曰義直
神辱志沮澡身滄浪豈云能補嗈嗈鳴鴈奮翼北遊順
時而動得意忘憂嗟我憤歎曾莫能儔事與願違遘兹
淹留窮達有命亦又何求古人有言善莫近名奉時恭
默咎悔不生萬石周慎安親保榮世務紛紜祗攪予情
安樂必誡乃終利貞煌煌靈芝一年三秀予獨何為有
志不就懲難思復心焉内疚庶勖將来無馨無臭采薇
山阿散髮巗岫永嘯長吟頥神養夀
贈秀才入軍十九首(集云兄秀才公穆入軍贈詩)
鴛鴦于飛肅肅其羽朝遊高原夕宿蘭渚邕邕和鳴顧
眄儔侣俛仰慷慨優游容與
鴛鴦于飛嘯侣命儔朝游高原夕宿中洲交頸振翼容
與清流咀嚼蘭蕙俛仰優游
泳彼長川言息其滸陟彼高岡言刈其楚嗟我征邁獨
行踽踽仰彼凱風涕泣如雨
泳彼長川言息其沚陟彼高岡言刈其杞嗟我獨征靡
瞻靡恃仰彼凱風載坐載起
穆穆惠風扇彼輕塵奕奕素波轉此遊鱗伊我之勞有
懷佳人寤言永思寔鍾所親
所親安在舍我遠邁弃此蓀芷襲彼蕭艾雖曰幽深豈
無顛沛言念君子不遐有害
人生夀促天地長久百年之期孰云其夀思欲登仙以
濟不朽攬轡踟蹰仰顧我友
我友焉之隔兹山岡誰謂河廣一葦可航徒恨永離逝
彼路長瞻仰弗及徙倚彷徨
良馬既閑䴡服有暉左攬繁弱右接忘歸風馳電逝躡
景追飛凌厲中原顧盻生姿
携我好仇載我輕車南凌長阜北厲清渠仰落驚鴻俯
引淵魚盤于游田其樂只且
凌高遠盻俯仰咨嗟怨彼幽縶邈爾路遐雖有好音誰
與清歌雖有姝顔誰與發華仰訊高雲俯託輕波乘流
遠遁抱恨山阿
輕車迅邁息彼長林春木載榮布葉垂隂習習谷風吹
我素琹交交黃鳥顧儔弄音感悟(集作寤)馳情思我所欽
心之憂矣永嘯長吟
浩浩洪流帶我邦畿萋萋綠林奮榮揚暉魚龍瀺灂山
鳥羣飛駕言出遊日夕忘歸思我良朋如渴如饑願言
不獲愴矣其悲
息徒蘭圃秣馬華山流磻平臯垂綸長川目送歸鴻手
揮五絃俯仰自得游心太玄嘉彼釣叟得魚忘筌郢人
逝矣誰與盡言
閒夜肅清朗月照軒微風動袿組帳高褰旨酒盈樽莫
與交歡鳴琴在御誰與鼓彈仰慕同趣其馨若蘭佳人
不存能不永歎
乘風高遊遠登靈丘託好松喬携手俱游朝發太華夕
宿神州彈琴詠詩聊以忘憂
琴詩自樂遠遊可珍含道獨往弃智遺身寂乎無累何
求於人長寄靈嶽怡志養神
流俗難悟逐物不還至人遠鑒歸之自然萬物為一四
海同宅與彼共之予何所惜生若浮寄暫見忽終世故
紛紜棄之八成澤雉雖饑不願園林安能服御勞形苦
心身貴名賤榮辱何在貴得肆志縱心無悔
雙鸞匿景曜戢翼太山崖抗首潄朝露晞陽振羽儀長
鳴戲雲中時下息蘭池自謂絶塵埃終始永不虧何意
世多艱虞人来我疑雲網塞四區高羅正參差奮迅勢
不便六翮無所施隱姿就長纓卒為時所羈單雄翻孤
逝哀吟傷生離徘徊戀儔侣慷慨高山陂鳥盡良弓藏
謀極身心危吉凶雖在巳世路多嶮巇安得反初服抱
玉寶六竒逍遥遊太清携手長相隨
酒會詩七首
淡淡流水淪胥而逝汎汎柏舟載浮載滯微嘯清風鼓
檝容裔放櫂投竿優游卒歲
婉彼鴛鴦戢翼而遊俯唼綠藻託身洪流朝翔素瀨夕
棲靈洲搖蕩清波與之沈浮
流詠蘭池和聲激朗操縵清商遊心大象傾昧修身惠
音遺響鍾期不存我志誰賞
歛絃散思遊釣九淵重流千仞惑餌者懸猗與莊老棲
遲永年寔惟龍化蕩志浩然
肅肅苓風分生江湄却背華林俯泝丹坻(一作漪)含陽吐
英履霜不衰嗟我殊觀百卉具腓心之憂矣孰識玄機
猗猗蘭藹殖彼中原綠葉幽茂麗蕊穠繁馥馥蕙芳順
風而宣將御椒房吐薰龍軒瞻彼秋草悵矣惟騫
樂哉苑中遊周覽無窮巳百卉吐芳華崇基邈高跱林
木紛交錯玄池戱魴鯉輕丸斃翔禽纖綸出鱣鮪坐中
發美讚異氣同音軌臨川獻清酤微歌發皓齒素琴揮
雅操清聲随風起斯會豈不樂恨無東野子酒中念幽
人守故彌終始但當體七絃寄心在知已
襍詩
微風清扇雲氣四除皓皓亮月麗于高隅興命公子携
手同車龍驥翼翼揚鑣踟蹰肅肅宵征造我友廬光燈
吐輝華幔長舒鸞觴酌醴神鼎烹魚絃超子野歎過綿
駒流詠太素俯讚玄虚孰克英賢與爾剖符
答二郭三首
天下悠悠者下京趨上京二郭懷不羣超然来北征樂
道託莱廬雅志無所營良時遘其願遂結歡愛情君子
義是親恩好篤平生寡志自生災屢使衆釁成豫子(一作)
(讓)匿梁側聶政變其形顧此懷怛惕慮在苟自寧今當
寄他域嚴駕不得停夲圖終宴婉今更不克并二子贈
嘉詩馥如幽蘭馨戀土思所親不知氣憤盈
昔蒙父兄祚少得離負荷因疏遂成懶寝蹟北山阿但
願養性命終已靡有他良辰不我期當年值紛華坎壈
趣世務常恐嬰網羅羲農邈巳遠拊膺獨咨嗟朔戒貴
尚容漁父好揚波雖逸亦巳難非余心所嘉豈若翔區
外餐瓊潄朝霞遺物弃鄙累逍遥遊太和結友集靈嶽
彈琴登清歌有能從此者古人豈足多
詳觀凌世務屯險多憂虞施報更相市大道匿不舒夷
路値枳棘安步將焉如權智相傾奪名位不可居鸞鳳
避罻羅遠託崑崙墟莊周悼靈龜越穆(一作稷)嗟王輿至
人存諸己隐璞樂玄虚功名何足殉乃欲列簡書所好
亮若兹楊氏歎交衢去去從所志敢謝道不俱
與阮德如
含哀還舊廬感切傷心肝良時遘數子談慰臭如蘭疇
昔恨不早既面侔舊歡不悟卒永離念隔增憂歎事故
無不有别易會良難郢人忽已逝匠石寢不言澤雉窮
野草靈龜樂泥蟠榮名穢人身高位多災患未若捐外
累(拾遺作慮)肆志養浩然顔氏希有虞隰子慕黃軒涓彭獨
何人唯志在所安漸漬殉近欲一往不可攀生生在豫
積勿以怵自寬南土旱不凉衿計宜早完君其愛德素
行路慎風寒自力致所懷臨文情辛酸
遊仙詩
遥望山上松隆谷鬱青葱自遇一何高獨立迥無䨇願
想遊其下蹊路絶不通王喬弃我去乘雲駕六龍飄飄
戲玄圃黃老路相逢授我自然道曠若發童蒙採藥鍾
山隅服食改姿容蟬蜕弃穢累結友家板桐臨觴奏九
韶雅歌何邕邕長與俗人别誰能覩其蹤
述志詩二首
潛龍育神軀濯鱗戲蘭池延頸慕大庭寢足俟皇羲慶
雲未垂景盤桓朝陽陂悠悠非吾匹疇肯應俗宜殊類
難徧周鄙議紛流離轗軻丁悔吝雅志不得施耕耨感
寗越馬席激張儀逝將離羣侣杖策追洪崖焦鵬振六
翮羅者安所羈浮游太清中更求新相知比翼翔雲漢
飲露餐瓊枝多念世間人夙駕咸驅馳沖静得自然榮
華安足為
斥鷃擅蒿林仰笑神鳳飛(一作姿)坎井蝤蛭宅神龜安所
歸恨自用身拙任意多永思遠實與世殊義譽非所希
往事既巳謬来者猶可追何為人事間自令心不夷慷
慨思古人夢想見容輝願與知己遇舒憤啓其微巖穴
多隱逸輕舉求吾師晨登箕(拾遺作西)山巔日夕不知饑玄
居養營魄千載長自綏
六言十首
惟上古堯舜
二人功德齊均不以天下私親高尚簡樸兹順寧濟四
海烝民
唐虞世道治
萬國穆親無事賢愚各自得志晏然逸豫内忘佳哉爾
時可喜
知慧用
為法滋章宼生紛然相召不停大人玄寂無聲鎮之以
静自正
名與身孰親
哀哉世俗徇榮馳騖竭力喪精得失相紛憂驚自是勤
苦不寧
生生厚招咎
金玉滿堂莫守古人安此麤醜獨以道德為友故能延
期不朽
名行顯患滋
位高勢重禍基美色伐性不疑厚味腊毒難治如何貪
人不思
東方朔至清
外以貪汚内貞穢身滑稽隱名不為世累所攖所欲不
足無營
楚子文善仕
三為令尹不喜柳下降身蒙耻不以爵祿為已靖恭古
惟二子
老萊妻賢名
不願夫子相荆相將避祿隱耕樂道閒居採萍終厲高
節不傾
嗟古賢原憲
弃背膏梁朱顔樂此屢空饑寒形陋體逸心寬得志一
世無患
思親詩
奈何愁兮愁無聊恒惻惻兮心若抽愁奈何兮悲思多
情鬱結兮不可化奄失恃兮孤煢煢内自悼兮啼失聲
思報德兮邈巳絶感鞠育兮情剥裂嗟母兄兮永潛藏
想形容兮内摧傷感陽春兮思慈親欲一見兮路無因
望南山兮發哀歎感几杖兮涕汍瀾念疇昔兮母兄在
心逸豫兮夀四海忽巳逝兮不可追心窮約兮但有悲
上空堂兮廓無依覩遺物兮心崩摧中夜悲兮當告誰
獨收淚兮抱哀戚日遠邁兮思予心戀所生兮淚不禁
慈母沒兮誰與驕顧自憐兮心忉忉訴蒼天兮天不聞
淚如雨兮歎青雲欲弃憂兮尋復来痛殷殷兮不可裁
嵇喜(字公穆舉秀才歴揚州刺史晉百官名嵇喜晉武帝太康三年為徐州刺史)
答嵇康四首(一作答弟叔夜)
飾車駐駟駕言出遊南厲伊渚北登邙丘青林華茂青
鳥羣嬉感悟長懷能不永思永思伊何思齊大儀凌雲
輕邁託身靈螭遥集芝圃釋轡華池華木夜光沙棠離
離俯潄神泉仰嘰璚枝結心皎素終始不虧
華堂臨浚沼靈芝茂清泉仰瞻青禽翔俯察綠水濱逍
遥步蘭渚感物懷古人李叟寄周朝莊生遊漆園時至
忽蟬蜕變化無常端
君子體變通否泰非常理當流則義行時遊則鵲起達
者鑒通塞盛衰為表裏列仙徇生命松喬安足齒縱軀
任世度至人不私己
達人與物化世俗安可論都邑可優游何必棲山原孔
父策良駟不云世路難出處因時資潛躍無常端保心
守道居視變安能遷
郭遐周
贈嵇康三首
吾無佐世才時俗不可量歸我北山阿逍遥以倡佯同
氣自相求虎嘯谷風凉惟予與嵇生未面分好章古人
美傾蓋方此何不臧援箏執鳴琴携手遊空房棲遲衡
門下何願於姬姜予心好永年年永懷樂康我友不期
卒改計適他方巖東咸發日翻然將高翔離别在旦夕
惆悵以增傷
風人重離别行道猶遲遲宋玉哀登山臨水送將歸伊
此往昔事言之以增悲歎我與嵇生倏忽將永違俯察
淵魚遊仰觀雙鳥飛厲翼太清中徘徊於丹池欽哉得
其所令我心獨違言别在斯湏惄焉如調饑(毛詩惄如調饑韓詩)
(調作朝訓云朝饑難忍也)
離别自古有人非比目魚君子不懷土豈更得安居四
海皆兄弟何患無彼姝巖穴隱傅說寒谷納白駒方各
以類聚物亦以羣殊所在有智賢何憂此不如所貴身
名存功烈在簡書歲時易過歴日月忽其除勖哉乎嵇
生敬德在慎軀
郭遐叔(拾遺作郭遐卿)
贈嵇康五首
每念遘會惟日不足昕往宵歸常苦其速歡接無厭如
川赴谷如何忽爾將適他俗言駕有日巾車命僕思念
君子温其如玉心之憂矣視丹如綠
如何忽爾超將遠遊情以怵惕惟思惟憂展轉反側寤
寐追求馳情運想神往形留心之憂矣增其勞愁
不見可欲使心不亂譬彼造化抗無崖畔封疆畫界事
利任難唯予與子鮮(一作籍)不同貫交重情親欲面無算
如何忽爾時適他館明發不寐耿耿極旦心之憂矣增
其憤怨
天地悠長人生若忽苟非知命安保旦夕思與君子窮
年卒歲優哉逍遥幸無隕越(叶俞芮切)如何君子超將遠邁
(叶力制切)我情願關我言願結心之憂矣良以忉怛
君子交有義不必常相從天地有明理遠近無異同三
仁不齊迹貴在等賢蹤衆鳥羣相追鷙鳥獨無雙何必
相呴濡江海自可容願各保遐心有緣復来東
阮德如(陳留志名曰阮侃字德如尉氏人魏衛尉卿阮共之子有俊才而飭以名理風儀雅潤與)
(嵇康為友仕至河南太守)
答嵇康二首
早發温泉廬夕宿宣陽城顧眄懷惆悵言思我友生會
遇一何幸及子遘歡情交際雖未久思愛發中誠良玉
湏切磋璵璠就其形隋珠豈不曜雕瑩啓光榮與子猶
蘭石堅芳互相成庶幾行古道伐檀俟河清不謂中離
别飄飄然遠征臨輿執手訣良誨一何精佳言盈我耳
援帶以自銘唐虞曠千載三代不可并洙泗久巳往微
言誰共聽曾參易簀斃仲由結其纓晉楚安足慕屢空
守以貞潛龍尚泥蟠神龜隱其靈庶保吾子言養真以
全生東野多所患暫往不久停幸子無損思逍遥以自
寧雙美不易居嘉會故難常爰處憩斯土與子遘蘭芳
常願永遊集拊翼同廻翔不悟卒永離一别為異鄉四
牡一何速征人告路長顧步懷想像遊目屢太行撫軨
增歎息念子安能忘恬和為道基老氏惡強梁患至有
身災榮子知所康神龜實可樂明戒在刳腸新詩何篤
穆申詠增慨慷舒檢話良訊終然永厭藏還誓必不食
復與同故房願子盪憂慮無以情自傷俟路㤀所以聊
以酬来章
古詩紀卷二十八
