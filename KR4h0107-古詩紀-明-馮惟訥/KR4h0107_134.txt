古詩紀卷一百三十四明馮惟訥撰
隋第五
崔仲方(字不齊博陵安平人仕周為司玉大夫武帝下齊城授儀同進爵范陽縣侯隋受禪位上)
(開府煬帝時進位大將軍禮部尚書出為上郡信都二郡太守)
奉和周趙王詠石
玉䋲隨月落金碑映日鮮入江疑濯錦出峽似開蓮文
馬河西瑞兵符濟北篇會逐靈槎上還歸天漢邊
小山(英華作神仙)
崑丘本難陟軒臺不易朝還往麟洲上時聽鳳凰簫霞
觀文犀簟香林碧玉條且學燒丹甑何假摘靈桃
夜作巫山
荆門秋水急巫峽斷雲輕若為教月夜長短聽猿聲
于仲文(字次武起家為周趙王屬安固太守隋高祖受禪教擊胡有功拜太子右衛率煬帝時遷)
(大將軍遼東之敗諸將皆委罪仲文帝怒繫之因發病卒)
侍宴東宫應令
銅樓充震位銀牓集嘉賓靑宮列紺幰紫陌結朱輪絃
調寳瑟曲歌動畫梁塵金巵傾斗酒瓊筵列八珍花驚
度翠羽萍散躍頳鱗承恩叨並作扣(一作和)寂繞陽春
答譙王(按北史譙孝王儉周文帝子也)
梧臺開廣宴竹苑列英賢景差方入楚樂毅始遊燕折
角揮談柄重席吐言泉武騎初摛翰文學正題鞭玉徽
調綠綺璧散沈靑田晚霞澹遠岫落景藻長川未陪東
閣賞獨詠西園篇
虞世基(字茂世會稽餘姚人博學有高才仕陳歷尚書左丞入隋為通直郎直内史省煬帝即位)
(顧遇彌隆帝遊幸江都時天下大亂世基雖居近侍唯諾取容郡縣兵敗不敢以聞及宇文化及弑)
(逆世基亦遇害)
出塞二首(和楊素)
窮秋塞草腓塞外胡塵飛徵兵廣武至候騎隂山歸廟
堂千里策將軍百戰威轅門臨玉帳大旆指金微摧朽
無勁敵應變有先機銜枚壓曉陣卷甲解朝圍瀚海波
瀾靜王庭氛霧晞鼔鼙嚴朔氣原野曀寒暉勲庸震邊
服歌吹入京畿待拜長平坂鳴騶入禮闈
上將三略遠元戎九命尊緬懷古人節思酬明主恩山
西多勇氣塞北有遊䰟揚桴度(一作上)隴坂勒騎上(一作下)
平原誓將絶沙漠悠然去玉門輕齎不遑舍驚策騖戎
軒懔懔邊風急蕭蕭征馬煩雪暗天山道冰塞交河源
霧烽黯無色霜旗凍不翻耿介倚長劍日落風塵昏
奉和幸江都應詔(藝文作虞世基初學作虞茂)
廵遊光帝典征吉乃先天澤國翔宸駕水府泛樓船七
萃縈長薄三翼亘通川夙興大昕始求衣昧旦前澄瀾
浮曉色遥林卷宿煙晨霞稍含景落月漸虧弦廻塘響
歌吹極浦望旌㫋方陪覲東后登封禪肅然
汴水早發應令
夏山朝萬國軒庭會百神成功疇與讓盛德今為隣區
宇屬平一庶類仰陶鈞鑾蹕臨河濟裘冕肅柴禋啓行
分七萃備物象三辰祁祁亘原隰濟濟咸縉紳陽谷升
朝景靑丘發早春衮衣敷帝則分器敘彛倫臨淄成誦
美河間雅樂陳薰風穆巳被茂實久愈新
秋日贈王中舍
秦關望吳苑渭涘去江濆天漢星躔絶山川地角分百
年變朝市千里異風雲䨇鴛難可贈别鶴不相聞忽值
從遊士玳簮光素履歡言悦鄭郊雪泣悲燕市契闊論
談笑殷勤訪生死思君在一方無由同四美尺素乃云
披投瓊慰久離雲開縟錦散霞照綠緹披相思歎河廣
相望阻天垂贈言方杜若握手代萱枝伊昔風期早金
蘭信為寳去來金馬門留連鬭雞道鷲嶺訪三禪商山
追四皓勝地俱遊息披文遞論討虚薄忝官聯喬木遂
同遷濯纓升博望闊(一作飛)步入崇賢高軒照流水長劍
聳秋蓮南風忽不競東海遂成田喧喧狹斜路隱隱平
陵樹鳳闕曖西臨星橋耿南注五方多異俗四海皆行
路士衡嗟苦辛德璉傷流寓鞏洛重行行寓目盡傷情
太行臨北綘凾谷拒西京雀書圖久滅龍文鼎遂輕凌
雲餘構盡濛汜曲池傾(一作平)徘徊殊未極惆悵空雲纓
伊川忽會面留連展言宴東西一背飛翻然成異縣哀
哉人道促痛矣嗟埋玉嵇生顧影琴裴子飄風燭摧兹
激水意頓此浮雲足棄置勿重陳難終唯此曲漢陽趙
元淑薛縣雍門周淸文寧解病妙曲反增愁翳翳神逾
伏懔懔歲方遒䨇崤飛暗雨八水凍寒流蘭枯芳草歇
槐古憶前秋江干不可望徒此歎離憂
在南接北使(初學記作虞茂)
會玉二崤至瑞節三秦歸林蟬疎欲盡江鴈斷還飛墻
垣崇客館旌盖入王畿共此敦封植方欣薦紵衣
初渡江
歛策暫廻首掩涕望江濱無復東南氣空隨西北雲
零落桐
零落三秋幹摧殘百尺柯空餘半心在生意漸無多
晚飛烏
向日晚飛低飛飛未得棲當為歸林遠恒長侵夜啼
賦得戲燕俱宿
大厦初構與雲齊歸燕䨇入正銜泥欲繞歌梁向舞閣
偶為仙履往蘭閨千里爭飛會難並聊向吳宫比翼棲
虞茂(按隋史無虞茂虞世基字茂世此或世基詩也觀諸集多以二名互載亦可見)
奉和望海
淸蹕臨溟漲巨海望滔滔十洲雲霧遠三山波浪高長
瀾疑浴日連島類奔濤神遊藐姑射睿藻冠風騷徒然
雖觀海何以效涓毫
賦昆明池一物得織女石
隔河圖列宿淸漢象昭回支機就鯨石拂鏡取池灰船
疑海槎渡珠似客星來所恨䨇蛾歛逢秋遂不開
賦得石
蜀門鬱遐阻燕碣遠參差獨標千丈峻共起百重危鏡
峯含月魄盖嶺逼雲枝徒然抱貞介填海共誰知
衡陽王齋閣奏妓
金溝低御道玉管正吟(一作迎)風拾翠天津上廻鸞鳥路
中鏡前看月近歌處覺塵空今宵織女見言是望仙宫
奉和幸太原輦上作應詔
唐廵光帝則夏務穆宸儀珠旗揚翼鳳玉獸儼丹螭流
吹和春鳥交弄拂花枝(闕)
入關(詩彙作庾信者非)
隴雲低不散黃河咽復流關山多道里相接幾重愁
四時白紵歌二首(和煬帝)
江都夏
長洲茂苑朝夕池映日含風結細漪坐當伏檻紅蓮披
雕軒洞戶靑蘋吹輕幌芳煙鬱金馥綺簷花簟桃李枝
蘭苕翡翠但相逐桂樹鴛鴦恒並宿
長安秋
露寒臺前曉露清昆明池水秋色明搖環動佩出層城
鵾弦鳳管奏新聲上林蒲桃合縹緲甘泉奇樹上葱靑
玉人當歌理淸曲婕妤恩情斷還續
虞世南(字伯施世基弟也性沈靜寡欲文章婉縟慕徐陵陳至德初除西陽王友陳滅與兄世基)
(同入隋世基辭章淸勁過世南而贍博不及時人以方二陸大業中累至秘書郎煬帝雅愛其才然)
(疾峭正十年不徙後入唐累官秘書監世南在唐有集今不備錄錄其作於隋者爾)
奉和月夜觀星應令
早秋炎景暮初弦月彩新清風滌暑氣文露淨囂塵蕩
霧銷輕縠鮮雲卷夕鱗休光灼前耀瑞彩接重輪緣情
摛聖藻並作命徐陳宿草誠渝濫吹嘘偶縉紳天文豈
易述徒知仰北辰
奉和至壽春應令(英華作奉和長春宮應令)
瑶山盛風樂南廵務逸遊如何事廵撫民瘼諒斯求文
鶴揚輕盖蒼龍飾桂舟汎沫縈沙嶼寒澌擁急流路指
八仙館途經百尺樓眷言昔遊踐廻駕且淹留後車喧
鳳吹前旌映彩旒龍驂駐六馬飛閣上三休調諧金石
奏歡洽羽觴浮天文徒可仰何以厠琳球
追從鑾輿夕頓戲下應令
重輪依紫極前耀奉丹霄天經戀宸扆帝命扈仙鑣乘
星開鶴禁帶月下虹橋銀書含曉色金輅轉晨飈霧徹
軒營近塵暗斗城遥蓮花分秀萼竹箭下驚潮撫已慙
龍榦承恩集鳳條瑶山盛風樂抽簡薦徒謠
奉和幸江都應詔(英華作虞世南藝文作世基或誤也世基别有一首)
南國行周化稽山秘夏圖百王豈殊軌千載協前謨肆
覲遵時豫順動悅來蘇安流進玉舳(一作畫舸)戒道翼金吾
龍旂煥辰象鳳吹溢川塗封唐昔敷錫分陜被荆吳沐
道咸知讓慕義久成都冬律初飛管陽鳥正銜蘆嚴飈
肅林薄曖景澹江湖鴻私浹幽遠厚澤潤凋枯虞琴起
歌詠漢筑動巴歈多幸霑行葦無庸類散樗
奉和獻歲讌宫臣
履端初起節長苑命高筵肆夏喧金奏重潤響朱絃春
光催柳色日彩泛槐煙微臣同濫吹謬得仰鈞天
奉和出潁至淮應令
良晨喜利涉解纜入淮潯寒流泛鷁首霜吹響哀吟潜
鱗波裏躍水鳥浪前沈䢴溝非復遠悵望悅宸襟
應詔嘲司花女
(隋遺錄曰煬帝幸江都洛陽人獻合蔕迎輦花帝令御車女袁寳兒持之號司花女時詔世南草敕)
(於帝側寳兒注視久之帝曰昔飛燕可掌上舞今得寳兒方昭前事然多憨態今注目於卿卿可便)
(嘲之世南為絶句曰)
學畫鴉黃半未成垂肩軃袖太憨生緣憨却得君王惜
長把花枝傍輦行
虞綽(字士裕會稽餘姚人仕陳為太學博士大業初轉秘書學士遷著作郎常居禁中以文翰待詔)
(後坐與楊玄感交往徙於邊亡匿為吏所執被刑)
於婺州被囚
(北史本傳曰綽被徙至長安而亡潜度變姓名遊東陽抵信安令辛大德大德舍之歲餘綽與人爭)
(田相訟有識綽者而告竟為吏所執)
窮達雖有命逋逃誠負累背恩巳偷生臨危未能死得
(初學作待)罪既不測中心悵無巳厚顔羞朋友囚心愧妻子
聖日始東扶徂年廹西汜方違盛明代永向幽泉裏况
當此春節物候驚田里桃蹊日影亂柳逕秋(疑作和)風起
動植皆順性嗟余獨淪耻投筆不重陳此情寄知己
蔡允恭(荆州江陵人工為詩仕隋起居舍人隋亡入唐官至太子洗馬)
奉和出潁至淮應令
久倦川塗曲忽此望淮圻波長泛淼淼眺迥情依依稍
覺金烏轉漸見錦帆稀欲知仁化洽謳歌滿路歸
蕭琮(字温文父巋梁王詧之子詧請魏師平江陵遂稱帝於江陵傳巋及琮嗣位二歲入朝於隋被)
(留賜爵莒國公煬帝即位改封梁公後被廢卒)
奉和月夜觀星
陽精已南陸大曜始西流夕風凄謝暑夜氣應新秋重
門月巳映嚴城漏漸脩臨風出累榭度月蔽層樓靈河
隔神女仙轡動星牛玉衡指棟落瑶光對幌留徒知仰
閶闔乘槎未有由
袁慶(按隋書樂志有袁慶隆者大業時為秘書郎煬帝命與柳顧言等典樂事疑即此也)
奉和月夜觀星
六龍出匿影顧兔始馳光戎井傅宵漏(文選刻漏銘徼宫戎井)山
庭引夕凉宸居多勝託閒步出林堂爛爛星芒動耿耿
淸河長青道移天駟北極轉文昌喬枝猶隱畢絶嶺半
侵張仰觀留玉裕(陸機宣猷堂詩天姿玉裕)睿作動金相無庸徒抱
寂何以繼連章
古詩紀卷一百三十四
