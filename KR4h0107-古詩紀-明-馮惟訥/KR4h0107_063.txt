古詩紀卷六十三明馮惟訥撰
宋第九
謝晦(字宣明陳郡陽夏人初爲宋武帝太尉參軍武帝受命封武昌縣公少帝卽位加中書令與徐)
(傅輔政及少帝廢徐羡之以晦爲荆州刺史令居外爲援文帝卽位誅羡之等欲并討晦晦舉兵反)
(軍敗伏誅)
彭城會詩
(宋書本傳曰晦爲宋武帝太尉主簿從征關洛帝於彭城大會命紙筆賦詩晦恐帝有失起諫帝卽)
(代作曰)
先蕩臨淄穢却清河洛塵華陽有逸驥桃林無伏輪
謝世基
連句詩
(宋書曰世基晦之從子也有才氣晦被誅世基坐從其將刑爲連句詩曰)
偉哉横海鯨壯矣垂天翼一旦失風水飜爲螻蟻食
謝晦續之曰
功遂侔昔人保退無智力既涉太行險斯路信難陟
傅亮(字季友北地靈州人晉義熙中累遷中書黃門侍郎宋武帝受禪加尚書僕射後與徐羡之謝)
(晦並受顧命同廢少帝奉迎文帝卽位元嘉二年誅詩品曰季友文余常忽而不察今沈特進撰)
(詩載其數首亦復平美)
從武帝平閩中
鞠旅揚城大蒐徐方旆旌首路元戎啓行弭(一作擊)楫洪
河總轡崇岡
從征
息徒西楚佇楫舊鄉止猶嶽立動則雲翔烈烈羣師星
言啓行汎舟掩河秣馬登芒
奉迎大駕道路賦詩
(宋書本傳曰亮初奉迎大駕道路賦詩三首其一篇有憂懼之辭按本傳宋少帝廢亮立行臺於江)
(陵奉迎文帝疑即此時作也)
夙櫂發皇邑有人祖我舟餞離不以幣贈言重琳球知
止道攸貴懷祿義所尤四牡倦長路君轡可以收張邴
結晨軌疎董頓夕輈東隅誠已謝西景逝不留性命安
可圖懷此作前修敷袵銘篤誨引帶佩嘉謀迷寵非予
志厚德良未酬撫躬愧疲朽三省慙爵浮重明照蓬艾
萬品同率由忠誥豈假知式微發直謳
冬至
星昴殷仲冬短晷窮南陸柔荔迎時萋芳芸應節馥(闕)
鄭鮮之(字道子開封人初仕晉爲輔國主簿宋武帝踐祚遷太常都官尚書元嘉三年爲尚書右)
(僕射)
行經張子房廟
七雄裂周紐道盡鼎亦淪長風晦崑溟潛龍動泗濱紫
煙翼丹虬靈媪悲素鱗(闕)
范泰(字伯倫順陽山隂人也仕宋武帝文帝時爲光祿大夫元嘉五年卒諡曰宣矦)
經漢高廟
嘯吒英豪萃指揮五嶽分乘彼道消勢遂廓宇宙氛重
瞳豈不偉奮臂騰羣䧺壯力拔高山猛氣烈迅風恃勇
終必撓道勝業自隆
鸞鳥(并序)
昔罽賓王結罝峻卯之山獲一鸞鳥王甚愛之欲其
鳴而不致也乃飾以金樊饗以珍羞對之愈戚三年
不鳴其夫人曰嘗聞鳥見其類而後鳴何不懸鏡以
映之王從其意鸞覩形悲鳴哀響冲霄一奮而絶嗟
乎兹禽何情之深昔鍾子破琴於伯牙匠石韜斤於
郢人蓋悲妙賞之不存慨神質於當年耳矧乃一舉
而殞其身者哉悲夫乃爲詩曰
神鸞棲高梧爰翔霄漢際軒翼颺輕風清響中天厲外
患難預謀高羅掩逸勢明鏡懸高堂顧影悲同契一激
九霄音響流形已斃
詠老(藝文云梁范泰作考梁無此名附于此)
枉生竟何豫未云倏已老華髮飄悴容苦慮棲懷抱疇
昔少年時皆以歸大造
范曄(字蔚宗泰之子也仕文帝時為太子詹事大見信任乃與孔熙先謝綜共謀弑逆事覺伏誅)
樂遊應詔詩
崇盛歸朝闕虚寂在川岑山梁協孔性黃屋非堯心軒
駕時未肅文囿降照臨流雲起行蓋晨風引鑾音原薄
信平蔚臺澗備曾深蘭池清夏氣脩帳含秋陰遵渚攀
蒙密随山上嶇嶔睇目有極覽遊情無近尋聞道雖已
積年力互頽侵探已謝丹黻(一作雘)感事懷長林
臨終詩
禍福本無兆性命歸有極必至定前期誰能延一息在
生已可知来緣㦎無識好醜共一丘何足異枉直豈論
東陵上寧辨首山側雖無嵇生琴庶同夏矦色寄言生
存子此路行復即
何長瑜(東海人初為謝方明所致教子惠連讀書靈運過之以為絶倫載之而去與靈運荀雍羊)
(璿共為山澤之遊時人謂之四友後為臨川王義慶記室參軍廬陵王紹鎮潯陽以長瑜為參軍掌)
(書記行至板橋遇風溺死)
嘲府僚詩
(宋書曰何長瑜為臨川王記室參軍嘗於江陵寄書與族人何勗以韻語序臨川州府僚佐云云如)
(此五六句輕薄少年遂演而廣之一時人士竝為品目盡加劇言苦句其文流行臨川怒以白太祖)
(除為廣州曾城令)
陸展染鬢(一作白)髮欲以媚側室青青不解久星星行復
出
離合詩
宜然悅今會且怨明晨别肴䔩不能甘有難不可雪
荀雍(字道雍潁川人官至員外散騎郎)
臨川亭
目極依春路披褐懷良辰明發戒徒御臨流餞歸人
吳邁遠(好為篇章宋文帝聞而召之及見曰此人聯絶之外無所復有好自誇而蚩鄙他人每作)
(詩得稱意語輒擲地呼曰曹子建何足數哉)
飛来雙白鵠
可憐雙白鵠雙雙絶塵氛連翩弄光景交頸遊青雲逢
羅復逢繳雌䧺一旦分哀聲流海曲孤呌出(一作絶)江濆
豈不慕前侣為爾不及羣步步一零淚千里猶待君樂
哉新相知悲来(一作矣)生别離持此百年命共逐寸隂移
譬如空山草零落心自知
櫂歌行
十三為漢使孤劍出臯蘭西南窮天險東北畢地關岷
山高以峻燕水清且寒一去千里孤邊馬何時還遥望
煙嶂外瘴氣鬱雲端始知身死處平生從此殘
陽春歌(一作曲)
百里望咸陽知是帝京邑綠樹搖雲光春城起風色佳
人愛華景流靡園塘側妍姿豔月映羅衣飄蟬翼宋玉
歌陽春巴人長歎息雅鄭不同賞那令君愴惻生平重
愛惠私自憐何極
胡笳曲
輕命重意氣古来豈但今緩頬獻一說揚眉受千金邊
風落寒草鳴笳墜飛禽越情結楚思漢耳聽胡音既懷
離俗傷復悲朝光侵日當故鄉沒遥見浮雲隂
長相思
晨有行路客依依造門端人馬風塵色知從河塞還時
我有同棲結宦遊邯鄲將不異客子分饑復共寒煩君
尺帛書寸心從此殫遣(玉臺作道)妾長憔悴豈復歌笑顔簷
隐千霜樹庭枯十載蘭經春不舉袖秋落寧復看一見
願道意君門已九關虞卿棄相印擔簦(玉臺作笠)為同歡閨
隂欲早霜何事空盤桓
長别離
生離不可聞況復長相思如何與君别當我盛年時蕙
華每搖蕩妾心空自持榮乏草木歡悴極霜露悲富貴
貌難變貧賤顔易衰持此斷君腸君亦且(一作宜)自疑淮
隂有逸將折羽謝翻飛楚有扛鼎士出門不得歸正為
隆凖公仗劒入紫微君才定何如白日下爭暉
杞梁妻
燈竭從初明蘭凋猶早薰扼腕非一代千載炳遺文貞
夫淪莒役杜弔結齊君驚心眩白日長洲崩秋雲精微
貫穹旻高城為潰墳行人既迷徑飛鳥亦失羣壯哉金
石軀出門形影分一隨塵壤消聲譽誰共論
楚朝曲
白雲縈藹荆山阿洞庭縱横日生(一作生白)波幽芳遠客悲
如何繡被掩口越人歌壯年流瞻襄成和清貞空情感
電過初同末異憂愁多竆巷惻愴沈汨羅延思萬里挂
長河翻驚漢隂動湘娥
遊廬山觀道士石室(詩彙作江總者非)
蒙葺衆山裏往来行跡稀尋嶺達仙居道士披雲歸似
著周時冠狀披漢時衣安知世代積服古人不衰得我
宿昔情知我道無為
古意贈今人(玉臺作鮑令暉)
寒鄉無異服氊褐代文練日月望君歸年年不解綖荆
揚春早和幽冀猶霜霰北寒妾已知南心君不見誰為
道辛苦寄情雙飛燕形廹杼煎絲顔落風催電容華一
朝改唯餘心不變
臨終
傷歌入松路斗酒望青山誰非一丘土參差前後間
孔寗子(仕文帝時為鎮西諮議參軍以文義見賞後遷黃門侍郎領步兵校尉)
櫂歌行
君子樂和節品物待陽時上位降繁祉元已命水嬉倉
武戒橋梁旄人樹羽旗高檣抗飛帆羽蓋翳華枝佽飛
激逸響娟娥吐清辭泝洄緬無分欣流愴有思仰(闕)
雲繳俯引沈泉絲委羽漫通渚鮮染中填坻鷁鳥感江
使揚波駭馮夷夕影雖已西(闕)終無期(闕)
前緩聲歌
供帳設玄宫衆仙胥(闕)亞炤炤二儀曠雍容風雲暇北
伐太行鼓南整九疑駕笙歌興洛川鳴簫起秦榭鈞天
異三代廣樂非韶夏滿堂皆人靈列筵必羽化烏可循
日留兔自延月夜弱水時一濯扶桑聊暫舍兆旬方履
端千齡(闕)八蜡
袁淑(字陽源陳郡陽夏人少有風氣博涉多通元嘉中彭城王起為祭酒累遷尚書吏部郎轉御史)
(中丞再遷太子左衛率元兇將行弑逆呼淑與蕭斌同力淑力諫不從遂遇害孝武立贈侍中太尉)
(諡曰忠獻)
效子建白馬篇
劔騎何翩翩長安五陵間秦地天下樞八方湊才賢荆
魏多壯士宛洛富少年意氣深自負(一作許)肯事郡邑權
藉藉關外来車徒傾國鄽五侯競書幣羣公亟為言義
分明於霜信行直如弦交歡池陽下留宴汾陰西一朝
許人諾何能坐相捐彯節去函谷投珮出甘泉嗟此務
遠圖心為四海懸但營身意遂豈校耳目前俠烈良有
聞古来共知然
效古
誶(一作訊)此倦遊士本家自遼東昔隸李將軍十載事西
戎結車高闕下極望見雲中四面各千里從(音縱)横起嚴
風寒燠豈如節霜雨多異同夕寐北河隂夢還甘泉宫
勤役未云已壯年徒為空廼知古時人所以悲轉蓬
詠冬至
連星貫初㦄令月臨首歲薦樂行隂政登金(一作歌)贊陽
滯收凉降天德萌華宣地惠司瑞記(初學記作紀)夜晞書雲
掌朝誓
種蘭
(南史曰袁淑從母兄劉湛欲淑附已而淑不為改意由是大相乖失淑乃賦詩尋以病免)
種蘭忌當門懷璧莫向楚楚少别玉人門非植蘭所
登宣城郡
悵焉訊舊老兹前乃楚居十代闕州記百祀絶方書(闕)
王微(一作徽宋書王微字景玄琅琊人初為始興王友除南平王鑠右軍諮議參軍仍為中書侍郎)
(微素無宦情時尚書江湛欲舉微為吏部郎不就卒别有王徽仕宋文帝時為廷尉遷交州刺史)
襍詩二首(文選載第二首作王景玄景玄王微字也李善五臣皆云王徽恐非)
桑妾獨何懷傾筐未盈把自言悲苦多排却不肯捨妾
悲叵陳訴填憂不銷冶寒鴈歸所從半塗失憑假壯情
抃驅馳猛氣捍朝社常懷雲漢慙常欲復周雅重名好
銘勒輕軀願圖寫萬里度沙漠懸師蹈朔野傳聞兵失
利不見来歸者奚處埋旍麾何處喪車馬拊心悼恭人
零淚覆面下徒謂久别離不見長孤寡寂寂掩高門寥
寥空廣厦侍君竟不歸收顔今就檟
思婦臨高臺長想憑華軒弄弦不成曲哀歌送苦言箕
帚留江介良人處鴈門誰憶無衣苦但知狐白温日暗
牛羊下野雀滿空園孟冬寒風起東壁正中昏朱火獨
照人抱景自愁怨誰知心曲亂所思不可論
四氣
蘅若首春華梧楸當夏翳鳴笙起秋風置酒飛冬雪
詠愁(藝文作王徽)
自予抱羈思眇與日月長載離非宋遠誰謂河難航憂
隨積霖密慨因朗旭彰負之苦不勝即之竟無方如彼
引鯤魚待盡守空梁天地豈私貪運至豈固當既悟非
形兆兹數詎可攘
王僧達(瑯琊臨沂人太保宏少子初為始興王參軍孝武即位以為尚書右僕射尋出補僧達自)
(負才地謂當時莫及及爲護軍不得志乃啓求徐州孝武不悦以為征虜將軍吳郡太守孝建三年)
(除太常意尤不悦上表解職後以歸順功封寧陵縣矦遷中書令僧達屢經狂逆孝武因事下之獄)
(賜死)
釋奠詩
時泰道暢禮僃樂修啓庠選俊博教深求異人鱗萃淑
美雲浮師尊訓浹嘉敬載柔
答顔延年
長卿冠華陽仲連擅海隂珪璋既文府精理亦道心君
子聳高駕塵軌實為林崇情符遠迹清氣溢素襟結遊
略年義篤顧棄浮沈寒榮共偃曝春醖時獻斟聿来歲
序暄輕雲出東岑麥壟多秀色楊園流好音歡此乘日
暇忽㤀逝景侵幽衷何用慰翰墨久謠吟棲鳳難為條
淑貺非所臨誦以永(一作詠)周旋匣以代兼金
和琅琊王依古
少年好馳俠旅宦遊關源既踐終古跡聊訊(一作誶)興亡
言隆周為藪澤皇漢成山樊久沒離宫地安識夀陵園
仲秋邊風起孤蓬卷霜根白日無精景黃沙千里昏顯
軌莫殊轍幽塗豈異䰟聖賢良已矣抱命復何怨
七夕月下
遠山歛氛䘲廣庭揚月波氣往風集隟秋還露泫柯節
氣既已孱(一作節期既已屏)中宵振綺羅来歡詎終夕收淚泣
分河
朱櫻
初櫻動時豔擅藻灼輝芳緗葉未開蕊(初學作萼)紅葩已發
光
王素(字休業琅琊臨沂人家貧母老隐居不仕宋孝建大明泰始中屢徵不就)
學阮步兵體
沈情發遐慮紆鬱懷所思髣髴聞簫管鳴鳳接嬴姬聯
綿共雲翼嬿婉相攜持寄言芳華士寵利不常期涇渭
分清濁視彼谷風詩
顔竣(字士遜延之之子也初随孝武為撫軍主簿元兇弑逆孝武舉兵入討轉諮議參軍領軍錄事)
(孝武踐祚累遷吏部尚書諫諍懇切上意不悦下獄賜死)
七廟迎神辭
敬恭明祀孝道感通合樂維和展禮有容六舞肅列九
變成終神之来思享兹潔衷靈之往矣綏我家邦
滛思古意
春風飛遠方紀轉流思堂貞節寄君子竆閨妾所藏裁
書露微疑千里問新知君行過三稔故心久當移
顔師伯(竣族兄也初隨孝武為徐州主簿帝踐祚累遷侍中轉吏部尚書廢帝立轉為左僕射奪)
(其京尹師伯懼與柳元景謀廢立事泄伏誅)
自君之出矣
自君之出矣芳帷低不舉思君如回雪流亂無端緒
古詩紀卷六十三
