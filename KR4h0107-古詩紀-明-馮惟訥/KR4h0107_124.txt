古詩紀卷一百二十四明馮惟訥撰
北周第三
庾信(字子山新野人幼而俊邁博覽羣書父肩吾為梁太子中庶子東海徐摛為左衛率摛子陵及)
(信並為抄撰學士父子東宫出入禁闥詩文並綺豔故世號為徐庾體焉信累遷通直散騎常侍聘)
(于東魏文章辭令甚為鄴下所稱梁元帝稱制除御史中丞及即位轉右衛將軍聘于西魏屬大將)
(軍南討留長安累遷開府儀同三司尋徵司宗中大夫卒)
樂府
對酒歌(以下五言范文苑英華作雲)
春水望桃花春洲藉芳杜琴從(一作隨)綠珠借酒就文君
取牽馬(一作牛)向渭橋日曝(一作落)山頭晡山簡接䍦倒王
戎如意舞筝鳴金谷園笛韻平陽塢人生一百年歡笑
惟三五何處覓錢刀求為洛陽賈
昭君辭應詔(玉臺作明君詞)
歛眉光祿塞還望夫人城片片紅顔落䨇䨇淚眼生冰
河牽馬渡雪路抱鞍行胡風入骨冷夜月照心明方調
馬上曲變入(一作作)胡笳聲
王昭君(玉臺作昭君詞)
拭啼辭戚里回顧望昭陽鏡失菱花影釵除却月梁圍
腰無一尺垂淚有千行綠衫(一作衫身)承馬汗紅袖拂秋霜
别曲真多恨哀絃須更張
出自薊北門行
薊門還北望役役盡傷情關山連漢月隴水向秦城笳
寒蘆葉脆弓凍紵弦鳴梅林能止渴複姓可防兵將軍
朝挑戰都護夜巡營燕山猶有石須勒幾人名
結客少年場行
結客少年場春風滿路香歌撩李都尉果擲潘河陽隔
(一作折)花遥勸酒就水更移牀今年喜夫壻新拜羽林郎
定知劉碧玉偷嫁汝南王
道士步虛詞十首
渾成空教立元始正圖開赤玉靈文下朱陵真氣來中
天九龍館倒影八風臺雲度弦歌響星移宫殿逥青衣
上少室童子向蓬萊逍遥聞四會倏忽度三災
無名萬物始有道百靈初寂絶乘丹氣玄明上玉虛三
元隨建節八景逐迴輿赤鳳來銜璽青烏入獻書壞机
仍成机枯魚還作魚栖心浴日館行樂止雲墟
凝真天地表絶想(一作相)寂寥前有象猶虛豁忘形本自
然開經壬子世(一作歲)值道甲申年逥雲隨舞曲流水逐
歌弦石髓香如飯芝房脆似蓮停鸞讌瑶水歸路上鴻
天
道生乃太乙守静即玄根中和煉九氣甲子謝三元居
心善受水教學重香園鳬留報關吏鶴去畫城門更以
忻無迹還來寄絶言
洞靈尊上德虞石會明真要妙思玄牝虛無養谷神丹
丘乘翠鳳玄圃御斑麟移梨付苑吏種杏乞山人自此
逄何世從今復幾春海無三尺水山成數斗塵
東明九芝蓋北燭五雲車飄颻入倒景出没上煙霞春
泉下玉溜青鳥上金華漢帝看桃核齊侯問棗花上元
應送酒來向蔡經家(石刻云應逐上元酒同來訪蔡家陜西藩司有石刻書書此及北)
(闕臨玄水二首字畫竒勁或出庾公筆也題云謝靈運書乃後人妄擬爾)
歸心遊太極逥向入無名五香芬紫府千燈照赤城鳳
林採珠實龍(一作春)山種玉榮夏簧三舌響(一作夏笛三山響)春
鍾九乳鳴絳河應遠別黃鵠來相迎
北闕臨玄水南宫生絳雲龍泥印玉策大火煉真文上
元風雨散中天歌吹分靈駕千尋上空香萬里聞(舊本闕作)
(閣生作坐大作天今從石刻正之)
地鏡階基遠天窗影迹深碧玉成䨇樹空青為一林鵠
巢堪煉石蜂房得煮金漢武多驕慢淮南不小心蓬萊
入海底何處可追尋
麟洲一海闊玄圃半天高浮丘迎子晉若士避盧敖經
飡林慮李舊食綏山桃成丹須竹節刻髓用盧刀無妨
隱士去即是賢人逃
烏夜啼
桂樹懸知遠風竿詎肯低獨憐明月夜孤飛猶未棲虎
賁誰見惜御史詎相擕雖言入弦管終是曲中啼
怨歌行(以下六言)
家住金陵縣前嫁得長安少年回頭望鄉淚落不知何
處天邊胡塵幾日應盡漢月何時更圓為君能歌此曲
不覺心隨斷弦
舞媚娘
朝來戶前照鏡含笑盈盈自看眉心濃黛直點額角輕
黃細安秪疑落花慢去復道春風不還少年唯有歡樂
飲酒那得留殘
烏夜啼(以下七言)
促柱繁弦非子夜歌聲舞態異前溪御史府中何處宿
洛陽城頭那得棲彈琴蜀郡卓家女織錦秦川竇氏妻
詎不自驚長淚落到頭啼烏恒夜啼
燕歌行
代北雲氣晝昏昏千里飛蓬無復根寒鴈嗈嗈渡遼水
桑葉紛紛落薊門晉陽山頭無箭竹疎勒城中乏水源
屬國征戍久離居陽關音信絶復疎願得魯連飛一箭
持寄思歸燕將書渡遼本自有將軍寒風蕭蕭生水紋
妾驚甘泉足烽火君訝漁陽少(一作多)陣雲自從將軍出
細柳蕩子空牀難獨守盤龍明鏡餉秦嘉辟惡生香寄
韓夀春分燕來能幾日二月蠶眠不復久(玉臺作不能食)洛陽
遊絲百丈連黃河春冰千片穿桃花顔色好如馬榆筴
新開巧似錢蒲桃一杯千日醉無事九轉學神仙定取
金丹作幾服能令華表得千年
楊柳歌
河邊楊柳百丈枝别有長條踠地垂河水衝激根株危
倏忽河中風浪吹可憐巢裡鳳凰兒無故當年生别離
流槎一去上天池織女支機當(一作將)見隨誰言從來蔭
數國直用東南一小枝昔日公子出南皮何處相尋玄
武陂駿馬翩翩西北馳左右彎弧仰月支連錢障泥渡
水騎白玉手板落盤螭君言丈夫無意氣試問燕山那
得碑鳳凰新管簫史吹朱鳥春窗玉女窺銜雲酒杯赤
瑪瑙照日食螺紫琉璃百年霜露奄離披一旦功名不
可為定是懷王作計誤無事翻覆用張儀不如飲酒高
陽池日暮歸時倒接䍦武昌城下誰見移官渡營前那
可(一作得)知獨憶飛絮鵝毛下非復青絲馬尾垂欲與梅
花留一曲共將長笛管中吹
古詩紀卷一百二十四
