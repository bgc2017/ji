古詩紀卷一百四十四明馮惟訥撰
外集第四
鬼詩
紫玉歌
(搜神記曰吳王夫差小女名玉悦童子韓重欲嫁之不得乃結氣而死重游學歸往弔之玉形見扵)
(墓側顧重延頸而歌曰)
南山有鳥北山張羅意欲(一作志願)從君讒言孔多悲結成
疹沒命(一作身)黃壚命之不造冤如之何羽族之長名為
鳳凰一日失雄三年感傷雖有衆鳥不為匹雙故見(去聲)
鄙姿逢君輝光身遠心近(一作邇)何曾(一作當)暫忘
崔少府女贈盧充詩
(孔氏志怪曰盧充者范陽人家西三十里有崔少府墓充出獵見一麞逐之忽見一里門如府舍門)
(中一鈴下充問之答曰少府府也充進見少府展姓名酒炙數行崔曰近得尊府君書為君索小女)
(婚即敕内令女郎莊嚴使充就東廊充至婦已下車立席頭共拜焉三日畢還見崔崔曰君可歸矣)
(女有娠即生男當以相還崔送至門執手離别充便上車湏臾至家居四年三月三日臨水戲忽見)
(一犢車乍浮乍沒既上岸充往開車後戶見崔氏女與三歲男兒共載抱兒還充又與金盌别并贈)
(詩充取兒盌及詩忽不見車處)
煌煌靈芝質光麗何猗猗華艷當時顯嘉異表神竒含
英未及秀中夏罹霜萎榮曜長幽滅世路永無施不悟
隂陽運哲人忽來儀會淺離别速皆由靈與祇何以贈
余親金盌可頥兒愛恩從此别斷絶傷肝脾
成公智瓊贈弦超
(搜神記曰魏濟北郡從事掾弦超嘉平中夜夢神女從之自稱天上玉女東郡人姓成公字智瓊蚤)
(失母天帝哀其孤苦令得下嫁超當其夢也嘉其非常覺寤欽想如此三四夕一旦顯然來駕輜軿)
(車從八婢服羅綺之衣狀若飛仙自言年十七遂為夫婦贈詩曰)
飄颻浮勃述敖曹雲石滋芝英不湏潤至德與時期神
仙豈虛降應運來相之納我榮五族逆我致禍災(此其詩之)
(大較其詩二百餘言不能悉舉)
劉妙容宛轉歌二首
(一曰神女宛轉歌續齊諧記曰晉有王敬伯者會稽餘姚人少好學善鼓琴年十八仕扵東宫為衛)
(佐休假還鄉過吳維舟中渚登亭望月悵然有懷乃倚琴歌泫露之詩俄聞戶外有嗟賞聲見一女)
(子雅有顔色謂敬伯曰女郎悦君之琴願共撫之敬伯許焉既而女郎至姿質婉麗綽有餘態從以)
(二少女一則向先至者女郎乃撫琴揮絃調韻哀雅類今之登歌曰古所謂楚明君也唯嵇叔夜能)
(為此聲自兹以來傳習數人而已復鼔琴歌遲風之詞因歎息久之乃命大婢酌酒小婢彈箜篌作)
(宛轉歌女郎脱頭丄金釵扣琴弦而和之意韻繁諧歌凡八曲敬伯唯憶二曲將去留錦卧具繡香)
(囊并佩一雙以遺敬伯敬伯報以牙火籠玉琴軫女郎悵然不忍别且曰深閨獨處十有六年矣邂)
(逅旅館盡平生之志蓋冥契非人事也言竟便去敬伯船至虎牢戍吳令劉惠明者有愛女蚤世舟)
(中亡卧具扵敬伯船獲焉敬伯具以告果扵帳中得火籠琴軫女郎名容字雅華大婢名春條年二)
(十許小婢名桃枝年十五皆善彈箜篌及宛轉歌相繼俱卒唐李端又有王敬伯歌亦出扵此)
月既明西軒琴復清寸心斗酒爭芳夜千秋萬歲同一
情歌宛轉宛轉淒以哀願為星與漢光影共徘徊
悲且傷參差淚成(一作幾)行低紅掩翠方無色金徽玉軫
為誰鏘歌宛轉宛轉情復悲願為煙與霧氛(拾遺作氤)氲對
容姿
杜蘭香貽張碩詩
(曹毗杜蘭香别傳曰杜蘭香自稱南陽人以建興四年春數詣張傳傳年十七望見其車在門外婢)
(通言阿母所生遺授配君君可不敬從傳先改名碩碩呼女前視可十八九說事邈然久遠有婢子)
(二人大者萱枝小者松枝鈿車青牛上飲食皆備作詩云云至其年八月旦來復作詩云云出薯豫)
(子三枚大如雞子云食此令君不畏風波辟寒温碩食二枚留一香令碩盡食言本為君作妻情無)
(曠遠以年命未合有小乖太歲東方邜當還求君)
阿母處靈岳時遊雲霄際衆女侍羽儀不出墉宫外飈
輪送我來豈復耻塵穢從我與福俱嫌我與禍會
八月再貽張碩
逍遥雲霧間呼吸(一作吁嗟)發九嶷游女不稽路弱水何不
之(曹毗傳曰桂陽張碩為神女杜蘭香所降毗因以二篇詩嘲之并續蘭香歌詩十篇甚有文彩)
青溪小姑歌二首
(吳均續齊諧記曰會稽趙文韶宋元嘉中為東扶侍廨在青溪中橋秋夜步月悵然思歸乃倚門唱)
(烏飛曲忽有青衣年可十五六許詣門曰女郎聞歌聲有悦人者逐月遊戲故遣相問文韶都不之)
(疑遂邀暫過湏臾女郎至年可十八九許容色絶妙謂文韶曰聞君善歌能為作一曲否文韶即為)
(歌草生盤石下聲甚清美女郎顧青衣取箜篌鼓之泠泠似楚曲又令侍婢歌繁霜自脱金簮扣箜)
(篌和之婢乃歌云云留連宴寢將旦别去以金簮遺文韶文韶亦贈以銀盌及琉璃七明日扵清溪)
(廟中得之乃知昨所見清溪神女也按干寶搜神記曰廣陵蔣子文嘗為秣陵尉因擊賊傷而死吳)
(孫權時封中都侯立廟鍾山異苑曰青溪小姑蔣侯第三妹也)
日暮風吹葉落依枝丹心寸意愁君未知
歌闋夜巳久繁霜侵曉幕何意空相守坐待繁霜落
廬山夫人女婉撫琴歌
(祖台志怪曰建康小吏曹著見廬山夫人夫人命女婉與著相見婉見著欣悦命婢瓊林取琴出婉)
(撫琴歌云云歌畢婉便還去)
登廬山兮鬱嗟峨晞陽風兮拂紫霞招若人兮濯靈波
欣良運兮暢雲柯彈鳴琴兮樂莫過雲龍會兮樂太和
郭長生吹笛歌
(幽明錄曰永嘉中太山民巢氏先為相縣令居在晉陵家婢採薪忽有一人追隨婢還家不使人見)
(與婢宴飲輒吹笛而歌歌云)
閑夜寂已清長笛亮且鳴若欲知我者姓郭字長生
陳阿登彈琴歌
(幽明錄曰句章人至東野還暮不至門見路傍有小屋燈火因投寄止宿有一小女不欲與丈夫共)
(宿呼隣家女自伴夜共彈琴箜篌至曉此人謝去問其姓字女不答彈琴而歌曰)
連綿葛上藤一緩復一絙欲知我姓名姓陳名阿登
聶包鬼歌
(劉叔敬異苑曰臨川聶包死數年忽詣南豐相沈道襲共飲其歌笑甚有倫次每歌云)
花盈盈正聞行當歸不聞死復生
岑之元夢韋琳所贈(梁詞人麗句)
廻樓臨絶岸斜月照江湄夜深更漏永長懷思漢悲
鬼仙歌謠(出異苑)
登阿儂孔雀樓遥聞鳳凰鼓下我鄒山頭彷彿見梁魯
燉煌父老夢語
(晉書曰涼後主歆字士業嗣父盛為涼公領涼州牧護羌校尉士業立而宋受禪聞沮渠蒙遜南伐)
(秃髮耨檀士業率步騎三萬攻張掖與蒙遜距戰為蒙遜所害先是有燉煌父老令狐熾夢白頭公)
(衣帢而謂熾云云言訖忽不見士業小字桐椎至是而亡)
南風動吹長木胡桐椎不中轂
窗呼祁孔賓
(晉書曰祁嘉字孔賓酒泉人少清貧好學年二十餘夜窗中有聲呼云云旦而迯去西遊燉煌依學)
(官誦書遂博通經傳精䆒大義西遊海渚教授門生張重華徵為儒林祭酒在朝卿士郡縣守令受)
(業者二千餘人竞以夀終)
祁孔賓祁孔賓隠去來隠去來脩餙人世甚若不可諧
所得未毛銖所喪如山崖
相輪鈴音
(晉書曰劉曜自攻洛陽石勒將救之羣下咸諫以為不可勒以訪佛圖澄澄曰相輪鈴音云云此偈)
(語也支秀軍也替戾岡出也僕谷劉曜胡位也劬秃當捉也此言軍出捉得曜也勒遂赴洛距曜生)
(擒之)
秀支替戾岡僕谷劬秃當
鬼謠
(異苑曰句章吳平州門前忽生一株青桐樹上有謠歌之聲平惡而砍殺平隨軍北虜首尾三載死)
(桐歘自還立扵故根上聞聲樹巔空中歌云云平尋歸如鬼謠)
死樹今更青吳平尋當歸適聞殺此樹已復有光輝
鐡臼歌(顔之推冤魂志)
桃李花嚴霜當奈何桃李子嚴霜落未巳
犬妖歌
(述異記曰嘉興縣朱休之有一犬宋元嘉中兄弟對坐家有一犬來向休之蹲還視二人遂搖頭而)
(笑云云其家驚懼斬犬榜首路衢至來歲梅花時兄弟相鬭弟奮戰傷兄遂收治並被囚繫經歲得)
(免至夏舉家時疾母及兄弟皆死)
言我不能歌聽我歌梅花今年故復可奈汝明年何
鳥妖詩
(南史曰陳之將亡有鳥一足集其殿庭以觜畫地成文云云觧者以為獨足蓋指後主獨行無衆茂)
(草言荒穢也隋承火運草得火而後灰及後主至長安館扵都水臺所謂上高臺當水開者其言皆)
(驗)
獨足上高臺茂草變為灰欲知我家處朱門當水開
古詩紀卷一百四十四
