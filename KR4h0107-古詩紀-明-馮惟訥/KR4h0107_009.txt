古詩紀卷九明馮惟訥撰
古逸第九
逸詩(上)
支(玉海逸詩)
(國語衛彪傒曰武王克殷作此詩以為飫歌名之曰支以遺後人使永監焉夫禮之立成者為飫昭)
(明大節而已少曲與焉是以為之日惕欲其教民戒也韋昭註曰立成為立行禮不坐也又曰立)
(曰飫坐曰晏)
天之所支不可壞也(叶胡隈反)其所壞亦不可支也
辟雍(二見凡三章)
(困學紀聞曰大傳引樂曰舟張辟雍鶬鶬相從樂樂經也)
舟張辟雍鶬鶬相從八風回回鳳凰喈喈(叶堅奚反尚書大傳)
有昭辟雝有賢泮宫田里周行濟濟鏘鏘相從執質有
族以文
敕爾瞽率爾衆工奏爾悲誦(音容)肅肅雝雝無怠無凶(周官)
(註)
貍首(二見)
(禮記射義諸侯以貍首為節詩云)
曾孫侯氏四正具舉大夫君子凡以庶士小大莫處御
於君所以燕以射則燕則譽(見禮記曾孫者諸侯推本始封之君故以曾孫言)
(也四正謂舉正爵以獻賓獻君獻卿獻大夫凡四也四獻皆畢然後射處謂處其職而不來也以燕以射先行)
(燕禮而後射也則燕則譽燕安也言君臣上下以射而習禮樂則安樂而有名譽也)
質參既設執旌既載(叶子計反)干侯既抗中獲既置弓既平
張四侯且良决拾有常既順乃讓(叶如陽反)乃揖乃讓乃躋
其堂乃節其行(叶寒剛反)既志乃張射夫命射射者之聲御
車之旌既獲卒莫(見火戴禮投壺篇困學紀聞曰此命射之辭也)
黃竹詩(三章玉海逸詩)
(穆天子傳曰丙辰天子遊黃臺之丘獵於革澤有隂雨天子乃休日中大寒北風雨雪有凍人天子)
(作詩三章以哀民)
我徂黃竹(缺一字)員閟寒帝收九行(行道也言收羅九域之道里也)嗟我
公侯百辟冡卿(叶)皇我萬民(皇正也)旦夕勿忘(恒念之也)
我徂黃竹(缺一字)員閟寒帝收九行嗟我公侯百辟冢卿
皇我萬民(叶謨郎反)旦夕勿窮(叶渠王反令無困也)
有皎者&KR0008;(&KR0008;烏名音洛)翩翩其飛(叶匪眠反)嗟我公侯(缺一字)勿則
遷居樂甚寡不如遷土(居無求安)禮樂其民(叶彌延反言當以禮樂化其)
(人也本傳註曰自侯以下似當云百辟冡卿皇我萬民勿則遷)
祈招(音韶)詩(玉海逸詩)
(左氏傳昔穆王欲肆其心周行天下將皆必有車轍馬跡焉祭公謀父作祈招之詩以止王心是以)
(獲没於祇宮其詩曰謀父周卿士祈父周司馬招其名也祭公方諫遊行故指司馬而言)
祈招之愔愔式昭德音思我王度式如玉式如金形民
之力而無醉飽之心(愔愔安和貌金玉取其堅重形謂量其力而賦役之如制器者各隨)
(其形也家語作刑謂虐用民力而不知厭也)
徵招角招(見孟子)
(招與韶同齊有韶音之遺故孔子在齊聞韶)
畜君何尤
無射
(汲冡周書晉平公使叔譽于周見太子而與之言五稱而五窮歸告公曰太子晉行年十五而臣弗)
(能與言君請歸聲就復與田師曠曰不可請使瞑臣師曠見太子三稱三告善王子曰請入坐遂敷)
(席注瑟師曠歌無射乃注瑟於王子王子歌嶠)
國誠寧矣遠人來觀(轉音光)脩義經矣好樂無荒
嶠
何自南極至于北極絕境越國弗愁道遠
轡之柔矣
(汲冡周書曰師曠見周太子晉歸太子賜乘車駟馬曰太師亦善御之對曰御吾未之學也王子曰)
(汝不為夫時詩云云以是御之)
馬之剛矣轡之柔矣馬亦不剛轡亦不柔志氣麃麃(叶必)
(幽反)取與不疑(叶疑尤反左傳國子賦轡之柔矣註云義取寬政以安諸侯若柔轡之御剛馬)
驪駒
(漢書儒林傳王式曰客歌驪駒主人歌客無庸歸驪駒者客欲去歌之也)
驪駒在門僕夫具存驪駒在路僕夫整駕
白水(二見)
(寗戚每之見管仲也亟稱曰浩浩乎儵儵乎管子不觧歸而不怡有少妾問焉仲曰非而與知也妾)
(曰毋少少毋賤賤仲以語之妾曰寗子殆欲室也古有白水之詩云)
浩浩白水儵儵之魚君來召我我將安居國家未立從
我焉如(列女傳)
浩浩者水育育者魚未有室家而召我安居(水浩浩然盛大魚育)
(育然相與而遊其中喻時人皆得配偶以居其室寗戚有伉儷之思故陳此詩以見意)
鼓缶(淮南子)
君子有酒小人鼓缶雖不見好亦不見醜
(以上逸詩篇名斷章存者凡十一篇)
逸詩(下)
左傳(八章)
翹翹車乘招我以弓豈不欲往畏我友朋(陳敬仲引逸詩莊二十二)
(年)
我無所監夏后及商用亂之故民卒流亡
俟河之清人夀幾何兆云詢多職競作羅(子駟引周詩兆卜詢謀職)
(主也言以兆詢於多人則各執一見相競而羅列)
雖有絲麻無棄菅蒯雖有姬姜無棄蕉萃凡百君子莫
不代匱(蕉萃即憔悴古蕉字音憔)
周道挺挺我心扃扃講事不令集人來定(挺挺正直也扃扃明察也)
(講謀也言謀事不善當集賢人以定之)
禮義不愆何恤乎人言(子產引逸詩)
淑愼爾止無載爾偽
我之懷矣自詒伊慼
論語(二章)
巧笑倩兮美目盼兮素以為絢兮
棠棣之華偏其反而豈不爾思室是遠而(晉書亦載作唐棣唐棣郁)
(李也毛詩有兩棣唐棣之華鄂不韡韡彼爾維何維常之華鵲巢唐棣之華與此棠棣不同黃公紹曰唐棣赤)
(棣也棠棣白棣也反遠二字亦兩讀一讀反遠皆如字陸佃云其花反向後合凡木之華皆先合後開此華先)
(開後合一讀反與翻同言花之搖動也遠叶於元反)
禮記(二章)
昔吾有先正其言明且清國家以寧都邑以成庶民以
生誰能秉國成不自為政卒勞百姓(見緇衣篇註云昔吾有先正五句逸)
(詩也下三句見小雅節南山之篇李善文選註引首四句云子思子詩)
相彼盍旦尚猶患之(見㘯記篇註云盍旦夜鳴求旦之鳥患猶惡也言盍旦欲反夜作畫)
(求所不當求者人尚惡之況人臣而求犯其上乎鹽鐵論亦載此盍旦作鳱旦月令作鶡鴠或作渴旦)
大戴禮(二章)
東有開明於時雞三號以興庶虞庶虞動蜚征作民嗇
執功百草咸淳(見四代篇困學紀聞註曰開明避景帝諱也景帝諱啓庶虞盖山虞澤虞之屬)
(馬融廣成頌用飛征)
魚在在藻厥志在餌(用兵篇註曰由心在於利用兵以取危盖逸詩也)
孔子家語
皇皇上天其命不忒天之以善必報其德(說苑皇皇上帝其命不忒)
(天之與人必報有德)
管子
鴻鵠將將唯民歌之濟濟多士殷民化之(歌音基淮南子良馬易道)
(使人欲馳飲酒而樂使人欲歌化山宜切周易神而化之使民宜之皆古音也)
晏子春秋
樂矣君子直言是務
墨子(二章)
必擇所堪必謹所堪
魚水不務陸將何及
荀子(六章)
如霜雪之將將如日月之光明為之則存不為之則亡
國有大命不可以告人妨其躬身
鳳凰秋秋其翼若干其聲若簫(叶疎鳩反)有鳳有凰樂帝之
心(秋秋猶蹌蹌謂舞也干楯也帝盖謂堯也堯時鳳凰巢於阿)
長夜漫兮永思騫兮太古之不慢兮禮義之不愆兮何
恤人之言兮
涓涓源水不壅不塞轂既破碎乃大其輻(叶筆力反)事以敗
矣乃重太息
墨以為朗(叶盧當反)狐狸而蒼(墨謂閉塞也狐狸而蒼言狐狸之色居然有異君以蔽為)
(明則臣下誑君言其色蒼然無别猶指鹿為馬者也)
列子
良弓之子必先為箕(叶渠尤反)良冶之子必先為裘(箕矢房也注曰)
(學者先攻其所易然後能成其所難)
莊子
青青之麥生陵之陂生不布施死何含珠為(莊子曰儒以詩禮發)
(家一作冡大儒臚傳曰東方作矣事之何若小儒曰未解裙襦口中有珠詩固有之云云接其鬢擪其顪儒以)
(金椎控其頥徐别其頰無傷口中珠司馬註云此逸詩刺死人也)
呂氏春秋(四章)
將欲毁之必重累之將欲踣之必高舉之
君君子則正以行其德君賤人則寬以盡其力
唯則定國(此亦見左傳然非詩也)
于嗟□兮(呂覽)
戰國策(五章)
行百里者半於九十
服亂以勇治亂以智事之計也立傅以行教少以學義
之經也(風雅逸篇曰此全與古詩體裁不同姑依本文有詩曰字錄之戰國策注作諺語)
大武遠宅不涉(威武之大者遠安定之不必涉其地也)
木實繁者披其枝披其枝者傷其心大其都者危其國
尊其臣者卑其主(註云非必逸詩古有此語耳披褫也)
樹德莫如滋除害莫如盡(註云泰誓樹德務滋除惡務本一本作書云此亦見左傳)
(然本文非詩也)
淮南子
掩雉不得更順其風
史記
得人者興失人者崩
漢書(二章)
四牡翼翼以征不服
九變復貫知言之選(變一作辨)
後漢書
皎皎練絲在所染之(楊終傳)
晉書
羽觴隨波(晉書束晳傳曰武帝嘗問三日曲水之義晳曰昔周公城洛邑因流水以汎酒故逸詩曰)
(羽觴隨波一作羽觴隨波浮)
說苑
緜緜之葛在於曠野(叶上與反)良工得之以為絺紵良工不
得枯死於野
徐幹中論
相彼玄鳥止於陵阪仁道在近求之無遠
集韻
佞人如&KR4147;
古詩紀卷九
