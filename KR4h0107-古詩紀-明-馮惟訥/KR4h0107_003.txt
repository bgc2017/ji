古詩紀卷三明馮惟訥撰
古逸第三
謠(吟附)
康衢謠(一作康衢歌)
(列子曰堯治天下五十年不知天下治與不治與億兆願戴巳與乃微服遊於康衢聞童兒謠云云)
(堯喜問曰誰教爾為此言童兒曰聞之大夫大夫曰古詩也)
立我烝民莫匪爾極不識不知順帝之則
殷末謠
帝惑妲己玉馬走(叶養里反)
綏山謠
(列仙傳曰葛由者羌人也周成王時好刻木羊賣之一旦騎羊而入西蜀蜀中王侯貴人遣之上綏)
(山隨之者不復皆得仙道故里諺云)
得綏山一桃雖不得仙亦足以豪
黃澤謠
(穆天子傳曰天子東遊于黃澤使宫樂謠云)
黃之池(一作陀)其馬歕沙(歕鶾也善問切沙叶音莎)皇人威儀(叶音俄)黃
之澤(叶達各反)其馬歕玉(叶音珏)皇人受(補註作夀)榖(叶同玉穀生也)
白雲謠(三章)
(穆天子傳曰乙丑天子觴西王母于瑤池之上西王母為天子謠云)
白雲在天山䧙(陵)自出(叶尺為反)道里悠遠山川間之將子
無死尚能復來(叶陵之反將請也尚庶幾也)
(天子答之云)
予歸東土和治(一作洽)諸夏(叶後五反)萬民平均吾顧見女比
及三年將復而野(叶上與反顧還也復反此野而見汝也)
(天子遂驅升于弇山乃紀丌跡于弇山之石而樹之槐眉曰西王母之山還歸丌世民作憂以吟云)
(弇山弇茲山日所入也)
比徂西土(徂往也)爰居其野虎豹為羣於(讀曰烏)鵲與處嘉
命不遷(言守此一方)我惟帝(帝天帝也)天子大命而不可稱顧世
民之恩流涕芔隕吹笙鼓簧中心翔翔(憂無薄也)世民之子
唯天之望(所瞻望也)
西王母吟(見海外經)
徂彼西土爰居其所虎豹為羣烏鵲與處嘉命不遷我
惟帝女彼何世民又將去予吹笙鼓簧中心翺翔世民
之子維天之望
周宣王時童謠(史記作童女謠)
(史記曰夏后氏之衰也有二龍止于帝庭而言曰予褒之二君夏帝卜藏其漦歴夏殷莫敢發至厲)
(王之末發而觀之漦化為玄黿以入后宫童女遭之而孕生女懼而棄之宣王之時童女謠云云適)
(有夫婦賣是器者宣王使執之逃于道見鄕者所棄妖子哀而收之犇於褒褒人有罪請入棄女于)
(王以贖是為褒姒幽王嬖之)
檿弧箕服(叶)實亡周國(山桑曰檿弧弓也箕木名服矢房也列子良弓之子必學為)
(箕箕盖矢房舊說以為簸箕之箕非)
鸜鵒謠
(漢書五行志曰左氏傳魯文成之世童謠也至昭公時有鸜鵒來巢公攻季氏敗出奔齊居外野次)
(乾侯八年死於外歸葬魯昭公名稠公子宋立是為定公)
鸜之鵒之公出辱之鸜鵒之羽公在外野(叶)往饋之馬
(叶牡)鸜鵒跦跦(音誅叶周)公在乾侯徵褰與襦鸜鵒之巢遠哉
遙遙稠父喪勞宋父以驕鸜鵒鸜鵒往歌來哭(跦跦跳行貌褰)
(袴也襦在外短衣也稠父昭公死外故喪勞宋父定公代立故以驕往歌來哭謂昭公生出歌死還哭也)
魯童謠
(家語曰齊有一足之鳥飛集於公朝止于殿前舒翅而跳齊侯怪之使使聘魯問於孔子子曰此鳥)
(名商羊水祥也昔童兒屈脚振肩而跳且謠云云今齊有之其應至矣急告民趨治溝渠修隄防將)
(有大水為災頃之大霖雨水溢泛諸國傷害民人唯齊有備不敗)
天將大雨商羊鼔儛
晉獻公時童謠
(左氏傳曰晉獻公伐虢圍上陽問於卜偃曰吾其濟乎偃以童謠對曰克之十月丙子旦日在尾月)
(在策鶉火中必是時也冬十二月丙子朔晉滅虢虢公醜奔京師漢書五行志曰周十二月夏十)
(月也言天者以夏正)
丙之晨龍尾伏辰均服振振取虢之旂鶉之賁賁(音奔)天
策焞焞火中成軍虢公其奔(龍尾尾星也日月之會曰辰日在尾故尾星伏不見)
(均同也戎事上下同服振振盛貌鶉鶉火星也賁賁鳥星之體也天策傳說星時近日星微焞焞無光耀也言)
(丙子平旦鶉火中軍事有成功也)
晉惠公時童謠
(漢書五行志曰晉惠公賴秦力得立立而背秦内殺二大夫國人不說及更葬其兄恭太子申生而)
(不敬故詩妖作也後與秦戰為秦所獲立十四年而死晉人絶之更立其兄重耳是為文公遂伯諸)
(侯)
恭太子更葬(叶滋郎反)兮後十四年晉亦不昌昌乃在其兄
(叶虛王反)
趙童謠
(史記趙幽繆王遷五年代地大動六年大饑民譌言云云七年秦人攻趙趙大將李牧將軍司馬尚)
(將擊之李牧誅司馬尚免趙忽召齊將顔聚代之趙忽軍破顔聚亡去以王遷降風俗通曰趙遷)
(信秦反閒之言殺其良將李牧而任趙括遂為所滅)
趙為號秦為笑(平聲)以為不信視地上(一作之)生毛
楚昭王時童謠
(家語曰楚昭王渡江江中有物大如斗圓而赤直觸王舟舟人取之王怪之使使聘於魯問於孔子)
(孔子曰此萍實也可剖而食之吉祥也唯覇者為能獲焉使者反王遂食之大美使來以告魯大夫)
(大夫因子游問曰夫子何以知其然曰吾昔之鄭過乎陳之野聞童謠云云此楚王之應也是以知)
(之)
楚王渡江得萍實大如斗赤如日剖而食之甜如蜜
楚人謠
(史記曰楚懷王為張儀所欺客死於秦至王負芻遂為秦所滅百姓哀之為之語曰)
楚雖三戶亡秦必楚(亡秦漢高帝楚人也)
吳夫差時童謠
(述異記吳王夫差立春宵宫為長夜之飲造千石酒鍾又作天池池中造青龍舟日與西施為水嬉)
(又有别館在句容楸梧成林樂府云云是也)
梧宫秋吳王愁
靈寶謠
(靈寶要略曰昔太上以靈寶五篇真文以授帝嚳帝嚳將仙封之於鍾山至夏禹廵狩度弱水登鍾)
(山遂得是文後復封之包山洞庭之室吳王闔閭出遊包山見一人自言姓山名隐居闔閭扣之乃)
(入洞庭取素書一卷呈闔閭其文不可識令人齎之問孔子孔子曰丘聞童謠云云闔閭乃尊事之)
吳王出遊觀震湖龍威丈人山隐居北上包山入靈墟
乃入洞庭竊禹書天地大文不可舒此文長傳百六初
若強取出喪國廬
包山謠(見楊方吳越春秋)
(沈懷遠南越志曰牛女之分楊州之末土也爰有太山寔曰秦望又有石簣峻起立内有金簡玉字)
禹得金簡玉字書藏洞庭包山湖
攻狄謠
(戰國策曰田單攻狄三月而不克齊嬰兒謠云)
大冠若箕脩劍拄頥攻狄不能(叶年題反)下壘(一有千字)枯丘(叶袪)
(其反大冠武冠也壘枯丘謂空守一丘為壘說苑作梧丘地名也通鑑云攻狄不能下壘枯骨成丘)
秦人謠(見張衡西京賦註)
(虞喜志林曰秦穆公夢之天帝所奏鈞天樂賜以金策祚世之業當時有謠云)
天帝醉秦㬥金誤隕石墜(風雅逸篇註曰張平子曰昔者天帝說秦穆公而覲之饗)
(以鈞天廣樂帝有醉焉乃為金策賜用此土而剪諸鶉首即此說也盖憤亂疾世若詩所謂視天夢夢者)
泗上謠
(水經註周顯王四十二年九鼎淪沒泗淵秦始皇時見於泗水始皇大喜使數千人入水系而行未)
(出龍齒嚙斷其系故泗上為之謠云)
稱樂太早絶鼎系
三秦記民謠
武功太白去天三百孤雲兩角去天一握山水險阻黃
金子午蛇盤烏櫳勢與天通(水經註𤏡道謠禉溪赤木&KR1083;蛇七曲盤羊烏櫳勢與)
(天通)
河圖引蜀謠
汶阜之山江出其腹帝以會昌神以建福
列女傳引古謠
食石食金鹽可以支常久食石食玉䜴可以得長夀
誦(文心雕龍曰頌主告神義必純美晉輿之稱原田魯民之刺裘鞾直言不詠短辭以諷丘明子高竝)
(諜為誦斯則野誦之變體寖被乎人事矣)
有焱氏頌
(莊子天運篇北門成問於黃帝曰帝張咸池之樂於洞庭之野云云帝曰天機不張而五官皆備此)
(之謂天樂無言而心說故有焱氏為之頌曰)
聽之不聞其聲視之不見其形充滿天地苞裹六極(註此)
(乃無樂之樂樂之至也)
輿人誦
(國語曰晉惠公入而背内外之賂輿人誦之云云惠公獻公庶子夷吾也外秦内里丕也輿衆也)
(不歌曰誦)
佞之見佞(叶稱因反)果喪其田(音與陳同)詐之見詐(叶莊助反)果喪其
賂得國而狃終逢其咎喪田不懲禍亂其興(佞謂里丕詐謂秦見)
(佞見詐俱謂惠公也喪田喪賂謂不得其賂地狃&KR1016;也咎謂惠公敗於韓不懲謂丕鄭復欲與秦共納重耳惠)
(公殺之)
恭世子誦
(國語晉惠公改葬共世子臭達于外國人誦之曰共世子申生也獻公時申生葬不如禮故改葬)
(之惠公烝於獻公夫人賈君故申生臭達于外不欲為無禮者所葬也)
貞之無報(叶敷救反)也孰是人斯而有是臭也貞為不聽信
為不誠國斯無刑媮居幸生不更厥貞大命其傾威兮
懷(叶胡威反)兮各聚爾有以待所歸兮猗兮違兮心之哀(叶於)
(希反)兮歲之二七其靡有微兮若翟公子吾是之依兮鎮
撫國家為王妃兮(貞正也以正葬之而不見聽也信心行之不見誠也刑法也言惠公偷竊)
(居位徼幸而生威畏也懷思也言國人畏惠公思重耳也猗歎也違去也二七十四歲也微亡也靡有微者亦)
(亡謂子圉也翟公子指重耳時出居於翟也言重耳當覇諸侯為王妃耦)
輿人誦(一作歌)
(左傳晉侯宋公齊國歸父崔夭秦小子憖次於城濮楚師背酅而舍晉侯患之聽輿人之誦云云)
(酅尸圭反丘陵險阻名晉侯恐衆畏險故聽其歌誦)
原田每每(平聲)舍其舊而新是謀(音媒高平曰原喻晉軍美盛若原田之草每每)
(然可以謀立新功不足念舊惠)
朱儒誦(一作歌)
(左傳襄公四年邾人莒人伐鄫臧紇救鄫敗于狐駘國人誦之曰)
臧之狐裘(叶渠之反)敗我於狐駘(叶盈之反)我君小子朱儒是使
朱儒朱儒使我敗於邾(狐裘大夫之服襄公幼弱故曰小子臧紇短小故曰朱儒)
子產誦(二章一作歌)
(左傳曰鄭子產從政一年輿人誦之云云及三年又誦之)
取我衣冠而褚之取我田疇而伍之孰殺子産吾其與
之(褚衣囊也衣冠非法者收之不敢服)
又誦
我有子弟子產誨(古叶志)之我有田疇子産殖(叶時吏反)之子
產而死誰其嗣之
孔子誦(二章辭亦見家語孔叢子)
(吕氏春秋曰孔子始用於魯魯人鷖誦之云云及三月政成化既行又作誦云云)
麛裘而鞸(叶毗臂反孔叢子作芾下同)投之無戾鞸之麛裘投之無
郵(麛鹿子也其皮以為裘加褐衣以朝天子也芾小貌投棄也戾郵皆罪也)
又誦
衮衣章甫實獲我所章甫衮衣惠我無私(衮衣公侯服也章甫儒冠)
(也)
齊人頌(七略作齊語)
(史記荀卿趙人年五十始來遊學於齊騶衍術迂大而閎辨奭也文具難施淳于髠久與處時有得)
(善言故齊人頌曰)
天口駢談天衍雕龍奭炙轂過髠(史記無天口駢三字駢田駢也騶衍所言)
(五德終始天地廣大故曰談天騶奭脩衍之文飾若雕鏤龍文故曰雕龍過字作輠輠者車之盛膏器也炙之)
(雖盡猶有餘流言淳于髠智不盡如炙輠也)
古詩紀卷三
