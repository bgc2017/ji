古詩紀卷四十三明馮惟訥撰
晉第十三
蘭亭集詩(并序)
右將軍王羲之二首(字逸少瑯琊臨沂人善草隸累遷江州刺史右軍將)
(軍會稽内史)
永和九年歲在癸丑暮春之初會于會稽山隂之蘭
亭修禊事也羣賢畢至少長咸集此地有崇山峻嶺
茂林修竹又有清流激湍暎帶左右引以為流觴曲
水列坐其次雖無絲竹管弦之盛一觴一詠亦足以
暢敘幽情是日也天朗氣清惠風和暢仰觀宇宙之
大俯察品類之盛所以遊目騁懷足以極視聽之娛
信可樂也夫人之相與俯仰一世或取諸懷抱晤言
一室之内或因寄所託放浪形骸之外雖趨舍萬殊
静躁不同當其欣於所遇暫得於已快然自足不知
老之將至及其所之既倦情隨事遷感慨係之矣向
之所欣俛仰之間巳為陳迹猶不能不以之興懷况
修短隨化終期於盡古人云死生亦大矣豈不痛哉
每覽昔人興感之由若合一契未嘗不臨文嗟悼不
能喻之於懷固知一死生為虛誕齊彭殤為妄作後
之視今亦由今之視昔悲夫故列敘時人錄其所述
雖世殊事異所以興懷其致一也後之覽者亦將有
感於斯文
代謝鱗次忽焉以周欣此暮春和氣載柔詠彼舞雩異
世同流廼攜齊契散懷一丘
仰視碧天際俯瞰渌水濱寥閴無涯觀寓目理自陳大
矣造化工萬殊莫不均羣籟雖參差適我無非親
琅邪王友謝安二首(字安石尚之弟官太保都督封廬陵郡公)
伊昔先子有懷春遊契兹言執寄傲林丘森森連領茫
茫原疇迴霄垂霧凝泉散流
相與欣佳節率爾同褰裳薄雲羅景物微風翼輕航醇
醪陶丹府兀若遊羲唐萬殊混一理安復覺彭殤
司徒左西屬謝萬二首(字萬石太傅安弟也才氣高俊蚤知名歴吏部)
(西中郎將豫州刺史散騎常侍)
肆眺崇阿寓目高林青蘿翳岫修竹冠岑谷流清響條
鼔鳴音玄崿吐潤霏霧成隂
司冥卷隂旗句芒舒陽旌靈液被九區光風扇鮮榮碧
林輝翠萼紅葩擢新莖翔禽撫翰游騰鱗躍清泠
前餘杭令孫統二首(字承公太原中都人楚之孫)
茫茫大造萬化齊軌㒺悟云(一作玄)同競異標旨平勃運
謀黃綺隠几凡我仰希期山期水
地主觀山水仰尋幽人蹤回沼激中逵疎竹間修桐因
流轉輕觴泠風飃落松時禽吟長澗萬籟吹連峯
左司馬孫綽二首
春詠登臺亦有臨流懷彼伐木宿(一作肅)此良儔修竹蔭
沼旋瀨縈丘穿池激湍連濫觴舟
流風拂枉渚停雲蔭九臯鶯語吟修竹游鱗戲瀾濤攜
筆落雲藻微言剖纖毫時珍豈不甘㤀味在聞韶
中軍參軍孫嗣(綽之子)
望巖懷逸許臨流想竒莊誰云眞風絶千載挹餘(一作遺)
芳
散騎常侍郗曇(字重熙高平金鄉人官至徐兖二州刺史)
温風起東谷和氣振柔條端坐興遠想薄言遊近郊
潁川庾友(字惠彥小字玉臺潁川鄢陵人歴中書郎東陽太守)
馳心域表寥寥遠邁理感則一冥然斯會
潁川庾藴
仰想虛舟說俯歎世上賓朝榮雖云樂夕斃理自因
行參軍曹茂之(字永世彭城人仕至尚書郎)
時來誰不懷寄散山林間尚想方外賓迢迢有餘閒
上虞令華茂(廣陵人元帝時嗣父爵封都亭侯)
林榮其鬱浪激其隈汎汎輕觴載欣載懷
滎陽桓偉(按晉書桓偉譙國龍亢人玄之兄玄為荆州以偉為冠軍將軍後加安西)
(將軍荆州刺史此云滎陽未知是否)
主人雖無懷應物貴有尚宣尼遨沂津蕭然心神王數
子各言志曾生發清唱今我欣斯遊愠情亦暫暢
陳郡袁嶠之二首(晉書袁嶠字彥叔陳郡陽夏人桓温引為廣陵相遷江夏)
(相勸温伐蜀進號龍驤將軍未知是否)
人亦有言得意則歡佳賓既臻相與遊盤微(一作徽)音迭
詠馥焉若蘭苟齊一致遐想揭竿
四眺華林茂俯仰晴(一作清)川渙激水流芳醪豁爾累心
散遐想逸民軌遺音良可玩古人詠舞雩今也同斯歎
王玄之(羲之長子早卒)
松竹挺巖崖幽澗激清流消散肆情志酣暢豁滯憂
王凝之二首(字叔平羲之第二子也歴江州刺史左將軍會稽内史孫恩攻會稽)
(為恩所害)
莊浪濠津巢步潁湄冥心真寄千載同歸
氤氲柔風扇熙怡和氣淳駕言興時遊逍遥暎通津
王肅之二首(字幼恭羲之第四子歴中書郎驃騎諮議)
在昔暇日味存林嶺今我斯遊神怡心静
嘉會欣時游豁爾暢心神吟詠曲水瀨渌波轉素鱗
王徽之二首(字子猷羲之第五子卓犖不羈欲為傲達仕至黃門侍郎)
散懷山水蕭然㤀羈秀薄粲穎疎松籠崖遊羽扇霄鱗
躍清池歸目寄歡心冥二竒
先師有冥藏安用羈世羅未若保沖眞齊契箕山阿
王渙之
去來悠悠子披褐良足欽超跡修獨往眞契齊古今
王彬之二首
丹崖竦立葩藻暎林渌水揚波載浮載沉
鮮葩暎林薄游鱗戲清渠臨川欣投釣得意豈在魚
王藴之
散豁情志暢塵纓忽已捐仰詠挹餘(一作遺)芳怡情味重
淵
行參軍王豐之
肆盼巖岫臨泉濯趾感興魚鳥安居幽跱
郡功曹魏滂
三春陶和氣萬物齊一歡明后欣時豐駕言暎清瀾亹
亹德音暢蕭蕭遺世難望巖愧脫屣臨川謝揭竿
鎮軍司馬虞說
神散宇宙内形浪濠梁津寄暢須臾歡尚想味古人
郡五官謝繹
縱暢任所適回波縈游鱗千載同一朝沐浴陶清塵
行參軍徐豐之二首
俯揮素波仰掇芳蘭尚想嘉客希風永歎
清響擬絲竹班荆對綺疏零觴飛曲津歡然朱顔舒
徐州西平曹華
願與達人游解結遨濠梁狂吟任所適浪流無何鄉
後序孫綽
古人以水喻性有旨哉非所以澄之則清淆之則濁
耶故振轡於朝市則充詘之心生閒步於林野則寥
落之意興仰瞻羲唐邈然遠矣近詠臺閣顧探增懷
聊於曖昩之中期乎瑩拂之道暮春之始禊于南澗
之濱高嶺千尋長湖萬頃乃藉芳草鑑清流覽卉物
觀魚鳥具類同榮資生咸暢於是和以醇醪齊以達
觀快然兀矣焉復覺鵬鷃之二物哉耀靈縱轡急景
西邁樂與時去悲亦系之往復推移新故相換今日
之迹明復陳矣原詩人之致興諒歌詠之有由文多
不載大略如此所賦詩亦裁而綴之如前四言五言
焉
古詩紀卷四十三
