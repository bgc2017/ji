古詩紀卷四十一明馮惟訥撰
晉第十一
劉琨(字越石中山人少以雄豪著名永嘉初為并州刺史建興二年加大將軍都督并州三年進司)
(空四年其長史以并州叛降石勒琨遂奔薊段匹磾因與結婚約以共戴晉室元帝渡江復加太尉)
(封廣武侯後其子羣與匹磾有隙遂被害諡曰愍詩品曰太尉劉琨中郎盧諶詩其源出於王粲)
(善為悽戾之詞自有清拔之氣琨既體良才又罹厄運故善敘喪亂多感恨之詞中郎仰之微不逮)
(矣)
答盧諶(八章)
琨頓首捐書及詩備辛酸之苦言暢經通之遠旨執
玩反覆不能釋手慨然以悲歡然以喜昔在少壯未
嘗檢括遠慕老莊之齊物近嘉阮生之放曠怪厚薄
何從而生哀樂何由而至自頃輈張困於逆亂國破
家亾親友彫殘塊然獨坐則哀憤兩集負杖行吟則
百憂俱至時復相與舉觴對膝破涕為笑排終身之
積慘求數刻之暫歡譬由疾疢彌年而欲一丸銷之
其可得乎夫才生於世世實須才和氏之璧焉得獨
曜於郢握夜光之珠何得專玩於隨掌天下之寳固
當與天下共之但分析之日不能不悵恨爾然後知
耼周之為虚誕嗣宗之為妄作也昔騄驥倚輈於吳
阪長鳴於良樂知與不知也百里奚愚於虞而智於
秦遇與不遇也今君遇之矣勖之而已不復屬意於
文二十餘年矣久廢則無次想必欲其一反故稱指
送一篇適足以彰來詩之益美耳琨頓首頓首
厄運初遘陽爻在六乾象棟傾坤儀舟覆横厲糾紛羣
妖競逐火燎神州洪流華域彼黍離離彼稷育育哀我
皇晉痛心在目
天地無心萬物同塗禍淫莫驗福善則虛逆有全邑義
無完都英蘂夏落毒卉冬敷如彼龜玉韞櫝毁諸芻狗
之談其最得乎
咨余軟弱弗克負荷愆釁仍彰榮寵屢加威之不建禍
延凶播忠隕于國孝愆於家斯罪之積如彼山河斯釁
之深終莫能磨
郁穆舊姻嬿婉新婚不慮其敗唯義是敦裹糧攜弱匍
匐星奔未輟爾駕已隳(五臣作墮)我門二族偕覆三孽並根
長慙舊孤永負冤䰟
亭亭孤幹獨生無伴綠葉繁縟柔條脩罕朝採爾實夕
捋爾竿竿翠豐尋逸珠盈椀實消我憂憂急用緩逝將
去矣庭虛情滿
虛滿伊何蘭桂移植茂彼春林瘁此秋棘有鳥翻飛不
遑休息匪桐不棲匪竹不食永戢東羽翰撫西翼我之
敬之廢歡輟職
音以賞奏味以殊珍文以明言言以暢神之子之往四
美不臻澄醪覆觴絲竹生塵素卷莫啟幄無談賓既孤
我德又闕我鄰
光光段生出幽遷喬資忠履信武烈文昭旌弓騂騂輿
馬翹翹乃奮長縻是轡是鑣何以贈子竭心公朝何以
敘懷引領長謠
重贈盧諶
握中有玄璧本自荆山璆惟彼太公望昔在渭濱叟鄧
生何感激千里來相求白登幸曲逆(音句遇)鴻門賴留侯
重耳任五賢小白相射鉤苟能隆二伯安問黨與讐中
夜撫枕歎相與數子游吾衰久矣夫何其不夢周誰云
聖達節知命故不憂宣尼悲獲麟西狩涕孔丘功業未
及建夕陽忽西流時哉不我與去乎若雲浮朱實隕勁
風繁英落素秋狹路傾華(一作車)蓋駭駟摧雙輈何意百
鍊剛化為繞指柔(晉書曰琨詩託意非常攄暢幽憤遠想張陳感鴻門白登之事用以激諶)
(諶素無竒略以常詞詶和殊乖琨心)
扶風歌
朝發廣莫門暮宿丹水山左手彎繁弱右手揮龍淵顧
瞻望宫闕俯仰御飛軒據鞍長歎息淚下如流泉繫馬
長松下發鞍高岳頭烈烈悲風起泠泠澗水流揮手長
相謝哽咽不能言浮雲為我結歸(五臣作飛)鳥為我旋去家
日巳遠安知存與亡慷慨窮林中抱膝獨摧藏麋鹿遊
我前猨猴戲我側資糧既乏盡薇蕨安可食攬轡命徒
侣吟嘯絶巖中君子道微矣夫子故(一作固)有窮惟昔李
騫期寄在匈奴庭忠信反獲罪漢武不見明我欲竟此
曲此曲悲且長棄置勿重陳重陳令心傷(樂府每四句一解凡九解)
胡姬年十五
(漢辛延年羽林郎曰胡姬年十五春日獨當壚樂府作晉劉琨五言律祖作梁劉琨然晉未有律)
(體律祖或有考也)
虹梁照曉日渌水泛香蓮如何十五少含笑酒壚前花
將面自許人共影相憐回頭堪百萬價重為時年
盧諶(字子諒范陽人好老莊善屬文選尚武帝女滎陽公主後為劉琨主簿轉從事中郎琨為段匹)
(磾所害諶投段末波後為石季龍所得官至中書監屬冉閔誅石氏因遇害)
贈劉琨(二十章)
書曰故吏從事中郎盧諶死罪死罪諶禀性短弱當
世罕任因其自然用安静退在木闕不材之資處鴈
乏善鳴之分卷異蘧子愚殊甯生匠者時眄不免饌
賓嘗自思惟因緣運會得蒙接事自奉清塵於今五
稔謨明之效不著候人之譏巳彰大雅含弘量包山
藪加以待接彌優欵眷逾昵與運籌之謀厠讌私之
歡綢繆之旨有同骨肉其為知已古人㒺喻昔聶政
殉嚴遂之顧荆軻慕燕丹之義意氣之間糜軀不悔
雖微達節謂之可庶然苟曰有情孰能不懷故委身
之日夷險以之事與願違當忝外役遂去左右收迹
府朝蓋本同末異楊朱興哀始素終玄墨翟垂涕分
乖之際咸可歎慨致感之途或迫於兹亦奚必臨路
而後長號覩絲而後㱆欷哉是以仰惟先情俯覽今
遇感存念亡觸物增眷易曰書不盡言言不盡意然
則書非盡言之器言非盡意之具矣况言有不得至
於盡意書有不得至於盡言邪不勝猥懣謹貢詩一
篇抑不足以揄揚弘美亦以攄其所抱而已若公肆
大惠遂其厚恩錫以咳唾之音慰其違離之意則所
謂咸池酬於北里夜光報於魚目諶之願也非所敢
望也諶死罪死罪
濬哲惟皇紹熙有晉振厥弛維光闡遠韻有來斯雍至
止伊順三台摛朗四嶽增峻
伊陟佐商山甫翼周弘濟艱難對揚王休苟非異德曠
世同流加其忠貞宣其徽猷
伊諶陋宗昔遘嘉惠申以婚姻著以累世義等休戚好
同興廢孰云匪諧如樂之契
王室喪師私門播遷望公歸之視險忽艱兹願不遂中
路阻顛仰悲先意俯思身愆
大鈞載運良辰遂往瞻彼日月迅過俯仰感今惟昔口
存心想借曰如昨忽為疇曩
疇曩伊何逝者彌疎温温恭人愼終如初覽彼遺音恤
此窮孤譬彼樛木蔓葛以敷
妙哉蔓葛得託樛木葉不雲布華不星燭承侔卞和質
非荆璞眷同尤良(尤郵同)用乏驥騄
承亦既篤眷亦既親飾奬駑猥方駕駿珍弼諧靡成良
謨莫陳無覬狐趙有與五臣
五臣奚與契闊百罹(五臣作羅)身經險阻足蹈幽遐義由恩
深分隨昵加綢繆委心自同匪他
昔在暇日妙尋通理尤彼意氣狹是節士情以體生感
以情起趣舍同(李善作㒺)要窮達斯已
由余片言秦人是憚日磾效忠飛聲有漢桓桓撫軍古
賢作冠來牧幽都濟厥塗炭
塗炭既濟寇挫民阜謬其疲隸授之朝右上懼任大下
欣施厚實祗高明敢忘所守
相彼反哺尚在翔禽孰是人斯而忍斯心每憑山海庶
覿高深遐眺存亡緬成飛沉
長徽已纓逝將徙舉收跡西踐銜哀東顧曷云塗遼曾
不咫步豈不夙夜謂行多露
綿綿女蘿施于松標禀澤洪幹晞陽豐條根淺難固莖
弱易彫操彼纖質承此衝飈
纖質寔微衝飈斯値誰謂言精致其賞意不見得魚亦
忘厥餌遺其形骸寄之深識
先民頥意潛山隠几仰熙丹崖俯澡綠水無求於和自
附衆美慷慨遐蹤有愧高旨
爰造異論肝膽楚越惟同大觀萬塗一轍死生既齊榮
辱奚别處其玄根廓焉靡結
福為禍始禍作福階天地盈虚寒暑周迴夫差不祀釁
在勝齊句踐作伯祚自會稽
邈矣達度唯道是杖形有未泰神無不暢如川之流如
淵之量上弘棟隆下塞民望
贈崔温(集曰與温大真崔道儒)
逍遥步城隅暇日聊游豫北眺沙漠垂南望舊京路平
陸引長流岡巒挺茂樹中原厲迅飈山阿起雲霧遊子
恒悲懷舉目增永慕良儔不獲偕舒情將焉訴遠念賢
士風遂存往古務朔鄙多俠氣豈唯地所固李牧鎮邊
城荒夷懷南懼趙奢正疆埸秦人折北慮羇旅及寬政
委質與時遇恨以駑蹇姿徒煩非子御亦既弛負擔忝
位宰黔庶苟云免罪戾何暇收民譽倪寬以殿黜終乃
最衆賦何武不赫赫遺愛常在去古人非所希短弱自
有素何以敷斯辭惟以二子故
答魏子悌
崇臺非一榦珍裘非一腋多士成大業羣賢濟弘績遇
蒙時來會聊齊朝彦跡顧此腹背羽愧彼排虛翮寄身
蔭四嶽託好憑三益傾蓋雖終朝大分邁疇昔在危每
同險處安不異易俱涉晉昌艱共更飛狐厄恩由契闊
生義隨周旋積豈謂鄉曲譽謬充本州役乖離令我感
悲欣使情惕理以精神通匪曰形骸隔妙詩申篤好清
義賁幽賾恨無隨侯珠以酬荆文璧
覽古詩
趙氏有和璧天下無不傳秦人來求市厥價徒空言與
之將見賣不與恐致患簡才(選作之)備行李圖令國命全
藺生在下位繆子稱其賢奉辭馳出境伏軾徑入關秦
王御殿坐趙使擁節前揮袂睨金柱身玉要俱捐連城
既偽往荆玉亦眞還爰在澠池會二主克交歡昭襄欲
負力相如折其端眥血下霑襟怒髮上衝冠西缶終雙
擊東瑟不隻彈捨生豈不易處死誠獨難稜威章臺顛
彊禦亦不干屈節邯鄲中俛首忍回軒廉公何為者負
荆謝厥諐智勇冠當世弛張使我歎
時興詩
亹亹圓象運悠悠方儀廓忽忽歲云暮游原采蕭藿北
踰邙與河南臨伊與洛凝霜霑蔓草悲風振林薄摵摵
芳葉零橤橤芬華落下泉激洌清曠野增遼索登高眺
遐荒極望無崖㟧形變隨時化神感因物作澹乎至人
心恬然存玄漠
重贈劉琨
璧由識者顯龍因慶雲翔茨棘非所憩翰飛遊高岡余
音非九韶何以儀鳳凰新城非芝圃曷由殖蘭芳(闕)
答劉琨
隨寳産漢濱摛此夜光眞不待卞和顯自為命世珍(闕)
失題
遐舉遊名山松喬共相追層崖成崇館巖阿結重闈(闕)
郭璞(字景純河東聞喜人文章冠一時尤妙於隂陽算歷卜筮之術王導引為參軍補著作佐郎遷)
(尚書郎以母憂去王敦起為記室參軍敦既謀逆使筮璞曰無成壽且不久敦大怒即收斬之及敦)
(平追贈弘農太守詩品曰郭璞詩憲章潘岳文體相輝彪炳可玩始變永嘉平淡之體故稱中興)
(第一翰林以為詩首但遊仙之作辭多慷慨乖遠玄宗而云奈何虎豹姿又云戢翼棲榛梗乃是坎)
(壈詠懷非列仙之趣也)
贈温嶠
人亦有言松竹有林及爾臭味異苔同岑言以忘得交
以淡成同匪伊和惟我與生爾神余契我懷子情攜手
一豁安知塵冥
遊仙詩十四首
京華游俠窟(五臣作客)山林隠遯棲朱門何足榮未若託蓬
萊臨源挹清波陵岡掇丹荑靈谿可潛盤安事登雲梯
漆園有傲吏萊氏有逸妻進則保龍見退為觸藩羝高
蹈風塵外長揖謝夷齊
青溪千餘仞中有一道士雲生梁棟間風出窗戶裏借
問此何誰云是鬼谷子翹迹企潁陽臨河思洗耳閶闔
西南來潛波渙鱗起靈妃顧我笑粲然啟玉齒蹇修時
不存要之將誰使
翡翠戲蘭苕容色更相鮮綠蘿結高林蒙籠蓋一山中
有冥寂士静嘯撫清絃放情凌霄外嚼蘂挹飛泉赤松
臨上游駕鴻乘紫煙左挹浮丘袖右拍洪崖肩借問蜉
蝣軰寧知龜鶴年
六龍安可頓運流有代謝時變感人思已秋復願夏淮
海變微禽吾生獨不化雖欲騰丹谿雲螭非我駕愧無
魯陽德迴日向三舍臨川哀年邁撫心獨悲吒
逸翮思拂霄迅足羨遠游清源無增瀾安得運吞舟珪
璋雖特達明月難闇投潛穎怨青陽陵苕哀素秋悲來
惻丹心零淚緣纓流
雜縣(音爰)寓魯門風暖將為災吞舟涌海底高浪駕蓬萊
神仙排雲出但見金銀臺陵陽挹丹溜容成揮玉杯姮
娥揚妙音洪崖頷其頥升降隨長煙飄颻戲九垓竒齡
邁五龍千歲方嬰孩燕昭無靈氣漢武非仙才
晦朔如循環月盈巳復魄蓐收清西陸朱義將由白寒
露拂陵苕女蘿辭松柏蕣榮不終朝蜉蝣豈見夕圓丘
有竒草鍾山出靈液王孫列八珍安期鍊五石長揖當
途人去來山林客
暘谷吐靈曜扶桑森千(一作萬)丈朱霞升東山朝日何晃
朗迴風流曲櫺幽室發逸響悠然心永懷眇爾自遐想
仰思舉雲翼延首矯玉掌嘯傲遺世羅縱情在(一作任)獨
往明道雖若昧其中有妙象希賢宜勵德羨魚當結網
採藥遊名山將以救年頽呼吸玉滋液妙氣盈胸懷登
仙撫龍駟迅駕乘奔雷鱗(初學作鮮)裳逐電曜雲蓋隨風迴
手頓羲和轡足蹈閶闔開東海猶蹄涔崑崙螻(一作若)蟻
堆遐邈冥茫中俯視令人哀
破臺冠崑嶺西海濱招搖瓊林籠藻映碧樹疏英翹丹
泉漂朱沫黑水鼓玄濤尋仙萬餘日今乃見子喬振髮
晞翠霞解褐被絳綃總轡臨少廣盤虬舞雲軺永偕帝
鄉侣千齡共逍遥
登嶽採五芝涉澗將六草散髮蕩玄溜終年不華皓
四瀆流如淚五嶽羅若垤尋我青雲友永與時人絶
静歎亦何念悲此妙齡逝在世無千月命如秋葉蔕蘭
生蓬芭間榮曜常幽翳
縱酒濛氾濱結駕尋木末翹手攀金梯飛步登玉闕左
顧擁方目右眷極朱髮
贈潘尼
杞梓生南荆竒才應世出擢穎蓋漢陽鴻聲駭皇室遂
應四科運朱衣耀玉質
失題(見藝文春部以下闕文)
青陽暢和氣谷風穆以温英茝曄林薈昆蟲咸啟門高
臺臨迅流四坐列王孫羽蓋停雲隂翠鬱映玉樽
同前(見藝文類聚夏部)
羲和騁丹衢朱明赫其猛融風拂晨霄陽精一何冏閒
宇静無娛端坐愁日永
同前(見初學記别部)
君如秋日雲妾似突中煙高下理自殊一乖雨絶天
古詩紀卷四十一
