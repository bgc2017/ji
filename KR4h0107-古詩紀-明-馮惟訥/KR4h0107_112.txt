古詩紀卷一百十二明馮惟訥撰
陳第五
張正見(字見賾清河東武城人幼好學有清才梁太清初射策高第除邵陵王國常侍梁元帝立)
(拜通直散騎侍郎遷彭澤令屬亂避地匡俗山陳武受禪除鄱陽王參軍衡陽王長史累遷散騎侍)
(郎大建中卒)
樂府
釣竿篇(以下五言)
結宇長江側垂釣廣川潯竹竿横翡翠桂髓擲黃金人
來水鳥沒檝度岸花沈蓮搖見魚近綸盡覺潭深渭水
終須卜滄浪徒自吟空嗟芳餌下獨見有貪心
度關山
關山度曉月劔客遠從征雲中出迥陣天外落竒兵輪
摧偃去節樹倒礙懸旌沙揚折坂暗雲積榆溪明馬倦
時銜草人疲屢看城寒隴胡笳澁空林漢鼓鳴還聽嗚
咽水併切斷腸聲
晨雞高樹鳴
(阮藉詠懷詩曰晨雞鳴高樹命駕起旋歸然則此非樂府也)
晨雞振翮鳴出迥擅竒聲蜀郡隨金馬天津應玉衡摧
冠驗遠石繫火出連營(用江逌事)爭棲斜揭暮解翼横飛度
試飲淮南藥翻上仙都樹枝低且候潮葉淺還承露承
露觸嚴霜葉淺伺朝陽猜羣怯寳劒勇戰出花場當損
黃金距誰論白玉璫長鳴逢晉帝恃氣遇周王流名說
魯國分影入陳倉不復愁苻朗猶能感孟嘗
採桑
春樓曙鳥驚蠶妾候初晴迎風金珥落向日玉釵明徙
顧移籠影攀鈎動釧聲葉高知手弱枝軟覺身輕人多
羞借問年少怯逢迎恐疑夫壻遠聊復答專城
艷歌行
城隅上朝日斜暉照杏梁併捲茱萸帳爭移翡翠牀縈
環聊向牖拂鏡且調妝裁金作小靨散麝起微黃二八
秦樓婦三十侍中郎執戟超丹地豐貂入建章未安文
史閣獨結少年場彎弧貫葉(一作月)影學劒動星芒翠盖
飛城曲金鞍横道傍調鷹向新市彈雀往睢陽行行稍
有極暮暮歸蘭房前瞻富羅綺左顧足鴛鴦蓮舒千葉
氣燈吐百枝光滿酌胡姬酒多燒荀令香不學幽閨妾
生離怨採桑
從軍行
胡兵屯薊北漢將起山西故人輕百戰聊欲定三齊風
前噴畫角雲上舞飛梯鴈塞秋聲遠龍沙雲路迷燕然
自可勒函谷詎須泥
三婦艷詩
大婦織殘絲中婦妬蛾眉小婦獨無事歌罷詠新詩上
客何須起為待絶纓時
置酒高殿上
(曹子建箜篌引曰置酒高殿上親友從我遊)
陳王開甲第粉壁麗椒塗高窗侍玉女飛闥敞金鋪名
香散綺幕石硯彫金鑪清醪稱玉饋浮蟻擅蒼梧鄒嚴
恒接武申白日相趨容與升階玉差池曳履珠千金一
巧笑百萬兩鬟姝趙姬未鼓瑟齊客罷吹竽歌喧桃與
李琴挑鳳將雛魏君慙舉白晉主媿投壺風雲更代序
人事有榮枯長卿病消渴壁立還成都
門有車馬客行
飛觀霞光啟重門平旦開北闕高箱過東方連騎來紅
塵揚翠轂赭汗染龍媒桃花夾逕聚流水傍池回投(集作)
(揮)鞭聊静(集作接)電捐軫暫停雷非關萬里客自有六竒
才琴和朝雉操酒泛夜光杯舞袖飄金谷歌聲遶鳳臺
良時不可再騶馭鬱相催安知太行道失路車輪摧
白頭吟
平生懷直道松桂比真風語默妍媸際沈浮毁譽中讒
新恩易盡情去寵難終彈珠金市側抵玉舂(一作崑)山東
含香老顔駟執戟異揚雄惆悵崔亭伯幽憂馮敬通王
嬙沒胡塞班女棄深宫春苔封履跡秋葉奪妝紅顔如
花落槿鬢似雪飄蓬此時積長歎傷年誰復同
怨詩(集作情詩)
新豐妖冶地遊俠競嬌奢池臺間羅綺桃李襍煙霞盖
影分連騎衣香合並車艷粉驚飛蝶紅妝映落花舞衫
飄冶袖歌扇掩團紗玉牀珠帳卷金樓鏡月斜還疑蕭
史鳳不及季倫家
應龍篇
應龍未起時乃在淵底藏非雲足不蹈舉則冲天翔譬
彼野蘭草幽居常獨香清風播四遠萬里望芬芳隠居
可頤志自見焉得彰
輕薄篇
洛陽美年少朝日正開霞細蹀連錢馬傍趨首蓿花揚
鞭還却望春色滿東家井桃映水落門柳雜風斜綿蠻
弄清綺蛺蝶遶承華欲往飛廉舘遥駐季倫車石榴傳
瑪瑙蘭肴奠象牙聊持自娛樂未是鬭豪奢莫嫌龍馭
晩扶桑復浴鵶
帝王所居篇(樂府不載見文苑英華)
崤函惟帝宅宛雒壯皇居紫微臨複道丹水亘通渠沈
沈飛雨殿藹藹承明廬兩宫分槩日雙闕並凌虛休氣
充青𤨏榮光入綺䟽霞明仁壽鏡日照凌雲書鳴鸞背
鳷鵲詔蹕幸儲胥長楊飛玉輦御宿徙金輿柳葉飄緹
騎槐花影屬車薄暮歸平樂歌鐘滿玉除
朱鷺
金堤有朱鷺刷羽望滄瀛周詩振雅曲漢鼓發竒聲時
將赤雁並乍逐彩鸞行别有翻潮處異色不相驚
上之回
林光稱避暑回中乃吉行龍媒躡影駛玉輦御雲輕風
烏繞鳷鵲綵鷁照昆明欲知鍾箭遠遥聽寳雞聲
戰城南
薊北馳胡騎城南接短兵雲屯兩陣合劒聚七星明旗
交無復影角憤有餘聲戰罷披軍策還嗟李少卿
君馬黃二首
幽并重騎射征馬正盤桓風去嘶聲(一作長嘶)遠冰堅度足
寒出關聊變色上坂屢停鞍即令隨御史非復在樓蘭
五色乘馬黃追風時滅沒血汗染龍花胡鞍抱秋月唯
騰渥洼水不飲長城窟詎待燕昭王千金市駿骨
芳樹
竒樹舒春苑流芳入綺錢合歡分四照同心影(一作彰)萬
年香浮佳氣裏葉映彩雲前欲識揚雄賦金玉滿甘泉
有所思
深閨久離别積怨轉生愁徒思裂帛鴈空上望歸樓看
花憶塞草對月想邊秋相思日日度(玉臺作暮)淚臉年年流
雉子斑
陳倉雉未飛歛翮依芳甸朱冠色尚淺錦臆毛初變雊
麥且專場排花聊勇戰唯當渡弱水不怯如臯箭
臨高臺
層臺邇清漢出迥架重棼飛棟臨黃鶴高窗度白雲風
前朱幌(一作幔)色霞處綺䟽分此中多怨曲地遠詎能聞
隴頭水二首
隴頭鳴四注征人逐貳師羌笛含流咽胡笳襍水悲湍
高飛轉駛澗淺蕩還遲前旌去不見上路杳無期
隴頭流水急流急行難渡遠入隗囂營傍侵酒泉路心
交賜寳刀小婦成紈袴欲知别家久戎衣今已故
折楊柳
楊柳半垂空裊裊上春中枝疎董澤箭葉碎楚臣弓色
映長河水花飛高樹風莫言限宫掖不閉長楊宫
關山月
巖間度月華流彩映山斜暈逐連城璧輪隨出塞車唐
蓂遥合影秦桂遠分花欲驗盈虚理(一作駛)方知道路賒
洛陽道
曾城啟旦扉上路滿春暉柳影緣溝合槐花夾岸飛蘇
合彈珠罷黃間負翳歸紅塵暮不息相看連騎稀
梅花落
芳樹映雪(一作雲)野發早覺寒侵落遠香風急飛多花逕
深周人歎初摽魏帝指前林邊城少灌木折此自悲吟
紫騮馬
將軍入大宛善馬出從戎影絶乾河上聲流入(一作水)窟
中似鹿猶依草如龍欲向空須還十萬里試為一追風
雨雪曲
胡關辛苦地雪路遠漫漫含冰踏馬足襍雨凍旗竿沙
漠飛恒暗天山積轉寒無因辭日逐團扇掩齊紈
劉生
劉生絶名價豪俠恣遊陪金門四姓聚繡轂(一作簫鼓)五香
(一作侯)來塵飛瑪瑙勒酒映硨磲杯别有追遊夜秋窗向
月開
公無渡河
金堤分錦纜白馬渡蓮舟風嚴歌響絶浪湧(一作急)榜人
愁櫂折桃花水颿横竹箭流何言沈璧處千載偶陽侯
對酒
當歌對玉酒匡坐酌金罍竹葉三清泛蒲萄百味開風
移蘭氣入月逐桂香來獨有劉將阮㤀情寄羽杯
銅雀臺(一曰銅雀妓)
淒涼銅雀晩搖落墓田通雲慘當歌日松吟欲舞風人
䟽瑶席冷曲罷繐帷空可惜年將淚俱盡望陵中
長安有狹斜行
少年重遊俠長安有狹斜路窄時容馬枝高易度車簷
高同落照巷小共飛花相逢夾繡轂借問是誰家
飲馬長城窟行
秋草朔風驚飲馬出長城羣驚還怯飲地險更宜行傷
冰歛凍足畏冷急寒聲無因度吳坂方復入羌城
泛舟横大江
(魏文帝飲馬長城窟行曰泛舟横大江討彼犯荆虜)
大江脩且闊揚舲度迴磯波中畫鷁涌帆上錦花飛舟
移歴浦月櫂舉濕春衣王孫定若遠詎待送將歸
煌煌京洛行
千門儼西漢萬戸擅東京凌雲霞上起鳷鵲月中生風
塵暮不息簫筦夜恒鳴唯當賣藥處不入長安城
明君詞(集作王明君)
寒樹暗胡塵霜樓明漢月淚染上春衣憂變華年髮
神仙篇(襍言)
瀛洲分渤澥閬苑隔虹蜺欲識三山路須尋千仞溪石
梁雲外立蓬丘霧裏迷年深毁丹竈學久棄青泥葛水
留還杖天衢鳴去雞六龍驤首起雲閣萬里一别何寥
廓玄都府内駕青牛紫盖山中乘白鶴潯陽杏花終難
朽武陵桃花未曾落巳見玉女笑投壺復覩仙童欣六
博同甘玉文棗俱飲流霞藥鸞歌鳳舞集天台金闕銀
宫相向開西王巳令青鳥去東海還馭赤虬來魏武還
車逢漢女荆王因夢識陽臺鳳盖隨雲聊蔽日霓裳雜
雨復乘雷神嶽吹笙遥謝手當知福地有神才
又(見文苑英華樂府作沈約題云樂未央)
億舜日萬堯年詠湛露歌采蓮願襍百和氣宛轉金爐
前
前有一樽酒行
前有一樽酒主人行壽今日合來坐者當令皆富且壽
欲令主人三萬歲終歲不知老為吏當高遷賈市得萬
倍桑蠶當大得主人宜子孫
古詩紀卷一百十二
