古詩紀卷五十三明馮惟訥撰
晉第二十三
雜曲歌辭古辭
西洲曲(樂府作古辭玉臺新本作江淹非也)
憶梅下西洲折梅寄江北單衫杏子紅雙鬢鴉雛色西
洲在何處兩槳橋頭渡日暮伯勞飛風吹烏桕樹樹下
卽門前門中露翠鈿開門郎不至出門採紅蓮採蓮南
塘秋蓮花過人頭低頭弄蓮子蓮子青如水置蓮懷袖
中蓮心徹底紅憶郎郎不至仰首望飛鴻鴻飛滿西洲
望郎上青樓樓高望不見盡日欄干頭欄干十二曲垂
手明如玉卷簾天自高海水搖空綠海水夢悠悠君愁
我亦愁南風知我意吹夢到西洲
長干曲
逆浪故相邀菱舟不怕搖妾家楊子住便弄廣陵潮
東飛伯勞歌(英華作梁武帝)
東飛伯勞西飛燕黃姑織女時相見誰家兒女對門居
開顔發豔照里閭南窗北牖桂月(藝文作桂明)光羅帷綺帳
脂粉香女兒年幾十五六窈窕無雙顔如玉三春已暮
花從風空畱可憐誰與同
樂辭
(祝穆曰窮袴𥜗也蓋漢人語吳競編此辭在十九首後)
繡幕圍香風耳節朱絲桐不知理何事淺立經營中愛
惜加窮袴防閑託守宫今日牛羊上丘隴當年近前面
發紅
休洗紅二首
休洗紅洗多紅色淡不惜故縫衣記得初按茜人壽百
年能幾何後來新婦今為婆
休洗紅洗多紅在水新紅裁作衣舊紅番作裡廻黃轉
綠無定期世事返復君所知
邯鄲歌(並下雜詩詩彙列在晉)
回顧㶚陵上北指邯鄲道短衣妾不傷南山為君老
雜詩
玉釵色未分衫輕似露腕舉袖欲障羞廻持理髮亂
雜歌謠辭(歌辭)無名氏
徐聖通歌(藝文列晉人中)
(會稽典錄曰徐宏字聖通為汝陰令誅鉏姦桀道不拾遺民乃歌之)
徐聖通政無雙平刑罰姦宄空
崔左丞歌
(崔洪字伯良博陵安平人以清厲顯名武帝世為御史治書朝廷憚之尋為尚書左丞時人為之語)
(曰)
叢生棘刺來自博陵在南為鷂在北為鷹
束晢歌
(晉書曰束晢陽平元城人太康中郡界大旱晢為邑人請雨三日而雨注衆為晢作歌)
束先生通神明請天三日甘雨零我黍以育我稷以生
何以醻之報束長生
應詹歌
(晉書曰王澄惠帝末為荆州牧假應詹督南平天門武陵三郡軍事天下大亂詹境獨全百姓歌之)
亂離旣普殆為灰朽僥倖之運頼兹應后歲寒不凋孤
境獨守拯我塗炭惠隆丘阜潤同江海恩猶父母
幷州歌(亦見趙書)
(樂府廣題曰晉汲桑清河貝丘人力能扛鼎殘心少恩六月盛暑重裘累裀使十餘人扇之忽不清)
(涼便斬扇者幷州大姓田蘭薄盛斬於平原士女慶賀奔走道路而歌)
士為將軍何可羞六月重裀披狐(一作豹)裘不識寒暑斷
人頭雄兒田蘭為報讐中夜斬首謝幷州
襄陽兒童歌
(晉書曰山簡字季倫永嘉初為征南將軍出鎮襄陽于時四方宼亂朝野危懼簡優游卒歲惟酒是)
(躭諸習氏者荆土豪族有佳園池簡每出嬉遊多之池上置酒輙醉名之曰高陽池時有兒童歌曰)
山公出何許往至高陽池日夕倒載歸酩酊無所知時
時能騎馬倒着白接㒿舉鞭向葛疆何如幷州兒(疆家在幷)
(州簡愛將也)
吳人歌
(晉書曰鄧攸元帝時為吳郡太守刑政清明百姓歡悅後稱疾去百姓數千人留牽攸船不得進攸)
(乃少停夜中發去吳人歌之)
紞如打五鼓鷄鳴天欲曙鄧侯挽不留謝令推不去
豫州歌
(晉書曰祖逖元帝時為豫州刺史躬自儉約督課農桑克已務施不畜資産子弟耕耘負擔樵薪又)
(收葬枯骨為之祭醊百姓感悅嘗置酒大會耆老中坐流涕曰吾等老矣更得父母死將何恨乃歌)
(曰)
幸哉遺黎免俘虜三辰旣朗遇慈父玄酒忘勞甘瓠脯
何以詠思歌且舞(祖逖别傳曰幸哉遺民免豺虎三辰旣朗遇慈父玄酒清醪甘瓠脯亦何)
(報恩歌且舞)
三明歌
(中興書曰諸葛恢字道明避難過江與潁川荀道明闓陳留蔡道明謨俱有名譽號曰中興三明時)
(人歌之曰)
京都(一作師)三明各有名蔡氏儒雅荀葛清
庾公歌二首
(晉書五行志曰庾亮初鎮武昌出至石頭百姓於岸上歌之後連徵不入及薨於鎮以喪還都葬皆)
(如謠言)
庾公上武昌翩翩如飛鳥庾公還揚州白馬牽旒旐
庾公初上時翩翩如飛烏庾公還揚州白馬牽流蘇(一作)
(旒車)
郗王歌
(世說曰郗超王珣並以俊才為桓大司馬所眷珣為主簿超為記室參軍超爲人多鬚珣形状短小)
(時人為之歌曰)
髯參軍短主簿能令公喜能令公怒
御路楊歌
(晉書五行志曰晉海西公太和中民為此歌白者金行焉者國族紫為奪正之色明以紫間朱也海)
(西公尋廢三子非海西公之子縊以馬韁死之明日南方獻甘露)
青青御路楊白馬紫游韁汝非皇太子那得甘露漿
鳳凰歌
(宋書五行志曰晉海西公生皇子百姓歌之其歌甚美其旨甚微海西公不男使左右向龍與内侍)
(接生子以為己子)
鳳凰生一雛天下莫不喜本言是馬駒今定成龍子
歷陽歌
(晉書五行志曰庾楷鎮歷陽百姓歌之後楷南奔桓玄為玄所殺)
重羅黎重羅黎使君南上無還時
樊氏陂歌
(樊氏陂庾氏取之時人歌曰)
陂汪汪下田良樊子失業庾公昌
桓玄時小兒歌
(吳均續齊諧記曰桓玄簒位後朱雀門中忽見兩小兒通身如墨相和作籠歌云云路邊小兒從而)
(和之者數十人聲甚哀楚日旣夕二小兒入建康縣至閤下遂成雙漆鼓槌明年春而桓敗車無軸)
(倚孤木桓字也荆州送玄首用敗籠玄包之又芒繩束縳其屍沈諸江中悉如所歌焉)
芒籠茵繩縳腹車無軸倚孤木
從者歌
(續安帝紀曰司馬休之兄尚為桓玄所敗休之奔淮泗頗得彼之人心從者為之歌曰)
可憐司馬公作性甚温良憶昔水邊戲使我不能忘
涼州大馬歌
(晉書曰張軌永寧初為涼州刺史王彌寇洛陽軌遣北宫屯張纂馬魴陰濬等率州軍擊破之又敗)
(劉聰于河東京師歌之曰)
涼州大馬横行天下涼州鴟苕宼賊消鴟苕翩翩悕殺
人
麴游歌
(晉書曰麴允金城人也與游氏世為豪族西州為之語曰)
麴與游牛羊不數頭南開朱門北望青樓
隴上歌(二見)
(晉書載紀曰劉曜圍陳安於隴城安敗南走陕中曜使將軍平先丘中伯率勁騎追安安與壮士十)
(餘騎於陕中格戰安左手奮七尺大刀右手執丈八蛇矛近交則刀矛俱發輙害五六遠則雙帶鞬)
(服左右馳射而走平先亦壮健絶人與安搏戰三交奪其蛇矛而退遂追斬於澗曲安善於撫按吉)
(凶夷險與衆同之及其死隴上為之歌曜聞而嘉傷命樂府歌之)
隴上壯士有陳安軀幹雖小腹中寬愛養將士同心肝
䯀驄父(一作交)馬鐡鍜鞍七尺大刀奮如湍丈八蛇矛左
右盤十盪十决無當前戰始三交失蛇矛棄我䯀驄竄
巖幽為我外援而懸頭西流之水東流河一去不還奈
子何
同前(見趙書與前小異)
隴上健兒曰陳安軀幹雖小腹中寬愛養將士同心肝
騄驄駿馬鐡鍜鞍七尺大刀配齊鐶丈八蛇矛左右盤
十盪十决無當前百騎俱出如雲浮追者千萬騎悠悠
戰始三交失蛇矛十騎俱盪九騎留棄我騄驄攀巖幽
天非降雨迨者休阿呵嗚呼奈子乎嗚呼阿呵奈子何
關隴歌(拾遺作苻秦時童謠)
(晉書曰苻堅時關隴清宴百姓豐樂自長安至於諸州皆夾路樹槐柳二十里一亭四十里一驛旅)
(行者取給於途工商貿販於道百姓歌之崔鴻前秦錄曰王猛化洽六州人移風變百姓歌之)
長安大街夾樹楊槐下走朱輪上有鸞棲英彦雲集誨
我萌黎
苻秦鳳凰歌
(前秦錄曰苻堅時鳳凰集於東闕歌之曰)
鳳凰于飛其羽翼翼淵哉聖后饗齡萬億
苻堅時長安歌
(晉書載紀曰苻堅旣滅燕慕容冲姊偽清河公主年十四有殊色堅納之寵冠後庭冲年十二亦有)
(龍陽之姿堅又幸之姊弟專寵宫人莫進長安歌之咸懼為亂王猛切諫堅乃出冲後竟為冲所敗)
一雌復一雄雙飛入紫宫
滛豫歌(以下世代莫詳)
(古今樂錄曰晉宋以後有滛豫歌酈道元水經注曰白帝山城水門之西江中有孤石名滛豫石水)
(冬出二十餘丈夏則没亦有裁出焉江水東逕廣溪峽乃三峽之首也峽中有瞿唐黃龕二灘夏水)
(回復㳂泝所忌國史補曰蜀之三峽最號峻急四月五月尤險故行者歌之滛或作灩豫或作預)
灩預大如馬瞿唐不可下
灩預大如牛瞿唐不可流
同前
滛預大如馬瞿唐不可下滛預大如象瞿唐不可上
同前
灩澦大如襆瞿唐不可觸金沙浮轉多桂浦忌經過(升菴)
(詩話曰此舟人商估刺水行舟之歌樂府以為梁簡文所作非也蜀江有瞿唐之患桂江有桂浦之險故涉瞿)
(唐者則凖灩襆涉桂浦者則凖金沙今樂府桂浦作桂楫非也)
巴東三峽歌二首
(酈道元水經注曰巴東三峽謂廣溪峽巫峽西陵峽也三峽七百里中兩岸連山略無闕處重巖疊)
(嶂隠蔽天日非亭午夜分不見日月宜都山川記曰自黃牛灘東入西陵界至峽口一百許里山水)
(紆曲林木高茂猿鳴至清山谷傳響泠泠不絶行者聞之莫不懷土故漁者歌曰)
巴東三峽巫峽長猿鳴三聲淚沾裳
巴東三峽猿鳴悲猿鳴三聲淚沾衣(古今樂錄作女兒子見前)
同前(見水經注)
灘頭白勃堅相持倏忽淪没别無期
武陵人歌
(黃閣武陵記曰有綠蘿山側巖垂水懸蘿百里許得明月池碧潭鏡澈百尺見底素巖若雪松如插)
(翠流風叩阿有絲桐之韻土人為之歌曰)
仰茲山兮迢迢層石構兮嵯峨朝日麗兮陽巖落景梁
(一作陽)兮隂阿鄣壑兮生音吟籟兮相和敷芳兮綠林恬
淡兮潤波樂茲潭兮安流緩爾櫂兮詠歌
綿州巴歌
豆子山打瓦鼓揚平山撒白雨下白雨取龍女織得絹
二丈五一半屬羅江一半屬玄武
三峽謠
(水經注曰峽中有灘名曰黃牛灘南岸重嶺疊起最外高崖間有色如人負刀牽牛人黑牛黃成就)
(分明旣人跡所絶莫得究焉此巖旣高加江湍紆廻雖途逕信宿猶望見此物故行者謠云云言水)
(路行深廻望如一矣)
朝見黃牛暮見黃牛三朝三暮黃牛如故(水經注作朝發黃牛暮發)
(黃牛)
僰道謠
(益州記曰瀘水源出曲羅兩峯有殺氣暑月舊不行故武侯以夏渡為艱瀘水又下合諸水而總其)
(目焉故有瀘江之名矣自朱提至僰道有水步道有黑水羊官水至嶮難三津之阻行者苦之故俗)
(為之語曰)
猶溪赤木盤蛇七曲盤羊烏櫳氣與天通
三秦記民謠
武功太白去天三百孤雲兩角去天一握山水險阻黃
金子午蛇盤烏櫳勢與天通
古詩紀卷五十三
