古詩紀卷一百四十二明馮惟訥撰
外集第二
仙詩
九華安妃紫微夫人降楊司命詩二首
(九華安妃晉興寧三年乙丑六月二十五日夜與紫微王夫人降金壇楊羲家紫微曰此上真元君)
(金臺李夫人之少女也太虛元君昔遣詣龜山學上清道道成受太上書署為紫清上宫九華真妃)
(賜姓安名欎嬪字靈簫妃謂楊君曰君師南真夫人司命乘權道高妙備聞君德音甚久不期今日)
(契冥運之會君答以沈湎下俗塵染其質高卑雲邈無緣禀敬猥虧靈降欣踊㒺極唯蒙啓訓以袪)
(其闇濟其兀兀夙夜所願也妃曰君今語不得有謙餙謙餙殊非事宜良久命楊染筆授詩贈之)
(楊君名羲本吳人來居句容性淵懿沈厚幼有通靈之鑒長史薦之相王用為公府舍人自隨簡文)
(登極之後不復見有臨出得任真職輔佐東華為司命之任董司吳越神靈人鬼一皆關攝之興寧)
(三年乙丑歲衆真降受年三十六)
雲闕竪空上瓊臺竦欎羅紫宫乘綠景靈觀藹嵳峩琅
軒朱房内上德煥綘霞俯潄靈瓶津仰掇碧奈花濯足
玉女池鼓枻牽牛河遂策景雲駕落龍轡玄阿振衣塵
滓際褰裳步濁波願為山澤結剛柔順以和相携雙清
内上真道不邪紫微會良謀唱納享福多
紫微夫人曰我復因爾作一紙文以相曉以示善
事耳楊又襞紙染筆夫人見授
二象内外泮玄氣果中分冥會不待駕所期貴得真南
岳鑄明金眇觀傾笈&KR1843;良德飛霞照遂感靈霄人乘飈
儔衾寢齊牢攜絳雲悟歎天人際數中自有緣上道誠
不邪塵滓非所聞同目咸恒象高唱為爾因
雲林與衆真吟詩十首
(真誥翼真檢云併衿接景楊安以灼然顯說凡所興有待無待諸詩及辭喻諷旨皆是雲林應降嬪)
(僊侯事義並亦表著而南真自是訓授之師紫微則下教之匠並不關儔結之例但中候昭靈亦似)
(别有所在既事未一時故不正的的爾其餘男真或陪從所引或職司所任至如二君最為領據之)
(主今人讀此辭事若不悟斯理永不領其旨故略標大意)
駕歘敖八虛廻宴東華房阿母延軒觀朗嘯躡靈風我
為有待來故乃越滄浪
右英王夫人歌
乘飈遡九天自駕三秀嶺有待徘徊眄無待故當淨滄
浪奚足勞孰若越玄井
右紫微夫人答英歌
寫我金庭館鮮駕三秀畿夜芝披華鋒(謂應作峰字)咀嚼充
長饑高唱無逍遥各興無待歌空同酬靈音無待將如
何
右桐栢山真人歌(王子喬)
朝遊欎絶山夕偃高暉堂振轡步靈鋒(謂應作峰字)無近扵
滄浪玄井三仞際我馬無津梁儵歘九萬間八維巳相
望有待非至無靈音有所喪
右清靈真人歌(裴玄仁)
龍旂舞太虚飛輪五嶽阿所在皆逍遥有感興冥歌無
待愈有待相遇故得和滄浪奚足遼玄井不為多欎絶
尋步間俱會四海羅豈若絶明外三劫方一過
右中候夫人歌
縱酒觀羣惠儵忽四落周不覺所以然實非有待遊相
遇皆歡樂不遇亦不憂衆影玄空中兩會自然疇
右昭靈李夫人歌
駕歘發西華無待有待間或眄五嶽峰或濯天河津釋
輪尋虚舟所在皆纏綿芥子忽萬頃中有湏彌山小大
固無殊遠近同一緣彼作有待來我作無待親
右九華安妃歌
無待太無中有待大有際大小同一波遠近齊一會鳴
絃玄霄顛吟嘯運八氣奚不酣靈液眄目娱九裔有無
得玄運二待亦相蓋
右太虚南嶽真人歌(赤松子)
偃息東華靜揚軿運八方俯眄丘垤間莫覺五嶽崇靈
阜齊淵泉大小互相從長短無少多大椿湏臾終奚不
委天順縱神任空同
右方諸青童君歌
控飈扇太虛八景飛高清仰浮紫晨外俯看絶落冥玄
心空同間上下弗流停無待兩際中有待無所營體無
則能死體有則攝生東賓會高唱二待奚足爭命駕玉
錦輪儛轡仰徘徊朝遊朱火宫夕宴夜光池浮景清霞
杪八龍正参差我作無待遊有待輙見隨高會佳人寢
二待互是非有無非有定待待各自歸(東賓東嶽上卿大茅君也)
右南極紫元夫人歌
中候王夫人詩三首
(東華夫人紫清内傳妃領東宫中候真夫人晉興寧三年乙丑降金壇楊羲家云周靈王有子三十)
(八人子晉太子也師事嵩嶽浮丘公白日昇天中候名觀香字衆愛是宋姬子扵子晉為别生妹晉)
(興寧四年閏月三日與衆真降楊羲家授詩是夕子晉兄弟五人妹二人凡七人得道弟眉夀即觀)
(香同母兄也)
八塗會無宗乘運觀囂羅化浮塵中際觧衿有道家騁
煙忽未傾携真造靈阿虚景盤瓊軒玄鈞作鳳歌適路
無軏滯神音儛雲波齊德秀玉景何用世間多
㖟此畢吟良久復㖟曰
坦夷觀天真去累縱衆情體寂廢機駟崇有則攝生焉
得齊物子委運任所經
六月二十三日夜中候夫人作
登軿發東華扇飈儛太玄飛轡騰九萬八落亦已均暫
眄山水際窈窕靈嶽間同風自齊氣道合理亦親龍芝
永遐齡内觀攝天真東岑可長靜何為物所纏
方丈臺昭靈李夫人詩三首
(方丈臺東宫昭靈李夫人者北元中玄道君李慶賓之女太保玉郎李靈飛之妹也受書為東宫昭)
(靈夫人治方丈臺第十三朱館中東晉哀帝興寧三年乙丑八月二十一日夜與上元夫人紫微夫)
(人右英夫人諸真同降真人楊羲家作詩曰)
雲墉帶天構七氣煥神馮瓊扉啓晨鳴九音絳樞中紫
霞興朱門香煙生綠窗四駕舞虎旂青軿擲玄空華蓋
隨雲列落鳳控六龍策景五嶽阿三素眄君房適聞臊
穢氣萬濁汚我胸臭物薰精神囂塵互相衝明玉皆璀
爛何獨盛德躬高揖苦不早坐地自生蟲
臨去吟曰
心勿欲亂神勿滛役道易不順災重不逆永喪其真遂
棄我適
十二月一日夜方丈左臺昭靈李夫人作與許玉
斧
(真誥翼真檢云二許雖玄挺高尚而質撓世迹故未得接真今所授之事多是為許立辭悉揚授旨)
(疏以示許爾)
飛輪高晨臺控轡玄壟隅手携紫皇袂倏忽八風驅玉
華翼綠幃青羣扇翠裾冠軒煥崔巍珮玲帶月珠薄入
風塵中塞鼻逃當途臭腥凋我氣百阿令心徂何不飈
然起蕭蕭步太虛
南極王夫人詩
(南極王夫人王母第四女也名林字容真理太宫丹受書為金闕聖君上保司命居渤陽丹海長離)
(山中主教當為真人者晉興寧四年丙寅六月二十三日降真人楊羲家與真人同會因吟授羲曰)
林振湏類感雲蔚待龍吟玄數自相求觸節皆有音飛
軿出西華總轡忽來尋八遐非無娛同脉理自欽悼此
四維内百憂常在心俱遊北寒臺神風開爾襟
紫微王夫人詩一十七首
(紫微夫人名青娥字愈音王母第二十女也晉興寧三年乙丑六月降楊羲家時與太元真人桐栢)
(真人右英夫人南嶽夫人同降言夫人位為紫微宫左夫人鎮羽野玄隴之山上宫主教當成真人)
(者)
七月二十六日夕紫微夫人喻作令與許長史
高興希林虛遐遊無員方蕭條象數外有無自冥同亹
亹德韻和飄飄步太空盤桓任波浪振鈴散風中内映
七道觀可以得兼忘何必反覆酬待此世文通玄心自
冥悟嘿耳必高蹤
紫微夫人歌(九月三日)
龜闕欎巍巍墉臺落月珠列坐九靈房叩璈吟太無玉
簫和我神金醴釋我憂
又
宴酣東華内陳鈞千百聲青君呼我起折腰希林庭羽
帔扇翠暉玉珮何鏗零俱指高晨寢相期象中冥(紫微歌此)
(二篇)
玄隴紫微作
超舉步絳霄飛飈北壟庭神華映仙臺圓曜隨風傾啓
暉挹丹元扉景餐月精交袂雲林宇浩軫(當作皓鬒)還童嬰
蕭蕭寄無宅是非豈能營世網自擾競安可語養生
九月六日夕紫微夫人喻作示許長史并與同
學(同學謂郗回也)
解輪太霞上歛轡造紫丘手把八空氣縱身雲中浮一
眄造化網再視索高疇道要既巴足可以解千憂求真
得良友不去復何求
九月九日紫微夫人喻作因許示郗
紫空朗明景玄宫帶絳河濟濟上清房靈(一作雲)臺煥嵳
峩八輿造朱池羽蓋傾霄柯震風廻三晨金鈴散玉華
七轡降九陔宴眄不必家借問求道子何事坐塵波豈
能棲東秀養真收太和
十月十八日紫微夫人作
左把玉華蓋飛景躡七元三晨煥紫輝竦眄撫明真變
踊期須臾四面皆已神靈發無涯際勤思上清文何事
坐横涂令爾感不專隂痾(隂烏禁反痾烏賀反此應作喑啞)失玄機不
覺年歲分
紫微吟此
玄清眇眇觀落景出東渟願作絶塵友蕭蕭罕世營
紫微詩
靈人隠玄峯真人韜雲采玄唱非無期妙應自有待豈
期虛空寂至韻固常在携襟登羽宫同宴廣寒裏借問
朋人誰所存惟玉子
紫微夫人歌此(考真誥當是丙寅二月三十日)
褰裳濟淥河遂見扶桑公高會太林墟賞宴玄華宫信
道苟淳篤何不棲東峯(此亦叙方諸東華之勝也)
紫微夫人作
控景始暉津飛飈登上清雲臺欎峩峩閶闔秀玉城晨
風鼓丹霞朱煙洒金庭綠蘂粲玄峯紫華巖下生慶雲
纏丹爐鍊玉飛八瓊宴眄廣寒宫萬椿愈童嬰龍旂啓
靈電虎旗徵朱兵高真廻九曜洞觀均潜明誰能步幽
道尋我無窮齡
紫微作
翳藹紫微館欎臺散景飈鸞唱華蓋間鳳鈞導龍軺八
狼携綘旌素虎吹角簫雲勃寫靈宫來適塵中囂觧轡
佳人所同氣自相招尋宗湏臾頃萬齡乃一朝椿期會
足哀劫往豈足遼真真乃相目莫令心徂&KR0146;(側交反)虚刃
揮至空鄙滯五神愁
四月十四日紫微夫人作
朝啓東晨暉飛軿越滄淵山波振青涯八風扇玄煙廻
眄易遷房有懷真感人三金可遊盤東岑宜永甄紛紛
當塗中孰能步生津
又(真誥併上為一首)
飄颻八霞嶺徘徊飛晨蓋紫軿騰太虚曬眄九虚外玉
簫激景雲靈煙絶幽藹高仙宴太真清唱無涯際去來
山嶽庭何事有待邁
四月二十三日夜紫微夫人作
神玉暉靈津七元煥神扉靈遷方寸裏一躍登太微妙
音乘和唱高會亦有機齊此天人眄協彼晨景飛總轡
六合外寧有傾與危
紫微夫人作(考真誥閏月三日)
薄宴塵飈領代謝緣還歸奚識靈劫期顧眄令人悲
又
雲草廕玄方仰感旋曜精詵詵繁茂萌重德必克昌
雲林右英夫人詩二十五首
(雲林右英夫人名媚蘭字申林王母第十三女也受書為雲林宫右英夫人治滄浪山晉興寧三年)
(乙丑七月諸真同降扵楊君因㖟)
寓言必可用不用是無情焉得駕歘跡尋此空中靈微
音良有旨當用慎勿輕事事應神機保爾見太平
七月十八日夕雲林右英王夫人授詩(此詩與許長史)
(兼及掾事)
轡景落滄浪騰躍青海津絳烟亂太陽羽蓋傾九天雲
輿浮空洞倏忽滄波間來尋冥中友相携侍帝宸王子
協明德齊首招玉賢下眄八阿宫上寢希林巔潄此紫
瓊腴方知穢途辛佳人將安在勤之乃得親
右英夫人所喻(七月二十六日)
綘闕排廣霄披丹登景房紫旗振雲霞羽晨儛八風停
蓋濯碧谿採秀月支峰咀嚼三靈華吐吸九神芒椿數
無絶紀協日積童蒙携袂明真館仰期無上皇北鈞唱
羽人玉玄粲賢衆(音終)云何波浪宇得失為我鍾引領囂
庭内開心擬穢衝習適榮辱域罕躡希林宫一靜安足
苦試去視滄浪
七月二十八日夕右英王夫人授書此詩以與
許長史
世珍芬馥交道宗玄霄會振衣尋冥疇廻軒風塵際良
德映靈暉穎拔粲華蔚密言多償福冲靜尚真貴咸恒
當象順携手同襟(一作衾)帶何為人事間日焉生患害
九月三日夕雲林王夫人喻作令示許長史
騰躍雲景轅浮觀霞上空霄軿縱横舞紫蓋託靈方朱
煙纏旍(一作旌)旄羽帔扇香風電號猛獸玃雷吟奮玄龍
鈞籟昆庭響金筑唱神鐘採芝滄浪阿掇華八渟峯朱
顔日以新劫往方嬰童養形靜東岑七神自相通風塵
有憂哀隕我白髮翁長冥遺遐歎恨不早逸蹤
右英吟此
停駕望舒移廻輪返滄浪未覩若人遊偶想安得康良
因俟青春以叙中懷忘
九月六日夕雲林喻作與許侯
控晨浮紫煙八景觀𣲖流羽童捧瓊漿玉華餞琳腴相
期白水涯揚我萎蕤珠
又(真誥併上為一首)
滄房煥東霞紫造浮絳晨雙德秉道宗作鎮真伯藩八
臺可盼目北看乃飛元清靜雲中視眇眇躡景遷吐納
洞嶺秀藏暉隠東山久安人事上日也無虚閑豈若易
翁質反此孩中顔
九月九日雲林右英夫人作
晨闕太霞構玉室起霄清領略三竒觀浮景翔絶冥丹
華中有真金暎育挺精八風鼔錦披碧樹曜四靈華蓋
廕蘭暉紫轡策綠軿結信通神交觸類率天誠何事外
象感湏覩瑶玉瓊
九月十八日夜雲林右英夫人作
三景秀鬱玄霄映朗八方丹雲浮高宸逍遥任靈風鼔
翼(一作翮)乘素飈竦眄瓊臺中綠蓋入協晨青軿擲空同
右揖東林帝上朝太虚皇玉賓剖鳳腦嗷酣飛蘂漿雲
鈞回曲寢千音何琅琅錦旍召猛獸華幡正低昂香母
折腰唱紫煙排棟梁總轡高清闕解駕佳人房昔運挺
未兆靈化順氣翔心𦕈玄涯感年隨積椿崇形垢甘臭
味動靜失滄浪我友實不爾榮辱昨巳忘
九月二十五日夜雲林右英夫人授作
綘景浮玄晨紫軒乘煙征仰超綠闕内俯眄朱火城東
霞啓廣暉神光煥七靈翳映汎三燭流任自齊冥風纏
空洞宇香音觸節生手携織女儛併衿匏瓜庭左徊青
羽旗華蓋隨雲傾宴寢九度表是非不我營抱真栖太
寂金姿日愈嬰豈似愆穢中慘慘無聊生
十月十七日雲林夫人作與許侯
四旌曜明空朱軒飛靈丘玉蓋廕七景鼓翼霄上浮九
音朗紫空玉璈洞太無宴詠三晨宫唱嘯呼我儔不覺
椿已老豈知二景流佳人雖兼忘而未放百憂長林真
可靜巖中自多娛
十月二十日授二首(亦應是右英喻長史也)
北登玄真闕携手結高羅香烟散八景玄風鼔絳波仰
超琅園津俯眄霄陵阿玉簫雲上唱鳳鳴動九遐乘氣
浮太空曷為躡山河金節命羽靈徵兵折萬魔齊挹三
晨暉千春方嬰牙喪真投競室不解可奈何
又
仰眄太霞宫金閣曜紫清華房映太素四軒皆朱瓊擲
輪空洞津總轡儛綠軿玉華飛雲蓋西妃運錦旍飜然
塵濁涯儵歘佳人庭宿感應期降所招已在冥乘風奏
霄晨共酣丹琳甖公侯徒𦕈𦕈安知真人靈
右英作此(考真誥次當是十二月一日)
清晨挹絳霞總氣霄上遊廻軿躡曲波遂覩世人憂辭
旨蔚然起不散三秀嵎何若廵玄鄉撫璈為爾娛君心
安有際我願有中無
二月九日夜雲林作(此後入丙寅年事)
轡景登霄晨遊宴滄浪宫綵雲繞丹霞靈靄散八空上
真吟瓊室高仙歌琳房九鳳唱朱籟虚節錯羽鐘交栖
金庭内結我冥中朋俱挹玉醴津倏忽已嬰童云何當
路蹲愆痾隨日崇
二月十六日右英作
晨遊太素宫控軿觀玉河夕宴鬱絶宇朝採圓景華彈
璈北寒臺七靈暉紫霞濟濟高仙舉紛紛塵中羅盤桓
囂靄内愆累不當多
二月三十日夜右英作
駕風騁雲軿晨登太渟丘絳津連岑振清波鼔浚流步
空觀九緯八網皆已遊暫宴三金秀來觀建志儔勤懈
不相掩是以積百憂
右英吟此
凌波越滄浪忽然造金山四顧終日遊罕我雲中人
右英夫人作
紫闕構虛上玄館衝絶飈琳琅敷靈囿華生結瓊瑶騁
軿滄浪津八風激雲韶披羽扇北翳握節鳴金蕭鳳籟
和千鐘四童歌晨朝心豁虛無外神襟和朗寥廻舞太
空嶺六氣運重幽我途豈能尋使爾終不凋
四月十四日夕右英夫人吟歌此曲
玄波振滄濤洪津鼓萬流駕景眄六虛思與佳人遊妙
唱不我對清音與誰投雲中騁瓊輪何為塵中趨
右英作
松栢生玄嶺鬱為寒林桀繁葩盛嚴冰未肯懼白雪亂
世幽重岫廵生道常潔飛此逸轡輪投彼遐人轍公侯
可去來何為不能絶
閏月三日夜右英作示許長史
清淨願東山廕景栖靈穴愔愔閒庭虛蘙薈青林密圓
曜映南軒朱風扇幽室拱袂閒房内相期啓妙術寥朗
遠想玄蕭條神心逸
右英吟此
縱心空洞津竦(一作總)轡策朱軿佳人來何遲道德何時
成
右英吟此
有心許斧子言當采五芝芝草不必得汝亦不能來汝
來當可得芝草與汝食(此兩得及來並戲作吳音)
右英告公(凡云公者皆簡文帝為相王時也)
德匠既凝玄範自天安危之事未宜問也公傾注甚
至所以未相酬者豫事難論耳頃天氣激逸隂景屢
變大白觧體扵二辰之中愆勃扵紫房之下王者惡
焉天子有憂上相座動今聊作䜟密以相示(右此及䜟有掾)
(寫在掾自記脩事後共紙尋真綜廻文令難解耳今拘連相取又别䟽出之其授時惟當道其辭楊君後)
(自更錯義皆是說晉代之事並有明徵也)
精氣神妙參二儀慎傳凡人賢者施封天制地無不宜
子能寳袐天知之吾道要妙豈相欺自有竒神先兵規
火寸三五天瑞之隆代迭換運相推明匠保德慎無思
驅惡除逆疾尋師萬金之術龍之熙隆數卒三失由兒
莫測其源劉向知有凶撥亂皇復基乘天命世遂平夷
制逆者誰必定期匠不足慮憂遠危五世之間真可悲
篡歷有數帝座虧當見變異紛紜來金室在茲(匠不足慮之匠)
(疑當作近回文内同)
古詩紀卷一百四十二
