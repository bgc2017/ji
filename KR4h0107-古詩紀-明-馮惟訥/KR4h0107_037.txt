古詩紀卷三十七明馮惟訥撰
晉第七
陸雲(二)
贈鄭曼季四首
谷風(五章)
谷風懷思也君子在野愛而不見故作是詩言其懷
思之也
習習谷風扇此暮春玄澤墜潤靈爽烟煴高山熾景喬
木興繁蘭波清躍芳滸增凉感物興想念我懷人
習習谷風載穆其音流瑩鼔物清塵拂林霖雨嘉播有
渰凄隂歸鴻逝矣玄鳥来吟嗟我懷人其居樂潜明發
有想如結予心
習習谷風以温以凉玄黃交泰品物含章潜介淵躍候
鳥雲翔嗟我懷人在津之梁明發有思凌波褰裳
習習谷風其集惟高嗟我懷人於焉逍遥鸞栖高岡耳
想雲韶拊翼墜夕和鳴興朝我之思之言懷其休
習習谷風其音孔嘉所謂伊人在谷之阿虎質山嘯龍
輝淵蟠維南有箕匪休其和有捄斯畢俾爾滂沱懿厥
河漢惟彼太華明發有懷我勞如何
鳴鶴(四章)
鳴鶴美君子也太平之世君子猶有退而窮居者樂
天知命無憂無欲碩人之考槃傷有德之遺世故作
是詩也
鳴鶴在隂戢其左翼肅雍和鳴在川之側假樂君子祚
爾明德思樂重虚歸于其極嗟我懷人惟馨黍稷
鳴鶴在隂其鳴喈喈垂翼蘭沼濯清芳池假樂君子其
茂猗猗底之瑰寶有餐瓊瓌乃振褧裳襲爾好衣嗟我
懷人啓襟以晞
鳴鶴在隂其儀藹藹謂天蓋高和音于邁假樂君子篤
膺俊乂穆風潜烈興雲戢薈德茂當年時衍嘉會安得
鞶藻改爾縞帶嗟我懷人心焉忼愾
鳴鶴在隂載好其聲漸陸儀羽遵渚回涇假樂君子祚
之篤生德耀有穆如瑶如瓊安得風帆深濯髴滅景遺
雲雨爾在北冥嗟我懷人惟用傷情
南衡(五章)
南衡美君子也言君子遯世不悶以德存身作者思
其以德来仕又願言就之宿感白駒之義而作是詩
焉
南衡惟岳峻極昊蒼瞻彼江湘惟水泱泱清和有合俊
乂以臧天保定爾茂以瓊光景秀濛氾穎逸扶桑我之
懷矣休音峻揚
穆穆休音有来爾雍沈波涌奥淵芳馥風傃虚養恬照
日遺蹤考槃遵渚思樂潜龍我之懷矣冥爾華宫
和璧在山荆林玉潤之子于潜清輝遠振克稱輶德作
寶有晉和聲在林羽儀未變我之懷矣有客来信
風雲有作應通山淵清琴啓彈宫商乘絃類族知感有
命自天夷叔希世猶謂比肩矧我與子姤會斯年
我之懷矣在彼北林北林何有於煥斯文瓊瑰非寶尺
牘成珍豐華非妙得意惟神河魴登爼遺答清川
高岡(四章)
瞻彼高岡有猗其桐允也君子實寶南江員規啓俗沈
矩履方泳此明流清瀾川通陟彼衡林味其回芳
馥馥回芳綢繆中原祁祁庶類薄采其芬栖遲泌丘容
與衡門聲播東汜響溢南雲
穆穆閶闔南端啓籥庶明以庸帝聽式闕有鳳于潜在
林栖翮非予之柞孰與好爵
幽居玩物顧景自頥發憤潜惟㑂彿有思予美忘此終
然胥来企予與言惟用作詩
答孫顯世(十章)
邈矣上祖垂休萬葉廣問弘被崇軌峻躡高山克荒大
川利涉繁藹惟祜風連雲接
大人有作二后利見九功敷奏七德殷薦鼎實重芳勞
烈再扇奕世弘道天禄来宴
道弘振古祚未替今如彼在川亦有浮沈大韶既素響
非我音豈曰荒止塗弗克尋
昌風改物豐水易瀾百川總紀四海合源在彼焉取聿
来莫觀曾是褊心敢忘丘園
員暉偏照玄澤謬盈發彼承華頓此增城紀景靈雲倦
遊紫庭匪曰能知實忝長纓
煥矣金虎襲我皇猷孰云匪吝仰媿蒼流往蹇来反弭
迹一丘孌彼東朝言即爾謀
振振孫子洪族之紀志擬龍潜德配麟趾引服朗節克
明峻軌遵彼中臯於穆不已
於穆不巳大都是階之子于命民膺如隤厚德時邁協
風允諧惠此海湄俾也可懷
乃眷丘林樂哉河曲解紱披褐投印懷玉遺情春臺托
蔭寒木言念伊人温其在谷
道俟人行辭以義輯和容過表余未云執惠音弘播清
風駿集懷德形憮臨篇景立
失題(八章)
悠悠懸象昭回太素清濁迭興升降啓度遺和既爽季
春告暮朱明来思青陽受煦
日征月盈天道變通太初陶物造化為功四月惟夏南
征觀方凱風有集飄颻南窗思樂萬物觀異知同
有渰萋萋甘雨未播黍稷方華中田多稼庭槐振藻園
桃阿那薄言觀物在堂知化
蓬戶惟情玩物一室明發有懷念昔先哲通夢幽人彷
彿遺烈清暉在天孰與永日
乃啓遺籍思予大觀幽居傲物顧景怡顔况惟解舞衡
門重關思媚古人有懷良盤沈曦含輝芳烈如蘭
厥初生民有物有類自古有稱大寶以位征徒式好俊
奔攸遂啓予有聞誨爾逹貴
逹貴伊何天爵無榮渾淪大昧混其濁清毁方遯象遺
頑履貞道實蔵器景以昭形
芒芒陋世奚兢奚錯牧彼紛華委之冲漠漂志垂天矯
心馮閣通好莊聃儀刑有作安得逹人顧予命薄
同前(六章)
思樂芳林言采其菊衡薄遵塗中原有菽登彼脩巒在
林寤宿彷彿佳人清顔如玉
予美亡此誰為適道容與俟之玄髮方皓躑躅山阿玩
此芳草願飡其穎庶以遺老
亹亹嘉時飄忽棄予有瞻逝深永歎潜滸登願扶桑仰
結飛晷伊人匪存遺芳孰與
精氣為物或降或升徂落攸往神竒有登死生為徒存
亡曷勝謂予不信遺籍有徵
閒居外物静言樂幽繩樞增結甕牖綢繆和神當春清
節為秋天地則爾戶庭已悠
嗟我懷人悠悠其潜念昔先烈有懷所欽駭情玩世堂
允南金瓊輝邈矣誰適為心明發興言忼慨芳林
同前
美哉良友禀德坤靈明照遠鑒幽微研精超跡皇英質
如瑶瓊贈我翰林示我丹誠道同契合體異心并自頃
西徂合于五樓遲想歡憮觀我良疇亦既至止願言莫
由室邇人鬲中情則憂抱恨東遊神往形留何以合忍
寄之此詩何以寫思記之斯辭我心愛矣歌以贈之無
祕爾音不我是貽
同前
有美一人芳問芬葩嗟我欽羡夢想光華亦既至止上
下欣嘉德馥秋蘭容茂春羅淑似令娣惟予陋何雖有
良友杇木難加愛樂朋規贈以斯歌皆能載之其美孔
多嗟痛薄祜並罹哀苦堂構既崩過庭莫覩我悴西隣
子沈東土契闊艱辛誰與晤語身滯情往神遊影處發
夢宵寐以慰延佇
答兄平原(以下五言)
悠悠塗可極别促怨會長銜思(善作恩)戀行邁興言在臨
觴南津有絶濟北渚無河梁神往同逝感形畱悲參商
衡軌若殊迹牽牛非服箱
答張士然
行邁越長川飄颻冒風塵通波激枉渚悲風薄丘榛脩
路無窮迹井邑自相循百城各異俗千室非良鄰歡舊
難假合風土豈虚親感念桑梓域髣髴眼中人靡靡日
夜遠眷眷懷苦辛
為顧彦先贈婦往返四首
我在三川陽子居五湖隂山海一何曠譬彼飛與沈目
想清慧姿耳存淑媚音獨寐多遠念寤言撫空衿彼美
同懷子非爾誰為心
悠悠君行邁煢煢妾獨止山河安可踰永路隔萬里京
室多妖冶粲粲都人子雅步擢纖腰巧言發皓齒佳麗
良可美衰賤焉足紀遠蒙眷顧言銜恩非望始
翩翩飛蓬征郁郁寒水縈遊止固殊性浮沈豈一情隆
愛結在昔信誓貫三靈秉心金石固豈從時俗傾美目
逝不顧纖腰徒盈盈何用結中欵仰指北辰星
浮海難為水游林難為觀容色貴及時朝華忌日晏皎
皎彼姝子灼灼懷春粲西城善雅舞總章饒清彈鳴簧
發丹唇朱絃繞素腕輕裾猶電揮雙袂如霧散華容溢
藻幄哀響入雲漢知音世所希非君誰能讃棄置北辰
星問此玄龍煥時暮復何言華落理必賤
失題(見藝文芙蕖部)
綠房含青實金條懸白璆俯仰随風傾煒煜照清流(闕)
同前(見藝文嘯部)
逍遥近南畔長嘯作悲嘆(闕)
鄭曼季
答陸士龍四首
鴛鴦(六章)(并序)
鴛鴦美賢也有賢者二人雙飛東岳揚輝上京其兄
已顯登得朝而弟中漸婆娑衡門然其勞謙接士吐
握待賢雖姬公之下白屋洙泗之飬三千無以過也
乃肯垂顧惠我好音思樂結永好之懽云爾
鴛鴦于飛在江之涘和音反暢拊翼雙起朝遊蘭池夕
宿蘭沚清風翕習扇彼蘭茝凌雲高厲載翔載止
鴛鴦于飛載飛載吟有鬱浚藪實惟桂林芳條高茂華
繁垂隂爰翺爰翔爰憩其南有馥清芬協我好音
鴛鴦于飛乘雲高翔有嚶其友戢翼未翔澹澹素波容
與趨唱雖曰戢止和音遠揚我有好爵與子偕嘗
鴛鴦于飛徘徊翩翻載頡載頏命侣鳴羣有鬱蘭臯冽
彼清源駕言遊之聊樂我云思與佳人齊懽順川
鴛鴦于飛或飛或遊習習谷風扇彼清流春草揚翹黿
龜沈浮感物興想我心長憂誰謂河廣曾不容舟企予
望之搔首踟蹰
鴛鴦于飛載和其鳴懷爾好音寡我中情人亦有言心
得遺形授我木瓜報爾瑶瓊匪伊曰報永好千齡
蘭林(五章)(并序)
蘭林懽至好也有君子世濟其美英名光茂遭時暫
否福德衡門頋我殷勤屢辱德音思與結好以永不
刊
瞻彼蘭林有翹有秀有斐君子邦之碩茂厥德伊何固
天攸授如川之源如山之富回流清淵啓襟開裕縉紳
睎風民用胥附
猗猗碩人如玉如金浚其明哲克廣德心習習凱風吹
我棘林飛鴞萃至允懷好音悠悠征徒輶德鮮任嗟我
猗人和樂實忱
在昔延州鵠鳴江涯今我陸子曠世繼竒身乖千載德
音並馳漸鴻遵渚宛其羽儀安得高風騰翮天池
飛龍蜿蜒山谷升氣猛虎嘯吟清風高厲情同来感數
乖身逝夷鮑齊懽專名故世愷悌君子民之攸暨咨予
遘時千載同愛
垂隴之會匪詩不宣嗟我懷人斯恩斯勤德音来訊有
蔚其文菽菽毚兔匪迹不存誠在心德愛結忘言
南山(五章)(并序)
南山酬至德也有退仕衡門脩道以養和棄物以存
神民思其治士懷其德或思置之列位或思從之信
宿詩人嘉與此賢當年相遇又屢獲德音情懽心至
故作是詩焉
陟彼南山言采其蕭樂只君子邦家之翹克茂厥猶輶
德是收聊道以儉廣愛以周嗟我懷人永好千秋
瞻彼江潭言釣其鱮有美碩人自公退處羔裘逍遥輶
德是舉白駒遯時世事孰與思我猗人寘之晉序有客
信信獨寐寤語
天高地卑玄黃烟煴人道交泰自昔先民耽文合好輔
德與仁管叔罕僑曠世難隣脩組施結玄弁生塵咨我
與子遘會當身琴瑟在御永愛纏綿
瞻彼江澳言詠其潭所謂伊人在水之隂養和以泰樂
道之潜錦衣尚絅至樂是躭興言永思繫懷所欽愛而
不見獨寐寤吟
詩以言志先民是經乃惠嘉訊德音惟馨欽詠繁藻永
結中情華文傷實世士所營逹人神化反之混冥交棄
其數言取其誠思與哲人獨寶其貞
中陵(四章)
瞻彼中陵蘭英猗猗允矣君子樂且有儀沈仁育物玄
聰鏡機德充闈庭名逸南畿祁祁俊友言酌言依
鼓鐘于宫百里震聲亹亹令問歸我偉貞厥振伊何駿
奔以驚厥問伊何民胥以寧有鸖在隂非子誰鳴我有
好爵非子孰盈
潜龍遯初有鳳戢翬王猶未泰彝倫錯違臯門重闢資
爾啟扉庶績適斁非爾焉綏翼翼京宇俟爾攸晞民之
胥望如渴如飢
德音来惠覆玩三周沈潤淵洞逸藻雲浮結心所親曷
變曷渝路隔津梁一葦限殊終朝之思三秋是踰愛而
不見興言踟蹰
孫拯(字顯世吳郡富春人能屬文吳黃門郎入晉為涿令陸機被誣收拯考掠遂死獄中)
贈陸士龍(十章)
五龍戢號雲鳥纂紀淳化既離義風肅始軒冕垂容文
教乃理奕奕英族盛德豐祀
於赫皇吴應天統元蒸文烈公光讃懿勲九命重輝恭
德彌勤華黻襲藻金石載振
淵哉陸生本顯洪胄亦崇懿風邈比宏裕無兢惟德豐
光伊茂文以義好施以仁富
山積惟峻道隆名遐潜景在淵龍躍承華既升爾儀誰
不允嘉有漼重淵載清其波
濟濟皇朝峩峩髦士序爵以賢惟俊萃止翩翩二官令
問不已乃遷華閣皇典斯紀
思文大謨恢我王猷清風肆穆雅憲允休邁彼江川邈
此北流微言蘭馥玉藻雲浮
遭時之險虎宰㴞天憑德羡重縶此俊賢休否既亨名
以德淵清微伊鑠鑚之彌堅
明明大象玄鑒照微顯允君子求福不回善挹引慶險
以德祈澄濁以静㒺久不暉
釋彼遊寄樂此窈貞形以神和思以道新青雲方乘茂
餌可捐達觀在一萬物自賓
寂寂重門誰和子音瞻彼晨風思託茂林(闕)
古詩紀卷三十七
