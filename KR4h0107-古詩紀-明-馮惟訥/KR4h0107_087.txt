古詩紀卷八十七明馮惟訥撰
梁第十四
范雲(字彦龍南鄉舞隂人初為齊竟陵王府主簿歴始興内史遷廣州刺史免官少與梁武帝友善)
(及武帝平建業以雲為黃門郎與約同心翊贊遷散騎常侍吏部尚書卒諡曰文詩品曰梁衞將)
(軍范雲梁中書郎丘遲詩范詩清便宛轉如流風廻雪丘詩點綴映媚似落花依草故當淺於江淹)
(而秀於任昉)
巫山高(以下三首同謝朓賦)
巫山高不極白日隠光輝靄靄朝雲去溟溟暮雨歸巖
懸獸無跡林暗鳥疑(一作驚)飛枕席竟誰薦相望空(一作徒)
依依
有所思(樂府作王融者非)
如何有所思而無相見時宿昔夢顔色階庭尋履綦高
張更何已引滿終自持欲知憂能老為視鏡中絲
當對酒
對酒心自足故人來共持方悦羅衿觧誰念髮成絲徇
性良為達求名本自欺迨君當歌日及我傾樽時
古意贈王中書(集曰覽古贈王中書融王融雜體報范通直詩見本集)
攝官青𤨏闥遥望鳳皇池誰云相去遠脈脈阻光儀岱
山饒靈異沂水富英竒逸翮凌北海搏飛出南皮遭逢
聖明后來棲桐樹枝竹花何莫莫桐葉何離離可栖復
可食此外亦何為豈知鷦鷯者一粒有餘貲
贈張徐州謖
田家樵採去薄暮方來歸還聞稚子說有客欵柴扉儐
從皆珠玳裘馬悉輕肥軒蓋照墟落傳瑞生光輝疑是
徐方牧既是復疑非思(一作懷)舊昔言有此道今已微物
情棄疵賤何獨顧衡闈恨不具雞黍得與故人揮懷情
徒草草(一作慅慅)淚下空霏霏寄書雲間鴈為我西北飛
答句曲陶先生(廣文選作山中懷故人)
終朝吐祥霧薄晩孕竒煙洞澗生芝草重崖出醴泉中
有懷真士被褐守沖玄石戶栖千秘金壇謁九仙乘鵷
方履漢轡鶴上騰天(上一作且)
貽何秀才(何遜答范記室雲詩見本集)
桂葉竟穿荷蒲心爭出波有鷕驚蘋芰綿蠻弄藤蘿臨
花空相望對酒不能歌聞君饒綺思摛掞足為多布鼔
誠自鄙何事絶經過
答何秀才(何遜落日前墟望贈范廣州詩見本集)
少年射策罷擢第雲臺中已輕淄水耋復笑廣州翁麟
閣佇讐校虎觀遲才通方見雕篆合誰與畋漁同待爾
金閨北予藝青門東
贈俊公道人
秋蓬飄秋甸寒藻泛寒池風條振風響霜葉斷霜枝幸
及清江滿無使明月虧月虧君不來相期竟悠哉(初學記作)
(何時)
别詩
孤烟起新豐候鴈出雲中草低金城霧木下玉門風别
君河初滿思君月屢空折桂衡山北摘蘭沅水東蘭摘
心焉寄桂折意誰通
渡黃河
河流迅且濁湯湯不可凌檜檝難為榜松舟纔自勝空
庭偃舊木荒疇餘故塍不覩人行跡但見狐兔興寄言
河上老此水何當澄
治西湖
史氏導漳水西門漑河潮圖始未能悦克終良可要擁
鍤勸年首提爵勞春朝平臯草色嫩通林鳥聲嬌巳集
故池鶩行蒔新田苗何吁畚築苦方驩魚稻饒
傚古
寒沙四面平飛雪千里驚風斷隂山樹霧失交河城朝
驅左賢陣夜薄休屠營昔事前軍幕今逐嫖姚兵失道
刑既重遲留法未輕所賴今天子漢道日休明
建除詩
建國負東海衣冠成營丘除道梁淄水結駟登之罘滿
座咸嘉友蘋藻絶時羞平望極聊攝直視盡姑尤定交
無恒所同志互相求執手歡高宴舉白窮獻酬破琴豈
重賞臨濠寧再儔危生一朝露螻蟻將見謀成功退不
處為名自此收收名棄車馬單步反蝸牛開渠納秋水
相士播春疇閉門謝世人何欲復何求
數名詩
一鼓有餘氣趫勇正紛紜二廣無遺略雄虎自為羣三
河尚擾攘楯櫓起橨榅四廵駐青蹕瘞玉曠亭云五十
又舒旆旗幟日繽紛六郡良家子慕義輕從軍七獲美
前載克俊嘉昔聞八音佇繁律將以安司勲九命既斯
復金璧固宜分十難康有道延首望卿雲
州名詩
司春命初鐸青耦肆中樊逸豫誠何事稻梁復宜敦徐
步遵廣隰冀以寫憂源楊柳垂場圃荆棘生庭門交情
久所見益友能孰存
奉和齊竟陵王郡縣名詩(沈約王融同賦)
撫戈金城外解珮玉門中白馬騰遠雪蒼松壯寒風臨
涇方辨渭安夷始和戎取禾廣田北驅獸飛狐東新城
多雉堞故市絶商工海西舟楫斷雲南煙霧通罄節疇
盛德宣力照武功還飲漁陽水歸(一作應)轉杜陵蓬
贈沈左衞
伊昔霑嘉惠出入承明宫遊息萬年下經過九龍中越
鳥憎北樹胡馬畏南風願言反漁蓨津梁肯(一作昔)見通
送沈記室夜别
桂水澄夜氛楚山清曉雲秋風兩鄉怨秋月千里分寒
枝寧共採霜猿行獨聞捫蘿正憶我折桂方思君
送别
東風柳線長送郎上河梁未盡樽前酒妾淚巳千行不
愁書難寄但恐鬢將霜望懷白首約江上早歸航
望織女(英華作梁武帝今從藝文玉臺作范雲)
盈盈一水邊夜夜空自憐不辭精衞苦河流未可填寸
情百重結一心萬處懸願作雙青鳥共舒明鏡前
詠井
乃鑒長林曲有浚廣庭前即源已為浪因方自成圓兼
冬積温水疊暑泌寒泉不甘未應竭既涸斷來翾
悲廢井
因舊未嘗改緣甘故先竭歴稔久無禽一朝見開渫泌
泉既斯涌短綆將安設巳獲丁氏利方見管公緤
登三山
仄逕崩且危叢巖聳復垂石藤多卷節水樹繞蟠枝海
中昔自重河上今如斯
之零陵郡次新亭
江干遠樹浮天末孤烟起江天自如合烟樹還相似滄
流未可源高飄去何巳
閨思
春草醉春烟深閨人獨眠積恨顔將老相思心欲然幾
回明月夜飛夢到郎邊
酌修仁水賦詩(見事類賦)
三楓何習習五渡何悠悠且飲修仁水不挹背邪流
登城怨
楚妃歌脩竹漢女奏幽蘭獨以閨中笑豈知城上寒
詠桂樹(外編作庾信者非)
南中有八樹繁華無四時不識風霜苦安知零落期
詠寒松
脩條拂層漢密葉障天潯凌風知勁節負雪見貞心
園橘
芳條結寒翠圓(一作園)實變霜朱徙根楚州上來覆廣庭
隅
詠早蟬
生隨春冰薄質與秋塵輕端綏挹霄液飛音承露清
擬古五雜組詩(三言)
五雜組會塗山往復還兩崤關不得巳孀與鰥
擬古(見何遜集)
匣中一眀鏡好鑒眀鏡光眀鏡不可鑒一鑒一情傷
自君之出矣
自君之出矣羅帳咽秋風思君如蔓草連延不可窮
擬古四色詩
丹如桓公廟青如夕郎門黑如南巖䃤白如東山猨
四色詩四首
折柳青門外握蘭翠疏中綠蘋騁春日碧渚澹時風
差池朱鷰去繽翻赤鴈歸瀺灂丹魚聚聯翻血鳥飛
素鱗颺北渚白水杜南宛獻環潤玉塞歸珠照瓊轅
烏林葉將霣墨池水就乾玄豹藏暮雨黑猿凌夜寒
别詩(附見何遜集)
洛陽城東西長作經時别昔去雪如花今來花似雪
述行詩
振策出燕代驅車背朔并翩翩朱蓋轉蕭蕭良馬鳴(闕)
丘遲(字希範烏程人靈鞠之子在齊以秀才累遷殿中郎梁武帝平建業引為主簿及踐祚遷中書)
(郎出為永嘉太守還拜中書侍郎後遷司空從事中郎)
九日侍宴樂遊苑
朱明已謝蓐收司禮爰理秋袚備揚旌棨奉璋峩峩金
貂濟濟上林弘敞離宫非一綵殿廻風丹樓映日隨珠
甲帳屯衞周悉睟容徐動天儀澄謐雲物游颺光景高
麗枯葉未落寒花委砌絲桐激舞楚雅閒慧參差繁響
殷勤流詣
侍宴樂遊苑送張徐州應詔詩(沈約同賦)
詰旦閶闔開馳道聞鳳吹輕荑承玉輦細草藉龍騎風
遲山尚響雨息雲猶積巢空初鳥飛荇亂新魚戲寔為
北門重匪親孰為寄參差别念舉肅穆恩波被小臣信
多幸投生豈酬義
旦發漁浦潭
漁潭霧未開赤亭風巳颺櫂歌發中流鳴鞞響沓障(一作)
(嶂)村童忽相聚野老時一望詭怪石異象嶄絶峯殊狀
森森荒樹齊析析寒沙漲藤垂島易陟崖傾嶼難傍信
是永幽棲豈徒暫清曠坐嘯昔有委臥治今可尚
夜發密巖口
弭棹纔假寐擊汰已爭先敞朗朝霞澈驚明曉魄懸萬
尋仰危石百丈窺重泉叢枝上點點崩溜下填填
敬酬柳僕射征怨
清歌自信妍雅舞空僊僊耳中解明月頭上落金鈿雀
飛且近遠暮入綺窗前魚戲雖南北終還荷葉邊惟見
君行久新年非故年
答徐侍中為人贈婦
丈夫吐然諾受命本遺家糟糠且棄置蓬首亂如麻側
聞洛陽客金蓋翼高車謁帝時來下光景不可奢幽房
一洞啓二八盡芳華羅裙有長短翠鬢無低斜長眉横
玉臉皓腕卷輕紗俱看依井蝶共取落簷花何言征戍
苦抱膝空咨嗟
贈何郎(何遜答邱長史詩見本集)
向夕秋風起野馬雜塵埃憂至猶如繞詎是故人來檐
際落黃葉階前網綠苔遥情不入酒望美信難哉
題琴朴(一作材)奉柳吳興
邊山此嘉樹搖影出雲垂清心有素體直榦無曲枝凢
耳非所别君子特見知不辭去根本造膝仰光儀
芳樹
芳葉巳漠漠嘉賓復離離發景傍雲屋凝暉覆華池輕
蜂掇浮穎弱鳥隠深枝一朝容色茂千春長不移
望雪
氛氲發紫漢雜沓被朱城倏忽銀臺搆俄頃玉樹生綿
綿九軌合昭昭四區明(闕)
玉階春草
發溜始參差扶階方沃若雜葉半藏蜻叢花未隠雀葳
蕤亂碧紫蒼黃間濃薄(闕)
古詩紀卷八十七
