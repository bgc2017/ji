古詩紀卷八十明馮惟訥撰
梁第七
元帝(諱繹字世誠武帝第七子也初封湘東王為會稽太守入為侍中丹陽尹出為使持節都督荆)
(州刺史鎮西將軍侯景反逆遣王僧辯討誅之遂即位於江陵西魏見伐兵敗出降為梁王詧所害)
樂府
長歌行(以下五言)
當壚擅旨酒一巵堪十千無勞蜀山鑄扶受(一作授)采金
錢人生行樂爾何處不留連朝為洛生詠夕作據梧眠
從兹忘物我優游得自然
芳樹
芬芳君子樹交柯御宿園桂影含秋月桃花染春源落
英逐風聚輕香帶蕊翻叢枝臨北閣灌木隠南軒交譲
良宜重成蹊何用言
巫山高
巫山高不窮迥出荆門中灘聲下濺石猿鳴上逐風樹
雜山如畫林暗澗疑空無因謝神女一為出房櫳
隴頭水
銜悲别隴頭關路漫悠悠故鄉迷遠近征人分去留沙
飛曉成幕海氣旦如樓欲識秦川處隴水向東流
折楊柳
巫山巫峽長垂柳復垂楊同心且同折故人懷故鄉山
似蓮花豔流如明月光寒夜猿聲徹遊子淚霑裳
關山月(一作傷别離)
朝望清波道夜上白登臺月中含桂樹流影自徘徊寒
沙逐風起春花犯雪開夜長無與晤衣單誰為裁
洛陽道
洛陽開大道城北逹城西青槐隨幔拂綠柳逐風低玉
珂鳴戰馬金爪鬭場雞桑萎日行暮多逢秦氏妻
長安道
西接長楸道南望小平津飛甍臨綺翼輕軒影畫輪雕
鞍承赭汗槐路起紅塵燕姬雜趙女淹留重上春
紫騮馬
長安美少年金絡鐵連錢宛轉青絲鞚照耀珊瑚鞭依
槐復依柳蹀躞復隨前方逐幽并去西北共聯翩
驄馬驅
朔方寒氣重胡關饒苦霧白雪晝凝山黃雲宿埋樹連
翩行役子終朝征馬驅(叶都故切)試上金微山還看玉關路
劉生
任俠有劉生然諾重西京扶風好驚坐長安恒借名榴
花聊夜飲竹葉解朝酲結交李都尉遨遊佳麗城
飛來雙白鶴
紫盖學仙成能令吳市傾逐舞隨疎節聞琴應别聲集
田遥赴影隔霧近相鳴時從洛浦渡飛向遼東城
班婕妤
婕妤初選入含媚向羅幃何言飛燕寵青苔生玉墀誰
知同輦愛遂作裂紈詩以茲自傷苦終無長信悲
半路溪(玉臺作簡文帝)
相逢半路溪隔溪猶不度望望判知是翩翩識行步摘
贈蘭澤芳欲表同心句先將動舊情恐君疑妾妬
採蓮曲
碧玉小家女來嫁汝南王蓮花亂臉色荷葉雜衣香因
持薦君子願襲芙蓉裳
吳趨行
水裏生葱翅池心恒欲飛蓮花逐牀返何時乘䑽歸
燕歌行(以下七言)
燕趙佳人本自多遼東少婦學春歌黃龍戍北花如錦
玄菟城前(一作南)月似蛾如何此時别夫壻金羈翠眊往
交河還聞入漢去燕營怨妾愁心百恨生漫漫悠悠天
未曉遥遥夜夜聽寒更自從異縣同心别偏恨同時成
異節横波滿臉萬行啼翠眉暫斂千重結並海連天合
不開那堪春日上春臺乍見遠舟如落葉復看遥舸似
行杯沙汀夜鶴嘯羈雌妾心無趣坐傷離翻嗟漢使音
塵斷空傷賤妾燕南陲
烏棲曲四首(樂府又有幄中清酒濃黛輕紅二首亦作元帝玉臺云蕭子顯詩也)
沙棠作船桂為檝夜渡江南採蓮葉復值西施新浣沙
共向江干眺月華(王臺作共汎江干瞻月華)
月華似璧星如珮流影澄明玉堂内邯戰九枝朝始成
金巵玉盌共君傾
交龍成錦鬭鳳紋芙蓉為帶石榴裙日下城南兩相望
月沒參横掩羅帳
七彩隋珠九華玉蛺蝶為歌明星曲蘭房椒閣夜方開
那知步步香風逐
詩
登隄望水(以下五言)
驅馬河隄上非謂城隅遊懷山殊未已徒然勞九愁旅
泊依村樹江槎擁戍樓高岸翻成浦曲港反通舟棗野
良知歎瓠河今可儔願假宣尼道(一作術)泗水却横流
赴荆州泊三江口(藝文作行經巴陵部伍)
涉江望行旅金鉦間綵斿水際含天色虹光入浪浮柳
條恒拂岸花氣盡薰舟叢林多故社單戍有危樓疊鼓
隨朱鷺長簫應紫騮蓮舟夾羽氅畫舸覆緹油榜歌殊
未息於此泛安流
藩難未静述懷
玉節威雲夢金鉦韻渚宫霜戈臨塹白日羽映流紅簞
醪結猛將芳餌引羣雄箭擁淇園竹劍聚若溪銅亟覩
周王駿多逢鮑氏驄謀出河南賈威寄隴西馮溪雲連
陣合却月半山空樓前飄密柳井上落疎桐差營逢霔
雨立壘挂長虹
和王僧辯從軍(樂府作從軍行)
寶劒飾龍淵長虹畫彩旃山虛和鐃管水净寫樓船連
鷄隨火度燧象帶烽然洞庭晚風急瀟湘夜月圓荀令
多文藻臨戎賦雅篇
和劉尚書兼明堂齋宫詩
質明攝上宰詰旦乘軺軒四圭邸蒼玉六變舞雲門香
浮鬱金酒煙繞鳳凰樽貂冕交輝映珩珮自相喧微風
颺清管輕雨發陳根新花臨御陌春色起天園河間獻
樂語斯道媿能論
和劉尚書侍五明集詩(藝文作和劉尚書侍講)
帝德洽區宇垂衣彰太平黃唐慙懋實子姒恧嘉聲治
家陳五禮功成奏六英汲引留宸鑒舟航動睿情法王
唯一法無生信不生因因從此見果果自斯明元良仰
副后含一震鴻名龜藏踰啓筮魯史冠春卿日宫佳氣
滿月殿善風清綺錢蔽西觀緹幔卷南榮金門練朝鼓
玉壺休夜更宫槐留曉合城烏侵曙鳴露光枝上宿霞
影水中輕虛薄今何事徒知戀法城
和鮑常侍龍川館
珍臺接間館迢遞山之旁多解三真術俱善四明方玉
題書仙篆金榜燭神光桂影侵檐進藤枝繞檻長苔衣
隨溜轉梅氣入風香
登顔園故閣
高樓三五夜流影入丹墀先時留上客夫壻美容姿粧
成理蟬鬢笑罷歛蛾眉衣香知步近釧動覺行遲如何
舞館樂翻見歌梁悲猶懸北忩幌未捲南軒帷寂寂空
郊暮非復少年時
代舊姬有怨(一作邵陵王蕭綸)
寧為萬里隔乍作死生離那堪眼前見故愛逐新移未
展春花落遽被凉風吹怨黛舒還歛啼紅拭復垂誰能
巧為賦黃金妾不貲(一作自資)
夕出通波閣下觀妓(一云春夜看妓)
蛾月漸成光燕姬戲小堂胡舞開春閣鈴盤出步廊起
龍調節奏(一作鼓)却鳳點笙簧樹交臨舞席荷生夾妓航
竹密無分影花疎有異香舉杯聊轉笑歡兹樂未央
去丹陽尹荆州二首
驂駕乘駟馬謁帝朝承明分符蒞閩越終然慙勵精(闕)
又
副君垂奬盻仁慈穆且敦終朝陪北閣清夜侍西園降
貴深知已寧思食椹恩未嘗辭晝室誰忍去轘轅(闕)
示吏民
闕里尚撝謙厲鄉裁知足咨余再分陜少思宜寡欲霞
出浦流紅苔生岸泉綠方知江漢士變為鄒魯俗
後臨荆州
擁旄去京縣褰帷辭未央弱冠復王役從容遊豈張不
學胡威絹寧挂裴潜牀所冀方留犢行當息飲羊戱蝶
時飄粉風花乍落香高欄來蕙氣疎簾度晚光綺錢臨
仄宇阿閣繞長廊
别荆州吏民
玉節居分陜金貂總上流麾軍時舉扇作賦且登樓年
光徧原隰春色滿汀洲日華三翼舸風轉七星斿向解
青絲纜將移丹桂舟
宫殿名詩
林間花欲然竹逕露初圓鬭雞東道上走馬北場(一作堂)
邊合歡依暝卷葡萄向日鮮旗亭覓張放香車迎董賢
定隔天淵水相思夜不眠(張氏成帝幸臣)
縣名詩
長陵新市北鄭衛好容儀先過上蘭苑還牽高柳枝薄
粧宜入鏡舒花堪照池蒲洲涵水色椒壁雜風吹此時
方夜飲平臺傳羽巵
姓名詩
征人習水戰辛苦配戈船夜城隨偃月朝軍逐避年龍
吟澈水渡虹光入夜團濤來如陣起星上似烽然經時
事南越還復討朝鮮
將軍名詩
虎旅皆成陣龍騎盡能&KR1568;鳴鞭俱破虜决勝往長榆細
柳浮輕岸大樹繞栖烏樓船寫退鷁檣鳥狎飛鳬度河
還自許偏與功名俱
屋名詩
梁園氣色和斗酒共相過玉柱調新曲畫扇掩餘歌深
潭影菱菜絶壁挂輕蘿木蓮恨花晚薔薇嫌刺多含恨
戲芳節徐步待金波
車名詩
長墟帶江轉連甍映日分佳人坐椒屋接膝對蘭薰繞
砌縈流水邊梁圖畫雲錦色懸殊衆衣香遥出羣日暮
輕帷下黃金妾贈君
船名詩
天際浮雲飛三翼自相追池模白鵠舞檐知青雀歸華
淵通轉塹伏檻跨相磯松澗流星影桂忩斜月暉思君
此無極高樓淚染衣
歌曲名詩(樂府作金樂歌)
啼烏怨别偶曙鳥憶離家石闕題書字金燈飄落花東
方曉星沒(一作度)西山晚日斜縠衫廻廣袖圍扇掩輕紗
暫借青驄馬來送黃牛車
藥名詩
戍客恒山下常思衣錦歸况看春草歇還見㕍南飛蠟
燭凝花影重臺閉綺扉風吹竹葉袖網綴流黃機詎信
金城裏繁露曉霑衣
針穴名詩
金推五百里日晚唱歸來車轉承光殿步上通天臺釵
臨曲池影扇拂玉堂梅先取中庭入罷逐步廊廻下關
那早閉人迎已復開
龜兆名詩
土膏春氣生倡女恊春情魚遊連北水鵠作遼東鳴折
梅還插鬢盪柱更移聲銀燭含朱火金鑪對寶笙百枝
凝夕焰却月隠高城
獸名詩
豹韜求秘術虎略選良臣水涉黃牛浦山過白馬津摧
鋒上狐塞畫像入麒麟果下新花落桃枝芳樹春王孫
及公子熊席復横陳
鳥名詩
方舟去鳷鵲鵠引欲相要晨鳬移去舸飛燕動歸橈雞
人憐夜刻鳳女念吹簫雀釵照輕幌翠的繞纖腰復聞
朱鷺曲鉦管雜廻潮
樹名詩
趙李競追隨輕衫露弱枝杏梁始東照柘火未西馳香
因玉釧動珮逐金衣移柳葉生眉上珠璫搖鬢垂逢君
桂枝馬車下覓新知
草名詩
胡王迎娉主塗經蒯北遊金錢買含笑銀缸影梳頭初
控游龍馬仍移卷栢舟中江離思切蓬鬢不堪秋况度
菖蒲海落月似懸鈎
相名詩
仙人賣玉杖乘鹿去山林浮杯度池曲摩鏡往河隂井
内書銅板竈裏化黃金妻搖五明扇妾弄一絃琴暫遊
忽千里中天那可尋
望江中月影(文苑英華作簡文帝今從藝文初學作元帝)
澄江涵皓月水影若浮天風來如可泛流急不成圓秦
鈎(一作鏡)斷復接和璧碎還聯裂紈依岸草斜桂逐行船
即此春江上無俟百枝然
詠霧
曉霧晦階前垂珠帶葉邊五里浮長隰三晨暗遠天傍
通似佳氣却望若飛煙疎簾還復密斷棟更疑連還思
逢樂廣能令雲霧褰
春日
春還春節美春日春風過春心日日異春情處處多處
處春芳動日日春禽變春意春已繁春人春不見不見
懷春人徒望春光新春愁春自結春結詎能申欲道春
園趣復憶春時人春人竟何在空爽上春期獨念春花
落還以惜春時
納凉
高舂斜日下佳氣滿櫩楹池紅早花落水綠晚苔生星
稀月稍上雲開河尚横白鳥翻帷暗丹螢入帳明珠綦
趨北閣玳席徙南榮金鋪掩夕扇玉壺傳夜聲
賦得涉江采芙蓉(樂府作吴均採蓮曲)
江風當夏(一作夜)清桂檝(一作棹)逐流縈初疑京兆劒復似
漢冠名荷香帶風遠蓮影向根生葉捲珠難溜花舒紅
易傾日暮鳬舟滿歸來度錦城
賦得蘭澤多芳草
春蘭本無豔春澤最葳蕤燕姬得夢罷尚書奏事歸臨
池影入浪從風香拂衣當門已芬馥入室更芳菲蘭生
不擇逕十步豈難稀(英華辯證曰春蘭本無豔初學記作無絶按楚辭春蘭兮秋菊長無)
(絶兮終古則無絶字亦是)
詠石榴
塗林未應發春暮轉相催然燈疑夜火連珠勝早梅西
域移根至南方釀酒來葉翠如新剪花紅似故裁還憶
河陽縣映水珊瑚開
看摘薔薇
倡女倦春閨迎風戲玉除近叢看影密隔樹望釵疎横
枝斜綰袖嫩葉下牽裾牆高舉不及花新摘未舒莫疑
插鬢少分人猶有餘
賦得竹
嶰谷管新抽淇園節復脩作龍還葛水為馬向并州柯
亭臨絶澗桃枝夾細流冠學芙蓉勢(一作樣)花堪威鳳遊
卭王若有獻張騫應拜矦
詠池中燭影
魚燈且滅燼鶴熖暫停輝自有銜龍燭青光入朱扉映
水疑三燭翻池類九微入林如燐影度渚若螢飛河低
扇月落霧上珠星稀章華終宴所飛盖且相追
晚棲烏(文苑英華作樂府)
日暮連翩翼俱向上林棲風多前鳥駛雲暗後羣迷路
遠聲難徹飛斜行未齊應從故鄉返幾過入蘭閨借問倡
樓妾何如蕩子妻
古詩紀卷八十
