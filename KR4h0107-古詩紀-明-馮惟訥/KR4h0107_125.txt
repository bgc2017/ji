古詩紀卷一百二十五明馮惟訥撰
北周第四
庾信(二)
詩
奉和泛江(藝文作王臺卿以下五言)
春江下白帝畫舸向黃牛錦纜回沙磧蘭橈避荻洲濕
花隨水泛空巢逐樹流建平船柹下荆門戰艦浮岸社
多喬木山城足迥樓日落江風静龍吟逥上游
奉和山池(梁簡文有山池詩)
樂宫多暇豫望苑暫逥輿鳴笳陵絶浪飛蓋歷通渠桂
亭花未落桐門葉半疎荷風驚浴鳥橋影聚行魚日落
含山氣雲歸帶雨餘
陪駕幸終南山和宇文内史
玉山乘四載瑶池宴八龍黿橋浮少海鵠蓋上中峰飛
狐横塞路白馬當河衝水奠三川石山封五樹松長虹
䨇瀑布圓闕兩芙蓉戍樓鳴夕鼓山寺響晨鍾新蒲節
轉促短筍籜猶重樹宿含櫻鳥花留釀蜜蜂迎風下列
缺灑酒召昌容且欣陪北上方欲待東封
和宇文内史春日遊山
遊客值春輝金鞍上翠微風逆花迎面山深雲濕衣鴈
持一足倚猿將兩臂飛戍樓侵嶺路山村落獵圍道士
封君逹仙人丁令威煮丹於此地居然未肯歸
遊山(一作遊仙)
聊登玄圃殿更上增城山不知高幾里低頭看世間唱
歌雲欲聚彈琴鶴欲舞澗底百重花山根一片雨婉婉
藤倒垂亭亭松直竪
和宇文京兆遊田
小苑禁門開長楊獵客來懸知畫眉罷走馬向章臺澗
寒泉反縮山晴雲倒回熊饑自䑛掌鴈驚獨銜枚美酒
餘杭醉(一作至)芙蓉即奉杯
奉報寄洛州
舟師會孟津甲子陣東隣雷轅驚戰鼓劍室動金神幕
府風雲氣軍門關塞人長旍析鳥羽合甲抱犀鱗星芒
一丈燄月暈七重輪黎陽水稍渌官渡柳應春無庸奉
天睠驅傳牧南秦繁詞勞簡牘雜俗弊風塵上洛逄都
尉商山見逸民留滯終南下唯當一史臣
奉報窮秋寄隱士(詩彙作王褎詩非也)
王倪逄嚙缺桀溺耦長沮藜床負日卧麥隴帶經鋤自
然曲木几無名科斗書聚花聊飼雀穿池試飬魚小村
治澁路低田補壞渠秋水牽沙落寒藤抱樹疎空枉平
原騎來過仲蔚廬
上益州上柱國趙王二首
銅梁影棠樹石鏡寫褰帷兩江如漬錦䨇峰似畫眉穿
荷低晚蓋衰柳掛殘絲風流盛儒雅泉湧富文詞無因
同子淑暫得侍臨淄
寂寞歲隂窮蒼茫雲貌同鶴毛飄亂雪車轂轉飛蓬鴈
歸知向暖鳥巢觧背風寒沙兩岸白獵火一山紅願想
懸鶉結時嗟陋巷空
謹贈司宼淮南公
危邦久亂德天策始乘機九河聞誓衆千里見連旂虢
亡垂棘返齊平寳鼎歸久弊風塵俗殊勞關塞衣絆驥
還千里垂鵬更九飛猶憐馬齒進應念節旄稀逥軒入
故里園柳始依依舊竹侵行徑新桐益幾圍寒谷梨應
重秋林栗更肥美酒還參聖雕文本入微促歌迎趙瑟
遊弦召楚妃小人司刺舉明敡(集作時)實濫吹南部治都
尉軍謀假建威商山隱士石(一作宅)丹水鳳凰磯野亭長
被馬山城早掩扉傳呼擁絳節交戟映彤闈遂令忘楚
操何但食周薇三十六水變四十九條非丹竈風煙歇
年齡蒲柳衰同僚敢不盡疇日懼難追
正旦上司憲府
詰旦啓門闌繁辭湧筆端蒼鷹下獄吏獬豸飾刑官司
朝引玉節盟載捧珠盤窮紀星移次歸餘律未殫雪高
三尺厚冰深一丈寒短笋猶埋竹香心未啟蘭孟門久
失路扶搖忽上搏栖烏還得府棄馬復歸欄榮華名義
重虛薄報恩難枚乘還起疾貢禹遂彈冠方垂蓮葉劍
未用竹根丹一知懸象法誰思垂釣竿
任洛州酬薛文學見贈别
子居河之曲英彦本連蹤鹽形或變虎鼎氣乍成龍若
人承載德宫墻定數重五衢開辯路四照起文鋒曰余
濫推轂民願始天從上洛分都尉弘農開附庸羊腸連
九阪熊耳對䨇峯白石仙人芋青林隱士松北梁送孫
楚西堤别葛龔故人倘書札黎陽土足封
將命至鄴酬祖正員
我皇臨九有聲教洎無隄興文盛禮樂偃武息氓黎承
乏驅騏驥旌旗事琬珪(一作旌旃事鼓鼙)古碑文字盡荒城年
代迷被隴文瓜熟交塍香穗低投瓊實有慰報李更無
蹊
將命至鄴
(按本傳信在梁為通直散騎常侍聘于東魏文章辭令甚為鄴下所稱)
大國修聘禮親鄰自此敦張旜事原隰負扆報成言西
過犯霜露北指度轘轅交歡值公子展禮覿王孫何以
譽嘉樹徒欣賦采蘩四牢盈折爼三獻滿罍樽人臣無
境外何由欣此言風俗既殊阻山河不復論無因旅南
館空欲祭西門眷然惟此别夙期幸共存
入彭城館
襄君前建國項氏昔稜威鶂飛傷楚戰鷄鳴悲漢圍年
(一作世)代殊氓俗風雲更盛衰水流浮磬動山喧䨇翟飛
夏餘花欲盡秋近鷰將稀槐庭垂綠穗蓮浦落紅衣徒
知日云暮不見舞雩歸
同州還
赤岸繞新村青城臨綺門范雎新入相穰侯始出蕃上
林催獵響河橋争渡喧竄雉飛横澗藏狐入斷原將軍
高宴晚來過青竹園
從駕觀講武
校戰出長楊兵欄入闘場置陣橫雲起開營鴈翼張門
嫌磁石礙馬畏鐵菱傷龍淵觸牛斗繁弱駭天狼落星
奔驥騄浮雲上驌驦急風吹戰鼓高塵擁貝裝駭猿時
落木驚鴻屢斷行樹寒條更直山枯菊轉芳(一作香)豹略
推全勝龍圖揖所長小臣欣寓目還知奉會昌
奉報趙王出師在道賜詩
上將出東平先定下江兵彎弓(一作弧)伏石動振鼓沸沙
鳴横海將軍號長風駿馬名雨歇殘虹斷雲歸一鴈征
暗巖朝石濕空山夜火明低橋澗底渡狹路花中行錦
車同建節魚軒異泊營軍中女子氣塞外夫人城小人
乖攝養岐路阻逄迎幾月芝田熟何年金竈成哀笳關
塞曲嘶馬别離聲王子身為寳深思不倚衡
和趙王送峽中軍
樓船聊習戰白羽試撝軍山城對却月岸陣抵平雲赤
蛇懸弩影流星抱劍文胡笳遥警夜塞馬暗嘶羣客行
明月峽猿聲不可聞
奉和趙王途中五韻(藝文云王襃作庾集載此疑誤收也)
飄飄映車幕出没望連旗度雲還翊陣逥風即送師峽
路沙如月山峯石似眉村桃拂紅粉岸柳被青絲錦城
遥可望迴鞍念此時
侍從徐國公殿下軍行
八風占陣氣六甲候兵韜置府仍張幕麾軍即秉旄長
旗廣臨武烽火照成臯巡寒重挾纊酌水勝單醪陣後
雲逾直兵深星轉高電燄驅龍馬山精鏤寳刀塞迥翻
榆葉關寒落鴈毛既得從神武何須念久勞
同盧記室從軍(樂府作從軍行)
河圖論陣氣金匱辨星文地中鳴鼓角天上下將軍凾
犀恒七屬絡鐵本千羣飛梯聊度絳合弩暫凌汾寇陣
先中斷妖營即兩分連烽對嶺度嘶馬隔河聞箭飛如
疾雨城崩似壞雲英王於此戰何用武安君
伏聞遊獵
虞旗喜旦晴獵馬向山横石關魚貫上山梁鴈翅行雪
平尋兔跡林藂聽雉聲馬嘶山谷響弓寒桑柘鳴聞弦
鳥自落望火獸空驚無風樹即正不凍水還平誰知茂
陵下願入睢陽城
見征客始還遇獵
貳師新受詔長平正凱歸猶言乘戰馬未得解戎衣上
林遇逐獵宜春正合圍漢帝熊猶憤秦王雉更飛故人
迎借問念舊始依依河邊一片石不復肯支機
奉和闡弘二教應詔
五明教已設三元法復開魚山將鶴嶺清梵兩邊來香
煙聚為塔花雨積成臺空心論佛性貞氣辨仙才露盤
高掌滴風烏平翅逥無勞問(一作訪)待詔自識昆明灰
至老子廟應詔
虛無推馭辨寥廓本乘蜺三門臨苦縣九井對靈谿盛
丹須竹節量藥用刀圭石似臨卭芋芝如封禪泥毻毛
新鵠小盤根古樹低野戍孤煙起春山百鳥啼路有三
千别途經七聖迷唯(一作行)當别關吏直向流沙西
奉和趙王遊仙
藏山還採藥有道得從師京兆陳安世成都李意期玉
京傳相鶴太乙授飛龜白石香新芋青泥美熟芝山精
逄照鏡樵客值圍碁石紋如碎錦藤苗似亂絲蓬萊在
何處漢后欲遥祠
奉和同泰寺浮圖(和梁簡文帝)
岧岧凌太清照殿比東京長影臨䨇闕高層出九城栱
積行雲礙幡搖度鳥驚鳳飛如始泊蓮合似初生輪重
對月滿鐸韻擬鸞聲畫水流全住圖雲色半輕(一作行)露
晚盤猶滴珠朝火更明雖連博望苑還接銀沙城天香
下桂殿仙梵入伊笙庶聞八解樂方遣六塵情
奉和法筵應詔
五城隣北極百雉壯西昆鈎陳横複道閶闔抵靈軒千
柱蓮花塔由旬紫紺園佛影胡人記經文漢語翻星窺
朱鳥牖雲宿鳳凰門新禽解雜囀春柳卧生根早雷驚
蟄戶流雪長河源建始移交讓徽音種合昏風飛扇天
辯泉湧屬絲言羈臣從散木無以豫中天中天遥可望
終類仰鵾弦
和從駕登雲居寺塔(一作和趙王遊雲居寺)
重巒千仞塔危磴九層臺石關恒逆上山梁乍斗逥階
下雲峯出窗前風洞開隔嶺鐘聲度中天梵響來平時
欣侍從於此暫徘徊
和何儀同講竟述懷
無名即講道有動定論機(初學記作參微)安經讓禮席正業理
儒衣似得遊焉趣能同捨講歸石渠人少歇華隂市暫
稀秋雲低晚氣短景側餘輝螢排亂草出鴈捨斷蘆飛
别有平陵逕蕭條客鬢衰饑噪空倉雀寒驚懶婦機實
欣懷謏問逄君理入微(謏音小)
奉和趙王隱士(王褎同賦)
洛陽徵五隱東都別二賢雲氣浮函谷星光集潁川霸
陵採樵路(一作徑)成都賣卜錢鹿裘披暫裂藜牀坐欲穿
阮籍唯長嘯嵇康訝一弦澗險無平石山深足細泉短
松猶百尺少鶴已千年野鳥繁弦囀山花焰火然洞風
吹戶裡石乳滳窗前雖無亭長識終見野人傳
擬詠懷二十七首
步兵未飲酒中散未彈琴索索無眞氣昏昏有俗心涸
鮒常思水驚飛(一作羽)每失林風雲能變色松竹且悲吟
由來不得意何必往長岑
赭衣居傅巖垂綸在渭川乘舟能上月飛&KR0955;欲捫天誰
知志不就空有直如弦洛陽蘇季子連衡不復連既無
六國印飜思二頃田
俎豆非所習帷幄復無謀不言班定遠應為萬里侯燕
客思遼水秦人望隴頭倡家遭強娉質子値仍留自憐
才智盡空傷年鬢秋
楚材稱晉用秦臣即趙冠離宫延子産羈旅接陳完寓
衛非所寓安齊獨未安雪泣悲去魯悽然憶相韓唯彼
窮途慟知余行路難
惟忠且惟孝為子復為臣一朝人事盡身名不足親吳
起常辭魏韓非遂入秦壯情已消歇雄圖不復申移住
華隂下終為關外人
疇昔國士遇生平知已恩直言珠可吐寧知炭可(一作欲)
吞一顧重尺璧千金輕一言悲傷劉孺子悽愴史皇孫
無因同武騎歸守㶚陵園
榆關斷音信漢使絶經過胡笳落淚曲羌笛斷腸歌纖
腰減束素别淚損横波恨心終不歇紅顔無復多枯木
期填海青山望斷河
白馬向清波乘冰欲渡河置兵須近水移營喜竈多長
坂初垂翼鴻溝遂倒戈的顱於此去虞兮奈若何空營
衛青塚徒聽田橫歌
北臨玄莵郡南戍朱鳶城共此無期別俱知萬里情昔
嘗遊令尹今時事客卿不特貧謝富安知死羡生懷秋
獨悲此平生何謂平
悲歌度燕(一作易)水弭節出陽關李陵從此去荆卿不復
還故人形影滅音書兩俱絶遥看塞北雲懸想關(一作天)
山雪遊子上河梁應將蘇武别
搖落秋為氣凄凉多怨情啼枯湘水竹哭壞杞梁城天
亡遭憤戰日蹙值愁兵直虹朝映壘長星夜落營楚歌
饒恨曲南風多死聲眼前一杯酒誰論身後名
周王逄鄭忿楚后值秦冤梯衝已鶴列冀馬忽雲屯武
安檐瓦振昆陽猛獸奔流星夕照鏡烽火夜燒原古獄
饒冤氣空亭多枉魂天道或可問微兮不忍言
横流遘屯慝上墋結重氛哭市聞妖獸頽山起怪雲綠
林多散卒清波有敗軍智士今安用忠臣日未聞惜無
萬金産東求滄海君
吉士長為吉善人終日善大道忽云乖生民隨事蹇有
情何可豁忘懷固難遣麟窮季氏罝虎振周王圈平生
幾種意一旦衝風卷
六國始咆哮縱横未定交欲競連城玉翻徵縮酒茅析
骸猶换子登㸑已懸巢壯冰(一作水)初開地盲風正折膠
輕雲飄馬足明月動弓弰楚師正圍鞏秦兵未下崤始
知千載内無復有申包
橫石三五片長松一兩株對君俗人眼眞興理當無野
老披荷葉家童掃栗跗竹林千戶封甘橘萬頭奴君見
愚公谷眞言此谷愚
日晚荒城上蒼茫餘落暉都護樓蘭返將軍疎勒歸馬
有風塵氣人多關塞衣陣雲平不動秋蓬卷欲飛聞道
樓船戰今年不解圍
尋思萬戶侯中夜忽然愁琴聲遍屋裡書卷滿牀頭雖
言夢蝴蝶定自非莊周殘月如初月新秋似舊秋露泣
連珠下螢飄碎火流樂天乃知命何時能不憂
憒憒天公曉精神殊乏少一郡催曙鷄數處驚眠鳥其
覺乃于于其憂惟悄悄張儀稱行薄管仲稱噐小天下
有情人居然性靈夭
在死猶可忍為辱豈不寬古人持此性遂有不能安其
面雖可熱其心長自寒匣中取明鏡披圖自照看幸無
侵餓理差有犯兵欄擁節時驅傳乘亭不據鞍代郡蓬
初轉遼陽桑欲乾秋雲粉絮結白露水銀團一思探禹
穴無用鏖臯蘭
倏忽市朝變蒼茫人事非避讒應采葛忘情遂食薇懷
愁正搖落中心愴有違獨憐生意盡空驚槐樹衰
日色臨平樂風光滿上蘭南國美人去東家棗樹完抱
松傷别鶴向鏡絶孤鸞不言登隴首唯得望長安
闘麟能食日戰水定驚龍鼓鞞喧七萃風塵亂九重鼎
湖去無返蒼梧悲不從徒勞銅雀妓遥望西陵松
無悶無不悶有待何可待昏昏如坐霧漫漫疑行海千
年水未清一代人先改昔日東陵侯唯見瓜園在
懷抱獨惛惛平生何所論由來千種意併是桃花源榖
皮兩書帙壺盧一酒樽自知費天下也復何足言
蕭條亭障遠悽慘風塵多關門臨白狄城影入黃河秋
風别蘇武寒水送荆軻誰言氣蓋世晨起帳中歌
被甲陽雲臺重雲久未開鷄鳴楚地盡鶴唳秦軍來羅
梁猶下擂揚排久飛灰出門車軸折吾王不復回
和張侍中述懷
陽窮乃悔吝世季誠屯剥奔河絶地維折柱傾天角成
羣海水飛如雨天星落負鍤遂移山藏舟終去壑生民
忽已魚君子徒為鶴疇昔逄知已生平荷恩渥故組竟
無聞程嬰空寂寞永嘉獨流寓中原惟鼎鑊道險卧樚
櫨身危累素殼漂流從木梗風卷隨秋籜張翰不歸吳
陸機猶在洛漢陽錢遂盡長安米空索時占季主龜乍
販韓康藥伏轅終入絆垂翅猶離繳徒懷琬琰心空守
黃金諾虢鄶終無寄齊秦竟何託大夫唯閔周君子常
思亳寂寥共羈旅蕭條同負郭農談止榖稼野膳唯藜
藿操樂楚琴悲(集作澁)忘憂魯酒薄渭濱觀坐釣谷口看
秋穫唯有丘明耻無復榮期樂夷則火星流天根秋水
涸冬嚴日不煖歲晚風多朔揚浮有怪雲細凌聞災雹
木皮三寸厚涇泥五斗濁雖忻曲轅樹猶懼雕陵鵲生
涯實有始天道終虛槖且悦善人交無疑朋友數何時
得雲雨復見翔寥廓
奉和示内人
然香欝金屋吹管鳳凰臺春朝迎雨去秋夜隔河來聽
歌雲即斷聞琴鶴倒回春窗刻鳳下寒壁畫花開定取
流霞氣時添承露杯
奉和趙王美人春日
直將劉碧玉來過隂麗華秪言滿屋裡併作一園花新
藤亂上格春水漫吹沙步搖釵梁動紅輸被(一作輪帔)角斜
今年逐春處先向石崇家
奉和趙王春日
城傍金谷苑園裡鳳凰池細管調歌曲長衫教舞兒向
人長曼臉由來薄面皮梅花絶解作樹葉本能吹香煙
龍口出蓮子帳心垂莫畏無春酒須花但見隨
夢入堂内
雕梁舊刻杏香壁本泥椒幔繩金麥穗簾鈎銀蒜條畫
眉千度拭梳頭百遍撩小衫裁裹臂纏絃搯抱腰日光
釵燄動窗影鏡花搖歌曲風吹韻笙簧火炙調即今須
戲去誰復待明朝
和詠舞(梁簡文有詠舞詩)
洞房花燭明燕餘䨇舞輕頓履隨疎節低鬟逐上聲步
轉行初進衫飄曲未成鸞逥鏡欲滿鶴顧市應傾已曾
天上學詎是世中生
夜聽搗衣
秋夜搗衣聲飛度長門城今夜長門月應如晝日明小
鬟宜粟瑱圓腰運織成秋砧調急節亂杵變新聲石燥
砧逾響桐虛杵絶鳴鳴石出華隂虛桐採鳳林北堂細
腰杵南市女郎砧擊節無勞鼓調聲不用琴並結連枝
縷䨇穿長命針倡樓驚别怨征客動愁心同心竹葉椀
䨇去䨇來滿裙裾不奈長衫袖偏宜短龍文鏤剪刀鳳
翼纏篸管風流響和韻哀怨聲悽斷新聲繞夜風嬌轉
滿空中應聞長樂殿判徹昭陽宫花鬟醉眼纈龍子細
文紅濕摺通夕露吹衣一夜風玉階風轉急長城雪應
闇新綬始欲縫細錦行須纂聲煩廣陵散杵急漁陽撡
新月動金波秋雲泛濫過誰憐征戍客今夜在交河栩
陽(一作羽觴)離别賦臨江愁思歌復令悲此曲紅顔餘幾多
預麟趾殿校書和劉儀同
止戈興禮樂修文盛典謨壁開金石篆河浮雲霧圖芸
香上延閣碑石向鴻都誦書徵博士明經拜大夫璧池
寒水落學市舊槐疎高譚變白馬雄辯塞飛狐月落將
軍樹風驚御史烏子雲猶汗簡温舒正削蒲連雲雖有
閣終欲想江湖
和宇文内史入重陽閣
北原風雨散南宫容衞疎待詔還金馬儒林歸石渠徒
懸仁夀鏡空聚茂陵書竹淚垂秋筍蓮衣落夏(集作故)蕖
顧成始移廟陽陵正徙居舊蘭憔悴長殘花爛漫舒别
有昭陽殿長悲故(一作班)婕妤
忝在司水看治渭橋
大夫參下位司職渭之陽富平移鐡鏁(一作鏁柱)甘泉運石
梁跨虹連絶岸浮黿續斷航春洲鸚鵡色流水桃花香
星精逄漢帝釣叟值周王平隄石岸直高堰柳隂長羡
言杜元凱河橋獨舉觴
北園新齋成應趙王教
虹枌跂鳥翼山節拱蘭枝畫梁雲氣繞雕窗玉女窺月
懸唯返照蓮開長倒垂盤根紐壞石行雨暴澆池長藤
連格徙高樹帶巢移鳥聲唯雜曲花風直亂吹白虎題
書觀玄熊帖射皮文弦入舞曲月扇掩歌兒玉節調笙
管金船代酒巵若論曹子建天人本共知
同會河陽公新造山池聊得寓目
横階仍鑿澗對戶即連峰暗石疑藏虎盤根似卧龍沙
洲聚亂荻洞口礙横松引泉恒數派開巖即十重北閣
聞吹管南鄰聽擊鐘菊寒花正合杯香酒絶濃由來魏
公子今日始相逄
登州中新閣
跨虛凌倒景連雲拒少陽璇極龍鱗上雕甍鵬翅張千
尋文杏照十里木蘭香開窗對高掌平坐望河梁歌響
聞長樂鐘聲徹建章賦用王延夀書須韋仲將龍來隨
畫壁鳳起逐吹簧石作芙蓉影池如明鏡光花梁反披
葉蓮井倒垂房徒然思鷰賀無以預鵾翔
歲晚出横門
年華改歲隂遊客喜登臨據鞍垂玉帖横腰帶錦心冰
弱浮橋沒沙虛馬跡深倚弓依古岸回牀向柳隂智瓊
來勸酒文君過聽琴明朝雲雨散何處更相尋
北園射堂新成
軒臺聊可習仙的不難登轉箭初調筈横弓先望堋驚
心一鴈落連臂兩猿騰直知王濟巧誰覺魏舒能空心
不死樹無葉未枯藤擇賢方至此傳巵欣得朋
古詩紀卷一百二十五
