古詩紀卷七十二明馮惟訥撰
齊第七
劉繪(字士章彭城人雅麗有風則初為齊高帝行參軍歴位中書郎竟陵王開西邸繪為後進領袖)
(梁武起兵朝廷以繪持節督四州軍事東昏殞城内遣繪及范雲送首詣梁王轉大司馬從事中郎)
(卒)
同沈右率諸公賦鼓吹曲二首(附見謝脁集)
巫山高
高唐與巫山參差鬱相望灼爍在雲間氛氲出霞上散
雨收夕臺行雲卷晨障出沒不易期嬋娟以惆悵
有所思
别離安可再而我更重之佳人不相見明月空在帷共
御滿堂酌獨斂向隅眉中心亂如雪寧知有所思
餞謝文學離夜
汀洲千里芳朝雲萬里色悠然在天隅之子去安極春
潭無與窺秋臺誰共陟不見一佳人徒望西飛翼
入琵琶峽望積布磯呈玄暉
江山信多美此地最為神以兹峰石麗重在芳樹春照
爛虹蜺雜交錯錦繡陳差池若燕羽崱屴似龍鱗却瞻
了非向前觀已復新翠微上虧景青莎下拂津巉巖如
刻削可望不可親昔途首遐路未獲究清塵誓將返初
服歲暮請為隣
詠博山香爐
參差鬱佳麗合沓紛可憐蔽虧千種樹出沒萬重山上
鏤秦王子駕鶴乘紫煙下刻蟠龍勢矯首半銜蓮旁為
伊水麗芝蓋出巖間復有漢游女拾羽弄餘妍榮色何
雜糅縟繡更相鮮麕麚或騰倚林薄杳芊眠掩華終不
發含薰未肯然風生玉階樹露湛曲池蓮寒蟲悲夜室
秋雲沒曉天
詠萍
可憐池内萍葐蒀(一作氛氲)紫復青巧隨浪開合能逐水低
平微根無所綴細葉詎須莖漂泊終難測留連如有情
和池上梨花(和王融)
露庭晚翻積風閨夜入多縈藂似亂蝶拂燭狀聯蛾
劉&KR1456;(字士温繪弟也少有行業仕齊歴尚書吏部郎義興太守)
上湘度琵琶磯
兹山挺異㟧孤起秀雲中陵池激楚浪紛糺絶宛風煙
峰晦如晝寒水清若空頡頏鷗舞白流亂葉飛紅
張融(字思光吳郡人初仕宋為新安王參軍出為封溪令改為儀曹郎齊高帝即位累遷司徒兼右)
(長史建武四年卒詩品曰齊司徒長史張融詩齊詹事孔稚珪詩思光紆緩誕放縦有乖文體然)
(亦健疾豐饒差不局促德璋生於封溪而文為雕飾青於藍矣)
白日歌
序曰懸象著明莫大于日月而彼日月不能不謝固
知無凖衰為盛之終盛為衰之始故為白日歌
白日白日舒天昭暉數窮則盡盛滿則衰
簫史曲
引響猶天外吟聲似地中戴勝噪落景龍歕清霄風
憂且吟
鳴琴當春夜春夜當鳴琴羈人不及樂(一作自不樂)何似千
里心
别詩
白雲山上盡清風松下歇欲識離人悲孤臺見明月
孔稚珪(字德璋會稽山隂人少學涉有美譽高帝為驃騎取為記室參軍建武初遷冠軍將軍遷)
(太子詹事散騎常侍卒稚珪風韻清疎好文詠與外兄張融情趣相得居宅盛營山水憑几獨酌傍)
(無雜事門庭之内草茅不剪)
白馬篇二首(第二首文苑英華作隋煬帝)
驥子跼且鳴鐵陣與雲平漢家嫖姚將馳突匈奴庭少
年鬭猛氣怒髮為君征雄戟摩白日長劔斷流星早出
飛狐塞晚泊樓煩城虜騎四山合胡塵千里驚嘶笳振
地響吹角沸天聲左碎呼韓陣右破休屠兵横行絶漠
表飲馬瀚海清隴樹枯無色沙草不常青勒石燕然道
凱歸長安亭縣官知我健四海誰不傾但使強胡滅何
須甲第成當今丈夫志獨為上古英
白馬金具装横行遼水傍問是誰家子宿衞羽林郎文
犀六屬鎧寶劔七星光山虚弓響徹地迥角聲長宛河
推勇氣隴蜀擅威彊輪臺受降虜高闕前名王射熊入
飛觀校獵下長楊英名欺衞霍智策蔑平良島夷時失
禮卉服犯邊疆徵名離薊北輕騎出漁陽集軍隨日暈
挑戰逐星芒陣移龍勢動營開虎翼張衝冠入死地攘
臂越金湯塵飛戰鼔急風交征旆揚轉鬭平華地追奔
掃鬼方本持身許國况復武功彰會令千載後流譽滿旂
常
旦發青林
孤征越清江遊子悲路長二旬倏已滿三千眇未央草
雜今古色巖留冬夏霜寄懷中山舊舉酒莫相忘
遊太平山
石險天貌分林交日容缺隂澗落春榮寒巖留夏雪
袁彖(字偉才陳郡人仕齊官至侍中)
贈庾易
(南史曰庾易字幼簡新野人徙江陵志性恬静不交外物齊臨川王映臨州表薦之餉麥百斛易辭)
(不受以文義自樂安西長史袁彖欽其風贈詩一首)
白日清明青雲遼亮昔聞巢許今覩臺尚
遊僊詩
羽客宴瑤宫旌盖乍舒設王子洛浦來湘娥洞庭發長
引逐清風高歌送奔月並馭排帝闥連吹入天闕萬古
一方春千霜豈二髮
同前
白石三重階黃金九層路采煙拂紫甍芳風搖碧樹(闕)
丘巨源(蘭陵人少舉孝廉為宋孝武所知眀帝即位使參詔誥桂陽事起齊高帝使於中書省撰)
(符檄事平以為餘杭令明帝為吳興巨源嘗作秋胡詩有譏刺語以事見誅)
詠七寶畫圖扇
妙縞貴東夏巧媛出吳闉裁如(一作狀)白玉璧縫似明月
輪表裏鏤七寶中銜駭雞珍畫作景山樹圖為河洛神
來延揮握玩入與鐶釧親生風長袖際晞華紅粉津拂
盼迎嬌意隠映含歌人時移務㤀故節改競存新卷情
隨象簟舒心謝錦茵厭歇何足道敬哉先後晨
詠扇(見五言律祖)
瓊澤映冰鱗清風生月輪畫作景山樹圖為河洛神倡
樓出素手歌席動丹脣宛轉含嬌意偏宜桃李人
聽鄰妓
披袵乏遊術凴軾寡文才蓬門長自寂虛席視生埃
貴里臨倡(一作粧)館東鄰歌吹臺雲間嬌響徹風末艷聲
來飛華瑤翠幄揚芬金碧杯久絶中州美從念尸鄉灰
遺情悲近世中山安在哉
陸慧曉(字叔明吳郡人高帝輔政除尚書殿中郎尋引為東閣祭酒累輔五王立身清肅遷吏部)
(郎兖州刺史)
遊仙詩
旌翻玉華晦神轉雲光移襲舄黃山下投佩朱路岐(闕)
陸厥(字韓卿吳郡人慧曉仲孫也少有風㮣好屬文五言詩體甚新州舉秀才少傅主簿遷行參軍)
(永元元年始安王反厥父閑遂被誅感慟而卒詩品曰觀厥文緯具識丈夫之情状自製未優非)
(言之失也)
蒲坂行
江南風已春河間柳已把鴈反無南書寸心何由寫流
泊祁連山飄颻高闕下
齊歌行
黃金徒滿籯不如守章句雪宫紛多士稷下岌成覆(一作)
(露)同載䨇連珠(一作璧)合席懸河注垂帷五行下操筆百
金賦華屋大車方高門四馬驅玄豹空不食南山隐雲
霧
南郡歌
江南可採蓮蓮生荷已大旅鴈向南飛浮雲復如盖望
美積風露疎麻成襟帶䨇珠惑漢臯蛾眉迷下蔡玉齒
徒粲然誰與啓含貝
邯鄲行
趙女擫鳴琴邯鄲紛躧步長袖曳三街兼金輕一顧有
美獨臨風佳人在遐路相思欲褰袵叢臺日已暮
左馮翊歌
上林潏紫泉離宫赫千戸飛鳴亂鳬鴈參差雜蘭杜比
翼獨未羣連葉誰為伍一物或難致無云泣易覩
京兆歌
兔園夾池水脩竹復檀欒不如黃山苑儲胥與露寒邐
迤傍無界岑崟(一作嶔岑)鬱上干上干入翠微下趾連長薄
芳露浸紫莖秋風搖素萼鴈起宵未央雲間月將落照
梁桂兮影徘徊承露盤兮光照灼夀陵之街走狐兔金
巵玉盌會銷鑠願奉蒲萄花為君實羽爵
李夫人及貴人歌
屬車桂席塵豹尾香煙滅彤殿向蘼蕪青蒲復萎絶坐
萎絶對蘼蕪臨丹(一作玉)階泣椒塗寡鶴羈雌飛且止雕
梁翠壁網蜘蛛洞房明月夜對此淚如珠
中山王孺子妾歌二首
未央才人中山孺子一笑傾城一顧傾市傾城不自美
傾市復為容願把陵陽袖披雲望九重
如姬寝臥内班婕坐同車洪波陪飲帳林光宴秦餘歲
暮寒飈及秋水落芙蕖子瑕矯後駕安陵泣前魚賤妾
終已矣君子定焉如
臨江王節士歌
木葉下江波連秋月照浦雲歇山秋思不可裁復帶秋
風來秋風來已寒白露驚羅紈節士慷慨髮衝冠彎弓
挂若木長劔竦雲端
奉答内兄希叔(五章)
嘉惠承帝子躧履奉王孫屬叨金馬署又點(去聲)銅龍門
出入平津邸一見孟嘗尊歸來翳桑柘朝夕異凉温
殂落固云是寂蔑終如(一作始)斯杜門清三逕坐檻臨曲
池鳬鵠嘯儔侣荷芰始參差雖無田田葉及爾汎漣漪
春華與秋實庶子及家臣王門所以貴自古多俊民離
宫收杞梓華屋富徐陳平旦上林苑日入伊水濱
書記既翩翩賦歌能妙絶相如恧温麗子雲慙筆札駿
馬思長坂柴車畏危軏悵望山陽讌空此河陽别
平原十日飲中散千里遊渤海方淫滯宜城誰獻酬屏
居南山下臨此歲方秋惜哉時不與日暮無輕舟
虞炎(會稽人永明中以文學與沈約俱為文惠太子所遇意盼殊常官至驃騎將軍)
玉階怨
紫藤拂花樹黃鳥度青枝思君一歎息苦淚應言垂
餞謝文學離夜(以下三首附見謝脁集)
差池燕始飛羃歴草初輝離人悵東顧遊子愴西歸清
潮已駕渚溽露復沾衣一乖當春聚方掩故園扉
詠簾
青軒明月時紫殿秋風日朣朧引光輝晻曖映容質清
露依檐垂蛸絲當戸密褰開誰共臨掩晦獨如失
奉和竟陵王經劉巘墓下
下帷聞昔儒窺園信且逸聚學叢煙郊棲遁事環蓽戢
景謝歸年稅駕空悠日庭露已沾衣松門向蕭瑟憫憫
神念周依依惠言密
虞通之(會稽餘姚人有學行善言易官至步兵校尉)
贈傅昭詩
(梁書曰傅昭少有神情宋廷尉虞愿聞之遣車迎昭時愿宗人通之在座並當世名流通之贈昭詩)
(曰)
英妙擅山東才子傾洛陽清塵誰能嗣及爾遘遺芳
顧歡(字景怡吳興人隐於天台山開館教授晚節服食不與人通齊高帝輔政徵為揚州主簿及踐)
(祚上表東歸永明元年徵為太學博士不就)
臨終詩
(南史曰歡知將終賦詩言志)
五塗無恒宅三清有常舍精氣因天行游魂隨物化鵬
鵾適大海蜩鳩之桑柘達生任去留善死均日夜委命
安所乘何方不可駕翹心企前覺融然從此謝
朱碩仙(朱子尚附)
吳聲獨曲
(南齊時朱碩仙善歌吳聲讀曲武帝出遊鍾山幸何美人墓碩仙歌云云帝神色不悦曰小人不遜)
(弄我時朱子尚亦善歌復為一曲云云於是俱蒙厚賚)
碩仙歌
二憶所歡時緣山破芿荏山神感儂意盤石銳鋒動
子尚歌
曖曖日欲暝歡騎立踟蹰太陽猶尚可且願停須臾
卞伯玉
赴中書(初學作中書郎詩)
大方信苞容優渥遂不已躍鱗龍鳳池揮翰紫宸裏
石道慧
離合詩
好仇華良夜子歡我亦欣昊穹出明月一坐感良晨(娛字)
鍾憲(詩品曰齊正員郎鍾憲詩齊諸暨令顔則詩齊秀才顧則心詩並祖襲顔延之欣欣不倦得士)
(大夫之雅致乎余從祖正員嘗云大明泰始中鮑體美文殊已動俗唯此諸人傅顔陸體用固執不)
(如顔諸暨最荷家聲按此則鍾憲為嶸從祖顔諸暨或延之之後也)
登羣峰標望海(此詩見謝脁集題云和劉西曹望海拾遺作鍾憲)
蒼波不可望望極與天平往往孤山暎處處春雲生差
池遠鴈沒䬃沓羣鳬驚囂塵及簿領棄捨出重城臨川
徒可羡結網庶時營
顧則心
望廨前水竹(何遜集載此詩題云望廨前水竹答崔錄事拾遺作顧則心)
蕭蕭叢竹映澹澹平湖淨葉倒漣漪文水漾檀欒影相
思不會面相望空延頸遠天去浮雲長墟斜落景幽痾
與歲積賞心隨事屏鄉念一邅迴白髮生俄頃
釋寶月(詩品曰齊道猷釋寶月詩庾白二胡亦有清句)
估客樂(二曲)
(齊武帝布衣時嘗遊遊鄧登阼以後追憶往事作估客樂使寶月奏之管絃月又上此二曲凡四章)
郎作十里行儂作九里送拔儂頭上釵與郎資路用
有信數寄書無信心相憶莫作瓶落井一去無消息
同前
大艑珂峩頭何處發揚州借問艑上郎見儂所歡不
初發揚州時船出平津泊五兩如竹林何處相尋博
行路難(選詩外編作柴廓)
君不見孤鴈關外發酸嘶度揚越空城客子心腸斷幽閨思
婦氣欲絶凝霜夜下拂羅衣浮雲中斷開明月夜夜遙遙徒
相思年年望望情不歇寄我匣中青銅鏡倩人為君除白
髮行路難行路難夜聞南城漢使度使我流淚憶長安
古詩紀卷七十二
