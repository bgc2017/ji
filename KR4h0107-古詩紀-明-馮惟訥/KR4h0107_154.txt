古詩紀卷一百五十四明馮惟訥撰
别集第十
襍觧(下)
兔葵燕麥
劉禹錫再遊玄都觀詩序云唯兔葵燕麥動搖春風耳
今人多引用之予讀北史邢劭傳載劭一書云國子雖
有學官之名而無教授之實何異兔絲燕麥南箕北斗
哉然則此語由来久矣爾雅曰莃兔葵籥雀麥郭璞注
曰頗似葵而葉小狀如藜雀麥即燕麥有毛廣志曰兔
葵爚之可食古歌曰田中兔絲何嘗可絡道邊燕麥何
嘗可穫皆見於太平御覽上林賦箴析苞荔張揖注曰
析似燕麥音斯葉庭珪海錄碎事云兔葵苖如龍芮花
白莖紫燕麥草似麥亦曰雀麥但未詳出於何書(容齋三筆)
金錯刀
張平子四愁詩云美人贈我金錯刀何以報之英瓊瑶
金錯刀王莽所鑄錢名莽居攝變漢制以周錢有子母
相權於是更造大錢徑寸二兮重十二銖文曰大錢五
十又造契刀其環如大錢身形如刀長二寸文曰契刀
五百錯刀以黃金錯其文曰一刀直五千與五銖錢凡
四品並行杜子美對雪詩金錯囊垂罄銀壺酒易賒韓
退之潭州泊船詩聞道松醪賤何須恡錯刀皆謂是也
或注四愁詩引續漢書佩刀諸侯王以金錯環恐與王
莽所鑄錯刀又别(藝苑雌黃)
閼氏
石季倫王明君辭云延我於穹廬加我閼氏名閼氏單
于妻也上烏前切下章移切前漢匈奴傳曰冒頓後有
愛閼氏生少子顔注閼氏匈奴皇后號劉貢父云匈奴
單于號其妻閼氏耳顔便以皇后解之大俚俗也西河
舊事云失我祁連嶺使我六畜不蕃息失我焉支山使
我婦女無顔色蓋北方有焉支山山多紅藍北人採其
花染緋取其英鮮者作胭脂婦人粧時用作頰色殊鮮
明可愛匈奴名妻閼氏言可愛如胭脂也錢昭度作王
昭君詩云閼氏纔聞易妾名歸期長似俟河清則誤讀
氏字為姓氏之氏矣(同上)
長楸
曹植詩鬭雞東郊道走馬長楸間陳沈烱邊馬有歸心
詩彌憶長楸道金鞍背落暉杜子美玉腕騮詩頓驂飄
赤汗跼踳顧長楸畫馬圖詩霜蹄蹴踏長楸間苕溪漁
隱曰文選注古人種楸於道故曰長楸(復齋謾錄)
詠月詩
梁朱超舟中望月詩入風先遶暈排霧急移輪梁庾肩
吾詩圓隨漢東蚌暈逐淮南灰庾信望月詩灰飛重暈
缺蓂落獨輪斜王襃關山月詩灰寒光轉白風多暈欲
生蓋用淮南子所謂月隨灰而暈缺故子美晚月詩欲
得淮南術風吹暈巳生
織女詩
文選古詩河漢淸且淺相去復幾許盈盈一水間脉脉
不得語梁劉孝儀詠織女詩欲待黃昏至含嬌渡淺河
隋江總七夕詩婉孌期今夕飄飄渡淺流王諲七夕詩
天河横欲曉風駕儼應飛故老杜天河詩牛女年年度
何曾風浪生
一柱觀
張華博物志曰江陵有臺甚大而惟有一柱衆梁皆共
此柱後土人呼為木履觀或一柱觀梁劉孝綽江津寄
劉之遴云經過一柱觀出入三休臺
錦纜
吳甘寧住止嘗以繒錦維舟去輙割棄以示奢侈陳張
正見賦朔雪映夜舟詩檣風吹影落纜錦雜花浮世言
錦纜始於煬帝非也吳陳之間巳見矣故杜子美秋興
詩錦纜牙檣起白鷗又錦纜回沙磧蘭橈避狄州又送
鄭二還江陵詩火旗還錦纜白馬出江城(並同上)
行李
唐李濟翁資暇錄云古使字作李左氏春秋傳言行李
乃是行使後人誤為李字春秋僖公三十年左氏傳云
若舍鄭以為東道主行李之往来共其困乏杜預曰李
使人也又襄公八年左氏傳云亦不使一介行李告于
寡君杜預曰行李行人也又昭公十三年左氏傳曰諸
侯靖共好以為事行理之命無月不至杜預曰行理使
人通聘問者或言理或言李皆謂行使也但文其言謂
之行李亦作理耳以此知其非改古文為李也古文字
多矣李濟翁不言李字出何書未可遽爾泛舉而改作
也劉孝威結客少年場行云少年李六郡遨遊遍五都
李作使音(西溪叢語)
燭銀
穆天子傳天子之寶璿珠燭銀郭璞曰銀有精光如燭
也梁簡文詩燭銀踰漢女寶鐸邁昆吾江總貞女峽賦
含照曜之燭銀泝潺湲之膏玉唐人詩用銀燭字本此
(升菴詩話)
挂胡牀
魏裴潜為兖州太守嘗作一胡牀及其去留以挂柱梁
簡文帝詩不學胡威絹寧挂裴潜牀太白詩去時無一
物東壁挂胡牀
綠沈
梁簡文詩曰吳戈夏服箭驥馬綠沈弓予考之綠沈乃
畫工色之名鄴中記云石虎造象牙桃枝扇或綠沈色
或木蘭色或紫紺色或欝金色王羲之筆經云有人以
綠沈漆管見遺南史梁武帝西園食綠沈瓜是綠沈即
西瓜皮色也杜少陵詩雨抛金鎻甲苔卧綠沈槍楊巨
源詩吟詩白羽扇校獵綠沈槍皆謂以綠沈色為漆飾
槍柄耳(並同上)
合浦葉
劉欣期交州記云合浦東百里有一杉樹葉落隨風入
洛陽城内漢時有善相者說此休徵當出王者特遣人
伐樹庾信詩傳聞合浦葉遠向洛陽飛吳均詩三秋合
浦葉九月洞庭枝薛道衡吳趨行杉葉朝飛向京洛文
魚夜過歴吳洲皇甫冉詩心隨合浦葉命寄首陽薇楊
盈川文合浦杉葉飛向洛陽始興鼔木徙於臨武事皆
本此始興鼓木見水經注(丹鉛餘錄)
刺閨
梁戴暠從軍行云長安夜刺閨胡騎犯銅鞮刺閨夜有
急報投刺於宮門也南史陳文帝每夜刺閨取外事分
判者前相續敇雞人伺漏傳籖於殿中令投籖於階石
上蹌然有聲隋煬帝詩投籖初報曉隋時此制猶存也
(丹鉛餘錄)
八蠶
文選吳都賦國稅再熟之稻鄉貢八蠶之綿注引劉欣
期交州記云一歲八蠶繭出日南也慎按漢俞益期牋
云日南蠶八熟繭軟而薄又永嘉記云永嘉有八輦蠶
一曰蚖珍蠶三月績二曰板蠶四月初績三曰蚖蠶四
月績四曰愛珍五月績五曰愛蠶六月末績六曰寒珍
七月績七曰四出蠶九月初績八曰寒蠶十月績凡蠶
再熟者皆謂之珍此則八蠶之實也李賀詩將餧吳王
八繭蠶則直謂一蠶之收當八繭耳一歲八績恐誇者
之過也
御亭
一唐人送元中丞江淮轉運詩一首王維錢起集皆有
之其去問珠官俗来經石&KR0917;春東南御亭上莫問有風
塵用事頗隱僻石&KR0917;用荀子紫&KR0917;魚鹽及文選石&KR0917;應
節而揚葩事也御亭吳大帝所建在晉陵庾信詩御亭
一回望風塵千里昏是也(並同上)
懸炭
後漢律歷志古者天子以日至御前殿合八能之士陳
八音聽樂均度晷景候鍾律權土炭放隂陽日冬至陽
氣至則樂均淸景長極黃鍾通土炭輕而衡仰日夏至
隂氣應則樂均濁景短極蕤賓通土炭重而衡低淮南
子曰水勝故夏至濕火勝故冬至燥燥故炭輕濕故炭
重蕭子雲歲暮直廬試衡輕炭燥權重泉涸李騫詩流
火時將末懸炭漸云輕梁簡文帝詩月暈蘆灰缺秋還
懸炭枯懸炭古候氣法也今絶其法而人亦罕知其事
文人引用亦僅此三條耳(丹鉛閏錄)
月表
禮記云為朝夕必放於日月為朝夕者蓋立圭以測日
景立表以量月采日圭之法具於周禮月表世罕知漢
書李尋傳月者衆隂之表消息見伏百里為品千里立
表王僧虔詩所謂月表望青丘是也吳下田家以正月
八日夜立一竿於平地月初出有影即量之據其長短
移於水面就橋柱畫痕記之梅雨水漲必到所記之處
蓋古之遺法管子云不明於則而欲出號令猶立朝夕
於運鈞之上運鈞泥工圓轉之器也(丹鉛續錄)
屠蘇
蕭子雲雪賦曰韜罘罳之飛棟沒屠蘇之高影始飄舞
於圓池終停華於方井杜工部冷淘詩曰願憑金騕裊
走置錦屠蘇屠蘇菴也廣雅云屠蘇平屋也通俗文曰
屋平曰屠蘇魏略云李勝為河南太守郡廳事前屠蘇
壊唐孫思邈有屠蘇酒方蓋取菴名以名酒後人遂以
屠蘇為酒名矣何遜詩郊郭勤二頃形體憩一蘇又大
冠亦曰屠蘇禮曰童子幘無屋凡冠有屋者曰屠蘇晉
志元康中商人皆著大障諺曰屠蘇障日覆兩耳會見
暍兒作天子(丹鉛餘錄又詩話補遺曰周王襃詩飛甍彫翡翠繡桷畫屠蘇屠蘇本草名畫於)
(屋上因草名以名屋杜詩云願隨金騕裊走置錦屠蘇此屠蘇屋名也後人又借屋名以名酒元是屠蘇酒是)
(也又大帽形類屋亦名屠蘇南史謠云屠蘇障日覆兩耳是也)
黃雲
春秋運斗樞曰黃雲四合女訛驚邦感精符曰妻黨翔
則黃雲入國妻黨翔謂女謁盛也淮南子曰黃天之氣
上為黃雲下為黃埃江淹詩河洲多沙塵風吹黃雲起
李太白黃雲城南烏欲栖(補文選注之未備詩話補遺)
寶祙腰綵
祙女人脇衣也隋煬帝詩錦袖淮南舞寶祙楚宮腰盧
照隣詩倡家寶祙蛟龍被是也或謂起自楊妃出於小
說偽書不可信也崔豹古今注謂之腰綵注引左傳衵
服謂日日近身衣也是春秋之世已有之豈始於唐乎
沈約詩嶺上蒲萄繡腰中合歡綺謝偃詩細風吹寶祙
輕露濕紅紗(升菴詩話)
搗衣
字林云直舂曰搗古人搗衣兩女子對立執一杵如舂
米然今易作卧杵對坐搗之取其便也嘗見六朝人畫
搗衣圖其制如此圖後有行書魏瓘賦云夜如何其秋
兮巳半拽魯縞攘皓腕始於搖揚終於凌亂驚飛燕之
兩行遏彩雲而一斷隱高樓而如動度遥城而如散夜
有露兮秋有風杵有聲兮衣可縫佳人聽兮意何窮步
逍遥於凉景暢容與於晴空黃金釵兮碧雲髮白綸巾
兮青女月佳人良未歇臂長虹兮乍開凌倒景而將越
是時也餘&KR1943;未畢微影方流逶迤洞房半入宵夢窈窕
閑館方增客愁李都尉以胡笳動泣向子期以鄰笛增
憂古人獨感於聽今者况兼乎秋願君無按龍泉色誰
道明珠不可投賦雖非偶自是齊梁風流之習也(同上)
黃額
後周天元帝令宮人黃眉墨妝其風流於後世虞世南
詠袁寶兒云學畫鴉黃半未成此煬帝時是也至唐猶
然駱賓王詩寫月圖黃罷凌波拾翠通又盧照鄰詩纖
纖初月上鴉黃鴉黃粉白車中出宋陳去非蠟梅詩智
瓊額黃且勿誇眼明見此風前葩智瓊晉代魚山神女
也額黃事不見所出當時必有傳記而黃粧實自智瓊
始乎(詞品)
靨飾
說文靨頬輔也洛神賦明眉善睐靨輔承權自吳宮有
獺髓補痕之事唐韋固妻少時為盗刃所刺以翠掩之
女妝遂有靨飾其字二音一音琰一音葉温飛卿詞繡
衫遮笑靨煙草䨇飛蝶此音葉又云粉心黃蕊花靨黛
眉山兩點此音琰(同上)
斗音主
古文易日中見斗斗作主鄭玄注詩酌以大斗斗亦音
主儀禮司宫設罍於洗東有枓釋之枓音主注枓㪺水
器也律歷志聚于斗溝洫志涇水一石其泥數斗且漑
且糞長我禾黍(譚苑醍醐)
黽音蔑
抱朴子舉秀才不知書舉孝廉父别居寒素清白濁如
泥高弟良將怯如黽泥音涅後漢書引論語涅而不緇
作泥而不滓可證也黽音蔑爾雅註引黽勉從事或蠠
沒又作密勿可證也泥音涅則黽當音蔑黽或音密則
泥當音匿古音例無定也晉書作怯如雞蓋不得其音
而改之(丹鉛四錄)
點與玷通
點與玷同古詩多用之束晳補亡詩鮮侔晨葩莫之點
辱左思唐林兄弟贊二唐潔已乃點乃汚陸厥答内兄
希叔詩既叨金馬署復點銅龍門杜子美詩幾回青𤨏
點朝班正承諸賢用事例也(宋樓鑰)
晉音齊
孟喜易晉作齊陸德明云齊子西切義同蓋音躋躋亦
晉也故知義同春秋齊師遷紀邢鄑郚鄑子移反文選
弦高犒㬐師(述祖德詩)注引吕氏春秋秦將伐鄭賈人弦高
遇之乃矯鄭伯之命以勞之曰寡君使丙也術也視也
於邊候㬐之道也迷惑入大國之地再拜受之高誘曰
㬐國名也按㬐鄑同字從邑為是從日傳寫誤也古但
作晉而音子西反與易春秋合(譚苑醍醐)
帆字音
帆字符咸切舟上幔也又扶泛切使風也舟幔則平聲
使風則去聲蓋動靜之異也劉熙釋名曰隨風張幔曰
帆注去聲廣韻曰張布障風曰帆音與梵同左傳宣公
十三年注拔旆投衡上使不帆風謂車旆之受風若舟
帆之帆風也舟帆之帆平聲帆風之帆去聲䟽云帆是
扇風之名孫綽子曰動不中理若帆舟而無柁南史因
風帆上前後連咽荆州記云宮亭湖廟神能使湖中分
風而帆南北晉湛方生有帆入南湖詩又有還都帆詩
謝靈運有遊赤石進帆海詩劉孝威有帆渡吉陽洲詩
選無因下征帆徐陵詩南茨大麓北帆淸湘劉删詩廻
艫乘泛水舉帆逐分風孟浩然詩嶺北廻征帆巴東問
故人近蘇州刻孟詩改征帆為征棹蓋淺學妄改非刀
誤也(升菴詩話)
朅来
今文語辭朅来聿来不知所始按楚辭車既駕兮朅而
歸不得見兮心傷悲舊注朅去也又按呂氏春秋膠鬲
見武王於鮪水曰西伯朅去無欺我也武王曰不子欺
將伐殷也膠鬲曰朅至武王曰將以甲子日至注朅何
也若然則朅之為言盍也若以解楚辭則謂車既駕矣
盍而歸乎以不得見而心傷悲也意尤婉至則今文所
襲用朅来者亦謂盍来也非是發語之辭矣文選注劉
向七言曰朅来歸耕永自疎顔延年秋胡妻詩曰朅来
空復辭皆謂盍来始通
班暽
何晏景福殿賦明光熠爚文彩璘班皇甫士安勸志靑
紫之暽班暽班即斕斑也斕字俗書到漑餉任昉杖詩
文彩既斑爛爛即俗斕字韓文公詩華燭光爛爛注亦
作平音班爛字古勝俗用斕字
谸眠
楚辭遠望兮阡眠陸機詩林薄杳阡眠吕延濟曰阡眠
原野之色按說文谸山谷青谸也則阡眠字當作谸眠
又列子云鬱欝芊芊注芊芊茂盛之貌李白賦彩翠兮
芊眠谸眠作芊眠亦通文選别作旰眠字皆從目(並同上)
陸機太白詩音
陸機招隱詩哀音附靈波頽響赴曾曲附音拊太白詩
羌笛横吹阿嚲廻向月樓中吹落梅下吹字音去聲不
惟便於讀亦義宜爾也(丹鉛閏錄)
古詩用古韻
宋南平王劉鑠過歴山湛長史草堂詩云兹山藴靈詭
憑覽趣亦贍九峯相接連五渚逆迎浸層阿瘦且隱絶
嵓暢方禁溜衆夏更寒林交晝長蔭伊予久緇涅復得
味恬淡願逐安期生於焉惬高枕贍音慎淡枕與浸蔭
皆相叶為韻蓋用古韻也庾信喜晴應詔詩云御辨誠
膺錄維皇稱有建栢梁驂四馬高陵馳六傳河堤崩故
柳秋水高新堰王城水鬭息洛浦河圖獻伏泉還習坎
隂風已回巽桐枝長舊圍蒲節抽新寸山藪欣藏疾幽
棲得無悶有慶兆民同論年天子萬(升菴詩話曰巽音旋寸音斷悶音慢)
亦古韻也吳才老韻補自謂博極羣書而不引此何邪
劉鑠字休玄文選載其擬古二首其别詩惟見此首耳
湛長史名茂之酬玄休詩巳見(同上)
(古之詩韻如三百篇協用者西北有高樓上與浮雲齊是也如洪武韻互用者灼灼園中葵朝露待日晞)
(是也如沈韻拘用者有鳥西南飛熠熠似蒼鷹是也漢人用韻參差沈約韻譜始為嚴整早發定山尚用)
(山先二韻及唐以詩取士遂為定式後世因之不復古矣楊誠齋曰今之禮部韻乃是限制士子成文不)
(許出韻因難以見工爾至於吟咏性情當以國風離騷為法又奚禮部韻拘之哉古詩自有所叶如靡室)
(靡家玁狁之故曹大家字本此詩家直說)
日出東南隅行
日出東南隅行古詞曰日出東南隅照我秦氏樓舊說
邯鄲女子姓秦名羅敷為邑人千乘王仁妻仁為趙王
家令羅敷出採桑陌上趙王登樓見而悦之置酒欲奪
焉羅敷彈筝作陌上桑以自明不從今其詞乃羅敷採
桑陌上為使君所邀羅敷盛誇其夫為侍郎以拒之論
者病其不同大抵詩人感詠隨所命意不必盡當其事
所謂不以辭害意也且發乎情止乎禮義古詩之風也
今次是詩益將體原其蹟而以辨麗是逞約之以義殆
有所未合而盧思道傅縡張正見復不究明更為祖述
使若其夫不有東方騎不為侍中郎不作專城居乃得
從使君之載歟如劉邈王筠之作蠶不饑日未暮亦安
得徬徨為使君留哉蕭撝殷謀曾不足道而沈君攸所
謂看金怯舉意求心自可知亦庶幾焉故秋胡婦曰婦
人當採桑力作以飬舅姑亦不願人之金此真烈婦之
辭耳(樂府集)
豫章行
豫章行豫章邑名漢南昌縣隋為豫章有豫章江江連
九江有釣磯陶侃少時嘗宿此夜聞人唱聲如量米者
訪之吳時有度支於此亡今考傅玄陸士衡軰所作多
敘别離怨恨思即知豫章昔為華艷盛麗之區耳至唐
杜牧詩尚過稱其侈靡焉
董桃行
董桃行言神仙事傅休奕九秋篇十二章乃敘夫婦别
離之思梁簡文賦行幸甘泉宮歌復云董桃律金紫賢
妻侍禁中疑若引董賢及子瑕殘桃事終云不羨神仙
侶排煙逐駕鴻皆所未詳按漢武内傳王母觴帝命侍
女索桃剩桃七枚大如鴨子形色正靑以四枚㗖帝因
自食其三帝收餘核王母問何為帝曰欲種之王母曰
此桃三千歲一生實奈何帝乃止於是數過命侍女董
䨇成吹雲和笙觴帝作者取諸此耶
走馬引
走馬引樗里牧恭所作也為父報怨殺人亡匿山下有
天馬夜降圍其室而鳴覺聞其聲以為追吏奔而亡去
旦視乃天馬跡因惕然大悟曰吾之所處將危乎遂荷
糧去入沂澤中援琴而鼓之為天馬聲曰走馬引而張
敞為京兆尹無威儀時罷朝會過走馬章臺街風俗曰
殺君馬者路傍兒也言長吏馬肥觀者快之乘者喜其
言驅馳不知至於死故張率作此引曰歛轡且歸去吾
畏路傍兒
棗下何纂纂
棗下何纂纂古咄唶歌曰棗下何攅攅榮華各有時棗
欲初赤時人從四邊来棗適今日賜誰當仰視之潘安
仁笙賦曰詠園桃之夭夭歌棗下之纂纂歌曰棗下纂
纂朱實離離宛其死矣化為枯枝纂纂棗花也棗之纂
纂盛貌實之離離將衰言榮謝之各有時也(並同上所樂府集)
(載尚多正與樂府解題同耳觧題巳有别本故不重錄)
鳳將雛
鳳將雛曲吳競樂府題要云漢世樂曲名也而郭茂倩
樂府詩集中無此詞獨通典載應璩百一詩為作陌上
桑及言鳳將雛張正見置酒高殿上云琴挑鳳將雛當
是用相如鼓琴挑云鳳兮歸故鄉遨遊四海求其凰之
義則此曲其来久矣按晉書樂志吳聲十曲一曰子夜
二曰上桂三曰鳳將雛此三曲自漢至梁有歌今不傳
矣(葛常之)
踏搖娘
隋末有河間人&KR0008;鼻酗酒自號郎中每醉必敺擊其妻
妻美而善歌每為悲怨之聲輙搖頓其身好事者乃為
假面以寫其狀呼為踏搖娘今謂之談娘(劉賓客嘉話錄)
詠邯鄲故才人嫁為厮飬卒婦
樂府有邯鄲才人嫁為厮飬卒婦篇特亡其辭亦失其
解及考史記張耳傳洎楚漢春秋并曰趙王武臣為燕
軍所獲囚於燕獄先後使者往請輙為燕所殺趙有厮
養卒謝其舍中曰吾將載趙王歸舍中人笑之乃走燕
壁以利害說燕將燕以為然乃歸趙王厮養卒御王以
歸武臣歸趙以美人妻飬卒以報之是其事也(升菴詩話)
昔昔鹽
薛道衡以空梁落燕泥之句為隋煬帝所嫉考其詩名
昔昔鹽凡十韻唐趙嘏廣之為二十章其燕泥一章云
春至今朝燕花時伴獨啼飛斜珠箔隔語近畫梁低帷
卷閒窺戸牀空暗落泥誰能長對此䨇去復䨇棲樂苑
以為羽調曲玄怪錄載籧篨三娘工唱阿鵲鹽又有突
厥鹽黃帝鹽白鴿鹽神雀鹽疎勒鹽滿座鹽歸國鹽唐
詩媚賴吳娘唱是鹽更奏新聲刮骨鹽然則歌詩謂之
鹽者如吟行曲引之類云今南嶽廟獻神樂曲有黃帝
鹽而俗傳以為黃帝炎長沙志從而書之蓋不考也韋
縠編唐才調詩以趙詩為劉長卿而題為别宕子怨誤
矣(容齋續筆)
夜夜昔昔
梁樂府夜夜曲或名昔昔鹽昔即夜也列子昔昔夢為
君鹽亦曲之别名(丹鉛餘錄)
烏鹽角
曲名有烏鹽角江鄰幾襍志云始教坊家人市鹽得一
曲譜於角子中翻之遂以名焉戴石屏有烏鹽角行元
人月泉吟社詩山歌聒耳烏鹽角村酒柔情玉練搥(同上)
樂府命題
齊梁以来文士喜為樂府辭然沿襲之久往往失其命
題本意烏將八九子但詠烏雉朝飛但詠雉雞鳴高樹
巔但詠雞大抵類此而甚有併其題失之者如相府蓮
訛為想夫憐楊婆兒訛為楊叛兒之類是也蓋辭人例
多事語言不復詳研考雖李白亦不免此惟老杜兵車
行悲青坂無家别等數篇皆因事自出己意立題略不
更蹈前人陳迹真豪傑也
古樂府命題皆有主意後之人用樂府為題者直當代
其人而措辭如公無渡河須作妻止其夫之辭太白輩
或失之惟退之琴操得體(唐子西文錄)
樂曲名解
古今樂錄曰傖歌以一句為一解中國以一章為一解
王僧虔啟曰古曰章今曰解解有多少當是先詩而後
聲詩叙事聲成文必使志盡於詩音盡於曲是以作詩
有豐約制解有多少又諸曲調皆有辭有聲而大曲又
有艷有趍有亂辭者其歌詩也聲者若羊吾夷伊那何
之類也豔在曲之前趍與亂在曲之後亦有吳聲西曲
前有和後有送也慎按豔在曲之前與吳聲之和若今
之引子趍與亂在曲之後與吳聲之送若今之尾聲羊
吾夷伊那何皆聲之餘音嫋嫋有聲無字雖借字作譜
而無義若今之哩囉嗹唵唵吽也知此可以讀古樂府
矣(詞品)
樂府聲音
(鄭漁仲謂樂以詩為本詩以聲為用又謂古之詩今之詞曲也若不能歌之但能誦其文而說其義可乎)
(不幸世儒義理之說日勝而聲歌之學日微馬貴與則謂義理布在方册聲則湮沒無聞其言皆有見而)
(朱文公亦謂聲氣之和有不可得聞者此讀詩之所以難也夫樂之義理詩詞是也聲歌猶後世之腔調)
(也兩者俱詣乃為大成漁仲又謂樂之失自漢武始盖言亡其聲耳漢世樂府如朱鷺君馬黃雉子斑等)
(曲其辭皆存而不可讀想當時自有節拍短長高下故可合於律吕後来擬作者但詠其名物詞雖有倫)
(恐非樂府之全也且唐世之樂章即今之律詩而李太白立進清平調與王維之陽關曲于今皆在不知)
(何以被之弦索宋之小詞今人亦不能歌矣今人能歌元曲南北詞皆有腔拍如月兒高黃鶯兒之類亦)
(有律吕可按一入于耳即能辨之恐後世一失其聲亦但詠月詠鶯而巳此樂之所以難也求元審音宿)
(悟神解者世合有異材陸文裕公外集)
(周官鞮鞻氏掌四夷之樂與其聲歌東方曰韎南方曰任西方曰侏離北方曰禁文心雕龍云塗山歌於)
(候人始為南音有娀謠乎飛燕始為北聲夏甲歎於東陽東音以發殷氂思於西河西音以興是四方皆)
(有音也今歌曲但統為南北二音如伊州凉州甘州渭州本是西音今並以為北曲由是觀之則擊壤康)
(衢卿雲南風白雲黃澤之類詩之篇什漢之樂府下逮關鄭白馬之撰雖詞有雅鄭並北音也若南音則)
(孺子接輿越人紫玉吳歈楚豔以及今之戲文皆是然三百篇無南音周南召南皆北方也真珠船)
古詩紀卷一百五十四
