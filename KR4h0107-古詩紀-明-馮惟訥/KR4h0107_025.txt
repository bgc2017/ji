古詩紀卷二十五明馮惟訥撰
魏第五
王粲(字仲宣山陽高平人有異才漢獻帝西遷因徙居長安後之荆州依劉表表卒曹操辟為丞相)
(掾賜爵關内侯拜侍中建安二十二年卒詩品曰粲詩其源出於李陵發愀愴之詞文秀而質羸)
(在曹劉間别搆一體方陳思不足比魏文有餘)
樂府
太廟頌
(建安十八年曹操為魏公加九錫始立宗廟令粲作此頌以享其先始名曰顯廟頌後人更今名)
思皇烈祖時邁其德肇啓洪源貽燕我則我休厥成聿
先厥道丕顯丕欽允時祖考
綏庶邦和四宇九功備彜樂序建崇牙設璧羽六佾奏
八音舉昭大孝衎妣祖念武功收純祜
於穆清廟翼翼休徵祁祁髦士厥德允升懷想成位咸
犇在宫無思不若允觀厥崇
俞兒舞歌四首
(晉書樂志曰巴渝舞漢高帝所作也高帝自蜀漢將定三秦閬中范因率實人從帝為前鋒及定秦)
(中封因為閬中侯其俗善歌舞高帝樂其猛銳數觀其舞曰武王伐紂歌也後使樂人習之閬中有)
(渝水因其所居故曰巴渝舞舞曲有矛渝弩渝安臺行辭宋書樂志曰魏渝兒舞歌四篇魏國初建)
(所用使王粲改創其辭為矛俞弩俞安臺行辭新福歌曲行辭以述魏德後於太祖廟竝歌之)
矛俞新福歌
漢初建國家匡九州蠻荆震服五刃三革休安不忘備
武樂脩宴我賓師敬用御天永樂無憂子孫受百福常
與松喬遊烝庶德莫不咸歡柔
弩俞新福歌
材官選士劒弩錯陳應桴蹈節俯仰若神綏我武烈篤
我淳仁自東自西莫不來賓
安臺新福歌
武(宋書作我)功既定庶士咸綏樂陳我廣庭式宴賓與師昭
文德宣武威平九有撫民黎荷天寵延壽尸千載莫我
違
行辭新福歌
神武用師士素厲仁恩廣覆猛節横逝自古立功莫我
弘大桓桓征四國爰及海裔漢國保長慶垂祚延萬世
詩
贈蔡子篤詩
(蔡睦字子篤為尚書仲宣與之同避難荆州子篤還仲宣作此贈之)
翼翼飛鸞載飛載東我友云徂言戾舊邦舫舟翩翩以
泝大江蔚矣荒塗時行靡通慨我懷慕君子所同悠悠
世路亂離多阻濟岱江行邈焉異處風流雲散一别如
雨人生實難願其弗與瞻望遐路允企伊佇烈烈冬日
肅肅淒風潜鱗在淵歸鴈在軒苟非鴻鵰孰能飛飜雖
則追慕予思㒺宣瞻望東路慘愴增歎率彼江流爰逝
靡期君子信誓不遷于時及子同寮生死固之何以贈
行言授斯詩中心孔悼涕淚漣洏嗟爾君子如何勿思
贈士孫文始
(三輔决錄注曰士孫萌字文始少有才學年十五能屬文初董卓之誅也萌父瑞知王允必敗京師)
(不可居乃命萌將家屬至荆州依劉表去無幾果為李傕等所殺及天子都許昌追論誅董卓之功)
(封萌為澹津亭侯與山陽王粲善萌當就國粲作詩以贈萌)
天降喪亂靡國不夷我暨我友自彼京師宗守盪失越
用遁違遷于荆楚在漳之湄在漳之湄亦克晏處和通
箎塤比德車輔既度禮義卒獲笑語庶兹永日無諐厥
緒雖曰無諐時不我已同心離事乃有逝止横此大江
淹彼南汜我思弗及載坐載起惟彼南汜君子居之悠
悠我心薄言慕之人亦有言靡日不思矧伊嬿婉胡不
悽而晨風夕逝託與之期曕仰王室慨其永歎良人在
外誰佐天官四國方阻俾爾歸藩爾之歸藩作式下國
無曰蠻裔不虔汝德慎爾所主率由嘉則龍雖勿用志
亦靡忒悠悠澹澧鬱彼唐林雖則同域邈其迥深白駒
遠志古人所箴允矣君子不遐厥心既往既来無密爾
音
贈文叔良
(搜神記曰文穎字叔良南陽人為荆州從事)
翩翩者鴻率彼江濱君子于征爰聘西隣臨此洪渚伊
思梁岷爾行孔邈如何勿勤君子敬始慎爾所主謀言
必賢錯說申輔延陵有作僑肸是與先民遺跡來世之
矩既慎爾主亦迪知幾探情以華覩著知微視明聽聰
靡事不惟董褐荷名胡寧不師衆不可盖無尚我言梧
宫致辯齊楚構患成功有要在衆思歡人之多忌掩之
實難瞻彼黑水滔滔其流江漢有卷允来厥休二邦若
否職汝之由緬彼行人鮮克弗留尚哉君子異于他仇
人誰不勤無厚我憂惟詩作贈敢詠在舟
思親詩(為潘文則作)
(摰虞文章流别云王粲所與蔡子篤及文叔良士孫文始楊德祖詩及為潘文則作思親詩其文富)
(而整皆近乎雅矣贈楊修詩今亡)
穆穆顯(初學記作皇)妣德音徽止思齊先姑志侔姜姒躬此
勞瘁鞠予小子小子之生遭世㒺寧烈考勤時從之于
征奄遘不造殷憂是嬰咨于靡及退守祧祊五服荒離
四國分爭禍難斯逼救死於頸嗟我懷歸弗克弗逞聖
善獨勞莫慰其情春秋代逝于兹九齡緬彼行路焉託
予誠予誠既否委之于天庶我顯(一作剛)妣克保遐年亹
亹惟懼心乎如懸如何不弔早世徂顛於存弗養於後
弗臨遺愆在體慘痛切心形景尸立魂爽飛沈在昔蓼
莪哀有餘音我之此譬憂其獨深胡寧視息以濟于今
巖巖叢險則不可摧仰瞻歸雲俯聆飄回飛焉靡翼超
焉靡階思若流波清似坻頽詩之作矣情以告哀
公讌詩
昊天降豐澤百卉挺葳蕤凉風撤蒸暑清雲却炎暉高
會君子堂竝坐蔭華榱嘉肴充圓方旨酒盈金罍管絃
發徽音曲度清且悲合坐同所樂但愬桮行遲常聞詩
人語不醉且無歸今日不極歡含情欲待誰見眷良不
翅守分豈能違古人有遺言君子福所綏願我賢主人
與天享巍巍克符周公業奕世不可追
從軍詩五首(樂府作從軍行)
(魏志曰建安二十年三月公西征張魯魯及五子降十二月至自南鄭是行也侍中王粲作五言詩)
(以美其事)
從軍有苦樂但問所從誰所從神且武焉得久勞師相
公征關右赫怒震天威一舉滅獯虜再舉服羌夷西收
邊地賊忽若俯拾遺陳賞越丘山酒肉踰川坻軍中多
沃饒人馬皆溢肥徒行兼乘還空出有餘資拓地三千
里往返一如飛歌舞入鄴城所願獲無違晝日處大朝
日暮薄言歸外參時明政内不廢家私禽獸憚為犧良
苖實已揮竊慕負鼎翁願厲朽鈍姿不能效沮溺相隨
把鋤犁熟覽夫子詩信知所言非
涼風厲秋節司典告詳刑我君順時發桓桓東南征汎
舟盖長川陳卒被隰坰征夫懷親戚誰能無戀情拊衿
倚舟檣眷眷思鄴城哀彼東山人喟然感鸛鳴日月不
安處人誰獲恒(善作常)寧昔人從公旦一徂輙三齡今我
神武師暫往必速平棄余親睦恩輸力竭忠貞懼無一
夫用報我素餐誠夙夜自恲(普庚反)性思逝若抽縈將秉
先登羽豈敢聽金聲(建安二十二年粲從曹公征吴此下四首盖征吴作也)
從軍征遐路討彼東南夷方舟順廣川薄暮未安坻白
日半西山桑梓有餘暉蟋蟀夹岸鳴孤鳥翩翩飛征夫
心多懷悽(善本作惻)愴令吾悲下船登高防草露霑我衣迴
身赴牀寢此愁當告誰身服干戈事豈得念所私即戎
有授命兹理不可違
朝發鄴都橋暮濟白馬津逍遥河堤上左右望我軍連
舫踰萬艘帶甲千萬人率彼東南路將定一舉勲籌策
運帷幄一由我聖君恨我無時謀譬諸具官臣鞠躬中
堅内微書無所陳許歷為完士一言猶(善作獨)敗秦我有
素餐責誠愧伐檀人雖無鉛刀用庶幾奮薄身
悠悠涉荒路靡靡我心愁四望無煙火但見林與丘城
郭生榛棘蹊徑無所由雚(桓)蒲竟廣澤葭葦夹長流日
夕涼風發翩翩漂吾舟寒蟬在樹鳴鸛鵠摩天游客子
多悲傷淚下不可收朝入譙郡界曠然消人憂雞鳴達
四境黍稷盈原疇館宅充鄽里士女滿莊馗(五臣作馗音仇)自
非賢聖國誰能享斯休詩人美樂土雖客猶願留
詠史詩
自古無殉死達人所共知秦穆殺三良惜哉空爾為結
髮事明君受恩良不訾臨沒要之死焉得不相隨妻子
當門泣兄弟哭路陲臨穴呼蒼天涕下如綆縻人生各
有志終不為此移同知埋身劇心亦有所施生為百夫
雄死為壯士規黃鳥作哀詩至今聲不虧
雜詩
日暮遊西園冀寫(一作寫我)憂思情曲池揚素波列樹敷丹
榮上有特棲鳥懷春向我鳴褰袵欲從之路險不得征
徘徊不能去佇立望爾形風飈揚塵起白日忽已冥回
身入空房託夢通精誠人欲天不違何懼不合并
雜詩四首
吉日簡清時從君出西園方軌策良馬竝驅厲中原北
臨清漳水西看柏陽山回翔遊廣囿逍遥波水間
列車息衆駕相伴綠水湄幽蘭吐芳烈芙蓉發紅暉百
鳥何繽翻振翼羣相追投網引潜魚(藝文作鯉)強弩下高飛
白日已西邁歡樂忽忘歸
聯翻飛鸞鳥獨遊無所因毛羽照野草哀鳴入層雲我
尚假羽翼飛覩爾形身願及春陽會交頸遘殷勤
鷙鳥化為鳩遠竄江漢邊遭遇風雲會託身鸞鳳間天
姿既否戾受性又不閑邂逅見逼迫俛仰不得言
七哀詩三首
西京亂無象豺虎方遘患復棄中國去委身適荆蠻親
戚對我悲朋友相追攀出門無所見白骨蔽平原路有
饑婦人抱子棄草間顧聞號泣聲揮涕獨不還未知身
死處何能兩相完驅馬棄之去不忍聽此言南登覇陵
岸回首望長安悟彼下泉人喟然傷心肝
荆蠻非我鄉何為久滯淫方舟泝大江日暮愁我心山
岡有餘映巖阿增重隂狐狸馳赴穴飛鳥翔故林流波
激清響猴猿臨岸吟迅風拂裳袂白露沾衣襟獨夜不
能寐攝衣起撫琴絲桐感人情為我發悲音羈旅無終
極憂思壯難忍
邊城使心悲昔吾親更之冰雪截肌膚風飄無止期百
里不見人草木誰當遲(與治同平聲)登城望亭隧翩翩飛戍
旗行者不顧反出門與家辭子弟多俘虜哭泣無已時
天下盡樂土何為久留兹蓼蟲不知辛去来勿與諮
古詩紀卷二十五
