古詩紀卷一百三十五明馮惟訥撰
隋第六
諸葛穎(字漢丹陽建康人起家梁邵陵王參軍侯景之亂奔齊待詔文林館遷太子舍人入隋晉)
(王廣引為參軍及王即帝位遷著作郎甚見親倖從駕北廵卒於道)
奉和月夜觀星
&KR0772;窱神居遠蕭條更漏深薄煙淨遥色高樹肅淸隂星
月滿茲夜燦爛還相臨連珠欲東上團扇漸西沈澄水
含斜漢脩樹隱横參時聞送籌柝屢見繞枝禽聖情記
餘事振玉復鳴金
奉和方山靈巖寺應教
名山鎮江海梵宇駕風煙畫栱臨松盖鑿牖對峯蓮雷
出階基下雲歸梁棟前靈光辨晝夜輕衣數劫年一陪
香作食長用福為田
奉和出潁至淮應令(一作應詔)
涉潁倦紆廻浮淮欣迥直遥村含水氣遠浦澄天色靈
濤稍欲近仙巖行可識玄覽屬睿辭風雲有餘力
奉和通衢建燈應教
芳衢澄夜景法炬爛參差逐輪時徙燄桃花生落枝飛
煙繞定室浮光映瑶池重閣登臨罷歌管乘空移
賦得微雨東來應教
(陶淵明讀山海經詩微雨從東来好風與之俱)
微雨闇東峯散漫洒長松澗滿新流濁山霑積翠濃風
起還吹燕雲来本送龍登年隨玉燭名山定可封
春江花月夜(和煬帝)
張帆渡柳浦結纜隱梅洲月色含江樹花影覆船樓
孫萬壽(字仙期信都武強人在齊奉朝請隋高祖受禪滕穆王引為文學坐事配防江南後歸鄉)
(里為齊王文學終於大理司直)
遠戍江南(一作城)寄京邑親友
(隋書本傳曰萬壽為滕穆王文學坐衣冠不整配防江南宇文述召典軍書鬱鬱不得志為五言詩)
(寄京邑知友盛為當時之所吟誦)
賈誼長沙國屈平(一作原)湘水濱江南瘴癘地從來多逐
臣粤余非巧宦少小拙謀身欲飛無假翼思鳴不值晨
如何(一作誰言)載筆士翻作負戈人飄颻如木偶棄置同芻
狗失路乃西浮非狂亦東走晚歲出函關方春度京口
石城臨虎據天津望牛斗牛斗盛妖氛梟獍巳成羣郄
超初入幕王粲始從軍裹糧楚山際披甲吳江濆吳江
一浩蕩楚山何紏紛驚波上濺日喬木下臨雲繫越恒
資辯喻蜀幾飛文魯連唯救患吾彦不爭勲(英華作唐彬不競勤)
(註云晉書唐彬知孫皓將至遲留以示不競今隋書作吾彦不爭勲按吾彦乃降將無不爭功事未詳)羈
遊歲月久歸思常搔首非關不樹萱豈為無杯酒數載
辭鄉縣三秋别親友壯志後風雲衰鬢先蒲柳心緒亂
如絲空懷疇昔時昔時遊帝里弱歲逢知己旅食南館
中飛盖西園裏河間本好書東平唯愛士英辯接天人
淸言洞名理(一作歡娱承帝子)鳳池時寓直麟閣常遊止勝地
盛賓僚麗景相携招舟汎昆明水騎指渭津橋袚除臨
㶚岸供帳出東郊宜城醖始熟陽翟曲新調繞樹烏啼
夜雊麥雉飛朝細塵梁下落長袖掌中嬌懽娛三樂至
(一作流連三雅至)懷抱百憂銷夢想猶如昨尋思久寂寥一朝
牽世網萬里逐波潮廻輪常自轉懸旆不堪搖登高視
(一作山州想)衿帶鄉關白雲外廻首望孤城愁人益不平華
亭宵鶴唳幽(一作函)谷早鶯鳴斷絶心難續惝恍䰟屢驚
羣紀通家好(一作契)鄒魯故鄉情若(一作倘)值南飛鴈時能
(一作希)訪死生(篇内凡言一作皆出文苑英華)
答楊世子
太華五千仞長河九萬里山川每藴玉人物多君子丞
相朝所宗太尉國之紀若人惟傑出濟世承餘祉趨庭
遵教義博物兼文史奇聲振宛洛雅論窮名理伊余苦
疲病寂寞罕賓遊不言驅駟馬於焉訪一丘縞紵始云
贈膠漆乃相投伏枕空長想驂蹇遂無由忽此承来翰
華藻殊輝煥雖則濫吹噓可以蠲憂歎懷袖終不滅掌
握方留翫和風初應律山鶯已復新芳菲徒自好節物
不關人勞歌雖有曲無以報陽春
别贈
昔我遊雲閣及爾謬同官高步參師友長裾接綺紈索
居方十載相思勞萬端不言今夕遇得盡故人歡酒隨
彭澤至琴即武城彈高齋屏餘熱珍簟宿輕寒葉落霜
威重蓂疎月色殘將歸動離恨彌傷行路難
和張丞奉詔於江都望京口
回首觀濤處極望滄海湄流波去無限喬木不勝悲蓬
莱雖已變池塘尚所思歸飛路窮此悵望情難持吾生
乃民季疇日佐藩維尚想西園夕猶懷北固時城邑纔
辨處風煙忽何之跂予未能巳顧歎空遲遲
和周記室遊舊京(詩苑類選作周若水者非)
大夫愍周廟王子泣殷墟自然心斷絶何關繫慘舒僕
本漳濱士舊國亦淪胥紫陌風塵起靑壇冠盖疎臺留
子建賦宫落仲將書譙周自題柱商容誰表閭聞君懷
古曲同病亦漣如方知周處歎前後信非虛
行經舊國
蕭條金闕遠悵望羈心愁舊邸成三逕故園餘一丘庭
引田家客池泛野人舟日斜山氣冷風近樹聲秋弱年
陪宴喜方兹更獻酧脩竹慚詞賦叢桂且淹留自忝無
員職空貽不調羞武騎非吾好還思江漢遊
庭前枯樹(英華作孫萬壽庾信集誤載)
當時金谷裏昔日平陵東布葉俱承露開花共待風搖
落一如此容華遂不同庭前生意盡井上蠧心空匠者
無勞顧擁腫難為功
早發揚州還望鄉邑
鄉關不再見悵望窮此晨山煙蔽鍾阜水霧隱江津洲
渚歛寒色杜若變芳春無復歸飛羽空悲沙塞塵
東歸在路率爾成詠
學宦兩無成歸心自不平故鄉尚千里山秋猿夜鳴人
愁慘雲色客意慣風聲羈恨雖多緒俱是一傷情
王眘(字元恭琅邪臨沂人筠之孫也博學多通少有盛名於江左仕陳歴太子洗馬中舍人陳亡與)
(胄俱為學士煬帝即位授秘書郎)
七夕二首
天河横欲曉鳳駕儼應飛落月移粧鏡浮雲動别衣懽
逐今宵盡愁隨還路歸猶將宿昔淚更上去年機
終年恒弄杼今夕始停梭郤鏡看斜月移車渡淺河長
裙動星珮輕帳揜雲羅舊愁雖暫止新愁還復多
王胄(字承基眘之弟少有逸才仕陳起家鄱陽王法曹參軍太子舍人東陽王文學陳滅晉王引為)
(學士大業初為著作佐郎楊玄感敗胄坐交遊與虞綽俱徙邊胄亡匿江左為吏所捕坐誅)
白馬篇
白馬黃金鞍(一作鞭)蹀躞柳城前問此何鄉客長安惡少
年結髮從戎事馳名振朔邊良弓控繁弱利劍揮龍泉
(一作淵)披林扼彫虎仰手接飛鳶前年破沙漠昔歲取祁
連折衝摧右校搴旗殪左賢昆彌還謝力(昆樂府作虒左傳狄虒彌)
(所謂有力如虎者也)慶忌本推儇海外平遐險來庭識負褰三韓
勞薄伐六事指幽燕良家選河右猛將征西山浮雲屯
羽騎蔽日引長旃自矜有餘勇應募忽爭先王師巳得
雋夷首失求(一作諒失)全鼓行徇玉檢乘勝蕩朝鮮志勇期
功立寧憚微軀捐不羨山河賞誰希竹素傳
西園遊上才(樂府無名在王胄後)
(沈約詠月詩曰高樓切思婦西園遊上才)
西園遊上才淸夜可徘徊月桂臨樽上山雲影蓋来飛
花隨燭度疎葉向帷開當軒顧應阮還覺賤鄒枚
棗下何纂纂二首
柳黃知節變草綠識春歸複道含雲影重簷照日輝
御柳長條翠宫槐細葉開還得聞春曲便逐鳥聲來
燉煌樂二首
長途望無巳高山斷還續意欲此念時氣絶不成曲
極目眺脩塗平原忽超遠心期在何處望望崦嵫晚
紀遼東二首
遼東浿水事龔行俯拾信神兵欲知振旅旋歸樂為聽
凱歌聲十乘元戎纔渡遼扶濊巳冰消詎似百萬臨江
水按轡空廻鑣
天威電邁舉朝鮮信次即言旋還笑魏家司馬懿迢迢
用一年鳴鑾詔蹕發淆潼合爵及疇庸何必豐沛多相
識比屋降堯封
奉和賜酺(詩彙作煬帝者非)
(隋書本傳曰煬帝自東都還京師賜天下大酺四日為五言詩詔羣官詩成者奏之帝覽胄詩而善)
(之謂侍臣曰氣高致遠歸之於胄詞清體潤其在世基意密理新惟庾自直過此者未可以言詩也)
(帝所有篇什多令繼和與虞綽齊名同志友善于時後進之士咸以二人為凖的)
河洛稱朝市崤函實奥區周營曲阜作漢建奉春謨大
君苞二代皇居盛兩都招搖正東指天駟廼西驅展軨
齊玉軑式道耀金吾千門駐罕畢四逹儼車徒是節春
之暮神臯華實敷皇情感時物睿思屬枌榆詔問百年
老恩隆五日酺小人荷鎔鑄何由答大鑪
奉和悲秋應令
秋天擬文學秋水擅莊蒙草濕蒹葭露波卷洞庭風便
坐飜桑葉長坂歇蘭藂簷喧猶有燕陂靜未来鴻蟬噪
聞疑斷池淸映似空劉安悲落木曹植歎征蓬重明豈
凝滯無累在淵冲隨時四序合應物五情同發言形惻
隱睿作挺神功下材均朽木何以慕彫蟲(文苑英華註曰此篇前五)
(韻見初學記作蕭慤秋日詩文苑一百五十八卷復云庾信作而一百七十九卷乃十韻共題王胄作觀其辭)
(意只是一篇當以十韻為正)
言反江陽寓目㶚涘贈易州陸司馬
遊人賣藥罷徐步反江干行吟㶚陵岸廻首望長安晨
華照城闕參差復鬱盤千門含日麗萬雉映霞丹雲開
承露掌吹動相風竿遊童輕薄少鮮服鵕䴊冠花開傳
粉晏塵起副車韓屢投䨇飛劍曾操兩色丸挂玉要遊
女彈珠落矯翰信美非吾樂何事久盤桓欲動南登詠
還謠北上難眷言思舊友徂遠路漫漫燕陲望楚服天
際與雲端棹發吳濤上荆歌易水寒十年阻風月萬里
别金蘭心期竟何許懷抱日摧殘容華冉冉謝衣帶朝
朝寬盛憲寧延夀劉琨自少歡宿昔均取捨同波豈異
瀾贈言不盡意擲筆起長歎
酬陸常侍
相知四十年别離萬餘里君留五湖曲余去三河涘寒
松君後凋溺灰余僅死何言西北雲復覿東南美深交
不忘故飛觴敦宴喜贈藻發中情奇音邁流徵追惟中
歲日於斯同憩止思之宛如昨倏焉逾二紀疇昔多朋
好一旦埋蒿里無人莫巳知有慟傷知己把臂還相泣
巋然吾與子霑襟行自念哀哉亦已矣吾歸在漆園著
書試詞(一作經)理勞息乃殊致存亡寧異軌大路不能遵
咄哉情可鄙
答賀屬
外黃初邸客蜀郡晚琴聲本欲從張耳何曾說馬卿定
知遊道日非是第如行高文擬雜珮善謔間瑶瓊前書
言家室末敘挂簮纓問仁寧伐國揚波豈亂淸聞有陽
臺客(一作曲)常留入夢情無為(一作由)嗟獨割空引助庖名
卧疾閩越述淨名意(并序)
余卧疾閩海彌留旬朔善友顒法師勸余以淨名妙
典調伏身心力疾粗陳其意敬簡法師云爾
客行萬餘里眇然滄海上五嶺常炎鬱百越多山瘴兼
以勞形神遂此嬰疲恙桐雷邈巳遠砭石良難訪抱影
私自憐霑襟獨惆悵毗城有長者生平夙所尚復藉大
因緣勉以深廻向心路資調伏於焉念實相水沫本難
摩乹城空有狀是生非至理是我皆虛妄求之不可得
誰其受業障信矣大醫王兹力誠難量
别周記室
五里徘徊鶴三聲斷絶猿何言俱失路相對泣離樽别
意悽無巳當歌寂不喧貧交欲有贈掩涕竟無言
賦得鴈送周員外戍嶺表
旅鴈别衡陽天寒關路長行斷由驚箭聲嘶為犯霜罹
繳無人憫能鳴反自傷何如侶汎汎刷羽戲方塘
為寒牀婦贈夫
月淨閨偏冷更深夜轉長霜紈猶掩扇露縠未飄香解
帶慙連理引被愧鴛鴦誰能未相識還為守空牀
雨晴
初晴物候凉夕景照山莊殘虹低飲澗新溜上侵塘風
度蟬聲遠雲開鴈路長(闕)
古詩紀卷一百三十五
