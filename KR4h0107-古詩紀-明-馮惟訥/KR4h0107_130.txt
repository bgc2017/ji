古詩紀卷一百三十明馮惟訥撰
隋第一
文帝(姓楊氏諱堅弘農郡華陰人也仕周以勲封隋國公女為宣帝后累拜上柱國大司馬靜帝幼)
(冲堅以元舅總朝政封隋王尋簒周自立及平陳後南北混一海内殷富號稱太平在位二十四年)
宴秦孝王于并州作
(隋書本紀曰開皇十年高祖幸并州宴秦孝王子相帝為四言詩明年而子相卒十八年而秦孝王)
(薨)
紅顔詎幾玉貌須臾一朝花落白髮難除明年後歲誰
有誰無
煬帝(諱廣隋文皇第二子開皇元年立為晉王後以陰謀廢奪太子勇得立為太子又五年弑父自)
(立在位十二年荒滛暴虐下不堪命為宇文化及所弑隋書文苑傳叙曰煬帝初習藝文有非輕)
(側之論暨乎即位一變其體與越公書建東都詔冬至受朝詩及擬飲馬長城窟並存雅體歸於典)
(制雖意在驕滛而詞無浮蕩故當時綴文之士遂得依而取正焉所謂能言者未必能行蓋亦君子)
(不以人廢言也)
樂府
飲馬長城窟行示從征羣臣(以下五言)
肅肅秋風起悠悠行萬里萬里何所行横漠築長城豈
台小子智先聖之所營樹兹萬世策安此億兆生詎敢
憚焦思高枕於上京北河秉(一作两河執)武節千里捲戎旌
山川互出沒原野窮超忽摐金止行陣鳴鼔興士卒千
乘萬騎動飲馬長城窟秋昏塞外雲霧暗關山月緣巖
驛馬上乘空烽火發借問長城候單于入朝謁濁氣靜
天山晨光照高闕釋兵仍振旅要荒事方舉飲至告言
旋功歸清廟前
白馬篇(文苑英華作煬帝樂府作孔稚圭按詩中多叙征遼之事當以英華為正稚圭)
(别有二篇)
白馬金貝装横行遼水傍問是誰家子宿衛羽林郎文
犀六屬鎧寶劍七星光山虛弓響徹地迥角聲長宛河
推勇氣隴蜀擅威強輪臺受降虜高闕翦名王射熊入
飛觀校獵下長楊英名欺衛霍智策蔑平良島夷時失
禮卉服犯邊疆徵兵集薊北輕騎出漁陽進軍隨日暈
挑戰逐星芒陣移龍勢動營開虎翼張衝冠入死地攘
臂越金湯塵飛戰鼓急風交征旆揚轉鬭平華地追奔
掃鬼方本持身許國况復武功彰會令千載後流譽滿
旂常
步虛詞二首
洞府凝玄液靈山體自然俯臨滄海島回出大羅天八
行分寶樹十丈散芳蓮懸居燭日月天步役風煙躡記
書金簡乘空誦玉篇冠法二儀立珮帶五星連瓊軒觶
甘露瑜井挹膏泉南巢息雲馬東海戱桑田回旗遊八
極飛輪入九玄高蹈虛無外天地乃齊年
總轡行無極相推凌太虛翠霞承鳳輦碧霧翼龍輿輕
舉金臺上高會玉林墟朝遊度圓海夕宴下方諸
春江花月夜二首
(晉書樂志曰春江花月夜玉樹後庭花并陳後主所作後主常與宮中女學士及朝臣相和為詩太)
(常令何胥又善於文詠採其尤豔䴡者以為此曲)
暮江平不動春花滿正開流波將月去潮水帶(玉臺作共)星
來
夜露含花氣春潭瀁月暉漢水逢遊女湘江値兩妃
錦石擣流黃二首
漢使出燕然愁閨夜不眠易製殘燈下鳴砧秋月前
今夜長城下雲昏月應暗誰見倡樓前心悲不成慘
喜春遊歌二首
禁苑百花新佳期遊上春輕身趙皇后歌曲李夫人
步緩知無力臉曼動餘嬌錦袖淮南舞寶祙楚宮腰(祙女)
(人脇衣也崔豹古今註謂之腰綵註引左傳初服謂日日近身衣也)
江都宮樂歌(以下七言)
揚州舊處可淹留臺榭高明復好遊風亭芳樹迎早夏
長臯麥隴送餘秋渌潭桂檝浮靑雀果下金鞍躍紫騮
綠觴素蟻流霞飲長袖清歌樂戲州(選詩拾遺云據此詩隋時七言律體)
(巳具不始於唐也)
泛龍舟
(唐書樂志曰泛龍舟隋煬帝江都宫作)
舳艫千里泛歸舟言旋舊鎮下揚州借問揚州在何處
淮南江北海西頭六轡暫停御百丈暫罷開山歌棹謳
詎似江東掌間地獨自稱言鑑裏遊
四時白紵歌二首
東宮春
洛陽城邊朝日暉天淵池前春燕歸含露桃花開未飛
臨風楊柳自依依小苑花紅洛水綠淸歌宛轉繁絃促
長袖逶迤動珠玉千年萬歲陽春曲
江都夏
黃梅雨細麥秋輕楓樹蕭蕭江水平飛樓綺觀軒若驚
花簟羅幃當夜淸菱潭落日䨇鳬舫綠水紅粧兩搖漾
還似扶桑碧海上誰(一作詎)肯空歌採蓮唱
紀遼東二首(襍言)
(隋書曰大業八年煬帝伐高䴡度遼水大戰於東岸擊賊破之進圍遼東)
遼東海北翦長鯨風雲萬里清方當銷鋒散馬牛旋師
宴鎬京前歌後舞振軍威飲至解戎衣判不徒行萬里
去空道五原歸
秉旄仗節定遼東俘馘變夷風淸歌凱捷九都水歸宴
雒陽宫策功行賞不淹留全軍藉智謀詎似南宮複道
上先封雍齒侯
詩
冬至乾陽殿受朝(以下五言)
北陸玄冬盛南至晷漏長端拱朝萬國守文繼百王至
德慙日用治道愧時康新邑建嵩岳䨇闕臨洛陽圭景
正八表道路均四方碧空霜華淨朱庭皎日光纓珮既
濟濟鐘鼓何喤喤文戟翊高殿采眊分脩廊元首乏明
哲股肱貴惟良舟檝行有寄庶此王化昌
雲中受突厥主朝宴席賦
(大業三年八月帝北廵車駕發榆林歴雲中泝金河時天下承平百物豐實甲士五十餘萬馬十萬)
(匹旌旗輜重千里不絶突厥啓民克汗奉廬帳以俟車駕帝幸其帳啓民奉觴上壽帝大悅賦詩曰)
鹿塞鴻旗駐龍庭翠輦回氊帷望風舉穹廬向日開呼
韓頓顙至屠耆接踵来索辮擎羶肉韋韝獻酒杯如何
漢天子空上單于臺
宴東堂
雨過春光潤日落暝霞暉海榴舒欲盡山櫻開未飛清
音出歌扇浮香飄(一作颺)舞衣翠帳全臨戸金屏半隠扉
風花意無極芳樹曉禽歸
賜史祥
(北史曰煬帝即位漢王作亂遣其將綦母良自滏口徇黎陽塞白馬津余公理自太行下河内帝以)
(祥為行軍總管軍於河隂公理屯兵河陽城内以備祥祥乃簡精銳於下流潜度擊公理大破之東)
(趣黎陽綦母良棄軍走其衆大潰進位上大將軍轉太僕卿帝賜祥詩曰)
伯冏朝繼重夏侯親遇湥貴耳唯聞古賤目詎知今早
&KR0710;勁草質久有背淮心掃逆黎山外振旅河之陰功巳
書王府留情太僕箴
賜牛弘
(北史曰煬帝之在東宮數有詩書遺弘弘亦有答及嗣位嘗賜弘詩云云其同被賜詩者至於文辭)
(贊揚無如弘美)
晉家山吏部魏代盧尚書莫言先哲異奇才並佐予學
行敦時俗道素乃冲虛納言雲閣上禮儀皇運初彝倫
欣有序垂拱事端居
賜諸葛穎
(隋書本傳曰煬帝即位遷穎著作郎甚見親待帝嘗賜穎詩其卒章曰)
參翰長洲苑侍講肅成門名理窮研覈英華恣討論實
錄資平允傳芳導後昆(前闕)
早渡淮
平淮既淼淼曉霧復霏霏淮甸未分色泱&KR1071;共晨暉晴
霞轉孤嶼錦帆出長圻潮魚時躍浪沙禽鳴欲飛會待
高秋晚愁因逝水歸
臨渭源
西征乃届此山路亦悠悠地幹紀靈異同穴吐洪流濫
觴何足擬浮槎難可儔驚波鳴澗石澄岸瀉巖樓滔滔
下狄縣淼淼肆神州長林嘯白獸雲徑想青牛風歸花
葉散日舉煙霧收直為求人隠非窮轍迹遊
還京師
東都禮儀舉西京冠蓋歸是月春之季花柳相依依雲
蹕清馳道雕輦御晨暉嘹亮鐃笳奏葳蕤旌旆飛後乘
趨文雅前驅厲武威
捨舟登陸示慧日道場玉淸玄壇德衆一首
天淨宿雲卷日舉長川旦䬃洒林花落逶迤風柳散孤
鶴近追羣啼鶯遠相喚蓮舟水處盡畫輪途始半江滻
各自遥東西並興嘆巳熏禪慧力復藉金丹捍有異三
川遊曾非四門觀於焉履妙道超然登彼岸
謁方山靈巖寺
梵宮既隱隱靈岫亦沈沈平郊送晚日高峯落遠隂廻
旛飛曙嶺疎鐘響晝林蟬鳴秋氣近泉吐石溪深抗迹
禪枝地發念菩提心
月夜觀星
團團素月淨翛翛夕景清谷泉驚暗石松風動夜聲披
衣出荆戸躡履步山楹欣覩明堂亮喜見泰階平觜參
猶可識牛女尚分明更移斗柄轉夜久天河横裵徊不
能寐參差幾種情
季秋觀海
孟軻叙遊聖枚乘說瘉疾逖聽乃前聞臨深驗兹日浮
天迥無岸含靈固非一委輸百谷歸朝宗萬川溢分城
(作一空)碧霧晴連洲彩雲密欣同夫子觀深愧玄虛筆
望海
碧海雖欣矚金臺空有聞遠水翻如岸遥山倒似雲斷
濤還共合連浪或時分馴鷗舊可狎卉木足為羣方知
小姑射誰復語臨汾
詠鷹
遷朔欲之衡忽投罻羅裏既以羈華絆仍持獻君子靑
骹固絶儔素羽誠難擬湥目表兹稱闊臆斯為美驚獸
不及奔猜禽無暇起雖蒙鞲上榮無復凌雲志
獻歲讌宮臣
三元建上京六佾宴(缺一字一作吳)城朱庭容衛肅青天春氣
明朝光動劍綵長階分珮聲酒闌鐘磬息欣觀禮樂成
正月十五日于通衢建燈夜升南樓
法輪天上轉梵聲天上來燈樹千光照花燄七枝開月
影凝流水春風含夜梅旛動黃金地鐘發琉璃臺
晚春
洛陽春稍晚四望滿春暉楊葉行將暗桃花落未稀窺
簷燕爭入穿林鳥亂飛唯當關塞者溽露方霑衣
悲秋
故年秋始去今年秋復来露濃山氣冷風急蟬聲哀鳥
擊初移樹魚寒欲隱苔斷霧時通日殘雲尚作雷
冬夜
不覺歲將盡巳復入長安月影含冰凍風聲淒夜寒江
海波濤壯崤潼坂險難無因寄飛翼徒欲動和鑾
夏日臨江
夏潭蔭脩竹高岸坐長楓日落滄江靜雲散遠山空鷺
飛林外白蓮開水上紅逍遥有餘興悵望情不終
北鄉古松樹
古松惟一樹森竦詎成林獨留麈尾影猶横偃蓋隂雲
来聚雲色風度雜風音孤生小庭裏尚表歲寒心
附錄(說見陳後主)
賜守宮女
(隋遺錄曰大業十二年帝將幸江都東都宮女半不隨駕泣留帝言遼東小國不足以煩大駕願擇)
(將征之帝意不回因戲飛帛題二十字賜守宮女云)
我夢江都好征遼亦偶然但存顔色在離别只今(拾遺作經)
年
持檝篇賜吳絳仙
(帝幸江都至汴帝御龍舟蕭妃乘鳳舸每舟擇妙䴡女子千人執雕板鏤金檝號為殿脚女中有吳)
(絳仙者柔麗不與羣輩齒因有寵於帝帝每倚簾視絳仙移時不去因吟持檝篇以賜之)
舊曲歌桃葉新粧艷落梅將身倚輕檝知是渡江来
贈張麗華
(帝昏湎往往為妖&KR1090;所惑嘗遊吳公宅鷄臺與陳後主相遇後主侍女數十許中一人迥美帝屢目)
(之後主云此即䴡華也帝與後主復詩十數篇䴡華拜求帝一章帝操觚曰䴡華捧侍頳然不懌)
見面無多事聞名爾許時坐来生百媚實箇好相知
憶韓俊娥二首(拾遺作題迷樓東柱)
(帝在廣陵侍兒韓俊娥尤得帝意蕭妃誣罪去之帝不能止暇日登迷樓憶之題東南二柱云)
黯黯愁侵骨綿綿病欲成須知潘岳髩強半為多情
不信長相憶絲從髩裏生閒来倚樓立相望幾含情
嘲羅羅(七言)
(帝常醉遊諸宮偶戲宮婢羅羅者羅羅畏蕭妃不敢迎帝帝乃嘲之曰)
箇人無賴是横波黛染隆顱簇小蛾幸好留儂伴成夢
不留儂住意如何
效劉孝綽雜憶詩二首(襍言巳上並見隋遺錄)
憶睡時待来剛不来卸粧仍索伴解珮更相催博山思
結夢沈水未成灰
憶起時投籖初報曉被匿香黛殘枕隱金釵裊笑動上
林中除却司晨鳥
幸江都作
(隋書五行志曰大業十一年煬帝自京師如東都至長樂宮飲酒大醉因賦五言詩其卒章曰徒有)
(歸飛心無復因風力令美人再三吟咏帝泣下霑襟侍御者莫不欷歔帝因幸江都復作五言詩云)
(云帝以三月被弑即遭春之應也是年盜賊蜂起道路隔絶帝遂無還心復夢二豎子歌曰去亦死)
(住亦死未若乘船渡江水由是築宮丹陽將居焉功未就而被弑)
求歸不得去真成遭箇春鳥聲爭勸酒梅花笑殺人
鳳䑵歌(七言)
(廣五行志曰隋煬帝三月三日江上作鳳䑵歌乃唐興之兆)
三月三日向江頭正見鯉魚波上游意欲垂鉤往撩取
恐是蛟龍還復休
迷樓宮人歌(煬帝自歌附)
(迷樓記曰大業九年帝將再幸江都有迷樓宮人夜歌云)
河南楊柳樹河北李桃榮楊花飛去去何處李花結
果自然成
(帝聞其歌披衣起聽召宮女問之云孰使汝歌也汝自為之邪宮女曰臣有弟在民間曰道途兒童)
(多唱此帝默然久之曰天啟之也因索酒自歌云云後帝幸江都唐帝起兵入京焚迷樓火經月不)
(滅)
宮木陰濃燕子飛興衰自古漫成悲他日迷樓更好景
宮中吐艷變紅輝
望江南(八闋襍言)
(海山記曰煬帝闢地周二百里為西苑内為十六院聚巧石為山鑿池為五湖四海又鑿北海周廻)
(四十里中有三山效蓬萊方丈瀛洲上皆臺榭廻廊水深數丈開溝通五湖北海盡通行龍鳳舸帝)
(多泛東湖因製湖上曲望江南八闋云西溪叢語曰望江南者朱崖李太尉鎮關西日為亡姬謝)
(秋娘所作後進入教坊)
湖上月偏照列仙家水浸寒光鋪枕簟浪攪晴影走金
蛇偏稱泛靈槎光景好輕彩望中斜淸露冷侵銀兔
影西風吹落桂枝花開宴思無涯
湖上柳煙裏不勝垂宿霧洗開明媚眼東風搖弄好腰
肢煙雨更相宜環曲岸陰覆畫橋低線拂行人春晚
後絮飛晴雪暖風時幽意更依依
湖上雪風急&KR1089;還多輕片有時敲竹戸素華無韻入澄
波望外玉相磨湖水遠天地色同和仰面莫思梁苑
賦朝来且聽玉人歌不醉擬如何
湖上草碧翠浪通津脩帶不為歌舞緩濃鋪堪作醉人
茵無意襯香衾晴霽後顔色一般新遊子不歸生滿
地佳人遠意寄靑春留詠卒難伸
湖上花天水浸靈芽淺蕊水邊勻玉粉濃苞天外剪明
霞只在列仙家開爛漫插髩若相遮水殿春寒幽冷
艷玉軒晴照暖添華淸賞思何賒
湖上女精選正輕盈猶恨乍離金殿侶相將盡是采蓮
人淸唱謾頻頻軒内好嬉戲下龍津玉管朱絃聞盡
夜踏靑鬭草事靑春玉輦從羣真
湖上酒終日助清歡檀板輕聲銀甲緩醅浮香米玉蛆
寒醉眼暗相看春殿晚仙艷奉杯盤湖上風光眞可
愛醉鄉天地就中寬帝主正清安
湖上水流遶禁園中映日暖搖淸翠動落花香暖衆紋
紅蘋末起淸風閒縱目魚躍小蓮東泛泛輕摇蘭棹
穩沈沈寒影上仙宮遠意更重重
古詩紀卷一百三十
