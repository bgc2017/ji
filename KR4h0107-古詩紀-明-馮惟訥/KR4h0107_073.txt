古詩紀卷七十三明馮惟訥撰
齊第八
郊廟歌辭
齊南郊樂章十三首
(南齊書樂志曰武帝建元二年有司奏郊廟雅樂歌辭太廟登歌用禇淵餘悉用謝超宗所撰多刪)
(顔延之謝莊辭以為新曲備改樂名永明二年又詔王儉造太廟二室及郊配辭)
肅咸樂(羣臣出入)謝超宗(陳郡人靈運之孫歴)
(齊高帝武帝累遷黃門郎掌國史除竟陵王征北諮議記室)
夤承寶命嚴恭帝緒奄受敷錫升中拓宇亘地稱皇罄
天作主月域來賓日際奉土開元首正禮交樂舉六典
聯事九官列序(宋郊祀顔延之辭刪定)
引牲樂(牲出入夕牲歌並重奏)
皇乎敬矣恭事上靈昭教國祀肅肅明明有牲在滌有
潔在俎以薦王衷以答神祜陟配在京降德在民奔精
望夜高燎佇晨(有牲以下八句並顔辭)
嘉薦樂(薦豆呈毛血)
我恭我享惟孟之春以孝以敬立我烝民青壇奄靄翠
幕端凝嘉俎重薦兼籍再升設業設虡展容玉庭肇禋
配祀克對上靈(增損謝莊辭)
昭夏樂(迎神)
惟聖饗帝惟孝饗親禮行宗祀敬達郊禋金枝中樹廣
樂四陳月御案節星驅扶輪遙興遠駕曜曜振振告成
大報受釐元神(增損顔辭)
永至樂(皇帝入壇東門)
紫壇望靈翠幕佇神率天奉贄罄地來賓神貺並介泯
祗合祉恭昭鑒享肅光孝祀威藹四靈洞曜三光皇德
全被大禮流昌
登歌(帝升壇)
報惟事天祭實尊靈史正嘉兆神宅崇禎五畤昭鬯六
宗彝序介丘望塵皇軒肅舉
文德宣烈樂(帝初獻)
營泰畤定天衷思心緒謀筮從田燭置爟火通大孝昭
國禮融(刪定顔辭)
武德宣烈樂(次奏)
功燭上宙德耀中天風移九域禮飾八埏四靈晨炳五
緯宵明膺歷締運道茂前聲
高德宣烈樂(高帝配饗)王儉
饗帝嚴親則天光大舄奕前古榮鏡無外日月宣華卿
雲流靄五漢同休六幽咸泰
嘉胙樂(飲福酒)謝超宗
鬯嘉禮承休錫盛德符景緯昌華應帝策聖藹耀昌基
融祉暉世歷聲正涵月軌書文同日迹寶瑞昭神圖靈
貺流瑞液我皇崇暉祚重芬冠往籍
昭夏樂(送神)
薦享洽禮樂該神娛展辰旆回洞雲路拂璇階紫芬靄
青霄開睠皇都顧玉臺留昌德結聖懷
昭遠樂(帝就燎位)
天以德降帝以禮報牲尊俯陳柴幣仰燎事展司采敬
達瑄薌煙贄青昊震颺紫場陳馨示策肅志宗禋禮非
物偹福惟誠陳
休成樂(帝還便殿)
昭事上祀饗薦具陳回鑾轉翠拂景翔宸綴縣敷暢(一作)
(錫)鍾石昭融羽炫深晷籥曀行風肆序輟度肅禮停文
四金聳衞六馭齊輪
齊北郊樂歌六首謝超宗
(南齊書樂志曰北郊樂迎地神奏昭夏之樂升壇奏登歌初獻奏地德凱容之樂次奏昭德凱容之)
(樂送神奏昭夏之樂瘞埋奏隸幽之樂餘辭同南郊隋書樂志曰齋氏承宋咸用元徽舊式宗祀朝)
(饗奏樂俱同惟增北郊之禮乃元微所闕永明六年之所加也)
昭夏樂(迎神奏)
詔禮崇營敬饗玄畤靈正丹帷月肅紫墀展薦登華風
縣凝鏘神惟戾止鬱葆遙莊昭望歲芬環游辰太穆哉
尚禮横光秉藹
登歌(帝升壇奏)
佇靈敬享禋肅彛文縣動聲儀薦絜牲芬隂祗以貺昭
祀式慶九服熙度六農祥正
地德凱容樂(帝初獻奏)
繕方丘端國隂掩珪晷仰靈心詔源委遍丘林禮獻物
樂薦音(亦刪顔辭)
昭德凱容樂(次奏)
慶圖濬邈藴祥祕瑤俔天炳月嬪光紫霄邦化靈懋閫
則風調儷德方儀徽載以昭
昭夏樂(送神奏)
薦神升享序楙淹玉俎停金奏寶旆轉旒駕旋溢素景
鬱紫躔靈心顧留宸睠洽外瀛瑞中縣
隸幽樂(瘞埋奏)
后皇嘉慶定祗玄畤承帝休圖祗敷靈祉篚幂周序軒
朱凝會牲幣芬壇精明佇盖調川瑞昌警岳祥泰
齊明堂樂歌十五首謝超宗
(南齊書樂志曰武帝建元初詔謝超宗造明堂夕牲等歌并採用謝莊辭賓出入奏肅咸樂牲出入奏引)
(牲樂薦豆呈毛血奏嘉薦樂迎神奏昭夏樂皇帝升明堂奏登歌初獻奏凱容宣烈之樂還東壁受)
(福酒奏嘉胙樂送神奏昭夏樂並建元永明中作也其凱容宣烈樂嘉胙樂太廟同用)
肅咸樂(賓出入)
彛承孝典恭事嚴聖浹天奉賮罄壤齊慶司儀具序羽
容夙章芬枝揚烈黼搆周張助寶奠軒酎珍充庭璆縣
凝會琄朱竚聲先期選禮肅若有承祗對靈祉皇慶昭
膺
尊事威儀輝容昭序迅恭明神絜盛牲俎肅肅嚴宫藹
藹崇基皇靈降止百祗具司戒誠望夜端烈承朝依微
昭旦物色輕宵
引牲樂
惟誠絜饗惟孝尊靈敬芳黍稷敬滌犧牲騂繭在豢載
溢載豐以承宗祀以肅皇衷蕭芳四舉華火周傳神鑒
孔昭嘉足三牷
嘉薦樂二首
肇禋戒祀禮容咸舉六典飾文九司炤序牲柔既昭犧
剛既陳恭滌惟清敬事惟神加籩再御兼俎重薦節動
軒越聲流金縣
奕弈閟幄亹亹嚴闈絜誠夕鑒端服晨暉聖靈戾止翊
我皇則上綏四㝢下洋萬國永言孝饗孝饗有容儐僚
贊列肅肅雍雍(以上皆宋殷淡辭)
昭夏樂
地紐謐乾樞回華盖動紫微開旌蔽日車若雲駕六龍
乘烟煴煜帝景燿天邑聖祖降五雲集懋粢盛絜牲牷
百禮肅羣司虔皇德遠大孝昌貫九幽洞三光神之安
解玉鑾景福至萬㝢歡(謝莊辭下同)
登歌
雍臺辨朔澤宫選辰絜火夕炤明水朝陳六瑚賁室八
羽華庭昭事先聖懷濡上靈肆夏式敬升歌發德永固
洪基以綏萬國
凱容宣烈樂
釃醴具登嘉俎咸薦饗洽誠陳禮周樂徧祝辭罷祼序
容輟縣蹕動端庭鑾回嚴殿神儀駐景華漢高虚八靈
案衞三祗解途翠盖耀澄罼㡩凝宸玉鑣息節金輅懷
音式誠達孝底心肅感追憑皇鑒思承淵範神錫懋祉
四緯昭明仰福帝徽俯齊庶生(殷淡辭)
青帝歌
參映夕駟昭晨靈乘震司青春鴈將向桐始蕤和風舞
暄光遲萌動達萬品親潤無際澤無垠(以下五首皆謝莊辭)
赤帝歌
龍精初見大火中朱光北至圭景同帝在在離寔司衡
雨水方降木槿榮庶物盛長咸殷阜恩澤四溟被九有
(下逸)
黃帝歌
履艮宅中宇司繩總四方裁化徧寒燠布政司炎凉至
分乘經晷閉啓集恒度帝暉緝萬有皇靈澄國步
白帝歌
百川若鏡天地爽且明雲冲氣舉盛德在素精庶類收
成歲功行欲寧浹地奉渥罄宇承帝靈
黑帝歌
歲既暮日方馳靈乘坎德司規玄雲合晦鳥蹊飛雪繁
亘天涯晨晷促夕漏延太隂極微陽宣
嘉胙樂
禮薦洽福祚昌聖皇膺嘉祐帝業凝休祥居極乘景運
宅德瑞中王澄明臨四奥精華延八鄉洞海同聲憓澈
宇麗乾光靈慶纏世祉鴻烈永無疆(殷淡辭)
昭夏樂
藴禮容餘樂度靈方留景欲暮開九重肅五達鳳參差
龍已沫雲既動河既梁萬里照四空香神之車歸清都
璇庭寂玉殿虚鴻化凝孝風熾顧靈心結皇思鴻慶遐
鬯嘉薦令芳翊帝明德永祚深光(謝莊辭)
齊雩祭歌八首謝脁
(南齊書樂志曰建武二年雩祭明堂謝脁造辭一依謝莊唯世祖四言也)
迎神(八章)
(齊樂志曰依漢來郊祀三言宋明堂迎神八解每四句一解)
清明暢禮樂新候龍景練貞辰
陽律亢隂晷伏耗下土荐穜稑
宸儀警王度乾嗟雲漢望昊天
張盛樂奏雲儛集五精延帝祖
雩有諷榮有秩膋鬯芬圭瓉瑟
靈之來帝閽開東煜燿吹徘徊
停龍轙徧觀此凍雨飛祥雲靡
壇可臨奠可歆對甿社鑒皇心
世祖武皇帝(三章)
濬哲維祖長發其武帝出自震重光御㝢七德攸宣九
疇咸叙静難荆衡凝威蠡浦
昩旦丕承夕惕刑政化一車書德馨粢盛昭星夜景非
雲曉慶衢室成隂璧水如鏡
禮充玉帛樂被匏絃於鑠在詠陟配於天自宫徂兆靡
愛牲牷我將我享水祚豐年
青帝(三章)
營翼日鳥殷宵凝冰泮玄蟄昭
景陽陽風習習女夷歌東皇集
奠春酒秉青珪命田祖渥羣黎
赤帝(三章)
惟此夏德德恢台兩龍在御炎精來
火景方中南訛秩靡草云黃含桃實
族雲蓊鬱温風扇興雨祁祁黍苖遍
黃帝(三章)
禀火自高明毓金挺剛克凉燠資成化羣芳載厚德
陽季勾萌達炎徂溽暑融商暮百工止歲極凌隂冲
泉流疏已清原隰甸已平咸言祚惟億敦民保齊京
白帝(三章)
帝說于兌執矩固司藏百川收潦精景應金方
嘉樹離披榆關命賓鳥夜月如霜金風方嫋嫋
商隂肅殺萬寶咸已遒勞哉望歲場功冀可收
黑帝(三章)
白日短玄夜深招搖轉移太隂霜鍾鳴冥陵起星迴天
月窮紀
聽嚴風來不息望玄雲黝無色曾冰冽積羽幽飛雪至
天山側
關梁閉方不巡合國吹饗蜡賓綂微陽究終始百禮洽
萬祚臻
送神(五章)
敬如在禮將周神之駕不少留
躍龍鑣轉金盖紛上馳雲之外
警七曜詔八神排閶闔渡天津
有渰興膚寸積雨冥冥又終夕
俾棲糧維萬箱皇情暢景命昌
齊籍田樂歌二首江淹(見梁)
(南齊書樂志曰籍田歌漢章帝元和元年班固奏周商頌載芟祀先農晉傅玄作祠先蠶夕牲歌詩)
(一篇迎送神一篇饗社稷先農先聖先蠶歌詩三篇辭皆叙田農事胡道安作先農饗神詩一篇樂)
(府相傳舊歌三章永明四年籍田詔江淹造歌淹不依古傳製祀先農迎送神升歌及饗神歌二章)
迎送神升歌
羽鑾從動金駕時遊教騰義鏡樂綴禮修率先丹耦躬
遵綠疇靈之聖之歲殷澤柔
饗神歌
瓊斝既飾繡簋以陳方燮嘉種永毓宵民
牲出入歌(以下三首見初學記未詳所用)
祝詳史具禮備樂薦有牲在陳有鼓在懸騰燭象星奔
水類電郊燎夙戒駜彼乘駽以伺質明以佇神晏
薦豆呈毛血歌辭
時恭時祀有物有則伊我上聖實抱明德犧象交陳鬱
尊四塞黍惟嘉穀酒惟玄默薦通蒼祗慶覃黎黑願靈
之降祚家祜國
奏宣烈之樂歌舞
殷崇配天周尊明祀瑞合汾隂慶同泰畤青幕雲舒丹
殿霞起二曜惟新五精告始于以享之景福是履
齊太廟樂歌十六首謝超宗
(南齊書樂志曰宋昇明中太祖為齊王令司馬禇淵造太廟登歌二章建元初詔謝超宗造廟樂歌)
(詩十六章永明二年又詔王儉造太廟二室歌辭)
肅咸樂(夕牲羣臣出入奏)
絜誠底孝孝感煙霜夤儀式序肅禮綿張金華樹藻肅
哲騰光殷殷升奏嚴嚴階庠匪椒匪玉是降是將懋分
神衷翊祐傳昌
引牲樂(牲出入奏)
肇祀嚴靈恭禮尊國達敬傅(遺軌作敷)典結孝陳則芬滌既
肅犧牷既整聳誠流思端儀選景肆禮佇夜綿樂望晨
崇席皇鑒用饗明神
嘉薦樂(薦豆呈毛血奏)
清思眑眑閟寢微微恭言載感肅若有希芬俎具陳嘉
薦兼列凝馨煙颺分炤星晢睿靈式降協我帝道上澄
五緯下陶八表
昭夏樂(迎神奏)
涓辰選氣展禮恭祗重闈月洞層牖煙施載虚玉鬯載
受金枝天歌折饗雲舞罄儀神惟降止泛景凝羲帝華
永藹泯藻方摛
永至樂(皇帝入廟北門奏)
戲繇惟則姬經式序九司聯事八方承宇鑾迾静陳縵
樂具舉凝旒若慕傾璜載竚振振璇衞穆穆禮容載藹
皇步式敷帝蹤
登歌(太祝祼地奏)
清明(一作容)既鬯大孝乃熙天儀睟愴皇心儼思既芬房
豆載潔牷牲鬱祼升禮鋗金(一作玉)登聲茂對幽嚴式奉
徽靈以享以祀惟感惟誠
凱容樂(皇祖廣陵丞室)
國昭惟茂帝穆惟崇登祥緯遠締世景融紛綸睿緒菴
蔚王風明進厥始濬哲文終
凱容樂(皇祖太中大夫室)
璇條夤蔚瓊源浚照懋矣皇烈載挺明邵永言敬思式
恭惟教休途良又榮光有耀
凱容樂(皇祖淮隂令室)
嚴宗正典崇享肇禋九章既飭三清既陳昭恭皇祖承
假徽神貞祐伊協卿藹是鄰
凱容樂(皇曾祖即丘令室)
肅惟敬祀絜事參薌環袨像綴緬密絲簧明明烈祖尚
錫龍光粤雅于姬伊頌在商
凱容樂(皇祖太常卿室)
神宫懋鄴明寢昌基德凝羽綴道鬯容辭假我帝緒懿
我皇維昭大之載國齊之祺
宣德凱容樂(皇考宣皇帝室奏)
道閟期運義開藏用皇矣睿祖至哉攸縱循規烈炤襲
矩重芬德溢軒羲道懋炎雲
凱容樂(昭皇后室奏)
月靈誕慶雲瑞開祥道茂淵柔德表徽章粹訓宸中儀
形宙外容蹈凝華金羽傅藹
永祚樂(皇帝還東壁上福酒奏)
構宸抗宇合軫齊文萬靈載溢百禮以殷朱絃繞風翠
羽停雲桂尊既滌瑤俎既薰升薦惟誠昭禮惟芬降祉
遙裔集慶氤氲
肆夏樂(送神奏)
禮既升樂以愉昭序溢幽饗餘人祗鬯敬教敷神光動
靈駕翔芬九垓鏡八鄉福無届祚無疆
休成樂(皇帝詣便殿奏)
睿孝式鬯饗敬爰偏(一作徧)諦容輟序佾文静縣(一作懸)辰
儀聳蹕霄衞浮鑾旒帟雲舒翠華景摶恭惟尚烈休明
再纏國猷遠藹昌圖聿宣
登歌二首禇淵(字彦回河南陽翟人仕宋)
(中書令後佐高帝受禪進位司徒封南昌郡公)
惟王建國設廟凝靈月薦流典時祀暉經曕宸僾思雨
露追情簡日筮晷閟奠升文金罍渟桂冲幄舒薰備僚
肅列駐景開雲
至饗攸極睿孝惇禮具物咸絜馨聲(齊書作馨香)合體氣昭
扶幽眇慕纏遠迎絲驚促送佾留晚聖衷踐候節改增
愴妙感崇深英徽彌亮
高德宣烈樂(太祖高皇室)王儉
悠悠草昩穆穆經綸乃文乃武乃聖乃神動龕危亂静
比斯民誕膺休命奄有八夤握機肇運光啓禹服義滿
天淵禮昭地軸澤靡不懷威無不肅戎夷竭歡象來致
福偃風裁化暅日敷祥信星含曜秬草流芳七廟觀德
六樂宣章惟先惟敬是饗是將
穆德凱容樂(穆皇后室)
太姒嬪周塗山儷禹我后嗣徽重規疊矩肅肅閟宫翔
翔雲舞有饗德馨無絶終古
明德凱容樂(明帝室)
多難固業殷憂啓聖帝宗纉武維時執競起柳獻祥百
堵興詠義雖祀夏功符受命遠無不懷邇無不肅其儀
濟濟其容穆穆赫矣君臨昭哉嗣服允王惟后膺此多
福禮以昭事樂以感靈八簋陳室六舞充庭觀德在廟
象德在形四海來祭萬國咸寧
舞曲歌辭
齊前後舞歌二首無名氏
前舞階步歌(齊樂志云新辭下篇同)
(隋書樂志曰近代舞出入皆作樂謂之階步咸用肆夏即周官所謂樂出入奏鐘鼓也古今樂錄)
(曰何承天云今舞出樂謂之階步蕤賓廂作尋儀禮燕飲射三樂皆云席工於西階上大師升自西)
(階北面東上相者坐受瑟乃降笙入立于縣中北面乃合樂工歌鹿鳴四牡周南今直謂之階步而)
(承天又以為出樂俱失之矣)
天挺聖哲三方維綱川嶽伊寧七曜重光茂育萬物衆
庶咸康道用潜通仁施遐揚德厚坤極功高昊蒼舞像
盛容德以歌章八音既節龍躍鳳翔皇基永樹二儀等
長
後舞階步歌
皇皇我后紹業盛明滌拂除穢宇宙載清允執中和以
蒞蒼生玄化遠被兆世軌形何以崇德乃作九成妍步
恂恂雅曲芬馨八風清鼓應以祥禎澤浩天下功齊百靈
齊鼙舞曲三首
(南齊書樂志曰漢章帝造鼙舞歌云關東有賢女魏明帝代漢曲云明明魏皇帝傅玄代魏曲作晉)
(洪業篇云宣文創洪業盛德存泰始聖皇應靈符受命君四海今前四句錯綜其辭從五帝至不可)
(階六句全玄辭後二句本云將復御龍氏鳳皇在庭棲又改易焉)
明君辭
明君創洪業盛德在建元受命君四海聖皇應靈乾五
帝繼三皇三皇世所歸聖德應期運天地不能違仰之
彌已高猶天不可階將復結繩化静拱天下齊(錯綜傅玄辭)
聖主曲辭
聖主受天命應期則虞唐升旒綜萬機端扆馭八方盈
虚自然數揖讓歸聖明北化陵河塞南威越滄溟廣德
齊七政敷教騰三辰萬㝢必承慶百福咸來臻聖皇應
福始昌德洞祐先(錯綜傅辭)
明君辭
明君御四海總鑒盡人靈仰成恩已洽竭忠身必榮聖澤
洞三靈德教被八鄉草木變柯葉川嶽洞嘉祥愉樂盛
明運舞蹈升秦時微霜永昌命軌心長歡怡(首四句亦錯綜傅辭)
齊白紵辭王儉
陽春白日風化香趨步明月舞瑤裳
情發金石媚笙簧羅袿徐轉紅袖揚
清歌流響繞鳳梁如驚若思凝且翔
轉盼流精豔輝光將流將引雙雁行
歡來何晚意何長明君馭世永歌昌(錯綜晉辭)
齊鳳皇銜書伎辭江淹
(齊書樂志曰鳳皇銜書伎歌辭盖魚龍之流也元會日侍中於殿前跪取其書宋世有此辭齊初詔)
(中書郎江淹改)
皇齊啓運從瑤璣靈鳳銜書集紫微和樂既洽神所依
超商卷夏耀英輝永世夀昌聲華飛
齊世昌辭無名氏
(南齊書樂志曰晉杯槃舞歌十觧第三觧云舞杯槃何翩翩舉坐翻覆夀萬年其第一觧首句云首)
(世寕宋改為宋世寕惡其杯槃翻覆辭不復取齊改為齊世昌後一觧辭同)
齊世昌四海安樂齊太平人命長當結久千秋萬歲皆
老夀
清商曲辭古辭
西曲歌
共戲樂(四曲)
(古今樂錄曰共戲樂舊舞十六人梁八人)
齊世方昌書軌同萬㝢獻樂列國風
時泰民康人物盛腰鼓鈴柈各相競
長袖翩翩若鴻驚纖腰嫋嫋會人情
觀風採樂德化昌聖皇萬夀樂未央
楊叛兒(八曲)
(唐書樂志曰楊叛兒本童謠歌也齊隆昌時女巫之子曰楊旻少時隨母入内及長為何后寵童謠)
(云楊婆兒共戲來所歡語訛遂成楊叛兒古今樂錄曰楊叛兒送聲云叛兒教儂不復相思)
截玉作手鉤七寶光平天繡沓織成帶嚴帳信可憐
暫出白門前楊柳可藏烏歡作沈水香儂作博山鑪
送郎乘艇子不作遭風慮横篙擲去槳願倒逐流去
七寶珠絡鼓教郎拍復拍黃牛細犢兒楊柳映松柏
歡欲見蓮時移湖安屋裏芙蓉繞床生眠卧抱蓮子
聞歡遠行去送歡至新亭津邏無儂名(闕)
落秦中庭生誠知非好草龍頭相鉤連見枝如欲繞
楊叛西隨曲柳花經東隂風流隨遠近飄揚悶儂心
雜歌謠辭無名氏
蘇小小歌
(一曰錢塘蘇小小歌樂府廣詩曰蘇小小錢塘名倡也盖南齊時人西陵在錢塘江之西歌云西陵)
(松柏下是也)
妾乘油壁車郎騎青驄馬何處結同心西陵松柏下
永明初歌
(齊書五行志曰永明初百姓歌後句間云陶郎來白者金色馬者兵事三年妖賊唐㝢之起言唐來勞也)
白馬向城啼欲得城邊草
永元元年童謠
(齊書五行志曰永元元年童謠千里流者江祐也東城遥光也遙光夜舉事垣歴生者烏皮袴褶往)
(奔之跛脚亦遙光老姥子孝宇之象徐孝嗣也)
洋洋千里流流翣東城頭烏馬烏皮袴三更相告訴脚
跛不得起誤殺老姥子
永元中童謠
(齊五行志曰永元中童謠云云識者觧云陳顯達屬豬崔惠景屬馬非也東昏侯屬豬馬子未詳梁)
(王屬龍蕭穎胄屬虎崔惠景攻臺頓廣莫門死時年六十三烏集傳舍即所謂瞻烏爰止于誰之屋)
(三八二十四起建元元年至中興二年二十四年也摧折景陽樓亦高臺傾之意也言天將去乃得)
(也)
野豬雖嗃嗃馬子空閭渠不知龍與虎飲食江南墟七
九六十三廣莫人無餘烏集傳舍頭今汝得寬休但看
三八後摧折景陽樓
山隂謠
(南史曰丘仲孚為山隂令居職甚有聲稱百姓為此謠前世傳琰父子沈憲劉玄明相繼宰山隂並有政績)
二傅沈劉不如一丘
桓康歌
(南史曰桓康蘭陵人也隨武帝起兵摧堅䧟陣膂力絶人江南人畏之高帝鎮東府除武陵王中兵)
(寕朔將軍常侍衛左右帝誅黃回回使康數回罪然後殺之時人語曰)
欲侜張問桓康
長沙王歌
(南史曰長沙威王晃高帝四子也少有武力昇明中為淮南宣城二郡太守晃便弓馬初沈攸之事)
(起晃多從武容赫奕都街時人為之語曰)
煥煥蕭四繖
都人歌
(南史曰永明末都下人士盛為文章談義皆湊竟陵西邸劉繪為後進領袖時張融言辭辨捷周顒)
(彌為清綺而繪音采不瞻麗雅有風則時人為之語云云言繪處二人間也)
三人共宅夾清漳張南周北劉中央
南州歌
(南史曰江革為潯陽太守清嚴為屬城所惮正直自居不與典籖趙道智坐道智還都啓事誣奏革)
(墮事好酒以瑯琊王曇總代為行事南州士庶為之語曰)
故人不道智新人佞散騎莫知度不度新人不如故
差山歌
(南史曰沈麟士隐居餘干吳差山講經教授從學士數十百人各營屋宇依止其側時人為之語曰)
差山中有賢士開門教授居成市
古詩紀卷七十三
