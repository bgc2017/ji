古詩紀卷一百十三明馮惟訥撰
陳第六
張正見(二)
詩
御幸樂遊苑侍宴(以下五言)
大君臨四表榮光普八埏區中文化洽海外武功宣鳳
下書丹篆龜符著綠編昆明不習戰雲夢豈遊畋軌文
通萬國旌節靖三邊高秋藐姑射睿想屬汾川兩宮明
合璧雙闕帶非煙揚鑾出城觀詔蹕指郊㙻禁苑迴雕
輦離宫建翠&KR0999;流水犇雷轂追風赴電鞭畫熊飄析羽
金埒響膠弦鳴玉升文砌稱觴溢綺筵獸舞依鍾石鸞
歌應管弦霞明黃鵠路風爽白雲天潦收荷盖折露重
菊花鮮上林賓早鴈長楊唱晩蟬小臣慚藝業擊壤慕
懷鉛康衢飛駛羽大海滴微涓詠歌還集木舞蹈遂臨
泉願薦南山壽明明奉萬年
重陽殿成金石會竟上詩
周王興路寢漢后成甘泉共知崇壯麗迢遰與雲連抗
殿䟽龍首峻陛激天泉東西跨函谷左右矚伊瀍百常
飛觀竦三休複道懸拱烏遥造日攑虬遠架煙雲棟疑
飛雨風窗似望僊玉女臨芳鏡金鐺映彩椽梅梁横發
蘂藻井倒披蓮雲(一作榮)光開御宿佳氣屬祈年霜鴈排
空斷寒花映日鮮負扆憑霄極台司列象躔登臺諠大
厦御氣響鈞天北斗承三獻南風入五弦鸞歌鳷鵲右
獸舞射熊前翔鶤仰不逮燕雀徒聯翩
征虜亭送新安王應令
鳳吹臨南浦神駕餞東平亭廻漳水乘旆轉洛濱笙地
凍班輪響風嚴羽盖輕燒田雲色暗古樹雪花明岐路
一迴首流襟動睿情
從藉田應衡陽王教作(五章)
帝京惟赤縣神居應紫微塗山萬國仰滄海百川歸東
郊事平秩仲月祀靈威含光開早扇閶闔啟朝扉
洛城鍾漏息靈臺雲霧卷森森虎戟前藹藹鑾旂轉屬
車遊綘闕風烏度丹巘帳殿幸金輿旌門擁玉輦
玉輦帶非煙金輿映綠川雨師清遠路風伯静遥天分
渠通沃野激水入公田草發(律祖作幕接)青壇外花飛蒼玉
前
蒼玉臨珪璧青壇躬帝籍冐橛乃三推齊衡均百辟蘭
場儼芝駕桂圃芳瑶席山禽韻管弦野獸和鍾石
鍾石既相和江海復無波梁客簮裾盛陳王文雅多脩
途參弱駘喬木間輕蘿幸承濫吹末擊壤自為歌
從永陽王遊虎丘山
滄波壯鬱島洛邑鎮崇芒未若茲山麗岧嶤擅水鄉地
靈侔少室塗艱像太行重巖標虎據九曲峻羊腸溜湥
澗無底風幽谷自涼寳沈餘玉氣劒隠絶星光白雲多
異影丹桂有藂香遠看銀臺竦洞塔耀山莊瑞草生金
地天花照石梁
陪衡陽王遊耆闍寺
甘棠聽訟罷福宇試登臨兔苑移飛盖王城列玳簮階
荒猶累玉地古尚填金龍橋丹桂偃鷲嶺白雲深秋窗
被旅葛夏戸響山禽清風吹麥隴細雨濯梅林
與錢玄智汎舟
高門事休沐朝野恣逢迎還乘(一作尋)金谷水俱望洛陽
城舟移津女渡楫動渭橋横風高鴈已落雨霽水還清
葉盡桐門淨花秋菊岸明欲奏江南曲聊習棹歌行
遊匡山簡寂館
三梁磵本絶千仞路猶通即此神山内銀牓映仙宮鏡
似臨峯月流如飲澗虹幽桂無斜影深松有勁風惟當
遠人望知在白雲中
和諸葛覽從軍游獵
治兵耀武節縱獵駭畿封迅騎馳千里高罝起百重騰
䴥斃馬足饑鼯落劔鋒雲根飛燒火鳥道絶禽蹤方羅
四海俊聊以習軍戎
山家閨怨
王孫春好遊雲鬢不勝愁離鴻暫罷曲别路已經秋山
中桂花晩勿為俗人留
和陽(一作楊)侯送袁金紫葬
玄泉開隧道白日照佳城一朝嗟此路千載幾傷情秋
氣(一作雨)悲松色淒風咽挽聲歸雲向谷晩還柳背山輕
唯當三五夜壠月暫時明
傷韋侍讀
懷經傳北海藴義盛西河高峯落迴照逝水沒驚波柳
下悲風急山陽秋氣多宿草摧書帶寒松脆女蘿無復
華隂市空餘蒿里歌
後湖泛舟
上苑奢行樂滄池聊薄遊汎荷分蘭櫂沈槎觸桂舟殘
虹收度雨缺岸上新流欲知有高趣長楊送麥秋
遊龍首城
關外山川闊城隅塵霧浮白雲凝絶嶺滄波間斷洲四
面觀長薄千里眺平丘河津無桂樹樽酒自淹留
别韋諒賦得江湖汎别舟
千里潯陽岸三翼木蘭船鷁汎青鳬後雞鳴白鷺前涵
花沒淺纜帶葉動深船不言朝夕水獨自限神仙
星名從軍詩(樂府作從軍行)
將軍定朔邊刁斗出祁連高柳横遥塞長榆接遠天井
泉含凍竭烽火照山燃欲知客心斷危旌萬里懸
賦得韓信
淮隂總漢兵燕齊擅遠聲沈沙擁急水拔幟上危城野
有千金報朝稱三傑名所悲雲夢澤空傷狡兔情
行經季子廟
延州高譲遠傳芳世祀移地絶遺金路松悲懸劔枝野
藤侵沸井山雨濕苔碑别有觀風處樂奏無人知
賦得落落窮巷士
(左思詠史詩落落窮巷士抱影守空廬)
楊雲不邀名原憲本遺榮草長三徑合花發四隣明塵
隨幽巷静嘯逐遠風清門外無車轍自可絶公卿
賦得日中市朝滿
(鮑照結客少年場行日中市朝滿車馬若川流)
雲閣綺霞生旗亭麗日明塵飛三市路盖入九重城竹
葉當壚(初學作杯)滿桃花帶綬輕唯見爭名利安知大隠情
賦得題新雲
西北春雲起遥臨偃盖松根危纔吐葉氣淺未成峯風
前飛未斷日處影疑重體輕無五色詎是得從龍
賦得白雲臨酒
白雲盖濡水流彩入澠川疎葉臨嵇竹輕鱗入鄭船菊
泛金枝下峯斷玉山前一朝開五色飄飄映十千
詠雪應衡陽王教
九冬飄遠雪六出表豐年睢陽生玉樹雲夢起瓊田入
窗輕落粉拂柳駛飛綿欲動淮南賦亂下桂花前
賦得雪映夜舟
黃雲迷鳥路白雪下鳬舟分沙映冰浦照鶴聚寒流檣
風吹影落纜錦襍花浮船梁若是桂翻如月照秋
薄帷鑒明月
(阮籍詠懷詩薄帷鑒明月清風吹我衿)
長河上桂月澄彩照高樓分簾疑碎璧隔幔似垂鈎窗
外光恒滿帷(一作閨)中影暫流豈及西園夜長隨飛盖遊
玄圃觀春雪
同雲遥映嶺瑞雪近浮空拂鶴伊川上飄花桂苑中影
麗重輪月飛隨團扇風還取長歌處帶曲舞春風
秋河曙耿耿
(謝眺詩秋河曙耿耿寒渚鬱蒼蒼)
耿耿長河曙濫濫宿雲浮天路横秋水星衡(一作橋)轉夜
流月下姮娥落風驚織女秋德星猶可見仙槎不復留
浦狹村煙度
(梁簡文龍丘引浦狹村煙度洲長歸鳥息)
茅蘭夾兩岸野燎燭中川村長合夜影水狹度浮煙收
光暗鳥弋分火照漁船山人不炊桂樵華幸共然
和衡陽王秋夜
睢苑涼風舉章臺雲氣收螢光連燭動月影帶河流綠
綺朱弦泛黃花素蟻浮高軒揚麗藻即是賦新秋
賦得山卦名
蓬萊遯羽客巖穴轉蒙籠雲歸仙井暗霧觧石橋通影
帶臨峯鶴形隨襍雨風尋師不失路咸欲馭飛鴻
初春賦得池應教
遥天收密雨高閣映奔曦雪盡青山路冰銷綠水池春
光落雲葉花影發晴枝琴樽奉終宴風月豈云疲
賦得垂柳映斜谿
千仞清溪險三陽弱柳垂葉細臨湍合根空帶石危風
翻夾浦絮雨濯倚流枝不分梅花落還同横笛(一作笛裏)吹
賦得岸花臨水發
(何遜贈諸遊舊詩岸花臨水發江燕遶檣飛)
竒樹滿春洲落蘂映江浮影間蓮花石光涵濯錦流漾
色隨桃水飄香入桂舟别有仙潭菊含芳獨向秋
賦得風生翠竹裏應教
金風起燕觀翠竹夾梁池翻花疑鳳下颺水似龍移帶
露依深葉飄寒入勁枝聊因萬籟響詎待伶倫吹
賦得山中翠竹
脩竹映巖垂來風異夾池複澗藏高節重林隠勁枝雲
生龍未上花落鳳將移莫言棲嶰谷伶倫不復吹
賦得梅林輕雨應教
梅樹耿長虹芳林散輕雨蜀郡隨仙去陽臺帶雲聚飄
花更濯枝潤石還侵柱詎得零陵燕隨風時共舞
賦新題得蘭生野徑
披襟出蘭畹命酌動幽心鋤罷還開路歌喧自動琴華
燈共影落芳杜襍花深莫言閒逕裏遂不斷黃金
賦得威鳳棲梧(初學云賦得棲梧桐威鳳)
丹山下威鳳來集帝梧中欲舞春花落將飛秋葉空影
照龍門水聲入洞庭風别有將雛曲翻更合絲桐
賦得魚躍水花生
漾色桃花水相望濯錦流躍浦疑珠出依池似鏡浮凌
波銜落蘂觸餌避沈鈎方遊蓮葉外詎入武王舟
賦新題得寒樹晩蟬疎
寒蟬噪楊柳朔吹犯梧桐葉迥飛難住枝殘影共空聲
疎飲露後唱絶斷弦中還因搖落處寂寞盡秋風
賦得秋蟬喝(一作咽)柳應衡陽王教
秋鴈寫(一作氣爽)遥天園柳集驚蟬競噪長枝裏爭飛落木
前風高知響急樹近覺聲連長楊流喝盡詎識蔡邕弦
秋日别庾正員(英華作徐陵)
征途愁轉旆連騎慘停鑣朔氣凌疎木江風送上潮青
雀離帆遠朱鳶别路遥唯有當秋月夜夜上河橋
賦得佳期竟不歸(七言)
(庾肩吾有所思曰佳期竟不歸春物坐芳菲)
良人萬里向河源娼(玉臺後集作小)婦三秋思柳園路遠寄詩
空織錦宵長夢返欲驚魂飛蛾屢繞帷前燭衰草還侵
階上玉銜啼拂鏡不成粧促柱繁絃還亂曲時分(玉臺後集)
(作特忿)年移竟不歸偏憎寒急夜縫衣流螢映月明空帳
疎葉從風入斷機自對孤鸞向影絶終無一鴈帶書回
賦得階前嫩竹
翠竹梢雲自結叢輕花嫩筍欲凌空砌曲横枝屢解籜
階前疎葉強來風欲知抱節成龍處當於山路葛陂中
古詩紀卷一百十三
