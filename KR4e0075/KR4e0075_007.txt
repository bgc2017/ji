貞白遺稿卷七
附錄贈言
賜寅賓堂詩序(以下並遼王作)
洪武二十九年歲在丙子中秋之前三日吾遊於程紀
善之寅賓堂勸士也於是羣彦時至逢掖雲集此地有
藝苑文房明窗淨几又有東壁圖書西筵經史作而為
官樣文章大方家數雖非璧水泮林之比至於𢋫歌詩
賦良可以作興世教陶冶性情是時也水天一色風月
雙清貴三才有一德之咸富萬卷無異端之習所以注
目游心騁士君子素位之懷信可樂矣夫寅賓之典誠
非偶然蓋方取暘谷出日之初義則存出門迎客之敬
君臣契合天人符應雖古今不同地位稍異當其惟斆
學半一啟一沃交修有道僉辭允諧揖讓之間庶績咸
熙矣古之記室今之贊善互司厥職念皇上有訓導我
以仁永王之國豈虚語乎丹書云敬勝怠者吉怠勝敬
者滅義勝欲者從欲勝義者凶儆戒無虞罔失法度寅
賓豈無謂哉古人又豈欺我哉然猶記疇昔之歲嘉其
族譜羡其尚義惜其南歸并賦諸題以與之以今方書
之得非肇于前而嗣於後耶吾安得不為之抑揚載歌
而激昂之是為序
寅賓堂詩四首(今存三首)
斯堂新構府門東烱烱文星聚會同導我以仁藩輔重
永王之國爵名崇壁懸四愛清而古座列羣英老且雄
積得詩書小天下遼西從此播儒風
其二
是水朝宗必向東萬方文軌總雷同英華筆底世難敵
豪氣胸中天比崇此日存心希聖哲平生秉志薄驍雄
儒臣濟濟非云少惟汝承家繼祖風
其三
書齋南搆五雲東政教流行遠近同禮樂三千心浹洽
檻楹四八面穹崇操觚騷客言談古執筆文臣氣勢雄
參透聖賢瀟灑處一襟霽月與光風
與程紀善詩
濟濟新安士今為輔翊臣鳳凰池上客龍虎榜中人不
獨詩文勝猶兼德行純況承忠孝裔喜得日相親
賜回新安
新安古邑面龍峯之子英才秀所鍾策對皇廷曾獨步
經明王道孰爭鋒平生好秉忠勤志百職咸推愷悌容
倏爾拜予歸讀禮令人懷想意忡忡
賜翠眉亭詩
翠眉亭上月如眉水色山光映紫薇石鏡古今風雨滑
花屏遠近霧烟霏畫分八字蛾彎巧寺崦千重鳳舞奇
最喜江南春信早老梅開遍向陽枝
賜尚義堂
五常仁義最為先今見卿門得兩全天地一心無世慮
子孫三代有家傳同行故友能收骨異姓孤兒賴贖田
積善定知餘慶遠翬山疊疊水綿綿
賜題程氏宗譜詩
洪武紀元六月蒙遼王殿下索取家譜披閱再三乃
命筆立成一律令羣臣𢋫賀前韻
重黎譜出自軒轅滚滚源流遠更延忠壯有聲天地老
子孫無數古今賢故家喬木蟠根大深谷猗蘭奕葉鮮
上下相承同紀載二千年後萬千年
用方宗儀韻
徽郡程家名望族自周而下爵王公存孤實抗干天義
報國常攄貫日忠德潤風姿人有異光增譜乘世無同
古今具載難窮盡一代強如一代隆
貞白遺稿卷七
