貞白遺稿卷八
附錄贈言
寅賓堂序解縉
遼府在雄邊要域嵎夷東表之地今長史程君之為紀
善也賢王寵之以翰墨寓交修之意誠敬之心篤實之
辭儆戒洞屬表裏真符且以寅賓名其堂為大書以揭
之取朝日之義且著其地近嵎夷也君子體之緝熙聖
學始終一致㒺以間其寅㒺以日為賓當無時而或怠
也昔者仲弓問仁子曰出門如見大賓使民如承大祭
先儒釋之曰非因出門使民然後有此敬也蓋未出門
使民之時固當常存此敬而既出門使民之後豈可少
怠於心哉如見賓也如承祭也常如朝日之時也一毫
私欲無自而汨之也此心其猶出日乎程君為賢王之
寵錫有年矣賢王忠孝之譽日以洋溢程君克謹其職
遂以超擢人未有見程君之忽於言動之間者程公其
善學仲弓者也寅賓取義至約以切非為夸美者比名
堂以此最為近古蓋曰欽曰寅皆聖人心法之傳也
寅賓堂䟦王友行
伏讀遼府紀善新安程先生寅賓堂卷竊歎其際遇之
深也洪武丙子秋灝氣肅清天宇夷曠殿下親幸先生
是堂而從官咸集吾王忘其封建之貴優賜禮遇臣下
披誠露悃商確討論相得之情歡如魚水然後載𢋫載
歌從容啟沃雖曰游心吟事而諄諄然寓規戒相成之
道殊非嘲咏之空言也吾王之辭金宣玉應昭回雲漢
之章摛於詞藻者或有不逮誠大哉王言也嗟夫在心
為志發言為詩吾王勉喻之情發於辭表者若此則寵
顧之恩藴諸中者諒不翅於是矣吁先生何以獲此於
君哉夫君臣際遇自昔為難先生得君之厚如是固知
慶門餘澤之來遠矣至於輔導以仁永王之國而不負
皇祖遺訓不言可知視碌碌輩曳裾竊禄弗克效職者
有間矣今雖致政尚懷餘赧斯卷殆不特為先生之榮
傳至子姓開卷有益其為榮將有既乎友行獲披誦之
亦有幸矣先生其寳之
獲寅賓堂詩卷序歐嵩
夫名門世家必有聞人以光昭前烈垂裕後昆故傳之
永久而愈隆也予觀績邑程公彥亨先生譜牒及諸手
卷則知程公經明王道學有源委探深極玄飽藴經濟
之才者也由庠生貢於胄監而對策於大廷魁多士傑
出羣英遂擢為遼府紀善凢有制作多出先生手尋陞
長史任分茅胙土之佐股肱輔導之責不既嚴且重乎
而其政聲之美功業之著良有在焉其詩與文蓋不能
以盡見之然而下筆輒數千百言滔滔不竭長篇短詠
如不經意亦見其才識有餘之士也所謂李杜文章在
光燄萬丈長是也一日公暇扁其堂曰寅賓蓋取書之
日出暘谷肅賓之義淵矣哉王因勸士幸其堂而嘉之
遂書寅賓二大字賜之於其手卷之端圖篆燁然以冠
其首復撰賜序文聲詩於其卷後以彰其美開卷誦之
輝映人目兹實君臣明良千載之奇遇也斯卷隨公宦
遊南北蓋亦有年其後公以事梗雲飛烏散斯卷遂失
久歷星霜莫能尋究今從弟彦良不遠萬里之遥歸自
南土拳拳以家乘為念歎家譜之莫系慨詩卷之莫尋
惆悵于心久矣今景泰癸酉冬俄爾得斯卷於鄉友之
處何啻連城之璧照夜之珠彦良喜之不勝一日袖示
於予願求一言以序之予與彦良交之有素知其忠信
人也能念木本水源之義說禮樂而敦詩書是亦人道
之大端家乘之本也又能述厥兄之善尋墜緒之美豈
不傳之永久而隆也哉槐堂宗老孟先生嘗修忠壯公
及丞相公程氏實錄彦良亦慨捐巳貲助其刊梓行之
巳久今得斯卷寶藏於家仍欲繼求名筆賦詠於卷後
其秉彜尚德之心油然發見良可嘉也傳曰夫孝者善
繼人之志善述人之事者也其是之謂歟自今而後繩
繩相繼愈遠而愈隆愈久而不忘然則寶藏長史公文
翰及程氏實錄者又自彦良始也其繼此者子子孫孫
以世繼世引而勿替庸有己乎是為序
倡和集序前人
倡和集者乃前遼王左長史程通彦亨先生之所作也
先生職居王相任股肱輔導之責不為不重當分茅胙
土之佐不為不大而政聲之美功業之著固有在焉其
於公暇之際或作為文章或發為聲詩一以詠寮寀宦
況之情一以鳴國家太平之盛偉矣傑矣非胸中藴經
天緯地之文五色琅玕之秀者不能發而為此作也𢋫
唱迭和長篇短什使人誦之慕之一唱三嘆不忍釋手
不啻如珠璣錦繡之光輝也公今逝矣其集雖傳錄然
未能有表章而板行焉予惜公館閣之文而掩於無文
之地因與公從弟彦良言之彦良遂屬予序以廣其傳
嗚呼先生之詩文固有不待予而後傳者特晦顯自有
其時耳後之觀者幸毋忽焉
贈程彦亨宗譜序胡浚
予因暇日步游寅賓堂覽程氏家譜披閱再三掩卷而
嘆曰盛哉程氏之源流也上自羲軒下至三代漢唐而
逮於今其間王侯君公大夫師長或以文顯或以武稱
或定方隅或鎮朝綱或道傳孔孟萬世而不冺者或救
災捍患廟食百代而不絶者鐘鳴鼎食雖歴代常有變
遷而程氏子孫與天地相為終始愈久而愈盛者何耶
古人云發源深者流必遠培根固者枝必茂今程氏子
孫與天地相為悠久者蓋上世以來高曾祖禰積功累
仁深根固蒂是以子孫有繁衍綿綿之相繼者宜其然
也兹者廸功郎紀善彦亨與予同寅日久其聰察才能
特出乎僚寀之表其為文也以理為主而不求新竒其
講解也以道為主而不泥於浮誕源源有自渾渾無涯
追洙泗之高風同伊洛之正𣲖其事君也洞洞屬屬恭
勤畏慎其待人也不知物我之有間諸子百家之書聖
經賢傳之奥有問俱通過目不㤀自妙年擢高科登顯
仕海内之士聞其名而拜下風者有年矣數載以來咨
詢博訪陳善閉邪以文規諫不持長鎗大劒專以文墨
議論斡旋仁義導賢王於無過之地禆益弘多其事君
也忠誠如是其事親也為何如哉自為胄監陳情于闕
下以五尺之微軀動九重之聖聽拔祖父於危難之中
迎父柩於萬里之外使生者安而死者葬由是觀之忠
君孝親之道惟我彦亨為盡之吁賢哉不勝三嘆予略
序梗槩云耳
長史公傳程敏政
公諱通字彦亨其先自歙篁墩遷績溪程里再遷坊市
祖平素業儒洪武初以鹽法坐繫御史廉其非辜喻其
旁引衆人則可免平起對曰某不幸為人所誣而又誣
人欺天矣寧以身待罪御史嗟異竟謫戍延安有同謫
而旅死者平遣子負遺骨歸其家其家以貧故不納又
買地葬之伯父以忠洪武庚申用人材舉知潮之程鄉
縣有治迹父以誠尤以孝友聞初以忠子泰將省父程
鄉以誠與俱中道聞以忠得罪被逮且瘴作偕行者訹
泰反走以誠大罵回汝父坐事正當捐生赴救舍之而
歸獨何心乎遂徒步直前既至而冐瘴死聞者悲之公
少有至性又得家庭之教動必遵禮嗜學不倦鄉先生
奇之年十四補縣學生二十二以貢入太學時洪武乙
丑也丙寅聞以誠喪免歸徒步過嶺迎柩還葬葬巳廬
墓下三年哀慟毁形妻子至不相識戊辰復上太學時
平已老公上書言臣壯而無父祖猶父也臣祖老而無
子孫猶子也更相為命今邊徼戍卒如林顧豈少臣祖
者辭懇切書奏高皇帝憐之而持其章不下私命兵部
驛召其祖既至乃并召公東西立玉階下顧公曰汝識
此人否祖孫相持哽咽不能仰視高皇帝嘆曰孝哉若
人命兵部除其籍驛送平還鄉庚午秋公以尚書舉應
天府鄉試時遣諸王將兵行邊以封建策諸貢士于廷
公所對稱旨親擢第一授遼王府紀善辛未從王閱武
臨清壬申從之國遼西時王府未建以祖喪免歸復廬
墓三年服闋復任未幾高皇帝上賓庚辰從王渡海南
還辛已進左長史明年始從之國荆州公悉心輔導王
敬禮之凡一國之事咨焉府中有衛士紀綱者用詗得
幸公每召而笞戒之會文皇帝舉兵靖難遣人至荆州
公草上封事數千言文皇帝既正大統紀綱者以入賀
留侍歴官錦衣指揮使被顧問因乘間及封事遂有詔
械公詣京師簿錄其家公既死家人發戍邊又下績溪
簿錄其家得确田數十畆遺書數十百卷牯皮數張黃
希範洪武末先出知徽州府雅與公善至是亦為衛卒
所捕并籍其家同赴京師而績溪程姓最衆幸使者仁
恕罪止一房餘獲免焉初遼王雅重公命圖其像又錄
其世譜親為贊之後十年公異母弟彦迪以事至荆州
王召見之語及舊事曰汝欲見汝兄否彦迪頓首不知
所對王出遺像示之彦迪哭失聲并請其世譜以歸永
樂中有讐家欲訟之者適彦迪他出家人懼而焚其像
獨餘其世譜云公初讀書即勵志聖賢之學居常恂恂
如有弗逮至臨事則毅然莫能奪故所立如此為詩文
不求異而主於理然辭氣超越專工者反不能及有稿
百餘卷悉毁於官宗人敏政曰公歿世既久其遺事絶
無知者敏政嘗從故老問之得其槩又見公從孫上林
苑監署丞京於京師因掇拾為傳如右噫公與方希直
周是修二公同時友善今希直之文梓行於世是修又
得楊文貞公為之表章獨公事湮沒而無聞此遠宗後
學所不能自巳者歟
遼府左長史彦亨公行狀程定
我太宗文皇帝靖難之師奉天東指而金川不守當計
諸臣若方公孝孺齊公泰黃公子澄陳公迪鐵公鉉周
公是修下及東越之樵河西之傭補鍋之匠雪庵馮翁
銷聲冺迹捐身死難揭諸日月而我從祖長史公與方
公孝孺周公是修相友善亦死于遼府公諱通字彦亨
貞白其號也舉洪武庚午南畿鄉試績之發科自公始
御試封建策擢第一拜遼王府紀善尋進左長史嬖人
紀綱者每不法公輒痛繩之適文皇帝靖難師興潜使
人通遼府公拒之遂上防禦北兵封事數千言備兵入
援及谷王漏師遁還齊公泰慮遼寧二府為變召還京
師寧王與靖難師合惟公請遼王奉朝命以其兵至京
師語見齊公傳文皇帝既履瑶圖而紀綱入賀留侍用
事因乘間及公曩有封事遂有詔械公詣京師論死仍
錄其家止及本支餘支幸存猶得收公之骸骨而延公
之蒸嘗至今罔替徽州知府黃公希範坐與公善共議
條上防禦北兵策同械詣京師死之先是公為太學生
祖平以老戍邊公念之㒺置也乃以陳情表上高皇帝
為之感動即密召平置之殿陛之下俾公認之公見其
祖即相抱泣高皇帝嘆曰孝哉若人即釋平尺五俾之
歸其移孝為忠類如此方公之在械也或曰魏徵之業
可勉也藩府之職微哉𦕈乎何乃坐受困乃爾公曰在
孤卿死孤卿在疆圉死疆圉在庶尹死庶尹職有大小
乎祖平之釋至恩也非此曷以報效而我太祖高皇帝
可負哉紀綱能死人乎不肖定蓋公之從孫也嘗聞之
先人曰自公之拒燕使彼不得潜通也文皇帝固已銜
之矣故紀綱之譛易投云定今忝觀政院署得與湛元
明陸子淵友每與扼腕論公之烈暨諸死事者湛陸曰
太祖高皇帝與劉文成登金陵之城乃曰其能踰乎文
成曰必燕之飛乃可爾蓋指燕也炳哉文成之先見乎
文皇帝其諸承天心以行天罰者乎後乃釋諸死事者
其拒陳瑛追戮之請命解縉章疏之焚解遠親未挐之
令孰非我文皇帝之至恩哉今予也以不㤀先公而報
效朝廷兹予忠今上之職分哉不肖定遂乃感泣退而
搜諸革除錄暨遜國臣紀及諸所紀載者乃得公之遺
事遂綴而列之命侍史書之寄諸我宗人曰請以是嗣
我忠壯公之鴻烈
長史公誄程容
我成祖文皇帝之秉鉞靖難也而我從祖遼府左長史
貞白公死焉蓋大節也方其致命也豈計不朽名哉求
無愧此心而已抑其純剛正氣充養完粹一臨大節則
定見定力自有卓然不可奪者是宜流風百世砥柱名
節當與天地同不朽其可使之湮沒而無聞耶顧表揚
之責誠在我後之人也於是不肖容乃率宗之子弟立
椎圖而為之誄誄曰於鑠忠義惟國之基匪死曷就惟
心是祗於惟靖難可以勿死勿死而死乃踰於紀紀雖
是踰乃曰愚忠愚不可及惟孔之崇振彼海宇齊黃載
雄惟湖之樵惟河之傭乃挺厥氣咸守以死猗哉我公
長遼之鄙入衛於京乃上封事北防千言乃觸於天乃
械而死惟䰟翩翩人孰弗死惟公是騫惟彼日星惟公
之精惟彼河岳惟公之靈千祀載輝精靈載凝惟我新
都大鄣之疆大啟聖奥乃惟紫陽忠義是揭昭厥玄黃
人紀載廓精命煌煌惟公是蹈聖哲是標乃懋於學貞
名是鑣守素惟勁惟履是操祖平遠戍陳情於廷高皇
曰孝惟戍是矜既死于遼文皇曰忠惟厥忠孝惟公之
窿大倫耿耿匪惟亢宗天地之紀華夏之隆欽祀皇皇
惟忠之嘉二儀有毁惟忠靡瑕嚴彼大防孚極有嘉人
道靡禽揭彼流沙嗚呼茂哉鴻烈靡涯
長史公年譜程伯祥
夫天地光岳之氣獨畀於英賢也豈偶然哉顧時平則
抱直持正而高義薄層雲時艱則矢志勵貞而堅節炳
烈日要以能為良臣則必為忠臣此夫仗大義明大倫
觸時忌而愈奮甘九死而不回談者類以為植於天性
則然庸詎知其成於邃養者不少也予從祖貞白公諱
通字彦亨者死事於文皇帝靖難之時迄今凛凛猶有
生氣每讀遜國臣紀革朝遺忠錄得公遺事益重太息
而酸楚也公性至孝慷慨有大節然資禀穎異嘗隨月
讀書至夜分不輟博綜經史善詩文年十四補邑庠弟
子員洪武乙丑貢入成均明年丙寅父以誠省伯父於
程鄉縣署冐瘴卒於吉安公聞訃徒跣輿襯以歸廬於
墓側三載銜哀骨立絶跡壺幃而妻子㒺有見其顔面
矣戊辰服闋復上南雍大司成得公卷牘亟加稱賞每
置六館諸生高等然一本之念惺惺不忘恒念父雖獲
首丘於梓里而大父平公猶然謫戍於延安西風凄如
日九迴於腸而痛切也因陳情上書云臣壯而無父祖
猶父也臣祖老而無子孫猶子也辭極懇切高皇帝憫
之潜命兵部驛召其祖與公立墀左右顧公曰汝識此
人否公乃伏視哽咽淚下如雨高皇帝嘆曰孝哉若人
命兵部除其籍釋之寧家又明年庚午當大比士公由
太學領南畿鄉薦時遣諸王將兵行邊御試封建時務
策諸貢士公對以宗藩之臣權勿假之太重如漢七國
亦勿制之太輕如唐末造策對稱旨擢至第一除遼府
紀善公悉心輔導王加禮敬為作寅賓堂賦詩以美其
勣辛未王閱武臨清公從之未幾以祖喪免歸公哀慟
柴毁如喪厥考三年起復原任會高皇帝賓天而公從
王渡海南還蓋庚辰歲也辛巳銓司考最進公左長史
贈父以誠如公官母汪氏為宜人皆特恩也公在遼府
敡歷十餘年開誠布公始終一致以故王寵眷益優諸
凡國事悉咨詢焉府有憸人紀綱者梗法恣橫公箠斥
之不少讓適文皇帝舉兵靖難使至荆州公上防禦北兵
封事數千言文皇帝御極之元年紀綱入賀留侍扈從
乃銜故隙譛公封事遂有詔械公詣京師死之且夷其
二子而簿錄其家先是公遊南雍時與方公孝孺黃公
觀練公子寧卓公敬周公是修陳公彦回諸君子相友
善後下詔獄而公亦與諸公並死事焉嗟嗟悲乎取義
存仁在三之制士無全節誰負剛腸惟公忠節天成有
死無二釋祖戍而上言李密之陳情也甘繫囚而駢戮
韓通之死節也時遭靖難之師力為殉國之舉他日文
皇帝亦云彼食其禄自盡其心嗣是嚴禁漸開渥恩漸
被固知忠義之在人心未嘗冺沒而褒表崇祀則又聖
祖勸忠之遠慮也於時方公孝孺之死論者比之夷齊
愚謂通公之節似乎孝孺其時同其遇同而忠貞之心
亦同予悲其感發於典墳而不負所學者耶予幸其耿
光於奕世而不愧汗青者耶
長史公像贊汪漙
詩豪李白文度昌黎孝全祖禰忠篤天彛峩峩翬山悠
悠乳溪偉哉令聞水遠山齊
長史公像贊(有小序)程輅
我從祖貞白公為遼王府長史死於靖難初遼王雅重
公圖其像親為贊之後十年公弟彦迪至荆州王召見
之語及舊事曰而欲見而兄耶彦迪不知所對王出遺
像視之彦迪失聲請之以歸歲時展之儼然若生乃復
載拜贊之以附諸末
贊曰睹而冠其王臣之冠乎瞻而服其王臣之服乎究
而像其親王之遺乎日月星辰其公忠孝之精乎河海
山嶽其公忠孝之形乎何事於繪得其像弗得其心像
遺於王乃得其心因綴其精嗟乎王之心其太祖高皇
帝之心乎公之像其太祖高皇帝所植之身乎嗟哉名
流天壤典䘏無疆其成祖文皇帝玉成之恩乎
貞白遺稿卷八
