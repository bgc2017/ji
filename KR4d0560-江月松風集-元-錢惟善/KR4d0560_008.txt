江月松風集卷八
元錢惟善撰
送兼善郎中朝京師
名重西臺為御史禮優南省冠賓僚周官故事行春見
唐殿新詩和早朝夢筆生花修五鳳彎弧穿葉試雙鵰
孰知風月同高潔肯向江湖慰寂寥
寄光希照禪師
三載音書杳諸方道價行舊游湖上寺新離石頭城歲
暮煨黃獨秋來采决明相思不可見江上共潮生
程國珍雙親同慶八袠
鶴髮升堂綵服趨春風入席奏笙竽庭闈自結同年會
鄉里爭傳拜慶圖鸞誥待封承寵渥燕毛成禮接歡娱
從今八十躋高夀更看曾孫戲掌珠
袁德齋昇仙詞
小隠城南水竹村嵳峩樓閣耀朝暾山中弟子歌桑戶
海上仙人說羡門鵝換黃庭空有帖鶴歸華表定能言
末由酹酒梅梁下萬壑千峰翠雨昏
六月游包山福泉
平生鹿門趣有意此誅茅地控江分月山因人姓包海
鷗飛落日野馬牧荒郊流水千花樹重期載酒肴
送尹希善之宣城縣令
謝守登臨處能官儘自佳戴星趨憲府喜雨問農家溪
水偏宜酒山田盡種瓜敬亭湏繫馬吟到日西斜
元宵偶作
彈壓城池夜屬櫜放燈那復事奢豪水晶宫裏香風細
曾見神山駕六鰲
寺前楊柳夜迢迢何處香風度玉簫天上舊時明月色
鳳城曾照賞元宵
送朱子招遊金陵
自送越人遊冀北先從揚子過金陵雨中情緒難分手
海内聲名已折肱歸雁去時開畫鷁流鶯啼處别青綾
此游不似幽居者頭白山林祗待徵
正月十六日遊湖上
東風杖屨偶相從試傍新堤覓舊蹤花竹園池通一徑
金銀樓閣倚千峰林烟日午青先暝湖水天寒綠未濃
賣酒壚頭人似玉抱琴時復醉臨卭
送陳新甫太祝造祭器還京師
先皇入廟從昭穆太祝還朝告鼎彛制作喜存三代意
蒸嘗應永萬年思公庭作樂羣趨事宣室承恩尚問釐
黼黻太平班馬在諸君擬賦漢歌辭
送丘長卿之樂清尉
大冠黃綬初為尉小學青衿盡送師莫倚弓刀能弭盗
且從山水徧題詩夷猶吴榜乘風穏吚軋潘輿度嶺遲
聞說上官當五月吹簫人唱海榴詞
送王子仁之閩帥府
三歲抽毫直理官南游且盡一尊懽白雲姥嶺慈親舍
綠樹人家嚴子灘幕下文思方雜沓軍前烽火漸平安
儒生無意封侯事老我江湖一釣竿
張園雜賦
清夜無眠叠鼓催竹梢垂露點蒼苔滿池月色如霜白
一片蛙聲似雨來
野鶴孤雲思不殊好風時至立須臾夜深庭戶光凌亂
月照青桐第幾株
螢火隨風撩亂飛樹頭殘雨滴人衣無端疎竹偏宜月
寒碧蕭蕭夜入扉
二馬
草間二馬脱羈絡毛鬛蕭蕭兩相嚙舉頭忽向夕陽嘶
臺上胡歌猶未歇
寄金伯仁
畫舫相逢對夕曛别來無日不思君水花晚淨湖中雨
林木晴鋪澗底雲三徑主人真好客一家兄弟總能文
重期酩酊南風裏盡把詩題舞女裙
故陳母夫人張氏挽詞
弔喪遠自四方至合葬初諧百歲期孝友哭家城破日
尊榮見子宦成時盡稱剪髻隆賓禮獨後登堂拜母儀
博士新銘埋玉地晉陵西望白雲馳
送李可度
暫駕仙舟絶海濤未應歸夢又金鰲漢家長者為廷尉
江左參軍辟掾曹十月蛟鼉淮浪靜九天雁隼朔雲高
匡時有用須公等莫遣吳霜點髩毛
挽翟公
忽報蒼桐旅襯回麥舟千載感陳雷病危瘴海鵬程短
官近長沙鵩賦哀地下文章仍著作天涯魂魄定歸來
鄉人漫號將軍墓樹影蕭蕭掩夜臺
和錢良貴寄春山韻
江寺當幽僻禪林絶垢氛人生真是夢世故不須聞靜
見千波月閒留半榻雲寳華飃滿座聽法有龍君
寄趙初心
風流文采舊王孫一代衣冠禮數存天上神仙居海島
雪中賓客讌梁園金魚換酒尊常滿寳鴨焚香火自温
紅袖烏(缺)扶醉(缺)梅梢新月照黃昏
送張石隠歸東陽
餘不溪上張公子一日乘槎過婺州客徧江湖成落魄
才兼書畫擅風流月明八詠樓中醉雪盡雙林寺裏遊
覓取東陽高價酒一尊為我載廻舟
十五日吕彦孚王槐卿方雲器馬彦初同過三茅
觀山時雪晴雲散憑虚望遠不知身世之在城市
也賦詩一首以記之
三茅真觀聚羣仙閬苑蓬壺思渺然澗雪晴飄松上雨
埜雲冷護洞中天眼高但覺江湖小心遠那知井邑連
欲與梅花爭比夀抱琴擕酒酌秊年
賦夀梅
問梅此地欲尋真不抵孤山野水濱却月觀深千歲夀
返魂香在半邊春苔皴朽幹元無恙花綴枯梢似有神
雪壓畫闌開較晚不隨點額化芳塵
送陳衆仲之官翰林應奉
畫鷁齊飛發棹謳泛江幾日過揚州曉雲最白梅花驛
春雨初香杜若州一代文章關氣運十年館閣擅風流
綠波草色連天遠不是尋常送别愁
寂寞江南鄭廣文青藜夜照校書勤懷人遥望燕臺月
奉使還探禹穴雲春咏燭花深夜剪早朝諫草鎻窗聞
相知愧乏青瓊報目送風帆日易曛
兼柬張仲舉徵君
鼓枻坐春水快意如登瀛燒香把銅爵眠月舒錦鯨公
才不世出豈特千人英國史馬遷贊月旦許劭評東觀
徵博士南郡别諸生媿無雙南金贈此千里行萍香大
江滿草綠長淮平紅藥有花譜金盤遺酒名若逢杜書
記暫息廣陵城
送顧君澤遷平江
舊識黃堂掾風流見逸才秋蓴魚蠏郡春樹鹿麋臺遷
檄郵亭送離尊客棹催有詩須寄我握手更徘徊
君家九峰下作吏擅時名隠語中郎學歌章大雅聲江
雲龍廟濕山雪虎邱明回首片帆遠桃花春水生
江月松風集卷八
