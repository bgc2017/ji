江月松風集卷十一
元錢惟善撰
題遺安軒為吳江朱君竹子誠作
子孫何以遺方寸繫安危穫稻水雲裏讀書風雨時寧
無五湖興應有鹿門期遲我來看竹彈琴更賦詩
空隠子以燈花寫草蟲人物蓋用雲巢家法且書
坡翁題雍秀才八詩于右
戲把燈花幻草蟲世間筆墨詎能同雲巢家法坡仙語
令我披圖悟色空
雪岩為管公賦
金華洞天古時雪光彩射人猶栗冽仙翁縛屋岩之阿
披氅逍遥弄松月或云高處産瑶琨晝夜照耀天無昏
千年水精化為石壁立萬仞誰能捫仙翁胸中有丘壑
故倚孱顔若栖鶴天風吹開白雲去等間見此青岝㠋
云胡玉氣生氤氲是中四月方知春百年富貴一餉爾
冰山未必同吾真玉宇瓊樓每欲往琪樹瑶花歲應長
更于何處覓此境冷逼衣裳成夢想手中笑把雙芙蓉
飲似冰壺驂白龍覺來問我何所見彷彿瀑布香爐峰
寄吕彦孚
覓句隠烏几談經坐虎皮乾坤秋已半風雨夜何其聚
散偏相憶窮愁不自悲但令交有道莫惜鬢成絲
李君彦何道衡雨中見訪留宿以今日重來白首
分韻得今日二字各賦詩二首以記之
二子來相訪空階落葉深江山雖異縣風雨忽同衾四
十未聞道二毛何見侵文章須邁古情好祗如今
薄暮故人來豪談極真率孤燈明簡書杯酒薦梨栗雨
聲正蕭蕭風條尤瑟瑟對床不能寐相期復何日
楊廉夫司令以詩美杜清碧先生逹兼善郎中率
吾曹同賦
獨慕崆峒鄒道士共稱京兆杜徵君鍊丹室裏金銀氣
懷友軒中虎豹文何處同舟追李郭平生講道擬河汾
明年約我武夷去共寫松風弄白雲
近傳水北幽居好鞍馬相尋多出城說易長懷白岩老
題詩只寄丹丘生郎官幕府擅文藻科目人才繫重輕
憶昨同舟過湖日風篁聲裏問龍泓
放猿為魯至道禮部侍郎作
飛來峰下又成羣好事誰如魯使君金鎻曾經湘岸雨
黑衣猶帶峽山雲不應泪落舟中聽只許禪餘石上聞
千尺長松挂孤影夜深澗月白紛紛
送羅敬之侍親之長林并柬樂清尉丘長卿
送子之何許窮年雨雪深風橋連越嶠島嶼帶長林煮
海惟深計趨庭寄好音近聞樂清尉無事亦鳴琴
庚辰臘日大雨雪至明年元日承普安善卿劉環
翁賽甫思誠韓思學四卿元洎袁鵬舉朱子昭同
酌抵暮而歸三日納復禮謂當作詩以紀因綴七
言律一首
舊歲新年雨雪飛風來西北逞寒威玄冥未授青皇令
黑夜還同白日輝羣玉山川迷畫舫五雲宫闕點朝衣
衆賓盡醉成清賞為埽柴門一尺圍
四日吕謙甫吕彦孚昆仲相招飲家園
玉樹庭階好弟昆雪晴開讌勝梁園已呼翠袖歌金縷
肯使烏巾負綠尊節近燒燈田蟹大春生坐褥埜熊温
罷歸蠟屐愁冰滑慙愧吾親重倚門
至元六年庚辰十又二月庚辰朔己亥大雨雪戊
申復雨雪至七年辛巳正月朔旦己酉雨雪大作
癸丑甲寅復大雪因賦詩以記
城郭雪深三四尺窮谷大川那可量虎狼憑威肆貪虐
雀鳥凍死何哀傷海中三山失顔色堯時十日無晶光
梅花相看夜忘寐門外不知回野航
雪晴次丘以敬韻
雪深難覓故人家曉日初翻城上鴉睡覺只驚窗戶白
一簾晴響滴簷花
王松友索賦
吾聞王子喬昔與赤松友若人今復見茯苓千歲夀家
居金華縣初平時邂逅十年走燕趙功名亦何有南歸
獲至寶珠玉燦雙袖願言山水好松花釀春酒抱琴弦
松風寧有聽者否終當賦遠游又别山中叟
素華臺在龍虎山太玄子觀月之所
環珮鏘鏘月下聞層臺高起離人羣天香散滿三珠樹
灝氣凝成五素雲辟穀相從赤松子吹簫唯向玉晨君
要餐瓊屑渾無計願事吳剛乞斧斤
送伍景麟杞從龍歸東平
兩賢瑞世即龍麟頭角峥嶸邁等倫千里同舟求聖學
幾時聯璧貢王賓山中夜月思丹桂天末凉風咏白蘋
博盡黃金書萬卷却歸潁上理絲綸
極目亭四首
南望富春渚雲山縱復横野雲低驛樹秋色帶州城千
古共登覽一江空戰爭海門遥見白應是晚潮生
遐覽東南際清秋樹木稀天空孤鳥沒江瞑一帆歸月
出金天豁山藏翠雨微道人能伏虎深夜亦開扉
五色雲中百尺梯憑高但覺鳥飛低江山今古何嘗異
氣候朝昏自不齊地近天河垂象緯雨交海日見虹霓
竹房開在禪栖處待我重來改舊題
南北峰來几案前朵雲飛動絶攀緣金烏曉浴扶桑國
白雁秋横落木天林壑千重還紫翠江湖一色歛風烟
尋常引領爭如雪玉宇瓊樓更覺仙
次韻吕彦孚秋懷二首
遠樹秋聲細高樓月色多頭顱成老大勲業轉蹉跎漫
憶袁臨汝空懷馬伏波好天如此夜無酒奈君何
金天垂月露秋氣入窗紗最戀姜肱被頻過賈島家無
官寧夢鹿有妾解塗鴉深夜看書喜燈明眼未花
芙蓉白描手卷
秋花石上玉狻猊金尾翛翛歛四蹄零落舊時宫女扇
撲螢曾見畫闌西
夀諼堂
夀母堂前多樹諼斑衣時復奉輕軒宜男花發春還夏
拜慶圖成子又孫人好巢烏當屋宇客來剪髻助盤飡
索詩已買東歸棹昨夜連環夢倚門
石上枯(蓮上人琴名)
君不見零陵湘水西石上枯桐一千尺朝陽無復鳳鸞
鳴竅中猶有蛟龍蟄震霆一夜烈火焚賞音邂逅超道
人斵作三琴號神品□鍾焦尾斯其倫好事相擕東入
海蓮師獲之極珍愛世經喪亂恐若失古製宛然遺韻
在南風吹斷蒼梧隂如此良貭那易尋凴誰更寫柳州
贊即是當時霹靂琴
蕤賓鐡
君不見朱雀大尉家曹鎠弟子善琵琶平泉别墅朗談
處有物跳出青蓮花月白風清縱幽賞視之乃是鐵方
響辟如以鐸求黃鍾宫聲相應無差爽琵琶雖妙爭如
琴雅鄭未必無知音蓮師之談過聰穎間以鐵寫禪之
心請師試鼓蕤賓調定有鏘然躍深沼琴兮鐵兮何要
妙我當往和蘇門嘯
翠雨亭
亭子蕭然十畆秋晴光摇曳屋簷頭楚雲冉冉文竿濕
山雨娟娟翠黛愁公子玉樓春夢覺野人黃卷夕隂浮
月明更鼓湘靈濕鸞鳳飛翔卒未休
十月朔旦錢良貴來訪已而袁鵬舉亦至遂同登
三茅觀過清遠堂然後歸
被髮真君來武當凛然生氣坐高堂一池雨浸青銅色
半壁雲銷寶篆香落葉空林人往返古松流水鶴回翔
著書若許依丹竈鷄犬相從歲月長
江月松風集卷十一
