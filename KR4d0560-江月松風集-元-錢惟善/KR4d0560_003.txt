江月松風集卷三
元錢惟善撰
洛陽陌
驅車洛陽陌周道何逶遲玉帛走侯甸金湯固城池潘
令好桃李阮生多路岐銅駝卧荆棘索靖獨先知
隴頭水
嗚咽隴頭水東西流至今胡馬不敢飲野狐時見侵月
明古磧在冰合交河隂隴底有白骨啣冤啼夜深
關山月
落落漢時月蕭蕭古戰場揚輝子卿節逐影細君裝高
卧玉關外低沉青海旁不似閨中夜秪照繡鴛鴦
長安道
車馬如流水樓臺結彩虹王孫來戚里豪士遇扶風不
睹衣冠盛空聞意氣雄鳶肩亦何事日暮醉新豐
折楊柳
何處好楊柳攀條贈遠行花飛度江水客醉蹋歌聲秋
色彫榆塞春隂接鳳城一枝不敢折為近亞夫營
梅花落
笛裏梅花落何處最多愁紛飛江月夕吹破隴雲秋腸
斷白榆塞夢回黃鶴樓行人不堪聽雙泪滴孤舟
湘淚竹筦
黃陵廟前捐佩玦龍影摇文織湘血翠幃塵滴不乾雲
湘水無聲楚鬼咽蠻娘弄作吳娥吟五音嘹喨生枯節
一聲直向天上聞手挾飛仙挽秋月嗚嗚似向烟中語
十二螺鬟排律吕黃鶴樓空人不還斷腸聲裏招神女
金銅雙騕&KR1153;歌
闔閭城外吳王陵金精化虎曾上騰漢侯珠襦爛玉柙
秦皇銀海燒魚燈佳城鬱鬱三千載摩挲長狄今何在
石田耕破雙&KR1153;蹄泉下房星黯無彩雲霧晦冥辭夜臺
朱斑繡澁筆生苔(闕)哀我弔古伊孰儔好事稱是神明
噐我疑出自祁連冡百戰功殉龍種(闕)
峴山分題送錢德謙之湖州學錄山在州南五里
唐李適之為别駕嘗登此有酒樽在焉東坡守吳
興日嘗登之有詩云吳興勝襄陽以吳興襄陽同
有峴山故也
我昔遊吳興冥搜峴山首前瞻李别駕後仰蘇太守文
章世爭傳風雨樽不朽登臨豈無人二子名獨久因之
憶襄陽形勝開闢有羊杜嘗愛之聞望揭星斗致令墮
淚碑感慨千載後虎據彼則然漁釣此為右兩地雖為
殊能事果同否煩君吊陳迹長歌傳巵酒
蚤起
披衣起危坐心清聞曉鐘流光入窗白月淡西南峰游
魚躍風藻幽禽翻水松青山如膏沐遠樹烟為容舟人
與漁子□蒲深處逢
保叔墖
金刹天開畫鐵簷風語鈴野雲秋共白江樹曉逾青鑿
屋岩藏雨黏崖石墜星下看湖上客歌吹正沈冥
酸齋學士輓詩
身騎赤虬攬江海手擕錦囊入蘭蓀月明采石懷李白
日落長沙吊屈原萬里壯遊遺劔履十年高卧老乾坤
萋萋芳草漢陽路王孫不歸遥斷魂
南谷平章夀福樓落成
壯觀湖山開甲第黑頭宰相考中書氣占牛斗窺南極
手摘星辰切太虛賓客風流常座滿神仙縹緲好樓居
飛闌十二標霞外注目吳山千里餘
江心寺分韻得風字送陳輔賢之温州教授
永嘉美山水物色分禪宫斷流涌金碧倒景驚魚龍兩
峰横翠黛雙㙮卧彩虹齋鼓得寒汐漁歌生晚風蕭然
地形勝迥覺塵囂空維昔有帝子駐蹕鯨濤中至今小
金焦突兀摩蒼穹陳君富春彦五歲稱神童三年為博
士豈徒事雕蟲江心隔千里客星渺孤篷
題華山圖
西嶽秋高翠插天紫霞堆裏卧神仙長生漫憶金莖露
消渴惟思玉井蓮石室有圖空想像洞房無鎻絶攀緣
遠遊約我乘風氣白谷青崖思渺然
送著作兼善赴奎章典籖
龍飛天子中興年使者弓旌集後賢閶闔早朝班玉筍
瀛州夜直賜金蓮五經同異須劉向三絶才名數鄭虔
黼黻當時遺老在長歌黃鵠送樓船
題夷齊採薇圖
海濱二老共歸周扣馬鷹揚似不侔寂寞西山採薇後
清風未許屬巢由
謝公墩分題送蔡恒之赴建康江寧
鍾陵何鬱蒼中有半山寺緬懷謝公游盤桓此擕妓當
時縱清談于今見高致舒王起千載休官老其地蕭然
愛兹墩胡為較名字嗟公雅好事閑處亦留意是墩在
穹壤正與秋毫似那知人去來豈識姓同異嘗觀逹人
心於物了無繫道不似町畦情偶似形器君行吊古餘
一笑遣塵累
送魏好義尹分水
東來衆水發新安歷歷桐川第二灘萬叠冷雲藏亂石
一江春水落驚湍青山隔樹連漁浦白鳥迎潮入釣壇
地占客星高隠處時飛鳬鴈上雲端
題金明寺圖
金明池涌槖駞虹駕幸瓊林歲歲同貔虎羽儀陳鹵簿
魚龍角觝戲珠宫樂游臺殿今成沼習戰旌旗昔蔽空
寂寞畫圖傳後鑑六飛回首塞池紅
懷泳南江并簡黃晉卿州判
憶宿南山小蘭若蒲床莞席岸烏紗埽雲曉辨諸峰樹
聽雨夜煎雙徑茶白傅中原繙貝葉遠公何日刻蓮花
逃空欲辟人間世江海蒼茫可泛槎
長洲苑分韻題送于夢臣赴平江經歷
長洲陳迹帶姑蘇倒影層臺枕太湖綠草一州春走犬
青楓兩岸夜啼烏絶江旌蓋誇吳使佩苑文章勝蜀都
登覽無煩重感慨芰荷香裏想乘鳬
題吳和之所藏五麒麟(石名)
靈壁幻成麟一角鳴球尚想獸蹌蹌泗濱無復供王貢
木潤玄雲寶繪堂
題柏仲節所藏錢舜舉金碧山水
浩蕩鷗波萬里春回頭車馬九衢塵往來共載乘魚客
揖讓相逢化鶴人苕霅溪山浮紫翠蓬萊宫殿涌金銀
桃花流水知何處猶有征夫遠問津
懷大滌山李坦之徵君古律二首
岩岩石室山高臥如太白餐霞誦黃庭嘯月呼木客軌
途脫軒冕武庫森羽戟翠瓢酌丹泉清風振重席雖談
老氏玄猶抱左傳癖曠尋方外遊杳若人間隔飛仙渺
蓬瀛弱水浮碣石吾將泛星槎子亦躡鳬舄鹿門走冠
蓋韋布慕岩澤歸去採山中巢雲在蒼壁
嘗思脫屣出塵寰何羡封侯過玉關夷甫不平牛背上
石生無事馬蹄間家懷萬里藂藂菊樓對西湖面面山
何日擕書游大滌翠蛟亭下聽潺湲
訪一溪長老宿桂子亭
杖藜清遠溪幽事獨神領澗碧繞嵐霏林綠散風影坐
忘人間世臥遊塵外境何年猨鳥羣歸來鍊丹井
宰淵徵昇仙詞
武夷九曲水縈廻棹轉歌聲夜壑哀鍊藥偶擕丹鼎去
乘雲豈待玉棺來夢歸淮海身為鶴夀及喬松背有鮐
見說仙書遺肘後六丁下取叱風雷
題王氏夀慶堂(先世居蜀)
江左衣冠蜀又吳蓬萊清淺見麻姑碧桃洞府非塵世
玉樹階庭即畫圖采藥他年入龍虎捫參何日返魚鳬
九霞觴進長生酒五色雲中舞鳳雛
題畫扇(六言)
銀氣蒸成雲白嵐霏散作空青中有幽人小隠松風澗
水泠泠
秋熱
融風未肯西秋陽逾六月夢登天姥雲坐想蓬婆雪列
仙好乘空王者□扇暍若人不復見滄浪一晞髮
送極元講師主四明
杯渡蒼茫不泛槎蓬萊雲氣赤城霞蜃樓上繞靈仙宅
貝闕潜通海若家晝講風生鐵如意夜禪月照白蓮華
知師訪舊山隂道細數千峰過若耶
過吳淞江
柔櫓江聲急垂虹曙色分天風摇素浪海日破玄雲肅
肅夜來雁營營秋後蚊詩成渾不覺漁唱隔烟聞
雲濤軒為吳孟師作
剛仙消摇壒埃外乘飈穏坐金蟇背笑彼壺中縮坤軸
廣庭何處聆天籟蒼茫豈但豪嵩衡浩蕩直欲杯蓬瀛
蜃氣樓臺倏變幻鶴形車蓋相逢迎須臾回驂向天目
把帝青珠捫斗縮冷浸瓊田漲冰谷倒射龍宫摇貝闕
前道山靈後河伯笑琢石華拏海月歸來齋居浙江滸
嶧山之碑爛秦雨四壁蕭蕭懸石鼓鍾鼎旂常輕一羽
日與天香游時歌大人賦夢想澄澄秋萬頃目數英英
春五素東海揚塵走蒼狗勸君且酌杯中酒一息萬里
且搔首更招子虛問烏有
輓傅景文
卧病西湖曲招魂富渚陽賦高唐八韻律熟漢三章丹
旐風為馬青山石化羊應從赤松子不見少微光
悼西山猨
老衲敲松喚不還黑衣何處落潺湲似曾索果西湖上
無復號弓楚峽間挂月影沈千尺樹嘯雲聲斷萬重山
羈雌寂寞成孤怨更約他山獻玉環
喜白髮為陳師復賦
勲業無成散似樗青銅欣見二毛初中郎興動秋風起
太傅詩成壯歲餘皎皎易汙時一沐星星難染漫千梳
等閒得此無情物自有忘憂滿架書
華顛何必嘆浮生正數朝梳雪數莖黔首難愚秦子弟
馬肝空賜漢公卿不愁春去成雲往唯愛秋來對月明
老去故人容易别登山臨水更多情
題廣微天師昇龍圖
噓氣成雲薄太清墨卿靈怪研池腥波濤光彩失雙劔
風雨晦冥驅六丁朱火騰空超碧落翠鱗垂水捲滄溟
真人上挾飛仙去安得攀髯過紫庭
題節婦吕氏傳後(有序)
節婦婺州永康何季長妻季長得北山何公魯
齋王公學父子舉其學出西山真公鶴山魏公
學者稱寬居先生節婦年二十九季長卒有一
子名述生甫三月時南江寇盗充斥人死兵戈
者十八九吕氏能披荆棘犯霜露保育其子若
女且全其家至治二年春二月郡邑長吏文學
博士奉承詔旨備醪餼具禮幣旌表其門
世變嫠居日冰清斷織時始知家學舊不與國風衰旌
表神明裔流傳絶妙詞柏舟懷往古鳥繞越南枝
江月松風集卷三
