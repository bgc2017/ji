江月松風集卷五
元錢惟善撰
三月既望求虞卿申屠光遠葉子實諸友載酒過
西山酹右丞公墓飲泉菊亭
真人漢飛龍孺子嬴失鹿三輔歸版圖九月走臣僕豫
章收楚材遺珠貢揚牧黃鵠下瑶池白駒出空谷緬惟
右轄公戎裝映儒服堂堂貴黥相便便夢松腹騎箕感
商宗烹雌遇秦繆英雄北海孔詞藻東吳陸一時彗星
䟽萬里儋州秃名因直言奮恩被昭代錄虎賁輿承明
紫微端秉軸羊裘耕富春赤松期辟榖翩然五湖舟南
歸得休沐首丘全要領不貽隴西辱我生後百年慕藺
仰高躅相逢盛德後再行西山麓佳城何鬱鬱爽氣殊
肅肅至今白雲裏猶藏君賜轂麗句吟月梅遺文記泉
菊玉筯丞相篆寒芒射人目彼哉負國者地下有餘戮
公乎不可作釃酒塜上木
奉和太常博士柳公浦陽十咏詩
仙華岩雲
縣北有仙華岩翠掌浮空雪景尤竒
仙華生白夜光澄五指分明最上層冰凍金莖承沆瀣
月寒玉筍插觚稜麻姑雨蓋從空降少女雲軿自此升
幾欲凌空披鶴氅剛風浩渺興難乘
白石湫雲
白石龍湫在縣東南能出雲為雨
雲雨深涵白石泓魚鱗屋冷氣輕清中藏異瑞成銀甕
下隠神蛟見句嬰岩客裁詩春靄靄山靈澤物夜英英
誰因肺渴嫌寒冽澗底歸來更拾荆
龍峰孤塔
在縣東龍峰古塔實為蒼龍左角
巋然特立梵王宫梯級惟容鳥道通翠壁雲綃經劫火
鐵簷鈴雨落秋風高標插漢蒼龍左倒影横江白鶴東
何日捫蘿尋勝跡不愁千里目難窮
寶掌冷泉
寶掌山唐千歲和尚道場有看經行道洞巖竇
出泉極甘寒
清泠寒沁白芙蓉靈物蜿蜒古有龍山見曇華森寶掌
洞藏貝葉和金鐘聽猿欲訪三生石見鶴還疑五老峰
赤脚只從泉上去蕭然卧雪看雲松
月泉春夜
月泉書院祠朱吕二先生學者肄業其中
泉在空山月在天東萊夫子武夷仙擔簦有客來長白
載酒何人學太玄心印寒潭同皎潔書聲春雨襍潺湲
一燈肯借棲松桂飽聽南薰鼓舜絃
南江夕照
南江橋西望原麓返照如畫圖中
目盡江南送夕陽空明直下接漁梁千重雲岫連平遠
五色霜林映渺茫孤鶩倒飛天上下長虹高卧水中央
白雲紅稻多秋思付與詩翁了醉鄉
潮溪夜漁
去縣五十里溪流始大有魚蝦之産
魚蝦溪産正鮮肥水沒蘆花舊釣磯笭箵候潮秋得計
參差吹月暮忘歸九淵貝闕疑龍國一道鷗波似鮚埼
黃帽櫂歌回夜半船頭高卧綠蓑衣
東嶺秋隂
縣東東山嶺平林廣野秋常多隂
青山失色暗丹楓廣埜平林杳靄中半嶺無雲時慘澹
尺天不雨亦空濛冥冥南向藏玄豹漠漠東開見白鴻
高處夕陽難攬結埽除隂翳待雄風
深褭江源
浦陽江源出深褭山在縣西十里
深褭淵源萬古流溯洄誰解泛扁舟險疑灔澦來巴蜀
高訝崑崙近斗牛混混直從開闢有洋洋未許網羅求
東行須過浦陽汭清咏難追謝守遊
昭靈仙蹟
昔黃帝少女于仙華巖上昇下有昭靈廟水旱
禱之輙應
肌膚冰雪藐姑人此地昭靈迹未陳華表鶴歸終解語
鼎湖龍起後攀鱗雨香寶穡瓊田晚露冷琪花碧澗春
仙馭時隨青鳥去定陪崑圃宴羣真
半閒雲
白衣蒼狗自悠悠川上山中任去留賓主已忘同舍宿
神仙何事帝鄉遊無心更出千峰雨有約平分一榻秋
寄與聽松閒宰相好來怡悦伴湯休
瓊花賦管侯家所植者
廣陵移種謝家池折却東風第一枝承露掌寒生玉粟
欝金香重綴冰蕤女車曾過唐昌觀煬帝空游后土祠
十二闌干天上夢看花應不似當時
故翰林待制劉公時中挽詞
平生寶繪燎秦灰有酒長教笑口開中夜聞鷄曾起舞
晚年愛菊竟歸來聖賢欲獻王褒頌綘灌那知賈誼才
悵望龜溪埋玉後湘江雨濕釣磯苔
奉送前御史監察河南僉事逹兼善移官淮西三
十韻
弱冠魁高第臚傳孰雁行臨軒知主聖獻頌屬臣良御
酒頒光禄恩袍出尚方聲華初赫奕眉宇最清揚秉筆
居青𤨏登瀛步玉堂窮經聞道統瑞世應文昌慣立螭
頭陛曾含雞舌香蓂階瞻日表芸閣侍奎章才可讎東
觀勲宜紀太常玉書探禹穴石鼓識陳倉學士陪天上
詞官近帝旁規忠進洪範斬佞請干將烏府風雲會金
陵壁壘彊法嚴秦御史篆逼漢中郎薦剡符輿論褰帷
肅憲綱在庭峩獬豸當道去豺狼拜命辭中禁分司震
大梁舉賢持藻鑑務本篤耕桑往事摩銅狄終身感素
王金鰲憑要眇鯨海入蒼茫舊約桃花縣新除枳子鄉
携家來帢幘乘驛度艅艎講易懷龍井論詩擊燕(缺)同
心如律吕分手未參商楚望陵藩屏徐方接要荒石牛
仍角觝金斗直光芒山憶浮槎至州傳戰艦藏絶江應
泛月入境定飛霜人物周公瑾神仙魏伯陽長淮萬里
外鵰鶚正翺翔
曉入白岩山
榽橋低小路縈廻樹裏人家門未開馬上西風凉似雨
濕雲吹下白岩來
又
騎馬入亂峰乘流絶溪渡曉來岩上風吹落樹頭露
故婺錄事文林周公挽詞
東南耆舊半彫零士類於公見典型秋色愁予兩淚雨
夜光墜地一文星扶摇嘗擊三千水富貴將登五十齡
為縣有能公論在傳家清白遺麟經
凝塵冉冉繐帷寒痛絶郎君問曉寒進士杏園三月宴
勞人花縣十年官山中圖史遺雙硯海内才名惜二難
此别豈知成隔世西風吹淚洒秋蘭
却埽城南水竹居病多時讀養生書四知清節辭金際
五字新詩夢草餘聽雨每留聯臥榻看山空約借肩輿
天台高遠濤江闊丹旐翩翩祖奠初
滿城縣學瑞芝(并序)
浙西憲府經歷汲郡劉君瑞卿前為滿城縣宰
新修孔子廟時天歷元年冬也越明年有芝草
七華一莖生大成殿中右楹礎石上監察御史
南鄭王君伯成序其事于是諸公作詩以美之
有美滿城宰芝生孔子堂文明來瑞異德化見慈祥頖
水魯歌頌齋房漢樂章因之挹眉宇髯戟冷秋霜
題郭天錫山水
擁腫無根山癩頭銀雲截翠半空游酒醒拭目知何處
華嶽飛來一片秋
秋熱得雨有懷
今夏五月凉殘暑不易過楚氣蒸火雲商飈動塵堁涸
澤鱣魚虞大夏燕雀賀寒泉當晝濯茂樹終日坐玄白
逃士嘲丹鉛督兒課蛟龍候帝符霖雨須王佐力田歲
乃旱良農心亦堕忽爾天瓢傾令我客愁破萬事付鷗
波百年同蟻磨秋高海濤北夜朗江月大天香桂一枝
地籟竹千箇懷人當此時狂歌誰敢和
柬叔仁并寄子平徵君
天際長風送曉帆林深空翠裛春衫新知傾蓋渾如舊
多病論詩迥不凡紅雨入窗花&KR0609;&KR0609;蒼雲穿壁笋纖纖
子陵臺畔能同隠何必商山與傳巖
述懷寄光遠并柬城南諸友
野人無事久忘機肯信紛華有是非花信欲闌鶯百囀
麥芒初長雉雙飛書中歲月仍為客枕上江山屢夢歸
時復思君倚深樹不知殘雨濕春衣
青青草色接平蕪翠涌千峰入座隅戴勝晨呼采桑女
於莵夜警牧豬奴羽觴洛水聞修禊單祫温泉想舞雩
欲泛蘭舟過春渚一樓烟雨似西湖
紅塵飛不到岩棲燕子人家樹木低兩岸春風吹杜若
一株寒雨入棠梨指桐仙去山中邑訪戴人非雪後溪
幾夜思親唯有夢柳花路上蹋香泥
書懷
春夢渾難記年光不可留絮輕隨野馬椹熟醉林鳩綠
樹深藏徑青山直上樓功名等閒事一笑拂吳鈎
偶成
苔花洗春雨藉此聽潺湲終日無客至滿樓都是山
寄光遠
沙淨花如雪江昏雨似絲山靈揚鬼火木客和人詩萬
里丈夫志十年童子師此行深自愧未謁子陵祠
上已懷古二首
泛雪舟杭似剡中種瓜丘壠想江東當年三鶴成陳迹
只有青山尚姓桐
不見風流葉右丞橫山陳迹復誰登老拳曾醒將軍醉
當日蘭亭恐未能
寄求唐卿
求仲不來閒竹徑子陵難見隔雲山已拚斗酒留春住
更約扁舟載月還
富春附海舶還省侍望拜子陵祠堂
祥飈來西南五兩候明發龍驤萬斛輕鼍鳴五音節烹
羊祭波臣巨壑東連渤饋餉方走燕樓船不征越時余
游富春附載看山笏望拜子陵祠客星炯林樾他年如
陸行瓣香重上謁歸來見慈顔懽喜入心骨嗟爾畎畆
民輕命鮫鯨窟啖利亦細微風濤乃倉卒渺渺三神山
蒼蒼一毫髮鞭石笑秦皇欲令海濤竭至今采藥人島
上成珠闕疇能往從之桃花千歲月
送李士廉調浙東帥府史并柬石室禪師
借問東遊何日還滿城柳色唱陽關惜花心老笙詩裏
夢草吟新案牘間兩地相思幾風雨片雲只隔一江山
老禪雪竇非塵世試聽玄談半日閒
送姑孰陶性之學正赴京師求仕
赤縣觀光日青雲發軔初長楊應獻賦行李只挑書五
柳嘗歸去三茅非隠居聖明今在上未仕復何如
賦酪櫻桃
聞道醍醐稱䗶櫻熟紅仍帶露香傾冰漿出盎和崖蜜
火齊堆盤化水精樊素口脂難並美烏孫肉食漫傷情
尊前從此誇風味專與歌姬解宿酲
送陳輔賢侍母之柳州興寧簿
十年學就何蕃舍百里才淹楚子邦桂嶺風霜連橘井
洞庭烟浪接郴江維舟夜聽啼猿獨入饌朝供躍鯉雙
别後夢魂思舊業富春山遶白雲窗
送王景賢侍母之閩省父
雲海移親舍天風送客桅求書吳子國訪古粤王臺嵐
氣千峰雨灘聲半夜雷燕山翻入夢一路桂花開
送桂希賢還四明
爾家住近慈溪曲陟岵觀雲客身獨一行作吏走官府
十載明經笑場屋丈夫落落志四方讀律師古卑申商
養親寧免干升斗取士未可拘尋常江山清竒數明越
千里東歸正炎熱禱雲處處望霖雨息蔭時時防道暍
扁舟早發江之臯别酒滿酌新蒲萄亟趨庭闈侍扇枕
重來應及秋風高
江月松風集卷五
