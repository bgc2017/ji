江月松風集卷二
元錢惟善撰
故宫春望次平禹成韻
登臨休賦黍離章千里江流接大荒劍鎻血華空楚舞
鏡埋香骨失秦粧薜蘿山鬼啼螢苑荆棘銅駝卧鹿場
寂寞萬年枝上月夜深猶照舊宫墻
久雨大風二首
蒼生愁暑雨甲子變秋霖風自四方至雲從六月隂聞
雞休舞劍聽雁欲霑襟渺渺江湖夢區區畎畆心
東南稱樂土旱潦異中原淫雨憂天漏顛風畏海翻旱
禾登越甸秋水漫吳門學道甘清苦翛然愧飽温
懷師魯國賓二君子
讀書燈火似秋凉夢筆還成五色章風雨鷄鳴君莫舞
江湖魚樂我相忘清談常想東西席高卧何須上下牀
他日遠來山水窟苔花如雪扣漁榔
奎章典籖逹兼善除南臺監察御史因寄小詩奉
賀并簡大龍翔笑隠長老
風雨鷄聲起夜闌相思欲寄翠琅干校讐東壁圖書府
搏擊南臺耳目官萬里江行過采石九重天語出金鑾
他年了却埋輪志芋火山中對嬾殘
送趙季文侍嚴君心遠公官浙東帥府
江驛霜晴木葉乾庭闈正喜共之官山中圖史隨賓幕
海上旌旗擁帥壇島賈獻琛兼百粤秦兒采藥渺三韓
知君覽勝登天姥定駕長風振羽翰
和沈若水山居韻
誰識山中隠者廬白雲無路問樵夫閒將槲葉紉衣佩
静試蓮花刻漏壺入海已憐方士拙卧雲偏羡列仙癯
甕頭春色多藏酒更有琴書足自娛
送吉甫赴江西省同考試
楚士如雲集豫章百年文物自歐陽雕蟲未足追騷雅
相馬當知出牝黃寶劔徹天占太史(亦作晉相)朱簾捲雨讌
滕王此行身價南金重要貢真材作棟梁
早發葑門得風直抵皂林泊
白龍廟前風浪生扁舟初離闔閭城嬋娟霜月雁千里
顛倒衣裳雞五更櫓答漁歌江入夢帆迎野色樹移城
葦間何限秋蕭瑟愁絶胡笳出塞聲
寄題邢氏清寧樓(唐微天師題扁)
縱目東南極杳冥乾坤萬里正清寧檻憑江樹霏烟雨
簾捲淮波蕩月星賓讌仍招古藤客仙書聊憶紫陽銘
秋風三疊詞難和樓上居人本姓邢
述懷
倦遊湖海十年餘人物如雲想國初貞觀名臣重房杜
建安才子數應徐聞雞起舞關河壯射虎歸來事業疎
便欲巢雲尋五老短檠依舊滿床書
送故朱儁卿安厝定山斗門
埋玉空山巷不歌春暉精舍鬱嵯峨籜龍頭角驚雷雨
木客衣裳雜薜蘿入樹雲霏千點翠出溪泉涌半江波
懷人俯仰成陳迹漫憶蘭亭紀永和
送南泉隂陽教授許存古北上
南遊千里宦桐城春滿錢唐衣繡榮禹穴藏書期太史
客星犯斗覓君平驛晴馬上看山色江夜燈前聽雨聲
折柳不堪容易别望雲心遠定懸旌
送浙江憲掾王庭訓遷江西
長西挂席向洪都憲幕諸郎喜有儒鵰鶚九霄同奮擊
鵾鵬六月快摶扶學傳齊魯文無害詩到匡廬興不孤
草色綠波天共遠尊前莫忘唱吳歈
宫詞二首和符安理鎮撫韻
放生池上月沉鈎掖樹如雲易得秋鐘動景陽梳洗早
轆轤聲轉井幹樓
夢驚鴛瓦落宫墻殿鎻長秋怨夜凉教授後庭今白髮
舊時博士漢披香
題兩童牧二牛圖
齊侯聞飯牛黃帝問牧馬二竪真若人三生已忘我應
無醉尉呼莫止宿亭下遲遲高柳隂解衣盤礴臝
杏花
等鸎期燕引遊蜂知隔垂楊第幾重壇近緇帷忘晝永
宫催羯鼓助春濃綘烟輕潤香鬚裊紅雪乾圓粉泪溶
寂寞曲江人不見貞元朝士憶時雍
次彦清韻送斯道
葛洪有約遊天竺惠遠無心過石橋溪樹鎻青嵐雨霽
湖風皺碧岸冰銷忘形野老時分席洗耳山人昔挂瓢
横碧齋西夢泉上春猿秋鶴定相招
送魯子昇
作吏能忘勢逢人每說詩同庚慚我長莫逆受君知語
輙傾肝膽情難慰别離江湖還有夢風雨豈無期
即事
壺隠初逃谷樓居欲近江攤書山繞席岸幘月臨窗白
鳥汙秋箑青蟲撲夜釭蕭然無物累靜勝此心降
題賈治安同知秋林平遠圖
軒蓋昂昂五大夫傲然下晲石烏檡扁舟人似青山瘦
折簡從來不可呼
送月彦明之台錄事司宣差
入政裁煩劇承恩擢儁髦窗芸堆舊笈宫錦置新袍台
嶺連天姥霞城枕海濤絃歌有餘暇送目到金鰲
送陳子敬王子仁
倦遊年少滯江南憂患驚心百不堪韶海有人遺白葛
洞庭無客寄黃柑凉風拂衽聽喉轉夜雨移燈覆手談
寂寞歲寒梅共我月明索笑碧雲簷
書金字經二首
旃檀香滿梵王居丞相旌旄映使車四十二章傳貝葉
五千餘卷集金書當年鹿苑無文字後世龍龕校魯魚
要與石經同不朽河清海晏太平初
羲獻能書稱異代騰蘭傳法度流沙天香字字融金液
雲錦重重叠寶華了義何須談般若前身我亦寫楞伽
儼然似會靈山上欲向龍宫訪大家
西臺都事劉文美東平人來遊江南訪舊今回淮
西
西臺辭案牘南國泛舟航淮海壯遊夢關山古戰場秋
風秦樹老春雨楚萍香此際多佳句驚人奪夜光
入蜀題行紀游吳憶講幃一廉伸正氣羣杜畏公非讀
律師黃卷論文友白衣明時休老去臺閣想風威
山居有懷
窗前草帶不須刪車馬來稀夢亦閒夜雨欲添漁浦浪
夕陽偏照富春山豈無高士藏玄豹會有幽人寄白鷴
見說城南春正好相期杖履過桃關
春日寄平常居士
硯落燕泥書滿樓看山卧到越中遊一池春水養科斗
半樹夕陽揩牸牛埜&KR0609;療饑多筍蕨隴雲呈瑞盡來牟
北窗人在羲皇上應埽蒼苔枕石頭
寄題野航亭為洛水陳景文作
靜觀塵水日茫茫大地誰能一葦航祖笏不妨傳相業
漁蓑正好藉禪床晚潮欲上横春雨秋水才深載夕陽
萬里卧遊唯一息白鷗入夢是滄浪
筆床茶具了生涯彷彿當時畫舫齋雲卧東山思入剡
雨吟西澗記遊淮百年泛宅同漂梗萬事虚舟等夢槐
自是人間閒宰相不愁炎瘴過瓊崖
江月松風集卷二
