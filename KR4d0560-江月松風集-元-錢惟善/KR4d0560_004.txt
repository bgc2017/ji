江月松風集卷四
元錢惟善撰
杭學初正講座憲使吳公命也詩以美之
使君天下士草木知名姓威風凛直指恩露承寵命柏
府往簽司薇垣前秉政繡衣重監臨驄馬相照映齋沐
謁黌宫釋菜見先聖拜跪瞻衮冕戞擊備鐘磬衿佩歌
鹿鳴牙纛肅魚媵升堂成揖讓振席竦觀聽教由師匠
尊禮始皋比正巍坐煥且嚴高談響斯應道統續泗沂
造詣希顔孟經籍光日星訓詁過王鄭皇家羅俊英鄉
賓推孝行六舘四方萃五老萬乘敬被漸王化遠絃誦
士風盛微公孰舉揚有識咸贊詠儀榘一旦新黼黻千
載慶公賢如昌黎公學似安定辭闢異端熾業肄諸生
泳不棄小有才所貴焉用佞去邪直踰繩燭幽明比鏡
客憐敝貂蘇衆援飯牛寗輿歸月旦評事待秋風請鳳
池山公啓冠豸湯子諍何時居中書蒼生慰懸磬
贈真風道人
平生遠慕列禦寇御風泠然九州九西行入秦北走燕
東浮並海南窺斗漆園傲吏八極游崆峒真人千歲夀
消摇更上歌風臺弔古戰場一杯酒
題龍虎孫希文尊師為蕭泰定所作丹房寓隠圖
結茅雲裏萬塵空辟榖相期伴赤松晝夜常明羽人國
春秋不老蕊仙宫飛騰䑛藥容鷄犬蟠伏成形看虎龍
縮地壺天今有術願辭羈絆問參同
春遊曲和傅子通韻
蛾眉曉壓黛雲冷蟻波綠泛秋蛇影千金難買能賦人
轆轤升沉舊宫井青絲不梳慵早起十二螺鬟翠相倚
鸚鵡解言天上愁紅雨香漂御溝水曦車急急催飛光
杯中淺深愁短長東隣誰唱斷腸曲游絲落絮春茫茫
金蓮
凌波仙子出塵姿飛燕身輕太液池翠蓋紅裳空裊娜
錦心黃槖自清竒美人襯步行春處學士承恩照夜時
五老峰高誰攬秀卧游閒對碧漣漪
定山十詠
風水二洞
洞在定山南稚川嘗鍊丹于此東坡與李節推
同遊唱和見集中方玄英許郢州林和靖皆有
詩
空穴来風自吸噓垂岩出水水渠渠天門此際通閶闔
海眼何年泄尾閭隠者難招應化鶴飛仙可挾更乘魚
留題太守懷蘇白好事今無五馬車
鳳凰雙髻
鳳凰山名在定山西其頂有兩峰儼然如髻形
鳳來天目憩東南瓊樹巢空百鳥慚千仞翺翔秋綰髻
兩髦髧鬌暮棲嵐誰嘲風落烏紗帽自借山為碧玉篸
仙女洗頭休望岳相期岸幘對虛談
朱梁夜泊
在定山北江船抵暮或避風俱泊橋下
長虹下飲逆流渾雪色沙寒石闘喧晚飯鐘催隣驛寺
寄漁燈映並山村月明欲解江靈語風横難招海賈魂
省得楓橋曾繫纜一篷烟雨夢吳門
定山早行
謝靈運富春渚詩有曰定山面雪霧即此也
前峰月吐四更初空翠沾衣積雨餘溪火夜明經略彴
澗雲秋重負籧篨篠林虎與人爭畔茅屋雞催客趁虛
不似關山行役者勞勞服賈遠牽車
六和觀月
在定山北山名月輪寺臨大江遇月尤竒古錢
唐令張君房曾宿此寺月中桂子下塔如牽牛
子咀之無味
招提高轉月輪峰樓閣清虚十二重秋憶天香飄古桂
冷凝岩雪落長空池光照夜明金鯽塔影横江卧玉龍
聞道廣寒從此往竹房開處約飛笻
五雲賞雪
在定山北梁普覺禪師道場宋故事每歲臘前
主僧奉表以雪進黎明城中霰猶未集蓋其地
特高故寒云
獻瑞名山自昔聞化人臺殿雜金(闕)樹靈尚吐三花秀
雲凍全消五色文鳥絶空江知棹泊鹿迷深徑待樵分
興來更上高寒處此境應無蕭使君
龍門曉雨
在定山西兩峰壁立如門上有龍潭能興雲雨
歲旱禱之輙應
神劖峭壁竦雙扉雨挾腥風下翠微黑入太隂迷爽氣
白翻藂薄散朝霏螺横襍樹應藏景蛟吐癡雲未霽威
回首他山新似沐登樓時攬女蘿衣
漁浦春潮
與定山相對謝靈運富春渚詩有曰宵濟漁浦
潭者是也邱希範亦有旦發漁浦潭作
江漲夜來高幾尋輕濤拍岸失蹄涔遲明帆發星灘遠
盡日舟横雨渡深杜若風回赬鯉上桃花浪起白鷗沉
越人艇子來何處欸乃若聞空外音
浮嶼藏魚
在定山側浮江如盤石下有潭聚魚玲瓏可觀
潮出海門中分為兩派東派沿越岸向富春西
派則直抵兹山而廻諺謂之回頭浪
潭色空澄島影孤潜鱗時出迓天吳浪吞泗磬秋浮玉
月照驪龍夜吐珠萬騎西來疑灔澦扁舟東去想陶朱
投淵每笑窮漁者何處烟波覓釣徒
浙江耀武
將壇在定山北每歲春秋萬夫長分翼江上帥
士卒習水戰于此
年年江上習舟師故事相傳劫火池春日樓船觀晉相
秋風弓弩學吳兒素車白馬迎旟隼紫鳳玄夷畏虎貔
日暮元戎歸細柳散花洲畔凱歌時
觀廢宫城
吾聞女媧氏立極斬鰲足又聞帝軒轅疆理定坤軸外
以禦裔夷上以應列宿犬牙各有分雉堞遥相屬後世
慎屏翰磐石固宗族召伯力營謝齊侯重城濮下逮虎
視秦壯勞萬里築漢興閭左戍子嬰天下戮在德不在
險此理甚昭燭商辛尚雕峻劉徹務窮黷季氏憂顓臾
公孫恃巴蜀胡云歷代亡不鑒前車覆惟昔宋南渡錢
唐稱輦轂衣冠晉王謝鼎社周郟鄏地氣有回旋天道
好反覆長江既失守炎祚乃訖錄江山仍畫圖廟闕盡
回禄載瞻金瞿曇頋號(缺)毒恢基钁女墻分甎甃僧
屋壞灰餘雪彩朽壁爛椒馥色侵禁籞莎根蟠故宫木
内湖亂蒲荷人家種萄苜懷古感耆父攀危讓童牧哀
哀雁孤鳴啾啾鬼隂哭歌殊彼黍離傷深茂草鞠千年
城復隍萬變岸為谷撫膺慨金湯臨風送鴻鶩秋風遠
埽眉夕陽聊送目平生渺堪輿藏可一粒粟盛衰傳自
然不竇戒吾辱
過環山求虞卿家訪申屠光遠
千峰繚繞似環滁中有幽人此著書三徑曾陪羊仲入
一亭還擬醉翁居晚風馬上花難折春日窗前草不除
可喜異鄉同是客它年絶跡樹為廬
久旱酷熱以杜詩林熱鳥張口為韻分得口字
朱鳥居炎荒蒼龍集癸酉陽烏爥雲漢山蜩脫塵垢天
瓢韜玉符風鐸緘金口洞庭收雨工常山潜電母魚跳
渾渾波龜拆每每畝渴想秦陵瓜虛懷華峰藕懽應遲
御史冤豈在孝婦載瞻天咫尺願賜水升斗
劉時守待制見和定山十咏作詩以謝
玉(缺)士來湘中笑攬衡嶽呑雲夢西瞻蛾眉呼太白
南望蒼梧登祝融射魚昔號玄真子樵青隨處携詩筒
扁舟匹馬萬里外曾渡瀛海過崆峒識荆載拜二十載
棄襦誰復憐終童辭官錢唐聽江雨願言擊壤歌元豐
定山品題缺自靈屹然當道江爭雄雲泉靈洞自竒絶
燒丹嘗聞留葛洪浮山下鏁蛟龍窟百川砥石為之東
五雲高標太古雪日輪日上清虚宫招提翬飛翥龍鳳
漁子暝宿蘆花風是間勝槩難指數作者往往皆名公
山靈昨夜見我夢喜得珠玉傳無窮杖屨何時此幽討
潤色舊觀重發蒙問公前身竟是誰香山居士東坡翁
分題賦三高亭送王彦昭之平江
長往非求身後名此亭高占五湖情歸吳豈為蓴鱸計
去越終偕粉黛行漁子一時隨獺祭詩人千載預鷗盟
筆牀茶具扁舟興還約烟波老此生
近竹軒
參差翠繞屋西偏手種琅玕已十年座有清風多簡册
門無俗客勝林泉北窗夢到羲皇上東里家居剡水前
投老此君同寂寞横經才罷又鳴絃
題江行圖
七澤秋連楚雨昏布帆千里向荆門舟行莫近清湘泊
楓樹青青亦有猨
故廸功郎項君挽辭
君諱缺字用文台州寧海人也國朝取宋之師
在江上時宰拜表請出督戰風所私具疏留已
鄉校試諸生以裴度征淮西事為問君設對極
論時事斥其情狀讀史漢忠義節槩之事必感
慨或至垂涕以廸功郎浙東提刑司凖遣而國
亡矣大德中嘗具便宜二十事為書萬言將上
之既而自名退翁以終其身至大三年夏五月
壬辰卒年五十七後十六年當泰定三年冬十
一月壬子葬
江海之官後乾坤革命初醉醒千日酒出處萬言書泪
落忠臣傳名全義士廬使公躋上夀應可致安車
望雨
落月相隨曉挈瓶井眢何處汲清泠雲霓失望憂千里
河漢成章耿七星驅厲文能誦風伯禱龍官屢謁山靈
孰知太守勤民念歌市重看喜雨亭
送張仲舉赴昇庠訓導
巷居身已困流傳江海聲名四十年鸚鵡賦成因鶚表
斗牛光輙見龍泉史雲豈肯留賓閣傒載終期(缺)帝前
若到秣陵應攷古未容秋興理漁船
次陳君瑞遊鳳皇山光明寺
左瞻劔戟龍門並上脫冠巾鳳髻雙齋近木魚鳴晝廡
行遲松鼠落晴窗雲深不覺山藏寺溪漲應隨雨到江
未識此中真樂地三生先喜俗緣降
芙蓉次斯道韻
池上殷紅一萬枝紛披應不為秋衰錦城主者愁風雨
玉案仙人涴粉脂蘭棹涉江辭越女雲裳擁水却馮夷
月明四十餘里路夜宴何須步障施
江聲得五字
小海歌闌渺平楚中流日暮猶鳴櫓怪疑鐵笛和龍吟
清應冰絃出魚舞響入蘆花暗長潮寒吞樹影晴飛雨
溯源欲聽巫峽秋夢繞峨眉月三五
竹軒為吳江朱君賦
若人嵇阮流高標疇敢伍家居近吳松種玉繞環堵寒
碧千畆雲秋聲四簷雨開徑友元卿瞻淇師衛武怡情
即邱壑忘形孰賓主徑造謝輪蹄眩摇雙碧吐
(缺題)
(缺)
火心靈養寸丹寂寞剡中餘野興裵回歲杪接農懽
山川何處真竒絶晴泛扁舟十八灘
苦熱夜坐
樓居小溪上凉生二更後流螢入深竹鳴蜩息高柳浩
歌欲凌歊新浴聊去垢靜引白團扇沉思碧筒酒散髮
濯風露開窗納星斗明河與海通皓月隨行走賞幽勿
造玄佳句難成偶所懷不可招南澗蒼髯叟
江月松風集卷四
