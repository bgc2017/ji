江月松風集卷七
元錢惟善撰
東湖老農為盛仲仁作
老農生計在東湖二頃良田宅一區斗酒熟時多稻蠏
扁舟到處有蓴鱸風霜兩鬢秦毛穎烟雨千頭楚木奴
便欲相從買黃犢醉吹鐵笛和吳歈
送鑑虚堂分題得多稼亭
多稼亭前祝華封家家擊壤樂時雍雲連白水觀秋刈
月滿青山聽夜舂每喜豐年占二麥更看甘露降雙松
帶經久欲追高鳳早賦歸田去學農
九月晦日張機仲同宿明慶亨會堂上人房是夜
讀羅昭諫詩
寶坊金碧近閭閻閣道沉沉警夜嚴萬石華䲔驚海獸
四簷鐵鳳語飛廉傷時我豈同昭諫覓句師能及道潜
一榻茶烟清夢熟因思松瀑洒冰簾
十月望日雨後與湯鼎臣過包山福泉
峰廻路轉絶人烟葉隕霜乾塞澗泉山勢斷時江自見
石根疎處樹相連人生安得灰為念衲子從教雪滿顛
忽有海鷗潮上起分明落照在漁船
寄牛彦伊
不見故人今幾年移家江上看風烟銀絲鱸膾最鮮美
石勢蝃蝀何連蜷詞藻故鄉追晉問聲華他日擅臚傳
梅花遲子西湖酒乘興何須雪下船
聞項可立先生訃
文星此夜落丹丘知是仙人赴玉樓久待明堂修禮樂
豈期高閣東春秋百年丘壑全歸璧萬里江湖不繫舟
堂上慈親踰九十哭兒泪逐海波流
大風雷雨雹(是日漳州李智甫作耗)
江城奔雨撼風雷飛雹如驅萬馬來蜥蜴吐成嵩頂見
蛟龍攝取凌人猜聲疑玉斗鴻門碎勢似冰山白日摧
个个錢文如刻就未應傷稼必為灾
送文煥回揚州
洞簫吹徹玉人家騎鶴樓高酒幔斜春滿揚州二三月
明年我欲看瓊花
送安慶董榮卿之徽州試吏
聞昔安豐有董生昌黎為作董生行淮水湯湯出桐柏
迄今千載揚嘉名爾家安慶隣安豐譜系蓋與生同宗
李掾相携過南省時復負笈來黌宫遠遊不負丈夫志
捧檄初為郡曹吏新安高高江發源西風挂帆疾于騎
無從簿書廢文學要識吾儒有真樂紫陽適傳今在誰
為持瓣香訪林壑
次韻錢良貴江行
晚潮西下月東出欲吊鴟夷事渺茫鼓角高樓森虎旅
帆檣遠島聚魚商秋聲衝激風濤岸暝色接連烟水鄉
無限客愁禁不得芙蓉城郭夜偏凉
題方仙翁手卷(仙翁即青溪道士)
先生聞是漢諸儒長往千秋不可呼偶向青天騎一鶴
絶勝赤縣下雙鳬史官自昔遺名氏仙蹟從今入畫圖
顧我平生躭讀易欲從鷄犬扣虚無
送劉彦昇百夫長致仕歸毘陵
盟府勲勞舊清時將校閒有官居澤國無夢到天山老
識兵書變醉乘烟艇還秋風吹畫角興在五湖間
送徐子羽回建昌省親且過金陵訪舊并柬笑隠
長老
楚材落落似君稀重過金陵逸興飛燕子巷深秋草合
鳳皇臺舊晚山圍十年學古猶為客一日思親便賦歸
暫向石頭城下泊好從丈室問禪機
送李士元歸湖南養親
談笑胸中有六經掾曹辭去鬢星星江心見月秋偏白
淮口逢山晚更青捧檄誰知毛令喜濯纓共詫楚人醒
綵衣正好尋幽討只恐徵車下驛亭
讀錢伯仁墓誌
錦樹彫零譜牒分先生高臥富春雲水邊種竹聽秋雨
石上看山對夕曛白璧沉埋甘隠遯黃金鋤去樂耕耘
清風不與身同冺宰木成隂鶴守墳
題風雨歸牧圖
野隂雲氣合蒼茫壁立山精白石藏蓑笠歸來牛背穏
不迷風雨似尋常
不見人烟聞鬼車長林昏黑雨如麻晚晴却看前峰翠
過得溪南即是家
班姬題扇圖
無復承恩柘館春偶題紈扇淚盈巾賦成不費黃金買
羞比長門失寵人
送張小山之桐廬典史
君家樂府號吳鹽况是風姿美笑談公幹才名傾鄴下
子山詞賦擅江南霜晴萬木丹青徧雨暝千峰紫翠含
縣幕從容釣臺去臨流應自漱餘酣
送陳敬復携妻子往沛中省覲
遠訪庭闈挈細君寸心千里獨殷勤吳船晚入蕪城雨
楚甸秋連沛國雲酒熟鄉隣多黍稷肉均里社美榆枌
别懷總付南來雁竚立蒼茫對夕曛
就柬敬復乃翁伯甹助教
一代文章獨好竒十年契闊總成詩寄書親舊憑雙鯉
作樂朝廷待一夔登嶽每懷天下士歌風猶想沛中兒
故人感槩思鄉國落日荒城畫角吹
九月旦日吕彦孚約泛湖預為登高之會後二日
見馬彦初云夢余得詩一句隔岸人家竹最多因
足成之時坐客凡八人
十五丫鬟歛翠蛾檻船穏泛白鷗波入橋是處花無數
隔岸人家竹最多樂事預為重九飲醉鄉擬賦八仙歌
菊花滿插烏巾小少壯懽娱奈爾何
送賈運使惟一
郎官南省才華盛耆舊中朝德望隆煮海豈無齊相筴
居官猶有魯儒風北方人品甄陶異西子湖山興趣同
若訪魚臺舊游釣瓣香先謁孔林中
送李從道遷江東憲書吏
氣味何曾識綺紈風神時復寫檀欒掾曹無事歸來早
落筆晴窗翠雨寒
九日與武仲仁登尊勝塔寺
鹿苑蕭條景龍山慘淡隂百年多感慨九日此登臨宫
葉詩誰寫籬花酒共斟不知城外雨逸思滿幽襟
香火今朝寺雲山前代宫雕闌陳迹在白塔瞑烟籠雨
注蛟龍柱風悲孤鳳桐惟應江上水千古酹英雄
題山居圖
婆娑夏木蔭清湍終日看山罷釣竿絶跡不交當世士
野橋無路蘚花漫
吕德甫妻施氏挽詞
窗戶凄風慘碧紗别愁分倚入胡笳沉綿無益三年艾
憔悴猶看十日華泪濕鮫綃如雨散塵昏鸞鏡似雲遮
夫君何處魂能斷兒讀殘詩到月斜
送石處道貢江西憲掾
擾擾黃塵事馬蹄扁舟忽上大江西斗牛夜靜龍光見
霞鶩秋高鶚表齊清白聲名馳遠道平安消息到深閨
滕王閣在今猶古何日臨風手共擕
送吕彦孚游四明
買山活計未能成炊黍浮名本自輕擕妓每為湖上醉
辭親暫作甬東行三江九堰無多路雙屐孤舟已半生
握手丁寧南至後探梅細說歲寒情
吕彦孚留别錢良貴次韻以送
束書忽問浙東船聚散關情重惘然千里江山隨雁去
四更風雨聽雞眠故人留别短長句遠客思家新舊年
至日登臨天姥望應題節物五雲邊
送方大道之安仁縣教諭
仕途惟有此送爾欲彈冠百里安仁縣三千分教官日
新桐子業春在杏花壇去去望彭蠡冥鴻響夜闌
寄吕彦孚
心跡都無海島疑光隂翻欲隙駒馳兒童幾見成斑髩
昆季相知讓白眉流水桃花通剡縣遠江鴨綠帶高麗
四明勝處君游遍一一歸來為寫詩
寄四明延慶講主我菴無公
說法魚龍不敢騷四明城郭靜風濤别離但覺成斑髩
瞻仰何由睹白毫百衲雲衣披紫鳳五更江月吼蒲牢
平生興在湖山裏安得扁舟共手操
題遂初園圖送劉士舉仁和縣尹滿歸萊州
縣令歸來樂有餘若翁康健已懸車腰鎌穫稻新為酒
手板看山暫罷書萬井風烟連海市四時花竹映鄰居
故人為撰名園記却擬登堂賦遂初
送錢良貴之蘭溪
一年一度省親廻歸客程途節序催去國未慙羊子别
卜鄰還挈孟光來山中訪友休題鳳海上懷人本姓回
行李無人舟一葉袖香知有橘三枚
十一月初三日與袁鵬舉錢良貴同登雷峰墖訪
魯山文公講主(袁浙西錢浙東)
錢塘門外黃妃墖猶有前朝進士題一字排空晴見雁
千燈照水夜燃犀周遭地帶江湖勝孤絶山同樹木低
二客共馳千里目故鄉各在浙東西
楊志行挽詞
謝政還鄉里誅姦補聖朝玉堂開制苑烏府重賓僚名
與曹劉並魂如屈宋招空齋書萬卷霜月夜蕭蕭
江月松風集卷七
