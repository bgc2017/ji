江月松風集卷十二
元錢惟善撰
漁村意
丙穴漁來江盡頭玄真卜築更深幽對門燈火三家市
何處烟波萬里舟明月竹枝揚子夜西風木落洞庭秋
棹歌一曲閒來往指點儂家鸚鵡洲
芭蕉室為吳江上人賦
手種芭蕉幾見春綠隂繞屋不生塵能書懷素題詩徧
到寺昌黎聽雨頻覆鹿隍中誰辨夢狎鷗波上共觀身
扁舟欲過維摩室仍約華陽說偈人
夜坐志喜
母在高堂兒在旁燈前補綴舊衣裳移居獨喜親年徤
得句空歌子夜長千里鴻飛半江月四鄰誰和滿天霜
翛然牀榻如僧舍紙帳梅花入夢香
松花石
徂徠之松幾千尺千歲之餘乃成石棟梁竒材學尸解
幻作萇弘血華碧蛇鱗剥落霜蘚痕茯苓不見心為煩
耳邊無復聆天籟醉裡直欲搘雲根漆身未信青龍化
鐵色真同玄處卧日莫遇爾終南下飛將彎弧那敢過
或疑織女曾支機又云恐是天星堕東老家富美園池
於此列坐彈琴棋閉門枕流隔江雨蒼官前來夢中語
若非黃石定赤松穀城山下還相逢
賦狐白裘送余仲懷歸歙
珍裘非一腋價重兩驌驦輕疑紫貂缺粲若銀鼠光相
德推晏子客計侮秦王若人不復見送爾意茫茫
翌日同袁鵬舉過定香橋訪隠者不遇
誦經聲隔竹林聞知有禪房遠俗氛野水菰蒲藏小艇
寒烟樹木翳斜曛雨花臺古龍歸井落月廊深犬吠雲
不見故人歸去晚扁舟重過雪紛紛
楊隠君挽詩
君諱亮字明叔上饒人其子觀登至順二年進
士第授饒州錄事再授翰林撿閱而君卒學士
揭公志其墓
銘章讀罷泪如波高士云亡奈若何身入風濤親在念
恩沾雨露子登科明經數世傳家學會葬千人息巷歌
昨日西樓遊宴處佳城欎欎枕松蘿
一峰晴雪(石名)
醉倚崔嵬夢剡溪覺來翻訝衆峰低孤標想見天山北
萬里飛來蜀國西每怪珠光含霽月不知玉氣吐晴霓
風流欲喚坡仙起雪浪齋中共品題
送熊元成回豫章
柳梢昨夜東風起吹破官河一尺冰太史藏書探禹穴
謫仙沽酒醉金陵斗間雙劒千年見月下孤舟萬里乘
歸去故山重著述洛陽紙價為君增
元日立春
長安日近仰楓宸萬國衣冠拜一人北斗轉杓行木德
東風吹暖報花神傷時感物中年境送故迎新半夜春
明日樂遊珠翠出寶坊香拂鈿車塵
杜錄事挽詩
公諱輝字輝卿其先飛狐人曾為平陽錄事百
姓號杜父調真定錄事君子謂有古循吏風遷
京畿倉監以疾卒年四十九妻胡氏傷公之歿
致疾而死合葬雲中武周山其子允為嘉興崇
德同知
甘泉從幸有揚雄曾屬時巡作上宫豈弟化民真杜父
雍熙遺俗變唐風猶聞天上中書薦已覺人間大夢空
千里並喪能合葬冥冥魂夢入雲中
人日喜晴分韻得人字
雪盡東風起城邊柳色勻百年同是客此日喜逢人煖
泛波間綠香飄霽後塵從今追勝賞莫負六橋春
送張文郁考滿北上
張君昔掾行省幕起身六曹騰薦鶚玉壺風露濯心胸
寶劔塵埃歛鋒鍔家居東魯風俗淳夢入五湖波浪惡
閉門官况政自佳三年抱病麾杯杓今君考滿將北歸
俸廩蕭然一如昨初自都下來江南有孫偕行訪文學
前師李氏後師丘中間從余究伊洛授書不似童子記
哦詩欲追古人作君今歸裝盛籖軸擕孫還鄉罄囊槖
况當英妙力孤苦勿嗜紛華嗤澹薄學海須要涵百川
書櫉無但支兩脚麗澤相資聖所貴他山之石可為錯
豈無樽酒報殷勤聊寫兹懷慰離索
正月十六日與劉生雪中過三茅觀
天風吹放氅疑到玉皇家不見赤松子唯逢萼綠華春
回丹鼎火凍折使星槎明月看晴色江山景又加
顧碧蟾先生挽詩
壯歲歸來即養恬西山看雨捲朱簾底須待詔登金馬
祗欲求仙事玉蟾德種爭看三子秀著書已似一夫潜
廣陵城外新營葬欲酧先生涕泗霑
送帖君澤歸湖廣
撾鼓發船歸武昌杏花驛路早春光侍親河泊新之任
為客乾坤總是鄉絶唱郢中傳白雪濯纓江上有滄浪
登臨何處偏懷古落日蘭亭思渺茫
和王仲仁見寄
髮齒已如許江湖何所之忽收前月信未和去年詩至
寶懷雙璧新愁理亂絲為親能捧檄此意獨余知
訪遠山觀師云寂已隔歲矣感而賦詩
忽到觀公院蕭蕭影在帷山林曾幾見塵世漫多為不
作緇衣别猶聞說偈辭遠山何黤慘揮泪日斜時
三月初五日送劉師魯先生殯陸志尹孔昭昆仲
招飲湖船
綠楊多處小汀洲適意人生勝宦遊雙槳微風文鷁動
千波倒影白虹流遺珠爭羡雲間陸荷鍤空懷地下劉
時復湖天文字飲醉鄉何必更封侯
聞彦孚後園牡丹盛開與錢良貴有賦詩之興因
為長句以記其美
池舘深深賦牡丹繁枝開徧未春殘鬱金香染芙蓉帳
藥玉杯傾瑪瑙盤護日兼防風雨至娛親時挈子孫看
每從綺席陪清賞漫詫楊家百寶闌
三月望日與袁鵬舉賓王同遊北山東山神仙宫
諸勝處訪喜鵲寺茂上人不遇泛舟而回
自憐躭句平生樂時得尋真半日閒白白楊花迷道上
青青梅子落林間三千歌舞如春夢四十飛騰未老顔
喜鵲寺中因舉訪前身記得是香山
雨後登吳山過城隍廟眺望
偶向吳山高處望凄凉猶是覺繁華百家香火祠神宇
二月笙歌賣酒家渺渺風帆來海島冥冥江樹接烟沙
倚闌貪看西湖上古木荒城日又斜
新正試筆次韻清溪野史高作(以下續集)
田家欲雨唯看月人日多隂重卜年髩雪紛紛梳易落
燈花冏冏笑堪憐擬尋夢草池邊句(靈運)即買浣花溪上
船(少陵)風俗再淳民樂業會看斗米直三錢
題倪雲林畫
曲江老人喜雲林之畫與詩不徒作蓋識其人
之賢故次其韻以發清賞
太丘遺澤被諸孫東蔡深居雨外村濁水摩尼因見地
好山罨畫正當門得錢賸買詩千卷留客時沽酒一尊
名利區區等春夢貪夫未覺古槐根
(缺題)
幽人好樓居層梯離塵垢俯瞰江練澄仰觀雲幕收須
臾獨憑闌萬象森列宿先得海底月飛光入窗牖犀然
半渚分珠吐蜯胎剖吹笛和龍吟金蟇落吾手舉杯縱
鯨吸玉兔墮吾口天高豁懷抱露下濕衣袖清風滿乾
坤識此幾人否豈惟樓得之吾心月自有對影舞且歌
太白千古友
題風雨護嬰圖
焚香敬誦昔人詩如遇空山雷雨垂老婦護兒驚掩耳
欲歸無語先茅茨(一作零陵燒作斵琴枝)
梅道人墨菜
晚菘香凝墨池濕畦菜摘盡春雨泣梅花菴中吳道人
寫遍羣蔬何德色怪我坐客寒無氊牀頭却有買菜錢
四時之蔬悉佳味乃知此等吾尤便有客忽擕畫卷至
一笑落筆南風前
題破窗風雨
一燈風雨寒窗破讀書不知秋怒號恍如扁舟在江海
但覺四壁皆波濤對床高卧無此客倚劍長歌空二毛
曉看庭樹故無恙千峰雲氣落青袍
題松雪墨竹
小橋流水雪晴時曾折幽芳寄所思明月觀深春夢遠
玉堂仙客寫横枝
題趙彦徵畫
玉堂學士研猶存三絶名家尚有孫何處有山如此畫
便將歸計問田園
送賈元英之照潭
照潭遥望九華山弓馬蕭蕭日暮還夢裡無題唯寄内
胸中有策欲平蠻落花閉戶眠黃犬明月開籠放白鷴
絳灌何曾輕賈誼早隨鵷鷺入朝班
清送齋
神仙宫府曾為吏一日東風即棹頭太白豈惟凌鮑謝
元卿只合友羊求門前種樹青連屋湖上聽潮白滿樓
遥憶五經名隠地峨眉高聳蜀天秋
江月松風集卷十二
