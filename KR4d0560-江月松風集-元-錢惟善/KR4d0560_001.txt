江月松風集卷一
元錢惟善撰
古詩二首
鳳麟别千載騷雅流餘聲南入蒼梧天鴻雁雝雝鳴騁
目江上秋秋雲白英英扣舷欲何之山水遺韶韺
白馬幾朝夕震盪赤帝闕不洗鴟夷魂千年屬鏤血我
欲騎赤蚪東上探禹穴手披青玉書逍遥弄明月
送韓介石之平江財賦提舉分韻得館娃宫
吳宫沒花草千年游鹿麋薌徑空陳迹琴臺餘故基雲
木薆秀峰秋蒓生廢池湖波澹空碧扁舟想鴟夷伊人
已云遠逸駕誰能追可憐當時樂徒令後來悲今君賦
遠游登覽却蛾眉青楓莫天闊曠望瓊琚辭
次韻
負郭豈無資躬耕樂田野交交桑扈鳴好雨光風灑扣
角長夜歌荷蓑卧牛下曉行隴畝間新水沒秧馬我聞
行路難自古多轗軻
五柳風翛翛牀頭酒初熟萬事不挂懷敝屣視金屋長
嘯歌遠遊瞻彼嶽之麓餐霞飲沆瀣逝將老雲谷
懷李坦之
懷哉謫仙人白駒在雲谷玄風不可攀高枝弄黃鵠馮
湖望西山爽氣照書屋間賦招隠篇悠然遠榮辱勸我
以浮白贈我以結綠落日錢塘江呑聲空注目閉門客
不來長歌飯黃犢
對月酌酒
對月不飲酒何以陶吾生明輝散空白照我千載情泠
然輙忘寐但覺風露清寒蛩襍羣籟天地皆秋聲流光
不可駐長江終夜鳴酒盡月欲堕浩歌倚層城
陪吳叔勝諸君吳山小飲客有期不至者作詩貽
之分得人字限十韻
晴嵐欎孤翠幽亭萃嘉賓維時風日美適目江山新鳴
絃調初夏擷芳惜餘春息景在茂樹俯淵窺潜鱗雍雍
文字飲楚楚尊爼陳德馨幽蘭佩石澗蒼苔䄄清賞暫
消摇素期非隠淪黃鳥鳴吾傍嚶嚶若懷人百年幾良
會緬兹寂寞濱披拂松雲下結廬行卜鄰
松聲樓為行可仕上人賦
南山多巨松空翠拂靈石根蟠茯苓脂寒凝一泓碧結
樓附清隂下有雲半席天籟發蚪髯神光生琥珀馮虚
奏韶濩震霆鼓潮汐猛若鐵騎奔銜枚襲空壁悄若鶴
在隂仙音飛九澤嫋嫋如有情泠泠寂無迹道人了不
聞落月滿樓白
送酸齋學士之西川
薊北文章客風流迥不羣潮聲秋别夢月色夜留君三
峽吞秦樹千峰抹楚雲形骸捐水石來往更殷勤
山村輓詞
詩窮八十年江海正凄然玉麈風生頰青山雪滿顛門
墻張籍俊墓表孟郊賢出處人皆識哀歌徹九泉
送沈敬叔之建德次王性存韻
惜别風花急喚愁江草新鱸魚肥可釣鷗鳥靜相親月
轉星灘夜潮廽漁浦春贈行無好句家訓足書紳
湖居
負郭輪蹄遠殘春櫻筍佳湖天翻白浪山日黯黃霾夢
蝶烏皮儿觀魚畫舫齋何人契幽賞高致到無懷
中秋見月懷故人
海月大如斗江雲明似霞秋聲歸絡緯暮色起蒹葭席
散金蟾彩衣浮玉露華更深望牛女安得挂星槎
送洪安道歸睦并簡洪君寔
講徹西湖席梅邊袂欲分明經期董子采藥訪桐君畎
畝經綸手江山錦繡文青溪回首處長嘯倚松雲
靈璧手印篇(有序)
漢以江都王女細君嫁烏孫王女過靈璧嘗扶
以石後人鐫石為模腕節分明故述其事而為
之辭
漢香飛入烏孫國踰白龍堆行絶域萬里窮愁天一方
曾駐鳴鑣倚靈璧靈璧亭亭立空雪石痕不爛胭脂節
神颷吹影高撩秋堤雲欲補中原月穹廬作室墻以旃
佩環魂託胡歌傳當時雙泪洒成血血成碧色苔花堅
青塜相望去不歸歸時定化黃鵠飛千年恨隔氊城夢
漢使者過空霑衣
王氏節婦詩(有序)
丙子歲天台王氏妻為兵所掠至嵊縣青楓嶺
嚙指題五十六字石上投滹江而死迄今血書
宛然泰定初邑徐丞始上其事請立廟旌之晉
張仲舉首唱作詩一章邀好事者同賦又聞丙
子間襄陽賈尚書兒婦韓魏公五世孫也岳州
破被擄之明日以衣帛嚙指書長詩渡江中流
自溺而死其詩多有可稱者有江南無謝安塞
北有王猛之句士大夫咸膾炙之因感其節同
其事類故并及之云
昔聞江南賈尚書兒嫓韓氏身葬魚嘗以血濺雲錦襦
至今波蕩青瓊琚嚙指堂堂丈夫氣乃見蒼茫甲兵際
倚舷不忍渡中流翻然直向龍宫遊嗟嗟赤城王氏妻
青楓嶺滑愁雲低滹江水黑幽魂啼峭壁萬仞無由梯
望夫不來歸路迷石痕雨碧風凄凄君臣失國時所偶
兒女喪我家何有丹精貫日昭不朽朝廷立廟滹江口
荆揚孰謂風俗媮嗚呼貞節無與儔二女允也忠義流
他年太史須編收
八月十五夜風雨後見月有懷
天柱峰頭月華碧自古人間風雨隔飄然砍探蟾窟游
萬里隂霾妬良夕玄雲忽開黃道明顧兔涵秋抱冰魄
嫦娥偷藥常少年桂子薌霏羽衣濕飛仙挾我凌太清
萬丈寒光湛虚白美人不來空夜凉白紵歌闌露花積
登五雲山
普覺遺衣久不傳五雲故色尚蒼然斷崖蘿薜三千丈
喬木風霜四百年龍井雨深泉獨厚漁村潮上月初圓
寶坊金碧紅塵聚何以兹山更絶緣
永昌王傅長丈杜伯誠還西凉索賦(時伯誠以王命收書)
使星光動斗牛精黼黻文章禮樂成青海昔為傳箭地
玉關今有讀書聲東探禹穴千年迹西望秦雲萬里情
充棟汗牛寧衒富要期多士答昇平
九日鳳池小集分韻得花字
寂寂禪宫一徑賖傷心摇落异繁華錦池冷浸鳳皇影
畫壁秋生苔蘚花九日江山又風雨百年臺殿自烟霞
徘徊快拭登臨目更約西湖泛釣槎
送曹克明員外之湖廣省
錢唐西望武昌城天際飛艎幾日程三峽波濤下江漢
九嶷雲霧接巫衡笑談落落蕭曹佐登覽蒼蒼屈宋情
更把文風變丹徼不須銅柱紀南征
送陳續古之會稽教諭
負笈西遊未十年絶江又泛剡溪船碧窗夜靜雲分榻
綘帳春吟雪滿氊人憶蘭亭晉文物神留玉筍禹山川
知君懷古登臨處喬木蒼烟思渺然
送丘以敬淮海山長
中州文學振家聲英妙當年月旦評鶚薦早登賓貢選
龍飛得被聖恩榮月明潮落金山寺雪盡江(缺)鐵甕城
弦誦洋洋徧淮海憑高懷古有餘情
題杜甫麻鞋見天子圖
四郊多壘未還鄉又别潼關謁鳳翔九廟君臣同辟難
十年弟妹各殊方中原百戰洗兵甲萬里一身愁虎狼
寂寞當時窮獨叟按圖懷古恨茫茫
分韻送諸暨胡允文
登瀛藉甚冠多士入剡蕭然訪故人埜雪推篷休汎夜
樵風傾蓋穏行春破琴獨羡戴安道衣錦孰如朱買臣
招隠歌闌却乘興濯纓時復過谿濱
久旱聞丞相禱雨上竺喜而賦詩
海霞炎日火流金萬里蒼旻不肯隂山澤那無作霖意
雲霓未得憫農心西湖夜熱波猶沸南土秋乾雨不淫
林下何人坐忘寐短檠賦罷碧窗深
方養心自廬山歸(時傳養心已仙去故以丁令威嘲之)
萬里扁舟拂釣磯琵琶空怨不霑衣廬山正想陸修靜
華表忽聞丁令威種杏豈無高士隠巢松曾有謫仙歸
月明夢到西江上五老峰前白鶴飛
奉和左轄吳公禱雨天目山有感
乾坤亢旱兵塵後廊廟憂深畎畝間千里西成望甘澤
百靈前導謁名山清秋雲雨蛟龍窟白日雷霆虎豹關
俄頃神功廻造化作霖未許老臣閑
次韻答仲臣梁君
說詩久不來匡鼎千里月明歸思遲南國詞臣空擬些
東關逆旅漫歌噫無才我乏瓊瑶報有志君看禮樂施
安得錦箋三百幅便風日日寄相思
喜得家報
昨夜燈花今夜書西湖歸夢綠隂初吟邊欲寫留春意
呼酒旋烹雙鯉魚
雪夜
水鏡冰凝玉萬家有人和雪嚼梅花夜闌酒醒歌招隠
欲喚扁舟向若耶
又
凌室冲冲已鑿冰兩峰高聳玉稜層漁郎睡熟蘆花被
冷照篷窗雪一燈
過清壑雲扉用吾子行留題韻
縣壁削青雲繞扉挂藤走翠石鈎衣洞簫聲遠人何處
風送岩花撲面飛
題高彦敬竹石(又序)
彦敬自䟦云草窗出謬紙一幅就破研完僧筆
磨臭膠墨命寫竹頼有紅酒一尊少助浩然之
氣故有此君子不可轉之妙態校官仇山村屠
月汀鄧匪石今歸之吳子靜子靜乃草窗外孫
故及之
石似於(烏)檡(徒)竹似槎(於檡虎也)尚書醉墨洒流霞弁陽寶
繪今餘幾片紙清風想外家
四月十九日與索木魯子昇登雷峰墖
百轉鶯聲兩部蛙不知春色在天涯綠隂千里飛紅雨
濯錦江邊正浣花
送王君寔赴臺都事(并序)
行省都事王公君寔近除南臺都事宸翰所定
也將行求餞章其人天性至孝以親喪未葬不
茹葷酒者十有七年省臺交章史館立傳起身
憲府書吏兩任廉司知事以河南都事而為南
臺監察御史以江浙都事而有是除所至以廉
能清直見稱
翠埽蛾眉蹴浪花江山乘傳挹清華羽儀要路參臺閣
骨鯁平生相國家傳列太常旌孝友班聯御史削奸邪
遥知案牘無塵務簾捲芙蓉晝煮茶
江月松風集卷一
