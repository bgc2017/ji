本堂集卷七十九
宋陳著撰
書簡
與廷玉
某白久不嗣書聞雅興甚適兒輩狎擾而有加不倦古
道卓卓也近作必富何妨一賁老眼雖不能贊其美尚
得以自借輝華聞有令郎已魁甚可喜吾輩生事皆狼
狽賢者尚有吟詠之樂而家無啼號之憂某所願聞而
自歎其不如也
與王監簿(英孫)
某上状又數載月滿屋梁有夢耿耿朋友西来必道高
誼主盟清風標致猶昨日也某向亦有書曾凂一屠丈
以達其沈耶浮耶竟莫之詰長兒深入越嘗戒其進下
席八拜必辱予潔兹偶遣次兒瀹到杭因亦戒詣脩敬
亦曰狂瀾滔滔晨星落落後生小子不得見前輩典刑
而何以淑其私況執事表獨立于東南乎敢固以請瀹
雖孱弱頗有向學之志儻借一語之寵安保其不為他
日之藉湜某老矣填壑有日於諸兒不无望春風也
與胡景參
某七十八歲之老十日九病之身望赤城在天上自謂
此餘息無復出門之想誰圖機緣以季女托賢郎因而
跋履千巖萬壑既得與杏園舊交一面春風叨禮遇洽
燕笑三日而别歸途未免作惡步步回首山高雲遠不
識尚有再會之朝否惟是某女雖甚醜拙不稱潤玉而
私情鍾愛莫知其惡自非有如此舅姑如此家人某豈
能恝然于百里之外哉況吾輩三十餘年之契義中間
幾成闊絶而今兹愈密愈厚于宿昔自此女始然則造
物於此時亦繾綣某可不敬以緝其意脈而不使之有
一髮之間尊親家用心某固知其亦如是其又奚辭老
荆領諸兒羅拜起居
與胡甥幼文
某别後是日泊於小萬竹次日抵家己申時幸喜達庇
所及也苐留三日以病中過厪療視臨分又攜載酌行
感意真甚奴輩奔馳自忙老眼則昏此心則西悽惻可
想而所恃小女諧所託已知在春風琴瑟中此外皆長
物末節不足為吾輩累某亦拜書椿府切至之情亦見
萬分一矣介行草草布悃尚需嗣既
答湯復齋知縣(維祺)
某與復齋别十有七年矣自是冬于山水窮處苟延殘
息非不念至交在雲水渺茫外无從問雁隻字不獲上
几格歲癸巳四月廿三日有便来自晦溪忽奉寳緘展
讀乃戊子良月廿五日發者幸而不付之浮沈而越六
年之久人生堪幾六年耶但聞仁人猶不為世運所摧
抑而曰冰寒灰冷正是吾輩分上事及觀對越天地祖
宗一句知吾道砥柱自有人也某荆棘虎狼中倏焉今
是八十歲中間數次病寒疾幾死而韲甕債償未足尚
與重累苟遣子四男三已娶女四三已嫁為日食猥衆
併日藜藿不足至今年則炊無以繼米無從乞朝夕計
已聽之歸溝壑矣近来諸兒忍飢不徹或從學校謀餬
口而亦未易售然則某與執事交談情實豈欲其如是
而至於此皆某身外物也相知滿四方其魯靈光如復
齋能幾浮萍斷梗湖海無涯絫絫宿草當十之八九天
高地下何往而非焄蒿悽愴之時相望二千里執事年
已七十餘某又年八十矣發此書回又未知何日可到
臨紙無窮銷黯
奉文本心樞密
某耄矣門外事皆不暇問距門牆不為甚遠隻字候鈞
履亦坐曠廢惟寸心耿耿常在丈席間不以衰落間也
先生靈光其身砥柱斯道頗聞時掉葉舟攜壺束菜與
道義交遊山水佳處常是終日可謂樂其自樂非流俗
所能喻某欠死殘息造物者固使之受未足飢寒命也
奈何而猶有忱請某敝廬三間曰喜還堂乃先人久館
於外以晩年得歸為喜取坡詩所謂猿鶴喜君還句中
語以為銘有邵郎中眀仲書堂銘在續某又小築三間
于喜還之後取先人易簀時虛中寫示一本字曰汝其
以此求諸已語訖而逝有黃太史震堂記在二堂雖陋
然於先人皆有關係罔極之思無所于寄輒欲累鈞慈
矜軫登龍之舊特為濃墨大字書還喜堂本堂二扁仍
乞燕許筆記喜還并著數語于本堂記之後如蒙特達
從欲其生可以見鄉曲于目前死可以見先大人于地
下相公先生之盛德九天九地也冒昧干凟拱而俟命
下情不勝戰汗
答王之朝(立孫)
某杜門待盡造物者尚留以了韲甕之殘無復望外念
書来乃謂飽與風月盟若有羨于我者何耶海鱗之餽
當與婦輩坐竹樹隂酌茅柴酒和村民唱麥飯歌舉臠
玉&KR1471;頰金以享盛德也執事聞之笑即吾所以報謝者
得辦居山之物耳
與曹久可(漢炎)
某不詗興居恍不記時世事日漓我輩星落魯靈光巋
然為吾道執牛耳某則耄而衰病乘之猶能心瓣香左
右如不得以殘息時一面何水東流雲西飛可勝耿耿
邪某年事至此不直人唾忍貧待盡而菜甕債未滿秖
益自受苦耳近收文本心樞相書必欲訪求慈湖詠春
詩稿及已易及先叔所刊語錄及別集與時議等梓本
某嘗見之者已歸於燬今則無從訪得之切意執事身
任堂事又居其鄉或有可搜者可錄者乞台念博為之
地或薄有費不妨見示當奉以納蓋此翁屢以此為屬
不容置之不答所以專累尊聽斯文不絶如髮幸而此
翁猶拳拳如此我輩當如何其為心又聞向日劉升伯
曾委作慈湖書院記今還存否亦乞見報某念此等話
頭宇宙間想自有人吾里則如楙山虛谷二老外更誰
領采某已分是旦夕溝壑中物無預此事言至於此天
荒地老日無光矣兹因有城便發此書凂黃壻長孺專
徹清聽仍早求數語回音不惟知前叩之可否有無亦
恐石頭浮沈或不免耳
與單生甫(有立)令嗣
某辱先丈不鄙夷衰耄于邑中垂訪者數且以考深衣
一帙下教某因袖還家將以數語相可否兩年多病因
循未及面決間而聞之友朋久矣其為脩文游於地下
而不敏且山川稍遠弗克盡所以弔送之禮遡風一慟
何以贖此欠兹謾有錮見書于先迹之末并有二詩效
輓些體愛莫起之或者可徹此心于九京也
答孫與之(夢釡)
某久别積仰去冬乃廑飛帖勞渠渠且有佳章將以燖
鯽揖清標雋滋味此感狂流俗外也就此韻見回意媿
不能工賢父子書聲道氣浮動東吴湖山間恨不得時
節相聚晤以洗濯老境塵氛有翹望悵悵而已令嗣古
學見之詞章敬羨敬羨使兒輩有緣或者親炙未渠央
也
與胡應之
某與執事異姓兄弟也休戚疾痛皆合相關今乃書問
往来亦是動以歲年隔絶此情當如何度念於我猶之
也衰老貧窮勢自至此人也有天焉惟是近日自西来
者謂雅候得病於深溪絳帳中如風痺不仁且以還鄭
里課伊黃書其果然否我輩年事如許又處約其堪此
耶某又自窘於朝夕又多病病輒瀕死兒輩又為餬口
計去留不常支撑一困於矛頭弩機之上殘陽忽忽秖
自憐耳知君坐病又何以為愛助計徒增哽咽無益也
想二令嗣仍以館為奉親之謀不然又何以資敬養聞
小令嗣自長侍左右幸而有任湯藥飲膳之責庶乎其
可恃忠介之子能無忝於禮事其家今如何東之已歛
衣冠而歸諸坎其後以誰之子嗣之可痛可痛仰之之
後或傳粗克自給想不至廢墜厥祀翔父之子必能植
立皆所欲聞者聞然翁甚清強光叔得子敬羨敬羨叔
開諸兄須皆時時聚首望小令嗣一一以片紙報及疇
昔每有過嶺相會之約今度筋力皆無及矣但或偶有
便到敝里則以數字報平安乃幸仁里諸君子尚足為
吾道夀元氣非他處比皆執事諸前輩陶鎔以至今日
某所深敬紙盡姑略所欲言
與越悟本寺主僧文蔚
某兒曹歸自越箧中赫赫有光發之得飛章和吟讀之
如雪瀹暍風掠醉平生快也且荷山劑起衰服之便覺
生羽翼託交淺知我深八十三歲之外安得更苟數年
活與師以片紙往来哉因筆四句師歸古越老梅根我
住小丹山下村贈我金丹知有意要生羽翼到雲門聊
發一笑
與浦江龍德寺主僧妙資
某繇涌水望浦江千里而近雖未及識面而獲聞名是
心已夙契矣屬以寺記年耄本不敢承諄復来諭且傳
岳教陳霽月之意尤至勉強按圖状而書之兹以稿去
幸視其入區區為人著筆自知無金石體若夫運思其
間亦各自有見或曰可也則用此稿不然則望擲還毋
徒留置之几格兒子歸時須得數字以報
與湯復齋
某自丁丑歲於驚風駭浪中執手遠别無從問訊至癸
巳四月廿三日忽晦溪領寳緘乃戊子良月廿五日所
染者幸而越六年間不浮沈也但聞仁人不為世運所
摧抑讀到所謂冰寒灰冷對越天地祖宗一句某為之
感烈今已八十三矣與荆棘虎狼出入幾死者百數而
韲甕債償未滿苟存殘息四女四男尚有一男一女未
畢㛰嫁向平之擔未脫真卿之粥屢空草衣木食山水
間一老猿耳尚堪為知者道耶遥想執事日来目前事
稍寬於前諸東閤必自能支撑不如某之無聊賴之極
也既夀而康到此三茅山密邇小車短策時一登覽亦
可舒暢身外事皆浮雲于我無與焉相知滿四方萍浮
梗泛宿草絫絫何往而非焄蒿悽愴之時執事乃魯靈
光也相望二千里彼此皆下舂光景相見必無方来之
期兹因王直溪由台校暫還錦得奉此書衰耄昏花不
成語不成字當恕其直朴直溪回望筆數字報凡百之
悉或有漫塘先生文集辱惠我一帙亦欲時一披玩當
飢餓中滋味也如不暇印則置之勿以過累台抱某領
賜書次嘗繼修尺櫝為報頗聞不為達聽今此便却端
的甚與下意契逢故懸懸望回音
與陳立可(誼高)
某不拜状又一年寒暑自代謝道義無故新有時風清
月眀便如面接色笑況兒瀹每道文字況耶某今年八
十有三雲芘所逮苐相望各天一涯無從縮地脉諧一
見今兒子又離台未知書音又如何老境遇事悽愴況
知愛之深而生死在一息間其感惻又非尋常比興言
及此執事將亦一長太息也雙眀犀一愛玉聞甚可喜
且館業為家從容無促數意皆所願聞某所苦者在累
重粥料至今日愈難辦但某若溘然却非夭亡餘累則
聽之耳數百里外有可教者勿外或魚雁有便靳一寄
字
與胡景參
某托親且契非他人比連年不及以隻字登几格雖曰
耄境坐怠亦知其能亮我以真而不以流俗訝也令嗣
来與小女二子偕父子多年不見歡聲滿庭備諗雙慶
堂前無一毫責備意薰薰然度日於春風時雨中是以
小女得於冢介間承順顔色某舉家為之榮感某年来
朝夕應酬與數年前絶異高眀不問而可悉但所幸者
門戶無半點囂塵亦一貧所賜也時有少文字之冗本
非其腔江空歲晩人物皆歸宿草獨某韲甕未乾造物
見罰而或者妄以為可近亦歸軌揮手謝之矣庶幾免
血指汗顔之誚聞親家青山流水閒花野草日與之醉
吟醒玩而諸蘭玉芳菲其左右既夀而臧齊眉偕老古
所謂神仙不過如此今為何日誰有此樂回首三十年
前時節聚晤青雲在眼飛黃而翼知有如今各天一涯
夢亦飛不到也交道滿四方猶幸吾二天得以親戚不
至斷消息耳頗知南麓高年悼亡猶未了窆事且生事
凄涼吾輩有冺默而已誰能陽春之哉宇宙納納風雨
瀟瀟大抵若此獨誰問其方来哉姑付之忘言兹因令嗣
回侍綵旁匆匆拜數字當起居
與吴山甫(垓)
某追念執事之喪其子為之心寒獲見執事之有其子
為之心敬寫之辭以哀之老夫不妄為人著語者而此
辭雖非文然其中隻字皆古道庶幾慰執事之鍾愛幸
令嗣之全歸而使世之徇俗無所知者或可感悟亦名
教中之一助嗚呼禮自聖人出而人猶敢玩視使或出
於後世之妄流則將蕩然矣吾為此懼而猶喜者有吾
䣊在
與竺梅潭
某昨方拜答状兹得以略天一夜風雲數點雨六花已
有訊息矣紅爐擁雪白首齊眉此時正是親家樂處無
酒為意薄脩湖鯽二十尾或可開剡雪樽韲橙縷肉為
我一醉乃所望也
與林國器(公輔)
某不拜状已久每思軒豁襟懷優寵禮遇山林衰老何
以辱此迄今雖心有所感激而莫之報所諭象元二字
合當有老子之語若改先為元則斷不可前記亦是遷
就之說雖某本心兹承尊誨改削但望詳細開教庶不
負委使但于長孺便寄數字足矣雉雞曾買得活者一
隻三日而望藥鼎而升矣更欲買則或雄或雌不成對
捕者以最難養此物若非素養之雉野性終不可馴更
待来年又與捕者求雉方可承命此末也而不克如意
古人獻白雉又何從而来哉可笑其疎拙
又
某不拜詗久矣非敢故簡為自五月凡更數病而痺疽
自涉四個月方愈則下部膀胱作楚見服藥未效一貧
如此造物又困我以病有死而已但遺二百指以溝壑
則不能不顧後也秋風正涼琳宫瑶館足以夷猶以昌
詩酒之興苐諗鼇首浮山又將在日月湖之間可謂天
福其物外樂也某已無分可入邪深恐不能不累請重
數言以挽其入九泉耳象元觀記又已脩改數字竟取
名章二字庶幾渾成若夫直下流傳一字記中已力說
矣自無可易尚在大手筆自斟酌去取之至祝敬拜尊
眷仙況日長家人羅拜意二令嗣為學必日進亦老親
知之所拳拳也病後未復且下部痛煎筆不成字且乏
紙不謹
答應誠則(文眀)
某言别又一載遥遡讀禮之居與雲俱東書来存勞孔
至感愧感愧先丈墓銘深懼不能發揚幽光命戒之嚴
不敢不承衰耄拙澁貭而不文然于平生相知則在是
矣君貴回西席就藁内幸視入某自夏五病至今猶未
脱而下部之祟尤可畏奄奄氣息已在崦嵫之外尚堪
為知己道邪先丈喪事或有期意甚欲一執紼度已不
可動又看造物如何
答陳楙陽書監(榮寵)
某河梁揖别風凄日薄一月聚晤之樂便成百里隔正
是難為情書来辱所以勞苦良至鄉心宗義自與泛泛
不同感感王松石下訪某病痺且戒二兒肅入苐薄莫
急回六詔不留欵已約歸邊重到某却當面話一餉也
地頭度亦無他幹況非可久留之地須即翩然東舟某
顒候顒候特今偶病閒窗暄可以握筆預作此字以候
故未知松石所相與言之略竹初門下士決非噲伍亦
欲叩其一二特家風寒極恐無以見雞黍禮耶然吾輩
意氣終勝流俗或不在此也執事必以老丈先賦解嘲
為笑孔自軒的是何日行亦欲見和詩當贈遠未曾落
紙不及就此便見次先道意此丈可敬不辱其先正樞
相吾䣊與有光焉嗣或有便亦欲聞新事尚不我外幸
甚
本堂集卷七十九
