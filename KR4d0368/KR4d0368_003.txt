本堂集卷三
宋陳著撰
七言絶句
與弟姪觀小圃梅花二首
看花須看未開時到七分開看已遲前輩詠梅多此意
水邊竹外兩三枝
是則看花要及時看花到實不妨遲前賢亦有留佳句
綠葉成隂子滿枝
次韻上乘寺主僧如岳(松澗)詠菊
萬紫千紅各眩名紛紛兒女哄春榮屈園秋種無人顧
獨遇陶潜氣始平
次韻梅山送牡丹二首(名茝字楚秀號梅山)
姚根魏撥兩京貴蜀本黟枝南度春今日東風為誰好
花香不到獨醒人
毒霧腥塵涴色香無知蜂蝶自乾忙醉時須惱不須醉
三斗誰能向汝陽
又次韻二首
猶記年時花不醉老懷今已不成春深黃淺紫如何在
留得殘鶯啼向人
賦詩誰復待沈香&KR1043;洞乾坤走險忙寂寂春光傷感處
瘦來不是沈東陽
三次前韻二首
東風吹送世間塵斜日消凝洛下春誰料烏啼成怪事
旁觀自有預知人
花本傷時不肯香酒無賒處亦空忙便逢花酒如何醉
回首凄煙鎖景陽
題丹霞洞
丹山高處坐龍宫山下人歸潤澤中征馬一塵飛不到
危時方見有神功
謝戴時芳惠物(名方)
蟻綠浮香雪外春錦翰飛動玉枝新山人已約餐松栢
此餽應知是獲麟
贈醫者趙月堂
乾坤慘淡真愁絶民物傷殘活欲難說相說醫當及此
區區衰病不須看
天地中間浩浩歌從他烏兔健飛過旁人若問功名事
笑指南柯蟻一窠
春夏交承紅與綠歲寒三友松與竹我是蟾宫老桂枝
獨愛上天風霜足
天街追逐邊塵亂更點聽殘鐘鼓院歸舟便覺昔年非
高枕已忘前日倦
粟瓶酒榼近多空書友詩朋亦間逢只有漁樵是知己
也嫌老似雪中松
蕭蕭四壁住殘生不學神仙不學僧有酒未能忘北海
種瓜且自學東陵
自分書生他未暇物外人來偶清話老𥅆主見一字虛
莊叟寓言專是化
不到西峯為日久一日一日一日又明日有約為此遊
一片雲山想依舊
正覺留題久岑寂此後此意誰知得老僧揖入廊東頭
摩娑石刻今人憶
老佛眉間屋漏愁殘廊脚下草光浮誰能飢坐蘆穿膝
莫問神通石點頭
小小杯盤共話情兹行聊爾過浮生瘦吟學士如工部
楷法書來近率更
四座詩成已成卷醉舞者半歌者半薄雲疎雨且早歸
杜鵑自催鶴自怨
隨意提擕容易率相約明朝更今日太白儘可百篇詩
堯夫却有四百出
遊了南山山外山北山下住更幽閒消磨永日何妨睡
受用清風不用還
次韻五月六日醵飲茂林
一味清風萬竹林自行自坐見初心已抛仙侣枕中夢
能聽老陶琴裏音
次韻如岳惠茶
槐窗夢斷鳳團香松澗分來雀嘴嘗勾引清風發吟興
與師意思一般長
次韻答張子開教授(名先遇)
兩翁相對五里近一病同眠八月天彼此醫治須努力
要成歡醉菊花前
次韻内弟貝端甫(名斗紀)家醉中
軒忩小小受千山杯酒悤悤勝肆筵滿面春風相照處
話心只話數年前
次韻前人壁間詩
萬宇腥埃風滿山只饒二十里雲間要知人好境不好
最怕身閒心未閒
次前韻
兩處詩家隔一山此心知得兩心間君才終與鵬騰海
我老甘從驥伏閑
示姪泳求牡丹
見說東家有牡丹有花欲覓數枝看若還溺愛慳分送
却與無花是一般
次韻弟觀送牡丹
極目風沙姚魏家耳邊忍聽後庭花誰能把酒花前醉
添得臨風感歲華
四月朔旦過黃山哭刑部百求弟(蒙)道中五首
河流曲折二十里過了黃山始直東今日卸船須得早
鄮峰已在眼花中
次韻弟觀過黃山
曉雨纔收數點輕江雲未放十分晴舟行曲港難為縴
峰有佳山莫問程
八字橋
二靈山下湖先潤八字橋頭河水分此是江東最佳處
近來風景不堪聞
青山下
千頃田疇麥浪花數家林薄筍抽芽休將世事俱歸夢
頗喜人生尚有涯
磎頭
篙師無力櫓聲柔已分前途夜泊舟忽報西風吹柁尾
不須斜日到程頭
重五有感
登高時節殃雞犬乞巧風流狎女牛何似今朝酹忠魄
殘杯一洗世人愁
試墨三首
元圭珍重鎮書房紫石磨來滃墨香老去苦無閒著述
以分寸計覺時長
墨卿與我是相投了得時須便罷休不見江南井中藏
只為相國寺門留
兔毫染上何妨淺蟬葉寫來須放輕為愛淡中多藴藉
却嫌濃處太分明
出門偶成
雙鷺飛飛高復低復低飛下近山溪一聲樵唱山前路
却又飛歸翡翠軒(疑)
遊雪竇仗錫七首
萬仞崖擎碧玉臺中間一鏡貼天開四時自與幽花對
一點時妝不照來
右錦鏡池
雪瀑翻崖直下深自從開闢到如今天寒水澁山風急
不斷朝宗一派心
右飛雪亭
不到兹亭四十年臨風獨立意悠然胸中多少難言事
便欲憑高叩九天
右妙高臺
何人擎破隴頭嵒盡束溪流下碧潭潭底有龍能變化
好將霖雨活東南
右隠潭
平揖天風一望來蒼崖萬仞兩分開是中猿鶴亦難得
只有龍雲相往回
右鳬巖
石路崔嵬雲上頭北雲南雪此鴻溝誰人題作踟蹰嶺
不到山心不當遊
右踟蹰嶺
山上山根溪一灣著亭管領此溪山雲南更有青天際
步一步高從此攀
右仗錫入山亭
遊蔡峯道三首
恩袍拜後兩周星今日西行得再經休問庵中僧在否
滿簷松竹舊時青
右碧渚庵前
叠障中開一隙天數家茅屋鸛巢邊逢人試問營生法
笑指巖前煮草烟
右半坑
昨日山前痛憶兒回頭凝望更依依如今精爽知何在
採得蘭花泣看歸
右回途望黃沙懷朝兒
次韻戴帥初架閣(名表元)剡居四首
書擔隨身又入山危途步步轉頭看近于瀟上二三里
難似江西十八灘
青春踏過洛陽塵今却尋盟鄭子真天下方酣施奪事
村中自有遜畊民
見說三間松下屋更無長物累中心難忘獨有南風操
時對溪山一鼓琴
隔一青山能幾里頻頻聚首約方來生涯泠淡渾如此
輸與斑衣學老萊
次韻鹿苑寺一覽閣主岳松澗送茶
鹿苑書來字字香滿奩雀舌餉新嘗有時獨坐相思處
一頂松風午韻長
次韻戴帥初村園雜興二首
田不充耕謾墾山焦勞新做鬢毛斑牛歌方見平生戚
魚釡何曾餓死丹
新園本是無多地幾步低平幾步高已逝江湖分燕啄
且從溪谷刮龜毛
教學退作二首
昔年堂上來三鱔今日溪頭領隊魚方信卜居初意好
要教同里識詩書
話言超出求名外心力分從負米餘幼學得詩終有獲
力耕本處頼深鋤
小學識媿
字畫向來雖小技兒時欲學亦難詳點妝但莫如新婦
端正終須自老蒼
指點方名屑訓蒙一方纔解四方通定知苐一番開說
萬水朝宗是正東
工夫靠裏方為學時習奚分幼壯年何幸席間提掇緊
最明新處是陳篇
又次戴帥初諸前韻七首
三間老屋坐屏山梅影横斜細竹斑寡慾自能堅鐵脊
長生何必問金丹
青春本是耐官勞却入山居便養高清話一間甜蟻夢
黃塵萬事等鴻毛
世機毒甚含沙蜮民命危于減水魚幸有柴門自深閉
不妨忩下蠧殘書
世上紛紛博一盧案頭矻矻守三餘牢辭門外雞豚社
菜味深長手灌鋤
幻景為生何短長癡人得夢亦推詳餐英謾效獨清屈
飲乳誰皆百世蒼
荷衣瀟颯甘謀拙氈笠崢嶸任命通祗為愛山忙入剡
不因思鱠始歸東
君是能詩猶可及及君不可是吾年有懷伐木相求意
但誦投瓜永好篇
本堂集卷三
