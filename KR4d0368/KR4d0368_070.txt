本堂集卷七十
宋陳著撰
劄子
回嵊人朱節判餽物劄
伏以咫尺菊天西風漸緊恭惟某官需榮望幕人物後
先台候動止萬福某稍疎參晤瓣香玉繩塵埃埋頭無
復箋候劃飛寳染媿感眷謙共以某官清標映世粹學
倡儒積芳六琯之中躧步羣仙之上凌青泝紫便合輝
漢閣之夜藜泛綠依紅自歌賦池塘之青草所培益厚
其進可量某非佞某猥以非才濫茲初考端出錦覆玉
成之賜末由控謝乃辱頌言且拜寵餽之頒以為寒庖
之賁盛意所逮本不當辭第某到此未嘗敢受貴寓之
施使令而登嘉則或者有辭是用情告返璧與饜飫等
當蒙矜宥草草申復尚容面謝
回專官張帥幹招晏劄
某拙政雖勞喜借雷霆之銳清談既接重貽月露之聯
將厚意其何勤秩初筵而甚肅良為多感豈宜固辭陶
菊猶香知今夜人情之非别潘花共醉看春風城郭之
相新餘懷所存俟面以罄
回全閣贊劄
某久矣望五雲樓閣越在天表念烟火食人莫能飛一
舄以揖停鸞翠竹之標新秋好風忽落雲錦牒訴&KR0008;偬
中肅襟展誦自不知其欣快為何如恭惟某官家隆萬
石氣壓五侯喬木重隂梟雲天而相接芳蘭發秀凛秋
氣以俱高生賢德于名門實聖朝之上瑞時乎可仕雖
暫尼而又行風則不停宜益培于所養帝心夙簡召命隨
班某學製雪溪尚逃曠敗實藉層霄之庇茲承寵諭尤
屬謙撝且致府檄之嚴乃事末耳詎庸鄭重如此謹已
惟命之承勤此仰酬主書
賀南倅劄
某惟世之屬封吏事半刺史例修駢緘為贄然非所以
寫真敬奉名流某用是不敢套凟首乞㴠宥某歛祍揭
日之名瓣香半生茲者恭審駕言屛星來照鏡水蓬雲
相近不妨詩酒之從容松雪一清已覺塵埃之辟易南
樓壯觀東府尊榮共以某官學問培其本根文章燦其
枝葉徘徊敭歷不競時流挾雙溪八詠之風月分佐越
閫精采煥煥在官決間矣去天尺五康沂之歌易騰其
容暖席耶某拙而聽除音也某非才試劇凜凛未來道
義之宗今茲臨照某知有泰山矣凡百當陸續申陳使
下邑奏行快活條貫今而後也因賀有請
賀劉帥(良貴)陞直寳章閣兼浙東倉劄
恭審肅開閫府仍建庾臺天顧東郊暫借經綸之手地
通内閣湏增節鉞之光局面仍然輿情快甚恭惟某官
學兼體用望表縉紳如忠肅之先實後文有真器識如
諫議之當官處事恰好秤停源流既浚于江河基本復
培于嵩華比膺恩綍載驟軺車觀風問俗以為光盡回
春意煮海摘山而抑末寧析秋毫誰其建藩久矣弄印
餘刃不妨于遊戲輕裘但見其從容既就熟而駕輕當
為真而何假清班峻直上干奎璧之光躔大纛高牙下
鎮女牛之分野民隱胥昭于慈父吏饕盡革于嚴師范
老甲兵易為鎮服晦翁條畫多見舉行第施正大之實
規足副登庸之初意某承流何幸贊善尤深鞅掌自勞
望龍門而莫近帡幪所及覺燕厦之彌寬
壽王大資大酺詞繳劄
某茲者恭審麟書記瑞龜筭增長一點梅春會天地冲
和之氣十分橘景壯園林清勝之游萬里具瞻大老獨
樂恭惟某官精神雪月根本華嵩慶歷之車舉行太平
可待元祐之舟偏重勇退不疑公議嘖其稱賢同列哆
其為激徒重紫宸之眷莫回綠野之歸雖脫洒功名久
已無情于軒冕然主盟道誼均為有益于國家既萬鍾
之禄無加其身則五福之壽宜歸于德撫孤松而未老
倚修竹而長青亦豈有待以為高耶未知何樂可以代
此坐領香山之會父老相讙笑看家慶之圖兒孫有福
某蒙知有厚旅賀宜先政拙而勞趨進莫乘于暇日禮
簡而敬誦歌聊托于清風倘辱采留不勝榮幸
通浙東家憲(鉉翁)繳劄
某伏以孟冬之月生意所根恭惟某官直指風行列城
雷竦穹示廸吉台候動止萬福某宿齋而後敢奏記于
典史氏仰祈原宥某輒律稽彛具嚴甲染天生英儒以
主盟斯文司命下土雖使華所向嘘陽吸隂自我寒燠
然鼎餗衮衣之奉某猶不能不與七州四十三縣之旄
倪望塵加額為執事者祝某茲審䟽渥宸庭詳刑關輔
泰茅一拔知天地之必春節簜載馳與風霜而俱肅世
道幸甚人情快哉恭惟某官精神足以強本朝力量足
以幹世運文雅足以識治體盍相丹屏紫極間振
揚家學展盡素藴以福天下上顧浙河之左臬事尤重
而弄印滋久其命以禮樂遣公姑為此行一扎召還置
諸左右善類延頸某聞昔三蘇父子始來京師當世人
士無問賢否皆願為之交識某幸從長公游(景定辛酉壬戌為湖)
(南帥准與機家桂翁為同寮)每欲夤緣進拜老先生堂下因循歲月
祗重責沈之媿天開機幸茲得以屬邑小吏受容察于
上堂某鼓帶自慶某甬東末學竊服師友緒餘仕未能
信學政古剡一考而餘恐負心洗手奉法不敢毫末自
戾世道弗競岌其殆哉忽戴二天實獲私心敢不益自
洗濯以仰承條教某下情無任惓惓某敬修儷辭以嚴
事上之禮滓穢奎璧一盻榮甚某仰瞻上界偓佺環輯
戬榖輪囷有問斯僣凡有指使拱俟下行
壽趙巖起婺守起右撰(孟傳)水龍吟詞繳劄
某茲者恭審斗占建亥月記生申十洲三島而來神仙
不老八詠雙溪之上風月無邊慶事鼎新闔郡壯觀恭
惟某官魯衞公子向歆帝臣棣鄂煇煌共享和平之福
菜廚淡薄争趨寬厚之風惟某官自然不羣處家得
所樂其翩羽飛傍九霄綰彼符魚惠及千里聞旄倪之
相語願父母之永年可想豳風喜祝兕觥之酒第虞唐
詔催調鑾殿之羹某蒙知最深留賀敢後與法律簿書
而從事夙夜靡遑依宫商角徵以成章詠歌不足
嵊縣催科劄
某謂為縣令者催科有三等不待催而争先輸以為縣
令計者上也待催而後輸而縣令猶得以應網觧之急
者次也催而不輸委曲而不顧坐視縣令之受煎烹者
斯下矣上焉者相信而不言非某所敢望然望其次焉
者今而某于斯邑也知所以催上戶而上戸或不之相
體知所以寬小民而小民反不得寬蓋板曹使府之取
觧不復如疇昔分限之稍輕其督責不復如尋常申陳
之可展端公專卒銀牌紫袋散星而下空一縣之吏追
去猶以為未足獨留繆令與二三藍縷帖胥栖栖然無
所措手上戶既不盡樂輸未免殃小弱豈得已也悄悄
之勞慨慨之忱乃得為下下之令初心謂何某于諸寓
貴也授之以冊寬之以限禮勸以牒呈至于屢牒傳語
以廳造至于屢遣而略略破限與略不納破者尚多也
今歲且晏矣網觧無所措辦有如帑庫陳積之多腐幹
僕兜掩之無饜何忍不為縣道計為名門計哉茲刷呈
欠數嚴飭盛幹一頓送納猶受賜也出于下下規模事
迫言繁而以為過切祈台照
賀劉帥(良貴)元旦劄
某伏以鳳歷闔端日從元起麟垣回煖福與民同翳景
運之適當宜歡聲之交暢恭惟某官才兼文武學貫聖
賢立百吏于春冰陽明用事納羣生于和氣造化無功
盍躋紫府以調元暫擁碧幢而出鎮歲華更始川禄彌
隆泰吉而亨貳契蓍圓之卜鼎亨以待佇膺芝檢之頒
某幸忝承流莫遑稱壽蓬萊在望但知化日之舒長桃
李不言自受光風之披拂
賀家憲元旦劄
寳歷開端剛勝柔而為泰繡臺將指道與泰而俱升尘
意輪囷歡聲騰躍恭惟某官威儀漢節功懋虞刑意在
平反種無心之隂德志存利濟散有脚之陽春會此亨
嘉宜于戬榖玩初爻之茅茹吉不得占頒一扎之芝泥
行將入覲某承流瑣瑣稱壽拳拳雲近蓬萊想見優游
而永日縣栽桃李願言鼔舞于韶風不盡慶言
賀三倅元旦劄
聲和簇律正夏歷之翔元春滿簈篁布東皇之陽澤昌
期適應喜色相新恭惟某官宇宙英儒斗山望重懽分
半判肅冰霜凛凛之威畫贊寬條暢天地生生之德盍
調元于化地暫别駕于仙山對此三朝宜乎百福象玩
初爻之茅茹吉不待占鳳飛一扎之芝泥行將入覲某
密依臨照尤切欣瞻雲近蓬萊想見優游而永日縣栽
桃李願言鼓舞于春風不盡賀忱
賀諸廳正旦劄
歲更而始可知天序之常道吉而亨是為君子之泰有
開昌運胥動歡聲恭惟某官學問濓伊功名韓范事皆
中節散五風十雨于人間物與為春納萬壑千巖于胸
次履端之地錫福于天連茹之象在初惠成正氣傳相
之燕伊邇詩趣清光某夏屋是依春規又轉蓬萊望近
更祈仙日之舒長桃李栽成正頼仁風之披拂
賀王大資正旦劄
鳳歷頒新屬青陽之開動鹿裘轉燠暢綠野之逍遙大
人吉亨五福來備恭惟某官家山稷契人世松喬學貫
先天䄂整頓乾坤之手心為太極開往來否泰之基豈
徒求志于隱居亦曰安身而崇德履端之地孚佑于天
三百六旬而期又從今始萬有千歲之壽蓋引而伸
上劉帥劄
某懼凟峻嚴不敢套叙區區元正之賀且以端飭彛箋
亦不復贅等祈鑒宥某試令雪溪遭逢閫府寬大又已
收置門牆輙不自揣激昂思報而剡之人多狡而獷善
依憑工譁訐某又無踐履之實以信之㴠養之學以容
之吠聲射影伺間窺隙者久矣近因一二吏就逮投機
相慶以去某為度惟頼鎮之以泰山限之以鐵壁委曲
回護而恐其穽于險反復教誨而恐其岐于罪古聖賢
所以與人不求備嘉善矜不能之意備見于山筆之下
故紛紛者僅焉退帖岌岌者遂免虀粉每觀縣壁記十
數政來惟苟焉徇焉者善脫一有剔刷必至傷敗某于
今日乃猶全存則知師門之用力大有造化某久欲蠲
潔申陳上以謝公道下以謝私恩為前日詞訴之交疑
似之際含沙怪月之徒百十為羣明障絶于路途隂聽
訪于簾壁人書皆不得達通州縣之人知之即非飾說
張皇茲幸天開日明風止浪息方敢以萬一申上竊惟
尊慈聞之當惻然動心不以簡謾罪某非木非石有寸
丹在歲寒而後見豈泓穎能寫
回剡學職請講劄(庚午二月望)
正席而講實關風化之機盍簮以盟乃屬塵埃之吏揆
心未信聞命斯驚昔鵝湖之期一見賦詩而已議虎皮
之轍自知說易之未然蓋斯文之所存雖諸老而難任
豈伊淺學而可妄為伏惟學長朝奉暨諸正奏狀元挾
兩溪青叢四山秀典刑儼雅皆日莫倚竹之標氣象從
容有春午傍花之趣來游鄉校思泳聖涯將令田芭之
新已免園蔬之鞠謂廣文樂為之闡導亦既三年謂邑
令相與以綱維可無片語雖不我鄙如非人何某重拂
盛心免陳膚說惟斆學半庶是否之有歸好為人師非
空疎之所敢
謝剡帥舉陞陟繳劄
某區區摧謝之忱已飭吏櫝兹敢游以手澤凟聽首祈
鑒宥某潢潦之學無柱腹書藜藿之生無食肉相沐登
一第偶脫選坑抱琴雪溪不諧時調分在五鼓推去之
列遭逢詩書元帥以海量納江河以古眼收罍洗浙以
東騰邑最者紛紛森森而某先被薦墨奬拂衮華不惟
旁觀見訝某亦莫知其所以也儷語以道激烈固非門
牆所取然舍是又無以寓忱手草一啟唐突大方鐘吕
之側忽聆蛙奏當為孤寒一噱某此身既班桃李寸梗
急灘日有憑依惟師慈之終始之某再拜
本堂集卷七十
