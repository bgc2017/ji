本堂集卷三十六
宋陳著撰
騷辭
剡縣解雨五龍潭等處送神辭
稼如茨兮黍與粳十日不雨兮彼蒼御龍君兮徼祥環
嵊之土兮雨其滂焦捲發秀兮摇晚凉田水泱泱兮秋
風香龍倪歌舞兮飽有望神之賜兮何可忘登山臨水
兮送將神亦勞止兮歸安故鄉
賦虛谷黃子羽所蔵吳山西(俊)墨蘭三章
虛谷兮委蛇雲英英兮日遲遲繁隂兮土滋蘭之生兮
彼桃李其安知虛谷兮明陽紛百草兮樹千章馨香
兮自將蘭之有兮何蕙&KR0581;之敢芳虛谷兮沈寥霜雪
降兮風蕭蕭榮華兮飄摇蘭之全兮清寂寂而彌高
賦墨梅
直放而為横出之勁兮瘦吐而為淡佇之馨羌寂莫以
自韻兮而萬里其流聲風霜之表神與交兮明月在天
水在下耿耿於其間兮於以觀我生之清明
賦墨鷺
山林以為家兮出而與風烟之為縹緲水之湄素與狎
兮專一嗜而謀飽紛紛下而上兮若不能以終日矯静
潔以待兮固有獨立于寒梢之表者也
題畫扇
江極目兮沙路平驢卓耳兮風蹄輕彼何人兮為此行
我欲從之到蓬瀛
賦賈養晦所蔵王庭吉(廸柬)墨水仙花
歲云暮兮隂凝若有人兮亭亭玉質兮黃中淡無言兮
含馨雪霜貿貿兮弱植自矜宇宙納納兮誰與為情斂
而全其素兮何有乎丹青
題女冲所蔵彩箋
天空闊兮西東兩山路平平兮春草班班今而後兮百
里之間思渺渺兮水竹之灣
題兒泌所蔵彩箋
山一抹兮天之末兮彌隠隠而彌妍松矯矯龍其脊兮
颯張髯而自全有美一人兮橋之外水之邊意其悠然
有見兮雙鷺飛飛而在天
銘
吳蘭齋野航銘
謂亭兮而舟其形謂舟兮而止不行其誰知此理之精
夫固動無動而静無静見之舟非舟而亭非亭
朱景伯(承孫)省齋銘
維天之命維性維静静則有動毫釐庭徑是故君子貴
乎自省省之如何願言主敬
鏡銘
奩則涵清揭則用明匪形之觀以觀我生
戴時芳(方易)初齋銘
易有初乎初不可迹易無初乎何從有易平旦氣清萬
境寂如我觀我生是易是初
泌紙屏銘
既潔既光既直既方静以觀身曷其有常
銘婺石君瑞(德祥)墓誌(并序)
石君瑞豫為墓誌以其藁來諗讀至贊之末恍
然一笑豈欲與余同此贊耶因為之辭敬羨其
達而并及余意云
金華矗天雙溪無邊秀而生公玉尺朱絃文以發身縹
組揚鞭推者爭轂薦者交箋外最歴歴雲霄羽翼横飛
直上何要非職庶展夙學天也而厄歸兮故曲猿鶴與
適窮而自亨耄而自強何見之達豫誌其蔵公之于余
契誼平生豈其誌死而不同方余八十一公八十五出
處略同年又如許亦欲自誌公有成語晚節間關一生
清苦
耕雲亭銘
耕雲亭余友孫凝德夫所築也書來言其故氏
裔清州揚雲嶺下東漢末始祖長官公遊會稽
菴居四明白雲山傍奉揚雲里之神以廟死且
葬菴為寺子孫蔓延到今詩書發身簪纓擅一
鄉寺之南廟之東有麓寬平因廬焉瞰流而亭
扁以畊雲雲以識厥先之遺耕則在我敢以銘
属余謂天地之氣形而為人其始皆有所愛氏
一身而至於百千萬人一家而至於四方萬里
勢也久而昧其所自出者有之知而不暇問者
有之其有幸其有可迹覩而使之目接而心懷
者能幾何人哉長官之業雖失其譜而有白雲
寺揚雲嶺廟千餘載猶在後之人不問久近霜
露之感無所于寄亦惟篤雲之舊則生生氣脉
與雲俱流又將自此亭始耕雲之義不淵乎銘
曰
四明之山兩雲之間是卜是築豈其餘閒追惟先德如
苗斯植千載之下雲其遺迹彼㺄者流朝夕之謀不田
餘地不耕奚秋顧瞻左右繩繩其後誰與本根而今其
有非雲而雲非耕而耕苟不自力有如此亭
敬義齋銘
孫夢釜與之篤厚而老于學者也有齋焉名敬
義蓋取諸易
維心之動為氣之戶維性之静為理之府動則易放孰
操而主静則有應孰則而矩以直其内敬必内聚以方
其外義非外取是以君子脩省恐懼夾持以立學其殆
庶
虛心齋銘
史景揆名葵卿以虛心銘其齋求銘于陳某銘
曰
夫人之心其體則性情則其用隨感而應不物于物物
非吾病澄然湛然雖動亦定彼老莊者棄天所命放言
曰虛與道庭徑非虛之虛萬里之鏡敬之敬之吾師孔
孟
棲吉所銘
卓子野樵以棲吉初號請銘于嵩溪遺耄陳某
銘曰
夫人之生動之機危吉凶悔吝動則見之惟能主静雖
動不失敬之敬之是棲是吉
頌
壽王脩齋樞密(爚)頌
天地其塊道理最大孰主張是有聖賢在方寸之微萬
善之會惟修則存不則昧昧于易之元終日乾乾大學
明新體用一源暗室屋漏飛躍天淵贊化育物莫知其
然修之用功亦曰大矣于以名齋學此而已䕫禹與行
顔孟與止翼翼兢兢毫髮千里平生之間至于歲寒匪
幸而進匪倦而還世變日隘穹壤自寬吾安吾性人以
為難鳳翔千仞辟易鴻鵠覽輝一下為國之福幡然如
龍歸卧雲谷雨我大旱羣望斯属維昔淇澳君子之宗
亦既多壽維德之豐切磋琢磨益以自攻脩哉脩哉今
之武云
贊
吳景年&KR1124;真贊
其容淵其髯掀其服野其冠圜是誰筆之得其粗焉孰
若見君於此筆之外而知君於此筆之前氣以直而肆
神以蔵而全付所無於自信處所有如不然夫固欲謝
吳楚之塵而游戱乎羲皇之天也
石蔵玉贊
天下之寶惟玉為最然不受觸觸之則碎如何如何可
全其粹亦曰珍蔵光華白賁
林樂間真贊
皎然其毛顔也似玉癯然其骨相也似竹悠悠然某心
也雲與上雲與下飄飄然其身也江之南江之北此所
謂樂間之道人贊之者本堂老人之醉墨
林道士元素真贊
龍瑞主人林性初以其壽像求贊於余謂似邪未嘗接
之於平居謂非邪固嘗聞之於其徒寬閑以自放則雲
壑與江湖藴藉以自澤則家世之詩書余知其黃冠羽
衣者其寄而不離乎儒是之謂性其初而像者其粗也
汪日賓真贊
詩書以沃其中兮睟目盎乎吾之餘衣冠以正其外兮
儼自媚乎吾之初情周乎與物兮于由由而介介義見
乎應事兮于膠膠而舒舒庶乎免于今之世兮其將進
于為少游王彦方之徒
僧雍野堂贊
野堂之野大千世界野堂之堂匪茅一把也無籓籬也
無間架風月往來雲壑上下空空洞洞規模廣大是真
非真是假非假善哉善哉無成無壊
僧可舉真贊
德源上人以其師直翁壽相求贊余謂直翁不必贊自
有湖海拍天浪山林撼地風八萬四千贊贊德源點頭
曰如是如是
僧可正真贊
古巖氣骨春風面皮是人認得靈溪靈溪元是不知一
片妙莊嚴域千古萬古光輝
本堂集卷三十六
