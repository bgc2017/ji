本堂集卷八十三
宋陳著撰
婚劄
深問名黃氏劄
某伏以歲晩一晴春動萬物恭惟某官袖文章手主道
誼盟神示介扶台候動止萬福某三肅修書上中㳙氏
仰祈委鑒某謂仁人君子稟光岳之精得隂陽之正何
物寒暑或敢扺巇以尊生為禱則贅某不敢某嘗登四
忩之上望十洲之東風月清明金璧照映目景景而心
搖也未諧參會徒因舍姪輩有倚玉之好如水之交時
得問起居以當責沈某拳拳某恭惟某官身都和氣胸
停太湖挹其光者薄夫自端霑其膏者淺學自澤用之
則黼黻天&KR0008;藏之則金玉月評臨汝之濱薄揚其瀾逢
掖者流固已疏瀹而為濓洛之歸矣時不可留與雲俱
返賦蘭畹之庚寅書柴桑之甲子神益以固文益以昌
造物者正自有在也某非佞某山深地寒於名閱非其
偶舍姪孫某質弱學荒於東廂非其選親舊間備言令
愛女秀於閨房輒欲借裏言之重以姻盟請甚不自量
者而草木臭味相命一諾訂金何其幸何其幸然念舍
姪某慈恩叨題在長公吏部後由是而舍姪若獲在門
牆下列而又以舍姪孫某牽聫焉其為夤緣亦豈朝而
至此况流俗方如此滔滔清風自相往来我心實獲此
非人所能知也某禮嚴問名煩則為凟雙釵朋幣敬以
將承倘賜慶外之照略物而領采焉萬榮萬幸某晉越
拜問台閎尊眷歲寒自春日用皆福嵩溪有委九頓願
承
瀹問名竺氏劄
某維時天根動處春事有津恭惟某官偃薄山林範式
里閈明示聽相台候動止萬福某敬憑子墨仰溷主書
某謂金庭古福地也仁人之居矜帶焉佩飛霞餐沆瀣
將與松喬為期尊生之請奚庸贅某夙嘗登陳嶺望竺
峯雲溶溶其相從水脈脈其相接東西一剡也特見賢
之機尚嗇此心忡忡然彼葭倚玉則亦既有日矣某恭
惟某官松老而秀蘭幽而芳脈夷山之風隂培高誼遡
陸溪之水早避浮名况多事之方酣彼衆人其皆醉我
則異是行乎自然吾道非耶何妨隠居以求志景行行
止當以君子而名鄉某非佞某不量舍姪孫某粗業箕
裘之傳欲階方寸之進方培日力敢謀早婚近者令弟
卄七甥備道姪孫女秀於閨房且親家愛一女以草木
之味相命牽聯姻盟定于片語某當何如其幸若曰非
所宜稱則有夤緣在某問名有嚴朋兼為禮不以菲訝
未占已孚敢徼惠於卓識之下而悉留之某僭易拜問
壺仙集祉與陽俱新丹霞有委條併請
深出贅黃氏請期劄
某惟禮以簡為敬不敢具世俗竿牘上塵几格首祈鑒
宥某疇昔之歲夤緣葭玉夙好奉長公成言騰箋詩禮
之門以舍姪孫某請婚於令愛九鼎之緘千金之諾如
響斯答山林冷緒忽其春華榮如之何感如之何今春
舍姪某前詣珂曲面申真禱還舍備道彼此契合之意
芝蘭與化而水相接有不足喻今為何時兩家男女得
以有室有家亦是風雨晦冥中自為天日世界若曰隨
流而流多事其事非惟所不當為正恐有難言者惟高
明表獨立其古道某之心實獲焉兹命龜得九月二十
二日戊寅之吉以是日納幣十月十七癸夘之吉以是
日戒舍姪孫某晉屏下成禮望始終特逹即賜垂允亦
欲遲在冬末春初為有少掣肘未免縮以近吉如蒙推
一家肺腑之情凡百悉從仰請之欲使陽春和氣交扇
於澹泊之中萬幸萬幸其間詳委已令司門舍姪若控
白區區不能盡言亦乞台察
深冄請期黃氏得吉劄
某近修尺牘以簡為敬且已拜謙答之賜兹有洊凟亦
不敢煩贅以取譴訝首祈澄照某昨以舍姪孫某請迎
期於蕭臺之下承命改吉仰見委曲相成之意隨以仲
冬之二十有一日丁丑訊之龜筮皆從轉懇趙哦松丈
先致此悃金諾響應豈勝感烈然禮不可不嚴情不可
直遂兹用虔襲既俞之寵進訂無易之盟當於是日醮
舍姪孫詣前矣其納幣之吉乃用孟冬十有七日癸夘
舍姪某託道義契已夙今而獲忝姻婭薄俗滔滔真實
自在某徼福其有艾耶爵躍良深欲言者淺切乞台察
請期黃氏深婦歸見劄
某舊為知心契今為肺腑親流俗贅辭古道所斥况敢
凟尊聽耶某自留城獲交書歸来坐暑甑雖闕然起居
禮而長兒(深)前月中旬還舍恭諗冰壺澄凝火傘辟易
方將卷杜曲之旆上甬東之舟與仙眷同此清福某有
健羨而已某山居無他事但因昨来強出一番當盛暑
中内外受其病到今拂濯未退尚賴遠庇不至於終困
滯也某忱請曩常以秋冬為令女歸見之期告於特達
之前已拜重諾兹卜仲冬初三日丁丑是日為今歲上
吉且無世俗忌嫌天時人事維其時矣萬望垂聽以畢
道義之盟自是以後時節相從於山水風月間亦我輩
晩景樂趣豈非初意哉倘聞諸左右必亦神會而首肯
也更不效供日狀例等丐台照
答胡景參制機(三省)為子幼文請婚季女劄
某言念月燈追隨天風解后命我以草木臭味雲龍四
方上下其志也時忽其殊間闊至於十有五載初豈料
至此哉珍題自西南来讀之竟前日面顔中間心事一
時喚起如大夢方醒喜極不自知白髮之有舞也即日
雪後多雨寒中自春恭審文芒星搖德聞風遠台候神
相動止萬福判閫恭人一清偕老諸令嗣秘字淵乎家
學欽羨欽羨執事勘當千古為迂叟晦翁聫其髓脈而
盎其精神大有功於方来豈區區掇拾以布時名者比
某老矣不足以承教諸兒或在其弟子列某與荆婦領
累猶延分外殘息家事凄凉婚姻未了山東望族世方疾
趨秦中貧家誰復下采徐甥時節相過知某季女在室
遽以徹崇聽近傳雅意曰是可與謝庭玉樹侍巾櫛昌
歜羊棗嗜在味外今為何日而有此風兹者乃厪專諭
申以嘉命謙謙而渠渠焉是則徐生之言信矣何敢不
拜君辱三十餘年同袍之舊一旦而蒹葭有倚豈其偶
然第小范老子家法羅綺固非所可溷而叔鸞嫁裝亦
不能求合於時世眼高明當始終之申復潦草言不盡
意切乞台照
答胡表仁制機為姪孫幼文納幣請期劄
某伏以雲晴尚澁春意自豊恭惟某官為老成人游造
物表神示聽相台候動止萬福敬潔墨卿仰酬箋史某
惟天台秀甲東南人物所宅也何物寒暑敢寇左右尊
生之請奚庸贅某於葭譜有倚玉盟於杏園有同袍契
黃塵烏帽間邂逅聚晤舊亦數數投閒以来乃相望一
山如蓬莱之隔瞻戀良極某恭惟某官濓之霽月洛之
春風融於心而盎於面脱屣功名之路濯纓蕭散之濱
雪柏霜松傲睨萬境其所自得固在浮邱洪厓之外某
非佞某夤緣事契道義綢繆揮手崔盧之門主心梁孟
之譜遂以令姪孫直閣與某小女清聯姻冰鑑懸秋索
我出衆人之上某如此女得所歸矣萬幸萬幸某寵承
嘉儀有感真意星期相諗少遲何嫌拱而聽嗣音也某
敬拜問親家尊眷萬福攸同丹山有骩驅九頓以請
答胡表仁為姪孫請期劄
某伏以冬最宜晴春已動色恭惟某官卷舒以道相助
有神台候起居萬福某雪箋羾忱電矚為寵某惟赤城
峻極清望穆如傲視羲娥燕接劉阮尊生之請贅禱則
非某中年狎侍晚歲闊違時乎問天會豈無日機緣之
至姻婭以諧有喜拍懷不自知老某恭惟某官粹德所
都博學而奥與人無競門外之塵不驚造物者遊壺中
之天自闊如此遯世盍亦随時付功名於何有之鄕菊
松陶徑留方寸為方来之地蘭玉謝庭某非佞某以竹
笥木屐遣其女自是素風以荆釵布裙真吾妻誰與今
日惟高明獨行於古道而氣誼夙契於平時遂成此盟
不流乎俗且申言之諄複恐畢結之因循若曰非時貽
三星在隅之賦其惟来歲有二月初八之良欲迎以車
而歸於室此心如示惟命之承某仰辱委禽之儀寵報
命龜之吉重以肥羜加以鮮鱗揆禮過豐拜嘉惟謹某
再拜申問内閫恭人玉則靖嘉東閣學士瑤林森秀列
仙燕燕多祉穰穰麾鞭或加幞被以請
洵請期黃氏劄
某維時一雨新晴萬物生意恭惟某官養高珂曲有神
介扶台候動止萬福某倚玉雖稠尚稽參會瓣香歸敬
惟日拳拳某恭惟某官以老成典刑與造物盤薄黃公
居四皓之列自樂者真叔度若千頃之波孰窺其際滔
滔彼俗卓卓斯人蕙帳甚恬雖曰靜而無動蒲輪或召
正恐用之則行某非佞某幸甚席因親之好眷誼崇篤
肯與令姪孫女與某學生某為姻盟既夙矣親迎之期
兹龜近吉惟仲春之月初九丁丑為可敢以請於下執
事第一真相與盡略繁文惟其時而不流於俗非高明
誰其領采倘辱矜從則桃李春風百世如一日也某區
區薄禮介諸副番不以菲凉見訝某再拜虔禱未問敢
乞珍嗇天和粹凝山福蓬壺寳聚更不别拜問狀丹山
有委三肅願承
幼女冲回許史氏劄
某伏以一半春強十分景好恭惟某官得静之體隨動
而宜神之相之台候起居納福某敬憑子墨仰酬主書
切祈鑒在某載惟積善必有餘慶多福在于自求君一
身造物者在某知歸矣奚庸贅某由西山望東甬百里
而遙獨以詩禮之門不以衮閥自負樂於取友寒士而
某獲與羣從間膠漆焉乃至今欲締婚姻盟豈不自慶
某恭惟親家某官八行之後獨善之孫心事如薰感三
槐之先志世科相豔擅五桂之首稱盍奮迅以高飛願
回翔而小試綽乎餘地聽之在天富貴滔滔者彼流焉
能凂我道義怡怡而自澤不亦樂乎某非佞某冰門何
物月店有緣令姪學士與黃卷而優游師資自範某小
女安綠忩之寂寞姆訓未閑乃采菲之孔勤彼執柯者
狎至謂兩家夙契已化於芝蘭之中當一味眞情相從
於桃李之外固辭則凟永好以成某寵承内采敬用拜
嘉菲甚回儀介於副牘倘辱麾入不勝榮幸某矯首三
神山上五雲樓中與眷俱融何福不萃丹霞有骫驅敢
請
代族姪孫(棟)聘張氏劄
某即辰一煖逗晴萬綠秀晚恭惟親家某官望表里珂
心抱古道垕皇僎介台候動止萬福某謹㳙子墨仰溷
主籖某謂赤松家風自有辟穀法何物寒暑者或敢抵
巇茵鼎衣篝之祝特贅耳某敢略某一村惟兩姓世世
為婚姻樂天之詩若為吾黨發也特南山之南北山之
北一片雲隔不得時揖長風此心當如之何某仰惟親
家鸑鷟之瑞松柏其姿富貴功名待以達人之見山林
泉石偃然隠者之風雖當世路之艱難正騐平生之素
志賦庚寅如靈均叟衆醉獨醒書甲子如淵明翁流行
坎止某非佞某家緒風凄書味日薄所恃草木相命桃
李有緣某舍姪孫(棟)固非東牀之才而采菲盛心屑以
令姪季五新恩長令女許締姻盟自今日始何其幸之
某以婚姻非幣帛不交輒以雙兼朋釵先贄初盟尚祈
鑒情而略物焉某僣易申問星聚有華日用皆福里中
有委惟命之承
代陳子得為子定杜氏劄
某伏以十月為陽一晴閣雪恭惟親家朝議怡心德里
袖手名鞭神示介扶台候動止萬福某敬蠲子墨仰溷
史籖某惟浣花老翁忠不忘君一動一静自有神物呵
護雲来源長福固未艾又奚庸贅尊生之禱某飲松溪
之源與門受三江者勢若有間然一水同味相聞亦孔
之夙特駕長風而拱一清尚遲到今某仰惟某官望表
枌榆姿凝松柏退蔵於密視世變其若無俾夀而昌至歲
寒而後見雖不求於聞達乃尚有於典刑遺商老於山
中今為何日拜龐公於牀下亦可以風某非佞某門戶
素冷階庭不芳某雖未知教子而不可不思承宗學生
某雖未為成人而不可不為納婦竊聞名閥某位令女
既許嫁筓令某梅軒新恩誼篤金蘭力持柯斧是天假
以幸而相共成百世之盟今日斯昉某謂婚有六禮納采
其一也敬以某物及其書進尚鑒忱而略物焉某僭越
申問星聚有華日用皆福榆溪雖僻叢委敢辭
代定幼婚劄
某伏以雨又曰霽冬一似春(一作春有餘寒)恭惟親家某官養
望名珂神不徹衛台候動止萬福某輒憑子墨仰溷主
書首祈涵亮某謂雪溪流風清立塵表何物寒暑或敢
扺巇用略去尊生之請某非簡也某繇丹壁遡金峩片
雲東西耳(一作謂城市之逼大隠所宅也)雖未見顔色草木臭味固已
相命於風往来也某恭惟親家望表枌榆姿凝松柏退
藏於密視功名如浮雲(一作夢境既付諸何有)惟適之安以道義
為實地(一作樂地綽乎其有餘)况宇宙之多事孰若山林之自娱
賦庚寅如靈均豈與衆人而皆醉書甲子如靖節亦曰
天命復奚疑某非佞某姪孫某頭方垂髫令姪女齒近
及齔偶悦親戚之話通知彼此之情謂婚姻貴嚴惟時
至而後可而夤緣或到於早圖乎何嫌况有斷金之言
遂獲倚玉之喜嘉盟斯昉私幸何多某通名之初侑書
以贄某物僭易馳上倘辱恕罪容留甚幸甚幸某僭越
拜問三神山上五雲樓中歲寒自春日用皆福里曲有
委九頓願承
代陳子得請期杜氏劄
某皇恐端拜申稟親家朝奉台座前某謂婚有六禮比
飭箋題已愧草草今兹裔狀加嚴是矣乃獲從簡非敢
自越禮貽譴斥道義之盟未占已孚亦惟其時而已首
祈涵宥某以朱陳村之寒門視杜韋曲之望譜非偶也
為學生某謀婚良自知分親家愛一女何敢妄有攀祈
梅軒新恩有高誼以表宗族有謙光以納鄕里主其議
曰是可妻也因得以薄幣問名矣多事之際於禮有權
仲春之月古者亦以此月會男女某有意焉而未敢必
傳音上徹一諾千金叢辰命龜二十有四日丁丑維墨
之食謹馳菲禮具列副藤以請以迎將俟於堂庶無綢
繆束薪之後時而有夭桃蕡實之早計某幸甚幸甚仰
乞台察
代前人謝杜梅軒劄
某皇恐某官座前某素来與木石居本難結芝蘭好鄕
里不鄙進之爼豆間幸矣高明胡獨又欲納之倚玉之
譜一語九鼎以其兄之子妻某之子世世婚姻豈無媒
妁惟執事屈為之地則他人不得而方也令姪女既及
門詩禮之脈閨門之範上以承宗事下以宜家室昉自
今日執事之賜我者其有涯耶莫名所自感莫知所以
謝
代姪津答屠氏劄
某伏以宿雨新收溽清晨挾恭惟某官山林自珍鄉
曲是式神不徹衛台候動止萬福某敬憑子墨仰溷典
籖切祈委鑒某惟山之巔水之涯神仙宅也餐霜飲露
漱石枕流非寒暑能闖區區茵鼎之禱不敢贅某遡萬
竹之隂在片雲之外稠重倚玉繪成圖矣拜清揖和久
近不必問也某共惟親家詩禮之傳典刑之老閒雲不
雨人自借其清隂古井無波誰能窺其静趣比天下多
艱之日乃山中獨樂之身與松竹而言交相看歲晚有
芝蘭而為瑞以待時来某非佞某脈絡葭盟夤緣柯議
謂令嗣省元宗事有屬方欲圖錡釡之供而舍姪孫女姆
訓粗閑或可為琴瑟之友兩家之好一語而諧且盡略於
世情將相成於古道因親及此何幸如之某承問之初
拜贄之辱雁幣燦其在篚鳳釵重於兼金備盡真情實
開永好菲甚報禮介諸副方幸判以留勿訝其簡某望
三神山起五雲閣燕景之樂駢休斯臻或有委驅敢不
祗肅
本堂集卷八十三
