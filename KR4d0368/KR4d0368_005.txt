本堂集卷五
宋陳著撰
七言絶句
到梅山弟家見瑞香盛開醉書
地因勝境閒中見花為騷人分外香數步出山何世界
一春無事是風光
送君範到下溪頭
老來多病脚蹣跚不覺追行一里寬歸去閒門還靜坐
世途步步是邯鄲
酒後四句示梅山弟
濛濛細雨濕春風家在青山啼鳥中有酒可杯書可讀
何須門外問窮通
用梅山醉中韻三首
一忩桃李夾垂楊一卷離騷一炷香閉眼坐來開眼笑
到無言處是春光
滿世楊花桃李妝自家采采芷蘭香無從捉鼻如安石
相與齊眉有孟光
吟搜菜味詩宜瘦睡足花時夢亦香閒也曾忙老彭澤
存而無用古靈光
兒童以石舟戲於池
浮生已付四宜休老病光隂黃葉秋底用燕嬉居畫舫
何妨飄忽悟虛舟
有感
天將轉冷熱連日雲欲開晴雨數絲造物從容消長處
盍將人事此中推
臨行别單景山
我衰已分龜頭縮君健方知鶴翅掀早韭晩菘冬芋栗
尚能時節候高軒
飲于梅山弟家醉書八首
梅山半載在城中辜負山中月與風老我相逢還一笑
弟兄能有幾人同
老我衰顔百念煎梅山少我十三年人生不問壽長短
得一日寬皆是仙
象棋一局酒三杯此樂都從靜處來明月清風不輕與
青山流水要相陪
有約相過亭午天日斜猶在酒杯間遲遲要待月明去
意在弟兄非在山
人間杯酒易暌乖祗為閨門意弗諧每到梅山醉終日
不聞人語自安排
年少心懷早可人酒邊一笑見真淳但從此日涵濡去
更把詩書沃此身
右示聖涯姪
梅山醉裏抱山孫春入孩顔笑語溫淡靜心田無妄念
祗將詩禮種家門
右喜見山孫
世變其如我醉何兒孫扶路日西斜風吹醒處愁依舊
蕭䬃乾坤菊兩家
右感慨前事
梅山摘其八絶為四首和來余因次韻
梅山半載在城中帶得山間物外風隨境動時元自靜
與人和處底須同
辜負山中月與風心無城市亦山中應嫌猿鶴天機曠
要與同行不肯同
老我相逢還一笑杯盤草草自家風從人謾說侯鯖好
難與耆英菜味同
弟兄能有幾人同酒趣詩情泠淡中須記松梅滿山雪
莫隨桃李杏花風
次韻梅山弟醉吟七首
高明所志希賢聖愚暗惟知事鬼神老我激昂非矯物
本心標榜未輸人
暗簷行吟梅影瘦午忩坐睡檀絲長不作上下四方夢
何妨參受三峯香
隠處是甪里先生放游是司馬子長試問梅山老居士
判斷兩家誰最香
魚眼死也依然張鶴頸生來如此長凡物不齊各有分
不須逐臭存吾香
蚊翼只為黃昏忙鵠心自與青天長世人皆失我獨得
春風浩浩詩書香
開眼門外世夢短忘情尊前閒意長邂逅當有赤松子
歌舞何用楚蘭香
人于忙處不知老詩到醉時方是真相對梅山幾杯酒
不知身亦是今人
呈竹石亭
說道疎時元是密偶於忙處得尋閒宿愁複嶺重山外
新趣清風明月閒
登慈雲閣偶成三首
五里晴行信一笻入松迎面舊松風斜陽歸路樵漁笑
翁自何來半醉中
悠悠雙鷺趁溪飛欲帶清風何處歸湖海近來難着脚
靈山深處自知機
行人笑我又偷閒說與行人聽我言知得浮生皆定分
有誰教汝自煎煩
呈齡叟二首
溪山五里眼花中萬變風光摠一空惟有老師無處語
依然只是舊家風
别倪岙回
七十四歲已見境九千百步尚尋山暗從今日逆數轉
能得平生幾日閒
次兒㵸呈石秀叔(名大震)韻
寒雨滿城詩客孤秋風萬山帽人少何如對牀千古心
白髮黃花傲昏曉
趙月堂來問比日何似答之
欲死不死命相若此心何心誰得知湖海逢人借問我
為說如醉如盲癡
為茂林老乘獨舟四句
海浪如山不着帆任風吹去渺茫間誰知緣法有到處
少茂林泊處深山(句疑)
薇山處過番石渡遭渡子無禮傷臂因成二首
卧如龍奮亮當貴射可猿通廣欲飛誰料舟人為敵國
祗應山鳥怪儒衣
唾來不拭如師德怒至無遷學子顔淺眼方知有滄海
惡聲寧復到薇山
遊靈濟寺方丈酒邊
天畫軒前酒一杯愛閒能有幾人來明朝又入深山去
安得如潮日兩回
靈濟寺午睡起
江上春風底事寒主張火櫃一雷鼾不甘酒力濃時困
自是人情熱處安
到梅山處三首
種成梅竹趣何澹說到詩書心自閒滋味深長在物外
塵埃分付與人間
溪山有分皆為福草木無成半計功小小梅園胸次闊
到忘言處只春風
斜陽已在古松間杯酒相留未放還此是古人真率意
誰知今日有梅山
詠鷺
玉雪毛衣晤對間平生慣弄碧潺潺春風喚起雙飛興
不得魚蝦也入山
送許耀卿入越(名明奎)
三宿相留亦是緣東風吹上鏡湖船閒心可為流觴事
古眼應探窆石前
次韻内弟汪英春來弟家省母二首
菽水可歡須且住粟布相容何必去縱然有約奉歸軒
也待春程香煖處
綠衣何曾介老懷彩褐朅來舞春階方知無忝所生處
不犯河魁也是齋
朝歸生日女洸有詩因次韻
老爺不記女生辰一見杯盤便是春兄姊妹言兒記取
同胞皆是讀書身
春夜夢中得四句
北海座上客常滿陳平席門車亦多貧富不關交際事
二公門戸亦山河
次韻奉慈寺主居簡
納交雖淺自知深一見如抽病眼鍼已約飛雲狎來往
誰知峯頂有千尋
似居簡
老歲雖尋相近寺危時欲見得交人平生自有凌雲志
只恐峯高不受鄰
與徐國英(名應蜚)坐西窗渴睡中得四句
古語相宜數日陪西風未放木犀開子方興盡欲歸去
小雨又從溪外來
晚晴次前韻似前人
雨中菜酒得相陪天忽安排晚霽開明月歸途定回首
橘香時節又須來
謝居簡送茶麫
銀絲餅熟笋供臛玉糝羹香茶𠻳牙食粥案頭添雅供
不知此味更誰家
次韻僧雲岫寄東臯寺主智恭
聞說東臯絶點埃笑飛鐵錫把山開何須一面方相識
曾見藕花詩句來
次前韻似雲岫
一簾雲影隔塵埃小小禪心為客開坐久不知風雨惡
栢爐香裏話詩來
次前韻寄天寧老可舉(吳直翁)避生日於西山
迎錫清風掃夙埃烟霏空翠畫圖開西山山上千年鶴
認取年年一度來
次雲岫惠茶
滿啜禪林五味茶清風吹散事如麻客中邂逅真竒絶
不比尋常賊破家
謝雲岫重五送酒粽
金黍瓊漿忽到前方知相近弔湘天客中寂寞堪騷屈
暖熟風光出老禪
次韻史猷父(名徽孫)來見
詩書門戸耿餘光殘月孤星各一方白首相逢笑相問
何如耆舊在襄陽
高潔堂(名純心)來見因次前韻三首
室而晦處有通光内外相須是直方認取青氈為舊物
要看鳴鳳在朝陽
君家文獻日爭光聲價如今重上方我老尚知師古學
為搜古集到渠陽
詩屋中間借隙光老來猶苦未知方羨君句法源頭活
此意曾參到紫陽
次韻雲岫偶成
偶來雲外見青山有感人間兩觸蠻誰識禪心夜來雨
西風喚起喜中嘆
次韻戴帥初覓茶子二首
風流清苦自成家要擷春香煮雪花知味不隨鴻漸唾
剡翁自種剡翁茶
新詩着意不曾疎苦覓茶栽勝索租搜送堅霜千碧顆
難酬五十六明珠
聞鶯
當年百囀建章宫調入新詩麗曲中老耳如今聽不入
為誰猶是咽東風
綠隂
風枝雨葉細成隂掃退浮紅浪紫塵慚我老蒼留本色
安排晚景見新春
本堂集卷五
