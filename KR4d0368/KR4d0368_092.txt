本堂集卷九十二
宋陳著撰
胡應之墓誌銘
剡素多賢余得友忠介唐公為深公死矣尚友其高弟
胡君應之今又死其子師純乞銘其墓義不得以耄辭
君諱泰来應之其字也世居越之剡溪曾祖某祖某父
某君生于紹定戊子早悟卓立時忠介公古道自任師
表後進君執經受業以明善誠身為本相與劘切又有
毛君振王君濤屠君高諸賢故所詣者粹事親則篤學
以養其志正家則自治為妻子先靜默謹重聞義則躍
然以興人皆賴之質直寡語心有所契生死患難如一
平居若與世忘天下事于胸中自了了君之王姑適太
師王衛公實生二子長某公以元老位辨章次華甫為
時(闕)監司不以親戚卑行視君欵密敬信有法家拂士
之益鄉逹御史俞公折意氣相求出流俗外國史黃公
震見之曰古君子也逢人稱道不離口里友倪(名闕)先
父死貧而病無以葬君走京師主忠介公身任其辦而
後已盖所學非徒體而無用者比使其得志儒者之效
當有白于世而一薦不第命也然立其在我推以與人
于名教未為無補吾夫子所謂是亦為政其殆庶乎晚
年及見師純等克世其學山林菽水足以自樂識者急
親典刑相先禮聘避堂以舍既而病痺還家至丙申仲
冬癸未終于正寢得年六十有七娶屠繼吳子男三師
純師正師晦女一適某公從子楫孫男浚浦津明年仲
春庚寅諸子奉柩葬于方山之詩庭銘曰學得之師信
乎君子行脩之家行于鄉里亦既薦名卒窮以死死而
不忘子濟其美我為之病嗚呼無媿
江陰教授史君妻陸氏墓誌銘
吾里史蒙卿景正端士也他日為其妻求墓銘辭至七
八請益哀不覺為之三嘆關雎化遠内則安在間能自
信力行彼流俗不訝則訕于是難其人今如氏而有克
相其夫其可書也已氏諱德正字適道曾祖恕將仕郎
祖增迪功郎吉州吉水縣尉贈朝議大夫父合朝議大
夫將作監國史院編修官實錄院檢討官其故尚書左
丞楚國公佃之次子淮浙發運使贈少師自越之山陰
徙鄞氏宜人林氏嫡出也童齔能讀書了大義以名閥
素風婉娩自則父母鍾愛之心不與凡子獨善坊子弟
森秀景正早擢世科方議婚挾聲利豔燿者搃搃手揮
之去有以氏之女德為言意獨契既而請盟匠監公亦
喜而曰可為吾德婿矣歲己巳歸于史氏進而盥饋動
中儀節見者咸許其知禮姑太碩人在堂適所則下氣
怡聲以暢其敬凡所服非手出不敢慢奉姑以悦時姒
婦高氏為敏慮公家女夙以帥禮聞樂與氏相觀為善
亦益自飭厲四時潔蠲凡事必身先之毋敢敵偶從夫
以正為順朝暮攝衣必莊餘二十載如一日御媵侍未
嘗片語醜詆閨闈自肅視諸子嫡庶無間慈愛之中誨
督行焉延典刑士為師如事尊章愈久愈篤門多古道
交曰是有益于吾夫若子者留連燕遇安而忘勞推而
宗族而親黨及流離于此土地貧無以生死無以斂且
葬不以力之有無先入其心必濟而後已善藏其用以
成其夫之賢于婦道得之矣中遭時艱僦隐東湖感疾
歸故里就毉勿瘳自知不可為語其夫曰不及終事吾
姑吾母矣教諸子謹毋辱先語訖而殁庚寅八月二十
九日也得年四十有一子男六壁孫□孫坒孫臺孫垂
孫延年延年生月不育女五伯拴適奉郎天台葉揆翁
仲忱適金華潘世演次幼亡次二尚幼有故某歲某月
某日始克葬于陽臺鄉之穆嶺嗚呼氏與景正倡随之
義可謂相宜永訣何時略無兒女態唯以養姑與母與
教子為囑生前之心身後之遺有大于此者乎吾知其
當有後矣銘曰維德之懿維夫之視維夫之賢是信于
外淑哉夫人生于名門嬪于君子獨善之孫樂于相成
亦孔之𢡟胡不偕老而短于夀而有以長夫又奚傷其
安其藏山明水香
上梁文
建里域三石祠上梁文(甲申九月初一日戊子)
幽則有鬼神久託叢祠之奉易之以宫室盍新嚴毅之
居大為規模永鎮田里我三石廟靈感大王精氣所會
妙用無方茅渚以西桕溪以東提封疆而甚廣茭塘之
南石邱之北得形勝以獨全仕宦者騰逹鞭靴農桑者
登盈絲榖商賈之交易以貨工技之四馳以能是皆陰
藉於扶持不可明言其信向載瞻廟宇多歷年華左拄
右撑凛欲壓羞毛之俎旁穿上漏幾莫容麗牲之碑鳩
集衆謀龜正吉向天關地軸新開之面勢彌良月斧雲
斤巧斵之手段争進如斯飛如斯翼美哉奐美哉輪庶
位貌之妥安免風雨之凌震今兹一舉可以千秋靈皇
皇兮既降(音紅)本依人而来舍祭洋洋乎如在當飲福之
充庭某等梓匠者流朋梁斯舉輒陳善頌仰凟神聽
抛梁東山捧羲輪上碧空此是陽和開動處嵩溪日日
受仁風
抛梁西一水從来古剡溪清氣分歸書比屋餘波流入
稻千畦
抛梁南平野蒼烟山翠嵐景色絶佳分萬狀豁開門戸
大包含
抛梁北萬叠雲峰屏擁屋坐收氣脉做陰功安靜和平
無盡福
抛梁上棟宇軒明神氣旺勅封次第下雲霄慰滿鄉民
翹首望
抛梁下一日數里枌榆社神歆堂上有肥牲靈應門前
無過馬
伏願上梁之後鐵柱擎天璇題絢日簫鼓春秋之燕享
香燭朝夕之潔蠲和氣薰蒸生意拍塞官府有條有理
絶狐號鰌舞之囂鄉閭相友相扶同犬吠雞鳴之樂
代慶元府天寧寺起大殿上梁文(戊子三月二十八日)
三世如来變現金身雖無往著寔相十方去處興崇寳
殿是為供養道場况此天寧甲于甬水兹重新于棟宇
庶永鎮于鄉關我佛来自西天化行南部蓮花座上是
處處放大光明蓬莱域中要人人善為知識堂頭靜慧
大禪師十年卓錫再世開山大門庭只靠脊梁劫風不
動好規模盡出心匠立地便成為焦土洗灰塵就法界
展圖畫黃茅白葦轉為一片之金砂碧瓦朱甍飛上半
天之玉界何止叢林興復舊觀亦與檀家封培福田某
等忝裔般流勤工(闕)雙騰駕鳩衆齊聲
抛梁東觀音坐處六鼇宫是中黃面老師父日日受他
清净風
抛梁西四明山翠揖璇題巋然環闠中央起回首諸峰
不覺低
抛梁南正對天台第一尖天闊風高好光景大阿羅漢
日来參
抛梁北坐占江南安樂國佛光直照五臺山萬里山河
都受福
伏願上梁之後諸魔不作四大皆安衣缽無私伽藍證
明而起舞鐘魚有氣闍梨觀聽以來歸鼉效靈而飲食
豐盈贔宣力而材料充溢随取随足了未了緣與常住
佛常住僧圓就妙莊嚴之域以大法螺大法鼓贊揚衆
歡喜之功普報信人同歸樂土
三石隄水疏
伏以廬居族處莫如三石之浩繁雨横風狂其奈一溪
之衝突洪濤泊岸濁浪排空官途既已全虧民居猶其
可慮何待患于日後當知害于目前倘非為吾魚之先
憂誰能必商羊之不舞是用大為隄障庶各保厥安全
七八月間集幾千工見幾而作數百餘家無一二恙不
日而成請便揮毫告毋靳色謹疏
代天寧寺起大殿疏
報恩係四明甲刹平地上突起山林正殿坐三世如来
半天裏翬飛棟宇無奈劫風扇燎盡随烈熖歸空數百
年好介規模幾時得復萬般事在人手段有志竟成然
次第發頭又須同共出力輒持短疏遍叩高門便應喜
喜歡歡贊助不問多多少少信手抄題檀諾才上毫端
屋圖已掛眼底丹楹刻桷要化為寶梵天宫斷礎頽垣當變
作金沙世界鳩工正浩龜吉非遙舊管取以重新衆人不
妨快覩以己財布施此第一大處因緣當面佛證明有
無限福田利益(闕)本寺况清焦塵起造正殿規模廣大
費用浩繁全伏信人共成勝事者
代上乘寺主僧一乘修大殿疏
本院大佛殿年深屋老欲行修造全賴樂成勝事某伏
以上乘院無多基業專靠衆緣中央殿好箇規模知更
幾代来者付日月于玩愒聽其為風雨之震凌上漏旁
穿幾莫容于金像東拄西撑豈不玷于寳坊如更苟偷
儘見狼狽今將發頭修造亦曾到底思量鐘鼓裏百應
百酬已難日給瓶鉢中一點一滴那得河成能無方外
信心要做佛前勝事然使我不明以告則在人如何得
知善果善因切勿當面蹉過大根大量要即開手抄題
或倒槖金或捐廩粟便可以尺水起丈量何妨把衆毛
為一裘畫棟朱甍將飛騰于天半丹楹刻桷當新美于
日前庶無負布施之喜歡有不可思議之功德古茂林
改觀諸檀家皆有晶光老闍梨報恩一粒飯亦須回嚮
謹疏
代净慈寺修屋干洩董伯和抄助疏
丹山西畔是小净慈最為佳處翠堂後人是大檀越况
有夙緣一入寺門便見功迹眼中突兀百尺樓壯觀無
前耳根分明萬石鐘響聲在外是先世以願力建造雖
劫風無纖毫動摇第餘者或敗壁或頽簷甚而為荒基
為廢圃法雨堂最廣已岌岌乎支撑慈雲閣頗高亦僅
僅乎完葺左邊日用等屋右邊清班諸寮三百年圖畫
之區半為狐穴四五替住持如客誰顧莬裘苾芻承乏
此来擔子推去不得硬欲為祖師争氣暗自與伽藍合
謀豈無他人不如熟悉做因果事但是一家繼繼承承
發布施心便是十分歡歡喜喜即可開手抄注免得回
頭較量白頭僧鼓舞而東黃面老證明于上雲斤月斧
立須換舊添新雨鐸風鈴也會贊功揚德上可以光香
火之宿奉下可以遂詩酒之勝遊如袁蒙齋與陳習菴
留題不妨鏤齊名之版如沈瑞憲為宏虛谷着語當再
立起廢之碑善哉善哉如是如是
代天寧莊善交掌才求山長疏
天寧報恩寺本寺主小職歲一更新閣堂廊舍
等是燃燈周遍供養若有善信發心助緣功德
無量者
伏以天寧寺為郡城甲刹衆所欽瞻世尊殿及堂宇兩
廊等須照燿老和尚主香火壇場已久小比邱領燈油
職事方新皆籍檀那同成因果譬如伸手不見掌要消
黑暗障魔莫道發心強出頭共做光明功業開口告人
固為難事即心是佛自還作家便請抄題不宜錯過若
如来若菩薩會向燃燈證明善男子善女人均受捨錢
回向利歸常住福不唐捐
代天寧寺起大殿榜
本寺昨因市突不戒燎熖旁延大厦一空焦土
數載今欲建造高高殿宇不是尋常小小規模
仗衆緣樂成勝事者
天寧在城中為大琉璃殿宇本與日月争光風熖從市
上飛来金沙世界化作烟塵滿目過此者竚而嘖舌當
之者食不下咽千萬間固未易成四五年亦要旋做前
門是如来門地僅此一新中央為三世尊道場難又百
倍本盍缽盂裏自抽自摘争奈土木費無際無涯凛如
捕風何以填海而况約之閣琢之槖已大會于良工跂
斯翼翬斯飛將增煇于舊觀既不可一鍬掘井當用代
衆毛成裘富貴門視外物為輕以玉底鵲修行底知多
錢是毒呼錢為蛇只盍歡喜發心却以布施受福釋迦
佛主看家家戶戶揍合將来靈山會上當子子孫孫受
用不盡
代榆林祠誦蓮經榜
三界二十八天至華藏人人有緣六萬九千餘言是蓮
經字字說法雖云色即是空空即是色須知因生于果
果生于因善男子善女人如能信向諸佛諸菩薩便放
光明我等住古榆林自要做小天竺念念西方極樂國
不廢晨香夕燈口口南無無上尊以報煖衣飽食謂此
大乘七卷將以普度衆生汎掃當地神祠會集如雲社
友琅函貝葉妙莊嚴日月交輝寳殿龍宫滿虛空神通
變現頓足投體而歡喜擎拳合掌以皈依湧梵潮之合
音吸甘露之同味禮紫金像也只禮得虛皮見白毫光
方是見得本相直截向上莫要回頭坐中必有信人噴
花香于暗誦林下豈無仙叟出茅菴而諦聽大開清净
道場不可思議功德如是如是善哉善哉好事莫做聞
事看今年更有明年在今我此衆的自靈山上結會
將来所以者何要從法海中淘洗得出
代保安醮青詞
天無私覆常鑒微忱人有夙祈敢徼餘福敬宣綠簡仰
凟紫霄切念臣昨為臣妻歲逢甲子塵凡之質既難免
于愆尤陰陽者流謂適交于運數良深恐懼爰叩扶持
曾未幾時乃致妊娠之應至于今日將臨誕育之期關
係非輕皈依惟切恭望愛心密轉生德昭臨子母團圓
獲遂下愚之願室家和樂相安大造之中
又
上帝無私漙救羣生之苦下愚有急嘗傾三凟之誠随
感而通敢忘所報伏願至仁垂鑒宿欵告圓臣妻娠孕
已成月辰將及痛念嬰兒夭折幸再有于胚胎願如釋
氏輪迴見本来之面目皆出生成之造實深歸戴之忱
本堂集卷九十二
