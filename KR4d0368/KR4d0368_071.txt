本堂集卷七十一
宋陳著撰
劄子
謝京尹潜戶侍(說友)舉繳劄
某區區摧謝之私以飭圓櫝茲有餘忱敢以手畢控首
祈鑒宥某山林之痼無時世粧藜藿之癯無食肉相非
才入仕觸事面牆斂然自量過者誰顧先生方以翟公
藥籠李公龍門收拾天下英俊一盻其青乃屬之某旁
觀者訝俗流謂何意圖在履屐間周旋造物阻之得邑
浙東去光躔三百里而遠而猶以正供奉約束且于左
右本未嘗相離也故得恃以為泰山底柱凡有應接凡
所講析頻焉而忘其凟方焉而忘其忤凛凛乎亦自分
其罪斥之必及大化坱圠春風無私吹上九霄期待加
等怳不知今日為何日此身為何身也感烈之餘輒因
心原駢成數語以上干于師聽蒙賜覽擲乃榮乃幸若
夫歸倚之情豈筆舌能究
賀劉帥除太府卿尋除直文華閣劄
某恭審陞華外府晉直西風花綬恩榮新層霄之雨露
碧幢號令起舊部之風雷言綸載敡賀笏交舉恭惟某
官身都元氣心會六經擅韓斗之聲名學見于用充傳
巖之抱負時來則為(劉號斗巖)由造物之篤生繫天下之重
望北將受節旋秉帥符拯救有方再續朱晦翁之錄寬
嚴中度相安趙清獻之規豔天寵之優隆峻月卿之清
近帝以東節令之南陽將使改絃未必嗣音之好不如
熟局更收活着之功寧頓鋒車仍迂玉帳旗纛愈增于
晶采襦袴益沸于歌謠苟有利于國家又何間于中外
寇恂少留河内弗奪民情蕭何久鎮關中可知上意倚
需環召式副輿瞻某喜聽除音阻陪賀履百里之行方
半難自達于平康二天之有尚私庶無虞于凌震
賀紹興鞏倅(桂)除浙東帥參劄
某托盟門牆非他人比不敢用套狀首祈㴠宥某茲者
恭審䟽榮恩陛領議籌帷風月清明留下北樓之好樣
湖山搖動溥為東浙之晶光上分得賢觀聽動色某受
知孔厚竊庇又新自矜迂拙之蹤乃積遭逢之幸其為
欣躍實倍等倫亟此申賀
賀紹興朱倅(洵)劄
某恭審朝廷出綍望府題輿地極清高專美北樓之風
月人推名勝增煇東越之山川其在照臨維多慶忭恭
惟某官藍田光價丹穴羽儀道有的傳會關洛諸公之
極文皆實用涵武夷九曲之清視弓冶而益工此規模
其獨正粤從彯組交播行碑盍置之臺閣之間以慰彼
縉紳之望上謂晦翁之仕國尤重于時喜有聞孫之承
家宜游其地(朱乃文公之曾孫詮之子文公嘗為浙東倉)駕言别乘簡在宸
衷揭胸中鏡以燭藩條出肘後方以蘇民瘼康功之歌
斯起治狀之籍隨書能久居乎望蓬萊之雲近固將朝
也覺蘭檢之香浮某辛苦書生僥逾末第方抱琴而至
已難行學愛之心及張瑟而調而終窘拙勞之態必居
上者包荒以容德庶為下者竭節而無虞思戴仁天若
為道地州縣一家之密脉絡貫通門牆數仞之高夢魂
先到不盡賀意寄諸無言
答趙權巡劄
某伏以華裾織翠駕言訪戴之游金薤琳瑯胥動厄陳
之嘆偶然相值兩無奈何嘗謂以貧為常君子固守窮
之義周人之急仁者有助愛之心然于二者之間難以
一槩而論顔魯公適無米且將乞之不嫌監河候未得
金雖欲貸而何已必相孚于實意斯不愧于古人有來
載教之章深動常饑之念雖莫能觧劒而指廪而宜予
粟而分金然問之帑庾之餘惟四壁立謀諸室家之蓄
雖長物無苟非知我之深鮮不議其為吝徒為太息
勉答空書顧相厄哉竊比生魚之范子豈長貧者知將
騎鶴于揚州
賀家憲除都官郎中仍舊任啟
某竊服山縣側聞邸狀恭審疇庸霜節司隸秋聯天詔
一飛方重列城之攀戀星軺冄頓具孚舊日之觀瞻豈
惟浙東實係天下先生以體用一貫之學宗主諸賢之
盟紫皇簡知謂世變俗薄官餂吏饕所以續本朝之仁
立生民之命滔滔者視為何事而況去天尺五根本當
培非冰雪其嚴足以凛冽塵濁水月其明足以照燭幽
隱權衡其平足以秤停輕重山岳其鎮足以摧壓浮薄
何以福一道此禮樂六轡之遣不輕屬也邇來趣君某
固知當為民復留然柄用亦匪朝伊夕耳某忝在門下
弟子列方此羣噪交攻百短畢露二天之覆造化者
殆為之地其雀躍之私非流俗能喻脩尺狀仰凟賀私
不敢用套頌
回錢清卿宣使劄
某久不修五雲閣敬山峻斗明寸忱瞻嚮伏拜寳帖謙
光燁然何以蒙稱寵喻和顧人夫事仰仞牆不鄙使令
之盛意然高明虛受不敢不以忱控邑民自去年冬初
已艱食忍饑今又為連雨所損正爾徬徨本縣不敢妄
起一夫且冬作正殷亦難于妨農況潭夫既出錢自顧
猶可及民萬一官司行移則實反成虛費而百姓亦且
望而畏避矣坐是不克仰遵約束某既蒙厚予又有一
說以獻今春事既興田地間皆麥皆麻正恐傷動不惟
民無暇也竊計可緩者雲厦之修造而農事不可不急
少遲吉用秋成之後而役之亦盛事此區區之忠不避
煩凟倘蒙領略百里在春風中矣
答全察使(槐卿)第二劄
某恐滓峻嚴敢略長叙首祈涵宥某昨被寳緘不鄙賜
喻繼嘗具公牘繳以尺箋備陳委折于高明之前區區
無他為相文四一家二百指請命耳既及旬餘忽聞及
城而為有力者夜半負而走且聞縣兵見訴于會稽猶
未直也坐此過蒙台照洊頒嚴戒跼蹐良深某一介小
吏望雲閥在九霄上尋常瞻望而不可得況有所以命
何敢不盡力奉承第此事大有難言不容不告相文四
相華兄弟自隔六世各籍異財略無干涉只緣相華業
蕩廢既盡垂涎相文四之粗給饘粥乞取之不足從而
妄取以投大府府司尚欠契勘遽以聞聽玉竊知府門
素不受人妄獻陂量甚欲聽人盡言于是以小民之無
告為凟自謂委折一達冰鑑不惟相文四之家可以更
生而某之苦口將蒙喜顔色俯從之不暇豈料清平世
界姦宄窺伺奪其書滅其實尚以遏陽春生物之路下
以熾爝火助日之心然相文四大情不過如此不得不
更具申惟乞特達放釋容某縱相文四以歌舞盛德懲
相華等以警戒其虛妄是斥泰山之毫髮而相文四之
父子妻奴百世恩主也某炷香西望不勝拳拳
答前人第三劄
某一介小吏雖未獲瞻光符然近屢蒙賜以昇緘喻以
公事是眷已知深矣區區之懷敢不終白某實以真心
體承使令實欲以好事助成盛德天日之上不可誣也
而府門左右或以瑣瑣利便上累冰聽至勞嚴命再四
相文四即是良民有彼相文五相管籍中僅有五斗二
升安得有産業在戸窮極計生取族人之家業投獻在
高明可一見而決相華真可誅相文四真可憫台旨所
以委曲令某契勘者固欲求是非之的以為去取之判
使某以流俗之見依阿苟循不為名閥究竟分曉是僕
妾之道豈不辱明教負鞭策哉府門基業如山不較一
撮土之多小民得尺寸田地力耕火種則半饑半餓可
以粗延氣息仁人聞之相文四一家二十口動心興憐
何忍奪之一狀申聞敢乞過目特筆住行不然則終敢
以一小忠自獻某俯伏萬罪
上家憲劄
某馮將師慈輙有屑凟某伏自比者琅函寳墨寵答恩
勤奎璧分輝塵賤動色繼此日困于横逆之來無從狀
謝某非才學製僥倖兩年三箇月矣未嘗敢生事以邀
功行怪事以干譽我職分内之事不敢不力貴勢佔民
之産奪學田事蒙崇臺主盟之造已覺小定而今焉為
一稍子方元四者屢不伏差使輙當案咆哮未及斷間
適錢東巖之子帥幹宅眷過邑其黨因兜乘載投勢擒
去縣卒帥幹者乃為稍子所使倚居上幕借助王邸反
委以打劫訴于府追吏卒空一縣且對移徐尉以指使
而鞠勘吏卒方嚴所以區處某者未測今日之毒積有
日矣錢卿一譁幹董奎在剡為虎頭名百家幹掀舞萬
狀擾害一邑奪佔馬氏産私擒馬氏子凌辱體究官于
地頭騰訴縣官吏于臺部某因申前帥(饒應龍)編置之既
而逃回益以横某收之囹圄鎖之塞下錢卿深憾之故
欲借此事以修怨而不自知其為紀綱已壞觀聽便别
強幹悍僕譁䣊奸儔昔避者今于于矣昔伏者今揚揚
矣于臺于府撰不根之詞反無理之訟今紛紛矣綱觧
之督促文移之應酬日不暇給而催吏僅四名就逮一
在病行案吏亦只四五輩被追者二而餘皆散亡而專
兵數十為羣横行于市動以廣捕為名厠役之徒鳥驚
獸竄畫無庭立夜無廳宿某獨手破印咄咄怪事同官
悠悠耳獨趙簿(必葑同郡慈溪人)猶能張吾軍共勞苦全府二
事方懷不平而錢又與之合力焉以去某為慶某自知
為當去但令無自去之理而帥府(劉良貴)亦未必遽使去
萬一牽制因循則有甚掣肘者諸貴勢既虎視其旁一
稍子亦鴟張于下如此景象亦難立脚措手若曰架漏
支撑苟且歲月初志謂何知己謂何或謂某當直達之
元老一則恐近僣一則恐近名如蒙密庸之造矜其執
而不化拙而無他力賜主維使之去則得其所以去而
不為門牆之辱留則得其所以留而不負民社之寄則
某終身根本在此一節
上京尹潜戸侍(說友)劄
某事師門如子事父凡事惟直述某既受異知凜凜弗
稱而未嘗敢行怪今偶忤貴勢者之三事適并亦知先
生處煩劇之任不當屑屑凟聽再四籌之舍仞牆又無
以告用敢條陳一為邑之譁民相華等以族之相文四
之已業投獻于全察史槐卿三帖書屢移文委本縣扦
釘及據相文四之陳狀并將官籍契勘乃知相華本無
産業特因乞覓借貸者不厭所欲舉而妄獻之某因書
歷陳其不可拒絶之者歷八十日略不見聽及將相文
四次男相開二及其孫等私自擒摶前去某遂申聞臺
府乞移文全府仍追斷妄獻人仍將某按罷以謝百姓
蒙憲一判甚嚴計使一判繼之使府則判呈字不復行
今全府雖放相開二等而又將相文四長男相開一執
留苦楚某只得追究而全府怒不已此得罪于府第一
也一為邑人張太博家幹者魏彭凌其子縣尉之弱而
盗侵財物詭其主搃幹之戶而瞞避賦役逃鄉而背其
主家擯妻而眤其子婦某因張尉有詞除坟墓墓屋外
籍其田租數十石歸縣申府聞使府已特判給榜矣而
魏彭又逃寨歸投全府節使允堅帥坐又帖寨放魏彭
且專人追吏索案某堅執而不發某又申臺府蒙憲使
一判甚明使府亦已為收專人及申計臺而承受懼弗
敢投其魏彭方且與全府幹人王直及譁䣊祝祐等百
端經營必欲成其繆計訴詞方紛紛焉度帥坐亦不得
以而行全節使亦非其本意特其幹人恣肆依馮此某
之得罪于府第者二也一本縣係孔道朝夕有差舟之
擾稍子方元四不伏差使至當廳咆哮因訊問送中門
未斷治間忽錢卿可則之子見任越之帥幹其宅眷自
台過邑方元四之黨以其船攬載挾勢擒去縣雜職吳
潮縳其船頭箠掠瀕死某差廳子傳語不聽委縣尉徐
涘請見又不聽既而縣卒就市拖一人至曰此船上水
手也及詰之則知是帶行人隨使之去且以一劄一狀
申帥幹可謂委曲存體而吳潮竟不放回至次日未免
將方元四斷示稍立縣家紀綱豈謂帥幹者以福邸為
主反訴之府以為本縣打劫追逮吏卒空一縣且對移
徐尉以本府指使而鞠勘吏卒方嚴意必欲逐去縣令
而後已蓋因去載錢卿有一幹人董奎者居于縣為十
虎頭名百家幹依憑掀舞流毒漲禍百里苦之前政欲
去之而未能某因事斷鎖之又申前帥編置之自謂稍
為百里吐氣今日之事乃所以修怨不極不止此某得
罪于府第者三也今全錢與福邸合以去令為度某于
一去甚輕但恐徒為摧抑牽制而不使之快活賦歸吏
卒既空紀綱盡廢尚何精采可以興起視聽尚何顔面
可以親近士民以兩年三個月之功夫豪強奸妄頗為
之帖息綱觧頗為之齊整掃去白撰截定預借亦無負
于教誨扶持之素而一旦理不勝勢鰌鱓舞而狐狸號
非木非石如何忍受何職何事如何苟且惟去為是而
令無自去之理此所謂莫知為計也區區欲乞師慈宛
轉區處全其未至敗缺之身開其尚可奔走之路此事
若得元老有聞則百怪自定某欲冐昧申聞又無從可
達或蒙九鼎之重屑一轉語非惟為某一身為一縣為
天下立紀綱也縣事雖微關係實大惟公造是依是歸
干冐峻嚴某伏楮戰汗仰丐台察
本堂集卷七十一
