本堂集卷八十
宋陳著撰
書簡
與張師道
某詗候之紙又疎然非漫以簡門下著一不才之小兒
一年有半胸中眷眷一垂死之老友一日不忘用何言
語可謝萬一執筆而廢者不知其幾而所以感激遭逢
者自有鄉里之相間交朋之交誦来風去月之證眀使
某有言則淺矣然執事施德于不報之地正未必欲人
之喋喋也不然則某罪萬萬聞春風薦口泰山重力為
兒深者切至寸步皆義地一飯皆仁天添灑寒家之骨
肉洗濯浮世之肺肝宰天下規模當自此始某因遣次
男瀹至深下一則省其兄一則拜父執此兒所謂學邯
鄲步旅中不敢以累尊抱蘇少公謂見嵩華黃河猶未
見太尉今此兒非唯未見太尉而嵩華黃河亦未之見
者故使之一出以長意見執事試予進之叩其言觀其
氣或可在藉湜列尚徼不倦之仁某無厭無厭某有不
可贖之罪本不敢吐而不敢不吐先判閫夫人近諗牛
岡既吉隨已窆玉某今於門牆為何人而之喪之葬唁
奠輓送之禮廢台慈能亮之否但知一從程朱之儀盡
併佛老之說立吾道幟救世人偏此實甚要草草修状
不及他稟惟儒戶事尚其成終
與李昌翁宣慰(思衍兩山)
某耄矣與蠓蚋刻為生與鳥雀粒爭食猶欲以世外氏
名徼龍門夙賁以身計後慮丐鵬海餘霑苟非知我鮮
不以為笑追惟平生學道也雖不至於成學文也雖不
至於古學政事也雖不至于果與達亦欲培風鼓翼望
雲攀鱗顧有以尼之百步不五十歸蟄山樊垂二十載
無負郭田可飯無彭澤秫可釀分之所存安之而已然
厥先祖父以金為籝金諸老師宿儒以盆盎為古纍洗
而樞相斛峯先生至謂雲霧窗梧桐掖可以修筆硯下
執今焉黯然無聞之境將與草木同腐而何以見先世
及諸大賢於地下先生以一世泰山北斗力量足以扞
吾道精神足以新人材文章事業足以表當時垂後世
而某命也不猶未及以門間半面契堂下一言乃因次
子沆夤緣遺履之舊走千里干主謁輒韻老語使之八
拜袖投寵之覽采幾欲為老吕之窮出涕以沆為通家
子弟幾與孔北海等視俎豆之籠圍之綆援而梯登之
不遺餘力既而推轂于當路之要延譽于及門之客生
其氣勢長其光價盛心所主若欲一吹嘘頃而程九萬
里也不然則提學所在弱水外肅政臺在層霄上沆為
何人而可以動如所志沆今又晉前以成終慁江山修
阻風雨跋涉兩不借一短簦冺默而遣之非固為是汲
汲也先生外庸升聞鋒車召不夙則莫其真得失之機
毫釐霄壤若璞而器若苗而實方為已物造化之陶必
自有處昔寇公于王元之韓公于尹師魯皆既沒之後
用情其孤甚至某乃得身親見其子之有遇厚幸出韓
寇上數等下舂之日回光燕谷之寒轉燠桃李門牆之
托可以雲来百世賫此待盡他何求哉言不盡意凟尊
罪萬不勝戰汗之至九月九日某再拜
與石料院(德祥)書
某歸棲山曲垂廿年杜門却歸雖生猶死知心滿天下
水流雲散非惟不暇問亦無從問月梁春樹徒于夢寐
中時耿耿耳某與尊執事可謂金石交而次子沆入婺
初不審德星所纏何野尺紙道舊不敢謾寄以聽浮沈
及其還家乃知八詠樓前如魯靈光獨存沆辱以通家
子進之丈席間勞苦之飲食之餽贐而繾綣之而長書
遺我别久語苦三復間恍不知其今為何時身為何物
尚有如此古道交情哉最喜尊年八十有三歷艱嘗險
之餘仁氣益晬夀履益堅掩關養高城居而有山林景
象亦足以自樂其樂也皆非所嘗計某亦已七十有九
與虎狼猿狖爭巉岩者數載今幸僅定而身兼數病日
於牖下俟殘息而已家有二百指累藜藿併日猶不足
有不才子四既無田可畊未免以故書為業世道日漓
且無售身餬口之地命也誰尤兩山先生以斗南之望
擅四海某雖受其叔父斛峯相公異知而未及一識面
沆投身化冶過辱出手成就力所可到風舞而雷鼓之
不極不止某年事至此但知有溝壑在前安料其迫崦
嵫而生意動兒輩忽有所託況獲在詩書道義之門牆
乎某平生志願畢矣惟執事能知我心故言之不厭覼
縷馬裕翁仲伯謙之後如何言及此淚自瀉也徐子材
必尚無恙欲作一書又未知其詳或有邂逅時先為我
道不能忘之意
答剡教趙實父(文炳)
某别来二十年外五雲飛落窮簷如暍而雪渴而漿大
夢覺而風霽月眀不知世之為何時身之在何處而有
如此其快快宇宙有今古道義無窮通一當乎心百里
對面非執事誰與昔之時謂得以志相諗步相逐魚泳
鳥飛上下四方也天不我與姑置勿道剡多賢今已晨
星而晦齋默翁應之亦已老矣所幸松柏照映歲寒如
鐵斯文一脈絶續不能以髮執事青春尚富其奚辭鄉
校之教放而推之天下衍而夀之百世皆自此始為今
之計是亦隠而求其志未敢以為賀而喜則有非人所
知者某辱晦齋知甚真猶記解縣組時造其門話言深
處至于銷黯此刻直到今莫能嗣一聚晤筋力既衰江
山又阻有極目而已應之二令嗣為學皆可敬比垂顧
一番庶與會應之相似聞默翁著書甚多足為不朽傳
不負平生笑第無從參請惟有仰羨面次望皆為斥賤
名道惓惓王東之不得其死斯人而有是哉翔父仰之
又相繼云亡言及痛淚滂下某今已八十有一是雖韲
甕債未足亦造物者固留以為不才欠死之罰一家二
百指苟活無策未免聽二子深沆竊稍于學校初心豈
其然哉次二子洽溶漫蠧書既無力從師取友于遠某
又耄不省宿學幸不狂惑而無所審辨亦委其為鄉人
耳不諗令兄正奏上登下炳者今無恙否侍次併致意
為感某今以出入息寄危景答字不覺覼縷但乏紙不
敵来施惟台慈其亮之
與韓君美經歴(居仁)
某裔於儒而空虛無詩書味家於山而衰病無松柏姿
天地雖寬出門自礙食貧待盡而已迺者牽于鄉曲之
義扶耄入城客卧中古心相燠道義相忘一言一語皆
是春風時雨欣歡接洽不自意下舂光景獲見中州人
物而於我如此也匆匆歸舟飛鞍臨餞且辱飣盤珍果
以寵遠歸此意何可忘哉近審趨覲有期里中人有數
詩寓感激某因得以拙筆序其卷首媿甚蕪斐必已沭
一笑所欠者筋力不任杖無從手攀去轡耳或傳書月
暫青少遲其驅果爾則當何時問西程耶此去天氣向
暑珍重珍重平步則粉闈直上則花掖等而前皆劵内
物某年事至此猶可及快晴但相望將千里萬里奉顔
色則必無福分俯紙悵悵
與白縣丞(黽)
昨辱垂顧愧坐貧無以延欵過荷不鄙辱以拜降治中
德政記筆某非不知㕓下受福之自欲見發揚萬一第
年已八十有三舊學荒落不復為金石之文且山長黃
丈已嘗草就難於犯嫌自詭瑟縮辭遜久之而台意如
山不移衰耄凜凜承命段文昌為何如人豈敢與昌黎
前碑爭鋒當自有公論在特恃錦覆以免取辱幸也匆
匆上狀
與象山高宰(桂)
某耄矣無機緣不及揖紫芝眉宇而于道旁口碑諗卓
魯之實甚夙比承蜚書實獲我心草草奉答計已徹覽
邑教舒竹西来備道雅意尤至衰病荒落之殘息本
雖于勉強瑟縮者久終於重辭兹藁以呈深懼發揚不
盡或高眀自以為可則鳩匠擇篆蓋必得名世之筆膚
潦尺紙凂竹西以凟
與秋仲實僉事(桂)
某何物一耄吹微沬于驚波之餘託殘暉于晞露之上
與世情分隔也行臺頓轡誰欺聽衡訪枯根于無所先
容致老馬于人所放棄光風霽月間仁念惻惻火其灰
肉其骨千金其敝帚江空歲晩如此竒逢而某親之謂
當拱揖步趨朝夕左右津亭攀馬神黯心折非流俗所
能知惟是兒沆于赤城受提奬造就迄于善解兒洽身
事綆之深翼之困者極矣而卒未能仰副鈞陶命也追
惟感激雖殞首結草不足報萬一某今猶以奄奄氣息
據龜殼引蜗涎苟分寸隂以待天命區區此心姑曰有
子若孫在兹兒沆身其家之責以行阮途輡&KR0008;冺默而
遣之或不能不累鈞慈耳摧謝之忱疎怠之罪䕫䕫尺
書何足以盡伏乞己任吾道為蒼生計
與袁竹初(洪)
某自去春别後䎹潭邃而有嚚者之撓耿耿激激近諗
歸自古杭清風便到山中何一快也彼為何物所恃何
人敢吠其主鈴下之畜馬前之走世積憑藉以至温飽
及其蹈不測之危機不忍即視以敝帷敝蓋中物綆而
出之萬死之淵意謂殞身結草以圖報謝顧螳螂之怒
蚍蜉之撼至勞客滯於外者半載造物自公黑白以定
而我輩自有所可寒心者凶狡滔天名分掃地關係非
小某等如章甫已敝不足以存屨恐萍韲荳粥之家皆
奴輩仇噬所及甚可畏也不有執事誰塞其源撲其燎
使之知有公道在鄉里何事不藉泰山力量此事若為
一家實亦為一鄉地此區區老懷忘其覼縷非固喋喋
塵聽瑩也耄矣決不能入府尺紙為意
答州長官(罕察)求館驛堂名書
某比詣凝香閣下過辱慈憐衰耄狎加温顧至於坐中
分席花邊肆筵略不自以勢分相及使人感烈際遇夢
亦起舞也而稽於状謝瑶緘飛墜倒置局蹐寵諭重修
德星堂成欲更名扁下問到荒疎之老仰仞謙抑既不敢
辭輒取東坡鳳鳴驛記中語有曰四方之至者如歸其
家樂而忘去于其中摘二字曰至樂或予其可則當求
名筆大書庶使登斯堂者敬其墨妙說其字義皆為之
贊歎新功則相公之名與之俱遠矣僭越某卧暍未遑
晉見伏望風禂笛簟冰碗蔗漿以葆日来之福
與周簿(信)
某回頭揖别春又秋矣福纏在近時節瓣香豈不我思
貧與病謀夏来無一日不伏枕至今出門一步如避湯
火嗣是竟成疎闊飛鞍上乳峯自是初心欲一參會亦
坐不敏失于探問負欠奚及夜来得王甥書迺知龜日
戒行鸞雲同跨棠隂之留蔽芾筍班之上騫騰無計可
留有心相逐老火如許穉金未涼既難于扶曳至馬前
一酌謾以一詩見意但側耳除音使桐鄉之民再歸父
母之懷則某亦自慶于末境之際逢也惟是四壁蕭然
不能擷一芹慁月掉愧極愧極
答剡教趙實父
某衰耄不禁秋暑珍灑西来中有瀕風桂月毛骨為之
爽快也蜚英教鐸淑艾鳴珂企予望之自此升矣學記
下示仰仞不外伏讀三過乃知周禮盡在魯當使四方
學者共此一記諭及養蒙處書某又何能為役然雅意
所欲姑筆片紙就納或其領之以古道不至揮擲則已
甚幸若曰能助涓塵恐非其力此外可委託者某固與
世情隔来諸兒以問亦曰難乎其介以前也此意當自
喻旋便草草修答
與張師道
某比兒深沆繇席間歸来拜真翰勞苦耄境者至感激
古道在雲天上而精采燦燦皆玉堂風月何以稱愛某
恃厚予少懇某舊令剡溪得一賢士趙文炳家有源流
文學茂異聞丁夘漕薦實附驥尾以是别頭收第歸而
坐遠闕今而職鄉教善滿為進進計欲一晉謁恐無因
見訝分羽言為先某夙敬其人敢以予潔請試薄叩之
當有金石聲或置之夾袋其庶乎干凟負罪
與台州史藥房同知(孝祥)
某實先正先生門下人也勢分&KR1509;隔雖不敢套叙然亦
有舊不敢不自道先正先生以雙旌一節臨照江東某
時贅漕幕辱異知飛剡筆賁終身既知有閤下之賢日
欲立通家子弟以聽教誨而宦鞅拘縻至甕城方得拜
揖光霽一再遂成久别時殊人遠耿耿悠悠自謂問袵
趾無復来日矣耕存忽從北来乃獲細詢之始諗箳篁
與立馬爭馳于齊魯之郊悁結若解而未快也今驅車
為赤城重而不肖兒沆適忝台校末緣可謂天幸際逢
其盛如滿替還家不及迎候先衆人八拜父執之前而
猶幸者解符未辦兹方再進庶可詣丈席下摳趨是亦
天與之機會某亦就得通几格敬以印再世之緣為之
爵躍非常人比閣下以氣局吞吐江湖以精神裁剪冰
玉一笑語一默畫落人耳目便是一世寳百世傳倘容
兒沆面領而心會之則為第三世在龍門屐履間也此
非某之所望仰度閣下亦必欲以此惠後進所以敢于
屑屑天台景物為神仙窟宅人物多文詞淵源閣下瀹
之以先正之理學發之以三蘇之文氣異時英偉森立
必曰自大賢始
答郡庠戴教授(友)招飲書
某傃寒也無炙手心忍飢也無食肉相耄而入城唾者
笑者總總獨也青眼温煦若曰如老龐在左右垂死猶
可矜惻風雨中一帖何其渠切雖欲辭不可者亭午當
伏席下且叙且謝但宿為國器三速今且略出關即回
兒子方當執經立雪亦辱寵呼過分過分更不拜謝諸
同寅丈
與孔眀遠學正(昭孫)書
某稟到又一月舟邊銷黯歸而成夢未嘗去左右不知
書擔何日出關某近卧寒不動寸步攀違無從也次高
吟一篇愧不工且無寸芹為侑知我當亮我本欲叙數
語却俟来年復為此来得以袖納意有在也或文旆偶
遲到春初恐可執手河梁然彼此行止亦自難必同寅
諸丈須日日聚晤為某一一拜意自顧窮山寂寞安得
常相與川雲飛泳哉
答卞淮源書
某比者恭諗肅擁高牙分鎮大府精神奪日四窗星月
之增光號令如山三島風波之不動觀聽之下歌舞以
心某幸隸民編非不知禮實緣衰老既不克拜迎前導
又未克晉賀階除誰欺高眀乃于縣尹面參頃垂及姓
名受之殊寵益重不敏之罪靖思回顧何以報稱當俟
秋氣稍清躬造于典謁氏既望開宥且乞予潔造化恢
洪式蒙從欲某願為歲寒一枝之雪柏也干凟峻嚴下
情豈勝戰汗之至
與阮若山書
某山林衰耄殘息猶續皆慶雲紛郁之庇疇昔之歲嘗
因丁宰修尺状謝寵問之及嗣是筆硯交寒且不敢屑
凟清嚴遂坐曠域然瓣香未嘗不望斗下先生以斯文
自任鼓春試之風開秋闈之地千里章逢九霄梯級其
將有望矣特本邑力役事尚累洓水憂心幸而邑丞許
君蒸然詩書之氣欲以此為第一義尚賴大宗主曲成
以了舊二尹所遺好事某雖不貧入等亦獲在鳶飛魚
躍中也秋氣稍深自當躬詣台墀一以償參承之願一
以謝綱維吾道之造干溷仞牆伏楮豈勝戰栗之至
留上乘寺主僧如岳(松澗)
某薄宦于遠久不致問曾大父墓依慈雲以安感不容
聲古道場賴願力以修以完贊不容語忽聞近為洪水
後有外魔瓢笠飄然已在雪溪左右固足以見無貪戀
心無住著相但某去能聽師之去必欲挽而再来且與
老松修竹清泉白日相與某亦山林人也逐禄非其時
會即有歸守墳墓之日却不妨送詩擔出寺以别敢望
渡口船回勿使叠請或山門外他有為綆當相維以障
塞之不必過慮併祈囦照
又
某日望渡口船回之報飛帖劃来不諗寄錫猶在雪溪
深處諾以近吉東還甚慰甚慰山林如舊鐘鼓又新圜
音有緣先隴有託無量功德也山下小魔當隨緣鎮壓
彼亦何能為哉遣回茶榧多感但未有以回供略此不
他及
本堂集卷八十
