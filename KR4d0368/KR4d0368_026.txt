本堂集卷二十六
宋陳著撰
五言古詩
午酌對盆蘭有感
山中酒一樽樽前蘭一盆蘭影落酒巵疑是湘原魂乘
醉誦離騷意欲招湘原湘原不可招桃李花正繁春事
已如此難言復難言聊借一巵酒酧此幽蘭根或者千
載後清香滿乾坤
送竺甥秀
恭惟吾外祖盛德表一鄉身都雲南瑞一母十郎娘吾
母實居長鍾愛非尋常擇壻俗流外眼高意見長豈無
富豪家熟視不得當吾父本儒家詩禮夙自將乃以吾
母妻相期早騰驤誰知古罍洗不入盆盎場回遡外祖
心終老弗能忘膝間出苦語此心汝其償飲泣何敢受
負山類蚊蝱二十一年間母沒父亦亡我髮既種種杏
園僅霑芳着鞭幸有路益與忽仆僵前言空在耳欲報
天茫茫吾壻在吾前吾子羅吾旁努力各努力世道須
明昌聽之勿藐藐方來那可量庶幾未了事發為前人
光
深自婦氏歸侍
我生貧非窮有子環我膝深汝實居長何可去頃刻頋
從百里外贅滯日復日事有不得已我心常壹鬱昨朝
烏鵲喜夜得歸端的瀹洵急迎路呼燈走奴厮歸兒如
猶子先跳門限出女潤卧東牀方困痰寒窒忽聞兄到
家夙恙一笑失骨肉恩愛重此歸真藥石春風花氣香
今夕是何夕酌汝一杯酒聽我言歷歷我老不任事幹
蠱汝宜力汝母且多病佐饋婦之職三弟要讀書惟汝
身勵率妺笄何以嫁汝亦當&KR0655;悉如此復如此汝坐能
安席汝今雖有媍未歸未為畢而况危亂世離别重悽
惻一家得團圞荼苦丼於蜜歸來早歸來我年七十一
次如心姪古意韻
妻孥恩愛深生死同一牎胡然成别離使汝悲涕雙人
世能幾何明滅風燈幢有家尚堪活奚久滯他鄉安得
歸來舟順風自南江
送董伯和(篪)西歸
葉葉青霞衣來赴山中期相看到忘言日夜春風吹昨
夜雨瀟瀟今日君欲歸人生如夢寐世道甚嶮巇我髮
白已光况堪生别離君歸不可駐我心得君知欄干與
雲平白鳥來往飛安得身有翼長與相追隨舉手一揖
别不作兒女悲一樽尚可同百里非天涯
贈僧仁澤解后以數語(舒明遠之子)
温温白玉璞楚楚秋蘭香胡為乎此中紙帳栢子房詩
書豈不仁宿念落渺茫况有白髮親朝露爭餘光時復
一回首雲飛青天長人生能幾何世事那能量不觀身
上衣昔緇今忽黃我亦何心者解后成感傷颯然清風
來欲言言已忘
季秋既望吾族子姪以老人會於我家名曰燕老
集此意亦可尚醉後寫其意
颯颯西來風吹不開眉端團圞空中月照不見肺肝菊
花仍舊香過雁秋年年我懷人得知流光逝如川况此
苟活身包羞天地間不如先露晞安用空流連兒軰何
為者芋栗菘藿盤將以壽我酒歲晩松在山我謂非我
意棹頭三長嘆遶膝不肯離且笑且進言陶潛杜少陵
逢時更多艱何嘗便忘軀得酒即開顔父子恩愛重一
刻難輕拚世路雖偪仄天道又好還但是強健在心事
終已寬是亦菽水具非如五鼎難庶幾詩禮風聊以娛
親安再拜固以請願領家庭歡勤勤苦費辭細聽理亦
然強飲竟成醉援筆如狂顛梗槩粗以見不覺盈長箋
呼兒為我歌勿與醒者傳
敬賦虛齋孫君容膝(名凝字德夫)
雲連屋不居三間葺茅茨田園非不寬一畆環竹籬楚
楚山下花湛湛池邊菭文室南坡下容膝以扁之誰謂
方回旋天境春熙熙壺中着仙翁芥子蔵須彌虛誕彼
異端我則異於斯聖賢與我對經訓星日垂可以讀離
騷可以擊壤詩回頭紛紛者金碧貯狂癡聲色性命斧
財貨盗賊資皇皇窘其廬日壊不足私蚊蚋同旦暮不
滿一唾嗤豈識天下樂本非外鑠為己大物自小心曠
神斯怡一則萬條貫靜者動蓍龜吾方謀一榻盡老聊
娛嬉今日為何日此理知者誰逹哉子孫子吾知吾有
師
贈弟觀之王傳心館數語送行
今日為何日風雨春寒癡吾心方惻惻門外剥啄誰謂
我欲見兄迎面三吁嘻出語復梗塞書擔行有期豈不
懷室家將以療我饑平生手足誼奈何忽違離執手同
與言吾道其果非逹則仕行志窮則為人師去家二舍
近非是天一涯行矣汝其勉苐問歸何時久而俛首答
身如馬受羈去住不在我此况誰得知五年七十四疾
病常乘衰汝年亦五十半髮成雪絲年事俱至此時光
去如飛紫荆次第花鳴雁羣相歸觸目多感慨贈别難
為辭但聞主人賢安心免相思明朝溪亭酒為我酌一
巵
張時齋書生也坐窮以星學資身贈其遠行
書生例饑困世路方偪仄胡為乎此中兀兀朝以夕問
之俛而答初意豈今日幾年燈火牎謂可生羽翼時事
出難料竟作沉海石寒谷春難回涸轍水難激聊蒙星
家波食此一涓滴終然不自贍拍案動遠色江湖天風
長萬里誰能縶姑以術資行或者儒得力泰與否相除
剥與復消息要知窮非窮當遇識者識
贈舒亦山入越(名楳)
危世無山林頽俗無門戸彼美詩書身悠然自為趣揚
揚飛霞珮清風𨗳前路借問欲何之謂我稽山去春風
白雲曉禹穴蒼烟暮平生磈礧懷高吟弔千古兹行良
不惡欲贈無他語如逢梅市仙試與謀出處
避難西坑用瀹韻
春雨宜農耕逆旅愁坐雨雪寒饑殺人豪富雪中舞憂
樂古來殊欲說頭自俯見山豈不愛身危心不武入深
復入深有人如子午生死未可知誰能問丼苦
用前韻謝奉慈寺主僧居簡
人情相入處春風與時雨詩來少陵歌酒到淵明舞我
窮適相侣肯為黃金俯忍饑固其常笑視京文武忽來
方外餉渾家飽炊午此是法喜供非如乞字苦
遊慈雲似齡叟
我來景照堂主人一笑領蔬笋充我饑芎术療我病坐
久不知晩夜榻留以並世事方東流人情入西暝兹逢
豈假合如形有隨影不言自相知無味足雋永潛遠意
悠悠披仰心炯炯頋我為何人古今兩照映餘言不可
寫手拍闌干猛雲飛風滿山萬動歸一靜
次韻演雅
洛陽棘滿門連昌菌當衙枸杞怪成犬寄奴妖見蛇芸
香虛辟蠧鞠梅工兩蛙黃檗到裏苦紫荆無外遮衰綠
秋蒲柳赧赤春金沙薰蕕類莫辨桐梓誰汝嘉山下猶
有蕨丘中能無麻杖老竹生力炷病艾炘痂芷蘭足幽
媚桃李從俗誇
梅山弟家醉中(名&KR0581;字楚秀)
意行無定處適口無夙嗜門外自風埃山中有餘地事
事皆順境物物皆真味梅山今何人而我亦同數麋鹿
所驚怪草木或不置一杯復一杯閨門笑聲沸古道固
如此乃有此同氣謂我且須留崦嵫紅未墜
送道士十二姪歸金觀
世道日以漓人事日以非吾宗昔昌繁儒冠森巍巍時
節相會聚燕笑芳菲菲爾來歲復歲存者星晨稀我今
七十九奄奄一息微汝亦七十八䙰褷舊羽衣老我雖
待盡猶與墳墓依而汝百里外煢煢鶴孤飛我非壽彭
籛汝非丁令威年事已到此餘生露易晞後會安可必
欲别增歔欷相送出門去溪寒日無輝我竚汝回首此
意知者希丁寧且加餐得健時一歸
題黃長儒松江圖古箋
吾行半東南松江東南竒湖鋪天上水山横鏡中眉清
風明月夜細雨斜風時扁舟幾來去三揖三高祠冺默
一夢昔欲語將同誰忽焉入老眼百年片無遺人境那
可期畫中時見之
四月十一日與婦小酌玉蓮花前有感
西湖西山坡水樂洞之側有池當軒綠有花當夏白風
潤脉柔莖午芳擅正色方來玉石瓣圓中珠一的曾攜
真率杯相看契清閴主人自城居付與乘閒客回頭一
十年今日為何日窗前小盆池又見此花發花於我何
心我見花自惻老妻頗解事一笑深太息胡為不自知
君已八十一洛陽白牡丹揚州紅芍藥魂夢且不到何
獨傷懷昔我聞垂頭答風雨天昏黑
次韻黃岩高志尹(名畊寄壽)
冠屨天地間車笠風雲從我行半東南已復八十翁取
友必端人求我我蒙童初見老不化宿學今何功萬丈
委羽山中有人中龍文氣蘇玉局心事龐德公豈不欲
納交誰與先為容何物瀹小子託根歲寒松寄我壽我
詩墨妙揚古風扇開眼眊矂翼起身龍鍾要知片雲外
實共二浙東氣以類相應面未心已同端如獲驪珠不
羡放鴿籠濫吹譜美莖難報來施豊
送陳孔晨(自)錄鄞學任滿西歸
思昔南墅翁用不盡書力留以裕厥子着鞭飽諳歷鄞
庠多材地糾錄迂分職休休自無犯耿耿不事激時雨
化後生春風久宿德妙墨雲烟飛清吟雪霜逼萬口何
異辭三年如一日芙蓉桂花天扁舟戒行色悵飲集寮
寀䄂詩空士籍相送相致祝此去萬里翼非入蓬萊觀
則上梧桐掖我素與子契而况同宗出區區愛莫助珍
重而翁積豈不欲臨餞耄笑筋力嗇數語教兒洵持候
州西驛
似戴時芳
豐山在屋前後坐龍溪龍中有人中龍固窮氣自豐溪
山千萬状朝夕與從容浮塵任開闔本色無淡濃我本
深村夫見此更熱中目送鶴歸雲耳接漁歌風徘徊不
忍去樂哉此迎逢何當中年留回頋無宿舂
本堂集卷二十六
