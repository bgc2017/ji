本堂集卷十七
宋陳著撰
七言律詩
次韻戴帥初不赴舟山醵飲二首
吁嗟世事已難言得過重陽強作歡白髮不供新樣眼
黃花却喜舊儒冠兩三杯裏意存古四十年前盟未寒
青壁丹崖本深窈誰知冷處有人看
危時時節已難得况得知心盍共杯我檄方從風裏去
君詩却占日前來何須一醉獨重九但是相過多幾回
門外斜陽送行去眼光飛過碧崔嵬
次韻帥初浙西回及得新居三首
聞得胥江尚漲沙往來雖便重嗟嗟舊遊怕說銅駞棘
遺曲難聽玉樹花滿目山川誰是客無情天地若為家
栖栖又入西峯下踏破山鞋幾兩麻
自昔恒河可聚沙今為何日更堪嗟未應絶物從孤竹
尚可依人住浣花薄俗久嫌投刺客危時仍重讀書家
老吾幸有相過便尚得如蓬倚直麻
家有圖書便不貧二灣門徑碧溪濱山林深密宜今世
梅竹婆娑似故人少閉柴門延野叟多營菜圃慰脾神
幾年役役方休息收放渾如一釣綸
載酒過俞叔可運幹夜話
晴邊杖履學偷閒十里溪山送入簷門外方爭危處路
竹間自下舊時簾數杯同醉寒中煖一枕高眠苦後甜
何幸詩壇有盟主狎相來往亦何嫌
次韻史芝田來訪
珊然環佩下芝山醉夢人間醒眼看三世相家知有後
十分謙德似無官騷盟寬與江湖接清氣直將星斗干
難得相逢容易别因風時得勸加餐
晴郊意行到梅山示弟茝
安排聚首易参差信意行來始是竒山色堪餐饒有菊
樵歌相應自成詩危時杯酌旱雲雨老境襟期春水澌
醉裏更無門外話一聲寒雁弟兄知
次韻范純甫(名應發號著林)
與雲俱捲出山遲邂逅初寒旺菊時縱欲插花安得笑
無從賖酒若為詩乾坤許闊自多礙風雨又來有故知
白首猶存舊烏帽龍山何處渺余思
次韻黃子羽七十自嘆
棄瓢巢父固云稀解印陶潜非是非風雨似知人世換
溪山自愛主人依歸時孤悶有茶屋天地獨醒存芰衣
我亦歲寒松下草相望百里借春暉
次韻盧致遠見示
新春欲洗舊氛埃並竹尋溪試一來凍雨忽交疎霰下
嚴風不放寸雲開主人雅量詩相住老客歸心夢亦催
滑道何妨徐着步袖中金薤不虛回
次戴帥初以水漲不及赴茂林醵飲重午韻
回頭林谷已云遲心不懷疑遁自肥有菊可尋方覺是
無根自樂豈吾非危時一醉便為福好客相過莫放歸
欲弔湘纍波浩渺但須珍重芰荷衣
次韻前人祈雨未應二首
交秋苦雨走疲農惟合投忱洞府龍里社相師憑梵唄
山川無語笑盲聾忍教地寳罹枯渴安得天機捷應舂
聯日定勞君眼力雨晴只隔望春峯
龍君非是忍忘農一敬初終自見龍雨感通時元有待
天分曉處可曾聾雷車怒激騰東海火傘忙收入下舂
我輩報神無别事請裁佳句勒霞峯
連山王開詩試子午花(其說曰其葉落花紅萼紫心黃其開也殆子末午末)
(以復後則合故得名但於盛暑中見之)四首
三數莖鬚細撚金圓齊五瓣外紅深酷憎媚俗長垂首
善處驕陽不動心色變化成丹竈火時開落應土圭針
感懷南北多分裂此獨全名古到今
嫩綠扶疎紅倒垂紅間黃染數莖絲牢存本色心為主
懶競時妝面向誰受二氣中開正晝當三伏裏號炎曦
隂崖故國長安路萬里傾陽共藿葵
赤日黃塵任漲浮直莖疎葉裏垂頭金心不逐時妝褪
赭面應為世態羞分晝夜間開落凖備離坎氣品題優
倚欄感物傷懷處何日崔盧入此甌(此花一名覆金甌)
低垂不足畏炎氛自是居高避俗喧五瓣圓粘腥血重
數絲牢綴蠟心存雅持本色明清晝肻駐殘妝媚黑昏
林下何人修煉到丹餘流入此芳根(修煉人養子午氣)
訪趙景文不值
見了西山嘆復歌老天元不奈人何一身死護松楸活
滿眼生來蘭玉多忍處要如頑鐵石平生能定惡風波
世間終有安時節細把林泉歲月磨
次韻朱景伯來見(名承孫)
平生四海弟兄之况是鄉關見白眉方醉夢中能獨醒
自離亂後篤相知溪山坎坎勞飛旆風雨瀟瀟苦說詩
老耳不堪聞别話青燈對影復何時
次韻戴帥初見寄二首
胷次玲瓏逹事端入山買屋貯清寒奉親最樂危時見
與俗相忘實處看閒輟琴書翻兔冊旋添竹樹隔牛欄
䟽衣淡飯門多閉章甫何妨獨舊冠
水鏡空平取友端頻來山外伴酸寒交朋舊在兄弟列
古道新交世俗看地近詩筒多便翼月明心事兩危欄
自家頭腦冬烘甚猶幸偷安未毁冠
次韻弟觀授學陳子得家
憶昨依依話别端瀟瀟風雨滿山寒去家幸是老親健
坐館當如初宦看歸夢隨風揚客袂吟情逐日寫詩闌
從今稳入林深處塗炭何緣得汙冠
賦陳子得書樓
危樓得地着身安冬月烘炎夏氣寒木末清風平與接
山中本色晩宜看課兒勤讀書充架留客高談袖滿闌
門外流渠源水活不妨時濯自吾冠
次韻張子開喜雨
丼澤連朝拍稻疇老天着意做今秋虛爨已報生塵甑
艱食俄忘淅米矛甽口漲新浮白膩禾頭濯莠濕青油
疲農歡喜還長嘆官已催租不待收
送酒與元春兄
九月風光又一年君家無酒坐無錢翠微雖負菊花約
安樂應丼米飲緣舉世方爭沈醉境誰人能顧獨醒賢
兩從事送聊相諗會取一般平淡天
與延慶老若圭游錫竇仗錫二首
坐斷青蓮七寳池又携鐵錫踏嶔嵜一千丈錫與心照
二十里雲隨步飛崖壁遍留吟墨跡樵芻爭看袒紅衣
山林湖海本無二處處風光屬指揮
有意西游萬玉峯往來何事太悤悤知心能幾片雲外
回首應多明月中爭供栗泥懷太白終留梨實待興公
從今若枉詩相問我住丹霞水竹叢
同趙景文到梅山弟家
脚力猶支一里間得閒便不知艱難可人本色山林屋
避世珍羞芋栗盤來往任教詩眼熱笑談能化老身寒
感懷棠棣詩章在試把絲桐櫽括彈
次韻戴帥初見寄
兒造從來自不情百千萬變底人驚人生水上浮漚影
物論風前亂葉聲自笑醉吟空贅傳誰知橘影竟無名
况今衰老知何用惟有關門答五行
壽同父兄七十二首
光風顔色雪髯鮮已到人間稀有年心好共稱生下佛
身閒自謂飲中仙安貧真味齊眉饋養善良田高枕眠
更看燈宵兒迎婦一家春與月團圓
吾家兄弟篤天倫晩景怡怡僅兩人門戶相依杏隂舊
藩籬不隔棣華春難逢燕夜如今日回愧鱗年以次身
造物倘容頑健在願為老櫟伴莊椿
閒居有感
参差梅竹槿花籬強對溪山傲百罹終日書聲清屋氣
四時蔬食壽家規苦兒知學何妨懶老婦安貧未覺衰
無處可脩牀下拜門前心事碧天涯
壬午九日有感
修茂堂中九日杯今年無復壽兄來把萸空感同看會
插菊難教一笑開不使犬雞當厄去却聞鴻雁送聲哀
浮生忽忽何須感荒草牛山戱馬臺
出門寄弟覩子得
半年腿卧近方仁一出門來拂濯身交十月天村景好
連三日雨晩晴新青山無語自知我黃葉是愁還可人
誰信幽居便忘世漁樵亦自有經綸
偶成寄吳竹修(名垓字山甫)
天自高高倚蓋斜遑知人事可嗟嗟公移急甚擘張弩
私繫甚如求破家鎮一方浮勞地柱救衆生病辦天花
萬般巧計輸平實笑殺當年複壁涯
次韻吳竹修慶余免役
大道荆榛萬徑斜中間役事最堪嗟私心自分齊編戸
公法仍條存宦家免把血軀供刻木尚存醒眼傲空花
要知天理無窮處風雪嚴時春有涯
次前韻與前人同舟自城歸
夜泊南津夢岸斜老來行役祇堪嗟滿篷風露五更月
殘夢溪山百里家蹴起睡奴催縴路坐同吟伴說梅花
此歸又且深深住瀾到中間要見涯
謝前人留宿飲食
芒屩東歸日已斜故人留滯豈來嗟數杯爛醉飢時藥
一枕熟眠安處家湖海友朋多宿草乾坤今古一風花
但將無事看時事來往溪山詩未涯
又似前人
薄俗交朋赴字斜可人一見祇驚嗟心憑實地應多事
詩引清風歸一家休看馬頭秋後葉自培門裏歲寒花
何時相接從容步遍歴山巔與水涯
寄魏倅萬初
衣冠古雅御風行為我遲留半日程未盍簮時勞夢寐
一傾蓋後見生平相看惟有興亡嘆欠死難將出處評
回首梅花古松下忍寒終不惹春情
寄崇福王澤南洲
天地中間澒洞塵山林須是好三分危時安飯僧家鼓
濁世清風相國墳老後重來如夢見靜中自韻以心聞
同遊話到溪頭别寂寂斜陽淡淡雲
本堂集卷十七
