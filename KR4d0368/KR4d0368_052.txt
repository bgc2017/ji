本堂集卷五十二
宋陳著撰
記
天夀保國接待院記
佛氏教今為最盛明素多甲刹而次第剏建者星羅棋
布聫絡諸山氣脈以便其徒之居之遊為無窮地天夀
保國接待院住持大逵其一也大逵越之上虞人俗姓
竺受業於里中澄然院來明掛單萬夀寺初其家撥水
田五十畝資其行積之久有築庵志周遊至鄞塘得王
姓屋數十楹并基地一十二畝面勢爽豁山川平遠為
香火道場可矣聽所欲售直以酬乃扁曰積慶像諸佛
起三浮圖近遠歸嚮凡百祈求萃焉因所自有之資推
而廣之為田三百七十畝有竒内捨一百畝入萬夀助
經用餘則為本院直下子孫甲乙住持接待往來之計
既而大逵上其事僧錄司而總統所總統所從所請而
改今額其有公文作証吁天下事其用力也一則立二
則跲其計慮也密則周疏則慊大逵自祝髮不以已自
挾即志於創建而竟其成不忘所本即樂於施捨而無
難色以若所為日以恢拓其事正未可量是可記已書
來以記屬曰大逵本儒家子而從釋斯請也幸勿辭余
亦感其言外之意乃為書其概
延清堂記
里董聲仲家班溪面受南山霏翠腋挾烟林流水佳境
也門之外其祖手植雙檜餘陰滿堂而堂未名他日過
余請焉授以坡公詩中語曰延清因謂天地間卉木隨
人所取春風艷冶與蜂蝶爭旦暮粉兒乳子事耳惟檜
與松柏同清蒼然秀楚囂俗不得而親故獨静虬然偃
蹇巧匠不得以材故多全筋骨瘦緊有鐡石心丰神嚴
邃有法家拂士氣非歲寒人難為交若而能對越舊物
切已體認以自玉則名斯稱然世變不齊人心無常一
有間斷如檜何如先世何此又方來所凜凜聲仲聞之
亦為之動乞終所教迺申之曰敬而已敬則為有檜有
檜則為有祖余嘗訪毗陵獨孤檜蓋及為刺史時所植
邦人德其政尊之愛護之風霜千載猶一日况家傳而
守之已三世不失根本深固枝葉昌繁厥先意脈不在
茲乎出告入面豈獨孤者比余亦知若簡淡純實是能
敬以延其清者故為索言之其歸而語若弟君藻輩相
與為斯堂地庶上無忝所付託則余言為有助聲仲再
拜曰敢不敬聲仲名雷發君藻名林發余四明遺耄陳
著也歲強圉作噩陽月望記
至德觀記
道流以虛為宗自謂十洲三島五雲樓閣其家也秦漢
方士入海而求貽笑千載夫地以人勝何嘗在渺茫中
耶鄞江之右古有鄮麓一聚喧囂塵外人道此則面之
去惟通妙師程德益知東可接鬼谷子肥遯之地西可
引四明狂客恬退之風前則羣峯拱揖鐘鼔聲出烟雲
杳靄間而龍山夭矯環抱其後有包氏遺居實擅其會
傾衣鉢資得之乃相乃度乃葺乃營始自歲辛巳曰殿
曰祠曰藏以揭虔妥靈曰齋堂曰方丈若庖庫湢溷以
起居飲食迄今二百餘楹皆備且買田已及三頃有山
可薪有圃可蔬猶曰有人焉地近斥鹵一井獨脈泉清
冽汲足之餘飲者憩者以賴殆天授也關聞教所給額
曰至德觀他日圖且狀請記閱其狀有曰觀距親舍百
武而近庶朝夕便於省侍彼景物可人抑末也吾矍然
以知本喜昔懸溜山道士許邁立精舍為時節定省計
晉史為之立傳嵩高張道士以養親為韓文公所知序
而送之以詩夫然則吾於德益安可不書蓋道非孝外
物無孝則無道道家祖老子其為書未嘗不言孝世降
而下為人子者有不能已為流俗之隨一彼之歸以誕
為高以曠為達以周遊天下名山為得道路視其家蜕
視其親飄然於無何有之鄉於孝乎何在德益乃能砥
柱中流與許張相望殆將過之一念所質雖天不能違
况於人况於鬼神三者觀門所恃以創立德益之道當
日以行觀之業當日以昌大安得不為發明其所以孝
以為出家者勸
先子所作至德觀記大德丁酉十月二十五日甲
寅日入時稿成時未燃燈不暇讀過明日即寢疾
此手澤之絶筆也嗚呼痛哉痛念先子孝行貫堅
質幽年八十有四未嘗一日不夢見父母每遇忌
日必涕洟終日語及膝下事必哀慕不已故臨終
之言發而為文亦不離乎孝然未經竄訂恐不能
無誤漏如四明狂之下嘗得初稿未竟片紙自有
客字以先子平日作文不尚艱深譎怪亦或有客
字不敢妄益也真蹟别為寳藏謹錄副以對付請
觀者嗚呼痛哉男深泣血識
記事
書夢事付洵
余於壬辰九月十五日五更初夢身自東歸有兩夫肩
芝蘭二大盆又有一几左頓盆梅右頓盆蘭亦壯夫舁
之皆芳秀擢茂異於常見隨其後以行其前大溪水新
漲拍岸湧激沾及裳履及門先考紫衫立軒廡上先妣
冠帔自堂中出受余拜訖懽言軟語撫勞纖悉堂肆筵
甚設器皆珍好果餚稱之考妣對坐樂甚余亦抃舞踴
躍其間既而覺有以洵妻黃氏妊將生告申刻乃得男
則知夢其吉之兆也而芝蘭梅之入夢正與謝庭事合
而元幼度者為第一人是皆考妣冥冥中所遺之意而
平日所積之澤也因咳而名之曰庭元吾家其有後乎
十一月初四日之吉書授洵時余七十九歲矣
勸戒文
勸修祖墓目子
吾氏由台來為嵩溪大族南山之陰九世祖大府君墓
在焉八世七世六世祖墓在焉諸子孫有不别葬者在
焉盡山兩岡無留所為子孫者固宜全護其丘隴封植
其草木以慰祖宗之望今數十年來一草不植一木不
條其墓有䧟者破者夷而侵盜耕種者出於水者相望
而樵牧必趍若世其業然嗚呼世之墳墓有不幸而無
後者尚有隣里護之豈意幸而子孫之多而使祖宗之
墳墓重不幸也嗚呼惟其子孫之多而祖宗之墳墓所
以重不幸也使其於而父而母而兄而弟而妻與子者
焉必不能忍於不顧而不思而父而母而兄而弟而妻
與子者果何自而來哉而抑不思今之不幸之墳墓即
前日之而父而母而兄而弟而妻與子者之所藏也哉
嗚呼然則遠者固宜近矣近者固不復遠乎夫惟不能
以不遠則今日之不為遠者計其不啟來者之甚於今
者邪興心至此是用大愳今欲稱家有無率錢顧二封
培其不治者錢有餘則留為立表墓石用所當立賞曉
諭不得樵牧耕種犯者必會於尊長家庭訓之外人犯
之是為盜當從公究治將見草木葱蒨墳墓有所庇覆
子子孫孫不惟得指其地而為霜露之思而一脈之氣
不索必將隂受其惠顧矣其毋忽
嵊縣勸農文
令告民以勤為本嵊之民當加勤嵊山多水淺其土瘠
土瘠故物不滋物不滋故種薄收種薄收故民多貧彼
富者食肥饒猶云不給今反此而不加勤可乎勤則瘠
可肥貧可富不勤則瘠愈瘠貧愈貧其何以生况宿麥
慳長夏收未可知其早夜田野指凖秋哉毋不孝不悌
毋不忠不信毋鬭毆毋賭博毋訟訴毋不納税以取追
呼毋輕犯法禁以召禍辱如是則農業專衣食足禮義
興矣爾父老其歸以告爾子弟
又
父老農繫民大命民而業農上輸官下贍家皆自此出
皆以為急又何待勸但天時不齊人力當盡令而不勸
是不職故去年勸以勸農亦勞止而夏而水而風秋而
旱而又水而又旱歲收不支歲用民良苦令憂焉新年
十日九雨而水鄉麥苗必多渰浸並水田畆必多衝坍
其脩爾隄防備而樁篠以捍以衛春雨既多夏秋必不
足低田車戽猶可及高田非有宿水如何救濟其鑿爾
陂塘浚爾砩甽以蓄以瀦各各用心勿云任天做事蚤
蚤為計勿臨時倉忙水旱有備三秋有成私可給公可
辦禮義可興獄訟可省令與百里可相安民之願令之
幸
又
令在剡今是三春本心為細民甚切及到催科上何曾
為寬得一分惟欲田里間力耕火種自辦得一分寬剰
輸税外贍家口秋收接得麥熟猶可存活兩年以來農
家不是不勤入冬便無飯喫雖曰有風有水有旱是天
時不順亦緣境内山多田少又多是大家所有細民能
有幾何不過是佃種為生上熟時年或是贏溢才是中
熟已不了主家租課今既連歲薄收如何不貧如何不
窘幸得去冬三見雪白今年必是豐穰忍饑到今麥熟
有日爾老者率爾少者壯者率爾弱者交相用力勿謂
自家田便下工夫主家便任天得爾大家或給助或借
貸交相用心勿謂佃家自去種田主家自來收租盡人
事應天時主佃皆有指望官司亦可寬小今日本是勸
農併以為大家助勿以令言為過
檄
賞月檄
竊以正秋而告萬寳成乃人生之樂處明月不用一錢
買供我輩之清歡茲季商三五雖南吕之及時然皓魄
十分則視前月而倍色豈無好事者如此良夜何况少
陵老翁有明年此會知誰健之語而牧之騷伯發人世
難逢開口笑之言安能局促自處覆盆要當慷慨相與
合醵越有勝境足欵清光遠山近水如帶如簮俯地仰
天為幕為席大星無幾而銀河淡寸雲不點而璇宇澄
藥杵之聲宛聞桂花之香未減姮娥孤眠廣寒殿豈無
消息到人間老子同上武昌樓如此功名非分外使當
面挫過了恐噬臍無及焉合紏白水真人相挽青州從
事不妨衆共何惜十千熊燔鯉膾綽綽有餘豬肚鴨肝
多多益辨秋末之松青脆霜後之菊黃香雜然而前陳
皆自此中出院嗣宗一醉六十日豈不快哉李太白已
死三百年無此樂矣爾貴介公子及諸老先生皆有擢
兔穎之才總是步蟾宫之客氣若大鵬出海量如長鯨
吸川開錦囊而貯詩卸葛巾而漉酒式歌且舞縱意所
如百罰金杯亦不辭更把花馬金裘將出喚一年好景
君須記誰謂瓊樓玉宇不勝寒故茲檄聞仰祈鑒在
本堂集卷五十二
