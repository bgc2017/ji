本堂集原䟦
張忠定公有言吾榜得人最多嘗疑其言之誇靜觀世
運歷數人物抗節不屈忠血凝碧泣抱龍髯下從彭咸
累書辭聘絶粒而逝凡此皆丙辰榜中人也本堂陳公
挾其耿介之氣發於雄深之文巋然獨立皓首不變則
亦吾丙辰同年進士也忠定之言豈不信乎公自為舉
子時文聲獵獵日起諸公爭致之授簡客右研墨盾鼻
出語往往驚其坐人時方工駢儷稱誦伊周擬方孔孟
上之人受之亦不辭公下筆一掃諛風莫不根于理而
趨於古抽黃對白之習為少變時宰用事以策試士公
實參之文衡於古人唯唯中得一諤士痛陳厭諱人言
消沮士風寵信吏胥壊朝廷紀綱十數事公持白其長
宜寘前列以稱德祐求言之詔聞者為瑟縮而掩抑之
公作詩道其屈每對人言氣拂膺未幾國事非矣余老
陽羡公之子深來山中以示遺藁若干卷讀之使人激
發而不能不使人嘆恨也公之文宜為誥只用之書檄
牋啟宜被金石徒見之深山窮林佛老之廬天不使和
其聲鳴國家之盛而俛仰古今感觸風景以抒其黍離
麥秀之悲公亦豈料文之窮至此哉若夫挽王少保之
辭弔唐饒州之文誅權奸於九原表忠義於千古蓋有
關於世道之大者非徒文也余耄矣因念千佛經中多
墮鬼錄余後死尚獲覩公之文可掛名其間固幸也斯
文之脉不絶如縷未知後之視今何如與晉人同一慨
矣時至大戊申仲夏既望丙辰榜下士荆溪蔣岩書䟦
