本堂集卷四十八
宋陳著撰
題跋
跋僧石藏玉羅漢圖
藏玉以龍眠所畫物初所跋十六身羅漢圖求著語余
不事佛安識羅漢卷還之則曰羅漢本無實相滿虛空
是大方廣寺說著羅漢便是羅漢如何是識如何是不
識才說識便不識龍眠之畫物初之跋亦不過無香之
香無色之色遇着便是豈常見其面目之如何耶藏玉
左手展圖右手執筆濡墨以授曰便下筆莫蹉過余訝
其強不覺大笑噴薄圖畫為之欣舞藏玉曰羅漢見矣
因書其語併發羅漢一笑
跋前人所藏金剛經
樓教授所書金剛經真得二王小楷法視之㷸㷸動人
目攻媿先生又以小楷書跋其後可謂兩竒絶而石上
人得之上人清致所蓄書畫皆古雅其一也一物苟珍
必有所遇兹則得所歸矣
跋東皋寺主僧知恭百吟集
友山師以倜儻氣瀟洒心棟宇一方風月地鏜鼓鐘体
包笠既成付之人而身歸花墅湖之廜□與雲遊戲了
無住著詩其土苴也且知平生喜寒山子詩故其句意
多似之有攜其百吟求著語者寒山子詩云吾心似秋
月碧潭清皎潔無物堪比倫教我如何說師知寒山者
也此心何心自說且不能說余又奚贅試以轉於友山
當一點頭辛夘仲冬
記
清高堂記
余家東堂有竹可愛暇日為賦八句句中有清高二字
深等請以名其堂余曰可也然有堂之名必有竹之實
實者名之所由出無其實而有其名徒名也况余非好
為詩詩以寫余意原其竹之有初而及其竹之方來意
則深矣汝等苟不知勉有如此竹皆拜曰諾因為書其
扁乙酉立夏日
廣福院記
吾州廣福院住持契和舊所接識會間從容言其院之
故院本五代時寡婦張氏家氏事佛日課法華經甚嚴
俄夢所居地有七僧若胎生蓮華上者益以信嚮漢乾
祐二年僧正仁贊之捨其屋與田為羅漢院有可誴者
七歲專一室修淨行歷四十年牀下地生白蓮花一朵
隨而跏坐入滅湖海騰播院之名以重住者直下世襲
宋太平興國九年改賜今額嘉定十三年曰文鼎始規
革其舊猶未能備嗣則曰宗詮曰善能曰如曰鱗次出
力崇奉大士以殿講習大衆以堂管鑰出入以門神天
像設齋房庖湢纖悉以具初張氏所捨屋地為基一十
二畝六步田止二百八十畝後如日捨一十有二畝黃
氏捨五畝俗人徐文炳文煥各捨一十畝契和之來以
衣鉢資置五十畝于是田之積為畝至三百六十有七
其概如此惟是負城僧舍罹几燎煽煨燼中巋然全存
或者張氏願力洪深劫火有不能犯是尤可紀自五代
迄今未有所托筆豈非大缺事兹敢以請余曰師之言
即記奚以余言為而三四年間申其請以書者狎至余
于是有不自已于言者井里廢古道散世之齊民有不
暇問其何如間能禮義以飭其初文獻以詔其後三世
以往希不失矣甚而一世二世大戾其祖若父以自絶
其緒者滔滔皆是彼張氏舉其夫婦子孫之念一歸之
空門余于心固有未契而能使之潔圭祠室香燈梵唄
一飯必祝數百年如一日更相樂助培之未艾張氏之
見既得之矣今契和且欲詳其本末書以入石則張氏
之祠與院相為無窮又將此事始就佛氏家而求如契
和者用心亦可謂不忘其本然則所以記者豈特為契
和而已固有感于斯云前具官陳著記
竹脩記
友人吳山甫扁其室以竹脩余叩其所以名則曰竹以
自喻脩者其志也子其為之說以達吾志余惟竹之初
鞭而萌不能立幹而圍不能以寸地力日以滋根本日
以狀其挺拔而出者歲不同至于如椽如杠干雲霄停
日月森不可屈雨露濡之不入嵐霧薄之不病寒發發
而其膚益堅以澤暑蟲蟲而其蔭益清以閟竹之德如
此豈一日之積哉不然則叢蓊條弱徒以完蚊蚋芘蟲
蛇折摧壓抑于饕風虐雪視材之脩者盍亦反其本矣
士而有志于學者乾之確乎不拔坤之敬以直内中庸
之強哉矯孔門之所立卓爾皆竹而脩之義靜觀密察
深培厚養毋錮乎先入毋必乎速成本而末體而用一
以貫之庶乎無媿于竹矣况人靈于物反身而萬理皆
備故所用力者則在乎我豈徒竹之謂哉而况道不終
窮學無止法進進不已又豈止于竹之脩之謂哉山甫
拱而聽曰敢不勉請因其說以為記歲著雍困敦如月
朔丹山陳著書
天寧報恩禪寺記
四明天寧報恩禪寺直郡治西百武而遥基廣一頃三
十畝有竒唐大中五年振祖大師創始號國寧宋崇寧
二年置為崇寧萬夀政和元年改為天寧萬夀法照大
師法源大其規模而燬于建炎惟建隆間郡守錢康憲
公億所建鐡塔猶存爾後復興其人其歲月寺更多變
譜廢莫詳至紹興七年改額以報恩廣孝是年又改為
報恩光孝及今至元丙子可舉承乏住持壬午春市火
融風煽延奄為煨燼過者譆譆咸謂此刹罹此已矣可
舉奮而誓曰我必復之或嘻其易易因說以廣募助
為急者應之曰役甚大用甚浩固知其難以自足泥然
倚諸人者或僨望諸人者吾觖吾信吾心吾竭吾力
隨所有次第經紀之畢此生而已於是廬尋丈地來其
衆于前量所宜任人人勵而無苟偷事事實而無虛泛
忘寒暑抗埃壒日有所營月有所建歲有所成積勞十
年外門中殿法堂丈室齋坐之宇休息之寮而觀音閣
而淨土院庖廩湢溷軒廊序房昔庳者崇昔隘者闢昔
黯黮者爽豁矣至於像設則位置整嚴金碧絢爛至于
梵貝則時節擊撞音奏洪遠至于自領此寺以來萃件
節之餘斥銖累之素增置外庫以舒經費者二田若干
畝為粟湖寧海張村庒以裕厨供者三創置句章鄉細
石嶴山若干畝以給終歲新蒸者一寺當闤闠包笠所
輳有以待之今可矣平章史公弼為大書今額以落其
成而記未有所屬書來摭其始末援夙知以請余深嘉
其能而不無感慨疇昔鬱攸焮禍化城廓為焦土三之
二以官府之風雷其令邸第之泥沙其用猶未能如意
規復間有之亦苟完耳師顧一手盡還其舊而恢拓過
之豈徒能也哉余熟之于耳目之接而審其竟成事者
有四曰公曰勤曰和曰密惟公故衆數百口上下無扞格
惟勤故閱十餘年始終無間斷惟和故千萬人之役皆
樂于趨事以恬以熙而無一指之血一跌之虞惟密故
振厲以光其前培衮以豐其後皆得于不動聲色之中
然則師不幸遇寺之大變而寺之遇師則大幸矣世之
興起已壊之業有能如師之傑然者乎使世之人皆如
師之用心天下事有不可辦者乎吁佛氏之道本空觀
師之見于應世功用乃無毫髮非實空非余所知實則
余能言之于是乎書師自號直翁云具官陳著記
雪竇山資聖禪寺記
雪竇山秀甲四明正峯昂首下視臂左右引寬抱百頃
平麓之陽資聖禪寺宅焉山出二水交于寺西南隅戰
險噀怒瀉峭舞空俯之以納竒觀有飛雪亭匯支澗而
池環池植美花佳木關其拗延覽風月有錦鏡橋徑而
北陟懸崖縱尋丈許立萬仞表其下羣山紫翠遠近映
帶數老松在上多過龍迹築危而闌檻之以壯臨眺有
妙高臺寺擅名勝天鏡參錯居者遊者如在半空五雲
中盤礡不能去至元庚辰師善來以宿望公選領此寺
日以葺歲以營氣象益以宏麗戍子夏四月夜寺災風
烮不可撲滅惟衆寮湼盤堂存師曰變酷矣非數可諉
秪自引咎然棟宇無常風景故在壞者復興吾責矣即
日西上瀝苦語白之緫統所莫不感惻贊勉捷飛公櫝
檝沮撓蠲料歛主張之孔力奮然東還誓以必辦特燼
餘茫無費源于是傾篋蓄貿財轉粟鳩梓匠走奴隸抗
焦壒以滌瓦礫拔絶磴以掄屋材神氣勞魄心計乘之
不日而伽藍祠圓通閣香積院倉廩水碓磑成冬而大
佛殿三門方丈成明年而齋堂明軒東西廊成又明年
訖今年冬十月而諸像設而法堂明覺堂而樓舘寮序
湢溷若梵具皆成金碧崢嶸鐘鼔時節紀綱規矩之休
其徒數千指山川草木亦煥煥有新意厥初罹變議者
謂非三世四世莫克規復今而三年七越月翕忽變化
纖悉備完非他有繆巧也天下事公明立私則踣勇則
决懦則貳師以平昔服用之貲棄擲無遺餘以不事筋
力之年食息不便安一念之烈貫金石質鬼神人無人
心則已有心焉則人必服事非人為則已有人焉則事
必濟人百其力事倍其功其速成也固宜東南名刹廢
者良多誕不事事者廢猥自營營者廢甚而利其災則
去者廢以此視何如哉寺本唐會昌以前剏名瀑布咸通
八年更名雪竇宋咸平二年更今額以唐慧通禪師為
第一祖爾後湖海稱二覺道場以智覺明覺重紹興末
燬而復莫詳為誰今師之于此寺不惟復之而又大之
矣余家寺之近杖屨去來為數于其成往觀焉師以記
請吁世道流易人事廢興觸于中者浩浩乃于佛者流
見如師之美蹟是不可不記若其以行道說法為己任
則非記寺者所及師郡之象山著姓樊氏子自號石
門年今七十有六相其役者耆舊僧類有勞而始終之
者三人允樞宗永如明具官陳著記
梅窗
梅于植物癯而益勁枮而益竒故其色淡中自韵如古
君子其香&KR1509;絶不染富貴脂澤氣其實酸不投甘昔人
至以和羹方大用非杜少陵莫敢索笑非林和靖不能
以詩寫而世之人不識梅不見梅者類拾人餘唾借以
自表揭辱梅甚矣余之離孫王得淦于疎籬荒草間取
孤根手植之因以扁其忩余笑而詰汝嗜梅為色乎胡
不取諸牡丹芍藥謂香乎胡不取諸蘭&KR0581;桂菊謂實乎
胡不取諸桃李梨栗而獨於梅焉取拱而答曰凡物之
香者或無色色者或無實三美具又勁且竒有歲寒操
非梅而何取以自况余法家拂士也余聽其言而喜乃
歌以贊之曰雪霜之玉以妍之兮而將茹其芳而清之
胚雨露之膏以成之兮而將落其華而質之培媚柔穠
郁彼紛紛兮此寂寞矯自享于山之顚水之隈而將冠
方山珮飛霞與周旋兮苟初心之不踐有如梅
本堂集卷四十八
