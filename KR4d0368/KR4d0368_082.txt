本堂集卷八十二
宋陳著撰
婚啟
答長女(滋)許竺氏啟
及婚姻之時况當今日悦親戚之話猶記初春欲牽聫
於世盟以繾綣於母黨伏承某人家兒甚稱信竹心之
有傳而某女姆師雖嚴曾蕙性之無取惟相知而有素
遂不問于其他六禮之常固尚往來一書以蔽亦從敬
簡庶于近吉得以速成夫婦貴和幸釵裙之無訝壻翁
交飭尚冰玉之相煇
答次女(洸)許黃氏啟
嫁女必勝吾家請事斯語居今而行古道實獲我心契
盟既積于夙逢姻譜遂綿於新締伏承某人方十五六
已培吴下英博之聲而某女雖二八初惟傃秦中寂寞
之分且彼此各自生子而邂逅乃為同庚况氊貉無邊
兩門之詩禮猶在使玉葭不倚衆人之議論謂何無言
可辭拜命之辱式相好矣甚於草木之味同姑少遲之
當以棗脩之贄見不腆回篚虔載副藤
深納幣黃氏啟
娶妻如之何重於著代醮子命之迎貴乎及時亦惟因
親而親所以可速則速伏承令女聽從婉娩况姆教之
素閑而某長男某答問從容尚師言之自律雖我心之
實獲謂吾耦以則非然平日相知不待今日方饕風交
扇獨引清風言頓僕綏式開甥館由力行於古道宜曲
體於真情使入其門牆將受孔氏之私淑迨歸於家室
庶幾宗氏之善承敬修菲儀具載藤副
瀹納幣竺氏啟
問竹君之譜我愛清風畫杏村之圖今猶昔日蓋因親
戚之情話遂締婚姻之世盟伏承令女姆訓有閑寧事
紅樓之習而某男某父書自讀粗培綠幕之功以類而
求我心則獲然納采之後彼月籥其如流而束芻以期
忽星隅之在望兹仲冬之應候當初月之生明龜墨既
從驪駢斯迎舅姑既老喜看二婦之同歸娣姒如春尤
繫一家之相好
答黃氏請婚次女(洸)啟
儒門嫁女本來往之無拘甥館為賓恐凄凉之非便况
匆匆其為約雖草草以難承然葭玉倚榮幸相通於心
腹謂荆釵成禮當不索於形骸言甚釘金誰能轉石勉
拜筮從之吉敬延車迎之親詩書味長應不羨食魚之
美瑟琴好合庶幾諧鳴鳳之昌
洵納采黃氏啟
男生有室合求夙好之門世變如輪又在早為之所兹
從容於情話因繾綣於姻盟形迹則無肺肝如見伏承
令女字筓垂及善自淑於蘭閨而某男某禮冠既行粗
不荒於藝圃其為伉儷是有夤緣况於娣與姒之間易
成敵耦此以姪從姑之後必無間言不占而孚適副所望
山林妥隠雅能同味於一家菽水承歡樂得知心之介
婦菲甚聘幣列於副藤
季女清許胡氏答啟
婚者合好慨古道之難逢娶而論財頋時流之方競兹
寵存於月譜且篤款於年盟君而問名我則拜辱况令
姪孫袖手竇偁之丹桂芳聞已騰而某女汗顔張氏之
紅絲素心自分蘭金以同而相問葭玉雖異而不知立
冰者無費辭如水而有餘味詩書契義扇兩地之清風
姻婭夤緣綿百年於今日其惟欣忭罔既敷宣
代制參潘某為子請期出贅啟
月下多緣喜修盟之有日星隅在望貴成禮之及時爰
揆吉於命龜欲請期而奠雁仰效季諾俛效秦風曰承
我宗敢覬美容之隠褥相成以道尚觀桃實之成家不
腆菲儀虔登藤副
代人請婚啟
娶妻如何具存禮節事親為大盍審時權况同里之素
孚於繁文而敢略伏承令女蘭儀婉娩本端脈於天孫
某男桂籍芳馨尚搴華於雪柏若而伉儷久矣夤緣卜
親迎之三周前小至之二日義者宜也既無欲速之嫌
母其遂乎當遂相成之願幣交惟敬藤副以將
代族父衡之之子觀請期啟
夫婦所以著代如鳳和鳴男女欲其及時宜龜近吉有
出於初意之外遂遲之十年之餘豈偶然哉斯今可也
令女静閑閨則自矜翠袖之倚寒某男浪襲世科誰料
青衫之坐冷惟芝蘭臭味與之俱化雖薪楚綢繆久而
益親至於六禮之嚴亦以多事而略後閏望之三日將
婚合於雙星月桂近娥虛辱浪仙之贈句山林擇婦庶
諧德耀之齊眉醮承宗事因迎之子之歸曰從舅言此
在而翁之訓
代竺之實為孫納采許氏
門清石井依然瓢水之風地接金庭邈矣薇山之裔既
敬恭於桑梓且繾綣於松蘿伏承令女生於說易之家
而某孫男某忝在學詩之列尚式過趨耦雖大而難齊
鳴乃和于既卜婚姻以簡為禮庸訂初盟親戚之話皆
情庶諧永好菲甚交幣載請副藤
代族姪津答屠氏請期
親譜相因式契寒門之卜妻嫁纓既許敢稽名閱之好
逑况夤緣於裏言以印信於前定伏承令姪孫某家傳
折桂之手止或尼之而某女婦有采蘋之儀未之學也肺
肝如見形迹未忘寵来納幣之文遂及御輪之夕己巳
應期辛夘為良兹實踐於夙盟非固違於先進筮從吉
日庶諧婚義之承宗扇以素風何幸春秋之知我不腆
回篚虔載副藤
代同甫兄為子(溥)請期王氏
和鳴協卜雖無陳敬仲之賢交飲盡歡已知王徽士之
意遂定盟於尺素曾何用於鏡臺古道相孚時妝頓洗
伏承令姪女嫁筓既許信季女之有齋而某姪孫戲綵
方娱及雙親之垂老倡而隨之為急醮以迎之敢遲時
已異而事亦殊幸無責備禮本六而今則一何礙權宜
嗣歲孟春四月乙丑爰趨驪駢之駕式符龜莢之從琴
瑟成聲豈徒諧於夫婦屨纓加敬要善事於舅姑
代童親答請期
女子有家幸遂因親之好主人於廟致嚴迎婦之儀况
筮日之汝從敬先期而我告是庸結帨以候御輪夫倡
而隨勿訝荆釵之矯俗母命之日當知綦組之事姑草
草回奩䕫䕫副櫝
代單祥卿(天麟)請期王氏
天合百年之好既定夙盟星當二月之期是為婚候爰
龜以吉式燕其歸令女閨則温柔純是大家之女誡而
某門風凄冷愧非太真之壻身能無非耦之嫌乃辱因
親之聽如此特逹安可綢繆後燈夕之三宵肅將雁幣
過花朝之七日趨駕驪駢適我願兮會言近只進佩紛
帨當如事父母之時退鼓瑟琴是又和兄弟之本自今
而後未占已孚
代趙景文府教答董氏聘女
源出清河溢我研溪之秀輝分愛日晦於寳麓之隂夙
為兩姓之婚姻本是一家之甥舅何妨新好不替舊盟
伏承令姪詩書有得於見聞三餘是力某女祭祀初親
於教訓四德則難適男當壯有室之年女合筓而嫁之
禮不先不後有因有緣須勝吾家所仰望終身之托此
正佳壻應不辭半子之勤不腆回儀登載副剡
代族姪孫煥為子應龍納采劉氏
尺素以盟幸締親親之好寸丹如炳樂從簡簡之宜居
今之時行古之道伏承令女教由姆習手姑袖於裁雲
而某曾姪孫某幹為父勤心未忘于映雪是月店之翁
巧於作合庶冰門之婦副我好逑敬飭箋辭薄將幣意
生而為之有室豈願束薪當其可之謂時小遲醮觶其
諸欣忭罔既敷宣
代族孫楠興納采屠氏
男求擇耦要尋葭舊之盟女子有歸難泥筓年之及兹
獲繼於世好所深信哉裏言伏承令女幼已能勤曾不
違於姆訓而某姪孫某長雖自愛恐未免於鄕人詎謂
夤緣有成伉儷相示真情而行簡敢將薄禮以問名内
助得賢固欲副承宗之事偏兹垂老當早為佐餕之圖
欣忭維多敷宣罔既
代為董氏答聘亡姪演女
女許嫁姻孰若因親之舊男交聘幣莫嚴納采之初相
通以情一簡亦禮伏承令姪純儒同裔帷中之誦良勤
而某姪孫女某美壻隨緣絲邊之語奚有盖先見之定
甚如月老以裏言所主屬之冰人謂於外實以何求惟
知内助之為急勉承嘉命就白真忱室家皆願於早諧
非敢後也母子方為之相倚姑少遲之菲甚回奩條
諸副楮
代黃甥正孫羅氏聘季妹
十里一長亭幸有枌榆之契兩家各生子可無葭玉之
盟或者友琴假諸媒斧伏承令姪箕裘舊業不為流俗
所移而某姪女織組功勤粗守清門之素尚從古道欲
締新盟况雞犬相聞本自通於肝膽而鳳凰協卜誰能
間於夤緣寵来問名之儀敬下對使之拜永為好也適
我願兮荆釵布裙亦曰稱吾家而嫁女衿纓綦屨惟知
相其夫之事親菲甚回奩芥於副幅
代竺少博(滈)為子穎請期吴氏
一舍而近久矣同風兩家之姻昉於今日庸申嚴於櫝
敬庶致重於嘉盟伏承令女姆訓素閑雅是竹修之女
而某男某父書粗讀忝為櫟壽之甥鳳卜既諧雁儀敢
後月乙丑而在望日癸夘以惟良當迎以車而俟乎著
男子有室正欲盡事親之心介婦入門要知不敵耦之
禮由中所望此外何求
代族姪孫(文焆)答唐氏請期
山聯樾蔭是為明越之相鄰村入杏花安問鄭齊之非
耦昨既嚴於納采兹又侈於申盟伏承令姪孫某藕谷
吟香應熟愛蓮之說而某女林下風韻頗吟倚竹之詩
此日好逑迨天作合雖女已許嫁足以行矣然母盍往
送止或尼之豈固為之綢繆盖有難於勉強幸遲嗣歲
習卜令辰事重婚姻要與松蘿而百世情通緩急尚希
桃李之一家菲甚回奩虔於副幅
代族孫霖為子灼出贅請期盧氏
二姓之合夙已定盟六禮之常節而行簡是為古道實
獲我心伏承令女蘋藻家風素習承宗之事而某男菊
松門徑粗知讀父之書乃有夤緣欲諧伉儷律應季冬
之吉筮從辛夘之良出贅為貧豈徒隨於流俗因親受
教正有望於清翁
代王得淦為長子請期董氏
八閭為聯同飲龍溪之渌二姓合好夙有月店之緣舊
譜猶香新盟愈侈伏承令女縷樓春好閑姆訓以自嚴
而某男綠幕夜長如師資之尚淺心固慚於非耦而相
與者甚真念男婚女嫁皆欲及時而室邇人遐何如早
結敬蠲筮吉親御輪周宜其家人要為長子孫之地承
我宗事庶副老舅姑之心
代前人為次子請期林氏
星舍飛纏曾借梅忩之光景月囊繫足實開葭譜之夤
緣况有裏言相成嘉好伏承令女蘭春猶淺已自有林
下之風而某男某檠夜初勤不足稱桂坊之裔心固慚
於非耦面相與者甚真亦知男女本及其時若曰婚姻
可權於蚤言歸于我敬以請期兹未冠未筓且各受舅
姑之訓迨有家有室庶能盡夫婦之倫肅將菲儀虔載
藤副
代董聲仲答孫氏請期
閥閱相求自是春風之桃李門闌多喜愧無貴氣之芙
蓉惟皎皎其古心因源源其夙好伏承某鏗鏘蓬海之
賦綽有芳聲而某女寂寞杏山之家粗因柔則得諧伉
儷實自夤緣鼎来遺鯉之書過辱委禽之禮朱陳二姓
之語當從今日以綢繆台明百里之間何礙片雲之来
往
代吴竹溪為子定戴氏
問雪溪之津近在咫尺披月店之籍夙有夤緣嘗請托
於青鸞已言盟於素鯉伏承令女蘭忩仙侣信得雲英
之風而某男藝圃晚生難與季方者伍妄倚蒹葭之舊
復圖瓜葛之親幸齊眉之際篤於因親荷同氣之間贊
其可妻遂諧嘉好實獲我心投老於家惟欲生男而有
室為翁之壻尚期小子之成人菲幣將成副藤有白
代吴景年為子納幣求氏
父兄契好豈於一朝一夕之間男子婚姻定是載笑載
言之頃所合者道何假於人伏承令女四德俱全得親
戚之情話而某男某八吟無取乃門闌之素知惟相孚
之甚深不自揆其非偶然納采雖逾於九載而御輪姑
緩於三周亦知願有室願有家其如未及筓未及冠今
然後可冬以為期娶妻如何以承我事有義而已豈
在其他
代回請期(兄弟同日娶)
男女以正當其可之謂時婚姻孔云與其奢也寧儉雖
虛拘之非禮尚敬簡之為宜兹承饋篚之將乃有迎期
之約欲速成也能無從乎強令誡以妝梅所愧蕭然行
李兄弟式相好情有若於一家娣姒喜同歸盟永諧於
百世
代吴禔入贅戴請期
生男有室雖以壯而為期制禮緣情早成婚而亦可自
念夫妻之既老要觀子婦之相宜幸以聯盟敬庸親迎
及時以進後蘭亭修禊之辰不日于歸播桃實有蕡之
詠將伸奠雁先趣臨鸞
代董回陳定日
生而有室固宜穀旦之差昏以為期有感心星之在欲
速成也能無從乎第慚竹笥之清風所恃金蘭之雅好
寵来臺饋撞破門羅却則恐貽不恭受則罔知所報藍
橋有會倚看藍綬之榮梅信先春敢後梅妝之試敷陳
則淺欣忭維深
代董回迎物
男女以正當其可之謂時婚姻孔云與其奢也寧儉雖
虛拘之非禮尚敬簡之為宜来下婦儀俗不能免分有
客饋人所駭觀以將篚之所施何盈門之可詫俟之於
著固宜親迎之有嚴往之汝家母訝于歸之欲速私忱
既控宿諾毋踰
本堂集卷八十二
