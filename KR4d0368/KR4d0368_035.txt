本堂集卷三十五
宋陳著撰
名字說
名女洸字汝玉說
吾女洸字汝玉而告其義洸水有光也光發於外何如
自晦况婦人乎然晦非徒晦厚其所養重其所有温温
然如玉是之謂德故以汝玉勉之今䈂矣將有行也於
所當盡者其自玉哉歲甲申中秋日書於本堂
名竺果孫說
竺稷堯佐吾内表姪也戊子長至余過其家揖坐既抱
其子前曰今年九月得男是為嫡長未名敢以請吾謂
季秋之月作易聖人配卦以剥五隂下進獨上一陽碩
果不食因為名曰果孫義取諸果果中有仁人猶果也
仁非外鑠我有能性其性則仁在是家之傳在是吾幼
常隨吾母歸寧立外大父下挹其貌頎然以重聽其言
煖然以厚老成典刑擅稱鄉曲嗣而吾舅善以樂内文
以彪外鍥薄事不到口表弟少博益以涵煦家族閭里
無間言有子如堯佐又將世濟其美如嘉木焉百年封
植生意充拓而枝而葉而苞而實而果孫以生世道不
古人心日漓再世其德者已不多見况欲三世四世以
至五世不替厥初其幾家自外大夫以上其積亦已深
遠自外大夫以降至果孫又五世矣且少博與堯佐本
根之方勤而未艾外家之有後其可涯耶然果存于剥
剥窮上而為坤其機甚危守以静固以密以復其本則
陽不至於熄而仁脉無間斷或者蝕之者衆搏之者烈
吾為此機愳子曰天之生物也必因其材而篤焉故栽
者培之傾者覆之此亦易之果之義果孫幸有知當以
此說保毓其性以世其仁堯佐責也此外吾亦何言哉
嵩溪遺耄陳某書
名慈孫說
姪孫葺贅於母家慈溪桂氏壬辰十有一月廿二日得
男來請名余謂慈名溪因漢董孝子也汝之子生於彼
名曰慈孫為宜若曰名不以山川而余特取其慈之一
字無戾於古慈之義甚大愛之異名仁之推也孝於親
弟於長睦於宗族和於鄉黨鄰里等之而上皆不外此
汝其咳而名之進而心求之而蒙養之又進而及能言
則以意開喻之由是而進進以至于入小學入大學不
失其教則慈不可勝用矣不則長而悖逆而悍戾而放
僻邪侈豈其赤子之心不知教之過也謹毋謂襁褓中
未有知未受教姑有待然則古之人至于胎教者又如
何汝其領斯言使其子母辱余之命名亦可不忘慈溪
外家之意昭陽大荒落孟春吉日八十歲伯祖書于本
堂
胡貴常字說
古之君子以身任道道者何常是也洪範謂之彛中庸
謂之庸平平焉而莫能踰融融焉而莫能雜生而知學
而復常此而已世降人漓大本者昧而小智自詭全體
者失而偏見自錮鑿以為智足以為恭姑息以為仁廉
也而避兄離母義也而火妻灰子信也勇也而尾生北
宮黝虛也空也而老莊浮屠氏吁性中無理外之物六
經無驚世絶俗之語聖賢無孤立過高之行紛紛者顧
相異相角如此道安在哉吁孰謂至于今之時又有甚
難言者蚊嘬蠅營儒名以飾澤市井蛩吟鳥哢竊文會
以標榜鄉曲波流風靡愈降愈下豈不重可感也夫余
友胡立道乃以貴常為字人方厭吾常而獨已貴之是
知所以立其道者矣空谷足音不覺跫然而喜聊茟所
欲言以審儻不卑之以為無甚高論則吾道之幸也貴
常其勉諸嵩溪遺耄陳某
汪誠可字說
汪日賓名其子以本信字以誠可其為訓甚嚴望之甚
然非過也人之性何理非信動之情則有信不信焉故
君子誠之為貴不誠則無物矣生知以上不容言思誠
者學者事也今以本加于信之上繫可於誠之下使之
知信之本乃所自有知信之復在乎誠之而后可父之
命其子有大於此乎况世之人逐逐於其外於其末而
不誠其子者方滔滔日賓之見則異於是余聞之猶躍
然以發為之子者當何如其敬承哉癸已五月朔嵩溪
遺耄陳某書
内子友良字說
吾内氏趙名必興字友良詩云言念君子載寢載興厭
厭良人秩秩德音謂其夫為國事在外故思之不置既
寢又興且贊美其人如此其良也氏之及䈂其親庭所
取諸此而名而字以歸于我淵乎其味哉吾於方欲仕
以行其志惟主饋為急庶幾善體斯義相成以道則吾
所大願既而走州縣躐班出入二十餘年不跋不躓厥
助惟多吾之無良姑置言外而氏之友良可謂無忝所
命矣暇日相與之洽因舉酒属之而歌曰險艱兮更嘗
淡薄兮悠長翕與張兮何常如友良何兮友良乃賡而
歌曰往事兮浮雲偕老兮天倫樂莫樂兮吾真如良人
何兮良人歌闋吾因書之以授氏吾陳某也時癸巳五
月望日
名曾姪孫灼字孟晦說
曾姪孫阿兔及冠余命之名以灼而字以孟晦且告以
其義灼明也明無所養則適以為累為小智為自用為
苛刻放蕩故善學者恐其輕也持以重恐其浮也蓄以
深恐其過不及也擇乎中庸其庶幾乎子張之堂堂子
路之勇無所取裁終不如回之愚參之魯也汝受資若
敏而懈然于學則何如余為汝懼此晦之一字將以玉
于成尚勉之哉甲午季夏望日書于本堂
名族曾姪孫芸生說
芸生吾曾姪孫也生于癸巳仲冬之二十一日今歲一
周流俗試周有具初手取一筆次取研墨次取書冊數
本吾為之喜姪孫楠因而請名其子吾曰是月也一陽
生月令所記芸始生之時芸香草也而逢陽則茁楠取
于屠一索而得男此吾兄頤齋之曾長孫仁脉方開其
生生而來可既哉此兒異日于芸香中剔蠧盍為吾子
增氣醉而書皆醒語敬之敬之歲甲午十一月廿五日
夜分
史居甫字說
里史氏子弟林立有辰孫居甫者因其師張子華來見
其貌也和其言也謹從容間以字說請余余念其外世
俗而獨求于山林之耄殆亦有見焉乃迎其機告之曰
人與萬物並生而與物異所居者大也其大無外斂之
在方寸古聖賢於人心天理所據依之地深切著明皆
因其所自有範其無勿失而已有出于是放心逐物如
忘鄉曲棄室家望洋迷途終其身而不知反可懼也况
子生於世閥耳目之接身心之溺自立為尤難而字之
曰居豈徒字也哉要不可不擇所居以稱斯義中庸曰
博學之審問之謹思之明辨之篤行之五者固自有次
第然學何從入亦曰主心以敬敬則勤不則怠敬則思
不則罔敬則新而又新不則狃于習錮于昏苟於止而
已昔吕原明司馬公韓持國諸君子知有學業當自力
不知世禄為自足故家之後賢於此者幾希彼何人予
何人有為亦若是若諉曰余何敢望是為自畔其廣居
非吾所以待子之意矍然拱而揖曰諾余喜焉就書以
為說歲旃蒙協洽人日嵩溪遺耄陳某書
名范脩字德甫說
余如城契家子范鶴孫來見拜而興而拱曰鶴孫先大
父所命不肖孤幼名也及冠當易名而大父歿罔極奈
何幸而先生在視孤猶孫行敢以請余惻其言奚辭為
因告以人之行孝為大人之身實肖天地一毫不踐是
為忝所生為人子孫而大者不立是為不克負荷此自
古聖賢所以戰戰兢兢吾夫子所以著而為經况汝以
煢煢弱植逢百罹之際承再世一寒之遺而欲不墜厥
緒豈不甚可畏者然貧賤憂戚天所以玉于成非汝之
累而孝未易言也娶妻為養菽水盡歡今無及矣霜露
之感悽愴怵惕當何如其為心經第一章引詩大雅云
無念爾祖聿脩厥德為汝易名誰能外經其名以脩而
字德甫德本所自有脩則在我而孝在其中不然則非
所謂德是故惟脩為急若諉曰力不足者是自棄自暴
曹交問孟子曰人皆可以為堯舜有諸曰然又曰堯舜
之道孝弟而已矣二程子一出即欲學聖人亦以是夫
自時厥後當以孔孟之法言為法以二程子之志學為
志庶可慰祖父九泉之靈而余之名汝字汝為有助敬
之哉敬之哉乙未孟秋望嵩溪遺耄陳某書
名女冲字汝和說
吾幼女冲既䈂而語之曰汝知冲之義乎隂陽磅礴人
因以生坤道成女坤属隂隂之氣易偏偏則方則執則
沈滯惟融明温柔者為得故以冲名汝而和其冲之畼
也故字以汝和其在父母家怡怡愉愉不見聲色從夫
則事尊章不施勞處娣姒不敵耦待宗族姻䣊與凡内
之纖悉酬應嗃嗃而諧熙安安而飾厲于女道婦德其
庶乎彼而苟而隨而軟媚則非吾所謂和者又不可不
察汝其服膺吾訓哉歲乙未孟秋望日書於本堂
名外孫黃玠字孟成說
外孫黃相兒生而留吾家尚幼一日拜而請易名曰將
以範其終身也吾喜其凝重而有志因以玠名之天下
之物莫粹於玉玉而為器皆可寶而况於玠玠大圭也
其為寶又非他器比然非琢非磨則徒璞而已故莫難
於成唯人亦然乃字之以孟成此有父字盖氣質之性
天然之性存焉生知以上不容說下此則在乎善反之
與不善反之而賢不肖以分此幾甚危其自今就其姿
而力於學哉汝家雖約經子史至于凡有關於學者有
汝曾大父太史編校手澤在歸而求之有餘師也他日
有目而指之曰黃孟成今足以為玠矣庶為世其德而
無忝汝所生歲乙未孟秋望本堂老人書
名女清字汝則說
女清生於吾宰嵊時邑之堂曰琴清就咳而名其乳及
䈂易名清而語以其義清者人之賢德然清則易激激
則多矯清則易察察則多刻是故清不徒清渟涵之斟
酌之則在清猶水也水不可不防防猶則也故經有内
則焉凡所當盡者纖悉畢具在室則當受訓于父母有
家則當質正於其夫庶可免于過愆是吾望也因字以
汝則越此則非人矣其母忽老父八十三歲書于本堂
名幼子泌字汝泉說
天下之大水皆自泉而來非出于泉者潢潦而已幼子
及冠易名曰泌泌喻水之泉也因字汝泉而申其義吾
晚年得泌欲身教之而倦于耄欲延師而貧無其貲童
丱周旋於書冊琴瑟之間頗自知向學稍長察其志殆
欲自立而不隨者甘受和白受采庶乎有受學之質然
方來正可懼也故易于蒙之象曰山下出泉蒙君子以
果行育德程子傳之曰觀其出而能通行則以果决其
所行觀其始出未有所向則以發育其明德吁至矣吾
又何言泌其勉之哉敬之哉老父八十四歲書于本堂
本堂集卷三十五
