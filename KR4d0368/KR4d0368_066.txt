本堂集卷六十六
宋陳著撰
啟
代范主簿(大性)服除謝賈太傅啟
廟堂公造挽回善類之旾簪履遺孤追感舊知之地積
忱欲寫悲涕先零昔吾祖蜀公不同流于世俗與時相
司馬為異姓之弟兄必首置之周行宜弗遺其餘力然
而侍讀之命聽其固辭告老之章遂其繼請乃今本無
半面之故而有甚于平生之歡用情不問于存亡援手
不問于難易信後來之多遭際視先世而有光輝某痛
惟家嚴酷嗜古學其處屋漏言行皆可以語人其遊宦
途禍福不足以動我粤從綠髮以及華顛每聞吠雪之
聲幾中含沙之射坎坎世變惟性命之苟全悠悠已知
于功名乎誰主翛然掃軌將以掛冠忽見錄于洪鈞為
力扶于赤幟聞而自信豈煩韋澳之呈身出于無求何
待元城之通問曉上拔奸之䟽暮飛雪謗之函謂己獨
正方遂賈憎于流俗謂首欲延致乃見劾于誣辭力祈
清議之伸大快輿情之望氈其盡復玉以不瑕親庭本
心喜已渝于涯涘相國雅意謂當上之雲霄召見棘卿
趣以芝詔既累辭而弗獲雖萬里而亦來奈何坐席之
未温或者引帆而遽退平地風波之洶湧自昔而然青
天白日之照臨有知者在倍費榻前之回幹亟分淮右
之驅馳曾無幾時忽弃諸子扶護歸里若為蘇氏之謀
漂泊無家殆類少陵之死慟荼毒其至此慘荒迷乎何
之終謝恩陶周圖私計錫田而活孥累以壽傃貧之傳
免詮以延父恩以歡為喜之後誰能眷其存殁如此極
其始終一門多緣千載佳話兹蓋恭遇某官手扶乾御
身濟泰亨如伊尹之佐商王享天一德如姬公之輔成
后敬收萬年其為國而愛賢殆如父之視子旌招交路
必使無山林之遺鼎養滿朝猶恐有溝壑之委遂于寒
遠尤所恩勤某餘息僅延中藏難釋衣冠純吉幸獲瞻
衮舄之光軒廐終依尚不辱箕裘之緒是之謂報過此
何如
代唐司直(震)除京倅謝賈太傅啟
末綴多慙因乞身于方外大鈞一轉俾分倅于日邊得
之若驚望所不到竊以清為别駕乃班底之常程留贊
神臯又選中之特用若稽在昔彼美諸賢校秘閣如歐
陽公僅承滑郡直集賢如富彦國惟佐鄆州豈伊濫數
之駑材而可贅員于經贊㐲念某書幾成癖學不化愚
苦無他求本具山林之相貧不自活俯尋場屋之盟㪍
窣末科間關漫仕中焉不工于炙熱分已無望于向榮
泰運忽回困心如覺在廷交薦誰知安石之本迂注縣
徑行竊慕希仁之弗競詎圖坱圠專主孤寒就從通籍
之餘擢置縉紳之末素餐故府去蠧魚者幾何直讞理
庭守畫象者而已爾于國家乎何補而歲月之空流大
本吾樗雖匪中繩而中墨苦心老柏尚其如石而如銅
但不為知已之羞又何必要人之譽勉強在列因循到
今然念任使者廟堂之至公靡遺尺寸進退者仕宦之
大節易失毫釐苟非决于轉帆是為安于戀棧縱逃清
議難掩汗顔輙為補外之祈隨錫治中之命恐其贏粮
千里不使遠征念其食粥多時遂那近次便可以陪竹
山之勝非泛然為松雪之游如此成全豈曰僥倖兹蓋
恭遇某官元勲伊旦實行參騫經國規成得正笏垂紳
之大體愛君忱積多納約自牖之至言為社稷而勉留
以人物為急務方英俊如林之日采及桐焦雖朴拙無
味之徒嗜猶昌歜致令碌碌亦累拳拳某敢不激烈眷
私敬供職分此為何地敢云風月之平分尚有我天可
證冰霜之自勵是之謂報此外奚知
代前人謝留參政啟
大臣無我公持人物之衡小吏非材驟玷文書之府得
踰所望懼甚于榮切惟金耀之聯實綴玉班之武初以
登藏于版籍是特司存後而儲養于英髦有關選用況
清明于今日尤珍重于此官怙静者居雖秩楫大言而
莫售孤寒者與雖金張奥力而奚施以甄别既極其精
嚴豈僥倖可容于迂闊某斷無多技惟有一愚讀書山
林自是痼心之難療實徒鄉里本非實學之可師中年
偶其第名前路漫焉信步言歸矮屋問選脩門一違炙
手之交幾受磨牙之噬咄咄世事悠悠宦情餬口粗支
何必良田之二頃蓋頭便了猶存破屋之數間暮竹聊
以倚寒夜瓜未嘗乞巧其如知己相與為謀采藻于泮
宫可尋本色謂依蓮于儉幕可預末籌或推轂而薦揚
或騰書而辟置有感昌歜俎之嗜將為魚羹飯之行然
念屋上之烏因人而好堂前之燕認主而飛悵道地之
遽更脂吾車而焉往是有命也止或尼之倍費時紳之
之挈提迄叨戎局之嘯諾官閒無妨掃軌俸薄亦堪代
耕尚可他求不翅已足九衢軒翥誰能羡于俊游七選
徘徊正自宜于老鈍詎圖特達之在上乃為衰遲之熱
中力幹薦函俾諧通籍霜崖雪谷忽如今而向陽時雨
春風雖不自以為德亦欲少酬于鈞造方思免試于琴
清願捧除音經塵掌故平生知止驚取數之過多流俗
積疑忽移機之益衆未能稱塞徒快遭逢茲蓋恭遇某
官(闕)某免縣宰而擢用何以報許公之知為架閣
而奏陳尚其師萃老之直謝不盡意寄諸無言
代王資政(鑰)謝賈太傅啟
去國之蹤冥心知分自天之渥卑職與祠蓋于屢詔之
餘有此曲成之造端由密啟何敢復違㐲念某受相古
農勉顔今仕志雖欲廣應多事以則疎識本不融至衰
年而愈窒偶值元勲之引類旋從兩地以叨榮然而愛君
雖積于至忱無俾聖德憂國徒勞于過慮難用拙謀甚
以素餐況乎多病童子之所釣游悠悠我思君門偃僂
之身寂寂者笑惟有東山之去庶猶末路之收獨恃己
知積披心禱同舟以濟公方繾綣之意長戀棧而留此
則出處之義大何疑可卜遂決于行顧白榻之言愈勤
而臨門之使屢遣召環之命分纛之除再三凟而弗渝
夫豈得已歷數月其良久然後從之猶廪殊庭仍班秘
殿宜誅而賞殆幾加賜以愧心安受不辭又若避勞而
就佚終恐重貽于斧鉞又將倍費于範圍俯而拜恩滂
其流汗茲蓋恭遇某官功高不有禮絶弘謙身佩安危
將為萬年而開泰志存蕭散猶無一日以忘歸故推已
以恕人尤用情而告老某未知所報有激于懷賦粟深
恩已遂山林之閒便食芹餘息尚觀朝陽之隆平
代戴時可(賓興)與鄉貢謝彭倅啟
龍飛笫一詔嘉承新天子之恩鶚薦四七名濫中明有
司之選以少年而幸得于末綴以何拘退而省循誰其
宗主切以國家所以取士詞賦尤為得人涵養粹則理
義精議論熟則事業著觀置器數語已有安天下心即
在鎔一聯俱謂得宰相體矧輔郡屬四明之勝而詩流
萃多士之竒居鼎鼐者出于大明生東之篇管樞機者
見于萬世垂基之作仰追前躅正頼後來如某者姿痼
于昏學荒而淺雪溪凄冷詩禮百年之譜長風骨酸寒
雲霽萬里之望遠偶因三餘之暇勉習八吟之聲祗堪
自娛寧有他想然而朝廷新政方掀揭于斯文鄉曲公
評將激揚于我輩倘非奮迅于功名之會毋乃弃暴于
宇宙之間勇不知裁行或有使駢肩相角萬五百卷其
多定額可憐二十八人而已雖妄氣未忘于僥倖而本
心終遜于老成誰識此時有不在我秋風桂子忽清塵
穢之毛寒春浪桃花便起峥嶸之頭角不圖至此夫豈
偶然茲蓋恭遇某官道之津梁學者山斗發三島十洲
之秀新美英游分九經重錦之輝開明後覺遂令疎翦
亦累吹嘘某敢不銘篆所知鞭策其鈍選舉非古謾從
進士之小科成就由天惟恃立身之大節由中之謝此
外何言
代姪濟謝解啟
詔諭二千石之良選賢于衆名登四七際之列遜我者
三共誇好事之重尋自揆非才而深懼昔鄉里于紹興
之舉以詞賦得攻媿其人掌内外制則諸者汗顔如陸
内相坐政事堂則羣奸局脊如魏鄭公中興一代之偉
儒後學百年之好樣必稱乃選豈無斯才如某者生而
鈍根藐焉弱植何如謂士固嘗習聖賢之書無以為人
亦欲盡子弟之職謾觀牆屋敢冀科名況家庭之學未
積深功而鄉曲之譽豈歸晚進明有司期洪生之必得
吾小子誤蟲篆之見收得非平而不至于怪竒或通乎
理實而不流于浮誕足信其心知而取之庶乎可也納
豨苓于藥籠之末進昌歜于玉食之間允出遭逢敢云
僥倖茲蓋恭遇某官吾國元氣善類景星蓬萊瀛洲之
天快平分于風月蛟門虎蹲之地煩㘴鎮于波濤何以
假為宜遂真拜趨韓范功名之會博觀人才主歐蘇文
字之盟樂誘晚學棘闈嚴于革弊藻鑑揭而無私迺使
么庸亦叨吹送某敢不矜持殊寵激烈寸忱尚資于進
身遂接階庭之步武則仕而為學庶禆廊廟之經綸
皈向芹芹編靡草草
代弟觀謝解啟
賓詔驚心歸從輦下主司誤目收置選中真可謂之僥
逾當若何以激烈昔在癸酉之鄉舉最得鴻儒所以甲
戌之臚傳經魁虎榜餘亦多歸于巍級後來並號于名
卿歲忽循環而又周天將如劵之交付而況六十年一
會培元氣者益豐二十有八人與列宿而相應豈其偶
耳能不躍然某相可忍饑書徒成癖麋鹿山林之性分
所宜安蛟龍雲雨之心時乎自奮乾坤如許其闊父師
所命者何朝廷設科豈曰老英雄之法場屋較藝是為
遠事業之階勉效雕蟲浪圖戰蟻雖慊聲金之擲地然
常輕璧而惜隂近㩦書囊屢優京校不知我者謂將詭
遇而獲禽是有命焉肯學守株而待兔敬謝朋舊言旋
里閭魁星閣之初成上干龍角泮水池之先䜟中奏蛙
聲耳目為之頓新羽翼起而欲舞郡入而試自知甚明
枝葉語言進莫窺于古作草茅氣習退不契于時粧誰
嗜昌葅乃塵藻鑑拜手金花之帖滿腔玉女之恩量已
分之甚盈幸家聲之未墜曩從父冠南宫于丁丑比伯
氏擢上第于丙辰素爾駑庸青吾毡舊謂一榜得人之
盛而同門拔第者多弟子不如師孰謂當仁而不遜交
游稱其信尚期㩦手以偕升允侈斯逢原追所自茲蓋
恭遇某官學游道閫和到聖涯經術源流胡安定之先
覺制誥法度蘇文忠之後身移八座之輝纏連十洲之
鈇鉞光風嘘拂文氣益揚嵩岳鎮臨士流增重幸一陶
于造化皆百倍其精神因使濫巾亦叨勸駕某敢不激
昂素志酬答殊知倘得瓊林豈在春花之盡看持身
玉尺相期松栢之後凋過此以還非所謂謝
代王參謀謝賈相
某江淮屬吏望公台之纏邈在九霄不敢以煩語塵凟
首丐穹宥某龜之氛不能雨井之水不能波獨以造物
與機元勲當軸篤念先人登門之舊借之羽翼而春風
之生之芽甲而時雨之既使隨力驅馳安意飲食且挈
而上鴛鴦行底以觀龍虎相隨之盛雖大鈞無私等歸
坱圠然凡骨之勞變化百倍其恩勤也方將依衮舄光
聽屐履役以畢此生就列曾未幾成命忽其改畀辭不
得請俯焉轉帆素飡籌帷無補絲髮初意及考即丐歸
田中間狎忝躋升由是不敢控籲日月如流今又期矣
二十餘年凡四入幕人所厭薄亦自忸怩嘗以情白使
長乞備申公朝奉叢祠為投閒計所求未遂強顔尚留
殆類在梁之鵜戀棧之馬旁觀者笑幾無以自解重惟
某何人斯仁造所以成全者視先太師之于先人有加
也而某摳趨帥牆不得如先人之勤于事先太師也燭
之武老矣惟有謹密以保受知之身靖退以養報德之
志皦日在上此外非所知也某本欲守劉元城不通書
之戒特以感激滿懷有不自禁惟鈞茲亮之某下情不
勝戰慄之至
代趙松壑通馬大使(光祖)
某伏以晚春處滿目新隂恭惟某官奉詔起家擁旄戒
道冕旒春倚堪輿介扶鈞候動止萬福某筮柔曰遡剛
風贄櫝于典籖俯仰祈委鑒某載惟受天間氣為國
大臣日羲月娥陽嬰隂姹罔敢不識相䄄公鼎之祝奚
庸某贅某茲者恭諗䟽榮宸筆授任制牙金華洞天
暫綴錦衣之適青溪福地慣逢玉鉞之臨光聲颺馳喜
氣雲合恭惟某官得聖賢學為人物宗修諸家庭之間
不愧屋漏見之政事之際是特刃餘轍迹幾遍于東南
鐵脊相為之終始有如江左兼控淮西曾大纛之重臨
有甘棠其好在上方謀帥誰以易公用兩老兵皆知南
軒之寡慾成一信字盡服乖崖之力行百姓聞而歌謠
列屯望而精采第恐有中留之拜不容疾前導之驅某
非佞某久違衮舄之下迹遠而心實邇近者叠拜寳
緘每一展讀當參侍一遍孰謂天幸將得以小漕車依
玉垣左右不自知手之舞足之蹈也某非材將漕駑
駕已疲兼組餉師蚉負益重矧當弊壊之際是豈迂疎
所勝凛如臨深未知淑後教誨之帡幪之今知有仞牆
可依矣某百拜預禱某事尊有彛通名必敬輙蕪拙
語仰塵宗帥倘賜覽擲萬榮萬幸某仰遡鈞閎仙婘
納福攸同揆分&KR1509;絶不敢僣越申起居問前茅有行下
事九頓首以請
本堂集卷六十六
