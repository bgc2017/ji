本堂集卷六十三
宋陳著撰
啓
特除京簽謝賈太傅啟(咸淳七年辛未十一月二十六日差通判楊州次年)
(正月五日繳進特改除)
治中從事甫尋方外之盟幕府贅員俄轉日邊之步此
公造曲成之有意故誤恩狎畀于非材得之若驚榮而
實愧泛觀在昔有若諸賢吕獻可既知翼城僅從定國
之幕劉仲偃(韐之)已為狄道止簽武勝之書蓋賓筵之間
不比他官而京輦之下尤稱要地雖名流未嘗輕授豈
常人或可冐居某局以陋姿痼于宿習蓮生遠水分不
為富貴之花竹倚幽巖頗自愛脩平之節漫學琴于彭
澤因鼓棹于逵溪雪月光中凛一寒之慣忍風波險處
洶萬變之難支而書生則信其迂畊叟則安其拙及瓜
以代杖策而歸稚子候門僅三間之破屋舉家食粥乏
二頃之良田况存椒桂之餘辛肯與草木而俱腐觚稜
在望衣袂自揚何處無魚羹惟欲行乎素志監州有螃
蠏非求饜于老饕引脰間鈞冥心化筆題輿而曰陳坐
已駭傍觀騎鶴而上楊州又諧暗想信用已之太過方
汗顔而自羞曾未踰旬乃叨再命俾泛蓮于盛府就索
米于長安脚底雲生免遲回之歲月面前路穩無迢遞
之江山如此恩斯豈其偶耳兹蓋恭遇某官以太平致
主以半閒養親目俱下者十行笑閱廟堂之事髮一沐
而三握樂延山澤之癯且不倦于箋天要舉無于遺野
遂令疎遠均入陶鎔某敢不進答異知退思本分舉頭
霄漢濫陪風帳之從容揮手塵埃妄許冰壺之照映欲
報之德難宣以言
京簽初考謝賈太傅啟
大化為爐會公朝之元氣一寒贅幕報新歲之東風屬
初考(闕)圓溯上台而知自冐裁斐簡敬寫輪囷竊以贊
畫神臯本示選中之特用置身忌府或難分外之曲全
蓋積之者在湏臾而計之者以歲月唯乾坤廣大斯免
文法之拘唯塗轍清夷可安趨向之正倘匪夤緣而邂
逅若何分寸之躋攀伏念某棲棲何為景景徒在凄涼
歲晩蹇誰留兮中洲浩蕩波流羌吾愛此初服粤回舟
于古剡謾施檐于長安問之在朝乃青天白日之世列
于在位皆黃河泰山其人夫以疎遠之蹤而睹盛明之
際亦云幸甚寧不躍然然而麋鹿之姿亦自嫌其為野
鳥蟲之候又當聽其在天輒賦問鈞分盟岸幘顧叨福
筆之啟擬俾預籌帷之走趨黃門舅之親雖無撓致蒼
頭奴之賤誰不干刑社鼠以奉頭而逃宫貂且重足而
立第據浩穰之會尚多酬應之難出鬼入神狡焉吏舞
刈晴耕雨叢以民争執所存之拙方動惟見之齟齬今
夕何夕循環忽其及期彼時此時全璧出于過望念言
至此夫豈偶然茲蓋恭遇某官動師聖賢静鎮宇宙行
周官法度本關雎麟趾以為心表漢志馳驅與伊訓說
命而同意猶欲人才之相與以承事會之方殷若曰京
府之官攸關實用雖于賓僚之末亦采微勞未嘗深致
于瑕疵遂獲苟逃于瘝曠某自今以始圖惟厥終日往
月來奚敢混浮沉之迹天高地下尚欲全覆載之身有
渝此言是負所至
謝京尹戸判吳府卿(益)舉陞陟啟
舉詞云筆可扛鼎氣欲凌雲幕有此賢一府重
矣
天京大尹篤平日之深知風幕贅員忝先旾之首薦是
所謂特達之舉亦可誇希闊之逢欲贄瓣香輒蠲尺櫝
竊惟古道之彷彿多重事之牽聯涑水翁之視元城蓋
亦以舊遊之故張公子之于無已猶未忘平生之情自
真厚之意不聞而論薦之風已戾便俗態者以影響奔
騖為巧競時粧者以脂韋突梯為賢豈伊木強自信之
愚乃辱葑菲不遺之愛傍觀動色前輩盛心如某者骯髒
之蹤踸踔于世功名念薄蹇誰留兮中洲宇宙日長羌
吾愛此初服冉冉頭顱之遲晏平平資格之浮沉矧神
臯號衆大之區而賓筵非迂拙所據少自偃蹇則謗議
交集謾不可否則本領何謂火就水流匪直隨陽之雁
江空歲晩瞻言止屋之烏蓋嘗端居靖念疇昔以椒桂
之性不改何芰&KR0870;之嗜獨傷方皂蓋行春首謂朱雲之
可吏暨繡衣立漢欲取石生以為才甚顧四方上下之
相從安得五行堪輿之俱可詎圖結習迄遂趨承然方
頭薄命之自安豈白骨成人之敢覬忽蒙甄錄加以衮
褒荷厚意之相期拊懦衷而有感筆非扛鼎徒颯颯以
奚禆氣匪凌雲特景景者猶在是皆以愛而忘醜居然
宜黜而反陞誦稻田公秧之詩尤知自許在李場江梅
之數他復奚求兹蓋恭遇某官忠厚為心精神滿腹家
聲未歇義豐先生之單傳璧記相望恕齋老子之華躅
方且于彈壓餘事之暇為收拾多材之謀遂俾瑣庸未
忘綈戀某得非所稱懼甚于榮畫諾笑談何有竒于盛
府峥嶸肝膽尚不辱于公門無限衷旗未殫古筆
通黃京尹(萬石)啟
詔大司徒行京兆尹鏁鑰非凖不可久借蕃宣朝廷有
范無憂疇咨彈壓先聲偉甚衆聽竦然洪惟國朝最重
畿服在開封日惟杜正獻包龍圖則賢繇過江來曰吳
康肅李壽翁而已慨風濤之如此渺人物之幾何不圖
三數年驟易之餘乃有第一流出當其任恭惟某官如
松斯立于岡之高當當亭亭了無川洛朔之三字渾渾
灝灝蓋合夷惠尹而一人早見知于先皇遂大用于今
日為諫官為御史氣貌猶類于端淳好太守好監司聲
名幾遍于閩浙西清之班寀峻古鄴之水不渾天子曰
嘻久不見生矣識者相慶是以公歸兮佇二童疋馬之
肯來實四海九州之簽属迺渙文昌之拜迺嚴(闕)部之
權方今官府清明條貫快活無蒼頭奴之賤以干吾刑
無黃門舅之親以撓吾政宫貂且重足而立城狐已息
影而逃夫豈求治辦之名所當究體仁之學必市價平
而民食足必奸吏戢而下情通必勦竊攘而安善良必
省力役而抑浮末使吾儒之效頓白則斯道之福寖昌
明公實優為之事任有大此者某一迂難化四知頗嚴
自笑頭顱寧是向陽之花木常存面目恐慚盛府之芙
蓉詎知末路之遭逄獲與崇垣之奔走不量狂斐法當
奉昌黎之書所覬登庸尚可𢋫徂徠之頌栞摩語短歸
賀意長
京簽考滿謝賈太傅啟
師垣公造函覆一寒京幕贅員僥逾兩載心自知其恩
重口欲語而言輕惟今行都視開封府凡我從事亞尚
書郎上惟精選其所堪下欲妄希而不可然地大物衆
應酬固異于尋常而天高聽卑非是莫逃于咫尺凛乎
禍福之變分于顰笑之微是雖長材未易全璧如某者
凄其苦學痼于鈍資山林歲月之消磨蚤成晩態枝葉
風霜之剥落獨抱初心自叨一命以來十有九年于外
江湖之上鷗鷺訝其徒勞田里之間雞犬安其為拙吾
斯未信時乎為貧比來誤錄于公朝隨使再趨于尹府
謂州縣小吏或飲冰食檗之餘而京帥底寮非泛水依
蓮之比故其投之以劇所以玉女以成退惟孤蹤更事
四帥如王恂者誠篤孑孑忳忳如少游者謹廉悄悄翼
翼或治盗以吳公之剛決或去吏以包老之嚴明能無
從乎何如斯可五方異氣酸醎不能與以人一氣所歸
冷煖自知其在我其間不無扞格于法宜受譴誅而獲
終更夫豈倖致茲蓋恭遇某官以大忠翊再造以平章
槩萬殊綵舞春融誰識丹心之憂國玉圍日减惟存鐵
脊之柱天念事會之無窮知人才之難得其于弱植尤
累曲全若曰鼎受鹽梅薑桂有時而為味場裁桃李樗
櫟何礙于托根曾不待于呈身乃如此之知己㩦持下
考驚訝旁觀某親及古風幸生今日春和皆樂豈草木
之不如歲寒後知尚松栢之可證是之謂報過此何為
除京倅謝賈太傅啟
京帥首差純用儒生幕府底寮躐躋郡佐端自曲成之
造斐然直謝之辭惟神臯不比份藩而倅貳實為少尹
非聲望素著何以助彈壓之威非強敏有餘何以贊發
摘之政如徒以登畿之久遂使之越階而升或非其人
則玷此選矧東坡留印之地生氣猶存而南渡駐蹕以
來名流能幾如某者髮種種矣心景景然玉川破屋之
數間悠揚歸夢白山斷虀之數塊雋永餘甘只宜老于
其間而乃仕而在外顧瞻世事有時抵掌而悲歌酬酢
人情或者轉喉而觸諱亦自知其迂闊非所便于驅馳
顧於浩穰之區命以關決之寄而況半赭衣之盗芟夷
而有逋誅五斗米之師嘯聚而能為梗欲如仁愿杕都
城之竊欲如王祥歌海沂之康人亦有言干羽非觧圍
之具吾斯未信負乘乃致寇之基凛然如立于薄冰深
恐有孤于大化茲蓋恭遇某官養樂以同衆樂悅生以
厚蒼生為帝者師輔乾剛以幾二之位權造物柄開泰
運于十變之餘正月之吉始和陽明之德用事夾袋雖
富進退何有乎私情登門雖多可否一裁之公議扶植
萬年之宇宙感會千載之雲龍遂使卑飛亦叨要用某
敢不仰懷知遇益自激昂近天之光非曰徒分于風月
窮日之力或能少補于涓埃
代通葉京尹(隆禮)啟
京轂借賢羡風稜之彈壓恩綸起廢依日甸以驅馳叨
綴寅寮敬涵子墨恭惟某官受天間氣為世偉才清水
淬鋒爍爍精神之應物黃河赴海滔滔議論之驚人顧
徐步于宦途得静觀于世變化弦忽改詔墨遄飛陞華
戎監之聯倚重神臯之寄簸掀官府雲連紫障之家出
没市塵日有赭裾之盗調度奪于隊花之无藝獄訟掣
于刻木之通神尹正尊于九牧動係觀瞻京師統乎四
方有關治亂在端嚴于表則與深固其本根然而積弊
可哀欲言先咽轉機關而甚難非力量以不可幸歸敏
手庶展弘規如杜開封無干私之權要知許京兆皆歛
迹之豪強新功有成大用未晩某朴忠自信迂闊無竒
出位有言感上恩之寬大杜門念咎分終老之休閒不
圖易轍之初亦預招旌之末濫司庾政實在王畿既咫
尺于聲光豈尋常之遭際憂心慮遠苟有利于國家同
寅協恭毋不屑于教誨
代前人通陶漕(熾)啟
名流將漕盡提浙水之東西誤握乘軺濫處福星之左
右巧為之地幸出于天恭惟某官學探淵源文承法度
講明識到如水止以波澄涵養功深自風光而月霽蓋
有胸中之禮樂實該天下之經綸既受用于平生宜簡知
于當宁擢武戎監畀以計臺方上下之利交征不堪着
眼而東西之力已竭尚忍剥膚能寬幾分此第一義粤
自使華之馳轡共欣君子之得輿必有良方力扶壊證
封植根本但令生意之有餘飛輓粟芻何患正供之不
足將見盡行于古道庶幾無負于初心公論所歸大用
非遠
本堂集卷六十三
