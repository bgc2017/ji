本堂集卷八十五
宋陳著撰
婚劄
代陳回竺劄
某維時一晴借煖萬物如春恭惟親家閒鄕課鶴夀境
盟龜穹示翼扶台候動止納福某潔泓滌穎輒修竿牘
仰酬籖史先辱之寵某竊以金庭五峯之秀逵溪一
水之清仁人長者之居左右焉動静語默何福不隨黃
庭衛生之禱奚容贅某嘗登陳公嶺遡竺君之門清
風凜凜可望不可即惟誦未見君子憂心冲冲之詩而
已若夫賤氏則在桃李譜中亦既有日某載惟某人
雪月襟度山岳精神芝蘭静而自芳世塵不染松柏老而
益壯歲寒後知倚歟斯人卓乎古道藏乎密也有時養
蕙品之恬行或使之不日聽蒲輪之召某非佞某蛙坎
戸門鮒枯生理崔盧之譜所不敢聞梁孟之盟或者相
契令姪孫姑姪間欲令小女與令弟議締室家葭玉重
新又是一番佳話但小女拙醜百露四壁蕭然恐誤箕
帚之奉而令姪孫必欲強其從不容固辭姑聽夤緣謾
爾過承倘肝胆相照庶乎其可也某贄儀甚腆拜命
為榮回篚菲薄尚望情亮某敬問三神山上五雲樓
中綠英福華山增川至里中有委九頓願承
代求彰叔回朱益仲劄
某伏以花日春明蘭風泛午恭惟親家懷玉需時鳴珂
積望后皇森相台候動止萬福某潔蠲子墨遡凟司籖
仰祈委鑒某惟蘭臺英弭蓬莱旆揮山君先後雲仙
導扶醉海吟哦楊柳何適非暢某不敢贅茵鼎祝某
竊枌榆隂通葭莩譜遲遲半面積結寸心玉䋲横空瓣
香永夜某恭惟某人學問玉海文章錦江五鳳樓成
一鶚表上醉月燈之舫展雲翮之程劵内功名斗南聲
價頋少淹於雋軌將厚養於宏材此造物心為遠業地
某非佞某門寒如灰望賒倚玉舍姪某有女第求鴻
光之偶敢締崔盧之盟辱枉雲裾載披月籍謂姪婦托
在内表而令似屑以下婚瑟縮自量辭避者久恐終違
親親之篤眷遂不覺唯唯而敬承三生夤緣一味慚靦
某俄聽青翼之音拱拜素魚之牘詞情温縟盟好綢
繆寵以鱗番賁之雁幣光四浮於圭竇禮百倍於玉臺
登嘉以還感榮無量不腆回篚虔載副藤倘辱容留是
又過望某僭易拜問三神山上五雲樓中月璧星珠
霞裾風袂内外均燕福禄攸同凡有驅役拱候頒示
代斗門王定榆林陳劄
某即辰中和雨際花木生香恭惟親家鳩杖盤旋燕居
豈弟台候動膺福祉某敬雪穎澤泓三肅貢書於下執
事切祈采矚某惟丹山之南雷峯之北皆神仙(闕)伯
之所都物無不靈人無不夀而耆龐福艾尤集於守道
君子自宜與廣成齊齒希夷拍肩區區養生之祝抑末
矣某惟親家禀氣之和得道之純胷中萬卷吐為漢
庭三策取青紫妙年真如拾芥易調羹秉軸謂在駸夫
何儒冠有誤歸老菟裘優游恬適以詩書自澤於是年
愈高而德邵旦評推讓誰出公右今泰亨嘉會旁求俊
彦徵文獻於東魯則申公伏叟必應時需某為後學慶
某壤地相聫溪山相繞縹緲片雲勢同隔凡每於杖
笻曳屨以遂識荆之願天其兀我跬步莫前惟有中心
藏之而已猶思曩日戚故琴劍逗遛平湖俾諸子姪執
經受業得所矜式某於時雖處竹林與有光焉今舍姪
子吉與令姪孫仲學學士又在邢侯譚公之列欲以第
三子某求姻於仲學之女况執柯匪異伊人兄弟甥舅
一言纔及遂成膠漆禮不可虛拘微物將情具於副楮
某夤緣既叶仰慕彌深其敢不承寳眷春祺之問著
則近乎謾某雖老難強履凡百驅役當坐令子姪輩遵
承
餽送小劄
餽妗氏生日
某拜覆妗氏太安人尊前某兹者恭審右帨書辰西瑤
宴晚九五福曰夀早從夫子之心培八十耄而期晚稱
兒郎之色養歡雷既合暑月自凉某忝在甥聫幸隨賓
履僭易某物敬進賀筵之末少見獻芹之忱倘賜容留
豈勝榮感
答董霆
某老矣無能矣遑記垂弧歌之故歎之乃厪度曲益重
蓼莪之感况增離黍之悲如此為懷何以拜辱謹錄副
而珍襲用卷還於錦機
答董月嶠(寬仁)餽生日
乾坤如此遑記蓬矢之辰日月易流愈懷蓼莪之痛胡
眷心之有軫而厚餽之盈奩及誦味言滂沾慚汗况諸
子方兹更病而老驅蕭然抱憂用就使以卷還恃知我
而免訝其為忱感與拜賜均初非飾辭敢祈原照
答董帥幹(元龍)惠物生日
某皇恐端拜申稟帥幹侍除尊眷契執事某生不辰忽
年華之又晚里仁為美乃夙眷之有加賁之寳緘豐之
珍餽粉珍以滑其穀腹羶根以踏其菜園賜不敢辭既
登嘉而僕僕贈何以報但伏楮而䕫䕫敬用稟酬尚圖
面謝
答趙景文教授(必昌)餽生日
某我生之初尚無為安知世變君子之愛也以德胡循
時情特當初度之辰乃有不規之頌况乎厚意加以多
儀珍奩與珠喜而俱垂玉粉并彘鮮而雙美皆非所稱
又不敢辭拜而登嘉感不盖愧
答范景山(湘)餽生日
某揆于初度非止蓼莪之思逢此百罹更深黍離之歎
胡為范叔不忘陳人特枉溪藤之緘為置湯餅之料海
鱘聫甲江鮆駢頭粲品珍其既并凄瓦釡其曷稱重於
方命拜而登嘉感當何如愧又倍矣
餽内弟貝端父(斗紀)築室
某悚息狀白某官某兹審龜建華第虹騰畫梁舍城南
之居而雲南不忘乎舊納亭裏之景于門裏有燁具新
云云
餽内竺
某生逢百罹未是向安之日夜卧八尺本無求足之心
謾架衡茅以守梅竹詎圖高誼特有盛頒風鱐分海若
之珍日笋出山家之藏登嘉愧甚感幸云何
答姜(闕)兄餽築室(辛七兄)
某皇恐端拜申稟某官某當乾坤之澒洞本不謀家恐
風雨之震凌未能忘俗輒營小築遽徹遠聞厚之綠蟻
之朋壺重以青鱘之盈篚登嘉曷稱方命又難
答陳子得(策)餽築室
某君子之陋室本無妄求有先人之敝廬其如過橈既
葺其舊遂&KR1786;而新(闕)
答范君範(栻)餽築室
某桃洞未歸又混浮生之境柴桑投老可無寄傲之忩
輒因先廬以架後屋眷軫胡篤惠箋劃飛羣翠蟳其張
螯朋黃鱐其駢尾既可以換藿食之腹又可以飫梓工
之饕為餉良珍登嘉甚愧
答趙景文餽築室
乾坤如許本不暇問於一家山林以居亦欲苟完於四
壁遂因先世之志謾拾舊材之遺聚為三間滿貯百指
詎圖尊念特有餽儀
答梅山弟茝餽築室
棣萼本是同根分居南北叢辰為之異卜又有後先幸
他時雞犬之相聞雖今日燕鴻而何害遂厪先施莫盡
中藏
答永固院周主僧東隠餽築室
某承平之時不事生産大亂之後何以家為謾築三間
以居百指胡然慈念寵以餽儀
答上乘院主僧如岳餽築室
某悚白見山堂上大教主某切謂已公茒屋雖許賦詩
元亮柴扉亦圖寄傲遂龜五畝之舊而鳩三間之工慈
悲胡然記念及此餉有来於多物供反出於十方
餽竺甥禾女彌月
某兹喜友琴底績弄瓦呈祥是為門楣以開宅相
餽高承祖娶
禮嚴承家義重有室鳳飛叶吉早圖卜于和鏘雞鳴相
成當急聞於警戒
答親家送生日
某揆於初度方感百罹之逢遺我尺書頋蒙多夀之俾
一謙過甚三復慊然恭惟某人禮行其家仁信於里綽
然有餘裕而浩浩者自存愛之欲其生於親親而甚篤
所以蒹葭之倚玉已知松柏之有心某報稱謂何摧謝
莫盡君子之交如水重投餽以奚安同心其利斷金輒
因書而相稔仰丐台察
答趙景文餽生日
讀樂天醉吟之傳偶與同年感屈平初度之經此為何
日我方凜凜乎餘息君乃惓惓其眷懷特枉頌言適兹
愧汗且水珍之朋集與玉塵而偕来方命則難強顔而
拜
代兄答慶夀娶婦
感田豫鐘鳴之語凜凜偷生誦樂天枕疾之詩奄奄送
日以逢此百罹之際奚揆予初度之為特為承宗遂嚴
醮子眷珍何其過厚寵遺如是豐盈却則不情受之局
眷銘肺肝而曷已非筆舌之可殫
代兄答姜表慶夀娶婦
生不逢辰偶其年之七十迎因醮子於此日而二并輒
憑肺附之親欲舉情話之酌道夫先路謂從者之必来
遺我尺書乃止之而或尼頋豐奩饋以賁庖供初甚難
於登嘉終恐貽於見訝勉強而受慚感則多
羞屠(闕)為子娶婦
某兹審令似欽承醮觶趣戒迎車取如之何乃吾猶子
之子欣然相喜况是因親之親區區末羞有客之席云
云
答張子開教授(先遇)羞深娶妻
某再拜府博秘郎尊眷契執事某往迎之醮得以及時
迨吉而歸尚其有日敢圖過軫特枉謙緘文鳩以扇關
關之古風綠蟻以陶盎盎之和氣有密其餌皆道之腴
因物而遇教誨之心感德又在言語之外草草奉謝䕫
䕫懷慚切祈台察不宣某再拜
答内弟竺少博(滈)羞深娶妻
某家貧子壯因與畢姻時異事殊重於廢禮乃醮之迎
尚遲其歸詎圖眷眷之情言念親親之誼香分浮蟻鮮
割柔毛如此盛儀受之過分
答吴山甫(垓)羞深瀹娶妻
某桑榆晚景謾令孥輩之畢姻松柏歲寒乃念吾家之
有客修辭賁賁眷意謙謙鮮搜南海之鱗香采中峯之
實拜而後受感不盖慚略申謝言仰丐容察
賀董月嶠子誠晬
虔積杏林瑞鍾蘭砌當夏季之三月恰歲寒之一周誠
印可竒傳家有喜籠鵝壺蟻薄乎其情受之斯幸也
答俞叔可運幹生日
老夫無能為也徒登希有之年愛之能勿勞乎乃辱過
謙之譽施箋郇雲而孔縟調郢雪以何高副以列珍光
於四壁雖泛商南流羽歌之莫致於紅裙醉釀飽鮮幸
甚不辜於白髮
羞戴帥初架閣(表元)嫁女
吉月登車清風載路竹笥遣嫁之女不輕以與人雪案
讀書之門必相求以類甚盛舉也(闕)
餽外甥竺明祖彌月
侣鳳鍾和抱熊及月二竹山心之後宗嫡有傳五辛盤
裏之春家人有慶既成宅相實副老懷
羞戴時芳迎婦
兹審言會雙星又近一日問月老之籍樂得偕老之良
姻横雪溪之舟放入半溪之清處云云
羞離孫舒慊迎婦
兹審言戒迎車將諧合卺門戶自立能不為流俗所移室
家既宜庶可遂慈闈之奉為吾甥而喜者豈他人之比
哉
羞黃甥正孫嫁妹
某兹審家人有慶歸妹已期母命己申豈徒嚴于結帨
甥迎而願又將喜其盈門式嘉斯配甚盛哉舉某幸譜
葭好莫旌芹忱輒以末儀載于右幅
羞黃仲叔正雅歸妻
兹審歸自屏金吟聫簫玉言采其藻知宗事之有承彼
蕡者桃喜宅相之在抱云云
羞舒景仲(崧)嫁從妹
兹審歸妹以時家人之慶畢季父所賫之志見難兄相
友之心云云
羞趙景文嫁妹
兹審令妹喜行早嫁行即婚期無父曰孤况如女之可
念後生為妹幸有兄之足倚因親而親可速而速云云
餽前人六十
某再拜薇山府博秘書尊舅某恭審菊秋垂半弧旦紀
初潁濱先生為夘君再来瑞世絳縣老人書甲子一始
周時豈今之人而可以輩恭以某官西山處士東學名
流兄弟孔懷塤篪之聲如舊妻子好合琴瑟之和自春
樂以吾天傲視此世胷有數萬卷老於書如做官日傾
三百杯隠於酒而忘我信其非詭激之過要是素患難
而行某忝綴内姻阻陪末席天荒地老之際為最知心
風清月明之間共無盡意羞以薄禮介諸副藤
羞董聲仲(雷發)娶婦嫁女
叢辰撰吉燭夜融春莱綵庭前看佳兒之諧鳳芙蓉席
上喜嬌客之乘龍二美既并雙慶交集云云
本堂集卷八十五
