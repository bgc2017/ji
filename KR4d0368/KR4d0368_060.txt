本堂集卷六十
宋陳著撰
啟
通常平趙帥幹(確夫)啟
外臺贊畫聳聞蓮幕之聲華下邑承流劃報瓜期之消
息敬裁尺素往贄丈函恭惟某官清映銀潢秀騰玉牒
文章輩唐之賀白正而自明禮樂宗漢之間平和而有
節出處俱存于矩矱表裏無得而瑕疵粤凌溯于丹梯
既踐敡于華賁火燃藜杖便合校讎天禄之書雲近蓬
萊自欲應接山陰之勝遂紆朝武來佐庾司足國裕民
出平凖書之議論觀風問俗禆杖斧使之勤勞特云婉
婉其籌己有洸洸之問佇看鳳綍趣入鵷行某佔畢陳
編躋攀末第鷺洲冷席粗迯羣弟之嘲烏幕辟書猥辱
諸公之致雖草檄未工於倚馬而範車素耻於獲禽昨
叨漢闕之班今問剡溪之戍冐然來只何所恃哉時異
事殊况涉縣灘之浩渺雨淩風震尚祈厦屋之帡幪瞻
向之深染濡則淺
通茶鹽汪提幹(塾)啟
外臺贊畫久欽淨雪之聰明下邑承流將效戴星之出
入敬裁尺素往贄丈函恭惟某官清擢薰蘭秀分喬木
大吕黃鐘之在簴靜而自和干將莫邪之藏鋒動而有
勇既自有家傳之宦譜何難辦天下之事功粤縹組於
夷途交行碑於衆口孔鸞在沿固宜溯紫以凌青馬弊
羅賢乃使依紅而泛綠使軺借重賓幕生輝贊謀乎觀
風問俗之行益清廉察效勞乎煑海摘山之課隨釋煎
熬特云婉婉其籌已有洸洸之問佇看鳳綸之下亟催
鷺序之歸某佔畢陳編躋攀末第鷺洲冷席粗逃羣弟
之嘲烏幕辟書猥辱諸公之致雖草檄未工於倚馬而
範車素恥於獲禽昨叨漢闕之班今問剡溪之戍冐然
來只何所恃哉時異事殊况涉縣灘之浩渺雨淩風震
尚祈厦屋之帡幪
通翁帳榦(旂)啟
某官間世鉅材濟時偉器魁下六星之光彩炯炯元精
胸中九雲之襟期亭亭物表自巍科之拾芥盍要路以
揚鞭然和鸞每應節以徐鳴琚瑀豈疾趨而取快寧迂
朝武來佐使軺頓增禮樂之華坐間談笑亦有澄清之
志分内功名出小小而不凡辦多多其可想鑑湖蓬閣
方自適於雅懷米廩木天正有須於重望將有詔下以
趣公歸
通王兼僉(煓)啟
某官清擢薰蘭秀分喬木大吕黃鐘之在簴靜而自和
干將莫邪之藏鋒動而能勇方抱材于里第皆謂槐堂
之英及空臆于玉墀不減梅溪之望盍擕聲問徑上清
華然而和鸞每應節以徐鳴琚瑀豈疾趨而取快既當
路篤緇衣之好姑一時為烏幕之遊掬水蓮池清甚花
中之君子倚身蓬閣快哉山上之羣仙
通沈支鹽(夢忠)啟
鹺局從容暫試和羹之手琴簾瑟縮正深掣肘之懷幸
席跡于同袍敢贄名于尺櫝恭惟某官稟姿天秀眼空
世粧向上規模看稷契臯䕫之好樣靠裏學問得周程
朱張之正傳表裏無得而瑕疵出處具存于矩矱方蜚
聲于圜橋冠帶之億萬如公幾人及空臆于丹墀禮樂
之三千其言載道盍擕聲問徑上清華然謂和鸞當應
節以徐鳴琚瑀豈疾趨而取快寧紆表著之武暫處均
輸之官膠鬲之舉于中功名已燁傅說之用汝作事業
方芽佇班鳳綸催覲龍衮某躋攀末第展轉十年反教
人為嘗備鷺洲之講席曰知已未屢從烏幕之辟書偶
通漢闕之班來問剡溪之戍立官以為長也亦欲推學
愛之心同年固有情乎乃密藉帡幪之力其為歸徯罔
既敷宣
通稽山尤山長(棟)啟
虎皮峻坐久瞻師道之尊嚴鳬舃卑飛方媿宦途之跋
涉將趨瓜于下邑敢贄櫝于中涓恭惟某官一片古心
百年間氣和而有制大程子之春風清不自竒濂溪翁
之霽月去處具存于矩矱表裏無得而瑕疵自拾芥于
巍科盍鳴鞭于要路然琚瑀不疾趣而取快和鸞每應
節以徐鳴曩焉魯判之横經人知仰北及是稽山之正
席道有指南凡闡明孔孟性命之談政培植堯舜君民
之業佇有鳳綍趨歸鵷行某佔畢陳編躋攀末第鷺洲
冷席粗逃羣弟之嘲烏幕辟書猥辱諸公之遇雖檄筆
未工于盾鼻而靈龜素志于朵頥幸通藉之己諧願抱
琴而自試縣令承流而宣化吾斯未能君子學道則愛
人何以教我
通交代權縣江監税(極)啟
花縣借才夙仰師垣之上客瓜隨趨戍偶隨賢轍之後
塵交組有期贄函惟謹恭惟某官冠雲峻閥起日脩名
宦學典刑富貴逼人而若凂風流醖藉詩書有味而自
知卓爾英游異乎流俗是宜通金閨之籍盛白玉之堂
然和鸞每應節以徐鳴琚瑀豈疾趨而取快朅來藩輔
之地姑司關𣙜之權密察而寬見謂陳留之有德往來
者悦殆幾岐市之無征盡職之外何求當路之間爭致
百年而後修經界之政獨泛雪舟一日不可闕親民之
官就紆墨綬果不動色而羣吏冰立少試手而百度鼎
新出小小其不凡辦多多其可想己聞老穉共歌桃李
之陰清將與神仙同駕蓬萊之雲近某一科奚補五辟
自勞分坐虎皮僅免嘲于羣弟更棲烏幕偶見錄于諸
公選海幸而獲逃縣灘廩其欲涉若為緣會兹忝交承
忠以告新必不爾音之金玉永以為好毋慙他日之笠
車心之所倚言不能盡
通趙丞(賓天)啟
望高贊府久欽大雅之不羣職重字民殊愧俗儒之未
達趨瓜僕僕贄櫝䕫䕫恭惟某官清映銀潢秀分玉葉
文章輩唐之賀白正而自葩禮樂宗漢之間平和而有
節方巍科之拾芥盍要路以鳴鞭然和鸞每應節以徐
鳴琚瑀不疾趨而取快自一行之作吏復再轉以為丞二
松千竹之間固便雅趣八座六曹之任轉待老成將有
詔催不容淹久某一科奚補五辟自勞分坐虎皮僅免
嘲於羣弟更棲烏幕偶見錄於諸公選海幸而獲逃縣
灘凜其欲涉同官為僚將締雲仍之好赴廳議事幸無
晴雨之殊依向良深敷宣罔既
通杜簿(英強)啟
鳳枳淹賢已儀庭之在望牛刀試令偶問路之有期庸
修尺牘往贄丈函恭惟某官姿抱天秀眼空時流干將
莫邪之藏鋒動而有勇大吕黃鐘之在簴靜而自和嚴
君子出處之方絶世俗炎凉之習寧少迂其朝武以暫
領于簿曹昔徐子之在魯山隨有集賢之薦鄭公之去
氾水即膺御史之除既軌轍之迹同將絲綸之命下某
一科奚補五辟自勞分坐虎皮僅免嘲于羣弟更棲烏
幕偶見錄于諸公選海幸其獲逃縣灘凜其欲涉絃歌
學道恐難免其迂疎簿領有人幸相資而料理
通劉尉(次中)啟
劉渭南之吏能人碑遠播陳太丘之德政家譜無傳及
是趨瓜往哉贄櫝恭惟某官姿抱天秀眼空世粧方育
莪於璧水之間英華己露逮斫桂於丹墀之上姓字尤
香便宜策足于華途必然範車于大道雅傍曲湖之勝
樂為少府之遊子餘在同列之中知名以學景昇為刺
史所愛苦節斯旌竚看鳳綍之班早應鶒灘之䜟某一
科奚補五辟自勞分坐虎皮僅免嘲于羣弟更棲烏幕
偶見錄于諸公選海幸其獲逃縣灘凜其欲涉垂五色
捧固知暇日之從容種一縣花幸共春風之披拂
通孫監務(世輔)啟
脩才發軔小試曹丘老令攜琴來趨瓜戍為寮伊俶贄
敬以先恭惟某官天分甚都風流可挹習法度憲章之
久絶過腐儒于簿書期會之間多種陰德厭踏軟紅之
驛笑遊訪雪之溪不知人醉而我醒惟覺聖清而賢濁
側聞使者己深賞于璧題有若郎君寧久淹于筦庫行
將直上否亦平分某一年間關十年奔走虎皮分坐幸
逃羣弟之嘲烏幕贅員狎被諸公之辟偶離選海欲涉
縣灘讀律欠精若為當于肻綮論材素拙何以了于催
科率爾來前凜乎淑後宰邑而號慈母竊慕古人議事
而過長官願從今日書不盡者躬以檄之
通謝寄屠倅(雷發)啟
笑指行圖暫遲展驥窮棲旅瑣方忝飛鳬亟謀襝衽以
恭先遽辱使函之逮下恭惟某官道德之具文章之淵
兩火一刃信地靈而人傑千巖萬壑盡氣蓋而胸吞粤
從分丹桂之香便合寓紫薇之直然琚瑀豈疾趨而取
快和鸞每應節以徐鳴屈高士于枳軒不屑勾檢試敏
材于李掾見稱廉平筦庫之職勞而弗辭絃歌之化久
而自暢人皆欲挽來而莫得公獨以歸去之為高與李
絳為同年豈忘乎舊(自注云與賈相同年)處龐君以别駕使信其
賢而况新安亦曰道院將見方外之懷可識中書之狀
易聞相君言焉密致賢材之薦天子若曰早與少卿之
除機會來時梯升有日某躋攀末第展轉十年分席鷺
洲幸免嘲于羣弟授書烏幕偶見錄于諸公曩叨漢闕
之班今問剡溪之戍冐然來只何所恃哉不圖言偃之
宰武城獲事陽城之居晉鄙使愛人以德或容竊蔭于
枌榆則為政不難庶可回春于桃李通名之始因謝以
祈
本堂集卷六十
