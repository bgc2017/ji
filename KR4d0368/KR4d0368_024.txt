本堂集卷二十四
宋陳著撰
五言古詩
次韻竹窗兄(名元龍)松詩為其病也
獨立南山巔傲視氛翳表虬枝結成蓋寄託紛蔓蔦風
霜受變足萬古為一曉日日當戶門蒼翠濃可抱
遊慈雲分韻得是字
僧關可人心况此晴色美蹈蘚滑路多訪菊香處是引
飲吞山光清嘯落松子我有即事詩就埽石壁紀
寄具勉齊馮桂坡
美人隔江水相思江水深江水日夜流從我東去心春
風百花老把酒别草草邂逅未可期梅杏黃己飽
次前韻再寄二首
誰言溝澮淺誰言滄溟深淺不如世態深不如我心我
心先齒老不蹈章臺草寄語知心人故書足自飽
昨日寄君詩詩說君契深君詩今日來深於我詩心期
君松不老我得如蔓草相依無棄憎分我風月飽
次韻戴成叔(名廷節)
君子當固死逹亦豈吾病有心事窮逹斯與天者競仕
可以致君止則歸田咏孔子聖之時善學即鄒孟蟋蟀
秋乃鳴反舌不鳴夏天地如草亭萬物寄虛架逹人窮
物理嗜理如嗜炙動靜各有時由然會心舍世上貪鄙
夫紛紛如蔓草榮華能幾時風霜不足掃美人如黃金
百鍊色愈好用舍無益損此理須辨早當年雪溪翁知
命故知足平生一退字厚施不食禄高潔嚴子陵清賢
段干木溪上多子孫林樹森摇玉傍家數畆園景物便
偃仰水近竹愈青土腴花怒長得閒日月長萬里歸坐
想有時發孤嘯山谷答清響鑿地引山泉泉脉老擾擾
池上有新亭池下菱荷遶色香兩超絶天然本非矯花
開日開宴醉裏人世小青山如有期住處故當屋山勢
面南來發岡自岷蜀其下生偉人自反自常縮逹觀萬
物表山界歸一粟朝家相真賢表表梧桐樹羣賢如鳳
皇飛翔得依附風來驚四鄰汗走僵訓註云何太山巔
蒼蒼豈其數雪溪後人賢門戸欝相符牙籖三萬軸研
究勤三餘天命未可期毌嗟失東隅但問道在已窮逹
何關儒我生一斷梗會見親舊疎新詩如春風習習勤
嘘枯謝君和君詩句甚形神癯一笑當會此各道意所
如
次韻竹窗兄欲死嘆
人生天地間所患在身死身死人誰逃所患不在此所
患死其心此患無比侣厥初天賦性未始分賢鄙賢鄙
何由分由自全自燬是故君子儒明德至善止不問身
死生誰論時泰否紛紛蒙昧徒知有外物爾富貴苟可
圖遑恤理如彼求容足稱香喪志手落匕本心不復存
蹠壽何足美我兄竹窗兄勁節修竹倚一病二十年坐
受五賊使題齋曰委順無怨當沒齒聞兄賦欲死我方
疑所以及觀欲死辭終亦委順矣委順則心安長須心
此理
無題
鏡中看青山山色非塵寰月中看水光全勝日中看山
水本無改所過成異顔朝過齊王門暮叩西秦關人生
貴知已不遇何不還了了心自定我居山水間
送樓佺提幹赴省
綠髮方山冠白玉氣色温高談霏木屑不問能知文去
秋奪標歸今步南宫雲儒科青氈耳指取氣欲吞春風
看花馬已繫長安門知君必得意何以持贈君事業浩
無窮學問為本根我懷先獻公况君乃其孫
送徐倅(名獻子)
堂堂東家英文章筆如椽箳篁駐鄞城迎刃解劇煩家
聲出闔閭詔使歸日邊人方辦杯水前事乃不然才難
復才難得見青琅玕愛護猶恐傷那可輕棄捐不見諸
葛公終薦龐士元
送趙𣙜院(名西之)
彼美稽山松託根高高峯當年脱蓬蒿直上將擎空卓
立旁無依磊砢多春冬風霜受變足身老氣益充蒼翠
照四山枝柯結虬龍世人那能見塵埃眯雙瞳匠師知
何在立當要路中需林方皇皇有林能不容行須中尺
度終為大厦供
賦樓提幹古檜因贈其之官
我行晝錦坊老檜欺眼碧樛枝巧相扶衆星拱月壁人
力固有待面勢本天則受益雨露深風霜莫能賊維黃
楊州公好此如好德千金買歸家與德共封植秀出攻
媿齋管領無媿色立朝大節成有詩見胸臆三世傳到
君培養當益力不墜先正心是乃子孫職君今西入關
此樹留鄊國看君德日進此樹日滋息他日成名歸相
對兩竒特
憐猫示内
黑花一銜蟬畜之今幾年捕攫奔走捷巧黠乃其天一
臠亦割㗖分與眠席眠邇來主人出出久厨無煙罄空
主軰少時得聊自延不就鄰媍呼寧饑肯垂涎夜寒身
無棲竈窟恬餘暄灰染突塵涴毛色非舊鮮主人來歸
初遶室如訴冤旁人固不解主人當知憐云何云可惡
惡彼身攣拳依隨行坐間呵叱加箠鞭不念昔可愛惟
惡今非前本來是一物色改遂愛遷吁嗟乎猫乎豈獨
於猫然人於夫媍間情義亦罕全花顔少年時猥倚心
相纏皤皤白髮垂相醜亦相妍吁嗟乎人乎有耳聽我
言人生七十稀能得幾時安糟糠不一堂當與宋弘肩
不然秪自苦於我何益焉我賦我婦讀一笑願不愆
無題
秋色薄山色黃葉溪景瘠出門欲何之失笑坐溪石冥
鴻入層霄感次萬里翼手中鐵拄杖睨視難枉尺起舞
衣袂揚不借西風力浩浩天地間誰能省頭白
夜窗書懷
夜深萬籟平危坐弗閉戸不著沈麝香一空清侣許竹
凉露易零鮮鮮正亭戶彈琴大小聲鬼語雜風雨琴罷
復長吟吟罷復起舞人生三萬日胡可弱不武越石勇
着鞭相如志題柱惟患不自立彼於我非愈青萍已出
匣撫視氣如虎生侯死廟食可以噬而取安能久居此
燈花甘自苦
乙卯鄉貢鹿鳴宴次韻制使陳叔方(名昉)勸駕
我朝自開國聚奎五星明人物軰稷契製作諧&KR0034;英從
來詞賦學尤負器職名沂公事業富蜀公德望清手提
文正印身為國長城藐然予小子亦知師長卿細將状
月露壯欲吞幽并消磨凢幾載僥倖才一鳴自謂錐穎
脱猶有劒氣横師帥重吹送寒賤分光榮向前步驟闊
平生温飽輕終懷勸駕禮肯負鹿鳴聲
題寧國府涇縣琴高堂
一山逶迤來結崖俯寒碧傳聞控鯉仙垂釣山下石前
事不必窮要是古竒迹山中好事者築亭占清特數本
瀟洒花松竹更幽閴我來西風晴一洗塵土昔出門復
回首山前有歸翼
先兄至能遠忌丙寅十一月十七日行都謝氏家
遇作
人生有兄弟手足相扶持兄死我獨生我生獨何為父
母生我晩我憶我兒痴兄出我挽䄂兄入我迎衣低頭
嗅我頭垂手牽我隨指望我長成指授詩與書嘉定癸
未春援筆題春詞詞云青春過二十七年期䜟語殊可
怪河魚忽乘之纏綿日以革醫藥窮所施我父解衣典
我母窮無炊猶謂病有瘳誰料終莫醫家徒四壁立正
頼兄撐支進有功名望退有菽水資胡然遽止此門戸
將依誰風雨屋棟傾江海忘楫維父母相持哭二姊哭
撫尸時我甫十載痛哭已深知我今五十三夢見猶涕
洟今日是何日有感兄死時老泪滴復滴往事那可思
回首天地間䦧墻何人斯我抱無兄恨且為世道悲耿
耿不成句聊以示諸兒
壽王修齋樞密(名爚)
凛凛霜雪根拍拍天地仁皎皎枝上花卷舒幾冬春結
實調古鼎深味薄俗顰珍重不盡用嚴風護南津
右南津梅
楚楚青琅玕亭亭上碧落層層凛秋棱不與春風約動
摇清風生塵濁空萬壑常時一味靜水月環采若
右采苦竹
的的芳種傳足足清氣結鮮鮮擢寒叢色正香自冽世
人豈不愛或者隨境别木落百草黃獨也壽霜傑
右霜傑菊
矯矯千尺強蒼蒼起層隂紛紛相投依百鳥諧春吟風
饕冰雪嚴誰共歲晩心獨鳥從何來徘徊行石林
右石林松
剡縣次韻張兼(名伯竒)夜月聮句
停棹即階除空明一境如飛毫僵庶可吐句走靈舒閙
裏自靜好公餘相起居愛君情欵密稗我事迂疎念念
民租少言言都計虛入林難即鹿竭澤恐無魚立政諳
平實行符審疾舒函牛且雞汁服驥偶鹽車斟酌黃流
□留連翠織裾務滋桃李種首事草茅鋤願却幸毗子
同商雋永書溪山萬寳蔵穹壤一蘧廬吟吻饞供茗官
庖貴買蔬塵勞資洗濯技癢互爬梳生活侵韓賈襟期
聽耳餘雪舟如興盡共此復誰歟
題錢靜觀(名真孫)江山萬里圖
迢迢江山上萬變紛起伏中間崛竒多忽此入平沃草
對近或遠來去自鳬䳱宇宙本來寬景物常滿目此意
知者誰烟林有茅屋
謝國英(名應蜚)送苦笋
直節見初茁苦心丼自珍紛紛夏籜中獨養歲寒身遣
送從山西衝破赤日塵揖入生菜筵氣味酷相親譬之
古人拳彼獨為何人
次韻弟觀用陶元亮歸田園居韻
麻麥在東阡桑柘在南陌鳥飛魚在淵生意各自適相
逢如相知非苟旦與夕此心乃平生誰能開間隙嗟彼
何人斯徒為形所役役役本無名於何見勞績富貴死
之際清閒終有益
本堂集卷二十四
