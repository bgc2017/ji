本堂集卷一
宋陳著撰
詩
夀馬裕齋觀文(名光字子華)
山之高夀裕翁也翁之德與鍾山而俱高則翁之夀
與鍾山俱久而作是詩也
天作高山大邦之屏外禦其侮王國庶定
維石巖巖維德之基天實為之是以似之
人亦有言如山之夀萬有千歲保艾爾後
山之高三章章四句
江之永美裕翁也翁之德澤源深流長民之悦之而
作是詩也
江之永矣其流湯湯整我六師告成于王
春日載陽薄言采芑泳之游之民之洽矣
清且淪漪有美一人懷哉懷哉率土之濱
江之永三章章四句
東山裕翁之志也如翁之志其為謝傅之東山乎
我徂東山以遨以遊彼采葛兮謂我何求
鳳皇于飛出自幽谷載好其音集于灌木
東山二章章四句
有鶴念己也念己之不能從翁而樂也
有鶴在林懷之好音載飛載止食野之芩
倡予和汝爰得我所何斯違斯自貽伊阻
陟彼崔嵬豈不懷歸英英白雲跂予望之
有鶴三章章四句
五言絶句
西上罕嶺
此去向南西山高山復低不逢清話客已覺倦扶藜
絶句
忩晴雨淋瀝花空皆寂寞夢回人不見愁重酒消索
夏五朔旦示都兒學書
老去眼生花兒方學畫鴉聊將二十字要識汝傳家
長兒深生日集經語示之二首
惟友于兄弟惟順于父母無忝爾所生造端乎夫婦
君子之容舒吉人之辭寡有常則可矣欲自得之也
答妻姪趙良藩問學
藩兄欲學書來問學何如孝弟為根本文章特緒餘
元夕應人求題酒肆燈
燈花三五夜鼓笛十分春欲見太平事誰非沈醉人
續姪溥賞&KR1616;醿勸酒二首
花有重開日人無再少年相逢拚酩酊何必備芳鮮
醉時愁亦樂老去日如年慣見紅相别欣逢綠又鮮
題扇畫東坡
形神雪山松衣巾赤壁風望之凛凛然埽退炎塵紅
題扇畫東坡抱琴
謂是蘇長公如何抱絲桐不必窮是非聞名自生風
醉中出門得風
殘生有今日一醉得春風想見羲皇上人人此樂同
次兒瀹以詩四首道各意因兩用其韻
待食信天公送窮戒星奴駕言一煮字安得三分厨(宴)
(客)
弦歌不救魯告諭難入巴世事蛇赴壑吾生狗喪家(嗟)
(時)
富貴碧筒醉褦襶火傘來何如溪山曲一笛吹寒梅(憚)
(熱)
逃不從幼安放非效元真願事堯舜主或與䕫龍親(思)
(古)
以上自道也
膏粱道之賊資財人所奴不如貧而樂客至菜一厨(宴)
(客)
角利蠻與觸幻世慈若巴當知靠裏業自有書滿家(嗟)
(時)
俗氛炎鬱攸世熖毒惡來清當友孤竹豔當友仙梅(憚)
(熱)
風雷漢臣會天日唐主真而曹其勉旃或者一見親(思)
(古)
以上示諸兒
良月念一日郡庠置酒爐亭勞余出山且取子美
何時一樽酒重與細論文分韻賦詩韻不以及
就成十絶
人生朝陽露物變水上波茫茫宇宙間如此道義何
蘭菊不競芳鴻燕各有時可以人不如大哉義曰隨
知心不用多流俗未易一相逢輙矛盾方信有膠漆
蒲葵裁成扇癭木斵為樽自是山林物不入紈綺門
書忩二尺檠爐亭一樽酒别去七十年此樂重回首
爾來魯泮新快覩戴席重下舂分尺光乃與此際逢
草木味自同尊酒歡相與舊夢忽似觥恍不知何所
四座同寮賢一和長官契樂極忘主賓論到貫粗細
鳶魚自飛躍烏兔空追奔中有古道在難與時情論
江湖寬相容風馬留更勤襄陽或可傳北山若為文
六言絶句
村景四首
南陌耕雲脈脈東風吹雨斜斜流水滿邨春事炊煙隔
岸人家(春)
田舍灌苗戽水店家汲水施漿穉子清溪浴午老樵綠
樹休凉(夏)
風生老樹飛葉雨過殘雲帶霞禾場牛卧落日漁村鴉
起平沙(秋)
雪霽山屏可畫風高雁字難書訪梅橋斷呼渡芟麥天
寒荷鋤(冬)
與貝氏子(名斗紀)書中
柴門任風開閉茅屋盡日虛閒補湊粗茶淡飯報答流
水青山
題畫扇
松下披衣坐着飛瀑巖前洗脚畫向塵汙人看教知山
林天樂
題王之朝所惠扇
八十三歲衰翁執熱也要清風此凉來自何處來自羲
之手中
本堂集卷一
