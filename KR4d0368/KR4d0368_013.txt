本堂集卷十三
宋陳著撰
七言律詩
次韻孫古巖冬景
臘天風景最無常兒造顛狂亦有方將放雪飛連夜雨
欲留晴住一朝霜城頭柳色吟邊動山曲梅花夢裏香
身在黃塵三尺外靜中無日不春光
次韻单景酴醿
東風先遣白花開坐後妝梳殢鏡臺雪艷慣逢風落絮
雲香不到雨成梅下交芍藥當階發高伴金沙上架來
珍重美人收拾去春衣分馥雅持杯
浦城外界梨嶺西水碓頭阻雪三首
小小藍輿出遠林南來長苦路崎嶔一千里外鄉山杳
十二月中風雪深清夜到家惟有夢少年觸事易酸心
須知行止元非我隂六陽三古到今
定海
一夜南風便葉舟天教償我定川遊兩崖踞海潮吞脚
萬石封堤水掉頭家家活計魚鰕市處處歡聲鼓笛樓
不用丹青狀風景逢人且說小杭州
宿靈石方丈(即永固)
偶因塵隙遊靈石不覺夷猶到夜深坐到半忩山月影
參成一片白雲心寒螿着露更相調老葉無風也自吟
分得僧牀半僧夢夢闌詩料滿山林
謝童志道書
相逢一歲一開懷不奈悤悤兩望賒緘口已生愁裏棘
共燈空結夢中花芳林丹桂君須折厄閏黃楊我自嗟
猶喜鄮峯雲一葉故教風裏到天涯
夢中得詩二句王景雲聞之擬成八句來因次韻
浮生誰不愛名成未到頭時未是名不意事多人易老
知音者少路難行(夢中二句)清閒信是終身福得失須教一
念輕林下有家歸有日離騷聲裏聽猿聲
回家
為嫌客悶轉還鄉到得還家夢轉長密友會疎心欲折
貧家事富擔難當秋山有態忻新雨風葉無心怨夕陽
此景勸君頻記取免教詩社報凄涼
張氏館中早作
小窗一榻清于水親戚相看話久暌困帶詩情投角枕
夢隨梅伴策霜藜鄰家落杵催樵㸑山寺分鐘撼竹棲
犯冷披衣捲簾立小丹山在翠樓西
病起
西風喚起眼中仙竹榻饒涼不愛眠數樹秋聲忩着雨
一簾山影屋浮烟案頭古帖無完紙壁上焦琴不具絃
小摘畦蔬炊脱粟與妻閒說孟光賢
次前韻謝月窗兄見和
人得清閒便是仙秋光堪畫欠龍眠瀉簷纔歇催詩雨
入戸驚飛落紙烟句與杜陵同中律世無鍾子莫知絃
籟鳴機動聊相友捧硯猶強武士賢
次韻竹忩兄(名元龍)委順齋
知君委順是心銘揭以銘齋豈浪名夜兔晨烏真似夢
秋蟲春鳥不關情人生未死終歸困天道從來不益盈
我亦當今知命者請於此處話平生
竹忩兄因猫捕雞日囚夜縱有詩自憐因次韻
坎止流行不在人人生只合任天真無聊勾踐能興越
垂死范睢終相秦病足不妨登上衮顰眉休復效東鄰
竹忩悟得窮通理雖致狸奴許自新
孟春書懷
老健羲娥不住車東君依樣做年華十來日雨洗梅萼
一半春風歸杏花醉裏出門忘故我閒心到處是吾家
臨溪忽悟前程事流水方生未到涯
趙氏樓偶成
過耳南宫捷奏鈴功名宿夢頓呼醒清風席上龜占古
細雨樓頭鵲語靈袖裏珍文稱白璧眼中霜穎脫青萍
問津當繼宣何躅要得人言更妙齡
次前韻謝同樓諸公
凝香畫閣晝聞鈴喚我真心十倍醒奮臂勇尋西學侣
回頭愧謝北山靈京華是處薪炊桂旅食何妨實剖萍
此去功名如到手也須伏闕疏延齡
入亰到西渡
昨宵北渡今西渡繫是離家第二宵詩伴風流勤犯驛
櫂郎醉飽健迎潮丈亭浦近鄰州接筆架峯迷故里遥
得意歸來期可數榴花如火照高標
吳宜之(字誼甫)生日以一詩勉之
伍山鍾秀出人龍頭角崢嶸意氣雄須着父兄深責望
好從師友細磨礲始勤却是終身福下學方收上達功
他日前程相約處杏園多少馬頭風
遊西湖
&KR0034;畫溪山入望迷工夫都在禁城西松蘿霽藹羣峯寺
楊柳輕風十里隄酒向朱欄樓上買詩從翠館壁中題
都門路迥馬蹄困奔得歸來醉似泥
過鑑湖
越城勝境素來誇纔入東關分外嘉八百頃荷西子態
幾千餘寺賀君家畫屏山色饒烟水麗錦天光落晚霞
惜景欲圖湖上住釣船泊處是生涯
次韻劉生秋夜郊行
護索郊行秋夜抄無心萬籟自悲鳴月林散葉風前下
村舍孤燈夜半明暗裏家山應在望醉中砧杵不關情
歸來東榻鴛衾穩應笑詞人怨五更
題西四明趙氏書院
他鄉久客不堪懷風雨書忩又獨來夢惡喜聞鶯喚醒
歸途羞見雁聲回望春山色今須好年少時光老易催
坎止流行天已定掀髯一笑且銜杯
首夏
花塵絮雪已茫茫一景清和便可量脅霽驚風眠秀麥
尾雲疎雨健新秧鶯啼未怯隨春去犬吠相催入夜長
酒興詩情都懶散祗將清夢試藜牀
春殘
出門隨意踏蒼苔過眼時光一笑陪二十四風清繡地
兩三點雨試輕雷纈空舞絮隨春去鈿水嬌荷闖夏開
對景傷心兒女事肝腸無奈祇銜杯
乙邜鄉貢鹿鳴宴次韻
結髮書癡氣吸川壯年纔得預賓筵射穿楊葉心何武
夢入梅花骨已仙設席肆筵勞送上着鞭跨馬欲飛前
令君早晚朝天去桃李姸春正耐烟
送胡檢閱(名垕)
塵鞅紛紛走畏途眼中得見古璠璵利名抑未有知已
骨相雖癯却飽書已把三長脩信史應無千斛到清居
文章到地此為最鳳閣鸞臺次第除
吳江縣作(保佑六年七月二十七日往鎮江考試)
不行浙右已三年却上今秋考試船文禁何妨鷗鷺狎
厨供旋得蟹魚鮮遠山浮動太湖浪密樹冥蒙小市烟
及過長橋風正惡倚篷無語看清天
長橋望湖
太湖缺處束為橋摠把吳中景色包去百里間山獨立
跨三州地水平交古亭休說曾垂釣長劍何妨更斬蛟
欲覓鴟夷無處所如今祗自網船抛
送沿江制使姚橘州尚書(名希得)自金陵赴召三首
自紫巖來百載餘我公德量世間無官高也祗如韋布
家慶真堪入畫圖忙處轉多閒氣象平時惟做實工夫
此行當坐經綸閣須念蒼生已及膚
閫寄當今第一難三年裘帶笑談間寬扶民力野聲樂
靜壓邊風江水閒福地有緣鍾阜住清朝却詔履星還
過家聞說須留憩荷滿江洲筍滿山
當年赤手戰南宫道眼收歸造化中欲把一陶成異日
已教兩度受春風登門英俊知何限着意孤寒却最豐
但願身如秋後菊橘州深處寄深叢
咸淳元年乙丑冬同金陵制幕諸公遊舊烏衣巷
新來燕堂制參董靜字(居烈)有詩因次韻
王謝風流堕渺茫黯然懷舊見新堂山無多樹夕陽遠
梅始一花春意長燕去有時來畫屋鶴飛何日到青岡
休言枉洒新亭泪猶勝如今似醉鄉
雲西已矣江東漕司繡春園柱間詩尚存因次韻
以寫感云(陸雲西名獻字景思陸佃之後)
柳邊桃杏竹邊梅盡是先生手自栽舊事已隨春夢斷
新愁偏入老懷來空將滿柱留題看無復常花畫冊開
試上層臺望秦望鄉心禁得杜鵑催
自金陵趨行都過顧城湖三十里水光接天但風
逆不可帆午間到銀林登陸雨作
沿路連朝天逆吹今朝登陸雨相隨自緣寒素例難阻
非為老蒼私控持山色青青無世變梅花皎皎是心知
眼前有景足相遣到闕何妨數日遲
聞伯求弟鞠獄明允今日行刑而雪應祈喜而賦
詩
勅香勤雪未如期誰信沉冤在獄扉玉闕曉俞三覆奏
瑶妃夜剪六花飛從知刑罰分明處最係天人感應機
喜極吾家有宣靜眼中瓊樹轉光輝
次韻子蒼(名琦)二首
清溪遊倦又浮家帶雪來觀上國華飛檄有聲爭致藁
通閨得薦已攢花立看雲雨蛟龍起坐笑春風鳥雀譁
好向江湖忙着句回頭綸鳳出南衙
君學柯山我學家相逢悃幅兩無華有緣偶食金陵粟
連歲同聽玉樹花各占路頭圖展布不隨人口鬭喧嘩
向來平實交相勉笑殺麤心古押衙
次韻史猷父鄉集
兩賢主禮一般春還是慈湖里曲人久曠忽行知世變
相逢交賀見情真發身清苦盟方暖回首榮華迹總陳
更看他年陪菜酒耆英會後接芳塵
嵊縣次韻趙主簿
為長於斯愧善羣那當世事日輪雲吾寧忤俗少行志
誰忍欺民上負君臨政可能皆冉季讀書均欲致華勲
有澹臺者良知我嘉惠新詩不敢聞
本堂集卷十三
