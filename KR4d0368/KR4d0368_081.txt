本堂集卷八十一
宋陳著撰
書簡
與陳監丞(尹平)
某昨為家西之小淨慈說苦訴冤佛慈悲挟山以鎮諸
妄沂洄以正其源是雖不鄙過聽然此僧此寺於執事
亦有宿緣請言其故主僧如岳昔于剡上鹿苑有一覽
閣辱為吟八句末云何年了却癡兒事分我西禪一月
單江湖膾炙此閣遂有聲執事為慈湖法嗣小淨慈有
慈雲閣是先叔習菴名蒙齋書蒙齋因有詩云不見慈
湖二十年憂心如醉復如顛我来忽見慈雲閣恍若慈
湖現我前水後巋然如魯靈光執事主張此事即見慈
湖如岳自能詩前詩自皆有墨刻他日必能袖以謁謝
但聞免科米事已有涯而未登岸七層塔只欠一尖竟
須一手圓成或得令某拜松翁先生書又何必一篙點
過耶況此寺敗壊不可住已蒙松翁先生知其詳判給
文榜矣若更不孚又或轉摺勞費其有既耶某再拜惓
惓
答如岳講師惠物
某昨於溪邊一見正欠從容兹奉晚帖如續欠處何其
欣欣也餉我山中列品如覩太平林下風物感荷之深
所愧為衣鉢囊中重費雖念難消萬遍不足懴謝
答永固寺主僧德周(東隠)惠物
某鼻觀有素香舉頭而束翠嚢紫㤋黃以来世方修三
寳供我乃饕十方施愧感愧感
答徽上人惠物
某比欲疏塵煩上飛雪錦鏡左右開眼一番吾師至為
我卸出山之笠與雲俱還留連設供同笑談者三日夜
下懷感激便有桑下恩愛下嶺来屢圖以尺紙道謝坐
冗未諧兹領素帖恍然在玲瓏紫翠間相對時也餉
以山珍水竒真是顛倒布施試從虛空回向也知消受
不過郁助教高新恩本約到吾家後以雪寒且回城猶
未及識之却先来擾聒上房想大開門戸不較此也草
草占復
答丈錫寺主僧炳同
某自不交書無一日不望雲之南里也時重於遣僕遂
不及問訊是月十日里有菊醵張子開来會因得知四
大安穏為慰兹忽領帖字恍然如太白峰頭風前月下
相對晤笑時上刹供鉢不交若非大智量運掉扶持其
不卷榻者幾希秋来多隂雨有薄租不蒸蒸曝率是朝
夕為謀今連日開霽造物者終不殺人如此轉示東發
翁所賜書其中有醒吟先生傳讀之快哉某月初亦嘗
以一書令茅山人專往寳福一帶尋問凡數日不得其所
以書還今乃知自留寳幢而將書者誑我也此老素苦
脚疾發動時亦可畏今幸瘳矣某亦有心脾疾時一
相聞我輩衰老又生不逢辰病且祟之造物更欲何如
耶付之一哂北歸者紛紛想各自有所得非世上棄
人所能知也某意終欲與東發翁會於藥師等處一番
須與之約定日分光景到此相知者一歲中可不一相
見邪言之耿耿業成則當相報乏紙取諸舊劄之背掀
以復
與延慶寺主僧若圭(復)翁
某言别又許時在家只閉戶每一接東隠必話及清候
以是不妨疎箋問伏惟邇来安穏如昨夏氣已清平麓
如畫紅塵三尺外此實大福地佛老婆娑消受得過頗
聞近亦有好多事者想不直一笑某坎坎食貧兀兀待
盡東隠自知兹不贅說凡百比輒次後村韻三詩今易
紙寫去深愧非當家語相知姑付之一擲
奉文本心樞密書
某分恃宇量天寬不以流俗觀人區區箋敬亦不敢自
外古道首祈涵宥某去年正月二十五日為浮屠清夀
致其忱於師門乞其門師退耕塔銘嘗貢尺書迄今無
回音豈浮沈之耶抑不果到也或領略既而不以復于
某也兹又有此等事求轉凟本以委折如前辭辭之不
得敬為饒舌萬望垂聽四眀山心仗錫寺現住持炳同
自號少埜江湖之宿望儒而墨者也戒行與吾道並行
議論與吾文交絢某與黃東發諸人皆于艱危中為方
外友知其故深故敬之也至一日来訪備言昔住淨慈
靈隠濟大川者其先師也示寂遺言不欲造塔遺殖送
錢塘江中其徒與禪學僉議無以詔後世遂塔藏全身
詳見觀師物初所述行状而塔銘則久欲投大手筆未
得其門今乃欲緣某登龍之舊而致其請某謂蘇文定
蜀人也嘗銘辨才之塔先生以蜀大老而銘大川庶乎
前後輝映當無不可況大川某里中人某少時識其面
而道不同未嘗交際但其時住鄉寺岳林岳林乃彌勒
道場以二月初八為生日百工之巧百物之産會于寺
以售于游觀者萬計大川大書一偈于山門曰契此老
公無計性不知生日與生辰春風桃李知時節特地
年年說向人觀此則足以知其餘矣其纖悉是少埜自
前来面白某非當行不能敷陳特以其與少野契而觀
其嗣以信其師庶乎不欺席間敢乞與少埜以進游戱
雄文以鎮壓山林亦足以見此道見尊于彼也某年已
六十有八頭岑岑視茫茫拜書不勝瞻仰之情
答貝鶴隠道士景觀
某比于竹溪深處交顔接辭至今襟袖間猶有風露氣
詩卷下教誦之敬歎弟老矣多病不能出一好語贊美
然又不敢孤雅諭片紙求印可其以為然否何當造虛
白室揖清溪月眠翠柏風共世外數日樂之悵然聞便
拏楮占復掛一漏萬切几融然
賀崇福寺主僧清澤住仗錫寺號南州
某兹諗發大用堂登太白席激南洲水漲湖海之波瀾
開北山雲還天日之世界龍象交舞鐘魚一新某方外
人也亦為之喜昨廑垂訪本圖隨錫入山以謝先辱以
觀盛事有尼其行徒深愧愧會晤自有因緣攀躋或在
他日饕栗泥采芳芷分半榻清吟于萬塵之表固所願
也
與雪寳寺主僧炳同
某昨辱回字有感愛於纖悉師生日與佛夏冬相望直
是竒特吾與師相知門異心同但愧無以為夀一詩翼
瓣香以上幸付一噱山上浮雲石邊流水知吾二人相
忘于塵埃之外外此則未必知也
答淨慈寺主僧法椿(齡叟)惠素淘
某辱素書布答乏紙不稱比師出山山無顔師還山山
色還于我輩有何與但聞鐘鼓聲震江湖間正欲冄賀
坐未遂飛書走餉推柴關我知此意豈愧我不妨世外
真味饜老頑切几不惜一笑某頓首復
與伯似司門弟若論深㛰
某白比辱示以黃親家所答一一哥盡是真情但此老
純樸未知時變吾人與之為姻只是令岳與之一語更
無擬議況今正是袁曹劫昏之時合為鴻光歸隠之計
而欲事珠翠備服用效驕奢之族鍥薄之風以眩耀人
目不惟吾輩所當問尤非今之日所當言世人眼孔淺
利心熾苦淡則猶可安眠善睡稍為衆所指則是禍之
門危之道雖身命不可保也況聞親家為門戶事多生計
日以削如更勉強辛苦以華其嫁遣于親家既大有不
便于吾人亦將大不安矣孰愈于荆釵疏裳古道相成
自有餘歡也又況長兒深亦頗好古知禮不肯從俗何
忍于娶妻面上討便宜廢正倫此幸有可教者且如親
家說彼中艱關事體如此可畏吾里前此猶可苟活
兩年来亦已甚於親家之云云者縱有財用何人與辦
事不是虛為此言今惟斷之曰簡之一字乃禮之本他
又奚關輕重親家所謂執柯只須賢夫婦斯言極當若
他人徒見多事又如何更遠遠應信即非敢謂朱季四丈
乃是密議更徐決之仍須吾人或因送令岳葬事或特
入城約黃親家與吾弟面說一番庶幾從簡畢禮之議
不更疑貳此等說話都是彼此相體便做骨肉親看一
毫鬲上語不可著也吾弟其善為我轉此意于黃親家
至祝至祝某白
與姪洙
某廿四哥自城歸知侍汝母旅寓城中且聞汝病浮氣
正廑視療今想已勿藥矣時節非古道路多礙不及遣
問惟有耿耿又聞汝父取道山路入括蒼意其便道到
家相聚而後行待之數日杳然豈仍繇舟津耶外翁與
舅氏葬事只在今冬嘗再三遣人叩之何節幹等處既
不得實中間聞有外翁處眷到城因而探問亦如之
想是為時事如此不欲遠處人来會葬亦是省事一端
也吾人與外翁一家情義非他人比意必欲執紼以送
而所聞不的衰老畏寒又難于輕動熟謀諸心不如俟
葬後或待春和徑自到山北墓下今且以輓章先之葬
未葬不問也如待外家諸舅表望以此意道及吾人亦
自有書去亦有薄賻禮稱其家不欲不誠也向有書與
汝父說黃山長親家處委折不知曾達之否此事非汝
母與父主維則必有扞格者矣吾人此心皦然如日豈
親家猶以口聖賢而心市行者視之耶他日成婚後自
可知己世界已至此更要效流俗便勉強多費欲何為
者但婚嫁不得不了方来又付之造物耳若吾人得與
黃親家面說一番彼此家事大略相似當共撫掌一笑
方知夤緣非偶然之故或會見須望盡言及之老伯母
附意致汝母更不他具伯信致宗魯吾姪
回姪洙為史氏請㛰
久不知汝信但長孺来則詢及其略悉抱疾甚纏綿今
幸已平復大為吾家學行正脉之喜不然則志堂之舊
鞠為烟礫忍回首邪汝爹爹處道院足矣若曰多欠世
變至此誰不苟焉苟焉者猶可安朝夕過此則是危道
況吾姪獲依史館而主于閫内賢而材詩禮之風八行
有光導之者之責汝其庶乎所謂姻事聞之雖契我心
然不無自視之慊當今滿天下皆時世妝山林之氣荆
布之素不惟家貧不能辦而老拗之見設使可辦亦所
不樂為以世禄之家過山東望族百倍惟翕翕扵熱者
叢而趨不知賢主人何為卓卓其識骨尋此盟于寂莫
之底是可敬已而不可當也尚須吾姪面議或決於道
誼之好以清風相扇則纖悉先定可也其詳長孺又自
能言併幾知及伯信致宗魯吾姪
又
是月四日長孺于便中寄到吾姪書甚悉宗族之誼薰
然如春風薄俗而有如此大為之喜所謂阿妹姻議一
節老我之意專以待澹如水交然後分付近亦有如王
修齋之孫趙光叔之子見来相求而老伯母猶以情雖
通而地相遠為辭熟知善鄉先生之後固齋之子有賢
祖母如此絶識掃盡世味雅欲尋盟于綠窗寂莫之間
誦吾姪書来之語使我感動況老我未嘗妄與人交而
景正獨相得屢嘗話及潘夫人嫁時事夢想古道恨寥
寥莫續今而吾姪以純實慥慥之言行館于其家能成
其賢祖母之心子弟皆玉粹而矩正為之好逑孰能間
之哉細味清風真足以一洗四眀富貴之宿塵而漲小
范家欲綺羅而焚至庭之之駭浪況有如吾姪者隻字
片言如金石乎其又奚辭區區之忱猶恐其宗族之貴
僕奴之常以慣見者視酸寒陽是隂非浸潤所入機甚
危也更望與其祖母說透他日伯鸞德耀自以為可則
吾姪于我家之責盡我亦無不滿之心豈不卓卓乎快
哉老見近乎覼縷然亦不容不然也或以吾言相入則
是月廿一日之納采不敢自外却望委長孺先數日一
報或啟或劄不宜臨時以辦姻好雖曰夤緣要亦盡于
人事此外有悃見于所與長孺書中等幾照悉伯信致
宗魯吾姪
聞伯求弟死與姪洙
春初到今雖得風傳書館消息但欠一專遣謂諸兒有
入城暇可聚首審其詳也耄境擔多事日復日如夢中
夏五之三日忽長孺来首問吾姪動静乃知有衰斬之
痛凄其生事年至七十亦今之死得其所者矣然汝
於此大事良不易辦須毁不至病以求無愧于禮則可
惟是母殯在室而父繼之至此則不容更托故以遲其
葬古者禮稱其家雖歛手足形而窆禮所許可為吾姪
計當痛絶世俗之費但於家後之山卜其稍穏便包藏
去處合葬磚灰石工費外一毫不徇浮議只在一月之
内能了是足為孝我本自来而近百病捷出以息計活
勢有不可行諸兒又通皆在外未回回則或有来者而
未可准且貧不能助惟遡風一慟而已或恐有以異教
誘其輕舉汝必自能底柱當不待我諄諄我年事至此
近兄弟之存者僅尉兄弟遠兄弟如山堂諸弟今又無
幾豈不可重哀也哉兹長孺便寄尺紙數字去餘須别
遣也老伯書致三姪
後批云切不可為隂陽亂說所奪有方道不利等
說若曰求利其亡者則萬萬無此理若曰欲利其
後則因父以求利是大不孝況必無此理我見山
泉伯不知道理日夜以隂陽為惑試看蟠奥之域
今日其後何如吾姪孝道當自有所主也
本堂集卷八十一
