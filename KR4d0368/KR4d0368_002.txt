本堂集卷二
宋陳著撰
七言絶句
新月
老天大巧亦兒嬉磨出霜䥥僅一眉掛向西園瘦梅樹
閒心渾怯損南枝
春雪
夜來風雪借冬威不是東君喜弄竒也怕春濃花易過
故將寒力頓花期
春色十分
今日冠春春十分畫圖深處着儂身紛紛撲面狂蜂蝶
錯認閒人作主人
次韻孫古巖立旾
一聲喚起便成春向日庭臺搃可人本與東風舊相識
一回相見一回新
木犀
丹桂固應為密友黃花自合讓高芳夜來獨立西風底
吹入詩腸咳唾香
梅初破蘂
朔風驚曉雪花乾盡力尋梅不道寒萬事不如初見好
一枝全勝滿園看
次前韻二首
玉奴留下唾花乾夜逐嫦娥入廣寒不許世人輕着眼
謾教對此細評看
竹溪詩筆幾曾乾遺我新詩照眼寒不用尋梅霜月底
秖將詩句作梅看
杜鵑二首
催歸亦是大饒唇自不能歸底勸人行止在人終莫勸
只應勸得合歸春
萬綠隂中拚死啼如何日夜不能疲料應飽作秋冬夢
恰好如今是醒時
次韻袁司理送行三首
别友相逢情最好相逢還别苦為情看君騰踏飛黃去
記取清燈影裏盟
隂六陽三天者定重逢尊酒定何時但須别後頻相問
來往翔鴻各寄詩
瀟洒秋光山水窟木犀香底細評詩今朝携手明朝别
此會一生能幾時
次韻月忩兄惜别四首
分付浮生一字休欲休不得是離愁如今秖怕歸無凖
心在丹山最上頭
幾載詩盟兩見心自從别後可曾尋夜來夢見悤悤散
杜宇西忩月未沈
記得溪山兩袂分一溪流水落花春青騘馬上休回首
只見雲山不見人
為儂傳語竹忩兄逢着行人也寄聲聚散在天終有定
歲寒三友見交情
次韻吳竹溪(名俊民)謝單景山(名樞)載酒
杯盤移醉冠春園酒散人歸月在門何日喜還供笑語
酌君村酒侑&KR1085;盆
燕餘寄月忩兄三首(燕餘吳氏塾名)
葉葉征衫來自東相逢笑語竹忩中傍人抵死催人去
細雨吹凉一夜風
雨泣燈花夜一更醉中忘却語詩盟料應獨立南忩下
猛拍闌干萬斛情
昨夜還鄉已夕陽夕陽今日又他鄉回頭咄咄相思語
凖擬東風好送將
次前韻酬王景雲見和三首
我家西谷子鄞東西望雲山百里中回首十年塵底别
更無書落雁天風
竹邊結屋飽幽清疎落尊前文字盟子到五山儂亦到
月邊雲嶠得論情
與子相逢别未長新詩寄我寂寥鄉嚼情咀義心如醉
背立西風不自將
謝單景山載酒同賞牡丹過燕餘
珍重提尊過小園更呼貴客到尊前教人燈下看顔色
知得浮生一夢然
次韻王文甫先生(名桂開)二首
赫赫光華奪景星斯文宗主在先生他年奏賦通明殿
已信君王不敢名
富貴誰能訊女星得師自分滿平生河汾他日書成後
王魏中間亦有名
折梅送友人
一朵梅花直一詩詩須情似此花枝能詩人去花無主
圖得重來未落時
次韻舅氏竺九成(名鏞)
合圍未解急燕聊借騎誰能使大遼定遠好從鞭馬取
管城于我亦平交
次韻前人補試落歸曹娥待潮
謁祠江上且歸休有命何須企碧流好把一言寤明主
聲名當不減千秋
聞狀元是少年
聞說三魁是少年世間何必歎才難我生亦是竒男子
莫作時人一例看
次韻竹忩兄相招
酒徒元不是高陽君以詩招語亦香雖欲醉歸重九日
恐貽親怒愧王祥
次韻劉生蝶葉交飛
荷衰菊老柳微黃蝶舞風林亦共狂閬苑無花留不住
飛來學做小春忙
寓建寧推廳送黃子俊(名漢傑號冷齋浦城人)
一聆清話覺昏蒙尊酒何時可再同最是秋風恃輕薄
易吹羈袂作西東
詩寄趙九新娶(名陶夫)
風擺柳梢雲未乾癡雲妬日正嬌寒隈香公子新鴛侣
那肯興心客路難
次韻童尚質
落日孤煙水遶村山家燈火已昏昏幽人事業書忩底
自讀離騷半掩門
次韻前人新晴三首
流鶯恰恰報新晴如醉春光暢踏青金犢車前詩料足
不妨分付入騷情
泥香風軟燕忙時宿酒微中起較遲試捲珠簾問花事
畫鞦韆外裊晴絲
院靜旾深冷麝媒怕逢花委細蒼苔小桃却自紅如錦
笑倚東風醉入腮
次韻前人城北春行
醉遊不省路東西可意花枝手自提好景未知何處是
謾隨蜂蝶過芳畦
甬東晩望
日落潮生水氣昏回頭天際月如痕數聲寥落漁家笛
吹入蒹葭何處村
横橋觀薺
物理元隨世事新靜觀知是泮宫人穿花野薺雖微草
也占年年一分春
錦里觀桃
錦里風光分外旾桃花如市趁時新鬭風車馬香塵裏
誰是朱門覓水人
夜坐書懷
竹忩燈火足相陪惟怕梅花畫角催我欲欹眠尋好處
照人隙月更徘徊
午景書懷
虛齋簷馬自丁東却在鶯啼燕語中整屐欲尋花信息
不知柳絮已隨風
詠不開牡丹
一種仙根自洛城春深何事不花生芳心未必全羞澁
猶恨東風用力輕
次韻童志道春晩(名斗春)
隔忩啼鳥夢驚殘沈麝香銷冷博山隻枕半欹閒猛省
又添一日在人間
春午二首
春城那被酒纏綿燕姹鶯嬌近午天花影滿簾庭院寂
碧紗忩迥淡如煙
着雨楊花困舞綿煖風揚作晩晴天一場春事歸何處
芳草斜陽淡淡煙
傷春
杜鵑非是翠芳殘底事年年呌出山紙帳竹牀清到底
不堪聲入夢魂間
次韻八姪三首(名圭)
春色三分一未歸雪肌風態露春微東風且作枝頭主
莫把工夫繡地衣
青妝青蓋送春歸似不經風體力微收拾韻香歸酒盞
惜花何惜醉淋衣
花開便是候催歸濟楚生香清復微遥想折來深院宇
似初勻粉小青衣
題嚴子陵釣臺二首
才得心安便是通乘龍非貴釣非窮那知碌碌攀鱗者
盡在先生不釣中
方信先生大有功光皇秖是暫時雄東都二百年名節
全在桐江一釣風
小雪偶成
小宴珊瑚月未明滿堂歡笑雜蛙聲明朝此會知誰續
試把燈花仔細評
次韻仇生五首
一春風雨笑談疎明日南風夏又初忽枉翠裾詩在手
勝如書尺寄雙魚
學晩唐詩俗見疎君家句法到黃初淡交顧辱聯翩贈
熊掌方嘗又得魚
交不緣詩有密疎詩能宣寫此心初但從禮義中游戲
便是趨庭孔伯魚
詩筒狎至補前疎快似西風捲峽初一片襟懷誰似友
曾從仙李跨鯨魚
羨君詩思九河疎混混泉源只一初我欲驅馳無本領
激溝澮水狎蛙魚
次韻陳師榦喜雨二首
何事猶屯水與雷夜看雲漢歎昭回五龍一日齊行雨
且莫嫌他欠早來
一雨何關百里雷天心端為衆心回閒時試向龍君覓
未必滂沱應手來
次韻李景異
剡溪千古雪坡風收拾寒清入瓮中此味世人那得吮
特將撩撥老詩翁
次韻石瑶林師榦見賀(名正倫)
溪頭風浪起虛傳寬大遭逢臺閣賢見說襄城鞭衛士
清朝曾恕范忠宣
觧剡孝嘉道中答溪民羣來遮轎問新知縣二首
并寄李宰(名興宗)
水淺山深土半沙刀耕火種做生涯今年水旱那堪說
存得妻兒能幾家
新知縣是舊官員說與田家汝有緣安稳過冬耘二麥
明年纔勝似今年
聞剡人望回
䟦涉山程往又還老懷不是愛遊山為聞父老勤相送
立滿溪頭幾日間
泌生日二首
為學須知次第功四書為本要精通不須妄起功名想
立得身時禄在中
莧藜併日不充饑玉女于成在此時道義于人堪雋永
膏粱從古豢愚癡
醉中
樂遊原上少年春安樂窩中快活身古到如今能幾輩
吁嗟天也不由人
本堂集卷二
