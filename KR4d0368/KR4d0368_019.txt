本堂集卷十九
宋陳著撰
七言律詩
兄弟醵飲訪雪航次弟觀二首
天女多年為散花晚年來此寄年華貧因好客甘如薺
詩解醒人苦似茶入室謾為雲作主開窗惟許月通家
有時得句忙題處滿壁淋漓字濕鴉
夢斷天邊飛珮霞短笻松路趁溪斜歸鴉山外烟如畫
過雁雲間雪欲花跌宕琴書誰我輩承平鐘鼓自僧家
從今載酒須同醉兄已頭童弟髮華
偶成
生計何曾問有無心安便是邵堯夫攙春菜奉清饕味
耐凍梅呈本相癯閉戸茶香浮雪屋推窗山影落冰壺
終朝幸自無他事忽聽兒童報索租
遊慈雲
老懷不與世情便纔說閒行興翼然微濕易乾沙軟路
大寒却煖雪晴天未曾到寺香先妙底用尋梅山自姸
笑問松邊人立石汝知今日是何年
次兒瀹以年字韻呈喜而又賦
一詩未足見兒賢意氣中間頗藹然忠厚人家宜有後
亂離時世始知天老懷信汝窮須逹俗眼從渠醜傲姸
培得根深花自茂莫將今日看他年
深瀹既聚用先前韻示之并示姪溥
吾將語女女來前勿聽吾言藐藐然君子最難端造處
人心易失本來天須知妻係家興廢自有人分行醜妍
三世一門詩禮在莫教春意有窮年
遊慈雲
曉日烘晴一白晞青鞋踏滑叩禪扉千山流瀑溪聲活
二麥涵滋野色肥僵卧不妨晴又出興來誰肻夜空歸
弟兄歡笑兒扶醉滿袖新詩下翠微
次韻趙景文見寄懷親
薄俗滔滔逐水流誰能古意兩綢繆白雲終日靜相向
紫氣有時來更留啼鳥已呼春到了醉驢曾記舊遊不
山林樂事輸君早未遇仙炊已轉頭
七十見梅有感
萬木多由冬折磨孤根却做老生涯寒心欲吐知誰主
瘦骨相依有自家祗許江南鴻雁見肻教春後蝶蜂譁
風吹不斷西湖夢一曲從他月落笳
送單君範赴汪西臯館
溪水沄沄雲出山行邊意思自相關欲從杖履吾已老
猶喜詩書君未閒道脉不隨多事去文風似放一分還
紛紛世變忘言外春在西臯花柳間
次兒生日八句示之
祖心流慶我生兒說與吾兒初誕時吉夢覺來珠蚌拆
喜聲浮動玉麟知如今弱冠歸妻後此是平生進德基
自有季方家樣在一門詩禮要扶持
凝光亭偶成
一寸春暉直萬金誰能白髮繫花隂燕鶯已付新春耳
蠶麥猶關活世心坐到夕陽如夢寐看來時事只沈吟
滿風吹面忘懷處何日何人更似今
梅山弟池邊醉吟
兩岡銜口水流唇茅屋三間松四鄰花影落池塵外境
鳥聲喜客靜中春生涯已付桑林舊活句還隨菜酒新
滋味悠長有兄弟不知山外更何人
弟觀喜董稼山至有詩因次韻二首
蒼狗白衣紛過雲到頭故我始為真山林高看平沈世
風雨難摧獨樂春時出苦言醫俗耳多培好事壽閒身
仰天咄咄今何日百里相過有若人
誤辱高軒訪子雲須知我自是元真石心已落千尋海
霜鬢難留一髮春門外道途新舊眼兵前朋友死生身
如今聚首休輕别他日黃金枉鑄人
次弟觀與齡叟詩
雪竇飛來一片雲寺門興起緫由身鐘魚飯衆有今日
鉦鼓粥神多信人兩閣眼空風黑夜四山手植雨青春
我今亦是陶潜輩三笑圖中就寫真
八句呈董稼山
樓閣高虛壓翠微詩囊酒檐答春暉山環水抱花相映
天闊雲開鶴自飛已有新隂共醉卧何妨清話放遲歸
浮生難得如今日回首人間萬事非
别齡叟八句
翠竹黃花曲曲香中間猶有太平腔淡交一飯雲山鉢
詩夢對牀風雨窗忽動歸心隨晚策尚留醉興寄春缸
閒行除到禪關外牢閉柴門學老龐
次韻黃長孺
人情相得古來難肻遡溪山伴退閒瀟洒風流屏縟外
和平氣味琴瑟間鵲巢自愛居南國鶴帳從教怨北山
只恐杜鵑聲夢裏與雲飛去欲飛還
長孺因吾二詩有負米分鄰之語因又次韻餞其
歸二首
聲氣相投玉應金花前話到翠成隂一清門戶無同脈
萬古詩書可立心母子要知烏哺反夫妻應感白頭吟
若言相諗早須覺難得青春長似今
紛紛薄俗事輕唇自喜衰年德有鄰危世孤兒華髮母
歸舟百里碧波春不因噬指感懷切肻學嘔心搜句新
娛舞慈庭應細說丹山笋蕨正宜人
次韻黃虛谷
弓招消息下幽京羣起張弮不受檠衰朽分為林下物
英雄誰取彀中名坐看年少摶雙翼爭把時銛驅五兵
萬事要終方可見休憑水到說渠成
答范景山晝詩見意
綠隂門外漲黃塵來往清風自可人契闊一尊燈雨舊
平安數字麥寒春閒居有味何妨拙古道無情却耐貧
漠漠水雲山隔斷何時王翰卜為鄰
次韻弟觀晚春風雨
天正宜晴却又非雲頑未是放開時可曾路滑官移緩
但覺山寒農務遲風雨顛狂如醉漢乾坤正大亦嬉兒
隂陽自有人調燮牢閉柴門只自規
次韻石秀叔聞鶯
分得天機自動簧與春相約不参商無情有態眉如畫
是曲非腔口尚黃公子舊呼歸夢境友生新好出村莊
山窗詩客先聽處寫入烏絲句亦香
次韻姪溥到雲南外家回
二竹家傳髮亦微眼中難問是和非詩書事冷官符快
韋布形枯繒戶肥兒戱仙樓空夢見老過顛嶺只愁歸
山溪亦有不平處終日喧聲水戰磯
四月八日携子姪到上乘偶成
白首猶堪數里行相過一笑見山堂殘僧門徑靜於夜
新夏林塘煖自凉且借吟牀娛半日何妨歸笠戴斜陽
我來豈敢辭筋力先隴松楸倚寺勞
次韻長兒生日示諸弟
吾愛吾兒責望兒終身實處看平時夫妻琴瑟方為順
伯仲塤篪便是詩要向魯鄒中進步先從曾閔上求知
酒邊見汝傾心句不覺摇頭笑脱頤
用弟觀韻二首
住世光隂曉日霜浮生誰弱又誰強干戈時節貧差穏
詩禮人家話亦香何用移文來北隴可能把酒博西凉
妻無愠見兒堪教門外從他沸一鐺
粉兒乳子等蓬麻書種精神見始啞自分閒居培玉樹
無心勞役䜟金沙如龍當有騰高日何恙能侵積慶家
乳哺薄乖隨勿藥番成點浪記塗鴉
季秋入城郡人迎鮑王有感
滿城呵道漲黃塵儀衛森嚴亞玉宸幕帟遊魂勲閥舊
鼓笳殺氣譜家新西風兒戱知何世末俗民心只有神
元坐僧窗增感慨梁公已矣更誰人
次弟觀與雪航韻
老友姑從方外求危時亦可少紓憂笑圖難贅餘人契
病室應關一世愁飯淡是緣終有味故山雖好莫回頭
滿航雪意償無價住色空中足應酬
次弟觀為陳子得納婦别李親家
馬頭姻締熟相尋誰識清交舊紱簮澤底李無門望態
村中陳有世婚心别來得見百罹後坐到忘言兩意深
醉裏送君何所有嚼梅花碎寫成吟
姪溥生男命曰迎孫取迎長之意且為方來期也
因賦八句時乙酉臘月二十六日
應夢熊祥月又圓以迎命汝豈徒然遲之蓐卧十朝後
恰似陽來一日前極處逢生天意在長孫得嫡祖心傳
相期他日成人事復見升平要著鞭
次單君範遺次兒韻效魯直體
世變不常有隂晴吾道由來自坦平安得天資白受采
要憑學力濁為清三日刮目迎遜吕一月坐春盍孔程
便須從今加鞭去庶免轅越轍幽并
次韻梅竹潭見示
曾携古調坐琴清獨有知心老滅明百拙相安無異政
三年一信自同情綏強粗祖太丘實宰社終慙戶牖平
桃李春風重回首誰知倚樹有新盟
次韻夜坐
山林分老不求官梅月窗深耐坐寒浮世人如春夢亂
明晨事作宿緣看膝邊燈火心相付眉裏杯盤量自寬
睡去醒來朝復暮百年如此是平安
單君範過西臯迂途來訪一詩道别
老境途迎作夢看出門相送是愁端分携不去有心在
長揖無言回首難霧雨暗山家信遠春風吹笋客心寒
儒生例是多勞役幸得琴書路尚寬
送同少野赴華藏寺(在常州)二首(有父年已八十)
絮帽蒙頭太白峯忽然霹靂起虛空遯庵強出本心退
荼毒高遷好樣同南北雲山十年夢東西浙水一家風
無邊福量如何說龍象都歸禽縱中
落花流水去帆孤風雨交情奈老夫詩屋知誰共雲月
笑圖和我入江湖千山遮眼夢自到萬笠傳身書可無
家有壽翁垂百歲尚因歸省及桑榆
次前人韻以寄
流俗誰能問故知殷懃書信驛同驅古心地老天荒日
閒意風來月往時交一臂間機尚失隔千里外會難期
從今要識相思瘦認取青山槁木枝
本堂集卷十九
