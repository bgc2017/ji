本堂集卷九十一
宋陳著撰
墓表誌銘
吳伯立墓誌銘
吳氏居越之新昌之叠石初自延陵徙世潜德厥後秀
發諱直字伯立自號桂山者與余有連咸淳癸酉秋子
燿曳衰走京師泣以告孤不孝先君殁已九年有故遲
負土事至今日距家百舉武名西園命龜食將以十有
一月甲申奉其柩窆敢白以狀曾祖汝能祖邦偉父灝
桂山其仲子也方直凝重本于天禀奉親孝事兄敬
訓飭子弟必先行義居無妄嬉笑常如父師左右日用
應接進不竭蹷退不施勞條理自粲常留滯浙右兄弟
析財于家歸而一不問獨于祖宗墳墓時節展望屬其
族若宗相與善守告語良苦輒垂涕洟至有三百年之
梧檟藉以不犯柯葉過者皆知源流遠焉後寳慶間邑
宰托經界規益賦額君嘆曰吾鄉不堪命矣倡訴不遺
餘力事寖田里以安素不交外事及為義則又勇决過
人學文于迂齋樓先生多交名勝議論有根據詞藻化
捷尤長于賦意味雋永音節均諧一時輩行推重潘公
遲圭秋闈鑒裁精明投預賓薦僉謂得人上禮部乃受
黜入太學未幾遭母喪毁瘠風乘之痺卧閱十餘載終
于咸淳乙丑閏月甲寅得年六十有七娶澧教拙菴王
公之季女男四灼後其父四年卒煌燿士衡女一適進
士宋士特孫男五揚祖振祖拯祖授祖鑑孫孫女三俱
幼余讀其狀既燿再拜曰遠日薄孤不能從君子乞一
言詔来世後死何以見先君于地下敢以銘請余辭請
益固乃為之銘曰身之臧家之鄉文之昌州而庠止或
尼之命靡常栽者培之方来長
張正甫墓誌銘
蘭亭王先生開講帳淑後進笥集走千里叢穎化捷文
會為一時最盛凡秀于列相先後登名入官類有以自
見于世雖余不敏晚亦僥倖張君正甫衆所敬許乃獨
偃蹇不逹余適歸自行朝其三子曳衰踵門慟既告曰
吾父與子為知心交死矣葬有日敢以銘請嗚呼余忍
銘正甫乎然不得辭君諱鍇正甫其字也生于嘉定四
年十二月己夘曾祖某祖某父某世居奉川之高峰君
立身不随用心近古平居聲色不形意所欲為條理自
密出而宗族而鄉黨一以和相接遇有違義勃然若已
失起而正之惟恐不及羣從間罹死誣事熖甚火烈無
親疎皆辟易遠避君則勇不顧身執理排解聞者嘆服
以為難能里有遺藏金者萬計輒以屬之君俛而唾去
此物何為至于我清風到今凛凛家本僅給食苦於乏
常如有餘者自奉素薄惟延師教子弟設醴致饋久益
勤以厚詔歲進取之人置登雲課社相與新美其財氣
勞費有不暇問君長于賦視物為體勁麗婉約各中其
則丞相西澗葉公見所作每以遠大期試于泮宫多占
首選郡博士欲屈致為職事重笑謂階以行志自有分
内科目在安用此為及賓興有司校藝異見者角抑班
待補生上庠復不利君于此知有命矣家左右佳山水
手植花木映帶老耕陸公為扁其室曰梅垣君不善飲
而善飲于客客至菜酒留連必盡歡而去雋永間中光
寫為詩滿卷卷首又大書非禮勿為四字以詔諸後觀
其所樂所存有未易量而忽感痺疾江西倉使黃國史
震知君理學有詣虛臨汝堂長以聘時以病不克行終
以不起娶陸氏大師陶山之裔曹娥監鎮之女生于嘉
定三年十二月甲戌孝事舅姑于君甚宜自随有田廬
劵謀諸君曰將以與吾君之後資事奉君犂然當其心
即卷而復之相成以義如此亦可敬也夫生三男某某
二女子長適同邑董繼宗次適鄞之陸愈氏以咸淳九
年二月卒葬于方家衕之原君之卒後一年德祐改元
六月己未也將以二年正月癸酉合葬銘曰業信于友
而嗇于名善稱于鄉而尼其行維天之命維心之亨維
後之人尚篤其成
徐君(攀龍)壙記
徐自裔出偃王繇衢三徙至越家蔡山先君諱攀龍字
麟(闕)曾祖諱暉和壬寅捕馘妖寇有功補承信郎祖諱
仲才以淳熙丙午太上皇慶霈授迪功郎父諱(闕)字居
仁先君其第三子也生于紹熙癸丑十月十四日娶陳
繼燕鰥居有年歲辛巳十有一月初八日卒于正寢得
年八十有九子男一應蜚孫男一某先君幼自敏靜業
儒自拔初習聲律中學易簦笈千里見聞日廣議論有
根據文從其意不計場屋利鈍以是輩獨偃蹇知者以
老文學稱之嘉定間武岡之綏寧縣新學虛教授員軍
維條帖先攝聲聞甚休既而浩然有歸志功名置不復
問芒屨野服日與隣里父老相爾汝人莫能窺其際親
戚朋舊時節訪逮觴咏山水間留連浹洽有重于别去
者自樂其樂而與人為樂如此其事親孝謹其處家勤
儉其應事接物寬平無競情味深永晚遭世大變門外
風塵&KR1043;洞此心泰然不為動彼有力輩亦過而不忍犯
徜徉數載以上夀全歸皆學力老成之騐里之大竹園
之原距家一里而近治命我死必于是乎葬謹以甲申
十有一月用襄大事嗚呼痛哉孤哀子應蜚泣血謹識
前朝奉郎太學博士陳某
蔣質甫墓誌銘
蔣氏始自毘陵徙鄞世儒科登撫仕望吾鄉最久忠肅
陳公嘗扁其堂以連桂其後人將作監簿曉交余為深
他日其兄之子晉孫衰絰拜于門曰先君死將葬敢援
契以銘墓請狀曰先君諱文字質甫今為奉化人曾祖
諱榛祖諱浩父諱琮先君幼無他弄嶄然有讀書志壯
歲試藝成均一不利即退而自脩許其人為鄉善人專
心教子塾而從師取友以遲其有立家條理井井出入
財物以宜昆弟無違門多賓客燕豆從容聲氣休休如
也聞一善喜溢于顔其不善面折不少借事有便于衆
者任之已而勤其成年飢必倡義賑恤人頼以安里中
由是皆畏懷之暇日于陰陽若浮屠氏書類涉獵得其
要晚歲自放世外臨觀嘯咏陳君某林君某及弟監簿
其與也居近玉女峰擅一境之勝遂自號勝菴且曰吾
殁當于此乎先君生于丙子五月十二日歲次癸未家
人以是日奉巵為夀甚歡少間曰今而後無以時世事
聞我我死且有日至十月某日之夜分召晉孫等前曰
吾其逝矣請後事不答危坐而暝嗚呼痛哉享年六十
有八娶同里沈氏子男二晉孫泰孫孫男四可僧如僧
足僧尚僧既殯家有故越五年丁亥十有某月之癸酉
始獲奉柩歸于治命之地余視狀既辭其請進而哭曰
孤惟親有善無以永来是不孝以銘稱而子不我從是
重孤之不孝也請益固乃為之銘曰進也自尼吾遺吾
嗣退也自力吾篤吾里以素其生以寧其死玉女之岡
茲盟百世
故節幹范君墓誌銘
四明素多士山川氣分前輩風流日以衰落尚其如吾
友范純甫者幾何人哉而死矣他日其孫鶴孫曳衰踵
門曰鶴孫大父善于子葬且有日敢以狀請銘余執而
哭之不得辭君諱應發純甫其字也慶元府昌國縣人
曾祖庠祖希顔父鎔前廸功郎滌州清流縣主簿君早
孤母趙氏力貧教其子資之師從不遠千里文聲藹然
旁魄再賓秋薦晚始第名奉官授廸功郎嘉興府崇德
縣縣尉縣當孔道吏饕民嚚號最難治本之清苦推以
果逹當路才之叢難以委摘奸鈎隐冤滌滯疏間抱牘
立臺府下相可仡仡不少動于門大書云更無私入路
常是大開門憲使李公庚行部見之異下車訪問随事
敷答無遺餘曰此非神明尉乎即路騰剡唐公震繼之
與郡守俞浙漕使許公自争出我子趙公孟傳檄入幕
家公鉉翁伏其幹辦臨安府節制司公事厄于時志不
克竟歸老于里吁命也夫君平生嘗篤於其所知不以
世故遷其有不辱吾類容明氣揚稱道不離口其有過
雖夙所敬說必面折不以情隐于家東偏闢一室放忠
宣公遺意曰著作林家燬並其先人墓以居號小范既
而買屋城中圖史左右日有手抄惟意所可曰自足記
交游既廣客坐無虛頃觴咏留連率竟日乃去盖其心
曠遠蕭散所適皆樂如此君生于己巳五月六日終于
戊子十有二月二十有一日享年八十娶陳氏端懿靜
和賓敬盡老越明年十有一月十日亦以夀七十有七
歲終于内寢子男二長逢甲漕貢進士先君五年卒次
埴後其姻親馮氏前承信郎女二長適前禮部進士趙
嗣鏔次適前迪功郎趙嗣銍孫男一取埴之子鶴孫是
也女一適趙必聖君盖棺甫半月延燎垂及鶴孫亟奉
之出叢于奉化縣禽孝鄉馮氏墓廬山之陰為道士墺
君治命我死于此乎葬己丑十有二月甲申啟菆以陳
氏柩合葬銘曰學以成名而遲于成仕以行志而嗇于
行維夀則豐維心之亨式寧其歸尚澤雲仍
陳次賈墓誌銘
古之觀人以實不徒名也科目興豔于名而實斯病觀
者感焉余今而得陳君策次賈科目所不能籠其争出
我門下皆當世大老亦可敬也夫君早悟授業于劉忠
公漢弼經兼賦眇場屋子試輒遇衡文者以時見黜人
為茹屈而不自芥蒂志益廣氣益昌世學如尤公焴忠
孝如趙公葵器量如二吳公淵潛相從二十年嗣而李
公曾伯姚公希得馬公光祖更任西北寄類虛賓席引
以自重草檄飛書贊籌决計芒咢不露聲聞自休回顧
俯仰局促皇皇焉競瑣瑣大有逕庭若其由西事論功
授武級績階至訓武郎歴仕居多非其本意略而不𫐠
君平生襟宇夷曠洒落出則江淮荆蜀何勝不擅歸而
于其里面山結屋扁曰不礙雲山自號南墅天景參會
筆力化捷片語隻字落紙好事者手之惟恐後眼空天
下不以狹我鄉曲交際間無貴賤耄穉各得其歡心晚
從江閫辟長議論未幾以病殁生慶元庚申至咸淳甲
戌得年七十有五是年旅櫬東還八月庚申封于上管
雙溪之阡其先自剡徙上虞曾祖陞祖原父大享世隐
于藥娶徐趙貝氏皆先卒子男二長自次特立孫男六
人似翁印翁文翁興翁桂翁孫女六余知君者也死而
葬且久其子自書来曰自不孝之父墓未銘非予誰屬
嗚呼予于其死其葬年耄道阻廢禮莫贖今于請銘而
辭如知生之義何乃銘銘曰不拘拘于售名而名之歸
也誰争不屑屑于行志而志之得也自亨傲睨乎軒冕
之豔游戲乎翰墨之清擅光景而消息寄湖海以死生
有下馬于雙溪之塋請觀斯銘
馬千里墓誌銘
余夙遊越道四明山中知有馬千里以儒名久矣他日
曳縗者踵門手刺曰馬行可入而叩之即千里之子也
拜且泣曰先君殁已八年故猶在殯今將襄事非得當
世君子一言賁其坎孤為不孝敢不量疎遠冐以請余
念人之子能為父乞銘關世教為大矧余昔所聞名亦
非漠然無從乃閱所狀而書其可君諱之驥千里其字
也曾祖某祖某父世力負本負長稱所居萬峰抱平水
清土握秀而生君果崛奮銳于親師取友涉經史穎悟
有得氣崒嵂無時世妝詔歲入場屋衡文者類落落試
輒黜曰是有命焉要不在我暇日景物逢迎長歌短咏
不以律自狹放乎游戲皆其天趣鄉望孫公戎監府卿
伯季廷魁方公授(闕)余之進甚洽山棚盗弄井里凛有
魚肉憂仗義剪滌事既泊如也若未嘗親患難者而人
德其勇晚年揮手風埃黃雞白酒青鞵布襪與猿鶴爾
汝綽綽有餘樂俄寢疾精神如常諸孤在前命易簀而
纊已屬矣庶幾逹于生死之際生于辛巳四月十七日
卒于丁亥七月二十八日得年九十有七娶王氏子男
三長即行可次立可載可女一適里士卓某孫男某女
某行可等于甲午十一月二十六日奉柩窆于王巡嶴
乾山之原嗟乎世遠道散死而可書者幾希有善于彼
皆足為方来勸其可不銘銘曰志足以自拔而名之嗇
也奚愧氣足以自任而義之比也奚議我銘其墓尚百
世之後信于其里也
吳誼甫墓誌銘
古道遠人心浮都善譽者幾希聞有一焉則心識之不
忘越之餘姚吳君誼甫其人也間而其子埏曳衰袖狀
踵門曰埏不孝吾父死矣非得當世君子銘無以葬先
與前忠介唐公震前太史黃公震為三友唐公既為先
祖銘其墓黃公又為吾父表其義二公云亡惟先生在
敢徼其所以敬請余審其父之震感其子之言奚辭焉
乃書誼甫諱自然曾祖松年祖某父一之迪功郎君生
于嘉定癸酉八月癸巳蚤從前中書高公夢月游敏學
多文淳佑己酉薦于漕上春官不利即退處自號雁峰
隠人日與朋舊觴咏盤礴家世出粟賑鄉井推而廣之
益力黃公于庾臺上其事于朝立坊曰高義丙子鄉鄰
盗起隻手扞衛境内賴之安歲丁亥杭越民病貴糴空
所積平其直先率之瘠捐以甦省府之錄用儒流之狀
舉人所歆豔君揮手謝去曰吾行吾志而已豈藉此為
捷徑耶邑庠舊窄偪夫子殿亦未稱若曰教化所自出
因陋就簡非所以尊本乃規乃度輪奐聿新浩廢已出
不計也前尚書王公應麟喜而記其事此皆生平大概
君介直而出以謙和寬博而行以勇决事親孝居家肅
待宗族親故鄉䣊皆得其情耄而視聽聰明步履輕強
他日燕坐笑語如常俄而翛然而逝其有得于夀終者
如此時乙未十有二月癸亥也享年八十有三娶朱氏
先八年卒子男二長垓前承信郎監吕城鎮蚤卒埏女
一適忠介公之子箎孫男三鏞鑰同祖女七長適前邵
武守陳公煥之孫次許適史忠定越王之元孫暉孫餘
尚糿曾孫男三洧灝濬將以丙申十一月甲申奉柩附
窆于鳳亭鄉雙鳳山祖墳之域銘曰有鄉里焉惟已之
視有子孫焉維心之寄維夀之豐造物之公豈其偶然
一笑而終雙山之原有崇其土過者式之是為高義坊
吳君之墓
應長卿墓誌銘
花厓吾友應君長卿諱震伯所自號也世居鄞通遠之
蜜岩曾祖琮祖中義父詳之君早悟少依外家杜氏學
長從西軒黃先生受詩深得本旨眼空流輩謂科名可
拾取試乃輒為異見者黜不自沮業所學益力間作花
厓書院藏書五千卷延良師教子姪且將就恢拓之以
来遠遊規授其弟仲謹功未半仲謹死時艱乘之莫竟
其成有識者&KR1333;望儒臺聞其賢以耆儒聘歲率多留鄉
校揮麈落筆中有溪光山色清動左右朋舊樂與之處
每以别去為難家有来青館濓愛軒卷勺亭抱甕圃游
息藏脩&KR2789;寒晴雨各適其所光景逢迎一有佳趣寫之
于詩時無縱逸手抄及十四帙曰我死而斂當以附性
直氣盛不能佞人亦不喜人佞不欲負人亦决不為人
負晚逢百罹隐約自全偃仰傲睨未嘗為門外呌囂且
隕獲鄉曲亦賴以重平生康強不餌俄感寒疾戒家人
勿禱非鬼一日早起下牀指所藏書囑囑垂淚詰旦而
殁甲午十二月十五日也得年七十有五子男一文明
孫男二在孫佳孫女三安娘勝無可無卜戊戌九月二
十五日己酉舉柩葬于桃源鄉蘇山之原從治命也文
明衰絰踵門以銘請予以友誼不得辭乃為銘銘曰氣
揚揚其矯欲張兮孰使之黯焉以翕文源源其浩欲出
兮孰使之無所于入性也有命兮惟遯之嘉命也有性
兮奚坎之習夫既已於此乎有得兮庶幾乎歸全蘇之
岩峩峩兮尚花厓之可挹
本堂集卷九十一
