明太祖文集卷五
明姚士觀等編校
書
與元幼主書
皇帝特問元幼主曰自伊父子北往至今每有人來皆
稱流離無寧衣食艱辛未知是否誠如是當較之於知
命者方乃可全不然東趨戰而西殃民喪已成之士馬
圖不可得之資非善保者果若不信昔者彼居和寧朕
發六軍捲甲趨三千里之戰果曾𫉬利乎以此觀之當
為己戒而自存可也朕與彼本為勍敵何以書教之莫
不似乎有詐不然古人得天下豈盡滅人祀決不如是
所以繼絶世舉廢國是也曩因彼先皇知天命而北往
遂得善終今我朝炎運方興之時若違天命而來犯恐
自就囚也即目邁迪哩巴拉非昔日邁迪哩巴拉近二
年以來語言自能發潛民間見為牧童彼若來取即當
發還誠不有謬今遣使特問至當審之
與元臣圖嚕書
大明皇帝記問元臣圖嚕曰上古君天下及名世者至
今歴數興亡又非止一人前者元失其馭羣盜暴作爾
元君昏臣權終不能定朕乃平之以致更元社稷鼎治
黔黎今已七年中國頗安且曩者兵戍北塞遣將安邊
不期耿指揮好殺貪汚是致同人而異志乃有小實罕
等畏死北往實朕用人不當非來歸者不誠今耿指揮
累受刑責法尚未巳爾諸人還曾知否只此可見朕之
本情何如昔者朕被妖人逼起山野不過匹馬單戈那
有百萬之衆今也諸番入貢朕擅中國之富戍兵百萬
軍民樂用以此觀之朕非誠可動神人乎爾聰明宜詳
審達者識之天命有歸人不強違此順天者也今遣使
記問餘不多及
與元臣鼐爾布哈書
大明皇帝記問元臣鼐爾布哈爾遣人大同來言欲於
平地駐劄意在臣順於我却慮前日犯擾邊民又恐不
容朕思果有此論是何言哉孰不知古人之治天下惟
是安民而已豈有懷私讐以傷物命且爾等本元之臣
彼幼君流離沙漠餘氣尚存爾不得不聽命爾前日犯
邊各為其主爾何哉去就之機在乎識時今者入國觀
光誠與不誠亦在於彼記至彼中若有知運者使上觀
乾象下察人事自取避凶趨吉之道不亦美乎爾其圖
之
與元幼主書
大明皇帝記諭大元幼君曰順天者昌逆天者亡古今
通論如是非新造之語自古無千載國家亦理之常也
且君之父子當主中國之時兵多將廣尚不能自持其
權以致上等兵多者意在莽操懿温中等者頡頏日廢
生民下等者東送款西歸降剥民以供上下君之父子
曾一勅令而誰何者歟以今日之事君尚迷如酒酣昏
若重寢所以不省者何蓋在至正之間兵多將廣尚不
能駕馭又被逼挾今之衆壯弱不過二萬流離邊境意
圖中興君之神謀予不知何如耳君能自度今時之權
比至正時低昂若何以此觀之豈不愚哉君以萬騎或
八千騎欲與全中原相抗予又不知輕重若何予謂君
明天理若能悟我所言必得一族於沙漠中權時自為
或得善終何以見之君之祖宗有天下者一百餘年養
育之久生齒之繁以此恩此德觀之未必至於便終此
亦天理之常也君若不悟不效古人之事他日加兵於
彼禍福有不可測者矣昔君在應昌棄下皇子南來已
經五年潛養鄉野今聞鄂囉去全寧不遠念君流離沙
漠無寧儲嗣未有故特遣咸禮等護送前去庶不絶元
之祀君其審之如不答而不省禍將不遠矣
與元臣圖嚕書
大明皇帝記問元臣圖嚕近者聖保自爾營中歸所云
爾心意在不屈而不順將以為守忠道而為良臣吾不
知果然乎若如其云爾不成者有四又將不得其死甚
不遠矣何以見之且爾素為元臣累效力於王家釁隙
一生君臣彼各又將三年矣以人臣論之凡為人臣君
有難為臣者不守君而自處遠方此臣耶逆耶此不成
之一也方今彼元運終天命不留幼君昏而邪正莫可
知爾若固相而不離左右久之非為讒所殺其流竄遠
方有不可逃不成之二也即目孤處沙塞步騎不滿萬
數部下者口無充腹之飡體無禦寒之衣人將散而爾
獨不能居不成之三也若嚴號令律士卒使飢寒逼身
不敢旋足吾又恐爾為部下所戮不成者四也果如吾
言不得其死明矣當此之時不知勒石於何處垂名於
何冊以此觀之則忠順兩亡其為丈夫之志歟小人之
迷歟有此者悔之晚矣若以吾所言以爾所自度力不
及他無往則開心助我豈不待爾如勳問不多及
與魯爾書
記諭元臣魯爾三月間罕特穆爾和卓歸言爾見於長
峪駐劄又起營東北然此將軍果能終身事爾幼主乃
世間之美事忠臣之道人神共願者朕恐爾事有不得
已若入人彀中奈何當此之時忠不能顯乃枉姦惡之
名惜哉今爾所守疆封與吾邊將旌旗相望甚不多遠
若不通一介之使則恐將軍他日有進退兩難是為丈
夫於世似乎無機若通信使進退自由則有無窮之樂
若不從吾言他日幼主一失爾羣臣中強者自立弱者
從之即為臣下之臣以英名論之美耶辱耶不然強者
自立有不服者必驅兵以并若乃力不及兵為人所有
命為人所害妻子星散身膏草野比通一使進退自
由吾不知此孰丈夫之智耶愚耶將軍若聽吾所言
則結我為後著他日遇難則來依是其時也
明太祖文集卷五
