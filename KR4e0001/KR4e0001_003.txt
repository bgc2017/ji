明太祖文集卷三
明姚士觀等編校
制
答太師李善長等表請御正殿制
朕聞堯舜之君德備天地禹湯之治大洽民心朕本才
疎德薄惟知圖治弗克行仁乖上帝后土之好生負海
嶽之呵護累祖宗於地下致五雷奉命著跡扵殿廷雖
不遑寧處於斯時甚畏無知扵悠久昨卿等請御大朝
故不違羣情朝臣民扵正殿賴爾臣僚毋隠匡輔
答太師李善長等表請上夀制
父母劬勞之恩昊天罔極當生之日思無上報痛心無
已所以奉祀清晨静居終日毋敢歌歡邇来卿等數云
太平以朕年高固請稱賀今不違羣情許卿等依期来
朝毋致過奢惟儀肅禮當故茲詔諭
誥
西安衛都指揮使葉昇林濟峰誥
握乾符君天下惟陳紀而立綱施以當時取法後世所
以為王者也朕受上天明命履前王之規發號施令但
有賞善罰惡耳所以内有中書都府臺察外有行省都
衛及指揮使司皆重任所在以居功德者然而都府係
總天下之雄師都衛亦總方面之勍兵若居是職者選
非輕易任非薄功邇来西安衛都指揮濮英等惰事弗
勤不謀怯敵是致歸者失扵撫勞逃者終不復還為斯
官不稱任難居重位詔令還朝送付法司責問難易其西
安所在機務甚重不可一時缺官今特内調都府僉事
葉昇林濟峰前往署事以長兵戎爾昇濟峰當夙夜勤
勞雄鎮番胡使遠人入貢庶稱朕懷於戲深高城隍實
邊戍之首務列旌旄而張赤幟必壯軍威爾惟懋哉
飛熊衛指揮使司僉事郭洪誥
昔之君天下者非忠義之士弗成故所以漢高帝美雍
齒而斬丁公者是也曩者郭雲出自農家因元國亂帥
義旅保鄉里受元平章事彼時中原皆為吾所有其雲
獨保裕州叠諭不服累戰不屈必欲有為奈何勢孤援
絶陣敗被獲終無善言自將必盡為所守者慎羇不能
自為解至朕前當是時朕嘉其忠義撫以存生授以有
司之職以觀施設是後不終任而民稱頌方知才兼文
武特授南陽衛指揮職事命還鄉里戢兵備禦南陽到
任之後軍民樂業深體朕懷奈何一疾長往惟存長男
郭洪年方十有三歲性頗聰明其郭雲雖無開國之功
難以世襲次有撫安之道加以忠義凛然今既去世可
以子洪入開國功臣之列授以宣武將軍僉飛熊衛親
軍指揮使司事世襲其職宜令中書奉勅毋稽早為到
任爾洪毋狎小人勤習武事以備長城庶稱朕委任之
意爾惟懋哉
李世昌誥
昔君天下者賞有功而官有德聖人之心明焉歴代相
承永為模範爾李世昌年雖未冠而受兵衛之職者何
盖為爾父遭時大亂能率衆以保關内是以民安而地
闢及至元人退諸雄有無知者以漢人棄父母之邦遺
丘隴從元人復為我中國仇讐皆無所成惟爾父效竇
融之事帥二萬騎及步兵之衆助朕成功至今關内之
民時思之爾當習將之籌謀以待成人而備侮特授爾
某官永為世襲爾惟懋哉
信國公湯和誥
古者哲王立綱陳紀賞有功罰有罪執此道而天下安
朕起草野賴諸將扶持得平羣雄定禍亂君主華夷當
定功行賞之時爾湯和雖居舊將之行惟守毘陵於忠
少欠雖未彰顯其情在心然終未實為朕念相從之久
泯前過而封見功爵以中山侯今者朕復念前功爾曾
東平越地南下八閩西擒察罕諾爾酋長下巴蜀頗有
其功今朕特釋爾過報昔勤勞授以信國公之爵永為
子孫世禄於戲人臣無將可謂忠矣威福不專可謂智
矣爾其慎守斯道以訓後世宜哉
西平侯沐英誥
德懋懋官功懋懋賞昔帝王之定制也思親戀舊實人
事之常朕觀人之處世易難之兩端往往目擊耳聞且
為人者易扵衣食起居不亦樂乎有艱扵度歲月者不
亦嗟乎曩者朕扵擾攘之時年已二十有五尚未生兒
女爾沐英因兵受厄父母不可復會爾當是時八歲而
逢難罔知存活朕憐其孤而且幼特撫育如兒夜卧同
榻數番鼾睡於朕懷後因吾有諸子爾亦長成以人情
天理度之不晦爾名使從爾姓祀爾祖宗嗚呼推仁窮
理特釋患以提擕今也不忘爾孩童之狀以吾無殊扵
爾父蒙蒙儇頑扵左右俄而思起若是猶動首育之心
念昔以爾為子今有微勞特貴爾為西平侯爾當思幸
逢之初會休忘釋難之恩夢寐神交則鬼神知報矣嗚
呼扶顛持危惟仁者之為知報不忘獨君子之道修其
若究心利濟永為多福吉哉
駙馬都尉李祺誥
夫婦之道人之大倫婚姻以時禮之所重帝女下嫁必
擇勲舊為期此古今通義也朕今命爾李祺為駙馬都
尉爾當堅夫道毋寵毋慢永肅其家以稱親親之意恪
遵朕言勿怠
大都督僉事陳方亮誥
曩者天下兵久邇来既偃以息民朕嘗設都督府以總
内外諸軍事其任官也非勲舊有功德者安能職焉爾
陳方亮乃兄随朕渡江有勞扵前遺功在冊爾亦服勤
足稱委令及從征有功職昭勇將軍羽林衛指揮使今
特授奉國將軍僉大都督府事既承朕命夙夜毋怠以
稱斯職爾惟懋哉
駙馬都尉黃琛誥
朕稽古典昔帝王之女别之以三一曰帝之姊或帝之
妹皆稱大長公主若帝之親女曰公主其餘兄弟之女
則曰郡主此所以别尊卑明嫡庶斯彛倫之大端也爾
黃琛本朕房兄蒙城王之壻於理以職事稱之其姪女
則當名之以郡主曩因草創之時未暇考究槩稱駙馬
禮部乃執禮以奏特去前名駙馬之稱朕思止有姪女
不忍去其前名故仍稱公主無公主之食禄爾琛亦仍
稱駙馬不與駙馬之門庭其禄止食前官指揮使俸然
公主見食五百石已過漢唐郡主之禄多矣爾其知分
限勿驕傲永保富貴吉哉
翰林承旨宋濓誥
昔君天下者官有德而賞有功世之文武莫不雲從爾
濓雖博通今古惜乎臨事無為每事牽制弗決若使爾
檢閱則有餘用之扵施行則甚有不足然方今儒者以
文如卿者甚少朕念卿相從久矣特授卿翰林學士承
旨爾宜懋哉
光禄卿徐興祖誥
昔漢治天下官不技藝商不乘馬錦繡不得衣於戲禁
哉朕統御以来随所善而應是職使有知而不妄其前
代必欲以無知而役有知朕不知何且帝王之飲食非
精扵烹調者孰敢易為之故選官必擇忠勤慎德之士
而為之職焉爾興祖世業烹炰其扵五味之施皆無過
不及可謂能矣善矣朕已就爾善此而用之自下而升
已幾轉矣然當在微職時其所為爾司之者人莫敢過
而輕之何也以其心誠而志篤他偽不作邇者彼司有
犯憲章者法司究其源朕將謂爾或若是乎其犯者詞
盡而爾無所干朕謂法司曰官首無知乎有知乎曰犯
者為密而機深首者不得而察無知吁難哉於斯之際
可偽而不為安得不誠志乎今命爾為光禄司卿爾尚
益盡乃心潔㳙食飲五味均調慎始慎終毋怠
吏部尚書王敏誥
昔君之用人也善用而無疑非也非獨君能無疑扵臣
實由臣不致疑而能成賢者矣朕統寰宇設官分職惟
吏曹為六卿之長可不精其選而索其人焉爾王敏雖
周旋左右未久見其施設誠為允當今特授吏部尚書
追封隴西王李貞誥
昔君之典禮為人臣有功勲者制有生封死贈其骨肉
之親有功勲者甚有褒焉特進榮禄大夫駙馬都尉右
柱國曹國公李貞前因朕之姊貴遂為駙馬今因兒貴
至列公班邇来長往當贈以王爵受之扵冥冥封隴西
王諡恭獻爾中書如勅施行
追封寧河王鄧愈誥
人臣扵世死而不忘者有二何謂死而不忘者二其一
者謂生秉忠義磐石國家雖死之後君不忘其忠國人
不忘其正功播史冊名垂千萬年之不朽雖死是謂不
忘也其二者謂生不忠扵君而蠧政害民將危其國禍
及其家雖殺身之死君尚不忘其姦國人怒其惡致姦
頑名扵書史與忠良之名同流傳扵後世永不能泯滅
者亦謂不忘也所以忠良者千萬年稱忠良福及其家
其姦頑者千萬年刃及其項禍及其家亦如之者今爾
衛國公鄧愈生秉忠良將歿而復建戰功朕昔行賞與
爾有誓生封公死封王朕思前勞特追封爾為寧河王
諡武順於戲名傳天下福及其家可謂死而不忘者乎
千萬年不朽者乎爾當正直扵冥冥宜哉
追贈義惠侯劉繼祖誥
朕昔寒微生者為衣食之苦其死者急無隂宅之難吁
艱哉爾劉繼祖𤼵仁惠之心以己之沃壤慨然惠朕朕
得斯地樂葬皇考妣扵是至今難忘朝夕懷之切切今
懷之極切特贈爾繼祖為義惠侯乃爵扵冥冥爾其有
知服茲寵命
追贈義惠侯夫人婁氏誥
人之處世家道興隆必夫婦之良德而然後昌其内助
之功尤大義惠侯劉繼祖妻婁氏非特夫之仁惠外施
實由内助之功曠闊曩者朕寓居是方家遭流疫父母
俱亡無地可葬因爾夫婦憐憫困苦樂惠斯地以致朕
皇考妣隂宅扵是至今難忘特贈爾婁氏扵冥冥為義
惠侯夫人爾其有知服茲寵命
贈翰林承旨宋濂祖父誥
昔者聖人君天下凡名臣之善非崇一己之善必惠及
至扵祖焉爾濂學通今古性淳而樸實有古人之風撓
之而不怒静之而不肆豈不如淵之澄清者乎夫淵之
澄清攪之而不濁静之而不清朕觀濂之性有若是焉
今者公卿等皆有祖宗封號爾為文章之首臣祖亦有
贈焉朕勅中書下吏部特贈爾濂祖德乂為太常少卿父
文昭為禮部尚書故諭卿知之奉迎前去以爵冥冥者也
封康鑑母朱氏誥
昔君天下必崇德以報功使勇者安而德者懷社稷悠
久黎庶咸寧前都督蘄國公康茂才助朕興邦事將成
而中道忽疾而逝朕念前勞特以嫡出次子鐸授封侯
爵正妻田氏已禄夫人惟長子康鑑雖係庶出已長成
人因前人有勲夢寐難忘授明威將軍廣西護衛指揮
僉事其母因子貴今以朱氏為德人
安慶侯仇成誥文
昔者聖君定賞報功惟賢能受之朕觀古制漢封最多
然侯之名則同其食禄世守者各有等差為功有先後
業有巨微所以食禄有等階級有序以辨輕重也爾大
都督府僉事仇成從朕渡江所向皆戰每必當先為敵
衆而我寡爾效力扵當時後彭蠡之戰爾巨有功今已
年邁朕思前日之勞特封爾為開國輔運推誠宣力武
臣榮禄大夫柱國安慶侯食禄二千石以貴其身子孫
仍襲指揮原職爾宜懋哉
永昌等侯誥文
昔者聖君定賞報功惟賢能受之朕觀古制漢封最多
然侯之名則同其食禄世守者各有等差為功有先後
業有巨微所以食禄有等階級有序以辨輕重也去歲
命將西征以平羌戎今歲獲功已歸雖首惡未擒其部
落已經剪除所有孳畜盡行拘入勢孤力寡將自消矣
今特封某官為開國輔運推誠宣力武臣榮禄大夫柱
國某侯食禄二千石以貴其身子孫仍襲指揮原職爾
中書如勅奉行
申國公鄧鎮誥文
朕聞昔列聖之馭宇必賢能以輔之所以賢能輔之者
在禦大災而捍大患斯守昇平之良臣也至扵創業垂
統摧堅撫順忠君澤民者生則振威華夏歿則名彰後
嗣雄哉嗚呼斯善成扵前者也朕初帥師東来爾鎮之
父年雖居幼體態英邁肩羣將之列耀武揚威轉戰豪
雄神風凜然立俘囚扵麾下每戰有之所以行賞騐功
亦同乎最故生受公爵死後王封此實朕法先聖之典
今洪武十三年服制已終朕思愈勞命爾襲封爾恪守
前業毋晦勲勞是成扵後者也庶不負朕體哲王之道
欽哉欽哉
致仕官誥勅文
朕觀古今賢能者遇君有遲速名彰有先後奈何時運
之不齊壯衰之相臨何謂壯志貞而名未出君將知而
暮年垂雖有賢能為斯所艱爾某(久歴諸司久司某事)每稽無疵
特命中書下吏部召見轉官而乃蒼顔皓首縱有自強
之志終是年高故加陞品以養老於家今授爾為某官
致仕爾往欽哉
真人張宇初誥文
朕聞上古之君天下者民從者四曰士農工商而已始
漢至今率民以六加釋道焉所以道萌者由爾宇初之
祖通神善幻化能忽恍升太虛冒廓落之剛風吞宇宙
之浩氣以是利濟羣生功著歴代所以法傳之久香燈
之永盖謂行深願重德敷上下精神愈靈今前真人既
往爾當世嗣特遣使詣府命爾為正一嗣教道合無為
闡祖光範真人領道教事爾其慎哉欽哉
曲阜知縣孔克㽦勅文
朕聞古人有必報而不忘者先師也盖謂傳德明道終
身不受禍患故報之朕與臣民同世扵斯時方知大成
至聖文宣王當世之先師時人去古既遠有失報禮稽
諸古典報則有光其光之顯揚師徒共之若果誠能報之
則益而無損洪武十四年吏部奏為襲封衍聖公長逝
生前因曲阜知縣孔克伸卒其官係孔氏子孫世職昔
衍聖公已薦族人孔克㽦為知縣朕思衍聖公逝後方
奏慮恐不實以族中長者悉至京師論賢排嫡族人既
至宗𣲖分明以爾克㽦為賢特命為曲阜知縣以報先
師爾當敬事以在公而信以来庶民儉使人效勤問民
艱用力以時以揚先師聖德於戲隂隲流芳萬世不泯
英靈長存子孫承之爾宜懋哉
建昌衛指揮使裕嚕特穆爾誥文
建昌之境密邇四川番漢同居諸夷樂土官守是方者
必仁智之兼義勇之備方安諸種而世禄者也前平章
裕嚕特穆爾祖世守斯土傳至裕嚕特穆爾軍民懷澤
已有年矣曩者朕命將西南經理其地而裕嚕特穆爾
順天地之革命弗驅兵民以禦敵乃率僚屬以歸格上
下之鍳見昭境内之民安斯為至福矣爾兵曹具由中
書中書筆誥授以昭勇將軍建昌衛指揮使封印仍統
舊部以報来誠如勅無怠往欽哉
貴州宣慰使宋誠誥文
黔中之地諸夷雜處漢姓同居禦其方者非德足以化
頑勇足以捍侮則官守不宜况歴代命世守者必初從
之義篤竭忠之勤不辭方膺是任如或不然曷能居其
地馭其民爾宋某之父當朕命將西南經理斯土首以
義從固膺斯任永保世禄今命爾襲父前勲當撫恤諸
夷選能禦侮以安是方則扵爾嘉
普定府軍民知府者額誥文
西南諸夷雜處羣居古至扵今雖稱每以事大之禮以
尊中國其間能幾人誠敬而始終者耶朕統寰宇經理
西南惟邏邏氏者額者平日習讀漢書善云華夏之言
以理道深長論之篤扵正一之道斯奉神之心弗怠若
與講明安民之理亦有大善今授以普定府軍民知府
仍統舊部撫民練兵以聽朕命爾吏曹速為施行毋怠
往欽哉
參軍府參軍誥文
馭兵之道微司所以者機無暇時謀出萬全智人不測
觀静識動察姦料偽在知人扵顯微之初制之扵首萌
之際斯可謂馭六軍動静而有方所以歴代設兵政而
或參軍實助君之慎密也若得其人則京衛寧謐致九
重無宵衣之憂宗社磐石之安非其人不獨失機悮事
而軍士強弱之不分混淆難用賞罰不精月支無别弊
出多端斯罪之大者也智人職此時謀日慮知機扵機
人之先料出姦頑之上則稱職矣今特命爾某為五軍
十衛參軍府參軍爾往欽哉
諫官誥文
語善興邦仁君澤民大賢以為易中志以為艱所以今
古名臣者罕為此也然朕嘗命儒者誦諸通鑑欲本扵
心善扵言者鮮矣若商之伊尹傅說身心寅畏故以格神
之詞而敷奏仲虺佐新運而明革命之道未嘗不以幽
明之理表正人君今則不然者何心非精一之誠智非
通古之才事務一臨泛應恍惚頃刻乖違所以不易而
艱上志之士精誠無二動合神人辨是識非去惡優善
君心革而神明知四時序而隂陽和斯非艱而易實誠
志之所協也今朕司言者命爾某職之特授某官兼某
官當體先賢而慎神人則永昌扵後名扵世吉哉
文淵閣大學士宋訥誥文(翰林典籍吳沉勅文同)
朕觀古今賢能者遇君有遲速名彰有先後奈何時運
之不齊壯衰之相臨何謂盖壯志貞而名未出君將知
而暮年垂雖有賢能為斯所艱然昔望扵磻溪亦老而
已猶有非熊之兆而乃興周八百爾某年雖高邁特授
某官宜往欽哉
華盖殿大學士劉仲質誥文(武英殿大學士吳伯宗誥文同又與東閣)
(大學士吳沉誥文同)
朕閱宋書見尚文之美崇儒之道廓焉且當時諸儒皆
本賢之德所以輔景運三百有竒未嘗文辱君命事體
滯行可見文華君子之賢君子行文之盛今特倣宋制
以諸殿閣之名禮今之儒必欲近侍之有補民同宋樂
文並歐蘇然久未得人朕甚歉焉邇来朕觀前某官某
才頗稱任授以(某殿某閣)大學士奉議大夫爾吏曹速為施
行毋怠往欽哉
襲封衍聖公孔訥誥文
三皇五帝之道明陳攸叙大展彛倫協天地隂隲定民
居者為此也至周文繁扵三墳道迷扵五典兼八索九
丘之泛而諸家之說並生是致道縱途横雖欲馳之莫
知所向獨先師孔子明哲心樞睿智定真析偽以成詩
書其修道之謂教可謂至矣率性之謂道可謂堅矣由
是天鍳善德血食之祀萬世子孫弘衍扵今耿光而弗
磨者因幽明之誠無間感通上下故若是也前衍聖公
某嬰疾長往嫡長子訥服闋来朝令襲其爵以奉先師
爾吏曹如勅毋怠往欽哉
建昌衛指揮使安配誥文
歴代先聖賞有功官有德相傳至今凡有天下國家者
未嘗異此道而能服海内之民朕統寰宇務體前王之
道官德賞功前宣慰安配建功有年今勤勞扵建昌地
方宣朕所以可為至功矣特授建昌衛指揮使右封印
署事爾兵曹速為施行毋稽往欽哉
刑部尚書開濟誥文
制刑之道始至聖發大仁及其行也才非王佐衷非惻
隠何克先聖賢之制斯非貪愚要名者善知若官得其
人海岳無震湧之災天無紊度之曜百川循流四瀆弗
溢商樂經營農樂種樹百工技藝無不美其仁所以盡
寰宇人皆居扵夀域之中是盖謂官掌刑者當致有彛
倫不整而自倫攸叙不理而自叙是皆刑當其罪也仁
惻扵仁人至聖之道行焉朕嘗命官職古司寇之任必
欲仁有施而法中罪何小人無知倒持仁義法加善良
病國殃民愈治愈亂已多年矣朕觀爾開濟至智之士
特授以司寇之職資善大夫刑部尚書但願明理條章仁法
並施而允書不云乎欽哉欽哉惟刑之恤哉朕不簡辭特
意不二以誥諭之汝往欽哉
明太祖文集卷三
