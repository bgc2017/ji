明太祖文集卷四
明姚士觀等編校
誥命
中書左右丞相誥(左丞右丞相同)
朕聞賢者輔君則君德備倍焉何哉蓋冡宰之職出納
王命若使出納非宜則君德虧矣出納合宜則君德張
矣然何止出納王命而已矣其進退庶職亦為重要所
以庶職為重要者為分理天下之多務若多務理則民
之樂苦曉然矣既知民瘼之艱辛必使之無艱辛矣於
斯之道豈不君德備倍焉若為人臣異此道而他強為
則衆職臧否不分事多繁而不律則君德虧矣然用人
為易惟得人為難若欲必得其人使見之於行事今爾
某國之舊臣施設諸事已有年矣今特命爾為中書某
官當夙夜奉公上美皇天之昭鑒下契黔黎之仰瞻使
隂陽和而四時序均調玉燭海内晏然蠻貊來賓朕與
卿等同閱熙熙皥皥之年豈不偉歟今承朕命當崇乃
功廣乃業為邦之柱石亦爾嗣之隂隲安得不賢智者
歟爾宜懋哉
左右都督誥(同知與僉事同)
朕惟馭兵者必機樞而智圓謀出不測氣果而剛心勇
而斷忠義凜然務他不及之算懷仁人以觀勞苦令三
明而復五申信衆而無惑臨事之際功必賞罪必誅若
將者能備此五事所向孰敢當先然將之道不但行營
於敵如是其守承平之將尤為難之夫行營於敵乃兩
軍相加謂形影俱見不難也若禦侮防姦於承平其事
密其機隠非慎忠時刻機心無罅觀形察色以辯朝野
何足以掌内外之兵若居是職者知貴而忘忠知忠而
忘備知備而忘機知機而忘斷知斷而忘謀雖知謀而
忘算縱事有成猶謂僥倖若加以酣歌夜飲以士則失
教練之方以隊則無知虛實之數設若有警則五事靡
矣若堅五事夙夜匪懈則朝野之姦縱有之亦當歛迹
朕於斯之大用掌天下之兵必欲兵期於無兵豈輕
授職事於無智者爾某祖有開拓之功兼爾韜謀頗
達特命為大都督府某官爾惟懋哉
御史左右大夫誥(中丞同)
君居九重上古之君無中古之君置之然上古之君無
九重之隔故有易於耳聰目明而乃天下治其中古之
君禮有出警入蹕之威儀及其居則九關之要禁似乎
幽遠人莫可易見却乃天下之事達於國事則明修而
刑政自後之君法九重之制而居之兼九關之要禁備
果幽遠而罕見也天下之事雲屯霧集於外内不可得
而達所以天下未真於斯三等之君皆有說焉且上古
之君出入無警蹕之威儀九關之要禁何哉於戲當斯
世之時元首之明股肱之良亦由民淳風厚而若然其
中古之君起居否上古之君制威儀險要亦事理而天
下康寧因何務而然也蓋爵人以官寄之以耳目如天
之執法也所以施行者何在繩愆糾謬申綱理目使彛
倫攸叙井井繩繩所以天下康寧為斯道之立今朕有
天下其制禮如前朕之德薄才疎與古哲王甚相遠矣
然惟在設官若官爵得人則九關為通衢之事進天下
之事達矣若爵以非人則假九關為虎豹之縱横為由
則上下閉塞矣於是廣訪多搜他無賢良獨爾某非愚
下之才特命爾為御史臺某官爾惟懋哉
太常卿誥(少卿同丞敕亦同)
祀神之道大所以古人於此虔恭寅畏特專職以典掌
之使壇場淨牲牢潔不敢有怠備奉上下也今之設官
與漢唐同官職太常所供之事其理亦然凡達人智士
居是職者自以為萬千之幸而至斯地焉故夙夜在公
必欲周旋於上下神祇之左右又必欲使神悅福及將
來何故以其大祀無如國之祀至尊者惟天地是也人
於世若敬之豈不萬幸者也若愚而不知者將以為泛
常無夙夜在公之心以神明目無視而為無怠多而敬
少非獨一身而不福又必將來不佳於斯之道可不慎
選其人而責任之今爾某明習禮儀恪勤匪懈故命爾
為太常某官爾其懋哉
戶部尚書誥(侍郎同)
昔君天下者首建倉廩府庫於斯建者備精糧藏金帛
以待禄給庶職者也然而必設官以司之且古稱天子
富有四海斯言既出永世人云可謂患驕愚之君臣何
哉蓋斯言似理而實阿以其德隠而道微故也言富有
四海而為四海用所以民為命而供君君為民而集給
此所以道德也其似理者何以其盡海内以供之豈不
臣有者乎此言富之理也實阿者何所以姦人若至君
之左右使掌之動以富為首言則君悅富而妄費不問
民瘼之艱辛若賢臣必欲致君知民瘼之艱辛當敷奏
府庫之儲集乃曰民脂民膏若妄費則道德虧矣若奏
以艱難謹以出納則府庫倉廩有餘庶職禄備而軍足
食民無横科則國之常經定大道張君德美矣於斯之
職古今慎選賢能以職掌之天下戶口之增減尤當備
知而冊朕於此職可不重乎今特命爾某為戶部某官
於戲量入度出毋復擾民至公無私永懷朕命爾宜懋
哉
禮部尚書誥(侍郎同)
昔聖人之馭天下也必先彛倫而攸叙立條置目綱以
張維之冊書曰令頒布臣民使遵守之則富貴貧賤有
别長幼咸安若去此道而欲天下安未之有也故重其
禮者蓋為國之治道非禮則無法若專法而無禮則又
非法也所以禮之為用表也法之為用裏也昔漢初會
中有以劒刃柱者因是而叔孫通以綿蕝而制周旋使
百辟皆循軌度以成列方乃儀表上下朕法前代特設
官備禮協和神人務得通今古博羣書明於禮而善周
旋者乃為是任今朕命爾某為禮部某官爾勤點諸儀
使不失其節則汝佳焉
兵部尚書誥(侍郎同)
兵始黃帝列聖繼之而君軍六諸侯軍三軍大將率之
左右副將副之裨偏二將參贊之其諸戰將則為隊長
之於是乎張九伐之威天下定民樂康然將之職有警
則命行者也其軍之資給功過之等第必有屬焉故立
兵曹以總繁務所以務者甲仗精旗幟明刃必利兵行
糧草為之先橋梁舟車為之堅前期使道清傍無斃人
則軍士神清氣爽勇倍且雄於斯之設非忠良之士奚
稱此曹之任若忠良之士必以軍為國之大事凡皆有
備而無用然略無因公託私肥已害民之偽如他非忠
良者必假軍務為重事假公營私一日干犯憲章伏罪
而瞑目身家及焉至於軍國之事非失機則誤矣故於
兵曹之任人不可不重擇也若得其人兵備修明使天
子威加海内奠安黔黎必得人而後已朕今法古以爾
某為兵部某官於戲識山川之險易辯地理之邇遐嚴
烽燧之分明豈不慮危於居安之道哉爾精勿怠
刑部尚書誥(侍郎同)
於戲昔聖人以德化天下則民樂從者衆否從者寡天
下治矣然聖人之心必欲使天下人皆為善而無惡共
樂天之樂其思治之心切故又張刑制具以齊否從者
既而法行則賞當其功罰當其罪則民從善愈臻否善
者無於是乎上曰君聖中曰臣賢下曰民良寰宇氣和
天地清寧可謂咸亨於戲相繼之君臣罔知大道務小
惠而傷大德特簡刑以治之法不如前故姦者得以恣
肆良者含冤而受暴是後歲月彌深不法者衆如法者
鮮矣欲必治之不可得而速成也若以斯君臣言之心
非不道蓋慮淺而見薄亦欲天下治耳不期倒治也然
於此可為世之大病於國可以沽名於當時之一氣耳
斯在聖賢不若是於已必濟之以世雖萬古可為也非
聖非賢小人姦人則不然矣何也若非聖賢必見淺而
識薄所謂謬矣小人姦人則是非非是其害於家國身
及焉所以及家國身焉者何謂以是非則君與民良者
受謗而禍所以受謗禍者何謗者謗君禍者禍民身家
者謂執法者不法干憲而伏非身覆而家喪此所以身
家者也乂國有大病而可畏者一所謂病者謂愚仁人
者也愚名名者皆是也云何蓋愚人仁不仁愚名沽名
名斯所以為國大病莫甚於此者矣故治國者必擇人
以治刑朕於此欲必以人而執法若非仁人執法則國
務繁由此而生必仁人則可爾某僉曰可今特授爾為
刑部某官爾敬慎體道哉毋偽焉
工部尚書誥(侍郎同)
昔聖人也樸民俗亦厚制不飾華六曹之設内工官居
數中之一耳其所司之工者皆無異伎國無竒役然而
工務雖簡其成也必精其廢也必當故一舉而無再為
一廢而無復造所以民逸者多勞者少因是而官賢稱
君聖德今之人受職任事則又不然矣凡臨事之際必
因公而役私因私以弊上於國則不利與民為害是有
人神共怒禍及身家往往有之未嘗有福臻而愆消者
也然罪者已往存者復為是不隔禽獸也所以古人重
其事而選人在福民之福固國以奉天地是以前賢能
體君心而以務事工得家保而國昌今朕設工部實法
古制特以爾某為工部某官當敬事信工無弊上下咸
合汝貞良哉
欽天監令誥(少監同又與監丞敕亦同)
兩儀奠安中含萬物惟人最靈天有日月星地有山河
海君於其間則父天母地然人之父母言能教之獨天
地不言以垂象告之則人君欽畏之所以黃帝立人以
司之宵晝仰觀俯察不匿而報若忠君愛民之臣斯稱
厥職若非其人則君失欽若昊天之道警誡無所知此
其所以重在任人然非歷數之精專識氣候之否泰尤
為難之於斯之道必熟於算者可異於常術者佳特授
某為某官於戲罷寢而露月星非蓋而暴赤日機察九
泉而俯厚坤力雙睛以目霄漢慎哉毋怠
翰林承旨誥(學士侍讀侍講直學士待制同修撰應奉編修勅俱同)
自漢以來惟賢知者得與君同遊稽其所任之事則宰
國朝之典章凡侍左右必慎容儀致禮節於上若言則
闡先聖之威德堯舜之道統無稽之言不語故職名曰
五經博士以今言之則翰林院官之職是也於斯之職
非博通今古已身已修已家已齊善惡之人美惡口無
擇言行無頹迹古人以此數事而能之乃得陞是任而
輔君弼仁以踵先聖先賢之事若不安得居此任而同
君遊乎朕今特以爾某為翰林某官爾當一前人之道
助朕未知則揚名者矣
國子祭酒誥
太學之設無知古稱但始自漢唐所以設此而教君之
嗣責臣之子故立名曰太學既立之矣則爵官以司之
以專文學乃曰師師乃泛稱又官稱官稱曰何曰祭酒
司業博士助教皆有肄焉斯官之首者不獨教生徒而
已其職亦首在祭祀也吾說似非而有理焉且仲尼昔
人於世務德仁人無彊暴而不榖凡出弟入孝謹以事
君流今皆經而書歴代崇其德而先師焉然王者親祭
必寡故設官以代祭之其名曰祭酒所以祭酒之職潔
牲牢淨厨竈精籩豆祭不失時則禮焉或云為飲之長
而先奠之曰祭酒吾甚愧而不通斯說未然今必以奠
先師而名吾方諾不然則非也況子曰祭神如神在所
以祭必謹之若以孔子生之禮祭則相去既遠而莫可
考以今時之禮孔子之如生又非仲尼之生禮不過時
宜而已矣然不可不謹以時宜依期而奠焉今特授爾
某為國子祭酒爾尚竭乃恭而臨祭静乃神以對神則
冥冥鑒知庶不負委令之意爾惟懋哉
太僕寺卿誥(少卿同與丞敕亦同)
昔人問國之富即數馬以對者何蓋事在戎其戎始軒
轅其馬載甲士代涉勞備邊禦侮足折衝斯力之大斯
功之美可不愛育乎所以古人先馬而後錢糧故數馬
而對馬之功不但備戎事耳若使君有道則馬之力牽
犂耜駕糞車闢土沃田其利甚焉所以古重之者為此
也歴代相沿皆設置長養者使擇地利之可牧節水草
之多寡必寒暑縱放以時其羣媾之際必健健而配弱
弱而應色辯毛而歲明齒使強弱異處羣飾以名則君
用無選擇之難官於斯務此道者豈不智者乎若縱放
不以寒暑牧養不節水草失調而致嬌乘不遠而乏齒
毛不辯強弱混淆及其用也誤事失機其官可謂得罪
莫大矣今朕羣馬既多公廳曰寺爵官首者為寺卿少
卿寺丞等欲備前理道之事而牧養之以爾某職某官
爾夙夜毋怠以稱朕委令之意爾惟懋哉
漕運使誥(同知與副使同判官勅亦同)
漕運之設啟國名家之良法也何以知其然民有已供
入府庫者官欲他給而移之則漕運者行焉若江海者
必帆巨舟假天風可刻期而抵所在若道由河淮則操
輕舟用便楫假天風加人力半之亦期而可至其所於
斯之設豈不便於國事而興起焉若居是職身律法張
於上無瞞於下無虐身立而名家出矣朕所謂良法也
謂用力少而致重多故如是而言何也假以陸路轉運
較之於舟楫之舉則百夫可代陸路十千人之艱辛其
所擾者少其所安者衆生民得遂其生豈不良法也凡
任此者非忠君愛民之士不可使之行今朕將欲用人
而求之惟爾某僉曰可今特授某官爾往無怠以政來
聞則功錄焉
尚寳卿誥(少卿同與丞𠡠亦同)
寳乃乾符也昔列聖握而統寰宇故為神器特謹以示
信然非忠勤無偽之士安可職於尚寳者耶今命爾某
為朕尚寳某官爾當宵晝慎恭使事密而隠機潛而深
方可周旋於左右爾其敬哉
内外衛指揮司誥(使同知僉事千戶百戶同衛鎮撫所鎮撫勅亦同)
軒轅平蚩尤以制兵列聖相傳而有軍職焉所以軍職
者禦侮防姦朕雖薄德敢不效先聖而安衆庶爾某職
某官今特授某官既承朕命夙夜毋怠以稱斯職爾惟
懋哉
功臣庶子誥
古者賞有功官有德則爵分五等其於世食禄者必宗
子承之庶子則庶人也朕於洪武三年定功行賞法前
王之制已後於洪武七年朕於暇中秉鑑窺形貌已蒼
顔皓首矣静思曩者髮烏氣壯當羣雄擾攘之秋披堅
宵晝提三尺之鋩鋒帥六軍而四出其野宿風飡與諸
功臣立命於白刃之杪鏖戰於猛士叢中其患難之苦
朕備知之且朕有天下諸庶子皆封王爵立國方隅惟
功臣庶子未有所得古者宗子承之而食禄其後庶子
無所存活者有之所以朕為諸功臣庶子恐後無依故
勅中書都府皆爵以流官儻後有能捍大患而禦姦侮
則功入世襲不在流官數内或不恭而怠事者則律如
憲章果能慎守律於承平若或遇國之患難而忠義凜
然威風大張則功並已之尊長者其享福之期必與國
同堅今以某官某庶子某為某官使知前人受賞功之
由而夙夜在心方稱任焉欽哉欽哉
都指揮使誥(指揮使與同知僉事同)
昔聖人制兵禦侮職其人者非忠果之士不用焉所以
用斯者近鎮腹裏遠守四夷其當時之將與士卒同苦
樂冬不圍爐夏不紈扇料敵制勝機無暇時故有中國
奠安四夷賓服所以為士卒者樂於戎行以其教養如
法也所以教養如法者何夫教明旗鼓知角金使進退
熟而刺劄便弓之弛張箭之端曲甲堅兵利騎勤習而
知戰此其所以教之能者也養者何養謂不奪其給不
已勞而勞不閒而閒使有而有不致違禁此養之道也
或云當時之將居邊陲而臨重地先知地理之易難布
斥候於要害專烽燧而告部下備内姦外出外姦内入
毋中敵閒斯數事周密雖與敵旌旗相望彼安可輕得
利而歸曩者之將備若此之為方磐石國家今朕一寰
宇倣古人法守在四夷設都指揮使司總方面之兵非
如前人豈稱委令爾某(父兄)前功在冊今特授爾某處都
指揮使司某官爾往欽哉
承宣布政使誥(參政同)
昔者二帝三王之設官也爵分五等列國天下使守其
土子其民世世禄給焉惟周諸侯不法為秦所有秦監
周事遂罷列國為郡縣而治之斯法也制也自漢承而
行唐宋皆然元蹈中國體之然也郡縣之多寰宇之廣
其中書不能一一總其事又設方面大臣流其職理方
隅之務所職之名漢曰州牧刺史唐因之宋改而曰安
撫元亦改名曰行省此皆歴代總郡邑而專方隅者也
邇來朕有天下更行省為承宣布政使司所以承者朕
命也宣者代言之也布者張陳之也所以政者軍民休
戚國之利病所以使者必去民之惡而導民之善使知
有畏從於斯之職可不重乎若非其人則方隅之軍民
失所仰瞻若得其人則方隅之事軍足食民樂耕其鰥
寡孤獨不失其所焉不但如是而已則朕雖菲才德必
張矣國家磐石矣朕於斯廣訪多搜人皆愚下之愚稱
朕之意者杳然今某處承宣布政使司缺某官爾某歴
事有年僉曰可朕特授以某處承宣布政使司某官往
欽哉
王府武相武傅誥
古者諸侯王居方隅列土雖有多少之不同其設官匡
政則有大夫相傅之職職必文武備之所以用文武者
文以臻善啟德武以耀武揚威然居安之時或相或傅
則不專操其兵事在衛官若入宿值日其士卒之數有
無或如否常法則相傅點閘分明毋使晝勤而夜惰其
相傅如忽有警則出為主將傅與指揮副之入不預兵
止懷韜謀以控姦頑是謂設武相傅之道在斯若非忠
良而毅果豈稱是任爾某(從征多戰開拓有功)特以爾為某國(相𫝊)
當精衛護之道永王國昌爾家慎哉
提刑按察使誥(副使與僉事同)
古者致太和於寰宇遂生民之休息政在列國天下爵
分五等授法諸侯使世守而繩不律則天王以時而狩
兼考政也當時事簡民安故獄無囚滯之徒野無怨聲
自秦併之後設郡縣以治民官無世守之心乃有削剥
貪酷因是自漢唐宋以來皆設糾察之職分道以鎮覈
之若比古則不如然得人以任猶為美治今按察司之
設豈輕授非人以静方隅而振綱紀也斯必得人使權
豪斂跡姦宄潛蹤是其人也朕今以爾某為某處提刑
按察司某官爾其敬慎無私公被一道吉哉
各處知府誥(同知與知州同)
昔君之育民也體天地之造化欲萬物得其所咸亨故
列土以官之使有德者永世禄及子孫於戲當時之君
天地之德日月之明得聖人稱謂德相稱也然當時之
臣自列土之後人不人賢非賢昭然矣何以見之且列
土者使子其民禄及世世而稱小國之君無乃不才者
非其所有而有斂取無厭有十年而削土者有之有三
十年而泯號者有之有二十年而覆命者有之有五十
年而禄及者有之當斯之際賢不肖曉然矣自周以下
秦併六國之後罷列土為郡縣歴代因之其司牧之官
無永守之條故有銓選連年又未得人然非君不得人
由人負天君民也所以君知報而君天下臣知報而名
賢天下民知報而樂於天下若君知報報天命也所報
者立法治民若不知報非君天下如臣知報報君命而
又特報民也臣所以特報民為何謂禄出於民若為臣
而不知報君則非臣天下若不知廪禄出焉而報民則
非為民上於天下若不知報君而未審何功而官若不
知報民亦未審何勞而食禄若功勞俱無却乃官禄其
身古今未之有也今命爾某為某官當立身務政必欲
知報以格皇天之昭鑒往署毋怠
明太祖文集卷四
