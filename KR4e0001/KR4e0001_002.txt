明太祖文集卷二
明姚士觀等編校
詔
諭靖江王府文武官詔
洪武九年十二月二十日典寳副林清齎到從孫守謙
表知己逹長沙矣朕歴覧表之副本文辭妥帖誦之忽
思從孫之遠行不覺淚下而又沾襟今進表使歸朕特
諭爾王府文武衆官即今守謙未壮志若孩童既出鎮
於西南必文武之臣為守謙之已能若倚之而不謀縱
之而不導又非賢人君子然幼孫而戇凡導以仁王之
理少有不從從容必以歲月而成其德守謙本幼朕輙
敢令行者為何盖謂所保者文武是也諭至爾諸人恪
恭朕意日夕毋怠
諭福建承宣布政使司參政魏鑑瞿莊詔
今年仲夏勅卿南行又抵仲秋而彼中政令得失杳無
知者卿郡之籍民也如民焉殊於民者何至於學焉而
閭里曰儒如儒焉已而超於儒者云何乃至於尚志焉
故官於朝然不及考而遷調之於功未見惟志於業未
見惟勤即今職於炎方其所轄者甚衆且八閩之地利
盡南海勢控諸番古今居是者君子焉小人焉弊瞞焉
人情焉珠玉焉翡翠焉金銀焉束帛焉子女焉賢人焉
非人焉忠君焉愛民焉修身焉篤孝焉高明不朽焉没
身絶嗣焉其言殊焉而又同焉卿其審擇焉力行焉功
名遂而身家全矣
又
朕觀上古天下之治亂在於君臣能馭不能馭耳若君
能則馭臣下以禮法臣能馭吏卒以體上故治由此矣
若君罔知所以馭臣下臣亦無知以繩吏卒故亂由此
而始矣或云吏卒小人其於治亂何干然雖小人凡施
小詐動傷國政所以為亂始若吏卒守分民無枉擾則
民安矣所以朕嘗下令入於條章者正欲使上官馭吏
卒動以禮次嚴之以法若吏卒之徒背理而違法者繩
以死地無論此令已入條章久矣人皆貪官動為下人
所持縱有吏卒縱横安敢誰何所以國政無施天下之
民受枉治愈弛而亂愈生由此也朕嘗切恨若為官布
政權無馭吏卒之威則諸事不成盖吏卒能為股肱爪
牙若馭以得法諸事辦集方今有職者孰能為此忽九
年秋丞相奏福建兩參政致極刑於一老吏朕聞當哉
若不如律者數如捶死有何他論故往諭之今後凡有
不如律者如是近行者尤加急治勿令欺侮方稱是官
諭山東承宣布政使吳印詔
嘗聞殷高宗思治夜有賢人入夢日以求之得傅說於
版築委任用之海内咸安周文王起磻溪之釣遂興周
八百朕思古有是君亦有是臣自是之後列聖相傳名
臣相繼如斯君臣者鮮矣昔者天厭元之不德朕乘羣
雄並起之秋摧強撫順偃兵息民綱維海内以主黔黎
律施令布惟務安人已九年矣其間阻律犯令者不知
其數欲的以五刑決之又恐沒身者衆特姑存憲章權
以役代又三四年矣俄而天變於上致心惶惶於是詔
告臣民許言朕過閏九月初九日詔令既行布滿天下
中外寂然無有言者獨卿敷露肝膽備陳國事雖的否
中半豈不盡己之謂忠哉所言中者即時施行其餘未
至者權且勿論朕以至意諭卿卿若日夜如斯為國為
民則神天鑒焉
諭山西布政使華克勤詔
朕每觀前代名臣傳記人各設施皆以律身保命為務
然後孝於親而忠於君者矣吁志哉所以名於世者為
斯今朕起草莱定羣雄平禍亂君主華夷凡我中國之
人但知有才藝者未嘗不使至於朝雖曰至於朝若欲
别賢否而授之以官則又不然云何盖謂人之才藝可
知其於賢不肖雖在帝堯猶且難之所以不能盡測人
心也朕本無知不敢的以人為賢否定用故特以事試
之凡受試者當此之際事役其形財惑其志欲動其心
其於孝親忠君律身保命雖千百人中欲求一士如斯
者鮮矣所以昏愚之徒難保身命孝親忠君者無他但
為役形者勞其苦不禁財盛者富飲用而且豐欲動其
心色窈窕而妖故非誠志君子不能立命於天地間所
以事不能忠君身不能孝親往往覆命者若是然有等
悠悠之徒雖曰心淳臨事而不果倒持仁義乃有後艱
於斯之道朕嘗命官往事數以是事諭之而職事者視
以常談為官者雖簿書之徒皂隸之軰亦莫敢誰何朕
嘗切齒忿恨丈夫之為無英決嫉惡之心乃為小人牽
制於戲惜哉而不悟何也俄洪武十年夏五月山西布
政司奏云簿書之徒無端之狀朕勅中書以考其人人
皆累犯不悛前過之徒已入屯所朕憐一才一藝特脫
彼艱難使革心臨事而又為非勝常當月特以勅往令
刑之其符到山西布政司即如朕命而刑之此可謂除
奸去偽者歟公私咸遂清寧者歟其布政司官當方面
承朕命宣教化布威德若肯除奸去偽豈慮孝親忠君
之道不至哉豈不如前代名世者乎
諭元臣納克楚詔
人生天地間機變造化得宜時勢不失者乃為傑丈夫
古人有云活千人者其後必封爾為元臣忠則忠矣何
苦違人事而失德有若是耶昔者爾被獲於江東朕特
生全爾歸此朕順人心之所好所以好者人人凡有患
難誰不欲脫患難而身安者乎當時在俘囚之中果願
死乎生乎若以爾己心度之凡兩軍之間有力不及爾
者被爾拘囚而乃盡殺之甚不少當是時若以己受患
難之心推及俘囚者爾必大昌福及後嗣必有日矣如
去年冬爾將兵寇我遼界彼回軍之日凡棄下者皆生
全於我處朕未嘗輕殺一人曩者黃紬萬戶奉朕命令
而往爾處非己願行實差不由己也本人於爾頗有恩
惠何期爾不思好生惡死之情一旦殺之其爾之患難
為黃紬所生其黃紬之命爾獨故意殺之天心神鑒禍
將歸焉今爾與朕守邊將士旌旗相望略較勝負則彼
勝我負己兩經矣為爾所害者將及八千人皆無生全
誠可惜哉然已往之事不咎未来者可不思乎自今以
後若能與我通一介之使則前日之讐必成冰解火焚
矣諭至之後不然朕言彼必就縛生見朕面恐無言可
對爾思之
諭元丞相哈喇章曼濟魯爾納克楚等詔
自有元多事羣臣有棄君親而自生者有抗朝命而自
為者目擊耳聞實非一人獨卿等奮忠仗義衛君深塞
歲月如流倏經十有一年邇聞所衛之君因疾已崩在
卿等可謂有始有終良臣之名播矣然昔為人臣今則
盡矣或聞欲立新君其親王者有三卿等正在猶豫之
間朕觀三者誠可再思凡此三人皆元親孫嫡𣲖不過
遥分伯叔而已卿等若欲堅忠貞之意毋顛尊而扶卑
理應自長而至幼無乃人倫正而天道順也歟若有賢
愚之别理難備拘從賢則吉彼至尊已崩卿等能推𣲖
以立之不絶有元之祀當此流離之際為臣者尚能竭
力為之美聲盈人耳目豈不艱哉若或不然或尊或卑
但以立君為名内有自專生殺之威則非人臣之道恐
累嘉名况日生頡頏彼此疑猜當此之際富貴若風中
之燭命如草杪之霜甚不難矣故兹詔諭想宜知悉
諭安南國王詔
前者朕令安南来見期以三年遣使一朝所貢之物惟
是表意而已若事大之心永堅何在物之盛今年使者
黎公等至仍前遠貢豐物何不遵朕至意豈彼中紊亂
紀綱更王易位有所疑猜而如是乎然君臣之分本定
奈何昔王荒昏於上致令如斯豈非天假手歟朕又聞
方今之王亦族中人為之或者可吁中國聖人有云將
欲取天下而為之吾見其不得已天下神器也不可為
也為者敗之執者失之今陳煓奪位而為之必畏天地
而謹事神恤及黔黎庶膺王爵儻或慢天地而虐庶民
又非久長之道且安南限山隔海遠居蕞爾天造地設
帝命王於彼者以主生民中國有道之君必不伐尚強
無知者必征今朕統天下惟願民安而已無強凌弱衆
暴寡之為安南新王自當高枕無慮加兵也
諭安南國王陳煒伯陳叔明詔
朕聞春秋諸侯之國皆自喪其福然後相繼而滅亡者
云何盖謂逆君命而禍黔黎故天鍳若是有不可逃其
禍也假使當時之諸侯惟天王之命是從豈不同周之
固何期捨長富貴而貪高位致富貴若草杪之朝露賢
不云乎毋為禍首毋為福先爾叔明自臨事以来國中
多事民數流離此果爾兄弟慕福而若是耶抑民有愆
而致是耶然固往者不可諫豈不知来者之可追易不
云乎積善之家必有餘慶積不善之家必有餘殃斯言
若行則天意可回且天地之廣掌民者衆若邦有道固
封疆勿外求則世為永福若越境而殃他民則福命未
可保也爾安南與占城忿争將十年矣是非彼此朕所
不知其冤未伸而讐未解將如之何爾叔明如聽朕命
息兵養民以遂天鍳後必無窮之福矣若否朕命而必
為又恐如春秋之國自取之也聖人有云以道佐人主
者不以兵強天下何也其殺伐之事好還故知者不為
爾其圖之鍳春秋之失豈不美乎
諭元丞相魯爾詔
天地惡盈而好謙其德好生而惡死此非時人新造之
言乃亘古至今明騐也朕云如是盖謂卿等當元天更
運命之時卿帥騎步堅忠貞之節捍禦邊陲已十一年
矣每嘗遣人通問未得回報今再差人詣所在以禦寒
之衣作微禮卿能受賜不傷人命以修後嗣之德豈不
智人也哉朕言至此惟卿以智量之勿為愚者所迷書
云作善降之百祥作不善降之百殃惟順理則吉故兹
詔示想宜知悉
諭高麗國王詔
使者至貢陳其禮敷王極情朕既聽之事大之心甚矣
表云守侯服於東隅祖朝鮮之苗裔自五季已事中華
言無不當然朕觀上古之君自甸侯綏服之外不治其
令土人主之大槩聖人之心體天道以行仁惟欲民安
耳未嘗誇侈所以不寳遠物不勞夷民聖人之心弘哉
今朕雖不才敢不寳王之臣忠卻来誠之美貢若漢唐
之夷彼隋君之伐東在朕之今日非詐侮於我安敢違
上帝而勞擾生民者乎若或不守己分妄起事因其天
災人禍必有至者王其審之自今以後薄来而情厚則
可若其厚来而情薄是為不可王其思之
諭雲南詔
朕聞順天者昌逆天者亡古今定論禍福常理也朕起
自草莱削平羣雄戡定禍亂今已七年中夏既安四夷
多附絶無強凌弱衆暴寡所以臣順於我者得遂其生
共享和平之福惟爾雲南王某乃元君遺𣲖受封西南
孤處遐荒猶未臣服以若所為非貽禍於大理之民必
自致喪身滅姓於大理之手二禍之機必有其一不可
逃者何也盖雲南土地人民本大理所有自漢通中國
稱臣朝貢至唐宋皆受王封其来久矣昔因爾元滅其
王而統其地及今百年無有復其故物者邇来元祚傾
覆已盡爾尚力據其地不還大理自王果欺人乎欺天
乎人雖可欺天不可欺禍患之報將不旋踵至矣今特
遣爾親族威順王親往開諭如果上順天理下契人心
即奉貢来庭不然朕當别遣使者直抵大理仍賜唐宋
所封舊號令彼為王合兵加討悔將何及於戲人心轉
移之機在人自審而已時不可失爾其思之故兹詔示
想宜知悉
諭大理詔
始因有元失馭海内雲擾華夷無主朕近自洪武元年
戊申秋八月羣雄盡平臣民奉朕稱尊統一中夏今經
七年四夷諸國皆已通報無不稱臣入貢惟爾大理不
見國王名號未嘗遣使今年秋翰林承旨詹同奏盡閱
羣書方見西南大理昔在唐宋受封王爵為元削去國
名止稱土官其國乃元君遺𣲖梁王者主之至今未得
為王朕會臣僚議依唐宋所封以爾段氏為大理國王
未知信否故特遣官先行往諭如果遵依朕命使回即
再遣使者專齎寳印誥命令爾君臣開設國事同享承
平之福如果不然他日兵會雲南未知勝負何如爾其
審之
賜西番國師詔
佛教興於西土善因博被華夷雖無律以繩頑惟仁心
而是則大矣哉妙覺難窮昔從斯道者頓悟三空脫塵
輪而出苦趣永離幽冥使生者懷而死者慕豈不聖人
者歟邇来西番入貢有僧恭格嘉勒燦伊實藏布乃昔元帕克
斯巴帝師之後人云踵師之道深通奥典獨志尤堅化
愚頑以從善起仁心以滌愆雖是遥聞特加爾圓智妙
覺弘教大國師統治僧民名當時之善人永為教中之
稱首於戲寂寞山房儔青燈而讀誦觀皓月以吟風叠
膝盤陀之上草衣木食方契善符
赦宥詔
詔曰釋罪宥愆昔者未嘗輕發發則精詳至甚豈有罪
重而脫僥倖以自歡致冤深而含忍無訴者故有𤯝災
肆赦怙終賊刑載之於書至今明焉漢唐及元懦君承
祖業權由姦佞所持因有大赦之說雖脫君子之微差
善良之誤失則姦頑得為漏網之魚鬱含冤於滿地朕
德薄才疎失倣聖人之道相繼行之是致五星紊度黎
庶匪寧若悖理乖仁非朕者誰今不敢不察若槩脫兇
頑於僥倖致良善以無伸豈聖人恤刑者歟特命中書
條陳若果真犯雖笞罪以上俱各不原其餘詿誤因人
致罪過失者盡在赦下所有條畫開列於後云云於戲
肆赦於𤯝災為善良者圖賊刑於怙終實王綱而治惡
凡我臣庶律己修仁勿干刑憲故兹詔示想宜知悉
存恤詔
詔曰曩因天下大亂死者不可勝數生者備歴艱辛巳
有年矣朕起布衣削羣雄定禍亂改元洪武今紀七年
但才疎德薄日夕慮上帝有責思之再三惟兵後苦殃
者朕失撫養存恤盖軍士為朕開拓疆宇奮不顧身殁
於戰場死不至家魂無所依父母年高妻寡子幼一旦
抛棄至今不能存活此朕之過也民間經兵避難父南
子北至今不能會聚奉養者有之或子歿親老而無養
親歿子幼而無依者有之亦朕之過也興言至此實可
憫傷今詔天下有司各各具名以言朕當會居存養使
不失所所有存恤事宜條列於後云云於戲君天下者
所以為民也但君思治而民乖民欲樂而君昏臣稀賢
而不法君或懦而臣剛此古今所難也所司奉行者勿
以仁為弊以干刑憲故茲詔示想宜知悉
命丞相大夫詔
朕聞古帝王之治天下君為元首臣為股肱上下相資
同心一德於斯之時民安物阜萬邦来庭皆由德政所
致非昏君邪臣所能及也朕平天下之初數更輔弼盖
識見淺薄任非其人前丞相汪廣洋畏懦迂猾其於伸
冤理枉略不留意以致公務失勤乃黜為嶺南廣省參
政觀其所施察其自省今中書久闕丞相御史臺亦闕
大夫稽古揆今誠為曠典特命左丞胡惟庸為中書右
丞相中丞陳寧為右御史大夫且惟庸與寧自廣洋去後
獨署省臺協誠匡濟舉直錯枉精勤不怠故任以斯職
播告臣民於戲皇天無私福善禍滛惟爾二臣當寅畏
天地恪恭朕命勿以怠為先以勤為後各盡乃心以臻
於治欽哉欽哉故茲詔示想宜知悉
免北平夏稅秋糧詔
古今民之休息長養惟君主之其於水旱災傷在有司
飛報以聞君親調之邇者廣平馳驛来奏所屬郡邑天
久不雨朕思為民立燕藩屏中國保障吾民命工肇造
宫殿軍民共成何期有司差役不均有傷和氣致令民
艱種樹除將布政使薛祥等見行取問其北平所屬地
方洪武十二年夏稅秋糧盡行蠲免
廢丞相大夫罷中書詔
朕膺天命君主華夷當即位之初會集羣臣立綱陳紀
法體漢唐略加增減亦參以宋朝之典所以内置中書
都府御史臺六部外列都指揮使司承宣布政使司都
轉運鹽使司提刑按察司及府州縣綱維庶務以安兆
民朕嘗發號施令責任中書使刑賞務當不期任非其
人致有丞相汪廣洋御史大夫陳寧晝夜滛昏酣歌肆
樂各不率職坐視廢典以致丞相胡惟庸構羣小夤緣
為姦或枉法以惠罪或執政以誣賢因是發露人各伏
誅特詔天下罷中書廣都府升六部使知更官定制行
移各有所歸庶不紊煩於戲周職六卿康兆民於宇内
漢命蕭曹肇四百年之洪業今命五府六部詳審其事
務稱厥職故茲詔諭
免天下秋糧詔
朕荷上天眷佑山川效靈祖宗積德君主華夷十有三
年倉廩盈府庫充皆民之所供今民力未甦詔告有司
洪武十三年天下秋糧盡行蠲免其放回事故官員自
思情無實犯則親自来朝仍授以職於戲欲消愆而弭
禍非致吾民於仁夀之鄉將何以答天心之永顧故茲
詔諭想宜知悉
諭日本國王詔
曩宋失馭中土受殃金元入主二百餘年移風易俗物
阜民安凡百君子罔不順焉及元將終英雄鼎峙聲教
紛然時朕控弦三十萬礪刃以觀未幾命大將軍律九
伐之征不逾五載戡定中原蠢爾東夷君臣非道四擾
隣邦前年浮辭生釁今年人来否真實非疑其然而往
問果較勝負於必然實構隙於妄誕於戲渺居滄溟罔
知帝賜竒甸傲慢不恭縱民為非將必殃乎故茲詔諭
想宜知悉
免秋糧詔
朕荷天地祖宗護佑山川百神效靈在位十有四年思
昔創業之初軍需甲仗惟江左五郡之民其勞甚矣特
以洪武十四年秋糧太平應天鎮江廣德寧國五郡除
官田減半徵收其民田盡行蠲免於戲立法以繩頑施
恩以撫善斯倣前王之道非朕己能故茲詔諭
平雲南詔
朕荷上天眷佑海嶽效靈祖宗積德自即位以来十有
五載寰宇全歸於版籍惟西南諸夷為雲南梁王所惑
恃其險遠弗遵聲教特命征南將軍潁川侯傅友德副
將軍永昌侯藍玉西平侯沐英率甲士三十萬馬步並
進罪彼不庭大軍既臨渠魁盡獲雲南己平詔告天下
臣民共知於戲福民永己聖賢之為逆天違命根禍殃
民身家被罪惟西南諸夷應之故茲詔諭
諭雲南詔
曩因元政不綱豪傑縱横朕提師旅與之並驅十有二
年然後命征虜大將軍平華夏諸將四征五年中原是
平萬姓寧家紀年已十五年矣惟爾烏撒烏蒙東川芒
部建昌等處抗命弗庭况雲南梁王誘我邊士因是發
征南將軍潁川侯傅友德副將軍永昌侯藍玉西平侯
沐英率三十萬衆問爾西南諸夷之罪十五年正月初
一日將軍潁川侯等報至言雲南等處盡行剋復今特
遣使齎詔諭爾雲南烏撒烏蒙東川芒部大理建昌水
西普定等處人民今後敢有不遵教化者加兵討平之
所有事宜開列於後云云於戲春秋之義罪重者釋有
罪而納逋逃爾雲南王及諸夷酋長宜其然乎故兹詔
諭
免秋夏稅糧詔
嗚呼惟皇上帝眷我生民自統一以来雖暫有雨暘之
愆終未凶荒然朕豈不知江左之民減衣薄食助我興
王供給浩繁安無貧窘特以洪武十五年秋夏稅糧除
官田減半入官不為常例民田稅糧盡行蠲免其江西
浙西雖次第歸附為首定中原民人為我供給越大江
入河淮抵北平而漕河南其勞甚矣邇年以来江東浙
西江西及直隸府州官吏糧長不行優恤小民已行問
罪亦以今年秋夏稅糧除官田減半入官不為常例民
田稅糧盡行蠲免所有河南山東民人淳實無巧以取
愚無強以凌弱篤力於田畆且山東之民東供遼左北
給北平惟山東民資皆至焉北供山西西入關中河南
民資歲常助關内之民以供官斯二布政司民糧今年
秋夏亦盡行免之嗚呼為民上而不為民便豈有不罰
者乎自今以後任事官民毋蹈前非虐我良民故兹詔
諭
諭雲南詔
自有元失馭羣雄並起聲教異為烝黎各擅是致廢興
叠叠民不聊生朕秣馬厲兵於江左控弦三十萬以觀
諸雄久之羣雄弗成乃命征虜大將軍平元都肅靖華
夏奠安黎庶邇年以来士不彎弧馬牧平野農耕有餘
人皆樂福惟爾西南諸夷密邇聲教恃險弗庭納逋逃
匿有罪坐受四川之任肆侮中華凡我朝臣孰不奮恨
是以特興問罪之師今雲南既平諸夷服從故詔諭以
更生之恩所有事宜條列於後云云於戲知天命者福
臻昧天理者禍至信如四時速如影響播告諸夷想宜
知悉
赦工役囚人
奉天承運皇帝制諭爾故違憲章官吏人民曩者命禮
曹布令扵天下朕倣古制以禮導人後以律至諸司是
繩不循軌度者斯乃行刑也且刑聖人不得己而用者
為良善弗寧故也今朕一寰宇而兆民衆如爾等官貪
吏弊民縱奸頑詐良侮愚若不律以條章將必倣效者
多則世將何治爾諸所犯若論以如律人各盡本犯而
後已奈何工已久矣構成樓閣以居大覺金仙塔就而
志公之神妥其下因是將爾等罪無輕重一槩宥之於
戲君子非善何以永世志人非功何以名書釋迦志公
已逝數千百年猶能生爾等衆其善正之道志者可
無覺乎故兹制諭
明太祖文集卷二
