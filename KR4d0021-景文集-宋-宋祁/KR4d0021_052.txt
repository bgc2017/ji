景文集卷五十二
宋宋祁撰
啓
賀文相公啓
伏審光奉制麻榮持武節伏惟慶慰恭以閣下識諳民
極氣函天倪奮謀自將與聖胥會煩使已試素論僉宜
遂階三事之聯進穆萬樞之總巨壘朝閉丙車夕馳一
旗麾衆以暫登寸縻嬰賊而還獻迎頒茂冊即正冢司
贊宗祀之上儀揭並侑之新典百度底定九德敷施爰
賴獨賢再休近輔朝謀元帥帝念宗工祗築齋壇顯受
師鉞臨遣前席大撫西人漢家之注意安危並師舊德
吉甫之兼資文武庸式萬邦詎淹零雨之還竚復泰階
之冠祁方勤障候阻飭巾㡚瞻溯門墉飛馳鈐府
賀相公啓
伏審光奉制函改疏藩社伏惟慶慰恭以閣下沉謀隱
正惇德粹明感會先朝協恭順采萬樞俾乂露金石之
至誠三霤危言摧豺狼之餓喙背憎迭逞身退罔私會
正宁之執彊判羣邪而圖舊子文三已曾喜愠之不形
姬旦未歸固室家之同望洊更巨屏均暢遠猷兹者北
海表封東秦均重再煩坐鎮之德克宣泱大之風然而
人鬱具瞻邦思弼直天將為鐸竢遒舌之至音政若和
羹竚䕩梅之妙味詎届朞年之報即迎三節之趨大庇
含生永孚久業
賀集賢李相公啓
伏審肅奉制恩對司魁柄伏惟慶慰恭以集賢相公慮
經萬事業映九功曩自先朝已膺茂宰去邦不校則靜
若淵渟會聖有期則毅然山立運有夷險道無淄磷屬
明辟之敷求眷舊人而圖任越由藩枳再序公槐伏以
東山見思歎還歸之甚晩南宮所著留故事以居多方
抃登賢遽收崇讓矧佐王之為重匪收汗之可期願體
清衷速膺殊典載披題誨但伏眷私
賀史館相公啟(一作賀富相公啟)
伏覩今月十六日麻制伏審昭備冊恩入正台府伏惟
慶慰恭以閣下業總民極氣陶天倪自大對清規安步
華掖詞折醜類德庇生人復故約于撫和屈佳兵于不
戰進幹樞縡出均賢勞謀當帝心功暴方夏遂膺帝賚
之素入光公孫之求對執萬機顯正三事槐朝表位慶
聖賢之同時鼎足承君併安危之注意至公在位有識
均歡祁早誤知憐欽聞命數乘北障之守詎敢彈冠溯
西閣之深情難飛羽第均紳笏參仰坯陶
賀并州安撫相公啓
伏審寵被墨麻移鎮藩牧伏惟慶慰恭以經略安撫相
公神贊忠傑天惎謀謨坐清叛戎大造西鄙進茂帝縡
昭穆彛倫遂均三事之勞蒙總中軍之令堯曰四嶽實
統諸侯周制上公亦居二伯中外雖異倚注弗殊但虞
桑蔭之淹復冠槐階之貴士類攸仰天下同瞻祁尚守
邊符莫陪賓贄心傾德宇恨不翰飛
賀文相公啟
伏覩去月十一日内降白麻伏審顯奉制恩式序元宰
伏惟慶慰恭以閣下忠實天挺器本國資蓄為嘉猷邁
作昭德自禽繫妖盜綏靜黎元講希世之洪儀浹函區
之大霈協風入律人有太和赫日當天物無斜影旋委
魁柄外倡方侯其如簡在之眷素隆是以還相之期難
久誕告剛旦復冠乾台冊賜焜煌書贊優重弼惟帝賚
宜體貌之愈加公自西來固室家之相賀永光丕縡遂
格上穹祁加以鯫孱誤蒙奬錄遠滯屯鄙側聽褒音慶
坯冶之在辰阻巾㡚而詣府欣忭之切精緼奚宣
賀南京劉相公啟
伏審懇辭宰柄出守畱都確請不回俞音俄降伏惟慶
慰恭以大觀文相公照通三極業茂九歌感會帝期彌
綸王體隱含章而内健藹造辟以進思七年于今百度
咸乂功名之地不處亟露奏封進退之正有宜遂申高
節增冬官之茂秩帖雲殿之秘資用付南畿益衍多戶
宗臣舊法固自著于廟堂仁人乃心亶不離于王室鎮
息浮動均一賢勞祁適剖州符阻通慶謁欽懷風矩參
激衿膺
賀柴相公啟
伏審肅膺明制改燾近藩伏惟慶慰恭以閣下茂德參
和大猷經遠世嗣廟彛之伐入連王館之榮節制中權
耳耳華于六轡綢繆上衮煌煌視于三階執競乂新疇
勞彌渥眷言甸服移建侯邦推異數于爰田實衍封于
家稍僉言既允誕告咸聞何確懇以辭隆尚留恩而引
日特貽鈞翰過列謙情竚即寵光方紓勤企
賀廣信軍武六宅啓
伏審寵正使名茂光戍轄守符未改邊鎖增雄足下英
概自高沈謀克際敵上所愾鬻勇于餘積閥有歲月之
淹薦賢交章奏之密果從聖簡進服恩褒列帥慰以相
歡中軍倚而增重攝符無狀即席是資竊抃餘音回符
久禱
賀李宣徽生日啟
伏以天賚良弼國仰宗臣茂協高秋共欣慶日恭以臺
下資禀忠厚謀濟沈雄宣力百為同寅一德生毓在旦
峻極有基重望元功久當一面之委長年雅壽宜歸千
歲之延卓冠朝塗永光王府祁官難離次地即富隣躬
詣莫諧禱祈增萬
謝生日餽物啓
叨塵從籍倫比儒紳私記所生内惟永感而台造垂記
慶問下馳牢牽在庭薰劑凝器副之仙繪申以齋醪惟
山木之不才况櫪驂之且老仰蒙善祝俾永天年願依
埏鑄之餘更奮尫殘之氣丹膺内刻訥語難宣
上王尚書啟
祁八月未到都臥家養疾得不事事故羸瘠欣欣有生
意但神疲氣耗未任趨走日不遑舍上恩如天可勝道
哉不審比來明公百况何似知深究導養術塵緣日輕
此僕晩聞道之罪不得望公藩牆矣然冀遂進之毋怠
于九德三事亦何所妨嫌云
上資政尚書啟
祁惶恐奏記資政尚書執事葉拱之隔歲實載華乃情
屬溯與日參極郊圻胥接風謠亟聞恭承鎮撫餘閒福
祚崇衍羌零微警調度少勤離京控制事務彌劇伏望
慎固沖守綏協善經徐副民瞻還步台輔氈屨舊物他
人無寘縷縷懇懇知所歸庇不任禱戀之至不宣
回青州夏尚書啟
屬者國家以表海仍饑生蝝為瘵鬱其嘉氣瘼此下民
上深軫于何辜我實難于共此得于舊輔殿是大邦恭
惟尚書道茂恊恭眷深同體細文即授便道按行包季
萴之全區將仲山之明命詔書一切許于便宜漕舳相
銜資于仰給永惟賦政備覿有猷闊租計之會期濟流
庸之没振汙萊故壤遄及于屢豐愁嘆餘音坐成于式
舞不啟後艱之隙允繄坐鎮之方績簡帝心功暴民聽
朝無異論賞有舊章遽沐書文備形謙意九重歸美民
欽長者之言四近疇庸寧後富民之拜感慙所萃敷繹
匪殫
回晏尚書到任啟
伏自尚書暫辭機軸近撫藩垣揭天節以載華總齋航
而右泝便時叶吉樹政有經恭惟天一奥區鬱華勝里
文壇藉罽經順拜于宸游封屋連雲有望霓之故老式
倚神明之化往敦愷悌之風何辱謙儀特貽音咫篤嘗
僚之曩諠露存闕之深情況切營求諒非遠復冀綿綿
而存用副赫赫之攸瞻披晤尚遥編摩非述
賀三司韓尚書啟
伏審光奉制恩入司邦計伏惟慶慰恭以尚書禀天正
氣肖道太和親逢帝期進輔皇載畜自一德奮為九功
向引避于機衡又回倡于方岳經費之重畡入實繁屈
安石東山之高領張蒼北平之總納節王府換秩天臺
聊豐寶路之財行復符階之貴參質于衆誰不其然祁
夙荷誤知側聞勝告欣頌并集慶候難階
回諸官為轉尚書承旨啟
向者以偕衆成書擢升左轄滿年循例進齒中臺緣内
署之乏員枉複門之召節多病在告懇讓未俞靜言衰
晏之餘曷稱凝嚴之拜此蓋閣下素加優品仍既雅游
因成命之已行借褒言而為地敢忘悉力仰答重知
回夏尚書南京上任啟
伏承榮燾顯都肅開上府道風所被禮俗載康恭惟尚
書識照聖鄰謀含國采早同寅于成務洊凝績以蕃君
北漢酇侯謹信而司籥為周申伯惠直以揉邦屬信處
之云初顧化成而允賴猥紆公翰申賁禮華永惟萬戶
之嚴聊浹九河之潤冀遒天祉翹奉帝咨佩戢欣愉一
二非述
回宋尚書啟
比者伏以尚書輟務樞庭回光台極聖期胥&KR1541;賢業載
熙罄牢讓以亟聞留茂恩而羌久寵紓優答姑廢雅懷
入對丹塗之嚴進踐槐階之亞周言交錫有竚于告猷
天下居安更隆于注意方欣附末遽辱詒音銜謙德以
斯勞幸宗盟之永庇兹焉感躍實倍倫夷
又回宋尚書啟
伏審光膺詔綍參總政機伏惟慶慰恭以尚書學際三
儀謀經九德若時佐聖鬷格奮庸自命節以歸趨翊帝
樞之宥密終緣民望還貳台司超進七兵之曹增重三
槐之路俞咨素定朝野相歡承尚讓以自陳頗留恩而
引避并垂緒誨式履終謙况敦詔以尋頒幸雅懷之無
固傾蘄對寵併釋翹誠
上青州夏尚書啟
伏自尚書上還樞筦近抗藩麾順泝長波鎮臨善部方
欲託飛郵而奏記私執事以布懷旋審朱轓改疏青社
以時便道靡遑客寢之安所至宣風用示簡書之急頓
遥師坐終曠單函恭惟視事云初嚮福咸乂歌齊之壤
表海成邦比歲洊饑斯人失職蚩蚩土著寖苦庸亡渢
渢頌聲鞠為愁嘆睿明垂軫中昃載懷咨蕭育之名臣
振爽鳩之故俗報同五月之速落去細苛事從一切之
宜仰成咻噢荒餘攸庇仁壽可期我實徂東諒結姬公
之愛上方倚相行膺壺遂之求願保天均俯對民譽眷
孤生于銜遇列勤悃以兼常
上陳州晏尚書啟
伏審祗奉朝俞取升台坐伏惟慶慰恭惟知府尚書文
經天極照洞民彛入對光華之辰亟揚久大之業微言
茂藻賁堯思之安安嘉話遠猷贊臯謨之采采退安吉
履迭守近封冥物畛之虧成放道樞之曼衍冲機潜應
休問自升逮景風之賞期進白雲之官紀露陳賜冕聊
夸六枳之藩馳執覲圭行正三槐之位民瞻久竦帝賚
有聞祁欽聽除音叢歡勞府屬攸箴之有守邈申慶以
難階傾抃所深名言非狀
上許州張相公陳州晏尚書啟
近聽恩制序進卿聯列讓靡還冒榮增㥏伏念某本緣
天幸忝參國均會聰睿之日躋乏謀猷而譽處有軒竊
禄不穡餘囷未登攷歲之期遽濫賞風之典外譁鄉議
仰累朝猷敢謂閣下錫以公言與其禮進絢書郵之慶
問分台舍之餘輝願佩優評庶亡祗悔丹愚萃感搦翰
匪宣
回賀加尚書啟
嚮以成書冒榮左轄兹繇滿歲進秩中臺寵過者災必
相尋食浮者人將不稱愓然自愧罔或遑寧敢圖評旦
之優助協朝僉之允華褒已定危悃差安遂繫金石之
交更决桑榆之勝瞻言厚德載戢丹衷
柬兖州侍講尚書啟
伏審光奉制恩進升寵級伏惟慶慰恭以尚書業宣寅
亮體叶允元服榮牒于三朝逮華顛而一節上方向學
延雋老以詳求緒欲鎮浮據中庸而易退出麾東社紆
眷南闈兹者國家抑畏先猷振除後咎辰居勿亟渙號
惟新眷舊德以同寅舉徽章而異等心存王室重申伯
之于藩禮蔚帝師邁甘盤之罔顯絲緍遂布紳襘相趨
祁夙被慈憐均聆渥縟溯龍門而且右躍螽股以忘疲
卑情無任欣抃之至
謝留府尚書啓
待罪禁垣暌風幕府六符在望三歲其陰距容舠之流
坐驚宋遠遡飛鴻之渚久竚公歸結深戀于華軒耿離
悰于疏旆敢謂留府尚書乘偃蕃之暇紆紙筆之精敷
屬善辭勤經至意餘光所照頓忘家蔀之咨舊物載懷
竊附吾氈之托題襟佩教撫已知歸九旻之宇寖高千
門之鑰惟謹願安頤嗇仰重眷毗俟四輔之營求庇一
陶之埏鑄乃情為徯緩頰匪宣
代鄭公回夏尚書啟
兹者祗荷朝綸賜停機柄進肅天台之務仍參規廷之
華曠職五期蒙恩一解榮非所望愧不容顔敢謂尚書
敦操有筠推情悦栢絢書辭而垂慶助師錫以申褒冀
訂良箴益紓多悔接緒風而猶邈敷感抱以奚殫
上判府尚書啟
伏審表海報成坐躋樂國申圻分理進守留京幕府既
開彼都何幸恭惟尚書明謨熙縡浚德惇元洊斡機樞
彌忠力而自效均國勞任與師濟以和衷靈龜在中喻
馬忘累雖復勉班春而振乏大庇物于屢豐出乃緒餘
同人憂樂賞圖尤異聊襲冕以露華地直鬱葱果錫圭
而委重惟泰宇之先定非外物之屢遷今兹偃蕃是均
倚相宣尼之懷吾黨尚念斐成周人之詠我公固應信
處願孚百順俯協四時浹河福以并蒙迓鑾聲之歸止
祈早塵評眷今宿官司撫舊集歡倍百彛等
賀樞密侍郎生日啓
伏以積善所憑愛啟莫京之胄元精發粹用生名世之
賢紀六矢之初辰續百金之雅壽恭惟侍郎選言復貫
惇德浚明包民極以佐王乂天樞而圖國載生流慶方
賴于壯猷延祝侑歡輙修于薄贄庶宣勤悃具列别封
上蔡副樞生日啟
高嶽極天本慶基而憑厚右賢名世屬聖旦以挺生歴
載誕之嘉特仰有猷之㒞輔並均善禱式美如仁恭惟
閣下惠迪人彛參和國縡翊聲明于羲姒濟文軫于蒙
中約矢射方遂符于夙志累茵稱壽更慶于慈顔願滋
苞竹之榮寖啓和梅之業輒兹菲贄聊侑歡悰已具别
幅啟聞
上李都尉王都尉啟
伏審肅奉明恩改書近社伏惟慶慰都尉機靈敏裕履
尚詳華貫九類而有猷服千齡而逢聖聯姻沁館焜照
于天潢接寵韓壇總提于師節乃神在宥進律推榮清
明之朝聿伸于誕告蕃宣之寵洊易于邇封允協羣言
猶煩確讓願時膺夫茂典用增煥于中權過沐公函但
銜謙德
賀安撫龍圖啓
伏審進膺禁墄出撫价藩綏安列邦總護諸將吉音騰
驛公議同咨恭惟安撫國器閎通辰猷幅臆雖全盛德
自結上知向屬河朔無年縣官勤餉遴擇髦譽經制賦
財振匱為豐化愁而忭萬倉之粟知斂八府之錢不流
擢參從車用待明制丕績益奮華寵亟臻果因墀地之
趨入直河圖之秘遂傳一面分控北邊雲屯百城已豫
歡于美教縵胡萬旅方傾聽于先庚第資卻縠之中軍
階嗣平當之茂宰祁早聫朋襼今託隣光仰波之餘執
柯不遠載惟欣偃何喻端倪
賀宋安撫啟
上閣祕嚴北邊控撫並華使領允協朝僉安撫才勇挺
資機鈐濟美擢財少府尚籠羣貨之貿遷持節朔陲盡
得藩渠之要領入敷課目啓沃宸聰果延郁穆之褒遂
副綏安之重況緣雅契尤慰私悰方安步于亨衢枉移
文于書舍謙勤可復欣感相并
賀宮師杜相公啟
伏審茂膺明制進冠崇聯伏惟慶慰恭以閣下天挺方
嚴道畀沖厚早服休運晩躋柄司種厥德以惇明蕩他
腸之淟惡功在鐘鼎言留典謨所以奮堂上之竒忠宜
盡瘁然後謝人間之務誼不苟貪有識凝咨當陽欽美
雖几杖自便而典冊再光悉俸于官即家為府帥臣之
位一品弗辜愈榮君子之壽萬年在閒彌佚賢哲相望
今古幾何祁夙預洪鈞側聆異數顧邊符之有守溯材
厦以方違溢喜所并臨文奚喻
上省副張中庸啟
被教以老夫久疾特賜存慰何感如之僕苦寒瘧幾三
旬不能止今惟耉皮裹衰骨以疲神耗氣守之但未及
死耳比來似小勝然未得平彊手足酸重令諸兒相扶
持方得履地恐因此遂不能為完人天以此俾僕早還
邱園耳凡藥補之過暖則躁而遽近温則紆而不切單
劑毒品又不敢徼幸此最難為調適是以淹臥至此應
數竒致然來問丁寧故一二具道乍省局事約吏詳甚
善順時愛攝
賀大名王相公啓
伏審茂膺恩冊進拜齋壇伏惟慶慰恭以閣下上衮宗
工華顛舊德歴相二后交穆萬樞鬷假安安簡上心而
有素羣言諤諤滿天下而罔私久偃藩維頗均賢逸而
北門須屏中扆慎疇猥紆茂宰之僉回領元戎之制疏
榮曹社坐鎮魏臺抗大旆之悠悠肅使騑之耳耳晉卿
作帥並推卻穀之賢漢相臨屯益竦呼韓之畏永言作
翰式竚銘勲祁早庇洪鈞欽聆渥典阻翹材之伸慶望
驅幰以馳魂歡緒愧悰參并無喻
上龐相公啓
伏審亟露需章上還宰柄義當均逸恩許偃藩羣望悵
然有道欽止恭惟閣下才為世挺運與聖偕嚮敘西戎
入陪右府翊戴丕后勤勞王家遂回樞省之嚴聿冠乾
台之貴南洗蠻霧近盪隴氛太羹和而既平九鼎隱焉
增重茂勲方顯勇退自高或罪或知固顯仲尼之道大
何喜何愠益知令尹之德全聊倡方侯行歸冢席祁早
依埏冶今屬扞城侍材閣以永辰吮秃毫而無緒企戀
之極一二奚宣
景文集卷五十二
