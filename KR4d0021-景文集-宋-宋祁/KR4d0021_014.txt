景文集卷十四
宋宋祁撰
七言律詩
李處士
江天退卧久沈冥秋入顚毛翠葆驚原憲桑樞貧不病
子眞嵓石老歸耕樵風挂席晨昏至屐齒登山上下平
鄅稻巳收霜橘熟深心寧逐徹侯榮
學舍諸生罕至或累旬倚席不講愧而成詠
直舍沈沈掩迥廊(學官直舍列于兩廡)古壇槐柳對蒼涼一囊有
客愁饑死三尺無人問喙長瞑據槁梧真用拙束歸高
閣分深藏日斜廣陌驅歸鞅更似笭箵作漫郎
寄題相臺太尉韓公晝錦堂
瑞節前驅晝錦身堂成署榜示州民遷鶯賀燕翩翻集
大樹甘棠次第春漳岸夕波通沼溜魏堂暾日弄梁塵
君看千古青編上得意如公有幾人
秋日射堂寓目呈應之
射圃雲堋枕庾園危亭虛白敞南軒霜柯橘嫩金衣薄
風沼荷傾鈿扇翻謝枕吟魂迷帶草嵇襟真慮屬堂萱
岸巾晝日聊相對坐聽凝笳出繚垣
偶作寄季長學士
已是南宫素髮郎尚持衰味對風光愛吟詎敢追梁甫
倚醉時能問葛彊才苦空疎殘史牒分從澄汰襆衣囊
江樓夜月清高地試問同君一據牀
送常州陳商學士
紅梨秋老石渠霜倂欲蕭蕭伴祖觴臺上襆綾收柘枕
水邊古獸得鞶囊浮雲竝蓋辭京輦曉月將潮促使艎
緣飾有文成政速剰儲靈氣茹芝房
寄會稽天休學士
鳧乙天遙水驛長笠車貪貳會稽章風從射的迎仙舸
水是山隂作褉堂鈴閣宴盤留薤白書林官筆燥雌黃
庾郎于此情非淺應許諸人共據牀
寄弋陽王學士
新年給札漢家臺愛伏枚臯受詔才偃蹇不隨虞弁進
棲遲翻逐阮麾來倡優技拙飛觴淺寒具盤空秘畫開
早暮傳車趨一節敝冠猶望振窮埃
喜得當塗葉學士手筆
隨岸秋風慘别袪崢嶸歲晏得雙魚定因南浦傳能賦
郤到西河問索居夜月連江金液動曉山圍國鈿螺疎
端倪欲報懷人恨滴盡瑤蟾尚有餘
送越州陸學士
梅天霞破候旗乾鄉樹依然越絶間挾策當年逢掖去
懷章此地繡衣還亭餘内史浮觴水路入仙人取箭山
牛酒盛夸先墅宴不妨春詔得親班
陜府祖擇之學士
白髮書林作丈人陜郊迢遞駕朱輪謾誇燕許文章手
未得嚴徐侍從臣列岫倚窗吟榭曉亂花窺酒宴堂春
幾篇新詠留珉刻首記鑾輿八月巡
和待制龐學士寄獻宫師相公之作
溢滎清溜接家田白首辭榮鉉席賢直使斯人歌畫法
後容吾黨記歸年五禽習戲探仙術萬法觀空證佛緣
聞道巖谿春更好許誰飛蓋奉周旋
河南希深學士
洛霧嵩雲滿眼春仙郎清路擁雙輪郤陪賓客趨東閣
已為陽秋得素臣淵秘圖書探漢舊地交風雨訪周人
歲時獻壽嚴君府誰見家庭玉樹新
寄臨江知軍劉子先學士
文惠祠前旌旆飛茫然南望涕横衣勤勞塞外凋雙鬢
蕭散江頭把一麾都水酒樽花下倒(子先判都水監予為屬官屢醉花下)
青塘釣艇月中歸(青塘子先所居予嘗詣之與子先及虞資道同泛小舟乘月方歸)薦
書繼上公憐舊何力酬恩與意違(予繼蒙先生薦論)
送楊學士三首(并序)
某聞望之補郡常雅意于本朝長孺為郎每注情于禁
闥皆欲恢明景化徽序懿綱宣碩惠于政經奉清光于
晝接前聞盡在茂躅可徵恭惟學士淑問熙朝英猷秀
世頒條列土重季布之股肱陪議外庭湊吾丘之智略
果膺綠詔入覲紫宸蓋丕績以上聞表清衷之彌屬飭
東方之騎飛鞚載嚴趣舍人之裝輶軒既御而某夙叨
恩紀敢嘿頌聲才愧巴人莫預彌高之唱惠同嘉樹願
賡勿剪之謠謹齋沐成七言四韻送行詩三章繕寫捧
詣客次祗候陳獻理非逮意言且無文甫成怫悅之辭
少係中和之作
左幡彤赤抗前旌捧詔西歸覲大庭漢署餘香薰錦帳
唐家新政紀雲屛迎秋畫隼開朱旆别夜哀烏動列星
從此回翔宸渥厚冠緌清曉俯階蓂
青絲千騎漢臺郎入奏星藩解郡章荷橐再親文石陛
班春初捲赤帷裳百壺帳飲杯醽釂一劄泥封詔檢香
幾日西清勞侍從鬱葱佳氣接明光
觚稜初日九天開躞蹀桑郊五馬迴羣玉三山藏册府
偃壺雙筆給中臺編堂舊政盤留薤畫省新辭砌有苔
闕里諸生彌屬望雪園他日待延枚
題景陵乾明院湖亭
東眺湖波十里平竹椽疏舍瞰澄瀛山花暗落談經地
水鳥時聞念佛聲薺樹繞天春色晩綵雲垂地夕涼生
後車官冷會過此秖得幽人笑縳纓
秋隂
擁棟溪雲暝夕霏蕭辰寥落意多違寒蟬自為齊王怨
歸燕長逢阿母飛杜若汀洲殘綠暗芙蓉池沼墜紅稀
流塵滿席賓綦絶誰問西河戰勝肥
和葉道卿連日隂曀坐曹無緒見寄
霧著青旗燕尾斜輕隂連日徧天涯上林已暖先催鴈
細柳猶疎不礙鵶積潤未妨鏗畫瑟薄寒仍欲走流霞
問君何事貪官事只倚雕章念歲華
賀中丞晏尚書春隂
輕寒剪剪著春旗樓外晨光已暗移小霧不還添柳弱
餘寒未去惱花遲么絃促柱愁成曲遠水迎船巧作漪
誰在河橋望歸客莫將雷響誤輕輜
題翠樾亭
茂樹交軒地不塵江光野氣望中新客来魚鳥皆知樂
夢罷池塘併得春烟竹有痕時拂戶風花無意自飄人
當年幕客今追恨不共山公岸醉巾
夢野亭在景陵集仙王君為郡日所創
州堞巑岏迥勢回一翬斜翥四軒開晴光獵草雄風度
曉氣浮江赤日來望極長天閒倚杵醉殘嚴角暝休梅
須知故楚多餘感剰費登高作賦才
送連氏昆仲還省侍(案宋史隱逸傳連庶字君錫舉進士弟庠字元禮亦舉進)
(士在鄉里時宋郊兄弟皆依之)
酥酪君家伯仲賢相從黌舍倏經年三巵酒薄難為聖
一腹書空但喜眠庾信刻筠懷舊塢隱侯題壁有新篇
糅甘調滑思歸養溢握陔蘭照露鮮
秋夕池上
楚江楓老樹無烟池上悲秋一惘然素蚌虧盈長伴月
戲魚南北各依蓮風驅野燐寒爭出露警臯禽怨不眠
伏檻臨流未成下紫荷聲外轉珠躔
屈原祠
楚江南望見脩門靈鼓聲沈蕙捲樽五日長蛟虛望祭
九關彫虎枉招魂蘭苕獵翠凄寒露楓葉搖丹嘯暝猿
賈誼揚生成感後沈沙投閣兩銜冤
州舉俊民以藝中第為詩馳賀
曾聯郡將署鄉書目見函關賣出符奏頌一揮雲落紙
賜袍三浴蕙飄爐高軒竝照連乾錦飲膳分頌萐莆厨
病幕日期迎畫繡塵容甘預弩前驅
澠池道中
月樞殘白伴征輪雪嶺蕭蕭久墊巾此去崤函天設險
古來京洛地多塵翠含山氣猶疑夜紫動林梢已放春
自笑衰翁應分定寵光行役兩平均
屢乞近郡詔不許
避賢求假左朱輪衡石通章觸罷頻十駕似駑寧取道
五能如鼠不藏身危心事國區區在短領侵年種種新
君惠轉深無報日長教猿鶴怨歸人
祗役鄰郡道中曉發
故園回眼隔雲羅野馬征塵拂袂過息影有時悲惡木
回車無暇避朝歌風號萬響天衢籟山矗千頭佛國螺
遊子行行歸計晩庾心一寸奈愁何
將道洛先寄太師文相公
兩鬢蓬飛歲月侵牧還秘殿上恩深鳥毛落盡那勝彈
(古善彈者毛盡禽不死)桐尾燒焦敢望琴前日化工依大冶(守蜀改官)
(相府啓擬)今兹舊物恃遺簪塵容喜接熒煌座未忍公然動
越吟
登樓望郡中美人物之盛
曉色青烟萬瓦問飛譙極望盡通闤輪音閙過叢臺市
歲計多于畏壘山獵路向寒鷹眼疾戍亭無事犬聲閒
邑民訟息風謠樂坐飫雙雞止厚顔
送史温虞部佐郡四明
外署清郎出佐州嘲辭不畏上山頭天中倦目迷雲闕
江上歸帆避石郵佳設自隨賓早晏還書寧畏渚沈浮
疁田越鎛農知勸時伴春旗暗綠疇
有詔解郡作
二年憔悴擁州旂尺詔初容覲帝暉何幸復燃灰不死
未應為失馬重歸蛟螭對舞聸層閣翁仲雙扶識故扉
病骨多憂黧黑甚豫慙臺史與薰衣
塵晦荷囊裂舊縫驚聞臺召計怱怱忽從楚水楓林下
還入甘泉豹尾中卽日遂收西望涕方春便趁北歸鴻
休誇四入高涼地已是人間素領翁
送太常邊博士守永嘉郡
稷野英僚抱蕝新東甌假守左朱輪吳刀列衛州儀盛
越鎛催耕海葑春萍渚日華搖使旆蜃天樓影暗潮津
射堂西出賓簪樂飛盡歌梁幾夕塵
送薛學士伯垂同理嘉興郡兼簡太守集仙柳著
作
廣内多年鐵㰅摧監州新命詔函開河東世擅鵷鶵譽
江左人瞻竹箭才卽席離弦凄鵠韻幾程殘魄晦珠胎
興禾善俗蓬仙友剰舞吳歈恥宴罍
謝都官監建安郡
郎署新疇出宰功海閩關夾使旌雄晨塗倦伏雙毫奏
暮席貪隨五兩風芳荈摘山唐貢遠薧魚升豆漢祠豐
(漢以乾魚祀武夷君)賭囊貴胄膏腴盛麗唱行聞溢褚中
江瀆池亭
一翬掀翅壓溪隅吏事初閒此晏居斷岸有時通略彴
輕風盡日戰栟櫚雲鴻送目揮絃後客板看山拄頰餘
芰碧蒲青來更數江人多識使君旟
古意
博妖齊詐取侯封褒貶都歸竹帛中三虎有無空逞辨
一狐埋伏妄貪功輪囷自許先枯木首鼠何曾忌秃翁
堪笑雲羅彌藪澤不知天外有冥鴻
寒食野外書所見
一雨初回逗晩涼近郊連帟儼相望乞漿易醉墦間客
就養初閒竈下郎暖吹未休緣迥野低烟不散為垂楊
家家鐘鼓爭行樂肯信龍蛇是怨章
將到都先獻樞密太尉相公
再試州旟驗不才郤將憔悴到中臺相車問罷同牛喘
大厦成時與燕來(守壽春日方聞爰立之拜)今日謀猷須丙魏他年
賓客但鄒枚西園聞道餘春在尚及花前灩灎杯
送太尉相公赴鎮安軍二首
連章得請避洪鈞赭案除書天下聞久冠鵷鸞為上宰
别驅貔虎作中軍單車欵曲懷遼帳(前年遣使契丹復修盟好)一燧
平安出隴雲(今年夏人盜首歸罪)今日朝紳回首看始知知退是
元勲
碧波三宿暫沿洄豹尾雙驅大旆開堂上謨成蕭宰去
人間事少赤松來巖霖舊潤為軒雨醴麴餘甘作晏醅
下客無緣陪後乘只應前席次鄒枚
答龐丞相
安車就第上優賢不使當關損晏眠勲重舊更三府地
體強初過六身年游籃淨貯茶經具醉幕閒垂酒頌天
獨念相如久稱疾時時令預雪臺篇
宮保龐丞相以詩見寄次韻和答
本乏微功輔斗樞避賢仍忝領州旟病依一室由旬坐
(文殊開疾于維摩設師子坐高八萬四千由旬以待諸菩薩室中殊不逼隘)老愧專城四十
居憩石雨苔同髮短嘯軒霜竹伴心虛掛冠尚有三年
調高躅空瞻廣武廬
送張司勲福建轉運使
晩花吹酒送行人迢遞風烟上七閩江海身孤雖戀闕
豺狼路静不埋輪陽林擷露茶腴早側樹烘霞荔子新
毛竹乾魚仙祠古請君尋徧武夷春
送友人赴舉
玉樹扶疎入紫烟鳴騶偕計望甘泉十行深詔言成綍
三道摛華藻掞天澤國東風占鵲喜杏園初日待鶯遷
自嗟擁鼻沈冥極生看青雲著祖鞭
送令狐秀才赴舉
薦衡上表獨垂蜺密雪梁園逼賦期秦市千金懷拱璧
舜韶九奏待長離劉楨病久曾淹卧宋玉才多故剰悲
幾日繡衣榮白晝郡章驚紱駟車馳
孫景隨侍赴舉
蠟鳳當筵占美名文齋大被集時英人同潁水將車樂
賦待尚書給筆成鄉酒出郊浮螘釂故林馳霧暝猿驚
省知唱第藂雲幄歸夢因君到斗城
黃注昆仲赴舉
君家日下有高名驥子雙馳嗣世靈滄海賦毫多灑白
南山書簡偏蒸青縣歌酒釂催鳴鹿學舍綀寒散亂螢
崑玉林枝期帝問差肩唱第邇堯蓂
送朱進士赴舉
漢家廉詔舉翹英銀紵觀賓望斗城北地高門傳玉節
(先太𫝊累持節)西京舊學祕金籝郵亭續食星軺急嶺路馳烟
月狖驚幾日東歸榮晝錦度關遙識棄繻生
答轉運王工部謝公醪
老依渦曲作藩侯月例黃堂給宴醅敢把百壺夸顯父
且將三品敵荆州味新聊稱長螯蟹酌淺尤宜小樣甌
珍重故人貽麗句縱傾家釀若為酬
提刑張都官回文詩
歡餘惜對清談劇遠路行嗟又愴違寒螘酒空催客别
曉驪歌罷怨人歸乾風擺柳衰條短驟霰迷鴻側陣微
殘歲念君同恨恨麗章貽我慰依依
祗答延州安撫吴宣徽
共看仙山玉樹秋(慶歴癸未歲予與公同在翰林)從簮朝笏記同游調
元遂慶登三府(公即徧歴樞台)抱袠惟堪讀九丘(予避清要侍讀迄今十二)
(年)重印垂腰榮擁節(奉公)征鞍摩體忝為州(自謂)如何郤舐
投殘筆敢與陽春接唱酬
李秘校省覲畢郤赴乘氏
謝遏香囊奕思餘短亭暾景駕驪駒客盤飲嗜豐千&KR0979;
仙舄歸飛伴兩鳬官柳搖搖縈早絮縣花的的照晴跗
東陽玉骨春偏瘦省對霞朝憶上都
陳濟赴舉兼省覲
相從同是日邊人兩見江南碧草生馮鋏車魚初倦客
梁山風雨苦思親虹橋刻柱前盟苦獸錦裁囊麗曲新
袍雪紛紛君莫顧漢皇終自識平津(予與君孤立諸儒之間道之行否惟)
(天所相)
同年梅鼎臣赴鳳翔幕兼省覲(時君家學士鎮分陜)
酪和盤櫻舊宴空鳳岐新辟逐旌弓坐陪府幄談成藪
趨問家庭史有公春斝促浮萍葉紫夜章催刻密枝紅
青袍玉骨英游盛上路爭看側帽風
梁子林宰葉州鄭縣
歲滿林光會計期天緡還賞動慈帷貪榮壽母陔蘭養
不過忠臣坂道危(君遷兩使職僚三銓擬官蜀道君願還賞乞試銜宰邑侍親于近郡)雲
表晨鳬翻舄影齋中夜鶴應琴絲未妨休沐邀清賞市
霧峯蓮共蔽虧
北樓
危樓孤堞共巑岏怒激號風結暝寒校尉登臨非廣武
王孫回望即長安來麰蔽隴蹊牛下密網横山獵騎攅
梁霰楚氛催歲晏有人惆悵悔憑欄
轉運李宥學士
棧外秋高薺樹繁一星飛影伴輶軒屬城導騎賨歌密
近野迎漿蜀老喧濯錦萬梭催貢篋熬鹽千井算牢盆
行臺自昔書林寵不為傷離更黯魂
送江西轉運李定度支
江西使節擁朱輪正用中臺鶴髮人漕米爭銜千鷁舶
即山催鑄萬蚨緡宴齋螺岫披雲出醉館星苞照露勻
雙筆詎能藏藻思落霞孤鶩向蕭辰
送王太尉被召歸覲
漢廷擇日築韓壇綠詔連催覲帝關十乘元戎方叔貴
九天鳴鼓亞夫還袍薰瑞氣葱葱外仗入清塵九九間
好為君王言敵事早將功業勒燕山
景文集卷十四
