景文集卷五十三
宋宋祁撰
啟
上許州太師相公啟
伏以黃圖近輔陪壤天居層極貴台冠儀侯服沛河靈
而并潤歸鼎重以參和百順具臻庶工胥慰恭惟太師
相公業宣鬷假慮入幾神副師尹于民瞻本孝侯之天
賜凝華恊帝實相清明之初敷哲保身不處功名之地
亟均賢事暫殿翰蕃冥物畛以外齊據道環而中應然
而商家舊學素有待于甘盤漢幄宗臣難從遊於松子
諒須旦暮再秉機衡眷踦屨之緒餘倚歲霖以休澤縷
縷所祝呐呐匪宣
上西京留府太師相公啟
伏審改特命節移總留都伏惟歡慶恭以閣下道冠民
彝業熙帝縡武以摧元惡之漸文以佐大化之成暫均
夙勞益儲鉅望上心攸眷褒冊俄頒輟西洛之保釐委
北門之鎮撫介圭卓馬方脩覲於帝闈九鼎長城已憺
威於敵國不待期月諒促召裝且還冠於霄階用永安
于廟社衰殘無狀埏播焉依
賀大名太師王相公咎
伏審茂膺制命兼踐宰司伏惟慶慰恭以太師相公感
會二儀惇崇九德躬負日月以啟於大明神合蓍龜用
經於庶務均勞朝夕之誨出藩海岱之區卓爾讓夷退
然蹈道改疏北社握節元戎欝巖石之具瞻愾著鴻之
無所果頒帝告即序乾台當一面以于蕃許二公而居
外式是列辟模我彝倫竚大庇於如神復坐論於此道
顧兹命數式應官占祁夙被埏陶欽聞渥縟宿官司畏
謁府無從
上太師相公啟
伏審太師相公進升台席伏惟慶慰恭以太師相公道
包庶貳識貫幾初魚烝汕以丁辰鳳覽輝而奮業尹躬
一德早契於先猷舜政重華載言于萬事茂迪無窮之
烈亟遵易退之方假節東齊詠均靈雨建牙全魏隱若
長城聳民望而未移果天私之改霈惟師視秩適冠于
友邦論道一榮更聯于公枳恊官占而誕告藹師錫以
僉同而况天意佑民帝心圖舊漢官百度素禀蕭規周
室二南聊分邵右竚噦鑾之肆覲增欹鼎之圖安祁早
服慈憐欽聞涣命旅賓簮而尚邈抃心極以惟勤
回外任賀諫議啟
嚮以備位經筵沾恩宸綍猥由末至例合叙升促大比
之常規玷邇言之清列寵方躐等得無糠粃之羞祿已
浮人更重鶉貆之誚方慙冒竊遽枉緘縢味褒飾之過
情第特循之式儆永惟銜戢罔既名言
回并代陪署孟都使啟
伏審序升近職移佐中軍成命有光羣言胥允恭惟執
事沈謀先事美閥映時外提雲壘之雄内董星藩之祕
果疇見效益峻榮階輟全魏之訓師奄太原而經武殊
鄰歛袵均萬里之干城諸校趨風重九天之下將適欽
褒進遽枉緘縢載欽悦禮之賢第積装懷之感晤陪云
遠企詠奚殫
上鎮府部署王都使啟
承已視事伏用欣慶都使以世烈之顯復才為上知環
衛親近出貳師府方建高牙以付一面惟保納冲和以
究遠猷鄰路翹企不宣
回王部署都使啟
伏審光奉命書進膺劇職值才而受有識胥歡恭惟執
事器尚沈雄忠猷愊臆周通軍志善得士心自提親旅
之嚴兼護邊陲之重威憺獯帳功著王斿遂因蘭錡之
虛階亟亞星藩之邇衛中營倚重式光鼙鼓之求敵國
聞風更聳金湯之畏方欣華渥俄枉謙言罄敷冲讓之
懷周締親鄰之好仰欽德範足揉邦彝慶愧所并衿紳
交篆
回孫閣使謝官啟
比者執事以屏翰之勞厚顒卬之眷惠孚善俗威憺殊
鄰隠然萬里之防當茲一面之寄采謠來上成命聿頒
升華閣之使儀下掖垣之咨命属兹遞直猥獲代言宣
允顯之猷罔周茂伐迫稽留之禁殊乏善詞䑛&KR1459;筆以
僅成付綈囊而慎出敢圖謙槩遽枉書縢布款密於言
樞屈雄嚴於義府仍將珍幣以絢書儀公於所言况奉
惟幾之戒私其受貺寧逃厭取之羞輒廢讓憻欽承厚
意鏤丹愚而積感非呐口以殫論
謝及第啟
雪袂傳趨竝集規庭之秘芝函誕告茂傾綸采之榮獲
預言揚舉增夕惕竊以周家共賢者之樂式訂思皇之
篇唐室獲豰中之雄大署前鄉之號皆以寤求側陋尊
籲畯良拔十之取至精羣百之廉競爽粉澤賢業于以
暢同文之規笙簧帝謨于以贊丕天之律卓為能事屬
我泰辰國家援史契以右文憲奎鈎而按牒歷選奥訓
庸見大猷煥乎堯章蔚垂光于四表炳然漢德森奏御
于千篇肅羽嬉翔珍羣簉集遘宅丕之承烈咨故訓以
垂精象大璧之雝流典容寖講厲砥石而磨鈍爵馭載
縻細文下乎方州吉士旅于庭物崇簡臣隣之重慎司
秀選之求睿式震嚴廟謨敕盡文每奏而稱善仲覆用
加士三適而有功新書彌謹厦材萃止官棫翹然諒匪
學踐聖優職窮言貫膝倚桑林之舞神欲沛游末至睢
陽之園妍辭㰅警則何以仰膺勸駕祇奉式言預棘籬
之第名備囊闈之乙覽亶咨國彦始協人言如祁者數
本隻竒才無肖似謬參靈最猥席慶餘失南畆之轉緣
濫中陵之樂育伸佔之畢罕遘於師嚴戕屈之杯自驚
其性失徒以早紬晏楹之訓久諱東家之窮英游誚其
節疏連蹇甘乎頭責量愁多萬斛之苦䅪疹豈一丸之
銷奔走煨塵支離皮骨間属外僑鄉梓求餞歌苹州司
敦遣以臨門縣次偕來而續食利見中天之闕獨校尚
書之闈儼佩紛而並趨幾閣筆而不下根柢之容素乏
敢冀日成神明之觀坐迷頗虞氣耗勉從叩寂内怵他
先所宜謹顔氏之舍藏先子雲之觸罷並逃九罭無預
于盈虛亟騁百鉤前憂乎撓竭寧期黔淺誤及甄收採
嘖韻于折揚露臏姿于仁夀越陪下綴衹造清廂錦几
横霞親呈其署議楓宸燭日諦望于顒卬仰清問之載
俞遽哲科而中選若若之綬蕃錫以光軀灝灝之言舉
行而申儆走牆奚讓渙汗莫收簸粃在前顧公非而可
畏履豨愈下荷至鑒之不遺矧夫塤伯之榮冠乃王髦
之列聯跗並秀懷組相趨佩華寵之沓臻撫儳躬而内
省愧流浹背愔感裝懷斯蓋伏遇閣下協比國猷若時
天縡𢋫縵雲而啟旦賁倬漢以垂章並刈衆材居無棄
物續鳬斷鵠必盡生之短長誠衡垂鈎不為人而輕重
目眢拯其將墜采菲俾於兼資枯木無容罔吝犧樽之
飾豕苓為主備收藥籙之珍荷更品以于兹撫孤生而
奚報謹當稽參官式勤緝政綱䟽瀹乃心服朝家之成
憲僶俛從事講肉食之遠謀仰酬如卵之私俯厲析肝
之誓過兹已往未知所圖
賀三司内翰直學士啟
伏審光奉制恩進司邦計伏惟慶慰恭以三司内翰學
士負顔閔之摯遘陶姚之隆内發懿文昭賁皇極更踐
詞禁回清憲臺基命省中之嚴閱滿天下之事迭總藩
要歸上治成卓哉帝簡于衷浩然物飽其論故抑柄用
以熟民瞻聊司畡人之繁式興長利之美叶文學大夫
之義足司農少府之淵績用有光政將焉往願少安于
寵次方徐炳于台符早接盍簮今乘絶塞欽詔緡之引
拜撫宫綬以知榮展慶莫從循衿增抃
回延州通判太博啟
伏承足下以府奏論才臺恩賜第寵光朝路聲震文林
每為卓越之才早屈藩宣之佐雄邊轉粟屢濟師期削
牘論兵頻經帝覽讓夷弗處宣力載虔果旌出類之能
不待程文之召擢升俊目對易容司諒嘉會之有開縱
翰飛而叵測敢謂謙損遠記衰殘因逢聖以極言及提
衡之餘論申研麗采已慙揚粃之先欽祝華階早服持
荷之從茲為欣嘆拙布名言
代回刁太博啟
比者賜罷宰聯寵分州寄式揚舲而倍道方推策以赴
官竊承倅事之僚亦遲交符之禮敢期謙損先諭誨辭
矧恩榜之舊榮復朋方之雅契遽兹胥遇誠絶常均幸
促使裝早光郡閣披承孔邇庇頼居多感戢欣翹一二
非述
代鄭公回徐州啟
伏審顯膺恩制進拜東卿伏惟欣慰恭以相公道燭民
彝識經王體感風雲之曾光輔兩朝勵金石之心惇崇
九德恊時中而易退藹鬷假以無言下武繼明惟藩注
意隠長城而為重增定鼎於既安昨以毖祀落成祈年
肆宥首圖舊德備厚徽章茂遷喉舌之司申奬股肱之
寄蕭規故在矧三府以奉行軒輔還歸竚六符之增煥
恭聞師錫載穆民瞻且以某忝佐國鈞叙升天轄猥煩
台念先損書辭弗忘道悦之懷并露恩勤之意永言愧
荷叢篆丹愚
梅侍讀問候啟
伏以畿輔麗康任先作屛路門紬繹眷切均賢仰舊學
之敦脩謹寬條而静布民謠叢美天貺臻和沛河海以
蒙霑慰纓緌之胥企清和協序飱納攸宜慨巾㡚陪晤
之餘碩研削寓辭之訥第深蘄嚮曷喻悰靈
柳侍讀啟
伏自侍讀暫違交戟三擁守符雖卧閣以臻和每側身
而懷想恭惟淮壖奥府楚望劇煩多寄重於邇臣賴宣
風而樂職化漸襦袴已欽來慕之歌潤浹河流更飫帡
幪之福竚伊朝夕入總機衡瞻頌所兼一二焉究
王侍讀啟
二日次左綿枉饔人肅給嗣餉醪筍皆濟所乏感愧無
喻但去人滋遠思人滋深奈何陟頓雖勤幸無雨淖若
過二劍則無阻矣所過來牟大稔民屋熙熙西南信樂
國也今日是學射出遨想千騎彷徉于鮮原把酒勞客
觀者牆堵并四者之樂不亦盛哉不得一接後乘歆豔
可知山阪日多乘百步馬從兵行役殊未有涯惟冀善
護玉體
賈都官啟
右某啟伏念祁脱籍民廛濫巾史局頃緣多難自分數
竒今屬長年未能藏疾乘天之幸所食遂浮誤市駿之
旁求結載鼷之深愧逖懷茂彦素厚慈憐本推輓以及
兹戢題評而有在遽煩惠問遐記曩遊露直操以松寒
布深辭而雋永于囊是祕匪石能銘撫歲物以維祺睇
朋簮而甚遠願遵冲嗇歸踐亨嘉企嚮緒風飛馳遐悃
回邠州夏舘使啟
伏念逖違候表恍及歲隂惟使棨之雄邊隔私書之馳
舍永言瞻愫第結沖憂敢謂執事闋務中軍留情尺牘
因談賓之還調顧儒館以通音占吏敷辭彌驗雅歌之
適降階約禮居欽義府之敦申復至情昭銘中膈物華
腓晏戎索靖和善介蕃祺茂宣來譽
回知郡啟
不侍君子怳以踰年間緣多病養成駑惰闕奉訊記參
承寢興怊然西溯戀慙並結敢謂雅眷申尋曩懷親占
書辭疾走郵舍啟緘長跪如聆面命非寄通遺迹疇及
于茲君侯遠守郡條静勝天韵戢翰跼武久而未伸而
孱鯫後生充備臺省宜為校議之喧咋也惟寬中泰定
益保耆範俾吾黨知所裁焉虔係虔係
回知郡主客啟
伏自執事嚮膺詔檢即領郡麾承便道以揚舲尋署文
而坐府聞風守邸紓想搖旌俗慮所叢郵音未致敢謂
曲敦謙槩追紀嘗僚時因計吏之西先損書縢之問辭
情並縟固千里而不違毫墨相鮮實一臺而均妙惕焉
珍咏終以銘藏矧惟碩艾之姿久累淹回之嘆願綏介
福行丐惇言德宇所瞻心微曷序
上知郡國博啟
伏承齋航便道使閣班條洊煩記室之音垂曉通閨之
舊備聆順福允集素襟知郡國博風局精強材謀明劭
歷更煩使休有令聲對薦交于露封眷求簡于中扆用
言劇部比遘薦瘥疇咨吏師撫我民瘵諒以暮年賦政
追西漢之惟良五袴騰謳與南風而同競顯躋治等歸
服近僚願保粹真下符傾嚮凋年行晚清晤未期服義
素深操觚非叙
上九江知郡都官啟
服采中臺遡風南澨聞薰衣之聯舍耿搖旆之離懷間
者敢謂都官曲記雅游嗣傳芳訊選言實至敦操彌堅
佩嘉惠之甚勤審冲禧之有裕矧二千石之重方倚吏
師什一頌之興載流民詠欽聆最狀益厚宸褒趨接未
期瞻疑何叙
與知郡啟
久偃民廛近還朝綴迷魂乍復常禮罕脩惟引籍之故
人方假麾於善郡瞻言友會實耿離悰頃留邸之傳音
承剖符而易地載揚善化以福編民諒謠頌之洽聞固
寵靈而沓委歲將窮紀人難離羣益慎生經少紓心嚮
錢大監啟
伏承執事懇露冲懷上還所事循道家之知止協禮典
之引年名聳士林眷回宸極聿奉綸函之命超升蓬觀
之華仍遂燕居永光逹槩矧斯風之不競歴邇日以彌
偷囿物焚和靦顔冒寵功非叔子靡徇角巾之期才謝
伏波彊取據鞍之賞甘市朝之末利忘進退之大方果
藉耆明追還古烈甫緣謝疾確爾布辭緬慕冶城之游
近襲鑑湖之躅固以流沾藥喜坐復於太和見勞神聰
益增於景算兹惟雅範足應昌辰祁早荷殊私欽聞高
舉方期拜伏首枉音題感鏤所叢精微曷狀
上兩府謝改知制誥啟
伏奉去年三月壬辰詔書蒙恩授依前官知制誥者禁
掖清華王言密勿謬塵高選擢具常員志表叨榮㥏餘
集懼伏念祁禀生尫薾植性狷疏因仕易農緣辰取宦
時維國教專預人材遂籍公仲之門入值史家之觀並
游羣畯寖擥芳蕤或抱蕝容臺或紬書私室觀殊尤於
盛旦竄章句於諸儒官錄其勤上或稱善進籌九府之
局參注二螭之㘭泰與日偕忝隨事積旋屬晜親貳政
慈聖見憐謂進擬於異時必妨嫌而煩請弗由僉論直
寘禁聯成命自中聞者皆竦奈何屯蹇之運疴瘵夙纏
全劇無常倚徙多阻比請間而得見輒頓首以自陳願
守僻藩少紓羸疾俄蒙下蔡之組間換宛邱之章課不
時升法當有殿朝恩一解召節臨頒還合關門之符重
瞻戶牖之坐危心歆豔悸魄妥安然早夜以惟材分知
止未即衰而老至不稱服而災生目糅眩花鬢垂紛葆
方將奉還邇職仍丐州麾收桑榆之末隂答天地之全
施不圖甄齒更逮芻微蠲試可之成規即代言之親補
拜貺三陌循襟九回伏况書命之司風烈攸繋本之渾
灝濟以純深追周監之多文討漢興之爾雅布昭於外
潤色須工權輿毫端鼓舞天下詎宜頽晚可玷詳求上
隳郁穆之風自取稽留之悔寵靈云誤褒進有基斯蓋
閣下敷叙彝倫邁種昭德審無他惡惜委寸長啟佑清
衷財成慶澤使隕跗復蔕覂駕還驅脱重險於風波曝
至情於日月謹當益探前載徐繹大猷服勤蚤入之常
慎對省中之語一簣而進稍勉於有成萬折必東不乖
於攸趣有如自昧可質明神卑情無任銘恩佩德激切
知歸之至
答李舍人謝知制誥啟
伏承寵牽制綍進直禁坦除目駛騰公言胥抃恭以舍
人思經民極迹踐聖藩對於亨期光我王國含章襲美
遂暢四支應用觀能不名一器故步書林以文顯持使
節以幹聞上簡帝心隂儲士望適以右闈虚坐雅誥須
才被召三槐之廷試草五芝之檢程文甫御定命俄頒
裒然烝髦式是辭省漆墀叨謝聿新染䓞之章宰案聯
暉尤重判花之體况代言之任歴選甚艱必潤色討論
鄭無諸侯之難以深厚爾雅漢同三代之風惟今值賢
訂古無愧必且言參粉澤賁百度而光華筆隠風雷浹
四方而鼓動敢圖謙槩謂接明襟推嘉會之所從墜餘
音而申眷豪英在選方欽名世之華翰墨相先更篤與
游之幸載循欣懌罔喻端倪
回余舍人謝知制誥啟
㐲承進直禁垣已申面賀伏以紫微舍人器涵疏逹學
貫本元由發策以逢辰久牽絲而從宦參讎芸秩入服
書林恥猛進以干榮每危言而蹈道自結明主數上公
車之章失意貴臣遂被長沙之謫關間歲月轉側風波
蒙沴雪以青青貫濁河而湜湜神明與正聰目咨賢果
副朝俞顯躋諫列玉嘗刖而方貴朱被研而愈丹雙筆
外階列話言於左史一封出塞得要領於東方揭節未
還除書已降甫通辭於絳扆即嚴儤於綸闈吾黨相欣
斯文有屬方且繹太常之奥泝渾灝之源言代雷風竦
四方之鼓舞文含雲漢助萬物之光明展宷自兹圖溟
叵測猥紆謙德肯貺長牋因感激於亨期引切偲之餘
論虛名冒忝向包糠粃之羞榮路趋陪今頼芝蘭之益
舞嗟銜戢訥鈍匪宣
上外任兩制謝改知制誥啟
比者叨恩宸扆授秩詞垣内揆孱疎舉叢榮㥏竊念祁
器非周用仕偶丁辰著籍皂衣之聯待罪綠圖之祕禀
生多疾昧死請藩間守兩州甫更三歲績幽宜黜上赦
弗誅亟蒙趨節之頒歸服持荷之從未淹浹日俄掌命
書特免試言趣令就職長年廢學絶無潤色之工天分
思遲必扺稽留之禁茫然即寵惕若包羞此盖執事早
諒羈平顯為褒飭兼收短技弗使平除誤推轂於仕階
得演緍於𤨏闥敢不澡疏煩涊研討舊常寖闚雲漢之
華參禆金石之度冀深尺寸仰謝題評感素多倪勌談
安叙
回彭王二舍人謝知制誥啟
向承茂擢已展慶儀恭以舍人陶粹天崖含章聖域親
逢千載之運寖露七年之材熟復辰猷雍容公路黃鍾
大吕常默藴於鏗純拱璧天球不外矜於追琢居然難
進况也大成果膺給筆之求庸賁摛華之敏言泉注射
墨藁紛綸終篇晨達於上方成命暮頒於右省士林嗟
舞都紙貴騰粲身魚而飾金錫笥袍而染䓞方且奉循
豹式敷繹綈封九變知言賁羣條而玉振十行成札演
定命以風行甫頌得賢遽煩點翰因亨期之鋪述謂素
謁之推先然而平日撫塵幸同歡於方朔乃今視草固
所望於相如戢感自中拜辭之辱
回外任諸官賀改知制誥啟
嚮解郡符入朝天墄蒙臺家之過聽俾綸省以司言制
授已行訴還無逮内循衰晚久廢討論思苦長卿之遲
謀罕禆諶之獲寵光浮量慙悸裝懷敢謂執事推轂交
情提衡仕轍樂聞成命馳述慶辭恣加丹艧之華隂示
帡幪之庇冀藏嘉惠庸代良箴儤直云初費詞難屬感
悰多緒萬一匪宣
上京東運使陳司勲啟
假守兩藩初不聞問朔風千里未克治書姑欽握節之
勞方倚轉芻之餉懦貪儆畏財賦滋豐居然相門挺有
賢嗣敢圖謙下流眷孱羈屈四牡之雄嚴寓一函之勒
致服也無斁心焉願銘况聆朝譽之騰方竚皇僚之峻
兹為企禱固倍等倫
景文集卷五十三
