景文集卷七
宋宋祁撰
五言古詩
迎春曲三闋
青陸斗杓回河内動新灰冰際綃紋綻雲邊鶴影來漢
宫行慶罷花樹翦刀催
東郊風馭軟嚴署漏籌添柳拂將軍壁梅飄公主奩舞
衣裁幾許新人解織縑
荔達楊膏動冰解水紋融天花四面碧日氣幾竿紅不
言雙燕晩為嘆玉箱空
散關
磴道何盤盤百步人一憩弭節高山巔關存不置吏昔
緣暴客須今為有道廢
和成上人
西山有尊者秀出於稻麻徧參居第一諸佛素所嗟錫
聲來赤縣被裓垂青霞流出一切妙普見大千沙我法
果無在昧者兹有涯是凡方是聖歸正即歸邪妄懷萬
緣息舉意千里差有客謝病免清辭春月賒靜眠金粟
室壓坐馬融紗(伯氏比多齋薰動或累日)觀化哂罨勒自呼嗤鏌鋣
瞻言世外友相期心不遐揮斤郢匠室流水子期家披
雲示駛月拂果去空花師嘆未曾有君對無以加清襟
互默遣所得非齒牙層陰朋盍阻坐情丹霏斜涵毫泚
仙滴抒藻揚晨葩
水文疊石
曉波清蒼痕豗激翠將腐奔濤已東決磊塊溜不去巧
匠取之出入資園亭趣陰罅囓餘苔寒凹逗輕露彼怪
子弗談不轉吾所慕
遠行
楚人巧悲秋分作四種戚最極有遠行百感攅羇臆林
鳥戢和哢屯雲獻慘色客久歸念長年驚壯圖窄撫物
盈近嘆驅騑擁遙惻曉斗亦告勞垂杓卧樓北
早秋有感
一葉飛足驚要是變衰始毛澤自兹竭多露方夜委凉
蜩抱空號腐燐變幽燬怊然感物化鬚髮不常美羲和
鞭白日已復向濛汜功名未及見軒冕胡足恃坐客憫
予憂粲然啟玉齒輟嗟謝諸郎長年行自爾
讌集
素節倏已宴高風送浮涼拂席進賓客釃酒羅壺觴黃
雞跖跖美紫蟹螯螯香莫矜來歡早須念後戚長奔川
無緩瀾徂日不還光願客且安坐調絃未遽央
水月
渺渺遡雲波盈盈柅霜馭碎璧擁舟來流金映沙聚夜
寂波已休何人薦真趣
和君貺學士宿淮上見寄
使舲既邅迴淮溜劇沿泝我行非不遠君節自前路烟
汰歷濠汭霧氛逗荆樹感此言邁情慰予索居慕曰歸
歸未辰慘别别已屢努力保素衿天途遲還翥
鈴轄冒上閤就移知雄州
聚散非一端賢逸難兩遂擁節北臨邊安得久交臂此
行詎不遠印瑞三且二(拜官領職自東閣以降凡兼五名)背劔車炙輠
徑秦驂舞轡雄州乃劇藩喉領塞南地譯通老上庭道
係單于使適館授主粲乘韋交客贄列戍儼趨風諸將
走咨事應變君所長立功今可冀君家誠易知世烈在
青史齊楚異姓王陰鄧后家里券字金對行戟帶霞交
尾濬源無近波高峯本洪址行矣勵壯猷公侯當復始
常山楊氏有二怪石奇險百狀田曹張中行家雒
陽徧見都中諸家所得異石皆出此下予他日思
之恐常人忽而不珍作詩以詫其處并邀中行伯
逢同賦
塊然兩奇石譎怪狀難悉千仞裂嵯峨一氣與崷崒四
隅蘚剥膚萬古雲漬骨補餘天所委隕罷星不沒横蒼
對偃蹇怒翠競騰突神媪袐弗露狂鼇抃而失由兹落
人㝢得用玩奇質屹如不可轉挺若無所屈鬭虎攫餘
痕乖龍卧殘窟撑掉壯士槊奮立直臣笏危頂烟夭矯
窄竇雷鬱律濤頭縮不展魖臂憤相捽變現載靈牒呵
護費神物窮陬苦陋庳珍碧恐湮汩各保堅䃭姿以待
封山日
反騷
我聞上天樂仙聖並游賓離騷何所據招回逐客魂(騷辭)
(魂無上天)謂門有九關虎豹代守閽砥舌饑涎流觸之輒害
人譏呵自有常帝意寧不仁窮壤苦恨隔傳聞恐失真
我欲稽首問無梯倚青雲塊然守下土此憤何由伸
懷三封墅
寡求願易足久計還中林君恩容有報宿留(音溜)未抽簪
淺謀乏經濟流景倏頽侵企翰羨鴻翥俯泳愧魚沈榮
名非不勉高坻良可歆奈何賈生慟又將莊舄吟投沙
乃聞古懷春方在今
三封何所懷懷我東南畝方春原田秀是時簦笠聚杏
花燦晴落菖葉甲陰浦泱泱雲抱岑眇眇林鳴扈野老
攜晨饁薄醪聞炊黍安知五熟滋但慰四友苦日作夕
還家烟火青林下嗟我仕易稼窮年宦三輔誓畢尚生
累將從平子賦自省非大人請事學農圃
風雨
昨夜東風急疎窗薦雨入溪南梅正花狼藉隨塵沙皓
皓多易汙不得同春葩春葩能有幾紛紛入桃李時哉
小興衰人生猶物理明發簷沈聲鳥雀喧新晴老農脱
襏襫一犁原上耕
秋興
西顥肅凉氛天㝢正岑寂凄風條末吟浩露林下滴寥
寥燕辭楹促促蛩在壁池潦湛寒綠鱗雲屯晩白齊紈
不復御桃笙已復易嗟哉無壯士翻車忽西匿有客過
我盧問我何悽惻氣索不能對披襟長太息
金雀花
疊葉倚風綻翩翾凌霧排齊名仙母使寫樣漢宫釵俗
眼未應妬忽憂珠彈來
浮屠
乞食古為恥浮屠名自修黎明抱應器禺中飫乾餱果
腹固其願之墦非所羞歉歉常不足遑遑兹有求素飽
聊安坐調饑復來游顧爾殊靈輒翳桑何用酬
四季花
羣葩各分榮此獨貫時序聊披淺深艷不易冬春慮真
宰竟何言予將造形悟
雜興
寒暑亟徂謝日月如崩波稚容不再妍戚戚奈老何聞
有遯世客安處西山阿手操九籥契晝夜養丹砂藥成
可化金舉身凌紫霞我願從之游脱身此世羅辦裝秣
吾馬臨路更自訶古來松喬流矜已好浮夸萬一為藥
誤得無我計差速還具肴酒毌為後人嗟
河東有賢守帝念不能已欲置之大夫徵軺疾於水留
邸月餘罷君恩詎可恃召以一人譽去由一人毁
鉅平名世賢媢者強相軋毁語填君聰亡吳計中奪人
生不如意在十常九八兹事可奈何惆悵千載末
殘暑辭遙夕初涼澹蕭辰燕索西飛伴雁作南來賓霽
巒靜矗矗遠水清鱗鱗由來搖落恨先付長年人
錦亭晩矚
長夏宜高明緩帶散煩窘憑軒一超然目與天共盡山
從雲端現日就林外隱風來草樹披烟生井閭近自公
況多暇沖臆無留藴即此可宴居何須事遊軫
初伏休沐
伏時詔休偃閉門謝朋儕羲和挾升陽晩氣紅崔嵬炎
林鬱歊霧焦原横赭埃怒甚崒崒雲旱始隆隆雷況我
庇茨宇煩襟安得開囚拘訴巾幘仇怨被酒杯湯沐未
及具反為蟣虱咍北風殊杳嘿羲人安在哉
遊矚
顥風肅九旻樓榭注明迥林爽無剰繁溪澄有餘映四
阿延清霏六幕盡高興號枝蟬腹厲掠野鶻拳勁山意
日久高差差插空淨
送蔡元翰賢良昆仲
美箭出東南之子裒然秀綽綽令兄弟茂器偕年就九
流無近討六藝乃遐究詔書求異等二惠兹來覯牘均
方朔多輻比吾坵湊蹀足螘封場刷羽桐花囿孤音或
少和至寶不期售肇允褰褐衣薄言返巖竇江臯看魚
樂山徑懷雉嗅無忽豫章材行參栢梁構
送伊闕鄭著作
君年已艾服沿牒困風塵硎新始發兩鳴晩逾驚人毌
辭滯下邑姑欲慰斯民此路塵車往明年郊雉馴恨乏
雙鳧舄從子伊水濱
攬鏡
晩匣寫菱影試觀憔悴顔支離骨不媚蕭颯鬢垂斑安
得長康畫致之巖壑間
望月西廡作
夏琯倏已新夕杓見南指孤月霧中來餘光淡前戺賞
襟初不淺極睇天漢涘浮雲竟未還多露已徐委太虛
本自寂遊氛強為滓安得千里風披霽玩澄晷
歲豐
皇天降豐年本憂貧士食貧士無良疇安能得稼穯工
傭輸富家日落長歎息為供豪者糧役盡匹夫力天地
莫施恩施恩強有得
題信相院默庵
對言方有默因默乃名庵庵留默不遣一物遂為三龜
掃泥中痕正恐力弗堪自問呵默者了然成妄談
感懷
夕風披前林墜葉快如翦老月扣戸低傾河去人遠吉
士感物化勞勞意不展輟飲屏樽杓留釭討墳典觸事
孟軻迂臨途安國蹇不歎歲月遒所悼功名晩
念衰
歲月不待人驅我向衰境朱顔日辭貌縞鬢颯垂領意
昏若坐霧歡墜似羸井病多兹及慵志怯遂依靜問我
何功德乃玷雞翹省始願常謬悠薄霄圖振景棧車值
塞路蹇蹇莫言騁君恩蓋如天分虎向東郢沈憂誠萬
緒通宵付耿耿失旦安暇鳴值露徒為警私計狹且偷
榮路浩方永惟餘昧死章將露乞身請
七言古詩
擬東武曲二首
甘泉烽火照黃昏候騎駸駸入雁門光禄塞前逢夜月
黃龍城下見愁雲隱隱輕雷逐車響顔行使者樂相望
勞軍細柳尊亞夫持節雲中赦魏尚自從天子樂休牛
故障遺亭豈重修李廣不生高祖世豈得今封萬戶候
我家世世山西士二十期門從天子始隨驃騎破祁連
晩逐樓船下牂水漢北雰雰飛雪暗海中跕跕翔鳶墜
歸來武庫祭蚩尤得從甘泉參豹尾何意一朝兵後期
簿責侵誣屬軍吏黃金納贖為庶人白首還家事田里
結髮從軍七十戰利鏃金痍猶可記龍鍾雖入玉關門
止呵還遇㶚陵尉不及金張藉舊勲七葉華貂長富貴
少年行
君不見漢家五陵諸少年白馬驪駒大道邊紫綸裁帽
映兩紐黃金錯帶佩雙鞬經過主第賜綠幘歸宴前堂
羅曲筵長安多逐韓嫣彈别藏仍收張氏錢傳言天子
將羽獵千乘萬騎向甘泉奉車金吾共馳騁外家戚里
見招延徑去平岡馳狡兔虛彎天際落飛鳶朅來别館
恣行樂胡姬當爐酒十千薄暮聊歸渭橋曲明旦復會
黃山前
天台梵才師長吉在都數以詩筆見授因答以轉
句(九闋十八韻)
九霞凝標倚霄極爾時師在雲巖側坐中不起見諸方
滿裓天香嗅薝蔔海嶠嶃嶃萬佛螺赤髭半頷誰相過
卓錫時攀三宿樹翻經詎著四圍駞何年擲鉢來京轂
抱蓬成畦紫蘭馥王公撇席爭逢迎不意當今有平叔
第一多聞師子兒碧雲餘力嗣工詩盡把天光注言語
真將清氣入肝脾有人官冷抱窮愁客坐無氈塵影流
吃口倦談真寂寞移書避事喜旬休愧慙禪嫡來相問
刮目探懷授珍藴已輕安石為老生更惱王筠賦強韻
比來緇侣言頗文局促啁啾寧足論私地蛙鳴徒聒耳
長沙國小僅回身惟師墨海多雄藻具足身中無欠寶
先追禦寇跨冷風後伴騷人拾香草跂予投報乏瓊瑰
日睇金園剩九回藍轝媻姍兩生舉定容元亮醉中來
謝提點刑獄李郎中贈扇
規裁珍素裂輕雲柄翦春篁燥叢露製以為扇持贈君
拂君懷袖袪君暑蜀天六月苦炎歊赤龍秋秋駐雲霧
火走膚脈汗若流暗逗浮涼下天宇畫作飛蠅緣誤點
徐隔游塵不成汚何以為報我知之奉揚仁風慰黎庶
詠西湖上寄潁州相公
湖邊烟樹與天齊獨愛湖波照影時崖蔣渚蘋春披靡
佛樓僧閣暝參差相君萬一來湖上手弄潺湲更憶誰
和賈相公覽杜工部北征篇
唐家六葉太平罷宫艷醉骨恬無憂阿犖詬天翠華出
糢糊戰血腥九州乾瘡坤痍四海破白日殺氣寒颼飀
少陵背賊走行在採梠拾橡填饑喉眼前亂離不忍見
作詩感慨陳大猷北征之篇辭最切讀者心隕如摧輈
莫肯念亂小雅怨自然流涕袁安愁才高位下言不入
憤氣鬱屈蟠長虬今日奔亡匪天作向來顛倒皆廟謀
忠骸佞骨相撑拄一燎同燼悲崑坵相君覽古慨前事
追美子美真詩流前王不見後王見願以此語貽千秋
羅承制自戎州罷歸
乘障一麾逮出守終更三歲今來旋巴雲晨趣東北道
𤏡月曉背西南天故人把酒數卷白離亭贈柳長於鞭
屬羌羇詔久款塞歸為天子細論邊
高亭駐眺招宫苑張端臣
蜀天向臘寒未極倚檻綿睇亭臯分一萍團紅江上日
數蓋淡白樓頭雲杯中竹葉與誰舉笛裏梅花那忍聞
願君枉步數相勞他時離緒徒紛紛
嘉祐庚子秋七月予還臺明年始對家圃春物作
十年去國老蒙召今歲始見家園春雙燕初來即賓客
羣鶯相逢如故人蒙茸草樹延野色碎璅鮭菜供盤珍
多慙吾黨共醒醉收得澤邊憔悴身
登齊雲亭
少城西北最高處憑檻極眺襟懷開糢糊烟樹鳥邊靜
突兀雲山天外來歸檣櫛櫛逗淮浦涼颸獵獵生巖隈
雖非吾土信云美伴客留連傾一杯
景文集卷七
