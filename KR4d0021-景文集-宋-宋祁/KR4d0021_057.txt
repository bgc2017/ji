景文集卷五十七
宋宋祁㯢
碑
復州廣教禪院御書閣碑(案復州漢竟陵地五代晉時改為景陵祁本傳)
(釋褐為復州推官當在天聖三年碑云乾興元年意建閣在前碑文在後耳)
昔者上帝册書藏羣玉四徹之府神禹祕記著南方會
稽之山若乃上聖蔚興含靈皆警彌文塞天淵之表遺
章倬雲漢之象温瑜鏤翰崇樹規矱協三五六經之制
蘂函真本頒貺方國鎮七千神靈之封用能蔽穹壤而
相傳在都邑而有副鼓之而天下動舉焉而能事畢噅
噅棼棼而珍圖焜照在在處處而神物護持者歟復州
者古為景陵郡棲地敞夷殖物繁夥濱帶江漢嘗被文
王之聲詩蔽虧宿莽流為騷人之悽愴神姦物厲之不
作民風國教之在柔居然吉祥是最殊勝直城西出一
里有院曰廣教乃唐禪師積公之經始大士陸生之攸
踐巧歴之算雖往故府之求多在邑井不改寒泉潄玉
而仰流岸谷相為洪碑生金而未泐肇為寶所垂乎百
禩觀其面勢盤據標勝呈露卻背平野前瞰大澤屈到
嗜芰之葰産幽流不穢長者揮金而側布檀施嗣臻佛
事具足以莊嚴都人讚歎而踴躍真宗咸平初遹追來
孝執競先烈紬禁中茂陵之聚備天下名山之藏乃以
太宗皇帝御製御書凡百軸下賜焉照之天光震動沙
界成鈎之文煥布辟惡之香紛郁霧圖蘭葉蓋天姥之
嘗窺赤水珠胎非象罔而誰得乾興元年景陵縣史譚
顒内發信誓謀就功德捐緡錢數十萬建為重閣遷賜
書而藏之木摩而匪彫棟隆而弗撓鳴翬斯飛以異狀
陽馬如舞而四承巍乎覺苑之增雄凛然天魔之潛衛
奕奕雲構瞻&KR0146;威而如在灝灝宸懿賜書文之一同推
而上之思議安及者巳先是天禧中長人邢公若思以
寶坊雄峙睿篇申錫非大精進疇克奉行乃以僧惠嵩
為傳法住持并幹院事未幾嵩引去又以今釋長老智
昇次補其位一滴清淨之流演普及衆生四事畢給而
薰修雄成内院原乎震旦啟大千之界皆為淨土而積
高之隩或明神之所憑賢劫示百億之去待付國王而
大事之緣有諸聖之時現帝華撫運筆舌乎五教而大
墳常典傳歸乎東序之秘寶宸極繼志粉澤于先業而
冰綃壺墨分藏乎不死之福庭蚩蚩之氓含甘吮滋迷
帝力之所及沈沈之宇子來勿亟歸天保而在兹俾是
書也竝日月而麗乎天斯閣也以香花而散其處射者
不敢西向如畏共工之臺從昔未曾得聞更同如来之
藏祁宿官甫邇落成斯覿淳濯至化頌次成功銘曰
寬柔以教兮南方彊神眀來舍兮壽而臧崇建塔廟兮
最吉祥聰明無運兮臻太寧雲漢章天兮奎鈎明名山
大都兮閟文經瑤函珠笈兮敝層構弇勒湯盤兮垂不
朽當來下生兮齊佛壽
成都府新建漢文公祠堂碑
蜀之廟食千五百年不絶者秦李公冰漢文公翁兩祠
而巳冰為蜀鑿離垖逐悍水以漑所及常無旱年西人
德之因言冰身與水怪鬭怪不勝死自是江無暴流蛟
蜃怖藏人恬以生故侈大房殿歲擊羊豕雉魚伐鼔嘯
籥傾數十州之人人必侍祠奔走鼓舞以娱悦神祝巳
傳嘏而後敢安公之治蜀開學校以詩書教人澡熨故
俗長長少少親親尊尊百姓順賴其後司馬相如王褒
揚雄以文書倡張寬以博聞顯嚴遵李仲元以有道稱
何武入為三公漢家號令典章赫然與三代等蜀有儒
自公始班固言之旣詳初公為禮殿以舍孔子及七十
二子之象殿右廡作石室舍公像于中晩漢學焚有守
曰高眹能興完之後人又作眹像進偶公室歲時長史
率掾屬諸生奉籩豆饔醪薦之于前虔跽謹潔一再奠
而退辭無敢不信焉冰以功公以德功易見德難知故
祀雖偕而優狹異焉嘉祐二年予知益州往款公祠至
則區位湫偪埃蝕垢蒙不稱所聞大懼禮益懈忽神弗
臨享其明年乃占學宫之西改位鳩工弗亟弗遲作堂
三楹張左右序及獻廡大抵若干間布尋以度堂累常
以度廷疏窗以快顯壯闔以嚴閉采有青丹陛有級夷
瓦密棟彊若棘若飛乃肖公像于宁間繪相如等于東
西壁本古學之復莫若联本今學之盛莫若故樞密直
學士蔣公堂故繪二公于䆠漏皆配祠焉于是擇日告
成于神揖而升簠斝果湆脯脩紛羅而有容可以告虔
趨而降罍罇巾洗席燎並施而不慁可以盡儀相者循
循任者舒舒禮生于嚴廣靈妥于闃寂故也噫自公之
來蜀之人自視若鄒魯宋興名臣鉅公踵相逮于朝先
帝時巨盗再作亂弄庫兵爭劔閣是時蜀豪英無一汙
賊者羣頑愁窘不容喘而滅非人好忠家知孝使然耶
所使然者不自公歟傳曰非此族也不在祀典公在之
矣則是祠之作願自予而古無俾壊息云祠之興同尚
之賢則轉運使趙抃及提點刑獄使者凡三人贊輔之
勤自通判軍州事祝諮以降六人營董之勞自兵馬都
監毛永保而下二人咸書像于西廂列官里于石隂銘
曰
公二千石兮守大邦冠峩峩兮紱斯皇出有瑞節兮車
騎羅石室孔卑兮人謂何新堂翼兮耽耽庭廣直兮序
巖巖吏奉承兮不譁神來徙兮此其家儼羣賢兮竝陳
公所教兮如其仁庖魚挺兮俎肉鮮神來享兮憺冤延
公教在人兮無有頗蜀賢不乏兮才日多俗祥順兮孝
慈公祀百世兮庸可知
楊太尉神道碑
慶歷二年春二月甲子詔書故太子太保致仕贈太尉
崇勲剛純義勇任重效顯有不懈之亮能斷之彊其追
諡曰恭毅申命史臣祁譔文刻石且俾螭首龜趺如令
揭著墓阡馨香無窮臣祁伏念天子所以褒禮大臣隠
悼幽顯霜遷樹拱猶無已時沈恩念忘漏入九泉受名
節惠不使有司得預雖礪山于廟固功臣之誓讙鼙在
廷深將帥之思始終感會未有二兹者已敢拜手奉詔
紬繹功狀掇其功瑑于碑太尉姓楊氏字寶臣系出宏
農支裔熾昌載質四方旣貫燕薊世禪武力曾祖方道
任俠豪邁仕後唐高選涿州刺史合姓竇氏祖守斌善
射御以彍騎從太祖為龍捷指揮使授室孫氏父全美
志勇决噐安重扈執衞戈山立雲從終殿前指揮使左
班都知委禽王氏竝涵渟隂德益久彌大發越絪緼歸
成後人公既顯率禰而上贈太師中書尚書令由祖而
下封鄂國公推妣及曾分胙楚韓秦為夫人國太尉事
兩朝歷二十八官其最著顯者由彰德軍節度相州觀
察留後領振武鎮南定武山南東道河陽三城五節度
以留務歷殿前都虞侯侍衛馬軍副都指揮使以節度
為殿前副指揮使宣徽南院使樞密副使樞密使再同
中書門下平章事守陳壽亳鎮定五州兩為河北兵馬
都部署皆國家腹心柱石天下所以安危者故上欲左
右有民惟公之為若鼎彝然所處而重若金湯然所恃
而安有牙童童有印纍纍以勤以庸元首是毗舉當世
賢臣魁壘骨鯁之輔待公而足公幼時以門廕事皇太
子宫太子訓之學因通書記刀筆絶不憙狗馬弋獵事
痛折節比諸生在左右謹力自將未嘗以孰何見謝皇
太子即位是為真宗皇帝自東班承旨十一遷為内客
省使由恩州刺史三進兼桂州觀察使公既藩邸雅舊
故敢言無所回隱每使四方督盗賊采風俗還奏有條
帝以為才其後數訪羣臣臧否切問邇言世祕莫聞時
時有所建明帝未嘗不稱善更莅内司風績流聞當此
時益親近出入光寵同時等輩皆不敢抗茵憑几天禧
晩年貴臣投隙親置黨人揠旤端于時公聯掌皇城密
以情告厚利盗言或啗或訐公即計策其詐念帝久未
豫今上居東宫若放命竊發讙動禁省雖食其肉奚足
償耶即日白發其謀魁慝禽伏撲燎未然折蠆始搖保
安宗稷繄公是力上自先帝時既聞耳矣及纂嗣遂以
爪牙任之居中軍上將風力銳甚視巖廊整整而虔足
和門曁曁而安星藩幔省居衞行護朝廷雄尊得公愈
明久之進貳樞務章獻明肅皇后嘗目公謂上曰是先
帝所謂忠孝者用未及顯庸有待耶于是由第四署超
正使席會權綱有歸政體清明萬樞叢遠皆從臨決公
心經大猷膝造昌言底行將順甚稱上意明年使罷得
視丞相秩即淮陽開府仇家便文誣列曩冤執事間之
因以釋憾有詔罷宰職公一不自辯將命之藩責言靡
讎事久益直示篋食騠終蒙簡照歲餘還治宛丘北敵
丐盟使者結納未能得其要領于時以傳車召公入議
至則贊書巳具若曰爾復以相印守博陵如漢灌嬰故
事凡兵在鎮定者爾皆統之公頓首陳謝退條禦戎擇
帥邊鎖所宜急者數十牘以聞謀謨卓詭乙夜被賞乘
轅北驅威先令行化劬為忭甲壽馬良士奮于行未幾
徙常山今宿帥王相國得用代鎮博陵與公相犄角當
一面諸將皆以兵屬師和帥賢敵謀益伐會戎譯講解
兵悉罷屯詔公入鎮圃田前此以壯趾之苦方事未寧
不嗇有加至是固辭不拜上言疆場少間幸得歸節闕
下丐骸骨還丘園朝議重違故制授左衞上將軍聽老
明年冊拜儲保俸如居官乃薨享壽七十于是歲在大
梁閏五月已酉嗚呼公以大有之健中庸之不倚書之
攸好德出屏入輔文武是憲遁居成功休不待年其所
以經綸黽俛者卷納靈府完為和氣宜艾且祺屹如岡
陵而遽溘逝蓋曩之瘁盡與今恬泊不相補歟或化者
自有數得正而没賢所樂歟此上所以聞問鯁傷臨&KR0681;
廢朝錫賵係路廞衮照室者巳公為人有崖岸識詣精
明居常觀圖史博古今辯論感槩森如矛戟善為政摧
勒豪彊苗薅髮櫛不使敗類初羣牧制置使悉雜擇臣
領之所以佐縣官經馬政獨公由監司至使任無慮九
年廐校數充踶牸不乘及在殿衞二府亦八歲不他遷
勤官善職見倚于上乃如是質所樹立固宜有大者焉
厭難未萌先事電發勇之果也華首詣屯初不辦嚴忠
之壯也蹈道引年牖下歸全仁之固也假令陽秋可作
尚珍且貴奚止載太常之縿鏤景鍾之欒哉娶夫人王
氏姚氏田氏不偕公老生子十二人宗讓宗詡宗說宗
誨宗識宗謹宗諤宗誘宗誼宗諫宗詁譲為内藏庫使
說内園副使閤門通事舍人誨内殿承制識謹誘竝内
殿崇班諤誼諫詁竝東頭供奉官詡識諫早世諸子雖
食舊德皆能以才自顯于官詵詵也知公義方世濟厥
問烏可量已薨之年諸孤既辭詔葬則自發私税與龜
筮謀得秋八月壬申克葬于開封府祥符縣鄧公鄉齊
公塋之子位夫難泐者有如石不朽者有如名行遠者
有如文且王命焉顯揚懿烈由行遠旌不朽托難泐以
示方來則公之系之才之伐之官何千萬年而有泯焉
銘曰
古人之勇撓于為利公聞悚言據正彌厲為君督姦羈
踣狂猘為臣之忠衰于官成避劇就安以保其盈方事
之難公乃奮行功名之際賢者罕處節整位隆公則引
去是是非非定于闔棺卒葬恩褒邦靡間言青史有傳
公列功臣朱門有閌慶垂後昆梁甸畇畇汳流渾渾不
遷不腐茂烈偕存
范陽張公神道碑銘
公諱藴字延藴張其氏也詩春秋以來為顯姓胚德孕
祥代有其人惟公祖諱從實值石晉亂自范陽遷齊州
相地授田放志林壑惟公考諱光文能紹厥訓以萬物
為細不足納胷中與道頽靡弗引名自近再世不還葬
故公遂為歷城人惟公有子曰揆貫之曰掞文裕皆名
重當世貫之以給事中入翰林侍讀學士文裕以兵部
郎中充龍圖閣直學士由是累贈公禮部尚書夫人王
氏清源郡太君葬奉高鄉之黃臺里尙書之墓龍圖閣
直學士天水趙師民為之誌尚書之行琅琊王彰次之
狀文裕以尙書品得碑神道焯寵賁幽乃礱繂石屬予
以辭予官史官不得譲謹按尚書少明悟以隱正自將
事親瞿瞿惟謹與朋友信風義崖然雖服儒衣冠無腐
儒氣視功名若跬步可取者太宗時廷陛間將命皆欲
得雅才尚書始應選藉殿前承旨監冀之衡水税舒之
羅源茶官稱職改換三班奉職以左班殿直為環州馬
嶺兵馬監押改左班選為淄州兵馬監押以累免官權
置壽州俄以三班借職召監大廣冶大中祥符四年夏
六月卒于官享壽五十六羅源茶歲入鮮而置吏專司
尚書身得其處不敢安上言願省冗員以茶界通判軍
州事兼領詔可故得馬嶺馬嶺瀕邊人皆晝負鞬夜燒
烽以強力相賢未嘗知禮義文儒尚書始興孔子祠日
召惇老可人語以詩書曰習是可以為慈父為順子為
悌弟為愛兄遷善革頑弗犯天子法衆皆喜曰公不鄙
我我敢不從悉遣子弟學祠下自是邊俗一變文人為
刻石著功在淄也方咸平初契丹擾趙魏乘冰壯游騎
度河闚齊魯淄人駭舉將走山知州事者乃議縦之欲
身亡去尚書扈譙闔怒曰縣官財廥咸在壕堞尚完一
去此則強弱凌暴敵未至我先敗矣敵知我有備敢過
而東乎按劔横膝曰有出者斬知州汗額羞恨吏欲戰
尚書即治戰具浚淺增庳守氣毅然後數日敵去由淄
以東按堵自若衆相語微張公吾等血丹野草知州儲
前憾隂攘尚書計為已功而白于朝會使者按狀尚書
以實對吏惶怖共劾尚書妄言不讐請下獄遂連年不
能决尚書訖不自明故下遷文正范公仲淹少客淄知
尚書甚詳常謂今之士欲輩古人者惟尚書則無愧慶
歷初經略陜西至馬嶺見所謂孔子祠者咨歎久之美
始興學並推明責守城事凡作文數百言瑑之石隂文
正不輕許可人其實錄自視司馬遷比故士大夫知尚
書忠且賢益明白不疑尚書好擊劔射御推步醫劑罔
不善賑贍姻宗弗為家有亡計也其訓子非仁與義弗
寘口授之學未進過時為不飯已進乃嘗故貫之文裕
由膝下日奮勵至大成竝擢進士第貫之性鯁亮行巳
峭潔階級已遷不肯作沈浮事年五十餘宰相薦明經
術及所傳揚雄太元上召見延和殿問所以凖易者貫
之對雄所言不謬于聖人又詔揲蓍作首其繇獻吉上
喜翌日拜天章閣待制兼侍讀數因古以諷擿筴曰某
事善今可從某事不善今可鍳上恣聽之無厭既退無
半語及省中故人鮮知者文裕性沈懿最能文辭外和
遜中剛固弗可屈名臣鉅公争從取之出門下交章騰
辟寶元慶歷間西戎傖亂文裕從大帥經制敵事調軍
興策彼已尤悉常為一府冠後雖帖職集賢殿朝廷每
以劇任之自三司判官再為轉運使又以至成德軍領
本路兵馬都部署安撫使鉗吏姦療民癠𣙜鹽鐡用度
護西北勁兵處剖決精敏無留疑言儒而材者文裕為
兼之其得君其任重肆大厥猷故未艾哉清源之喪與
貫之跣以送柩時天寒趾皸瘃不置路人皆為流涕嗚
呼以尚書卓行健明不推咎咎人引利利已知有子為
之後也以貫之文裕蜕布衣入金門玉堂交武在天子
左右知有父為之先也此而不銘尚誰可銘辭曰
孰如公之時才不克施孰如公之才不幸而災孰如公
之報熾豐厥後孰如公之榮漏寵冥冥揭表于阡鏤美
青完請視子孫俾信斯言
張文懿公士遜舊德之碑
惟宋四葉天以端命付皇帝既社南邦乃建元儲始御
資善堂參聽天下事真廟委成羣臣遵審訓奉上國寶
皇帝既位重光合華道益大興天燾地持罔有不承惟
其佐曰清河張公由戶部吏部二郎中直昭文舘為壽
春及昇府諮議參軍以右諫議大夫歷太子左右庶子
進樞密直學士為賓客以樞密副使給事中領詹事出
入兩宫實輔實維逮潛而飛神攄景發首羾天極上之
六年制詔有司先帝遺朕寶臣曰士遜毗亮厥初勤勞
我家外經内幹聲烈嘉飪罔德不酬朕庶幾焉爾惟相
且類台德前此公已三遷為尚書左丞乃以禮部尚書
中書門下平章事分執政事筆于是綱紀文章張設修
明公與二三臣協功濟虔風力銳甚因其故而奉行之
本其宜而財相之所以鎮浮扼動便安元元之道甚備
翕然號稱職相故樞密使曹利用素貴強宗子留鄉里
使酒不軌既具獄或謂利用竝坐上疑以問執政衆噤
嘿相顧望公徐曰利用大臣宜不知狀獨不肖子為之
時間語先入利用得罪公以議不合罷為刑部尚書知
江寧府宰相文正王曾亦為上别白曹事終曹氏復爵
土還所籍產官其子孫居二歲朝京師以檢校太傅領
定國軍節度知許州踰年用舊官復入相進中書侍郎
兼兵部尚書明年上專攬萬務除門下侍郎仍前官遂
總魁柄未幾以左僕射保留西雒時楊崇勲亦罷樞密
使以帥節兼台司同謝殿中班在公右帝憮然悟明日
授公檢校太師山南東道節度以宰相秩復守許昌公
不以漢相尊廢事事為政有體不曲折煩苛時時方略
縱舍有足觀者賦更在民類先與期故所到皆有惠利
仁愛築大隄環城以障瀿潦癐積燥完戶免墊愁許人
蒙休鑱碧頌公移判河南府久之上推雅故復進公為
上宰盡還前在丞相府之領俄封郢國公公既以年高
位隆萬或一悔有不勝任之責乃七表譲還印綬面陳
又十數雖上之所以拒而留者亦不勝記公執不回遂
冊拜太傅進封鄧國公聽謝特詔朝朔望大朝會竝綴
中書門下班出入施繖與一子五品緋賜近城園一區
月給實俸國朝自中書得老者以公為初辭朔望惟朝
會一再至至必上眷矚加等或遣中侍者勞問嘗御書
飛白千歲二字賜公難老公因鋪叙前後所錫書九百
函為歌一篇贊成盛德皇祐元年正月已未薨于第享
年八十有六翌日問聞上駭歎趣外辦車駕或言日直
陛下元命不可往上曰股肱實虧日于何避遂行哭之
慟賜銀三千兩布疋醪米副之以太師中書令賁其柩
進陞宗黨官若職者十有六人嗚呼公字順之淳化中
與鄉進士試禁中占對鴻徹太宗異之擢乙科調鄖鄉
主簿射洪令以異政聞改襄陽令外憂自免還除秘書
著作佐郎知邵武縣轉本省丞虢略楊意在翰林高持
風鑑少所器可薦公才堪御史因授監察御史頃江南
轉運使闕中書進擬輒卻真宗不次用公執政賀上得
人換廣南東路三遷至兵部員外郎代還授河北轉運
使改工部郎中河囓棣州有詔徙陽信官見糧多不可
以遷公視瀕河數州方歉食即計餘以貸民年如約輸
入新郡振乏權贏衆賴以紓真宗最公治狀欲遂寘左
右會王府開面命公曰枚選于衆無易而才公拜稽首
遂用調護公身七尺進退安重中隱正外文明篤于孝
友根于仁愛一時士大夫歆豔成就出門下者皆名流
鉅人施予姻舊廩稍略足不問在否幾何任樞省凡八
年後三至台輔去位又十年所遇不同而事皆可紀方
上諒闇冢司持衡排抵時望隂席權寵公居其間防檢
百為身侔長城慮先元龜妖脂讒具無所投汙然而卒
定大事蓋乾興時善公之謀章獻佐治軒陛重嚴公事
二聖外謀必聞裏言不宣孝承慈佑鴻名䨇濟及乾剛
獨奮有弗厭者一切罷免而公見留宰相文惠陳堯佐
門下生竊出上書妄言變事又有譏諫官立黨者公還
奏上前質其誣衊于是告者結三歲刑諫官事寢不下
故明道間見公之忠耆德復用上方厲精聽斷公朝夕
進見一力匪懈登畯籲良緝興化條太和嘉生蒸薄滲
漉舉天下全盛視公所以致君至不至耶大抵相創業
者先功相守成者先德經綸之業易言而鎮靖之績難
知公可謂治世之傑輔皇極之全懿者已故寶元以來
著公之勞公之引年人間事一不槪意閱黃老旁行書
粗以應外精以治内乘和日化與相頽靡再過鄉上冡
召故人長者散金為壽野服巾車不自貴其貴百祉蕃
并化為康寧偃然牖下如蜕一委當此時搢紳大夫之
輩又善公終聖上所以惻怛悼痛舉哀外次三不視朝
有司諡為文懿匪公孰宜凡附官見職者審官審刑二
院史舘會靈觀判官以近臣兼之契丹國信使在藩房
時帝所特選祥源觀使以宥密領之集賢殿昭文館二
學士監國子南郊大禮使獻懿二太后園陵使以執政
莅之邑戸萬五千七百勲階極品功臣出處更二十六
號公于書史多所汎覧為辭章深純典正尤嗜詩所得
皆自然經竒無所彫劂故禮部尚書清河張詠許為第
一流生平編次成十集既詔索遺藁家丞錄五集以獻
遂秘禁中信乎有德而又有言者歟公之先蓋漢陽王
柬之苗裔系牒湮落世數失傳至曾大父諱育從唐本
道帥趙凝府鈎校用度奏為大理評事凝破避兵泝漢
止均州鄖鄉道葬焉配曰郭氏大父諱裕試金吾衛長
史主陰城鹽鐵院配曰胡氏父廷郎隠約違世配曰趙
氏二龐氏李氏公能推恩以開府儀同三司太師中書
令尚書令郕楚韓三國公上追先烈以燕晉魏韓魯越
國封自妣而上五族太夫人公即魏國所生七日而母
夫人喪屬公于姑顧復勞苦至於成立公請于朝封姑
為南陽縣太君其喪也如母而不縗姑子全氏贈太子
左贊善大夫公娶姓三蔣黃氏追封晉陵英國二夫人
馮氏封舒國夫人四男子曰友直刑部員外郎直史舘
曰友偁殿中丞曰友正將作監丞曰友誼奉禮部獨早
世上䘏其孤故友直為史館修撰友偁任親民官友正
選大理寺丞薨之年夏四月癸酉克葬公于河南府登
封縣天中鄉之原英舒二夫人祔焉諸子以叙公之業
有故吏狀節公之惠有容官議册愍於朝誌埋于幽奏
終藏事無不如志惟繂石巍存可刻以磨若又著庸其
上顯攄無窮誰不謂然乃請而命史臣祁繫以詞曰
惟天興雨有雲歊蒸惟辟撫期有賢挺生賢者謂誰英
英令君朅來于朝對我聖真帝啟南社實護且毗旣在
東宫陟降不違帝受冒珍瑞福紛綸負日當天四海復
晨内經鴻樞帝心以嘉三陟宰司并秉將牙公之在朝
施設有方百工儀儀莫匪畯良公之出藩人以阜安黍
稷熾豐靡厲靡患牢圄歲空吏不傅爰老還第家為國
傅臣班視台鉉寵光益振陶天之和用克永年未始疾
憂委化而蟺帝歎憗遺行不便時殮以衮章殁軫餘思
凡公猷為一代宗臣有勛在史有德在民昔周之奭佐
成以功叶振權綱王道郅隆在唐之說輔明以嗣擁全
威靈大猷訖濟公視二臣孰為後先著辭表阡風烈永
傳
景文集卷五十七
