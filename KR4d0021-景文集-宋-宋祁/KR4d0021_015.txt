景文集卷十五
宋宋祁撰
七言律詩
春霽
一雨初晴小霧披海天羊胛報晨暉寒消艷雪沈樓唱
暖入重簾御袷衣柳外輕黃紛漠漠梅梢殘白悵微微
烟臯笑電無窮樂行御鯨牙逐錦翬
寄鄂渚胡從事
紅蕖薰幕得僚英膝下班裳捧檄榮露茗一槍蠲蜀渴
絲蓴千里佐吳羹駐車吏識官橋柳作賦人傳隴坻鸚
夜席兩宫求士切天官寧復帶糊名
成都
風物繁雄古奥區十年傖父巧論都雲藏海客星間石
(成都有一石人傳嚴君平所辨星石今在嚴真觀)花識文君酒處壚兩劍作關
屏對繞二江聯派練平鋪此時全盛超西漢還有淵雲
抒頌無
寄題滑臺園亭
有處行春住杏韉列亭相望鬭翬聯花銜暁圃三竿日
樹遶洪河一曲天芳草細迎吟路屐翠篙徐轉飲溪船
勝遊惠政成䨇紀乞與州圖後世傳
史逸人
菑停滯穗壤餘蔬畝首東南樂隱居席地雕觴千日酒
振緡丹水百金魚潺湲弄月蘋汀晚嗢噱調琴菌閣虚
霄外高情思把袂西疇何日一巾車
送保定張員外
傾座仙風冠潁竒枳鸞移調位猶卑蘭薰夕膳三杯案
(君榮傳二親而行)草妬春袍一綵絲烟戍星殘低序鴈隴天雲
斷送歌驪報成結課行堪待慰薦連章逹帝帷
歲稔務間因美成都繁富
岷峨俗美漢條寬野實呈秋照露寒賣劒得牛人息盜
乞漿逢酒里餘歡錦波濯綵霞湔浦磑浪催輪雪沸灘
告稔不須騰驛奏自應銅爵報長安
蘭軒初成公退獨坐因念若得一怪石立于梅竹
間以臨蘭上隔軒望之當差勝也然未嘗以語人
沈吟之際適髯生歴階而上抱一石至規製雖不
大而巉巖可喜欲得一書籍易之時予几上適有
二書乃插架之重者即遣持去尋命小童置石軒
南花木之精彩頓增數倍因作長句書以遺髯生
聊志一時之偶然也
竹石梅蘭號四清藝蘭栽竹種梅成一峯久矣思湖玉
三物居然闕友生頼得髯參令我喜飛來靈鷲遣人驚
小軒從此完無恨急掃新詩為發明
白兆山寺值雨呈同坐
飛軒憑望俯丹梯星雨囊風暝夕曦翠阜天遙雲待簇
紺園花老樹低枝巾車預畏烟疇迴蠟屐先憂磴道危
未似庾公年最少桑郊盤馬帽簷欹
祗答洛臺資政房春卿侍郎
青綾襆罷歇徐薰麄吏多年嘆不文病合避賢抛内署
老堪為帥忝中軍聲名已愧空如餅富貴原知薄似雲
多謝翔鸞念籠鵠不然誰信舊同羣
答屯田齊員外見贈
淹卧清漳續畔牢平時賦筆謝登高決科漫欲當三道
作頌何曾敵二豪久侍經幃慙肉緩驟歌樓雪覺心勞
兼金滿槖萱憂釋空仰文星在漢曹
送馮彭寺丞長興知縣
天外仙鳬舄影翻河干畫鷁棹聲喧竒才欲向菰蘆國
麗賦空留霰雪園短柳搖搖迎去袂初花的的伴離罇
汀蘋續賞饒清思為拂吳興舊墨痕
寄贈高知縣
綠髮如雲艾受青絃歌百里久沈英琴臺滯訟投刀釋
月觀雕章夢草成紫芋蹲鴟編富籍飛觴浮蟻析朝酲
何當入會甘泉計玉樹扶疎倚太清
送梅學密赴并州
連天橐筆侍天臺始見東方畫隼開路避晚風崤外轉
人瞻冬日絳中來笳簫後隊聯幽俠璧馬中軍聘楚材
自昔河東股肱地不應歸節嘆淹徊
送河中司馬待制
從祀天壇歇翠薰西門征軷愴離羣暫違冊府三重閣
先過樓船一曲汾賓炙擊魚開左席戲壺爭馬宴中軍
鸛樓西北懷都思盡日憑高不礙雲
抒懷恭荅待制施正臣
誰謂斯人玷玉堂憂懷易得復難忘素書不答還堆案
長簟無情但竟牀涸思論文成軋軋流年著鬢有蒼蒼
病襟殊忘支離醜為恃君家白雪章
喜屯田凌員外至
昔歲裁詩送為郡今年把袂喜還臺遒妍賦筆悲秋罷
寂寞衣囊被謗迴勁節肯凋霜外葉驚湍須畏岸前堆
撫塵舊友今皆在笑口何妨為數開
寄連元禮屯田員外
共憶西州把酒巵酒酣風味未全衰人驚李郭同舟日
句索揚何共和時省帳飄香君覲早篋書驣謗我歸遲
(予留為鄭)他年會面須驚恨瘦盡崑山玉樹枝
張生南歸
謁舍修容倦刺毛紛紛朱紫笑銀袍吳天破月愁歸晚
楚俗傷春忌唱高江步拏舟䨇打槳酒亭横幟一持鰲
平臺鄒馬英游盛霏霰連天待賦毫
冬夕酌酒
艾夜更壺幾沸殘尚持杯酒御輕寒半分沈令傷多瘦
數刻劉郎惜暫歡天外月痕迷倦鵲庭中霜氣伴衰蘭
接䍦不倒糟難藉坐見丹煤委燭盤
答常山屯田張中行寄贈
紫荷焦脱燥宫毫萬里邊霜擾鬢毛不稱衰年開幕府
只堪平世掾功曹飛蓬轉野初無定瘡鴈驚弦久未高
猶有一愁何計奈擲䃉難報美人刀(四愁一曰美人贈我金錯刀何以報)
(之英瓊瑤)
答郭仲微以予記注見慶之作
暁趁霜暾立殿螭翠凹濡墨慶逢時褚生徒記為郎事
方朔猶慙待詔飢目極天關趨&KR0772;窱步依宫柞蔭華滋
故人雅意相憐厚親唱陽春護草衰
送袁進士赴舉
秋郊帳飲署烟銷素籥涼颸滿泬寥南國大沽三獻玉
西京催駕一封軺頻年衣敝緇塵化幾夕文成密雪飄
奏御前期深底處紫清仙闕鬱岧嶤
次韻宫師相公答太傅相公秋書
巖樹蕭蕭秋興歸師臣仍此褫朝衣羽觴聊欲同賓夀
玉體何曾待戰肥風圃薄寒浮罪衽兩滎新浪拍漁磯清
篇自有䕫龍舊方外相從屏世機
登樓
百尺危樓照綵霓憑高不見羽人歸桑田海上悲深淺
城郭人間歎是非急槳征帆來未定遠雲低樹去相依
古歡今恨成多少詎減江聲與翠微
送元諍歸中巖(并序)
予昔家景陵與師同預北禪祚公法席後三十年予守
成都師自富順監肯來洒然話舊昔之壯也今瘁昔之
鬒也今華師雖忘懷予不能無感俄而告還作詩一解
以慰其行
景陵同坐貫花筵日月飛馳三十年兩股尋回江上錫
一燈分照劍南天巖雲護鉢龍降咒林露侵衣鶴警眠
此地相逢須重别在家靈運已華顛
同年王聖源南都講授(聖源嘗以事免職)
刻意悲秋髮未華諸曹頻費杜陵嗟歌緣郢客高難和
璧是秦人誤指瑕綠底恩書褒振滯烏衣羣從慶還家
離宫萬戸經庠盛卻對諸生坐絳紗
守塞三年上北京留守賈相公
天心北顧倚長城上相元戎兩印榮雞羽静沈傳處檄
虎皮間裹戰餘兵(河朔兵甲盡貯北都武庫)九霄冬日人蒙惠萬耒
春霖俗勸耕和氣愈充身愈退只憂難避是功名(公屢乞閒)
(郡蓋避功名之地)
雨洗星街夜祲空暫持魚牧守離宫臯陶舊曲明良内
郤縠高談禮樂中載筆後車雲蓋密鳴鐃前隊錦褠紅不
妨華髮千官上始稱凌烟第一功
暮春
伏檻臨堂更曲池鮮風淡蕩燕參差蕙殘已覺銅盤冷
梅落猶煩玉笛吹拂世只愁衣帶緩當筵但訴玉杯遲
羲和辛苦眞何益不放金烏宿故枝
感懷
俯首周南淚未乾驚開魚素得䨇盤心隨月樹烏三匝
病費仙山藥一丸久許橫經陪闕里更憂舉步學邯鄲
髀銷衣緩風波苦鴻陸歸飛燕厦寬
續抒感懷
出案屯營卧治州黃雲三結塞垣秋敦詩未必真謀帥
有恨何妨老不侯百慮參差非壯境一樽寥落但邊愁
此時自躍知無愧萬物爐中許見收
官廩月錢不足經費
俸微纔給斗升儲煬竈烟沈乏爨蘇下澤出游無款叚
長安飽死羡侏儒病杯殘嵦分蛇影夢管流塵晦鼠鬚
天極包荒恩未報敢隨張翰憶秋鱸
書懷
顔徒陋巷不堪憂日晏南榮擁敝裘己識交情一貴賤
寧論書置自沈浮爭名在昔聞探穴嗅餌何人肯直鈎
強欲誅茆啓三徑邑中無客繼羊求
功成有意避齋壇睨柱無瑕玉更寒萬里長風收戍旆
三年零雨拂歸鞍樽中酒美催高會圯上書閒得細看
歲晏雪圍賓蓋少要須枚叟奉餘歡
春雪
銀礫欺春亂眼來重陰萬里壓平臺光沈後牖將飛瓦
艷補南枝己落梅池曲平翻冰共泮山腰未積玉爭頽
長安併長旗亭價蜀女當壚自滌杯
春雪寄鄭府尹
風御憑空攬玉塵急飄斜舞碎霙勻九重闕裏都無夜
五出花前自作春賸借薄寒添鴈夕強留餘晦惱鶯晨
須知柳絮紛紛態迷殺章臺便面人
看雪
慘淡繁雲密霰狂結瑤城堞儼相望偷尋柳絮思隋岸
誤折藜光認洛陽斜透綺簾欺翡翠旋迷樓瓦失鴛鴦
平臺賓客今何在誰繼鄒枚從孝王
望仙亭寘酒看雪
雪壓春期蔽曙空憑高把酒思無窮光侵病鬢都成白
寒著酡顔久未紅淮滸亂迷珠罅月柳園狂誤絮時風
使君醉筆慙妍唱半落巴人下里中
答通判張太博賀雪應期
親祝星魚裂繪綃再旬方見瑞英飄隂連臘底寒威在
潤壓春頭癘氣銷碎粒有聲欺瓦屋亂花無次惱林條
府中上客眞才子首為常民續楚謠
對雪二首
風過龍山萬里沙密霙疎霰渺無涯臺疑穆滿都成璧
樹憶黃奴併是花曾許輕姿饒白羽解將寒力減流霞
梁王不悦鄒枚老同坐睢園念歲華
榮叢著樹半瀟瀟皓氣妍華混泬寥為倚風流偏解舞
故藏朝晛未成消玉繩四徹仙風迥銀界三千佛國遥
向曙紛紛殊未已九門知有謝莊朝
和晏相公乘輿㝛殿致齋日廵仗遇雪
天京飛雪灑車装九九清塵御路長斜影不迷宣曲騎
薄花纔點羽林槍觀邊麗色含鳷鵲蓋外輕陰亞鳳凰
誰識憲騶廵逴盛賜袍衝霰入林光
和晏相公夜歸遇雪
孝王臺下糅花飛草草歸驂驟碧蹄斗作暝寒凌冒絮
更回餘舞拂鄣泥城連迥闕迷蒼鳳人度長橋壓素蜺
頽玉正酣天幕静不妨清思入新題
漢南都監官廨射亭
的暈遥連射圃牆碧簾烟瓦鬭翬翔庭中桂樹含春早
席外簾衣拂地長鱠縷薦盤鯿項縮酒杯行算蟹螯香
主翁綬帶多歡極賓轄沈聲在井牀
寄獻許昌晏相公
右輔風烟接上都功成番愛駐舟旟爐經萬物為銅後
田是諸侯假璧餘合宴金袍催大白當年賓從照紅蕖
向來病守成惆悵不預懷鉛奉相車
絶葷
多年卧病壓腥膢香飯初依竺國流宣父蒲葅真可學
鍾岏蚶蠣更無求爐銷午篆天花泊几隱宵登偈葉留
割肉炰羔非我事此身今悟一浮漚
寄題眉州孫氏書樓
魯簡多年屋璧藏始營翬棘瞰堂皇髹厨四匝香防蠧
鏤槧千題縹製囊定與鄕人評月旦何妨婢子誦靈光
良辰更此邀清賞庭樹交陰雋味長
南峴候館晚春有感獻郡守
春暉明淡上三竿風菀愁紅邁蔕殘夢後單衾凌晩薄
體中餘酒向心寒山梁臭雉晨羞飫楯鼻磨鉛藻思乾
深愧府公賓禮厚不教持版預麤官
三月晦日
靜彈塵幘照溪流落泊春芳向盡頭早葉乍濃留客坐
晚花猶在索人愁最憐幽草能縈帶已覺浮雲解映樓
白髮未多須劇飲贏輸寧屬阿戎籌
夜晏
卜夜金華逼綺寮星河垂地漏聲遙吟龍遞怨先供舞
留鳳愁寒不傍簫隔坐聯章催鏤管分行度曲認金翹
平明便是驪駒别莫使衣香即日消
答燕龍圖對雪宴百花見寄
百花洲外六花寒使幕凌晨把酒看舞袂回風人鬭麗
醉山頽玉客留歡斜霏北渚離鴻下密灑東風寶騎攢
猶念平臺舊朋侣遠將清句代幽蘭
休日閱古堂小晏
宴堂叢橑倚晨霏客衽清風酒力微曲沼新荷能碍釣
霽林濃葉不通飛盤紛素膾魚腴美齒漬寒津蔗境肥
一笑相歡無吏責張扶應悟坐曹非
陳奉禮宰四明
大庭聯袂掞英華龍鳳池名在一家鴈塔墨痕鴒繼序
桂林春色棣交花袍薰茂草萋萋遠檣豎歸風櫛櫛斜
靈越弦歌皆勝踐遞賡清思賦餘霞
答彭州職方朱員外公綽
四忝方州換隼旟九番官樹老儲胥淹留太史編殘&KR2208;
廢忘河東篋裏書遠想淵雲才不逮略通卭僰計仍疎
夢迴密友偏矜我時損瑤音附鯉魚
&KR0712;舟懷信亭
使麾得請印垂腰不畏秋風病鬢凋游子已携河上手
客槎猶在斗邊橋水從南浦傷離劇馬近東方作意驕
暁榻夢回翻自愧卧聽人赴午門朝
省判李度支碩相過叙别兼述感懷
君趨召節向中臺我至邊州未得回頭白羞論天下事
眼青欣舉故人杯池蛟得雨鱗先動霜隼乘風翅始開
見上若詢頗牧將為言儒帥果非才
監中會兩禁諸公飲餞吳舍人梁正言富修撰葉
龍圖以計省不赴作詩見寄
殊庭詔蹕斗車回學省歌驪宴豆開孺子槖閒同放筆
景山當暖不停杯橋門細溜生寒沼經市斜光落晚槐
捉麈知君非興淺枉教華劇計籌催
客自茂來言元禮日觀棋劇飲
寒山倒影入樓扉鈴唱愔愔少諍辭左手持螯人嗜飲
一斑窺豹客爭棋萍游倦斝傷酲夕星落殘枰鬭劫遲
日日忘懷思憶否戍時瓜老是歸時
冬夜飲散悵然有感
&KR0755;顔夜酌釂蘭巵悵憶彫年事半違雪墅隴雲寒寡色
霜天幌月暗通暉素書有恨隨鴻遠蘧夢無成伴蝶歸
可得延陵重一聽流波雅引在金徽
東湖禪院
像閣緣雲一水東鹿園珍樹蔽青葱漂殘劫燼神池浪
吹去菱花講坐風仙石拂衣寒起霧層沙聚塔遠凌空
赤髭淨侣移談久牛首青烟匝篆紅
景文集卷十五
