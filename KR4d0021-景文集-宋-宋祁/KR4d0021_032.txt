景文集卷三十二
宋宋祁撰
内制
賜中書門下詔
敕中書門下朕聞至治之世天下向化元凱共朝不為
朋黨房杜相濟不為比周君明臣哲垂榮無極何其德
之盛也朕旰昃銷志每用庶幾思所取法未知厥路而
承平之弊澆競相蒙姦隨法生偽逐情動假我王爵樹
為私恩所憎則同口共訾取一切之快所善則併辭迭
譽希不次之遷遂乃人務交遊家為激訐至于陰開納
賄之請陽託薦賢之公居下而圖柄臣順非而動偷俗
附離交扇流蕩忘還更相援接以沽聲譽由是人士以
行怪為美辭賦以訕上為能放肆異言詆斥前聖讙流
羣口虧紊彝倫又頃正按察之名謹推擇之選俾將明
命以慰多方而奉使不稱繩愆過當恣苛刻以搖羣怨
織纖微以搆罪端守倅則互責刺廉令尉則更容伺察
上下疑貳奏鞫交横未益治平之風反成多辟之暴向
申勅戒殊未奉行朕疾夫為國生事之徒背公死黨之
俗推狂濟果去簡成煩况長吏者務在全安刺舉者素
有條禁民如馭馬安得駭驚理猶亂繩弗宜遽急當求
大中之順漸致清淨之原至于屬文之人體要為急苟
專非聖之論寧免疑衆之誅自今者詭激邀名浮薄連
茹用察以害良善倚法而峻誅求雷同私論營罔朝聽
竝委中書門下御史臺采察以聞故當責其不悛懲乃
敗類罰之無赫令在必行咨爾有司咸體予意故茲詔
示想宜知悉
賜中書申明先帝賜文武臣七條戒州郡詔
勅中書門下湯德至盛著具儆之言漢功方茂下督責
之詔于時中外協念以趣大康朕顧眇躬託王公之上
明弗能燭數有未通每念付畀之勤治平之詔日慎時
惕罔敢自安庶臻至治無羞先烈是以畿府州軍監縣
之長居常推擇部分總督屯邏之委一皆僉求亦冀羽
翮參翔腹背偕奮手足迭扞心膂獲寧今乃聞郡邑庶
官未能稱職紀律耗廢真偽混淆或自謂謹柔既難集
事或矜為強濟又匪恤人或朝夕詭激而望改遷或歲
月因循以濟貪冐或廣飾廚傳掩簠簋之瀆或曲奉監
司逃簡書之劾緣令作詐倚公殖私頃者以邊鄙未寧
師旅四出既不獲已調發于民隨輒戒勅勿令煩擾然
而斗粟未漕民有一鍾之費匹帛暫輸吏有數縑之入
與我共此所望責成為上歛怨任將安寄以至盜賊屯
結公行劫掠上下畏懦弗能擒討驚騷閭里盜弄庫兵
士非素習之專患無豫防之禁永言兹事寧忘朕懷跡
夫弊生實始官濫恭以先皇帝欽睿明翼達見治宜親
著七條垂戒百執每辭去之日普令拜賜凡從政于外
舉得奉行羣臣亦有刊石傳文題屏示坐朕以為既能
尊戴曷若踐言幸獲親聞便當立事其外任文武臣僚
等自今以來務革前失聿新後圖以聖考七條更相誨
勖置朕此訓亦復研尋為仁由已取則何遠上尊先甲
之諭次謹申命之虔攝爾頽綱綴我漏目使美課歲茂
善狀日升則隆名顯秩朕將何吝必若姦究弗禁農畮
卒萊論報誣冤徭役重困不恤士伍不訓武經拜有明
科朕當必罰咨爾有衆無謂食言故兹詔示相宜知悉
賜北京留守資政殿學士工部尚書程琳并知相
州宣徽南院使保靜軍節度使王德用撫問詔
敕程琳等卿謀略沉濟忠款精強眷言守屏方倚風力
而邊州上奏屯旅鞫凶雖遣招懷亦資防遏綏訓士衆
掎角封陲明為指蹤以俟安堵
賜新除龍圖閣直學士知成德軍府事田況詔
敕田況省所奏乞罷龍圖閣直學士只以舊職知成德
軍府事及有河北經度機密事件欲乞暫乘遞馬赴闕
入見敷奏事具悉卿有仲舒之文翁歸之武毅然施政
萬夫所觀故易以近職殿于大邦克竚方略寖擔邊陲
遽露至懷願仍舊秩擇才而授羣議所同往諧官守毌
或勤讓比又邊臣失御戍伍即擒眷惟都會尤須鎮輯
特蠲入覲便即之藩當體眷期益奮忠力
賜任布詔
卿年德兼艾憂勤是力向者憫煩機劇是用許三城之
行雖使嗇神亦資坐鎮何所謙避即以將老為言惻于
朕襟似未深諒且洪樞之佐黃髮之良非與庶工輕于
得謝宜安吉履第守奥藩臻蕃福胙以副衡倚
賜知鄆州宋某詔
勅宋某省所進奉阿膠一合重五十兩緋羅夾複裹事
具悉膠品之貴阿井為珍卿適兹守土勤于作貢順時
熬液凝劑甘新恪禀彝規參旅方物區産云美料治所
須推處厥誠嘉歎何已故兹詔示想宜知悉
賜知審刑院事丁度詔二首
勅朕念細人無良庶獄未措每于決事憫然疚懷卿鑑
融機敏騞無停奏平疑錯枉洞得其情乘此長嬴託夫
論執況海區甚廣按訊日來能致少閒固亮勤職願紀
直筆彌悉至誠歎悦所兼不忘于意仍依奏宣付史館
敕丁度省所奏今月二十五日已前送下公案竝已約
法斷絶丫畢别無見在文案事具悉嚮以官師既衆賕
冐相尋廉刻之奏猥騰論報之文四出每加申勅無及
細苛卿有服念之勞簡孚之謹鞫讞雖畏報下無留旬
歲之中停奏于册削章歸美宣力有勞嘉其悉心之功
成我措刑之漸載惟歎尚弗忘于懷仍依奏宣付史館
故兹奬諭想宜知悉
賜杜衍乞退第三表不允斷來章詔
省上三表乞保餘齡授以散秩事具悉卿有隨會之忠
任隗之正易之甘節洪範之有猷是以叶都公議付俾
樞管方事之總勤勞王家夫推之同心不容有間久于
其任乃克懋功洊閱奏函殊乖兹指且卿屬疾雖屢揚
休不衰魁然華皓為朝耆碩用及四載便欲引身徇高
全亮自安沖養使天下之論謂朕輕于進退貳于眷毗
得無傳聞重吾之不德也況謀謨未究方當匪躬邊鄙
云騷詎獲高枕昭體大誼即斷來章定志宿官熙我丕
績所請宜不允
賜權知開封府吳育乞解京府不允詔
敕吳育省所上表乞解京府授側近一郡事具悉卿志
力開濟飾之文敏京轂操決號為詳明庶邦是則繄乃
之寄胡遽披請願去浩繁況具獄報論即情甚細從宜
報據在職當言雖不果從要之有守宜祛嫌慮以副眷
期懋哉夙夜式永休譽所乞宜不允故兹詔示想宜知
悉
賜章得象讓職第三表不允斷來章手詔
省三上表乞解重柄事具悉朕聞君為元首臣作股肱
相須為體是能有濟朕荷祖宗之構臨制萬方不明不
敏每用自愧頼天之福㝢内以寧惟一二柄臣輔其不
逮丕承執競以克厥庸卿毗佐七年終始一節鎮浮以
雅伐叛以謀載其清靜紓我勞疾俾朝威主惠震疊光
明時乃之功冀懋台德今確徇沖尚引避宰司求申所
懷未喻前答永言大誼當存至公何嫌何疑自期獨往
若然則元首之眷股肱之司得無用違以忝成訓毌或
封執容適大中即斷後章式副朕意所請宜不允
賜田況讓職不允詔
敕田況省所奏蒙恩授起居舍人陳讓事具悉向有邊
臣無良戍伍亂挺殺害官吏驚騷里閭懼而歸命罪乃
斯得卿適往臨撫善處便宜藴夷渠惡分北支黨曠然
按堵後無餘災嘉此成效已令進秩何循謙執乃乞讓
還賞惟值功朝靡收汗當祗厥命方職爾勞所讓宜不
允故兹詔示想宜知悉
賜王貽永生日詔
譜閥華勲風猷沈力親則副馬幹惟中樞帝錫予佐實
表賢運仲月之魄厥生記辰世祉蕃昌家宗歡籲就頒
牢飲茲異寵光俾壽且祺敷暢勛績今賜鄉生日羊酒
米麫等
賜韓琦生日詔
謀府強濟忠概沈詳幹予樞筦允穆王路時惟生日有
焕慶宗家情美于高門邦論寵其名世特頒多物庸示
褒懷牽釀有常麷粲兼列合而姻族續爾期頤今賜卿
生日羊酒米麫等具如别錄至可領也
賜杜衍生日詔
思皇雋輔對我盛期遠跡名世之來顯符賚弼之比予
治云洽乃功不忘克生紀辰胥慶參貺雖綠顧復之感
方樂艾耆之華用遣使人就頒牢品既昭恩眷且及爾
私
賜宰臣章得象生日詔
帝賚茂宰與朕同心翕受九德修明百度亨期賢運交
相為華今兹誕日固有常禮饔人酒正各俾往頒一以
申祝永年一以助樂私閫錫爾難老副我眷毗
賜宰臣文彦博生日詔
崧極憑粹實啟周朝昴躔融照是生漢輔眷我良弼挺
厥世祥式倚爾才以佐台德日惟載育禮厚有初俾洽
宗黨之歡用頒羞飲之具既推異數具熾茂齡
賜參知政事賈昌朝生日詔
挺秀民彝協美賢運慮合蓍蔡道侔絲䋲參禆鬷假穆
我元化今兹誕日尤驗世祥況稱壽親闈交慶私室宜
頒多物以助胥觀仍續永年之祉圖終亮采之績體予
褒曯即當祇膺
賜參知政事范仲淹生日詔(八月二十九日生)
蔚有雅才生此王國參幹萬務朕與嘉之載誕及辰糾
族胥慶宜有優禮以重邇臣既昭名世之顯兼資式喜
之具申續難老滋奮大猷
賜樞密院副使晏殊生日羊酒米麫詔二首
進止方重謀猶粹果爕定台縡參決樞華民瞻國論浩
然胥協天挺俊乂符我治平知及誕之辰懷顧復之慶
宗戚歡祝宴喜相存特此頒分以重褒眷今賜卿生日
羊酒米麫等具如别錄至可領也
碩學冠時清心照理昔侍帷幄在衞翼以勤勞擢貳樞
機當論議而沈正載聽惟崧之頌適臨生甫之辰俾永
届于遐齡用特頒于禮餼膺兹寵異諒體眷懷
賜樞密副使張士遜生日羊酒米麫詔
貳職天樞同寅相室忠勞允著廣益居多屬兹生育之
辰特舉匪頒之典式介眉壽永停嘉猷
賜陜西四路沿邊經略招討都部署司敕
朕卹軍旅之苦寵邊陲之良事從優寬情無遴愛至于
常愆細過竝許功除煩文苛法罕由吏議昨滕宗諒張
亢竝緣事任合給公用庫錢俾其宴享賓僚犒飫軍伍
而乃用度無藝簿領失防陽託貿營潛有牟入攸司言
上遣使即推如聞逮繫頗多鞫劾彌廣本其冗費寧足
深誅已罷案窮悉令原貸其滕宗諒等止免一官量降
差遣雖屈吾法期慰士心且夫盡用市租美推趙將來
從我取誼表漢臣每慕前風思全大體尚慮諸道帥守
便以兹事為懲或損狹餼牽或裁量藥餌苟存畏避謂
免譏彈胡益至公亦非朕意但當循經費之式去自潤
之私取仰于官均惠于衆由兹㡳績夫何間然安節坦
懷毋或疑憚
賜南平王李德政歴日詔(按即交阯郡王)
頒歴之義以初為常俾一天下之歸用謹人時之授以
卿列壤南裔率職本朝宣我恩化慰彼黎庶每屬歲元
之會必滎廟朔之藏朕亦推處禨祥裁輔舒慘申命太
史分次左方宜按象以奉行表布和之胥洎特兹馳錫
勿怠欽承
景文集卷三十二
