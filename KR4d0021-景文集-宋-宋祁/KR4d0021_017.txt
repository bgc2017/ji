景文集卷十七
宋宋祁撰
七言律詩
楊都官日嚴赴鄆州
連年三換左朱輪(君二年中得襄陽領淝上由淝得鄆)正用臺郎第二人
帷殿程書清刻永家牀添笏賜袍新(君便道上都陛對日賜五品章服)
潤波仍跨洪河曲敏政將肥瘠魯民趣引前旌向桑野
漢皇恩詔重方春
杪秋官舍念歸
獨計年華念鬢華秋來懷舊滯天涯半分沈約愁銷臂
一束鍾繇憶賜花寂寞林蟬應自嘆氃氋庭鶴待誰誇
西江聞道通星漢試借君平問客槎
登高晩思
喜祓塵襟屬麗譙高旻雨罷暑氛銷遊回宿鳥霞横嶺
唱殺寒蟬柳抱橋戍璧風烟閒尉侯客亭燈火混漁樵
山川信美非吾樂已是三年去國遙
一雨
一雨初收細細涼碧雲西畔見殘陽歸期只覺刀頭遠
别恨偏教帶眼長梅驛使稀誰託信蕙盤烟冷不成香
酒泉已是三千里何况關門未得望
謝都官監治建州
初得中臺滿歲遷七閩猶貳左魚權雞香燼晦華星闥
虎眼波迎下瀨船幾種珍鮭資晝膳萬岑芳茗蔽春廛
行行正及陶嘉月溪樹烘霞荔子鮮
筆次
菱花照鬢感流年始覺空名盡偶然十擲成犍寧是拙
一丸求藥浪圖仙位卑司敗無言責事少當關許晏眠
止此隳官堪自劾不煩公掾更平鑴
送屯田張中行罷成德軍通判還朝
中山花下舉離樽縞髮蕭蕭重黯魂假節共辭金馬闥
滿更先入玉關門(壬辰秋與中行同赴常山不半年予改守中山故中行今先得罷)彌
年錦帳殘香燎幾夕蘭陔擷露痕早伏青規奏邊事五
芝泥熟待新恩
按行府城通判張太博有詩美山川風俗因繼作
百尺譙城一凭欄提封占盡古常山公私雨足耕疇徧
赤白囊空塞候閒撥刺河魴供大嚼含糊趙瑟勸酡顔
正應此地從軍樂先播辭人麗藻間
晩春有感
試上高臺望綠蕪一春芳意向人疎殘花半落紅無幾
新笋爭長綠有餘底處流霞殘别酌即時油壁欠來車
不湏更向昆池去便有胡僧話劫初
覽聶長孺蘄春罷歸舟中試筆
姑山羽客冰為骨金掌仙人露代餐化作妙辭真扣玉
寫成初藁剰驚鸞心隨零雨濛濛密恨過清溪曲曲寒
此秘東陽誇未睹靈均千載有餘嘆
吳中友人惠蟹
秋水江南紫蟹生寄來千里佐吳羹楚人欲使衷留甲
齊客何妨死願烹下筯未休資快嚼持螯有味散朝酲
定知不作蟛蜞悞曾厠西都博士名
清明日集西園
日日西園春思催攜觴結客上高臺正緣從事青州至
更許書生洛下來早葉已成花半落新巢未定燕千廻
芳辰物物皆堪愛併作高陽倒載媒
遊惠山
遇酒忘憂聞樂喜世人未到惠山前泉供勝味輕糟麴
松獻清音異管絃陸子舊文殘琬琰湛家餘跡撫雲烟
珍禽幽石應容我翠麓亭深晩更便
西齋夜思
蕭宇齋空夜景深長康勉力效長吟池風過處琴遺韻
牆月斜時樹倒陰几隱原灰同木槁書繙故網有魚侵
漏壺漸促星榆轉獨背篝燈擁薄衾
同年成楷濰州理掾
東風鶯友舊聯飛彫歲鵾弦此愴離路怨亭臯長續短
客嗟京邑素為緇且欣便道還家近未厭無同得掾卑
漢殿有人能夜誦君才不減子虛辭
送黃昱秘校太平理掾
中銓覆擬下慈宸又作東西補掾人去國雖逢零霰暮
過江未失雜花春西山氣爽聊持版白紵袍餘且製巾
星貫文稀堪樂事聯曹鮑照藻辭新(伯元富於藻思至止必竝驅辭陣矣)
答龐龍圖塞下秋意
故人握節遠屯邊三見寒飈折塞緜俎豆何妨學軍旅
兜鍪遂欲出貂蟬酒酣帳下摐金夕雪洒軍中蹋鞠天
不惜裁章報吾黨欲將餘力鏤燕然
胡氏遲客亭觀詩
石磴松蹊自不塵亭名遲客客回輪山中桂好雖留隱
嶺上雲多肯寄人夢草數殘康樂夜褉杯閒記永和春
共游弭蓋爭摛藻剰破林煙炙翠筠
病免
股錫飄然指上方翠微巖腹掩鷹房江山極睇才多助
竿木投機戲幾埸麝墨洗餘池溜變玉瓷清極茗華香
秋風莫負重來約淨社霜蓮徧碧塘
送宿州李明允都官
省帳香殘捲夕紅名郎去守日圍東組垂丈二腰章貴
騎擁千餘使幕雄弭節亭臯鄉梓近貫都河溜客魚通
朞年美化流歡頌盡入中和樂職中
官下
東泊驂驔一駐車騩雲芣木澹扶疎風經禦寇仙遊外
野識裨諶草創餘潁谷寒煙仍井邑侯門殘日但坵墟
(古治國非今治州)兩都大道過從盛不稱支離佩左魚
白兆山橋亭
千尺虹泉界道飛陰虬横絶負雲楣浮梁跨岸神移石
劫燼翻波地獻池度日銜花翔翠鳥經年支榻養靈龜
披襟便可袪煩恡不獨東京叔度陂
屬邑告稔寄轉運勸農二使臺
稼雲彌望默紆餘雨徧公私告稔初田父此時歌擊壤
牧人他夜夢為魚勸符數下收遺穧漕榖相銜餉剰儲
莫謂衰翁止蒙福有年須待史官書
送冀州李團練
雪雲寒氣著離杯北道輕風大旆開太守直居千騎上
將軍仍自九天來征鼙曲曲漁陽摻後乘人人鄴下材
忠孝相移難兩遂沁園歸戀徧蘭陔
答宿州王素都官
當年弛鐙避清塵此地聯麾喜故人豸角去冠休觸佞
虎頭分綬且行春謗銷不復投親杼宦拙猶須讓後薪
酌酒為君賡一曲江邊收得子牟身
又寄王都官
倦把菱花照病容蕭蕭斑鬢作衰翁虞翻到骨終無媚
阮籍逢途但有窮敢望君恩收墜屨決須私計付冥鴻
銜杯後會何能定萬里驚飈一轉蓬
萬州齊都官
熛闕歸心戀九關凭高郡閣見南山彤轓冒雨春疇闊
紫闥焚香夜帳閒宴弁側星陪卜晝姸歌抽雪送酡顔
西京地大民風厚蜀秭沈波月蚌還
賀齊都官
十行泥檢潤瓊芝序轉仙曹漢省闈月隱偃波三署筆
光添侍史五時衣星躔入夜哀烏動軍蓋迎晨雊雉飛
幾日霄塗歸奏御景龍妍唱掩牙緋
章判官詵赴吳興幕
素領潘郎滯進階東南沿牒得卿材隋河鼓栧波成箭
越驛蒸衣雨是梅客詠南風蒱齒勝食無寒具晝厨開
政餘底處邀真賞洲上風蘋若下醅
送王龍圖鎮秦亭
皂衣京兆數論兵西護秦臺暫抗旍顯父百壺連帳出
良家六郡佩鞬迎甘泉路邇烽橰偃非子川長馬庌平
左右漢臣聊作帥非緣侍從厭承明
思歸
刻意傷春屬暮樓江臯歸棹悵夷猶青蘿怨鶴英山曉
疎笛吟龍卧塢秋掩泣泥陽思祖廟長懷彭澤廢先疇
裂繻前誓風霜苦早晩懷黃識漢侯
答翰林蘇學士
開顔忽見故人書併得雕章念索居自是犧尊憶溝木
敢將吾笠望卿車流年遂往蹉跎在末路雖還連蹇餘
彈飾舊冠猶有愧别來蒼鬢不勝梳
寒食假中作
九門煙樹蔽春㕓小雨初晴潑火前草色引開盤馬地
簫聲催暖賣餳天縈絲早絮輕無著弄袖和風細可憐
鼇署侍臣貪出沐珉麋珠饀愧頒宣
把酒
歌管嘈嘈月露前且將身世付酡然謾誇鼷鼠機頭箭
不識醯鷄甕外天青史有人譏巧宦黃金無術治流年
君看醉趣兼醒趣始覺靈均更可憐
擬杜子美峽中意
天入虚樓倚百層四方遥謝此登臨驚風借壑為寒籟
落日容雲作暝陰峴井北抛王粲宅楚衣南逐女嬃砧
十年不識長安道九籥宸開紫氣深
早秋二首
月夜亭臯秋氣生又從摇落到崢嶸寒花尚作茸茸密
晩葉偏能颯颯鳴對把蟹螯何處酒悵懷蓴菜此時羹
西風萬里吹斑鬢可待中郎麗賦成
落照臨風細細寒已收紋簟未收紈山中桂老初含紫
澤上楓多併是丹月過河橋低映榭露從霄極暗供盤
何人刻意離憂苦不字靈均即姓潘
送張狀元監丞通理陜郊先覲親蜀道
苑樹櫻殘罷宴甌驪駒籍籍望西州左思麗賦都中貴
張載新銘劔外留幾日戲裳貪潔膳即時歸雨勸耕疇
如何蔽芾甘棠國再見臨淄第一流(淳化中孫紫微漢公亦初履於茲府)
清明
曉日東南欲照梁藏鵶密柳暗横塘行庖束蜜停晨爨
别館熏衣冷夜香陌上鮮風横去幰陽濱翠㶑泛行觴
獨嗟楚客流芳晩淹卧愔愔帶眼長
過安陸舊居鄰里相送
綠楊枝外斗闌干出客雞鳴過近關豈有車徒休汝上
暫同鄰里到方山離魂正對春波苦羇思猶隨勌鳥還
多謝滄浪送征棹更霑餘沫洗衰顔
懷故里偶成
先疇少失杏花耕十載窮塵困縳纓山上有山成久客
吏中非吏得空名吟塘碧草他年廢霧驛哀猿此夜驚
何日謁歸聊望里况無車騎得鄉評
了淨歸天竺寺
曉原霜重俊鷹肥一席歸風路不迷林下會徒從霧合
海邊停梵見潮低霜籃烹茗尋前圃雨屐粘苔認故蹊
知有詩魔未降伏湯休日在碧雲西
寄葉兵部
吳門練影逐金羈共羨潛郎得請歸殖産舊封千戶橘
去臺初襆五時衣晨杯鬭豉江蓴滑夕俎供糠渚蟹肥
分籍未容妨隱趣海鷗汀鷺對忘機
真上人
面璧觀空度幾春靈山法會更離羣定心不動池俱滿
標指無言月自分經葉晝閒落毳械空花晨静貯餘薰
金園晤賞人誰見萬里殘陽送碧雲
贈昭長老
虎錫多年寄寶坊氍毺宴坐赤髭長鵠燈雪嶺分千熖
蒲饌雞園積聚香定水晝寒銷漏葉社池秋晩亞蓮房
何時拂席升麟殿塵毳微飄法座傍
送靜照大師歸餘杭
旁行經葉振餘埃社侣欣聞錫股回林鳥入花迎擁裓
江龍停浪送浮杯他年應共銷香飯幾夕飛談辯劫灰
漸次南征知有為化成今在故巖隈
再逢成上人
上都初見赤髭年竝在西州絳帳前(予識師于中山公座上)每與
文殊同問疾不知靈運遽升天(師嘗隨中山公之上都及公捐館師還上都)
淮山永憶吟無社梁苑重來供有緣休問外堂諸弟子
餓思周粟賦歸田
送僧遊越
越絶天長曉霧低若邪雲樹蔽春暉江龍浪穩迎杯度
嵒虎蹊空避錫歸晨飯聚香齋品潔夜盆沈漏睡魔稀
玉璫誰望西來氣五葉花開祖有衣
和趙南正溪上二首
年少青春苦惜春溪頭風物更留君無花地展如茵草
欲雨天垂似鶴雲船近鵝兒頻引頸水清魚子忽分羣
吟情飲量皆豪俊酒盞須斟一百分
一樽狂計即留春更把詩篇惱使君繞岸正搖千步柳
歸山曾約萬重雲孤懷欲寫情空感佳句相酬自不羣
怯見杜潘無處避便知優劣此間分
臘後書所見
北斗邊城春柄回閏年飄縠占餘灰鼓聲催徧江南草
驛路傳殘隴首梅寒日已高猶沆漭薄雲無待故徘徊
何郎素憶慙杯杓強欲乘閒撥凍醅
過郢中
紫宙星翻唾霧開據鞍追昔剰裴回空聞曲裏陽春老
不見城西艇子來苦李成蹊誰駐蓋行雲無所自縈臺
江臯魚鳥留連極枉被從軍驛馬催
祇答天平龐相公
白玉堂中舊演綸赤帷裳底老班春攫煤自省非嘗飯
投杼徐知不殺人常恐虛名遭嚇鼠寧防平路解摧輪
由來辨謗須君宰收得江魚未葬身
病興見春物欣盛釋然有臨眺之意
東風掠野暫輕埃灑灑殘寒伴落梅曉報谷鶯朋友動
暖將塞鴈弟兄回驟生溪水迎人遠自喜林花索露開
老罷何顔玩芳物試憑狂醉上春臺
吳感勾歸安簿
苑花聯醉七經春猶佩當年一綵綸京邑風塵初倦客
楚傖塗轍欲妨人信潮暮送吳艎穩公&KR1045;秋供箬酎醇
江外何因憑尺素宕渠波惡損文鱗
送同年孫錫勾簿巢縣
千牘公車與願違郤懷黃綬去江楣中都食酪憂蓴老
要路編苫笑錦遲酒幟亭長離帟罷波花風穩暝帆移
驚秋感别俱成恨瘦盡森森瓊樹枝
送胡宿同年主合淝簿
歸路青袍雜綵裳何言縣枳滯鸞翔恨無旨酒邀枚叟
愁聽斑騅送陸郎四剖楚萍資夕膳一絃淮月望春艎
鈴齋坐鎮儒林丈密啟行聞達上方
和遥見歸舟
帆在天邊客倚樓此時相望最離憂星槎路遠迷全影
繡被香遥認半謳不見鮫盤休墜涕莫逢蓮葉更障羞
石城艇子知非是始信無愁果有愁
送同年張孝孫勾簿潁陰
雪序繁雲掠苑回行人此地一銜杯東西溝上歌流水
南北枝頭怨贈梅綿竹誦篇沈祕幄堵坡題字晦輕埃
莫辭縣枳淹鸞翮密啟天官佇薦才
赴調
編政黃堂碧鸛衣遠飡周粟位猶卑人推東魯坵園秀
吏得西京法令師驪駕路長雲拂蓋鵠歌亭曉桂凝巵
上書自薦時非晩囊牘三千正集帷
馬上遇雨
萬瓦涼聲挫暑威輕風斜濕看茸題禁溝花咽先聞溜
馳道沙平久未泥拂水有紋飛燕下翻珠不定紫荷低
城陰霧密千門掩更恐歸驂五里迷
偶書
病骨巖巖怯早衰月枝三繞寄身危避風寧望鶢鶋享
出卜頻遭僂句欺(余嘗詢窮通於曰者皆不能中)烟槮蔽江懷隱伴雨
苗頽壟負耕期開年幾許他鄉淚盡付窮途與素絲
兄長莒公赴鎮道出西苑作詩有長楊獵近寒熊
吼太液歌餘瑞鵠飛語警邁予輒擬作一篇
寶樓斜倚闕西天北轉樓陰壓素漣白雪久殘梁複道
黃頭閒(一作空)守漢樓船塵輕未損朝來霧樹煖纔容臘
外煙弭節不妨饒悵戀待歌魚藻記他年
景文集卷十七
