景文集卷四十
宋宋祁撰
表
代中書謝表
五芝封檢忽頒星掖之文六枳維邦遽貳夏卿之秩驟
叨成命若蹈嚴淵竊念臣材不逮中生惟薄祜遘協華
之聖旦託聞道於先師淳濯槁梧之瞑蒙被菁莪之育
洪惟真考顓訓儒猷滌天覽於書林滙化源於璧沼誤
咨艱拙入備詳延誠雖厲於月將慮曷周於天咫以規
為瑱訖無助於四聰有禄乘軒但貽譏於十手大明繼
照時敏聿修識姓名於皂衣軫慈憐於踦履忘其多悔
擢以近班日參桓郁之擁經孤奉漢家之前席矧惟兼
領殆有數司外則閱四方之副封次乃主一王之儀典
虞庠弦誦領厥官聮駉野驪黃專其使局顧寸長之易
竭徒多口之成尤且復強力弗支華顛寖薄第家移病
時容襆被之歸蒙笏書思每代臨文之忘賴九重之矜
體免萬坐於刑章况在榮名敢懷貪覬乃蒙皇帝陛下
至仁格物大度包荒兹因毖祀之升禋更錄微勞於飲
至以為寧過而立固愈於廢人大德曰生無容其歸報
罔僉羣議特出宸謀頒温潤之厚辭極龍光於邇著下
收枯木備用於皇居未極景風先行于賞典三循牆而
靡讓九復貫以何言謹當内激誠明仰祇猷訓參一二
而交戒蔽三百於無邪白璧可為慎守先儒之行鳴雞
不已庶無時夜之渝極爾蕞軀期於上報
代中書謝不允降官表
一昨緒求天意傳致國章引咎曠僚祈恩貶秩冀以奉
大君之罪已塞黎獻之攸箴洪惟上仁務全治體諭以
包荒之德斷其昧死之章違命莫諧循幸兼極竊念臣
等共陳膴仕獲對顯時遘睿化之日昭乏深謀而夕訪
罔能燮定迺及薦饑屯甘㴻於西郊漫貪蝗於南畝江
淮土著靡室靡家齊魯力田為凋為瘵百賈皆震九扈
大殘上軫如傷之懷申濟何辜之困切敕長吏還定流
人振廩化居緩征闊賦因復省大庖之舉聿遵古訓減
備冊之號以奬至誠過不下移誼無文應而臣等繋同
休戚均下惨舒進見巖廊與知肜日之誡論思前席親
覿雲漢之憂蔑陳稱報之方自保宴安之地遂圖降品
聊示責躬答皇矣之臨觀助勃然之興化言關清覽情
盡懦衷伏蒙皇帝陛下深護汝疵罔譏彼相奪其小節
納以大猷責孟明之忠俾增厥政重張武之賜式愧其
心赦煩凟於免冠諭温純於細札靡加明黜趣勉微功
臣等敢不進撫五辰退求百度開陳熙縡革剗便文漸
臻玉燭之和規復茨梁之積少寬昧旦免玷代工庶依
觀過之仁得及知非之路他官有始捫舌何言
代宰相謝傳宣入伏月令午正歸私第表
右臣等今月一日中使傳宣自入伏日令臣等午正歸
私第者炎隆秉序慈哲推仁以畏日之方陽且揮汗之
相屬特容夙退俾便私居仍盡伏金之辰始舉常參之
限仰銜優遇交極感懷况臣等曠位居多計功無補晨
趨暮出自有成規趣駕先期猥煩寬詔欽服從人之惠
諒無蒙暍之疴共誓交修少圖報稱
代石太尉謝令安州照管表
臣某言八月日安州進奏院遞到中書劄子奉聖旨已
令本州常切照管者寬大之命下濟於天光觳觫之軀
甫還於筮魄發瞽若輝於龍燭釋憂如出於虎蹊撫纊
息以幸存奉絲言而增惕竊念臣本惟檮昩獲遘會昌
乏千里之折衝懵四夷之方略程材六郡獲預於良家
待罪五符詎知於尺籍先帝軫其單賤勗以勤劬靡試
异於外庭遽編名於衞署宣威亭毒屢分四牡之華弭
亂巴賨曾預一夫之勇未能陳力深懼曠官伏遇皇帝
陛下蒼震承休珍圖纂業將懋功而致賞方右武以勸
能俄辱寵章洊膺渥洽乘軺出使蔑施横草之功飲至
勞旋濫預策勲之爵自爾奉簡書而祇畏飭師律以申
嚴克完犀利之兵上副穆清之寄累勞未驗乃眷益隆
尋復盜起坤維妖興玉壘吳蛇薦食竊弄於庫兵泮椹
未懷敢稽於天討而臣謬當深詔躬佐下軍受堂上之
奇謀制目中之醜敵帝赫斯怒貔貅方議於奮威人得
而誅蟣蝨已聞於相弔天聲大震月捷繼聞俄申戮於
凶渠俾維新於汙俗集成巨伐皆稟睿謨若專微臣幾
誤大事乃至邊陲屢警戎索載嚴鏖兵老上之庭斬級
雲中之塞宸旌直指殄嶓冢之星狼革輅親征見漢家
之武節分屯介士防遏盛秋臣實妄庸獲膺任使敢不
深惟一得之慮載施十駕之勤備重耳之艱難謹武侯
之節制披堅執銳志竭於寸長斬將搴旗誓當於一隊
旋屬穹廬納欵左袵通驩兜零罷照於邊烽督亢遄歸
於内地肇建和戎之策茂臻偃伯之期遂復第賞靈臺
酬庸盟府當陽三接屢榮錫馬之侯列國十連均仗齊
壇之鉞繼頒成命出領大藩而不能恪奉詔條勤修職
業畔官離局妄肆於矢言殄行震師果罹於昭憲既具
王庭之獄請從蕭斧之誅豈謂天意好生皇明獨斷屈
成刑之端議申肆眚之大猷止外竄於遐圻俾俯存於
餘喘念一介之賤不忍加誅廓三面之羅與之更始洪
推大賚曠絶常均此際仰舜法之大寬荷堯仁之不殺
挺身萬里甘淪禦魅之區齎志九泉用塞喪元之責未
周成歲尋霈鴻私自臨賀之炎陬徙房陵之内郡假青
宫之道候給長府之廩錢擢於鉗釱之中齒乃衣纓之
列棄簪之賤特軫於上仁涸轍之波彌涵於麗澤仰繋
大度克庇微生敢期再歲之間復降自天之命改陞環
衞徙置方州蟠朽迴春頓茂九陽之氣幽潛發蟄驟驚
百里之音夫何流宥之餘獲覩光華之旦斯蓋陛下阜
昌景化丕闡寶慈以臣久在戎行屢持師節管穴之見
雖無前筯之勤犬馬之勞不捨敝帷之報特形隆旨昭
示守臣俾自勵於操修且深加於存䘏不寒之慄潛釋
於冰淵垂暮之年免擠於溝壑事踰初願恩極更生再
念臣抱釁以來撫躬至熟誠由爵位太厚尸曠居多失
漢臣醇謹之風冒道家干進之忌寇至誰咎器滿則傾
垂貽折覆之凶上玷清寧之化然而事君無隠靡有於
他腸食肉寡謀薦招於祗悔由物情之靡協致隂譴以
自貽每念前辜敢忘終食謹當上遵彝訓克勵乃誠用
酬觀過之私循致寡尤之地屬桑榆之日索懼螻蟻之
命輕雖貪禄鶴軒深貸百鍰之贖而裹尸馬革愈堅十
死之心臣限以拘留不獲躬詣闕庭無任感激屏營之
至
代晏尚書亳州謝上表(案晏殊于明道二年以禮部尚書出守亳州)
初違四近出守一麾祇稟詔條奉揚民政擁左魚於官
次傃疲馬於君軒揆寵循躬兢榮慚刻竊念臣本性孤
遠獲對盛明因緣篆刻之微陶被師儒之誨先皇帝憐
其稚齒奬以片文長育中陵之阿每誡素絲之習遂用
謹敕進服寵光塗飾朱丹湔除埃壒乘人之乏每食輒
浮始自書林寖階辭掖屬星渚之貳極參震邸以為僚
此際出入兩閨遭逢千載寧無越思之過或有奇中之
讒大度兼容多言訖息入躋内署彌邇清光伏遇皇帝
陛下重協睿華丕承淳烈軫其舊物謂無他腸斷自宸
衷佐經樞筦室大柱小罕不撓之期車重馭煩有必顛
之勢果停密務近守留都旋沐召還再加收試南臺風
憲之地秘殿侍從之榮咸叨踐揚蔑有論報擢司邦計
顓領使權雖籠天下之財罔紆縣官之急遽蒙中詔參
預宰庭忘申侯之有疵用王譚於下第論思在旦僶俛
踰年曾不能卓爾建明毅然處可引俊良而咸事放險
謁之庸違開陳治端總領羣職而廊廟之任方夏具瞻
政之無良臣任其咎陛下弗詢徐防之免罔責石慶之
歸人言則姑務納汙天災則不令移過括囊耽禄久已
自知傷錦瘝官居然衆驗洪惟濬哲終賜保全屬當明
辟之初例舉均勞之典懋官加等作翰疏通道路甚夷
風土差樂恩護其短誼不忍誅再生之慈有死無答重
念臣夙陶雅化粗識大方蓋知一心事君四體率職惟
書盡信舍道弗營動保廉隅進非紹介受命於地乃冀
於不凋獲罪於天奚取於他禱但以孤特少助依違取
容獨木不林衆怨如府積為拱默之罪上孤振拔之私
往咎深惟胡顔自處所賴回霜申宥涵海蒙禧廢格典
刑矜憐愚憃乾坤施德厚及於謝生犬馬日長誓思於
補過收桑榆而可待摩頂踵以為期宿業云初乃情增
悸
代加大資知相州謝表
臣某言佐邦無狀解務云初併帖華資峻加茂秩寵光
溢望愧懵交顔竊念臣智不周身材非經國曩緣亨會
超進仕塗興於孤生越致三事先皇帝奬其狂直申以
保全擢居震邸之僚預識龍顔之表時惟巨慝構乃厲
階忘臣以樸忠閔臣以艱拙潛坐黨人之議嗣罹醜地
之遷萬里去邦朝非謀夕一身許國死且猶生冀其虺
毒斷臂而窮獸噬得人而止伏遇皇帝陛下日華升照
天德為剛除堯羣凶纂禹舊服垂念投荒之窘亟推修
廢之仁罷解驚羅洗除痕注頻更屏守復拜臺司而臣
壯以懼銷氣為憂耗傷禽墮于虚引仆木衰於望秋再
奉疇咨訖無云補果連他坐上紊彝章言盈外庭罰有
平典而陛下止收丞相之印尚進司寇之曹始命為藩
遽令回節改升秘殿之職留待西清之筵當責推恩在
尤逃悔悉排公議曲暢宸慈斯蓋丕冒好生清衷念舊
將收後效特濟餘齡謹當澡雪煩襟激昂懦節昏瞳寖
濁尚能讀夫九邱病骨巳銷敢自疲於三陌惟心内誓
有殞為酬
代張屯田兗州謝上表
臣某言昨蒙恩差臣知兗州軍州兼管内勸農事即于
某月某日到任訖初違北闕出領東藩千里而遥萬夫
為長即宣寬詔用慰斯民竊念臣門素地寒器枵識褊
陶師儒而有漸苦扞格以無成逮事先朝已參宁定親
逢下武繼被采收有皆短之五能乏至愚之一得蒞官
未效滿歲輙遷比濫使軺獲提京邑式瞻周道慶在隰
之有華祇率漢條期懇田之可問雖希盡瘁寧厭用多
合首汰沙用懲竊禄伏蒙皇帝陛下葦然善養豁爾兼
容山有疾以務藏日容光而必照黜幽未寘疎渥更優
頒禮上臺假麾廣魯伏况量衡所協近經虞后之巡壌
賦有差悉載夏家之貢禪閭在望儒泗成風家被復除
人知廉愧謹當奉揚成訓昭體至仁舉燭解琴冀動咨
於典訓揠苗傷錦敢徼罪於官刑淪髓在兹析肝何喻
代轉戸侍充職知廬州謝表(案陳堯佐字希元歴官翰林學士參知政)
(事明道二年以戶部侍郎知廬州)
臣某言伏奉制命特授臣戸部侍郎充龍圖閣學士知
廬州軍州兼管内勸農事者寵加無狀願出所涯渙汗
不收捫心增㥏竊念臣憃煩材品扞格藝文早汙署堂
繼持從槖慶親逢之在旦託私蓋以如天既負又乘宜
疏而粺書思朝簿絶念夫均勞計過夜分未知其寡悔
且復稟生多病中年早衰目苦眊昏氣多輜結愔愔臂
肉計日減分種種頭毛從衰得白或卧廬請告或伏枕
彌旬極昩死以陳章願出藩而寬疾洪惟惨愛終爾依
違如臣至愚自卜已審非不知高門之地邇帝所之凝
嚴承明之廬為仕塗之極摯而命奇智困福過災生跛
倚不足以相儀忘誤無容而置對起訖還卧自取晉臣
之嗤否終弗傾誰任羲爻之咎罔虞三瀆頻紊四聪祈
天必從誓恩不朽伏蒙皇帝陛下深仁念舊大度匿瑕
收電霽威回春振槁憫其尸居之氣察無他惡之腸更
進文昌之貳官尚領河圖之祕禁擇其善地許以再麾
本緣偃息之私更遂便蕃之數臣敢不勉修治體徧諭
上仁循致樂龢少寬旰昃至於遵宣尼之慎疾訪周氏
之全醫冀及平強再陪訪逮出奉會稽之最非敢告勞
歸成麗正之書誓無私限逢辰論報没齒為期
代知兗州謝表
臣某言驟違天咫祇率星言趣四牡以載馳戾萬夫而
樹政大東之奥剖簡為榮竊念臣智本顓蒙數惟奇隻
早辱縣官之使遂代上農之耕曾乏所長仰禆乃事支
離有素居延受粟之譏樸&KR0554;而生久玷能官之詠連更
郡寄再覲宸嚴清明會朝預陪於有著好醜必上令盡
其所言復加五品之章以示百城之寵洪惟幸會夐絶
擬倫此蓋陛下仁篤好生惠深藏疾扶盧直鏄各盡於
有能益海附山或取於微益俾兹憃野尚玷寵私矧汶
上之名藩本魯初之奥壌承平在旦富庶敦風臣敢不
律乃蕞軀撫兹善俗中庸厥履日夜以思束矢鈞金體
欽哉於庶獄杏華菖葉誡勤止於斯民少寬當扆之勞
上答包荒之賜
代謝加勲表
臣某言今月日本州進奏院遞到官誥一通敕牒一道
蒙恩加臣上騎都尉餘如故仍放朝謝者神壝三襲肅
陳天燎之儀温詔十行誕布王絲之澤渙汗式均於近
署策勲爰及於具寮對昊命以知榮循官箴而增惕竊
以寘行之寵遠自於周班疏爵之&KR0564;近從於唐制皆以
增隆分數徽序國章慎康服以酬勞靡賓賢而分職聿
當亨會必副輿僉如臣者尤治無聞曠僚滋久超肩牆
而展寀貳符守以出藩徒堅斷斷之心未洽優優之政
幸屬國家撫重雍之景運展甚盛之帝容即大次以告
成御琱輿而飲至天闈第賞允示於推仁侯服均禧誤
叨於進律顧光華之曲被實俯僂以無從謬玷寵靈彌
喧物議敢不劬勤職業率勵典彝夙夜在公謹守舜俞
之訓彌縫其闕免招漢習之譏
代薛資政謝許住京養疾表(案薛奎字宿藝累官参知政事明道二年)
(十月以疾罷為資政學士)
臣某言近以久疾陳乞外任伏奉批答且令在京就醫
藥將治者卧疾彌年未諳有損乞藩上奏冀獲自私狀
危懇以不支枉温辭之垂答深仁下濟槁質重蘇竊念
臣偶籍嘉亨入陪丞弼師師之訓無補官箴兩兩之符
屢干臺象緣食浮而聆謗遂福過而延災肺腑為疴踵
息交臂獲解中樞之任尚叨祕殿之名特免造朝以便
藏疾官無三最亟煩予告之恩禄乃百廛居畏無功之
責綿跨凉燠嘗備苦甘前愈未臻後劇還甚竊謂巳疲
之馬難望君軒之前遂枯之根決無犧器之望輙祈近
服庶續殘齡蓋且不得而去邦非無情於戀主孤心如
隕危涕自零陛下大惠不貲至誠時克曲矜舊物昭布
大言慮下國之既遥乏上池而取效俾留神縣庶就嘉
醫屈原之魄九升招還有漸魏犨之病三百距躍可期
獲延朝菌之餘誓畢夕冰之報
代李副樞生日謝賜羊酒米麪表(案李諮為樞密副使在明道二)
(年四月)
危心締感永念於劬勞多物有容茂昭於慶賜夫何庸
懵有玷寵私竊念臣偶以薄材累更煩使入佐本兵之
地亶逢偃節之期恩有墜而無酬力不能而將止聖猷
天縱大度山藏弗暴所疵冀收云補推御人之為大記
射矢之有初寵以稻麷申之醪餼况臣煢煢在疚齪齪
叨榮懷顧復以滋深荷匪頒之尤異竊同騷客私有託
於庚辰何幸絳師上乃知於甲子惟内捫於肺腑冀匪
懈於仕塗獲報萬分無忘九殞
代鄭公謝生日賜甡餼表
臣某言伏蒙聖慈以臣生日特降詔書賜臣羊麪者至
仁垂眷多物分頒副中詔以申褒來王人而臨諭省恩
尤渥被貺滋慚竊念臣夙以羈孱遘於熙盛比塵皇揆
參決政樞仰含天覆之容未責人言之刺矧惟生旦自
志私懷不謂上聞更煩眷記遽斥醪牽之厚且沾稻穱
之甘充衍家饔光華里旅糾宗示惠雖感於已孤續老
蒙慈遂同於再造此蓋皇帝陛下待臣隣而有體崇予
錫之載蕃雖值謭才亦容異數追念親懷之遠仰叨聖
養之隆俾艾不誣歸醻有所
代集賢相公謝生日賜物表二首
沃若使華奉將明命賁然賜品森照私庭荷鴻造之顧
存撫煩悰而震抃竊念臣親逢千載逮事兩朝再辱營
求訖無報稱聖神天縱憲度日躋曷嘗不心懵於開陳
之端汗流於王臣之對方虞隳職仰玷代工乃蒙皇帝
陛下俯諒謭材特恢大度推邇臣之同體記生日之有
初橫錫餼醪紛頒筥笥佐庖為具出乃眷之茂恩列鼎
分滋結所生之深感内期中瘁少答涓埃
上恩躐等多物陳庭俾同氣以奉將實有家之深幸竊
念臣誠微練逹資適會亨先帝察無他腸擢充汝弼功
非可記寵已不貲屬兼調護之臣預識徇齊之表伏蒙
皇帝陛下曲憐舊物再叙上司曾是憃冥闕然風采平
章百姓則罔助堯功鎮撫四夷則但循漢法託於大度
偶及寡尤敢圖乃聖之仁垂念所生之旦斥華紈於内
府分精器於尚方乘馬權奇衢鞍熠煜侑其私慶續乃
衰年竊比絳人僅知於甲子本漸周輔弗紀於崧高銜
有昊之至慈啟孤臣之再造誓於九殞仰答萬分
代生日謝賜羊酒米麪等表
臣某言禮本自生劬勞之常感寵加多物錫予之至慈
荷居所之頒分動私門之距躍竊念臣系承單素仕遘
亨嘉緣樸移忠因儒懦武進貳惟幾之地間聞甚衆之
言舛命自嬰親闈見背亟蒙勉詔還攝攸司楚臣離散
之魂胡能立事漢后回容之庇居不為瑕屬震肅之初
辰動沈緜之深嘆陔蘭隕露遂無欲報之期門矢生塵
長結已孤之想敢謂陛下俯矜餘息申奬有家雖當愒
景之餘亦侈陳庭之賜仰緣滋旨更極摧號收景西山
還齡司命不家而食頓荷於扶衰有踵可摩敢忘於陳
力苦言增呐感膈奚宣
代參政生日詔書賜牲餼謝表
臣某言伏蒙聖慈以臣生日特降詔書賜臣羊酒米麪
者驛使紆騑綈封墜眷旅增錫品紛照家庭銜惠靡貲
捫心知愧竊念臣叨陪宰政再貿歲躔庶務所縈淺謀
不輯託包荒於天地未罷賜於邱園載育在辰早孤集
感万夤緣寵例推衍恩華分碩畜於牧人沾美醪於酒
正屑麷珍潔導米粲甘榮所自生私訂累茵之嘆俾於
爾艾更蒙全領之慈此蓋伏遇皇帝陛下道茂養賢誼
深愛禮忘其愚短假乃褒優佐家食以屬厭闔宗盟而
循省誓勤夙夜歸報涓分
景文集卷四十
