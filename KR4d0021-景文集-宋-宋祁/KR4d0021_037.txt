景文集卷三十七
宋宋祁撰
表
謝改待制表(按本傳祈次當知制誥以兄庠方參政乃除天章閣待制在寳元二)
(年十一月)
臣某言臣伏奉制命特授臣依舊充天章閣待制者命
發于中擢非其任懼先褒集感與愧參伏念臣早以惷
冥陶于文教在阿蒙育易仕代耕由薦牘以應條齒經
生而挾冊提給尚書之禮升直道家之山間屬成書亦
蒙進秩不挹漿而持斗舉畏叨名未司牧而逢䍧居慚
何力仰含天造未委官刑猥濡墨于螭㘭兼倅籌于鹽
䇲清光在望更無咫尺之違至治丁辰時紀殊尤之事
内修幸會疇敢越思廼蒙皇帝陛下錄以芻微記其状
貎慎行奬數超寘邇僚弗緣左右之容特出顒卬之眷
披霄延㴻破部回光惟寶閣之神深祕珍圖之襞積創
為美秩庸竚惇儒寧兹僕遫之才可重清閒之地卑微
驟列辭控無從昔之待詔承明陪游金馬無聞定著尚
詫榮階詎比亨嘉之辰專為顧問之選第驚兹授偶值
無庸謹當佩訓自強飭躬思勉馳無泛駕雖千里之難
期盆靡望天冀一心而論報倘施涓壒敢吝靡捐
謝賜金紫表(按表内有屬司容局云云當局衫為待制判太常禮院時事)
臣某言今月九日蒙恩改賜臣金紫者戒塗近對綬品
更華祗佩寵靈内深榮㥏伏念臣行能無算孤拙自知
振鷺珍羣居慙簉羽太官美食遂嘆浮人久含藏疾之
慈未獲酬恩之所屬司容局面控感懷俄被句傳曲膺
蕃錫袍文染䓞魚餙垂金服不值庸忍斬于安吉力微
稽古貽望于儒先還綍無從光軀何幸斯盖㐲遇皇帝
陛下重隳常體蒙置邇聯特假身章俾隆官等庶奉䄡
如之賜益圖蕞爾之酬
夀州謝上任表(按本傳祁知夀州即在庠罷参政之後為慶歷元年六月)
臣某言伏奉去歲六月十一日敇書差臣知夀州軍州
事兼管内勸農使即于今月七日到任禮上訖初違侍
橐出總州麾地控翰垣政兼民稷引章揆寵處閣知慚
竊念臣本以孤身仰陶上教措詞簡斐少不名家投策
猥并遽叨署第用沿仕牒寖剽宸猷匪智也愚自知其
天分謂多而拙罔待于人言朝不汝瑕誼無過廢料于
未至靡有先容次補者六宫乃正臺郎之秩内遷者四
職遂玷從臣之聯朝夕参承歲時賚于親逢云幸平進
罕階故嘗晝昃忘餐夜分置寢算勞念得則微横草萬
分之勤計過悟非則有坎檀一介之刺内訟左數寧含
靡遑昧死聞陳乞邦自試書下丞相之府久已見俞筆
閣承明之庭兹焉獲遣洪惟盛世慎擇長人申勖表乎
詔文共治形于宸嘆俯循極陋曷稱敷求此盖皇帝陛
下善育人材勤恢教職謂屢經于策勵審一出於忠愚
特委細文俾臨善地况楚疇沃衍淮産夥豊潜聖作藩
國封攸啟元戎疏鎮帥節甚雄憬彼東南此實都會臣
敢不悉心庀務安節首公宣諭本朝之恩刺候斯民之
瘼冀逃諉事姑服彛箴但念夙侍軒墀未嘗去國自同
犬馬寧不戀君魂棲交戟之嚴心結觚稜之邃儻使賜
環仍在踦履終收則奉計来朝敢三年而殫遠省躬論
報雖九殞以猶生感愓自中涕洟横集
謝書目成加階勲表(案晁氏讀書志崇文總目于康定二年告成祁亦預)
(修同加階勲是年十一月改元慶歷康定二年即慶歷元年表内有中請為邦語是祁時己出守夀)
(州矣)
臣某言月日進奏院遞到告敕書各一道將授臣朝散
大夫依前官加輕車都尉封賜如故臣放朝謝者祕錄
終篇鴻都第賞例霑徽數垂料餘勤授受交虛榮憂兩
萃竊以廣内之奥中經所藏自四聖相承凡七紀而遠
積丘山而盡在糅朱紫以未分金匱深嚴牙韱叢舛攸
司傳失有詔部分疇簡名才總製都目體漢家之流略
概見所從參史氏之藝文種分必類討論既定統紀悉
周而僚輔他遷纂修交集臣猥緣懵學俾預末行素自
憃冥動咨典領雖片詞殘牒時竄左文且雜語諸家尚
悉全載訖慙斁職中請為邦遂專刀筆之煩益忘緹油
之習不謂芸編卒業黼幄程文嘉衆籍之有條美諸儒
之競力因褒邇列施及孤臣聫文散之近階賜朝勲之
優轉揆榮至渥撫已無堪閣筆居多早戢鍾繇之恨殺
青偕上敢叨劉向之功汗漫不收天高難訴但能銘于
肝膈或論報于涓埃愚疑不誣明神是質
謝加階并爵邑表(按仁宗本紀慶歴元年十一月郊祀加恩百官祁時在夀州)
臣某言今月日進奏院遞到誥敕各一道特授臣朝請
大夫依前官仍封臨洺縣開國男食實封三百戶勲賜
如故者縟儀交展信賞第頒緣策從勲汎霑異數罔功
被貺尸寵蒙慙竊念臣本以孱羇誤膺識拔雲章乏使
荷槖見收東帶而奉朝趨居常三省戴盆而仰天極决
匪兩能止竭樸愚以圖稱報寸勞未效公議遄興出屏
近藩尚通秘藉適會于郊之享爰修以職之虔法有侍
祠雖預甘泉之簿身方守土遂阻玉關之歸負結戀深
心馳魂震廼蒙皇帝陛下廣歆馨之福推舍爵之仁疇
庸以差均澤于下眷孤臣之補外助經入而有常錄此
餘勤沛為慶典進階越等啓土肇封聞命若驚修顔罔
窴且掃除奉引未始請行而於穆猗那無從抒嘆坐沐
光榮之集例承深潤之褒難拒大恩姑銘丹億儻云酬
之有所誓至殞以無忘
除陳州謝上任表(按續通鑑長編慶歷二年右僕射張耆以魚周詢奏于七月丁)
(亥判陳州九月甲申徙夀州耆自陳徙夀故祁自夀徙陳)
臣某言月日進奏院遞到敇書一道就移臣知陳州軍
州事兼管内河堤勸農使許辭謝取便路疾速發赴本
任者睿慈垂濟羇僨見寬許停遠方俾守近屏拜命云
已感涕交沱臣即以今月九日還付故章假領新節恭
趣便道罔敢留行以二十五日到任禮上訖眷兹宛丘
陪邇京邑譬周寰内均漢右扶氓俗敦龐閱盗稀簡臣
既與吏民相見即告以朝廷撫育之厚鄉縣期會之常
最厲惰勤整比綱目况榖食豊賤閭里阜安儻謹奉條
稍留考課雖臣庸賤保致靖嘉伏念臣比荷簡求擢在
親近業以狷直初無援私寵靈設加倫比驚娼臣亦知
險塗易躓孤枿難林尤避譏嫌居常寢默冷司閒局自
分歲時寸劄片文不干臺省冀緣謹敇弗累採收然飛
語無根狙縠潛擬倏違法從外典守麾倉卒去都靡遑
自辯間關居外誰肯為言而譖不亂聰昧果蒙照未踰
再禩俄及内遷幽荄賜萌朽骼蒙肉城闕在望頓比玉
關之歸傳瑞交華决非淮陽之薄抑臣又聞簮履至賤
所收本乎君德狗馬何預所戀在乎恩主物誠有之臣
可無似敢不勉懦為力既力而忠竭肝膽之愚塞分寸
之責生年死日質聖誓神疏屏方虔造朝云阻躬留心
企感悅叢并
上謝替赴闕表(案本傳祁由陳州還知制誥時係慶歴三年)
臣某月日都進奏院遽到敇書付臣為差宣徽南院使
保静軍節度使王德用判陳州令臣候交割訖發來赴
闕者節音垂召詔底前頒弗棄而收釋憂為抃拜恩匪
次戢感無涯伏念臣本以空疎誤蒙記識課勞未騐□
寵已華遂自史員入塵禁閣水淺舟膠勢必有然馭拙
吻傷理無容濟果煩正議將責罔功伏遇皇帝陛下廣
覆由天至慈如父謂樹立之始實出羈平雖進擢以來
不由黨援排訾擯刻出憲回仁俾千石以出麾促萬分
而自贖甫踰年律特改近藩墜葉重春摧輈復載會須
輔鎮將授帥臣因得代還以圖收齒聞命歡踊撫已震
慙且念蕞爾孤生覿然去國長而多病衰不須年鬢雪
紛斑目花眩黑越在遐外積有流憂尚恐狗馬道窮先
填溝壑江漢天限無復朝宗敢期踦履之餘倏被召環
之賜光華下集首領生歸威靈改加殞越奚報但念九
閽在望十舍而遥雖否運已傾决無終塞而清光可仰
敢俟駕行甫訖交符即當就道欣榮參會澁訥難宣
上謝知制誥表(按表云三月詔書乃慶歷三年之三月也是月蔡㐮除知練院祁有)
(待制詞見本集時祁年四十有七故云臣踰強仕者六年)
臣某言伏奉三月壬寅詔書授臣依前官知制誥者有
命自中無階申讓怔忡即忝感懵交顔竊以星署嚴華
是司書贊帝猷粉澤專寄彦髦故言之簡煩視人之賢
否比綸而演如汗弗收絢日星而森垂薄天淵而充塞
號為盛選宜值難才伏念臣天畀以愚學陶所習本緣
薄技倫比諸生待罪文林薦紳朝笏預成六典見謂少
勤因得點筆夾階注言於左史前籌倅府商利于縣官
會臣兄某越自禁扃擢貳公府伏蒙皇帝陛下憐臣淹
久記臣樸忠方以避親尤難試可天語宣示台宰具聞
遽内交戟之深實兼待詔之美此為異等絶駭常均遂
使羣議坐讙夸者隂媢得無忌克時凂聰謀蔀屋夜脂
觸太陽而銷散幽萌朽枿託厚地以兼容迭為二藩不
遠千里而賜環垂洎趨節生歸不圖誤恩復齒中禁荷
寵惟谷捫襟若酲且臣踰強仕者六年廢辭叢者三歲
慮窮刀筆氣耗風波壮為病侵衰先老至任焉不稱謗
又將興矧今鸞鴻簉庭蘭蕙交畹檢之禹律繂以唐文
慶霄光明萬物丹采安可細事菅蒯厠之色絲簸揚粃
糠先乃嘉穀撫孤生之匪次寧樂育之當然此盖陛下
先置不能以來多士罔遺篤物庸示至仁策十駕之庸
駑班四戶之凝近上循感會俯視官箴敢不勉惰為虔
拂昏于瞭浚明惟恪絜矩以須稍禆慎令之行冀免知
臣之諉臣無任循榮抃遇感惕屏營之至
上謝轉吏部郎中表(按本傳不載此職又歴代名臣奏議有慶歴三年祁為尚)
(書禮部郎中知制誥上三路防邊七事本傳亦不載其職今據表内誤直禁嚴及直徇郎臺之)
(進秩云云以總在知制誥之日未授龍圖直學士之前)
臣某言伏奉制命特授臣尚書吏部郎中依前充職者
課容歲比官得例遷華秩誤躋愧襟罔措伏念臣本緣
羈遠誤直禁嚴病與生俱衰先年至間抱風波之悸實
依山藪之藏牽勉拙艱婆娑歲月攸箴未騐不職應誅
敢圖公府之署年直徇郎臺之進秩報聞既允付外遂
行拜奬綍以驚魂躐華塗而抃股此盖皇帝陛下天無
擇覆春不檢和謂陟明之格普頒且宿業之勤必錄遂
容孤蹟亦被優除謹當澡雪而煩彰施厥采和羊腸而
叱度觸雞雨以長鳴苟昧是言有如兹日
上謝龍圖閣直學士表(按本傳祁以龍圖閣直學此士知杭州留為翰林學士)
(首與後一首皆應在慶歴三年)
臣某言今月四日閣門拜受官告敇牒各一道除臣龍
圖閣直學士知杭州者層禁叨榮大邦蒙委恩叢非願
愧溢乃情恭以聖考上文寶楹胥構大開天策之藴分
置金匱之藏間召名儒入當清問因旋題之華構冠學
士之美銜咢為峻資罔非崇柬如臣者器資檮昧學術
迂孱幸有親逢記無報稱四年待詔姑奉凝嚴之游兩
郡佩符不絓循良之目賜還邇著俾演大言扞格衰齡
尫綿宿疚胡廣不愆之舊動輒有忘左史能讀之書舉
皆未學茲焉弗職况也自知適會要藩慎求缺守宰司
誤啓制詔聞俞既藉内于神深又節假其蕃翰誼非輕
外治實責成目見河圖遂過宣尼之願名留禁闥更無
汲黯之嗟斯盖皇帝陛下續短于長勸能以否謂雖一
介自有鳴吠之專借曰萬分亦收涓埃之補庸加抆拭
垂逮未愚敢忘夙夜之恩以忝身修之永神而可質心
不難銘
上謝宣召入院表
右臣今月二十五日翰林書藝董皓至臣所居奉宣聖
旨召臣入院充學士者驛使猥臨天辭垂諭齒收單跡
引内禁林列讓靡從寘顔無所竊惟凝密之署誥命所
司朝選慎其咨愈士類託乎清切非有羽産之懿嚴徐
之才曷以對揚邇言傳為成訓衍膏潤於方夏鼓笙簧
于典謨是惟能賢足暴公議伏念臣懦冥素禀蹇拙衆
知偶緣彫篆之微久被菁莪之育新逢聖誘自力攸箴
有事素風遂安所習向從青簡之列越綴皂衣之聯緤
組為邦賜環上計入陪星掖祗演綿詞而扞格長年尫
劬槁質故疴新疹痊劇相尋淺學空文廢忘幾半間伏
蒲而自乞願剖竹以再麾遽沐俞恩仍遷近職天誘其
願人及爾私方具扁舟徑趨守屏不謂玉堂任缺寶詔
中留還駭栗之飄危補持荷之空乏郤其訴避敦以恪
居旬歲内而三遷貫情涯而載愓此盖皇帝陛下過循
虚譽降飭孱姿枉頒召節之華俾蹈高門之複斂躬圖
勉揆奬思酬誓以澡祓蒙心繹求丕律體齊人之編棧
謹廸身修探羲易之随風慎裁憲令萬分可采九殞為
期
上謝兼侍讀學士表(按本傳祁徙審官院兼侍讀符學士表内云自去歲收還郡)
(是時當為慶歷四年)
臣某言伏奉今月十一日制命授臣兼侍讀學士者命
由中發職匪次加揆寵自循無顔容愧竊念臣天賦愚
樸地託羇單去歲中收還郡符引内自禁以多病之後
乘早衰之餘昏眸眩于臨文倦舌呿于論事而堯章煥
日漢律丕天形過照而自窮馭已駒而必蹶方將免冠
頓首自劾曠僚託迹塵纓復從冗職何言大度併赦弗
聞遂令散木之流獲預複門之秘恭惟上德稽古至聖
多能當决事之少閒託不明而訪逮尤湏練逹上副咨
詢詎容孤生遽謬高選何以披文玉版摘句清廂覘師
尚父之書尊其為道觀太史氏之策知所以王匪曰值
才居然過聽此盖皇帝陛下愛同芻狗冐若陽膏方詭
效于寸長不殚能于再割遂令鯫質進爾清光誓且窺
管于天自涔而海漸識三墳之大稍知二首之疑俾免
多言是酬洪造
授龍圖閣謝恩表(按本傳庠後知政事罷祁翰林學士改龍圖學士庠復参)
(政在慶歷五年正月)
臣某言伏奉制命蒙恩特授臣兼龍圖閣學士者停直
複門徙恩層閣本緣親而自乞蒙引籍以對除揆寵兼
常無顔容愧竊惟先聖有作叢構實典鬱律辰居之嚴
襞積霧圖之廣踵華創職稱是取材肇允榮塗何嘗輕
授伏念臣識局庸淺術學膚孱入忝玉堂間陪講殿徒
以樸忠無餙孤耿自將附湜湜于涇清守嘐嘐于雨晦
頼天燾煦曠日保全適以臣兄庠召自外藩復參大政
理所宜避地不居嫌稽首請間素言敘懇丐上還于禁
籍得專侍于經帷伏蒙皇帝陛下見謂由衷特從換秩
罷兹要近處以清閒拂佁儗之塵容廕蟺蜎之寶宇伏
况臣出入三歲便蕃五遷四叨學士之名罕見從官之
比雖素領焦秃病幹尫癯器極斗筲之容利止鉛刀之
割尚當勉懦為立續短俾長倘有補于涓銖矢不忘于
隕踣
上謝復侍讀學士表(按本傳祁以張貴妃事出知詩州甫數月復召為侍讀學)
(士表中止停嚴直猶屏大藩曾未半朞亟頒成命正指是也張貴妃事在皇祐元年又慶歴八)
(年此五時月祁庠為樞密祁復為翰林學士當有一謝表今集内未見)
臣某言今月十八日馬遞到官誥敕牃各一通授臣依
前充翰林侍讀學士仍放朝謝者左符待罪方儆常箴
中制疏恩遽還近職祓前尤之詿謬豔来寵之便蕃撫
已銜榮無顔容愧伏念臣福祚單狹性局憃煩距躍至
愚坯陶上教因隨士夫之課謹修官學之方入直文林
進簪侍筆從鷄翹之游豫備虎觀之討論薦許為邦俄
蒙納節序躋天掖祇演王綸再忝複門之游久奉華光
之學至于刪定條約豫法家之議者三年整比京司牧
縣官之財者萬計止貪云補罔避謗囂仍因擿句之間
嘗逮邇言之訪質當今之謂利病靡敢廋情語前世所
以存亡或蒙稱善以孤遠之質荷顒卬之知播于傳聞
寧無妬媢何者一金被賞來衆口之毁銷寸的取褒啓
百夫之决拾名盛難處援寡易危况復因希闊之儀抵
忘誤之禁緣為飛語遂凂至聰所頼公議原情眷慈含
垢憫一𤯝之失義有相除在三赦之科愚最無害止停
嚴直猶屏大藩曾未半朞亟頒成命舉已除之籍復署
禁扉慎數易之宜仍留州閣孤心按堵蹇步良行此盖
皇帝陛下飬以至仁納之大度忍令久棄俄與自新冐
陳橛以流膏破幽盆而逗照故緌更飾足追露冕之矜
新組交垂遂免寒灰之辱况臣素探前載粗識大方謂
事君之盡忠不忘于外知獲罪之無禱有私在天水雖
折而猶東石可磨而弗撓謹當宣明厥守煎溉爾疵夙
夜匪告于勞淄磷不昧其節河湍日皎有如自誓之言
弦勁韋柔参服攸聞之戒獲收涓效歸報洪私
景文集卷三十七
