御製題元憲景文集並各書其卷首
宋庠宋祁兄弟同負盛名且同舉進士時以大小宋
並稱乃其官位一至宰輔一為尚書事業所就既殊
情性亦奢儉各異故其詩文沈博新警因各隨其性
之所近而為世所傳誦則同及戒其子不令刊類文
集行世亦同迨其後雖經合刊繼而仍歸散佚又同
兹復裒輯成集並以聚珍版印而流傳之又無弗同
其同不同之故庠與祁固無能知之余亦烏從而知
之然其散也由于自欲韜晦而其聚也幸有永樂大
典之僅存佚之于七百餘年以前(宋天聖至今七百五十餘年)而
完之于三百餘年以後(明永樂至今三百七十餘年)則又復歸于
同余因合題一詩並冠於兩集簡首更使之不同而
同則向之所謂同不同者皆可勿深論是之謂大同
二宋合刊曾紀王(宋嘉定間郡守王允初倡議欲合刊二宋集以屬郡文學陳之強未就而)
(去其後太守陳芾捐資刊成之見之強序)惜哉分集失傳詳學如有本終難
晦行不負言久益彰伯也孤風標雅操仲兮強識富文
章雖稱儉過及奢過弗愧元方與季方收拾碎珍得全
冊吟題七字冠前行休嗤大典紛割裂愛禮幸兹存餼
羊
景文集别集類二(宋)
提要
(臣)等謹案景文集六十二卷宋宋祁撰祁字
子京開封雍丘人天聖甲子與其兄庠同舉
進士累官翰林學士承旨諡景文事蹟具宋
史晁公武讀書志謂祁詩文多奇字證以蘇
軾詩淵源皆有考奇險或難句之語以今觀
之殆以祁撰唐書彫琢劖削務為艱澁故有
是言實則所著詩文博奥典雅具有唐以前
格殘膏賸馥沾匄靡窮未可盡以詰屈斥也
陳振孫書錄解題又稱祁自言年至六十見
少時所作皆欲燒棄然考祁筆記有云年二
十五即見奇於宰相夏公試禮部又見稱於
龍圖劉公蓋少作未嘗不工晩年特為進境
至於陸機之謝華啟秀韓愈之陳言務去以
為為文之要則其生平得力具可想見矣祁
曾戒其子無妄編綴作集使後世嗤詆今據
陳之強原序所稱知在嘉定時安州守王允
初等曾將二宋集合刊但序内僅稱其言八
十餘萬未經析及卷數祁本傳稱集百卷藝
文志則稱百五十卷又有濡削一卷刀筆集
二十卷已與本傳不符其餘如范鎮所作神
道碑馬端臨通考則俱稱百五十卷曾鞏隆
平集王偁東都事略陳振孫書錄解題及焦
竑經籍志則俱稱百卷鄭樵通志則止稱七
十八卷唐庚序則稱二百卷因集已失傳記
載互殊莫詳孰是陸游集又載祁詩有出麾
小集西州猥藳蜀人任淵曾與黃庭堅陳無
已二家同注今亦不傳近人所輯北宋小集
中有西州猥藳一種乃從成都文類灜奎律
髓文翰類選諸書採輯而成非原本也兹就
永樂大典所載薈萃裒次釐卷六十有二雖
未必盡還舊觀然名章鉅製諒可得十之七
八矣祁兄弟俱以文學名當時號大宋小宋
其兄庠遺集已從永樂大典採綴成編今祁
集亦於蠧蝕之餘得以復見於世雖其文章
足以自傳實亦幸際
聖朝表章遺佚乃得晦而再顯同邀
乙夜之觀其遭遇之奇良亦非偶然矣乾隆四
十九年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
