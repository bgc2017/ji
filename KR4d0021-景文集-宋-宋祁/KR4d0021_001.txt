景文集卷一
宋宋祁撰
賦
圜丘賦
若夫天地之區既奥而腴王者所以作京焉神明之隩
匪攻而築上帝所以定位焉我朝之擁歸運也譏函鎬
保界之陋鄙周雒渟瀯之淵乃據梁之芒芒偵河之渾
渾畫邦畿之千里于以宅天子之尊然後翼翼乾乾作
邦孚先禘其祖之所自出兮遂有事乎昊天占國南之
七里得高丘之崛然自乾㝢之初闢保坤靈而不遷藏
偉兆于遐葉震元符于兹年此烈祖所以裒神之對神
宗所以旅物之蠲真考之所陟降丕后之所周旋藹列
聖以烝衎總萬靈而賓筵翕降監之厚福焯巍巍而亡
原則晉攷卜乎委粟漢肸蠁乎甘泉曾不得望我之末
光絶炎况並驅而齊肩哉敢問圜丘之狀也其何如矣
廣矣大矣略可詳矣上崔嵬以鬱律兮外博敞而神麗
遡朱鳥以高蟠兮概瑤魁而衺峙休氣回復乎其椒兮
榮泉滋滲乎其趾魑魅不若泯伏于其遠兮神明肅然
離衛乎其邇于是攘之辟之其菑其翳修之平之其坎
其畷上三陔以積高外四門而疏陛列道糊赬重營界
紫無縮版以作勞不藉罽而昭侈因天質之自然非人
力之攸致崒兮似高山之在周邦嶻焉若隆脽之亘汾
澨及夫涓日肇祀于郊之宫陶匏尚質金石有容璧奠
縟以蒼蒼兮鼎歊雲而隆隆百神服食蔓衍乎坎間兮
有司守燎粲爛乎壝中穆穆天子相維辟公咸盛氣以
彊力相升降兮穹崇披大紫之莫莫招翠黃之雍雍合
蕭薌于欽祡曳高煙乎璇穹塞天淵以隤祉奮光明于
無窮竣乎已事罔有不恭若乃自内出者無匹不行自
外至者無王不止故我率乎祖而推本正乎位而升配
使禮動乎上則神饗樂交乎下而人喜畢九州以獻力
罄一純以盡意君子曰觀天下之物無以稱其德所以
因天事天取至誠為貴則斯丘也實國家集福之清場
事神之寶畤國聽之所憑厚靈心之所翔會駐魄寶于
飈歘賁萬圖之方志彼草樓列仙之館像設𣑽王之廬
豚蹄種祠之託鱗長九淵之居皆祠官之細祀族之餘
尚且落成者鼓吻而極嘆乞靈者䑛筆而爭書叛宣父
以語怪溺丘明之好巫獨圜丘巋而遺美寧儒者佁儗
而未之思歟遂作頌曰屹圓壇赫昈昈大盤盤兮君之
升帝是饗鞏而安兮禮無違福不回委如山兮聖繼聖
萬斯年長監觀兮
陳州瑞麥賦(并表)
臣某言伏以厥田惟上界王國之右藩以穀俱來告我
牟之紀瑞事昭邦縡美溢農書恭惟皇帝陛下茂擁蕃
祺恪經善物弄漢田而勸嗇揉神耒以訓勤扈有九官
務盡耕耘之法地雜五種深防水旱之虞屢勅攸司勸
登宿麥至誠上達嘉氣下翔發為兩岐告成八政田祖
有神而徯應守邦作繪以來圖庖穗孔蕃天心為豫並
詔儒館交掞頌章良史必書無謝歸禾之命升歌大備
遂高多稌之詩臣位屬冗閒辭流澁訥隔從臣之品無
預奏囊效遊童之謠亦均嬉壤冒聞黼几集懼嚴淵謹
夙夜齋戒撰成陳州瑞麥賦一首隨表上進賦曰
冠三輔之上者莫邇于陳接五穀之乏者孰先于麥當
乘離之令序挺降麰之瑞殖盛氣雲鬱混鱗隰之初霏
密穗金繁動星田之霽色兩岐旁秀六穗牙出厥華芁
芁厥穎栗栗田畯奔告守臣駭觀伻來以圖悉上送官
他穀弗書視麥禾之最重吾王攸助知稼穡之惟艱沬
北爰采罔劭乎力農關中益種無聞于錫祉詎若天極
歸貺神明效異偕蕃椒之盈升配命禾而合穗迎層宙
之休氣冠中田之嘉穀繪我于瑞圖辨我于凡菽蒙至
尊之渥惠播新聲于絃次上可以薦清廟之馨品下可
以助外饔之食劑
皇帝後苑燕射賦(并表序事案仁宗本紀不載後苑燕射此賦首云執徐統歲)
(當是天聖六年祁改國子監時上)
臣祁言伏聞今月九日幸後苑詔宗室賜宴射弓者氣
肅商旻神清漢籞展懿親而合宴講王射以侑歡常武
是經良辰飾喜恭惟皇帝陛下靖嘉民極勤訓道樞鈞
衆志以惟精乂永圖而無逸夾輔蕃屏立愛于周親夏
屋權輿示慈于鎬飲乘九秋之盛集修六耦之帝容終
日射侯不出正而命中嘉賓式燕實厥篚以奉將洽公
姓之樂胥竦臣鄰之詠嘆多儀有煥在古䍐偕臣位屬
冗閒業專講肄久陶景化竊耳大猷敢萌誦聖之心仰
企強名之作感緣中發雖極抃于四支音以叩煩更增
羞于五降謹夙夜齋戒撰成皇帝後苑燕射賦一首繕
寫隨表上進
臣聞羲圖肇畫諸暌取星弧之象周文彌郁大樂著天
騶之節諒以四方為志本男子之事一張作武震王者
之威自秦制專私漢道云雜徒存燕射之舊禮罕聞明
辟之親御惟魏祖畋南皮之野一日射雉獲六十三頭
史筆詫其妙文成避靈丘之區仰山發矢高四百餘丈
琰刻旌其處是皆殊絶之詭遇本非揖讓之多儀攄其
善經徯我嘉會恭惟皇帝陛下載膺周之陳錫紹放唐
之丕律高拱巖廊之上丕冒環海之表百執之駿奔走
無或曠官四方之大和會不知何力于是外朝夙退杪
秋告豐慶重合之陽名申式遨之夏具披虎落之囿會
麟定之親始講射侯之容將明潔觶之禮若其天威粹
健帝表胖正雕弓栗笴儼若有容棲鵠畫正砉然命中
歡聲回商琯之肅餘勁助霜旻之高宗室奉觴以次稱
夀僉謂天挺其武所以輔文之縟事本于禮所以綴樂
之諧盖陛下財成大猷冠卓千古是而弗紀有司之過
也失言以文遠功由賦宣不有作者將何述焉其詞曰
執徐統歲少皥司秋月著授衣之令日紀吹花之游僊
盤露變神闕雲浮田畯告茨粱之獲鄉童啟豫助之謳
上乃留矚良辰載懷茂苑呼蹕複道回輿帳殿望葱鬱
于麟棷披隂岑于虎圈蹌鳳遥遡相烏細轉凉翠下長
楊之宫暝紫入棠梨之館千門洞接九幄霞連周邦則
伯叔之懿漢家則肺腑之賢相趨規地雜簉瓊筵儼飛
綏而交弭森委珮而凝鋗川醪溢泛騎炙紛傳湛其露
而在草需有雲而上天先是司射謹官梓人庀具飾虎
進侯張貍設步上幹下幹之交維三乏三正之並樹排
崇旌以虹拖畫廣堋而雲布并夾並儲決拾相旅我物
孔揚我儀用光剡矢薦于夏箙彫弓出于扶桑彩五施
而列暈歌九節而升堂萬乘來御羣心樂康弦隨月上
弓與天張姬周則多材之主湯乙乃甚武之王有翼有
嚴不戁不竦舍拔則拱應弦而中主皮劃其已徹勁羽
飲而猶動駭踆烏于日域震封狼于星塜彼藝有六徒
得乎剡注參連我善兼五不專乎興舞和頌掩前辟以
擅名表上天之錫勇于是皇襟兑悦協氣雲蒸少府之
賜錢流地庖人之割肉如陵示慈則折節加俎式宴則
鼓瑟吹笙軒霞蕃后磐石宗英美發的之希代咸奉觴
而造庭似雝澤之翔振鷺若辰居之環列星原夫射之
為義是謂觀禮外則審固而正躬内則雍容而繹志支
左詘右之能項發口縱之異或合宴序賓或算多與祭
公用隼而射墉觀如牆而揚觶中則得為諸侯争有似
乎君子然特人臣之善容未識我皇之射意若夫修五
常為弓矯百度為矢總黎獻以樹的罄綿區而除位參
天地之控引順隂陽而張弛一發則英雄在彀虚撫則
蠻夷斷臂豈徒鵠為小鳥取難中之名騶曰仁獸樂庶
官之備而已哉是日太師闋樂酒正徹觴辰旋回指歸
于未央
上苑牡丹賦(并序國案賦係天聖七年祁為子監直講時上)
臣聞天以蓋高為質不待言以達意物以非常為感不
擇物而效瑞故日月得之為見象草木得之為鴻英堯
則蓂草蒔陛陲漢則玉芝秀池霤桃夭美室家之盛蓼
蕭著王澤之廣託寓雖細貺施甚明聖上即位之七年
春三月内苑出牡丹三種特異常卉其一雙頭并幹其
二千葉一房其三二花攅萼跗足甚大葩色正紅蓋上
帝博臨之都休精回復之地襲百昌以挺出震殊應而
沓臻聖上美兹嘉生載延睿賞有詔侍從咸俾陳篇良
以天瑞來皇襟豫物宜遂頌聲作其崇丘行葦之比乎
都茘桂華之儔乎下臣無庸竊耳嘉致飾是蹈舞永為
文詞不敢預枚臯之倫庶將備遒人之採賦曰
夫何牡丹之挺育冠羣葩以擅竒歷上古而隠景逮中
世而揚蕤桐君之錄兮曾莫余毒謝客之詠兮蓋殊爾
知有隋種藝之書疎略而未載子華繪素之筆彷彿而
傳疑蓋神明其德故隠顯從時昔也始來由皇唐之綴
賞今而薦瑞徯我宋之重熙徒觀夫強幹深根交柯委
質膩理内滋夸容横出材無用兮不取美于匠目子非
甘兮不見傷于口實懷香馥郁結蔭葱密讓衆卉之先
榮燦靈華而後出鮮苞星布丹豔霞蔚雜雙行之重錦
衒巳文之兩黻挹仙掌之承露遡咸池之浴日莫不玩
之者怡神攬之者蠲疾彼芍藥萱草之凡材穠李摽梅
之俗物杜若騷人蘭香燕姞曾不得齒其徒隸况與之
論其甲乙哉于是圭菀密清瑞殖欣榮翠華雷豫清蹕
天行眷大造之脗合慶神物之財成粤雙跗之特異與
合幹而同名為貴于多何如千葉莫斯為盛誰比三英
信夫顧神縣以隤祉戛珍坤而炳靈匪一花之取貴蓋
萬物之厚生于是宸矚灑然羣心樂只詔從槖以均賞
肆詩風而飾喜且其鋪觀往圖各祛茂祉胡不出于下
土而出乎京師胡不萃于異品而鍾乎花卉臣愚不識
請占之天意若曰雙頭者兩宫之應同德之象馨香升
聞億兆攸仰千葉者卜年之數永命所基宜爾子孫以
大本支三花者品物盛多黎庶蕃廡德宇宏被恩腴周
普有一于此尚可咤丕應奮終古况凝層昊之協氣萃
上林之敏樹重葩叠葉凝丹絢素邇顒若之龍顔間娑
然之鳳羽亦由芝房之唱升漢之郊廟桃花之行著唐
之樂府上方執冲德合鴻猷特以人瑞為應不以物瑞
為尤則是花也聊可玩于耳目故雖休而勿休
皇太后躬謁清廟賦(并表直案仁宗本紀謁廟時祁史館在明道二年)
臣某言伏以遹追孝者雅人歌其匪棘能事神者書筴
美其多材况祗欵廟祧裒對宗禰宣治馨而有飶恍愾
嘆以如聞從昔所難乃今具舉恭惟皇太后陛下至仁
兼愛柔道體元保育長君就成聖德出入一紀鞏固萬
樞黎苗偃化則澤從雲游殊鄰結好則倚若天等三光
儲發斂之度百物遂零茂之宜且念措多方之治平皆
真考之遺法成功不薦審訓謂何亟詔攸司屬圖新禮
躬按天飛之馭並會月游之庭萬羽蹈揚褘章參亞逮
晏朝而已事因列聖以居歆薰然至和入金匏而成象
錫之多福塞穹壤以無垠臣屬在陪祠職當汗簡輕率
斐狂之思少禆舞歎之餘敢露懽悰自忘樸學謹夙夜
齋戒撰成皇太后躬謁清廟賦一首干瀆宸覽
聞夫祀以息民王假有廟昔人美而稱之殊不知粢盛
之香所恃者昭德祝史之薦不愧者信辭濟濟非盡志
之貌翼翼為多福之基然未有祓精意燀鴻儀仰瞻丹
楹則祫而後獻俯奠嘉玉則告而不祈非聖后之有作
疇能出千古而鬯豐規哉於皇齊聖紹天葆命佑育我
長君財成我庶政十有一年綿區底定且曰予惟膺真
廟之託耿列聖之光投艱夙夜罔或怠遑幸三邊無誰
何之警萬物躋仁夀之場若使成功不告則春秋祗事
無以奉承審訓而享我先王丕顯明辟孝愛兼極將順
德音爰告方國列保廕于親慈諗勤勞于聖職粤若朝
多吉士位靡瘝官乃承乃弼為屏為翰薪有芃棫河無
伐檀此則聖后備陶姚則哲之難也清問下民哀矜庶
獄興列化條恢疏綱目杜其牙角保我墉屋此則聖后
有成康措刑之速也每歲命使繼好龍庭轒輼相銜厥
角相平罔投以餌罔繫以纓此則聖后保漢宣撫和之
盟也能仁精廬聖仙福地有種于祠有歆于類莫不發
少府之藏賁萬楹之麗此則聖后奉唐家戒禧之至也
恭則易優儉斯少欲金玉不釦于上方之器纂組不麗
于三宫之服别苑無從禽離宫無改築此則聖后守黃
老清静之躅也至于熙百志乂萬樞粹與天謀沖與道
俱朝未昕而晰燎夜已乙而觀書尚且勤勞勵翼輯闕
袞而按羅圖是以長樂之記彤管之史休功懿績紛綸
填委雖巧勞與智憂邈無階而勝紀是宜格祖謝成有
齋恤祀答在天之丕覆擁如山之祕祉于是方岳投頌
臣鄰肄儀增蔽旒于法冕加縟采于褘衣皆宸心之參
定掩前聖之未思乃以仲春吉日曳九旗參六螭雲罕
前導王軑下馳羲和掃霞以登照雨師沈景而藏霏攸
徂之民注耳傾目者以萬計惟恐屬車之行遲寶輅徐
動雲簾四垂翟茀騩乘次于雞翹之省莫不穆穆肅肅
按周道而翳華芝有侐閟宫光昭帝容百工如繡廣樂
成宫咀芝英以自潔秉葵首而有融鸞刀騞然刑麗牲
以升几玉瓚觩爾湛明水而函空邊豆惟旅鉶芼相從
徧七室以沃灌罄一德而虔恭星妃備亞獻之列月后
謹三酌之容二告交答萬祥來同然而歸蕃釐于嗣帝
讓懿鑠乎祖宗是以祕祝私請無一當于聖躬寕不謂
慮危以安保盈以冲雖古之任姒馬鄧區區述美曾不
足踵武而齊風樂闋禮成回輿而歸天子乃擥率籲之
固請建丕稱而揚徽拜奉瓊冊内薦椒闈上公旄節以
焜照羣臣冠劒而陸離遂鴻名于茂實儷天極之巍巍
已事而詔曰我之此行務達至誠不豐于昵不有其名
惟齋心以交肸蠁惟合漠以侑神明然重勞百執之庀
事聊第賜于公卿若夫策勲舍爵兹事體大則候夫皇
帝之躬耕
右史院蒲桃賦(有序)
癸酉之仲夏予受詔修書寓于右史院紬繹多暇裴回
堂除有蒲桃一本延蔓疎瘠垂實甚寡予且玩且唶以
為省戸凝切禁廷敞閒人不夭摧禽不栖喙與平原槁
壤有間匪灌藂宿莽所干而條悴葉芸不為時珍何耶
得非地以所宜為安根以屢徙為危封殖浸灌信美非
願因為小賦代其臆對云
昔炎漢之遣使道西域而始通得蒲桃之異種偕苜蓿
以來東矜所從以至遠遂徧植乎離宫去葱雪之寒鄉
託崤函之福地並萬寶以均載歷千古而舒粹玩之可
使蠲煩食之足以平志不由甘而取壞迺因少而獲貴
鄙柚包之輕侻賤蔗境之塵滓粤何人斯殖我于兹託
深嚴之祕署切轇轕之文榱培孤莖以膏壤引柔蔓乎
標枝泉石渠以蒙浸露金莖而泫滋布凉影于月宫獵
重葩于禁颸蔽周廬之岑寂隠肅唱而逶遲彼得地而
逢辰宜欣欣以茂遂奚敷華而委質反慘慘而兹瘁乏
磊砢于當年讓紛華于此世是必野荄非層掖之玩菲
實異太官之味困枳橘之屢遷嘆匏瓜之徒繫亦猶鬱
柳有性不願桮棬之華海鳥取容非榮觴酒之饋胡不
放之巖際歸之壠隂上敷榮于樛木外結庇于緇林蒙
煙沐霧跨野彌岑豐茸大德之谷栖息無機之禽保深
根以庇本誡繁實之披心窮天年以善育奚斤斧之可
尋辭曰階藥衒華堂萱争麗枝以萬年為名木以五衢
稱瑞是皆託中涓以進藝荷鈎盾之為地結實心以自
如非孤生之所冀
景文集卷一
