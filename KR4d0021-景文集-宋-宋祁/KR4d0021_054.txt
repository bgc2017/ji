景文集卷五十四
宋宋祁撰
啟
上蔡州夏太尉啟
忝守近藩幸臨大府飛郵通問踦履蒙收閔方墜之禽
振其毛羽嘘已枯之木奮乃條枚身匪無知恩歸有所
恭惟太尉天挺懿德邦咨大猷一其精心乂我丕載竹
筠松鬛廻貫于霜秋蠅點夜脂不塵于玉色故能從容
自保間隙莫乘斯文頼安吾君倚相雖作屏侯甸而乃
情王家欽聆朝制之頒顯服乾台之冠竊商公議莫首
茂勲願御太和垂副輿望祁方須交印尚阻造門翹溯
所天悁黯無喻
上夏太尉啟
伏自太尉肅持齋鉞出屏奥區總師節于中軍暢天聲
于西略諏辰前定樹政允和惟中外之瞻懷宜神明之
禔勞隐居一面界上國之金湯下自九天失殊隣之匕
箸重威臨撫丕績竚光動御粹沖上膺欽倚祈庇司計
幕阻蹟賓綦姑含螭陛之毫行計星巖之命此焉傾嚮
叵既敷陳
上宣徽王太尉啟
伏審肅膺成命入鎮近藩伏惟慶慰恭以太尉忠貫穹
淵勲高河岱夙持齋鉞進筦天樞憺動四夷勤勞三事
盈虛更踐淄磷靡移向緣載斗之區申尋撓酒之約暫
煩臥鎮遽折隂謀二侯並櫜一封講好亟騰沖懇求偃
善藩朝家重違制可遄報欽惟陳宛密倚畿寰幕府盛
開式重條侯之貴雅謠参發允旌南仲之功聊駐元戎
方還王室祁幸叨守屏將獲交章榮慶所深筆舌無喻
上楊太尉啟
兹者太尉以本兵之重作輔有勞參注安危式憲文武
膺一人圖舊之眷恭二節走朝之儀初無辦嚴不俟安
駕舞驂且佶卓馬載華桓玉焜煌趣展當陽之覲彤闈
體貌載延晝日之咨中外傳聞紳緌瞻慶祁嚮隣燾社
今覿還旂方依萬類之鈞猥奉八行之諭台光破蔀危
悃凝歡恨符節以坐拘望車茵而欣踴
上永興太尉啟
伏自太尉稱娖元戎肅開盛府便時有素樹政載和副
列辟之具瞻本明神之攸勞符階相比允繄夾輔之勤
臺節並櫜兼寄帡幪之頼諒孚順嘏上恊簡心恨沿牒
之前拘阻飾㡚而趨侍永惟蘄嚮莫喻名言
上晏太尉啟
比丐郡麾願嘗吏事章明公府身屬君軒雖曰見俞久
而被遣罔憚歊暑徑浮扁舟開秋之初署事為謹然夀
春故壤東楚劇藩務苦亂繩才由短綆益虞速謗敢議
課功以轉側畏塗違離恩館志緣慮怯感以事新鎩羽
自驚初無虚矢危涕方墮何待鳴琴尚頼仁人持衡至
公禦侮納之德宇非有他腸幸終大庇之私使無中道
之棄淮山千里城闕九畿官箴有常羇恨無訖臨風伏
紙言不能宣
上太尉相公啟
比者獲解郡章將趨朝次假塗近閫伏謁高牙肅瞻蕭
宰之規固應絶禮辱念馮唐之老輒俾右賓自授館以
云初逮出車之言邁嗣頒饔餼稇載芻禾務容醉吏之
汙茵亟接元侯之下飭迫于會計遽爾疾馳鬱搖旆以
自中戀疲軒而無極竊念祁冥煩惟舊風績罕聞頃分
虎于善藩得臥龍之故里元戎出次因上冢而過家前
弩載驅獲望塵而候路永惟敝政罔振善經敢謂閣下
過聽謠言密伸薦寵以不足而取信蓋念至愚靡求備
以用人諒敦善勸孤生至陋云補無期屬閏序以日参
邈台光而天阻願遵頥實下副民瞻竚聞零雨之來歸
復冠面槐之正位詎惟單跡獨庇大鈞
上太尉啟
近閟私憂甫寧病體久去外朝之著罕修執訊之儀跡
係民廬神馳義府恭惟太尉績宣金石忠貫天淵總離
衛以誰何訓善經而肅給百祥助順彌厚于福基三接
蕃恩永隆于邦翰孤平無以埏鑄攸依
上韓太尉啟
伏審光膺恩冊茂建將牙伏惟慶慰恭惟太尉道付粹
和神挺忠亮以才自奮逢聖有初發于謨謀式是文武
訓定西略已偃靈臺之師参幹中樞遂成天下之務均
賢外閫乃心王家匈奴失箸以畏威疲甿緩帶而蒙賜
丕績升狀中扆簡襟誕告黑麻昭俾師鉞進視上衮移
總太原朝言僉同列辟歆艷然帝賚上哲民思大鈞秉
羽偃藩雖枳維之均重刻書進拜疑桑蔭之難淹今兹
治行實啟歸輔祁曩聫冠佩今託帡幪側聆褒音倍百
常抃宿官惟謹趨府未諧
賀范太尉啟
伏審光膺詔旨臨貳帥符除目四頒公言三允太尉沈
謀先物積閥映時出車于西臥鼓無警亟緣褒典移&KR0681;
朔陲屬壘雲聯仰九天之下將和營風靡企三日之先
庚顧惟儒掖之人謬假幕廷之節屈紆英躅垂佐中軍
欣素所叢訥言非叙
回夏太尉啟二首
嚮者築壇疏寵任屬舊臣跪轂啟行趣開盛府耿存心
于南闕副延首于西人審即令時已觀戎政太和憑厚
繁祉順膺太尉業映九功謀經三術亟躋台路再筦皇
樞乂衆志以交修滿公言而無間比從藩棨回總計籌
慎致民財之豐彌簡帝心之眷果緣謀帥遂倚圖功分
虎殿邦剪鶉分壤出于左右由漢后之知人敦我詩書
識晉卿之制勝諒資成算益憺稜威共欽歌杕之辰前
啟坐槐之拜敢圖撝志遽鍚芳音列感緒以鋪棻味吉
辭之實至永期銘鏤姑志恩憐瞻頌所叢文陳罕狀
屬者太尉輟務天臺懋恩將閫裂京營之近壤來建中
軍總關隴之上游别開盛府恭聆善旦参布寬條甫光
注頼之殊允契休嘉之集蠢茲裔種孤我朝恩雖上德
包荒議貸先零之罪而善經防患聊咨細柳之屯佇即
敘于戎疆永折首于廟算嘉庸所底休運來同祁早荷
品題今遥趨伏敢期台造先枉教音均察父之慈憐重
孤生之感慨庶緣舊物終託洪鈞銜篆之叢名言罔託
回陳太尉謝啟
伏自太尉膺堯僉之舉服寵齋壇敦晉讓之風布誠需
奏垂聲音而敦勸鬱蕃鍚之焜煌允恊公言趣申成命
對揚陛幄祗受麾旄暴于見聞先我彛篆左右之為將
帥遂訂西京德羲之本詩書用光中府猥煩題誨曲示
謙儀抃私悃以增深寓尺緘而何述
回李太尉啟
伏審顯奉宸恩就兼戎壘居幕府折衝之任用假鷹揚
領羽林宿衛之兵遥資肺附親賢参倚忠毅兼推渥命
霈行榮函首暨閱謙言之敷悉慶使範之光華其在欽
銘併于誠悃
回夀州楊太尉啟
伏念淮月屢弦楚風增慄遐企齋壇之重方應制閫之
雄右武克和南公藹誦猥煩輕驛垂貺芳函森有味之
詞條服彌光之德柄且承常履載集順祥雖琬節之繼
臻顧金城而為頼益加遵衛参副勒銘
回都知太尉啟
老辭法從遠守塞屯幸一候之無虞且九農之告稔是
容拙宦未曠攸箴太尉軫舊興懷勞謙禀德弗責通書
之問遠詒執訊之音存奬兼常銘藏何喻惟陟降于禁
闥方簡注于宸帷願保太和式符深禱
答并州韓太尉啟
伏自太尉建節洋道開府幷門明喻上恩申慰善俗萬
夫圜視以觀化列將抃股而畏威尋附慶辭未通便使
而乃屈大國之重敦隣邦之和前損台銜茂申聘旨奬
以情厚位緣眷隆伏況真將軍之尊自殊假帥舊令尹
之懿方仰前規欽鏤歡言永為惠好
回河楊王殿丞啟
比過大邑枉迎餞勤勤不任愧荷新路甚佳但白水一
記略不言足下分寸功已白田學士改撰碑刻兼景德
中曾修此路為浮論所奪(在興州圖經中)今足下能成之益見
至公之難也
賀監郡殿丞啟
浮禄計廷流光歲管敗材傷錦方百謫以自逃戴盆望
天固兩施之莫獲瞻言締友遂闕嗣音目以翹勤心焉
惆悵監郡殿丞厚將謙意綿布辭情越山阪之險塗講
松筠之堅操遠而相致但服于命儒藏以為榮更均于
占牘並游曷日良食惟時欽竚計還式符朝鍚
回李太傅惠御製挽詞石刻啟
兩日前伏蒙尊慈以御製先中令挽詞石本垂惠者宸
章悼往恩煥冥塗孝嗣欽光志垂終古輒忍哀而灑翰
方圖刻以傳家上昭子道之全次記天婣之盛足揚茂
烈參紀無窮祁忝預雅游猥闚珍刻悲叢昔感義服來
徽但期屋壁之藏均仰乾文之照日餘伸罄更竢披承
孫判官啟
伏念夏雲成簇嘗餞于歸轅冬雪飄花方窺于還尺咀
受辛之綿縟緩搖旆之勞勤始悟過家久留翹乘椎牛
上冢恣追道舊之歡掃葉飛柯徧識幽尋之地克涓秋
序乃冠賓儀嚮用福以惟寧專致柔而有謐靜言髦譽
素揭令名再從盛府之游頗屈清人之議天蘭挺美諒
無人而自香國馬斯材竚過都而歴塊慎齋為右傾否
何賖忝締朋簮敢忘心禱
到任上兩制啓
比膺中詔移守近藩蠲入謝以致虔許之官而從便即
因良月祗服郡條循揆上恩猥并歡素伏念祁天鍾愚
直任忝華亨不衷取灾无妄成疾移書賜告動輒旬時
請間願麾向蒙開可值淮肥幽殿望止罷歸敢圖藏疾
之憐遽徙陪京之屏疲軒載奮秋蔕重跗胡為泥中蔑
有衛人之嘆己為關内居無漢將之慙此蓋閣下恕以
推心形于引重先迷弗遠終惠乃長庶隂德之能銘匪
貌言之索序趨陪尚阻蘄向增勤
回亳州韓郎中啟
託藩維梓最密台光恃舊遺簪時修書舍剽聞五袴之
詠參潤九河之餘景式焉依銘銜知所敢謂足下輟棠
廬之暇刻占囊几之圓封申諉嘗僚顧存弊邑啟縢窮
紙内手循衿何三秋之蔕方零煦同蕃蘤而萬物之爐
故在待若祥金乃知至仁初無棄物姑慙鈍訥靡稱題
褒文組見縻側階胥遠馳神注想搦翰奚言
上兩地啟
今月初五日進奏院遞到官告敕牒各一道以崇文院
書目成蒙恩加前件階勲者鴻都四部甫以書聞東觀
諸儒竝從恩賜嘗預研摩之末亦霑褒綍之華内省循
榮盈顔集愧竊念祁晩參紬績最恧孱虚緣衆目之己
成顧殘編而須具猥由末至僅纂餘功上則咨典領之
英下則頼討論之熟彌年佔畢未知朱紫之分地日請
麾遂棄鉛黃之習身嬰俗狀分隔文林敢圖秘錄之成
首第陳篇之效眷言孤偃例辱甄揚崇躐文階優加勲
等為山而簣初無就效之勞弗稼而囷卒冒因人之賞
斯蓋閣下輔裁丕化勵最彛倫謂一割之前施句寸長
而必取隂為奬地傳致恩章出守道遐讓還天遠姑勉
修于扞格冀云補于陶坯感緒叢臻窮言何喻
代回鄭太尉啟
兹者太尉懇辭禁衛請治侯藩亟升空土之華階改燾
茅苴之近社駢臻寵數式奬成勞猥貽讓爵之言彌見
崇謙之懿矧聆明命已布外廷冀少抑于沖謙即祗承
于渥典欽銘愧悚叢集于衷
回曹琮太尉啟
迺者太尉促勤封傳還控邊州尋承麾蓋之華坐制金
湯之重營平先計姑養漢威方叔壯猷寖光周詠日剽
公朝之論載欽賢帥之風敢謂英私遠貽誨翰露教條
而有斐挹謙柄以彌沖徒爾心藏闕然時答仰惟淵度
貸此苛文秉羽在辰爟烽徹警益符神勞增嚮福綏瞻
詠所叢敷題罔愬
回河東柳按察啟
伏自使軺東撫載耿騷離書舍右傳首煩辭誨布諄勤
于言味寫芬馥于情條隐几孰窺題襟增感惟晉邦之
地沃本漢斧之任雄銜軸轉輸舉調盈虛之節明緡下
諭允彰宣布之風益御太和上符丕眷盍簪未日搦管
奚云
謝許州賈侍中啟
避嫌計省留守圃田宿官如期中暑成疾方苦採薪之
劇遂稽進記之常敢謂太師侍中念封壤之鄰顧簪履
之舊前遣使介臨賜教言饋品紛盈公門光寵撫危心
而按堵殆感涕以霏衿伏況大丞相之位尊猥諸侯之
地介降禮非便拜賜難勝尚緣老馬之仁通枉端平之
問佩恩有紀論報何階
回宗兄員外啟
伏自去夏奄遘酷罸尋解官簿退伏民廛藐然孤苦濱
于殞滅宗懿在遠號訴無從歲月不居中祥行及五情
摧怛奚所追逮敢期宗兄員外遠墮書幅傳逮苫廬隠
恤哀迷收齒尫痼銜佩愛勖交集涕洟餘生未死論報
知所書研久廢言叙不論聊奉手狀陳謝
上孫員外啟
伏念膠投夙夜契久荷于同心波委流芳洊傷懷于頽
魄慨繫匏之多累約炊黍以無從員外茂質淑均瑰才
清劭早奉庭詩之訓頗興僚俊之嗟一昨恥官次之鸞
棲奉鄉書之鶚薦多士褰裳而就列春闈掞藻以飛聲
雖投刃之有餘終引商而寡和兩崤輕進暫卹于壯圖
柱璧空歸未傷于全寳尤希消息别奉慶靈祁喪紀巳
終幹魂來復退思窮處道在粺而不揚進欲妄求性為
棬而愈失夫何舛運遘此窮塗嗟我石交越在他壤莫
遑縷悉安緩蠢煩節物向榮道腴加嗇南望川陸不能
奮飛
回襄倅張著作啟
曩以奉外臺之傳檄因止漢南緣伯氏之交符得趨鈴
下自兹暌逖三易寒温間收社櫟之材入玷橋門之館
百函之貢絶附于行人半面之情宜忘于車匠敢謂執
事乘政條之隙篤士類之情申戒齋防顧存閒冗兼金
吐訊踰荆部之丁寧墮月抽毫奮芝筩而霏灑内循蕞
爾永刻恩斯矧訪曾筵昔緬雋軌函丈之諸生多在撞
鐘之舊矩焉依復此拜嘉并為深幸所嗟留滯尚阻趨
陪傾聞走節之朝用緩搖旌之思物華具秀春齊加調
回潞州郭觀察謝上啟
近者執事光膺宸綍移領州符飭追蓐以無留敞黃堂
而坐治通書未暇炙簡載勤承布詔條之寬已孚風化
之美然魏邦公子諒存闕以為心而漢氏侯封竚入朝
而拱衛勉調沖用綏集太和引祝于兹遽談奚極
上徐州判府相公啟
嚮屬綿疴罔勤四體仰煩移告遂曠十旬中苦結轖之
煩久愆奏記之問注情東夏延首貴台承福禄以萃臻
撫翰垣面俾乂恭以相公材經而國功裕于天祗六德
以益嚴滿九言而無過洊兹出處均我賢勞姬公來歸
頗鬱東山之思留侯為夀時想赤松之游益冀暢和上
符同體永言舊物兹傒洪鈞
上賈相公啟三首
伏以春塗韶婉邊候綏寧嬰攣文組之華寤寐翹材之
峻恭惟閣下委遠時柄倡導藩維訟息而民堵安兵戢
而顔行整憺威殊俗報政上臺暫留北鑰之嚴行復乾
台之冠内惟一物永託洪鈞
伏以楚艾祓神周麰告歛有司靜事君子順時惟翰垣
控制之雄方亭障伏寧之裕略去煩細取適高明道薦
太和神介多祉隆本朝之幹棟亘華夏之金湯悵所攸
箴未諧入謁瞻風在上引領增勞
伏以天贊丕圖帝賚良弼會霜秋之恊叙符神岳以生
賢恭惟閣下國棟隆材宗彛重器暫為勞于左輔方倡
治于諸侯蓬矢戒辰翠緌胥慶乾台將鉞已圖績于同
寅絙月仙椿共歸年于難老永扶王室垂庇羣倫祁方
屬乘障未遑趨屏永惟慶抃第竦瞻祈
回并州明龍圖謝改諫議啟
近審廷褒制紼陛序諫垣伏惟慶慰竊以諮訪甚勤獻
替攸重冠七臣而分任均三接以造言惟爵之隆值賢
而受恭以閣下猷為交濟名實兼華久典南屏之麾仍
重東臺之秩甫修函牘仰慶齋鈴辱行舍之前通紆記
室而流問宣風屬部且符竹馬之期召對西清即参槐
府之論衿膺可復感頌奚殫
謝送碑啟
伏蒙以顯功碑墨本二軸垂賜者天祐孝節聖鍚寳題
惟先王之有終冠元勲而獨出必繇論譔揭示方來執
事仁明所根負荷為重悉資傑筆参鏤翠珉奎鈞上騰
自有恤功之念烝彛覆視固無可愧之辭祁久庇末光
祗膺厚賜丹青在目韶濩鏗音冀資不朽之名益熾無
疆之祚感悚于是敷述奚云
上江南轉運郎中啟
久伏民廛近還閨籍多難幽憂之後學殖寖荒平時英
俊之遊書縢殆廢載懷高誼實耿離悰轉運郎中望秀
材林業偕賢運亟樹風于官次洽廣聽于聰謀久資郎
署之賢外駕使軺之傳千艘銜尾大集于中邦二節追
鋒行階于上笏峥嶸歲晏悒鬱人遐願履常休用紓遥
款
上新轉運張郎中啟
伏承祗奉臺音仍持漕節涓辰視事即日騰書肅使範
以先馳藹民言而交慶執事系承世閥材映吏師踐揚
薰省之華更奉軱刀之熟職思而辨上所自知比膺朱
閣之求將從暢轂之任拒榮固讓還秩見俞遂眷三洲
之南洊刺百城之劇簿書鉤校聿嚴露檄之期食貨懋
遷還佐大農之藏兹為倚任足示褒蕃祁嘗接官聯今
叨郡寄其諸多病真爾不材幸繄廉按之餘容免平鐫
之峻歡言企詠參萃于衷
回鄭州王相公問候啟
謬塵禁籍丕儆常箴再瞻坐府之嚴稍諐奏記之禮永
惟溯戀徒戢精微恭以閣下道契臣鄰敬孚樞極暢經
謀于宰路申著蕭規激高讓于邦風洊光周屏蹈中和
而弗跲膍戩榖以攸宜惟是寰封均于潤福介圭來覲
固無信次之勞巖石具瞻況有僉同之舊但虞息偃難
廢延登冬律沍寒歲芳凋節益儲茂嘏永對昌期進謁
未從臨風增企
景文集卷五十四
