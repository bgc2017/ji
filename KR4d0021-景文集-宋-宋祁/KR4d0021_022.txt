景文集卷二十二
宋宋祁撰
五言絶句
南郊祠所上章攝事二首
七里城南路齋祠宿下房遠烟晨燎地斜日夕牲場
上辛兹攝事瑞祝本通天自此春秋筆還書大有年
和人禁中作
鈞曲来深殿宫花出御溝雲天正如畫壁月在西樓
太祖永昌陵
石馬開陵道隂虬結廟阿飛雲似不去疑誤大風歌
太宗永熙陵
白虎晨湍迥青龍夕霧和漢陵人易識流水記岥𡊇
故老今多喪嚴祠日愈新青青陵上杏神護五株春
眞宗永定陵
金石凝虚筍旌旗落暗塵唐堯遂不見空有進羹人
洛水縈祠外崧雲泊棟端橋山何必問只是葬衣冠
咏水紅
夏砌綠莖秀秋簷紅穗繁終然體不媚無乃對虞翻
和王君貺禁中寓直
長樂疎鐘斷昆池夕照收晩風生似雨仙霧爽如秋(禁中)
(昕夕氣甚寒爽)
和延州經略龐龍圖八詠(案八詠題迎薰亭供兵磑延利渠柳湖飛蓋園)
(綠雲軒翠漪亭褉堂今缺綠雲軒一首)
迎薰亭
飛宇棘南傃以待風之薰因君奉揚力并慰塞下人
供兵磑
磑湍方電激麯屑巳雲霏誠哉智者樂力少功不貲
延利渠
遵蒙本山下渠激流且迅無嫌萬折勞思迴九里潤
柳湖
波平柳苒苒湖與柳共色攀條弄潺湲坐送春暉昃
飛蓋園
千騎亟遊賞賓蓋紛相隨不知是日歡何如清夜時
翠漪亭
憑欄玩文漪日與賞心遇汀篠陵砌繁沙禽冒波翥
褉堂
悠悠水周堂堂上列褉賓賓勸使君酬無為負良辰
和延州三詠
濟勝橋
溪光倒彴影彴影跨溪垠非論權取意聊訂濟涉仁
八覽亭
亭軒入空碧極眺煩慮開漢樹有葱蒨隴雲多徘徊
清潤堂
水容静若鑑天影倒虚明勿使川風動波生便不平
潄玉齋前雜卉皆龍圖王至之所植各賦一章凡
得八物或賞或否亦應乎至之意歟遂寫寄至之
牡丹
壓枝高下錦攢蘂淺深霞疊綵晞陽媚鮮葩照露斜
澹紅石榴
移植自西南色淺無媚質不競灼灼花而效離離實
蜀葵
紅白相嗣繁色純香亦淺相對庭戸間俗尚焉能免
萱草
修莖無附葉繁萼攢庭首每欲問詩人定得忘憂否
芍藥
有名見鄭風今賞異疇日采花當采根可能治民疾
竹
脩脩稍出類辭卑不肯叢有節天容直無心道與空
菊
纖莖寒始密秀葉晩逾滋芳意君須識羣葩搖落時
芭蕉
不枝惟葉茂無幹信中空所以免摧折為依君子風
春望雜詠(案原題凡三首歸鴈一遠樹一輕烟一今缺輕烟一首)
歸鴈
刷羽梁王池春至欲言歸牽我東南恨隨君西北飛
遠樹
如帷復如薺歴歴映滄洲故障千里目剰作一重愁
次韻罷相遊故園
戟棨嚴門第鐶金倦帶圍如公三事老從古幾人歸
脩竹
北戸静無塵蕭蕭玩翠筠此時刀筆手慙愧殺青人
濠上
莊生坐濠上下玩戲魚躍魚固不知人人奚謂魚樂
聞蛙二首
蛙聲直可厭聒耳横相干怒氣何關勇私鳴不為官
膨脝枵怒腹日夕沸溪干羣響何容罷時無牡鞠官
古来吟
古来韋與杜閥閱冠當年今日城南問惟餘尺五天
竹
新筍漸盈尺新梢巳鋪瓦燕雀忽相驚深沈似隆夏
九日
長愛鴨陂頭平波澹不流相君時獨汎準擬五湖舟
古意
肆威矜逐逐索黨恣狺狺盗跖真知道餘財欲汙人
青松獨受命停雲待陽春一遇樵人斧同成樸&KR0554;薪
虎嘯雲巖下風生林嶺隅須防威可假慎勿逐城狐
持鷸蜯謀壯貪蟬鵲意深漁人一拱手彈者笑依林
西齋新植萱草甚多作問答絶句二首
問
膩蘤金英撲纖莛玉叚抽萱如觧榮悴爭合自忘憂
答
我有忘憂號君為憂世人欲憂憂底事胡不暫怡神
僧房白蓮
水風披玉蘤溪露泣瑶津花意如師意宗雷社裏人
重懷和靖林逋
高士非求死天教隕少微雲疑隱居在猶傍嶺頭歸
秋夕不寤
倦枕回尤數東方不肯明只將無睡耳終夜著蛩聲
閏九月晦日登舟二首
淮平舟未進遠緒悵依依勿謂王孫怨先如春草歸
二山皆在眼未忍去淮津三宿寧無戀况非桑下人
次韻和奉寧太尉相公見寄二首
賚弼昔營野代工天眷深此時蕭散樂郤似住巖隂
儒藴披幽笈仙圖啟袐關嵩雲為雨罷来伴相君閒
挑燈杖
處膏非自潤在寸敢矜長試用蔀家暗廻為隣壁光
書齋前栢八株森植翠茂
總總長柯上離離翠實疎休誇冒霜雪僅得守門閭(古語)
(松栢為百木長而守門閭)
一百五日作
雨罷飛花徧緘愁對晩杯客心將煬竈同是一寒灰
客舍已蕭寂況逢龍忌辰何煩申火禁自有不黔人
行客
游子何方客征裾滿素塵疲驂不進道還犬復迎人
小渚
輕烟變渚色寒浪囓隄㾗鳥去枝猶動沙頽水暫渾
十二月十八日會飲園夫獻桃花二首
今歲臘未破明年春尚賒天教催朔氣先作塞南花
晩秀尚可惜早開真謂竒君看早開處定是向南枝
叢菊
烟開容蘤密霜重放叢斜插著星星畔潛郎稱晩花
反舌
默默過桃園穿條疊葉翻夫君猶舌在時宴便無言
除夕
歴尾無餘日更籌促曙躔持愁賸殘歲將老入新年
野渡
行路到溪窮寒流自浼浼客立平沙上篙人艤船待
木芙蓉盛開四解
木末芙蓉語當時不謂真今来木末見愁殺擬騷人(楚辭)
(搴芙蓉兮木末蓋指芙蓉假為喻耳)
麯塵輕抱蘂宫纈巧籹叢青女由来妬憑君淺作紅
浩露津緗蘤尖風獵絳英繁霜不可拒慎勿愛空名(雖俗)
(名拒霜花其實逢霜即悴矣)
千繞青叢外攜觴只自留晩花兼素髮同是一悲秋
木芙蓉
芙蓉本作樹花葉兩相宜慎勿迷蓮子分明立券辭(齊時)
(童謠云千金買藥園中有芙蓉樹正指此木芙蓉耳)
一作淮南守再逢霜豔新花前今日酒郤是去年人(予去)
(秋巳有木芙蓉四曲故有是句)
夜分
此夕炎氛罷浩然天意秋桂華兼月上槎影帶星流
觀書
隱几窮千古披經究萬殊扶疎曾答客涉獵恥成儒
讀史
順諛要領絶書罷付函封隸子方求益君非賣菜傭
漢囊一需頭竝薦五處士由来角立名獨歸徐孺孑
即事
我来春巳晏道樾半清隂崖暗石蹲虎林明花散金
湖上二首
秋来自然碧秋花何意紅乾坤搖落恨只是為西風
樓迥銜空霧郊長占暝霏戲魚晴自擲寒鴨夜還飛
客舟
上溪不弛帆下溪不打漿上下各有趣相遇風波上
柳
濯濯縈春晩依依帶暝饒楚宫皆餓死無計學纖腰
海棠
薄暝霞洪爛平明露濕鮮長衾繡作地帳密錦為天
詠荼縻
来自蠶叢國香傳弱水神析酲疑破鼻併豔欲留春
詠棠棣
潘賦幽芳在周詩榮鄂傳佛輪千幅細公帶萬釘圓
景文集卷二十二
