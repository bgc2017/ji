景文集卷二十四
宋宋祁撰
七言絶句
和中丞晏尚書憶譙渦二首
幰幰行艫破練光提鞭舊岸接回塘使君幾作臨波醉
猶使當時問葛彊
春波漫處尋他浦晚潦清時覓故州使舸忽歸心賞罷
後來風浪但驚鷗
重陽不見菊
戲馬佳辰菊未黃有人惆悵獨持觴心知不作怱怱意
故欲凌寒報早霜
蜀地秋高未擬寒翠苞如粒露華乾重陽已過君休恨
留取金英晚節看
柳絮
萬縷金長暖絮縈雪乾雲困徧春城衝風力盡飛應怯
試與鴻毛較重輕
儒林
窮巷空傷老治經由來命薄是諸生正須盡力排黃老
刺彘纔能得利兵
江上阻風
百尺危檣倚曙空古祠簫鼓隔丹楓誰將一隻仙人箭
換作樵溪旦暮風
招希元奕
飽食南榮曝晝㬢小星聯影入枯棋座賓只待王郎至
為判南風不競時
冒雨晚歸馬上口占
滿盖繁聲結暝涼獨軀歸馬向間坊囂塵暫息非無意
半作衝泥汚錦鄣
雜興
不學詩書君勿嗤人間情偽古難知第看陵麥青青句
盡是當年發冡詞
商君要術惟彊國孟子深心肯信書大扺空言是糟粕
斵輪甘苦定何如
讀桓伊傳
上前奏笛串奴髯自倚哀筝詠刺讒太傅一聞流涕久
使君于此信非凡
途次清明
漠漠輕花著早桐客甌餳粥對禺中遙知闕下頒新火
百炬青烟出漢宫
三月晦日送春
倏忽韶光第九旬無花何處覓殘春長繩萬尺非難具
誰與天邊絆日綸
朱雲傳(案韻語陽秋作詠漢史)
朱游(朱雲小宇)英氣凛生風瀕死危言悟帝聰殿檻不修旌
直諫安昌依舊漢三公
七夕
烏鵲橋頭羽盖移秋風長有隔年期七㐮終日難成報
不是星娥織作遲
庠局觀書偶呈同舍
蠧簡時披落暗塵晝窗風冷冰蟾津不須長嘆夫差事
恐有鄰房儳和人
和人禁中作
前殿籠童晝鼓賒對論兵食近袍紗此時刻意言頗牧
不為雲中首級差(來詩云可能頗牧不重生)
題北郭巨然山水
鈿點峯頭矗太虚遠帆遙岸水平鋪不知真到雲波上
得似工毫可愛無
叢祠樹木尤岑蔚
祠凴怪神樹不伐樹得岑隂神託威鄉人奠酒女巫醉
祠樹不知誰是非
西壁畫松
數株森立寫皴堅霜骨鱗膚千萬年秦帝從官徒自苦
取封不及大夫賢
對菊有感
吹菊佳辰念物華顔生不飯重咨嗟故園舊種猶存否
露損風搖著幾花
淮山
不見當年叢桂枝空山嶮崒但霞霏眼看春草萋萋徧
身是王孫未得歸
答道卿舍人桐竹之嘲
桐竹連雲阿閣西脩莖濃葉蔽璇題本來鸞鸑排翔地
正恐羈禽不借栖
竹
除地牆隂植翠筠纖莖潤葉與時新賴逢醉日終無損
正似得全于酒人(種樹家以五月十三日為醉竹日移之多盛茂)
擬西出陽關無故人
雨中柳色醉中迷上馬彎弓散馬蹄陽關門外故人遠
獨有殘陽相伴西
人日
綵勝香羹樂上春我懷前事悵佳辰瞿曇尚笑浮生假
况鏤黃金假作人
早秋二絶
斜規脈脈霞底去早凉蕭蕭林際歸年華搖落適誰怨
伯樂燕子東西飛
離騷何苦怨鶗鴂鶗鴂本因搖落鳴寒蟬驚鶴亦無謂
要是愁人聞自驚
驚烏
遠夢回時路已迷三更霜月倚樓西驚烏有底無窮恨
取向琴中作夜啼
柏樹
昔記孤根百仞溪何年移植對芳蹊雲巖烈麝相思久
悵望清香未滿臍
翠柏童然雜蘤間簿書餘暇獨來看不須更共春葩競
留取青青待歲寒
木芙蓉
寒圃蕭蕭雨氣收斂房障葉似凝愁情知邊地霜風惡
不肯將花剰占秋
晚春
露花裛裛開還徧風絮飛飛去不休春解無情春亦老
欲將寥落與誰愁
房陵舊第
謫去房陵席尚温回看北第已消魂當時賀厦翩翻者
今日張羅不過門
蘆
裊娜脩莖青玉攅鳬翁濯罷翠痕乾湘君直寄江湖樂
要作風汀雨瀨看
我慙散質山中養君結孤根江上來相對中園兩無用
菰蘆何處有竒才
溪蘆得種庭軒下翠色雖新野色銷要待九秋風雨後
冷梢危葉作蕭蕭
過玉蓮湯
平日宫中賜浴時玉蓮香目湧華漪錦鳬繡鴈今安在
汩汩餘湯自入池
出野觀農二首
杏蕊菖芽正及春風烟萬頃縹陂勻果然莊腹三飱飽
悒悒深耕不顧人
炊饟中林烟火遲勸農官吏駐春旗蓬蒿意盛陽膏動
正是陳根可扳時
過摩訶池二首
十頃隋家舊鑿池池平樹盡但回隄清塵滿道君知否
半是當年濁水泥
池邊不見帛闌船麥隴連雲樹繞天百歲興衰已如此
争教東海不為田
危語
奔車下山朽索轡倒行垂踵臨無地棋子十二卵相纍
手探驪珠觸龍睡
樂府
花外超超百尺樓碧簾深下蒜條鈎石城何似盧家好
曲裏分明兩莫愁
次望喜驛始見嘉陵江得予友天章張文裕西使
日詠嘉陵江詩刻于館壁有感别之歎予因戲答
二章他日見文裕以為一笑
江流東去各西行江水無情客有情此地懷歸心自苦
不應空枉夜灘聲
東流江水鴨頭春南隔高原背驛塵便使灘聲能怨别
此愁不獨北歸人
入蜀
劍峯重疊抱巴天從昔奸雄竊慨然白腹黃牛餘讖歇
漢家尋用五銖錢
除夕作
四十九年今日到來驩往戚是歟非牀頭周易有深意
自此恐須三絶韋
夜分不寐二首
晴缸紅花久未落耿耿秋思饒端倪傾荷破月共天㝢
女子墻高烏夜啼
西風已飄上林葉北斗直掛建章城愁人底事最堪恨
絡緯啼時無婦驚
御愛山
翠嶂奔騰一氣閒六飛畱賞暫怡顔君王草草非真愛
心愧東方檢玉山
詠史
一馬浮江擁瑞圖青規羣彦掎長裾本緣獻替居門下
不為江蝦與䱥魚
偶記洛下舊遊
洛陽三月見梨花遥認清香識鈿車今日風光兩無頼
莫愁應已嫁盧家
虚名
身外虛名莫妄求強關事事判悠悠試看雲將三年役
止博鴻蒙一掉頭
早春近野
紫苞如紐綴榆繁春意愔愔徧近原霽嶺浮烟含縹翠
泮渠新溜變清渾
題朱四郊墅
菌閣平窺倚杵天綺塍鱗隰逗春泉誰將六國黃金印
擬換東周二頃田
呈成上人
佛國天花兩送春歲因何意重相親勞師且置彌天論
鑿齒今纔敵半人
熊上人見過談理頗未得盡憶王侍郎共加研討
柱杖蕭然陋廡開苕花熬綠淺浮杯清言未到忘言處
正待裴家驛騎來
讀巷伯章
孤節區區是愛君危言未逹已危身豺牙虎爪銛于劍
不為詩人食譖人
野路見棠梨紅葉為斜日所照尤可愛
葉葉棠梨戰野風滿枝哀意為秋紅無人解賞如丹意
抛在荒城斜照中
小荷
踏溪分藕養新荷鈿盖斜臨瑟瑟波自是天姿不汙著
水深泥濁奈君何
月桂
月面鋪冰不受塵緣何老桂托輪囷吳生斫鈍西河斧
無奈婆娑又滿輪
晏寢
栩栩莊園夢正酣曙霞分色照東南閉門更費當關報
已是嵇康一不堪
小池
細澑沙渠逗曲池碧潯餘潤漬蠙衣風休浪静如圓鑑
時有文禽照影飛
雪裏尋梅
雪裏逢梅近臘時梅姿雪態兩相宜羡君此處留清賞
看徧溪頭南北枝
戲答天休(元夜天休移簡云薄暮即還家繙老書酌酸酒以自娱耳)
老書堆几寧堪讀酸酒盈樽不用賒料得君非貪九錫
短轅長柄趣還家
紅蓼
花穗迎秋結晚紅園林清淡更西風纖條盡日差差影
時落釣璜溪水中
泛渦水二首
川上輕風正滿旗幽情不憚進舟遲蘭橈過後汀洇合
卻見驚鷗自下時
漠漠新茸上渚蒲日痕波態共涵虛無人解作江南曲
荷底田田自戲魚
除夕
一杯芳酒夜分天萬慮勞勞耿不眠明日新春到何處
菱花影裏二毛邊
望仙亭北軒晚思
北顧吾廬安在哉天涯望眼到天回碧雲向晚無情合
思殺離人未肯開
中秋夜不見月二首
天上浮雲不肻歸憑軒坐惜桂華西一年此夕無窮恨
只是城鵶得稳棲
萬里重雲晦玉輪兔孤蟾遠託霄垠世間未必皆同恨
亦有居心不净人
秋塘敗荷
去時荷出小如錢歸見荷枯意惘然秋後漸稀霜後少
白頭黃葉兩相憐
東亭
櫺檻餘凉日未斜海天相合碧無涯樵風不動檣烏静
時見孤雲伴落霞
溪上
杖策溪邊興盡歸片雲何事逐人飛飄然自是無心物
欲去還來上客衣
秋園見蝶
撲粉曾過宋玉墻一身生計託流芳不須身結東風怨
秋菊春蘭各有香
送葉蘇州
卧錦簮花飄夕棹兩吴芳樹隠春旗為尋劉白高吟地
酒熟螯香左右持
濠上
惠非蒙叟叟非魚濠上全知魚樂無春山末深魚易樂
要須真樂是江湖
對獵
黃山横騖曉成圍後騎蕭蕭萬弩隨當路豺狼宜一發
不須回首問狐狸
九日食餻
飈館輕霜拂曙袍糗餈花飲鬭分曹劉郎不敢題餻字
虚負詩家一代豪
黃葵
黃葵貴麗不夭饒一朵新晴松下高還似邇英臨黼座
曈曨暁日照天袍
山橙花
故鄉寒食荼蘼發百合香濃邸舍深漂泊江南春過盡
山橙仿彿慰人心
九日憑高有感
把酒憑高念歲華此身流滯屬天涯故園叢菊無人賞
露壓風溪只自花
春帖子詞
皇帝閣十二首
東郊迎氣罷暖信入嚴宸暫遣星杓轉令知天下春
瑞福隨春到穰穣正似山君王寬大詔自此徧人間
縠管灰飛盡金胥刻漏長歡情與和氣并入萬年觴
日華初麗上林天殿裏春花百種鮮驅出餘寒還故臘
收回和氣作新年
望春臺下春先到獵獵青旂倚漢宫水自北涯生暖溜
花從東面受和風
蒼龍東闕轉春旂綷羽林梢最早知青帝回風還習習
黃人捧日故遲遲
春風長樂地春仗大明天春酒皆千日春枝即萬年
陽和今日到景物一時新陛下南山夀長迎千萬春
天上春先徧世間人未知黃金妝柳蕊紅密點花枝
水暖蛟冰解灰飛鳳管和陽春與皇澤併付女夷歌
夭矯蒼龍引翠旌君王暫報出郊迎勾芒一夜催春到
萬戶千門歌吹聲
宜春苑裏報春回寶勝繒花百種催瑞羽關關遷木早
神魚潑潑上冰來
皇后閣十首
青郊迎淑氣華闕報芳辰瑞木梢梢變珍禽哢哢新
春前已歲換歲後始春來綵燕隨宜帖繒花鬭巧開
暁天春氣净融融飛入天關第九重靈沼水生初報鴈
蓬萊雲暖即從龍
宮裏春花纔灼灼殿前春㐲已峩峩東風盡解天池凍
不及君王慶澤多
誰道春從何處來只從金闕徧瑶臺蒼龍便入時廵仗
玉液還飛行慶杯
嘉祐隨年至皇恩共氣和水痕冰處動烟思柳前多
曉佩搖蒼玉晨旂亞翠斿新年好春色今日滿皇州
暖碧浮天面遲紅上日華寶幡雙帖燕綵樹對纏花
迎春寶勝插釵梁拂鈿裁金鬭巧妝上作君王萬年字
要知長奉白雲觴
雙闕鮮雲抱日光朝來春意已昌昌先從太液催波綠
後到靈和報柳黃
夫人閣十首
雪罷雲初暖天和日便遲玉樓新燕子禖下記來時
春從何處生先覺滿瑶京冰解魚鱗散雲飛鶴態成
春天麗春旭春酒獻春杯樹待珊瑚鬭花須羯鼓催
銀闕崔嵬對未央春來始覺好年光風生禁苑無窮麗
日向仙壺一倍長
東郊移仗曉迎春已覺輕寒不著人天瑞穣穣君澤美
併教和氣助佳辰
春闕風光麗春城歌吹喧瓊蘇獻春酒金薄鏤春旛
瑞歷歲惟新物華春可愛雪盡林弄姿冰銷水生態
新年十日逢春日紫禁千觴獻夀觴寰海歡心共萌逹
皇家慶祚與天長
日照觚稜萬戶春細風輕霧淡嘉辰一番宮柳黃烟重
百種盤蔬紫甲新
玉管輕羅和氣動土牛青幘報祠歸仙盤取露朝和藥
舞殿裁雲暝作衣
余在北門時每立春必前索宫中春詞十餘解今
逢兹日塊坐州閣追懷舊題續作六章
漠漠春從天際來春旂巳在望春臺寒銷嶺上容梅落
暖拂江南放鴈回
清曉東郊轉翠輿蒼龍驅煖入儲胥便回天上陽和氣
散作人間寬大書
星杓夜壓禁城東葭縠晨飛玉管中撲撲烟花千戶煖
嘈嘈歌吹九門風
漢宫節物重年華寶勝迎春綽綽斜不待東風吹煦力
剪刀催出上林花
故歲猶長新歲晩東君破臘便回春花枝稍稍暗紅上
已覺輕寒不著人
樓角紅陽上翠旗釵頭新燕一雙飛天將美景催行樂
剪盡春雲作舞衣
景文集卷二十四
