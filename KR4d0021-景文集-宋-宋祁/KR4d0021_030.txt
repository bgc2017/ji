景文集卷三十
宋宋祁撰
奏狀
繳進升祔慶成詩狀
右臣等伏見今月九日章獻明肅皇后章懿皇后升祔
真宗廟室禮畢者懿烈順躋慶儀交展恩流即日歡懌
緜區恭惟皇帝陛下凝命宅中恊華稽古雖誕敷于一
德常有懷於二人向者閟寢别祠翠華躬謁依違累歲
博徇羣臣之謀稽合靈心用舉先朝之舊制書前降典
冊嗣宣遂自儀坤之廷竝升清廟之祏緣情得禮因孝
示人回曠蕩之洪私顯劬勞之永報鑑奩易具交深顧
復之思牲爼薦芬足慰蒸嘗之感臣等共塵法從參攝
事經仰欽陟侑之儀難默揄揚之素謹各撰成升祔慶
成詩一章繕寫别封上進干冐宸覧無任省循媿汗之
至
南郊乞異姓恩澤狀
右臣幸班禁近獲遘光華凡再侍於明禋得推恩於異
族敢援新制以寵私閎伏念臣有舅進士朱某幼習儀
文世承紱冕未預鄉華之薦久懷家食之慚以臣永嘆
渭陽希榮母黨願筮仕途之藉以光孝治之辰誓罄涓
埃共期酬補
南郊陳乞男彦國恩澤狀
右臣籍塵禁秘身託近藩天饗在辰職來預慶緣從官
之舊比有任子之公條輒忍靦顔更申妄請切以臣男
彦國甫當蒙孺粗訓義方未專一業之勤遽覿千齡之
盛不能自達庸丐賞延幸當朝霈之覃冀預士名之食
儻榮于嗣獲寵而家願交勵于朴忠得參酬于覆育丹
愚所誓殞踣無忘干冐宸嚴臣無任震惶俟命之至
乾元節乞男定國等恩澤狀四首
右臣叨華禁從逢聖誕期輒丐餘榮更延賤息伏念臣
有男試將作監主簿定國久踰冠齒粗習儒猷向因臣
兄以猶子之親得參士食逮臣蒙持槖之列巳及蔭條
顧緣試秩之初未齒為真之籍敢因盛節就冀仁恩庶
奬稺蒙益敦義教省身可勉收報為期
右臣叨服近聯慶逄誕節例容任子情切庇私内揆干
踰舉臻震慴伏念臣有男試將作監主薄靖國甫當羈
丱纔習藝文向緣世父之榮已參蔭籍之末逮臣冐寵
自獲推恩敢因星渚之辰更丐童衿之幸許從真秩俾
奬蒙姿誓忠教之日勤答上天之仁覆憃愚内勉殞越
為期
右臣久玷凝嚴訖無云補尙因誕聖之日敢援任子之
條仰竚恩華俯私䑛愛切以臣男惠國年方觿佩習始
書觚未克辨經稍任典謁属羣臣之上慶顧賤息以自
憐距躍所逄推求例賞倘童蒙之擊志獲孺筮以聞榮
共勵竭忠歸酬再造
右臣久塵法從均服朝禧每緣慶於誕辰許推慈於蔭
籍内惟丐請有懵情顔切以臣男輔國甫在童羈未從
傅習雖教之執卷而未能負薪不勝私懷願從舊食幸
電樞之紀節徧荷槖以頒恩冀啓任階以奬家訓如牛
䑛犢幸慰於衰悰雖犬若豚敢期於有立共圖忠瘁上
答恩仁
讓翰林學士狀(案本傳祁以龍圖直學士知杭州留為翰林學士在慶歷三年)
右臣今月十三日準閣門承受韓文昭報告為巳除授
臣翰林學士今授告敕者聞命側躬既榮且駭切念臣
昨知制誥日以經夏抱疾願守便藩本冀寧居得飬羸
喘俄叨改職尋以敘辭比令兒息搬取家屬伺其歸室
偶未赴官僚反具知宰府同亮今者忽蒙誤選升備禁
扃文翰近班臣子至願當不俟駕即日造朝但念臣因
病自言蒙恩輒止不惟欺冐朝聽必恐滋致人言便謂
臣巧作遷延隂規次補有妨賢路專取身榮啓偷競之
風凟承平之化一罹斯謗容得自安伏望皇帝陛下察
臣外補有恩亮臣知分有素且依前詔早遣出麾况餘
杭闕官已逾三月學士供職自有數人若得申沛俞音
收還新命憫孤蹤之羈悸息浮議之紛囂上穆朝僉下
紓憂悃雖停褒澤自荷大恩無任祈天俟命戰懼之至
再讓翰林學士狀
右臣今月十五日準中書劄子以臣陳讓新除翰林學
士告敕乞且赴杭州奉聖旨不得辭讓者恭聞敦敕參
抃誠悰貸其輒辭勗以嚴旨便當奔走朝路冒卽寵章
誼有未安不容無訴伏念臣今年三月内以天章閣待
制歸朝尋蒙改知制誥又于七月中因陳乞外郡蒙轉
龍圖閣直學士無勞被奬自臣為始尚錄餘杭舊例未
速人言臣是以上殿敘辭曰乞在任滿二年成三十月
依常參為例冀圖考績少答睿私不意今者再被制書
擢臣為翰林學士此則一歲之内三次遷除縟典蕃數
未有臣比一介之操知分甚明若便懼命忍慙靦然祗
受悠悠仕子偷競同興雖微臣苟一日之榮而廣朝被
多士之議損大益寡顧不重哉今拒詔當誅昧進亦罪
罪無足憫誅有可矜敢率愚誠罄叙兹窘伏望聖慈特
許收罷新命且令赴任杭州控仁援天更無别理如朝
廷必以學士院乏人不令辭免則臣願只以内閣職名
作直學士院供職俟滿年歲方冀敘遷二事之中乞賜
矜允臣無任虔祈懇禱之至
審刑院斷絶公案奏狀(案祁知審刑院據神道碑在慶歷四年)
右臣據大理寺狀申日奏司今月日以前送下公案竝
已斷奏訖無見在者舜刑惟恤漢讞號平属九夏之清
和訖四方之論報至仁丕洽中典著聞允非甚盛之期
疇臻幾措之會恭惟皇帝陛下燭知治總懋建民彝受
支日之奏封謹齋居之閱實軫人命之重容有不經詔
天下之平許從中覆至于法防素具吏禁易遵示以簡
孚之嚴窒其旁緣之隙懿條交舉庶獄寖希甫當時燠
之初靡餘決事之請畫冠斯格本上德之好生丹筆屢
停顧攸司之何力臣誤膺審克祗覿熙隆願咨繫月之
文備著約章之簡聿光在宥永照方來
謝對衣金腰帶鞍轡馬狀
右臣伏蒙聖慈以臣加前件職特賜對衣金腰帶一條
金鍍銀鞍轡馬一匹者經幄詳延甫塵于祕職規庭霑
賚更藉于殊私内撫肝膺舉臻榮腆竊以解衣示寵莫
美于漢臣錫馬從游最榮于唐世而臣仰丁盛旦早服
華階因擿句之備員侈除書之在始方其伏謝敕以頒
分煥紋襲于襜裳爛鏐環于搢帶材駒半漢釕轡玲瓏
惟賜予之兼常實芻微之增詫誓當夙夜祗力造次為
仁俯觀珮璲之長參惕乘軒之貴有如皎日無忘茂恩
又
右臣伏蒙聖慈以臣入院特賜衣一對金腰帶一條金
鍍銀鞍轡馬一匹者近司被召錫品霑華祗受寵頒叢
臻媿緒恭以命賜之設眷厚是將安吉美于詩人蕃庶
表于侯象洪惟聖世務尙前猷美禁署之始除煥儒林
之新式因其衆謝侑以多儀笥服裁鮮鐶金飾具斥衛
鞍之寶鉸解材駟于天閑下拜神墀爛盈私室而臣猥
從末至甫望清光視書詔以未能假器章而太甚人斯
誤舉已無收汗之期賞復冐叨安逭濡鵜之訿誓堅盡
瘁少答詳延
又
振擢云初頒分有典恩雖將意媿不容顔伏念臣久去
嚴深弗專辭贊蒙收還于玉署復修潤于緡言而佁儗
塵容支離病骨謀無故勇貌有新衰方深舊貫之慙更
侈多儀之貺襲衣聯褚梁帶横金侑以材騶副之寶鉸
雖朝稽成式本優待于畯良而士有冐居迺例蕃于錫
予仰循異渥内揆無堪服以光軀慶揖私之有煥乘而
致寇惕觀象以蒙譏荷寵兼常撫衿充感
又
右臣伏蒙聖慈以臣前件職特賜衣一對金腰帶一條
金鍍銀鞍轡馬一匹者侈袂光軀寶釘照笥斥内閑之
半漢副釕鉸之精良併侑茂恩庸褒近職胡寧輶懵遂
忝頒分伏念臣本以避親特蒙換秩始踐鳳阿之祕方
陳鳧藻之歡而朝循舊章賜存成式匪為人而廢禮姑
異數以勸能麗服横金爰重寘行之寵材驂耳轡居為
執御之華被錫于兹撫躬何幸儻屯愚之可勉圖尺寸
以為酬
定州謝對衣金帶鞍馬狀
右臣準中書劄子以臣除前件職奉聖旨賜臣對衣金
腰帶鞍轡馬仍差殿直李宗偉就定州給賜者寵名冐
進賜品臨頒使者發齎邦人改觀伏念臣年塗衰遠襟
府塵蒙違去清廂保障窮塞報政無日待罪再兹本緣
假節以非眞宜與過更而皆罷迺蒙皇帝陛下垂矜久
戍特改近班因加秩之命云初舉有分之錫惟舊襲衣
圍帶釕轡名駒本三朝之餘珍重兩驂之私駕曳焉稱
體知露冕以非榮乘以按屯遂據鞍而忘老撫恩云厚
有殞為酬
讓敕設狀
伏覩仲夏以來苦雨為瀰河流泛濫民堵墊傷上惻睿
襟分馳羣禬方交修于至德將迎召于太和臣比荷顧
存召還禁近蒙循舊體盛錫宴羞旣親耳于焦勞難自
私于樂衎願停慈渥以適事宜其敕設欲望特許寢罷
謝班次狀(案祁于慶歴五年罷翰林改龍圖八年復翰林此狀與下謝宣召皆是時)
右臣準中書劄子奉聖旨令立班在張方平之上者因
舊蒙榮沿恩進等懇辭弗聽媿切參懷伏念臣術學空
單年姿衰槁自違禁署四易歲隂絶窺鈴索之華寢忘
赫蹏之式属無嫌避再沐召歸合寘下陳以從甲令而
方平等更因近例追叙前功屈朝次之明規崇仕途之
美讓洊煩諭詔俾進上聯畏再瀆以取訶輒忍慙而就
著以新訂故誠非素杼之長雖去卽還遂竊塞人之福
仰銜垂睿曷用仰酬
謝傳宣撫問狀
右臣伏蒙聖慈特降中使傳宣撫問者冐寒得疾積損
成虛伏枕迷魂偃牀在告尋交薦于惡石冀自救于殘
軀迺蒙皇帝陛下齒記不忘慘矜過厚特迂使驛傳諭
玉音許輟高手之良以濟負兹之困恃大恩之下屬庶
營魄之重還自此更生盡歸論報
謝宣召入院狀
命節及門褒綸在耳跽聞振擢交腆榮慙伏念臣素稟
朽疎親逄昭泰由累勤于舊史獲通籍于從官深入玉
堂愼司雅告無能云補第恧于空餐有諉攸箴已當于
襆被會臣兄庠猥叨貳政例合避親亟用請閒懇祈去
職尋蒙可報對易美名跂華閣以通班仍露門之擿句
宿官少責用拙正宜安于之筆遂乾絶聞名命裨諶之
草雖在無復討論適以樞務缺員昆親補乏垂矜舊物
靡涉他嫌復收液樠之材入齒禁林之綴矧違近密回
貿寒温其間緣疢召衰乘憂失壯學殖逾落辭緒若抽
心忘五誥之醇目眩十行之細曷以再承大對參潤遠
猷深惟洊至之華抑本千齡之會斯蓋皇帝陛下仁無
頗覆惠等曲成眷去馬以還騑激倦禽而重翥寵光完
士歆豔羣倫尚當景式前修繹尋故業漢風彌郁冀循
爾雅之規蘧齒已高況屬知非之素撫躬揆遇濱殞為
酬
授知制誥舉歐陽修自代狀
右臣蒙恩授臣依前官知制誥準敕舉官自代者伏見
太子中允集賢校理歐陽修志局沈正學術淹該棲遲
懷寶不詭所遇措辭温雅有漢唐餘風如得擢在禁垣
委之潤色必且粉澤王度布于四方觀言責實臣所不
及願回授受以允詳求
授兼龍圖閣學士舉施昌言自代狀
右臣竊見天章閣待制施昌言識邃慮遠見推倫軰歷
司繁劇沛若有餘尤宜蒙三接之召備萬乘之器材能
巳試臣且不如願改恩章以允朝渙
舉楊安國自代狀
右臣蒙恩特授前件官依舊充職準敕舉官自代者伏
見天章閣侍講楊安國質厚淵懿邃于經術勸道帷幄
有裨大猷循名責實過臣遠甚乞回清授以穆朝告
修撰舉趙師民自代狀
右臣蒙恩特授史館修撰準敕舉官自代者伏見尚書
祠部員外郎天章閣侍講趙師民性理沈敏恬于榮進
博記多識殆無比倫據經援古措辭雅健推名責實臣
所不如乞回甄授稱是惇碩
授諫議舉魚周詢自代狀
右臣蒙恩特授諫議大夫準敕舉官自代者伏見天章
閣待制魚周詢外和内正不憚強禦頃排異議辨正誣
冤毅然風采聳于朝路臣嘗景仰美行心服其長願回
恩典以光賢舉
授翰林學士舉高若訥自代狀
右臣蒙恩除授翰林學士準敕舉官自代者竊見前天
章閣待制高若訥資性謹厚文詞淹敏値物照理物無
廋情與臣偕第同班稔其履尚若擢寘近署足潤大猷
願回新命以光清授
再授翰林學士舉官自代狀
竊見某官志尙沖遠風局精強久次詞垣晩成國器材
望旣出臣右年輩亦在臣先願還濫及之恩回副類能
之選
授兼侍讀學士舉張錫自代狀
右臣伏見天章閣待制張錫安節懿行講貫如流進侍
經席有助咨問願回新命以光崇簡
授待制舉賈昌朝自代狀
右臣伏覩先降敕節文每授官許舉官自代者竊見司
封員外郎天章閣侍講賈昌朝學優文敏操履堅正質
其望實過臣遠甚乞回兹授以允公言
薦劉絳狀
臣伏見應茂才異等科劉絳生于遐遠系出寒素結髮
從學逮冠有成研覃六籍上下千載多所論次頗有指
歸固窮守道不祈詭遇向緣就試六論文限敦促偶因
小誤被黜有司生平襟藴有所堙閡絳嘗著春秋三傳
析要并皇極書凡四十五篇皆鉤摭幽奥會萃異同思
排異端取質先聖據其揚㩁信足多尚按絳行年方二
十有五若令齒德寖茂藝術益深必能擬迹惇儒自名
所學欲望朝廷特許收試授一直講職名俾在國庠敷
述經旨養成令器進備譽髦其析要皇極等書謹同封
取進止
薦張定方乞收試狀
右臣伏以良工構材為厦明主構士為國而材湏求集
士待舉知然後落成展采功與時立伏見應沈淪草澤
科張定方年三十八歲識慮沈敏氣直行範文尚體要
不工聲病涉知韜略兼明遁式甘足貧槁久無仕心昨
為鄉黨敦推入應詔舉六論程藝非其素心有司報罷
怡然引去閉關卻掃不干州閭立言忼慨指摘民弊臣
知壽州日以禮致問延至公門觀其議論卓焉切至因
取其所著書得卻敵復戎戰書等篇質多采少紀實求
當臣亦指文索事與相辯詰觸機應變籌策有餘非但
角空言競華論而已臣以為如定方等輩不可多得或
蒙召赴上都程其所長授一職事官令往西北邊郡必
能研究術略參贊帥臣討論營陣商㩁攻守至于撥煩
幹蠱又有緒餘臣旣知其人不敢有蔽謹錄定方所著
三軸幷封上如有可采伏乞特賜收試果無所取臣甘
苟言之罪
乞知亳州狀
右臣竊以為君務達下情為臣貴在無隱雖有煩請猶
不蒙誅臣之敷懇正託斯義伏念臣福庳材下為祿所
浮行年四十便若衰惙纏綿宿疾出入五年氣迕脾倉
陽客胃府觸暑犯寒則飲食頓減温中實下則藥艾未
良自念綿疴屢求外補昨領壽陳兩郡凡一歲有餘旣
便養頣漸克強勝不期戎帥内鎮蕃方臣蒙恩入朝歡
喜上道庶能自力還服近班遄叨書命寖華名級而尫
悴之質果未遑安舊痼有源新疢復動春夏之際痊劇
無常舉家竭急時煩省問羸露有素班列具知自非出
守胡能寬疾臣伏見亳州去都至近總務非少亦湏選
任俾往撫綏欲望聖慈許令臣知亳州一任臣雖質課
計最有悪吏師然恪奉詔旨謹察邦政于下流之比尙
有一日之長幸其餘閒盡力治料儻蒙帝力為天所支
耗氣稍完迷魂來復尚更求自試無憚諸煩涓埃萬一
以圖云補今兹祈叩實迫尫殘言拙少文止冀矜遂
乞解鄭州還京求醫狀
右臣伏以臣子危急必于朝廷祈君父雖誅避在前不
敢避也伏念臣自去年五月脾胃寒泄服暖藥過度虛
風客熱結成沈疴發歇不定經一年有餘臣以所領州
路當兩京衝要誠欲盡瘁死節官下是以不敢請假牽
勉勾當偶無曠敗昨自六月中寒溏頓作不復支持經
四十餘日飲食減少出廳不得肌肉銷盡惟有皮骨左
腳麻木行履艱難情志昏塞委實勾當不前遂于七月
二十一日牒公事與本州通判管勾已奏聞訖人情病
未及死湏思治療伏綠外州難得醫藥坐待死亡臣欲
望聖慈念臣從川途替歸往復萬里年老病甚將就溘
然特許解罷鄭州令還京師就求醫藥以救殘喘或得
一閒慢主判司局所貴易得假告休息衰骸萬一尫殘
之軀未填溝壑再得陪服朝序卽異時朝旨别有差遣
不以遠邇聞命卽行以答陛下再生之賜
景文集卷三十
