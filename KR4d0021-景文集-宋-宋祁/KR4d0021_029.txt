景文集卷二十九
宋宋祁撰
奏疏
直言對(案仁宗本紀皇祐三年春三月詔求直言是時祁由龍圖學士復為翰林學士本傳)
(作景祐中誤)
翰林侍讀學士兼龍圖閣學士宋某昧死言伏以陛下
躬至聖開大明數引近臣廷謀急政退托不敏開敢言
之路日昃便坐以須告猷夫人君據安而念危則終不
危操治而慮亂則終不亂何則幾微之兆成敗之端森
然前判于胸中矣臣向已被詔對所欲言書聞於上未
合明聰陛下赦其無狀再降德音以欲竭盡下情以禆
萬一顧臣敢無辭而對臣聞羣臣之所以有朋黨者何
也由忠邪不早判耳且君子得位必引其類使恊濟忠
力不為私也小人獲進亦引其類使扇動聲勢不為公
也君子指小人所引固曰朋黨小人指君子所引亦曰
朋黨君子常少而小人常多此人君所以易惑而難辨
也陛下何不質之以事騐之以言其言也陰賊忌害巧
為迎合聽之似可用察之而無實小人也其言也質直
蹇正多所補益聽之似逆耳察之而有實君子也又以
其言騐其人之行事與言合者為忠事與言反者為邪
不黜其邪不進其忠則朋黨終不除矣臣下之所以讒
佞得行者何也由朝廷言之路太廣也夫正人能言邪
人亦能言古者稱言之無罪者謂有道之言也若邪人
搆虚以害有位架妄以間忠臣亦以為不可加罪則是
以言喪邦矣且邪人緣隙投詐寄事造奸詆人必以難
騐之文傷人必以似是之語使進不得自辨于主退有
以離間于君于是正人幽憤有功抑退如此者陛下雖
加罰焉可也正人則不然毅焉中立侃焉正論引古今
之宜根刑政之本質之衆則無害措之事則可行不為
勢傾不為利奪如此者陛下雖加賞焉可也故言路大
闢而正言不賞妄言不罰則讒佞終不去矣今議者皆
曰朝廷誠安且治臣以為不然夫三患未去安得為治
直亂之未作耳請試言之夫與賢人謀事而與不肖者
斷之一患也重選大臣而輕任之二患也大事不圖而
小事是急三患也何則賢人必為國計而不肖者專為
身謀為國計者必恃至公故言直而援少為身謀者專
挾己私故喻巧而援多人君不能察之則奸詐行美于
是言長利者則破之以小害使終不能為利圖大功者
則急之以近效使終不得立功善令方下而謬令移之
矣公議始行而私議奪之矣且不肖之人已不能忠而
忌人之納忠已為不善而能敗人之為善改白作黑以
是為非若朝廷已知其奸不能斥去郭公所以誡亡也
已知其賢而與不肖者並任用之劉向所以獲罪也此
今患之最切者也夫大臣左輔右弼參贊權綱朝訪夕
對彌縫闕漏既以為忠且賢而擢之矣材且謀而任之
矣是宜待之以無貳責之以一心今或指纖瑕采飛語
小則被疑大則賜罷朝為臯䕫夕為檮杌遂令家無全
節人無完行何其有道之世而賢者之乏耶誠任之失
其理矣徒使繼至者瞻前畏後偷合取容事存形跡日
防猜阻舍國事而不慮苟身謀以自安大臣如此陛下
何須賴焉且君視臣如手足彼將以手足為報君視臣
如路人彼亦將以路人為報此患之次也聚天下莫急
於財鎮天下莫切於兵制四夷莫神於機仕天下莫謹
於官今財已匱而不肯計兵甚冗而不能擇機至而不
敢謀官濫而不知選而執事者但且計小利害責小經
費羣對而旅前取旨而奉行日徇一日歲偷一歲陛下
又不念此寧是朝廷之福耶此患之又次也假如萬一邊
境有事盜賊相挺甲兵宿野寇發在路此時三患不去
誰能出身為國與陛下共處安危耶誰能執節慷慨為
陛下前死不顧耶臣故曰非能治也直亂之未作耳陛
下詔中書門下使擇天下之冗官澄清流品詔樞密院
去天下之冗兵寖明紀律斷自宸慮必取成功不使渙
汗復收匪石中轉則縣官之財有數年之饒為萬一不
虞之備策之善者也機制夷狄臣前對已嘗具之猶有
可念者臣聞馬者兵之大也邊庭之所以常取勝中國
者也今監牧弗謹牸畜無課而自蕃入中國既有定價
則駔駿不至而疲駑實來地非所宜死者如積河南河
北草地數萬頃為郡縣所侵挑田伐樹半入民産且中
國之兵步多騎少騎兵利平步兵利險夫自河以北地
若砥平目與天盡不見堆阜此非用步之利也雖步卒
百萬詎能抗戎馬之出入乎故莫如養馬與之馳逐則
契丹懼矣夫馬政修舉牧養得人五年之中可致良馬
十萬外可以罷西邊之入中令得與民通市内可以侈
人心之馳突與契丹爭衡此誠用武之急也臣又聞南
方鑛冶地寶不乏但轉運司與州縣莫適為謀昔之本
錢數十萬慶歴以來為官司侵耗略盡矣今既無糧貨
不能聚人上下掩閉止以坑穴不發為解采鑿烹煉反
為奸人所盜利奪于下貨失于官禁帑之錢日朘月削
今若留數十萬緡置于饒信權為本錢精擇材臣委之
經度自今舉吏專建官司庶幾銅溢於山錢流於府此
可以責數年之效未可以騐于目前也銅足錢多此亦
富國之一助耳臣智識庸暗不足上當清問輕率狂狷
惟陛下裁貸其誅
論羣牧制置使
臣伏見舊有羣牧使昔以樞密院一員總領臣以為國
之大事在兵兵在馬今但以兩制以上領羣牧使其于
小臣浮議易為更易若樞密大臣兼總之不惟要見國
馬登耗大數準量騎數所用又免小臣狂妄議論所貴
牧亊寖重速致成效
論復河北廣平兩監澶州兩監(按歴代名臣奏議係嘉祐六年祁為)
(羣牧使時上)
西北二敵所以能抗中國者惟以多馬而人習騎此二
敵之長也中國馬少又人不習騎此中國之短也每至
敵來作過則朝廷常以所短禦所長是以十戰十負罕
有勝理今議者但欲益兵破敵不知無馬且不能為兵
也用兵七年終不聞講牧馬之制此寧朝議未之思乎
今羣牧司管河北凡十監其五監畜孳生馬五監畜大
馬然未嘗有數登十萬匹者何其弱也今河北洺衛相
北京五監之地皆水草甘涼可以蕃息但官非其人不
能盡法牧養何者馬數雖增未之賞馬數雖耗未之罰
急則括買民馬苟以充數既不可用徒有芻秣之費驅
之邊境未戰而凍死者十八九矣又聞河北洛州廣平
舊有三監今惟一監存焉欲望朝廷差有智識近臣按
求舊地復為三監澶州舊有東平監水草地氣與洛相
一體亦可興復此二監合河北五監通為十監每監以
一萬匹為定額如國家牧養得人則五年之間可以自
養及額餘數則可以分入河南鄭許西京三監及在京
騏驥院天駟天廐諸監坊矣同州沙苑一監地尤宜馬
令郤只畜大馬不令孳育殊乖所宜欲望朝廷許將孳
生馬五千就沙苑分左右兩監委官益占官地謹加牧
放五年之間亦可得數萬七年之後可支陜西沿邊諸
州戰馬之闕矣
又論京東西淮北州軍民間養馬法
河北陜西河東出馬之地民間皆宜蓄馬而近年黔中
土兵已多耕農數少難行民間養馬之法伏見京東西
緣淮北州軍地不純熟馬之種類與北馬小異若令民
間養馬朝廷緩急差可濟用臣今略為養馬法如下
一民間能養馬二匹者免半丁科率三匹者免一丁五
匹者免三丁仍州縣不得尋常專擅差借其有第一等
第二等二戶全無丁者勒養馬三匹一丁者勒養馬二
匹其力及一丁養馬戶比有丁養馬戶免一半科率
一所養馬州縣為立籍許令提點刑獄與知州一歲一
閱以知實數如有死損仍委本戶置買及數
一民間如有刀及人戶能養馬及十匹以上其戶下科
率十分與免七分
一所養馬不得夾帶川蜀淮馬至小怯者充數並須堪
任負載者
論養馬劄子(案歴代名臣奏議以下四首俱係嘉祐六年祁為羣牧使時上)
臣等近知河北孳生諸監馬例各低小不堪戰陳蓋自
來馬種雜亂或翁大母小或翁小母大配放時不曾揀
别是致無由生得高大好馬實恐緩急有誤諸軍分配
昨有判官寇平因點印時曾揀好翁母馬七百餘匹送
淇水第一監别立羣分配放已準宣命施行續據都監
李知和乞于逐羣内揀出五匹大馬破草養餵好母馬
配放又蒙宣命許依臣等參詳逐官各見用心揀别馬
種然終是未得盡善今欲乞將孳生監與一例分作二
等其骨格高大堪充戰陳者為上等骨格低小有諸色
病名者為下等各别立作羣分配放仍令草地相遠不
得交相混雜如此必生得駒口格式入等堪任披帶至
于雜馬亦自無關用其自今以後生得駒子亦便依此
揀别各歸等第内上等馬翁並乞依寇平等奏請于不
配放時破草料上槽養餵所貴及時遊放不至羸怯兼
臣等不住將諸州上京馬内揀選迭格好翁母馬小作
番次逐旋差殿侍押赴諸監如此分開等第不出三年
必須大改收得迭格駒口以備戰陳取進止
又乞養馬劄子
臣頃年為羣牧使其時曾擘畫欲于諸監市母馬合見
馬共成五七萬匹一歲大約得駒五萬不出五年得二
十五萬就中破死損十分之二得駒二十萬于二十萬
中選出負䭾馬十分之五得戰馬十萬匹以為中國有
此馬可與敵人相馳逐使聞風畏威不敢有窺邊境意
是時西事已定朝廷求安便忽略此事有司指摘臣奏
以為迂闊但言放牧之地侵損民間膏腴田疇有損無
益于是寖廢且馬者兵之本倉卒求之不可得若無事
時歲月孳養臨事自無闕乏臣欲乞選左右名臣議羣
牧養馬法收還牧放舊地多列廐庌檢詳新舊條約擇
取便宜如臣所請且為新制及罷河東陜西馬禁許民
間與番落自相貨買及許天下民養馬勅州縣不得計
在貲財之限其牧馬臣且以十年為期若歲歲滋養當
得二十萬匹而天下百姓所養馬亦益多假令西北二
邊敢為風塵則我兵足馬健與之角戰誠不足畏取進
止
帖黃云今天下馬軍大率十人無一二人有馬而所習
伎藝與步兵不同緩急不堪移充步人使喚使軍人無
馬是國家虚養此兵有名無實又云臣舊知牧馬數不
多于中選取戰馬即今數目益少此事為用兵之切務
伏乞朝廷深以為意
論買馬劄子
河北孳生監馬母數少逐年有妨滋配勘會麟府州馬
最宜孳生准先降條貫其馬作五等收買第一等一十
八匹端至第五等各减一匹後來宣制于逐等上例各
減絹二匹第一等馬見今只有十六匹端蕃漢興販人
戶别無利潤致騍馬轉少竊恐諸監每年漸見孳茂闕
額有悞將來支配諸軍本司今相度其麟府州所置五
等騍馬欲乞權于舊條未經減絹收馬五等價内將第
三等以上各特添絹二匹第四等五等各特添一匹仍
令逐場買馬及三五十匹旋計綱上京赴估馬司交割
從本司再行揀選埒為好馬雜馬兩等轉送孳生諸監
添助蕃息臣等又見漢武帝時為將軍騎馬少乃令天
下諸亭養馬歲課孳息即知權宜立法古今一體如將
來諸監母馬數足即郤依元降條貫施行一則招來興
販人戶將好馬中官二則三數年内孳生駒口漸多準
備緩急支填戰馬無闕取進止
又論養馬劄子
階文州買到省馬舊來牽送上京近因本司擘畫奉聖
旨並令送陜西轉運司支配諸軍闕馬伏緣今來孳生
諸監闕少上等馬翁馬母蕃息駒騍本司相度欲乞今
後階文兩州買到第一第二等馬内如有迭標格好結
裹及事藝别無病名堪充作馬翁馬母委自本州長吏
躬親揀選十歲以下者令依舊押送上京于估馬司交
納從本司填配諸監其餘揀退不入今來色額者自依
近降條貫施行取進止
議西人劄子
臣伏見趙元昊遣使進納誓書西人在館以待答報伏
知朝廷議欲降詔遂相開納止留册命未便舉行又聞
俞青使回北庭謂本朝若必行元昊封冊勿令使命深
入恐契丹兵馬一例殺傷又其答書有俟平定西鄙遣
人來報之意此皆含糊未决之辭包奸蓄怨之語也臣
愚不敏不知大計竊謂機危之會理須審思事脱一失
悔將難救且西北二敵連兵搆難中國之利也方當整
勒兵馬陰拱高視候其大傷小亡乃可以逞今若便許
元昊同其誓文則二國要約固巳先定不待封冊方正
君臣如此則元昊之貢獻必且續至朝廷之金幣亦便
頒分假使北敵能勝西則契丹必歸曲朝廷以為撫彼
叛臣逆其來信負力悖慢勢必稱兵而元昊得朝廷誓
詔必且取重外鄙市怨耶律肆其狡獪因為間諜得我
金幣以救敗亡是乃紓敵禍于一時嫁外怨于中國矣
使西能勝北則二敵之怨必深契丹士力更當讐賽則
朝廷卻與元昊歡盟厚賂安得不動敵情哉契丹之怨
朝廷益深則元昊之結朝廷益固者非謂與我為金石
交也彼藉我之賄假我之援全境激敵以誓劫我使吾
邊戍束手瞪目熟視流散不得侵略然後首鼠窟穴養
成豹虎斯其謀也臣又料契丹未能得忠于元昊先且
取賞于河北避強擊弱有何不可是朝廷免西鄙之小
衂結北方之巨釁輕重之擇安得不懷且契丹言恐一
例殺傷又云俟平定西鄙此何等語朝廷忽而不計耶
臣伏見元昊誓書中要結天地誓及子孫言雖夸險勢
亦窘急何者彼蓋廹契丹之用兵畏我境之乘便略其
邊寨取其老小重以詛誓務在速成必知朝廷已賜開
許不肯先違誓信則彼一心捍北永無東顧之虞此賊
昊之計事在目前確然可辨臣以為當今計者不如且
遣彼使賜以存問詔書詰難誓文更令修正遷延來往
以賖後期兼令雄州騰報北帳俟其雄雌之决更議拒
納之宜撫西懷北兩得其便伏望略回聖慮一賜裁擇
取進止
乞宰相監修唐書疏(案歴代名臣奏議係仁宗時祁知成德軍時上)
臣先奉詔修定唐書是時賈昌朝罷執政丁度以參知
政事嗣總其任度比罷免而書局不解今度不幸薨謝
臣又遠守邊郡本局止有刪修官王疇以下四員至今
編纂遲延紀志俱未有草卷誠恐書無統制諸儒議論
不一淹引歲時欲望朝廷許依前例以宰相監修竊以
一王大典垂法千古今功且垂成而其間褒貶是非出
史臣等須藉當國大臣商確訂正為斯文之重庶書成
行遠無愧前人唐特修晉氏一史亦宰相恭總彼偏方
陋國制度殘窶尚以輔弼領之比今唐書恢大光明為
不侔矣伏乞特賜詳度施行
請復唐䭾幕之制(案歴代名臣奏議係皇祐四年祁知成德軍時上)
臣聞唐時出師用兵每什為五䭾法馬牛任從所便其
間隨行什物鍋幕之類皆具故師行萬里經亘歲月無
所闕乏自五代之亂更相侵擾其兵不出中國弱者輕
齎強者因糧遂失五䭾法至今相承不復討尋臣伏見
朝廷之制每指揮五百人指揮使得夾幕一具副者得
單幕一具馬軍得葉鍋布行槽等若干步軍得鍋若干
自軍員以下更無帳幕或出次野外雖甚風雨亦無所
庇又戰士被甲所將衣衾悉自負荷馬軍則盂杓之類
悉在馬上然則行數百里人馬強力皆已先疲脱若逢
賊安能挽蹋擊刺與爭勝哉故無幕帟則士卒無所休
庇無䭾法則士卒須自負荷此于軍戎亦非小害臣乞
詔近臣檢求唐䭾幕法下殿前馬步軍司議可復與否
明條利害上禀朝廷指揮
論復監地必有羣臣以百姓税地為言
國家今廣置騎軍而無馬給之騎軍所習既不可為步
則是數十萬衆無所施用常坐費糧廩而與無軍同也
臣固以為不如復監地多畜戰馬以給其用計之便者
也凡監地有及千頃五七百頃者其間附山包野陂澤
茭草非耕種之地今若復之則羣臣浮議云害百姓良
田使農不得耕種臣以為不然假使牧馬之地一監有
五千頃皆為税田國家所收歲未及數萬石以數萬石
之粟于軍之虛實未有所益也使有牧馬數萬匹則三
軍之氣可以坐增由是言之國家急須軍馬之時難良
田尚可變而為牧田况今之牧地非盡良田者乎臣伏
見洛陽單鎮兩監曾廢為民田議者知皆以地之肥美
及經一二年民之佃不及一二百頃其餘盡為荒野無
人請佃牧地之中樹木數千萬株皆為百姓所伐販賣
而官司明知上下相蔽不為糾發俄而却復此特倖人
邀一時之利議者之過此則監地興廢之一騐事已見
前惟國家詳酌而行
上便宜劄子(按歴代名臣奏議係皇祐五年祁知定州時上)
右臣伏念行年五十有六素自衰怯不逮人宜内治一
郡習刀筆簿領計校米鹽與俗吏爭課最以報萬分不
意陛下過聽乃使守邊居真定不半年徙定武任過所
能早夜震惶然常聞天下根本在河北河北根本在鎮
定以其扼衝要為國門戶且契丹所欲得者惟定與鎮
二軍不戰則進薄深趙邢洺咋脆撞虛無有患矣臣所
以日夜深計者以為欲兵之強莫如多穀與財欲士而
練莫如善擇將欲人歆豔樂戰莫如賞重而罰嚴欲敵
顧望不敢前莫如使鎮重而定強夫恥怯尚勇好論事
甘得而忘死河北之人殆天性然陛下少勵之不憂不
戰以欲戰之士不得善將雖鬭猶負無糓與財雖鎮金
城定湯池勢必輕今朝廷擇將練卒制財積糧乃以陜
西河東為先河北為後非計也夫西戎兵銳士寡能略
邊不能深入河東天險敵憚為寇惟河北不然失長城
之防自薊而南直視千里敵鼓而前如莞衽上行故曰
謀契丹者不得不先河北謀河北舍定與鎮無可議矣
故臣願先入穀鎮定鎮定已充可入穀餘州列將在陜
西河東有功狀者得遷鎮定則鎮定重天下久平馬益
少臣請多用步兵夫閧然聚霍然散雲奔飇馳抄後掠
前此馬之長也強弩巨梃長槍利刃什什相聯伍伍相
遮大呼薄戰此步之長也臣料朝廷與敵相攻敺而去
之及境則止然則不待馬而步可用矣臣請損馬而益
步故馬少則騎精步多則鬭健我能用步所長雖契丹
多馬無所用之夫鎮定一體也勢不可離今判為二恐
謀之未詳自先帝為一道帥專而師不分故定揕其胸
則鎮擣其脅勢自然耳今其顯然有害者屯寨山川要
險之地裂而有之平時號令文移不能一敵脱叩壘則
彼此不相謀誰肯任責耶臣請合鎮定為一路願以將
相大臣領之無事時以鎮為治所有事則遷治定指授
諸將諸將權一而責有歸無苟且意策之上也惟陛下
與中書樞密院當居安慮危熟計所長必待事至而後
圖之殆矣河東馬強士習善馳突與鎮定若表裏然東
下井陘不百里入鎮定矣敵若深走以河東健馬佐鎮
定兵掩契丹之惰若歸者萬出萬全此一竒也臣聞事
切于用者不可以文陳臣所論增步兵及入穀分兵隸
禆將等諸條件目繁碎要待刀筆吏委曲可曉臣已便
俗言之輙别封上至擇善將多蓄財乞委樞密院三司
條具以聞臣一諸生弗知軍旅事偶有所見不敢隠特
以受大恩思亟報也恐議涉迂暗有司疑詰更乞付臣
令悉意條陳然後施行
景文集卷二十九
