景文集卷二十
宋宋祁撰
五言長律
鹿鳴筵餞諸秀才赴舉
令日真良宴歡持鳴鹿杯初飛禰衡表共識子虛才龍
沼雲鱗動鵬溟浪翅開危言切晁董祕思屬鄒枚經市
騰裝早封軺續食催應須戒驅弩翹待駟車回
送承制劉兼濟知原州
假節分州郡掄才出將門還提射聲旅(上以禁卒千人為君帳下)幷
破護羌屯(君兼涇原路都監)尺詔方臨遣新書得細論旃酋陪
獵帳戍校接歡罇後伍鞬櫜密前驅鼓吹喧隴笳梅落
怨邊陣月殘奔赤白猶傳警先零久負恩行期雪家恥
三捷奏天閽
早春雨中因呈邑大夫
瑞澍霑春陸膚雲壓暝臺霰寒休雜下風好即東來遠
岫吞將盡陰霞照暫開徧滋畦下麥併濕隴頭梅灑罶
南魚躍漂蘆北鴈哀蓬乾釣師臥疨冷牧騶回天發千
驍電人同百里雷我私欣遂及頌扈九農催
送范希文
日夕朋簪遠空成咄咄嗟危言猶在口飛語已磨牙室
救鴟鴞毁庭喧獬豸邪青蒲空頓首白簡遂為瑕身歷
千金險頭經一夕華便應過楚澤何異向長沙蕢土障
河拙園葵望日賖盡焚温室草尚得使君車勝壤堪懷
古扁舟復載家此時能痛飲努力詠餘霞
喜有秋
順氣緜區廣嘉生告稔初人驚萬箱入天賜九年儲絶
塞元休馬吾農先夢魚牛應賣刀後酒是乞漿餘祀續
田神鼓郵喧粟尉車是年名大有敢告史臣書
荷花
别岸香風起横塘夕霧開歌須靜婉至步憶貴妃來折
藕冰絲剰翻荷孔蓋回曾經佛圖咒解厭栢梁災盛時
開為幕騷人借作媒謝才方麗句卓寡比愁腮有薏緣
誰苦名蓮固自猜簪形侵寶䯻燭柄近官煤游羨龜巢
密看防漏葉催使君迷已久落晩且徘徊
早濟江步
南浦招招子中途靡靡心歸舟一葉小秋水两厓深露
鶴凄仍斷風蜩細欲沈桂華翻落月榆影送横參壯志
兼時晩勞愁已日侵霜摧過江枳鐘眩避風禽薄宦真
蓬累歸期問藁砧惟餘搖落意天㝢共登臨
龐祕校掾九江兼歸汝南迎侍
長停愁不淺征袂拂殘梅潘御家園近毛欣府檄來晨
羞魚尾潔春溜鴨頭催拄頰談無對參卿掾有才城隅
山疊映樓戶月弦開廨樹藏環感因君寄九迴(先君昔掾九江)
(予與伯氏皆生于廨舍舊老今猶識之)
送次饒趙職方罷成德軍通判還朝
倅乘淹榮序封軺促覲期文章二臺妙昆弟五常眉樹
隱征郵密花留祖蓋遲秋毫供握處春草見歸時書笏
人思對垂櫜客愴離羨君如彩鳳先集翠梧枝
泌陽王介夫
上笏蘭臺彦能文江漢靈貪持御史劾不顧大夫醒詆
毁真銷骨嫌疑畏殺青投冠集烏署解紱墮鳶溟毛脱
荷囊筆塵昏寶帶釘書空寧咄咄避弋更冥冥校尉貪
廚釀臨川集貝經光華覆盆日哆侈譖人星生計依江
芷年芳老砌蓂無人舉幡救揮涕望眀庭
還都有感
去國已十載召還今見收初無潁川最真添茂陵求物
色多新識寒温減舊游宫毫與塵晦省樹向人秋奏乏
三千敏恩難萬一酬重尋紫荷橐郤侍翠雲裘建禮文
書少湯官餅餌優屏營趨虎殿子細認奎鈎晩節誠知
止吾生況若浮身來雖魏闕病免合滄州淺醉貽樽恥
衰容作鑑羞歸年非鴈後破月是刀頭依聖讒方弭逃
陰景自休乞骸從此近終計反林丘
歲周移書課版
漢史傳循吏唐家秩省郎海禽驚廟樂池鶩費君梁巾
秃聊蓬首帷閒即偃牀案杯過永晝寺鼓報殘陽束帙
雲籤冷窺園李樹僵後車常擊轂猥酒不空腸未易矜
刀筆徒煩裹服章歲周無吏最天極正包荒
舅氏自壽陽由京師歸安陸
道舊欣來駕銷魂遽遠離顛毛同白日(舅雖大予一紀然予今已白頭)
俗眼暫青時客飯稽留數(古詩趣令辦粗飯慎勿使稽留)齋醪酩酊遲
風波須畏險老大共餘悲楚莽先春動梁雲向雪垂還
家存别墅他會看圍棋
仲微相過把酒有感
故人當止酒今夕喜御杯事與朱顔改年將素領來鹿
車君偃蹇鶴禄我裴回紬史餘三㰅為郎愧一臺洛吟
真可效傖賦久成咍平日雩風瑟塵襓為試開
送樞直梅學士守并州
素領登朝舊黃樞逓直新還持漢家節坐福晉墟民旆
羽凌霜暁袍花犯雪春連雲祖壇幄隘道舞驂塵檄楯
邊書息羹羊府宴均唐詩存雅俗亥字訪遺人緣飾資
良守都俞重老臣莫為期月調行此冠華紳
上春晦日到西湖呈轉運叔文學士
春徧西湖上湖漪綠勝醅驚魚迎瀨躍鬭鴨擁波來柳
已緣烟重花仍赴暖開側汀烟媚篠臥石水銜苔岸轉
横杠度川窮飲舫回暗浮蟲聿役閒立鷺毰毸野畔平
如界林蹊潤不埃光浮好雲日影倒靜樓臺山色乘晴
露霞容著暝催浚行凡幾曲恨乏昔人才
硤石乘舟晩歸
晩棹乘餘興平川不駛流山來疑逼岸林度省移洲郭
迥花仍繞嵒寒桂自留鼓聲風處疊颿影浪間浮候吏
緣溪彴迎旗駭浦鷗嚮時天際遠還有望歸不
中秋望夕不見月
異時涼月好常爾惜嚴更此夜浮雲惡胡然溷太清心
孤王粲牘案對景山鎗海蚌猶能滿城烏更不驚裴回
循北牖黯淡倚西楹蛩杼逢時急釭花得闇眀桂高應
自秀蟾遠太無情坐想瑤輪轉孤懷悵未平
清明值雨
有渰興芳序餘寒暗慘悽遠山沈向盡雜樹望先迷天
闊都成暝雲昏本自低漂灰禁餘火浮棗祓殘溪檻篠
風爭亞汀鳬夜不棲篷聲攢釣渚蓑滴擁烟畦積潤侵
重構長嚴壓曉鼙游人盤馬路獨漉逐春泥
瑞荷同榦
恊氣凝清籞嘉祥擢鈿荷共茄含瑞液分蒂蓋文波魚
戲浮香併龜游得地多房芝助連葉宫樹讓交柯柄合
千絲剰盤差五兩過正須裁紫橐回入從臣歌
愁吟
夜雨平階滴寒燈照幔孤未生靈運草先據惠施梧千
里徒傷目三年欲變儒回腸啼絡緯遠恨送襜褕怨曲
傳繁瑟悲歌鈌唾壺此中如借問掩鼻願操觚
偶書
遠作分符守猶為持槖官易漂非待喣自栗不須寒髮
變他年素心餘即日丹過門休骯髒逢路定汍瀾忌刻
殊忠告蘧施足面謾直緣蜚語入正恨飲章難墜後仍
加石驚初更避丸讒箕元有舌偽玉嚮無瘢任拔終傾
藿雖憎亦佩蘭隴雲平莽莽林露夜團團且欲排孤憤
還應覓暫歡两岐行處帢五餞食時盤地善人差逸天
高網寖寬戀軒嗟棄馬巢閣羨歸鸞楚嶂横朝塞淮波
潄夕灘空將西望眼隨日到長安
柳佐乾德尉
塗會森璋罷唐銓結綬初家聲蘭倚玉祖德鸛銜魚周
粟思馨膳京塵惜弊裾垂腰青采綬薰帙翠芸書鶴怨
空山帳鷄棲外舍車日期優政洽公啓達儲胥
懷古眺望
城闉聊屬眺千古恨悠悠夏享空臺毁韓亡故社留廟
祠旌潁鳳溪水識巢牛春色依林動晨煙傍戍浮疨騶
閒自集田鶴呌相求町篠沿綠密川葭靃靡柔櫟墟迷
鄭鄙騩路隔軒游感昔如吾輩曾經幾斛愁
海棠
西域流根遠中都屬賞偏初無可竝色竟不許勝妍薄
暝霞烘爛平明露濯鮮長衾繡作地密帳錦為天(吳人語帟)
(覆為帳天)淺影纔欹檻横柯欲照筵愁心隨落處醉眼著繁
邊的的誇籹靚番番恃笑嫣何嘗見蘭媚要是掩櫻然
艷足非他譽香輕且近傳所嗟名後出遺載楚臣篇
滁州趙學士重脩懷嵩樓
丞相懷崧罷因之名郡樓使君嗟久廢華棟鬱重脩人
世興衰換山川處所留落成今日宴感舊向來愁西北
天根遠東南地脉浮雲生蘭葉橑月近蒜條鈎樹雜猿
呼暝風長鴈送秋此時如極目歸思恐難收
開元寺塔偶成題十韻
集福仁祠舊雄成寶塔新經營一甲子(自至道乙未經始至至和歲乙)
(未告成)高下幾由旬屹立通無礙支持固有神雲妨垂處
翼月礙過時輪頂日珠先現絛風鐸自振沙分千界遠
花散四天春億載如如地三休上上人堆螺俯常碣繚
帶視河津陶甓勤爭運園金施未貧誰紆簡棲筆為我
誌琳珉
季春八日喜雨答李都官
夜魄離星舍春膏浹大田乍迷榆塞樹徐暗柳營天沼
滴銀波蕩階鳴玉綆聯餘萌催離土殘魃趣沈淵迥濕
來鶯外斜寒去鴈邊莓莓滋野秀纂纂濯花妍戴響饒
農笠眠聲羨釣船罅雲時露日迷岫旋埋烟酌酒聊相
勞斯倉竚有年勞君歌閔雨予志謝先賢
賦得敗荷
為結秋荷恨因來溝水西魚驚一蓋缺龜落半巢低細
暗嬋娟渚香乾㪍窣隄莖枯縈繭緒盤側漏鮫啼自此
空瑤席他年問濁泥那堪塘上雨點點共凄迷
小荷
濯雨拳紅展擎烟側鈿微纔勝漢臣橐未辦楚人衣矗
矗閒攢沼差差靜隱磯游防靈蔡重戲怯孺魚肥莖弱
從風靡珠成恐浪揮文鴛不肯去始得蔽斜暉
馬上逢雪
馬上逢飛雪都城觸望新天如不擬暝樹欲頓成春霰
急初鳴瓦塗輕自壓塵灑逵先映璐飄闕欲藏銀宛轉
呈歌麗裴回逼舞真散鹽拂波亂飛莢點星勻密影俄
飛蓋乾花看鈿輪無煩濕潘鬢今是二毛人
南方未臘梅花已開北土雖春未有秀者因懷昔
時賞玩成憶梅詠
江南寒意薄未臘見梅芳為有輕盈態都無淺俗香(香方)
(云甲煎淺俗)倚風斜夕臉呵雪噤晨籹刀尺憑鮫杼比鄰託
粉牆高枝籠遠驛側影照回塘曠望黃昏月嫶妍半夜
霜一身來上國三載别炎方不見南枝早方驚北道長
當時猶引領此際故回腸淚盡羌人笛魂銷越使鄉危
樓難極目恨酒怯盈觴未到盧家第終虛白玉堂
李少傅逸老亭
逸駕歡迎養飛軒適所宜營菟茲寓老趨鯉即聞詩地
勝心逾放人閒趣自竒嵩雲來冒棟滎溜下通池靜偶
惟黃卷僊謠雜紫芝窗風伴披衽簷月對支頥相筆留
齊榜邦侯慶壽巵美哉翬棘詠兼記掛冠時
答朱彭州惠茶長句
芳茗標圖舊靈芽薦味新摘侵雲崦曉收盡露腴春焙
煖烘蒼爪羅香弄縹塵鐺浮湯目徧甌漲乳花勻和(去聲)
要瓊為屑烹須月取津飲萸聞藥錄(本草茗以茱萸飲佳)奴酪笑
傖人雪沫清吟肺冰甆爽醉唇嗅香殊太觕瘠氣定非
真(唐陸鴻漸云嚼味嗅香非别也又母丘景言茶瘠氣侵精此語非是)坐憶丹邱伴堂思
陸納賓由來撤膩鼎詎合燎勞薪得句班條暇分甘捉
麈晨二珍同一餉嘉惠愧良隣
答朱彭州喜雪
雪集先何所天彭關内州雲澌結河漢風礫灑林邱眩
晃三霄接繽紛一氣浮光逢晨睍薄花得冥寒稠拂樹
瓊爭動縈牆粉暫留縮毛驚莋馬埋目憚吳牛客至蘭
矜曲仙歸鶴擁裘鹽邊混熬素玉處亂方流併響鳴巖
竹分滋浹壟麰印沙鴻鴈喜蔽葉鷓鴣愁蒙福沾餘潤
稱觴隔竝游錦官才涷雨賡和負妍謳
訪李生别墅
風物澹蕭辰陵阿訪隱淪野杠裁度馬溪路劣生塵認
菊知陶宅觀禾識魯囷林臯偏樂我魚鳥似留人山霽
羣妍露林虛衆籟新長沮亟相語非敢問迷津
書懷寄郭正
僑籍依三輔愁顛徧二毛星灰對遒盡淚卷掩劬勞併
歎絲兼路都捐筆與刀思旌初不定離緒僅堪繰醜是
流離子材真樸遫曹未成虞弁進旋似郭竽逃邑聚巑
岏合都城鬱律高惟餘人意戀戀劇綈袍
螢
腐化何微𦕈孤光只自求單飛一金躍羣散數星流廢
苑蒼茫夜離宫窈窕秋戍埤同燼落客幔共燈愁明滅
風前亂裴回葉處留人問厭白鳥不為盡餘羞
和梅侍讀給事秋雪
朔氣迎秋晏因成糅雪飄園賓驚早賦郢曲愛新調雜
霰鳴寒蘀紛花混晩苕光含闕邊鳳温借省中貂縞頃
纔供望鹽波已屢銷今年屬清思旻㝢共寥寥
春前二日獲雪
佳雪春前降層陰臘外留日昏霏霰集風定舞花稠浩
氣皚皚徧繁光衮衮流灑林初亂塢拂瓦暗平溝洞矗
三雲伏山迎萬玉侯客車羊作駕仙氅鶴供裘只有歌
堪和都無色可侔險堆憐傍砌斜濕愛侵幬面旋成遲
落繽紛不頓休粉塘連北渚縞頃接西疇興往惟思戴
賓來但憶鄒絮痕侵柳動鹽影著波浮宿莽攢瑤草長
隄臥素虯正緣先畢雨倂欲潤天麰應禱驅民癠呈祥
溢里謳長人蒙帝力歡酌任言醻
小雪
低雲淡河界零霰集天涯樹亂三眠絮叢迷五出花舞
風都擬重入隙故成斜密瓦平將半前山暝欲遮漸堪
迷淨練併欲誤疏麻粉出房陵水鹽飛海岸沙舟來戴
逵宅客過李王家此日長安酒旗高未易賒
感懷
天與疎慵地人無榮進心死灰差免溺棄杖即成林主
諾固多暇避賢懷所欽難邀潁川鳳敢望漢臺金倚酒
狂雖在荷蓑歲已侵恭聞容考績緣此未投簮
新筍成竹
雨町犀株突陽臯錦槊攢竅均軒世律皮解漢廷冠冉
冉生能直蕭蕭意自寒翠雲舒作葉碧血染為竿梢弱
烟方定筠浮粉未乾抛隂照流水迸節犯朱欄會待翔
鵷集非緣戲馬殘林間誰共賞坐想七賢歡
景文集卷二十
