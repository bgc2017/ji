景文集卷二
宋宋祁撰
賦
古瓦硯賦
有知已者貺予以古瓦硯一枚温潤可嘉寶玩無斁感
物銘惠因為賦之其詞曰
粤有雅器以硯為諡本瓴瓦之微物荷坯陶之洪施嗟
興廢之靡常念終始而殊致昔何為而湮没今何為而
見異得非大厦雲構飛甍山峙凌霧槪日横鄽蔽里宫
窈窱而相屬闕觚稜而叢倚敞金谷之為樓會叢臺而
成市莫不狀翠鱗而隱軫浮青煙而旖旎陽烏結阿以
上承玉女飛窗而下視忽代往而棟撓俄人非而室燬
遇昆陽之飛屋逢霍家之徹第化魏宮之鴛翼災伯梁
之魚尾於是星墜冰散光沈物遷狼籍舊圃沉埋野田
失虯檐之瑞色掩銅霤之餘鮮朽壤晦兮何日縹苔封
兮幾年或深耕而出壠或被發而當阡詎毁方之可冀
甘勝注之長捐何智者之胥會爛奇姿之下顛感無情
之舊物將有用于羣賢爰究爰度載磨載鑴因其窳以為
受即其陋而成妍我質具矣幽光粲然純漆侔黑潤珉
訂堅謝泥塗之幽處升文史之長筵或兔穎而前試或
雞距而相鮮荷提攜于手澤涵文飾于言泉若乃尼父
作經太沖能賦伯英臨池王充置柱君苗未之焚棄范
喬見而悲撫雖寶肆之非齒幸哲人之攸御摩頂至踵
兮墨之徒將效勤于斯語
臥廬悲秋賦
澤國秋早霄垠夜涼孤雲度隴流水周堂榆兼柳以同
晩李與桃而代僵初收白羽尚展流黃城上星殘烏八
九而生子林間露滴鵠十五以成行有客伊何于茲戾
止左思洛中之傖父蕭育杜陵之男子濫簉幕廷寧磨
楯鼻昧狗曲之禮歌陋雞棲之車柅結課歲殿勞形日
悴銜窶數以未容紿侏儒而幾死江淹本恨宋玉多悲
撫彫年之易晚嗟芳物之行衰箕風槭以生宇娥月皓
而侵帷寥寥鴈引嘒嘒蟬嘶壯士抱翻車之嘆長年有
落木之悲況乃鞅掌孤官棲遲下館市門逞誚於刺繡
冰氏見排于挾炭根同江北之移病比漳濱之竄愔愔
臂肉己先家令之銷種種顛毛弗翅齊人之短感鶗鴂
之妬芳懟鵾雞之申旦本無情于時遇誤策名于王府
謝胥臣之多聞有倪寬之懦武感慨中發驅馳自許凝
綷采于蔽翳戛正聲于韶濩均捶鈎之重輕督絲繩之
規矩暴皜皜于秋陽抗喈喈于風雨顧有志于佐時惜
無津而事主令伯之内轉難期盛憲之多憂有素翫瑤
草之變衰恐娥眉之遲暮豈知孤臣弔影客子迴腸心
隨波蕩愁並斛量數日惡生感離情于太傅二毛颯變
動歸興于中郎織素非五丈之速舒喙無三尺之長願寫
情而復獲徒掩袂而浪浪
感交賦(并序年案賦係真宗天禧四祁在安陸時作)
夫浚井冽泉物之利也甘至而先竭芳膏煎蘭用之美
也明極而自銷信哉是言吾見于太原王生矣生名賀
字贊堯其先太原人也襟度沖粹風規凝簡左右就養
慕嬰戲以為娛卓犖觀書恥章雕而習巧學殖滋大聲
譽駛馳由是四充賦干賓賢一奏御于宸覽引商之曲
始寡和而攸稱躍冶之金終不祥而見棄而君曾靡屑
慮嘳無尤言仁不中而反求氣至剛而無害怡處宫畝
坐進道腴既閑且馳水曲之鑾有節不怨勝己嵇山之
箭乃深天禧元祀予以父怙纏悲窮閻削迹企人室而
孔邇卜親鄰而有初而君不我遐遺惠然肯顧切偲之
義彌篤簪盍之情在兹乃至劘切藝文推明友契分山
霧之餘潤襲臯蘭之一薰恩斯勤斯或推或輓俾惷煩
之有賴非哲乂而疇依而君姿質素羸少小多病過鄭
吟之三歲甚漳臥之十旬越明年春食劑愆和䜿膏遘
疢重繭下冰而已甚邪風造熱而迭攻六氣之沴交臻
九折之醫靡效革帶移眼悵仙骨之愔愔葆髮悲秋愒
餘陰之奄奄一日予往候其疾生舉手而言曰吾殆將
死矣胷臆結轖血氣周僨楚魂外散蜀肺中焦自兹恐
不得復見因泣下數行夏四月卒年三十有七行路興
歎朋遊隕泣齎志没地馮生之恨何窮積憂傷人盛憲
之年不永直念古者異世同悲謹按君雅行素隆華胄
相繼高節應世暴秋陽而不渝奥思際天恥鞶帨而增
飾雅善談理素樂名教執雕虎之疏賤未嘗動心視龍
斷之冨貴介然不屈加以累世清白四壁徒立北堂垂
喜懼之歲東陂乏膏腴之産而君夷險一致欣然忘貧
范雲之室無姬姜令伯之晚有兒息逮夫議圍失利綿
痼相乘霞朝霧夕之沈歡范雪臺風之悵别醒憂洊委
彊壽弗延怳兮鬼伯之來催偃然石室而長寢美志弗
遂永懷李廣之數竒遺文頗多當類偉長之不朽人之
云謝今也其亡先是君娶范氏末年生子未百日而君
没范旣早寡擁樹而歸庚申歲予南涉大江戾止斯郡
訪君之孫己三歲矣天骨特異童游不雜諒夫善慶之
所積宜其孝謹之不衰藐是若人庶乎必復墓木將拱
州來之歎曷勝青簡尚新秣陵之言永已追為此賦式
用寄懷敢同劉峻之廣交聊代山陽之感舊收紙長想
屬思不文其詞曰
惟天地之肖貎鍾象數之最靈斡五行而宅秀攬萬物
以儲精粤亨會之脗合倬思皇而挺生聯秀驥以服軛
簉儀凰而舞庭藹媚天之吉士煥入彀之羣英嗟若人
之間傑何遘時之熙盛襲淮水以啟胄追汾陽而薄景
統三變之至道凝四端之粹性貌峩峩而突弁衣襜襜
而方領馳妙譽于邱稷掩多奇于汝潁出乎類以拔萃
砥其言而勵行軼士林以横步邈霄塗而高騁直恊華
之啟旦頒深詔而求治鬻公車以千數集橋門而萬計
莪菁菁而載育薪翹翹而咸刈苹呦呦而鹿食場皎皎
而駒至彼君子之修業奉裒舉而論藝馳一封之漢車
冠百朋之周士紛采采之雪裳藹譊譊之帷被家抱玉
以相矜言盈庭而可畏獨夫子之卓爾憤愚儒之翕訾
決辯濤以四出軒意霞而中起盤百鈎而不踠投千牛
而彌銳羣心惕以解體衆口呿而瞠視將一鼓以作氣
以十手之所指蹇登薦于王府羣萬有而來洎混如涇
渭之合雜若蜩螳之沸或臘彈以勤請或金膏而將意
惟夫子之介然謂衆謀之非韙含清唱而靡應據中道
而不倚惡登墻而棲處恥畫墁而食志苟爾功之可圖
非吾人之所履企造天之華闕爰奏技于嚴宸皇不察
予之中誠汩旅退于下陳無左右以為助雖隨和而孰
珍虎當關而逐逐犬迎吠而狺狺斂高足於要津反初
服于私門宫一畝以郤掃案三杯而食貧雖埋照于流
俗愈抗情于曩真庶桑榆之可收奚嗜慾之足馴咨余
生之蕞芮昧賢達之高致屬詎創以集蓼委頽齡而歸
里聲不高于鄉品志方謀于遯尾何夫君之淵識外當
世之流議續伐木之高矩締忘言之密契始告導于忠
善終博約于文禮義蓋高而薄雲言志美而成市霜雪
零而彌凋風雨晦而不已尋越盟於戴笠泛牙絃于流
水我有實而子採爾有規而吾佩期左提以右挈俾盡
善而又美優聖域以襼裳賓帝門而結軌愍人生之多
故撫物化之靡常何夫子之禀質鬱中乾而外彊廣十
旬而寢疾偃四支而在牀餌惡石以無徵指餘隂而激
揚鳥發讖以入室豎興妖而在肓眷壽母之垂老撫孤
孩而增傷心念後而惴惴淚垂睫而浪浪啟手足以自
顧何命促而意長慨朝露之溘至入脩夜之不暘嗟天
理之繟然云禍盈而佑吉監至高而在下網雖疎而實
密何夫君之重道遭六極而生疾收華藻於中春頓遐
蹤于逐日昔二人之同心今一臂而相失望森森之美
檟歎蕭蕭之遙阡豈死者之可作徒興歎於九原脱亭
臯之珍木淡隴首之長烟日西匿以風戾鴈南翔而露
圓仰泰素之收神哀拱木而斂魂瀝酒綿之薄奠撫墳
草之陳根舊館閴以無覩遺書散而罕存投空文以長
想盡萬代其何言
送將歸賦(餞祕閣李還臺)
溯長波之奫涾面層巘之嶔崎逗商飈之迅籟上嵎日
之浮暉問駕言其焉往餞我友兮川湄閔征夫之云邁
值彫年之行晏花戢芬以去條葉扶槁而違幹氛曀曀
其旣興露漙漙而復泫切寒蜩之暝唱驚離鵾之晨囀
蹇祗役以偕歡差感物而逢歎于是行子輟艫居人停
轡瑤軫徐泛金罍參洎判一笑于聯坐結兩慼于殊里
矧民生與代故常回泬而交戾譬持莚以偶楹寧有望
於如志甫論咫以希泰俄較尋而得否否老超境以逐壯
憂涉域而追喜苟外物之迭攻巋吾衰其焉避執子袪
以遷延耿予懷之淹䘏越層澨以斜趨薄深林而戰慓
虎號羣以擇肉蛟流涎以尸室美哲人之蒙險方愛主
而委質視呂梁其安流蹈太行猶通術亟之帝兮樂胥
保玉體而逢吉
歲云秋賦
予所悲兮胡獨悲此凜秋時荏苒以就頽兮年崢嶸而
行休邈西顥之穾遼兮噫長風之颼颼視天根之焞焞
兮湛寒潭之滮滮露既肅其早凄兮霜又申以凝冷號
陰蟲之夕韻兮流腐燐之宵景病晩馥於菊涯兮委孤
秀于蘭町矧梧楸之脆根兮與蒲柳之殘境槭芸黃以
一槪兮攪吾懷之耿耿懷耿耿其可奈兮駭山西之日
薄無翻車之趫壯兮氣黯黯而逾索憑八垠以舒眺兮
嗟萬彙之摧斥意忽忽為慘端兮襟浪浪為愁宅苟流
節之不停兮我安得美好之如昨丹去顔以既易兮縞
尋領而胡亟世無媒以求援兮言愈勤而理隔憚信誓
之未同兮不察吾之中誠歡期變以遷次兮涕泣焉其
流纓離鴻翽其高飛兮羈獸駭而長鳴視河漢之傾斡
兮突浮雲而繁興觸羣媚以自持兮恐容華之坐零雖
坐零其胡䘏兮歲實為之遲暮秉直質以偶俗兮如望
朔而趨楚挾蕙茝之神竒兮固蒿菣之遄沮朅來兮守
故居姑彷徉而容與
窮愁賦
粤余生之不造兮獨遘命之險艱竄衡閻而伏處兮撫
隆墀而永嘆哀靈根之早逝兮駭危喘之將殘收離散
之餘魄兮倏崢嶸之暮年骨久病而支離兮步數蹇而
蹣跚謝掩鼻而愈濁兮蜀肺焦而益煩紛種髮而弗理
兮蕞黃馘而鮮歡據惠梧而夕瞑兮頡侯釡而朝飡衣
適舘而既敝兮屨履霜而又穿欲正冠而巾析兮乍僂
腰而帶寬身繋匏而待食兮心溺灰而未燃陋有子淵
之巷餬無考父之饘乞墦間而不足兮病河上而相憐
魚躍躍以游釡兮雀啾啾而在門朋簪日以益衰兮朞
強邈而罕存候羲馭以盆覆兮俟江波而轍乾出怊悵
以自失兮入齎咨以含酸乏載車之饋饌兮罄使鬼之
蚨錢啓勞府以深悼兮知茲路之良艱被珍髢(他計切)以
鬻戎兮肅南轅而湊燕揳(苦入反)膠柱以鳴瑟兮逆上坂
而走丸安鑿枘於齟齬兮屈杞柳於杯圈株有免而猶
待兮木無魚而必緣揠宋苗以望歲兮張越射而仰天
用干將而補履兮采明珠而升山求籋雲于絆驥兮責
重繭于紅蠶顧物理之必殆兮信余謀之所愆胡掘屈
而就直兮曷抱方而遯圓譬秀木之必伐兮若芳膏之
自煎道與藝而交喪兮諒何往而弗捐慨周道之至廣
兮抱寘懷而靡釋追憤憤於韓子兮嗣七哀於魏植淪
幽憂于莊篇兮委牢愁于漢册笑一握而非樂兮腸九
回而皆極甑既破而誰顧兮井未繘而可惻悮既往之
遺諝兮收方來之茂績願荷戈而為戍兮抗戎索之遐
封值占雲之入貢兮方鑄戟而務農願貨殖而為商兮
策鮮怒而流遁嗟漢律之排賈(音古)兮始抑末而返本願
揉耒以歸耕兮輸舂税于民曹吁四體之不勤兮靡服
昏而作勞願執藝而為工兮備成噐于元后顧百工之
皆良兮懼代斵而傷手願退處于巖穴兮與賓客而高
謝屬君子之正位兮方小人之在野願沉浮於閭里兮
楊聲詩而達志遭天下之有道兮故庶人之不議攷所
願之皆違兮豈背時而為累禀有餘之潘拙兮抱不足
之臧智委炎隆而弗附兮甘沉冥而自已羌倒行而艮
背兮宜深屏而遠棄據疾藜之困處兮羞侏儒之飽死
入坎窞以掀淖兮辱泥塗而攘臂逢子山而生悲兮値
楊朱而抆淚憤懷玉以握瑜兮嘉佩蘭而襲芷懼衆狙
之怒目兮混羣駘而垂耳豈李廣之數竒兮將孟軻之
迂事發素藴以周咨兮俟見伸於知已苟戶塞而不聞
兮信吾衰之久矣亂曰一瓢之空吾未知其窮兮萬錢
之豐吾不謂之通兮濯我之纓既遭時之清兮整我之
冠以待人之彈兮
傷賢賦(并序)
為先友公孫子正作也蓋子正官於太學八年與予嘗
僚者二歲觀其為人事親孝與士信深中夷澹毅然持
正陽休德煇見于顔間難進而易其祿急病而後於已
親之無令色遠之無裏言都中士大夫走高門趨下陳
無寒暑之避與槐柳皆列者蕩以成俗而子正為禮侯
官長初無造詣居常著書尤邃禮學默而好深沉之思
神期數千載間屬文而辭邇雅臨帖而書臻妙予嘗謂
子正加於人一等矣無鬼責無人非大易之懿文德洪
範之考終命宜其享之而禄不過上農位不登宁定稟
焉早世命也奈何矧無兒應門有女未傅斯亦生民之
大窮者歟予辱于締交託在奔走出均轡組宴銜杯酒
信誓旦旦要之白首今又弱一箇焉死生交情俯仰陳
迹向之歡緒今成悲端嗚呼天非禆竈之知輔仁罔驗
命為鬼伯之促齎恨何窮追為助紼之詞以代焚芝之
感
天生若人好是懿德左佩規而右矩前陳繩而後墨鑒
玉水以論方殫翠毛而取飾席至珍之百汰阻永味乎
千蹠蒔固蔕于文林犍洪樞于聖域澡重氛之耳目棲
灝氣乎胷臆遘帝華之顯時與多士而來思掩輝山以
待價頓宏羅而見羈士惟君養爵乃吾縻斂以越砥御
以新羈入胄筵而鳴鼓退私室而垂帷或東觀以讎籍
或平臺而見師或連蜷第賦或競病論詩包左氏之富
艷無枚臯之詆欺有冽匪泉有直伊始蹇不撓於亮節
遂無言于膴仕不諂笑以在畦不處嫌而納履年四十
而介然食九人而近止彼君子之知命方無愠而無喜
誤葉縣之好龍歎山梁之拱雉天難諶斯皇肯照微如
何不淑邦哲其萎竭靈濤于鷺壑傾怒翼於鵬池况復
顔徒非壽伯道無兒未嫁兮左思之女獨拜兮任咸之
妻使積善之無報信至神之我欺悽悽長草寥寥露晞
熏蒿掩乎野土神明濟乎天陲對秣陵之舊簡乏南楚
之招辭慟寢門而投賦彼厚穸兮何知
憫獨賦
憫前人之抗志兮雖有適而遂迷恃我醒于皆醉兮矜
獨是于衆非吾固知喬木不得林兮孤音鮮與之諧特
立廢于曹踞兮一妍掩于萬媸舉吾黨以同寐兮挈予
覺其何之越家祝而訶冕兮裸戶裎而哂衣奮單辭以
正議兮安足救輿談之參差發介瞭之精覽兮何預羣
蒙之倀僖屈自高以赴淵兮夷已信而餓薇波潰流而
無益兮反蒙歡而被訾今吾有道于此兮請質古而瑩
疑狂者以不狂為狂兮飲泉流而後宜非聖者以聖為
非兮均獵較而免譏挫爾方而殺廉兮常偶欣而儷悲
保獨行以中晦兮庶明哲而為期
詆仙賦(并序在案祁出知壽州慶歴元年)
予旣守壽春覽郡圖得八公山故老爭言山上有車轍
馬跡是淮南王上賓之遺耕者往往得金云丹砂所化
可以療病因取班固書葛洪神仙二傳合而質之嗟乎
人之好奇而不責實也尚矣而洪又非愚無知者猶憑
浮證偽況鄙人委巷語耶作詆仙賦
憫茲俗之鮮知兮徇悠悠之妄陳常牽奇以合怪兮欲
矜已以自神操百世之實亡兮唱千齡之偽存彼淮南
之有子兮固殊死而殞身緣内篇之丕誕兮眩南公之
多聞謂八人者語王兮歷倒影而上賓餌玉七之神藥
託此軀乎霄晨王負驕而弗虔兮又見譎于列真雖長
年之彌億兮屏帑偃而愈愆(葛傳云仙伯主者劉安不恭乃謫守郡都厠後為散)
(仙)蹇斯事之吾欺兮聊反復乎遺言號聖仙之靈禀兮
宜常監德而輔仁不足察王之倨貴兮遽引内于天門
已乃悟其非是兮胡為賞罰之紛紜寧仙者之回惑兮
無以異乎常人國為墟而嗣絶兮載遺惡而不冺故里
盛傳其遺金兮證碮石之餘痕武安隱語而前死兮更
生偽鑄以續論彼逞詐以罔時兮宜自警於斯文
石楠樹賦(并序州案本傳祁于天聖二年釋褐為復軍事推官賦當屬此時作)
予嘗被臺檄北走襄漢襄漢間家樹石楠為園池之玩
樹率高不過二三丈柯葉婆娑如帷蓋然惜其上國之
遠不能移植竊用賦之以竢知己者
彼美嘉木生乎漢濱鑠純粹於天極稟蕃殖於媪神士
雨流液重雲輸津結深根乎奥壤奮秀體于熙春爾其
阿那扶疎岧亭葱翠枝相交葉相値不扶自直拔乎其
萃翠帽森覆仙幢凝峙秀金枝之未然障青綾而半倚
長煙夜凄零露晨委激雄風而梟莖沸蒙泉而潄趾荷
亭育之大德全婆娑之生意乃有仲長廣宅庾信小園
共忘樊柳咸嗤樹萱悦吾材之特異掩羣卉以收妍乃
培乃埴載育載蕃高臨反宇近映開軒均長松之受命
等穠李之無言黕黕幄密童童蓋圓非同江北之枳化
不愧東家之樹完至如合璧早紅上弦晩白送密影于
瑣&KR0008;薦翠霏于瑤席帶寒蜩之嘶喝映翠禽之格磔王
孫感芳草之思中婦休流黃之織拾蘂未暇攀條更惜
如為兩樹認若箇于韓憑脱致一枝當贈行于越國故
其為世愛玩受天和煦條枚黛滋跗萼星布不戕杯圈
不夭斤釜嬌庶子之春華同韓宣之嘉樹不生於窮谷
畏七年而未知不生於少原嗟錯薪之亂楚幸得諡于
芳林𫉬庇根于中土嗟上國之絶遠憫孤生之薄祐六
枳維乎萬國三槐配于上公御史著中臺之柏大夫紀
東岳之松顧弱質之雖陋冀賞心之一逢託陵阿之善養
丐根柢之先容苟君子兮不顧將老棄於山中
酈潭秋菊賦
采采佳菊生潭之湄託厚土之善養亦纖植之所宜乏
彊幹之為衛保深根以自持苒苒蕃葉纖纖縹致歴青
春以戢景觸素秋而揚蕤觀其密蘤攢敷圓房四附英
披夕風蔕裛朝露揮碎金以炫條揉寶釘而綴縷燦兮
萃林苑之螢焰煒兮舒夜池之鵠羽沿緣煙汭散蔓霜
渚抱酷郁之幽香撫變衰之平楚竊同蘭草無人而自
芳幸比豕苓得詩而為主于是俞跗之徒居多暇日心
玩其華手擷其實紬太清之祕方咨酈川之茂質乃可
以輕身益氣可以延期蠲疾雖甘苦之種有二精盈之
名不一而胡公餌焉享曼壽之永鍾繇奉焉助養生之
術淵明垂賞於佳色之辰長房見佩於登高之日誠仙
真之所玩匪吾人之輕悉也若乃宗臣名世駿嶽儲休
君託股肱之體天與忠孝之侯惟載育之在旦藹祝延
以相求矧靈卉之可嘉助永年而是遒匪薏車之興謗
越萱背而忘憂幸春期之可續庶藥圃其長遊
零雨被秋草賦(送刁繹從事宰青城)
撫萬化之揫斂兮憑八極而延佇既悲秋之變衰兮復
迨天之陰雨溯間關之長道攬沆漭之平楚于時際海
籠日窮天寫霧雲引暝以夕屯風含悽而曉赴乍滅岫
以亡巒或蔽林而失樹陂漫漫以蒙紫川汪汪而蕩素
然後散漫虛落空濛阡陌慘江蘺之馥銷泫疎麻之寒
滴紛灌莽以蔽虧邈亭臯而舒直荆榛塞望蘭茝無色
水寂寥以收潦壤塗泥而反宅坌百感之外至注一情
而中惻爾乃客子被酒投袂四顧畏簡書之期會問征
夫以前路雙鳧之舄兮有容一鹿之車兮在御結斗城
之深戀捐鈎梯以徑度周道倭遲我心西悲種層陰以
慘切惜此會之騷離踐霢霂之有蕩憫柯葉之相違難
莫難于遠道樂莫樂于新知寧念東山有歎婦之句淮南
有王孫之詞
憐竹賦(并序出案宋史庠罷參政出守揚州祁亦守青州在慶歴元年五月)
始伯氏貳宰司僦甘泉坊韓王舊第居之庭階閒敞予
因種竹以為玩明年伯氏典維揚予守壽春憐竹方茂
而諉之後人其能嗣予好以封殖者耶作憐竹賦
惟茲竹之冉冉自林町而叢産偶拙者之移蒔丁故王
之閒館塢陰漼以披豁野色悴而紛換辭墟落之曠處
佐堂除之近玩既根危以殖淺又氛冐而埃漫迫俗物
之挐喧屈天標之蕭散余乃謹其培封申以闌護惡草
夷薙寒泉浸注書熙熙以暴陽夕團團而沐露舒萌庇
本弭寒閱暑斂衰態以就悦擢新姿以違故于是蕭疎
檀欒敷芳森萃謝叢䇹之餘素𢥠圓笴之脩翠葉舒碧
以向榮澤浮紺以呈美戺月上而景還宇風來而籟至
常虛心以自得顧直質而少媚雖蒙幸于軒檻本無爭
于華蘤嘉逸民之有言非一日之可無予野情而偏愛
託此君以自娛顧泛梗之屢徙方去爾而索居感嬋娟
之甫盛將披剪而為虞昔召公之至仁舍小棠而攸茇
公已去而民愛念蔽芾之勿伐余恤躬以僅免匪餘庇
之能列徒結尚而敦好怵後人之我替(音鐡)矧客士之疎
瘠且狡童之撞㧙幸不夭於此生保歲晏之高節
感虭蟧賦(并序)
虭蟧寒蟬也孟秋乃鳴其聲繁亮怨切鳴中之尤悲者
凡物無意於感人而人有情於感物況僕長年少悰所
念非一壯與運頽衰將歲還撫時對物自然怊悵遂為
之賦
憺秋旻之庨寥眄羣物而流玩伊膀鳴之始來驚萬化
之方晏條含唱而叢咽俄曳音以凝曼本無意於感時
奚有牽於累歎諒細蟲之何知託生意乎鴻造披素殼
于壤間齎紺質于林杪内虛心以抱潔外華緌以自表
跼纖足以徐進整薄翼而輕矯引長喝于霞昏逗餘嘶
于月暁和别葉之飜飜雜離禽之叫叫彼張女之哀彈
與籠首之横管恃破弦之往悲矜加孔之新囀雖投節
以感慨猶假手以交讃顧寒蜩之清嘒非取矜于外衒
其發無端其終無羨寫清腸以赴訴有自然之悽怨號
涼颸於天垂嘯委露於雲半矧吾人之云衰撫光景之
遒駛聆蕭瑟之實繁悵搖落之方暨掩歡緒以偭欣細
悲端以觸欷况日月其不待何功名之能冀一傾耳于
此時胡自聊於晏歲
僦驢賦(并序)
予見京都俚人多僦驢自給驢之為物體幺而足駛雖
窮閻隘路無不容焉當其捷徑疾驅雖堅車良馬或不
能逮斯亦物之一能顧致遠必敗耳聊為賦云
伊驢之為畜兮本野人之所服乏魁然之遠志常踶卑
以蹈局皂靡蘄於層庌秣不煩乎豐粟匪任重以取材
姑邀時而競逐其資易給其習易宜韉小取適纓華弗
施彼僦者之希直投人乏以獻奇候其剉飲之節劫以
鞭箠之威捨大道之平蕩抵邪徑之窮巇紛如鳥散駛
若風馳顧蕞軀之云陋謂高足之莫追歴委巷而矜伎
負宵人以奮姿苟跬步之速至趣要津以為期昧緜力
之將竭不數年而後衰睨華驥與大車皆鏘鑾而肅軫
挾善馭以為範按中逵而徐進伊良士之攬轡實志遐
而遺近彼汲汲於所求謂不悟而效敏忘百里之必蹶
尚長鳴以取雋昔漢靈之作駕貽史氏之深譏由稟生
之幺麽非驂靮之常儀況夫錐刀課得晷刻爭機諒隘
途之坎窞方見閔于顛隮
景文集卷二
