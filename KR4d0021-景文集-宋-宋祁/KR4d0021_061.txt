景文集卷六十一
宋宋祁撰
行狀
李郡王行狀
李用和字審禮年六十三郡王本隴西冠姓世系數徙
邢公自餘杭北還遂籍祥符為土著王即章懿皇后
母弟性審謹慥慥自將少為魏王彭城劉美所識且與
王有裏表故任為三班奉職試劇有能三遷右侍禁俄兼
閣門祗候為開封府考城縣兵馬都監明道元年章懿
皇后崩詔王會喪京師己葬轉禮賓副使俄持節勞賜
西平王德明奉使有指是歲大營宮室王分護塗填宫
城遷正使兼領皇城司明年改葬懿后詔王佐經總哀
恪誠盡故陵地卑不能無沮洳上怒有司謀始不謹欲
簿責其由命王按視王畏得罪者衆委曲申理由是稍
解主者皆釋不誅九月改崇儀使兼賀州刺史領介兵
千騎護梓宫而西上嘉王之勤錫慰係道十月復土明
年二月詔王乘傳行后陵還拜寕州刺史是冬改澤州
團練使四年進慶州防禦使歲中為鄜州觀察使竝仍
皇城司王有風力部分嚴慗其條約典舊無一日不討
于官帝益親任之寶元二年以觀察印充殿前都虞候
又兼鄜延路駐泊馬步軍副都部署未行加拜永淸軍
節度觀察留後其秋換真定府定州路副部署八月赴
屯王下車曉勅軍伍習戰陣抶惰勉勤營和畏威又悉
所賜具醪餼日月享宴訖無留貲明年擢侍衞親軍副
都指揮使更為兵馬都部署十二月召還慶歷元年徙
帥馬軍明年拜建武軍節度進領殿前副都指揮使此
三帥府分提天下兵以衞天子鎮方夏者居則持釦杖侍
楯下出則導乘輿夾馳離衞其所以親近倚愛莫二王
徧歷之出入六年不懈而虔未嘗有過後因請見自陳
多病願觧近職還私門上亦以王戚最尊且春秋高
宜見優禮不當猶以職事嬰之乃以建武節檢校太傳
進為宣徽北院使逾月改彰德軍節度同中書門下平
章事不欲王遠去故留為景靈宫使王既位顥務閒常
闔門移告八年十月上親臨問賜銀五千兩王頓首讓
不許月餘有瘳勉入謁十一月進檢校太尉兼侍中
仍彰德節度王小心簡素雖以元舅之重在百官諸侯上
未嘗招賓客為赫赫聲勢有所薦引皆長厚知名士不殖
貲産不侈居廡膳不重肴室無焞龜廐無粟駒四方餉
遺一不納在朝廷兢兢入私門申申雖子弟皆奉承
修飭恥為紈袴近習事初王未有第上以芳林園假之
王固辭不敢處乃假今第景祐中天子再郊皆為大内
居守其見信于上如此皇祐二年秋七月疾革乘輿即
見臥内王治家素不為後計上哀之賜銀三千兩以所
居長為王第斥官邸無慮數千萬直俾之得永收其入
二子一孫未仕者悉給廩錢中子西上閣門副使珣上嘗
許為閣門使至是拜牀下欲王及見之甲辰乃薨上即
日臨弔為慟賻賵加等以太師中書令隴西郡王制書
告于柩特詔罷五日朝發哀苑次王諸子中璋珣瑋先
顯璋為神龍衛四廂都指揮使眉州防禦使瑋選尚福
康公主主待年前拜為濱州刺史駙馬都尉皆忠力
靜畏雖微蔭籍猶能以才自奮于時也自古外家負貴
近出入禁省非縱磬險謁即貪墨不終故嬰蚡以通輕
俠亡隂竇以奢狀敗若郡王據肺腑之地可以市權可
以干恩否則狗馬射獵鐘鼔女伎以窮玩好今乃畏漸
防微反若韋布儒者無秋毫之咎撓朝廷法可謂外戚
之賢家三事之哲老歟詩稱令終者善其終也若王非
耶今葬有日史臣被詔次王行實敢告有司請循諡法
謹狀
孫僕射行狀
孫奭字宗古年七十二歲公之先本樂安望姓後子孫
有徙占博平者墳墓託焉遂為博平人公幼好書術不
事産利夙儒太原王徹以五經教授其徒數百人公往
從之游及徹卒有從公質正謬惑者公厚謝未答久之
為言其意義據深切人人厭服于是徹門下生悉從公
以終葉故其鄉之粹然仁者愛之其里之劃然暴者畏
之會州將少文憎忌儒服公不見禮遷至汶上樂其風
土遂貫籍焉頃之吏上計文即偕西遣端拱二年擢九
經高第釋褐主莒縣之簿代還上言願以本經試最有
司言學有師法于是以廷尉平直太學為講員太宗幸
上庠詔說尚書說命三篇動容稱善且嘆曰天以良
弼賚商朕顧不得若人耶因賜公緋衣銀魚用是明年
切免大丞相以郊禮及真宗嗣位再除至殿中丞又侍
講于諸侯王邸賜三品服會丁内憂敦譬還職是正七
經義疏以勞再遷尚書屯田員外他日帝命執政諭公
曰朕悉爾懿行今欲改任地官具以情上公即對君行
制臣行義量能授官君也食焉罔避臣也又敢擇宫以
奸王誅對奏天子納焉罷宫職以都官判太常禮院國
子司農寺先是五郊從祀神無席尊無羃七廟時饗獻
神嚌福互用一散尊豆無三㽅登歌不以雍徹冬至攝
祀上帝外陔止十七祠饗先農乃在祈穀之前釋菜不
備三獻公建言獨恭不裕專菲則薄䘏祀媚神稱而後
宜有詔從焉自是器備樂完天壇醊食六百八十有九
祀農更用辛後吉亥國學獻事不攝祠官重矣與諸儒
分集册府元龜帝將東廵狩攬瑞命建元封命公乘驛
至塞下諭契丹所以告成之意俄假節以金紫即王庭
賜其君長廟飲策勲叙轉職方帝察公守正持重小心
謹密練達光明才任公卿明年除工部郎中充龍圖閣
待制判登聞鼓院以汾隂詔書改兵部始封瘞二禮希
闊于代刺取屬圖公皆參焉尋介岱帝奉冊使還與文
元晁公等同主貢條又知通進銀臺司門下封駁事兼
三班院時真宗已封禪則西至葵上明接萬靈于殊庭
大抵名山神靈之封皆望幸矣六年遂下詔用開元故
事欵瀨鄉奉太清之祠公上䟽引唐明皇以為言天子
雖喜其意然謂稽古擇善何常之執更為解疑論以示
羣臣始尚書公年耆德茂重去鄉梓公至是上言不勝
父子之情願歸田里盡温凊之報詔不許又奏願守一
郡以便瞻省制可之乃守高密居部二年拜左諫議大
夫罷待制之職還臺紏察在京刑獄祥符之降也始名
天慶先天降聖為盛節詔天下飭齋合燕費且不貲公
建言宜罷以省浮用書奏不報未幾出知河陽天禧末
縣官度用財力稍減郡國祠醮終如公言郊祀恩改
給事中公連年自表以尚書公年九十按禮家不從
政據令許解官侍養帝覽奏歎息詔丞相府曰孫某
或請急過家及欲近郡則聽之乃就徙兖州明年改元
乾興真宗之後元也其三月今上即位例遷工部侍郎八月
驛召公還翰林侍講學士俄知審官院仍判國子監復知
通進封駮事兼羣牧使會修先朝實錄以公有胥臣
多聞羊舌肸春秋之習命參其典領尚書公寢病也
朝廷知公孝特許乘傳視疾再宿至汶上實錄成就遷
刑部及尚書公齊終公號慕癯毁尋詔奪服公固願終喪
上命貴臣敦諭公不得己還都復舊官頃之兼判太
常寺及禮院再知審官院以久次授兵部權吏部流内銓
又兼龍圖閣學士貿茶轉貨法叉而敝計臣欲揵囊
橐𣙜浮淫實繄參定以興長利初公之勸講也不避亂
亡臨文未始為諱有可以規益順諷者必諄諄為上言
之掇五經之切治道者為經典徽言五十卷奏御繪無
逸篇為圖願置便坐為位宁觀省之助時母闈輔政五日
一御事公因言古之帝王朝朝暮夕未有曠日不朝
者也陛下春秋鼎盛宜日御前殿見羣臣發揚健粹覽照
治本而上方奉養長樂故謙讓未遑也于是公年七
十因請間祈致所事上章者三皇帝與莊獻太后特御
承明殿存諭數四公頓首且言勸導無狀以暮日希遠
途恐不能自遠無以塞責乞全首領為陛下之賜因泣
數行下上亦惻然猶詔公與今龍圖閣學士馮公元講
老子三章又命今禮部尚書晏公殊讀唐史是日各賜
帛二百匹後數日制詔報公果不得謝更求近郡上乃
從焉改工部尚書以本職復為兖州且命須小會畢乃
得辭待禮復數月請行數矣乃宴于太清樓樂闋上出
御飛白書宰府樞臣大字軸各一學士以下小字軸各
二惟公與文元大小兼賜焉朝廷榮之竝詔賦詩述所
以優待師臣之意明日詣承明謝且陳將奉違帷幄上
亟命取老子講如前章既罷仍有具衣釕帶材馬之錫
及治行也又宴瑞聖園就賜御製詩一章復詔近臣為
詩以餞議者謂漢疏受桓榮赫烜寵光不克過之明年
耕耤改禮部公為政多惠利嘗奏復濟瀆故道渫其鍾
水濟鄆之田微公其魚所至興儒學教導不純用法律
有足大者事皆責丞史掾屬總綱目而己人皆宜之不
見為治之迹明年以病自乞上知不可奪乃聽遷太子
少傳歸老夏五月疾篤戊子移居正寢命子孫曰明日
禺中吾當逝矣且吾在仕塗四十年訖無悔尤乃今奉
遺體終牖下君子其以我為知命口占遺奏初不以家
事為言又謂子瑜曰逮吾屬纊當無内姬妾獨若與孫
在庶不死于婦人之手己丑如期而薨訃聞天子廢朝
震悼以左僕射策書驛告其第延其賞于子及孫二人
焉賵贈稱之士之仁且賢者莫不相弔徽數令名洎終
竝榮夫人天水趙氏以平原郡追啓湯沐三子曰瑤仕歷
司虞止員外曰琪止衞尉丞曰瑜今為殿中丞公于學
無不該總精力彊記絶人遠甚以為禮莫大于祭故
受詔次宋興以來郊廟容典為崇禮錄祭莫尊于天故
本其六名實則一帝是康成排王肅彷徉千載貫諸儒
之論為南郊奏樂莫盛于雅故裒羽萬同律為樂記圖
孝莫重乎喪故援古塞違為五服制度五經之學章句
數十萬後生佔畢厭苦其說故作五經節解刪去盈辭
又請以劉昭後漢志禆范史之闕尚書釋古文以檢攷
今文謂孟子附聖立書莊周根道德之論律有學科宜
竝刊布又同定論語爾雅義疏皆鏤槧垂久唐明皇刪
定月令自竄新意其事淺而不篤公乞復康成舊註還
其篇次議雖中格禮家韙之在内閣也真宗賜歌詩俾
之次韻公屢辭不聽乃有𢋫載集資質詳審進止如有
寸尺無儳言遽色接誘士類侃侃如也或以竒衺怵之
則玉色山立不得而撓然志尚隠約器服塵素不徼福
于神不愧辭于人善推已以恕物不格物以已長讓夷
損怨稱為長者尚書公之疾革也公䑛潔其面以代頮御
未始就子舍禠衣帶養者以為難安車之還也日延鄉
老道舊為樂先時邑子或從公家宰貸息錢濟劑劵
紛紜酒酣公命折而焚之凡散數百萬其推轂士不
進不止成就諸儒甚衆而馮公元諫議大夫孔公道輔先
顯公為内閣馮甫從初命入太學不十年抗茵憑侍金
華與公同列云至于日月獻納便宜施行者存于有司
伏青規秘皂囊則詭辭焚藁外無知者嗚呼公有黃中
通理之才服勞累聖發舒事業既光大矣第不登三事
謩九德寕天嗇公藴而不使盡耶將人匱公賜而弗及
庇耶知與不知咸為公恨卜竁有日節惠兹在敢摭雅
行告于有司謹狀
楊太尉行狀
楊崇勲字寶臣年七十公之曾高燕薊人也家習武經
世封勇爵暨先正令公事太宗皇帝親信甚篤謹幹見
稱濟美流芳至公而盛公氣貌温偉志懷沈毅由弱齡
而遇主逮晩節而還政休有令聞譜牒存焉公年十一
以父故補東班承旨時真宗皇帝方居潛邸須忠實聰
悟者以充左右公與李永力同日中選特賜今諱至道
三年三月太宗上僊真皇纘極公授右侍禁咸平元年
二月改西頭供奉官七月充寄班祗候三年春均寇乘
間益部罹患命公馳傳被受公事四年正月賊平授内
殿崇班銀青光禄大夫檢校國子祭酒兼御史大夫騎都
尉五年加檢校右散騎常侍封王城縣開國男食邑三
百戸景德元年八月授供備庫副使二年冬加檢校
左散騎常侍進封開國子十二月授香藥庫使四年春
駕幸西洛恭款諸陵命公為行宫四面同巡檢大中祥
符元年正月進封宏農郡開國侯食邑五百戸十二月
升功日觀熙事既成授東八作使加食邑三百戸三年
順祀蒲中精禋脽上回鑾衞闕推恩綿宇授尚衣庫使
差勾當翰林司六年天子按蹕渦曲恭款道宗又命公
為行宫四面廵檢七年六月充羣牧都監十二月授西
上閣門使羣牧副使天禧元年二月旅款羣真對越世
廟嚴祀云畢恩章載舉加檢校工部尚書上輕車都尉
食邑三百戸十月授依前檢校工部尚書左武衞大將
軍使持節恩州諸軍事恩州刺史充樞密都承旨兼羣
牧副使尋差提舉點檢樞密院通進銀臺司公事且國
家設鴻樞銀臺之司素稱繁鞅自公之兼幹也日無留
事時稱得人三年十二月授檢校刑部尚書左驍衞大
將軍上柱國食邑三百戸四年二月授英州防禦使充
侍衞親軍馬軍都虞候并代州管内馬步軍副都部署
即日改授客省使依前英州防禦使兼羣牧副使勾當
三班院皇城兼管勾閣門四方館公事真宗皇帝初以
兵寄之重無甚并代公既受命帝以潛邸心膂之臣公
實一二焉故左右侍對必藉其良即日故有典客之
拜庶令日侍軒陛用為腹心時今上方正重明之位實
居繼照之盛有皇城司聯事者周懷政竊搆邪黨將危
大寶隂謀己成兇言遽露公盡忠是務密疏其由逆豎
就擒禁闈不擾非先帝知公之忠厚置公于左右則何
以得兇悖彰敗宗社延永故奬詔温密增秩優隆八月
以功授鄧州管内觀察使金紫光禄大夫檢校司空使
持節鄧州諸軍事鄧州刺史兼御史大夫上柱國宏農
郡開國公食邑二千八百戸公屢陳譲奏冀寢恩章尋
改桂州觀察使充内客省使兼羣牧使乾興元年加食
邑七百戸會上出震居尊慶澤流布加檢校司徒彰德
軍節度觀察留後食邑五百戸食實封二百戸三月差
知陳州軍州兼管内堤堰橋道勸農使十二月除殿前
都虞候充真定府真州等路馬步軍都部署天聖二年
二月敕差權定州軍州事二月召還授侍衞親軍馬軍
副都指揮使加食邑五百戸食實封二百戸三年十月
授殿前都指揮使振武軍節度勝州觀察處置等使加
食邑七百戸食實封二百戶十一月加食邑五百戸食實封二
百戸賜忠果雄勇功臣五年十二月侍祠圜丘廻輿
廣内加食邑七百戸食實封三百戸加忠果雄勇宣
力功臣七年九月加檢校太保充鎮南軍節度洪州
管内觀察處置等使依舊殿前副都指揮使加食邑
七百戸食實封二百戸八年十二月加食邑七百戸食實
封三百戸加忠果雄勇推誠宣力功臣十年八月授宣
徽南院使兼樞密副使定武軍節度定州管内觀察
處置等使加食邑七百戸食實封三百戸改賜推忠恊謀
同德佐理功臣蓋公之總禁旅也前後十稔軍政日新
宸眷彌渥朝議惟允迺有是拜以旌其能是月命公充
修葺大内副使公督兹大役曾不愆素落成之日賞典
遂舉明道元年十一月授檢校太尉山南東道節度㐮
陽管内觀察處置等使依前宣徽南院使兼樞密副使
加食邑七百戸食實封三百戸賜推忠恊謀同德守正
佐理功臣公簾前曲謝莊獻皇太后諭以先帝言楊崇
勲忠直堪子大用十二月授摳密使二年正月加光禄
大夫食邑一千戸食實封四百戸十月授同中書門下
平章事充河陽三城節度孟州管内觀察處置等使判
陳州軍州兼管内堤堰橋道勸農使加食邑五百戸食
實封二百戸賜推誠保德崇仁忠亮翊戴功臣景祐元
年八月罷中書門下平章事依前河陽三城節度使知
壽州以懷政仲弟累陳雪奏故也二年十一月加特進
食邑七百戸食實封三百戸十二月移知亳州蕃錫之
目倍越常鈞仍給帑金以增公費五年四月移知陳州
時元昊大為邊梗公屢貢嚢封磬陳方略上以公先朝
心膂多所采納以手詔嘉奬練將之盛實有力焉寶元
元年十二月加開府儀同三司食邑七百戸食實封三
百戸慶歷元年十二月加食邑七百戸食實封三百戸
賜推誠保德崇仁忠亮守正翊戴功臣二年三月上以
夏寇未息朔人頗駭敵衆恃強寢違誓約驛詔歸闕召
對之日上曰以卿諳練師律素推威望付以兵寄屬于
老成廼授公同中書門下平章事依前河陽三城節度
使判定州兼真定府定州等路駐泊馬步軍都部署下車
之日朔人聿寕講練周嚴器甲精設北鄙傳聞族衆驚
懾十二月以諸羌納款二邊徹警移判鄭州公夙有末
疾艱于起居因抗疏引年乞骸歸第上優詔從之三年
五月授依前檢校太尉左衞上將軍致仕四年十二月
加食邑七百戸食實封三百戸改太子太保致仕以五
年閏五月二十四日疾終于清平坊之私第上聞訃
惻悼亟選中貴人監護葬事諸孤以公當屬纊之辰有
厚葬之戒由是泣愬獲寢其命翌日遣内司賓至第恤
問厚加賻賜特輟視朝二日仍贈太尉某月某日葬于
祥符縣鄧公鄉公家原祔于先塋公凡三娶始嫡夫人
王氏次娶夫人姚氏次娶夫人田氏皆先公而亡男十
二人長宗譲崇儀使次宗詡右班殿直早亡次宗說閣
門通事舍人次宗誨内殿承制次宗識内殿崇班早亡
次宗謹内殿崇班次宗諤東頭供奉官次宗誘内殿崇
班次宗誼東頭供奉官次宗諫東頭供奉官早亡次宗詁
東頭供奉官次未名而夭公凡五加功臣至推誠保德
崇仁忠亮守正翊戴系階至開府儀同三司勲至上
柱國爵至開國公食邑一萬四千二百戸食實封四千
五百戸公才謀周遠器識宏敏生而羈孤幼而惠悟嘗
私嘆曰若目不識字手不解書至于成立何顔自處由
此勵志嚮學勤求師友一日公與張侍中耆輩侍立次
真宗皇帝謂曰知汝等好學文字若能如此吾當親為
教授公等對曰實有志矣乃謝于庭下自兹命張侍中
為學長張景宗觀察為副學長公與夏太尉守贇為學察
安團練守中而下為學生矣帝授以孝經論語詩賦又
教以虞世南字法公自此旁通經史周知韜略附雲龍
之會親日月之光備四方之驅策受四聖之簡注戎夷
之納款也則七命為館伴副使郊祀之展宷也則屢
擢為行宫廵檢其或風聞利病時政闕失莫不便殿請
對論列移晷故相國王沂公呂許公深相器重公六藝
之學射御尤精每信使通歡射圃錫宴上必命公陪其
引滿中的邊庭歎伏至今稱之公秉馬政之年會有上
言者願以廏駟市取其直以資國困宰弼將從其說公耳
聞矣心畫素周獨于當宁之前語以忘戰之理帝深稱
賞其言遂寢其不畏彊禦面折廷諍率多如此咸平景
德中敵騎南牧宸輿北征常委公傳令邊帥恊謀禦寇
公乃戴星將命間道徒步達于諸壘諭以機事涉兹危
阻人推其功又命公固守澶淵鉅梁時朔方之民擕老
扶幼晝夜南渡恐在其後公繇是求善涉者數十輩預
防其溺廼有墜河流而得拯者不可勝紀公七歲時
已失岵屺伯氏撫鞠而得其所無何腰足中寒以至不
舉雖勤詢醫劑且久而罔驗一旦有高僧自至其家廼
目公曰斯奇童也而有斯疾也于懷中出圭角之藥傅
之苦所涉數日問公蹶然下榻趨走如昨後訪其僧了
不可得故公喜蓄方書用施湯劑垂死之疾獲生者衆
部下官屬有亡歿者公悉以俸金備其㐮事孤遺還鄉
道塗獲濟其行隂惠也又如斯公家有藏書積萬餘卷
修識之外研味忘倦尤嗜白翰林集公因詮次樂天自
未三十歲至七十五所著歌詩凡八十一篇目之曰白
氏編年集公自製序手寫其集傳諸好事公凡歷四鎮
所至之邦祗率教條勤訪民隠壽春富庶號為難理有
積年狡訟前後不斷公躬加裁決共稱平允曺事清簡
吏民宜之公寬中而多恕在貴而能降言不妄發談必
諳理奉身以約撫族以睦親屬孤露必加周恤朋執故
舊不忘平生歷事三朝踐揚二府名遂身退善始令終
若匪負不世之才遇非常之主明誠事國純仁保位其
孰能至于此乎方就遠而從吉宜攷行而易名敢述令
猷用資清議謹狀
石少師行狀
公諱中立字表臣年十三居僕射喪毁而慕僕射有功
于太宗朝數欲倚為相會薨甚悼痛詔公自褐衣為西
頭供奉官方功臣子飾輿馬衣服相夸詡公獨折節從
儒者游稱道六經百家之言年十八獻文于朝換光禄寺
丞賜銀緋三遷殿中丞推家貲與諸父一不靳愛後姻
屬相䦧恨更引公為證公辭不答遂以孝譲聞真宗咸
平三年以本官直集賢院與虢略楊億中山劉筠潁川
陳越成紀李宗諤相厚善億工文章采縟閎肆彙類
古今氣象魁然如貞元元和以此倡天下而為之師公
與劉陳數公推轂趣和之既乃大變景德祥符間號令
彬彬謂之爾雅而五代之氣盡矣朝廷有所論譔公與
諸公未嘗不在善讐書不妄下朱墨凡祕書更公手者
皆為善本改祠部員外郎判三司理欠憑由案進刑部
賜金紫以兵部為鹽鐡判官以禮部郎中判南曺移戸
部勾院上即位遷戸部充史館修撰紏察在京刑獄初
公與并肩踵武者後往往至達官或且物故公獨巍然
與新進治作文書無纖芥觖望士論高之天聖四年始
以吏部郎中知制誥俄知禮部貢舉歷判集賢知審官
院為契丹國信使坐舉官不以狀罷修撰紏察司數月
復紏察轉右諫議大夫給事中知通進銀臺司門下封
駁事景祐元年為翰林學士判祕閣轉禮部侍郎加承
旨兼龍國閣學士半年擢拜參知政事公于臺閣舊章
多所練達性慎密為上言天下事既出未嘗顯斥臧否
不多取名故稱為長者明年以戸部侍郎罷為資政殿
學士判尚書省久之轉大學士遷吏部兼提舉祥源觀
歷慶四年致所事于天子除太子少傅聽謝皇祐元年轉
少師其年八月某日薨享年七十八贈太子太傳公
精識遠照盡性命之理故未嘗問通塞久遠所至樂善
下賢雖非輩行猶與之鈞當功名之地人取我否不為
人所媢嫉夫怨悔不加諸己雖哲人猶病之歷二十官
五學士皆久次平除晩節乃參機務其恬于進取不蘄
黨助如此初家産歲入百萬錢公既好賓客諸有名士
與之游盡取為酒食費略盡稍稍朘減亦不增殖末年
所入歲纔二十萬捐館之日家人不能庀喪具當公之
病天子憫其貧賜銀三百兩蓋古人所謂清者如公等
非耶公之子國子博士從簡以哀死苫次亦世服名教
者今葬日薄禮有易名用裒遺懿上之有司謹狀
景文集卷六十一
