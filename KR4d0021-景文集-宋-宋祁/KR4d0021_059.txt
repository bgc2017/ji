景文集卷五十九
宋宋祁撰
誌銘
文憲章公墓誌銘
宋有清忠肅艾之相曰章公諱得象其先齊太公裔封
于鄣去邑為章氏僑徙不常後為武寧望姓曾祖仁嵩
仕李昇為駕部郎中以公故贈太師中書令曾妣杜楚
國太夫人祖士廉汀州寧化令贈太師中書令祖妣周
齊國太夫人考奐志耿介以儒術發聞不樂進取試禮
部一不中即謝去盤桓家食以天爵自終贈太師尚書
令兼中書令密國公妣張秦國太夫人世烈前光幽而
後融委報于公公孩提已自秀挺丱能屬文年十二侈
袂挾筴與密公及從兄得一俱稱茂才當時夙儒願與
周旋不以丈人行自謂咸平五年舉進士授大理評事
知邵武軍歸化縣以喪未赴服除用大理丞為信州玉
山縣會東封泰山大臣引公簽署兖州觀察判官事以
辦治勞遷太常博士通判明州以屯田都官二員外歴
知台南雄洪三州事會詔近臣舉學優行茂者以名聞
時文靖吕丞相諫大夫張師德聯牘上言試學士院以
職方員外直史館入三司度支部為判官歴祠部郎中
賜五品服改刑部曹糾察在京刑獄賜三品服公自釋
褐即外遷間關遠方幾二十年搢紳未甚知者及還游
諸公間器就德完一口交譽姿表頎茂所至輒傾坐客
視上誾如接下侃如中陶然粹外頽然簡照通量含不
見崖畛天下遂推為鉅人長者以兵部郎中試中書進
知制誥明年入翰林為學士公于名命得輕重體要進
無盈褒退無溢尤至他詔令皆便時制宜使聽受施行
者徧曉多至數百千篇即本職改諫議大夫以喪去官
有詔奪服號訴不見聽累遷為禮部侍郎又兼龍圖閣
學士俄拜承旨兼侍讀學士摘經騐古勸成風德在内
外辭禁凡一終星異時與公嘗僚或出公下者武相踵
為柄臣然愈謙晦無纖介觖望不為赫赫名自結其澹
于進取乃如此視積薪倒行不得軰公厮皂尚敢望其
藩哉惟天子以為國器可大任景祐三年乃擢同知樞
密院尋改戶部侍郎毗爕内機底裏輸盡參和恊恭道
益光明帝曰爾遂相寶元元年以本官拜中書門下平
章事邊障驛騷老師留屯上所與閱赤白囊按邊吏才
不肖調兵食止一二樞近裁可奉行議者謂三公無不
統兵獨大事有不預知方多故時不容偏任天子向其
言始命宰相兼樞密使仍進公中書侍郎兼工部尚書
公授使讓還其官在上前論事或日旰别白精審無所
回忌時天下承平久器蠱未牢兵耗不登公與吕丞相
共議閱良家子數十萬補完虚籍益市馬充車騎為蒐
教之法討于軍謹修繕之令督于官減用度之冗謹其
財所以憺威常武紓國庇民者咸見納用會吕丞相病
免復以冬官命公遂為上宰公既久當國且畏盛滿晝
諗夕咨慮煩必傷乃頓首乞還丞相印詔不許表至十
上未得報則還第待罪天子手詔曰須郊祠畢更一年
乃聽公以敦諭諄切不敢違然志遠名寵每奏事或獨
留且陳年侵疾瞿言誠哀到慶歴五年始得以檢校太
傅鎮安軍節度視相秩即判其州七年進封郇國公明
年徙留西洛朝京師遂請老時議以圖任耆畯不應以
年為解公執益固上度不可留特拜司空致仕賜實俸
著令燕見禮如丞相于是公年七十一去位之六月乙
未暴感疾一日薨詔遣太醫馳視已不可為訃聞天子
即日幸其第既酹哀甚賜銀三千兩他賵襚稱之舊制
大臣罷退有物故乘輿不臨喪又是日當休法從或出
沐而詔蹕遽行且使走諭二府以殊禮待公意再不視
朝追贈太尉兼侍中進二子一孫官推叙宗婭者六人
公無主饋嗣且幼上遣中人省實家貲簿付宗老舉不
滿萬金裁俸賜所贏嗚呼隠卒褒終寵孤卹私之恩極
矣蓋公之納忠也至故報禮也稱朝野涕咨謂之榮哀
前夫人張氏未及公顯故君清河縣後夫人楊氏偕公
貴故國于郇男五釋之終大理評事約之終光祿寺丞
介之終太常寺太祝延之大理寺丞公得謝特賜緋袍
銀魚修之大理評事皆儼然在次號瘠如禮于是發龜
筴合内外姻與謀以秋九月某日克葬公于許州陽翟
縣三封之原以二夫人祔初母夫人捐養京師命不還
葬于是作新塋乃令異位同域庶公之志公興諸生進
官于朝其踐歴大概著矣至總局如審官審刑太常禮
三院尚書都省通進銀臺羣牧使昭文館會靈觀奉使
則再充契丹國信特選則知禮部貢舉權置則南郊禮
儀大禮使常兼則集賢昭文二大學士監修國史譯經
潤文使皆餘功他閥便蕃烜赫至善狀尚多不得詳勳
階爵竝極本品功臣文四十邑食萬戶實食三之一公
不喜為皦厲行要以天下中庸自居薦寵士大夫惟力
所視無有愛惜苟顯于時弗啻已自出與人交久而益
親仕十六官未始有毫髮譴咎雖長喙緩頰不敢加非
于公不植私不援黨家無言利之老室無徼福之祈在
宰相府務總綱紀去煩苛臨大事從容鎮靜無遽色亟
言見于幾微士之辨銳自喜者或上謁有所開說公為
陳大體皆語塞自引去至上書過訾宰政天子下其章
他輔臣欲讐實所言公第置之無所辨監司繩切州縣
更約束劾發微密所至紛然公白其非是時急于吏課
一切聽之未幾議不以為便舉皆復故輔政八年章程
修明其嘉猷納之上庶績付之有司功名勢地皆一不
取故論者但美公德不能言其所以德彼挈挈可名者
果其細耶公善行草書筆法遒婉時人弆牘祕愛論著
文章數百篇雅懿沈鬱薄天人之極其為章惠太后册
上最稱善奉詔撰御書梵字後記鋪衍宏麗文林韙服
噫天與善人舊矣又曰仁者壽挾二必然之理與公
之嗇和不能抗有定之數使登期頤固所謂不盡信而
難諶者哉古之遭時君必終始自託然始未嘗不隆而
後稍薄也如公疊寵蕃數存無比而殁有加焉易名之
日太常諡曰文憲至内外無間言全德哉若人僕辱公
知且其嗣有請遂為之銘
在宋四世帝功極熾顯顯有郇實相而濟二陲休寧時
公之功薰以太和物夥歲豐遂安元元以揉萬印乘車
嘽嘽高牙言言公有文武之翰之蕃既老而傳頓首乞
身天子有命爾作司空弗聀以勞安嗇而沖公有隂德
大濟于時宜永斯年乃不期頤六飛駸駸厥第是臨裨
衣豐貂既襚乃廞賁柩榮終誰克之如本公忠勞感會
有初降體穎濱大宵無晨孰襄厥事若子而孫下有千
載追慕如仁
石太傅墓誌銘
皇祐九年八月乙酉太子少師致仕石公中立薨于京
師年七十八天子廢朝敕有司歸其賵以太子太傅印
綬告第諡曰文定十二月庚申諸孫奉公及王夫人之
喪克葬于河南府洛陽縣宣武原從先僕射元懿公之
塋公字表臣今為河南人年十三以功臣子擢西頭供
奉官非其好讓家財與諸父更衣逢掖方領從舊老伏
膺為文詞獻南闕下換光祿寺丞賜朝散服咸平三年
以殿中直集賢院真宗既獲元符遂上泰山瘞汾陽表
刻金石以明德意公為作聲詩那然以告成功者數十
篇既奏御益知名天子好文學而虢略楊億以雄渾奥
衍革五代之弊公與中山劉筠穎川陳越推而肆之故
天下靡然變風朝廷每有論次公常在選自中秘書無
不讀校正舛疑無不經意故三館以公為法由刑部員
外郎銀青服賜金紫上即位以戸部郎中充史館脩撰
由吏部知制誥稍遷諫大夫給事中召入翰林為學士
進禮部侍郎加承旨兼龍圖閣學士公于仕最先進中
偃蹇不遷階積考升至是已六十餘同車茵聯蕝位者
皆平日子姓行或在公右然未嘗有少觖望歴内外制
十二年不一請間為進取地上念公終長者故以本官
參知政事公善言臺閣舊章衮衮不窮以此佐上多所
助益明年轉戸部侍郎罷為資政殿學士久之加大學
士轉吏部用太子少傅歸老後五年進少師凡歴二十
官五學士使契丹知禮部貢院兼要職尚十餘局非輕
重所繫故不論階二品勲極轉虛實食三千七百戶曾
祖廷威梁幽州節度副使贈太傅曾祖妣張氏追封中
山郡太夫人祖繼遠贈太師祖妣牛氏追封平陽郡太
夫人侯氏河南郡太夫人禰熙載右僕射贈太師尚書
令中書令代國公妣夫人張氏追封南陽郡太夫人後
張氏安定郡太夫人僕射有功于時配食太宗廟風烈
爛然搢紳多能言之公之前夫人張氏早卒後夫人王
氏封太原郡夫人七子伯男居簡善屬文顯諸公間終
太子中允集賢校理次夷簡大理評事季昭簡太子右
贊善大夫皆早夭仲從簡國子博士遭公喪不五旬以
號慕卒嗚呼公識度過人幼時已自不為豪侈事後官
稍顯而産利歲狹仰俸賜終無所營居常置酒與賓客
相娛樂不以屢空為解及終家人待襚乃能具喪生平
無悔咎惟一以任人為負予嘗謂今之人如公才能門
閥亦幾何假令事聲利則易諧徇務亟成少嗇先貲之
饒則富馳鶩于親近則速顯令反舍所易趨所難與夫
挈然才經然辨者竝處兹世彼此失得宜有蹈道者辨
之集二十卷銘曰
公之先蓋世家顯發祥公之仕對盛時皭含章道逶遲
蹇不回晩乃光老成人倬有猷時而揚退于家有生涯
壽則臧葬何所從先兆洛之陽
賈令公墓誌
公諱注字宗海賈氏自漢梁王傅誼居雒陽以王術說
文帝不合而為儒先捐之諫元帝罷朱崖以安關東人
蒙其仁在魏晉常為薦紳聞家至唐司空魏國公耽世
貫滄洲南皮佐德宗有功任宰相十三年為長德鉅公
子孫稍稍徙真定五世祖諒仕為本府掾棄官去依鹿
泉抱犢山肆然不以外物膠于心生高祖瑾仍世隐處
曾祖處士諱初有至行守鄉里不肯事四方祖諱緯博
學善辭章論議明銳一時諸儒皆屈唐自武宗後史錄
亡散君掇拾殘餘為唐季補錄數十萬言叙成敗事甚
悉書顯于時漢周間為中書舍人時主以君貴即家拜
處士為司封員外郎不事事累贈右丞考諱璉周顯德
中擢進士太祖平蜀召為太子左贊善大夫知陵州州
有鹽井異時置熬盆民利其贏蜀滅吏塞井亡去紿言
開者不利太守公私貧虚食絮無滋君身負畚鍤率吏
悉發其堙曰苟利國吾死不愛于是鹽利復興歲貲數
百萬人皆富完俄終官下陵人德之畫像以祭遂種其
祠公生三歲而孤哀慕如有知長乃自力于學聲稱發
聞太宗淳化三年以進士試殿中及第調主新建簿改
棣州防禦推官真宗咸平中契丹侵河北引師環城設
攻具公登埤射其長殪之圍解遷定州觀察推官敵歲
侵邊官兵留屯公常護糧及資具輸之壁敵不能抄改
陳州幕府公卿以為才有餘可任臺省交牘言上有詔
改著作佐郎知鳳翔府錄事參軍未行病卒實大中祥
符元年夏五月壽四十有七公之去中山在京師也以
族來故不克歸明年即葬公于開封府開封縣汴陽鄉
之原賈為開封著姓自公始公于政事精力不懈善討
擿病利故所治必最官輒遷為人方正不語怪神惡刓
圓蘧媚者絶不通佐定陳二府其大帥皆副馬右戚居
止貴甚僚屬之見者仰而侯俯而趨獨公正色廷辨是
非帥折節禮之由是益知名居家孝早失兄躬撫孀鞠
孤無異慈娶夫人史氏生八子成就者三人長曰昌朝
今為山南東道節度使檢校太師同中書門下平章事
安國公次曰昌㝢大理評事夫人操嚴而行危自罹憂
終身不御綵繡悉出簪珥市圖籍以教子時丞相方幼
夫人勸勖指畫入俾與賢者居出俾從仁者游故年十
八能奏頌天子召試翰林聲名一日暴天下今上嗣位
進講禁中以文章任舍人以治劇第一守京邑以勁亮
忠厚擢御史中丞以器無不施參總機務踰年使樞筦
又明年遂相茂烈洪勛充格光明久之以武勝節度守
北都破甘陵有功換節判鄭州使天下人目拭而觀曰
賢宰相若夫人可謂善教子矣天子誕日羣臣上千萬
歲壽于時丞相冠百官于外夫人首命婦于内人倫之
寵舉之其家上嘗賜金飾安輿一就養于魏丞相年踰
五十奉觴膝下怡怡有儒子樂若丞相可謂善顯親矣
夫人以皇祐二年夏六月丁已終鄭州之廨壽七十九
精爽凝定將終徧命諸子内外姻語訖乃暝丞相即日
上節印且請終喪上不許癸酉制召以冠軍大將軍左
金吾衛上將軍仍舊官敦遣視事丞相哀訴曰少孤惟
母為恃幸時無金革虞又教愛三年乃遣使降手詔褒
允贈賻備厚方丞相之貴以恩追贈舍人為太師夫人
崔氏栗氏為齊燕國太夫人贊善為太師中書令夫人
胡氏晉國太夫人公十一贈為太師尚書令中書令夫
人六封至安國太夫人公之葬也以家多難故塋迫而
儉至是庀事乃治而廣之開阡列樹用上公之制甲令
也即以其年秋八月甲申舉夫人之喪合于公墓丞相
自執喪號踊黧瘠身侍夫人柩自鄭還徒步二百里不
避塗潦見者為垂泣居常枕塊席苫薾薾爾而劬縱縱
爾而誠所謂孝子不匱者昌㝢孝謹有君子風在官稱
職惟公潜德秘猷可以參國謀熙王路而年不中壽獨
令名不足厭也故涵慶渟祥而大興惟夫人婦則母儀
春秋承宗祀身及其榮獨品&KR0008;錫鈿不足厭也故神明
康強涉耄而臧凡天之報施或隐而先或顯而後要之
若合符然以為不信則視公之烈之詒夫人之享之遐
丞相所以膺胙受成果何如哉銘曰
賈自中山世有顯聞舍人含章克代帝言惟時陵州以
死勤民著作嗣生親炙先芬其趾儀儀其羽振振才茂
行充不湼不磷肆其方強勵業搢紳胡然弗淑殲此哲
人惟其不有是慶後昆賢嗣光光顯相大君憫册追綬
參漏幽窀合姓也賢教子以仁惟考終命歸祔斯原款
石藏幽天壤相泯
故光禄卿葉府君墓誌銘
慶歴三年歲含鶉首秋七月丁丑光禄卿致仕南陽葉
君齊終于京師享年八十其孤翰林學士清臣奉柩自
京師歸湖州卜之得九月庚寅吉乃克襄竁于烏程縣
澄靜鄉吳里之先塋前此翰林謂僕與我遊而知我者
莫善于君君宜為銘僕于卿既丈人行于翰林又第同
年仕同班雖均鯁共哀而誼不得辭遂摭系鋪閥而銘
諸壙幽君年三十始有仕進意負策西向試禮部辭尤
工及進士高第調和州歷陽主簿就改州司寇掾歷澤
州清海軍軍事節度二推官時州將忮貪以便文自喜
君臨事持可不可中毅外和以規諗之歲終將得無尤
亦不能以事謫君盜伍持仗劫民牢豬吏結重辟君獨
謂從二人當上讞既報不死州將始憾終謝曰微從事
吾坐入矣監司最其課交任于朝改秘書省著作佐郎
留為大理寺詳斷官未幾監建安軍摧茶務移知遂州
小溪縣授永康軍青城令時大皂江瀿澍湓涌邑守百
丈堰沒不盈版皆摶手相視君謁李冰祠盛服立雨中
邀神為助有頃少霽水波為郤歲饑君毁家囷賑流人
豪大姓聞之相率助貸蒙袂數十萬咸得更生以檢書
丞知光州固始有孤女擁高貲病甚困叔規取其家陽
為授壻二夕女死君廉得其情坐叔罪簿入女財直鉅
百萬以太常博士通判宣州軍州事越人訟分財七劾
不承君被制往按不旬日而決果若吏受賕而導其欺
以屯田員外郎通判揚州民冒鹽𣙜乾沒不悛君建弛
禁與民可以省罪均利者切切數千言書奏不行還朝
以都官員外郎通判濠州歲中即授廣南路提點刑獄
勸農使使廢以司封員外郎判三司開拆司出知宣州
入為戶部判官改工部刑部二郎中又為蘇州會水灾
農乏食相與持耰矜強乞丐吏欲以盜論君原其窮&KR2380;
一皆末遣人人感愧汔歲定不復為盜就改越州以兵
部郎中還判度支勾院時翰林為鹽鐵判官故君移判
尚書刑部銀艾相交世榮其遷尋乞為湖州州本君再
世所貫墳墓親戚咸在焉到部釃酒上冢與鄉人父老
相對為樂鄉人父老憚君清亦終不敢謁以私年耆益
厭吏事上章願從散秩有詔以本官分司南京君即日
還姑蘇田數十丘宅百畆蒔竹林治果園菜畦烹雞炮
羔與比鄰歲時相問遺往來南阡北陌中幅巾氅裘彷
佯造適里人不謂君經為二千石蓋老耼所謂知止不
殆者明年遷太常少卿又六年遂老事真宗及上始終
四十五年凡階爵皆五品服三品勲二品君名參字次
公曾王考彪王考蠙皆隐居自放考逵嘗為錢氏霸府
從事不得志因投檄去洎終不顯以君故累贈刑部侍
郎君少孤事母羊夫人至孝異時疾革君惶遽刲股肉
為羹奉夫人食之而愈夫人亡雖數十年言必流涕為
學苦從人借書皆手寫終即誦為吏廉與人無苞苴之
饋所去民輒思之為獄仁鞠聽纖微無所隐然卒多平
反生平居官無毛髮咎譴專務為隂德浚蕃涵渟以大
其源故翰林乘流席慶汪洋大肆惟其有而似之故也
翰林工文章古今多所貫綜方正持重能以材自結于
上知制誥不踰歲擢龍圖閣直學士權三司使以善職
聞罷知江寧府復召為學士其嘉謨鯁言在臺閣者
士大夫爭稱道之使志充計行其光明于世烏可量已
初翰林自江寧奉先卿北上日調甘旨烝烝承顔既而
養不待而生有涯末如痛何雖然以鮐背斂牖下既闔
棺君子咸曰善人喪矣嗚呼盛哉娶夫人楊氏關西之
裔孫柔芳靜淑為内外姻表式先君十三年而終終而
葬君生平自誌一穴曰我終必居此故翰林遵治命楊
夫人同兆異封竭信誠奉窆總總爾皇皇爾無一物有
悔焉銘曰
胄出諸梁邈千禩後昆推遷籍吳里三代曠僚君膴仕
槃根茂葉叢慶祖忠愛廉靖府循吏華顛辭位延壽紀
茂生翰林復濟美盡養而收孝忠始相冢山原古桑梓
嗚呼體魄安于此
代祠部墓誌銘
君諱淵字藴之代其氏也本鴈門貴姓唐僖宗奔蜀君
之先亦逃亂客導江世受田遂為導江人生知好學性
順祥事親孝執煩苦惟謹稍長從隴西李畋授經清河
張逵為文章一日聲聞出諸生上愈晦抑年四十未肯
仕鄉人更往勸天聖初就進士試禮部最後日帖經即
偃蹇曰不願在選取過所欲四姻友共挽廹内省闔中
訖試名在第一甲調清水主簿嘆曰禄不及親吾何頼
即去官還鄉里蜀之才子弟舉從之踵相逮坐席常滿
藴之為示書精奥教辭賦法度得其道者去為聞儒顯
人于是藴之名益彰今端明殿學士尚書王公拱辰安
撫劒南表為鳳州團練推官不拜故樞密直學士楊公
日嚴未之識薦諸朝拜太子中允遂致仕始謝門下客
止不教授深探易性命之理作書二十篇細復而推原
之易家取為雋腴明堂赦改太常丞賜緋魚晩年撤葷
腥日一飯巾褐蕭散自放山水間號虚一子樞密太尉
田公況治益時厚問以禮盡取其書奏之天子異焉即
家廬拜祠部員外郎藴之為人簡潔雖長吏歲時致問
無半語誘以私與人交不款曲澹然對之故昧者不得
親賢者不得疏久乃見其所合云嘉祐二年秋九月有
疾召術家曰為我擇勝日對曰丙申良藴之頷許即勅
家人具潘浴左右不識謂何是日卒于寢曾祖某祖某
考某為吏有隂德在人母何氏藴之引恩累贈屯田員
外郎永昌君娶夫人趙氏封導江君生四子曰履亨履
祥履和履中皆以孝秀世其門明年諸子卜冬十二月
某日葬通化原從屯田藴之志也予以藴之為同年弟
知之也熟又履祥持虢略楊冕狀來請銘嗚呼予能言
之銘曰
仕不入官隐不違世藩臣高之天子褒之汎然受名内
完泰和萬物營營不能舍其情享年七十有三考終厥
命是謂其言立不朽之徒歟奚其為為政者歟
故崇儀使高府君墓誌銘
府君諱審釗字伯通其先為渤海著姓唐代宗世河朔
再騷徙貫并州今為并州榆次人君烈考贈左千牛衛
率府副率諱諭性開果有文武方略幅巾見武寧軍節
度使王公全斌異其人與厚相結以女妹妻之既皆不
永于是君生三歲矣王公憐其孤鞠為已子因姓王氏
既壯涉獵書史性慷慨上武力然出入舅家以謹孝聞
數計事軍中又痛折節下士所交皆賢豪故王公愛重
絶諸子奏任右班殿直王公被詔率九將軍伐蜀君侍
行王公破賊遂虜之還為有司簿詰王公坐貶君賞不
行稍遷東頭供奉官王公即世心喪無已表復高氏云
偽漢據并汾數侵盗邊詔君領彀騎戍晉潞又領邢州
潞羅八砦濱帶賊境閱數歲甲壽士精敵人畏之俄而
太宗且將伐河東君時督先鋒至則引鈎輣冒矢石直
薄外譙流鏃中面督攻益急上召還慰曰無遽恐亡吾
壯士由是始知君賊平遷洛苑副使領飛龍院旋疾暴
作上猶愛其材特遷崇儀使賜錢七十萬使掌衛州三
牧龍坊以子懷諲為右班殿直侍醫藥端拱二年秋九
月卒于官享年五十有五君大王父諱偉王父諱奫皆
以儒名家夫人扶風縣君馬氏濮州團練使萬之女生
三子長懷諒季未名皆早卒惟仲子懷諲終右侍禁君
之喪也家不堪多難是以殯于衛後五十四年孫天章
閣待制若訥謀新兆于開封府開封縣吹臺鄉建邑村
之原克祔二尊焉嗚呼府君才為時用且大有立而遽
病卒似若命然孔子罕言命亦難言之銘曰
猗崇儀材而力扞邊鎮百夫特被金痍聲震敵病中奪
殯久客維三年實慶歴夏六月壬寅直京巽隅龜墨食
祔雙靈安兆域
故右侍禁贈左屯衛將軍高府君墓誌銘
府君諱懷諲姓高氏愛之其字也以蔭補殿前承旨性
方正孝愛肅給好謀長于治官工執射参剡有法顯考
病痱甚太宗惜焉寵以崇儀使領衛州三牧龍坊且授
君右班殿直居家侍疾崇儀之喪泣血盡哀帝識其才
臣子俾代父任坊畜戰馬茭糓費不貲君建言覃懷邢
趙間多曠野美草西竝太行萊牧所宜原時其出入如
著令許之歲減用十八齕飲甘涼閑佶倍孳改右侍禁
入主騏驥院以親疾辭劇事願督永濟倉便晨昏焉年
三十九以病卒實景德四年君娶閻夫人生一男子若
訥字敏之今為尚書禮部郎中天章閣待制兼侍讀初
君與母夫人繼終閻夫人比遭大憂護梳柳客窆衛下
撫幼授遺間關窮年操潔誼嚴族姻稱仁女歸男立慈
訓雙濟故敏之能興孤生入京師以文策進士以材選
御史以鯁諤官諫署以淹該直書林雲阿華光以侍以
游跡其致者夫人力也于是白上累贈禰室至左屯衛
將軍以長安縣為太夫人湯沐夫人之歿後府君凡三
紀實慶歴三年敏之憔然苫中悼厝安之緩泣血奔問
則新是卜得吉繇于開封府開封縣吹臺鄉建邑村之
原以夏六月七日壬寅奉祖妣考妣四喪叙二竁于塋
遣門人狀先德諉予為誌予與敏之偕第同班得以敦
復世烈而叙之曾祖&KR1343;生祖增左千牛衛率府副率諭
諭生崇儀使審釗高氏自副率以來根德柢忠盎然欲
有為咸屈于促算屯衛將興之又不克故代祉家祥蟠
蜿扶輿敏之受而熾之為朝龍光天之嚮勸不誣哉銘
曰
神理祐仁弗丁厥身子克奮興譜閥大振追賁即安還
昭前人
故大理評事張公墓誌銘
嗚呼有宋聞人張晦之之墓晦之名景江陵公安人羈
丱能長言嗜學尤力未冠涉通藝文頗班班言當世務
貧不治産往從崇儀使解人柳開開以文自名而薦寵
士類一見歡甚悉出家書畀之由是屬辭益有法度開
每曰今日在朝廷挈囊薦笏誰踰晦之者即厚遣使如
京師時富春孫僅沛國朱嚴成紀李庶幾號為豪英晦
之敝衣與游名稱籍籍美不容口真聖諒闇未即聽政
責有司精覆計偕預者十一二晦之名在第四調主大
名館陶簿年少氣銳未能以智自將坐公累為吏痛詆
貶全州會赦還豪長者得罪并坐所知繼為房襄二州
文學參軍晦之中廢不用則大覃思古今為洪範王霸
二書常病浮圖氏怪迂誕荒塔廟日熾雖服儒衣冠者
皆共寵神之憗寘六經反為外典故因事見文為紀傳
數十篇而辨析之雖與世舛馳而自信不跲云康肅陳
公堯咨以西臺舍人為本府雅聞晦之為言于上復選
楚州寶應主簿最狀應條監司以聞改大理評事知泗
州昭信縣淮島傖雜馮戾禨巫晦之剪除房祀且百所
輸入材瓦以完吏舍急病職勞邑人宜之轉運使任其
能移掌真州𣙜茶務既又請通理州事可制已報會遘
疾終官下年四十九實天禧二年三月十日噫世之言
材而顯善而艾皆若可信如晦之終始報享獨大謬不
然者耶晦之幼喪二親有終身之戚方其間關蓬累而
竭誠盡物克襄事焉墓不用甓既窆則下土實之曰千
歲後無為狐兔宅不亦善乎荆人高之咸曰張氏有子
矣事崇儀也崇儀欲以兄子妻之未歸而亡又委禽于
唐氏生子一早夭晦之即世夫人奉柩以如許昌將便
時來南以歲之不易久而去室康定元年著作佐郎王
儀太初始得護梳柳以某月日祔塴其先塋從昭穆之
圖成君志也三代之諱之行則渤海胡旦及康肅公為
先壙之誌若表在焉平生文章門人萬稱集為二十五
通太初與晦之再世中表重節義然諾且少相友善故
衰狀丐文而華此封樹焉銘曰
皭才章兮懿淳孝至膴仕兮難老嗇弗予兮孰天道蹇
皇皇兮晩獲伸發吾懷兮露珍甫半道兮摧華輪倚廬
空兮無冡嗣從藁殯兮二紀魂煢煢兮何所止彼戚友
兮義弗違奉輤柩兮來歸穴虚祔兮人所悲兄弟鮮兮
疇立後神茫茫兮安究尚立言兮参不朽
景文集卷五十九
