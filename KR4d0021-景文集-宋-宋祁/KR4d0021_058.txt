景文集卷五十八
宋宋祁撰
誌銘
荆王墓誌銘
慶歷三年冬十二月皇叔荆王疾病辛丑皇帝輦如其
宫見王卧内禮如家人上手為調藥王泣且謝即陳被
恩三朝無以報厚恩今保首領仆牖下倘使有知從二
先帝遊死骨不朽惟以兒女長累陛下上惻然謂王素
康強雖今小恙行且瘉敕近醫藥以自愛因賚白金五
千兩王固辭曰幸一見天子奚賜之敢叨上高王之讓
特詔從之明年春正月乙亥遂薨上即時臨弔哭之慟
廢五日朝壬午御素服宰相率百官詣崇政門奉慰遣
中大夫相其室以蕆内事詔翰林學士臣某内侍省都
知臣守忠護其葬以庀外事制詔中書門下其贈以天
策上將軍兗徐二州牧燕王印綬太常上謚為恭肅又
詔臣祁爾應叙王治行縷碧款隧俾永其傳臣再拜稽
首伏自念懵學扄聞不能周知王德今天子展親飾終
震動顯幽自王弗寧遣太醫高手踵相及于路逮終歸
賵不貲計比葬三酹其喪則上之所以眷王王之所以
承上其仁其賢方付史氏以昭無極臣雖缺然牽綴尚
懼稱道失當為斯文羞而日廹事嚴不及誤避是用詢
玉牒摭行狀次第其辭謹按王諱元儼太宗皇帝第八
子母曰德妃王于諸子最幼太宗特愛之終日侍左右
在宫中真宗嗣統王年十三始以檢校太保左衛上將
軍兼御史大夫爵為公國于曹進拜平海軍節度使俄
同中書門下平章事加檢校太傅為廣陵郡王授昭武
安德二軍節度真拜王以榮為國稍兼侍中易安静武
信軍檢校太尉兼中書令大中祥符八年宫屋火延燬
内廬坐火禁不謹削武信一軍節度降端王始築宫于
外他日謝上痛自咎責真宗嘉慰之復以鎮海安化二
帥節改王于彭冊拜太保以天平易安化拜太傅以永
清横海帥節更王通繼授陜川大都督合保平定國兩
軍又王涇今上即位以地尊屬近進拜太尉尚書令仍
前兼以鎮安忠武二鎮徙王定賜贊拜不名又加詔書
不名頃之更王鎮賜劍履上殿拜太師以河陽三城二
節度即王孟翌日行京兆尹兼鳳祥尹即軍府為節度
乃王荆又進雍州牧兼鳳翔牧久之以國在荆授荆揚
二州牧即荆南淮南節度為大使仍賜入朝不趨大抵
賜功臣號者九其文至二十有四勳上柱國階開府儀
同三司邑戸二萬七千實食一萬二千四百人臣之極
摯止矣王美姿質眉目如畫廣額豐頤舉止矜重在平
居無少懈祀容恭朝容莊賓容肅宴容侃侃而和雖霞
之軒然麟之儀然瑜潤而葩鮮不足侔巳事德妃尤謹
每有疾焚薰請命而王進飯視妃一再以增減居喪以
孝稱躬繪太宗聖容纖微克肖天光日潤若可就而望
者性開敏博覧文史好飛白書拂灑遒妍結字甚工作
辭賦數百篇務求理致寡嗜欲左右姬侍裁令奉巾櫛
箕帚不受佞讒翦翦者或伺隙膚訴必正色折愧由是
内外無違言天聖以來王自以春秋高蒙殊禮不敢數
朝請常闔門申申以居會朝廷調軍興議省費王即表
上公使錢歲五千萬佐用度上不獲巳權許半入以申
王恭晩節頗好絲竹亭觀日夜自娱蓋健粹所賦必有
寄于物而后能適云始天下之言貴而親莫若王而王
乃小心恭慎在骨肉間始終無纖芥使宗室本支日愛
以敦語德與功其何如哉孫宣公奭嘗授經必語人曰
王賢王也世以為知言娶夫人張氏彰德軍節度使永
德之女循法度膺象服承寧王家以岐許晉三為夫人
國不幸前七年薨追命魏國夫人子四人男曰允熙右
監門衛大將軍滁州刺史贈博州防禦使曰允良鎮國
軍節度觀察留後曰允廸靜難軍節度觀察留後曰允
初汝州團練使諸孫嬪然或冠或笄問安也蟬璽襲乎
庭來寧也䥖帨交乎闈此所謂朱芾皇皇室家君王者
哉初魏國之葬也當王墓之次故即用其穴以三月庚
寅具鹵簿鼓吹奉樟宫自京師如河南之永安以夏四
月癸夘啟魏國之埏從禮而合諸墓嗚呼王之為子孝
為弟悌為叔父寵而虔為父義而有慈甲子一終啟手
足焉未為頤而艾也雖然夀皇烈憑天祉駝鈕盭華餘
四十年忠孝之範光矣榮哀之事終矣銘曰
太宗九支潞篤于病昭成弗永真宗受命潤邢蘇華並
王而藩代天之工咸罔登年穆穆燕王太真所愛真宗
則之寵錫光大上曰叔父屬尊以親不名不趨劍履振
振王最夀耆夾輔顯承道具美完纖訾不興癸亥之冬
冰介木披楚陳尤甚祲氛前知困而遺忠神不奪守勉
訓諸子表貸醫咎上命中人悉取其書或筆或書分藏
石渠厥仗央央刻章煒煒詔從儉葬俾顯王美永熙西
原橋梓後先既利既安以佑來昆
皇從姪全州觀察使追封新興侯墓誌銘
侯諱從郁字仲文昭信軍節度使英國公惟憲之子母
曰莒國和夫人英公之禰曰潭王德芳自潭而上昭穆
嚴尊玉牃史官書之故不著獨著侯事侯幼悟警有志
行羣居而自修佚安而不流既就傅務學尤力臨虞世
南隸楷絶工射能命中景祐中悉召宗室觀書太清樓
詔侯賦詩應旨輒上帝稱善他日有詔褒美輦下榮之
于慶歷元年夏六月遘疾薨于第享年四十有四上為
廢朝勅中貴人護葬所以賵含追䘏之良厚留窆普濟
禪坊卜兆之未從且言懷也侯仕始右班殿直十遷至
左屯衛大將軍文州刺史爵階勲邑稱是配曰夫人河
東薛氏封丹陽郡君甚宜其家六男子世奕太子右衛
率府率世褒故太子右司禦率府率世將太子右監門
率府副率世秩故太子右内率府副率世覲太子右内
率府副率幼未名諸子皆孝謹以肥家則侯之垂裕當
有以致之者歲直涒灘始詔鴻臚啟殯即河南永安之
先塋月舍巳已日舍癸夘克葬贈全州觀察使新興侯
禮也昔詩人之稱文王其辭曰文王孫子本支百世我
祖宗受命而帝德溥流長過文王遠甚而其支胄蕃衍
雖千萬世尚無有㡳止則文字之傳可以已乎銘曰
帝孫之子燾我丕祉嗣而承者何干萬祀
防禦使進封饒陽侯墓誌銘
今上景祐初念雅樂猶缺詔太常考鐘石之縣質同律
之制時羣臣多不能曉或妄以縱黍累尺改定均度上
依違未决乃自譜正聲付授樂家益召知音者以備顧
問于是左千牛衛大將軍克己字安仁以宗室子名知
音上遣使即其家俾製黃鍾大曲將軍疏牘論次成不
淹晷使者還奏大蒙賞嘆又進别曲十餘解往往流布
樂府將軍自為兒時巳能言五音十二管夫婦上下相
生之法君臣清濁之差汪洋閎衍支派連著皆有所從
繪為律吕圖奏御其心解神悟殆天性然者習羲之草
世南隸楷尤工會天子族讌酒中被詔試虞楷并有所
賦將軍既感千載之逢矜稽古之習援筆足言爛然盈
幅上益嘉之厚以金帛為賞嘗第所自為詩三百篇行
于時他日寢疾内夫人傳旨撫存將軍以寵待異等頓
首泣謝曰臣死不恨遂殁天下輟朝嗟悼贈深州防禦
使進封饒陽侯自歛訖殯無慮所須一從官給嗚呼終
之令而哀之榮謂將軍也歟顯考諱承夀均州防禦使
祖考諱德恭高密郡王郡王之禰則秦悼王燾後隤祉
源長而根殖也夫人長寧縣君武氏生三子叔詔叔曠
並太子右監門率府副率叔褒太子右内率府副率慶
歷四年既克葬燕王凡諸下之未兆者皆舉從之别遣
内常侍將柳而南如汝州之梁縣敘安于先塋史臣被
詔刻石著將軍之行宜無愧辭銘曰
性也重厚不聲以色服也儒術惟敏而力仕由廷臣七
遷厥官階崇爵顯勲峻戸蕃謂仁必夀胡不我信侯年
四十嗒然委順孟夏癸夘克葬我侯息焉于此運往名
留
皇從兄贈虔州觀察使墓誌銘
秦悼王之穆曰廣陵郡王王之合曰南陽郡君張夫人
有子八房嫡房曰贈虔州觀察使曾禰不書尊帝也王
諱不書著也公名承睦以皇根之茂天跗之華芳酣烈
飪遂用蕃衍直質而不跲遜志而自修斤斤奉法日以
飾厲守貴而無驕色處樂而無流心自右侍禁踐八官
而至左領軍彭州團練使朝家厚宗室悉留京師雖疏
爵而王列藩而侯揭節而使佩印而相未有就國而操
事也不就國則親親之誼戚而弗疏不操事則優優之
禄肆而弗畏有如公高冠大帶朝殿戺之下量幣黃流
祀家寢之庭資忠移孝靡有罪悔奚其為政而後為之
功業哉命之弗諶享年四十有八天子輟朝行臨弔之
禮中人奉詔護喪窆之事出中帑以禭之廞廉車以飾
之棺于寢階殯于蘭若須時也後三年歲值甲申分遣
使者啟菆柩卜夏四月癸夘還葬汝州之梁縣以夫人
隴西郡君董氏祔焉男六人克順克戒太子右衞率府
率克協克凝克伸右監門衞率府副率克槖右内率府
副率有詔史臣銘其壙銘曰
鬱鬱芊芊惟汝陽兮若斧若堂從家王兮子也承祀其
代昌兮
李郡王墓誌銘
皇祐二年秋七月有宋元舅彰德軍節度使檢校太尉
兼侍中李公用和以羸疾聞太醫更往治弗損丙申乘
輿臨問公病不能束紳卧簣泣謝上念公居告久又素
不殖產賜銀三千兩為醫柷費斥官舍百餘區歲僦二
百萬與之使長食其貲即賜所居為公第又以次子西
上閣門副使珣為正使二子一孫未仕者賦其禄皆拜
牀下甲辰公薨上震惻是日臨弔哭且慟賵&KR0008;絡繹遺
命辭詔葬故遣近侍及中大夫職喪事冊贈太師中書
令隴西郡王五日不視朝賜諡曰恭禧壬子帝舉哀苑
次將卜葬以八月甲申吉諸子號踊荒痛乃庀具有詔
葬日以本品鹵簿寵之又命史臣次王之行鏤石藏于
襚謹按王字審禮系出隴西遠祖徙餘杭既又來京師
故今土著始為開封人曾祖諱應已隠不自名曾妣曰
沈夫人祖諱延嗣舉進士乙科終金華主簿祖妣曰汪
夫人考諱仁德以進士試有司數詘晩乃選為三班奉
職終左班殿直妣曰章夫人惟夫人克生元女嬪帝誕
聖柔風順教佐治六宫終享大號祔主廟祏是為章懿
皇后前後延賁三世並以太師中書令兼尚書令告第
以舒邢魏為三公國吴陳楚為三太夫人國廞鈿刻章
羅照窀塗王即后母弟少孤内行修謹釋褐衣召為廷
臣試事連最益知名以右侍禁閣門祗候出監考城兵
明道元年會章懿喪除禮賓副使其年大考宫室以分
護勞正為禮賓使明年改治后陵王參相奉安帝念后
昆弟惟王思有褒寵故擢崇儀使兼賀州刺史將彍騎
輕兵護梓宫明年詔王親展寢園還為寧州刺史改刺
澤州並本州團練使又遷慶州加防禦使拜鄜州觀察
使自賀及鄜不即州領皇城兵寳元二年仍使號充殿
前都虞候俄加永清軍節度觀察留後以帥職出為真
定府定州路兵馬副都部署踰年遷侍衞親軍步軍副
都指揮使更為兵馬都部署召還視本司事未幾改帥
馬軍慶歷二年拜建武軍節度使充殿前副指揮使久
之以建武節進檢校太傅充宣徽北院使不踰月授彰
德節同中書門下平章事王既尊戚慎將當日進見省
戸下故不之鎮留為景靈宮使居再歲升門下二品王
臨事強敏然性靜畏見可以佐縣官者避戚屬未嘗顯
爭得失率一二密對故外莫得聞不為狗馬玩好驅馳
弋獵不立居宅檢御姻族使循法度此則馬廖之慎也
先后之啟故陵瀐洳方中詔王按視中外為懼王不一
辭措枉于人物色申右帝意解故簿主者罪往往得原
此則樊宏之畏也前後居爪牙任為國禦侮巖廊尊榮
不竦不譁退視徼道按周廬省幕府文書惟謹建白時
當有司率為故常在河北尤善撫士修完器械勉怯為
勇易單為牢悉公錢享部校僚屬無留私景祐中再郊
王兩為大内善守此則申伯之武也初王無第詔權舍
芳林園王以禁籞非人臣所居固辭更假今第此則竇
長君之能讓也領殿前兵歷四朞後數請間避劇任帝
曰叔舅誠年高尚煩以職事非所以優之由是開府視
宰相每朝會大宴與執政聯坐鳴玉珥貂進退恂然親
寵第一嘗屬疾輦過候安否勉醫藥賜予千萬又以王
經過郊墅别賜銀飾安輿此則鄧隲之貴也大抵外戚
在朝廷預進退士干議論則近權權且有黨滋貨買田
通四方餉謝則近侈侈則多求王居常謝賓客罕所薦
進朝或大議論不敢知故無黨無黨則權不往用度一
出俸稍抑絶苞苴其為子孫謀盡仰所賜產故求寡求
寡則侈不至且王肺腑要重苟有開說于上勢宜聽糜
金錢嗜所欲厚自奉飬人亦無所詆疵而天資儉約終
不舍此為彼使屬任之恩始終蔭密不曰賢哉凡功臣
號再加階光禄大夫勲上柱國爵開國公虛食邑四千
戸夫人王氏以淑懿之行助宗事幹内法偕王之貴封
榮國夫人生男子九曰璋珣琚琦瑊瑋球瑛某璋為眉
州刺史兼防禦使領龍神衛四廂都指揮使珣即前拜
閣門使者琚琦瑊球皆任内殿承制崇班瑋為濱州刺
史初上欲與王世為甥舅故詔瑋尚福康公主主待年
瑋前拜駙馬都尉瑛為東都供奉官早夭贈如京師某
州刺史或以沈果進或以敏幹聞或以謹厚選其能濟
王之美而不隕也惟邢公而上墳墓在餘杭自魏公始
塋開封府祥符縣鄧公鄉原窆于昭位今克葬王于魏
公之左為穆位禮也昔秦康公以路車乘馬贈送晉侯
作渭陽之詩人微事陋仲尼以為可傳追什其風况乎
寵外家褒哲輔䘏終表賢儀物典冊光明肆大極天子
親親之恩慰先后在天之慈庸得不識銘曰
王之先赤舄綿綿乃自餘杭引而北遷允顯魏公始賜
家田度汴之陽大表厥阡王之貴照發于他帝所自出
親則舅家忠力謹庸福禄是荷台臣之印上將之牙王
之亡帝慟且傷五不視朝哀襲緦裳師令王爵追密厥
章歸賵易名恩縟于常王之葬圖于塋穆既有秘器飯
珠贈玉鼓吹轟錚旂旒熠煜我且不朽彼則陵谷王之
後詵詵而榮或築外館有提衞兵珮鏘其珩冠翠其纓
爾公爾侯永嗣家聲
文正王公墓誌銘
景祐二年丞相右府缺上方圖任耆俊參付魁極越二
年制詔太原王公曾其上樞密使印綬還來相予進拜
尚書右僕射門下侍郎所以命賜之尤渥公拜稽首讓
弗遂于是擇典訓庸以熙百工外懷邇協以種九德餁
味燮和辰階比平翼戴聖猷溥大光明廼十一月從欽
天柴胙沂以為公國他日請間伏青蒲上陳瘁薾嬰霜
露以踣願前此納政避賢人路帝憮然無開可意公執
不奪卒改左僕射加資政殿大學士鎮東平戊寅仲冬
感疥門子謁急書聞亟命將高手醫跳驅趣視不半道
丙午公薨上推甲子得三百六十六復所生之辰家丞
列治讓還鴻臚典葬天子悼遺老之弗憖也再昕置朝
廞左貂以禭法賵備厚恩錄宗姻僚陪十人容官合文
正二言以謹周道公之喪來京師其引也蓋殯也邦人
官師沱涕相弔明年有司持丁亥詔書到公第仍舉中
書令密章以告愍冊焜煌再漏下泉本公之綢繆感會
寵存賁往有以致者其如仁歟其司直歟公字孝先由
逸民霸飛遁天漢顯基素德支裔屢徙今為青州益都
著姓曾祖諱鐸祖諱繼華皆陰儲世烈考諱兼甘節難
進終著作佐郎深根浚源藂沛來祉公貴推澤並贈開
府儀同三司尚書令中書令爵皆為公大王父國于越
父國于魯妣曰張别贈燕夫人曰何為魯夫人公即何
夫人之子軒渠卓異魯公曰是大吾門八歲終二喪斬
焉致毁仲父宗元育之過所生一情以均公亦以所愛
事仲父如父甫冠與鄉士游汎博書記不為章句儒諸
老先生皆折輩行以交咸平中偕郡上計委符入關策
進士再為天下第一當此時二篇賦學者爭傳都紙以
鷦鷯王佐期之初命將作監丞通治濟陽代還試政事
堂以大著作直太史服五品判三司戸部案轉右正言
知制誥服三品充史館修撰入翰林為學士自司計外
郎再遷至中兵拜諫議大夫參議大政加給事中以禮
部侍郎守應天大名兩府復二鼎席兼太子賓客由左
戸再遷至春官卿以内書侍郎執宰相筆陟東臺兼地
官遂躋上衮閱五歲琳宫火一昔焚冊災異免以天官
為本州又易天雄軍即拜彰德軍節度使檢校太尉稍
換天平軍檢校太師俄同中書門下平章事徙判河南
府入冠樞極罷幢棨還家宰他如故公由布衣羾君門
譽處時行為龍光景式凡三十七年别任九判大理尚
書都省登聞檢知審刑審官禮儀院通進銀臺司門下
封駮事涖三班院糾察在京刑獄領使五持金絮遺湟
水酋為生辰使輦謁譙祠為考制度使館寓神嶽以中
台為會靈觀使高真寳符以元輔為玉清昭應宫使再
見上帝為南郊大禮使主工部一由集賢殿昭文館及
西清之秘為大學士三監修國史一階一品勳十二轉
表功十有四字食虛邑萬有二千五百室實五千一百
室此踐揚隆赫其大較也初契丹侵邊濟為寰服最近
早符晏檄悉索賦佐軍興公由倅事疏一二便宜數奏
蒙可衆器其能天禧夜妖自三川相靡而東公守睢陽
不逞讙恐里閭晝闔公闢牙門分吏曉勒捕先倡者鞭
梏之妖熄不復南築雒都城周萬雉雲陴言言辰居以
尊復陜路轉粟歲二十萬饟得無乏歲旱蝗齊楚周什
八以上民曹逃貸囷粟鄉縣株送公一切牓遣流瘠更
生以千計所至立學官分租俸助興作五州鑱金石以
頌魏人畫像事之課治者以公為尤綠圖夜降度宫以
儀典客礱石庀材規創萬楹公列五害願省捐制度奉
承大中之意先帝弗豫太子巳决事或議長秋臨政憸
人惎語翕翕公時調護儲邸謂后姻倖曰太子長秋誼
不獨立有如兩宫相維社稷安矣后悟由是内外恭順
無違言莊獻總軍國儀不時立佞黨投罅廷議放肆公
獨引東漢故事朝則帝在左太后在右施簾自障羣臣
奏事如前詔如公請長樂上徽冊供張天安殿中公執
不可改御文德差損扆座志在彊王室安外家使無纖
芥納忠者以公為藎大理總天下獄異時為冗帝欲重
之公自西臺被選平亭訊讞許自辟丞屬遂踵為故事
法家有違制而情不一公請非親被以失論會具獄須
報公據前例帝曰自是無復有違制耶公曰如陛下言
亦無復有失者帝悦更從輕坐語材者器公之果踐内
外辭禁贊為名命渾灝炳純溯古同風或選為昌言或
永為𢋫歌則家集合五十六篇詳矣上始鄉學公采聖
君賢臣事繪解為三十篇因以勸成德美語鏤于槧徧
賜邇臣其他纂次尤多尚不錄言文者歸公之洽嗚呼
惟公侃然正崖然立周密靖慎久而無流心在上前開
陳處可辨博有餘言為國家用至日旰出沐燕私訖不
道省中語天資方重每廣朝大會盛服玉色郎謁者視
進止如有尺寸未嘗過缺雖妄庸人歷嗤詆亦不能加
半言毁短于公當國七年萬物茂宜四夷休寧稼茨于
原兵仆于鄙嘉生回薄無有恫怨務大體若丙吉清淨
如曹參總領衆職如魏相内文明如鄧禹于時被公之
化察察者敦沾沾者愧建啟露門秘禁召惇儒碩老侍
擿勸講復諫署舊員使正辭謇議日興于朝進賢不植
私愛士不謀黨退不肖不奸怨奉羣母孝于諸弟友親
族可任言之上不可任厚分之財姻婭進用皆以嫌自
退上嘗大署忠亮忠厚四字錫之天下稱為賢公乾興
天聖之際時多故矣身荷重任為國休戚雖參和傅會
權定大事豶彼怒牙浣其他腸庇焉如帡幪慮焉如蓍
蔡然至閒居獨念猶感慨以之是必彌綸之才軋于羣
媢而未悉獲騁健粹之氣有所難屈而弗慊于心煩慮
焚和且至大病斯可慟已先時大星辰落郡寢上左右
驚白公曰後一月乃自知之如期而始悟寧傅箕蕭昴
有憑以始亦有以終耶君子謂為知命公始合姓于蔡
實處士光濟之女又合姓于李故相文靖公之女卒繼
室以其妺芳猷淑則迭映中壼後夫人獨偕公老故啟
許國享脂田焉晝哭未期又不幸以褕衣而復母弟曰
皥字子融為刑部郎中直集賢院曰憫字孝德終國子
博士子四人曰絪緣縡縯絪止光禄寺丞緣夭閼縯止
將作監丞縡為光禄寺丞縡之幼公取皥子繹以嗣及
終又命之故繹即喪序今為大理寺丞祕閣校理公之
捐館以大墓無穆位不可以葬乃改卜于滎陽惟新鄭
吉又筮于臨濟鄉惟梁原吉先是蔡夫人之殁已祔于
姑歲在單閼冬十月乙酉子融與繹等竭誠信舉公及
二夫人之喪合窆新阡順也且求狀于太子中允直集
賢院富弼又自裒公行事一篇合前後贊書見授而為
之誌恭惟令君之德在生人其憲度在臺閣其言在謨
命其履踐在國書其人與不可傳者皆亡矣今所捃次
姑舉搢紳所道者著于篇而納之壙中銘曰
斤斤令君朅來山東利見國光參偶時龍既奮厥庸遂
為宗工訂平津之封兮上初纂嗣毋違參治揭日當天
實相以濟讒脣不搖王室無惎賴陳平之智兮五藩于
宣既仁既賢邦民宜之厥猷茂焉乃建將牙乃示台躔
繄吉甫之憲兮鄭圃聯圻泉塗啟扉刻章美檟終天此
依九京千載飡仰餘徽惟隨武之歸兮
僕射孫宣公墓誌銘
聖上嗣位之初丕承淳烈將以雍言布度召雋老惇儒
入崇政殿中以興金華之學時惟樂安孫公奭皤顛魁
壘授道帷幄辰告日躋淵靜揚休出入十年厥猷茂焉
乃天聖辛未歲以惇暮告勞上還所事天子雅貪公肅
艾之望倚以訪逮需奏三上皆不報公面自陳啟頓顙
流泣帝為改容第許以兗州之章申几杖之俟猶命講
老子三章重以束帛乘馬襲衣環帶命賜備厚沖概以
光乘輿燕于太清樓别詔近臣餞于瑞聖苑敕預會者
賦詩必類且錫天什寵賁其行師臣禮遇夐無與二公
居東一年上書求謝悃愊愿確朝議重違進拜太子少
傅以安車還汶上明年夏五月感疾甚篤已丑奉裨衣
復于東榮實明道癸酉于是公之生七十二年矣訃聞
帝震悼廢朝制贈文昌左相賵泉二十萬錄孤若孫一
官易名曰宣嗚呼哀與榮更相終始其所以得之者有
猷有為故耶公字宗古代為本郡著姓由公徙居于鄆
今又為鄆人諱霸曾王父也練王父也翌烈考也饒夫
人嫡妣也丁夫人繼妣也率祖而上皆毓德丘里不經
世務考槃在志以篤睦肥家叢鬱慶祥傒公而發烈考
累封光禄少卿致仕贈兵部尚書二夫人以鄱陽濟陽
二郡賁湯沐之典從子貴也公強志精力為諸生時巳
通五經之說百家之藝游長者間久之名聞京師端拱
中擢明經高第自釋褐閱十七官更五職咸以最顯由
莒縣主簿授廷尉平參大成均之屬轉本寺丞遷尚書
省又講經于諸侯王邸升奉常為博士入尚書臺為屯
田都官職方三員外以司平中兵二郎中待禁閣之制
改諫議大夫給事合六官踐其四以小司空累遷至太
宗伯並兼玉堂講勸之任小司馬時又帖秘圖侍從之
職裕于德而膴于仕也&KR0681;十一局為審官三吏銓三班
各一其啟擬無滯材署銀臺封駮再判國鼓一其進退
無壅情紏京獄罰以麗使牧校騶斯材總大農事以給
太常太學客官皆洊領焉舊章之不忘抑公是賴三守
邦治高密五年孟津三年魯郡再並期年仁厚愛利除
一切之禁風聲化條為二千石表簡任之尤者則章聖
上封之歲假節境上諭安遼人通聘于毉無閭之落又
接其使于藁館道二國之言無私冊號鬱蒼介使軺之
華程較俊選精官材之辨增修商荈舊任寵其遺利歸
之縣官十累階止正奉大夫七論&KR0564;至上柱國開國爵
為公食邑稱是其發揚烜赫如此在太宗時輦過庠舍
公自下陳捧經升階講說命三篇因古順諷音旨華暢
帝大褒挹即賜五品袍魚羣聽始竦在真宗時屬柴梁
岱横河汾擁符瑞之富羣臣爭欲推天意興希闊之事
天子方憑翠帽彷徉瀨鄉之區眇然以思聖真之遺風
公獨建言危微之本毖乎所忽且引唐開元終悼後艱
為戒帝亮其懇至多所開納然猶著論以剖公之疑時
郡國多上瑞物公間得見具言珍禽異卉為和氣所蔓
以昭盛德然脱有竄偽非應天之實又言道家祠醮所
費不貲以愛嗇財用為急書數十上啟心進熟靡所回
隠皆可以紓國庇民興天下長利卓然有古風烈彼齪
齪容容毋忠固意且不得與公徒隸齒真可愧也及在
經省則取無逸篇繪圖以進詩書道前王喪亂進讀者
臨文䘏忌或粗略含糊公獨不然必為正言之冀以多
識故常有所裨勸能納君于善矣公之典禮也始請無
祈榖而後農冬至侍祠于郊以天神醊食宗廟復二舞
雍徹孔廟三獻有官迄今奉行為故事唐禮祈榖大雩
大饗並祀昊天五帝國朝因之公上言位號重複不合
正禮且天無二帝特以五時生育之功強為六名冬至
圜丘宜罷五帝位孟春禘感帝位日于東月于西以會
禮家大報天主日配以月之文雩饗宜祀五帝不設昊
天攢題事下有司咸謂祀為大事舉而廢之不以疑定
議卒報罷然服公論據精洽願下其書于史館則神不
瀆矣初公患五經章句浮長刪為節解數百篇取九經
之治要著微言五十篇實被詔奬作樂記圖承詔撰崇
祀錄次五服年月為一家之言奉和兩朝聖製著賡載
集體尚沈雅不為華藻自七經之疏皆與刊正史志子
篇律學未鏤官槧以次建白自是流布學者仰之殆如
杓然終始典于學矣舉動温重外和而内莊譬干莫在
匣隠然常若可畏何隆名重器不植黨援而盗言哆箕
無所竒中由慎密以自將歟性純孝篤于温清既荷囊
珥筆朝夕禁近不得休沐過家而烈考尚書又重去鄉
里歲時上夀公勿及預數上書辭官從養帝頗難之于
是有左符之授再徙地益東蓋公志也尚書年過九十
公亦耆指使尚就子舍曳班裳言不稱老養者以為榮
及時侍疾也不嘗藥不進不復飯不甘鄒魯之人多能
言其行練達臺閣制度有咨無不得判議者以許東京
胡廣而持正過之善知人精于評鑒今左戶二卿始平
馮公初在黃綬公亟薦于朝至于光大發舒綢繆累聖
與接武露門俱名儒宗及馮浴堂之召遂讓其班而居
公下清議咨美其他推轂士甚衆雖未大顯皆休有令
聲俊乂用章繄公為重處約居易讓夷難進不疚利于
回不愧祝于辭甘是介節訖無恫悔及莬裘之還也召
鄉人諸父揮金以為歡海鯤冥鴻所造而適撤瑟之夕
前處正寢以諗考終之期物怪氣焰罔形請禱獨召子
姓以授治命屏御不使進且曰以齊吾終遺禮惓惓止
于獻納傳稱得正而斃焉斯已矣又云既殁其言立此
之謂不朽如公實參有之夫人天水趙氏服珈鈿之華
能循法度老不逮享追封本郡三子長曰瑤次曰琪季
曰瑜由公任各以材力進瑤歷司虞員外郎琪為屯衛
丞並早世瑜今為殿中丞諸孫逮公之廕為卿寺屬者
五人殿中君以公殯之未祔求為本州賓介怵懼摧怛
奔問于陽卜得今丙子歲冬十月癸酉吉奉公及夫人
之喪克窆于某縣某鄉某原從先塋之穆位順也以祁
曩為經生實被公薦參掌儀署又節惠以舉周法知公
之績也熟見託論譔是用次叙其行而納于窀埏銘曰
猗歟公之文慮憲秉彛式是古訓進為經師挾策立言
刪剟游枝搴其蕤兮猗歟公之仕丁辰展美其弁頎然
其纓華止不蹈九折安我六轡坦斯履兮猗歟公之德
方嚴直清鎮浮含厚不伐存誠匪躬蹇蹇受命青青時
則行兮猗歟公之老在汶之陽貴屏國爵宇發天光弋
者何慕鷦鵬巳翔夀俾臧兮峩鬛封兮序光域纍密璽
兮照窀穸子克荷兮孫繩繩奉二尊兮安此宅襃善猷
兮刻沈䂥䂥可泐兮名無垠
景文集卷五十八
