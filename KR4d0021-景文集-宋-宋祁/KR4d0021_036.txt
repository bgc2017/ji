景文集卷三十六
宋宋祁撰
表
定太常寺進案到鐘磬一部表
臣聞鳬氏之為鐘也巳厚則石已薄則播故以弇侈之
量齊焉磬氏之為磬也上則磨其旁下則磨其端故以
清濁之法制焉是則器先利而音調民已和而樂應禮
著夏歌者實先於人奏詩次商頌者本依於磬聲然後
奮豫餙情統同布度盡韶之美黜武之慙諧下營以九
成絢崇牙而四合聖期累盛至範交修恭惟皇帝陛下
攷古立均披圖迎律大猷翕作韶象嘉成推至樂以求
音本乎在治顧攸司之合奏容有失傳所属以聞發中
垂可特頒明命俾攷正聲臣等共率惷冥仰祗推擇昧
阮咸識微之妙非文收調啞之能淹久日時咨求典故
方且校堵肆之全缺參宫羽之重輕或鑢其銑欒均疾
舒之所在或鑱其鼓股取擊拊之有宜曩惟周臣肇營
律準張絃列位代管還宫居有雅音取為定法今已攷
齊鐘磬一部與律準之聲悉無差異七均有叙九變告
和詘然能終純如可縱惟夫金有大定之德石無可轉
之文苟二器應以克諧則八音受而為度上符丕律有
煥懿綱竊惟真聖之朝已嘗脩正雅樂舊章故在年所
聿遷遺我成規以啓淳烈况今穆清多裕聽覽餘閒幸
得樹羽充庭瞭人肄業慮治音之有誤丐善聽之所裁
庶使靡靡遺聲不容于五降愔愔王度来格于三神永
示方來以矜能述臣等無任省循干冐激切屏營之至
其鐘磬謹隨表上進以聞
進耤田頌表
臣某言臣聞王者必耤千畆庸勸九農載御耦干介間
脈陽膏于廛左借民之力時闢于甫田為神之倉歲儲
于馨稷睿明在御容典交修茂遵文祖之規遂庀陽官
之舊恭惟皇帝陛下菲衣訓儉重榖教人乘春官之載
陽按大田而惟正追循先烈祇展上儀綴萬騎于中營
抗九旗于先道農柌訖享神甸就耕服黛耜以天臨紆
朱絃而聲勸本宜一撥遂遏九推揭丕律以自新冠前
王而絶擬自昔車牛馬耦僅出偏方鉤盾弄田罔稽正
典訂兹之盛曷擬于倫臣陪列祠宫宿官道室竊興盛
禮敢廢徒歌願因風土之餘音少識樵蘇之談道謹夙
夜齊沐撰耤田頌一首干瀆宸扆
賀乾元節表五首(按仁宗本紀帝生日為乾元節在四月十四日)
臣某言伏以金魄就盈龍杓建已紀為誕節允煥休辰
盡日月之照臨祝乾坤之悠永恭惟皇帝陛下膺符受
籙出震體元乘火運以興王生正陽之令月體萬物之
長治三光之庭俗樂成康刑措文景梯山航海咸知中
國之聖人就日望雲悉禱後天之遐筭臣滯守邊圉徒
詠聖辰阻奉萬年之觴但極䨇鳧之躍
臣某言伏以夏序始交月靈幾望儼明堂之朱軾式煥
帝容紀華渚之流虹用標聖旦恭惟皇帝陛下茂熙至
教遹駿光猷孜孜厥心則九功並叙烝烝其孝則四極
爰臻混車書而極和塞天淵而浸福那歟之盛尚矣罕
偕屬千載之應期固萬靈之輸貺誕彌有始延祝同寅
九賓在庭殊鄰拭玉如山之委擁漢瑞而勿休侔天之
剛冠羲圖而彌永臣離邦未幾荷寵最深但傾景于葵
園阻稱觴于蓂戺
臣某言伏以帝出紀乎震方聖生符於里社揭為亨會
以𢥠洪休歴古為儀廼今尤盛惟長嬴幾望之旦實丕
后厥生之辰嘉序標名歡聲綿宇恭惟皇帝陛下奉承
基構精厲憲章嘉祐順乎天時羣生庇于上德飭躬必
儉令下弭奢侈之端禦戎以和納民于仁夀之地化孚
無外恩浹有知每電樞之及期徇露囊而飾典大為和
會廣給宴遨搢笏相趨交修于鉅禮呼嵩為夀均祝于
無疆慶運有華萬靈胥抃臣向陪近列今退思閎苦盭
蹠之不良隔班綏之序進姑勤丹悃永固熙圖
臣某言伏以夏籥啟和辰躔幾望本聖生之初旦著天
會之昌期令節垂鴻緜區交慶恭惟皇帝陛下丕承寳
序駿惠先猷萬靈接乎馨香羣氓舍于仁夀撫不羇之
服未始加兵獻又新之銘居常待旦化含無外恩激有
知每屬電樞之辰胥抃露囊之舊大披路寢普見羣臣
執玉奉觴罄歡心而如一後天絙月續景算以無垠震
動休符昭明鉅禮臣向陪禁闥今滯侯藩溯昕景之鴻
階隔王官之鳧藻姑勤抃祝永固熙隆
臣某言伏以帝出紀乎震方聖生符於里社揭為亨會
識乃洪休惟丕后克生之辰當正陽幾望之旦萬靈輸
祉九㝢祝延恭惟皇帝陛下膺赤伏之祥據綠圖之會
天付所覆罔有不臣世貽厥謀用侈斯慶掩刑書以幾
措歛威械而就櫜物無夭傷俗致仁夀謝生靡所名德
無階是用企電樞之期相與徇露囊之典式披瓊館或
叩金祠括輿地以投誠後璇穹而歸老呼韓薦幣夷獠
奉珍雖舊而新常茂居安之業俾萬斯億永膺昌大之
期臣久服内聯今乘邊候溯君臣之萬里隔觴會之九
行姑抃昌辰内翹歡素
正旦賀皇太后表
臣某言伏以上朔攸開微陽肇布蒔月蓂而頒歷旅星
柏以陳觴恭惟皇太后陛下教本至柔道孚俾熾贊天
元而布度包坤順以蒙禧方届端辰彌昭景祐臣違顔
左墄假節東侯阻陪觀象之趨但結干旌之思
長寧節賀表(按仁宗本紀聖天二年正月以皇太后生日為長寧節)
臣某言伏以玉燭開年恊風播序寳月上弦之始祥沙
啟繇之辰著令有嚴多儀云備恭惟皇太后陛下秉文
駿惠襲道至沖擥百度之樞用孚有極慎五刑之誥乃
統至慈皇矣而荷帝觀隤然而示坤簡屬兹善旦爰紀
聖期訂千秋之舊章擁三靈之丕祉當陽稱夀于以教
孝于人列辟相趨于以後天之算并包無外蒙被大禧
臣久濫邇行近分優寄睇日升而增禱参鼇抃以無階
賀夀星見表
秋分謹候旦見為常惟明潤之成文告夀耆之介貺允
丁至治丕應祥躔恭惟皇帝陛下駿惠先猷寵綏庶物
敦仁而用錫爾極深拱而罔測其名訢合三靈震動殊
祉爛焉南極之宿載于太史之占視孤之前踞内而出
騰華緯表鑠景天垂繄見象之甚明屬攸司之奔告聖期
開賜諒增千萬之遐皇格重雍方闡一平之盛仍咨良簡
俾穫信書臣等親遘嘉辰榮觀美瑞内循歡悃實倍常情
賀冬節表
臣某言伏以寶典綫長盛儀杓亞步璧珠而聯景挺芸
荔以參萌恭惟皇帝陛下執兢是皇纂圖惟大澹沖猷
于堯屋懿新德于湯盤協氣順躋慶辰昭會方薦恭而
欽燎式擁瑞以如山臣逖守五符阻陪萬玉注遐情于
望鵠羡餘抃于歡鼇距陌于兹選言非喻
賀生皇子表(案皇子即鄂王㬢時係慶歷元年祁在壽州上)
寶祏叢休天支毓秀慶騰祕禁歡溢中區恭惟皇帝陛
下受命溥將凝圖丕赫權綱相乂根乎克念之虔簡素
所安表于不勉之懿且復欽刑薄賦重穀弛畋一方少
饑則急馳使節方金稍乏則輒續禁錢民用靖嘉神罔
恫怨是以上帝歆佑三后顧存詒美孫謀昭衍無疆之
烈歸功元首茂啓多男之象誕協仲商挺生哲嗣星弧
具禮天第交華惟翕闢之儲英固覃訏而絶異逖聆詔
諭並仰獻儀薦笏相趨抃吾君之有子珪璋流愛宜天
下之繫心臣始去近聫遽承吉語𢋫歌緜瓞早知周德
之遐参祝祠禖罔逮漢臣之幸
賀南郊禮畢表(按仁宋本紀慶歷元年十一月祀天地于圜丘是時祁在夀州)
臣某言今月日馬遞到敕書一道以南郊禮畢大赦天
下臣當時集本州官吏軍民宣讀并下管内諸縣寨施
行訖者帝儀訖饗朝渙推慈飛驛疾傳庶邦叢慶竊以
天郊之重國制有常凡萬乘躬行必三歲間往不煩不
怠由列聖而持循以妥以虔合諸神而裒對睿圖累盛
縟典勤修恭惟皇帝陛下纂大合華溉中布度抵金璧
之玩率儉示人收霜電之嚴措刑於下克勵明德格于
皇穹交熏太和冐我羣品顧懷時億瑞應日来亟藏上
儀若祗舊典戒期百執頒詔九州曳雲罕之常羊服翠
虯之半漢殊庭一獻清祐徧躋遂自陽靈之宫往會天
元之旦羽旄四合垓陛参登上璧左琮之華合祛而信
祝祖蕝宗題之次更侑而迭嘗拜嘉祚于席垂烈欽柴
于靈表雲心合答熙典備成然後還坐中天之闈普肆
隨風之澤改頒大號崇冠初元昭神之祥祈命惟永賞
功赦罪已責逮瘝咸與惟新牖民衷而遷善聿懷多福
導帝祉以緜區盛際有光彛倫咸頼臣嚮觀舊史殫見
往朝或不愛牲玉為恭殊非明薦或所過租賦為復蓋
出重勞語昔罕全訂今絶擬所恨清塵在望自苦周南
之留紫橐仍持不與甘泉之從第班恩諭均浹歡悰
定州賀南郊禮畢表(案仁宗本紀係皇祐五年事)
臣某言今月八日馬遞到敕書一道以南郊禮畢大赦
天下者臣當時集本州官吏軍民宣讀并下管内諸縣
寨施行訖嚴燎煬薰翠輿旋軫慶騰觀魏歡浹黎苖竊
惟報本以誠莫尊饗帝就陽而祀是謂因天有國以來
三歲為法合萬靈而腏享窮四海以職來乘兹治平用
舉能事恭惟皇帝陛下丕承正統奄治中區惟古與稽
有典咸秩既揚詡萬物乃嘉享三神前會諸儒討定新
樂俄頒制詔悉侑聖真謂周以後稷祀郊祖而忘考唐
引睿宗配地親而未尊參對上神自我為古推處犬孝
卓冠彛倫爰卜景至之初克申躬見之禮三后居左自
外止則匹行兩儀位中由天明則地察罍豆惟旅簫石
告諧祓馨德于神衷委純祺于霄極萬乘淵默百禮休
成茂對剛辰用肆大𤯝揭日破蔀注海濯瘢纍係有更
生之歡廢錮得自新之路賞幣丘垤屯旅藻鳬歡驛疾
馳不崇朝而徧羣心保合置天下于安臣適護窮邊阻
觀鉅典惟軍旅而未之學久塵攝師之行知鬼神之所
以然方隔受釐之問姑宣上德明諭遐甿
賀日蝕日降雨表(案仁宗本紀至和元年朔日因庚午日冇食之或祁在定州)
(雨不見耳)
臣某言臣所治定州并轄下州軍去三月二十九日雲
氣晦暗至今月二日午鼓降雨盡酉刻未止及尺以上
屬縣告足臣伏尋近降德音以有司言朔日日當食有
詔避正殿輟膳改元示天下自新引咎太切三靈震動
重隂蔽霄日景不見夫不見者與不食同臣誠喜誠抃
頓首頓首伏惟皇帝陛下纂成四葉憂勞萬方日月祗
惕罔有懈忽辰晷回薄大抵有常今近推變異厚自克
責天監在順神佑者謙感無旋旦轉禍為福前此六月
不雨麥禾枯悴及兹滂沛遂冀有年天完太陽地茂多
稼君道尊安旱災訖息敵使在道親覿感應震畏盛德
抑伏姦謀上推古昔無今倫比臣乘邊在遠不獲與羣
臣稱慶闕下謹奉表陳賀以聞
定州賀聖體康復表(按仁宗本紀係嘉祐元年事)
臣某言今月八日得進奏院狀報聖體康復已于二月
二十三日御延和殿親見羣臣者六氣順宣偶愆常裕
萬祉交薦施舍太和便坐天臨别辟鳧藻恭惟皇帝陛
下躬甚盛之德繼下武之期悉攬權綱罔憚宵仄百度
已治舉器而置於安一物未宜無災而為之懼聽斷逾
勵頤攝稍愆仙劑暫嘗客疹俄解前頒曠蕩之澤遄會
清明之朝帝祐神扶陽熙玉色勤在謀始雖有強不息
之勞福及報成方介萬斯年之享均乾宏冐與日長躋
臣忝服近班欣聆吉語且念處無為者當簡于事謂冲
用者莫嗇于神望略繁期永光丕祚
代中書乞降御製詩付編修所表
伏以國有大事所以訓恭帝庸作歌是稱盛德况且鋪
棻天耤頌嘆慈闈宜首信書以傳不朽恭惟皇帝陛下
勤宣衆甫祗建大中澤浸有生誼柔絶黨遵端拱之舊
惟永樂之尊教必有先爰劭農而勸穡古由我作不愛
禮以奉親誠動天淵聲震金石因紓寳袠申述盛容據
體要以成文包猗那而同美臣工賡和方夏敷聞華日
月以照回被風雲而翔舞臣等職當細績親覿文思聖
典不昭攸司任咎是敢仰祈副簡垂錫書筵揭為大猷
俾永鴻烈布之天下遂抗于堯言藏在名山永光于漢
策其御製耤田禮畢及覿皇太后恭謝太廟詩共二章
伏乞降本付外編修
代進新稻雙竹詩表
伏以層城仙籞順動于王游區稻町篁紛函於天施仰
趨中召與覿嘉生奉衢飲以屬厭激蓬心而感發恭惟
皇帝陛下勤勞訓道閒豫凝神聯漢氏之離宫有周家
之靈囿特侔滮浸臨籍香滋務知五稼之艱式扈九農
之勸箭筠其成睢苑所珍強簳挺敷秀莖岐出本至仁
之普汜萃靈物以旋舖警蹕紆行臣隣拭目樂崇丘之
允殖藹折俎以均施内荷帝慈竊惟天意一禾實穎準
歲取之且千衆節共苞示世支之維百臣等共慙檮昧
適遘亨嘉敢抒費詞少陳大德慶千齡之累盛維以遂
歌恧五降之容弹安能中雅方塵睟覽交集靦顔臣等
謹夙夜齋沐各課成親稼殿新稻儀鳳閣䨇竹詩二章
干冐宸嚴臣等無任省循狂斐慙懼屏營之至其詩謹
繕寫隨狀上進以聞
景文集卷三十六
