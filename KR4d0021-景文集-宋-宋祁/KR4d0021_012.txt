景文集卷十二
宋宋祁撰
五言律詩
陪謝紫微晩泛
積雨漲秋濠輕舟共此邀菰蒲斂鋩鍔蓮芡熟櫜韜岸
靜魚跳月林喧鳥避篙歸時興不淺風物正蕭騷
答朱公綽牡丹
珍卉分清賞飛郵附翠籠蹄金點鬢密璋玉鏤跗紅香
惜持來遠春應摘後空玩時仍把酒恨不與君同
渡湘江
春過湘江渡真觀八景圖雲藏嶽麓寺江入洞庭湖睛
日花爭發豐年酒易沽長沙十萬戶遊女似京都
臘後晩望
寒日繫難定鳴笳弄已休凍崖初辨馬昏谷自量牛漢
樹臨關密荒泉入塞流登高能賦未風物古堯州
中秋新霽壕水初滿自城東隅泛舟回謝公命賦
齋舫談經後官池載酒行斜陽鳥外落新月樹端生清
漾思江浦夷猶遶郡城東轅有遺恨日日物華清
讀絶交論
嫌忌蕭朱末盈虛田竇間言雖甘若醴心定險于山覆
轍何能救頽波遂不還居然孝標論抵几若為刪
和夏推官奉太夫人就養仲氏次韻
盛府從軍日大家隨子初伯兮均潔膳仲也慶將輿霧
舍嵩塵薄霜程鞏樹疎循陔傳詠切匪夕佇歸歟
寄涇北都運待制施正臣
我作東南守君為河朔行旌旂向江步笳鼓入邊聲兵
結光華遇(僕與正臣相繼拜恩)難禁離索情惟應指羊酪未肯下
蓴羹
探題得小橋
尋幽路窮處略彴跨回溪一水虹相映䨇華鶴自棲淺
痕過釣艇斜勢截横隄弭節誰憑望秋光徧水西
蓬池二首
大道來中縣餘糧徧近原狙林朝芋隕豳屋晝茅喧短
日方催暮低雲屢向繁我憂寧易寫惟有悄無言
天形垂沆漭原勢帶紆餘社久熏無鼠淵澄察見魚駉
駉開牧厊蹇蹇度柴車欲望斜陽市行人掉臂初
雨夜
滯雨兼蘭夕遙帷更燭房疾雷方破柱驚電或生墻易
斷幽衾夢頻廻逐客腸新歡誰復得最是楚高唐
送睦州柳從事
唱第千人俊從軍十部賢溪翹迂賜綬鷁首赴歸船别
思瑤華岸懷鄉玉膾天不妨賓弁側新曲徧鵾絃
城隅晩意
寥寥天意晩稍覺井閭閒水落呈全嶼雲生失半山牛
羊樵路暗燈火客舟還暝思輸鳧鵠歸飛沆漭間
即事
中伏飜無暑斜陽未即曛暫光風處葉餘墨雨殘雲圃
埒繁蔬甲堂拗壘蘚文巾㡚殊不喜文酒半離群
水亭
地漬蠙衣接天澄縠霧開微風發琴籟殘月減珠胎鳥
散纖條動魚遊細浪來坐堂兼伏檻恨乏楚人才
送戚秘丞典上饒錢監
左典吳山冶行行榜客舟終無善宦巧肯為著書愁别
思都成惡芳辰信易遒江南饒杜若何興奈高秋
贈清逸魏閒處士(魏閒即處士野之士)
奕世依嵒石襃恩下帝庭姓名高士傳父子少微星池
溜遙通澗家林近帶坰分明詔書意天極賜鴻冥
七月二十七日
客鴈歸何處寒螀鳴不休兼之清夜永副以長年愁家
令有移帶中郎餘白頭此懷誠自感何賴怨高秋
七月二十八日
秋物向搖落客心真悄然高風已凉夜澹月始晴天拂
幌單綀怯凝塵故扇捐露華休早滴羇鵠不曾眠
寒夜始長
四海秋風晚千門夜刻長梧桐老空井蟋蟀近人牀暗
燭勤垂燼離鴻短趁行生平江海志耿耿未渠央
將歸二首
遠假西南守三逄梅柳新衰令宦情薄老惜歲華頻郫
釀供銷日巴禽巧喚春離家何所恨鴈後作歸人
雲棧短長亭今兹重作經卬崍叱殘馭蜀分使回星旋
鬢雙垂雪羇懷一泛萍驪駒在門久此曲若為聽
夏日陪提刑彭學士登周襄王故城
聊隨漢使者一上周王城片雨北郊晦殘陽西嶺明野
禽呼自别香草問無名誰復歌離黍惟興箕潁情
寄大固山嘉祐院長吉上人(案上人曾遊京師得宋祁以下一百四十)
(五人所書般若經建臺以貯之)
名高身愈隠孤錫倚巖扃園布黃金地臺藏白馬經菴
雲呑暝燭澗月瀉虛瓶坐想谿橋路莓苔又幾青
寄淨名菴僧長吉
故人詩未報恨恨復經年夢去長江路心知寶所天孤
情巖桂老逸思暮雲傳無奈纓緌累猶乖方外緣
東晉
倉卒浮江日聲名建號初羣臣讓禁臠上宰製單綀氣
銳開桁戰心歡折屐書纖兒競撞壞不念好家居
聞歸鴈
故歲東南客新來西北飛聲迷江月老陣入塞雲稀遠
恨抛書素餘音付玉徽行人落君後搔首未成歸(薛道衡有)
(人歸落鴈後之句)
春夕聞鴈
聲繁知併舉陣急想斜分臆飽江南稻身隨代北雲足
書煩遠寄箭道怯虛聞口噤悲黃鵠相望不及羣
送黃寺丞謫濠梁
間關羈籍遠跌宕壯心違倦逐淮禽去欣同塞馬歸時
來富且貴事往是耶非姑共春清酌徐徐遣世機
詠菊
壽客若為情風流友麯生殿秋安晚節為隠被香名曼
衍南陽種凄凉楚澤英見山應自語今古幾淵明
黃化道
驛道雲山裏悠悠千騎行猿禽互啼嘯崖嶺各隂晴樹
合天疑窄川回地忽平錦官何日到菖葉巳催耕
中秋對月
圓期壓秋半飛影破雲端明極翻無夜清餘遂作寒桂
繁團露濕輪駛渡河乾且置窮邊思何殊故國看
孫抗寺丞宰晉陵
舊筆刑丹燥新辭苑雪妍一名遲上月再擊始垂天鷁
首凌波穩鳬翁賜綬鮮邑歌豐暇日擿句暮爭傳
有懷舊隱
官事未易了田家胡不歸煙原射雉樂春槮養魚肥菜
密成巖幄蘿長代石衣無為落吾事坐老故山薇
屬疾五首
腐肉填鴟素華軒載鶴身閉關吾有謂當路彼何人帶
眼移仍數顚毛變愈新惟無公幹譽他味似漳濱
淹卧日無聊年侵葆鬢凋久衰翻似鳳危息乍成鷮筆
倦長棲格琴慵不褫襓心知煩慮苦寧望一丸銷
自昔聞稱疾于今是養疴三杯留客案五子倦朝珂落
落堪憂苦星星奈老何酒希非所嗜楊宅竟誰過
天假支離養人懷寂寞慙衰容行得老苦節遂無甘飛
鳥帷宜下疲驢詎可驂吾生知所守嘲客勿多談
里旅居仍隘臺家疾見寬何言漢樸學正似楚枝官喣
渚藏勞尾投林戢倦翰上恩何日報郤步巳蹣跚
祗答公序相國二兄見寄二首
前時同出守星鬢各蕭蕭蹊李伐不食原禽行自搖棹
前饒沸浪蓬處但驚飇素願山林隱公乎不在招
壯引朱顔往衰招白髮生危心幾何折勞尾自然赬把
酒天涯恨搔頭歲暮情將何獻康樂衰思頓如酲(公近有訊)
(催報故于亂章見意)
智成上人奉陪中山公赴淝上
宗工方出守大士此相親不有今平叔難酬彼上人(昔文)
(殊讚云彼上人者難為酬對)氈毺連榻具笋脯對盂珍别後臨川偈
同翻幾葉新
江南木芙蓉張子春云其高如樹中山地寒纔數
尺花瘠色淡八月已開
江南高比樹塞北僅成叢向晩誰爭豔防寒淺作紅弄
條風淅淅銜蘂蝶怱怱且作黃花伴無令歎斝空
通判茹太博惠家園新茗
雷鼓殷(隐)山春槍苖第一新雲供烹處碧露餉摘時津
甌潔凝芳乳羅纖撼練塵貺予知有為多渴思遲人
秋興
天地西風徧亭臯衰意生寒雲終不雨危葉自多聲晩
蟪猶嘶樹啼鵶稍着城默然孤客思年序共崢嶸
遥夕何曾寐孤懷有為憂謀多真逗撓師老但誅求朔
霧摩邊壘羌風殷戰枹吾生誠用寡歎罷只搔頭
先日二毛生秋來無復驚南風隨楚俗北斗望都城塢
栗霜開罅池蓮雨折莖停罇問天意何適付枯榮
夜分
夜分羣動息秋意久勞勞林淨月華上河明天界高街
風遙疊鼓園露暗僵桃萬事蹉跎外惟應得二毛
送駕部俞員外良孺知江州
朝弁辭清曉齋艎汎暮秋官華飛雉省地劇左魚州湓
水遙浮郭天章近占樓知君乘月夕不淺是風流
賦得新秋似舊秋
新秋搖落意只似舊秋時流景預何事長年真自悲芙
蕖兼露歇楊柳帶蟬衰歎罷蹉跎在惟應素領知
老去
老去慣搖落第看芳歲隂穗殘飢鳥集荷破曝龜沈遠
岫多餘紫寒溪有定潯殘蟬何所畏緘口抱秋林
衰感
眩罷目還暗花殘鬢益稀長唫病莊舄孤憤老韓非坊
酒叨常秩鵰花濫賜衣家田耕熟未元亮欲言歸
秋色徧華顛真成私自憐身慵寧復事秋早不依年作
吏惟思隱從僧寖悟禪支離果如此只稱據梧眠
張轉運席上
偃藩多式宴佳雪屢飄霙意感年將盡歡容酒剰行伊
公調鼎樂羊祐衣裘輕況屬輶軒暇須容心賞并
答張學士西湖即席
勝地紆佳客高秋會賞心返霞延落照餘岫補疎林捉
麈談方熟持螯酒屢斟無煩命絲竹擿句是清音
廻堞
廻堞巑岏極長天蒼莽中遠溪寒不浪高木暝饒風棧
廥休王馬槍纍隔苑熊殘霞牽望眼時到夕陽東
嵇中散畫像(顧長康畫中散為目送飛鴻手揮五絃像世共貴之謂以風韻可想見也)
彼美雲章子翛然天外情凝眉逐層翥俯手散餘清霄
迥心逾遠徽遷曲暗成千秋想蕭散方覺繪毫精
泉
容與下層岑飛流界百尋記方誰辨玉雜溜自成琴細
浪浮烟闊迴波逗月深我來聊挹注嚼藥有初心
芭蕉
逃臘藏深柢(圃人至冬掘其根藏窖中至春復興而殖之)乘春發故荄兩障
單蓋側風偃半旗開脆理繒爭裂斜規扇欲裁無堅喻
浮世金粟信多才
言志
志豈觀非聖才猶恥壯夫窮愁五經笥感慨八騶呼昔
隱思投耒今行誓裂繻莫邪方有請誰為鼓洪爐
寄題元華書齋
比日投簪隱盂逄列舍椽值巖因鑿牖仍磵即䟽泉斧
爛仙棋路花飛佛雨天諫帷他夜夢猶在翠微顛
小酌感春邀坐客並賦
林下復池邊其如春暮天花仍無數落柳亦第三眠強
飲非能劇狂歌不取姸流芳何預事只是自怡然
喜藥山賢師見過
風林曾語别王舍此相逢淨月常涵水孤雲易去峯供
緣賓閣飲(師與清源參預領忘言之契)耳界帝城鐘郤舉當年話無
言促塵松
寄題藥山牛欄庵壁
昔人牛口下胥宇化南州祖地千燈續荒垣八字畱漏
長蓮葉晦園勝柰陰稠後嗣推崇意同風古佛流
送天雄監兵李中吉
督府監軍重清時握節榮長雲抱漢壘殘月偃邊兵戍
霧漁撾疊衢風鶴蓋平不應煩暑路河朔趁飛觥
萬秀才園齋
仁里樂丘園茨茅構迥軒檻風叢篠密畦雨晩菘繁列
岫非他境疏流即故源彥倫回駕日于此愧驚猿
水聲
淙波聲可愛最與静相宜激射不平處潺湲無罷時擁
花含驟咽礙石濺空危便作山林趣寧妨吏隠師
長安道中悵然作三首
三輔古風烟征驂悵未前山園蓬顆外(賈山譏始皇侈葬言後世不得)
(蓬顆庇冢)宮室黍離邊樹老經唐日碑殘刻漢年便須真隕
涕不待雍門絃
興亡作今古事往始堪悲宮破黃山在城空北斗移走
岡寒兔急啼戍暮鵶飢灞岸重回首惟餘王粲詩
城闕今安在關河昔所憑種祠秦故畤抔土漢諸陵花
樹圓排薺樓雲淡引繒南山不改色千古恨相仍
晩晴
積晦澄天㝢浮涼湛物華遠雷猶送電殘照即成霞賀
燕飜空迥傾梧疊影斜披襟無内熱寧憶鄭生瓜
景文集卷十二
