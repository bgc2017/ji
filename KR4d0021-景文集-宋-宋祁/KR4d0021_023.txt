景文集卷二十三
宋宋祁撰
七言絶句
紫宸賜宴
戴斗通歡瑞節来新年共上萬年杯宫花雜珥天心悅
併覺春從殿裏回
扈從至奉先寺回
寳刹虹幡蔽曙霞中天凝蹕轉雲車不妨歸路王城遠
滿䄂飛花雜雨花
和御製皇太后恭謝太廟
柔極深慈冠古先謝成宗祏奉齋牷欲知太姒嗣音盛
親見周王作雅年(案此詩為仁宗所嘉賞事見揮麈錄)
宣室
宣室崔嵬冠未央殿帷深掩上書囊賈生始得虛前席
董偃尋聞獻夀觴
聞新榜恩除異等輒成自詠
蘭署曾叨異等名當年不與賦天庭塵容此際支離極
慙見唐家千佛經
詔復制科有謂予應詔者
漢幄思賢尺詔飛不材充賦諒非宜就令能奏三千牘
未免長安欲死飢
試秩秘書
綠底封書矞露光試名仙局靄芸香固慙衛國乘軒寵
猶勝唐家脱腕郎
行香
朱華通奏見晨暉内寺傳薰得早歸私舍不應勞薄澣
天花仍在淨名衣
余將北征先送同觧
動地箕風白草乾旗亭歌闋據征鞍三冬大雪梁臺路
不敢逢君唱苦寒
和晏太尉西園晩春
北平心計盡紅芽五日雕鞍暮到家林下覓春春已晩
綠楊林暗不通鵶
風蘤幡幡續去條一朝歡盡負霞朝人間賦筆如公少
借問離愁著底澆
渦曲攀花泥酒巵(來詩有懷渦曲此亦及之)西園春去一凝思謝公
今繫蒼生望無復東山攜妓時
和承旨學士喜資政侍郎休退五絶
南闕騰章歸老初安輪四馬照中都不知誰在東門外
解道賢哉此丈夫
聲名自昔拘如鎻富貴由來薄似雲今日冥鴻到天外
世間矰繳漫紛紛
倦聽當關報曙光深藏象笏解荷囊身閒不傍功名路
方外方知日月長
高挂塵冠静拂衣安貧知退似君稀門前便是東山路
誰肯功成名遂歸
翰墨班中推舊老功名罷後得高眠欽風最有鼇山長
技癢思歸不待年
和晏太尉三月初五日
東南郊日上團紅浩蕩天區望始窮獨愛暖雲如擘絮
紛紛無事映晴空
和晏太尉三月十三日錫慶院二首
紺宇傳香鷺序回南趨别館宴庭開正因恩厚心先醉
不待君王常滿杯
酒中優場下調喧(漢震鼓與下調笛合奏如今鼓吹笛麥詩有之故及此)連天震
鼓舞行翻看終白雪青山技不覺斜光上縹垣
和三司晏尚書秋詠
霜繁天白鴈行單灌莽梢梢矗早寒正是河山搖落處
莫輕離思欲憑欄(尚書詩有莫憑高樓伸遠目之句)
溪漘水淨蓮莖倒林杪風乾栗罅開迥眺獨吟俄夕景
畢逋鵶尾過牆来
和三司尚書宣德門侍觀燈
觚稜南抱綵山連樓下沈香百炬然此夜有人之帝所
默裁餘韻記鈞天
都街見緣橦伎感而成詠二闋
迥望場中百尺竿趫材飛捷過跳丸垂堂亦有千金子
不敢中衢徙倚看
孑孑危橦突倒投負材驕壓漢場優如何日到危身地
只丐旁人一笑休
答客
十年通籍向蒼龍孤直何緣免諱窮欲識深心似魚鳥
不將山海換池籠
承明年老厭文書尺奏朝通暮剖符數領近藩君莫笑
猶勝長被鬼揶揄(羅含為鬼揶揄曰只見送人為郡不見人送爾作郡)
直舍飲餞楊子竒
杯霞三釂客顔&KR0755;明日離魂伴玉珂我為有人輕狗曲
同居不敢唱驪歌
與獻臣希深伯中源叔景純會飲城東小園
共到東園把酒巵邀歡只畏酒行遲尚書有對何能顧
況是尚書無對期
林間暁日靜暉暉判共山公倒接䍦不信佳人唱花落
試尋欄畔有空枝
和參政丁侍郎洛下新植小園寄留臺張郎中二
首
名園新景極幽尋廊廟功名江海心廣作巖扉容駟馬
他年此路待飛金
水竹郊園占洛畿私書素友約忘機公今巳為蒼生出
雖有雲山那得歸
答燕侍郎謝與端明李學士見過之什
方外仙卿岸幅巾三竿紅日照霜晨當關不用驚騶唱
共是楊家載酒人
小雨
雨脚銜山夕照和簟間涼氣晩来多濛濛未擬昏城樹
颯颯先能閙沼荷
次韻宫師相公南游還舊山及闕下二首
丙御蕭蕭上翠微故林泉石共光輝曉猿夜鶴知無怨
得見山中宰相歸
武當晏席揮金罷鄭圃聯章驛霧成莫獨名山藏秘本
别須留副在華京
湖上
雪後雲歸露晩暾凍舟猶自滯溪門潛魚不上湖光静
漠漠寒沙印鴈㾗
湖上見擔稻者
壓塍霜稻報豐年鐮響枷鳴野日天輔郡不知為水耨
楚農新教命家田(許人不善種稻張鄧公鎮許召襄漢佃戸教種公田)
立春
春曉靈旂畫尾斜漢宫青幘待晨霞宫中綵樹紛無筭
不待東風巳作花
憶與唐公游西湖
紅鮮高下照横溪勃窣含情欲上隄手攬緗莖那忍折
戲魚長在葉東西
荷花深處放舟行棹觸荷珠碎又成莫道使君迷醉曲
分明認得採蓮聲(時席上唱漁家傲予省是臨川公荷花曲又古樂府有採蓮曲使君迷)
西湖席上呈張學士
野菊斑斑岸蓼紅使旗同駐賞秋風斜陽更助憑欄勝
高下樓臺波影中
湖上
蕭蕭露白蒹葭老索索風乾楊柳疎坐見漁舟歸浦盡
小篷明滅上燈初
湖上烟光九月天于今墟落古西偏風波罷後汀洲靜
兩兩鳬鷖曝翅眠
嵩騩凌秋爽氣来川原高下一屏開溪雲盡日無還意
正自天邊作雨回
和晏尚書出城口占四首
沆莽團紅上曉原露英風葉隔塵喧天邊一寄冥鴻意
越乙荆鳬判自翻
榔栗婆娑晝影圓披襟凝眺此翛然鸝留便作林間伴
正是麰黃椹紫天(古諺有黃鸝留著一麥椹熟)
千里梁陳一眺分古愁今恨枉相聞早須跋馬收清思
莫看沈西日暮雲
終年羈束厭華紳暫到林墟似出塵盡是機心可忘處
爭教魚鳥不留人
題提舉公會亭
一翬軒翼四簷通草樹依然接舊宫苑外自飄新歲雪
臺邊誰識故王風
郡將夜醮分貺齋酎
殊庭夜醮肅眞儀奏罷雲章月已低自笑談賓真俗骨
不齋猶得醉如泥
郡將病免檄委郡事
郡將將書卧閣頻假提千騎出班春校中寧免時髦誚
欲作宣明面向人
州將和丁内翰寄題延州龍圖新開柳湖五闋
湖中新水照春輝綠徧垂楊千萬枝此地得非名細柳
暖烟偏照亞夫旗
閒駐春旟玩碧潯波光杳杳樹隂隂便將塞下風沙意
回作江南烟水心
浚湖栽柳重城下弄水攀條三歲中誰見使君欹帽處
鴨頭波上雪花風
弱柳毿毿湖上天天青湖碧此留連東方千騎浮雲駿
折得春枝便作鞭
昔人楊柳詠依依曾與征夫說戍期看盡春條君莫歎
湖邊雨雪是歸時
三年
三年宦牒託東侯旌蕩危心斛貯愁一命鴻毛徒許國
單身螢火若驚秋
鄰郡移書覆獄
堀堁征塵敝客裾曉盤貪飯魯人蔬多年養病先黃老
豈辨司空城旦書
漢南使君數以公醪見問
江上春隂柳萬條離人無處不無憀阮生塊壘胸中極
故待兵厨著酒澆
重陽前二日喜雨答泗洲郭從事
晩秋嘉樹潤焦原楚老相歡萬井喧須信甘膏皆帝力
使君虛憑黑熊軒(予下車六旬而蒙甘雨非百里隨軒之應明矣)
雨洗淮天旱始摧正堪憑遠上高臺萸津菊潤齋醅熟
共助重陽辟惡杯
相國寺祈雨馬上口占
青鴛刹下天香集丞相車前佛月低知有風人無限思
火城催向五門西
黃羅&KR1596;
宋明帝病甚詔禇彦回到曰召卿欲使著黃羅&KR1596;耳黃
羅&KR1596;乳母服也謂令輔導幼主後與袁粲同受顧命云
袁禇聲華約略同到頭忠佞兩成功先皇謾賜黃羅&KR1596;
不識明眸有貫虹
李樹
曾見繁英出縹牆更將朱實奉華堂蹊桃得地偏相映
莫損清隂欲代僵
二月一日次利州見桃李盛開
蜀天寒破讓芳晨雪蘤霞跗次第新解把清香與行路
教人長憶故園春
祗答晏尚書懷寄之什
赤白邊書費坐籌尚餘淸暇寄冥搜知公擿句多情意
虚憶盧諶唱和流
寄君貺王學士
雞檄防邊未得休久停歡酌為前籌良辰併賞何憂晩
他日三公尚黑頭
齊雲亭
憑高徙倚不成下把酒直送斜陽矄遮回西北望鄉眼
遭箇亭亭車蓋雲
歸雲片片鳥行没晩日寸寸城隂生林下本無蘇合彈
棲烏何事向人驚
中屏燕侍郎烟嵐曉景
澹峯危木掃天春青到屏端憶故人一丈輕綃千里思
為君今日拂流塵
桃
春香摇曳夏隂繁蹊曲愔愔靜可攀不是仙園三食罷
何緣靈核到人間
絳蘂迎春五出齊開時未識早鶯啼不應盡占游人賞
留取餘芳付李蹊
為就東君得早紅年年開趁落梅風凌寒拂曉相看意
争合尊中放酒空
荒齋晝坐為鳴鳶所聒
喜鈔寒鴟六翮輕蕭條墟落恣飛鳴屠鄰腐肉知無限
少作揚州餓箭聲
海棠
萬萼霞乾照曙空向来心賞已多同未如此日家園樂
數徧繁枝衮衮紅
行藥
日烘霞底未成昏拊物驚年併慘魂李樹巳僵生意苦
秋蟲何忍食桃根
落花
前溪夜雨錦装紅墜萼殘英繞暗叢巳與吹開復吹謝
無情畢竟是春風
蟬
曉腹清呼飽露津本求仙蛻遠囂塵貂温范蜜非吾族
枉共花冠託此身
荅梵才見賀忝承旨之作
玉署重來訪舊游蟠桃熟徧碧城秋不知身是真仙未
上到鼇山最上頭
春日溪上
溪上和風吹薄雲溪邊花木亦欣欣州人未散煩攜酒
行樂先須讓使君
春日溪上示南正四首
春雲拂拂柳搖摇盡日相望似見招此意只應人未會
自持杯酒上溪橋
少華山頭雪未消東風先已入花梢今朝懶到溪邊看
林下流鶯似見嘲
莫言雨後長蓬蒿恍惚溪邊見小桃待得數朝開爛漫
更須防避晩風號
繞溪臺榭據丘陵試對春風日日登蘋藻鳬魚無舊恨
主人今是柳吴興
尋春溪上
溪上尋春春巳来小桃初似剪刀裁今朝判與諸人醉
暫見芳菲眼亦開
挾彈林下
挾柘行吟涉庾園鵲林驚繞果林寒幕中病客殊眞俠
虚費游童逐彈丸
甲申歲首
故歲時光漏中去新正甲子卷頭開迎新送故秪如此
且盡燈前藍尾杯
四日汎舟馬家園
淺蒲垂蔓兩厓深閒刺烟篙到碧潯會待乘春留褉帖
茂林脩竹似山隂
觀鄰人賣餅大售
初日關門照上旌芬肴無算客庖盈本源漸大囊錢足
不復還家唱渭城(昔有窮人常歌渭城樂後本源既大心計轉麄不復唱渭城矣)
曹景宗
快馬如龍度埒塵射麞放飲藉汀蘋鼻頭出火風生耳
寧願揚州作貴人
秋夕不寐
風褭危檣浪拍船三更殘月下空弦離鴻過盡啼烏困
猶自愁人不得眠
八月望夜不見月有感
素波凉暈淡層城怊悵三年此夜情(在淮南三年逢中秋俱不見月)獨
捲疎帷成默坐暗蟲相應作秋聲
九旻含爽助清輝萬里重隂誤賞期正恨浮雲無意緒
世間偏惱最明時
北牆董羽水
萬疊雲濤墨海間天機地軸共回環悠然便有滄溟意
況在靈鼇首冠山
馮家溪二首
穿竹尋溪到窮處一泓寒碧澹無情誰令巖竇有高下
瀉作潺潺鳴玉聲
疊甓分渠激磑輪雪噴餘澑下通津莫辭滿掬雲湍碧
聊灑征夫纓上塵
哀江南
病魂招淂未渾全暝倚秋屏豈是襌一夢忽成霜蝶去
草深三逕若為眠
鬼化斯文念賈生精神琱琢坐寒更一書草就兼衣卧
恨煞東方不肯明
龍山戲馬賞秋光多少新詩入錦囊磨滅英雄豈勝數
千年依舊一花香
池蛙
越國車前矜勇甚子陽井底太驕生乘時不羨雲溟樂
口作儀同鼓吹聲(齊張狗兒將拜儀同口自作鼓吹聲)
景文集卷二十三
