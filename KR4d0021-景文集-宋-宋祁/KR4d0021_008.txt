景文集卷八
宋宋祁撰
五言律詩
太廟侍祠雪霽有作
喜雪静氛埃繁雲即日回清光動冠劒餘素著樓臺樹
雜瓊枝竦途平玉轍開惟應餘兩騎知是海神來
和吳侍郎朝謁天慶宫
上路鳴騶遠叢霄故館開華簮堯豸出輕舄漢鳬來探
妙雲敷笈蠲煩露溢杯直須重締約飛蓋一徘徊
後苑賞花釣魚應制
清籞披蘭路雕輿眷蕙辰漢池平浴日温樹暗留春樂
石來威鳳恩波上翠鱗成文傳睿唱賡曲徧華紳
元會詩
寶典叢三朔中闈闢九閽羣臣深拱宁列仗儼屯門輦
出東房秘辰居北極尊熊羆連案負日月傍旗飜
奉和聖製清明日
璇杓臨乙位羲御屇婁初碧浪桃花湧珍叢錦段舒輪
蹄晴縹緲鐘漏夕虚徐穆穆宣温殿披文日有餘
晨赴書局
上直蓬山遠輕軒截九逵曉光銜睥睨秋色静罘罳漸
覺蘇裘敝行嗟潘領衰鷦鷯自有志不羡帝梧枝
和道卿舍人奉祠太一齋宫
素秋來蘂館瑞祝達霄晨蘋薦祠無餼樓居地不塵擲
波琴鯉樂傍畤漢雞馴此際清懷極盈杯沆瀣津
塵氛不可到深注五城樓素瑟少今韻仙春無俗秋晨
杯三秀潔夜檠九光流順報通霄極紛綸瑞福遒
地占叢霄勝人持禁槖來詩長清夜徧祠罷素秋回爽
籟天中發虚弦月際開無容以風解身自到蓬萊
和天休舍人奉祠太一宫見寄
順祝齋琳館翛然隔世埃空歌靈鵠下祠節寳雞來瑞
木千尋竦仙圖幾卷開如無清夜唱誰識帝車回
玉堂感舊
七年辭玉署再入佐黃扉樹與青春換人將素領歸塼
花仍可記厦雀稍驚飛爐蕙非無意逢人尚襲衣
旬沐二首
薄澣還私室陶嘉屬小園筍餘林嚮密花後果初繁燕
口將泥重蜂脾抱蜜喧此時蕭散意都欲忘乘軒
待詔官非急還家體不勤里無休汝騎窗有上羲人密
樹稍迎夏晩花猶及春幽懷誰與晤杯酒強相親
學舍直歸晩霽三首
驟雨挫炎威歸軒廣陌西渠聲流作瀑日腳側成霓換
錦龍媒埒淹花燕子泥比來巾角墊李郭定相攜
雨罷殘陽在風微酷暑收餘昏淡雲翳聚沫泛河流桃
簟雙紋展盤瓜五色浮潘郎最多感庭樹莫先秋
密霧披層宙濃雲霽四溟亂流初潄玉紅日不藏萍萬
葉張晴幄千山卓翠屏無煩事鐃吹蛙響自堪聽
赴直馬上觀市
上直驅羸馬凌晨望百廛壚喧滌器市簫暖賣餳天流
水隨輕轂翻花送駛韉區區市門吏無復子真仙
初到郡齋
專城四十外中石二千餘曠日慙良術班春賴細書學
慵前志忘身遠故人疎姑俟天藏疾雌堂日燕居
省分由來拙操心本自危十年今得調三匝此逢枝攘
臂貪豐粟裝懷倦訴詞竹林誰見憶迢遞始平麾
初到郡齋三首
暫解樞機任來從海上閒浮雲富貴外一馬是非間月
袞生潮浦風香墮桂山蒼生雖繫望要作冶城還
我里誠云樂公今況釋勞秋蓴不下豉霜蟹恣持螯林
静來晨燎江喧入夜濤功成奮嘉藻寧欲傍離騷
温省綢繆罷鄕州偃息時鶴情歸不怨鳳德老無衰月
樹供園蒔仙囊續宴巵自慙淮守薄千里與言詩
到官三歲四首
芳歲已三換寵名仍再遷生平一丘壑衰晩右櫜鞬客
眼登樓外鄉愁把酒前巾箱多舊賦只是欠歸田
一忝中山守仍班第四春老應無所事少尚不如人適
野愚謀短將無舊産貧須慙丈二組羈束最慵身
儒帥非真帥瓜時定幾時丹心雖許壯白髮不藏衰罟
密游鱗駭山遥倦翼遲歲成無奏最凖擬鴈門踦
塞下静無事軍中奚告勞青山側身遠白日舉頭高作
奏閒雙筆流年耗二毛惟應不能飲元解讀離騷(王孝伯曰)
(能痛飲酒讀離騷可為名士)
潁上唐公張集仙相勞(案張瓌字唐公全椒人以翰林侍讀學士知濠州)
去時成恨恨喜見眼中人共束西崑帙(唐公與予同書局又相次得郡)
(來)都為左虎鄰年華衰意早酒所故情親後日孤舟遠
離懷怯重陳
同張子春淮上作
南風今日好歸棹上淮津川迥舟如葉山遥石似人波
光篙底動沙壘漲餘新誰信機心少溪鷗伴此身
思歸
去國倏三歲頗知歸思紛南心曉城斗北眼暮樓雲珥
筆行將脫朝珂冷不聞莫論持帥節畎畝尚思君
有詔換淮陽
比出淮陽守今移寰内州真無弱翁治只是茂陵求換
節矜新假循襟釋故愁桑榆知未晩前失庶能收
次江都
道險疑無地巖高欲近天家收代田粟(民耕山上一歲一代)官鑄
即山錢(山多鐵冶州鑄錢)雲變隂晴候林容旦暮烟落花真有
意時解拂行韉
江溜灘灘急崖腰棧棧新天深罕見日路險不容塵遠
草夤緣綠幽花落漠春逢津何必問夫我自知津
齊雲亭晩矚
山暝日云稷天清風寖和樹花紅暗淡城草綠坡陀歸
艇衝烟去昏鳧接翅過年華無限樂判作是狂歌
惠民隄河晩矚
遠水同縈帶聯隄類築垣行舟壓天底卧木擁沙痕魴
鱮逃空罶鳧鷖泊迥村層波真可羡由此到都門
九日至衞南
良辰獨據鞍節物強相干酒駐衰顔淺風吹客帽寒暫
吟非有屬倦曲不成歡多謝黃花意還如故國看
鄭子産廟
不知東里叟遺跡但堪尋語愛東家淚論交季子心故
墳猶有石遺鼎遂無金謬政為邦久千秋謝所欽
疊嶂樓(州衙北城上可以望孤射霍山)
霍射盤西北高樓勝覽并景閒思謝守名重擬宣城(宣州)
(疊嶂名在天下)天闕雲來緩風微鳥去輕客憂銷更有須到此
中傾
去鄭暮次中牟
暮投京縣宿氣象已紛羅菀樹道旁密侯田關内多高
城切星斗秋水似天河自問還臺馬猶餘幾子珂
廢鄭河(民間呼此名或曰即古洧水河蕪塞惟春夏汙潦所集)
當年食溱洧(鄭國語主芣騩而食溱洧)此地控長津郤見為陵日難
尋病涉人落霞遥送騖荐草暗留麏代往詩風變田渠
數報春
宛丘作
宛丘真善地承詔幸班春鈴下聽無訟日邊來有人吟
餘多感客睡足本慵身蟣蝨休相賀吾今湯沐頻
望漢江
西導岷源闊南浮楚望開弄珠嫌蚌隱投璧讓蛟迴岸
翠山烟逼波紅日影來萬艘徒擾擾誰是濟川材
次劒門
昔驅千騎往今解五魚還誰憚老銷髀自憐生入關春
風來迥野曉斗掛空山卻整康成帢依然愧膩顔
隴州魚龍川石魚
纖鱗藏介石物化自何年無復西江水長依東海田苔
紋堪代藻雲葉即成蓮琥珀藏蚊影佳名共此傳
次梓潼
行行芳序深秀色媚諸岑早葉易經吹暖雲難久隂擁
條孤狖嘯戲荇一鳬沈不是無樽酒其誰共獻斟
張亞子廟(今封英顯王)
偉哉真丈夫廟食此山隅生作百夫特死為南面孤鹿
庖償故約雷杼驗幽符潼水無時腐英名相與俱
敝俗
陶姚民屋富梁魏敝風存士闕游卿校人争倚市門推
埋時結客博掩競成喧誰與遷荼堇移甘膴膴原
城外
次舍梁陳外風烟周鄭間徐驅四郊路徧識屬城山野
雪融殘素岑霞就暝殷幾宵星影動知伴傳車還
題蜀州修覺寺
蜀嶂紛重沓祗園隱寂寥花供法界雨江助梵音朝海
水聞鐘下天風引磬遥少陵佳句後物色付吾僚(杜子美詩)
(刻今在)
巡視河防置酒晩歸作二首
古戍連沙曲層阿屬岸隈天長倦鳥没山晩跛牂回斜
日低官樹輕寒犯客杯還城聞暮角三疊落江梅
夾石雙隄轉逍遥千騎留川昏多晝霧水落足寒洲岸
石危相倚橋澌暮不流風烟非渭曲誰有釣璜鈎
轉運彭季長學士小疾數辭宴集
比日疾為解遂將杯酒疎多愁庾開府苦瘦沈尚書倦
曲琴襓後霏香藥裹餘莫令詩思劇正是落花初(比見告中)
(有詩書感槩)
送張法曹
駛騎柳枝鞭春逵望雒廛賦才賓右俊掾諾中府賢宫
楯含櫻密王渠泛醳聯勝期資一笑刑矢措周年
送吕太初法曹之許田(時相國彭城公鎮許田)
秋涯艤客艫潘鬢不勝梳去決卿軍事還親城旦書驛
鵶啼月早庖鯉躍冰餘白晳公庭步翹材首曳裙
農歌
農歌非度曲新樂信蚩蚩迺父知田事吾王采諺辭折
楊時動笑鼔腹自成嬉日暮牛童笛連聲下遠陂
初宿東閣追憶文簡丁公作(案宋史丁度傳度字公雅諡文簡)
辭閣玉堂東依然昔所從(予慶歷初入翰林公雅為承旨獨與予更直凡歲餘予以)
(避親罷)舊池空嘆鳳(公雅歲餘進歷二府)殘友不成龍制藁流塵積
塼花駁蘚重過車三步約何日酹塋松
三司晏尚書西園玩菊
涉園求勝賞時菊豔秋光散漫仙潭餌䙰褷瑞鵠裳酒
熏吹晩蘂蜂冷抱殘香公意周盈感留杯盡夕陽
玩齋前菊
高秋玩佳菊繁采照前除似粟金無算為裳鵠有餘不
甘興薏謗長免共蘭鉏為爾浮罇酒非邀栗里輿
望僊亭書所見
危軒冠層堞永日付登臨寒鴈猶能陣喬柯自不林溪
流横趣島樵路側依岑西北雖堪望浮雲易作隂
南國冬無雪居然氣候迷柔蔬傲霜甲幽鳥逆春啼神
鼓聲無歇樵歌韻不齊舉頭看白日還過太山西
和楊學士同晏尚書西園對菊
歲秋無異卉佳菊自成妍薄采稱觴客繁開落帽天抱
池閒沮洳留蝶小翩翾為結胡公賞幷懷酈水邊(尚書詩有)
(幷懷渦舊玩之句)
東亭
左圃魚麟闊前軒翬翅開虹將一雨罷潮送萬艘來山
淨秋妍露林虚晩籟回此時蕭散樂誰奉醉言杯
隴西都尉禪會圖
宴場禪集盛霜幅繪毫工竺社同開葉嵇姿宛送鴻法
身寧滯相世眼願瞻風廚鑰方傳寳非專巖壑中
善惠大師禪齋
丈室傳心地安閒歲臘賖水能涵寳月風解去萎花鵠
焰紗圍短牛香篆引斜化城無憚遠門外即三車
晚夏北軒
暝崦霞霏罷嚴城鼔疊通梧隂破階月筵吹亂林風浩
露來無際明河望若空玉繩低影處知是建章宫
呈胡希元進士二首
離邦嗟病免道舊樂朋簮刻畫志齊醜膏盲倚鄭箴軒
鴻遡霄路和鶴答溪隂為薙求羊徑時容一往尋
煢煢官綬解落落飲瓢空君惠容藏疾交情助諱窮倦
談嗟墨客掉首覯鴻蒙巳卜良鄰計無憂吾道東
贈罷征邊將
罷征光禄塞初入玉門關殘月邊兵盡寒風壯士還旗
光侵桂卷箭鏑半星閒歸賜將軍第長銘竇憲山
惠泉
遥源辭疊嶂澄派鑒情虚流迅無汾惡波長盡楚餘隱
之徒酌水鄭伯謾名渠不必西江去憑君起鮒魚
寄沂州王學士
舊租丞相國新治使君州坐樹貪循政懷鉛倦雅遊猿
驚鄉嶺樹蜃結海天樓誰見行春盛東方最上頭
途中新歲憶三城兄長相公
馬上逢元朔怱怱記物華趁盤呈柏葉偷筆弄椒花臘
暝殘晨炬春暉上早霞三城今日酒知我獨思家
入壬辰新歲
五十為衰始仍餘五歲衰雙眸不明鑑殘鬢巳紛絲銅
虎雖頻剖荷囊信濫持何須依老格(新詔七十不致仕許有彈劾)先
作故山期
送餘姚尉顧洵美先輩
蓬葆巳蕭蕭從官越絶遥山圖禹穴近濤氣伍神驕卧
帳藏新論舟行問故樵寄聲時謝我江上足蘭苕
送張士安同年赴上元尉
千名聯唱第一尉滯徒勞山入黃旗國江浮白鷺濤苑
葩依日晚官樹共秋高少賦思歸恨潘才是二毛
同賦飲舫
飲有乘舟樂舟因得飲名能招習池客便載景山鐺暫
儗留頽玉徐牽倒醉罌莫辭沿泝遠雙檝自逢迎
閱古堂(案宋朝類苑韓魏公知定州作閱古堂後子京知定州有樂歌十闋此首疑即其一)
堂皇對岑蔚歡酌坐怡然蟹美持螯日魴甘抑鮓天(楊淵)
(五湖賦連沅抑鮓案芥隱筆記作鱸香抑鮓天)渚翹幽處鷺林響静時蟬老去
興非淺無妨清夜旋
胡寅赴明州慈溪尉
久困天官調東南亦第如客篙新溜急春樹雜花餘越
&KR0796;豐池鴨吳袍競庫綀還音與歸夢併附淛江魚
孫景赴懷寧尉
一行為吏日千里背淮人蘭助朝昏膳絲垂宛轉綸雲
容侵驛曉江態引帆春静治龍舒邑氂生盜向秦
送王鼎同年尉滎陽
氈毫聯署牓蘭酒悵離杯作吏緇衣國工吟白社才浮
涼御風至澄翠溢滎來盜息連殊課章封刺史臺
奉節朱尉
初命東南尉征途上下弦傳家萬石貴結綬半綸鮮邑
籍饒岷芋公囊滿鄧錢仙才今有助銘閣待新篇
送静海勾稽高洎
豪錐殘試墨綸綬照恩裳沿牒天官調承家父任郎曲
長溪舫遠宴密酒螯香得助江山國仍縫古錦囊
送倪敦復朝奉
倪侯喜清曠遇物乃虚舟富貴知輕視胸懷肯誤投青
雲非近器滄海納羣流道在從藏顯功名晚可收
寄王共
沸蟻雲罍溢離鵾雪苑開吏催東府計卿待楚人材舊
隱周蘿月前期禹鑿雷我慙芳歲晚猶俟蹇修媒
寄葉道卿
懇乞東南節貪榮綵繡衣禁中嚴助往江上子牟歸併
覺秋蓴美時驚夜鶴飛遥知具雞黍日與故人揮
秋霽二首
曉河迴北陸夕雨淨西郊水足魚忘煦林寒鳥戀巢閣
苔浮綠暈社橘老丹苞誰與同真想清風是淡交
氣爽無餘暑天高不住隂霞殘仍是綺風冷即名金烟
沼雙魚樂霜郊一鶚心此時靈運唱無復答愁霖
玩晚菊
佳節雖云晚繁英尚獨開新醪相伴熟寒蝶不空來細
折愁香破長吟恐暝催自嫌霜白鬢將插重裵徊
殘秋霽景
霜旻初畢雨日氣上熹微寒水流無急高雲薄未歸書
閒仍積簀琴燥乍移徽負郭泥妨轍翻勞急掩扉
冬日呈應之(案應之即吴感吴郡人)
賓席滿浮埃勞歌倦撫懷囊風寒薄木鵾雪夜平階莊
室虚仍白顔心静已齋北山如借問矯首謝丹崖
秋夕不寐
槭槭始遥夜騷騷無寐時啼螿思歲晚寒葉伴人衰白
髮生將遍丹砂化苦遲多情是殘月通曉共遥帷
冬日野外
霜郊堪極目萬籟共騷騷遠水無窮綠寒雲自不高候
鴻差入渚田雀短翔蒿歲稔期民阜中田饁凍醪
野迥人來少天平鳥去長魚梁四寸罟樵市五家漿谷
轉留寒霧霞休罷夕陽不須教目極即是到廻腸
朔吹低凝野層隂迥匝天葉飄霜外柳烟出燒餘田晼
晩流芳後峥嶸急景前平生魚鳥志寧免為留連
行春野外
綠野陽膏動春旗出曉衢川長羅後乘林轉隱前驅早
蘂紅粘杏輕苞紫綴榆桑郊不敢問直為使君愚
贈文雅度大士
高臘頷髭霜棲閒寄寶坊祕園金側布薰夾字旁行賜
服恩華重分燈祖意長祗阤學久徧餘力在雕章
守歲
已覺新杓動猶聞促漏餘夜寒窮臘尾春色併年初事
往成追計身羈況索居明朝為夀酒無柰故人疎
景文集卷八
