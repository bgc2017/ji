景文集卷三十一
宋宋祁撰
外制
王堯臣可三司使制
敕經九畡之入以制國用籠萬貨之羡以謹邦財平時
倚成使領為重汎邊鄙未靖饟調亟興舟轂所輸項背
相屬商總明度彌見其艱擇才而任僉言兹允以爾王
堯臣器閎質茂行淑履方比冠烝髦寖膴優仕歴階詞
禁俾代予言倬為文章近古風烈向假命節再撫西人
綏慰流庸宣導嘉美巳試之效有位具聞宜旌幹蠱之
能往諧主計之劇仍華内署增秩左民朕惟師興之繁
食足為本出納矜吝既付于攸司有無懋遷當視于成
訓圖善而職對我茂恩
國子博士楊文友可尚書虞部員外郎制
敕具官楊文友慶善承家方廉絜矩心通吏治志服官
箴屢關決于郡條久逶迤于朝紱課成有狀賞協當遷
俾陟朕虞之曹且光郎宿之選
國子博士魏琰可尚書虞部員外郎制
敕具官魏琰夫馭吏之方責實為效殿既成罰善亦當
遷循而行之官則無濫以爾簪裳華緒文牘美才曏輟
朝紳之良克成縣譜之治課目來上歲次亦周宜由經
庠往踐郎位服我榮典無廢舊勞
國子博士向繹可尚書虞部員外郎制
敕具官向繹積慶之餘階蔭而仕綢繆吏閥僶俛朝榮
比倅州符之煩且齎官簿之要課皆應攷歲亦當遷朕
虞之司郎選為重往升華秩無廢舊勞
杜惟序可知滄州制
敕朱閣凝敞便聯尤貴劇選要任庸得實才以爾具官
杜惟序代閥忠規蕃衍沈濟服在近列夙暮告虔河朔
之區繕守完備方事之總擢委价藩悉心振職謀無遺
諝輿議歸美達于予聞特推寵章超踐華局弗遷他領
之舊益圖來譽之升露服以行足詫方郡
郝元規可西京左藏庫副使知辰州制
敕郝元規材秀膚敏照機無滯朱閣中殿勤事有年陜
都而西假節將命糾讞詳簡藹于予聞進貳使聯且付
州任矧辰陽之控蠻落在焉綏徠荒梗參責威愛往念
榮寄懋哉不㤀
楊告可右諫議大夫知鄭州制
敕諫省華要從古為重比來以位遇既顯言責難專故
寵其器名以宅良畯雖不莅職要為邇臣具官楊告慮
敏以精器適而濟嚮煩所使用觀其能而漕引東南輸
入都内歲有羨餉役無淹期佽予足食之術時乃柝豪
之效僉質公議應圖厥勞俾升七諍之列且藩三輔之
邇懋率忠力光對寵靈
李知和可西京左藏庫使制
敕李知和性挺柔良志安謹力詆事宮闥夙夜以須服
勤扈帶左右逾恪嚮閱功次久待歲成持從優除式示
蕃奬離都豊帑名要地崇欽踐使華仍總餘職
張庚充開封推官制
敕畿輦華翼庶邦式瞻幕廷參諏乃僚是寄具官某礲
淬敏行發揮雅才袪煩體遠洞無盤錯首公絜矩樹為
風聲率西之行宣力彌劭俾進京服益光賓儀左右長
人叶濟嘉績往念褒擇勉毋怠忘
侯禧可節察推官制
敕侯禧率勵追胥捕格姦盜全伍就執賞目應條改陞
賓筵參寵朱紱往服褒擢增最爾嘉
尚書司封員外郎直集賢院麻温其可開封府判
官制
敇具官麻温其京劇居中尹正須輔必擇士彦參舉政
綱以爾優學麗辭清規遠概早階科等見重俊游屬膺
官簿之勤外樹藩條之最稍遷省戸還集書林蘭聞彌
薰井德無改宜資緣飾之美俾贊浩繁之寄
呂公綽可刑部員外郎制
敕呂公綽風猷華劭材力淹舉務時儒術邁訓義方間
從劇使復專清貫樹聲宣力所往必諧夫結課之條須
最而陟既挺明效亶無遴選宜進司刑之曹庸光滿歲
之法
袁易可比部員外郎制
敕袁易踐揚朝路肅給事經向委守藩式敏從政滿年
獻狀論績當遷聿圖勞勤用秩勾比揆榮思報懋哉不
忘
戚舜元可比部員外郎陸仲息可國子博士王逢
士郭承祚並可殿中丞李從夏侯錫並可秘書丞制
敕戚舜元等三歲之限天道小成朕課吏勞稽法于此
以爾等文敏強濟業于官下經營旅力謹我詔條事無
廋情文不諉上年比如令朝次逓遷省闈庠戸芸簽盾
局資踐有等襃進則同各仍前&KR0681;益昭來譽
柳三接可大理寺丞制
敕柳三接向榮儒第久課吏勞所知之薦應條而至銓
覆有實擢叙為宜往丞卿曹用啓榮序
陳紹孫寇仲温竝可大理寺丞制
敕陳紹孫等竝率勤恭專幹煩盬如職而辦閱歲宜遷
丞佐寺卿勉罄賢瘁
商泰可大理寺丞制
敇商泰淹試吏勞綽著材譽監司廉狀保薦交章參質
課條巳事皆驗俾遷卿屬彌勗乃勤
陳德之可大理寺丞制
敕陳德之以材自將所&KR0681;時當監司廉狀保牘上聞以
其幕府卹淹治目參實俾丞于理用奬宿官
李定柳灝可工部郎中制
敕三歲大比令甲有條覈實最科庸信吾賞以爾定秉
尚淳固典學入官宣力幹裕華皓一志爾灝履吉材茂
廉智自將美實積中暢于事業偕籍秘館參為吏師或
權節財賄以資仰給或班布恩詔倚成嘉靖灼有見效
暴于攸司用置郎選式光考課竝仍事局益念懋功
鎮安節度判官黃炳可太子中允制
敕黃炳履操清劭局力精強歴贊侯藩休有嘉問所知
之薦交章以聞宜升諸寀用階榮序當念褒寵毋廢前
勞
蔡亶梁堅竝可監察御史制
敕監察之任舉視行馬外事職竣望清匪才莫允以爾
蔡亶志美謀劭安節而不流梁堅識精意果蹈道而能
立竝試可有狀淹外累年比臺屬缺員邇列騰薦朕觀
其所舉叶于攸聞咸易法冠之華俾增朝路之肅毋過
毋怠時乂爾中
鮮于亨可秘書丞制
敕鮮于亨素挺時幹寖揚仕塗最升有狀文飾無害攸
司考課年所如條書省有丞序進尤美尚宰劇邑勿懈
爾勞
辛若渝可衛少卿制
敕向科夫家充籍和壁明課衆寡以列幕科能辦其事
吾必而賞以若渝方守近輔克稟朝規悅勸趫力樂從
符伍以狀自上閱數應條宜遷卿棘之副以旌吏材之
敏
宋忠臣可水部員中制
敕宋忠臣敏于為政恪于守公不憚諸煩汔有成績三
歲獻狀申令著文俾正郎曹以旌吏課益宣爾力毌沗
茂遷
蔡襄知諫院制(案襄知諫院在慶歴三年三月時祁方知制誥)
敕蔡襄識詣冲遠履業端方含章立言望古為偶而讐
正秘籍棲遲累年懷國之寶戢而未肆朕方永惟闕政
思聞讜謀增員諫署高選才傑是用振爾淹䘏光我簡
求進丞秘聯參幹言責噫諍引之道今昔異宜蓋論高
者虚而難從議𤨏者卑而無體裁訂其要俾可底行往
哉惟虔欽遲中益
奏舉人平江軍節度推官王罕可大理寺丞制
敕具官王罕迺者深詔列位竝舉所知雖頗限吏資而
實取才劭以爾早勤官牒洊結歲勞比籍幕籌之能遠
光縣綬之選而名列薦狀課在最條宜循賞階入備卿
屬修方永譽以稱寵章
奏舉人前權興州軍事推官樂富國可大理寺丞
制
敕具官樂富國夫舉吏之格以監司為先蓋其試行能
察臧否審于他部故也惟爾上課比牒薦名皆將曹之
計臣糾獄之專使洎于郡將濟之朝紳保任一辭鉤校
胥協宜疇幕畫之最俾預卿僚之選
奏舉人前楚州團練推官蕭固可大理寺丞制
敕具官蕭固朝廷謹保任之科求才用之實覈方最狀
委于銓衡爾修辭策名效智從政頃以善畫介于列藩
而準詔之臣連章署行參觀閥閱式允褒嘉宜備屬于
卿曹且勸能于吏啓
奏舉人前平海軍節度推官知福州懷安縣李昭
選可大理寺丞制
敕具官李昭選曏繇銓條序擬戎介墨以漢綬宰于閩
區而薦能交章覈課如詔朝有面命恩不庸私宜丞卿
曹用勸官最
鎮南軍節度推官前知袁州宜春縣廖宗禮可大
理寺丞制
敕具官寥宗禮曏假賓簪往紆縣綬課無殿目薦有連
章銓審以聞旌疇有次宜遷聽棘之屬用廣甄材之路
前鎮江軍節度推官知蘇州吳縣聶德一前蘄州
廣濟縣令張保衡竝可大理寺丞制
敕具官聶德一等咸以通經備于補吏或列藩奉檄兼
委于字氓或大邑腰章洊較于異課而行充薦牘年及
赦條宜疇銓格之勞俾率卿丞之職勉欽竝命毋忽攸
箴
前邠州新平縣令裴愿可大理寺丞制
敕具官裴愿早服吏資薦循選格曏勤縣譜雜有薦章
銓簿以聞賞科無廢宜入丞于理置且伸勸于官成
前江陵府佐司理參軍余貫可大理寺丞制
敕具官余貫藝文中科肅給將事比參府掾分幹理曹
獄無頗辭攷有連最質于銓審名在薦延宜備刑卿之
聯且光材吏之舉
光禄寺丞集賢校理趙宗道可大理寺丞制
敕具官趙宗道夫銓審之最著于甲令所以育人材而
旌職業也以爾門緒華膴機靈敏秀早程賦札遂預書
林自服鉛黃之勤多分豕亥之謬汔兹歲滿嘉乃官成
奏舉人縣令韋輔堯可大理寺丞制
敕具官韋輔堯學古而官庇身為邑政均疲俗名在薦
章選格較勤吏資應賞俾丞卿法用勗銓流
刑部試到詳覆官縣令劉永錫可大理寺丞制
敕具官劉永錫故事上臺秋曹覆天下辭案凡置佐率
屬必先試而後命亦以觀吏文責最目也以爾擢自縣
邑俾替坐曹能服簡書之詳且周星歲之限恩有成例
賞不爾私改丞理官尚典刑局
奏舉人前同州觀察推官張維師可大理寺丞制
敕具官張維師早服吏銓序參賓畫向贊名藩之重實
兼他部之勤且有連章稱宜厥職載稽官簿仍獲考年
俾改卿寮以振才滯首公絜矩勉副所知
刑部試到詳覆官司理參軍劉直可大理寺丞制
敕具官劉直故事天下具獄上書者皆本曹置屬覆視
而審覈之將充其官必試乃可惟爾擢自州掾隸于邦
刑紛披科條檢結凡最竭慮無懈質歲有成宜疇吏勤
進補卿宷勉續成績思稱茂恩
奏舉人試秘書省校書郎前宿州司理參軍黃孝
先可大理寺丞制
敕具官黃孝先早服秀科洊署勞牒向治郡獄參飾吏
文訖無蔀豊多所澄雪使臺陟狀銓簿類能宜入替于
理官且申勸于公路
奏舉人前真定府司錄參軍焦盛可大理寺丞制
敕具官焦盛經明服官吏久隨調曏參網掾能督府郵
守將狀其廉端州宷申之慰薦稽于銓審應我賞科俾
改卿僚之華勿孤士類之舉
掄選人前永興軍節度推官知河南府長水縣事
張昭文可大理寺丞制
敕具官張昭文間命都銓擇吏之勤廉者假以部從事
而參宰劇邑實有允令圖其後勞爾今來思具質成課
既符信實之目宜服當遷之命往丞聽棘彌厲飲冰
内制
除婉容張氏封貴妃制(案封貴妃事仁宗本紀在慶歴八年十二月后妃傳)
(在皇祐初)
門下朕聞王者始風本乎妃德天下内治模厥人倫咨
擇邦媛之良飪敷嬪壼之懿茂推異數誕布公言婉容
張氏陶翕闢之和生慶善之族玉粹其度淵靚爾衷以
阿保之法自閑以圖史之誡攸服先贊内職叶升大猷
力蘋沼之至恭襲珩佩之旋矩禮以為絢謙不忘勞用
嘉冲徽顯啓優渥進膺褕翟之貴參亞軒龍之華於戲
謹于順承隂教惟穆勤乃輔佐王化所經爾其念夕惕
之虔躬日休之裕樛木之逮乎下然後稱仁彤管之紀
其言于以垂美往席寵命毋㤀訓辭可特進封貴妃仍
令所司擇日備禮册命主者施行
封寶壽公主制(案宋史公主傳寶壽係仁宗第十二女此云第十三女未詳孰是)
門下朕聞自家所以型國治内本乎先親況天挺王姬
邦著封典舉循厥舊今也惟時皇第十三女儲光婺躔
肖順坤極未覽古而知教故在姆弗勞雖尚幼而好仁
故處躬惟恪德範已就褒册難稽是用涓選休辰焜照
蕃渥順格景風之懿播聞穠李之華商錫嘉名護成淑
質於戲周推車服之異漢啓脂澤之榮非日親私繫乎
治體無替前習更竚來恩
除張耆太子太師致仕加食邑實封制
門下朕寵遇舊德欽揖高年㒺勞官職之務俾逸股肱
之老特申沖概庸厚邦風具官張耆資量沈雄規猷隠
濟被遇先聖宣力四方既昭元戎之毅遂幹中樞之劇
亶有茂伐居無間言進視乾台彌寵師節肆予纂紹益
復倚成入則參勤王家出則是憲方國能守其貴屢省
乃躬固將繄魁壘之良罄謨明之懿竚誨前席須績景
鐘遽披至誠願還所事勉諭巳悉遜執不回且念大臣
重違雅志難奪與其屈任孰若便安宜改儲師之華聽
上使旄之領衍其爰入尊以朝儀於戲抗請辭榮推恩
就第鎮天下之競于以稱賢保臣道之終兹焉有體勉
荷殊渥恬嗇太和毋專高蹈之介有俟惇言之益
除皇叔德文忠武軍節度使加食邑實封制
門下朕仰紹鴻烈惟懷永圖每糾宗族之恩疇先伯叔
之懿用推厥愛以展予親具官德文道與粹和天俾忠
謹有言而踐百行成章而暢四支早建將牙兼穆台鉉
邦洽斯譽神勞以祥歲艾而精明不衰爵隆而悔吝彌
遠比詢朝論巳啓王封尚圖久勞更膺異奬改疏假璧
之奥進服温貂之華仍廣轅疇以大租入於戲修人道
之睦我惟惇叙閱天下之理爾實老成益美翰垣參重
宗稷秉德陪義是惟顯哉
除皇兄允讓寕江軍節度使加食邑實封制
門下禮重祭膰寵伯仲之國詩標棠棣廣親族之愛稽
古教睦朕能行之具官允讓器令而固志和而立懿作
休德奮為嘉猷早秉中權之雄復正大宗之領協我公
姓光于前人間侍郊宮參獻彛瓚服攸箴而惟謹攝爾
儀而㒺愆向者已徇朝言特疏王爵載惟褒渥尚慊成
勞俾視秩于台階且仍華于將閫優實多戸併示隆恩
於戲武穆文昭其流斯遠元戎茂宰注意所兼爾其浚
明日孜蹈道時敏欽助予治丕纘膚功
除皇兄允弼武康軍節度使加食邑實封制
門下朕惟一二兄弟屛翰吾家每推骨肉之愛以強本
根之託矧在邇屬早休厥聲適及剛辰進膺異數具官
允弼甚德而度參仁以和居貴而㒺流心訓恭而遠祗
悔間陪郊獻佐庀宗司抑抑攸儀舉皆率履綽綽斯裕
内無違言成予叙親時乃修職比者雖疏王爵未厭寵
名宜停後務之繁俾領元戎之制增食爰賦兼實幹封
於戲磐石而宗寄莫重焉扞城于國義莫先焉可壯非
猷可順非迪仍輟就藩之遠姑隆綏族之恩往惟懋哉
顯對嘉命
除皇弟允良安德軍節度使加食邑實封制
門下堯惇茂族於變是雍周建懿親時雍展愛朕參式
先憲褒序吾宗僉同公言誕舉恩册具官允良氣韶質
美憑信厚之餘體和履順遠沖孺之習早經留務常止
上都以爾考有叔父之尊帝室之屏勛昭彛器慶裕後
昆向嘉冡嫡之承巳疇王爵之顯斷自予志申付節旄
因具官儀衍實封社於戲古有謙訓汝其念聞夫寵不
期驕而驕從謙不待益而益附修也可以思永慎也可
以寡尤移孝圖忠欽服兹命飭躬靖位以即而藩
除皇弟允迪安静軍節度使加食邑實封制
門下朕聞立愛莫先于親繁支實庇其本每念攸訓匪
伊異人用推敦序之典期光夾輔之體具官允迪承燾
天祐衍慶宸莩舉動嚴方趋覘暇敏思長富貴之守寖
肄朝夕之虔向留使華允穆公路頃以王邸殂謝予懷
悼驚念其堂構眷深橋梓維城有寄墨絰還朝載隆近
屬之恩俾領中軍之節仍增食邑且實戸封於戲乃考
之忠勛四邦是式乃兄之光寵十乘有儀爾偕厥榮毌
或茲沗欽即殊奬祗勵遠猷
除皇弟允良加功臣食邑實封制
門下朕率祖宗之常謹郊廟之饗迎日涓選熏燎告成
衍三靈之歡豫肆萬民之慶眚既飲其至因資爾勞矧
一二兄弟之親參陪夙夜之恪宜縟恩典以寵懿藩具
官允良履尚詳華機采明悟世不㤀于濟美孝乃移于
事君王社以光帥節云重向因侍祀彌見協恭闐然陽
氣之休襜如盛服之美我禮尤具惟神克歆特緣膰胙
之頒首篤棣跗之愛進加功號兼拓爰封且詢中石之
規更增多戸之實於戲自天介社既輯于上儀為國懋
能敢私于同姓往祇異數勤劭壯猷
杜衍加食邑實封功臣制
門下朕祇飭齋輅躬款泰壇昭事天明交修地察侑升
二后賓延萬靈昭鑾次于都甸欽紫焜于霄極越惟雋
輔相我盛容方錄解嚴之勤疇先鬷假之慤用信賞典
以告治朝具官杜衍清明以和練達而敏有㒺伏之亮
奮于知恩有含章之美發于事業向圖克祀之毖允賴
若時之庸假節太庭告諡慈祏奉瑤册而虔鞏祕金鎮
之邃嚴而又率籲攸司奉行故典牲牷博腯玉幣精純
接神明以歆馨塞穹壤而凝祐遂頒大慶胥洽衆歡永
言皤髮之良欽從屬車之至職勞而賞惟敏則功宜增
號表之榮仍崇階等之貴廣開厥邑優實乃租於戲靈
眷備成恩章差沛所期君臣有以相戒休息有以無疆
熙其未明瞭其未睹俾又予治聿暢爾猷
賈昌朝加食邑實封功臣制
門下朕昭事天地裒侑祖宗九州四海畢來助祭千乘
萬騎幷攄上儀眷我輔臣相惟元祀訖紫營之升燎肆
王軷之解嚴差叙厥勞疇先爾賞具官賈昌朝挺秀崧
漢儲精本元撓之彌澄宏德量于無際汰焉不耗植忠
質以自強台樞踐更文武參式自善祥之歲習凡用度
之日咨間臨路朝前遣鴻册實膺使節之重往祕后祏
之藏至于入侍齋居出陪奉引官師象物供帳無勞成
上帝之居歆綿中區而敷慶竣于大事時乃協恭是用
著美號以表勲叙崇階而峻等即邦進爵衍食疏封萃
為寵章式顯優敷於戲祭而受祉眇躬難乎獨饗賞弗
淹日同體示乎仰成益圖夙夜之虔交修大小之務靡
否不替有猷而為永孚天休茂對嘉弊
王貽永加食邑實封功臣制
門下惟天祐德惟辟事天率三歲而合享總六飛而出
次雖居有常處用有定規至于訪逮典彛盼飾容采眷
吾近弼預有勞焉惟是圖功亶無畱賞具官王貽永行
本和懿謨函寅亮公忠交奮賢戚兩華叶修對越之虔
參陪陟降之恪事皆如素人㒺告勤普羣望以懷柔震
萬祥而翕習巳敷鴻慶遂策茂勲嘉夙夜之方將顧臣
鄰之同底是用益以寵號冠于美名拓井邑之故封實
租食之新數於戲神貺繁祉既惟倣于兆人朝論奬册
遂敷施于有位尚當念治之所由治處休而勿自休共
守洽平滋懋丕績
特授李德政加食邑實封保節功臣制(案德政係交阯郡王)
門下朕躬執玉幣祇見郊丘率萬官以承序職百神而
有次薦誠以德蒙后皇之竝臨推福為恩塞穹壤而偕
抃眷言列位助蕆上儀内則相禮之虔外則獻力之恪
用當飲至均第有勞具官李德政秉心懿恭執義光大
昭啓王社妥安裔人載甲令以輸忠航貢品而綿險一
我尉候保兹東南屬欽柴之告成前景風以覃賞爾乃
作扞時予不㤀宜益表功之華俾旌守方之重陪敦封
邑衍實幹租於戲天瑞神祺紛流于中野朝俞國霈敷
錫于列藩尚膺典册之榮愈圖彛器之績懋哉夙夜永
綏爾邦
景文集卷三十一
