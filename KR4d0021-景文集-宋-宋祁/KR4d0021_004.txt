景文集卷四
宋宋祁撰
賦
日在北陸而藏冰賦(寒盛之月藏著冰室)
古者上求辰次下立正端視北陸以為候納層冰而命
官&KR1102;次可瞻既乘隂于窮谷輿人畢入方用牡于司寒
茲乃順天之經降邦之命使隂不得閉而成眚陽不得
越而為病是用測日所在居冰方盛一之日氣方烈烈
乃俟顓頊之躔二之日鑿焉冲冲遂舉凌人之政觀夫
順考舊典申嚴有司彼日之道在虚之維有史氏以戾
止有虞人而致之乃曰藏乎以道今也其時愛景方融
霜有至堅之象隆冬聿暮狐無可聽之疑然後積水並
營窮山異伐丘聚鄉縣玉堆城闕投冶鑑以彩凝射清
壺而光發動而合禮當吕紀之小寒居不踰時本邠詩
之七月嚮若官失其業君怠于常歲日既易川池弗藏
時則有凄風苦雨時則有厲雹災霜人誰禦之物薦臻
于疵癘咎常燠若天取謫于隂陽我是以利不素愆事
因微著步晷歴以潛測厲嚴凝而豫慮六龍回薄仰觀
象以告期九澤腹堅悉送官而待御噫恭授惟日畢賦
者冰二端以協百度其凝用能俟朝覿而惟謹逮火出
以同升獻羔羊而始開廟祧云薦祓桃弧而後賜祿位
其承宜乎左氏直書申豐善述示後代之成憲著先王
之要術日之至兮冰之藏敢告凌隂之室
去邪勿疑賦(明后之政除惡無惑)
邪惟害政令貴必行嘉討惡之無惑示為君之至明堲
讒說以並除志無留斷放憸人之甚速奸不容生事表
前經功歸哲后將欲杜乃多僻用以垂于永久以謂拒衺
說者本乎義勝瑩疑心者絶乎膚受果于除慝戚施之
計何從利在繩愆猶豫之心奚有朕志先定爾無我欺
竄庸違而一盡蕩惶惑以無遺非由不早辨也但見削
而投之銳撥亂之聖功寧煩顧慮決擒兇之治典豈俟
沈思蓋由邪不可與守邦疑不可與承命故我總擥衆
議裁成庶政不終日以明罰靡踰時而出令所以四凶
並殛彰大舜之重華七日必誅表宣尼之至聖則知邪
不必大去之于初疑不以細察之在予繇君慮之昭若
乃國經之晏如邦憲必加貴干將之立斷佞言必遠防
蔓草之難除況乎決惟智君存乎主略懦者不事戒乎
紛若兩端之慮儻起三至之言必作衆方共棄何傷速
即之刑事苟有猜將致不悛之惡又安得恢明治本鞏
固洪圖絶邪道于彼有俾疑情于我無禁偽防奸詎稽
遲于天罰去貪攻昧敢猶豫于靈誅宜乎綿代垂言方
來作式示必信于奸宄詎致疑于典則然後不仁遠而
至道昌撫安萬國
與人不求備賦(君使臣下無責其備)
才不求備職惟有分伊專任之臨下俾竭誠而事君人
各有能敢十全而責實臣無虚受但一善以圖勲古有
辟王善于任使精較民極稽參國紀以謂性既萬變道
非一揆或工大而拙小或樂成而憚始故我差以物序
合之天理事無俱得異全能于聖人功靡兩求殊不噐
于君子徒觀其外盡羣慮中經大倫登于朝則求文德
之士扞于國則求武功之臣過不掩善言無廢人尺有
短而寸有長迭期就效韋自寬而弦自急各俾修身且
夫百行至難一人至寡苟取盡美必乖御下昨之非也
未易輕棄今之是也胡能遂捨所以由于扞難但論績
于受戈裨諶經邦豈責成于謀野豈不以能否並列功
惟萬殊賢佞異禀理非一途猶夫良匠度才長短隨其
制巧冶造器大小盡其模然後用物不失遺材則無易
治潁陽可騐薛宣之教優為魏老足明公綽之徒如是
則何往不臧惟變所適材不吾過官胡爾責豈徒列于
訓典乃備存于方策隻輪甚耻穆公忘一眚之微冠玉
非賢漢后收六竒之畫噫内不兼外尊無預卑儻上紊
于天秩曷俯經于國彛用實咸若功將總其聖在孔門
尚四科而辯論明于舜典猶九德以疇咨宜乎古訓騰
文先王著義覽萬國之共理豈一夫之必備儻推用人之
心可研天下之志
十二管還相為宫賦(宫則時主相繼而王)
十二之管還相為宫自函三而資始播吹萬以無窮協
杓建于斗綱互分正位應雌雄于鳳律狎至成功尚矣
聖言淵乎太極包二氣以賾隱參五行而垂則氣物相
盪盈虚並得迭處迭去忽微由是靡差一往一來休王
從而可測懿其自律召吕猶尊及卑氣逐候至隂隨月
移天不能以道愛日不能以氣欺隔八數以廻旋來皆
有次定三分而損益動各乘時且夫管寓其形宫謂之
主我當其會則衆音不得不集彼據其正則羣倫不得
不輔蓋以下括人紀上分天部陽唱九而隂唱六密極
毫釐吕生子而律娶妻應如規矩豈不以二儀之氣順
之則為祥三辰之序差之則降殃故我轉五音而並劭
如四序之旋相遂使春不愆暖秋無迭涼本自黃鍾始
同功而異位終于南吕遞捨短以從長故得均校盈虚
宣精啟閉本本無失生生相繼彼既舊而此新吾將崇
而爾替風由氣發六十數而成聲月以辰同三百旬而
作歲美夫一動一靜或煦或吹得之者空積咸若失之
者慘舒遠而亦猶三統體元惟紀正于升降六章凝采
互為質以彰施宜乎萬寳該成一氣洪暢顯厥應而有
旨當其時而自王故吾于宫律之間見天人之情狀
大信不約賦(誠著天下無取于約)
信惟去偽之道約乃未孚之名既外盡于末節俾中含
于至誠化自不言表聖人之執契衆將來助非君子之
屢盟原其至治有開羣生在御五教既備百志中處乃
謂信者本也本立則道化可行約者末也末成則偽端
益著故我悉蕩偷薄專求明恕同底于道詎屑屑于至
期不戒以孚豈孜孜于豫慮何則信出于我感物而能
宣約徇于彼致疑而易愆在顯猷而祗若胡約請以紛
然得不遠取諸物仰觀乎天萬彙生成本宜符于氣候
三辰盈昃孰邀會于經躔薰然太和納以純嘏蓋明亮而
格物匪誓言而接下武有不期之伐功乃告成蒲稱胥
命之辭違之蓋寡勿謂信之小行而永孚勿謂約之至
久而必渝譬夫道之深反見其不器德之盛乃謂之若
愚理自吾有詐將爾無明允克敦令未行而已應篤誠
斯至祥不召而先符亦猶神無言而四時行海不爭而
羣流聚況夫君唱臣和聖作物覩由衷之教鬱興久要
之文何取鄭交質而無益足驗離心周作誓而始疑終
乖禦侮曷若化行輗軏功被豚魚俾大猷之廣矣寧宿
諾以依於發乎身而加乎民克昭上德推其心而置其
腹詎載盟書宜乎大禮攸稱明君卒度體天地之覆燾
總邦家之興作苟允執以存誠亦何勞而用約
祭如在賦(躬主明祭如彼神在)
祭惟首義禮乃愼終念奉先而勵翼必如在以欽崇肅
薦尊彛怳先靈之可接祗陳邊豆訝謦欬以潛通用能
敦至孝于前牒貫純誠于厥躬者也作訓其誰聞諸宣
父稽明祀之備物欲致恭而為主謂夫祭則惟爾有神
謂乎在則莫予敢悔相其志意但見懔然如生儼乃衣
冠孰云無念爾祖蓋以自邇推遠居幽逹明彼耿默以
無朕此吉蠲而有成奠獻彌勤若奉杳冥之信齋莊愈篤
如聞歎息之聲且夫物之感者莫盛于神禮之修者莫
大乎祭所以交乎不測之用立乃惟馨之制思所樂而
思所嗜寅命有加于此乎而于彼乎精衷益勵則知祭
煩則數祭怠則疏故我嚴祀事以顒若遵時思而穆如
奉鬯而前望若有求之際潔粢以進僾同將見之初若
然則故能立教哲人垂謀翼子苾芬之至如彼濟漆之
容若此其用足見其徵可擬類謀事而就祖必取致誠
譬入虚而有人寧忘率履异夫祭之垂範也節之以禮
在之告虔也先誠其身念酢侑而咸舉若音容之不泯
允謂孝子能享至誠感神亦猶事亡如存顯周文之永
錫(闕)
為君難賦(天下之大王道非易)
於鑠元后尊臨普天將圖難而自戒宜克已以為先守則
至艱慮極置危之器行非孔易居深若隕之淵稽夫萬
有實繁一人蓋寡巍然居上岌然御下儻内怠于兢愼
必外彰于滿假循是要道茲為難者側身修德答愛
戴于黎民積行累功念勤勞于宗社斯蓋憂以啟聖治
無忘危務謹戒以欽若敢安懷而守之堯不糝而舜不
羶方隆國本湯為犧而稷為稼始定皇基是則此謂之
難以兆民之吾賴彼謂之易以爾躬之彌泰民賴者允
定聖躬躬泰者必悼後害言之惟訒我則出令不私人
未易知我則進賢為大亦猶防近者可以慮遠誡弱者
可以禦強必在祗畏一德勤勞萬方懼乎災而災息敦
厥化而化光所以夏禹克難訓黎民之乂德周公無逸
誡孺子之將王是則知罰之難者罪不繁知賞之難者
功可考聖人憚之則克此永世叔葉易之故失乎大寳
小心翼翼敢輕視于萬幾思日孜孜冀力行于至道況
夫天命弗僣道心惟微伊前監之有作誡後圖之習非
七月陳王業之風由茲可見一言示興邦之道于此其
幾宜乎寳業阜安皇威翔被昧者謂我不遑啟處知者
謂我靖恭爾位非深識乎險艱曷馴致乎簡易
乘石賦(名器無小因禮為重)
物有因君而重禮非以陋而輕偉介石之致用由乘車
而正名盤姿堂陛之間始空國步踞重和鑾之地遂啟
乾行愚嘗眇覿古經深探聖意考上禮之云展總羣倫
而咸萃求有大而必給體有微而莫棄斯石也所以賤
而獲舉彼乘也所以待而後備惟進退不失其正仰奉
帝儀非左右先為之容自參國器有方不毁匪德而隅
既出類于瓦礫敢較珍于瑾瑜履也非患憑焉則無本
匠石之載磨發于穹谷保詩人之不轉邇及丹塗觀夫
觸之孔堅榮如增皎常抱璞以在下罔自他而飭表厥
容自扁既接之于至尊其履不疑故重之于雖小及夫
廟朝有事采物畢陳大輅儼而竢駕華旒粲而承辰爾
乃詔隸僕以進御對皇居而肅振洗以示恭肆夏爰回
于步玉蹈而升駕屬車遂汎于清塵可謂勤王而后貴
執禮而相因彼擊而拊者樂律所諧嘉而肺者民情攸
啟各著邦典皆參治體然未若屹如帝所邁投水以效
忠密爾車前類補天而贊禮不如是追琢何取平䥴罔
施賤目弗尚多碈見遺諒以延帝暉之戾止輔國章之
褘而簡在王庭實奉時行之典始于足下居呈不磷之
姿异夫元后有求攸司是奉竦彼寅畏格其虔鞏故曰
捨我兮履之卑保我兮用可重者也
黃鍾為律本賦(陽氣之琯聲律茲始)
中之色莫盛于黃鍾之氣孰尊于陽本生律以類物爰
配辰而奠方一以函三肇無形于子午九而唱六列有
象于宫商茲乃研化之先索和之貴寓乃氣數強其稱
謂遡寸管以在下衍大聲而不既推而上據萬物之始
基左而旋孕四時之茂氣作者其誰伶倫是司裁筠均
厚聽鳳雄雌爾乃制其形取長之最者比其度皆可以
生之我作爾信爾無我欺以候八風而風應以呼六氣
而氣期乘二除三由忖該而有得上生益一咸按歷以前
知然後效隂陽慘舒參日月盈滿以定權衡輕重以均
律度長短先靡益疾後無加緩諒由應乾而位初九處
乎太隂全寸而黜餘分異乎衆管且其黃君也化得君
而明鍾種也物待種而生其統天極尊之號厥位子孰
先之明用能包五六以作合無忽微而應聲亦由至道
開先萬物之區遂判太極資始兩儀之象斯成若乃八
音有文六同命律二十五之數十二宮之實雖動而徐
生皆我之自出數不敢紊之于首神不敢藏之于密異
爻得應見林鍾生子之辰同位均尊著姑洗娶妻之日
噫推歴于彼統氣在茲一寒一暑或喣或吹本本資于
眇忽生生著于云為候氣揚灰冠地至而首出旋宫統
月倚天數以無遺异夫算命攸先正聲有始尊同心一
統之用助宣氣旅陽之美諒非軒轅氏之聖功疇能及
此
誡覆車賦(前轍之覆來者為誡)
大道有蕩傾車在前伊來者之深誡思遠途之曲全顧
轞轞以摧輪安能繼進視彭彭而改轍式鑑先顚仰味
至言遐稽往哲于車誡而引諭譬人謀而有說將欲以
敗警成因工棄拙追昔時之失御大為之防在今也以
回轅下視其轍徒觀夫流水競轂輕雷奮輜千金之子
不倚五達之狀載馳力且竭矣遠猶致之既嗜進而昧
退倏忘安而遘危敗厥載于積中金胡及柅棄爾功于
引重轄靡遑脂得不矯爾前非求茲後福彼諒出乎一
失此宜存于三復諦是險易潛虞蕩覆望前驅之致患
足見存亡念後乘以方來敢矜馳逐豈不以圖今者視
昔觀往者知來據福可以慮禍守正于焉救回故我假
一車之申鑑協萬物以兼該拒險還軒式戒乘槐之蹶
去危法軔深防僨濟之災况夫訓難誣于後人諫㒺施
于往者必將觀患于外防微在下苟遇喪乘之道引而
避之儻行脫輻之郊吾其還也亦猶詩取商鑑周仁始
基刑誡秦失漢章有宜率自先王之道咸成後事之師
則車不徒喻誡亦有為前瞻泛駕之人自貽伊慼却視
執綏之子豈不爾思异夫身其晦必思于明志乎夷必
防其隘然後卓爾自立惕然垂誡周流乎中道而行決
無淪敗
德車結旌賦(車結旌者昭德之美)
德美中尚戎容外除示同軌于函夏爰斂旌于大車清
道以行盡屛垂縿之飾展軨載效還同卷旆之初禮典
鋪觀訓言備列以為車之崇德也不取乎盡飾旌之曳
綵也宜從乎善結因乃器用敷乎帝烈此駕而俟蓋專
講于禮章彼舍而藏示不矜于武節諒以聖洽嘉靖邦
臻治平思闡化于偃革詎飾威于抗旌纓就煥然絶搖
搖之曳影鸞聲嘒爾收孑孑之流英盛化當茲末儀可
舍言車也尊君乘之至美語旌也陋軍容之相假方且
假赫奕于轂佐燀聲明于帝者輿音在御纏乃旒而弗
彰軨節載和曳爾斿而蓋寡則知車必稱德以其當偃
武之朝旌必命結以其惡盡飾之標然後潤國容之濟
濟藏禮器之翹翹載戈之德同邵動旝之譏且遥鄙楚
廣之建茅但專武事賤晉軍之畫旆益昧文昭在夫外
損祲容内充至德越暢轂之務戰矯寅車之宣力我衡
既倚于以斂文羽之繁我御既均于以褫武綏之飾彼
朱髦炳于漢牒元乘載于周詩或邦光之克煥或武怒
以攸施曷若明逹至治裁成上儀奉乃轔轔之音文為
貴者顧厥悠悠之質卷而懷之懿夫化極偃修教臻善
美乘其車也見作者謂聖之道結是旌也示不復用兵
之旨噫奚由知盛德之然哉以此
景文集卷四
