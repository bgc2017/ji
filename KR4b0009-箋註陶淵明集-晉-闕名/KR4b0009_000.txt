陶淵明集序
梁昭明太子統撰
夫自衒自媒者士女之醜行不忮不求者
明逹之用心是以聖人韜光賢人遁世其
故何也含德之至莫踰於道親己之切無
重於身故道存而身安道亡而身害處百
齡之内居一世之中倏忽比之白駒寄遇
謂之逆旅宜乎與大塊而盈虚隨中和而
任放豈能戚戚勞於憂畏汲汲役於人間
齊謳趙女之娛八珍九鼎之食結駟連騎
之榮侈𬒮執圭之貴樂旣樂矣憂亦隨之
何倚伏之難量亦慶弔之相及智者賢人
居之甚履薄冰愚夫貪士競之若洩尾閭
玉之在山以見珍而終破蘭之生谷雖無
人而自芳故莊周垂釣於濠伯成躬耕於
野或貨海東之藥草或紡江南之落毛譬
彼鴛雛豈競鳶鴟之肉猶斯雜縣寧勞文
仲之牲至于子常寗喜之倫蘇秦衛鞅之
匹死之而不疑丼之而不悔主父偃言生
不五鼎食死則五鼎烹卒如其言豈不痛
哉又楚子觀周受折於孫滿霍侯驂乘禍
起於負芒饕餮之徒其流甚衆唐堯四海
之主而有汾陽之心子晉天下之儲而有
洛濱之志輕之若脫屣視之若鴻毛而况
於他人乎是以至人逹士因以晦迹或懷
釐而謁帝或披褐而負薪鼓楫清潭棄機
漢曲情不在於衆事寄衆事以忘情者也
有疑陶淵明詩篇篇有酒吾觀其意不在
酒亦寄酒爲迹者也其文章不群辭彩精
拔跌宕昭彰獨超衆類抑揚爽㓪莫之與
京横素波而傍流干青雲而直上語時事
則指而可想論懷抱則曠而且眞加以貞
志不休安道苦節不以躬耕爲恥不以無
財爲病自非大賢篤志與道汙隆孰能如
此乎余愛嗜其文不能釋手尚想其德恨
不同時故加搜校粗爲區目白璧微瑕惟
在閑情一賦揚雄所謂勸百而諷一者卒
無諷諫何足搖其筆端惜哉亡是可也并
粗點定其傳編之于錄嘗謂有能觀淵明
之文者馳競之情遣鄙吝之意祛貪夫可
以廉懦夫可以立豈止仁義可蹈抑乃爵
禄可辭不必傍游泰華遠求柱史此亦有
助於風教也
箋註陶淵明集目錄
︻卷之一
詩四言
停雲(并序)時運(并序)
榮木(并序)贈長沙公(并序)
酬丁柴桑答龐參軍(并序)
勸農命子
歸鳥
︻卷之二
詩五言
形贈影(并序)影答形
神釋九日閑居(并序)
歸園田居(六首)問來使
遊斜川(并序)示周祖謝三郎
乞食游周家墓栢下
怨詩楚調示龐主簿鄧治中
答龐參軍(并序)五月旦作和戴簿
連雨獨飲移居(二首)
和劉柴桑酬劉柴桑
和郭主簿(二首)於王撫軍座送客
别殷晉安(并序)贈羊長史并序
和張常侍和胡曹示顧曹
悲從弟仲德
︻卷之三
詩五言
始作鎮軍參軍經曲阿
庚子歲五月中從都還阻風(二首)
辛丑歲七月赴假還江陵
癸卯歲始春懷古田舍(二首)
癸卯十二月中作與從弟敬遠
乙巳歲三月使都經錢溪
還舊居戊申歲六月遇火
已酉歲九月九日
庚戌歲九月中於西田穫早稻
丙辰歲八月中於下潠田舍穫
飲酒(二十首)止酒
述酒責子
有會而作(并序)蜡日
四時
︻卷之四
詩五言
擬古(九首)雜詩(十二首)
詠貧士(七首)詠二疎
詠三良詠荆軻
讀山海經(十三首)擬挽歌辭(三首)
閑情賦
︻卷之七
傳贊
天子孝傳贊諸侯孝傳贊
卿大夫孝傳贊
士孝傳贊庶人孝傳贊
︻卷之八
䟽祭文
與子儼䓁䟽祭程氏妹文
祭從弟敬遠文
自祭文
︻卷之九
集聖賢群輔錄上
︻卷之十
集聖賢群輔錄下
箋註陶淵明集目錄終
𥙷註陶淵明集緫論
廬陵後學李公煥集錄
朱文公語錄曰晉宋人物雖曰尚清高然
箇箇要官職這邊一面清談那邊一
面招權納貨陶淵明眞个是能不要
此所以高於晉宋人物
朱文公語錄曰作詩須從陶柳門中來乃
佳不如是無以發蕭散冲澹之趣不
免於局促塵埃無由到古人佳處
楊龜山語錄曰淵明詩所不可及者冲澹
深粹出於自然若曾用力學然後知
淵明詩非着力所能成也
真西山曰淵明之作宜自爲一編以附于
三百篇楚詞之後爲詩之根本準則
胡仔苕溪漁隱叢話曰東坡在穎州時因
歐陽叔弼讀元載傳歎淵明之絶識
遂作詩云淵明求縣令本緣食不足
束帶向督郵小屈未爲辱飜然賦歸
去豈不念窮獨重以五斗米折腰營
口腹云何元相國萬鍾不滿欲胡椒
銖兩多安用八百斛以此殺其身何
翅抵鵲玉往者不可悔吾其反自燭
淵明隱約栗里柴桑之間或飯不足
也顔延年送錢二十萬即日送酒家
與蓄積不知紀極至藏胡椒八百斛
者相去遠近豈直睢陽蘇合弹與蜣
蜋糞丸比哉
東坡曰孔子不取微生高孟子不取於陵
仲子悪其不情也陶淵明欲仕則仕
不以求之爲嫌欲隱則隱不以去之
爲高飢則扣門而乞食飽則雞黍以
迎客古今賢之貴其真也
東坡曰淵明作詩不多然其詩質而實綺
癯而實腴自曹劉鮑謝李杜諸人皆
莫及也
葛常之曰東坡拈出淵明談理之詩有三
一曰採菊東籬下悠然見南山二曰
笑傲東軒下聊復得此生三曰客養
千金軀臨化消其寶皆以爲知道之
言盖摛章繪句嘲風弄月雖工亦何
𥙷若覩道者出語自然超詣非常人
能蹈其軌轍也
黃山谷䟦淵明詩卷曰血氣方剛時讀此
詩如嚼枯木及綿歴世事知决定無
所用智又云謝康樂庾義城之詩鑪
錘之功不遺餘力然未能窺彭澤數
仞之墻者二子有意於俗人贊毀其
工拙淵明直寄焉持是以論淵明亦
可以知其關鍵也
山谷道人曰寕律不諧不使句弱用字不
工不使語俗此庾開府之所長也然
有意於爲詩也至於淵明則所謂不
煩繩削而自合者雖然巧於斧斤者
多疑其拙窘於檢括者輒病其放孔
子曰寗武子其智可及也其愚不可
及也淵明之拙與放豈可爲不知者
道哉道人曰如我按指海印發光汝
暫舉心塵勞先起說者曰若以法眼
觀無俗不真若以世眼觀無真不俗
淵明之詩要當與一丘一壑者共之
耳
山谷曰退之於詩本無解處以才高而好
耳淵明不爲詩寫其胷中之妙耳無
韓之才與陶之妙而學其詩終樂天
耳
胡仔苕溪漁隱曰鍾嶸評淵明詩爲古今
隠逸詩人之宗余謂陋哉斯言豈足
以盡之不若蕭統云淵明文章不群
詞彩精拔跌宕昭彰獨超衆類抑揚
爽朗莫之與京横素波而傍流干青
雲而直上語時事則指而可想論懷
抱則曠而且真加以貞志不休安道
苦節不以躬耕爲恥不以無財爲病
自非大賢篤志與道汚隆孰能如是
乎此言盡之矣
葛常之韻語陽秋曰陶潜謝眺詩皆平澹
有思致非後來詩人怵心劌目雕琢
者所爲也老杜云陶謝不枝梧風騷
共推激紫燕自超詣翠駮誰剪剔是
也大抵欲造平淡當自組麗中來落
其紛華然後可造平淡之境如此則
陶謝不足進矣今之人多作拙易詩
而自以爲平澹識者未嘗不絶倒也
梅聖俞和晏相詩云因令適性情稍
欲到平澹苦詞未圓熟刺口劇菱芡
言到平澹處甚難也李白云清水出
芙蓉天然去彫飾平澹而到天然處
則善矣
陳后山曰鮑昭之詩華而不弱陶淵明之
詩切於事情但不文耳
西溪詩話曰淵明意趣真古清淡之宗詩
家視淵明猶孔門視伯夷也
休齋曰人之爲詩要有野意語曰質勝文
則野盖詩非文不腴非質不枯能始
腴而終枯無中邊之殊意味自長風
人以來得野意者淵明而已
雪浪齋日記曰爲詩欲詞格清美當看鮑
照謝靈運欲渾成而有正始以來風
氣當看淵明
劉後村曰士之生世鮮不以榮辱得喪撓
敗其天真者淵明一生惟在彭澤八
十餘日涉世故餘皆高枕北䆫之日
無榮惡乎辱無得惡乎喪此其所以
爲絶唱而寡和也二蘇公則不然方
其得意也爲執政侍從及其失意也
至下獄過嶺晚更憂患於是始有和
陶之作二公雖惓惓於淵明未知淵
明果印可否
蔡寬夫曰柳子厚之貶其憂悲憔悴之歎
發於詩者特爲酸楚卒以憤死未爲
逹理白樂天似能脫屣軒冕者然榮
辱得失之際銖銖校量而自矜其逹
每詩未嘗不着此意是豈真能忘之
者哉亦力勝之耳惟淵明則不然觀
其貧士責子與其他所作當憂則憂
當喜則喜忽然憂樂兩忘則隨所寓
而皆適未嘗有擇於其間所謂超世
遺物者要當如是而後可觀三人之
詩以意逆志人豈難見以是論賢不
肖之實何可欺乎
東坡曰所貴於枯淡者謂外枯而中膏似
淡而實美淵明子厚之流是也若中
邊皆枯亦何足道佛言譬如食蜜中
邊皆甜人食五味知其丼苦皆是能
分别其中邊者百無一也
湯文清公曰按詩中言本志少說固窮多
矣惟忍於飢寒之苦而後能存節義
之閑西山之所以有餓夫也世士貪
榮禄事豪侈而高談名義自方於古
之人余未之信也
按祁寬曰靖節先生以義熙元年秋爲彭
澤令其冬解綬去職時四十一歲矣
後十六年晉禪宋又七年卒是爲宋
文帝元嘉四年南史及梁昭明太子
傳不載壽年晉書隠逸傳及顔延之
誄皆云年六十三以曆推之生於晉
哀帝興寕三年乙丑歲(張縯云先生辛丑游斜川)
(詩言開歲倏五十若以詩爲正則先生生於壬子歲自壬子至辛丑爲年)
(五十迄丁卯考終是得年七十六併記之)
按張縯曰梁昭明太子傳稱陶淵明字元
亮或云潜字淵明顔延之誄亦云有
晉徵士潯陽陶淵明以統及延之所
書則淵明固先生之名非字也先生
作孟嘉傳稱淵明先親君之第四女
嘉於先生爲外大父先生又及其先
親義必以名自見豈得自稱字哉統
與延之所書可信不疑晉史謂潜字
元亮南史謂潜字淵明皆非也先生
於義熙中祭程氏妹亦稱淵明至元
嘉中對檀道濟之言則云潜也何敢
望賢年譜云在晉名淵明在宋名潜
元亮之字則未嘗易此言得之矣
箋註陶淵明集緫論
