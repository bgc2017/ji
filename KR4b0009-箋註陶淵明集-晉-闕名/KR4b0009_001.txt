箋註陶淵明集卷之一
詩四言
劉後村曰四言自曹氏父子王仲
宣陸士衡後惟陶公最高停雲榮
木等篇殆突過建安矣又曰四言
尤難以三百五篇在前故也
停雲
停雲思親友也罇湛新醪(湛讀曰沉)園
列初榮願言不從歎息彌襟
靄靄停雲濛濛時雨八表同昏平路伊阻
静寄東軒春醪獨撫良朋悠邈搔首延佇
停雲靄靄時雨濛濛八表同昏平陸成
江(二句盖寓飈回霧塞陵遷谷變之意)有酒有酒閒飲東牎
願言懷人舟車靡從東園之樹枝條再
榮競用新好以招余情(謂相招以事新朝也)人亦有
言日月于征安得促席說彼平生翩翩
飛鳥息我庭柯歛翮閒止好聲相和豈無
他人念子寔多願言不獲抱恨如何
高元之曰以停雲名篇乃周詩六
義二曰賦四曰興之遺義也
時運
時運游暮春也春服旣成景物斯
和偶影獨游欣慨交心
邁邁時運穆穆良朝襲我春服薄言東郊
山滌餘靄宇曖微霄有風自南翼彼新苗
洋洋平津乃漱乃濯邈邈遐景載欣載
矚(矚之欲切視也)稱心而言人亦易足揮兹一觴
陶然自樂延目中流悠悠清沂(魚衣切水名出)
(泰山)童冠齊業閒詠以歸我愛其静寤寐交
揮但恨殊世邈不可追斯晨斯夕言息
其廬花藥分列林竹翳如清琴横床濁酒
半壷黃唐莫逮慨獨在余(史記曰黃帝爲有熊帝堯爲陶)
(唐)
湯東澗曰閒詠以歸我愛其静靜
之爲言謂其無外慕也亦庶乎知
浴沂者之心矣
榮木
榮木念將老也日月推遷已復有
夏緫角聞道白首無成
采采榮木結根于兹晨耀其華夕已喪之
人生若寄顦顇(與憔悴同)有時静言孔念中心
悵而采采榮木于兹托根繁華朝起慨
暮不存貞脆由人禍福無門匪道曷依匪
善奚敦嗟予小子禀兹固陋徂年旣流
業不增舊志彼不舍安此日冨(或曰志當作忘荀子)
(功在不舍詩一醉日冨盖自咎其廢學而樂飲云爾)我之懷矣怛焉
内疚先師遺訓余豈云墜四十無聞斯
不足畏脂我名車策我名驥千里雖遥孰
敢不至
趙泉山曰四十無聞斯不足畏按
晉元興三年甲辰劉敬宣以破桓
歆功遷建威將軍江州刺史鎮潯
陽辟靖節參其軍事時靖節年四
十也靖節當年抱經濟之器藩輔
交辟遭時不競將以振復宗國爲
己任回翔十載卒屈于戎幕佐吏
用是志不獲騁而良圖弗集明年
决策歸休矣
贈長沙公族祖
長沙公於余爲族(一作余於長沙公爲族)祖
同出大司馬(漢高帝時陶舍)昭穆旣遠巳
爲路人經過潯陽臨别贈此
同源分流人易世疎慨然寤歎念兹厥初
禮服遂悠歲月眇徂感彼行路眷然躊躇
於穆令族允構斯堂諧氣冬暄映懷圭
璋爰采春花載警秋霜我曰欽哉實宗之
光伊余云遘在長忘同笑言未久逝焉
西東遥遥三湘(寰宇記湘潭湘鄕湘源爲三湘)滔滔九江
山川阻遠行李時通何以寫心貽此話
言進簣雖微終焉爲山敬哉離人臨路悽
然𣢾襟或遼音問其先
楊誠齋曰同源分流人易世疎慨
然寤歎念兹厥初老泉族譜引正
淵明詩意而淵明字少意多尤可
涵詠
西蜀張縯辨證曰年譜以此詩爲
元嘉乙丑作按晉書載長沙公侃
卒長子夏以罪廢次子瞻之子宏
襲爵宏卒子綽之嗣綽之卒子延
壽嗣宋受晉禪延壽降爲吳昌侯
若謂詩作於元嘉則延壽已改封
吳昌非長沙矣先生詩云伊余云
遘在長忘同盖先生世次爲長視
延壽乃諸父行序云余於長沙公
爲族或云長沙公於余爲族皆以
族字斷句不稱爲祖盖長沙公爲
大宗之傳先生不欲以長自居故
詩稱於穆令族序稱於余爲族又
云我曰欽哉實宗之光皆敬宗之
義也如年譜以族祖族孫爲稱乃
是延壽之子延壽已爲吳昌侯其
子又安得稱長沙公哉要是此詩
作於延壽未改封之前
酬丁柴桑(柴桑陽故里)
有客有客爰來爰止秉直司聦于惠百里
飡勝如歸聆善若始匪惟諧也屢有良
由載言載眺以寫我憂放歡一遇旣醉還
休寔欣心期方從我遊
荅龐參軍
龐爲衛軍參軍從江陵使上都過
潯陽見贈
衡門之下有琴有書載彈載詠爰得我娛
豈無他好樂是幽居朝爲灌園夕偃蓬廬
〇人之所寶尚或未珍不有同愛云胡以
親我求良友寔覯懷人懽心孔洽棟宇惟
隣(時新居南里之南村即栗里隣新居隣也)伊余懷人欣德
孜孜我有旨酒與汝樂之乃陳好言乃著
新詩一日不見如何不思嘉遊未斁誓
將離分送爾于路銜觴無欣依依舊楚邈
邈西雲之子之遠良話曷聞昔我云别
倉庚載鳴今也遇之霰雪飄零大藩有命
作使上京豈忘宴安王事靡寕慘慘寒
日肅肅其風翩彼方舟容裔江中勗哉征
人在始思終敬兹良辰以保爾躬
勸農
悠悠上古厥初生人傲然自足抱朴含眞
智巧旣萌資待靡因誰其贍之實頼哲人
〇哲人伊何時爲后稷贍之伊何實曰播
殖舜旣躬耕禹亦稼穡遠若周典八政始
食熙熙令音猗猗原陸卉木繁榮和風
清穆紛紛士女趍時競逐桑婦宵征農夫
野宿氣節易過和澤難久冀缺携儷(左傳)
(僖三十三年舅季使過冀見冀缺耨其妻饁之敬相待如賓與之歸)沮溺結
耦相彼賢逹猶勤壟畒矧伊衆庶曳裾拱
手〇民生在勤勤則不匱宴安自逸歲暮
奚冀儋石不儲(儋石言一儋一石應劭曰齊人名甖爲儋石受二斛)
(漢書音義曰儋一斗之儲)飢寒交至顧爾儔列能不懷
愧孔耽道德樊湏是鄙董樂琴書田園
不履若能超然投迹高軌敢不歛祍敬讃
德美
命子
悠悠我祖爰自陶唐邈爲虞賓歴世重光
(陶世之先曰伊祈氏升唐侯爲天子後遜于虞作游陶立故號陶唐氏而謚曰堯取)
(散宜氏之女曰女皇生丹朱復有庶子九人及舜初郊于唐以丹朱爲尸因封於唐)
御龍勤夏豕韋翼商(時董父好龍舜命豢龍於陶丘而堯之庶)
(子奉先之祀於陶丘者或世業豢龍逮夏帝孔甲時天降雌雄龍二于庭有劉累者)
(實堯之裔累以擾龍事孔甲賜之姓御龍氏龍一雌死帝旣饗復求御龍氏懼迁)
(魯山祝融之後封於豕韋商武丁滅之以封劉累之胄)穆穆司徒(左傳)
(載商民七族陶氏其一也陶氏授民是爲司徒盖豕韋之後陶姓始經見於此)厥
族以昌(原陶姓氏族之所自來也)紛紛戰國漠漠衰
周鳳隱於林幽人在丘逸蚪遶雲(蚪竒摎切俗作)
(蛇非無角龍也)奔鯨駭流(二句喻狂暴縱横之乱也)天集有漢
眷予愍侯(高帝功臣表開封愍侯陶舍以左司馬從漢破代封侯)
於赫愍侯運當攀龍撫劒夙邁顯茲武功
肅矣我祖慎終如始直方二臺惠和千里
(陶荗麟譜以岱爲祖按此詩云惠和千里當從晉史以茂爲祖陶茂爲武昌大守)
於皇仁考淡焉虚止寄迹風雲寘兹愠喜
(父姿城大守生五子史失載)〇嗟余寡陋瞻望弗及顧
慚華鬢負影隻立三千之罪無後爲急我
誠念哉&KR0561;聞爾泣〇卜云嘉日占亦良時
名汝曰儼字汝求思温恭朝夕念兹在兹
尚想孔伋庶其企而(孔伋因求思而言韋玄成詩誰謂華高企)
(其齊而誰謂德難厲其庶而)〇厲夜生子遽而求火(莊子)
(天地篇厲之人半夜生其子遽取火而視之汲汲然惟恐其似己也)凡百有
心奚特於我旣見其生實欲其可人亦有
言斯情無假日居月諸漸免于孩福不
虚至禍亦易來夙興夜寐願爾斯才爾之
不才亦巳焉哉
張縯曰先生高蹈獨善宅志超曠
視世事無一可芥其中者獨於諸
子拳拳訓誨有命子詩有責子詩
有告儼等䟽先生旣厚積於躬薄
取於世其後宜有興者而六代之
際迄無所聞此亦先生所謂天道
幽且遠鬼神茫昧然者也(靖節之裔不見)
(於傳獨袁郊丼澤謠云陶峴彭澤之後開元中家于崑山)
又曰杜子美嘲先生云有子賢與
愚何其掛懷抱此固以文爲戲耳
驥子好男兒若以是嘲子美譽兒
亦豈不可哉
趙泉山曰靖節之父史逸其名惟
載於陶茂麟家譜而其行事亦無
從考見惟命子詩曰於皇仁考淡
焉虚止寄迹風雲寘兹愠喜其父
子風規盖相類
歸鳥
翼翼歸鳥晨去于林遠之八表近憩雲岑
(憩起例切息也)和風不洽翻翮求心(託言歸而求志下文豈思)
(天路意同)顧儔相鳴景庇清隂翼翼歸鳥載
翔載飛雖不懷游見林情依遇雲頡頏相
鳴而歸遐路誠悠性愛無遺翼翼歸鳥
馴林徘徊豈思天路欣及舊棲雖無昔侣
衆聲每諧日夕氣清悠然其懷〇翼翼歸
鳥戢羽寒條游不曠林宿則森標晨風清
興好音時交矰繳奚施(繳之若切矰矢䠶也生絲縷也)巳
卷安勞(卷與倦同)
箋註陶淵明集卷之一
