箋註陶淵明集卷之十
集聖賢羣輔錄下
太尉河南杜喬字叔榮(狀喬治易尚書礼記春秋晚好)
(老子隠居不仕年四十爲郡工曺立朝正色有孔父之風)太常燉煌
張奐字然明(狀奐廉方亮直學該群籍前後七徵十要三爲邊將)
(財貨珍寶一無所取矯王孫祼形宋司馬爲石享幅巾時服無棺而葬焉)侍
中河内向詡字甫興(狀詡博覧群籍兼好黃老古虚泊然)
(肆志不慕時倫積三十年)太傳汝南陳蕃字仲舉(狀蕃)
(壊偉秀出稚亮二倫學該墳典忠壯蹇諤又曰明允貞亮與大將軍竇武志匡)
(社稷機事不密爲羣邪所害)太尉沛國施延字君子
(狀延清公絜白進士許國臨難不顧名著漢朝)少府潁川李膺
字元禮(狀膺承三公之後生高絜之門少履清節非法不言英聲宣於)
(華夏高名冠於搢紳)司隷沛國朱㝢字季陵(一名詡右)
(一人訪其中正無識知行狀者告本郡訪問耆老識㝢云桓帝時遭難無後)
太僕潁川杜密字周甫(狀密清高雅逹名播四海歴統)
(五郡恩惠化民)大鴻臚潁川韓融字尤長(狀融聦識)
(知機發於岐嶷時人名之曰窮神知化兄弟同居至於没齒處卿相之位且二)
(十年奉身守約不隕厥問)司空潁川荀爽字慈明(狀爽)
(年十二随父在公府羣公卿校咸丈人也或遣進奏或親候從儒林歸伏究極)
(篇籍)司空清河房植字伯武(狀植少履清苦孝友忠正)
(歴位州郡政成化行旣登三事靖恭衮暇雖季文相魯晏嬰在齊清風高節不)
(是過也)聘士彭城姜肱字伯淮(狀肱禀履玄知立性)
(純固事親至孝五十而慕學綜六藝窮通究微行隆華夏名播四海)太尉
下邳陳球字伯真(狀球清高忠直孝靈中年欲誅黃門常侍)
(以此遇害)司空山陽王暢字叔茂(狀暢雅性貞實以禮)
(文身居家在朝節行異倫)徵士陳留申屠蟠字子龍
(狀蟠年九歲丧父號泣過於成人未嘗見齒每至父母亡日三日不食在塚側)
(致甘露白雉以孝稱州郡表其門閭徵聘不就年七十二終於家)衛尉
山陽張儉字元節(狀儉軆性忠直閨門孝友臨官賞罰清亮)
(絶俗)大司農北海鄭玄字康成(狀玄含海岱之純靈)
(體大雅之洪則學無常師講求道奥敷宣聖範錯綜其數作五經注義窮理盡)
(性也)徵士樂安冉璆字孟玉(狀璆体清純之性蹈高絜)
(之行前後十五辟皆不就除高唐令色斯而舉時陳仲舉李元礼仲弓皆難其)
(高風)太尉漢中李固字子堅(狀固當順桓之際号稱名)
(臣大將軍梁冀惡直醜正害其道桓帝即位遂死於䜛)有道太原
郭泰字林宗(狀泰噐量弘深孝友貞固名布華夏學冠群儒州郡)
(禮命曾不旋軌辟司徙徵有道並不屈)益州刺史南陽朱
穆字公叔(狀穆中正嚴恪有才數明見初𥙷豊令政平民和有虙子)
(賤之風上書陳損益辝切情至)尚書會稽魏朗字少英
(狀朗資純美之高亮幹輔國朝忠蹇正直之節播於京師)聘士豫章
徐稚字孺子(狀稚妙德高偉清英超世前後三徵未嘗降志抗名)
(山棲飬志浩然有夷齊之高蘧伯玉卷舒之術)度遼將軍安定
皇甫規字威明(狀規少有岐嶷正直之節對策指㓨黃門梁冀)
(不能用退隠山谷敦樂詩書)
右魏文帝初爲丞相魏王所旌表
二十四賢後明帝乃𫐠撰其狀見
文帝令及甄表狀
太常燉煌張奐字然明(爲度遼將軍幽并清静吏民歌)
(之徵拜大司農賜錢除家一人爲郎辤不受願徙居華隂故始爲弘農人)
度遼將軍安定皇甫規字威明
太尉武威叚熲字紀明
右凉州三明並著威名於桓靈之
世悉名士也見續漢書
韋權字孔衡弟瓉字孔玉
瓉弟矩字孔規
右太尉掾韋子才之三子皆修仁
義兄弟孝友逢盗賊一人病不能
去兄弟相慕兵至俱死時人稱之
號韋三義見三輔决錄
荀儉字伯慈(漢侍中悅之父)儉弟緄字仲慈(濟南)
(相漢光禄大夫或之父年六十六)緄弟靖字叔慈(或問汝南)
(許劭靖爽孰賢邵曰二人皆玉也慈明外朗叔慈内潤靖隠身修學動必以禮)
(太尉辟不就年五十五)靖弟壽字慈光(舉孝廉年七十)壽
弟汪字孟慈(昆陽令年六十)汪弟爽字慈明(公車)
(徵爲平原相遷光禄勲司空出自巖藪九十三日遂登台司年六十三)爽
弟肅字敬慈(守舞陽令年五十)肅弟旉字幼慈
(司徒掾年七十)
右朗陵令潁川荀季和之八子並
有德業時人號之八龍居西豪里
勃海宛康知名士也時爲潁隂令
美之曰高陽氏才子八人遂改所
居爲高陽里見張璠漢紀及荀氏
譜
公沙紹字子起紹弟孚字允慈(北海)
(耆舊傳稱浮與荀爽共約出不得事貴勢而爽當董卓時脫巾未百日位至司)
(空後相見以爽違約割席而坐)孚弟恪字允讓
恪弟逵字義則逵弟樊字義起
右北海公沙穆之五子並有令名
京師號曰公沙五龍天下無雙穆
亦名士也見魏明帝甄表狀及後
漢書
膠東令盧汜昭字興先樂城令剛
戴祈字子陵潁隂令剛徐晏字孟
平涇令盧夏隠字叔世州别
駕蛇丘劉彬字文曜(一云世州)
右濟北五龍少並有異才皆稱神
童當桓靈之世時人號爲五龍見
濟北英賢傳
孝廉杜陵金敞字元休(位至兖州刺史)上計掾
長陵弟五廵字文休(興先之子興先名種司空伯魚之孫)
(名士也不詳廵位所至時辟太尉掾)上計掾杜陵韋端字
甫休(位至凉州牧太尉)
右同郡齊名時人號之京兆三休
並以光和元年察舉見三輔决錄
晉宣帝河南司馬懿字仲逹
魏司空潁川陳群字長文
中領軍譙朱鑠字彦才
侍中濟隂吳質字季重
右魏文帝四友見晉紀
魏步兵校尉陳留阮籍字嗣宗
中散大夫譙嵆康字叔夜
晉司徒河内山濤字巨源
建威參軍沛劉伶字伯倫
始平太守陳留阮咸字仲容(籍兄子)
散騎常侍河内向秀字子期
司徒琅邪王戎字濬沖
右魏嘉平中並居河内山陽共爲
竹林之游世號竹林七賢見晉書
魏書袁宏戴逵爲傳孫統又爲讃
吳範相風(吴人)劉惇占氣(河内人)趙逹筭(河内)
(人)皇象書(廣陵人)嚴子卿棋(名昭武衛尉畯從子)宋
壽占夢(十不失一)曺不興晝(爲孫權畫屏風筆墨悮點因以)
(爲蝇後張御坐權以爲真蠅手彈不去方知其非也)孤城鄭姥相
(見王粲於童賤謂仕必主師傳後爲太子太傳)
右吳八絶見張勃吳錄
陳留董昶字仲道琅琊王澄字平子
陳留阮瞻字千里(一云阮八百即瞻弟孚字遥集朗率多通)
(故大將軍王敦云方瞻有减故云八百)潁川庚凱字子嵩
陳留謝鯤字幼輿太山胡母輔之字
彦國沙門于法龍樂安光逸字孟
祖
右晉中朝八逹近世聞之故老
裴徽字文秀(魏冀州刺史)裴楷字叔則(徽弟三子)
(晉光禄大夫)裴綽字季舒(楷弟長水校尉)裴瓉字國
寶(楷子中書郎)裴邈字景初(楷孫欽子太傳左司馬)裴
遐字叔道(瓉子太傳主簿)裴康字仲豫(徽弟二子太子)
(左率)裴頠字逸民(揩孫季子晉尚書㒒射)
王祥字休徵(晉太保)王戎字濬冲(父渾凉州刺史)
(祥族子司徒)王澄字平子(衍弟裴綽女壻荆州刺史)王導
字茂弘(覽孫裁子敦從弟丞相)王綏字萬子(戎子早亡)
(裴康女壻)王衍字夷甫(父又平北將軍戎從弟太尉)王敦
字處仲(覽孫基弟二子大將軍)王玄字眉子(衍子陳留)
(内史)
右河東八裴琅邪八王聞之於故
老
魏司空王昶字文舒昶子汝南太守
湛字處沖湛子東海内史承字安期
承子驃騎將軍𫐠字懷祖𫐠子安北
將軍坦之字文度魏尚書㒒射杜畿
字伯侯畿子幽州刺史恕字務伯
恕子鎮南將軍預字元凱預子散騎
常侍錫字世嘏錫子光禄大夫又字
弘治
右太原王京兆杜各稱五世盛德
聞之於故老凡書籍所載及故老
所傳善惡聞於世者盖盡於此矣
漢稱田叔孟舒等十人及田横兩
客魯八儒史並失其名夫操行之
難而姓名翳然所以撫卷長嘆不
能巳巳者也
八儒
二子没後散於天下設於中國成百氏
之源爲綱紀之儒居環堵之室蓽門圭
竇甕牖䋲樞併日而食以道自居者有
道之儒子思氏之所行也衣冠中動作
順大讓如慢&KR1537;讓如僞者子張氏之所
行也顔氏傳詩爲道爲諷諫之儒孟氏
傳書爲道爲疎通致遠之儒漆雕氏傳
禮爲道爲恭儉莊敬之儒仲梁氏傳樂
爲道以和隂陽爲移風易俗之儒樂正
氏傳春秋爲道爲屬辭比事之儒公孫
氏傳易爲道爲㓗淨精微之儒
三墨
不累於俗不飾於物不尊於名不忮於
衆此宋鉶尹文之墨裘褐爲衣跂蹻爲
服日夜不休以自苦爲極者相里勤五
侯子之墨俱稱經而背譎不同相謂别
墨以堅白此苦獲巳齒鄧陵子之墨
靖節徵士誄
宋金紫光禄大夫贈特進顔延年
夫璿玉致美不爲池湟之寶桂椒信芳
而非園林之實豈其樂深而好遠哉盖
云殊性而巳故無足而至者物之藉也
随踵而立者人之薄也若乃巢由之抗
行夷皓之峻節故巳父老尭禹錙銖周
漢而緜世寖遠光靈不屬至使菁華隠
没芳流歇絶不亦惜乎雖今之作者人
自爲量而首路同塵輟塗殊軌者多矣
豈所以昭末景汛餘波乎有晉徵士潯
陽陶淵明南嶽之幽居者也弱不好弄
長實素心學非稱師文取指逹在衆不
失其寡處言每見其嘿少而貧苦(一病)作
居無僕妾井臼弗任藜菽不給母老子
幼就飬勤匱遠惟田生致親之議追(一作)
(近)悟毛子捧檄之懷初辤州府三命後
爲彭澤令道不偶物棄官從好遂乃解
體世紛結志區外定迹深棲於是乎遂
(一作遠)灌畦鬻𬞞爲供魚菽之祭織絇緯
蕭以充糧粒之費心好異書性樂酒德
簡棄煩促就成省曠殆所謂國爵屏貴
家人忘貧者歟有詔徵著作郎稱疾不
赴春秋六十有三元嘉四年月日卒於
潯陽縣之某里(一作桑里)柴近識悲悼遠土
傷情冥默福應嗚呼淑貞夫實以誄華
名由謚高苟允德義貴賤何筭焉若其
寬樂令終之美好廉克巳之操有合謚
典無愆前志故詢諸友好宜謚曰靖節
徵士其詞曰
物尚孤(一作特)生人固介立豈伊時遘曷
云世及嗟乎若士望古遥集韜此洪族
蔑彼名級睦親之行至自非敦然諾之
信重於布言廉深簡絜貞夷粹温和而
能峻博而不繁依世尚同詭時則異有
一於此而兩(一作兩非)默置豈若夫子囙心
違事(一作逹理)畏榮好古薄身厚志世覇虚
禮州壤推風孝惟義飬道必懷邦人之
秉彛不隘不恭爵同下士禄䓁上農度
痁疾視化如歸臨凶若吉藥劑弗嘗禱
祠非恤傃幽苦終懷和長畢嗚呼哀哉
敬𫐠清(一作靖)節式遵遺占存不願豐没
無求贍省訃却&KR0608;輕哀薄歛遭壤以穿
旋葬而窆嗚呼哀哉深心追往遠情逐
化自爾介居及我多暇伊好之洽接閻
隣舍宵盤晝憩非舟非駕念昔宴私舉
觴相誨獨正者危至方則礙哲人卷舒
布在前載取鑑不遠吾規子佩爾寔愀
然中言而發遺衆速尤迕風光蹶身才
非實榮聲有歇徽(一作叡)音永矣誰箴余
闕嗚呼哀哉仁焉而終智焉而斃黔婁
旣没展禽亦逝其在先生同塵往世旌
此靖節加彼康惠嗚呼哀哉
傳昭明太子
陶淵明字元亮或云潜字淵明潯陽柴
桑人也曾祖侃晉大司馬淵明少有高
趣博學善屬文潁脫不羣任眞自得嘗
著五柳先生傳以自况曰先生不知何
許人也亦不詳姓字宅邊有五柳樹(一本)
(無樹字)因以爲號焉閑静少言不慕榮利
好讀書不求甚解每有會意欣然忘食
性嗜酒而家貧不能恒得親舊知其如
此或置酒招之造飲輙盡期在必醉既
醉而退曾不悋情去留環堵蕭然不蔽
風日短褐穿結簞瓢屡空晏如也嘗箸
文章自娛頗示己志忘懷得失以此自
終時人謂之實錄親老家貧起爲州祭
酒不堪吏職少日自解歸州召主簿不
就躬耕自資遂抱羸疾江州刺史檀道
濟往候之偃卧瘠餒有日矣道濟謂曰
賢者處世天下無道則隠有道則至今
子生文明之世奈何自苦如此對曰潜
也何敢望賢志不及也道濟饋以梁肉
麾而去之後爲鎮軍建威參軍謂親朋
曰聊欲弦歌以爲三徑之資可乎執事
者聞之以爲彭澤令不以家累自隨送
一力給其子書曰汝旦夕之費自給爲
難今遣此力助汝薪水之勞此亦人子
也可善遇之公田悉令吏種秫曰吾常
得醉於酒足矣妻子固請種秔乃使二
頃五十畒種秫五十畒種粳歲終會郡
遣督郵至縣吏請曰應束帶見之淵明
歎曰我豈能爲五斗米折腰向鄕里小
兒即日解綬去職賦歸去来徵著作郎
不就江州刺史王弘欲識之不能致也
淵明嘗往廬山弘命淵明故人龐通之
齎酒具於半道栗里之間邀之淵明有
脚疾使一門生二兒舁(一作㪯)籃輿既至
欣然便共飲酌俄頃弘至亦無迕也先
是顔延之爲劉抑後軍功曺在潯陽與
淵明情欵後爲始安郡經過潯陽日造
淵明飲焉每往必酣飲致醉弘欲邀延
之坐(一作赴坐)彌日不得延之臨去留二萬
錢與淵明淵明悉遣送酒家稍就取酒
嘗九月九日出宅邊菊叢中坐久之滿
手把菊忽值弘送酒至即便就酌醉而
歸淵明不解音律而蓄無絃琴(一作無絃素琴)
一張每酒適輙撫弄以寄其意貴賤造
之者有酒輙設淵明若先醉便語客我
醉欲眠卿可去其真率如此郡將常候
之值其釀熟取頭上葛巾漉酒漉畢還
復著之時周續之入廬山事釋惠遠彭
城劉遺民亦遁迹匡山淵明又不應徵
命謂之潯陽三隠後刺史檀韶苦請續
之出州與學士祖企謝景夷三人共在
城北講禮加以讎校所住公廨近於馬
隊是故淵明示其詩云周生𫐠孔業祖
謝響然臻馬隊非講肆校書亦巳勤其
妻翟氏亦能安勤苦與其同忘自以曾
祖晉世宰輔耻復屈身後代自宋高祖
王業漸隆不復肯仕元嘉四年將復徵
命會卒時年六十三世號靖節先生
箋註陶淵明集卷之十
