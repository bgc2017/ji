箋註陶淵明集卷之七
天子孝傳贊
虞舜夏禹
殷高宗周文王
虞舜父頑母嚚事之於畎畒之間以孝烝
烝是以堯聞而授之冨有天下貴爲天子
以爲不順於父母若窮而無歸惟聞親可
以得意苟違朝夕若嬰兒之思戀故稱舜
五十而慕書曰戞擊鳴球搏拊琴瑟以詠
祖考來格言思其來而訓(一作謂)之愛敬盡
於事親是以德教加於百姓刑于四海夏
禹有天下以奉宗廟然躬自菲薄以厚其
孝孔子曰禹吾無間然矣菲飲食而致孝
乎鬼神惡衣服而致美乎黻冕禹之德於
是稱聞聖人之德無以加於孝敬孝敬之
道美莫大焉殷高宗諒隂三年不言百官
揔巳而聽於冡宰三年而後言天下咸歡
德教大行殷道以興詩曰一人有慶兆民
頼之其此之謂乎周文王之爲世子也朝
於王季日三雞鳴至於寢門問於内竪内
竪曰安文王乃喜不安則色憂行不能正
履日中暮亦如之食上必視寒温之節食
下必問所膳而後退文王孝道光大其化
自近至遠刑干寡妻以御于家邦故得萬
國之歡心以事其先王矣
贊曰
至哉后德聖敬自天陶漁致飬菲薄饗先
親瘠色憂諒隂寑言一人有慶千載頼旃
諸侯孝傳贊
周公旦魯孝公
河間惠王
周公旦武王之弟成王幼少周公攝政制
禮作樂郊祀后稷以配天宗祀文王於明
堂以配上帝是以四海之内各以其職來
祭詩曰於穆清廟肅雍顯相言諸侯樂其
位而敬其事也仲尼曰孝莫大於嚴父嚴
父莫大於配天則周公其人也貴而不驕
位高彌謙自承文武之休烈孝道通于神
明光被四海武王封之於魯備其禮樂以
奉宗廟焉魯孝公之爲公子周宣王問公
子能道訓諸侯者立之樊穆仲稱其孝曰
肅恭明神而敬事耆老賦事行刑必問於
遺訓咨於故實不干所問不犯所咨王曰
然則能訓理其民矣乃命之於夷宫是爲
孝公夫宗廟致敬不忘親也有國不亦宜
乎漢河間惠王獻王之曾孫也西京藩臣
多驕放之失其名德者唯獻王而惠王継
之漢書稱其能脩獻王之行母薨服喪盡
禮哀帝下詔書褒揚以爲宗室儀表增封
萬戶禮古之人皆然至於末俗衰薄固巳
賢矣貴而率禮又難其見褒賞不亦宜乎
贊曰
貴驕殊途不期而會周公勞謙乃成光大
二侯承魯遵儉去泰河間率禮漢宗是頼
卿大夫孝傳贊
孔子孟莊子
穎考叔
孔子魯人也入則事父兄出則事公卿喪
事不敢不勉故稱曰孝乎惟孝友于兄弟
是亦爲政也君賜腥必熟而薦之雖𬞞食
而齊祭如在鄕人儺朝服立扵阼階孝之
至也至德要道莫大於孝是以曾參受而
書之游夏之徒常咨禀焉許止不嘗藥書
以殺父宰我暫言减喪責以不仁言合訓
典行合世範德義可尊作事可法遺文不
朽揚名千載孟莊子魯人也孔子稱其孝
其他可能也其不改父之政與父之臣是
難能也夫孝子之事親也事亡如事存故
當不義則爭之存所不爭則亡亦不敢改
父之道猶謂之孝况終身乎穎考叔鄭人
也莊公以叔叚之故與母誓曰不及黃泉
無相見也既而悔之考叔爲封人聞之有
獻於公公賜之食而舍肉公問之對曰小
人有母未嘗君之羹請以遺之公曰汝有
母遺繄我獨無考叔曰何謂也公語之故
且告之悔考叔曰若掘地及泉隧而相見
其誰曰不然公從之遂爲母子如初君子
曰穎考叔純孝也愛其母而施及莊公詩
云孝子不匱永錫爾類其是之謂乎
贊曰
仁惟本悌聖亦基孝恂恂尼父固天攸造
(一作導)二子承親式禮遵誥永錫純懿無改
遺操
士孝傳贊
高柴樂正子春
孔奮黃香
高柴衛人也喪親泣血三年未嘗見齒所
謂哭不偯言不文也爲武城宰而化行民
有不服其親者改之行喪如禮君子之德
風也以身先之而民不遺其親樂正子春
魯人也下堂傷足旣瘳數月不出猶有憂
色曰吾聞之曾子父母全而生之巳全而
歸之可謂孝矣故君子一舉足一出言不
敢忘父母不敢毁傷孝之始也夫能敬慎
若斯而災患及者未之有也孔奮扶風人
也少以孝行著名州里供飬至謹在官唯
母極甘美妻息菜食歴位以清夫人情莫
不欲厚其親然亦有分焉奮則難繼能致
儉以全飬者鮮矣黃香江夏人也九歲失
思慕骨立事父竭力以致飬冬無被袴而
盡滋味暑則扇床枕寒則以身温席漢和
帝嘉之特加異賜歴位恭勤寵禄榮親可
謂夙興夜寐無忝爾所生者也
贊曰
顯允群士行殊名鈞咸能夙夜以義榮親
率彼城邑用化厥民忠以悟主其孝乃純
庶人孝傳贊
江革廉範
汝郁殷陶
江革齊人也漢章帝時避賊負母而逃賊
賢之不害而告其生路竭力傭債以致甘
暖和顔悅色以盡歡心欲親之安自挽車
以行鄕人歸之號曰江巨孝位至五官中
郎將天子嘉焉寵遇甚厚告歸詔書褒美
就家禮其終身以顯異行廉範京兆人也
少孤十五入蜀迎父喪遇石舡覆範執骸
(一祚抱棺)而没船人救之僅免扵死遂以喪歸
及仕郡拯太守於危難送故盡節章帝時
爲郡守百姓歌詠之夫孝者人之本教之
所由生也是以範之臨危也勇宰民也惠
能以義顯也汝郁陳郡人也五歲母病不
食郁亦不食母憐之強食郁能察色知病
輒復不食族人號曰異童年十五著於鄕
里父母終思慕致毀推財與兄弟隱於草
澤君子以爲難况童齓孝於自然可謂天
性也殷陶汝南人也年十二以孝稱遭父
憂率情合禮有長蛇帶其門舉家奔走陶
以喪柩在馬獨居廬不動親戚扶持曉喻
莫能移之帝號益盛由是顯名屡辤辟命
夫智者不惑勇者不懼陶孝於其親而智
勇並彰乎弱齡斯又難矣
贊曰
事親盡歡其難在色彼飬以禄我飬以力
義在(一作存)愛敬榮不假飾嗟爾衆庶鑒兹
前式
扇上畫贊
荷蓧丈人長沮桀溺
於陵仲子張長公
丙曼容鄭次都
薛孟嘗周陽珪
三五道邈淳風日盡九流參差牙相推隕
形逐物遷心無常凖是以逹人有時而隠
四軆不勤五榖不分超超丈人日夕在耘
遼遼沮溺耦耕自欣入鳥不駭雜獸斯群
至矣於陵飬氣浩然蔑彼結駟甘此灌園
張生一仕曾以事還頋我不能高謝人間
岧岧丙公望崖輒歸匪驕匪吝前路威夷
鄭叟不合垂鈞川湄交酌林下清言究微
孟嘗遊學天網時疎眷言哲友振褐偕徂
美哉周子稱疾閑居寄心清尚悠然自娱
翳翳衡門洋洋泌流曰琴曰書顧盻有儔
飲河既足自外皆休緬懷千載託契孤遊
箋註陶淵明集卷之七
