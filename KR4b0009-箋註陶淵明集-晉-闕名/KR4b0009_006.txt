箋註陶淵明集卷之六
感士不遇賦(并序)
昔董仲舒作士不遇賦司馬子長
又爲之余嘗以三餘之日講習之
暇讀其文慨然惆悵夫履信思順
生人之善行抱朴守静君子之篤
素自真風告逝大僞斯興閭閻懈
廉退之節市朝驅易進之心懷正
志道之士或潜玉於當年㓗巳清
操之人或沒世以徒勤故夷皓有
安歸之歎三閭發已矣之哀悲夫
寓形百年而瞬息巳盡立行之難
而一城莫賞此古人所以染翰慷
慨屢伸而不能巳者也夫導逹意
氣其惟文乎撫卷躊躇遂感而賦
之
咨大塊之受氣何斯人之獨靈禀神智以
藏照秉三五而垂名或擊壤以自歡(韻語陽秋)
(曰藝經云壤以木爲之前廣後㣣長尺四寸闊三寸其形如履將戲先側)
(遠三四十步以千中壌擊之中者爲上盖古戲也)或大済於蒼生
靡潜躍之非分常傲然以稱情世流浪而
遂徂物群分以相形密網裁而魚駭宏羅
制而鳥驚彼逹人之善覺乃逃禄而歸耕
山嶷嶷而懷影川汪汪而藏聲望軒唐而
永歎甘貧賤以辭榮淳源汨以長分美惡
作以異途原百行之攸貴莫爲善之可娛
奉上天之成命師聖人之遺書發忠孝於
君親生信義於鄕閭推誠心而獲顯不矯
然而祈譽嗟乎雷同毀異物惡其上妙筭
者謂迷直道者云妄坦至公而無猜卒蒙
恥以受謗雖懷瓊而握蘭徒芳㓗而誰亮
哀哉士之不遇巳不在炎帝帝魁之世獨
祗脩以自勤豈三省之或廢庶進德以及
時時旣至而不惠無爰生之晤言(爰盎)念張
季之終蔽(釋之)愍馮叟於郎署(唐)頼魏守以
納計(尚)雖僅然於必知亦苦心而曠歲審
夫市之無虎眩三夫之獻說悼賈傳之秀
㓪紆遠轡於促界悲董相之淵致屢乘危
而幸濟感哲人之無偶淚淋浪以灑𬒮承
前王之清誨曰天道之無親澄得一以作
鍳恒輔善而佑仁夷投老以長飢回早天
而又貧傷請車以備槨悲茹薇而殞身雖
好學與行義何死生之苦辛疑報德之若
兹懼斯言之虚陳何曠世之無才罕無路
之不澀(色立切不滑也)伊古人之慷慨病竒名之
不立廣結髮以從政不愧賞於萬邑屈雄
志於戚竪竟尺土之莫及留誠信於身後
慟衆人之悲泣商盡規以拯弊言始順而
患入奚良辰之易傾胡害勝其乃急蒼旻
遐緬人事無巳有感有昧疇測其理寕固
窮以濟意不委曲而累巳旣軒冕之非榮
豈緼袍之爲恥誠謬會以取拙且欣然而
歸止擁孤襟以畢歲謝良價於朝市
閑情賦
初張衡作定情賦蔡邕作静情賦
檢逸辭而宗澹泊始則蕩以思慮
而終歸閑正將以抑流宕之邪心
諒有助於諷諫綴文之士弈代継
作並固觸類廣其辭義余園閭多
暇復染翰爲之雖文妙不足庶不
謬作者之意乎
夫何懷逸之令姿獨矌世以秀羣表傾城
之豔色期有德於傳聞佩鳴玉以比絜齊
幽蘭以争芬淡柔情於俗内負雅志於高
雲悲晨曦之易夕感人生之長勤同一盡
於百年何歡寡而愁殷褰朱幃而正坐汎
清瑟以自欣送纖指之餘好攘皓䄂之繽
紛瞬美目以流眄含言笑而不分(此章說莊姜容)
(貌之美所宜親幸)曲調將半景落西軒悲商叩林
白雲依山仰晜天路俯促鳴絃神儀嫵媚
舉止詳妍激清音以感余願接膝以交言
欲自往以結誓懼冐禮之爲諐(諐祛言切過失也說)
(文愆字俗作愆)待鳳鳥以致辭恐他人之我先意
惶惑而靡寕魂須臾而九遷願在衣而爲
領承華首之餘芳悲羅襟之宵離怨秋夜
之未央願在裳而爲帶束窈窕之纖身嗟
温凉之異氣或脫故而服新願在髮而爲
澤刷玄鬢於頽肩悲佳人之屢沭從白水
以枯煎願在眉而爲黛隨瞻視以閑揚悲
脂粉之尚鮮或取毀於華粧願在莞而爲
席安弱體於三秋悲文茵之代御方經年
而見求願在絲而爲履附素足以周旋悲
行止之有節空委棄於床前願在晝而爲
影常依形而西東悲高樹之多蔭慨有時
而不同願在夜而爲燭照玉容於兩楹悲
扶桑之舒光奄滅景而藏明願在竹而爲
扇含凄飈於柔握悲白露之晨零顧襟袖
以緬邈願在木而爲桐作膝上之鳴琴悲
樂極以哀來終推我而輟音考所願而必
違徒契契以苦心(契泣結切)擁勞情而罔訴步
容與於南林栖木蘭之遺露翳青松之餘
隂儻行行之有覿交欣懼於中㦗竟寂寞
而無見獨悁想以空尋歛輕裾以復路瞻
夕陽而流歎步徙倚以志趣色慘悽而矜
顔葉爕爕以去條氣凄凄而就寒日負影
以偕没月媚景於雲端鳥悽聲以孤歸獸
索偶而不還悼當年之晚暮恨兹歲之欲
殚思宵夢以從之神飄颻而不安若憑舟
之失棹譬緣崖而無攀于時畢昴盈軒北
風凄凄㤯㤯不寐衆念徘徊起攝帶以伺
晨繁霜粲於素階雞歛翅而未鳴笛流遠
以清哀始妙密以閑和終寥亮而藏摧意
夫人之在兹託行雲以送懷行雲逝而無
語時奄冉而就過(宋夲云行雲逝而不我留時亦奄冉而就過)
徒勤思以自悲終阻山而帶河迎清風以
祛累寄弱志於歸波尤蔓草之爲會誦邵
南之餘歌坦萬慮以存誠憩遥情於八遐
昭明太子序云白璧微瑕惟在閑
情一賦
東坡曰淵明作閑情賦所謂國風
好色而不滛正使不及周南與屈
宋所陳何異而統大譏之此乃小
兒強作觧事者
箋註陶淵明集卷之六
