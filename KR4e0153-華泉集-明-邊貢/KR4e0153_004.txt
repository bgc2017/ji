華泉集卷四
明邊貢撰
詩集
五言律詩
送李司務思善二首
可怪皇華使相逢九日過地偏秋鴈少天迥莫雲多北
渚青簾舫南山白玉珂未能同一醉離别思如何
蘇門形勝地往歲憶經過書院青山近仙潭赤鯉多月
中攀古樹雪裏並遊珂六載重携手清尊柰爾何
送殷近夫謝病歸夀張二首
論交方恨晩為别更匆匆風雨深期阻山川幽恨同杏
田淄水北草閣汶陽東鄉路元相近清宵有夢通
並居城下陌經歲往來疎薄宦惟多病窮愁有著書春
山懷紫蕨夕浦悵紅蕖去去仙蹤渺何人伴索居
送徐德章乃翁
春看燕市花秋返晉陵槎水樹侵沙闊江雲隠驛斜夢
依南國近書寄北關賖坐惜薇郎苦遥心附海霞
送于時宜
行子對新月臨堂酣且歌客衣寒未減鄉夢日應多魯
甸封春草淮川渺夕波芳音托回鴈迢逓柰情何
留别王生
天際隂風起浮雲似馬行飛揚亦何意離别秪關情古
岸垂楊合長河暮色清何時畫舸背樽酒說平生
送王演之二首
送遠臨河涘蒼蒼夕景微雲山望不極書札到應稀磧
暗風沙起春長旅鴈歸秦關百二阻何處换征衣
驅車度宛洛歸路及春深杳杳還家夢悠悠去國心青
山臨古渡白日下豐林憔悴逢漁父應為澤畔吟
送矩菴中丞
荆楚連年旱今冬雨雪頻膏融厚土徹綠迸早禾新烽
火千山息謳歌萬室春中丞調爕手争道捷如神
别伯玉
君行不相見卧病對春風世事浮沉外交親感慨中古
臺燕郭暮流水晉祠空他日歌招隠青山有桂叢
送友
十里黃岡道萋萋露草繁青驪將客子白日過鄉園水
國春先到雲程鳳獨騫行看魯儒化流澤被元元
贈别寗子
風度與桓典勲勞更伏波明珠騰謗巧驄馬避人多白
日就長道清秋凌大河非關燕趙别相送一悲歌
送劉希尹入高邑省親
朝夕夢親顔驅車西出關青雲深魏闕白日照恒山麥
秀城池古人居井邑閒秋風扇枕暇璧水遅君還
送伯川子歸吳二首
東門嘶馬去幽志幾人同問寢歸吳苑含香别漢宫關
山雙寶鋏江海一秋蓬欲覓南州信時看西北風
舊國江村外清川繞舍流空聞賦招隐不得泛同舟雨
暗膠山寺花明愛日樓遥憐相憶處落葉薊門秋
送陶良伯使魯府
天馬玉花驄騎來天廐中言經汶陽道却過魯王宫岱
嶽浮雲外蓬萊碧海東飄飄鸞鶴侣仙駕與誰同
送楊純夫
天府通新籍毘陵返故居三春辭北闕幾日過南徐岸
柳隂隂接汀花冉冉疎江流日東下何處覓雙魚
送趙體仁侍御改官
問子今何適時危路且艱豺狼潜未及驄馬去難攀暝
野雲藏日秋林水接灣病夫門不出心度萬重山
七夕夜雨送父回家感而有作
感懷逢七夕况是别翁時天上夫妻會人間父子離夢
疑青鳥下心逐白雲馳幾陣芭蕉雨蕭然鬢欲絲
送張仲齊侍御還京二首
上國埋輪後東山攬轡初世方驚豸角吾已識龍顱古
栢凌蒼漢清冰照玉壷千秋桓典駕驅逐有人無
繡斧明霜日川原指顧中才真堪作雨名不愧觀風狡
兔移山窟玄狐隠棘叢城隅一片石他日比羊公
送張廣漢中丞觀軍留都二首
聞說狼山下江波帶血流中原初息戰諸將各封侯草
綠西興渡雲生北固樓經過弔陳迹春日暫停舟
二月金陵道中丞擁節還日光搖組甲春色映江關國
壯軍容整時平武略閒坐看龍虎氣長繞鳳凰山
送陳國充内弟赴京師卒業
千里携書劒觀光入上京外親無我厚宅相有君成細
雨官河暗垂楊客路平承家仲氏在休戀倚門情
送韓石泉赴德州兑運
細雨空城暮游雲散薄隂落花春晩色芳草病餘心夢
接官曹近秋生國計深林中與水次誰伴獨行吟
留别柴子
相憶恨長道相逢驚白頭又為千里别還作幾年愁故
舊天涯少勛名世上浮不堪風雨夜虚舘對新秋
留别張西盤大參二首
苦戀三秋别還為十日留江湖宋玉感風雨杜陵愁墜
葉鳴沙岸寒雲抱驛樓河梁阻携手誰與賦同舟
滿酌豈辭醉未行先憶君山城稀見菊關樹不開雲地
入河源渺天連塞日曛那堪北來鴈偏向别時聞
贈張生下第還金齒三章
逆旅嗟同病相逢罷舉杯别期驚歲月壯志感風雷路
險三湘隔心遥一鴈催可憐蘇季子還着敝裘回
北風吹獨騎萬里向西南沅水三秋雨偏橋十月嵐蘚
碑懷蜀相花筆夢江淹好把山中屋重題捫蝨庵
聞道棲遲地苔香澗戶幽嶺猿相旦暮山月自春秋詩
畫稱三絶圖書富九流秪應嵇阮軰與爾得同游
送王子兵備江西二首
舊隠辭函谷新章出漢闈碧山留豈得芳草怨相違簡
拔皇心注升沉士論歸傳聞拜恩日猶著賞功衣
盖拂匡廬過帆飛蠡澤深三秋持斧日萬里渡江心虎
豹潜移窟牛羊廣出林秪應臺栢下端坐聽鳴禽
送翟給事廷獻冊封周世子還朝兼赴昌邑省
覲三首
冊命臨中土恩華接上台雪明朱閤麗風引翠簾開漢
使鳴環入王孫露冕來星槎曙嫋嫋欣傍早春廽
登高逢歲晩把酒悵多違塔日霜逾静巗花雪且肥家
從東海過天向北辰歸可道親心悅宫袍是舞衣
諫客劉栖楚詞人陸務觀舌存應不慮盟在可須寒賦
頌名天下封章草夜闌稿成湏寄我歸向魯門看
送楊希顔省墓還聞喜兼柬秦長史
劒裝喧鼓吹春日過鄉閭夢繞松楸遠心傷雨露餘里
門妨躍馬宮錦煥飛魚若見秦淮海應傳寄别書
送楊文紳司訓玉田
東郭漁陽路南風幾日程客氊春草色僧寺晩鐘聲山
認盤龍狀州傳種玉名關西舊衣鉢留取付諸生
送王景暘長史還周府
駟馬薰風裏中州路不賖雨深梁苑竹春老汴宫花親
榻分羹美玉筵設醴嘉五雲廽首地不似賈長沙
送楊伯玉子南歸
孤舟風雨凉江客下江鄉歲月吟邊晩烟霞夢裏長釣
溪開蘚石書架拂芸香霜落南垓冷何人共采芳
送周司業祭掃還臨海二首
客夢驚霜露鄉程入渺冥地連霞嶠赤天接海門青澗
藻充新鼎碑苔蝕舊銘秋墟滿狐兔何處築思亭
赤闌橋上路千載一青衫家說編修里人驚樂正銜聽
泉過萬竹看月步雙岩寂寞成均地春風早掛帆
送匡敬夫按貴州
歲晩神京别何時到鬼方雪迷山驛冷雲接海關長去
住新驄馬封題舊皂囊遥懷征戰地幾處有耕桑
送趙叔鳴監稅德州二首
蕭蕭征馬嘶送客過前溪故里别來久家書空復題青
山鬲津道平楚衛河堤它夜幽尋處應知夢不迷
東赴海陵倉移家别帝鄉政繁輸轉地官古度攴郎問
寢椿庭近廽舟蓼岸香秋來客愁少風景似維揚
送董舅氏
暑雨曉初晴山泉落澗清一杯燕市酒千載渭陽情隴
月牽遥夢江花伴獨行亂蟬無意緒争向别時鳴
東阿留别無涯孟子
逆旅相逢地春殘花事稀同憐在遠道且復换征衣碧
草連村暗青山四郭圍欲旋歸去馬還逐使君歸
送鄭雪齋秋官歸閩中
識面沉憂裏重逢旅病間應緣著書癖且作泛舟還雨
色含青柳江流繞碧山東門一尊酒咫尺杳難攀
送客
怪爾湖南使風江晩繫舟遥經十載别剛得寸時留素
月明寒浦蒼山隠暮流水鷗嗟未及雙泛寡離憂
趙麗卿豸史座留别限韻
聽雨罷彈棋蒼茫生遠思遥應白門柳飄蕩綠烟絲旅
跡江花笑歸心海燕知倚酣方戀别休誦渭城詩
别周子賢僉憲
身是外臺佐心蟠中秘書杜陵元自許桓典或能如夢
結三湘外神交十載餘同舟忽判袂愁絶廣川墟
送吳學正之留都武學
振鐸敷文教遷階得武庠講筵環胄子官舍接宫墻樹
隠臺城古江連石埭長相期共臨眺嘉候及重陽
送别菊泉胡子
寒聲下木杪送子一酸辛白日川原淨高秋鼓角振來
看南苑雪歸憶上都春懶聽陽烏發嗷嗷青石闉
廣川舟中與東橋酌别次韻三首
汴上一為别漂搖十二秋那期衛川涘得並李膺舟月
映青山出波涵碧樹流接宵歡逹曙不為酒尊留
共脫風前帽還披月下襟乾坤萬里别江海十年心越
鳥枝難共湘魚帛易沉相逢畏相失延滯綠溪隂
愧我蒹葭質倚君瓊樹姿遥憐共飄泊且復笑栖遲秀
句推先逹高言戒獨危江蘺照雪月秋谷有深期
卧疾柬别孫性甫二首
杳杳關河客盈盈一水間那因各抱病遂阻共開顔雨
入青簾細雲移碧樹閒含情送遥矚時見瞑鴉還
舊典司番禮新乘郡守車問名俱不沗遷秩定何如父
老看行盖君王想諫書徵黃會有詔早晩下宸居
張秋官元德席上留别
春日江陵去烟花萬里途山川留故郢舟楫帶三吳樹
影湘流轉猿聲峽月孤郡樓登望夕天北是皇都
送曾世亭兵備赴蜀
聞道霜臺使親承岳牧恩山川增氣色草木藉生存拂
暑辭東郡先秋過楚門江皐有芳杜作意待王孫
鸚鵡
珍鳥來清夏芙蕖避綠衣苦遭鴉並嚇羞與燕同飛整
翮身仍阻能言意且違何當即開鎻放爾隴山歸
東塢為李戶部貢卿賦
舊塢濃花發新春旅夢懸醉吟朝雨後醒坐夕陽前摩
詰才堪比(右丞輞川有辛夷塢)随州句可憐(劉長卿有花塢夕陽遲之句)山禽
傍精舍來往正翩翩
雪菴
大雪乾坤閉開窗且静觀偶然同卲子不是學袁安數
在梅花得春從太極看憑將畫前易一問㶚橋鞍
昌平舘
寒食煙花暮傷歸復旅遊芳尊不相對華舘坐悠悠月
細光疑晦山空響似秋老親垂短髮計日向西州
公舘即事呈彦卿
赤日下庭角白雲生晝隂彌因吏喧屏轉覺道情深樹
蔭依鄰借蟲聲隔水尋廽驂淹薄瞑相遅在同心
李月輝方丈二首
雞犬不聞音仙家巷陌深洞簫吹赤玉丹竈化黃金庭
迥秋花寂階寒夕雨沉願傳方外秘勿使歲華侵
秋林積雨晦晏坐失朝曛地似通勾漏人疑是少君依
依歸洞鶴冉冉度窗雲預恐重來日花源杳不分
雨中憩雙泉寺
野寺臨官路山門俯近郊閤虚鐘梵寂院静薜蘿交密
雨沉蛛網閒雲擁鶴巢故人詩在壁惆悵隔衡茅(壁間李子)
(題詩)
十六日再至寺
十日重來此登臨興轉幽老僧烹石耳留客坐山頭隂
洞生雲霧陽坡散馬牛翻嗟出城晩不值菊花秋
静海寺
窈窕城連寺巉岩石抱亭洞虛雲氣白厓斷草痕青寶
匣封宸翰珠花絡藏經廽翔不覺晩歸馬傍春星
倫上人院晩坐次白湖韻
過雨禪房寂松筠一逕遮梵筵青瑣珮香竈碧山茶鶴
静欹寒水僧閒數落花詩人類迂僻乘興即為家
九日登千佛山寺五首
南山空崒嵂野老倦登臨城郭千年迹雲霄萬里心夕
隂涵積水風葉下長林短髮新來白黃花不可簮
亭午客先集憐予遅出城吏當青塔候僧下碧山迎奕
譜傳新勢騷壇講舊盟洞泉秋不冷好共濯塵纓
石壁青含雨松臺迥入烟悶隨天上客閒訪洞中仙菊
采芬芳蕊詩留酩酊篇重逢倘萬一携手話茲年
窈窈寺門敞蒼蒼山徑微風輕不落帽雲近忽凝衣背
領丹楓直垂岩紫菊肥晩途喧葆吹輿醉出林霏
半巖風且急衝雨下山難醉後還騎馬狂來不正冠隂
隂南國暝淰淰暮秋寒預想茅簷際迎門稚子懽
十月六日遊千佛山寺
亭午登山寺淹留夕未歸凉風起高樹落葉滿僧衣城
郭寒烟聚樓臺暮景微京華十年客愁絶賞心違
入寺
共邀黃鶴侶來問野狐禪日出山中寺風鳴樹裏泉落
花空色相啼鳥伴幽玄莫叩輪廽事吾生自有緣
出寺
雞鳴春日曉鐘落上方幽樹濕雲猶住山空翠欲流酒
床隨客去詩草付僧收虚羡岩栖子塵鑣不可留
夀孫萬戶母
歲歲稱觴處將軍此舊庭玉函開寵誥紗幔叩遺經徑
茁宜男草簷垂婺女星白頭真入畫長對曉山青
夀程良用父
雅尚陶洪景風流顧辟疆名傳天北極家住水中央晩
日明花宴春雲護草堂髯郎歸節美衣繡出明光
夀文孔暘
夀域開梁苑韶華逼豔辰月臨春舘静花簇夜筵新鶴
信傳西母鸞簫樂上賓轉憐多病客高枕獨懷人
何圌樵夀五月十五日
勝地三茅北嘉辰九夏中夀尊浮海月樵唱落天風席
近紅榴豔庭深綠桂叢遥憐爛柯者仙籍會相通
題秦國聲為廼翁卑牧夀卷二首
江門閒起坐白髮照秋山花擁宜人珮蘭分稚子班天
恩來鎖闥星信報銀灣笑看東林鶴傳書海上還
池舘山中舊風光畫裏新澗松同雨露江草自冬春犬
吠當林塢花明隔水濱遥疑姓秦者莫是武陵人
夀康對山母
垂柳蔭香車西園春雨餘夀多從入老身徤欲凌虛紫
鳳雲中誥青鸞海上書近臣兼色飬何必賦閒居
夀高給事廼翁
老境真熙洽山中白日長鶴巢松樹古花近夀筵香几
杖榮朝典謳歌樂歲康郎君青瑣貴歸路滿恩光
輓無鍚吳翁
錫山春日墓聞說葬鄉賢露葉迷蒿里風笳惨木田名
高懸榻後事定盖棺前隴上清明月年年哭杜鵑
王憲司挽章
桓典聲名久相如詞賦稀世方驄馬避身已茂陵歸白
露凋原草流塵集繐幃傷心庭下鶴時向月中飛
楊介夫喪母
楚客抱沉哀孤舟天際回恩餘五鼎食人閉九泉臺古
壁機絲斷殘燈繐帳開慈魂猶戀子夜夜夢中來
輓董天粹母
板輿遊樂地經晉復經燕豈料言歸日翻成永别年堂
虛春草合機冷夜燈懸欲問三遷事慈容隔九泉
輓謝都憲二首
太守驅車日中丞擁節年化行江郡美名在蜀人傳漆
吏悲移壑殷王惜濟川隴門雙石表何處立秋烟
人間七十載地下幾千秋無復青山到真同逝水流亂
雲籠閤迥啼鳥殯宫幽欲采蘋花奠閩江遠帝州
輓張思紹乃翁
歸老身猶徤游仙夢已侵鹽司官譽在豸服主恩深迢
逓碧山路凄凉嘉樹隂秋風渡瀘水客子正愁心
劉惟馨二親哀冊二首
徂謝感流光悲凉十四霜篋中無諫草身後有封章遺
曲傳巴里清風滿蜀鄉鳳凰原上木愁色日蒼蒼
相如駟馬榮毛義悦親情詎料終天别惟争一日程機
堂繐帷捲隧戶漆燈明欲識歸人恨江猿夜夜聲
輓海釣翁
山海關頭月春來幾度圓杖藜無起日華表有歸年寂
歷遠遊道凄凉孤憤篇朱雲不可見留檻漢庭前
蕭醫士挽詞
術妙軒岐上年垂耋耄間烟霞成癖性松栢是容顔濟
物心常在游仙夢不還錢塘江口月長照玉泉山
輓王憲副父母二首
露白秋郊迥風高宰木凄深嗟墓門道猶有聘君題隠
跡龐公並詩名魏野齊孝魂招不返應只在遼西
白首來官舍丹旌返舊山有懷空色飬無日見生還暮
草春回碧機堂晝掩關天涯有遊子腸斷舞衣斑
題王臣指揮母挽冊
將軍懷母處堂屋對南山香斷氍毺冷機空絡緯閒暮
花愁裏色春酒夢中顔一掬長淮淚隨波去不還
輓同年程御史良用次見素韻二首
有志經邦國無憂及子孫凄凉柱下史慷慨殿中言髮
已生離白聲還死别吞空山一杯酒何日奠忠魂
新安新廟起聞子入鄉賢古墓青山外秋風老淚前乾
坤英爽聚日月大名懸誰續少陵語載歌驄馬篇
哭兒羽
阿羽生存日人呼聖小兒虚疑渥洼種實有鳳麟姿學
步先遵禮能言即賦詩悼渠憐子夏休訝入官遲
湖上憶亡兒羽
往歲春湖曲嘗携稚子遊花迎玉膚笑雲傍綵衣流隔
水時穿竹看魚數探舟傷心獨來日烟月暮含愁
登王丈墓
磊落王夫子消沉歲月深墓田餘數柳書屋有孤琴掛
劒千秋恨通家百世心暮山荒草際登拜一沾襟
亡弟賦改葬述哀
葬汝已六載那期重撫棺壯心原不死遺骨久應寒石
室靈儀在銘旌粉字殘一為同氣感雙涕夕汍瀾
上王氏妹墓
王郎呼不起吾妹亦泉臺白日山頭下悲風樹裏來有
親差可慰無子更堪哀歲歲荒墳土何人奠一杯
仲冬望日先隴述哀
矻矻銜石鳥愔愔棲月烏雲霄雙翼倦天地此身孤雪
野兼愁遠風楊著淚枯一杯殘臘酒知到九原無
東村暮歸經羅侍御墓緬懷知舊惻然興哀兼
呈同志二首
雲日蒼茫合東郊暮雪時古臺斜落影青嶂迥含姿澤
静龍蛇遠山寒鴈鶩飢親交半丘墓愁誦七哀詩
野色擁歸軒遥遥登古原田烏啄素雪山鳥下黃昏近
郭寒收市荒祠静掩門吾行有佳賞思與故人論
過王履軒墓
欝欝將軍墓蒼蒼松檜林斷猿千古夢歸鶴九原心地
勝河流抱門閒草色侵承家有兒子文史富纓簮
幽寂
幽寂卧蓬戶凄凉懷舊吟鶯啼非故國草色亂春心落
日黃雲暮隂風碧海深嗷嗷北來鴈二月有歸音
對月感懷
惆悵東籬下西風酒一壷物隨秋漸老人與月同孤幻
夢疑蕉鹿塵蹤笑網蛛寒蛩不解意唧唧嚮青蕪
送王廷珍分教東明
春日東明去西齋教鐸分氊隨鄭老座經授伏生文水
暖魚騰藻泥融燕啄芹有懷如我及看雨賦停雲
方獻夫讀書山寺
聞君讀書處孤榻寄禪林日抱左氏癖時為梁甫吟開
窗千嶂出隔巷一燈深獨有花龕月盈盈鑑苦心
雨宿姚村二首
舊隴東城外新墳更在東川原相近接靈爽合潜通碧
草生秋石青楊裊夜風茂陵山下路來往恨無窮
野逕來人絶村居夜寂寥牖燈方閃閃庭雨更瀟瀟墓
土空親築精魂不可招百年孤子恨天地與同銷
聞三平菊酒初熟詩以調之
愛酒苦無酒避狂翻蹈狂聞君新釀熟色勝菊花黃月
夜樓隂静霜天海氣涼何當騎馬去飽挹甕頭香
故山道中二首
此山青可愛岩嶂繞雲松暫息野中駕彌耽塵外蹤石
橋今古在香客往來逢落日谷風起依稀聞瞑鐘
素盖凌風轉飄飄度石梁田家始晡食村店已斜陽紅
憶山椒熟青憐隴麥長郊行亦何事能遣世情忘
辛巳元日止酒
草閣逢元日悠悠一病身碧山虚對雪青柳自含春罷
接屠蘇盞長抛漉酒巾相過見漁父應笑獨醒人
望雨
倚杖柴門底雲峰引興長驗霞從曙色瞻雨過昏黃柱
礎虚含潤盆荷實抱香空簷百尺溜何日聽浪浪
憂旱二首
欲叩蒼天意悠悠默且玄樹焦真可㸑井渴故湏穿碧
漢空秋水鍾山静曉烟九重寬䘏詔何日下荒田
亢陽厚土裂兹事莫言無旱狢久為怪惰龍真惱吾未
沾三伏雨敢說九秋租珍重雲霓望蒼生待一蘇
坐雨
密雲蒸短夜繁雨下清朝不救中田麥猶沾晩歲苖度
窗纔浙浙浮檻更蕭蕭咫尺蘇端舍衝泥未可招
八日喜晴
海門晴日吐春水坐來添喜入三農望豐歸五榖占野
鶯啼秀木江草映虛簾我病生嫌酒深杯且一拈
過北川周子莊
借問平陽守泉莊今若何樹稀鳴鳥散花亂早蜂多酒
坫封苔蘚漁罾罥薜蘿凄凉世交子忍淚一相過
正月十七日先大人夀辰
此日吾親夀常年樂事多夜堂歌窈窕春綵戲婆娑永
恨重泉隔深驚六載過風前酹巵酒腸斷楚川波
過王生廬墓
赤日東郊午言過孝子廬草衣惟短杖土屋有藏書蛛
網苔侵戶蝸牆雨溜渠閔祠看咫尺比德定何如
問信
問信陳州盗將軍有捷書真成机上肉豈慮釡中魚殺
氣東連潁烽烟北近徐招招淮口檝將發故躊躇
盗賊
盗賊還奔突傳聞過白洋關河苦迢逓雲月復蒼茫賈
客回江舸居人競野航雞鳴戒同伴或恐犯垂堂
過姚村舊業村有先君子遺隴
里巷紛仍在鄰翁半不存午雞喧井落寒犬卧衡門側
宇天光入巍阡霧色昏百年桑梓地回首一傷魂
忽報二首
忽報楊開府新傳羽檄過未湏憂赤縣且復守黃河去
馬定看疾來舟遂不多飄蓬愧生理終日傍干戈
豈料朝天使翻為避地人去留難與决傳報恐非真碧
樹花争蕊清江水自春廟堂嘉靖日州郡轉風塵
龍洞山雜咏二首
寺繞層峯入溪通曲澗開八年千里夢七日兩廻來古
壁流烟色荒蹊疊草萊登高賦搖落慚愧宋生才
出郭始朝飯入山聞瞑鐘自憐衰病久敢恨僕夫慵立
馬看羣岫開尊對兩松誰能回白日眼眺且從容
丁字口北
海口潮初落片帆秋正堪斜陽飛鳥度微雨斷雲含戀
闕心馳北留人風自南一聲漁篴響鳬鴈起江潭
鄂渚
鄂渚維舟楫登高覧洞庭地連秋水白天入暮山青望
闕瞻星斗懷人感鶺鴒漁簫向夕起嗚咽不堪聽
暮行
野色蒼茫合宵征問路頻馬蹄經蘚滑螢火度溪新鄉
國今何許家書動隔春遠村燈燭處簫鼓賽田神
逐客
逐客去已遠相思空爾哀不聞宣室召徒抱賈生才野
竹侵書幔山鶯進酒杯梁園親識滿今雨幾人來
野風
野風吹荻葦寂寂楚江秋水氣寒侵幌濤聲夜撼舟古
今雙社鳥天地一沙鷗欲作懷湘賦官程不可留
泛江
汎舟成小酌半醉倚篷看烽火偏西接關山直北寒渚
花春漠漠江日暮團團誰識荆南守思鄉欲掛冠
歸自北村
欵欵野中話依依川上情雨昏沙徑色風起暮林聲臨
水僕夫望呼予童子名柴門露遠火逥策興彌清
過北渚莊二首
野店長渠繞郊扉晝不開茅堂蔭榆柳沙路上莓苔白
鳥晴飛疾玄禪夕奏哀主人城市裏經歲幾曾來
渚老有高趣未衰先棄官心猶壯夫勇身且布衣寒雪
裏中宵坐燈前細字看不知東海上何日起垂竿
再過北川别業
負郭稻千頃青青遥入雲兒孫不觧守賓客自爭分剡
曲舟慵泛山陽笛忍聞傷心碧堤柳猶映白鷗羣
題白泉王子壁
吟興復不淺村中無酒家圃雲深映竹墟日半籠花石
柵啼黃鳥溪泉擁白沙晝眠兼夕坐非為惜年華
卜山居成有作
久定華山約今來始卜居夢遊曾屢到心賞復何如圃
巷環高柳淵泉抱古墟從兹簮與紱當有絶交書
過湘王故宮
舊日湘王府凄凉百歲多堞荒秋薺上樓厰夕雲過廢
囿穿狐兔深宫散綺羅同行有詞客閒詠黍離歌
過故山人園
園囿碧山隅山人此舊居豪華非往昔冥漠意何如古
木巢寒鳥殘陽隠廢墟傷心醉遊處猶有壁間書
家豢鸚鵡為貍奴所斃予傷之賦短律二篇書
呈同志期有以慰我也
爾本能言鳥羈栖誤此生衆方憐彩翠天苦忌聰明月
下離羣思花間喚婢聲居然成往迹留架在前楹
轉架藏身捷臨窗命食嬌愁來真可掬魂去竟難招露
井流音寂風階落羽飄醉翁元好寢為爾立清宵
石橋驛南觀漲
夜雨山水發奔濤盈澗流石梁嗟已斷何處覓方舟永
路緣朱坂餘暉映綠疇登高西北望隠隠見昭丘
由魚料驛登岸赴荆門
驅馬麗陽界荆門途不賖平田飛野雉積水亂鳴蛙日
下西山暝江懸北斗斜荒村逢故老停盖問桑麻
自漢江泛舟過宜城遇風雨大作
短棹騖洪河川行憂畏多轉憐時役苦無奈旅程何霧
黑江龍闘雲腥岸虎過黃昏投古驛從此順風波
自峴山趋赴襄城不及門遂宿漢江驛
黃昏峴山曲征馬倦躋攀雨過蒼林外蟲鳴廢井間斷
崖成聚落深巷隔塵寰古驛懸燈候重門未上關
登仲宣樓次韻陳矩菴中丞
岧岧南郡樓到郡此重遊島沒雲中樹天浮海上漚旌
旗連戍色鼓角動邊愁萬里看西北蒼茫見帝州
江郡敞雲樓東南據上遊日華浮野雪霞彩散川漚俯
仰悲千古登臨起四愁王師神且武何日靖西州
荅西橋大復二君
丙子之歲客遊兩河辱劉何二君聯句惠寄
庚辰仲春屏煩抱痾林居值雨檢覿前翰悵
焉起懷步韻二章爰申情抱云爾鳳禪音旨
豈曰同哉
憶在中州日曾傳上苑歌暮雲千里隔春草四年過漢
殿仍金馬秦關且玉珂報章慚獨晩才力謝羊何
懶性真成癖哀吟不當歌田園自開闢城市少經過雨
卧山逥枕春行柳拂珂馬周頭漸白無日見常何
贈劉介夫舉人歸金鄉限韻作
雲日晝冥冥幽人過草亭客衣寒映水歸騎晩侵星雨
外山逾秀霜前柳正青醉翁多晏起行李暫湏停
疊羹字韻再别承菴
釣魚特作羹載酒出山城曉雨陽關恨春風故國情登
臺悵予獨戲彩羡君行忍聽碧林外蕭蕭歸馬鳴
送客
知君意不淺近送獨綢繆文字真吾契河山且故州水
雲虛映日風樹碧含秋嶽頂傳詩在誰將片石流
華泉集卷四
