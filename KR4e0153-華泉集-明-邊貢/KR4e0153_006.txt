華泉集卷六
明邊貢撰
詩集
七言律詩
和㮚翁家訓四章為整菴相公作
封事休將入帝宸致身安得自由身書迴梓里家無恙
望重文昌國有鈞金馬久期黃閣老碧山常對白頭親
深憐問寢趨朝夢半在昏鐘半在晨
宛洛分攜五見冬豈知遷轉得相逢藩垣子不慙京兆
禮樂吾深愧秩宗寒宴水西開紫菊暮帆江上對青峰
朝正切感當元會十載重聞鳳闕鐘
千里正愁歸遠道一燈深喜借餘光不緣駿馬威相近
豈得豺狼跡自藏橋市水雲兼上下斗城星宿接低昂
南都浪說神仙府不道神仙夜亦忙
金陵二水三山地白筆冬懸海日光駿骨久知天下少
豹文虚擬霧中藏蘭臺望重桓公雅藝苑名過趙子昂
倚馬共推才力徤漫將官守較閒忙
見素林公坐上喜雨
蕭蕭靈雨夜垂空露浥葵心映燭紅忽報水侵庭礎外
不知花盡漏聲中雲雷自識經綸象造化同歸燮理功
我欲登堂問昭感如公真見古人風
毛給舍宅話舊限韻
燕歌聲接楚歌聲别恨迢迢苦未平花少共憐春色晩
風多猶覺暮寒生十年奔走青山故萬里歸來白髮明
倚醉不須談往事且圍殘局坐深更
戲柬黃允升太常
清河水西黃奉常五年身不到巖廊誅茅小築憑虚閣
臨水新開注易堂已許白雲隨杖屨更招玄鶴伴壺觴
金陵送客初停駕借問新醪幾甕香
九月朔兵憲董公召飲以腹病不獲參侍几席
相邀改期已而石汀豸史冒雨先至遂爾命
觴且辱肴果之賜感念良晤談對無緣口呈
奉博一笑
病思何如酒思狂閉門高卧雨浪浪兵曹恰許移芳宴
驄馬先傳繫綠楊壺外矢聲翻急雨燭邊花影媚重陽
知君似少金華醖不遣清尊到客堂
坐上贈朱升之
暫維沙舸憩蘭臯為訪金陵舊吏曹南鴈獨衝淮甸雪
北風遙送海門濤尊開子夜情俱洽賦入陽春調轉高
起舞對君還照影笑看吾鬢已刁騷
以詩招遠遊琅邪病不能赴荅謝
夢想琅邪擬卜居入山閒過一春餘真緣病骨時相挽
可是高懷迥不如鳴雨似聞深樹鳥躍波行見碧溪魚
蘇州雅調廬陵記壁上誰今敢再書
汪東峰小園即事
退食悠然抱遠思西園拄笏看山時春留别塢花明樹
雨過閒塘水到籬官况不違丘壑想才名兼得廟堂知
愛君憂樂關天下長對蒼生擦兩眉
贈都督馬惟淵
斬將搴旗處處勳冠軍名姓舊曾聞班超出塞先投筆
郤縠登壇且好文海泛直窮蛟蜃窟山驅深入虎狼羣
年來上馬披重鎧誓靖風塵報聖君
寄閒齋汪少宰
望迷烟樹俯春臯人在金陵隔吏曹將折岸花愁遠道
欲乘江舸畏驚濤星辰地接台垣近海岳名垂翰院高
公暇兩都應有賦不須重和屈平騷
寄吕思泉太僕
永陽司馬碧山居幾度詩來重起予笻杖日隨東郭履
綵毫時寫右軍書梅花癖在官先棄鸚鵡才高世共疎
吳客遠歸憑問訊九還消息近何如
寄俞正齋大參
建業春殘風雨凄惠山東望海雲迷函中尺素封長恨
卷裏芳洲撫舊題臨檻恰當鶯囀樹步園無奈草盈蹊
江門只隔三朝路何日扁舟過水西
和荅毅齋劉鴻臚見懷之作
水步山行隔歲期冶城春日正遲遲深探已辦千尋綆
遠望常懸萬里思久愧禮臺稱典故早從民部接芳詞
舊京林苑多嘉樹擬看遷鶯得上枝
奉荅知山光祿春寺晩歸之作
際曉聞君已出城晩來消息未分明尊開漫自誇清酒
詩到真如食太羹雪土細穿春草綠雨簾高捲暮雲平
虚堂燭火棋枰在可惜無人坐五更
荅灤江王大理
棘臺春静日端居藻思玄情入太初茂叔故應留徑草
公儀安用拔園蔬極知台鼎身須到豈獨邊關事可書
江口暮潮天際月試從消長看盈虚
贈伍松月
憶昔荆南遠卜居相逢曾及鴈來初山堂習隠秋看桂
郡閣留懽夜剪蔬天末往来千里道篋中悲喜十年書
懷君只似江城月長願清光照紫虚
寄嘉定章太守
六千里外關山道十二年中風雨愁書信不隨湖鴈過
夢魂空遶蜀江流纖纖凍柳含烟裊苒苒春雲向日浮
多病有懷貪遠望強扶藜杖一登樓
樾岡中丞登舟後有作相示荅之
中丞入奏揚帆日乳燕鳴鳩月正三楓陛曉星看斗北
杏花春雨别江南詩多到處堪題石駕迥何人敢並驂
苦别登臺遠相望暮雲斜照酒初酣
贈石溪殷子
掛冠心跡與誰眀海闊天遙萬里行巖畔直松傷早伐
仗前朝馬戒先鳴國恩可報身方徤家債初償事少縈
莫把五湖疑范蠡古今豪傑本同情
金陵早春奉懷白巖翁次致政志喜之韻
晉山迢遞隔吳鄉碧樹千重鴈幾行江上再逢新歲月
篋中時檢舊篇章名叨啓事心常愧迹阻門庭夢不忘
已恨兩京成遠别可堪蹤跡更殊方
得白巖惠書
山童傳信到江鄉滿紙雲烟墨數行西洛漫誇裴相國
南宫何羨米元章四朝黃髮身仍徤五嶽丹梯興未忘
觀物素諳玄化理不須重問九還方
夏日端居奉懷
往歲從龍謁帝鄉步隨仙仗對分行雲中秉笏陪郊畤
月裏鳴琚出建章老去江湖頭易白别來山斗思難忘
芙蓉採得無因寄愁絶盈盈水一方
七夕懷南垣劉司空
欲問南塘早暮潮柳烟蘆月望迢遙磯頭錦鯉真難掣
天外冥鴻可易招菡萏出波還並蒂女牛經歲亦成橋
懷人已恨蓬山遠何處涼風引玉簫
寄遼宗室光澤王次來韻
離荆一十五回春睿想猶煩及遠人愁見碧雲天際合
轉憐華髮鏡中新秋堂鼓吹揮毫夜雪苑旌旗校獵辰
回憶舊遊情萬結渚鱗江鴈若為申
賦俞大參正齋二宜園次二泉韻
小園開處弟迎兄兄未歸來弟早營堪入畫圖傳洛社
不須風雨賦彭城江鴻海鴈冥冥色棣萼荆花宛宛情
一出偶令成白首始憐身外是虚名
知山史君園梅始開邀客過賞時乃子際赴春
試因及之次韻
萬蕾含胎爾獨先玉膚瓊蕊照高天臨風時有暗香度
未雪早將春思牽深厚共知培養力芳菲誰秉發生權
花神夜報郎君信來歲登瀛冠列仙
答殷石溪雪中見寄二首
瑤華新自石溪來燭底緘封手自開銀海散花方獨眩
玉山當坐忽先頽邊橋市近多春鯉傍枕瓶香有臘醅
晴日杖藜堪共酌細看臺竹與江梅
白晝春雲接地隂黃昏春雪覆簷深洛中遠憶袁生卧
灞上真懷孟老吟江麥秀期欣可卜隴梅開興恐難禁
石溪漁父能憂世一曲滄浪萬古心
喜蒲汀少宰卜隣
紫宸西畔白門東雞犬相聞巷陌同家遠正須君作侣
病多無奈我成翁池光向月虚含凍柳意歸春弱裊風
珍重雪泥鴻爪迹翻飛回首五雲中
夀春劉子希尹言念故鄉有拂衣之興奉問
恨别君今憶舊山感時予亦念鄉關天涯岐路幾回首
歲暮風塵多苦顔方朔久疎金馬詔季鷹終為玉鱸還
江城紫翠羣峰霽望極春雲杳靄間
寄希尹再和前韻
紫霞蒼靄護春山郡閣清虚晝掩關百里不愁淹驥足
九重時夢犯龍顔心傷異域濃花吐目送中林倦羽還
歸使過江憑說信有人相憶水雲間
寄荅子立董兄
書來休更問新銜蹇命非才久自諳遊屐謾誇探虎窟
釣竿何用狎龍潭終知展季三宜黜豈但嵇康七不堪
傳語故交虚北望已看華髮住江南
太僕諸僚長以見懷聮句寄示奉簡
滁陽亭館秣陵槎百里山城隔浦沙心遠自知江不限
日窮誰遣樹重遮松間霽月宵行圃竹裏清風晩散衙
仙吏兩鄉俱不忝此中惟恨少琅琊
晩坐
碧柳隂沈覆古槎黃昏時見月籠沙漁梁曲曲深相護
賈舶鱗鱗迥不遮燈影夕懸城外塔水痕晴落岸邊衙
前溪子夜歌聲裊風景依稀似若邪
殷石溪遷居二首
溪翁小隠城隅地窈窕松窗對竹林習静不知紅日晩
避名真似碧山深臨池野鶴陪孤立破雪江花笑苦吟
從此鳳凰臺畔路杖藜應許數相尋
鑑湖欲並賀知章洛社何如司馬光耆舊即今新續傳
達人隨處可為鄉沙溪綠蕙牽風細水榭青蘿映月長
更喜欝林洲畔石歲寒相對倚冰霜
和白巖二首
濟上秋風兩棹開故人傳報上公來滄江虹月先占象
寶匣龍泉故引杯吏部久懸山岳望仙槎應拂斗牛迴
自憐衰病還鄉客未得從容杖屨陪
蓬窗誰遣一尊開報道隣船送酒來涓滴久閒多病手
勸酬虚負合懽杯坐餘秉燭更相照話接鳴鷄未擬迴
一别忽今驚十載水鄉何得幸深陪
再次劉希尹寄荅
吾廬遙結翠微間綠篠隂隂草徑斑敢謂圖書存晩計
秪應猿鶴笑塵顔漳濱卧病愁公幹隴表思歸憶子山
竊忝秩宗三閱歲素飡真愧一身閒
印岡羅郡伯枉臨惠示新篇荅謝次韻
徑草芊芊溪水長幽居僻在水中央恰對孤雲悲故國
忽傳千騎擁東方開筵宛值藤蘿月攜手同懷鴛鷺行
取醉夜深還秉燭笑看顔鬢各蒼蒼
劉子希尹王子孟宣許攜家醖相過草堂薄暮
不至次杜子登高韻以嘲
落日孤城秋可哀碧溪縈帶紫山迴妄隨土俗登高去
豈得隣翁送酒來叢菊破霜開小苑片雲將雨過層臺
藤蘿石上娟娟月誰共黃昏坐一杯
是夜草堂小集呈坐客
五更城角弄秋哀萬里江鴻避雪迴可但逢時嘆搖落
即從抛印賦歸來情多實戀風前帽病起虚看雨後臺
華髮舊人今在幾夜深休負菊花杯
夜會有作呈希尹孟宣二子
幾因離别嘆秋蓬夜榻那期此坐同隣木凍花疎映月
對簷孤石静含風尊前節序憂懽裏燭底親交夢寐中
休倚少年貪不醉埜夫今是白頭翁
九月二十四日遣興奉寄太常諸僚
往歲冰銜竊奉常兹辰光寵異班行斜廊縹渺朱衣月
合殿氤氲玉珮香天語獨聞當北面岳神分祀得東方
如今病卧秋山裏白髮青燈感夜長
再次辛字韻
遠抛巵酒避芳辛静對烟空月半輪門掩綠苔真自逸
案堆黃卷不全貧非才敢竊明時位多病愁看故里春
詩侣釣朋俱出飲也應回憶倦遊人
夢台峰同登山閣示我以舊題風雨石崖青之
句覺而足之台峰將巡南郡
白下城隅佳麗亭使君冠盖昔曾經吳宫晉墅悲人代
虎踞龍蟠識地形新夢水烟湖柳碧舊題風雨石崖青
海邦漁子春相憶夜指江天認法星
聞台峰舟過清源不遂瞻奉短詩寄懷
隔歲關河音信遲美人千里惜分岐伯華寔愧祁奚舉
仲父虚承鮑叔知春到水亭花發處月明山館鴈來時
孤帆迤邐青驄遠西望長吟有所思
賀劉希尹生子
碧林春暖鳳將雛滄海宵明蚌出珠前度共占佳夢恊
後來堪作小名呼犀錢色映雕盤果蓬矢香連畫壁弧
我亦有兒還似子會看同學著潛夫
新莊道中即事次章抑菴郡守韻
步隨芳草愜尋幽踏遍山亭與寺樓情入暮春多感慨
地過名士亦風流川長漸覺三花遠雨足因占二麥收
南望嶽峰蒼翠裏到時深恐白雲留
送汪監司子宿之江西
彭蠡江山畫不如到時應及素秋初千峰落日帆檣外
萬井寒烟甲胄餘瑣闥星辰迎帝座水鄉甘旨近親除
孝廉門第清無比翻愧羊公壁有魚
送汪少宰閒齋進賀北上
皇居穆穆九關開有客乘槎萬里來宫月夜明鳷鵲觀
江雲秋繞鳳凰臺金魚待漏還通籍赤舄凌空不染苔
珍重麥丘三祝意等閒休當祖筵杯
送後渠崔司成致仕歸安陽
盧龍山畔菊花明一片歸帆五兩輕風入暮林稀静葉
月明江鴈帶離聲尊前舞袖娱親志袖裏封章報主情
六館有人争詣闕願從天子乞陽城
送介溪嚴太史考功北上
玉亭岐路玉堂通太史文章五色虹萬里不論金馬外
三年真在碧山中心如藻鑑明秋月夢逐蘭舟泝曉風
我病稍開涓滴酒别筵期對一尊同
奉梧山李司馬送别士重文學之都昌王府文
學者司馬弟也
碧殿朱門地不寒楚山蘄水足游觀尊開醴酒時應醉
饌出江魚日可飡作賦豈勞傷賈誼獻書休擬學嚴安
草亭身世羲皇上一榻清風竹萬竿
郡王文學渡江年皂帽青山雪滿顛賓館有時來胄子
講筵終日對先賢樹邊竽籟臨風聽花外丹朱滴露研
三峽五湖通一水等閒休憶浣溪船
李時佩坐上留别
蘭葉荷花香滿庭坐來炎雨霽空冥簾開高棟一星出
酒對故人雙眼青沙柳隂森如待折候蟲凄斷若為聽
間從聚散看身世天際浮雲水上萍
送丁考功秉憲之關中
鶯花如錦豸袍新建節西行及好春周禮職方分二陜
漢都形勝說三秦天浮紫氣函關動雨洗青蓮華岳真
藻思還應有神助詩成先寄故鄉人
送羅尹赴博羅司成冰玉公之後也
海國逍遙野興深羅浮山下坐鳴琴看雲細和東坡句
捧日常懸北闕心三合樹高應蔽芾六如亭在且登臨
西江冰玉家聲遠側耳南風聽好音
毛東塘李空同韻贈别張惟信内翰兼呈老懷
二首
還里偶逢驅駟日通家難比識荆初青年羨子風雲遂
白首慚予筆硯疎玉壘錦江秋獨往漢關秦塞意何如
黃扉本是絲綸地莫向亭溪學釣魚
青楓闕下承恩後江葉霜前把袂初兩地别離鄉國異
幾年音問故交疎仙臺望遠君相得學海飛聲我不如
華髮盈簪欲歸去久思蓴菜與鱸魚
留别外簾諸友
浹辰風雨共秋闈坐對朝霏復夕霏萬馬要令收駿骨
一燈時得借餘輝樓中醉酒高情在江上尋仙後約非
却到荆南候歸鴈佇看雲錦出天機
留别諸友聮句二首
舟子招招催渡開多情臨别更遲徊虚煩竹馬城邊候
實泛星槎海上迴南郡秋風悲鼓角武昌明月見樓臺
懷人莫厭書頻寄江口雲帆日往來
荆鄂相望一水間早秋為别仲秋還乾坤去住真如寄
車馬馳驅不暫閒白帝城頭烽火急黃牛峽裏戰旗殷
江陵舊是襟喉地蜀道東來第一關
羊公祠留别憲之元之二都護二首
秋風繫馬意如何三月荒祠兩度過落日大江元自永
青山片石為誰磨愁連西極兵戈滿思入前朝感慨多
却望鹿門懷昔隠無端歸興繞烟蘿
巨艦鱗鱗牽渡頭牙旗閃閃耀江流深憐鄂渚將軍號
已入襄陽稚子謳劉晏不窮關内餉子房能運幄中籌
同功異代何終極峴首嵳峩漢水悠(時元之督運糧餉憲之為總制參謀)
(故云)
同劉希尹吏部送祝仁甫考績
棠樹隂隂夾岸長使旌歸繞灞川旁遙占紫氣懷關令
却望紅雲指帝鄉過里暫看停駟馬入朝還擬詠羔羊
春風畫省含香地玉珮逍遙綵綬光
送王本一如遼陽
送君無奈别情何五日生朝客裏過心逐懸旌離漢徼
夢隨春柳渡遼河重關複嶺狼烟接暮雨朝雲海氣多
應有大篇吟出塞不須停馬問干戈
送陳静齋南歸
泛梗流萍少定蹤此歸何地不相逢客帆未掛三江月
鄉夢先過五老峯山水久應懷六一廟堂終擬召夔龍
極知離合關交誼莫怪臨岐别思濃
送唐應韶改順天府丞
兩京京兆俱畿輔南接三吳北控燕聞報共欣遷轉地
祖行兼得艷陽天鳳臺青草春烟裏龍陛紅雲曉日前
最是都人識桓典向來駿馬故翩翩
送張蕭山致政
拂衣歸卧碧山岑白髮蕭蕭欲滿簪居卜剡溪明主惠
望迷燕樹老臣心層雲鳥度江城遠五月花香水閣深
感慨臨風一長嘯漫云鸞鶴送餘音
送鄒黃山考滿北上
駿聲華譽滿留都社稷蒼生望不孤八座早登南執法
三年兼考大司徒風傳海甸鯨波息石固臺城鼠穴無
心是子年身范老遠從廊廟憶江湖
留别貞菴
隂隂汀樹起秋烟冉冉溪花接暮天歸鳥獨衝淮甸雨
離人新上汶陽船病餘藥物存芝术老去心情托簡編
它日會傳招隠賦緘封應寫渡江年
留别東園
公子名園恰對城水亭宜雨更宜晴樓臺日倒池塘影
絲竹風傳巷陌聲三月久忘玄酒味百年知負碧山盟
白門朋舊紛如許後會應懷歷下生
送高潺亭
郊林風葉傍筵飛寺閣霜烟映日微越水親勞五馬去
蜀江遙阻片帆歸謝公興在羣山屐杜母恩留寸草暉
海上倘逢黃鶴侣雲中須寄紫霞衣
送華戸曹
萬卷曾看秘閣書兩驂遙駕地曹車才通國計人俱羨
名在詞林衆不如潞水夕波明畫幰淮山春草映華裾
忘年却話論交晩執手臨岐思有餘
聖誕寓南太常作
冶城風雨送秋森萬夀嵩呼五夜心帝座仰瞻天共遠
主恩遙荷海同深容臺禮樂虚南北建業江山自古今
龍輦鳳旌回首地似聞韶濩奏餘音
送沈玄齋考績北上
揚子江頭春雨晴春卿春日覲春明上台星斗三年别
南國山川萬里情金奏秖須歸頌雅玉衡差可配寅清
還朝有疏應親達見說天王識履聲
送劉繼志下第東還
幾宵燈火醉眠遲回首孤帆隔夢思鯨海浪寒愁晩泊
鳳城花老怨春枝科名會許魁三甲人物真誰記一時
碧草江亭東郭路不堪重寫贈行詩
送張原載黃門弟授職還鄉二首
病入烟霞十載深出山何意轉相侵公車晩結蕭郎綬
藥裹春消季子金池草夢回傳好句畹蘭歌罷起遙心
西堂别酒還今夕涓滴無煩報淺斟
曨曨江旭散林鴉裊裊江風捲岸沙燕郭晩春歸處路
楚山明月到時家仙遊自說投竿好吏隠誰憐去國賒
它夜陟岡應有夢紫堂青瑣隔天涯
送王灤江
向來青瑣陪雙入此日烏臺羨獨行三品峻階都執法
十年知已老門生烟開灞岸春先到日照齊山雪正晴
朝下却愁心不醉郭門楊柳曙啼鶯
送黃伯固進萬夀表如京
鳳紀初開萬夀辰龍箋遙集九州臣同憐建業生還客
獨是先朝死諫臣天拱闕庭周道遠日臨旌旆漢儀新
彤墀拜舞霑恩地已隔三迴黼座春
送胡中丞伯珩進賀上尊號表如京
羽旗芝盖拂雲長鳳匭龍函入帝鄉星近紫垣歸執法
日明丹扆坐垂裳元年繼統天無外大孝尊親國有章
朝下九衢人辟易尚看驄馬識威光
送梅軒蔣司徒致仕歸湘源二首
司徒纔到古稀年便著荷衣上釣船隨處燕遊真自樂
此生名夀是雙全湘源旅夢青楓外建業歸心白鴈前
留取送行車馬數後時收入畫圖傳
奕奕家聲遠近知士林誰不仰連枝三台八座同昇地
綠野青山獨往時草制即煩親弟手賜環真荷哲王私
江湖廊廟俱傷别萬里秋風兩鬢絲
送吳白樓
清風亭上春風座兩月剛隨杖屨遊豈謂除書下南國
遂教行色近中秋三朝禮樂歸清廟一代詞華仰白樓
珍重漢皇前席意故鄉山水莫淹留
奉送石門翟學士典文北上
鳴鹿宵聆賓宴歌講臣秋考帝鄉科文歸永樂真相匹
駕比歐陽不啻過千里地靈江右占一時人傑榜中多
西還有夢身先到金殿東頭白玉坡
筐山道中留别親故
發春移舸入冬還北闕南都去住間歸夢不離官寺月
賞心猶戀故鄉山深憐老病元相倚敢道淹留且自閒
扶醉别君西郭路共看華髮感朱顔
奉送少傅䆳菴翁節制三秦
帝夢非熊起舊邦側思賢佐隠京江三邊羽檄來金殿
五色龍函到石淙(翁舊號)范老甲兵胸有萬李侯才氣世
無雙臨戎制勝尋常事早見邊城築受降
三十年來四入關土人迎拜想開顔風雷晩送蛟龍雨
藜藿春藏虎豹山已遣北門歸鎖鑰更從西海弄潺湲
寥寥蜀相千年後伊吕誰當伯仲間
東園餞别杏東郭學士
王孫華館即蓬萊為惜春殘作意來池上晩花開錦繡
水邊斜日動樓臺綸巾醉閣山亭樹蠟屐行穿石洞苔
無奈美人將遠别竹輿臨發更徘徊
再送杏東考功北上便道省覲
祖筵晴日照離腸客思江流共渺茫西去直看家不遠
北遊虚擬棹相將璧池花發兼桃李阿閣巢成待鳳凰
五色願分庭下綵入朝重補舜衣裳
送都憲南屏高公赴鎮
遙承北闕絲綸詔近出南曹法從班龍劍倚空衝夜斗
豸袍迎日動春山國儲民業經營際淮水江流保障間
千里舳艫看利涉雲霄旌旆即須還
莫愁湖奉餞松月樾岡二都憲仍次前韻
多病春來久索居祖筵花柳出郊初湖中遠興依沙鳥
雨外清尊薦野蔬名姓會看當宁識勳勞應付史官書
登朝且上安邊疏漫學文園賦子虚
送灤江王大理北上
秦官廷尉漢中丞撫鎮平反兩地稱范老威名留紫塞
于公隂德在金陵高懷迥對三山月苦節清懸萬壑冰
入奏共知歸政府遠人離抱獨難勝
奉送松溪崔司空考功北上
司空風節重南都一片清冰在玉壺天日同憐照肝膽
雪霜誰遣上頭顱身隨鷺侣朝雙闕夢逐鴟夷到五湖
聞說有書先乞老不知當宁肯從無
送松溪司空致政東歸
故鄉今日是真還入里遙應喜動顔岐路苦辛年歲裏
廟堂勳業夢魂間閒看瞑鳥投深樹静愛秋雲卷碧山
傳語綽然亭下柳(元中丞張養浩舊宅去濟城西北八里名五柳莊綽然亭在焉)舊枝
新葉許誰攀
送錢屋舟醫官歸京口次韻
跨鶴來從碧海東水樓風雨一尊同誰言彭祖無千歲
自信淮王有八公醫國久傳三世業活人時奏十全功
中年頗覺朱顔少願把金丹托便鴻
送松月伍中丞致仕還松滋
中丞鄉土接荆州門對青山俯碧流名盛古來須勇退
興高今去且閒遊寒松獨偃陶潛徑皎月長隨范蠡舟
匣劍酒酣休暫拔斗間龍氣正横秋
送荆州董别駕之任用前韻
滁陽參牧幾經春佐郡遙看牧楚人沙柳色迷熊軾暗
渚花香浥鷺袍新雲連峽樹通西蜀月出江梅見北辰
公暇有懷堪吊古好傾寒渌奠春申
送汪生下第還歙
汴上春雩昔我從江東秋試忽君逢争期出榜先題姓
豈料承恩不在容塵海浪蹤歸失馬雨樓鄉思感鳴蛩
錦標奪取三年後始信吾曾報士龍
送乃子恭甫入京次知山韻
待詔初臨鶚薦岐别家休切鯉庭思青萍寶鋏硎初發
白玉黃金價早知建業秋風鳴鹿宴曲江春雨化龍時
仲舒賈誼俱豪傑廷對何人是爾師
送陳太僕歸莆中
端居不愛滁山色萬里椿庭夢想勞南國亞卿新秩美
北都司馬舊名高燈筵雪映傳書鶴綵服春明獻歲桃
攜得釀泉供夀斝興來應比醉翁豪
送鍾給事奉使廣西便道省覲
五色宫袍照驛槐曉辭青鎖暮金臺庭闈夢遠無舟到
諫議情多有疏來仙旆遠從荒服過慶筵重對海門開
石船山下黃梅雨添取恩波入夀杯
送秦文學之安仁
三載京華幾勝遊雨中蕭寺月中洲天空鴻鴈影初歇
水冷芙蓉香不流琴到伯牙堪屈指句逢東野合低頭
無端忽向江潭去短棹孤篷萬里秋
送趙主簿兼柬同年吕稽勳仲仁
梁溪渺渺錫山蒼南去天涯客路長霜下海門潮漸落
雨深江甸橘初黃城池舊識延陵郡風俗猶傳太伯鄉
卻見吏曹憑寄語一年秋色負重陽
贈别東塘毛侍御北還
烏臺籍籍振英聲白簡稜稜下玉京風動嵩行秋氣爽
月明伊洛曉塵清神羊影過千人避駿馬聲長萬里輕
老我病多鄉思切碧梧山下擬歸耕
四月念日琢菴先生坐上留别
綢繆初罷月中琴客主同懸去住心已喜石枰涼近燭
更憐刁斗亂鳴砧華星濕綴三更露碧樹隂開四月霖
長憶此尊還此坐玉珂他日會重尋
齊河館中阻雨與二三君子宿别
曖曖青燈夜向深卧聽簷雨話鄉音水荒田野猶征粟
寒入關山未搗砧江海十年離别夢道途千里去留心
平明且向孤城立擬看長風破積隂
牖風廊雨横復斜雖有屏障何由遮風勢盤盤偃庭木
雨聲淅淅飄簷花古人逆旅豈貧賤遊子長年違室家
呼僕持燈照行李載書却悔同張華
送郗文範豸史謫温州節推
萬松深護理官衙嵐翠隂中閱歲華策馬暫抛臺府印
登樓常眺海門霞六朝秀句憐康樂四海名山說永嘉
落落曉星雲霧裏斗牛何日轉仙槎
次王内史留别韻
晝錦歸來樂事恬海雲西指屋籌添慈顔倍覺逢春好
夀酒無妨入夜淹山寺笋輿閒裏駕玉堂花架夢中簽
新詩處處稱三絶虚遣王郎美謝瞻
送馮有孚歸瓊州省覲兼拜掃先壠却赴江州
監稅
北風吹浪擁仙槎行盡區寰到海涯萬里飛龍天上闕
五年歸鴈夢中家瓊枝翠結秋墳草鉄樹香生夜宴花
回首潯陽旌節地不同司馬聽琵琶
送華山人歸無錫聮句次韻
碧林斜日照歸韀馬上人如畫裏仙江館夢魂淮甸雨
水鄉樓閣惠山泉書成寄友重題字詩到尋僧不問緣
聞說隠君生計好五湖烟浪一漁船
送史徵賢司訓撫寧
客車秋晩過漁陽山海關前開講堂賈誼獻書心耿耿
鄭虔去國鬢蒼蒼盤中苜蓿明朝日池上芙蓉冷夜霜
聞說此鄉多俊彦應傳衣鉢到門牆
送杭世恩水部分韻得花字
城南飛盖早移家河上層冰晩渡車攜鶴未須誇趙抃
載書聊復似張華霜寒古戍聞邊雁日射平臯見海沙
絶愛水曹詩句好不緣東閣看梅花
贈别羅子文同年次韻
白馬青衫杏苑東醉遊曾記往年同不愁花盡三春雨
長恨蓬飄萬里風短札幾回傳嶺外片帆何日到閩中
南樓素月懷人處夜夜憑闌向遠空
文侍御宗嚴出按中州次韻
淼淼河流百尺寬樓船飛渡曉風寒西臺御史桓公雅
南國詩人陸務觀春入汴堤青草合雲開嵩岳碧峰攢
臨岐未有琅玕贈報我無勞雙玉盤
送楊晉叔少卿歸省次韻
珮聲搖月曉烟昏寶鏹親承玉陛恩斷杼春暉懷孟母
繞堤秋草送王孫安平牒系古逾遠文敏風流今尚存
閩嶠雪飛鄉酒熟十年心事與誰論
送省菴劉太守赴銅仁次韻
萬里南臨瘴海春倦遊心事苦吟身舟中翠羽移家遠
枕上紅雲夢闕頻津吏挾書隨露冕洞猺抛弩拜行塵
花開花落年年事莫問玄都觀裏人
送秦國重郡博
涿鹿山前問涿州華陽臺下水悠悠名高北斗傳新教
思入東吳感舊遊三館月明壇杏晩兩階雲影市槐秋
漢家儒術稱楊震聞說登朝已白頭
送陳子居
客子南征寒臘初朝恩驚拜網羅除雲山獨馬供愁思
雪路何人問謫居陽翟縣荒空壘峙武牢關在古林疎
北畿封壤中州接來歲徵賢有傳車
送吳少參懋貞梨雲軒賦
離宴逍遥不出城梵堂燈火坐冬晴風圍玉兔寒生暈
水咽銅龍夜有聲兩月鎻闈慚晩步十年詞苑托高情
相思莫便尋瑶草漢曲春回杜若生
聞白巖致仕後起居
掛冠西入水雲鄉笑别東朝鴛鷺行身對碧山無客主
議存清廟有封章精神合與三光應寤寐何曾四海忘
閒步鶺鴒原上草祗應流恨憶元方
客至
坐聽寒鼓二更餘一榻全勝兩地書愁到幾時憑我解
病從今日為君除雪泥滿地淹行李雲島如天阻卜居
莫怪明朝欲投轄江湖回首雁應疎
送曹水部
天涯離袂惜秋分客枕無端别夢勤尊酒一宵同聽雨
扁舟何處獨看雲鶯花日遠旗亭樹魚菜春香水國芹
南北相望四千里出門回首是思君
又
君從北部入南臺我别南曹向北來華館漫為遷轉地
法垣深倚激揚才峰巒過雪青青出桃李逢春宛宛開
公暇有詩堪寫興後湖新水正如苔
次韻送張茂才含赴舉
少日遨遊天子堂翩翩雛鳳羽毛蒼遙從北斗看南斗
卻過辰陽下緬陽綠鬢堪為探花使青藜應待校書郎
誰知萬里懷親意愁見孤雲日暮翔
送張本貞赴常熟尉
瓜步秋風曉放船岸頭人說是登仙官居地接三江口
國士名收十載前行縣每將玄鶴伴散衙時對古松眠
憑君為報錢工部寄我東湖縮項鯿
送都玄敬二首次韻
秋江浩浩夕波寒秋岸離離木葉丹南北路岐頻駐馬
古今懷抱幾憑闌平蕪日下黃雲合舊國人歸白雁殘
謝傅東山意無限别來誰與共盤桓
古驛征軺畫舫燈客途風景向秋澄幰邊涼月經淮甸
枕上微鐘過廣陵草滿臺城山寂寂雨晴江寺塔層層
十年舊跡空回首幾度追陪夢裏登
送史少參
天闕新恩五月優地曹清望十年收騏驎不受奚官鎖
梁棟元須匠氏求巫峽暮雲通遠夢蜀江秋浪愜豪遊
錦官城外祠堂下應采蘋花薦武侯
席上送穆子得情字
螢火依微穿廣庭鐘聲杳藹度層城殊方客子三更語
南國佳人萬里情夜雨樓中聞雁别秋風江上看潮生
兩都詞賦流傳美不似湘潭吊屈平
湖亭夜别柴吳二紀功述懷二首
十年青瑣委蛇地此日逢君感昔遊簪筆曉隨龍虎仗
鳴琚春入鳳凰樓倉皇出牧臨江郡貧病歸來守故丘
溪水野烟俱寂寞夜深相送不勝愁
客子别愁何處醒尹家園裏竹青青水深不辨堰西路
月出更登湖上亭鄉土幸看收戰伐野夫何以報朝廷
華山亦與燕然似欲洗巉巖勒舊銘
送貞菴中丞巡視江防次韻
際曉風帆映月斜客懷江水共無涯極知文事能兼武
最喜官程不離家農市會看刀買犢詩壇應夢筆生花
何人得似相如寵守令先驅擁使槎
畢司空宅夜宴留别
楚江叢蒨百花明巫峽岧嶤萬里情用武空懷蜀丞相
牧民那遣魯書生山過赤壁磯猶在路轉黃州水更清
長憶春風别離地畫堂燈火夜三更
送閫帥馬東溪武舉
愾敵曾勞夜枕戈談兵休問計如何箭輕百步能穿柳
筆掃千軍不換鵝曉殿策名登白虎暮街扶醉轉銅駝
封侯記取承恩日武舉龍飛第四科
贈莊邑博還鄒平
一官欣得孔門登品秩休論第幾層壇杏午隂看鳥下
市槐秋晩對山凭鳴鐘講道求多士跨馬尋詩問老僧
閒過范公書院裏拜瞻應拂座塵凝
送章太守朝覲如京師次鄒先生韻
北斗離離接上台帝京人說是蓬萊雲門樂奏千秋引
竹葉春生萬夀杯虎節暫隨鳴珮入熊轓應載賜金來
漢家公輔多循吏誰道公無汲黯才
送郭二守述職如京師
荆南封土接中州路入京華客思幽萬國守臣同獻職
九重天子正垂旒通明殿迥春風早閶闔門開霽日浮
去去共知當顯擢也應回首仲宣樓
早春登鳳凰臺次韻静齋
李白何年更此遊荒臺依舊枕江流因歌老鳳懷佳句
重向金陵吊古丘梅萼柳條俱廢苑日華雲色但芳洲
狂夫未有消狂計野立郊吟處處愁
登鳳凰臺呈同遊諸公次李太白韻
苑中芳草玉珂遊苑外白雲晴日流多病未能抛短杖
有懷翻怯上高丘垂楊晩映秦淮水杜若春生謝眺洲
靈鳥不來阿閣迥酒闌空抱古今愁
寄灤江黼菴再用前韻
晉墅吳山次第遊古來江左擅風流三春忽漫交三月
一壑真誰共一丘花隠鹿麋穿别圃雨驚鳧雁起寒洲
盧龍有約成虛定徙倚懷人暮轉愁
登報恩寺塔次聮句韻
寶塔窗開日影南偶瞻龍象一停驂含元氣滿三千界
舍利光搖五百龕裊裊閬風隨遠步濛濛花雨散微酣
上乘别有通玄理豈獨僧家不解參
元世祖廟次王應詔韻
斷碑深倚廟門斜往事傷心付一嗟春草長沙仍牧馬
晩風疎樹偶栖鴉唐陵漢寢雖無主北幕南庭自有家
欲弔魯連何處取飛塵如雨亂鳴蛙
水關東北泛舟晩造希尹别業
隠隠輕雷動水西水東殘日抱晴霓女牆倒颭紅旗影
農屋斜連綠稻畦張相池臺烟漠漠閔公祠墓草萋萋
迴舟不盡登臨感却棹涼風過别溪
教場晩酌次登字韻
百丈丹梯向晩登將臺高處碧雲層旌旗照水閒相對
睥睨凌霄醉一凭天外忽聞歸樹鳥月中遙見入山僧
深憐散帙投壺地夜榻秋杉白露凝
登眀遠樓同灤江定齋茂卿
羣公豪爽過陳登醉卧高樓第一層海岳共迴千里眺
乾坤遙入四闌凭城懸暮景初聞雁寺出寒山不見僧
恍惚洞仙騎羽鶴紫簫吹斷綠雲凝
同藩臬諸公北郭泛舟疊前韻
水邊葭葉冷含秋城外山光晩映樓霜露忽催時物改
乾坤如共此身浮深村曖曖憐荒業(華山之側小莊在焉)飛盖飄
飄侣貴游明日擬登華不注醉看東海豁雙眸
遊龍洞山辱灤江定齋承菴聮句見懷荅謝二
首
愛山無奈野情何路入西巖興轉多千丈碧潭通窈窕
四圍青壁抱嵳峩時清不射將軍虎地迥難求道士鵝
却對嶺牛歌白石醉翻朱袖拂雲和
踏烟衝霧不知寒繞徧山厓復水干峰擁夕陽遙駐馬
石懸高洞仰凭闌疎鐘隔磵深堪聽老菊垂花素可飡
傳語北臺三節使擬拚明日盡餘懽
宴鄭氏園亭四首
未須韋杜家家到一出城門便不同折簡敢為難致客
披襟先受不訾風中年畏病長辭酒他日重遊定作翁
聞有袁家紫開遍尚餘春色繞芳叢
觸熱遙遙一駐驂望中烟火傍山嵐春回花徑殘紅少
雨過林亭遠翠涵此日圖書還客底故人尊俎又城南
冰壺涼簟留連地時聽黃鸝聲兩三
通家早已見高情且復招陪杖屨行書法臨池王右史
風流騎馬謝宣城可容佳景無佳句未識此人空此情
聽我酒酣詠東武為君倒盡玉壺清
一雨長安洗俗塵無端幽意逐吟身偶陪天上神仙侣
也領城南自在春頗愛簾櫳宜晩色欲移壺榼酹花神
此情此景君須記明日滄江有遠人
再至居庸二首
塞口重關愜素聞壑烟嵐雨鎮絪緼雄吞巨海山形斷
秀壓中原地脉分鎖鑰還須寇丞相長城不用李將軍
倚窗時送東南目雙闕蓬萊五色雲
山雲冉冉石垂垂公暇焚香晩對宜窺牖亂峰青似戟
穴城孤澗白於絲人家高下緣蹊見風氣寒暄入塞知
憑語抱關休偃仰雲中日夜羽書馳
蔣山次韻
病起尋芳郭外遊漢人祠廟蔣山頭千盤鳥道緣雲轉
五色龍江抱日流隔浦迥看帆窅窅步林時聽鹿呦呦
松阡積雨莎如鏃不有桃花宛是秋
游龍洞山次王定齋韻二首
鳥路縈迴洞壑深出塵風景愜招尋山圍下界青天迥
日照中巖翠栢森浮世可須論去住病身元不厭登臨
釣磯無恙綸竿整悵望仙潭玉鯉沈
洞門黃葉鎖秋深野客來遊悵古今恍惚漫傳龍跡在
虚明真似佛光臨蒼空日月流元化白晝雲雷起太隂
昏黑下山蘿逕遠殿鐘龕磬裊餘音
登鏡光閣次韻白巖
朱闌遙對夕山蒼寶榭平臨綺陌長冉冉雲霞自多態
闐闐車馬為誰忙宫槐日下玄蟬静渚岸風迴野稻香
不用登高更懷土即看朝市有滄浪
登嶽次劉希尹韻四首
岱宗山秀百靈屯壁立烟霄萬古存幽府化機盤地軸
上清真氣接天門霞標日觀青松麗春透龍池碧水温
薄暮振衣峰頂石蓬萊東眺海雲昏
北上天門日未斜罡風吹我度谽谺仙人洞古留丹鼎
玉女祠高拱碧霞深澗千年猶凍雪隂厓四月始桃花
秦封漢禪俱牢落細讀穹碑感歲華
玉皇祠畔一凭闌絶頂風高夏亦寒北去塵沙通瀚海
西來天地是長安青雲迥隔三千界白日平臨十八盤
似有飛仙度幽壑鳳笙聲裊珮珊珊
巖嶂崔嵬雲霧升泰山靈秀古今稱百千萬地豈重有
三十八年才一登貝殿深春來供客松崖落日下樵僧
中天夕磬泠泠發知在烟巒第幾層
和毛監察秋日登明遠樓作
古今河岳興文地晴霽登臨壯此樓沙海碧雲偏趁日
桂林清露忽驚秋玉衡冰鑑堪誰並紫燕龍媒正爾求
解道草茅先許國幾人能抱范公憂
題陳氏水閣次韻二首
畫閣臨溪一舫如主人長日坐觀魚情知黼冕非真樂
豈必江湖是隠居山影落杯浮白際水香侵硯草玄餘
春深即有移家約莫笑狂夫此意虚
吟倚高樓傍檻西碧窗回覽夕陽低雪消芳渚鷗争泛
春到垂楊鳥自啼商舸近橋帆影亂女牆如帶草痕齊
停杯不盡興亡感六代豪華水一溪
正月晦日遊徐氏西園晩過杏花村遂登鳳臺
次韻蒲汀二首
芳時嘉侣共招尋眺遠憑高快賞心城畔古丘封碧草
水邊遲日媚青林遙山雨霽千峰出近郭烟浮萬井沈
向晩欲歸還小立關關幽鳥送春音
步屧名園酒且隨興高翻怕主人知繁花臨岸水虚照
叢竹倚巖風倒吹懶慢不妨終日坐登臨如有隔年期
春塘見說鱸魚美欲把長竿理釣絲
登雨花臺
春日登臺覽舊邦東南形勝果無雙川從楚蜀斜趨海
山起燕雲直跨江回首望鄉歌屢奏側身懷古思難降
風花散落真如雨不見高僧擁法幢
登直沽城樓
宦遊數覽東南勝西北乾坤見此樓冠冕八方通驛道
河山千里控神州風連碣石雲秋黯日倒扶桑海夕流
老病獨懸戎馬涕俯身疑入洞庭舟
書事
六軍南下九秋時江寇平來廟筭竒不信土人傳接駕
似聞天語詔班師閭閻稼穡真須問水陸兵戈恐未宜
東海細臣瞻巨斗北樞終夜幾曾移
博望道中
十月郊原草木空旅懷家難百憂中長河滚滚荒山渡
落日蕭蕭大樹風才報捷書收劒外早聞羣盗起關東
孤臣淚血孤兒涕遠道吞聲洒未窮
汝州道中書懷
北堂慈母六旬餘我别何人問起居老去夢魂惟故國
病來甘旨有園蔬春衣密線懷東野夜杼鳴梭媿子輿
虚信宦遊兼色養一年回首半征車
内黃道中
黃池岸邊風起沙江陵行客正思家即愁朱紱淹歸計
况對青林感物華南郡永懷丞相栢東門誰種故侯瓜
荒臺古苑經過地落日時聞奏鼓笳
宣城道中書事
路出荆門不斷山西通巴塞北秦關四方羣盜何時息
五月征夫且未閒羊祜塚荒碑七尺武侯祠古屋三間
蒼涼雲日江村午愁絶東流去不還
自潼口入襄陽道中值雨復霽
遙遙村舍起孤烟曖曖斜光落暮川行處秖疑身入畫
别來應有夢相牽沙邊古柳雙棲鷺石上輕蓑一釣船
趨府不愁江路黑碧山蘿月已娟娟
午日渡江(壬午夏亦以是日渡江)
薰風蒲荻大江波客櫂經年感再過端午又逢新節序
秣陵猶是舊山河臺空紫鳳流音遠水抱青龍王氣多
慙愧秩宗遷轉地未嫻三禮鬢雙皤
七月四日泛湖次暮春佛寺韻
湖上扁舟寺裏登水雲如浪白層層横橋積雨斜仍斷
卧石臨溪淨可凭却過竹林忘問主欲尋蓮社恨無僧
酒酣更向城南眺落日滿山烟翠凝
河西遊王世賢園林
不到中園今十載重來猶及暮春初嬌鶯乳燕元相得
翠柳紅桃亦不疎情洽已看三作主路長誰為數傳書
無端又是江陵别落日登臺思有餘
湖上同張行人章太守泛舟
水際雲霞蒸暮天雨中舟楫試登仙尋幽興遠徐徐棹
懷古詩成細細編詞客喜逢張說在郡侯兼得李邕賢
奚囊勝有鵝池墨閒就湖亭石上研
題吳白樓借屋卷
草圍亭樹竹圍菴十載真成故事談忽漫得來元不偶
總然稱借亦何慙詩篇舊已傳都下畫筆今須倩魯南
(陳編修沂之字)却過昔遊尋往迹月中門巷幾留驂
題曹僉憲時範曲林倡和卷次邃菴韻
曲林門巷繞溪斜近接三門洞水涯豈必山中稱相府
自應雲外有仙家斧斤不到隂森樹池館長開爛漫花
最愛隠居生計好筆牀詩卷領年華
題張桐鄉遺愛卷次屠尚書韻
一從明府出巖廊租吏三年不下鄉日出野田聞雉雊
雲移江館見鳧翔徵遷路入秦京遠撫字名歸漢吏良
遺愛古人誰得似羊公碑與召公棠
二月下澣寺署牡丹盛開一本六柯為朵九十
有七因柬五清寺長
五松亭外牡丹叢忽漫開花二月中潛養自應歸閏臘
急催無乃借春風承闌雨葉深垂紺映水霞姿淺帶紅
仙種似知矜絶代特教題品付宗工
詠東園黃牡丹二首
霽園霞石媚春光結侣看春坐夕陽天上謫仙逢李白
世間名品見姚黃千鬚萬瓣深含態細幕輕簾迥透香
後會恐遲花謝去攜尊明日過林塘
莆山司馬興偏豪洛水先生意獨勞正想故園看畫譜
忽驚仙彩傍春醪中央色染金衣薄上品名齊玉價高
移席坐吟還立賞暮林鴉散起松濤
山館坐雨
野霧山霏接棟浮廣堂重幕䬃如秋四簷急雨鳴且亂
萬里長風吹不休鄉國幾時來短札家人何處泊孤舟
朝來對鏡休相訝定有霜華上黑頭
舟次寶應聞轉官太僕之報述懷
遠傳新命下江臯竊喜閒官領騎曹宸輦未由隨日馭
客舟先免泝風濤山圍四塞城池古月出千峰紫翠高
期效昔賢安吏隠醉翁亭上讀離騷
偶成
故鄉纔别轉思歸無奈東風戀客衣歲月忽驚愁鬢改
湖山翻覺賞心非春殘小院啼黃鳥雨過閒階長綠薇
圖畫可占棲隠志邇來常掛子陵磯
金陵春日有懷孟有涯兼憶亡友大復何子
往在東山賦索居朅來南國轉愁予風前玉樹時難見
袖裏瑤華日漸疎京洛舊傳東野句茂陵新出長卿書
交游意氣關生死伐木歌殘恨有餘
初雪有懷
江南子月稀逢雪子月今年雪可書近借曉光分客牖
遠通春信到山居含沙細草纖纖出破臘疎梅宛宛舒
却憶海濱垂白叟幾時乘興訪吾廬
病起偶成
卧病秋殘筋力微步園初試越羅衣鏡中白髮羞空老
江上青山笑未歸陽鳥又侵霜菊至隂霞常傍斗城飛
邊軍跋扈朝臣死北望燕雲信轉稀
辛巳書事七首
居庸碣石控關門玉几由來北極尊閣道逶迤經海岱
天河隠見出崑崙斗間遙識三階列日下從知九軌存
奠鼎卜郊非浪事萬年珪鬯保文孫
泰陵松栢五雲高再見周康握赤刀南斗龍文占王氣
中原馳道擁旌旄要荒不亂貽謀遠磐石相維締搆牢
弘治名臣天憗在元功應數舊蕭曹
龜食庚庚發啓光龍顔日角映扶桑九朝琬琰陳東序
萬國山河履職方總道祥麟傳寶籙更看天派渡銀潢
軒虞落落鴻鈞轉矯首滄溟望八荒
漢水東流夢澤開雲蒸龍氣劃争迴襄城七聖翔空下
少室三花拂駕來河伯寶圖森地軸上公玉冊自中台
千秋萬歲應思沛悵慕歌風擬築臺
明光甲帳下金墀中史星軺降紫泥三殿絲綸垂象麗
九霄日月覆盆低雲扶寶鼎皇風穆天繞璣衡舜政齊
更有求賢温語切龍光長指釣磻溪
内使傳宣總插貂虎賁聮絡遞乘軺爾曹肉食渾無賴
天下軍輸半已凋朔雪炎風歸紫極銅駝金馬欝青霄
萬年歷服超三五努力夔龍佐帝堯
曉仗彤雲拂羽旗大行重引漢官儀紫衣簪筆鈎陳迥
白虎談經刻漏遲謾道春王傳正朔似聞天樂奏咸池
南天落寞江湖遠北斗時依藿食私
晝寢
冶城山下水雲居落木驚心晝寢餘多病一秋稀出戸
故交經月少通書琴聲自識鍾儀苦禮法同憐阮籍疎
且欲乘流問蓬島海門風浪近何如
病中
卧病荆南逢暮春水雲江日俱鮮新可憐楊柳色已暗
無奈流鶯聲太頻懷土仲宣空有賦傷時杜老益沾巾
黃牛西接連天嶺烽火猶驚報塞塵
郡中書懷用前韻
自分銅虎出邦畿江漢蒼茫舊侣稀家慶久違三釜養
朝恩猶有十年衣劒南烽火頻傳箭河北干戈未解圍
恨殺仲宣樓太迥一回登望一思歸
蝎傷吾足詩以寫懷
足蝎常懷子美愁下堂今抱子春憂浮生禍福深難料
卒歲行藏可待謀香抱水荷花自晩響回風葉樹先秋
不眠起坐還中夜却傍銀河望女牛
和馬尚寶文明讀杜秋興有感之作
杜陵寂寞幾經時遣興空留卷裏詩早覺冰霜成歲晩
可憐松菊後秋衰秦城樓閣千年思蜀道烟花萬里悲
異代那知亦同感古臺寒日雨絲絲
中元登先墓
野黍離離隴日懸故山行處轉凄然燕關楚澤三千里
春露秋霜十四年柳子敢忘丘墓想王生真廢蓼峩篇
清川錦樹俱愁思賜斷孤村急暮蟬
九月八日奉謁先壠述感
坡陁行盡見高丘欝欝佳城霽靄浮精衛不消填海恨
鶺鴒長抱在原愁荒山涕淚三年道落木風霜九月秋
腸斷墓田多碧草别來誰與荷鋤修
遊華嚴寺二首
身近魯門家近齊散心隨處酒堪攜端居頗覺閒於鳥
痛飲何妨醉似泥禪坐老僧窺牖覷宦遊行子入林迷
迂夫欲别還三笑錯認西河是虎溪
行李蕭蕭石徑斜遠遊襄楚過章華多才豈料長安守
直道翻乘漢水槎白帝夜猿仍月樹黃陵秋雁且霜笳
知君萬里懷鄉處背坐秋風指菊花
石溪殷子約遊永寧寺不果
寺古塵囂晝不侵杖藜蕭洒散愁心三山影落花龕迥
五月寒生碧殿深臘久老僧長入定雨餘新竹自成林
憐子亦有追隨願覺路蒼茫未可尋
三月三日陪藩臬諸公登千佛山寺
故山還與故人登石磴岹嶢梵閣層南郭正當春晩出
北闌遙對暮雲凭含風翠壁懸千佛落日青林見一僧
車馬載馳燈火亂坐欣歸路夕光凝
八月二十日遊千佛寺二首
夕陽衰草路登登雨過秋山爽氣層松殿可因參佛到
蘚牆聊為覓詩凭且拚酩酊陪仙侣莫把輪迴叩老僧
北望古城蒼翠裏萬家樓館暮烟凝
晩秋何似暮春登複嶂迴巒翠且層巖菊有霜行可采
寺門無雨坐堪凭情知幻境誰非客恍記前身我是僧
閒上法臺翻貝葉天花不見土花凝
登白雲山絶頂題福林寺壁
絶頂烟霞湧佛宫肩輿百轉路纔通羣山下瞰惟蒼靄
孤嶂高懸有烈風趺坐可憐禪榻穏豪吟那放酒尊空
欲從地土搜靈異東括名山更幾重
歸寺
荒荒野逕蒼苔滑淺淺僧房白竹斜晝坐不知誰是主
暮歸聊以此為家幾聲畫角吹山雨十里朱門鎖苑花
行止也知無定著寒雲枯木楚天涯
清涼寺次韻
許日肩輿不到山重來猶聽鳥關關川原隠映斜光外
陵廟參差王氣間風妥暮花侵座濕雨催春竹過林斑
白雲深處無鷄狗轉覺僧家歲月閒
盧龍觀次韻
䬃䬃長風吹茂林江鼉噴浪荅潮音天迴四野青霞爛
日射重巖紫氣深鄉土實懸莊舄念闕庭虚抱子牟心
名山不到今三載倚杖春殘且一臨
夜過印寺望鏡光閣不遂登眺感而有作
月明西湖行逕微夜久不覺露沾衣遙憐黃菊向誰好
獨繞垂楊騎馬歸寺門杳杳鐘初定林木蒼蒼鴉亂飛
閣上主僧今寂寞後時蹤跡轉應稀
遊林慮山黃花寺
黃花峪臨千萬山招提更在萬山間窗圍白石冬逾静
門偃紅椒晝不關迎日岫烟生裊裊咽冰巖瀑下潺潺
場苗可用維吾馬已判東峰上月還
遊清涼寺二首次貞菴中丞韻
春寒歲事虚疑晩二月荒臺樹已花壁上古今空月露
酒中天地莽雲沙青山曉應千門柳紫殿晴開五色霞
身在帝鄉還戀主秖緣西北是京華
竹深泉響不聞鐘古殿虚廊繫客驄高步豈須論世外
賞心原只在山中花明草碧春方麗虎踞龍盤地且雄
借問曲江攀杏侣幾人華髮讌遊同
岳母王太夫人夀六十
太君年紀六更旬母德芬芳孟氏鄰封級早看登二品
夀筵長喜對三春雲移北海青鸞近雨入東臺碧草新
我亦半生稱半子獻觴無地遠傷神
夀劉繼志迺翁(翁嘗為鞏縣丞)
種種頭顱過八旬草堂風月自相親溪邊白鳥閒中興
雨後青山醉裏神老矣漫憐田氏客美哉重見畆間人
鞏川梅柳香名在笑殺兒曹浪潔身
劉安遙想是前身落落東山復幾人青漢月明鴻閃爍
碧松雲冷鶴精神稚孫曉課呈時喜遊子春衫拜處親
夀酒未央家慶在秖應從此更千旬
夀同年少宰朱玉峰五十
玉堂天府迥無塵江藕山桃獻夀新不信麒麟應祥瑞
正須龍馬配精神春秋五十今壬午禮樂三千舊丙辰
尊斝幸隨珠履後獨慚張詠榜中人
夀東湖錢水部八十次韻
青門二十年前路白髮長歌歸去來詩比放翁還萬首
酒同張旭且三杯柴關竹塢通樵徑水鷺沙鷗狎釣臺
最喜中秋近華旦夀尊常對月明開
夀同年貢克仁乃翁
垂絲省客鷴為服戲彩郎君豸作衣弘景掛冠心早遂
王陽回馭願無違蓴香晩岸江鱸美稻熟秋田石蠏肥
七十漫言今少見二人林下古來稀
夀訥齋王封君
竹園槐屋久藏珍水思山情老更真文會故同居洛叟
武陵何羨避秦人魚竿舊隠時分席豸繡新封懶掛身
夀域曉開城市遠只因無地著紅塵
夀同年黎侍御乾兆六十
楚蒙山下樹圍村共識先朝柱史門衣上主恩餘獬廌
水邊家計有鷄豚初憐忤貴兼辭富晩喜生兒且見孫
惆悵同袍不同國夀筵何日對芳樽
夀馬都督
幕府晴開夀域新雪華江色動先春南征舊節閒金虎
北覲新袍炫玉麟吕望不慙名尚父孔明奚但策如神
靈椿老幹千年秀宛似將軍報主身
夀石溪
石翁散髮青溪岸瘦骨嶙峋照水寒樂在秖緣清可濯
夀高應得静相看乾坤百歲長為主霄漢中年早棄官
長對此溪還此石不須蓬海跨飛鸞
夀周北渚
草堂琴鶴伴孤清睡足西窗夢不驚短髮未須愁杜甫
濁醪元自識淵明青松翠竹盤桓地北海南山頌禱情
長憶夀筵歌吹裏夜深燈火亂春城
陳筠溪參政生日
四月二日天氣新筠溪老人元降辰搏海大鵬開羽翼
入雲龍馬試精神窗中嶽色堪齊夀閣外薇香且殿春
無奈慶筵還别酒北山歌罷賦靈椿
盛封君夀詩(僉憲德彰父也維揚人)
典屬冰銜柱史袍此生恩遇幾人遭天臨北斗清光近
地入東山夀域高雲母屏虚流瑞雪梅花香暖傍仙桃
廣陵歸棹同春發别夢誰憐客子勞
夀陳封君(同年文鳴之父)
一枝脩竹兩芒鞋踏遍沙汀與石崖幽興不隨華髮變
勝遊真與素心諧舟中白髮坡仙夢樓上青山范老懷
遙憶夀筵秋色好桂花香裏醉高齋
夀菊泉
麻姑春酒報初成夀宴新開夜雨晴紅杏園林花正好
綠楊池館地偏清翩翩海鶴雲中下隠隠丹爐竹外明
為是名聲注仙籙懶教蹤跡傍神京
閣燈筵際結花新禁鼓樓中送點頻對酒子堪稱夀客
揮毫吾且愧詩人南山北海千年頌碧柳紅桃二月春
聞道入山行採藥欲隨仙步恐無因
舒通判輓詩(七十卒於官)
枕雞初夢鏡虺蟠回首西山落照殘别駕漫傳京兆美
浮生真過古稀難都門送客三千乘楚水歸航十八灘
獵獵丹旌江雨濕幾人垂淚里中看
送景前溪司業葬
鳳西岡頭飛素旌鳳西岡下起新塋空餘二水三山色
不盡千秋萬古情國士苦難逢賈誼館人猶自說陽城
蒼涼雪日松阡午腸斷孤猿裊裊聲
哭同年五清劉先生二首
幾聽鄰篴起悲歌舊屋依然怯再過紫殿不聞司馬入
蒼生其奈謝公何庭花宛宛開新蘂(公未歿數問寺署牡丹開否)圃
樹隂隂發故柯(寺署清風亭公手植四桂)惆悵禮臺行樂處清風蕭
颯暮寒多
公心元自我心同我病真還為哭公言笑忽看冥漠外
夢魂如在别離中青藜夜慘歸劉向絳帳春寒失馬融
西望錦城天萬里峽猿江草恨無窮
雨過夢惠禪房亡姬殯所有感
嬌兒頑劣如生馬出語驚人近老成汝死忽看青歲改
吾衰長嘆白頭盈春寺瞑雲雙戸掩夜窗寒雨一燈明
扁舟旅櫬何時發北望鄉關淚滿纓
除夕哭祖母三首
千里重闈罷倚門此生寧復侍晨昏貽謀遠為兒孫計
罔極真同父母恩萱吐北堂空被雪婺沈東海忽無垠
數回欲辦屠蘇酒誰向泉臺致一尊
抱孫曾許繼弓裘百藥恩深歲月悠嘉樹綠隂三畆宅
紫芸香業萬書樓歸耕尚想誇重慶死别那知是遠遊
却對畫闌如夢裏海山何日更添籌
淚盡寒宵泣未窮束茅燃火候晨鐘春暉寸草天涯夢
白髮青裙畫裏容家廟又增新主一寢堂應撤舊闈重
悔來閶闔陳情晩不是儒冠解誤儂
何子元祖僉事公輓詩次楊柳塘韻
劍化空江鶴唳亭主人長寐幾時醒平原不降真卿雨
箕尾先成傅說星嘉樹綠隂餘舊業近郊玄壤閟新銘
鄉祠俎豆精靈在歲歲秋風黍稷馨
哭同年范副使淵兼悼亡友徐博士禎卿同空
同李子作
五年奔走别朝班涕淚長因舊侣潸在楚早傷徐孺子
遊梁今哭范君山孤魂夜繞青楓闕(徐卒于京)旅殯春移玉
壘關(范卒于蜀)兩地荒墳弔何日夢迷岐路只空還
殷石溪哭子和作
聞君失却嬌生子老淚淋漓尺五棺情逐雨花春落寞
恨隨江水夜瀰漫簾前逐鳥竿猶在紙上塗鵶墨未乾
應對阿婆傷往事啼烏聲裏說更殘
前身應有再來時請看東園十歲兒且喜未衰難絶望
共知無益省懸思維熊夢擬重符兆談虎詩慙獨後期
早晩共攜收淚酒慰君懷抱破君疑
周仲禮二親輓詩
雙鶴何年下碧松寢門幽寂杳仙蹤山中諫議無書上
地下恩光有詔封鷺錦巧裁焚處服翟冠重補畫時容
天涯客子秋來恨庭葉蕭蕭草露濃
同年范君山絶筆之作次韻
采芳南國早應休魂夢猶尋杜若洲不見旅旌天外返
空餘詩草世間收靈均實抱湘流恨子美虚懷蜀道遊
惆悵桂陽山下塚斷猿衰鶴領春秋
奉迎遺詔述哀
遠聞哀詔出燕關武帝仙遊去不還穆座自應歸祖廟
夀觴誰與奉慈顔六龍晩駕宫門寂八駿春嘶御廏閒
風裊亂花雲日慘秖疑身世夢魂間
舟中
江烟江霧擁江漕漫領長風入短袍倦裏一杯聊放浪
病餘雙鬢轉刁騷惟應好事成非易耐爾今人論大高
自詫齊竽三百輩總然無較亦應逃
坐中
城頭小堞風烟古海上荒更鼓角遲潮落潮生看夜月
春留春去有花枝子卿心事羝須乳太史文章鱷竟移
豪傑也應無别調坐中意氣忽成詩
追和元馬伯常學士無題韻四首
荔子從知賁越江于今錦樹幾幢幢漢姬燕去釵誰合
葉令鳧來舄自雙露重桂香閒滿院日長蘿影冷搖窗
不應又浣西谿曲何限行雲學水淙
微微碧草亦生光金屋何知夜自香一遣濃春閒蝶粉
幾看新月上鴉黃簫疑雲外過王子珮似風前著女郎
欲理殘機多少恨先愁寒到寄衣裳
玄洲一向不通潮忍病還期度石橋青瑣風微簾自静
紫臺天近路何遙商絃調絶饒纖指舞袖歌遲陋細腰
雲雨大都容易散不如隨鳳教吹簫
何事愁生鬢脚垂嫌他不是折肱醫素紈香篋方捐日
青綆銀牀欲汲時風定宫花香自送月明階樹影空移
憑誰為報瑤池信好把黃金贖玉巵
紀會二首
歲日行春早散衙忽陪驄馬到君家雪殘不用兒童掃
星聚還應太史誇僻性喜看庭近竹老年徒夢筆生花
步林却動鄉園感羞見枝頭反哺鴉
訪舊春城白日斜相逢詞客盡名家論文聚首元非約
憂國同心可是誇庭栢故留驄馬步檻風欲動海棠花
徘徊不盡鶯鳴意杳杳回驂接暝鴉
希尹謎詩戲荅次韻
棄置常疑秋扇同招尋何敢望東風梅消花雪春方露
鯉出冰河信始通終夜綵雲飛夢裏幾時明月墮懷中
西州道路誰能識為訪當年賣卜翁
雨後讀三國志
積雨偏能感四愁濁醪真可散千憂自憐好客過文舉
敢望生兒如仲謀花塢静看朱檻暮草堂閒對碧山秋
菴䕡架底黃昏月且抱青芻學飯牛
八月四日定齋侍御過我小軒索觀古刻左傳
及聖教序諸帖留詠次韻荅之
舸屋親勞柱史登履痕新破石苔層疎簾不為看山捲
曲几還留聽雨凭左傳癖成憐晉客右軍書在感唐僧
停杯劇論懷千古坐對流雲思轉凝
八月既望會飲東園次聮句韻二首
吟倚巖花句亦香坐臨山石意先涼自憐久抱烟霞疾
敢擬深陪翰墨場江木暮喧收雨静禁樓寒色鎖烟長
秋池水落芙蓉謝懶對清尊賦采芳
露毫濃染墨花香風榭微生白苧涼狂愛雨吟憑曲相
醉疑秋戰試文場山前碧柳垂垂細石上青蘿宛宛長
頗怪王孫太多事鎮教園景四時芳
和泛池三首
窈窕迴塘西郭邊濯纓人上采蓮船鳥鳴花放一尊酒
雲白山青萬里天晝錦堂前真宰相蓬萊頂上舊神仙
極知匡輔平生力骨鯁原來不是偏
聞結茅亭傍水邊幾時同泛釣魚船酒賓詩主東南美
霽月光風上下天白雪可須推郢調黃州真屢夢坡仙
休嫌小隠鄰城市心遠由來地自偏
輟耕常在水雲邊困即横肱飽放船夢裏羽裳來白鶴
醉中簾幕是青天歸湖范老真忘世辟榖留侯假學仙
為問芙蕖最深處幾回吟對月華偏
宿石橋驛(自荆州奔喪回)
冷雨凄風十月天亂峰孤館入蒼烟門前不改還鄉路
壁上猶題出守年溪水平添荒堰沒石橋横斷古槎連
麻衣草坐蕭蕭暮一度懷親一泫然
西征詩為洪尚書作
中興天子籌邊日總制尚書建節秋俘馘未旋雲鳥陣
捷書先達鳳凰樓西南道路通三峽老穉懽聲動九州
千古汗青誰似得仲淹威望子房謀
奉同南坦司空通濟橋觀月
美人東去忽經秋坐憶苕溪動别愁問信幾回湖外舸
看山何處水邊樓遙憐短鬢風塵暗可耐長江日夜流
俯仰少年心萬里夢魂曾伴史遷遊
與仰止對奕限韻
望極川流日向東碧波搖漾落花紅未論岐路三春苦
且喜舟航一笑同世事盡抛棋局外旅懷兼付酒杯中
憑君莫守惺惺法沙岸狂飇力正雄
十年曾讀爛柯文幾叩玄機思入雲水戰忽看春及暮
火攻嘗到夜初分深憐詭道時乘我不分贏籌日在君
欲把興亡付沈醉浹辰多病謝芳葷
問史判乞奕子
出洞經年敵手稀袖攜仙譜日邊歸枰留謝墅花隂静
地隔商山草徑微啼樹雨鳩俄並立入簾風燕故斜飛
端居苦憶王樵侣永晝雙開客寺扉
四月二日對雨
首夏山堂雷雨深濕雲驕靄遞層隂争飛紫燕嗔相及
貪長青莎喜自禁烽火不時傳外警樓船終日倘東臨
何人更奏文園賦晩暮遲徊折寸心
觀桃吹韻
影落西池第幾灣種分原自海中間後天合比仙翁歲
向日真同少女顔已遣石闌承靚麗更教宫柳伴清閒
野夫喜見周南化坐詠桃夭帶月還
夀藏
碧山深處卜佳城六檟親栽萬古情籬下後身陶隠士
畫中知己趙臺卿鄰翁過訪分泉飲童子迎歸拄杖行
應笑紛紛學仙侣藥爐辛苦望長生
送客登樓
名樓遙對遠山開不是尋常避暑來座上風流渾笑語
城中幽勝幾池臺鳴蜩嘒嘒還青柳返照盈盈且綠苔
共說廟堂虚席待别筵休惜共深杯
上客離筵未易開請期先上假山來林收宿雨迴芳苑
水抱晴雲映古臺雅望即須歸紫閣行蹤聊爾寄荒苔
舟中好著千秋鑑一獻君王萬夀杯
有懷
春回冬去年如箭菊白梅黃又碧桃秦隴暮雲牽夢遠
楚江寒月弄潮高舟車萬里憐孤跡山水平生托醉毫
遙憶石頭回建業古臺遊鳳長新毛
得友人書
一辭東海釣魚磯五見疎林木葉飛漳浦去留非嗜蹇
子山詞賦本思歸秋深苑圃黃花在寒入關山白草菲
忽有錦鱗傳尺素轉憐江表故人稀
送别
偶將棋會作離筵翠竹紅梅雪後天客抱秖知尋勝槩
官階何必論遙遷極知東道心相狎頗愛西鄰地自偏
深謝曲池看不厭小山尊俎興無邊
又
與君曾醉仲宣樓短句長歌篋裡收清讌偶同吳苑夕
碧雲猶似楚江秋乾坤華髮年年改岐路青山處處幽
君入帝鄉歸合早老夫行矣狎浮丘
又
雁去曾教達我書逢君恰值雁來初官崇自畏雲霄近
一懶人疑案牘疎對月有詩懷李白感時多病恨相如
年來行路真非易岸有豺狼水鱷魚
送人出都
五馬翩翩百里來念君長憶賈生才離杯正苦中年對
祖燕還同上客開夜市柝聲連畫角月鑪香篆剩殘灰
明朝更約湖亭賞看我披蓑上釣臺
又
醉裏浩歌天馬來空羣誰不羨君才騰驤國市千夫避
蹴踏沙場萬里開駿骨自應天廏養壯心寧為圉人灰
長鳴却過燕山道惆悵黃金舊日臺
和野亭韻
錦袍玉帶賦歸農竹杖芒鞋伴一翁風月乾坤隨處是
江湖廊廟此心同閒招海鶴階前舞笑看晨霞水際紅
争向盛時誇勇退不知身在急流中
世業相承士與農共將耕讀伴而翁風塵脱灑功名外
出處分明道義同月底酒觴和露白雁邊籬菊冒霜紅
閒歌獨樂園中句欲把陳留當洛中
曾笑樊遲學老農宦遊回首亦成翁風雲龍虎真竒遇
民物乾坤本大同萬里雲開山色秀九天塵淨日光紅
阿衡舊業如相問都在彌綸宇宙中
送幸菴
勁節清風壯此行三秦歸路及秋晴摩雲嶺暗朱旗繞
控虜城高玉劒横中使遠尋裴相宅外夷時問令公名
水邊林下經行地笑對黃花賦濯纓
夀賈封君
綠野新開學士堂碧山雲霧接蒼茫靈椿獨秀千冬雪
老鳳長栖萬仞岡肯與郡侯為地主只教兒子報君王
貪書我亦同關尹遲暮親逢李伯陽
賀人拜官
仰瞻何啻斗山如離索無因問起居雲海漫期安舊隠
橋門俄已拜新除增來白髮緣躭句消盡黃金為買書
重會莫疑參謁少旅情元憶縱談餘
挽詩
鵑啼芳樹血痕鮮轉首東風又一年何日琴尊聊復爾
舊時池館故依然張翰興托鱸魚外賈誼魂驚鵩鳥前
同榜弟兄仍地主幾看江月淚雙懸
失題
越山迢遞接吳宫問俗尋幽在在同烏府法家推漢史
洪都先哲仰周公風濤不起三江静雨澤潛滋五穀豐
却恐乘鸞逐茅氏紫霞何處覓仙蹤
九日三首次杏東韻
青鏡流年素鬢催碧山何日是歸來情知暮景駸駸到
忍見秋花粲粲開遠客正深懷土念腐儒元乏濟川才
登高有興無筋力悵望西南百丈臺
又
江城薄暮多隂晦雲日荒涼聚復開門掩綠苔頻上鎖
逕芬黃菊懶傳杯看山故有陶家興作賦元非楚客才
疎鈍久拚人棄置不驚親舊少書來
又
庭喧兒稚亦堪怡况值黃花爛漫期池上晩罾收凍蠏
枕邊秋扇罷戎葵山亭月白眠長少水榭風清坐屢移
昨夜有人東國去已教先辦買山資
夀友人母
成周方岳漢郎官過里親承母氏懽南國路謠聞召伯
西都還議見阿丹山花照席秋仍吐海月浮觴夜不寒
藥籠尚留熊膽在未忘勤苦舊時丸
失題
牙旌獵獵轉春晴畫舸搖搖江上行征戰久紆天子策
韜鈐遙識老臣名地從千里封秋塞人自三邊仰夏卿
為報匈奴莫南徙邇來中國有長城
奉次環山樓之作
古臺荒榭晩過逢載酒同澆磊磈胸牆外水通溪一曲
牖西雲接樹千重青山自合君為主白髮那知我亦翁
别後有文移建業漫嘲仙吏抗塵容
自述
新年處處常為客志在匡時那問家民病且慙無日減
主恩何敢向人誇閒來憤世心如火老去臨文眼欲花
春睡忽醒扶杖起夕陽天外數歸鴉
暮春病起寄懷希尹
院静簾垂春日斜藥爐茶鼎寄生涯閒思舊侣空懷遠
病對芳辰轉憶家簷畔落泥還燕子檻邊飛絮且楊花
何時却捲圖書去一放江門萬里槎
謁文山祠
丞相英靈猶未消絳帷燈火䬃寒飇乾坤浩蕩身難寄
道路間關夢且遙花外子規燕市月水邊精衛浙江潮
祠堂亦有西湖樹不遣南枝向北朝
郊齋有作呈北寺舊僚長二首
石城鐘鼓散鳴鴉坐對松雲放早衙瑤草色通西苑路
玉簫聲度上清家江涵碧殿春同麗雪霽鍾山日轉華
此景北都應未有品題遙向故人誇
往歲春郊侍紫庭步從龍衮夜祈靈芝房窈窕行宫轉
羽衛驂驔法駕停風落殿鐘流遠近霧隨壇燎上空冥
端居想像南江表佇立時看北斗星
又
六尺長身一瘦笻天涯隨處寄行蹤牛岡舊卧留雙穴
龍脈新分定幾峰茆舍敢來天子問布衣還許上公封
獨憐叔亮千年塚漠漠青莎鳥跡重
又
萬里投荒未死身賈生今是老成人五經不盡青燈夜
一簡空餘綵筆春何事天公偏厄道無情河伯枉稱神
平生知己如君少莫怪臨風淚滿巾
又
浮雲天際望悠然嶺徼歸來又六年一癖已成吟更苦
五窮不去守逾堅周家風月襟懷裏范老江湖涕淚前
却怪别知無一字也應遺恨向重泉
又
百年豪氣未消磨北騎南航苦更多戀闕有懷隨口出
乞祠無計奈身何山連巴蜀雲層瘴春入瀟湘水漫波
最是遊魂招不得隔江愁聽楚人歌
華泉集卷六
