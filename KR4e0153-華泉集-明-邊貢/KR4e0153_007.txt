華泉集卷七
明邊貢撰
詩集
五言絶句
十六夜
春城燈火静華月滿天街陌上歸来晩香塵有墮釵
中元見月(甲子歲)
坐愛清光好更深不下樓不因逢閏月今夜是中秋
董啓之按滇過鄞省母夫人焚黃于父墓作難
將寸草心報得三春暉十章贈之
垂柳拂征鞍雨中行路難河梁一分手山疊水漫漫
歲月交心久江潭别路長手中雙白璧持贈比干將
離心似明月皎皎在方寸但令光不遺道遠何足恨
北堂天未晩遊子歸来早堂前一夜風開遍宜男草
白髮對青芩日高江院深豸冠階下舞好慰栢舟心
荒壠薦秋蘋深恩詎能報嗟嗟死後封猶是生前誥
人生重鄉邦歧路苦南北簡書限王程欲住不可得
歲歲中臺使巡行道十三要知君歷處風土接交南
萬里炎荒地經冬復歷春帝星臨柱史休祀碧雞神
繍斧肅霜威澄清志不違瘴鄉人拭目驚喜見晴暉
寄王昇舍人二首
不見王子猷經春復歷夏有時中宵夢宛到君堂下
獨把重陽酒西風白雁回江南菊花早應傍美人開
送于利四首
送君城南橋笑折城南柳歸来掩關坐皎月當窗牖
霜下夜已久清軒調玉琴凄凉湘水曲窈窕白頭吟
一别春城雨兩回秋月圓燈前不盡醉書札但空傳
離腸似連環宛轉不可絶相送淮水秋相思燕地雪
送馮侍御允中還郴
離館背寒塘霜清野菊芳美人千里去明日是重陽
驄馬逝駸駸蒼林蔭長陌憐君楚雲外獨作秋江客
送客四首
相思若連環宛轉不可絶那知汴上逢却是關西别
梁苑送君處温風吹客衣盈盈春暮感不為落紅稀
故人滿秦隴為寄一言拜問我今若何病多慵束帶
日照昆明水雲開少華峰夢魂登覽處白髮倚青松
雜畫十一首(為儲柴墟題)
日出打魚去日斜沽酒還漁翁家不遠只隔岸西山
藹藹古城暮遥遥車馬度同為城外人不識城中路
北風吹大雪向夕滿空山遥見山中客懸燈草屋間
雞鳴山店昏四郊風雨辰蒼茫野田際愁殺獨行人
田家春酒熟野老日相過醉别衡門外山鶯啼綠蘿
江水春春碧江門晝晝開荒村過客少獨自掃蒼苔
道上秋雨過道傍秋樹紅采樵歸樹晩吹笛月明中
閉門聽春雨開門寡行旅借問橋上翁河水深幾許
征夫慕前侣杳藹出幽林欲渡溪橋去山中暮雪深
鳥啼青石岡日照紅泥坂杳杳雲外鐘山僧獨歸晩
上山行采薇下山行苦飢山風夕凜凜吹笠復吹衣
畫上四首
放舟前溪水水文白如練風吹絲裊裊驚起沙中燕
烟霞變陂水山照暖楓林不聽舟中語誰知江上心
月色沙上澹山雲天際浮春江萬里闊獨見一漁舟
經旬不出戸忘却城南道江亭細雨過一夜生春草
題孫志同侍郎扇圖
青青山上松繚之以白雲雲山不可到圖畫只空聞
山木各有林烈士各有心借問種松意悠悠江漢深
題畫
手種江頭樹成林已數秋寄言樵採客留繫木蘭舟
畫三首
近浦寒潮落平沙返照紅不嫌歸路晩家在板橋東
旭日上東峯山人睡正濃洞門無鎖鑰長是白雲封
琴罷興不盡起登江上臺水空秋萬里不見一舟来
方日升雜畫
雞雛不離母離母聲不休如何宦途人歲歲天邊遊
右雞雛
枇杷江外果感念主恩深長憶叨供奉朝回滿袖金
右枇杷
異質人所貴能令鼠窟虚如何北窗下閒卧飽溪魚
右獅子貓
迢迢越裳國萬里獻珍禽不覩周王化誰知姬旦心
右白雉
題子立扇頭
江静無飛鳥亭空有落花主人何所在沽酒向漁家
題賈子扇頭
迴風起船頭激浪落船内生憎木蘭橈搖蕩日光碎
題扇面小景四首
秋樹鳥聲寂夕陽山影沈遥憐抱琴者不為訪知音
獨坐草堂餘凉風水閣虚門前相訪者應有載来書
罷釣歸来晩前溪水正深臨橋不敢渡誰識此翁心
茅堂枕江涯種竹只九箇時有清風来還同故人坐
畫竹
石染湘江淚真涵太極情百年雙老眼相對兩無聲
題林醫士畫冊
江上春潮静舟中日似年不須生羽翼無事即神仙
中秋慈恩寺登眺過崇國寺分體二首
東寺復西寺朝遊還暮遊百年塵跡裏同醉幾中秋
寒月出關山秋窗白如曙空流雲中影不照雲中戍
西園八景
朝看長白山暮看長白山山色有朝暮吾心常自閒
清川映白石游魚止復行共有臨淵羨能無結網情
月落古堤上人行春陌頭曉煙如有意長伴綠楊樓
初日照園桃盈盈散霞綺主人窗中坐顔色宛相似
共道農家事辛勤在一春静觀田野際多少輟耕人
近浦寒煙上平沙落鴈遥行人欲歸去舟子故招招
寒泉冽古井上有雙梧桐借問往来者誰知疏鑿功
城外望城中朝来氣逾爽吾心浩然者入夜還能長
泛南湖十首
聞道南湖曲芙蓉似錦張如何一夜雨空見水茫茫
水殿穿湖入風闌過雨凭微微夕陽外時見出林僧
盈盈綠水際汎汎白鵝羣借問乘舟客何如王右軍
碧樹圍青殿朱垣接紺堤王孫罕遊豫馳路草萋萋
風恬湖水平畫舸月中行不見漁父處但聞漁笛聲
汎汎白鷗鳥悠悠長自隨憶君何處切湖上月明時
深淺元無定行舠識水頻急流天下險最好是平津
嫋嫋暮風細團團秋月明沙河聞不遠起我故山情
赤日亂青霞照我湖中艑来船時借問前途水深淺
睡起看雲坐玄心入杳冥吾將訪蓬島雙棹莫教停
自泉上歸登西門樓
落日照行盖凉風吹不休未消臨水興還倚對山樓
集江淹句
白日隠寒樹層陰萬里生歸人望烟火歲晏返柴荆
雜咏四首
黃金滿歸槖白日行亦懼道左遺愛碑賊来將不去
乳燕巢古堤流鶯度層閣試看白馬郎金丸向誰落
東山雷殷殷南澗雨冥冥愛爾衡門下團團松盖青
行人争渡急江黑雨鳴船戢戢中林鳥歸飛薄暮前
山中雜詩
下馬古寺門偶與山僧遇相對兩不言蟬聲在高樹
園果垂丹實園丁日夜看未曾供寢廟不敢獻中官
無題二首
楊柳三春暮沙場萬里餘紫騮何日返空有寄来書
庭際何所有有萱復有芋自聞秋雨聲不種芭蕉樹
冬至上陵途中雜咏八首
鴉啼古城上月落古城闉城外車馬道清風飄素塵
蒼蒼土門口日出逢樵叟問爾何事来山中苦無酒
沙苑平如掌青青苜蓿痕昔時放馬地今作牧牛村
朝從田父飯憩馬古林西村雞不知曙日高猶自啼
蜿蜿野田中白鷺静如掃停鞭問征客云是居庸道
枯楊臨大堤上有鸜鵒窠春風幾日至會使綠陰多
山中風日暖藹藹似初春亂石牛羊逕時逢掃葉人
月出東陵峯照見西陵樹何事同心子山中不相遇
同台峯熊侍御看花四首
嫋嫋葉含雨菲菲香近人如何向陽蕊開花向陽春
秀色紅翻坐濃陰綠遶階覷花還拄杖衝雨不憐鞋
借問雨中好何如晴後看錦江紅濕處應記獨憑闌
室静客稀賞地偏花更清自開還自落宛似野人情
題内兄子立扇頭
斜日清源北浮雲岱岳東故山歸路好不得與君同
七言絶句
寄李顯之
逆旅逢秋感倍深美人何處坐鳴琴南宫只隔西河水
一夜相思萬里心
集杜句贈胡三良醫
此身飄泊苦西東未就丹砂愧葛洪多病所須惟藥物
知君才是濟川功
卿到朝廷說老翁秋来相顧尚飄蓬釣竿欲拂珊瑚樹
未掣鯨魚碧海中
長開箧笥擬心神巾拂香餘搗藥塵詞翰升堂為君掃
已知仙客意相親
斷腸分手各風煙肺病幾時朝日邊同輦隨君侍君側
自稱臣是酒中仙
春日雜興集杜句
二月已破三月来百年多病獨登臺支離東北風塵際
懷抱何時得好開
柴門空閉鎖松筠燕子銜泥兩度新不是尚書期不顧
故園猶得見殘春
未有涓埃荅聖朝便應華髮老漁樵東流江水西飛燕
人事音書漫寂寥
自從官馬送還官信有人間行路難獨在陰厓結茅屋
強移棲息一枝安
七月七日同侍御毛東塘渡河遇風
偶然同渡不同舟風到揚帆共逆流莫謂狂瀾無砥柱
嵩行千古鎮中州
迎鑾曲二十首和劉希尹之作
南幸三吳北幸幽乾坤開闢兩神州文儒自守高皇訓
武將誰分聖主憂
金陵自古帝王都碧石清江儼畫圖五聖百年虚想像
鸞輿曾到此間無
滚滚飛塵千里餘驛途来往日無虚皇心旦夕懷慈聖
數遣中官問起居
石頭城如銀虎盤金陵山似玉龍蟠休訝六軍停蹕久
本来江左是長安
綠柳陰中顯赭黃路人争說見君王只為薦新供寢廟
水邊終日打魚忙
孝陵重樹紫金山王氣葱葱碧漢間靈殿本無荒草入
掃除霜露始應還
自采民風問老農微行不遣近官從那知天子關天象
到處雲成五色龍
羽盖霓旌曉出遊紺霞紅日映江流雲中帝子三千闕
海上仙人十二樓
青龍山下虎蹄新玄武湖中躍錦鱗錯意吾皇好漁獵
不知端訪後車人
揚子江頭駐六師太平天子賞功時紅雲影亂黃龍艦
白日光搖繡虎旗
弓如滿月向江開箭插寒潮捲浪迴水上黿鼉莫深避
我皇元為射蛟来
江口傳呼大駕臨順流風雨注江心風起半山羣虎嘯
雨来深水一龍吟
大君仁聖迥非常遠似唐宗近宋皇訪道先過趙普宅
哀賢還弔魏徵喪
潮落江門煙水秋雲帆八月過揚州兩京馳道三千里
夾岸垂楊接御溝
翩翩龍馬控琱戈白日清秋沛上過聖主守邊思猛士
臨風高詠大風歌
九月南征九月迴清源黃菊趁時開何人得似行宫蕊
兩度親承萬夀杯
瑟瑟金風鳴玉鑾路車何日到長安官河不似江濤險
只恐秋深白露寒
疊鼓凝笳入禁中似聞韶樂奏南風通明殿敞秋雲碧
閶闔樓開曉日紅
雪殿雲墀列羽旄天王開宴賞勲勞封侯未賜將軍印
歸馬先分戰士袍
郊祀元居百禮先史文虚擬闕今年小臣曾讀三王紀
冬至由来始祭天
凱歌五首
日射江流生紫氛喧喧鐃吹隔江聞江頭巨石高千尺
好勒元戎破賊勲
帳前銀甲映朱旄帳外牙旗捲日高白書紅塵飛一騎
尚方新賜玉麟袍
虎豹鯨魚一夜擒湖南湖北動歡心論功宜並衡山峻
比德還同漢水深
秋水沈沈漾列星盤渦殷殷鬪雷霆扁舟昨夜巴陵過
風起猶聞戰血腥
鳳儀獸舞盡来王犬豕何知悖且狂高壘固巢今不見
麻洋灘下水湯湯
秋日過西内團殿
御溝東畔古松盤曾得先皇倚笑看龍馭不歸鸞吹杳
石廊圓殿鎮秋寒
雲中曲二首
六軍歌舞健長征五色雲隨九仞旌傳語單于休近塞
太平天子駐天城
萬歲聲懽四海聞大同新策破戎勲漢文可是勤邊主
按轡閒過細柳營
感事八首
天山戎馬本天驕入貢能輕道路遥底事内兵翻作亂
禍胎疑自武宗朝
一自甘州殺憲臣國家綱紀似秋塵各邊聲勢元相倚
緩急誰為死力人
代郡城中十萬家膏粱珠翠甚繁華兵殘火烈須臾事
女哭男啼亦可嗟
宣府雲中五日程朱門王子白衣行回頭却向西山哭
玉眷金昆知死生
諸將邀勲各逞能邊軍反側寢還興撫哺休誇桂元帥
綏来還有蔡中丞
紫荆西望白雲山腹裏雲中指顧間好降絲綸促諸將
急操兵馬備三關
城中金鼓晝逄逄城上高懸首級雙二十四家同日死
自今休更說招降
白日城門四不開就中情狀頗難猜乘時早定安邊計
只恐春深牧馬来
宫詞次陳以道韻
佳麗曾矜得寵先後宫歌舞一當干那知寵極能生妬
不是青娥誤少年
次白巖韻甲申除夕五首
前山雲接後山煙可道公歸是偶然霖雨出山知有日
入山親紀甲申年
北窗閒卧讀南華出處吾生信有涯五色曉雲天子宅
一籬秋菊野人家
黑髮勲名鏡裏看紫宸章疏早辭官閒心自愛商山曲
懶聽人歌蜀道難
落落朝廷醉眼中苦緣憂國願年豐老臣心事如工部
只有升沈迹未同
留公無計奈公何外國中朝屬望多此日同為太行賦
幾時重和慶雲歌
趙文昌中乙榜雨中感懷見遺走筆和荅
華髮王門晩拜官齊竽聲裏獨成嘆何人為薦長沙傅
一見文皇獻治安
十日春無一日晴客堂沽酒莫辭傾紙窗風信棃花雨
惱亂歸心是此聲
撚斷吟鬚字未安短歌聊爾代長嘆春風座上無邊景
漫道儒官是冷官
春歸花落鳥無聲一夜閒愁帶雨傾自古浮雲本無定
漫將消息問陰晴
荅灤江王中丞見懷之作
院臺深處綠陰屯松下棋枰竹下尊苦憶去年歡賞地
碧天如水月當門
贈北山周子二首
宦接鄉山事已稀謫居猶得近王畿勸君今夜且雄飲
明日出城風葉飛
華髮青袍不染塵宦程迴復主恩新縣人争說中都宰
曾向雲霄忤貴人
荅台峰侍御見候三首
斜日照雨明霜臺紅花白花相映開野老愛花情太劇
不須招致也能来
葵花半紅山雨来不辭沾濕看花開主人莫掃花前徑
恐破青陰與綠苔
一尊花底思悠然落日空庭席屢前酒熟共懽遊此地
花開誰與坐明年
寄姜廷輔
王昇店前秋草生秦皇臺畔暮蟬鳴海翁欲訪無人識
何處孤舟短笛横
胡菊泉惠我丈菊走筆謝荅四首
菊花元自菊泉分見菊真如即對君安得對君還見菊
短籬斜日坐秋薰
丈菊亭亭入座新白花輝映白綸巾生来自有凌雲志
可是孤高不近人
一枝分取到山家月映疎籬水映花欲把贈梅詩贈菊
暗香浮動影横斜
月閏逢秋菊早芳盛開還喜近重陽休憐閴寂朝臨水
且看孤清晩耐霜
贈王松溪四首
月下山車往復回秋深歧路滿青苔不緣鄉飲邀賓坐
肯向城池故故来
暮春庭館見花稀黃鳥嚶嚶燕子飛堂北假山苔蘚蝕
祇應偏待主人歸
雨過茅屋秋草生霜凄榆塞候禽鳴閒来倚杖柴門外
童子騎牛短笛横
十年離思一宵同坐歇寒鐘意不窮碧草未舒湖石畔
黃花争艷竹籬中
次棠陵韻題黑菊贈石岡
圖史春行滿客囊此中偏載晩籬香臨歧欲採寒花贈
似隔盈盈水一方
次白洲韻贈黃教授二首
賈生只合住長沙三載江陵却寄家雲静碧天秋日午
講堂吟對木樨花
春日&KR1274;宫花正開宫前宫後錦成堆如今南郡多桃李
盡是黃公種得来
寄洪山人二首
隠君家住白雲間不愛功名只愛閒聞說花園新更好
門前流水屋中山
卧牛山前春草肥華陽宫外雨霏霏主人侵曉踏青去
日暮家童扶醉歸
題梅贈華山人
夢裏神交幾見親畫中還比夢時真歲寒心事東風面
人與梅花一樣春
憫雨奉答白巖光禄
故鄉風景夢依然魚浦窗西兔嶺顛誰道不歸歸未得
芙蕖窗下抱愁眠
赤日簾櫳如火然野夫懷秋病欲顛安得海風吹霹靂
九淵呼起蟄龍眠
東潭甯子將赴潛山以棋几留贈
荒凉棋社隔秋春世事年来著著新眼底相逢論成敗
誰知當局苦心人
髹几文楸光照雲僧堂長與對斜曛翻愁置我南窗下
一度臨棋一憶君
泊河口却寄林醫士二首
杏子成林竹護牆傍河雲物晝蒼蒼園中似是林家屋
過客時聞藥草香
凶年老穉多竒病吉水仙人有妙方不用相逢問名字
滿城人說是醫王
孫塘秀才以芍藥二枝見贈走筆奉謝
芍藥開時三月過京華五月見猶多雲栽露種元相異
雨驟風狂奈爾何
長安日日走塵沙春盡多時不見花蒲州公子能相送
醉倒東山處士家
贈楊撫軍
白馬香風度落花絳桃穠李避妍華長安陌上歸来晩
笑指龍樓是外家
五月六日柬孔倅
艾家河邊蒲葉長扁舟昨日過端陽荆南客路千餘里
回首銅臺亦故鄉
金陵逢方日昇
燕市分攜十七春白門相見白頭新鳳凰樓畔含香侣
江海飄零有幾人
東園徐君送藕栽戲呈短句兼求碧桃
玉藕根移玉井高感君分贈謝君勞書生見慣秋江色
且向名園問碧桃
題扇寄夀春希尹
淮南花雨送春還叢桂陰陰郡閣閒自是劉安有仙骨
謫居猶近八公山
題扇寄錢畫士
睡起看圖氣未降丹青誰有筆如杠欲煩畫我茅亭下
静數飛帆涉大江
睡起口號戲呈黎仰止
兩家兒女對船窗學語真同乳燕雙日午夢回成一莞
不知身世在清江
題菊贈俞國聲歸無錫次韻
遠攜尊酒惠山来夢草情牽對月杯雲際忍聽雙雁别
水邊愁見一帆開
寄吕思泉次韻
京國論交記往年城南風景夢依然春江未卜看花地
秋水空歌伐木篇
次韻梧山中丞寄别東塘侍史八首
宋臺梁館暮霜餘野色蒼茫擁使車馬首不隨南去鴈
袖中元有北征書
岸葦蕭蕭河水寒驕嘶驄馬鞴銀鞍燕山代谷飛騰過
送别無歌行路難
行部能教陰雨晴渡河還遣濁流清願磨中岳山頭石
記取西江御史名
漫懷家慶感晨昏國士須憑國士論聞道阿翁將阿母
花間長日醉清樽
諫草書殘驛舍燈翠華衝雪恐難勝回軺莫向春明路
見說君王在白登
羽盖飄颻白日臨迴光應燭小臣心願同汲黯留中闥
更擬相如賦上林
每逢朝客轉驚神北望長安幾側身紫禁烟花夾城柳
别来今已十番春
閃閃龍旗樹五更煌煌芝火照層城當年奉引趨蹡地
曾聽鈞天廣樂聲
柬馬公順同年
三載風塵一見難每將書札報平安梁園幸是同官地
春月春花却自看
顔聲寅長惠川扇
蜀璽離離金錯光遠隨驄馬過秦梁奉持敢作尋常看
一道清風五月霜
寄何仲默
梁王臺前春草生梁王臺上鳥嚶嚶美人遥在黃金屋
客子登臨空復情
贈長垣宗室二首
鳥語深宫白日斜彩毫濃墨散春霞王孫不學雕蟲技
只寫忠花與孝花
瑶室青編萬卷餘宫中誰道日閒居家臣昨夜長安去
猶問君王乞秘書
重贈吳國賓
漢江明月照歸人萬里秋風一葉身休把客衣輕浣濯
此中猶有帝京塵
寄閭衛之同府二首
客来君寄一雙魚客去還君一紙書欲買扁舟向東下
洞庭春浪近何如
江上逢君感昔年往来相見陸陵前那知宦跡如萍梗
猶得相依一水邊
寄京師友人
同朝同寺十年情迢逓燕山隔楚城一别天涯今萬里
欲從何處望春明
贈阮翁三首
躍馬横戈老尚堪時時遊獵過龍潭遥知此日非熊兆
不在周南在漢南
鶴髮虬鬚八十齡白頭長對峴山青朝来虎帳看雲坐
閒課諸孫讀武經
眉際生毫似髮長採苓時到白雲鄉閒来莫向桃源去
恐有漁人識阮郎
夜宿太常官舍懷元佐二首
咫尺東曹信渺然别離何似路三千松窗月色槐陰雨
一夜愁心似隔年
文園消息近如何酒盞生疎藥裹多却向故山憶舊隠
膏肓從古在煙蘿
荅秦孟陽長史次韻
長鑱秋圃自鉏荒望入高山路渺茫不信愛蓮亭子上
有人白日到羲皇
塵滿紗帷舊業荒江都雲水暮蒼茫清時不用天人策
方朔詼諧侍武皇
枕上簡獻吉二首
自入秋来日日晴看花看月每同行一夜六街風雨惡
莫言天不解離情
早凉衝曉入紗帷聽雨聽風睡起遲街西咫尺不相見
却似河梁别後時
諸友二首
濟水源南舜井旁月明曾共坐宵長六春暌隔離江路
五月相逢是帝鄉
雙鴈北来河水平兩岸秋陰蘆荻生黑頭七度曾過此
不似今回感别情
淮浦歌三章為太僕楊敬之作
淮浦泱泱淮水流月明長照浦中樓白鶴青猿好相訪
主人今只在滁州
清淮蒲荻晩蕭蕭浦口山明欲上潮七里正貪漁艇樂
九重無耐鶴書招
水蓼花紅淮浦煙晩来鷗鷺下翩翩依沙宿槳當門繫
莫是揚家問字船
俞國昌大參小松二株
鬱鬱青松尺許長似看顔色有風霜何時却覩干霄勢
六月濃陰覆草堂
寓延津夜起天霽北望東彭太保
月明風静雨初收一鶚横空萬里秋四海蒼生正翹首
秀峰巖下莫遲留
得同年寅之管城見寄之作酬答二首
翩翩驄馬度秋涯思入風雲句意佳多病獨憐梁苑客
閉門高卧草侵階
詩来恰值酒醒餘起步秋庭病忽除喚婦不須愁夜黑
老夫今日得明珠
東王灤江
病裏懷人掩客窗尚聞仙舸在龍江觀音閣下梅花水
對雨何時倒玉缸
次韻寄王光生四首
屋裏琴書屋外田繞庭松樹古藤纏何時却遂東山約
閒伴先生樂暮年
綠陰回首代紅英客舍流光只可驚病起偶寬書簿債
獨將尊酒向誰傾
博得荆南五袴歌一錢囊底奈貧何匣中猶有龍泉在
閒就巴江石上磨
一麾江郡領塵官何似山中菽水歡梁楚板輿平似砥
憑君休說路行難
口號呈問龐二少府
黃鶴樓前夜泊舟葦花楓葉似江州樂天本是多情客
卧聽歌聲起别愁
内弟文甫至清河一見而别題扇贈之
逆旅相逢意惘然四年䰟夢一燈前即教乍見還分手
猶勝山陰雪夜船
謝東園送菊
薄暮霜籬景色加名園分得歲寒花誰知建業騷人館
不是潯陽處士家
寄閒齋少宰四首次白巖韻
䢴江西路泝流風城郭山林道路通兄弟自為真率會
秪應隨儉復隨豐
腰褭燕臺白玉珂水亭山寺賞吟多相看已恨俱華髮
更奈蒼江遠别何
登臨隨處見題名想像當年載酒行山翠不遮牛首寺
江流長抱石頭城
竹門瀟洒對江開中有高亭扁快哉為問亭中二仙客
幾時騎鶴上蓬莱
瑞卿留别以答
揚舲無奈客心何暑雨平添潞水波草閣驛亭談笑别
碧山回首暮雲多
題白頭翁鳥圖送友人歸蜀省覲
短棹長江下蜀州家中風景畫中收蒲牙出水荷錢小
一笑相看兩白頭
唐仁夫出使廣西四首
碧衣黃簡照青春寵宴傳呼出尚珍辭罷閣門東上馬
道傍羅列拜王臣
樓船風景入春多鐃吹聲中故里過兩岸綠楊陰不斷
隔江知是柳州河
手捧鸞書下九天恩光初到墓門前山川不改孤兒恨
風木蕭蕭似往年
十年知已一綈袍萬里南雲望爾勞待得明年好春日
牡丹花裏候旌旄
送錢水部致仕次杭秋官韻
虎頭將軍圖畫竒成都待詔功名遲春風草草拂衣去
投老相尋知幾時
冥鴻杳杳碧天秋虞人網羅空復求朔地苦寒江渚燠
常時虚擬稻粱謀
青門掛冠春欲暮白首放歌江上歸野老相逢話朝市
龍飛天子正垂衣
老子田園歸興豪已將功業付兒曹庭中手種梧桐樹
他日朝陽看鳳毛
蓮葉田田溪日曛竹竿裊裊白鷗羣水南即是長洲苑
杳靄歌聲穿暮雲
東觀雞號風雨冥十年通籍綰銀青栖栖不向故山去
兀兀窮愁何以醒
秦州石經半埋土蘚剥苔封誰為開憑君覓取吳中本
江上雲帆日往来
送顧侍御出守馬湖五首
露冕南征火井西東過漉水北泥溪借問鄉愁何處切
千山明月子規啼
五馬驕嘶錦水隈雙旌遥指劍門開巴童吹笛羌兒舞
重見文翁鎮蜀来
五月瀘州蕉葉黃武侯祠下水如湯行人莫惡南中熱
自有參天古柏長
古箐人稀秋草深碧松蒼檜接陰森高樓永日彈棋暇
海北天南萬里心
漢家驛路止牂牁相望龍湖路幾何聞說夜郎天更遠
潯陽李白亦經過
送潘伯振守漢中三首
石棧凌雲鳥路賒漢中城府枕三巴風林落葉猿聲滿
那得行人不憶家
白馬河邊春日晴黃牛山下百花明家家耒耜居民出
太守来時親課耕
金城戸曹張鳳翔埋玉空山宿草長天上故人驅五馬
經過流涕問孤孀
送蘇通判四首
天涯相見地曹郎郡閣清尊夜語長休向燈前易成别
江頭春水正茫茫
曾並長安逐馬蹄謫居同過楚雲西他年縱有看花句
休向玄都觀裏題
去歲秋風别省闈木樨花落雨霏霏那知此日江陵郡
春草連天送客歸
春風江閣喜同遊苦恨逢君不少留東去巴陵三日路
幾時同上岳陽樓
送張元亮二首
知君元在識君先水國相逢亦偶然何日一尊還遠别
暮雲春樹暗江天
冉冉游雲覆短簷霏霏寒靄度重簾羇懷正苦逢春别
行李何妨入夜淹
送林贊賢醫士歸臨清四首
送君濼源溪水濱岸桃堤柳俱鮮新黃鸝聲中白日晩
又是鄉園一度春
林花欲開春草生村煙漠漠午雞鳴君行落魄似阮籍
休嘆路歧縱復横
臘月驅車東郡来元宵今始雪中回臨清城外成林杏
盡是州人為爾栽
雞聲喔喔宵近庭出戶忽聞春雨腥西江高士别我去
日出烟消山更青
送賈廷臣司訓二首
行李蕭條石逕荒賈生東去路茫茫盧龍不是長沙地
莫把吾皇比漢皇
卑耳溪邊秋草深裂坡山北樹陰陰西風匹馬弔孤竹
一曲商歌千古心
送毛東塘侍御北還後懷寄八首
汴上相逢一載餘五雲回首送軺車河梁别意真堪畫
行李蕭蕭幾卷書
霜雲千里朔風寒豸錦貂裘獨據鞍大厦如今要梁棟
憑君歸報得材難
夜来風雨曉来晴萬里無塵海岳清白日共看驄馬色
青天不負使君名
漫談時事共傷神白首丹心許國身歸覲正逢長至節
六陰行且見陽春
榮親報國皆吾事孝子忠臣只此心聞說致身同養志
莫分朝市與山林
客窗風雨對寒燈午夜懷人思不勝梁苑宋臺秋色裏
也應回首憶同登
别来公署易黃昏心曲憑誰與細論宦海風波無定處
相逢何日對芳樽
夢回欹枕夜三更烟樹微茫隔衛城獨向屋梁驚落月
不堪還聽雁来聲
衛輝阻雨奉别幸菴彭太保
宦情時事劇秋雲話到傷心不忍聞别夢迢迢似明月
漢關楚塞遠隨君
别湯萬戸
半生湖海識君遲可奈相逢是别期扁舟獨泛秋溪水
採得芙蓉欲贈誰
送吕二守西征二首
六月戎船上逆流書生彈鋏取封侯夜来羽檄江邊過
聞說西戎破劔州
巫峽瞿塘十丈波大寧鹽井火雲多賊巢散滿空山裏
舊日居民有幾何
客懷六首
萬山深護一書樓此際栖遲景最幽浮海未酬當日志
北歸還買洞庭舟
薰風江上棣花開醉倚蘭橈首重迴孤影却隨南雁去
尺書還附北鴻来
水耨方閒即火耕土風遥識楚江程汀花冉冉鳬鷖色
岸柳陰陰布穀聲
鬢絲端為别兄皤魂夢真如道路何滇海萬峯秋雁少
楚江千里月明多
遠從江左入湖南姜被初分思豈堪閒算長公年紀數
白頭今已六旬三
望遠時從郭外遊好登江閣與山樓煙開碧樹通吳苑
日落黃雲接楚丘
送雷州趙太守四首
蘇公樓前海日晴伏波祠畔瘴煙清茘枝垂實桄榔暗
太守来時雙鶴迎
詩人出守是尋常萬古心期一瓣香若道雷州非樂土
請君時到十賢堂
海邦雲霧晝霏霏榕樹林中孔雀飛驛騎忽傳天使到
九重親賜玉環歸
我在江陵望帝鄉登樓時恨楚天長憐君更隔三千里
嶺樹湖煙更渺茫
題竹梅
黃梅綠竹兩寥寥一段清光惜浪抛看遍乾坤空老眼
幾人解取歲寒交
秋海棠五首
海棠盈盈開素秋雨晴斜日上簾鈎幽芳不與春風約
碧榭朱闌俱暮愁
海棠開日近重陽秋蝶翩翩過短墻題品要知觀物眼
只須風骨不須香
海棠花開秋雨霏休將遲暮怨芳菲東園桃李盈千樹
昨日穠華今日稀
庭下秋棠開紫綿映風含雨淨娟娟羽人自解丹丘術
種得花来亦是仙
梧桐葉凋金井闌芭蕉風雨怨秋殘海棠十月猶含蕊
故伴青松當歲寒
向曹伯通乞白菊
節過重陽菊已殘倚霜欹露不勝寒山堂正少黃金蕊
試看君家白玉團
王使君誨處覓猫(時王有母之喪)
雪白狸奴尾勝金曾娛白髮戲花陰急須分乞鄰姬養
莫遣空摧孝子心
倫上人遺杏戲荅
帶葉生英顆顆新竹藍初發齒生津清酸本是儒家味
不道山僧亦戲人
晩雪
梅花枝上報初春濼水源頭憶故人天宇自清心自白
不知何處有紅塵
和蒋儒士韻題便面
江樹青山歇晩秋草堂幽僻對寒流故人遠赴關西去
明月蘆花繫釣舟
題張秀才釣魚便面
鱸魚釣得上綸鈎歸去應須與婦謀攜取一尊同客醉
江風山月更何憂
次正齋韻題石岡圖
白石岡頭榆柳新蒼蒼茅屋掩深春山翁不註揚雲易
怪底門無問字人
三友圖為蔡石岡題
歲寒池館暮相依雪共心期月共輝南北宦遊三十載
碧山回首故人稀
題扇
綠惨紅蔫春色闌枝間黃鳥任綿蠻知機自合高飛去
莫遣矰羅絆羽翰
以兔圖贈王生兼附短句
我来贈君玉兔圖我去留君雙湛盧月殿秋風桂花發
一枝能斫寄来無
題陸子引畫
水榭山林向夕幽笛聲遥在木蘭舟江空處處多明月
不用相尋秉燭遊
題萱圖
繞膝曾玄認不真北堂風景日長春堂前滿種宜男草
一度花開一度新
題美人(時外舅胡觀察謝政家居寄此通慰)
月宫秋冷桂團團歲歲花開只自攀共在人間說天上
不知天上憶人間
題廷相兄扇頭
萬里乾坤見此亭四圍山色繞闌青何當著我亭中坐
閒校神農本草經
毛驃騎扇頭
玄菟城外草連天鴨綠江頭春可憐將軍飲馬臨江水
東指扶桑在日邊
題行南卷
小結幽亭倚大江萬竿深處聽飛瀧横琴試鼓湘妃怨
彷彿鳴珂過北窗
題家園風景圖二首
苕水羌山清更深蕭蕭蘆渚間桑林青楓樹裏三間屋
十載常懸萬里心
萬竹深深一徑斜草堂門巷接江沙主人遊宦不歸去
時有白鷗来釣槎
題墨萱
華髮當年倚笑看北堂春色映朱闌披圖彷彿慈顔在
零落霜風夜雨寒
題天鵝海青圖
雲暗霜天雪滿衣鴐鵝聲亂海青飛李陵臺下燕山北
正是單于夜打圍
題金憲長舜舉蓉溪書屋圖四首
蓉溪主人溪上来来時廉訪去都臺共道溪花似溪主
暫時搖落又還開
溪水溪花相映鮮溪風時拂案頭絃輕鷗白鷺知人意
雙去雙来精舍邊
錦江東會蜀江流卜築還依江上洲十里錦雲千頃碧
此中風物最宜秋
秋溪明月夜經過兩岸芙蓉照綠波溪上主人元好静
巴童休唱下渝歌
題扇次仲仁韻
月落江空萬里秋一聲長篴古槎頭漁郎此意何人解
水底蛟龍水上鷗
題吕叔通扇次白巖韻
江草芊綿江雨霏王孫孤艇泛潮歸寂寂江亭搖落處
碧雲回首雁行稀
題吳隠士守墨詩冊
十畝山田一舍幽草窗閒卧白雲秋行人若問墨溪主
不是當年柳柳州
題林東石迺兄松關圖
明時不作大夫官偃盖空山老歲寒試問玄都舊桃樹
幾回花實幾凋殘
題戴錦衣扇
溟濛湖水抱村斜湖上扁舟載晩霞怪得看圖意渺渺
圖中風景似儂家
題靖遠侯畫菊扇頭
百戰功高舊破戎侯門却似布衣窮傲霜枝葉凌雲幹
畫裏分明國士風
題介溪嚴侍讀畫菊
風蕊紛披霜葉清畫圖秋色笑淵明持杯只愛東籬賞
未識金門大隠情
題林下一人卷三首
禦寇曾攄報主心野雲孤鶴伴閒吟時人若欲知名姓
須向凌煙閣上尋
西府頻看策舊勲北山常恐負移文如何九五飛龍日
閒得無心出岫雲
卧龍山下結茅新乞得匡時未老身此日此菴真獨幸
天涯多少未歸人
題史元之總戎都門别意卷
十五年前别帝州早看風節動儒流渠陽此日新開府
不數先朝定遠侯
敖工部子發水亭次韻二首
裊霧流雲水閣寒浴鳬飛鷺滿江干風潮莫向愁中聽
雪竹還留醉裏看
曲徑回廊接圃深竹窗松戶晩陰陰幽花不阻三春夢
明月長懸萬里心
登仲宣樓
蜀吳舟楫檻前經萬里鄉心杳不扄莫問興亡異時事
滿川斜日下空庭
觀城歌七首
朱旗繡斧兩昭回南郡城池亦壯哉明月樓中堪坐嘯
關山何處有塵埃
睥睨連雲十二樓西南形勝數荆州已教峴首為屏繞
更遣巴江作帶流
江日曈曈散曉鴉湖田漠漠隠桑麻中丞本是陽春脚
散得東風與萬家
城廓周迴十里通遥從城上見城中不知多少王孫第
萬戸樓臺一半紅
古堰迢迢枕郭門城南城北萬家村行人共指豐年兆
雪裏青青見麥痕
大北門西擲甲山山頭古廟草斑斑中丞駐馬看遺像
認得將軍舊姓關
百雉城頭小隊行下聞閭里動歡聲防邊不在多戎馬
只有人心是甲兵
題賈園四首
濼水橋西一畝宫小窗春度碧荷風老夫野性無拘束
便欲移家向此中
門巷沈沈草徑紆綠槐深護野人居鳥聲不斷日亭午
時有小童来捕魚
樹繞園亭水漫池西溪風物最宜詩即教痛飲成深醉
莫遣空懸别後思
靡靡菰蒲傍水涯粼粼白石映青鞋今年欲此消長夏
合扁君堂作我齋
舟行近滄洲
白雲渺渺水悠悠兩岸蘆花覆釣舟年少自知官紱在
尋常不敢問滄洲
湖上雜興四首
雲水地臨三憲節江湖天放一漁舟虚煩倚樹看黃帽
耐可乘槎漾碧流
漾漾蓮舟繫古槎沈沈波影照烏紗多情最喜臺中客
乘興能看水際花
水岸風迴晩更凉菰蒲零亂拂衣裳扁舟莫到花深處
恐礙波心片月光
萬竹陰陰暑氣微主人迎客敞山扉翻愁使節傳呼近
驚起舟前白鷺飛
昌平廢縣
層阿迴眺獨行行日落春山烟霧生山下荒城隠叢薄
路人云是古昌平
山行即事二首
山逕春深滿綠苔景陵東去轉縈迴忽逢樵父驚相問
言自黃花鎮裏来
陵署青青生午煙山渠㶁㶁響春泉白頭宫監松林下
閒說英皇北狩年
草場
牧馬場邊苜蓿香回龍宫外樹蒼蒼當年駿骨今何處
曾被金鞍侍武皇
柳塘雜興四首
汲水澆花柳貫魚草堂巢燕暮春餘要知開逕誅茅意
不為濃陰好讀書
御溝東畔柳成林御水盈盈十里陰白馬青衫橋上客
春来多少故園心
琴臺書榭綠陰深杖履時時隔水尋閒過永明湖上看
幾家桃李自成隂
塘煙漠漠水迢迢搖蕩春風幾萬條不傍御園歌舞地
只愁宮女妬纖腰
泰山回馬嶺
回馬嶺前春日西澗花巖樹欝萋萋上方鐘落不知處
惟見白雲巖畔棲
貞女祠
長城在秦那在齊齊山古寺春草萋千載哭夫能變俗
至今猶說杞梁妻
鹿門山
龐公舊隠鹿門山近在襄城漢水間石洞草荒無路入
夕陽時見鳥飛還
習池
習家池上草萋萋流水成渠稻作畦山簡不来遊客散
居人猶唱白銅鞮
峴山
大樹蕭蕭白日寒羊公祠下獨凭欄尋常一種青山石
長使行人灑淚看
望岳亭為王生作時其父戍雲中
東岳名高四海間此山之外更無山何時倚杖青雲上
與爾朝登復暮攀
望岳亭臨河水隈碧窗遥對孔林開誰知仰止平生意
不為巖巖氣象来
岱宗西與太行臨嵐翠霏微曉不分底是靈州狄刺史
不看巖障只看雲
汴上題吳國賓園林
沙海原南古戰場曲池荒畎蔭堤長相逢折得芙蕖贈
莫向西風笑冷香
大堤
大堤女兒花見羞大堤楊柳映青樓金壺滿注樊城酒
醉殺狂夫不解愁
梨雲軒獨坐有懷
睡起僧房日未斜興来隨處即為家美人不見幽期渺
閒對蒼黃數落花
楝塘歌
楝塘老人塘上遊颯颯西風吹素秋記得看花三四月
滿塘紅紫映波流
姚園次亭溪韻
竹塢柴關破曉開石池花逕轉縈迴春深漫有尋芳興
老近慚非作賦才
散步
零零宵露濕春堤楊柳風清曉月低童子莫愁江路滑
老夫扶老有青藜
觀風望雲
雲浮劔閣夜英英白馬江邊踏月行傳語啼猿莫相近
恐教遊子不勝情
飲菊泉二首
雨色巖花入牖斜城中風景似山家横琴不奏朱絃調
對菊惟看白玉花
十月霜庭菊正肥亭亭寒影照山扉野夫本是淵明侣
可怪淹留夜不歸
或曰雖有寓意然非善言故改作
紅芳瘦盡綠陰肥幽鳥枝頭自在棲一日天風吹羽翮
上林便作好聲啼
浙人自遼囊父櫬返葬感其事為賦
客衣零落鬢毛斑迢逓沙場負骨還三尺古碑千載恨
曹娥江上水潺潺
避喧二首
興在桃源山水間幅巾藜杖每忘還沙田雨濕青牛卧
石洞花深白鹿閒
北窗無人春睡安時聞春樹鳥關關老翁元是避喧者
又欲移家向别山
五月五日以扇奉寄二親侑以小詩二首
迢迢親舍白雲下長日登樓思有餘代谷燕山空說近
經時不見一封書
薰風簾幕燕翻翻庭際榴花火欲然睡起忽生千里思
慈顔一别又三年
示弟賦
鴈門秋高多烈風烟沙極目見雲中憐君弓馬年来慣
不數翩翩塞上雄
插秧歌
紅石岡頭夜雨晴湖田水滿接堤平行人欲問年豐儉
試向田中聽鼓聲
促梅次韻
庭下梅花開未開帝孫邀月久停杯終知不入繁華夢
莫遣笙歌取次催
曉起口號
春眠不奈鳥聲催起立荒園傍古槐怪底幽尋苦無力
夢中曾上故山来
聞董汝卿喪内二首
草堂雙燕壘新巢坐感琴絲理斷膠麥飯一壺香一瓣
此情何處哭芳郊
好學平生說仲舒絳帷常坐五更餘春来睡足三竿日
應是無人唤讀書
寫懷
白髮蕭蕭五十春宦途猶作未歸人何時杖履柴門路
風景依然遠俗塵
吳竹齋惠藥品
六月漳河艤客舟小窗閒卧白雲秋憐君饋藥如康子
不療山翁四海憂
田家
柳覆崇垣水護門不依鄰舍自為村何緣却近山陵道
日夕時聞車馬喧
薛汝茂乞蓮栽
薛家池中千葉蓮出波今已疊青錢分栽不為看花色
要向山窗聽雨眠
竹店舖候高生不至
行盡荒山更涉溪故人聞說在城西空庭日午車馬寂
惟有鵓鴣深樹啼
游仙詞四章夀楊母次劉五清韻
翡翠衣裳雲母軿往来常在碧霄行老君臺上凌風過
王母池邊看月生
一寸靈光萬古心笑看烏兔兩升沉已遣夀顔同紫玉
更欺仙骨比黃金
冉冉霓旌覆羽仙雙雙玄鶴舞芳筵眼看庭樹真瓊樹
不數藍田是玉田
江流山色繞金堂管領年華入夀觴仙家自與人間别
千歲都来一刻長
夀歌三章為松鶴翁作
松裊山堂紅日開天風吹鶴下瑶臺傳書為問西王母
别後蟠桃熟幾迴
西園十月菊花黃花底流泉水亦香汲水採花宵釀酒
曉筵傾入萬年觴
八旬遐齒三齡錫四海昇平見七朝潁上漫隨巢父隠
渭南還有太公招
五言排律
留别董三屏次韻
晩照長雲合春帆細雨開别離予正苦魂夢子頻来石
路齊南境風花白下臺十年今去國千里獨憐才會有
荷裳寄應煩想像裁
遊仙巖
黃帝昔好道相傳駐此山至今鍊藥處猶見五雲還丹
井霞空聚清池水自潺鳳笙歸寂寞龍駕絶追攀曠劫
留仙跡何年啓佛關看花周法界鐘鼓隔人寰瀑響千
巖應潭虛萬象閒排空雲木古夾道翠泉環澗鹿衝人
返山花照酒殷寺荒翻雅淡僧老更蕭閒問法空羣妄
探竒始一斑未能兼吏隠回首愧塵顔
白巖太宰寄示新作兼有并刀之貺奉謝一首
忽報王孫使新從相府旋下階㤀病足開牘醒愁眠碧
落仙人字黃初大雅篇空巖泣神鬼白日走雲烟策杖
東峰外看碑北岳前依微穿雪竇想像俯春泉客路千
餘里離心兩隔年倦遊甘散拙高舉謝聯翩水國身猶
寄山堂夢屢牽愧非清廟質虚枉佩刀傳
贈張御醫九齡
故居移杏圃新寵沐楓宸天馬飛黃日雲龍際會辰華
陀初入魏扁鵲舊鳴秦術妙乾坤秘功存社稷臣東衢
迎寳鏹西第擁朱輪家是華胥國人呼有脚春翻嗟縫
掖士章句老風塵
遊仙詞贈李羽士擬初唐四子體
碧落新移牒玄津晩繫槎天臨北斗地人住上清家樹
古金壇静花深玉洞斜靈砂飛綘雪仙醴注青霞緱嶺
音書密函關道路遐月明蒼鶴羽風度紫鸞車幾見桃
成實重聞海變沙瑶窗禮星後閒坐讀南華
賦得白鷺洲送柴墟儲中丞
路轉長干渡洲傳白鷺名滄波去不息綠芷復叢生隠
隠江田抱團團堰日明鏃沙沈壁壘牆堞隠臺城湍古
晴霓下蒲深晝虎行漁人牽網迹商女踏歌聲佳麗千
年恨豪華六代情經過夕臨眺誰並客舟横
送金中丞赴延綏
上郡防戎切中丞入陜遥隼旂明曉甸鐃吹轉春橋二
月花新綴三川雪正消北門来寇凖西極使班超國仗
和戎利人傳破膽謠按圖收地險堅壁阻天驕禮樂欽
儒將經綸翊聖朝長城一身是詎數霍嫖姚
送許中丞德新赴甘肅
暫布山東化還為隴右行中丞新受勅賤子舊知名玉
露承冠劍金颷捲旆旌神羊心自直孤隼勢初横地接
祈連砦星羅冒頓營未須懷破斧先喜號長城草映邊
雲白沙流漢月明陜人歌召伯關吏識終生許國知公
志通家是我情離筵忽隔水秋望轉盈盈
送唐京兆送母還邵陽
奉詔還將母南歸樂未涯日明吳苑樹風引邵陵槎萬
里遥瞻闕三湘近接家望灘懷孔雀臨洞識桃花夀祝
青山永書傳碧海遐趙張前史艷曾閔後人誇去值桑
蠶老迎看竹馬斜却憐春别苦飛絮滿江沙
送别白樓先生次郭司業韻
曉騎傳中旨春曹陟上卿樂推吳季札經許鄭康成車
馬秋江出鄉邦晝錦行論交韈始結惜别盖初傾拜手
雙龍闕承恩五鳳城御階聽曳履樞密待持衡制作登
三殿聲華振八瀛新班岱嶽重舊寺雪山輕古貌看常
健冰銜列自清英英伯夷志垂白轉精明
繡斧西征為何輔之御史作
蜀道軍容使秋風振旅還功成萬里外捷報五雲間電
掃妖氛滅川流戰血殷漢兵隨指顧蕃部凛威顔曉坐
轅門静宵登劍閣閒丹心懸海日繡斧照江關飲馬瞿
唐峽封刀麥子山班超桓典後芳駕幾人攀
題芳洲書屋為俞大參作
見說林居勝清江繞舍流元方登瑣闥小謝隠滄洲草
蒨辰占麗梧飄歲識秋煙霞互吞吐鷗鷺接飛浮日有
高軒過時同静者遊麈揮山榻冷棋對竹窗幽寳笈通
三昧牙籖富九丘側聞能尚志應不愛封侯薇省牽魂
夢萸樽阻唱酬詎諳方岳寄深切廟廊憂
聽吳子談吳中事
吳子近南遊龍江復虎丘三分形勝地六代帝王州望
月晴臨嶠聽潮夜泛舟寶珠商女得靈劍海人求去日
蘼蕪綠歸来菡蓞秋逢宵話竒賞吾興亦雲浮
長短句
送顧華玉席上分體得三五七言
送歸客送歸客東城復西苑碧草萋萋别路長蒼山歷
歷愁心遠愁心遠征駕不可留去年送歸陌上雪今年
送歸江上秋江上秋江雨霽返照入林光翳翳家在齊
川未得歸年年送客来沙際送歸客請客聽我歌我如
水中鳬君如江上波波流去不息鳬飛無遠翼迴橋轉
岸君已遥薄暮徘迴此何極
燒荒
風怒號振城瓦塞草白朔雲赭漢兵出火掃蕩原野祝
融馳炎帝下騰赤龍走朱馬雲濤沸星雨洒黃沙一望
千里通魍魎書啼巢穴空敵人臨水不敢過將軍歸来
閉關坐
吳將軍課子
大兒龍小兒虎碌碌犬與豚眼中何足數將軍回獵騎
帳下斑衣舞天河東傾月西落蘭膏夜射簾珠薄庭槐
烏鳥棲復驚弦誦聲高應金柝將有法兵有機吁嗟易
聞不易知長平一坑萬人死君不見邯鄲子
題風木遺哀卷
苫為席塊為枕憔悴孤兒墓田寢墓田樹聲蕭蕭寒濤
捲空風葉飄樹不止風不息孤兒欲化田中石
題趙訓夫海屋添籌卷
海上屋幾千尺麗日起扶桑鱗鱗曙煙碧仙籌刻玉雲
花湛海塵一飛籌一點借問仙翁夀幾何十屋仙籌充
畫檻仙翁家住海中村平原公子宋王孫相逢欲訪桑
田事雙鶴何年下海門
光復堂詩
巋巋光復堂湯湯歲寒溪故家世業傳江西他園豈無
木重是祖手植他地豈無土重是祖手闢物生各有主
天道終好還嵐光映朝牖不改門前山堂有趾溪有涘
我溪不竭堂永峙
六言
送客
舟横斷岸日斜鴈度空山落霞欲採芙蓉贈遠秋江何
處天涯
湖上二首
一溪流水秋碧兩岸垂楊晝陰絶愛王家池館酒旗低
拂波心
田田蓮葉洲北寂寂孤亭水南恐有人来摘取淆他萬
頃清潭
靳庄鋪坐雨次沈休翁韻
村南村北雲山亭外亭中煙景東巖過客重来蘿逕蕭
蕭薄暝
鳥啼千樹萬樹雲起前山後山門外青春向晩雨中遊
客西還
黃山店趙山家人
西山半銜落日東嶺尚宿歸雲雨過荒村向暮柴門流
水沄沄
瓠葉翻翻雨驟竹枝裊裊風斜忽見綠檉花發猶疑春
在山家
流鶯百囀深樹巢燕雙飛短簾過客不慙阮籍主人只
似陶潛
煙中白鳥雙度草際黃牛獨還山寺暮鐘何處隨風飄
落人間
蔡石岡寄瓶梨
綴樹同梅止渴登筵比蔗生津却憶帝爐燒賜曾分衣
白山人
淮北滎南接境凍姿霜色含秋如得此君萬顆豈論千
戶封侯
不緣摘取商洛定自傳分秣陵笑殺山妻鄙俗安排慢
火相蒸
武帝巡遊不返文園渴病難除誰致内林一顆且成封
禪之書
送范侍御蘇山北上四首
隼旟低拂垂柳驄馬嬌嘶落花碣石春風萬里盧溝曉
月千家
生憎白雲春去無奈黃鶯晝啼欲採芙蓉贈遠北湖蓮
葉初齊
廊廟江湖身世先憂後樂心情本是仲淹孫子怪来夷
夏知名
君山已歸地下燕泉却在天南落落故人如此蕭蕭短
髮何堪
六言近體
贈錢世恩
向風征馬頻嘶獨客行吟古堤百里文星斗下三年水
部河西遥心浦樹煙渺短夢城烏曙啼記取今宵醉别
雪堂燈火凄凄
華泉集卷七
