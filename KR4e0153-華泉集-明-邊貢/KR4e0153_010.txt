華泉集卷十
明邊貢撰
文集
序
謝盛德章序(代田尚書作)
醫以業鳴代不乏人而宋清名獨在人口下至庸夫孺子
稱善醫者必曰扁鵲扁鵲凡此非以子長子厚之文為之耶夫
越人之術神矣至其論病則曰輕身重財不治也由是
言之非好利者歟清之市藥焚劵不責報報者益廣且
厚其治人固無異術也而人亦不冺焉然則術之神者
固足多而輕利之大亦未可少也若今盛子則兼之矣
可無傳乎四年秋八月予中子穗病下血煩憒不飲食
與寝京師業醫者以十數環視莫措曰是瘵已不可以
復起矣浹辰病且殆諸鄰人走眡焉曰胡售者盛道盛
子至脉之笑曰無患也患在脾胃藥之得熟寝再藥之
思飲與食煩憒日益脱去血止不復下不踰月起矣予
具金幣往酬焉盛子麾之曰不願也願得公之文以錫
之煥煥幸托以傳則公之所以報煥者甚厚也嗚呼方
穗之病也執予手而泣曰兒不可起也醫亦曰不可起
也予行年六十有四矣境向暮前年而老妻亡去年而
長子死焉而穗又病且殆當是時予之心何如也而盛
子起之予之所以德盛子者豈其微哉乃不惟不厚責
報也而且麾焉然則盛子之賢奚但異于今之醫也而
顧以文責予予不文不足以繼太史公柳子之筆以永
盛子之傳然而盛子之所以兼乎二家者則固不冺冺
矣盛子名煥姑蘇人其先世嘗有為御醫者受知宣廟
君子以為能世其業云
夀朱母六十序
三年春二月癸亥為别山朱子之母之夀之辰君子稱
焉何稱乎朱母從子也何夀之喜若曰非是母不生是
子也故喜之爾其喜之柰何曰朱子御史也官于朝將
乞養焉母也聞之告諸朱子之父碧梧曰公不恒云乎
烹熟羶香嘗而薦之非孝也養也君子之所謂孝也者
國人稱願然曰幸哉有子如此所謂孝也已衣欲養盍
止之碧梧止朱子朱子怳然欷焉弗果乞出稽淮南北
之戎不踰年害寝而制興時歲侵人相食矣朱子請于
朝力數若申包胥之告急於秦庭然者天王憫焉發倉
廪以賑淮南北之民飲食必祝曰天苟有意于此土也
必使我御史久厥時必使我御史之親康以夀罔攸懷
故君子以朱子不隳其職為孝以母夫人不溺其愛為
賢無異稱焉已而天王召御史曰良矣御史衣予嘉爾
績矣予衮有闕曷歸乎補之哉御史歸道出滁陽太僕
正邊子貢謂其僚汪子錫牛子鳳吳子挺劉子樽曰樂
哉美乎其朱之母子耶夫御史者郎官也進而上之曰
大夫焉曰卿焉曰公孤焉有餘地矣六十者下夀也進
而上之曰耋焉曰耄焉曰期頥焉有餘日矣母之年有
餘日則可矣永厥享子之位有餘地則可以大厥庸奚
一名一夀而但已也可無頌乎于是汪子賦岷江牛子
賦漢江吳子賦大别劉子賦南極邊子賦山之陽之篇
命工者歌以餞焉觴於瑯琊之麓朱子賦北山之章再
拜而謝曰衣也歸可以夀吾母于堂下矣
送彭子奉母還蜀序
鶴泉彭子舉進士之明年拜吏科給事中來南都居無
何以昌言激上怒禠禄者數矣海内之士相識也與弗
識也罔不稱之曰彭直諫云當是時也彭子之先君奉
議公沒若干年矣會大禮事進階奉政大夫而其母陳
夫人者就養于官有宜人之封焉乃宜人思其鄉欲亟
歸彭子請曰以身侍臣之願也上允之命下之日曰北
川黃子小涇顧子者彭子之同官也偕野史氏往賀焉
彭子盥沐布香几於庭向闕拜曰大哉恩乎是吾君之
賜也起而登堂拜宜人曰榮哉遇乎是吾母之賜也降
趨而出進二子而拜曰樂哉歸乎是吾友之賜也野史
氏疑焉問彭子曰子拜賜于庭何也曰某也戅夫也干
天之威震殛是虞乃優焉舍焉與之假往焉又虚位也
而待之還焉非天王之仁聖有是乎哉故曰是吾君之
賜也大哉恩矣又問之曰子拜賜于堂何也彭子曰子
不觀于今之典乎具慶者與焉偏侍者與焉永感者戚
戚矣非夫人之遐福也而先君有是哉故曰是吾母之
賜也榮哉遇矣野史氏曰子之拜二子者則謂之何對
曰同寅恊恭聖謨存焉古人身雖外心罔不在王室也
吾三子實相勉焉二子者在吾何憂乎哉故曰是吾友
之賜也樂哉歸矣野史氏揖彭子而拜之曰子言三也
而三善備焉敢不敬乎由前之言是曰知報由中之言
是曰隆愛由後之言是曰推賢推賢者公隆愛者孝知
報者忠夫忠也孝也公也天下之大善也而君也母也
友也天下之大倫也子三言而三善備焉敢不敬拜
寄慶屋舟翁序
儒者之臨事也有經有權焉以權者通其變以經者守
其常而已矣是故常可能變為難非變之難通之難也
變而不失其常斯善矣惟醫亦然南人之言孔子善焉
非常乎若藥不瞑眩厥疾弗瘳非變乎知斯二者能守
也又能通也天下或寡矣若京口屋舟翁斯其人哉屋
舟翁者姓錢氏名玉字宗玉别號屋舟今少傳䆳菴楊
公戚也弘治庚申間公居北都官奉常予從遊焉知翁
名踰二紀矣乃嘉靖甲申夏予來南都即病腫肢攣痛
更數醫弗已也尋復作書以告公公戚然閔語翁曰門
士也盍往眎乎翁至眎焉即啟囊出藥脉數甚否且變
矣不可以守經也為之吐焉下焉已又汗焉不越旬而
予起然則翁也非所謂善通其變者乎乙酉翁夀七十
春二月夀期届矣當是時也西北邊有大警持久靡平
詔起少傳楊公總制兵事刻期以往往之日夀之旦也
少傳公以慶焉公世家之詳醫學之弘與夀考之道罔
有遺矣其鄉之學士大夫尹德亨輩要予以言予復何
言哉獨竊有深感焉夫不為良相必為良醫翁固弗斯
沗也而世有用兵如用藥者非少傅公孰其當之公文
武並兼經權相濟儒者之能事畢矣有醫若翁俾司御
醫淑諸人而傳焉則惠之所臨豈不廣也乃秘焉韜焉
蔭庇一鄉無其知之者寡乎哉無其忌之者多乎哉予
竊有深感焉傳語翁曰醫國者上醫可亟治装行且有
舉之者矣太倉公長桑君幸勿多讓是月二十八日某
人書
賀譚御史考績序
未菴譚君興國州人也為武陟令者三年徵拜南京貴
州道監察御史為御史者三年考其績於御史大夫與
天官卿御史大夫天官卿合辭書上考將獻於天子其
同官者澶西王君時齋孟君輩徵予文以賀焉予往在
正德丁丒間視學中州有來自武陟者述譚牧民之状
予曰是循良之政也必有去思又述譚君馭吏之状予
曰是剛大之才也他日必為御史今上改元壬午之夏
予承乏奉常則君已御史久矣盖相聞也相知也凡五
六年而始見焉既相見則君乃磊砢慷慨人也有大志
才調逸發事到即了然判去不足以盡巡西城又巡上
江豪姦屏跡論者謂其風裁威望一時鮮倫盖雖小試
不足以盡其才譬之昆吾湛盧剸以一堅鋩刅立見不
必虎豹犀象而後然也則夫天官卿與御史大夫之上
考也其孰曰非宜哉夫天下之事言之者弗得行諫官
是也行之弗得言宰相是也御史兼之予於君有賀矣
是故百僚之臧否得言焉四方之利病得言焉庶政之
得失得言焉不徒言而激之揚之興之革之次第畢舉
所謂才之不足以盡焉者將于是乎盡也顯丕績垂休
聲寧止防一江視一城之可以稱述也哉予昔料君之
牧民曰必有去思今武陟四鄉塑像而享祀之者八祠
而又聞君之過其地也老幼男女争以趨泣以拜如赤
子得慈母于久失之餘斯豈聲音笑貌之能為也不亦
中耶又嘗料君之馭吏矣曰必為御史而今果然不竒
中耶乃心獨喜自負以為知人且自信其料于後者必
如前之料于今者之能中也雖然且有告焉古之君子
之受知於人也必求以副之而圖厥終夷考其知人又
必德望隆厚斯足以重所知之人薄如予也庳如予也
而求副于君不已妄耶顧君之所以自立者有不假人
以見而予也因得以冒知人之知耳君其往哉予同官
曰何栢齋者太史公也嘗紀君武陟之政播諸中州予
不佞尚願為君請傳以繼攬轡之後不知可不可也君
其往哉
贈王君惠序
君惠名天禄安東衛萬戶侯某之子也甫弱冠來遊京
師如湛盧出匣霜硎差差如火齊在盤光熖霍霍京師
之人逆者目旋聽者耳屬皆以此竒之然亦以此疑之
也一日以鄉土之故來見予於奉常邸舍與之坐而語
焉有不終食知其為國士矣又一日客装戎服遇諸都
亭予驚問其以君惠曰天禄繼先廕將歸安東盖自是
别矣遂與下馬坐亭上命執箠者解佩刀質斗酒來為
君惠酌酒且酣視君惠之容充然而其口隠然也予愕
焉以問不對再酌再問君惠曰天禄兒時強志盛氣好
大而見竒讀史家書見賈誼求試屬國請繫單于之頸而制
其命終軍使越欲得長纓羈其王而致之闕下常竊慕
之乃今蕭關以西雲中以北士未解甲餉不税驂思欲
當一校之隊突刃觸鋒乘危躡險一效須臾之捷以快
其平生願而未之得也金紫照庭牙纛就列暮酣絲竹
曉獵川原荷上位沗重禄榮其軀以豐其體視天禄之
心何如哉予以為取善于人以淑其身君惠之志大矣
然世有吳廷尉而誼之名始得聞于朝為之君者無武
帝之賢恐終軍亦不得以成其美也以予君惠萬里之
行基于此矣君惠歸而益深其所養以待之雖自貴且
重不以效軍之求通然他日天子有問予固君惠之廷
尉也君惠喜而起揖且謝曰行矣行矣時惠季弟之婦
翁鄭聘君和者追送至亭聞予二人言謂不可無紀也
遂書以為贈
送張允升序
髠者寝不脫冠刖者行不跣足内之不足故也内不足
故外物能動之否則千金之寶視如泥沙車馬文繡充
楹照庭而目無留盼矣爵禄名第國之所以榮辱士士
不可以有欣戚于其間而自榮辱其身可也傳稱孔子
其厄于陳蔡也有吾道非耶之嘆攝魯相而喜吾以為
此好事者之談非君子事也觀其言曰道之將行也與
命也道之將廢也與命也夫道在我命在天行廢在命
何以欣戚為哉此戰國好名嗜利者之為非毋固必之
意也吾固知非君子事也世之以士名者莫不曰孔子
吾師也至考其行則合于孔子者幾希矣孔子之道豈
徒言哉知而不信信而不行者衆也始予幼時見允升
于鄉序間樂羣敬業貧無困色目識而心竒之後予試
吏水部使江南過家而再見焉雖戰藝屢北之餘挺拔
偉烈不少挫折如鄉序之見之也未幾予官奉常允升
亦領薦卒業于成均習政于内監升名于天官而將仕
焉居三載如過家之見之也今之人有得杯羹以自慶
失一錢而面赤不食者非不欲強飭其情内之不足雖
欲偽為而不能也家食之于賓興賓興之于入官亦已
殊矣然抑之而不悲庸之而不喜允為君子之士也吾
固知足于内者也合于孔子之道知而信信而能行之
者也
夀支廷璽序
昔齊桓公伐孤竹還而迷用管仲計簡老馬脫其羈而
隨之遂得道夫以蹺騰蹴踏一日千里成功行陣之間
老馬不能也至于達險夷辨岐路則馬之壮有力者弗
與焉無他諳故也惟將亦然搴旗斬將恒存乎少勇之人
而審勢識機乃在于老成之士秦穆公之襲鄭也不聽
百里奚之諫取敗于殽始皇伐荆之役輕任李信倒戈
于城父方二君之始意未嘗不以奚為淺知而笑翦之
老怯也然茅津之誓頻陽之謝則固已顔汗肉慚無以
自見而心服其神矣易曰師貞丈人吉詎不信哉左軍
都督府都督僉事支公廷璽自百戶起家出入三朝以
至今日折禦衝侮勞勲茂著年八十健武如少壯人内
典禁兵外督營務親甲胄冒風雨不以一日少休盖庶
幾所謂丈人者而報上之心未已也太史公與公同事
既嘉其久且諳又喜其夀率所親繪圖賦詩以慶謂貢
儒生也宜序而祝之夫以公門第之顯恩渥之隆賓從
之華子孫之衆福祉之光詩圖備矣敢喻以馬而進之
奚翦之事若未有以為公祝者是乃所以大祝之也公
其無曰儒生之言瀆以迂哉
頤晦林子詩集序
客有問於林子者曰孰使子身之晦也非行之獨乎曰
然又問之曰孰使子名之顯也非詩之工乎林子謝不
敢當已而曰固所好也客又問曰晦子之名顯子之身
奚若林子不應則又問曰名且顯而身日晦已奈何林
子笑曰終且晦何病焉有傳斯語於野史氏者且曰是
莆之高士也野史氏以問石峰陳子陳子曰然誠有之
其人也中退如也外儼如也其守確如其少也業舉子
文蔚如矣一再試不偶輒棄去徜徉歌吟于山水之間
其詩也鏗乎其聲而澹乎其味也有孟襄陽之風焉幽
情遐致閒遠蕭散有魏仲先之風焉行且來矣今年秋
林子果携其少子者遊金陵委禽陳子之門明日偕訪
于野史氏出其稿示焉野史氏讀之曰信哉其閒且遠
也蕭且散也其致遐其情幽其味沃然澹而其聲鏗然
和也考其人盖有陳子言所未之盡者野史氏心醉焉
謂林子曰儗人者必以其倫尚友者必同其志陳子儗
子於浩然仲先倫乎否耶之二子者兩逸人耳同在宋
者有欽若氏焉同在唐者有林甫氏焉皆赫赫高位者
也子擇所安易地而友於此乎於彼乎林子拂䄂而起
行且歌曰腐鼠饑鳶彼勢若權我章我篇廣樂鈞天寧
玉而毁不瓦而全明日林子復訪于野史氏止而飲之
酒且謂之曰嗟哉林子子之工亦至矣雖然子之晦亦
久矣抑古有言詩能窮人子不求晦之脫而顧安之養
之子之晦何時已耶然則晦子之身者即顯子之名者
也奚止一獨行哉子曷安焉林子名嘉績汝儀其字頥
晦其號見素公之猶子也君子以為恬雅夷曠不愧其
世業云刻其詩者嘉興守蕭君若愚石峰子門人也
贈福建右方伯鄒公序
正德癸酉春正月甲申山東左參政鄒公時鳴以吏部
薦為福建右布政使命下而遂行行之日曰錫山秦公
者公之同年也又同官於濟於是合藩臬諸公詩以送
之而以序委予予昔在戊辰己巳間為太常丞而公為
戶科都給事中都給事中之與太常丞者班序相連也
數望見顔色焉以晩進不敢親獨時時與周給事子庚
者私瞰公曰淵哉若人其抱弘以深其質凝以遠也是
公輔之器也未幾公為保定知府予往見焉退而又謂
周子庚曰淵哉若人測之而益深也窮之而益遠也是
其為郡也必有聞也居無何予亦出守不見公者踰年
獨聞之道路之人言曰保定守賢甚他郡無能及之也
其至郡也民安之其在郡也民歌之其去郡也民留之
而其既去也民思之不忘保定守賢甚他郡何能及之
也再踰年予以家難歸則公已參政久矣予再見焉退
而思曰給事之官上與天子可否事而下與宰執相賓
主他人處之易矜且溢而郡守者有簿書之勞有趨拜
之辱部寺之吏或耻合焉而况于以都給事而行也然
進之而參政則辭勞而逸辭辱而榮可喜矣而公且休
休焉于于焉一視之無所與焉其賢於人何如也繼而
有今命夫誰曰不宜哉且參政佐職也視今命為不專
郡守專矣或齟齬于上吏不得盡給事得言之而不得
行之之權視今命何如也公往矣譬之岷山之江道瀘
踰巴越涪萬歷灧澦委委盤盤東注于䕫峽又東出于
夷陵其洶湧汗漫澎湃之勢恒抑遏不得肆又東至于
江陵又東至于漢陽而後抑者舒遏者平沛然而東之
于海矣古語曰不止不渟不蓄不流非公之謂與公荆
人也予又為荆守皆知江者故請以江喻書以贈公又
將别書以遺子庚庶他日公政之成位之崇幸再見焉
必以予言為有徵也
贈章與充省兄歸嘉州序
居者之安也出百里以為遠也自河北盜興則東西村
之相望而弗敢過也乃章子與充者自嘉州以其大人
公訥菴封君之命道䕫峽越荆峴浮襄歷鄧涉宋衛曹
薛之郊以達于濟南冒風露之苦犯白刃之險以省其
伯氏者我郡侯先生也先生自戊午卒業京師壬戌舉
進士官留都來守濟南盖不見其親者餘十五年乃下
車恒圉圉焉若有求然而弗之獲也若有望然而弗之
及也乃與充一旦至則相與飲焉連榻共被凡封君動
若息與其母劉宜人之所以偕夀而並娛者靡弗言也
則變而圉圉者為怡怡也為愉愉也而郡侯之隠憂一
旦去矣居三月與充歸我濟南學士大夫相與餞于城
西之圃則謂之曰賢哉章子其來也以伯氏而其亟歸
也以封君也伯氏慰矣封君其有問焉曰伯氏之吏也
則謂之何於是章子者憮然莫之對也華泉子曰芘民
曰德厲民曰賊士鞅不云乎武子之德在民如周人之
思召公焉伯氏之謂矣比出野聞百姓歌曰賊來勿走
我有章守雖有蝗蟲猶有稻㫪夫道充者我郡侯之字
也章子歸而歌以侑封君之觴有弗忻然者吾弗信也
諸學士大夫聞之咸曰是可以慰封君也已矣于是書
之以贈章子焉
贈商氏二子序
商氏二子者同生子也傳稱同生子為孿子曰孿子之
相似惟其母知之乃商氏二子者之相似也即其母亦
弗能知也是其所以為同者乃甚異也人見其同者之
甚異也則相與期之曰二子者將靡適弗有同也乃既
長而其業異焉其伯氏則從掾也而治刑書也其仲氏
則治尚書而為學官弟子也正德壬申學官弟子試上
列有餼廪之入其掾也則亦登仕籍有冠服之加焉人
見其冠服之加也餼廪之入也則皆曰是升名之漸也
而又同焉則是二子者終其身將靡適弗有同也則相
與喜焉又相與賀焉而告予曰二子者其生同也其貌
同也其升名之漸又同也而業異焉他日者之就也其
亦將有同乎否也予曰固也其終同也夫曰掾曰弟子
云者其名爾也而所謂刑書與尚書者固相通也尚書
以具治天下之道刑書以具治天下之法法與道無二
焉其理同也國朝用人無方祖宗以來由掾而致八座
固有之矣而股肱之任台輔之地則學官弟子者滔滔
是也吾見二子之終同也即不同而名與爵者有崇卑
焉然而道足以為化也法足以為政也則亦不害其為
同也吾見二子之終同也語載八士曰伯達伯适仲突
仲忽叔夜叔夏季隨季騧夫八士者之傳也以其賢以
其同生不以其名與爵之同也二子勉之其亦無負于
同生者而後可也二子者伯曰經仲曰書經曰子正書
曰子中子中者予友也予喜其升名之漸將有以贈之
乃其同舍生李君輩則相與徵文焉予固不能他有所
告于二子也二子勉之
慶夀詩序
慶夀詩者濟南諸士夫之所作也然則焉所作夀張母
而作也張母居青城其子為尹青城違我濟南又出百
里外諸士夫不其子之識也焉夀其母耶曰是其邑之
人賈子者之為之也賈子居濟南交于士夫諸士夫無
不善賈子者賈子者之言曰我青城有賢尹能惠于民
我民戴我張侯綣綣焉若赤子之戀慈母也乃其母彭
夫人既賢且康又臨于九袠侯之心實樂焉夫侯之樂
我青城人之所同我青城人之樂固恂之所同也敢再
拜請以言夀於是諸士夫之詩作焉君子是以知張尹
之為尹也施政之樂也得衆之深也賈子之仁也其懷
惠也能勿私也諸士夫之賢也其稱人也能弗諛也語
曰樂多賢友賈子有焉樂道人之善諸士夫有焉詩曰
魯侯燕喜令妻夀母張子有焉夫如是亦足以傳也已
矣於是作慶夀詩序
夀都御史劉公序
都察院右副都御史友山劉公致其仕之五年夀登七
十七月二十一日其誕辰也前四日欽差鎮守山東總
兵官劉公來謂貢曰予之在部伍也寔無所能焉而公
奬進之以示于衆曰是國之干城也今日予有是是則
公之賜也子為我夀之可乎貢對曰唯唯明日欽差巡
按山東監察御史李公來謂貢曰予之在弟子員也實
無所能焉而公奬進之以示于衆曰是國之梁棟也今
予也有是是則公之賜也子為我夀之可乎貢對曰唯
唯又明日欽差巡撫山東都察院右僉都御史趙公來
謂貢曰劉公之于子也則鄉人焉雖然亦予之鄉人也
今兹之夀不可以無賀也予願子之文以夀之若何于
是貢作而言曰公之在遼陽之與雲中也霜露之所蒙
焉風霾之所侵焉勞心殫慮髮且就種種矣今之居於
家也得無樂乎昔者邊儲匱竭外侮紛至狼煙突如羽
檄交横當是時九重東北顧之憂何如也而公以一身
任焉其經畫斡轉之機殷富安攘之功公固已收之矣
雖進之而為列卿也何愧焉然且聞之古之大臣以知
人為貴公拔劉于部伍識李於弟子員中雖進之而為
兵部可也又進之而為吏部亦可也乃不惟不可又從而
聽其歸焉是果何為者耶方公之歸也浩然如釋重負
一身之外澹然無所為謂之曰不樂焉不可也然又聞
之功高而不賞未滿而先退與德盛而不報之三者有
一焉皆夀之道也况兼而有之耶公之歸也結廬明湖
之濱據山東之勝日以觀夫天地隂陽之運煙雲草木
之變消息盈虚之數而思昔之在遼陽之與雲中也如
走太行如涉巫峽險阻備歷而一旦歸焉與家人閭里
歡笑以遊是烏可無樂耶夫樂斯安安斯夀矣然則公
之享有明湖如東山可也貢不敏獲從大夫之後而適
歸于鄉幸公之登斯夀且有斯樂也敢因三公者之命
而書之以畢私願且以為公慶焉若乃公履歷之詳勛
業之盛所以重中國而風四夷者固人人知之矣
贈山西左方伯胡公序
襄陽胡子仕梁為右轄者一年晉山西左於是梁左轄
南犍童子臺察豫章陳子率藩臬寮友賀焉當是時石
峰陳子麻城汪子平谷王子華泉邊子渠陽蔡子皆及
席之客也觴行華泉子問焉曰藩臬者之缺也天官卿
薦之奚必具二人名客有對者曰弗專哉又重選也華
泉子曰藩臬者之選也孰有重于左轄者乎天官卿薦
之奚乃一人爾也是奚謂弗專也客曰職均爾也華泉
子曰夫左轄者豈右者倫哉竊聞之志者立政者也權
者行志者也時者達權者也左轄備焉奚謂均客曰胡
子嘗為邑宰矣溧人懷之何弗政也嘗為給舍矣天下
之弊靡勿言也何弗權也嘗為藩佐矣威行而惠流宛
業和焉何弗時也三者備矣華泉子曰夫宰有司府焉
厥志靡伸政弗立矣佐有長吏焉厥權靡綜志弗行矣
給事言焉行之者存乎人也厥時靡乘權弗達矣而左
轄也者時我乘也權我綜也志我伸也三者備焉彼右
轄者則猶藩佐云耳故曰左轄者非右者倫也童子陳
子越坐聞之謂華泉子曰斯不可以贈胡子已乎華泉
子曰未也夫時者難值而易變也權者難恃而易移也
政者難成而易隳也書曰慎厥終惟其始斯近之哉詩
曰庶幾夙夜以永終譽在此往矣是恒志之道也於是
胡子喜而起浮白以酌華泉子曰敬聞教敬聞教請如
故事命學官弟子書之以左右焉庶人知斯席也者不
徒言笑宴好已也
涉封君輓詩序
序曰輓詩也者古虞殯之歌也後之人咸祖焉其變也
如誄又如懷古之詩其甚也如詠物之詩斯極矣今之
輓詩是詠物之詩之流也夫人之生也而吾交焉死也
而吾見焉而歌以殯之夫是以其音也哀而其言有情
也故如誄焉未交其生也未見其死也而其人美焉過
于其里而吊諸其墓而賦焉讀之者可以觀聞之者可
以興也則懷古之詩焉其生也未交也其死也未見也
未過其里未吊其墓也美惡朦焉徒據其需之者之文
而賦之其言弗情也其音弗哀也其讀之者弗可觀也
其聞之者弗可興也嗟乎是詠物而已矣今之為輓詩
者類焉故曰是詠物之詩之流也是故虞殯之歌之不
傳也久矣其變也亦極矣不得已而思其次焉誄可也
又其次焉則懷古亦可也廣陵涉仲翁氏嘗以其子之
貴封監察御史又以其子為提刑為按察副使也嘗就飬于
梁梁之為宣政為提刑為軍師為學士大夫者咸見焉
當是時翁之年已七十有八矣久而思其鄉乃歸歸一
年而卒凡梁之見翁者咸賦焉畀其子歌以殯翁其言
情其音哀也君子曰為此詩者其幾于古乎夫見其生
也則不必見其死交于子也則不交于父且其事母之
孝事兄之弟教子之誼居鄉之仁見於命辭者四美昭
焉與需之者異也可無興乎固逾于過其里而吊諸其
墓者矣
送王獻可西歸序
秦王子仕于梁有母之喪既歛梁諸大夫吊焉王子被
髮徒跣拜稽顙而哭曰天乎罪在不肖乃弗之殛以禍
于母安人母安人奚罪也夫諸君子乃胡肖不肖也而
臨誨也敢不拜辱厥明諸大夫贈玄三纁二王子斬然
哀焉降而受委于殯東拜哭稽顙曰哀哉敢重辱諸君
子臨然有襚焉是愛其親以及人之親者歟雖然哀吊
備矣是知生之義也敢不拜德返之日布輤輲車素錦
以為幄而行諸大夫咸引焉聚而曰孝哉王子可謂知
禮矣夫虞殯有歌焉古之道也魯臧子不賦愍憂乎越
陳子不賦風木乎晉文子不賦南山有莪乎於戲斯古
之道也諸大夫繼焉紼者歌焉出諸鄭門之野渢渢乎
若有望而弗之見漻焉若求而罔得焉王子倚杖而泣
稽顙而辭曰仁哉夫子於母安人者至矣詩云凡民有
喪匍匐救之其諸君之謂乎誨也敢不重拜
華泉集卷十
