華泉集卷三
明邊貢撰
詩集
五言律詩
吳節婦
風雨屋蕭然孤燈四十年家聲越國後心事紀姬前行
入先皇錄名垂太史篇溪清石不轉寒影照娟娟
送周判官
一官成晩歲共惜子雲才驅馬國門路北風聲正哀山
形横塞起邊色映空來感慨登臨處殘陽照古臺
送張進士孔昭赴南刑部
春風揚子渡江上雪初消草色連三月山名記六朝白
雲官舍近紅日帝鄉遥欲寄西來信秦淮有落潮
送鄭徵之還濟南
晝錦人争羡居官不離鄉地親王子貴衙對佛山長珂
馬春情遠稱觴午夢香相思有南鴈瑶草寄新芳
送康狀元乃叔上舍生還武功
武功山路渺西去雪巉巉里布儒生服郵車使者銜上
堂修典冊登隴拜松杉記取龍頭事鄉人問阿咸
闕題
久客便醒卧逢君一舉杯后山元苦節同父舊多才雨
映三更燭春飄二月梅重來話相訪好記鳳凰臺
二
往往風雩下行歌大雅篇青春逢此地白髮感流年岸
柳村村合江花處處妍到官多暇日一訪謝公泉
和張内翰見寄韻
爾向家山去休歌蜀道難乘車真得意戲綵足承歡劍
閣留詩草亭溪把釣竿玉堂回首處夢繞五雲端
馮吕梁惠詩率爾酬贈兼謝藥草之惠
高情馮水部相見示新篇鐘磬懸清廟瓊瓌落九天色
流湖岸荇香襲楚臯烟更謝金光草扶予衰病年
臨清舟中寄蘇三泉
水國逢君壽秋花蕩客船河流動顔色鄉土接風煙天
地青尊外光隂素髮前吾愁隨日長叨禄漫多年
送曾世亨兵備赴蜀
九秋三峽道萬里一舟孤夜渡劍門月波光搖湛盧詩
論青塚恨恩返綠林逋歲晩東來使梅花肯寄無
夜中不寐登樓有懷
遠漏連疎柝山空夜寂寥地看鄉土隔書寄美人遥海
氣含春色江雲入斗杓濼源橋上柳應有拂闌條
送黃北川赴京
黃子黃門客青春上國行風塵遥入望邊塞獨關情捧
日䨇龍闕看雲五鳳城懷中有短疏知欲請長纓
夜訪朱應辰
啓閤懸燈坐霜天夜轉幽居然剡溪興何異竹林遊水
落江鴻去城孤海月流重逢好相憶紅蓼白門秋
寄弔松江周翁
不見南溪老蒼茫二十秋浦雲空北望江水自東流已
化遼陽鶴猶疑海畔鷗存亡一掬淚何日灑林丘
觧印後病中書懷二首留别南都諸同遊
勑放青山去恩同碧海深静居諧始願孤往恝冥心已
破槐南夢何湏澤畔吟我鄉多水竹蒼翠想森森
二
一别齊川路兩年今始歸久知麋鹿侣遥待薜蘿衣洞
古龍還在林深鳥不飛入山城市隔從此跡應稀
過吕梁
解纜洪流樹侵星過吕梁風雲猶帝里山水即吾鄉硯
拂秋嵐濕衣沾曉露凉長年欣暑退伊軋棹歌長
澤國新秋爽玄雲起北溟衣冠逢水部風雨謝山靈雅
意堪留滯清詞足典刑夕舟兼曉榻談坐憶蒲汀
送王分司因過白塔寺飲
九日登高興三秋悵别情重携一尊酒此地共君傾塔
湧浮雲暗山銜落日明還將紅樹色遥送海東行
登南明山
石磴抱雲廻高高積翠開蒼藤昏古殿碧樹隱仙臺鐘
鼓三天下風烟萬壑來不知千載後誰憶此銜杯
二
地僻無人賞靈山迥獨看石梁横險絶巖洞倚高寒静
已忘塵世狂猶繫冗官長歌送西日野色上虛闌
南都送道士
自君辭白下靈悟入玄冥始信虛無外元來别有經乾
坤寄水火離坎走雷霆兀兀眼前事真如江上萍
春雪
怪爾陽春日凄凄晝雪寒情知飛絮假還當落梅看向
日偏縈戶隨風故繞闌同雲幕千里吟坐憶長安
分賦春雨得時字
為愛西堂雨黃昏坐不辭礎㾗移榻處池漲捲簾時瑞
紀農官頌題分水部詩客車何日返真長故山芝
九日
白日寒城暮清秋畫角哀地偏妨采菊鄉遠怕登臺鴻
鴈天邊去風雲塞上來故交零落盡巵酒向誰開
次陳静齋九日二首
山水留佳賞登臨夙有期却憐重九日空讀汴臺詩卧
雨情無那停雲思欲癡夜深還秉燭閒對菊花枝
九日逢連雨賓朋屢費邀實孤黃菊盞虛想綠雲簫蟋
蟀聲逾近梧桐葉盡飄喜聞歸不遠旌節候來朝
九日登吹臺次毛侍御韻
對酒重陽雨登樓萬里心異花開晩節羣木秀寒林鼓
角連天暮風雲接塞隂王師捷何日傾耳北來音
春暮
骨肉俱零落還家不似歸自傷真塊處誰更遣花飛雨
揠春苖病風摧旅鴈稀飄飄木蘭楫吾欲泛東沂
頥痾清源中秋罹雨宵分言霽短音寓懷
隔歲鄉關月中秋想一看真愁白髮顯翻隠碧雲端桂
影流烟濕金波暎浦寒雞鳴興不淺吟酌細凭闌
正月七日飲敖水部分司歸即事
結舍臨江岸傳觴感歲華偶同人日酒翻滯使星槎水
凍仍餘雪林寒且未花醉歸燒短燭高枕聽昏鴉
寶應元夕飲朱升之舍
望望平安驛春行路不遥故人還此地芳序且元宵水
近潮通閤燈寒月過橋計程拚取醉佳賞更湏招
供事長陵
爼豆薦春芳東陵晝漏長偃松盤古榭靈草秀虛堂日
月皇輿遠江河聖歷昌因山昭儉德千載頌文皇
望陵二首
徙倚東峯下西陵望欝然玄宫深閟日玉座迥浮烟風
雨清明候乾坤正德年攀龍無處所空有淚潺湲
憶在先朝日曾沾侍從恩鸞輿歸寂寞鳳質儼生存夕
日昏阡樹春風長澗蘩祠官如可乞長奉泰陵園
過夀陵故址(景帝臨馭時自建尋毁之)
玉體今何所遺墟夕靄凝寶衣銷野燐碧瓦蔓溝藤成
戾崩年謚恭仁葬後稱千秋同一毁不獨漢唐陵
西陵訪王給事汝温不遇(時汝温督工泰陵)
狂夫多野性春到每思家却訪山中客還逢水際花薄
雲隂古殿鳴鳥聚連沙迤邐回谿晩西陵月正斜
遊玄福宮
福地盤青甸香臺倚紺雲材分龍藏寶功就羽林軍洞
客脩丹籙山靈護敕文願資玄教力千載翊明君
泰陵供事述感五章
陵墓三年道重來七月期山河不改色霜露只增悲世
想欽明德人傳顧命辭九齡如帝與端可致雍熙
恭已班虞舜求賢越武丁心猶在邊徼夢已隔泉扄永
作千秋别虛傳七日醒夕廬齋沐所彷彿見遺形
象設徒虛傋龍遊竟不還勲華留率土精爽寄空山石
錮金泉黝雲棲碧殿閒寢園如種竹應有淚成斑
皇寢居庸近山深地轉饒雄關三鎮鎻幽府百靈朝堡
堠烽全息屯兵甲半銷帝心遥可識終古絶天驕
午夜祠鐘發千官集廣墟遂看除禫服那復見宸裾長
隧通玄壤明樓瞰紫虛松阡回望裏風雨泣漣如
下陵二首
露行踰十里夜黑四巖隂不辨雲霞色惟聞鐘磬音塹
鴉翻列火山鬼嘯空林欲下西陵路前溝水正深
窈窈山逕僻喧喧徒御歸馬逢危石住燈入古林稀樹
密全妨盖雲寒半濕衣紅門知不遠秋角聽依微
望孝宗陵
泰陵今在目突起茂阡西宮殿青霄迥松杉白日凄坤
墟符帝宅山壽與天齊黍稷明年祀重來路不迷
郊壇夜步
晩步凌高榭春空月正明星辰臨漢畤樓觀俯秦京静
夜松飈響豐年榖日晴同心隔城市相望轉盈盈
候駕
遥聞葆吹聲仙仗下通明地轉蒼龍道天臨白玉京瑞
光同遠近雲物半隂晴隠隠行宮啓重關虎豹盈
承聞詔迎聖母太妃還宮
兆啓封邦日圖開繼統春漢南王化遠天下母儀新侍
寢隨宮眷留行聚國人嗣皇敦孝理瞻望黼衣頻
濟水朝京甸燕關鎮海流九重迎聖母千里會諸侯日
月開黃道河山列素秋禮文同扈蹕元不為宸遊
上陵
卧病長夏晩出門秋草生聊因上陵日一寄看山情野
水侵平道寒雲覆古城聖君方用武羣盗敢縱橫
五月七日陪李劉二侍御遊宴尹亭
不到北湖久重來蓮葉青水香還落照山色自孤亭竹
隠尚書榻窗懸柱史星回舟忽已晩波上月冥冥
沙河
放馬野田草路廽登古原雞鳴桑下屋牛卧雨中村薄
日浮山影長橋下水㾗煌煌中使出束帛向陵園
九月望日同大陽有臺二使君泛湖出郭二首
野眺隣幽曠移舟出水關上卿雙盖迥漁父一蓑閒墜
葉紛飄座廽汀曲抱山芳尊對搖落不醉可湏還
候火射波光中流見女墻觀樓增突兀雲月逓微茫岸
接青山近舟搴綠芷香興酣忘夜久歌吹遶林塘
村舍
村舍孤烟起山中朝雨寒丁夫荷鋤去稚子出門看早
稼登場圃秋瓜蔓井闌居然羡閒逸趨府欲辭官
泛湖
此日秋風起移舟向浦煙客心隨地遠人語隔花田古
寺疎林外孤亭落照前十年塵土夢回首一茫然
山行
兩山開一逕杳杳入雲煙仄磴樵人下危峰野衲禪斷
鴻愁返照歸馬識斜川井邑干戈後凋零異昔年
御帳坪次王伯安韻
白日天門近青山御帳空亭虛從眺覽樹古自登封過
鳥層雲上鳴泉萬壑中翠華春不返惆悵昔人蹤
題清樂亭
老木隠江亭幽居對錦城榻懸西嶺雪墻度浣溪鶯地
僻人稀到心閒夢亦清窮通身外事何必問君平
重陽後三日登雨花臺
一片金陵月荒臺對酒看水雲霏冉冉江日隠團團鴈
早那堪聽花遲未可飡凭軒望鄉國西北近長安
與平厓林豸史泛湖北抵華不注山夜從陸歸
二首
浮舟出近郭落日半溪隂水闊蒹葭净山寒烟霧深壷
觴不盡興絲竹有餘音獨恨黃花少猶煩隔浦尋
黃昏過别業却見舊山僧客駕聊云息鄉愁轉更增水
光浮夜月林影散秋燈隔苑聞寒犬高軒醉懶乘
後三日登龍洞山二首
海嶠烟霞滿登臨爱積隂綠苔穿嶺滑黃葉綴巖深宛
宛鹿麋徑泠泠泉磵音高人或住此精舍杳難尋
寺古猶存佛山深少見僧遅徊意不極去住感偏增樹
隠青林店龕明白石燈峭峰吾欲上未有鶴堪乘
宋駙馬園亭訪東石談子遇雨
却訪故人處遥來公主園濕雲蒸錦樹鳴雨過華軒檻
近浮鷗接庭深乳雀喧將求卜居意相對已忘言
贈周文都
君乘别駕車南征千里餘予為燕市客歲杪意何如日
隠川原暮江涵雲水虛新春見廽鴈知有秣陵書
寄華山人
山人歸薜蘿迢逓兩年過道遠情無那秋來興若何隰
霜收早稻江日曝寒蓑不見雲中鵠空傳招隠歌
贈何子元二首
飲馬長城窟西風隴水鳴旌旗連朔氣笳吹咽邊聲鹿
塞秋霜白龍沙漢月明共嗟班定遠身是一書生
萬里窮邊使三秋出井陘金鞍裝寶絡斑管代青萍吏
識終軍貌人瞻博望星歸來市駿馬持節報明廷
行子
行子到京舍故人消息傳釣魚吹臺下築室黃河邊插
架餘千帙傾囊有一錢古來賢逹者往往在林泉
彦卿垂示省署述懷之作次韻奉荅
寂寂荒園午庭虛不下簾墨池經雨潤厨火隔宵熸壁
溜侵湘簟窗風動越縑灌花親汲水童子睡初甜
官閒仍地僻賓從少經過睡起看山立詩成對竹哦小
塘雲影亂深樹鳥聲多坐數秋期近雙星欲渡河
過雙泉寺馬文明别業懷寄
却過雙泉寺因懷馬舍人托交空有日為别動經旬古
澤蓼花亂高原禾黍新秋風吹獨馬望爾一傷神
山中懷白巖二首
珂馬長安道趨陪幾見秋那知遷轉地翻動别離愁光
禄詩名遠容臺禮數優空山中夕夢長繞鳳凰樓
昔奉山陵使曾同虞殯吟鼇翻滄海變龍去鼎湖深紫
極瞻雲地清霄望月心蒼蒼松栢裏懷往益沾襟
懷昌榖大理二首
孺子南州彦詞華早擅場共憐廷尉府秪益簿書忙寶
縼愁鸚鵡鹽車困驌驦何時一艇去與爾泛滄浪
齋房隠薜蘿野外少人過向月復誰語看山空自歌城
孤戍火亂地迥北風多惆悵離居夕相思奈爾何
白巖將赴北山供祀奉呈
賦客貪岩壑登臨思渺然出城看落日驅馬入秋烟蘚
綴陵門棨蘋香寢廟籩别來曾見說重補華山篇
張侍御過訪不值謝荅
有客騎驄馬徘徊戀友生虛煩過茅屋實已隔山城野
僻蓬蒿滿園荒蟋蟀鳴空村中夕夢相憶倍含情
雪後尹亭小集有懷張侍御仲齊
樽酒故相約燕遊翻不同亭深寒雪在橋斷夕煙通白
日行歌裏青山别恨中夜闌車馬寂愁聽竹林風
尹亭夜集
憶共尚書飲蘭舟漾渚風芙蓉開月下簫管入雲中鶴
唳煙沙遠螢流水閤通重來值搖落無復往時同
晃晃水上月稜稜沙際風寒星動木杪遠火露煙中城
郭千峰對園林一水通興移還野酌留賞夜深同
將赴靈巖午憩黃山店示同遊諸子
感時愁不極出野興仍高墟野當紅藥園林過碧桃水
行沙路軟雲卧石床牢更喜山翁朴忘形對爾曹
出黃山村遇霍子聞郡守章柳菴將至靈巖喜
而有作
路轉黃山店人逢霍茂才傳呼寺僧出五馬欲東來野
水村村響岩芳樹樹開浪遊雙屐齒沾濕破蒼苔
由張夏村赴靳庒望同遊諸子
落日過張夏黃昏投靳庒嶺牛將犢下沙鶴避人翔石
逕盤青靄柴門閉綠楊同遊忽不見孤眺轉蒼茫
靳庄山舘即事次張侍御仲齊韻
野舘千峯對登臨日載陽山川氣紆欝天地色凄凉未
卜三秋稼先傳二月蝗古村兵燹後搖落見空墻
出靳村望靈巖寺
福地靈山表來遊春已深情知百里道虛抱十年心野
樹猶含色鳴禽欲變音花宮瞻望處煙霧繞青岑
遅賢亭有懷白泉王子詔盖與余同遊泰山而
余先王子歸也
樹杪遊雲白風前落絮輕行蝸上壁篆闘雀墮簷楹客
駕聊言息仙蹤不可明懷人望東麓邐邐曙煙横
春日卧病寄劉子希尹王子孟宣
我濟富山水人稱名士鄉兩生俱俊傑吾道豈荒凉紫
禁煙花地青雲翰墨場應湏得高步書札報滄浪
老病東山客青春意䬃然祗因愁不去翻與醉相牽草
檄懷公幹登樓憶仲宣幾時蓮葉裏重放北湖船
叚村候成之僉憲
客子復迎客黃昏行古林短墻登吠犬列火動栖禽對
雪三年夢維舟半夜心他時重相見佳話比山隂
柬河内使粹夫
憶爾曾金馬予官亦𤨏闈驚風一以振落羽遂分飛東
郡身仍屈西河信每稀傳經與抗䟽心事兩相違
移榻
卧榻便幽賞虚廊接瞑移樹雲低繞棟階雨下通池病
間琴相得心勞硯獨知商歌激流楚惆悵北山期
贈蕭醫士
覽鏡嘆華髮出門鄉路遥客裝侵暮雨歸楫渡春潮草
綠河隂細鶯啼苑外嬌荷鋤行采藥還似赤城樵
贈方山鄭子二首
江東有狂士結屋本深山為客風塵外馳聲梁楚間才
聆捫虱語忽作釣鼇還予亦悠悠者相逢愧爾閒
好酒恥儒素談兵靖塞塵深憐宋中客宛似晉時人到
處不諧俗一生長任真因君感交態多少白頭新
贈伍文定太守移吉安
鞏洛移官日荆襄過里年郡符分舊虎江樹聽新蟬河
内人虚借關東政久傳行經五柳宅一為吊先賢
元旦
上日冥冥雨中宵且未休薄遊雙劍在羈宦一身留養
鶴憐初志屠龍悔壯謀著書聊假日元不坐窮愁
寄無錫管尹
吾愛管明府理民如昔賢静看申浦月清飲慧山泉惠
化表三異和聲流五絃春風阻携手相憶思悠然
荅松月伍中丞見寄
開閤俯江城懷人獨繫情碧雲空舊色黃鳥又新聲劍
在終相合舟閒且自横鳳凰臺上月孤負一春晴
舟泊清江有懷交遊諸公二首
未暖金陵席還趨玉陛行漢儀欣再覩虞秩愧惟清雨
雪江南曲關山歲暮程臨分約歸候春服早湏成
日射江流紫烟沙凍欲開臘從梅蕊破春傍雪濤回北
斗瞻星入東風應律催鵷鸞隔朝省不共上元杯
柬朱柱史子宜
有美中臺彦聞名自國都豈知多難日識面在江湖地
入王畿遠星分客棹孤霜威倘可借一為保前途
齋居同月岩夜坐
寂寂槐廳晩端居感歲時雪消山色在寒退井痕知白
戰懷蘇老清齋伴子期坐來情轉逸華月照方池
賀承菴侍史省親還績溪
上䟽天門北驅車海嶠東去留真自得心迹許誰同詩
入杜陵室官追桓典風夀筵家慶好花對白頭翁
汶上寄王工部舜夫二首
真擬湖邊會言從汶上過歲時鳴鳥變岐路轉蓬多樹
色連東嶽川流匯北河相思阻歡覯瞻望恨如何
幸不逢顔色真愁吐肺肝祗因哭子瘦豈是别家難雨
麥虛看秀風梅實抱酸病懷兼逆旅誰與一盤桓
寄陳石峯中丞
一别梁園雨五看秋草疎君為烏府客我向白門居髮
短風塵裏心長老病餘江流日東下何處覓雙魚
出郭將訪希凖郡伯懼暮而返却寄
駕言江口出却至水西還遠道空回首重門欲上關斷
雲低白鴈斜日近青山欲採瑤華贈仙舟不可攀
和荅胡可泉郡伯
籍籍胡安慶新聲滿舊都詎知金馬客翻領玉麟符退
食還經史登樓即畫圖昔賢憂樂地元只在江湖
溪翁
未覿溪翁面中宵夢已先關山非逆旅舟楫是登仙鴈
語驚霜别鶯啼候谷遷烟波夕渺渺留恨滿江田
贈李都閫
好武將軍獨能文更愛君異勛江左策名閥隴西聞散
帙臨秋水投壷過夕曛長懷醉别處簫吹遏溪雲
奉荅王載卿方伯
菊蕊南山屐荷華北渚船勝逢無節序佳句有雲烟列
郡謳歌裏滄溟覽眺前故鄉誰地主回首憶當年
寫懷
欲逃中夏暑暫上上江船夜卧對松月曉行披水烟佳
期渺天末良覯阻尊前相問各華髮遥悲青鏡年
再贈載卿
賓堂瞰水滸沙柳繫行船裊裊綠蘿月冥冥芳浦烟鄉
關百里外世事一尊前記取相逢地清河旅食年
戲贈張守公薦
蜀郡留工部任城卧謫仙古人多逆旅地主幾稱賢歲
月青尊裏鄉關白鴈前知章與嚴武君不愧當年
近聞石翟子駐節河口喜而有贈二首
近聞臨駐處陌上草萋萋碧水春風外青山晩月西君
車建高節旅舸繫平堤豈料漳河飲同聞絡緯啼
棲棘誠堪惜崇遷且汴臺不因盤錯試誰辨鏌鎁才赤
日昭天鍳黃河殷地雷凌秋泛槎去知向斗邊回
柬王美卿萬戶
見說君家圃新開夜合花暝雲含洞石炎雨净溪沙想
像王郎劍遅徊漢使槎一尊虚舊約惆悵坐昏鴉
旅寓清源有懷故鄉親友
雨過雙松午雲隂覆閤長柳蜩迎日嘒芹燕落泥香碧
水通官舍青山接故鄉懷人不可見歸思轉蒼茫
贈宋醫
施藥漳河口高齡鬢未華地疑京兆市人即宋清家石
壁垂金草丹爐起玉花願傳玄牝訣交臂入青霞
雨中卧病谷來許以詩來問荅之
爾本游揚侶吾慙程氏門遥憐雪盈尺何似雨翻盆久
病抛書卷長齋閉酒尊草堂霞色晩好過一相論
重陽冷二守過訪留酌
九日逢知己開尊傍水涯壯懷餘白首幽賞有黃花日
隠郊臺暮雲連浦樹斜未湏論去住乘興即為家
徐園夜坐有懷
避暑將軍府青青竹滿園坐看臺上月吟憶水西軒螢
火流煙度蚊雷接暮喧美人漳浦卧何日奉清言
贈環峰王總戎西征
開府馳聲舊轅門授鉞頻日華承盖轉江色映袍新去
作鄖山雨來經蜀道春軍中人盡說籌策妙如神
荅羅兗州
我抱文園渴君淹曲阜城中年俱抱屈異地各懸情永
夜孤蟾色新秋旅鴈聲况聞吳楚變漢帝且南征
寄胡文甫
不見胡文甫七回明月圓家林且如此宦海益堪憐碧
柳秦臺馬紅蕖濟水船往來餘百里同醉是何年
午日卧病有懷張王二子
棲遅仍舊國愁病且端陽白髮能相妬清尊漫自香壁
虚懸艾好溪迥入舟妨苦憶青驄客盈盈水一方
贈鄭少尹
我正雪中卧君從天上還節高元自苦才大可能閒淅
瀝聽疎竹蒼茫對遠山夜深拚一醉休當剡溪灣
贈劉希容
籍籍劉京兆還家尚黑頭無心戀簮組有子紹箕裘月
夜樓中坐花時郭外遊不堪相訪地醒眼話離愁
懷王生
世棄君平久狂疎老更添絶人吾豈好嗜酒子應嫌荷
葉翠出水榴花紅入簾晩當西牖坐山日映書籖
夜訪德宣不值
坡陀古堤上往來傷獨遊相違豈在遠一見已無由水
宿厭棲泊暮行多懔憂瓊枝不可即腸斷衛川流
寄徐進甫
城東徐孺子不見已三年鴻鴈幾時至音書誰與傳釣
魚寒澗曲注易古林邊遥想府中榻常因高士懸
過汴呈獻吉
兩年京郭居空望故人書五月梁園道來乘長史車川
流赴海急隰日漾沙虛欲訪漁樵徑蓬蒿不可除
夜泊漢陽却望武昌有懷矩菴
對岸武昌郭清宵回望頻離心繫舟遠旅夢涉江新積
水明疑晝浮烟靄似春樓空黃鶴杳延佇獨勞神
白泉王子居山相近
爾能躭野趣吾亦愛村居白屋情偏好蒼山畫不如桑
麻通雪徑雞犬接烟墟歲晩青藜在相過且校書
同王白泉步過北村訪孫胡二子
少日同門客山居晩共依孤村一相訪深樹鳥聲稀面
水心逾静班荆願不違蒼蒼平野際還望瞑烟歸
谷子訪予别業
谷生憐我獨相訪到山家碧水孤村抱垂楊一逕斜野
人共白酒稚子飯胡麻坐愛殘陽裏庭槐吐細花
懷三屏子
北郭雨冥冥東山雲霧青三屏不我對九柳自吾亭短
髮嗟同病長歌笑獨醒臨溪撫身世百載一浮萍
送都玄敬二首
才高憐晩達十載尚為郎書買黃金盡愁生白髮長夏
曹分武庫秋殿别文昌木脱霜臯冷何人共采芳
驅馬别君處秋隂當暮生林柯無静葉江鴈有歸聲綠
水閶門道青山建業城未能同理楫延佇獨含情
送陸子引
世業機雲後聲光慱望前使星連禹服卿月渺吴天岸
迥山回枕泥香燕拂船壯遊應不負隨處有詩篇
送唐仁夫
象闕指龍洲天南海北頭島夷隨使節山鬼避行舟墓
采秋蘋奠鄉看晝錦遊歸期定何日瑶草思悠悠
送施克和
樓敞壁燈懸歸心夜不眠袖中懷楚玉江口泛吴船興
寄風人外名收國士前秋來消息好知向鹿鳴傳
送劉氏叔姪赴舉
雙馬飲溪流溪邊雨乍收方趨棘圍戰不比竹林遊禮
學傳三世家聲動九州太行山上月幾日桂花秋
送徐德章兼寄杭世卿吏部
迢逓延陵路新乘使者車國風收外史廟號布中書海
色宵征裏薇花午夢餘相逢杭吏部歸楫問何如
送范掾尉仁和
入仕得親懽舟行且問安青山越州路黃綬漢時官暑
服裁江練名花薦渚蘭六橋三塔景公暇幾回看
送劉博之參政南陽二首
薊北才能會聲華早見收道高傳吏部詩好入隨州别
宴當梅雨官程過麥秋江湖憂正切休上望京樓
津橋南渡頭落日片帆收冠盖新方嶽河山古豫州樹
深燕市晩雲冷爵臺秋兩地分千里懷人各倚樓
送黃端州
春水泛桃花飄飄海上槎官崇先領郡親老一還家石
抱溪雲紫烟含嶺樹斜夜深登望處北斗是京華
送王秉衡歸省
津樹隠春艭林花集暮江天涯歸客遠堂上老親雙捧
日心常切看雲夢未降閒來書諫草誰與坐山窗
送曹元孝監河之徐州二首
水部移舟楫臨津問所湏離心漢宮柳幽夢楚垓蕪鴈
迥雲重覆花寒地一隅吟詩坐東閣誰與鍳冰壷
石閤延春望洪舠送酒湏斷蛇荒澤徙戲馬舊臺蕪碧
樹通江徼蒼烟接海隅三山不可見休更問蓬壷
再寄其子毅之
相尋空繾綣相别太斯湏一去青門道幾回生綠蕪文
章傳海内消息阻天隅歲晩登高憶勞歌缺唾壷
藏六軒夜别東卿
到寺鐘初寂高城夕漏遅閤雲昏冉冉庭雨凍絲絲留
客燈前席懷人海上詩樹鴉啼不斷歲杪怨相離
贈周予庚使遼左
翩翩鳴玉珂千里渡遼河爾本詩書客寧聞鐃吹歌立
朝同汲黯出使比蕭何莫厭貂裘敝霜風塞上多
簡别華文光同年
朔野北風起沙蓬飛不休端居念行客明發動歸舟古
堞鳴禽暮虚堂落木秋重來不相見離夢轉悠悠
送華文遠
早蟬鳴樹頭歸棹渡江秋孝子祠重建徵君傳已修淚
痕雙苧袖身世一弓裘不學龍門客逢人說遠遊
送董汝淳太守之楚雄二首
詩人重出守萬里一朱轓苦節留三郡英聲振五言山
深夜郎道花亂武陵源月下勞相憶清秋幾處猿
井鬼占星地滇雲問路時嶺暄秋瘴濕江遠暮帆遅竹
弩迎津吏氊裘拜島夷課耕還吊古應到孔明祠
别顧華玉同年四首
問訊金陵客南歸近有期馬行沾雨慢蟬響入秋遅水
稻供慈膳江綃製夀帷閒居賦成後曾見幾人為
落日長干渡西風短棹過故人歸後少秋草望中多謝
墅荒碑碣吴宮閟綺羅趋庭休澣外臨眺意如何
官署依鄉土幽求滿素心窗臨逸少帖墻掛宓生琴種
藥開春徑看雲坐晩林避名名轉出休愛碧山深
逹人氛垢遠流品自應殊駿櫪分天廐鸞巢托省梧葛
洪勾漏尹阮籍步兵厨未識圖南志相逢說著書
送秦用中邑博得鹽字
殘溜滴崇簷離杯雨夜添儒官歸鄭老詩客去高蟾調
發囊琹古光&KR0636;匣劒銛昔賢身未逹多少在魚鹽
芮令尹之興寧
萬里惠州去旅情應獨傷暮雲牛嶺暗秋草鴈池荒古
跡懷蘇老清吟和李綱遥憐蠻聚落從此識甘棠
贈别三首
相逢不忍别相送思悠悠風雨一宵話關山千里愁暮
潮通極浦寒燕逐行舟短髮年年白重看是幾秋
早葉半辭林晩蟾初罷吟入秋鄉國夢垂老故人心道
在寧湏禄官清尚有琴城隅分手處惆悵水雲深
獨持文字印遥泛木蘭舟古驛尋京口寒城過石頭誦
聲分館夜吟思捲簾秋欲問前朝迹青山是蔣州
送孫志同經略居庸二首
寶劒青驄馬秋高出塞行田公新受律武子舊傳兵鼓
角邊雲慘旌旗海日明穹廬莫南徙中國有長城
馬出燕關道人如定遠侯眼空沙漠氣心繫廟堂憂絶
塞蒼烟暮荒山白草秋軍都城下過懷古一登樓
送朱文表
關河積雨晴千里一舟行庾廪司農計山川故國情古
碑尋盻子芳草識聊城想見登臨處遥心覽八瀛
送楊生
相見十年外相尋千里餘青衿子老大白髮我何如涕
淚丘園草風塵故舊書别情那可憶雲月曉窗虛
送王載卿
萬里雲霄使三秋澤國船冰霜消嶺瘴旌蓋麗江烟國
賦徵求裏民風奏記前獨憐詩社冷一别又經年
送李僉憲維之北上
桓典乘驄日相如卧病春傷心一杯酒回首十年人雪
暗關山色風飄驛路塵郭西慵出餞愁見柳條新
送王君寵主潼津驛
潼津佳勝地驛舍近潼關立馬看河水開窗對華山客
懷登覽際官守送迎間倘見三秦友傳予鬢已斑
送劉文振宰驛華山兼寄汝公太守
我抱遊秦志君今先我行一杯同出廓千里獨含情雨
入新豐晩雲移少華晴寄言桑郡守天子近知名
華泉集卷三
