華泉集卷五
明邊貢撰
詩集
七言律詩
送章太守朝覲
十載鄉山路不平年來吾亦羡吾生春回麥隴見鷹化
月出花田無犬驚湖上野夫眞浪迹濟南良守合垂名
古亭相别戀携手日暮風烟含遠情
送王灤江
燈火虚堂綰夢思月明烏鵲繞棲枝眞愁遠道無書札
不信殘冬有别離江甸綵舟迎早燕關山驄馬戀芳岐
情多未有瓊瑶贈醉折風梅傍雪籬
登天津拱北樓
古今形勝天津地晩暮登臨春事幽冠冕八方通禹貢
河山千里控神州風連碣石烟沙黯日倒扶桑海色流
老病獨懸戎馬涕俯身疑在岳陽樓
寄亭溪
梧桐覆井隂隂葉蟋蟀鳴階細細音中夜有懷孤月迥
九天無夢五雲深眞慚棄置逢時幸敢負平生許國心
立馬送君還憶遠似聞巫峽氣蕭森
昭君出塞圖
帝遣才人出漢宫遠投殊域為和戎琵琶晩映娥眉月
&KR1227;篥寒吹粉面風終夜苦心懸北斗隔年歸信託南鴻
征鞍倦倚聊成寐猶在長門女伴中
雪中次錢江樓憲副
兩歲高堂輟問安每逢新臘恨漫漫身如野鶴眞無倚
心似江梅苦抱酸衣線細留春草怨繐燈深掩雪風寒
他年奉檄堪垂涕毛義從來不為官
起居深借鵲巢安著作從教醬瓿漫遲暮歲華多客感
清修家世本儒酸春潜水市晴烟碧雪抱山城午日寒
且欲醉眠歌習隠不湏章表乞辭官
再次錢江樓
布被藜床雪卧安草堂幽迥夜漫漫有懷眞愛故山好
多興不辭村酒酸衝曉覷林梅恰放趁暄行徑石猶寒
長鑱短褐無人識白髮明時老諫官
久雨喜晴
已判冥冥過此年忽從中夜覩青天雲移北牗星河近
月上東林樹影圓遊興不愁村逕滑賞心多為渚花牽
朝來擬蠟登山屐見說西峰有謫仙
雪中
醉眼看餘密復疎曉風吹散亂如初一尊相對興不淺
孤鶴伴吟行且餘橋滑可湏羸蹇度泥深同感落鴻書
江梅岸柳俱含凍六管憑誰借一噓
禱雨
久祈甘雨集靈官赫赫驕陽勢轉難月馭漫曾離畢宿
雷車空自繞仙壇廵簷卜潤時看礎望極占雲夜倚闌
迂腐似聞天鍳邇古來王者必求端
除日次蒲汀李少宰韻
建業新春入故年異鄉懷抱各凄然三千道路滄江外
五十光隂素髮前名重正湏推北斗藁成應更續南銓
鄰西咫尺鶯遷地守歲同歌伐木篇
元日次蒲汀二首
星紀初廽日再元海風吹霧起晴暾五辛遥阻荒墳薦
萬里空傷久客魂臨水穉芳爭裊裊出林幽羽故喧喧
歸田喜卜中宵夢擬辦嚢封乞主恩
栢烟松火萬家同柳徑楊堤入暖風九陌管絃存舊俗
六朝山水見遺宫交親隔舍追隨裏歲序驚心感慨中
且喜甕頭浮綠蟻不湏囊底覓青銅
人日喜晴次蒲汀韻
人日舊京雲日麗鍾山龍氣欝開祥腐儒推枕病忽去
野老占年喜欲狂即起戶簾通紫燕早聞宫樹囀黃鴦
多情杜甫緣何事觧道他鄉勝故鄉
次蒲汀二首
春朝飛雪舞風廽榖日中宵起迅雷臘後不教滕六出
蟄前那遣阿香來深江滿浸遺蝗種厚地潜驚律管灰
借問化機誰轉斡只應天府近三台
石城虎踞九關開鍾阜龍盤亦壯哉地保金湯分表裏
氣通雲漢切昭回鎬京本是文王土太乙休誇武帝臺
頭白詞臣竊供奉兩京清秩去還來
端午
樓船不近打魚磯簫鼓中流聽者稀遥想紫宸頒制扇
真慚清禁賜宮衣池亭映日榴開錦城郭籠烟柳蕩旂
傳有湘江年少過蘭橈應吊屈平歸
人日有懷白巖侍郎
去年人日題詩處鄭氏茅堂春可憐出谷早鶯啼恰恰
映風寒竹倚娟娟隨鑾並入青雲上觧珮同歸素月前
此日寂寥驚旅食坐看庭雪撫流年
正月十五
城上旌旗閃夕光城邊戈甲儼龍驤郊門月上游塵静
輦路春回細草長千古再逢周禮樂十年曾奉舜衣裳
行宮咫尺天俱遠愁見林鴉接翅翔
中秋值雨
冉冉游雲護瑣闈朧朧團月映江扉停杯已負經年約
倚檻空思萬里輝花雨廣寒真亦假夢登天柱是邪非
臨風謾有乘槎興欲訪銀河舊織機
東村冬日同劉王諸子步歸
泱&KR1071;空原返照開杖藜村逕暮徘徊霜苖迸土纖纖出
風葉辭林宛宛廽扶病可須重載酒住家何必更登臺
青鞋布襪滄波岸白石歌殘意轉哀
至日恭聞車駕入都志喜二首
八駿長驅萬里翺四方周覽一心勞星杓夜夜隨黃幄
雲盖時時護赭袍朔野舊聞殱冐頓洪都今見破宸濠
何人議賞功居首玉殿承恩醉碧桃
至日連年帝遠征今年至日喜還京登歌想像聆周雅
振旅傳呼列漢旌皇祚永占千歲歷聖聰明照萬方情
靈臺舊職今誰掌不用書雲紀太平
立春日
多病逢春筆懶拈艸堂高枕病垂簾故人恰送魚酒至
野老不愁年歲添冉冉雪雲虛照水暉暉晴日乍經簷
啣杯自笑還成醉吏隠誰能得兩兼
元日次灤江中丞
伏枕驚看歲又新卧聽街市響蹄輪樽無白酒元因病
屋有青山不當貧向晩雲霞偏弄色得時梅柳故爭春
閉門可是甘肥遯懶效東西南北人
再次灤江
玉座香烟護袞衣綵雲飛處是皇畿中朝地接千官擁
北斗星懸萬國依波煖御溝春浩蕩日臨宮樹曉雲微
自憐朱紱淹鄉土不拜青陽入禁扉
春日王監察天宇過訪留酌二首
豸冠春訪薜蘿衣晴日池臺燕子飛心為感時偏耿耿
話因談舊轉依依閒過别院題青竹却望南山指翠微
欲問野夫棲隠處九槐溪上一柴扉
笑我貪書日苦辛愛君風采是埋輪青驄獨繫垂楊晩
白屋長廿舊業貧千里海邦開雨雪萬家山郭轉陽春
回驂却傍黃昏路蘿月纖纖喜近人
寒食郊行
來家疃前春可憐芳郊遲日起晴烟柳枝嫋嫋翠猶弱
花蕊菲菲紅且妍荒隴歲時還爼豆短墻兒女正鞦韆
青年竹馬歡遊地華髮經過思惘然
午日
五月五日正陽辰四十六年衰病身天上風雲同際會
水邊魚鳥自相親嘯歌獨得酒朋喜疎散屢遭官長嗔
睡起竹林温雅頌綠蒲青艾晩撩人
中秋述懷
銀漢星稀玉宇秋夜深乘醉倚東樓天香不見雲中下
槎影空傳海上浮狂有篇章酧歲月懶無書信荅交遊
羽衣歌罷蟾光冷獨送西南萬里眸
九月八日漫成
蕭蕭秋逕晩霜餘寂寂風簾向月疎濁酒旋沽還對客
小樓翻盖且藏書雲邊露白鴻猶去棟裏巢空燕不居
欲向寒花問生事為誰收卷為誰舒
奉次畢司空與客對奕謝荅張侍御惠酒之作
是日司空招予出城不及赴
灌木隂隂曲繞塘水風如雨細生凉繡衣家醖携兼至
太傅圍棋興轉長簷日晩移文石静荷樽秋泛露華香
爛柯欲步王樵武惆悵仙蹤隔苑墻
清明日劉黎二子携酒過訪
美人常苦費招尋咫尺門庭萬里心手簡忽隨雙鯉至
肩輿先造百花深霞通苑榭明春柳雨過橋山出暮岑
對酒似聞清廟瑟一歌三嘆有遺音
官舍勞君載酒尋病多無柰踏芳心孤亭歲久青松老
曲徑春殘碧草深友義昔曾稱管鮑詩名今豈下高岑
黃鸝紫燕如知喜並舞雙飛接好音
歲除祫祭以病不與奉荅同寅白岩見懷之作
木榻香寒篝火融暉暉殘日隠房櫳天涯風俗追隨裏
歲暮隂陽感慨中井幹不消經夜雪階萱猶發故年叢
端居最憶東朝士爼豆從容未可同
冬至長陵即事
千峰隠隠下朝陽複嶂層厓啓曙光觀闕昭廽森象魏
河山表裏奠金湯陵門月映千年樹寢殿風飄五夜香
長至祠臣竊供奉擬書雲物紀靈祥
九日雨中登樓
八月黃河擬泛槎為憐重九一停車登樓恰對冥冥雨
行徑稀逢采采花蒼樹破雲秋寺迥碧山當檻暮城斜
鄉園客路俱愁寂傳語遊人漫憶家
元旦
歲首江南久客身宦情寥落道情深極知佳麗非吾土
且喜逢迎有故人城上雪痕經臘在水邊梅蕊覷年新
呼童早蠟登山屐莫負陶家漉酒巾
癸未元日泊龍江關
海日蒼茫隠石城正朝雲物半隂晴暮年歲到無親故
舊國書來有甲兵青柳白梅俱在眼渚鷗沙燕亦含情
同舟楚客醒相對坐待春朝百感生
二月一日候朝是日予祖母夀辰
燈火春城漏下遲薄羅寒透五更時鶯遷上谷聲初轉
花隔東風信未知仕漢恩深慚壯業報劉心遠滯還期
天街望處無端喜南極光連北斗垂
萬夀節
綵仗凌雲啓曙烟翠華含日俯晴川遥憐外閫稱觴地
恰是西江獻捷年鞶錫共懽恩似海凱歌齊祝夀同天
微臣亦有迎鑾曲願奏君王玉几前
郊祀齋居
春樹扶疎夜色輕坐深齋沐軫遥情上清真氣通三界
太乙祥烟接兩京雲裏珮環鳴閤道水邊星斗照臺城
江湖魏闕瞻依切欲草甘泉賦未成
獨火琴張伴獨居月華遥上閤簾初懷人忽夢春塘草
侑食聊烹雪苑蔬南牧烽煙時有報北來鴻鴈久無書
玉笙聲裊爐烟細懶聽仙官說步虛
少宗伯趙類菴
省署行雲接禁廬戒嚴齋沐共端居簫韶恍惚聞仙樂
夢寐依稀奉屬車台斗上公蒼玉珮閬風仙子碧霞裾
六年嘉靖明禋禮合有淮隂太史書(淮隂人)
坐深齋閤五更天起立梅花細雨邊自保一心惟對越
敢云三禮是精專形骸已覺非前度風景猶疑似去年
啼徹曉雞清不寐更呼童子爇爐烟
齋居
琳宮仙梵栢森森祝聖欣同海内心萬里廟堂懸念切
十年侍從感恩深閒愁似雨疎還密世事無端古又今
却憶講筵供奉日已知迂拙負綸音
郊興
禮臺玄默戒宵眠職在寅清典訓傳深院鳥驚風起樹
九衢塵静月當天箭沉宮漏泠泠水屏映鑪香細細烟
孤坐擁衾聊假寐夢魂依約翠華邊
中元陪祀孝陵
千谿環合萬蟲吟陵邑秋回碧草深香度石壇雲晻靄
鐘流山殿氣隂森乾坤聖祖經營力霜露文孫感愴心
惆悵禮臺供奉客黑頭今已二毛侵
入壇馬上
樓頭鐘散曙煙微城上旗翻曉日暉雙馬共依南陌度
羣鴉争入上陽飛離郊薦歲先農事甲帳屯雲護帝畿
三載太常無寸補敢言身跡與心違
齋居候駕
圜丘圍繞萬松青石磴縈紆憶舊經乘月試觀仙陛樂
倚風遥聽屬車鈴力堪供奉丁年健心到齋明午夜醒
欲效杜陵歌大禮書成誰為逹皇扄
寄秦鳳山少司徒
静依高閤撫年芳萬里霜雲接塞長南郭雨晴山自碧
北風時到菊猶黃羞將老病干明主幾對琴樽憶侍郎
莫枉高情賦招隠水東籬落未全荒
奉寄白巖太宰
一抛簮組别朝行四見青春日載陽敵少更無臨局苦
心開惟有看山忙階蘭過雨娟娟秀庭栢凌雲矯矯長
龍氣夜來西貫斗冶人遥識是干將
春日有懷空同李子
南中數枉故人書北上蹉跎信轉疎四海酒杯形影外
十年詩草夢魂餘藏身笑我同方朔作賦憐君過子虚
春入吹臺芳草徧塔雲樓月近何如
寇中丞北撫宣府
雲州烽火入雲中愾敵知君久在戎追北遠勞燕將出
防秋行與漢時同天從上谷分邊界人自東山識謝公
珍重廟堂柔遠意禦戎元不重竒功
守邊猶得近邦畿亞相權兼大將威烏府日閒關月皎
戟門秋静塞塵稀探兵入塞無傳箭勑使臨戎有賜衣
聞道六龍巡幸所至今常見五雲飛
荅函山希尹
吏曹清雅復誰如三載淮隂遠謫居豈謂風蓬歎流轉
久從霄漢擬遷除子平實有歸田賦公幹虚傳卧病書
乘月共憐霜燕起悲鳴猶是落絃餘
荅蒲汀問病
曲寢眞應蟄蠖如傍人虚擬好端居走庭風葉從搖落
繞榻霜英倦掃除日下紫雲徒有夢海東黃鶴久無書
玉堂知舊勞相問五十三年老病餘
春日寄南曹故人
白門楊柳石橋邊尚憶金陵吏隠年獨夜有懷通夢寐
五雲廽首隔風烟鳳凰臺古江應繞鳷鵲樓高月自懸
省寺故人元不少南音誰附北鴻傳
寄岳丈胡公
雲卧東山榻已牢夢魂稀入紫宸朝誰言駟馬如高枕
未許黃封勝濁醪移艇日陪漁父坐杖藜時赴野人招
滄浪歌罷康衢舞白眼青天興轉豪
石橋驛逢詹進士赴京
六年雲卧别京畿萬里重來舊侶稀紫陌已無塵可拂
玄都惟有燕交飛尋芳上苑花迎珮待漏東朝月滿衣
鄉土尚留司馬跡駟車他日看榮歸
贈毛東塘
豪雄氣盖三千界按部春回幾萬家風采獨教天下想
文章偏得士林誇耶溪飲興芙蓉棹閩嶠詩情荔子花
應憶舊遊驚物換梁臺新柳欲藏雅
八月八日太常例不習儀五鼓起坐有懷成均
諸公
爽氣侵簾夜轉森懷人空抱雨中心漏沉壷水彤樓迥
燭映軒階碧草深自分巢由湏屬我共傳堯舜是當今
鳳凰池上明良曲林下應聞大雅音
病中贈東塘先生歸
驛亭春柳曙隂隂送客聊為黃鵠吟歲月秪堪驚聚散
路岐何必問升沉風行西下論兵地日鍳東周品士心
醒眼未開涓滴酒病懷離緒海同深
秋官劉美之使還居接待院出訪
行盡梁河與汴山杪秋南出暮春還極知風采元無比
莫怪馳驅不暫閒城繞亂蛙青草路寺臨流水夕陽灣
詩壇舊駕高千尺一榻清風喜重攀
王舍人招予不至坐客聯句見促馬上
晩來扶醉過城西路出廽塘復渡溪座上多情重折簡
社中詩好預分題青穿石逕苔新破綠轉沙堤柳欲迷
瘦馬未前心已到却從何處覓霜蹄
奉荅白岩諸公見懷聯句
瞑鳥催歸出寺門長安風色已黃昏林塘只隔水西渡
溪徑故妨花外尊星列𤨏垣占聚榻月斜銀浦怯廽轅
清宵咫尺懷人地海北天南未可論
奉贈儲柴墟太僕閱馬山東二首
龍陛香烟曉曳紳雞聲催發使車頻維揚城郭鄉心遠
魯衞山川客路新天下可應無駿骨鞭頭猶見說烽塵
風霜處處逢搖落誰識行䄡别有春
簡命争誇出使榮離筵深坐梵堂清同憐宦客翻為主
却喜山僧亦與盟荒甸曉鐘淮海夢杪秋烟樹薊門行
何時相憶不相見臘月梅花二月鶯
坐上奉贈白岩少卿
淮隂廟前沙路微井陘口下行人歸丘園别後青松老
關塞經過舊壘稀駸駸羽騎聯春甸隠隠山城啓夕扉
却顧太行應嘆息十年空望白雲飛
贈殷文濟
幾日逢君即送君客堂巵酒不成醺途遥共說湏加飯
病起誰教却避葷驚月啼烏還繞樹向風離馬亦嘶羣
同心落落京華少寄我音書莫厭勤
九月十四日夜訪馬尚寶文明不值
門巷隂隂暮雀飛北城燈火望熹微可憐明月映疎柳
更喜秋風吹客衣寒露始零鴻漸少重陽却過菊猶稀
子長素有登臨興何處淹留樂未歸
獻吉留别
初春郊甸積雪滿客子出門岐路長征車杳杳去不息
關柳青青愁未央却望泰山懷故道即歸梁苑亦他鄉
十年京洛交遊地日夕風烟思渺茫
寄劉銅仁
地闊天長柰爾何春風門巷少經過遥憐白髮星星短
無那風塵日日多懷舊獨吟平子賦感時偏憶少陵歌
江村細雨蘼蕪長是處扁舟有釣蓑
月下贈孫生
月出東城光皎然踏歌歸去馬翩翩風塵醉别三秋暮
鄉土交情十載前俠氣早聞探虎穴壯心時為舞龍泉
長安九陌烟花地無事飄零又一年
書懷荅吳東昌元亨
興如張翰在蓴鱸愁似三閭屈大夫桑梓旋開樵父逕
夢魂稀到帝王都病登山閤思黃鵠淚洒丘園掃綠蕪
羣盗不休戎馬亂厭聽州郡說飛芻
十月十三日高唐會石峰陳提學同賦
北海南雲逓渺茫宦情鄉思共悠長連床喜見風流在
同榜猶傳姓字香栢署高秋驚燕雀山城薄暮下牛羊
如何不醉還成别孤負霜天月滿墻
别後有懷石峰
憶昨相逢賦夢魚古槐凉月小堂虛通家更許諸郎見
得句先教子弟書却計此行千里外定知重會幾年餘
同官我亦司文教事事深慙迥不如
除夕卧病柬空同李子
天涯卧病驚除夕河上逢人感昔遊歲月浮生雙鳥翼
風塵遠道一狐裘君還豈為鱸魚膾我出眞同雪夜舟
梅蕊柳條俱動色幾時携杖並登樓
贈春山李侍御
往歲麻衣出宋中黃巾流亂太行東天王詔下軍符急
御史兵來賊壘空籌策自同諸葛亮諫書人比息夫躬
可憐回首過逢地萬井春烟裊暮風
丁丑元夕宴一齋殿下所先以事歸五華楊先
生賦詩見憶仰荅并酧謝一齋
樓外棲禽夜不驚樓中月上霽多情庭花欲放先春色
几瑟虛含太古聲興是剡溪催返棹句飛東野故逃盟
燈衢醉拂流塵轉轉憶王孫殿閤清
贈王汝立推府之安慶
奕世簮袍襲主榮兩朝科第接家聲皐陶獨守虞廷典
賈誼同歸漢史評(伊父周長史也)藩閤暮雲回望地郡堂秋月
坐吟情褒名喜入觀風艸不待三年政已成
商水得許廷綸詩奉報二首
涉盡蠻溪與瘴灣轉因家難得身閒應憐白髮恩難報
頗怪青雲興獨慳在野有時看射虎杖藜随處約登山
泥蟠霧隠眞虚擬西北王師尚未班
日射蒸途潦接灣客車何處可投閒愁中鬢髮年年别
病裏篇章字字慳長憶許公兼許子却逢商水慕商山
同朝故地分明記白玉墀東第二班
贈臨漳陳教諭
白首談經獨可嘉學宫桃李燦春花十年鎮日甘藜藿
萬里何曾問室家河甸客裝衝雪冷國門賢路入雲賖
臨分未有瓊琚報愧爾殷勤贈木&KR1000;
人日荅何李二子見懷之作
夾道烟花十二樓大梁歌吹古名州當年尚憶愁中過
此日那教病裏遊司馬調高真寡和謫仙情重若為酬
青燈白髮春堂晩卧歎年華似水流
何子元參政遷秩太僕走賀二首
京洛煌煌尺五天姓名今喜萬人傳中州節鉞分藩地
西極風塵出塞年新職似同還典午舊遊争說是登仙
河梁别意真堪畫誰起江門沈石田
東風環珮促朝天苦恨離杯阻共傳一卧即今看累月
並遊真復是何年閒情謾憶朝中舊多病難逢海上仙
芳草碧山俱不惡擬從春日賦歸田
柬李朝信同年
古驛炎荒遠謫丞晩從臺省見飛騰開渠實並西門豹
擊水虚疑北海鵬二月夀筵雙翠栢十年官舍一清冰
昨來詹尹傳消息聞說先生自此升
臨潁與賈學士夜坐
霽雨簾櫳暮色澄病來肢體坐難勝十年塵土餘雙鬢
萬事悲懽付一燈却對渚雲瞻紫極轉懷江水說金陵
玉堂本是清寒地可道官銜只似冰
自感一首
春堂華燭照端居自感行藏冷笑予南郡一麾聊復爾
舊京三轉欲何如年華強半稀聞道月俸無多苦積書
争似驂鸞向雲海馭風長曳紫霞裾
寄朱士光御史
建業風聲到最先路謠親聽野人傳朝端斧鉞埋輪後
江表溪山攬轡前摶擊故同鵰鶚下詠遊時向薜蘿穿
清尊不對芳春酒翹首三茅憶洞天
寄别士光
神交元在識荆先豈待瓊瑶托鴈傳終日暮雲看海上
幾時春酒醉花前江横碧水盈盈隔柳亂黃鸝故故穿
感别恨時應不少一封期入九重天
再次燕泉
縱道先期已後時似緣見少却稱竒使蜂媒蝶休相訝
國色天香且自知暮雨懶通巫峽夢(薛許昌曰常同巫峽散詩義本此)
朝雲嫌入義山詞(李商隠曰欲書花片寄朝雲)翻慙綵筆留真賞未
有豪門紫玉巵(韓熙載賞牡丹出五色玉巵隨花色酌客故云)
贈劉廉憲赴覲
暫將風雨施蠻鄉早逐秋風入上陽萬里山川眞歷覧
十年車馬亦匆忙烏臺舊識冰霜面紫極重瞻日月光
多少遺賢在丘壑擬從封事借明揚
寄白巖太宰
見說脩眉近吐毫夀徵端為息塵勞閒身比鶴飛還徤
晩局如棋着更高消日有書誰石刻采芳無夢不江臯
新栽五柳開三徑未許黃花只姓陶
寄南宗伯白巖
神仙官府說南畿聞道春曹事更稀庭轉晝隂移樹影
印封秋雨上苔衣臺城柳暗宫前路别墅棋殘石上圍
台斗位懸朋軰少與誰同賞復同歸
簡石溪殷子
飛步雲霄二十年早歸鄉里共稱賢囊留白璧長捐楚
臺冷黃金不到燕跨馬日尋安石墅閉門時註子雲玄
懷君夜對層城立月色江聲兩惘然
眞州得汝温王中丞書荅寄一首兼呈近懷
郭西殘臘送行車&KR0309;上經年始得書入陜夢魂遥不阻
守邊方略近何如朱衣却傍風塵際白髮那禁涕淚餘
來使隔江難問訊暮雲春草正愁予
沛縣舟中柬戴方伯子良
城隅有客眺連岡城下維舟笑我忙欲駕行輿仍隔水
忽看花樹已斜陽烟郊黯淡新亭暮石壁隂森古殿凉
豪興坐闌猶不淺况隨高步接春觴
濟寧候文鳴中丞不至却寄
遠傳開府駐任城北上樓舡䟎日行梅信臘隨千里使
羽書春散兩河兵青青凍麥侵沙吐縷縷晴雲隔浦生
午夜月明虛鎻䌫倚蓬西望不勝情
寄弟賦
一别三年慨遠暌萍蹤無定任東西望窮鄉國暮雲合
夢入野塘春草萋座上可能楊子對膝前應觧老萊啼
詩書美躅還須蹈莫更頻頻索棗梨
郊壇齋居有懷簡風山月岩
咫尺行&KR0008;隔幾街高吟何處美人偕燕郊又屬花時感
剡曲空勞雪夜懷伐木有聲鶯在谷抱琴無韻月明齋
行宫朝罷親曾數屈指城西少舊儕
遇方文玉為賦振旅詩
旌盖風翻塞日光凱歌聲入楚雲長全功自古難平蜀
元老而今又姓方四野盡銷新戰壘百城還覩舊耕桑
書生筆硯尋常事幾見勲名勒太常
寄呈東臺外舅
一别丈人今二年往來空有尺書傳關山望極孤雲裊
霄漢同心白日懸碣石風烟通北海江陵城郭枕西川
相思未卜相逢處岸草江花亦可憐
沈右史歸興
敢將勛業比韓休已把行藏付許由秋度碧雲悲嶺鴈
晝眠寒水羡沙鷗愛閒數到郡東寺望遠時登江上樓
欲訪庭闈問消息南風何日送歸舟
同年侍御羅瑞卿將到京先以詩寄荅之
日夕懷君剛入夢曉來傳報喜還驚雲山悵别多岐路
萍海論交幾弟兄花外驛樓明豸錦草邊城巷沸蛙笙
東門咫尺新晴地不厭衝泥匹馬迎
何子元移住揚州巷
第宅三年已四遷買鄰銷盡賣文錢極知萍梗皆身外
且逐風花過眼前伏枕夜通騎鶴夢散衙秋斷看山緣
相從欲問城東社聞說郎曹本是仙
寄王青門太守
不見青門王右丞渚雲江草思難勝經旬漸覺人迢遠
入夏真愁氣欝蒸山郡吏氓朝閤印水鄉兒女夜船燈
炎風朔雪多歸鴈北信南書亦可憑
紅心驛坐雨有懷臨淮吳茂宰
山店蒼茫風雨辰驛樓鳴鼓駐行賓盤渦似有蛟龍闘
入舍翻疑鳥雀嗔心是子牟還魏闕迹非公幹且漳濱
孤吟却憶吳明府逆旅相逢意頗真
寄夀陽山人
有足不臨城府邊有身不到狹邪筵陶朱故托泛舟興
康樂長吟登嶠篇間對菊花開夀酒静看椿樹數流年
何時一起江門卧訪我金陵水月前
寄華文遠
江空月白秋千里不見山人跨鶴來梅樹長懷隴頭信
菊花虚負掌中杯清川碧石三吳道老鴈長雲九日臺
却對曉星傷落落客邊懷抱幾時開
寄正齋俞藩參
仲春風日冷萋萋側望歸人路不迷千里紺烟新撫哺
兩都青𤨏舊封題鵷鸞有翮中猶鎩桃李無言下自蹊
沙舸一尊違面把素書遥寄魯門西
除夕述懷奉類菴宗伯
薄暮融風起凍霞五更晴靄麗年華空香裊篆爐存火
苑色回青柳放芽辭谷早鶯同命侣過江春鴈各思家
物情人事端居外頗念吾生亦有涯
午日觀競渡
共駭羣龍水上遊不知元是木蘭舟雲旗獵獵翻青漢
雷鼓嘈嘈殷碧流屈子怨魂終古在楚鄉遺俗至今留
江亭暇日堪高會醉諷離騷不觧愁
華泉集卷五
