華泉集卷一
明邊貢撰
詩集一
四言古體
顯陵五章送嚴介溪宗伯
於穆獻考叡哲維則宅兹郢方以蒞王國篤生我后膺
符受歷奕世丕承下土是式
滔滔江漢翼軫之墟我后龍翔奄正中區誕基駿命聿
紹鴻圖赫赫明明肇闡徽謨
帝念孝思繼序不忘位號既崇復我天常有嚴新廟祠
禴烝嘗是典是彝誕告多方
乃命司空伐石京師欝欝我陵大建厥規載經載營竹
花卜釐立極考度備物多儀
帝屬其文經緯七曜貞觀崇封勒我純孝億萬斯年湯
孫是詔天人肅肅衞兹隧道
隰柳壽林母也
隰則有柳原則有杻顯允林侯母德且壽母壽維何七
秩是望母德維何嫓古敬姜
殷殷其雷在山之陽侯政有聲聞于東方匪維東方四
國是揚母心則閒母體則康
體之康矣鬀之黃矣我侯燕喜家之慶矣於百斯年鍚
福之無疆矣
二章章八句一章章六句
朝涉篇
朝涉美孝子也陳大夫仕為御史贈其親感
而悲焉風人美之故作是詩
朝涉洪流夕步江臯凱風吹衣游子心勞
岸則有藻江則有魚我釣我採薦之中厨
昔曳里布以獻以舞今也則亡敢曜斯組
繄祭五鼎厥養迺三祿不逮存哀哀孰堪
上塚爇黃下塚回首嗟嗟游子行役已久
曖曖暮光蕭蕭白楊永懷二人曷也可忘
六章章四句
圃田詩(有序)
洪隱君者歴下人也有用世之才而不樂於
仕仕且及曰吾弗仕也戢居山東習治圃焉
予之不見者十年矣日往來於懷思一見之
而竟不得也今年春有客自山中來至京師
至京師未久也乃歸山中曰洪子之懷子也
甚甚於吾子之懷之也吾歸矣子盍有言乎
予曰有是哉洪子之為移文調我也則幸矣
作圃田詩以美之
圃有田田田兮宜我碩實連連兮
圃之中兮有田可宫我構斯崇維柏維桐曷以弗永終
圃之周兮翼翼盈我疇兮疇有秋兮曷其求兮
一章章三句二章章五句三章章四句
泉之濱哀隱士也
泉之濱兮白石磷兮以飲以濯育吾真兮
泉之滸兮錫之土兮載濬載渠溉之溥兮
人之墜矣泉之匱矣瞻言跂兮衆之喟兮
三章章四句
山之陽送朱子宜歸省(三章)
山之陽兮有春者暉草之華矣將子言歸
山有泉兮㶁㶁其流子之歸矣誰與我晤遊
子之歸矣登堂壽母何以贈子曰有春酒
五言古體
次韻題豫齋扇
適意無多言一笑成莞爾我心寒沙月君心古潭水莫
作江上波隨風夜中起
送别台峰
皎皎中庭月照此離客顔月沈會有升客去何當還采
采園中瓜裊裊不可攀草木本無知枝蔓相鈎環如何
宦遊子岐路長間關散如蓬逐風聚如雲在山聚散本
莫期毋嗟涕潺潺
茗嶼
湑湑海氣白楚楚衣冠聚誰開高奥靈太尉體光貯緬
仰世則公樂兹清茗嶼
盤谷
佳氣何盤盤松柏叢林壑上有大宗祠棠棣華繁鄂始
自一人身分此千萬絡
宗會廟
廟貌儼生存妥靈綏後祿水木有本源十輻同一轂四
百餘年來因之序昭穆
時思堂
蒼涼海日曙堂下森蘭玉願言永孝思俎豆差繁縟歲
歲薦烝嘗采蘋清澗曲
環翠樓
樓前塚纍纍隴上麥青青島霧開遠岫海霞明空庭夜
半松聲作凄其不忍聽
延月軒
松上有海鶴松下有泉石軒中几格明軒外狐兔跡延
覽興遐情半窗山月白
望雲亭
觱沸此檻泉脈自龍湫來飛出兩白龍劃然丹壁開倚
亭望長雲從天噴風雷
世祀田
朝耕高奥田莫耕高奥田粢盛戒清酤伏臘擊肥鮮良
哉古人意以此奉周旋
觀蘇門山圖
昔予祇皇役弭節蘇門山展眺孫登祠薄暮松扉關凄
風振林木䬃䬃流區寰如聆長嘯音來彼白雲間又如
見青蓑囊琴弄潺湲緬懷沈冥志上與沮溺班一别期
再遊欲往途路艱臨圖起遐想延佇久忘還
再遊石門洞
蒼然郭東山百丈縈青碧石門忽中斷窈窕開仙宅遥
窺日月深却轉煙霧隔中天屹樓居星斗掛几席芳巖
眩綺繡叢巘圍蒼壁山鬼不避人驚猿嘯窺客披榛上
孤亭奇觀壯心魄窮崖倚天懸瀑水半空射高流横雜
珮直下垂疋帛分作四山喧散為千頃澤初冬天未寒
晨曦映嵐赫重來意彌眷獨往任所適信美愜心期胡
為老行役終然脫塵網高舉凌風翮
送王内使敬夫歸省(以尊甫詩燈花開赤焰喜鵲報清音為韻)
歸驂慕鄉土欲止不可能朝發華陰祠日夕過灞陵風
林散輕雨山店明春燈忽憶舊時路别來如更增蠨蛸
綴簷牙遊子行到家鄰里登牆頭顧望紛且譁堂前列
車馬堂上生光華何以為親壽宫衣明繡花草堂近終
南采蘭日往來兄弟各相勉行歌咏南陔親心日以悅
親顔日以開閒時語家慶笑指庭中槐春潭水烟青春
岸杏花赤宛轉沙上徑依依記行跡濯纓清淺流還坐
舊苔石鷗鷺了不驚遥應識歸客春分酒初熟香滿青
門店匹馬隨雙童穿林復經塹夜窗清夢裏花筆生彩
焰好是南山靈相尋索詩欠我思何所在乃在樊川沚
斜月照虚梁微風動芳芷悠悠抱沈念脉脉感前喜尺
練難重持春冰限雙鯉君陂水多魚我湖山有鵲一飛
與一潛各自相娛樂同遊京輦下十載鎮如昨昨夜問
君行朝來宦情薄君才比天馬高躅不可蹈我心寔亡
羊多岐賴君導關山一為别輪軫何時到感激木瓜篇
瓊琚愧相報枕書卧南窗月黑燈不明遥夜無近夢深
交有遐情鳴琴寫幽懷調苦絃亦清曲罷不成寢高林
啼曙鶯秣馬西送君行行古城陰長亭短亭路千里萬
里心春綠變山草連連岡與岑歸林渺烟光彷彿聞車
音
送陳文鳴
鬱鬱深澗松冬夏不改青濯濯江柳花隨波化流萍羨
彼五陵客終朝宴芳腥三楚多秀士皓首窮六經誰
為尺一書薦之升王廷
達人㣘高義立志不苟同長嘯六合表傲睨一世中君
看今日顔不及昨日紅乘運各努力揚休樹德風頽年
儻相值跨鶴蓬萊東
次何遜落日泛江贈魚司馬之作奉送劉美之
相投已盍簪相贈還留帶昨暮長安西今朝苑城外誰
言車馬地復得須臾會會君心暫悅去君心轉切秋岐
蔓寒草隱隱烟不絶歸鴈影聮翩墜葉聲騷屑端居尚
興感况乃萬里别桂舸泝江湘何時到蠻汭蠻水夜悠
悠月明登郡樓幽蘭翠縈渚紫蘅香繞洲應歌楚人詞
坐惜勛名浮
美之席上限韻送别二首
惻惻重惻惻當歌忽成默客車駕雙輪欲挽不可得華
燈粲宵焰殷勤照行色月轉庭榭光風起簷樹黑誰能
理朱絲為鼓長相憶
悠悠清川波矯矯風林翼翼飛邈難止波去何時息憐
君萬里行莽莽天南北罹紛有孤操涉遠無近力不見
寒松枝歲晚青更直
賦得將有事於西疇送王中丞致仕
發春驚蟄始土脉動淵泉時雨宵既零浮陽藹平阡夙
興飾耒耜驅牛登廣原竭兹畎畝力感彼農父言穡事
依東作天時易流愆南鄰有逸夫日晏高枕眠四體苟
不勤何以窮歲年
送王叔武使河南便道省覲二首
黃河三尺雪冰厚不可解使君白馬來青雲見風采蕭
蕭梁園竹秀色遥相待鄒生與枚叟借問今安在日暮
登吹臺含情向千載
奕奕明農堂脩楣耀晴彩堂前春草綠堂上春雲靉遊
子日下還宫衣試新綵夕膳飪鮮鱗晨羞薦芳&KR0581;何以
祝親壽如山復如海
章氏園餞别升之分得木字
中園飛雨過逍遥散遐矚青雲蔭華榱迴飈撤炎燠百
卉何葳蕤芳菲鮮如沐駕言贈遠人采采溝中綠遲回
未終極陽景沉西陸歸驥嘶長林翔禽鳴高木感物多
所思褰裳以躑躅躑躅不可留何以慰衷曲
送王盛
朝辭雙闕下暮抵三河宿古戍早鴻稀荒城寒草綠上
官山吏拜行縣村童逐冉冉松間亭何人伴幽獨
秋郊别意為汝南孟翁補作二首
驅車循廣術言返故鄉縣晨光一何綺熹微散秋甸宛
宛墟曲中盈盈露華泫因之感遊寓物候倏已變豈薄
骨肉情遥重桑梓戀
桑梓在何許藹藹汝南村綠叢帶長薄清川映柴門言
别上春時當秋始來還禾黍一已穫膴膴見高原落日
樵牧歸涼風散雞豚登堂見鄰叟呼兒具盤飱依依丘
中情欵欵醉後言即爾足為樂安用乘華軒
别劉子二章
文車駕四牡迤邐度層阿伊人秉朝憲結綬辭承華飛
龍御宸極期運亨以嘉甘霖雨九天皇澤被幽遐顧念
囹圄子纍纍誠可嗟憲章苟不渝殱戮豈在多行哉布
天惠庶以和邦家
昔我二三子弱冠登皇朝並跡協蘭芳聮翩振華鑣朝
出長楊苑日夕憩平臯逝矣終遐月綢繆以逍遥顧子
邁南江劉侯踰上郊嘉好一乖别馳光倏飄颻臨川睇
浮雲結思如迴潮
次韻贈李子行之如陳
迢迢阻歡宴戚戚傷離居離居結中懷鬱鬱慘不舒若
人美無度貞抱沖以虚朝為同朝客夕暮隔林墟林墟
積秋霖流潦不可除四野晦蒼蒼行行安所如驅馬臨
大道瞻顧空踟躇
奉送大司馬華容劉公致仕二首
藹藹東山雲覆彼山下堂乘時播皇澤從龍彌八荒八
荒遼且邈下上以翺翔龍逝鼎湖隂雲歸故山陽何以
慰蒸庶私衷鬱彷徨
草堂何所有有蘭復有芝采采山之側飛仙相與期寄
傲雲霞問可望不可追抗手謝城市去去從此辭徒遺
高世風永繫來哲思
為楊子賦别母詩
青驪載華轂宛轉度秋坂母氏遠别離客子心繾綣行
行采芳蕙緣陔復循畹山風夕飄颻吹我車上幰車行
不可返母去日以遠何以保黃髮對子加飡飯
追送宗之憲副不及
臥疴起恒晏出戶客已行征車揚素塵窈窕踰層城行
行遵故轍阡術縱以横望望不見君悠悠傷我情清川
迴白日可以鑒中誠
送沈仁甫歸省二章
瞻夕臨廣郊歡宴良須臾之子駕言返高登鬱踟躇不
惜形影闊所悲歲月踰三江曠綿邈悠悠限東隅征途
慎所須願保千金軀
品服燿有輝班裳以裼之桑梓誠可戀道路安足辭馨
羞潔甘旨爰以隆孝思徘徊膝下歡婉孌及良時修齡
欲有祝永與南山期
元夕致仁宅詠燈送别
佳辰逼元夕宴語春雪餘梁燈一何豔流光照離袪燈
燼可復燃袪解難重挐盈盈江上心感念成欷歔相看
已不極相憶當何如
贈王文熙五首
陽鳥流歸音空堂春風早居人結遠夢行子就長道雞
鳴東方白整駕何草草歎息素冠詩繁憂滿中抱
總轡城東門綣綣行子輈郊原茂時卉林薄鳴春鳩登
高眺連岡川途邈且脩俯睇川上波泛泛鳬與鷗一為
離群感淚下不能收
昔子往恒山倉卒不我辭朅從恒山至鞶絰何纍纍素
室曜朱火哀哀讀喪儀一讀一長號再讀聲轉悲咄嗟
荼苦心逝者寧見知
逝者為何人寔惟子先公往昔涖吾土藹藹多仁風土
人至今思譬若考與宗梁木一朝毀傷哉吾道窮對子
攬長涕誰謂出無從
平居恨迢遠卜舍依我廬如何别我去三載天一隅留
之歎無因欲往路崎嶇形影隔參商托彼雲中書不如
斯須立暫得話踟蹰
再送文熙二首
夜久河漢横春堂别燈黯風凄鳥初動露重花猶斂明
發不在兹重關為誰掩
離言不可聽離怨不可書一日比三秋兹言良非虚江
深雲木遠去去將焉如
送縣令代劉永寧作
南邦有佳士淳樸君子風登朝十年餘墨綬猶在躬維
昔治莆日化與由也同監司匪宣尼誰哉賞其功再命
涖恒山冰心晚彌篤予慚舊令尹有政不可告驅車薊
門外把酒燕臺曲大道坦且直一試千里足
贈何邦彦
花林霽宵雨柔碧光離離美人駕行車迤邐雙輪遲輪
遲無終極親愛從此辭何以結綢繆玉瓶金屈巵浮雲
暗長路奄忽天一涯窮谷多狼豺水蟄虺與螭客子戒
遠道行行欲安之
行行欲安之肅肅持邦刑藉藉于公譽峩峩高漢廷君
心如列宿照野何晶熒又如日在空皎皎懸丹扃豈令
囹圄子惻惻歸沈冥
别熊子三章
驅馬陟前阪惆悵送子歸良晤未及終車徒忽已違陰
風蔽天地砂礫慘陽暉葵霍不自謀衆禽相與飛五里
一反顧十里一徘徊徘徊不可見淚下沾我衣
車徒去彌遠言駐澧水陽婉孌諧二親春暉麗高堂堂
下班馬鳴意氣何揚揚暮甘復朝旨為樂良未央嗟彼
時役牽關途遲翺翔
翺翔適嶺海路衢悠以長車前建隼旟車後擁干將擊
獸須擊虎刈蕭無及芳丈夫志萬里遐遠安足傷顒顒
霄漢姿皎皎冰蘖腸勗哉保終譽慰我親故望
别湯子五章
關途鬱迢遠卉草青已發驄馬何駉駉向風嗚不歇廣
隰流春霏層岑翳圓月遲迴去不忍引領望京闕
京闕邈難覩萋萋蒼樹林沈沈天宇夕靄靄浮雲隂丈
夫萬里志烈士千古心鳳鳥久不鳴誰哉繼其音
彈子匣中琴寫我心曲悲我悲良自諳子琴知者誰不
惜去日早但恨來日遲何當假羽翼送子川之湄
驅車井陘谷揚旆汾水流翺翔覽四極迢遰陟崇丘遐
陬歴巖巘幽訪浹原疇勗哉利爾涉風湍寡行舟
喬木多勁柯直流無反波哲人秉孤操孰云光可和嗟
彼黃雀吟感此卿雲歌悠悠向原隰惋惋將如何
吳將軍巡關圖
戎馬歲南牧漢軍勞北防軍情異主將冷煖須共嘗朝
出潮河川暮過古北口邊烽傳羽箭朔氣嚴刁斗月下
黑山晴分明見列營霜欺征袖薄石報獵蹄鳴三軍晏
然睡我亦倚吾枕天子不可驚長懷亞夫寢
清白傳家卷為劉安之題
清如渭川水白如太白山邈爾清白人遥在山水間至
清不可淆至白不可湼傳子復傳孫一心如一轍山同
今古色水同今古流清白苟不變山水同悠悠
題白巖畫松圖
古松何童童獨立難可羣歲暮倚冰壑偃蹇凌蒼雲脩
標有遠蔭直幹無曲文匠氏苟不遺寧避斧與斤
題楊氏所藏畫
翩翩水禽飛灼灼水花亂柔艷雜幽聲紛紛滿芳甸悠
悠畫中意潑潑天機新彷彿曾遊處江南二月春
題畫
空江夕烟斂日色沙上明輕漣漾蘭楫嫋嫋秋風生白
雲滿層阿林光帶高城姬文去已遠詎辨垂綸情
題放鶴圖集陶句
野外罕人事靈府長獨閒登陟千里餘晨夕看山川山
川一何曠亭亭月將圓雲鶴有奇翼一盼周九天但使
願無違甘以辭華軒念之動中懷放意樂餘年吁嗟身
後名百世誰當傳
答顧華玉見懷之作
離腸如車輪萬轉不計程咫尺阻言讌何殊在山城閒
曹事稽纂文墨紛相縈不見馬上人空聞馬蹄聲攬
衣步幽闥脉脉牽遥情屋上春鳩啼樹杪浮雲行坐惜
韶景暮江臯芳杜生
贈徐子
丹棗何纍纍朝日燿其光上有同林鳥飛飛鳴且翔行
子遠于役攜手登河梁舊京渺安之江永衢路長戚戚
里中語依依川上情駕言往相逐無舟何以航乖離去
則已但使心無忘
贈友
春陽初獻歲芳樹日以青送遠及近郊何由申我情我
情方鬱紆君駕不可停瞻彼飛鴻翼聮翩共遐征奕奕
雲中河爛爛川上星中願渺難遂佇立以屏營
醉中呈時大親丈
憶昔别丈人倏忽八九春往年雖暫逢契闊無由伸寒
冬陰氣固微陽照廣津送送不及遠千里空勞神今來
芳草時言作上國賓青袍耀垂楊移家住京塵吾親適
試吏相過無昏晨見母復見姑此樂難具陳佳辰展良
讌味寡情則真相顧各躊躇何以序情親醉别勿草草
揮手天涯人
逆旅中會同年杜子廷獻因懷其弟廷陳省元
凄然增感
月缺還復盈木枯還復榮如何泉下客一死無重生芳
筵列時彦栖栖見遺兄昔同賓薦來雙璧價連城今為
失侣鴈徘徊哀且鳴存亡一興感四座盡沾纓孤墳背
山郭宿草萋以縈死者亦何知綣兹骨肉情長歌欲相
慰彌使心怦怦
維洛美劉子也劉子仕洛為大夫作室以奉母
君子名之曰榮養風人美之故作是詩焉
維洛有崇堂宛與伊闕京層構何崔峩仰觀浮太清青
雲結懸牗丹霞麗飛甍雞鳴事甘旨爰以隆孝情定省
日在兹致美良匪盈嗟嗟宦遊子百世以為榮
榮名本天爵匪直耀圭組之子仕京洛膏澤被遐土膏
澤被遐土皇鑒亦孔昭烜烜循吏稱洋洋流漢朝寔維
慰母心居處良逍遥
逍遥復容與降陟在斯堂萱草雜杜衡羅生前後廂循
基撫嬰孺登俎挹華觴俯睇洛川流顧瞻嵩與邙優哉
樂相樂千春壽未央
奉贈少司徒華容王公致仕
大谷霽長霖迴雲媚山澤流潦豈不廣孰云泥吾軛朝
謝司農卿夕為岳陽客皇眷良在兹行止各有適有適
非盤敖眷言反初役解彼府中綬歸我湖上宅葺宇依
清漣躋山憩玄石幽棲謝生慮靜便終日夕矯矯雲際
鴻誰能制其翮
贈閻允中
郊月隱寒樹喔喔霜雞鳴翩翩隨陽鳥悠悠憚遐征客
車履晨發迤邐踰層城清川帶長薄綠蕪萋以榮江路
東南馳行子慕脩程金陵帝王宅佳麗夙遺名吳觀靄
岹嶢晉丘亦崢嶸憑軒一迴眺千載有餘情
伯川子仕為地官大夫能其官且有顯陟矣一
旦思其母夫人解印綬去予知其必有以也取
六義之比賦有兔詩二章以美之
有兔何爰爰宅我中谷阿中谷一何邃山石鬱嵯峩脩
篁蔭清風秋鞠揚其華于偃復于息為樂將如何
月明流夕光零露白湛湛飢食野田草困息山石隂物
性有固然衛生良已深不見虞人罝肅肅施中林
答石峯見懷之作
斗柄當西南河漢東北傾零零露華白晶晶天宇晴微
風度廣陰熠燿時復明卉木日已黃秋氣日已清念子
理素瑟苦調多離聲嗷嗷失侣鴈汎汎隨波萍會合固
有期此際難為情
露井梧桐凋杳杳秋夜涼眷言懷美人展轉何能當
纖月掛西牗微明照我床皎皎瓊樹姿寤寐如在傍近
離已不堪况乃途路長誰其縶子馬慰我心彷徨
寄弟賦
憶爾别我時日照河邊柳痛哭别我去上馬猶回首知
爾愛我心不殊足與手徘徊望行塵佇立沙上久
弱弟復多病相思傷我神爾須為孝子吾已愧忠臣膝
下三春夢湖南萬里身晨昏甘旨暇休對說烽塵
戲簡王臨安同年
候子虎溪渡送子龍陂橋出城不相見征蓋倏已遥百
金買江魚千金買春酒期子會宜城飄忽過潼口追子
漢江曲望子峴山頭子有室家好豈知途路愁暮投城
外寺急雨響高屋安得與子同長歌對銀燭子程勿早
發吾駕亦早留風塵莽南北一别動經秋
右揆鄒公由齊入閩齊人有華泉子者與公友
抱病不獲出餞作詩以遺之
懊惱復懊惱雞鳴一何早病夫掩關臥遊子就長道娟
娟窗中月照見窗下草室邇人遂遐離憂坐堪老
黃鸝鳴樹顛嚶嚶求友聲佳人遠言邁牽我幽思情思
情何綿綿綿綿復縈縈出門望軒蓋道阻不可征靄靄
山氣浮晶晶川雲平鴻鴈方北飛誰哉達中誠
華輈耀朱旆宛轉凌春山朝辭鄒魯鄉暮過梁宋間美
哉南邦化夢寐開心顔丈夫四方志車馬胡暫閒綣綣
東人懷何時復來還
榮恩介壽詩為陳矩菴中丞迺翁作
中年謝簪組將以遺世榮晩歲沐崇恩封誥來承明金
章既煇霍廌冠亦崢嶸升拜天子光閭里咸震驚悠哉
顯揚志爰畢遊子情
白雲何飄飄覆彼白下門遊子限江郭登望窮朝昏孰
云三品崇能報㒺極恩休光燭遐土膏澤被元元庶以
立脩譽永播乾與坤
乾坤蕩無極客子日行邁永懷將父吟陟岵發潛嘅閒
登楚丘望長川皓如帶高榭鳴涼蟬秋風起江介煙中
樹如薺隱隱見吳會
吳會有高樓上切星與斗北牗臨玄湖南窗對鍾阜樓
上一老翁皤皤垂白首服食皆烟霞圖書是賓友雖為
中丞父何異商山叟誰歌難老篇願以祝眉壽
貞壽詩
水上雙鴛鴦一失無再偶良人棄妾去白髮閨中守竹
老有古節松老無柔枝峩峩青山石萬古色不移誰為
貞壽歌請君歌此詞
賦鶴翎扇壽江翁
白羽白且鮮製如秋月圓青雲相與媚皓雪避其妍出
入仙翁手逍遥以蹁躚招彼蓬山侣乘風下芝田萬壽
同所歸飛飛凌紫烟
劉克柔迎養二親乞詩為壽以人生七十古來稀
七字為韻
人生有良願莫如翁姥健生兒無令名雖壽安足榮七
歲燕山道重來見秋草十月到官衙蠏肥霜菊華古稱
遠遊苦今知遠遊樂來去何翩翩雲中度雙鶴稀年具
慶稀勿輕萊子衣
西臺遺恨為吳克學御史作
晏眺當沈暉南山正巍巍孤子天涯心邈與哀鴈飛鴈
飛各有止孤子心無依念彼堂上親喬年鄰古稀經時
客梁宋苦恨温凊違何知變故來繡服更麻衣整駕返
初轍洒淚臨江圻人去秋堂空凄風吹繐幃嗟嗟宦遊
苦不似前時歸
稽勲馮子佩歸治祖墓
油油上谷路颯颯秋風起落日客子歸寒烟滿墟里墟
里夕燈明臨堂哀淚横無復報劉日空陳李密情攜兒
負畚鍤自闢山中土坎坎徹下泉雙棺閉幽戶幽戶不
重開向山高築臺他時華表上應見鶴飛來
城東尼寺哭妹三首
佛居峻且玄中有嘉樹林驚飈隕其芳柔葉垂廣陰青
陽詎能幾朱夏奄相臨一為生死哀感我涕盈襟
生為同胞親死為異域魂魂升不知返親斷有餘恩列
几陳羞飯芳醪湛空尊陰風吹薄帷慘慘白日昏徘徊
復何見惻愴難具論
平生處閨闥不識門與逵孤魂蕩幽邈廣野將疇依舊
國踰山河反葬路逶遲寥寥禪宇空亹亹芳序移死去
長已矣徒令生者悲
次東卿韻輓北村秋官
昔我師事公公以我為友長安車馬地相從十年久如
何永潛翳冥卧西山畝敢謂涕無從離離滿衣袖
喔喔雞亂啼皎皎月在牆立馬古城下長歌盡餘觴咄
嗟霄漢姿今返冥漠鄉
公昔較我藝弱冠舉於鄉公子復青年探花冠羣芳浩
蕩雲中衢接羽相翺翔思公不可見斷絶我中腸
我才疎以拙應答多後時長懷隴頭吟負公十景詩公
今卧泉壌隴樹生新枝何意述德篇翻為斷腸詞
昔公謝病居坐卧釋子牀藥物雖見親書帙猶在傍中
宵激昂志江漢相與長哀哀七尺墳漠漠春蕪荒
經西湖
皇圍寂脩夜馳路直且長玄湖貫其北流水何湯湯孟
冬寒氣交原野下微霜衆芳各以萎鴻鴈哀南翔俯視
清川波仰看明月光涼風吹我衣俛首思故鄉故鄉不
可返攬轡止彷徨
天壽山行
石門凌旦啓馳路直且長青山白雲合四顧鬱茫茫蘋
藻秀空澗黍稷亦登場哲王敦孝理陵邑事秋嘗予本
草野士謬職參奉常敢云俎豆嫻亦已閱星霜縈迴度
墟曲宛轉歷岩岡蒸嵐侵我肌零露沾衣裳沾裳詎足
惜鴻私難可忘
入鑵石口四首
濯足秋澗水水寒清見沙凌兢不可渡碎石如狼牙童
子欣暮晴笑指東峰霞
穿林復渡河佳興未能盡每當路窮處更著祠官引山
女何處來石上洗秋菌
西登鑵石口鳥道不盈尺連山樹如繡雲中日將夕不
聞樵采音但見虎行跡
睥睨接崇嶺白處生浮嵐上有百尺厓下有千尺潭爾
非豢龍子那敢窮幽探
庭臯
清露下庭臯蘭缸照虚牗幽人已復醉更酌尊中酒登
登高城柝深巷鳴雞狗夜久不成眠倚闌看北斗
西軒詩為襄垣府將軍作
朝光麗朱邸夕雨明綠芳陽休一何嘉顧眺臨西堂西
堂鬱以邃杳杳塵務絶右圖復左史回翔盡髦哲宛轉
膝上琴窈窕鄴中吟吟以詠我懷琴以宣我心淮南建
黃屋梁王闢東苑侈縱匪不娛終以冒皇憲皇憲不可
冒侈縱不可延美矣王孫德永兹黃髮年
七言古詩
分韻得岳字送邢侍御出按秦中
函谷關頭雞喔喔驄馬凌秋向西岳岳前石子何犖确
繡衣侍者斧在握冠上神羊峩一角西抵龍荒北幽朔
百二河山眼中邈渭水清清涇水濁須君激揚無憚數
贈陸文質歸雲間
橋西落日橋東虹碧烟黯黯秋正中九峰仙客泛槎去
鶴氅虬髯吹晩風槎頭乞藥人如市共說神方能起死
海上傳來語不虚青蛇本是龍宫子月光星影動銀灣
河鼓天孫指顧間長安亦有君平肆莫避雲濤隔歲還
題程時昭所藏畫鶴圖
程侯手持雙鶴圖索我為作雙鶴篇高堂展玩羽翮動
碧落青丘如眼前丹青爾何人天機入幽渺斷霞殷殷
江日曉雙鶴如人立松杪跂者自跂鳴者鳴華亭遼邈
緱山杳宛轉如思珠樹林蒼茫誰識九臯心吳王郭裏
秋塵滿漢帝壇前春草深西山玉臺不可見東溟金竈
已難尋吾想丹青人前身恐兹物華表歸來氣紆鬱五
里徘徊月中宿不然形神安彷彿程侯程侯霄漢姿三
春作郡楚江湄休令怨唳分行去化履升雲會有時
贈張氏汝吉汝誠兄弟
魯川何迢迢太行亦蒼蒼行人躍馬出門去何異飛鶴
東西翔愛君此行飲君酒君家弟兄古未有夕郎清迥
雕鶚姿秋曹盤礴雷霆手朝論同歸攬轡年家聲况是
埋輪後青春衣繡下中臺山東山西花欲開休嗟羽翼
經年别早喜陽和及草萊
送欹湖赴湖南提學
征旗帶落日出門君已遥層城不隔夢夜度盧溝橋盧
溝橋邊山簇簇故人卻在城南宿誰令相見轉多情翻
恨遲行不如速江漢風烟遲早春關山雨雪暗邊塵臨
岐莫動殊方感予亦東西南北人
遊三巖洞
括蒼山叢紛阻脩我來處處歸冥搜南明雙屐始著地
探奇又作三巖遊三巖三洞神仙府重門窈窕煙霞古
山鬼終天護秘文巨靈何代煩神斧鸞驂鶴駕不可尋
飛蘿懸蔦自陰陰揮杯獨酌巖中水一片清冰澄我心
丹丘碧海尋常是嘆息終年在城市便擬稽生著絶交
長向山中訪松子
題高軨畫竹
武陵豪士仙中人清和灑落無纖塵平生富貴不足
道筆挽造化回陽春坡真可妙最堪惜老息森嚴露
形迹鷗波亭外寂無人五雲山氣凌秋碧山氣凌秋勢
薄天凝雲挾霧快騰騫巉巖峭壁幾千仞此士直欲窮
其巔從來能事不受迫醉裏蘭亭難再得東君此幅何
自來千金寶劒連城璧枝榦依稀叢葉同天機妙解却
難工就中一片飛白雨爛然琢玉寒玲瓏蹇予最好瀟
湘景見畫令人發深省曲處疑聞爽籟生深中似覺陰
風冷半窗疎影和醉眠斑管春寒詩思牽玉蟬冷吸鷓
鴣露文綃細簇玻璃烟却思鄉國頻相見自謂相求當
不厭嗚呼豪士不可追何時為掃鵝溪絹
送董生歸四明
昔年見子黃浦上义手向人持禮譲石麟天馬驚殊相
今年見子披雲樓珠樹凌空劍倚秋乘槎歸作廣寒遊
杏花香裏櫻桃宴草色羅袍碧於澱明年此地重相見
送秦用中文學
玉真臺下三間屋屋後有松前有竹廣文先生雙鬢秃
長對青藜夜深讀有時不巾亦不服獨跨瘦驢攜短僕
五老峰前看秋瀑有時芒鞋步江澳月落詩成江鬼哭
石底流泉手親掬歸來煮茗窗下宿清夢蘧蘧謝粱肉
鳥聲墮枕猿掛木紅日三竿睡初熟食罷曉盤歌苜蓿
為剪溪雲封尺牘長安故人勞遠目
送錢士宏監稅杭州
城頭旭光翻早鴉水部使者驅行車行車悠悠向何處
未到行曹先到家行曹去家餘百里檇李西來岸如砥
吳岫雲連越岫雲西湖水接東湖水鄂王廟前春草青
蘇公堤上花冥冥炎州逐客應相别想見鴒原萬里情
孺子宅送程南昌
豫章城南高士眠豫章太守榻常懸漢廷使者召不起
土室蓬門江水邊江水悠悠朝市改故國荒涼宅安在
墟里遥看變夕烟墓田誰為羞春&KR0581;使君五馬雙朱輪
露冕乘春意氣新下車先問南州客恐有當時下榻人
醉中贈王少尹
陽城少尹才且賢佐邑三載名流傳相逢盡道是青天
惡少豪徒不敢前松庭人靜春草芊邑中老幼高枕眠
政成奏績來日邊聲光赫赫誰能先冢宰見之呼少連
大書上考朝廷宣長安雪梅開早年手捧尺檄别我還
城館寒燈開夕筵銀河掛窗山月偏欲醉不醉心茫然
天明一笑上馬去他日重逢赤黻懸
贈尚子
意氣憑凌一當百關西儒生五陵客少年學書復學劒
老大蹉跎雙鬢白門下諸生半賜麻閨中小婦猶炊麥
布衣東來謁天子春日醉卧長安陌陌頭花絮夕紛紛
瓊閣如天隔紫雲浩歌翩然却歸去眼底誰是平原君
壽許太宰
明公昔乘御史驄問俗直過東山東海底鯨鯢失巢窟
草間狐兔無留蹤明公今曳尚書履手握星樞正天紀
詔草親勞主上裁蒲輪特為蒼生起白首兼持將相權
中朝五福幾人全威加朔漠三千里身繫安危四十年
明明衮職誰能補籍籍人稱仲山甫不獨芝蘭滿逕庭
盡看桃李填門戶桃李陰陰壽域開帝垣西畔接蓬萊
朝回欲致長生祝笑對南山歌有臺
輓聽竹山人
江雨夜合涼雲秋江翁騎龍上天遊玉棺沈沈土門閉
江翁只葬江頭地江頭苦篁風葉老下有巾車往來道
相逢啼殺感恩人淚濕斑花愁不掃斑花自濕人自哀
江翁一去何時來烟波冥冥渺千里空托招魂賦湘水
吳將軍轅門夜宴圖
營門花發春酒香濃點駝酥炙黃羊美人嬌歌健兒舞
蠟鳳啼風月當午高簾飛幕絲吹騰觴波櫛櫛梁雲凝
主人醉眠客不醒探兵枕戈戍煙靜
華泉集卷一
