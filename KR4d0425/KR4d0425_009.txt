歸田類稿卷九
元張養浩撰
碑
勅賜極真萬壽宫碑
極真萬壽宫者髮冠仙姑封悟玄參化妙靖真人寓迹
之所也然真人之迹所寓不一始焉寓肥城夫家既棄
家寓東張村澗槐上未幾寓西郊叢祠中又未幾寓東
原門孫䩵家竈前又未幾寓滕之嶧山積功滿千遂寓
於此焉以卒蓋真人本濟寧肥城農家女俗姓田後歸
同邨孫氏自合卺其家數有妖弗寧以新婦為不利逐
之無所於適距村十數里有槐幄如横生澗脅澗深叵
測真人泰然處其上者數月風雨皆不及虎狼蝮蛇望
而不敢偪其寓於古祠也年少見而媟之俄而媟者若
空縣去地尺呻吟如被楚檟其竈隱於民家也始終凡
八年其家禮之甚至其人有辟榖術日惟啖棗數顆不
言不笑或代汲或洴澼或執爨皆不辭自歸道二十餘
年首未嘗櫛沐髮皆上生叢合高尺餘其端旋結如雲
鄉里異之因目為髮冠仙師云至元己巳世祖皇帝召
至京師一日見便殿上問而師為誰而有何術而髮因
何上指真人曰我乃農家婦由不獲已出家如上所問
皆不知其所以上誠其言厚賜遣之厥後為人言休咎
若出無心往往竒中江浙省平章徹里素崇飲因朝會
請見師曰物莫毒酒弗戒將及後竟坐飲不年監察御
史鄭某病羸久未勿藥真人食以所食棗遂差乃執弟
子禮終身彭城展某田某俱休官師事真人惟謹其它
公卿大夫過而候謁自遠餽贈走下風而願聆謦欬接
武於門甚至圖其像歸而祀之維楊富民劉伯淵闔家
敬信尤篤施財為築室任城西南名曰極真觀走往年
使江左過之師年已七十餘形臞而顔色黃明脉絡皆
現顱骨若嬰兒柔且陷雅不火食寢所時有光怪出沒
祈寒則盆冰水而浴日以為常其高弟陳志海亦女冠
也為余言師之得道蓋由神授始為婦時夢游大川值
縞衣女仙乘舟招曰若能我從乎師欣然諾之女仙即
抽簪畫水倏化為梁師因登舟舟移而寤遂語親故相
絶問之則曰我寶華城主人也或訪以養生則曰寡食
訪修身則曰謙退素不知書一旦捉筆書曰縳住心猿
消甚言說功滿崑崙方顯孤月為歌詩類此者不一志
海嘗與女徒數輩游嶧山牛口嶺一人偶失帽物色之
無所獲既歸師笑而出諸懷中里人御史中丞冀德方
有遠行來别師以所服半臂贈之冀固辭師曰第持去
一日必用此後宿古驛中甫瞑若有童男女服五色衣
羣行而前驚不能寢如是者連夕冀因取師所贈枕之
而卧衆皆相拽愕遁去且曰師在斯師在斯冀平昔頗
不相信至是始神之暮年恒閉閣匡坐或卧游物外浹
一晝夜乃起自號洞春有司上其道行朝廷為易其觀
曰極真萬壽宫封悟玄參化妙靖真人命下而師厭世
享年八十有五實延祐某年某月某日也後七年當致
和改元秋其徒宋志誠掌德元持翰林侍講學士曹元
用所述事狀且致新州尹李絅書求記其所謂萬壽宫
者余曰疇過所居甚隘其侈而改建者起於何時何人
志誠曰以師之心豈欲為此嘗曰心誠事神一茅茨足
矣何必殿為師既沒僕二人倡同門道衆贅金築之三
清殿凡三楹神門居前左右齋廡庖庫畢具公所過者
今殺為方丈矣余因嘆人之所以動盪一世者必有其
實如師刻苦精練數十年一旦超詣仙域冥與道合莫
之為而人從無所陳而人信所謂不逆寡不雄成不謩
士尸居龍見淵默雷聲者非耶嗚呼使為吾道者亦如
是尚奚儒風不振之患哉乃為銘貽之以見師之所以
化服其徒徒之所以報德其師者彼此胥無所負云辭
曰
維至人兮澹無為合鴻濛兮混希夷以宇宙兮為閫奥
雲若月兮為藩籬霞珮兮風衣龍馭兮驂螭翠旍兮晻
靄珵珥兮陸離命麻姑兮前導使雙成兮後隨約飛瓊
兮殊庭會金母兮瑶池排虛兮乾開扶陰兮坤移頫萬
山兮累塊閱千古兮曾不異夫晷時揚揚兮有得納納
兮無涯陋土木兮儗居鄙錦繡兮為儀繄仙師之此心
彼濁世兮焉知奈其徒之失相中侘傺兮曷依爰周謁
以贅泉舉樂助兮訢施遂積微以成鉅詔靈氛而占之
輿謀兮允叶羣力兮是基棟宇兮鑿鑿丹碧兮差差如
矢兮斯棘如翰兮斯飛琦瑋兮僪詭輪奐兮葳嵬詎一
州兮香火乃九域兮蓍龜匪伊人兮降康實為國兮祝
釐雖其師未及乎目擊必天游兮過斯領羣仙兮弭節
亦戀嫪兮棲遲憶形神兮渺不知其所蹠第蕭蕭兮風
悲將上下兮求索又不示余以所貽北指兮沍寒西阻
脩兮崦嵫如東兮洪濤南阻兮炎曦志緯繣而莫達羌
儃佪兮邈而倚閶闔兮延佇企閬風兮齎咨蕙肴兮孰
烝桂醑兮孰釃遼絶兮鈞天芳歇兮瓊枝江永兮愁懷
不可兮方思竭耳兮既寂滅以絶聽窮目兮又沕穆惘
怳而叵窺心純厖兮蹇無階以攀附憗遲此兮或彷彿
其一來誠閔余昏墊以援手其眎賈尤媒禍軒冕兮又
奚翅土苴之棄而與夫瓦礫之遺也
歸信縣尹史君去思碑
利人澤物士君子通願也然阨於窮而不獲施者十恒
七八苟獲厥施無曰官之廣狹皆足以效其所有况令
為民率一邑之政靡不仰成雖所及有限他日擴而充
之以相天下以福斯民有弗難者嗚呼孰謂州縣之職
為徒勞人哉歸信為雄州属邑其尹曰史君肇下車不
鉤距不機穽牖民於約繩吏以律明聽慎罰以治其下
殆有志利人澤物者與延祐改元夏四月邑耆老趙某
數輩走京師謁余曰我史君去官今一年矣其為治也
雍容無遽色或以為緩既而民孚吏革闔境懾然愛而
敬之耋稚惟一逮其去茫然若失怙恃雖吾輩亦不自
知其然將碑以發之敢属筆於子訪其政皆相顧若不
能名因叩之曰世之為縣者聞有挾勢而商徧賦所部
倍責贏入名為義取實則豪敓史君有此乎曰無有也
聞有盛飾厨傳稱過使客以賈聲譽史君有此乎曰無
有也聞有舞才骫法浚氣樹威內厭同僚而外惟民剥
史君有此乎曰無有也聞有乘荒緣疫噤不上聞奴厥
人民妻厥子女史君有此乎曰無有也聞有歲括匠師
工金工木厥直弗畀惟趣其成器服是修昭榮宣富史
君有此乎曰無有也余曰審若是則史君之賢視古良
二千石無怍矣豈直倍蓰世之為縣者哉彼於此不能
免乃日敏於簿書勤於期會苛於督責噫是得為善政
乎哉然謂之無能則不可必欲假此以託金石以範今
詔後則非僕之所敢知也嗚呼後之觀吾文者必輪指
以議曰此可為此不可為亦將有所聳然已故重之以
詩併使邑人知賢令尹之政在此不在彼云史君名郁
字文卿景州東光人今改河間寧津縣尹階承事郎詞
曰
為令而愎則民咸盡毋曰克威其究惟忒為令而罷則
民罔齊毋曰克惠其究萎而不罷不愎惟吾尹然道我
於平迷我指焉我田膴膴有饁惟旅或其蹊之令則尤
汝令之始來若無所施既而私省其獲不訾登幼於學
俾老有養宇者攸寧塗者相讓令今歸矣吾疇依矣追
而縻之嘅其悲矣彼察為明彼苛為能雖鑠一時日遠
則冥古云良吏利可歲計悃愊無華是歟非矣其民欲
碑言表永思口不能陳心獨德之凡若此者詎力能致
勒詩於堅式榖嗣至
朝散大夫同知山東東路都轉運鹽使司事恭
古行司惠政碑有序
古者鹽與民共周雖置官掌之初不倚以資國也迨管
敬仲相齊以富說君始籠其利而居之厥後相沿遂𣙜
筦以扼民用防塞日嚴而奸軌遂熾其間或弛或禁歴
代不同要皆以貨視之而重其入矣皇元有天下世祖
皇帝肇建官制惟民是恤以山東瀕海素饒為置都轉
運司濟南司設使二同知副使判官各一使則監守餘
則行司其境而督成焉今上御極初年大都路南兵馬
司都指揮使恭古出為山東轉運司同知公西域人英
敏明决所歴有聲尤練刀筆其所增削老吏有不逮每
行司即囊槖自隨與所部無毫許干曰吾不侵彼彼敢侵
吾竈民比歲縮厥煎厲由戶乏賦重戶乏由官給工價
隔閼吏手且易真以偽無所於質賦重由亡不補缺併
其工見民當舉火者父子兄弟妻女盡室以出鵠形菜
色傴僂執薪烟焰中仁人君子見為酸鼻若復從而慁
之則課耗工隳咎將誰執又曰夫鹽斤二百為席為袋
國有定制比聞賂則加多否則加少其司場官吏卒徒
恒不下廿餘人一人弗嗛即勒不與發夫鹽乃竈民膏
血使若輩操賈肥家可乎夫以歲鬻官帖為轉運者差
以上中下賄厚者給以上帖謂之答首錢往往致鉅萬
許諸宿弊積奸類此者偕其使湛穆直權宜創法為屏
絶盡以所分地寧海新鎮永利固隄等場十有二他官
所分或有故亦攝領之其給工直載楮鏹躬詣其地召
竈民面覆手授纖釐必足吏無施其奸由是恩威胥著
遠近無不聳服煎有羨餘而課軼疇昔數倍至有事已
以斗實香鳴樂焚之行司拜德酬惠者憲司聞其能諸
訟不法輙檄使按問未嘗阿旨希薦使人有讟泰定二
年夏旁近諸縣火災朝廷遣使賑之而漏竈民公曰均
饑於災此獨屯其膏何也遂遣吏再三請乃更溥及舊
所逃亡聞而來歸者繩繩無虛日嗚呼世恒以職財為
慁人且謂不足展志而薄之胡不視公所就哉大抵微
難劇無以見人之能微清濁無以表人之節處散局冷
地而曰我清且幹是誠清幹乎哉語有之不曰堅乎磨
而不磷不曰白乎涅而不淄殆公之謂也夫今年某月
寧海場鹽司令李良佐率耆艾數輩走濟南乞文於僕
將伐石勒公懿績樹於利津行司之口曩余為禮部時
聞公出使泉南適有寇亂職兵者皆顧望不前公怒而
敓其兵進討平之蓋其為國為民之心非獨今日余惜
其用不滿能且嘉佐鞭筭而使人感戴不忘如是故不
讓而為辭以礪夫有土不得於民者其辭曰
凡仕祈治奚擇清流處濁能清維貞之尤何莫非民事
悉王事民靖事凝職斯無媿今官計者肖公幾人奸蠧
求源有革靡因孰朘吾民我憲我理孰政之瘝我石以
已歲行其部德徽孔宣族信羣孚有命胥先竈民有歌
曰奚來暮昔逃以離今完而裕属丞亦曰公我父師匪
厥教命幾敗乎私彼云理財昜易素志所歴許隆遐邇
公視人事一職猶弗克揚矧兼其他而優益臧往使於
南適際寇虐春秋與專三掫咸若彼司民土蔑寸善稱
俾而聞茲恧其可勝闔境皇皇云報無所託言於石永
徹終古
大都河間等路都轉運鹽使約約惠政碑
三代以前鹽與民共𣙜筦之法無有也夫利鹽以資國
萌於齊威滋於秦漢氏蔓於魏陳唐宋之間惟得人焉
而尸之則財阜民康經用不蹷非其人往往挾權骫法
殖私以厲民不至敓爵喪軀而不已於戲自古職財不
為財所禍者詎不确确其難哉泰定丁卯夏五太常禮
儀院同僉致政李君惟肅為余言大都河間都轉運鹽
使約約肇下車首公絶私以身帥下物務之至惟正是
從諸司轉運在江左者惟河間為重且劇雖夙名智囊
善賈而能者往往弗克荷公以國人紀綱其間未數月
久弊宿奸芟剔殆盡加以同使郝君托歡恊心輔治言
合計諧其相信之深巧於用諜者有不能間先是為轉
運者餘鹽為引一十萬五千二百五十滯而不能售累
政坐視計無從出公於是走省部言狀遂聽就實次年
之數中外無不趯趯稱快居嘗曰天下事自難則難自
易則易不特理財為然也持身玉雪竈民自裕商貨自
均所課自集所部自肅功一二而功千百焉若乃外示
扄鐍內懷溪壑一中其餌詘信操縱惟彼之隨小有所
更即從而騰口其慝力雖千而厥功不能毫許嗚呼觀
是言則公平昔臨政可知已居無何朝廷聞其能賜金
幣異帛有差於是長蘆民無少長一辭僉謂國家猶示
旌勸若是吾輩可蒙其惠不為表諸顯乎遂偕滑州尹
韓嚴及鄉士李梓崔惟謙輩謀伐石頌其善政式範後
來聞子雅與吾使君善又嘗同朝盍賜一言為嗣至者
勸走昔為禮部時公為侍郎工曹嘗竒其剖擿明敏胄
世族而事儒學後走辭參議還濟南而公亦由工部尚
書出為閩海道肅政廉訪使客有自南來者口其政嘖
嘖不置繼而聞有是遷為愕然良久夫中外之官雖夥
足以伸其志行其道者莫廉訪使若焉名為三品其權
之重宰相有不逮轉運使瞠乎後塵矣向清而要今班
之常流向舉刺人今為人舉刺在他人必缺焉不樂赧
焉而有難色公略無纖毫不足聞命即欣然趨駕以行
非處心以義而不以利以國而不以身以遠大而不以
淺近者能若是乎余由是知公他日為公輔器也無疑
矣故述其德於民者如此且係之以詩曰
昔醝利庸共民疇𣙜之始齊君逮兩京若唐宋法寖周
國攸潤官者能用斯溥瘝厥官弊蠭午諒為政在任賢
何彼汙此皦然故所司貨山積欲表裏莫斯的公曰嘻
如我何誠堅白從涅磨由憲南荷茲任制許顓益清眘
事沓至不亟徐棼者條䧟者途蠧畢祛政優布令下孚
公上裕昔商人惟賄先今秩秩罔敢愆昔竈民命朝莫
今樂生若春毓其被賜詎止斯舉要言他可知謂易輕
經費寄謂重難頥指治猗若績孰克凝宜我公天寵承
監既前衆胥勉肆故人喻推輦凡有位能舉然何事功
不萬全我摭實詩以紀俾爾民詠無已
歸田類稿卷九
