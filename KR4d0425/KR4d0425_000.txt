歸田類稿别集類四(元)
提要
(臣)等謹案歸田類稿二十二卷元張養浩撰
養浩有三事忠告己著錄是編乃其詩文也
養浩嘗自序其集稱退休田野錄所得詩文
樂府九百餘首岐為四十卷名曰歸田類稿
富珠哩翀序(按富珠哩翀原作孛术魯翀今改正)作三十八卷
卷數己異文淵閣書目載養浩雲莊傳家集
一冊雲莊集三冊焦竑國史經籍志則作張
養浩文忠集十八卷書名卷數更均與養浩
自序不符黃虞稷千頃堂書目載歸田類稿
之名而亦無卷數考吳師道序云公雲莊集
四十卷己刻於龍興學宫臨川危素履掇其
有關於治教大體者為此編而屬予以序云
云則龍興所刻者即養浩手編之類稿而改
其名曰雲莊集亦即文淵閣書目之三冊素
履所刪定者即經籍志之張文忠集十八卷
而所謂家集一冊者當由後人掇拾乃外集
補遺之類也然蘇天爵輯元文類僅錄養浩
文二篇故明葉盛水東日記頗以天爵失載
諫燈山疏為譏疑元末己罕流播近時王士
禎偶得養浩王友開墓誌歎其竒詭載之皇
華紀聞則亦未見其全集惟明季有刻本二
十七卷尚存于世既多漏略編次亦失倫類
今據以為本而别採永樂大典所載刪其重
複補其遺闕得雜文八十八首賦三首詩四
百六十三首共為五百八十四首釐為二十
四卷較之九百原數己及其大半亦足見其
崖略矣又集中有和陶詩序自謂年五十二
退居無事日讀陶詩擬其題以發己意得詩
若干篇云云今集中乃無一篇殆别為一編
未以入集故永樂大典不收歟養浩為元代
名臣不以詞翰工拙為重輕然讀其集如陳
時政諸疏風采凛然而哀流民操長安孝子
賈海詩諸篇又忠厚悱惻藹乎仁人之言即
以文論亦未嘗不卓然可傳矣乾隆四十六
年十二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
歸田類稿原序
聖朝牧菴姚文公以古文雄天下天下英才振奮而宗
之卓然有成如雲莊張公其魁傑也公自弱齡以才行
名縉紳間仕於朝盡讜言行直道自禮部尚書參議中
書請謁親濟南俄以吏部尚書召親疾終喪省臺奏召
至再至三至五六不起文皇即位關陜以西兵侵旱厲
民莩政荒拜行臺中丞迺起西馳及秦民四流亡耄穉
孑遺若鼎魚筏蟻天毒方熾湯沸泉溢吏士猖蹶目瞠
神駭莫克拯拔公懇悃率倡務用仁術官帑不繼傾已
囊槖日不勝給每每大慟民僅蘇復公疾薨天子聞之
惻然憫悼贈攄誠宣惠功臣陜西等處行中書省平章
政事柱國追封濱國公諡文忠中外嗟惜無何翀使憲
陜西士民談道琅琅耿耿未始不悽愴以聽之秦人悲
思樹石刊頌不忘公質厚剛毅正大明白仁於家忠於
上確信不渝已善不伐人之善推獎若不及其文淵奥
昭朗豪宕妥帖其動盪也雲霧晦冥霆砰電激其靜止
也風熙日舒川嶽融峙綽有姿容闢翕頓挫辭必巳出
讀之令人想像其平生千載而下凜有生氣不可摩滅
斯足尚矣公素知翀其子引偕其婦翁吳肅彦清持公
所輯歸田類稿三十八卷徵序因書其概如此公諱養
浩字希孟雲莊其自號也行業履歷家乘國史有載兹
不容贅元統三年龍集乙亥二月甲寅朔中奉大夫江
淛等處行中書省參知政事富珠哩翀序
人聲之發為言言之精者為文而皆出於氣也昔人謂
文不可以學而能氣可以養而致是氣也孟子所謂浩
然至大至剛以直養而無害者歟夫其養充而氣完然
後理暢而辭達孟子之言非為作文設而作文之法孰
有過此竊嘗以是驗之世之人即其文之高下而其氣
之大小能養與否與夫養而未至者併可以得之也故
濱國文忠張公名養浩字希孟庶幾學孟子者公早負
文名由至大初仕顯于朝逮延祐中天子方好文一時
侍從言語之臣號稱最盛而公頡頏其間及至治時所
上時政書萬言力詆權姦變更法度非便幾蹈禍不測
諫鐙山疏謂閭閻細民戲玩非人主所宜作犯顔攖鱗
衆咸為之恐而卒以直見賞其剛大之發沛然而莫之
禦者豈一日之致哉暨解參議中書歸卧華不注鵲山
之陽殆將十年屢召不起翛然雲莊之居悠然山泉禽
魚之樂沉潛乎經史百氏益肆於詞和平沖澹之中錯
以奇崛藻麗要其依據義理而切於日用之實流布自
然而無綴緝辛苦之態所養蓋可知巳竊聞公最後起
為西臺中丞以救荒憂勞致疾而殆奉元鼓樓梁木自
壞其夕有光若星殞于濟南則其平生之氣感動至于
如此豈獨見于文也哉往年某至京師公已還第時公
父濟南郡侯年壽八十嘗賦詩頌美以致慕向之意今
公之子秘書郎引出家集示予重惜公之不可見也公
雲莊集四十卷巳刻于龍興學宮臨川危素履掇其關
于治教大體者為此編秘書屬予以序顧以朝多名公
辭謝不敢則委其集數月而請不置因為推公之所得
者如此若其世系官位之詳則有太史之傳墓道之碑
兹得而略也吴師道序
歸田類稿自序
文章天下難事自昔耗精殫神以蘄立言而迄泯泯無
聞者何可枚數嗚呼奚作者夥而傳之于今者不多見
耶余蚤嘗從事焉筮仕来益知非易欲中輟未能間雖
操觚弄翰第因事寓懷及應酬徵索而巳初非有心班
古人甲當世以圖不朽之傳也歷年既久所述寖多頃
退休家野出而錄之凡得詩若賦若文若樂府九百餘
首岐為四十卷名曰歸田類稿櫃而藏之用示張氏子
孫使知吾家亦有&KR4163;學勤文墨如僕者庶因而有所觀
感興起增光其前詎不愈于貽貨利以愚子孫者乎恐
或者訾其不火而存之自列其所以然于編首
