歸田類稿卷二十二
元張養浩撰
五言絶句
詠荷花
水府羣仙會紅雲擁翠霞黃昏不歸去認得老夫家
遂閒堂
蕩漾濼湖月氤氲華鵲雲是中有佳趣未易與人云
綽然亭即事二首
茅亭雖若小左右皆春色風霜一戒嚴惟見松與柏
水逝月仍在山深雲不知松陰鶴立久似待老夫詩
郊飲醉歸
昨朝醉田間欲借山為枕青山不肯前却枕白雲寢
過杭州伯顔丞相廟
取宋市不易歸朝容若愚誰知六經外元有聖人徒
七言絶句
堂邑宣化堂退食
縣齋公退炷爐熏聊為塵煩一解紛開戶不教香遠去
簟紋浮動半窗雲
行水灾郊外
雲駁疎陰漏日華曨曨晨色散林鴉馬前怪底猶明月
路轉滿川蕎麥花
綽然亭口號
十年堅卧玉溪東多謝山靈肯我容為問賞心誰是伴
抱雲挂月兩竒峰
薄暮池亭獨倚笻寒山遠火透林紅却愁今夕雲霄外
萬叠屏風一炬空
送客郊行二首
茅屋春融桑柘煙地偏雞犬靜柴關野人不解康衢頌
短笛一聲牛背山
牛羊散亂滿郊坰日莫吹烟草際生野老不須誇穡事
馬頭已自見昇平
大明湖泛舟
浮空汎景泝流光箕踞船頭倒羽觴喚出湘靈歌一曲
水雲搖蕩暮山蒼
題張古齋書室
鼎彛卣鬲夏商前圖畫琴書晉宋間席促爐熏談至莫
落紅吹滿小重山
南口道中
巖壑秋高楓葉丹天風吹我畫圖間近來人說鑾輿過
數日香塵不見山
綽然亭十首
宦途華髮厭飄零一旦歸来萬慮冥莫道閒人無事業
翠紅栽滿綽然亭
一亭新構僅如蝸但遠塵埃便自佳底事東風不容物
掀簾吹落膽瓶花
自築層臺草棘間興来時復一躋攀不知老眼高多少
脚底雲生無數山
詩書堆案小窗明花竹交加影半横燕子日長人睡起
一簾紅雨落無聲
山遶田園水遶菴遨遊隨處儘吾堪老来世事都無味
惟覺林泉蔗許甘
溪毛園甲儘芳生野鶩河魚亦可羹侑食不須絲與竹
只聽兒子讀書聲
窗影曨曨破曉寒卧看紅日上簷端雄鷄說與休多事
老子而今不屬官
虛名常恐汨吾天一日能閒便是仙賓客有無何足校
署門未覺翟公賢
世途覆轍日相隨不待功成也合歸直道遂心方說退
卻疑老子不知機
裴度歸休綠野堂鑑湖曾說賀知章老夫何敢前賢比
蔀屋荒村分退臧
村居
萬山青繞綽然亭莫怪龐公懶入城六月人間日如火
披襟松影聽泉聲
贈李祕監(至治間曾畫御容)
封章曾拜殿廷間凜凜丰儀肅九關回首橋山淚成血
逢君不忍問龍顔
拜東平王拜住丞相畫像
孤忠自倚了澄清笑視羣姦不足争壯志未酬還中彼
披圖老淚雨如傾
夜坐綽然亭
夜深獨坐綽然亭林隙誰家燈火明鶴夢不驚人語定
空山一𣲖亂泉聲
翠陰亭漫興十首
池荷香冷碧雲愁林樹陰疎翠幄收老子胡牀山影裏
擬尋詩句壓高秋
往歲歸心日夜馳而今何幸遂歸期回頭卻憶從前事
真似邯鄲夢覺時
野人野處四三年雲擁柴關晝寂然時向東南一登眺
亂山龍虎欲来前
終日書堂足誦聲斜陽猶放半窗明硯乾旋滴花瓶水
春逐新詩筆下生
三十年前種此林當時豈憶此投簪而今嘯傲清陰底
未覺從前錯用心
綠瓊州渚紫金山滿目風煙白鳥閒莫道好詩無覓處
隠然多在夕陽間
山妻中饋糝藜羹婢子兵厨取酒傾更喜小兒能養志
琅琅不斷讀書聲
兩峰華鵲奠西東老子幽居政在中可是天公相愛甚
預為陳設待衰翁
向来山在夢魂邊今日山居掌握間我即是山山是我
君如不信問諸山
鉛槧圖書日與偕空庭過雨滿莓苔博山煙底跏趺坐
看得瓶花一半開
題李瓶之池亭並頭白蓮
月光月華幾何年一笑相逢寂寞邊應為湖亭風景好
並肩來看水中天(月光月華晉靳淮二女皆有國色劉聰納為左右嬪見晉書)
山中
朝居日日憶山中擬欲題詩徧玉峰今日好山俱在眼
郤愁詩思不能供
題李廣犯夜圖
犯法寧論故與新無私方可見為臣竟將尉死將軍手
誰道當年國有人
題林泉閒居圖
向在紅塵羡彼閒而今我亦水雲邊只應此日紅塵客
郤羡吾家小洞天
題田婦紡績圖
稼穡艱難近頗知豈惟田婦獨如斯披圖不用多題品
只寫豳風七月詩
題洛中諸公真率會圖
投老雲莊今八年我生常恨後諸賢一杯誰與同真率
江上漁樵海上仙
諸公事業照乾坤請老還家語語温自愧無成年又未
也辭簪紱遯荒村
為孔明解嘲
當年諸葛成何事只合終身作卧龍此前軰
之詩也竊謂孔明之心與三代之佐同非可
以出處論其高下故為賦此以解其嘲云
孔明雖與漢為臣尺寸無增只舊貧廊廟草廬初不
異誰言只合卧終身
過李溉之天心亭二首
久别天心水面亭風生吟袖喜重登謫仙將月游何處
揖徧雲山問不應
放眼乾坤獨倚欄古今如夢水雲閒南山也解留連客
直送嵐光到座間
龍門
四野天門錦翠屏愛山直欲挟山行人生何必麒麟閣
大字龍門記姓名
觀含元殿故址
當時宫觀上凌霄回首陵夷半野蒿愛煞堯階土三尺
至今猶與北辰高
詠史
至治元年余辭官歸鄉里日以文籍山水自
娛因觀秦漢至魏晉事若有感於中者遂為
詠史詩四十六首以見意云
齊威王
君道從来本不難令行惟在賞刑間烹阿封墨須臾頃
便覺全齊重泰山
左師觸龍
水惟曲折海能通指事直言未必功嘗愛左師開趙后
雍容宫殿滿春風
龐涓
縱横才略一孫卿底事將軍氣未平只此便知優劣了
何勞樹下看輸贏
茅焦
積尸闕下欲成邱殺氣纏雲尚未收齊客膝行惟數語
誰知狼虎郤回頭
李斯趙高
秦室斯高兩巨奸﨑嶇心計各求安闔門到了歸誅滅
本欲謾君郤自謾
吕后
婦人陰類狠淫俱故德元勲半坐誅鈎弋後来非命死
茂陵剛斷古今無(惜高祖不誅此婦也)
彭越
乘危襲亂起蓬蒿千古風雲有許遭天下已平猶戀寵
誅夷休恨卯金刀
周勃
兵子何堪總百官陳平狡獪故多端明知宰輔為難事
不肯傳人袖手看
武帝
内興土木外禽荒北伐東征事擾攘自已欲多渾忘盡
却評淖子不宜王
漢武公卿動滅夷殺心如此豈君宜他時坐蠱宫中禍
子喪孫亡實自貽
霍光
妻行弑逆子專權無乃將軍太默然女不納宫兒罪死
也應慚愧秺侯賢
汲黯
大臣懼罪日驚惶強虜聞風亦退藏底事茂陵如此氣
不冠不敢見淮揚
公孫賀
明知漢武慘無恩相印悲持笑汝昏故使一身攖恥辱
鼎砧未必到全門
蘇武
為臣惟命敢辭難脱遇艱難亦自安試看子卿持節處
雪花如席不知寒
主父偃
鼎食渾能幾許甜先生不避朵頥嫌他時舉族皆夷滅
此味方知極苦嚴
韋賢
一自留侯去决然再無高士為膠弦力辭台鼎歸田里
此日方知有此賢
丙吉
瑞氣天成五色文長安獄邸閉皇孫護持高廟神靈在
相國應宜不有恩
蕭望之
自省無愆任衆排便歸廷尉亦何哀當時恨殺朱雲戇
早是剛腸勸自裁
京房
盈虛消息理精微易學從来貴見幾箇裏懵然無所見
區區占候是耶非
楊惲
相臣得罪息交游私室兢兢若自囚歌酒放懷非汝事
本期行樂郤成憂
王章
浮雲蔽日黯無輝此際翻然便合歸說似獄中京兆尹
牛衣未必下朝衣
谷永
倚中有救恣開陳縷數危亡在莫晨去旆不過交道廐
至今冤血漬京塵
息夫躬
正進猶難免罪尤况行不法望公侯區區狡計知何益
贏得千年臭不休
彭宣
百詐千邪安漢公忠良那肯與相從勇投印綬超然去
不信孔光無媿容
梅福
忠言無路徹宸聰詭服深藏吳市中只道世間無白雉
豈知天外有冥鴻
龔勝
解印歸来老分甘素衣不受一塵沾忽驚有詔從天下
頓覺衰癃十倍添
劉歆
拍塞胸中書五車郤能委曲事奸邪當時似此知多少
豈止先生可嘆嗟
王莽
桃李原無松柏心鴟梟強作鳳凰音當時一切皆從古
底事阿衡用意深
王皓王嘉(二隠士公孫述累徵不起遂賜死)
隠無真識保終難勢廹誰能不改顔愛殺蜀中兩夫子
甘心伏劍死空山
韓歆(以直言自殺)
直言為國舉朝無幸有緣何却見誅文叔襟懷乃如此
誰言高祖與同符
馬援
丈夫竒節在邊庭不願黃腸送此生底事五溪煙瘴底
鄉居却羡少游榮
劉昆
矯情干譽世紛然才有微功即自傳滅火反風言偶爾
此心安得不廻天
桓榮
諸生為學務明倫受印何須廣坐陳以此便為稽古力
阿榮胸次太埃塵
黃憲
風旨言談了不聞諸君降伏每疑人乃知道義熏蒸處
形迹俱無物自春
楊震
喜君清白羡君忠既去宜平磈礧胸半路慨然甘自酖
先生舒卷欠雍容
李固杜喬
危邦何可一朝居二子雖忠識亦疎地下若逢楊太尉
不須更問國何如
小人方寸足機阬君子從来直道行二者早知難並處
不如田里樂餘生
魏桓(累徵不起或勸其行桓曰后宫可損乎左右權倖可去乎云云)
將進先思已所行所行不遂有何榮直教遇難方知止
郤笑渠儂理未明
朱震(陳蕃友也蕃誅為匿其子事覺考掠終不肯言)
交道衰微數百年死亡誰肯與周全如何當日陳蕃榻
止為南州孺子懸
范滂
時危政要似愚癡出位譏評恐未宜可惜許多忠義士
纍然俱與禍相隨
陳容(在袁紹座見臧洪甘與同死紹亦殺之)
不期袁紹共生全甘與臧洪赴九泉每誦此言千載下
令人毛髮尚森然
禰衡
才如利器要深藏揮霍於人何可當自古殺身多坐此
聖賢固不貴詞章
袁閎(為黨人潛土室中十八年)
志士從来多苦心逃名不厭土房深弟兄妻子皆無見
時有白頭老母臨
龐德公
鹿門佳處恣遊遨誰識沉冥一世豪莫把功名論出處
卧龍終讓德公高
司馬懿
魏移漢祚未須臾三馬槽中已夢符天道好還良可畏
不如為善百無虞
蔡邕
殿廷白晝墮青蜺乾道無剛政可知顧此何時陳正論
有才無識亦堪悲
歸田類稿卷二十二
