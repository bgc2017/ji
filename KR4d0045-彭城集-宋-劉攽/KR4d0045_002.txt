彭城集卷二
宋劉攽撰
賦(案攽序公是集以律賦列之外集今略倣其意故以律賦列第二卷)
臯陶戒舜在知人賦
惟舜德所以大聖非自為其與人而同者盖擇善而從
之執兩竭而用其中志存樂取見一行而莫之禦衆豈
遐遺緬思古人實惟虞氏審萬物之備我體至人之無
已盖夫慮善以動則自用者小焉與人同功而任事者
貴矣察言好問但見其聞斯行之明目達聰孰有夫怨
乎不以若乃耕稼以力陶漁是親試諸難而興事納于
麓以明民然後謳歌之所屬歷數之暨身曷注措之天
若奚持循之日新夫何為哉徒正面而恭已弗可及巳
常稽衆以從人且夫羣於人者物莫能離同於善者德
有常主故我總萬彙以兼載人自一言而汎取克協于
帝是以謂之重華尚論其人斯弗忘於稽古譬夫山嶽
之高也其積以細江海之大也其受以虚盖與其足巳
而弗及夫孰若忘懷而有餘求福不回顧明德之若此
樂告以道靡寸長之失於然則一心之所謀其智也淺
一力之所濟其功也鮮故道莫貴于因衆以寧德莫大
乎與人為善不然者安得側微在下九男順而服從登
庸受終五臣與而丕顯大矣哉不震不盈不伐不矜肆
昊天之眷命實億姓之與能是以姒氏承風聞昌言而
亟拜子淵希德聆介善而服膺世之人行巳也專改過
而吝以出衆兮為可任以遜志兮為必信然後知善與
人同巍巍乎其斯以為舜
五星同色賦
德配淳古祥開上天五星之色同矣四海之民晏然驗
以璣衡察齊輝於七政偃夫金革啓昌運於千年𦕈覿
乾文俯稽皇國伊天事之常象何聖人之合德時也懷
柔乎窮髮之北服叛乎流沙之域人迹所及萬㝢於焉
太寧和氣致祥五緯由之齊色觀夫寥寥太清垂文降
精靈臺考象而有舊保章啓占而可明遠而望焉若連
珠之並彩陳其數也告緜區之偃兵且夫仁義修則金
木為之興祥禮智用則水火由之凝祐羞五事者莫若
信載四象者莫如土倬彼如明粲然物覩候其色兮若
一問其名兮有五克明克類喻王道之無偏不縮不盈
狀君德之周普是以海内蒙福羣生大同鞬櫜之令丕
顯稼穡之事從隆豈特候於建星當太初之定歷聚于
東井告漢祖之成功非皇求于列星惟星依于帝者非
星私於我皇惟皇化於天下赫赫垂象巍巍純嘏察其
軌道黎民仰首以觀乎眩彼交光疇人推策而知也甚
矣哉天之鑒人也明於視德之逆祥也捷於馨何精祲
之晢晢顧神化之冥冥彼候以非烟紀輪囷於雲瑞占
於半月驗光華於景星語象則幽微推數則疎遠豈若
考五精之同色知七兵之盡偃方將升中而告成功視
大道之來反
不愧屋漏賦(以君子慎微心無所媿為韻)
噫治身莫若慎獨求仁在乎表微故屋漏之不媿則君
子其庶幾誠而明之雖戶白之甚邇禮無違者豈顔厚
以蒙譏考垂訓於前經達嘉猷於戴記謂夫仁也非顛
沛之可捨道也非須臾之能離故中庸之為善欲内外
之同致然而十目所視惟愚夫知其不欺一室之閒獨
至人可以無媿斯盖擇善圖遠閉邪慮深非曰鬼神之
處儼如師保之臨仰瞻西北之隅曾微物覩内省光明
之德罔憾余心且夫資之深者處之安為之難者行之
慎故不為顯晦以殊節出處而易信達黃中之理常祇
若以存誠念陽厭之方豈儳焉而終吝衆謂之微以其
弗見世謂之隠以其弗聞蹈先覺而秉哲無慙德而集
勲邇之足以治下遠焉可以事君謹爾燕居自獲申申
之樂仰夫匪隠罔貽負負之文向若識謝鄰幾仁亡由
已昧知非乎伯玉違好學於顔子則雖志深媚奥寧足
逭於多慙名或升堂亦深虞於可恥是知觀大者莫若
小責有者始於無則善惡不能以理奪賢愚不可以智
誣美子思之著書誠為治本稽衞后之興刺彼實迷途
異哉閫奥之間尋墨之所猶内深乎戒惕而外齊其居
處則夫朝廷鄉黨之中復何虞乎失步
雕蟲小技壯夫不為賦
古人之賦詞約而旨暢今人之賦理弱而文壯原屈宋
而瀰漫下卿雲而流宕豈所謂言勝則道微華盛而實
喪者哉觀夫緯白經綠叩商命宫以富豔而為主以瀏
亮而為工家自以為游二南之域人自以為得三代之
風差之毫釐譬無異於畫虎得其糟粕殆有甚於雕蟲
亦猶樂府之有鄭衛女工之有紈綺悦目順意蕩心駭
耳里人詠嘆其繁聲婦女咨嗟其絶技亦何足薦之宗
廟獻之君子哉若乃託興禽鳥致情芻蕘上則恢張乎
宫室下則吟詠其笙簫且子虚大人之文無益於諷諫
靈光景福之作不出乎斵雕故白玉不毁珪璋安取六
義不散體物何有夫殘樸為器者匠氏之罪判詩為賦
者詞人之咎亦奚足以計得失辨能否也是以子雲以
無益而自悔枚臯以類得而詆諆故曰童子之功壯夫
不為且使孔氏用賦仲尼刪詩則賈誼升堂而不讓相
如入室而不辭然無益於王道終見譴於聖師豈非君
子務其廣大世人競乎微小故為學者衆好真者少非
龍變乎詩書之林曷蟬蜕乎塵埃之表必若明敦厚之
術閑滛麗之塗言合必乎雅頌道必通乎典謨亦可謂
登高能賦宜為天子大夫
敵弓賦
昔桃弧棘矢成周所以服荆楚楛箭石弩明王所以來
東夷伊敵弓之在御亦厥貢之同歸想夫極北窮髮千
里無草殺氣之門回復植物於焉凋槁風霜凜乎無期
冰霰積而皓皓非剛強不能以自存故有生而必老粤
有喬枚是惟陽幹託巖谷而挺本擢雲霓而上冠理堅
厚而密緻根盤深而交貫鷹隼晨擊於其傍羆虎暮嘯
於其畔伊猛毅之攸司雖採擇而可憚爾乃落以斤斧
附其膠漆弭切象以潔白簫餙樺而柄鬱錯良金於拊
中繢鹿斯之殊質豈既弛而不張諒有直而必屈乏繭
絲之為絙乃裂革而加袠雖樸質而可喜得漢巧之十
一矧夫俗本射獵士習縱送騁良驥而夸勇腰菆矢而
備用馳突乎荆棘之林藺轢乎貙兕之衆擇肉而後發
先得而命中皮毛為之寢處滋味得以衆共莫不興利
而除害便已而自奉也豈比夫繁弱之為分器大屈之
為宴好顔高之堅和氏之寶載厥美於史冊歷千古而
擅巧亮萬俗之異便吾安得較美而定客好有系而稱
曰懷柔以禮羈縻以德遠人是以來賓大弓為其貢職
向使威武不競乎金革文告不行乎邦域是弓也足資
乎凶器彼人也孰匪其敵國
彭城集卷二
