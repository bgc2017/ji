彭城集卷十六
宋劉攽撰
五言長律
章武殿
歷數歸真主乾坤仗義兵南夷長後服下國怨西征麋
鹿荒吳苑梯航聚易京春螽那恃力朝菌欲長生雷雨
隨金鼓鷹鸇起旆旌靈旗穊牛斗白羽射欃槍散地人
誰保連甍火徹明晨門迎短箠死骨斷長鯨父老前流
涕農夫未釋耕將軍薦牛酒愷樂會韶韺虢滅虞何恃
崇亡紂亦傾一戎終薄伐再駕就昇平舊邑更脩武行
宫即顧成奎芒垂篆刻天質望氛清羽衞嚴丹極潮音
接化城欲回江海水都作頌歌聲
溪上
窄地穿茨拙高成晚日斜竹籬侵水面溪女浣汀沙老
樹垂朱實懸藤結白花綠萍浮碎點芳杜上新芽一邑
過千室十金無數家魚蝦與菰米惆悵此生涯
和裴庫部十二韻
懷人存蔽芾招隱賦窅窊賢傑多能事音徽自不瑕偶
然新樸斵一笑為讙呀夏屋已隆棟清池非漚麻望賖
隨朔鴈坐久至昏鴉好事逄諸彦佳聲播四遐燕游安
以樂詩語正而葩霜應豐山石灰飛河内葭凉秋將落
帽斜漢挹浮槎老木圍岑寂蒼苔積鬖(聲上)髿瑤光天不
遠圭影日無差莫怪長吟苦良金出汰沙
南征二首
漢皇開五嶺虞帝事三苖定有南征問遙知用武朝前
籌皆廟略選士&KR1224;風颷潦水江湖大雲山故國遙天隂
凝殺氣師老聽哀謠猿鶴愁君子黿鼉憶架橋繡衣方
責戰虎節竟乘軺白骨不歸葬冤魂譙為招猶傳發閭
左願得聽簫韶旅泊時流動何由問九霄
楊越舊秦兵苗頒尚禹征初驚一使任那用萬人行友
戸凝昏祲滄波觸駭鯨越裳無信息銅柱定將傾服嶺
東南尉戈船萬里程江通夜郎道秋入伏波營插羽頻
封檄馳軺屢請纓介鱗悲物色猿鶴悵民生幾日封京
觀歸時卷旆旌休聞七科戌無用五陽兵海國犀牛遠
南琛紫貝輕平生一長劔歲暮望欃槍
寄橙與獻臣
清霜夜漠漠佳實曉纍纍鵠鷇攢修榦金華耀夙曦狂
酲香處析痏渴味餘衰採摘悲凡口漂零恐後時頌聲
騷客誤(原註屈原有橘頌)錫貢禹書遺惆悵生南國煩君品藻
詞
酬臨濮劉推官
治民非已長那得士心降為問來鳴鳳何如止吠厖壺
餐慙鼎食鉛割謝矛鏦辯士更持節佳兵正上瀧薄田
桑十畝小市釀千缸自喜庭無訟寧論智少䨇陪京開
左輔振鐸服中邦禁臠分留印天枝涖建幢孤生老將
至壹意信猶矼賴倚絃歌化餘風勉政龐
送賈士彦延平知光化縣
名家千里駒富學五車書柱史文無害絃歌智有餘素
風存翰墨隂德在門閭江漢子男邑榖城桑柘墟曾為
都尉治今亦萬家居安穩飛鳧舄新鮮縮項魚繡衣夸
里父壽酒薦親輿不作期年别看君就詔除
送高麗使
絶域求通使皇華益藉才男兒萬里志笑語片帆開積
鹵生隂火奔濤起晝雷曝鱗成島嶼吐氣誤樓臺城邑
東迎日居人學用杯詩書自天性冠帶及家陪歲月如
勤止登臨亦壯哉威聲逾肅慎仙事指蓬萊鵬向南溟
近槎常八月來言瞻析津次遙見二星回
次韻和宋職方北樓
勝事略就手兹樓無復加棟梁宏可愛丹碧麗非華風
月登臨最川原眺望賖斗城知日近瀛海自雲遮杖屨
歡乘興文移謹報衙畫閒禽語静歲熟市聲譁柳影重
重幕蓮香處處霞舳艫隨渚遠睥睨向人斜話聽游童
樂詩煩上客誇國風麟趾應賓宴鹿鳴嘉鵰鶚無餘力
騏驎不待撾衰遲竟何補襆被念還家
復次前韻
仙游欺緬邈古事厭增加自我新形勝因之翫物華不
勞工子勸無價境天賖雲構森如畫翬飛勢莫遮静看
梁燕賀閒聽野蜂衙曹事初無壅軍聲信不譁倚欄歌
白雪為客進流霞快意凉風起餘歡素月斜吳趨應有
始齊難詎為誇夏日思王粲名流得孟嘉優游琴八疊
悲壯鼓三撾遍看題詩語飄然自一家
旣和宋君佳篇因取加字韻中所未用者别為十
二韻
板築廢已久樓居仍可嗟敢辭才不逮何說智無涯史
例同新作民謠異刻奢棟梁虹夭矯軒檻獸盤拏萬室
瞻華宇千兵擁建牙浮雲生柱礎杲日透窗紗明滅穿
林水稠重覆塹花長空指去鷺過雨亂鳴蛙屢獲詩人
賦時紆長者車薦觴凝縹白諧語繆壺齟隱吏容攀桂
終更遽及瓜多慙䨇鬢雪蕭颯對文緺
合加字韻兩篇二十四字成一章更互次之詠曹
之土風并叙出處寄呈司年職方
漢郡王封寵周宗伯命加犬牙基自若麟趾歎于嗟陵
谷隨人世春秋積歲華洩雲餘薈蔚浮濟變津涯端木
倦游學朱公精貸賖於今富而麗遺俗儉寧奢使轍常
交錯京藩倚扞遮鋤鉤非盗用簫勺換兵拏樸直叨三
組工夫盡兩衙戎容剖符虎士氣肅旗牙圜土幾無訟
虛庭不禁譁對棋銷白晝清嘯岸烏紗池館澄潮水樓
譙冠暝霞綠梢簷外柳紅朵砌前花徙倚危欄峻行來
繚徑斜巢林安短翼擅壑愧跳蛙夙昔未更事游談多
自誇奏盈方朔牘書過惠施車臧室初縻迹連城晩拜
嘉華顛看欲落病齒不勝齟珠琲輕魚目桐絲陋馬撾
敢論雞似鳳願食棗如瓜臺妙前辭滿安輿久臥家最
容高尚志那肯待青緺
又十二韻
絶境可遺老清心仍去邪樓頭喧燕雀川面動龍蛇碧
瓦浮煙素朱甍麗日赮倚風時坐嘯乘月更吹笳庭樾
交傾蓋池房雜舞&KR0034;凉秋乘爽塏吉歲驗汙邪厨釀全
欺魯兒歌習陋巴林珍餉桃李溪飯列魚蝦勝賞須神
會浮名祗盗夸誰能貪課最本自學禪迦羇旅枝栖鵲
田園舍負蝸蕭條看白鬢早晚得丹砂
酬范判官喜雨
一旬天再雨惠澤夜來深震發雷霆事榮華卉木心問
年如隔併閱日屢辛壬安水江千里良田畝一金劭農
非有術望歲忽為霖雊雉依青隴跳魚出廢涔夢成池
上作喜見洛生吟破敵聯飛鏃高張信雅琴緒風開晝
色遲日媚花隂更有資清興連峯映碧潯
赴官京東同舍諸公觀音院見餞有贈并簡不至
者
今日承人乏東州假傳車勞生復去國垂老欲捐書斗
酒相為樂諸家食有魚華燈續光景鳴笛問吹嘘即事
已陳迹懷人方跂予要官多謁禁數子莫情疎啼鳥春
猶淺高花日勝初朝回應見念會語殿中廬
景德寺河沙院餞蘇安上知泰州劉元忠河北都
運分題得無字
今朝一樽酒聊與故人俱非復少年日深驚别意殊燕
雲低朔漠楚水向江湖報國不一事出門成異塗騰鱗
安浩蕩雋翼就虚無應笑白頭老閉關方據梧
過太康縣此路入亳州云是先帝昔東幸時馳道
也馬上口占行二十里成三十韻
維昔東廵狩天王景宅朝金椎隱馳道象載下招搖呂
應青雲近關迎紫氣遙旄頭前詔羿陪乘後征僑奉引
三司肅中堅萬馬調旂常亂辰象劔佩雜瓊瑤多士和
相讓諸侯貴不驕海神來積雪仙馭會祥飇象帝初觀
妙猶龍此見譙強名大樸著將隱德音昭上善泉仍潔
知常檜後凋虛心明左契聞道首參寥絳節賓閒館璇
宫盛綺寮洞天留白日書法祕青霄瑄玉嚴禋祀歌童
采夜謠衆神如向座佳氣鬱通宵隴麥聞重秀房芝搴
紫苗醴泉甘愈疾舞鳳樂儀韶舉翼王喬舄排雲子晉
簫頌釐知簡簡奏賦欲飄飄麗澤驚雷雨鴻恩霈蓼蕭
百年皆就見比屋幸寬徭牧馬猶如隗封人預祝堯歡
聲喧望幸舊里不崇朝萬域車書混重明祲沴消鼎成
因脱屣桑變忽觀潮雲霧常疑祀衣冠祗葬橋藏書思
柱史問遠謬祈招躍馬遵遺轍談王就采樵生遲千一
旦無所效芻蕘
次韻和石曼卿泰山
步至東山表纔知嶽鎮尊百川趨渤碣一柱際乾坤託
始無懷氏談更洛誦孫後王崇檢玉方士說天門巖石
居凝命羣峯遠駿奔隂陽殊雨霽朝夕異凉温學者譏
秦事功臣誓漢恩氣連滄海碧影變濁河渾候日來丁
夜捫星待合昏仙真疑史闕宫殿謹司存落水雷穿谷
危松珀擁根更尋宣父志雅意屬崦崐
將至洛中先寄宋次道諸幕府
頻年洛陽道秋月照征車關口朝煙上伊川曉日初艤
船看飲馬投策數游魚蟬嘒隨林静鐘鳴應谷虛夙齡
懷勝尚吏役久愁予及此娛山水翻知喜簡書名都士
淵藪盛德世璠璵羇旅如傾蓋詹言興有餘
錢子高舉賢良中科寄賀子飛
當世英雄彀連年伯仲賢友于聲競爽敵萬智無前讜
議天人際馳辭日月邊會驚文得鳳真謂筆如椽萬乘
親前席諸生敢比肩晚成無近器妙選悉青錢濟美高
陽舊傳經韋氏專公侯將必復廊廟定誰先步武青雲
接官曹畫省聯軼羣看赤驥洵直想朱絃德賞今誰擬
才難古亦然從容照棣萼聞望已陶甄夏屋方隆棟雲
檣穩濟川那令得賢頌祇貴漢王淵
送裴二知蘇州
著書玄尚白送客鬼揶揄積水望江海秋風吹軸轤貴
人千騎長紫綬左魚符遺愛留南國歡聲接舊吳曉霜
繁橘柚過雨熟菰蒲安得如王子從君飛隻鳬
和原父同江鄰幾過淨土院觀古殿吳道子畫楊
惠之塑像及顯僧傳當世貴人形骨仁僧鼓琴作
真賞非俗嗜雅游知勝緣百身化前佛方丈納諸天工
以智自表名由高益傳吳生擅粉繪楊氏妙鈞埏能事
古未盡希聲今亦然伻圖觀肖像撫㢩置鳴絃理會均
聞見神交遺後先衣冠若對面山水欲忘年子墨臺中
妙仙翁樹下賢新詩俱絶唱塵土更餘妍
同徐監簿作水始冰
霜落歲將晏風生水始冰猶殘夏蟲怪初比玉壺凝氣
襲璇源潔光搖寶鑑澄涵虛同凛凛履薄乍兢兢魚鱉
悲潛伏江湖息沸騰凌隂如獻納會是却炎蒸
送韓子華奉使安撫江南
漢庭重八使同日出東都仗節年仍少埋輪氣不孤詔
書敦直指懸弩肅前驅宣布君恩被周爰楚澤紆秋風
捲旌旆桂楫上江湖遊子故鄉在相思天一隅
送張益宣州法曹
椽曹仁恕用郎選孝廉為之子文無害居延敢決疑一
王除制作三尺著毫釐過眼皆成誦讎書自所宜(原註王君)
(編前後制敕為一書最精)察廉時爾貴治道吏為師去去弦歌化當
如别後思
郊祀慶成詩
聖瑞歸文子珍符屬(原註音燭)孝孫儲精凝景命端拱輯羣
臣禮樂成中典人神定一尊亮章新物覩咸秩備司存
成德兼明察彌文付討論積高參斗極因吉際乾坤候
景迎長日萌芽發舊根律風乘廣莫卦氣起昆侖閶闔
開黃道星辰拱紫垣奉瑄嚴太一推策夲軒轅八廟森
重構諸侯盛駿奔薦馨光裸玉告嘏逮歸膰旄纛羅千
乘旗旛徑九門龍蛇影搖動鵝鸛勢飛翻士勇歡鳧藻
天暒候晏温幔城横象魏玉果會春園嚴警連宵鼜周
廬次屬鞬望雲舒錦石揖月上金盆廣樂讙來格升烟
續載燔頌釐如響答終事寂無喧輦路祥飈轉端門旭
日暾天雞還自舞仙鶴為孤騫河漢驚垂象雷霆浹厚
恩畫衣期不犯肺石更何冤長樂尊無貳椒房慶已蕃
睿心先廣愛大策重臨軒瑞典兼河洛歡心極鎮藩名
山已望幸天意肯周爰願上公車奏來趨白獸樽心知
搢紳義展采詎難言
次韻和王正仲熙寧郊祀二十韻
駿命膺長發鴻圖本慎徽八方星拱極四海日升暉舊
典增咸秩彌文示表微聖時均玉燭天統正璿璣南極
迎陽復隂泉候氣歸積高常眷顧昭孝每母違羽衞來
䨇闕和鑾並六飛風霆齊命令龍虎會旗旂帳殿層城
暮金波列宿稀嚴更虛夜鼜雕輦下彤闈廣樂千人唱
升煙萬目睎衆神知受記象物競來依陟降兼明察圓
方比範圍送音仍鬻鬻畀福想霏霏霈澤蘇羣動春陽
暢墐扉慶深周揭厲感極至歔欷多士參鳴玉微生厠
皂衣肅雍瞻帝武奉引近天威儒館鵷鸞舊長謠錦繡
輝因知子雲賦何足頌巍巍
聞蜀中大水寄閬中諸弟
蜀嶺參天近巴江向海迂百城同暗谷獨鳥視前途六
月蒸雲甚長風驟雨俱漏天疇得補深峽不時輸回首
蛇蛟鬭傷心虎豹呼劔關愁斷棧天漢逼乘桴臂飲通
殊俗巢居自一隅遺黎待螺蚌小邑斷樵蘇絶域飛黃
鵠仙人用隻鳬清秋已收潦問爾麗泥塗
馮當世生日
申甫維崧嶽東方夲歲星舊書容盡信成事况親聆南
紀浮江漢青煒變頊冥氣和方毓粹地勝已儲靈德宇
何寥廓斯文實典刑龍駒來汗血霜刃脫青萍智略聯
三捷規模壯六經羽翰驚海運辰象屬天扃回首煙霄
近横雲漢閣青河圖開秘奥龍節付儀形萬里風聲肅
三年楚俗寧里甿羞螮蝀鄉校謹螟蛉聖主思霖雨羣
生望大庭指期調鼎實洗眼頌椿齡授易嘗占晉論詩
竊次駉莫言狂簡士足記景鐘銘
陽月方開旦商行接素秋聲華臨盛際勲業動前修舊
物詩兼禮公望礪與舟諫行扶廟算威克弊邦讎翻欲
危晁氏皆能苦絳侯孤城雖莫可具美亦誰侜北闕虛
前事南冠記昔遊客惟論藥餌書不號窮愁迥有閒中
趣高於物外求賓朋依白傅潤澤借裴休跂也身方族
時哉歲欲遒愁無縮地術賴有置書郵理楫王猷拙稱
觴小陸優傾心日夜急滾滾大江流
送子惇出使河北
禹績基壺口堯仁被冀方官迎赤車使詔選瑣闈郎力
學推元稹高才屬長康壯懷來慷慨得志自軒昂愛直
容知默中和異吐剛一臺傳駮議二府見分章前效平
原淺嚴威夏日長居常祗逢掖試躍即干將雲漢昭回
地鵷鸞八九行穹廬休夕拜䪍弩備晨裝洚水成滔陸
流庸頗異鄉挂冠勞畚鍤佩犢問耕桑哺乳增飦粥完
膚滌痏瘡朴忠將漕最惇厚訓兵強冀馬羅馳傳河魚
飽食魴細書夸睇視淳酎沃煩腸肯作田園計寧嫌鬢
髮蒼能令老者奮直與大鵬翔處世當何語懷君豈易
忘哂由終所畏與點自知狂
卜居書懷
漆雕未能信陽甫免歸居理以逍遙得材由濩落疎狹
才輕勢利小隱幸林廬藿食由來事茅茨不願餘南簷
容曝日側徑喜擕鋤筋力吾如此功名世有諸憶初干
萬乘徒步謁公車投射東堂策歸來北闕書先鳴煩指
日弱羽愧吹噓雲雨非人力泥塗亦詔除江湖輕乘鴈
鐘鼓陋鶢鶋有道翻羞卷迷津幸遂初幽棲謝車馬至
樂狎樵漁述作稱狂簡誰能問起予
渭水
鳥鼠流清渭岍岐導衆山懸車循暗谷斷棧出重關長
路去未已連峯深更艱秋高木落外天夐鳥飛間日出
看羣動煙收認百蠻别腸逾九絶愁淚獨長潸立志薄
軒冕隱居宜草菅自甘家食薄還愛綵衣斑從吏負夙
願辭親何厚顔簡書今可畏幕府尚餘閒猨呌無勞思
鴻冥不易攀歸來城闕望但見白雲還
致齋中太一宫見屏風有唐賢和常舍人詩因次
韻寄子瞻内翰子由侍郎子開舍人穆父待制數
公皆嘗祠太一也
禁掖下祠宫青槐輦道通薄雲收霽雨初夏接薰風將
旦羣隂伏齋居百慮空夢遊如有遇反聽更能聰祕祝
寧神外多儀拜貺中佐靈猶五帝執事本三宫象海鼇
山峻翻階藥秀紅守儒嚴講幄起草麗談叢夙昔嬉遊
並神仙步武同吹藜驚爝火抱法想江楓已老仍書癖
懷賢愧易東君王問無擇留意屬谿工
羽林通孝經
聖治周方域儒風曁羽林一經嚴授業五孝得潛心騎
獵宸遊簡嚴廬禁掖深披文知行在即事亦官箴訓勇
寧慙晉專門詎屬參從兹六郡俗不羡滿籯金
寄杭州通判蘇子瞻海州使君孫巨源(原註時罷泰州通判)
淛水三江外胊山百郡東專城須聞望半刺亦才雄浪
海元無際吳潮近峽中茵憑那獨異翰墨自兼工追昔
賢良舉殊時步武同百篇傳冠古半策已全功咫尺騰
霄使回旋著籍通龍媒流汗血鳳羽雜鳬翁烈士猶難
進清朝各願忠伏蒲寧曲學鳴鼓尚深攻物理安圓鑿
人倫陋發蒙俟河愁敝箄破膽忤豐隆力擠膠西相廉
欺第五公絶絃迷促軫折翼創虚弓卧閣寧多病治中
有舊風從容付丞史咻噢及兒童使者誅求急王人禮
數崇湯年偏一漑稷御不終窮高宴延仙伯閒遊歷梵
宮怒濤翻練白浴日上霞紅沙鮚能藏蟹江鳬不慕鴻
五雲瞻碣石七澤望青楓瓜戌留麋[田耎](原註音軟漢書作畯誤)茅
心憶桂叢賜環聊衮衮遺楪漫忡忡困學今將落生涯
祗屢空頭風吹過雨鬢雪亂飛蓬龜死寧遺策鸞棲豈
願籠勞生俱夢寐有道或瘖聾絶唱常難和幽光更待
融知音懷感慨不獨寄絲桐
寄梅聖俞江鄰幾韓持國
直諒多聞友衣冠領䄂賢平生三逕樂少别四時遷曲
策舂山秘絃歌璧水圜吳門真養性委吏故依然杖履
兼閭里詩文孰後先風雲多變態鞭弭屢周旋清汝流
無極維嵩地少偏微官非擇取勝事偶陳前遲日消棋
局殘春賴醉眠時從謝客詠不廢遠公禪吏課輕涓露
官箴恨&KR0008;牽裹粮嗟不遂回首鎮幽捐
寄王子直謝師宰
自昔東南美由來王謝郎提衡俱射策繼踵事專場凡
馬驚騏驥羣蜚下鳳凰同時冠後進舉國誦成章賈子
諸王服蕭生舊友光青冥看咫尺雲路更翺翔
游東寺
籃輿出乘興佳客不相遺水色鳴騶外林光倚蓋時寒
餘草初變風煦柳先知複閣披襟久廻廊步屧遲招提
應不厭幽熟重前期會待花如霰壺觴約自隨
江漢
江漢繄常武苗民傒舞階百蠻時暴桀終古事威懷壤
穴深潛蟻山林盛鬭豺墮鳶愁瘴霧吹蠱厭昏霾滛毒
皆沙蜮跳梁自井蛙幾成分服嶺垂欲罷朱崖元帥全
軍出天王太室齋鑿門資感奮負羽必誰差壯氣隨霆
擊先聲甚雨偕遊魂蚩爾輩賈勇洎吾儕略野窮飛鳥
圍城盡析骸饑啼兒宛轉怨哭鬼歐哇破竹餘銛刃焚
原祗亂稭鯨掀才足膾狸搰可須埋王略過銅柱天威
暢藁街斗牛光更潤溟海静無涯賈舶盈珠琲宫娥賤
玳釵拜侯金篆斗犒士酒如淮神武千齡協歡娛萬國
諧告成方歷吉名嶽望禋柴
温湯和王法曹
火井傳夷檄炎洲記海隅仙遊空詣絶方志每多誣汎
濫浮清沼淵源自奥區洪鈞從鼓槖一氣審為爐烈熖
方焚澤騰波盛濺珠沃焦難與並執熱諒誰須鼇抃終
當釣鯨掀會學屠此中勝鼎鼐不復待樵蘇池館他年
貴衣冠萬乘俱廢興仍在目惆悵指平蕪
蔡州城枕汝水寒日水涸清淺可愛原父與郡守
汎舟川上甚有佳境以書垂報緬想勝遊因形短
什
積水寒收潦深淵淨見沙冷光憐玉潔清鍳絶毫差鷗
鳥居相樂漁樵近有家濟川新剡木載石去乘槎樹影
魚鱗密城隂瓠子斜夤緣忘向背頃刻變烟霞練白翻
雲葉金鎔蕩日華照心同不隱滌慮愛無邪客醉風吹
酒歸迷斗轉車林宗昔無暇范蠡去空賖鳬鴈晴餘喜
波瀾雪後佳謝塘芳草夢依約向無涯
登東山小魯
惟昔宣尼氏登山俯大東隘然輕魯國不復夢周公洙
泗秋毫外龜蒙聚米中浮埃殊擾擾鬭蟻竟匆匆遊觀
情應類臨河事不同豈將千乘富一換舞雩風
賀玉汝殿中御史
世許忠臣子仍為憲府官自宜棠棣萼復正觸邪冠霜
肅臺中柏香餘省署蘭鷹鸇與秋勁冰玉瑩心寒去路
鄰霄漢無人怨鏌干流傳廟廊語聳激壯夫肝
佚老堂為馬給事題
膂力期方壯功名付衆才朝廷不能出軒冕儻時來賢
者皆知此勞生亦念哉暮年均暇逸末路忍低回延閣
通雲漢東垣接上台老成宜鶴髮絶足信龍媒脱落經
綸際從容里地開圖書收舊素池籞就穿栽松竹依陶
令兒童戲老萊尚知南郡富肯使少游哀詎有東家問
端思齒杖陪會為三徑客幽屏謝塵埃
灞涘望長安
去國一回首憑高因肆觀清川會灞涘白日麗長安魏
闕中天直南山並海寒樓居雲縹緲城象斗闌干即事
感能賦有情知永嘆不勞歌倚瑟悽愴指邯鄲
集英殿觀先帝御容
墮淚不能禁彤庭北望深壽觴疑在眼宫漏獨驚心繪
事應神助天光想下臨秋毫分萬一玉色辨侵尋未悟
攀髯遠如聞棄屣音當時萬年木風動亦蕭森
王四十監鴻慶宫
沛邑祠原廟明年啟夀宫真遊追柱史吏隱即冥鴻苑
路連修竹兒歌習大風海鳬隨步武笙鶴下虛空司馬
官園令千秋擢寢中書成大人賦夢識白頭翁北闕縻
徐樂丹砂愧葛洪帝鄉那可問相望五雲東
代魏秀才和
明府敏為政經綸功已深無欺禮神意不擾愛民心直
道容多梗良時避孔壬未成宣室召空賜潁川金茲日
量天聽方春報雨霖望蜺舒黯黯笑電趣涔涔耒耜謹
南畝歌謠變越吟和應光爇戸潤足俟薰琴久客羞王
粲忘饑學漢隂鹿門那忍去留釣此江潯
又和魏秀才
川原惟漢廣雷雨向春深望望三農事悠悠一歲心月
離初候畢龍見亦推壬向夕風翻海中天電爍金農占
不騎晦史例足書霖至治無饑穰元和蔑旱涔遷鸚殊
自喜倦客獨悲吟未必魚生釡聊因酒貰琴奮身從嫖
姚走馬過雕隂辜負封侯骨棲遲沔水潯
答吳侍郎寄陜府
天王相有三分陜按殽函列國依明德西人盛美談甘
棠元聽訟綵服自調甘餘力斯文貴珍詞萬象含氣清
融渤澥材絶聳楩柟請誦詩三百先知學召南
次韻和韓持國雪二十韻
層雲升蒼莽密雪亂高低巧緻欺工倕繁多感計倪因
高宜嶽鎮善下及塗泥海變方朝若天通憶命黎懸簷
垂齟齬投隙置刀圭冥頊豪無頼娥舒弱易迷清心還
自照正色故思齊報曙端成誤驚春妄問奚林珍翔鷺
鵠玉氣墮虹蜺獵野甘燔兔登川快臛蠵風回飄柳絮
日暝亂醯雞蟲篆初難辨庖羔久未刲冥鴻愁徑度饑
雀愴單棲律驗知陽復天旋測氣躋浮生共羈旅外境
本筌蹄置酒容高會論文慰觧攜詩從載塗唱賦為騁
妍題數聽波濤辨滔滔百仞溪
詠雪
朔雪三冬暮同雲萬里間昊天還質素長路失幽艱舞
急低仍舉吹多去復還增高元稍稍投隙故閒閒積鹵
輸鹽浦飄沙聚玉關怒濤狂振海疊巘坐移山喜厚猶
多積憎繁詎得刪旗旛高卷野塵壒密通闤點綴林芳
亂裝禠石蘚斑戶斜遺尺劔窗缺置連環圭璧衣裳會
閭閻米粟頒折篁終不屈喬樹頓堪攀紈潔栽歌扇珈
明聳髻鬟運籌思巧歷語異叱神姦凍筆無由捉強弓
不易彎鴈號隨雀瞀龍蟄並魚鰥坎辟威權厲陽芽勢
力孱晦冥愁運促温燠愴時慳畛域通三壤塗泥洎百
蠻暝雞矜喔喔宵犬事&KR0008;&KR0008;踠足傷騏驥迷羣失鷺鷴
製書思籀頡議巧謝倕般蚊翼騰空曲芝英擢野菅藩
籬容月魄軒陛絶人寰感物徒酸鼻明心肯汗顔露肌
寒得胗直指凍成□簷罅風號勁爐灰火逗殷獵狂懷
塞漠漁樂記江灣飲乏枯瓢棄磨稀古鐡頑莫欺東郭
履不愧半通綸
賀幸開寶寺福聖院新閣
帝圖天不極覺苑日融輝減(原註音䧟)劫寧無待直乘必應
機化城非樸斵檀施自依歸香象開馳道珠瓔接尚衣
梵音潮海會阿閣鳳凰飛清蹕通長樂齋居護郤非雨
花交霰雪燎桂雜煙霏默冀南山壽賢公已見幾(原註易云)
(幾者吉之先見)
原父舍人爰自春坊遷職史氏未更晦望旋有新
命增秩諫省躋榮綸閣斐然成篇以伸歡賀
近署銅龍貴仙山策府遙由來稱國士自致必雲霄太
史題凡例彤庭奉日朝除書新翰墨受賜接晨朝池水
通翔鳳星垣直建杓汎槎輕濟海逸御捷凌飈獻納當
宸扆絲綸聳具寮直詞明黼黻大冊粲瓊瑤拜舞腰金
重歸來廐馬調泥書開鵠板法駕從雞翹高興吟紅藥
珍辭賦洞簫宫花香永晝禁漏静通宵枝鵲聲何喜原
鴒意自饒寄言江漢客無事老漁樵
和秘閣趙光禄學士臘月夜閣宿見寄
秘宇聳嚴凝名卿壽作朋臘殘琪樹雪夜寂𤨏窗燈交
意嘗投漆高談亟引繩正憐湖海别况復歲華增詩勇
堅無敵材全問不能龍淵方出匣持以喻韓稜
分題河決東郡
漢郡金堤北黃河落日東波濤凝沴氣翻浪蹙長空鉅
野鮫人室魚山水伯宫坐嗟山海變心恐地天通未就
宣防築深懷夏禹功何當開嶺首西注出湖中
陪馬守蜀山禱雨
丘禱亦以久齋居先筮從鳴騶趁殘夜觸石會前峰簫
鼓終椒奠風霆起蟄龍化工輕瞬息幽貺振舂容灑濯
埃塵絶虚凉灝氣逢小人思學稼即事喜年豐
彭城集卷十六
