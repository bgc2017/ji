彭城集卷二十
宋劉攽撰
制誥
吏部尚書蘇頌等可並兼侍讀制
朕惟聖王之要道天下之義理著於竹帛之編傳於師
儒之論所以正身安人其術廣矣誠得直亮正固匪躬
之士敷繹誦說日陳於前其為益者豈小補哉以某幼
壯好學耆老成德以某天機深邃心術博通皆文足以
輔治辨足以周物宜備金華之選以詔虎門之媺咸務
勤盡用副虚佇
宣德郎劉槩可祕書省正字制
學問修於身而朋友稱之士之美致也爾效智太學師
帥國子而近臣交口譽之其必有以信於士大夫矣蘭
臺屬官吾以養育賢士兹為清選今以畀汝毋怠初心
以永終譽
皇叔祖故昭信將軍節度使開府儀同司宗瑗可
贈太師追封崇王制
惇叙之恩蓋本於公族尚德之選亦通於外朝哀榮並
施隆殺有等地尊而屬近禮備而位顯矣具官某體麟
趾之德厚居磐石之宗強好禮而身修雖曰未學必謂
之學用嚴而家治施於有政是亦為政固已表儀宗室
光顯本朝奚修塗之未央而朝露之遽及惻焉傷悼何
恫如之稱情以文崇賁䘏典龍袞禭服維師是以絶班
金路啟封非劉未嘗胙土併疏異數以光窀穸冀其有
知歆此休命
皇兄故右金吾衛大將軍單州防禦使令儇可贈
安化軍節度觀察留後追封高密郡王制
睦族之道莫不欲其貴富追遠之義又當均其存殁眷
予近屬宜有加等具官某賦性惇篤治身謹卓協麟趾
振振之美芘葛藟綿綿之盛内列環衛外領使符無祿
早世吾甚悼之俾崇䘏典以示惇叙戎幕廉車之留後
連城大郡之封王是謂豐恩足光逝魄
故醴泉觀使武泰軍節度使贈開府儀同三司朱
伯材特追封恩平郡王制
保姓受氏享有死生哀榮之隆節惠壹名相其春秋窀
穸之事匪我近戚則維勲勞具官某生於高明輔以禮
樂小心而畏義強志而婉容用能維有歴年不失舊物
朕眷言先后追正儷極之尊永念繼文嘉乃有子推原
厥初聿圖王封適契朕志是用受兹青社壮威命於元
戎賜爾公圭享鎮撫之彝器襃此異數光于九原匪予
爾私其服朕命
大理少卿杜純可侍御史制
風憲之任總於中司中司之貳聯於御史是其繩愆糾
謬舉直措枉惟不吐剛不茹柔者乃充其選焉具官某
賦性端直臨義專固論法得簡稽之要祥刑協哀矜之
中使之要白筆之任居正色之地必去邪不疑惟力是
視推擇詳愼報稱實艱益務恪修以副虚佇
右司員外郎王覿可侍御史制
朝廷風憲付之臺率而侍御史為之佐焉吾欲得清直
而信道忠厚而知體耳目元首繩墨衆材當是選者吾
甚愼之具官某學敏才優忠勁有立前在諫省屢進讜
言亟易都司仍有令譽是宜授豸冠之重居霜臺之貳
夫繩違糾謬劘上率下貴以義動而不求苟勝務於心
競而勿為朋進戒之愼之以副虚佇
祕書監張問除給事中制
左右侍從之臣率皆讜直輔上者也而給事中復以駮
正違失為職夫識非通逹則觀物無節器非宏厚則守
善不固居是選者其亦艱矣具官某學術淵通幹力強
濟歴職中外敏懋不怠其譽已試所至可紀白首壹節
誠心無貳宜其備顧問於青瑣謹獻納於東臺庶幾羔
羊素絲之美直諒多聞之益副吾旁求爾其愼哉
監察御史韓川上官均可殿中侍御史制
執法憲府繩督在位言屢上而忠一無二氣逾勁而温
厚不劌可謂有司直之風靖恭爾位者矣遷秩殿中實
崇位望益堅素守罙著來效
祠部員外郎翟思可殿中侍御史制
御史之職皆耳目之寄至於殿中地益顯近今吾詔有
司以資歴用人為其已試則臨時不苟老成則責義有
準庶乎繩愆糾謬出於中正耳以爾前在憲府既有嘉
聞比歴他任亦克永譽而近臣之言尚其勁直復正中
臺之秩以當白筆之任勉力周務毋怠而志
祕書省校書郎盛次仲可集賢校理依舊制
圖書所藏聚于中秘校讎之官既為精選仍以歲月課
最陞於麗正儒林之榮莫與為比惟敏志敦學可以稱
之以某效官治已士友所稱擢兹寵命益思勤恪
朝請郎王彭年可監察御史制
百官皆以職事奉上而御史以執法為稱法者貴於當
義而果平而不回膺是選者其亦難矣吾詔臺率舉其
屬官臣覺等以爾來上吾樂得材良而試之又以觀近
臣之能愼守職業毋孤任遇
御史臺檢法官楊康國可監察御史制
風憲之任寄于中司使之升薦御史是為故事傳曰舉
而所知其素在僚屬朝夕從事視其所以察其所安夫
何廋哉用之不疑惟䋲直之地白黑所判公則生明強
則無撓勉思恪居以蘄休譽
朝奉郎充集賢校理趙挺之等可監察御史制
憲度者朝廷所以為治也犯之則為壞法御史得而糾
之法正則主尊節義者人臣所以事上也失之則為悖
德御史得而察之德修則俗厚耳目之官紀綱之最愼
選所屬莫如御史爾等以力學自立藏器待用士友歸
其美譽有司推為舉首風憲之任我其試哉詩云柔亦
不茹剛亦不吐書云無虐惸獨而畏高眀本忠厚而輔
義毋刻覈而取譽是為稱職其戒之哉
皇叔右監門衛大將軍叔過故所生母董氏可縣
太君制
宗祀之慶推顯以及幽廣惠也貴其子以及所生厚本
也矧公族近屬職在環衛慰其反哺之心錫以漏泉之
澤名城大邑疏為湯沐黃壤有知歆此殊渥
右監門衛大將軍士香故父所生母和氏可安吉
縣太君制
公族内宗咸有爵秩而士香念及父之所生求得追賁
願以妻之賜邑移為湯沐察其用心有足嘉者特疏縣
封以光泉壤
鄆州東阿縣尉孫彦卿母宋氏封夀縣太君制
黃髮兒齒夀考之隆天之所以福夀德善也吾聞聖人
後天而奉天時故吾於耋老率加禮焉至於九十者加
以爵號恩之至也爾年齡應格而子方小官今疏大邑
取其令名以昭逢辰之慶亦廣錫類之祉服我休寵益
修母訓
給事中顧臨可刑部侍郎制
明辨惟良所以折獄也哀矜勿喜所以察情也合是二
者乃弼邦教非夫忠信之長曷能稱其職濟吾事乎具
官某志慮開爽學術通敏見義勇於有為立身果於自
信試吏非一成效已著是宜付秋官貳卿之選當尚書
政本之重其克盡心廣裕用究刑成之美無或便文俯
仰而致枉撓之咎祗服寵命以底休譽
龍圖閣直學士蔡延慶除工部侍郎制
朕以尚書總擥天下之務而六曹之副地峻望崇自非
材略優裕事業已試者未嘗輕授也具官某質性通敏
智術宏贍頃自先帝驟膺器使贊書出命薦歴内外董
戎分閫率在西北文武兼允聲問逾劭使之當一官之
貳居四命之峻其有餘裕疇曰弗宜因龍馬之舊秩進
冬卿之近列勉服光寵終譽夙夜
皇叔故成德荆南等軍節度使守太尉開府儀同
三司真定尹兼江陵君荆王頵可贈太師尚書令
荆州徐州牧改封魏王制
春秋之義惟母弟得以屬通詩書所稱蓋叔父著其殊
禮國朝並建同姓惇叙懿親生榮没哀厥有前訓備物
典策以寓永懷皇叔具官某禀秀淵沖毓材粹茂閱天
下之義理為宗室之儀表富而好禮貴則㤀勢推惻隠
之心每隆於濟物廣孝敬之志用足以臨下河間之實
事求是東平之為善最樂是宜永為藩輔光贊本朝淑
命不融中道摧殞震悼傷怛何痛如之崇歛衮之舊典
追賜履之介寵進陟師垣兼官大錄九命作牧包南西
於二楚千乘啟封雄魏大於三晉於以循曲阜之前躅
繼睢陽之故事匪王盛德曷膺異數尚惟幽穸歆于顯
休
贈魏郡太君制
春秋之義母以子貴子由宗祀之均福母以追遠而永
寵貴在其中矣孝莫重於此焉具官某母氏積善在躬
鍾福覃後克有令子進居法從既啟湯沐之封足尉凱
風之念粤因慶賚更授雄藩資其魏大之名協乃繁衍
之祉尚惟幽穸歆此殊休
皇叔恩州防禦使仲隗所生母崇德縣太君李氏
可安康郡太君皇兄惠州防禦使令鐸母金城縣
君張氏可普寧郡太君制
朝廷緣子貴而廣愛每崇錫慶眷母慈而示報無間所
生粤因誕辰俾申懋典具官某母氏禀操端静臨事肅
恭柔訓有加色養無爽湯沐脂田之賜既祚邑封雄藩
大郡之名益隆寵數秪膺優渥毋怠欽承
皇伯右武衛大將軍渭州防禦使仲鸞等十人故
新婦可並贈縣君制
嬪于公族稱為良婦不夀而夭為可憫惻宜因夫貴錫
之寵數名城大邑以為湯沐尚其有知歆此豐澤
故朝議大夫充寶文閣待制王臨妻天興縣君盛
氏可封仁夀縣君制
禀粹幽閒挺操端粹承夫則家事嚴整訓子而母道慈
篤既疎大縣以啟湯邑宜因大賚更易名城取其佳稱
以協光寵
西作坊使杜諫左班殿直王賀三班差使王戟各
轉一資制
蠻賊蠆蜂也辛螫中人不可不除而爾等力鬭重傷有
足嘉者進官一等以合軍賞
藩官内殿崇班浪&KR1529;轉兩資制
捕鹵蕃寇身被金夷亟上首功勇加部族宜疏顯秩增
寵使聯秪服茂恩益圖來效
新差湖北轉運副張安上可倉部郎中制
地官之屬皆為劇曹非智能出倫不能勝任以某幹力
強立内外踐更推擇付之任遇非淺其思盡瘁以復恩
寵
文某可兵部郎中制
道著嘉猷德符清望必其幹力足以濟務智識可用為
儀居是選者其亦艱哉某吏最籍聞家聲休顯由京兆
之浩穰聯夏官之繁會已試之效既已可傳前將之績
亦云停候姑務彊乂毋怠欽承
朝奉郎兵部員外葉祖洽可兵部郎中制
文昌郎位號為上應列星惟六品可以當之朞歲之後
得以任子朝廷待之厚矣豈特出宰百里之比乎爾以
文學政術得以臺選歲月之久資格宜進不移司馬之
聯俾正依烏之秩欽承我命益思自修
王安石可三司戸部副使張燾可兵部郎中制
考績三歲進官一等先帝所以勵羣臣也具官某秉哲
廸義有聲于時能勵厥修以宜官政序功增位其善厥
承
朝散郎致仕劉宗傑可落致仕比部郎中制
朝廷資材能以為治在幽隠者必取况於久吏舊齒義
所不遺以某課最已效時譽亦著而謝事退處便已而
已不佐公宗之務吾甚惜之是用還之司土之籍寵以
文昌之秩主計劇曹應星妙選思自勤勵副此恩渥
軍器少監郭茂恂除工部郎中制
百工之事萃于各鄉屬郎之選豈當輕授以某用心精
祥見事敏速歴試内外皆有可紀淹留歲月未嘗曠事
宜輟大匠之副進職起部之聯毋墜前勞益勉後效
侍御史杜純陞左司郎中制
都司憲府屬僚悉朝廷之劇選也是以統正百官整齊
六曹是皆耳目之寄易地而處豈有重輕之别乎以某
往在先朝嘗付詔獄信已不撓見稱士論是用寘委都
司之任佽助綱轄之事勉力夙夜以副慎擇
朝請郎陳維孫故母仁夀太君高氏可贈廣陵郡
太夫人制
父繇子恩以崇贈品妻藉夫貴仍進爵封寵章不間於
幽潛孝治用形於溥率具官某故母某氏母訓端淑家
事整修懿德没而不㤀後嗣蒙其餘慶宛在寘行之列
慨如陟屺之懷屬宗祀之告成迨下泉而均澤宜賜小
君之號亟疏大郡之榮壤戸有知象服加寵
尚書右丞胡宗愈妻福昌縣君丁氏封同安郡夫
人制
朕選建材傑以為弼輔服章位著皆竣其寵所以優禮
賢者體貌大臣而况其室家之閫輔佐内外夫榮於朝
妻貴於室義所當予有自來矣具官某妻某氏毓秀名
族作嬪君子躬璜珮自修之美有夙夜相成之道婉教
端叔休風專静可謂具鵲巢之德是以賜魚軒之榮亟
擇名城粤毓要區備湯沐之百邑稱翬翟之七命用疇
懿實勉膺異數
楚州防禦使楚國公世恩可贈奉國軍節度使依
舊楚國公制
朝廷親親之愛隆於九族生有惇叙之典殁兼哀榮之
數高爵重位以稱情理具官某地居近屬材實宗英樂
為善而自修過纖介而無有奄至淪謝良用震驚沛以
隆恩錫之愍冊啟軍牙以分鉞仍茅土而啟封尚維幽
穸歆此成命
皇伯故台州防禦使仲綰可贈武康軍節度使追
封崇國公制
生有惇叙之典殁存追賁之寵公族之恩於是乎愛至
而禮備矣具官某地近屬尊材高志美膏粱不能佚其
性冰淵有以見其操雖躋膴仕未及修齡奄至淪亡特
深傷悼併賜寵光以輝泉壤
皇伯祖故保平軍節度觀察留後克思可贈開府
儀同三司追封昌國公制
生榮殁哀所以厚公族之愛宜賵與贈是以著有司之
事然非令德曷膺異數具官某地近屬尊志修行備能
集信厚之善靡聞纖介之失資其表儀豐於禄秩軍牙
廉車之留務有以致之逝川朝露之莫返何嗟及矣宜
崇愍冊以稱悼懷開府視相印之重建國用公圭之禮
告于隂泉歆此殊寵
皇伯故眞州防禦使叔封可贈崇信軍節度使追
封遂國公制
朝廷之於宗室愛至而恩厚故生則有兼官之寵没則
有加等之贈具官某資性端直治家堅正朝會賓贊之
禮未嘗有闕脤膰助祭之事靡或不共以是付之連城
示其禦侮奄至不淑兹用惻傷漢東大鎮建牙秉鉞左
屬名邦分茅胙土並為顯命併光幽壤尚其有知歆此
異數
承議郎直集賢院知齊州王巖叟可起居舍人制
載筆記言之任史官之别也必居心正直可以無私於
淑慝惟文采藻贍可以專意於纂錄朝廷以是愼其登
選而異其進用矣具官某識遠而氣勁學博而言立前
在御史得蹇諤之譽出為劇郡成豈弟之政是宜參右
垣之列當螭頭之直服兹光寵思所報稱
侍御史王巖叟可起居舍人制
朝廷求信厚之士進讜直之言取其進忠竭誠救失補
闕為益之重其可量哉報其成效示勸來者具官某天
機粹美器宇渾厚好是正直輔以儒學自頃擢居中臺
職司邦憲智慮所及知無不為準已所加挺而無撓是
宜疇其美志峻於任遇右史納言之職法從選掄之最
粤疏茂恩以示殊寵
西京左藏庫副使高遵固可閣門通事舍人制
上閣之職親近旒扆朝會賓贊謹於為容然非有功閥
不膺是選以某幹敏恪愼歴官有稱錄其成效寘兹顯
列祗服光寵思所報稱
朝奉郎王復故父任刑部侍郎充天章閣待制贈
開府儀同三司㳂可贈司宜制
合宮毖祀溥率蒙慶惠澤所加無間幽顯然非韞德在
前鍾福于後亦何能沾此優渥無愧泉壤也具官某故
父某歴仕前朝稱為令德高風不泯休譽藹然克有幹
蠱顯登閨籍襃贈之典實慰孝思已崇開府之儀更陟
上公之貴尚惟冥漠潛被光寵
阿里骨大首領抹征兼錢並可特授銀青光禄大
夫檢校國子祭酒兼監察御史武騎尉充本族副
軍主制
奉其國珍入修貢職歸義向化忠孝兼效宜有寵授以
示懷遠擢武爵之美號因部族之主領體兹茂恩益思
所報
皇太妃乳母趙氏可封掌贊夫人制
懷慈良之質躬燥濕之勤肇自文褓之初逮及椒風之
盛恩之所被德無不讎寵以婦官實隆邦教
贈故尉北海郡王宗勝妻平昌郡夫人李氏可進
封小國夫人制
麟趾之詩恩厚公族鵲巢之化善屬邦君列國名臣魚
軒象服用疇淑德不恡寵光故具官某妻某氏毓粹幽
閒秉心直信勤女工之事不怠組紃佐君子之為每嚴
璜珮啟湯沐之賜邑以極夫榮緣閨閫之休風更形治
命求疏建國以報宜家俾增褕翟之華申錫山河之富
既以彰内助之美并用慰重泉之心惠澤有加祗服唯
謹
皇叔祖昭信軍節度使開府儀同三司漢東郡王
宗瑗故新婦嘉興縣君彭氏可贈英國夫人皇叔
祖保静軍節度使開府儀同三司建安郡王宗綽
故新婦平昌郡君鄭氏可贈榮國夫人制
宗祀覃慶溥及幽顯地近屬尊莫如公族位崇禄重矧
兼將相永惟敵體之義宜有漏泉之澤具官某故妻某
氏作嬪君子著德閨門窈窕可稱奄忽莫待俾進魚軒
之號仍疏大國之封尚惟隂泉歆此光寵
朝散大夫致仕魏䌙弟朝請郎紳弟朝散郎絪弟
承議郎綸弟承議郎紹弟奉議郎綽故母渤海縣
太君刁氏可崇國太夫人故母新安郡君刁氏可
榮國太夫人制
夫榮於朝妻貴於室古之制也今使幽顯同之宗祀之
慶其為恩惠可勝道哉具官某等母某氏婦道柔順母
儀慈淑諸子之在仕版者朱紫紛然舉集門庭足為鍾
慶乃父既以追賁進居公衮褕翟之贈宜及其配仍擇
令名以啟國封泉壤有知歆此殊寵
皇伯彰化軍節慶使開府儀同三司高密郡王宗
晟等故母康國太夫人孫氏可贈越國太夫人制
朝廷廣愛以崇孝故追遠者常厚多士念母而思報則
推恩而不遺矧其麟趾周宗鵲巢懿德不吝崇錫以示
光寵具官某等母某氏婦道端淑母儀聖善訓誨詒世
而可紀慶祉鍾後而兼茂將相之榮萃於子舍山河之
祚大啟郡封而凱風寒泉之思未充孺慕象服翟車之
賜宜有加等俾即會稽之奥以為湯沐之華壤戸有知
歆此峻禮
朝散郎監在京進奏院王伯虎復秘書省校書郎
制
為政之方未嘗不以振滯淹為事知夫良材難得而善
人弗忍也爾前以小疵失職累歲芥蔕疑似衆以為惜
抆拭登叙以收來效還讎書之舊秩加中秘之新命益
自敦勵毋負優渥
秘書省校書郎李德芻可集賢校理依舊充校書
郎制
秘書外府麗正内殿圖籍之所聚集儒藝之所游處有
志之士不以留滯為恨宿宮之人必用課最而進由外
至内實為峻遷爾夙聯校讎緜兹歲月惟才與久皆當
甄錄貼以職名未離舊守其以進用為榮而無留滯之
念
朝奉郎試禮部侍郎陸佃可朝散郎制
以德詔爵以庸制禄朝廷所以登進材良次叙中外未
嘗遺於疎賤而况於廷臣乎具官某文藻華絢器宇夷
曠直哉惟清是以典朕三禮婉而成章是以付之史筆
逮於考績綽著善最宜因寓禄之資叙進陟明之寵敬
服休命以永終譽
朝奉郎充龍圖閣待制王震可朝散郎制
考績之法所以磨勵多士乃自唐堯行之矣具官某文
博志修材優氣贍内參法從外領州寄民譽咸服吏課
處最有司舉歲月之效易以藉口本朝崇明陟之典亟
其詔禄俾從進秩用稱恪居
朝散郎權發遣建昌軍張升卿可叙朝散郎制
向者奉使嶺表鎮撫蠻服盗賊之發不能檢察奪官貶
秩退守私壘歲期當叙宜從牽復爾前以湔洗夙負既
遷陞逾舊朝之予奪纖介不欺今此新恩實謂加等既
被優渥思所報效
朝散郎王年可朝請郎朝奉郎宋湜祝康可並朝
散郎奉議郎王叔憲可朝奉郎宣德郎李世南可
通直郎承務郎大理評事錢蓋可承奉郎餘並如
故制
朕惟法令者所以為天下共也而繁文苛請日至月增
不憚刊改以求其中爾等俱以美材而應慎選則筆則
削用成新書疇其恪居推以懋賞進階一等是為渥恩
承事郎王仲煜可宣教郎承務郎孫樸可承奉郎
制
恩令之下溥及在位如雷雨之於百榖草木無不甲坼
者豈以其微小而遺之哉爾等預列纓裳齒于元士膺
兹慶澤例進秩叙勉崇立志用對休命
賜同進士出身右班殿直子湜可換承武郎左班
殿直令馡可換承奉郎制
國家開設科選詳求才諝能者取之無間疏逖矧爾麟
趾公姓天潢餘潤不以膏粱自佚而用經藝修已因其
程文賜之名第俾遷優秩爰齒多士方今惇厚邦族誘
進初學故其課試之法異於寒素至其效官將責實用
勉爾勤慎以集休譽
承議郎充秘閣校理權判登聞鼓院張舜民可通
判虢州制
前以御史言事不合朝廷優容直臣未嘗備責故移位
他局仍在轂下而舜民力自推謝又以其多病及家婚
娶求得自便天道從欲而有曲成吾何恡焉虢略要郡
率貳維重祗服恩寵毋怠勤恪
吏部侍郎胡宗愈可御史中丞制
權衡之於輕重繩墨之於曲直由其無私而素具是故
應物而不貳朝廷風憲之任忠讜之士亦所以素具而
待列位也命官之艱得人惟允具官胡宗愈秉心端直
為學深厚粹然特逹之姿淵如有容之度粤自潤色綸
省獻納瑣闈副貳天官藻鑑多士綽有休譽舉為稱職
是宜付中司之權寄執法之柄爾其修胸中之誠應方
來之務有節於内則物無不察以義自處則動無不中
稱此茂恩著為顯效
彭城集卷二十
