彭城集卷五
宋劉攽撰
五言古詩
淮上
旦起風頗涼暑薄意彌愜長懷波浪高咫尺不得涉艤
舟望連山青靄亂雲葉鷗鳥去杳然空迥晨光接卧吟
新詩句閒理舊書帖呼兒飼茭茨看婦治箱篋為非急
時者無事用輕檝淹留既無悶何必歌長鋏
次韻蘇子瞻
顧侯磊落人稱是腰腹偉不甘封侯相蔡父誇小史功
名保唾掌懷寶豈能已鞅掌人所難見之心獨喜鄴中
貴史公秦諺推樗里一蕢障九州亦自其名美金城上
方略萬里可寸紙頂踵禹墨間掛冠復遺履蘇公相知
心乃在湯湯水抑揚磕然笑吾心嘲里耳
次韻孫少述二首
蓺苗欲其實種椒欲其繁我本正禮家世人稱二難學
射庾公斯取友念必端相與今白首交通可以完羨君
脱塵垢頋已羞素飡聊為鵬鷃飛各自天宇寬一月三
寄詩一詩千百觀怳若從君遊君知我心歡
為貧始願仕逢辰叨典州樸直守故學遲暮悲舊遊此
邦詩書林處士原憲儔怪我何所為千騎居上頭君恩
重泰山未有毫髮酧遠慙遂初賦清節第一流桑榆不
相遺歡笑脱羈愁
喜王大自固陵歸
日月疾過隙生者猶行客念君於此中復久事遠役歲
暮山林閉天寒雪霜積歸來道路勤稍見車馬色田事
米宜緩春冰行解釋相從今其時迨此役車息
畏途
畏途十殺一昧者己知戒奔航失維檝將恐亦同敗凝
冰難長清甘醴復先壊桔橰獨知道俯仰非有罪
椿下獨坐
凱風長羣物赤日流正陽幽居似囂煩嘉樹亦陰涼偶
坐方丈間吾非厭華堂爱此真不材保彼千載長仰視
龍蛇形屈蟠正蒼蒼勿疑翠羽葆何以居我傍吾聞高
蓋人專寵來百殃我獨安隠幽入鳥不亂行
結廬
結廬東城下適當車馬路開門閱過客擾擾不知數客
或為我歡客或不我顧歡我我不驚去我我不慕俛仰
各異懷音容暫逢迕照影清水中默然不相語魂交夕
夢間昔昔已復寤薄厚何從生善惡非有素寄語朝市
人知余養生趣
後浦望水
春塘見游魚芳草宜白鷺溪流定幾曲花發應深處重
來畏已迷堅坐不能去
奉和寬叔新橋之什
昔賢常奪鬲彼聖猶伐樹物情喜崎傾直道每齟齬況
兹渾渾川翻覆不可據風波一生憂忠信多逢怒陰虹
架層雲雨氣生寒冱操舟雖云神失勢嗟已屢早師漆
園學一悟南華趣理會定無悶神全諒何懼吾道乘桴
浮斯文以筏喻仰止金玉章煥然謝煩慮
晩泊長蘆贈南來鄰舡
沿遡同一川風波情豈别維舟暫相從銷憂自怡悦明
發南北飛離懷更秦越
苦寒
不敢怨雲霧不敢悲雪霜此是上帝令所以誅愆陽不
見李與桃前日胡為芳不見蚊與&KR0008;往日胡為翔反時
固為妖徼倖真不祥但令冷氣除豈敢虞凍僵吾道不
終窮君看松與篁
賞心亭(原汪時馮當世置酒會吕翰林張舍人章學士皆在坐因以詩贈馮)
高堂面虛無水色照羣有不知歸流永但見來帆久蒼
翠前後山起伏龍蛇走荒蕪六朝舊獨此存不朽涼風
西北至蕭颯驚戶牖秋意倏已高玄蟬嘒衰柳主人厚
賓客嘉贈隨所取爽豁破縈紆高涼謝塵垢開筵窮日
影玉斗湛清酒長歌激梁塵爛醉頗無負羈遊屢飄蕩
攀援每遲後數公傾蓋歡夙昔故未偶夜闌天正黑出
戶攬星斗明發復殊方行行但回首
汴渠挂帆
翩翩河中舟一一西上水彼船力有餘我船力無幾力
薄日一舍力壯日百里遲速詎幾何推分故爾耳今晨
東南風帆席頻輕駛舳艫密相銜前後略相似如將平
不平頗復令人喜因之念時事冥寞付天理
寄韓持國
帝都冠蓋區百吏鮮閒暇學省獨優游儒冠足休假臘
前辱飛書雨後果迂駕遠道靡告勞心期莫予詐三年
坐窮山物色多可訝鶴林失昭師演門吊兩謝素交悵
傾蓋陳迹空怛化孤吟不逢人默坐常逢夜朱丹親簿
領蟲旱視禾稼全人猶罋盎薄賦兼倓幏君來慰何多
高論聽雖乍雄風快披襟佳境逾啖蔗從容外形骸約
略陳酒䏑尋芳問名園臨溪陟累榭數稱滍陽叟謂實
龐公亞昔聞固己多今得逾可詫龍門走清洛伊水共
東下舊都富形勢時卉芬蘭麝雲峯會深入芳草正可
藉乘興寧有窮歸馬何當跨小官畏繩墨跼蹐甚韁靶
苟無咫尺書限此十數舍舉頭怨鴻鵠羽翼不我借終
更行有期屈指計秋夏
寄王深甫兄弟
曹子三敗辱卞和再刖悲自古鮮其然今子何似之歴
塊悞一蹶千里差毫釐白璧固有瑕黃金豈無疵識君
向十年每歎時爾遺天命兹可信古學滋可疑上書欲
薦君身賤不得為寄君北門詩相望空所思
寄王子直
三見登賢書每有千人進少年盛名聲高士離幽遁吾
憐王子秀屢黜曾不近棲遲困家食屈首仕州郡始疑
造物意實于才者吝寧與朝廷分不使山野盡間令特
達士竭力事推引知音與彙征干歲名雙振憶君盛文
華遇事尤精敏雷電騰火車波濤駕蛟蜃譬之逢羿射
所發無不凖固窮當益堅達生尚無悶府公樞軸老治
道常坐論屢聞下榻迎豈惟虛已問人生貴意氣感激
多發憤想見吐胸中江河出方寸便當薦書上累鷙推
孤隼咫尺青冥天勵翼見翔奮年華不吾與二老倏生
鬢祿仕久益貧拙謀老仍鈍干時尚有違得名諒無分
行當鴻鵠舉判與䴢鹿渾江魚事鈎罩吳稻收囷囤君
時據亨衢寄聲勿招隠
决意千里遊極當何日歸終朝仍閉關室邇人竟違北
風吹長空弱羽相分飛我呼君應聞何意音問希介者
當鮮合俗士所見非會知相憶深不為輕與肥
寄王深甫
昔居沈邱門相過不盈里蓬蒿啟三徑杖履通彼此去
潁已數年居常夢湖水陋巷君所安所居未宜徙憶昨
春風時君手種桃李二年當著花今秋應結子同生記
五人次卿今祿仕餘人皆反冠誰最飽書史娟娟懷中
兒長女久生齒侁侁乳下秀相繼今有幾固陵好田園
往歲未疆理菑畬無廢功計程萬億秭曩時豫君謀家
事最綱紀欲令囊有錢更使囷餘米伏臘足自了衣食
常好美自兹謝俗徒閉門唯隠几豈論陶朱公未慕子
貢氏有志懼難合到今可誰比將無尚瓢簞幸不乏甘
旨南風素輕浮衆口巧排詆往聞里中兒責望多苛禮
君從段干迫詎免叔孫毁又聞澤宫射吾子時見罷有
言厭塵勞自誓不再起窮通非異門出處皆一體達生
知順天偏智乃私已怪君未坦然尚爾交憂喜昨來赦
書下拔滯先賢士寧令有道卷近自吾人始丈夫龍蛇
變蓋棺事乃已探穴必得虎叱梟會勝雉何能守一方
寂寥事行葦吾為諸侯客正得戎曼鄙簿書每陳前弦
誦不到耳時方尚鴻鵠自愧雜螻螘匠石悲運斤郢人
怨流徵非君美無度孰與裁狂斐思身若煩酲淟涊不
可洗彎弓輒墮鴈投竿常獲鯉寄書非無緣勿愛繒與
紙
寄王子直
王孫意氣壯文武兩自適著書輕古人時論有馬癖塵
埃間何闊陋巷稀軼迹西郊秋欲分風露朝暮積豈惟
弓失勁況乃鷹隼擊何當共馳騁一見萬夫敵
寄原甫
雞鳴行問津日昃未得休高山有懸車深水時汎舟二
殽避風雨太華行清秋旅遊月魄毁始覺岐路修緬然
望西南落日荒維陬應知念行役天中時倚樓
寄王掾
壯齒行九州智當任百憂常慕馬將軍又憐定遠侯汩
汩州郡役奔走無停留朝與簿書期暮從農夫遊盡力
蒿艾間令人愧前籌會計與牛羊古來悲孔邱王卿與
我同歲晏方田疇烏攫道傍肉貂餘身上裘西風木葉
零清雨天地秋歸來共尊酒歡言役車休
寄王深甫
昔有揚子雲著書恬勢利家貧官不達賓客罕肯至時
復好書者相從問經義干載故寥寥吾人一何似天涼
風雨餘草樹有秋意蟬吟燕辭歸窮士易失志陋巷可
相期簞瓢固多味
尋王深甫值其不在歸寄此詩
幾日欲出門適此天和柔邦人皆異情我憶從君游僻
居正窮巷冰水相交流旁舍代應問簷鳥聲啁啾士貧
難自高柴水勞深謀昂藏塵世間何異川上鷗我能乘
興來不能興盡留清談無由接竟夕心悠悠
寄王深甫(原注時為亳州衛真主簿)
公綽志不欲滕薛非所居黃香脱枳棲仍集東觀書艅
艎不挹漿鷹隼非捕魚狐裘匪負薪鼎鬲寧柱車物生
各有宜得志皆自如違方易故常操末繆續初古賢貴
相知末俗隨毁譽懷君乏羽翰臨風一躊躇
之官汝州舟中作寄都下
淺智憚遠謀弱力量所任進途遠朝廷退迹違山林代
耕抱微願儋石安素心小官慕既往有道念在今問津
自南郭治舟遡清潯鼎鼎去鄉悲冷冷遊子吟凌風卷
晴綠喬木庇高險黃鳥相喧呼嘉魚一浮沈晨昏偶素
月信宿在青岑所遇多可歡離念頗用侵嵯峩天門高
浩蕩瀛海深髦士相提衡精義窮幽尋顧余傾蓋交問
我瑤華音戒車辱祖道贈策悵分襟簡書甫祇畏僻陋
方滯淫搖懷日三秋寄情望歸禽
早春懷都下
沈滯幕府官三見春華換早聞知命言豈敢竊自歎樗
老謝彫刻鉛鈍繆鎚鍛幸兹省文書聊以騎欵段鄉閭
越南北弟姪稍婚冠靄靄西掖垣哲兄秉天翰悠悠思
者懷歴歴念可看仰視歸飛鴻何當為我伴
瓜步
蒼蒼林表山下惟瓜步水憶昔魏皇帝百萬嘗駐此飲
馬江水渾揚旌翔風起經營竟無成歎咤有遺恥去去
常畏人閔默垂五紀大江限南北天意固偶爾柰何奸
雄才割據争虎視不有神武功疇能混書軌吾聞清流
戰王業實基始樓舡蔽空來天塹才一葦此時東流波
不足投馬箠煌煌軒臺威凜凜向千祀
寄老菴
兹山鞰奇勝四野窮眺覧近峯擢矛劒遠巘矗蓮蓞雲
霞發光彩氣候變舒慘啼禽不能名秀芳多可攬招提
就丘壑初地首鉛槧精廬爛金碧净供歡藜糝佛香書
緜緜法鼔晨紞紞林風忽飄搖天樂隨簸撼靈泉初發
蒙温液遂盈坎異源判炎涼及物萬塵黕西南江路永
水墨畫色淡漚鳥破青冥帆檣出葭菼吾人事探討絶
境更平淡悟真心自知得雋首獨頷剪茅地夷爽築基
土強㯺長松啟門扄怪石列窊窞遂初本逍遙知略貴
剛敢(原注孫會宗智略士)頽齡惜鬢髮壯節露肝胆由來抱軒昂
豈復甘黯黮辭滿異多秩摻祛嗟不寁高風故難繼弱
質因自感赬肩疲負任勿藥羞是㿊願言爾為鄰寧使
我餘憾即今桑榆景光翳將就晻
潼關
上有蒼蒼山下有渾渾流兩崖類築甬中道纔容輈關
門密相望設險非一秋借問前代人屈指嬴與劉乃知
伯王功天險參人謀百二制六國一面當諸侯東慙洛
陽薄北視朝歌羞時平郡國通官守輕戈矛旅程兹出
關悵然為淹留
汜水關
四山環若屏土色類堅石青冥積靄間古逕漏天隙虎
牢一何險飛鳥不可歴狹處乃容車天形正修白山行
十里盡路與洪河直驚波走狂沙澒洞踏虛壁寒光著
面目噤㾕避劍戟殷然出地雷下與干仞鬲壯哉造化
功置此限南北乃知巢居民老死皆異域帝鴻始舟車
夏禹勤底績輪蹄日相尋隘路遂開坼因緣楚漢交英
雄因智力殺人何其悲貽患實自昔西風卷零雨昏霧
白日匿泥途未遽央客子怨行役
春日涼榭寄戴大臨
老去苦無悰春還暫真賞念無俗慮侵得以山林往尋
幽喜人遠習静憎禽響東風日暄和觸事全勝尚
晚步寄徐從道
日夕興頗適逍遙步城隅連峯蒼翠間決溝見平湖鳥
去一何逸白雲與之俱太虛自無礙真意寧有拘春華
白靄靄欣欣動羣枯園畦亦成趣嫩柳榮寒蔬思君昨
相語水木西山居況此天氣新田野多歡娛注想已自
爾念歸定何如
秋園
夕陽下西山反照林杪赤初驚秋事早遠見霜葉色山
林得吾心消散理輕策翠香襲晚秀柔紫拾新坼涼蟬
時一聲棲鳥相歛翼還歸卧南簷初月照虛碧
寄王固子堅時在固陵治田
蘇秦六國相晚被讒慝名使有東郊田安得留此聲古
今事可知達人盡躬耕多君家事治竭力從老農白水
負郭田百頃畝一鍾耕亦勿鹵莽耘亦無滅裂秋成霜
滿畦玉粒勝白雪我懷沮溺心早晚從君游且當學林
類行歌復披裘
陸瑁養魚池
何兹水鄉士尚復穿池居寧知湖上龍不是淵中魚漪
瀾杳無際綠净望有餘寂寞垂竿叟嘯歌方歲除
自舒城南至九并並舒河行水竹甚有佳致馬上
成五首
升㬢上南山千峰雲碧明晨風激寒水琴瑟環佩聲蠶
老桑柘空麥熟黃鸝鳴浩然田野興遂爾忘都城
高高嘉樹陰下下修竹林水光搖日影人語亂鳥吟興
適盡佳境有逢皆會心安知道路傍前更登嶔岑
一溪分百泉一泉流十家惡竹莽連雲古樹横帶沙魚
子戲稻秧鳬雛接荇花信美非故鄉無由寄生涯
溪水轉山曲杳如天際流淺瀨不解衣浮查曰為舟惜
無同心子此地聊淹留但愛溪上兒蓬頭坐垂鈎
南山近仙居太古餘積雪陰寒五月寒松檜為之折如
何車馬客塵土倦炎熱揮手謝世人吾將與君絶
自曹還都舟中奉酬子中見寄
結束遡都門歡言瞻上東宿舂不成装徒御殊忽怱傾
城千萬人髫稚隨老翁攬祛強我留路隘馬不通志微
術無多舉動非材雄畦隧不知拙雕朽寧謂工尚憐畎
畝民欲使衣食充吏課才第六名品出下中豈期此邦
人念我如豳風竟慙不赫赫用底書成功人事非有常
物變何必終移是趣日新應諧猶不窮恥為堅白辨判
别僻與衷由是知命來但覺心源空思君天材異汗血
流驃驄定交既非晚接武崑瀛蓬歲月使人驚冠帶昔
兒童别離過三秋會合今復同新詩思何深清月醒困
蒙相哀蹇無成為客謝諸公
奉酬孫少述
意合非有求道遠義彌敦詩書獲我心將老遂不諼頽
齡若馳波哀逝稍不存念君税馵羈飲水棲衡門正容
悟失道已矣將何言
還家
久客常念歸還家自深願雖非湖海遊早己時節變果
臝施于宇蠨蛸巧相衒墻根思哀蛩危棟辭歸燕貧加
鄉閭慕病益兒女戀棲遲免路旁未厭茅屋賤衡門過
涼雨秋草盈芳甸耕耘倘及時筋力自此勸
雪中檢故書見王深甫書因寄
積雪閟窮巷天寒四岑寂常時能來人今兹亦絶迹探
囊理文書卷軸浩堆積歲序往不留其人或成昔忽如
二三子共此笑言適我遊皆可人回也實莫逆詩句何
軒軒有若風中翼使我多聞知令我手不釋聞君不作
官作官固無益由來全生士不以時世激請問紫芝翁
寧知五鼎食開門望四野天地漫無隙老鷹凍不飛何
由寄消息
送張七和州判官
從仕如博奕百萬繫一擲君看大司馬二十好顔色與
子昔獻賦共登東堂籍留滯向十年尚為諸侯客我愚
數亦奇連蹇不自惜念君復何為無乃玄尚白時平棄
奇節幕府鮮籌畫譬如塒&KR0008;間安用鸞鵠翼高秋江湖
深莽莽烟水碧輕舟犯蛟鼉勉子慎行役
三女岡
吳女飛若煙兹地留爾名上有愁雲陰下有蔓草生如
此粲者何遺恨若未平寧無東平樹靡靡向孤城
澄心寺後閣彈琴
高風動長松蕭瑟清我心亦有琴上絃盡得天外音試
復向城市餘響終難尋
首春學省同舍十一人集王彦祖為主人分賦十
韻得河字
意遠智無涯樂少憂常多浮生共兹理達士默謂何歲
月如奔車冰霜變陽和廢書獨長嘆倚席仍浩歌王子
家千金世勲誓山河勅厨具豐羞載酒信所過重簾篩
勁風暖日蘇庭柯左手持蟹螯一釂朱顔&KR0755;衰老愧投
分愛賢心匪他相矜不及門聊欲陳四科
養魚
知此升斗狹鱣鱏非所容安知庖所捐後不成蛟龍為
爾釋囚拘置之清冷中不有網罟憂安見拯濟功掉尾
一何歡餘困猶噞喁孰云我非魚正見所樂同
小雨
十日無油雲一春無奔雷天事不可知號令於此頽疾
風生梁棟宇宙如沈灰驚霆萬車走激裂山石開此聲
昔未有曩意非所猜況聞波濤音洶洶千里來雖無為
霖實猶得驅黃埃終憂稻粱枯所濟蒿與萊蛟龍樂盤
嬉既往寧復回茫然怨雲漢赤日方徘徊
檢覆郟城旱田示同官及寄河南諸賢
昔歲歉無年今夏仍荐饑罷民去南畎賤價捐東菑籍
籍道路間餓者何纍纍藜藿不充腸&KR1170;然旄與倪嗟我
祿代耕每食為不怡徒懷仲由志身賤那得施属城上
民訟比牒皆苦詞奉詔實有無百聞謝一窺星言說桑
田行與父老期觸熱不敢休重趼寧告疲郊原赤如赭
秉穗無孑遺墾藝不可分四旁生蒺藜流行誠代有愚
弱豈易欺附上亦有刑殘下罪攸司鄙夫不忍此告吏
咸赦之庶兹咻噢恩足以蘇惸嫠大農急經費言利析
毫釐二吾猶不足一切寧謂宜國僑敏争承鄭邑用不
危馮煖焚劵書田氏人若歸區區二小邦兩士能若斯
當官在必行匪石安可移諸公悉吾友此志良弗非當
令徇路人一聽狂者詩
退朝
慮澹事從簡興發謀豈豫退朝建禮門走馬長楸路陰
風脱林槁朝日破寒霧簡書亦優游賓友慰遲暮神仙
未嘗學臯壤欣所慕静境出自然勝遊非浪聚杯觴謀
須臾肴䔩訊無慮賞音愧聞弦和歌容執御
引泉詩睦州龍興觀老君院作
上嗣位六載吾宗刺桐川余來拜旌戟詔下之明年是
時春三月繞郭花蟬聯嵐盤百萬髻上插黃金鈿授以
道士館置榻于東偏滿院聲碧樹空堂形老仙本性樂
凝淡及來更慕玄焚香禮真像盥手披靈編新定山角
角烏龍獨巉然除非净晴日不見蒼崖連上有挐雲峰
下有噴壑泉泉分數十派落處皆琤潺寒聲入爛醉䀨
破西窗眠支笻起獨尋秪在牆東邊呼僮具畚鍤立鑿
莓苔穿灇淙一𣲖墮練帶横斜牽亂石抛落落寒流響
濺濺狂奴七里瀨縮到疎楹前跳光潑半散涌沫飛㳬
圓勢束三峽拄瀉危孤磴懸會聞瑤池溜亦灌朱草田
鳬伯弄翠蘂鸞雛舞丹烟凌風捩桂舵隔霧馳犀船況
當玄元家嘗著道德篇上善可比水斯文参五千精靈
若在此肯惡微波傳不擬争滴瀝還應會淪漣出門後
飛箭合勢浮青天必有學真子鹿冠秋鶴顔如龍輔余
志日使疏其源
和原甫鄆州樂郊詩
人事有背向勝遊不長絶聞公樂郊行慷慨矜歲月東
山翠屏秀盧水寒玉直尚有昔來人借問寧異昔蓤蕖
亂幽芳梧竹凝茂陰始知秋意高詎厭徂歲深因宜付
衆妨(一作妙)大巧當不為島魚皆自歡賢者能勿違華堂
庇深沉臯壤極虛曠清池湛明輝寒郊無近響公來會
旌旆公晏盛笳鼓魯酒若醍醐齊謳艷巴楚采芹自胥
樂食葚懷好音因成池上篇為想思歸吟
劉太尉廟(原主燕人劉審交)
世亂争鬭繁廢興不可載磨滅幾何人獨兹有餘愛空
同氣䧺武燕薊風慷慨曾是鞍馬間而為治民最桐鄉
舊墟好峴首遺碑在歲久梁棟傾地荒松栝大古今猶
過隙俛仰成百代咨嗟畎畝勤勲業非永賴
欲雨寄張壁
秋事亦已中江南故炎溽北風三日雨正氣還凄肅身
老慮深簡官閒睡常足庭陰墮長梧園芳亂新菊借書
喜未見釀酒欣初熟優游諒卒歲何用恨幽獨
雨中寄子直
繁陰不時解雨氣如深秋朝衣始絺葛暮服乃重裘天
事亟變易得為有常不如何世上士欲以全自求行身
繩墨問蹜蹜空白頭唯君可語此意豪力且遒通衢雖
泥途未至乘扁舟興發騎馬來墊巾故風流
林都官種花
休跡異從告退居乃靡祿勞心不治人寓興此嘉木客
來啟荆扉側砌紛衆綠名存洛陽品秀出海南族理會
意必歡誰能傷局促時當載酒過三徑成幽熟
送邵興宗之丹陽
赤日裂石土萬家如烘爐君行何事役似為貧所驅埃
塵稍去眼雲景日蕭疎扁舟乘長風倏忽徧三吳六年
羈旅倦一旦誰掃除慎忽忘回首浩蕩江山娛
彭城集卷五
