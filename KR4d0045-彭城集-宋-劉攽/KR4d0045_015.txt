彭城集卷十五
宋劉攽撰
七言律詩
送李士寧山人
帝城車馬日喧喧物外相從意爽然自有藥壺容到客
獨摩金狄嘆流年高秋天幕收零雨清露風林嘒暮蟬
曾愧丹砂為狡獪更談滄海變桑田(原註子妻常病山人自其家取藥見)
(遺山人妻能采藥也山人又嘗□南海神事甚異)
寄彥猷移鎮錢塘
紫垣清切擁鈎陳閣道分明絶漢津未怪靈槎滯吳會
祗堪藏劔動星辰懷金紆組臨鄉社釃酒椎牛宴里人
行樂從來多壯觀秋風莫使鬢華新
平山堂
危棟層軒不易攀萬峰猶在戶庭間長空未省浮雲礙
積翠如遮去鳥還寡和陽春隨白雪知音流水與高山
吳中辯士嗤枚叟漫說觀濤可慰顏
次韻和秘書省林舍人校書寓興五首
客塵作業通三世儒墨分流至九家投閣何妨惟寂寞
起予仍自悦紛華夢緣酒食逢芻狗兆應錢財屬火花
安見高人捐外累獨超無有躡雲霞
百緣不信皆前定千古相矜盡小才夢月豫占沙麓襲
建章如待柏梁災朱英強欲希無妄萇叔空勞射不來
聞道蓬萊更清淺便應滄海起塵埃
勇夫常作三軍獲辯士多從五鼎烹到了是非皆妄想
不緣僥倖亦無名小山叢桂容招隱負郭良田任耦耕
倚伏會應齊北叟朱愚那復問南榮
事緣難易始相成楹直寧當企棟横坐論巖廊從自貴
退棲林壑未為輕俗情熠燿隂中火世路摴蒱馬外坑
要使襟懷似雲月太虚無處不偕行
縮手旁觀哂汗顏未知才與不才間勞生精衞填東海
多事愚公移北山語道此身甘髮白息機他日賴心閒
良金百煉纔成器躍冶無如鐡石頑
黃朝議賜紫
長年金紫最相宜晚達非干入手遲白髮閔勞官職事
赤松元作帝王師魚銜印鈕丹鱗舞鶻勘袍花爛椹垂
少似主恩崇舊德掛車無異立朝時
回致仕董中允
富貴致身良獨難寄書空復走長安誰能東郭雙穿履
徑出都門一掛冠家事田廬隨几杖君恩班序接鵷鸞
顏生尚少時無用長鋏因公慨屢彈
次韻酬濮倅李郎中見寄
相見無期得寄聲更憐詩語獨丁寧驅之老馬尚知道
行矣泥龜甘不靈半百光隂頭總白二三朋舊眼偏青
芳春樽酒何由共悵望東郊長短亭
答仲馮宿興慶池作
車馬還城君肯留通宵歡語破離愁水風楊柳猛消暑
沙雨芰荷潛造秋驚月禽棲時落樹避燈魚鬛暗衝舟
天明紅日驪山道陳迹依稀似夢遊
遊凝祥池飲
柳綠蒲新小曲江洞門岑寂閉僊幢波心殿影遙相況
花底禽聲各自雙薄俸猶能償酒劵老年無事守書窗
街頭月色緩歸去調笑相隨白玉缸
同都官遊左山晚歸汎舟城濠呈座客
憶過西湖上虎丘雪霜乘興偶來遊蒼崖古木見僧刹
落日微波迎畫舟從道前塵都妄想亦逢清境為淹留
座中同是東南客試說風煙似彼不
初春後園
雜樹無行小徑開新陽留客去頻回梅花著蘂南枝暖
柳帶牽絲春事催池面水光如照鏡城頭山色勝登臺
長年慵懶遺詩句無奈風煙引興來
寄人
子雲投閣為竒字君山殺身非䜟書埋獄誰能知匣劔
焚城何意禍池魚賜玦應知謝冠佩杖藜自爾就田廬
丈夫蓋棺事乃已白髮勿羞樵與漁
重次新字韻寄子瞻公擇
古來蘇李有三人今復齊名事亦新秀出文華喧右蜀
指揮能政接東秦定交笑我將迎拙垂老於君意氣親
似向荆山逢珏玉如從渥水就駢驎
晁美叔前寄知字韻詩别求予詩既已和前篇因
復用前韻作一篇寄晁
促軫危絃音最悲傷心那得世人知由來入室升堂者
意在高山流水時與子徑為竹林宴到今長記角弓詩
文昌近極官清貴不負羔羊及素絲
寄熊伯通
竄逐衡湘一病翁望鄉愁對祝融峯不同桂管為元帥
聞道蒼髯益壯容嶺水分流清注北雪花成片更宜冬
丈夫生死論交地書札寧當向我慵
原父兄近别入都寄此詩
水鄉春盡事何如綠樹隂成榖雨初杯裏尚餘寒食酒
城中已賣鱠殘魚近來慵懶非常甚别後嬉游益便疎
省事只圖千日醉勞心不讀五車書
寄王宗傑
謀拙材疎嬾是真豈堪為吏走風塵已知富貴非吾望
欲以詩書老此身為問折腰從斗米何如白眼看時人
聞君高卧辭冠冕多幸佯狂亦有鄰
寄張四
天下風塵日可歎豈惟西域與南蠻舉世相爭蝸角裏
此身無事馬蹄間力耕可以得飽食從仕于今真厚顔
相勸休官勿待漏卜居終近虎丘山
嘉祐末予始為學官同舍六人後二年間錢醇老
為秘閣校理楊之美出判潁州劉隱之姜至之麻
仙夫李景真相次為王宮教授曩游無復留者初
秋夜直偶書寄楊之美
夷路驅車勢易奔青冥縱翼自孤騫求為散木甘無用
正似靈光幸獨存汗簡老生躋璧府曳裾賢傅遍王門
子雲寂寞經同病會待庭枝看有孫
寄仲馮
終南秋雨色如新舊國登臨易思人廢塞池臺餘氣象
埋藏金玉見精神三公七相空丘壠萬戸千門盡棘薪
安得身隨飛鳥翼相從談笑折西賓
寄館中僚舊
落帆江浦念睽攜遠迹勾吳不自知鼠穴祇緣銜窶藪
屬車空羡載鴟夷黃雲海色迷仙境丹葉秋風感鬢絲
為誦延年五君詠敢論平子四愁詩
寄刁景純
使君歸老意逍遙黑髮蒼眉見後凋自力登山不扶杖
等閒留客亦通宵萬松喬木參雲日百頃春苗浸海潮
徑欲從公十日飲豔歌清絶舞妖嬈
寄胡完夫
去國那無鬢髮華白沙猶覺勝長沙晴雲亂眼江楓色
宿雨銷魂野菊花過客誰能問名姓加餐自不厭魚蝦
海陵倉粟年豐熟吾亦慙為飽煖家
寄韓持國
承明不許曳朝衫流落江湖默避讒海氣無時成霧雨
魚租終歲雜腥鹹喜逢晴日聽鳴鶴却倚津亭數去帆
可是綘侯輕賈誼自無張禹託蕭咸
次韻錢虞部九日樂郊有感
前日吟君九日詩名園興盡復傷離浮雲色變曾千古
黃菊花開又一時鍾子絶絃誰與聽羊公墮淚不堪悲
孤生長抱吹塤感何況池塘昔夢思
寄王安國時復官大理寺丞監江寧糧料
招隱長吟叢桂詩賜環歡奉璽書歸東郊瘦馬驊騮在
南海明珠薏苡非賓客重尋廷尉寺官曹不遠故山薇
湏還長孺銀青綬(原註韓安國起徒中為梁二千石二千石銀印青綬)聊看翁思
博士衣(原註昌邑太守王生字翁思)
酬王定國
卧讀羣言起欲行壯夫為不負平生上書略數三千牘
掉鞅何煩七十城築室曾同老農計寄詩猶見故人情
病軀嬾厭金門步長愧彤廷午漏聲
酬晁美叔
此身敢與世崢嶸秃髮衰顏太醜生長愧使君心匪石
每因佳句贈連城病來筋力惟求卧老去文章不近名
酒量消除百無一未嘗酣暢若為酲
酬章質夫
晚悟頭陀塵不侵何妨居士著朝簪故人自是相忘者
秀句依然莫逆心翠柏高松存茂悦潛鱗羈羽任飛沈
萬緣起滅空花喻可向空花擬重尋
次韻酬韓三相公見寄
自昔羊公峴首遊譙渦開府祗千秋(案渦水在譙縣西四十八里)韋
平繼相聞詩禮魯衛提衡絶輩流功與榮名逾響捷福
隨陽報似言酬孤生承乏曾何數玉鉉龍文顧瓦甌(原註)
(丞相初登弟先太師方鎮毫州公與弟兄歸覲題名在壁今丞相既登鈞軸而介弟玉汝大中復在樞府)
酬王平甫
黯澹流雲索莫風曉瞻雙闕望蒼龍秋還鷹隼非無意
凉入楓槐不變容寓直鬢毛悲騎省讎書編簡待陳農
黃花黃葉催時節倩問誰家酒最醲
次韻酬孫少述見寄
退尺無緣復枉尋信書那免不通今爭評玉價應輸厚
能為魚謀豈厭深待得散人如散木敢論機械有機心
子荆詩筆與公賦萬事慙君早息隂
次韻酬顧子敦見寄
丹砂未化不成仙白髮衰容五十年巳自灰心當世事
更能回首大夫賢對棋可待矜無敵讀易聊湏記絶編
寄語山隂顧元歎人今同病始相憐
次韻酬曹極司法
越紙題詩寄我來君家八斗定多才冰清玉潤高風舊
白雪陽春病眼開長見䕫龍參濬哲不聞徐樂避雄猜
自緣衰老無能解戰勝方當去剪萊
次韻酬孫少述
使節皆窮濁水源降羌係踵慕稱藩強顔假守真無補
取笑高人不憚煩豈有天池容斥鷃莫將溝斷比犧樽
南山若許堪歸老二頃平田十畝園
酬韓相公
病卧湘山念所親惟公長記可憐人寄書不啻從容語
問舍仍慙消息真半死孤松函徵羽戀軒瘦馬強精神
祁奚鮑叔寧欺我三入今看總四鄰
酬劉宜甫
萬價睢盱倚市平百工紛糺待宫成神仙亦有丹臺籍
壯士當為猛虎行畢娶幸能同尚子敝衣終不效唐生
洞天欲到先能說十二樓前列五城
酬王定國五首
放逐朝恩本自優衡山猶是古荆州百年生計羞蝸角
九品人情看馬頭炎瘴還歸君不恙風波别去我離憂
柔姬一唱陽關曲獨任剛腸亦淚流
豈有多方書五車爾來留意就丹砂誰將飽食倉中鼠
换取紅蓮火裏花三顧祇能矜彼善萬鍾多不悟堪嗟
蟠桃結實何難俟况值安期棗似瓜
貴公孫子族關西失路青冥翅羽垂當世朋游皆父行
古人方略足肩隨薄材老去歡傾蓋直氣交新喜盡規
滿目江山屢回首白雲流水付心期
江岸青楓連白蘋片帆如箭射千鈞風煙何處喧墟市
簫鼓誰家賽水神鴈鶩陂湖爭就暖杉松廬舍不知貧
滯滛何必多離恨譬似生為澤國人
願賜支離不肖身幅巾田野任天真我行三逕一㕓地
君即東阡南陌人晏卧自輕車結駟食薇從使甑生塵
漳濱卓犖桓公健盛德由來必有鄰
承天寺翠景亭
一山篁竹間松杉伏虎猶存居士庵鐘磬有時聞絶壁
漁樵將晩會平潭薄雲未觧成春雨返照偏能破夕嵐
我所思人桂林外憑高惆悵贈雙南
松有喬林桂有叢石梯苔壁興無窮快心疊嶂雲如掃
會意澄波日正中修竹緣崖高竦竦早梅飄雪細瓏瓏
狂吟大呌青冥外驚看漁郎下釣筒
遣懷
六年長病每愁予末疾風滛豈易除彳亍何曾暫忘屨
拮据空恨不能書苦遭白髮無他術常得中醫亦自如
欲向明廷乞骸骨角巾藜仗整柴車
種竹重寄子瞻
官曹何獨異吾廬修竹成林手種初未必七賢皆縱逸
因從三昧得無餘風聲似水還成韻日影填金尚覺疎
舊事喜君能記憶興來當復埽牆書
周橦兄弟得解寄王教援察推
今秋鄉里薦賢書年少周郎智有餘全得鳳毛增意氣
正聯鴻翼上空虚汝南月旦評無愧諸老先生謝不如
衰白慙居丈人行長風猶欲助吹嘘
濟隂縣新成官廨贈知縣著作
鼠牙雀角穿垣屋墨綬銅章愧吏民製錦可無容膝地
戴星親作執柯人奮飛翬雉簷雙翼積疊魚龍瓦萬鱗
若比治蒲增四善種花仍欲笑安仁
送學正李秀才歸蜀
金馬書來信不違相如獨授七經歸郡迎徐孺知懸榻
家望蘇秦想下機峽底奔雷江亂湧嶺頭如雨石交飛
丙魚郫酒歡閭里悔殺京塵化素衣
清門
清門早日素風傳正在圖書翰墨間惠子應輸五車富
相如才授七經還朱欄碧瓦森華屋喬木浮雲滿舊山
渥水丹丘遠千里鳳雛神驥落人寰
蜀山漠漠水溶溶高閣經營得我公萬軸鉛黃無脱簡
千尋清白有遺風地留神苑逍遙外天占仙壺縹緲中
公是蓬萊真學士故應乘此問鴻蒙
西省種竹偶書呈同省諸公并寄鄧蘇二翰林
五月十三竹迷日今年仍自晏隂初分將池籞千竿翠
就得楓槐一雨餘紅葉蒼苔相映帶南榮北戸頓蕭疎
欲為林下諸君詠便是濤戎亦盡書
長安城南
三百離宫何處尋秦山相向晝隂隂城南地去天尺五
杜曲田皆畝一金源發清泉隨種稻穭生脩竹自成林
老年欲為五陵客射獵往來長縱心
送陳成伯出牧陜府
陳公六十丐朱輪豪氣誰憐亦為貧原上鶺鴿深涕淚
櫪間騏驥發精神山違折坂皆夷路河透釃渠即要津
千歲海棠死鐡色因君光彩會如新
次韻蘇子瞻觀范景仁新樂
大儒高論本升堂物外光隂更不忙樂預請觀同季子
書雖未見屬黃香正聲仍許三人和古尺應無一黍長
鶴舞鳳儀時莫識勾陳武帳省中央
觀范公樂有感
蜀公精思古人為論樂成書八十時那有伯牙為聽者
空令一足尚傳疑羊山鉅黍知無用牛鐸遺音自不欺
便欲祠君從樂祖出門陳迹奈深悲
贈黃知錄
此身羈宦閉門居里巷蕭條到客疎道舊瀟湘與誰可
無雙江夏即君歟塢中吹笛無畱事悵望何人得異書
翠羽明珠生海潏更知名下不應虛
題朱陵閣
蒼煙漠漠石粼粼坐倚山顛瞰水濱開闔波濤專閱世
春秋風月不愁人未知孤鳥歸飛意聊問長松老大身
信有朱陵仙府在玉樓珠殿闕為銀
步瀛閣
方塘十畝水幽幽魚自潛深鳥自浮為有風光陶永日
故題亭榭擬滄洲旋移修竹看停雪未落垂楊正奈秋
客到便留同一醉山公不問習池遊
水閣雨中
雨濯苔衣水鏡明風搖荷扇露珠傾空堂送暑蕭蕭意
高樹吟秋惻惻聲笑以稻梁邀鶴舞莫將鐘鼓使魚驚
烟雲岑寂埃塵絶頗愛孤舟盡日横
中秋望月
中秋自昔賞金波爽氣初凝暑頓過風雨定時看有數
樓臺高處得偏多正憐白髮宜相照不為衰顏惜暫酡
願假長繩留玉兔望舒能與倩夸娥
同諸公登秘閣
複閣横雲不易豋宮烟漠漠柳層層始知竒獸名天禄
徧見羣書蠧羽陵此去杳冥無幾許向來游集類多能
秋風撩亂吹蓬鬢老愧諸公話得朋
東園新種雜樹
青苔翠竹吾人好穿徑誅茅野老家豈為素封增橘樹
還知避世種桃花會因叢桂留騷客却憶安榴逐漢槎
巳有風光催物色定甘羈旅待年華
題深甫新種樹
壽張樹梓待成器方朔種桃因著花古人既信十年計
野老今知五柳家幽鳥鳴春能信宿翠隂向暑會交加
甘棠不忘角弓賦與子相好情無涯
長城逢周鼎
田家秋收朝不歸客子到門休馬蹄偶倩樵兒遠相問
倏乘黃犢仍有携白頭蕭颯映紗帽薄酒清泠將臛雞
幽興每於山野盡為君一醉判如泥
臘月十九日雨後
當年過臘雪猶繁澤國春光已可憐初怪醉魂迷甲子
稍知客路斷山川柳條着雨看成綠花蘂融冰乍欲燃
避地早辭車馬迹杖藜猶有里中賢
冬至偶作
郡南百里即羣舒留滯頻驚歲月除閒過著慵思運甓
老來多忘却抄書水鄉鳴鴈寒無數山路幽芳冷自如
書坐偏知日南極十分紅影在吾廬
國子監御書閣觀雨同張主簿
閣外凉風得凭欄隂晴相望一城間過雲快雨噴濃墨
收水長虹墮缺環斜直樓臺經灑濯空無燕雀自飛還
聖朝百吏都勤事(原註漢詔有勤事吏)優借儒官到老閒
重題間字韻
棟宇雲生覆畫欄御風身在杳冥間露頭不覺吹烏帽
熱手猶須握冷環欲斷嘶蟬仍自續倦飛孤鳥亦知還
君看老驥驚秋意日暮凉生十二閑
雲水
雲水東南萬里來宦情羇思兩悠哉舊交備禮矜垂老
晚輩多端謗不材匠石頗知幾死木火爐容有復然灰
過梅收潦秋風起待得鴻飛燕子回
和王仲至錢塘
胥山樓閣半空虛春雨秋風興有餘溪女載花浮水艦
潮兒戴火棹雷車君尋故事應如夢我得新詩欲信書
正是霜天向搖落拂衣猶自及鱸魚
賀王丞相賜玉帶
捷書吉語報安西辨色彤廷喜氣齊蕭相論功非汗馬
晉公成事有通犀尚方製作皆金玉委佩光華想虹蜺
欲問九環加賜衮何如判白授封圭
鳳凰臺
江水中分白鷺飛鍾山秀出衆山微鳳凰去後高臺在
麋鹿遊來舊國非萬里孤帆長在目夕陽游子憺忘歸
六朝人物都荒草但有寒潮信不違
郡齋即事
鶴髮霜髯新復新為郎補吏兩因循爭先不及三千客
顧後猶容五十人絶學捐書從佚老曲肱飲水會忘貧
江湖極目連天白照影知無纓上塵
與宋次道舍人同在殿中覆考進士次道子姪同
就御試贈次道二首
池上君今得鳳毛階庭蘭玉見兒曹横參氣象開衡石
丹桂芬香近赭袍冀北羣空經相馬海濱人去復連鼇
西毫里第烏衣巷賀客無辭應接勞
不恨郎潛有二毛喜從仙禁接官曹重吟紫殿森珠網
縱觀諸郎奪錦袍汗血來時皆驥子神仙不動倚靈鼇
明堂梁棟掄材盡世上那知伐斵勞
燕子來馬上作
馬上春寒透客衣半晴天氣燕飛飛不知社日明朝是
轉憶吾廬共爾歸風外輕輕雙翼疾沙邊款款數聲微
畏人自習人間世何事江鷗浪見機
酬章朝散
本無材畫備驅馳豈有文章結主知廟鼎陳前羞瓠落
井泉方潔懼缾羸晚交賢傑真難得辱在泥塗祗自嗤
澧有芳蘭沅有茝夢魂無日不相思(原註楚辭云沅有茝兮澧有蘭思公)
(子兮未敢言)
事無機變即無疑此意唯當靜者知末路風波成失所
歲寒霜雪正同時勞生毫髮差千里醉眼須臾已萬期
江上鯉魚天上鴈寄書嫌少不嫌遲
出汜水關
洛河嚴鼓夜方中上馬西郊滿面風照野月華鋪水白
轉山銀燭列星紅視祠太一觀爟火從獵長楊賦射熊
壯觀已隨陵谷變龍旌搖颺倚秋空
齊州史君學士有游山詩學官諸生咸和史君又
有詩二章贈之以刻石摹本示予因次韻
辨如流輠解連環稷下諸生大小山幕府名聲收藉甚
雲泉氣味屬偷閒茂林深壑逢迎際細草穠花次序間
值有羽人招隱士想君乘興不知還
終日塵勞駷轡還乍臨清濟看羣山飛來獨鶴應知倦
過去長雲本自閒開國東西誇十二待賢季孟哂中間
吟君詩句心蕭散舊觀神明覺頓還
還王平甫秀才詩稿
王子能詩古不如壯心豪氣未應除百年總付人間世
一腹都容天下書白雪關山來騕褭綠萍池沼秀芙渠
窮愁已作無聞老相愧臨濠一問漁
見蘇子瞻所作小詩因寄
千里相思無見期喜聞樂府短長詩靈均此秘未曾覩
郢客探高空自欺不怪少年為狡獪定應師法授微辭
吳娃齊女聲如玉遙想明眸嚬黛時
得奉世寄詩
江城花柳復殘春每上高樓望所親身滯蠻舒誰與語
書來子弟爾成人老侵鬚鬢莖莖白情在篇章字字新
幸有竹林堪縱傲罷官真作自由身
偶題
人間變化亦何常不在他生與彼方病後公羊哀作虎
顧時司馬懿為狼龍眠頓長參天木龜老猶搘病叟床
又有此曹惟奈久非干天地日偏長
次韻和通判庫部會棋
三百縱横事不平古今仙俗判昏明已居勝勢誰前敵
獨暗機先誤必爭寥落寒星天欲曉稀疎過雁雨初晴
南陽畫諾庭無訟正賴君詩得此聲
叔父寄李氏庶子泉銘
翠壁清泉庶子銘文工境絶兩知名埋藏雲外山神護
流落人間俗眼驚恨不陪遊如阮籍遠憐模寫到蠻荆
古書豈獨記名姓自恐疎慵學不成
彭城集卷十五
