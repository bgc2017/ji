彭城集卷三十一
宋劉攽撰
啓
與王承旨啓
效智小邦睎風右省雖期會之事幸免于沈迷而繩墨
之間自慙干結約思復侍倜儻之論窺雍容之輝眇如
雲霄倏更歲律伏惟陟降帝側綏養時中恭以某官德
量淵深神鋒穎擢知當世之要務自一時之偉人經義
精通文采英發贊天常于筆舌明帝制于典謨海内服
其詞宗主上許其國器必且擢躋柄輔代熙化工推其
不世之資用格非常之業
又
僻守遠郡有張敞繩墨之嗟願為中郎無汲黯禁闥之
望瞻仰當世之傑侍從鈞天之游邈焉雲漢之高益歎
泥滓之陋㐲惟燕見多暇啟處用康恭以某官德貫道
樞學優聖奥言必垂于士則智悉諧于帝謨于以經緯
人文贊襄治體譬猶玉衡平物無釐毫之差元龜告猷
絶幽深之阻輿論斯久休命歸焉
又
伏念託兹僻陋之邦迷于期會之務雖馳情而無極曾
奏記之非時仰惟德宇之寬深察小夫之志幸未忘干
曩顧猶竊冀于兼容隆暑在辰燕見多暇吉祥止止啟
處休休恭以某官性茂天機學優聖域處全德以耀世
振遠猷以致君所謂元精之生王者之佐且中外之任
試諸難而已周而文武之材見于事而咸效上方酌輿
論之僉屬峻寵章而奮庸敢冀上為宗祧精調寢餗
回知府侍讀某給事啟
比者寵分左符即藩巨鎮昆吾舊許是惟奥區黃霸穎
川素推高第良臥資治以副輿言恭以某官學茂臨幾
志深許國調護之寄嘗羽翼于東朝丞弼之求宜股肱
于近輔惟是陪京之重實觀報政之休茂風聲于一方
流河潤于千里豈其謙光示好珍牘惠音詳味于三佩
銘兼極
為韓相公回文侍中啟
比者叨膺詔策登冠鼎司愧非柱石之資猥預股肱之
選遜避無所黽勉效官國家嗣五聖之丕圖接千歲之
絶統禮樂制作而大備憲度著明而日新夫惟承弼之
求夢卜為重未有輕棟梁于構厦簡舟楫于濟川豈其
寡材可使非據如某者學慚適道智謝興幾驟承乏于
寘行每願忠于就列已試之效曾未覩于毫分求舊之
仁仍拔出于千萬震跼殊寵泚汗厚顔默焉退思抑其
有自恭以某官義敦舉類明極知微鈞冶之工既裁成
于庶品吹嘘之賜早借譽于當年以是蕞爾薦蒙休命
方仰遵于講畫遽流示于誨言過形溢美之辭深喻逄
辰之幸佩銘于素啟處弗忘
賀文侍中啟
伏審勉膺詔旨進服寵章讓德罙高民聽皆聳懋功維
典聖睠靡移大廷拜嘉搢紳胥悦恭惟某官為國元老
致時太平總金鼎玉鉉之和兼黃鉞豹韜之重文綏武
服垂憲建休而粲然風揮日舒贊襄輔和而允若主上
以二伯分治三公惟人外資作牧之權内倚納言之任
併疏寵數粤疇顯庸重以中朝夙夜之賢方内游談之
士聆其風者咸曰休哉敢圖遜與過隆緘縢荐及窺藻
文之温密俯蓬心而悚惶
回判府文侍中啟
㐲審寵被制文進躋左相恭惟慶慰伏以某官包人傑
之偉量躬聖相之茂資總國鈞而迓衡兼天爵以經世
正色率下風動乎海隅之邦無疆惟休日新乎賢人之
業來全秦之舊壤當西土之奥區總制諸戎折衝萬里
分閫注意資元帥之中權珥貂建旄極上公之寵數帝
眷兹茂民瞻所同雖齊侯賜履之榮吉甫為憲之盛銓
德度義異世同符尚復懷謙若冲遜美弗處辱緒言之
來暨欽三讓之罙高佩服之誠啟居無斁
賀太師司空文侍中啟
伏審受策中宸躋榮右相峻上公衮章之賜兼師垣齋
鉞之尊令德維宜輿情胥洽恭以某官職用道本智極
時中嘗自許以皐䕫期致君于堯舜肇允初試靡求近
功蓋犬元精所生將保佑于明主大儒之效必光榮于
本朝昔阿衡之相有商畢公之輔周室禮樂制作適丁
百年之期老成典刑歷贊三后之治彼竹帛所記用為
美談而聖賢相逢親際盛旦海隅徯治乎風動黎民丕
變于時雍而後推功名而不居執謙退而自牧主上以
講畫可以勿失偃息猶之作藩重違至言詳案故事併
疏優典以徇朝僉資姬旦之留周命魯公之拜後凡預
觀聽孰不欣愉某跼跡小邦睎光榮座徒有執鞭之慕
邈無齒錄之期瞻望台階卑情不任區區之至
謝留守文侍中啟
伏念某樗散之質瓠落無庸早繄陶冶之和密預丹青
之化起于病廢仍沐選掄以斗筲致寇之材濫虎竹專
城之寄賜而不德固元宰之休風眷言所歸抑小人之
素願屬章綬之攸繫趨門闌而靡諧仰惟居守别都惇
樹寬教吉祥止止啟處休休恭惟某官道茂天經量兼
人傑純固所以幹國淵潛足以禮神思致君乎勛華獨
比德于伊管伯始佐漢天下美其中庸吉甫在周萬邦
憲其文武蓋唐堯咨四岳以共治康王勑三后乎保釐
夫帝皇之模豈不同條而共貫中外之任固將均逸而
優勞方詠袞衣之詩復下玉堂之策
兗州賀雍王除本州節度使啟
㐲審顯膺詔策光被寵章進位上公啟封大國本朝隆
建親之典東人榮賜履之儀凡屬統臨悉同歡抃某方
拘印韍阻詣賓除瞻望台庭不任聳躍
賀東陽郡王啟
伏承肅遵詔旨恪膺命書注意所存允協士民之望撫
封攸寄益知屏翰之尊㐲惟某官國器宏深天機秀發
樂為善而不厭求多聞而益彰金玉其相社稷之鎮分
茅胙土外則建乎懿親登槐秉鈞内則倚之元宰寵數
加等盛德謂宜側跂英標俯深聳抃阻修慶謁徒極欣
愉筆舌所宣萬一奚既
賀潁王啟
伏審涓休榖旦受冊上臺帝命往諧廷論胥慶恭帷某
官藴中和之正氣挺明允之篤誠體喬梓而自修而圭
璋之特達樂善忘勢綽然時敏之休處師弗煩卓爾日
新之美是宜錫介圭而頒瑞加金輅而撫封啟公車千
乘之尊兼附庸四等之富以今况古曾何可倫尚德展
親于是乎在側聆嘉惠俯集歡悰阻叩賓榮少伸鳬藻
回通判某郎中啟
近者齋舲粤趨便道幸緣覯晤良副傾依遽遠風儀寖
更月律承榜人之桮膠緩葵戌之瓜時既審涓辰已新
條教辱飛文之見暨戢厚意而叵量長夏絆炎嗇神泰
定齊城既庶歷下為尤邦政所先治中居右佇聽宜民
之詠即膺側席之求勉務保和以符言願
回長官某員外啓
從事侯藩託居仁里聆素譽于鄉彦辱雅游于中華欽
仰風徽内多景慕何意隆謙光之厚德垂芳訊之縟辭
詳味于三佩服無已伏以某官天材超越吏術該明千
室鳴絃久蔚武城之化三年奉最將紬東觀之書更冀
葆光以符言願
謝宋相公送酒啟
伏蒙垂顧具寮寵頒名酎揆嘉魚之燕衎愧小人之屬
饜飲醇味和既旨且有伏惟某官位隆九牧化覃二南
賜之所加世以為幸夫何懦品尚沐不忘麴蘖之精固
常厚于君子缾罍之恥仍不遺于小邦拜命自慙銘衷
無斁謹當推賢將簞醪之意使其上下必均法詩人瓠
葉之章不以菲薄廢禮卑情無任荷戴之極
回某知縣啟
闊阻風徽馳想談晤側聆敏政竊喜仰成辱惠緘題過
形巽與佩銘于素居處不忘寒律向終谷神增勝更蘄
善毓以副願言
回臨濮某知縣啓
瓜戍有期芝書遄及俾從久任内愧無庸荷天澤之逾
涯顧郡章而增惕敢圖後念垂貺華牋披繹以還佩銘
奚究方隆冬之凝烈惟福履之綏寧益冀保頤以俟鶚
奮
回知郡某太保啓
過叩朝寄假分郡符瞻賢王恭梓之區每虔禮貌聆磐
石維翰之秀載仰丰微豈謂謙光忽垂華翰研味勤勤
之旨徒深叩叩之誠方此長贏阻前談對勉希葆攝以
俟寵光
又
闊奉音徽倏更歲籥疆場洵阻郵置差池懷賢之心向
風增歎何意愛之過厚辱緘縢之見臨披玩于三佩銘
無斁欽承藩政多裕天休降康伏以某官智畫沈深機
符敏銳威望久馳于敵國誠心素信于士林鎮靜一方
既獨推于治最折衝千里曾何假于勇功行疏茂恩以
酬美效
與都巡某太保啓
比者叨膺詔除獲貳郡治顧以迂疎之質猥當關決之
權言詢事聯側聆民譽恭惟某官智略恢敏威名著聞
佇奏課于中宸即升榮于男爵未親豐表遽辱華緘銘
佩之深敷陳㒺究初寒届候保攝是祈
與蘇州知府某太卿啟
拜遠門墉倏移歲律道塗夐邈居絶馬牛之風簿領沈
迷遂曠竿牘之禮内訟疎慢罙集悚惶恭惟某官淵量
雍容純誠厚載惟樂善而忘勢遺達尊之在躬寵薦孤
生親于抗禮錫以瑤華之問穆如咳唾之音佩服珍詞
銘藏丹腑始秋沆碭德履粹和神明所扶豈弟多福三
江震澤擅富庶于全吳西振左司著名稱于前世牧守
之重今昔攸同然而本朝舊儀上卿特揖固將坐論道
于兩社豈宜專報政于連城更冀精調寢興寵綏戩穀
回致政成承奉啟
今者軒車來臨談晤為慰疑年已逾于絳老畢娶何類
于尚平載仰高風足論傾蓋暌别之後渴詠良深猥沐
函書但多銘佩
謝制置發運某待制啟
伏蒙誤意謭材過形薦牘奉令承教曾未效于毫分嘘
枯發生何遽承于咳唾愧慚無似起居不遑㐲惟某官
智略淵微神機敏達獨究阜民之術内深當宁之知半
策所施錢若流于地上一言之助士或起于塗中以是
輻凑通物之賢雲集佐時之傑或冀陳力而就列畢義
而願知緜歷歲時奔走道路必著成效乃沐先容其有
所譽莫非已試如某者天姿揜淺儒術闊疎講誦師言
無益商功之妙顛瞑古學殆非應變之方跼蹐海邦苟
逃官謗惟吹嘘之所及雖夢寐之未嘗敢圖不汝遐遺
副之甄采仰揆宏量曷測深仁蓋大賢以泛愛而為懷
周材以信順而具美俱收並用乃全百藥之功失少獲
多無害五豝之善以兹孱弱驟玷揄揚謹當繩墨首公
冰淵勵已冀收涓露之效以荅邱山之恩
回教授某主簿啟
伏審光膺詔選来莅郡庠鄒魯之風去聖逾遠師儒之
教得民匪輕喜聆茂恩實當遴柬過承疏問良極感深
即遂披瞻更希善疏
回泗州李駕部啟
猥承人乏得攝郡符惟舟車之要衝且牒訴之叢委稱
過使客苦于廚傳之勞期會簿書疲于簡對之事以兹
曠日未嘗少閒雖托寶鄰實疎竿牘仰惟布宣多裕啟
處集休道路之謠已熟聞于善最河海之潤亦并及于
下流行佇豐恩以符輿頌
謝王駕部啟
㐲聞誤意譾材過形薦牘效智幕府顧為隸之尚新騰
章公車荷特逹之已甚且今牧伯之任蓋為耳目之官
知人安民前典之成訓選士報國明哲之用心固當得
魁礧不世之材清修達識之善結課居最從事獨賢而
後稱副旁求光輝藻鑒拔茅連茹以三陽之遘亨將車
維塵祗百憂之自悔伊昔攸重豈今獨然㐲念某植性
弗明從學加陋聞見不踰于區蓋論議常遠于事情幸
中第于太常蒙代耕于禄仕賦命多舛已懷曾氏之悲
久宦無成私慕長公之志復從銓調仍預賓筵文學備
員以不材而自幸廉能應詔豈衆賢之敢偕且小官必
藉累日而為勞本朝不以虚名而取士而此愚戇無似
閥閱未聞雖使有斷技之稱亦宜居巳試之後敢期吹
嘘所及庸暗獨先加溝斷于青黃資燕市于顧盻撫躬
自愧量力奚堪㐲惟某官德度淵沖精識周敏樂善以
為已任泛愛以厚人倫謂容衆矜賢以示育材之旨且
拔十失五未隳得士之規忘此疵瘕樂其樹立櫟社之
夢幸匠石而有成蒼蠅之飛賴騏驥而自致敢不恪修
士訓祗服官箴羔羊素絲竊希于一節塵埃涓露或冀
于寸長無負厚知以羞善類
回沂州知郡某駕部啟
疆場連屬雞犬相聞側承布政之初已洽宜民之譽方
修竿牘遽沐緘題以謙光之過隆知睦鄰之深幸㐲以
某官材猷敏粹知慮優長至必有聲事多歷試暫此維
藩之寄即觀報政之休良務葆調以須超擢
回新知州王駕部啟
向被銓符獲依郡幕仰卿雲而知庇懷爵刺而自通邃
乎三戟之門喜于一見之賀遽違德表寖易馳光紫泥
新書竦聞于休命青氈舊物仍復于高閎謁如道路之
謠想見澄清之轡敢謂不忘曩顧曲垂緒言側承咳唾
之音甚于邱山之賜恭以某官盛德濟美全材適時學
與仕以皆優聲中實而並茂譽于所試去常見思是宜
付千里之權當三輔之重尤異之績可俟奮飛之漸詎
量某效智甚微承教有素瞻前旌而載聳依大厦而逾
驩伏冀益務葆頤以符祝頌
賀某省副啟
伏審光被檢俞造登計府伏惟慶慰恭以某官天材長
楙國器宏深刅無綮肯之勞文含經緯之氣出宣使指
居為吏師貿遷有無民不加賦商度功利地若流錢果
疇美俗之勲進貳大農之柄孔桑心計蓋擅譽于無垠
商管利權方收功于既富某早承推顧側聽豐恩由印
韍之見拘阻門闌之脩慶
回富相謝官啟
伏審還節將壇升榮揆路陪中宸之秘奥總行臺之會
衝錫命深優服寵惟允恭以某官純誠體國丕績在民
德愈盛而若沖名既遂而弗處屏翰列辟偃息足以作
藩師長具僚體貌繇兹比重方深慶悦遽辱緘縢仰窺
遜與之衷俯積佩銘之素
彭城集卷三十一
