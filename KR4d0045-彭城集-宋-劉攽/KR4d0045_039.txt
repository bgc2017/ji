彭城集卷三十九
宋劉攽撰
墓誌銘
全華縣君范氏墓誌銘
夫人姓范氏尚書職方員外郎韓公繹之妻父諱雍某
官諡忠憲公府君之考某官諡忠憲公惟韓氏范氏在
春秋皆為卿族大家子孫相承世多顯仕㛰姻敵耦必
將有聞惟夫人幼鞠于母仁壽郡夫人臧氏教婉誨善
令德有成及歸于府君恭肅修整嗣繼宗事無不時當
性不喜華侈雖生富貴而嬪于大族有以自持不從時
好也府君晚而為浮屠老子之學精志勤力將以悟道
而致永年夫人聞而悦之相與一意戒警不怠薄滋味
絶游燕亦其天質近之而所聞所習者專故善易人云
爾夫人以府君貴封金華縣君治平二年府君卒夫人
持喪哭泣哀思如禮四年正月以疾終年三十二子男
四人長宗哲大理評事次宗弼太常寺太祝次宗敏皆
前夫人所生獨幼子宗謹夫人所出而早死不育熙寧
二年七月某甲子諸子葬夫人祔于府君之墓使來請
銘乃為銘曰
淑慎自修用宜其家謂之賢乎而不壽邪以歲之令以
禮之盛葬從其先姑尚利于其姓
樂安郡君范氏墓誌銘
夫人姓范氏相國司徒魯公諱質之曾孫相國太尉諡
文正王公諱旦外孫今樞密副使吏部侍郎韓公之夫
人初文正公嫁二女適范氏諱令孫適韓氏是為忠憲
公范君以辭學登進士科年三十餘為朝官雅意高邁
薄厭仕宦求還田里朝廷嘉之以為左正言致仕而忠
憲公出入内外惇懋功業綱紀國體歷踐二府謀微贊
元官至某官以某官告老歸第二家相與恩好甚篤約
世為婚婣故夫人歸于樞密公夫人端直淑茂天資挺
立柔順足以成德正固足以幹事忠憲公治家嚴謹夫
人承意從教備盡婦道及忠憲公薨冢婦早世宗事一
主于夫人族人百餘口夫人存撫教育之同其有無未
嘗少自異人人歸心其外則收恤姻㜕贈遺慶弔親疎
皆有禮意如是者三十年家始貧乏其後禄賜益增而
姻族益廣施予益博人皆曰其寡約得致其意而無遺
其富有得盡其禮而無偏是難能也忠憲公薨二息女
尚幼及公兄舍人棄世其孤未婚嫁者又七人夫人視
之如已出十餘年間娶婦適人裝齎聘幣纖悉備具待
遇妾媵樂易有恩至有所整肅亦莫敢犯者歲時祭祀
潔齊盛服以身帥先之樞密公每出使在外夫人則亦
深居不出不過諸親家雖朝廷盛禮可觀未嘗一往也
世傳韓氏家法莫不師仰之皆自以為不及樞密公始
升朝夫人封夀光縣君及為翰林學士擬封高平郡君
南郊推恩進封樂安郡君夫人一子曰宗師甚愛之而
誨勵備至自為童孺不假借以顔色嘗曰汝母以門戸
光顯身有官秩而自怠也讀書為學繼而父兄且吾獨
有汝用汝為慰宗師亦敏銳夙成遂以進士登科及夫
人存為祕書丞夫人又嘗曰而雖能成名吾猶當觀而
從仕與而御家及樞密公鎮成都留家不以自隨宗師
侍夫人為鳳州判官凡再歲郡人稱其材夫人一女子
嫁外家進士范紳實正言之孫是時正言妻猶存夫人
不以適他族曰以吾女養吾母足矣與紳皆早夭夫人
從樞密公治蔡州得疾既有瘳乃著道士服讀釋老書
盡以服玩施浮圖氏家事總綱領而已後八年年五十
三終于京師某里第治平四年五月六日也于時樞密
公為三司使天子使中貴人歸賻禮甚厚内外族人之
至者皆號啼盡哀其恩有以固結之矣後數月樞密公
進登西府明年同天節求追錫冠帔天子許之熙寧二
年七月某甲子歸葬于許州某縣某里祔于忠憲公之
墓次惟夫人懿德淑行内外之盛詩史所稱不能過也
垂示來裔不在斯銘乎乃為銘曰
詩稱韓姞爰始蹶父東宫邢侯乃詠齊女孰與夫人戚
族之華兩相四公内宗外家性淑德修孔惠孔時可以
化邦不寧母師沐浴之封以啟名城屈狄魚軒乃後其
榮兆宅隂泉萬世是期勤銘篆詩孝子之思
德清縣君周夫人墓誌銘
夫人姓周氏考諱某為樞密直學士戸部侍郎贈刑部
尚書以剛直為朝名臣妣劉氏彭城縣君夫人天性柔
静莊重不妄笑語為女工纖密巧緻點蘇為花卉蟲魚
若生就然又通曉音律年十七嫁為北平榮弋妻逮事
舅姑恭順得上下歡舅姑繼歿服喪六年以孝稱從其
夫仕宦夫登朝封德清縣君夫官至尚書屯田員外郎
以病求分司南京夫人董正家事内外禀受而營視醫
藥及兒女㛰嫁皆得其儀夫人本大家名族榮氏亦素
顯盛及夫病夫人雖力家事有序不能無鬱抑失志浸
以成疾某年月日終於鄆州私第年四十六子男二人
長曰撝太廟齋郎次曰某尚幼夫人之終撝時舉進士
京師奔歸在大殮後女子五人長嫁某州錄事參軍錢
豐次嫁太廟齋郎王磻餘皆幼某年某月日祔葬其縣
鄉先姑墓次銘曰
婦恃于夫乃病自退子可以立又年不待柔順静專非
所獲戾其命也邪于是乎在
孫氏母莊夫人墓碣并銘
熙寧元年八月秘書省集賢校理孫洙巨源將葬其先
人以書告曰不肖不幸至于大故惟是棺槨封丘之在
于禮者不敢不深長思以無憾于心昔我皇妣之祔于
先姑于兹二十有五年宰木成林今而與先公别藏異
竁懼無以為表識誠得揭辭墓左以詔來世不肖之願
也後數日復使夫人之壻都官員外郎丁諲以狀告某
于巨源為同僚且世有舊于是次叙其語而刻之夫人
姓莊氏廣陵人幼則柔順孝于其父母年十九嫁為同
郡司封郎中孫公諱錫之妻端操淑行不妄戲笑動皆
中禮服用潔清給足而儉約不華事舅姑飲食衣服必
手調飪縫紉之未嘗以委他人孫氏累世富厚内外宗
族衆多婦女所以和順好禮門内無爭䦧事由夫人身
化之也是後有來婦孫氏者舅姑必曰汝學莊氏婦女
子適人者其父母亦曰視莊氏婦云府君諸父五人二
人先死其妻求異居府君之父悉推田宅予四人者獨
攜府君徙揚子曰吾賴吾子仕宦興吾家而諸母之愛
夫人者私以白金數百兩予之夫人曰舅姑推財而已
受之是欺也固辭不取已而府君登進士第歷官州郡
至國子監直講蘇玉宫伴讀夫人佐助其夫有常法度
其從在官約制兒子童僕謹慎非飲食所須不妄市一
物性好佛書讀之能通其義生七男子湜澄泳淵濟淑
洙女子三人泳嘗病喑不能言醫治萬方不愈夫人為
齋祓心禱仰天祝而呼之應聲能言夫人年五十寳元
二年六月五日終于京師終後四年以慶歷四年十一
月十五日歸葬揚子縣懷義鄉及府君之喪湜泳淵濟
淑皆早卒長女子嫁内殿承制傅夢臣次適大理評事
楊閎少則丁諲妻傅氏丁氏婦亦先死楊氏婦嫠居集
賢君與其兄前楚州寶應縣主簿澄襄事夫人之生雖
不及府君之顯而以良子孝思烝烝不忘猶夫人存也
道揚徽美慰凱風之思乃為銘曰
孫氏大家我聞其初以義帥恩妻承其夫惟時夫人端
静恪勤興于其躬施及族親孰將來婦彼亦有歸一視
于莊為汝得師夫榮于朝壽考其艾夫人閔焉曾莫之
待孝子追遠思深以長續美緒休煥其有光墓木峩峩
厝之豐石鑱詞繫詩以繼在昔
舅氏華夫人墓誌銘
舅氏凡七族某為兒童時皆嘗及見焉是時外門名官
皆未大立而諸舅以才學幹力進取聲聞藹然其門内
之治婦事謹嚴惇篤娣姒相親睦無間世以為美談是
後仕宦者益顯榮于朝妻皆有封邑蓋為善之報積厚
使然乎治平初唯華夫人存三年夫人復以壽終自其
始見至此四十餘年盛衰變易雖固人理之常然亦可
為大哀矣内兄汲令漢臣孝弟篤厚君子也居喪如禮
舉夫人之柩祔于先府君之塋請銘于我某以凱風渭
陽之思常戚于心冀有以申之故其為銘無辭夫人姓
華氏平原人魏太尉歆之後晉未渡江居晉陵又徙餘
杭曾祖先業祖興嗣皆仕錢氏後興嗣入朝為金州石
泉令父輯衛尉寺丞夫人年二十一歸于郎中府君諱
沖以府君封平原永壽馮翊三縣君夫人自幼至老婦
道母儀稱于其族人其族人固當世之所稱美而夫人
有加焉則其賢可計校等級而知也夫人為王氏婦四
十七年而府君卒夫人從其子仕郡縣又五年七十七
歲而終其沒也以治平三年十月丙辰其袝也以熙寧
元年八月庚申汲縣之弟曰直臣楚丘縣尉彦臣未仕
皆夫人出也女子三人長嫁大理寺丞尚穎次屯田郎
中孫珪皆先歿次嫁進士馬臨諸孫八人其葬宋城縣
仁孝鄉某里銘曰
舅氏之盛爰始七族其能其才其祉其禄外治有嚴内
教亦修人格于善年長則尤夫人壽考乃獨後終是為
女師令聞顯融歲協于姓日維其祥祔于公墳萬世永
臧
韓刑部妻程氏墓誌銘
尚書刑部郎中韓君玉汝娶于程氏僅三十年君為陜
西轉運使夫人以疾畱京師方是時西戎有疆事虜主
新立君經度約束持節界上不得顧家夫人之卒既三
月乃得還明年將葬于許昌君復涖秦州獨諸子襄事
以書告曰夫人之終不得歸視葬不臨穴其悲無以寓
願以累子銘之使其懿美垂後不忘可以少自慰云于
是叙其語刻之按程氏其先中山博野人夫人之考曰
琳鎮安軍節度使檢校太師同中書門下平章事贈太
師中書令兼尚書令魏國公諡文簡母陳氏號魏國夫
人夫人天性静專自幼少不妄笑言不起游觀及嫁逮
事舅忠憲公婦道修備宗族懷而愛之從刑部君仕宦
整肅門戸非内事不及口有賓至身自主饋視㸑燎雖
盛暑不憚又喜誦佛書一志不怠凡有血氣之類未嘗
身踐也教誨諸子皆有法度始夫人嘗從母入謁禁中
仁宗皇帝以大臣女錫之冠帔及刑部君登朝封萬年
縣君夫人之終以熙寧元年八月九日年四十九葬以
明年七月二十七日長子宗恕前蔡州汝陽縣主簿宗
武前滑州司法參軍二人同年登進士第少子宗魯太
常寺太祝一女子許嫁郊社齋郎滕公立二人皆先夫
人卒其餘男不及名女未笄者又數人云夫人之葬實
祔于忠憲公之兆祖姑氏鄉曰某里曰某銘曰
婦志于順惟悌孝妻從于義實求好子材可稱繄母道
具是三美壽不報讚銘埋幽寓悲悼
永安縣君張氏墓誌銘
永安縣君張氏者相國晏元獻公之冡婦祠部郎中成
裕之嫡妻也夫人家世河南人曾祖誼為中書舍人贈
工部尚書祖去華工部侍郎贈司徒父師臯駕部員外
郎初元獻公自樞府罷以某官知陳州事駕部君才為
州節度推官元獻為子擇婦獨以張氏為宜而駕部君
亦自以家世華顯思女之才不以大小敵否為間也及
歸果稱良婦事舅姑以孝聞元獻薨有三男子四女子
幼稚夫人養毓調護皆至成立娶婦嫁夫蓋其勤瘁寘
力凡三十餘歲云夫人生六子清太子右贊善大夫章
陭紬宜皆大理評事齊太廟齋郎女子一人夫人年五
十七熙寧二年九月十一日以疾終于京師某月日歸
葬于許州陽翟縣元獻公墓次蓋夫人晚而喜佛書不
飲酒食肉衣不文繡其處富貴大家而刻意誠心為所
難能者其又可尚也已銘曰
為息擇偶為女求士二父之志皆以知子故歸而宜其
家人長而宜其子孫夀不至于耆耋有命也存鳴呼于
千萬年尚無壊兹墳
聶夫人墓誌銘
潁川韓宗道持正將葬其妻請銘于予以狀告曰夫人
固知命者往數歲夫人嘗病甚急醬者以為憂夫人神
色安然不知死之為可惡也或勸使呼兒女來前夫人
止之曰彼且啼泣亂人意無益病後愈夫人盡去金珠
服玩斥不復用更為道士服而誦浮屠書後二年告宗
道曰得不祥夢自以為當死死不朞歲矣自是數與姻
族語語若訣别而曰不可易者命也未嘗以為戚歲餘
果病自為送終服比其化也不少恐懼變易焉夫人歸
韓氏若干歲矣其在父母家幼則明悟不為嬉戲七歲
讀書史能為詩曉音律聰警過人性和柔謐靜未嘗有
懈惰色父母尤賢之故詳擇所宜而歸之其嫁也不及
其姑叔妹之未婚嫁且十人先公既見夫人所為喜曰
此賢婦也吾不復念家事矣及先公棄世自後十餘歲
所以撫鞠幼稚皆盡其恩意始終如一凡夫人之為婦
又若此云蓋持正之學喜論無生而貴知命著故知其
妻之賢有以也夫齊死生者不以大變感已其以人之
所無憾為夸詡乎吾又以知持正之言信也夫人姓聶
氏父為某官其卒也年若干有子三人曰某某某一女
子皆幼其死以某年某月某日葬以某年十一月某甲
子持正時為太常博士云銘曰
生所慕也死所惡也世俗以為憂而夫人不懼也夫也
知之乃道其賢銘以寘幽于千萬年
彭城集卷三十九
