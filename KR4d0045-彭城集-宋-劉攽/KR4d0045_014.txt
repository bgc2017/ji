彭城集卷十四
宋劉攽撰
七言律詩
省宿
開旦文書整日勞漏傳門掩謝諸曹小庭待月久不下
喬木降風空自高舊學荒蕪多夢寐微官補益抵分毫
秋來鬢髮看成雪不似潘生始二毛
次韻和陳學士八月十六日省宿
疎簾珍簟倚通中落燼飄香墮玉蟲信宿依然十分月
黃昏正爾一番風流螢暗逐星過水驚鵲時翻葉墮空
詩興不禁頭已白醉鄉祗有面微紅
次韻和登州張使者
層城表海勢嵯峩車騎雍容樂事多八月潮平占候火
三更日上看濤波閒留方士談迂怪醉聽齊謳起豔歌
莫以高材厭留滯功名從古喻裘蓑
和陳五祠九宮致齋
帝家三正付惟清岑寂容臺最古廳長日齋居空旦旦
幾年華髮欲星星霜風洒葉都成赤籬菊疏花雜閒青
多少舊溪招隱興暫因釐事遶林坰
題所種梧楸
曲檻層簷與樹宜三年初見綠隂垂聲隨白雨凉生疾
影奪朱炎暑到遲傍倚轆轤看汲井下留閒客坐圍棋
會須百尺參天直白髮空嗟拱把詩
還家
草逕茅廬不遠城歸來松竹已秋聲鄙人倦客方招隱
弱女非男亦慰情薄願自甘隨老圃短才無用至名卿
閭里相見成幽熟他日禽魚尚不驚
城上新亭
野芳喬木共回環步到西城五里間值有叢祠休足力
就為幽境慰心顔鷗聲遠水連晴日刹影高臺似淺山
勝事本來容易集可憐人自不能閒
次韻王介甫金陵懷古四首
虎踞羣山帶繞江為誰為國為誰降高臺麋鹿看無數
廢沼鳬鷖去自雙萬里朝雲隨逝水百年西月過虛窗
白門酒美東風快笑數英雄盡一缸
樓船西下勢横江元帥旌旗就約降旋報前師覆張悌
亟傳單騎馘王雙燕焚正自當煙突蟻潰何堪值水窗
回首三軍歡奏凱萬牛行炙酒千缸
楚貢來遲詭問江漢收羣策士心降一言已重黃金百
再見仍蒙白璧雙漂客脱身甘馬革老儒投筆謝書窗
豈知三閣酣詩酒浩唱庭花倒玉缸
頽垣落水半平江喬木風呼不易降耕出珠璣時得一
道逢麟鳳不成雙潮聲半夜來寒渚月色深秋照舊窗
唯有魚鹽城下市檣烏想望集缾缸
送馮當世移金陵
滿城擕酒駐高軒楚老沾衣共一言何幸期年無吏事
方從歉歲識君恩潮迎綵鷁來瓜步山映朱旗轉白門
早晩使星還北極溥看霖雨濟乾坤
李公擇自滑州移知鄂州
黃鶴仙人去不留武昌官柳傍層樓前山欲近滄浪水
芳草遙分鸚鵡洲漁父嘯歌聊自樂禰衡詞賦若為謀
朱輪皂蓋一身貴談笑豈知千古愁
得江同州和詩後却寄
左輔關河二十城使車全勝直承明白頭樽酒諳風味
乘興篇章得性情苜蓿空肥天驥老風霜有意皂鵰横
驚沙急雪迷秦樹不似山隂一日程
次韻和裴潤州見寄
江城山翠若連環城下波濤暗楚關去計祗應勞侍從
歸心願復賜清閒百年舊法軒丘外千里傷懷嬴博間
過亊惱君堪白首添歡惟有綵衣斑
陸子履知潁州
稻白魚肥潁水清重湖光彩動層城經為遊客歡閭里
特羡朱軒擁旆旌整棹鳬鷖横筆勢倚樓風雨壯歌聲
聚星賢士兼存殁配社名鄉見遠情(原註郡人王回常秩近有詔拜官而)
(深甫殁逝聞常君讓爵不至故詩及之)
寄韓慶州
萬騎將軍西護羌邊塵無復近麾幢烽傳列障來遮敵
雪擁層城接受降日暮悲笳還自疊天寒羈鴈少成雙
檄書不得從軍樂䪍弩空令候小邦
送謝師厚知唐州(原註先是知唐州以興水田受賞師厚家在鄧州)
腰虎憑熊近越鄉方城南望色蒼蒼社人隨處祠桐柏
傳馬來時認肅爽兩國風煙通置吏百年荆棘勸鋤荒
王成勞徠先蒙賞史起猶應問濁漳
送王廣淵郎中知潁州
二月潁河春水生檣烏相望使君行東風不起驚濤勢
遲日何妨短驛程坐有圖書歡傲吏静看魚鳥忘專城
漢庭良守誰先賞會見膠東舉相成
送光禄呂卿知懷州
卿秩西來郡組新東京故事本憂民太行形勝連天黨
積石波濤會孟津千里雄風隨坐嘯百城膏雨待行春
期年定有周堪詔父老無勞借宼恂
送龔鼎臣修撰知兗州
楚國清名世豈知郡章新得泰山歸静思鵰鶚霜天勢
却看蓬瀛客旆飛去國鬢毛休變色還家傳瑞已生輝
翠華早晚東巡守馳道離宫接帝畿
送呂郎中知解州
南風吹雪暑飛霜瞬息高車起重裝胡馬邇來充牧苑
漢兵無處不餘糧部丞亟上司農奏腰組仍夸太守章
正賴研桑密心計晚從王謝識諸郎
送宋次道知綘州(案前後漢書志多後人所補次道必預修唐書故詩云然)
銅鞮宫觀久塵埃樊守園池亦壯哉屬縣老人書亥字
臨汾神祀問臺駘土風頗記堯遺俗府吏猶疑楚有材
漢史待君成十志傳車長望北風來
送韓文饒知均州(原註自南劔州)
嶺梅隂下駐旌旟五月歸更竹使符漢上川原連夢澤
鄖人風俗語於菟奮髯曹吏知無事坐嘯雲山得自娛
建禮會朝兼夜直羨君䪍弩盛前驅
寄孫秦州
十年幕府領旌麾事半前人此復稀元帥詩書真用武
小戎車甲豈無衣敵兵候月麒麟鬭漢馬乘秋苜蓿肥
自失隂山常慟哭更聞消息向金微
次韻和王泰州
粒食由來不願餘雲飛自愧羽翰孤已同白首滯三署
却羡青郊授一夫出守故人猶虎竹相忘吾道亦江湖
秋來卧閣知何事鈴索生塵獄有蕪
送喬左藏自太常博士除知施州
志士變衣非變性丈夫能勇亦能言東郊不顧田二頃
愛子歡然弓兩鞬黔水犀牛羣解鴆峽山猱子躁欺猿
蠻溪未足紆長策會使天驕祭北門
送王汝州
讀易絶編經獲麟廷臣推汝老成人宦遊獨怪烏衣晚
吏隱何妨青綬新風穴不應長嘯虎湯泉寧復為煎薪
高齋有勝宣城處三十六峰為近鄰
九月十日趙令園餞送王汝州汝州留詩二篇次
韻
華髮悲秋復送行茂林修竹若為情菊花節去香猶在
桑落寒來色更清趙魏優賢常不欲春秋知我亦空名
别離何必皆千里分手如今越與荆
五馬來時照路傍名園秋物自裳裳吹花酒面蟹螯壯
下豉蓴絲魚膾長問事不休推景伯讀書未見屬黃香
窮愁解摘唯須酒身外浮雲天際翔
送韓七文饒郎中再知解州
傳瑞生光廐馬閑使君冠蓋隔年還莫嫌屈産齒加長
少有甘棠身再攀白徑嶺前開驛路哀烏星裏望朝班
鹽車過往繁如織驥耳能㤀一顧間
送裴郎中知房州
好去臺郎應列星異於遷客向房陵且看銀印懸青綬
可在金輿與玉乘柏塢麝臍香不雜竹崖牛角價無朋
清通便是循良術三最從君數吏能
寄王濟州(原註濟州書言修潔西湖泉石之美)
獄市并空俗已和使君高興足婆娑畫成林色重裝洗
鑑作湖光更潔磨歷下軍聲從古盛濟南名士邇來多
小寒漸有北歸鴈話與飛翰同一過
酬王濟州(原註濟州詩言予閒暇望鄒岱諸山)
郡印拘人祇看山簿書無盡且偷閒不羞暮景桑榆上
聊寄高情宇宙間頗葺池臺增舊觀旋栽桃李待堪攀
老公此意君知否未有莵裘未得還
送滿龍圖知襄州
鳳林關下七連城獵獵霜風卷旆旌漢隂抱罋防機械
峴首沈碑認智名季孟中間欲誰與英賢餘事亦難平
習池倒載時一往却是古今真實情
次韻晁單州詩六首
五字酬君詩百篇知音免負伯牙絃淹留子賤弹琴地
悵望蘭成射策年術到仙真皆羽化師無前敵在中權
古今風雅人多少名下聲華不浪傳
材傑知心似合符不違顔氏亦如愚文章偏我不得力
懷抱與君非有殊龜手但知能澼絖緯蕭何意得驪珠
自攜如意樽前舞曲盡歌長缺酒壺
性僻材疎酷嗜詩頭童齒缺雪垂頤五十已過無聞爾
三百雖多奚以為每向後生知所畏獨於名士喜同時
李陵蘇武俱塵土豪傑由來自得師
多愛不忍緣愛奇記人毫髮㤀瑕疵垂老此心免愧已
起予它日亟言詩衣冠為子最青眼兄弟數君仍白眉
瓠葉豈以菲廢禮鮮首燔炮為宛脾
側逕蜂飛忙蔽日綠隂鸎語静移時自疑寂寞揚雄宅
最愛清和謝監詩詞客篇章寫桐葉飲流籌筯折花枝
相望十舍不相就兩地風光鎮所思
貴公門地多隂德慶事今君大樂生愛子桂枝新上第
弄孫蘭茁始書名撥弓試復穿楊葉負鼎何妨待鵠羔
不似淮陽多病守十年卧閤見交情
雜諷
陽武舊恩惟丙吉中興同學有嚴遵封侯會自酬隂德
物色終應訪故人可在介推懷怨望深疑咎犯亦逡巡
剛腸獨有屠羊說稱義孤高無與鄰
送虞太熙著作知番禺縣
遠師猶覺丹青似大邑知無盤錯憂梅嶺山長因海盡
夜郎江闊傍城流鯨魚浪作傖人鱠槎客常隨賈舶舟
莫為風帆徑清淺秘書仍自有蓬丘
送曹輔奉議福建轉運判官
馳傳典州名字高溪山更不厭勤勞吏逢照膽新磨鏡
事似屠牛已善刀頗說團茶如湩酪欲將丹荔比葡萄
使君詩思過泉湧為賦佳篇悟此曹
陳植文華斗石高景宗詩句復稱豪數奇不得封龍額
禄仕無妨似馬曹蠧簡傳將蝌蚪字銛鋒瑩出鸊鵜膏
南州山水能為助更看英詞勝廣騷
送張遂州(原註自開封府判官除)
九折無艱蜀道通使君車騎最雍容尚書不復拘三輔
御史仍開給五封接境去思棠樹密退公歡燕綵衣重
治民固有張京兆坐看巴人益劭農
次韻和張宣德合江亭
此水此山今昔遊蒼煙古木又窮秋起隨佳士初乘興
忽話離人始欲愁南極早知無到鴈北天那可際歸舟
老身學得灰心也不是灰心淚已流
秋日寄楊十七
簷日輝輝過午天榱風槭槭未霜前不甘翠葉無時落
已分黃花特地鮮富貴應須三寸舌文章不及一囊錢
詩翁白髮經秋甚為問窮愁有幾篇
嶽雲亭
山外浮雲横翠微海邊初日上朝暉我無小魯悠悠志
那欲乘風去去飛上客高吟揮玉麈佳人半醉舞羅衣
昏鵶獨鶴何勞問合暝投林各有依
檻外連山如合圍尤憐昏旦變清暉雲行驟雨非無事
鳥伴歸鴻即倦飛厭見市朝車馬迹喜看巖谷薜蘿衣
尚平畢娶何蕭散千載高風自可依
薄后廟
駟家冠虎久騰聲龍躍中都漢道興人事能無輸織室
母儀終見&KR0830;南陵蒼苔複閣連荒草喬木參雲掛老藤
欲學靈均紀天問古堂丹碧正嚴凝
送鄭秘丞知卭州蒲江縣
明府之官固有程巴江繚繞趣君行孤帆去遠滄浪色
百丈牽遲灩澦聲火井煮鹽收倍利山田種芋勸深耕
舊來卭竹通西域邊吏還知健令名
李尚書除少保致仕
疏公黃髮欲遺名詔秩青宫二品榮自昔為家皆僻地
更聞題劔得佳城賜金給館君恩重倚杖看山世累輕
試問門風過萬石白頭賢子已名卿
吳國博未五十致仕歸蘄州
名宦於身甚纆徽白頭青紫莫言歸曼容自以微官去
蘧瑗應知過事非笛竹滿山經夏冷江魚如玉向秋肥
避喧不厭塵紛遠何况孤城人迹稀
與諸公會趙氏園主人加送酒饌既而求詩書五
十六字
落木稀疎存葉丹别筵秋興雜悲歡主人愛客願少駐
老子為君加一餐蕭相河山餘帶礪謝公子弟悉芝蘭
會因休沐觀歌舞正賴微官謁禁寬(案一本作會因休沐還乘興翠竹喬)
(林雪後看)
苦寒早朝
漏絶星沈十二門烈風吹耳萬車奔疾驅不敢行馳道
辨色纔能認掖垣病眼無堪頻唾沫瘁肌時復強噓温
尚衣仍在青冥外薄願何當獻負暄
次韻和王舍人酬王工部早朝(原註王時監仙源觀)
天門金碧照晨光躍馬鳴珂曉正當人到蓬萊知不夜
地從閶闔夐無傍風移宫漏穿花遠雲覆爐烟繞禁香
望斷雙鳬候飛舄空傳詩句首東皇
雨後早朝
雨闋凉生樓閣虚綠槐花落影蕭疎端門立杖交符後
禁漏傳呼上水初伏閣預聞明詔語退朝潛誦直臣書
愚忠空覺身無補放去江湖待詔除
春雪早朝和沈編校
曉寒初怪客衣重隱約鐘聲長樂宮出戶萬家横雪裏
止車雙闕秀雲中退朝禁柳迎人綠寓直庭花向日紅
縱使著書嘲尚白會應華髮兆非熊(原註漢宫有止車門)
和牟公野館宿早朝
夢回仙府豁中扄未斷塵緣復戰兢交態出門逢楚越
俗情開口判淄澠夜長鳷鵲偏留月歲盡天河亦有冰
閶闔晨開車馬集五雲深處望朝昇
嘉祐中與王丞相吳樞密韓端明王學士會飲騏
驥池上去今將二十年王有感事詩見示次韻
水色林光照舉觴陂塘六月起秋凉壯年過事難重得
末路貧交故未忘注眼階星元近極叱梟甿采不成王
嚴徐未抵馮唐老猶詠君詩意自卭
汾州鄭閎中學士寄蒲萄
漢使于闐伐大宛蒲萄天馬徧長安絶塵無復千金骨
結實常迎八月寒遠愧故人勤置驛每逢樽酒為加餐
自身不得凉州牧何以報君雙玉盤
與倪秀才酒
學子青青佩與衿湘中攜手一傷心君為壯者我白首
家在秦州書萬金失馬頗能如北叟似鴞那復怪南禽
相憐羈旅方無友齎贈醇醪稍獻斟
和賈舍人春祠太一壇二首
使節春祠太一壇漢庭儒雅貴兒寬星河回轉開閶闔
樓觀參差起廣寒月射金盤霜更白風來宫樹雪猶殘
清詩不減高唐頌萬玉鏘鳴雜珮珊
五城金碧盡樓居西望屯雲藹太虛瑞氣長存春不覺
美光相屬夜如初歸承宣室雍容問密受神君策畫書
力士傳車空杳邈真遊本自接儲胥
次韻和顧直講
故人相語笑家丘華髮盈簪此滯留無限風光輕過眼
邇來春色試回頭名園秀木藂幽境紫府真仙熟舊遊
自是山林懷勝賞非關適野濟吾謀
晚歸
古木號蟬鴉亂棲凉風稍稍襲人衣高樓鼓角悲秋意
小市漁樵競夕暉雖有簿書容暇豫強從賓旅復來歸
閉門躍馬俱人事吾道何能問是非
燈夕都下(原註十八歲初至都下見燈到今四十五年)
元夕燈光歲益新羈遊四十五年春垂髫已識東西事
回首宛如前後身繡轂雕鞍驅不顧丹臺綘闕到無因
清霜著屋風吹面素月滿庭吾故人
詠旗
玉關歸馬候全師虎落無塵指列旗壯士驩聲歌杕杜
降人破膽望槍纍禹功遠近逾千歲漢德并容過二儀
青海遠通青塜地白羊斜界白狼夷
送張器著作
長裾欲敝二毛侵他日聞君東武吟騏驥老成方得路
梧桐焦尾始知音蓬萊著作芸香馥楚澤絃歌笛竹深
七十封侯殊未晚相看感激壯夫心
又次韻酬著作見寄
粗了文書過目前公餘賓宴即歡然臘醅趁熟先春味
官燭供燒合夜煙惡土一番生好木涸池三面秀紅蓮
不知尚有思人否吟咏來詩幾絶編
次韻王平甫直舍未開梅花
複閣深沈人到稀官梅孤秀及花期地寒竹柏應為伴
春近冰霜信有時不恨未開煩久待正憐將落賴偏遲
催人頭白何由奈可在江南寄一枝
初夏喜凉
季月南州雨過春雨餘炎氣即經旬北風一變如秋色
小屋三間喜病身出戶燕兒矜羽化堆盤梅子薦時新
融峯盛夏含冰雪安得清凉頗借人
上已
風光亹亹逼人來過去清明更不回巳日家人還祓禊
蜀江清水快流杯關關啼鳥如相和冉冉殘花欲盡開
自笑野心安淡泊亦能隨衆上春臺
南宫鏁宿戱題
複閣深沈横九衢京塵斷絶閉門居士人應怪跳壺術
漢使曾無繫鴈書暝數月華將復缺春和庭卉已非初
東風雷雨知何在快意青冥看化魚
題禪寺
錦帆牙檣四百年曲池歌榭兩凄然又從劫火悲前佛
猶有靈光閱逝川何處鳴禽新出口幾株喬木上參天
春遊不負題詩興神助仍因夢阿連
五月望日赴紫宸謁待旦假寐
半夜北風凛凛寒倒衣驚問紫衣班雲容不辨隂晴際
月色猶迷爽晦間偏喜鳴雞識鐘漏正憐殘夢失江山
濯纓簪筆初無補空愧紛紛數往還
凝翠堂
簷前老竹生無數座上清風處處來俗客不知看好鳥
紅塵無復汚蒼苔兒童戲掃黃金影茗飲時傾碧玉杯
會待秋霜堅草木簡書羌管倩人裁
綠竹參差平拂簷疎隂掩映似重簾留徑人誰識蔣詡
開窗吾擬學陶潛古墻莓苔有石色長夏江山如火炎
避地真宜近幽僻悠悠笑謝歲華淹
劉九經(原註年十八及第)
白首儒先困一經此君年少獨聲名早知劉氏無蚩者
深信宣尼畏後生賈誼尚為門下掾終軍仍許出關行
限年選舉今留滯躍馬贏糧見子情
送隱直
齊楚分飛歲月遷微官落拓竟依然青雲可願已三仕
白首幾何頻十年自昔彈冠深有意到今同病秪相憐
隂風朔雪河梁别乘興仍思訪戴船
彭城集卷十四
