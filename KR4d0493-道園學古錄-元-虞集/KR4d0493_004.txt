道園學古錄卷之四在朝藁四
雍虞集伯生
芝亭永言
絶句七言
次韻竹枝歌荅袁伯長
沙禽東去避網羅蕩舟相逐如遠何越山青青越女白從此
勞人魂夢多
春江風濤苦欲歸東盡滄𬈑南斗低明年白日百花静憶𡭗
琴中烏夜啼
燕姬當壚玉雪清蕭中吹得鳳凰声不及晴江轉柂鼓洗盞
船頭沙鳥鳴
木夫容
九月襄王宴渚宫霓旍翠羽度雲中滿汀山雨衣裳濕宋玉
愁多賦未工
水夫容
長洲宫沼醉西施蕩漾蘭舟不自持願奉君王千歲樂一盤
清露玉淋漓
送四川憲使
晚趍嚴召直承明侃侃論思歲未更國老不應持節去鄕人
徒羡過家榮
錦溪園裏千尋竹夏日移床就綠隂烏帽練衣卭竹杖閒來
誰與共清吟
巳歎玄經返墨池復愁國史奉嚴祠離鄕遊子歸仍晚獨對
東風惜鬢絲
小東郭外今無舍萬里橋西况問田不恨錦官非昔日但尋
玉局是何年
龍游峽口芝千本仙井山中玉數嵾老去首丘天所念未丼
孫子秪東南
曹將軍馬
高秋風起玉關西踣鐡歸朝十萬蹄貌得當時第一匹昭陵
風雨夜聞嘶
舊屋
舊屋巳属他人家臨風且復立江沙欲從子雲訪墨沼更向
少陵尋浣花
誰家
誰家結屋倚江湍五月湍聲入座寒種樹巳堪維馬騎開軒
即可把漁竿
馬圖
昔在乾淳撫蜀師賣茶買馬濟時危鄕人啜茗同觀畫解說
前朝復有誰
先君太史棄諸孤之四年集來吳門省連州府君
大墓始見叔父南山翁翁與集同出太師雍國公
盖四從矣翁曰後會未可期幸留數語識歲月翁
方客授外鄕又以推人生年月日論禍福以助道
故不能久留城中敢用賦此以承命云耳
玉屏古栢與天齊使過于今又七期各道遺書向江上西風
江水鬢絲絲
玉遮墓下有諸孫東望滄波每斷魂泣血三年餘喘在更將
衰唳&KR0904;荒園
族人散處江南郡不識音容但記名世澤須令孫子憶故家
今幾尚簮纓
王母圖
瑶草春深晝日閒靈芝清露自怡顔双成吹徹參差玉八駿
人間去不還
偷桃小兒癡且妍恃恩無頼更蒙憐竊翻雷電天公怒風雨
落花紅九川
黃竹遺墟白雪高空桑戴勝向晨嘷茂陵多欲非仙器枉賜
金盤五色桃
西望瑶池斗柄旋金明水淨月娟娟請觀阿母神仙籍名在
龜山第幾篇
竹杏沙頭鸂鶒
蛺蝶飛來石竹藂羅𥜗曾試繡紋重荷花啼烏銀屏暖卧看
牎間唾碧茸
閬州海棠
閬州城南天下稀海棠參天鸚鵡飛百年高興付蕭散老著
西江何日歸
畫猿
冷泉亭下呼常到巫峽舟中聽更愁老石枯藤還見汝因懷
經處思悠悠
記夢中詩三首
祝融君紫虚君率子廉
出海雲霞九色芒金容滉瀁水中央向曾賜服玄洲玉今結
蕭臺五鳳章
飛步崔嵬上九宫親題彩筆篆明虹玉樓臨海連天碧待子
扶桑鶴出籠
失脚漁磯返棹遟幾回石上候來期老翁岩下諸年少緫解
題詩笑鬢絲
題周東陽進士爲南郭園林記後
南郭名園纔隔縣好添花竹又清時歸來未老柴車在百里
尋春定可期
維摩
二士同開不二門是何境界儗評論若爲普供諸香飯貴得
薰聞悟識根
錢舜舉折枝夫容
白髮多情憶劒南秋風溪上看春酣剪來一尺吳江水儗比
千花濯錦潭
商德符小景
商公昔者觀秦蜀劒閣峥嵘筆底開又向江南住三載不爲
庐阜即天台
天曆改元十月題子昂馬
朝廷無事日從容太㒒承恩出九重前代王孫今閣老只畫
天閑八尺龍
寄馬伯庸尚書
江上河豚次柳花三月淮舡當到家賜金盡賣買田舍坐對
八公吟日斜
商德符小景
五老峰前屢往來紫雲如盖蔭崔嵬十年京國頻看畫最爱
高僧坐石苔
賦故宋李忠襄公植烏石渡舊隱
窈窕幽篁帶薜蘿青春白日坐蹉跎試詢烏石江頭水寕有
微波接汨羅
訪杜弘道長史不值道中倡成
雨浥輕塵道半乾朝回隨處借花看墻東千樹垂楊柳飛絮
時來近馬鞍
聽雨
屏風圍坐鬢毿毿絳蠟搖光照暮酣京國多年情盡改忽聽
春雨憶江南
春雲
春雲漠漠度宫城楼雪初融水未生行過御溝成久立起頭
枝上有流鶯
與趙子期趍閣
日出風生太液波畫橋千尺彩船過橋頭柳色深如許應是
偏承雨露多
玉堂讀卷雜賦次韻
待漏宮門聽鑰開䄂中進卷緫賢才奏名殿裏千花合傳敕
階前好雨來
千花覆檻柳垂絲晝刻傳呼淑景遟聖主自觀新進策侍
臣簮筆立多時
文章光熖貫長虹來者無窮去者空頭白眼昏心力盡高堂
深夜燭摇紅
題陳衆仲助教送人之官南平序後
我憶錦溪最上原春雲爲雨日行天何時獨上溪邊閣不待
冷風巳洒然
院中獨坐
何處他年寄此生山中江上緫關情無端繞屋長松樹盡把
風聲作雨聲
題歐陽原功少監家柯敬仲畫
涔陽日日水生波翠䄂黃裳晚櫂過珠樹月明花婀娜鳳毛
春煖錦婆娑
楚宮朝雨過江潭燕燕新來試浴𧖟庭下錦衣皆稚子牎前
秀色是宜男
子昂人馬圖
綠衣奴子十七八面如紅玉牽馬過繍簾美人時共看階前
青草落花多
紹興間臨安士人有賦曲一春長費買花錢日日
醉湖邊玉騘慣識西湖路驕嘶過沽酒楼前紅杏
香中簘鼓綠楊影裏鞦韆晚風十里麗人天花壓
鬢雲偏畫船載得春歸去餘情付湖水湖烟明日
重扶殘醉來尋陌上花細思陵見而喜之恨其後
疊苐五句重携殘酒酸寒改曰重扶殘醉因歐陽
原功言及此與陳衆仲尋腔度之歌之一再董此
字求書其事因書之并系以此詩
重扶殘醉西湖上不見春風見畫船頭白故人無在者断堤
楊柳舞青煙
題畫古木
高秋木落洞庭空岳陽城南多晚風蛟龍夜護玉壇古劒影
長留明月中
八月十五日得旨先歸驛騎在門復召還草
詔十七日至桓州驛題壁
烏桓東望天無際秪有銀蟾出海頭不得吹簫送清夜禁城
鐘鼓度中秋
子昂幽蘭脩竹
舊時長見揮豪處脩竹幽蘭取次成欲把一竿苕水上鷗波
千里看雲生
子昂竹石
數尺琅玕近玉階連昌宮苑少人來庚庚蒼石如人立恐有
題名上紫苔
畫竹石
井中墮却翡翠釵海上拾得珊瑚鈎蒼龍過雨影在壁斷雲
零落令人愁
篔簹谷中春事晚老鶴俛啄莓荅生長鳴戞戞雨氣潤舞羽
翛翛山月明
酬書巢送棕箒
積雨蒼苔路不分松華盡日落紛紛塵埃滿䄂歸來晚誰與
柴門掃白雲
子昂畫
棠梨枝上白頭翁墨色如新最惱公直似故園花石外銅盤
和露寫東風
送上黨長
春雨人參長紫苗縣庭無事坐終朝俯看雲氣千山表野有
新田市有謠
畫馬
蕭條沙苑貳師還首蓿秋風盡日閒白髮圉人曾習御長鳴
知是憶關山
&KR0593;國夫人學畫眉宮門催入許先馳春風十里聞薌澤新賜
金鞍不受騎
畫羅漢
虎嘯千山木葉空晴空無處著神通蒼龍浴罷軍持水閒玩
明珠似日紅
題納凉圖
百頃美蓉水滿隄綺牎只在畫橋西羊車薄莫過湖曲驚起
鴛鴦不並棲
題畫
松戴蓬萊山上雪竹含滄海岸邊風三更月上誰能看唯有
河東學劒翁
題趙子固山礬瑞香水仙藂蕙
梁園池館日蒼凉飛盖追隨憶故鄕澤畔行吟春事晚時時
駐屐近微香
息齋竹
紫貂蚤解獵圍驂一棹夷猶雪滿簮山雨欲來春樹暗盡將
情思寫江南
冬至前一日畣吳宗師
緜緜微息起黃庭仰望搏桑拂帝青海上鶴來知有意手持
楊許寫來經
題吳彩鵉所書唐韻
豫章城頭寫韻軒繡簾窣地月娟娟尋常鶴唳霜如水書到
人間第幾篇
壬申芝亭春帖子
秪今江上無茅屋何日成都有薄田若荷聖恩歸去蚤東
風擊壌慶堯年
髮從更白三千丈身似初生第一春久向黃庭留白鶴偶隨
華盖駕蒼麟
東風吹雪著髭鬚目力都妨讀舊書兒子緫堪供稼穡故人
還許共樵漁
一種芝蘭異楚薪儀如鵉鳳氣如春他山借石成瑚璉莫負
深耕種玉人
華萼樓宴集圖
華萼樓前翠輦來寕王吹笛百花開夾城誰敢争馳道獨對
霓裳進玉杯
爲歐陽學士題子昂墨竹
蒼崖倚木雲千尺新筍穿林玉一雙若到瀟湘聽夜雨定知
剪燭向西牎
先生歸到歸鴻閣閣下應生此竹枝定有鳳凰來共宿可怜
翡翠立多時
送道士趙虚一歸金陵
三月二十五日集侍立延閣上顧問集嘗至金陵否
集謹對曰嘗到又曰冶亭是汝所題往年八九至其處
新松當長茂矣集謹對曰臣猶是未種松時到也近臣
奏曰玄妙住持道士趙虚一所種也上曰然又顧集
曰已陞觀爲宫汝知之乎集謹對曰臣奉勑題榜賜
之矣是日趙虚一來别歸江南即告以聖上不忘冶亭
之意又三日吳大宗師賦詩贈行董先生爲持卷來索
賦因錄所得聖語如上云
春明晝侍奎章閣聖上從容問冶亭爲報仙都趙眞士新
松好護萬年青
題子昂春江聽雨圖
越鳥巢南枝所欲得於江湖之上者甚不多也區區不
余卑覩此慨然
憶昔江湖聽雨眠翩翩歸鴈度春前數株古木依茅舍老去
何年踏釣船
賦思州田氏楊夫人栢舟堂
白髮高堂畫霧昏自將忠義教兒孫邊傍種得千株柳春雨
深深荷主恩
次韻杜德常典籖秋日西山有感
落日龍舟山下回寺門依舊對山開霜凋碧樹烟生草從此
頻傷八月來
百頃夫容野水光石梁秋日度流香空遺玉座臨高閣只有
金仙住上方
閣上露華生翡翠潭隂日色射金虬舊時車駕迎風動此日
闌干傍水流
每進文章出殿遟日華西轉萬年枝甘泉罷幸楊雄老滿鬢
秋風不受吹
題畫何敬仲雜畫
夢裏江南憶舊遊明璫翠佩不勝愁一鉤纖月清如水吹笛
何人共綵舟
黃筌夫容乳狗
西旅初聞效貢來金毛覆地不凡材騶虞麟趾同靈囿抱子
花隂卧石苔
題柯敬仲畫
牽牛引蔓上棠棃上有幽禽夜夜栖白有秋風動疎竹江南
落月不須啼
題蔡端明蘇東坡墨蹟後
天際烏雲含雨重樓前紅日照山明嵩陽道士今何在
青眼看人萬里情此蔡君謨夢中詩也僕在錢塘一日
謁陳述古邀余飲堂前小閣中壁上小書一絶君謨眞
跡也綽約新橋生眼底侵尋舊事上眉尖問君别後愁
多少得似春潮夜夜添又有人和云長垂玉筯殘粧臉
肯爲金釵露指尖萬斛閒愁何日盡一分眞態爲誰添
二詩皆可觀後詩不知誰作也杭州營藉問韶多蓄竒
茗嘗與君謨闘勝韶又知作詩子容過杭述古飲之詔
泣求落藉子容曰可作一絶韶援筆立成曰隴上巢空
歲月驚忍看回首自梳翎開籠苦放雪衣女長念觀音
般若經韶時有服衣白一坐嗟嘆遂落藉同輦皆有詩
送之二人最善胡楚云淡粧輕素䳽翎紅移入朱闌便
不同應笑西園舊桃李強勻顔色待春風龍靚云桃花
流水本無塵一落人間幾度春解佩暫酬交甫意濯纓
還見武陵人固知杭人多慧也
秪今誰是錢塘守頗解湖中宿畫船暁起闘茶龍井士花開
陌上載嬋娟(白樂天蔡君謨陳述古蘇子瞻皆杭守也)
老却眉山長帽翁茶烟輕颺鬢絲風錦囊舊賜龍團在誰爲
分泉落月中
三生石上舊精魂解后相逢莫重論縱有繡囊留别恨巳無
明鏡著啼痕
能言學得妙蓮華贏得春風對客誇乞食衲衣渾未老爲題
靈塔向金沙
丹丘柯敬仲多蓄魏晉法書至宋人書殆百十
函隨以與人弗留也他日獨見此軸在几格間
甚怪之及取觀則吾坡翁書蔡君謨夢中詩及
守居閤中舊題也第三詩以爲不知何人作其
軒轅彌明之流與陳太守放營妓三詩亦辱翁
翰墨流傳至今亦有緣耶卷後多侍紙敬仲求
集作詩識其後賦此四首是日試郭屺墨但目
疾轉深不復能作字又知年歲後雖若此者亦
尚能作否臨楮慨然至順辛未二月望日蜀人
虞集書
題著色山圖
巫山空翠濕人衣玉笛凌虚韻轉微宋玉多情今老矣閒雲
閒雨是耶非
題東坡帖
東坡先生書少陵翁負薪行筆力與辭氣同一高古憶
在江上聞舟人竹枝一首謾識於此
魚復浦前春水生負薪渡江初月明憑郎莫下巫峽去楚王
宫殿在專城
題畫(張彦輔小景)
山下吳王避暑宫宫前浪起白蘋風抱琴響屧廊頭去多是
扁舟笠澤翁
題李氏青溪精舍
昔逢李白青溪上醉著宫花紫綺袍松雪落崖廻晚櫂海風
吹月見秋豪
題李氏浩然堂
水滿青溪花滿藂浩然堂上看春風小車還過溪頭去徧看
青山似洛中
聽雪軒
樓前宿鷺起星河近歲江南雪轉多投老鍾山寒不寐滿山
松竹夜如何
放鶴亭
山人不受北山移春雨開田種紫芝昨日華陽眞逸到借令
過海問安期
臘日偶題
大藥無功卦氣銷等閒雙鬢雪飄蕭東家釀得黃精酒說道
凌晨許見招
舊時燕子尾毿毿重覓新巢冷未堪爲報道人歸去也杏花
春雨在江南
無題
夏簟琅玕冷於水綠韝烹魚手操七西風歸燕杏梁深恨不
身先貴人死
與陳升海
門外大風都不起牎前卷書淨於水匡廬道士上清來吹笛
數聲月明裏
與陳道士
門外大風吹樹倒牎下燒香礼黃老日午誦徹大洞經白鶴
隨人啄瑶草
題扇與周幹臣
玉疊松花蜜餅香龍珠星顆露盤凉遥知環碧楼中坐翠竹
蒼松夏日長
樂府
次韻禮院孟子周僉院秋夜曲二疊
天闊秋高初夜長浮塵銷盡霧蒼茫澄澄孤月轉危墻金井
有聲惟墜露玉階無色乍疑霜不聞人語只吟螿
風力清嚴掃莫煙纖塵不碍月嬋娟太虚那得有中邊大地
山河空復影九霄宫闕舊無傳幾承劒氣一飄然
招熊少府
南阜小亭臺薄有山花取次開寄語多情熊少府晴也須來
雨也須來隨意且銜杯莫惜春衣坐綠苔若待明朝風雨過
人在天涯春在天涯
廬山尋眞觀題法曲導引
闌干曲正面碧崔嵬嵐氣着衣成紫霧墨香横壁長蒼苔(為白)
(玉蟾詩)柏影掃空臺江海客欲去更徘徊霧鬢雲鬟何處在風
泉雪磴幾時來鶴翅九秋開
題梅花寒雀圖
残雪曉牎外幽禽小春聲初動苔枝裊花落知多少春起早
苦被東風惱綠隂青子歸來好滿徑生芳草
柳梢青題楊補之梅花
至順癸酉立春客有持逃椫翁此卷相示清潤緼藉使
人意消因所題柳梢青調亦賦一首云
從别幽華玉堂金馬十載忘家横幅疎枝如逢舊識同在天
涯荒村茅屋欹斜待歸去重尋釣槎解郤絲鉤青鞋藜杖翠
竹江沙
風入松
畫堂紅䄂倚清酣葉髮不勝簮幾回晚直金銮殿東風軟花
裏停驂書詔許傳宫燭香羅初剪朝衫御溝冰泮水挼藍
飛燕又呢喃重重簾幕寒猶在憑誰寄金字泥緘爲報先生
歸也杏花春雨江南
頌
皇太子受寶頌(有序)
臣某等敬覩皇太子受寶於行幄謹再拜稽首而言曰臣
聞古之所謂能以天下讓者審幾於先事謂之至德旣勌而
庸巽謂之子賢是皆人道之常而未若今日之盛者也我
皇太子以人文之資智勇之德當撥亂反正以纉祖宗之
綂則躬當大難嬰犯霜露而不辤及功成治定旣膺歷服之
歸則推奉聖兄謙居儲貳而不伐剛明之斷堅於金石
而無變素定之誠質諸天地而無疑求仁得仁若處固有樂
道忘勢訢然無爲此實帝王之所難能古昔之所未有而卓
然特見於前後千萬世之内者也臣嘗讀周易而觀於乹龍
之象自潜至躍時升位異九五天飛中正極矣益進而上庸
知退乎而仲尼之讃上九曰唯聖人知進退之正言非聖人
不能及此噫仲尼發此義於千五百年之前而昉見其事於
聖代宗社生靈萬世無彊之福也於乎盛哉臣等幸以文學
得備延閣之顧問親逢盛禮爰敢作頌以献頌曰於穆皇
儲文武聖明於赫大帝受命輯成天運日行旣明旣徤神
交意孚曾是脩遠帝載龍旂其行遟遟萬民傒來皇儲
有思載思載瞻于廬于旅式好在原莫敢寕處風雨孔時道
無游塵肅肅鑾車通宵及晨帝曰勞止母趣行邁會言近
止交喜更慨灤陽之京世皇所營我母即安次于郊坰坰
有豊草雨露旣渥差駉于牧緐纓濯濯皇儲攸止百靈具
扶群臣受詔奉寶來趣維時藴櫝龍光上燭祖宗之傳景
命攸属寶來自天追琢有章卿雲隨之五色景芒有親有尊
有友有愛以承武皇聖孝斯在古人有言兄弗家邦咨
爾臣庶於乎勿忘史臣作頌丕昭盛德旣壽以昌子孫千億
郊祀慶成頌
奎章閣大學士光禄大夫臣忽都魯都兒迷失等言臣聞
天子有天德則克當天心以享天命故其爲禮必親祀上帝
而尊祖以配之所以明乎大寶之位付受継承之公至誠而
無妄者也粤若至順元年十月辛酉親祀南郊前一日大駕
出次郊所天光低佪陽煦充逹冰釋于澤風不鳴條群臣駿
奔百靈後先其在齋宫也端拱無爲致思純一神物表見雲
氣發輝五采郁紛弥綸會際人神之感巳兆于斯至乎望舒
方中星緯環列太和磅礴如時在春降玄水於方諸明爟火
於紫陛奉常告具侍中奏嚴玄裘廼御匏勺斯舉奠圭升燎
上帝臨饗有神光以致祥出景星以昭德熙事備成坤乹曣
㬈乃還次于幄殿將迎暾於陽谷應龍嘘其重潤若霧絢乎
曾霄天子又出次而拜貺焉於是公卿大臣奉觴上壽各
陳其說以贊休嘉天子曰嘻子以天地祖宗之靈克正統
緒君臨兆人凡所以昭事上帝者豈私朕躬哉予惟對越億
萬年而無斁者予何敢不勉於戲聖人之心天之心也故感
應之速如此敢再拜稽首而献頌曰
惟皇建國辨方正位相其南東吉土立畤象圜于穹因高于
地稽古有作以事上帝昔我皇祖受命自天報祭之始以
質爲虔土宇闢章弥文日宣作樂告成式礼弗愆赫赫
世祖百度咸秩成廟繼志奠此郊域於皇
武考敬恭翼翼升配
太祖貽我憲則禮已始興命彼儒臣酌今之宜考古于文玉
帛犧盛越席陶尊將命寔來則有司存人習見聞曰兹旣備
惟我天子聦明睿知曰惟事天匪躬莫致旣棵於廟又議
饗帝自我踐祚于今三年雨暘若時稼穡廡蕃孰爲貳携神
發其奸孰爲不庭服于師干衆賢在廷夙夜濟濟入而陳規
出則將美覈名以實緫綱于紀一人以寕萬國咸理升中于
郊實惟其時載卜載諏曰惟辛宜載祓載齊我將親祀無敢
弗共在尔有司大臣岩岩小臣誾誾執衛桓桓執礼循循黎
民芸芸衆神殷殷載嗟載咨載悅載欣惟明天子與天爲
一不饗亦臨不顯亦式矧兹來郊衮冕佩舄躬酌躬薦上帝
用格明星景光卿雲䴡天望之若遥顧依于壇當寒而暄陟
降舒安行礼孔彰天豈不言皇皇丕基明明聖君億萬億
年盛德日新以對于天以保于民稽首作頌播之韶均
銘
劉氏求志齋銘
作事之始志必先立如游有方若射置的苟不素定倀倀奚
適是故君子惟志是尚灼知當爲勇往不譲職有常分匪求
外妄其志伊何惟道是義是逹是行求而得矣無顯無隱從
事在已信美刘君執書受徒惟志之求爰表齋居尚審尚端
勿惰勿迂
益齋銘
人有不足則必求益小人于利君子于德雖同於求實異其
物是故學者當慎所擇奪上弗饜朘下自豊日極而攻于凶
之逢知有未崇道有未隆力致其功美積乃躬齋居君子去
彼取此善不在大過不在細迁之如風改之如雷勇無留難
尚鍳兹哉
陳伯昇新齋鑿北牆之兩端因空以容匱舍琴書
則遷而寘焉請虞集爲著銘其左銘曰
潜神于深養威于隂蓄之有方奮爲雷風君子則之作庋居
琴内密以安外無侈淫時出用之以哥雅南閒靖永年勿褻
以欽
中齋銘(毉者)
凡人有生寔受厥中氣有竒偏或害乃躬聖神是惻於過不
及損益寔虚斟酌緩急約其反歸薬石則施中焉而止教必
有師藝之專成乃墮於術善尔齋居知中之極
爲潘憲臣作韓氏陶研銘
大陶軒轅范阿泓摶丹合土水火并隤然凝質幾天成重厚
密澤堅方平發揮文章著光晶磨涅千歲無毁傾潘甫愛之
如奉盈有虞尚陶爰勒名
洮硯銘爲陸友仁作
雲生洮中化完玉膚理縝潤色正綠保而用之吳郡陸
斡克莊硯銘
毓德深泓逹材清明磨礱圭角浸潤光精至溥之澤至華之
英作爲文章以頌治平
潭心銘
馮玉得吳先生所遺詩取詩末潭心字以名斎豫章揭㬅碩
旣爲之銘玉又欲予銘予奚言哉姑拾其緒餘以誦之云耳
其辭曰
潭有止水環鄕得中名之曰心天光下容舉體涵空即物顯
色日行中天委景如的因見而指謂中在兹實無限量可儗
津涯雖無限量而有自起歛微散殊周流終始往來有恒應
感不私天施地生莫爲而爲受而生者明通則一請視斯潭
汎應何迹齋居君子鑒而新之敬以事天不其純而
永思堂銘
先王制礼一本民彜粲乎情文匪強僞爲惟均受命心同理
一品節以行至當有則執親之喪哀豈外興國俗則亡脫因
獨能知能之良隨感以見弗學而合昭厥本善善之所推寕
止於斯君子曰嘻我其擴之於惟克思作聖之事禽獸是歸
弗思𡭗已𡭗羹尔牆如將見之召辱貽名動必致思翼翼新
堂孝子所止以宴以享皆思之地服惟三年喪則終身死而
後已愼哉爲人薄化還敦詎不由此我銘永思以錫孝子
贊
御書贊
欽天綂聖至德誠功大文孝皇帝當龍德之淵潜乃海瓊而
于邁山川近承於潤色草木咸被於恩光况乎粲然雲漢之
章照耀下土昔人有言天不愛道地不愛寶此之謂歟故武
略將軍瓊州安撫副使臣林應瑞之子天麒得事上於游
泳翰墨之際百拜求所以顯揚其親者乃蒙賜之梅邊二字
以賁飾其祠堂云至順元年閏七月天麒朝於京師來求臣
集述贊於下方集拜手稽首而作贊曰
天日照臨萬物咸遂有生有成何間遠迩顧瞻海邦波濤不
驚上際於天晨光清明小臣守土靖恭厥職維皇念之厥有
殊錫維南嘉木梅作其花冰雪之英炫於朝霞昔者其胄有
若逋者隱於湖山託此爲雅今以命之輝光其家億萬斯年
承我休嘉
御書贊
天子親除吏至御翰墨以賜之此聖恩之至隆文治之極
盛者臣伯單衣被光顯何其榮幸乎臣集謹再拜稽首而述
贊曰
宫中之政昔綂冡宰出令詔礼隂教斯在維皇念之愼簡
乃僚書以命之雲漢於昭凡我民庶敬共率聀永懷忠貞以報
天德
臨川吳先生畫像贊
業廣而精德周而尊釐析群言以究斯文章甫玄端書冊左
右豈弟君子天錫眉壽
自贊
邈乎千載之下而謂古今一時也眇乎五尺之軀而謂天地
一體也廓乎不自知其所知也欿乎未能至其所至也俛乎
若憂非有傷乎其内也泊乎若休無所待乎其外也服今人
之服食今人之食同乎今之人聊以順吾際也讀古人之書
頌古人之詩思夫古之人不知若之至也
魯子翬僉院畫像贊
篤信聖賢之要力求經傳之遺屹乎山嶽之時粲乎日星之
垂端居兮憂世之侃侃致用兮儼然而有思繄豈弟之君子
庶人文兮在兹
奎章閣大學士光禄大夫忽公畫像贊
蒼然松栢之堅貞縝乎圭璋之粹美慈焉在物之春風澹若
秋淵之止水抱完噐而晚售逢聖明而特起紬往哲之緒
言貫声文而同理浩膝乎帷幄之密贊化於經綸之始致清
華於崇朝長詞林以踰記謙自牧以立誠勇有爲於信史受
深知於明主曰嘉遯之君子開延閣而首召佇嘉言之來
啓剛不吐而柔不茹滿知足而高知止蓍龜宗社之先幾麟
鳳治朝之多祉錫眉壽以爲期&KR0770;丹青之綏履
蘇君眞像贊
偉哉蘇君曰子寕父廉有所不取介有所不與赫奕者有所
不趍澹泊者有所不去嚴於操持有所不爲謹於思慮有所
不語以詩書爲業而不虚不疎以法令爲師而不深不固此
所以用適乎今而行合乎古畫而肖之萬一得其心素矣
西夏相斡公畫像贊(有序)
公姓斡氏其先靈武人從夏主迁興州世掌夏國史公諱道
沖字宗聖八歲以尚書中童子舉長通五經爲番漢教授譯
論語註别作解義二十卷曰論語小義又作周易卜筮断以
其國字書之行於國中至今存焉官至其國之中書宰相而
殁夏人嘗尊孔子爲至聖文宣帝是以畫公象列諸從祀其
國郡縣之斈率是行之夏亡郡縣廢於兵廟學盡壞獨甘州
僅存其迹興州有帝廟門榜及夏主靈芝歌石刻凉州有殿
及廡至元間公之曾孫雲南廉訪使道明奉詔使過凉州
見殿廡有公從祀遺像欷歔流涕不能去求工人摹而藏諸
家延祐間荊王修廟斈盡徹其舊而新之所象亡矣廉訪之
孫奎章閣典籖玉倫都嘗以禮記舉進士從予成均於閣下
又爲僚焉間來告曰昔故國崇尚文治先中書與有功焉國
中從祀廟學之像僅存於兵火之餘而泯隊於今日不亦悲
夫先世至元所摹像固無恙也願有述焉以貽我後之人乃
爲錄其事而述贊曰
西夏之盛禮事孔子極其尊親以帝廟祀乃有儒臣蚤究典
謨通經同文教其國都遂相其君作服施采顧瞻學宮遺像
斯在國廢人遠人鮮克知壞宮改作不聞金絲不忘其親在
賢孫子載圖丹青取徵良史
天根子贊(有序)
天根子者金華葉審思先生也先生生長富貴家人世之樂
略巳足備而自幼求道甚切徧歴諸方年四十餘始克盡屏
諸累往來閩粤間大山藂林草屋石室蕭然獨居宴坐定息
或累數十晝夜人有疾癘水旱殃怪之属強起之亦欣然往
應如其禱而初無所爲也有西域僧自海上至海上人長老
識其爲二三百歲人人扣其道不可得見先生獨喜而告之
曰海岸有草與子採之鬻澒立成黃金先生咲而不受它日
又曰行吾所能壽千百歲不足爲多吾久擇人授之無如子
者先生又不受僧嘆曰吾先佛所謂大乘根器者予聞諸莆
田陳衆仲者如此至順二年聞有天根子北游醫無閭之山
訪其友薊子訓之徒予解后見之則先生也予從問天根之
說得其言而次第之作天根子贊贊曰
恝乎其乾隤乎其坤氣聲軋摩營覇吐吞孰鼓其槖爲此翕
闢往禪來續生以不息君子湛默求端於初視聽内收返旋
中虚巍巍尊高至極之極能生天地以及萬物譬之於龍歛
微保沖緜緜來升體完用充出入百爲私智妄作歸求有得
不矜不怍無以喻之命曰天根形銷名亡獨此之存廼繇金
華去之海上神明恬愉玩此無象瑶荑翠蕤枝葉扶䟽靈風
欎廻光儀發舒累累重山日出醴露茂育無方以長終古
橐駞圖贊
皇武肇迹宛宛龍漠其居其康輯乘爲郭有服維駝礧肉載
崿毳旃帷房鞗軛簟鞹軋軋千里載泉干槖黃頭羔裘騎引
顧却人習見聞聖獨有作深宫穆清思詔勤約手著厥初
伊勞匪樂公劉纉稷于邠式廓褁餱啓行致祚八百史臣作
雅稽古允若
大象圖贊
皇帝畫大象二贊
皇太子監察御史前典寶少監臣忽禮台承命裝潢而寶藏
之翰林直學士臣集再拜稽首而作贊曰
有偉馴象貢自南域鞗革鏤錫路車是服維皇在輿游目
於式任重持安眡力知德燕閒以思寫之几格天章龍文臻
妙造極嗟爾微勞尚軫宸臆師武臣能有不察識若稽庖犠
受圖布畫遠取不遺以啓神易擬兹形容克配古昔臣用述
贊與世作則
謝靈運小像贊
刊山木以遐眺抗浮雲而脫屣望高秋兮極浦見夫容之出
水
道園學古錄卷之四
