道園學古錄卷之二十九歸田藁二
雍虞集伯生
芝亭永言
七言律詩
與爕元溥登仙遊和李浩卿韻
老去江山巳倦游况聞風雨滿溪頭儗尋黃鵠望松壑聊伴
白鷗經稻疇山崦有雲堪作供酒樽無婦可歸謀從教賓客
回車晚留取衰翁專一丘
陳可復爲予寫戴笠圖賦詩四首
浮雲滿空無所依高岡獨行來者稀仙人冉冉遺松老鳴鹿
&KR0687;&KR0687;生草肥伐木遠聞何處谷頃筐近得故時薇山中雨來
霧先合此日先生戴笠歸
南園多竹暑氣微始來結屋相因依掛巾石壁晝霧濕沐髮
池水朝陽晞頻年車馬踐霜雪六月裳衣無綌絺鄰翁問舊
坐來久此日先生戴笠歸
老去懸車百慮灰西風獨愛菊花開田家酒熟邀皆去茅屋
詩成懶更裁欲及天清飡沆瀣要觀日出上蓬萊赤松有約
應相待此日先生戴笠來
捨却鄕人駟馬車老身全不要人扶雲霄一羽山頭杜風雨
孤村海上蘇薄命長鑱隨積雪多情破帽落輕烏莫圍玉帶
垂未&KR0807;此是先生戴笠圖
仙游道士余岫雲爲從珠溪余隱士求得華山下
黃茅岡一曲規作丹室喜而賦之不覺五首
華山東下有茅岡云是毛公舊隱場清露尚餘丹滿臼白雲
今許草爲堂冬憑野燒開畬隴春託山雷淨石牀從此便爲
千戴計洞天先拜紫玄草
茅岡地主古醇儒乞我岡頭作隱居嶺上閒雲從管領澗中
流水聽開除刀耕火種從兹始雨笠風瓢便有餘自古詩人
多會合浮丘毛氏不愁予
石人屹立古仙壇雙澗交流拱一盤臨水種松湏匼匝就中
作室要寬安洞經即日脩真訣玉臼逢春浴舊丹却恐山中
添故事題詩莫與世傳看
仙游辦得茅千束華盖須分屋數間微咏玉經忘我老謾調
金鼎勝於閒龍雷變化從舒卷鶴露清寒自往還何似綺園
諸老者採芝初不離南山
茅岡初割一溪雲玄契華陽舊隱文謁簡自題香案吏封章
先報大茅君種成和露桃千樹借與摩霄鶴數群便是宸清
真洞府不煩夢想託紛紜
崇仁監邑阿里仁甫芣莉花盆中折竹插之而生
枝葉近年翰林學士薩公謙齋作銜史時亦有此
瑞朝之士大夫引寇萊公故事以為徵名其堂曰
瑞竹而咏歌之薩公仕東南歷郡守部使者至所
有仁政著清節美名耆夀今爲中朝老臣瑞盖不
虚發也仁甫長邑三年清介明恕孚于上下此竹
之生父老庶士争走山中相告因取而觀之略寫
其狀賦詩以美之
華盆插竹忽生根枝葉青青向曉暾直節有生資地力虛心
無愧荷天恩薩公堂上今重見萊國祠前孰更論但得清風
千古在常扶笻杖看淇園
撫郡天寕明極覺講主陪敬齋監郡奉祠華盖特
有高咏三讀敬嘆僕偶共清游輙復次韻衰退不
工聊資咲粲
三峰宫殿接新橋十月長齋陟翠嶤朝步仍垂蒼玉珮登歌
還引紫瓊簫千枝絳蠟連虹貫五色香雲向日飄頼有高人
陪後乘輕清詩句似參寥
鄧公信吾契家賢弟比奉憲臺書幣存問衰朽于
山中其還也無以爲餞賦此與之
幕府秋高寄遠情飛鴻肅肅度江城深慚衰朽勞人問豈有
文章與世驚䟽傅多年餘賜盡揚雄巳老太玄成憑君歸致
殷勤謝擊壌田間荷聖明
故人將命清嚴地越陌經阡枉見存松菊荒蕪慚重客裳衣
顛倒出柴門老忘舊事尋書卷喜走鄰家覓酒尊此邑故家
無幾在更崇令德及諸孫
安成劉雲章漢章兄弟兩秀才來訪一長書一長
詩皆有志文學賦此爲别
步屧東行好弟兄束書銜䄂見才英只愁困學孤來問豈有
竒聞外素誠知道言辝無詭妄及人事業匪縱横名鄕自昔
多君子珍重歸來在矯輕
壽陳溪山生日
西來羈客作南居來往風流舊不疎好句每容鄰曲寫高情
不解世間書温温中夜還丹鼎冉冉高仙畢道車千歲相期
真有約九天風露壽尊餘
秋日同朋游北塔山
縣西北塔極蕭疎投老能來幾度餘山木巳隨樵斧盡屋塵
猶護醉翁書遠懷天上多騎鶴近愛槎頭可釣魚九日懸厓
多細菊可能無意再巾車
縣道䔥條北客疎西人居者亦無餘春尋道士松花舘秋覓
山人柿葉書太史闕文誰借馬相君退食尚烹魚何因得似
先天叟洛下人家揔駐車
歸田多病故人疎好客相逢樂有餘老去深杯那解飲詩成
大字尚能書門生去上青騘馬道士歸騎赤鯉魚如此餘生
多樂事誰能七十始懸車
送尼山廟學彭山長
尼山新作素王庭春告成功用上丁徂徠有松充采斵靈光
何殿效丹青風霆形氣皆垂教金石又章具刻銘天子萬年
綏福禄曾孫奉若薦明馨
游浴湖田舍
近郭林泉無可游行尋田舍逐微流春眠稍可遠鍾鼓秋熟
或能求豆區萬里橋邊祠廟古百花洲畔釣船幽兒童不解
憶鄕里老夢時時還故州
題范德機詩集後
抱膝長吟老范兄寒岩古栢兩同清東都高節鴻毛遠南海
真仙鶴骨成遺藁飄零存梗槩孤兒瘦弱頼高情若無塵外
知心友千古誰聞出世名
溪山翁所居與小雅易君相近翁與予賦詩易君
之季子至善輙隨錄之遂成巨帙賦此以荅其美
意云耳
横塘烟雨易東家翠竹娟娟暎白沙綵筆徧題詩滿卷繡簾
長對樹父花往來二老隨天分爛漫三春感物華却問綺園
商嶺外曾無高咏到烟霞
題徐孟俊屏山閣
題詩遠寄屏山閣回首人間三十年西嶠依然仙子舘東湖
還載隱君船同時翰墨嗟誰在滿屋詩書嘆獨賢欲買一舟
江海去遠看喬木翠參天
送易用昭
詩成長是倩人書最愛東家織翠裾遠樹断雲春雨外華星
明月晚涼初滿牎柿葉題都徧短帽梅花畫不如莫向墨池
成久别鵝群還欲謝崇虚
和陳溪山雪中雪晴二首
柴門積雪未全開千樹瓊林豈異哉鉛鼎微温過半夜玉經
細咏却千灾江南冰向川流合天際春隨斗柄回太華高人
觀物表詩成先寄鶴飛來
東風先散息寒威病骨欣然解帶圍日照瓦溝生淑氣冰融
硯沼漾晴暉銀旙試戴花枝弱玉鱠新嘗菜本肥尊酒欲爲
君子壽除公誰是兩忘機
和陳溪山立春後三日即事
夢朝金闕見明晨滉泱牎間積玉塵三日新春三日雪一分
深雪一分春柳條封盡芽如粟梅萼飄殘實已仁欲破鳳團
銀盌凍冬温且酌井泉新
寄陳奉常(并序)
昔聞朝廷
寕廟升祔奉常陳君新甫以世胄之貴游博洽之高誼
特奉明詔出使江海之上采上金明材擇良工絶藝
新作禮器樂器求在郡國之書與通樂律之士以備一
代之盛典焉鴻儒碩彦感嘆其委任之隆非尋常效一
職治一事之凡近而巳故賦相餞竒辝瑰句傳乎四方
何其盛哉僕泊然老懷未忘舊俗亦成一章奉寄
新廟工師謹駿奔奉常承詔出修門鑄金就徵楊州貢觀
樂應求季札論功德頌成諧鳳鳥文章篆定刻瑶琨千年製
作于今盛擊壌猶慚荷宿恩
集自郡城歸溪山翁寄詩并和申字韻垂教依韻
再呈殊愧遲拙
暮春長日雨兼風買得江船未及東出郭故人邀杜老輟耕
田父訝龐公謾從脩禊忘溪曲何用安車徧洛中旦起紫芝
行復長詠歸先與謝崆峒
待客花隂午過申茶香榆火一時新千竿嫰綠搖輕暑數萼
餘紅墜晩春坐憶雲林行道迹夢遊仙島意生身連根分種
如冰雪來向清池對玉真
謝陳溪山送蛾眉豆種
種豆南山憶故鄕蛾眉分種喜封囊底須飛鵠能㗸子未許
蹲鴟共㵸湯玉椀茶香分瑟瑟瑛盤櫻顆間煌煌燃箕煑釡
催詩句更約鄰翁共佛床
已卯秋舟過清江憶范德機
歸來江上鬢如絲所謂伊人獨繫思千載清風東漢士百年
高興盛唐詩離離宿草秋雲断采采黃花夕露滋山水含暉
無盡意他生何處共襟期
玉堂風日擅揮毫海上馳駈嘆二毛太傅竟無宣室召拾遺
空署華州曹孤兒衣食交遊古百世文章墓石高車過不留
應腹痛寒泉秋菊賦離騷
宜春臺晚眺
長沙王子舊層臺古佛神龍寶殿開秋水繞渠三峽漲春雲
垂雨大潙來萬家香火絪緼合四面峰巒紫翠堆最憶老藤
隂覆地空中幾見異僧迴
廬陵歐陽德器游京以所藏先世誥敕見原功於
玉堂賦此以送之
兖公孫子不離鄕封誥于今幾世藏恩數重懷全盛日標題
猶是故時囊遠從史舘求同姓未學輶車滯一方昭代治平
多制作討論應及漢文章
送黃子勖
從師學道暫辭親百里西來動十旬夜讀松林堂下月晝吟
梅萼坐中春每欣老筆蛟龍走亦愛幽居鹿豕馴春服蚤成
還再到永歌同向澗之濱
書武進縣學記後
縣令之職有社稷民人之寄不敢以百里爲小也有政
焉有教焉不可以偏廢也陳君子瑛治武進脩學校馮
彦思記之可以知其所系之重矣崇仁之士觀乎其記
盖亦有所感而不及爲者豈非天乎因邑士之意賦詩
以書其後云
從容文學聖門優惆悵吳人獨子游百里絃歌誰濟濟千年
禮樂付悠悠邑人此日傳新記弟子遥知憶故侯何事紫芝
三秀地空聞疎雨過新秋
己卯臘八日雪爲魏伯亮賦
官橋柳外雪飛綿客舍樽前急管絃僧粥曉分驚臘日獵圍
晨出憶殘年白頭長與青山對華屋誰爲翠黛憐唯有寒梅
能老大獨將清豔向江天
漫空飛絮散輕緜所異寒威欲折絃縣令温存僵卧叟詞人
解頌太平年剪雲爲葉煩相寄種玉成田不受憐丹鼎温温
千歲熟樂天事業在知天
寄賀吳宗師七十壽旦
開府希年正樂康聖恩錫宴在斯堂歲周二十逢熙洽年接
期頥披寵光劒珮揔從仙苑集簫韶還就洞庭張簮花當日
今誰是試向雲籖閱舊章
舊德高年荷聖恩幔亭如宴武陵君松喬能夀多深隱園綺
來朝只暫聞千歲天邊觀鶴髮五雲日下護龍文山中七日
陽初動遥禮三台過夜分
和陳溪山元日後雪
瓊妃剪水散春天坐下先迎華嶽仙飛步揔鳴蒼玉佩閑居
能檢白雲篇朝元閣近星辰北獻壽杯深雨露前白髮舊時
香案吏幾逥七日是千年
撫郡玄都觀羽士黃一初自京師還得大宗師吳公所
爲和詩三篇其一故翰林學士吳先生廿年前廬山中
所賦其一則和天師所與詩其一則予在茅山羅山苐
一谷中送一初詩也臨行大宗師嘱之云到臨川即以
示予也忽復一歲一初又將北游却賦此一百六十八
字託一初謝大宗師古道高誼也
和吳先生韻
世外神丹起積痾牎塵坐見月明過侯生猶識遺經草梁甫
空成鼓缶歌柱史通家今昔少番君分祀子孫多淒涼遠寄
懷賢咏譜入朱絃久未和
和天師韻
白髮高居古道山蓬萊雲氣隱垂環尚方徧識前朝履特進
仍先法從班桃李成蹊春日滿風雲繞坐晝隂閑梅仙舊隱
玄都舘紫陌紅塵有客還
自和韻
荒陂野色帶餘曛隴上時逢植杖耘靈囿鳳麟千載去玉階
鵷鷺此時分誦詩自託浮丘伯垂問長勤大隱君爲報黃茅
岡曲舍簷端盡日宿浮雲
贈武夷道士羅鑑空兼憶范德機
學道應須住武夷青山綠水不勝思九天清露三生夢千古
高情兩鬢絲羽客鑑空猶有鑑故人詩後更無詩懸厓仙骨
堅如玉明月長歌覓紫芝
寄題采石新造觀瀾亭
雪嶺春融萬里來浮雲天際兩眉開魚龍夜水星前起風雨
春潮足裏回尊爼誰陪賢太守文章莫媿惜英才無邊李白
登臨意更覓遺碑步紫苔
某與胡伯友書問䟽闊稍久因楚石藏主待謁翹
仰高誼賦寄此詩
喬木千章萬壑秋使君清興在危樓星沉夜水神魚化霜落
寒汀宿鴈留紅䄂烏絲酣楚客畫屏銀燭看吳鈎不知肯着
枯藤杖采采芙蓉涉遠洲
贈楚石藏王謁饒心道六有先生
不識南塘苐幾橋翠樓華屋上岧嶤古文獨許揚雄識幽興
誰爲杜甫邀伐木春聲生澗谷涉江秋影蕩蘭苕散花如雨
携雙履解與高人話寂寥
十月朔旦同監邑大用曁僚属游北塔山
敗壁殘書五十年重來山色尚依然田疇稍稔農民喜官府
多閑令佐賢黃菊不羞蓬鬢改清尊一聽酒杯延坐中有客
天邊去金榜春風待鴈傳
九月與薛玄卿外史會于黃氏溪園陪坐溪山先
生談玄觀古仙像
自昔簮纓盛邑東新堂還見百年風兩人白髮驚先老一客
玄裳喜暫同食飲具陳先世業耘鋤全效野人功談玄不及
紅塵事盡日溪園樂意中
會後將登華山按茆岡玄卿先往侯予至
石斛金釵感素秋洞懸鍾乳入山幽扶衰不是人間藥聞徤
聊爲物外遊雲作衣裳塵不染詩成珠玉世誰收石人久立
黃茅月歲歲能來爲客留
予與玄卿相遇山下别後和朱德嘉韻奉寄重厪
賡和再用韻奉謝
茅岡七疊七香車誰賦新宫蔡少霞千歲留蹤丹井臼諸天
獻供菜羹瓜石人雨立春衣濕崖蜜蜂來晝樹譁憑仗仙翁
湏一到浮丘巳遣鹿㗸花
和朱德嘉登華盖山有賦韻寄薛玄卿和詩未成
登山巳遇玄卿下山道中足成以寄
相期秋晚命柴車同看華峰散綵霞農父苦留秔似雪山人
先許棗如瓜蛟翻巨石痕猶在鶴立危峰語不譁邂逅不留
知有意林臺菊有未開花
縉山張君榮字仲華來丞撫之崇仁歴兩政六年
心平氣順上下相安如一日雖有遠役重勞亦無
闕事甚可稱也予之閒居相愛如故舊每懷扈從
東道往來縉山道中見其風士之勝民俗之美未
嘗不談道以爲樂於其受代調官京師因記之以
詩而與之别明年進秩南來觀舊治父老兒童相
迎於東門之外又當歌此以爲一咲之歡也
昔從時廵出縉山翠畦綠樹畫圖間驅車百折龍門險載筆
千峯虎帳閑麥粉勸嘗銀縷熟粱炊持獻玉漿還道傍父老
應常好爲說鄕風一破顔
馬公同涉龍門道歎似山隂及武夷儘有千崖如罨石但無
一棹弄清漪知君久有鄕關夢老我能無木石思抱甕青粱
供玉食饋漿道左野人誰
太平縣道喜年豊每出城南訪野翁粗有軒牎開草木謾留
車馬翳蒿蓬心寬易醉母多酌事簡無私亦屢空好得公田
多稼地長年歌詠聖恩中
集家世以文學爲業亂離顛沛憂患困苦無敢失
墜然學未成而出早涉筆爲文應事而已人或以
爲能自知其不足也歸田以來稍得安閑而目疾
相嬰學不加進於立德立言之事無有乎爾也是
以所作事過即罷不復記錄至元庚辰冬臨川李
伯宗黃仲律來訪山中拾殘槀於敝篋得粗可属
讀者二百餘篇而錄之賦此以謝
冰生鐡硯不堪磨收錄殘編夜每過老病自知才思少應酬
長愧語言多天人理一非無學内外篇分豈自訛只恐玄經
終寂寞空煩弥月駐山阿
荅黃仲律學文之問
少學文章慮每周鄕人未免是吾羞讀書次第依先覺下筆
流行稍自由血氣旣衰尤帖帖神明自至但休休聖賢端緒
無岐徑篤信躬行莫妄求
重題環翠亭爲李浩卿作
亭深環翠燭光寒曾與詩人語夜闌秋色相高風肅肅露華
如洗月團團莫疑窈窕圍歌舞自愛空閒接羽翰我憶舊書
隂德事百年應長萬琅玕(詩人謂爕元傳觀志能也)
荅馬竹所見示詩韻
黃茆分土勝封留惟有松喬是匹儔戴笠不愁山雨濕倚笻
嘗聽澗泉流玉堂夜永空餘夢瓦甕春生欲自浮豈料朝雲
停翠竹能從幕府一來游
壯氣横秋勢利輕讀書讀律揔留情争看撤幕清風起歸拜
懸車白髮榮馬上詩成怜我老尊前花發爲君清鳳池緩步
春還近莫厭羹魚斫尾頳
送吳文明
山雨牎寒詠楚辭可人同有古人思冰梅的的開生面霜菊
夹英保令姿詩似仙成隨世換學如春到只心知重來宜及
東風早華盖茅岡長紫芝
冬至後陳溪山貺以佳句謹用韻奉荅
一陽初動反隆寒久雨山居絶往還彩筆曉題傳密意綠樽
春泛換衰顔希夷睡足風雲外安樂吟餘水竹間共看往來
閒日月紛紛塵事不相關
雪夜有懷華盖山王玉玄
三峰千仞玉穹廬石骨金筋守静孤渺渺微陽丹建地緜緜
深息火生符瓊林撑柱虚明兔銀海奔吞黑赤烏持酒相尋
行迹断人間無鶴到蓬壷
荅旴江聶空山
老去文章不滿車蕭條家學賴兒扶從師授業渠能達對客
揮毫我病蘇春雨解憐轅下犢朝陽愛及屋頭烏德星何曰
賢人聚膝上瑶環看畫圖
繞屋看山不命車天寒翠袖自携扶梅花照眼春常徤竹葉
怡顔氣倍蘇復有新雛娛老鶴莫將舊事憶童烏畫堂圍煖
歌春雪蜀錦波瀾列海圖
寄和吳閑閑大宗師
鈞天樂徹洞庭波野迥誰爲擊壌歌筆硯烟雲塵世隔鶯花
風雨客愁多傳書稚子空遺簡伐木樵夫久爛柯舊識浮丘
華盖近相思何處看雲過
荅吳宗師壽稀年詩韻
早接雲龍晩散萍三年交信祝脩齡公從天上承恩宴我向
山中讀道經老兔幸分千歲藥高鴻還借九秋翎蓬萊清淺
人應識柱杖過頭弁會星
老子長年藏室居舊聞星象動江湖尚方别賜三公舄維嶽
恒馳六轡駒龍馬河中先聖畫麒麟閣上列仙圖從游童冠
俱頭白幾度凉風咏舞雩
能歌能辨九爲章無恨才情属楚㐮巫峽草生春易晚渚宫
花發日何長玄經寫就池皆墨國語成來目少光把筆題詩
亦聊𡭗坐中何用怪韋郎
送撫郡經歴海朝宗調官
舘閣論思拜命新風雲近接属車塵受釐宣室多清夜奏賦
甘泉是暮春雨過落花行處少日移高樹坐來頻知君此日
行吟思騘馬封章又避人
論撰西清近九天回頭二十五華年送人趍召迎新雨對客
停思倚暮烟染翰朝朝裁五色吟詩往往過群賢故人若遇
楊開府莫說韋郎鬢颯然
寄趙知微廉使
曾賜玄州水玉丹南征六月海生寒宣威辨說誰爲陸列守
文章孰是韓溟渤不驚天蕩蕩烟塵如洗月團團故家文獻
應催召拭目雲霄一羽翰
題致爽樓
易君小雅雅士也自其先長沙知錄公老於是邑子孫
守儒業至于耆苟又以醫藥活人鄕邦稱世有善人者
也小雅與余年相近少相好也元綂癸酉余目京師還
小雅觴余新樓之上望眺平遠山川邑屋烟雲竹樹歴
歴在目而易氏子孫或仕或處皆循循敏藝而敦本小
雅髮須郁然顔貌充悅諸子侍立若弟兄之相次也余
深嘆善焉小雅曰樓未有名也子爲我題之余以爲米
元章最號善標置嘗自名其軒曰致爽子之樓四面皆
可觀而西面獨遠請用拄笏意字之曰致爽仍請賦之
易公屋上有青山故架層樓擁髻鬟客至每晉風燕外詩成
多在雨簾間南階竹似兒孫長東老身同日月閑若道神仙
平地好便從南郭覓柴關
東坡墨竹
扁舟憶上浣花溪風雨横江萬竹低石室歸來秋似水峨眉
相對醉如泥春雷翻石蛟龍起夕照穿林鳥雀栖二老何年
重會面爲揮濃墨寫凄逨
白雲間上人度夏
白雲長傍大湖飛忽向西江度釣磯彭澤小龍邀共飯潮陽
迁客憶留衣笋因春雨朝朝喫橘待秋霜顆顆肥我自本名
無所住經凾松下共柴扉
寄龍翔寺訢笑隠
贏得歸來休便休鶯花何處更追遊閒雲過雨依檐宿好雨
添泉繞舍流世上文章將底用夢中塵業又何憂隨身宮殿
香雲裏還見千峯百海秋
寄魯學士
往歲樓船過太湖珠簾翠幕謢圖書泉南五馬傳燈後天上
群龍進講餘滿座賓朋尊有酒盈疇秔稻食多魚趣裝未覺
曹參晩應有賢人載後車
答甘允從寄海東白紵
海國練衣雪色明寄將千里見高情著隨野鶴渾相稱行近
沙鷗亦不驚江露滿船歌醉起爐烟携䄂憶詩成秋風遊子
偏愁予誰采芙容共晩晴
次韻董子羽見寄
家徒壁立相如宅森列雲山作畫屏前日遠煩天子使至今
猶詫野夫亭有來玅句題章草政𡭗齋居讀道經積雪滿庭
誰見問故人千里眼終青
昔年供奉慙清切簮筆春明近御屏一日携書歸菊徑幾回
對雪坐茅亭女蘿薜荔如新葺華盖夫容歴舊經最憶先生
天上去皇都應見草青青
次韻答聶空山
惠我名香海上來講帷還憶舊親陪微風高閣紆天步細雨
深簾對露臺滿袖當時携馥郁孤村此日㸑蒿萊高人雅意
相期遠未覺匆匆白髮催
寄貞居張先生
司馬先生苦著書久飡金液目清虚星辰欲動含精劒雲霧
長隨畢道車重憶仙翁千仞表爲脩真籙百篇餘白頭供奉
黃金盡靈笈何因到隱居
孫宰金碧山水
昔代香山避暑宮中天積翠立夫容雲生金水三春柳露滴
銀床五粒松飛瀑橋長通窈窕断堤人倦立從容舊時行處
今看畫烟雨樓臺晚更濃
甲戌四月十七日至臨川冲雲寺祝
聖夀齋罷爲賦此詩
郭西寺門雙石頭水檻相對林塘幽白花過雨落松暝黃鳥
隔溪鳴麥秋衰朽虚蒙宣室問淹遲實愛小山留爲貪佛日
同僧話滿䄂天香念舊游
蜀人鎦夢良效楊𥙷之掀蓬圖
錦屏山下花如錦却愛清江野水邊放筆豈能無直幹掀蓬
方欲闘清妍最怜半面欹歌扇更笑輕身障舞筵君看上林
千樹雪繁枝何處獨娟娟
寄吳思可廉使
歲月將題傑閣成寄來三筆荷高情知公比任中丞重念我
文慚吏部名王勃當年神所助江淹老去夢還驚尚懷曝日
茅檐下觧寫農謠詠治平
寄南安燕信臣揔管
昔同禁苑又經筵一别于今四五年太守政成梅嶺北老夫
吟徹野雲邊愁來每看新題字夢裏猶懷舊奏篇頗欲仙茅
扶病骨想能凾致到臨川
遊仙遊山賦詩
仙遊亭子北門東雲樹烟霞野逕通秋淨華峰千仞表春濃
仙縣百花中昔人黃鶴何年去九日清尊此意同醉插菊花
歸路晚莫令狂客惱衰翁
方壺作仙遊山圖
身在山中底用圖偶然點染出方壷數株古樹雲連屋一箇
横橋水滿湖門外從教車馬過鐺中不計稻粱儲等閑真遇
尋師者指與雲間一翠渠
畣錢翼之
吳郡名書盛有唐流傳風致到錢郎閉門三月梨花雨徧寫
千林柿葉霜客看舊題驚歲月僧將新句度江鄕莫愁茅舍
淹留久秋菊春蘭各自芳
次韻聶空山送杏
看徧生紅雨滿林筠籠遠致百丸金遥知過熟心先喜猶恐
微酸齒不禁洗琖便應催泛蟻封囊何必共來禽唯當種核
成嘉樹花遶春壇坐鼓琴
和陳溪山春雪見貽
弥天春雪積塵空花信今爲第幾風一色瓊林無别間九年
金粟有餘豐愁吟野徑雲俱黑睡起東牎日巳紅幸自與公
同此樂莫辝微醉注黃中
予少年過薊門酒樓賦此題曰者十八書郡人疑
其爲吕洞賓詩此謾記于此
耳目聦明一丈夫飛行八極隘寰區劒吹白雪妖邪滅䄂拂
春風槁朽蘇氣似酒酣雙國士情如花擁萬天姝如今一去
無消息只有中天月影孤
即事(四月十六日)
卧病丘園忽五年千官此日正朝天縣公稱壽邀相共野老
扶藜拜不前帶拭文犀看舊賜髮垂明鶴愧初筵莫言小邑
天光遠朝盖靈芝五色鮮
目疾禑成二首
一任榴花五月開看如烟霧亦悠哉静聽靈響空中發坐受
天香世外來樂府好邀張籍賦策書宜共左丘裁太清絶點
誰能畫一瞬青蓮月滿臺
木綿鶴䄂小烏巾百事無聞自在身舊是王皇香案吏今爲
華盖洞天賓看花謾笑如烟霧落筆那能泣鬼神聞有紫芝
新可食園公有約願爲隣
柯敬仲畫古木疎篁
不見丹丘四五年幽篁古木更蒼然蒹葭霜露風連海翡翠
蘭苕月在川憶昔畫圖天上作每題詩句世間傳前村深雪
誰高卧亦有晴虹貫夜船
畣旴江石門江秀才
石門山在旴江上聞似金山及落星浮石不隨春漲没道林
常見晚雲停鳥飛空界誰能賦龍負經凾我所銘此地卜隣
多逸興重來爲寫向幽亭
夢吳成季真人見訪夢中作
竹外旌旗駐馬鞍兒童驚喜識衣冠青山春日何湏買高閣
浮雲只共看野簌不堪供七筯新詩聊可助盤桓當年赤壁
扁舟夢幾度人間玉宇寒
嘉平歲望陳谿山自山齋還邑月下獨步有賦
野迥霜明月轉高寒花疎影立亭皐池冰下見蒼鱗鬛雲海
東逥雪羽毛客去夜深猶倚杖詩成春近更揮毫茅簷數尺
當晴昊無限清歡一緼袍
莫愁寒日經簷短甕牖西南煖有餘頗有襟期俱老大略無
塵滓涉清虚飢來進火烹仙术定起和丹較道書憑仗白雲
封谷口免教人跡近幽居
題馬竹所照磨捕魚圖
霜寒水淨巳無魚漁者縱横罔不疎羹食盡供晨市遠炊烟
猶待晚歸餘巳知漠漠濠梁異豈盡洋洋鄭沼如萬里江湖
春雨闊海鷗不去小舟虚
李伯宗錄詩
老去逢春秪謾吟敢煩綵筆爲追尋玉堂天上成塵夢茅舍
山中稱野心萬里雲霄歸鳥盡孤村風雨落花深文章傳世
知何用空使高情慨古今
壽陳溪山生日
風動蕭蕭白髮疎高齋長日共清虚輕雷過雨神功外瑞露
垂雲壽瀝餘藜杖每期天外友松肪更試枕中書九秋華盖
通天極千載相隨兩鹿車
鶴
予家有薛少保鶴一軸先尚書自蜀携至此邑以爲珍
玩先參政晚歲失之不知何在當時極惋嘆今二十餘
年集妻姪浚儀趙德莊從好事者重購得之欲集識其
故而藏諸篋笥爲賦此
吾家舊物薛公鶴老氣峥嶸壓九皐鐵石閣身脩足脛雪霜
依骨淺翎毛通泉久失千年璧杜甫空吟一世毫老去思鄕
歸未得時時借看倚秋高
二月雪與陳齊賢
江南二月長聽雨誰見翩翩雪滿舟病眼直驚翻玉樹吟身
渾欲覓貂裘衝寒載酒怜佳客把筆題詩想舊遊得意長安
各騎馬山堂還憶醉翁不
閩憲克莊以故舊託文公五世孫明仲遠徵鄙文老退遺棄散
逸荷伯宗用昭止善浩淵子勖至善及余表姪孫
陳誼予兄子豐仲弟之婿賈熙用昭之從子大年
等十餘人寒冬連旬日夜錄之得五十卷亦巳勞
矣賦此爲謝
老去斯文付寂寥寒枝枯甲一遺蜩虚言自歎真何𥙷好友
相求不惮遥敗篋塵埃煩數子破䆫燈火每連宵書成明日
尋梅去共看春風轉斗杓
送朱明仲歸建安并簡貳憲斡克莊
道南遺緒實天存徑寸神膠萬里渾路遠秖憑霜履穩歲寒
更覺緼袍温山川文物仐誰在師友淵源尚可論弱翰不堪
酬使者遠來深愧考亭孫
送王公輔遠遊
君子之所居雖歲月易遠而餘風流韻不自知其及人
之不窮也空山雷先生隱于種湖之上豪傑名勝多從
之游其光顯盛大者固已著見于代其高尚深遯者則
有不可得而知者矣然種湖(猶有)先生遺書數百卷與平
生著述皆無恙也湖觀之師弟子相傳而守之其寥廓
之趣粤古之思必有彷彿其精微者乎至元二年丙子
正月六日大雪道無行人有羽士王公輔自種湖來袖
詩一篇爲贄觀此風致諒非俗塵所能固有得於君子
者乎問其年纔三十喜其盛年好讀書苦吟聞其將從
吳越淮泗而遂至乎京師也故作詩以送之
春雪門前二尺深子喬雙舄度幽岑欲吹藜杖同清夜静看
梅花對苦吟江國鸎花時冉冉京城烟雨晩駸駸老來每憶
登臨處仗子芳年一一尋
題趙師舜謝安遊東山圖
太傳東山杖屨行緫將憂患托高情獨尋窈窕開瑶席雙引
娉婷韻玉笙春雨松間殘奕冷秋風江上莫塵生三分籌策
頻煩甚惆悵雲霄一羽輕
活水源爲王欽道賦
川上嘗聞感聖衷尋源曾見出泉蒙風霆流動千門闢山澤
高深一氣通潤物巳隨時雨化濟川猶歎昔人功野塘舊隱
誰能住一勺清泠謝太空
夜宿周氏簡饒復心李伯宗
復心與伯宗留宿周氏東齋談易論語集註至於逹旦
某以微疾不得奉陪然心甚喜雞鳴賦此章呈二君子
霜月高齋宿兩賢夜深清話極幽玄退藏莫測神明化通變
猶聞典禮傳五十華年思絶學二三良友信遺編選鋒若欲
驅殘臘晴昊梅英孰與先
贈朱萬初之官建寧(并序)
仲春之望建寧幕長朱君萬初之官迂道百里惠訪山
中存撫老病深感古誼得見禁林貴臣名公書報萬
初延閣機暇得進所製新墨甚稱
旨意中書傳問所居官將有
朝擢之喜良爲助慶因賦此爲别云
墨卿玄璧進明光玉硯雲興御榻香内相貽書傳異賞中
朝垂問仕何方宗家應訪金絲舊古道相求草木荒把筆欲
題新感遇牛衣春夢鬢蒼浪
五言絶句
題汪華玉子昂蘭石(四首)
海内出珊瑚枝撑碧月孤鮫人拾翠羽泣露得明珠
參差不可吹紉佩寄遠道遂令如石心歲晚永相好
抱玉下天河繞叢秋露多天寒翠䄂薄日莫欲如何
翠𬒮倚岧嶤來尋碧玉簫拂衣成歴劫遺迹胦寒潮
題黃與可所藏錢舜舉瓜圖
秋蔓有遺實不食庸何傷東陵爲圃地何曾憂雪霜
題趙師舜光風轉蕙汎崇蘭圖
衆芳非不多金石好兄弟襍佩以間之春風接襟袂
春妍帶雪圖
玉茗深宮裏春妍帶雪殘可憐五色羽相並不知寒
江村秋晚圖
依約米家船疎林泊暮烟新詩吟未了槎上釣江鯿
題饒世英所藏錢舜舉四季花木
海棠
睡起多情思依稀見太眞一枝紅淚濕似憶故宫春
黃蜀葵
花萼立清晨鵝黃向日新金杯承玉露偏醉蜀鄕人
芙蓉
丹霞覆苑洲公子夜來遊終宴風露冷折花登彩舟
家茶
萬木老空山花開綠萼間素粧風雪裏不作少年顔
題趙師舜所藏雪竹圖
鳳皇臺畔竹猗猗别出參差玉一枝閱盡雪霜心似鐡高風
惟許歲寒知
題饒世英所藏孤鶴圖
海風吹月憶危巢清夜梳翎雪墮拗仙客不知猶是畫每聽
長唳向松梢
贈朱萬初四首
霜雪摧殘澗壑非深根千歲斧斤違寸心不逐飛烟化還作
玄雲繞紫微
近世墨以油烟易松滋媚而不深重萬初旣以墨顯得
眞定劉法石刻墨法以爲劉之精藝深心盡在於此必
無誤後世因覃思而得之盖取千百年摧朽之餘精英
之不可泯者乃用之非常松也烏乎孰肯舍易而求難
必求古人之成法而後盡其心者乎
珥貂鳴珮入明光新墨初成進御床草野小臣春夢短猶
懷染翰侍君王
天曆已巳天下大定中外乂安
天子始作奎章之閣于宫廷之西日親御翰墨時榮公
存初康里公子山皆近侍閣下以朱萬初所製墨進大
稱
旨得禄食藝文之舘其名藉甚邈在草野豈勝千古之
思乎
延閣晨趨接佩聲又紆朱紱向江城丹心要似東陽水釀作
官壷徹底清
朱萬初以藝文直長以年勞恩賞出佐帥幕南海轉丞
東陽東陽文物之邑俗第以名酒歸之豈其山川之望
哉韓文公譏丞不負余余負丞今丞凡邑之風俗教命
刑獄科賦無不得言言之當無不可行存乎其人而巳
萬初勉之
頗愛燒香是鼻塵不應緣齅又勞人方牀石鼎過清晝一縷
山雲伴老身
深山高居爐香不可闕退休之久佳品乏絶野人爲取
老松栢之根枝葉實擣治斫楓肪和之每焚一丸亦足
以稍助清苦久亦不復爲今年大雨時行土潤溽暑特
甚萬初䄂致土速數片空齋蕭寒遂得爲一日之供亦
可喜也
道園學古錄卷之二十九
