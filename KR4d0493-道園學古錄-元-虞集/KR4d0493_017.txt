道園學古錄卷之十七在朝藁十七
雍虞集伯生
碑
徽政院使張忠獻公神道碑
世祖皇帝旣受天命廼定國都建號紀元立朝廷宗廟社稷
官府以君臨萬方若稽古制定國本以係天下之心即其都
邑立元子爲燕王兼中書樞府之長未幾冊拜皇太子是爲
𥙿宗皇帝初
世祖盡得天下之豪傑而用之以成大勲建大業而執事於
東宫若文武才能之士彬彬可見矣廼若身受信任委寄之
重終始宫府之事其忠愛之心信於朝廷著於簡冊則未
有過於魯國忠獻張公者也公以至元二年見
𥙿皇於東宫即受知遇常侍左右七年以父薊州節度任官
當外𥙷
𥙿皇愛其才留不遣後數年伐宋取之盡收其府藏貢賦輸
至於内府而析入於東宫者儲偫充斥司會不能舉其數十
六年置都緫管以治其貨用命公爲嘉議大夫工部尚書兼
領之創法嚴整至于今守之十九年丞相阿合馬方用事妖
僧高菩薩千戶王著乘人心之不與搆變圖殺之時
𥙿皇方從上北廵賊廼結黨數百人僞爲儀服器仗矯称
皇太子夜扣建德門啓鑰而入直抵太子宫西門傳令開宫
門公方留宿禁中遽起叱戶者毋得擅啓關使語傳令者曰
他時殿下還宫必以完澤賽羊先請見二人則啓關矣賊
計窮往返數四氣益索知不可給循墻而南行且語曰前門
可入也公偵聞之曰其詐明矣亟遣人走告守前門者而賊
已至急呼阿合馬出與左丞郝偵俱爲賊擊死變起倉卒中
外不知所爲公遣宿衛士馳射擊討賊敗得詐狀賊誅死而
宫閫晏然則公精審持重决斷之力也樞密副使張易素称
有權略爲上信倚故以宥密留京賊之入也傳太子令索
兵甚遽易不能辨其僞不敢抗以兵與之坐棄市而論者以
爲易知謀請傳首郡邑公入告
𥙿皇曰張易不察賊詐而與之兵罪至死冥天而爲其預賊
謀則無也大臣被罪而死傳首則過矣
𥙿皇悟言諸上而從之公遣士討賊時右衛指揮使顔進在
行中矢死而怨家指以爲賊黨法當籍其孥公曰吾寔使之
討賊而死焉可誣也賊起變京城中至爲僞太子故上與
太子甚惡之獄起連坐者禍不測莫敢爲言公挺身明此二
人議獄者得致其平允云於是上更化相和禮霍孫革宿
弊而新之公首薦易州何公瑋東平徐公琰馬公紹獻州范
公芳
𥙿皇次第用之何參議中書徐爲左司郎中范爲右司郎中
馬爲刑部尚書侍從以下因公言而見用者徧布朝著一時
號爲得人公惟賢才是達不以䟽遠親密爲取舍是以能若
是其沛然也是年冬十月立詹事院拜公詹事丞公内謹侍
衛外肅僚属出納緩急思遠而慮周得宫臣之體也則又曰
輔導德性則在於老成重厚有經術學問之士其關系甚重
也於是立賓客諭德贊善等官召用上黨宋公道保定處士
劉公因曹南夾谷公之竒東平李公謙諸君子公每假宫中
閒暇時身先後其出入使得致其開導之說二十二年
𥙿皇即世詹事院無所受事時議將請廢之雖宫府舊僚不
能無惑志公抗言曰有皇孫在固宗社之所属人心之所
系也柰何爲此言乎廷臣以爲當三十年丞相完澤薦公曰
昔妖僧之亂能審詐以禦變者也遂拜中書左丞仍兼詹事
丞是年
世祖崩成宗即位追尊𥙿宗冊母后爲皇后后即東宫
爲隆福宫以奉之改詹事院爲徽政院公爲徽政副使餘如
故十一月進資德大夫中書右丞國史院脩
世祖𥙿皇實錄公以舊臣在中書習知典故預其比事之
司焉大德二年拜平章政事力辭機務遂以平章之名預中
書事徽政副使如故元貞大德中皇太后母儀東朝保佑
匡正之功天下頌称焉故徽政之任重儗朝省而公小心謹
愼通練識大體事無鉅細裁决可否待公一言而後定聞望
所在莫或比隆五年改授大司徒徽政副使領將作院事凡
宫室服御之事土木金石絲縷采色之工經公指授製作精
異非衆思所及受事者若怠且不中程懲之無少貸及以成
功獻必極道其善而賞賚之故人得盡其技而樂於趍事盖
善用人之道也上以公老且病賜小車得乘以出入殿門
諭之曰朕知卿必以禮辭誠念卿宫府之舊不忍鄕步履之
艱也其勿固辭旣而又詔曰昔在東朝卿於事無所違缺
朕素念之今佐朕理天下如詹事時朕所望也且具訓於外
庭時人榮之六年加光禄大夫公之事上涖官也夙夜無
懈以家政盡属其弟九儀而故嘗治園於南門之外作堂曰
遂初花竹水石之勝甲於京師常以休沐與公卿賢大夫
觴詠而楽之治具潔豐水陸之珍畢具車盖相望衣冠偉然
從容論說古今以逹於政理藹然太平人物之盛于斯見之
非直爲一日之樂也然公之心未嘗侈然自逸故東朝嘗
又賜之别墅或勸公可以少休乎公曰不然人臣有汗馬之
勞伐越之積旣老而衰得謝而樂其餘年禮固有之我受
𥙿皇皇太后知遇致身若此報称之私惟日不足鞠躬盡瘁
死而後已老臣之心也故以勤勩而終其身云公幼有音質
入鄕校讀書識古人之意以大器自許旣歸不忘其初
𥙿皇幼冲時
世祖命儒臣勸之斈是以於儒術常留意焉公嘗進言曰
京師首善宜建國學以風示天下
𥙿皇韙之學之有宫公實開之於先也大都之學在南城公
曰昔嘗游焉吾不敢忘也春秋舍莫于先聖先師公必具牢
醴以相執事者二十餘年不廢又爲斈舍於四邑鄕曰吾先
人之所居也願與其子孫昆弟講習於斯焉好賢樂善出於
天性寒俊之士四方來歸因材而用之宗族鄕里疾病死喪
惸孤無以爲依貧困無以爲生者隨周之皆有其道公德業
之盛豈偶然哉大德六年十二月有大星隕于其第二十四
日公薨年六十一追贈推誠翊亮功臣開府儀同三司太傅
上柱國魯國公謚忠獻後二十九年爲天曆三年其子金界
奴世其官爲大都留守天子建奎章閣以觀圖書而敦德
性特任之爲都主管工事日見親近上愛其能而思其父
之忠也賜之神道之碑而命臣某著文以刻之謹按公諱九
思字子有姓張氏其先大都宛平縣邑鄕人曾祖贈資善大
夫中書右丞清河郡公謚安恭曾祖妣贈清河郡夫人祖贈
榮禄大夫平章政事魯國公謚康懿祖妣贈魯國夫人父滋
薊州節度使贈銀青榮禄大夫大司徒魯國公謚莊惠妣贈
魯國太夫人公娶唐氏翰林學士承旨脫因之女弟
世祖又賜以趙國文貞劉公秉忠之女今皆封魯國太夫人
子三人曰誠蚤卒曰椿童承德郞同知織染雜造人匠緫管
府事亦卒曰金界奴嫡夫人唐氏出也公薨時唐夫人年三
十金界奴方七歲家法雍睦嚴而有教
武宗皇帝在位母子相携持入見興聖太后上嗟悼久之
命加恩焉金界奴年十二巳備宿衛甚称旨意事歴朝皆
有功今爲奎章閣都主管公事資政大夫大都留守内宰
隆祥緫管府緫管提調織染雜造人匠都緫管府事兼領中
興武功庫事孫三人同知之子曰安孫襲父職爲同知織染
雜造人匠緫管府事留守之子曰壽童襲出職領隆福宿衛
次曰福童張氏先塋在四邑鄕塋隘故遷公之墓於良鄕縣
之南原嗟夫國家建元以來至於今治平七十年矣京
師貴冨之家興替消長於歲時旬月之間何可勝數而公安
冨尊榮豈弟壽考而其子年在髫齓巳起而繼之精敏脩飾
有聞於時父子遭逢國家之盛無小間而聖上之眷遇
方未艾不亦盛哉臣集奉詔紀實爲銘詩曰
猗歟魯公盛德有容起事𥙿皇夙夜匪躬
世祖聖神属國元子國有大政是詢是理於穆
𥙿皇仁孝以承孰佐天宫衆賢彙興肅肅以朝雝雝以養一
人以寕萬國咸亨明堂孔陽制度考文秩秩春宫亦諗多聞
時惟魯公進見退食輯思無遺以究厥職孰輔道義國有老
成授几設醴公爲導迎寶藏玉府禮在不會公視其緫有正
無悖臣作福威盗乘其間不虞突來公能識姦群疑旣亡宫
壼亦固不軼不驚惟公之故文母皇皇聖孫之將隆福有
宫萬民所望徽音安安以出政紀匡之翼之公將其旨相臣
進賢虚左待之造于兩宫有猷有爲至元之治於斯爲盛民
物阜康法令脩整耆壽俊乂樂乎熙辰公爲詠歌以燕嘉賓
時之方殷而公不待生榮死哀君子之慨顧瞻其家有木維
喬衮衣朱輪相繼以朝嗟此喬木豈維在宅南原有封亦長
太祖方有志於天下從問全燕之形勢阨塞戶口兵實攻取
之計論辨明敏俾在宿衛治饔事賜名昔刺命其氏族視蒙
古人從
睿宗皇帝于和林迎昭睿順聖皇后于雍吉刺之地甲午從
太宗皇帝滅金戊午從
憲宗皇帝伐宋攻蜀合州戰有功
世祖皇帝即位賜金符領尚食尚藥卒贈嘉議大夫聞喜郡
侯謚敬懿加贈推忠翊運功臣金紫光禄夫夫太保追封絳
國公夫人李氏贈聞喜郡夫人謚孝節加贈絳國夫人大父
丑妮子方幼時
世祖甚愛之每坐之席下旣長而驍勇從征雲南躍馬入水
斫賊艦破其軍巳未從征鄂州有功卒贈資善大夫臨汾郡
公謚顕毅加贈崇德效節功臣儀同三司太傅柱國追封絳
國公夫人毛氏上所賜宫人也卒贈臨汾郡夫人謚靖淑
加贈絳國夫人也父忽林赤勇而有謀能通諸國語時阿里
卜哥之役獻馬助軍從北狩道值風霾晝晦賊乘間爲亂擊
定之有功歸領尚食尚藥世職也歴尚膳使兼司農之長置
宣徽院簽其院事仍領尚膳使卒贈榮禄大夫絳國公謚忠
靖加贈推誠宣力守德功臣太師開府儀同三司上柱國追
封臨汾王夫人忽八察安西王乳母之女也間習國礼
武宗皇帝逆后嫁嘗爲女師以姆教相之故恩寵尤異封絳
國夫人加封臨汾王夫人臨汾王八子公其第三子也幼以
世臣子奉其祖父之職勤敏著聞授奉訓大夫尚食尚藥局
提點
世祖愛好人才於故家舊人尤所加念常竒公所爲以爲他
日可當大任者廵幸征戰無不在行親征乃顔之役軍次亢
海敵兵突至公馳入其陣斬首數十級身被十餘創猶奮然
無退志戰功多論賞即賜黃金一白金二及亢海之寇乞降
議者以爲親犯王師理在無恕公言於宰臣曰亢海吾人也
或率之以叛豈其心哉今來降宜撫而存之固仁義之道也
或竊議將殺降者於兵法爲不祥其可爲乎大臣以聞
上深納其說益信公爲可用矣陞中順大夫同僉宣徽院事
自爾論政事得失公常預焉據理直言其氣不懾廷中美之
閒常命公察乎宿衛之有才能可用者論薦之公列其名
上聞因以得官庀職者亡慮數十皆称其用而賞賚亦称事
有差時論翕然歸之大臣以公之敏於事也奏陞嘉議大夫
成宗立詔加恩舊臣公進正議大夫
世祖在位三十七年而後崩
成宗始即位宗親諸王皆來會於上都芻餼燕享之節賜賚
之數等卑䟽戚多寡上下之分小失等殺則弗當於其心故
宣徽之事爲甚難而公在職獨以能聞故嘗侍上燕坐中貴
人往往指公称朝廷有人而上亦甚善公曰宣徽之事
任卿足矣何待他人乎陞中奉大夫同知宣徽院事大德四
年上弗豫召公入侍膳飲湯液凡太官尚醫之事公兼視
之必親嘗然後進及愈賜鈔二萬五千緡固辭上解所服
衣賜之八年上嘗坐輿廵游禁衛中見衛士戶陛間意甚
勤&KR0548;感戴使人行勞之皆進曰臣等幸被番直衣賜以時饘
粥充給誠荷陛下厚恩然宣承有法使臣等均受大惠者
則宣徽院能官秃堅里不花其人也上悅賜貫珠衣一駙
馬闊里吉思以酒得疾上命公護醫醫得盡其方疾愈還
報上又悅超拜宣徽使公固辭而感慨言於上曰臣之
所以致身於此者非臣之能也自祖宗來先臣服勤於兹
者三世矣國恩誠甚厚而官品之隆未嘗至此何敢有加
於先臣乎有詔褒贈行封自其曾祖以下凡三等而三世
夫人皆有號謚當是時推恩之典未大行獨二三世家得之
而夫人之謚尤異典也九年朔方乞禄倫之地歲大風雪畜
牧亡損且盡人乏食其部落之長咸來號救於朝廷公爲之
請官市駞馬内府出衣幣而身往給之全活者數萬人還報
賜七寶笠以旌其功十年上病甚公視疾之謹如前歲而加
憂焉及大漸公揆正義以自處無所撓惑
武宗入繼大統深嘉其忠進階榮禄大夫遥授平章政事商
議宣徽院事行金州新附軍萬戶府逹魯花赤至大二年
上大賚北方軍出内府金帛鉅萬擇使將指以公明習典故
知軍中事宜又能用心不憚勞險有足任者因命遼陽行省
平章與之偕即軍中與太師月赤察兒定議而給之公徧歴
和林北金山亢海八兒思闊等處恩食均布人情胥悅無異
辭聲名溢乎北境守邊諸侯王服其廉愼皆累章以聞
上深善之拜宣徽使命章佩監卿出兼金之帶於内藏即其
家以賜三年上御使殿訪群臣以治道公陳生財儉用之
法以爲治國安民之實條目詳盡同列皆以爲莫及上多
采用進光禄大夫餘如故
仁宗皇帝即位以舊臣進階金紫光禄大夫加贈三代官皆
一品延祐四年朔方又以風雪告公復爲請如大德時更出
私家馬二百以充用上酬其直弗受解御衣一以賜之公
在宣徽以四方爲政之供悉出民力托恩幸以求泛賞輙裁
正之小人固巳多不悅矣同時爲宣徽使者帖赤私取海舶
之貨公曰此軍國之賦爲數甚夥非人臣所得擅私帖赤甚
銜之王廷顯亦使也而蒙賜當買玉帶賜其直三百定以太
官市羊之錢充之公又執不可而不悅滋衆矣七年
仁宗崩公以疾辭去位而怙赤稔惡以累上竟譛害公聞
者傷之帖赤旣以大逆伏誅而公事得白有司請贈推忠宣
力守諒功臣太傅開府儀同三司上柱國追封冀國公謚忠
隱絳國夫人脫脫灰追封冀國夫人王氏追封冀國夫人林
氏封冀國夫人子四人班卜忽里台皆爲監察御史野速固
章佩監少監忽都赤中書客省使賈氏之墓在京城西之&KR0238;
園里有韓國公李公孟所著碑而公墓仐遷於某處忽里台
等之所營也忽里台銜哀茹恤越歴歲時始克申其情事
天子閔焉天曆三年三月大司農卿哈刺八都傳勑命太史
臣某著銘刻之碑臣觀于世家自
太祖時巳知名見用歴仕累朝至於公父子四世公自奉議
大夫積官金紫四五十年之間常領宣徽之任可謂世家者
矣而昆弟子孫又方赫奕繁衍何其盛乎臣集謹奉詔爲之
銘曰
太祖膺命神武載揚顧瞻中原紀綱萬方于時豪傑四面而
至有智有略燕有竒士褎然來朝造膝晤言諮詢孔周属之
旰&KR0673;旣勤旣老嘉爾黃髮入侍帷幄出從征伐享帝養賢大
亨維時守道以官盖取諸頥
世祖建國百度維作羣公受職世臣是若嗟嗟冀公夙已見
竒承厥父祖祗奉鼎彛歴事
成宗武考仁廟靖共于位有正無撓忠愛之誠豈爲燕
私自迩及遐振其寒飢歲大雨雪朔漠告病往拯往哺公爲
之請
武皇在邊熊貔如林爾公爾侯干城腹心乃纉大統廼有大
賚乃出金貝泉幣裘帶至於朔垂宣旨勞勛往咨大師盛饗
於軍大車彭彭載酒餱胾部曲羅絡均飯同醉賢王將臣合
言來聞曰兹虎士感公之勤天子賞功命長其属公雖再
辭三錫逾篤盗臣肆欺竊取貨寶公曰不可是謂不道雖能
奪之而怨已深患失之私寶蓄厥心盗之患失於國猶忍彼
忌則憚以搆忠藎可殺者身不磨者名我忠彼姦不係死生
忠亡姦在是用隳敗人之傷公亦爲國慨天高日清衣冠舒
舒昆弟子孫入朝以趍旣貴旣蕃恩舊之故襟山帶河公墓
則固欎欎公懷文以信之垂示後人天子命之
翰林學士承旨劉公神道碑
世祖皇帝旣定天下列聖承之四方無虞民物康阜熙洽太
平將百年于兹矣於是乎有博雅耆俊之士歌詠德業贊㐮
訏謨於其間以賁飾一代之盛三代以下未之或先也於戲
士大夫之生乎斯世安富尊榮自壯至老優游以終不亦
幸乎中統初天子慨然思考制度定官府損益古今斟酌
事宜立成憲以貽萬世時則有若劉公肅明乎政刑之要習
乎禮律之通自外官召拜右三部尚書綜覈綱紀集成事功
通預朝政旣老而不聽其去又以爲禮樂由乎賢者詔誥之
播風動天下簡冊之載規勸古今時則有若王公磐以亡金
高科大儒召拜斈士承旨文獻之事悉以属之薦舉成材奬
勵後進則王公司其權矣故承旨劉公賡親尚書之孫而師
王公最久者也故公之論文則淳厚而不浮論治則平易而
不紊用能以老成爲國蓍蔡長儒林藝苑者數十年以高壽
終豈偶然哉公殁之後聖天子入纉大統作新斯文建奎
章之閣以尊德而怡神以問道而典斈而故老漸以澌盡閣
斈士忽都魯都兒彌失在翰林與公同爲承旨十餘年慨公
之不及斯時也間爲上言之上以爲感制詔臣某著文以
載其行事而刻諸神道之碑謹按公諱賡字熙載世爲洺水
人五世祖逸以郡吏治獄有隂德命其子僊治儒業始爲儒
生深贈昭文館大學士資德大夫上護軍追封邢國公謚康
穆康穆生尚書肅贈推忠贊治功臣金紫光禄大夫大司徒
上柱國邢國公謚文獻文獻生長葛主簿慤贈光禄大夫柱
國大司徒邢國公謚孝靖公有子五人公其長也至元十三
年授將仕郎國史院編脩官十六年陞從事郎應奉翰林文
字十八年司徒府辟長史陞承事郎仍兼應奉翰林文字二
十年調承務郎同知德州事二十四年除太廟署丞明年拜
承直郎太常博士元貞元年拜奉訓大夫監察御史大德二
年除翰林直學士朝列大夫知制誥同脩國史六年加少中
大夫以學士奉使宣撫陜西八年陞中大夫爲侍講十一年
以太中大夫落侍講爲學士至大二年拜正議大夫禮部尚
書仍兼翰林斈士明年拜中奉大夫侍御史歲中拜翰林學
士承旨資善大夫知制誥兼脩國史四年除資政大夫國
子祭酒皇慶元年除集賢大學士榮禄大夫兼國子祭酒延
祐改元復入翰林爲承旨六年立東宫拜太子賓客七年復
入集賢爲大學士是年四月復入翰林爲承旨至治元年丁
外艱泰定二年加光禄大夫致和元年三月薨于位是年八
十有一有文集若干卷藏于家公娶冀氏先卒繼以廖氏趙
氏冀廖皆封邢國夫人無子以弟之子仔爲後女二人長適
太史院管勾霍禮次適侍儀司法物庫副使王德謙是年五
月十日葬公洺水縣棲鸞鄕公孫寨先瑩之次故侍講學士
王緯實誌之建元初命官猶皆有訓辝簡古爾雅皆出於翰
林常分番上直或扈從而史館方脩
太祖皇帝以來實錄與遼金之遺史故公自應奉辟司徒長
史而猶不離翰林者其職事非冗散也而大常方治神人脩
典禮非公莫能称焉始移博士御史中丞崔公彧承眷遇有
才略善任事然好盛氣待人他御史拜謁或平受之至公常
以客禮見盖公平允篤實有以當其心者延祐間衆賢聚於
本朝精采相蕩耀意氣相雄高而退然沉毅略不與之較而
言語字畫之出人寶而敬之知其以德勝也朝廷肇以科
舉取士公持文衡先質行而後文時人化之其在成均也晨
入坐堂上以身率先神色端重若不可犯而辭氣循(循)然足
以厭服學者之心志學法凡民俊秀以次升其名佐貴游治
業歲中以次出𥙷吏旣有以利訹其心則不無爭先者矣當
公時有生貧且親老同舍生有在前名者因博士以告曰我
方壯有以爲養請譲之先公大喜曰譲德之恭也從其譲别
爲書薦其人朝廷反先用之自是六館之士皆興譲矣公官
一品年六七十而孝靖公亡恙公躬奉食飲候寒煖晨昏不
懈怡愉順其顔意若嬰兒然
仁宗皇帝聞之曰此我國家人瑞也刻玉爲鳩杖以賜日
賜上尊酒因其生日遣大臣錫宴其家朝臣咸集自皇太
后皇后皇太子皆有賜孝靖再拜称老臣以受賜公須鬢皓
然親扶掖之都人相與歌詠而圖畫之及卒公奉喪歸葬略
不以衰廢禮盖天禀素厚有不待於勉強者凡朝會及與郊
社宗廟之事未嘗後至行禮比畢事無惰容不以寒暑久速
而少變亦其立志之異於人也泰定二年權臣思文飾太平
以媚主自行在所遣使至大都以旨意召百官老臣諸儒會
廷中議上尊號公方服闋歸翰林獨抗言其不可衆默然重
違公言以其說上之事遂巳公論事類如此此其尤卓(卓)者
云臣泰國子博士從公成均待罪直學士又從公翰林公之
葬孝靖而還京也一再至臣舍語臣曰先世塋域碑銘幸具
而吾老矣將誰屬乎因感慨論平生或至終日臣至于今不
忘今奉明詔敢作爲銘詩而刻之銘曰
自古在音國尚老成有典有則是程是經百年之間羣賢並
興蔚乎其文充乎其能逝川弗回継其邈矣白髮蒼顔公獨
壽祉出而事君玉珮珠履入而奉親榆堇滫&KR1329;多士在門有
公有卿頌詩讀書亦有諸生金劵瑶冊鼎彛之銘追琢其章
昭如日星顧瞻在列孰肅孰艾孰爲浮夸朝豔夕壞孰爲疆
梁外肆中隘衆人尤之君子攸嘅君子之興有來有承隱德
之積久而有徵尚書制作秩秩在廷孝靖式榖退若弗勝誰
云弗勝公以文起有禄有年與父終始棲鸞之鄕公孫之里
何以表公貞石有紀
高魯公神道碑
至順二年春有詔特加贈故中奉大夫河南等處宣慰使
推誠恊亮功臣太傳開府儀同三司上柱國魯國公謚莊僖
而御史中丞趙公世安又傳勑太史臣某製文以刻諸神
道之碑臣再拜稽首受詔退考諸傳記而得公之遺事云
至元十九年春三月
世祖皇帝時廵上京
𥙿宗皇帝以皇太子從是時左丞相阿合馬以聚歛專政有
盗因上下人心之不與詐称皇太子而賊殺之者是月之十
七日也是日公與工部尚書張九思等俱鎮留京宿衛上直
皇太子宫左丞相與兩西番僧謂公等曰皇太子將以今
夜還宫脩佛事公曰近日有上來者不聞有此行也因以
西番語問僧曰主人與國師今至何所僧愕眙不知所對即
改用漢語詰之僧色變辭窮公曰是詐也叱衛士執付功德
司訊之左相曰尔自爲之無與我事遂去之是時左相固不
辨西僧誰何而公又疑左相爲變即率張尚書忙兀兒尚書
及大都尹鉢敦宫衛王顧兩指揮申嚴衛禁固守宫門皆執
兵以備日且暮聞樞密院副使張易以兵公與張尚書問易
曰此將何爲易曰夜二鼓當自知之公又謂易曰此大事豈
得不令吾二人知易附耳語曰得密報聞太子來誅左相殆
是也盖易亦不察其僞也公默計太子必不暮還而政府亦
率百司列宫外柳林中數遣使訝太子略無還者皆疑懼不
知所爲至二鼓果聞人馬矢箙聲嘈雜自遠至儀衞前駐傳
令啓西門入公曰太子果來完澤賽羊必先令我軰知此必
詐也因荅之曰太子未嘗由此門入入果有令完澤賽羊二
人來門即開扣門者謬曰汝等知所守甚善乃去之南門公
曰此有變無疑矣命九思之弟守西門而九思急趍南門叩
門又不得入有舉燭傳呼以名召左相以下者公等從門隙
中覘見巳撾殺左相阿合馬及左丞郝禎矣公與九思曰果
賊也即命鉢敦與兩指揮嚴兵彀弓矢開門出衛士射而繫
之賊散亂棄兵仗走獲王著問得賊状盖假太子名以賊
殺左相等也而首賊高菩薩已逸夫賊敗終不能犯宫闕者
公與九思力也事定天未曙公曰吾能日馳千里報
主上太子比暮得入奏上與皇太子于行在
上與皇太子甚善公所爲即令還守宫掖明日至大都有司
捕治有罪者行誅遂以無事公之功亦大矣哉後十餘年
成宗皇帝即位隆福太后在東朝宫府舊僚咸見顯用張
公日以貴重用事致位一品及殁封贈亦如之而公不及見
矣
仁宗皇帝追論其功合封贈視張九思會
仁宗賓天命弗果下
今上皇帝乃申前詔而命之夫人臣有顯功而朝廷不忘此
勸忠之道也刻之金石以示來世固其宜哉按公系出女真
以高爲氏奎章閣藝文監丞紇石烈希元與公同出女真亦
以高爲氏状公世家歲月子孫尤備臣又得考而載焉女真
之地東接高句麗西迩燕雲之北分族此石居各爲部落
非郡縣無市井襍處者故其爲氏或以名或以爵或以官或
以里而稱高氏者曰渤海曰女希烈曰紇石烈曰孛述魯亦
或爲高氏公盖渤海部之高也先塋在遼東鳳凰山金時碑
刻具在多貴爵位太師者一人節度使者十人曾大父全義
嘗爲大官而碑闕書大父彛登進士第積官潞州昭義軍節
度使潞州見金之將亡也棄官隠居上黨教其民之俊秀以
詩禮上黨之人化之國朝兵至上黨潞州與上黨人自歸
太祖皇帝上黨人先得全其父子家屬者潞州與有力焉潞
州生守忠守正臣以孝聞又以善射從段眞郡王取中原有
功爲千夫長從口温不花王取宋黃岡恃射深入奮擊死焉
年二十九歸葬冠州夫人張氏無子卒後夫人趙氏生中滦
運粮都提㪯兀魯台次即公也公諱觽字彦解幼穎異不好弄
稍長讀書兼習國語及西域語風儀聳然魁傑人也事
世祖皇帝潜藩以愼密受知歲甲寅
世祖城上都公董役有中帑金幣之賜中統三年上爲
𥙿宗擇宫僚以公掌文史監治中醖兼領宫府門衛之禁而
長其属焉
裕皇竒公材國人謂黃曰失刺公須黃
𥙿皇因賜公名失刺以表而寵之至元初内庭將製御榻取
䂊樟之材於高麗公以使往宣布德意厥貢称用有金綺衣
之賜三年十月王傳撒里蛮太子贊善王恂以𥙿宗之命復
公與張九思家凡二十有一戶無所與
世祖旣定都于燕作都城宫闕公與留守野速不花段&KR0876;董
其役功成有白金廐馬宫服之賜十八年拜中議大夫工部
侍郎同知五府都緫府領東宫禁衛之事如故十九年以守
衛定變之功有尚衣鞶帶鞍馬等賜二聖益知公可大用
而公名聲赫然著於中外矣廿二年拜嘉議大夫同知大都
留守兼少府監
𥙿皇上僊公哀慕切至求解職事親拜中奉大夫河南等路
宣慰使廿七年十二月廿六日薨于官明年正月葬冠州吕
家原先塋之次娶楊氏卒又娶葛氏生子曰師顔泰定年
師顔佐樞府以例謂封贈推誠保德功臣正奉大夫河南江
北行中書省參知政事魯郡公謚貞肅楊氏追封魯郡夫人
葛氏封魯郡夫人贈公父守忠中順大夫僉太常禮儀院上
騎都尉魯郡伯母張氏趙氏封魯郡君
今上持恩封楊氏追封魯國夫人葛氏封魯國夫人又
贈公祖彛曰集賢大學士榮禄大夫大司徒魯國公祖母王
氏追封魯國夫人公父守忠曰銀青榮禄大夫大司徒魯國
公母張氏趙氏追封魯國夫人公薨時葛夫人方盛年師顔
幼隆福太后追念公之昔事
裕皇也驛召母子以至葛夫人習於詩礼通古今常以經義
爲女師宫中太后命師顔學於國子召其師而告之曰師
顔故官子善教之以待用賜衣酒而嘱勉之師顔事母夫人
如嚴君夙夜無違無怠延祐年有司以葛夫人貞節上聞
有詔表其門閭興聖太后召葛夫人講資治通鑑論古
今政治得失
仁宗尤念之今上皇帝以天曆改元之十月即自大同召
師顔奉葛夫人以來曰舊家老人壼内師表賜德輝之號俾
侍中宫贊六宫之教焉師恩自樞密院断事官尋遷樞密院
判官出守大同召還特除同知中政院事明年改授太子府
正又明年加資善大夫中政院使娶魏國公靳公之女又娶
故鎮陽王從孫尚書史脩靖亦卒又娶李氏女二人長適朝
列大夫淮安路治中張謙次適中書断事官劉乃蠻歹孫男
五人碩德掌設署丞次願天保次願神保皆上所賜名次海
童次燕閭孫女七人長適東京李長壽次適鞏昌汪萬家奴
次適史逹鬼吉餘尚幼嗚呼至元中四海混一
世祖在上𥙿宗在儲天下晏然大定一旦盗起不測假托
太子以爲名自中書樞密諸臣皆有智慮者莫斍其詐以先
後就死而公明辯勇决以定其變於俄頃使宗社奠安二
聖無所顧慮非小故也
仁宗念之於三十年之後又十餘年而今上成之夫功在王
室實有可紀久而益著僥倖一時之榮本無其實則隨以泯
滅何足筭哉葛夫人貞節至老以婦儀母德至美號崇禮於
當時他族未之有也是皆足以傳示後世故宜銘其辭曰
於赫
世祖攬收羣英以一萬方以開治平文武率職出入左右建
極于中以進耆壽乃睠聖子継明麗天雝(雝)在宫百度是宣
相時大僚並俊咸乂旣試旣庸以遺宫邸時維高公始事潜
藩有藩維城啓祚孔安頟(頟)專城辨方作室虎躍龍驤奠此
京國界(界)居庸巍(巍)兩京公維信臣克相經營皇簡在衷
宫城是使腹心扞城夙夜祇事
世袒時廵
裕皇在行載燠載清徒御不驚維時大都宗社攸在俯臨中
原旁極南際獷彼柄臣聚歛善逢神憤人嗟速禍自躬廼啓
盗心任俠之靡詐名太子幸於一済時相狡壬耳目素備天
奪其魄就斃如醉易也本兵素惡相奸聞言不察墮賊計閒
夜扣宫門儀導咸若時匪有人孰固其鑰賊敗旋踵繇不入
宫弗貽主憂實爲雋功天祚皇圖生此碩彦决疑於幾致安
於變事著簡冊名垂鼎彛累聖歴時報功匪遲桓(桓)魯邦泰
山爲鎮錫以上公食其封畛桓圭衮裳不及其生肖儀廟堂
萬世之榮夫人貞孝克配厥德有文有識爲母儀則壽豈康
樂子奉晨昏有慈有嚴官業是敦天子命之封爵之貴上
天報之令聞不巳令聞不巳視此銘詩百爾子孫勿替引之
道園學古錄卷之十七
