道園學古錄卷之四十八方外藁五
雍虞集伯生
碑
崇壽觀碑
大茅山之下當華陽南洞之便門有崇壽觀者本晉洞天觀
舘主任敦故宅宋元嘉十一年路太后始建壇宇太始中廬
陵太守孔嗣之重立以奉曲阿高士華文賢齊建元二年勑
句容王文清仍立而主之名崇元舘武帝以太子時至焉唐
貞觀初敕改爲崇元觀有太極元年所樹碑石完而文泯可
識者左拾遺孫處玄文揚幽經書數字而巳天寶七年李玄
静先生奉敕重脩復民百家備脩葺寶曆三年主者有賀思
寶則因器物銘識而考見者也宋大中祥符七年勑賜今名
大元至治二年句曲外史張君嗣真始來主之顧瞻方臺近
對南面左峯疊玉右引大茅之支而回台焉定錄君㖟言大
茅山下有泉水近水口處可立静舍陶隱居云近南大洞口
有好流水而多石出便平比有王文清居之則此觀是矣乃
嘆曰山中館宇自齊梁唐宋至于今代有增益求諸晉人之
舊惟此與玉晨許長史宅耳而吾所治乃傾廢隘陋特甚豈
不在我耶於是度材鳩工更後堂爲太元殿以復舊規象三
茅君於中東爲任華王李賀五君祠西爲陶隱居祠充前殿
基爲弘道壇自製銘其上壇東爲玄武祠西爲廣惠祠後爲
文賢講堂而前爲都門門外浚古玉津池盡受大茅南面諸
原之水循池西南得昭明太子讀書臺臺東有井曰福鄕井
福鄕者因昭明道舘名也出諸榛莾著文刻石覆之以亭而
巖洞泉石之勝近在百步内者皆按圖表之可以觀覧泰定
元年上清四十五代宗師劉君大彬朝京師授予始末俾爲
之次第焉張君吴郡人名天雨内名嗣真字伯雨别號貞居
年二十棄家入道徧游天台括蒼諸名山吳人周大静先爲
許宗師弟子得楊許遺書張君從而以爲師悉受其說嘗從
開元王君夀衍入朝被璽書賜驛傳顯受教門擢任非其志
也即自誓不希榮進因從三茅之招追奉任君而下五君爲
文而告之願畢力兹宇所著外史山世集三卷碧巖玄會錄
二卷又尋山志十五卷考索極精博云烏乎自任君始居此
餘數百年才五人傳焉其自致于久遠者果何托也豈若後
世各誘門人系以私属如家人父子者哉故寕希闊而有待
今張君無前代賜予之助徒草衣木食以營此而曠然思與
四方之士共爲干載之期豈非豁落丈夫也哉予故與君爲
方外友奇其能先予遠舉也故系之以詩曰
大茅南垂元氣積隂開闔扉陽洞闢曲穴流泉保靈宅任君
來餌黃赤石天一召錫太元冊曲阿受養良有擇構宫方嚴
自王伯清蹕臨止靈響格虚林森爽化赫奕福鄕帝子發甘
液不食何年喪遺甓白雲開元全盛煩百役持
節旁午致纁璧爾來蕭條世代隔文土漫畫誰其啓
之規古昔句曲外史美冠舄研書千卷視貞白天真景隨玄
系繹玉室金堂萬無斁
仙都山新作玉虚宫碑
縉雲縣仙都山者道家書以爲祈僊緫真洞天相傳黃帝曾
於此煉丹而仙去唐天寶中賜號仙都山祠黃帝禁樵獵三
百里李陽冰所爲題黃帝祠宇者也宋治平三年賜名玉虚
宫天禧中連年勑修醮宣和三年燬于寇道士游大成作之
開慶中郡守安劉相隂陽更定面勢命道士陳觀定改作之
内附國朝主宫事者四方之人皆得爲之而宫日廢道士
趙嗣棋世居縉雲受業兹山去而學仙武夷山數年後入京
師朝中貴人喜之延祐元年欽奉
聖旨主領宫事始重新之三年刻銅印授之視五品五年受
宣命住持兼領本路諸宫觀嗣漢三十九代天師及玄教大
宗師請以宫中師弟子甲乙相次主其宮事聞有旨從之泰
定二年也嗣棋遂承
詔徧祀東南各山歸主建康玄妙觀得謁
今上皇帝于潜邸至順二年來見因求歸仙都不獲請有旨
更賜號曰教門真士玄明通道虚一先生乃來告曰仙都宫
成未有記今旣未克歸懼因循無以示久遠幸勒文表之乃
爲著銘曰
縉雲之虚有峻其高旁無引緣上干雲霄軒后神明去世邈
遼祠宇在焉冲融消摇微音出空豈其下遨有宫有廬有壇
有畤天光昭宣百靈萃止疵癘不作錫我緐祉室有壽耉孫
魯婦子不知不識明粢甘醴維昔軒后廣成是師千二百歲
而身不衰究觀緒言澹乎無爲以修其身民用雍熙請以告
民萬年如斯
勑封顯祐廟碑
至順二年夏江西行省以文書白于朝曰吉安守臣言其所
統吉水州中鵠鄕有神廟食于石礱之里者相傳神姓劉氏
諱煥蓋長沙定王之裔云舊志以爲隋時始有廟至唐而益
大歴五代及宋靈異甚著建炎初金兵蹂江南隆祐太后入
贛避之舟行爲石所礙有巨人翼其舟以出於險后物色之
則神良是也遣人祠謝之自是百數十年之間歲或旱禱之
則必有雲起其東以爲雨有蝗禱之蝗不至其旁近有羣盗
犯其境禱之賊恍愡有所見而散去當是時州固縣也而郡
守之禱之也必具官位姓名謹書祝辭于版而致敬焉敕賜
其廟曰孚應廟又封其神曰順惠侯蓋當時之制神靈之有
功於民者有司覈實其事以聞始賜廟額又有功則封之以
王其號自二字以上累封至八字極矣自入國朝來凡水
旱疾疫盗賊有禱無弗應者而神封(猶仍)前代之舊非闕歟
聖朝懷柔百神德意至渥詔書每下則有司長吏必謹具
牲幣奉祠境内諸神之在祀典者是以石礱之祭歲月相望
也請更大其封以荅神庥而以尉民人敢以爲告於是中書
下其事禮部禮部移書大常而博士議曰宜因其舊而更其
廟號曰顯佑廟加封神曰昭烈王吉水州道士某法師提點
某觀事劉學仙來請書其事而刻諸石且曰爲神求封者州
民李從大也奉成命以歸報神者李思用某也新王之廟而
大之者某某也學仙嘗游西北諸邊爲宗室諸侯王客多見
神異之事至京師逹方言於好事者甚多有之若至亦集乃
路蹇占山北見有烹羔桐酪祠龍湫數皮而沈之祝曰神爲
我鞣而治之爲期日而去至期復祠之則得成革矣若有鬼
工然不可測也其地往往有人在京師者或從質學仙言則
信蓋其人習以爲常而又不能言諸人耳志怪若此者猶因
學仙之言而傳况石礱之事書而識之何靳焉學仙好文學
能爲歌詩故又爲享神之辭曰
坎坎伐鼓石礱之下注醪盈觴觧牲在爼神其來思胥樂于
舞我東曰瞻雲來如雨誰其從之昆弟如侶神固王孫長沙
伊祖惠我孔仁亦厲而武是耶非耶來即于所神之享我自
我祖父昔侯今王
天子之祜裳衣有章丹楹朱戶肅肅孔容孰敢予侮驅我癘
鬼去我蟊鼠豐我大田寕我屋宇𡭗妥我依至于終古
銘
佛國普安大禪師塔銘
至順二年夏上都大龍光華嚴禅寺住持僧法琳言昔在
憲宗皇帝癸丑之歲
世祖皇帝嘗命我開山温公統釋氏於中原後五年丙辰之
歲始城上都又三年戊午之歲作大龍光華嚴寺寺於城東
北隅温公主之温去世而少林雪庭𥙿公主之𥙿公去之二
十年竹齋誼公屏岩顒公雲松微公至於我先師筠軒夀公
六世矣在夀公之時
英宗皇帝念兹寺爲
世祖所築作而新之加廣大焉命夀公爲司徒以重其事夀
公以爲温公昔事
世祖豪卓瑰異有足稱者宜表見於兹未及有所爲而殁蓋
自温公至于今八十年歲月滋久恐遂湮没誠願伐石紀事
以成先司徒之志而不敢自專也乃七月二十日上在上
都清暑於洪禧殿之便坐侍臣有羣玉内司亞尉阿兒思蘭
不花以琳之言聞且以臣某侍書奎章閣下在從官中請使
属文以賜之勑曰可明日阿兒思蘭不花傳勑至臣所
臣從琳得温公事狀云師諱至温字其玉一號全一邢州郝
氏子也幼聦敏異常兒年六歲其母携之至龐馬村見寂照
和尚於净土院寂照曰汝其爲釋氏乎師心許之會寂照避
亂去隱遼西乃禮寂照弟子辨庵訥而祝髮焉無還富公主
净士蒞衆甚嚴師不以爲忤庚寅之歲無還開法萬壽師與
十僧同往佐之萬松某公以青州辨公宗旨開示法要門庭
高廣四方尊之師見萬松始以才氣過人稍不容於衆然而
博記多聞論辨無礙百家諸子之言多所涉獵又善草書有
顛素之遺法年才十有五爲萬松侍者凡萬松偈頌法語一
聞輙了之遂得法焉常以侍者代應對談鋒迅利不可犯時
人巳深期之故太保劉文貞公長師一歲少時相好也劉公
厭世故思學道師歡之爲僧同參西京寶勝明公旣而爲
世祖知遇侍帷幄爲謀臣薦師可大用得召見與語大悅將
授以官弗受曰天下佛法流通臣僧之願冨貴非所望也留
王庭多有贊益居三歲遣還出賜金資日用不計其費時
憲宗命海雲主釋教詔天下作資戒曾師持旨宣布中
外而輔成之
世祖征雲南還劉公請氶制錫師號曰佛國普安大禪師緫
攝關西五路河南南京等路太原府路邢洺磁懷孟等州僧
尼之事刻印以賜師銳意衛教凡僧之田廬見侵於豪冨及
他教者皆力歸之馳馹四出周於所履必獲其志乃巳自其
門人或勸之少憩弗懈也五臺山清凉勝會凡百晝夜旣得
請興廢於兵火數十年之後師假貸以經始旣而四方雲集
響應金穀之施與瓜果之供養反有過承平之時而山之真
容等院因以完實而新美若此者特其材略之緒餘也師旣
開山龍光又作大都之資聖真定之安國汾陽之開化彰德
之光天固安之興化三河之蓮宮餘不能盡紀
憲宗末年僧道士有諍各爲違言以相危上命聚訟於和
林剖决真僞師從少林諸師辨之道士義堕薙須髮者十七
人道宮之復爲僧者以千百計中統建元釋教大盛僧衆頼
之甚思師之功焉而師遂納印辭職每歲官賜金修寺之外
世味泊如也至元丁卯五月二十二日以疾終於桓州之天
宫寺西向右脇而化當暑儀形如生更有異香三日火浴之
心舌牙不壞衆庶掊其地深數尺猶得舍利云夀五十一僧
臘四十師有草書詩文傳於世可以觀其人焉其老也將有
所論撰不及而殁臣聞
世祖皇帝聖度如天善馭豪傑自在潜邸至於混一海内
天下之人材小大畢至以足其任使故其功業之盛巍巍然
赫赫然三代而下帝王未有或之及也浮圖氏以寂滅爲宗
而才器文辨如温公者亦豈常人之流哉敢叙而表之以見
夫興玉之運其人如此銘曰
維昔世皇始理開平作其潜藩有宮有城顧瞻東隅泉甘土
厚蜿蜒來止属垣負阜命建仁祠龍光是名權輿來尸僧有
豪英氣如虹霓辨若風雨縱横凌厲莫敢予侮世皇有爲羣
策是稽召見從容出其端倪善其利器俾反初服报德不回
屹若孤鵠林林釋徒禀教以居孰爲紛更入主出孥天子有
命存完去駁我馳我驅立折其角燕趙之間至於陜關我田
我廬來歸匪艱世皇御極民用寧一而釋之門旣振旣息時
龍光師燕居弗馳散其緒餘爲書爲詩詩揚宗風書縱逸趣
沛將有述棄而遽去維時名僧至於公卿有誄有辭失之若
驚垂八十年英標如在誰知表之嗣者七代義舉有聞天子
喜之史臣属辭以係遐思
智覺禪師塔銘
天目之山有獅子巖高峯妙禪師居之設死關以辨决參學
之士望崖而退者或衆矣得一人曰本公是爲中峰和尚師
生有異徵爲童兒嬉戲必爲佛事暫入鄕校尋棄去稍長閱
經教然指臂求佛甚切晝夜彌厲困則首觸柱以自儆期必
得乃巳及入死關密受心要久之誦金剛經至荷擔如來阿
耨多羅三藐三菩提處恍然開悟自是說法示人縱横該貫
如千江一源奔注放溢莫之能禦從容自在若不經思累千
百言應問無礙隨其根器廣爲策勵推以爲大辨焉緇素及
門自以爲有得即所聞受傳錄模印行於四方所謂法語書
䟽題唱之属不可勝計又有書五篇曰破胎息論妄傳曰闢
信心明義觧曰擬寒山詩曰辨七徵心處曰說如幻法名曰
一花五葉集虚谷凌禅師於師爲尊属見而歎曰此佛祖向
上事非下根小器所可識也
仁宗皇帝聞而聘之不至製金襴袈裟賜之曰佛慈圓照廣
慧禅師(賜獅子院)名曰正覺禪寺
英宗皇帝亦封香製衣即所居而脩敬焉駙馬大尉瀋王王
璋使人從師問法意以爲未足請於上親往見之旣見構
亭巖前曰真際表得法也三藏法師沙津愛護持必納雅實
理游方時常從師參詰及事三朝每爲上道之翰林承旨
吳興趙公孟頫每受師書必焚香望拜與師書必稱弟子行
省丞相别不花行宣政院使張閭諸逹官尤加敬愛每徑山
虚席必以待師師固不受廼巳轉運使瞿霆發作大覺寺以
奉師亦不受師踰浙絶江渡淮㴑汴至浮舟以居而避去之
從之者如雲北極龍漠東涉三韓西域南詔之人遠出萬里
之外莫不至焉所至結庵一名幻住信施金幣重寶交至一
視之邈如也師相好魁碩見者稱嘆皆畫象事之南詔人有
奉其象者夜有神光燭天其士感悅遂篤信禅宗云時人爲
之語曰師乘大悲願力爲法檀度觀時識宜隨機應物多諸
方便如摩尼珠無有定色爲未證得謂證得者我說無悟由
爲求名聞利養者韜晦巖谷爲毀犯律儀者演毗尼法爲妄
認法塵以資狂觧者導以正悟爲圓機者直示向上師皆以
身先之不事夫空言也而師方自以爲文字失於學問參究
闕於悟明尋常好事者所稱蓋报緣之偶然爾翩然爲退休
之計蓋師之高邁過人遠甚而謙抑如此所以爲不可及也
師諱明本宋景定癸亥歲生錢塘之新城姓孫氏年六十一
僧臘三十七大元至治癸亥八月十五日化於其山東岡
之草庵有訣别書偈誡門人勿行世俗禮而門人及遠近來
弔者哭師甚哀聲動山谷遂奉全身葬以西岡之上而塔焉
後七年爲天曆二年正月甲子天子使翰林學士承旨領
國子監事阿璘帖木兒召臣集至便殿命之若曰其賜師號
與塔名而汝爲之銘俾其門人单檀蜜即禮刻之山中臣某
再拜而言曰國家崇尚佛乘至矣而禪宗惟東南爲盛然
專席稱師者豈無其人哉至於四十餘年之間浩然
說法其言語文字汪洋廣博爲遠近信向未有君師之盛者
也請製智覺禅師法雲塔之銘曰
巍巍楞伽上極無際大雄善喻著無上義逹摩之東憂言多
窮獨此不遺曰心之宗是故妙師高蹈天目右海左江以表
遐矚師子巖巖置死爲關孰當吾鋒有造無還惟幻住叟登
中據最示則絶學無倚無外千偈瀾翻夫豈好言昏蒙錮深
抉提孔難如彼淫疾勝邪並受有大醫王爲出一手砭&KR0778;塗
摩搗嚼鍊烹紛然百爲因病以生疾除醫已言亦如是得本
不迷何有一字悲願深弘智覺所敦受職度人欝乎法雲法
雲彌天有蔭斯普恊于皇風永填終古
大辨禪師寶華塔銘
逹摩傳佛心法於中夏臨濟一宗最爲得人七傳爲楊岐白
雲五祖圜悟真所謂不立一法根源直截者灼有端緒不可
誣也悟之傳有虎丘隆大慧果卓然植其宗風於故宋南渡
之初門戶嚴峻波瀾浩湯自朝廷大臣縉紳先生莫不委
心焉道不同者猶徘徊稱嘆以爲不可及東南禅門之盛未
有及於斯者而隆之傳應庵華密庵傑破庵先無範演化
之宏與慧相望至於雪巖欽公五世矣當宋之亡宗門尊宿
漸向寂寞巖公毅然自任其導引甚方便而鑑可極巖絶得
法於其門者十數人徧布江湖之間各以所至坐犬道埸宣
閳法要在大江之西者則虛谷陵海印如父子兄弟相爲倡
和以發明斯事諸方尊信之嗣巖集雲之席者則吾陵公禅
師而巳師年十九落髮於東陽資壽院受具戒即謁虚舟遠
於雙林又依東叟穎於淨慈掌内記石林鞏至净慈師亦侍
者兼外記徑山雲峯高尤敬之諸分座說法凛凛諸老之餘
風得師相與議論激昂發明咸器重之争以得師爲重而師
曾不以此自足廼見巖公于杭遇諸塗巖舉黃龍見慈明事
問之巖印其穎逹及歸大仰而師方遊金山遣書招之甫至
遽請爲弟一座一日室中巖舉臨濟在黃蘖三度喫六十拄
杖因忍向大愚肋下築拳師云鈍置殺人巖便打師拂䄂出
至元丙戌歲也是冬巖將示滅拍師肩曰吾以此擔累汝師
曰終不向者裏活埋却未幾巖果化去衆以爲佛祖向上一
機微師莫能開示力請師繼其席師勉循焉垂三語以驗來
學曰三乘十二分教拈向一邊蝦蟇口裏道將一句來曰㣘
子聞柱聲因甚咬破庫堂前露柱曰獺徑橋吞却集雲峯是
第幾機荅者罕契其意一坐三十夏四方學者奔湊規範森
嚴有誘掖而無假借禆販之流或欲得一言以自表深謙重
施以求之卒不可得師爲文章清麗高古夐絶塵俗西江之
老於文學者往往故國之遺傲睨一世及見師嗒然自失者
多矣而少俊之才由師指示而英英脫穎於翰墨之埸者亦
間有之然則况於爲其學者乎寺嘗有水火寇攘之厄師隨
葺隨更若不經意施者雲集旣敏於成又加廣大有非人力
所能者歲飢師每食必與衆僧共之方丈之外無私烓㸑嘗
與客語過齋時及夜飢不自勝侍者請取勺粟鬻水以爲飲
師不可曰常住物非住持人所得私其清苦如此或出山至
城府官民緇白迎拜道左親慕愛敬始終如一無或間然杭
之徑山江左望刹之最公論願師一至其處久矣延祐丙辰
行省禀朝旨迎師居之袁人士號慕遮挽或訴有司留之
不可扁舟所經望塵瞻禮以祈法施及至徑山開堂之日萬
口翕然以爲不媿妙喜於二百年之外者百廢具舉四衆歸
心嘗與隣峯受供長者之家食器列皆白金也施者奉齋竟
請從者并几器收之師目從者只取餘齋而巳及與隣峰聮
舟還從者微哂曰師誤隣峯虚行矣問故從者浙人長者重
施以爲常師不受他師亦不取師嘆曰汝奉佛遺教固爲是
見解耶此與瓦礫何殊而生計度心貴人逹官舉家奉施拜
礼師不爲動亦不加傲識者稱之蓋住山七年而殁
世祖皇帝時嘗召見說法稱旨賜號佛鑑禅師大德中新作
大仰山太平興國禅寺事聞
成宗皇帝嘉之勑翰林學士氶旨程鉅天製文勒石加賜大
圜之號其來徑山也
仁宗皇帝又加號曰慧照至治壬戌四月十二日手書嘱付
時官外護宗教戒敕弟子說偈示寂于不動軒其徒奉全身
瘞諸西峯昌浦田師諱希陵字西白姓何氏婺之義烏人也
世壽七十六僧臘五十七有瀑岩集及語錄偈頌凡若干卷
行于世昌浦田者故給事中郎公簡歸隠故處而其塔癡絶
冲照堂一荆叟與之次初師在衆中有兩蛇常於檻外朝之
仰山古有二龍龍至今灵異或曰二蛇即龍云無凖塔前有
岩桂樹常以歲三月凖示涅槃日開數花及師主山之歲花
乃盈樹師平生主二大山幾四十年其因緣豈偶然哉泰定
四年徑山首座子良徒步乞食來京師求塔銘於某久未克
爲也良堅忍寒苦者數年不觧天曆二年四月二十一日翰
林學士承旨光禄大夫阿隣帖水兒奎章閣大學士光禄大
夫忽都魯兒迷失奎章閣學士參書文林郎柯九思侍便殿
具言師之道行良之志與文之所以未克者有
旨賜號曰大辨禅師塔曰宝華之塔而命臣集爲文臣集頓
首稽首而著銘曰
先佛旣遠後佛未逢如是中間妙義非空瑽瑽岩瀑春雨時
至珠璣散落無有量計天上人間海藏龍宮各得少分不昧
心宗而大辨師宴坐一室翠藤弥天竹樹綿密古雪在山夐
絶人蹤略示三關一綫之通我觀華嚴儒童本智帝綱交參
珠光無二大雄之宮列城潭潭雷音不興羣蒙共酣集雲之
峯雙徑之塢樹大法幢鳴大法鼓神龍來聽天雨宝華諸天
唱言辨才不夸聖皇御世尊敬法宝千劫信願億載之保應
期而生師在江南四聖具瞻如見優曇巍巍靈山儼然高會
其來非來其去非逝無垢者月大慈者雲覆照無窮贊以弥
文
道園學古錄卷之四十八
