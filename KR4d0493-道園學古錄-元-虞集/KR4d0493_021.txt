道園學古錄卷之二十一應制錄一
雍虞集伯生
冊文
皇后祔廟冊文
伏以進承大統奉宗廟以無私升侑閟宫在邦家而有制永
言徽懿宜極尊崇
英宗皇后瓮吉刺氏嫓德英皇相時至治作新禮樂親
孝祀之苾芬揔覈權綱成化功之簡易亶資中助丕顯前聞
故周南詠輔佐之勤坤道著順承之美鼎湖夕逝感霜露之
恫身椒掖晨空驚歲時之即遠乃修縟典式贊嘉稱謹遣攝
太尉某官臣某奉玉冊玉寶上尊號曰莊静懿聖皇后升
祔英宗廟室伏惟濯赫有靈陟降在上歆于大饗於萬
斯年
皇后冊寶文
皇帝若曰朕祇服祖宗之成訓式嚴統緒之正傳躬荷洪
休勉登大寶揆乾坤之定位觀日月之合明乃睠壼闈聿崇
稱號皇后瓮吉刺氏專静謙抑懿柔淑嘉世有令儀來相
宗事肆朕舊勞於遠外兼夙夜以憂勤曁予力済於艱難亦
後先而輔佐若昔朝廷之體循兹典禮之常宮府具宜家邦
興譲今遣攝太尉某官某持節授爾玉冊寶章以隂教乎内
備恊人文以順承乎天永寕地道噫生民之詩作不忘厥初
關雎之化行庶幾有助尚綏景命克配無疆
明宗皇帝祔廟冊文
臣聞統必有宗生嘗得以致其譲廟必有主没思所以尊其
名稽古考文宜天錫誄欽惟
先皇帝夙秉勇智惟時元良體傳次之成言避謳歌而逖出
雖身居絶域多歴於歲年而義動遠人樂爲之先後德威孔
著未堪大業之艱貞事變匪常猶閔生靈而愼動庶來蘇於
傒戴爰戡定以奉迎巳謹清宫俄虚黃屋臣民寡祐永遺惠
澤之敷施天日有臨尚想神明之如在禮嚴升祔誠備顯楊
謹遣攝太尉某官某奉玉冊玉寶上尊謚曰
翼獻景孝皇帝廟號
明宗伏冀睿靈俯回歆格充綏丕祚垂𥙿無疆
皇太后冊文
嗣皇帝臣(御名)謹稽首再拜言曰臣惟祖宗積累之勤奄有
方夏先皇仁譲之至全付眇沖奉神器以持盈仰慈恩而思
報欽惟皇后陛下德齊睿聖躬済艱虞相恊成功著坤儀
於天下弥綸大造凝鼎命於禁中爰尊太母之鴻名祗若我
家之盛典式隆孝養保祐方來謹奉五冊玉寶上尊號曰
皇太后伏願上帝昭融眷我皇國於萬斯年介以景福永
言思齊祚胤千億臣(御名)誠歡誠抃稽首再拜謹言
明宗皇帝升祔樂章
猗那皇明世纉神武敬天弗違時潜時旅龍旂在塗言受率
土不遐有臨永錫多嘏
策問
會試策問
傳曰春秋教以禮樂冬夏教以詩書若稽古昔率是道也吾
夫子修禮正樂刪詩定書贊周易作春秋天下萬世頼焉漢
立學官經制博士名家之斈史具可攷歴唐以來定爲註䟽
立教者用之國家設科取經術之士今十餘年矣廓而明
之不在斈者乎夫自漢唐至于近代說經者多矣或傳或否
悉論焉則累日不能旣其目請以耳目所共及者而問焉易
自王輔嗣之說行而言象數者隱其有存者猶當攷夫邵子
先天之學可得而傳乎程子之傳朱子之本義旨意所指文
義所當有異同乎書有今文古文之辨傳者終不敢折而爲
二以昔人成書有未可輕意者乎詩自毛傳盛行韓傳僅見
迨朱氏傳出一洒其故其有所授乎毛鄭舊說猶有可論者
乎春秋左氏公榖之傳與經並行久矣至于啖趙陸氏始辨
其不合而求諸經君子韙之三子之說果盡得聖人之旨乎
劉氏權衡三傳益密于陸而劉傳果無餘藴乎胡氏之說其
立義得無有當論者乎禮有儀禮及大小戴記又有周官小
戴記今用之儀礼其經也可忽講乎大戴之記猶有可取者
乎周官之制可互攷乎鄭氏之註其歸一乎此固諸君子積
習而素知者其詳言之
會試策問
昔者神禹盡力溝洫制其畜洩導止之方以備水旱之虞者
其功尚矣然其因其利而利之者代各有人故鄭渠鑿而秦
人冨蜀堋成而陸海興漢唐循良之吏所以衣食其民者莫
不以行水爲務今畿輔東南河間諸郡地勢下春夏雨霖輙
成沮洳關陜之交土多燥剛不宜於暵河南北平衍廣袤旱
則千里赤地水溢則無所歸往往上貽宵旰之憂至發明
詔修庶政出粟與幣分行賑貸恩德甚厚然思所以永相民
業以稱旨意者豈無其策乎五行之材水居其一善用之則
灌漑之利瘠土爲饒不善用之則泛溢填淤湛潰嚙食兹欲
講究利病使畿輔諸郡歲無墊溺之患而樂耕桑之業其䟽
通之術何先使關陜河南北高亢不乾而下田不浸其瀦防
决引之法何在江淮之交陂塘之跡古有而今廢者何道可
復願詳陳之以觀諸君子之斈
廷試策問
洪惟
太祖皇帝受天明命肇興景祚列聖継作四征不庭鋒旗
攸指靡不率服迨我
世祖皇帝混一區宇聀方所載振古未有於是建國紀元立
官府置郡縣制禮樂定貢賦帝德王功之盛粲然如日星
之行天四時之成歲也六七十年之間講之益明治之益習
天下晏然守其盈成者又何以加之哉朕纉承正緒夙夜祗
懼承我聖祖神考之心比歲再祼太室仰而思之求盡其
道而未能也夫親親莫内于九族今百世本支繁衍盛大則
旣尊位重禄矣尚有以勸之之道乎尊賢莫先於百姓今世
臣大家勲業昭茂則亦旣冨方榖矣尚有以體之之道乎多
方内附之衆因其俗而導之者亦旣久矣一而同之之道尚
有可充者乎生聚教養之民因其生而厚之者亦旣周矣恊
而雍之之道尚有可致者乎書曰鍳于先王成憲其永無愆
朕之志也子大夫咸以道藝來造于廷其備陳之朕將親覧
焉
廷試策問
朕聞伏羲神農黃帝之事見於易堯舜禹湯文武之治存乎
書皆聖人也其號名雖殊而治化則一日月星辰之爲天立
陵川澤之爲土君臣父子夫婦長幼之爲人三極之道有以
異乎宗廟也朝廷也師旅也禮樂也佃漁也耕桑也時之所
尚雖小有損益其爲治之具豈有易於此者乎然而伏羲神
農黃帝之所以爲伏羲神農黃帝堯舜禹湯文武之所以爲
堯舜禹湯文武可得而别歟伏羲之卦文王申之神禹之疇
武王詢之文無異也道無異也然伏羲之作造化備矣何以
有待於文王武王之心神明通矣何以猶待於箕子然則羣
聖之奥有待於後世者猶無窮乎子大夫習之於師考之於
古得之於心宜之於今亦素有其說乎朕誠以爲非伏羲神
農黃帝無以爲道非堯舜無以爲德非禹湯文武無以爲功
心術之精微制作之會通子大夫其悉陳之朕將親覧焉
詩
題周怡臨韓幹明皇出游圖
開元盛事何人畫玉冠夫容御天馬從官騎步各有持移仗
華清意閒暇宫花如錦照青春詔許傳看思古人不知身在
瀛洲上親奉圖書侍紫宸
明皇出游圖
輦路風微曉霧開華清宫裏看花來五王走馬誰先醉倒着
宫袍去不回
端午賜大長公主
細葛迎颸喜宫衣之初試瑞蓮承霧慶壽斝之方持輙陳節
物之多儀用祝年齡之有永併將唐律式衍魯風
殿閣薰風五月凉綠荷池上度天香扇裁團鑑飄羅雪盌注
輕冰藹玉漿塵尾可消時晝永綵絲宜祝壽年長清朝共慶
宫闈貴萬歲菖蒲汎紫觴
董元夏景山口待渡圖
董元夏山何可得嘉木千章鐡作畫曾巒緫含雨氣潤百谷
正受川光溢犬牙洲渚善洑洄滄江散落碣石開山田何處
無耕鑿尋源不得還徘徊柳下行人將有適臨流不度心爲
惻我楫孔堅舟孔安奉子以濟諒非難
徽宗畫梨花青禽圖
宿雨初收禁林寂玉斧臨牎看春色蒺蔾沙上暖塵飛何處
人間作寒食
趙千里小景
前代王孫不好武拈筆幽窗寫汀渚殘雲野水三百年依舊
松筠濕春雨
燕文貴小景
行盡長松逕溪頭有小舟鑑湖如賜與終日弄清流
趙千里出峽圖
巨舟臨峽口衆工志如一各以所操濟雖危萬無失所憂至
平曠玩肆生縱逸母俾持釣翁倚杖三太息
藴能羅漢圖
有寶其寶破慳來獻我乃回施非見所見月輪當空天清海
平神光赫然萬國永寕
白樂天重屏圖
錦屏圍煖坐衰翁妻子相看語笑同翡翠鴛鴦元是畫櫻桃
楊柳詎非空清朝優老容歸早野寺宜閑見歲豐兜率有天
何異此葛巾吟偈白蓮風
陳閎畫中宗射鹿圖
昭陵石馬立殘陽曾見騰&KR0750;逐鹿埸馳射衝波夸獲雋故知
英氣似前王
羅漢圖
神光炯炯視容直坐展兩足手按膝兩龍還入軍持水風衣
拂著磐陀石深山海島非人間碧桃花開啼鳥閒法雲還爲
等慈起矍然飛錫無留難
韓幹馬
開元沙苑蒺藜秋韓幹新圖揔不收天廐眞龍竒骨在故知
臣甫負驊騮
曹覇下槽馬
櫪下長年飽豆芻誰通馬語識踟蹰主恩深重知何報或者
東封駕鼓車
韓晉公(滉)土星像
猗黃靈填土中馴伏牛類相從朱斿揚招八風乘天田入紫
宫命司嗇錫九農鳴塊桴年屢豐
柯博士畫扇
旭日鳴幽鳥露華在芳藂外廷無奏事殿閣自微風
胡虔取水蕃部圖
駝車度磧輙三日老馬砲沙泉水溢橐囊盛滿不辭勞徼外
天山雪千尺君不見聖明天子恩澤多旁及四海猶翕河
昆虫草木感餘潤日獻醴泉甘露歌
滕昌祐蘹香睡鵝圖
蒼鵝惜毛羽宛宛卧春雨雨餘日照沙上有蘹香花懷香不
自獻夢到金鑾殿殿池多躍魚君王方草書
銘
奎章閣銘
天曆二年三月吉日天子作奎章閣萬機之暇觀書怡神
則恒御焉臣奉勑而銘之曰
維皇穆清中正無爲翼翼其欽聖性日熙廼闢延閣左圖右
史匪資燕娛稽古之理經緯有文如日行天爰刻貞玉垂美
萬年
棋盤銘
動制勝静保德勇有功仁無敵
棋盤銘
圓周天方畫地握化機發神智
贊
趙平章畫像贊
臣聞古昔帝王所以加禮於輔相老臣者以爲爵位之崇錫
予之厚有不足以盡其心則必象其體皃而致美於形容焉
於顒顒昂昂如圭如璋又曰敬愼威儀惟民之則其此之謂
夫公以勲門將胄篤尚儒素積學以致用人莫知其志之所
存也出事
世祖皇帝始爲御史風采肅然振厲中外歴事累朝踐揚
臺省垂五十年事業著簡冊勲庸書旂常天下謂之名臣朝
廷謂之元老當顯用而憂時愈深嬰患難而立節弥固夷險
一致進退以時盖有古君子之風焉是以論者以爲清嚴似
揚綰淵通似李泌周緻似姚崇剴至似陸贄至於以直搆禍
蹈機穽而不爲之動則漢䔥望之殆不能及噫此天下之公
言非臣之私言也至順元年五月甲子
今上皇帝念翊戴之功俾繪其像而命臣集爲之贊臣少嘗
從公游今且老矣其實知公故承詔不辭謹再拜稽首而
獻詩曰
肅肅魯公泰山巖巖剛毅直方爲國之監有言有猷以定國
是衆人所難在公則易
世祖舊臣維公在兹百煉之剛遇挫弗虧上帝耆之俾佐
天子底定綏輯弥文以理白髮蒼顔正笏垂紳凛然秋霜煦
兮陽春國有老成邦家之福天子萬年景命有僕
趙中丞畫像贊
天曆庚午孟夏初吉聖天子以爲御史中丞趙公世安元
從功臣爰置左右踐&KR0993;省轄表正風憲厥績殊茂乃命繪像
用肅具瞻親御翰墨書勑其上識以寶璽而命臣集述贊焉
臣惟公之事上也靖恭夙夜夷險一致入則告以謀猷之
嘉出則宣其德意之美惓(惓)焉愛君體國之意其見於儀形
風采者宜垂頌焉謹拜手而述贊曰
肅肅憲綱國之司直以正朝廷百辟是式聖皇御天法度章
程風霆之威日星之明昔在
世祖最重斯職列聖授受精意愼擇賢必有能廉必有材
必信必親庶尹則諧惟今趙公簡在有素旣勤其躬亦衡其
慮天子有行鞭弭&KR1060;鞬天子正統㐮贊周旋温(温)其儀
侃(侃)其色珮玉舒遲前席密勿曆階中書時清政平乃肅風
紀以贊國成知無不言言無不聽有容有嚴有文有政天
子萬年大臣相之九叙惟歌無以尚之
吳宗師畫像贊
游乎萬物之表而能約已於名教老乎朝廷之間而不濡迹
於公卿粲若華星之䴡乎河漢浩然雲氣之出乎嵩衡其凝
也止水之善鑑其動也祥風之時行祠黃石者盖有遺書之
託衣白衣者寧無辭當世之名導冲和以輔元化非呼吸而
致長生伊耆有巢父軒轅有廣成則所謂宏演博大眞人者
安得不後天地齊日月以贊于休明者乎
御馬五雲驥圖贊
傳曰天用莫如龍地用莫如馬夫馬上配乎龍而乾之爲象
兼焉斯其爲貴者矣然周穆遊乎西極虚傳八駿之名漢武
求諸渥洼實費貳師之出方于今日殆不足云我國家肇
基朔方奄有六合千乘萬騎風焱電馳武功告成禮文畢備
百年涵煦之久萬物生息之繁於斯盛矣乃若夫馬外則駉
駉而在朝樂彼超&KR0750;内而肅肅以居閑均其調習論其可以
名稱者盖不勝紀至順二年夏天子時廵上京行幸之次
日閱其良於是五雲之驥出焉盖神駿之尤傑者也臨軒一
顧廓開萬里之風雲立仗羣趨却立九重之虎豹光逾雪練
文戴龍章凡其游牧之生悉備乘輿之御此豈偶然者哉於
是命善工圖形藏諸内閣而俾臣贊之臣聞驥不稱其力稱
其德也今斯驥也生于明時遭逢賞鍳不有其德曷克臻兹
噫一馬之善上猶錄之如此豈有人材之出於當世而不
見知見用者哉敢述贊曰
房宿儲精天馬來下有萬其駿莫之能侶玄文五聚黼黻厥
身粲若負圖猶龍有神聖皇在御神物斯出行地乘天嘘雲
耀日爰勑繪素對貌竒姿德力具稱存乎贊辭
瑞寉贊
至順三年三月趙國公臣常不蘭奚中書平章政事臣亦列
赤御史中丞臣脫盈納等欽奉
皇帝聖旨皇后懿旨命特進神仙大宗師臣苗道一脩羅天
大醮于大長春宫四月朔旦臣不蘭奚自長春以青詞入謁
内廷請署天子御名沐以龍香之澤封以雲錦之函羽葆
鼓吹導自禁籞歴于曾城浮塵不揚馳道清肅風日和美靈
光發舒將至乎仙壇而臣道一率其属奉迎道周羽蓋雜華
霧以&KR0813;紛法曲繞旌霓而高亮百官在列萬姓聚觀乃
有青鸞白鶴飛舞太空雅唳長鳴去人尋丈若羣眞之並駕
從以來迎盤桓後先及壇而止衆目瞻覩驚歎神異醮
禮告成言將復命咸曰苗君某先朝舊人老成端恪道行嚴
一故能深逹皇宸致感玄徵有如此者而臣道一乃曰兩宫
至誠上與天通一念之興如響斯答天何言哉示之以事是
故玄裳縞衣羽翼乍離於三景同鳴齊唱音聲遥聞於九天
老臣奉詔禱祈庶竭愚分而巳至于明應則上帝之所以
報兩宫非老臣之所能致也然臣不蘭奚等不敢隱其事繪
圖以聞傳旨國史臣集書以識之盖仙人道士之言云太
上至眞飛行虚無不可以形迹見也然而輟馳翔於寥廓横
四海而覧輝則羽族有先見者焉書傳有之鳳凰來儀神祇
來格此其類也臣聞至元紀元歲在甲子實命誠明張眞人
建大醮於兹宫有瑞鶴之應焉今七十年矣前太常徐琰見
諸贊詠臣切思之至元甲子
世祖皇帝在位之五年今兹之歲則
今上皇帝之第五春也玄徵之感同符
世祖不亦盛乎於乎我聖皇敬天尊祖之誠仁民愛物之
惠前聖後聖其揆若一則吾聖元宗社無疆之福詎可量
哉敢再拜稽首述贊曰
明明天子昭事上帝肅肅在宫齊聖無二乃睠殊庭神明所
都嘉徵瑞圖此興此儲維時神師故舊耆老羽衣持節致我
忱禱綠章紫封金龍夾扶來自禁中百靈與俱倬彼雲漢有
飛者羽如雪映掩載翔載舞乃占道書是爲貞符聖神鍳臨
其來舒舒降休隕祉爰自昔始表而著之億千萬禩
道園學古錄卷之二十一
