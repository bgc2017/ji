道園學古錄卷之十二在朝藁十二
雍虞集伯生
奏䟽
奏開奎章閣䟽
臣某等言特奉聖恩肇開書閣將釋萬幾而就佚游六藝
以無爲此獨斷於睿思而昭代之盛典也乃俾臣等並備閣
職感兹榮幸輙布愚忱欽惟
皇帝陛下以聦明不世出之資行古今所難能之事以言乎
涉歴則衡慮困心艱勞之日久以言乎戡定則撥亂反正文
治之業隆然而功成不居泣定不有謙遜有光於堯舜優游
方儗於羲黃集羣玉於道山植衆芳於靈囿委懷澹泊造道
精微若稽在昔之傳聞孰比於今之善美而臣等躬逢盛事
學愧前修雖旣竭於論思懼無堪於禆𥙷然敢不詠歌雅頌
極襄贊之形容探賾圖書玩盈虚之來往冀心神之融會成
德性之純熙揆微志而匪能誠至願其如此仰祈天日俯察
芻蕘臣某等不勝惓惓之至
表箋
經筵謝宣表
臣某等言欽奉宣命臣等並兼經筵者臣等伏以聖作稽
古知崇效天開筵肆講於前經當宁屢煩於明詔垂憲萬
世一新經緯之文有臣十人並拜便蕃之賜於昭睿斷創始
明時臣某等誠歡誠感頓首頓首伏惟昔者明王不以天縱
而自聖夲之先哲式資道揆以開人故伏羲則畫於河圖神
禹錫疇於洪範凡將圖治愼在求聞盖帝王傳授之精布乎
方冊而古今治亂之迹可以鍳觀爰兹博洽之材用廣聦明
之識然守職業者特見諸政事之著惟任啓沃者先端其心
術之微故兹曠典之行實重眞儒之寄必經業可以發聖賢
之藴必器能可以相禮樂之成必養德之全素蒙孚信必至
誠之積可致感通苟非其人不稱兹選而臣等性本固陋學
尤迂疎守其師說之遺僅不忘其章句及轉國人之譯方稍
逹於性情所謂材有限而道無窮口欲言而心不逮猶重昔
人之歎况乎臣等之愚是故設醴上尊敷氊廣厦旣極詢諮
於累歲蔑聞𥙷報於纖豪敢謂能自得師坐進此道更錫官
聮之重俾兼誦說之司雖竊恩榮愈增憂責兹盖伏遇
皇帝陛下以乾坤之德爲德以堯舜之心爲心無一念不在
於民生無一事不遵於祖憲遐方畢服猶虞水旱之爲灾群
賢在朝尚恐俊良之攸伏必合二帝三王之至盛以登四方
萬國之太平下收支末於芻蕘俾益㳙埃於山海臣等敢不
力循古訓恪盡微衷非先王之法不敢言冀必由於正路雖
未世之事不敢避庶有戒於前車尚勸九歌用稱萬壽臣某
等下情無任瞻天望聖激切屏營之至謹奉表稱謝以聞臣
某等誠歡誠感稽首頓首謹言
中書省慶親祀禮成表
寶曆在躬祗服祖宗之訓太宫脩祀於昭禮樂之文海宇均
安人神交暢(中賀)德崇恭譲道積寬仁艱難具察於民勞傒
戴密繇於天授卿雲就日護璽綬以來歸瑞雪宜年洗干戈
而載戢圭衮繪龍章之盛箾韶致鳳羽之儀臣等備位台階
依光宸極羣工述職贊文治之成功萬壽膺符受明禋之純
嘏
國子監賀親祀告成表
纉膺正綂脩禋祀於太宫還坐明堂受會朝於上日明時盛
典率土懽心(中賀)有德以興無爲而治御衮衣而酌秬鬯得
寶玉以備符徵干羽舞階羆虎桓桓而敵愾箾韶依律鳳凰
&KR0938;&KR3133;以來儀越若鴻禧光于大業臣等遭逄景運服守成均
造士登崇百代先王之禮樂採詩頌美萬年天子之春秋
即位太傅府賀表
龍庭臨御咸推傒戴之誠鳳詔渙頒同仰隆平之治慶弥中
外喜溢臣隣(中賀)盛德在躬至仁應運爰丕承於今緒用克
纉於武功寅動雲興威信著盤桓之久天回日轉輝光被履
位之初式符宗社之傳允合乾坤之大臣等恩叨三事心戀
九重論道經邦庶有禆於熙代建極歛福願永保於洪禧
中書省賀元正表
陽春發育明新若日之方中而朔會同溥博如天之爲大顯
承盛化恊慶昕庭(中賀)神武成功至文備德綜萬機而益𥙿
達四聦而弗違礼樂從容建用維皇之極圖書宣朗緝熙於
穆之純假郊廟以受釐率臣民而錫福臣等叨陪鼎鉉式替
鈞陶時和歲豐願保無疆之祚風淳俗美永歌有道之朝
正朔中書省賀中宫箋
玉燭調元播陽春於萬物禕衣承翟奉景福於一人懽溢宫
闈慶延宗社(中賀)柔嘉維則博厚無疆帝業中興五色煉𥙷
天之石女功内治七襄成報日之章膺瑶冊之穠華衍金支
之奕業茂迎蒼曆益介鴻禧臣等備位外廷稱觴前殿二南
風化詠關雎正始之音萬年室家保旣醉太平之樂
翰林國史院賀天壽聖節表
春回正月律和舞鳳之庭日浹芳旬瑞紀流虹之渚縟儀洊
舉治象吏新(中賀)盛德在躬至仁育物紫微華盖煥乎經緯
之爲章朱草醴泉妙與生成而合化天開壽域人樂熙辰臣
等弱翰無功清光有赫對楊休命絲綸緯黼黻之文歌頌永
年簡冊載衣裳之治
上尊號翰林國史院稱賀表
冊奉鴻名俯徇臣民之請禮行盛日丕昭宗社之光道揆方
隆頌聲攸作(中賀)欽符天則綂接聖謨致治無爲揖譲允稱
於至德秉彛有懿範圍緫囿於誠功誕敷經緯之文克廣繼
承之孝備兼衆美永福羣生臣等叨掌絲綸幸題編簡鏤辭
白玉煥乎日月之明封詔紫泥大矣乾坤之造
賀冊皇后表
龍飛乾位聿觀建極之初象著坤儀首恊承天之順事嚴宗
社慶洽家邦(中賀)盛德在躬至仁及物厚人倫美教化王道
所先行典礼觀會同朝儀丕顯益保基圖之固允宜祚胤之
昌臣某等黍列禁林欽逢嘉會瑟琴鍾鼓永歌正始之風祖
考神祇來燕守成之雅
中書省賀皇后受冊箋
軒星著象行麗極之初陽月就盈文恊來嬪之■慶均邦
國燕及宗祊(恭惟)德備柔嘉身行慈儉粛臨中壼佐庶政之
勤勞祗奉東朝成一人之孝飬翬珩在御祚胤開臣等祥沗列鈞
衡欽承典則致關雎麟趾之化寔有本源詠生民清廟之詩
敢伸頌禱
監脩國史府賀皇后受冊箋
宸極當陽際乾坤之交泰中闈定位仰日月之同升穆卜靈
辰誕膺縟典(欽惟)柔嘉有則恭儉夙成鍾鼓瑟琴善繼徽音
之美褘褕鞠展宜占元吉之文儼規範於六宫孚儀刑於四
海臣等叨司合衮兼緫史廷求賢審官願載思於卷耳厚倫美化
詠正始於關雎
建儲中書省賀皇太后箋
文母思齊公神器以保天下太君繼體定國本而係人心於
赫淵衷率循舊典聿懷多福嘉靖維時策定禁中繼志重承
於至德慮周宇内承祧仍属於元良固萬世之基圖受九重
之孝養臣等叨持政柄獲贊廟謨太極無爲妙乾坤之化育前星
有耀宣日月之光華
建儲翰林國史院賀皇太后箋
惟皇作極廼豫建於元儲以孝事親式歸尊於太母臣隣恊
壹宗社底寧(欽惟)德合生成恩隂顧復鉤陳華盖有來萬乘
之朝甲觀畫堂兼就兩宫之養旣永崇於國本宜益重於坤
儀臣等備引詞林遥瞻禁衛興仁興讓常聮棣萼之相輝得壽得
名克保蘿圖之永固
賀登極表
鴻業啓圖世守肇基之迹龍庭受賀躬膺大曆之歸欣載云
初謳歌爲盛欽以
世祖紹統乾之運𥙿皇隆出震之名推一本之均齊累四
朝之繼及於惟景命監至德之無私粤在太宗御禎符而
有慶天心攸属國勢以安欽惟
陛下道合彌綸功存綏撫立長式遵於家法計宜允恊於輿
情車服旌旗皆昔祖宗之舊星辰河嶽赫乎宇宙之新時
開泰平人用寧壹臣等叨承重任適際昌期建皇極以敷言
親揚彛訓坐明堂而布政永贊成能
代中書平章政事張珪辝職表
欽承明詔肇啓經筵講明王道考索前聞以進聖學於燕
間之中以禆致治於幾微之表成宗祖未就之志爲子孫經
久之計實出聖上之睿知國家之令典非細務也而臣徒以
家世之舊愚戇之誠備位宰司首當勸講及解機務仍卑專
官雖竭盡於微忱望格心於萬乙然而自念昔從祖考属備
戎行其於明經實慚寡陋况以賤軀衰早養病多時先舉一
二老儒以次去國略盡坐閱歲時之久未彰啓沃之功今又
召還禁林復係兹任以此憂慮深省周思豈非講明有限通
譯唯艱虚言不掩其躬行義理不勝於私欲或者顧望忌諱
取悅耳以爲容僥倖瞻承護曲說以干售私情是徇大體有
傷以致繆悠不能感動載惟重負何以自文惟知並進於老
成庶肯同心於陳閉
切以周尚父授丹書之日漢申公赴蒲輪之招皆年期頥爲
國羽翼盖古者乞言之礼必於養老之時非徒外飾於光華
實有咨詢於故舊乎章政事致仕上柱國某敭歴中外承接
儒先懸車於方老之初致壽於九袠之近進退有道天下服
其從容謀慮之精君子推其練習德以久閒而弥邵心以久
静而益明一行一言有恒有則况其鄕里去國不遠近頒優
礼巳聳具瞻若蒙延入講惟不致縻之職事几舄之盛已足
表儀則其孚感之深不在話言之末
翰林學士吳澄心正而量遠氣嚴而神和其爲斈也博考於
訓詁事物之賾而推逹乎聖賢之緼致察於思惟踐履之微
而充極乎神化之妙正學眞傳深造自得比夫末俗妄相摽
表以盗名欺世者霄壤黑白之不同粤自累朝從布衣一再
召用超擢翰林學士有識君子不以爲過前當講說誠剴温
潤深有古風近以年老告病南去觀其所養完厚實尚康徤
聦明經學之師當代寡二雖蒙恩賜存撫爲化甚優必合召
還與講資其問學實非小𥙷
御史中丞王毅忠厚敦篤守道不欺歴嘗患難勵志弥確其
於四書六經朝誦暮惟不以官事廢業不以衰老退心實欲
躬行非徒口說使與勸講必蒙聽字
集賢大學士趙簡實建初議置立經遥先事遠慮其功甚著
爲此巳蒙恩賜褒美其人老成方正深知國體仐除前職實
契公論目即未見到任右蒙&KR0825;使趣召前來俾與講事必能
確守直道不事阿䛕論正人扶植事體
前集賢侍講學士王結非聖賢之書不讀非正直之事不談
自信端才不嫌忤物先在講筵進讀後以改除遠去雖係煩
言退間初於義理無歉擬合召還必能贊助
翰林侍讀學士酆文原持身清慎信古通今先在講筵因病
遠去今除前職久未到任合與趣召前來
伏蒙聖恩除授前職切以制誥國史二事皆所以成一王
之大經爲萬世之令典比於效一官任一職者其事甚重若
止因循胃昧常人孰不可爲必欲稱其職任實深慚愧况卑
職世從軍旅歴任省臺學業素非所優志愿耗於勞勩深思
逭責其在薦賢切見翰林學士吳澄學通天人道爲師表其
代言深如訓誥之弥文其書事嚴於筆削之成法盖其脩身
成德文學猶其緒持自今英宗實錄未經呈進累朝嘉
言善行多合紀錄採𥙷得宜全資學識又有遼宋金史累有
聖旨脩纂曠日引年莫肯當筆使前代之得失無傳聖朝
之著述不立恐貽譏議君子耻之然非博洽明通孰克爲此
今者本官雖曰年近八十其實耳聦目明心力清遠及今不
使身任其事後當追念無及近者朝廷差宫優賜存問礼
意已厚然須使當承旨之任緫裁方可成能合行舉以自代
實爲允當
講畢奏特加藁城董氏封贈表
自古國家功臣以序各有等差或超異以表勲業或循常以
守定品此朝廷子奪之大懽也我朝封贈之法自有常
制而一二勲臣之家恩數持異礼亦宜之乃若子孫廉退不
欲有所陳請者無以表彰實爲偏負故龍虎衛上將軍董俊
首師孤軍内附太祖後於滅金之役戰殁黃河之上其子
故中書左丞文炳受知
世祖親從伯顔身兼省院之官提軍討滅宋國事載國史昭
如日星其孫故陜西平章士選世篤忠貞孤介剛毅徧歴臺
省號稱正人其文炳忠獻之謚乃贈典未行之初
世皇之所特命士選身後之賜僅從一品常資切照眞定史
氏保定張氏功業相望而董氏清忠過之且亡金武仙人之
殺天倪而奪眞定也實由董氏克仙兵而納史師張九元帥
擣宋餘燼於海中也實出董氏旣克宋主撫定閩越之餘疇
其功庸誠爲雋特於斯參詳宜依張史二家封贈
謚議
中書平章政事趙璧
大德三年謚故中書平章政事趙冀公曰忠亮延祐三年五
月有旨加贈定謚於是國史禮部太常會議改謚曰文
忠其議曰人臣之功勛灼然可見於行事者易知而可名其
有潜融密化於幾微之間者無迹之可紀而生民實受其賜
者君子之所當發其微而著之焉前議掇公之大節若佐河
南之治使王之師與平濟南李璮之亂敗㐮陽夏貴之兵
定高麗廢立之變而謂之忠亮善矣然而未足以發明公之
微也始者國朝以馬上取天下未有以儒術進者公生河
朔當用武之時巳能從事學問及見
世祖皇帝於潘邸獨以儒士見目是時國言語未盡通中
原亦未始知有經傳之學也自公始以國語釋論語大學中
庸孟子諸書而教授焉然後貴近之從公學者始知聖賢脩
已治人之方矣故
世祖嘗歎曰漢人廼能爲國語深細若此盖孰察而深許之
矣於戲此其所啓沃者其可以淺近論哉謚法德美才秀曰
文宜合舊謚而易之日文忠矣謹議
兩淮轉運副使潘琚
議曰謹按國朝初入中原即用其豪傑以經理網紀妥綏
人心以致其財用其豪傑亦知天命之所歸思與其父兄子
弟脫㒹沛而就休養故其大者奮於智爲之
將相其廉取者往(往)不卑小官而爲用盖其所存者非徒然
也其必有所見矣矧夫中綂至元之初制度已立文物巳著
士君子乘興運而生者居一官效一職於當時固巳隠然有
高名重望而爵禄之崇盛者殆其所當有者也若故淮東西
轉運副使潘公琚者年未弱冠推釋爲吏並駕群村一時幕
府號稱秀發凡八轉皆不離筦庫而聲譽益著夫筦庫非致
名之官也而所就若此公之材美著矣然是時名曰筦庫實
理民之任也公能安其人而出其財不擾而濟事此其材美
可見不誣哉是故命於天子而佐使使者分列方州領漕
渑於南北之交盖重地也雖未見其全用而其所設施巳略
見於行事矣於是儀曹史院與禮官雜議之而定以文懿盖
有所考哉謚法慈惠愛民曰文尚能不争曰懿合是二者以易
公名宜矣謹議
中書平章政事何榮祖
議曰嘗聞善相天下者盖必本忠厚之心廓容受之量明理
事之識周經營之材極久遠之慮躬負荷之責者而後可庶
幾焉是故待事有先幾應变有餘昝持久有定力處物有成
謀其功業始可得而論矣若夫以狹溥之資險忍爲術汙陋
爲習巧佞爲伎命與時遇位以倖致者充位之辱欺世之禍
彼且無逃於天地之間生民何頼焉觀於至元大德之間以
大臣贊國論不爲近利細故所動搖本之以祖宗之舊典定
之以禮侓之微意以成天下之務者平章政事何公榮祖何
可少耶公爲御史中丞時權臣用事數爲所危䧟公守職不
爲之變終以是去位天下之望固巳在公矣
成宗皇帝在位完澤公之威重沈毅荅刺罕公之仁明正大
實相左右朝多正人君子而公獨以耆老精練弥縫條理於
其間豈漫焉嘗試者哉卒能成太平之盛非偶然也然於是
時好功興利之徒間出其間偵國家財用之急積慮密講將
有所作爲議數上公必正坐堂上奮仁者之勇明目張瞻論
民命國體之所以然發言折其謀使不得行耕田鑿井之民
晏然無所顧慮以遂其生理於當時者公存心之最著者也
敡歷臺省數十年皆要官重任然衣服飲食之奉儉約不異
於儒素身死之日賜金給用之外略無餘貲比其立志非常
人所及宜其所成就如此謹按謚法廉方公正曰忠執心决
斷曰肅請易公名不亦宜乎
陳文靖公謚議(儼)
昔者有道之君子内充然而有餘無所待乎外也未嘗求用
於世亦未嘗不求用於世也有天下國家者知其有道尊敬
而信用之則爲之出於是應之以文斈政事隨施而見不爲
喜幸不用則不爲變移其志大矣然或者假事以自舊巳見
用而無足以行也則以偃蹇日取盛各終身不一試謂古今
爲可誣也邪故翰林斈士陳公方盛年時閉戶讀書未始有
求用之心及爲朝廷所用諄諄然視其職事之所在而謹奉
之略無厭常喜竒高自標致之意始終清要盖迫而後動來
而後應定而後就恒無心於其間此其視無能而求用避事
而取名以傲忽欺罔一時者爲何如也故其高文大冊以華
國者皆舒遟温厚之言横經論道以淑人者皆文質兼備之
教論禮則欲脩一代之經司刑則知先無訟之本至於處巳
接物温恭退讓君子視之則楽其雍容小人仰之則失其鄙
暴謂之大儒先生斯無沗矣謚法道德博聞曰文仕不躁進
曰靖謚曰文靖其合公之行也哉
書啓
請吳先生書
先生生朝避客連日奉候還監今早令嗣來始蒙垂示留别
之意實爲驚愕盖進難退易固士君子之大節而去留之間
必有攸當今朝廷嘉惠斯文德意至渥欽體近旨則監
斈所係甚重先生抱道懷德經明行脩係乎監斈者匪輕翩
然去之於雅志則得矣朝廷其謂監斈何則區(區)之未喻
也謹遣斈生某等請于河上以必還爲期惟執事留意北棹
毋阻幸甚
慶章廬先生初度啓
候鴈旋春紱麟紀旦恭惟歡慶伏以有相之道無競惟人歴
觀統緒之傳莫若濂伊之盛天禮攸叙人豪並興伯仲作於
一門師友邁乎千載逮至乾淳之講斈兼資張陸之切磨會
江漢於滄𬈑輔梁棟以榱桷是閱衆甫謂之太成未有如斈
士先生魯殿靈光獨立雲霄之表禹河砥柱旁無阿附之峰
載歌鳴鳥之聞特見卧龍之起金匱將垂於訓戒蒲論何憚
於歸來穆若燕閒齊戒以問於尚父斐然狂簡傳授多得於
伏生衆志之孚不言而信自任之重於時極難是以君子之
嘏最純前哲之年莫及不扶几杖康強非導引之私信作鍳
衡明睿絶邊岐之異述群經而畢究俾百世以不迷遂開九
裘之齡允爲一代之瑞尚綏福履以亢文宗
回吳先生慶初度啓
仰蒙尊執俯念孤生無聞又過於十期有賜忽來於萬里受
而思學感弥綸經緯之純服以飾躬懼黼黻文章之著拜父
師之祝嘏懷皇覧之揆初伏念某干禄不回索居旣久脩踐
益慚於寡陋論思何𥙷於聖明擢擢儒林每踵先生之履
煌(煌)芝秀亦興晚歲之歌盍曰歸歟稽諸作者恭惟斈士先
生卓尔大雅巋然靈光閣具常珍奉龜齡之維永坐施重几
知鳳德之未衰將車昔念於聚星就業常容於立雪曲加奬
借更俾久長洛社耆英許繼兼謨之芳躅漢廷掌故尚傳伏
氏之本經
賀海南將軍啓
出節少府移鎮大邦妆部曲於久閑俄旌旗之改觀浮雲連
海空聞薏苡之車明月照楼自看夫容之劎落落幾亡於世
故惓惓深結於主知退然不言遂以經歲撫髀而嘆能無廉
頗之思刻印以封不在雍齒之後偃蹇萬里之外輝蝗一日
之間酌酒以飲樞臣委曲道將軍之舊爲書以授賢子馳驅
將使者之華受弨弓而永藏錫康爵以旣醉上恩之厚外廷
所無某托在交游尤深慶抃虎皮裹甲徒煩卧護於江湖馬
首在塗行見來朝於魏闕尚祈調嗇式副頌言
賀原功少監初度啓
夀星麗景文運司南緩繋懸弧記雲開於衡岳泥封啓事知
日近於長安信大耐之匪遟属弥昌而成錫某相知最楽揆
度云初竹簞凉風請避玉堂於天上山泉釀酒更祈仙果於
海中薄寫慶悰尚幾體照
除夜以傽送歐陽少監
看射殘年野有麗龜之獲復端嗣歲室宜戴燕之祥輙取具
於山虞庶少陳於時物或充加豆不腆承羞朱芾斯皇未覺
爲書之誤清酒旣載尚稱介壽之辭
荅歐陽少監餽歲
蜡賓迎虎擊鮮俄給於來田胞吏執牢爲酒遂蠲於孝享未
往大夫之拜敢嘗君子之腴華我好春味兹豐爼汗邪滿載
持肩顧祝於有年湆胾属饜薦拍更均於嘉友薄言占謝更
悉嗣陳
荅原功待制慶初度啓
伏承嘉貺俯記微生蚤億過庭每道湖南之學晚同載筆每
倍花底之朝永言舊好之匪私尚論斯文之有在方觀水嘆
黃河之大何賦詩多清穎之思我詠藿苗願維駒於朝夕公
憐樗櫟顧問蟪之春秋嗟憂患之已深奚誦褒之敢受乃若
自稱之謙甚必祈稍改以安承草服黃冠還踐守居之夢茅
檐竹簞當從歸老之游浩有謝忱悉儲侍旣
回胡貢士啓
應詔公車脩容旅次文書銜䄂皆經義治事之餘稱譽過情
謂承明著庭之舊衰緒遠稽於前代同袍爰托於斯文乃辱
先施深慚盛意會元先軰明經皓首聞道紫陽續食館人夙
勸蒲輪之駕葉繻關吏行分藜燭之光獨推稷下之老成何
有洛陽之年少薄言古謝未究欲言
荅蕳西碧餽歲啓
篤叙鄕情特厪節物士鶉駢首來同祝饐之鳩一鶚傳書俾
載迎春之燕肅肅罝罘之獲温温几席之懽謹巳拜嘉詎云
還贄聊奉時哉之嗅想蒙莞爾之留
道園學古錄卷之十二
