道園學古錄卷之三在朝藁三
雍虞集伯生
芝亭永言
律詩七言
送袁伯長扈從上京
日色蒼凉暎赭袍時廵母乃聖躬勞天連閣道晨留輦星散
周廬夜屬櫜白馬錦韀來窈窕紫駞銀甕出蒲萄從官車騎
多如兩秪有楊雄賦最高
代祀西嶽至成都作
我到成都纔十日駟馬橋下春水生度江相送荷主意過家
不留非我情鸕鷀輕筏下溪足鸚鵡小牎知客名頼得郫筒
酒易醉夜深衝雨漢州城
贈星上人歸湘中
潭北湘南無影樹一花吹度海門潮天香滿室定初起雲氣
上衣身欲飄寶月夜寒龍在鉢銀河秋近鵲成橋豈無一箇
卭州竹與𡭗松根共寂寥
子昂秋山圖
翁昔少年初畫山丹楓黃竹雜潺湲直疑積雨得深潤不假
浮雲相往還世外空青秋一色牎中遠黛暁千鬟瀛洲雞犬
同人境尚想翁歸向此間
題黃竹村所藏畫卷
雪後城隂雪一坡寒梅疎竹共婆娑經行不覺籃輿遠點染
還疑綵筆多蜀棧煖雲生野樹匡廬晴照落江波商公巳老
高公死惆悵誰人奈汝何
過池陽與周南翁同知
使過池陽聞上日好懷浩蕩爲君開江干維楫車馬集亭上
持杯風雨來通夜魚龍聽語竟明年鴛鷺憶朝回九華秋色
翠可食爲問謫仙安在哉
安慶路雙蓮寺得上人超然亭
超然之亭何所超雙蓮孤塔共岧嶤城頭疎雨散花至江外
斷雲將樹朝晨飯舊從香積化晚鍾常送海門潮尋原悵望
空歸去此地安禪試往招
謝茅山主者贈白羅氅衣請爲作大洞祖宗師四
十五贊
鶴氅裁成雪色新仙翁持寄感情眞清高自此全抛俗寬博
由來穩稱身佩玉洞聞雲外響劒光飛射日中塵畫圖寫向
群眞裏便是揮豪贊詠人
送莫京甫廣憲經歴
延春閣下承恩日是我經帷侍講時方擁青編臨綺席遥看
朱紱拜丹墀風微細草鳴珂珮日煖飛花近鬢絲上憶遠人
常軫念莫言南海是天涯
集與諸公遊尚書何公山莊公孫斯明先爲剪薙
荆榛并致酒饌遂得瞻敬尚書墓道盡日乃還偶
成四詩酬斯明兄弟并簡同遊者
盛德高年陟泰階歸尋仙隱石樓開舊聞前引朱衣吏每爲
行吟綠逕苔夜色園林瓊圃樹春寒庭館石湖梅誰家今有
賢孫子黃菊高秋與客來
先君夙有登臨志老去無能共往還敢謂菊華憐寂寞許教
笻竹歴孱顔地高天近惟秋好雲淡風輕盡日閒早晚涪翁
酬素約更從几杖一躋攀
石梯一逕仙凡交過此先見蒼崖拗幽穿斗角潜蛟窟危出
雲根棲鳳巢題字百神驚澗底嘯歌衆籟越林梢重吟仙伯
石樓詠一解齊人山鬼嘲
黃姑仙崖置屋牢我躡飛磴如猿猱環山翠黛是城郭平地
白雲皆海濤人頭關上走馬徤仙掌峰前飛隼高願得金丹
換毛骨三清八極共遊遨
黃氏妹之葬余以他故不及送之旣葬之明日仲
常弟與譚元之表姪述事興懷形諸詠嘆後十餘
日始得併見諸公和章集憂患之餘觸事易於傷
感俯仰存殁不覺清涕之交頥也依舍弟韻亦述
二章一以示黃氏諸甥一以寄元之表姪
寒泉㳙㳙山木秋予弟行役荒原頭忍聽諸生哭慈母浩將
孤淚灑新丘山川神氣蚤晚復珠璧輝光日夜浮不惜衰年
待爾輩受成積德過岑樓
憶别高堂十五秋不堪俯仰雪盈頭翁時贈玉歌清渭子正
將車從太丘久矣孤懷成寂寞勖哉古學矯虚浮每看舍弟
承咨辨如見從容月滿樓
題故太子少傅翰林承旨李野齋幽居圖
車盖歸來托遠林魯山崷崒魯原深漁樵相識頻分席賓客
時過共賜金百歲儀刑猶近古五朝文物至于今披圖想見
登臨地松滿徂徠起夕隂
送江聲伯
家近茅峰無百里羡君來往及清秋每看丹井晨光起幾見
龍池雨氣浮白髮紅塵嗟我老素書玉訣使人愁仙都群老
渾相識定著雲裘訪羽丘
歐陽元功待制入院後㒒以兼領成均辰酉甚嚴
絶不得相見今夜當同宿齋宫賦此先寄并柬謝
敬德脩撰
學省初兼禁直稀故人同署却相違食餘首蓿承朝日坐候
棠梨過夕暉(成均堂東有棠梨樹日影至則師生始散二十餘年戾)預喜奉祠秋寺燭
定知催襥早朝衣今晨瘦馬經門巷想擁青綾尚掩扉
次韻張蔡國公淡菴青山寺詩
相國觀山負夙期聖恩秪許暫相違身隨雲影留三宿心了
泉聲絶百非開士談空依寶樹野人耕雨薦山薇雙龍深護
安禪處繞坐諸天近紫微
次韻國子監同官
坐隱烏皮髀肉消諸生應笑懶邊韶階前老馬隨秋草䄂裏
遺編俟早朝乞米西隣晨有粥留家南國暑無綃經明亦是
歸耕好清夢無時萬里橋
學官南直禁垣隂假寓唯愁兩壁沉一曲鏡湖遺老事三年
經幄小臣心銀河回夜天逾近草逕迎秋露轉深珍重鄕人
居巷北時能來往和鳴琴
次韻馬伯庸寶監學士見貽詩并簡曹子貞學士
燕信臣待制彭允蹈待制
禁廬暁直夾城西經笥龍光暎璧奎繞閣浮雲飛野馬當階
生草伏馴麛雷行已識天無妄風烈唯聞帝弗迷徒積寸誠
無補報每還米署欲鷄栖
其二
奉節通宵虎帳西重光貫玉護文奎賜餘分食兼羔雉侍側
專茵雜豹麛樂事易成團月怨吟情深入五雲迷上林更有
高枝在彩鳳還來擇舊栖
鼇峰者國史院庭中石名也伯寧御史爲㒒言自
其先公時與諸老名勝賦詩者盖數百篇今玉堂
無本而御史家具有之且曰峯所托差低盍稍崇
其址乃八月五日旣克如命因賦此以報且請錄
示舊詩𥙷故事以傳云
視草堂前石一拳何人移置自何年久憐翠色連重地故拔
孤根近九天俯仰百年承雨露等閑千尺接雲煙故家御史
遺書在爲錄鼇峰舊賦篇
進講後侍宴大明殿和伯庸贊善韻
丞相承恩自九天講臣春殿秩初筵養賢敢謂占頥象陳戒
猶思誦抑篇旣奏文韶兼善美豈無后稷曁艱鮮願推餘澤
均黎庶樂只邦基億萬年
劒履歸來帶玉瑶元臣促召不崇朝盍簮誠與朋求助納約
須從牖向招御柳新條臨晝殿仙桃曉色上春潮校書寂寞
楊雄老亦賦凌雲麗九霄
十一月二十夜思仲常弟
江梅應發去年叢叔也俄爲畢竟空來後去先康節苦離多
會少子瞻窮近書時閱猶疑在舊學重思孰與同萬里相從
憐季子白頭清淚夜牎中
還京聞訃在秋餘老淚無多眼易枯丹旐到無頻入夢佳城
得否未收書食貧未已憐孤幼述德無聞愧老夫忍讀近緘
成永訣爲敦衰薄趣歸與
次韻道士竇神清賦舜粟
帝德無爲保太和歴山遺種有嘉禾想經稷教躬耕法正及
堯時擊壤歌旆旆九秋新雨露離離千古舊山河曲肱飲水
幾忘肉最憶宣尼感歎多
太一道士張彦輔族本國人從玄德眞人學道妙
齡逸趣特精繪事爲其友天台徐中字用商集賢
家法作江南秋思圖東觀大隱蜀虞翁生爲賦此
詩
三年别却釣魚磯晝看新圖夜夢歸石壁蒼松含爽氣江沙
翠竹弄晴暉西瞻雪嶺家何在東入天台路轉微賀監若蒙
湖曲賜遍翔千仞振塵衣
贈竇神清歸隱茅山
翩翩歸鶴自遼東又向茅山擬住冬啄食定依何處竹結巢
應得古時松雪滿空山騎一虎月明秋水佩雙龍别來彷彿
三千歲亦欲還栖第一峰
題南野亭
門外煙塵接帝扄坐中春色自幽亭雲横北極知天近日轉
東華覺地靈前澗魚遊留客釣上林鸎囀把杯聽莫嗟韋曲
花無頼留擅終南雨後青
送貢仲章學士奉祠嶽瀆
三十過從今六旬故人唯我兩吟身空華作賦相爲壽寕復
升堂互拜親送别轉令嗟影獨思歸從此上心頻南湖春滿
鷗波綠定艤乘槎往問津
次韻吳成季宗師赤城阻雨
人間伏日當蚤休道上馬車如水流神仙不愁風雨夕父老
巳知禾黍秋誰憐司馬久多病惟有杜康能解憂北𬈑之鵾
六月息載我八極歌遠遊
次韻伯庸尚書春暮遊七祖眞人庵兼簡吳宗師
賞心不作三春過高興都爲百事牽願解蘭舟溪水汎思携
藜杖野雲穿眞人館在無塵界太尉詩如絶行仙花下共遊
仍獨往不辭泥醉晚朝天
石渠承雨作流泉中有參差荇菜牽花近飛觴魚駭逝柳低
步障燕隨穿紅塵朝路常參吏清晝齋居幾劫仙但乞會稽
尋賀監酒船一棹水中天
花時宫館多賓客春酒盈缸餼在牽據石發歌風爲起臨流
揮翰硯將穿紫髯一去惟憑夢白髮頻搔豈解仙頼有看雲
高閣在江東烟樹共晴天
一住京華三十年春花秋月謾相牽高情緫付珠簾卷危坐
空餘木榻穿水曲停驂新禊事墻隂題字昔游仙動成陳迹
多惆悵安得長生老後天
送宋誠甫太監祀天妃
使者受節大眀殿候神海上非求仙廟前水生客戾止帷中
靈語風泠然麗牲有石載文字沉璧用繅求淵泉賈生何可
久不見海若率職君子還
觸石墜馬卧病蒙恩予告先至上京寄漑之學
士敬仲參書
翠幄臨都尚駐郊言瞻龍漠度前茅雨餘草氣千原合日下
雲章五色交給札脩辭持玉筆賜羹充腹出珍庖白頭感遇
知何𥙷阿閣清嚴栖鳳巢
趍召顛隮歎目昏旋聞予告荷深恩藥頒西域千金劑酒賜
初筵九醖尊默憶舊書忘晝永行吟冷署覺春温摩挲素壁
光於雪思得參書寫樹根
閒閒宗師和前韻期望過當復用韻以謝
草堂長憶蜀西郊屢卜歸休自折茅司馬檄傳驚父老少陵
詩苦入神交山多美竹深宜屋江有嘉魚遠致庖乞得閑身
當及早堯時元自有由巢
書卷連床度曉昏懷歸猶復戀君恩養生頼得南華論好客
時傾北海尊山木向秋俱老大海霞迎日共清温蓬萊正與
鼇峰接幾見浮雲起石根
雲州道中數聞異香
雲中樓觀翠岧嶤載道飛香遠見招非有芝蘭從地出略無
烟霧只風飄玉皇案側當霄立王母池邊向日朝却䄂餘薰
散人世九天清露海塵飄
次韻楊友直北行道中
蕭蕭戎馬昔升虚壯士吹笳慘不舒關外羽書三月急道傍
茅舍百年餘沙田雨足仍生黍河水冰消不禁漁洛下賈生
猶獻策平明立在玉階除
王儀伯參政見和郊字韻詩復用韻叙謝
龍游宫沼鳳游郊通水明堂不剪茅緜蕝草儀三日具大亨
饗帝五雲交執輿已信神爲馬和鼎寕容祝代庖八月凉風
張樂地頌聲洋溢播雲巢
聖遠言湮感墊昏河汾千載最知恩垂紳論道稱前古束髮
明經奉至尊車騎身從游汗漫庭闈心在視寒温朝回未覺
歸途晚斗柄西移揭角根
十月十六日奎章奏對回至李溉之學士宅宣
旨行香孔林按上得佳紙因賦此詩并得其鎮紙
玉蟾
聖恩深念魯東家林木蕭條散暮鴉丹詔先令脩古廟彤庭
即日遣皇華閣中學士馳山驛天上文星絢海霞偶爲傳宣
到書閣就床奪得玉蝦䗫
次韻馬伯庸尚書
䆳閣晨趍禁掖西莫街騎馬及鷄栖退朝每想花邊散得句
應從竹上題賜被南宫無宿火齋居方丈有蒸藜鳳池何似
承明近久候文星共聚奎
送丼太史祀名山大川
太史名山閱秘經承恩衣繡許趍庭江頭飛盖逢春雨林下
幽人識使星宣室夜深蓮燭絳石渠風煖竹書青清朝盛典
須成蹟最想遄歸駟馬駉
就甘太史并寄天台武夷太無三君
武夷山裏芝三秀華頂峰前黍一炊湖老每懷鴻去遠山人
母謂鳳來遟浮關紫氣緣書住照夜青藜頼客知賀監清狂
天所放故令華髮侍安期
子昂墨竹
高崖數竹凌風雨老可當年每畫之脩影自憐流水遠虚心
如待出雲時縱横鴻瓜留沙磧宛轉鵝群向墨池百世湖州
仍見此故知王子善參差
二十五日即事呈閣老諸學士
松隂鵠立候宫車風送飛花著白鬚水影漸移簾側畔鸎聲
秖在殿東隅近床儗進名臣操載筆親題列女圖大液雨餘
波浪動龍舟初試散魚鳬
賦胡氏皆山
萬山起伏如波浪外固中寬故可居日出擁金千仞雪雲生
納翠八牎虚亭中留客多爲酒客裏成樓更貯書朝往莫歸
勞杖屨醉翁應不憶環滁
賦碭山成簡卿心遠亭
作亭臨河河水渾草樹繞屋啼鳥聞夢回枕上彭城雨目送
檐間芒碭雲歸來黃菊有佳色坐老青山無垢氛但願尊中
長得酒曲阿莫問舊參軍
送全州錄事
清湘郡城公事少錄事官曹盡日閒且可隨雲度流水更宜
把酒看青山僧前虎跡石苔紫雨裏鳥聲江竹斑應會吟詩
一百首寄與明年春鴈還
與衆仲助教讀王臨川遺事慨然興懷良上人爲
蔣山善公求送行因爲賦此
霜筠雪竹鍾山寺最憶臨川舊所遊病骨荒陂秋澹澹白頭
遺恨思悠悠燕歸雲海迷華屋鷺起星河近綵舟欲托善公
重到日松間石上試相求
玉堂讀卷
玉堂策士詔儒臣御筆親題墨色新省樹坐移簾底日官壷
馳賜殿頭春虞廷制作䕫龍盛漢代文章董賈醇書閣莫年
偏感遇但歌天保答皇仁
謝吳宗師送牡丹并簡伯庸尚書
輕風紫陌少塵沙忽見金盤送好花雲氣自隨仙掌動天香
不許世人夸青春有態當牎近白髮多情插帽斜最愛尚書
才思别解吟胡蝶出東家
和范德機從楊撝進士見寄
清江先生最好竒十年不出髮如絲田舍每詢歸後計玉堂
今見寄來詩風前雨過林花動日下雲行省樹移還覓舊遊
春欲莫楊撝爲我道深期
送進士劉聞文廷赴臨江錄事
清江百尺石爲城太華千峰積雨晴官府幾時書帙静漁舟
盡日釣絲輕故家好訪春秋學上國多傳月旦評頗有老懷
煩錄事到州爲問范先生
大廷策士問經世之道㒒忝在讀卷之列觀諸進
士所對有感賦此錄以贈别鎦性粹中支渭興文
舉二賢良
昔人有欲問先天林下相期二十年已向塵埃成白髮尚從
燈火事青編獲麟(遂訖)春秋後鳴鳥猶聞禮樂前春雨未來農
事晚獨懷歸計在山田
羅朋友道擢高科拜官還崇仁賦此爲别
重溪疊嶂竹交加曾著芒鞵踏白沙名勝多年嗟寂寞文章
此日羡才華青雲步武纔重見白屋詩書尚幾家鄕邑相逢
煩告語好敦忠信作生涯(白沙友道居近之昔崇仁有何同父尚書李公父舍人墳墓故宅在)
(焉國朝六科崇仁㪯進士第者惟家弟与友道才二人故云重見所以深期望於來者云)
贈趙生
天門一日觀黃榜茅屋三年掩素扉湘帙蠧魚春雨潤綀囊
螢火夜光微夢游朔雪留鴻跡思入南山望鶴飛會倚官墻
看射策上林初日炫朝衣
贈昇龍觀主
榻前親製先生號賜與江南謝舜咨大華雲開天使下少微
星動史官知龍飛滄海留珠樹虎卧丹房守玉芝聖主無爲
千萬壽更應築館候安期
訪李眞人不遇
退朝花底佩珊珊去訪眞人曉出關芳草欲迷行徑古長松
深護步廊閑蒼龍挾雨得瑶簡白鹿穿雲致玉環如到天壇
看月影定知清露滿人間
賦壼洲
傳聞海上有玄洲曾是安期舊所遊千頃白雲都種玉一杯
弱水不勝舟魚龍夜護黃金鼎鸞鵠晨朝紫綺裘波浪不驚
星斗近步虚聲裏度清秋
完哲篤下第歸蜀
西郊長憶草堂吟塵外幽居更可尋奏賦上林春事晩携書
舊隱歲華深濯錦江波紅灧灔浣花潭水碧沉沉白頭未覺
歸歟莫待子重來獻好音
吳宗師夢予得山居竒勝特甚夢覺歴歴分明忻
然相告賦此
夜來夢我山居好笑我平生豈有之野服許辤金殿直俸錢
足辦草堂貲安知蓬島非兜率不是匡廬定武夷還有勝綠
同晚歲至人無睡巳多時
畣李簡伯司業分爼
憶昔同堂肄樂歌朝陽煦煦午風和炮羔升爼堆紅玉醑酒
盈尊汎綠波坐席巳成三載别交情猶似嚮時多尋常飽德
寧私我願賦緇衣上禁坡
次韻朱夲初訪李漑之學士不遇
城南城北煖塵飛伐木相求苦未歸吟到碧桃還細雨行尋
芳草又斜暉綺牎綵筆題詩徧斗帳沉香入䄂微共載小車
勝上馬重遊莫待暁紅稀
寄趙子敬平章
聞道乘閒入翠微猶愁嵐氣濕人衣道傍野樹飛花盡溪上
春雲作雨歸故舊釣絲輕在手仙人棋局静忘機赤松曾許
同千載儗向高秋傍鶴飛
仁壽寺僧報更生佛祠前生瑞竹有懷故園
聞道故園生瑞竹試從來使問何如蒼筤獨出千叢裏翠節
駢生數尺餘比管可吹丹穴鳳長竿莫釣錦溪魚折筳巳向
靈氛卜亦說能歸似兩䟽
聞道故園生瑞竹今人歸興滿江千扁舟不畏瞿塘險匹馬
誰云蜀道難杜甫溪頭花匼匝孔明廟裏栢闌珊新堂題作
歸歟字定得臨江把釣竿
聞道故園生瑞竹山僧爲我重栽培百年雨露餘生息一日
風雲幾往廻壠上枯桑烏萃止城東華表鶴歸來聖恩若許
歸田里千石清尊爲爾開
聞道故園生瑞竹吾家孫子好歸看佛祠竟日春隂覆先隴
多年莫雨寒門戸凄凉嗟老病鄕關迢逓報平安重來愼勿
勞余夢駟馬槗邊據馬鞍
題張太玄爲陳升海畫廬山圖
誰向匡廬成舊隱畫中一似夢中看千株松樹參天起一箇
茅亭傍水安清風空谷傳吟嘨白日高岺生羽翰寄語山中
陸脩静葛巾不畏過溪寒
别國史院鼇峰石
秋雨莓苔數尺身文章曾見百年人吁嗟一代興王盛付托
諸公製作新坰野有詩皆在魯泰山無刻更先秦鳳麟一去
無消息空使駑駘愧後塵
執戟楊郎久不遷頻年從幸到甘泉賜歸特許先三日作賦
時令奏一篇翠勺娛人花帶露貂裘倚馬草横煙殷勤爲謝
堂前石何處來秋共月圓
神鳳琴
鳴鳥人間久不聞遺紋欲托断琴紋曾看土鼓歌朝日亦共
陶尊醉夜分五色雲中迎太一九疑山下望湘君采詩應被
唐風譜早晚楼舡或祀汾
継陶居士傳
汴水滔滔蜀嶺高飛蓬千里棘心勞道間化虎作人語城上
慈烏向子嘷玉樹断歌殘王氣朱門往事付鴻毛將軍莫歎
今爲庶居士當年巳繼陶
謝書巢送宣和瀘石硯
巢翁新得瀘州硯拂拭塵埃送老樵毁璧復完知故物沉沙
俄出認前朝豪翻夜雨天垂藻墨汎春冰地應潮恐召相如
令草檄爲懷諸葛渡軍遥
送蘇伯脩御史
新除御史南臺去頓斍文星闕下稀病起可堪江霧&KR0668;信還
莫待苑花飛千年鳳鳥來阿閣萬里鱸魚出釣磯緫道楊雄
文最古君知頭白久思歸
次韻柯玉文寄别
避弋驚鴻過遠汀啄苔病鶴想華亭臨卭枉騎情都盡於越
扁舟影(更傳)賓客莫詢温室樹君王猶問楚江萍重來賈傅非
年少前席從容對夕廷
謝書巢惠梅花
巢翁遠送梅花樹正在東風四日前紅萼無言餘舊雪白頭
相見又新年喜從嘉樹來江雨憶共香秔上海舡春夜不眠
賓客醉只留孤鶴伴清妍
再用韻簡巢翁
豈無尊酒梅花側聞道長齋繍佛前方閣護雲宜煖日小車
衝雪稱高年願辤閣下金蓮炬但乞湖中罨畫船約取巢翁
携鶴去鬢毛同白不争妍
送玉泉長老栗木果
非青非黃栗木果使者西川馬上來楚國共疑金橘味衛人
秪道木瓜栽頻婆妙色情懷别橄欖餘甘齒頰廻歸到玉泉
應說法試令關老聽轟雷
送王君實御史
頓斍文星闕下稀旁人猶道此言非東風十日京城雪西道
三春客子衣鸎滿輞川君定到鵑啼劒閣我思歸千花並繞
圖書府相待承恩入紫微
寄句曲外史張伯雨
獨抱長鑱管白雲琴心誰錄内篇文清齋三日秋仍瘦徧禮
羣眞夜每分石記恐妨塵外事山經聊許世人聞巳從司馬
求眞籙更爲通章九老君
寄畣馬昂夫緫管
白髮先朝舊從官幾年南郡尚盤桓九華山裏詩題徧采石
江頭酒量寬鴈到京城還日莫馬懷餘棧又春殘何時得共
鳴臯鶴八月匡廬散羽翰
觀大洞經書與董道士
江東昔有大茅君大藥親令二弟分紺綠俄消頭上雪玄黃
初合洞中雲雷鳴春谷龍三變月滿秋空鶴一群一落人間
成老大何年名字刻瓊文
送劉宗師歸茅山
長松落落千峰雪碧漢寥寥一鶴風十月暫離句曲洞早春
還謁大明宫君王舊識蒼龍劒圖畫新傳白髮翁欲把紫芝
歌隱德三茅應聽月明中
與薩都刺進士
當年薦士多材俊忽見新詩實失驚今日玉堂須倚馬幾時
上苑其聽鸎賈生誰謂年猶少庾信空慚老更成唯有臺中
馬侍御金盤承露最多情
送歐陽元功謁告還瀏陽
憶昔先君早識賢手封製作動成編交游有道眞三益翰墨
同朝又十年心似古人機獨敏用周當世德仍全雍祠巳有
蒼崖石欲托高文與代傳
曉奉新書進御床解纓隨見濯滄浪歸鴻不計江雲闊倦驥
空懷野水長竹簟暑風魂夢遠茶烟清畫鬢毛蒼藍輿千里
宜春道投老相求訪石霜
送王師魯編脩祠南鎮
山隂巖壑多塵迹王事能來况莫春太史好探神禹穴老夫
先是會稽人海東日出雕闌近湖上風生白苧新若得柂樓
同晚飯便從賀監卜爲隣
次韻楊友直
眞館能容客避囂深簾飛絮晝寥寥數枝芍藥誰相贈一束
生芻故可招坐定驚雷經席上酒闌纖月在林標何由長共
陶弘景聽取松風作鳳韶
題東平王與盛熙明手卷
宋宣和手勑一通卷首題識四字我朝
英宗皇帝御書也帝嘗以至治三年正月十五日幸
五華山臣有以此書獻者丞相拜在侍側就題以賜之
旣歸第曲先盛㷩明寫金字佛書一帙贄丞相丞相因
以此卷貤之且語以其故至順三年三月八日㷩明属
歐陽玄記其事於左方
聖代御題前代勑小臣叨備史臣書事業久爲人土苴文章
猶作世璠璵海淪碣石圖空在墓築祁連計巳疎誰識全燕
天所靳萬年形勝帝王居
和馬侍御西山口占
岧嶤宫殿水西頭春日時聞翠輦遊霧引旌幢連閣道風傳
鍾鼓出城樓群臣頌德金爲刻萬歲稱觴玉作流避暑醴泉
凉氣早旋京應喜大田秋
到先隴爲墓人書
未忍他鄕作故鄕故因使騎入陵陽鄕人共訝聲音似客路
疑將鬢髮蒼親老長懷鄕里意孫多宜置墓田旁治生自可
依諸葛數頃膏腴八百桑
八月十五日傷感
宫車曉送出神州點點霜華入弊裘無復文章通紫禁空餘
涕淚洒清秋苑中首蓿烟光合塞外蒲萄露(氣浮)最憶御前催
草詔承恩回首幾星周
題煖翠亭
老去唯思卧白雲一亭萬竹喜初聞波回曉日鴛鴦並沙散
晴烟翡翠分把釣左泉歸衛女乘舟北渚望湘君誰能獨采
薇盈䄂却道高寒思不群
送許有字赴湖廣提舉
奉詔掄文秘殿西才華知合藉金閨思親浩蕩江波遠恋闕
遟回苑樹低望鶴樓前移綵鷁吟詩花底聽黃鸝歸來尚覺
春風早鴈字充庭玉筍齊
賦石竹
積雪初消萼綠華東風吹動絳綃霞龍嘘石氣千年潤鶴過
林隂一逕斜刻字欲尋金錯落析旌如織翠交加綺牎坐對
吹笙暖未覺人間歲月賖
集爲朵兒只愼齋平章題紫微亭用王右丞語也
并賦詩一首奉寄
右丞昔向終南住獨對南山賦紫微春雨乍收原上牧晚晴
仍見谷中歸好留杜牧爲賓客更覓園公共蕨薇聞道新亭
多雅興想持尊酒看清暉
賦碧筠堂
藹藹江東雨後雲碧筠堂上注芳尊眉山老去無賓客番水
春生有子孫團扇晚凉留翠黛疎林纖月對黃昏問誰吹得
參差玉爲斸蒼苔向石根
奉同吳宗師賦蔡七相新齋
城南烟樹聽鶯啼石上莓苔覓舊題自有琴心傳内景更將
書帙事幽棲晚來相鶴風生竹雨過籠鵝水滿溪蜀客草玄
成底事蕭條白髮愧青藜
次韻吳宗師
硯池滿貯薔薇水鑍腹輕磨翡翠釵仙苑烟雲隨地煖道山
風日向春佳巢笙夜夜鳴金屋飛舄時時步玉階秪恐江頭
花事晚謾勞車馬賦茅齋
寄來鶴亭主人
德清舊館何時到雨後春泉定滿池綠字久無弘景信紫苔
應長少霞碑數峰烟樹天垂野千頃鷗波雨散絲海内交遊
多老去爲誰溪上放船遟
送王中夫赴安慶教授
太行積雪都消盡船到舒州水正高江樹連城分野色門生
加豆薦溪毛尋原自去書山石問字誰能載醴醪爲覓種椒
張處士早收丹實待歸舠
予延祐已未秋南歸安慶城東有張教授與予
同舟從者得椒實數升至江右種皆成予復來
京師又十數年山中椒巳無存者可爲求種秋
過江上行取之尔
送張兵部廵視運河
畫橋冰判動龍舟鴨綠𥻘粼出御溝使者旌旗穿柳過人家
鳬鴈傍溪浮桃花吹雨春牽纜江水平堤夜唱籌應有餘波
方浩蕩不令歸楫恨淹留
謝吳宗師惠墨
念我衰年不廢書錦囊古墨送幽居明牎塵影丹同熟玄圃
雲英玉不如敢爲文章勝虎豹秪應箋註到蟲魚研磨不盡
人間老傳與兒孫尚有餘
再和
慣見天眞按筆書七言死䴡出閒居誰云太璞無存者藏在
丹房巳久如寫韻臺虚人跨虎換鵝池暖水生魚玄霜比似
金丹秘秪得刀圭便有餘
家傳戈法負遺書得墨深將藻繪居華采每慚誇旣往平安
聊遣問何如畫殘翠黛愁蛾綠寫得黃庭辟蠧魚鬚髮如霜
還可染硯池不敢棄君餘
三用韻畣巢翁就以奎章賜墨賜之
隣父長思長史書不辤頻謁惱巢居臨池三月玄霜盡對月
千篇白雪如賦敵洛波翔翠羽歌成湘浦媵文魚故分瀘石
松烟色猶是奎章舊賜餘
四用韻寄吳宗師奉祠城東岱祀其一謝夏眞人
送海棠一枝
休奉東封遠獻書神宫咫尺九重居香飄秘殿人顒若靈降
方壇樂翕如水上祓除祠候燕雨中歸牧夢占魚此時最憶
風雲地濯濯清沂詠歎餘
定計歸來巳束書高齋虚寂似禅居好花送與春風共病目
愁看宿霧如四月落林多野筍半陂流水足溪魚今春又過
今秋早一飯跏趺不願餘
謝吳宗師送牡丹
人人看盡洛陽花誰似堯夫小小車高閣每煩君實望西街
還過伯淳家東風寒食吹烟散燕子空梁莫景斜最憶青城
坪上樹樵人秪向檐頭誇
題著色山圖
江樹重重江水深楚王宫殿在山隂白雲窈窕生春浦翠黛
婵娟對晚岺宋玉少時多諷詠江淹老去倦登臨扁舟却上
巴陵去閑聽孤猿月下吟
題熊太古畫
亭上長松三百丈何人可以此經過窮冬藜杖出同谷清夏
籃輿還曲阿栖鶻每來從島嶼老猿時復下藤蘿王維韋偃
久不見病目摩挲愁奈何
送趙伯常自中臺出貳淮憲
淮南地沃偏宜麥况可扁舟弋鴈鳬此地正湏能賦客中臺
新剖使君符山城過雨驚春盡野老扶藜到日晡行部若臨
江岸闊烟波冉冉有漁夫
送淨慈書記
寒梅的的西來意翠竹青青劫外春日出碧鷄山作霧臺空
彩鳳地無塵八年寫遍湖光好萬里歸來月色新我在錦宫
城裏住白雲滿屋便爲隣
送趙秉彜因王君實末章以起句
朝裏儒冠盡白頭斯言三復使人愁芳叢獨見芝蘭樹蚤歲
不矜稊稗秋藏書靈谷訪遺老把釣清江懷故侯太中梁棟
小榱桷匠氏尋引還相求
題畫
緝熙殿裏御屏風零落誰收百歲中錦樹緫舍春雨露畫橋
猶是舊青紅花開陌上懷歸燕潮落江頭送去鴻何似綠波
生太液絳桃風急綵船東
城東觀杏花
明日城東看杏花丁寕兒子蚤將車路從丹鳳楼前過酒向
金魚館裏賖綠水滿溝生杜若煖雲將雨少塵沙絶勝羊傳
襄陽道歸騎西風擁鼓笳
題張希孟中丞送畢提點申逹卷後
十年七聘不還朝起爲飢民夜駕軺嘉樹百年誰忍伐生芻
一束不能招西州華屋交游少北海清尊意氣消欲寫濟南
名士傳泉聲山影晚蕭蕭
寄海南故將軍
海上風來五月秋晚凉應上木蘭舟金盤丹荔生南國玉椀
清冰出北州狂客醉時花作陣美人歌罷月如鉤期門舊識
將軍面從獵還披翠羽裘
次韻宋誠甫學士城南訪病莫歸
騎馬城南覓舊題飄蕭蕭帽碧雲低東風花柳過韋曲落日
兒童唱大堤繡閣豈無和玉髓錦囊還有鑄金蹄歸來吟轉
樓頭月池冷夫容翡翠栖
寄泉南三老人
春城連海樹扶疎中有幽人八十餘庾信流傳江左賦伏生
零落濟南書鄰翁社舞尊多酒弟子晨炊饌有魚前代衣冠
今絶少故懷三老載安車
次韻畣衆仲助教相壽之句
老牛無力服柴車道遠鞭驅未到家碩果當留霜後樹寒梅
深辨雪中花青城萬里懷空谷滄海千年望太霞頼有良朋
相慰籍釣竿隨分倚江沙
題康里子山尚書凝春小隱六韻
羣玉府中香滿䄂凝春亭裏看花開綵雲近席微風動紅日
當牎好客來西海珊瑚階下長東家胡蝶雪中回竹深每聽
尚書履池煖時分太液杯鳳咮浮烟金錯落鵝群隨水白毰
毸人間應得函封帖青李來禽繞舍栽
次韻杜德常博士萬歲山
秘閣沉沉便殿西頻年立此聽春鸝風搖翠岸新生柳雨浥
銅池舊産芝玉几由來常咫尺衡門此日遂栖遟申生欲去
柴車在杜甫長冷雪鬢垂墨沼遊魚翻宿藻畫檐飛燕骨晴
絲山中竹簞涼如水應夢鈞天九奏時
次韻宋顯甫
御溝雪融三月初鳬鷖鴻鴈緫來居蒲萄水綠可爲酒楊柳
條青堪貫魚迤邐天河起箕尾滉瀁雲海浮青徐舟前花落
傍飛燕隄上風來濕舞裾翠輦時留金騕䮍錦波不著玉夫
渠臨流宋玉偏能賦莫待東都客問子
絶句五言
燕陳公子宅贈燕學士
落日照大隄花間聞馬嘶城頭鼓角起相送五門西
宣和墨竹寒雀
洒墨寫琅玕深宫春晝閒蕭條數枝雪不似紇千山
上馬
眼昏身手鈍上馬怕風沙秪好扶藜杖循籬看落花
題旦僉司所藏慧甄腐瓜行蟻圖
瓜腐來螻蟻梧生致鳳凰荒園空宿雨阿閣自春陽
雙鴛圖
戢翼石梁隂秋風日夜深使君莫行野江水蕩人心
畫扇雀竹
啄粟野田莫飛鳴亦求雌誰家江上雨發船歌竹枝
畫扇柳蟬
不食遂終日長吟如老翁金盤九秋露玉樹一絲風
畫雙蝶
舞罷庭花落池邊看睡鳬無端雙蛺蝶飛上繡羅襦
商德符畫松
松根生茯苓松葉纏兔絲服之可長生歸哉南山陲
河梁泣别圖
落葉滿長安秋風漢節還裁詩寄歸鴈三月到天山
題蒙古松壑書
長風壑中來吹雨洒高竹憶昔曾見之終南跨黃犢
㭪魚圖
網罟日相從天寒澤國空釣竿長倚樹老却渭川翁
子昂畫
拂石藂竹間采蘭幽林下遊子憺忘歸何以遺遠者
右
松上一枝雪竹間千本蘭江濤嗟遠道風雨憶春寒
雜寫
韓子登華封縣令捐其階囂呼始得下亦不傷雅懹
右
粤人善操舟先去令人愁今年水未落不見蓴鱸秋
右
狂罵人不怒徒然傷天和問君丹丘月當勝白蘋波
右
雲間陸士龍寕知千金貲文章倘有取論薦何愧辤
右
長鬚一握雪昏目九重雲不爲成去計猿鶴皆怨紛
右
夕望姑蘇月晨瞻太湖波金章還闕下隨意覓漁簔
右
貪禄戀君恩三年金馬門願於堯舜世頭白老人村
題柯敬仲雜畫
北苑今仍在南宫奈老何青山解浮動端爲白雲多
右
雨過蒼荅石雲生埜岸泉幽懷春冉冉稚子秀娟娟
右
鐡石餘生色冰霜作曉妍春雷明日起何處尚龍眠
右
雨過黃陵廟蒼梧雲正愁何時倚虚幌對此滿林秋
右
江上秋漠漠風雨晚蕭蕭千載誰相識惟應待老樵
右
昔過篔簹谷鉤衣石角斜儗尋龍作杖拾得上天槎
右
黃金千瑣甲琱玉六簾鈎雨送鴛鴦夢烟籠翡翠愁
右
娟娟生玉潤楚楚作金聲羽扇迎風定羊車過月明
右
峽口春雲重江南夜雨多水深桃葉渡風急竹枝歌
右
蒼凉初出日黃落早知秋不遇采芝客寕知叢桂幽
右
明堂要梁棟大匠取修直欎屈崖石間秋風動蕭瑟
右
平陸蒼龍起近山生遠烟前村三萬頃明日水平田
右
莓苔生石路翠竹自交加不惜青鞵&KR0668;臨流踏白沙
右
昨夜采樵去偶逢三尺枯山人不到海不識是珊瑚
右
瀟洒一枝新惟堪掃淨塵白雲在窗戶留作老僧隣
題李漑之學士湖上諸亭
烟蘿境
玉女乘烟霧松間采薛蘿飛行了無跡明月送空歌
金潭雲日
金沙灘上日潭底見雲行秪有琴高鯉時時或作群
漏舟
春水如天上秋潭見月中如何列禦寇猶欲待冷風
紫霞滄洲
洞裏琴鳴澗洲前棹入雲儗尋雲谷叟同訪武夷君
秋水觀
湖深山影碧天淨月光空幸自無波浪蘋花謾晚風
無倪舟
三周華不注水影浸青天不上銀河去空明擊棹還
紅雲島
日出湖邊曙雲生島上紅綵舟移曲岸白麈對微風
䔥間堂
受業䔥閒老令人憶稼軒高堂何處是湖曲長蘭孫
松關
黛色浮空表蒼髯積雪邊鷄鳴從此度掉臂向秋天
大千豪髮
善聽返無聲善視入無覩還將一緒雲散作萬山雨
觀心
炯炯燈留室微微息若存仰探當月窟俯察識天根
題熊太古畫
路過秦時檜家留蜀道山長安都看徧回首入柴關
右
海内此亭古幽村春事多扁舟歸未得江水已生波
敬仲竹樹古石
雪樹寒逾勁霜筠晩更脩玄雲動蒼石令我憶湖州
六言
題柯博士九疑秋色圖
余獨游兮洞庭野雲徘徊兮天將雨望九疑兮不可見結幽
篁兮聊延竚
題柯士畫
登孤丘而望遠見江上之楓林放余舟兮澧浦何天高而水
深
道園學古錄卷之三
