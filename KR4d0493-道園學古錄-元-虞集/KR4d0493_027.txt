道園學古錄卷之二十七歸田藁
雍虞集伯生
東皐賦(爲趙德莊作)
出東郭以騁望得逶迤之方皐窈窕脩筠之舍盤桓嘉樹之
高秀野綠縟長渠翠濤界畦疃以分畫列藩籬乎周遭汎崇
蘭於舊畹薦幽澗之新毛鳶魚樂兮天光雲影之動蕩虎豹
蔚兮山輝川媚之薰陶結幽居以静好不窺園以爲遨或視
明星而弋鴈或饗朋酒而炰羔其有棄敝屨於軒冕託遺響
於歌騷者乎吁嗟惟麟黍稷在畿眇故封兮江海悵王孫兮
不歸載耘載耔載裳載衣忽十世其將遠挺三君而奮飛奉
賢書以造廷並策名於常旂鸞翔鳳翶赫其有輝值炎精之
旣淪遽歛翮於熹微於穆季矦知德者稀中田有廬兮種瓜
北山無蹊兮采薇悄悄隱憂兮顧懷懇懇菑畬兮疇依慨膚
士之不億懼俯仰之多違侃侃廣文特起無儔内有明賢之
助外嬰憂患之酬二親高年一身百謀煦煦陽春英英凉秋
屢專席於名郡常曳裾於諸矦觴詠不間於絲竹旨甘頻及
於交游積累之勤百福是遒婉婉子孫食德不渝嗟予少時
迎于名門揮弦飛鴻垂綸遊鯤老至不知車懸身存夕草載
露黯然銷魂訊故老於岑隅索履跡於崖根秀娟娟兮旣長
欎蒼蒼兮彌尊孰辟世於醉鄕樂舒嘯於丘園晨光粲其盈
庭鶴鳴聞于九天黍稌旣豐華實載繁爼豆衣冠古而又文
東皐之人其昔之桃源也邪
芝亭永言
古詩四言
環洲詩爲蔡天璧作
溪有清流環我中洲襍華鮮明芳草和柔詠有文君鳴有雎
鳩采采遊女侃侃良疇載泳載游在我中沚遡遡無端沿沿
無止旣采蘋藻亦有蘭芷觀彼嘉魚一日千里彼畎彼畒皆
爲方田分合雍丘我流璧旋星逥于天雲媚于川君子樂豈
眉壽永年言命輕舟言載百壷駕我乘黃履我雙鳬汎汎彭
蠡至于匡廬詠歌以歸清風載途
冰雪相看亭
趙君有道之先故宋南渡時自東都徙分宜二百年于
兹矣其大父登進士苐仕至文林郎湖北憲司幹辦公
事其父兩舉江西轉運司進士覃恩受官宋亡不復仕
城東故地美竹萬箇作亭其間而隱焉名之曰冰雪相
看信國公之子平遠宣慰之所題也有道信厚敦愿衣
冠容氣翩翩然有王孫公子之遺風敏稼穡以服徵賦
謹詩禮以保族姓無外騖無妄求弗變其父之志以老
其身以長其子孫是以士君子稱焉夫元亨利貞之爲
德猶春夏冬秋以爲時也君子觀乎運序以自處則合
於時措之宜而不過焉方其以振振麟趾之賢處富貴
之極則大亨春夏之時也自其來南族蕃以久非秋之
利乎其在有道爲冬之貞無疑矣冰至堅而不折雪至
㓗而不汙凛然相看不接於他物誠得處貞之道也予
聞而善之故爲之賦詩焉
挺挺直筠琴岡之隂豈無春陽匪今斯今高宜於天下蟠地
深不易其節侃侃素心豈無膚敏白駒駸駸我獨考槃樂乎
幽林堅冰在淵積雪在岑獨往不逥悠然行吟采采紫芝園
綺是尋還求陶生撫我素琴邈乎古人副我夙欽
竹林七賢圖
瞻彼脩竹下臨清流文石偃隄華松蔭丘植表界壌翦茅宅
幽梁度高巘臺隱中洲方床讀書異宫同休詠歌相聞觴豆
相求或蒔名薬或釣游鯈課藝嘉植坐思遠游濯纓微波看
雲良疇逸而不放儼而自脩泰哉沮溺邈乎巢由按圖以觀
永宜春秋孰若五君遺其故儔糟粕塵世高蹤莊周我懷古
人遯而違憂安得揮弦以招湛浮
竹溪六逸圖
悠悠逝川矯矯逸民携書相從敷席水濱支頥負暄揮羽却
塵躡屐遠道隱几重茵幽響中發虚觴載陳投我嘉實含和
茹醇優哉悠哉及兹良辰山有鳴鳥郊有游麟濟濟以寧我
懷古人
古詩五言
題汪華玉所藏蘭亭圖
衡茅負晴旭有客至我門共披會稽圖山木盛繽紛衆賢坐
水次飛觴汎沄沄夷曠各有趣高閒知右軍幽情付後覧陳
迹感前欣悠悠千載來不異更旦昏探穴問神禹望海悲秦
君逝者皆如斯死生固奚云所以鼓瑟人思從童冠羣春服
沂新浴歸歟聊永言撫卷不知老遐思在兹文東南極積水
日暮多浮雲
寄題曹元賓尚書臨流圖王継學參政畫
昔聞適炎服中道臨清漪潏潏蕩荒日悠悠動寒颸來者何
滔滔逝者不可追聖有川上歎晝夜固如斯觧纓手自濯浩
蕩忘險夷高人今摩詰萬里同襟期抽豪寫幽思滯雨更題
詩三年反田里春河釋冰凘舟楫繫野樹灌沐晞晨䂀上堂
喜懼集艱辛謝親慈入室換野服登山采靈芝庶以求年壽
豈惟療朝飢開嚢見舊物感慨深係之歲晚金石友看雲立
多時憐我不共看寄言令我知來鴻春苦早去燕秋易衰道
遠不相覿加餐慰遐思
玉隆留題
仙真治兹山重阜隱延廣冲奥元氣會運至法靈響與世作
司命神宇廓弘敞及門春雨來玄感副夙仰摩挲晉時樹託
身何蕭爽千載抱微息日月共來往欲爲黃髮期日待紫芝
長上天垂光彩月出江海上故人不可待惆悵理歸鞅
黃堂留題
雲館息塵鞅夜間春雨聲溪水傍階長仙茅新綠生曉氣動
原野曠分見夷平神真昔參合觀泉宅幽貞儼然師弟子歲
來會秋清遺民千載後高宴從簫笙因嗟蚤好道晚歸濯冠
纓矯首望遠海駕言羽翰成神仙在平地﨑嶇愧凡情太乙
有移召中洲良可營
記夢
夢行衡廬間千仞過蒼壁崇高仰神明深廣下不測雲雨蓄
盤礴時至如欲出絪緼尚回旋揮霍忽奔逸物怪匿岩穴&KR0719;
若俟霹靂黑波汎高樹木葉走崩石升身登玄間縱觀龍變
跡俯視九州野草木有輝澤乃在風雨外手畫素三尺揮豪
極動盪落墨更沉欎圖成示坐人共咲不可得頋瞻以踟蹰
恍惚增歎息因之命肩輿出門聊有適大術何舒舒白鶴從
數客略經幽澗濱便上青松側憑高望遠水雙景蕩虚碧拂
石共客坐芳草藉尻膝忽然聞鐘聲睡覺北䆫席
次韻陳溪山㯶履
頗憶蜀井西㯶櫚每易討披心割魚子束皮充彗掃淛工巧
紉履文織象花草輕鬆隔沮洳緩步得堅好長跪獻圯下會
期後三早知君貴賤履陟降恒有道憐我涉世深垂誡不待
造兢兢歷淵冰縮縮奉師保時行不違矩庶慊歲年老
其二
解寫還上方歸山據枯槁禁足結僧夏陳編謝探討隱几或
過晝凝塵遂忘掃行庭不見人誰或踐生草寔由筋力衰無
復馳走好前年當此時嚴召出城早追度龍門水賜見沙領
道鼎湖忽踰年始克罷趨造感君素履詠幽貞可長保番番
茹芝人長歌豈知老
其三
六月乃屢雨良田不憂槁獨念桂林戍觸熱赴南討道路備
攘掠所過淨於掃縛人夜送軍吏卒何草草蠻獠亦人類義
利啓戎好尋原可制亂機要貴及早夜來送者還頗言暍横
道諸軍四面集同月約皆造誰爲飢渴謀性命安可保藜藿
雖滿槃對之令人老
浮丘公吟寄赤城陳道士入山有遇爲溪山壽
浮丘生上古形神蓋不泯說詩秦漢間安知非斯人世俗苦
淺迫無能信真淳雨雲不待族飛光越䆫塵豈知有道者千
歲一息勻金精歷可鍊色重無磨磷蒼蒼紫玄峰只尺天北
辰神明寂已定尊高此依因握機禀元化同流溥無垠所以
赤城子從師踐荆榛三周日却中志確神乃親廬間玉雪相
旭陽射光新稽首受餘啜骨換非昔民不遠恒在兹睠然願
知津先生旦有聞爲恭若逡巡賤子請執御端輗駕飛麟
爲爕理普化題陳立所作龍眠山圖
爕侯起高科得邑舒水上民淳事稀簡田野甚夷曠戰争遺
跡泯山水良足賞幽棲南昌尉英爽赤壁將古仙家白雲美
人化黃壌岧岧龍眠山一士獨可尚高懷托千載妙畫極羣
象向來讀書處春雨草木長夷遊昔賢遠瑶席共來享弹琴
坐終日微泉散清響來者安可期徘徊以怊悵畫圖記彷彿
聊以慰遐想
和陳溪山韻
幽人愼素履古道思獨往瞋目登高臺浮雲不足上丹砂煉
仙骨沆瀣濯神爽遠懷登江静耿若孤月朗河漢自傾注山
川邈游想歛跡倦飛翼歸耕故時壌好風從東來空谷感遺
響詔書薦遺逸郡府属高仰聊持東湖水往助敬亭賞
和陳溪山送蘭花韻
幽林有藂蘭菁菁秋不衰憐彼采藥人不識敷榮時涼風動
綠葉清露生華滋世傳神農經圖書竟空披深根寄連茹藉
以瓊瑰詞同心求爲好豈但服食宜先民昔有言所貴希見
知舊聞絶行仙挽有童孺姿南陽有黃華西山多紫芝度世
未聞道咀嚼空莖枝湛一保冲炁執御正不竒靈苗無助長
無爲以熙怡始信断金利終古真不移千載同一息敢忘若
子期
送空岩印公還徑山
東出楞伽室西望香爐峰曲折披翳藋蕭條倚枯笻然燈共
過夜曝日忽經冬天山断緣想海國識行蹤忘言及生滅抽
簡托疎慵追憶塔中相表兹雲際封螭父謝五鳳永護煩雙
龍
題張觀海所携虚舟竹所二毛圖
虚舟倚亭皐脩竹相因依水木有清華魚鳥淡忘歸鵝群晚
色静鶴羽傍林睴似是鑑湖曲幽栖掛朝衣古道日巳遠昔
人相見稀蒼茫寫雲霧蓬壷是耶非
送龍翔高獨峰上人還金陵
承詔寫宫榜馳使出丹闕黃金射江海光景依日月迩來垂
十載感遇嗟白髮神靈在雲漢畎畆慨明發祗園何潭潭夙
志返超忽幽士住精舍諸妄久息歇浩劫鑑止水高峰獨&KR0886;
崒觀察勝願力知我心兀兀清風不可執振錫出林樾
送海東銛上人十首(用雲霞出海曙梅柳度江春爲韻)
積水衆鷗滅春空藹餘雲掩室坐脩竹天花散繽紛上人東
海客來去何見聞飛錫還日下珠宫浪沄沄
日色出海水千波散明霞一杯承足來九載不爲賖要觀香
爐峰折蘆長風沙微吟動林響蒼龍送浮槎
我昔參泰霞東望候日出子從日下來海水中蕩潏坐受龍
女珠簾垂夜光室持還定何有長空断鴈一
爲法不辝遠遨遊歷年載衣中得故珠終夜動光彩還持一
支葦歸泛萬里海駕言乘桴行沙際如可待
旨蓄崇虚豆生芻長冰署無堪餉遠客桑下若爲住行嚢掛
屋壁破榻夜風雨神光發慧劒耿射東海曙
燕坐共禅月行吟向孤梅有懷匡廬山老人岌崔嵬洗鉢三
峽水振木東林臺乘槎動歸思欲去更徘徊
山居如老禅坐致不請友何方簷下雲識我門前柳翠竹不
碍山黃花紛在手未覺酬對難離妄亦無取
老胡昔東游勝士乃西度到岸無彼此不憚費筏屨要之心
本空一了不移步龍宫解相迎黃金巳先布
百鍊成利器千金來海邦清霜凝秋水國士歎無雙持正行
正令魔邪孰不降觀子製名字高風凛寒江
止觀覓心要律儀檢凡身密言轉相付海刹幾秋春竒哉善
根熟一徹無逡巡子來得何法歸報日邊人
楚石琛藏主自蔣山歸却欲就叢林閱藏同舟清
江之上賦此贈之
手携北山雲却上西江水月明洲渚生葉落風不起虚舟不
移棹寒波釣金鯉銀河轉碧落北斗去天咫龍吟匣中劒虎
躍弦上矢殺機誰敢當吹毛豈輕試貝葉啓千凾木榻脫雙
履惟應勝壁觀悠悠度年歲
題東&KR1122;山房
秀挺東&KR1122;山雲氣常覆之林丘翳幽潜流泉發芳滋盤桓在
中谷良疇漾清陂開堂直岡景長年誦書詩孝友夙所敦求
道遠有師雅志尚端㓗凡近諒難知康樂昔賜履詠歌足遐
思啓書訪前聞往跡無所遺瞻彼南澗松深根連喬枝亭亭
植高節欎欎含令姿衆木不同泯悠哉副深期
題蒙庵爲黃石谷賦
東南有高丘下臨萬家邑汪洋浹春潤沃衍盛秋入群山若
浪波起伏翠重襲靈運好竒險高平罕相及幽人園綺間周
覽度原隰隨山導清泉積石拾層級結庵以蒙名果行信所
執良時一來游朔月九交十門當星斗高隴卧風雨濕一川
燈火歸賓從雜車笠登高愧能賦騰身竦山立
爲黃氏賦大雅詩
岐山欎嵯峨鳴鳥昔有聞周公盛制作經綸以弥文朝事接
燕饗勸勞兼賓軍肅雝述盛德工歌贊前勲流蕩桑濮靡何
由返咸雲陳肄輙有見吳季真不群公子有古絃歷然宫徵
分大雅忽有作青春日方殷高堂以居之樂康永欣欣
已卯十月廿二日從宜春郡幕嚴伯威觀南軒新
閣登舟有賦却寄同游者劉粹中賢良
兹郡多美泉小大各有神深潤浹温厚草木何光新披圖閱
名世頋皆仙佛人退儉寡外騖懷哉此良民退之文旣遠泰
伯學未醇昔我朱與張遺言存縉紳東湖有新閣下臨南澗
濱周眺忽巳晚皎然仰空旻虹梁亘溪流落日車馬塵曾丘
間叢祠鍾鼓嚴昏晨江潭嘆搖落名邦感宜春爲治古有道
川原隨所因華構相爲雄大雅竟誰陳移舟古峽口西望蒼
嶙峋浩蕩無與語逝波絶垂綸
秋堂
秋堂者臨川吳生文明之親舍也生才甚清美賦詩婉
麗無塵滓之汨觀其同門未之及也昔胡邦衡以詩人
薦朱文公大儒豈以玩物以成名哉性情之正冲和之
至發諸詠歌自非衆人之所能而士大夫各以其見見
之耳生未可自喜自畫也是以爲賦秋堂詩云
閭巷多囂塵秋堂獨高深有子能讀書幽懷發微吟天高風
露下澗泉落危岑神仙絶飲食穢濁無留沉所以聽夜誦共
愛風滿林神清易以哀情長恐成淫大冶昔有作九牧歸吉
金熬樞下五石工成振鴻音宣風萬物暢神祇肅有臨鳳鳥
鳴岐山人文示來今候䖝入床下嗟哉苦勞心
清風拂高堂舊席忽巳除下堂具甘旨上堂列琴書垂紳夙
夜至再拜問起居誦詩巳三百習禮少壯餘納交君子室執
御長者車爲樂古之道誰能咲其迂
題雪泉齋
長河沍凝合微泉自温活蛟龍依以生抱困待春發南雪不
到地流泉常在山飛英散絶澗流澌響潺湲融結各有方不
息在無二觀兹保深長乃得養生理濯尊薦寒冽春陽向熙
怡君子遠莫致永言以相貽
平江開元雪牎光禅師訪予臨川山中其歸也予
與賓客用一雨六月凉中宵大江滿分韻送之不
足予爲繼之而予分得一字
積雪何處高蜀山最&KR0886;崒海東極孤絶目送断鴻一徘徊桫
欏樹宴坐但空室園果墮宿雨當晝從定出八月露水繁石
鉢滿華蜜相會豈無因分床使深密
賦彭氏静深堂
君子憺無欲淵然事幽潜貞居觀物初天機引休恬寂寂象
愚朴容容無斁猒群動不知止謀思墮鈎箝反息不及踵乘
舟膠漸漸豈知本湛一不與利欲兼圖書發聖緼受命孚不
占戒愼保靈秀先幾發微纖進善取損益閑存日惟嚴浩浩
厚有積悠悠浸何淹盈科以時行小人慙属饜虚堂積雨霽
光風草侵簾空洞溥龍澤止水澄秋蟾善學在年富勇哉副
遐瞻
秋山行旅圖
春夏農務急新凉事征游飯&KR2047;旣盈橐治絲亦催裘升高踐
白石降觀索輕舟試問將何之結客趍神州珠光照連乘寶
劒珊瑚鈎乘馬垂苜蓿縱目上高丘策名羽林郎談笑覓封
侯大行何崔嵬日暮摧回輈古木多悲風長途使人愁羸驂
見木末足倦霜雪稠谷口何人耕禾麻正盈疇出門不及里
酒饌相綢繆壯者酣以歌期頥醉而休安知萬里事有此千
歲憂
爲題馬竹所九歌圖
屈子久去國行吟山澤秋思君不復見婆娑感巫謳仰瞻貴
神遠俯慨深篁幽衝波起浩蕩玄雲黯綢繆初陽翳扶桑莽
蒼蕩海漚渺渺君夫人遺玦在中洲壽夭乘隂陽孰知制命
由慨然長太息悲歌寫離憂想象以惝怳開卷令人愁
清明山房詩爲危太朴作
矯首望太清正色蒼以玄皦皦何歴歴日星高轉旋游塵雜
氛氣起滅尋丈間容光見擾擾孰與爲控摶所以學仙者凌
空怡妙顔質化入常寂凝暉托空山據會觀往來生死何足
患妙哉太朴子難爲世上言
次韻太朴良友對何仙舟讀書山中見懷之作
得謝荷休澤消搖在巖阿結廬庇風雨樊圃搴藤蘿塞坐古
人書日夕猶詠歌追念少壯日玩愒亦巳多兢兢事𥙷塞奈
此遲暮何美人百里内邈若隔山河興懷貽好音緼藉三春
花報言愼芳歲卷石崇巍峩
道園學古錄卷之二十七
