道園學古錄卷之十九在朝藁十九
雍虞集伯生
墓誌銘
王知州墓誌銘
昔我
仁宗皇帝天下太平文物大備自其在東宫時賢能材藝之
士固巳盡在其左右文章則有翰林學士淸河元公復初發
揚蹈厲藐視秦漢書翰則有翰林承旨吳興趙公子昂精審
流麗度越魏晉前集賢侍讀學士左山商公德符以世家高
材游藝筆墨偏妙山水尤被眷遇盖上於繪事天縱神識
是以一時名藝莫不見知而永嘉王振鵬其一人也振鵬之
學妙在界晝運筆和墨毫分縷析左右高下俯仰曲折方圓
平直曲盡其體而神氣飛動不爲法拘嘗爲大明宫圖以獻
世稱爲絶延祐中得官稍遷祕書監典簿得一徧觀古圖書
其識更進盖
仁宗意也累宫數遷遂佩金符拜千戶緫海運於江隂常熟
之間焉泰定四年夏部饟至京師因來告曰昔振鵬官七品
旣蒙恩贈先父曰從仕郎樂清縣尹母曰宜人仐位五品又
蒙恩贈先父母如振鵬之秩此皆
仁宗皇帝之遺恩國朝之盛典而先世積善之效也不有
以表著之是振鵬忽於君親無以昭示子孫族人卿里也幸
賜之言而勒諸石焉余感其言故序次其事而并及其世次
云王氏始自會稽遷永嘉宋紹興間其先世以武官得官爲
保義郎數傳爲自強生挺挺好佛學生由字在之至元二十
五年卒時年三十五仐贈奉訓大夫温州路瑞安州知州飛
騎尉追封永嘉縣男配張氏追封永嘉縣君振鵬其子也振
鵬之兄龍孫爲浮屠名善集銘曰
偉哉王公即家開封繄子之功功繇名藝
仁宗之世積拜寵異先朝文興孰究孰承慨兹其徵
曾巽初墓誌銘
國家龍飛朔方甫定中原中統至元間始建國都立宗廟朝
廷脩祭祀朝會之事而禮樂興矣至大天子出獨見親祠
太室而祠官儒生言制度考文者彬彬然而來時則有若廬
陵曾君巽初著鹵簿圖五卷書五卷郊祀禮樂圖五卷書三
十卷上之江西行省行省丞相斡直善之二年以其書上聞
中書省下其事大常禮部會議皆以其書爲然太常禮儀使
田忠良等以告中書丞相丞相以告天子有詔太常以
圖書與著書人入見而巽初得對玉德殿上曰禮樂之盛
如此皇帝之所以尊也而儒士之用心亦勞矣太常其命
以官於是太常奏爲大樂署丞未幾議立圓丘方澤奉
太祖皇帝以配天凡從祀壇壝玉帛犧牲樂與博士雜議巽
初引援攷㩀沛然有餘有司習於禮者咸推譲焉是年郊於
圓丘天大寒雪執事者多不勝而巽初在壇上領羣上登歌
作樂音節諧亮世其藝者不能及也明年
武宗皇帝賓天而太常緩礼樂之議會其兄德𥙿告病歸同
還西江之上延祐元年興瑞曹勛光禄薦爲典瑞知事弗就
中書用御史集賢薦除遼陽等處儒斈副提舉未上史館留
爲編脩官編摩多暇尤得悉心文斈著周易治鑑及充廣郊
祀鹵簿舊說繪中道外仗等圖備極精贍而斡赤丞相入爲
翰林承旨因入見以其名聞有旨召見斡赤丞相番直命
巽初以其書待於驂龍門下上方盥未御膳斡赤丞相言
臣所薦進圖書人候進止廷中傳旨召入徧閱其圖問人
馬物色甚悉曰後當有用勑秘府藏之而命斡赤丞相傳
旨命巽初爲學士巽初不敢當力辭遂循進奏爲翰林應奉
文字知制誥兼國史院編脩官七年
英宗皇帝大駕自上都還即親祠太室始服衮冕大駕之至
廟也有司倉卒凡旗幢繖盖之属就以立仗行皆重大率數
人持一物天子製通天冠絳紗袍服之而輅弗素具遂易
常服御馬而往弗稱上意丞相拜住太常八昔吉思奏取
秘書所藏巽初圖書而鹵簿大興矣於是改作太廟凡川蜀
江南大木之美悉致之凡旗幟之繍繪者作於閩浙人馬鎧
甲被采飾者作於江西庀事嚴速務極華好方是時治平旣
久生息繁阜一時民力畢用於此郁乎文物之盛然與巽初
同事者或冐具功得大官而巽初亦不以介意識者多之有
詔留守造五輅留守召衆工謀之皆曰自建都于兹凡宫殿
城池園囿與車服戈甲弓矢金木玉石齒革羽毛之工靡不
精巧老於事者或至年七八十皆無不更歴獨以爲輅古禮
器誠不知其法柰何省官考工殊憂之廼曰必欲爲之無如
曾應奉者命巽初專董其事按圖指授動中繩墨工人咸悅
將成又請習馬以備駕朝廷尤重其先慮未幾國有大故
事遂已而巽初亦歸居數年爲天曆二年以集賢照磨召
天子大興文治巽初因其長官以圖書進見于奎章閣未報
予言于朝薦爲太常博士亦未報三年閏七月二十九日巽
初遽以寒疾殁哀哉予以故人往哭之而纍然孤子之在側
者號曰歸且葬無誌敢請予不忍聞也因爲次第其家世云
曾氏本武城人郕公之裔也據生漢末恥事新室始迁江左
唐御史大夫偉始分廬陵散騎常侍輝居吉水宋至和中割
吉水置永豐而曾氏占永豐載陽舉進士鋮舉八行又五世
悱融水縣簿尉簿尉生元老迪功郎浙西常平主管文字贈
朝請郎朝請生晞顔仕宋爲御史爲兵部侍郎爲江西安撫
積官朝奉大夫歸國朝授承務郎湖南儒學提舉以子德𥙿
貴贈某官追封武城郡伯母蕭氏贈武城郡君継母沈氏贈
永豐縣君巽初旣貴得贈所生母丁氏宜人娶某氏封宜人
子三人如璋如宝國子生如瑄女如琇如瑗如璟婿周禎何
楶蕭斗生巽初諱巽申以至元十九年五月二十三日距卒
之歲得年四十九將以某年月日葬於某處巽初所自小也
巽初少敏於學事親孝待兄弟宗族有礼慈而爱物兢兢然
惟恐傷之好讀書手不釋卷著書滿家尤好内典體甚清羸
終歲之間齋居之日十九夜半即起讀誦至旦無曠廢爱古
器物名書盡購之不計其貲嘗作武城書院於鄕聚族黨子
弟而教之平生所著述自上進之外有致美集成三卷心性
論理氣辨經解正訛合(若干卷祟文鹵簿志十卷明時類藳若干卷超然集若干卷韻編杜詩十)
卷𥙷註元遺山詩十卷過聞錄二卷藏於家兵部初登遑士
第爲連州教授而我大父尚書實守連嘗薦之巽初爲撫州
需學錄時我先公參政寓崇仁道過必來見某也與其兄弟
先後皆同朝而巽初尤久善故宜銘銘曰
維廬陵曾氏系本武城分居江南日以茂盈恒以美德出見
於代歲月官封家有記載在永豐者昔垂文聲逮于我朝父
子迭榮肅肅兵部宋名御史風裁整峻荷槖有煒天命維新
済済來朝廼使斈事殿于烝瀟才名孔揚將召將用而不少
留空木云拱伯氏之來令譽四馳逢時制作試於百爲入直
翰苑出掌考功曾未幾時以退爲恭文事之委人曰季氏季
氏舒舒弗亟弗靡舉體清虚奉盈弗勝問學沛然如川方增
治平百年礼樂崩備有圖有書咨詢攸在至治之歲稍行其
言旂常載塗法駕軒軒方行而尼天意有待於赫
今皇文治方大集賢之長文憲是司以其書聞天子用咨
于時在廷咸薦其美庶聞多儀光於前紀欎(欎)之松弗茂而
摧洋洋之淵弗暢以洄故山之鹿藏此遺志志藏氣傳澤在
孫子
胡彦明墓誌銘
公諱景先字彦明姓胡氏彰德安陽人也資愼愿寬厚方幼
時以好善聞於鄕里稍長接事物務爲含容以不欺爲主本
無與之忤者或忤之亦不以介意而忤者至自悔責謝待之
亦不間於初里有貸人錢者多至十數萬貧不能償主者責
之急將自經公呼而與之語曰錢可得死不可復生何遽爲
此乎因出已金使償之其人得不死旣而爲劵質公所公笑
而焚之由是共服爲長者尊之曰翁至不敢以字稱之兄景
哲早世兄子亨在襁褓鞠育教成之不異已子事寡嫂岳氏
有禮内外無間言子彛以儒學進用歴踐臺省與謀議侃侃
正色不爲俯仰明識法令出入經史言於廷中與宰相相可
否率關政事大體爲時名臣大抵公之教也今年公年八十
朝之賢士大夫樂公之有賢子而廷臣有高年之親也相率
爲歌詩以道之使歌以壽公未及遣乃二月六日公方與親
戚高會言笑飲食如平時忽舉手謝客端坐而逝又十日訃
至京師彛爲位哭踊俟旦見星而行某往弔之彛匍匐號於
某曰請忍死一言彛抱痛終天無所逭罪敢以誌墓爲託某
退而考行事事狀云胡氏世本河南鄢陵人族葬之墓有豐
碑參樹皆龜趺螭首雖其文契漫漶考其時則故宋若金之
顯仕者也國家兵至河南河南人北遷故公之父諱某府
君始來彰德遂爲彰德人其三弟皆歸故鄕而胡氏之在彰
德者自府君始以彛推恩贈中順大夫禮部侍郎云公以彛
貴初封奉議大夫再封朝請大夫同僉太常禮儀院事騎都
尉安定郡伯進封翰林直學士亞中大夫輕車都尉安定郡
侯三拜而彌尊公不以自高也出入閭里常卻車馬不御與
故人父老遊子孫或具杖几亦不扶也是以彛爲左右司數
請歸養不許乞郡便養又不許朝廷亦知公之康強也留
彛爲工部侍郎公娶黃氏封安定郡夫人勤儉克相年近於
公精神不衰子曰彛其次曰規歲貢憲府使爲東宫典寶掾
女三人婿曰鄭■王■李■孫一人伯敬國子生孫女二人
婿曰樊■侯■將以某年月日葬于某處從禮部之兆次也
大德中某與彛同爲學官京師固已聞公之德久矣彛爲工
部主事時來就養某得拜於床下焉瞻其容止之淳慤聽其
言論之篤實未嘗不慨然自媿其凉薄而嗟嘆其福禄之未
艾也於時南人有爲饌奉公者行炙公食而甘之曰燔不至
燋澤不至濡何以能若是召庖人問之對曰法以上下釜皆
新鑄置肉其内無旁附密其欵頂趾加火焉公曰得無損釜
乎庖曰不暇計釜也公蹙然曰一釜之成謹而用之可數十
年今一食輙毀吾不忍也後勿復爲某於是嘆公之愼於用
物者盖如此事雖小可以觀德焉故善觀人者嘗於其微此
之謂也然則公之家再世封君身享榮養而子孫多且賢所
以致之者殆非偶然也故爲之銘曰
胡氏之先胄繇神明族于鄢陵歴時積榮安陽之分則自鄢
至敦本尚質以啓其世質本伊何稼穡書詩百年發興不亟
不遟祖父孫子具名法從横金拖紫異席同寵宗伯啓之考
工成之蔚蔚翰林中立勝之旣壽旣考盛德則有有而弗宰
益以遺後有水維漳清流洋洋維是固深千載不亡
趙曼齡墓誌銘
中議大夫太子家丞趙君曼齡以泰定五年正月二十一日
卒于官朝之大夫士來弔巷隘不足容車馬旣歛殯諸京師
東南門外執紼者相属行路之人頗皆咨嗟以爲何致客之
多也踰月相歸葬于其鄕於是太子府正臣李某府正簿周
某來告于某曰趙君之子幼其藏也無以識諸幽則無以示
久遠比其子長知詢問其父時事則日旣遠矣請托銘於來
世是僚友之義也敢成子之志乃求其爵里歲月以授某而
叙之君諱某曼齡其字也姓趙氏相其鄕也自尚書工部辟
知印轉八作司提舉翰林國史院管勾留守司照磨京畿運
粮提舉彰德路林州知州戶部司計覆實司提舉典設署丞
拜監察御史太子家丞積官至中議大夫者其官簿也諱珪
者其大父諱訥鄕人士尚其文雅著聞称曰柳溪先生者其
父也先生贈朝散大夫同僉太常禮儀院事騎都尉追封澶
淵郡伯夫人李氏追封澶淵郡君者由曼齡貴而推恩也娶
宋氏亦澶淵郡君女二人皆先卒今在者一人林童也葬某
鄕某里者從先塋也昔太常公殁太夫人使之游京師卒能
成名以成親之志曼齡之孝也加意宗族又推其惠以及於
妻之黨其幼穉自我而俯育婚嫁者若而人及曼齡殁哭之
哀如喪其所親焉曼齡之義也學無不通而明於正術施無
不能而宜於法律所交游無賢不肖懽然以相接而陽秋之
辯亡所顧慮曼齡之能也轉粟入京師歲有定則曼齡之任
職也善用其人無怨無倦歲增運者多至四十餘萬石林鄕
郡也曼齡習知其土之鄕俗治之得其情寬條約以佐善良
剔蠧敝以革尨雜糞瘠土爲沃壌通末作以佐民用又以其
隙爲儒學新孔子廟爲醫學新三皇廟民不忍其去具刻諸
石至今存焉國家宗廟之外别立神御殿于佛祠會其
成功率其費十餘萬及曼齡董役工加於常而費省其半復
以歸諸計相於是重有賞賚以旌之若此者曼齡之政也以
練習推御史由御史擢丞春坊嚮用矣年不踰六袠官不過
四品而遽以卒告此人之所以爲曼齡惜也銘曰
帝眷春坊愼簡賢能載謀載詢家用克承濟濟多士孰是乏
使靖共正直曰必御史峩峩法冠易其綬圭食榖食飲或謹
攸司書功計勞不日以進如何不淑泯以澌盡安陽之墟有
木離離昔辭而遊今歸以依其依維何永妥以固利其後人
至于終古
葉謙父墓誌銘
國子生鄞葉恒之奔其父之喪也予弔諸程時叔氏之館初
予司業成均時叔擢進士爲僚恒用近臣薦𥙷入學由時叔
以見予是以弔諸恒去之踰年時叔爲之請曰恒欲求子誌
其父之墓而不敢請也其父謙父盖嘗欲以事功見於世而
無遇於用乃退而自脩於家家有昏喪之事必求諸禮法戒
恒曰子必服儒服行儒行使見於世曰葉氏儒家遣恒宦學
京師曰吾且未老子必卒業乃歸盖其志如此今不幸没而
恒也不及視其属纊故其哀尤甚也謙父諱遜世隱不仕生
於宋景定三年四月丙申卒於有元泰定五年正月壬午天
曆二年正月乙酉葬諸其縣翔鳳青山之原夫人禇氏祔子
恒恂恂爲謙父弟之後女温適陳亨淑適王壽朋孫男震女
靚銘曰
士之制行審歸於是弗及於己又以勖子求道習禮足以殁
世神相其志克成永久
王誠之墓誌銘
國家之政莫重於刑獄匹夫匹婦之冤近起於州縣而飛霜
大旱之變則朝廷當之故君子之論臬事者無問吏大小有
可書則書之盖愼之也故贈奉議大夫興和路治中驃騎尉
追封仙靈縣子王君仲信字誠之者今朝列大夫陜西諸道
行御史臺監察御史敏之父也至元十四年誠之爲遂州吏
目州之遠近有男子一人婦人一人各以事相從入城會莫
投逆旅異室以宿夜半男子者潜趍婦人將私焉而婦人已
爲人所殺流血狼籍男子驚逸而血在衣履旦事覺捕卒蹤
跡得男子吏文致之欵伏事上州誠之察其貌若不盡其情
者召逆旅主人問之曰婦人入室前寓者何人曰有伶人婦
久居之曰伶人婦所與往來何人乎曰州小吏實善之旣而
交惡以去誠之密以他事召小吏至小吏巳心恐詰之具言
狀殺娼而不知爲他婦人也即日盡得其情獄具男子得不
死二十三年在松州幕李甲殺人而匿其尸事具五十日而
尸不得獄不可竟誠之曰囚實殺人尸久將不可驗緩獄貰
死吏豈勝責耶松有山多石疑尸在焉率吏卒索之時春猶
寒蟄未啓有大蠅薨薨馬首若導之者誠之曰神其告我矣
緩轡從蠅所之有亂石如壘者蠅投隙以入命卒發石尸果
在而李甲伏辜至于今四十餘年遂松之人猶能道之嗚呼
州吏目位在天子命吏之下而用心獄事神明若此使州縣
人人不以庸廢事貪侮法若誠之所爲者天下不致刑措巳
乎故誠之之事子在太史有聞猶將書之况其子請誌其墓
可不具諸以示來者誠之之先平陽隰州永和縣属步里人
大父定昂仕金爲統軍佩金虎符行軍河西邊人畏之父順
以貞祐之亂避地仙靈縣之暖泉旣内附遂居焉誠之年八
十而卒延祐二年六月二日也墓在其里之西南夫人姚氏
贈仙靈郡君子四人恭讓禮敏銘曰
昔漢于公治獄不冤自信有報于其子孫天人之會間不容
髮彼抑克伸我暢斯達遂松之郡迩于京都吏責之難期會
走趍曾是岸獄遑究遑恤此有良吏克盡厥職疑似之蹤詭
伏之姦孰死孰生一决以天暖泉之墟藏器以往優游餘年
就本斯葬有美御史克承厥功食德而豐旋吉則封邑于仙
靈我君我長子子孫孫百世來享
王公信墓誌銘
永平古右北平之故地也故其俗善騎射而其秀者則好義
而能文若王孚公信其人是矣公信生而失其父四歲母又
殁然卓然能自立稍長獵於水濱見大魚在水中即下馬手
搏之挽以登岸即大蛇也蛇得脫逸去行五里許蛇從旁道
追及開口噬公信公信挽弓逆之矢自口貫咽喉蛇宛轉跳
擲而死人固巳服其勇矣然公信不以是自多退然若不勝
衣循循然待其鄕里長者他日行過大樹下見石上有遺物
束以絳巾因坐守之自巳至未無至者且日暮有婦人號而
至曰吾死此矣公信問之曰家有急難從人質鈔二百五十
至而憩而遺之旣喪資事亦無及不死何待公信擲與之不
交言而去里人多知其事而公信亦未嘗自言也游學洙泗
之間學益進所至人師禮之其子某與鍳書博士柯九思同
以說書事
英宗皇帝潜邸因柯博士來求書其父之事而表其墓曰始
先父以孤子贅李氏生三子而某獨存又得官至七品而父
母皆得封亟思有以表之先父嘗以永平爲隘曰隘則窮非
吾樂也子孫亦不宜居是京師天子所都吾得托魂魄於
其郊則余志也而爾子孫亦利於進取焉致和之兵永平衂
焉繼以荒饉存殁弗寧而某奉先父於城東有固有安非先
父之明乎乃爲之書曰公信先世皆隂德至公信嘗及許文
正公門所與遊者皆一時名公卿兼通天文卜筮兵法嘗用
憲臺薦教授冀州以恩封從事郎李氏封宜人子三人某某
官早世某承事郎某官思立蚤世公信以泰定丁卯某月某
日卒享年七十有九銘曰
力可以武而以文舉道有遺金義有不取京城之東土厚以
容馬鬣之封永固無窮
王宜之墓誌銘
太原王公宜之之居京師也善教其孫君子有聞焉大德之
末宜之將老而其孫守誠可學矣宜之歎曰前數十年兵事
未戢民無以安其生士固未嘗學也今有生聚之樂又在京
師四方賢者來聚焉學者不及此時則暴棄夫天之降材矣
乃属家事於其子以教孫爲己任度舘舍於所居之近禮大
儒先生以爲師命守誠與閭里之秀共學焉日視其饌羞使
施教受學者無或他慮或曰子欲賢孫之速肖則勿汎及使
而孫得專師焉可也宜之曰惡是何言也聖賢之爲教也豈
有私乎且觀感而化朋友之功也度吾舍所能容而已盖從
其招延者故中書参知政事東平蔡公逢原太史院使國子
司業齊公伯亨皆其人也守誠稍長入國學文譽日起宜之
心喜之而勵勉益切至及守誠試南宫第一人登第歴舘閣
清要爲御史而宜之已久去世不及見矣守誠之同年進士
吕思誠鄕人也適在史舘訪采見聞以守誠曰若吾
大父而盛德未有所記載也時日以遠則事日以泯不亦悲
夫乃相與謀以予嘗識宜之也來求表其墓云宜之姓王氏
諱得福其先朔州人自諱彦府君徙應州生伯元仕金爲某
州管領人匠官佩金符生璋娶胡氏金亡時避地太原之陽
曲始爲太原人諱璋君嘗以歲三月見太原人上塚泫然流
涕曰吾獨不得以杯水洒吾先人丘墓乎宜之時年十四矣
立俟少間啓曰大人何甚慼如是乎曰兵難中吾家槀葬應
州二世矣曰適應州何鄕墓在州何方有故人親戚誰何知
殯所乎則具以告明日宜之徑走應州物色得墓負潰骸以
歸深得父母之心而父母初不知其去也鄕人共歎異期望
之父殁與昆弟共財薄取不競敦譲友愛其配韓夫人克成
其志閨門之内其教行焉有二女子方齓適父母俱晨出及
午而飢煑豆以食及熟相讓不肯先日晡父母歸猶未食之
也宜之嘗病而劇久之乃愈取古醫經讀之得其遺法深意
又從名醫和氏决疑遂高於其術至元初來京師宰相聞其
名召之省中主醫事病得藥而瘥者或酬之金曰吾有奉入
矣義無兼取卒弗内而貧者更稍與錢米使得以爲生以爲
常稍遷諸路官醫提舉宜之歎曰吾儒者竟以醫名乎遂棄
官不復仕嘗行道中得遺珠固宿留道側俟之則西域大賈
所遺也賈直鉅萬宜之詰得直賈所遺者即投之賈均請以
萬金爲謝不受也築室京師先立祠堂買墓田國門外又購
旁近閒田以待親戚之無以葬者蓄書至數千卷居小齋編
書邵子擊壌集中詩以自况持已毅以介治家儉勤與人交
誠&KR0548;周厚有古君子長者之風焉延祐二年二月廿一日卒
年八十子男晦御藥院大使贈奉直大夫禮部郞中驍騎尉
壽陽縣男女二太醫劉寂太廟署令劉益其婿也孫男守誠
監察御史曾孫男射亦向學王氏遂爲詩書家雅有令望原
其成教則自宜之矣銘曰
猗欤王氐世德未宣自朔迁應至于太原侃(侃)宜之時來京
師教其子孫學禮學詩燁然輝光爲時聞士堂封孔崇百世
兹始
倪行簡墓誌銘
成均弟子員常五百六十人江南之士在列者數人耳倪居
敬字行簡永豐人循循退讓而人弗敢與之狎兢兢自持而
人不得病其固言若不出諸其口而爲貴游講說論議則明
乎學術之辨至地理名物人姓氏皆究知無所敢忽不矜以
取憎不侫以求合氣平色温自其師友不敢以其生之遠而
鄙夷之也不幸不及仕而死於道路同館之士聞而哀之况
其親乎其同舍生旴江朱禮悌以其親之意來求墓銘居敬
生至元巳丑延祐戊午游京師又三年始得入國學又數年
𥙷國子伴讀天曆已巳貢其名於吏部於比又二年始得注
官乃以其間歸省親至順辛未還京師行至滄洲之長盧病
舟中同邑曾仲謙醫者也寔同舟療之五日而卒稁葬道次
是年除中興路儒斈教授明年始克歸葬其里之某処父曰
魯母某氏妻某氏噫其父母妻子方徒其得官來歸而以喪
至哀哉銘曰
離别栖遟垂十餘年臣斈之成甚苦且囏得官身後槀殯道
間傷其親心子所爲歎我爲墓銘表其能賢以慰其親俾後
有傳
鄧伯某甫妻田夫人墓誌銘
鄧存之奔其母之喪也其友虞某弔之存號而言曰烏乎存
忍葉朝夕之養千里來京師從辟御史府誠幸大夫人康強
時勵節立身得君之禄以爲養仐不幸不然矣抱痛終天
哀哉亟歸葬不敢緩墓有石當誌存不忍言也子幸述諸夫
人姓田氏京兆藍田人父某母某氏生若干年而夫人以疾
克終伯某甫生男存瞿女適安西路儒學教授趙瓛君卒若
干年而夫人以疾終于正寢得年五十有七寔大德八年十
月也明年某月甲子葬于安西咸寕縣洪固鄕從府君之兆
也初存嘗爲某言先君生三歲而孤祖母楊夫人故儒家習
詩禮惸惸涉艱險排患難躬教我先君以至于有立及田夫
人歸而相先君奉事無違礼足以當楊夫人之心盖楊夫人
勤苦自誓終身不肯御酒肉也及先君卒田夫人治家教子
率循其故亦誓不御酒肉如楊夫人之志某是以知其爲賢
母也久矣故爲之銘銘曰
有賢鄧母下而從夫宅幽永寕歸福厥家
汪夫人墓誌銘
貴谿彭應松葬其母於所居之近三年矣猶日思慕若未葬
然其言曰始吾父棄諸孤吾大父母高年亡恙非有他子婦
也而吾大父母楽養終身吾母之孝也吾兄弟之生也力足
以致乳母母曰母以已子害他人子也皆親育鞠之及長又
擇明師以成其慈訓使吾得世詩書爲善士於鄕吾母之教
也始吾上世傳世唯一子仐而後子孫衆多吾母之澤也自
吾母主吾家家日以大用日以廣然而祭祀賓容之事與凡
役力粟米公上之共常𥙿而弗匱吾母之功也吾舅氏貧約
自處吾母給助之使得備甘旨以終養吾父母功於姻戚也
歲有餘蓄别儲見乏食者隨周焉吾母之惠乎鄰里也不幸
今不及養矣又無以顯吾親若幽德之不述將無以示吾子
孫則不孝之大者廼因同郡汪叔昌述其狀以属諸爲墓銘
者云叙曰彭母汪氏也貴谿之田西其鄕也華卿其曾大父
文穆其大父也衍其父也諱英字叔華父者其夫也應松應
梓應梅應桂者其子也宗漢宗海宗澤宗溥宗浩宗演宗洵
宗済宗漸宗泳宗湜十有一人者其孫男女則四也紹德其
曾孫男女亦一也宋端平乙未其生之年大德丁未十有一
月乙丑其卒之日也石之下有土謂之王侯石者其葬所也
葬之所有石石有銘爲之銘者西州虞集也銘曰
嘉植維貞特生不扶久始充逹柯條榮敷柯條榮敷土德之
厚如家克繁繇予有母匪彭無盛世鮮弟昆衍自母汪四子
多孫孫之多有支别易遠遠而扶疎視此其本子孫孫子來
省歲時求求勿替石具有詩
鄭夫人墓誌銘
翰林待制袁君喪其配鄭夫人十七年恒獨居不更娶君子
以爲難或問之曰先妻相我事先君無違禮其死也前先君
之卒八日以是念之不忍亡而桷也於先樞密太師越公諱
韶爲曾孫於嚴州大夫諱似道爲孫處州大夫諱洪則孤子
也由其有子傳序爲適是以重之乃告其友虞某曰子爲我
誌其墓以銘謹按鄭氏世爲鄞令族太師尚書令魏郡忠定
王清之爲宋丞相追贈四代皆太師魯國公魯國公長子曰
冲之國斈進士贈中大夫忠定之兄夫人之曾祖也娶邊氏
封太碩人大夫生次申中大夫實謨閣待制贈正奉大夫娶
汪氏封宜人正奉生太原朝請大夫直秘閣王管建昌軍仙
都觀娶汪氏封宜人實生夫人夫人諱生數歲袁氏請
昏有成言及長而歸之袁氏大族歲時廟有祭朔望承問有
禮雖易代不廢夫人爲冡婦不及事其先姑能帥娣姒以敬
宗事大德戊戌月卒年二十九子璋早夭次瓘次珖女四
長適餘姚州同知趙孟貫餘未行葬在鄞縣桃源鄕之潘奥
某年月日也翰林師友前代遺老專志一原博極羣藝貫通
精實不涉凡陋與之遊者欿然各自知其不足夫人爲之配
至使殁愈遠而敬不衰其爲德可信矣夫昔宋在江南故越
多功臣世家惟史氏最貴理宗入在藩邸史衛王弥遠進鄭
丞相授以經由是積恩禮義並史氏袁越公由治臨安執經
十餘年門代甲乙相次今徵文獻于越乃在袁氏
■鄭丞相爲之衰及再入相年益老益感邊碩人不忍舍其
孫留之左右是時賈似道帥荆湖數要軍用丞相格不下後
十年賈相用事遂擯不用家居二十餘年而卒無嗣獨生夫
人翰林仕於朝四遷至待制長兼史事&KR1493;珖方嚮學夫人皆
不及見悲夫銘曰
翼翼維鄞曄其大門匪王若公民則不聞維時孫子不顯車
服我其流流孰往而復居之恂恂着之循循蔚其成文夫人
來嬪嗟德實難民鮮克之肅肅夫人久甚匹之獨嗇於天而
不有年歸喭無所夫制其恒子厚於承氣止復升
高丘是徵
周夫人李氏墓誌銘
番易周暾與其弟明之游京師也其族父集賢司直應極實
致之得爲國子生時制書始命有司將以科舉取士而貴游
不治進士業獨&KR1680;兄弟出篋中所習程文數十篇示人皆驚
喜取讀或就問學焉未幾遠方献異獸曰麒麟暾作賦千百
言上之中書省丞相大悅以属參知政事察罕使命以官是
時陳策進書献歌頌常數十人無所遇獨暾見知時宰人人
羡道暾矣一夕暾感異夢旦而治歸明曰兄姑留幸有以榮
吾親明代兄歸矣明至家其母果病見明問知其兄弟在京
師事爲之喜而起後六日乃卒皇慶元年七月十九日也暾
聞訃且行亟來請曰嗚呼痛哉未有以爲榮而爲慼若此惟
先生辱爲之銘用慰其地下而已子竊感而悲之爲次第其
語云暾母李氏諱清世居邑之沙堤其曾祖松善爲生以資
顯祖時榮父天驥以文斈名適周樸儒家也昔者周氏以明
經取高科者歲相望樸弱冠受尚書有能聲及得内助事親
理家益如志常遣暾明從師而無牽於愛䁥故能以卒業聞
子三人暾明其幼禄女二人其壻程益徐璋斛田里之斗横
山其葬處也銘曰
有肅兮閨門子森森兮孔文案有饌兮尊有醴不少延兮誰
怨樂兹丘兮勿諼
史夫人墓誌銘
夫人姓虞氏諱惠正前承務郎四明史君璘卿之夫人是爲
銀青光禄大夫資政殿大斈士奉化郡公贈開府儀同三司
岩之冢婦金紫光禄大夫贈太師齊國文靖公弥忠之孫婦
贈太師漸之曾孫婦也夫人曾太父太師雍國忠肅公某在
相位時生第三子孝宗皇帝賜之名斻孫中奉大夫太府寺
丞不歸居蜀居臨安賜第無子以兄子爲子諱曾中奉大夫
軍器監丞贈令人生子一人曰紹雍三歲而夭及生夫人最
鍾愛不幸監丞府君與史令人皆即世舅氏取夫人鞠之以
適承務君生子曰晉伯咸伯生女曰婉伯適忠勇校尉温州
路同知瑞安州事阮申之婉伯適沿海上千戶别里吉孫曰
公燾公熙公點公勲公杰公默孫女二夫人内外家皆宋世
臣宋亡世家多淪喪夫人相夫子食享無遺闕延祐三年夫
人相夫子醫言天台有靈草生至服之乃可矣會阮氏壻佐
州黃巖晉伯奉夫人以往服食踰年方不效乃還鄞延祐三
年六月巳酉卒葬之某處晉伯以承務君之命來求銘夫人
某大父再從女弟也不敢辭謹叙而銘之銘曰
夫人幼孤舅氐焉頼及長而嬪遭時易代雖子貴宗弗與盛
會承夫鞠子實旣瘁痗庶其晚康而身不待繄德厚原何千
百載
趙夫人岳氏墓誌銘
夫人諱惟德徽州路績溪縣主簿岳君浚之女平江路儒學
正趙君橚之妻合州路儒學教授君辰孫之冡婦也岳望安
陽常州宜興人趙本蜀故家今居杭學正故宋參知政事楊
公棟之曾外孫夫人故宋參知政事姚公希得之曾外孫是
以合二家之好焉夫人自大家嬪儒素甚宜其夫而得於舅
姑親族敬焉至治二年從學正官平江歸寧于宜興病學正
以舟迎之至則夫人歸矣道卒舟中學正不及見哀痛過篤
舅姑聞而憐之命橚曰予買地其以某年某月日還葬夫人
生以至元丁亥十二月二十四日卒以至治壬戌四月一日
子一人魯兒方一歲銘曰
大家有子歸儒宗材堪相配非不逢命也不淑先罹凶娟娟
玉雪秀所鍾保此無憾寧幽宮
道園學古錄卷之十九
