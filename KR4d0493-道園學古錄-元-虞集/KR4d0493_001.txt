道園學古錄卷之一在朝藁一
雍虞集伯生
賦
别知賦送袁伯長
余忽忽處此之無故兮幾偃蹇以自窮逝歛裳以遐征兮抗
九霄之雲風頫三辰之徘徊兮遲後古以爲期何夫子之倀
倀兮亦踉蹌而在兹于嗟乎世德之浩浩兮恥謂人以不賢
陳珮玉於交逵兮被徒輿以瑶環設厚顔之欝沉兮孰敢即
問乎津涯發疾呌于咽嗌兮衆披靡而莫支夫冶倡之狐惑
兮豈不足於内揆顧西子之蓬垢兮益返忌兮故意惟前聖
之無悶兮老氏亦貴夫知希顧涼薄之多懲兮猶慷慨而尚
辭余固將去此而無悔兮念夫子之與我日進余以不及兮
又證余以其可余嘗究往來之爲道兮論因革之爲權莫或
知其濩落兮子獨謂其固然庶久子以自輔兮克有聞以時
行怱先我而南騖兮殆若爲乎余情廼歌以送之曰長江渾
渾兮春多浪波白日耿耿兮擊楫爲歌天薄我賦兮非以病
我于嗟兮昔之盛者何其多
古劒賦
吳季有劒古所服兮先時利行後伏匿兮歴世十百神物來
兮精英上浮久乃識兮截截庚庚玉理仄兮質化光泯&KR0627;正
黑兮匡視白日澹歛色兮燧人司金石水泐兮終古不磨竒
雄特兮勿䙝勿試靈具戒兮鬼目睒睒頭觺觺兮竊擬窺之
自造慝兮靈怒殛女不女貸兮神宫無人帝湛默兮季冠如
山采衣翼兮長身好脩又正直兮稱是容佩有加飾兮魚室
珠襓雜文織兮虞于帝傍順降陟兮握竒中運授神職兮旋
陽制隂物不忒兮辟却百非五兵息兮大宰不劌完以爲德
兮變窮于傳填無極兮
畫枯木賦
夫誰畫此枯樹兮臨不食之散泉旣偃蹇又嚙食兮骨岸岸
以弗妍想執筆以極思忽機釋而神旋遺衆壤於暫有勒不
毀之所全或堊去於斤運或石泐於溜穿渰無雨以如晦怳
非規而能圓澹&KR0627;乎其旣失旋蒼然而在前命以物而不可
孰春秋而論年噫吁嘻被草以毛膏慮用丹眥爲流眩頥常
注㳄獨何爲托寂寞於無意而刻畫其不傳者邪
木齋賦
奎章閣藝文監秀才方積昔在匡廬讀書羣木之間謂之木
齋余愛其高秀而賦之其辭曰
夫何硉矹以嵳峩兮據積水而欝盤有楩楠與豫章兮翳松
柏之丸丸攬芳草之盈庭兮聽&KR0687;&KR0687;之鳴鹿濯余纓於滄浪
兮沐余髮乎飛瀑余㓗淸以有待兮歎望之而彌高絓余驂
以弗馳兮氣緜薄而心勞感春物之芳芚兮又晚實之不食
更千歲其未巳兮退自脩乎兹室
操
思魯琴操
龜山之隂隂兮有雲垂天河目而海口兮將見其人望之彌
尊兮即之彌親大音寥寥兮中信而眞
芝亭永言
古詩四言
味經堂詩(有序)
國子祭酒魯公伯子翬父作味經堂自爲記以勖其子
遠公嘗命遠從予遊故賦此詩
維昔玄聖有子過庭學禮學詩詔之丁寧面墻之窒繇不知
味親能使學不能使嗜觀于德容聽于德音詠歌周旋實涗
我心邈乎千載聖往言在舍而不求匪㒺斯殆畏友翬父窮
經篤行旣有諸躬思貽厥成旣菑旣畬俾稼之食旣畋旣漁
俾鼎之實作堂高明曰子遠來吾經在兹遠其味之始予虚
羸匍匐來食茹草飲水以禦朝夕窮人得歸自我父師俛焉
斯文老至不知煌煌靈芝如彼嘉玉薄言采之花彼中谷南
陽之人來詹來言君子豈弟宜其後昆
題宋誠甫侍郎垂綸亭
岷源建高駛無游舠漢會其委安流滔滔爰有君子垂綸其
下雖不得魚意甚閒暇援藟引楫至于中沱蔭樹以休悠悠
永歌逝波沄沄不轉維石樂玆忘憂矢言不食烝然雲興風
舉以高駝翔中天遺景九臯木其落矣魚亦潜渚腃言風好
除于風雨風吹衣裳彼爲栖栖行吟望子寔勞我思山有榛
棘河有鰉鯉豈其飲泉必泠之美君子冠絁秩秩大經泂有
清酌可以濯纓
高彦敬青山白雲圖
兩崖之間曾不容舠白雲悠悠與山俱高
趙忠簡公祠堂詩
皇元至順三年春解州聞喜縣學用禮部符祠其鄕先生
故宋丞相趙忠簡公公六世孫國子博士篔翁求虞集作
迎送神詩
山河邈悠宗國爲虛騎箕來歸懷此故都鳴梟在樹飢鱷在
渚閟宫不存公食無所董澤之陂有蒲與荷子孫具來式燕
以歌瞻彼洛矣其水泱泱斯文在兹俾也可忘
秦檜旣貶趙公於海南隨使人逼殺之公臨終從所寓
寺僧索素吊一方書其上云身騎箕尾歸天上氣作山
河壯本朝以付寺僧而絶聞喜之董澤公鄕也
賦衛節婦王夫人
汎汎淇水岸有佳竹閨門嚴嚴樂爾貞獨泛泛淇流岸有松
舟閨門間間樂爾貞幽汎汎淇右有堂孔阜娟娟貞幽肅肅
眉壽淇原有泉可濯可沿亨&KR1092;勺尊樂爾高年高年樂止亦
有孫子式歌衛風以告國史
題學易齋(其人將詣孔林)
惟學易君子愼其齋居動息有存起處是於竒耦玩畫方員
視圖晝循靜始夜根動初罔不在中日居月諸乃秉元化以
時盈虚共惟玄聖啓我後愚載瞻巍巍魯林欝如
古詩五言
諼草生竹間
諼草生竹間翠色相綢繆美人欣有託君子故忘憂昔聞有
鳴鳳飲水來丹丘不食衆木實樂只淇園秋
高竹臨水上
高竹臨水上幽花在崖隂以彼貞女姿當此君子心春陽不
自媚夕露怱巳深湘妃昔鼓瑟悵望蒼梧岺
月出古城東
月出古城東海氣浮空濛車騎各巳息宫闕何穹窿牧馬草
上露吹笳沙際風帳中忽聞鴈傳令彀雕弓
書上京國子監壁
神京極高寒幽居了晨夜雷風無時發零雨每飄灑炎光不
到地蕭爽度長夏大化漠無宰豈必事陶冶楊雄不曉事守
道栖栖者玄經百無徵白髮謾盈把
至治壬戌八月十五日榆林對月
日落次榆林東望待月出大星何煜煜芒角在昴畢草樹風
不起蛩蜩絶啁唧天高露如霜客子衣盡白羸驂齕餘棧嫠
婦泣幽室行吟毛骨寒坐見河漢没驛人告晨征曈曈曉光
發
憶三十年前與元復初參政同賦秋日梨花元有
句云朝食葉底梨莫看枝上花而忘其後句因續
之云
朝食葉底梨莫看枝上花花開食實後霜風振長柯遠水良
可鍳彩雲亦易過念爾白於雪日莫當如何
李老谷
十轉山崦交九度沙磧溜始辭平漠曠稍接山木秀老病畏
行役慰藉得良覯秋嶺晚更妍寒花晝如繡故園夫如何朝
陽眩霜柚
泰定甲子上京有感次韻馬伯庸待制
翰音迎日轂儀羽集雲路寂寞就書閣老大長郎署爲山望
成岑織錦待盈度我行起視夜星漢非故處
賦水木清華亭
中流泛蘭枻望彼嘉樹林落日蕩野水浮雲生夕隂游魚戀
芳藻好鳥鳴幽岑爲樂恐易老吾將脫朝簮
天曆戊辰前續詠貧士一首
目昏畏附火枯坐寒䆫中破褐著絮重虚豆兼冰崇病骨於
此時浮屠屹撑空呼兒檢餘曆記日待春風雖欣解凍近翻
驚紀年窮貰酒欲自廣無錢似陶翁
又一首畣舍弟見和
蜀侯昔罹憂嶺海萬死中詩書庶不泯焉思禄位崇爾來五
十年所以恒屢空涉世惟信道卓然立頽風漫仕非我能偶
貧豈人窮深耕定有穫歸嘆兩衰翁
後續詠貧士四首
老骨寒不寐夜長况聞風心悸危欲折跼蹐敗絮中鷄鳴當
晨參馬疥芻不充山童衣百鶉喚之愧匆匆求火掃木葉庭
樹亦巳空决起不敢怠曙光屋南東苟遂牛馬性歸放春草
豐
歸蜀越關隴棧閣危登天適越河濟隔堰水丈尺間飢寒迫
旦暮舟車計茫然東家有一叟欲去初不言早朝聽詔畢喚
馬閶闔前童奴受宿戒向暖争相先聞之嗔兒子我何爲汝
牽屦無千金賈吾足安暇憐
爲政貴察色讀書在研覃司視旣不明兩者無一堪尚不逭
吏責爲師固宜慚聖世無棄物况兹久朝簮决去豈我志知
止亦所諳頗聞南山下菊根浸寒潭濯餌千日期冰臚復清
涵老馬果識道更服鹽車驂
天風夕號怒霜日殊清妍探架得古書前日手所編奈何視
茫茫字若萬蟻緣精意成寂寞惆悵還棄捐於帷仲尼衰清
夢不復然小子未聞道何以卒歲年
觀花有感
掛巾花樹枝酌酒花樹下風吹巾上塵花落手中斝清唱起
相壽母遽且聊暇流光急去人莫怪行樂者
赤城館
雷起龍門山雨灑赤城觀蕭騷山木高浩蕩塵路断魚龍喜
新波燕雀集虚幔開戶微風興倚杖衆雲散
同閣學士賦金鴨燒香
黃金鑄爲鴨焚蘭夕殿中窈窕轉斜月逶迤動微風綺席列
珠樹華鐙連玉虹無眠待顧問不知清夜終
退直同柯敬仲博士賦
月下白玉階露生黃金井疎條栖鵲寒衰蕙流螢冷戀闕感
時康懷歸覺宵永晨鍾禁中來白髮聊自整
送良上人賦得井上桐
桐隂秋轉薄井氣曉爲霜交柯舞幽鏡墮葉響鳴璫高巢翠
羽下澄水玉虯藏上人從定出行吟繞石床
送吳子高
懷寶獻京國悼亡還獨歸日落雲中樹風吹江上衣湘靈瑟
在席織女石支機遠道多寂寞強飯勿相違
于仲元舍賦紅梅
白雪不成夜丹霞遂崇朝妙質承日映飛英向風飄醉來紅
袖近歌罷綵雲消楊州問何遜何似董嬌嬈
寄題新冶亭
窈窕冶亭莫蕭條江南秋泛覧山河外張樂鳳皇丘公子飛
翠蓋美人回綵舟從兹至黃髮樂哉以忘憂
題儋耳東坡載酒堂
翳翳儋耳城歴歴桄榔樹百年遺故丘新堂設賓阼清風海
上至朝陽在庭戶丹山五色鳳覧德屡來下甘辛熟桂酒羅
列雜藷蕷苻黎多孫子食飲祭先具蛟龍波浪深歸來風雨
除
鑿井得甘泉渴者恒自私流潤不擇地委順復何疑海南絶
風雨水木况華滋隣舍解讀書諸生還誦詩何必懷故都聊
樂宜在兹星河度白鶴山月懸蛾眉來晚去何速勞人千載
思
盗發亞父塚(彭城有盗識宝氣於亞父塚上發之得一劒云)
盗發亞父塚寶劒實累之塚開寶氣盡獄吏書盗辭盗言惟
見寶寧知亞父誰項王不相信弟子遂輿尸黃腸下深錮千
歲復何爲大河繞城東落日在城西過客立城下踟蹰望安
期
應制題王朏畫吳王納涼圖
雨過太湖上風生響屧廊紅綃拂几席白紵製衣裳朱光淪
厚地明月在高堂何以保玉體長年樂未央
步虚詞四首
步虚長松下流響白雲間華星列爟火明月懸珮環肅然降
靈氣穆若愉妙顔竹宫憺清夜望拜久乃還
稽首望太霞離羅間層霄絪緼結冲氣要眇出空謠前參千
景精後引務猷收攝衣上白鶴招摇事晨朝
朱光出東海高臺迎赫曦六龍獻陽燧九鳳保金支鍊丹軒
轅鼎濯景崑崙池拜賜冰玉佩玄洲共遨嬉
學仙淮南王問道劉更生三年鍊神丹九載凌上清日月作
環珮雲霓爲旆旌回首召司命靈雨灑蓬瀛
題商學士畫
方士好服食商山多紫芝采之長松下濯以清澗漪滄凉百
里内秦皇都不知駕舟載男女築宫東海涯
贈藝監小吏
廣術何迢迢榆槐蔭蔽之鼔鍾晨莫起車馬中間馳此有嫠
居者閉戶教孤兒十歲學文史十五從吏師丹青出天性落
筆有令姿藝監取材伎小大無一遺署兒筦庫下禄薄不足
爲手持一束書求以慰母思告兒勿薄吏公卿出自兹請看
孟氏里軻母自有祠
記子昂畫
春風動蘭葉庭戶光陸離言收竹上露石角掛綀衣車行不
擇路芣苡何楚楚遊子憺忘歸徘徊歲云莫
送西臺治書仇公哲
陜郊得時雨生意始來復存者事稼穡還者葺墻屋安知凋
療餘政可致新福闢除正廣術區井表深瀆均齊定恒志忠
厚保敦篤豈無憂世士受仕在芻牧爲義苦多違好名常不
足治書肅將指善類庶有勖
送張道士歸上清
白雲旴水上自古多仙人手携綠玉杖頭戴白綸巾袖中出
風雨天上禮星辰歸來庭戶靜芳草自生春
日出行
日出上城府日莫當蚤歸城門巳擊柝出郭何焉依下馬投
舘人空垣月當扉凉風張庭樹巢鳥屡驚飛起坐搔白髮怱
如霜草稀周公不復夢仲尼故沾衣老萊有孺色傳聞惟食
薇求之事巳晚徘徊行道微
贈治冠者
車馬入隘巷言尋治冠師反關不受客高坐哦書詩布衣不
掩脛晝食甘藿藜冠成動經歲不售亦不辭我少好文章把
筆無不爲愧爾爰寂寞愼與當自兹
贈寫眞佟士明
佟郎居上京閱人如風花拈筆寫其似千歲留英華迩來七
十年將相紛在目來者有如此往者那可續昔我初北遊面
白鬢如鴉點染煩粉墨華星暎丹霞今如雪中松苦硬雜蒼
白却視當年容邈如不相識不識當如何臨風且長歌黃雲
接河漢白雪漫坡陁乞身願歸老吳蜀山緫好贈君千黛螺
翠色秋可掃
寄陳衆仲助教上都作
學省足清晝詞垣驚蚤秋美人隔河漢落月在高樓持衣未
成曲吹笛不勝愁還趍鳷鵲觀別製鷫鸘裘
贈鐡菴道者二首
昔遊雲臺觀山色上衣青松花春雨落栢葉秋露零飢來煑
白石睡起看黃庭人間忽巳老莫問少微星
海上别妻子山中求伏苓白虎戲玄渚蒼龍護黃扄燒香招
五老行厨庖六丁從子似非遠丹霞粲華星
題商德符華山圖
昔祠雲臺舘行穿御階栢夕隂嵐氣深重碧照行客獨訪張
超谷漸覺巖險迫冰生玉井頭日射仙掌側豈無鐡鎖懸翻
身若飛鶻恐煩華隂令不奈昌黎伯王事况有程車馬何怱
忽流觀終南山周覧天府國𡭗來十七年欲往不再得山河
想邈悠傷殘轉蕭索摩挲商老圖彷彿希夷宅高哉蓮華峯
白雲澹秋色
寄幻庵主者
朝遊武夷麓莫入匡廬岑放舟臨野水采藥過幽林清泉磨
寶劒磐石鼓瑶琴臘月歸溪上還作蚤春吟
賦茅山道士雲松巢
昔年李太白廬山思結巢褰雲自天上和鶴止松梢道士潘
閒遠高居古大茅誦經門卧虎看劒石眠蛟飛步脫鳬舄長
吟吹鳳匏九江攬秀色許爾作神交
酬上清道士鈔隂何詩
殘雪松上落輕冰硯裏生寫詩過夜半欹枕又天明少陵愛
何遜太白似隂鏗不愁勞弱翰亦足助高情
題李漑之學士白雲半間
山中多白雲何由到城邑招之恐不來欲攬遽無迹栖檐候
晨光納牖作秋色用冲不爲盈常住寧若客分張任蒼松散
落還白石日照香爐峯月射仙掌側有恩封一鄕與子當共
食
題浴日觀
煌煌赤老烏三浴乃出海波濤始晃瀁宇宙破冥昧西登泰
華顚東望方丈外稽首希夷翁今晨良慶會
爲范尊師賦雲林清遊
大茅千仞下結屋三四楹雲林戶牖潤鶴去海天平坐上發
長嘯人間聞玉笙斸苓春霧重煑术晩烟輕綠室嘘丹氣蒼
崖受日精樵遺伐木斧眞降引霓旌九鼎金還就千齡樹不
傾問誰解居此云是范長生
吹笛圖
白雲悠悠去長松披高丘匡坐吹笛人似是馬督郵飛鴻遺
哀響幽泉發春流女樂亦何有逍遥以忘憂
送甘以禮調官歸鄕
甘君有良材於政無不宜白頭郡縣下尚覺非所施奈何筦
庫冗而可絀吏師豈直名吏師積學本書詩高情抗浮雲廉
節濯清漪君子安所遇固無喜愠辭嗟我忝從官簮筆恒殿
帷竟無國士薦徒稱故舊知晚歲向田里藜杖相追隨尊酒
以怡老未爲負明時
送李彦方閩憲
文監李公彦方出貳閩憲同朝羣公皆賦詩以爲贈彦方
屢擢臺職激揚之宜有不待予言者適有一事深有感於
愚衷先正魯國許文正公實表章程朱之學以佐至元之
治天下人心風俗之所係不可誣也近日晩學小子不肯
細心讀書窮理妄引陸子靜之說以自欺自棄至欲移易
論語章句直斥程朱之說爲非此亦非有見於陸氏者也
特以文其猖狂不學以欺人而巳此在王制之必不容者
也閩中自中立之歸巳有道南之歎仲素愿中至于元晦
端緒明白皆在閩中不能不於彦方之行發之去一贜吏
治一弊政不如此一事有以正人心儒者之能事也集卧
病目眚尤甚援筆書此云
七閩去天遠顚連苦無告牧人受深寄昧者覆爲暴犀象雜
金貝饑渴劇飫膏大言相鄙夷饜奪心自恔豈無循廉吏實
病黑白撓聦明属旒黈聽瑩資所到李矦金閨彦圖史擅讎
校晨聞大夫奏夕理武夷棹君子愼修職寧適豐廪稍蕉荔
甘多毒薑桂老堪芼所懷延平翁揚休似明道授受有源委
精微足深討言立聖如在表正愚可造師匠久不興眞妄如
枘鑿云何誚支離肆誕長兇傲異言古所誅末學足深悼閩
雖在海隅前聞此淵奥正誼從簡編良俗宜善導贈言不及
它持此永爲好
題鄭秀才隱居
陶翁昔好菊荒徑不暇鋤素琴初無絃名酒亦屡虚雖有二
三子薪水不讀書凄凉千載下高名將焉如不如鬼谷洞鄭
子樂有餘種菊以爲田田中更爲廬善藥不二價詠觴送居
諸有子揮五絃凉風在庭除時來青田鶴亦出濠梁魚昨者
遊亰師侯門曳華裾捧檄忽一喜翩然告歸與芳蒲采甘露
玉漿釀清醑老父坐堂上稚子具籃輿晨遊南山陲暮濯清
水渠席間撫猗蘭房中詠關雎以此得高壽何必南陽居
題朱邸竹木
猗猗淇園竹結根磐石安枝幹相扶持風雨不可千其實鳳
所食君子思保完恒恐聲影䟽蕭條霜露寒金玉愼高節千
載承清歡
詠史
軒后邈巳遠漢武亦雄哉荒忽九州外百年過煙埃雙化庶
長久臨海築層臺黃金靡鏤飾喬林摧斷裁樂通竟先死孫
卿殊未回不知作者意空令來者哀奉盤泣繁露馳道殷奔
雷志氣昔所在風雲恒往來
畫古木
荒郊卧蒼苔蛟龍在其上不知風雨來垂影一千丈後王撥
鐙法江南久寂寥空令没骨畫容易媚中朝
賦蘇伯脩滋溪書堂
滋源恒伏流春雨川乃盈林疇廣敷潤草木俱繁榮臨深見
遊鯈仰喬有鳴鶯君子樂在斯齋居托令名積學抱沉默時
至有攸行抽簡魯史存采詩商頌并禹穴追馬公湘江歌屈
生紉蘭不盈握伐木有餘情浩然欲浮海歸興還濯清方舟
我爲楫白髮愧垂纓
題薛外史瓊林臺
高臺積方石瓊林樹交柯晨光昡白雪夕景纏紫蘿每聞樵
子唱恐是仙人過塵世在足下豈能聞笑歌過海秪騎鶴開
池還養鵝外史政瀟灑太白焉足多
送張兵部孟功廵河分題得屋上烏
花發上陽春門開未央曙城柝起群栖流光散朝羽息影須
近檐結巢願當戶轆轤轉金井終日灌嘉樹
題彭澤陶氏家譜
百甓在戶外五柳當門前燕去王謝宅人依墟里煙𫐠德尚
千載人情猶昔年以安遺孫子高哉爲世賢
道園學古錄卷之一
