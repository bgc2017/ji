道園學古錄卷之四十七方外藳三
雍虞集伯生
記
新修開元浴室院記
袁州開元浴室院者故唐寺也宋時僧善相主院有回道人
者愛其井泉甘美時來從相飲久之留墨二丸與相而去湖
南轉運李甲好參訪或語之曰吕洞賓在袁州浴室院有墨
寄其主僧可徵也李道過求之相相曰有回道人寄墨無吕
洞賓也出以與李盖黃金云明日回至謂相曰人知我矣遂
與俱去不知所終自是院無居人荷塘山僧間來視之不能
葺也獨謐巖愿居之久廢弟子曰法琳法琳目幼參學承事
雪巖欽禪師與入室之列孤舟濟在崇勝海印如在慧力虚
谷陵在仰山皆嘗禮之使分坐說法皇慶初元持鉢遊旁郡
頗以藥石濟人歸而傾其囊得金若干遂以葺其院建大屋
曰毗盧法界象佛菩薩天人龍神其中曰華嚴海會端其徑
遂高其門閈又有撫州判官李某鑄銅爲浮屠紹興塩司丞
周立禮買田施之而琳來京師求文以爲記予嘗聞佛者之
言曰吕洞賓仙久旣去後見黃龍超慧禪師始究竟今又與
俱隱去相爲人不可知要是可與吕俱亦異人矣然則夫所
謂非幻不滅者果有二事哉二人者游戲示現將無爲人之
深心然而卒莫能継之凄凉寥落百餘年而有待於琳者何
也琳遇大司空於燕之仰山山本廬陵人其傳法遠祖
曰青山辨山谷黃氏之孫本䂊章人皆江西也故仰山爲琳
開堂集衆傳衣拂付之俾嗣其法焉由是王邸戚畹貴臣之
家多知琳者名聞天子被璽書住持撫州梅山廣濟禪寺大
司徒眞吃刺請于帝師加其號曰佛慈普濟妙慧禪師而别
出書護其院者則僉宣政院事阿刺考怛斯之請也故爲述
偈以贊曰大乘浴室表清静光明成就福德聚神王持地
不動身寧隨世相有毀廢外道仙人與尊者二俱自了去不
返草深井泥古道断百歲來者墮空寂琳公歴事諸古佛慈
愍因地不思議歸運巳珍若塵沙成此毗盧妙法界儼然宫
殿彈指頃華嚴境界種種現集雲老人破顔笑印爾願力堅
定故永劫不壤常現前續佛慧命度衆生回向當代殊勝常
相山重脩保安觀記
撫州崇仁之南六十里有高厚博大之山焉曰巴山唐名臨
川山今曰相山者也循其麓三百里有餘不能周升其巔甘
餘里而後至歧而上銳自郡城南出巳望見之邑之官舍民
居當陽者莫不面對雲如縷出山中盤礴覆冒膏潤充溢衣
破草木阬谷之容溝澮之通堰之者節宣蓄泄以爲稼穡
之備其利衆窮矣是故吏民朝夕瞻仰一食必祝設不幸有
旱溢妖沴之變土木螟蝗之孽無小大遠邇奔告稽首得所
願欲乃巳巍乎高哉穹窿嶔岑之在望也其神明焉可誣哉
而邑之父者言先漢時地本南昌西南之境梅君福尉南昌
有所捕治至焉欒君巴爲䂊章太守亦有所劾治於此二君
有仙道方術以輔其政化辟除邪暴禁止滛黷使民不逢不
若離其菑害是以德之而不忘皆有遺迹祠宇在山之支隴
唐鄧君紫陽本郡人葉君法善縉雲人亦曰南城人皆常往
來脩眞山中故宋時即山顛並祠此四君者而使道士守之
梅欒山下之祀祭不廢乞靈之人以四君爲歸矣紹興中郡
守歴陽張公孝祥嘗刻石著其靈應而石亡久矣其文亦僅
傳開慶己未用漕臣守臣言禱祈之應封四君爲真人端平
甲午加封眞君皆有褒稱咸淳辛未守臣四明黃公震端嚴
有識士也至郡連旱大究荒政斥罷滛祀獨禱於社稷山川
就郡城望拜玆山遣吏迎四君之象果得雨歲乃熟去爲祥
刑使者猶属文道其事刻石山中俾後來者知敬恭明神而一
不䧟昵于邪淫云内附
國朝仍用道士主祠天子有詔書祀名山大川則守令
奉詔敬祠歲侵守令迎禱如故事民間之禱祠無所禁也
然山高以險祈報嘗在夏秋時冬未寒山氣巳凝爲冰雪守
者非清苦不能恒居四方冠褐者夤緣文書汚合苟瓜華之
微利人迹罕至則鳥鼠散祠宇頽圯像設暴露農民頋瞻傷
怛不知所出今監邑承直郎唐兀保童大用嘗奉
詔書致祭見而感焉未暇及也在官之明年爲後至元庚辰
四月旱種不入士禱於山麓欒君之祠其應滂沛甚異七月
又旱合群祀而禱之亟迎四君之象皆至縣治又得雨郡吏
以旱之迎禱四君者雨亦應而送神還山目其荒凉以懼以
愧䆒諸其故則主祠者無固志之敝也邑中景雲觀道士黃
處和事玄教大宗師吳公於京師吳公命處和歸主華盖
之山而正一三十九代張天師巳令王應真主華盖得度弟
子以居旣有成績乃移處和理相山苦四至者争利而弗䘏
也保童君乃爲文書言諸主道教者請以處和自度弟子嗣
守而葺之未數月張天師吳大宗師還書悉如保童之請相
山先有上清法師孫慶衍受璽書領相山而留侍上方不
能至處和遂次慶衍爲相山甲乙之始云保童告諸近山之
士民曰姓某者各出財以施黃處和耕石田飯䟽食披榛刊
木躬先徒工遂以至正辛巳歲九月克脩四仙之祠道衆之
舍門廡庖庫以次而舉監邑通敏有才器治事有方略久而
民益信服之是以作兹山也不煩勞而迨其成焉山之人不
敢昧其更始乃相與伐石而篆其事云保童之同官前令奉
訓大夫新知寧都州益都丁也先今令承務郎鄄城任果前
丞忠顯校尉同知寧都州縉山張榮今丞從仕郎某郡張友
諒始終共任其事者將仕佐郎主簿豫章舒文琰今尉楚國
程世臣典史豫章胡天祥代胡者汴梁石成玉也至正元年
歲辛巳十有一月朔旦具官虞集記
勅賜黃梅重建五祖禪師寺碑
禪宗第五代祖師諱弘忍生鄿州黃梅即黃梅爲道埸說法
度人傳信之衣旣有所付遂去縣二十里入馮茂山以居及
殁弟子奉全身塔焉學人依歸聚爲大刹唐人尊之曰大滿
禪師塔曰法雨寺曰大中東山之寺南唐加師號曰廣化宋
景德中改賜寺額眞惠其初律師居之祥符八年戒禪師來
住山始革爲禪歴住者十二人演禪師來而東山祖庭益重
宋之季年國境日蹙蘄以邊障受兵州吏民奉師遺体入城
求福州果以靈貺按堵不遘鋒鏑而東山見燬于兵旣内附
日以安輯富庶僧了行乃躬事土木崇精舍于州治之東以
奉香火之留者又入東山汛掃寺之故基而致工焉塔廟庭
字粗立而行老至元二十九年僧大通継之成佛祖殿僧堂
方丈鍾楼之属頗称華麗皇慶二年三韓萬竒上人從瀋王
奏請還祖東山事具義公記至治二年通又老今住持法式
方爲虎溪第一坐通率衆具禮請主其山是時寺之食者衆
積弊紛拏稱貸以給式至精勵自持大作三門黃金飾題牓
作大殿奉祖師作
經閣藏殿而蒙堂安老堂行堂庫堂萬佛閣照堂庖湢垣廡
次第皆成而通公前所作多&KR0763;下不稱且以弊告又撤而更
新之務極崇勝給衆之田有鳳源永福東積復古阮家鉄甕
等庄或復或創丸二百餘頃其屋室器用之資又日完以富
鍾鼓鏗訇禪侣雲至式致用而有文又脩百丈舊規而行之
江漢之間隱然一大關闌計其經始至于落成才七年爾何
其敏哉施財者自郡帥韓某緫管易某等凡若干等人其成
者則大觀惠孚希復也式又曰今國家崇尚象教古昔
莫能加今東山之成願力所就盖山川之靈實際景運而祖
師名號非盛代所命不其闕乎乃走京師將請諸朝中政院
使李公信家本三韓三韓有上人曰覺元日智承運以其事
語之李公信與其妻隴國夫人崔氏並加敬慕檀施必親又
齋沐聞于中宫製金紋伽黎大衣以賜出宫中金錢萬緡與
之俾半脩塔廟半爲長明燈之資而式亦賜金衣受璽書
號曰佛日普照大禪師四祖信大師眞身同在鄿同奉入城
又同時各歸故山故亦同有伽黎然燈之賜焉年
月日三藏法師具以奏聞天子乃賜四祖號曰妙智
正覺禪師五祖號曰妙圓普覺禪師而詔翰林直學士臣
某爲文記之勒諸東山之石臣某嘗問諸佛學之人曰釋迦
二十八傳爲逹磨入中國爲初祖祖祖相承至忍大師而秀
與能分南北宗南宗旣爲六祖弟子尤盛可知者十餘人而
荷澤會南岳讓青原思最顯思之後分雲門洞山法眼三宗
會之後圭峯密推會爲第七祖而於南岳之傳頗議其任心
即脩爲未盡然密不一二傳遂不著於世而譲之後爲爲仰
爲臨濟數百年來衍迤盛大多濟子孫它宗莫及也東山之
爲禪也实始戒戒雲門之系也實盛于演演濟之六傳嫡孫
演在山時從者常千人而佛果勤佛眼遠佛鑑勤南堂静開
祖寧五祖自皆得法於此此六人者出其法益張以大而勤
之後若隆若果皆掁世卓然之豪傑其所警發又多大人君
子而東南之言禪者大抵多其後人矣不亦盛乎嗚呼自忍
師發迹兹山而戒演中興之於五百年間殆法運也不然心
宗無門之說不絶如綫疑似幾微之失將何所底止而折衷
哉兹寺之記所以不可不重也况式以五十年未就之規七
載畢事天將啓其人如式演者於是乎故爲之銘曰
巍巍東山大士宅蒼松歴見歲七百藏眞寶扄面不隔精純
禀具至陽德眞實不壞過金石流光属天夕芒白有睹其瞬
朝日赫承運出見保邑國來歸有時用無迹素華净於冰雪
色沉沉天宫萬寶積上當星漢下連澤九江匡廬在几席鬼
神與能龍獻力諸天駿奔從帝釋竪草立刹成勿亟誰其作
者行通式臣某著銘帝所錫咨爾法界衆神伯持地主林
各述聀祖號具足如帝勅輔我
皇元鎮無極
大興龍普明禪寺碑
天曆元年九月庚辰
皇帝遣工部尚書臣士弘傳
詔翰林命臣某製大興龍普明禪寺碑文
皇帝若曰昔我
皇考武宗皇帝撫軍朔方朕生之三年歸継大綂在位四年
而弃群臣
仁廟臨御傳至
英皇當是時權姦用事遘譛離間宗親近屬幾無所容海南
之爲地也炎霧噴毒往鮮生還而使朕居焉閱歴歲年有安
無苦朕於是覃思以求豈非上天垂祐祖宗鴻休而致然歟
乃捐金庀工即瓊陽之勝地建釋氏之精藍以畣
天地祖宗之昭貺以介福于
皇帝太皇太后又以綏保其民人焉創始于至治元年十
月六日締搆雄麗嶺海之間欎爲竒觀朕雖未嘗躬落其成
而想見其處常往來于懷也臨御之始慨念疇昔因賜名曰
大興龍普明襌寺其紀朕意托諸金石俾示悠久臣某拜手
稽首颺言曰昔者大舜歴試諸難殷玉高宗舊勞于外盖雖
聖賢之資猶必困心衡慮而後膺天之大任而成帝王之能
事也今
陛下躬冐瘴癘俻嘗險阻則其所以下悉民情上成聖德者
夫豈一日之積哉且夫頓挫流離之餘人之常情豈睱他顧
而
陛下於斯時也曾不以動其心顧方惓惓君親之思閔閔黎
庶之苦不惜萬金建大佛事以致其誠嗚呼君天下之量固
巳見於此矣不亦盛乎且臣聞之天之所以照臨萬國者日
月之明也兹於淵潜之所錫興龍之美名俾普天之下咸仰
觀其隆平之效炳煥赫奕以至於萬億年而無窮又豈溟渤
之外獨可得而私敢述銘而刻之銘曰
於惟聖皇受命自天本固支分正緒有傳天相峻德櫛沐
風露以恬以廉貞幹之固旆旆龍旂來歸孔時臣力師武至
公何私肅肅清宫夙夜傒載而猶固譲至三至再赫乎當陽
思舊不忘曰我𣑽祠在彼海邦昔瞻廟朝莫獲近只親瞩下
氓顛崖病只言依佛乘自我祖宗曷旣予懷於焉作宫惟天
祖宗錫我景貺兹不表章闕彼顒望乃錫嘉名如日之升文
臣受詔刻石以徵咨爾島嵎龍君海伯波瀾不驚各率厥聀
鏗訇鼓鍾來儀來朝内嚮而趨天子匪遙嗟嗟遠人
天子念爾念爾艱食鹺征用弛天子無爲一日萬幾孰
不勞心而爾是思爾有耋老爾有婦子均感殊眷何間伊邇
蔚蔚斯丈金石相宣謳歌欣愉於萬斯年
成都路正一宮碑
蜀之山川高厚而深遠故其生物也特異文武材能豪傑之
士世世不乏然猶不足盡其神氣之秘緼於是有神人仙者
圖赤斧之流出乎其間而世所共知者漢正一天師張陵
遺跡幾徧西南事最著其興利若鹽井之属至于今頼之其
後若朱桃推王和等尤不可勝數最近者且百年有法師
劉浩然碧雲庵道士張仝者高行竒術近接耳目里中兒女
子能道之故成都青陽玉局諸宮桀然以名天下者非一日
矣延祐三年春予在奉常被旨修歲祀于江瀆禮成且還思
昔之所聞而問焉凡宫室楼殿蒼乎其幽&KR0627;乎其潜萃乎㟴
乎其雄傑高岸不可測者亦徒見夫深林茂木清泉瑰石而
巳求其人固不得彷佛而從之也盖爲之躊躇歎息而不能
去四川儒學提舉云於此有曰汪君者幾近之修漢
天師張氏正一法待戒嚴甚飲食起居之堅苦自其徒有不
能堪蜀大旱祈禱無所應吏民走以要汪君君以其法致之
雨立至大水又以要汪君雨立止歲以不害若夫疫癘鬼怪
之撓吾民者得汪君指顧皆帖息如常時汪君出道見者無
男女老稚皆拜伏車下如見神人自行中書省肅政廉訪司
凡官府郡縣咸信尚焉未始少爲之屈也成都守陜攝度地
於城中之西偏與前守共搆室處之遠近之民吏軍將商賈
送竹木瓦石金幣米粟與百工操其伎自献者四面而至矣
於是宮廣若干畒制屋爲殿者二一祠天帝一祠漢正一天
師爲堂者幾祠某神爲圓庵及東西屋以居修眞者而居汪
君者曰草堂爲屋若干間門廡厨湢庫庾悉具經始以延祐
元年二月成扵三年之八月緫凡役者郡人徐慶原而汪君
翛然若不與知者也旣復命予以汪君事語玄教嗣師玄德
眞人吳公全節眞人曰此吾龍虎山中學道弟子也西游青
城十年矣未幾成都守臣上其事集賢院以聞有敕賜名曰
正一宮正一者本其法所師之號也汪君名集虚字太廣
信人今守國人元帥紐林公之孫元帥自
憲宗皇帝時以兵取蜀有大功前守張氏名雋河中人嘗在
宿衛玄德眞人曰子本蜀人又嘗使過其處宜爲銘銘曰
維蜀之都金城噩噩靈關秦闢文林漢作休養自葛殷完最
唐閱世千百以安爲常或伐而服或據斯取兵無久搆旋按
故堵壅繁蠧痝數丁剗除嘘&KR1077;百年谷陵均墟旣撤而息廼
見牙蘖承時嘉澤更長斯洽神帝靈仁惠肯顧依宰于燥淫
疵癘勿威厥惟清静克通神志靡祈弗應相我人士人士作
宮敬報神師有儼有臨匪僣匪私於皇天子視遠如邇
郡奏朝聞夕出封璽曰咨遠人孰保孰容苟相之道予曷弗
從伊祝何袐于躬受福嗟爾衆庶視此明勅母邪爾思勿貳
爾心物辨志定正一是欽可以安泰可以長久名不虚造是
用嘉爾丸我蜀人帝力是知永欹萬年新宮是詩
開元宫碑
皇慶二年七月使召靈妙眞常崇教真人王壽衍於杭州以
弟子張嗣顯從十月至闕賜見于嘉禧殿館諸大崇真萬
壽宮真人使嗣顯來言曰某所領開元宮其因革具有始末
惟不傳是懼請記之按舊志杭故有開元宫唐開元中刺史
陸彦恭用詔書所作乾符戊戍燬于火後五十九年吳&KR1724;文
穆王復其舊其臣林鼎記之宋景德丁未勅改景德觀後十
六年有以私財脩之者進士陳戭記之然俱不復存嘉泰甲
子寧宗以其潜邸爲仐宮復賜名開元并祠閼伯命大洞法
師張某主之宫在祕書省之左紹定辛卯燬于火又重作之
廣以大宗正司故基賜田七十九湏度道士十四人以居
大元至元十三年行中書省杭州即故祕書省爲署二十八
年大火省及宫俱燬省故隘&KR0763;不足称大藩之容觀取開元
地拓之出金助開元主者董君德時及今眞人購故宋公主
苐以爲宮公主親理宗文有司謢作唯恐規制工伎甲於當
時至是易其檐桷門陛牓署因加表飾設皃位被服以象其
天神帝仙人之属隆隆然湛湛然眞神宫殊庭矣明年翰林
學士承旨閻公復記之元貞二年陳君天錫奉旨継董
君時晉王以眞人藩府之舊請以主宫事眞人固辭大德八
年始以宣命継陳君奉被璽書加護如故事初賜印視五品
以重所領領之九年外完垣舍内嚴臺殿凡宫之爲制始俻
又封植其花石竹樹䟽導其池渠高梁跨雲曲館進風神魚
靈鶴來泳來止所以休寧其脩眞者尤還密靚雅樂哉天人
之君乎曾城之内殆莫與加矣於是請謝宮事未幾俄賜號
曰眞人使者即其宫命之遂還理其宮不敢去及得見
天子即具䟽言聞道家以無爲爲宗古之言眞人者閎邈矣
今爲其道者善傳上意逹諸神明導况祉存著專一其
事也惟大宗師大眞人嗣師眞人久侍中被寵遇有號名命
數其貴視公卿侯伯而不與其憂責於玄教顯榮極矣夫名
者实之賓泰甚則忌眞人非遠臣所可得名臣敢固辭不敢
称眞人得還山奉祠事以報
聖朝志願誠足矣
天子聞而嘉之若曰爲而不有真老子之道哉昔人言仙者
非有求人主人主求之耳尚慈儉尊退譲以風示天下爲國
之禮則然延祐元年四月因改賜號曰弘文輔道粹德眞人
命斈士爲訓辭示褒寵刻銀爲印視二品使盡護杭州諸宮
觀仍治開元宫亦名璽顯以璽書而别爲璽書給驛騎五命
徧祠江南諸名山奉辭之日天子見之便殿賜坐留與
語移時深稱上旨因顧侍臣曰予早知大宗師今年高德
彌謹嗣而傳之者予必貴之此其人尤弘廓用謙以爲礼者
乃字眞人而命之曰眉穸朕知老子所爲道德經開物成務
者也善斈者人人可用世非獨道家書先命近臣以明示中
外爾尚敬宣至意勿敢忘又賜寶冠金衣始稱眞人服章焉
於乎開元之爲宮久矣繇真人深自謙抑爲上所嘉顯
其名益遂表著於天下宜有銘銘曰
於皇聖世治繇清静惠宗道家受釐有祠内外相望靡不寵
嘉煌煌我宮殿於東南神明之居在昔前王化家作之中其
國都何因何稽曰爲開元厥維禎符禎符孔明大開元疆神
告不誣顧民弗省歲行六十旣燬而墟除而圖新爰得永宜
天人合謀甲觀夙成帝子攸降巍巍渠渠道貴因循不貴改
作昔劬我舒廼象貴神赫如有臨風馭電車大集于成在今
眞人克恭璽書恩言雅文眞人用謙爲道光華自朝旋宮率
軄贊祠思用不渝錫福予齡天子不有于民是敷維千
萬年至於億世邈哉永圖敢述聖德刻以貞石式章道樞
玉笥山清眞宮碑
玉笥山清眞宫在臨江之新淦其實錄以爲本名群玉山漢
武帝授上清籙於此見有光如笥下之改今名而以上清名
宮云元封五年武帝行廵南郡登潜天柱山出尋陽浮江過
彭蠡所過祠名山大川今山在彭蠡上游數百里豈嘗至而
史略之不然則郡國望幸者或繕其治處矣按圖其山起東
南稍行而南爲三峯名赤松漢武魏夫人三壇又西爲覆箱
峯特竒峻又北爲北峯中引小嶞而下宮在宛宨中與前三
峯相直上有石壇九避秦人孔丘明等九人上昇處故曰送
仙峯又東爲郁木坑其東南出與初起山相值兩山之趾犬
牙交人緣澗水取徑二十四曲折始出山外而中若環堵者
矣意者受寬而括約笥之所以得名者與其所祠神君曰九
天司命左曰洞天天王右曰洞天仙官盖古之得道者云又
曰繇其三峰之崇高嚴厲故以名此近是矣其地多
竒卉靈藥又有丹井墨池壇洞之属皆托古仙神人以名之
信乎非出俗所得有者每天高氣清有声出空中如衆樂並
作莫知其名物然一時同在者或聞或不聞及夜間寂又如
聞車馬金革之來若神物有所劾治者居民相傳畏忌遠其
家數十里外獨學道之徒居是宮耳宮之始未可知者梁天
監中杜曇永與其門人錢文詠來居蕭子雲以錢百萬助成
之宫今有石刻在宫中云是曇永所撰上清宫碑文而文詠
書然其署官文字制作不合疑後人所重立有改易失眞者
唐長慶中謝修通奉母隱此山实錄所著也南唐時皮羽南
受知後主刻木爲印使佩之以治宫事徐公鍇爲篆上清宫
額此最可傳信者矣宋宣和中勅改爲清眞宫端平丙申主
宫事者李希白故給事中大有之孫也郡人重之爲請于朝
使度弟子得甲乙相次傳授乃得涂紹禹魯道隆皆名家子
又有道行法術爲時所尊敬故能大其宫而新之益入田租
以給衆來者曰至而宋亡矣自是以來相継治其宫者曰胡
永年曾卿胄劉継賢曾季謙張高老涂弘道其方來則歐陽
本一聶立仁其人也至元丙戌
世祖皇帝嘗召卿胄至京師咨問稱旨留之四年乃得還旣
而宮之屋日弊於是元貞丙申永年作法堂至大戊申卿胄
嵩老又作冲妙堂戊午季謙又作三清殿先後以其財来助
者郡人胡復張日新臨川夏盧陵曾德和曾巽申曾如
圭姑蘇周静法也其後継作日虔不懈而宫皆新成者矣三
清殿成之明年聶立仁方從玄教嗣宗師以其事來告曰未
有年而吾宫新則昔之從事於此者多矣然自杜君以來姓
名可考者寥寥數人耳則其泯而無聞者無文字金石之托
也不可自我之世無以示後人子幸爲我銘予既聞而歎曰
山川之形勢爲豪傑所臨依衆庶所會通者歴歴可見然而
忽然之間時往物異則感慨係之而荒間寂寞之濱乃有斯
人據泉石之極致以相傳長久如此乃爲次第其說而勒之
以銘銘曰
太秀之山群玉之府廓兮有容若笥將貯不鍵而固匪槖而
盈合冲納和伸憑虚生其神孔明維大司命參我左右宰我
衆正若瞻紫垣羅絡四周表衛中居旋制九州文昌之宫泰
階之上靈氣翕張孰執其象偉若降精巋崟峙停&KR0778;瞭弗輕
食于殊庭神君欲來冷風與俱樂出太空合神于無朝陽熙
熙夕灝肅肅孰其迎將孰其往復精明粹融潜滋密充自然
遂成不逄穆穆在朝皥皥在野我宫恒新以詔來者
道園學古錄卷之四十七
