鄖溪集卷二十四宋鄭獬撰
五言古詩
陪程太師宴柳湖歸
鳴珂曉日動畫旗春風斜馬蹄碧玉砧踏破黃金沙夾
路盡高柳屹如紺璧遮草軟藉遊人樹暖啼嬌鴉長湖
畜元氣飛亭插蒼霞開樽適逸調笑言醉方譁人意重
於春酒香濃勝花所嗟無壯士挽住白日車上馬横䭾
歸不省歸到家淮陽有此境足為天下誇要路諳機穽
㹞㹞爭齒牙願公且留鎮所得懽無涯卷袖倒大白秀
髮欹烏紗時與東風期一來賞春花
春日陪楊江寧宴感古作
昔聞顔光禄攀龍宴京湖樓船入天鏡帳殿開雲衢君
王歌大風如樂豐沛都延年獻嘉作邈與詩人俱我來
不及此獨立鍾山孤楊宰穆清颷芳聲騰海隅英寮滿
四座粲若瓊林敷鷁首弄倒景蛾眉掇明珠新絃採梨
園古舞嬌吳歈曲度繞雲漢聽者皆歡娛鷄棲何嘈嘈
㳂月沸笙竽古之帝宫苑今乃人樵蘇感此勸一觴願
君覆瓢壺榮盛(一作盛時)當作樂無令後賢吁
稚卿約郭外之遊
舉世尚刻飾趍時獨放達醉眼掛飛雲孤心貯明月大
匠坐高堂羣材就剞劂楩楠即赤霄容此蟠根屈平明
萬馬趨玉鎻開雙闕晴雲暖不收飛遶龍旗闊堯眼八
采眉下燭天光發鸞鵠出閶門穏路平沙滑簾額見春
輝竹隂搖省闥萬事攪乾坤紛紛卷巾髮安得黃金篦
靜把塵相刮屈指待春遊烟沸喉咽渴擁樹雪花消中
庭潤於潑臘酒寒未壓玉醅猶可撥東風自愛花已入
香梢活醉友好相尋烟郊綠如抺無為世網牽直把名
韁脫白浪漂山來意在秋毫末險徑雖可通驊騮中一
跋兩耳厭俗論乍喜春泉聒躍馬攜金樽風雨不可奪
懷顧子惇
託身事權門譬如狎彫虎餧之得其欲弭首迺無怒苟
或咈其心騰爪必傷汝權門愛曲從破殼出毛羽一語
不相酬隨手覆塵土禍福非不明焦爛猶奔赴聳動會
稽山山前有直路鑄金不作鈎斷木寧為矩終歲守衡
茅藜藿甘辛苦
贈朱省郎
蕭灑不羈性本自出塵埃棄去萬物累徤翅天地回白
髮朱省郎嶻嶪稱高才春風如故人昨日天涯來置酒
畫堂晩勸我白玉杯調笑脫俗態高談若風雷歸來碧
窗靜殘照寒徘徊豈知丈夫志力劈青雲開孤坐淚横
臆慷慨無良媒世事如轉蓬竟日千萬回捩翅凌赤霄
欲拉高山摧誰可料前途使我孤心哀
送方元忠
京師惡塵土兩足没至踝狂風暴然作塞天赤如赭事
牽或出門復又無驢跨垢汗黏透衣留遲固不暇走歸
掃一室凉泉急傾灑琢琢客扣門置帽嬾出迓呼童揖
客進客語驚隣舍自夸已得計歸舟即日駕風塵久厭
苦喜此脫去乍淮影貯蒼山飛峯皆倒掛霜月秋暉明
乾坤曝圖畫往往窮谷間賢豪伏其下去而從之遊精
麤得陶冶剖發露光鋩爬羅無縫罅豨膏滑兩軸直縱
飛黃靶庶以卒吾業孰能籌周捨余云子語徤决去不
可且伊昔同壯遊清罇固屢把病酒常至午醉歸每及
夜朋輩俱飲豪斗酒快一寫窮甚或見怜怪極亦遭罵
爾來五六年退縮但嗟訝老意漸相期懽心早已謝買
得東臯田束衣即歸稼簞笥苟非道萬石安能藉期子
在高秋行當秣吾馬
夜坐寄正夫
月落如玉虹飛過梧桐枝開懷待歸風如與佳人期白
雲嬌娞嫷綠樹凉參差安得餌瓊華慰此終夕饑
扶溝白鶴觀有蘇子兄弟贈黃道士詩二闋縣
令周原又以三篇紀之邀余同作
道士黃初平愛酒老不衰二豪留醉墨蕭洒白雲辭流
鶯境寂寞無復落花枝空餘鳳凰字猶得周郎悲
哭渭夫二兄
生平抱直氣鬼神不敢干乃從異物化使我涕泗瀾昔
之初拜兄申申從太原府公頗好事鑿地種琅玕築學
百餘室吾徒得所盤嘈嘈誦古書隣家嫌聒煩間日課
辭章據義相譏彈兄時處乎中竦竦如長竿負氣頗剛
簡未嘗媚語言與衆不相合節角難為刓而獨顧我喜
謂如椒在蘭璞玉逢礪石圭璧不為難離合雖屢更於
義則相完應舉來京師羈旅誰為歡投篋寄兄舍乃同
在家安我常劇醉歸吐嘔几席間獨兄在我旁撫眎夜
不眠雖非共飽乳此意何疎親向雖聞兄病已云不能
飡日惟飲醇酒無乃酒為患昨暮得報書遂死不復還
擲書一痛哭痛甚連心肝恨我有此身不生雙羽翰摶
風一飛去瀝酒哭其棺起坐空嘆泣偪臆何由寬攬筆
作此詩顛倒不成篇焚之寄地下兄乎其來觀
送趙書記赴闕
草頭烟霏霏草影搖斜暉殘花猶綴枝故人何日歸不
惜殘花飛惟惜故人稀酒到君莫辭淋漓從滿衣
勉陳石二生
精金埋深山鑿土不難得大貝貯蒼海破浪亦能識山
趨猛虎穴海入長蛟室必意往取之投軀不少惜仁義
藏遺書堯孔聖人迹不觀不知道觸塗暗於漆上無猛
虎畏下無長蛟逼汚辱不及身燦燦嵬山璧金貝豈飽
腹盜窺恐易失纍纍畜滿家僅能一身佚孰謂遺書貧
猗頓莫能易其源固不貲可為天下澤二子齒甚少蚤
莫宜加力剖剥見光鋩拄天一千尺勿逐籬下雛自跨
鳳凰翼雄聲落衆耳白日飛霹靂偏親况在堂雪縷初
垂白泪眼望榮歸一書千萬億夜燈綻寒衣秋風吹素
壁胡為不奮飛跳躍在泥磧北闕掛賢科將相嘗曾歷
五犗垂巨鉤往往長鯨食學飽遂騫翔青雲無物隔右
顧玉堂人左揖金鼎客廣庭羅鼓鍾朱門畫幡戟歲時
獻親壽腰金光照席慈顔春雲披此樂直無敵是為烈
丈夫後世稱盛德榮辱固在人孰云非我職
別小女
一別寸腸破再別玄髮衰人生無百年那堪長別離萬
事從委蛻漆園眞誕辭去去復何言東風雙淚垂
詠竹寄元忠
寄臥丞相廬東軒富脩竹如對古賢人高標鎮浮俗露
氣沃人清烟色沾衣綠丹鳳何時來瘦損琅玕玉
對雪寄一二舊友呈張仲巽宗益運判
少年喜風雪走上百尺樓買酒不論錢貰却紫貂裘相
從盡豪客樓下繫紫騮雄心視宇宙萬事葉沉浮欲騎
鳳凰去肯顧萬戶侯誤奏上林賦白衣對冕旒一釣滄
海空遂跨六鼇頭去年辭紫微龍節得荆州渚宫美遊
觀絳帳壓清流風雪不異昔亂眼玉花稠日月翻兩車
俄驚十五秋故人如飛雲零落不能收老意雖未伏酒
量已難投弔影對明燭金樽誰獻酬隔年得一書何足
解沉憂安得縮地術來此醉相留故人不可見敢忘貧
賤遊
答吳伯固
伯固讀我詩掉頭吟不休明日踵我門作詩還相投初
讀頗怪駭如錄萬鬼囚筆墨又勁絶湧紙花光流想其
揮掃時天匠無雕鎪倒下百篋珠滑走不可收嗟余文
字拙瑕纇多瘡疣迺如醜老婦見此明鏡羞美言反見
誦倫擬非其儔扶樹腐木茂使之凌崐丘又欲唱其宫
使我商以謳相搏如風雷直與郊愈侔子趨則甚易於
我寧得不力敵氣遂作聲應律乃酬譬如楚漢翁書地
爭鴻溝我才非子對何足當戈矛幸子時見過高吟消
百憂
酬王生
兩日立我門再拜求我詩我詩非美粟安得充君饑十
年誦周易滿腹文王辭文王不可見使我空涕洟
客舟
滄江落日動宿鳥歸故山託巢在高木朝去夕必還客
舟逐南風大雪留楚關何日掃吾廬種秫鄖溪間
陳蔡旱
萬頃無寸苗旱氣白於水桑葉虫蝕盡蠶未三眠起挽
舟如挽山何緣出泥滓滯冤何足言耕夫將餓死
村家
臨水夾疎篁蕭然一環堵稚子戲芳草小婦舂黃黍為
生雖甚微猶足安吾土應笑馬上人衣濕朝來雨
收麥
小麥深如人澶漫不見地一苞十餘莖一莖五六穗實
粒大且堅較歲增三倍芟穫載滿車纍纍犢銜尾大挈
置之場巃嵸丘陵起婦姑趁天色撲抶喧隣里貧者攟
其餘翁嫗攜稚子農家兹有獲卒歲可無餒去夏水漂
屋汩竄幸不死以得補所失囷圌可儲峙云問麥之收
豐飽何因爾得非長官賢政化順天理無乃農夫勤蚤
莫事耘耔兹蓋天公仁雨澤以時至消滅賊與蠡隴畝
皆稠穊嗟嗟爾之民無忘天公賜
羌奴
豢飽則蹄齧羌奴敢肆行蚊䖟失驅逐螻蟻遂縱横古
先謀士帥令誰可將兵廟堂攬羣策還許訪書生
古井
百尺青梧桐下有寒泉井分明古鏡中照見梧桐影朝
汲水花清暮汲水花冷願持沆瀣杯遠寄蓬山頂
老樹
老樹十百圍赤日不滿影廟貌畫鬼神燄閃見光景閭
里頗驚動豚壺日叩請小巫口吟呀祝奠屢折罄安敢
議剪伐惟恐罹灾𤯝烏雀不敢巢繁隂實脩整豈有物
所憑隂姦設機穽吾聞夏后氏液金鑄九鼎窟穴盡發
露䕫羊皆遠屏自從九鼎亡草木亦有幸
松竹
鉏蘭種松竹意嫌蘭易衰土氣不變惡物性先自欺勁
竹見破節直松生曲枝嗟嗟松與竹空使幽蘭悲
菊
菊花初抱葉始見春光來綠蓓今著花又見秋風回高
天不容土白日安可栽一世如大瘧寒暑還相催使我
明鏡匣羞為蒼顔開流年可奈何獨有金螺杯閑秋無
丈尺付與令剪裁况茲佳節近秋日宜樓臺菊花又密
閙爛若金縷堆如何不自樂行繞空徘徊秋風不惜花
即見飛蒼苔惟此一樽酒萬事皆塵埃
瘦馬
瘦馬如束薪寒沙粘綠髮我非九方臯謂有大宛骨渴
引寒泉飲饑剪青芻秣如何得甘豢輙爾事蹄齧朝來
試錦韉衝踏行步闊起立高於人一頓金羈脫圉人雖
有恩亦懼來奔蹶古稱去害羣吾寧痛鞭撻咄哉爾何
心無乃忘本末
慈烏行
鵶鵶林中雛日晚猶未棲口銜山櫻來獨向林中啼林
中有鵶父昔生六七兒一朝棄之去空此羣雛悲意謂
父在林還傍前山飛山中得山櫻欲來反哺之繞林復
穿樹疑在葉東西東西竟無有還上高高枝高枝僅空
巢見此涕沾衣復念營巢初手足生瘡痍朝飛恐雛渴
暮飛恐雛饑一日萬千回日日銜黍歸今我羽翼成反
哺方有期如何天奪去遂成長別離山櫻正滿枝結子
紅琲肥而我不得哺安用自啄為嗟嗟我薄祜哺之固
已遲尚有慈母恩羣雛且相隨
蝦蟆
積雨腐萬物吾廬亦頽壓蝦蟆何無厭短腹猶呼渴吾
欲攜兩股擲之滄海闊懼其渴太甚跳去食明月
題杭郡閣(案此首從玉壺清話補入)
雨影横殘虹秋容映隂日寒江帶暮流曉角穿雲出峰
藏翠如織宿鳥去無跡封書寄所懷聊託金門翼
採鳧茨(案此首從宋文鑑補入)
朝攜一筐出暮攜一筐歸十指欲流血且急昨前饑官
倉豈無粟粒粒藏珠璣一粒不出倉倉中羣鼠肥
故人梁天機家岢嵐即五臺山之南也余馳使
雲中道出山後跂望不及因成拙句以寄之
君家在山南我行在山北山如碧連城千里萬重隔我
行君不知乘冰赴異域異域無春風未晚日先黑思君
應在家游衍甘眠食復恐為薦書去謁天子國寒雲在
山頭應見真消息我欲訊寒雲雲飛攀不得我馬不行
空如何度山側相望兩不知立馬情何極
