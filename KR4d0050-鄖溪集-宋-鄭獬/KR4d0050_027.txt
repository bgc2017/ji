鄖溪集卷二十七宋鄭獬撰
七言律詩
昔遊
小旗短棹西池上青杏煮酒寒食頭綠楊隂裏穿小巷
閙花深處藏高樓紫絲絡馬客欲起錦袖挽衣人相留
逢春倚醉不自醒明朝始對春風羞
夜懷
獨倚青桐聽鼓聲參旗歴落上三更凉風卷雨忽中斷
明月背雲還倒行頼有清吟消意馬豈無美酒破愁城
是非人世何須校方外曾師阮步兵
獨遊
馬後獨擕一壺酒林間更解紫綸巾飛來白鷺即佳客
相對好花為美人萬事易忘唯劇醉四時難判是殘春
吳兒曾識陶彭澤又見羲皇一散民
野步
留着雲扉儘晩關穿林踏破紫苔斑虹蜺渴雨欲下澗
魍魎避人還入山石觜露烟孤歴刺溪腰纏草綠灣環
野僧有意待明月獨倚一笻松竹間
清明郊外
桃葉青青杏子肥清明雨後舊花稀草翻蝴蝶日將晩
門掩鞦韆人未歸春艷濃堪燒美酒湖光綠好染羅衣
柳條滿插金車上一路香塵去似飛
驟寒
四擁蒼雲拂浪驚北風飛下海濤聲水搖冰骨凍未得
雨作雪花開不成玉匣寳刀鋒欲折鐵衣戰騎力還生
杏梢柳葉無聊頼為祝鳴鳩探晩晴
晩發關山
燭前行客捲征衣路轉平林入翠微家在白雲鄉裏住
人從明月嶺邊歸來時未見梨花破别後方驚燕子飛
綠樹連隂十三驛從今歸夢到家稀
宿白雪驛
春酒味濃殊不觧繞廊倚柱獨徘徊蒼山碧樹共沉寂
明月斷雲相往來細雨忽飄溪外去好風却傍竹間回
朝來巳有西歸燕為問庭花幾日開
再至會稽
自憐多病趁朝稀合引朱轓東路歸名姓未通丹陛下
夢魂已過浙江飛人生如意即為樂世事驚心漸覺非
正是春風催酒熟蝤蛑霜飽蛤蜊肥
金陵道中
六國相排一局棋岸頭百草野烟微樹深啼鳥自相失
山静晩雲猶未歸濡口潮回殘照滿石城春盡亂花飛
周郎屈指圖天下誰道江南玉鱠肥
汴河夜行
汴流長恐日夜落夜行愁殺刺船郎櫓聲驚破老龍睡
船底觸飜明月光大兒燈下尋難字小女忩間學剪裳
自笑病夫無所事一尊身世兩相忘
下第後與孫仲叔飲
萬里青雲失意深畫樓酒美共登臨不羞獨落衆人後
却是重辜親老心一缺不完非折劒至剛無屈是精金
男兒三十年方壯何必尊前泪滿襟
江上
蘆葉蕭蕭江上秋鰣魚清酒觧消憂雲纔散後月當浦
潮欲來時風滿樓好景未應輸白鷺飛塵終不到扁舟
晩來天卷蒼霞盡萬頃玻瓈爛不收
次韻汪正夫對雨
雨氣飄蕭動竹齋驚秋高思若為裁壯心雖被愁催去
懽意須憑酒借來雲脚一從邊地合風頭半是海潮回
長汀從此傷搖落獨有騷人最費才
雨餘
飛雨淙淙萬弩奔雨餘氣象變朝曛長虹掛雨出青嶂
落日飜光燒赤雲得水跳蛙惟召閙投林棲雀自求羣
欲尋方外無窮樂更滿梨花四五分
水館
繞舍清流淙碧玉塵懷開闊灑然醒窗櫺風入秋氣活
橋脚倒撑天面清露濕風標紅芰老雨生鱗甲伏龍腥
將書借取琴高鯉從此横騎入杳冥
春盡二首
春盡行人未到家春風應怪在天涯夜來過嶺忽聞雨
今日滿溪俱是花前樹未回疑路斷後山纔轉便雲遮
夜間絶少塵埃汚惟有青泉漾白沙
禁籞平明帳殿開華芝初下未央來人間彩鳳儀韶曲
天上流霞滿御杯花近赭袍偏燦爛魚窺仙仗亦徘徊
蓬萊絶景何曾到自愧塵蹤此一陪
松陵道中
蕭蕭落日荻花林秋浪陂陀快醉襟江上碧峯偏入眼
沙邊白鳥最知心百分美酒酬雙鬢一覺高眠敵萬金
聞道鱸魚屬張翰飛帆欲過五湖尋
次韻丞相柳湖席上
湖上春深不見沙畫橋飛影入晴霞園林到處消得酒
風雨等閑飛盡花令罰艷歌傳盞急詩成醉墨落牋斜
蘭亭樂事無絲管待與羲之子細誇
早朝馬上口占
赤城横絶六鰲頭夾道欄干覆御溝殘月畫樓雙闕曉
凉風綠樹萬家秋聯飛羣鵠媿豪彦醉卧落花思舊遊
御史臨班望天陛紫雲飛繞翠雲裘
早朝
花鬛斑虬駕早朝玉欄宫殿壓雲濤九州畫地中原壯
萬象横天紫極高日月輝明留闕角龍蛇蟠結動旌旄
羣仙遥望蓬萊拜五色非烟繞赭袍
恭和御製賞花釣魚
輦路鮮雲五色開一聲清蹕下天來水光翠繞九重殿
花氣醲薰萬夀杯繡幕烟深紅匼匝文竿風引綠徘徊
蓬山絶景無人到詔許羣仙盡日陪
題垂虹橋寄同年叔楙祕校(劉孜字叔楙原父之弟時為吴江尉)
(乘虹橋又名利往橋)
三百闌干鎖畫橋行人波上踏靈鰲插天螮蝀玉腰闊
跨海鯨鯢金背高路險截開元氣白影寒壓破大江豪
此中自與銀河接不必仙槎八月濤
檇李亭
閒抱琴書檇李遊仙壇古屋一笻留驛橋通市人沽酒
湖水依城客放舟葵扇桃笙聊却暑蘋花楓葉巳知秋
坡翁仙去詩聲在寂寞林塘卧白鷗
月波樓
古壕鑿出明月背樓角飛來兔影中野色更無山隔斷
大光直與水相通溪藏畫舫青紋接人住荷花碧玉叢
誰把金魚破清暑晩雲深處待歸風
題淮隂侯廟
漢高不得淮隂將天下雌雄未可知力勸君王回蜀道
便擕諸將破秦師故人斬首誠非策女子隂謀遂見欺
終使英雄鍳成敗未圖功業自先疑
初春欲為小飲先寄運使唐司勲運判張都官
人生長與賞心違莫遣樽前笑語稀老去未羞花插帽
醉來不怕酒淋衣免聽畫鼓催朝去且駐金鞍待月歸
休道東風猶早在落梅巳撲翠苔飛
九日登有美堂
點檢東山窈窕娘直須醉倒為重陽山光湖水一時好
酒面菊花同色黃便好共謀長夜飲未應排出少年場
傷時感舊知何限還憶荆州落寞鄉
次韻張公逹遊西池
醉漾蘭舟不忍歸斜陽已落碧雲西天開銀漢水初滿
春入武陵人自迷殿倚鼇頭連繡幕橋飛虹影度金堤
遊人不惜殘花地無限落紅粘馬蹄
吕稚卿(公孺)唐彦範(詔)並賦遊西池亦成斐句
青翰龍舟雲外横黃金殿閣鏡中明波光柳色恰相似
酒味人心俱有情醉灑珠璣留滿紙晩騎鸞鳳下層城
遊人應觧笑狂客隔水映花聞語聲
同彦範謁仲巽飲之甚樂仲巽且有北歸之期
情見卒章輙用寫呈
明珠堆滿赤金盤未買花前笑倚欄特地尋春難約伴
等閑擕酒却成歡人生試把從頭筭世事何煩著眼看
莫怪夜深猶換燭它時相望在長安
再和
海棠亂插滿琱盤為愛繁梢更繞欄顧我有情還惜别
問君未去且留歡錦裀只就花邊卧紅袖偏宜燭下看
若背荆州容易去故人於義未為安
遊金明池
萬座笙歌醉復醒繞池羅幕翠烟生雲藏宫殿九重碧
春入乾坤五色明波底畫橋天上動岸邊遊客鑑中行
金輿時幸龍舟宴花外風飄萬歲聲
盆池
綠髮柔莎碧甃連湛如蛟穴貯寒泉誰將寶鏡遺在地
照見浮雲浸破天數鬛遊魚纔及寸一層綠荇小於錢
待將閙物都除却放出秋蟾夜夜圓
李都尉(瑋)芙蓉堂
堂上芙蓉花最饒開時不見玉欄橋來從洛浦見羅韈
生在楚宫俱細腰何處仙人來跨鳳夜深明月好吹簫
剩收秋蕊為佳釀醉入飛雲解畫橈
東園招孫中叔
花路横梢已礙馬斷無人迹賞年芳綠楊成穗點著地
胡蝶作團飛過墻不柰夢回多黯欎長因酒後得凄凉
期君待與春翁約買取東風任醉鄉
次韻元肅兄汴口阻風
風阻浪頭如駴馬險於天塹欲催車却隨宿雁留寒渚
深羡飛雲籋碧虛對酒客懷真土梗滿船生計只圖書
世無勇奡擕之去不得連鰲作鱠魚
次韻元肅兄三題汴渠夜泛
汴渠夜泛亦快意月射長波如斷冰不見湘靈揮寳瑟
空教水怪避犀燈烟雲疊影相虧蔽星斗飜芒互降升
好蓄金錢多買酒滿船載去覓嚴陵
雨夜懷唐安
歸心日夜逆江流官柳三千憶蜀州小閣簾櫳頻夢蝶
平湖烟水已盟鷗螢依濕草同為旅雨滴空階别是愁
堪笑邦人不觧事區區猶借陸君留(蜀人舊語謂唐安有三千官柳四十)
(琵琶濕螢依草没梅宛陵詩)
過魏都
憶把貂裘買玉壺重來不敢解金魚當時曾謁將軍府
今日還乘使者車歌管漸非人去後樓臺依舊雪消初
韓門弟子偏怊悵泪滿潮陽耆舊書
勸客飲
誰解西回滄海波且聽白苧數聲歌人生所得只如此
世事到頭無奈何酒海莫教空濩落金堆安用欎嵯峨
古今共是一丘土只有劉生得計多
初入姑蘇會飲
凉風飄灑入高閣滿城綠樹飛雲濤渴來夢吞滄海闊
醉後眼掛青天高湘江姹女碧瑶佩金谷謫仙紅錦袍
吳兒柔軟不慣見應笑儂家詩酒豪
江正夫飲遐舉家留佳什僕酷愛其金斗玉泉
之句輙次高韻
相逢漸向白頭年世路諳來盡付天六印雖多終是客
一壺纔倒即為仙穿天入月捉詩句搥鼓插旂飛酒船
長願醉眠渾不醒虛名安用俗兒傳
次韻梁天機見寄
一聽秋聲鬢已凋孤心驚起拂星杓輪囷自分為蟠木
濩落寧堪作大瓢新篋唱酬詩草滿舊衣傾潑酒㾗消
高篇已許臨佳菊更作欄杆護翠條
往年與劉元忠諸公尋春夜歸今茲卧病感而
成篇
巳醒又醉倦遊客乍雨却晴寒食天共繫紫騮芳樹下
却隨紅燭落花前層城已報黃金鎻外苑猶貪碧草眠
明月春風依舊好竹溪散盡酒中仙
喜吳幾道遷右正言知諫院
精金喜入陶鎔手玉鑑直須明主知志士本來能許國
古人所恨不逢時漢成不用朱雲劍舜帝嘗聞大禹辭
莫道孤居無感激挼挲兩耳聽京師
戲學張水部贈河南少尹
河南少尹鬢如絲甪里先生是吏師花下放衙因試酒
竹間留客為尋棋年勞只許抄書數月俸長留買藥資
已說開春須上表終南山下乞分司
施君作詩贈謙師亦求拙句乃作五十六字綴
其後
聞道天台謙上人溪魚野鳥共忘形林間無事結跏坐
石上更安圓覺經定處只應山鬼護講時還有海龍聽
何年蠟屐緣雲逕一叩靈仙不死庭
送曹比部赴袁州
船頭獵獵兩旗飜六月江風灑面寒一日却稱新太守
十年曾是舊郎官中間憂患誠為甚向老風情亦未闌
紫背蛤蜊白醪酒開尊長解憶長安
次韻元肅兄見喜知荆州二首
踰年謬掌鳳凰詔擇日拜章芸若庭擁節笑歸江漢國
飛帆醉拂斗牛星留連物景詩千首凖擬交親酒百缾
共採芳蘭晨事畢不妨兒姪夜横經
西風原上鶺鴒鳴喜見朱旗畫獸獰塵袖漸抛秦地遠
雲帆聊作楚江行人家掩映寒塘水秋物鮮明綠樹橙
欲表新阡在鄖國不同張翰浪逃名(余以襄事乞守荆州)
憶泛西湖
四面青山紫繡圍平湖萬頃碧羅衣風搖酒面金鱗活
月弄波光玉篆飛醉客半眠紅燭下畫船行唱採蓮歸
十年衣袖遮塵土惆悵飛雲滿翠微
次韻石秀才淮上偶作
出汴忽如魚脱網長淮萬里斷煩囂白雲已抱日光轉
碧浪更和天面搖自此乘槎須犯斗誰能鞭石解為橋
玉京醉客無消息不及蓬山兩信潮
酬盧載
三百年來無作者杜陵氣象久焦亁縱吟一夜鬼神哭
開卷滿天星斗寒渾脫無蹤疑造化塵泥有意汚波瀾
傷懷刻句無人會寄與江南庾信看
舟次蕪湖却寄維揚刁學士
柳葉初黃未解飛東風還與賞心違縱逢春處花期少
自過江來酒病稀平子解酬青玉案秋娘能唱縷金衣
揚州二十四橋月長憶醉乘明月歸
夏夜淮上寄隨子直
天面玻瓈滑欲流淮光浮動浩難收夜凉明月都如水
雨後清風却似秋幾日重來還把酒一回相憶却登樓
窮愁著得新書就好寄雙魚碧海頭
曹伯玉駕部(琰)相會於姑孰既别得書及詩因
以拙句奉寄
東風綽約過前溪碧草纖纖苦未齊春到好花隨處有
醉來佳客不相擕高眠未博黃金印秀句如鐫白玉圭
倒指驛程今甚處畫船應過楚江西(君將退居故有高眠之句)
素風堂
穎水纖纖清露石仙翁於此買烟村唐朝三百盛冠蓋
丞相幾家餘子孫耀世文章雖已遠傳家清白至今存
由來人物能相繼又見芝蘭秀一番
致政李祠部
畫省仙翁綠鬢斑林間高掛兩朱轓更無歸計買泉石
欲以清名遺子孫閑作好詩消白日都將生事付清尊
嗟予憂病為疎闊不得擕笻奉笑言
尊酒還成世外名二千石印一毫輕驥雖老去壯心伏
鶴自病來仙骨清(祠部以病引退今益清徤)林下已能忘歲月人間
何必仕公卿淮陽塵土無佳賞每見山翁眼乍明
寄長沙燕守度
魏都南館相逢日鬭向春風倒一尊連夜花門駐歸騎
即時席上插降幡雲藏夢澤烟蒲老秋卷湘江雪浪飜
聞道玉厨新釀熟莫將餘瀝酹潺湲
送穎川使君韓司門
喜君又佩魚符去駟馬雍容朱兩轓自昔諸侯穎隂國
太平宰相魏公孫水邊日落旌旗暗花外風高鼓角喧
到部行春應未晩綠村正是杏梢繁
次韻程丞相牡丹
曾倒金壺為牡丹矮床設座繞花壇有人偷插玉釵上
到夜更留銀燭看醉裏春風遺翠帽歸時寒月送琱鞍
如今蘭棹催西去惆悵明年誰倚欄
寄關彦長(景仁)
黃金斗印未垂腰繞舍湖山弄翠濤飢鳳羽毛寒不鎩
卧龍頭角老方高罇前襟抱生平盡醉裏文章氣格豪
休論升沉向衰俗功名到底屬吾曹
次韻酬項城姚子張到縣感事
膠西童子近之官坐按春秋討隠桓(子張善春秋)休歎折腰
向彭澤猶勝索米困長安來篇喜見萬金字厚報恨無
雙玉盤莫就白雲買烟艇磻溪久已棄魚竿
送郭元之東下
梢梢十幅徤帆風大醉長歌下浙東甲乙未能求將相
詩書多是誤英雄百年盡寄閑心外萬事都抛冷笑中
白面書生少竒策不知誰建太平功
送隋孝廉之官桐廬
萬乘君王曾降詔弊裘瘦馬入咸秦太平策略三千字
天下英豪二十人(隋君用詔書特起試策同時舉者二十餘人)自合乘時攀
日月如何隨衆走風塵桐廬主簿官雖小百里之間亦
有民
賀張公逹暮春寄宋使君
獨繞欄杆正惜春不堪西望隴頭雲弄烟細柳纔三尺
着地殘花厚一分梁苑草深平似熨秦關山煖翠如薰
騎鯨李白時過我未引金尊先說君
再和
使君擕酒送餘春縹緲高懷倚白雲新曲旋教花下按
好題只就席間分阮公醉帽玉山倒謝女舞衣沉水薰
自笑塵埃滿朱紱良辰樂事兩輸君
寄題冲雅虛心亭
高僧酷愛翠雲枝雨後新隂翠入衣為恨烟溪生處遠
自尋雲逕斸將歸有時風雨鬭不解只恐蛟龍活欲飛
好向繁梢結秋實丹山正是鳳凰饑
張寺丞(次山)見訝久不致書兼惠佳篇輙用奉
答
數日看花生怕遲杭州更有亂花圍為貪擕酒尋春去
不及修書趁雁歸且擊壯懷期篆鼎莫緣華髮便沾衣
(來詩有二毛之歎)誰知寂寞寒山外萬里蒼鷹正苦饑(叔高有壯志而)
(少有知者)
奉詔赴瓊林苑燕餞太尉潞國文公出鎮西都
都門秋色滿旌旗祖帳容陪醉御巵功業迥高嘉祐末
(公至和中首陳建儲之策)精神如破貝州時(白居易獻裴晉公詩云聞說風情筋力在只如)
(初破蔡州時)匣中寳劍騰霜鍔海上仙桃壓露枝(公之子近有登瀛之)
(命)昨日更聞褒詔下别看名姓入烝彛
送程公闢給事出守會稽兼集賢殿脩撰
越州太守何瀟灑應為能吟住集仙雪急紫濛催玉勒
(公奉使方歸紫濛北方館名也)日長青𤨏聽薰絃一時冠蓋傾離席半
醉珠璣落彩箋自恨君恩渾未報五湖終負釣魚船
寄程公闢
念昔都門手一擕春禽幾向苧蘿啼夢回金殿風光别
吟到銀河月影低舞急錦腰迎十八酒酣金盞照東西
何時得遂扁舟去雪棹同君泛剡溪
送公闢給事自青州致政歸吳中(公闢即程師孟)
青𤨏仙人解玉符秋風一夜滿江湖曾歌郢水非凡曲
未掃旄頭負壯圖(公昔北使憤然屢抑敵人)終日望君天欲盡平生
知我世應無扁舟應約元宫保瀟灑蓮涇二丈夫(按元宫保)
(即錢唐元章簡公絳蓋嘗寓居于蘇州)
鄖陽道中
白馬春風綠草長行人踏破碧溪光隔山啼鳥自相應
臨水幽花應更香壠上驚飛青尾雉桑間閑立蒨裙娘
白頭關吏還相問不信相如是故鄉(予去安陸二十六年矣)
送石中允(象之)致仕歸新昌
鳳凰山下網羅疎翠翮搖空去有餘陶令已抛彭澤印
謝敷今作會稽居碧峰四向晩吟處啼鳥數聲春醉初
更放魚舠鑑湖上芙蓉香裏卧看書
吳比部瑛致仕歸蘄陽
蘧公四十已知非長揖公卿卧翠微結綬才還雙闕下
上書便乞故鄉歸伏轅赤驥相隨老出網冥鴻自在飛
應向黃梅訪逋客白雲飄灑紫荷衣
送宋屯田之湖南轉運判官
綠綬郎官笑白頭更擕龍節領諸侯摶風初擊三千水
投刃方排十二牛行色未抛京洛地先聲已壓洞庭秋
漢家刺部官雖小一鑑寒冰照八州
送陳睦赴河中幕
紫皇初放第三牓中有英豪絶世無(君之先公與予先大夫同年登科)
天廐本生騏驥子雲霄又得鳳凰雛(今君又取甲科)不須虎鬭
終全趙自是龍驤首破吳(廷試君本第一)雖作蓮花帳前客丹
臺到了姓名殊
南歸呈王樂道
漸少塵沙眼漸開駸駸歸騎不須催春風自過燕山好
寒色還從易水回歸雁却飛天北去白雲應傍日邊來
行行上苑花如綴共獻君王萬夀杯
聞南陽吕諫議誨長逝
子文三仕去何頻一卧南陽竟沒身明主自應容直道
皇天何事殺忠臣拄天力屈空留草貫日心存不化塵
黃壤不知人世事為君慟哭楚江濱
哀蘇明允
豐城寳劍忽飛去玉匣靈蹤自此無天外已空丹鳳穴
世間還得二龍駒百年飄忽古無奈萬事凋零今已殊
惆悵西州文學老一丘空掩蜀山隅
傷賈老
世事一毫不掛眼放懷只用酒為年巳從車後擕一榼
更向杖頭留百錢顧我曾傳丹鼎訣疑君便是紫芝仙
忽如蟬蛻不復見雨壊茅齋八九椽
樊秀才下第
平時愛子多集句此日金刀得剪裁自謂羅中先得雋
豈知天外巳遺才爐開遂失黃金鑛石劃猶藏白玉杯
獨倚西風倍惆悵却憂車馬到門來
張李二君獲薦喜而成篇兼簡岑令蔣椽
榜帖初傳見姓名喜來把讀繞欄行長風又送二龍去
(二君俱嘗為解頭)明月已看雙桂生羣玉聚來俱是寳真金鍊
出始為精(省試七千人而解二君)雖知自是文章得須待秦臺寳
鑑明
勉學者
繞座羣書如累玉夜燈忘睡晝忘飢文章須用聖賢斷
議論要通今古疑孟子豈無仁義國荀卿猶作帝王師
太平岐路安於掌好跨大宛萬里馳
自貽
烏巾笻杖白雲夫寄謝黃公舊酒壚懶性惟看高士傳
歸心空展舊山圖病來瘦骨支離在老去懽情積漸無
啼鳥落花應怪問綠塵何事滿金壺
衰疾
大夢為生固有涯屢攻衰疾可驚嗟時於耳竅嘯秋蚓
併向目睛飛黑花門外掛羅同翟尉座隅占鵩類長沙
(予病輙有眼疾)支離猶食三鍾粟買取溳溪好住家
山中桃花
春入關山亦未遲苧蘿山下見西施不羞白髮欺雙鬢
且對清尊插一枝縱落不隨流水去儘開惟有白雲知
何須惆悵無人賞自有春風二月時
同賈運使昌衡章職方俞王推官輔之賞梅
花前留客解金鞍揀徧繁梢盡折殘翠帽插來無處著
玉盤收取與人看無言有意空相對欲去重來更繞欄
把酒殷勤須會取風頭只待作春寒
雪中梅
臘雪欺梅飄玉塵早梅鬭巧雪中春更無俗艷能相雜
惟有清香可辨真姑射仙人冰作體秦家公主粉為身
素娥已自稱佳麗更作廣寒宫裏人
菊
寳釘萬數擁寒枝寂寞幽香蝶亦稀未把玉欄移得去
直須翠帽插將歸定逢野客尋常折忍逐秋風取次飛
好佩一樽相就飲醉來從遣露霑衣
