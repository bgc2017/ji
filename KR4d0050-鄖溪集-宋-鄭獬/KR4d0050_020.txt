鄖溪集卷二十宋鄭獬撰
墓誌銘
南康郡王墓誌銘
太祖皇帝有八子諱德昭者為越懿王越懿王生冀康
孝王惟吉康孝王生守節為丹陽郡僖穆王王即僖穆
之子諱世永字文億母安定郡太夫人楊氏任城郡夫
人魏氏王初補右侍禁年十歲入謝章聖皇帝帝撫其
背曰若亦誦書乎曰誦孝經經言何事曰忠孝之事也
帝喜賜之珍菓輒不食懷去帝問其故曰欲歸遺所親
耳帝益竒之仁宗為太子初就學資善堂王入侍左右
及即位累遷東宫外作副使改左千牛衞大將軍趙元
昊叛王求對便殿具陳可討狀因請自將兵以行帝壯
之以飛白書世永忠孝及通天犀帶賜之慶歷間封諸
王後遂拜惠州刺史改右屯衞大將軍光州團練使特
封弋陽郡公於時水災有詔求直言王進十策一取士
二禳災三除叛逆四富國五安民六強兵七省胥吏八
去濫官九蠲苛政十備邊帝嘉納之至和初為瀛國公
又遷登州防禦使嘉祐七年天子祀明堂以藝祖之後
殆無顯者特遷隴州防禦使英宗初進蔡州觀察使上
即位拜鎮南軍觀察留後熙寧元年二月已已薨於邸
之正寢享年五十九車駕臨奠優贈昭信軍節度使南
康郡王諡曰修孝詔宣政使内侍押班張若水治葬事
三月丁酉殯於京城之北普濟寺娶王氏引進使陵州
團練使贈上將軍克基之女封同安郡君子男十二人
令圖左羽林大將軍壁州團練使令瑤右羽林大將軍
袁州團練使令樞右羽林大將軍道州團練使令倩率
府副率早卒令穀右羽林大將軍萬州團練使令繹右
武衞大將軍渠州刺史令朔右武衞大將軍蘄州刺史
令羽令(闕)並右千牛衞將軍三人幼卒女六長適東頭
供奉官時觀次適左侍禁吳真卿次適東頭供奉官徐
鎮次適左班殿直馮綱次適左班殿直樊中立一人幼
卒孫男五人子張右武衞大將軍池州刺史子野子赤
並千牛衞大將軍子昭右内率副率次未名曾孫女尚
幼王孝於事親忠於事國喜經術通文章晝夜自飭厲
若布衣生丹陽王有疾王刺背血出寫佛書疾遂平及
仁宗不豫王率宗室候起居憂切誠至即詣浮圖灼臂
聞者莫不歎服初東平吕造為其宫學官授以經義造
既卒追畫其像居常瞻奉之其樂善如此英宗時勸督
宗室為學常遣中貴人入宫視之學官姜潜方講周易
疾暴作王於是攝齊升座為之代講聽者竦服中貴人
以聞帝深嘆其好學王平生所著甚多歌詩雜文數百
篇鈎考經傳為周易大義春秋纂例及諸邸恩華錄又
能通釋老星歷之學註金剛經祖師授衣圖六氣圖登
真秘訣皆藏於家以熙寧二年二月某日葬於河南府
永安縣先王之塋次銘曰泐辭刻石永誌弗忘
贈太尉勤惠張公墓誌銘
嘉祐八年十二月庚辰集慶軍節度使檢校司空知曹
州張公薨於郡之正寢詔輟視朝一日賜其家黃金百
兩内司賓致奠贈太尉諡曰勤惠明年二月甲申葬於
開封府祥符縣鄧公鄉從先中令之塋次公諱孜開封
祥符人曾祖贈太尉諱思謙曾祖妣安定郡太夫人陳
氏祖贈太師諱守恩祖妣永安郡太夫人元氏考贈太
師中書令兼尚書令隋國公諱景宗妣普寧郡太夫人
蔡氏沛國夫人朱氏而公沛國之子也祥符四年中令
從真宗皇帝幸汾陰奏補三班奉職時年十四繇奉職
凡十有三遷至寧遠軍節度使人以其材選而不爲速
也真宗嘗召見而顧謂中令曰此兒異日必勝於爾選
爲太子春坊司祗候太子即位擢為供奉官閤門祗候
天聖元年以内殿崇班出為陳州兵馬都監塞壞堤以
止水害城廬得完降璽書褒異之改冀州兵馬都監轉
東染院副使供備庫使加連州刺史恩州團練使定州
潞州駐泊兵馬鈐轄徙知莫州又知貝州踰月知瀛州
兼高陽關駐泊兵馬鈐轄屯兵有龍騎者皆故盜剽猾
不畏法長吏莫能制有隔垣盜婦人一釵者公即取斬
之以徇舉軍震慄訖公之去無敢有犯者轉運使張昷
之請罷貝冀上關員寮驍捷銀鞵錢章下瀛州公以為此
界河司策先鋒北騎叩邊則此輩先登不可絶其常賜
朝廷以為然其後獨奏罷保州雲翼銀鞵錢而軍怨不
平竟殺其官吏以亂慶歷二年復知貝州於是元昊反
西鄙用兵契丹乘我之隙遣使求關南地且將入寇乃
用冨丞相弼往使而以公為副北人辭甚嫚而公與冨
丞相合議卒破其謀復舊盟而還初丞相雖專使亦不
得見國書行至關上公方自貝州往謂丞相曰萬里將
命而使者不得見國書則若何致辭可發眎之丞相曰
公遂擅發國書耶公曰此公家事何懼即合其璽封而
取眎之果有可疑者丞相復馳奏京師易書而後行契
丹得書由是有定議超遷西上閤門使公固辭以無功
不敢竊厚賞仁宗許之然終以公有勞踰數月復授西
上閤門使知瀛州六年改單州團練使勾當軍頭引見
司明年除龍神衛四廂都指揮使并代馬步軍副都總
管鐵錢更法民間失利惡少輩相聚譁呌叩府府閤門
拒之上下恟懼左右曰事倉卒以兵自隨公笑曰是促
其為亂耳索馬領數卒往諭以禍福即時散去是日非
公并州幾危轉待衛親軍步軍都虞候遷濟州防禦使
馬軍殿前都虞候加持節桂州虔州觀察使侍衛副都
指揮使公為軍嚴而不苛眡其勞逸而均使之至有犯
立决而不可奪吏士樂其平而畏法虎翼兵閱習不中
程本部指揮使問狀倨立不肯置對是夕十餘輩大噪
趨指揮使將害之公擒獲即斷手斬於軍中然後以聞
朝廷稱美以為有將帥之風遷昭信軍節度觀察留後
馬軍副都指揮使自仁宗為太子時巳知公忠厚可屬
以事及奉詔走北庭驟成竒功撫民馭兵所在稱治於
是天子深倚重之會狂人遮公馬首出妄言事下有司
訊繋實病心證逮明白而言事者用此汙詆不已公亦
抗章願罷宿衛言於上曰臣首尾出入陛下盡知而惡
臣者以疑似中臣臣不去則不解廼以寧遠軍節度容
州管内觀察處置等使知潞州及辭仁宗諭之曰言者
至欲殺卿朕不疑卿卿亦不當自疑也公俯伏流涕稱
謝嘉祐二年移知陳州踰歲知河中府騎兵缺帥朝廷
以為莫如公者復召為馬軍副都指揮使加淮康軍節
度使公五拜章懇辭不得巳就職言者猶指前事牽攣
及宰相天子為之斥言者公惶恐連請補外天子顧不
可留加賜檢校司空知曹州公再用再以毁去益為畏
謹至所賜公帑不敢自名一錢最被仁宗知遇每與親
舊語及被逐時事則漼然下泣曰主上實知我及聞仁
宗崩愈自感悼歲中得疾遂薨享夀六十七公本諱茂
實字濟叔避上藩邸名乃更焉為人樂易氣貌甚和而
忠勁有智略他人所畏縮而不敢為者公處之從容而
可辦故其有所成就則卓然過絶於人尤樂善士往來門
下者皆有恩意在陳州南頓令忤轉運使勢且得罪公
日一往為請曰與其罪令不若罪長吏竟得解當世稱
爲厚德長者平生疎財俸四十萬率以其半給親舊未
嘗藏蓄爲後日計嘗曰異時但完一居貯數千卷書以
教子孫足矣及公之薨如其言僅得一宅而未完也初
娶趙氏天水縣君繼以王氏太原縣君劉氏同安郡夫
人有子七人承說右侍禁閤門祗候承誼供奉官並早
亡承詁侍禁閤門祗候諷内殿崇班諭諤並供奉官詢
侍禁皆恂恂謹厚爲公之良子弟女十三人長適内殿
承制馬用舟次適供備庫副使劉昌孫並早亡次適侍
禁杜諫次適殿直吳承祐早亡次適莫州軍事推官朝
復次早亡次適安肅軍判官吳覃次適内殿崇班王正
次適殿直馮維舉二人未行孫十九人偃侍禁任奉職
億佾並殿直侁侍禁偕伉倚傑僅儉佑倜仲伸並未仕
倩修偓並早亡女孫十三人長適河中府司法參軍錢
正卿次適殿直馮補之並早亡餘在室公壯年居邊勇
於立事其所條奏皆攻守形勢兵戰間事予得其遺藁
而讀之可喜也及其被毁書數十上繳繞終不能自解
予讀之又為之感動悲夫銘曰嗚呼張侯有發維果方
其達時孰不在我綢繆東宫匪顓舊恩以材自售恥於
衆犇羌人跳踔寇乘以譁拱手而談折其機牙破璽取
書世聞公勇為國解鬭在公何恐北道載開涂者行歌
濡血淋甲數功孰多在昔提師以威則克如畜嬌子安
能事敵敢有狂呼截頸掛門諸軍屏息飛鳥不聞天子
所毗爰持我師誰敢妄言以召羣疑再入復逐自公有
辭公心如丹天子識之事為之已猶或殺身均德較義
况於君臣公拜遺詔伏首下涕孤根易搖胡為久世大
梁之西鄧公之野刻石幽墟以告來者
尚書比部員外郎王君墓誌銘
太原王宗彦將葬其先大夫號泣於其親戚故人曰孰
能哀余者為予紀次先君之遺烈於是南陽張塾為之
著其行事巳而又號曰孰能哀予者為予銘於先君之
墟於是安陸鄭某為之考其世系與其官閥而誌之君
世居於濮州之鄄城諱惟恭者為君之曾王父諱紹勍
贈太僕少卿者為君之王父太僕有子文震始仕而顯
為主客郎中贈刑部侍郎即君之考也君諱仲莊字師
禮為人醇厚而謹不為刻厲詭激以釣世譽於其父憂
三年食蔬為會稽尉歲凶羣盜伏山谷以術鈎致之無
遺擢為義烏令鄰邑有訟不能决者部刺史嘗用君决
之訟者皆言其平遂再遷大理寺丞知蘭溪縣民大飢
鬻子而食君取粟於富室而飼之旁邑民皆来曰獨吾
蘭溪有父母耳其後為大名府司錄以緣坐降監江州
鹽酒連蹇十年復知定陶縣遂卒於定陶享年六十八
君嘗在下邑領縣卒四千治汴渠道經離驛一夫渴飲
於河清營俄有營卒出唱曰渴飲者已戮死矣役夫大
噪將劫營取之君趨往諭之曰爾何敢草草如此衆皆
引去乃縳其唱言者寘之法於時非君幾為亂君初用
刑部蔭補郊社齋郎七遷至比部員外郎賜五品服初
為仙游簿又知下邑縣德陽縣監婺州税妣馬氏扶風
縣太君夫人羅氏會稽縣君生子宗彦宗道宗古二女
長適龍泉簿汪湛次適山南東道節度推官張塾卜以
嘉祐癸夘十月壬申葬於應天府宋城縣新興之原舉
會稽而祔焉予於君亦婚家也由是為之銘而不辭銘
曰壯而致力滑軸以馳孰為盜侮孰為飢疲羣夫走呼
躍馬止之縮首靡耳孰驚孰疑既老而衰卒困於羸埋
石鑽辭亦維我悲
禮賓使王君墓誌銘
予守荆南府時君為湖北路兵馬都監熟知其為人夷
易而有守謹於持法軍中稱其平本道使者合言澧陽
及谿蠻相抵正控其出入道願得王某為之守遂知澧
州君既至果以治狀聞澧之所最病者惟谿蠻與澧江
谿蠻凡十二族入貢皆賜以劵錢酋豪嘗更相侵奪因
而殺漢民朝廷為增劵以平之君以為蠻性貪騖一起
爭則增劵異時復爭則將奈何乃與羣酋約籍其錢入
於官至入貢則令主均與之蠻人大喜澧江水溢壞民
舍君築長堤十三里明年水暴至賴以無害君既去方
春時君民攜酒餗遊樂其下必相顧徘徊以爲君之惠
不可忘也轉運使課湖北守臣以君為第一罷歸行次
會亭以疾終歸柩於京師予往哭弔之其孤哭拜請予
銘予曰由南郡而往予知之矣由南郡而前子其錄示
我踰三月使来速銘乃考次其行事而論著之於是知
君之始末可銘者不獨在澧陽也北平軍有羣盜二百
餘掩捕無遺跡威州蠻入剽境上君提兵躍馬驅出之
斬䤋數十朝廷知其名擢同兩浙路提點刑獄君氣貌
柔仁遇人謹厚有禮至其當官行事難易無所擇故其
所至為稱職君初以任子為三班借職監頓固㪷門廵惠
民河蔡河穀熟定武監押貝州駐泊累遷供奉官選為
閤門祗候邠汾廵檢絳州都監益彭威茂都廵檢監在
京商税三遷禮賓副使在兩浙時以累降筠州都監又
四遷至禮賓使享年六十四曾祖諱延嗣建雄軍節度
副使贈左衞大將軍祖廷節樞密副承使贈太保父元
祐趙州刺史贈左神武衞大將軍娶張氏鄭氏贈夀安
縣君李氏三子允則左侍禁餘先亡五女左侍禁高承
吉供奉官高遵道文思副使蔚世長比部員外郎趙昌
齡皇兄左驍騎大將軍茂州刺史仲誘皆其婿也孫惟
慎殿侍三班差使惟孫惟良未仕熙寧二年十一月甲
子葬於開封府某縣某原君諱知和字遠夫開封人銘
曰生也知其才殁也誌其墓維金土之合歲完所寢而
乃去渾渾汴流西北絶漫漫幽宫存其處
右侍禁贈工部侍郎王公墓誌銘
君諱某祖有功名在國史官至禮部侍郎贈太子太傅
始徙於開封之浚儀父諱扶刑部員外郎直集賢院君
少時有竒操不肯從蔭補欲以辭學自奮於一時及舉
進士輒黜於有司久之陳文惠公言君功臣之家有行
誼不宜使終身為布衣乃補三班借職君辭不就親舊
更相謂曰家世落寞如此尚擇禄耶乃受命初監秀州
海鹽廣陳酒税又監南京都商税留守張文節見君步
趨淹緩異之曰王使者豈儒者耶召與語驚曰公乃太
傅公之孫耶吾固欲見子矣繇是竒待之置其所為文
於座右士大夫来即出以誇示之及文節為宰相且欲
用君未及而文節薨君遂不獲用於世雖然君不屑官
所至懇心蒞職為端州兵馬監押攝郡事踰年民愛之
及罷官相與泣涕遮道不得去京東大蝗詔發民塞河
君為青州夀張縣以書抵安撫使陳恭公言民飢欲死
又調以塞河且將迫而為盗則奈何請以諸埽兵夫代
之朝廷為之罷役京東民驩呼連繞數千里不絶君之
居下位所為猶如此使之居上位盡其材宜有以異於
人者焉君為人樂愷而通達家無私蓄喜與豪偉之士
游在南都與濟陽石延年曼卿太原王洙原叔南陽張
亢退夫會稽穎公實相從於尊酒間甚相樂其從諸公
躡跡於貴仕曼卿雖潦倒猶一登文館而君最為連蹇
不遇仕至左侍禁監通州利和鹽場以卒既卒之三十
二年其子廣淵為兵部員外郎直龍圖閣京東轉運使
廣臨為左騏驥使河北沿邊安撫副使廣廉為太常博
士河北都轉運司勾當公事連名贈君至工部侍郎遂
舉君之喪葬於鄭州新鄭縣臨洧鄉賈村從先塋之次
不享於其身而享於其後信矣夫初娶朱氏兵部員外
郎直史館台符之女追封大名縣太君繼室許氏水部
郎中元豹之女封長安縣太君男七人廣延廣臣未仕
二人早卒女四人長適進士林充國早卒次適著作佐
郎董詵次復適充國亦卒次適汲縣令高復孫五人得
與鄭州司戶參軍得君為進士承三班差使得凝郊社
齋郎得象未仕孫女五人長適右班殿直孟在餘尚幼
曾孫二人其葬在熙寧二年八月某日銘曰履之修屬
乎已難其逢天所俾孰為亡惟有子鄭之原洧之水固
無窮利於此
戶部侍郎致仕周公墓誌銘
周公姬姓秦奪之地遷於南陽彭城譙汝南古之傑德
鉅人多出於汝南後又徙渤海公之祖乃居青州遂為
青之益都人曾祖諱仁貴世亂自匿不仕祖諱子元傳
戴氏禮中其科為涇州司法參軍雍熙間胡騎剽州與
田夫人俱歿忠義明白詔贈大理寺丞夫人仙遊縣君
官其子圭某官是為公之考也仕至太子中舍累贈兵
部尚書夫人李氏常山郡太君公諱沆字子真天聖二
年擢進士科主萊州膠水簿又主密州諸城簿遷鎮寧
軍節度推官知濱州渤海縣荐者言其才召為著作佐
郎公渾厚有氣節勤而敏於事初補膠州治文案穿䧟
根節已若宿吏邑令老疲不任事公除引之使就繩墨
而未嘗暴辭氣人以為難其去渤海也民叩轉運使乞
留天子聞之即詔還渤海公曰親老矣盍歸養故鄉乎
辭不行監青州税連以憂去職服除知秀州嘉興縣兵
誅西羌擢同知鳳翔府再遷太常博士諸道初建轉運
判官以察不法公首得之賀者踵門公方辭以親未葬
遂知沂州歸葬於青已窆而召命至入開封府為推官
累奏事進退羣辯仁宗大異之及溪蠻出為盜兵拏而
不復解求可以治蠻者近臣以公聞上大喜曰朕已識
之矣必能辦吾事擢刑部員外郎荆湖南路轉運使馳
至徼下蒐講賊計以謂僚人伏於窮山荒林絶險之間
持盾出鬭僄如羣鳥之躍此兵雖壯大被鎧挾矛而刓
鈍不可支故屢奔折不救此未易倒穴而誅獨可鈎致
之耳乃募土豪鐫諭之繇是盤唐之族四百餘人携持
而出伏於旗下餘黨悉解散遁去賊遂平湖湘間方恃
公而召為度支判官議者謂奪之非宜復以直史館知
潭州吏民相傳告譁呌以喜公即舊政益為久完策分
屯衛士諸檔增置武吏以邏賊出入戍兵被瘴病十七
入多物故乃請以歲更士愈感奮為用居二年南方益
堅固乃除河東路轉運使入為度支副使南越罹儂賊
戕燬俾公為西路安撫使詔非賊所經歷不須行公謂
不可使遠民不遍知天子意遂行不顧所至宣布德澤
荒障茅草之鄉皆被天子涵毓之恩還為龍圖閣待制
改直學士河東河北都轉運使環慶路經略安撫使知
慶州入判三班院銀臺司太常寺兼禮儀事契丹遣使
来獻於時仁宗已厭世北人欲置幣於上前公遽以義
折之北人辭沮卒授幣有司朝廷偉之以樞密直學士
真定路安撫使知成德軍累遷工部侍郎以疾願解成
德印遂以戶部侍郎致仕歸於青鄉里故人來謁必扶
力具尊酒相勞道生平甚樂疾甚家人進藥揮去之遂
不復召醫治平四年八月甲子終於正寢年六十九夫
人王氏繼室劉氏彭城郡君子莘守將作監主簿早卒
百藥大理寺丞常大理評事女適秘書丞榮安道次適
滁州來安令江懋簡卒以其年十月甲子葬於益都縣
永固鄉東鄧村袝先尚書之塋次文集二十一卷奏議
十五卷其為治清簡不張鋩角議政必先屬官有未盡
乃出已意酬問蹂至極當而後行之然嫉惡專斷則無
所屈猾盜囊槖薰搜之無遺種滛祠怪神一切撤去學
為浮屠而籍不應法者悉放為農焉嘉興于今三十年
或問父老令孰賢必以公對在湖湘時詔以閑田為官
吏食租受田者皆不如詔自嶺以南皆被劾得罪罷去
公移文屬部應受田者悉還之湖南一道獨不掛吏議
當時稱其長者其施設鉅細緩急各中文理如此自結
髮至引年而歸操履醇潔老益不懈其可銘也哉銘曰
周自豐鎬后稷之孫赦遷&KR1222;狐禠爵於秦漢嗣王公維
號之存法曹孝廉俱出汝墳毁家見忠廷尉維仁維公
自奮纍然布衣遂以仕顯白髮儀儀出入完潔曾莫我
疵苟有可誅公發不疑度可掩覆孰能公窺長於治人
古稱吏師湘南之功湘人歌之病知所止引車以歸于
何考銘自公成德埋之幽墟維年維億
