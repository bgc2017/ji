鄖溪集卷八宋鄭獬撰
詔
登極訓飭諸臣詔
古者禹稷相稱不為朋黨孔顔相譽不為比周蓋夫聖
賢之人秉天下之公議推仁恕以待物故其樂道人之
善光華擬乎日月機智通乎神明措民治國同迹乎伊
尹周公不為過言也公議而已今夫攬大權處貴仕其
有所譽也則皆諂言諛色蒲伏逶迤嘗卑役以事之矣
其有所為也則皆詭論怪行以驚動流俗而嘗被寵矣
其有所毁也皆其履道自高而不為隂附者矣向已者
榮之背已者辱之朕何望乎公道之化行也縉紳之士
相與議朝廷之政幸而有賢者不次而進焉則莫不囂
然相訾以謂不足以與進也暴其瑕釁顯於岳牧諷動
臺諫以力圖排斥至於沉溺而不用則又相與嗟戚私
怪朝廷之不進也蓋其進則與已之相軋其不用則無
累於已是非相貿黑白相渝洶如波濤無有止息之期
言者不公聽者不明無切磋規戒之美有翕訿讒搆之
謀首公奉上之節廢徇已死黨之義成於是賢不肖相
乘更相陵奪雖有師曠之聰聽之安得不惑哉朕初嗣
位涉道甚淺當朝奏議惟三數大臣而已至于百執事
之列才否邪正昧然不知故於朋比所宜深曉小毖之
詩曰莫予荓蜂自求辛螫謂成王初授政以戒夫懷諼
而罔上將置於法焉咨爾具寮深圖善道無干朕之有
司故茲訓勵體朕意焉
訪逸書詔
朕惟先聖人之書不傳則後世無以見其迹故古之網
羅遺逸雖山巖屋壁之藏皆搜抉而出上藏之以金馬
石渠之署延閣祕室之深自仲尼之所論著至於諸子
雜說天文地理術數方伎兵農之書罔不畢集又擇明
博通辨文章之士以羣居講解刊正其繆戾朕甚慕焉
日者常飭有司增葺儒林之舍置校文之官更為善本
以充四部而遺編墜簡漫滅歲月亡者不補缺者不完
校其舊藏十失四五其令有司具為條例購之束帛訪
於天下庶乎淹中之逸禮汲冢之遺史金匱之竒經名
山之祕牒亦源源而來上矣
戒諭郡國舉賢良詔
漢氏以災異詔策賢良將以圖過失以答天譴然則賢
良者宜國家素具諮訪講摩消伏未萌奚至乎天變地
震山壊川溢驚動人耳目然後懇懇詔諭以索其大對
耶朕甚不取今朕初授政涉道未深萬事之源未能洞
徹此正宜博攬豪傑之士以新大政之時也故謀預慮
則不蹶事預脩則不撓賢者素具則禍亂弭而善祥來
朝廷已治百姓已安則雖有天地之異孰為神怪哉其
令郡國搜舉賢良助朕不逮至于蒿萊巖石之間深藏
而不市者亦宜以厚禮聘之且告朕之意曰與其樂於
畎畆曷若推其澤於天下哉豐祿厚爵非汝而誰居乎
下州縣勸農詔
朕憫夫四民之務而農者之為廑也闢土而耕暴於烈
日既溉既種手足為瘡西成之日吏賦民逋曾不得充
腹而食囷窖益空杼軸益廢執耒之民由此而去南畆
游手於末業遂使天下之疇化為荼莠此蓋刺史縣令
不務勸督之過也夫五畆之桑植之為帛可以無寒一
㕓之田耨之為粟可以無飢元元免於寒飢則仁義可
行故曰既富矣又何加焉曰教之蓋王道之本也方東
作時其令郡縣躬之阡陌以勸耕桑稱朕劭農之意焉
求直言詔
惟成王初即政懼不能承父之業乃訪羣言於廟中故
其詩曰訪予落止率時昭考訪謀也落始也昭考武王
也以成王之賢猶恐懼以謀於下况朕之不敏處乎深
宫之中未嘗試諸艱難猥受神器之重可不懼哉今萬
事之初未能徧燭其果有偏謬而悖理者耶大則動天
地來災變以害元元次則傷教化戾仁義以萌禍亂其
令羣工百辟皆得上封事刺朕過失朕非惟用其言固
能以崇秩厚祿尊寵其人矣夫成王懼其不能此所以
為能也則朕庶乎可以守先帝之業矣傳曰武王以諤
諤昌桀紂以默默亡則亦庶乎賴爾士大夫以昌也宜
告天下俾識朕意
戒勵求訪猛士詔
齊湣以技擊強魏惠以武卒奮以齊魏之褊陋猶以勇
士詘諸侯况朕之兼有天下哉今夫寇盜滅跡行萬里
而不持兵荒忽之場獸言鳥舌蒲伏而請吏可謂得不
戰之術矣然士不素練不可應卒雖甚盛德不可去兵
故朕於預備之謀豈敢忘哉於内則羽林佽飛交戟而
倚侍以宿衞乎京師於外則材官騎士屬鞬而乘邊以
折衝乎夷狄武衞之威赫然震懾四夷猶慮夫鷙強之
士伏而未出顧必有抃牛扛鼎超乘拔距之徒&KR0008;弛於
屠釣之間者其令郡縣精加采獲咸以實聞國有勇爵
朕與爾縻之凡百吏民當體朕意
戒諭天下廣儲蓄詔
古之豐年皆有露積以為收入故其詩曰曾孫之庾如
坻如京於是乎求千倉以處之萬車以載之乃厚賜農
夫而休息之故其詩曰黍稷稻粱農夫之慶如此則雖
有水旱民不狼狽以其有素備也今夫刺地而耕者徧
於阡隴歲或大收則未嘗蓋畜或糜而為酒醪委其餘
以食犬彘水旱之來於是乎鳥驚獸駭弱者委骨乎溝
壑而強者轉而為盜賊此由刺史縣令不務教民以儲
畜之過也今秋實以登畆皆倍入其許公上之賦與終
歲之食及夫賓客祭祀送死養生弔慶之具外皆聚之
囷窖無得妄費其令郡縣常察其不率者庶乎家給人
足以強富視天下西成之日亦當有以勞賜爾之勤也
故茲詔示當體朕懷
求賢詔
昔高宗宅憂三年不言思求賢以共天禄至誠感發厥
惟見夢乃得傅說於巖險之間舉而為相遂享大治後
世之君思賢之心不篤不能通於潛伏故寤寢之間莫
能召致朕惟不敏猥承大器深慕高宗恭默之德而蚤
莫起居亦未嘗不以進賢為念隠顯之應寥寥無聞非
天下無才傑之士蓋朕致誠之未至耳其令郡國務加
搜訪無以勢媒無以譁譽擇其實德朕將尊用之庶幾
乎胥靡之下有以輟板築而至矣
安撫沿邊將士詔
王者居細旃之上披繡黼之裘則思夫民之有寒者焉
列九鼎之味享大牢之珍則思夫民之有飢者焉况吾
荷干戈之士竭忠力以衞國奔王命以乘邊日月遷貿
客寄之久朕憫夫去其里廬捐其妻子其有不念遠而
懷歸者耶持兵以出夙夜警衞其不有勤勞之歎者耶
冰雪之域風沙暴露野宿而草次其不有飢渴而苦寒
者耶此朕之所以投餐輟寢而為之動心者也其詔將
臣務加優恤時其番休而毋俾乎不均厚其餉賜而毋
俾乎不周羸病疾苦咸用省視凉風晩矣踐更有期朕
將歌枤杜之詩以遲汝之歸也秋凉汝比安好否遣書
指不多及
賜中書門下詔
勅中書門下朕以為欲致治於天下者必富之而後可
今縣官之費不給而民財大屈雖焦勞昃食之間其將
何所施哉故特詔輔臣置司於内用以革其大弊而使
美利之原通流而不竭則庶乎孔子適衛之言朕有所
冀焉夫事專於所習則能明乎失得之原今將權天下
之財利蓋亦宜資之于有司能習知其事者焉則其所
得必精所言必通聚而求之固足以成吾富民之術若
夫苛刻之論務欲朘削于下而歛怨于上者斯亦朕之
所不取宜令三司判官置制發運諸路轉運使副判官
及提舉輦運便糴市舶𣙜場提點鑄錢制置解鹽等臣
寮限受詔後兩月内各具所知本職財用利害事聞奏
仍令三司勘會逐官姓名直牒催促令依限聞奏如違
限不奏即檢舉施行故茲詔示想宜知悉
勅中書門下詔
朕惟理財之臣失于因循其法遂至于大壊而天下之
貨流積而不通故特詔輔臣俾之置司以講求其利病
將救其宿弊而更張之上以禆于國下以足于民而或
者不察以為專務苛碎刻削以趨公家之急茲豈朕之
意哉然商天下之利者必致天下之衆智而集成之則
理盡而不悖事行而不跲于是利源通而富庶之俗成
矣其令内外臣僚有能知財用利害者詳具事状聞奏
其諸色人亦具事理經置制三司條例司陳状在外者
即經所屬州軍投状逐處繳申制置三司條例司夫有
言不酧不足以申勸事如可行何吝于賞如諸色人所
言財利有可採錄施用者朕當量其事之大小而加甄
賞之故茲詔示想宜知悉
賜于闐國王詔
朕兼覆天下至於日出月没海外之國辮髮卉衣氈裘
之長莫不絶不測之險奉琛獻幣交臂乎魏闕之下茲
豈朕之能致哉蓋上天之顧饗祖宗之盛烈然耳今于
闐距京師萬餘里在疏勒之西而王以忠勇繼世用惠
愛以撫其國人境内咸乂以謂夫方貢之禮久而不講
思所以覿中國之盛以修舊職故遣其酋豪奉其寶玉
珠璣與夫竒畜駔駿之馬連屬乎道涂背葱嶺越流沙
譯十數國踰再歲而乃至可謂勤矣朕嘉王之誠欵不
忘世見之儀委摯而載來朕亦思王之享中國之賜也
故於旋使亦用寵答治民之餘王其善食飲以自輔養
賜岐王顥辭免南郊亞獻行事不允詔
勅顥省所劄子奏舉奉勅差充亞獻行事欲乞寝罷事
具悉朕尊配烈祖祗見天神畢四海以駿奔會百靈而
裒對卿親惟介弟位冠英藩屬越紼以報功宜重觴而
薦絜相成縟禮均厚繁禧毋用執辭往欽嘉命所乞宜
不允
賜皇弟高密郡王頵賀南郊禮畢答詔
勅頵介弟之重列藩之英屬越紼以恭祠迨徹籩而已
事遽形奏牘來上公車叙慶惟勤歎言于再
賜楚國保寧安德夫人景氏等賀南郊禮畢答詔
勅景氏等久服禁庭率循内職屬燔柴之成禮遽飛牘
以致恭載閱誠辭不忘嘉欵
賜左右直御侍邢氏巳下賀南郊禮畢答詔
勅邢氏巳下備數掖庭參聯女御欵圜丘而甫畢抗方
牘以函來載省忠勤良深嘉尚
賜西蕃邈川首領保順軍節度使檢校太傅董
戩加恩勅詔
勅董戩朕望柴泰壇天地並貺嘉與四海均鬯靈釐卿
忠勇兼資珪符傳世外圉不庭實維屏翰宜渙龐恩用
嘉而績茂對寵靈永綏西土今賜卿加恩告勅
賜皇弟岐王顥乞免行冊命允詔
勅顥省所上表乞免所司備禮册命事具悉古之封侯王
皆選日會朝臨軒賜冊所以嚴王命裒有德今朕圖爾於政
宜襲故常以榮異數寵至益戒避之弗處且言方在哀疚非
金石奏庭之時載挹來章乃懷增惻其勿奪王之志所乞宜允
賜新除守司徒檢校太師兼侍中判相州韓琦
乞免冊禮允詔
勅韓琦省所上表乞免所司備禮冊命事具悉朕之丞
相舉大軸而辭乃以司徒公出鎮于鄴方飭尚書郎奉
璽綬引拜庭下疇功錄德顯示四方亟聞衷言復避優數
履謙獲吉仲尼贊之宜輟策授以成吾丞相之美所乞宜允
賜樞密使文彦博乞免行冊禮詔
勅彦博省所上表乞免所司備禮冊命事具悉冊拜三
公古禮也雖世久缺而不講方朕褒寵元臣位以大司
空蒐綴漏文一臨軒陛以觀夫古禮之行胡為不察抗
書而力辭竟不能為朕引紱庭下勉強而為之耶嗚呼
茲典何時而可復雖從衷請予亦憮然所乞宜允
賜護葬使錢公輔等茶藥并傳宣撫問詔
勅公輔公族送終王臣銜命顧爾遵途之遠諒多將事
之勤載示諭言式昭至意
賜絳州團練使羅榮進奉賀冬馬詔
勅羅榮省所進奉賀冬馬一疋事具悉一陽協宇萬國奉
珍嘉上駟之逸羣執右綏而來獻載圖勤藎彌切嘆嘉
賜景靈宫使昭德軍節度使檢校太尉兼侍中
曹佾生日詔
親惟元舅位實上台星占大火之中神降維嵩之秀寵
茲蕃錫祝爾耆齡豈特增戚里之榮將以表勲門之慶
賜參知政事趙抃生日詔
元精維粹碩輔載生屬玉琯以生陽表桑弧而襲慶厥
有頒式以佑誕祥膺予寵嘉祝爾耆艾今賜卿生日羊
酒等具如别錄至可領也
賜樞密副使居諫議大夫邵亢生日詔
攀鱗横騖竦翼絶羣月推三統之成氣協四寅之貴神
靈來相雋哲誕生優君賜以載蕃助天祥而彌熾茂延
耆齒上輔琛圖今賜卿生日羊酒等具如别錄至可領也
恩州賜大遼皇太后賀同天節大使茶藥詔
勅卿聘玉交馳夙敦於隣好使騑言邁適冒於春陽顧
將命之良勤宜申頒而特厚露芽靈劑併示恩殊
恩州賜大遼皇太后賀同天節副使茶藥詔
勅卿甫屆誕辰來脩驩聘簉車夙駕方冒於夷涂珍劑
載頒俾資於靈氣即宜欽受庸表眷懷
恩州賜大遼皇太后同天節大使茶藥詔
勅卿擁旜將命屬誕月之開辰結轍在途適杪春之次
律念茲跋履彌切眷懷爰申命於珍頒庶養和於冲氣
恩州賜大遼皇帝賀同天節副使茶藥詔
勅卿來脩鄰睦出貳使華驛騎遵塗念此遄征之永寶
函錫命用頒珍品之殊茲實優恩庶伸嘉矚
恩州賜大遼皇帝賀正旦大使茶藥詔
勅卿通歡二國講會三元氣栗烈以乘寒道逶遲而遄
邁載嘉勤勣特示匪頒今差入内侍省西頭供奉官李
輔堯賜卿茶藥具如别錄至可領也
恩州賜大遼皇帝賀正旦副使茶藥詔
勅卿參會王正薦修鄰聘方墐扉於嚴氣爰結轍於中
塗載示深衷用申寵錫
恩州賜大遼皇太后賀正旦大使茶藥詔
勅卿拭圭講好擁節遵行方偃薄於寒威宜輔綏於靈
氣爰申嘉惠庸示豐恩
恩州賜大遼皇太后賀正旦副使茶藥詔
勅卿敦講隣歡輔承使指顧折膠而增凜適竦轡以遐
征爰命寵頒庶將至意
賜黔州觀察使涇原路副都總管盧政赴闕茶
藥詔
勅盧政卿夙擁師屯久臨邊鎖特促鋒車之召還司蘭
錡之嚴凌此祁寒駕言遠道載加寵錫以示勤歸
賜宣徽南院使判延州郭逵朝見茶藥詔
勅郭逵卿就更帥閫甫涉王圻抗大旆以前驅奉介圭
而來覲儀刑方竚寵賚爰頒宜體眷懷益隆注意今差
某官賜卿茶藥
賜侍衞親軍馬軍副都指揮使賈逵茶藥詔
勅賈逵卿顯被召音復歸環列征驂涉遠適冒餘寒靈
劑繼頒庶均茂氣膺茲優渥併示至懷今差某官賜卿
茶藥
賜觀文殿大學士尚書左僕射判河南富弼赴
闕茶藥詔
勅富弼恭趨召節來覲嚴宸載惟夙駕之勤甫次中畿
之會爰加珍貺用表至懷今差某官賜卿茶藥
賜西京并汝州路祔葬隨護世岳等茶藥詔
勅世岳等遠日有期長途方涉言念送終之禮固多如
慕之懷特示珍頒用符深眷
