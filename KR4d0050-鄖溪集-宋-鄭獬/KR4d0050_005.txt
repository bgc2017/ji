鄖溪集卷五宋鄭獬撰
制
開封府判官制
少尹缺選之於朝朕得二人焉惟某辭學自奮嘗擁節
湖外有澄清之效惟某文中甲科嘗請麾晉疆有慈惠
之稱並為遴柬孰謂不然京兆之政有成有不成則亦
惟吾二人之左右焉可不欽哉可
孫長卿可開封府判官制
勑某都邑郡國之首京府市獄之淵雖繄尹正之明亦
賴僚職之敏協相以濟用祛其煩以爾才通而明行安
且美詳試藩政其治愛人而不煩糾虔邦刑所察應條
而輙舉吏文無害囚繫用稀比奉更書委居計局睠言
劇府會缺佐員用圖彊濟之材輒涖浩穰之地足舒芒
刃且脱米鹽善承上官勿誤庶獄可
度支郎中知都水監丞事孫琳可本官充開封
府判官制
京師浩穰於天下為劇關治其府事必須材勝而力餘
乃可以稱之具官某明敏強濟通於文理丞屬水曹以
勤任職厥功懋焉今用以佐吾京師之政為官擇人孰
有不稱者哉可
開封府推官司封員外郎李壽朋可開封府判
官制
京師雖號天下劇非如漢世之京兆洛陽豪猾犯禁都
市殺人之為暴蓋吾民安於太平涵毓德澤之深能自
引於網羅之外耳故朕亦擇通敏不擾於文理者使關
治其政而汝閎雅俊厲果於任繁擢於衆才佐京師有
治功夫庖丁之刀愈久而芒刃不鈍兹朕所以因舊職
而遷汝也可
滕甫服闋可依前太子中允集賢校理三司鹽
鐵判官制
昔子夏既祥而御琴油然而成聲以謂聖人之制不敢
過也仲尼是之學者紀之惟爾甫才氣豪邁嘗中科等
已陞朝綴而親闈棄養解紱而去霜露既易哀疚有殺
亦可以紆紳而復仕矣允正校讐皆爾之舊乃易以計
庭之劇司寵命惟新其佩服無懈可
荆湖刺史制
荆江之南比歲不登旱土如赭民流冗於道路朕甚哀
之乃下丞相府擇良二千石以綏疲瘵丞相以爾寬惠
不苛嘗守湘水有善政民于今稱之是用進爾以七兵
副郎往奠南土捐瘠之民待爾而活召父杜母之謠毋
久虛朕之傾聽可
侍從可刺史制
子謂由也果賜也逹求也藝皆可使之從政則朕之禁
闥之臣某之開敏而斷某之深博而通並以風力謀議
在朕左右露章丐郡其不可以從政也哉淮西天平藩
翰相維厥田上上樹桑蓺麻足以為衣矣深耕力種足
以爲食矣既富而教仁義之政出焉可不勉歟可
諸衛將軍可鄭州刺史制
圃田朕之右内史也當秦洛之交蜀漢之衝驅車秣馬
四馳而並出安得通敏強力之臣為朕守此乎以爾某
高才俊偉早厲武經忠勇之節動乎金石嘗提虎旅宿
衞周廬俾朕奠枕而安者惟汝之力可謂有夙夜之勞
矣其以麟符犀節朱幡之車出奠乎滎澤夫約已以廉
足以檢下&KR0681;事以恭足以有感御民以恕足以得衆兼
此三者以治鄭則庶乎子産之高躅彼游於鄉校者又
何議焉可
武臣可刺史制
甘陵之盜汝嘗擐甲援旗破其巢穴圖其功次擢處使
列功懋賞厚可謂相值矣容管之戌據瘴海之南蠻獠
含毒時出爲盜揆能授職汝其爲朕扞禦而綏服之甘
陵之賞行復至矣可
邊郡刺史制
朕緬懷燕代之北廉頗李牧之爲將其風烈凛然雖千
百歲而聳人耳目如前日事於是趙南距強晉北却匈
奴幾霸天下夫安得頗牧爲朕將帥哉昔文帝有一魏
尚而不能盡其用及廹於匈奴乃拊髀而歎息馮唐激
而譏之今朕之用汝可使後世無復遺恨矣可
遥郡刺史制
本朝原唐制以置使列至於職效尤異則又以部刺史
之秩兼之在於武選號爲通顯以爾秉忠勵操明於方
略秉障於外敵人絶警考之功狀宜有以酬之南粤方
州寄之左魚凌霄之漸由斯而始也可
入内内侍省供奉官蘇利涉等可如京使遥郡
刺史制
爾以銀璫左貂出入禁闥小心忠密並司劇要積其勞
閥累擢使介今兹遷外可無增秩以嘉爾之夙夜乎欽
哉往踐無怠予之寵命可
刺史制
瀕海之地積潦猥至大田之稼化爲腐壤憂吾民之不
粒食且將離南畝而去矣惟得良刺史可用綏安勞來
俾之安堵如故聞某官某向守姑蘇以愷悌之政得其
民心乃以祠曹副郎俾領某郡符可謂得人瀕海之民
亦必相屬而喜天子爲我擇良刺史今其至矣可
閤門使可刺史制
飛黃之駿秣之閑櫪則奮鬛長鳴其心固巳馳乎流沙
之西燕山之北矣惟吾之虓勇之臣固嘗搴旗俘馘明
著功效而久留京師典治内閣固不宜以閑櫪處之大
河之北瓦橋之戌實障匈奴乃進爾以刺史之任而往
蒞焉飛黃之駿其得以展其絶足矣可
太常丞集賢校理竇卞充開封推官制
強察所以督奸猾刻者爲之則立威以示名寬裕所以
厚惸弱弛者爲之則慢禁以養望惟閎博獨邁之君子
有志於斯民者乃合是二說而中取焉京師獄市劇天
下而汝辭學高第才美浸以顯發請守於絳遂以殊績
聞是必通於二說而優爲之夫強察而不苛則民服寬
裕而不弛則民愛兹朕所以遲汝之報可
太子中允郝戭可奉寧軍節度推官制
翰林公著言爾顏髮尚壯解紱而亟去者丐一命以及
其親耳夙懷不就遽失榮養銜血草次捧土培墳鄉閭
士子悉師其行義今以外除宜用甄擢夫旌一善人而
天下勸兹正朕之所欲聞何愛一郡從事以褒善人乎
需其課成又將增秩以進之夫如是天下其有不勸者
哉可
三司後行孫有慶可曹州司馬制
汝祗事計庭頗為幹敏苦於疾恙願解所職今兹引去
得無一命以榮汝之歸耶可
皇兄仲銳等服闋可舊官制
創鉅者其日久痛甚者其愈遲縗衣苴杖寢苫乎堊室
豈將放爲無窮之哀乎文與情稱再期而後釋此人道
之至隆也爾公族之秀執喪得禮祥祭既徹方委珮而
登朝宜申嘉詔俾服舊次勉圖令名以盡顯親之美可
皇弟右監門衞大將軍克頠可遥郡刺史制
王者之於宗族尚恩而不責義所以睦其本根廣天下
以愛也具官某生于王家有此爵號向以微累久能自
脩其賜以郡刺史之秩往哉祗踐永服我光寵可
皇姪右千牛衛將軍叔諏服除可舊官制
人子之於親有三年之愛故其亡也蔬食飲水以致其
哀亦三年而後復今汝執喪與時為變於禮已得矣旣
冠而佩其可不還於舊次乎可
太子中舍張玘服除可舊官制
子夏既除喪予之琴衎衎而成聲蓋孝子之於親雖有
終身之戚而霜露既遷不可不俯就之具官某修辭慎
行逹於從政適以内憂解紱而去今祥祭既徹固可服於
舊籍春坊内舍汝其祗踐可
將作監主簿劉士爕服除可舊官制
爾以外艱釋位而去既以禫除宜復舊秩服我明命無
忘厥修可
勒停人前秘書丞蘇畋可復舊官制
汝罹於深文久而不得解上書自訟俾有司覆實遂從
末減已更赦令還汝朝紱汙累湔去可以伸眉於後矣
可
左司郎中知制誥張瓌可左諫議大夫依前職
制
漢之諫大夫常選通才蹇正之士故其忠言鯁論以開
悟世主之聰明後世鮮及焉今以汝明於古學高簡而
有廉隅久次掖垣脩其詔令數處駮議抗而不撓於歲
當遷乃進以為諫議大夫代王者之訓言兼争臣之美秩
朕於帷幄之臣可謂德懋懋賞矣可
太子中允集賢校理趙彥若可太常丞依前職
制
金馬石渠是為蓬山藏室殫見洽聞之士於此而登公
相者班班而出以爾之博學強記守之以醇固沈酣乎
書林蓋已久矣丞貳奉常兹爲次補摶風而翔則在爾
之所勉焉可
太常博士詹彦廸服除授舊官制
居親之喪苴杖而倚廬至痛極也而聖人以期斷故既
祥而練冠中月而后禫周旋四時之變蓋亦久矣今汝
之銜泣三年於喪已除固可以出而從政奉常撰禮維
其舊次履忠率職往其欽哉可
東宫傅制二首
長於齊不能不齊言長於楚不能不楚言是習於齊楚
之俗而能也居而與正士遊則耳聞仁義之訓目視詩
書之文行而中和鸞處而覽諷誦少而漸漬長有成德
則雖有邪僻暴慢之遊不復能奪矣具官某德美膚敏
白髮不懈在先皇帝時以高文大冊入直禁闥嘉謀大
猷遂參國論肆予冲人信倚如一今吾子出居春坊而
思得師保之賢以輔成其德則耆艾明哲無如卿者其
爲吾以禮義道習之夫周公爲傅召公爲保周召之事
業爾嘗讀其遺書而學之矣宜用以爲法則朕尚何有
慮耶可
成王在襁褓則以周召爲之保傅况吾子年浸及冠美
質將就其不為之擢叙賢哲以為之輔道者哉具官某
材茂行潔爲時偉人強學深博足以謀王猷而斷國論
純忠明勁足以勵羣辟而鎮浮俗屬在老成以為保傅
夫天下安危繫於太子太子之邪正繫於保傅然則天
下之安危未成於太子而其萌芽已形於保傅矣可不
勉歟可
絳州防禦判官潘旦可太子中舍致仕制
某壯而竭其能今其齒衰矣亦將以休息而佚吾之老
者焉乃命爾以春坊内舍之秩俾榮歸于鄕里几杖安
養不亦優裕乎可
錄事參軍崔中立可太子中舍致仕制
年未至于耆耄而以疾引去兹亦異夫行而不知止者
焉宜賜秩俾休于家綏爾眉壽以服我之明命可
王中庸可國子監丞致仕制
強有力焉則仕疾不能而辭去奚汝之裕于進退哉然
朕憫汝之任職未久遽聞其告歸宜加優秩以遂其頥
養可
西頭供奉官劉正顔可清道率府率致仕制
某以蔭補官積其勤勞遂列于近廷今齒將逾七十而
以老告歸是亦有知足之義焉春坊候率用示優渥汝
其往哉以佚其餘年可
右騏驥使麥知微可左驍衞將軍致仕制
汝以謹信出入禁闥銀鐺左貂簉于諸使亦已寖顯矣
而年力未衰乃以親老為辭致其君事而去朕甚嘉之
其以衞將軍之秩俾休于家庸示朕之優于近臣也可
左監門衞大將軍鳳州團練使宋緒年八十特
除致仕制
古之八十安養于家一子不從政况身服戎務領緹騎
以備環列者邪朕誠憫其耆耄以左衞之師解紱而去
焉往踐嘉命退爲逸老豈不優裕哉可
致仕制
爾結綬登仕三十餘年今以黃髮告歸朕尚得以吏職
煩爾哉然朕聞之越山之下蓋嘗有美遁先生處焉既
致吾政而去亦將與之游乎往矣朕厚爾以秘省之秩
又除其一子官庶幾天下知朕之優佚老也可
致仕制
古者大夫年至而請老藏其車蓋以傳之子孫朝廷稱
其賢鄉里榮其禄今爾以白髮耆德拜章告歸慨然有
古大夫之風節朕甚嘉之其賜以某官之秩禄其一子
俾就養焉其不爲朝廷之稱而鄉里之榮乎可
大臣致仕制
某守節秉義白髮不懈先皇帝屬以大任遂長樞府忠
言嘉謨著于事業可謂王者之佐天子之老矣數引禮
經以年告歸誠愊懇懇至於三四顧朕不可以少留耶
乃遂其美志以成一世之高其以春坊師保用優其秩
勅有司上其子若孫若近親朕將錄焉昔董生退居膠
西漢有大議使使者就其家問之今朝廷將有大疑不
可斷之謀亦用咨爾舊德矣爾其近醫藥善食飲以輔
爾之靈氣不可遂忘吾朝廷之慮可
龍圖閣直學士右諫議大夫韓贄可給事中制
天子之視朝給事中平尚書奏事古之大儒抗節而不
撓者多爲之故劉向以博洽聞而龔勝以質直顯兹二
者可謂名卿矣今以汝贄履道秉義白首不倦早司諫
列數有忠言出領藩府所居稱治於其序擢乃賜以給
事中之秩左右諷議其不爲朕之名卿與可
父琇贈祕書少監特贈給事中制
出而策輕車坐而累華茵鳴鍾而鼎食此爵位之至美
而時來而可爲也啜菽飲水三釜之粟以盡其歡此孝
養之至微而親没而不可見也雖然禄養之與親常不
相逮則崇秩厚禮以賁泉壤猶足以伸霜露之感而追
南陔之思也某官某父某脩忠履信隱德於下積厚流
長載有令嗣乃登司會奮其功庸高門之慶非自爾而
來耶考其風烈宜用褒進青門夕拜古之尊官歿而有
知蓋亦榮耀於九泉矣可
樞密直學士周沆父圭贈尚書右僕射制
論思宥密之臣詭辭造膝與予共濟大事者非其先烈
緒餘義方之訓所致乎推本燕翼不爲褒賁則勸善之
典於此缺焉具官某執德不回以道爲樂豐報自天慶
鍾後嗣迨予承統澤漸幽隱宜以文昌右揆以襚於九
原俾夫天下之爲父者以忠教子亦將有勸乎可
觀文殿學士知杭州胡宿可贈太子太傅制
柳莊死衞侯脱祭服而襚之君子謂之親賢况夫舊德
之老嘗輔先帝彌綸萬機之業者乎宜申顯命以極哀
榮之典具官某秉忠履潔白首不踰邃謀密議亹亹而
荐至擢貳樞筦膚公參乎帝載而雅操素尚蕭然自遠
懇解繁務得請吳藩庶乎湖山之樂足以資靈氣而毓
眉壽如何不淑遽委大化而去朕甚痛之得無褒賁以
慰其已沒蜜章緺綬春宫道德之傅用以告第不侈於
柳莊之襚乎可
職方員外郎吕希道父翰林侍讀學士右司郎
中公綽可贈尚書戶部侍郎制
仁皇帝時丞相之子孫能自奮於世累富貴而不傾者
惟吕氏比諸家爲最顯何其積善之爲多耶具官某父
具官某丞相齊公之後淹通雅正深於文學嘗侍先帝
誦古史有闓切諷諭之勞未能究其用先時以歿今其
子又以治行方爲尚書郎履其平而趣吾見其進也則
襚章蜜印將重累以告其廟詎止於此而已乎可
三司使給事中蔡襄祖恭贈尚書工部員外郎
制
物莫不本於天而人莫不本於祖故自天子至於適士
皆有祖廟天子則尊其所自出推而配天適士止於王
考而時祭之夫以適士之卑其澤猶及於祖禰則吾之
大司農之世而獨不蒙顯命非所以進賢者勸有功以
爲後嗣之勸某官祖某行誼甚高鬱而不顯畜其大源
遂昌於厥孫肆朕之初廼以夕郎真拜大司農迹其餘
慶之來宜用追賁其以名曹起部外郎之秩往告其第
超躐彛等其不爲尊顯也哉夫王侯之貴其世或堙沒
而無聞而名卿大臣多出於布衣之後蓋其積善之效
乃有以致之矣可
集賢校理裴煜父可贈尚書都官郎中制
椎牛而葬不如雞豚之爲養蓋痛夫榮禄不逮乎其親
也朕既承先帝之業灑其天澤在庭之搢紳得無襚服
蜜章以榮其先烈者哉具官某父某隱德于身積而不
發及有令子將大其門疏恩累秩宜以中都郎告其第
雖不及雞豚之樂其猶足以慰曾子北向之悲乎可
樞密直學士兵部郎中秦州蔡杭贈禮部侍郎
制
孔子哭舊館而哀遂脫驂馬以賻之蓋夫感深則哀至
哀至則賻厚而予有雋艾之老遠歿乎秦隴如之何不
撫几投餐惻怛而零涕優申襚典以寄長懷者哉具官
某高才經務有匪躬之節先帝初潛傾屬已異遂攀日
月矯翼而横飛曩以上邽謀帥仗鉞西行號令隱然見
漢將之風采方資碩畫共乂王家維天不弔奪之太速
夫先帝之所咨謀可謂舊德矣予聞其喪而傷之可謂
哀盡矣特襚以小宗伯之秩不爲賻之厚乎然而孔子
之志予竊取之矣可
