鄖溪集卷四宋鄭獬撰
制
三司鹽鐵副使衞尉少卿陳述古可光祿卿充
河北都轉運使制
大河之北蟠亘數千里北與匈奴接雖無事時束其弓
甲而藏之然官吏有治否糧餽有虚實槩於一道可無
督視廉按者哉具官某名家之雋高材勁邁事無劇易
沛然而有餘遂用佐吾大農以蕃衆貨海王之國厥賦
出焉按籍醻庸俾陞於大僚維是北道皆以屬汝攬轡
而行朕何爲而顧憂哉可
天章閣待制可都轉運使制
漢之麒麟天祿以藏圖籍於内禁今實中祕之書悉貯
於天章閣博求道德經術之士以待制命兹實儒林之
佳選以爾辭學中科治行明茂嘗任諫列數進忠言有
仲山甫補袞之美遂用佐吾大司農以計國用財貨流
衍厥政用乂醻庸有典乃陞爾以圖籍之選夫關隴之
右宿兵數十萬拱手以待哺爾其爲朕將漕以飽吾師
仗節而西吾何爲而西憂哉可
逐便人高師說可檢校水部員外郎深州團練
使制
朕既即位解其衆故思與天下更新於其敗累而失職
者皆得敘進於有司而加之秩命則於汝之久斥其可
獨遺耶可
莊宅使康州刺史折繼祖可本州團練使制
折氏世爲守臣以障西夷忠孝顯著編在令甲乃祖乃
父咸被褒寵今爾繼祖開爽有計數控服部族偃旗而
息先皇帝時既有俞命而使者剡章又列其治效請賜
爵秩服維先皇帝之俞命敢不恭承哉夫不規近利以
存遠略此正汝之所務而朕之所取也勉終來譽以嗣
汝之先烈可
秦鳳路鈐轄左騏驥使向寶可皇城使再任制
魏侯廟廷之饗上功席前行次功席中行無功者處後
秦人奪氣不敢窺西河者以賞罰素具也幕府言爾提
兵絶塞明習事機艾旗斬馘數履行陣更書甫及宜有
以褒擢朕甚嘉之增秩留任併示醻庸爾其率勵壯猷
行取銘鼎之勲奚特饗於前仃而已哉可
京苑使王易可皇城使制
朕列師屯於坤維擇爾爲之偏帥其行也進律一等以
爲戎列之雄維爾之明果夙建武節屢擁麾符咸以治
績聞今付以蜀郡之兵兼護西道蓋亦重矣夫威克厥
愛乃能濟務董齊士衆爾其勉之可
内藏庫使曹佺可皇城使制
朕聞曹冀王用兵破數大國而不妄殺一人故其子孫
蕃大佩紱而朝者比諸將之家爲尤盛非隂德之然耶
惟爾忠謹自脩涖官稱治重以母后之近屬累日計勞
遂冠乎使列然則大勲之後自以材能不獨以外家私
恩進秩也可
皇城副使石守正可儀鸞使制
羣司之置使所以宅才武之臣序遷次而明陞黜與夫
尚書諸曹郎相等用課最而至此者亦已爲通顯矣以
爾祗靖愿慤赴功以敏比課於有司法當增秩躐等而
進庸示我之嘉寵可
皇城副使知安肅軍兼權兵馬鈐轄張德志可
儀鸞使仍落權字制
易水之南敵之往來道設障屯師以塞其衝汝用才武
被選俾守其軍壁畜馬訓士邊烽不作蓋勤已久矣朕
方圖汝功而引章自言按籍增秩庸正使列勉力殊績
以取不次之賞可
宫苑副使兼閤門通事舍人鄭餘懿可西上閤
門副使制
朕日御法宫以朝大丞相及百執事而閤門諸使列侍
於紫庭之下以贊其進退拜跽陟降之數濟濟翼翼其
有儀也哉具官某出於名胄蔚有才美久服禁省習貫
乎朝廷之儀朕圖爾勞俾介諸使列而四方之侯伯及
蠻夷荒忽之君時而來享亦將以觀禮矣爾其愼哉思
稱厥職可
亓贇責授崇儀副使制
連兵拒敵遂能搴旗而勝者非郡帥之合謀共力而成
耶而汝早以忠勤勇奮收功於蠻徼已嘗經吏議廢官
之久方且結綬而復進又以不協聞豈其未思耶昔之
引車以避怨者蓋先國事而後私仇爾其遠鑒古人之
烈以自圖焉可
崇儀副使荆湖北路駐泊王知和可六宅副使
制
荆楚之間剽疾而易擾今雖弭伏無事而於湖之北常
屯勁兵以壓其未萌乃以汝風力開壯往護其師既已
就職士氣增倍鈞考功狀宜有以進秩勉圖忠績朕豈
久滯汝於遠方哉可
勒停人賈師雄可如京使制
日者付汝以邕管抗辭不行於時獠奴窺邊方責任於
守臣遂挂吏議已更癸酉赦令言者又稱其材不宜久
擯於田隴間朕亦惜之其還汝舊服將究其用夫國有
騏驥之馬以一蹶而遂弗乘者非知馬者也今取而乘
之矣奮轡疾馳亦惟汝之致力焉可
左藏庫使張承衍可文思使制
某出於公侯之後不溺於流俗恭以持位敏以赴功大
河之衝往護師衆今有司會課於歲當遷陞之使名用
伸寵擢勉爾壯猷用明我之嘉惠可
左藏庫副使三陵都監馮易簡可文思副使制
諸陵園寢皆有令長而都護之職按行守衞以督不恪
汝掌其治今已歲成松檟茂遂藩垣完葺亦能舉其職
矣躐等以遷用酬爾之嘉績可
西京左藏庫副使梁寔可文思副使制
存則竭其能沒則撫其後此古之褒元功繼絶世以爲
内恕之至也維爾之父著籍中省歴踐有勞今其淪亡
遺章徹聽請澤加於爾我有茂恩逝者不昧亦知朕不
忘其家世也可
西京左藏庫副使冀德可文思使制
勑自闢新疆戰多屢上護輸效級復應優科躐進使聯
時惟厚賞盍圖報稱更懋功名可
西京左藏庫副使劉宜孫服除可舊官制
士大夫當擾攘時捐家徇國故以墨衰從事今四海内
外無鳴弦之警則金革之士有親喪者皆得釋位而去
取以重風化之本而伸孝子之志而爾以才武在列護
兵於常山遭罹内憂銜恤三年亦可以復籍矣還爾舊
次勉奮忠力以圖其報焉可
文思副使柴貽忠可左藏庫副使制
揚子雲稱眞僞實則政核然則考績者所以實其眞偽
者也爾忠謹自顯服於武事蓋有明效載在閥閱苟無
褒進則何以示吾考績之公哉可
文思副使青州駐泊于莘可左藏庫副使制
列使之有介視命居次乃如文昌外郎累閥閱而至此
者豈非美官哉爾廉能顯幹通習戎政駐兵藩府士卒
豫附樞庭言其歲次可遷左帑增秩往拜嘉命虞氏陟
明之典於是乎在可
秦鳳路鈐轄康慶可供備庫使制
朔騎之不踐吾境鷙擊之士無所暴其材則外閫之屬
帥能以畏愛循治之亦足以有功矣閱歲已久計兹閥
閱之最宜用遷秩爾其修斥候明約束無恃彼之不來
得非善師者乎可
内殿承制渭州都監趙元張濟可供備庫副使
制
齊莊公設勇爵以褒驍雄先鳴之士今朕之名使列亦
所以待材武之臣維爾忠力致果有志於事功數護戎
律訓濟有方比其歲功宜有褒進勉圖報塞以明我勇
爵之得人可
内殿承制鎮戎軍巡檢趙元可供備庫副使制
爾以忠愿沈壯護兵於近塞以爲支軍之帥於其無事
時能簡練約束俾麾下之士常若大敵之至固可以書
最矣夫履平則見功難要險則爲效速奚必屬鞬躍馬
推白刃而蹈之然後議遷乎可
右衞大將軍致仕李繼忠男守仁可供備庫副
使制
耆艾之臣引年而家居豈無優澤以成夫去位之美者
哉爾父某既以解紱得遂乎安佚露章來上請加賜其
子可無從乎列使維介躐次以遷爾惟佩服忠教無忘
延賞之慶可
客省使制
由閤門使而上至客省使結綬而列大庭者謂之横行
非若羣司有使可計級而至也以爾端敏開濟治兵有
文理久委戎節暴見功烈今又登最可用以掌客之秩
恩優爵厚汝惟務稱其報可
中書舍人可宣州觀察使制
漢以丞相史出刺郡國後爲部刺史以六條察二千石
之不法者則今之觀察使蓋亦源於此乎淮海之域古
丹陽之地長山大湖挾維左右必得文章侍從之老以
爲之師帥誰其尸之無以易汝某官某純德奥學擢之
西掖典治辭命之行風飛雷厲俾朕號令能信於天下
者惟爾之能宛陵易帥乃以魚符犀節俾奠南土昔吾
丘夀王爲東郡都尉年歲不熟多盜賊璽書讓之以爲
不稱在上前時以汝廉明慈惠必能綏服江表朕將以
璽書褒美之以詘夫漢武侍從之臣出守而有不能者
焉可
觀察使可節度觀察留後制
古者擇諸侯之賢者以爲方伯故屬有長連有帥卒有
正皆所以考察諸侯而爲之黜陟則今之觀察使蓋源
於此乎某官某長材大略勇而有義提兵捍邊士卒豫
附歴補雄藩尤著風績朕將究其才用以遂功業披圖
列地莫如宛陵其以龍節麟符往帥西土欽哉按部一
道無忘方伯之職焉可
駙馬都尉可越州觀察留後制
先皇帝以汝敦敏質重雖出於鼎門而有古寒士之操
重以章懿之旁屬遂屬以愛女肆朕之初德澤漸於四
海况其藩戚者哉廉車舊節改奠淮康而御史堯俞以
爲賜薄宜如本朝故事章下丞相亦以爲宜如御史章
豈惟丞相御史之爲言蓋朕所慊然者亦久矣其以會
稽之節俾爲留務上以副先皇帝念親之意下以慰言
者之職朕亦釋然無慊矣可
東上閤門使果州團練使李定可遥郡防禦使
制
防禦使主治兵師以折衝乎四方雖不賜旄鉞蓋亦古
之連帥之職焉以爾忠勇有謀臨事而斷屬兹遴選俾
總戎於關南就部之初吏士增氣今樞府又言其功狀
計歲校能宜居此美秩夫邊防之機忽如脫兔謹之持
之思稱我褒嘉之意焉可
如京副使閤門通事舍人石宗尹可南作坊副
使制
大昕而朝臚傳乎紫庭之下俾予之列辟進退拜立翼
而有儀者維爾之能樞府會其課閱歲宜遷維使介於
武爵差高仍職上閤俾宿業焉可
兩府制四首
門下太一躡階天柱乃三公之象端門左掖東蕃居四
輔之星維皇極之建官憲乾文而列耀若時雋老久緝
庶工雖高鼎席之勲未冠槐庭之拜揭兹魁柄屬我宗
臣具官某德表碩膚智資大雅茂山甫將明之業遵平
陽畫一之謀自踐疑丞再罹艱棘截然獨立倚以爲平
議不旋踵而王室安計不移晷而天下定億載之期彌
紹太平之望將符顧虚位於冢司尚屈尊於次輔褒章
爲晚羣聽以疑舍舊德以弗圖殆元勲之無勸宜煥大
庭之號載陞祕殿之嚴俾正上台永綏帝載於戲文武
是憲久資申伯之謨堯舜其心更祝阿衡之志弼成大
化以格休期可
門下帝尊六相大封爲司馬之官周建三公吕望乃太
師之職惟天兵之密議兼相府之開榮我有耆朋實孚
異數籌講帝文之化暴揚神武之威宜誕綸言進登袞
路具官某沈機善照偉度絶隣投刀無大&KR0008;之難決策
若建瓴之易在昔烈祖已擢冢司掃聚螘之妖氛格安
瀾之嘉治再魁宥密旋復艱虞大雪凋年識寒松之獨
茂疾風摶海知勁草之不傾載錄懿勲特揚褒冊進上
公之衮服開大國之苴茅功號加隆食封增衍於戲上
將上相天官所以面朝宜民宜人君子於焉受祿兼寵
名之至渥優哲輔以能膺對掌國鈞永綏王室可
門下古者講仁義以訓師尊詩書而謀帥濯征淮浦則
召公由是燀其威薄伐昆夷則南仲於以奮其武豈貴
乎扛鼎抃牛之絶力必資乎輕裘緩帶之深謀祭遵所
以雅歌臨戎安石所以弈棋制勝兹有雋老夙蘊壯猷
載築齋壇俾專將閫具官某傑才絶出賢業素優試之
以疑而愈明擾之以繁而益辦老於器使爛著能名勁
節自完足以當漢庭之大事沈謀不再足以破朔騎之
先聲眷秦谷之价藩控西羌之右地戎車千乘鐵馬萬
羣無如老成付以方面賜許田之帥節護隴北之師屯
於戲後有纛旄前有鈇鉞恭於命則有明賞慢於令則
有顯誅用此勵於三軍遂可圖於百勝無隳兵律以暢
皇靈可
門下仗鉞專征外則重齋壇之拜秉鈞熙載内則專宰
府之司蓋文武之至權并勲賢之兼處咨余耆哲倚在
藩維將震疊於皇靈宜褒華於異數具官某高才俊烈
偉度沈雄計數燭乎蓍龜忠勁動乎金石夙專戎律嘗
冠軍鋒草木服其威名龍虎祕其遠略曏緣謀帥首副
僉言敞玉帳以建牙擁繡旗而行部獨居方面盡護屯
師自將萬兵舉得伐謀之算不破一甲坐收靜勝之功
邊燧絶煙胡馬遁迹宜甄茂賞以報膚公俾聯公鼎之
榮仍領帥旄之寄於戲宰相國之柱石示鎮安於四方
將軍王之爪牙庶折衝於萬里寵名兩極嘉命併新副
我疇咨勉圖忠報可
知開封府制二首
開封典治京師其浩穰爲天下之極故其選任亦宜有
才能之傑者乃勝其任焉某精敏廉白屢更蕃府奏刀
游刃肯綮之間愈利而不鈍宜可以尹吾開封矣昔趙
廣漢張敞輩爲京兆尹顯名漢世其後寥寥莫有能及
者非夫浩穰之劇尤難其才者邪爾其奮勵方略無俾
前人之迹由此而遂絶焉可
漢析長安以東爲京兆以西爲右扶風以北爲左馮翊
然俱治長安中雖號爲繁劇其地分而治狹則亦易於
爲力矣今開封環京師千里之畿歸於大尹較之前世
蓋亦難矣以爾廉明通敏所至有方略課爲諸郡最乃
以延閣之清選往司内史昔趙廣漢嘗欲得三輔而兼
治之以快究其能今爾兼治之矣其究明方略以攄廣
漢之宿憤焉可
翰林侍讀學士右正言馮京改翰林學士知制
誥權知開封府制
勑學士職清地顯而開封典治京師非夫忠厚仁恕而
有文學政事之能孰可以任此具官某造行直方受材
博敏踐更中外休顯有稱論思禁林尹正畿甸詢謀惟
允其往懋哉可
知成都府制
眞宗皇帝嘗用張詠守蜀有異政其施設方略後世莫
能更其法凡言蜀治者必以詠爲首由詠而來高才傑
德之臣不少矣而卒莫能繼朕將圖之乃考羣臣之次
以爾某嘗守江陵囂訟屏息元元便安再守金陵厥治
如江陵觀其成績必能爲朕守蜀若夫西控戎落東湊
中國其防兵杜漸之術詠已得之矣至於漸摩風俗俾
之醇篤興行禮教躋之於君子之塗者爾其深思之兹
朕所以任卿之專也可
參知政事吳奎可資政殿學士知青州制
舜咨十有二牧柔遠以安近此則治外之臣也九官濟
濟共熙帝載此則治内之臣也在舜之世都俞俾乂疇
賢德而進之豈重内而輕外哉具官某天資渾厚善建
嘉謀游刃所投衆理必解初發策於大廷遂摶風而遠
列薦登二府國所倚毗頃以親憂執喪草次以哀致毁
羸疾癯然尚何攖之以庶政不遂其安養者乎麟符虎
節陞華祕殿俾偃藩於青社以輔相天下之業去而奠
一方顧不易爲力哉汲黯雖病可以臥治爾其專精神
近醫藥補完靈氣期於夀康則朕之眷懷豈忘汝於外
可
龍圖閣直學士吏部郎中唐介可樞密直學士
知瀛州制
入則更直諫垣以嘉言鯁論闓切於上出則獨專方面
以惠澤美政漸潤於下我有能臣履踐衆職兹有内外
之效焉具官某事上以忠臨下以恕撓之以繁而見其
斷試之以難而見其明治行燦然暴於衆聽俾直樞府
往帥乎南關夫北朝之事汝皆累黍而熟計之矣然政
事修完常在閒暇時今遼遠之人沒齒不聞鳴鏑之聲
可謂閑暇矣均爾賦役明爾法禁厲兵畜馬先事而預
防之夫如是誰敢侮之哉可
朝奉大夫提舉杭州洞霄宫章衡可知滁州制
勑某早以藝文亟更華要比疇勞久登列禁嚴而弗圖
其終以墜厥服浸更歲月法應甄收起於詞館之閑錫
以州符之重往欽厥止尚永無愆可
給事中集賢院學士吕溱可龍圖閣直學士知
杭州制
宣王之命申伯之詩曰我圖爾居莫如南土古之擇國
以授其臣顧不厚哉錢塘雄富甲天下兹實朕之南土
汝嘗擁節而守之再以命汝得無宣王之意哉具官某
材高行美蔚然獨秀富貴自致不爲權利所訹垂翅既
久將有漸陸之進乃以延閣之拜俾往涖焉錢塘之故
老喜汝之來壺漿相攜將爭道以候汝矣若是者朕何
爲而憂東南哉可
溪洞永晤可襲知富州制
南荒之險五姓所盤處而向氏屬州亦得世其爵今永
昭不幸淪謝而羣議以汝爲代其可廢哉惟忠以事上
惟惠以綏下無驁無肆以服我之休命可
知雄州制
朕之藝祖嘗任李允則守關南匈奴息謀不敢飲馬於
長河朝廷倚之如伏百萬之兵何其得將臣之至此哉
故朕常思得如允則者以爲關南守以爾沈厚有謀爲
五虎臣授律提師凜然有將帥之風必能爲吾安邊守
境折衝方面之難庶乎朕有以繼美於藝祖矣仍進秩
某官以寵其行可
兵部郎中知潭州制
昔黃霸守潁川詔令使民咸知上意今長沙之域土
廣民稠比歲榖不登雖敕長吏賑給其重困而德澤之
政或未盡發以爾某廉潔守節明於治道嘗在豫章有
異等之效故擢以七兵郎俾牧長沙爾其寒者衣之饑
者哺之道朕愛民之心於其下令知朝廷德澤之厚無
有遠邇則朕尚何憂乎長沙也哉可
知洪州制
豫章據大江之西爲一都會陳蕃嘗爲之守解榻以禮
徐孺子想其遺風餘烈固足以爲二千石師矣具官某
清心以勵俗美行以表物按節右蜀課爲第一入佐計
府霈然有餘今豫章更守屬在茂選進爾右曹以守鍾
陵爾其希慕先哲裁爲善政鍾陵賢士有如徐孺子者
其薦諸朝朕將以束帛聘之豈特解榻而已哉可
樞密副使陳升之可觀文殿學士知越州制
鄭武公爲司徒緇衣頌其美此自外以入輔也申伯奠
南國崧高歌其功此自内以出封也予之宥密碩德之
老解機軸以開藩蓋有成周褒功之數奚出入之爲異
乎具官某器業精深通於治國之體贊道樞極先帝所
以倚屏逮予之初謀不旋踵而天下之業已定勲望益
高執德益下衷言懇懇請辭西府維會稽之甸邦湖山
挾維乎左右夀親白髮採蘭而爲養是足以成其雅志
優游而致樂矣文昌左轄兼榮祕殿出封加等是以成
周之法焉可
登州防禦使向傳範可齊州防禦使知滄州制
邊燧不作六十餘年桑果之畦交植於南北故於牧圉
之臣朕常擇其忠厚有謀者付以折衝之任焉景城缺
帥將圖其人差籍較能無易於汝具官某材高器閎有
將帥之略設施經畫動有美效今易其使節俾守兹土
夫景城齊地也東負大海而北與匈奴接風俗渾厚有
魚鹽絲枲之饒惟鎮靜可以懷殊俗惟明厲可以破姦
黨足食足兵且使知教兹朕所以命汝之意也可
知廣州制
交廣之地距京師幾萬里其民俗與山獠雜居固未嘗
見天子旗旄之美車輿之音則其聲教之所偃薄德澤
之所漸漬由上國而施四方蓋亦有近者詳而遠者略
矣故朝廷常擇文武近臣爲之綏撫乃以爾俊老碩德
智足以破羣疑才足以服不譓休聲茂烈著於衆聞付
以麾符俾守南海爾其宣布我惠澤發明我威烈俾萬
里之民涵仁泳義如在朕京師則朕何有南顧憂乎可
戶部副使太常少卿燕度可右諫議大夫知潭
州制
湖湘之南溪蠻剽悍而易擾阹而馴之則亦弭伏至其
失御遂出而嚙邊其禍亦不細得無肅乂廉治之帥爲
之良牧者哉以爾具官某醇明忠厚通於世務更踐要
劇芒刃愈出俾副大農厥功茂焉宜加賜諫議大夫魚
符犀節往甸南服内以惠斯民外以柔殊俗朕方端扆
面朝以遲爾之奏課矣可
棣州防禦使知鄭州王仁旭可博州防禦使知
滄州制
朕惟眞宗皇帝以長轡遠御控服匈奴六十餘年灌其
烽燧而滅之得善師不陣之術今無棣東瀕於海北與
敵境相踵可謂兵車四衝之地也屬兹謀帥考之羣公
咸曰莫如某者沈勇忠實老於戎服可屬以疆場之事
朕其俞哉夫安不忘戰治不棄兵爾其訓吏士謹斥候
無恃彼之不來而恃我有以待之斯足以爲善守者矣
可
慈州寧鄉縣令王良臣可河陽節度推官知洛
州曲周縣制
汝以慈惠敏肅爲朕墨綬吏民皆宜之既有成績則當
敘進河陽大府也從事屬官也寵此新命而尚俾之治
邑者蓋朕之美錦不欲使未學者製之耳可
同谷令李敦復可節度推官知乾寧軍乾寧縣
制
董生謂縣令民之師帥是自古未有遺民而可爲治者
也爾以高第選爲邑長吏奉詔宣化薦者言其最程功
考實稍遷以郡從事而猶與之邑者是不敢遺吾之民
也可
郎官可赤縣令制
王渙爲洛陽令摘發姦伏京師疑其有神算及渙之去
連詔三公選令皆不稱職蓋夫神州赤縣浩穰之都非
神明之牧則不能致治以爾某清方以厲俗明斷以肅
物更履事任而皆著美績郎闈久次衆惜其滯材今特
試以劇邑批大卻導大窽非庖丁之刀不能解也昔子
産謂惟有德者可以寬服人其次莫如猛爾其勉修厥
德以務寬猛之中庶乎姦黨震慄而善人伸矣可
