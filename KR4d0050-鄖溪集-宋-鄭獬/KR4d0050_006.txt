鄖溪集卷六宋鄭獬撰
制
登極覃恩轉官制
朕伏涕几下勉受英考之遺訓以御大器顧兹庶尹百辟
共熙天縡宜霈榮恩顯示維新之命其飭有司具為條
次按籍序遷以應戊午赦令稱朕意焉可
翰林書畫等待詔覃恩轉官制
天下之士能以一藝自名者咸列乎翰苑以需詔令肆
朕之初厚澤霈然漸乎四海則于爾之服勤可無寵秩
以示我維新之命乎可
屯田員外郎王善長等可轉官制
爵禄公器也非朕所敢專蓋在乎賢能者有之維爾志
潔行廉盡瘁于所職歴歲滋久有司受其會宜用褒進
懋官懋賞兹非天下之公歟可
南安軍大庾縣令程博文等可轉官制
爾等以銅章墨綬秩六百石為朕治邑得仁恕篤誠吾
民服其政齎課吏部在詔條宜遷蘭臺佐著寵命為著
周之法曰以庸制禄則民興功勞而獲禄固可以勸有
功矣可
比部郎中孫周等可轉官制
司駕為乘輿之職而中都官掌督軍事是皆古尚書俊
乂之選今汝等秉心方潔出為郡刺史考其能最又進
以尚書之屬官禹曰明試以功車服以庸朕之賜秩庶
乎及有功者矣可
虞部員外郎章延之等四人轉官制
廉能者上過累而不任事者下或遷焉或斥焉此有司
比羣吏之大法也某等端靖祇肅敏于為治有司言其
廉能應詔條可遷差籍序次並加優秩可
供備庫副使王繼遠等二人轉官制
蠻戎屈膝而面内中國無風塵之警才武之臣畜力懷
勇不得暴其所長以取不次之賞乃用歲月歴級而叙
進雖然朕亦嘉爾等通敏有壯志不撓法以圖功恂恂
相與垂紳于多士之列則彼逢時不寧攝弓而疾馳以
求首級之效者又何足貴哉可
虞部員外郎陳世卿等六人轉官制
文昌之司計員外奉常成均之博士與夫殿省之屬丞
皆著籍禁中委佩而預朝謁者也汝等咸奮嘉績課
在有司歲月之勞率用次補勉圖忠力以副我懋官
之意可
都官員外郎翁彥升等五人轉官制
本朝之制凡秩滿三歲有司考其治狀而進之加次一
等焉今有司言爾等砥節首公以莅所職第其年績宜
用彙升朕惟祖宗之甲令何敢有失哉可
比部員外郎孫慶祖等四人轉官制
有功者進則羣臣勸不能者退則庶工熙三載黜陟古
今之常制也爾等樂職秉義治行有聞兹惟奏課咸用
增秩夫尚書六曹其屬二十四司皆所以進有功者也
勉爾嘉績無忘我寵命可
左蔵庫副使知丹州王懷勳西京左蔵庫副使
充岢嵐軍使王懿並轉官制
控弦之不鳴戰士偃旗而息鼓無漸襟蹀血之勞然而
封疆之臣於無事時能撫循吾士大夫明分部遠斥候
以待彼之不來亦可為善守者矣爾等才武自奮通于
兵略乘鄣絶塞當夷狄之衝校以歲月宜酬厥庸夫惟
竭忠致力以圖爾之厚報焉可
大藩通判轉官制
大鹵之鎮為西北巨屏嘗以道德元老為之牧帥則其
關治大政别乘之任亦宜有以稱之具官某文學深博
緣飾吏事佐大府有勞歲滿當遷酬庸制爵乃以中都
副郎進之以稱元老之副焉可
朝臣轉官制
匠石之林無軸解不材之木者匠石擇之則吾明庭之
下結紱而朝者何嘗不考實而進之邪維爾清約靖恭
顯幹庶職比其歲課功狀明白則朕之所擇明庭之士
皆可以為嘉材矣可
集慶軍節度使張孜遺表男内殿崇班諷等轉
官制
朕惟仁宗皇帝為太子時左右舊臣顧亡一人在者惟
汝父孜以才自顯在國有勞夀考富貴煒然獨見于後
今復淪謝兹朕所以慨歎之無巳故加賜其子若孫凡
十人遺澤之盛殆與諸家異矣然朕亦聞汝之兄弟忠
謹有立能守其業則朕之兹授又不為幸恩矣可
翰林醫官李居中等可轉官制
朕既授天下大賚于爾庶工而禁林上醫鍼盲起廢並
以其術顯宜比其名數以次加賜爾惟欽哉祗服我之
休命可
職方員外郎萬及等五人轉官制
具官某等咸以廉明祗于事事舍君命而不渝者也程
能會課按籍而遷乃以中臺之司田郎中都虞曹之外
郎與上庠之博士差其秩以進之夫有功不勸謂之止
善朕何敢止羣吏之為善耶某可
殿中丞鄭才等三人轉官制
周變舜之法三歲則大計羣吏之治而誅賞之今士大
夫之進亦用三歲爾等秉節在公恂恂不懈會其行事
宜用進律夫無功不徒廢必罪之有功不徒置必賞之
朕于廢置可謂明白矣某可
梓州觀察推官陳安仁等轉京官制
小宰之正羣吏以叙進其治今吏部覈其功狀而叙進
于上正小宰之職也爾等廉方奉法佐幕有成吏部言
其最宜進秩京寺懋官懋賞兹非至公之論歟某可
太常博士徐師旦等三人轉官制
大舜之治三載考功三考而黜陟至神宗迹其舊法比
羣臣之功狀閱三載而進秩焉爾等皆以方潔服勤王
家有司第其課而上之宜加爵一等朕惟大舜神宗之
定論其敢少易哉某可
簽判轉官制
日者朕以將軍鈇鉞賜丞相某俾鎮關中爾以辟書實
參其軍事丞相之政既成則合謀同力以濟厥務非爾
而誰耶可進秩殿省以酬其左右之功可
比部員外郎孫勳等轉官制
今之郎官雖不領職而尚書北斗之司諸曹猶爾高選
爾等志潔行廉以能任事奏課來上法當遷次司駕中
都虞衡之掌並為懋官勸功樂進兹朕所以馭羣吏之
術也可
殿中丞致仕申陟等登極轉官制
古之禮高年所以逹孝悌于天下今朕之膺駿命凡辭
榮而里居者咸俾增秩陞于舊次詎惟示恩榮以優吾
老者哉是亦將勸夫孝悌者焉可
登極覃恩致仕轉官制
華髮之老致吾事而去雖寵之不能及而屬予之襲天
禄豐澤浸乎毫芒宜增秩次以嘉其素履維爾冲尚遺
榮于時我有褒章猶不為鄉里之榮乎可
英宗南郊今上即位加恩轉官制
先帝薦鬯于中壇澤被方内錫命未究而登真迨朕之
纂武復用大賚恩榮可謂隆矣賜勳增秩并示寵嘉往
維祗踐以光于朝次可
立太子賜為人後者勳一轉官制
漢之立元子賜為人後者爵一級所以正大本凡為人
後者錫以勳官蓋有古之成憲是豈為幸恩者哉可
駕部員外郎顧元六人轉官制
羔羊之詩曰羔羊之皮素絲五紽謂大夫之在位者羔
裘以居其節儉正直皆如羔羊也惟爾等並陞朝序履
正奉公不以私汙義有羔羊之德朕豈不與其進也哉
次其功狀賜秩有差服我寵章無為古大夫之羞可
六宅副使葛宗晟等可轉官制
列使之有介所以待才武之臣而為等級之漸某等並
以忠力勉于事任有司稽其閥閱宜有叙進圖乃勳效
以稱我陟明之典可
沿邊都監轉官制
訓貔虎之士聞鼓聲而進金聲而退左右折旋而不可
亂者其職在都護耳爾以開敏強毅御下有理積歲累
功樞府言其當遷如有鳴弦之警者當責爾之成功可
沿邊巡檢轉官制
爾奮身于絶塞之地以乘一障圖忠報國真壯士也暴
露歲月邊警不作考之治功宜進優秩勉勵武節以觀
爾之後政可
邊將轉官制
古者得一首而賜金得一級而隸五家功與賞相值焉
然則朕豈樂為哉蓋吾封疆之臣牧圉于外敵人之為
寇不敢南向而馳朕得以視聽乎昭曠之外兹非爾禦
捍之力耶宜其進爵加等以明夫任德而勝不責戰功
之意也可
武臣轉官制三首
爾勳閥之後以才武自奮服于内朝率職無廢今復進
之華叙以介諸使我之勸賞蓋不為濫寵矣可
爾通籍于禁闥而護朝那之兵亦為顯列矣今又課最
當用遷擢俾列内朝以奉制旨夫奮身于戎馬之間機
變之生間不容髮宜思所憂以永終譽可
朕宿兵于回中擇爾為之都護訓勵以時士樂而勇鉤
考功狀宜進厥官賜之内帑之秩以介諸使此歲遷之
常也宜思竒績以取不次之賞可
郎官轉官制
傳曰忠信重禄所以勸士惟爾之端誠近義可謂有忠
信矣文昌天府陞以郎次可謂重禄矣而盈庭企之而
思進者某亦有以為勵乎可
朝官轉官制
京房之議曰日蝕久青陰霧不精此以毁譽取人而致
也考課之法不明遂干乎天地之變邪然大舜嘗重之
朕何敢疑某或以才選或以言進皆朕熙百工之臣也
各試其功並著明效宜進序朝次以擬大舜之法焉可
天道之行三歲一閏于是四氣序而萬物成則夫代天
工而凝庶績者亦用三載考其治否而陞黜之于是百
職序而萬化平汝等清方廉正並攢于朝夙夜之績載
于功狀而當一閏之期宜用增秩以序百職而平萬化
焉可
登極致仕官可轉官制
先帝屬予以大器思以澤浸周乎土域而序之耆艾掛
車而家處者得無增秩以慰夫高年者耶有司較籍咸
用加等豈惟及人之老哉亦將勸夫鄉閭孝悌之士以
事其親者焉可
國子監直講轉官制
孟子稱樂得天下英才而教育之王者不與焉朕闢太
學以待四方之英俊而又擇明師為之講解則王者何
嘗不與此樂哉具官某以經行聞于世橫席喻學者于
兹再歲矣宜有以酬其勤以畢諸生之業然則教育英
才其亦有孟子之樂乎可
殿前馬步軍諸班廂禁軍指揮使巳下兩經恩
加勳階制
仁宗皇帝躬饗乎明堂天下蒙福封拜未畢而屬朕纂
承復加大賚于此將及歲矣宜令有司趣行褒命懋勳
優級咸與均及以稱朕之意焉可
諸班直廂禁軍指揮使已下一次經恩加勳階
制
朕既受神器德澤被天下凡相臣將臣至于在庭之士
咸蒙寵命王師内外有屬有正可無加賜以為軍中之
榮乎可
英宗南郊百官加勳制
繇上柱國而下至武騎尉凡十有二轉雖無所治職而
用以酬有功是亦榮名存焉爾先帝既親事于南郊燔
柴薦鬯熙事備成嘉與士大夫共饗其福慶賜未畢倏
駕升真其趣有司務行詔令差次而授焉可
殿中丞分司南京馬淵可國子博士加勳落分
司制
朕之初授神器推其德澤以及于士大夫而汝以疾恙
分務留都今既巳完壯則亦欲引吾之德澤復出以就
職其可不從乎成均博士與其勳品皆為新恩以光舊
服可
西平州進奉都部押石光陳等加保順郎將制
朕方承天序以臨萬國汝奉其琛賮凌涉海嶠而來稱
慶乎闕下豈無渥恩以嘉爾之勞乎郎將古官往惟祗
踐庸示我柔遠之義焉可
登極賜為人後者勳一轉官制
朕之眇末猥傳聖考之業維吾之士大夫蓋有刻行立
名能顯其親者焉故深詔有司凡親在而為之後者以
悉賜勳官兹豈私恩哉將以明予道勉夫承家幹父之
難耳可
登極賜為人後者勳一轉官制
朕既受先帝之神器亦思天下之為子者將以均澤焉
而汝勵節登朝乃父在堂安几而就養既巳為人後宜
錫勳閥以應赦令往哉欽予之嘉命可
德順軍副知客蕭德等進奉登極加恩制
先帝履位爾嘗奉幣而來涉道之遠未有以嘉其勞今
其自言宜用均澤是亦先帝之著令耳可
客省承受謝應期等加恩制
朕既繼大綂灑澤乎天下罔有不均而汝等隸職于兹
以待四方蠻夷之會蓋已勤矣得無遷次以示吾湛恩
之及可
諸州衙前押登極進奉加恩制
朕初繼大綂連帥岳牧之臣擇其屬校奉土貢以慶于
闕下水陸間關涉履之遠兹亦勤矣可無渥澤以慰其
來乎可
中書主書吴溉等加恩制
朕即政之初大賚于四海罔有不暨兹惟衆史服勞相
府蓋已舊矣宜較乃籍以次遷授庸示朕之茂恩可
英宗南郊致仕官可加恩制
先帝既見天神汎澤于下未及周洽乘鼎龍而去肆朕
之纂承不敢怠廢其敕有司趣行褒命則引年耆俊之
老其可後乎宜增勳閥以為鄉閭之榮可
御前忠佐周德等加恩制
朕初踐阼思沛其德澤下浸乎萬物况吾衆忠力之士
嘗提虎旅以備軍衞者哉惟汝等趫武被選有此勇爵
服勞宿夜至于白首疏恩之及豈宜遺汝之遲暮耶可
太樂局院官鄭永和授金城縣主簿制
太常言汝祗服大祭祀閱歲最久無有咎罰宜在序遷
以酬其勞視秩勾稽其往無怠可
集賢院楷書成永泰可江陵府公安縣主簿制
汝以勤敏隸于冊府者久矣累加歲月訖無過咎今出
佐一邑將觀其成慎爾所守以祗服我渥澤可
稅戶張政年一百歲可本州助教制
古之高年咸得賜爵以汝期頥之夀安養田廬霈澤之
及特陞一命告爾鄉人庶知吾之老老焉可
賜出身制
將相之胄多陵遲于世固非其世德之薄蓋膏梁厚味
不能自立誠可惜哉爾讀書業文枤然獨秀用其遺澤
俾試于禁林辭律可採遂陞以造士之第勉修道義以
繼于先烈可
屯田郎中致仕王希男博古可試祕書省校書
郎制
國之甲令自尚書外郎引年而祈去者咸得官其一子
今爾用是試以芸閣之校讎不為優澤乎爾其佩服深
恩思其肯構之難無自怠焉可
廣西轉運使董詢遺表男基可試袐書省校書
郎制
日者爾父詢持使節出南粤蒙犯乎海煙嶺霧之間卒
以不幸聞朕甚憫之故雖爾幼子眇然在襁負者亦得
以推恩焉庶乎爾父之魂知朕不遺其家世也可
故戶部侍郎致仕周沆親孫孜可試祕書省校
書郎制
乃祖沆請老而歸顧其諸孫頎然尚未有在仕者即以
孜徹聞願賜之一命芸閣試秩吏選差高往服明命無
忽貽謀之訓可
