鄖溪集卷二十三宋鄭獬撰
五言古詩
雜興三首
女媧鍊五石上補天之缺如錮黃金液萬古無由裂堯
舜首制度巨防高&KR1005;嵲後世日破穿通為萬鼠穴譬彼
果蓏蟲熟爛恣攻嚙豈無良工手一起為施設非若天
之難前輩有䕫卨苟或不關心女媧亦為拙
塊泥封兩耳師曠亦為聾離朱捏兩目觸面不得通折
弓斷其臂安得為逢蒙白日照六合光耀當天中苟為
物所蝕齯齒猶成童君子誠其意默通大化工所以虞
舜明不在雙重瞳
秦皇按長劍殺人如刈草何獨李斯輩竟以丞相老漢
元服儒衣收諫如蓄寶何獨蕭望之誅鉏恨不早滄海
飛天波枯澤淤行潦劉累嬰其喉蛟龍不為暴魯士固
多賢親師仲尼道至於出處間惟有顔生到
感秋六首
落日在高木輝輝淡秋容白雲起天鏡飛去忽無蹤雨
蘚爛漫紫幽徑誰相從孤慮如有根糾結生心胸良時
忽巳晩撇耳過晨鐘事業餘濩落撫巳真何庸投箸不
能食却立倚長松酒敲百萬兵此憂不可攻
短松青鐡幹童童三尺餘花實少姿媚獨與寒心俱暴
霜時侵凌奮怒張雄鬚長楸擁腫材旁蔭可容車秋風
一夕來解剥惟朽株物性在堅柔何必長短殊楸葉巳
泥滓松幹猶青膚無煩問高下且辨榮與枯
我思洞庭橘赤金三寸圓磊落火齊珠綴樹團紫烟病
肺燥不治嘘吐氣欲燃玉醴埋九地鑿井不得泉我欲
涉洞庭採橘秋雲邊駭浪破我舟蛟龍怒騰騫安得萬
里風吹落墮我前
日車輾東井一陰穿土生死草出飛火殺機從此萌况
及八月秋大昴騰光精氣勢日發勵乾坤露峥嶸萬木
赤立死百蟲相弔鳴菲菲黃菊花幽叢發孤英採擷對
樽酒悲歌不能傾所悲陽德消日與羣陰争
林杪一蟬噪翛翛凉風來清響斷復連裂耳增餘哀浩
露洗明月珠樹凉璀璀蜕飛各有時詎能人力裁儒生
守文字舌腐猶蒿萊空腸貯古書獨立誰為媒咄哉丈
夫氣胡為久徘徊
軒軒蒼角鷹殺氣凌高秋一息一萬里獨與長風遊獵
騎走霹靂落臂無虛投古塚白鼻狐立死不得留飛霜
未殺草擁翅寒胡愁畜力以待奮仁如林中鳩今兹順
天誅狡穴破姦謀美哉青骹姿識時誰與儔
秋聲
蚯蚓如嘒管逢時土中鳴秋蝉抱枝死不敢鼓秋聲聽
者何無厭忽如鳴秦筝大雨漂九土曠蕩空太清
回次媯川大寒
地風如狂兕來自黑山旁坤維欲傾動冷日青無光飛
沙擊我面積雪沾我裳豈無玉壺酒飲之冰滿腸鳥獸
不留跡我行安可當雲中本漢土幾年遭殺傷元氣遂
隳裂老陰獨盛強東日拂滄海此地埋寒霜况在窮臘
後墮指乃為常安得天子澤浩蕩漸窮荒掃去妖氛俗
沐以楚蘭湯東風十萬家畫樓春日長草踏錦靴綠花
入羅衣香行人卷雙袖長歌歸故鄉
大寒呈張太博
寒風怒蓬勃排戸入吾室沙灰漲天黑白日赤黃色捉
衣擁肩坐心脾寒憀慄須臾天氣變陰黯如塗漆跳空
雨雹飛四走珠璣出數子方歎驚共怪天公逸先生携
書來昂頥杖飛策乃召二三子環坐與之席呼童令取
酒盤飣雜棃栗酒行寒氣除春陽生四壁先生說大義
馳騖何纖悉洞徹人精神兩耳飛霹靂老語植根節九
牛不可屈堯眉與舜目緬若曾相識如當夜黑中光耀
見赤日退思聖賢業所積在劘剔韋皮畫山龍塊泥亦
瓦礫人固有識智非如物之植而不自刻苦晝夜如刀
尺年齒方壮健男兒宜努力方今太平民尚未獲蘇息
誰能拱兩手看人樹勲績
廹晩風雪出省詠張公達紅梅之句
雪花障路飛飄濕紅杏韉歸馬碧蹄疾踏破白玉田攬
轡獨長想物境真可憐朝紱未掛身豪逸倚少年結客
上高樓珠箔遮碧天燒酒紫煙沸割炙白膏鮮美人挪
素手笑弄琵琶絃醉眼生亂雲不省到家眠俊遊或如
失倒指還摻然薄莫出華省下馬燈巳燃強笑破老顔
寄恨揮華箋翫世張公子嗜酒真神仙抛擲詠紅梅負
伊清樽前(公逹詩云紅梅花下一樽酒抛擲清香是負伊)再讀再三歎心斷空
悁悁起予如蠒絲織愁成短篇
雷震
四月老陽盡蟄雷方發聲七月連大雨碾天三日鳴夜
或發狂震卧者皆起驚奔電曄然作忽如烈火明高樹
大百尺霹倒燒其根往往光曜中時見怪物形飛雹大
如指萬弩相奔傾椎擊鳥雀羣掩地交縱横雷者主號
令為天之常經奮豫既過時及此何匉訇無乃號令失
安得四時平春秋書震電推之在五行天道儻可信使
我心不寧
冬日同仲巽及府寮遊萬夀寺(兼有龍山之約)
峻阜如蟠虹蓄泄氣象靈紺宇隠紅樹繚若畫在屏聯
騎轉城角沙步俯回汀野寺對寒水白壁敞雲扄嶛深
松桂黑地古莓苔青朱橘擁繁梢懸綴黃金鈴横梯出
虛閣古像銅青熒眺聽揖秋境豁露無藏形清氣換俗
骨蕭爽毛髮醒汲泉煑露芽却坐竹間亭高談落四座
金石朗衆聽脫落見逸調驟如馬在坰眇然遺組紱太
山一浮萍落景不我顧簷角出寒星燕客未渠央歸鞍
安得停歲宴幸豐樂楚人飽且寧蟋蟀刺褊陋及時灑
子庭傳聞落帽山風凉久凋零巳釀白玉泉連車載百
缾行期一佳賞相與快煩冥
直宿省中
娟娟海棠花小蕊春來瘦斑斑青竹枝疎葉未生就碧
砌畫欄干雨斷黃昏後厭酒未能眠時拾殘花嗅
奉使過居庸關
鐵山五十里&KR1536;獸不能踰兩壁如夾城行人貫衆魚巨
關隔元氣寒暑南北殊一夫扼其鍵萬馬不能趨石氏
窺三川荒唐誰與謨不能仗大義割地事匃奴封樹未
拱把敵騎巳長驅後嗣竟銜璧白衣拜穹廬自此失天
險一柱折坤輿世宗有英氣手撼崑崙墟關南下六城
卧病歸東都太祖得天下僣竊即為誅右顧取蜀漢左
顧平荆吴欲藏百萬縑萬里購頭顱可用一赤組坐使
縳單于竒策秘九地白日忽西徂壮士折其弓慟哭望
鼎湖先帝務養民束箒不忍除歲時遺繒絮天府藏丹
書桑柘入燕山牛羊卧平蕪我行謬使節踏冰出中塗
路傍二三老幅巾垂白鬚喜見漢衣冠叩首或欷歔不
能自拔掃百年落鬼區天數終有合行上督亢圖酹酒
弔遺民淚濕蒼山隅
湖上
秋影落西湖渌波净如眼搖船入芰荷船裏清香滿花
深不見人但聽歌聲遠還從過船處折倒青荷傘為採
秋芳多不覺飛霞晚回船未到堤更引金蓮盞
湖上遇雨
老龍怒相搏快雨忽噴灑天公白羽箭竦竦射萬瓦電
眼窺人屋狂雷震欲下直疑惡溪山掃除重造化頃之
蒼雲裂天光出縫罅變怪忽寂寥乾坤似新畫秀靄翠
堪包清風健可跨林影走羣龍溪聲回萬馬更無一塵
飛清光熨平野沙路净無泥侵凉宜早駕高堂應念歸
屈指期到舍
入采石
始飲秦淮水巳湔京洛纓自嫌塵土迹恐汚江山清太
虛淡秋影霜物尤疎明擬問白雲公貰此秋嵒耕
汴河曲
朝漕百舟金暮漕百舟粟一歲漕幾舟京師猶不足此
河百餘年此舟日往復自從有河來宜積萬千屋如何
尚虛乏僅若填空谷歲或數未登飛傳日逼促嗷嗷衆
兵食巳憂不相屬東南雖奠安亦宜少儲蓄奈何盡取
之曾不留斗斛秦漢都關中厥田號衍沃二渠如肥膏
凶年亦生榖公私富囷倉何必收珠玉因以轉實邊邊
兵皆飽腹不聞漕汴渠尾尾舟銜軸關中地故存存渠
失淘斸或能尋舊源鳩工鑿其陸少緩東南民俾之具
饘粥兹豈少利哉可為天下福
寄題辰州沅陽館
張侯守辰溪作館清溪上峻趾擁崇岡䟦海鰲足壯石
嶝盤山回遊人出屏障林壑互蔽虧昏明各異狀辰溪
俯洞夷登臨少佳况不知自何人於此廢真賞䨟池失
蛟龍破屋藏魍魎如持萬黃金棄之在汚壤張侯一芟
掃耳目復清曠坤倪伏詼譎閃倏見氣象素壁照清秋
簷牙屹相望啼鳥共徘徊飛雲自來往擕樽聽鳴泉便
可傾佳釀煙披舞袖潤谷應歌聲響客醉未容歸明月
纖纖上幽懷儻自得所適即為放兹地雖陋僻境静猶
足尚壯士偃旗眠落日惟樵唱緩帶一來遊清風日蕭
爽
戍邕州
兵符下西州將軍催部伍鳴鑼張大旗早發邕州戍家
家送出城走哭遮行路邕州萬里餘北人那可去毒草
見人搖雄虺大如樹二月瘴烟發薰蒸劇甑釡病者如
倒林十纔起四五偶有脫死歸扶杖皆病僂逃生既不
暇安能捕寇虜跳踊一蠻來取之易攫鼠顧彼有土人
揮金可召募狃練得精卒亦足為爪距妻兒蓄里閭於
心必愛護較之勇怯間相去猶豚虎一朝有緩急伸縮
用臂肢何必遣戍兵觳觫就死所願留中州人無填嶺
南土
留侯廟
留侯仗竒策十年藏下邳徂擊秦始皇獨䄂紫金椎兹
為少年戲聊夸游俠兒退學黃石書始見事業竒兩龍
鬭不解天地血淋漓攝袖見高祖成敗由指麾重寶㗖
諸將嶢關遂不支斥去六國謀輟食罵食其卒言信布
越羽以為騎馳餘策及太子四老前致詞立談天下事
坐作帝王師功名竟糠粃撥去曾亡遺往從赤松遊世
網不能羈韓彭死鐵鉞蕭樊困囚纍榮辱兩不及孤翮
愈難追陳留本故封道左空遺祠兩鬼守其門帳坐盤
蛟螭威靈動風雲飄爽回旌旗我來謁祠下文章竟何
為長嘯咏高風三日不知饑
遊清凉寺
野思不可收瞥若孤雲生船頭插芳草閒踏飛花行
春江搖夕陽綠波鱗鱗明更欲待潮歸高城聞鼓聲
夜半
夜半羣動息高車始停輪白日苦不没役死天下人黃
金埋九地家家惡賤貧安得充所欲不蹈通衢塵
記夢
赤城老仙翁面發日月華獨立石巖下手把蟠桃花授
我碧簡文竒篆蟠丹砂讀之不可曉飜身凌紫霞
蘇刑部自湖北移漕淮南
先公道義交晚得蘇公佐俾予往拜之兄事安敢墮漂
忽十五年日月如旋磨近佩荆州符吏牘方自課蘇侯
乃外臺庶幾容謬懦若獲巨木陰似翳桑下餓相約待
秋深事隙得高卧風灑渚宫凉碧溪絶塵涴穿林或倦
行拂石還分坐夙懷詎髣髴幽事信坎坷除書走馬來
換節長淮左嗟予踽踽遊有唱期誰和楚老遮郭門扳
留知不可别酒雖無懽歸帆幸少垜蘇侯賢大夫歷數
今誰過議論抵廟堂有力莫能破挺如白玉圭稜角不
可挫大匠斵明堂宜居左右个猶馳使者車挾策均萬
貨淮人久焦枯蘇息在欬唾傾酒吐長言遥為淮人賀
送吕稚卿郎中奉使江西
赤蛟卧淺水頭角不可藏天公果見之叱起南山傍吴
侯蓄竒才投刃誰能當百吏如羣鴉簿領埋屋梁據案
即時决眸子愈精光不試巨鰲足包裹百鍊鋼如何若
漫浪華省亦為郎日署百十字支頥對修篁酒醒晚意
悶睡美春味長閒甚却索寞相遇必壺觴平子亦疎放
爾我兩相忘(君領勾院事絶簡與予友張公逹為隣舍尊酒過從相得甚樂也)昨日鳳
凰下詔書五色行特賜黃金魚付以十州強江山亦畏
威指顧隨低昂乃知飛龍廐放出真乘黃一秣一萬里
争路看騰驤此行况秋色碧江襟䄂凉啄黍黃雀肥鰣
魚如截肪願加數匕飯以慰長相望
送元待制絳知福州
常公廊廟姿龍節殿南區鑿開文章源儒學比蜀都儀
儀天章老秀色發東吴相望三百載還擁朱轓車風帆
入天境雲際如飛鳬到郡省風俗少住使君旟邦人愛
文字小吏亦詩書歐生死北土仙山失璠璵魁怪遂横
行聖人惡奪朱願公正禮法引之君子塗騤騤萬馬羣
必有真龍駒它時楊得意自可薦相如
送岷山楊道士遊廬山
獨鶴志萬里不肯安故林排翮下岷山浩蕩窮幽尋初
來識京師魏闕欝蕭森講書勤萬乘賜服照華簮羣公
作詩贈却轉清淮潯振策寄靈隠採芝宿孤岑明月落
西湖澒洞萬頃金遂斷浙江潮噴薄白日陰芙蓉滿越
國耶溪秋水深欲追二老迹赤城窈嶔崟海月入長嘯
山風吹醉襟回橈姑孰溪相逢慰予心綠髮頎而長蕭
灑見球琳共飛秋浦帆飄若雲間禽捨我入廬阜烟蘿
極登臨瀑布瀉天來飛雪寒涔涔手攀清桂枝側聽白
猿吟倚石讀周易臨流揮素琴於此可忘老身世隨浮
沉若見荆州客為傳金玉音
