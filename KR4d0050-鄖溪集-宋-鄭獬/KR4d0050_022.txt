鄖溪集卷二十二宋鄭獬撰
墓誌銘
霍國夫人康氏墓誌銘
鎮江軍節度使兼中書令郇國趙公諱允成之夫人康
氏治平二年六月某日以疾卒享壽六十七天子震悼
輟一日朝詔中貴人護葬事賵賻加等七月某日以一
品麾仗鐃吹權厝於祥符普濟之佛舍越二年八月祔
葬於西都之永安縣郇國之冢次郇公為太宗皇帝之
孫魏恭憲王之子故夫人於仁宗皇帝為嫂英宗皇
帝為伯母今天子為伯祖母在天族最為尊屬而柔問
淑行與位為稱初郇公之再喪夫人真宗皇帝顧謂近
臣曰先帝嘗稱唐肅宗在東宫未有正妃明皇為擇掖
庭女賜之而吾宗室婦皆將相大臣家欲以正大夫婦
風天下今允成亡其内饋朕豈敢忘先帝語其選勲賢
之後以配之於是有司言夫人廷翰之孫有賢德真宗
喜曰朕為若兒得賢婦矣夫人曾大父諱碩贈左屯衛
大將軍祖磁州防禦使諱廷翰兼西山巡檢使守磁州
十餘年與太原相角而劉繼元不敢馳一騎撓邊磁州
生贈右監門衛大將軍諱仁矩即夫人之考也妣馬氏
扶風縣君夫人年二十歸郇公方恭憲王被疾執事者
有忤輙氣恚不能平夫人謹事之湯藥食飲不經手不
以進渠渠栗栗愈久而順上下倚以無過既歸七年而
郇公薨遂專家政凡五十年撫育諸孤皆得成就以婚
以嫁時順禮協子孫百餘人一之以愛漫無高下屏内
靜嚴不聞有譁笑居閑則為講道古今忠孝事以為富
貴易於沉溺不能矯然自奮於禮義間則覆溢隨之時
時戒飭之故郇公之後多佳公子繇夫人之善教也俸
入甚厚常懼不克曰此農家幾戶之賦而我無功享之
寧不自愧故常推其財以賙其親舊間疾病則親為製
方藥治之歲市藥至十餘萬錢有不幸則又為買棺柩
衣衾哀䘏之甚厚然為人敦靜高聲濯濯有雅操章獻
太后時優待内屬率得遂其私謁獨夫人無有所請仁
宗嘆美之曰數十年間唯康夫人絶無一言及私因勅
魏邸管庫悉專之夫人及其薨其出納劵籍皆可覆視
其持廉類如此初磁州有功在邊而後世益落無震顯
者至夫人之貴康氏由此得仕者凡十二人始封東平
郡君進徙霍國為夫人其先蓋出於燕薊而磁州占籍
於開封故夫人為開封人男十人宗顔贈昭信軍節度
使遂國昭裕公宗訥贈安州觀察使安陸侯宗頡贈太
子右司禦率府率宗鼎贈華州觀察使華隂侯宗嚴贈
武寧軍節度使彭城郡公宗曾贈安州觀察使安陸侯
宗儒贈容州觀察使普寧侯宗仁贈虔州觀察使南昌
侯宗奭右侍禁皆先亡宗保出繼昭成太子今為代州
防禦使建安郡公夫人之薨建安總其喪事女八人安
康郡君適六宅使劉安道安德郡君適西京左藏庫副
使張承禧次適左藏庫使張承衎二人為道士玉英仙
居縣主號真淨大師玉華真修大師皆先夫人亡餘皆
幼亡孫四十七人仲連右羽林大將軍辰州團練使仲
隨右武衛大將軍澧州刺史仲銑右監門衛大將軍仲
嬰右羽林衛大將軍單州團練使仲盤右武衛大將軍
沂州刺史仲恕右羽林大將軍單州刺史仲防仲噲仲
箎仲翁仲鞠仲午仲杵仲弓仲弗仲談仲稜並右千牛
衛將軍仲商仲儋並右監門率府率仲速右千牛衛大
將軍出繼博平郡王允初為孫仲緘仲喜並贈右屯衛
大將軍仲虞仲筠仲丹仲勵仲果仲新並右内率府副
率皆先亡餘並未名而卒孫女五十三人曾孫二十二
人曾孫女十六人裔孫昌熾蓋可知也然夫人晩年諸
子繼以淪謝哭泣自傷悼不聊遂得疾以薨云銘曰有
定維麟我公之仁金車轔轔賜邑於郇咨爾在庭我有
虎臣有婉其孫維時來嬪來嬪伊何婦事祗祗内治伊
何母教維慈有子有孫佩璲盈門孰為槁暴維言是蹈
居家處朝不侵不驁天居䡾䡾匪私我謁皇實嘉止於
德斯美孰有寒饑我粟我衣不能以葬發鐍賻之維仁
之施維壽之宜維千維百匪以為耆青松寒靈素紼西
去蔚然高丘從公下遊洛川故原鑱此銘言黃金化工
此石長存
崔夫人墓誌銘
夫人崔氏初歸大名孫君君諱廣樂安郡王漢韶之後
也以故王孫氣義喜俠盡耗其家貲夫人未嘗靳一毫
及孫君卒夫人孤居益貧挈二稚兒入京師依姨氏久
之姨又卒夫人撫二兒以泣曰吾不忍兒之無以毓也
乃再歸於高密趙君二兒廼得成立長曰勉遂中進士
第季曰過尤能苦學朋友推譽之夫人歸趙氏二十六
年至其亡如初歸也趙君性高嚴而夫人能以禮順之
諸子不一出而夫人能以愛均之門内族居數十而夫
人能以和處之見諸子之為業有所進則喜曰吾持心
平是必有隂報在吾子也歸趙氏初生一女適亡其冡
婦有遺孫已數歲夫人即致已所生於侍者而自收乳
其孫侍者不謹所生竟不毓夫人亦無悔言聞者皆歎
以為不可及夫人之卒年五十七以趙君登朝封長安
縣君趙君諱扶仕至屯田員外郎後二年亦卒夫人之
考曰某鄆州中都令母曰范氏乃御史中丞諷之女夫
人於趙氏有三子果卿俊卿皆舉進士以某年月日葬
於某所祔趙君之塋將葬勉過皆來乞銘某曰予敢不
銘哉銘曰卜之吉筮之又吉千萬年斯安此室
李夫人墓誌銘
尚書比部員外郎魯君之夫人李氏世為汶人駕部員
外郎京之曾孫國子博士定之孫屯田郎中周珣之子
夫人年十六歲歸於魯君李氏故為大姓其姑姊妹多
嫁於戚里貴人家而魯氏雖嘗為大官顯於世然而魯
君蓋儒者也長袍綏帶空坐而談文章此固鼎門之膏
粱女子所憎見而夫人之母氏於是大悔之遂奪夫人
以歸將以與貴人夫人泣曰寧從書生食藜羹以死不
可以有二夫乃去簮珥絶葷茹障一室以獨處游觀之
樂不及於里巷如此者凡六年母氏知無可奈何乃復
歸於魯氏魯君禮之加重焉婦人之生於紈綺間惟富
貴之是欲盛服出門冠襦少故則不肯登車羞恚其夫
恨不即去之尚肯相從於寂寞之境甘死而不悔者耶
若夫人可謂有大節矣夫人善讀傳記見古烈女遺事
悚然畏之故其幽閑隱約久而能固者抑有以資取之
夫人之卒享年四十二累封壽安縣君四子君産君亮
君諤君賓女一人尚幼初夫人被疾累日魯君竭所有
市醫藥及其終則又走書丐銘以列於墓則魯君亦能
仁於夫人者矣嘉祐六年某月日葬於某所魯君諱有
開字周翰嘗與予同舉進士銘曰世之桀婦厭薄其夫
斥而去之如泥在裾穆穆夫人不震不渝既奪六年復
歸如初在古烈女可與為徒我鑱大節以羞悍愚
朱夫人墓誌銘
夫人朱氏世居錢塘仕吳越王多至貴官祖某始入宋
為供奉官荆南府監利縣廵檢卒於監利因家焉父某
居縣以長者稱夫人年十九卜行得今鄭州原武縣主
簿馮君期之婦二十四年有三男詵諮諝皇祐辛卯二
月以病卒於鄂州太平坊里第夫人敏於婦事晨興夕
退視烹溉治枲蠒箴紉繡刺之文歲時剪刻旙縷花草
雜巧之物纖麗皆可喜姑夫人性高嚴家人不敢妄戲
笑而夫人以孝謹見愛時有所為諸婦皆記以為法荆
楚間言家行者數馮氏繇夫人能將順於内也嘉祐八
年十二月甲子葬於河南府密縣義臺鄉某原初馮氏
之葬皆在長沙至翰林馮君乃遷其考秘書少監之喪
兆於河南并夫人之喪祔於墓次翰林曰吾為稚兒時
嫂撫我甚厚圖報不遂奈何幸為我以銘銘曰新壠之
穹穹其兆於密耶&KR0008;然改窆不可久客耶魂氣無不之
也果歸來乎此室也
職方郎中鮑公夫人陳氏墓誌銘
夫人陳氏於某為外祖母夫人實有四女長迺歸于我
皇考祠部公次歸于故太常博士石亞之次歸于殿中
丞馮安之次歸于殿中丞余孝恭夫人既終而求其銘
宜莫如其甥之為詳也惟夫人之先蓋出於富春祖明
考易嘗仕於錢氏而無大顯者及錢氏入朝夫人之族
亦歸京師故夫人為開封府人也夫人之治家專用仁
恕妾侍有過告戒之俾勿犯而巳屏内不聞有鞭扑之
聲然其歲時饗祀賓客之奉上下自相飭以趨事不責
而成雖嚴家未有過也職方公既有清名夫人亦能以
儉自律衣珥皆守舊法不為時好改易其後遂常服大
疏袍日食一盂飯誦浮圖書用此終身焉享壽七十有
四以至和三年四月二十日卒即用其年九月十一日
葬於杭州仁和縣廉讓鄉永樂里職方之塋次職方諱
當字平子善為詩似韋應物世傳誦之號鮑詩人夫人
亦好讀古史能疾書日草萬餘字見者不知其為婦人
筆扎也二子宗師杭州昌化令傳師睦州錄事參軍夫
人累封萬壽縣君銘曰佳哉山穴而中處惟是以為固
是以為陳夫人之墓
副率府副率邵君墓誌銘
邵君諱某字某山陽人世為大姓而君疎簡獨喜書嘗
挾其能不得施久之歎曰吾豈特坐靳此耶即捐其金
數百萬願補縣官費廷議嘉之授右班殿直監金陵羅
務代還改左班殿直關富陽税會邑令數去君嘗攝領
之磨心懇力愕愕見廉角潔厲明速往屈其前人治東
諸侯交語爭薦之明道沛恩改右侍禁已而病顧所厚
曰歸來乎淮上吾廬也以處以游烏能憒憒於此哉即
日狀罷以副率府休於家未幾卒慶歴二年五月十有
三日也享壽五十有九曾祖某祖某父某晦德皆不仕
夫人李氏子男更丕舉進士能充其科焉男孫詵詢詔
詵粹敏強學亦舉進士更之子也以某年九月甲申葬
於城南集下里先塋之次銘曰提提其翼飛之不遂也
繩墨而斵之尚且及其試也穫者食其實惡知其不有
待也
趙縣主墓誌銘
右領軍衛將軍贈右驍衛大將軍世安之女生十九年
而卒熙寧二年二月某日祔葬於河南府永安縣曾祖
諱惟忠右屯衛大將軍昌州團練使贈彰化軍節度使
舒國公祖諱從恪西染院使贈萊州防禦使東萊侯銘
曰生而提提其儀窈兮未及以行倏其夭兮素車嘽嘽
出都門兮萬世一夕歸九原兮
慎夫人墓誌銘
關彦長喪其婦安陸鄭某往弔之彦長泣曰哀乎吾婦
之亡也生無以與榮今其死奈何幸子之來其丐我十
百字以銘其墟而塞吾之悲也某諾之明日彦長走僕
持劄來曰吾婦慎氏年十七從其先君在蜀朞年喪其
母及其先君獨與寡嫂孤居服喪因不能自歸吾之先
大夫遇之哀其窮遂娶為吾婦為之盡挈其族歸之陳
自吾婦之入門見其事舅姑日益恭曰猶我之先君夫
人之在堂也其友娣姒必以禮曰猶我之姑姊妺之在
室也遇關試年昆季皆登科綠袍榮耀相先後獨吾為
布衣吾婦未常以此自愧凡吾之奔走京師必資其衣
珥以行至所畜唯空篋亦未嘗有一言今吾晩得一第
固不足以厚報吾婦遂不得見以死兹豈亦有繫於命
也耶此吾所以重痛泣而哀之也某曰然吾聞夫人死
二十餘日而彦長登科内外宗族皆來賀登堂相拜慶
既而痛夫人之不克見也則又相與嗟語而戚戚涕洟
於繐帷之前嗚呼是可哀也哉夫人卒年四十一其先
君三衢祖守禮為吳越王婿入朝遷於陳父暉吉太子
中舍知嘉州洪雅縣子男二人女一人尚幼某年某月
日葬於杭州之錢塘縣某原銘曰不榮於生死而刻吾
銘亦何為哉夫人
崔進士誌
進士崔著家於夷陵贈工部侍郎遵度之孫左侍禁仲
求之子生四十一年至治平之乙已三月壬午卒於江
陵無室家以服其喪無子以主其祭斥其槖裝以葬之
於北郭長林門外地衍而高增土三尺築垣以隠之植
木以覆之荆州守鄭某鐫辭於石以誌之
墓表
贈工部侍郎楊公墓表
宣城楊君諱鎬字某祥符五年以布衣終於家其後十
有八年子璵登進士第又三十有九年璵為光禄卿累
贈君工部侍郎於是安陸鄭某為辭以表其墓夫公侯
富貴之墟久而遂荒缺歲時不及巵酒之奠其盛衰孰
與楊氏為多耶然而楊君布衣也其居鄉父母不以憂
兄弟無失顔宗族相附以睦有不直於已未嘗與之取
勝質厚而樂易循循然蓋長者也其所履乃約乎已而
已後世猶爾益久而顯則冠冕而德於民者其報施又
何如也君之居宣城已三世矣其姓本出姬氏晉之賢
大夫叔向食采於楊其子食我遂以為氏食我之滅子
孫逃於華隂及河内馮翊至漢太尉震最顯唐之諸楊
多出於關右君之曾大父某自湖州從事始徙於宣城
生某某生某即君大父與考也君娶於章氏有二子璪
顓於治家次即光禄也君之卒光禄無稚子葬君於宣
州之某縣某鄉既釋絰幡然思有以顯其家世即自磨
勵晝夜課文字遂登進士第歴隨信袁二州刺史善為
治寬而不懈事雖百出徐為逆解之各中其脉理然世
方以徤悍搜抉為能其遺政美蹟獨三州之人於今語
及之則躊躇而不忘也璪之子咸兊俱進士光禄之子
觀壽州司理參軍履太廟齋郎渙郊社齋郎某某亦進
士綠綬逶迤相踵於其家亦可謂蕃矣令格五品得立
螭首碑是宜譔其美實以刻之石俾宣城之人來觀者
有以為榮也曰此吾鄉君子之墓也其相與勉於善則
又曰雖有德而不享其後世乃有如楊氏之盛乎
