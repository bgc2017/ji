玄英集卷五唐方干撰
七言律詩
孫氏林亭
池亭纔有二三畝風景勝於千萬家瑟瑟林排全巷竹
猩猩血染半園花並床欹枕逢春盡援筆持杯到日斜
丱角相知成白首而今歡笑莫咨嗟
漳州陽亭言事寄于使君
謝守登城對遠峯金英泛泛滿金鍾樓頭風景八九月
床下水雲千萬重紅旆朝昏雖許近清才今古定難逢
鯉魚縱是凡鱗鬛得在膺門合作龍
别胡中丞
二年朝夜見雙旌心魄知恩夢亦驚幽賤粗能分菽麥
從容豈合遇公卿吹嘘若自毫端出羽翼應從肉上生
却恨此身唯一死空將一死報猶輕
遊張公洞寄陶校書
步步勢穿江底去此中危滑轉身難下蒸隂氣松蘿濕
外制温風杖屨寒數里煙雲方覺異前程世界更應寬
由來委曲尋仙路不似先生換骨丹(似一作是)
題睦州郡中千峯榭
豈知平地似天台朱戶深沉别徑開曳響露蟬穿樹去
斜行沙鳥向池來窗中早月當琴榻墻上秋山入酒杯
何事此中如世外應緣羊祜是仙才
登新城縣樓贈蔡明府
楊震東來是宦遊政成登此自消憂草中白道穿村去
樹裏清溪照郭流縱目四山宜永日開襟五月似高秋
不知縣籍添新戶但見川原桑柘稠
和于中丞登扶風亭
避石攀蘿去不迷行時舉步似丹梯東軒海日已相照
下界晨鷄猶未啼郭裏雲山全占寺村前竹樹半藏溪
謝公吟望多來此此地應將峴首齊
贈信州高員外
溪勢盤廻遶郡流曉光春色滿溪樓豈唯啼鳥催人醉
更有繁花笑客愁蹇拙命中迷直道仁慈風裏駐扁舟
膺門已感深恩去縱殺微軀未足酬
漳州于使君罷郡如之任漳南去上國二十四
州使君無非親戚
漳南罷郡如之任二十四州相次迎泊岸旗旛郵吏拜
連山風雨僕夫行月中倚棹過漁浦花底垂鞭醉鳳城
聖主此時思共理又應何處救蒼生
送弟子伍秀才赴舉
人道相門延積慶今同太廟薦嘉賓柳條此日同誰折
桂樹明年為爾春倚棹寒吟漁浦月垂鞭醉入鳳城塵
由來不要文章得且要文章出衆人
貽高讜
都緣相府有宗兄却恐妨君正路行石上長松自森秀
雪中孤玉更凝明西陵曉月中秋色北固軍鼙半夜聲
幸有清才與洪筆何愁高節不公卿
題長洲陳明府小亭
坐看孤峭却勞神還是微吟到日曛松鶴認名呼得下
沙蟬飛處聽猶聞夜來亦似深山月雨後唯關滿屋雲
便此逍遙應不易朱衣紅飾未容君
送朱二十赴漣水
到縣却應嫌水闊離家終是見山疎笙歌不駐難辭酒
舟檝將行負擔書為政必能安楚若向公猶可釣淮魚
鳳鸞取便多如此掠地斜飛上太虚
德政上睦州胡中丞
上德由來合動天旌旗到日是豐年羣書已熟無人似
五字研成舉世傳莫道政聲同宇宙須知紫氣滿山川
豈唯里巷皆蘇息猶有恩波及釣船
袁明府以家醖見寄用梅子相答
封匏寄酒提擕遠織籠盛梅答贈遲九度攪和誰用法
四邊窺摘自攀枝樽罍泛蟻堪嘗日童稚驅禽欲熟時
畢卓醉狂潘氏少傾來擲去恰相宜
送葉秀才赴舉兼呈吕少監
君辭舊里一年期藝至身心亦自知樽盡離人看北斗
月寒驚鵲遶南枝書迴朝市砧應絶棹出村潭菊未衰
與爾相逢終不遠昨聞秘監在台墀
自縉雲赴郡溪流百里輕棹一發曾不崇朝叙
事四韻寄獻段郎中
激箭溪湍勢莫憑飄然一葉若為乘仰瞻青壁開天罅
陡轉寒灣避石稜巢鳥夜驚離島樹啼猿晝怯下巖藤
此中明日尋知已恐似龍門不易登
與桐廬鄭明府
字人心苦達神明何止重門夜不扃莫道耕田全種秫
兼聞退食亦逢星映林顧兔停琴望隔水寒猿駐筆聽
却恐南山盡無石南山有石合為銘
胡中丞早梅
不獨開花不共時一株寒豔尚參差凌晨未噴含霜朵
應候先開亞水枝芳郁合將蘭並茂凝明應與雪相欺
謝公吟賞愁飄落可得更拈長笛吹
牡丹
借問庭前早晚栽座中疑是畫屏開花分淺淺臙脂臉
葉墮殷殷膩粉腮紅砌不須誇芍藥白蘋何用逞重臺
慇懃為報看花客莫學遊蜂日日來
觀項信水墨
險峭雖從筆下成精能皆自意中生倚雲孤檜知無朽
挂壁高泉似有聲轉扇驚波連岸動迴燈落日向山明
小年師祖過今祖異域應傳項信名
叙雪獻員外
紛紜宛轉更堪看壓竹摧巢井徑漫風柳細條粘不得
春溪綠色蔽應難清輝直認中庭月濕氣偏添半夜寒
謝守來吟才便逸郢詞先至彩毫端
王將軍
大志無心守章句終懷上略致殊功保寧帝業青萍在
投棄儒書絳帳空密雪曙連葱嶺道征旗夜捲柳營風
將星依舊當文座應念愚儒命未通
陪睦州胡中丞泛湖
仙舟仙樂醉行春上界稀逢下界人綺繡峯前聞野鶴
旌旗影裏見遊鱗澄潭徹底齊心鏡雜樹含芳讓錦茵
凡許從容誰不幸就中光顯是州民
陽亭言事獻漳州于使君
重疊山前對酒樽騰騰兀兀度朝昏平明疎磬白雲寺
遥夜孤砧紅葉村去鳥豈知煙樹遠驚魚應覺露荷翻
旅人寄食逢黃菊每見北辰思故園
海石榴
亭際夭妍日日看每朝顔色一般般滿枝猶待春風力
數朵先欺臘雪寒舞蝶似隨歌拍轉遊人只怕酒杯乾
久長年少應難得忍不叢邊到夜觀
寄嘉興許明府
檇李轉聞風教好重門夜不上重關腰懸墨綬三年外
身去青雲一步間勤苦字人酬帝力從容對客問家山
升沉路別情猶在不忘鄉中舊往還
路支使小池
廣狹偶然非製定猶將方寸象滄溟一泓春水無多浪
數尺晴天幾箇星露滿玉盤當半夜匣開金鏡在中庭
主人垂釣常來此雖把漁竿醉未醒
再題路支使南亭
行處避松兼礙石即須門徑落斜開相邀舊友看漁釣
貪聽新禽駐酒杯樹影不隨明月去溪流常送落花來
睡時聞得江淹夢五色毫端弄逸才
哭江西處士陳陶
壽盡天年命不通釣溪吟月便成翁雖云挂劍來墳上
亦恐藏書在壁中巢父精靈歸大夜客星才調振遺風
南華至理須齊物生死即應無異同
越中言事二首
異日閒和合聖明湖光浩氣共澄清郭中雲吐啼猿寺
山上花藏調角城香起荷灣停棹飲絲垂柳陌約鞭行
遊人今日又明日不覺鏡中新髮生
雲霞水木共蒼蒼元化分功秀一方百里湖波輕撼月
五更軍角慢吹霜沙邊賈客喧魚市島上潛夫醉筍莊
終歲逍遥仁術内無名甘老買臣鄉
題龍瑞觀兼呈徐尊師
或雨或雲常不定地靈雲雨自無時世人莫識神方宇
仙鳥偏棲藥樹枝遠壑度年如晦暝隂溪入夏有淩澌
此中惟有師知我未得尋師即夢師
送陳秀才將遊霅上便議北歸
婆娑戀酒山花盡繚繞還家水路通轉檝擬從青草岸
吹帆猶似白蘋風淮邊欲暝軍&KR0911;急洛下先寒苑樹空
詩句因余更孤峭書題不合忘江東
送吳彦融赴舉
用心精至自無疑千萬人中似汝稀上國纔將五字去
全家便待一枝歸西陵柳路搖鞭盡北固潮程挂席飛
想見明年榜前事當時分散著朝衣
同蕭山陳長官縣樓登望
坐看南北與西東遠近無非禮義中一縣繁花香送雨
五株垂柳綠隨風晝潮背郭喧還静驛路穿林斷復通
仲叔受恩多感戀徘徊却怕酒壺空
送何道者
何事忽來還忽去孤雲不定鶴情高真經與術添年壽
靈藥分功入鬢毛必擬一身生羽翼終看陸地作波濤
徧尋巖洞求仙者即恐無人似爾曹
酬將作于少監
由來至寶出毫端五色炎光照室寒仰望孤峯知聳峻
前臨積水見波瀾冰絲織絡經心久瑞玉雕磨措手難
不是散齋兼拭目尋常未便借人看
雪中寄殷道士
大片紛紛小片輕雨和風緊亂縱横園林入夜寒光動
窗戶凌晨濕氣生蔽野吞村飄不歇摧巢壓竹密無聲
山隂道士多吟興六出花邊五字成
題寶林山禪院
山捧亭臺郭遶山遥盤蒼翠到山巔巖中古井雖通海
窟裏隂雲不上天羅列衆星依木末周迴萬室在簷前
我來可要歸禪老一寸寒灰巳達禪
題越州袁秀才林亭
清邃林亭指畫開幽巖别派象天台坐牽蕉葉題詩句
卧看藤花落酒杯白鳥不歸山裏去紅鱗多向鏡中來
終年此地為吟侣早起尋君薄暮回
題龜山穆上人院
修持白髮過半百日往月來心更堅床上水雲隨坐客
林西山月伴行禪寒蜩遠韻來窗裏白鳥斜飛起砌邊
我愛尋師師訪我只因尋訪是因緣
玄英集卷五
