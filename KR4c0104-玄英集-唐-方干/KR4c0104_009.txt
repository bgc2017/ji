玄英集附錄
傳
玄英先生新定人也姓方氏名干字雄飛父曰肅舉進
士章恊律八元美其詩以其子妻之八元即先生外王
父也先生為詩高堅峻拔其秀也仙蘂於常花其鳴也
靈鼉於衆響咸通乾符廣明中和間為律詩江之南未
有及者先生為性不洽於倫類亦多拒之相與非先生
之詩愈非而詩愈出始舉進士與同舉者數輩謁錢塘
太守姚公見其貌陋初甚卑之坐定覽衆卷及先生詩
姚公駭目變容而歎之賓散獨與之久館之數日登山
臨水無不與焉先生性氣不拘禮一舉不得志遂遯於
會稽漁於鑑湖於是會稽太守王公龜以其亢直宜在
諫署且奏之會王公暴薨事不就光啓文德間客有至
自鑑中者云先生亡矣說先生將歿乃謂其子曰誌吾
墓者誰歟能無自誌焉吾之詩人自知之遂誌其日月
姓名而已然先生不仕家甚貧時以書告急於越帥劉
公公許之未至也又書曰救溺者徐徐行則不及矣帥
遺錢十萬絹五束先生復書不能他辭唯曰千感恩萬
感恩爾翌日而卒湖州牧鄭公仁規建溪太守李公頻
九江刺史陶公詳為三益友於先生深者則九江焉詩
弟子數人知其深者弘農楊弇釋子居遠昔孟東野卒
張司業與其門人共目之為貞曜先生今江東後進承
先生知者亦相與諡之曰玄英先生所冀以光于後予
稚齒承方公之知恐行事湮没乃作傳焉先生有詩集
十卷弟子楊弇編之予請王贊舍人為之序序成將以
付梓云(孫郃)
鑒戒錄
唐末宰臣張文蔚中書舍人封舜卿奏前有名儒不遇
者十五人請賜孤魂及第方干秀才是其數矣每見人
設三拜禮謂禮數有三識者謂之方三拜亦謂之方十
四郎干為人唇缺連應十餘舉有司議奏干才則才矣
不可與缺唇人科名四夷或聞謂中原鮮士矣干潛知
所論遂歸鑑湖後十年遇醫補得已老矣終身不出鑑
湖弟子李頻等皆中殊科頻上第後干寄詩曰弟子巳
攀桂先生猶卧雲可謂屈人矣干為詩鍊句字字無失
如寓郝氏林亭詩曰鶴盤遠勢投孤嶼蟬曳殘聲過别
枝齊梁以來未有此句詠繫風雅體絶物理詩人罷唱
矣(何光遠)
唐賢詩歌
山雪照湖水漾舟湖畔歸松篁調遠籟臺榭發清暉野
岫分開徑漁家並掩扉暮年詩力在新句更幽微(鄭谷)
把筆盡為詩何人敵夫子句滿天下口名聒天下耳不
識朝不識市曠達遥閒徙倚一杯酒無萬事一葉舟無
千里衣裳白雲坐卧流水霜落風高忽相憶惠然見過
留一夕一夕聽吟十數篇水榭林蘿為岑寂拂旦捨我
亦不辭攜笻竟去隨所適無處覓雲半片鶴一隻(吳融)
中(缺)李建州(缺)偶同遊顧我論佳句推君最上流九
霄無鶴板雙鬢老漁舟世難方如此當寬旅邸愁(羅隱)
牛斗文星落知是先生死湖上聞哭聲門前見彈指官
無一寸禄名傳千萬里死著敝衣裳生誰顧朱紫我心
痛其語淚落不能巳猶喜韋補闕揚名薦天子(孫郃)
盛名傳出自皇州一舉參差便縮頭月裏不無攀桂分
湖中剛愛釣魚休童偷詩藁呈鄰友客覓書題謁郡侯
獨泛短舟無限景波濤西接洞庭秋(僧可朋)
跋
昔埜嘗采越名勝題詠之鏡湖有所謂方干島者初不
知島之以干名何逮考文獻始識干唐人隱鏡中以聲
律擅名杭越伯仲錢杜間埜益仰止特未及見其全編
今其裔孫南岑子官山隂政通之暇示埜全集校之埜
然後知干之曠才疎節泉鳴澗收花品鳥題孤逸雋悠
不辱兹島島之巃嵸奇峻玄雲深樹蒼煙紫芝變化不
蕪與干並隆而無斁也天壤名實之徵今古人山之會
信越風乘遺已兹備觀哉既正其魚豕復願得其本末
續于後庶玄英之志島之名賴裔孫益用不磨後之覽
斯集者知名蹟有所據南岑子之崇其本云嘉靖丁酉
七月十日(王埜)
玄英集附錄
