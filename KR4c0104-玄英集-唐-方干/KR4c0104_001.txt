玄英集卷一唐方干撰
五言律詩
寄李頻
衆木已搖落望君猶未還軒車在何處雨雪滿前山思
苦文星動鄉遥釣渚閒明年見名姓唯我獨何顔
東溪别業寄段郎中
前山含遠翠羅列在窗中盡日人不到一樽誰與同凉
隨蓮葉雨暑避柳條風豈分長岑寂明時有至公
中秋月
凉宵烟靄外三五玉蟾秋列野星辰正當空鬼魅愁泉
澄寒魄瑩露滴冷光浮未折青青桂吟看不忍休
懷州客舍
誤飲覃懷酒誰知滯去程朝昏太行色坐卧沁河聲白
道穿秦甸嚴鼙似戍城隣鷄莫相促遊子自晨征
中路寄喻鳬
求名如未遂白首亦難歸送我樽前酒典君身上衣寒
蕪隨楚盡落葉渡淮稀莫歎干時晚前心豈便非
送趙明府還北
故林終不住劍鶴在扁舟盡室無餘俸還家得白頭鐘
催吳岫晚月照渭河流曾是棲安邑恩期異日酬
故朱協律故山
地下無餘恨人間得盛名殘篇續大雅稚子託諸生度
日山空暮緣溪鶴自鳴難收故交意寒笛一聲聲
途中寄朱特
登車日相遠談笑亦何因路入瀟湘樹書隨巴蜀人歛
衣寒犯雪傾箧病看春莫負髫年志清朝有獻臣
送班少府入謁荆南盧尚書
束書成遠去還計莫經春倒箧唯求醉登舟自笑貧波
移彭蠡月樹沒漢陵人試吏曾趨府旌幢易得親
夏日登靈隠寺後峯
絶頂無煩暑登臨三伏中深蘿難透日喬木更含風山
疊雲霞際川傾世界東那知兹夕興不與古人同
聽新蟬寄張畫
細聲頻斷續審聽亦難分髣髴應移處從容却不聞蘭
棲朝咽露樹隠暝吟雲莫遣鄉愁起吾懷秪似君
送喻坦之下第還江東
文戰偶未勝無令移壯心風塵辭帝里舟檝到家林過
楚寒方盡浮淮月正沉持杯話來日不聽洞庭聲
送姚舒下第遊蜀
蜀路何迢遞憐君獨去遊風烟接北鄙山水勝東甌九
折盤荒坂重江遶漢州臨邛一壷酒能浣長卿愁
旅次錢塘
此地似鄉國堪為朝夕吟雲藏吳相廟樹引越山禽潮
落海人散鐘遲秋寺深我來無舊識唯見寂寥心
别喻鳬
知心似古人歲久分彌親離别波濤闊留連槐柳新蟇
陵寒貰酒漁浦夜垂綸自此星居後音書豈厭頻
送相里燭
相逢未卜期相送定何之不得長年少那堪遠别離泛
湖乘月早踐雪過山遲永望多時立翻如在夢思
君不來
開花未零落心緒巳紛紛久客無人見新禽何處聞舟
隨一水過路出萬山分夜月生愁望孤光必照君(過一作遠)
將謁商州呂郎中出楚州留獻章中丞
江流盤復直浮棹出家林商洛路猶遠山陽春已深青
雲應可望白髮未相侵才小知難薦終勞許國心
金州客舍
卷薄羣峰暮蕭條未掩關江流嶓冢雨路入漢家山落
葉欹眠後孤砧倚望間此情偏耐醉難遣酒罍閒
途中逢孫輅因得李頻消息
灞上寒仍在柔條亦自新山河雖度臘雨雪未知春正
憶同袍者堪逢共國人銜杯益無語與爾轉相親
送從兄郜(唐詩内作途中别孫璐)
道路本無限又應何處逢流年莫虛擲華髮不相容野
渡波搖月寒城雨翳鐘此心隨去鳥迢遞過重峰
送許温
壯歲分益切髫年心即同當聞千里去難遣一樽空翳
燭蒹葭雨吹帆橘柚風明年見親族喜集在懷中
鏡中别業二首
寒山壓鏡心此處是家林梁燕窺春醉巖猿學夜吟雲
連平地起月向白波沉猶自聞鐘角棲身可在深
世人如不容吾自縱天慵落葉憑風掃香秔倩水舂花
朝連郭霧雪夜隔湖鐘身外能無事頭宜白此峰
經周處士故居
愁吟與獨行何事不傷情久立釣魚處唯聞啼鳥聲山
蔬和草嫩海柳入籬生吾在兹溪上懷君恨不平(柳一作樹)
贈喻鳬
所得非衆語衆人那得知纔吟五字句又白幾莖髭月
閣欹眠夜霜軒正坐時此時心更苦恐作滿頭絲
早發洞庭
長天接廣澤二氣共含秋舉目無平地何心戀直鈎孤
鐘鳴夾岸片月落中流却憶䲭夷子當時此泛舟
貽錢塘路明府
至學不得力至今猶苦吟吟成五字句用破一生心世
路屈聲遠寒溪怨氣深前賢多晚達莫怕雪霜侵(雪一作鬢)
湖上言事寄長城喻明府
吟霜與卧雲此興亦甘貧吹剪落翠羽垂絲牽錦鱗滿
湖波撼月半日雨藏春却笑縈簮組勞心遠字人
涵碧亭(洋州于中丞宰來陽日置)
高低竹雜松積翠復留風路劇隂溪裏寒生暑氣中閒
雲低覆草片水静涵空方見洋源牧心侔造化工
除夜一首
永懷難自問此夕衆愁興曉韻侵春角寒光隔歲燈心
燃一寸火淚結兩行冰煦育誠非遠陽和又欲昇
題碧溪山禪老
師步有雲隨師情唯鶴知蘿迷收术路雲隔出溪時竹
狖窺沙井巖禽停檜枝由來傲卿相卧隠答書遲
送鏡空上人遊江南
去住如雲鶴飄然不可留何山逢隻履一食在孤舟細
雨蓮塘晚疎蟬橘岸秋應懷舊溪月夜過石窗流
新正
蓽門惆悵久時節暗來頻每見新正雪長思故國春雲
西斜去鴈江上未歸人又憶年為客何媒得到秦
滁上懷周賀
就枕忽不寐孤懷興歎初南譙收舊歷上苑絶來書暝
雪細聲積晨鐘寒韻疎侯門昔彈鋏曾共食紅魚
寄石湓清越上人
寺處唯高僻雲生石枕前靜吟因得句獨夜不妨禪窗
接停猿樹巖飛浴鶴泉相思有書札俱倩獵人傳
陳式水墨山水
造化有功力平分歸筆端溪如冰後聽山似曉來看立
意雪髯出支頥煙汁乾世間從爾後應覺致名難
玄英集卷一
