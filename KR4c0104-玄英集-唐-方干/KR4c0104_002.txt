玄英集卷二唐方干撰
五言律詩
陳秀才亭際木蘭
昔見初栽日今逢成樹時存思心更感遠看步還遲蝶
舞搖風蕊鶯啼含露枝徘徊不忍去應與醉相宜
贈鏡公
幽獨迢遥夜夜清人更閒高風吹越樹細露濕湖山月
皎微吟後鐘鳴不寐間如教累簪組此興豈相關
贈雪竇僧家
登寺尋盤道人煙遠更微石窗秋見海山靄暮侵衣衆
木隨僧老高泉盡日飛誰能厭軒冕來此便忘機
途中逢進士許巢
聲望去已遠門人無不知義行相識處貧過少年時妨
寐夜吟苦愛閒身達遲難求似君者我去更逢誰
贈瑪瑙山禪者
芿草不停獸因師山更靈村林朝乞食風雨夜開扃井
味兼松粉雲根著淨瓶塵勞如醉夢對此暫能醒
酬故人陳乂都
遠别那無夢重遊自有期半年鄉信到兩地赤心知坐
久吟移調更長硯結澌文人才力薄終怕阿戎欺
閏月
羃羃復蒼蒼微和傍早陽前春寒已盡待閏日猶長柳
變雖因雨花遲豈為霜自兹延聖歷誰不駐年光
方著作畫竹
疊葉與高節俱從毫末生留傳千古譽硏鍊十年情向
月本無影臨風疑有聲吾家釣臺畔似此兩三莖
題友人山花
蘂萌方簇盡為待好風吹不見移來日先愁落去時濃
香熏疊葉繁朵壓卑枝坐看皆終夕遊蜂自有期
贈詩僧懷靜
幾生餘習在時復却微吟坐夏莓苔合行禪檜栢深入
山成白首學道是初心心地不移變徒云寒暑侵
贈許牘秀才
經綸與妙用非從人外來山河澄正氣雪月助宏才傲
世寄漁艇藏名歸酒杯升沈在方寸即恐起風雷
送于丹
至業是至寶莫過心自知時情如甚暢天道即無私入
洛霜霰苦離家蘭菊衰乘舟不回顧薄暮又何之
送人遊日本國
蒼茫大荒外風教即難知連夜揚帆去經年到岸遲波
濤含左界星斗定東維或有歸風便當為相見期
東溪言事寄于丹
日月晝夜轉年老難駐留軒窗纔過雨枕簟即知秋天
際鴈行出溪中虹影收唯君壯心在應笑臥滄洲
暮發七里灘夜泊嚴光臺下
一瞬即七里箭馳猶是灘檣邊走嵐翠枕底失風湍但
訝猿鳥定不知霜月寒前賢竟何益此地誤垂竿
處州洞溪
氣象四時清無人畫得成衆山寒疊翠兩派綠分聲坐
月何曾夜聽松不似晴混元融結後便有此溪名
稱心寺中島
水木深不極似將星漢連中州唯此地上界别無天雪
折停猿樹花藏浴鶴泉師為終老意日日復年年
歲晚苦寒
地氣寒不暢嚴風無定時挑燈清燼少呵筆尺書遲白
兔没已久晨雞僵未知佇看開聖歷暄煦立為期
杜鵑花
未問移栽日先愁落地時疎中從間葉密處莫燒枝郢
客教誰探胡蜂是自知周迴兩三步常有醉鄉期
寄普州司倉賈島
亂山重復疊何路訪先生豈料多才者空垂不世名閒
曹猶得醉薄俸亦勝畊莫問吟詩苦年年芳草平
陸處士别業
問道遠相訪無人覺路長夜光迴釣檝月影出書床蟬
噪蓼花發禽來山果香多時欲歸去西望又斜陽
贈中岳僧
坐來叢木大誰見入巖年多病長留藥無憂亦是禪搘
床移片石舂粟引高泉盡願求心法逢誰擬即傳
遊竹林寺
得路到深寺幽虚曾識名蘚濃陰砌古煙起暮香生曙
月落松翠石泉流梵聲聞僧說真理煩惱自然輕
贈許牘山人
才子醉更逸一吟傾一觴支頤忽有得搖筆便成章王
粲實可重禰衡爭不狂何時應會面夢裏是瀟湘
贈功成將
定難在明略何曾勞戰爭飛書諭強寇計日下重城深
雪移營夜寒沙出塞情苦心殊易老新髮早年生
白艾原客
原上桑柘瘦再來還見貧滄洲幾年隠白髮一莖新敗
葉平空塹殘陽滿近隣閒言說知已半是學禪人
朔鴈
寥寥落何處一夜過寒天送苦秋風外吹愁白髮邊望
鄉皆下淚久戍獨無眠寂寞空沙曉開眸片月懸
憶故山
舊山長繫念終日臥邊亭道路已知遠夢魂空再經秋
泉涼好飲乳鶴靜宜聽獨上高樓望蓬身且保寧
冬夜泊僧舍
江東寒近臘野寺水天昏無酒能消夜隨僧早閉門照
牆燈焰細著瓦雨聲繁漂泊仍千里清吟欲斷魂
新秋獨夜寄戴叔倫
遥夜獨不臥寂寥庭戶中河明五陵上月滿九門東萬
里親朋散故園滄海空歸懷正南望此夕起秋風
送沛縣司馬丞之任
舉酒一相勸逢春聊盡歡羇遊故交少遠别後期難路
上野花發雨中青草寒悠悠兩都夢小沛與長安
送盧評事東歸
萬里楊柳色出關隨故人輕烟覆流水落日照行塵積
夢江湖闊憶家兄弟貧徘徊灞橋上不語共傷春
清明日送鄧芮還鄉
鐘鼓喧離室車徒促夜裝曉樹新變火輕柳暗翻霜轉
鏡看華髮傳杯語故鄉每嫌兒女淚今日自沾裳
送崔拾遺出使江東
九門思諫諍萬里采風謠關外逢新月天涯過晚潮鴈
飛雲杳杳木落浦蕭蕭空怨他鄉别迴舟暮寂寥
玄英集卷二
