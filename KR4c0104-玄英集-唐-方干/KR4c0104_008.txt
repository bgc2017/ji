玄英集卷八唐方干撰
七言排律
題懸溜巖隠者居
世人如要問生涯滿架堆床是五車谷鳥暮蟬聲四散
脩篁灌木勢交加蒲葵細織團圓扇薤葉平鋪合遝花
却用水荷包綠李兼將寒井浸甘瓜慣緣險峭收松粉
常趁芳鮮掇茗芽池上樹隂隨浪動窗前月影被巢遮
坐雲獨釣杯盤濕穿竹微吟路徑斜見說公卿訪遺逸
逢迎亦是戴烏紗
叙龍瑞觀勝異寄于尊師
混元融結致功難山下平湖湖上山萬頃涵虚寒瀲灩
千尋聳翠秀㠝岏芰荷香入琴棋處雷雨聲離棟牖間
但有五雲依鶴嶺曾無陸路向人寰夜溪漱玉常堪聽
仙樹垂珠可要攀若棄榮名便居此自然浮濁不相關
侯郎中新置西湖
遠近利民因智力周迴潤物象心源菰蒲縱感生成惠
鱣鮪那知廣大恩㶑灩清暉吞半郭縈紆别派入遥村
沙泉遶石通山脈岸木粘萍是浪痕已見澄來連鏡底
兼知極處浸雲根波濤不起時方泰舟檝徐行日易昏
煙霧未應藏島嶼鳬鷖亦解避旌旛雖云桃葉歌還醉
却被荷花笑不言孤鶴必應思鳳沼凡魚豈合在龍門
能將盛事添元化一夕機謨萬古存
許員外新陽别墅
蘭汀橘島映亭臺不是經心即手栽滿閣白雲隨雨去
一池寒月逐潮來小松出屋和巢長新徑通村避筍開
柳絮風前欹枕卧荷花香裏釣魚回園中認葉分靈草
簷下攀枝落野梅莫恣高情求逸思須防明詔用長才
若因螢火終殘卷便把漁歌送幾杯多謝郢中賢太守
常時談笑許趨陪
李侍御上虞别業
滿目亭臺嘉木繁燕蟬吟語不為喧晝潮勢急吞諸島
暑雨聲回露半村直為援毫方掩卷常因按曲便開樽
若將明月為儔侣應把清風遺子孫綉羽驚弓離果上
紅鱗見餌出蒲根尋君未要先敲竹直棹漁舟入大門
贈趙崇侍御
貴逹合逢明聖日風流又及少年時才因出衆人皆嫉
勢欲摩霄自不知正直早年聞苦節從容此日見清規
却教鸚鵡呼桃葉便遣嬋娟唱竹枝閒話篇章停燭久
醉迷歌舞出花遲雲鴻别有徊翔便應笑啁啾燕雀卑
七言絶句
與徐温話别
去去何時却見君悠悠煙水似天津明年今夜有明月
不是今年看月人
出東陽道中作
馬首寒山黛色濃一重山盡一重重醉醒已在他人界
猶憶東陽昨夜鐘
寄謝麟
越國雲溪秀發時蔣京詞賦謝麟詩後來若要知優劣
學圃無過老圃知
與長洲陳子美長官
枕上愁多百緒牽常時睡覺在溪前人間盡是交親力
莫道升沉總信天
新安殷明府家樂方響
葛溪鐵片棃園調耳底丁東十六聲彭澤主人憐妙樂
玉杯春煖許同傾
别殷明府
許教門館久踟蹰仲叔懷恩對玉壺唯有離心欲銷客
空垂雙淚不成珠
送水墨項處士歸天台
仙嶠倍分元化功揉藍翠色一重重還家莫更尋山水
自有雲山在筆鋒
贈會稽楊長官
直鈎終日竟無魚鐘鼓聲中與世疎若向湖邊訪幽拙
蕭條四壁是閒居
贈申長官
言下隨機見物情看看獄路草還生旅人莫怪無魚食
直為寒江水至清
將歸湖上留别陳宰
歸去春山逗曉晴縈迴樹石罅中行明時不是無知巳
自憶湖邊釣與耕
貽亮上人
秋水一泓常見底澗松千尺不生枝人間學佛知多少
净盡心花只有師
貽曦上人
四十年來多少人一分零落九分塵與歸猶得重相見
亦是枮枝勉強春
書原上鮑處士屋壁
水閣坐看千萬里青蕪蓋地接天津禰衡莫愛山中靜
遶舍山多却礙人
經曠禪師舊院
谷鳥散啼如有恨庭花含笑似無情更名變貌難休息
去去來來第幾生
江南聞新曲
席上新聲花下杯一聲聲被拍聲催樂工不識長安道
盡是書中寄曲來
經故侯郎中舊居
一朝寂寂與冥冥壟樹未長墳草青高節雄才向何處
夜闌空鎻滿池星
越中逢孫百篇
上才乘醉到山隂日日成篇字字金鏡水周迴千萬頃
波瀾倒瀉入君心
題寳林寺禪者壁(山名飛來峯)
邃巖喬木夏藏寒床下雲溪枕上看臺殿漸多山更重
却令飛去即應難
過李羣玉故居
許直上書難遇主銜冤下世未成翁琴樽劍鶴誰將去
唯鎻山齋一樹風
題玉笥山強處士
酒裏藏身巖裏居删繁自是一家書世人呼爾為漁叟
爾學釣璜非釣魚
君不來
遠路東西欲問誰寒來無處寄寒衣去時初種庭前樹
樹已勝巢人未歸
酬孫發
錦價轉高花更巧能將舊手弄新梭從來一字無褒貶
二十八言猶太多
送僧南遊
三秋萬里五溪行風裏孤雲不計程若念猩猩解言語
放生先合放猩猩
惜花
可憐妍豔正當時剛被狂風一夜吹今日流鶯來舊處
百般言語殢空枝
送鄉中故人
少小與君情不疎聽君細話勝家書如今若向鄉中去
道我垂鈎不釣魚
思江南
昨日草枮今日青羇人又動望鄉情夜來有夢登歸路
不到桐廬已及明
别孫蜀
吳越思君意易傷别君添我鬢邊霜由來浙水偏堪恨
截斷千山作兩鄉
贈江上老人
潭底錦鱗多識釣未投香餌即先知欲教魚目無分别
須學揉藍染釣絲
贈東溪貧道
非唯劍鶴獨難留觸事皆聞被債收賴是豪家念寒餒
却還魚島與魚舟
詠花
狂心醉眼共徘徊一半先開笑未開此日不能偷折去
胡蜂直恐趁人來
路入金州江中作
棹尋椒岸縈迴去數里時逢一兩家知是從來貢金處
江邊收取亦披沙
夜會鄭氏昆季林亭
捲簾圓月照方塘坐久樽空竹有霜白犬吠風驚雁起
猶能一一旋成行
題黃山人庭前孤桂
映窗孤桂非手植子向月中聞落時仙客此時頭不白
看來看去有枯枝
題嚴子陵祠二首
物色旁求至漢庭一宵同寢見交情先生不入雲臺像
贏得桐江萬古名
蒼翠雲峯開俗眼澄泓烟水浸塵心惟將道業為芳餌
釣得高名直到今
東陽道中作
百花香氣傍行人花底垂鞭日易曛野火不知寒食節
穿林轉壑自燒雲
玄英集卷八
