玄英集卷四唐方干撰
七言律詩
元日
晨鷄兩度報更闌刁斗無聲暁漏乾暖日映山調正氣
東風入樹舞殘寒椒花且向巖林發獻歲須來帝里看
纔酌屠蘇定年齒坐中唯笑鬢毛班
早春
運行元化不參差四極中華共一時正氣纔隨灰律變
殘寒更被野梅欺冰融大澤朝陽覺草綠塵根夜雨知
不覺風光疾於箭年來年去變霜髭
對花
清曉入花如步障戀花行步步遲遲含風欲綻中心朵
似火應燒外面枝野客須拚終日醉流鶯自有隔年期
使君坐處笙歌合便是列仙身不知
題睦州烏龍山禪居
暑夜月華猶冷濕自知坐卧遍星宮晨雞未暇鳴山底
早日先來照屋東人世驅馳方丈内海波搖漾一杯中
伴師長住應難住歸去仍須入俗籠
寄杭州于郎中
雖云聖代識賢明自出山河應數生大雅篇章無弟子
高門世業有公卿入樓早月中秋色遠郭寒潮半夜聲
白屋青雲至懸闊愚儒肝膽若為傾
寄靈武胡常侍
青雲直上路初通巳在明君倚注中欲遣為霖安九有
先令作相贊東宮自從忠讜承天睠更用文篇續國風
最是何人感恩德謝敷臺下釣魚翁
除夜一首
玉漏斯須欲報晨四時吹轉任風輪寒燈短燼方燒臘
畫角新聲巳報春明日便為經歲客昨朝猶是少年人
新正定數隨年減浮世唯應百遍新
書桃花塢周處士壁
醉吟雪月思深苦思苦神勞新髮生自學古賢修静節
唯應野鶴識高情細泉出石飛難盡孤竹和雲濕不鳴
何事懶於嵇叔夜更無書札答公卿
題桐廬謝逸人江居
少小高眠無一事五矦勲盛欲如何湖邊倚竹寒吟苦
石上横琴夜醉多鳥自樹梢隨果落人從窗外卸帆過
由來朝市為真隱可要棲身向薜蘿
叙雪寄喻鳬
密片無聲急復遲紛紛猶勝落花時逡巡不覺藏莎渚
宛轉偏宜傍柳絲透室虚明非月照滿空回散是風吹
高人坐卧纔方逸援筆應成六出詞
送人宰永泰
北人雖泛南來水稱意南行莫恨賖道路先經毛竹嶺
風煙漸近刺桐花舟停漁浦猶為客縣入樵溪似到家
下馬政成王事少應容閩吏日高衙
旅次揚州寓居郝氏林亭
舉目縱然非我有思量自在故山時鶴盤遠勢投孤嶼
蟬曳殘聲過别枝凉月照窗欹枕倦澄泉遶石泛觴遲
青雲未得平行去夢遶江南身旅羇
茆山贈洪拾遺
聖代諫臣停諫舌求歸故里傲雲霞溪頭講樹纜漁艇
篋裏朝衣輸酒家但愛身閒辭禄俸那嫌歲計在桑麻
我來幸與諸生異問答時容近絳紗
睦州呂郎中環溪亭
為是仙才登望處風光便是武陵春閒花半落猶迷蝶
白鳥雙飛不避人樹影興餘侵枕簟荷香坐久著衣巾
暫來此地非多日明主那容借寇恂
贈華隂隠者
少微夜夜當仙掌更有何人在此居花月舊應看浴鶴
松蘿本自伴刪書素琴醉去經宵枕衰髮寒來向日梳
故國多年歸未遂因逢此地憶吾廬
上杭州杜中丞
昔日雄才登上第今將重德答明君苦心多為安民術
援筆皆成出世文寒角細吹孤嶠月秋濤横捲半江雲
掠天逸勢應非久一鶚那棲衆鳥羣
贈處州段郎中
幸見仙才領郡初郡城孤峭似仙居杉蘿色裏登臺閣
瀑布聲中閱簿書德重自將天子合情高元與世人疎
寒潭是處清連底賓席何心望食魚
書法華寺上方禪壁
砌下松巔有鶴棲孤猿亦在鶴邊啼卧聞雷雨歸巖早
坐見星辰去地低一徑穿緣應就郭千花掩映似無溪
是非生死多憂惱此日蒙師為破迷
書吳道隠林亭
蘚榭莎亭羅篠隠依稀氣象是山林橘枝亞路黃包重
井脉穿林碧甃深稚子遮門留熟客驚蟬入座避飢禽
四隣不見孤高處翻笑騰騰只醉吟
陪王大夫泛湖
去去凌晨迥見星木蘭舟穏畫橈輕白波潭上魚龍氣
紅樹林中鷄犬聲蜜炬燒殘銀漢昃羽觴飛急玉山傾
此時檢點諸名士却是漁翁無姓名
哭祕書姚監丞
寒空此夜落文星星落文留萬古名入室幾人成弟子
為儒是處哭先生家無諫草逢明代國有遺篇續正聲
暁向平原陳葬禮悲風吹雨濕銘旌
贈會稽張少府
高節何曾似任官藥苗香潔備常餐一分酒戶添猶得
五字詩名動即難笑我無媒生鶴髮知君有意借魚竿
明年莫便還家去鏡裏雲山且共看
送鄭台處士歸絳巖
榮啓先生挾琴去厭尋靈勝憶岩棲白猿垂樹窗邊月
紅鯉驚鈎竹外溪慣採藥苗資素饌曾書蕉葉寄新題
古賢猶愴河梁别未可怱怱便解擕
因話天台勝異仍送羅道士
積翠千層一徑開遥盤山腹到瓊臺藕花飄落前巖去
桂子流從别洞來石上叢林礙星斗窗邊瀑布走風雷
縱云孤鶴無留滯定恐烟蘿不放回
哭喻鳬先輩
日夜役神多損壽先生下世未中年撰碑縱托登龍伴
營奠應支賣鶴錢孤壟隂風吹細草空窗濕氣漬殘編
人間别更無冤事到此誰能與問天
湖北有茅齋湖西有松島輕棹往返頗諧素心因
成四韻
湖北湖西往復還朝昏止處自由間暑天移榻就深竹
月夜乘舟歸淺山遶砌紫鱗欹枕釣垂簷野果隔窗攀
古賢暮齒方如此多笑愚儒鬢未班
鑑湖西島言事
慵拙幸便荒僻地縱聽猿鳥亦何愁偶斟藥酒欺梅雨
却著寒衣過麥秋歲計有時添橡實生涯一半在漁舟
世人若便無知已應向此溪成白頭
山中言事
欹枕亦吟行亦醉卧吟行醉更何營貧來猶有故琴在
老去不過新髮生山鳥踏枝紅果落家童引釣白魚驚
潛夫自有孤雲侶可要王矦知姓名
贈蕭山彭少府
作尉孜孜更寒苦操心至癖不為清雖將劍鶴支殘債
猶有歌篇取盛名盡擬勤求為弟子皆將疑義問先
生與君相識因儒術歲月彌多别有情
贈式上人
縱居鼙角喧闐處亦共雲溪邃僻同萬慮全離方寸内
一生多在五言中芰荷葉上難停雨松檜枝間自有風
莫笑旅人終日醉吾將大醉與禪通
贈錢湖上唐處士
我愛君家自洞庭衝灣潑岸夜波聲蟾蜍影裡清吟苦
舴艋舟中白髮生常共酒杯為伴侶復聞紗帽見公卿
莫言舉世無知巳自有孤雲識此情
山中言事
日與村家事漸同燒松啜茗學鄰翁池塘月撼芙蕖浪
窗戶凉生薜荔風書幌晝昏嵐氣裏巢枝夜折雪聲中
山隂釣叟無知已窺鏡撏多鬢欲空
題陶詳校書陽羡隠居
芸香署裏從容步陽羡山中嘯傲情竿底紫鱗輸釣伴
花邊白犬吠流鶯長潭五月含冰氣孤檜中宵學雨聲
便泛扁舟應未得鴟夷棄相始垂名
秋晚林中寄賓幕
八月蕭條九月時沙蟬海燕各分飛杯盂未稱嘗生酒
砧杵先催試熟衣泉潄玉聲穿石竇橘垂朱實壓荆扉
無過縱有山家思印綬留連爭得歸
與鄉人鑒休上人别
此日因思話鄉里故鄉風土我偏諳一枝竹葉如溪北
半樹梅花似嶺南山夜獵徒多信犬雨天村舍未催蠶
如今休作還家意兩鬢垂絲巳不堪
别從兄郜
展翅開帆秪待風吹嘘成事古今同巳呼斷鴈歸行裏
全勝枯鱗在轍中若許死前恩少報終期言下命潛通
臨岐再拜無餘事願取文章達聖聦
寄江陵王少府
分手頻曾變寒暑迢迢遠意各何如波濤一阻兩鄉夢
歲月無過雙鯉魚吟處落花藏筆硯睡時風雨濕圖書
比來俗輩皆疎我唯有故人心不疎
送王霖赴舉
自古主司堪薦士明年應是不參差須憑吉夢為先兆
即恐長才偶盛時北闕上書衝雪早西陵中酒趁朝遲
郄詵可要真消息只向春前便得知
思越中舊遊寄友
甸外山川無越國依稀只自劍門西鏡中疊浪搖星斗
城上繁花咽鼓鼙斷臂青猿啼玉笥成羣白鳥下耶溪
此中曾是同遊處迢遞尋君夢不迷
上張舍人
海内芳聲誰可並承家三代相門深剖符巳副東人望
援筆曾傳聖主心此地清廉雖飲水四方焦熱待為霖
他年莫學鴟夷子遠泛扁舟用鑄金
題慈谿張丞壁
因君貳邑藍溪上遣我維舟紅葉時共向鄉中非半面
俱驚鬢裏有新絲佇看廉潔成三考應笑愚疎捨一枝
貌似故人心尚喜相逢況是舊相知
贈鄰居袁明府
隔竹每呼皆得應二心親熱更如何文章鍛鍊猶相似
年齒參差不校多雨後卷簾看越嶺更深欹枕聽湖波
朝昏幸得同醒醉遮莫光隂自下坡
玄英集卷四
