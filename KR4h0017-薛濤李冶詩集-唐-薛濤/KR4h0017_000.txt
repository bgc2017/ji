薛濤李冶詩集總集類
提要
(臣)等謹案薛濤李冶詩集二卷薛濤蜀中妓
李冶鳥程女道士濤與元稹相倡和冶亦嘗
與劉禹錫遊皆中唐人也書錄解題載薛濤
詩一卷李冶詩一卷今皆不傳此本蓋後人
抄撮而成濤集中如聞道邊城苦一首兼載
洪邁唐人萬首絶句計有功唐詩紀事楊慎
升庵詩話之說一詩兩見又唐詩紀事之五
離詩唐摭言之十離詩乃一事譌傳其文互
異亦相連並載其編輯頗為詳慎附以補遺
三篇又採摭濤傳及諸書所載事迹考証亦
殊賅備冶集僅詩十四首然其中恩命追入
留别唐陵故人一首詳其詞意不類冶作殆
好事者欲裒冶詩與濤相配病其太少姑摭
他詩足之也濤送友人及題竹郎廟詩為向
來傳誦然如籌邊樓詩曰平臨雲鳥八窗秋
壯壓西南四十州諸將莫貪羌族馬最高層
處見邊頭其託意深遠有魯嫠不恤緯漆室
女坐嘯之思非尋常裙屐所及宜其名重一
時冶詩以五言擅長如寄校書七兄詩送韓
揆之江西詩送閻二十六赴剡縣詩置之大
歷十子之中不復可辨其風格又遠在濤上
亦未可以篇什之少棄之矣乾隆四十六年
十二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
薛濤傳
薛濤字洪度本長安良家子父鄖因官寓蜀濤八九歲
知聲律其父一日坐庭中指井梧示之曰庭除一古桐
聳榦入雲中令濤續之應聲曰枝迎南北鳥葉送往來
風父愀然久之及長有姿色尤工詩翰父卒母孀居韋
臯鎮蜀召令侍酒賦詩因入樂籍武元衡辟為校書郎
或疑營妓無校書之號乃韋欲奏之而罷故胡曾贈之
曰萬里橋邊女校書枇杷花下閉門居掃眉才子知多
少管領春風總不如元稹聞濤有辭辯及為監察使蜀
以御史推鞫難得見焉嚴司空潛知其意每遣濤往侍
微之矜持筆硯薛濤走筆作四友贊其略曰磨捫蝨先
生之腹濡藏鋒都尉之頭引書媒而默默入文畝以休
休微之驚服洎登翰林以詩寄曰錦江滑膩峨眉秀幻
出文君與薛濤言語巧偷鸚鵡舌文章分得鳳凰毛紛
紛辭客多停筆箇箇公侯欲夢刀别後相思隔烟水菖
蒲花發五雲高因寄舊詩與之云詩篇調態人皆有細
膩風光我獨知月夜詠花憐暗澹雨朝題柳為欹垂長
教碧玉藏深處總向紅箋寫自隨老大不能收拾得與
君開似教男兒高千里駢鎮蜀嘗開宴改一字令曰口
有似沒量斗濤曰川有似三條椽千里曰奈何一條曲
濤曰相公尚使沒量斗窮酒佐三條椽有一條曲又何
足怪有黎州刺史作千字令帶禽魚鳥獸乃曰有虞陶
唐濤曰佐時阿衡其人謂語中無魚鳥請罰薛曰衡字
尚有小魚字使君有虞陶唐都無一魚其巧于調笑類
如此晩年屏居浣花溪著女冠年近八十卒有詩五百
餘首名洪度集李肇國史補云濤文妖也人以為名言
(唐語林元氏長慶集清異錄鑒戒錄紀異錄芝田錄唐詩紀事)
薛濤詩集
雜咏
罰赴邊上武相公
螢在荒蕪月在天螢飛豈到月輪邊重光萬里應相照
目斷雲霄信不傳
又
按轡嶺頭寒復寒微風細雨徹心肝但得放兒歸舍去
山水屏風永不看(吟窗雜錄)
春望詩四首(詩一作詞)
花開不同賞花落不同悲欲問相思處花開花落時
攬草結同心將以遺知音春愁正斷絶春鳥復哀吟
風花日將老佳期猶渺渺不結同心人空結同心草
那堪花滿枝翻作兩相思玉簪乘朝鏡春風知不知(玉簪)
(一作玉箸垂朝鏡)
高駢宴上聞邊報(萬首唐人絶句作陳情上韋令公唐詩紀事作罰赴邊有)
(懷上韋相公又作上元相公)
聞道邊城苦如今到始知好將筵上曲唱與隴頭兒(升庵)
(詩話云此薛濤在高駢宴上聞邊報樂府也有風喻而不露得詩人之妙使李白見之亦當叩首元白流紛紛)
(停筆不亦宜乎)
罰赴邊有懷上韋令公二首
聞道邊城苦今來到始知羞將門下曲唱與隴頭兒
黠寇猶違命烽烟直北愁却教嚴譴妾不敢向松州
池上雙鳬
雙棲綠池上朝去暮飛還更憶將雛日同心蓮葉間
宣上人見示與諸公唱和
許厠高齋唱涓泉定不如可憐譙記室流水滿禪居
蟬
露滌清音遠風吹故葉齊聲聲似相接各在一枝棲
月
魄依鈎樣小扇逐漢機團細影將圓質人間幾處看
風
獵蕙微風遠飄絃唳一聲林梢鳴淅&KR0377;松徑夜凄清
詠八十一顆
色比丹霞朝日形如合浦圓璫開時九九知數見處雙
雙頡頏
鴛鴦草
綠英滿香砌兩兩鴛鴦小但娛春日長不管秋風早
酬人雨後玩竹
南天春雨時那鍳雪霜姿衆類亦云茂虚心寧自持多
留晉賢醉早伴舜妃悲晩歲復能賞蒼蒼效節竒
送盧員外
玉壘山前風雪夜錦官城外别離魂信陵公子如相問
長向夷門感舊恩
聽僧吹蘆管
曉蟬嗚咽暮鶯愁言語殷勤十指頭罷閱梵書勞一弄
散隨金磬泥清秋
酬郭簡州寄柑子
霜規不讓黃金色圓質仍含御史香何處同聲情最異
臨川太守謝家郎
上川主武相國二首
落日重城夕霧收玳筵雕爼薦諸侯因令朗月當庭燎
不使珠簾上玉鈎
東閣移樽綺席陳貂簪龍節更宜春軍城畫角三聲歇
雲幕初垂紅燭新
憶荔枝
傳聞象郡隔南荒絳實豐肌不可忘近有青衣連楚水
素漿還得類瓊漿
石斛山曉望寄吕侍御
曦輪初轉照仙扃旋擘烟嵐上窅冥不得玄暉同指點
天涯蒼翠漫青青
石斛山書事
王家山水畫圖中意思都盧粉墨容今日忽登虛境望
步摇冠翠一千峯
寄辭
菌閣芝樓窅藹中霞開深見玉皇宫紫陽天上神仙客
稱在人間立世功
送姚員外
萬條江柳早秋枝裊地翻風色未衰欲折爾來將贈别
莫教烟月兩鄉悲
酬祝十三秀才
浩思藍山玉彩寒冰囊敲碎楚金盤詩家利器馳聲久
何用春闈榜上看
别李郎中
花落梧桐鳳别凰想登秦嶺更凄凉安仁縱有詩將賦
一半音詞雜悼亡
送扶鍊師
錦浦歸舟巫峽雲綠波迢遞雨紛紛山隂妙術人傳久
也說將鵝與右軍
摩訶池贈蕭中丞
昔以多能佐碧油今朝同汎舊仙舟凄凉逝水頽波遠
唯有碑泉咽不流
和李書記席上見贈
翩翩射策東堂秀豈復相逢豁寸心惜此風光為誰麗
萬條絲柳翠烟深
棠梨花和李太尉
吳均蕙圃移嘉木正及東谿春雨時日晩鶯啼何所為
淺深紅膩壓繁枝
酬文使君(文一作支)
延英曉拜漢恩新五馬騰驤九陌塵今日謝庭飛白雪
巴歌不復舊陽春
酬吳使君
支公别墅接花扃買得前山總未經入戶剡溪雲水滿
高齋咫尺躡青冥
酬李校書
才遊象外身雖遠學茂區中事易聞自顧漳濱多病後
空瞻逸翮舞青雲
賦凌雲寺二首
聞說凌雲寺裏苔風高日近絶纖埃横雲點染芙蓉壁
似待詩人寳月來
聞說凌雲寺裏花飛空遶磴逐江斜有時鎻得嫦娥鏡
鏤出瑶臺五色霞
九日遇雨二首
萬里驚飈朔氣深江城蕭索晝隂隂誰憐不得登山去
可惜寒芳色似金
茱萸秋節佳期阻金菊寒花滿院香神女欲來知有意
先令雲雨暗池塘
酬雍秀才貽巴峽圖
千疊雲峯萬頃湖白波分去繞荆吳感君識我枕流意
重示瞿塘峽石圖
酬韋校書
芸香誤比荆山玉那似登科甲乙年澹沲鮮風將綺思
飄花散蕊媚青天
上王尚書
碧玉雙幢白玉郎初辭天帝下扶桑手持雲篆題新榜
十萬人家春日長
和劉賓客玉蕣
瓊枝的皪露珊珊欲折如披霞彩寒閒拂朱房何所似
緣山偏映日輪殘
江邊
西風忽報燕雙雙人世心形兩自降不為魚腸有真訣
誰能夜夜立清江
贈蘇三十中丞
洛陽陌上埋輪氣欲逐秋空擊隼飛今日芝泥檢徵詔
别須臺外振霜威
和郭員外題萬里橋
萬里橋頭獨越吟知憑文字寫愁心細侯風韻兼前事
不止為舟也作霖
謁巫山廟
亂猿啼處訪高唐路入烟霞草木香山色未能忘宋玉
水聲猶是哭襄王朝朝夜夜陽臺下為雨為雲楚國亡
惆悵廟前多少柳春來空鬭畫眉長
牡丹
去年零落暮春時淚濕紅箋怨别離常恐便同巫峽散
因何重有武陵期傅情每向馨香得不語還應彼此知
只欲闌邊安枕席夜深閒共說相思
寄舊詩與微之
詩篇調態人皆有細膩風光我獨知月夜詠花憐暗澹
雨朝題柳為欹垂長教碧玉藏深處總向紅箋寫自隨
老大不能收拾得與君開似教男兒
賊平後上高相公
驚看天地白荒荒瞥見青山舊夕陽始信天威能照映
由來日月借生光
送友人
水國蒹葭夜有霜月寒山色共蒼蒼誰言千里自今夕
離夢杳如關塞長
題竹郎廟
竹郎廟前多古木夕陽沉沉山更綠何處江村有笛聲
聲聲盡是迎郎曲
送鄭資州
雨暗眉山江水流離人掩袂立高樓雙旌千騎駢東陌
獨有羅敷望上頭
江亭宴餞
綠沼紅泥物象幽范汪兼倅李并州離亭急管四更後
不見車公心獨愁
海棠溪
春教風景駐仙霞水面魚身總帶花人世不思靈卉異
競將紅纈染輕紗
采蓮舟
風前一葉壓荷蕖解報新秋又得魚兔走烏馳人語靜
滿溪紅袂棹歌初
菱荇沼
水荇斜牽綠沼浮柳絲和葉卧清流何時得向溪頭賞
旋摘菱花旋泛舟
金燈花
欄邊不見蘘蘘葉砌下唯翻豔豔叢細視欲將何物比
曉霞初疊赤城宫
春郊游眺寄孫處士二首
低頭久立白薔薇愛似零陵香惹衣何事碧雞孫處士
百勞東去燕西飛
今朝縱目悦芳菲夾纈籠裙繡地衣滿袖滿頭兼手把
教人識是看花歸
酬楊供奉法師見招
遠水長流潔復清雪窗高卧與雲平不嫌袁室無烟火
惟笑商山有姓名
試新服裁製初成三首
紫陽宫裏賜紅綃仙霧朦朧隔海遥霜兔毳寒冰繭靜
嫦娥笑指織星橋
九氣分為九色霞五雲仙馭五雲車春風因過東君舍
偷樣人間染百花
長裙本是上清儀曾逐羣仙把玉芝每到宫中歌舞會
折腰齊唱步虛詞
寄張元夫
前溪獨立後溪行鷺識朱窗自不驚借問人間愁寂意
伯牙絃絶已無聲
酬辛員外折花見遺
青鳥東飛正落梅銜花滿口下瑶臺一枝為授殷勤意
把向風前旋旋開
贈遠二首
芙蓉新落蜀山秋錦字開緘到是愁閨閣不知戎馬事
日高還上望夫樓(新一作初)
擾弱青蒲綠欲齊春深花落塞前溪知君未轉秦關騎
日照千門掩袖啼
秋泉
冷色初澄一帶烟幽聲遥寫十絲絃長來枕上牽情思
不使愁人半夜眠
柳絮
二月楊花輕復微春風摇蕩惹人衣他家本是無情物
一晌南飛又北飛(萬首絶句楊作柳)
續嘉陵驛詩獻武相國
蜀門西更上青天強為公歌蜀國絃卓氏長卿稱士女
錦江玉壘獻山川
段相國遊武擔寺病不能從題寄
消瘦翻堪見令公落花無那恨東風儂心猶道青春在
羞看飛蓬石鏡中
贈段校書
公子翩翩說校書玉弓金勒紫綃裾玄成莫便驕名譽
文采風流定不如
酧杜舍人
雙魚㡳事到儂家撲手新詩片片霞唱到白蘋洲畔曲
芙蓉空老蜀江花
籌邊樓
平臨雲鳥八忩秋壯壓西川四十州諸將莫貪羌族馬
最高層處見邊頭
獻連帥五離詩
濤為連帥所知因事獲怒而遠之作五離詩以獻
遂復喜焉(唐詩紀事)
犬離家
出入朱門四五年為知人性足人憐只因咬着情親脚
不得紅絲毯上眠
魚離池
一入池中四五秋常將朱尾玩銀鈎近緣戲觸紅蓮折
不得隨波自在遊
鸚鵡離籠
慣向侯門養此身飛來飛去羽毛新近緣言語無方便
不得籠中再喚人
竹離叢
蓊鬱栽成四五行常將堅節待秋霜近來春笋鑽階破
不得垂枝對畫堂
珠離掌
一顆明珠内外通分明皎㓗水晶宫近緣一點瑕相累
不得朝朝在掌中(監戒錄以摭言類異并載後俟考正)
薛書記十離詩上浙東元相公(摭言東元微之在浙時賓府)
(有薛書記飲酒醉因爭令擲注子擊傷相公猶子遂去幕乃作十離詩為獻元公詩曰馬上同)
(攜今日杯湖邊還拂去年梅年年只是人空老處處何曾花不開歌詠每添詩酒興醉酣還命)
(管絃來樽前百事皆依舊點檢唯無薛秀才)
犬離主
馴擾朱門四五年毛香足淨主人憐無端咬着親情客
不得紅絲毯上眠
筆離手
越管宣毫始稱情紅牋紙上散花瓊都緣用久鋒頭盡
不得羲之手裏擎
馬離廐
雪耳紅毛淺碧蹄追風曾到日東西為驚玉貎郎君墜
不得華軒更一嘶
鸚鵡離籠
隴西獨自一孤身飛去飛來上錦裀都緣出語無方便
不得籠中再喚人(再一作更)
燕離巢
出入朱門未忍抛主人常愛語交交銜泥穢汚珊瑚簟
不得梁間更壘巢
珠離掌
皎潔圓明内外通清光似照水晶宫都緣一點瑕相穢
不得終宵在掌中
魚離池
戲躍蓮池四五秋常摇朱尾弄綸鈎無端擺斷芙蓉朵
不得清波更一遊
鷹離鞲(萬首絶句鞲字作主字)
爪利如鋒眼似鈴平原捉兔稱高情無端竄向青雲外
不得而今手上擎
竹離亭
蓊鬱新栽四五行常將勁節負秋霜為緣春笋鑽墻破
不得垂隂覆玉堂
鏡離臺
鑄寫黃金鏡始開初生三五月徘徊為遭無限塵蒙蔽
不得華堂上玉臺
薛濤詩集
薛濤集補遺
四友贊
磨捫蝨先生之腹濡藏鋒都尉之頭引書媒而默默入
文畝以休休
續父井桐吟
庭除一古桐聳幹入雲中枝迎南北鳥葉送往來風
贈楊藴中(唐詩紀事云進士楊藴中得罪下獄在成都府夜夢一婦人雖貎不楊而)
(言詞甚秀曰吾即薛濤也頃幽死此室乃贈藴中詩)
玉漏聲長燈耿耿東墻西墻時見影月明忩外子規啼
忍使孤魂愁夜永
薛濤集補遺
附錄
薛濤成都妓也以詩名當時雖失身卑下而有林下
風致故詞翰一出則人爭傳以為玩作字無女子氣
筆力峻激其行書妙處頗得王羲之法少加以學亦
衛夫人之流也每喜寫已所作詩語亦工思致俊逸
法書警句因而得名非若公孫大娘舞劍器黃四娘
家花託杜工部而後有傳也(宣和書譜)
元和之初薛濤好製小詩惜其幅大不欲長賸乃狹
小之蜀才子後减諸牋如是號薛濤牋(南部新書)
紙以人得名者有謝公牋有薛濤牋謝公者謝司封
景初師厚師厚創牋樣以便書尺俗因以為名薛濤
本長安良家女父鄖因官寓蜀而卒母孀養濤及笄
以詩聞外又能掃眉塗粉與士族不侔客有竊與之
宴語時韋中令臯鎮蜀召令侍酒賦詩僚佐多士為
之改觀期歲中令議以校書郎奏請之護軍曰不可
遂止濤出入幕府自臯至李德裕凡歴事十一鎮皆
以詩受知其間與濤倡和者元稹白居易牛僧儒令
狐楚裴度嚴綬張籍杜牧劉禹錫吳武陵張祜餘皆
名士記載凡二十人競有酬和濤僑止百花潭躬撰
深紅小彩牋裁書供吟獻酬賢傑時謂之薛濤牋晩
歲居碧雞坊剏吟詩樓偃息於上後段文昌再鎮成
都太和歲濤卒年七十三文昌為撰墓誌謝公有十
色牋深紅粉紅杏紅明黃深青淺青深綠淺綠銅綠
淺雲即十色也楊文公億談苑載韓浦寄弟詩云十
樣蠻牋出益州寄來新自浣花頭謝公牋出於此乎
濤所製牋特深紅一色爾偽蜀王衍賜金堂縣令張
蠙霞光牋五百幅霞光牋疑即今之彤霞牋亦深紅
色也蓋以胭脂染色最為靡麗范公成大亦愛之然
更梅溽則色敗萎黃尤難致遠公以為恨一時把玩
固不為久計也濤以牋名可矣雖良家女乃失身為
妓韋尹欲官之段尹志其墓焉何哉時幕府賓客多
天下選一時縱適不少斂大扺唐藩鎮不度皆習然
也濤固得之而諸公似以濤失云(牋紙譜元費著撰)
牧䜿閒談云成都薛濤元微之使蜀屢陪宴笑元相
後於松花牋上寄詩云别後相思隔烟水菖蒲花發
五雲高薛於浣花溪種菖蒲故有是句蜀中松花紙
金沙紙流沙紙彩霞紙金粉紙龍鳳紙近年皆廢惟
十色牋綾紋紙尚在
李義山送崔珏詩小肆至今多寂寞酒壚從古擅風
流浣花牋紙桃花色好好題詩詠玉鈎
李冶詩集
湖上卧病喜陸鴻漸至
昔去繁霜月今來苦霧時相逢仍卧病欲語淚先垂強
勸陶家酒還吟謝客詩偶然成一醉此外更何之
寄校書七兄
無事烏程縣蹉跎歲月餘不知芸閣吏寂寞竟何如遠
水浮仙棹寒星伴使車因過大雷岸莫忘八行書
寄朱放
望水試登山山高湖又闊相思無曉夕相望經年月鬱
鬱山木榮綿綿野花發别後無限情相逢一時說
送韓揆之江西
相看折楊柳别恨轉依依萬里江西水孤舟何處歸湓
城潮不到夏口信應稀唯有衡陽雁年年來去飛
道意寄崔侍郎
莫漫戀浮名應須薄宦情百年齊旦暮前事盡虛盈愁
鬢行看白童顔學未成無過天竺國依止古先生
賦得三峽流泉歌
妾家本住巫山雲巫山流泉常自聞玉琴奏出轉寥夐
直似當年夢裏聽三峽迢迢幾千里一時流入幽閨裏
巨石崩巖指下生飛泉走浪絃中起初疑憤怒含雷風
又似嗚咽流不通回湍曲瀨勢將盡時復滴瀝平沙中
憶昔阮公為此曲能令仲容聽不足一彈既罷還一彈
願似流泉鎮相續
感興
朝雲暮雨鎮相隨去雁來人有返期玉枕祇知長下淚
銀燈空照不眠時仰看明月翻含意俯眄流波欲寄詞
却憶初聞鳳樓曲教人寂寞復相思
春閨怨
百尺井闌上數枝桃已紅念君遼海北抛妾宋家東
結素魚貽友人
數尺如殘雪結為雙鯉魚欲知心裏事看取腹中書
相思怨
人道海水深不抵相思半海水尚有涯相思眇無畔攜
琴上高樓樓虚月華滿彈著相思曲絃腸一時斷
送閻二十六赴剡縣
流水閶門外孤舟日復西離情遍芳草無處不凄凄妾
夢經吳苑君行到剡溪歸來重相訪莫學阮郎迷
八至
至近至遠東西至深至淺清溪至高至明日月至親至
疎夫妻
恩命追入留别廣陵故人
無才多病分龍鍾不料虛名達九重仰愧彈冠上華髮
多慙拂鏡理衰容馳心北闕隨芳草極目南山望舊峯
桂樹不能留野客沙鷗出浦漫相逢
得閻伯鈞書
情來對鏡懶梳頭暮雨蕭蕭庭樹秋莫怪闌干垂玉箸
只緣惆悵對銀鈎
李冶詩集
