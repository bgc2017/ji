常建詩卷三唐常建撰
五言律詩
題破山寺後禪院
清晨入古寺初日照(一作朗)高林竹逕通(一作遇)幽處禪房
花木深山光悦鳥性潭影空人心萬籟此都(一作俱)寂但
餘(一作惟聞)鐘磬音
送李大都護
單于雖不戰都護事邊深君執幕中秘能為高士心海
頭近初月磧裏多愁隂西望郭猶子將分淚滿襟
潭州留别
賢達不相識偶然交巳深宿帆謁郡佐悵别依禪林湘
水流入海楚雲千里心望君杉松夜山月清猿吟
聽琴秋夜贈寇尊師
琴當秋夜聽况是洞中人一指指應法一聲聲爽神寒
蟲臨砌默(一作急)清吹褭燈頻何必鍾期耳高閒自可親
泊舟盱眙
泊舟淮水次霜降夕流清夜久潮侵岸天寒月近城平
沙依雁宿候館聽雞鳴鄉國雲霄外誰堪羈旅情
江行
平湖四無際此夜泛孤舟明月異方意吳歌令客愁鄉
園碧雲外兄弟淥江頭萬里無歸信偒心看斗牛
讌居
青苔常滿路流水復入林遠與市朝隔日聞鷄犬深寥
寥丘中想渺渺湖上心嘯傲轉無欲不知成陸沉
七言古詩
古意
井底玉冰洞地明琥珀轆轤青絲索仙人騎鳳披彩霞
挽上銀瓶照天閣黃金作身雙飛龍口銜明月噴芙蓉
一時渡海望不見曉上青樓十二重
古興
轆轤井上雙梧桐飛鳥銜花日將没深閨女兒莫愁年
玉指泠泠怨金碧石榴裙裾蛺蝶飛見人不語顰蛾眉
青絲素絲紅綠絲織女(一作成)錦衾當為誰
七言絶句
送宇文六
花映垂楊漢水清微風林裏一枝輕即今江北還如此
愁殺江南離别情
落第長安
家園好在尚(一作住上)留秦恥作明時失路人恐逢故里鶯
花笑且向長安度一春
塞下
鐡馬胡裘出漢營分麾百道救龍城左賢未遁兵(一作斬旌)
竿折過在將軍不在兵
題法院
勝景門閒對遠山竹深松老半含烟皓(一作素)月殿中三
度磬水晶宫裏一僧禪
嶺猿
杳杳褭(一作凄)褭清且切鷓鴣飛處又斜陽相思嶺上相
思淚不到三聲合斷腸
三日尋李九莊
雨歇楊林東渡頭永和三日盪輕舟故人家在桃花岸
直到門前溪水流
塞下曲四首
玉帛朝回望帝鄉烏孫歸去不稱王天涯静處無征戰
兵氣銷為日月光
北海隂風動地來明君祠上望龍堆髑髏皆是長城卒
日暮沙場飛作灰
龍鬭雌雄勢巳分山崩鬼哭恨將軍黃河直北千餘里
冤氣蒼茫成黑雲
因嫁單于怨在邊蛾眉萬古葬胡天漢家此去三千里
青塚常無草木烟
戲題湖上
湖上老人坐磯(一作島)頭湖裏桃花水却流竹竿嫋嫋波
無(一作白波)際不知何者吞吾鈎
常建詩卷三
