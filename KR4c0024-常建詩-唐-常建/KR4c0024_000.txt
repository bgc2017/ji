常建詩别集類一(唐)
提要
(臣)等謹案唐常建不知其字其里貫亦無可
考據陳振孫書錄解題知為開元十五年進
士終於盱眙尉而已詩家但稱曰常尉從其
官也唐書藝文志載常建詩一卷此本三卷
乃毛晉汲古閣所刊云不知何人類而析之
據文獻通考作於宋末元初尚作一卷則元
明間人所分矣殷璠作河嶽英靈集去取至
為精核肅代之間所錄僅二十四人以建為
冠載詩僅二百三十四首而建詩居十五首
其序稱劉楨死於文學左思終於記室鮑照
卒於恭軍常建亦淪於一尉深用悲惋又稱
其松際露微月清光猶為君山光悦鳥性潭
影空人心諸句而尤推弔王將軍墓一篇以
為善叙悲怨勝於潘岳今觀其集凡詩五十
七首所與贈答者今率莫考其姓字其中最
知名者惟王昌齡者一人而亦僅一篇為宿
其隱居一篇為招與張僨共隱則非惟宦途寂
寞守道無營即唱和交遊亦泊然於名場聲
氣之外不然則李白與昌齡最契高適王之
涣等亦與昌齡旗亭畫壁同作俊遊建亦何
難因緣牽附以博一時之譽哉其人品如是
則詩品之高固其所矣其詩自殷璠所稱外
歐陽修題青州山齋又極賞其曲徑通幽處
禪房花木深之句稱欲效其語久不可得(案修)
(集本作竹徑過幽處蓋一時誤記姚寬西溪&KR1244;語已辨之今據建集改正附識於此)然
全集之中卓然與王孟抗行者殆十之六七
不但二人所稱也洪邁萬首絶句别載建吳
故宫一首此集不載語亦不類邁所編舛誤
至多不盡足據今亦不復增入焉乾隆四十
六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
