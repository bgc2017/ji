皇甫持正文集卷第三
策
制策一道
皇帝若曰蓋聞昔之令王體上聖之姿御大寕之時猶
懼理之未至也求賢以致用猶懼動之不中也咨諫以
聞過矧惟寡昧膺受多福思負荷之重驚風波之虞求
賢咨諫豈敢怠忽至若窮神知化以盛其德經武緯文
以大其業考古會極通教化之源明目逹聦周視聽之
表斯夙夜之所至也子大夫何以匡建而致之乎自中
代以還求理者継作皆意甚砥礪而效難彰明莫不欲
還朴厚而澆風常扇莫不欲遵儉約而侈物常貴莫不
欲遠小人而巧䛕常進莫不欲近莊士而忠直常疎莫
不欲勉人於義而廉隅常不脩莫不欲禁人爲非而抵
冒常不息其所謬盩豈無根源爰自近歲仍敷大澤霜
露所墜霑濡必同滌瑕穢以導人心省徭役以豊物力
蠲田租以厚農室葺國學以振儒風督廢職以振維綱
備衆官以序賢俊庶継先志臻于治平而改行者未聞
輸勞者未艾農者無以免艱食學者無以通微言玄事
之績未紀於庶工乏才之歎未輟於終食蠧於法者無
不去而法未修明切於政者無不行而政未光大豈丕
變其俗道廣而難濟乎豈不得其門事繁而愈失乎佇
聞嘉言無或隠諱周之受田有經制漢之名田有恒數
今疆畛相接半爲豪家流庸無依率是編戸本於交易
焉奪冨以卑貧將欲因循豈損多而益少酌於中道其
術如何取人唯其行不必文采命官唯其才不必資考
然則行非造次而備察才非錯綜而徧知不必文采爲
輕重而事可進退不以資考爲程凖而吏有條貫適變
矯枉渴於良規何方可以序六氣來百祥何施可以壽
群生仁衆姓徵於前訓而有據設於當代而易從勿猥
勿并以称朕意
臣對曰臣伏見陛下徵天下之士親策於庭求賢思理
亦云至矣然臣未知將爲虛策乎將以求其實效乎以
爲虛策則後之縉紳者觀書於太史氏曰天子之憂人
如此徵賢良方正直言極諫之士親理而問之斯亦足
以爲名矣若以得人爲務社禝之計爲心則不宜待之
如是也夫王者其道如天其威如神以聘問先之以禮
皃接之造膝而言虛心以受猶恐懼殞越而不得盡其
懷况乎坐之階庭試以文字拳曲俯僂丞問而上對乎
且天下之事難一二以䟽舉臣所當言又有非臣下所
宜聞知清問所不說又鬱而不得發彊附之於篇考視
者必以爲餘煩又擯而不得通矣陛下惜一賜臣容足
之地於冕旒之前使得熟數之乎採而行之無用則罷
之何損於明也然臣不敢有望於是謹旁緣聖問粗竭
愚瞽儻陛下憐察其志而寬其誅賜之異日之間而卒
其說則覆照之下形氣之坐孰不幸甚制策曰盖聞昔
之令王體上聖之姿御大寕之時猶懼理之未至也求
賢以致用猶懼動之不中也咨諫以聞過矧唯寡昧膺
受多福思負荷之重驚風波之虞求賢諮諫豈敢怠忽
至若窮神知化以盛其德經武緯文以大其業考古會
極通教化之源明目達聦周視聽之表斯夙夜之所至
子大夫將何以匡建而致之乎此陛下之憂勤切至也
臣聞堯舜有天下爲己憂而未以位爲樂也臣又聞百
事之成也必在敬之其失也必在慢之今陛下念前王
之戒而不敢怠忽思爲國之經而不忘夙夜求賢咨諫
延及微賤臣有以見堯舜之心矣夫法天地之道以施
政順隂陽之和以育物事無不序動無不時此窮神知
化之盛德也武以止殺禁暴則兵宜戢文以經邦制
明則化必行此經武緯文之大業也崇禮而明義好士
而專儒斥魏晉已降衰末之法稽周漢以前盛明之禮
斯考古會極之方也任賢而勿貳招諫而必行屏近習
之纖佞進周行之骨鯁斯逹聦之道也抑臣又聞先王
所以不視而明不聽而聦枝斯負之断非僻之緒其道
易知也盖左右僕御唯正之供必有足信者必有知禮
者出使足以盡情僞居常足以助聽覧左右之臣既如
是矣而口與公卿大夫講論政事吏書其學官箴其闕
以至于百工庶人莫不諫而謗焉濟濟多士爲之股肱
﨣﨣武夫爲之爪牙兹以永有天下也今宰相之進見
亦有數侍從之臣皆失其職百執事奉朝請以退而律
且有議及乘輿之誅未知爲陛下出納喉舌者爲誰乎
爲陛下爪牙者爲誰乎日夕侍從㞐從游豫論臣下之
是非賞罰之臧否者復何人也股肱不得而接何疾如
之瓜牙不足以衞其危甚矣夫裔夷虧殘之微偏險之
徒皂隷之職豈可使之掌王命握兵柄内膺腹心之寄
外當耳目之任乎此壯夫義士所以寒心銷志泣憤而
不能巳也誠能復周之舊典去漢之末禍還諫官史官
侍臣之職使之左右前後日延宰相與論義理有位于
朝者咸引而進之温其色以安其意久其對以盡其詞
可採者必行有犯者無罪王之爪士宜擇公卿大臣緫
統而分理之則理不足平刑不足措人不足和財不足
豊蠻夷戎狄不足臣休徵嘉瑞不足致矣又何慮乎視
聽之表有所不同乎制策曰自中代巳還求理者継作
皆意甚砥礪而效難章明莫不欲還朴厚而澆風常扇
莫不欲遵儉約而侈物常貴莫不欲遠小人而巧䛕常
進莫不欲近莊士而忠直常疎莫不欲勉人於義而廉
隅常不修莫不欲禁人爲非而抵冒常不息其所謬盩
豈無根源者臣聞一日克己復禮天下歸仁焉王者之
詔也故人不從上之令而從其所行夫上古之君躬率
以政軌度其信恕巳及物自誠而明此其所以其化如
神天下如截也中代巳還則異乎此至誠不著而欲任
法以防人忠恕不行而欲縱身以檢物雖勵其意而事
實不符此其所以有其意而無其效也夫欲人之朴厚
而不先之以少私寡欲無爲至誠所以澆風常扇也欲
人之儉約而不率之以卑宫菲食沉珠貴榖所以侈物
常貴也欲遠小人而好悅耳之言所以巧䛕常進也欲
近莊士而惡咈口之慮所以忠直常疎也欲勉人於義
而貪濁在位(以所)廉隅常不修也欲禁人爲非而法制不
一所以抵冒常不息也則謬盩之本其在兹乎陛下誠
能一皆反之其效可立彰明矣制策曰爰自近歲仍敷
大澤霜露所墜霑濡必同滌瑕穢以導人心省繇役以
豊物力蠲田租以厚農室葺國學以振儒風督廢職以
補綱維備衆官以序賢俊庶継先志臻于治平而攺行
者未聞輸勞者未艾農者無以免艱食學者無以通微
言立事之績未紀於庶工乏才之難未輟於終食蠧於
法者無不去而法未修明切於政者無不行而政未光
大豈丕變其俗道廣而難濟乎豈不得其門事繁而愈
失乎佇聞嘉言無或隠諱者臣以陛下滌瑕穢而攺行
未聞正言不自其本故也夫欲人之攺行率德在明賞
罰不在滌瑕穢也故賞當善罰當悪天下曉然逃悪而
趍善矣賞當功罰當罪天下聳然遠罪而起功則人自
爲理而上無爲矣此舜之所以利天下也夫賞罰者報
也賞之失称罰之不當咎孰甚焉㐲見兵興巳來開權
宜之道行苟且之政臺省之官王公之爵溢於州郡徧
於輿臺將帥之臣借緋紫於使令定官員而奏請名器
輕於土芥操柄擅於爪牙此其所以賞人而人不勸也
州縣之断獄月以千數連年累紀未聞有一疑獄而决
于朝者未聞有一屈人而訴于闕者豈天下長吏盡如
臯陶哉律令格式具而不遵鄕縣州府各自爲制所怒
則專殺爲常臆断則自生愚意且欲人知所避而能自
逹不其難乎况乎賦役之不恒衣食之不足尚不懼死
焉能避罪此其所以罰人而人不沮也賞之不勸罰之
不沮欲人攺行其或難焉雖滌其瑕穢惠姦貨法而已
又何爲也伏惟陛下慎用賞賞必當功則天下之善勸
矣慎用刑刑必當罰則天下之罪沮矣擇人而任之則
僣濫不作當人而散則廉耻自生如是則所攺其行無
所滌其瑕矣又何足憂之陛下省徭役而輸勞者未艾
小惠未徧而有司長吏或壅而未盡承故也若陛下嘉
而俯察之則物力何懼乎不豊勞者何憂乎未艾陛下
蠲田租以厚農室而人猶艱食者生者猶少而費者猶
多故也商乘堅而猒肥工執輕而仰給兵横行而厚禄
僧道無爲而取資勞苦頓悴終歲矻矻礗刑死而爲農
者亦愚亦少矣况乎两稅不均失變通救弊之法百端
横賦隨長吏自爲之政乎若均工商老釋之勞逸輕田
野布帛之征稅蠲横暴之賦减鎮防之兵則耕者如雲
積若山矣臣請再爲陛下精言之夫賤珍竒之貨斥雕
琢之傜則工商之道自息矣黜異端之學使法不亂而
教不煩則釋老之流當屏矣且天下所以蕙蕙然者豈
非以兵乎使稅之厚人之屈而不可蠲復者豈非以商
乎今昆夷未平邊備未去中夏或虞鎮防未可罷若就
其功則莫若减練之也今之將帥勝任而知兵者亦寡
巳怙衆以固權位行賄以結恩澤因循鹵莾保持冨貴
而已豈暇教訓以時服習其事乎今若特加申令使之
教閱簡拳勇秀出之材去屠沽負販之黨則十分之事
可省其五矣夫多而無用曷若少而必精乎又若州府
虛張名籍妄求供億盡設其給以豊其稔今若核其名
實糺以文法則五分又省其二矣夫衆之虛曷若寡之
實乎一則以強兵一則以寬賦若江淮州郡遠寇戎屬
清平自非具使令備儀注者一切可罷以其經費代征
徭蕩逋懸然後慎澤長吏曲加綏撫不四三年而家給
人和則横暴不作賦歛自均至理而升平矣尚何虞於
人猶艱食乎陛下葺國以振儒風而微言猶鬱者盖其
所由干禄而得仕者以章句記讀而不由義理故也若
變其法則可以除其弊矣陛下督廢職以補維綱而立
事之績未紀於庶工者實有司之罪也今職備而不舉
法具而不行諫諍之臣備員不聞直聲殫察之臣塞路
未嘗直指公卿大夫則偷合苟容持禄飬交爲親戚計
遷除領簿籍而已興利之臣專以聚歛計數爲務共理
之吏專以附上剥下爲功習而爲常漸以成俗標異而
圭角者悔悋立及和光而滛泥者冨貴立湏雖陛下焦
勞聽明如此之切至將何益焉伏請下明詔爲畫一之
法使居是官理是人奉是法者必有名績然後許遷擇
考功之殿最無敢阿比而于刑司則能者月進不能者
日退而庶工立事之績將褒揚紀述之不暇矣陛下備
衆官以序賢俊而乏才之嘆未輟於終食由在上者迁
之太亟在下者刻之太深故也古之取人也拔十得五
猶以爲多曲輪直桶各適於用今則不然舉於禮部則
曰幽昧者凡陋而不可採選於吏部則曰聲名者虚浮
而不可用工文者則懼華而不實敦質者則懼朴而寡
能冠盖之族則以爲因依微賤之人則以爲幽險上求
之愈切下損之彌細夫士何負於有司而乃蹇頓之抑
刻之如是哉才能如積欝枊在下一朝闕將相之職卿
大夫之官不得則曰岳不降神時之乏人於是循環或
一時超拜或再歲四遷以是爲適當然耳是仕進之門
常闔而天子之官天子之權當途者五六人迭居持之
而已以陛下之明聖夫豈不欲國之得人乎以宰相之
公忠夫豈不欲人之足用乎盖從來已久因循如是耳
伏惟陛下申勑朝廷州府令每歲各舉所知禮部於計
階常選之中訪察推擇得其人則待以不次位遇以非
常恩不得其人則必行殿罰以懲踰濫則周之以寕舜
之可封坐而致矣乏才之歎何有於聖朝哉陛下謂蠧
於法者無不去而法未修明切於政者無不行而政未
光大者由有司長吏不得其人也捨人務政雖勤何益
臣伏見赦令節文周備纖悉空文虛聲溢於視聽而實
功惠未有分寸及於蒼生聖德不宣王澤不流雖陛下
窹寐思理宰相憂勤奉職又何爲也夫將直其枝必正
其根朝廷乃根也州郡乃枝也今朝廷之號令有朝出
而夕改者矣主司之法式有昨破而今行者矣伏惟陛
下正綱以張萬目澄源以清萬派則四方大幸矣由是
言之非道廣而難濟事繁而愈失乎實承詔將事者之
罪耳制策曰周之受田有經制漢之名田有恒數今疆
畛相接半爲豪家流庸無依率是編戸本於交易焉奪
冨而卑貧將欲因循豈損多而益寡酌於中道其術如
何者臣聞古之道不可變也古之法不必行也夏之桀
殷之紂周之幽厲井田法非亡也而天下大亂我太宗
玄宗井田法非脩也而天下大理矣貞觀開元之際不
受田而均不名田而贍者朝廷正法令行一人之冤得
以聞一吏之犯得以誅由此致也是政之舉化之成則
田自均人自贍而天下陶然化矣豈待曲吏而事爲乎
與貞觀開元非異時也法苟未行人苟失職徒易其制
更其業擾人怨而已耳制策曰取人唯其行不必文采
命官唯其才不必資考然則行非造次而俻察才非錯
綜而徧知不以文采爲重輕而士可進退不必資考爲
程凖而吏有條貫適變矯枉渴於良規者今之取士以
文字記讀爲法其素履實行則無門而知使由文字而
進者往往犯姦贓爲梟鏡以成其弊也乾元以還版籍
斯壊所在游寄莫知從來伏惟勑天下人士未歸者一
皆復貫願留者則令著籍致卿校縣學州庠以教訓其
子弟長育其志自鄕升之縣自縣升之州自州升之禮
部公鄕子飬長于京輦者則使之必由太學然後登有
司如是弱其壯老發言舉能而用誠取人之急務伏惟
陛下裁之若資考之限其章句之庸才資蔭之常調者
舊貫賢能之士則行臣嚮者之謀從有司長吏之舉其
賞必有罰焉可也制策曰何方可以序六氣來百祥何
施可以壽群生仁衆性徵於前訓而有據設於當代而
易從勿猥勿并以稱朕意者臣聞古者山林藪澤皆有
時禁動作之爲無差月令則六氣以序百祥以來而懷
生之類莫不躋仁壽之域矣今捨此而不務獲胎毁夘
傷仁撓和而奉胡夷之法以正月五月九月断天下之
屠欲蕃物産而祈福祐斯亦無謂矣伏惟陛下動遵月
令前訓可據之文也事稽時禁當代易從之道也施之
而不巳報之而不恒則帝皇之美慙於今日矣臣謹對
皇甫持正文集卷第三
