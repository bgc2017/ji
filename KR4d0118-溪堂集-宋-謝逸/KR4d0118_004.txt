







　　欽定四庫全書

　　溪堂集巻四　　　　　　　宋　謝逸　撰

　　五言律

　　晚晴

　　輕雲朝作雨麗日晩開晴岸草葱葱碧溪流泯泯清沙
汀眠白鷺煙樹囀黄鶯渉世心無競支頥眼暫明

　　寄李彬

　　昔日陶彭澤何甞見督郵江淮寛運漕幕府得優㳺故

舊誰青眼功名要黒頭相思懐抱惡注目倚南樓

　　客至

　　曲肱秋夢覺剥啄打門聲鵲噪栁隂亂鷄喧藤架傾冩
詩無阿買聨句有彌明飲罷各分袂月凉風露清

　　秋日書懐

　　驟雨池塘漲飄風枕簟凉野田肥鴈鶩官栁噪蜩螗嵗
月書千古功名酒一觴塵纓如可濯携女泛滄浪

　　黄通理邀逰南湖


　　不踏南湖路端居兩見春浮花空過眼濁酒漫濡唇曳
杖惟今日開樽有故人何湏推物理行樂及佳辰

　　汪信民載酒令表弟呉廸吉邀予同逰南湖

　　古人多齟齬吾黨故裵徊表弟邀予出㕘軍載酒来南
湖未新栁東巷且殘梅但恐辟書至將軍幕府開

　　東府文雖下西津艇未横莫愁官長罵且伴老夫行飲
酒舊無敵能詩新有聲此樽誰可使待倩許飛瓊

　　睡起


　　地僻市聲逺林深荒徑迷家貧惟飯豆肉貴但羮藜假
貸煩隣里經營愧老妻曲肱聊自樂午夢破鳴鷄

　　月夜與兒曹露坐庭中

　　夜凉雲幕捲人静蓽門扄掃葉風生砌鈎簾月可庭秋
懐因酒壯老眼對兒青逺愧荀陳氏應無聚徳星

　　社日

　　雨栁垂垂葉風溪澹澹紋清歡惟煮茗美味祇羮芹飲
不遭田父歸無遺細君東臯農事作舉趾待耕耘


　　南歸渡江去家稍近喜而有作

　　晚渡江南岸村村水竹居歸心先倦鳥樂事羨㳺魚去
國清眀後還家榖雨初懸知農務急弛擔把犂耡

　　八月十六日夜玩月南湖用老杜韻

　　月減一分魄風生萬壑秋山烟連野白湖水接天流妙
語懐支遁清歌欠莫愁窪樽聊共酌無羨玉為舟

　　與宗野宗樸二稚子觀蔬圃

　　干禄心無競謀生計已疎老催吾學圃貧減汝觀書細

雨同移菓清霜共挽蔬何時江海去蓑笠伴舂鋤(舂鋤白鷺
也)

　　閉户無賔客忘憂賴玊魚(宗野小名夢玊宗樸小名夢魚)迂疎皆識我
貧賤不闗渠散歩惟荒圃端居且敝廬但知師羯末未
可笑宣舒

　　六言排律

　　擬峴臺

　　董奉山中種杏𤣥都觀裏栽桃清曠孰如此地登臨况

是吾曹城下一江水碧江邊百尺臺髙倦蝶舞酣花塢
驚鷗飛掠魚舠客子自来如燕世事相黏若蠔何當有
酒徑醉凉州不博葡萄

　　七言律

　　濳心堂

　　濳心便是覔安心立雪何煩問少林羽扇綸巾延客晩
蒲團禅板坐更深要先舟壑藏時悟莫向風幡動處尋
試抉孤峯雲一寸與民三日作春霖


　　和陳仲邦野歩城西

　　寺近仙壇西復西醉中信足路應迷鳴條風勁凋蒲栁
掠岸雲低亂鵠鷖簷外檀欒森翠巘門前畧彴跨清溪
葛巾藜杖真蕭散何必狨鞍鞚月題

　　寄幼槃弟

　　北闕弓旌未見招茅亭髙卧對山椒詩成稚子應能誦
酒熟鄰翁漸可邀寧似杜陵長蹭蹬不依嚴武更逍遥
細思洗馬池邊路便是成都萬里橋


　　寄徐師川

　　司業端能乞酒錢誰憂坐客冷無氊相望建業只千里
不見徐侯今七年江水江花同臭味海南海北各山川
試問煙波何處好老夫欲理釣魚船

　　暮春感懐

　　雨退飛亷决怒雲百花浄盡掃埃塵大千沙界乾坤闊
一叚江山日月新浩蕩煙波鯨海晚漰騰雪浪錦城春
誰能獨採南山蕨忩外休呼祁孔賔


　　送朱世英

　　妙净光雲覆八荒經行聚落得清凉閻浮檀水心無染
優鉢羅花體自香赤舄未容趨北闕綠槐先已兆東墻
應真外見中和色豈在眉間一㸃黄

　　漠漠薫風錦斾飜綵衣聊復殿名藩行藏有道朱絃直
表裏無瑕白玉温燕寝妙香凝碧縷夜談孤月落金盆
試將執拂拈槌手行秉𤣥圭侍至尊

　　短褐登門毎自慚僅同太史滯周南沉迷晚學三無漏

懶慢長疑七不堪平日漫懸髙士榻此行應共徳公談
(潘延之白頭林下有徐孺子龎徳公之操)他年解組歸来日尚許南榮見老聃

　　懐呉廸吉

　　朔風吹鬢幅巾斜飯了呼童碾露芽竹影蕭蕭圍我舍
溪流𣺌𣺌對君家古心莫為世情改老眼聊慿文字遮
安得一蓑煙雨裏小船載酒卧蘆花

　　送汪叔野水芝法醖

　　屏居不到日邊乆安得黄封印赤泥折遍溪堂紅菡蓞

釀成湘酎碧玻瓈洞庭春色名應減道院丹泉價益低
聊挹小樽供夀母煩君自注玉東西

　　用汪信民韻送叔野迎婦山陽

　　凉月凄風透客衣離亭無柰角聲悲解圍未設王家障
舉案先齊孟氏眉青眼難兄嗟久别白頭夀母夢相思
胸中若有功名念莫待鐘鳴漏盡時

　　與髙彦應司理逰南湖

　　飛花眯目亂紛紛細草裠腰綠映門山色入簾清可挹

湖光照座冷無痕揄揚春色煩詩句排遣愁情賴酒樽
預想明年君去後沙寒竹净野煙昏

　　陪通守丞議逰鐡山書堂

　　斬新氣象舊書堂堂裏幽人璧一雙雨洗花光紅繞舍
風揺竹影碧含窻山横雲外青螺髻樹列簷前翠羽幢
城上烏啼歸棹急笛聲嘹亮月澄江

　　次王直方承務見寄韻

　　知君才是出羣雄憐我生涯獨轉蓬稚子凄凉縁嵗惡

鄙夫寂寞坐詩窮百年鼎鼎風埃裏萬事悠悠醉眼中
幸有孟光堪舉案退居真欲效梁鴻

　　陪王守逰明水

　　雨後山川秀滿蹊洞門疑是辟塵犀白沙翠竹溪光净
細草幽花野逕迷閑歩禪林思蝶化倦騎朝馬聽鷄啼
使君自得真消息祖令湏煩大士提

　　山擁雲鬟掃夕霏千林浮翠髪初晞雷音震谷朱輪轉
霞影揺空綵斾飛曉霧拂襟憐冉弱晩風掀袂愛清微

夕陽樓上吹笳管歸騎遥瞻兩塔巍

　　同信民出城南訪正叔共約南湖之逰至今不
果信民即有長沙之行恐遂爽約戯作詩以督
之

　　初見南湖凍未消只今流水又平橋驅除臘雪煩梅蕋
收拾春風倩栁條豈有故人行作别不將樽酒慰無聊
府中諸史皆英妙早晩相從幸見招

　　又飲西塔寺逰南湖用老杜城西陂泛舟詩為

韻

　　未訪稽山棹酒船先尋小有洞中天葛巾藜杖輕軒冕
盂飯盤蔬鄙餼牽巢父掉頭休入海(用竹溪六逸事)焦生雄辯
且驚筵(用飲中八仙事)老僧㵸茗供清興旋拾枯松煮澗泉

　　送梭山朱道人

　　不隨俗客老塵寰晩節逍遥水石間獨佩藥囊来澤國
只留丹竈在梭山身如野鶴更無侣心似白雲長是閑
若見劉仙問消息幸分餘粒及衰顔


　　次韻汪信民見寄

　　直道逢人多齟齬髙懐向我最恢疎不貪但守司城寳
無澤應辭季武車池種青蓮看妙净庭栽翠竹悟真如
何年来過溪堂飯小圃携籃自摘蔬

　　送常老住疎山

　　師住疎山祗樹園卧觀雲氣起江村百年鼎鼎春風轉
一鉢垂垂老眼昏古殿横空森鐡鳳夜潭翻浪落金盆
何時繫纜西峯下松栢隂中獨扣門


　　聞秦少儀病愈

　　平生四海秦少儀造化小兒何苦之端能浸假求鴞炙
定不泣涕眠牛衣問夢是想理既剖杯中有蛇心不疑
何時過我舉玉趾不用門生并二兒

　　逰泉庵寺懐璧上人以徐飛錫杖出風塵為韻
探得徐字

　　年少談王陋漢儒筆端萬字壓嚴徐昔為酒客鶯花繞
今作禪林水竹居賤子已捐干祿學故人休草絶交書

春風縱棹逰蕭寺北望淮山正憶渠

　　寄洪駒父兼簡潘子真徐師川

　　洪家兄弟皆英妙仲氏文章獨起予天末何人懐太白
日邊誰子薦相如東湖水落蛙聲窘南浦雲横鴈影疎
莫憶歸鴻揮老淚强裁詩句和潘徐

　　寄徐師川

　　門外荒園一畝餘長抛筆硯把犁鋤天邊風露秋期近
海外交逰音信疎揚子家貧惟嗜酒嵇康性懶不便書

龍沙江水連天濶尺素何當寄鯉魚

　　和詹存中種竹

　　斸地移根未滿林庭前俄見影隂森晩煙漠漠玉雙峙
夜雨蕭蕭龍一吟勁節扶疎真耐老髙才灑落少知音
叅軍吏隠世情薄只有此君同我心

　　聞徐師川自京師歸豫章

　　九衢塵裏無停輈君居陋巷不出逰滿城惡少弋鳬鴈
對面故人風馬牛别後夢寒燈火夜歸来眼冷江湖秋

馮驩老大食不飽起視八荒提蒯緱

　　舟中不寢奉懐齊安潘大臨蘄春林敏功

　　病夫不寐百憂集起視斗柄東南傾山林畏佳萬壑笑
天地黯慘孤舟横此身老矣㡬寒暑四海茫然誰弟兄
江西米貴斗三百好去淮南訪友生













