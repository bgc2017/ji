







　　欽定四庫全書

　　溪堂集巻三　　　　　　　宋　謝逸　撰

　　七言古

　　龍沙詞五疊贈清逸先生

　　鴈雲蜚兮鯉沉髙者可弋兮下可罾龍沙之上足以忘
機兮于以觀魚鳥之情修眉浮空兮鑒寒瀬之澄凝茹
紫芝兮濯纓逍遥乎龍沙之上兮可樂者山水之情草
芊芊兮垂栁隂隂黄落兮霜寒露零龍沙之上足以忘

懐兮于以觀草木之情秋風兮月明吹我衣裳兮照吾
曲肱逍遥乎龍沙之上兮可樂者風月之情百夫逐鹿
兮失得之營心有鹿兮雖竭蹷其何悲向知鹿不吾得
兮曽不如其已不吾得則已兮又何有於龍沙之君子
也

　　寄題髙彦應長官碧鮮閣(竹乃髙令先人所種)

　　先生手種千竿竹儼如壯士衣冠肅林端結閣挹清風
閣上幽人峙雙玉春風飛盡𤣥都花秋霜半落平泉木

試傍池邊訪此君雪虐風饕不改緑我有惠施書五車
不解子山愁萬斛何時一醉藉清影更邀明月同君宿

　　汪信民頃赴符離約謁告還家為盛集戯作詩
嘲之以助一笑仍率諸友同賦

　　君如霜鶻精爽老目睨雲霄長側腦不種河陽滿縣花
手披泮水收芹藻閉門較藝防請謁門外賔朋跡如掃
饑腸得酒吼怒雷牙頰生煙喉吻燥青燈枕上夢蛾眉
驚魂酷怕寒砧𢷬縱未休糧僊骨輕丹田亦合生梨棗

歸來清狂尚未減懐抱向人輒傾倒不作孟公投轄飲
乃欲悲吟效郊島明年東風破栁條萬里睛江波浩浩
此時扁舟挽不留依舊儒官守枯槁只今有酒不浪飲
迎臘寒梅為誰好相將風雪不饒人拂面飛花故相惱
期君三日不如盟定作囘波嘲栲栳

　　訪吳子珍新居

　　嵗晩窮愁催急晷吾人學道心如水共訪延陵季子孫
呼兒酌酒烹雙鯉新有揚雄宅一區舊聞孟母鄰三徙

卜居清曠慕長統近市喧囂慙晏子但得門容長者車
何須聲有尚書履他年羔鴈列君庭吉士恐為君子使

　　送子侃禪師

　　薛老峯前古㳺俠脫冠買劒剪鬚鬛閉關孤坐百念空
面上老色如秋葉飄然飛錫華子岡浪逐西風移步屧
攝衣升堂槌大鼓是中不賞嗇夫喋四衆圍繞如堵牆
要觀霹靂飛牙頰人生一夢幾時覺相逢栩栩皆蝴蝶
何當蠟屐從師逰遮莫馮驩老彈鋏


　　丈軒詩

　　謫仙獨立風埃外函丈席間藏法界食前不愧孟子譏
容膝尚笑陶生隘若知北斗可藏身定是須彌堪納芥
不容廣坐九百萬誰信維摩室本大

　　遊寶應寺分詠古跡探得顔魯公戒壇碑以壇
字為韻

　　魯公虹氣胷中蟠發為心畫妙筆端嚴如禮樂陳太廟
肅若朝㑹羅千官想見誚杞叱希烈不憂米罄無晨餐

曩慿熊軾守此土浮屠受戒陞髙壇手磨蒼珉紀嵗月
大書深刻期不刓至今父老見必拜尚餘墮淚碑斕斑
爭摹墨本走四海購求不惜千金殫掛之虚堂拂塵壁
凜然六月隂風寒豈惟賊臣歛衽避厲鬼不得神其姦
(小說載顔書辟瘟)

　　送董元達

　　讀書不作儒生酸躍馬西入金城關塞垣苦寒風氣惡
歸來面皺鬚眉斑先皇召見延和殿議論慷慨天開顔

謗書盈篋不復辯脫身來看江南山長江滚滚蛟龍怒
扁舟此去何當還大梁城裏定相見玉川破屋應數間

　　寄題黄文昌觴詠亭

　　門前五栁陶淵明酣卧柴桑呼不醒錦官城西杜少陵
醉挹浣花溪水横几杖顛倒盃盤傾似聞殷殷金石聲
乃知達士未忘情一觴一詠有餘清銀盃落手新詩成
仰視寥廓鴻冥冥富貴于我浮雲輕興來慎勿騎長鯨
人言唯君可卿卿


　　送姜和父

　　掠眼年光灑飛雹三載從逰只如昨似聞買船修水來
俄見呼童理歸槖酸寒自是臨川尉况值凶年羣盜作
干戈陌上玩經史金鼔聲中把杯杓上官喑嗚百吏怖
人皆唯唯君諤諤此行作邑亂山中安得校書天禄閣
歸謁黄龍老比邱乞取嚢中萬金藥吾體潰悶假雙井
信信致之亦不惡

　　送趙德甫侍親淮東


　　茂陵少年白面郎手擕五絃望八荒欹帆側柂轉天末
瞿塘灧澦一葦航向來問字識揚子年未二十如老蒼
林花蜚盡春事了粲然一笑西山陽幅巾相從竟日坐
虚堂掃地焚清香人物已共逺峯秀談辯更與薰風凉
黄梅雨洗天界凈驅車出門指太行朝侯暮烹不足道
人生離合安得常丈夫許與重氣義兒女惜别徒慘傷
觀君瀟灑負竒氣恐是天廏真乗黄願言待價無速售
世間駔儈皆王良


　　送狄朝議

　　狄公鶚立横清秋真氣端能囘萬牛平生作郡有老手
退食燕寢清香浮鞭笞得名亦不惡一官何足償百憂
豈如清淨政不撓男耕女桑民力優小人瑣瑣不足録
惡詩䝉公三過讀自聞歸棹理江干北望傷懐何刺促
胡不强為此邦留懸知季月當泛菊願言它日持節來
一洗蒼生愁萬斛

　　遊逍遥寺詠庭前栢樹以老杜病栢詩偃蹙龍

虎姿主當風雲㑹為韻得蹙字

　　嵗寒在天知後凋受命於地裏正獨楂枒枝幹撑青冥
凜然正色不可辱霹靂霽威霜雪避奴視椅桐友松竹
孔明廟邊凍蟻食御史臺中老烏宿何如結根阿蘭郍
葉映髙僧胡眼緑楚多楩楠剪伐盡大國要材梁夏屋
何時匠石運斤風不使龍姿久偃蹙反觀樗櫟老臃腫
永保天年長受福

　　送惠洪上人


　　真淨養兒如養羊敗羣者去羊不傷洪師斗藪蔬筍氣
白晝穴我夫子牆粥魚齋鼓了無碍坐禪不廢談文章
老師頷之笑不語壞衲百孔穿寒光洞庭風號波浪吼
笑揖逐客談船窻六月赤脚登大庾黄茆瘴裏餐㯽榔
天宮不合囚兩鳥洪徐接翼鳴南昌毛羣羽族不敢喘
師乃啁唽鳴其旁歘起四明狂客念揚瀾恨不一葦航
男兒行役良自苦水有鮫鰐陸豺狼何當啖芋撥牛糞
拗折拄杖掛鉢囊


　　懷李方叔

　　儒林丈人稱兩蘇一言為重輕璠璵見君誦詩出險語
撫掌絶倒徒驚呼貴耳賤目亦不惡虎豹何殊犬羊鞟
勸君掩舌卧衡門莫賦悲秋任揺落

　　送李希顔

　　長安少年清似玉腰垂黄金雙鬢緑吹嘘氣焰髙岑樓
胡不容公置一足腦脂遮眼卧三年滿榻秋風對修竹
户内殷殷金石聲牙籖插架三萬軸箋詩作傳起凡例

(公嘗注老杜詩作左氏春秋列傳)斷簡殘篇紛在目題輿粤國正秋風
石瘦水清山詰曲先聲霹靂挾仁氣父老歡呼胥吏肅
莫思蓴菜賦歸歟天上要公調鼎餗

　　送袁公發

　　袁公落筆清如風妙齡場屋聲摩空陸沉簿領三十載
晚節自號無求翁朝廷公卿半親舊誰能挽致青雲中
參天老栢耐霜雪始知不與蕭艾同俛首下邑亦良苦
此行定入明光宮


　　送譚子仁遊太學

　　沓沓舉子萬馬奔傾動場屋風塵昬失身白袍青幕底
平生乾没三家村今君觸熱去鄉縣矯如野鶴離鷄羣
筆端萬字灑飛雹豈畏食葉春蠶喧廣文先生倒屣待
三舍弟子氣可吞琴書在笥馬在門看看山上復有山
願君莫忘大刀頭何年駟馬君當還

　　豫章别李元中宣德

　　舊聞諸李隱龍眠伯時已老元中少一行作吏各天涯

故人落落疎星曉西山影裏識君面碧照章江眸子瞭
向來問道渺多岐只今領畧歸𤣥妙老鳳垂頭噤不語
古木槎枒噪春鳥身在幕府心江湖左胥右律但坐嘯
苐愁一葉釣魚舟不容七尺堂堂表我今歸卧靈谷雲
君應紫禁鶯花繞相思有夢到茅齋細雨青燈坐林杪

　　與諸友訪黄宗魯宗魯置酒于思猷亭席上分
韻賦思猷亭詩各以姓為韻子得謝字

　　我見俗子避百舍一錢不直灌夫罵靈谷峯前汝水湄

誰信無雙有江夏平生眼底無可人子猷粗與吾同社
故栽修竹共嵗寒不與繁花鬬榮謝疎隂時過少陵樽
斜枝最入蕭郎晝强排風雨作寒聲巧留雪月延深夜
三伏炎蒸自可逃一榻清凉那肯借願言閉關謝俗子
勿與此曹俱日化但得風味如晉人縱無此君自瀟灑

　　從黄宗魯乞怪石

　　織女支機棄不用老盧墜腰誰見收君從何處得此石
恐有鬼物為君偷不堪壓作搗練石仆在牆東如卧牛

何如置我清溪上竒峯崒嵂臨清流鄙夫鬚髯銳如㦸
青眸皓齒不我儔惟有泉石肯相伴不索吾米無所求
何時突兀入眼界白頭相對忘百憂

　　代送栁權郡

　　河東夫子文中虎筆端揮灑如飛雨餘波覃及百世孫
翰墨風流照今古文章清麗有典則胷懐恢廓無城府
擁麾山郡民氣和萬頃黄雲富禾黍公餘雅㑹羅嘉賔
髙論崢嶸揮玉麈皂盖雙旌别汝江去作他邦民父母

佇看祖席列岐亭梅影横斜媚村塢定知玉詔下丹墀
宰府要公調鼎爼

　　送鄒元佐還鄉(元佐精於命術)

　　白雲英英天末飛紅蕖脉脉澗底靜北堂姑老冡婦勤
鄒侯感物動幽興蹔將平生說詩口試言禍福知天命
五行推步聊復爾恐君胷中有水鏡

　　送髙彦應

　　小儒百鳥喧春風大儒老鳳棲梧桐諸生談經用一律

夫子不答如病聾廼知胷次有妙理此心矯矯誰與同
臨川决曹亦良苦三年掉臂桁楊中懸知此行不落莫
陛下近用韓相公

　　題許邦基却俗軒詩

　　流俗紛紛何足却爾曹百輩吾能着雖同一床各做夢
政恐不妨人作樂俗客自與此君疎竹洞何曾有關鑰
但邀明月對君飲莫管門前可羅雀

　　次張邦式韻


　　君家劔氣干牛斗焰焰寒光半天倚胡不長擕西入秦
曳裾侯門颯珠履奈何俛首桁楊間手决大獄如傾水
不向南樓按歌舞乃提健筆誇豪靡獨步詩壇數挑戰
雖欲爭鋒吾老矣晚來搜攬饑腸空戯抱添丁玩岐嶷
蒼頭剥啄叩我門急得長篇驚撫几嗟予敢望幼度才
哦詩粗可元暉比紫囊成壊本來空心悟香嚴聊爾爾
君如蹔輟畫眉手我亦閉關防折齒

　　再用前韻


　　我家端無一囊錢骯髒趙生門可倚黄綬叢中識君面
眼前如見曲阜履興來曳杖扣齋扉清坐焚香淡如水
有時造語出瑰竒要令墨客皆風靡仰觀喬木俯流泉
因念吾生行已矣壹若君才萬夫特風儀秀整秋山嶷
行看待詔金馬門安得㗳然長隱几功名他日似留侯
豈與風流京兆比昨朝篇末畫眉句始悟前言戯之耳
不如共訪彌天釋真成四海習鑿齒

　　雪


　　春雲結成三日霖朔風吹作一尺雪紛紛委地玉花亂
皎皎照户虹光發一樽相對老孟光寒窻癡坐燈明滅
踏雪觀梅亦不惡月夜西樓更清絶

　　嵗晚書懐

　　莫事休休復莫莫草木歸根定揺落窮冬日月任崢嶸
寒士胸懐要恢廓人言張儀舌尚在我慚祖逖鞭先着
君如端為梅花歸請脫青衫對花酌


