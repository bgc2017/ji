







　　欽定四庫全書

　　溪堂集巻一　　　　　　　宋　謝逸　撰

　　賦

　　雪後折梅賦

　　耿夜闌之青燈沉萬籟於岑寂忽竹風之聲林顫簷端
而索索徐披衣而唘戸飛雪花之如席眺溪上之寒梅
亘千林於一色恐青女之下臨唁玉妃之墮謫競孤峭
以相髙兩含情而脉脉乃䇿壺公之杖乃躡阮生之屐

度横彴以跰&KR1271;排寒威而辟易繞琪樹之玲瓏攀瓊柯
之的皪揺踈影之横斜漾清溪之寒碧披緒風而香冷
引輕素而烟羃忘凍手之欲龜携纎枝而入室暎几研
之璀璨藉海岱之玉石寓逸想而自成若憤余之幽僻
覺毛髮之森竦迷今夕之何夕因燎薪而擁爐泣銅缾
之唧唧起取酒而自温傾小槽之珠滴昔花月之成妖
幻武公而奪魄余少賤而多難豈耳目之敢役径就醉
而曲肱吼怒雷於鼻息曉援毫以陳辭紀昨夢之戯劇


　　弔槁杉賦(并序)

　　臨川崇真觀有古杉焉嵗久槁死而枝幹不
墮俗傳晉魏夫人學老子術於此手植於庭
不知其果是非也衆謂此杉以槁死得免斧
斤之厄世莫不幸其生而兹獨幸其死也一
日郡兵官見而惡之命郡兵伐其枝幹芟其
本根實以土而夷其庭嗚呼亦不仁甚矣推
此以往孰謂世之人死而可以免禍耶遂弔

之以賦其詞曰

　　后皇畀物兮靈衷不私禀受殊氣兮土地異宜芸芸其
生兮情之不齊嗟此杉兮其大百圍修且長兮蔽乎雲
霓樛枝偃蹇兮如龍虎之馳植之於庭兮如正人端士
之威儀挺然獨立兮如不附麗於當時斵為棟梁兮負
殿堂而不欹刳為舟航兮觸風波而不危梁百歩之川
兮厯千載而不隳今其槁死兮無可用之資不慊於霜
雪兮無求乎雨露之滋賴根幹之存兮得永託於庭墀

夫何不仁之甚兮肆斧斤而芟夷昔子胥怨毒兮平王
既死而鞭屍魏公忠直兮肉未寒而仆碑自古莫不然
兮豈唯今世之可悲嗚呼槁杉兮夫復何疑

　　感白髮賦

　　謝子寓居於陳氏之館晞髮於庭童子見而
笑曰先生老矣髮有白者取而視之信如其
言深懼湮滅無聞而道不行於世也乃自賦
以自激其詞曰


　　余弱齡之多艱兮盖嘗苦其心志矧思之刻深兮祇益
戕乎血氣惟白髪之生兮孰不驚夫老之將至年幾有
立兮竟何補於斯世道若塗若川兮雖勤而不濟茫茫
無所歸宿兮聖賢何簡予而遐棄蹈前修之軼軌愛而
不見兮猶彷彿乎夢寐事業不加進兮宜聲名之晦晦
固欲顯其親兮嗟立身而無地朝夕藜藿之不充兮妻
子之裘葛不備矧欲行其他兮致當今之平治曷以宣
吾心之湮鬰兮將轉喉而觸諱聊寄懐於翰墨兮兹亦

不試而故藝字漫滅而無誰語兮不若緘縢於箧笥抱
耿耿之壯懐兮無蒯緱而疾視嗟秋菊之未掃兮俄春
蘭之可刈悲床下之蟋蟀兮又鳴蜩之嘒嘒何羲和之
不我留兮馳日車而迅逝吾固知浮沉於閭里兮祇倀
倀而卒嵗非不欲潔已而澡行兮柰託身乎鮑肆日三
沐而三薰兮常恐同於臭味人生一世之間兮孰不求
於適意居悒悒而不聊兮徒孤笑而永愾君之閽深且
逺兮曷不上書而陳事公侯之門髙而峩峩兮亦有長

裾之可曵胡不駕言而逺遊兮四海豈乏乎兄弟滄浪
之水清兮可以潄濯乎汚人之膩望鴻鵠之髙舉兮凌
赤霄之逸翅聊以快平生之孤憤兮雖星星而不愧蘄
有所遇兮又以謝童子之戱

　　五言古

　　豫章行

　　豫章棟梁材託身南山阿王者建大厦匠氏施斧柯萬
夫挽不行留滯在河滸自非浪㴞天何由至王所根雖

埋土中葉已隨風飛惟餘㸑下柯那得復相依風吹兼
雨打日居復月諸誓朽泥塗間不及櫟與樗匠氏慎無
悔豫章當自寛人生類如此才難聖所歎

　　讀陶淵明集

　　淵明従逺公了此一大事下視區中賢畧不可人意不
如歸田園萬事付一醉揮觴賦新詩詩成聊自慰初不
求世售世亦不我貴意到語自工心真理亦䆳何必聞
虞韶讀此可忘味我欲追其韻恨無三尺喙嗟嘆之不

足作詩示同志

　　和王立之見贈四首

　　王子遺我詩五言若長城誰謂永嘉末復聞正始聲咄
嗟千人廢雍容一坐傾端能勵莭義何必五鼎烹

　　蛙蛤沒泥塗鯢鰍游畎澮豈知北溟鯤翺翔九霄外長
安夸奢子奔走逐冠盖古寺有佳人幽吟發清籟

　　按劔毛先生睨柱藺相如欲市萬世名非由十斛珠善
養浩然氣外澤心不臞桃花自春風何用賦𤣥都


　　鐘鳴戒夜行途逺畏日暮王良鞭驥子一躍僅十歩怪
事書咄咄白髪生故故未暇陳九事亟歸讀四庫

　　和徐教授與董元達

　　徐穉卧不起青衫老柴門仲舒著繁露要明王道尊相
逢非竟日此懐誰與論朗詠鄱陽萹江南烟雨昏

　　呉廸吉載酒永安寺㑹者十一分韻賦詩以字
為韻予用逸字

　　延陵多賢孫傑然者廸吉上書因自訟賔客禁私覿瞑

目數歸期閉口防罰直謁告呼朋儕笑談洗憂慼開樽
青蓮界逍遥以永日翩翩客鼎来草草筵初秩子珍樂
易人開談見胷臆宗魯與人交坦然無畛域君澤學古
談論議簡而質伯更廊廟具緑髮居師席澤民泮水英
毎試輒中的叔野飽書史胸中萬巻積文美秉天機温
如蒼玉璧文康氣雄豪目睨天宇窄中邦最清修操履
有繩尺樂之似長康癡絶故無匹坐客皆竒才椎鈍莫
如逸諸人或見賞頗愛性真率不求身後名但喜杯中

物世故了不知一醉吾事畢

　　謝呉廸吉以麻源桃實法製黄精見遺

　　平生剛直心真率類狂絞居首富児門肉食亦不飽北
堂老髮垂喜懼我心攪痩妻首飛蓬敢謂美而佼婦姑
宵不寐清餓常至夘幸賴親友人饋送亦稍稍崔嵬華
子岡秀嶺横參昴木桃芘菟竹嵗永樛枝撓千年採掇
餘曾近麻姑爪喧喧聲利區獻酧呈獪狡分首及衡門
古心君獨拗作詩報嘉恵質野言非巧


　　遊逍遥寺以野寺江天豁山扉花木幽為韻探
得山字

　　進不驕富貴立朝如在山退若羞貧賤林泉作闠闤喧
静本無相了在一念間人皆諳此理何事可作難每月
一㑹面十客九不閑良時况易失逝者不復還老境不
汝貸毛髮半已斑㳺従皆勝事棲息况禪闗兹㑹若不
勉對客恐厚顔諸人胷曠達髙韻不可攀此意固同曉
作詩勉我頑


　　逰文美清曠亭各以字為韻

　　人生一月間開口笑幾日况復嵗云暮在堂悲蟋蟀胡
不為强歡唧唧復唧唧吾徒塵外姿開懐見真率達如
商山皓清若竹林逸相逢各拊掌一笑萬事失主人清
曠士作堂記其實願無負此堂不為勢利怵時時叙離
闊中散志意畢

　　懐李希聲

　　木落野空曠天逈江湖深登樓眺遐荒朔風吹壯襟望

望不能去勤我思賢心此心何所思思我逍遥子掛冠
臥秋齋閲世齊愠喜念昔造其室微言契名理擊考天
玉球四坐清音起别来越三祀洋洋猶在耳宵長夢寐
勤月明渡淮水

　　送臨川教授葉端仁赴闕

　　丸丸松柏林結根臨古道未逢匠石徒嵗久空合抱聖
人建明堂良才日登造左右乏先容地遥安可到願言
勵嵗寒不改雪霜操


　　嘉林有石龜眎尾知千齡支床氣愈老巣蓮身始輕鑚
灼占休咎胸中疑惑明納錫藏太卜决筞安朝廷吾徒
昧倚伏禍福何由徴

　　同呉迪吉汪信民遊西塔寺分韻賦詩以荷花
日落酣為韻探得荷花字

　　曲肱清夢殘曉鼓喧鳴鼉披衣歩庭除白露傾圓荷俄
聞剥啄聲佳客来相過為言城市喧邀我遊山阿歩入
青蓮界諸峰鬱嵯峨清香郁軟語竟日同婆娑吾人嗜

好僻與世殊臼窠兹逰慎勿廣恐為俗客呵

　　林間露警鶴城頭日翻鴉荷香曉逾清山色秋更佳寺
有老比邱視世如虚花茶香語有味境盡思無邪夕陽
動歸興天末㪚餘霞徘徊不忍去南樓吹曉笳更約秋
夜来小船臥蒹葭(二公約中秋夜舟逰南湖宿此寺中)

　　逰西塔寺分韻得異字

　　天刑不可解何以補我劓同訪老比邱歩至城南寺脱
冠飯其腹咀嚼風雨駛四壁吼怒雷稍稍衆客睡而余

與汪侯敬諮第一義山僧笑不答飲水自知味豈無一
樽酒把盞得竟醉不知虚静中自有無窮意賦詩非不
工聊以助游戯莫學玉川子弄筆嘲同異

　　遊西塔寺分韻得溪字

　　緑篠䝉修塗圓荷媚清溪歩屧便清風歘見古招提入
門眼界净端如刮金箆升堂各趺坐野語無町畦吾徒
性真率可追阮與嵇安能觸世網甕底藏醯鷄愛此清
曠境不知夕陽西歸騎去聨翩城頭烏夜啼


　　與諸友遊南湖分韻得紅字

　　不通泮宫籍端居常屢空貧知俗益薄老覺書有功寂
無褁飯客門前翳蒿蓬平生眼底人粗知吾困窮招呼
城南遊飯我枵腸空亭午得一飽哦詩和秋蟲捫腹歩
南湖緩帶披涼風漸見波心蓮頗憶新粧紅徐酌穆生
醴宛如秋露濃三咽不知味百盞無醉容但可勝茶湯
留餉東坡翁儒生本酸寒獨處罹百凶不謁魏元君粗
免惡少攻


　　送鹿好古

　　邑小民事簡琴樽有餘歡才髙氣雖雄心夷神自閑吐
辭如春風萬象生筆端向識杏壇老不應嘆才難山近
雪雲宻風勁梅香寒銅龍曉鼔鳴畫舸揚漪瀾丈夫重
離别感慨傷朱顔努力事明主慎勿輕掛冠

　　送李明道

　　我老不聞道抱疴卧蓬室有客晨扣門竦若秋山直借
問為誰何吾祖乃太白傾懐露底藴始恨晚相得時時

出詩語詞源極湍激格律竟不凡窺祖見窻壁飄然别
我去此道誰知識世豈乏金龜恐無賀賔客

　　送呉秀才赴辟廱

　　吾家阿連詩美如青精飯君嘗従之遊賸馥潤青簡我
老世所憎百推無一挽君獨頻叩門問我句中眼此行
赴功名舊習暫鋤鏟霜清山驛寒酒醒夜聞鴈挑燈誦
我詩聊供一笑莞

　　金谿董秀彦孚聞竹溪六逸之風而悦之作堂

面修竹名之曰逸乞余文表章其義予病不能
苦思作五字詩以遺之

　　太白列仙人名綴雲房籍上天官長嚴寜為世間客醉
揖巣父輩相従竹溪逸朝衫不上船拜舞墮巾幘氣呑
髙力士傲睨天地窄董侯慕斯人作堂榜其壁流俗嗜
聲利如䑛刀上蜜慎勿狥流俗與侯併為七

　　和王閑叟見贈兼簡李商老

　　緑髮工詞章白頭困州縣老氣呑児曹胷中書萬巻遺

我盈把珠璀璨輝組練何時遊匡廬登堂識君面更邀
謫仙人共醉山間院願君出樊素可供一笑倩

　　和洪老贈寂大師

　　道人居笑庵㳺戱大海寂鈎深無近用鏡古有精識運
籌不減良任侠頗如劇未傳東土衣不通左階籍歸自
丹霞山閉門不浪出室中拂未秉户外屨已積非關一
念致要是三昧力疊衾洗鉢外何以度永日孤坐老此
生恐為世情測談笑作佛事豈不勝佔畢垂手試入㕓

貪夫願投璧大木倒百圍山靈不敢惜壯觀佛宇麗鬼
工莫儔匹衆生嗜利欲如児䑛刀蜜覩此大莊嚴一瞬
萬縁失何時却閉門養此幻化質老大百不知面帶黄
𤓰色

　　觀蔡規畫山水圖

　　蔡生老江南山水涵眼界揮灑若無心筆端生萬怪樹
杪聳烟鬟雲端懸縞帶繫舟枯栁根茅屋臨清派掃壁
掛髙堂肅肅起清籟君名定不朽苐恐縑素敗


　　題捉玉軒

　　劍池渺人物孫子劍池傑身不滿五尺胷次極岑絶客
来捉玉麈清談霏鋸屑至道初不煩彈指萬縁滅端能
領此意麈柄行當折對客了忘言真成温伯雪

　　題止蘧軒

　　天籟號萬竅水石相吐吞俛仰一瞬間羣動了無痕乃
知性分内喧静本同根君獨詣此理懐抱清而温談笑
民事辦庭無鳬鶩喧隠几餞日夕隙月窺黄昏


　　汪文彬載酒率諸人過予溪堂觀芝草以煌煌
靈芝一年三秀為韻探得煌字

　　天瑞必應誠和氣可致祥我如拆襪線平生無寸長胡
為蓬蓽下靈芝秀煌煌諸人喜事者載酒来溪堂環觀
三歎息作詩助揄揚似聞天道逺吉凶命靡常在徳雖
為瑞無徳恐為殃願服朋友戒修徳敢怠荒

　　敝廬遣興

　　無客且閉門有興即賦詩盤餐隨厚薄妻児同飽饑讀

書不求解識字不必竒拂榻卧清晝隠几消良時林鶯
韻古木萍魚闖幽池敝廬亦足樂陶令真吾師

　　與諸友分韻詠古碑探得羅池廟記以池字為
韻

　　徳不盖當代名欲萬世垂刻石期後人石與名俱隳子
厚名世士投荒死南夷栁民懐遺愛作廟臨羅池韓公
記其事沈子書其詞韓詞昭萬古沈書妙一時名實兩
無媿後世傳不疑吾人共閒燕翰墨相娱嬉食不設寒

具玩此前賢碑願作集古録模楷歐少師

　　王立之園亭七詠

　　頓有亭

　　富貴幻天機饑寒撼關楗參前横利害俗眼青白眩蘇
黄兩玉人落茟傳九縣向来竄遐荒棄捐若秋扇王侯
介如石乃心不可轉投之古錦囊不遣俗子翫近来夸
奢子嗜好亦稍變有客来借觀君無唾其面酌酒對銀
鈎吞聲勿復辯


　　潄醉亭

　　我家北斗南卜居近山塢浚井得清泉鑿地不擇土京
城井鱗鱗厥味半甘苦誰知城南園有泉白如乳門前
車馬喧客醉日亭午呼童轉轆轤銅瓶掛修組潄齒得
甘涼如風滌煩暑心清談辯駛舌端灑飛雨但恐醉復
醒君眠客不去

　　大裘軒

　　小人拙生事三冬卧無帳忍寒東窻底坐待朝曦上徐

徐晨光晞稍稍氣血暢薰然四體和恍若醉春釀此法
祕勿傳不易車百兩君胡得此法開軒亦東向蘇公名
大裘意豈在萬丈但觀名軒心人人如挾纊

　　冷然齋

　　枕簟置一榻几杖置一筵掃室净如水洗心學僧禪何
必快哉風襟懐自冷然是身豈無垢要以道洗湔儻不
念清涼恐為煩暑纒雖居土囊口内熱如烹煎我自悟
此理三伏扇可捐定知與列子相友以忘年


　　介庵

　　庵居已是介又以介名庵胡為酷好介毋乃在律貪人
生要當介君侯恐不堪富貴不相貸安得坐禪龕客去
自無事客来不妨談但能了諸幻起卧俱無慙慎勿作
住相如繭縛老蠶興来出庵去叢林禪可參

　　載酒堂

　　平生揚子雲識字造竒古時有好事人載酒問訓詁君
乃貴公子趣向亦如許讀書如鷄鳴勤不亂風雨亦有

問字客携壺就君語君初不作難應答了無忤户外屨
如雲作堂蔽寒暑林甫端能来勿與談杕杜

　　永日亭

　　静坐寂無事一日似兩日聞之東坡公此語妙無匹晨
潄夕曲肱百年過如擲投身聲利場更覺居諸疾而君
定何人能使羲輪軼雖無揮日戈自得魯陽術但見弦
望移了不記甲乙優㳺聊卒嵗何必日鼔瑟

　　月中觀梅花懐月上人


　　梅清不受塵月净本無垢微風更解事排遣香入牖歘
思阿明語清與此花偶天資已超軼况得善師友洞然
胷明白欲掃不容帚客来相視笑不知語出口平生憎
俗人未語輒先嘔不逢屈突生寜食艾三斗乃知我輩
中如師亦稀有但想月中梅作詩清如晝(畫詩僧皎然也)

　　贈權師

　　權師純孝人精誠動坤軸廬墓冽寒泉色照師眼緑守
此不動心種彼無瑕玉湛浄涵一徳清涼壓三伏潄齒

回餘甘烹茶發新馥浣衣頮面餘灌溉蔬畦足他年功
用成虹氣森岩谷何時懐璧来不必藏韞匵摩挲壊衲
中出示老尊宿















