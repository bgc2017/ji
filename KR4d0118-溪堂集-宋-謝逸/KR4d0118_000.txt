







　　欽定四庫全書　　　　　集部三

　　提要

　　溪堂集十巻　　　　　别集類二(宋)

　　(臣)等謹案溪堂集十巻宋謝逸撰逸字無逸
臨川人屢舉不第然以詩文名一時呂本中
作江西詩𣲖列庭堅而下凡二十六人逸與
弟薖並與焉本中嘗稱逸才力富贍不减康
樂劉克莊作江西詩𣲖序則謂逸輕快有餘

而欠工緻頗以本中之言為失實今觀其詩
雖稍近寒瘦然風格雋㧞時露清新上方黄
陳則不足下比江湖詩𣲖則渢渢乎雅音矣
且克莊序中又稱宣政間有岐路可進身韓
子蒼諸人或自鬻其技至貴顯二謝乃老死
布衣其髙節為不可及而本中東萊詩話亦
載汪華贈逸詩云但得丹霞訪龎老何須狗
監薦相如新年更勵於陵節妻子同鉏五畆

蔬則知當時兼以人品重之不獨以其詩也
考江西𣲖中有集者二十四人逸所著文集
二十巻詩集五巻補遺二巻詩餘一巻尤稱
繁富今自黄陳呂晁諸家外惟韓駒陵陽集
及薖之竹友集猶有寫本逸集已久佚無傳
故王士禎䟦竹友集以未見逸集為歉近時
厲鶚撰宋詩紀事蒐羅極廣所採逸詩亦止
十餘首今從永樂大典所載裒集綴輯尚得

詩文數百篇中間如冷齋夜話所載貪夫蟻
旋磨冷官魚上竿之句又豫章詩話所引逸
蝴蜨詩狂隨栁絮有時見舞入梨花何處尋
江天春曉暖風細相逐賣花人過橋等句雖
皆已失其全篇然其存者詩詞約什之七八
文亦約什之四五已可畧見其大槩謹訂正
訛舛釐為十巻庶考江西詩𣲖者猶得備一
家焉乾隆四十六年九月恭校上


　　總纂官(臣)紀昀(臣)陸錫熊(臣)孫士毅

　　總　校　官(臣)陸　費　墀
















