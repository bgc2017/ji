







　　欽定四庫全書

　　溪堂集巻五　　　　　　　宋　謝逸　撰

　　七言律

　　和陳倅泛舟寄瑩中徳翁印老

　　欲尋靖節訪東臯復憶禪翁隠妙髙月送征鴻遵露渚
舟隨飛鷺掠雲濤知公氣壓陳驚座顧我詩慙謝法曹
膽落舊聞温御史至今蛟獸尚騰逃

　　澹雲疎雨羃平臯樓卧元龍百尺髙紅斾已飛居易舫

赤心寧畏子胥濤但知守道師前輩未忍低頭效此曹
天遣數公慰人望晚年富貴恐難逃

　　和陳倅靈壁寄瑩中二首

　　汴上相逢艤畫橈清愁萬斛若氷消弟兄直諒推三友
父子公忠擅四朝對鏡如如皆般若開談句句盡參寥
要知往事多虚幻㸔取錢塘八月潮

　　風攪張園萬木揺(靈壁有張氏園)黯然分袂客魂消更無餘念
留胷次但有孤忠報聖朝千里煙波舟泛泛百年事業

古寥寥新詩吟就誰能冩安得巴東遇李潮

　　重陽示萬同徳

　　晚起無營着帽遲蕭踈霜鬢任風吹病懐王子同傾酒
愁憶潘郎共賦詩(在京師重陽日與王立之飲酒又潘邠老嘗得一句云滿城風雨近重陽
令予足之今二公皆捐館令人心折)寧效騷人餐菊蘂敢希朝士賜萸枝
白衣不至慙元亮空對門生與二兒

　　郊行書事

　　斬新氣象曉懐清拂面西風夘酒醒萬物歸根秋寂寂

大田多稼雨㝠㝠獨逢隔水一山碧不覺舉頭雙眼青
預想眀年生事足不煩結栁使奴星

　　次董之南韻

　　門下逺山膚寸碧堂前溪水半篙深仰㸔老鶴有清興
靜聽幽琴無俗音三釜及親君養志一瓢在巷我甘心
向平昬嫁何年畢枝策長隨支道林

　　次季智伯韻

　　薄有田園百不憂詩書自樂更無求形容風月三千首

笑傲林泉四十秋豈意騎鯨尋李白真成夢蝶化荘周
誰能倒激西江水洗我胸中萬斛愁

　　寄饒葆光

　　先生骨相不封侯卜居但得林塘幽家蔵蠧簡幾千巻
手校韋編三十秋相知四海孰青眼髙卧一庵今白頭
襄陽耆舊節獨苦只有龎公不入州

　　和饒正叔梅花

　　踈影横斜月色新肌膚清痩不禁春侵凌臘雪寒先覺

漏洩東風信最真光滉粧臺人未起香迷野逕蝶難親
飄零㸃破蒼苔地安得靈犀為辟塵

　　與諸人集陳公美書堂觀雪以朔雪洗盡煙嵐
昬為韻探得煙字

　　踏雪敲門媿履穿孟公飲我酒盈船捲簾光動山人帳
入戸寒侵坐客氊急灑江村迷净練深藏茅舍認孤煙
眀年策馬長安去誰念清吟孟浩然

　　王立之寄書言其子阿宜漸學作詩及問余稚

子夢玉安否作詩奉戲

　　求田問舍是何時隨分生涯可樂飢夢玉今年初學語
阿宜他日定能詩兩家子弟俱無恙一體文章是有師
但得耕桑了門户吾人不用寧馨兒

　　復用前韻寄李聲之子阿大

　　東都曾見汝生時客舍孤吟夜忍飢憶昨能為鸜鵒舞
秖今應誦脊令詩儻無氣節如元禮便有功名似藥師
問道若知真理窟且分餘論及吾兒


　　五言絶句

　　寄洪駒父

　　翼翼魯泮宫國士&KR0839;無雙行且立教化儒風成一邦

　　六言絶句

　　以水沉香寄吕居仁戲作六言二首

　　紙帳竹窗夜永蒲團棐几人閑萬籟聲沉沙界一爐香
裊禪關

　　海上人多逐臭水沉價不論錢自是渠無佛性非闗鼻

孔寥天

　　七言絶句

　　題疊翠軒

　　星落江東化梵宫樓臺金碧駭魚龍此軒端有南康趣
只欠匡廬五老峯

　　聞幼槃弟歸喜而有作

　　門前楊栁未藏鴉溪上櫻桃已著花午夢覺来聞好語
阿連有信欲還家


　　風雨多年不對床便當携被過溪堂曲肱但作吉祥卧
澆舌惟無般若湯

　　春雪

　　未放温風破栁條先教庭樹雪花飄初疑乾雨從空墮
不覺香酥着地消

　　天工不憤小桃開故剪瑶花伴落梅後夜月眀風更惡
有人無語獨登臺

　　梅


　　羅浮山下月紛紛曽共蘇仙醉一尊不是玉妃来墮世
夢中底事見冰魂

　　城中桃李休相笑林下清風汝未知本是前村深處物
竹籬茅舍却相宜

　　鏤冰疊雪鬭輕盈莫笑肌膚太痩生底事狂風催結子
要當煮酒趂清眀

　　暗香踈影渾無頼雨打風吹更可憐嚼蘂但能供我醉
㸃粧應是為君妍


　　楊花榆䇲風流淺穠李夭桃氣味凡只有寒香無俗韻
不煩吹笛惱摻摻

　　老大無人伴我閑憶梅幽意頗相闗不如移植溪堂後
免使凡夫俗手攀

　　戲題百葉梅花

　　細朶斜枝惱意香月眀踈影媚横塘懸知不結青青子
故作無情淡淡粧

　　春詞


　　蒲芽荇帶遶清池錦纜牽船水拍堤好是淡煙踈雨裏
逺峯青處子規啼

　　午睡醒来炷晚香麝煤冉冉襲衣裳垂楊莫道無才思
故遣飛花入洞房

　　曲䦨干外栁垂垂羅幕風輕燕子飛獨倚危樓思往事
落紅撩亂㸃春衣

　　荳蔲梢頭春事休風飄萬㸃只供愁杜鵑啼破三更月
夢繞雲間百尺樓


　　院落簾垂春日長嫩晴天氣牡丹香細㸔玉面天然白
不及姚家宫様黄

　　門前楊栁暗沙汀雨濕東風未放晴㸃㸃落花春事晚
青青芳草暮愁生

　　城南

　　院落輕寒猶側側園林黄鳥未交交韶光幸自無人覺
誰遣東風染栁梢

　　長恐歸時已閉闗西壇雖好敢盤桓可憐月夜杉松影

輸與沙鷗野鶴㸔

　　和饒正叔碧桃絶句

　　未折香枝挿髩鴉月和踈影上簷牙詩人莫作夭桃㸔
不是𤣥都觀裏花

　　梨花已謝戲作二詩傷之

　　泠香消盡晚風吹脉脉無言對落暉舊日郭西千樹雪
今隨蝴蝶作團飛

　　剪剪輕風漠漠寒玉肌蕭瑟粉香殘一枝帶雨墻頭出

不用行人着眼㸔

　　寄查多聞

　　誰能貨馬即求船分袂都門又一年翳翳夏槐連騎語
蕭蕭秋雨對床眠

　　大梁客舎雖無事博塞歡娯未稱情不若夷門搔首坐
倘逢黄髪識侯嬴

　　醉中排悶

　　白髪逢春老更狂衰顔得酒臉生光旋張裙幄林中醉

不管槐花開後忙

　　春来莫學虎頭癡趂取風光二月時剰覔呉牋呼阿買
醉中凖擬冩新詩

　　溪堂日日春光好問栁中丞殊未来蹔輟老妻棋局手
白頭相對酌新醅

　　武昌門外栁如煙想見潘侯枕麯眠欲借一帆春水去
江邉皆是楚州船

　　送曹聖延劉濟道歸宜春


　　曹劉翰墨有家風不學隨時語更雄莫似溪堂老居士
十年林下坐詩窮

　　家在集雲峯下居門前翠竹盡真如道人若許通消息
邀我湏憑雁足書

　　端午絶句二首

　　白髪無端種種生毎逢佳節只心驚老妻稚子知人意
但把菖蒲酒細傾

　　病臂懶纒長命縷破衣羞帶赤靈符罇中有酒不得醉

憶着三閭屈大夫

　　南湖絶句戲髙彦應司理

　　平湖奩鏡淨無塵地接西壇共一雲安得御風如列子
更邀眀月訪元君

　　野情蕭散不便書老大無心賦子虛待借南湖雙艓子
緑荷陰裏㸔㳺魚

　　芰荷香裏文章靜蘋藻汀邉職事清若使淵眀知此味
折腰五斗可忘情


　　山色波光入座中笑談不覺酒杯空掾曹莫作刑官看
兼有江湖隠者風

　　碧瓦朱甍午影涼軟風翻袂送清香荷花也似知秋近
故斂羞容避夕陽

　　文美約逰南湖戲作絶句

　　疎疎小雨閣春雲步屧輕便不涴塵湖上沙鷗莫驚顧
吾曹豈是覔魚人

　　沙井泉甘自試茶匆匆一飯野僧家翛然放棹各歸去

不踏城西晚鼓衙

　　送王禹錫

　　江南山水只供愁征雁来時正倚樓十里珠簾皆可意
西風吹夢到揚州

　　西風撩竹作秋聲勾引詩人太痩生安得昭華吹玊笛
滿船眀月送君行

　　哭胡民望

　　才聞歌板情難忍支枕呻吟二豎嬰天上樓成邀李賀

山中石老失初平

　　翻手成文同舍驚長安日飯五侯鯖只因太史饒多舌
曼倩方知是嵗星

　　金石臺

　　江邉怪石老嶙峋雨洗斑斑翠蘚紋本是人間無用物
豈應丞相等閒分

　　和智伯絶句

　　平生學道慕裴休投老無心賞莫愁特買扁舟載明月

誰人伴我五湖逰

　　紅旗黄紙不闗身世事如雲日日新對客莫談非聖語
人生要醉五經醇

　　黄四娘家花有聲杜陵野老最闗情恐遭江上春風惱
豈是哦詩太痩生

　　攀條弄蘂不湏忙家有名園飲辟疆但得胸懐了無累
塵中賔主可相忘

　　夏日


　　竹風烟静午隂涼飯罷呼童啓北忩試拂横牀供晝寝
且容幽夢遶清江

　　夜興

　　梧桐葉落覆東墻院落風清枕簟凉夢覺疎鐘鳴逺寺
一池眀月芰荷香

　　亡友潘邠老有滿城風雨近重陽之句今去重
陽四日而風雨大作遂用邠老之句廣為三絶
句


　　滿城風雨近重陽無奈黄花惱意香雪浪翻天迷赤壁
令人西望憶潘郎

　　滿城風雨近重陽不見修文地下郎想得武昌門外栁
垂垂老葉半青黄

　　滿城風雨近重陽安得斯人共一觴欲問小馮今健否
雲中孤雁不成行

　　送通上人歸上髙

　　復憶敖峯萬疊山雲中歸路踏彎環霜乾木落重陽後

莫見黄花便破顔

　　一笻歸去舊菴居卧聴修廊吼木魚寄語堂頭老尊宿
祇題數字答君書(通上人為順老求余作院記)

　　仲邦惠菊花詩以戲之

　　重九登髙折未殘霜蕤猶帯晚香寒莫嫌爛熳開何益
秀色侵人若可餐

　　郊行即事

　　碧浪鱗鱗淺見沙丹楓林裏両三家舟横渡口漁翁醉

夢覺西江蘆荻花

















