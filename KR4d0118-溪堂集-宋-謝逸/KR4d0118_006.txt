







　　欽定四庫全書

　　溪堂集巻六　　　　　　　宋　謝逸　撰

　　詩餘

　　㸃絳唇(重陽)

　　九日登高倚樓人在秋空半汝江如練碧影涵雲巘(一作
玉立峩峯逺)　醉看茱茰定是明年健清尊滿菊花黄淺偏
入陶潛眼

　　清平樂


　　花邊栁際已漸知春意歸信不知何日是舊恨欲拚無
計　故人零落西東題詩待倩歸鴻不似多情芳草年
年處處相逢

　　浣溪紗

　　暖日温風破淺寒短青無數簇幽蘭三年春在病中看
　中酒心情長似夢探花時候不曽閑故園芳信隔秦
關

　　採桑子


　　楚山削玉雲中碧影落沙汀秋水澄凝一抹江天鴈字
横　金錢滿地西風急紅蓼煙輕簾外砧聲驚起青樓
夢不成

　　前調

　　冷猿寒鴈淮山逺風裊青帘飛雪亷纎莫道空中是撒
鹽　到時乾鵲喧梧影曉捲疎簾彩服廵簷索共梅花
笑語添

　　減字木蘭花


　　荷花風細乞巧樓中涼似水天幕低垂新月彎環淺暈
眉　橋横烏鵲不負年年雲外約殘角疎鐘腸斷朝霞
一縷紅

　　前調(雪)

　　疎疎宻宻簷蔔林中飛六出妬舞欺梅悠颺隨風去却
回　遥岑玉刻不見雲中浮寸碧夜色清妍庭下交光
月午天

　　醉桃源


　　花枝破蕾栁梢青春寒拂面輕一眉新月影三星銅荷
燭燼零　低鳳扇裊霓旌珊珊環佩聲坐間誰識許飛
瓊劉郎仙骨清

　　前調

　　晨光曉色掃簷晶寒齋蝶夢驚亂飄鴛瓦細無聲遊揚
栁絮輕　書幌冷竹忩明柴門只獨扄一樽濁酒為誰
傾梅花相對清

　　菩薩蠻(春晝)


　　縠紋波面浮鸂鶒蒲芽出水參差碧滿院落梅香栁梢
初弄黄　衣輕紅袖皺春困花枝痩睡起玉釵横隔簾
聞曉鶯

　　武陵春(送任民望)

　　拍岸葡萄江水碧栁帶挽歸艎破悶琴風遶袖涼蔌蔌
楝花香　淡煙疎雨隨宜好何處不瀟湘願作雙飛老
鳳凰莫學野鴛鴦

　　西江月(木芙蓉)


　　曉艷最便清露晩紅偏怯斜陽移根栽近菊花傍蜀錦
翻成新様　坐客聨揮玉麈歌詞細琢文章從今故事
記溪堂嵗嵗擕壺共賞

　　前調

　　青錦纏縧佩劒紫絲絡轡飛驄入關意氣喜生風年少
胷吞雲夢　金闕日髙露泫東華塵軟香紅爭看荀氏
第三龍春暖桃花浪湧

　　前調(賦箏)


　　寳柱横雲鴈影朱絃隔葉鶯聲風生玉指晩寒清宫樣
輕黄袖冷　飲罷尚留餘意曲中自有深情歸來江上
數峯青梅水横斜夜永

　　前調

　　花額上堆翠葆逺山横罩星眸絳宫深𤨏暮雲浮月破
黄昏時候　誰謂霞衣玉簡便辜彩鳳秦樓桃源不禁
昔人遊曾是劉郎邂逅

　　前調(代人上許守生日)


　　滴滴金盤露冷蕭蕭玉宇風清長庚入夢曉忩明淡月
微雲耿耿　松竹五峯秋色笙歌三市歡聲華堂開宴
擁娉婷天上人間共慶

　　前調(陳倅席上)

　　窄袖淺籠温玉修眉淡掃遥岑行時雲霧繞衣襟歩歩
蓮生宫錦　菊與秋煙共晚酒隨人意俱深尊前有客
動琴心醉後清狂不禁

　　玉樓春(上王守生日)


　　横塘暈淺琉璃瑩緑葉隂濃庭院静櫻桃熟後麥秋涼
芍藥開時槐夏永　蓬萊客下紅塵境青羽扇低揺鳳
影庭前玉樹一枝春香霧和煙新月冷

　　前調

　　箇中懐抱誰排遣側側輕寒風翦翦細思梅蘂晚香濃
爭似柳梢春色淺　嬌娥道字歌聲軟醉後微渦回笑
靨更無卓氏白頭吟只有盧郎年少恨

　　前調


　　弄晴數㸃梨梢雨門外畫橋寒食路杜鶻飛破草間煙
蛺蝶惹殘花底霧　東君着意憐樊素一叚韶華都付
與粧成不管露桃嗔舞罷從教風柳妬

　　鷓鴣天(中秋賞月)

　　金莭平分院落涼黄昏簾幕巻西廂冰輪碾碎粼粼碧
玉斧修成瀲瀲光　低照户巧侵床錦袍起舞謫仙狂
鵲飛影裏觥籌亂桂子風前笑語香

　　前調(送别)


　　水濶天低鴈字横小春時節晚寒清梅梢月上紛紛白
竹塢風來冉冉輕　人似玉酒如澠入關意氣喜風生
坐中有客聨鑣去誰唱陽關第四聲

　　前調

　　紅暈香腮粉未勻梳粧閑淡稱精神誰知碧嶂清溪畔
也有桃花一朶春　眉黛淺為誰顰莫將心事付朝雲
坐中有客腸應斷㤀了酴醿架下人

　　鵲橋仙


　　蝶飛煙草鶯啼雲樹滿院垂楊隂緑輕風飄散杏梢紅
更吹皺池波如縠　珠簾日晩銀屏人散樓上醉横霜
竹一春若道不相思縁底事消紅褪玉

　　南鄉子

　　淺色染春衣衣上雙雙小鴈飛袖捲藕絲寒玉痩弹棊
贏得樽前酒一巵　冰雪拂胭脂絳蠟香融落日西唱
徹陽關人欲去依依醉眼横波翠黛低

　　虞美人(七夕)


　　風前玉樹瑲金韻碧落佳期近疎雲影裏鵲橋低簷外
一彎新月印修眉　星河漸曉銅壺噎又是經年别此
情莫與玉人知引起舊家離恨淚珠垂

　　前調

　　角聲吹散梅梢雪疎影黄昏月落英㸃㸃拂欄干風送
清香滿院作輕寒　花甆羯鼓催行酒紅袖摻摻手曲
聲未徹寳杯空飲罷香醺翠被錦屏中

　　前調


　　碧梧翠竹交加影角簟紗厨冷疎雲淡月媚横塘一陣
荷花風起隔簾香　鴈横天末無消息水濶呉山碧刺
桐花上蝶翩翩惟有夜涼清夢到郎邊

　　踏莎行

　　柳絮風輕梨花雨細春隂院落簾垂地碧溪影裏小橋
横青帘市上孤煙起　鏡約關情琴心破睡輕寒漠漠
侵鴛被酒醒霞散臉邊紅夢回山蹙眉峯翠

　　臨江仙(㑹飲)


　　玉樹臨風賔欲散黄昏約馬嘶庭幽歡未盡有餘情瓊
糜方一啜銀燭已雙擎　坐久香津生齒頰何須五斗
消酲艷歌聲裏醉魂醒明年思此㑹旌斾想登瀛

　　前調

　　木落江寒秋色晩颼颼吹帽風清丹楓樓外搗衣聲登
高懐逺客山影鴈邊横　露染宫黄庭菊淺茱茰煙拂
紅輕樽前誰整醉冠傾酒香醺臉上落日斷霞明

　　蝶戀花


　　荳蔲梢頭春色淺新試紗衣拂袖東風軟紅日三竿簾
幕捲畫樓影裏雙飛鷰攏鬢歩揺青玉碾輕漾花枝
葉葉蜂兒顫獨倚欄干凝望逺一川煙草平如翦

　　青玉案

　　蘆花飄雪迷洲渚送秋水連天去一葉小舟横别浦數
聲鴻鴈兩行鷗鷺天淡瀟湘暮　蓬忩醉夢驚簫鼔回
首青樓在何處柳岸風輕吹殘暑菊開青蘂葉飛紅樹
江上瀟瀟雨


　　千秋嵗

　　梀花飄砌蔌蔌清香細梅花過蘋風起情隨湘水逺夢
遶呉峯翠琴書倦鷓鴣喚起南忩睡　宻意無人寄幽
恨憑誰洗修竹畔疎簾裏歌餘塵拂扇舞罷風掀袂人
散後一鈎淡月天如水

　　江城子

　　杏花村館酒旗風水溶溶颺殘紅野渡舟横楊柳緑隂
濃望斷江南山色逺人不見草連空　夕陽樓外晩煙

籠粉香融淡眉峯記得年時相見畫屏中只有關山今
夜月千里外素光同

　　前調(送别)

　　一江秋水别灣灣繞青山玉連環簾幕低垂人在畫圖
間閑把琵琶尋舊曲彈未了意闌珊　飛鴻數㸃拂雲
端倚欄看楚天寒擬倩春風吹夢到長安恰似梨花春
帶雨愁滿眼淚䦨干

　　驀山溪(月夜)


　　霜清木落深院簾櫳静池面捲輕波瑩香冰一奩明鏡
修筠拂檻疎翠晚嬋娟山霧歛水雲收野濶江天逈(案末
句原本脫二字今据毛晉所選溪堂詞増正)　紅消褪玉酒面風前醒羅幕
䕶輕寒錦屏空金爐香冷星横參昴梅徑月黄昏清夢
覺淺眉顰忩外横斜影

　　如夢令

　　花落鶯啼春暮陌上緑楊飛絮金鴨晚香寒人在洞房
深處無語無語葉上數聲疎雨


　　前調

　　門外落花流水日暖杜鵑聲碎蕃馬小屏風一枕畫堂
春睡如醉如醉正是困人天氣

　　㸃絳唇

　　金氣秋分風清露冷秋期半蟾光滿桂子飄香逺　素
練寛衣仙仗明飛觀霓裳亂銀橋人散吹徹昭華琯

　　浣溪紗

　　樓閣簾垂乳燕飛圓花細細㸃清溪薰風破悶晚凉時

玉軫琴邊蘭思逺霜紈扇裏翠眉低揉藍衫子閙蜂
兒

　　清平樂

　　曉風殘角月裏梅花落宿酒醒時滋味惡翠被輕寒漠
漠　夢回一㸃相思逺山暗蹙雙眉不覺肌膚瘦玉但
知帶減腰圍

　　採桑子

　　冰霜林裏爭先發獨壓羣花風送清笳更引輕烟淡淡

遮　抱牆溪水彎環碧月色清華疎影橫斜恰似林逋
處士家

　　菩薩蠻

　　暄風遲日春光閙蒲萄水緑揺輕棹兩岸草烟低青山
啼子規　歸來愁未寢黛淺眉痕沁花影轉廊腰紅添
酒面潮

　　卜算子

　　烟雨羃橫塘紺色涵清淺誰把并州快剪刀剪取呉江

半　隱几㟁烏巾細葛含風軟不見柴桑避俗翁心共
孤雲逺

　　謁金門

　　簾外雨洗盡楚鄉殘暑白鷺影邊霞一縷紺碧江天暮
　沉水烟橫香霧茗椀淺浮瓊乳卧聽鷓鴣啼竹塢竹
風清院宇

　　好事近

　　疎雨洗烟波雨過滿江秋色風起白鷗零亂破嵐光深

碧　荻花楓葉只供愁清吟寫岑寂吟罷倚欄無語聽
一聲羌笛

　　醉桃源

　　風飄萬㸃落花飛殘紅枝上稀平蕪葉上淡烟迷那堪
春鳥啼　風細細日遲遲輕紗疊雪衣多情多病懶追
隨玉人應恨伊

　　武陵春(茶)

　　畫燭籠紗紅影亂門外紫騮嘶分破雲團月影虧雪浪

皺清漪　捧盌纎纎春笋瘦乳露泛冰甆兩袖清風拂
袖飛歸去酒醒時

　　柳梢青(離别)

　　香肩輕拍尊前忍聽一聲將息昨夜濃歡今朝别酒明
日行客　後回來則須來便去也如何去得無限離情
無窮江水無邊山色

　　西江月

　　落寞寒香滿院扶疎清影侵門雪消平野晚烟昏睡起

嬾勻檀粉　皎皎風前玉樹盈盈月下冰魂南枝春信
夜來溫便覺肌膚瘦損

　　前調

　　木末誰攀新萼雪消自種前庭莫嫌開過尚盈盈似待
詩人醉咏　霜後最添妍麗風中更覺娉婷影揺溪水
一灣清粧罷晚臨鸞鏡

　　前調

　　密雪未知膚白夜寒已覺香清振芳堂下月盈盈踏碎

橫斜疎影　且醉盃中緑蟻休辭笛裏清聲東君催促
子青青滋味要調金鼎

　　燕歸梁

　　六曲䦨干翠幕垂香燼冷金猊日高花外囀黃鸝春睡
覺酒醒時　草青南浦雲橫西塞錦字杳無期東風只
送柳綿飛全不管寄相思

　　南歌子(春夜)

　　雨洗溪光凈風掀柳帶斜畫樓朱户玉人家簾外一眉

新月浸梨花　金鴨香凝袖銅荷燭映紗鳳盤宫錦小
屏遮夜靜寒生春笋理琵琶

　　望江南

　　臨川好柳岸轉平沙門外澄江丞相宅壇前喬木列仙
家春到滿城花　行樂處舞袖巻輕紗謾摘青梅嘗煑
酒旋煎白雪試新茶明月上簷牙

　　前調

　　臨川好山影碧波揺魚躍冰池飛玉尺雲橫石嶺拂鮫

綃高樹竹蕭蕭　寒食近湖水緑平橋繁杏梢頭張錦
斾垂楊隂裏繫蘭橈遊客解金貂

　　浪淘沙

　　料峭小桃風凝淡春容寶燈山列半天中麗服靚粧擕
手處笑語匆匆　酒滴小槽紅一飲千鍾銅荷擎燭絳
紗籠歸去笙歌喧院落月照簾櫳

　　鷓鴣天

　　桐葉成隂拂畫簷清風涼處捲疎簾紅綃舞袖縈腰柳

碧玉眉峰媚臉蓮　愁滿眼水連天香牋小字倩誰傳
梅黃楚㟁垂垂雨草碧呉江淡淡烟

　　玉樓春

　　青錢㸃水圓荷緑解籜新篁森嫩玉輕風冉冉楝花香
小雨絲絲梅子熟　華堂燭燼零金粟人在洞天三十
六昭華吹徹琯聲寒聲入壽觴紅浪蹙

　　七娘子

　　風剪冰花飛零亂映梅梢素影揺清淺繡幄寒輕蘭熏

烟暖催得金荷巻　游梁已覺相如倦憶去年舟渡淮
南岸别後銷魂冷猿寒㕍角聲只送黃昏怨

　　漁家傲(漁父)

　　秋水無痕清見底蓼花汀上西風起一葉小舟烟霧裏
蘭棹艤柳條帶雨穿雙鯉　自嘆直鈎無處使笛聲吹
徹雲山翠鱠落霜刀紅縷細新酒美醉來獨枕莎衣睡



