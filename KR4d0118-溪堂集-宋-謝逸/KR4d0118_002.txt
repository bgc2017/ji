







　　欽定四庫全書

　　溪堂集巻二　　　　　　　宋　謝逸　撰

　　五言古

　　夏夜雜興

　　飛飛空中螢曄曄揚其光假此寸草資乗隂争煒煌膠
膠鷄既鳴杲杲升扶桑神竒復臭腐爾生何可長

　　零露棲圓荷月明清灑灑旋轉如走丸細碎不盈把勁
風渡横塘珠璣畢傾㵼胡不被蓼蕭徽音播詩雅


　　蚯蚓本微蟲託身在泥滓飲泉食槁壤既飽鳴自恣軀
小無他腸氣盡聲乃止雖無招憂累奈何聒吾耳

　　青青棘籬蔓碧色侵琅玕薿薿枝葉茂縈紆矛㦸間風
露豈不佳弱質危難安願言依松柏永與同嵗寒

　　飛蚊皷翅鳴薨薨喧室中敢憎聲似雷實惮喙如鋒飲
血雖可飽噬膚竟何功得時不足貴少皥行西風

　　翳翳庭中草𤨏細不可名風来徒自偃雨過胡為青芟
夷去根本勿使復滋榮竟無補世事區區何所生


　　燕燕巢梁端飄揺畏風雨永夜不得眠啾啾子求哺秋
風毛羽成分飛不相顧慎勿毁其室此室安且固

　　忩前兩梧桐清隂覆東墻孫枝絡珊瑚圭葉裁琳瑯良
材中琴瑟幽棲期鳯凰願先海岱貢移根栽嶧陽

　　姮娥駕望舒餘光粲天歩飛亷皷清籟蕭蕭響庭户身
欲從之㳺悵望不能去哦詩廣九辯庶幾託風賦

　　送曾伯長

　　曾侯江南英文章有家法堅壁仁義塗勢若太山壓跫

然過我語如熱得清箑為言行赴官扁舟泛苕霅炙手
公卿門眼底端不乏吾人儻聞道執圭同荷鍤謂予言
不信捧盤與君㰱

　　送汪叔野

　　汪子軀幹小勁氣横秋霜纍纍諸儒中軒然無老蒼平
生讀書功短檠照夜忩相從近兩年覺我舊學荒為言
將逺適隨兄泛瀟湘欲濯塵土心胷懐吞九江願言勉
此志無為憂患傷待得秋鴈飛寄書来草堂


　　兩汪皆於莵季也何其怒三年屏鮮腴藜藿未嘗飫鐵
心不可拗出語等刀鋸貪夫既激昻壯士亦驚顧落筆
波濤翻可接乃兄武科名盖餘事文章徒媚嫵欲築平
生基更師黄叔度

　　哭陳居士

　　國欲求忠臣忠臣乃孝子為臣若不忠泉下顙有泚居
士邱園英㕘禪得佛髄家有兩男兒孝秀冠閭里大兒
守名教小兒飽書史頎然諸子孫眉目皆可喜人言居

士亡居士實不死

　　翻經臺

　　吾祖牧臨汝滯訟清公廷胥吏退雁鶩踈簾掛寒㕔皷
角喚幽夢草色池塘青䨇旌引五馬駕言出郊坰足躡
雲端屐手展貝葉經税駕妙高臺几硯陳軒櫺朱墨紛
在眼梵字森如星臺傾人已寂聲名藹餘馨想公忘言
處角掛山中麢

　　三益齋詩


　　元龍湖海豪盖代聲籍籍只今觀耳孫才皆萬夫敵叔
兮美無度伯也古遺直當年種玉翁什襲褁雙璧期公
垂天雲佐郡試戢翼尚開柴桑徑引領望三益嘗聞築
燕臺千里走樂劇市骨捐千金廐乗盡虎脊公乃真好
事屣履見逢掖定知子輿輩一笑皆莫逆

　　遊西塔寺分韻賦詩懐汪信民以淵明停雲詩
豈無他人念子實多為韻探得念字

　　昨夜山頭月照我盃㶑灔今朝雲外山寸碧若新染人

境兩清絶座客只君欠俗子百無用勝士一可念君如
苕溪女不粧有幽艷又如白墮醪雖久味愈釅雄文山
有雲髙論圭無玷胷懐極坦夷了不限城塹胡不侍明
光峩冠佩長劒寧甘廣文冷青燈對鉛槧何當襆被歸
莫待孟光窆放杖先生席罷趨邦君坫晩行蟬噪山曉
起鷄號店到家先過我信若符節驗門前馬未嘶屋上
烏可占呼兒拂几席喚婦熨襦襜欲具韓子餐恐乏魚
菜贍但當蒸瓠壺莫笑盧公儉老氣得酒豪灰寒尚復

焰虚心叩至道膏肓待君砭

　　逰西塔寺分韻詠雙蓮以太華峰頭玉井蓮為
韻探得華字

　　元君始雲翔華姑繼羽化獨留曾與黎髙風配崧華不
隨二女嬪豈羡兩喬嫁尚餘脂澤念多生縁未謝化為
芬利陀耦立逺公社翠趺分雙岐並萼肩相亞挹袖薫
風晨擕手月凉夜交枝艷散霞同氣香飄麝踈影競清
妍幽姿鬬閑暇何時各零落秋髙霜露下洗粧見氷肌

乗雲返姑射此論傳者誰黄鵠為予話

　　逰西塔寺探得王夷甫玉柄麈尾以柄字為韻

　　寧馨捉麈手玉色相輝映携持賔滿堂韻與談俱勝温
潤徳堪比鮮潔面可鏡扣几聲逾清指月色彌瑩名壓
范增斗價重齊侯磬晉朝妙人物此公名最盛風流固
足賞不救當時病雖云王謝許我老獨不稱肉緩形頗
穢語拙存直性但慕杜陵翁長鑱白木柄

　　擬峴臺


　　耿耿抱孤韻寂寂扄柴扉束書臥環堵交㳺車馬稀風
流佳公子妙齡秉天機邀予歩層臺目送孤鴻飛山影
漾清渚翠色侵人衣漁浦晩烟瞑霽雰䝉夕暉静言思
叔子悵然澹忘歸坐有庖丁手奏刀心術㣲萬象含毫
端縑素聊一揮古来勝逹士歘如朝露晞吾人各勉力
毋為鄒湛譏

　　取友遍四海江夏真無雙憐我守幽獨閉門臥北忩折
簡呼勝士炊黍羞羊腔相邀出蓬蓽登高臨大江江山

擬峴首清絶冠此邦豈惟慕叔子耆舊皆敦龎蟄龍臥
諸葛雛鳯伏老龎寂寞千載後斯人可心降願言各努
力勿立憍慢幢

　　端溪硯

　　琢彫山骨竒磨礱發光烱體潤雲氣生寒泉冽幽井平
生心腹交陳元及毛頴徳重不傾側中虚且淵静置之
棐几間吾身日三省

　　吳子珍家分韻詠席上菓探得橘子以橘字為

韻

　　巴卭清霜後獨餘兩大橘一朝剖而食四老欣然出乃
知避世士退藏務深宻吾邦富此菓味不數萍實堆盤
爛生光纍纍照巾羃香霧欲噀人未食先流液何當見
四老授我隠居術

　　傷徐文學

　　鷄鶋止魯郊豈樂太牢具㝠㝠萬里鴻弋人何敢慕東
海儒林秀落筆妙詞賦蹭蹬江湖秋低徊老韋布晩從

使者舉捧檄喜而懼白髪照青衫奄忽死中路功名安
在哉竟以儒冠誤去就各有時夀夭亦無據竚立倚江
樓注目煙村暮

　　懐汪信民

　　長沙隔重湖莽蒼無四壁騷魂駕鬼車月黒隂火赤念
彼泮宫老官居寄禪寂雖綰㕘軍綬尚帶山林色蕭然
列仙癯粹氣潤圭璧坐見屈在牆作詩弔沉溺鄙夫不
解事勇退如六鷁安得快哉風吹我垂天翼不假蜚霞

佩置身在君側

　　懐汪信民村居

　　金風吐商管秀色浮山椒苔乾石骨瘦水落溪毛凋埃
塵暗箯輿風霜緇客貂藜羮浥野飯松醪酌村瓢㑹當
對榻語竹塢風蕭蕭浣腸去舊學詞源湧春潮

　　送胡民望入京

　　龜以氣而夀龍以仁而靈蛇以無足行蚓以無腸鳴大
哉天地間百怪不可名洋洋西津水念子行西征與道

如有聞鴈来當寄聲

　　寄洪龜父戯效其體

　　落落匡山老晴江瑩眉宇問道崆峒墟枯槎泛江滸歸
歟謝逺逰曲肱卧環堵磅礴萬物表動植見吞吐曜靈
旋磨蟻四氣遽如許咄咄千載事俯仰變今古安得仙
人杖頽齡為君拄

　　寄洪駒父戯效其體

　　令尹吳楚豪竒胷開八忩人物秀春栁詩句妙澄江築

室名壁隂鑿牖延朱光呻吟六藝學心醉倚胡床毛錐
摘秋頴繭紙截水蒼揮洒有能事著勲翰墨場翼翼魯
泮宫國士徴無雙行且職教事儒風成一邦

　　寄徐師川戯效其體

　　不見徐侯久夢繞西山陽斯人天下士秀㧞無等雙捉
麈望青天意氣吞八荒平生學古功胷次羅典章商畧
造理窟清論排風霜㺯筆有佳思哦詩懐漫郎恐非江
湖客黒頭侍明光不忘温䖏士羣書亦可將


　　懐吕聘君

　　彼美邱園秀風韻何灑落考槃盱水湄貧賤不隕穫氷
椀薦溪毛縞衣佩蘭若和嶠松森森王恭栁濯濯文采
南山豹野逸青田鶴獨振大雅音黄鍾在牛鐸緑蘿結
春隂修篁解夏籜登山挹飛溜自得仁智樂頼有好事
人携酒慰寂寞王度今清夷胡為束髙閣幡然起東臯
曳裾入西洛且捧毛義檄莫躡虞卿屩智嚢發新縢經
笥啟塵鑰治國端有計何惜萬金藥回睨黄公壚夐爾

河山邈

　　八月十五夜與諸友逰湖南翫月

　　黄昏出東門月在房心間歩繞古栁堤踈影迷清灣趺
坐湖上亭物肅景自閑桂影揺濁醪波光照酡顔髙懐
浩無際妙語險莫攀夜深風露冷投宿敲禪闗時聞橋
下泉决决鳴珮環兹逰尋舊約正朔已七頒緬想泮宫
老邈在淮南山

　　中秋與二三子賞月分韻得中字


　　雨洗天宇浄㣲雲捲凉風今夕定何夕月圓秋氣中驚
鴈掠沙水寒鴉繞梧桐嘉我二三子笑語春氷融酒酣
吐秀句醉筆翩征鴻夜䦨燈火亂清影棲房櫳似聞霓
裳曲笛聲吟老龍

　　逰西塔寺分韻得處字

　　西風脱木葉感時煎百慮癡坐北牕底哦詩不能句同
舍二三子邀我城南去風於湖上亭臨流坐箕踞菡蓞
晩紅垂冷香襲巾屨湖西青蓮界竹隂有㣲路老僧迎

我笑洗鉢供匕筯齋厨野飯香園蔬摘朝露清言洗心
胷幸免盃酒汙人生㑹合難駛若風中霧明晨想兹逰
淒凉在何處

　　懐李智伯以洪龜父贈智伯詩氣盖闗中季子
心為韻探得盖字

　　初聞季子賢詞源漲萬𣲖未倒蔡邕屣先傾程本盖自
從得斯人議論頗宏大邇來卧苫塊病骨劇疲瘵兹逰
獨不預頗覺氣宇隘平生憎俗物毎見意即敗後㑹君

强起免食三斗艾

　　集西塔寺懐亡友汪信民以言念君子温其如
玉為韻探得念字

　　禍福初無門吉凶本不僣跖夀顔夭折此理竟誰驗貴
不嗇䜛邪富獨饒聚歛施施驕妻妾百索無一欠貞士
抱清真藜藿常不饜人生鬼揶揄奄忽就窀窆吾友汪
夫子才力百夫贍獨立流俗中如山不可塹青衫困冷
官半世守寒儉自從斯人亡吾生良可厭絃絶伯牙琴

墓掛徐卿劒但餘青溪編萬丈垂光焰朝來雨新霽湖
波清㶑灧禪堂净巾屨僧榻凉枕簟追尋舊逰蹤歴歴
皆可念矢詩寓一哀苦淚漬鉛槧

　　和陳倅宜黄書事

　　鄙夫拙生事日晩兒號冬白駒穿甕牖曲肱起猶慵懶
惰百無營有酒時復中孰知廊廟具征驂犯寒風行役
豈不苦王事不我容勞佚雖有命造物似不公仰羡冲
天鶴孤飛邈難從頼有雲外山所至如迎逢是中有深

意髙懐可黙通何當浮大白一醉百念空

　　冬至日陳倅席上分賦一陽來復探得復字

　　陽進君子升隂退小人伏此理洞然明不疑更何卜㣲
和回根荄餘光借草木但看堂前梅南枝已芬馥東齋
况虚明樽有荔枝緑燈花不予欺玉蟲間金粟吾道行
將伸斯言可三復

　　嘲潘邠老未娶

　　潘侯平生心初不喜㛰宦中年又䘮妻二子尚幼丱孤

燈秋夢寒頗思美目盼初時似不堪既久亦習慣斯人
天機深堅壁却憂患濁醪只獨斟布衣誰補綻豈不溉
釜鬵無人煮藜莧買婢供使令頗遭俗子訕北風吹枯
桑天寒嵗云晏人生不百年一世如夢幻勿謂淵泉深
巨魚亦可汕何當呼蹇修便可買羔鴈中饋端有人嫁
娶豈難辦為君乞樊素伴我老山澗

　　陳倅席上分韻得我字

　　竹林墻外梢梅蘂簷前朶萬籟寂無聲夜䦨耿燈火通

守塵外姿體道忘人我邀客文字飲麈風清四座酒酣
誦新詩老氣激衰惰公詩如天驥逸韻謝韁鎻小人窘
駑足十歩常九跛願公勤鞭䇿他年逢飯顆

　　夜過朱仲觀飲明日雪作

　　夜飲錦瑟傍歌吹盈耳根歸聞牕外竹摵摵風葉喧夢
覺室生白曉起欲填門平地委璀璨虚亭舞翩翻灑樹
輕復揚觸幔急且掀望逺恐連雲積厚疑壓坤光動浮
屋椽影亂紛池盆散漫迷大江依稀認前村雀噤咮自

束鴉濕翅不騫把玩手欲龜咀嚼舌必捫風黨怒未解
火媒寒不温簷有氷柱懸門無屐齒痕逰倦不訪戴愁
多惟卧袁何時天宇霽炙背負晴暄王門若可擬持以
獻至尊

　　廣夀寺

　　學道䕶心城養生戒眉斧静知世味薄老惬野僧語散
歩給孤園邀我㑹心侣塵清不眯眼境静可氷暑蓮社
宗逺公竹溪仰巢父此道不異世今人豈媿古當念貧

時交重勿棄如土








