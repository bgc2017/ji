古穰集卷十五
明李賢撰
墓表
贈御用監太監阮公墓表
公姓阮諱浪世家交阯永樂中太宗皇帝因安南作亂
遣將征之衆悉歸附時公甫十餘歲特俊爽被選入掖
庭太宗見而竒之冀成其才命讀書於内舘公穎敏好
學孜孜不倦遂博通羣書頡頏儒者然德性惇篤能以
禮自持與物無競輩行莫不折已加敬焉用是太宗命
理尚衣監事公益敬謹小心克勤所事洎侍仁宗尤愛
其才將有寵任之漸宣宗初遂擢奉御俾掌寶鈔司時
官軍直禁衛者宜置金牌特委公督治事不日而完宣
德三年西洋諸國進御船抵廣南有司馳報宣宗以為
封堵寶物必得其人命公馳往處置周密而還所歴秋
毫無犯宣宗甚喜賞賚殊厚五年宣宗念敵人弗率親
帥六師出塞以振威武公扈征有功陞御用監右丞正
統改元之初今上以公為先朝舊臣多效勞勩特陞左
少監侍上十有五年恭慎不懈如一日及上居南宫公
復以老成端謹入侍左右事無大小悉咨委之時景泰
已易太子奸臣覬圖爵賞構辭加害言公欲糾衆復立
正統又欲公旁引内外勛舊羅織成狀百端拷掠雖極
其慘毒未肯承服遂忍恨而死終不累人聞者莫不酸
辛嗚呼公能之死不變以息内外勛舊之禍視古之剖
心明誣者亦何讓哉公生於洪武某年九月九日卒於
景泰三年七月十二日春秋若干今皇上復位改元天
順首誅奸惡而深悼公之誣枉特贈公御用監太監賜
以秘噐如禮斂之復令所司擇地為營塜壙遣官諭祭
以妥其靈公雖弗克享高爵於生前而所以表公之節
白公之心傷公之亡寵眷已極則公之死不為徒死所
謂有重於泰山者也司設監丞賈公安猶慮公之行實
未盡暴於世屬予為表刻石墓道以示不朽云
資善大夫吏部左侍郎俞公墓表
竊怪夫世之人見害必避見利必趨已而避害者得害
趨利者失利大抵不知命者也若夫知命者遵道而行
盡其在已人謂蹈害而利反至焉人謂失利而害莫侵
焉豈非明哲之士哉今之士效用於世能若是者其惟
俞公乎公諱山字積之别號梅莊先世居汴有仕宋者
扈蹕南渡因占籍嘉興遂為秀水人高祖瑞卿曾祖禮
之俱不仕祖伯綱父璿俱不幸坐累遷戍而死人咸惜
之後以公貴俱累贈資善大夫太子少傅兼吏部左侍
郎妣王氏鄉先生逹道之女累封太夫人公生而岐㠜
風骨秀爽志趣不凡逹道見而異之曰俞氏之昌其在
兹乎遂妻以子弱冠補郡庠生治春秋從西園李先生
講學專業不懈至忘寢食踰年即得其奥義永樂癸卯
領鄉薦以祖妣周氏垂老不忍去左右就養者三載宣
德丁未乃入太學時祭酒四明陳先生師道尊嚴慎許
可六舘之士肅然惟待公以色庚戌春遂中乙榜人或
諷之曰以子之才乃屑就邪公曰命也不可強遂得蘇
之崑山訓導崑山之士樂公善教莫不爭先奮勵底于
成俄丁外艱諸生攀留弗克有隨之抵家受業者正統
丙辰服闋調常之宜興時公之執友楊氏適主師席遂
同心率教士習丕變未幾丁祖母憂宜興之士思之不
置爭詣提學御史留之弗果正統庚申服除赴京時朝
廷嚴勅吏部擇儒官以輔親藩人皆托故避之公曰自
有定數吾何避為遂選擢郕王府伴讀公既居是職若
將終身日勤講說不少輟禄微數窘略不芥意弟子從
游者益衆慕求公之文者接踵於門正綂己巳景泰即
位進公鴻臚左寺丞時都御史楊善掌寺事雅重公薦
陞左少卿踰月拜吏部右侍郎賜誥命階嘉議大夫尋
轉左侍郎壬申進兼太子少傅復賜誥命階資善大夫
久之忽嬰風疾朝廷屢遣太醫往視後少愈景泰乙亥
乃上疏乞骸骨不許且慰留之踰年請之益切人或謂
曰委任方隆疾以漸瘥何苦欲休公曰隆替相尋亦理
之常吾非不戀明時揣分宜休况以疾乎復上疏懇辭
朝廷重違其意特允其請賚與甚厚俾乘驛舟以歸别
之日公卿大夫設祖帳都門外觀者如堵莫不嗟嘆曰
于今復見古人矣既歸越數歲舊疾復作竟弗起公生
于洪武己卯六月四日卒于天順改元十月九日享年
五十有九卜葬嘉興永豐鄉之原所著梅莊集若干卷
藏于家配沈氏累封夫人生男三長曰謨次曰誥工科
給事中改判兖之沂州次曰諫女一未笄而沒孫男三
孫女二公為人敦厚簡靜於勢利澹如也在藩邸時嘗
衍義經書纂成講章尤善諷諫屢有裨益及顯用之日
持以正大守以清謹不市私恩不取容悦人皆知為君
子人也景泰初議迎復之禮公奮然曰鑾輿回則人心
安力贊其成言官有持正被嫉者公曲為調護竟致顯
用其佐銓衡也人才多所拔用未嘗自言曰薦賢為國
豈為私也噫公之行藏不避害不趨利已而未嘗有害
吉無不利者如此雖嗇於壽而立心制行之高俯仰無
愧足以暴白於天下後世矣
通議大夫兵部右侍郎宋公墓表
有衰絰而深墨其容者造子云自南京來泣且告曰孤
之父先生故人也屬纊時謂孤曰表吾墓者必屬先生
孤敢奉遺命以請予悲其意不忍辭按侍郎俞宗立狀
公諱琰字廷珪拙菴其别號也系出唐廣平文貞公之
後世居邢州之南和唐末有為浙之奉化令者因土著
焉詩禮相承歴宋元弗替曾祖起潜為元鄮山書院山
長方國珍據四明即歸隠祖允宜性勤學尤喜成才為
塾以教鄉族子弟有遺規焉父諱原亮人稱竹軒先生
而祖與父俱以公貴贈通議大夫兵部右侍郎祖妣蔣
氏妣朱氏俱贈淑人公生於洪武壬申二月二日自幼
穎敏甫六歲讀書日記千百言遂能吟詠得句甚竒鄉
先達嘆異之永樂初為邑庠生益肆其力淹貫經學旁
通子史凡隂陽歷數卜筮相法咸造其精字書遒勁不
下古人年十七遭母喪哀毁過禮時弟琬甫四歲抱養
惟勤不貽憂於父居鄉勇於行義時疫大作姑家尤甚
人皆遠避無至門者公曰若此噍類絶矣患難不恤何
以親為遂宿其家躬治湯藥以全活之卒者出地葬之
鄉閭為之感化永樂乙未乃登進士第選為翰林庶吉
士預脩性理大全書未幾仁宗皇帝以太子監國南京
選公隨侍既而太宗皇帝知公之才復召還北京預脩
永樂大典書成賜白金文綺授中書舍人涖事翰林仁
宗嗣位之初特賜勑命階徵仕郎宣宗皇帝御極遷禮
部儀制主事仍涖翰林事宣德庚戌以親老懇陳歸省
未閱月復遣使召還正統改元皇上嗣位特選公入史
館纂脩宣宗實錄未幾遭外艱痛踊幾絶四年秋服闋
至京上以公累朝舊臣轉吏部考功主事日侍禁庭凡
中貴人幼而秀者屬公訓之公雖被寵光達盛衰之理
益畏慎不安屢乞外補或曰如公遭遇千載一時搢紳
所願不可得者何乃自疎如此公曰以吾所見當如是
古人固有不俟終日者九年春遂遷河南布政司右參
政時汝陽不雨禾將稿蝗復大出官民憂懼走報藩司
公大驚曰尚可緩乎即日往視之且自訟曰匹夫一念
之誠尚能格天况吾任承宣之職乃齋嚴致禱方畢民
忽報云有鳥數千成陣而下延頸長足名曰秃鶖啄蝗
無遺已而飛去越明日大雨官吏士民交相忻忭景泰
四年冬以考績來京轉太僕寺卿尋遷兵部右侍郎公
益勵忠勤士林推重未幾賜誥命進通議大夫天順改
元上念南京根本重地以公老成往涖部事越三月以
疾卒于官是年七月四日也壽六十有四配李氏前禮
部尚書兼左春坊大學士志剛之女先卒贈淑人繼室
同邑竺氏女封淑人亦先卒側室孫氏金氏生男二長
曰旻次曰晏女慈恩適王績餘早卒孫男二俱幼旻等
將卜歸葬于嶺山之陽公雅性不喜喧囂嘗扁退公之
所曰靜齋書八詠以自况時重公之文求者接踵所著
拙菴集若干卷沒之日有司奏報上深悼之特遣官諭
祭仍命工部為營塜壙嗚呼公之見用于世慎終如始
愛惜名節無纖毫之玷置之名卿才大夫之列無愧焉
是宜有永于後矣
奉直大夫尚寶司少卿袁公墓表
士生天地間有遭遇明時而不得見用於世者有見用
於世而不得見知於君者有見知於君而無才術以顯
其名者有名雖顯而不能保全始終福壽俱隆者今之
君子兼而有之者吾於尚寶袁公見之嗚呼休哉公諱
忠徹别號靜思前人世居南昌至七世祖子誠仕宋累
官刑部尚書南渡時扈蹕家於鄞六世祖芳為吉州泰
和令高祖鏞咸淳進士為宋死節曾祖澤民養道不仕
祖士元為元翰林國史院檢閱官父珙國朝太常寺丞
贈中順大夫太常寺少卿母倪氏封恭人公自幼穎敏
神氣異常讀書強記童丱時已能詩文凡名士鉅儒一
見知為大噐太常君精於風鑒公得其傳文廟在潛邸
時聞太常君名以書幣召之公隨侍文廟見公論相大
喜賞賚甚厚尋許歸家未幾高廟崩建文嗣位信任非
人猜忌宗室文廟不安因有靖難志召公問之對曰天
命有在誰能禦之奉命纂人象大成書以獻賚予有加
壬午夏文廟入正大統首遣使召公父子至官其父太
常丞且曰忠徹臨事有斷制所言多驗特授鴻臚序班
賞賚殊厚公入謝曰陛下當畏天脩德偃武崇文率由
舊章振肅綱紀撙節財用明慎賞罰禮貌大臣黜陟臧
否用臻太平之治並賜嘉納尋知公在戎籍即令兵部
蠲之又嘗勉公進學公以務冗對遂陞尚寶司丞且曰
此職有暇可親詩書公退而感激不怠庚申改中書舍
人己丑春營北京公扈從既至日與大議復遣中使召
太常君至父子相隨出入禁庭尋密遣公乘傳看楚王
子重瞳公還奏無他異庚寅春以公父高年優賚遣還
公扈從北征既還上屏左右從容密問大臣優劣之狀
武臣丘福朱能張輔李遠陳懋柳升薛禄文臣姚廣孝
夏原吉蹇義金忠吳中吕震李慶方賓公一一論斷以
對上曰卿所識鑒正合朕意是歲冬太常君卒&KR0608;葬加
厚公奔喪葬畢詔起復之癸巳春扈從至北京甲午春
復扈征衛喇特乙未夏上謂公曰東宫不聞教子對曰臣
聞古者不親教子宜選文學老成之人以輔導之責其
成遂選儒臣儀智陳山等日侍講讀丙申春秩滿復尚
寶司丞特加賞賚戊戌春召公至便殿示以進陞之意
公固辭以父未有贈官即日召吏部贈其父官賜誥命
公益感勵進相書機要丙子陞尚寶司少卿恩典稠疊
莫與為比壬寅春扈從北征公言利出東路上不從洎
還軍在東者果大獲復觀將兵者得利已而捷至每從
征所言無不驗者仁廟登極待之尤厚賜誥命尋賜還
家燎黃省視宣廟嗣位召至京宣德改元丁内艱不獲
奔喪詔以從子代還襄事一日見上容色曰宗室人有
謀上之意七日内果有報漢王反狀者公扈從往征之
既還受賚彌厚甲寅春得展祭之請乙卯春今上嗣位
公入朝己未夏懇乞致政既得請南歸傾朝縉紳祖餞
都門外公之術竒驗於文廟者不能盡述若公效忠讜
論則人不及知者甚多如終大孝之情而慎密機事論
養賢之實而贍其取給乞賜孔氏玉軸之誥歴言遣使
取寶之非議武職宜准終喪諫服藥勿信方士如此之
類皆有人所難者休官居閑二十餘年忽遘疾顧其子
曰死生常理吾何憾惟信誠忠厚可以立身汝宜勉之
屏藥端坐而終公生于洪武丙辰十一月七日卒于天
順戊寅三月三日壽八十有三娶邊氏累封宜人先公
二年卒子男二長應麟早沒次應驤鴻臚寺序班女七
長適泰寧侯子陳鏞次適都轉運鹽使金逹次適光禄
寺卿子井醴次適寧波衛指揮萬全次適行人司副金
亮次適昌國衛指揮武銛次適王迥孫男女各二應驤
將以某年某月某日與宜人合葬于前嶴山之側前期
奉狀以治命來請表其墓公為人慷慨有大志不隨流
俗正論毅然不以利害少沮與人交洞見肺腑不立町
畦見人患難惻然力援傾囊不惜理有不直者面折不
少借其致政也聞朝廷出令之善用人之當則躍然而
喜有不便於民者必憂形於色此其為人豈特風鑒一
事可稱道哉所著鳳池吟藁符臺外集若干卷
贈嘉議大夫戶部右侍郎薛公墓表
有自無為來者曰薛氏之子傳父遠命曰先公行實願
托執事之文以不朽予憐其用情不以辭按其僚友翁
君世資狀公諱能字士能姓薛氏世家廬之無為州有
仕元為鎮撫諱景仁公之曾祖也娶李氏有隠士諱舜
卿公之祖也娶顧氏考諱祥有智勇知元祚將終必有
真主者出歲乙未聞太祖高皇帝龍飛淮甸慨然提戈
集鄉兵歸附已而從征渡江屢獲竒功授水寨管軍鎮
撫明年克臺城己亥攻安慶洪武改元為漕運使轉輸軍
餉進工部尚書出為北平布政使後罷中書陞六部復
召為尚書時公已成立隨侍克盡孝敬歲辛酉尚書以
事下獄卒公之兄覬坐逮謫戍廣東之海南公倉忙中
獨承喪事奉尚書柩啓壙與母夫人賀氏合葬都城之
南既襄事扶擕老稚䟦涉萬里抵瓊州備嘗艱苦不以
為勞顧兄在尺籍乃經營家務以佐之而脩德善行不
荒僻貧賤易其心嘗扁其齋居曰敬脩以見志翰林學
士解縉聞而嘉之為作記處他昆弟間友愛篤至交賢
士大夫久而益敬命諸子從事詩書嘗戒之曰先君當
擾攘之際奮自武功歴官中外活人甚衆而子孫播遷
海外庸知造物者非玉成邪汝輩勉之忽一疾不起宣
德丙午四月十七日也距生元至正庚子二月四日享
年六十有七瓊之儒輩私諡曰靖安處士卜葬于瓊以
子遠貴累贈嘉議大夫戸部右侍郎娶歐陽氏有淑行
早卒累贈淑人繼娶沈氏累封太淑人佐夫起家一力
勤儉既遠登進士第擢戸部主事歴郎中侍郎禄養之
餘悉以散之族衆遠數遣人迎養太淑人憚於䟦涉第
慰遠曰汝雖不在膝下吾心安矣天順二年七月二十
七日卒享年八十有四生子男五長繼善次繼隆次繼
常次繼昇俱早卒次即遠女二長適汪鏞次適訓導唐
虔孫男四太淑人訃聞于朝遣官諭祭復勅有司為營
葬事遠乞迎新柩合葬故里復給之驛舟以行皆特恩
也系以辭曰前有尚書後有侍郎公雖韜晦益振其光
靖安之名嘉議之贈公雖云亡孰掩其盛首邱之義子
克成之我表其墓百世之思
中憲大夫湖廣按察司副使彭公墓表
太常少卿兼翰林學士彭君時狀其叔父慎菴先生之
行以示賢曰先叔平生存心制行之高不可以無述冀
執事為表刻諸墓以示我後人賢固辭弗獲則按狀而
書之公諱琉字毓敬其先鄱陽人宋哲宗時有諱忠泰
者官於吉之安福子孫因家焉代有顯宦若廉訪使仕
益轉運使國祥其表表者至諱六有為國子生未釋褐
而宋亡遂隠不仕子孫相戒終元之世無顯者公之高
祖祥翁曾祖芳遠祖古清父欽樂皆業儒欽樂用公貴
累贈奉政大夫脩正庶尹廣東按察司僉事母李氏累
封太宜人生子六公行三自幼卓秀受業於古廉退山
先生蚤有時譽永樂甲午首領鄉薦戊戌春登進士第
觀政憲臺時營建京城大臣以公才可集事奏委督起
應天諸郡夫役有司服其廉令出無敢後期者吏受賄
者置于法夫道亡者當械公以誠感之曰能自首者免
於是首者十八九溧水有虞眞者素以財力自雄為梗
公列其惡狀真計窮而出公曰爾所以安於豐産者皆
君上之賜也獨不知報邪真叩首愧服自後無敢亡者
明年以山東夫役緩於運木復委公督之令甚嚴衆為
公危公如期而還時侍郎李友直統其事嘉公之能而
延譽之公之名益著明年冬以親民職重擢公知政和
縣御史李宷時廵銀場懼公不容其家人奸利乃文致
其罪謫徒沛中公處之泰然自得洪熙改元用薦者授
臨清教諭乃作新士習具有程法諸生莫不悦服感激
奮勵多底成才公在師席凡三典文衡楊文貞公高其
學行薦陞翰林院編脩公曰是職不易稱也益力學忘
倦雖空匱不恤預脩五倫書及宣廟實錄同事者服其
精勤正統改元賜勅命進文林郎時朝廷留意人材乃
簡儒臣學行淳正者十三人授以憲職提督天下學校
公與選中陞廣東按察司僉事既涖任立教條嚴考課
歲歴郡邑開導諸生凡黌舍廢缺者增脩二十餘所書
籍不備者咸刻而傳之嶺南士風為之丕變科目之盛
幾於中州復兼督農桑黜陟官屬奉法不撓人服其公
朝廷嘉之賜誥命進奉政大夫脩正庶尹尋陞山西按
察司副使仍理學事景泰初罷提學改任湖廣奉勑贊
理廣西軍務公益孜孜盡職不憚勞涉未幾引疾致仕
太宜人猶在堂公得奉歡膝下已而居喪營葬一遵家
禮處兄弟間尤篤於友愛恒欲相接怡怡如也立義塾
以訓子弟暇則徜徉山水間自謂無樂以易之如是者
五六年忽疾作不能言舁至正寢精神不亂意欲永訣
乃秉筆以書有曰内不見已外不見人又曰保躬全歸
始終不移書畢而逝天順戊寅六月二十七日也距生
洪武辛未十一月十日享年六十有八配劉氏累封宜
人先公卒側室周氏生子一人晉早卒女三人長適歐
陽和次適管驥次適伍瑭晉之卒也無後公命時之仲
子頥為之後孫女一卜葬于故里黃牛嶺之陽公為人
剛毅嚴肅雖燕居無惰容然孝友忠厚出於天性接人
意誠而禮至尤謹於奉祀先塋在四遠者歲躬展省平
居言論一出於正義有不合雖小不為所當為者雖違
俗忤物為之弗顧也性甘淡薄於書無所不讀為文雄
贍追古作者所著有備忘錄慎菴等集若干卷藏于家
嗚呼天下人物江右為盛而江右世家彭為盛彭之彦
公為盛然則公之行顧可使之泯泯無傳哉賢與時同
官久知其博雅君子所狀必非過其實者故繁其詞而
不殺云
贈文林郎江西道監察御史鄭君墓表
鄭氏在宋有名綺者浦江人事親至孝臨終誓子孫毋
析産乾道中賜號冲素處士子孫世守其訓歴二百四
十餘年宋元本朝皆旌其門予恨不識其子孫有為御
史者謁予告曰佑義門之裔也先君棄世七年矣而墓
未有表懼善行之泯焉無聞冀有以白之予嘗歆慕鄭
氏以為有三代之遺風故不以辭按狀君諱沂字景元
别號菊軒高祖季二仕元由省元為參尉自浦江遷常
山曾祖朝宗祖辰表皆含章弗耀父德傅以才行薦試
事地官出使閩越有能聲未幾以疾求退母程氏昆弟
五人君行居四自幼穎敏能詩善書性極孝父在官隨
侍不釋至七易寒暑備嘗艱辛而和豫之色不少替與
昆弟處怡怡然永樂初家遭多事計資費不能支君恐
貽親憂乃極力當之業以不墜嘗總理一區租税曰吾
聞仁人君子惟以濟利為心若掊克朘削者為利已也
不知害已隨之矣用是小民感悦相率無後期者至於
絶沒田土歲久為豪奸據匿而粮賦累及小民君慨然
白于有司用是免代輸之患後雖遇君之子弟不論疏
戚禮意必勤念君之德故也族胤既蕃一門同居迨二
千口藹然雍睦無梗訓者有家塾焉恒延師儒合親黨
子弟教育之居當水陸之衝凡搢紳官僚經過者必見
之君亦欵留竟日夕或辯論古今人物微詞奥旨多出
人意毗陵吳公以都給事中出宰常山聞君名往造其
廬與語大悦歸謂僚友曰吾於是邑得子羽焉欲以賢
良應詔君以親老固辭乃止二親年偕八旬餘康強無
恙君别構堂以奉之扁曰怡樂與昆弟子姪朝夕會於
堂下捧觴為壽及親沒葬祭一遵朱氏禮復構堂扁曰
永思以寓終慕之情尤好施予見貧乏者濟之患難者
恤之孤孽無依者婚嫁之有弗協於家而忿爭者陳大
義以感化之去家二里許有溪曰亭潭往來病涉多溺
死君為置舟濟之里有王乙遭疫暴屍雖至親懼不敢
近君為具棺瘞之凡所行之善多類此伯父景範以富
室起實京師君嘗往省焉及卒曰毋苦其後也以子佑
代時佑已從學日有造君諭之曰吾聞獨學無友則孤
陋寡聞京師文物之淵藪汝往親之卒業焉佑承命而
往景泰初遂登進士第擢監察御史君嘗以書勉其忠
勤儉慎及佑使蜀便道歸省君曰汝承王命不可久於
此吾雖老邁有諸子在無慮也歲甲戌二月八日一疾
而逝距生洪武癸酉四月十五日享年六十有二卜葬
于江陽奄山之陽天順丁丑以佑貴贈君如其官配王
氏先公九年卒贈孺人子男五人長某次某次某某女
一適某孫男七人孫女五人嗚呼鄭君力學好善不干
仕禄孝友刑于家德惠及于人慶澤衍于後是豈愧于
義門之佳子弟哉是為表
進賢縣學教諭張先生墓表
嗚呼先生棄世在景泰六年十二月十三日距天順三
年則四星終矣子滿自上饒至京師謁賢泣且告曰先
人屬纊之際顧諸子曰李原德知我平生托其文以表
吾墓足矣言畢而逝不肖奉先人遺命以來惟執事有
以惠之昔賢方童丱時先生來主鄧庠師席至宣德改
元春二月賢始為諸生是歲八月先生以大故去賢受
業先生之門纔數月而誘引開導方殷自後粗有成立
不至于棄才實先生啓之今先生遺命屬賢賢尚何辭
按國子學正張淵狀先生諱受字應祥其先河南信陽
人曾祖某元末游宦江西之饒州祖友諒因移家廣信
之上饒遂土著焉父明道不樂仕隠居靈溪母李氏洪
武甲寅正月二十一日先生生焉自幼穎悟迥出等夷
時翰林王欽止師道尊嚴先生往受學焉大肆其力於
經史子集乃入郡庠未幾以學成貢入成均得友天下
士子聞見益廣有聲搢紳間永樂丁亥召入文淵閣與
脩大典明年秋闈遂中高第又明年春闈名在乙榜得
晉州儒學訓導丁酉秋浙省禮聘校文鄉闈尋以秩滿
調鄧州先生曰晉庠之士非無成效者科目中否則有
命焉今以此為功吾可必哉益脩教條以盡吾責而已
庚子秋復校文於陜右宣德初丁内艱服闋除深州秩
滿調温州十年校文於福建正統戊午校文於河南凡
四典文衡皆號得人秩滿考績應遷先生以老疾辭弗
允遂陞進賢縣學教諭又六載致仕時年七十有七先
生噐宇魁梧襟懷洒落無斬絶崖岸之行接人和氣溢
於言面所至後學多造就如賢之疎鄙亦在門下而春
坊庶子周旋禮部侍郎章綸監察御史王福生軰皆其
高第論者以比安定然一官淹至三十年之久豈造物
者有所乖歟雖然使先生不一任而躋膴仕則人才出
其門者未必若是之盛由此觀之則先生顯晦自不可
以尋常之見論也先生壽八十有二配同邑徐氏早卒
繼晉州劉氏亦卒男曰眞曰觀女適大學生宋福嘉者
徐出也男曰滿女一適羅瑛一適童頊一適宋友俊者
劉出也孫男曰琦曰瓘曰珙曰顯曰璘曰瓏女六三在
室曾孫男女十有四卒之明年八月卜葬邑之雙峯山
下是為表
古穰集卷十五
