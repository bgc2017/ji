古穰集卷九
明李賢撰
說
名說
曰賢曰謙曰讓吾兄弟三人名吾長名賢次謙次讓也
或曰人之兄弟為名者字傍必同取以類也今子與若
弟或異或同何也曰吾兄弟為名字不較其傍之同者
取其義也父師之命也吾何與焉然則父師期子弟也
其肯下乎必欲造乎成德之地而已曰賢曰謙曰讓固
皆德之稱也而賢為德之總名謙與讓一端也嗚呼賢
豈易能哉一譽其賢於人雖有其實必為之退避不敢
當况無其實而取以為己名若固有之終身者斯何人
也夫有其賢而别其名不害其為賢也無其賢而冒其
名將見鄙於人人矣不可一朝居也亟欲辭之而不可
得為之奈何父師之命也吾何與焉謙與讓何憂乎以
我為賢謙而讓賢之致也謙而不讓非賢也讓而不謙
非賢也而况不謙不讓乎將何以副父師之意也吾於
是乎難其為人矣謙與讓何責焉卜吾之賢否於謙讓
乎見之必謙讓於終身吾之責可逭也一不謙不讓難
乎免吾之責矣記曰兄良弟悌弟之所以悌者以其兄
之良也在我者必如是而後天倫之道盡詩云兄弟既
翕和樂且耽子曰父母其順矣乎父母順斯不負其所
期矣顧名思義吾兄弟勉之哉
捕魚者說
湍之北涯有港焉水自湍流滙而為淵始容小舟入百
步外漸闊成潭水深莫測相傳有龍隠其中魚大至尋
丈戲躍自得觀之者環步垂涎而不敢犯村有漁者不
勝其欲獨棹往捕之飽其船以歸潭亦寂然無所靈異
里人見之驚其得魚大且多爭問所自漁者靳不以告
由是見者潛持羊酒粟帛以賂之始肯一告求者既多
告之亦衆衆既知之懼前所聞猶豫不往漁者利其賂
曰傳有龍者妄也昨者吾捕良久寧不與起邪能我從
者與俱於是隨以往者十八九惟一二熟計之謂龍處
必深彼必會其未知耳其可再乎獨不從已而漁者進
從者繼之至潭方捕之頃水忽湧溢漁者不知所在餘
皆驚亂迅雷大震墨雲匝地烈風暴雨驚電閃爍漁人
溺死過半得附岸者神飛心悸不知言語飲食者累日
惟一二不從往者無恙嗟夫漁之貪利而蹈害也如此
人之趨附權勢也亦然方見其赫赫之權炎炎之勢可
以富人可以貴人莫不趨之附之百計效勤以餌其所
欲已而天道一還權勢既滅趨附之人逮禍莫逃與從
漁者何擇焉惟守道秉義君子能遠之也錄其說以為
士之立身者鑒焉
獵說
予在庠時聞獵而喜未之覩也尋於郭外覩之而好未
之遂也時則思其布罝之勢得獸之狀可愕可喜欲獵
之心愈不可制逢歲之暮例得休暇庠之友聚而往獵
焉予即欣然以隨出乾方過湍流數里有村村之北曰
張氏其背之地盛茅衆曰此中有藏可獵矣布罝於下
風縱火以驅果見獐兔三五驚馳至罝躍而脱之莫獲
其一衆以為不利復收罝以西不知其茅擅於張氏見
其火盡家人持梃來追衆皆徐行待其至予獨懼謂至
則必相毆擊衆以予怯令挾一罝奔而西張氏子望見
舍衆以追予進至村家得理機者護之梃不可施怒猶
未巳主人固解始免予畏其毆擊心膽戰慄不能自持
已而同行者亦至相與憮然初興皆沮以歸予自是好
獵之心遂絶既而思之張氏子我師也勢雖不同而理
則一縱使嚴師以賈楚臨之又何加焉作獵說
吾鄉說
吾鄉地廣土肥民亦竭力其中而卒無千石之富者何
也豈上之人侵漁或下之俗侈靡邪已而覘之蓋非二
者之弊乃賈人斂之耳吾鄉之民朴鈍少慮善農而不
善賈惟不善賈而四方之賈人歸焉西江來者尤衆豈
徒善賈譎而且智於是吾人為其勞力而不知也方春
之初則曉於衆曰吾有新麥之錢用者於我乎取之方
夏之初則白於市曰吾有新榖之錢乏者於我乎取之
凡地之所種者賈人莫不預時而散息錢其為利也不
啻倍蓰奈何吾人略不計焉一有婚喪慶會之用輒因
其便而取之逮夫西成未及入囷賈人已如數而斂之
由是終歲勤動其所獲者盡為賈人所有矣專此之利
寧有既乎吾鄉之民坐是卒無千石之富尚不覺悟若
恃賈人以生者寧與之利而甘心焉嗚呼朴鈍少慮一
至於此惟長人者能禁其弊不數歲而吾民富矣
憫農說
嗚呼農可憫矣而不憫者不見其勞也不見其勞而憫
之非其情也不見其勞憫之而出于情者其惟聖賢乎
予非聖賢也而憫之出于情見其勞故也夫好逸而惡
勞人之願也願之所以如是者身也人之身逸則樂勞
則苦出于願者本於身故也斯願也農敢遂乎故必矯
斯願而勞其身若好之者炎日可畏也暴其身而不少
休密雨可避也沾其體而不少輟手足龜焉髮膚汚焉
勞極其苦而尚慮天災是以終歲勤動於田野而五榖
不可必得夫百工技藝身無暴沾之苦苟有勤動利無
不得者嗚呼農可憫矣勤動而必得可也不可必得何
勤動之有然而不敢不勤動者其心以為勞其身斯無
慊焉榖之得否一聽于天也未有不勞其身而有得者
夫勞其身而得者常也或不得者變也故曰耕也餒在
其中矣不幸而餒焉其可憫也甚矣作憫農說以達夫
為人牧者
過淮說
予昔為進士奉使過淮欲渡至安東會風阻至晚而息
洎曉或曰浪平可渡矣或曰中流尚未平也已而言平
者衆予遂登舟將百步許波有微痕舟人喜曰浪果平
矣又百步許浪勢漸大舟人疑之將近中流浪大如屋
舟如瓢焉隨其勢而上下之執櫓者悉磬折焉浪花噴
入舟中舟勢閃側予不能坐立呼其退止舟人曰勢不
可退有進而已予甚怖既而抵岸或曰昔程子中流遇
險不懼而子懼何也予曰彼賢者也予何能焉雖然程
子中流而遇風波非不謹之於初也苟罹其難付之於
命可也予則風未息而渡不能審之於初也倘遇其患
是與立巖墻之下者無異不知命孰甚焉
四友說
愼獨子有四友焉同處於虛靈之室方其初也無泛雜
之交惟四友相隨慎獨子待之甚善然四友性各不同
未嘗與之苟合慎獨子或不能堪猶未疎也既而羣小
獻媚慎獨子日見親密自謂愛己者莫此輩若也於是
遂疎四友而虛靈之室不容見入昕夕之間惟與羣小
共處而已人見四友而歎曰不容何病不容然後見君
子然四友皆存心忠厚雖被疎外曾無一毫憾意見於
言面或偶然相遇於途亦不回避慎獨子視之漠然略
不少介於懷識者莫不誚其愚也至於晚年多聞前言
往行漸覺為羣小所誤無益於已一旦翻思四友之善
痛自咎悔且曰四友於我何負焉我乃見疎如此使我
之德將老而無成抑誰之過歟從此奮然盡疎羣小然
後肉袒負荆謝罪於四友而四友惻然曰子為邪類所
惑一至於此吾輩憐子陷溺無計為子脱之非不忠於
子也勢不能也今幸能自脱吾輩喜慰之不暇而暇為
子責耶慎獨子聞斯言也感愧交集乃為之誓曰而今
而後所不與四友同者神明殛之然四友不知其姓一
則稟性温和為人慈愛一則負資剛方臨事有斷一則
端莊謙遜雅有文彩一則明哲通變能别是非慎獨子
由是深相結許動止出入必與之俱四友者各以其善
之所長行之不敢自有咸歸於慎獨子以故遂成慎獨
子之德嘗曰吾輩與子與生俱生非一日之雅一面之
識者比敢不盡心輔子必使令聞廣譽施於子身務期
不負相須之意焉慎獨子歎曰若數子者真吾之死友
也遂終身交好不渝卒償其誓云
貍奴說
天順改元予始入閣自幸得見平生未見之書時開厨
檢之往往為鼠所嚙及見羣鼠往來自若略不避人予
甚怪之左右曰此鼠閱人多矣自永樂宣德以來皆然
真鼠之黠者予謂此類安可縱之乃謀諸左右設機以
捕僅得其一二焉由是益横凡枕席几案書史圖籍俱
為遊戲憩卧之所在在處處罔不遺穢晝而拂之夜則
復然雖密其窗戶必得隙而入或新裝書冊稍不閉藏
必碎其裝而盡其糊不勝其擾乃市一小貍奴置閣中
晨視遊戲憩卧之所悉無遺穢予且喜且異夫以内閣
深廣而貍奴以微小之軀力單勢弱一入其中不動聲
色頓使羣鼠潛蹤避去何哉或曰此其職也天賦其能
爾予曰豈盡然邪有猫見鼠而不捕者有鼠見猫而不
懼者又有與之同眠相戲相嚙者然則若此貍奴豈易
得耶記曰迎猫為食田鼠也猫之職固在捕鼠以除害
必如貍奴斯稱其職無愧矣嗚呼士受朝廷之職者視
貍奴亦盍警歟作貍奴說
壽說
予宣德中詣京師舉進士當時公卿不過三楊蹇郭吳
胡數人而已久之相繼以没惟宗伯胡公獨存居官三
十餘年如孤松挺秀為之僚佐者已經二十餘人謝代
之數如過客焉議者莫不羨胡公之悠久已而致仕還
家又優游數載壽八十有九而卒予於其既卒之後思
之似與向之早没者均焉亦無先後之可較也嗟夫古
之老彭老耼亦不免於死君子惟令名之可貴爾壽足
多乎哉宜論者以彭殤為齊也雖然人之常情其處世
也樂於久而悲夫暫見古人壽之高者未嘗不羨其便
饒而於壽之短者必以為虧欠而惜之也無乃昧夫達
人之大觀歟
物形說
萬物之形不出方圓二者然草木鳥獸之類由天生者
其形圓惟器用室宇之類由人為者方圓兼之大抵出
於自然者未有不圓而方者反是蓋圓之出於自然者
以有理為之主也理即太極假使有形無不圓者故周
子為圖以示人亦必圓其形焉或謂天圓而地方地豈
不出於自然乎曰以地為方者據其平言之也殊不知
天包乎地地如卵黃蓋亦未嘗不隨天而圓其形焉且
紙窗之隙初無圓者日來射之其影必圓蓋亦隨日之
形耳水波之靜雖曰平焉以物投之其紋必圓蓋一生
水水亦隨天之形耳以類而推之莫不皆然于以見造
化之妙矣
聖人說
或云聖人無有不善終者以其有周身之計也此說非
是夫天生聖人豈偶然哉如大舜成湯文王孔子皆遭
患難以勢觀之决不可免以理論之必不能害所以雖
遭患難終不至於死也孔子自謂天生德於予桓魋其
如予何又曰天之未喪斯文也匡人其如予何言在已
有如是之德之文皆天之所賦與也在人安能違天之
意而害我乎由是觀之聖人所以必得善終者實天意
也豈賴周身之計哉
雀鼠說
天下鳥獸有畏人而不依人以為生者鴉鵲獐鹿之類
是也有不畏人而依人以為生者雞鵝牛馬之類是也
惟雀鼠之為物也不然畏人而依人似乎可怪既而思
之蓋亦出於不得已焉欲不畏人則必戕其命欲不依
人則無以為生是以雖依人以竊其食而穴其居其心
之驚恐畏懼未嘗頃刻忘人之害己也幸而獲保其身
則其瀕危歴險豈可一二計哉人推此心庶知二物之
可憐而不至於甚惡之也
題跋
讀活民書
予觀董氏所集救荒活民書其用心仁矣哉凡為君為
臣者不可無此書而為守為令者捨是無所用其心矣
奈何世之人見人文集雖無益於世者必汲汲然刻梓
以傳視此反不挂意蓋不知當務之為急者也程子云
一命之士苟存心於愛物於人必有所濟當時若見此
書未必不擊節歎賞也
讀包公奏議
予讀包公奏議乃知宋仁宗之賢三代以下絶無而僅
有者其所以容受直言蓋其天性之美初非出於勉強
好名如唐太宗者嗟夫天下未嘗無包公也第以仁宗
為難遇耳包公奏議仁宗賜之也天下之士為諫職者
果遇仁宗則其奏議未必下包公也若曰有仁宗為君
而無包公之奏議尚何諫職之為乎
讀趙清獻奏議
進退人才固人主之柄不可下移也然而進退未當者
不有臺諫論列人主無從而知之由是奸邪得志國家
之禍可勝言哉觀趙清獻居臺諫於人才進退之未當
者初不以利害自計必上章懇陳其不可期於必從而
後已或未見從章必累上不敢憚煩至有二十餘章者
猶不見從必自求貶竄閉門待罪彼依違顧望苟且於
是職者聞清獻之風當赧然慙靦汗下沾衣也夫羞惡
之心人皆有之不然則非夫矣
恭題仁廟御墨
伏覩仁宗皇帝即位之日慨念詹事府少詹事鄒公已
没特贈太子少保諡文敏既勅工部為建墳塋蓋祠堂
復勅禮部令有司歲時致祭永為常祀嗚呼仁廟之心
誠念公輔導勤勞而報之必欲稱其情焉賢聞鄒公為
校官為州守而學行之高已重於士林既而預脩高廟
實錄復脩永樂大典為總裁又嘗訂定鹵簿冠服儀制
草平南獻俘露布出參大藩入為郎署是以受知文廟
選為宫僚擢庶子以至少詹事其輔導之功必異於尋
常遠矣報典之厚豈偶然哉今禮部左侍郎幹公之子
也以所藏御筆勅文製為卷軸持以示賢拜觀之際不
勝景仰豈但筆力遒勁可追前代之飛白而已哉其篤
於待臣之禮可以度越前古為子孫之永鑒矣公之後
嗣當寶而傳之以昭前人遭逢之盛百世之下將無有
觀感興起而振其家聲於無窮者乎
跋寫懷錄
勛部陳君為人恬退無宦情雖為明時一出登名進士
歴清秩而林泉之趣未嘗一日不往來於懷也觀其於
仕途中每逢除夕必作詩見志至於悲澁劍思歸二賦
益足以見所存之高昔李愿退隠韓子述愿之言為序
以送之形容賢不肖之態雖盡未必愿自言也惟陶潛
歸去來辭乃是自言其情如此觀陳君此錄蓋有過於
愿而無愧於潛矣嘉羨之際題其後而歸之
題旬宣異跡卷
正綂戊辰夏河南汝陽蝗為災官民憂懼走報藩司參
政宋公惕然于心馳往視之捕令未出引咎自責仰禱
于天其意蓋謂求之天而不得乃舉捕瘞之政焉忽有
秃鶖數萬結陣而下食蝗以盡禾乃登凡汝南之人與
夫宦遊其地者莫不懽忻鼓舞形於詩歌題其卷曰旬
宣異跡間出以示予予聞唐姚盧為相時山東大蝗崇
奏不可坐視不救乃出捕蝗使懷慎謂天災不可以人
力制宜脩德以弭之崇不從而蝗害訖息先儒論二相
持議不同謂崇知求之人而不知求之天懷慎欲求之
天而不知求之人雖均失之偏而懷慎之言要為知本
不可以崇能去災而遂以懷慎為闊於事也今觀宋公
行此一事可謂本末兼舉無二相之偏矣况先本後末
求之天而得之不復人力之需焉豈不異哉雖然匹夫
一念之誠尚能感天動物况居方岳重任承宣政化而
一方之民休戚所係者宜乎此感彼應捷於影響而汝
陽之蝗不能為害也傳曰至誠而不動者未之有也不
誠未有能動者也吾於息蝗一事可以知宋公之平生
矣公曩以參政報最而來為上所知留為太僕卿未幾
復陞兵部侍郎今事業日富德望日隆極其所就姚盧
輩蓋不足尚也
讀宋朝經濟錄
吾觀宋朝經濟錄乃知宋之所以有三代之風者實由
於此嗚呼盛哉自太祖而下九主率能開通言路其間
名臣無慮二百餘人於天道君道禮樂刑賞財賦兵戎
諸類知無不言言無不切凡人之邪正事之利害無不
上聞而慶歷元祐之時為尤盛其經國大猷豈直遠過
漢唐而已哉雖比隆三代可也
跋趙子昂書陸士衡文賦
文章雖為末技不專心致志則不得其妙觀陸士衡文
賦一篇雖曰形容才士作文之趣實寫其平生肆力文
章之功非望空想像億度而為之也其用心之勞可知
矣雖然聖賢之文則異於是何也有是理則有是文無
是文則是理有缺苟有所作不為無用之空言况攄發
胸中所藴一氣流通如風行水上自成文耳所謂有德
者必有言非末技也末技云者詞章之文士衡所賦是
也然造其妙者亦寡矣若士衡者顧豈可少也哉矧重
以子昂之書二美具焉固後世之所寶也予觀山陽尹
畢玉所藏本因題而歸之
跋春暉堂卷
姑蘇趙惟暕持春暉堂卷踵予門請曰某不幸少失怙
賴母氏鞠育以底成立痛惟先人弗及養矣幸吾母壽
且康常思所以報之者取唐孟郊詩中語以春暉名堂
請言於文章鉅公多矜而畀之者故敢請於下執事予
辭不能詩而惟暕請之不置啟而閱之歌詠既充贅言
何益雖然有一言焉春暉慈母良可並矣而慈母之恩
則有過於春暉何也春暉固能發育草木矣至於成否
任其自然春暉不能用力於其間豈若慈母愛育其子
心無所不至哉詩云父兮生我母兮鞠我拊我畜我長
我育我顧我復我出我腹我子曰父母惟其疾之憂由
是觀之則慈母愛子之心不如春暉若是之恝也况春
暉之煦物也博而不專而慈母之心子之外無兼愛焉
論至於此則子之報母比之寸草之報春暉其又難也
審矣春暉固無意寸草之報而寸草亦不能報春暉人
為萬物之中最貴而靈者豈以母恩難報而遂委之以
甘同於草木邪當竭力以圖萬一之報可也是故甘旨
以養口體不若養志也温凊定省不若聽於無聲視於
無形也有過幾諫不若先意承志喻之於道也不虧其
體不辱其身不若立身揚名顯親於後世也以類而推
行之終身至於全歸而後已焉古之聖賢圖報其親者
率由此而已惟暕勉乎哉
偶書
予在仕途危險屢矣初遭土木之害次遭權奸之害次
遭逆賊之害次遭誣枉之害次遭謗毁之害夫土木之
害瀕於萬死而得生身雖苦而心則不恐以所害者泛
而不專也權奸之害惡其不利於已而逐之心不恐而
身亦不甚苦也逆賊之害怒其不附已而戕之身既苦
而心則甚恐也誣枉之害實忌嫉之辱幾難免身雖不
苦心雖不恐而勢則可畏也謗毁之害欲搆陷之禍在
不測身雖不苦而心則恒恐以怨之者衆也一在正綂
十四年八月一在天順元年六月一在五年七月一在
七年九月一在八年八月官愈高而危險愈甚傍觀者
莫不寒心予則若尚留戀而不去者豈其本心哉會當
脱此塵羈優游物外以畢餘生焉
紀夢
天順庚辰閏十一月九日予看歐文是夜夢見歐蘇二
公面北坐歐左蘇右予坐于後歐穿墨綠衣面短而貌
老蘇穿䓗白衣面長有鬚歐慷慨談論蘇但唯唯而已
恍記歐言吾何懼哉使我取媚於世希求富貴决不能
予因起敬曰宋朝文章擅天下者惟稱二公每於書中
見之以為古人不意猶在世間豈非神明歟使我輩得
一見顔色何幸如之蘇公頷首良久起行自東廊轉而
西予亦隨行漸不見予乃覺
古穰集卷九
