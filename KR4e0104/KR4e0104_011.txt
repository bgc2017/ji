古穰集卷十一
明李賢撰
神道碑銘
奉天翊衛推誠守正文臣特進光祿大夫柱國
兵部尚書靖遠伯追封靖遠侯諡忠毅王公神
道碑銘
本朝之制文臣不許封爵邑惟有武功者不在令自洪
武以來蓋百年於兹矣文臣有武功而封爵邑者始一
人焉靖遠伯王公是已嗚呼休哉公諱驥字尚德系出
太原先世有宦遊雲中者因家宣寧高祖而上多顯仕
曾祖守道祖思宗仕元為高陽令有惠政父成適元季
兵亂因徙家束鹿娶程氏生公公自幼警敏年十三入
邑庠為諸生即有遠大志未幾父母相繼以沒公哀毁
盡禮能自樹立遂領鄉薦登永樂丙戌進士第授兵科
給事中尋出使山西見徐溝民困奏免鹽池虧課二十
餘萬時應天府缺丞務急且冗委公署之立辦復署行
在都察院事持正不撓陞山西按察司副使洪熙改元
仁廟素知公才召為順天府尹畿甸大治特賜誥以褒
之宣廟即位之明年陞行在兵部右侍郎時慮南京根
本重地真定定州畿内要衝秦蜀二王府護衛兵多兩遣
公分調屯駐公皆處之得宜宣德乙卯進兵部尚書先
是敵帥阿勒坦多爾濟巴勒軍横于塞下今皇上即位之
明年特遣公往視師許以便宜行事公至見沿邊城堡
不堅將無紀律嘆曰邊防如此宜乎敵至翊日大集官
兵問曰往年出兵遇敵於魚兒海首先退縮者為誰咸
曰都指揮安敬即命左右引出斬之一軍為之股慄又
誓於衆曰自今遇敵有不前者罪亦如之號令一新兵
威大振旣而敵帥巴圖博囉入侵莊浪公即遣都指揮
魏榮授以方略率兵𠞰之遂擒其部落以還敵始知懼
遁走公閱甘涼軍冗曰兵貴精強乃退其三之一八月
還京上慰勞者久之敵聞公還復入侵上復敕公往公
至遣大將蔣貴率精騎數千出境且戒曰遇敵不捷無
復相見也再遣偏將趙安率兵繼之公與太監魯安都
督任禮分兵為殿遂擒阿勒坦俘殺所属幾盡邊境底寧
捷聞上遣人賫金幣勞公加兼大理寺卿明年還京先
是雲南麓川宣慰使思任發叛累征不利辛酉春復以
蔣貴率諸道兵往討之仍命公總督軍務賜以明鎧雕
弓蟒龍緋袍以壯其行公至聞賊在大候州即遣都指
揮馬讓授成算以往斬首數百級餘賊遁去是歲冬分
道並進會于上江以夾攻之因風縱火斬獲無算賊首
父子僅以身免遂盪平其巢寨捷聞降勅奬勞召公北
還時蠻賊韋郎羅造釁於維摩州公遣指揮萬誠先聲
率土兵討之賊潰散郎羅逃之安南復傳檄諭之邊人
遂斬其首來獻廣南富州土官儂郎舉沈政讎殺十餘
年公宣諭朝廷恩威兩讎頓釋至京上親宴于奉天門
文武官僚以次陪宴士林榮之論功封公推誠宣力武
臣特進榮祿大夫柱國靖遠伯食祿一千二百石特賜
誥劵追封三代曾祖考皆如其爵妣皆伯夫人未幾思
任發竄入緬甸謀復叛上召公曰勞卿再一行耳公復
總諸軍至金齒遣人促緬甸送思任發至軍前緬人佯
諾不遣公曰緬人黨賊不可不加兵乃至騰衝分為五
營公與蔣貴及都督沭昂分督以進木邦宣慰使統兵
萬餘駐於蠻江滸觀我軍容公責以忠義賞以牛酒遂
感悦而退緬人擁衆大至公密令貴率兵匝江而下焚
其舟數百艘大戰一晝夜賊潰遁去捷聞上召公班師
慰勞益厚加祿三百石壬戌秋北敵近邊上復命公出
巡仍許便宜行事乃自寧夏抵甘肅凡寨堡烽堠悉增
脩之仍授邊將以破敵及練士方略事竣還京麓川遺
孽思機發思卜發復據孟養以叛戊辰春上復命公總
諸軍率兵往討之至金沙江賊於西岸立柵以拒公伐
竹為梁麾兵悉渡一鼔破之賊又於鬼哭山巔立柵公
與偏將親冒矢石往拔之二孽死於亂兵南服遂寧景
泰初都督宫聚征湖貴苗賊失利乃以公佩平蠻將軍
印代總其兵遂大破苗賊獲其酋偽稱剗平王苗虫富
檻送京師餘寨悉平振旅而還復增祿一百石子孫世
襲尋委公總督守備南京壬申秋以衰老乞閑還京天
順改元皇上復位思用舊人召公慰諭良久賚以白金
文綺顧公精力尚健復拜兵部尚書再閱月兵政漸有
次第而公固辭不可強矣上亦念公重違其請令朝朔
望復賜誥加號奉天翊衛推誠守正文臣特進光祿大夫
禮遇甚厚天順四年五月十一日以疾薨於正寢公天
資通敏遇事敢為正色立朝欲以身徇天下每陳國家
利害生民休戚辭氣懇切孜孜不已襟懷開爽好賢樂
善人有寸美必極口稱道見人材沈滯必拔起任用始
終成就之未嘗有德色與人交不立崖岸循循和易雖
位兼將相望重累朝曾無一毫驕矜之意見於顏面體
貌清癯風儀俊整尤善談論見者為之&KR0719;然當大事屹
若砥柱之在中流功名事業視前古為無愧矣疾亟家
人皆惶懼公曰古人以死為歸何至是邪且對故人大
理卿龔水吉敘間闊神思如常客甫出門公就席而逝
享年八十有三上聞訃哀悼輟視朝一日祭葬賻儀悉
從典禮追封靖遠侯諡忠毅士大夫莫不茹泣相弔公
娶張氏累封伯夫人生子二曰玉瑢俱早卒側室劉氏
生子二曰瑺嗣公爵曰珩為勲衛孫男二女二卜以是
年七月吉日歸葬於束鹿祖塋之右銘曰天生豪傑作
我邦家大其抱負弘彼聲華乃若斯人世豈多有乃鳳
乃麟出也非偶惟忠毅公間氣所鍾紛紛茅葦挺見孤
松早奮於庠入奉廷對羽儀公朝展也無愧歴試繁劇
如劒斷犀佐持憲節名震山西召尹京畿畿内安堵貳
我夏官折衝樽俎進大司馬出巡邊陲斬其怯將大振
兵威于甘于涼于彼沙漠矯矯勁敵罔不就縛麓寇弗靖以
跳以梁公來督戰如鷹之揚殲厥渠魁盪其巢穴滇南
之境遺患斯絶報功有典迥出羣流河山帶礪與國同
休將相之才一代之望壽考哀榮孰與公抗束鹿之原
卜此牛眠豐碑有銘百世之傳
奉天翊衛推誠宣力武臣特進榮祿大夫柱國
南和侯諡忠襄方公神道碑銘
公諱瑛字某姓方氏世居滁之全椒曾祖銘洪武中驍
將也官至留守衛太平門百戶祖信繼以戰功陞濟陽
衛千戶父政永樂中從文皇帝靖難累功陞左軍都督
府都督同知洪熙宣德間屢佩將軍印總兵鎮守交趾
開平大同正統初進右都督征麓川領兵深入援絶而
死追封威遠伯諡忠毅母陳氏繼萬氏俱封夫人公以
廕授金吾右衛指揮使論父死事功陞都指揮同知麓
川賊首思任發自忠毅沒後益肆猖獗辛酉春上命定
西伯蔣貴率師討之以公故將子嘗從其父領支兵殺賊
有膽氣且熟其鄉道俾與貴同事公以此賊實所不共
戴天者自誓必𠞰滅以復父仇師環其境提兵先登一
鼔而破之遂平其地還進都指揮使人皆嘆羨以為方
氏有子矣壬戌秋復從靖遠伯王驥征貢章沙埧阿嶺
諸蠻克之進後軍都督府都督僉事丁卯春朝廷以公
勇略兼人命充參將將兵鎮守雲南時賊子思機發復
據孟養以叛公自將精兵擊走之獲其妻子象馬而還
己巳夏師宗州羅羅賊首黑救番來等為逆公悉捕擒
之還京進都督同知賞賚有加景泰初貴州東苗作亂
圍平越興隆諸衛復命公將兵與兵部侍郎侯璡往解
之遂生縶渠魁斬首無算進充右副總兵廷議以苗賊
叛服不常必得名將以鎮之遂進公右都督總兵鎮守
貴州明年征香爐山諸寨悉平之復進左都督癸酉冬
合四川兵𠞰滅草塘叛寇斬首七千餘級甲戌春大臣
有言公之將略堪掌禁兵者乃召公還俾分總五軍營
且論其前後平賊之功進封奉天翊衛宣力武臣特進
榮祿大夫柱國南和伯食祿一千石子孫世襲給賜誥
券追封曾祖銘祖信皆為伯爵曾祖妣某氏祖妣湯氏
生母黎氏皆為伯夫人明年專總神機營未幾銅鼓五
開諸苗復叛僉謂非公不能靖乃命公佩平蠻將軍印
總兵討之公至賊境奬勵諸軍指授方略克平四百餘
寨誅擒八千餘衆餘賊屏迹遂留鎮湖廣貴州威德並
行苗蠻聞風納欵者甚衆天順改元進封南和侯明年
東苗酋長干把猪僭稱偽號據險為患公分兵進𠞰直
擣其巢穴破六百餘寨斬首一萬餘級俘獲八千餘人
械送干把猪至京斬之又明年出𠞰都勻等處克平二
百餘寨擒斬三千餘人惡黨殆盡餘皆竄伏内地悉平
議者謂自前平苗之功未有盛於公者朝廷方將論功
行賞而公一疾逝矣訃聞上深哀悼輟視朝一日諡曰
忠襄祭禮賻儀悉從厚典復命有司為營塜壙公生於
永樂丙申某月某日卒於天順庚辰十月二十八日享
年四十有五配劉氏封伯夫人子男二長曰毅次曰某
窆公於都城西山之陽從吉兆也公天資英邁才識通
敏凡古兵法雖皆精曉而行師制敵不祖故常運用之
妙恒出人意是以所向克捷嘗疏練兵法及圖諸陣勢
以獻上深嘉賞之其待裨將以誠撫士卒以恩接士大
夫謙恭而有禮是以上下無不得其懽心者回視古之
良將豈多讓哉銘曰赳赳方公出自將門鍾氣之秀迥
然不羣帥其父兵庸以自效究厥所存惟忠惟孝既平
南徼復殄東苗威震殊方受帝之褒帝曰虎臣孰敢予
侮南顧無憂功邁爾祖左右股肱是託是膺委之重鎮
光此中興玉帶貂蟬金書鐵券報公之勲惟帝之眷公
本武臣有禮有仁遇彼章縫盎然生春在古或難于今
乃見天不憖遺匪常斯變西山之麓有石峩峩有銘在
刻千載不磨
奉天翊衛宣力武臣特進榮祿大夫柱國南寧
伯追封南寧侯諡莊毅毛公神道碑銘
將臣子孫能繼前人之烈而益振之以大其功至於都
顯爵受重寄者必其才略之過人乃克能之若南寧伯
毛公其一焉公諱勝字用欽其先幽薊人曾祖教化在
元有功封畿寧王伯父曼濟官至太尉祖父拜布哈中
書右丞相父安泰國朝授昭勇將軍指揮使皆用公貴
追封南寧伯妣皆伯夫人公天姿剛毅風神俊偉有膽
氣善騎射於凡兵書悉通大義宣德辛亥以父廕陞都
指揮使正統辛酉從征麓川入其境賊酋力招漢伏兵
于路公將遊兵覘之射其象馬應手而仆遂敗其衆督
船濟江直抵其巢穴走其賊首思任發破寨而還以功
陞左軍都督府都督僉事明年奉勑充右參將將兵復
征麓川公益思自效勇氣當百平其寨柵而縶其黨與
前後無算還進都督同知己巳秋大同有警公適以幹
當遇敵於道生致數人以歸尋復委公巡視邊城屢敗
其衆朝廷嘉其功進左都督復往紫荆倒馬諸關追殺
敵衆累有金帛之賚是歲冬奉敕充左副總兵往征湖
廣貴州苗賊凡下百十餘寨賊皆敗散景泰初重安江
苗寇復叛總戎者有難色公慨然當之即日以兵壓其
境旣與敵遇公獨發一矢中其酋而斃餘賊驚潰由是
香爐山諸寨苗賊皆望風讋服生擒偽王韋同烈記哥
等械送京師斬之西南夷之患遂息壬申夏朝廷委公
鎮守雲南金齒騰衝諸處論功封奉天翊衛宣力武臣
特進榮祿大夫柱國南寧伯食祿一千石子孫世襲賜
以誥券追封三代公在鎮號令雖嚴而御軍撫夷率以
仁恕酋長聞風歸嚮無梗化者明年春將兵詣金沙江
械賊子思機發送京師又明年冬餘寇刀放革復叛勢
甚猖獗公率精兵突至騰衝賊不暇為謀遂生縶刀放
革餘衆悉竄伏事聞奬勞有加蓋倚賴方殷而公已遘
疾不起矣實天順庚辰八月十四日也享年五十有八
訃聞皇上震悼輟視朝一日追封南寧侯諡莊毅遣官
諭祭復勑工部為營葬事親王以下皆行祭禮公為人
孝友天成遇士大夫有禮謙恭自卑皆出於誠無一毫
虛假處宗黨之間上下稱道無異辭平生不事華靡早
有大志卒能償之可以謂之將才也已配白氏繼姜氏
皆封伯夫人生男曰榮嗣伯爵曰倫錦衣衛指揮使女
適都指揮僉事沈英其次男三曰俊曰傑曰信女一俱
側室出也孫男二女一榮與諸弟扶櫬自金齒至南京
卜葬於静明山高家庫之原從吉兆也銘曰嗚呼毛公
猗將之雄赳赳之資建此武功官以廕陞志乃自奮長
驅滇南敵無堅陣再征而捷帝曰汝嘉祿秩屢進賚予
頻加惟彼朔方邊塵忽警公往巡之敵迹斯屏苗寇有
作屬公徂征一矢中酋諸寨悉平遐邇南夷託公往鎮
遠人底寧不煩血刃繼爾前烈益大其聲生有世澤沒
有追榮懿此將臣世濟其美堅石有銘終古無毁
奉天翊衛宣力武臣特進榮祿大夫柱國東寧
伯追封東寧侯諡襄毅焦公神道碑銘
公諱禮字尚節山後人曾祖噶沁祖克哷木父巴斯台
以公貴贈東寧伯曾祖妣巴約特祖妣庫楚克妣伯特氏俱
贈伯夫人公天資雄偉有智略善騎射累功至通州衛
指揮僉事永樂初屢從太宗皇帝北征戰功居多宣德
初以遼東密邇諸邊命公往守適與敵遇公當陣生致
敵帥和斯巴勒餘皆潰散陞指揮使辛卯邊將以公才堪
御衆薦陞都指揮僉事壬辰以征哨功進都指揮同知
威名大振正統辛酉用都督曹義薦陞都指揮使壬戌
遼東邊事𧺫公率兵禦之獲士馬甚衆癸亥朝廷嘉公
之能遣敕命守寧遠乙丑以公多邊功進僉左軍都督
府事仍守寧遠丁卯公率兵襲敗敵於境外以奇功陞
都督同知復有白金綵幣之賚己巳復襲敗敵如丁卯
獲馬牛軍器無算敕陞右都督充左副總兵白金綵幣
之賚甚厚景泰甲戌公復率兵對敵生致渠魁一人獲
牛馬尤衆進左都督天順改元英宗皇帝念公久於邊
遣敕封奉天翊衛宣力武臣特進榮祿大夫柱國東寧
伯食祿一千二百石子孫世襲賜誥券明年召至京師
慰勞之陛辭降敕奬諭賜蟒龍衣并甲胄諸物公至鎮
感上知遇益竭力邊事未幾以疾卒天順癸未正月十
四日也距生洪武壬戌五月五日享年八十有二訃聞
上震悼輟視朝一日追封東寧侯諡襄毅遣官諭祭令
有司營葬事公配程氏繼劉氏俱封伯夫人子男一曰
亮孫男四曰壽嗣封東寧伯曰俊曰傑曰仁孫女三是
年五月九日葬於順天府通州祖塋之次公平生尚氣
節識大義臨陣奮不顧身善撫士卒人人樂為之用以
故所至成功敵人畏之時以比漢之飛將軍銘曰桓桓
焦公際我明代展也長城横亘紫塞公在東鎮帝顧無
憂四十餘年礪爾戈矛獻馘之功幕府屢上閫外威名
如古飛將帝念公功報典異常金書鐵券垂裕無疆壽
考令終邊帥無幾帝恤公亡篤是恩禮勒銘於石百世
不刊芳躅偉烈海内式觀
特進榮祿大夫征南將軍右軍都督府右都督
沐公神道碑銘
公諱璘字廷章姓沐氏別號繼軒故開國輔運推誠宣
力武臣榮祿大夫柱國追封黔寧王諡昭靖諱英之曾
孫西平侯諡惠襄諱春顯忠輔運推誠宣力武臣特進
榮祿大夫右柱國太傅追封定遠王諡忠敬諱晟駙馬
都尉諱昕之從孫黔國公諡榮康諱斌之從子特進光
祿大夫左都督追封定邊伯諡武襄諱昂之孫贈特進
榮祿大夫右都督諱僖之子也母顧氏鎮遠侯興祖之
女贈夫人公自幼穎敏不凡讀書日記數千百言舉動
遵禮如老成人十三喪父十五喪祖及母哀毁盡禮初
廕受父武略將軍千戶祿朝廷知其賢進襲祖明威將
軍指揮僉事正統戊辰時年十有八矣會孟養賊孽思
機發負固拒命而參將方瑛都督張軏率兵討之公時
在行擐甲躍馬掎角進攻賊衆大潰思機發僅以身免
孟養遂平朝廷嘉其功遣使賚以白金綵幣進僉雲南
都指揮使司事練習戎務雖厖葺獷悍轇轕於前而威
令未嘗少阻景泰初榮康薨乃進公同知右軍都督府
事總兵繼鎮時多易公少年者後見公下令動中肻綮
老將宿校及藩臬舊臣無不凛然凢百廢墜以次脩舉
而城堡學宮尤加之意汰冗剔蠧撫軍簡僚靖邊足饋
德化大行越五年朝廷以思機發尚在屬公殄之衆議
欲深入公曰此釡中魚耳安能久乎若我軍深入徒冒
崖谷谽谺之險非萬全計也但以大軍壓境振我威武
懸重賞於軍中下檄書於緬甸内襲其穴外扼其吭擒
之如拉朽耳諸軍校皆曰善已而緬人果餌重賞獲思
機發并妻子以出乃檻送於京師朝廷大喜遣使勞公
白金綵幣之賚甚厚廣南酋儂胤榮叔姪為亂聚至數
萬人及木邦陶孟思掯搆兵劫其長公皆遣兵受以成
算殲其桀驁而平其地雲南境臨廣西上林安隆有爭
占村甲者搆兵久而不息公遣使勸諭之二酋相謂曰
我等小夷辱大將軍遠諭遂相讓而罷天順改元皇上
念其父祖子孫世篤忠貞俾朝廷無西南憂乃進右都
督賜敕嘉奬賚以白金文綺明年六月九日俄以疾薨
于鎮距生宣德辛亥四月十八日春秋二十有八滇南
僚屬軍民父老相向而哭皆失聲上聞訃震悼罷朝一
日遣進士曾瑄營葬諭祭進其弟瓚同知右軍都督府
事總兵繼鎮公性端謹恬淡類儒者苞苴不及其門篤
信好學尤長於詩工篆籀行草字畫遒勁可人至於揮
灑山水圖畫亦臻其妙立五華書屋政暇竟日端坐其
中與二三才士講論經史高下古今人物手不釋卷晝
不入内室不私近習不耽玩遊每遇節令必延賓僚於
所居凝清堂淨香亭諸勝處𢋫和宴樂有古儒將風所
著詩文數千篇渾厚典雅追配古人娶鍾氏封夫人生
女二俱夭從弟琮嗣封黔國公以是歲十二月十九日
葬公於商山普吉村之原從吉兆也己卯冬十月瓚走
書至京師曰先兄不幸早亡法得樹碑神道敢請文以
信天下後世予惟高皇帝創業之初其功臣蓋多矣惟
昭靖王以懿親元勲奠此南服自是以來傳其子孫兄
弟七人皆佩征南將軍印世守其地而又有如公之文
武才行可謂不忝其家世者矣固宜永其年繁其後今
乃夭而無嗣豈造物者之乖乎乃摭其槩於前而系之
銘銘曰昔我高皇奄有萬方攀龍附鳳沐氏孔昌惟此
滇南實居徼外平而撫之奕世其賴丕顯前烈有美嗣
人英年繼鎮號令一新椎髻卉裳罔不向化邊陲帖然
事我耕稼齗齗賊孽負險跳梁殲而俘之武功大彰何
嗇其齡而絶其嗣於族則繁於才則試文武之藝希世
之華碧雞金馬同此無涯峩峩翠珉永昭行實震爾百
蠻千古無斁
古穰集卷十一
