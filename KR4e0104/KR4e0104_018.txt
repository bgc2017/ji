古穰集卷十八
明李賢撰
墓誌銘
輔聖莊懿夫人藺氏墓誌銘
夫人姓藺氏山後興州人自幼聰淑為父母所鍾愛洪
武三十六年年二十有六被選入掖庭勤慎小心容止
端重宫闈之譽藹然歴永樂洪熙宣德正統奉宸侍御
凡五十有九年不懈如一日亦未嘗有毫髮過舉而寬
裕和柔之德著於上下累朝眷注之隆莫與為比用是
受封輔聖夫人天順四年閠十一月二十五日一疾而
逝距生洪武九年四月二日享年八十有五訃聞皇上
為之哀悼不能已六宫無不痛惜一日上召臣賢曰輔
聖夫人實朕之保母卿須加意為諭祭文臣賢奉命惟
謹翌日遣官行禮諡曰莊懿贈賻之儀悉從厚典復命
有司營葬事以内臣一人掌喪中宫以下罔不弔祭其
生榮死哀之盛可謂千載一時者矣夫人從子曰清以
夫人貴特授錦衣衛正千戸卜以今年十二月某日窆
於西山某地之原乞予為銘納諸墓中予以夫人之德
之功何可以不銘銘曰猗嗟夫人負此秀質入侍宫庭威
儀秩秩明明列聖咸用爾嘉曾不恃恩寅畏彌加保我
聖躬益殫厥慮翼翼小心佳譽益著乃食其報既壽且
康福祉駢集御事之光生榮死哀膺此異數匪人之為
實天所付孰曰泉室而日闇然有銘在石昭千萬年
夫人陳氏墓誌銘
天順二年冬十月宣府守臣武強伯楊公走書京師抵
予曰哀子能無似粗效犬馬之勞至有今日深惟母氏
鞠育之恩禄不逮養抱此無涯之戚往者朝廷推恩已
贈夫人兹欲為不朽之圖敢抒情素於大君子之門覬
惠然以銘諸墓予重其言而從之夫人姓陳氏世家陜
西漢中父諱真漢中衛百戸母某氏封安人夫人性温
厚莊恪善女工自幼為父母鍾愛比長擇所宜配曰非
佳士不可時名家子楊宗禮有鄉曲之譽以媒通焉遂
受夫人於陳氏之廟而歸於正室夫人曰吾聞婦道之
良惟孝敬勤儉而已自是事姑惟謹凡敦牟巵匜用不
敢假與不敢私閨儀肅整不少怠紡績補綴不憚寒暑
衣食自御不厭粗惡姑喜謂人曰自新婦入門吾心未
嘗不樂也未幾姑喪哀毁幾絶歲時脩祀如事其生子
能初事家人産業夫人教之曰人生天地間不見用於
時非男子也能自是從其伯父昌平侯洪立戰功朝廷
嘉之累官都督又自邊城用薦者入統京營兵天順改
元皇上復位特命佩鎮朔將軍印鎮宣府威聲震懾與
昌平相望遂膺爵封實夫人義方之所致也夫人之没
景泰辛未二月十四日距生洪武辛酉十一月十三日
享年七十卜葬于京城坤隅釣魚臺之原朝廷賻祭之
儀甚厚宗禮以能貴受封榮禄大夫都督同知子男一
即能也女一適都指揮劉政孫男幾人女幾人銘曰猗
嗟夫人漢中之秀榮禄之妻武強之母桓桓武強為國
虎臣義方之訓孰如夫人生榮死哀匪幸之會我銘其
藏百世無廢
太宜人李氏墓誌銘
太宜人李氏諱道賢武略將軍温州衛千戸某之女少
保戸部尚書兼武英殿大學士黃文簡公淮之次室太
常少卿采之母就養於京餘二十年忽一疾而殞采悲
痛毁形來請葬銘予重文簡公為先達采又從事館閣
中銘不可辭按其鄉人主事鍾清狀太宜人父母蚤亡
有内戚王夫人者憐其幼且孤而育之太宜人天性仁
孝遵王氏壼範未嘗少怠而織絍剪刺之事皆習為之
精於是二姓姻黨交口稱譽無間言時文簡公年四十
無子大為宗祀懼思同里閈女在室者無如太宜人第
慮其生嫌託親故察其意太宜人慨然曰吾孤苦存活
得托君子之門幸矣母夫人聞之喜遂為公以禮納之
正室夫人楊氏嚴而有法太宜人左右承順曲盡禮意
嘗曰詩不云乎夙夜在公寔命不同造物於人自有定
分楊夫人聞其言愛重之由是閨門之内穆如也已而
楊生二子太宜人生一子時人謂一門和氣所召凡楊
所生子撫摩鞠育之勞悉屬太宜人公嘗罹患難十年
時舅姑垂白在堂諸子皆幼復值歲凶太宜人相楊氏
竭力治家不憚清苦滫髓之供未嘗缺乏用是舅姑安
之公既遭遇位望日隆禄賜有餘太宜人儉素如昔雖
有紈綺置之弗御平居温恭不見厲色待宗族有恩馭
童奴無叱咤聲尤惜物命不御魚肉惟蔬食終身子婦
力勸曰幸得微禄足以奉養何乃自苦如此卒不聽曰
吾厭彼而樂此何苦之有采以文翰起家自中書舍人
歴太常少卿為吏部考功郎中時例得誥封其親制嫡
母在者生母不得封朝廷以采之成器實母訓特賜誥
封太宜人盖優典也太宜人既以子貴心愈謙下或歸
美之輙遜避曰有夫人楊氏在吾何敢當人益賢之卒
天順己卯六月二十三日距生洪武乙丑三月十八日
壽七十有五采扶柩南歸將以某年某月某日葬邑之
德政鄉大羅山之原從夫兆也銘曰嗚呼宜人斯世之
珍早失怙恃托身至親安分不矜恭侍君子淑慎在躬
綏此福履有子言言克舉其官推恩錫命紫誥回鸞不
墜家聲伊誰之力嗚呼宜人百世之式
節婦封太孺人倪氏墓誌銘
南京倪氏本姑蘇著姓而女之出其門者惟孺人淑德
為最盛孺人之父處士某讀書知禮母袁氏閨範甚肅
孺人自幼聰慧父母口授以書輒能記憶克遵女戒未
嘗少違尤精女工凡剪製之事不學而能以故父母特
鍾愛之曰吾女性行如此豈可儷凡子邪同郡張處士
名豫者早有行義重其鄉媒妁一通曰佳配也即許而
歸之孺人既入張氏之門恪執婦道上下咸宜之處士
自幸得内助焉閱八年處士以疾卒孺人時年二十有
四痛絶復甦重念舅姑年俱八袠二孤尚未成童將何
依乎乃黽勉不死於是獨持門戶經理生業躬自紡績
不惮勞苦營甘旨以奉舅姑無異夫在時撫訓二子日
以成立袁氏老而無依亦迎養焉朝夕承順顔色於三
親之傍凡佳味暖帛均奉甚腆莫不各得其懽心人謂
有子者弗能過也已而相繼以壽終孺人哀毁盡禮安
厝得宜歲時奉祀尤謹宗族隣里無不嘆服孺人初見
其子益資性穎異意謂必能起家乃遣入京庠為弟子
員節縮用度以供從師取友之費益乃奮志力學底于
成遂領鄉薦登永樂乙未進士第擢中書舍人陞大理
評事受勅命推恩贈父如其官封母為太孺人有司以
孺人守節無玷可厲風俗又上其事詔旌其門曰節婦
久之益為翰林脩撰進侍讀學士為講官知制誥大獲
時譽鄉人咸曰微孺人之力不及此未幾益扈駕北廵
死於難孺人聞之曰吾兒得死所矣吾何憾動履如常
時優游太平之世又十有五年而卒天順七年七月二
十日也享壽八十有五生子二人長即益次曰晉孫男
四人長曰䎘次曰&KR0008;中書舍人次曰翺次曰翔太學生
孫女四人長適晉州知州鄒和次適鄉貢進士周宗次
適中書舍人朱奎一幼在室曾孫男五人女二人卜以
是年某月某日葬于某山之原&KR0008;奉孺人行狀乞予銘
銘曰嗚呼孺人為妻而宜為婦而孝為母而慈張氏之
門孺人大之獨食其報匪天所私家山之原新塋是基
我銘以貞千載弗隳
贈文林郎監察御史韓君孺人徐氏合葬墓誌
銘
天順改元之明年春朝廷大施曠典推恩臣下有父母
七十之上者越例先封贈之因存以及其亡惟時監察
御史韓槃有母與焉鄉人以為喜謂千載之一遇者不
數日訃聞忽至槃不勝其慟鄕人又以為悲嗟夫浹旬
之内倏喜倏悲如此人生於世其果無異於白駒之過
隙矣乎槃抱哀捧親之狀踵予舍以告曰不肖既失怙
矣幸母氏之存方少伸禄養而又棄背實不能堪計惟
不朽之圖在銘惟鄉先達有以惠之則存沒之感寧有
既乎予不能辭按狀槃之父諱昱字永輝世居彰德之
安陽曾大父諱有昌隠居不仕大父諱性之仕元為萬
戸父諱瓛洪武間用薦為隂陽正術生子四人永輝行
第三少有大志以家素業儒因從鄉先生遊窮理之餘
始為舉子學永樂庚子年踰弱冠遂領鄉薦中乙榜授
陜西米脂縣學教諭其為教也嚴而有法弟子多所造
就以宣德己酉三月十一日終于官距生洪武庚申某
月某日得年三十有八生徒皆哭失聲為之心喪焉以
槃故贈文林郎監察御史配徐氏為孺人孺人訓導伯
詔之女自幼為親所鍾愛洎歸韓氏時姑嫜在堂孝養
惟謹而待姻族禮意周洽稱之者無間言既孀居綜理
家政撫育諸孤皆有道守節凡三十餘年方恩命及門
而一疾逝矣實天順戊寅二月九日也距生洪武己巳
十月十日享年七十子男二長曰榮嗣祖業為隂陽正
術次曰槃雲南道監察御史女三長適卜林次適千戸
張銘次適王英孫男四女七邑城之西孫平村之原其
宅兆也槃將歸而合窆之銘曰師道之良宜壽之長胡
彼善人中道而戕較之子淵歲已多六况其門墻顯有
私淑越配之貞誓死靡更撫其遺孤而底于成惟理之
常宜食其報數莫移兮徒爾增悼嗟嗟伉儷無嘅于斯
裕垂後人顯庸於時平村之原有封夏屋考石之銘喟
然毣毣
孺人西昌蕭氏墓表
西昌大族有蕭氏焉今封翰林編脩尹君之室孺人其
裔也孺人曾大父斯萬大父安節父德晉皆隠士母王
氏生孺人自幼淑慧善女工早失所怙母氏鍾愛之宗
賢先生其外祖也嘉其不凡授以孝經烈女傳即能背
誦通大意聞說古今人成敗善惡報應事暗記不遺暨
笄乃擇配時同邑著姓尹氏子源有子奐重行義甚高
咸曰斯人非蕭女為配不可於是孺人歸焉即封君也
時姑已早亡孺人至即能綜理家業凡取予應酬悉有
條理若素練者親族初以為年少至是咸驚異之子源
先以薦入館閣預脩永樂大典書成授福清河泊官便
道過家賀客沓至倉卒應待饌具未嘗不精子源喜曰
起吾家者必新婦也子源有子五人封君居行之四孺
人處妯娌間善則推之咎則引之用是舉無乖戾視諸
子姪均一無間季弟振重幼孤孺人為之娶室置産無
一毫德色恒以不逮養姑為恨尤重親黨見貧乏者至
輙衣食以賑之遇婢僕以恩義上下之間無有不得其
懽者封君嘗坐累臺院往來道途間十餘年孺人持守
門戸卒賴以濟家業不至於衰平居志向勤儉澣縫之
事雖老不倦所御之服雖弊不忍釋見子直穎秀延師
教之日望其成得一異味必留之曰為吾兒奉師也洎
直弱冠乃遣入邑庠遂登景泰甲戌進士第選入翰林
為庶吉士擢編脩天順己卯賜勅命孺人遂受今封初
孺人就養京邸宿疾稍作及封君詣闕謝恩得團欒者
數月孺人之疾不减乃偕南還就醫道次星子縣卒於
舟中是歲十一月十二日也距生洪武庚辰二月十八
日得壽六十子男一即直也女二人長適蕭仲昇次適
毛仲練孫男女各一人卜以其年十一月三十日葬邑
之江背壠之上嗚呼孺人起尹氏之家可謂賢矣予承
乏翰長而直以簉屬相好故特表其墓以勸世之為人
婦為人母者
故妻贈夫人黃氏墓誌銘
故妻姓黃氏諱淑靜世為將家高祖某曾祖某祖某俱
某衛指揮僉事父某族之彦俊者母周氏生四女夫人
其季也自幼性慧為父母鍾愛方四歲會予於姑之家
姑曰此良配也時以為戲言又數歲為宣德改元予入
郡庠為諸生擇婚未成壬子秋領鄉薦明年登進士第
又明年始委禽於黃氏正綂改元予官吏部驗封主事
明年予父母聘夫人於家送至京邸居一歲生子一見
而亡嗚呼悲哉予入仕之初官况蕭然凡百所需未有
不缺夫人既主中饋綜之理之不遑寧居清苦勤儉不
數月間家用視前十增六七俾予無内顧憂柰何命之
不淑遂至失偶夫人不慮其死第顧予度日之艱雖至
彌留猶惓惓焉死之日正統二年三月某日也距生永
樂八年某月某日得年二十有八子名鎖住乳婦四易
而成甫四歲能誦古歌詩賓至即拜跪應對能典謁矣
忽一疾而夭造物者於夫人母子亦何毒之甚邪又踰
年歸夫人之櫬於鄧州為壙於城南之左依舅氏之阡
夫人初贈安人再贈宜人再贈淑人今加贈夫人累膺
恩典光賁泉扃雖嗇於壽而淑德不泯為之銘曰脩短
不齊冥冥有定情不能堪付之於命百年瞬息曾莫之
殊銘以藏之終古不渝
誌兒鎖住文
兒鎖住李姓未有名賢之子也甫四歲以疾死賢由進
士任吏部主事之明年家嚴與姊送黃氏于京師官舍
為予室丁巳之五月也明年三月十二日生兒母生兒
未見即亡兒鞠于乳婦一周歲五易其氏矣予既續周
氏始克鞠兒于家漸能飲食再周歲頗能言悦人意俾
予不能怒稍又能拱揖跪拜客至必見教之詩誦數十
篇舉止有老成態予與婦鍾愛日加樂無既也三周之
前十五日兒嬰疾便指腹向父母言若有憂色醫者三
四更而藥不中證過周之七日兒疾亟視父母淚盈睚
睫不能言又明日夜乃死嗚呼兒鎖住何遽去吾而死
也汝生而母亡人皆謂汝異凡必能成立未四歲而性
慧人又謂汝後必能承家予亦自負如是嗚呼兒鎖住
何遽去吾而死也死之旦具衾棺出化化之時始見其
疾脾也脾之疾此地小兒多有能瘳者什伍兒鎖住治
非其法竟以此亡嗚呼予齒三十四矣止一兒又死獲
何罪于天而報之如是或者命數適然天固不能短長
於其間然情之所鍾孰能已予之悲乎因誌其函骨之
處以記歲月云
壙誌
奉天翊衛推誠宣力武臣特進光禄大夫柱國
太平侯追封裕國公諡勇襄張公壙誌
公諱軏姓張氏河南開封之祥符人父榮國公玉是為
河間忠武王母王氏河間王夫人長兄太師英國公輔
是為定興忠烈王文安伯輗其仲兄也永樂中公以勛
戚侍太宗皇帝授錦衣衛指揮僉事洪熙元年仁宗皇
帝嗣位恩賚有加特陞指揮同知宣德改元漢庶人作
亂宣宗皇帝親率六師討平之公扈從有功賞予甚厚
仍給世襲誥命正統甲子今上以北敵未靖命成國公
朱勇往征之公為前行首敗敵於白城復追至氊帽山
敵悉衆來戰公奮擊之敵讋而潰斬馘甚衆凱還以功
陞指揮使又用薦陞都指揮僉事典禁兵未幾復署僉
前軍都督府事尋即真時麓川賊子思機發復為亂上
命將往討以公副之既至分道並進一鼓就擒師還至
荆州復命公移師貴州以討叛苖會景泰改元遣使詔
還以麓川功陞右都督總京營兵天順元年上居南宫
公奉上聖皇太后勅符與太監曹吉祥忠國公石亨暨
兄輗等協力擁戴迎上復位論功行賞進封公奉天翊
衛推誠宣力武臣特進光禄大夫柱國太平侯食禄二
千石賜以誥劵寵賚之厚莫與為比仍官子瑾為錦衣
衛指揮同知是年冬公上疏曰臣犬馬之年六十有五
筋力日衰乞解兵柄以全晚節上方倚公不允二年春
公得疾上即命御醫往療屢遣中貴人視公賚與頻繁
已而疾愈劇公復力疾上疏曰臣年命乖蹇藥不奏功
旦夕待盡惟聖明為宗社生民計選賢任能以圖至治
臣即瞑目地下矣他一無所請上覽之惻然復命公勉
進藥餌以副眷念命下而公已卒是年三月十六日也
距生洪武癸酉九月二十九日享壽六十有六訃聞上深
哀悼素服罷朝斂日即遣官諭祭喪葬賻贈之儀悉從
優等追封裕國公諡勇襄配劉氏繼吳氏俱封太平侯
夫人生男一即瑾卜葬都城之南蘆溝橋之西從先兆
也公儀貌雄偉負氣剛直以智略雄人視古之名將不
多讓也其勛績行實之大者將刻銘神道而此特列其
槩置玄堂云
古穰集卷十八
