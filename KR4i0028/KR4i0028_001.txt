環溪詩話
先環溪少時(此集非門人所編只稱先生為環溪)終日沉默伯兄覺其如
此每以文字強其學(伯兄為環溪長兄濤字德邵今稱兄止以環溪而言庶觀者易知)
一日借到淵明詩命環溪錄既畢遂得晚歸早行二詩
寫在几案間晚歸詩云夕陽欲西沒宛轉山氣昏獨逝
頗無累時欣暗經村棲烏未稳集歸獸無聲奔恍惚自
得意興来誰與言早行詩云晨風襲微和曉色動佳氣
溟溟四郊煙漠漠一川水前村雞犬喧遠樹鳥雀喜山
腰客行来林下雉驚起時聞牧童謠不見騎牛至回頭
望東隅曉日燦光麗胷襟倏暄煩敗我幽静意行行載
馳驅已復到城市伯兄深喜以為似淵明因令讀淵明
詩環溪仍舊緘默不復在意一日友人自曺山見孫尚
書回(環溪所與人議論只稱官職不敢指名字)訪伯兄云孫公言諸詩杜甫
為最每日行坐令人誦杜詩卧則仰而聽有會意輙擊
節稱歎言詩之妙盡在於此友人因請問杜詩之妙尚
書云杜詩好處無它但是入手来重如國破山河在一
句便重又如星臨萬戸動月傍九霄多氣象可想以至
不寢聽金鑰因風想玉珂明朝有封事數問夜如何便
見念念不忘君之意又泛舉綠垂風折笋紅綻雨肥梅
星垂平野闊月湧大江流等數詩皆雄健警絶環溪心
頗喜之翌日遂得曉晴野外二詩作顔字大書於几案
間曉晴詩云夜半雨忽作朝来雲又晴林花洗幽豔池
水湛虚明草色侵衣濕山光入座清茅簷正幽寂啼鳥
两三聲野外詩云野外望中闊遥山宛轉随小溪芳草
合高樹古藤垂鳥過經風疾雲行度嶺遲回頭失歸路
還問老農知伯兄意謂是寫杜詩既覽畢嘆云杜詩也
是不同環溪竊笑伯兄云非杜詩乎環溪云亦是但是
今杜詩耳伯兄遂披衣徑詣友人談及二人相與駭嘆
不旋踵而二詩播於邑下伯兄遂令環溪學杜詩亦但
唯唯終不肯學伯兄一日借到李太白文將家本令環
溪點對差誤凡數過遂得清風生高堂紅謝李白等歌
辭類警拔伯兄私謂仲兄云此子駸駸又待入太白境
界矣(仲兄洸字德強)仲兄亦云吾素知此子有太白風如樹頭
明月光欲吐反眼仰面天恢恢隙風無端吹我燭滿&KR1084;
明月心更清如此等語去太白亦何遠時仲兄方節韓
文欽玉川子之風遍借玉川集又令環溪錄本環溪亦
喜其狂怪會乙夘正旦日蝕(環溪生於丙申至乙夘乃二十歲前此所作皆十五)
(六時詩也)遂作日蝕以擬月蝕又作文房四子相贈答以擬
井石蝦䗫贈答後見白樂天諷諫喜其有補稍諷誦之
未幾又作磻溪石歐冶子金在鎔等數詩以擬樂天錄
在私集伯兄一日看磻溪石至江流回轉石不移釣絲
捲盡生鬢絲便言好又看金在鎔至為兵不願作刀鋸
刑人未必皆不忠為器不願作鍾鼎銘勲未必皆元功
即云樂天於此有媿色矣它日私謂仲兄言此子大有
才調但是未可籠絡若肯留心舉業必有所成因強之
舉業每見賦論擬之輙似然終不肯看時文云通經行
先王之道作賦何為伯兄云吾弟既不喜賦宜且讀毛
詩將来未問取應亦通得一經環溪讀詩却喜晝夜沉
酣頓忘寝食然每讀一篇得意便過一日更不拘程限
會乙夘大旱丙辰大飢道路流離死者如積始則烏鳶
食人於江次則犬彘食人於路又次則餓者相食於廬
積忿所畜遂發而為詩乃作瓶無餘粮以閔飢作雨漓
以傷道路之流離作有鳥以傷時作野無孩提以傷餓
人兄弟強環溪以所作質於當代名公環溪入臨川始
作邈兮見鄧著作作鳳鳴見劉直閣不旋踵而二詩播
於城内又以五言七言絶句一冊見李待制謁入公倒
屣出迎環溪進趨俯揖容色泰然待制且行且顧云公
出白屋而有青雲氣坐定遽取詩編觀之首篇是春遊
吟云鳥語烟光裏人行草色中池邊各分散花下復相
逢待制云此所謂詩中有畫又看至首夏云積雨有餘
潤游雲無定隂即云此兩句甚有深意又看燕飛華屋
静鶯囀碧窗深即云公它日不止如此此詩殊有富貴
氣象又看折花詩云野花開處客徘徊蝴蝶團飛歛復
開折得野花随手去不知蝴蝶逐人来即云甚圓熟一
讀便上口如此乃是好詩又看閒中吟云耳根静處水
流村眼界空時山在門即以手掩卷云公是淵明以上
人豈易得哉
環溪自岳陽回始往見張右丞奉詩一冊以書序慕效
四子之意云某方其幼也情性虚静無事營為則慕淵
明及其少長志氣稍動務為飄逸則慕太白辭氣一縱
非大快無已也則慕盧仝覺其狂甚稍歸純正則慕樂
天自是出此入彼罔知攸濟又念以四子之才不能無
累如淵明得之清而失之淡太白得之豪而失之放盧
仝得之狂而失之怪樂天得之和而失之易且不知所
謂詩者止於此乎猶有大於此也翌日復見右丞云夜
来略觀盛製大扺近淵明太白處多佳亦是公之天性
想不緣慕效而得至盧仝樂天乃不足法然唐史云詩
人以来未有如杜甫者更當於此留心方到極處環溪
退而學杜詩連夜熟讀精選得五百有八十篇錄畢復
見右丞右丞云曾看杜詩来邪環溪云巳讀右丞云曾
知杜詩妙處否環溪云杜詩千有四百餘篇某極力精
選得五百有八十首是杜詩妙處右丞云不是如此杜
詩妙處人罕能知凡人作詩一句只說得一件物事多
說得两件杜詩一句能說得三件四件五件物事常人
作詩但說得眼前遠不過數十里内杜詩一句能說數
百里能說两州軍能說半天下能說滿天下此其所以
為妙且如重露成㳙滴稀星乍有無也是好句然露與
星各只是一件事如孤城返照紅將斂近市浮烟翠且
重亦是好句然有孤城也有返照也即是两件事又如
鼉吼風奔浪魚跳日映山有鼉也風也浪也即是一句
說三件事如絶壁過雲開錦綉疎松夹水奏笙簧即是
一句說四件事至如旌旂日暖龍蛇動宫殿風微燕雀
高即是一句說五件事唯其實是以健若一字虚即一
字弱矣公但按此法以求前人即漸難為詩環溪又問
如何是說眼前事以至滿天下事右丞云如獨鶴不知
何事舞飢烏似欲向人啼只是說眼前所見如藍水遠
從千澗落玉山高並两峯寒即是說數十里内事如三
峡樓臺淹日月五溪衣服共雲山即是一句說數百里
内事至如浮雲連海岱平野入青徐即是一句說两州
軍如吳楚東南拆即是一句說半天下至乾坤日夜浮
即是一句說滿天下環溪云妙右丞云公若以此道求
前人當絶無而僅有耳環溪因取前軰之詩参而考之
謂東坡惟有美堂一篇最工然天外黑風吹海立浙東
飛雨過江來止是一句能言三件事如令嚴鐘鼓三更
月野宿貔貅萬竈煙是一句能言四件事如通印子魚
猶帶骨披綿黃雀尚多脂鶴閒雲作氅駞卧草埋峯每
句亦不過三物如酒醒風動竹夢斷月窺樓深谷留風
終夜響亂山銜月半床明風花誤入長春苑雲月長臨
不夜城雲烟湖寺家家境燈火沙河夜夜春則似三物
而不足至如峯多巧障日江遠欲浮天翠浪舞翻紅罷
亞白雲穿破碧玲瓏葉厚有稜犀甲健花深少態鶴頭
殷等詩(按蘇詩係鶴頭殷原本誤作丹今改正)句雖佳而每句不過止用
二物矣山谷則有數聯合格如輕塵不動琴横膝萬籟
無聲月入簾飯香獵戸分熊白酒熟漁家擘蠏黃苦楝
狂風寒徹骨黃梅細雨潤如酥皆是一句能言三件事
如河天月暈魚分子槲葉風微鹿養茸桃李春風一杯
酒江湖夜雨十年燈即是一句能言四件事至荆公則
合格者稍多如箒動川收潦靴鳴海上潮巳無船舫猶
聞笛遠有樓臺只見燈山月入松金破碎江風吹浪雪
崩騰天浮樹外蒼江水塵漲原頭野火煙即每句皆能
道三件事以至廟堂生莽卓巖穴死伊周和風滿樹笙
簧雜霽色兼山粉黛重坐見山川吞日月杳無車馬送
塵埃霽分星斗風雷静凉入軒窗枕簟閑即是一句能
言四件事然竟未有一句能用五物者信乎格律之難
也環溪又謂用此格私按所作則五言詩中每句用上
两物即成氣象用三物即稍工然絶少所可舉者不過
三五聯耳七言詩中每句用上三物即成氣象至四物
即愈工然愈少所可舉者不過二三聯而巳至一句用
及五物者僅有一聯至用半天下滿天下之說求之在
巳者絶無於人亦未見其有也然後知詩道之難如此
而古今之美備在杜詩無復疑矣環溪嘗以所作質於
宗老(宗老乃環溪從兄諱沔字朝宗有宗老堂)宗老云某聞詩有關竅不可
不知環溪問故宗老云五言詩要第三字實七言詩要
第五字實若合此雖平淡亦佳不合此雖巧亦無功矣
如吾弟詩燕忙將入夏蠶暖正眠春水㾗才破臘雲態
似知春不是不巧只是第三字不合虚了比雲黯天如
近雨餘山似春便不干事環溪亦服其言因遍指它詩
無不驗者
環溪既見諸公信杜益篤因取所選晝夜熟讀愈久愈
深漸見諸人說不到處或問杜詩之妙環溪云杜詩句
意大扺皆遠一句在天即一句在地如三分割據紆籌
策即一句在地萬古雲霄一羽毛即一句在天如江漢
思歸客即一句在地乾坤一腐儒即一句在天如高風
下木葉即一句在天永夜攬貂裘即一句在地如關塞
極天惟鳥道即一句在天江湖滿地一漁翁即一句在
地惟其意遠故舉上句即人不能知下句又有險語出
人意外如白摧朽骨龍虎死人猶能道至黑入太隂雷
雨垂則人不能道矣為險處在一垂字無人能下如峡
拆雲埋龍虎卧人猶能道至江清日抱黿鼉游則人不
能道矣為險處在一抱字無人能下如江海闊無津人
猶能道豫章深出地則人不能道矣為一出字難下如
高浪蹴天浮人猶能道大聲吹地轉則人不能道矣為
一吹字難下如竹光團野色人猶能道舍影漾江流則
人不能道矣為一漾字難下如月湧大江流人猶能道
星垂平野闊則人不能道矣為一垂字難下如暗水流
花徑人猶能道春星帶草堂則人不能道矣為一帶字
難下一春字又難下凡如此等字雖使古今詩人極力
思之終不能到如於星上加一垂字一春字於水上加
一暗字初若生面然易言天垂象見吉凶書言日中星
鳥以殷仲春則星字上本有垂字春字淵明歸去来辭
云泉涓涓而暗流水字上本有暗字(按歸去来辭今本作泉涓涓而始流)
但用意深来處遠人初讀不能便覺耳大抵它人之詩
工拙以篇論杜甫之詩工拙以字論它人之詩有篇則
無對有對則無句有句則無字杜甫之詩篇中則有對
對中則有句句中則有字它人之詩至十韻二十韻則
委靡叛散而不能收拾杜甫之詩至二十韻三十韻則
氣岸愈高波瀾愈闊步驟馳騁愈嚴愈緊非有本者能
如是乎宜乎唐史有言詩人以来未有如子美渾㴠汪
茫千彙萬状兼古今而有之也
或人問環溪百韻詩是何故做環溪云百韻詩只是八
句大扺十餘韻當一句但是氣象稍宏波瀾稍闊首句
要如鯨鯢䟦浪一擊之間便有千里之勢落句要如萬
鈞強弩貫金透石一發飲羽無復動搖之意萬有一分
可搖即不得為斷句矣嘗記予在岳陽時欲作四十韻
詩詠岳陽風物而首與尾同賓與主類無復統一稿屢
成而輙毁既讀杜詩未半年間會丞相張公過臨川急
欲求見則一夕而成百韻前此所困而後此不復知其
困矣百韻初投張公再謁即顧環溪云夜来三復百韻
筆力有餘可謂善賞人也不旋踵而百韻之名播於五
邑矣
沈給事有詩名帥潭過臨川行李不駐環溪出城追及
一見時給事已聞環溪名執所投詩冊云某行忙不及
拜觀可舉公得意處環溪云近作感時數詩莫可舉給
事云感時必有可觀試舉之環溪云聖主思文德元臣
厭武功一言深悟意五利且和戎給事云是使事又云
天地包羞日山河匿怨中給事云太逼至儒生别有淚
不是哭途窮却云好好作詩要當如此又舉戰伐功何
有和親計未疎將軍休扺掌隠忍待驅除給事云好將
軍休抵掌隠忍待驅除又舉至古来嘗膽事泣血望羣
公即云好泣血望羣公又舉江淮十載警塵氛底事磨
崖未勒勲聞道本朝還遣使且令諸將各休軍給事云
此詩有體又舉寇殘井邑困流離回首懽娱一一悲不
怨兒童遭亂世惟愁父老說清時即云不厭兒童遭亂
世惟愁父老說清時佳句也作詩至此足矣當復何求
環溪復云近上沈鹽茶詩内一聯似得意云萬井火熬
波底雪十州雷迸雨前春給事云此是格制詩說茶鹽
雖好然不及適間所舉該時作詩要該時而可採即起
身將去又云巳見公詩尚未見公志可更舉一二聯環
溪因舉近雲居山一聯云亂石分開急流水羣山擁出
最高峰給事諷味良久云功名晚且辛苦又舉出武寕
道中一聫云山高不改自然色水遠能流無盡聲給事
云此是公遠到處乃别去
環溪詩極繁夥人爭求之然得之者所賞各不同張令
最有詩稱初與環溪未相識見其題壁有木落清無影
荷枯淡有香之句深愛之它日與環溪相遇云公豈非
木落清無影荷枯淡有香吴德遠乎因握手相得就飲
是夕環溪於坐間贈詩有行杯波動金蓮側剪燼花飄
寳蠟殘之句張令以為有富貴氣象緣此欲盡得環溪
詩伯兄乃選歌行古調一冊與之未幾張令到邑中附
前詩来還略無一語既坐定見几間有詩藁試閱一篇
乃友人作室山居往訪有贈第一聯云西風横吹雨脚
斷秋雲輕籠日花暖便仰而哦之再稱佳句以為似李
長吉又看謝友人贈詩云君少作竒字瘦硬得柳骨(友人)
(精於字)墨淨剪水勻勢健拗鉄屈即大聲而誦之曰好句
至新詩更鐫磨勁絶與字匹老蛟寒卧波壯士怒抉石
翻盤勢動搖詩與字俱力即大呼云吳德遠坐處窄也
著這詩不得又誦晚歸至樵歌催日晚村樂見年豐至
鴈陣横衝霧酒軍酣戰風即連呼好健語又誦徽廟輓
詞十八韵至羽衛連荆棘衣冠雜虎狼烟沈鳬鴈斷天
闊水雲黃即云詩之精神見於此矣又誦至風悲雲動
色天惨日無光即云此詩甚似杜牧華清宫詞後當有
知者看徹即掩卷撫案曰公有許多好詩都不將與我
却將那箇詩来伯兄聞之頗慙環溪但仰視而笑知好
惡之無定也
或人問環溪曰百韻詩見士大夫諷詠多矣然而所賞
每每不同或喜霜皮圍四十水擊里三千或喜山河歸
整頓天地入陶甄或云但存忠貫日未問畫凌煙乃是
假對中之妙者或云遠吸金莖露高攀玉井蓮洒落不
凡或云風度優囊笏恩光繞賜鞭最善用事為張相是
風流宰相又是勲業大臣囊笏所以譽其風流賜鞭所
以表其勲業又皆是張家事或云李唐光夹日炎漢赫
中天二事最好為張相有平難之功又有中興之功或
云共承天柱折獨斡斗杓旋為見得衆人共平難而它
獨有功之意或云懷古歌鴻鴈傷今拜杜鵑於時最切
鴻鴈有懷想宣王中興之意拜杜鵑有感傷明皇入蜀
之意環溪笑曰予初作此詩之時一夕要成百韻是事
皆使是韻皆押何暇及此是亦諸公求予詩之過然亦
見諸公好惡之不同也此詩大概讀而不厭者為一氣
貫之其間無甚歇滅而巳或人又問為百韻豈無灼然
得意者乎環溪云有美者人與之鑑予之妍醜何能逃
於諸公然始者私心自謂得意處方有两聯乃詩家精
神不意諸公所賞皆不及此或人問故環溪云如王氣
周旋内兵機語笑邊乃是形容張相扈駕之精神如浮
雲開斥堠飛鳥避戈鋋乃是形容張相入蜀之精神如
諸公所賞皆是詩中骨格而巳自是而外或發以椒蘭
或潤之丹漆以通血脉以成肌膚備體而巳故詩有肌
膚有血脉有骨格有精神無肌膚則不全無血脉則不
通無骨格則不健無精神則不美四者備然後成詩則
不待識者而知其佳矣雖然百韻之詩有首句又有斷
句如蜀道開天險雄誇億萬年倚空蟠瑞氣盖代出真
賢即是首句自是而下儘說得行如國步艱難盡公歸
早晚遄願為元結頌磨石待高鐫即是斷句自是而上
儘載得起其間又有放下拈起處如波瀾曲折馭馬馳
騁故步驟馳騁皆在於我然後為善馭波瀾曲折皆在
於我然後為善詩善馭者可以取長道雖百里亦可千
里亦可善詩者可以取長篇雖十韻亦可百韻亦可能
了百韻則自三四十韻而下皆可不學而能故善詩之
道無他譬之善馭而巳
環溪仲兄嘗從容謂古今詩人既多各是其是何者為
正環溪云若論詩之好則好者固多若論詩之正則古
今惟有三人所謂一祖二宗杜甫李白韓愈是巳仲兄
云唐詩唯稱李杜吾弟又言韓愈何也環溪云李杜是
韓愈所服者韓愈又是後来所服者仲兄云三公所長
如何環溪云杜甫長於學故以字見工李白長於才故
以篇見工韓愈長於氣故以十數篇見工仲兄云近時
荆公作四家詩選如何添永叔環溪云荆公置杜甫於
第一韓愈第二永叔第三太白第四盖謂永叔能兼韓
李之體而近於正故選焉耳又謂李白無篇不說酒色
故顯擠於永叔之下則此公用意亦巳深矣仲兄又問
山谷拗體如何環溪云在杜詩中城尖徑窄旌旆愁獨
立縹緲之飛樓峡拆雲埋龍虎卧江清日抱黿鼉游是
拗體如二月饒睡昏昏然不獨夜短晝分眠桃花氣暖
眼自醉春渚日落夢相牽是拗體如夜半歸来衝虎過
山黑家中巳眠卧旁見北斗向江低仰看明星當空大
是拗體又如白摧朽骨龍虎死黑入太隂雷雨垂客子
入門月皎皎誰家搗練風凄凄負鹽出井此溪女打鼓
發船何處郎運糧䋲橋壯士喜斬木火井窮猿呼等皆
拗體也盖其詩似律而差拗於拗之中又有律焉此體
惟山谷能之故有黃流不解涴明月碧樹為我生凉秋
石屏堆疊翡翠玉蓮蕩宛轉芙蓉城紙窗驚吹玉蹀躞
竹砌碎撼金琅璫蜂房各自開戸牖蟻穴或夢封侯王
等語皆有可觀然詩才拗則健而多竒入律則弱而難
工荆公之詩入律而能健比山谷則為過之然合荆公
與山谷不能當一杜甫而歐與蘇各能兼韓李之半故
知學韓李者易為力學杜甫者難為功也
善詩俞秀才一日到環溪以詩一編贄見環溪讀之因
言前軰作詩皆有法近體當法杜長句當法韓與李俞
云太白之妙則知之矣韓愈之妙未之聞也環溪云韓
愈之妙在用疊語如黃簾綠幕朱戶閉是一句疊三物
如洗粧拭面著冠帔白咽紅頰長眉青是两句疊六物
唯其疊多故字實而語健又諸詩石鼓歌最工而疊語
亦多如雨淋日炙野火燎如鸞翔鳳翥衆仙下如金䋲
鉄索鏁鈕壯古鼎躍水龍騰梭韻韻皆疊每句之中少
者两物多者三物乃至四物幾乎皆是一律唯其疊語
故句健唯其句健是以為好詩也俞欣然而歸明日作
一歌見謝中云天高日遠雲霧闊黃金白壁孤虞卿漢
庭無人薦司馬故山有客呼孔賓便覺氣象不同乃知
前軰文章固自有關紐若不得其門何自入哉環溪又
云予嘗用此按太白詩太白發言造語宜若率然初無
計較然用字亦多實作語亦多健如清風明月不用一
錢買玉山自倒非人推两句中亦是用五物如高堂明
鏡悲白髮朝如青絲暮如雪两句中亦用五物甚至蜀
道難如地崩山摧壯士死然後天梯石棧相鉤連两句
中亦用五物如此何往而非實也又如白雲映水搖空
城白露垂珠滴秋月即是两句中用六物又如金樽清
酒斗十千玉盤珍羞直萬錢亦两句中用六物以至欲
渡黃河冰塞川將登太行雪暗天無非两句中用六物
者至如長安白日照青空綠楊結煙桑裊風禁宫高樓
入紫清金作蛟龍盤繡楹即两句之中幾用七物乃知
前軰作詩未嘗不知此理盖不實則不健不健則不可
以為詩也
環溪仲兄云杜詩之妙復有可言者乎環溪云杜詩又
有混全之體仲兄云何謂混全之體環溪云謂四句只
作一句八句只作一句如歎惜高生老新詩日又多美
名人不及佳句法如何是四句只作一句如不見旻公
三十年封書寄與泪潺湲舊来好事今能否老去新詩
誰與傳亦是四句只作一句如寄語楊員外山寒少茯
苓歸来稍暄暖當為斸青冥翻動神仙窟封題鳥獸形
兼將老藤杖扶汝醉初醒即是八句只作一句又如苦
憶荆州醉司馬謫官樽酒定常開九江日落醒何處一
柱觀頭眠幾回可憐懷抱向人盡欲問平安無使来故
憑錦水將雙淚好過瞿塘灔澦堆亦是八句只作一句
仲兄曰妙吾弟亦嘗有此體乎環溪曰卑弟在岳陽時
嘗有一詩云歲暮懷家客通宵不自娱諸兄得意否老
母有懽無巳謝交朋遠猶思弟妹孤吾身不足念為此
一嗟吁時未知有杜甫盖偶然而合也又和友人趨寕
化一篇云聞君早晚趨寕化尚有新詩别故人試問幾
程端可到還憂半載不相親傷心歲律峥嶸暮解事梅
花摘索新去去冰霜頻莫厭庭闈和氣即如春時已知
有杜甫盖體之而作也
環溪仲兄又問山谷詩亦有可法者乎環溪曰山谷除
拗體似杜而外唯以物為人一體最可法於詩則為新
巧於理則未為大害仲兄云何謂以物為人環溪云山
谷詩文中無非以物為人者此所以擅一時之名而度
越流軰也然有可有不可如春至不窺園黃鸝頗三請
是用主人三請事如詠竹云翩翩佳公子為政一窗碧
是用是亦為政事可也又如殘暑巳俶裝好風方来歸
苦雨已解嚴諸峯来獻狀謂暑俶裝風来歸雨解嚴峯
獻狀亦無不可至如提壺要酤我杜宇賦式微酤我式
微皆是用毛詩然以提壺而要酤我杜宇而賦式微則
近於鑿不可矣下如杞菊避席雲月供帳黃花韜光白
鷗起予蘭含章而鳥許可以至廣雅一篇大扺以物為
人而不失為佳句則是山谷所以取名也仲兄曰善又
問吾弟亦嘗有此作乎環溪云前此有數聯盖偶然而
合後此有數聯則擬而作也卑弟在岳陽時嘗有厭看
花笑客忍受草欺人又有水流成獨往山勢作朋来春
令乍行風略地寒威潜退雪銷鋒又欲雪云爭屯未就
雲頭合結黨欲成風勢高等句時未知有山谷盖偶然
而合也是後又有葉稀林脫穎沙現水分鑣詠竹云起
予懷素節嘉乃伴虚心又柔桑翠竹相傾倒細草幽花
自發明草迷花徑煩調護波汩蓮塘欠節宣等句時則
巳知有山谷盖效之而作也
環溪仲兄又問一友人嘗選吾弟詩乃惜其氣格止於
杜欲勉而上至於風雅如何環溪云政恐知風雅之名
而不知其實也仲兄云何謂風雅之實環溪云豈以四
字作句四句成章者謂之風雅乎亦豈以發乎情止乎
禮義者謂之風雅乎如以發乎情止乎禮義者皆謂之
風雅則杜詩無往而非風雅矣仲兄釋然喜曰何謂杜
之風雅環溪云杜甫詩中如新婚别垂老無家等别皆
風也如劒門石筍石犀古柏行遭田父泥飲皆蜀一國
之風也如壯遊一篇該齊趙吳越則四國之風也如劒
器行花卿歌驄馬行各指一事則風之小者也如八哀
詩詠八公皆當代名臣杜鵑行託諷於君麗人行有關
於國則風之大者也如新安吏潼關吏兵車行石壕吏
悲陳陶後出塞則雅之小者也如北征憶昔二首冬狩
行哀王孫則雅之大者也如贈左相二十韻贈太常張
卿二十韻贈鮮于京兆贈特進汝陽王各二十韻以至
入奏行舂陵行裴施州丹青引則頌之小者也如謁元
元皇帝廟行次昭陵重經昭陵以至洗兵馬則頌之大
者也必如之何而後為風雅頌乎仲兄曰妙非吾弟不
能到此杜詩固重於世今得吾弟之言乃益重矣太白
如何環溪云太白雖喜言酒色然正處亦甚多如古風
五十九首皆雅也如蜀道難烏棲曲上留田白頭吟猛
虎行等非風乎如上雲樂春日行胡無人陽春歌宜春
苑奉詔等非頌乎雖不可責其備而求其全然捨李則
又無以配乎杜矣然則韓詩如何環溪云韓詩無非雅
也然亦有時乎近風如誰氏子華山女僧澄觀則近乎
風矣如朱藤杖蘄州笛竹桃源圖則亦風之類也亦有
時乎近頌如謝賜櫻桃和裴僕射則近乎頌矣如題南
嶽歌石鼓調張籍而歌李杜則頌之類也雖風頌若不
足而雅正則有餘矣故捨乎韓則又無以配乎李也故
曰近古詩人惟有一祖二宗
環溪嘗謂詩之工不在對句然亦有時而用第泥於對
而失詩之意則不可耳伯兄一日看東坡雪詩云凍合
玉樓寒起粟光摇銀海眩生花再三歎其佳對環溪云
以銀對玉則佳矣以海對樓則未盡善伯兄云只為銀
海玉樓皆是身上事海不是海樓不是樓所以為佳耳
環溪云若就身上覓時何不將玉山對銀海伯兄喜曰
想當時坡意偶不及此留與吾弟今朝作對耳伯兄一
日又看荆公詩至繰成白雪桑重綠割盡黃雲稲更青
云白雪不是雪黃雲不是雲但將一割字便見黃雲是
禾將一繰字便見白雪是蠒如此用意可謂工矣會環
溪觀穫稲得一詩中有新月輝輝動黃雲漸漸收之句
伯兄見之復大喜謂荆公是用意做来吾弟是因事而
使盖黃雲是禾用荆公句新月乃是䥥用退之新月似
磨䥥之句雲不是雲月不是月而曲盡穫稲之理所以
為工也環溪又云頃在岳陽於過仙亭嘗茶有碧雲紅
雨之對是後又有黃裏白間殺青生白之對亦是詩家
游戲於理無害嘗茶詩云吹斷碧雲春晝永落殘紅雨
晩風輕碧雲盖用盧仝茶歌碧雲引風吹不斷之句紅
雨盖用李賀桃花亂落如紅雨之句時老樹根有小桃
爛開薄暮微風扇之飛紅遶砌㬌在目前事實而語清
故一時羣公莫不擊節白間是和南城鄧秀才韻云挑
燈倦夜羞黃裏置筆窮年對白間盖黃裏是燈白間是
忩牖左思賦三都墻壁戶牖各置筆硯故從置筆上押
白間韻殺青乃是和伯兄韻云室虛氣象還生白筆退
工夫見殺青時方食素而脩經故殺青生白二事得以
併使伯兄以為此對乃得於和韻比之前軰尤為工矣
環溪又云予作啟事中嘗有素王黃帝小烏大白竹馬
木牛之對見賞於朋儕然用事太切未免與前人相犯
亦是一病不可不知近日兒軰看漁隠叢話云白間黃
裏已是漫叟用了由此觀之則殺青生白碧雲紅雨素
王黃帝小烏大白竹馬木牛之對皆未保終為我有以
其太切故也但詩啟中時復有此如食中之得鰕蟹味
中之得薑桂亦無害其為清美而已必求合前人非也
必求異於前人亦非也予但顧詩之美惡安問有合無
合於前人哉
環溪嘗謂古今詩人未有不用事觀杜詩繡衣屢許携
佳醖皂盖能忘折野梅戱假霜威促山簡真成一醉習
池回是四句中渾將太守御史事衮使到了詩人豈可
以不用事也然善用之即是使事不善用之即反為事
所使事只是衆家事但要人會使如黃綺終辭漢巢由
不見堯巢由黃綺是人能知至終辭漢不見堯六字即
非杜甫不能道矣為巢由合下便不見堯黃綺初非不
出但終能辭漢而巳又從風鴛雨燕上說来風鴛雨燕
以喻禍難藏近渚集深條以喻避禍難之意則用意尤
其深矣又如前軍蘇武節左將吕虔刀蘇武節吕虔刀
二事亦人所共知至前軍左將四字即非杜甫不能道
矣下如弟子貧原憲諸生老伏虔原憲伏虔事亦人所
共知至弟子諸生四字即非杜甫不能道矣為前軍左
將弟子諸生八字皆實故下面驅遣得動是名使事若
取次用一虛字貼之即名羊將狼安能使之哉予亦嘗
送李待制自中書舍人帥瀘一聯云中朝共惜無雙士
絶塞貪看第一人無雙第一事固衆人之所共知泛然
使者亦多然不是姓李人又無中朝共惜絶塞貪看之
意用之即為無功矣正合公孫渾邪泣李廣藩酋問李
揆之意故名用事又如上王著作一聯云巳經平子宜
無憾未見夷吾得不憂盖著作是看詳官巳保明易璇
璣故言巳經平子尚未及識故言未見夷吾平子是王
澄事夷吾是桓彛說王導云向見管夷吾無復憂矣既
用王家事又以夷吾對平子吾對子夷對平即是對中
有對凢人作文要如細花錦須花上有花葉中有葉愈
看愈有工夫方謂之妙
或問環溪伯兄詩如何環溪云予伯兄德邵每作詩磨
磨磋磋直見圓净都無病處方休在官杭日嘗作小詩
云時乖事轉拙端居徒含情不似階前草春来随意生
又一詩云雨餘寒氣淺園林作春媚不知海棠花新来
著花未又一絶云游子春衫已試單桃花飛盡野梅酸
怪来一夜蛙聲歇又作東風十日寒最為含蓄而有氣
象又有率然而佳者如村翁習性不浮華只種桑麻不
種花聞道野梅開欲遍好分春色過山家有用實語而
工者如文書堆裏形骸苦竹木隂中日月閒是也有用
疊語而工者如山林得入且深入富貴若来從自来是
也乂有用數目假對而工者如忩間長作三獨坐琴上
時彈一再行是也一再行是相如琴事正使三獨坐乃
漢御史司隸尚書令會同專席號三獨坐借使盖伯兄
與予及季弟常在窗間作三處獨坐(季弟澥字德深自有文集)故借
而使之然以坐對行以三獨對一再此其所以為工也
又有用顔色琢對而工者如心緣黃紙紅旂動氣為青
雲白石降是也蓋紅旂黃紙不關心是樂天語自非青
雲白石有深趣其氣矹硉何由降是永叔語伯兄引之
以為對又以心對氣以紅黃對青白語竒而句不牽強
此其所以為尤工也
或問環溪仲兄詩如何環溪云予仲兄德強詩從蘇黃
中入如食雪一聫簷頭清響銀匙動階下寒光玉盌翻
中秋無月一聫云也應只是尋常夜未必如今分外圓
又随饒直閣遊平巒云獨鶴下隨鷄飲啄衆星高共月
徘徊等語則無愧於東坡如半塘微漲聚紅皺幾畝晴
隂鎻碧鮮夜半簷聲幾點急秋高雲影一行微言花不
言花言竹不言竹言雨不言雨言鴈不言鴈又花蒂有
鬚渾是蜜桑枝無葉巳成衣言蜜以見蜂言衣以見蠶
意遠語竒則無愧於山谷至如輕雷入樹驚花魄白浪
浮空漲水脂又苦隂一篇云荒山乾沒更節序濁氣擁
地愁無邊非煙非霧不見日欲雨欲雪難為天不唯氣
渾語健而又關時含諷愈不可及仲兄聞之謂環溪曰
卑兄亦自謂此詩差勝然遍求集中未見有两首環溪
云好詩但一篇亦難如前軰詩有以一聯得名有以一
句得名如楓落吴江冷空梁落燕泥但以一句得名巳
為人所忌如風暖鳥聲碎日高花影重是以一聯得名
巳為盛事如疎影横斜水清淺暗香浮動月黃昏亦是
一聫得名多少驚天動地詩豈易得哉
或人又問環溪仲兄詩筆素高今所舉止於此乎環溪
云是何言歟予仲兄用意深諸體之中各有到處如日
長人静聞風珮雨久堂空生水衣是正對而工者如二
天開佛日一道羃卿雲無苖何處尋黃獨露地誰家覓
白牛是借對而工者如和雙清亭云簷飛謝女雪徑掃
沈郎錢雪非雪錢非錢謝女之雪乃是柳絮沈郎之錢
乃是榆莢是隐對而工者如笛弄一聲横釣艇月明千
里上層樓是寫景而工者如詠墨梅云寫處似移墻上
影卷来如寄隴頭春詠綠萼梅云朱唇不駐曉粧薄玉
頬頻啼夜雨翻是狀物而工者如農祥待白未為雪春
牓争魁欲放梅以雪為農祥以梅為春牓又於白上說
祥魁上說牓是體物而工者又如泉聲如有語山色自
忘形花覺青春半山將白晝隂是自然而工者如冰看
時俗薄雨弄客愁多月借窗移疎影轉風翻雪放一枝
高蒹葭露滴思鄉淚蘆荻風縈羈旅愁是雕鐫而工者
如人情不及溪流水不改當時枕上聲是寓意而工者
如一軸塵埃古澁體十年燈火短長檠是書懷而工者
如夢過一年還是魘心更萬事竟成灰是感事而工者
如道上飛来燕簾間不避人是句出流水而工者如弹
壓京畿賢大尹藩宣上國古諸侯是近於典雅而工者
又如回文暮春云嬌聲囀處藏鶯小美睡濃時落日斜
橋拂柳深溪漲水眼驚春過雨飛花轉而誦之即云花
飛雨過春驚眼水漲溪深柳拂橋斜日落時濃睡美小
鶯藏處囀聲嬌即近於諧戲而工者非有餘而能之乎
環溪詩話
