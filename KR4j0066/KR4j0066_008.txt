花菴詞選卷八宋黃昇撰
宋詞
魯逸仲
詞意婉麗佀万俟雅言
南浦(旅懷)
風悲畫角聽單于三弄落譙門投宿駸駸征騎飛雪滿
孤村酒市漸閒燈火正敲窗亂葉舞紛紛送數聲驚鴈
下離烟水嘹唳度寒雲好在半朧溪月到如今無處
不銷魂故國梅花歸夢愁損綠羅裙為問暗香閒豔也
相思萬點付啼㾗算翠屏應是兩眉餘恨倚黃昏
水龍吟(梅花)
歲窮風雪飄零望迷萬里雲垂凍紅綃碎翦凝酥繁綴
烟深霜重疎影沈波暗香和月横斜浮動悵別來欲把
芳菲寄遠還羌管吹三弄寂寞玉人睡起涴殘粧不
勝嬌鳳盈盈山館紛紛江路相思誰共才與風流賦稱
清豔多情唯宋算襄王枉被棃花瘦損又成春夢
惜餘春慢(情景)
弄月餘花團風輕絮露濕池塘春草鶯鶯戀友燕燕將
雛惆悵睡殘清曉還似初相見時携手旗亭酒香梅小
向登臨長是傷春滋味泪彈多少因甚却輕許風流
終非長久又說分飛煩惱羅衣瘦損綉被香消那更亂
紅如掃門外無窮路岐天若有情和天須老念高唐歸
夢凄凉何處水流雲遶
劉偉明
名弇號龍雲先生
洞仙歌(別恨)
凄凉楚弄行客腸應斷濤捲秋容暗淮甸去年時正是
今日孤舟烟浪裏身與江雲共遠別來單枕夢幾過
滄洲皓月而今為誰滿薄倖苦無端誤却嬋娟有人在
玉樓天半最不慣西風破帆來甚時節收拾望中心眼
宋退翁
名齊愈宣和間為太學官
眼兒媚(固陵召對曰卿文章新奇可作梅詞進呈須是不經人道語齊愈立進此詞時)
(天語稱善次日諭近臣曰宋齊愈梅詞非惟不經人道又且自開花說主結子)
(黃熟并天色言之可謂盡之矣)
霏霏疎影轉征鴻人語暗香中小橋斜渡曲屏深院水
月濛濛人閒不是藏春處玉笛曉霜空江南處處黃
垂密雨綠漲薰風
唐子西
名庚眉山人累為學官張天覺拜相擢京畿
提舉常平後坐貶惠州有詩文十卷行于世
訴衷情(旅愁)
平生不會歛眉頭諸事等閒休元來却到愁處須着與
他愁殘照外大江流去悠悠風悲蘭杜烟淡滄浪何
處扁舟
何晉之
名大圭
小重山(惜别)
綠樹鶯啼春正濃釵頭青杏小綠成叢玉船風動酒鱗
紅歌聲咽相見幾時重車馬去匆匆路隨芳草遠恨
無窮相思只在夢魂中今宵月偏照小樓東
陸敦信
感皇恩(旅思)
殘角兩三聲催登古道遠水長山又重到水聲山色看
盡輪蹄昏曉風頭日脚下人空老匹馬舊時西征談
笑綠鬢朱顏正年少旗亭斗酒任是十千傾倒而今酒
興減詩情少
趙循道
名企
感皇恩(入京)
騎馬踏紅塵長安重到人面依前似花好舊歡才展又
被新愁分了未成雲雨夢巫山曉千里斷腸關山古
道回首高城似天杳滿懷離恨付與落花啼鳥故人何
處也青春老
何子初
名籕
宴清都(春詞)
細草沿階軟遲日薄蕙風輕靄微暖春工靳惜桃紅尚
小柳芽猶短羅幃綉幕高捲又早是歌慵笑懶凭畫樓
那更天遠山遠水遠人遠堪歎傅粉疎狂竊香俊雅
無計拘管青絲絆馬紅巾寄羽甚時迷戀無言泪珠零
亂翠袖滴重重漬徧故要知別後思量歸時覷見
向伯恭
名子諲自號薌林居士
鷓鴣天(上元有懷京師)
紫禁烟花一萬重鼇山宮闕隱晴空玉皇端拱彤雲上
人物嬉游陸海中星轉斗駕回龍五侯池館醉春風
而今白髮三千丈愁對寒燈數點紅
阮郎歸(乙卯番陽道中)
江南江北雪漫漫遙思易水寒同雲深處是三關斷腸
山又山天可老海能翻消除此恨難頻聞遣使報平
安幾時鸞輅還(報一本作問)
清平樂(詠木犀贈韓叔夏)
吳頭楚尾踏破芒鞋底散入千巖秋色裏不奈惱人風
味如今老我薌林世間百不關心獨喜愛香韓壽能
來同醉花陰
韓叔夏
名璜
清平樂(同向伯恭賦木犀)
秋光如水釀作鵝黃蟻散入千岩佳樹裏惟許修門人
醉輕鈿重上風鬟不禁月冷霜寒步障深沈歸去依
然愁滿江山
沈會宗
小沖山(初夏)
花過園林清蔭濃琅玕新脫笋綠成叢語聲只在小樓
東閒欹枕敵面芰荷風長日敞簾櫳輕塵飛不到畫
堂空一尊今夜與誰同人如玉相對月明中
菩薩鬘(初夏)
落花迤邐層陰少青梅競弄枝頭小江色雨和烟行人
江那邊好花都過了滿地空芳草落日醉醒間一春
無此寒
驀山溪(惜別)
想伊不住船在藍橋路别語未甘聽更忍問而今是去
門前楊柳幾日轉西風將行色欲留心忽忽城頭鼓
一番幽會只覺添愁緒解后却相逢又還有此時歡否
臨岐把酒莫惜十分斟尊前月月中人明夜知何處
天仙子(幽居)
景物因人成勝槩滿目更無塵可礙等閒簾幕小闌干
衣未解心先快明月清風如有待誰信門前車馬隘
別是人間閒世界坐中無物不清凉山一帶水一𣲖流
水白雲長自在
陳子高
名克天台人呂安老帥建康辟為參議有赤
城詞一卷
菩薩鬘(春)
赤闌橋盡香街直籠街細柳嬌無力金碧上晴空花晴
簾影紅黃衫飛白馬日日青樓下醉眼不逢人午香
吹暗塵
又(春詞)
綠蕪牆遶青苔院中庭日淡芭蕉卷胡蝶上階飛風簾
自在垂玉鈎雙語燕寶甃楊花轉幾處簸錢聲綠窗
春夢輕
又(清明)
池塘淡淡浮鸂鶒杏花吹盡垂楊碧天氣度清明小園
新雨晴綠窗描綉罷笑語荼&KR1048;下圍坐賭青梅困從
雙臉來
謁金門(春曉)
愁脉脉目斷江南江北烟樹重重芳信隔小樓山幾尺
細草孤雲斜日一向弄晴天色簾外落花飛不得東
風無氣力
又(春晚)
花滿院飛去飛來雙燕紅雨入簾寒不卷曉屏山六扇
翠袖玉笙悽斷脉脉兩蛾愁淺消息不知郎近遠一
春長夢見
又(寒食)
柳絲碧柳下人家寒食鶯語匆匆花寂寂玉階春蘚溼
閒凭熏籠無力心事有誰知得檀炷繞窗燈背壁畫
簷殘雨滴
臨江仙(有感)
四海十年兵不解征塵直到江城歲華銷盡客心驚疎
髯渾似雪衰涕欲生冰送老虀鹽何處是我緣應在
吳興故人相望若為情别愁深夜雨孤影小窗燈
山花子(佳人)
鬆慢梳頭淺畫眉亂鶯殘夢起多時不道小庭花露濕
翦荼&KR1048;簾額好風低燕子窗油晴日打蜂兒翠袖粉
牋閒弄筆寫新詩
浣溪沙(佳人)
淺畫香膏拂紫綿牡丹花重翠雲偏手挼梅子竝郎肩
病起心情終是怯困來模樣不禁憐旋移針線小姑
前
又(夜景)
短燭熒熒照碧窗重重簾幕護梨霜幽歡不怕夜偏長
羅襪鈿筝紅粉醉曲屏深幔綠橙香征鴻雖遠斷人
腸
鷓鴣天(憶舊)
小市橋彎更向東便門長記舊相逢踏青會散秋千下
鬢影衣香怯晚風悲往事向孤鴻斷腸腸斷舊情濃
梨花院落黃茅店綉被春寒此夜同
豆葉黃(初夏)
粉牆丹柱柳陰中簾幕輕明花影重午醉醒來一面風
綠蔥蔥幾顆櫻桃葉底紅
又(新晴)
樹頭初日鵓鴣鳴野店山橋新雨晴短褐無泥竹杖輕
水泠泠梅片飛時春草青
張敏叔
選冠子(詠柳)(一名蘇武慢)
漱水挼藍遙堤影翠半雨半烟橋畔鳴禽弄舌夢草縈
心偏稱謝家池館紅粉牆頭步搖金縷纖柔舞腰低軟
被和風搭在闌干終日畫簾高卷春易老細葉舒眉
輕花吐絮漸覺綠陰成幔章臺繫馬灞水維舟誰念鳳
城人遠惆悵故國陽關杯酒飄零惹人腸斷恨青青客
舍江頭風笛亂雲空晚
曹元寵
名組工謔詞有寵於徽宗任睿思殿待制
鷓鴣天
輦路薰風起綠槐都人凝望滿天街雲韶杳杳鳴鞘
肅芝蓋亭亭障扇開微雨過絶纖埃内家車子走晴
雷千門不敢垂簾看總上銀鈎等駕來
阮郎歸(春夢)
簷頭風珮響丁東簾疎燭影紅秋千人散月溶溶樓臺
花氣中春酒醒夜寒濃蘭衾誰與同只愁夢短不相
逢覺來羅帳空
青玉案(旅情)
碧山錦樹明秋霽路轉陵疑無地忽有人家臨曲水竹
離茅舍酒旗沙岸一簇漁樵市凄凉只恐鄉心起鳳
樓遠回頭謾凝睇何處今宵孤館裏一聲征鴈半窗殘
月總是離人泪
又(旅情)
田園有計歸須早在家縱貧亦好南去北來何日了光
陰送盡可憐青鬢暗逐流年老寂寥孤館殘燈照正
鄉思驚時夢初覺落月蒼蒼關河曉一聲雞唱馬嘶人
起又上長安道
如夢令(春情)
門外綠陰千頃兩兩黃鸝相應睡起不勝情行到碧梧
金井人静人静風動一庭花影
驀山溪(梅)
洗粧真態不假鉛華御竹外一枝斜想佳人天寒日暮
黃昏小院無處着清香風細細雪垂垂何況江頭路
月邊疎影夢到銷魂處結子欲黃時又須作廉纖微雨
孤芳一世供斷有情愁消瘦損東陽也試問花知否
好事近(梅花)
茆舍竹籬邊雀噪晩枝時節一陣暗香飄處巳不勝愁
絶江南得地故先開不待有飛雪腸斷幾回山路恨
無人攀折
憶少年(春恨)
年時酒伴年時去處年時春色清明又近也却天涯為
客念過眼光陰難再得想前歡盡成陳迹登臨恨無
語把闌干暗拍
徐幹臣
名伸三衢人有青山樂府一卷行于世然多
雜調詞惟此一曲天下稱之
二郎神(春詞)
悶來彈鵲又攪碎一簾花影謾試着春衫還思纖手熏
徹金猊燼冷動是愁端如何向但怪得新來多病嗟舊
日沈腰如今潘鬢怎堪臨鏡重省别時泪溼羅衣猶
凝料為我厭厭日高慵起長托春酲未醒鴈足不來馬
蹄難去門掩一庭芳景空佇立盡日闌干倚遍晝長人
静
李玉
賀新郎(春情)
篆縷銷金鼎醉沈沈庭陰轉午畫堂人静芳草王孫知
何處惟有楊花糝徑漸玉枕騰騰春醒簾外殘紅春已
透鎮無聊殢酒厭厭病雲鬢亂未忺整江南舊事休
重省遍天涯尋消問息斷鴻難倩月滿西樓憑闌久依
舊歸期未定又只恐缾沈金井嘶騎不來銀燭暗枉教
人立盡梧桐影誰伴我對鸞鏡(李君之詞雖不多見然風流醖藉盡此篇矣)
王昴
嘉王榜狀元及第
好事近(催粧詞)
喜氣擁朱門光動綺羅香陌行到紫薇花下悟身非凡
客不須脂粉涴天真嫌怕太紅白留取黛眉淺處畫
章臺春色
花菴詞選卷八
