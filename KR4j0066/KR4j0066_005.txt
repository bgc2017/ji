花菴詞選卷五宋黃昇撰
宋詞
晁无咎
名補之濟北人
永遇樂(東臯寓居)
松菊堂深芰荷池小長夏清暑燕引雛還鳩呼婦往人
静郊原趣麥天已過薄衣輕扇試起遶園徐步聽衡宇
欣欣童稚共說夜來初雨蒼苔徑裏紫葳枝上數點
幽花垂露東里催鋤西鄰助餉相戒清晨去斜川歸興
翛然滿目回首帝鄉何處只愁恐輕鞍犯夜霸陵舊路
摸魚兒(幽居愛真西山絶此詞)
買陂塘旋栽楊柳依稀淮岸湘浦東臯雨足輕痕漲沙
觜鷺來鷗聚堪愛處最好是一川夜月光流渚無人自
舞任翠幕張天柔茵藉地酒盡未能去青綾被休憶
金閨故步儒冠曾把身誤弓刀千騎成何事荒了召平
瓜圃君試覷滿青鏡星星鬢影今如許功名浪語便做
得班超封侯萬里歸計恐遲暮
借分飛(湖州作)
山水光中元無暑是我銷䰟别處只有多情雨會人深
意留人住不及梅花來暮未見荷花又去圖畫他年
覷斷腸千古苕溪路
憶少年(送别)
無窮官柳無情畫舸無根行客南山尚相送只高城人
隔罨畫園林溪紺碧算重來盡成陳迹劉郎鬢如此
況桃花顏色
臨江仙(别意)
身外閒愁空滿眼就中歡事常稀明年應賦送春詩試
從今夜數相會幾多時淺酒欲邀誰共歡深情惟有
君知東溪春近好同歸柳垂江上影梅謝雪中枝
洞仙歌(泗州中秋作此絶筆之詞也)
青烟幕處碧海飛金鏡永夜閒階卧桂影露凉時零亂
多少寒螿神京遠惟有藍橋路近水晶簾不下雲母
屏開冷浸佳人淡脂粉待都將許多明付與金尊投曉
共流霞傾盡更携取胡床上南樓看玉做人間素秋千
頃
晁叔用
感皇恩(寒食)
寒食不多時牡丹初賣小院重簾燕飛礙昨宵風雨尚
有一分春在今朝猶自得陰晴快熟睡起來宿酲微
帶不惜羅襟揾眉黛日長梳洗看看花影移改笑拈雙
杏子連枝戴
又(春情)
胡蝶滿西園啼鶯無數水閣橋南路凝竚兩行烟柳吹
落一池風絮秋千斜挂起人何處把酒勸君閒愁莫
訴留取笙歌住休去幾多春色怎禁許多風雨海棠花
謝也君知否
玉胡蝶(春思)
目斷江南千里灞橋一望烟水微茫晝鎖重門人去暗
惜流光雨輕輕棃花院落風淡淡楊柳池塘恨偏長佩
沈湘浦雲散高唐清狂重來一夢手搓梅子煮酒新
嘗寂寞經春小橋依舊燕飛忙玉鈎闌凭多漸暖金縷
枕别久猶香最難忘看花南陌待月西廂
傳言玉女(上元)
一夜東風吹散柳梢殘雪御樓烟暖對鰲山彩結簫鼓
向晚鳳輦初回宮闕千門燈火九衢風月綉閤人人
乍嬉遊困又歇豔粧初試把珠簾半揭嬌波溜人手撚
玉梅低說相逢長是上元時節
如夢令(春情)
牆外轆轤金井驚夢瞢騰初省深院閉斜陽燕入陰陰
簾影人静人静花落鳥啼風定
張子野
名先乃宋子京稱為雲破月來花弄影郎中
者也
天仙子(春恨)
水調數聲持酒聽午醉醒來愁未醒送春春去幾時回
臨晩鏡傷流景往事悠悠空記省沙上竝禽池上暝
雲破月來花弄影重重翠幕密遮燈風不定人初静明
日落紅應滿徑
醉落魄(美人吹笛)
雲輕柳弱内家髻子新梳掠生香真色人難學横筦孤
吹月淡天垂幕朱唇淺破櫻桃萼倚樓人在闌干角
夜寒指冷羅衣薄聲入霜林蔌蔌飛梅落
浣溪沙(江景)
樓倚江邊百尺高烟中還未見歸橈幾時期信似春潮
花片片飛風弄蝶柳陰陰下水平橋日長才過又今
宵
青門引(春思)
乍暖還輕冷風雨晩來方定庭軒寂寞近清明殘花中
酒又是去年病樓頭畫角風吹醒入夜重門静那堪
更被明月隔牆送過秋千影
滿江紅(初春)
飄盡寒梅笑粉蝶遊蜂未覺漸迤邐水明山秀暖生簾
幕過雨小桃紅未透舞烟新柳青猶弱記畫橋深處水
邊亭曾偷約多少恨今猶昨愁和悶都忘却拚從前
爛醉被花迷着晴鴿試鈴風力軟雛鶯弄舌春寒薄但
只愁錦繡閙粧時東風惡
行香子(美人)
舞雪歌雲閒淡粧勻藍溪水深染輕裙酒香熏臉粉色
生春更巧談話美情性好精神空江無伴凌波何處
月橋邊青柳朱門斷鐘殘角又送黃昏奈心中事眼中
泪意中人
清平樂(末二句最工)
清歌逐酒醉臉鮮霞透櫻小杏青寒食後衣換縷金輕
綉畫堂新月朱扉嚴城夜鼓歸遲細看玉人粧面春
工不在花枝
李元膺
洞仙歌(一年春物惟梅柳間意味最深至鶯花爛漫時則春已衰遲使人無復新意予)
(作洞仙歌使探春者歌之無後時之悔)
雪雲散盡放曉晴庭院楊柳於人便青眼更風流多處
一點梅心相映遠約略嚬輕笑淺一年春好處不在
濃芳小豔疎香最嬌軟到清明時候百紫千紅花正亂
已失春風一半蚤占取韶光共追遊但莫管春寒醉紅
自暖
又(雨)
廉纖細雨殢東風如困縈斷千絲為誰恨向楚宮一夢
多少悲凉無處問愁到而今未盡分明都是泪泣柳
沾花常與騷人伴孤悶記當年得意處酒力方酣怯輕
寒玉爐香潤又豈識情懷苦難禁對點滴簷聲夜寒燈
暈
茶瓶兒(悼亡)
去年相逢深院宇海棠下曾歌金縷歌罷花如雨翠羅
衫上點點紅無數今歲重尋携手處空物是人非春
暮回首青門路亂紅飛絮相逐東風去
鷓鴣天(春情)
寂寞秋千兩綉旗日長花影轉階遲燕驚午夢周遮語
蝶困春遊落托飛思往事入顰眉柳梢陰重又當時
薄情風絮難拘束飛過東牆不肯歸
王通叟
名觀著有冠柳集序者稱其高於柳詞故曰
冠柳至於踏青一詞又不獨冠柳詞之上也
踏青詞即慶清朝慢今載于首
慶清朝慢(踏青)
調雨為酥催冰做水東君分付春還何人便將輕暖點
破殘寒結伴踏青去好平頭鞋子小雙鸞煙郊外望中
秀色如有無間晴則箇陰則箇餖飣得天氣有許多
般須教鏤花撥柳爭要先看不道吳綾綉襪香泥斜沁
幾行斑東風巧盡收翠綠吹在眉山(風流楚楚詞林中之佳公子也世謂)
(柳耆卿工為浮豔之詞方之此作蔑矣詞名冠柳豈偶然哉)
清平樂(擬太白應制)
黃金殿裏燭影雙龍戲勸得官家真箇醉進酒猶呼萬
歲美人舞徹梁州天恩與整搔頭一夜御前宣住六
宮多少人愁
又(同前)
宜春小苑處處花開滿學得紅粧紅要淺催上金車要
看君王曲宴瑤池小舟掠水如飛奪得錦標歸去匆
匆不惜羅衣
雨中花令(呈元厚之)
百尺清泉聲陸續映瀟洒碧梧翠竹面千步回廊重重
簾幕小枕欹寒玉試展鮫綃看畫軸見一派瀟湘凝
綠待玉漏穿花銀河垂地月上闌干曲
木蘭花令(柳)
銅駝陌上新正後第一風流除是柳勾牽春事不如梅
斷送離人強似酒東君有意偏撋就慣得腰肢真箇
瘦阿誰道你不思量因甚眉頭長恁皺
生查子
關山䰟夢長塞鴈音書少兩鬢可憐青一夜相思老
歸傍碧紗窗說與人人道真箇别離難不似相逢好
卜算子(送鮑浩然之湘東)
水是眼波横山是眉峯聚欲問行人去那邊眉眼盈盈
處才始送春歸又送君歸去若到江南趕上春千萬
和春住
菩薩鬘(歸思)
單于吹落山頭月漫漫江上沙如雪誰唱縷金衣水寒
船舫稀蘆花楓葉浦憶抱琵琶語身未發長沙夢魂
先到家
江城梅花引
年年江上見寒梅暗香來為誰開疑是月宮仙子下瑤
臺冷豔一枝春在手故人遠相思寄與誰怨極恨極
嗅香蘂念此情家萬里暮霞散綺楚天碧片片輕飛為
我多情特地點征衣花易飄零人易老正心碎那堪塞
管吹
田不伐
工於樂府
南柯子(春景)
夢怕愁時斷春從醉裏回悽凉懷抱向誰開些子清明
時候被鶯催柳外都成絮闌邊半是苔多情簾燕獨
徘徊依舊滿身花雨又歸來
又(春思)
團玉梅梢重香羅芰扇低簾風不動蝶交飛一樣綠陰
庭院鎖斜暉對月懷歌扇因風念舞衣何須惆悵惜
芳菲拚却一年憔悴待春歸
汪正夫
名輔之
行香子(記恨)
晩綠寒紅芳意匆匆惜年華今與誰同碧雲零落數字
賓鴻看渚蓮凋宮扇舊怨秋風流波墜葉佳期何在
想天教離恨無窮試將前事閒倚梧桐有銷䰟處明月
夜錦屏空
趙承之
名鼎臣仕宣和中自開封少尹除少蓬以右
文撰除知鄧州召為太府卿卒贈待制
念奴嬌(送王長卿赴河間司錄)
舊遊何處記金湯形勝蓬瀛佳麗綠水芙蓉元帥與賓
僚風流濟濟萬柳亭邊雅歌堂上醉倒春風裏十年一
夢覺來烟水千里惆悵送子重遊南樓依舊否朱闌
誰倚要識當時惟是有明月曾陪珠履量減杯中雪添
頭上甚矣吾衰矣酒徒相問為言憔悴如此
章質夫
名楶
水龍吟(柳花)
燕忙鶯懶花殘正堤上柳花飄墜輕飛點畫青林誰道
全無才思閒趁游絲静臨深院日長門閉傍珠簾散漫
垂垂欲下依前被風扶起蘭帳玉人睡覺怪春衣雪
霑瓊綴綉床漸滿香毬無數才圓却碎時見蜂兒仰粘
輕粉魚吞池水望章臺路杳金鞍遊蕩有盈盈泪(傍珠簾散)
(漫數語形容盡矣)
劉仲方
六州歌頭(項羽廟)
秦亡草昧劉項起吞并驅龍虎鞭寰宇斬長鯨掃攙搶
血染彭門戰視餘耳皆鷹犬平禍亂歸炎漢勢奔傾兵
散月明風急旌旗亂刁斗三更命虞姬相對泣聽楚歌
聲玉帳魂驚泪盈盈恨花無主凝愁緒揮雪刃掩泉
扄時不利騅不逝困陰陵叱追兵喑嗚摧天地望歸路
忍偷生功蓋世成閒紀建遺靈江静水寒烟冷波紋細
古木凋零遣行人到此追念痛傷情勝負難憑
水調歌頭
落日塞垣路風勁戞貂裘翩翩數騎閒獵深入黑山頭
極目平沙千里惟見琱弓白羽鐵面駭驊騮隱隱望青
冢特地起閒愁漢天子方鼎盛四百州玉顏皓齒深
鎖三十六宮秋堂有經綸賢相邊有縱横謀將不作翠
蛾羞寰宇和樂也聖主永無憂
聶冠卿
多麗
想人生美景良辰堪惜向其間賞心樂事古來難是并
得況東城鳳臺沁苑泛晴波淺照金碧露洗華桐煙霏
絲柳綠陰搖曳蕩春一色畫堂迥玉簪瓊珮高會盡詞
客(一本於此分段)清歡久重然絳蠟别就瑤席有翩若輕鴻
體態暮為行雨標格逞朱唇緩歌妖麗似聽流鶯亂花
隔慢舞縈回嬌鬟低嚲腰肢纖細困無力忍分散彩雲
歸後何處更尋覓休辭醉明月好花莫謾輕擲(冠卿之詞不多)
(見如此篇亦可謂才情富麗矣其露洗華桐四句又所謂玉中之拱璧珠中之夜光每一觀之撫玩無斁)
柳耆卿
名永長於纖豔之詞然多近俚俗故市井之
人悅之今取其尤佳者
醉蓬萊(慶老人星現)
漸亭臯葉下隴首雲飛素秋新霽華闕中天鎻葱葱佳
氣嫩菊黃深拒霜紅淺近寶階香砌玉宇無塵金莖有
露碧天如水正直昇平萬機多暇夜色澄鮮漏聲迢
逓南極星中有老人呈瑞此際宸遊鳳輦何處度管絃
聲脆太液波翻披香簾捲月明風細(永為屯田員外郎會太史奏老人星)
(見時秋霽宴禁中仁宗命左右詞臣為樂章内侍屬柳應制柳方冀用作此詞奏呈上見首有漸字色若不懌讀至)
(宸遊鳳輦何處乃與御製真宗挽詞暗合上慘然又讀至太液波翻曰何不言波澄投之於地自此不復擢用)
滿江紅(桐川)
暮雨初收長江静征帆夜落臨島嶼蓼烟疎淡葦風蕭
索幾許漁人横短艇盡將燈火歸村郭遣行客到此念
回程傷漂泊桐江好煙漠漠波似染山如削遶嚴陵
灘畔鷺飛魚躍游宦區區成底事平生況有林泉約歸
去來一曲仲宣樓從軍樂(換頭數語最工)
木蘭花慢(清明)
拆桐花爛漫乍疎雨洗清明正豔杏燒林緗桃綉野芳
景如屏傾城盡尋勝賞驟雕鞍紺幰出郊坰風暖繁絃
脆管萬家競奏新聲盈盈鬭草踏青人豔冶逓逢迎
向路傍往往遺簪墮珥珠翠縱横歡情對佳麗地任金
罍罄竭玉山傾拚却明朝永日畫堂一枕春醒
玉胡蝶(春遊)
漸覺東郊明媚夜來膏雨一洒塵埃滿目淺桃深杏露
染烟裁銀塘静魚鱗簟展煙岫翠龜甲屏開殷晴雷雲
中鼓吹遊徧蓬萊徘徊隼旟前後三千珠履十二金
釵雅俗熙熙下車成宴盡春臺好雍容東山妓女堪笑
傲北海樽罍且追陪鳳池歸去那更重來
又(秋思)
望處雨收雲斷凭欄悄悄目送秋光晚景蕭疎堪動宋
玉悲凉水風輕蘋花漸老月露冷梧葉飄黃遣情傷故
人何在煙水茫茫難忘文期酒會幾辜風月屢變星
霜海闊山遙未知何處是瀟湘念雙燕難憑遠信指暮
天空識歸航黯相望斷鴻聲裏立盡斜陽
雨零鈴(秋别)
寒蟬凄切對長亭晚驟雨初歇都門帳飲無緒方留戀
處蘭舟催發執手相看泪眼竟無語凝噎念去去千里
烟波暮靄沈沈楚天闊多情自古傷離別更那堪冷
落清秋節今宵酒醒何處楊柳岸曉風殘月此去經年
應是良辰好景虛設便縱有千種風流待與何人說
二郎神(七夕)
炎光謝過暮雨芳塵輕洒乍露冷風清庭戶爽天如水
玉鈎遙掛應是星娥嗟久阻叙舊約飇輪欲駕極目處
微雲暗度耿耿銀河高瀉閒雅須知此景古今無價
運巧思穿針樓上女擡粉面雲鬟相亞鈿合金釵私語
處算誰在回廊影下願天上人間占得歡娛年年今夜
柳腰輕(贈妓)
英英妙舞腰肢軟章臺柳昭陽燕錦衣冠蓋綺堂筵宴
是處千金爭選顧香砌絲管初調倚輕風珮環微顫
乍入霓裳促遍逞盈盈漸催檀板慢垂霞袖急趨蓮步
進退奇容千變算何止傾國傾城暫回眸萬人腸斷
晝夜樂(贈妓)
秀香家住桃花徑算神仙才堪竝層波細翦明眸膩玉
圓搓素頸愛把歌喉當筵逞遏天邊亂雲愁凝言語似
嬌鶯一聲聲堪聽洞房飲散簾幃静擁香衾歡心稱
金爐麝褭青煙鳳帳燭搖紅影無限狂心乘酒興這歡
娛漸入佳境猶自怨鄰雞道秋宵不永(此詞麗以淫不當入選以東坡)
(嘗引用其語故錄之)
甘草子
秋暮亂洒衰荷顆顆真珠雨雨過月華生冷徹鴛鴦浦
池上凭闌無語奈此箇單悽情緒却傍金籠教鸚鵡
念粉郎言語
少年遊
長安古道馬遲遲高柳亂蟬嘶夕陽島外秋風江上目
斷四天垂歸雲一去無蹤跡何處是前期狎興生疎
酒徒蕭索不似少年時
鄭毅夫
名獬在仁宗朝舉進士第一
好事近(初春)
江上探春回正值早梅時節兩行小槽雙鳳按凉州初
徹謝娘扶下綉鞍來紅靴踏殘雪歸去不須銀燭有
山頭明月
花菴詞選卷五
