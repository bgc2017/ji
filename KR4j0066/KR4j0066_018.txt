花菴詞選續集卷八宋黃昇撰
宋詞
劉叔安
名鎮號隨如兄弟皆以文鳴有隨如百詠刊
於三山
沁園春和(劉潛夫送孫花翁韻)
誰似花翁長年湖海蹇驢弊裘想紅塵醉帽青樓小扇
揮金談笑惜玉風流吳下阿蒙江南老賀肯為良田二
頃謀人間世算到頭一夢螻蟻王侯悠悠吾道何求
况白首相逢記舊游記疎風淡月寒燈古寺平章詩境
分付糟邱聚散摶沙炎凉轉燭歸去來兮萬事休無和
有問從前那箇騎鶴揚州
又(題西宗雲山樓)
爽氣西來玉削羣峰千杉萬松望疎林清曠晴烟紫翠
雪邊廻棹柳外聞鐘夜月瓊田夕陽金界倒影樓臺表
裏空橋陰曲是舊來忠定手種芙蓉仙翁心事誰同
付魚鳥相忘一笑中向月梅香底招邀和靖雲山高處
問訊梁公物象搜竒風流懷古消得文章萬丈虹沈吟
久想依依春樹人在江東
花心動(臨安新亭)
鳩雨催晴徧園林一番綠嬌紅媚柳外金衣花底香鬚
消得艷陽天氣障泥步錦尋芳路稱來往縱横珠翠笑
攜手旗亭問酒更酬春思還記東山樂事向歌雪香
中伴春沉醉粉袖殢人彩筆題詩陶寫老來風味夜深
銀燭明如晝待歸去看承花睡夢雲散屏山半熏沈水
漢宫春(鄭賀守席上懷舊)
日軟風柔望煖紅連島晴綠平川尋芳拾蘂勝伴陌上
鮮妍玉驄歸路記青門曾墮吟鞭人去後庭花弄影一
簾香月娟娟追念舊遊何在歎佳期虛度錦瑟華年
博山夜來燼冷誰換沈煙屏幃半掩奈夢雲不到愁邊
春易老相思無據閑情分付魚牋
水龍吟(丙子立春懷内)
三山臘雪才消夜來誰轉回寅斗試燈簾幕送寒幡勝
暗香攜手少日歡娛舊遊零落異鄉歌酒到而今生怕
春來太早空嬴得兩眉皺春到蘭湖少住肯殷勤訪
梅尋柳相思人遠帶圍寬減粉㾗消瘦雙燕無憑尺書
難表甚時回首想畫欄倚徧東風閒負却桃花呪
又(庚寅寄遠)
老來慣與春相識長記傷春如故去年今日舊愁新恨
送將風絮粉淚羞紅黛眉顰翠推愁不去任𤨏窗深閉
屏山半掩還别有愁來路回首畫橋煙水念故人匆
匆何處客情懷遠雲迷北樹草連南浦離合悲歡去留
遲速問春無語笑劉郎不道無桃可種苦留春住
又(丙戌清明和章質夫韻)
弄晴臺館收煙候時有燕泥香墜宿酲未解單衣初試
騰騰春思前度桃花去年人面重門深閉記彩鸞别後
青驄歸去長亭路芳塵起十二屏山徧倚任蒼苔點
紅如綴黃昏人靜暖香吹月一簾花碎芳意婆娑綠陰
風雨畫橋煙水笑多情司馬留春無計濕青衫淚
慶春澤(丙子元夕)
燈火烘春樓臺浸月良宵一刻千金錦步承蓮彩雲簇
仗難尋蓬壺影動星毬轉映兩行寳珥瑤簪恣嬉遊玉
漏聲催未歇芳心笙歌十里跨張地記年時行樂憔
悴而今客裏情懷伴人閒笑閒吟小桃未靜劉郎老把
相思細寫瑶琴怕歸來紅紫欺風三徑成陰
蝶戀花(丁丑七夕)
誰送涼蟾消夜暑河漢迢迢牛女何曾渡乞得巧來無
用處世間枉費閒針縷人在江南煙水路頭白鴛鴦
不道分飛苦信遠翻嗔烏鵲誤屏山暗鎖巫陽雨
江神子(弔方檢討)
思君夢裏說邯鄲未成歡巳炊殘斷送春歸風雨霎時
間空有生前醫國手醫不到子孫寒欲登詩境弔方
干倩誰看北邙山落落晨星不見暮雲還莫在人間尋
食客尋見後匹如閑
柳梢青(七夕)
乾鵲收聲濕螢度影庭院秋香步月移陰梳雲約翠人
在回廊醺醺宿酒殘粧待付與温柔醉鄉郤扇藏嬌
牽衣索笑今夜差涼
又(戲簡高菊磵)
瞥眼光陰章臺舊路楊柳春深尚憶風流殢人倚玉替
客揮金高陽醉後分襟想妬雨嗔雲到今消息真時
笑啼難處方表人心
臨江仙(代閨怨)
蕩紫飄紅芳信斷都無人問穠纖吟鞭倚醉問涼蟾香
消金縷篆塵壓寳粧奩夢峽朝雲飛不到一春離緒
厭厭却疑歸燕礙重簾心期花底誤眉恨柳邊添
浣溪沙(丁亥餞元宵)
簾幕收燈斷續紅歌臺人散彩雲空夜寒歸路噤魚龍
宿醉未消花市月芳心巳逐柳塘風丁寧鸎燕莫匆
匆
清平樂(趙園避暑)
柳陰庭院簾約風前燕著雨荷花紅半歛消得盈盈綠
扇竹光野色生寒玉纖雪藕冰盤長記酒醒人靜暗
香吹月闌干
賀新郎(題王守西湖書院)
雲淡天垂野望晴郊疎煙半捲斷虹低跨老樹連陰藏
遠景十里湖光照夜看不盡真山圖畫春滿軒窗無著
處更銀蟾冷浸鴛鴦瓦人共境轉幽雅文章太守歸
來也似當年和靖風流小孤山下問訊佩蘭餐菊友曾
約梅兄入社待付與竹臞陶寫塵外閒尋行樂地任傍
人歌舞喧臺榭詩世界有王謝
江神子(三月晦日西湖餞春)
送春曾到百花洲夕陽收暮雲畱想伴花神騎鶴上揚
州回首湖山情味淡重把酒更登樓相思南浦古津
頭未拏舟已驚鷗柳外歸鴉點點是離愁空倚陽關三
疊曲歌不盡水東流
念奴嬌(茉莉)
調冰弄雪想花神清夢徘徊南土一夏天香收不起付
與蘂仙無語秀入精神凉生肌骨銷盡人間暑稼軒愁
絶惜花還勝兒女長記歌酒闌珊開時向晩笑浥金
莖露月浸闌干天似水誰伴秋娘窗戶困殢雲鬟醉欹
風帽總是牽情處返魂何在玉川風味如許
阮郎歸(秋夜)
寒陰漠漠夜來霜階庭風葉黃歸鴉數點帶斜陽誰家
砧杵忙燈弄幌月侵廊熏籠添寳香小屏低枕怯更
長和雲入醉鄉
又(丹桂)
金莖浥露未成霜西風只舊涼蘂仙何事換霞粧惱人
秋思長香世界錦文章花神不覆藏小山騷客政清
狂同花入醉鄉
玉樓春(東山探梅)
泠泠水向橋東去漠漠雲歸溪上住疎風淡月有來時
流水行雲無覓處佳人獨立相思苦薄袖欺寒修竹
莫白頭空負雪邊春著意問春春不語
行香子(贈柳兒行)
露葉煙條天與多嬌算風流張緒難消惱人春思政自
無聊奈歛愁眉酣醉眼减圍腰風絮招要蝶弄鶯嘲
最關情是短長橋解驂分袂催上蘭橈更綠波平紅日
墜碧雲遥
施乘之
楓溪
清平樂(元夕)
風消雲縷一碧無今古欲壊上元天不許晴了晩來些
雨莫言冷落山家山翁本厭繁華試問蓮燈千炬何
如月上梅花
戴式之
名復古號石屏天台詩人
滿江紅(赤壁懷古)
赤壁磯頭一番過一番懷古想當時周郎年少氣吞區
宇萬騎臨江貔虎噪千艘烈炬魚龍怒卷長波一鼓困
曹瞞今如許江上渡江邊路形勝地興亡處覧遺蹤
勝讀史書言語幾度東風吹世換千年往事隨潮去問
道旁楊柳為誰春搖金縷
沁園春(自𫐠)
一曲狂歌有百餘言說盡平生費十年燈火讀書讀史
四方奔走求利求名蹭蹬歸來閉門獨坐嬴得窮吟詩
句清夫詩者皆吾儂平日愁歎之聲空餘豪氣崢嶸
安得良田二頃耕向臨卭滌器可憐司馬成都賣卜誰
識君平分則宜然吾何敢怨螻蟻逍遥戴粒行開懷抱
有青梅薦酒綠樹啼鶯
賀新郎(豐真州建江淮偉觀樓)
百尺連雲起試登臨江山人物一時俱偉㫄挹金陵龍
虎勢京峴諸峰對峙隱隱接揚州歌吹雪浪舞從三峽
下乍逢迎海若談秋水形勝地有如此使君一世經
綸志把風斤月斧來此等閒遊戲見說樓成無多日大
手一何容易笑天下紛紛血指醖釀春風與和氣舉長
江變作香醪美人共樂醉桃李
又(寄豐宅之)
憶把金罍酒歎别來光陰荏苒江湖宿留世事不堪頻
著眼嬴得兩眉長皺但東望故人翹首木落山空天遠
大送飛鴻北去傷懷久天下事公知否錢塘風月西
湖柳渡江來百年機會從前未有喚起東山邱壑夢莫
惜風霜老手要整頓封疆如舊早晩樞庭開幕府是英
雄盡為公奔走看金印大如斗
又(兄弟爭塗田而訟歌此詞主和議)
蝸角爭多少是英雄割據乾坤到頭休了一片泥塗荒
草地盡是魚龍故道新堤上風濤難保滄海桑田何時
變怕桑田未變人先老休為此生煩惱訟庭不許頻
頻到這官坊翻來覆去有何分曉無諍人中為第一長
訟元非吉兆但有恨平章不早樽酒喚回和氣在看從
來兄弟依然好把前事付一笑
木蘭花幔(懷舊)
鶯啼啼不盡憑燕語語難通這一點芳心十年不斷惱
亂東風重來故人何處但依前流水小橋東記得同題
粉壁而今壁破無蹤蘭臯空漲綠溶溶流恨落花紅
念著破春衫當時送别燈下裁縫相思謾令自苦嘆雲
煙過眼總成空落日楚天無際凭欄目送歸鴻
水調歌頭(題李季允侍郎鄂州吞雲樓)
輪奐半天上勝槩壓南樓籌邊獨坐豈欲登覽快雙眸
浪說胸吞雲夢直把氣吞強敵西北望神州百載好機
會人事恨悠悠騎黃鶴賦鸚鵡謾風流岳王祠畔楊
柳烟鎻古今愁整頓乾坤手段指授英雄方略雅志若
為酬杯酒不在手雙鬢恐驚秋
滿庭芳(楚州上巳萬柳池應監丞飲客)
三月春光羣賢勝餞山陰何似山陽鵝池墨妙曲水記
流觴自許風流邱壑何人共擊楫長江新亭上山河有
異舉目恨堂堂使君經世志十年邊上兩鬢風霜問
池邊楊柳因甚凄凉萬樹重新種了株株在桃李花傍
仍須待賸栽蘭芷為國洗河湟
又(元夕上郡武王守子文)
草木生春樓臺不夜團團月上雲霄太平官府民物共
逍遥指點江梅一笑幾番負雨秀風嬌今年好花邊把
酒歌舞醉元宵風流賢太守青雲志氣玉樹丰標是
神仙班裏舊日王喬出奉版輿行樂金蓮照十里笙簫
收燈後看看丹詔催入聖明朝
清平樂(興國軍呈李司直)
今朝欲去忽有留人處說與江頭楊柳樹繫我扁舟且
住十分酒興詩腸難禁冷落秋光借取春風一笑狂
夫到老猶狂
盧申之
名祖臯號蒲江樓攻媿先生之甥趙紫芝翁
靈舒諸賢之詩友樂章甚工字字可入律呂
浙人皆唱之有蒲江詞稿行於世
賀新郎(彭傅帥於吳江三高堂之前作釣雪亭蓋擅漁人之窟宅以供詩境也趙子野)
(約余賦之)
挽住風前柳問鴟夷當日扁舟近曾來否月落潮生無
限事零亂茶煙未久謾留得蓴鱸依舊可是功名從來
誤撫荒祠誰繼風流後今古恨一搔首江涵鴈影梅
花瘦四無塵雪飛雲凍夜窗如晝萬里乾坤清絶處付
與漁翁釣叟又恰是題詩時侯猛拍闌干呼鷗鷺道他
年我亦垂綸手飛過我共樽酒
又(姑蘇臺觀雪)
十頃涵空碧畫圖中崢嶸幻玉亂零吹璧倚徧危欄吟
不盡把酒風前岸幘記當日西湖為客誰剪吳松江上
水笑乾坤竒事成兒劇還照我夜窗白崇臺目斷清
無極引枝笻瓊瑶步軟印登臨屐娃館娉婷知何在淚
粉愁儂恨積故化作飛花狼籍舊事悠悠渾莫問有玉
蟾醉裏曾相識聊伴我夜吹笛
宴清都(初春)
春訊飛瓊管風日薄度墻啼鳥聲亂江城次第笙歌翠
合綺羅香煖溶溶澗綠冰泮醉夢裏年華暗換料黛眉
重鎖隋堤芳心還動梁苑新來鴈闊雲音鸞分鑑影
無計重見啼春細雨籠愁澹月凭時庭院離腸未語先
斷算猶有憑高望眼更那堪芳草連天飛梅弄晩
魚遊春水(離愁)
離愁禁不去好夢别來無覓處風翻征袂觸目年芳如
許軟紅塵裏鳴鞭鐙拾翠叢中勾伴侣都負歲時暗關
情緒昨夜山陰杜宇似把歸期驚倦旅遥知樓倚東
風凝顰暗數寳香拂拂遺鴛錦心事悠悠尋燕語芳草
暮寒亂花微雨
倦尋芳(春思)
香泥壘燕密葉巢鶯春晴寒淺花徑風柔著地舞裀紅
軟鬭草煙欺羅袂薄秋千影落春遊倦醉歸來記寳帳
歌慵錦屏香煖别來悵光陰容易還又荼䕷牡丹開
徧妬恨疎狂那更柳花迎面鴻羽難憑芳信短長安猶
近歸期遠倚危樓但鎮日綉簾高捲
西江月(中春)
燕掠晴絲裊裊魚吹水葉粼粼禁街微雨灑芳塵寒食
清明相近謾著宫羅試煖閒呼社酒酬春晩風簾幕
悄無人二十四番花訊
清平樂(春恨)
柳邊深院燕語明如剪消息無憑聽又懶隔斷畫屏雙
扇寳杯金縷紅牙醉魂幾度兒家何處一春游蕩夢
中猶恨楊花
烏夜啼(離恨)
柳色津頭泫綠桃花渡口啼紅一春又負西湖醉離恨
雨聲中客袂迢迢西塞餘寒剪剪東風誰家拂水飛
來燕惆悵小樓空
又(西湖)
漾暖紋波颭颭吹晴絲雨濛濛輕衫短帽西湖路花氣
撲春驄鬭草褰衣濕翠秋千瞥眼飛紅日長不放春
醪困立盡海棠風
又(秋別)
段段寒沙淺水蕭蕭暮雨孤篷香羅不共征衫遠砧杵
客愁中别恨慵看楊柳歸期暗數芙蓉碧梧聲到紗
窗曉昨夜幾秋風
謁金門(惜別)
蘭棹舉相趁落紅飛去一隙輕簾凝睇處柳絲牽不住
昨日翠蛾金縷今夜碧波煙渚好夢無憑窗又雨天
涯知幾許
又(春思)
閒院宇獨自行來行去花片無聲簾外雨峭寒生碧樹
做弄清明時序料理春酲情緒憶得歸時停棹處畫
橋看落絮
水龍吟(荼䕷)
蕩紅流水無聲暮煙細草粘天遠低回倦蝶往來忙燕
芳期頓懶綠霧迷墻翠虬騰架雪明香煖笑依依欲挽
春風教住還疑是相逢晩不似海粧瘦減占人間丰
神蕭散攀條弄蘂天涯猶記曲闌小院老去情懷酒邊
風味有時重見對枕幃空想東窗舊夢帶將離恨
又(淮西重午)
會昌湖上扁舟幾年不醉西山路流光又是宫衣初試
安榴半吐千里江山滿川煙草薰風淮楚念離騷恨遠
獨醒人去闌干外誰懷古亦有魚龍戲舞豔晴川綺
羅歌鼓鄉情節意樽前同是天涯羇旅漲綠池塘翠陰
庭院歸期無據問明年此夜一眉新月照人何處
洞仙歌(茉莉)
玉肌翠袖較似酴醿瘦幾度熏醒夜窗酒問炎州何事
得許清涼塵不到一段冰壺剪就晩來庭戶悄暗數
流光細拾芳英黯回首念日暮江東偏為魂銷人易老
幽韻清標似舊政簟紋如水帳如煙更奈向月明露濃
時候
鷓鴣天(春懷)
纖指輕拈小砑紅自調宫羽按歌童寒餘芍藥欄邊雨
香落荼䕷架底風閒意態小房櫳丁寧須滿玉西東
一春醉得鶯花老不似年時怨玉容
又(春暮)
庭綠初圓結蔭濃香溝收拾樹梢紅池塘少歇鳴蛙雨
簾幕輕廻舞燕風春又老笑誰同澹煙斜日小樓東
相思一曲臨風笛吹過雲山第幾重
摸魚兒(九日登姑蘇臺)
怪西風曉來欹帽年華還是重九天機袞袞山新瘦客
子情懷誰剖微雨後更鴈帶邊寒褭褭欺羅袖慵荷倦
柳誚不似黃花田田照眼風味儘如舊登臨地寂寞
崇臺最久闌干幾度搔首翻雲覆雨無窮事流水斜陽
知否吟未就但衰草寒煙商略愁時候閑愁浪有總輸
與淵明東籬醉舞身世付杯酒
夜飛鵲慢(别意)
驕嘶破清曉分恨臨期花下恁月明知餘光是處散離
思最憐香靄霏霏牽衣揾彈淚問凄風愁露剗地東西
留鞭換佩怕匆匆巳是遲遲凉怯幾番羅袂還燕别
文梁螢點書幃一自秋娘迢遞黃金對酒爭忍輕揮新
來院落鴈難尋簾幕長垂怕彫梧敲徑驚回舊夢應也
顰眉
漁家傲(夀白石)
白石山中風景異先生日日懷歸計何事黃岡飛雪地
偏著意畫堂却為東坡起人說前身坡老是文章氣
節渾相似只待鼎彛勲業遂梅花外歸來長向山中醉
木蘭花慢(别西河兩詩僧)
嫩寒催客棹載酒去載詩歸政紅葉漫山清泉潄石多
少心期三生溪橋話别悵薜蘿猶惹翠雲衣不似今番
醉夢帝城幾渡斜暉鴻飛煙水瀰瀰回首處只君知
念吳江鷺憶孤山鶴怨依舊東西高峯夢醒雲起是瘦
吟窗底憶君時何日還尋後約為余先寄梅枝
沁園春(雙溪狎鷗)
幾葉凋楓半篙寒日傍橋繫船愛洞門深鎻人間福地
雙溪分占天上星躔破帽欹寒短鞭敲月此地經行知
幾年空嬴得似沈郎銷瘦還欠詩篇沙鷗伴我愁眠
向水驛風亭紅蓼邊有村醪可飲且須同醉溪魚堪鱠
切莫論錢笠澤波頭垂虹亭上橙蟹肥時霜滿天相隨
否算江南江北惟有君閒
菩薩鬘(春思)
翠樓十二闌干曲雨㾗新染蒲萄綠時節又黃昏東風
深閉門玉簫吹未徹窗影梅花月無語只低眉閒拈
雙荔枝
滿江紅(齊雲月酌)
樓倚晴空炎雲淨晩來風力滄海外等閒吹上滿輪寒
璧河漢低垂天欲近乾坤浩蕩秋無極凭欄干衣袂拂
青冥知何夕登眺地追疇昔吳越事皆陳迹對清光
秪有醉吟消得萬古悠悠惟月在浮生袞袞空頭白自
騎鯨仙去有誰知遙相憶
李公甫
名劉號梅亭
賀新郎(上趙侍郎生日)
鵠立通明殿又重逢揆余初度夢庚華旦不學花奴簪
紅槿且看秋香宜晩任甲子從新更換天欲東都修車
馬故降神生甫維周翰歌崧嶽詠江漢明堂朝罷夷
琛獻引星辰萬人共聽風塵長算清晝山東諸將捷席
捲黃河兩岸問誰在玉皇香案師保萬民功業别向西
京原廟行圭瓚定郟鄏卜瀍澗
花菴詞選續集卷八
