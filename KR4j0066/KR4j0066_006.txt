花菴詞選卷六宋黃昇撰
宋詞
趙德麟
名令畤東坡之友襲封安定郡王
清平樂(春情)
春風依舊著意隋堤柳搓得鵝兒黃欲就天氣清明厮
勾去年紫陌青門今宵雨魄雲魂斷送一生憔悴能
消幾箇黃昏
蝶戀花(清明)
欲減羅衣寒未去不捲珠簾人在深深處紅杏枝頭花
幾許啼㾗止恨清明雨盡日水沈香一縷宿酒醒遲
惱破春情緒飛燕又將歸信誤小屏風上西江路
又(春恨)
卷絮風頭寒欲盡墜粉飄香日日紅成陣新酒又添宿
酒困今春不減前春恨蝶去鶯來無處問隔水盈盈
望斷雙魚信惱亂横波秋一寸斜陽只與黃昏近
天仙子(春情)
宿雨洗空臺榭瑩下盡珠簾寒未定花開花落幾番晴
春欲竟愁未醒池面杏花紅透影一紙短書言不盡
明月清風還記省玉樓香斷又添香閒展興臨好景心
似亂萍何處整
浣溪沙
風急花飛晝掩門一簾疎雨滴黃昏便無離恨也銷䰟
翠被任熏終不暖玉杯慵舉幾番温這般情事與誰
論
思越人
素玉朝來有好懷一枝梅粉照人開晴雲欲向杯中起
春色先從臉上來深院落小樓臺玉盤香篆看徘徊
須知月色撩人恨數夜春寒不下階
又(情景)
可是相逢意便深為郎巧笑不須金門前一尺春風髻
窗内三更夜雨衾情渺渺信沈沈青鸞無路寄芳音
山城鐘鼓愁難聽不解襄王夢裏尋
烏夜啼(春思)
樓上縈簾弱絮牆頭礙月低花年年春事關心事腸斷
欲棲鴉舞鏡鸞衾翠減啼珠鳳蠟紅斜重門不鎻相
思夢隨意遶天涯
虞美人(春恨)
畫船穩泛春江渺夕雨寒聲小紫烟深處數峯横驚起
一灘鷗鷺照人明玉樓今夜歸期誤恨入闌干暮可
堪春事滿春懷不似珠簾新燕早歸來
蔡子正
名挺為神宗朝樞密諡敏肅
喜遷鶯(元豐間公自西掖出鎮平陽府經數歲意欲歸作此詞詞播中都逐徹聖聽上)
(因語吕丞相曰蔡挺欲歸遂以西掖召還)
霜天秋曉正紫塞故壘黃雲衰草漢馬嘶風邊鴻叫月
隴上鐵衣寒早劍歌騎曲悲壯盡道君恩須報塞垣樂
盡櫜鞬錦領山西年少談笑刁斗静烽火一把時報
平安耗聖主憂邊威懷遐遠強敵尚寬天討歲華向晩
愁思誰念玉關人老太平也且歡娛莫惜金尊頻倒
阮閎休
名閱有詩話總龜行干世曾守袁州
眼兒媚(離情)
樓上黃昏杏花寒斜月小闌干一雙燕子兩行征鴈畫
角聲殘綺窗人在東風裏洒泪對春閒也應似舊盈
盈秋水淡淡青山(閎休小詞惟有此篇見于世英妙傑時所謂百不為多一不為少)
毛澤民
名雱有東堂集十卷
惜分飛(元祐中東坡守錢塘澤民為法曹椽秩滿辭去是夕晏客有妓歌此詞坡問誰)
(所作妓以毛法曹對坡語坐客曰郡寮有詞人不及知某之罪也翌日折簡追)
(還畱連數月澤民因此得名)
泪濕闌干花着露愁到眉峯碧聚此恨平分取更無言
語空相覷斷雨殘雲無意緒寂寞朝朝暮暮今夜山
深處斷䰟分付潮回去
玉樓春(立春)
小園半夜東風轉吹皺冰池雲母面曉披閻闔見朝陽
知向碧階添幾線小烟弄柳晴先暖殘雪禁梅香尚
淺殷勤洗拂舊東君多少韶華都借看
相見懽(秋思)
十年湖海扁舟幾多愁白髮青燈今夜不宜秋中庭
樹空階雨思悠悠寂寞一生心事五更頭
西江月(春夕)
烟雨半藏楊柳風光初着桃花玉人細細酌流霞醉裏
將春留下柳外鴛鴦作伴花邊胡蝶為家醉翁醉裏
也隨他月在柳橋花榭
青玉案(秋思)
芙蕖花上濛濛雨又冷落池塘暮何處風來搖碧樹捲
簾凝望淡烟衰柳翡翠穿花去玉京人去無由駐忍
獨在凭闌處試問綠忩秋到否可人今夜新凉一枕無
計相分付
謝無逸
名逸臨川進士自號溪堂
蝶戀花(春景)
荳蔻梢頭春色淺新試紗衣拂袖東風軟紅日三竿簾
幕卷畫樓影裏雙飛燕攏鬢步搖青玉碾缺樣花枝
葉葉蜂兒顫獨倚闌干凝望遠一川烟草平如翦
踏莎行(春思)
柳絮風輕棨花雨細春陰院落簾垂地碧溪影裏小橋
横青帘市上孤烟起鏡約關情琴心破睡輕寒漠漠
侵鴛被酒醒霞散臉邊紅夢回山蹙眉峯翠
南歌子(春夜)
雨洗溪光淨風掀柳帶斜畫樓朱戶玉人家簾外一眉
新月浸棃花金鴨香凝䄂銅荷燭映紗鳳盤宫錦小
屏遮夜静寒生春笋理琵琶
減字木蘭花(七夕)
荷花風細乞巧樓中凉似水天幕低垂新月彎環淺暈
眉橋横烏鵲不負年年雲外約殘角疎鐘腸斷朝霞
一縷紅
漁家傲(漁父)
秋水無㾗清見底蓼花汀上西風起一葉小舟烟霧裏
蘭棹艤柳條帶雨穿雙鯉自歎直鈎無處使笛聲吹
散雲山翠鱠落霜刀紅縷細新美酒醉來獨枕蓑衣睡
驀山溪(月夜)
霜清木落深院簾櫳静池面捲輕波瑩香水一奩明鏡
脩筠拂檻疎翠挽嬋娟山霧歛水雲收野闊江天迥
紅消醉玉酒面風前醒羅幕護輕寒錦屏空金爐燼冷
星横參昴梅徑月黃昏清夢覺淺眉顰忩外横斜影
玉樓春(寒食)
弄晴數點棃梢雨門外畫橋寒食路杜鵑飛破草間烟
蛺蝶惹殘花底霧東君着意憐樊素一段韶華都付
與粧成不管露桃嗔舞罷從教風柳妬
南鄉子(美人)
淺色染春衣衣上雙雙小鴈飛袖捲藕絲寒玉瘦彈棋
嬴得尊前酒一巵冰雪拂胭脂綘臘香融落日西唱
徹陽關人欲去依依醉眼横波翠黛低
江神子(别情)
一江秋水碧灣灣繞青山玉連環簾幕低垂人在畫圖
間閒抱琵琶尋舊曲彈未了意闌珊飛鴻數點拂雲
端倚闌看楚天寒擬倩春風吹夢到長安恰似棃花春
帶雨愁滿眼泪闌干
又(春思)
杏花村館酒旗風水溶溶颺殘紅野渡舟横楊柳綠隂
濃望斷江南山色遠人不見草連空夕陽樓外晩烟
籠粉香融淡眉峯記得年時相見畫屏中只有關山今
夜月千里外素光同
千秋歲(夏景)
練花飄砌蔌蔌清香細梅雨過蘋風起情隨湘水遠夢
遶吳峯翠琴書倦鷓鴣喚起南窗睡密意無人寄幽
恨憑誰洗脩竹畔疎簾裏歌餘塵拂扇舞罷風掀袂人
散後一鈎淡月天如水
如夢令
花落鶯啼春暮陌上綠楊飛絮金鴨晩香寒人在洞房
深處無語無語葉上數聲疎雨
清平樂(春情)
花邊柳際已漸知春意歸信不知何日是舊恨欲拚無
計故人零落西東題詩待倩歸鴻不似多情芳草年
年處處相逢
謝幼槃
名薖自號竹友無逸之弟
醉蓬萊(中秋懷無逸兄)
望晴峯染黛暮靄澄空碧天無漢圓鏡高飛又一年秋
半皓色誰同歸心暗折聽唳雲孤鴈問月停杯錦袍何
處一尊無伴好在南鄰詩盟酒社刻燭爭成引觴愁
緩今夕樓中繼阿連清玩飲劇狂歌歌終起舞醉冷光
零亂樂事難窮疎星易曉又成浩歎
江神子(美人)
破瓜年紀柳腰身懶精神帶羞嗔手把江梅冰雪鬭清
新不向鴉兒飛處着留乞與眼中人水精船裏酒鱗
鱗皺香茵駐行雲舞罷歌餘花困不勝春問着些兒心
底事才靨笑又眉顰
減字木蘭花(贈棋妓宋瑶)
風篁度曲倦倚銀屏初睡足清簟疎簾金鴨香消懶更
添纖纖露玉風雹縱横飛鈿局顰歛雙蛾凝竚無言
密意多
陳瑩中
名瓘延平人號了翁
青玉案(雪)
碧空黯淡同雲繞漸枕上風聲峭明透紗窗天欲曉珠
簾才捲美人驚報一夜青山老使君命客金尊倒正
千里瓊瑶未經掃欹壓江梅春信早十分農事滿城和
氣管取來年好
滿庭芳(離情)
淮葉繽紛江烟濃淡别樽同倒寒暉未逢春信霜露惹
征衣往事元無是處何須待回首知非春鵑語從來勸
我常道不如歸家山何處近江樓簾棟夕捲朝飛問
西江筍蕨何似鱸肥且置華胥舊夢忘言處千古同時
君知我平生心事相契古來稀
臨江仙(贈别)
聞道洛陽花正好家家庭戶春風道人飲散百壺空年
年花下醉開謝幾番紅此别又從何處去風萍一任
西東語聲雖異笑聲同一輪深夜月何處不相逢
徐師川
名俯號東湖山谷之甥
卜算子(春愁)
天生百種愁掛在斜陽樹綠葉隂隂占得春草滿鶯啼
處不見凌波步空憶如簧語柳外重重疊疊山遮不
斷愁來路
鷓鴣天(漁父)
七澤三湘碧草連洞庭秋到水如天朝廷若覓玄真子
不在雲邊即酒邊明月棹夕陽船鱸魚恰似鏡中懸
絲綸釣餌都收盡八字山前聽雨眠
王履道
名安中受知於蔡元長有文章盛名號初寮
先生
蝶戀花(迎春花)
雪霽花梢春欲到殘臘迎春一夜花開早青帝回輿雲
縹緲鮮鮮金雀來飛繞綉閣紗窗人窈窕翠樓紅絲
鬭翦幡兒小戴在花枝爭笑道願人長共春難老
洞仙歌(情景)
深庭夜寂但凉蟾如晝鵲起高槐露華透聽西樓玉筦
吹徹伊州金釧響軋軋朱扉暗扣迎人巧笑道好箇
今宵怎不相尋暫携手見淡淨晩粧殘對月偏宜多情
更越饒纖瘦早促分飛霎時休便恰似陽臺夢雲歸後
一落索(送楊伯紹帥慶陽)
塞柳未傳春信霜花侵鬢送君西去指秦關看日近長
安近玉帳同時英俊合離無定路逢新鴈北飛來寄
一字燕山問
清平樂(春宴)
花時微雨未減春分數占取簾疎花密處把酒聽歌金
縷斜風輕度濃香閒情正與春長向晩紅燈入座嘗
新春杏催觴
玉樓春(春情)
飛鴻只向秦箏住終寄青樓書不去手因春夢有携時
眼到花梢無著處泥金小字回文句翠袖紅裙知在
否欲尋巫峡舊時雲看取高唐臺畔路
小冲山(夜晏)
椽燭垂珠清漏長酒黏衫袖濕有餘香紅牙雙捧旋排
行將歌處相向更勻粧明月映東牆海棠花逕密迸
流光遲留春筍緩催觴菊堂静人已候虛廊
蝶戀花
千古銅臺今莫問流水浮雲歌舞西陵近烟柳有情看
不盡東風約定年年信天與麟符行樂分緩帶輕裘
雅晏催雲鬢翠霧縈紆銷篆印箏聲恰度秋鴻陣
李世英
名冠山東人
蝶戀花(春暮)
遥夜亭臯閒信步才過清明漸覺傷春暮數點雨聲風
約住朦朧淡月雲來去桃杏依稀香暗度誰在秋千
笑裏輕輕語一寸相思千萬緒人間沒箇安排處
六州歌頭(驪山)
凄凉綉嶺宫殿倚山阿明皇帝曾遊地鎻烟蘿鬱嵯峨
憶昔真妃子豔傾國方姝麗朝復暮嬪嬙妬寵偏頗三
尺玉泉新浴蓮羞吐紅浸秋波聽花奴敲羯鼓酣奏鳴
鼉體不勝羅舞婆娑正霓裳曳驚烽燧千萬騎擁琱
戈情宛轉魂空亂蹙雙蛾奈兵何痛惜三春暮委妖麗
馬嵬坡平寇亂回宸輦忍重過香瘞紫囊猶有鴻都客
鈿合應訛使行人到此千古只傷歌事往愁多
葉道卿
名清臣
賀聖朝(留别)
滿斟綠醑留君住莫匆匆歸去三分春色二分愁更一
分風雨花開花謝都來幾許且高歌休訴不知來歲
牡丹時再相逢何處
沈公述
念奴嬌(春恨)
杏花過雨漸殘紅零落胭脂顔色流水飄香人漸遠難
託春心脉脉恨别王孫牆隂目斷手把青梅摘金鞍何
處綠楊依舊南陌消散雲雨須臾多情因甚有輕離
輕拆燕語千般爭解說些子伊家消息厚約深盟除非
重見了方端的而今無奈寸腸千恨堆積
望海潮(上太原知府王君貺尚書)
山光凝翠川容如畫名都自古并州簫鼓沸天弓刀似
水連營十萬貔貅金騎走長楸少年人一一錦帶吳鈎
路入榆關鴈飛汾水正宜秋追思昔日風流有儒將
醉吟才子狂遊松偃舊亭城高故國空如舞榭歌樓方
面倚賢侯便恐為霖雨歸去難留好向西溪恣携絃管
燕蘭舟(公述此詞典雅有味而今世但傳其杏花過兩之曲真所謂吾未見好德如好色者也)
楊時可
名适棣州人年十八登第未肯出仕從陳后
山學詩晩為尚書比部外郎
南柯子(送淮漕向伯恭)
怨草迷南浦愁花傍短亭有情歌酒莫催行看取無情
花草也關情舊日臨岐曲而今忍泪聽淮山何在暮
雲凝待倩春風吹夢過江城
蔣元龍
名子雲
好事近(春晩)
葉暗乳鴉啼風定亂紅猶落胡蝶不隨春去入薰風池
閣休歌金縷勸金巵酒病煞如昨簾捲日長人静任
楊花飄泊
阮郎歸(春雨)
小池芳草綠初勻柳寒眉尚顰東風吹雨細於塵一庭
花臉皴鶯共蝶怨還嗔眼前無好春這般天氣殺愁
人人愁旋旋新
烏夜啼(春)
小桃落盡殘紅夜來風又是一番春事不從容翠屏
掩芳信斷轉愁濃可惜日長閒暇小簾櫳
花菴詞選卷六
