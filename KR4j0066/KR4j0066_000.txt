花菴詞選詞曲類二(詞選之屬)
提要
(臣)等謹案花菴詞選十卷續集十卷宋黃昇輯
昇字叔暘號玉林又號花菴詞客以所居有玉
林又有散花菴也毛晉刻六十家詞以昇作昃
以叔暘作叔陽而諸本實多作黃昇考此書舊
傳刊本又題曰黃□而詩人玉屑前有昇序
世所傳翻刻宋本猶鈎摹當日手書亦作黃
□檢此書序末尚有當時姓名小印實作□
字蓋許慎說文昇字篆文作□昇特以篆體
署名故作□字晉不考六書妄改為昃殊為
舛謬至叔陽乃盧炳之字炳即作哄堂詞者
晉乃移而為昇之字益桃僵李代矣此乃所
選南宋詞人之作自康與之至洪瑹凡八十
八家而以已作附錄於末共七百五十餘首
即所稱中興以來絶妙詞選者是也其意蓋
欲以繼趙宏祚花間集曾慥樂府雅詞之後
故蒐羅頗廣又於作者姓氏下各綴數語略
具始末亦足以資考核惟所裒詞人祇有此
數而自序乃云得數百家則未免夸詞非其
實耳昇論詞最服膺姜䕫故所錄多典雅清
俊非草堂詩餘專取俗體者可比又草堂詩
餘刻本多訛字及失名者而此猶舊帙於彼
此並收之作亦可互相參證云乾隆四十六
年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
花菴詞選序
長短句始於唐盛於宋唐詞具載花間集宋詞多見於
曾端伯所編而復雅一集又兼采唐宋迄於宣和之季
凡四千三百餘首吁亦備矣況中興以來作者繼出及
乎近世人各有詞詞各有體知之而未見見之而未盡
者不勝算也暇日裒集得數百家名之曰絶妙詞選佳
詞豈能盡錄亦嘗鼎一臠而巳然其盛麗如游金張之
堂妖冶如攬嬙施之袪悲壯如三閭豪俊如五陵花前
月底舉杯清唱合以紫簫節以紅牙飄飄然作騎鶴揚
州之想信可樂也親友劉誠甫謀刊諸梓傳之好事者
此意善矣又錄予舊作數十首附於後不無珠玉在側
之媿有愛我者其為刪之淳祐已酉百五玉林
