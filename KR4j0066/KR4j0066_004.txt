花菴詞選卷四宋黃昇撰
宋詞
黃魯直
名庭堅號山谷按陳後山云今代詞手惟秦
七黃九耳唐諸人不逮也
驀山溪(别意)
鴛鴦翡翠小小思珍偶眉黛歛秋波儘湖南山明水秀
娉娉褭褭恰近十三餘春未透花枝瘦正是愁時候
尋芳載酒肯落他人後只恐遠歸來綠成陰青梅如豆
心期得處每自不由人長亭柳君知否千里猶回首
又(春晴)
朝來風日陡覺春衫便翠柳豔明眉戲秋千誰家倩盼
烟勻露洗草色媚横塘平沙軟彫輪轉行樂聞絃管
追思年少走馬尋芳伴一醉幾纏頭過揚州珠簾盡捲
而今老矣花似霧中看歡意淺天涯遠信馬歸來晚
水調歌頭(春行)
瑤草一何碧春入武陵谿谿上桃花無數花上有黃鸝
我欲穿花尋路直入白雲深處浩氣展虹霓秪恐花深
裏紅露濕人衣坐白石欹玉枕拂金徽謫仙何處無
人伴我白螺杯我為靈芝仙草不為朱唇丹臉長嘯亦
何為醉舞下山去明月逐人歸
江城子(情景)
畫堂高會酒闌珊霎時間倚闌干千里關山長恨見伊
難及至而今相見了依舊是隔關山倩人傳語問平
安省愁煩泪偷彈泣損眼兒不似舊時單尋得石榴雙
葉子憑寄與插雲鬟
踏莎行(春晚)
臨水夭桃倚牆繁李長楊風掉青驄尾樽中有酒可酬
春更尋何處無愁地明日重來落花如綺芭蕉漸展
山公啓欲牋心事寄天公教人長壽花前醉
清平樂(晚春)
春歸何處寂寞無行路若有人知春去處喚取歸來同
住春無蹤跡誰知除非問取黃鸝百囀無人能會因
風飛過薔薇
鷓鴣天
西塞山前白鷺飛桃花流水鱖魚肥朝廷尚覓玄真子
何處如今更有詩青蒻笠綠簔衣斜風細雨不須歸
人間欲避風波險一日風波十二時
菩薩鬘
半烟半雨溪橋畔漁翁醉後無人喚疎懶意何長春風
花草香江山如有待此意陶潛解問我去何之君行
到自知
好事近
一弄醒心絃意在兩山斜疉彈到古今愁處有真珠承
睫使君來去本無心休泪界紅頰自恨老來憎酒負
十分蕉葉
黃元明
名知命山谷之兄
青玉案(和賀方回韻送山谷弟貶宜州)
千峯百嶂宜州路天黯淡知人去曉别吾家黃叔度弟
兄華髮舊山脩水異日同歸處樽罍飲散長亭暮别
語丁寧不成句已斷離腸知幾許水村山館酒醒無寐
滴盡空階雨
秦少游
名觀一字太虛號淮海居士
水龍吟(寄營妓婁婉婉字東玉詞中藏其姓名與字在焉)
小樓連苑橫空下窺綉轂雕鞍驟疎簾半捲單衣初試
清明時候破暖輕風弄晴微雨欲無還有賣花聲過盡
垂楊院宇紅成陣飛鴛甃玉佩丁東别後悵佳期參
差難又名韁利鎖天還知道和天也瘦花下重門柳邊
深巷不堪回首念多情但有當時皓月照人依舊
風流子(初春)
東風吹碧草年華換行客老滄洲見梅吐舊英柳搖新
綠惱人春色還上枝頭寸心亂北隨雲黯黯東逐水悠
悠斜日半山暝烟兩岸數聲横笛一葉扁舟青門同
携手前歡記渾似夢裏揚州誰念斷腸南陌回首西樓
算天長地久有時有盡奈何綿綿此恨無休擬待倩人
說與生怕伊愁
夢揚州(中春)
晩雲收正柳塘烟雨初休燕子未歸惻惻輕寒如秋曲
闌干外東風軟透綉幃花密香稠江南遠人何處鷓鴣
啼破春愁長記曾陪燕遊酬妙舞清歌麗錦纏頭殢
酒為花十載因甚淹留醉鞭拂面歸來晩望翠樓簾捲
金鈎佳會阻離情正亂頻夢揚州
滿庭芳(晩景)
山抺微雲天連衰草画角聲斷譙門暫停征棹聊共飲
離尊多少蓬萊舊事空回首烟靄紛紛斜陽外寒鴉數
點流水遶孤村銷魂當此際香囊暗解羅帶輕分謾
嬴得秦樓薄倖名存此去何時見也襟袖上空染啼㾗
傷情處高城望斷燈火巳黃昏
又(秋思)
碧水澄秋黃雲凝暮敗葉零亂空階洞房人静斜月照
徘徊又是重陽近也幾處處砧杵聲催重簾外風搖翠
竹疑是故人來情懷增悵望新歡易失往事難猜問
籬邊黃菊知為誰開謾道愁須殢酒酒未醒愁巳先回
憑欄久金波漸轉白露點蒼苔
又(春遊)
曉色雲開春隨人意驟雨才過還晴古臺芳榭飛燕蹴
紅英舞困榆錢自落秋千外綠水橋平東風裏朱門映
柳低按小秦筝多情行樂處珠鈿翠蓋玉轡紅纓漸
酒空金榼花困蓬瀛豆蔻梢頭舊恨十年夢屈指堪驚
凭欄久疎烟淡日寂寞下蕪城
江城子(春别)
西城楊柳弄春柔動離憂泪難收猶記多情曾為繫歸
舟碧野朱橋當日事人不見水空流韶華不為少年
留恨悠悠幾時休飛絮落花時節一登樓便做春江都
是泪流不盡許多愁
千秋歲(少游謫處州日作今郡治有鶯花亭蓋因此詞取名)
水邊沙外城郭春寒退花影亂鶯聲碎飄零疎酒盞離
别寬衣帶人不見碧雲暮合空相對憶昔西池會鴛
鷺同飛蓋携手處今誰在日邊清夢斷鏡裏朱顏改春
去也落紅萬點愁如海
踏莎行(東坡絶愛尾兩句)
霧失樓臺月迷津渡桃源望斷無尋處可堪孤館閉春
寒杜鵑聲裏斜陽暮驛寄梅花魚傳尺素砌成此恨
無重數郴江幸自遶郴山為誰流下瀟湘去
阮郎歸(春晩)
退花新綠漸團枝撲人風絮飛秋千未拆水平堤落紅
成地衣遊蝶困乳鶯啼怨春春不知日長早被酒禁
持那堪更別離
又(旅況)
滿天風雨破寒初深沈庭院虚麗譙吹徹小單于迢迢
清夜徂鄉夢斷旅魂孤崢嶸歲又除衡陽猶有鴈傳
書郴陽和鴈無
南歌子(贈陶心兒)
玉漏迢迢盡銀潢淡淡横夢回宿酒未全醒巳被鄰雞
催起怕天明臂上粧猶在襟間泪尚盈水邊燈火漸
人行天外一鈎殘月帶三星(末句蓋心字也)
又
香墨彎彎畫燕脂淡淡勻揉藍衫子淡黃裙獨倚玉欄
無語點檀唇人去空流水花飛半掩門亂山何處覓
行雲又是一勾新月照黃昏
菩薩鬘(秋思)
蛩聲泣露喧秋枕羅幃泪濕鴛鴦錦獨卧玉肌涼殘更
與恨長陰風翻翠幔雨濕燈花暗畢竟不成眠鴉啼
金井寒
畫堂春(春情)
東風吹柳日初長雨餘芳草斜陽杏花零落燕泥香睡
損紅粧香篆暗消鸞鳳畫屏縈遶瀟湘暮寒輕透薄
羅裳無限思量
又
落紅堆徑水平池弄晴小雨霏微杏園憔悴杜鵑啼無
奈春歸柳外畫樓獨上凭欄手撚花枝放花無語對
斜暉此恨誰知
賀方回
名鑄少為武弁以定力寺一絶見奇於舒王
山谷又賞其詞遂知名當世小詞二卷名東
山寓聲樂府張右史序之
青玉案(山谷稱此詞云解道江南斷腸句世間只有賀方回)
凌波不過横塘路但目送芳塵去錦瑟年華誰與度月
臺花榭瑣窗朱戶惟有春知處碧雲冉冉蘅臯暮綵
筆新題斷腸句試問閒愁都幾許一川煙草滿城風絮
梅子黃時雨
薄倖(憶故人)
淡粧多態更滴滴頻回盼睞便認得琴心先許欲綰合
歡雙帶記畫堂風月逢迎輕顰淺笑都無奈待翡翠屏
開芙蓉帳掩羞把香羅暗解自過了燒燈都不見踏
青挑菜幾回憑雙燕丁寧深意往來却恨重簾礙知何
時再正春濃酒困人閒晝永無聊賴厭厭睡起猶有花
梢日在
浣溪沙(閨思)
樓角紅銷一縷霞淡黃楊柳帶棲鴉玉人和月折梅花
笑撚粉香歸綉戸半垂羅幕護窗紗東風寒似夜來
些
又(春愁)
閒把琵琶舊譜尋四絃聲怨却沈吟燕飛人静画堂陰
欹枕有時成雨夢隔簾無處說春心一從燈夜到如
今
又(春事)
鸚鵡無言理翠衿杏花零落晝陰陰畫橋流水一篙深
芳徑與誰同鬭草綉床終日罷拈針小牋香管寫春
心
菩薩鬘(閨思)
章臺遊冶金龜壻歸來猶帶醺醺醉花漏怯春宵雲屏
無限嬌絳紗燈影背玉枕釵聲碎不待宿酲消馬嘶
催早朝
南柯子(别恨)
斗酒才供泪扁舟只載愁畫橋青柳小朱樓猶記出城
車馬為遲留有恨花空委無情水自流河陽新鬢儘
禁秋蕭散楚雲巫雨此生休
望湘人(春思)
厭鶯聲到枕花氣動簾醉魂愁夢相半被惜餘薰帶驚
剩眼幾許傷春春晩泪竹㾗鮮佩蘭香老湘天濃暖記
小江風月佳時屢約非烟游伴須信鸞絃易斷奈雲
和再鼓曲終人遠認羅襪無蹤舊處弄波清淺青翰棹
艤白蘋洲畔儘目臨臯飛觀不解寄一字相思幸有歸
來雙燕
感皇恩(記别)
蘭芷滿汀洲游絲横路羅襪塵生步迎顧整鬟顰黛脉
脉多情難語細風吹柳絮人南渡回首舊游山無重
數花底深朱戶何處半黃梅子向晚一簾疎雨斷魂分
付與春歸去
臨江仙(立春)
巧翦合歡羅勝子釵頭春意翩翩豔歌淺笑拜嫣然願
郎宜此酒行樂駐華年未至文園多病客幽襟悽斷
堪憐舊遊夢掛碧雲邊人歸落鴈後思發在花前
憶秦娥(春思)
曉曚曨前溪百鳥啼匆匆啼匆匆凌波人去拜月樓空
舊年今日東門東鮮粧輝映桃花紅桃花紅吹開吹
落一任東風
舒信道
名亶為神宗朝御史與李定同陷東坡于罪
者
菩薩鬘(此詞極有味)
畫船槌鼓催君去高樓把酒留君住去住若為情江頭
潮欲平江潮容易得却是人南北今日此樽空知君
何日同
又(冬)
江梅未放枝頭結江樓已見山頭雪待得此花開知君
來未來風帆雙畫鷁小雨隨行色空得鬱金裙酒㾗
和泪㾗
一落索(春)
正是看花天氣為春一醉醉來却不帶花歸誚不解看
花意試問此花明媚將花誰比只應花好似年年花
不似人憔悴
木蘭花令(別意)
金絲絡馬青錢路笑指玉皇香案去點衣柳陌墮殘紅
拂面風橋吹細雨曉釵壓鬢頭慵舉恨裏歌聲兼别
苦西湖一頃白菱花惆悵行雲無覓處
卜算子(苔)
池臺小雨乾門巷香輪少誰把青錢襯落紅滿地無人
掃何時鬭草歸幾度尋花了留得佳人蓮步㾗宮樣
鞋兒小
秦處度
名湛黃山谷嘗稱其詞
卜算子(春情)
春透水波明寒峭花枝瘦極目烟中百尺樓人在樓中
否四和褭金鳬雙陸思纖手擬倩東風浣此情情更
濃於酒
李方叔
名豸東坡門下士
虞美人
玉闌干外清江浦渺渺天涯雨好風如扇雨如簾時見
岸花汀草漲㾗添青林枕上關山路卧想乘鸞處碧
蕪千里思悠悠惟有霎時凉夢到南州
清平樂
落梅嗚咽暗淡城頭月吹滿江天驚夢蝶喚起畫樓傷
别簾風輕觸銀鈎梧桐玉露新秋底事瑣窗深夜素
娥常伴人愁
廖世美
好事近(夕景)
落日水鎔金天淡暮烟凝碧樓上誰家紅袖靠闌干無
力鴛鴦相對浴紅衣短棹弄長笛驚起一雙飛去聽
波聲拍拍
燭影搖紅(别愁)
靄靄春空畫樓森聳凌雲漢紫薇登覽最關情絶妙誇
能賦惆悵相思遲暮記當日朱欄共語塞鴻難問岸柳
何窮别愁紛絮催促年光舊來流水知何處斷腸何
必更殘陽極目傷平楚晚霽波聲帶雨悄無人舟横古
渡數峰江上芳草天涯參差烟樹
李嬰
滿江紅(元豐中為益水令作此上東坡坡甚奇之)
荆楚風烟寂寞近中秋時候露下冷蘭英將謝葦花初
秀歸燕殷勤辭巷陌鳴蛩凄楚來窗牖又誰念江邊有
神仙飄零久横琴膝携笻手曠望眼閒吟口任紛紛
萬事到頭何有君不見凌煙冠劍客何人氣貌長依舊
歸去來一曲為君吟為君壽
杜安世
名壽域
訴衷情
燒殘絳蠟泪成㾗街鼓報黃昏碧雲又阻來信廊上月
侵門愁永夜拂香䄄待誰溫夢蘭憔悴擲果凄凉兩
處銷魂
花菴詞選卷四
