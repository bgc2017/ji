文毅集卷二
明解縉撰
頌言
河清頌(有序)
臣縉承詔總裁太祖聖神文武欽明啟運俊德成功統
天大孝高皇帝實錄自渡江七年辛丑冬十一月三門
磧下黃河清實啟聖之徵帝業由是遂成明年平江漢
又明年服荆楚又明年定兩浙又明年克姑蘇廓清中
原四表寧一迺即帝位紀元洪武之二年三門磧下黃
河復清帝業由是而盛高麗來朝為海外諸國先殊方
接武而至逾三十年皇帝陛下重華協德瑞應同符紀
元永樂之二年冬十二月戊辰朔十七日甲申三門磧
下黃河清先是榮光燭天隱隱紛紛倏然捲收洞徹見底
淪漣五采間日迭耀乙酉之旦河兩傍近白光蕩滉如
金在鎔如鉛在汞如玻瓈色悠漾不定素練卷而掣之
也居二日有玄文如綃輕幕水上如犂雲隱空已迺若
漆光可鑑黝然靜深非涅而緇洞絶渣滓又二日乃見
濃綠又如翡翠如青琉璃如遠山黛繞磧下如蒼虬翠
蛟飛舞於流荇文藻之間望之而可掬也二日後如朝
霞映日紅雲上波初陽迤邐花卉紛披倏如胭脂浮流
薄膩一洗下見沙石如芙蓉丹砂燦然郁列於氍毺錦
綺之間可指而數也後二日如泥金霏屑隱約浮沉流
薄綵鳳羽毛鱗鬛泳飛潛動金芝暈文琮玉在鍊錯雜
班映瑩無纖塵又如築琥珀以為堤釀金香而注之也
己迺微碧與天一色横渡亂流者扣舷鼓枻洞見眉髮
疑若步空凌虛倒影挽銀河而下之也於是夾河觀者
耄倪歡呼曠古罕遇自河津傳播於晉絳之人相率來
觀肩相摩也自韓城播告於秦隴之人觀者扶擕背項
相望足相躡也四方之人行旅過之莫不為之驚喜嘆
息閱玩坐起裵&KR0966;而不能去晉高平王遣使馳奏之既
而吏民報至皆圖其狀秦王上表賀獻圖與晉人允合
於是羣臣上表永樂三年春正月戊戌越十八日乙卯
迺復其舊實三旬有二日按所上圖咨詢羣言既審異
同恭惟皇帝陛下謙抑弗居謂何德臻兹稱太祖高皇
帝神靈然自陛下即位以來四方萬國之外感恩慕德
不召不約咸至於庭瑞應大來震動天地不可掩抑太
平之業由是而極盛臣縉職司紀載歡欣無已謹拜手
稽首而獻頌曰
天啟聖明休命赫奕洪河屢清龍門之碣昔在太祖廣
運神武銀河昭回洗滌九土洪河孔神佳氣協順應兹
昌運歲在辛丑雲雷搆屯河清獻瑞既肇龍門天戈所
指六合風靡景貺朝宗如河之水功德格天即位紀元
龍門河清應於明年東夷始服三陲接踵如河奔趨有
赴無壅我皇繼統永樂紀元龍門河清亦越明年惟此
龍門神禹所闢功在生民宇宙無極惟兹瑞應先後同
符太祖在天昭昭不誣禹功帝德世萬世億帝德禹功
與河俱東河源崑崙太古積雪九河駿奔濺自沃鐵闢
石迴瀧盤束地底龍門天開弦激蝟起衝奔九地滅電
走影聲喧怒雷淖汨沸鼎經緯天文横絶地紀貫一百
川羅絡萬里五行之生莫先於水四瀆之列莫大於此
於此考祥粤古是常昭兹大運塞其榮光虹飛雨翳霧
密霞流倏陽忽隂乍闢乍收其騰氲氲其下繽繽其旁
囷囷其隙紜紜海市青紅仙神豔淑翼鳳驂麟朝暾若
木轉盼一空伏波凝席沉沙躍金堊壤薦璧驚鷗鷁羣
下顧毛羽隔岸見魚空行曳尾星芒耀珠月影夾鏡倒
浸迴光動植交映既白既玄翕忽丹青黃旗紫蓋春卉
秋英五方歲融五緯宣精五運合一五彩流形事有絶
世久而後應物有絶倫久而後盛地闢天開多歷年所
堯舜重華卓冠萬古草木咸若卿雲爛垂干羽苗格簫
韶鳳儀於時河清榮光既塞不游不驚貢賦絡繹冀通
島夷夾石兖導九河轉輸濟漯浮於積石龍門會於渭
汭匪緩而渟曷勝舟載盈變謙流時移代易不有來今
曷知古昔於昭大明聖聖相承殊音重譯日造在庭堯
舜惟欽我皇聖敬寤寐丹書典謨金鏡祥不謂祥聖不
自聖惟謙受益惟仁無競洪河載清尚或如帶聖壽齊
天萬世永賴河流載清龍門如礪聖壽齊天永覆萬世
御書贊(有序)
右丹書義字我太祖高皇帝御書今吏部尚書詹事府
詹事臣蹇義為中書舍人時洪武丁卯春三月七日賜
名也十有八年於此矣義初名鎔洪武乙卯進士孝陵
親擢為侍從掌外制時最重兩制官非有文章學行親
結上知不能得而得仕者亦皆合時譽義賜名後以憂
去乘傳歸蜀臣縉以戊辰進士承乏詞垣兼知制誥親
聞上語稱其篤實明年復起同官出示此卷俾識其下
方辭讓而受命為御史監察本貫江西未暇也又明年
侍父南歸縉之父載朝於京師許為之頌以勸亦不果
但歸而語縉曰聖天子知人之明事必傳於世宜有以
贊揚之為天下訓也縉嘗念之不敢忘兹蒙恩俱屬東
宫又同官也義因復出此卷驚喜感泣不知所云尚惟
君父之遺言加以朋友之同心仰瞻奎畫之照臨益竦
寸心之惕厲繼自今而臣縉臣義之心敢有一頃刻一
毫釐之非義乎他日史官書之可使之得無間然之義
乎贊曰
神明載興開天應期經高緯厚翊贊書詩謨明訓彰汪
汪百川宣金絀玉要約一言天尊地卑非義不定人靈
物生非義不成仁愛之施非義則墨禮貴適中非義則
忒知有變通非義則僻忠信非義尾生守拙惟義在心
理之中正萬物是制萬物是宜裁成輔相左右範圍造
化非宜聖人制之尺度權衡是有是持勿長以欲勿短
以私勿以好昂勿以惡低勿高下手與人推移剛毅有
執金石匪堅虹光貫日劍氣徹天人惟愛生有重於生
人惟惡死有重於死惟義之歸俯仰無愧惟義之全生
順死安於穆高皇天作君師殊音鼓舞庶草蕃滋矧兹
近臣日轂月軌朝漸夕摩淪肌浹髓丹書煌煌嫓於天
光天光宵晦丹書不昩耿若河漢五緯昭迴夜光明月
拱璧瓊瑰古人命名侈言嘉瑞豈若大訓惟德惟義豈
若帝訓無偏無陂豈若丹書敬戒怠欲高皇師善惟日
不足今皇繼統圖任舊人凡昔簪履既秉衡鈞孜孜贊
贊戰戰兢兢思恩思義遍告在廷
嘉禾頌(有序)
洪武二十有八年秋九月壬辰朔庚戌北平永清衛之
龍門禾有異莖同穗之祥其三幹合為一仍三穗者二
二穗合為一仍二穗者六是歲大熟今上為藩王時遣
使來進羣上表賀太祖聖神文武欽明啟運俊德成功
統天大孝高皇帝親御翰為詩一章以賜今上其詩首
言創業之艱天命之不易除暴禁亂之師撫民致治之
略中言天賜豐登之屢史書垂示之嚴明堂禋薦之重
末示謙冲戒謹之意為善不足之誠大矜下民之惠與
民同樂之盛心溢於言表蓋不以嘉禾為可矜而以為
可懼而思以自勉聖不自聖兢兢業業足以垂訓於千
萬年今上皇帝服膺聖訓念手澤之存諷誦追維不能
自已乃永樂三年九月朔旦用摹勒於石拓本裝治成
軸分賜諸王及近臣於是臣縉亦得與賜焉又適有嘉
禾之瑞臣縉仰維日月之光華昭著於天地其溢而上
者為慶雲為景星為霞五色其下為璿珠為美玉為丹
砂使人欣慕而寶愛者皆日月之餘光也古先聖帝明
王有日月光華之德其禮樂文章流風遺韻之傳若詩
書所刻百世之下光景常新猶足以使人欣慕與景星
慶雲諸福之物同一快覩而况身被其澤目覩其盛鼓
舞涵濡其有不發而為華封之祝康衢之謠以自鳴其
慶幸之萬一乎爰拜手稽首而獻頌曰
洪武乙亥秋榖登朔方龍門嘉禾生三穗二穗交兩騰
異本同類同敷榮蕊珠金粟隔露凝親藩錫貢來神京
玉匣上有黃雲蒸衮衣當日御彤廷百辟忭嘉陳休徵
四野歡呼傳頌聲帝曰俞哉稽之經旅命歸禾凛不矜
作詩致戒大丁寧昌言受命畏天明降福穰穰恐弗勝
庸錫親藩鍾聖情亦知元德由兹宏十年事騐天威靈
聖孝通天推至誠永樂重華信有正賜詩日閱心屏營
手澤猶存訓服膺每御翰墨懷墻羹想當睿思玉几憑
智周八極通杳冥重念稼穡憂農耕暑寒怨咨憐獨煢
祗願年登百榖成羣臣環列忭且驚百神降鑒來軒楹
雲霞灼爍飛陶泓鴻章聖藻驅風霆造化萬彙皆流形
工巧人為何足稱奎章爛爛不可名但見東壁餘光精
刻以端溪紫玉英摹本裝以龍鸞綾頒賜羣臣荷寵榮
天球大訓河圖并人物至寶奠八紘夜夜紅光燭太清
聖子聖孫萬億齡萬世黎民歌太平
白象頌(有序)
粤稽成周輅之飾以象禮大夫之笏用象詩稱象揥禹
貢言齒革則象之為中國服用久矣交趾之國即唐虞
以來南交之地五服五長之所疆理以象為貢豈古昔
之常制也與惟我聖明受天明命全復唐虞成周之地
迨南交順附而馴象蕃息於輦轂之下者四十餘年矣
邇者交人作亂聖天子命將征之師行未逾時而白象
來獻臣按昔周獲白魚而勝殷漢得白麟而通西域唐
得白龜而平淮蔡白象之獻安南克平之先兆也若彼
漢晉魏唐宋九真林邑陀羅文犀之獻以為異者以求
而得之又皆無其應豈可與今日之盛相挈而擬倫哉
臣謹再拜稽首而獻詩曰
聖人垂衣朝太清四方萬國皆來庭考圖按籍一疆理
田賦貢錯稽諸經占城交趾古荒服漢唐列郡猶連城
自從宋季歷當否淪入異域誰能征蠢蠢小醜作威虐
清問赤子行天兵感兹白象來入貢執訊獲醜斯吉徵
維南巨獸有馴性視瞻四體多震驚肉豐體厚鼻卷食
齒貝側理雷紋縈時來變化比赭玉隱約有似蛟龍騰
智能拒害思報謝駕車服戟由性靈傳聞西竺多此物
治平之世來南溟黃金羅轡眩晴雪琉璃絡索分水晶
月光夜寒催立仗露珠下滴搖光星天河浴出雲浪湧
玉山迤邐空中行楊花暖風吹不起白雨一洗堆銀屏
乃知和氣有充塞地不愛寶皇華英中朝賢俊出濟濟
澤及鳥獸通幽冥鷄鳴犬吠桑柘黑百榖紛披野雲蒸
聖情謙撝勵宵旰慮及八表多鰥煢聖德萬歲白象顧
但喜指日南交平南交赤子被聖德萬歲萬歲歌神明
文毅集卷二
