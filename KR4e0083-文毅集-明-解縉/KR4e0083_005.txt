文毅集卷五
明解縉撰
五言律
太皇太后挽歌
妊姒興周祚塗山啓夏王萬方仁覆下奕世壼儀光赤
子天空籲元宫地永藏哀歌隨逝水河漢遶天長
翊運符坤厚承天協睿謀星華光帝座月彩麗神州仙
馭蟾宫遠祥雲鳳闕收萬方俱失恃揮淚濕清秋
回京
聖恩寬逐客萬里聽歸來未上凌烟閣先登望海臺水
翻翠浪擁地拓碧天開目斷雲飛處終身愧老萊
贈東平侯韓勲之雲南
青春二十餘文武竟誰如手握千鈞鼎胸蟠萬卷書誓
心依日月盡力剪䕫魖稱爾封侯貴雲臺畫匪虚
鳳凰臺
久遊龍虎國每上鳳凰臺一水浮衣帶三山落酒杯東
南形勝在遠近畫圖開有感風雲會從天五馬來
聽雪軒
虛簷迸玉鳴入夜轉分明風響不相似雨聲無此清倚
忩情不倦撥火耳須傾想是梅花落梅花落更輕
寄友
一自登天府聲名舉國傳鳳池皆縮首禁苑盡推賢威
鳳青雲上祥麟白日邊上林人共喜幾度錦衣還
風高楚天碧秋醉鳳凰池京國三年客扁舟歸獨遲滿
傾桑落酒折盡桂花枝政爾相思處逢君又别離
鶴髮重華簪都門酒共斟家傳三世學橐有二疏金聖
主恩如海故山雲滿林承家賢子在相勖嗣徽音
寄胡光大
前日及柴扉行休頗自怡問人别後事得女寄來詩處
世的如夢勞生能幾時冰霜惟自潔窮達任何知
上蔡音書近高談復論文六經懸白晝千載信浮雲漢
簡何多鑿秦坑亦合焚操觚任緩頰安得見華勲
斯文天所賦吾道晚初成閒若陶元亮狂為禰正平登
高天以曠對月鏡逾清坐到晨鐘發寂寥三四聲
寄宋子環
聖恩寬逐客不遣過輪臺談笑潼關去雲霞仙掌開故
鄉深念汝遠道竟能來明日相思處高秋鴻雁回
發龍江
龍江候明發戀闕倍思親風急回征鴈舟行别故人望
中知里閈夢想聽韶鈞後夜多遙念風生淮水濱
仲氏同我去伯兄還帝城重來應有日此别不勝情一
一帆檣去雙雙鷗鷺迎到家無限好桑梓盡經行
拏吒石
巨石水中流巑岏水面浮端然勞砥柱恍若隔瀛洲風
雨波濤險魚龍窟宅幽江湖多勝跡來往一凝眸
李楊河
自入李楊河青山兩岸多馬當峰夾險龍渡峽流梭突
兀一拳石奔騰萬頃波今朝逢小至擊楫大風歌
小孤山
海門第一關巨石水中間隂雨蛟龍出天晴鸛鵲還一
川浮玉笋兩岸見青山亦有摩崖宇蒼苔點點斑
彭澤
青山圍一縣隠隠見人家亂石江邊出孤山帶日斜翠
添官舍柳香泛驛樓花不見陶彭澤湓城起暮鴉
廬山
扁舟過彭蠡遠遠見匡山巨石危將墮隂雲去復還平
鋪三百里高出九霄間久在風塵際覽觀心自閒
清江晚眺
清江臨望處一一見鄉山玉笥浮雲去金川夕照殘維
舟訪舊隠飛鳥倦初還歸到仁山下漁樵日日閒
五言排律
贈常熟陳二尹
十載交遊誼應同雷與陳論心偏慰藉談道最清真喬
木風烟舊哦松歲月新循良振名邑易簡悅居民百里
桑麻盛千門桃李春自慚空白首喜得重相親
七言律
武英殿喜雨
春殿微微動好風密雲將雨下長空魚龍變化九天闊
草木敷榮大地同宫澗夜添三尺水京華日長萬花叢
小臣賸有為霖志一滴天瓢海宇豐
宴文華殿時雪方霽宫樹皆如玉石刻鏤上命
取瑪瑙盤和以蔗漿且啖且賦
萬年枝上雪花寒摘下傳呼瑪瑙盤薇露灑時珠的瀝
蔗漿凝處玉闌干鵷班左右題詩急鶴駕從容帶笑看
聞道征西人最苦飛書昨夜到金鑾
隨駕登紫金山賜果
天晴隨駕共登山中使傳宣薦玉盤金谷人遊紅步幛
石房仙煉紫華丹猩紅浥露珊瑚軟鶴頂迎風瑪瑙寒
侍從詞臣知此味渴中無惜齒牙酸
隨駕往觀江東橋
江東一帶駕輿梁鰲背金鱗漾水光夷狄稱番來貢獻
君臣際世共明良雲隨鳳輦三千騎日照龍袍十二章
萬福攸同寰宇靜一人有慶兆民康
萬夀節恭紀
御氣排空雉扇開金衣照日近臣來綠囊已進千秋鑑
黼座還稱萬夀杯王子吹簫雙鳳闕羲娥攬轡六龍回
侍臣此日承恩澤散作祥風遍八垓
早朝
紫禁追趨曙色寒景陽鐘動漏聲殘兩行銀燭通雙闕
一道朝儀引百官星斗遙臨花外落旌旗只在仗中看
侍臣欲進陽春曲聖主恩深賦轉難
銀燭熒煌夜色闌西華樓下漏聲殘天門掩映鶯花曙
黃道澄清淑氣寒香裊玉罏開雉翼燭搖金殿見龍顔
仙郎奏對封題罷一曲陽春和更難
武英殿應制
瓊階玉殿迥無塵天子臨軒策小臣絳蠟珠簾光照曙
紫駝銀甕色浮春扶搖九萬飛騰異禮樂三千制作新
草野書生何以報願隨丹禁捧絲綸
春日早朝
金陵自古帝王闉此際風雲慶會晨鳳閣九重仙仗肅
鸎花三月錦城新雲開御苑千峰曉氣轉陽和萬戶春
安得致身青鎖闥願隨冠服侍楓宸
早朝賜宴
君臣千載共明良侍宴楓宸錫寵光烏帽簪花搖翠綠
金盤薦果間青黃九重天上鳴鈞樂五色雲中進玉觴
丹陛拜颺酧聖主錦衣猶帶御罏香
退朝即事
紫殿隂隂蔭薜蘿小忩無事客頻過綠槐夾道蟬聲集
碧蘚沿階鳥迹多待詔金門須倚馬退朝紫禁共鳴珂
丹心一片期忠孝爭奈高堂遠别何
呈諸閣老
黃閣編摩屬老成文章落筆鬼神驚幾回青瑣陪高宴
每有微言起後生細雨乍過西掖樹薰風遙聽上林鶯
自慚淺薄才無補願竭忠勤答聖明
蒙恩賜歸省恭紀
文樓清曉聽雞人獨立丹墀拜紫宸三著錦衣懷往事
兩辭金闕覲雙親吾家自信多餘慶聖主何私寵近臣
霄漢有心惟捧日陽和布德物皆春
思親
一拜嚴親二載餘晨昏定省竟疎違黃金殿上晴雲動
白玉堂前曉日暉一片丹心留上國幾回歸夢遶庭闈
朝回討論絲綸閣獨坐黃昏對紫薇
輓郭駙馬
鳳池當日掌絲綸親侍紅雲選玉人華蓋早辭占瑞鵲
春和賜帶紱龍麟新詩每到蓬萊和高論時將古議陳
蜚仗竟違成死别東風將淚灑車塵
前年草草生離日竟是平生死别時屢遣小詩將問訊
何堪飄泊在天涯歸期只擬同攜手覓句應同一解頤
幾許月明禁不得滿江春水伴愁思
夜宿道院留題
明月中天雲霧消酒醒涼思逐風飄星河不動秋空闊
鐘鼓無聲夜寂寥露下遠山應唳鶴水來滄海緬生潮
仙家俗事無緣到虚負璚樓品玉簫
贈茅山道士
雨餘重過冶城來巖下松扉只半開繞屋清隂多翠竹
滿庭春色有紅梅道心盡在琴三疊交誼何妨酒一杯
明日尋君攜鶴至休嫌蹤跡破蒼苔
登中華山
山號中華福地偏一峰晴聳五雲邊削成翠玉三千丈
立自洪荒幾萬年天上有燈渾是幻人間無事便為仙
閒來最愛東頭閣笑拂烟霞白晝眠
題沖虚觀
遍覽沖虚益曠哉懸崖峭壁起樓臺每逢嘉客巖邊過
疑有仙真天際來水底儘教龍穏卧松巔時遇鶴飛回
道人採藥迷歸路洞口雲生掃不開
正月初三祭始祖濮州公族議欲更舊門符山
林城市尋常屋唐宋詩書第一家者予意不
可因賦一律呈諸父
九朝靖節扶龍馭十世聯魁到鳳池青史盛傳當日事
新桃莫換古人詩正三日祀參軍廟七百年來顯祖規
共喜族人同北阮清明有約莫相違
西行思親
慈闈棄世已經年九十嚴親雪滿巔徒步一身辭北闕
苦寒萬里到窮邊斗牛注目青霄入葵藿傾心白日懸
后土皇天應眷念蟻忱先已賦歸田
寄内
一去京華已十秋夢魂常在錦江頭堂前塵土勤勤掃
架上詩書好好收禾黍熟時煩出納園籬破處務培修
高堂當奉兒當訓辛苦終為遠大謀
和王駙馬見贈元韻
憶昔金閨忝後塵鶯花窈窕禁園春身隨紅日當霄漢
筆遶青雲動鬼神秦地山河形勝舊楚天風雨客懷新
遙憐九十嚴親在黃髮蕭蕭憶遠人
述懷
聞道西羌路坦夷三千里外一娥曦奔忙南北尋常事
老大悲傷九十稀夜月書闈歸夢遠秋風驛路鴈聲遲
儒官莫恨文章誤中正和平好俟時
豁如軒
掘井為山積學功高軒新築日曈曨量包元氣鴻濛外
心與先天太極同洞達八荒歸尺寸瀾翻萬卷入陶融
東山出慰蒼生望只在君家雅度中
竹溪春曉圖為劉孟雍題
武陵溪遠桃千樹汴水春深柳萬條何似此君多節槩
偏宜清隠絶塵囂翠禽啼處烟如織錦籜裁來雪未消
却笑此生慚六逸相思為寄白雲謠
題一夢老人卷
高卧蓬萊最上峰希夷獨許往來同三生風月形骸外
百歲乾坤寤寐中槐樹午涼秋袂薄梨花雲暖夜牀空
栩蘧自滿平生願不管東窗曙色紅
潭溪劉氏秋江亭
空亭屹立俯長流占斷潭溪千古秋一派清商人倚檻
半篙寒綠客呼舟芙蓉露白江波冷梧竹風高枕簟幽
車馬紅塵應不到此身何異在瀛洲
琴月軒
月來軒外自相尋人在軒中鼓素琴半榻影斜天浸水
七絃聲動鴈投林光涵石几秋無際冷逼冰絃夜正深
我憶戴逵慚未識擬乘高興借清音
杏林小隠為華山英先生賦
小隠當年遠市塵杏花深處轉幽偏一村矮屋疑勾漏
數畝青山似輞川流水通橋舂藥碓閒雲將雨潤芝田
華陀今見孫枝好雅度渾如董奉賢
從父原復新除華容賦一律奉贈
拜命趨朝出紫宸一官初授渥恩新來時共泛西江月
去日平分上苑春彭蠡望窮懷故國洞庭到處是通津
華容凋弊勞蘇息莫對雙松岸幘巾
松石軒
手植青松不計年根株峙石翠相連勿嫌落子驚幽夢
惟愛閒雲伴醉眠半夜風聲寒作雨一林陽氣煖生烟
畫長與客敲棋局忘却人間俗事緣
翠筠軒
聞說華軒俯碧湍竹林適有晉衣冠光凝翡翠秋偏好
色漾玻璃夏亦寒留客何妨對棋局濯纓兼可把漁竿
幾回有意來相訪應與王猷一例看
題劉郎中歸隠竹軒圖
聞說劉郎似謫仙竹軒不減洞中天蛟龍嘘氣成樓閣
島嶼無波列市塵鶴到詩壇通遠信人看棋局惜流年
卜居自愛三山好贏得烟霞滿目前
除夕寄蕭時徽
曾約同斟守歲杯荒城日聽足音來地偏每取親鄰外
客久何堪節序催刻燭有情同賦詠頌椒無侣重徘徊
前盟獨有寒梅在肯向庭前帶雪開
戲題鷄卵
形體難分圓與方却將天地盡包藏欲知内外兩重白
全在中央一點黃混沌未分先有象乾坤已判見低昂
養成羽翼沖霄漢化作金烏運太陽
海東青
萬里飛來渡海西靈禽玉爪不沾泥&KR1143;身欲抉羣鵝隊
展翅能追天馬蹄萬里縱横嫌地窄千層衝突覺天低
何須更結鸞凰友應與雲鵬力量齊
菖蒲
三尺青青古太阿午風池畔蕩晴波長橋有影蛟龍懼
流水無聲晝夜磨兩葉帶烟生殺氣五更彈雨和漁歌
愁來只怕西風起消盡鋒鋩恨轉多
送友人還鄉
九月江東白鴈飛京華遊子賦南歸湖天水落郵程速
澤國霜清浦樹稀為念庭闈勤侍省豈知閭里重光輝
秋風雙桂階前好定有天香拂綵衣
送王指揮還京
共在紅雲侍禁闈經年離别思依依愁衝毒霧湘南去
榮捧天書日下歸焦尾素琴重拂拭黃金鎖甲舊光輝
青春入奏隨冠冕一片丹心對紫薇
送劉御史弟子淵還西昌
鴒原分手思悠悠烏府情多不可留歸夢豈因為客久
還家足慰倚門愁都城花落春猶在遠岫雲寒雨半收
逆旅相逢仍送别好傳消息到滄洲
子進惠柑
九月明江日尚遲秋園果熟正離離故人尺素青雲下
惠我黃柑玉露垂顆暈中央金作粟蒂攅高榦翠為枝
常年錫貢來京國尚想金盤進御時
贈劉編修歸娶
少年歸娶奏金鑾喜得天顔一笑看紅錦裁雲朝奠鴈
紫簫吹月夜乘鸞靈椿堂上承中饋寶鏡臺前結合歡
從此梅花消息好青綾不似玉堂寒
送友
早辭天禄校書榮又賦三休遂逸情夜近玉堂看月色
曉趨金闕聽鐘聲紅塵軒蓋今無夢白日岩扉舊有盟
歸到故園松菊在門前五柳識先生
寄友
章貢河邊送别時揮毫謾為寫新詩可憐萍梗多離合
自信金蘭有贈貽衮職盡心慚計拙鄉關入夢慮歸遲
華山秋盡應偏好檢點芳林桂樹枝
送中書舍人唐存恕歸省
與君同出周姬姓同住江西路未遙萬里東歸纔識面
扁舟南去又乘潮賜榮足慰庭幃念承乏深慚禁籞朝
心折斷雲無一寸不堪分袂鎮河橋
送侍郎出使
侍郎將命出金鑾中使傳宣左右歡關内官曹迎使節
漢中父老識衣冠雲開太華三峰曉雨過黃河九曲寒
寄語渭川千畝竹西風願早報平安
送劉御史按交趾
虬髯白晳繡衣郎驄馬南巡古越裳城郭新開秦郡縣
山河原是漢金湯天連銅柱蠻烟黑地接珠崖海氣黃
莫說炎荒冰雪少須令六月見飛霜
贈參政任勉之閩中
饒州棠樹綠初濃又佐閩藩鎮國東海甸帆檣千里外
蓬萊宫闕五雲中風回畫省榕隂合雨過青林荔子紅
莫謂内廷官位重古來方岳拜三公
送弟朝夫及第還鄉
東風擢第上瑤京金榜天門列姓名拜命已承丹詔重
還家先着錦衣榮九霄日月瞻龍衮三月鶯花出鳳城
自是送君鄉思切仁山字水遠含情
送姪禎期還家
慇懃送子出京華文水城東是我家萬里一身依舊業
五年三載在天涯緘書欲寄青毛鳳衣錦仍乘白鼻騧
歸到故園耆舊問聖恩留賞上林花
和姚少師廣孝見寄之作
名在三孤第一人烏紗白髮照青春平生詩格劉公幹
晚歲風流賀季真袍賜麒麟紅錦麗誥頒鸞雀紫泥新
身閒燕坐清如水始覺靈臺絶點塵
題臨桂七星巖
早飯行春臨桂東野花榕葉色交紅七星巖曲篝燈入
百轉峰回覓徑通石溜滴餘成物象古潭深處映層穹
却歸為恐衣沾濕洞口雲生似雨濛
就日門前春水生伏波巖下釣船輕灕江倒影山如畫
榕樹交柯翠夾城村店日中雞唱午遊人陌上酒攜罌
殊方異俗同熙皥欲進謳歌合頌聲
桂水東邊度石橋村民淳樸見漁樵叢祠歌吹迎神女
野廟蘋蘩祀帝堯附郭有山皆積石仙巖無路不通霄
日長衣繡觀民俗比戶熙熙荷聖朝
謁周瑜廟
永樂庚寅四月晦日船過周郎祠下與其裔
孫季良予泉觀將壇因賦二律
巴丘古縣周郎廟從祀甘黃(甘寧黃蓋)共儼然三國已興吳
社稷二喬同泣漢嬋娟漳河碧草迷宫沼(指曹操銅雀臺)皖水
青林遶墓田(周郎墓在今安慶宿松縣)蓋世英雄瑜與亮東風赤壁
憶當年
都督峰高玉峽山(都督峰周郎點兵處)真君樓下水灣環周郎遺
廟經千載三國聲名振百蠻綠暗丘園春樹合錦鋪壇
墠古苔斑祈靈幾度椒漿奠遙望神靈未易攀
中秋
天上平分一半秋千巖萬壑月華流蟾宫有客曾攀桂
牛渚何人學泛舟燕賞不須徒酩酊高歌聊復寄交遊
嫦娥肯盡來宵興再遣寒光照九州
天風吹我上南樓為報嫦娥得舊遊寶鏡瑩光開玉匣
桂花沉影入金甌清涵宇宙三千界冷浸山河百二州
醉倚畫樓吹鐵笛一聲驚破九天秋
蒼梧即事
蒼梧城北繫龍洲水接南天日夜流冰井鱷池春草合
火山蛟室夜光浮千家竹屋臨沙嘴萬斛江船下石頭
伏枕夢回霄漢近珮聲猶在鳳凰樓
梧州舊治扶桑國虎圈山名記大藩蜑戶舉罾看水影
舟人移橛認潮痕蘋婆果熟紅包拆荔子花開綠萼繁
北望九疑雲盡處重華端拱太微垣
桂嶺東來下惡灘蒼梧細柳綵雲間拍天二水通交廣
聳日高城跨北山茆屋竹牌依古瀨筒槽漁艇滿江灣
驛亭笳鼓中宵發又報南天使節還
交趾即事
交趾名藩百雉雄高駢塔在古城東弓刀選士軍容肅
鐃角迎風奏節同蠻女艷粧爭粉黛夷人村鼓聚兒童
可憐新息猶遺廟銅鼓荒涼草棘中
交趾回送安成謝禮獻
幾度扁舟往復還野情只是愛家山衝寒凜冽逾西徼
觸熱炎蒸出百蠻暫對鴈行傾别酒又隨鵷序簉朝班
天書定許歸來早洞裏相尋亦解顔
倒疊前韻
驅馳萬里覲天顔夜夢紅雲玉笋班傳道雷霆收北虜
已將霖雨洗交蠻陳情白日辭深殿解綬黃雲返故山
洞裏桃花煩致意葉心朱實待人還
北流勾漏洞
北流縣下古銅州平地山巖聳玉樓誰為丹砂赴勾漏
人傳蝴蝶滿羅浮楊妃井塌風烟古葛令祠荒草樹秋
却憶故鄉山更好錦袍歸去棹扁舟
過思明府
太子泉頭曙色開仙桃花影覆層臺摩天嶺勢龍驤去
交趾人從鳥道來蕃族金符猶什襲漢廷桐柱久傾頹
西風笳鼓連雲起共看山中獵騎回
早春舟發文江時將赴都門
北風吹冷薄寒裘萬里遙憐上國遊雪色迷人明兩岸
江聲入夜到孤舟春歸忽聽雲霄鴈晝卧惟聞渚水鷗
葵草向陽余素志故園雖好敢淹留
遊閤皂山
閤皂雲兼野水流漫傳先聖昔曾遊豈知漢晉遺風遠
祇有宋元文字留山勢北來開菡萏關門南下壯金牛
野翁為說天書降曾有紅雲捧玉樓
元宵泊豫章
寒雪微消畫舫輕晚來適泊豫章城萬家燈火遙看影
半夜笙歌自有聲佳節催人驚老大月華照客喜分明
同遊賴有知心在市酒相傾到二更
江西訪孔宅贈孔氏昆仲
卿家難弟復難兄詩禮相傳厪過庭派接魯邦承教雨
天開東壁見文星八州事業空塵土三孔衣冠尚典型
沐浴精光今寂寞願從洙泗受遺經
豫章懷古
地入洪都景物稠界分吳楚重干掫滕王有閣空芳草
孺子無亭但古丘西去帆檣皆北向南來江水自東流
消沉多少英雄客李蔡封侯廣不侯
小孤山
兩巖相夾石為門萬水東流去若奔拔地一峰形自險
擎天獨柱勢尤尊魚龍並躍春初暖風雨來時晝易昏
想見當年禹疏鑿神功萬古至今存
弔李太白
幾度青山訪謫仙思君風格在高天自為采石江頭客
無復長安市上眠問罪夜郎悲枉屈吟詩宫禁憶便娟
浣花又有高風在應與先生萬古傳
重陽
幾回客裏度重陽五嶺兹辰望故鄉薏苡肯將歸上國
丹砂不為向炎方竹林客散應多暇菊徑花繁尚未荒
待得明年還上國登高寵錫酒千觴
立春日寄蕭子郁
仙蓂七葉報初春氣轉洪鈞雨露新已有香醪試生菜
却無故友賞芳辰梅花東閣千林雪烏帽青山萬里身
為問錦官城裏客幾時借馬到江津
五言絶
小兒何所愛
余未言時頗知人教指夢人授五色筆上有
花如菡萏者當五六歲有作未能書往往不
復記憶此由從祖淵静先生戲命賦成詩頗
傳頌不忍棄置因識於此聰明不及於前時
道德日負於初心益見韓子之言為信
小兒何所愛愛此芝蘭室更欲附飛龍上天看紅日
人道日在天我道日在心不省雞鳴時泠然鐘磬音
小兒何所夢夜夢筆生花花根在何處丹府是吾家
聖人有六經天地有日月日月萬古存六經終不滅
奉敕題虎顧彪圖
時仁廟未正位東宫讒言朋興因作此諷諫
虎為百獸尊誰敢觸其怒惟有父子情一步一回顧
贈西平侯沐英
彩鳳有遺雛喤喤泣載途神龍親哺育躍馬贊皇圖
簡胡學士光大
聖主開東閣羣賢已滿朝早驂孤鳳尾側目望雲霄
青雲坊下路萬里此分襟俟有傳書鴈相期弋上林
謫西河
作吏謀全拙從軍事亦非鄉心秋塞鴈盡日向南飛
題白頭翁圖
倦飛甘白首竹實正穰穰不敢先嘗食留之待鳳凰
贈寫真劉士榮兼送還鄉
僕也慙瓌偉丹青賴爾傳皇風清薊北有待畫凌烟
春盡故鄉來秋深别我歸宦情同紙薄只是念庭闈
送歐陽永清訓導之官韶州
獻策黃金闕之官嶺外州送君離恨少江水共悠悠
題清沂書隠
清沂河上路芳草東西渡時有讀書聲雲山自朝暮
李仲侃客蜀忘歸作此柬其子
寄語君嚴父烏江錦似花故園如此好安得不歸家
聞鶯
驚覺蘧蘧夢頻聞恰恰啼只疑忩紙外却在柳隂西
題棠雀圖
秋實正離離低徊若有思朝陽鳴鳳起還向上林枝
題胡馬圖
破衲自風沙兼天壓雪花草間狐兔盡歸去帝王家
鴈
昔與鴈同歸今來雁北飛殷勤吩咐鴈來往莫相違
芙蓉
木末有芙蓉宛在水中沚若向春風開無人看桃李
竹
春雨蛟龍變不妨苔蘚侵蒼蒼孤直者空洞本無心
文毅集卷五
