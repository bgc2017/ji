文毅集卷十三
明解縉撰
墓誌銘
吏部尚書陳公墓誌銘
余奉詔纂修太祖實錄觀自歲癸卯戡定陳氏彭蠡之
戰至動星象衆庶咸見而四方豪傑之士雲合響應輻
輳而爭趨之雖湯武之得士未能過是何其盛哉至歲
甲辰即王位而浙江取次平若廣信陳公修太祖所尤
眷注者也是以首擢理官講畫律令崇寬厚而省繁苛
復倫要而黜姑息光明正大四方翕然知有一統之制
作由此始焉繼而又以為兵刑政治之大者也唐世府
兵之制稍為近古而未精密乃擢公兵部郎中其所以
任將帥飬士卒得内外相維之體兵農相資之意遂為
萬世之法而公之昭顯成德益以著焉太祖初即位山
東新附念濟南重經王氏之亂民墜塗炭尤甚大將多
練兵屯田其間非公莫可治也遂擢濟南知府居二年
而政成太祖嘉之以天官六曹之長而明經習制建官
均職惟公是宜擢拜吏部尚書引據古典參酌時宜審
地劇易制事繁簡貴賤疎數遠近寬嚴課功覈實賞錫
黜陟之類皆公啟之未幾卒於位繼之者莫能移易也
余嘗謂太祖之治天下也其事有緒而若素定於畎畆
之中誠所謂天授之者而一時勲舊臣才碩道全經文
緯武皆非近世之所能髣髴其一二者於戱盛哉今尚
書公之歿四十餘年始得其子九成為之狀求為之刻
詞於石按狀陳氏自彬始有聞於信之弋陽生應龍應
龍生文光號南隠贈廸功郎生萬理字德甫號梅澗任
信州路歴山長教授贈黃嚴州知州生三子曰誼字天
驥曰敏學字志仲號亦梅官至平江路總管府治中曰
宏字任遠蔭韶州路乳源縣主簿公之父也母張氏公
生至正辛酉九月十九日沒洪武辛亥七月十三日享
年五十有一夫人楊氏今年九十餘公歿二年九成奉
母隠居於桂徙南寕今家於貴縣之郭門有子三人曰
鏞曰銘曰鐸鏞之子璉銘之子瓚鐸之子瓛為之銘曰
廣信之山龍虎欎盤弋陽九華連峰巑岏篤生偉人逄
時經綸悉所宜歸乘運躍鱗聖人好生明刑飭法與定
章條惟有欽恤制兵之宜因仍歴世寓農講武經久無
弊山東初下兵民雜居朱幡皂蓋往來撫綏朞年政成
歸掌銓衡平均四海位冠六卿我抽石室用纂六經敬
服德業副其聲稱著之簡册復為此銘邦家之光閭里
之榮
戶部尚書郁公墓誌銘
永樂三年八月五日戶部尚書郁公薨於位上遣官祭
以文命工曹具視輟朝一日顧翰林學士臣縉等歎息
稱其才嗚呼公之哀榮始終固可美國家所以待臣庶
恩禮之厚尤足以激勸於當世公之子孫豈不永有庇
頼歟於是其子彬衰麻踵門泣而致公之治命請予銘
其墓噫公與予交二十年未嘗爾汝䙝狎亦未嘗挾長
殺敬禮予二人者亦自信為誠實洪武二十二年予侍
講華蓋殿中公始受命為戶部度支主事賜名新明年
轉戶部司属十二年陞北平部郎中二十四年六月超
授嘉議大夫戶部右侍郎考滿上於庭中稱譽擢尚書
授資善大夫十三年於兹矣非負天下才而能之乎抑
公之盛福其祖考以來積累之慶非偶然而致也公家
素饒財慷慨豪舉不為齷齪喜賓客樂於賑貧乏不為
德也洪武中奏事廷中被顧問天下戶口漕運地理險
易計數時日應機響答無遺謬共謂劉晏以下不踰也
晚歲多疾乃時在告上甚憐之公亦時語予曰吾覺衰
老恐旦暮先朝露不能報國恩吾平生無卓異惟君知
也幸與之銘其墓紀其榮遇而已嗚呼公非可謂逹人
歟公蘇人也曾祖仲和祖瑜父德字銘本公以至正丙
戌正月十四日生於吳縣洪武元年祖父遷居鳳陽臨
淮縣公隨家焉夫人嚴氏綜理家政嚴而有紀彬字孟
文亦克孝敬公嘗属予曰他日視彬曰此故人之子誼
猶已子也墓在臨淮古城之原銘曰
古大司徒職惇典禮馴擾兆民豈惟會計惟公奮身亦
以愷弟恂恂怵怵爵禄之器歴官有年光榮後先豈曰
其才有得於天豈無人謀不如盛福崇崇其阡臨淮其
麓
國子祭酒徐公墓誌銘
永樂四年春翰林修撰徐公旭被命為考試官無疾而
卒上聞悼惜為文祭之勅賜棺斂送之如故事先是公
以眷屬從仕者十餘年不家食念先墓祠弗飭子年十
八行冠禮而速之歸傍無童僕與公友者迭為喪主受
弔祭連旬乃已京師之人莫不豔公以為榮益知聖主
所意嚮而儒者之所為貴且重也公素有盛名其為吏
考功也綜覈名實是是非非殿最嚴甚棘棘不阿人視
其面莫敢發言干以私者以故天下咸曰徐考功而被
黜者頗惡之然亦莫敢謗也予嘗與修太祖實錄及纂
書禁中又見公之學問文章過於其所設施者而考功
之名蹟又其毫芒也於是翰林鄒侍講仲熙授以公門
生修撰吳漙所為行狀稱公字孟昭少穎敏而沉默有
高志年十四從鄉先生蔡深淵仲受春秋學即通大義
能屬文為族父所竒重洪武乙丑登進士第為浙江廵
行監察御史入禮科為給事直日記註太祖欲老其才
而用之命分教房山丁父憂治喪有聞服闋授鳳翔教
諭考河南鄉試入朝告歸省其母時母已疾病公倍道
兼行至家母病忽愈後數日卒人以為孝感服闋為安
王紀善詔求直言公條上六事皆切當於時用薦為知
州入史館考試禮部貢士時稱得人復上書言事當路
忌之故除考功員外以為迂闊將不任事不知極卓卓
樹名如此何其知公者少也聖上即位擢公郎中與修
實錄成擢朝列大夫國子祭酒同僚以事中之調參議
雲南陛辭上留居翰林廼以史館修撰纂書禁中為副
總裁遂以此終嗚呼他人雖不能知公不悦公者亦衆
而聖天子深知之所以恩榮終始為儒者之至榮也使
公有年聖天子所以任之豈但如是已哉狀又稱公性
方嚴善固守不為流俗所移學問亦非世之務為博洽
者比文章贍而雅居家在官盡職無所詭隨訓諸生皆
有成就尤喜薦士所引拔甚多皆知名當時周人之急
如將不及疾病艱危能為盡力皆信而不誣者也予嘗
為公銘其季父之墓知其世居南昌五代之際有諱宗
部者始居饒之樂平宗部之後十七世孫諱式者建樓
藏書以教子弟鄉人號曰書樓徐氏又五世至應麟登
宋淳佑進士第公之高祖也曾祖竒夫太學上舍生祖
松友考公明皆業儒不仕妣江氏公娶某氏子男二人
女一人所為文集若干卷藏於家公年五十有二將以
某月日葬某鄉某山之原嗚呼公之世德又如此而纔
及中壽子未有聞天之報施其不有所待耶銘曰
巖巖徐公面目冰兢兢不撓庸俗驚嚴辭直氣矜不争
讜論屢叩天子廷有疾畏之莫敢輕保全終始天威靈
思文服義多友生萬世不辱太史銘
監察御史陳公仲述墓誌銘
公諱繼先字仲述姓陳氏其先金陵人也十八世祖暉
始居吉之泰和族盛至數十人業儒多宦逹鄉族無與
為比有諱先得者學行純正號菊存先生元初為贑州
路儒學教授致仕以子貴贈萬安縣尹公之高祖也菊
存生學禮仕至贑州路推官致仕公之曾祖也推官生
以道潮州路儒學教授公之祖也教授二子長曰有慶
即公之父也公生元至正庚寅四月三日推官晝而假
寐夢神人持一皂纛豎其聽事前寤而生公推官大異
之曰必亢吾宗稍長穎悟異常兒七歲善屬對教授先
卒推官鍾愛之未幾遇亂推官沒家益貧困公撫穉弟
獨與母蕭氏居姑之壻劉崧憐而教之學通詩經而又
肆其力於古文隆寒盛暑手不釋卷庶幾貧而樂者也
以郡學生登洪武乙丑進士第明年擢山西道監察御
史調山東道出按治山西福建聲光赫然小民與士大
夫之賢者皆愛慕之還調廣東道决獄稱平勤事不怠
一時章疏奏覈多出其手暇則為文自娛求者甚衆亦
不拒之四方名士識與不識皆稱陳古文而不名自來
京師夫人曾氏留家飬母獨居舍一榻蕭然旁無童侍
䟽食飲水十年如一日往來書問至家幾百餘紙無一
語及利私洪武癸酉六月二十一日歿於官歿之日槖
無餘貲篋無完衣廪無餘粟餘書數册而已聞者莫不
悲之曾氏同里人紹有先生之女亦能甘於窮約子一
人曰賞永樂元年以春秋舉其鄉今年會試黜於有司
蒙恩得還鄉里廼持其翰林修撰梁潛所為公行狀請
予銘嗚呼悲哉予少時家兄大經歸自府學得公所為
文家君讀而稱之曰故家有子孫後又得公庭對策讀
之益加羨慕後官京師始與公相識同朝者幾四年往
來情好甚篤公廣顙隆準面目嚴峻身若不勝衣而言
論確然人皆謂誠端士藹乎其可親介乎其不可干以
私也吾往年已嘗為公銘忽夢見公以為未足以得公
之詳而公亦未葬也今公之子賞始克葬公於龍門之
原而賞之篤實又甚似公余又慶公之有子也乃悉按
狀而為之銘曰
有偉陳公出於名宗休祥先徵譽望益崇鄉稱碩族為
名進士為才御史傳以文字籍湜之徒可參翺翔擬倫
絜矩公有剛鋩龍河如池山石如砥有銘斯阡有頌無
已
翰林藍君日省墓誌銘
永樂四年春天下士會試南宫狀出囂然稱屈聖天子
臨軒覆試副榜三百三十有一人余友藍君勖中第二
名特賜冠帶同進士及第入翰林為庶吉士又四年授
典籍欲其盡識中秘書聖天子意甚盛也勖亦自感激
又三年卒於官其兄紹永遣其子猷扶櫬歸葬於歐鄉
羅富之原且為狀與其嫡子繼昌踵門求余銘嗚呼余
忍為銘哉君自少從予内兄子章劉先生學朝夕相見
當覆試余為讀卷官去年相見飲酒慰勞甚歡而何意
未朞年而遂銘君之墓耶君字日省與予友劉日昇生
同年月日時皆洪武壬子十一月二十日之亥予去年
歸日昇卒銘其墓今年歸日省卒又銘其墓皆余平生
之知已也余安得而不痛傷也日昇卒時日省尚無恙
也術者相視嘆以為不騐今竟若是豈其術者可信耶
而以君之才志氣而止於是耶銘曰
藍系中山自唐居吉頡頏文儒世有仕籍君家顯考為
都御史君少而孤御史賢子母陳來歸二子三女繼昌
弟雷既喪其母升猷從子鞠育孝誼伯兄述狀浪然隕
涕里閈有表墓門刻辭蒼蒼山木雲物昭兹
元邵武路同知蕭公墓誌銘
元之季世天下四分五裂其間盜名字者無慮千百計
獨閩之陳友定起徒步至列將相百戰首死為元東南
烈士未能或之先也當是時吾鄉豪傑多從之崎嶇嶺
海之死不怨朝廷音問實藉以通先祖太師公真我死
節事聞贈官先君子亦授資德大夫參知政事詔使來
自海上友定遣江君伯昂與俱來且說熊天瑞於贑伯
昂與先公少相善也且言友定之意先公感激邀里中
蕭克欽軰數人俱至贑說熊天瑞天瑞猶豫先公以太
夫人老病不能行伯昂去報命克欽南逾嶺表間入閩
崎嶇兩浙出金陵轉巴蜀還寓長沙歴湘潭以歸與先
公謀曰吾觀羣豪智略獨友定忠義殆可倚也廼復之
閩友定承制授克欽奉議大夫同知邵武路參其軍事
友定用法嚴往往致濫輙為營謀全活甚衆嘗引兵擊
賊建陽山谷間卒遇千餘人圍數重君執長刀躍馬奮
擊賊首兩人直前來刺將及忽大呼辟易其衆曰且止
且止此吾父蕭君也使詰之二人跪曰我嘗見獲於陳
公賴君救之得生今雖衆寡不敵我終不敢背德陣稍
却羅拜而去按治建寕光澤道中有七十人者執兵而
前跪曰生我者公也每思無以為報今幸道經我里敢
以白金百兩為從者獻蕭君不識也其人各言姓名及
所以營觧再生之狀君慰諭却其獻而去洪武九年隨
友定至京友定死君以親老辭不仕歸田里年纔四十
二事親以孝聞讀書教子自娛祁寒盛暑手不釋卷閭
里親戚子弟從學多所造就洪武戊寅六月四日終於
家享年七十二嗚呼可謂全名盛福矣君生元大定之
丁卯纔歲餘母艾氏卒繼母王氏鞠之愛逾已出岐嶷
不凡將冠受書於安成羅先生學成教授於鄉卓然以
不墜家聲為念而所以去就卒如此可謂難矣予嘗聞
先公欲為傳其事不果今令子翰林檢討引高與予同
修高皇帝實錄見友定之事而歎蕭君之不可作也引
高亦感泣奉狀請銘予不敢辭按狀公諱寅克欽其字
所為文章曰舫中集晚自謂舫中叟學者稱秋舫先生
其先世居山東有諱忠國者仕宋高宗為吉州防禦使
子文仲贅吉水城西張氏子孫遂為吉水人高祖典簿
公文布曾祖信可祖德永父雲心皆世積忠厚姻連仕
族君娶艾氏繼娶王氏涂氏子男五人仲高奎高次引
高馮高持高皆能世其家女三人適仕族孫男十四人
曾孫男三人以壽終之歲葬君於邑之仁壽鄉落塘山
之原銘曰
有偉蕭君世之通儒縱觀四方識其睿愚得所宜居之
死不回從容進退鐘鼎若違𬞞食之甘韋布之温天錫
壽祉有賢子孫毁譽之真身後廼定盍視厥家惟善無
競
清河丞徐君伯權墓誌銘
前年從父原復丞華容為言國初侍兄原震為令清河
丞得鄱陽徐君伯權而進賢吳君庸為簿三人相得甚
協恭圖治其民至今追思之遇夜共讀書為詩歌文章
飲酒相樂言不及毫髮私昵剛濟其柔今則徐君已歿
吳公在嶺南而伯兄家居不相聞者久一念及之未嘗
不為之慨然太息也今吾又去為丞將以徐君為法不
知令若簿有若吳君之與伯兄乎若有之華容之政將
必有可觀而民將思之也從父之言如此時予未及細
詢徐君行事今年君之子奉君之從弟考功郎中旭所
狀行來請銘噫予所願為也夫何敢辭按狀君諱恕伯
權其字也幼穎敏六歲知務學受詩於絅齋先生每試
鄉校輙魁元季寇䧟樂平以鄉兵數千來會官軍復之
帥第其功當授官辭不拜國初洪武庚戌以明經薦於
鄉明年得仕臨清縣丞水陸之會地劇而民貧方大亂
之後中山徐武寕王宿重兵居守君周旋上下與之贊
劃教民禮讓招撫流亡申雪冤滯至捐俸勸分以業窮
困興學校期年化洽調清河縣視臨清為有加踰二年
以疾卒於京師嗚呼丞固難於令者也君所遇之難又
如此所致廼如此漢有循良吏豈足多哉惜乎未見其
止也君生名家少從先生長者充其格物致知之學故
雖天文地理醫藥武經衆技之說莫不旁通曲暢以輔
翼仁義不流迂闊嘗從世父處謙行道中遇仇人結衆
狙擊之君奮挺大呼其衆駭散有族人酗酒屢加以横
逆順受未嘗一反其唇孝慈睦族又如此其自少年時
一呼殄寇復其鄉邑有功而不伐庶幾仁者之勇豈不
深可惜哉君嘗自謂抱膝山人晚號釣雲翁文章有竒
氣凡若干卷藏於家生元泰定丙寅六月十九日歿以
洪武乙卯四月二十九日娶某氏子男二人同高騰縣
丞珠初仕為學官今為嘉興府照磨其先自五季世始
家樂平高祖剛顯祖公逹父處信母顧氏里之塔山君
之墓也銘曰
運於桷削梁棟其佐小邑大吏天嗇其身裕其世
仲勤吳先生墓誌銘
洪武丙辰先君子之友胡延平卒於官仲勤吳先生延
平之妻兄也來經營葬事予從先君子識之胡延平家
見其英邁不羣甚敬服之先君子曰小子未見孟勤先
生世稱吳氏二鳳是其兄弟予請問其詳則曰先是莘
樂先生與而祖同時倡義兵而祖不幸殞於兵莘樂亦
賫志以歿其時孟勤兄弟年皆弱冠負文武才數以策
干城守者皆不能用後悉如其言父與子皆豪傑之士
也又曰元盛時江右詩人自范文正公揭文安公而下
流於委靡獨擅音節而不失其雄渾者莘樂父子其尤
也去之十餘年為洪武丁卯始及拜先生於家得聞餘
論慊其平生明年先生復之楚又後十餘年侍先生於
史館痛先君子之不復作每授教為之興感先生亦念
故人之子愈加愛厚未幾而先生蒙恩得散地以佚其
勞遂以捐館聞予追平昔集次先生寄予書大篇短章
詞藻溢目老成忠厚之情及引教之意不覺其感愴之
至也欲為先生述傳而先生之子善存以庶子胡君光
大所為行狀一通求為之銘胡君延平之子先生之甥
也知先生家世羣行為尤詳謹按狀為銘先生諱勤字
仲勤其先大梁吳氏徙居於荆至諱某者宦南康子孫
居廬山之陽宋淳化間有曰某者為永新簿因家焉曾
祖原道妣某氏祖文振妣李氏父師尹字莘樂學者稱
為桂山先生終永豐丞先生幼而敏悟初學語時能識
錢文上字人皆異之十七八為文章詞藻天發歲癸卯
太祖皇帝兵下吉安參謀郭子章有詩名一見談論歡
如平生即署為泰和令以親辭洪武初徵天下名儒試
中書堂第一人太祖欲作興儒學特除武昌儒學教授
其化大行復以例免歸楚王致書幣迎為世子郡王師
蜀王及湘獻王交致書問深相敬慕永樂元年與修太
祖實錄特除開封儒學教授周王待以賓禮世子獨愛
重之以永樂三年二月戊辰日卒於官距生元至順庚
午八月某日享年七十有六明年善存以其喪歸葬於
某山之原孺人蕭氏善治内事先十年卒子一人善存
也一女適胡直先生晚居安福善存今為安福人孫男
某先生學極該博手未嘗釋卷老而不倦為文章詩歌
敏而甚工善行楷書在史館時年七十餘矣運筆如飛
天性孝友事繼母尤謹待姊盡其敬撫猶子極其慈接
物平恕而賢否甚明善飲酒遇賓客故人傾倒逹旦軒
髯議論襟懷洞如也嘗念其先舍南康故曰匡山樵者
居武昌曰黃鶴山樵晚更號由翁皆以名其文集并六
藝集若干卷藏於家銘曰
豪傑之才該博之學剛大之氣壯而不遇時老而不大
施其所自著足以傳世煜然其光不可秘
夏侯時雨先生墓誌銘
於戱飄風雖驟不能以隂雨揚其塵蛟龍雖神不能以
白日離其倫博碩龢裕德文之士雖賢不能自必於用
雖用不能自必於顯通此所以多欎廻轗軻而卒以困
終也古稱文人相輕余識交天下士道其鄉先生文儒
紛㪍謗譽角起究不可一差豁然不足□獨山東豪傑
文武士與吾鄉雋庸人一口說夏侯先生霽學行山海
可仰於書無不讀讀皆通通則慮慮得善取予服守篤
踐以教人無毫髮倦髦且益孳以故人皆悦從弟子進
者先後數十百人而波其賸者蓋不知幾許矣又凝遠
其風度不拘急若束縛者霞絢瑾玉宴笑因事誘論尤
傾動其座人歆懌忱化不自知覺夷險艱通不為憂豫
泰如也家居時年八十餘皓皓髯髮儼衣冠温然不怒
甚可愛敬此衆人所告予也今年春有儒者養直手文
字一通大戚邑邑若有求請者謁入且言則先生冡孫
狀其族來請銘也嗚呼予生二十餘年聞先生名十餘
年矣且職在紀善惡敢辭銘按狀先生字時佐鄉稱時
雨先生生元至大庚戌七月二十二日戌時歿於洪武
庚午十一月二十七日辰時葬鄉之西車井頭礱配張
氏繼室劉氏子四人銓長文華應華又鑑劉氏出也女
二俱適人矣孫男四曰源曰温曰淳曰泓者即飬直也
銘曰
粤稽夏侯萌蘖於譙裔遷長沙爰吉是僑瀘水之澨顯
衍孔昭代有卓傑在唐曰韶歴宋逮元暨於昌朝兩有
文武擁旗珥貂蟬聯有耀激其清霄猗嗟先生含華在
朝腴郁孔周窺規姒姚一命司教吉士惟杓再命臨川
撫民不恌河潤膏施星輝岳苕金精失馭卷懷軼超遘
於熙和嬉於德軺齊魯大邦仰之喬喬自南自北感茗
聆箾允也君子士林之翹人誰不死公有賢子子肖孫
哲億年未死我述斯銘以昭新阡從祖公友□有舊文
公未通顯而克長賢賢者孔多晦一炳千潛德有耀卿
雲在天刻辭有泐斯文永傳匪文則傳世教不刊
莘雲歐陽先生墓誌銘
歐陽文忠公十六世孫諱衡字師尹學者稱莘雲先生
至正舉進士遇亂遂不復仕吉安守臣梁克中檄舉義
旗先生即遣子率豪傑千餘人首治水軍與賊戰摧其
鋒屢建勞績竟死於陣先生以書萬言陳便宜主將不
能用先生曰事不可為矣隠居山谷間時四方大亂尚
有學者義而從游先生不拒也入國朝屢有薦者嘗再
至江西行中書省皆以疾辭與先公同年生而月日稍
後兄事先公先公之應詔赴闕也曰吾必不仕將以死
自誓子幼無可托者此可少念耳先生即許以子妻予
兄謂先公勿憂也已而先公亦得告還人皆謂先生友
誼無愧古人先生於書無所不讀讀無不記雖山經地
志稗官小說醫藥之術皆通析融會予少時因市得四
書集咸闕鄉黨篇先生口誦予書之已而得本較之不
謬一字而取正居多其精博類如此平生未嘗疾言遽
色莊肅而和易學者嘗謂如先生誠所謂恭而安者也
所著文集凡若干皆可傳先生沒以洪武庚申年六十
有八世為吉水螺陂人其先自文忠公之孫紹世得部
符居吉水積符至諱雩者始家螺陂曾祖炎起宋進士
新昭州教授祖夢旗進士靖江軍節推父吾衡其墓在
龍塘山之原子仲訥孫忠孝少長余家今請為銘於其
墓故叙次俾刻之銘曰
文忠餘慶河漢輸浸灌川陸草木荂沃其根柢枝扶疎
文章懿行與之俱博學隠德伍櫟樗將施後嗣仍環瑜
不信請考太史書
時和曾先生墓誌銘
元主中朝自泰定天歴後文治聿彰四方典教諸君子
悉皆碩德宿儒先大父竹梧公與道益張先生涖教吉
水州學鼓舞作新一時文物蓬蓬然起焉而時和曾先
生以鄉進士除撫州學正繼視學江州之德安贑州之
信豐悉以躬行為陶鑄凡所相勖以道德相廸以文章
猶先大父之於我吉也國朝高皇帝崛起草澤首以學
校為務而費君震李君恒相繼知州事以興學育材為
已任慕先生之德邵年高復以禮聘為本學司訓先君
子筠澗公與焉時縉在庠舍聽其講論得熏氣味知其
淵源有自來矣蓋先生系出名宗生近聖居平生積德
累學仕終教職莫究顯融然欎積之厚慶流宜未艾云
先生諱琦時和其字也其先武城族有諱仁者徙居吉
水儒學前為古城始祖登宋咸淳進士全州司理參軍
古澗諱革先生曾祖也祖諱福遠父粹中以書經中元
至正江西庚申鄉試第一諱廸先生仲兄天和也娶彭
氏子二長伯謙次仲誠早世孫三紹初用初顯初紹初
由明經為丞宣城學道愛人無忝厥祖謂縉素習其為
人以狀求為之銘先生生元皇慶壬子八月十七之已
時歿洪武丁丑十一月初十日之子時享年八十有六
葬四十四都片月形松山之原噫如先生者洵可謂存
順沒寕已余安能已於銘哉銘曰
生近聖居傳得其宗涖教諸州模範與同文興字水古
城之功仁山峩峩先生之風
徐學臯先生墓誌銘
宋亡元興吉水東門徐氏起家至萬石然本儒者延賢
先生業應進士舉過其門弦誦之聲未嘗絶也富而不
驕義而好禮由是部使者有旌門之舉雖仕為小官能
有惠譽揭文安公以黃丞相擬之者平遠公也遇亂出
軍需畫策與親戚舉義兵保障水西者城南公兄弟平
遠諸孫也予不及識之見其與先公𢋫和詩有杜少陵
之志而敬慕之者為城南公子學臯公公當國家隆平
之會歸復故居衣冠典刑柱石其宗者餘四十年一時
學者欲考見前代故家之風流皆從公質問焉而公樂
以告人忠厚明辨聽者莫不欣然有所得也予少時先
公竒愛之託公議婚公即云吾季女賢可以為婦且術
者云必為命婦遂許適余予自諸生致位通顯待遇一
如賓客之禮每送予别臨岐至江滸舉酒寬慰祝願深
情繾綣在遠道數千里數寄書問臨終猶屬其子孫致
意於予於戱予别去纔歲餘歸而公音容不可覩矣豈
不悲哉公諱泰字子開學臯其號也母蕭氏早歿事繼
母胡極其孝事兄極其謹兄卒撫猶子極其慈教子孫
惟事詩書謹飭處鄉閭人服其公正歲時宴集家庭延
接上賓連旬日夜逹旦飲酒不亂醉猶恂恂然一談一
笑皆中禮節真可謂之淳厚君子歟其家世本金陵予
既序其家譜茲不贅述公娶曾氏蘭溪大族宋忠節公
三聘諸孫曾必譽之女有賢行子三長亨字叔通次讓
字叔遜季吉字叔廸女三長適積符朱廷綱次適夏璜
劉汝瞻季適予孫男十公生至正庚辰八月四日永樂
己丑十月十七日卒享年七十將以庚寅十二月庚申
日葬於所居鑑湖之西阡諸子泣請予銘銘曰
德内榮不求名既固既安惟永寕
劉君允中墓誌銘
劉守中河間人宋末䧟於金天下重其醫術稱劉河間
而不名其醫上與長沙相接下與郾城為宗郾城得麻
知幾為作儒門事親書能發明河間之旨世皆喜傳之
予嘗過郾城求其遺跡訪其土人咸謂知幾能文然不
甚知醫故其書多遺獨劉河間自能著書若宜明直格
之類行於世者甚多然又皆非其奥也其子孫後遷江
南必有得其傳者予因記少時聞鄉先軰劉君允中有
河間秘書從其子日升所借讀而歎之曰吾固謂河間
當有秘書喜其在是矣日升泫然以泣曰先子之所屬
也系本河間而莫詳其世數予以質之家君曰有之初
允中之祖芳荗自河間徙居江州宋季逹泉梁先生以
醫游江州義同倫合與俱歸吉水焉芳茂生德榮榮生
子七人其季即允中自幼淳厚寡言恪然忠信撫孤濟
貧不為德色至元中為吉水醫學教授壬辰之亂遇賊
於鄉刃既及之有數人大呼而前曰是真善人何可殺
也所至得免盗不忍害論其學行蓋無愧於河間者也
予竊識之允中入國朝醫術尤振治無不愈不獲迎至
以為枉死連郡人敬信之車輿騎從絡繹不以早夜絶
其門尤通習地理百家之言不自炫燿退然若不勝與
人言如恐傷之生於延祐甲寅十一月二十六日沒以
洪武癸亥四月八日配毛氏子方升醫有名江淮間先
卒繼李氏有家法亦習於醫子三長文升次復升日升
其季也君沒時尚少能自力於學後二十三年以書選
入翰林始克狀其行請於予曰知先人莫若君先大夫
先大夫已矣得聞論說宜莫如君予往年嘗欲輯次允
中父子治病異效事繼太史公淳于倉公傳因循弗果
為今亦未暇細也姑就其所聞大略為之銘曰
昔在河間卓哉守貞著書傳述千載一人孫在江南書
傳允中謂藥非補而惟主攻去病而已百發百中譬之
用兵豈必持重我欲傳之著其治功後有作者其書可
宗
趙君用哲墓誌銘
君諱哲字用哲始祖不侉從宋高宗南渡官至提舉封
吉水縣子因家焉後五世至必璺宋進士僉書吉州判
官聽公事元以為四會尹不拜公高祖也曾祖啓元祖
叔順父存誠君生而敏穎不為嬉戱稍長益務學好讀
書寒暑忘倦詩詞出語驚人時學闕弟子員縣官聞其
賢欲招致之君之父亦慨然曰當使之立功繼前光遂
入學名譽日起從子章劉先生治書經先生極口稱道
之同門之士皆自以為不及也洪武丙子中江西鄉試
進士舉明年會試得乙榜時川蜀以學官闕聞太祖諭
吏部慎選江西人士為之遂覆試君得䕫之梁山教諭
梁山僻縣學久廢君興廢舉敗陶頑鑄鑛翕然遂與赤
縣等人皆悦之丁内艱歸鄉生徒送之皆垂涕泣居喪
無違禮服闋調廣之徐聞教諭其教化益盛於梁山明
年今上龍飛君朝於京師京師名卿貴人爭欲薦君君
力辭曰教官吾素志也事君以身不若事君以人吾多
育賢才以為國用顧不可耶遂不敢強歸至徐聞以疾
卒語不及私但謂弟謀曰恨無以飬老親志年纔三十
三君生洪武壬子沒以永樂甲申明年乙酉謀始奉君
之柩歸葬於鄉水磨坑之原母某氏娶龍氏無子予表
弟翰林檢討劉君宗平與君同貢又同官蜀中少同事
劉先生知君最詳乃述狀求為之銘狀稱君有智略善
談論美姿儀鬚鬢郁然事親以孝聞尤善教其弟兄弟
怡怡如也内睦九族庭無間言輕財重義喜周給其於
友朋藹藹如也既沒之明年朝臣尚有交薦之者部符
下而君卒矣宗平所為狀如此皆得其實云銘曰
宜壽而夭宜嗣而無後老父白首扶行送柩九族哀傷
士林相弔嗚呼無所歸咎
劉君象賢墓誌銘
元季之亂大家世族能卓然不為亂賊所汚保其家復
其盛昌其後者江鄉甚不多見也予嘗聞之夏璜劉君
象賢兄弟首謀夜之吉安城報官軍掩取賊巢穴事泄
官軍竟不至舉宗為賊所屠亦皆不屈君與妻子幸走
免賊平廼歸鄉治生築居教子孫復其舊規其艱難轉
徙有人所不能堪者焉先是賊首欲鈎引劉氏相表裏
作亂遣人致意使當時一聽許寕不能免屠害與艱難
轉徙哉君憤然罵曰所以為世家大族以其守禮義也
予家在宋仕吉水縣簿宋亡與信國文公百戰守死以
抗元師終不為屈至元雖乏顯仕然父祖以上感其恩
澤亦百餘年豈可伍梟獍為厲階耶若義舉無成雖受
賊禍亦不辱先人之志矣不然何顔復見家廟乎予深
感其義歸以其事與語告太夫人太夫人曰外大父灞
雪高先生官平江在元盛時象賢其季壻也來平江未
嘗逐游事聲色侈靡其家教素嚴外大父每稱道之不
置又聞之先君子云夏璜劉氏世本安福治尚書有名
象賢大父諸父昆弟每過從談論其學問淵源非泛泛
然比也由是常喜從君問昔時事與之言歴歴未嘗厭
焉後予忝科第歸自翰林往拜謁之君為之喜甚與飲
酒日夜具道外大父遺訓命其子汝哲與遊觀山水間
指外大父所為卜葬其祖墓而為道其所以然見前人
之游藝罔不造其妙而君平生坦夷豈弟愛人樂善敦
尚詩禮其得於家庭親戚為尤至也又往年予兄大經
授徒夏璜君實為之主汝哲親授業焉君朝夕所以與
予兄講論多矣是予兄弟皆有所聞於君也君之喪也
在洪武辛未三月九日予時寓京師後歸鄉君墓有宿
草汝哲屢以銘請始克為之君諱崇字德象象賢其號
也族有譜予嘗為之序曾祖時可祖至德父則賢母龐
氏娶高氏再娶蕭氏子男三人汝霖汝哲汝完女二人
孫男六君生大定丁卯四月十三得年六十五墓在鄉
東坑之原銘曰
守義不辱光明正直學問淳良家庭親戚平生之言可
俾世教有銘可鐫有子能孝
黃君仲簡墓誌銘
黃君仲簡既沒之十年其女夫龐振舒應詔來京師奉
前陳州守李君子儀所為狀請予銘其墓予兄大紀與
徐君叔通交口稱譽歎息謂宜為銘其凡知仲簡者皆
言其磊落可喜而悲思之嗚呼去之十年而人尚不忘
與其在世無異則其在世豈無制作過人者歟按狀先
世某既沒家亦中廢﨑嶇多難君理其先業而充廣之
及有嬴財輙斥以起其廢其鄉官陂之橋圯具甓與石
要道士彭一寕董其役橋成而行者以便楓子江當二
水之交朝涉者或致沒溺置船而濟者以喜株木陂溉
田數千畆復之而歲以無旱隣里有貧民每春夏農事
急無所仰食輙貸之榖而未嘗取其息為家塾延良先
生教其子弟治家嚴而有法事兄恭而有禮友愛諸弟
撫育孤甥勤勤懇懇尤喜賓客四方游士過其門禮接
之如將不及蓋久而未嘗厭當其廣席酒酣抵掌論事
豪氣横放殊磊落可喜也狀所稱者蓋如此憶余少時
嘗與君游登山臨水從觀闤闠之間為言其生平志意
浩歌擊節當世人可其意者殊少也又謂古之久遠者
姑勿論近自元季躭溺宴安俗尚柔弱鄉里富豪家士
人子驟聞金革之聲手足振掉目睒睒耳不聽坐而待
斃妻子為虜可憫不足恤者何限我先人誓天仗義鳩
集義旅盗賊莫敢犯吾鄉迄為保障以迓治平至今室
房有故宇圖書有故藏里人無流離之苦田野無荒棄
之時山林無斬赭之虐一草一木之遺皆先人之遺澤
也我恨當其時尚幼日習焉不能助我先人建大勲業
先人亦賫志以歿此古英雄竒偉之士所以汨沒而無
聞者類如此也審其言固倜儻可喜夷考其任事馭衆
低昂有度權正合宜人皆畏之因其小者大者可知或
時以泄其不平披横矛彎弧突騎獵逐平原曠野之中
望之偉然文武可用亦庶幾竒男子世豈多有哉於戱
是安得不久而想見之尚如畫也哉君諱敬號竹澗高
祖顯民始家於吉水曾祖端叔躍淵其先人也君生至
正乙酉七月初二日以洪武乙亥閏九月十三日沒於
京師年五十有一歸其喪者季弟禮與壻朱正也娶周
氏里之名家子男四人復安既安居安太安女三人有
陳彦素者亦其壻墓在其鄉鷓鴣山之原銘曰
憶慨慷言可績才可惜金利不矛戟縝栗不為璧永秘
兹石
徐君耕樂墓誌銘
洪武戊午太學生徐均仕為肇慶府陽春縣主簿陽春
故春州也瘴癘毒霧聞者惴慄每使者當按行託故避
去由是縣豪得雄據為姦利縣官至受頥指少忤觸之
輒死前後莫敢忤受頥指幸滿考捆載去均廉知之至
縣吏白應往視莫大老叱曰何物大老復白此洞主老
病家居宜就見叱曰若化外抑民伍也亟走來見不然
且奉國憲正法出雙劍示之大老聞恐懼乘板輿至叱
使下拜不得己蒲伏熟視諭遣之即伺其語有異而府
符下問之遂繫之獄均曰是其人必且來劫獄戒吏士
操鼓角栅其私衙自帶劍挾弓矢披甲長嘯大老三子
果各將其衆來聞之皆慴莫敢前詰朝舁兩大瓜安石
榴十數枚致饋皆黃金大珠也均不一視即麾出械繫
大老身送之府中後府官竟受賕大老脱歸數致前所
饋均一再拒之發怒欲捕治大老震慄求府符調均攝
陽江縣陽江亦治服而均丁母憂去此史氏之文也徐
吉州大族南唐中書侍郎上饒郡公遜之後曾祖林隠
先生先公外大父也祖本仁父仕麒母姜氏其遇元季
之亂年纔十三先公時在太學先祖死節仕麒挈予兩
家避難﨑嶇二十年經紀扶持克復安業皆其父子予
是以知之尤悉子畊其字畊樂號也其少時聰敏十五
六歲僑居授徒志行卓然從勤窗王先生治尚書離亂
中成學黃覇夏侯勝事何以過哉國初為縣學生卒業
先公之門洪武乙卯貢太學試中書御史臺入高等分
教山西憂縣後官會同謝事家居以壽終其事親事師
誠懇篤摯古賢人不能過也享年五十九配王氏子男
二人壽今為工部主事光邑庠生女三人適姜某胡某
蕭某其墓在吉查坑之原銘曰
士行全勒銘堅千萬年廉潔徐君之古墳
周吾文墓誌銘
於戱予二十餘年見周氏祖子孫三世讀予家書見余
從祖父及先君子先叔父之文為周氏作者亦多有之
而其家字吾文者先君嘗謂予曰善承其父志其父宗
祥其季父宗瑞兄弟以友愛稱人謂宗祥仁兄宗瑞悌
弟吾文令子余少皆不及拜其門而識之予家孰謂宗
祥兄弟之墓皆余為文刻石識之而吾文之子宜哲復
以翰林蕭君引高所為吾文行狀請余誌其墓而為之
銘安得不重為感慨歟按狀吾文諱琛兒時穎悟好書
大父本立長者有智鑑嘗曰此竒兒也必興吾家出入
與俱設疑難令剖决出人意表及理家事井井就緒如
老成人元季之亂佐其父舉義兵保障鄉里攘斥羣寇
禮下賓客撫納流亡所存活甚衆以功陞吉水州判官
家吉水之醪橋市人共榮之己而内附從鄂國常公攻
下贑州陞吉水州同知而祖母酆氏卒因謝病免散其
兵為農事事親極孝飬歲時宴集賓客之盛輿馬照映
固巳下視陳孟公之流其一門四世同産合食庭無間
言雖古稱義門無以過之也於戱使吾文父子至今猶
在也豈不成就為鄉之模範歟於戱惜哉其生時泰定
戊辰歿以庚辰葬於鄉草子山之原母陳氏妻陳氏子
男三人宜大宜民宜哲也銘曰
有美哲人温其如玉山輝晴霞風采濃郁早知學問親
師擇友義勇英謀志□羣醜時智時愚時止時仕人謂
松雲不斥其字德惠鄉閭慶流孫子百世之下佳城欎
葱讀茲有感尚想英風
江孔殷墓誌銘
嗚呼孔殷舍我而遽死耶今欲為汝墓銘執筆嗚咽欲
下復止者數矣不知泣涕横流而與筆俱墮也嗚呼何
其哀之至耶嗚呼予嘗恃汝以為身後之託而反執筆
以銘爾墓耶又嘗恍然而自語曰豈夢寐耶而今汝真
死矣幾將一年青燈逆旅叙平生之事而為之銘憶孔
殷年十餘歲時避仇鄉之夏璜予讀書東溪彭氏童奴
負之過盧原嶺始教之學其時巳穎敏過人為編次杜
詩作字端謹動止循良予方學舉子業每坐逹旦輒從
旁注視稍能通大意予甚竒愛之後數年予舉進士得
官侍親還家始務為古文辭又嘗坐逹旦獨孔殷與俱
雖動靜言笑無不視予所為者予又勉之曰求之古人
我何足學其所為書扎經義皆與予亂真予久自不能
辨也其家世名儒南唐末諱某者知吉水縣因家焉世
承饒裕幾甲一鄉然觀其意則一毫不以動心而專力
於學其勤又甚似予也去鄉而學遂成聞其舉進士京
師會試中居前列入對大廷聖天子遣中使視之錄其
文以進文武羣臣合口一辭皆謂其當第一既析名乃
第五物論殊以為屈而孔殷欣然稱己過分會有詔賜
還鄉里孔殷為廷臣所舉留不得去入與纂修孜孜不
怠得疾旅舍予以事冗不得早夜視之以為至恨但少
間時得一會語不及私不數日竟死嗚呼其為痛宜何
如也將殮予視之猶見其血泪相和以流予兄大紀與
弟淳夫往殯之城南之鳳臺里將以某月日歸葬其家
世與予有連曾祖崇德龍泉教諭祖仲温父彦政母劉
氏劉氏之母先太夫人同産也其母早亡太夫人視猶
己女而江氏於予家比隣兩家往來甚密仲温之死也
因哭先君子卧病歲餘余歸自京師方疾起予坐語移
日不數日遂卒臨終但語孔殷以力學大其家可謂光
榮如其志矣而竟止於是耶其配王氏有子一名彛銘
曰
其才學之偉而志氣之巍而父母之鍾愛而國人之期
待而可謂遇時而命之衰已而已而
先嫂歐陽夫人墓誌銘
夫人歐陽氏宋名臣文忠公之後自穎復居於吉水之
迹符有諱芝者為螺陂蕭氏壻始居螺陂生炎起寳祐
元年進士教授新昭州與余家有連六世祖上猶府君
之葬也實為之誌炎起生夢旗咸淳四年進士甲科為
靖江軍節度推官不仕有文學兼通於醫用以濟人子
衡字師尹至正庚寅鄉貢學者稱莘芸先生夫人之父
也余少時讀先祖墓誌己知慕昭州公而莘芸先生又
家君莫逆也嘗受聘迎為考試官與家君同被徵起同
得辭謝故戶部尚書費公震初知吉水以家君二人者
之相善謂宜相與為婚姻故夫人歸於我家兄時洪武
丙辰余未成童然喜為文字先生至予舍輒從問經史
大義先生甚喜諄懇教誨歴年訓詁不遺餘說每至夜
分夫人具燭火為酒食湯茗未嘗敢言倦家君性嚴重
治家剛明有法度雖臧獲不能一出語違義禮外親子
侄至不敢仰視夫人温然不怒而整服於禮法家人軰
稍有乖違略顧視其容辭自不勝其愧者余兄弟亦素
剛明余少尤明察人難當其意者夫人歸於家三十年
中間從余兄官京師歸葬二親葬歐陽氏三喪其兄早
卒經紀其家撫其餘孤家君及太夫人在時稱其善綜
理予兄於家事悉以付之無違其意者見予之幼而長
仕而顯學而有文章致其意請銘其父母之墓其子禎
期今年來京師受主上眷知以書學選為天下第一人
被特恩習書策東宫將迎致之而夫人卒於家可哀也
已夫人諱晚字季晚生至正辛丑六月十一日午時沒
以永樂乙酉六月十二日午時年纔四十有五母鄧氏
宋嘉定進士提刑剛之後余家鴈門解氏自唐世家於
吉余兄綸字大經與予同登洪武戊辰進士第太夫人
高氏唐南平王崇文之後元至正辛酉進士贈中書平
章㶚雪先生之女夫人之歸於我家年尚少凡女工織
繡治饋之事無不循習皆太夫人教之也子男一人字
禎期女七人長適東螺彭懷次適螺陂蕭肇敏次適周
光華次許適夏璜劉某節幼在室孫男二人榮禄榮宗
女孫一人輝真夫人之葬在中鵠鄉五十二都東螺乙
辰山戍辛向其銘曰
漢有星兮粲七襄孰殯質兮無遺光勒銘辭兮示廟藏
文毅集卷十三
