文毅集卷十一
明解縉撰
傳
太原王傳
解元字善長吉安吉水人竦眉俊目曙光玉立神彩逼
人垂手過膝能百步穿楊葉號小由基能以索持犀牛
却行嘗乘駿馬馳突賊陣往返如飛初起兵保安軍德
清砦積功授清澗都虞侯建炎三年詔隸韓世忠擢偏
將軍世忠出下邳聞金人大至衆心搖愕世忠憂之元
便領二十騎游擊俘其生口備悉敵情俄而復出敵騎
數千四面集元擲身陷陣左右鶻擊大呼聲振刀甲一
大酋驚墜馬走衆俱辟易遁去以功授閤門宣贊舍人
苗劉之變從世忠討平之苗劉走追之臨平戰良久抽
戈解甲單騎盡擒之浦城四年三月金人攻浙西世忠
邀之京口横海舟以截江敵出小舟數千以長鈎扳艦
元躍入其舟大呼盡殺短兵擊殺數十百人生擒數大
酋仰擲之海舟頓絶無能脱者以功授忠州團練使統
制前軍討閩寇范汝為及湖外諸寇功皆第一劉忠者
長沙劇賊也擁衆數萬據白面山前阻水而營官軍擊
之多失利有詔世忠及元進討之距賊營三十里而陣
衆心憚之元單騎直前渡水薄賊營持丈八長矛據鞍
四顧賊慴其狀貌莫敢鬭賊環營皆望樓從高瞰下視
其指呼倏忽四集世忠患之元得其情勢歸告世忠曰
易與耳請為將軍卒期破之乃率兵五百長戟居中翼
以弓矢自領十餘人一鼓據望樓立赤幟麾兵四面並
進賊驚擾迸散劉忠鎧甲赴水元解衣入水生擒之湖
外悉平改相州觀察使紹興四年金人及偽齊入寇世
忠自鎮江趨揚州元趨辰州金兵大至元度明日必至
城下先遣百人伏於要路百人伏於嶽廟自以四百人
伏於路隅令曰金人若過我先出掩伏要路者見我麾
號則立幟以待金人必走嶽廟伏兵皆出又決河以遏
之賊破必矣金人果走嶽廟元追獲不可勝計時城兵
不滿三千金萬戶黑頭虎最號驍勇直造城下會語元
即跳下城擒之威振兩軍未幾兀术怒督兵四面攻城
元力戰却之追奔十餘里金人自驚擾溺死十餘萬人
改同州觀察使六年與世忠出下邳以數百騎破敵伏
兵萬餘人連戰大破之授保順軍承宣使十年略地淮
陽至劉伶莊騎兵才數百敵騎數千來迎戰元揮戈大
呼衆皆爭奮敵遂披靡後部駭懼元躍馬大呼曰解承
宣今日以一騎臨陣能戰者與我戰敵聞之震慄元因
突入其陣大戰自辰至午馬足盡赤敵衆大敗加授神
龍衞四廂都指揮使明年世忠罷兵柄為樞密使以元
鎮江駐劄御前都統制以統世忠之衆又明年進侍衛
親軍馬步都虞侯封太原郡公保信軍節度使見朝廷
專主和議屢表諫上不聽知大功不建感激發病薨時
年五十四贈檢校少保晉國公諡武襄孝宗追封太原
王諡曰忠武夫先世有善而不知是不知也知而不傳
是不仁也不仁不知豈得為賢者乎故凡觀於此者尚
惕然而有感哉
伯中公傳
觀我名子尚入試名觀臨川吳文正公更字之曰伯中
幼警敏嗜學不以食息廢口不絶吟諷精思妙契至忘
寒暑幼時大父莊山公藏書萬卷竊讀殆遍大父久而
方覺已甚竒之受學於季大父主靜公公善誘導居嘗
舉所見宋儒諸老宿德儀型嘉言善行令人竦然伯中
益自刻苦父萬安公清曠不仕家僅給無餘獨處一室
隘甚人不能堪晨起供灑掃園蔬厨竈之下書冊不離
手簞食瓢飲炊菽數籩且啖且讀未嘗知味天文地理
兵刑歴律靡不精究尤深於易考宋史如指掌著宋史
一千卷天文星歷一卷地理若干卷衍八陣圖注武經
刑書通攷一卷作萬分歷推步如神作儒家博要四書
大義周易義疑通釋古賦攔江網策場備要今行於世
家君嘗夢於東門嶺遇宋儒者數人衣冠儼然進而揖
之其一人曰我朱元晦也聞有解觀我者善學汝知之
乎答曰叔父也遂與之俱來覺而告之伯中乃獨喜自
是名譽日炎起矣從學者益衆天歷己巳與弟蒙俱試
江西主事林興祖欲舉為首彭士竒私於夏日孜興祖
怒甚捧兩卷却立楹下徐第為四五乃兄弟不失倫焉
士論慶之同上春官不合乃留與吳文正公論辨星歷
宋書流誦古今不遺一字語嘗通夕文正公遂以宋書
屬之至順辛未南還壬申再舉於鄉再不第至正癸未
翰林典籍危素奉詔來起修三史伯中至京上書其略
曰遼與本朝不相涉又其事已具五代史雖不論可也
所當論者宋與本朝而已而所以定二國之統者蓋有
四說焉一曰明國朝之大體二曰稽先哲之成法三曰
證時賢之確論四曰審事變之微權恭惟太祖皇帝龍
興朔土征伐四克啟運立極前無所因此蓋班固所謂
得天統者也當時餘蘖尚假息河南至太宗皇帝而後
中原之地踐為荆榛所得戶口不過百萬當是時宋猶
聯夾攻之好世祖皇帝至元十三年然後平宋以上接
百王之統東南之地繁盛富庶所得戶口乃一千三百
萬是皆居天下十分之八由是論之天朝平金在先而
事體輕平宋在後而事體重今議者乃欲以先後為尊
卑而不知本重輕以正其大體且得以辨其先後不通
之說夫今之職制先至者居右議者之論蓋本於此臣
愚觀之先至者宜居右先去者可居右乎正猶人家長
幼先生者為兄先死者得為兄乎推之於國先興者為
尊先亡者得為尊乎此先後之論所以不通也若論輕
重則理易明矣今之斷例二事俱發以重者論是重可
以該輕輕不得以掩重也在禮祖有功宗有德太祖皇
帝以開創啟運之功廟貌為祖世祖皇帝以平宋混一
之功亦廟貌為祖蓋以啟運平宋二者俱重故也議者
乃欲援金以為正統如此則承金統者實在太宗皇帝
然既以守成之德稱宗即有平金之事為輕明矣若天
朝正統截自此始則推之於前而太祖皇帝得天統者
不白矣引之於後而世祖皇帝接百王統者不著矣此
輕重之理所以易明也臣愚所謂明國朝之大體者此
也有宋則及於漢而過唐其君則有若太祖太宗真宗
仁宗有若高宗孝宗皆賢明之主其大臣則有若李忠
定公張忠獻公趙忠簡公皆傑出之佐論道學則有周
程張邵朱吕之繼統論文章則有歐蘇王曾之名世論
隠逸則有陳摶魏舒林逋之清高論忠義則有若李若
水楊邦乂李芾文趙韓王李文靖公寇萊公王沂公有
若范文正公富鄭公韓魏公司馬温公有若文天祥之
死節類皆炳炳烺烺足以追跡三代漢唐比之隘矣至
於遼則與宋相隣百五十年金則首末百二十年遼惟
聖宗道宗二主歴九十年金惟世宗章宗二主歴四十
餘年皆與宋講和號為承平然以元魏孝文興禮樂崇
文治方之恐猶有逕庭也然則宋之為宋比之漢唐有
光遼金之為遼金比之元魏而猶歉譬之鳬雀短長其
天素定恐非人力所得而繼續增損也臣愚所謂稽先
哲之成法者此也前清河公作淮安王神道碑言宋承
中華之運世祖皇帝紹運撫圖正獻公脩世大典其叙
平宋曰世祖皇帝遂能一六合以上接百王之統又述
補邵一首曰元魏伯而王者也宋周之期功也遼之伯
日抱珥也此非有愛於宋而私之也獨東原謝端著書
以主金遼亦欲自為私說而已初未嘗謂可加於宋也
且既以高宗為徽宗嫡傳非漢晉疏屬之比則昭烈元
帝猶得上承正統於高宗復何疑焉先世郝文忠公謂
綱目既正蜀漢之統而舊史尚仍陳壽之作乃著續後
漢書以反之正姚文公謂昭烈既以帝不書名春秋法
也時書名者惡其諼詐憑陵誘執中夏之君而戕之也
金人之在靖康專以講和誑惑為術賣國之臣從而信
其欺屏撤守備括金帛鉅億以填溪壑卒誘執二帝驅
迫三千口於絶域其懷諼縱毒宋之人迷而不悟也仁
人志士至今為撫卷憤惋夫狙詐狐媚以取天下石勒
猶且羞之矧大道為公之世乎仰惟天朝以淳龐忠厚
天心修史垂訓所宜取法春秋永昭鑒戒若強不義者
遂可躐居恐傾奪成風人欲肆而天理滅矣臣愚所謂
證時賢之確論者此也或者曰高宗不能復讐嘗屈節
稱臣於金豈復得居正統臣愚應之曰唐高祖稱臣於
突厥矣然頡利卒為太宗所擒唐之統固自若也而何
有於突厥晉高祖稱臣於契丹矣德光入汴卒不能與
漢爭則晉統自有繼之者而何論乎契丹大抵倉卒舉
事不能仗義自立而屈已稱臣於人豈待智者而知其
失策故繼世之君幸而如太宗則立雪其恥不幸如出
帝則自底滅亡然而中夏有主則一夫之存亡固不容
以變其統此五代史記所以係漢係周而初無與於契
丹也有如高宗之失策特誤於奸臣而又為梓宫太后
屈爾方是時尼堪既死烏珠屢剉劉錡大捷於順昌而
岳飛乘勢獨克有虎視燕雲之勢陜西山東兩河忠義
之士蝟毛而起自非秦檜矯詔殺飛舉垂成之業而棄
之則金人其能坐而有之哉及孝宗繼世定為叔姪之
國則金世宗已讓高宗為兄與澶淵之盟無幾矣延乎
理宗遂夾攻蔡城而克復之雖天兵之力然而殄其祀
屋其社亦足雪九世之讐恥矣蓋金之興既在宋後而
其亡也又在宋前宋統始終自當屬於皇元彼何與於
此哉或者又曰金人嘗甘心於徽欽靖康統絶則金當
續矣臣愚應之曰周幽王嘗陷西戎之難平王東遷宗
周黍離矣仲尼作春秋乃始明尊周之大義則周之統
未嘗由幽王而遂絶也晉懷愍亦罹青衣之辱元帝南
渡神州陸沉矣朱子作綱目亦復帝晉則晉之統未嘗
隨懷愍而遂亡也聖賢經世立法正以存天下之大防
焉耳臣愚所謂審事變之微權者此也誠以此說而勘
會之則羣疑冰釋大道天明正宋統以槩舉遼金公義
表著人心壓服永有辭於萬世矣時任事多右金統書
上大忤羣公公亦徑歸其後書成天文歷律多竊取公
餘論姪孫縉以洪武己巳嘗錄是書於華蓋殿奏之亦
庶幾公之意也公嘗於居近虎丘山講學後又建東山
書院於金釵嶺扁曰麗澤齋弟子自遠至者甚衆公授
徒廣陵廣陵天下繁華極處也然歌舞未嘗敢近公整
齊嚴飭目光如炬人敬畏之至正丁卯再舉於鄉明年
試春官臨川吳當見其文知之恐其入而有為也詆黜
之物論沸然公遂不復出矣公嘗至胄監傾動來觀曰
不識解觀我何狀乃爾竒特耶至正辛丑陳友諒屢書
聘之不往以書勸其息兵保境友諒不從遂謝病著書
江州破死焉歸葬里之上斛山娶古城劉氏子五人
太史氏曰公山弗擾以費畔季召孔子欲往曰吾其為
東周乎孟子對宣王曰保民而王莫之能禦也聖賢之
意何以異哉朱子曰管寧卒於魏特重其人而傷其卒
於魏是傳也其考於斯歟
淵靜先生小傳
先生諱子玉字成我小字泰吳文正公更字之曰季通
晚號鑑湖老樗自幼沉靜少言勤學不怠年十三理家
事如成人聲色不大而門内肅然居喪無闕禮者君子
稱焉肆力於古學吳文正公招與共學不往虞文靖公
歸自翰林或勸挾所業往見可借助聲名不從兀坐齋
居玩心高明人莫窺其際其來學者亦弗拒久之教授
桐江之上慕而從者日盛隨其材質誘掖之為學者師
垂三十年中更亂離與人言惓惓忠義多所變化人比
之王烈王通云聖朝詔下徵賢郡縣衆方起之曰吾壯
盛年且不仕今老矣尚須禄位耶卒不起至於振勵士
風扶樹教基則深致其意吉之文獻足徵大抵皆其力
也晚年教其孫興壽榮皆能文章先生天性嚴重有威
儀長身玉立雙眸炯炯射人鬚髯奮張強横者望之屏
風而士大夫率以為儀型在治朝無所干譽處亂世無
所屈辱誨人不倦出於至誠所過無後言所居無惡聲
周旋規矩從容大道要之聖人之徒有成者也
顯考筠澗公傳贊
解雁門人也自唐家吉已七百年餘至封王封公德盛
顯極矣篤於先公元季亂至甲午南北絶一羽不通江
西義旅城守至亂散公自京師乘單舸經賊中數千里
至吉義兵城守復堅數郡完固十餘年公往來其間為
之畫策間道往返十數迎母得父死王事殯賊中信旦
暮哭江上泪盡繼以血感動江東西賊亦歸順以書說
陳友諒歸正不失為江都王其大臣左右大讙欲兵之
五王者救之得免與其友孫本立等謀曰觀陳氏多建
置亂賊朝政靡寧勢不可久天命在朱氏盍往歸之舉
數千里内應是據陳氏之腹而扼其喉也衆皆然之請
往曰吾有老母家流離不可頃刻離諸君疾行無疑此
轉禍為福之機也傳相告語陳氏所置官皆附上江西
本公往來豪傑間首謀也又往說天瑞於贑天瑞猶豫
公即去之海道使者至以先祖死節事贈平章政事以
參知政事宣授公公拜書不受國初李宣公劉伯温等
皆薦召至京師固辭歸處環堵三十餘年上數召至賜
勞加厚常御華蓋殿問所以教朕者對曰明德慎罰上
甚嘉納之令縉侍還年幾九十矣公在元盛時與弟闔
業胄監者十餘年自祭酒以下數千人皆拭目焉經明
文健為詩歌沉雄慷慨富貴流麗尤善筆札五知貢舉
五魁胄監對衆吐辭賢愚屏息所至人望而畏之然或
酒酣談笑一座盡傾同衞武公之戱謔不虐也先公諱
開字開先學者稱筠澗先生有書解文集若干卷贊曰
大知幾先沉雄仗義壽考百齡氣蓋一世方元極盛公
謂將亂救世囏危不避其難單舸萬里來蒞江西江西
義旅有言從之堅守十年係公一歸﨑嶇間諜欲就大
忠持木支天歴說羣雄報韓不成安之若命晚節孤真
克遇神聖勞問寵錫顧其儀刑不惠不夷既和且清百
世之下慶雲景星
翰林學士左春坊大學士眷侄胡廣填諱
宏文館學士羅復仁傳
洪武四年丁酉宏文館學士致仕羅復仁卒復仁江西
吉水人初從陳友諒見其所為不樂為之用歲壬寅上
兵至九江因援身來歸上得之甚喜命侍左右親任之
從破友諒於彭蠡遂賫蠟書諭袁臨諸郡甲辰上即吳
王位除中書諮議復仁性率直每論事指陳得失無有
隠避由是待遇甚厚及大兵圍武昌友諒之子理固守
不下復仁往諭之至城下號慟竟日理信之使召入問
故復仁盛陳上威德且曰大兵所向猶拉朽今不降城
且屠城中民亦何罪願早為之所庶家族可保也理驚
憒遂降復招撫江西還為國子助教以老賜小車出入
每宴見賜坐飲食丙午春使山西時擴廓帖木兒以恢
復為名前後使者多被害復仁至折以天命人心所向
擴廓亦心善之即日遣還洪武元年遷翰林編修二年
冬賫詔諭安南使無侵占城池安南未即受詔復仁曉
以大義其君臣慴服比歸遺金貝土物甚厚復仁辭不
可洎歸奏之上多其廉讓改翰林檢閱未幾拜宏文館
學士屢召與論事嘗操南音以對上以其質直多見聽
納呼為老實羅而不名賜以誥命初復仁所居甚陋上
嘗過之復仁方操塗具完壁上笑曰是豈所以處賢士
哉即日賜地城南門内尋乞致仕許之賚予甚厚陛辭
復賜大布之衣而題其背曰性雖麤率忠直可喜賜此
布衣放歸田里時人榮之已而上念之復驛召至京師
居三月憫其衰賜玉帶名馬鐡拄杖及家僮飲食之具
復遣還至是卒於家年七十四深於易尤善為詞賦在
翰林有玉堂唱和藁云
蕭定基小傳
蕭定基字守一登天祐三年第任監成都市買務引江
水溉田民受其利多少有約會李順之亂成都大豪樊
氏盗改其約以一晝夜為六晝夜由是他縣歲賂之迺
得其餘水訟不决者二十年上命定基往迺親決水視
樊氏縣一晝夜水有餘樊氏始伏罪諸縣得水如故約
召為監察御史裏行蘄守王蒙正恃勢責賂誣屬縣長
罪死詔定基治之定基謂其隨吏曰蒙正賂汝必受之
以告我蒙正果賂之直三百萬定基因以正其獄仁宗
欲官其一子定基以遜其隨吏除判開封府遷侍御史
宜州蠻作亂以定基安撫廣西定基馳至問所以反曰吾
知之廼蒐諸澄海忠敢士萬人守要害戒諸將賊至廼擊
歸則已蠻不敢動嘗奏邊臣多好喜功生事張皇賊勢但
當一鎮以静則邊日寧矣仁宗曰定基能如此可召用之
賜書褒焉會三司度支使王淇使江淮議鹽酒事請與俱
遂除三司鹽鐵判與淇俱使江淮至吉水除淮淛荆湖置
制發運使以官卒於家贈兵部侍郎後又封廣陵侯子汝
礪汝皆汝器汝奭孫服皆有名
胡直翁傳贊
胡直翁名鼎字重器新淦縣蕭峽人也少從鄉先生聶
政學春秋於清江元末奉父母避亂播遷能盡孝養遭
喪葬祭無違禮且方亂時重器即念江西省治龍興有
城郭兵衞可依與兄璉俱徙家城中竟賴以安國初郡
守程君國儒學行為時師表能文章於人少許可日延
禮宿講畫條教鼓舞後學名士畢集於洪都每月季試
五經大義璉治尚書而重器學春秋兄弟牽聯得舉國
儒大稱賞儒者皆屈服繼而璉升朝為顯官重器退而
家居兄弟愉愉州閭相慶以為復見古道人或謂重器
高尚不慕仕進曰非不慕也有司季試猶且應之不得
仕其命也夫或譽其純謹言行始終無違者問之輙謝
曰有是吾以安吾生存吾性也與朋友處久而益善人
或問之曰吾不能妄語故無失信耳或教為假托之辭
面頸發赤竟不能從謙恭樂易對家人稚子不易也遇
人有急力可及則賙之鄉鄰有爭競片言折之莫不慴
服篤於教子非義不言嘗夜課讀書自諷誦以分其勤
未嘗語及邪曲且曰丈夫學聖賢學志聖賢志惟不以
死生禍福介意則不負所學克遂其志君子皆為然年
七十有五矣人皆稱之曰直翁而余為之傳贊曰
吾嘗往來蕭峽金川之上弔子雲梅福之遺蹟想其高
風而不得見其隐君子與之語及壯遊龍興見胡先生
人或譽其高尚應之曰非不欲仕有命焉皆稱謂直翁
而考其平生之行無不然者昔司馬君實自不妄語始
而後行事無不可對人言者今直翁其近之矣且非倦
遊而克肥遯豈不超然子雲梅福上歟
亡友六君子傳贊
洪武戊寅予友黃君玉鉉金華兄弟皆遭故死非其罪
予深悲之又念平生故人自少至長相見莫逆者六人
皆客死京師劉君樸周君霖廖君存廖君持劉除學官
未赴周應進士舉不中廖嘗為憲掾吏其弟除温州同
知玉鉉鎮江知事金華自中書舍人出為汝寧教授其
文章學行皆不愧古人與予為膠漆契期生死不相背
負乃皆先予而逝且其所遭遇顛頓坎坷不得一申其
志大可悲也後死之托悠悠蒼天蓋嘗過大梁徑北邙
入潼關至太華終南山之下因記憶金華所為文不覺
為之出涕也恐六人者久而湮沒予之責有不得辭者
矣乃著其大節作亡友六君子傳
劉樸字子素吉水瀘江人也少有志節所交友死生患
難托之皆能盡其義輕財利重然諾議論英發評古今
人物賢否高下事之成敗曲直毫髮不爽然耿介絶俗
雖至親洽友出一語非義望望然去之所不為者雖死
不可強由是寡合其書清勁灑落為文章詩歌古雅典
則世家治尚書其系出於長沙宋初居郡之西昌石臺
吉州進士自劉濟川始其遠祖也龍津先生諱罈者其
從祖其兄伯川國初為戶部主事有才俊其尊君文明
博學隠德樸有子四人曄煜焯炳
周霖字子用吉水桑園人自少以聰敏聞治春秋諸史
百子博洽無遺嘗與共談達旦上下數千載興亡成敗
事如目覩聽者忘倦善談論亦寡合者應進士舉不中
卒時年纔三十餘其家世自廬陵烏東徙居吉水桑園
時高宗南渡也子用善教族人子弟皆能文章有子曰
綺曰綖
廖存字敬存其父退省遭亂遣東西從學受詩經刻苦
不懈國初與其兄敬先應進士舉不中按察司辟為掾
已而棄歸學益進朝於京師遇疾卒子一世家吉水東
溪
廖持字敬已敬存弟也幼爽朗不羣特與予善刑部公
元禄稱其志操及為隰州同知考滿至吏部侍郎侯庸
方好諛佞敬已入謁不拜庸尋他事罪之下獄卒有子
一人
黃玉鉉初名鼎字孟舉少有美譽於書無所不讀通五
經與弟金華齊名文章甚似蘇子瞻司馬子長皆善議
論玉鉉仕終小官一世皆知名
黃金華登進士第時年十八高皇帝眷顧之甚厚有文
集若干卷其家世自旴江為令吉水其曾祖立道多藏
書其大父九衢博學老儒父粲稱善人兄弟皆有子贊
曰
唐虞有八兀八凱周有八士同出一家同顯於世如彼
其盛也今六君子者材出一州而所就如此夫何如其
可惜也夫何如其可惜也嗚呼噫
東溪廖孝子傳
張鍠伏質報父仇曹娥沒水求父屍不幸而死吉翎代
父受刑黔婁為親請命幸而不死然皆自分必死矣幸
不幸有命焉人尚憐而著之王子安省父南交溺於海
廖自公省父大寧溺於河死命也而心不展志不伸不
誠重可憐也嗚呼安居固樂於奔馳閨闈固樂於行旅
人不知命也有定焉當死也居亦死行亦死自公雖未
嘗必其死然曷嘗計其死且而死於省其親也豈若死
於兒女子之手者乎於是王子安死千年而自公繼之
自公幼能文章跟經躪史淵涓耿節恂恪恭敬儼然貌
不逾中人而所當為奮發如雷霆不可測其父敬先謫
大寧三四千里水陸竒險自公歲往省不以寒暑需有
大父有母有叔父有弟姪有妻子家人衆多當離别忍
泪眥睫間強顔笑語慰帖老稚出門及童奴客旅相處
曲折良難固粹然有德君子也自公平生愛人一家人
愛之自公幼孑孑然孤立人見者皆為變色自公死時
洪武某年某月某日也其弟自勤祭以文綢繆纏綿痛
苦情切甚讀之使人墮泪初廖氏嘗大顯於吉吉稱東
溪廖氏有名自公大父退省先生卓行舉世不可及與
予叔父刑部公原祿相為親友敬先兄弟三人皆賢亦
皆仕有名聲其季敬已尤高潔不諧世特與予善自公
兄弟四人皆善予嘗歲時過從見其一座三世人跪起
列侍森森郁郁或舉觴論文川華月映顧盼如在圖畫
中識者多云是家不偶然必將昌大未幾敬已沒敬先
謫去自公死倏爍間慘然凄斷若此何也贊曰
玉也不必以圭璧驥也不必以羈的中道而折衆所奭
嗚呼斯人而斯溺
周以立傳贊
元有君子周聞孫以立者吳周瑜之苗裔也瑜之子都
鄉侯胤嘗以事謫廬陵因家焉至隋有為會稽刺史者
曰汾翁其六世孫曰沂濱唐長慶中徙吉水之泥田子
孫遂為吉水人以立高祖子淵曾祖應龍祖岳在宋俱
以文學顯父厚元世以隠德忠厚聞嘗手編漢書會要
四十卷遺以立曰吾家世以儒名故讀書一事不以盛
衰微顯有間也汝宜勉之以立服勤誨言勵志於學與
羣從弟子相摩礱講論經義作為文章如水湧山積日
就高廣母宋氏得疾逾二年侍湯藥未嘗去左右母沒
水漿不入口者三日哀毁骨立鄉里稱其孝至正辛已
以經義舉於鄉明年赴春官中乙榜錫宴宏文館拈題
賦詩學士大夫皆賞歎交薦入史館值修宋遼金三史
時當道者多遼金故臣之子孫而正統卒無所歸以立
奮然抗論曰此綱常大事必求合乎天理人心之當者
當以宋為正由是不合遂歸又明年授鰲溪書院山長
未幾以父憂去官服闋用揭文安公子汯薦改授貞文
書院山長既至學者皆曰是鰲溪先生也皆贏糧相從
而揭氏子弟尤衆貞文有學田若干𤱔先世貧負租者
多逃徙以立至會計當悉蠲之於是貧不能入粟者負
而逃者皆適厥居而懷其惠後有詔徵起遭亂離朝廷
多故未及試用復歸貞文時生徒多離散乃取便道以
歸維時有寇竊發邑井騷然族人宗瑾欲避去以立謂
曰事不辭難義不棄守况人心易搖散者難復彼雖衆
皆烏合不過旦暮事剽掠而已苟持重以待之彼無所
得自當引去因其怠歸掩而擊之必成擒矣寇聞之遂
不敢犯甲午大饑人相食避亂東西撫季弟婺妹畜孤
甥不令失所丙申復就試有司居前列江西行省以便
宜除白鷺洲書院山長尋擢袁州教授時歐祥據地猖
獗梗未及赴家燬於兵昆弟子姓多物故哀慟久之時
大參全公來平寇亂以書招以立乃進平袁三策全公
甚竒之即欲署從事與共討賊固辭弗就退與季弟維
章避亂新淦之石峒著尚書一覽河圖洛書序說及平
日所為詩文二十卷其志勤矣哉忽一日澣沐端然而
逝年五十有四有子一人曰會早卒以弟之子觀為嗣
觀之子岐鳳今為國子學正能世其家云贊曰
士之修身飭行將有施焉然時不偶卒韞櫝以終身蓋
多有之周君者操心堅正行誼卓然智計議論表表偉
偉可謂篤厚君子矣其身雖嗇所施其流慶豈有涯哉
胡夫人傳贊
自關雎至於麟趾皆言婦人之德也而孔子錄之後世
史書或無之豈非闕哉蓋婦人有三從之義而家之興
廢由之女子居室有致其父母違離兄弟姑姊妹乖逆
者故必有賢女而父母安焉婦為厲階傷恩割愛暌和
沴睦其輔車相屬也故必有賢配而家道成焉子孫之
賢本其母之賢者固多也為史書以輔世教其可缺哉
新淦巴丘漢巴丘縣治世多貴人仕族齊梁宗室流散
多依居故又曰蕭峽元有處士徐朝英喪其妻時一女
名守貞甫六歲甚憐之已而再娶守貞事繼母如所生
繼母亦甚愛之曰此賢女也必遂所宜歸遂以嫁士人
子胡仲器仲器篤行君子也遭家燬於兵奉父母避地
播遷數經剽劫而徐氏齎裝獨完賣以供膳蓋未嘗乏
絶及遭喪葬祭無違禮仲器念江西省治龍興有城郭
時方亂可倚迺立家城中已而復燬之復立今且四十
年浮沉閭巷之間傲睨萬物之表白髮蕭然左詩右書
足以自娛有子為顯官有名聲是雖仲器君之不可及
者而内助之賢豈少哉贊曰
余讀諭德胡君儼所自為某氏墓誌稱其父訓則知其
母之賢歐陽子稱母鄭氏表其父隠德於戲世之名賢
孰不由賢父母哉
賈義婦傳贊
賈岳妻程氏之女也粗涉書傳有德容年十八嫁為岳
妻岳父羽初為海南衞鎮撫謫廣西岳涉嶺海省之得
疾還死瓊州方疾亟時程氏許從死神傷不能哭遂自
縊生與岳同年二十二歿時洪武丁丑也一子鞠於祖
父母賈氏素以武義聞至羽尤善文學岳遂能為文羽
字義甫今為横海衞指揮善儀其家中書舍人吳君仲
平云贊曰
慷慨殺身易從容就義難人於所當死亦有迫於勢不
能不死者若程氏其何迫之有所當為難也然瓊在海
外而民俗皆知慕其義至指其門歎惜之嗚呼亦足以
見風化之大行與
聶母解夫人懿德傳
余族祖元翁先生有賢女誓不與凡子得心遠聶先生
之曾孫茂卿而妻之余解氏與聶為世婣心遠字吉甫
與先高祖莊山公丞相信國文公同師歐陽巽齋丞相
家居時心遠主其家為西塾師至今余家藏翰墨猶宛
然也余家譜有婣盟記著茂卿明經有賢行仕為郡文
學夫人相敬如賓夫人之母丞相古心江先生之孫女
素閑家法夫人在家為賢女既嫁為賢婦為賢母出入
富貴而未嘗有驕佚之習勤儉和敬粹如也家譜所載
如此元季之亂故家零落婣盟記所載已十無二三殊
可感歎茂卿曾孫繼善祖善少聞其先人之言屢以夫
人懿德質之於予予深有感於滄桑陵谷之變而繼善
兄弟猶能有追遠之意是將復興聶氏之家者與况繼
善諸子皆可喜姻盟記書之為解夫人懿德傳
胡貞婦傳贊
胡貞婦曾氏諱靜貞吉水蘭溪人曾一中女也一中之
先人諱三聘事朱子為門人中高弟後奉使死難於金
封忠節公家世榮盛貞婦自少專靜寡言恭順慈儉甫
十七歸於環州胡氏原長忠簡公諸孫也時方亂離寓
居里之平原撫下事長禮度不踰陟險凝危知機善豫
國初辛勤來歸權輿家計至罄奩中物以給家衆未嘗
恤也已而治家有方家漸饒累鉅萬未嘗恃其富每訓
子息謂古云貴欲使可賤今汝曹知富欲使可貧則不
患貧矣識者誦為名言原長每有所詰責未嘗辨激徐
為申理下人懷服予少時從學其家塾親承撫念覩其
德儀蓋古之淑德不是過也洪武壬戌原長坐鄉人連
累當徙邊原長死後與子婦劉抱其孤弱孫旅邸中弱
孫會病卒劉即自經死貞婦亦自縊為人所救甦慨然
曰吾夫亡不死者尚憐此孤弱故忍死冀長養之今復
死矣而劉亦能以年少死義吾何用生為即嚼舌三日
不食死時年四十二其子紹歸自邊始葬之於石屋山
之原未葬時水齧其山畔幾䧟既葬乃日就平復水瀠
洄如帶亦甚異云豈非其貞烈使然與贊曰
曾氏以一婦人相其夫起家累萬金無一毫驕溢此已
足為難及臨大節慷慨就義有烈丈夫所難者嗚呼世
之讀予傳者當何如敬禮之
行狀
淵靜先生季通行狀
解氏之先世家平陽有諱福者事西漢高皇帝為太僕
居唐代雍門李唐中葉有諱禹者為吉州刺史由是為
今吉安人嗚呼公諱泰字季通一字成我十五世祖諱
軿唐昭宗徵之不起咸通中詔諡貞白處士十三世祖
諱盛唐末遭黃巢之亂舉宗奮義兵保障吉陽全活甚
衆南唐中追贈僕射高祖諱夤曾祖諱谷七歲善屬文
有名當世以隱遯終祖諱昭子宋太學上舍生上書言
事得罪賈似道擯處於家宋亡以憂憤卒考諱應申剏
試貢士萬安學正母彭城劉氏先高祖妣太夫人鄧氏
嘗夢人授以美玉未幾而生公故名曰子玉幼沉靜寡
言笑好讀書鑑然如流滿千遍無倦色或兒戲之輙以
正對皆竒異焉年十三兄觀我求我並舉進士家事倚
辦於公朝夕内外不聞叱咤之聲事父母接賓客俯鞠
諸侄皆如成人不為嬉戲時科目方興二兄聯科接武
翕然有聲朝野士人子觀望歆動皆爭徑竇逞便捷僥
倖一得而不第者更相抵排公深耻之承親志不得已
亦再至試三試有司俱不利絶意進取翫心高明究竟
六籍旁搜百家悉能通曉尤善楷書不效妍媚而方正
嚴重類其為人吳文正公嘗以書招致之弟子公不往
翰林虞公伯生南還館於郡舍或勸公彙詩文求見冀
得薦亦弗從日以其學教於鄉鄉之豪乘勢侈靡子弟
率驕縱以食色貨賄相鬭誇公善導之乃更尚清儉其
教根柢六經尤必以躬行為本未嘗以摘經屬對頑不
率者斥之後改悔乃更復之學史以春秋為凖繩拘之
於遷縱之於固馳驟之於唐史五代史而陳范之徒在
所不論詩以陶柳為戶庭以杜為經上泝三百篇為指
歸而太白之豪縱所不願學諸子惟取荀揚文中而間
亦喜老莊申商韓非在所擯斥晚更授徒於同江弟子
至者甚衆因其材質多所造就時以河汾王通比之中
丁亂離三十年與人言往往至灑泣激以忠義又時時
為論說前史雅善揚抑羣盗聞者慚服自悔恨甚衆轉
相戒敕無更侮之者天朝龍興公年五十八矣郡守令
相先後至百廢未興懜弗有考又承詔興學校招集流
散繕甲兵以供軍需皆踵門投訪公俱授方略射影走
丸不失尺寸已而辟之萬方不起但勸以激厲士風扶
樹世教由是吉之人爭相磨淬至於今蒙之不衰公有
力焉既老家居宗族子弟善歌詩能文章者蓋五十人
作屈物命篇屬而和之以為樂目之曰庭蘭集所著文
集若干卷曰老樗集更自謂鑑湖老樗云洪武二十一
年六月一日以壽終於家臨終呼宗族與訣且曰吾生
平言行無足多於人者我死慎勿為世俗譸張假托以
惑後世命孫約讀漸卦一過賦詩衣服冠而逝享年七
十七公天性嚴重有威儀長身鵠立雙眸炯炯射人鬚
髯奮張雖強横人見之側足屏息士大夫率以為儀型
在治朝無所干譽處亂世無所屈辱教人不倦所過無
後言所居無惡聲周旋規矩遵循大道要之聖人之徒
也沒之日閭里咸歎息涕泣無道其不是者初弱冠喪
貢士君未幾喪母三四年間薦遭閔凶苫塊居廬而葬
三喪禮咸罔缺初娶城南梁氏卒繼室以王氏生子男
三人琛璋皆先公卒珪績學飭行世其業女二人孫男
八人約縤繪綺緝紹繼純曾孫二聞魁望魁森然皆蘭
馨玉潔公寢疾約繪晝夜侍衣不解帶湯藥必親嘗悉
盡孝道以洪武二十二年已卯正月三日附葬公於東
門嶺十一世祖考朝奉君之塋從治命也公極深奥縉
所不能知其卓卓大者人所共見聞故摭為行狀求立
言君子銘之圖不朽焉
先兄滄江先生行狀
於戲伯兄於余有父道焉有師道焉余兄弟自為知已
也余少多病櫛髮繋衣履至瘍浣濯皆兄親之太夫人
甚憐余也所以撫育視太夫人志無拂焉誘掖之學循
循焉其雅志隠居自娛選鄉學陞郡庠名聲蓬蓬然起
屢稱疾家居先君子筠澗命余應鄉試翻然曰不使賢
弟獨行也遂獲薦進士第洪武十一年戊辰也上每臨
羣臣誦以為榮又常曰大解篤實先君子每有家書必
取進覽為之嘉歎曰非此父不生此子拜福建道監察
御史治寧國還擢禮部主事尋除侍郎不果拜奏清理
道釋與修諸司職掌參定禮樂典魯喪議諡監造送祭
器泗州歸奏圖記皆稱旨修國子監書板精校讐上深
眷顧之一日召臣縉至内殿詔之曰禮曹有獄恐累而
兄今出之為應天教授勿以官為小京學也行當大用
之時縉叩頭謝翌日遂有是命詔皇親子弟皆從學居
三歲餘以素剛忤權貴人上知其冤釋之先君子朝於
京師詔曰老子以八十之年䟦涉江湖遠來見朕父子
至情可不令隨侍耶遂與歸時余先已家居侍暇日尋
舊學如其素志此余兄弟自為知已也其生於僑居吉
文水西金灘祖妣徐夫人鍾愛之教以木筆畫地亂離
無書太夫人手寫孝經論語古文杜詩教之從族父元
禄學易族父竒之又從學高公文聲公疾病晝夜侍以
盡其情姑氏良人卒子幼積金委筐篋無數恣所為不
私其一銖為之籍記而付之遇舊館人之喪冒大雨號
哭而隨之十餘里皆其少時天性然也與仁山劉公惠
庭相得甚托其遺孤恩若同氣焉居京師時同郡而異
縣者吉水四人焉泰和二人焉同釡甑㸑余兄焉主之
久而無間言篤於友誼不避艱險素善屬文書法精密
既私歎曰吾豈與賢弟爭能哉遂絶筆不為高視一世
嘗語余曰惟賢弟知我餘子皆碌碌耳為人雄傑有威
嚴善談論喜於用兵不如其志焉余家世居鴈門唐天
寶中祖禹始遷居江右廬陵高祖莊山宋國學進士曾
祖辰峯元永豐縣簿祖進士太史忠節竹梧娶歐陽氏
子男一人莊春永樂乙酉以能書舉與天下士試禁中
上親擢第一俾肄業於翰林女八人長適東溪彭懷次
桑園周恂次城南藍謐次螺陂蕭肇敏次槎溪周光華
皆名族餘幼在室孫男榮宗孫女一人先兄字大經晚
號滄江曲藝無不通尤邃數學嘗曰吾壽止六九已而
果然永樂九年十月二十四日以疾終葬東山仰天湖
人形兹述其行求立言君子哀而賜之銘焉
東門嶺上處士徐君竒峯行狀
先公遭亂世後再造厥家所與維持成就者異姓第一
人徐君竒峯也君諱麟號竒峯系出金陵南唐中書侍
郎上饒郡公遜五男子皆居吉水東門合水焦源三族
尤盛君之族在宋季又以孝子顯名至君之祖林隠家
富累萬忠厚長者先祖妣太夫人其季女也擇壻得先
祖清苦儒者林隠生日諸壻親戚具牲酒服玩獻甚都
林隠不一顧惟索先祖詩手探其懷中出之朗然誦喜
見鬚眉諸壻親戚咸有愧色座中人皆激勵知儒者之
為可貴而諸子皆深務學焉君之父仁本早卒母劉氏
守節教之與余居相邇也先祖妣常維持之林隠在時
先祖妣事重闈高祖妣鄧氏太夫人尤嚴難事祖妣獨
得其歡心林隠雖一飲食必分遺其女然必先饋其重
闈先祖妣視重闈食已乃敢食林隠沒君母子繼之亦
然後遇亂先祖死節先公在元都未還君奉先祖妣一
家避地三年先公始歸後復業築居至再與先祖喪葬
皆君與子子畊主之先公被召留京師中更亂離客於
外妻子衣食計皆君父子維持之太夫人具甘旨家兄
業詩書君之用其誠有古人之所難也且其時有嗾亂
賊害君者聞其行賊亦為之不忍責嗾者甚辨焉於戲
君其他行義固多即其施之余家余耳聞目見甚詳且
實豈不可為人激勸哉使世之人親兄弟同父母能若
徐君之於先公也豈有參商鬭䦧之患哉雖然林隠公
忠厚之風愈可見其厚矣君常推擇為縣從事佐縣令
費侯震遠有惠及人交朋友和以正喜賓客悦慷慨歲
時具觴宴余嘗侍執事覩其談笑豁如也初遣子畊從
勤窗王先生學所以奉事之如嚴君後余叔祖季通主
其家子畊二子從學所以奉事之如勤窗此予所親見
也君之配姜氏尤賢如君之志所以經紀余家者君思
慮有不足之處宜人補益為多撫余兄弟如子焉子畊
入縣庠從先公學成充貢為太學生分教山西擢為廣
東縣官有政聲君往視之至今兩處人猶能道君父子
之賢也卒以洪武丙寅墓在所居之西君既沒之二十
有七年而其孫廣成為冬官主事歸鄉與相見道其舊
故將求為文以表於君之墓余具道其卓行於異姓兄
弟猶始終恩愛如此為狀未嘗一字謬為文與傳者可
以徵之也
文毅集卷十一
