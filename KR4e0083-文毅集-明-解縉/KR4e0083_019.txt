先文毅公經濟才識卓絶古今載之史册者詳矣生平
詩古文辭久己流播海内吉光片羽莫不奉為鎮圭然
晚遭䜛搆蒙禍殊酷加以時事遷移不無文獻凋殘之
感幸一輯於前明侍講黃公再輯於念菴羅公至我
朝康熙戊戌伯父腴堂先生更加裒集雕開既成遠近
懇求者甚衆板印日不暇給迄今將五十年梨棗漸成
蠧簡字畫脫落幾於亥豕魚魯之誤(韜)自慚不敏未能
克迪前光顧皇皇大文奕世為昭而為之後者聽其朽
蠧不復修輯非惟無以仰對先公亦何以垂示來裔也
爰與弟姪輩取舊簡訂其訛謬重付梓人惟期後之子
孫随時而新之則幸甚
乾隆三十二年丁亥仲夏十一世孫(韜)謹識
