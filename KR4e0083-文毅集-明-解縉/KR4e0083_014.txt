文毅集卷十四
明解縉撰
碑
資善大夫戶部尚書郁公神道碑
國朝復先王之典禮所以付任才能用彰舊典裁成輔
相以全天下之士保其初終恩兼新故大小之臣咸稱
職業班班有可稱道者豈惟天祐國家而賜之以多賢
亦國家深仁厚澤有以積累克稱天心也嗚呼豈不盛
哉洪武戊辰歲予以年少擢進士為中書舍人直翰林
日侍講華蓋殿中時時引選官居前講官不避即顧問
可否輒以直對一日見鳳陽郁公於儕衆中姿貌魁偉
音吐洪暢威儀整齊心異之上果賜名新即命戶部度
支主事度支掌内帑賜予内直所與文淵閣相邇也會
嘗與之議論練達經歴久相善也未幾公陞北平部郎
中先是戶部其屬有四是歲分為十二故有是命進階
奉議大夫二十四年超授嘉議大夫戶部右侍郎每奏
事廷中玉音顧問天下地理陰陽戶口漕運之數民間
利害無巨細皆響應無所遺謬在廷之臣莫不以為難
而謙然每事咨度其屬能者未嘗以精敏自多名位自
高人又莫不以為難及考滿遂陞尚書益寬大得體不
為瑣屑授資善大夫喪母歸葬鳳陽賓客至者數郡蓋
公生平慷慨急於義饒財而好施尊禮儒生雅志喜交
游不為冷熱變親戚有急患難不避雖國家能曲成人
才如公之才亦可謂難能者也今永樂三年八月五日
公卒於官上賜棺斂祭之為素服輟朝一日士大夫咸
以為榮公本蘇州吳縣人曾祖和祖仲瑜父德字銘本
母某氏祖父以洪武初遷鳳陽公隨而家焉夫人嚴氏
尤善理家公於家事不以為言而井然有條理無不舉
公生至正丙戌正月十四日享年六十子彬字孟文將
奉公柩歸葬鳳陽臨淮公嘗托予銘墓而神道之碑亦
不可無刻詞也乃序而係之詩曰
泰運肇開賢彙生巨細咸植勲業成有舊布衣位六卿
寬裕強敏豈惟承有善不伐貴不盈人道不惡天所矜
有崇斯阡其永寧
中議大夫吉安路總管劉明道神道碑
元季亂興蘄沔江右最先被兵列郡瓦解既陷而能復
者惟吉處羣寇之衝與之百戰終不為屈國朝兵至率
先圖效服陳友定者亦惟吉安吉安忠義之士固多有
之若起齊民興義兵保其全節子孫庇賴之鄉人追思
之題其墓曰元中議大夫吉安路總管劉公神道碑惟
於明道見之明道常客游元都時方溺於承平人情偷
惰權倖縱横即私謁所親曰觀天時人事不久亂將作
矣所親亦竊怪其言然謂劉公多卓識不輕遽言之公
更以語先君子先君子憮然曰吾意政爾為之奈何子
先歸明道即促裝南還於是明道以大臣薦為袁州分
宜縣尹以母老辭不赴壬辰之秋鄉人親戚多勸挈家
避匿即奮曰大丈夫死即為忠義鬼豈能向草間求活
請勿開口吾慮之久矣傾貲發粟召募壯勇一日數千
人造戰艦連營江上招撫流亡人情悦服未幾下流羣
寇數萬議曰劉某結營江上郡城之鐵壁也鐵壁一摧
上流可長驅而取矣廼并力來攻百計禦之羣寇敗走
月餘復至連營築堡誓將必克連三大破却之郡城以
安監司郡守奏為吉水州判官繼以功陞同知復陞知
州宣命下俄陞吉安路治中兼義兵萬戶時江西行中
書省距吉安上下五百餘里内多寇兵劫掠乃遣從弟
成治兵江西防遏上下五百餘里肅然歲薦饑所活甚
衆參政全普菴撒里都事吳伯都刺皆總兵分省於吉
漫不事事惟公是倚孤軍血戰屢建竒功事聞於朝朝
廷遣使慰勞擢為中議大夫吉安路總管兼管内勸農
防禦事拜命於家人共榮之偽漢主陳友諒遣其大將
熊天瑞盛兵來攻與之力戰幾獲天瑞吳伯都刺遣其
將搭普來援反降之為先導公軍稍却天瑞即長驅上
流全普菴撒里吳伯都刺宵遁衆大潰公收殘兵保壘
以竢而元兵終不至天兵南來公竟不屈卧病卒於軍
時乙巳六月十一日也公生元大德甲辰諱昭更名永
武其先吉之安福人曾祖宗政宋袁州司戶祖天驥元
進義副尉會川路同知知會通判事父仁夀元從事郎
歸仁州判母李氏娶王氏江州路總管璋父之女子與
簡通溥環勝孫士瞻澄彦濟士鼎士林彦鴻曾孫季安
中興季隆予先君子後歸與公共事而予之猶子禎期
其曾孫壻也通溥屬之與簡之外孫龐振舒求刻辭於
神道之碑公墓在淳塘之原其辭曰
似漢諸侯世業儒歴千百歲膏澤腴桓桓吉州少也孤
力學行義忠孝俱手捧日月天一隅志通金石死不渝
慶流後昆善譽孚峩峩高墳世楷模
知思明府黃公神道碑
明朝列大夫知廣西思明府黃公墓在鄉之莫萌嶺翰
林學士國史總裁吉水解薦縉紳刻其墓道之碑曰黃
氏系緒陸終之封於黃今湖廣黃州故國也春秋時與
會盟尊周室後併於楚子孫益顯且蕃思明著族宋仁
宗時狄武襄奏補成忠郎居思明周南岸之離山相傳
卜吉連世有官至訓武君二男長游元都累官奉政大
夫同漢陽路次襲知思明州元世祖命鎮南王脫驩討交
趾為嚮導供給從王入朝世祖悅之手撫其背親酌賜之
衣服金帛授勛虎符龍虎上將軍廣西兩江道都元帥仍
思明路軍民總管是為公之高祖至武毅將軍兼南寧
路總管諱克順是為公之曾祖其諱萬山公之祖也娶
於萬承許氏六子皆賢武略將軍思明路總管賜金虎
符諱武勝公之伯父也繼為總管陞擢廣西兩江道宣
慰使司都元帥諱武宗公之父也母夫人龍舟趙氏祀
梓盛宗世儲休慶公諱忽都字朝顯弱冠而孤時方大
亂隣寇陸梁鎮之以静撫民治兵以俟天命後三年為
洪武戊申國朝兵下廣東轉指南寧即遣送印章受約
束以歸民皆安堵不知有兵明年己酉詔以思明路為
府賜誥命印章民仍憚之戒莫敢犯暇則與其屬人弋
游娛樂講習禦武其屬人皆親附之境内晏然安堵後
十八年為洪武丙寅十萬山象出害民稼穡詔兩通侯
率兵二萬餘驅而捕之建立馴象衞思明府公率其民
助治城塹嚮道窮山險峻驅除獸害未幾得白象以獻
太祖賜賚之甚厚因言地瘴僻遠不足立衞又明年有
詔遷衞横州明年己巳三月二十日公以疾卒生至正
丁亥五月三十日享年四十有三夫人趙氏先卒生子
廣平時年十二繼室英氏海北道元帥知上思州諱傑
之女生子廣成甫七歲英氏扶持其家後三年廣平襲
為知府年十六卒又六年廣成入朝嗣為知府比歲從
征不遑啓處公先葬在鄉□壠卜云匪吉壙有水泉廣
成咨詢謀度夢寐慘傷以永樂元年癸未始得吉所仍
舉趙氏合葬去水泉得高爽而墓道之碑未有刻辭流
涕而跪曰余家守此將三百年而當兩世革命之際前
有訓武公後有朝列公實寵綏之不有彰微其何以示
子孫俾思明之人有所考見哉斯言亦信可書而刻之
廣成字静學有子九人長曰玹今為丘温衛指揮次璘
瑢瑗璏琮&KR1215;琉瓛其辭曰
思明黃氏世閥閱宗里再紀疆里截元室肇基光烈烈
錫以虎符兼玉節歸朝稽首刃不血黎民安堵無阻阨
耕鑿豈知蒙帝力家慶綿綿由善積與國咸休子孫食
我銘斯文永康吉
贊
楊忠襄公贊
奮舌罵虜刺血書裾利不可誘威不可驅處死生之際
存萬世之綱堂堂遺像日月争光
楊文節公贊
文章足以蓋一時清節足以勵萬世著書立言攄忠論
事懸車逸老志不忘君鳳凰麒麟景星慶雲
胡忠簡公贊
忠足以抗權臣義足以折敵國日月争光正言卓識激
起士風回天之力
胡剛簡公贊
濟邸之冤史相之權抗人所不敢抗言人所不敢言褒
封襲爵振後光前
蕭將軍霽像贊(併叙)
蕭將軍諱霽唐宰相復之後有諱儉者觀察湖南因家
長沙子孫避馬殷亂居廬陵舅氏楊輅仕楊吳為門下
侍郎因請獻書拜武寧令時縣令兼掌兵權故稱將軍
吳私茶禁嚴塗人袁八卦販茶武寧捕擊當死將軍憐
而釋之迺獻墨潭石牛潭為葬地石獅潭以居石獅潭
今吉水螺陂是也子孫奕世顯盛將軍没後遂葬墨潭
夫人周氏葬石牛潭鄉人因廬陵舊宅祀將軍為神能
敷祐於人今觀遺像猶使人凛然也然比觀舊所見者
色正白而此微赤殆傳寫之訛耳遂贊歸於武寧之賢
孫云贊曰
帝王之裔將相之世熊虎之質爵禄之器才豐年嗇德
溥末施没而為神慶流後昆凛凛生氣靈明永存
遺安周公贊(併叙)
公諱潤字仲德豫章公天驥元孫也少師劉岳申先生
及季大父儀之通易春秋遇亂後以己田給貧民優游
隱居以終永樂甲申其孫忱擢進士為翰林庶吉士以
畫像請贊曰
能推己之所有以與人又不近名學不自用而以教子
孫俾之有成兹非所謂隱德者與其夀考康寧得理之
常貞者也
徐隱君畫像贊
此其壯也湖海之元龍其老也商顔之綺翁結交當世
之名士而不可挽之于顯融是惟以詩書忠厚淑其子
孫而可為善人之宗也
徐隠君贊
系萬石之名家守一經之遺訓抗志節于浮雲得天地
之委順視東湖之曲與鑑湖之濱所遇不同藹然四序
之皆春也
淛江行中書省檢校許公畫像贊(有叙)
公諱洪字彦章初仕為兵衛幕官有名陞行省益自振
起早謝事歸鄕為學甚力詩文清潤可傳誦然貧無貲
晏如也子鳴鶴以書選入翰林以畫像求為之贊贊曰
玉雪春温之容稱其所存於中芝蘭秋霜之譽符其所
飭於躬其達雖一命而無愧其退隱不怨其窮左圖右
史庶幾屢空至今視其彷彿猶可見履道之從容也
紫霞杯贊(并序)
紫霞杯友人鄧君宗經傳其方於越人先是邵大淵得
之宋中書劉景輝景輝得之太白山異人用飲酒以療
弱疾獻其法於徽宗賜名太乙宗經徵予贊之贊曰
剖丹砂割乳石杵玄金臼白璧陽遂輝方諸溢離化精
坎成質規其形運乾則虚其中涵太極假靈氣薦瓊液
丹田滋玉池潏九蟲遁三尸匿齊日月夀㒺息商厥功
疇敢匹羽觴棄大白斥宋大觀主所懌錫以字曰太乙
越之邑鄧氏逸器斯製垂無斁
劉君南琴字贊(有叙)
禾川棠市劉南琴求字贊余惟重華彈五弦之琴歌南
風之詩瞽瞍底豫之時蓋不以位為樂而以得乎親之
心為悅者也南琴雖永感之下寧無終慕之思者乎孟
子云堯舜之道孝弟而己矣南琴思所以不辱其親則
無愧於字義矣贊曰
昔者大舜人倫之宗被袗鼓琴而歌南風心愉體舒善
與人同於時天下父子有定孝弟之風施於有政南琴
念哉入孝出弟凖琴之理太和元氣乾乾自修顧諟字
義聖賢教人毋問愚智中和動静上下一致南琴勉哉
永懷不匱
文毅集卷十四
