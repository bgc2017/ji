江月松風集卷六
元錢惟善撰
題濮陽老人手卷
濮陽老人年七十一身白屋勝朱扉往來岐路風波險
摇落江潭樹木稀坐上歌聲彈劍鐵壁間燈影挂弓衣
故山何處交遊盡歲歲春來送雁歸
送魏好義宰樂清
樂清茂宰之官去山瘦溪寒一路秋月下鮫人來象浦
雲間禪衲徧龍湫絃歌百里兼農事翰墨三年了宦遊
王謝登臨舊岩壑不妨退食繼風流
送李德夫福建運司書吏
吳柳初黃越樹丹照人秋色送征鞍雲隨親舍回揚子
山引郵城入候官萬古鹽饒輸海賦兩潮漁上助盤飡
武夷我有南遊約欲借扶摇駕羽翰
十六夜登拱北樓看月蝕
龍宫涌出白蓮花拱北樓高叠鼓撾萬里光輝瞻玉兔
三分破缺食金蟇長歌野老頭垂白再拜微臣額蹋沙
夜半冰輪復端正誰從海上泛靈槎
寄中竺長老竹泉禪師
嘗過石橋尋遠公塵緣未得一相逢澗聲如雨月明夜
兩箇猿啼千丈松
送馬士瞻北上
十五年前烏府掾說書幕下最風流陳情似聞李令伯
好事復見韓荆州五弦手彈海月曉一櫂夢到江雲秋
此去定除山水郡依紅泛綠肯同遊
柬柯博士
芸香閣下丹邱生十年不見雙眼明圖書一代聚東壁
風浪扁舟歸赤城落筆楚山春雨曉披襟海岳秋天晴
欲求樹石挂林屋夜半只愁神鬼驚
賦歲晚江村
何地謀生樂吾農卒歲晴不辭王賦重但願泰階平水
縮江聲落風饕雪意成同雲如可解斜日尚能明
送李時方回東平
吳山青入縣門來一徑蕭蕭長綠苔南國棠隂遺老頌
西河柳色故人杯九天應戴神羊立千里仍騎瘦馬廻
别後逋仙更相憶東風開徧手栽梅
夀松老人汪拱宸八秩
蒼髯綠髮古仙翁身住空同第幾峰欲采紫芝從綺皓
却摩銅狄問喬松珠明秋水蜯胎老酒釀春花琥珀濃
冰雪相看彌夀艾此生夢不到秦封
賀叚吉甫新任照磨江浙行省
祥琴初撫拜新除喜劇彈冠欲廢書南省并從丞相幕
西山相對騎曹居黃衫分宴参珠履華服承顔侍板輿
聞道詞章多藻麗紫薇香露筆花舒
王敏夫挽詞
十歲能詩早絶倫前身應是玉樓人共稱王勃天才敏
自顧虞翻骨相屯龍劔篋空啼鬼母象車賦好冠王賓
西山何處埋瓊樹愁絶梅花野水濱
元日紀事
望闕衣冠拜紫宸九重鳴樂奏韶鈞上天膏澤何多雨
下土萌芽自發春門外泥深騎馬滑橋邊水上倚樓頻
餞寒最喜條風早歌罷青陽已得辛
初春聽雨
殘年立春十日雨客子聽雨萬端憂五更狼籍梅花雪
一似蕭騷梧葉秋埜岸宿雲穿樹出湖天新漲壓城流
一晴鳴鳥在窗戶拄杖相期載酒遊
元日次韻
朝廷有道荷天恩元日嘗隂寘勿論春事憑梅問消息
年華看竹長兒孫田翁火炬占風色海鬼桃枝蝕浪痕
送故迎新無限意不妨醉倒罄壺尊
次韻黃孟成貽墨齋先生
翩翩佳公子吳娃相勸酒便娟杜曲花依約章臺柳寄
書魚滿尺買笑珠論斗若非玉堂仙定是金谷友
與默齋先生聯句成口號
官柳新晴啼乳鴉外甥昨夜喜還家河魨江鱭都供酌
獨奈春寒惱杏花
春風吹開杜若花春日多病憶還家自是老懷容易惡
錯怨鄰女弄琵琶
菊隠為求唐卿賦
聞說富陽求處士百年心事付黃花九英燦爛秋餐露
六氣澄清旦食霞種竹門前同蔣徑見山籬下似陶家
兒童報道松醪熟便漉烏巾不待賖
運司經歷范明府致仕歸太原
海玉篇章細討論白頭幕府最承恩吳鹽美利踰猗氏
晉産竒材過大宛江上春潮桃葉滿道旁夜月李花繁
島居民力罷煎竈扶策何時叩帝閽
送梁叔遠
久慕張翰入洛年束書未覓賀循船綠波草色江南岸
綘闕虹光冀北天異路飛騰辭狗監故鄉拜埽識牛眠
臨岐愧乏黃金贈爛醉桃花酒十千
送王文正還魚臺
春雨杏花落緇帷方讀書江河行泛鷁鄉邑夢觀魚作
賦殊王粲明經埒魏舒慚無繞朝策握手更躊躇
元宵月蝕
不復燒燈似往年無風簾幕看嬋娟彈筝玉宇明千里
伐鼓冰輪沒半邊不信中秋有妖孽可憐今夜最清圓
五更光魄渾依舊怪語深慙盧玉川
粉團花下夜飲
萬花碎煎玉團團晴雪飛香夜不寒恰似玉人相對立
酒尊移月近前看
姑射仙人白羽麾夜深和月下瑶池落英散作白蝴蝶
香滿東風金屈巵
題錢選毛女
槲葉紉衣紺髮青宫粧變盡尚娉婷君王若問長生樂
只有胡麻與伏靈
送滕義甫赴建康學訓導
建業山川似伊洛故人文藻並應徐佩衿北面諸侯學
幣帛東來御史書宫樹雲荒龍映虎岸花風細雀啣魚
明年定有公車召却擬横經論石渠
次孟伯貞韻寄罕玉庭
道人新刻蓮花漏不肯出城頭髮長一榻松風時入定
半簾梅雨晝燒香溪聲衝激青林曉山氣侵陵白苧凉
見說移居舊安養我來翻恐老僧忙
端午日與劉環翁遊故内寺
百尺青銅宫井西當時曾見鳳來栖轆轤響絶西風起
從此月明烏夜啼
題竹石
怪石蹲虎爭欲射老竹化龍誰敢騎飛將不來仙客去
向日海霧精靈悲
次韻晨起二章用答吳寅夫見憶
晨起悦新沐散髮風霧凉沉沉北窗雨素書閱岐黃燕
坐萬念寂空林薝蔔香思君成夢寐春草滿池塘
晨起坐高閣焚香誦黃庭樹合野雲碧山浮江雨青神
不在尊爼酒香肴亦馨扁舟望子久拏音未由聆
建德山中洪水雨後作寄默齋從事
鴻發瀟湘郡澒洞裂崖石蛟蜃夜移居雞犬朝失宅客
子憂緒繁江山亂清碧杖藜不出門行潦高數尺螢火
息風條窗戶雨氣積凉月盪殘暉光照床頭白床上無
所有芸香二三策懷人耿無寐披襟坐通昔
送洪省吾歸淳安
君家山水鄉耆舊半遺逸讀書錦溪上平生事著述識
君因令弟晤言能幾日相見既遲暮賦歸復倉卒雨林
碧冥冥雲嶺青嵂嵂岩石忽破裂江波尚奔溢扁舟從
此逝六月海風慄余聞彼山中美木多椅漆山水有餘
音為我斵琴瑟斵成倘相遺鼓以軒轅律豈無薰風來
返我太古質君歸與世違幽栖保貞吉濯纓松下流長
嘯時抱膝寄語山中人悠哉勿輕出
送月明德從左丞相公入貢朝賀
送客江河秋潦新凉風似水月如銀掄才南省儀曹掾
進賀中宫贊相臣野闊斗牛連析木天高玄武直鈎陳
清尊九月都門道定對黃花憶故人
八月二日夜與仲仁孟宣同坐聽雨
寂寞陳蕃榻清秋坐鄉晨乾坤同是客風雨獨愁人巷
閉休沽酒燈明更接茵詩成還寄遠欲采越江蘋
再送梁叔原
二月曾期上國游遲遲行李又經秋月明太液飛黃鵠
塵滿長安躍紫騮兩榜名門見喬梓一尊故里酹松楸
楚楓初赤吳雲白若過蕪城試倚樓
題張仙人隠居圖
百年曹氏宅萬古張仙山藏書白雲裏結屋青林間泉
迸石虹裂樹深溪鳥閒我欲從子遁騎驢相往還
洪安道挽詩
自悲獻玉屢無功夜壑藏身萬事空家學一編耽傳癖
客懷千首坐詩窮梅花有約閒湖上桂樹無香死月中
見說錦溪墳墓好幾時絮酒酹西風
江月松風集卷六
