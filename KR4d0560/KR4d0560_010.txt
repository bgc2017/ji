江月松風集卷十
元錢惟善撰
送楊仲賢之金華縣典史分題得金華洞
吳興郡曹掾左幕向金華雲氣藏山寺溪光入縣衙仙
人同採藥茂宰共栽花洞府予能到騎羊弄碧霞
寄高平田長老
餘不溪上楊家寺雲徑迢迢九里松旁舍泉香新釀酒
前峰月出始聞鐘天龍未散靈山會石馬猶存夏屋封
見說計籌真隠地他年卜築許相從
送域無住律師住四明五臺
大士無心過海行胡僧卓錫此經營龍能護法壇場㓗
花不沾衣戒律精長夏雲中雪山冷高秋河上月波清
故人只在隣峰住何日為賓學許生
新安徐氏號茂林亭曰深淨
高士卜居山水幽寄題珠玉盡名流清風不待開三徑
落日還同泛八溝枕簟嫩凉宜醒酒琴書真味足消憂
幾時得過雲林下一潄潺湲卧石頭
題柯敬仲博士明雪窗長老蘭竹石合景四幅各
一首
適從楚畹來邂逅此君子乃知岩壑姿風致頗相似
光風泛崇蘭玉立共瀟洒襟抱有雙清歲暮遺遠者
又
石逾玉潤不生苔鐵笛吹殘自裂開絶似雨晴炎海上
一雙翡翠忽飛來
九日與吕彦孚陸孔昭袁鵬舉乘風雨泛湖中有
期而不至蔡東流上官東閣楊邊梅分韻得滿朱
二字
九日雨凄其西風吹不斷空懷戲馬臺無復商飈舘湖
闊浪花明林昏烟樹短紅船大于屋坐客不能滿
時序多風雨雲林總畫圖翠屏低晚嶂黑米長秋菰未
遂羣賢集那能四美俱扁舟載西子唯願學陶朱
九月望日與楊廉夫司令袁鵬舉陸孔昭賓王泛
湖過岳墳及林和靖墓分韻得横字
梅花岡上酹先生詩句猶同水月清僧飯林鐘時復扣
客來野鶴不能鳴百年榛莾餘瀛嶼九月芙蓉似錦城
更約雪晴湖上宿洞簫留向夜深横
送張定之還宜興
引領白雲天際飛思親未及一年歸洞庭橘熟霜前摘
更學兒啼舞綵衣
題半間雲
蜀嶺廬峰半是雲青城樵者受氤氲晨霑席上看山笏
暮濕窗間辟蠧芸閒逐蛟龍行雨去靜棲鸞鶴與松分
更從真訣披三素莫把詞章繡五紋
寄李公平御史
姓名不待覆金甌已作人間第一流烏府先生來建業
玉堂學士下瀛洲十年麗澤從諸老一日清風動五侯
江海相知惟賀監幾時醉解驌驦裘
題東閣為上官作
歲晚溪山倚東閣夜深風雪夢西湖不同何遜當年興
獨玩先天太極圖
題耕樂堂為許生作
畎畆區區樂半生此生惟有慕莘耕豈同巢父終忘世
獨愛龐公不入城笑我窮經為左計呼兒擊壤慶西成
烹雞饟黍年年約莫道儂家是許行
送王文敏重入京師
漢室徵賢日王褒有軼材風雲行獻頌江海更&KR0742;杯安
得雙金贈真同萬里廻皇猷能黼黻應不數鄒枚
聖恩頒漢詔星使遍堯封應聘多耆碩更張法祖宗金
臺明易水玉仗過居庸未遂觀光願清時不易逢
題萱蕙同芳圖
風光轉蕙及萱花一笑相逢子墨家不采幽香同結佩
空教零落怨年華
題魯彦康所藏范寬山水手卷
看雲終日坐蒼苔溪上千峰紫翠堆種竹人家臨水住
抱琴客子過橋來欲書盤谷先生序更把潯陽處士杯
他日卜居能似畫草堂題作小蓬萊
松雪竹石蘭
鳳皇栖老楚琅玕白雪猗蘭一再彈空憶玉堂聽雨夜
不知翠袖倚天寒
松雪竹
松雪齋前見此君白鷗波冷翠紛紛蕭騷不是湘江雨
要眇還成楚峽雲
遊冷泉亭
絺綌生凉坐酒醒暫于樹底弄清泠煑茶博士那知味
覓句賓王尚有靈石上白雲終日濕洞中瑶草四時青
我來不宿空歸去夜夢廬山潄玉亭
鷺鷥手卷
摩詰畫成詩益妙夫差鼓破事全非雨蒲烟篠寒沙暝
無數連拳幾箇飛
顯應觀書事
樓觀窺江郭新晴撲紫嵐深林疑有雨積溜響空潭素
髮何由變忘機庶可參明朝重與子來此潄餘酣
送方叔高之泉州南安尉
枳籬茅屋共桑麻韓偓詩中是縣衙政喜簿書辭帥府
久勞弓劍慰山家海州風靜來犀象岩洞巢空竄虺蛇
有詔令民皆復業繞城新植刺桐花
次韻李克讓過丘以敬仁夀寺讀書所
先生讀書處庭草似人長烟郭萬家畫風濤六月凉問
竒能載酒習靜自焚香暫此招提宿非因事覺王
送人之金陵
之子好文翰扁舟東適吳金陵龍虎氣六代帝王都明
月采驪頷朝陽鳴鳳雛畏途方酷烈善寳百金軀
畫馬
西風弄影四蹄霜背有連錢匹練光神駿何曾受羈&KR0919;
蕭蕭想見華山陽
送海東之
一言不合便投劾肯負平生萬卷書南省幕中歌鳳鳥
西風江上鱠鱸魚翩翩去就為時重落落逢迎與世疎
想得扁舟明月夜夢魂唯是到匡廬
早起
四壁蟲聲一樹風滿樓月色五更鐘起來但覺東方白
草上瀼瀼露氣濃
八月十五日蔡忠伯楊廉夫司令袁鵬舉賓王陸
孔昭同登江樓觀潮以李白浙江八月何如此潮
似連山卷雪來分韻賦詩限七言律期而不至者
楚石長老吕彦孚
白馬濤頭駕素車至今猶自詫靈胥千年元氣淋漓後
八月長風震盪初顧兔盈虚端不爽神龍變化竟何如
須臾日落江明練東逝滔滔泄尾閭
江月松風集卷十
