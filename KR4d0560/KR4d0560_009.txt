江月松風集卷九
元錢惟善撰
送趙季文之官湖州分韻得蘇瓌潭
憶昔蘇瓌墮此潭至今遺事作清談雲深不雨千峰潤
風定無波一鏡涵鵷鷺班行終可造蛟龍窟穴暫湏探
前身恐是烏程尉罨畫溪山性所躭
和季文山齋早春
方壺元不離人間倚遍東風十二闌煙雨樓臺春似畫
水雲窗戶晝生寒遥知洗鼎煎茶待定許敲門借竹看
醉後石橋花爛漫翠禽啁唧在簷端
落梅風細小窗寒石上餘香點點斑不惜壺觴千日醉
只愁庭舘一春閒澗雲生白元非雨江樹排青更有山
擕取畫圖溪上去鶴聲應到夢魂間
與馬彦初日暮遊興元寺河上
遠山凝紫白雲歸高處時來攬翠微流水野梅春寂寂
壞城宫樹晚依依雪晴孤雁過江去林暝亂鴉盤塔飛
地下修文呼不起眼前殊覺故人稀
題子昂疎竹遠山圖
玉立湘江闊東風不自持巫山何處是春雨埽蛾眉
翠竹靈壁圖
江上聞瑶瑟雲端擁翠旗楚王空有夢那得見貞姿
客樓即事
未能辭市井那得老江湖不伐田家樹仍還合浦珠客
窗春雨靜親舍暮雲孤時復登樓望青山入座隅
送姚德莊之淳安縣學教諭
少壯功名擬彀中誰憐短褐尚飄蓬山深縣郭民風儉
烟濕廚庖學廩豐弟子讀書庭草綠鄰人擕酒野花紅
煩君為問青溪友獨喜諸洪有兩龔
送中瑞師典簿楊元城還京師
上國皇華使中宫符寳郎每瞻天日表長憶水雲鄉御
榻先馳貢賓筵遠送將壯游誰得似閭里共輝光
湖上山居好天涯驛騎遥三年兩奉使千里又還朝江
樹迎潮立林花避雨飄多情那忍别剪燭坐春宵
送方以愚赴銅陵縣尹
參軍重作宰才美獨能兼首為詢彫瘵仍當舉孝廉柳
隂春繫馬山色書垂簾見說銅陵郡編氓盡聳瞻
題清暉亭
叚家亭子近湖山紫翠横從几案間畫省歸來林壑暝
黃庭臨得簿書間花邊著綵從兒戲竹下擕琴送客還
不獨詩懷似靈運白雲相對拄魚斑
又
鄴侯新第宅何氏好山林賸醉江南酒閒題溪上衿池
春圓草夢庭午直槐隂康樂湖中作令人誦到今
二月望日與吕彦孚錢良貴方雲器過龍華寺看
桃花未開興盡而回
二月龍華寺桃花寒未開千峰間白日一徑亂蒼苔訪
舊山僧化啼春野鳥哀前朝遺跡在燕麥在禖臺
送上清員外薛玄卿歸瓊臺
詩名早已繞京華奉使南乘貫月槎臺上風含蒼玉佩
洞中春老碧桃花步虚縹緲聯珠斗靈閣嵳峩逼紫霞
築舘緱山誠有約百年須啖棗如瓜
聽松復羡陶貞白嚙蕊兼懷郭景純犬吠瓊林疑有雪
鶴歸滄海竟無塵層臺恍若崑山頂仙浦遥通析木津
我欲把詩題石壁天風何日駕麒麟
題任月山畫馬
神駿蕭蕭白黑文圉人調習未能馴五陵年少黃金絡
騎向長安不動塵
晚雨過白墖
宋宫傳是唐朝寺白塔崔嵬寢殿前夏雨染成千樹綠
暮嵐散作一江烟蒼苔門外銅鋪暗細柳營中畫角傳
寂寞葫蘆宫井畔野人拾得舊金鈿
送慶雲壑西堂之揚州化緣
白雲一壑包山臥偶訪檀那作遠行天上賜衣披紫鳳
雨中投寺聽華鯨風濤此日長江險梁棟明年大厦成
已誦法華踰萬徧早回天竺話三生
送王舉之入京就柬樵谷
短衣匹馬佩吳鈎欲寫關河萬古愁射雁秋風高紫塞
聽鶯春色滿皇州黃塵驛路三千里白玉京城十二樓
無酒送君懷抱惡過江為覓故人舟
過寅賓亭
寅賓亭上聽松聲夏木參天綠染成千歲鶴歸城郭是
四更雞動海波明每逢野客分雲坐慣引山童踏雪行
載酒誰能忘勝槩賦詩我獨寄幽情
江雲劉先生挽章
先生家在錦溪村冠盖相從似鹿門亡國敢言邊塞急
清朝應見典型存京庠事往嗟誰及鄉校官卑道益尊
冉冉白雲留不住山中何處酹貞魂
送藍信之省掾滿歸北上(豫章人)
近看江月正懷思遠望燕雲又别離南省共稱三語掾
東膠猶說五經師龍泉光彩干牛斗金匱文章刻鼎彛
追逐相君行樂地西湖佳處總新詩
思雲軒為汪會之以敬父子作乃祖號雲留先生
思雲者思其祖也
兒時不識雲指雲謂為天愛雲及少壯賦詩輙成篇靄
靄春雲好英英秋更鮮望之不可即逝將挾飛仙朅來
錦溪上留與高人眠高人去弗返子孫更綿綿絃琴松
桂裏日與雲周旋見雲思祖父心旌愈懸懸九京不可
作抱雲為&KR1008;然雲或爾飄散爾無雲棄捐帝鄉太清境
親舍落日邊嗟余平生懷蹉跎成暮年
待月亭
廣寒宫殿海雲遮坐聽譙樓度鼓撾何處香飄丹桂子
暗中光湧白蓮花莫言清景昏難見正想高輪曉易斜
塵世能逢此良夜狂歌起舞醉流霞
玉簷馬為彦孚作
堂上讀書春晝長時聞簷馬動丁當空中環珮聲高下
風裏鸞和勢激揚遲似渴烏傳玉漏清于顧兔搗玄霜
特懸雅樂今餘幾愛此自然宫與商
蓬萊贈天目周上人
慣聽黃梅嶺頭雨却卧青蓮峰頂雲手結草菴終作住
身披芰製不曾焚六時漏學廬山刻十丈花從太華分
見說上人無所染定中日日對南薰
七月旦日與吕彦孚錢良貴拉袁鵬舉游湖值風
雨聯成口號
泛湖此日故人期一葉扁舟任所之雲霧兩峰青帢幘
波濤萬頃碧琉璃豈同袁紹飲河朔恰似岑參遊渼陂
醉裏不愁風雨至只疑昏黑有蛟螭
芰製荷衣六月寒清冰瓜果設杯盤棹歌浪湧飄毛髮
談麈風生出肺肝白雨滿湖山不見紅裙入坐酒都乾
潢汙歸路沒人膝須記扁舟此日懽
錢子雲有二齋號風雲可月索賦
道人燕坐讀楞伽童子燒香更煮茶雪月四簷春滿室
夢中何處覓梨花
凉生石壁靜無燈窗戶微明月已升散髮夜深松影裏
滿身風露蹋(缺)冰
送陳乘彛代父回台城夀祖母
蒼江兩岸赤城霞十日籃輿坐到家池上稱觴夀王母
蟠桃開遍漢時花
次陸孔昭韻寄葉子中
白雲南望日思親牛斗高連析木津懷想漫馳千里夢
飛騰不負百年身讀書異土寧無友積德名門尚有人
見說中朝多好事盡開賓閣致儒珍
江月松風集卷九
