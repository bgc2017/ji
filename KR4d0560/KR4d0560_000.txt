江月松風集别集類四(元)
提要
(臣)等謹案江月松風集十二卷元錢惟善撰
惟善字思復自號心白道人錢塘人領至正
辛巳鄉薦官至副提舉張士誠據吳退隠吳
江又移居華亭明洪武初卒惟善博學強記
初應鄉試時題曰羅刹江賦鎖院三千人不
知出處獨惟善引枚乘七發證錢唐之曲江
即羅刹江(按枚乘稱廣陵之曲江則觀潮當在揚州後人謂漢時廣陵地廣遂)
(以錢唐之潮當之殊為附會惟善此賦蓋亦沿舊說之悞不足為據謹附訂於此)大
為主司所稱由是知名其集在明不甚顯故
焦竑撰國史經籍志收元人詩集頗夥而惟
善所作不著錄其傳於世者惟賴良大雅集
所錄詩九首而已此本初為惟善手書真蹟
藏於練川陸氏後歸嘉興曹溶康熙中金侃
於溶家抄得又以甫里許氏所藏本互相參
證始繕為此編流傳於世顧嗣立元詩選所
錄即據此編採入者也乾隆四十二年五月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
