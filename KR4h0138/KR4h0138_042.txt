欽定四庫全書
御選古文淵鑒卷四十二目錄
宋
太祖
諭輔臣詔
平刑詔
下孟㫤詔
禁獻羡餘詔
禁鑄銅詔
治河詔
江南平下詔
太宗
非課最不書勞績詔
限日決獄詔
禁喪葬舉樂詔
戒許王元僖等詔
止尊號詔
答樊知古詔
選寺監官詔
平權衡詔
議立贖法詔
賜上官正手札
申理冤滯諭
答李至詔
真宗
順時行火詔
切責陳堯咨詔
仁宗
戒貢士進學詔
恤刑詔
禁按赦前事詔
立制科舉詔
給致仕官奉詔
改定樂制詔
戒百官詔
頒樂名大安詔
戒飭轉運使詔
戒百官詔
賑濟災傷路詔
儆百工敦行實詔
頒久任格詔
英宗
飭百官詔
飭舉人制
神宗
賜韓琦詔
諭邊臣詔
求直言詔
求言詔
諭文彦博手詔
資治通鑑序
高宗
罷上壽詔
察吏詔
幸學手詔
禁加耗詔
孝宗
斷獄詔
奬諭魏王愷詔
興水利詔
賜魏王愷詔
禁兩税折錢詔
罷官鬻鹽詔
光宗
諭守令詔
寧宗
賑荒詔
理宗
從祀五臣詔
罪己詔
欽定四庫全書
御選古文淵鑒卷四十二
内閣學士兼禮部侍郎教習庶吉士(臣)徐(乾學)等奉
旨編注
宋(伯益之後五代喪德九土分裂太祖以歸德軍節度使受周禪乘火而帝興於商丘為火墟因建有)
(天下之號曰宋自太祖歷南渡至度宗共三百十七年)
太祖(諱匡胤姓趙氏涿郡人宣祖弘殷仲子母昭憲太后杜氏事周為殿前都點檢恭帝初將)
(兵禦契丹至陳橋驛而還受恭帝禪)
諭輔臣詔(建隆三年)
五代諸侯䟦扈有枉殺人者朝廷置而不問人命至重
姑息蕃鎮當若是耶自今諸州決大辟錄案聞奏付刑
部覆視之
平刑詔(建隆三年)
禁民為非乃設法令臨民以簡必務哀矜竊盜之生本
非巨蠧近朝立制重於律文非愛人之旨也自今竊盜
贓滿五貫足陌者死
下孟㫤詔(乾德二年十一月命忠武節度使王全斌等率步騎六萬討蜀十二月全)
(斌入利州敗其將王昭遠三年正月蜀主㫤降全斌入成都㫤遣其弟雅王仁贄奉表求)
(哀帝賜詔)
朕以受命上穹臨制中土姑務保民而崇德豈思右武
以佳兵(老子佳兵者不祥之器)至於臨戎蓋非獲巳矧惟益部僻
處一隅靡思僭竊之愆輒肆窺覦之志潛結并寇自啟
釁端(先是王昭遠勸蜀主遣孫遇趙彦韜等以蠟彈書潛約北漢令其濟河同舉彦韜以書上聞)爰
命偏師往申弔伐靈旗所指逆壘自平朕嘗中宵憮然
兆民何罪屢馳驛騎嚴戒兵鋒務宣拯溺之懷盡招攜
之禮而卿果能率官屬而請命拜表疏以祈恩託以慈
母(㫤母李氏㫤降表言有親年幾七十願終甘旨之養免賜暌離之責)保其宗祀悉封府
庫以待王師追咎改圖將自求於多福匿瑕含垢當盡
滌於前非朕不食言爾無它慮
禁獻羡餘詔(乾德四年)
出納之吝謂之有司儻規致於羡餘必深務於掊克知
光化軍張全操上言三司令諸處場院主吏有羡餘粟
及萬碩芻五萬束以上者上其名請行賞典此苟非倍
納民租私減軍食亦何以致之宜追寢其事勿復頒行
除官所定耗外嚴加止絶
禁鑄銅詔(開寳三年)
古者不貴難得之貨後代賦及山澤上加侵削下益彫
弊每念兹事深疚於懷未能捐金於山豈忍奪人之利
自今桂陽監歲輸課銀宜減三分之一民鑄銅為佛像
浮圖及人物之無用者禁之銅鐵不得闌出蕃界及化
外
治河詔(開寳五年五月河大決澶州濮陽縣又決大名府朝城縣河南北皆大水發諸)
(州軍士及丁夫凡五萬人塞決河命潁州團練使曹翰護其役帝下詔)
近者澶濮等數州霖雨薦降洪河為患朕以屢經決溢
重困黎元每閱前書詳究經瀆至若夏后所載但言導
河至海隨山濬川未嘗聞力制湍流廣營高岸自戰國
專利堙塞故道小以妨大私而害公九河之制遂隳歷
代之患弗弭凡搢紳多士草澤之倫有素習河渠之書
深知疏導之策若為經久可免重勞並許詣闕上書附
驛條奏朕當親覽用其所長勉副詢求即示甄奬(是月決口)
(盡塞)
江南平下詔(開寳九年二月平江南都部署曹彬以李煜至京師授右千牛衛上)
(將軍封違命侯帝降詔)
上天之德本於好生為君之心貴乎含垢自亂離之云
瘼致跨據之相承諭文告而弗賓申弔伐而斯至慶兹
混一加以寵綏江南偽主李煜承奕世之遺基據偏方
而竊號惟乃先父早荷朝恩(建隆元年宋太祖受周禪放江南降將三十四人歸)
(本國煜父元宗李景遣使朝貢)當爾襲位之初未嘗禀命(建隆二年元宗殂煜嗣位)
(乃遣馮延魯奉表陳襲位)朕方示以寬大每為含容雖陳内附之言
罔效駿奔之禮聚兵峻壘包蓄日彰朕欲全彼始終去
其疑間雖頒召節亦冀來朝(開寳七年九月帝遣李穆使江南召煜入朝)庶
成玉帛之儀豈願干戈之役蹇然弗顧潛蓄異謀(穆至江南)
(煜將從之為陳喬張洎所止遂稱病固辭)勞銳旅以徂征傅孤城而問罪洎
聞危迫累示招攜何迷復之不悛果覆亡之自掇昔者
唐堯光宅非無丹浦之師(吕氏春秋堯戰於丹水之浦以服南蠻)夏禹泣
辜不赦防風之罪稽諸古典諒有明刑朕以道在包荒
恩推惡殺在昔騾車出蜀(晉諸公贊劉禪乘騾車詣鄧艾不具亡國之禮)青蓋
辭吳(吳先有青蓋入洛之謠孫皓應之)彼皆閏位之降君不預中朝之
正朔及頒爵命方列公侯爾實為外臣戾我恩德比禪
與皓又非其倫特升拱極之班(宋十六衛在京師為環衛取環拱之義此指煜)
(為右千牛衛也)賜以列侯之號式優待遇盡捨尤違
太宗(初名匡義改賜名光義宣祖第三子太祖受禪封晉王初昭憲太后約太祖傳位晉王太)
(祖崩晉王即位更名炅)
非課最不書勞績詔(太平興國六年)
古者懋建庶官分治百職考其幽明之狀以申黜陟之
典今則無聞焉故京朝官釐務於外者咸給以御前印
紙令書治迹而主司不能彰明臧否但以細碎之事混
淆其間非所以副朕詳求之意也自今循常之務非課
最者不得書為勞績其殿犯無有所隱
限日決獄詔(太平興國六年)
諸州大獄長吏不親決胥吏旁緣為姦逮捕證佐滋蔓
踰年而獄未具自今長吏每五日一慮囚情得者即決
之復制聽獄之限大事四十日中事二十日小事十日
不他逮捕而易決者毋過三日
禁喪葬舉樂詔(太平興國七年)
訪聞喪葬之家有舉樂及令章者蓋聞隣里之内喪不
相舂(曲禮隣有喪舂不相)苴麻之旁食未嘗飽此聖王教化之道
治世不刊之言何乃匪人親罹釁酷或則舉奠之際歌
吹為娛靈柩之前令章為戲甚傷風教實紊人倫今後
有犯此者並以不孝論預坐人等第科斷所在官吏常
加覺察如不用心並當連坐
戒許王元僖等詔(端拱元年正月陳王元僖進封許王韓王元侃為荆南湖)
(南節度使進封襄王冀王元份為威武建寧節度使進封越王益王元傑為劒南東西兩)
(川節度使帝下詔四王皆太宗子也)
朕周顯德中年十六時江淮未賓從武昭皇帝南征屯
於揚泰等州(顯德三年周世宗征南唐宋太祖之父弘殷以右廂都指揮從克揚州又克泰州弘)
(殷卒後太祖代周追尊為宣祖武昭皇帝)朕少習弓馬屢與賊交鋒賊應弦
而踣者甚衆太祖駐兵六合(時太祖别克清流關將兵二千趨六合)聞其
事拊髀大喜年十八從周世宗太祖下瓦橋關瀛莫等
州(顯德六年太祖以水陸都部署從世宗北征平關南)亦在行陣洎太祖即位親
討李筠李重進朕留守帝京(建隆元年五月昭義節度使李筠叛太祖親征命太)
(宗以大内都點檢居守九月淮南節度使李重進叛太祖親征命太宗以大内都部署居守)鎮撫都
下上下如一其年蒙委兵權歲餘授開封尹歷十六七
年民間稼穡君子小人真偽無不更諳即位以來十三
年矣朕持儉素外絶畋遊之樂内鄙聲色之娛真實之
言故無虚飾汝等生於富貴長自深宫民庶艱難人之
善惡必恐未曉略說其本豈盡余懷夫帝子親王先須
克已勵情聽卑納諫每著一衣則憫蠶婦每餐一食則
念耕夫至於聽斷之間勿先恣其喜怒朕每親臨庶政
豈敢憚於焦勞禮接羣臣無非啟沃汝等勿鄙人短勿恃
已長乃可永守富貴而保終吉先賢有言曰逆吾者是
吾師順吾者是吾賊此不可不察也
止尊號詔(端拱二年十二月先是太平興國六年羣臣上帝尊號為應運統天睿文)
(英武大聖至明廣孝皇帝至是降詔)
古先哲王託居人上蓋務求於至治豈有尚於虚名矧
帝皇之稱巳極崇大爰自唐室始加美號徇臣子之愛
戴著方策之典常踵事增華積習無改朕亦博考載籍
追法古道既異三五之舊制深懼賓實之有踰憮然自
思不遑寧處自今四方所上表宜只稱皇帝(吕蒙正等奏陛下功)
(德茂盛但可增益尊名今忽省去羣臣無不震駭趙普又率百官上表請復尊號皆不許)
答樊知古詔(端拱二年知古為河北西路招置營田使請修城木五百餘萬牛革)
(三百萬帝降詔知古初名若水自南唐來歸賜名知古)
萬里長城豈在於此自古匈奴黃河互為中國之患朕
自即位以來或疆埸無事則有修築河隄之役近者邊
烽稍警則黃河安流無害此蓋天意更迭垂戒常令惕
厲然而預備不虞古之善教深溝高壘亦王公設險之
義也所請過當不亦重困吾民乎(帝既下詔仍命有司量以官物給之)
選寺監官詔(端拱三年)
九寺三監國之羽儀(九寺太常寺宗正寺光祿寺衛尉寺太僕寺大理寺鴻臚寺司農寺)
(太府寺三監國子監少府監將作監)制度聲名往往而在各有副貳率其
司存品秩素高職任尤重郎吏遷授斯為舊章比聞縉
紳之流頗以臺閣自許目為散地甚無謂焉朕將振之
自我而始
平權衡詔(淳化三年)
書云協時月正日同律度量衡(書舜典)所以建國經而立
民極也國家萬邦咸乂九賦是均顧出納於有司繋權
衡之定式如聞秬黍之制或差毫釐錘鈎為姦害及黎
庶宜令詳定稱法著為通規
議立贖法詔(淳化四年)
先王用法簡約使人知禁而易從後代設茶酒鹽税之
禁奪民厚利刑用滋章今之編敇皆出律外又數改更
官吏且不能曉百姓安得聞之一陷於理情雖可哀法
不得贖豈禮樂之化未行而專用刑罰之弊與漢文帝
使天下人入粟於邊以受爵免罪幾於刑措其議科條
非著於律者或冒利犯禁奢侈違令或過誤可憫别為
贖法鄉民以穀麥市人以錢帛使人重穀麥免刑罰則
農桑自勸富壽可期矣
賜上官正手札(正時為西川招安使恃平蜀功數面攻兩川官吏之短有上章)
(訴其不法者帝欲保全之手札戒諭)
言者君子之樞機樞機之發榮辱之主不可不慎也夫
遇事輒發悔不可及倘自恃無瑕而好面攻人之短豈
謂喜怒不形於色耶當以和輯遠民為念斯盡善矣
申理冤滯諭
中外臣僚皆留心政務天下安有不治者古人宰一邑
守一郡使飛蝗避境猛虎渡河(宋均為九江太守郡多虎暴均至虎相與東遊)
(渡江楚沛多蝗其飛至九江界者輒東西散去)況能惠養黎庶申理冤滯豈不
感召和氣乎朕每自勤不怠此志必無改易或云有司
細故帝王不當親決朕意則異乎是若以尊極自居則
下情不能上達矣
答李至詔(真宗初正儲位以至與李沆並兼賓客詔太子事以師傅禮真宗每見必)
(先拜至等上表不敢當詔答之)
朕旁稽古訓肇建承華用選端良資於輔導藉卿宿望
委以護調蓋將勖以謙冲故乃異其禮數勿飾當仁之
讓副予知子之心
真宗(太宗第三子初名德昌封韓王改名元休封襄王又改名元侃進封夀王立為皇太子改)
(名恒即位)
順時行火詔(大中祥符四年)
火田之禁著在禮經(周禮火弊註火弊火止也春田主用火因焚萊除陳草皆殺而火止)
(王制昆蟲未蟄不以火田)山林之間合順時令其或昆蟲未蟄草木
猶蕃輒縱燎原則傷生類諸州縣人畬田並如鄉土舊
例自餘焚燒野草須十月後方得縱火其行路野宿人
所在檢察毋使延燔
切責陳堯咨詔(大中祥符八年七月先是堯咨以尚書工部郎中知永興軍豪)
(侈不法嘗以氣凌轉運使樂黃目黃目不能堪求解去遂徙堯咨知河南府又有發其前)
(知長安時不法事落職知鄧州至是其兄樞密使堯叟為言於帝請復其官帝不許僅令)
(知制誥又聞堯咨自謂遭讒時怏怏遂下詔切責之)
卿知永興日所為乖當非獨用刑慘酷也如擅置武庫
建視草堂開三門築甬道出入列禁兵自衛此豈人臣
所宜衆論甚喧不但樂黃目奏也朕念卿母氏耆年堯
叟朝夕近侍未欲窮究姑示薄責旋加甄叙成命既出
羣言愈讙卿曾不内省但曰為人所傾自今宜體國恩
改過遷善不然當以前後事狀盡付有司
仁宗(諱禎初名受益真宗第六子初封慶國公進封壽春郡王又封昇王立為皇太子即位)
戒貢士進學詔(天聖初貢禮部數詘者得特奏名或因循不學帝乃下詔)
學猶殖也不學將落遜志務時敏厥修乃來朕慮天下
之士或有遺也既巳臨軒較得失而憂其屢不中科則
衰邁而無所成退不能返其里閭而進不得預於祿仕
故常數之外特為之甄采而狃於寬恩遂隳素業苟簡
成風甚可恥也自今宜篤進厥學無習僥倖焉
恤刑詔(天聖四年)
朕念生齒之蕃抵冒者衆法有高下情有輕重而有司
巧避微文一切致之重辟豈稱朕好生之志哉其令天
下死罪情理可矜及刑名疑慮者具案以聞有司無得
舉駁(其後雖法不應奏吏當坐罪者審刑院貼奏率以恩釋為例名曰貼放吏始無所牽制請讞者多得)
(減死矣)
禁按赦前事詔(天聖七年)
蓋聞治古君臣同心上下協穆而無激訐之俗何其德
之盛也朕竊慕焉嘉與公卿大夫同底斯道而教化未
至澆薄日滋比者中外羣臣多上章言人過失暴揚難
驗之罪或外託公言内緣私忿詆欺曖昧苟陷善良又
赦令者所以與天下更始而有司多舉按赦前之事殆
非信命重刑罰使人洒心自新之意也今有上言告人
罪言赦前事者訊之至於言官宜務大體非事關朝政
自餘小過細故勿須察舉
立制科舉詔(天聖七年先是大中祥符元年言者以兩漢舉賢良多因兵荒災變)
(所以詢訪闕政今國家受瑞登封無闕政也安取此乃罷其科惟吏部設宏詞拔萃平判)
(等科如舊制至是乃下詔)
朕開數路以詳延天下之士而制舉獨久不設意者吾
豪傑或以故見遺也其復置此科
給致仕官奉詔
致仕官舊皆給半奉而未嘗為顯官者或貧不能自給
豈所以遇高年養廉恥也其大兩省太卿監正刺史閤
門使巳上致仕者自今給奉並如分司官例仍歲時賜
羊酒米麵令所在長吏嘗加存問
改定樂制詔(皇祐二年閏十一月召太子中舍致仕胡瑗同阮逸等定鐘磬制度)
(下詔)
朕聞古者作樂本以薦上帝配祖考三五之盛不相襲
法然必平定始克明備周武受命至成王時始大合樂
漢初亦沿舊樂至武帝時始定泰一后土樂詩光武中
興至明帝時始改大予樂之名唐高祖造邦至太宗時
始定鍾律明皇方成唐樂是知禮樂重事須三四世聲
文乃定國初亦循用王朴竇儼所定周樂太祖患其聲
高遂令和峴減一律真宗始議隨月轉律之法(咸平四年太常)
(寺言樂工習藝匪精每祭享郊廟止奏黃鍾宫一調未嘗隨月轉律乃命翰林學士夏侯嶠判寺郭贄同按試)
(擇曉習月律者增其奉)屢加按覈然念樂經久墜學者罕專歷古
研覃亦未完緒頃雖博加訪求終未有知聲知經可信
之人嘗為改更未適兹意中書門下集賢院及太常禮
樂官以天地五方神州日月宗廟社稷祭享所用登歌
宫縣審定聲律是非按古合今調諧中和使經久可用
以發揚祖宗之功德朕何憚改為但審聲驗書二學鮮
並互詆胸臆無所援據慨然希古靡忘於懷(于是中書門下集兩)
(制太常官置局于秘閣詳定大樂)
戒百官詔(皇祐三年二月時茶法大壊芻粟之入大約虚估劵至京師為南商所抑)
(往往不售北商無利入中者寡公私兩弊知定州韓琦等以為言下三司議三司請入中)
(糧草仍用見錢法帝可之慮復有言者特下詔申戒)
朕惟古之善為國者使變通不倦而公私相足比食貨
法壊芻粟價益倍縣官之費日長商賈不行豪富之家
乘時牟利本末相横吏緣為姦故詔近臣考決大議今
利害曉白尚慮輕肆之人陳舞空言幸搖其端夫利百
而法乃變令下而議不起然後民聽不眩而憲度行焉
自今有依前事為議者並須究知厥理審可施行若其
事巳上而驗問無狀者寘之重罰
頒樂名大安詔(皇祐三年七月兩制禮官王堯臣等上言按太常天地宗廟四)
(時之祀樂章凡八十九曲自景安而下七十五章率以安名曲豈特本道德政教嘉靖之)
(美亦緣神靈祖考安樂之故臣等謹上議國朝樂宜名大安帝下詔)
朕惟古先格王隨代立樂亦既制作必有稱謂緣名以
討義由義以知德蓋名者德之所載而行遠垂久之致
焉故韶以紹堯夏以承舜濩以救民武以象伐傳之不
朽用此道也國家舉墜正失典章交備獨斯體大而有
司莫敢易言之朕憫然念兹大懼列聖之休未能招揭
於天下之聽是用申敇遠求博講而考定其衷今禮官
學士迨三有事之臣同寅一辭以大安之議來復且謂
藝祖之戡暴亂也安天下之未安其功大二宗之致太
平也安天下之既安其德盛洎朕之承聖烈也安祖宗
之安安其仁厚祗覽所議熟復於懷恭惟神德之造基
神功之戢武章聖恢清淨之治冲人蒙成定之業雖因
世之迹各異而靖民之道同歸以之播鐘球文羽籥用
諸郊廟告於神明曰大且安誠得其正
戒飭轉運使詔(嘉祐三年)
朕惟分治州縣付之守令按督守令付之轉運使提點
刑獄而比年以來吏或貪恣害物耄昏不事事以弛為
寬以苛為察賦斂有常或增重之以為勞刑罰有經或
出入之以為能而使者莫之舉豈朕所以寄任之意歟
其各思率職毋撓權幸毋縱有罪惠綏吾民以稱朕意
戒百官詔(嘉祐五年)
朕樂與士大夫惇德明義以先天下而在位殊趣弗率
朕旨或為危言詭行務以驚衆而取譽㒺上而邀寵論
事之官搜抉隱微無忠恕長厚之風託迹於公而原其
本心實以合黨圖私甚可惡也使吾俗靡然陷溺於薄
而望教成治立其可得哉書不云乎堲讒說殄行震驚
朕師(舜典舜命龍之辭)中書門下其采端實之士明進諸朝察
矯激巧偽者加放絀焉明揚朕言以厲多士
賑濟災傷路詔(嘉祐五年)
天災流行蝗潦相繼雖發廪蠲賦而民之捐瘠者尚多
或鬻賣妻子或轉死溝壑方春之時羣物欣豫乃令吾
民不聊若此朕心憯怛惄焉靡寧其令災傷路轉運使
提點刑獄督州縣營濟之察不稱職者
儆百工敦行實詔(嘉祐五年)
臺諫為朕耳目之官而事有不能周知固將博問朝士
大夫以廣聽察乃有險詖之人因緣憎嫉依倚形勢興
造飛語以中傷善良殆非忠厚之行也昔夏后時官師
相規(見夏書胤征篇)漢之公卿恥言人過今吾士大夫乃違古
人之守蹈薄俗之弊甚無謂也中書門下其為朕申儆
百工務敦行實循而弗改當重絀焉
頒久任格詔(嘉祐六年)
朕觀古者治世牧民之吏多稱其職而百姓安其業今
求材之路非不廣責善之法非不謹而吏多失職非稱
所以為民之意豈人材獨少而世變殊哉殆不得久於
其官故也蓋智能材力之士雖有興利除害禁姦勸善
之意非假以歲月則亦媮不為用欲終厥功其路無由
自今諸州縣守令有清白不擾政迹尤異而實惠及民
者本路若州將政迹實狀以聞中書門下察訪得實許
令再任
英宗(諱曙濮安懿王允讓第十三子初賜名宗實仁宗無子立為皇子封鉅鹿郡公嗣帝位)
飭百官詔(治平二年)
朕觀漢宣之治綜核名實而政事文學法理之士咸精
其能繼統之業盛矣朕蒙先帝遺烈懼德不明未燭厥
理乃夙興以思嘉與公卿大夫厲精為治而屬天下承
平日久内外因循惰職者衆未聞推利及民盡心憂國
者也徒累積歲月以幸其進又沽飾名譽以徼所知其
可道者亦不過務在簿書期會之間朕何望焉夫憸嘿
苟簡者弗懲則端良敏濟者無以勸朕持賞罰之大公
固將必行之詩不云乎夙夜匪懈以事一人(大雅烝民篇)百
執事其易慮孜孜各修厥職以稱朕意
飭舉人制(治平二年)
朕享國日淺永惟任大而守重欲聞讜直之言以鑒不
逮而未始云獲夫天人之際災祥各緣類而至也朕即
位以來非有歌鐘狗馬之虞與夫外家女寵爵位賞罰
之過乃二月甲辰大風晝冥四月丁未白氣起西方七
月丁丑太白經天八月庚寅大雨注京師半年之間鉅
異四發豈朕不共不忱不決不達之致歟是以顧省厥
違夙夜靡寧矧今吏治未醇民風未厚官溢而濫入之
源未塞兵衆而選用之法未精田野雖闢而農不免饑
寒關市雖弛禁而商不通有無欲人蹈名節而廉恥常
不立欲人遠刑罰而抵冒常不止宋景一言而勝妖眚
朕下罪己之詔甚祗懼也而未有轉禍之感漢宣終世
以核名實朕發責吏之書甚丁寧也而未有飾職之應
遠鑒百王興壊之所由近慕四聖功業之所就(四聖謂太祖太)
(宗真宗仁宗)何行而適世變何修而當天心子大夫其悉心
以陳
神宗(諱頊英宗長子初名仲鍼英宗即位封安國公進封淮陽郡王潁王立為皇太子即位)
賜韓琦詔(熙寧二年)
河北歲比不登水溢地震方春東作民攜老幼棄舊廬
日流徙於道中夜以興慘怛不安其經制之方聽便宜
從事有可以左右吾民者宜為朕撫輯而振全之毋使
後時以重民困
諭邊臣詔(元豐三年)
比者契丹出沒不常不可全恃信約以為萬世之安況
河朔地勢坦平略無險阻殆非前世之比惟是塘水實
為礙塞卿等當體朕意協力增修自非地勢高仰人力
所不可施者皆在滋廣用謹邊防蓋功利近在目前而
不為良可惜也
求直言詔
朕以菲德承至尊託於公卿兆民之上惟治忽在朕躬
夙夜兢兢思有以奉天命下念所以修政事之統愧不
敏明未燭厥理夫闢言路通上下之志欲治之主所同
趣也其布告内外文武羣臣若朕知見思慮之所未及
至於朝之闕政國之要務邊防戎事之得失郡縣民情
之利害各令直言抗疏以聞無有所隱言若適用亦以
得人觀其器能當從甄擢惟爾文武其各體朕兹令之
非徒也
求言詔
傳曰近臣盡規以其榮恥休戚與上同也今在此位者
視朕過失與朝廷政事之闕默而不言乃或私議切歎
若以其責為不在已夫豈皆習見成俗以為當然其亦
有含章懷寳待唱而發者也今百度隳弛風俗偷惰薄
惡烖異譴告不一此誠忠賢助朕憂惕以剏制改法捄
弊除患之時宜令侍從官自今視朕過失與朝廷政事
之闕無有巨細各具章奏極言無隱噫言善而不用朕
有厥咎道之而弗言爾為不恭朕將用此考察在位所
以事君之實明黜陟焉
諭文彦博手詔
方今馬政不修官吏無著效豈任不久而才不盡歟是
何監牧之多官吏之衆而乏才之盛也昔唐用張萬歲
三世典羣牧恩信行於下故馬政修舉後世稱為能吏
(唐兵志唐初用太僕少卿張萬歲領羣牧自貞觀至麟德四十年間恩信行於隴右)今上自提總
官屬下至坊監使臣既非銓擇而遷徙迅速謂之假道
欲使官宿其業而盡其能不可得也為今之計者當簡
其勞能進之以序自坊監而上至於羣牧都監皆課其
功而第進之以為任事者勸焉
資治通鑑序(英宗時司馬光約戰國至秦二世如左氏體為通志八卷以進上悅)
(之命續其事自治平開局迨元豐成書凡十九年神宗作序賜名資治通鑑詔邇英經筵)
(常令進講)
朕惟君子多識前言往行以畜其德故能剛健篤實輝
光日新(易大畜彖傳)書亦曰王人求多聞時惟建事(尚書說命篇)
詩書春秋皆所以明乎得失之迹存王道之正垂鑑戒
於後世者也漢司馬遷紬石室金櫃之言據左氏國語
推世本戰國策楚漢春秋采經摭傳㒺羅天下放失舊
聞攷之行事馳騁上下數千載間首記軒轅至於麟止
(漢武帝元狩元年獲白麟司馬遷史記至此而止故曰麟止猶春秋終於獲麟)作為紀表世家
書傳後之述者不能易此體也惟其是非不謬於聖人
褒貶出於至當則良史之才矣若稽古英考留神載籍
萬幾之暇未嘗廢卷常命龍圖閣直學士司馬光論次
歷代君臣事迹俾就秘閣繙閱給吏史筆札起周威烈
王訖於五代光之志以謂周道衰王室微禮樂征伐自
諸侯出平王東遷齊秦楚晉始大桓文更霸猶託尊王
為辭以服天下自威烈王陪臣執命韓趙魏為諸侯周
雖未滅王制盡矣此亦古人述作造端立意之所繇也
其所以載明君良臣切摩治道議論之精語德刑之善
制天人相與之際休咎庶徵之原威福盛衰之本規模
利害之效良將之方略循吏之教條斷之以邪正要之
以治忽辭令淵源之體箴諫深切之義良謂備焉凡十
六代勒成二百四十九卷列於戶牖之間而盡古今之
統博而得其要簡而周於事是亦典刑之總會冊牘之
淵林矣荀卿有言欲觀聖人之迹則於其粲然者矣後
王是也若夫漢之文宣唐之太宗孔子所謂吾無間然
者自餘治世盛王有慘怛之愛有忠利之教或知人善
任恭儉勤畏亦各得聖賢之一體孟軻所謂吾於武成
取二三策而巳至於荒墜顛危可見前車之失亂賊姦
宄厥有履霜之漸詩云殷鑒不遠在夏后之世故賜其
書曰資治通鑑以著朕之志焉耳(又奬諭司馬光詔書云史學之廢久矣紀)
(次無法論議不明豈足以示懲勸明久遠哉卿博學多聞貫穿古今上自晚周下迄五代發揮綴緝成一家之)
(書褒貶去取有所據依省閱以還良深嘉歎今賜卿銀絹對衣腰帶鞍轡馬具如別錄至可領也故兹奬諭想)
(宜知悉冬寒卿比平安好遣書指不多及)
高宗(諱構徽宗第九子初封蜀國公進封廣平郡王康王金兵初圍京師詔王如金軍議和及)
(金兵至復受詔至金留相州尋拜河北兵馬大元帥二帝北狩元祐皇后手書告中外俾帝嗣)
(統乃即位於應天府)
罷上壽詔(建炎元年五月宰臣等上言請以五月二十一日為天申節下詔)
朕承祖宗遺澤獲託士民之上求所以扶危持顛之道
未知攸濟念二聖鑾輿在遠萬民失業將士暴露夙夜
痛悼寢食幾廢況以眇躬之故聞樂飲酒以自為樂乎
非惟深拂朕志實增感於一心所有將來天申節百官
上壽常禮可令寢罷
察吏詔(建炎五年)
朕惟養兵之費皆取於民吾民甚苦而吏莫之恤夤緣
軍須掊歛無藝朕甚悼之監司郡守朕所委寄以惠養
元元者也今慢不加省復何賴焉其各勤乃職察吏之
侵漁納賄者按劾以聞苟庇覆弗治朕不汝貸
幸學手詔(紹興二十七年車駕幸學隨至秘書省右文殿頒手詔)
朕聞周建外史掌五帝三皇之書漢選諸儒定九流七
略之奏文德之盛後世推焉仰惟祖宗開建冊府凡累
朝名世之士由是以興而一代致治之原蓋出於此朕
嘉與學士大夫共宏斯道乃一新史觀新御榜題肆從
望幸之忱以示右文之意嗚呼士習為空言而不為有
用之學久矣爾其勉修術業益勵猷為一德一心以共
赴亨嘉之會用丕承我祖宗之大訓顧不善歟
禁加耗詔(紹興三十二年)
州縣受納秋苖官吏多收加耗肆為姦欺方時艱虞用
度未足欲減常賦而未能豈忍使貪贓之徒重為民蠧
自今違犯官吏並置重典仍沒其家
孝宗(諱眘太祖七世孫秀王偁之子初名伯琮高宗太子薨未有後詔選太祖之後育帝於宫)
(中賜名瑗封建國公進封普安郡王尋立為皇子更名瑋封建王立為皇太子更名眘受高宗)
(禪即位)
斷獄詔(乾道三年)
獄重事也稽者有律當者有比疑者有讞比年顧以獄
情白於執政探取旨意以輕為重甚亡謂也自今其祗
乃心敬於刑惟當為貴毋習前非不如吾詔吾將大寘
於罰㒺攸赦
奬諭魏王愷詔(乾道七年二月進封慶王愷為魏王判寧國府愷孝宗第二子)
(也)
大江之壖其地廣袤使水之蓄洩不病而皆為膏腴者
圩之為利也然水土鬭齧從昔善壊卿聿修稼政巨防
屹然有懷勤止深用嘉歎
興水利詔(乾道九年臣僚言江西連年荒旱不能預興水利為之備乃下詔)
朕惟旱乾水溢之災堯湯盛時有不能免民無病者備
先具也豫章諸郡縣但阡陌近水者苗秀而實高仰之
地雨不時至苗輒就槁意水利不修失所以為旱備乎
唐韋丹為江西觀察使治陂塘五百九十八所灌田二
萬頃此特施之一道其利如此矧天下至廣也農為生
之本也泉流灌溉所以毓五穀也今諸道名山川原甚
衆民未知其利然則通溝瀆瀦陂澤監司守令顧非其
職與其為朕相丘陵原隰之宜勉農桑盡地利平繇行
水勿使失時雖有豐凶而力田者不至拱手受弊亦天
人相因之理也朕將即勤惰而寓賞罰焉
賜魏王愷詔(淳熙三年愷時判明州)
陂湖川澤之利或通或塞存乎其人四明為州實治鄞
鄞之鄉東西凡十四而錢湖之水實溉其東之七吏惰
不虔葑菼蕪翳利失其舊農人病焉卿臨是邦乃能講
求利便而濬治之遂使並湖七鄉之田(並與傍同)無異時旱
乾之患其為澤豈淺哉剡奏徹聞不忘嘉歎
禁兩税折錢詔(淳熙五年)
比年以來五穀屢登蠶絲盈箱嘉與海内共享阜康之
樂尚念耕夫蠶婦終歲勤動價賤不足以償其勞郡邑
兩税除折帛折變自有常制當輸正色者毋以重價強
之折錢若有故違重置於法臨安府刻石徧賜諸路
罷官鬻鹽詔(淳熙十五年)
廣南在數千里外疾痛難於上聞朕憫之尤切蓋鹽者
民資以食向也官利其贏轉而自鬻久為民疾朕為之
更令俾通販而杜官鬻民固以為利矣然利於民者官
不便焉必胥動以浮言且朕知恤民而巳浮言奚恤矧
置監司守令以為民朕有美意弗廣其推顧撓而壊之
可乎自今如或有此必寘之法
光宗(名惇孝宗第三子初封恭王乾道七年孝宗以恭王英武類己立為皇太子十六年傳位)
(在位五年)
諭守令詔(紹熙二年)
朕惟為政之道莫先於養民故自即位以來蠲除甚賦
頒宣寬條嘉與四方臻於安富郡守縣令最近民者也
誠能拊循惠愛以承休德庶幾政平訟理之效今采之
人言乃聞科斂先期競務辦集而民之虚實不問追呼
相繼敢為催剝而民之安否不恤財計之外治理蔑聞
甚不稱朕委屬之意國用有常固在經理而非掊克督
促以為能也知本末先後之誼此朕所貴於守令者繼
自今以軫恤為心以牧養為條俾民安業時予汝嘉
寧宗(諱擴光宗第二子初封英國公平陽郡王光宗受禪進封嘉王孝宗崩光宗以疾不能出)
(太皇太后吳氏詔王即皇帝位尊光宗為太上皇)
賑荒詔(慶元元年)
朕德菲薄饑饉荐臻使民阽於死亡夙夜慘怛寧敢諉
過於下顧使者守令所與朕分寄而共憂也乃涉春以
來聞一二郡老稚乏食去南畆捐溝壑咎安在耶豈振
給不盡及民歟得粟者未必饑饑者未必得歟偏聚於
所近不能均濟歟官吏視成而自不省歟其各恪意措
畫務使實惠不壅毋以虚文蒙上則朕汝嘉
理宗(諱昀太祖十世孫父希壚追封榮王寧宗弟沂王薨無嗣以宗室希瞿子均為王後景獻)
(太子薨寧宗立均為皇子賜名竑以帝嗣沂王賜名貴誠寧宗疾篤丞相史彌遠與竑有違言)
(乃稱詔立帝為皇子賜名昀寧宗崩即位封竑為濟王湖州潘壬等謀立竑不克竑遇酖薨)
從祀五臣詔(淳祐元年)
朕惟孔子之道自孟軻後不得傳至我朝周惇頤張載
程顥程頤真見實踐深探聖域千載絶學始有指歸中
興以來又得朱熹精思明辨表裏混融使大學論孟中
庸之書本末洞徹孔子之道益以大明於世朕每觀五
臣論著啟沃良多今視學有日其令學官列諸從祀以
示崇奬之意(是月丙午封周惇頤為汝南伯張載郿伯程顥河南伯程頤伊陽伯戊申視太學謁)
(孔子遂御崇化堂命祭酒曹觱講禮記大學篇監學者各進一秩諸生推恩錫帛有差製道統十三贊就賜國)
(子監宣示諸生復親書朱熹白鹿洞學規賜焉)
罪己詔(端平三年四月)
數年之間多難巳甚屬讐金之寖滅而蒙古之與隣逮
合謀成破蔡之功(紹定六年遣江海孟珙從元兵合圍金主於蔡州破之)恐假道
有及虞之勢心之憂矣臍可噬乎又兵民之死戰鬭戶
口之困流離室廬靡存骼胔相望是皆朕明不能燭德
有未孚上無以格天心下無以定民志今方施令發政
以為綏輯之圖補卒蒐乘以嚴守禦之備想瘡痍之溢
目如疾病之在身
御選古文淵鑒卷四十二
