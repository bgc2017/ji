欽定四庫全書
御選古文淵鑒卷五目錄
周
國語
穆王將征犬戎
厲王虐國人謗王
厲王說榮夷公
宣王即位不藉千畆
宣王既喪南國之師
晉文公既定襄王于郟
定王使單襄公聘於宋
榖洛鬭
周景王將鑄大錢
海鳥曰爰居
宣公夏濫於泗淵
公父文伯退朝
仲尼在陳
齊閭丘來盟
桓公自莒反於齊
正月之朝鄉長復事
欽定四庫全書
御選古文淵鑒卷五
内閣學士兼禮部侍郎教習庶吉士(臣)徐(乾學)等奉
旨編注
周
國語(班固藝文志春秋家冇國語二十一篇注左丘明著左丘明受經於仲尼作春秋傳復采)
(錄前世穆王以來邦國成敗嘉言善語以為國語其文不主於經故號曰春秋外傳左傳為内)
(國語為外二書相副凡事詳于内者略於外備於外者簡於内)
穆王將征犬戎(周語)
穆王將征犬戎(穆王周康王之孫昭王之子穆王滿也征正也上討下之稱犬戎西戎之别名)
(在荒服)祭公謀父諫曰不可(祭畿内之國周公之後為王卿士謀父字也祭莊界切)
(父音甫)先王耀德不觀兵夫兵戢而時動動則威觀則玩
玩則無震是故周文公之頌曰(文公周公旦之諡也頌周頌時邁篇)載戢
干戈載櫜弓矢我求懿德肆于時夏(夏戶雅切)允王保之先
王之於民也茂正其德而厚其性阜其財求而利其器
用明利害之鄉以文修之使務利而避害懷德而畏威
故能保世以滋大昔我先世后稷以服事虞夏及夏之
衰也棄稷弗務(衰謂啓子太康也廢稷之官不復務農)我先王不窋用失
其官(失稷官也不窋棄之子)而自竄於戎翟之間不敢怠業時序
其德纂修其緒修其訓典朝夕恪勤守以敦篤奉以忠
信奕世載德不忝前人至於武王昭前之光明而加之
以慈和事神保民莫不欣喜商王帝辛大惡於民庶民
弗忍欣戴武王以致戎於商牧是先王非務武也勤恤
民隠而除其害也夫先王之制邦内甸服(千里之内曰甸甸王田也)
(服服其職業也)邦外侯服(邦畿之外方五百里之地謂之侯服侯服侯圻也言諸侯之近者歲一來)
(見)侯衛賓服(侯侯圻也衛衛圻也言旬侯圻至衛圻其問凡五圻圻五百里中國之界也謂之賓)
(服常以服貢賓見于王五圻者侯圻甸圻男圻采圻衛圻康誥曰侯甸男采衛是也)蠻夷要服(蠻蠻)
(圻也夷夷圻也九州之界也要者要結好信而服從之)戎翟荒服(戎翟去王城四千五百里至五)
(千里荒裔之地故謂之荒)甸服者祭(供日祭也)侯服者祀(供月祀也)賓服者享
(供時享也)要服者貢(供歲貢也)荒服者王(王王事天子也)日祭月祀時享
歲貢終王(終朝嗣王及即位而來見)先王之訓也有不祭則修意(修意)
(以自貴)有不祀則修言(言號令也)有不享則修文(文典法也)有不貢
則修名(名謂尊卑職貢之名號)有不王則修德序成而有不至則
修刑(序成謂上五者次序也)於是乎有刑不祭伐不祀征不享讓
不貢告不王於是乎有刑罰之辟有攻伐之兵有征討
之備有威讓之令有文告之辭布令陳辭而又不至則
又增修於德無勤民於遠是以近無不聽遠無不服今
自大畢伯仕之終也(大畢伯仕犬戎氏之二君)犬戎氏以其職來王
天子曰予必以不亨征之且觀之兵其無乃廢先王之
訓而王幾頓乎(幾危也頓敗也)吾聞夫犬戎樹惇(樹立也言犬戎立性惇樸)
能帥其德而守終純固其有以禦我矣王不聽遂征之
得四白狼四白鹿以歸自是荒服者不至
厲王虐國人謗王
厲王虐國人謗王(厲王共王之曾孫夷王之子厲王胡也)召公告王曰民
不堪命矣(召公召康公之後穆公虎也)王怒得衛巫使監謗者(衛巫衛國)
(之巫也以巫有神靈有謗必知之)以告則殺之國人莫敢言道路以目
(不敢發言以目相盼)王喜告召公曰吾能弭謗矣乃不敢言召公
曰是障之也防民之口甚於防川川壅而潰傷人必多
民亦如之是故為川決之使導為民者宣之使言故天
子聽政使公卿至於列士獻詩(獻詩以風也列士上士也)瞽獻典(無目)
(曰瞽瞽樂師典樂典也)史獻書(史外史也)師箴(師小師也箴箴刺王闕)□賦(無眸子曰)
(□賦賦公卿列士所獻詩也)矇誦(冇眸子而無見曰矇誦誦箴諫之語也)百工諫(百工執技)
(以事上者諫者執藝事以諫)庶人傳語(庶人卑賤見時得失不得達傳以語王也)近臣盡
規(近臣謂驂僕之屬也盡規盡其規以告王)親戚補察(補補過察察政也自王以下各冇父兄子)
(弟以補察其過)瞽史教誨(瞽樂大師史大史也掌隂陽天時禮法之書以相教誨者)耆艾修
之(耆父師傅也修修理瞽史之教以聞於王)而後王斟酌焉是以事行而不
悖民之有口也猶土之有山川也財用於是乎出猶其
有原隰衍沃也衣食於是乎生(廣平曰原下濕曰隰下平曰衍有溉曰沃隰)
(詳立切沃一毒切溉音盖)口之宣言也善敗於是乎興行善而備敗
所以阜財用衣食者也夫民慮之於心而宣之於口成
而行之胡可壅也若壅其口其與能幾何(與辭也能幾何言不久也)
王弗聽於是國人莫敢出言三年乃流王於彘(彘晉地漢為彘)
(縣屬河東)
厲王說榮夷公
厲王說榮夷公(榮國名夷諡也)芮良夫曰(芮良夫周大夫芮伯也芮如銳切)王
室其將卑乎夫榮公好專利而不知大難夫利百物之
所生也天地之所載也而或專之其害多矣天地百物
皆將取焉胡可專也所怒甚多而不備大難以是教王
王能久乎夫王人者將導利而布之上下者也使神人
百物無不得其極猶日怵惕懼怨之來也故頌曰思文
后稷克配彼天立我烝民莫匪爾極(頌周頌思文篇)大雅曰陳
錫載周(大雅文王篇)是不布利而懼難乎故能載周以至於
今今王學專利其可乎匹夫專利猶謂之盗王而行之
其歸鮮矣榮公若用周必敗既榮公為卿士(既已也)諸侯
不享王流於彘
宣王即位不藉千畆
宣王即位不藉千畆(宣王厲王子名靖藉借也借民力以為之藉慈夜切)虢文
公諫曰(文公文王母弟虢仲之後虢古伯切)不可夫民之大事在農上
帝之粢盛於是乎出(器實曰粢在器曰盛粢音咨盛音成)民之蕃庶於
是乎生事之供給於是乎在和協輯睦於是乎興財用
蕃殖於是乎始敦厖純固於是乎成(敦厚也厖大也厖英江切)是
故稷為大官(稷之職為大官)古者太史順時覛土(覛視也覛音脉)陽
癉憤盈土氣震發(癉厚也憤積也癉丁賀切)農祥晨正(農祥房星也晨正謂)
(立春之日晨中于午也農事之侯故曰農祥)日月底於天廟(底至也天廟營室也孟春之月)
(日月皆在營室底音旨)土乃脈發(脈理也農書曰春土昌撅陳根可拔耕者急發)先時九
日(先先立春日也)大史告稷曰自今至於初吉(初吉二月朔日也)陽氣
俱烝土膏其動(烝升也膏土閏也)弗震弗渝脈其滿眚榖乃不
殖(震動也渝變也眚災也脈滿氣結更為災病)稷以告王曰史帥陽官以命
我司事(史大史陽官春官司事主農事官也)曰距今九日土其俱動(距去也)
王其祗祓監農不易(祗敬也祓齋戒祓除也不易不易物土之宜祓音拂)王乃
使司徒咸戒公卿百吏庶民(百吏百官也庶民甸師氏所掌之民主耕耨王之藉)
(田者)司空除壇於藉命農大夫咸戒農用(農大夫田畯也農用田器也)先
時五日瞽告有協風至(瞽樂大師知風聲者協和也)王既齊宫百官
御事各即其齊三日(御治也)王乃淳濯饗醴(渟沃也濯洗也)及期
鬱人薦鬯(鬱鬱金香草宜以和鬯洒也周禮鬱人掌祼器)犧人薦醴(犧人司尊也掌共酒)
(醴者)王祼鬯饗醴乃行百吏庶民畢從及藉后稷監之膳
夫農正陳藉禮大史贊王王敬從之王耕一墢(一墢一耜之墢)
(也王無耦以一耜耕墢音鉢又音發)班三之(班次也三之下各三其上也王一墢公三卿九大夫)
(二十七)庶人終於千畆(終盡耕也)其后稷省功大史監之司徒
省民大師監之畢宰夫陳饗膳宰監之膳夫贊王王歆
大牢(歆饗也)班嘗之庶人終食是日也瞽帥音官以省風
土(音官樂官也風土以音律省土風)廩於藉東南鍾而蔵之(廩御廩一名神倉東)
(南生長之處鍾聚也)四時布之於農稷則徧戒百姓紀農協功曰
隂陽分布震雷出滯土不備墾辟在司宼乃命其旅曰
徇(旅衆也徇行也)農師一之農正再之后稷三之司空四之司
徒五之大保六之大師七之大史八之宗伯九之王則
大徇(大徇帥公卿大夫親行農也)耨穫亦如之民用莫不震動恪共
於農修其疆畔日服其鎛不解於時(鎛鉏屬鑄音博)財用不乏
民用和同是時也王事唯農是務無有求利於其官以
干農功三時務農而一時講武故征則有威守則有財
若是乃能媚於神而和於民矣則亨祀時至而布施優
裕也今天子欲修先王之緒而棄其大功匱神之祀而
困民之財將何以求福用民王弗聽三十九年戰于千
畆王師敗績於姜氏之戎(姜氏之戎西戎之别種四岳之後也)
宣王既喪南國之師
宣王既喪南國之師(敗於姜戎氏)乃料民於大原(料數也大原地名)
仲山父諫曰(仲山父周之卿士)民不可料也夫古者不料民而
知其少多司民協孤終(司民掌登萬民之數協合也無父曰孤終死也)司商協
名姓(司商掌賜族受姓之官商金聲清謂人始生吹律合之定其姓名)司徒協旅(司徒掌合)
(師旅之衆)司宼協姦牧協職(牧人掌牧養犧牲合其物色之數)工協革(革更也更)
(制度者合其數也)場協入(場人掌場圃委積之珍物斂而蔵之)廩協出(廩人掌九榖出用之)
(數)是則少多死生出入往來者皆可知也於是乎又審
之以事(事謂因藉田與民狩以簡知其數也)王治農於藉(藉藉于千畆田也)蒐於
農隙耨穫亦於藉(言王亦至於藉考課之)獮於既烝(秋田曰獮烝升也月令孟)
(秋乃升榖)狩於畢時(冬田曰狩畢時畢時務也)是皆習民數者也又何料
焉不謂其少而大料之是示少而惡事也(言王不謂其衆少而大料)
(數之是示以寡少又厭惡政事不能修之意也)臨政示少諸侯避之治民惡事
無以賦令且無故而料民天之所惡也害於政而妨于
後嗣王卒料之及幽王乃廢滅(幽王宣王子幽王宫涅也)
晉文公既定襄王於郟
晉文公既定襄王於郟(郟洛邑王城之地也)王勞之以地(謂陽樊温原攅)
(茅之田)辭請隧焉(隧王之葬禮闕地通路曰隧)王勿許曰昔我先王之
有天下也規方千里以為甸服以供上帝山川百神之
祀以備百姓兆民之用以待不庭不虞之患其餘以均
分公侯伯子男使各有寧宇以順及天地無逢其災害
先王豈有賴焉内官不過九御(九御九嬪)外官不過九品足
以供給神祗而已豈敢厭縱其耳目心腹以亂百度亦
唯是死生之服物采章以臨長百姓而輕重布之王何
異之有(言帝王皆然)今天降禍災於周室余一人僅亦守府
(府先王之府藏)又不佞以勤叔父而班先王之大物以賞私德
其叔父實應且憎以非余一人余一人豈敢有愛也先
民有言曰改玉改行(玉佩玉言服其服則行其禮以言晉侯嘗在臣位不宜有隧也)叔
父若能光裕大德更姓改物以創制天下自顯庸也而
縮取備物以鎮撫百姓(縮引也備物隧之屬)余一人其流辟于裔
土何辭之與有若由是姬姓也尚將列為公侯以復先
王之職大物其未可改也叔父其茂昭明德物將自至
余敢以私勞變前之大章以忝天下其若先王與百姓
何何政令之為也若不然叔父有地而隧焉余安能知
之文公遂不敢請受地而還
定王使單襄公聘於宋
定王使單襄公聘於宋(定王頃王子匡王弟名□單襄公王卿士單朝也)遂假
道於陳以䀻於楚火朝覿矣道茀不可行也(火心星也覿見也草)
(穢塞路為茀朝見謂夏正卜月晨見于晨茀音拂)候不在疆(候候人也掌送迎賓客者疆境也)
司空不視塗(司空卿官掌道路也)澤不陂(陂障也古不竇澤故障之)川不梁野
有庾積(庾露積榖也)場功未畢道無列樹(古者列樹以表道且為城守之用)
墾田若蓺(發田曰墾蓺猶蒔也言其稀少)膳宰不致餼(膳宰膳夫也掌賓客之牢禮生)
(曰餼)司里不授館(司里里宰也掌授客館)國無寄寓(無寄寓者不為盧舍)縣無
施舍(四甸為縣施舍者所以施舍賓客負任之處)民將築臺於夏氏(夏氏陳大夫夏)
(徵舒之家)及陳陳靈公與孔寧儀行父南冠以如夏氏留賓
弗見(陳靈公舜後共公之子靈公平國也孔寧儀行父陳之二卿南冠楚冠也)單子歸告王
曰陳侯不有大咎國必亡王曰何故對曰夫辰角見而
雨畢(辰角大辰蒼龍之角角星名也見者朝見東方建戍之初寒露節也兩畢者殺氣日盛雨氣盡也)
天根見而水涸(天根氏亢之間也謂寒露雨畢之後五日天根朝見水潦盡竭也)本見
而草木節解(本氐也謂寒露之後十日陽氣盡草木之枝節皆理解也)駟見而隕霜
(駟天駟房星也謂建戍之中霜始降)火見而清風戒寒(謂霜降之後清風先至所以戒)
(人為寒備也)故先王之教曰雨畢而除道水涸而成梁草木
節解而備蔵隕霜而冬裘具清風至而修城郭宫室故
夏令曰九月除道十月成梁其時儆曰收而場功偫而
畚挶(收而場功使人修困倉也時具也畚土籠也挶舁土之器偫丈几切畚音本挶九玉切)營室
之中土功其始(定謂之營室謂建亥&KR1537;雪之中定星昏正於午土功可以始也)火之初
見期於司里(期會也致其築作之具會於司里之官)此先王之所以不用
財賄而廣施德於天下者也今陳國火朝覿矣而道路
若塞野場若棄澤不陂障川無舟梁是廢先王之教也
周制有之曰列樹以表道立鄙食以守路(鄙四鄙千里有盧盧冇飲)
(食)國有郊牧(國外曰郊牧放牧之地)畺有寓望(畺境也境界之上有寄寓之舍候望)
(之人畺居良切即疆字)藪有圃草(澤無水曰藪圃大也必冇茂大之草以備財用)囿有林
池(林積水池積水也)所以禦災也其餘無非榖土民無縣耜(入土)
(曰耜耜柄曰耒)野無奥草(奥深也)不奪民時不蔑民功有優無匱
有逸無罷國有班事(班次也執事冇次)縣有序民(縣鄙之民從事有序)今
陳國道路不可知田在草間(間古閒切)功成而不收民罷於
逸樂是棄先王之法制者也周之秩官有之(秩官周常官篇名)
曰敵國賓至關尹以告(關尹司關掌四方賓客)行理以節逆之(理吏)
(也逆迎也執瑞節為信而迎之也行理&KR1537;行人)候人為導卿出郊勞門尹除門
(門尹司門也除門掃除門庭也)宗祝執祀(宗宗伯祝大祝也執祀賓將有事于廟則宗祝執祭祀之)
(禮)司里授館(司里授客所當館次於卿也聘禮卿致館)司徒具徒(具徒役修道路之委)
(積)司空視塗(視險易也)司宼詰姦(禁詰姦盗)虞人入材(虞人掌山澤之官祭)
(祀賓客各供其材)甸人積薪(甸人掌薪蒸之官也)火師監燎(火師司火燎庭燎也)水
師監濯(水師掌水監滌濯之事也)膳宰致餐(孰食曰餐)廩人獻餼(生曰餼禾米也)
司馬陳芻(司馬掌帥圉人飬馬故陳芻)工人展車(展省客車補傷敗也)百官官
以物至賓入如歸是故小大莫不懷愛(&KR1537;大謂賓介也)其貴國
之賓至則以班加一等益虔至於王使則皆官正涖事
(正長也)上卿監之若王巡狩則君親監之今雖朝也不才
有分族於周(分族王之親族也)承王命以為過賓於陳而司事
莫至是蔑先王之官也先王之令有之曰天道賞善而
罰淫故凡我造國無從非彛無即慆淫各守爾典以承
天休今陳侯不念胤續之常棄其伉儷妃嬪(伉對也儷偶也)而
帥其卿佐以淫於夏氏不亦瀆姓矣乎陳我大姬之後
也(大姬周武王之女虞胡公之妃)棄衮冕而南冠以出不亦簡彛乎(彝常)
(也言其棄禮簡略常服也)是又犯先王之令也昔先王之教茂帥其
德也猶恐隕越若廢其教而棄其制蔑其官而犯其令
將何以守國居大國之間(大國晉楚)而無此四者其能久乎
六年單子如楚(定王六年魯宣之八年)八年陳侯殺於夏氏(八年魯宣)
(之十年也)九年楚子入陳(楚子莊王也)
榖洛鬭
靈王二十二年(靈王周簡王之子靈王大心也二十二年魯襄之二十四年)榖洛鬭
將毁王宫(榖洛二水名也鬭者兩水格冇似于鬭洛在王城之南榖在王城之北東入于瀍至靈王)
(時榖水盛出于王城之西而南流合于洛水毁王城西南將及王宫)王欲壅之大子晉諫
曰不可(晉靈王大子也)晉聞古之長民者不墮山(墮毁也)不崇藪
(崇高也)不防川(流曰川)不竇澤(澤居水也竇决也)夫山土之聚也藪
物之歸也川氣之導也澤水之鍾也夫天地成而聚於
高歸物於下疏為川谷以導其氣陂唐汚庳以鍾其美
(唐俗作塘庳音卑)是故聚不阤崩而物有所歸(大曰崩小曰阤阤直氏切)
氣不沈滯而亦不散越是以民生有財用而死有所葬
然則無天昏札瘥之憂而無饑寒匱乏之患故上下能
相固以待不虞古之聖王唯此之慎昔共工棄此道也
(共工諸侯炎帝之後姜姓也)虞於湛樂(虞安也湛淫也)淫失其身欲壅防百
川堕高堙庳以害天下(堙塞也高謂山陵庳謂池澤)皇天弗福庶民
弗助禍亂並興共工用滅其在有虞有崈伯鯀(崈鯀國伯爵也)
(崈古崇字)播其淫心稱遂共工之過(稱舉也舉遂共工之過者謂障洪水)堯
用殛之於羽山(羽山在東海祝其縣南)其後伯禹念前之非度釐
改制量象物天地比類百則儀之於民(儀凖也)而度之於
羣生共之從孫四岳佐之(共共工也言共工從孫為四岳之官掌帥諸侯助禹治水)
高高下下疏川道滯鍾水豐物封崇九山决汨九川(汨通)
(也汨音骨)陂障九澤豐殖九藪汨越九原(越揚也)宅居九隩
(隩内也九州之内皆可宅居隩于六切)合通四海故天無伏隂(伏隂夏有霜雹)地
無散陽(散陽李梅冬實)水無沈氣(沈伏也無伏積之氣)火無灾燀(燀焱起貌燀)
(音闡)神無間行(間淫姦神淫厲之屬)民無行心時無逆數(逆數四時寒署反逆)
物無害生(蝗螟之屬不害嘉榖)帥象禹之功度之于軌儀莫非嘉
績克厭帝心(厭於涉切)皇天嘉之胙以天下(胙祿也)賜姓曰姒
氏曰有夏謂其能以嘉祉殷富生物也胙四岳國命為
侯伯賜姓曰姜(姜四岳之先炎帝之姓也)氏曰有吕謂其能為禹股
肱心膂以養物豐民人也此一王四伯豈繄多寵皆亡
王之後(王謂禹四伯謂四岳也繄一兮切)唯能釐舉嘉義以有胤在下
守祀不替其典有夏雖衰杞鄫猶在(杞鄫二國夏後也)申吕雖
衰齊許猶在(申吕四岳之後商周之世或封於申齊許其族也)唯有嘉功以命
姓受祀迄於天下及其失之也必有慆淫之心閒之故
亡其氏姓踣弊不振(踣僵也踣蒲北切)絶後無主堙替隸圉(隸役)
(也圉養焉者)夫亡者豈繄無寵皆黃炎之後也(鯀黃帝之後共工炎帝之)
(後)唯不帥天地之度不順四時之序不度民神之義不
儀生物之則以殄滅無胤至於今不祀及其得之也必
有忠信之心閒之度於天地而順於時動龢於民神而
儀於物則故高朗令終顯榮昭明命姓受氏而附之以
令名若啟先王之遺訓省其典圖刑法而觀其廢興者
皆可知也其興者必有夏吕之功焉其廢者必有共鯀
之敗焉今吾執政無乃實有所避(避違也)而滑夫二川之
神(滑亂也滑古忽切)使至於争明以妨王宫(明精氣也)王而飾之無
乃不可乎人有言曰無過亂人之門又曰佐雝者嘗焉
(雝烹煎之官也)佐鬭者傷焉又曰禍不好不能為禍詩曰四壯
騤騤旟旐有翩亂生不夷靡國不冺(大雅桑柔篇)又曰民之
貪亂寧為荼毒(桑柔之十一章)夫見亂而不惕所殘必多其飾
彌章民冇怨亂猶不可遏而况神乎王將防鬭川以飾
宫是飾亂而佐鬭也其無乃章禍且遇傷乎自我先王
厲宣幽平而貪天禍至於今未弭(弭止也)我又章之懼長
及子孫王室其愈卑乎其若之何自后稷以來寧亂及
文武成康而僅克安民自后稷之始基靖民十五王而
文始平之(十五王謂后稷不窋鞠陶公劉慶節皇僕差弗毁隃公非高圉亞圉公祖大王王李文王)
(也)十八王而康克安之(加武王成王康王并上十五)其難也如是厲
始革典十四王矣(十四王為厲宣幽平桓莊僖惠襄頃匡定簡靈)基德十五而
始平基禍十五其不濟乎(至景王十五世)吾朝夕儆懼曰其何
德之修而少光王室以逆天休王又章輔禍亂將何以
堪之王無亦鑒於黎苖之王下及夏商之季(黎九黎苖三苗也少)
(皥氏哀九黎亂德顓頊滅之高辛氏裒三苗又亂堯誅之)上不象天而下不儀地中
不龢民而方不順時不共神祗而蔑棄五則(則法也謂象天儀地)
(和民順時共神也)是以人夷其宗廟而火焚其彛器子孫為隸
下夷於民而亦未觀夫前哲令德之則則此五者而受
天之豐福饗民之勲力子孫豐厚令聞不忘是皆天子
之所知也天所崇之子孫或在畎畆由欲亂民也(一耦之發)
(廣尺深尺為畎百步為畆)畎畆之人或在社稷由欲靖民也無有異
焉詩云殷鑒不遠近在夏后之世(大雅湯之篇)將焉用飾宫
以徼亂也度之天神則非祥也比之地物則非義也類
之民則則非仁也方之時亂則非順也咨之前訓則非
正也觀之詩書與民之憲言皆亡王之為也上下儀之
無所比度王其圖之夫事大不從象小不從文(象天象也文詩)
(書也)上非天刑下非地德(刑法也)中非民則方非時動而作
之者必不節矣作又不節害之道也王卒壅之及景王
多寵人亂於是乎始生(景王周靈王之子大子晉之弟也多寵人謂寵子朝及臣賓孟)
(之屬也)景王崩王室大亂及定王王室遂卑(定王襄王之子靈王祖父)
(而言及定王王室遂卑定當為貞貞王名介敬王子也)
周景王將鑄大錢
景王二十一年將鑄大錢(景王周靈王之子景王貴也二十一并魯昭之十八年)
單穆公曰不可(穆公王卿士單靖公之曾孫)古者天灾降戾於是乎
量資幣權輕重以振救民(量猶度也資財也)民患輕則為之作
重幣以行之(民患幣輕而物貴則作重幣以行其輕也)於是乎有母權子而
行民皆得焉(重曰母輕曰子以子留物物輕則子獨行物重則以母權而行之)若不堪
重則多作輕而行之亦不廢重於是乎有子權母而行
小大利之(子權母者母不足則以子平而行之故錢小大民皆以為利也)今王廢輕而
作重民失其資能無匱乎若匱王用將有所乏乏則將
厚取于民民不給將有遠志是離民也且夫備有未至
而設之有至而後救之是不相入也(二者先後各有宜不相入不相為用)
(也)可先而不備謂之怠可後而先之謂之召灾周固羸
國也天未厭禍焉而又離民以佐災無乃不可乎(言周固已)
(為嬴病之國天降禍災未厭己也)將民之與處而離之將灾是備禦而
召之則何以經國國無經則何以出令令之不從上之
患也故聖王樹德於民以除之夏書有之曰關石龢均
王府則有(夏書五子之歌關門關之征也石今之斛也言征賦調均則王之府蔵常冇也一曰關衡)
(也)詩亦有之曰瞻彼旱麓榛楛濟濟愷悌君子干禄愷
悌(詩大雅旱麓之篇)夫旱麓之榛楛殖故君子得以易樂干禄
焉若夫山林匱竭林麓散亡藪澤肆既(肆極也既盡也)民力彫
盡田疇荒蕪資用乏匱君子將險哀之不暇而何易樂
之有焉且絶民用以實王府猶塞川原而為潢汚也其
竭也無白矣(大曰潢&KR1537;曰汚)若民離而財匱灾至而備亡王其
若之何吾周官之於灾備也其所怠棄者多矣而又奪
之資以益其灾是去其蔵而翳其人也王其圖之(善政蔵于)
(民翳猶屏也)王弗聽卒鑄大錢
海鳥曰爰居(魯語)
海鳥曰爰居止於魯東門之外二日(爰居雜縣也)臧文仲使
國人祭之展禽曰越哉臧孫之為政也(越迁也)夫祀國之
大節也而節政之所成也故慎制祀以為國典今無故
而加典非政之宜也夫聖王之制祀也法施於民則祀
之(謂五帝殷契周文也)以死勤事則祀之(殷冥水死周棄山死是也)以勞定國
則祀之(虞幕夏杼殷上甲微周高圉大王也)能禦大灾則祀之(夏禹是也)能扞
大患則祀之(殷湯周武是也)非是族也不在祀典昔烈山氏之
有天下也(烈山氏炎帝之號也起於烈山)其子曰柱能殖百榖百蔬(枉為)
(后稷自夏以上祀之草實曰蔬)夏之興也周棄繼之故祀以為稷共工
氏之伯九有也(共工氏伯者在戲農之間有域也)其子曰后土能平九
土故祀以為社黃帝能成命百物以明民共財(黃帝少典之裔)
(子帝軒轅也命名也)顓頊能修之(顓頊黃帝之孫昌意之子帝高陽也)帝嚳能序三
辰以固民(固安也帝嚳黃帝之曾孫蟜極之子帝高辛也)堯能單均刑法以儀
民(單盡也儀善也)舜勤民事而野死(野死謂征有苖死于蒼梧之野)鯀障洪水
而殛死禹能以德修鯀之功契為司徒而民輯冥勤其
官而水死(冥契後六世孫根圉之子也為夏水官勤于其職而死于水)湯以寬治民
而除其邪稷勤百榖而山死(稷周棄也勤播百榖死于黑水之山)文王以
文昭武王去民之穢故有虞氏禘黃帝而祖顓頊郊堯
而宗舜夏后氏禘黃帝而祖顓頊郊鯀而宗禹商人禘
舜而祖契郊冥而宗湯周人禘嚳而郊稷祖文王而宗
武王幕能帥顓頊者也有虞氏報焉(幕舜之後虞思也為夏諸侯帥循也)
(報報德之祭也)杼能帥禹者也夏后氏報焉(杼禹後七世少康之子季杼也)上
甲微能帥契者也商人報焉(上甲微契後八世湯之先也)高圉大王
能帥稷者也周人報焉(高圉后稷後十世公外之子也大王高圉之曾孫古公亶父也)
凡禘郊宗祖報此五者國之典祀也加之以社稷山川
之神皆有功烈於民者也及前哲令德之人所以為民
質也及天之三辰民所以瞻仰也及地之五行所以生
殖也及九州名山川澤所以出財用也非是不在祀典
今海鳥至己不知而祀之以為國典難以為仁且知矣
夫仁者講功而知者處物(處名也)無功而祀之非仁也不
知而不問非知也令兹海其有灾乎夫廣川之鳥獸恒
知而避其災也是歲也海多大風冬煗(友居之所避也煗同炦)文
仲聞柳下季之言(柳下展禽之邑季字也)曰信吾過也季子之言
不可不法也使書以為三筴(筴簡書也三筴三卿卿一通謂司馬司徒司空也)
宣公夏濫於泗淵
宣公夏濫於泗淵(宣公魯文公子名倭濫漬也漬罟於泗水之淵以取魚也)里革斷
其罟而棄之曰古者大寒降土蟄發(降下也寒氣初下謂季冬建丑之月)
(大寒後也土蟄發謂孟春建寅之月蟄始震也)水虞於是乎講罛罶取名魚登
川禽而嘗之寢廟行諸國人助宣氣也(水虞漁師也掌川澤之禁令講)
(習也罛魚網也罶笱也月令季冬始漁乃嘗魚先薦寝廟罛攻胡切罶力九切)鳥獸孕水蟲
成(此謂春時)獸虞於是乎禁罝羅矠魚鼈以為夏槁(獸虞掌烏獸之)
(禁令罝兔罟羅鳥罟也禁禁不得施也矠&KR1911;也槁乾也夏不得取故于此時&KR1911;刺魚鼈以為夏儲罝音嗟矠)
(側角切)助生阜也(阜長也鳥獸方孕故取魚鼈助生物也)鳥獸成水蟲孕水
虞於是乎禁罝䍡設穽鄂(罝當為罜罜䍡小網也穽陷也鄂作格所以誤獸也謂立)
(夏鳥獸以成水蟲懷孕之時禁魚鼈之網設取獸之物也䍡音鹿)以實廟庖畜功用也
且夫山不槎櫱(槎斫也以株生曰櫱搓仕雅切櫱五逹切)澤不伐夭(草木未成)
(曰天)魚禁鯤鮞(鯤魚子也鮞未成魚也鯤音昆鮞音而)獸長麑䴠(鹿子曰麑麋子曰䴠)
(麑音倪䴠鳥皓切)鳥翼鷇卵(翼成也生哺曰鷇未乳曰卵鷇丘候切卵靈管切)蟲舍蚳
蝝(蚳螘子也可以為醢蝝復陶也可食舍不取也蚳陳知切蝝於權切)蕃庶物也古之訓
也今魚方别孕不教魚長又行網罟貪無蓺也(別别於雄而懷)
(子也蓺極也)公聞之曰吾過而里革匡我不亦善乎是良罟
也為我得法使有司藏之使吾無忘諗(諗告也諗式任切)師存
侍(師樂師存名也)曰藏罟不如寘里革於側之不忘也(寘置也寘支)
(義切)
公父文伯退朝
公父文伯退朝朝其母其母方績文伯曰以歜之家而
主猶績(歜文伯名大夫稱主妻亦如之)懼千季孫之怒也(季孫康子也位尊又為大)
(宗)其以歜為不能事主乎其母嘆曰魯其亡乎使僮子
備官而未之聞耶居吾語女昔聖王之處民也擇瘠土
而處之(墝确為瘠)勞其民而用之故長王天下夫民勞則思
思則善心生逸則淫淫則忘善忘善則惡心生沃土之
民不材淫也(沃肥美也不材器能少也)瘠土之民莫不嚮義勞也是
故天子大采朝日與三公九卿祖識地德(禮朝日以春分周禮王搢)
(大圭埶鎮圭藻五采五就以朝日則大采謂此也祖習也識知也)日中考政與百官之
政事師尹惟旅牧相宣序民事(旅衆士也牧州牧也相國相也皆百官政事之)
(所及也師尹公也)少采夕月與大史司載糾虔天刑(夕月以秋分糾共也)
(虔敬也刑法也朝日以五采則夕月其三采也載天文也司天文謂馮相氏保章氏)日入監九御
使潔奉禘郊之粢盛(九御九嬪之官主粢盛祭服者)而後即安諸侯朝
修天子之業命晝考其國職夕省其典刑夜儆百工使
無慆淫而後即安(工官也慆慢也)卿大夫朝考其職晝講其庶
政夕序其業夜庀其家事而後即安(庀治也庀匹婢切)士朝而
受業晝而講貫夕而習復夜而計過無憾而後即安自
庶人以下明而動晦而休無日以怠王后親織玄紞(紞所)
(以縣瑱當丼者紞丁感切)公侯之夫人加之以紘綖(既織紞又加之以紘綖也)
(冕曰紘紘纓之無綏者也從下而上不結綖冕上之覆也紘音宏綖音延)卿之内子為大
帶(卿之適妻曰内子大帶緇帶也)命婦成祭服(命婦大夫之妻也祭服玄衣纁裳)列士
之妻加之以朝服(列士元士也既成祭服又加之以朝服也)自庶士以下皆
衣其夫(庶士下士也下至庶人)社而賦事烝而獻功(社春分祭社也事農桑之)
(屬也冬祭曰烝烝而獻五穀布帛之功也)男女效績愆則有辟古之制也君
子勞心小人勞力先王之訓也自上以下誰敢淫心舍
力今我寡也爾又在下位(下位下大夫也)朝夕處事猶恐忘先
人之業况有怠惰其何以避辟吾冀而朝夕修我曰必
無廢先人爾今曰胡不自安以是承君之官余懼穆伯
之絶祀也仲尼聞之曰弟子志之季氏之婦不淫矣
仲尼在陳
仲尼在陳有隼集於陳侯之庭而死楛矢貫之石砮其
長尺有咫(隼鷙鳥今之鶚也楛木名砮鏃也以石為之八寸曰咫隼荀尹切楛音苦砮音奴又音)
(努)陳惠公使人以隼如仲尼之館問之(惠公陳哀公之孫悼大子之子)
(吴也)仲尼曰隼之來也遠矣此肅慎氏之矢也(傳曰肅慎燕亳吾北)
(土也)昔武王克商通道於九夷百蠻使各以其方賄來貢
使無忘職業於是肅慎氏貢楛矢石砮其長尺有咫先
王欲昭其令德之致遠也以示後人使永監焉故銘其
栝曰肅慎氏之貢矢(刻曰銘栝箭羽之間也栝古活切)以分大姬配虞
胡公而封諸陳(大姬武王元女胡公舜後虞遏父之子胡滿也)古者分同姓以
珍玉展親也(展重也玉謂若夏后氏之璜)分異姓以遠方之職貢使
無忘服也故分陳以肅慎氏之貢君若使有司求諸故
府其可得也使求得之金櫝如之(櫝匱也)
齊閭丘來盟
齊閭丘來盟(閭丘齊大夫閭丘明也來盟在魯哀八年)子服景伯戒宰入曰
陷而入於恭(景伯魯大夫子服惠伯之孫昭伯之子子服何也陷猶失過也如冇失過寧近于恭)
(也)閔馬父笑景伯問之對曰笑吾子之大滿也(滿驕滿也)昔
正考父校商之名頌十二篇於周大師以那為首(正考父宋)
(大夫孔子之先也名頌頌之美者也商頌十二篇自考父至孔子又亡其七篇)其輯之亂(輯成也凡)
(作篇章義既成撮其大要以為亂辭曲終乃更變章亂節故謂之亂也)曰自古在昔先民
有作温恭朝夕執事有恪先聖王之傳恭猶不敢專稱
曰自古古曰在昔昔曰先民今吾子之戒吏人曰陷而
入於恭其滿之甚也周恭王能庇昭穆之闕而為恭(庇覆)
(也恭王周昭王之孫穆王之子也昭王南征而不反穆王欲肆其心皆有闕失言恭王能庇覆之故為恭也)
楚恭王能知其過而為恭(恭王楚莊王之子也知其過者有疾召大夫曰若沒請為)
(靈若厲)今吾子之教官寮曰陷而後恭道將何為
桓公自莒反於齊(齊語)
桓公自莒反於齊(桓公齊太公之後僖公之子襄公之弟小白也襄公立其政無常鮑叔牙)
(奉小白出奔莒公孫無知殺襄公而立管夷吾召忽奉公子糾奔魯齊人殺無知魯莊公伐齊納子糾桓公自)
(莒先入)使鮑叔為宰(鮑叔齊大夫叔牙也宰大宰也)辭曰臣君之庸臣也
君加惠於臣使不凍餒則是君之賜也若必治國家者
則非臣之所能也若必治國家者則管夷吾乎(管夷吾齊卿姬)
(姓之後管莊仲之子敬仲也)臣之所不若夷吾者五寬惠柔民弗若
也治國家不失其柄弗若也忠信可結於百姓弗若也
制禮義可法於四方弗若也執枹鼓立於軍門使百姓
加勇焉弗若也(軍門若今牙門枹音孚)桓公曰夫管夷吾射寡人
中鈎是以濱於死(濱近也管仲臣於子糾乾時之戰親射桓公中鈎)鮑叔對曰
夫為其君動也君若宥而反之夫猶是也桓公曰若何
(若何得還也)鮑子對曰請諸魯桓公曰施伯魯君之謀臣也
(施伯魯大夫惠公之孫施父之子)夫知吾將用之必不予我矣若之何
鮑子對曰使人請諸魯曰寡君有不令之臣在君之國
欲以戮於羣臣故請之則予我矣桓公使請諸魯如鮑
叔之言莊公以問施伯施伯對曰此非欲戮之也欲用
其政也夫管子天下之才也所在之國則必得志於天
下令彼在齊則必長為魯國憂矣莊公曰若何施伯對
曰殺而以其屍授之莊公將殺管仲齊使者請曰寡君
欲親以為戮若不生得以戮於羣臣猶未得請也請生
之於是莊公使束縛以予齊使齊使受而以退比至三
釁三浴之(以香塗身曰釁)桓公親逆之於郊(逆迎也)而與之坐問
焉曰昔吾先君襄公築臺以為高位田狩畢弋(畢掩雉兔之網)
(也弋&KR0819;射也)不聽國政卑聖侮士而惟女是崇九妃六嬪陳
妾數百食必粱肉衣必文繡戎士凍餒戎車待游車之
裂戎士待陳妾之餘優笑在前賢材在後是以國家不
日引不月長恐宗廟之不掃除社稷之不血食敢問為
此若何管子對曰昔吾先王昭王穆王世法文武遠績
以成名合羣叜比校民之有道者(叜老也)設象以為民紀
(設象設教象之法于象魏也)式權以相應(式用也權平也)比綴以度(比比其衆寡綴)
(連也連其夫家也度法也)竱本肇末(竱等也肇正也竱旨兖切)勸之以賞賜糾
之以刑罰班序顛毛以為民紀統(顚頂也毛髮也次列頂髮之白黑使長幼)
(有等)桓公曰為之若何管子對曰昔者聖王之治天下也
參其國而伍其鄙(參三也國郊以内也鄙郊以外也謂三分國都以為三軍五分其鄙以為)
(五屬也)定民之軍成民之事(謂使四民各居其職所也)陵為之終(以為葬也)
而慎用其六柄焉(六柄生殺貧富貴賤也)桓公曰成民之事若何
管子對曰四民者勿使雜處(四民謂士農工商也)雜處則其言哤
其事易(哤亂貌易變易也哤末江切)公曰處士農工商若何管子對
曰昔聖王之處士也使就閒燕處工就官府處商就市
井處農就田野今夫士羣萃而州處(萃集也州聚也)閒燕則父
與父言義子與子言孝其事君者言敬其幼者言悌少
而習焉其心安焉不見異物而遷焉是故其父兄之教
不肅而成其子弟之教不勞而能夫是故士之子恒為
士令夫工羣萃而州處審其四時(言四時各冇宜)辨其功苦(功牢)
(也苦脆也)權節其用(節節其大小輕重也)論比協材(論擇也比比其善惡也協和也和其)
(剛柔也)旦莫從事施於四方(施其物用於四方也)以飾其子弟相語
以事相示以巧相陳以功少而習焉其心安焉不見異
物而遷焉是故其父兄之教不肅而成其子弟之學不
勞而能夫是故工之子恒為工令夫商羣萃而州處察
其四時(四時所用者豫資之也)而監其鄉之資(視其貴賤有無)以知其市
之賈負任儋何(背曰負肩曰儋任抱也何切揭也儋丁炎切何合可)服牛軺馬(服牛)
(車也軺馬車也)以周四方以其所有易其所無市賤鬻貴旦莫
從事於此以飭其子弟相語以利相示以賴(賴嬴也)相陳
以知賈少而習焉其心安焉不見異物而遷焉是故其
父兄之教不肅而成其子弟之學不勞而能夫是故商
之子恒為商令夫農羣萃而州處察其四時(四時樹蓺各冇宜也)
權節其用耒耜枷芟(權平也平節其器用小大倨句之宜也枷柫也所以擊草也芟大鎌)
(所以芟草也枷古牙切芟所銜切)及寒擊菒除田(寒謂李冬大寒之時也菒枯草也菒古)
(老切通作槀)以待時耕(時耕謂立春之後)及耕深耕而疾耰之以待
時雨(耰摩平也)時雨既至挾其槍刈耨鎛(槍樁也刈鎌也耨兹其也鎛鉏也)
(槍七羊切)以旦莫從事於田野脱衣就功首戴茅蒲身衣襏
襫(茅蒲簦笠也襏襫蓑薜衣也襏本末切襫始亦切)霑體塗足暴其髮膚盡其
四肢之敏以從事於田野少而習焉其心安焉不見異
物而遷焉是故其父兄之教不肅而成其子弟之學不
勞而能夫是故農之子恒為農野處而不暱(暱近也)其秀
民之能為士者必足賴也有司見而不以告其罪五(有司)
(掌民之官也)有司已於事而竣(已畢也竣伏退也)桓公曰定民之居
若何管子對曰制國以為二十一鄉(國國都城郭之域也惟士工商而己)
(農不在焉)桓公曰善管子於是制國以為二十一鄉(二干家為一鄉)
(二十一鄉凡四萬二千家此管子所制非周法也)工商之鄉六(工商各三也二者不從戎役也)
士鄉十五(此士軍士也十五鄉合三萬人是為三軍農野處而不暱不在都邑之數則下所云伍鄙)
(是也)公帥五鄉焉(五鄉萬人是為中軍公所將也)國子帥五鄉焉高子帥
五鄉焉(國子高子皆齊上卿各帥五鄕為左右軍也)參國起案以為三官(參三)
(也案界也分國事以為三也)臣立三宰(三宰三卿也)工立三族(族屬也上言工商之)
(鄕六則各三也)市立三鄉(市商也)澤立三虞(周禮有澤虞之官)山立三衡
(周禮有山虞林衡之官)桓公曰吾欲從事於諸侯其可乎管子對
曰未可國未安桓公曰安國若何管子對曰修舊法擇
其善者而業用之(業猶創也)遂滋民與無財(遂肓也滋長也貧無財者振業)
(之也)而敬百姓則國安矣桓公曰諾遂修舊法擇其善者
而業用之遂滋民與無財而敬百姓國既安矣桓公曰
國安矣其可乎管子對曰未可君若正卒伍修甲兵(周禮)
(五人為伍百人為卒今管子亦以五人為伍而以二百人為卒)則大國亦將正卒伍修
甲兵則難以速得志矣君有攻伐之器小國諸侯有守
禦之備則難以速得志矣君若欲速得志於天下諸侯
則事可以隠令可以寄政(事從事也隠匿也寄託也匿軍令託於國政若冇征伐鄰)
(國不知也)桓公曰為之若何管子對曰作内政而寄軍令焉
(内政國政也因治政以寄軍令也)桓公曰善管子於是制國五家為軌
軌為之長(軌中一人為之長也)十軌為里里有司四里為連連為
之長十連為鄉鄉有良人焉(良人鄉大夫也)以為軍令(為軍掌令)五
家為軌故五人為伍軌長帥之十軌為里故五十人為
小戎里有司帥之(小戎兵車也此有司之所乘故曰小戎古者戎車一乘步卒七十二人今)
(齊五十人)四里為連故二百人為卒連長帥之十連為鄉故
二千人為旅鄉良人帥之五鄉一帥故萬人為一軍五
鄉之帥帥之(五鄉每一軍為五鄉也鄉帥卿也萬人為軍齊制也周則萬二千五百人為軍帥長)
(也)三軍故有中軍之鼔有國子之鼓有高子之鼓春以
□振旅(□色牛切)秋以獮治兵(獮蘇典切)是故卒伍整於里軍旅
整於郊内教既成令勿使遷徙伍之人祭祀同福死喪
同恤禍災共之人與人相疇家與家相疇(疇匹也)世同居
少同遊故夜戰聲相聞足以不乖晝戰目相視足以相
識其歡欣足以相死居同樂行同和死同哀是故守則
同固戰則同彊君有此士也三萬人以方行於天下(方猶)
(横也)以誅無道以屏周室(屏猶蕃也屏卑郢切)天下大國之君莫
之能禦也
正月之朝鄉長復事
正月之朝鄉長復事(鄕長鄕大夫也復白也)君親問焉曰於子之
鄉有居處好學慈孝於父母聰慧質仁發聞於鄉里者
有則以告有而不以告謂之蔽明其罪五有司已於事
而竣桓公又問焉曰於子之鄉有拳勇股肱之力秀出
於衆者有則以告有而不以告謂之蔽賢其罪五有司
已於事而竣桓公又問焉曰於子之鄉有不慈孝於父
母不長弟於鄉里驕躁淫暴不用上令者有則以告有
而不以告謂之下比(比阿黨也)其罪五有司已於事而竣是
故鄉長退而修德進賢桓公親見之遂使役官(役為也)桓
公令官長期而書伐(期期年也伐功也)以告且選選其官之賢
者而復用之(復白也)曰有人居我官有功休德惟慎端慤
以待時使民(待時動不違時也)以勸綏謗言足以補官之不善
政桓公召而與之語訾相其質(訾量也相視也訾子斯切)足以比
成事(比輔也)誠可立而授之(言可以立為大官而授之事也)設之以國家
之患而不疚退問其鄉以觀其所能而無大厲升以為
上卿之贊(贊輔也)謂之三選(三選謂鄉長所進官長所選公所訾相也)國子高
子退而修鄉鄉退而修連連退而修里里退而修軌軌
退而修伍伍退而修家是故匹夫有善可得而舉也匹
夫冇不善可得而誅也政既成鄉不越長(鄉里以齒長幼不相踰也)
朝不越爵(賢不肖之爵不相越也)罷士無伍(無行曰罷無伍無與為伍也)罷女
無家(夫稱家也)夫是故民皆勉於善與其為善於鄉也不如
為善於里與其為善於里也不如為善於家是故士莫
敢言一朝之便皆有終歲之計莫敢以終歲之議皆有
終身之功桓公曰伍鄙若何(管子上言參其國而伍其鄙内政既備故復問伍鄙)
(之事)管子對曰相地而衰征則民不移(相視也衰差也視土地之美惡及所)
(生出以差征賦之輕重也衰初追切)政不旅舊則民不偷(舊君之故舊也不以故人)
(為師旅則民相與不苟且也)山澤各致其時則民不苟(時謂虞衡之官禁令各順)
(其時則民之心不苟得也)陸阜陵墐井田疇均則民不憾(高平曰陸大陸曰阜)
(大阜曰陵瑾溝上之道也九夫為井井間有溝榖地曰田麻地曰疇墐其吝切)無奪民事則
百姓富犧牲不略則牛羊遂(略奪也遂長也)桓公曰定民之居
若何管子對曰制鄙三十家為邑邑有司(制野鄙之政也此以下與)
(郊内之政異也)十邑為卒卒有卒帥十卒為鄉鄉有鄉帥三鄉
為縣縣有縣帥十縣為屬屬有大夫五屬故立五大夫
各使治一屬焉(五屬四十一萬家)立五正(正長也)各使聽一屬焉
是故正之政聽屬(正五正也聽大夫之治也)牧政聽縣(牧五屬大夫也聽縣帥之)
(治)下政聽鄉(下政縣帥也聽鄉帥之治)桓公曰各保治爾所無或淫
怠而不聽治者
御選古文淵鑒卷五
