欽定四庫全書
御選古文淵鑒卷二十一目錄
三國
魏文帝
禁母后干政詔
鵜鶘集靈芝池詔
輕刑詔
明帝
正嗣統詔
論封禪詔
郎吏分受四經三禮詔
陳王植
求存問親戚疏
陳審舉疏
魯孔子廟之碑
董昭
陳末流之弊疏
王朗
節省奏
劉廙
論治道表
衞覬
諫明帝疏
楊阜
諫明帝營作宫室疏
高堂隆
諫興役疏
蔣濟
中書專任疏
杜恕
諫考課疏
諫用廉昭疏
程曉
白罷校事疏
夏侯太初
官才議
除重官議
改服制議
欽定四庫全書
御選古文淵鑒卷二十一
内閣學士兼禮部侍郎教習庶吉士(臣)徐(乾學)等奉
旨編注
三國(炎漢失馭天下三分曹操挾天子據中原自稱魏王傳子丕受禪孫權承父兄之基保有江東)
(稱吳蜀先主劉備跨有梁益承漢統出入百載注記分錯晉治書侍御史陳夀譔三國志)
魏文帝(諱丕字子桓武帝太子嗣丞相魏王受漢禪稱帝)
禁母后干政詔(黃初三年)
夫婦人與政亂之本也自今以後羣臣不得奏事太后
后族之家不得當輔政之任又不得橫受茅土之爵以
此詔傳後世若有背違天下共誅之
鵜鶘集靈芝池詔(黃初四年夏五月有鵜鶘鳥集靈芝池下詔)
此詩人所謂汙澤也(曹風候人篇維鵜在梁鵜汙澤鳥也鵜在梁喻小人在朝)曹詩
刺共公遠君子而近小人今豈有賢智之士處於下位
者乎否則斯鳥何為而至其博舉天下雋德茂才獨行
君子以答曹人之刺
輕刑詔(黃初五年)
近之不綏何遠之懷今事多而民少上下相弊以文法
百姓無所措其手足昔太山之哭者以為苛政甚於猛
虎(事見檀弓)我備儒者之風服聖人之遺教豈可以目翫其
辭行違其戒者哉廣議輕刑以惠百姓
明帝(諱叡字元仲文帝太子)
正嗣統詔
禮皇后無嗣擇建支子以繼大宗則當纂正統而奉公
義何得復顧私親哉漢宣繼昭帝後加悼考以皇號(漢宣)
(武帝曾孫昭帝武帝少子悼考宣帝父史皇孫也宣帝既後昭帝不當考史皇孫)哀帝以外藩
援立而董宏等稱引亡秦或誤時朝(或惑同)既尊恭皇立
廟京都又寵藩妾使比長信(哀帝定陶恭王子為成帝後藩妾定陶傅太后及丁)
(姬也長信宫名皇太后所居帝以高昌侯董宏言尊丁傅如長信宫)敘昭穆於前殿並四
位於東宫僭差無度人神弗祐而非罪師丹忠正之諫
(哀帝上丁傅尊號師丹諫不聽免為庶人)用致丁傅焚如之禍(王莽發傅太后冢壓殺數)
(百人開丁姬椁戶火出炎焚燒椁中器物)自是之後相踵行之昔魯文逆祀
罪繇夏父宋國非度譏在華元(左傳文二年躋僖公逆祀也於是夏弗忌為宗)
(伯成二年宋文公卒厚葬君子謂華元棄君於惡)其令公卿有司深以前世行
事為戒後嗣萬一有繇諸侯入奉大統則當明為人後
之義敢為佞邪導諛時君妄建非正之號以干正統謂
考為皇稱妣為后則股肱大臣誅之無赦其書之金策
藏之宗廟著於令典
論封禪詔(太和中護軍蔣濟請封禪明帝下詔拒之事遂寢)
聞蔣濟斯言使我汗出流足自開闢以來封禪者七十
餘君耳(管子古封禪者七十二家)故太史公曰雖有受命之君而功
化不洽是以中間廣遠者千有餘年近者數百歲其儀
闕不可得記我何德之修敢庶兹乎濟豈謂世無管仲
以吾有桓公登泰山之志乎(桓公欲封禪以管子言而止)吾不欺天
也濟之所言華則榮矣非助我者也公卿侍中尚書常
侍省之而已勿有所議亦不須答詔也
郎吏分受四經三禮詔(景初中帝以高堂隆及蘇林秦靜等並老恐無)
(能傳業者下詔)
昔先聖既沒而其遺言遺教著於六藝六藝之文禮又
為急弗可斯須離者也末俗背本所由來久故閔子譏
原伯之不學(左傳昭十八年周原伯魯不說學閔子馬曰周其亂乎)荀卿醜秦世
之坑儒(始皇三十五年阬諸生四百六十餘人)儒學既廢則風化曷由興
哉方今宿生巨儒並各年高教訓之道孰為其繼昔伏
生將老漢文帝嗣以鼂錯(伏生治尚書年九十餘不能行文帝詔鼂錯往受之)穀
梁寡儔宣帝承以十郎(蔡千秋能為榖梁上愍其學且絶選郎十人從受)其科
郎吏高才解經義者三十人從光祿勲隆散騎常侍林
博士靜分受四經三禮主者具為設課試之法夏侯勝
(漢宣帝時太子太傅)有言士病不明經術經術苟明其取青紫如
俯拾地芥耳今學者有能究極經道則爵祿榮寵不期
而至可不勉哉
陳王植(植字子建武帝子特見寵愛幾為太子初封平原侯徙臨淄文帝即位謁者灌均希)
(旨奏植貶爵安鄉侯改封甄城進爵為王徙雍丘再徙東阿後封陳王)
求存問親戚疏(時法制待藩國峻迫太和五年植上疏)
臣聞天稱其高者以無不覆地稱其廣者以無不載日
月稱其明者以無不照江海稱其大者以無不容故孔
子曰大哉堯之為君惟天為大惟堯則之夫天德之於
萬物可謂弘廣矣蓋堯之為教先親後疏自近及遠其
傳曰克明峻德以親九族九族既睦平章百姓及周之
文王亦崇厥化其詩曰刑於寡妻至於兄弟以御於家
邦是以雍雍穆穆風人詠之(周頌雍之篇有來雍雍又曰天子穆穆)昔周
公弔管蔡之不咸廣封懿親以藩屏王室傳曰周之宗
盟異姓為後誠骨肉之恩爽而不離(爽差也言雖差舛不至離隔)親
親之義實在敦固未有義而後其君仁而遺其親者也
伏惟陛下資帝唐欽明之德體文王翼翼之仁惠洽椒
房(大雅大明篇惟此文王小心翼翼漢書皇后稱椒房)恩昭九族羣后百寮番休
遞上(衆臣百官宿衛以次休息遞為上下)執政不廢於公朝下情得展於
私室親理之路通慶弔之情展誠可謂恕已治人推惠
施恩者矣至於臣者人道絶緒禁錮明時臣竊自傷也
不敢過望交氣類(氣類僚友)修人事敘人倫近且婚媾不通
兄弟乖絶吉凶之問塞慶弔之禮廢思紀之違甚於路
人隔閡之異殊於胡越今臣以一切之制永無朝覲之
望至於注心皇極結情紫闥神明知之矣然天實為之
謂之何哉退惟諸王常有戚戚具爾之心(大雅行葦篇戚戚兄弟莫)
(遠具爾)願陛下沛然垂詔使諸國慶問四節得展以敘骨
肉之歡恩全怡怡之篤義妃妾之家膏沐之遺歲得再
通齊義於貴宗等惠於百司如此則古人之所歎風雅
之所詠復存於聖世矣臣伏自惟省無錐刀之用及觀
陛下之所拔授若以臣為異姓竊自料度不後於朝士
矣若得辭遠遊戴武弁(後漢書輿服志遠遊冠諸侯所服也武冠一曰五弁大冠諸武)
(官服之)解朱組佩青紱(輿服志諸侯王赤綬九卿中二于石二千石青綬)駙馬奉
車趣得一號(漢書駙馬都尉掌駙馬奉車都尉掌御乘輿車駙副馬也非正駕車皆為駙馬)安
宅京室執鞭珥筆出從華蓋入侍輦轂承答聖問拾遺
左右乃臣丹誠之至願不離於夢想者也遠慕鹿鳴君
臣之宴中詠常棣匪他之誡下思伐木友生之義終懷
蓼莪罔極之哀(鹿鳴燕羣臣嘉賓也常棣燕兄弟也伐木燕朋友故舊也蓼莪孝子不得終養)
(也四詩皆小雅篇名也)每四節之會塊然獨處左右惟僕隸所對
惟妻子高談無所與陳發義無所與展未嘗不聞樂而
拊心臨觴而歎息也(漢武帝建元三年諸王來朝天子置酒中山靖王勝聞樂而泣具以)
(為吏所侵聞)臣伏以為犬馬之誠不能動人譬人之誠不能
動天崩城隕霜(崩城杞梁妻事隕霜鄒衍事)臣初信之以臣心况徒
虚語耳若葵藿之傾葉太陽雖不為之回光然向之者
誠也竊自比於葵藿若降天地之施垂三光之明者實
在陛下臣聞文子曰不為福始不為禍先今之否隔友
于同憂而臣獨倡言者竊不願於聖世使有不蒙施之
物有不蒙施之物必有慘毒之懷故栢舟有天只之怨
谷風有棄予之歎(栢舟鄘風篇谷風小雅篇)故伊尹恥其君不為堯
舜孟子曰不以舜之所以事堯事其君者不敬其君者
也臣之愚蔽固非虞伊至於欲使陛下崇光被時雍之
美宣緝熙章明之德者是臣慺慺之誠竊所獨守寔懷
鶴立企佇之心敢復陳聞者冀陛下儻發天聰而垂神
聽也(帝詔報曰矯枉過正下吏懼譴以至此耳已勑有司如王所訴)
陳審舉疏
臣聞天地協氣而萬物生君臣合德而庶政成五帝之
世非皆智三季之末非皆愚用與不用知與不知也既
時有舉賢之名而無得賢之實必各援其類而進矣諺
曰相門有相將門有將夫相者文德昭者也將者武功
烈者也文德昭則可以匡國朝致雍熙稷契䕫龍是也
武功烈則可以征不庭威四夷南仲方叔是也昔伊尹
之為媵臣至賤也吕尚之處屠釣至陋也及其見舉于
湯武周文誠道合志同玄謨神通豈復假近習之薦因
左右之介哉書曰有不世之君必能用不世之臣用不
世之臣必能立不世之功殷周二王是已若夫齷齪近
步遵常守故安足為陛下言哉故隂陽不和三光不暢
官曠無人庶政不整者三司之責也疆埸騷動方隅内
侵沒軍喪衆干戈不息者邊將之憂也豈可虚荷國寵
而不稱其任哉故任益隆者負益重位益高者責益深
書稱無曠庶官詩有職思其憂此其義也陛下體天真
之淑聖登神機以繼統冀聞康哉之謌偃武行文之美
而數年以來水旱不時民困衣食師徒之發歲歲增調
加東有覆敗之軍西有殪沒之將至使蚌蛤浮翔于淮
泗鼲鼬讙譁于林木(指吳蜀二國)臣每念之未嘗不輟食而
揮餐臨觴而搤腕矣昔漢文發代疑朝有變宋昌曰内
有朱虚東牟之親外有齊楚淮南瑯琊此則磐石之宗
願王勿疑臣伏惟陛下遠覽姬文二虢之援中慮周成
召畢之輔下存宋昌磐石之固昔騏驥之于吳阪可謂
困矣及其伯樂相之孫郵御之形體不勞而坐取千里
蓋伯樂善御馬明君善御臣伯樂馳千里明君致太平
誠任賢使能之明效也若朝司惟良萬機内理武將行
師方難克弭陛下可得雍容都城何事勞動鑾駕暴露
于邊境哉臣聞羊質虎皮見草則悅見豺則戰忘其皮
之虎也今置將不良有似于此故語曰患為之者不知
知之者不得為也昔樂毅奔趙心不忘燕廉頗在楚思
為趙將臣生于亂長乎軍又數承教于武皇帝伏見行
師用兵之要不必取孫吳而闇與之合竊揆之于心常
願得一奉朝覲排金門蹈玉陛列有職之臣賜須臾之
間使臣得一散所懷攄舒藴積死不恨矣被鴻臚所下
發士息書期會甚急又聞豹尾已建戎軒騖駕陛下將
復勞玉躬擾挂神思臣誠竦息不遑寧處願得策馬執
鞭首當塵露撮風后之奇接孫吳之要追慕卜商起予
左右效命先驅畢命輪轂雖無大益冀有小補然天高
聽遠情不上通徒獨望青雲而拊心仰高天而歎息耳
屈平曰國有驥而不知乘焉皇皇而更索昔管蔡放誅
周召作弼叔魚陷刑叔向匡國(叔魚叔向弟左傳昭十四年叔魚鬻獄為邢侯)
(所殺)三監之釁臣自當之二南之輔求必不遠華宗貴族
藩王之中必有應斯舉者故傳曰無周公之親不得行
周公之事唯陛下少留意焉近者漢氏廣建藩王豐則
連城數十約則饗食祖宗而已未若姬周之樹國五等
之品制也若扶蘇之諫始皇淳于越之難周青臣可謂
知時變矣(始皇三十五年阬諸生長子扶蘇諫不聽使扶蘇北監蒙恬于上郡三十四年僕射周青)
(臣進頌曰陛下以諸侯為郡縣自上古不及陛下威德博士淳于越曰青臣面諛以重陛下之過)夫能
使天下傾耳注目者當權者是矣故謀能移主威能懾
下豪右執政不在親戚權之所在雖疏必重勢之所去
雖親必輕蓋取齊者田族非吕宗也分晉者趙魏非姬
姓也惟陛下察之苟吉專其位凶離其患者異姓之臣
也欲國之安祈家之貴存共其榮没同其禍者公族之
臣也今反公族疏而異姓親臣竊惑焉臣聞孟子曰君
子窮則獨善其身達則兼善天下今臣與陛下踐冰履
炭登山浮澗寒温燥濕高下共之豈得離陛下哉不勝
憤懣拜表陳情若有不合乞且藏之書府不便滅棄臣
死之後事或可思若有毫釐少挂聖意者乞出之朝堂
使夫博古之士糾臣表之不合義者如是則臣願足矣
(帝優文答報)
魯孔子廟之碑
維黃初元年大魏受命胤軒轅之高縱(王沈魏書其先出於黃帝當高)
(陽世陸終之子安是為曹姓)紹虞氏之遐統(文帝既受禪謂羣臣曰舜禹之事吾知之矣)
應歷數以改物揚仁風以作教於是輯五瑞班宗彝鈞
衡石同度量秩羣祀於無文順天時以布化既乃緝熙
聖緒昭顯上世追承二代三恪之禮(黃初元年奉漢帝為山陽公行漢正)
(朔以天子之禮郊祭上書不稱臣)兼紹宣尼褒成之後(漢平帝元始元年封孔子後為)
(褒成侯追諡孔子為褒成宣尼公)以魯縣百戶命孔子廿一世孫議郎
孔羨為宗聖侯以奉孔子之祀制詔三公曰昔仲尼負
大聖之才懷帝王之器當衰周之末而無受命之運生
乎魯衞之朝教化乎洙泗之上栖栖焉皇皇焉欲屈已
以存道貶身以救世當時三公終莫能用之乃退考五
代之禮修素王之事(孔子未生時有麒麟吐玉書於闕里其文曰水精之子繼周衰而為)
(素王)因魯史而制春秋就太師而正雅頌俾千載之後莫
不采其文以述作卬其聖以成謀咨可謂命世大聖億
載之師表者已遭天下大亂百祀墮壊舊居之廟毁而
不修褒成之後絶而莫繼闕里不聞講誦之聲四時不
睹烝嘗之位斯豈所謂崇化報功盛德百世必祀者哉
嗟乎朕甚閔焉其以議郎孔羨為宗聖侯邑百戶奉孔
子之祀令魯郡修起舊廟置百石吏卒以守衞之又於
其外廣為屋宇以居學者於是魯之父老諸生游士睹
廟堂之始復觀俎豆之初設嘉聖靈於髣髴想禎祥之
來集乃慨然而歎曰大道衰廢禮樂滅絶卅餘年(卅三十并)
(也音颯)皇上懷仁聖之懿德兼二儀之化育廣大苞於無
方淵深淪於不測故自受命以來天人咸和神氣烟煴
嘉瑞踵武休徵屢臻殊俗解編髮而慕義遐夷越險阻
而來賓雖太皥遊龍以君世虞氏儀鳳以臨民(太皥伏犧氏有)
(龍瑞號曰龍師虞舜作樂鳳凰來儀)伯禹命玄宫而為夏后西伯由岐社
而為周文尚何足稱於大魏哉若乃紹繼微絶興修廢
官疇咨稽古崇配乾坤允神明之所福祚宇内之所歡
欣也豈徒魯邦而已哉爾乃感殷人路寢之義嘉先民
泮宫之事(商頌殷武卒章寢成孔安鄭氏箋高宗復成湯之道故新路寢魯頌泮水頌僖公能修泮)
(宫也)以為高宗僖公蓋嗣世之王諸侯之國耳猶著德於
名頌騰聲乎千載況今聖皇肇造區夏創業垂統受命
之日曾未下輿而褒美大聖隆化如此能無頌乎乃作
頌曰
煌煌大魏受命溥將(將大也)并體黃虞含夏苞商降釐下
土上清三光羣祀咸秩靡事不綱嘉彼玄聖有邈其靈
遭世霿亂莫顯其榮褒成既絶寢廟斯傾闕里蕭條靡
歆靡馨我皇悼之尋其世武乃建宗聖以紹厥後修復
舊堂豐其甍宇莘莘學徒爰居爰處王教既備羣小遄
沮魯道以興永作憲矩洪聲登假神祇來和休徵雜遝
瑞我邦家内光區域外被荒遐殊方重譯搏拊揚歌於
赫四聖運世應期仲尼既沒文亦在兹彬彬我后越而
五之並於億載如山之基
董昭(昭字公仁濟隂定陶人歷官太僕封樂平侯)
陳末流之弊疏
凡有天下者莫不貴尚敦樸忠信之士深疾虚偽不真
之人者以其毁教亂治敗俗傷化也近魏諷則伏誅建
安之末(西曹掾魏諷有惑衆才傾動鄴都以謀反誅)曹偉則斬戮黃初之始
(山陽曹偉素有才名聞吳稱藩以白衣與吳王交書求賂欲以交結京師黃初二年伏誅)伏惟前後
聖詔深疾浮偽欲以破散邪黨常用切齒而執法之吏
皆畏其威埶莫能糾擿毁壊風俗侵欲滋甚竊見當今
年少不復以學問為本專更以交游為業國士不以孝
悌清修為首乃以趨勢游利為先合黨之羣互相褒歎
以毁訾為罰戮用黨譽為爵賞附已者則歎之盈言不
附者則為作瑕釁至乃相謂今世何憂不度邪但求人
道不勤羅之不博耳又何患其不知已矣但當吞之以
藥而柔調耳又聞或有使奴客名作在職家人冒之出
入往來禁奥交通書疏有所探問凡此諸事皆法之所
不取刑之所不赦雖諷偉之罪無以加也(帝於是發切詔斥免諸葛)
(誕鄧颺等)
王朗(朗字景興東海郡人司徒封蘭陵侯)
節省奏
詔問所宜損益必謂東京之事也若夫西京雲陽汾隂
之大祭(漢書武帝郊見泰一雲陽文帝治廟汾隂欲祠出周鼎)千有五百之羣祀
通天之臺(武帝作通天臺以候神人)入阿房之宫齋必百日養犧五
載牛則三千其重玉則七千其器文綺以飾重席童女
以蹈舞綴釀酹必貫三時而後成樂人必三千四百而
後備内宫美人數至近千學宫博士七千餘人中廏則
騑騄駙馬六萬餘匹外牧則扈養三萬而馬十之執金
吾(掌宫外戒司非常水火之事)從騎六百走卒倍焉太常(掌禮儀祭祀)行
陵幸車千乘太官賜官奴婢六千長安城内治民為政
者三千中二千石蔽罪斷刑者二十有五獄政充事猥
威儀繁富隆於三代近過禮中夫所以極奢者大抵多
受之於秦餘既違繭栗慤誠之本(祭天地之牛角繭栗)掃地簡易
之指(禮記至敬不壇掃地而祭)又失替質而損文避泰而從約之趣
豈夫當今隆興盛明之時祖述堯舜之際割奢務儉之
政除繁從省之令詳刑慎罰之教所宜希慕哉及夫寢
廟日一太牢之祀郡國並立宗廟之法丞相御史大夫
官屬吏從之數若此之輩既已屢改於哀平之前不行
光武之後矣謹按圖諜所改奏在天地及五帝六宗宗
廟社稷既已因前代之兆域矣夫天地則掃地而祭其
餘則皆壇而埒之矣明堂所以祀上帝靈臺所以觀天
文辟雍所以修禮樂太學所以集儒林高禖所以祈休
祥又所以察時務揚教化稽古先民開誕慶祚舊時皆
在國之陽並高棟夏屋足以肆饗射望雲物七郊雖尊
祀尚質猶皆有門宇便坐足以避風雨可須軍罷年豐
以漸修治舊時虎賁羽林(俱掌宿衞侍從)五營兵及衞士并合
雖且萬人或商賈惰游子弟或農野謹鈍之人雖有乘
制之處不講戎陣既不簡練又希更宼雖名實不副難
以備急有警而後募兵軍行而後運糧或乃兵既久屯
而不務營佃不修器械無有貯聚一隅馳羽檄則三面
並荒擾此亦漢氏近世之失而不可式者也當今諸夏
已安而巴蜀在畫外雖未得偃武而弢甲放馬而戢兵
宜因年之大豐遂寄軍政於農事吏士小大並勤稼穡
止則成井里於廣野動則成校隊於六軍省其暴繇贍
其衣食易稱悅以使民民忘其勞悅以犯難民忘其死
今之謂矣糧畜於食勇畜於埶雖坐曜烈威而衆未動
畫外之蠻必復稽顙以求改往而效用矣若畏威效用
不戰而定則賢於交兵而後威立接刃而後功成遠矣
若姦凶不革遂迷不反猶欲以其所虐用之民待大魏
投命報養之士然後徐以前歌後舞樂征之衆臨彼倒
戟折矢樂服之羣伐腐摧枯未足以為喻
劉廙(廙字恭嗣南陽安衆人侍中關内侯)
論治道表
昔者周有亂臣十人有婦人焉九人而己孔子稱其才
難不其然乎明賢者難得也況亂弊之後百姓凋盡士
之存者蓋亦無幾股肱大職及州郡督司邊方重任雖
備其官亦未得人也此非選者之不用意蓋才匱使之然
耳況於長吏以下羣職小任能皆簡練備得其人也其
計莫如督之以法不爾而數轉易往來不已送迎之煩
不可勝計轉易之間輒有奸巧既於其事不省而為政
者亦以其不得久安之故知惠益不得成於已而苟且
之可免於患皆將不念盡心於䘏民而夢想於聲譽此
非所以為政之本意也今之所以為黜陟者近頗以州
郡之毁譽聽往來之浮言耳亦皆得其事實而課其能
否也長吏之所以為佳者奉法也憂公也䘏民也此三
事者或州郡有所不便往來者有所不安而長吏執之
不已於治雖得計其聲譽未為美闕而從人於治雖失
計其聲譽必集也長吏皆知黜陟之在於此也亦何能
不去本而就末哉以為長吏皆宜使小久足使自展歲
課之能三年總計乃加黜陟課之皆當以事不得依名
事者皆以戶口率其墾田之多少及盜賊發興民之亡
叛者為得負之計如此行之則無能之吏修名無益有
能之人無名無損法之一行雖無部司之監姦譽妄毁
可得而盡
衞覬(字伯儒河東安邑人魏文帝時為尚書封陽吉亭侯明帝即位封閺鄉侯三百戶諡敬侯)
諫明帝疏(時百姓凋匱而役務方殷覬乃上疏)
夫變情厲性彊所不能人臣言之既不易人主受之又
艱難且人之所樂者富貴顯榮也所惡者貧賤死亡也
然此四者君上之所制也君愛之則富貴顯榮君惡之
則貧賤死亡順指者愛所由來逆意者惡所從至也故
人臣皆爭順指而避逆意非破家為國殺身成君者誰
能犯顏色觸忌諱建一言開一說哉陛下留意察之則
臣下之情可見矣今議者多好悅耳其言政治則比陛
下於堯舜其言征伐則比二虜於貍鼠臣以為不然昔
漢文之時諸侯彊大賈誼累息以為至危況今四海之
内分而為二羣士陳力各為其主其來降者未肯言舍
邪就正咸稱迫於困急是與六國分治無以為異也當
今千里無烟遺民困苦陛下不善留意將遂凋弊難可
復振禮天子之器必有金玉之飾飲食之肴必有八珍
之味至於凶荒則徹膳降服然則奢儉之節必視世之
豐約也武皇帝之時後宫食不過一肉衣不用錦繡茵
褥不緣飾器物無丹漆用能平定天下遺福子孫此皆
陛下之所親覽也當今之務宜君臣上下並用籌策計
校府庫量入為出深思句踐滋民之術猶恐不及而尚
方所造金銀之物漸更增廣工役不輟侈靡日崇帑藏
日竭昔漢武信求神仙之道謂當得雲表之露以餐玉
屑故立仙掌以承高露陛下通明每所非笑漢武有求
於露而由尚見非陛下無求於露而空設之不益於好
而糜費工夫誠皆聖慮所宜裁制也
楊阜(字義山天水翼人也太祖時賜爵關内侯征漢中為益州刺史轉武都太守明帝時為城)
(門校尉遷將作大匠)
諫明帝營作宫室疏(帝既新作許宫又營洛陽宫殿觀閣阜上疏奏御手)
(筆詔答)
堯尚茅茨而萬國安其居禹卑宫室而天下樂其業及
至殷周或堂崇三尺度以九筵耳古之聖帝明王未有
極宫室之高麗以彫弊百姓之財力者也桀作琁室象
廊紂為傾宫鹿臺以喪其社稷楚靈以築章華而身受
其禍秦始皇作阿房而殃及其子天下叛之二世而滅
夫不度萬民之力以從耳目之欲未有不亡者也陛下
當以堯舜禹湯文武為法則夏桀殷紂楚靈秦皇為深
誡高高在上實監后德慎守天位以承祖考巍巍大業
猶恐失之不夙夜敬止允恭䘏民而乃自暇自逸惟宫
臺是侈是飾必有顛覆危亡之禍易曰豐其屋蔀其家
闚其戶闃其無人王者以天下為家言豐屋之禍至於
家無人也方今二虜合從謀危宗廟十萬之軍東西奔
赴邊境無一日之娛農夫廢業民有饑色陛下不以是
為憂而營作宫室無有已時使國亡而臣可以獨存臣
又不言也君作元首臣為股肱存亡一體得失同之孝
經曰天子有爭臣七人雖無道不失其天下臣雖駑怯
敢忘爭臣之義言不切至不足以感寤陛下陛下不察
臣言恐皇祖烈考之祚將墜于地使臣身死有補萬一
則死之日猶生之年也謹叩棺沐浴伏候重誅
高堂隆(隆字升平泰山平陽人累官光祿勲)
諫興役疏(明帝景初元年增崇宫室百役繁興帝躬自掘土率公卿以下莫不展力)
(隆上疏切諫)
蓋天地之大德曰生聖人之大寶曰位何以守位曰仁
何以聚人曰財然則士民者乃國家之鎮也榖帛者乃
士民之命也穀帛非造化不育非人力不成是以帝耕
以勸農后桑以成服(月令孟春之月天子親載耒耜躬耕帝藉季春之月后妃親東鄉躬)
(桑以勸蠶事以供郊廟之服)所以昭事上帝告虔報施也昔在伊唐
(伊祁氏堯姓唐國號)世值陽九厄運之會洪水滔天使鯀治之績
用不成乃舉文命隨山刊木(鯀崇伯文命史以為禹名)前後歷年二
十二載災眚之甚莫過於彼力役之興莫久於此堯舜
君臣南面而已禹敷九州庶土庸勲各有差等君子小
人物有服章今無若時之急而使公卿大夫並與厮徒
共供事役聞之四夷非嘉聲也垂之竹帛非令名也是
以有國有家者近取諸身遠取諸物嫗煦養育故稱愷
悌君子民之父母(詩大雅泂酌篇)今上下勞役疾病凶荒耕稼
者寡饑饉薦臻無以卒歲宜加愍䘏以救其困臣觀在
昔書籍所載天人之際未有不應也是以古先哲王畏
上天之明命循隂陽之逆順矜矜業業惟恐有違然後
治道用興德與神符災異既發懼而修政未有不延期
流祚者也爰及末葉闇君荒主不崇先王之令軌不納
正士之直言以遂其情志恬忽變戒未有不尋踐禍難
至於顛覆者也(是年天作淫雨冀州水出漂沒民物故隆疏及之)天道既著請
以人道論之夫六情五性同在於人嗜欲廉貞各居其
一及其動也交爭於心欲彊質弱則縱濫不禁精誠不
制則放溢無極夫情之所在非好則美而美好之集非
人力不成非穀帛不立情苟無極則人不堪其勞物不
充其求勞求並至將起禍亂故不割情無以相供仲尼
云人無遠慮必有近憂繇此觀之禮義之制非苟拘分
將以遠害而興治也今吳蜀二賊非徒白地小鹵(邊地草多)
(白)聚邑之寇乃據險乘流跨有士衆僭號稱帝欲與中
國爭衡今若有人來告權備並修德政復履清儉輕省
租賦不治玩好動咨耆賢事遵禮度陛下聞之豈不惕
然惡其如此以為難卒討滅而為國憂乎若使告者曰
彼二賊並為無道崇侈無度役其士民重其徵賦下不
堪命吁嗟日甚陛下聞之豈不勃然忿其困我無辜之
民而欲速加之誅其次豈不幸彼疲弊而取之不難乎
苟如此則可易心而度事義之數亦不遠矣且秦始皇
不築道德之基而築阿房之宫不憂蕭牆之變而修長
城之役(秦始皇三十四年築長城三十五年作宫阿房)當其君臣為此計也亦
欲立萬世之業使子孫長有天下豈意一朝匹夫大呼
而天下傾覆哉(二世元年七月戌卒陳勝等反故荆地豪傑並起亡秦)故臣以為
使先代之君知其所行必將至於敗則弗為之矣是以
亡國之主自謂不亡然後至於亡賢聖之君自謂將亡
然後至於不亡昔漢文帝稱為賢主躬行約儉惠下養
民而賈誼方之以為天下倒懸可為痛哭者一可為流
涕者二可為長歎息者三況今天下彫弊民無儋石之
儲國無終年之畜外有彊敵六軍暴邊内興土功州郡
騷動若有寇警則臣懼版築之士不能投命虜庭矣又
將吏奉禄稍見折減方之於昔五分居一諸受休者又
絶廩賜不應輸者今皆出半此為官入兼多於舊其所
出與參少於昔而應支經用更每不足牛肉小賦前後
相繼反而推之凡此諸費必有所在且夫禄賜穀帛人
主所以惠養吏民而為之司命者也若今有廢是奪其
命矣既得之而又失之此生怨之府也周禮天府掌九
伐之則以給九式之用入有其分出有其所不相干乘
而用各足各足之後乃以式貢之餘供王玩好(大府天官屬周)
(禮大府凡頒財以式法授之凡式貢之餘以供玩好之用按天府宜作大府九伐宜作九賦)又上用
財必考於司會(司會天官屬)今陛下所與共坐廊廟治天下
者非三司九列則臺閣近臣皆腹心造膝宜在無諱若
見豐省而不敢以告從命奔走惟恐不勝是則具臣非
鯁輔也昔李斯教秦二世曰為人主而不恣睢命之曰
天下桎梏二世用之秦國以覆斯亦滅族(李斯教二世行督責之術)
(卒具五刑腰斬咸陽市夷三族)是以史遷議其不正諫而為世誡(書奏帝覽)
(焉謂中書監令曰觀隆此奏使朕懼哉)
蔣濟(字子通楚國平阿人累官太尉)
中書專任疏(時中書監令號為專任濟上疏)
大臣大重者國危左右太親者身蔽古之至戒也&KR0616;者
大臣秉事外内扇動陛下卓然自覽萬機莫不祇肅夫
大臣非不忠也然威權在下則衆心慢上勢之常也陛
下既已察之於大臣願無忘於左右左右忠正遠慮未
必賢於大臣至於便辟取合或能工之今外所言輒云
中書雖使恭慎不敢外交但有此名猶惑世俗況實握
事要日在目前儻因疲倦之間有所割制衆臣見其能
推移於事即亦因時而向之一有此端因當内設自完
以此衆語私招所交為之内援若此臧否毁譽必有所
興功負賞罰必有所易直道而上者或壅曲附左右者
反達因微而入緣形而出意所狎信不復猜覺此宜聖
智所當早聞外以經意則形際自見或恐朝臣畏言不
合而受左右之怨莫適以聞臣竊亮陛下潛神默思公
聽並觀若事有未盡於理而物有未周於用將改曲易
調遠與黃唐角功近昭武文之迹豈近習而已哉然人
君猶不可悉天下事以適己明當有所付三官任一臣
非周公旦之忠又非管夷吾之公則有弄機敗官之弊
當今柱石之士雖少至於行稱一州智效一官忠信竭
命各奉其職可並驅策不使聖明之朝有專吏之名也
(詔曰夫骨鯁之臣人主之所仗也齊才兼文武服勤盡節每軍國大事輒有奏議忠誠奮發吾甚壯之就遷為)
(護軍將軍加散騎常侍)
杜恕(恕字務伯杜陵人幽州刺史護烏桓校尉)
諫考課疏(時大議考課之制以考内外衆官恕以為用不盡其人雖才且無益所存)
(非所務所務非世要乃上疏)
書稱明試以功(益稷篇)三考黜陟(舜典篇)誠帝王之盛制使
有能者當其官有功者受其禄譬猶烏獲之舉千鈞良
樂之選驥足也雖歷六代而考績之法不著關七聖而
課試之文不垂臣誠以為其法可粗依其詳難備舉故
也語曰世有亂人而無亂法若使法可專任則唐虞可
不須稷契之佐殷周無貴伊吕之輔矣今奏考功者陳
周漢之法為綴京房之本旨(京房傳房奏考功課吏法)可謂明考課
之要矣於以崇揖讓之風興濟濟之治臣以為未盡善
也其欲使州郡考士必由四科(一德行二經學三明法四任事)皆有事
效然後察舉試辟公府(漢制三公皆得辟舉)為親民長吏轉以功
次補郡守者或就增秩賜爵此最考課之急務也臣以
為便當顯其身用其言使具為課州郡之法法具施行
立必信之賞施必行之罰至於公卿及内職大臣亦當
俱以其職考課之也(按亦字當作不)古之三公坐而論道内職
大臣納言補闕無善不紀無過不舉且天下至大萬機
至衆誠非一明所能徧照故君為元首臣為股肱明其
一體相須而成也是以古人稱廊廟之才非一木之枝
帝王之業非一士之略繇是言之焉有大臣守職辦課
可以致雍熙者哉且布衣之交猶有務信誓而蹈水火
感知已而披肝膽循聲名而立節義者況於束帶立朝
致位卿相所務者非特匹夫之信所感者非徒知已之
惠所徇者豈聲名而已乎諸蒙寵禄受重任者不徒欲
舉明主於唐虞之上而已身亦欲厠稷契之列是以古
人不患於念治之心不盡患於自任之意不足此誠人
主使之然也唐虞之君委任稷契䕫龍而責成功及其
罪也殛鯀而放四凶今大臣親奉明詔給事目下其有
夙夜在公恪勤特立當官不撓貴勢執平不阿所私危
言危行以處朝廷者自明主所察也若尸禄以為高拱
默以為智當官苟在於免負立朝不忘於容身絜行遜
言以處朝廷者亦明主所察也誠使容身保位無放退
之辜而盡節在公抱見疑之勢公義不修而私議成俗
雖仲尼為謀猶不能盡一才又况於世俗之人乎今之
學者師商韓而上法術競以儒家為迂闊不周世用此
最風俗之流弊創業者之所致慎也(後考課竟不行)
諫用廉昭疏(恕太和中為散騎黃門侍郎明帝任樂安廉昭以伺察羣下恕上此)
(疏)
伏見尚書郎廉昭奏左丞曹璠以罰當關不依詔坐判
問又云諸當坐者别奏尚書令陳矯自奏不敢辭罰亦
不敢以處重為恭意至懇惻臣竊憫然為朝廷惜之夫
聖人不擇世而興不易民而治然而生必有賢智之佐
者蓋進之以道率之以禮故也古之帝王之所以能輔
世長民者莫不遠得百姓之歡心近盡羣臣之智力誠
使今朝任職之臣皆天下之選而不能盡其力不可謂
能使人若非天下之選亦不可謂能官人陛下憂勞萬
幾或親燈火而庶事不康刑禁日弛豈非股肱不稱之
明效歟原其所繇非獨臣有不盡忠亦主有不能使百
里奚愚於虞而智於秦豫讓苟容中行而著節智伯斯
則古人之明騐矣今臣言一朝皆不忠是誣一朝也然
其事類可推而得陛下感帑藏之不充實而軍事未息
至乃斷四時之賦衣薄御府之私穀帥繇聖意舉朝稱
明與聞政事密勿大臣寧有懇懇憂此者乎騎都尉王
才幸樂人孟思所為不法振動京都而其罪狀發於小
吏公卿大臣初無一言自陛下踐阼以來司隸校尉御
史中丞寧有舉綱維以督姦宄使朝廷肅然者耶若陛
下以為今世無良才朝廷乏賢佐豈可追望稷契之遐
蹤坐待來世之儁乂乎今之所謂賢者盡有大官而享
厚祿矣然而奉上之節未立向公之心不一者委任之
責不專而俗多忌諱故也臣以為忠臣不必親親臣不
必忠何者以其居無嫌之地而事得自盡也今有疏者
毁人不實其所毁而必曰私報所憎譽人不實其所譽
而必曰私愛所親左右或因之以進憎愛之說非獨毁
譽有之政事損益亦皆有嫌陛下當思所以闡廣朝臣
之心篤厲有道之節使之自同古人望與竹帛耳反使
如廉昭者擾亂其間臣懼大臣遂將容身保位坐觀得
失為來世戒也昔周公戒魯侯曰無使大臣怨乎不以
不言賢愚明皆當世用也堯數舜之功稱去四凶不言
大小有罪則去也今者朝臣不自以為不能以陛下為
不任也不自以為不智以陛下為不問也陛下何不遵
周公之所以用大舜之所以去使侍中尚書坐則侍帷
幄行則從華輦親對詔問所陳必達則羣臣之行能否
皆可得而知忠能者進闇劣者退誰敢依違而不自盡
以陛下之聖明親與羣臣論議政事使羣臣人得自盡
人自以為親人思所以報賢愚能否在陛下之所用以
此治事何事不辦以此建功何功不成每有軍事詔書
常曰誰當憂此者耶吾當自憂耳近詔又曰憂公忘私
者必不然但先公後私即自辦也伏讀明詔乃知聖思
究盡下情然亦怪陛下不知其本而憂其末也人之能
否實有本性雖臣亦以為朝臣不盡稱職也明主之用
人也使能者不敢遺其力而不能者不得處非其任選
舉非其人未必為有罪也舉朝共容非其人乃為怪耳
陛下知其不盡力也而代之憂其職知其不能也而教
之治其事豈徒主勞而臣逸哉雖聖賢並世終不能以
此為治也陛下又患臺閣禁令之不密人事請屬之不
絶聽伊尹作迎客出入之制選司徒更惡吏以守寺門
威禁繇之實未得為禁之本也昔漢安帝時少府竇嘉
辟廷尉郭躬無罪之兄子猶見舉奏章劾紛紛近司隸
校尉孔羨辟大將軍狂悖之弟(名通司馬宣王弟)而有司默爾
望風希指甚於受屬選舉不以實人事之大者也嘉有
親戚之寵躬非社稷重臣猶尚如此以今況古陛下自
不督必行之罰以絶阿黨之原耳伊尹之制與惡吏守
門非治世之具也使臣之言少蒙察納何患於姦不削
滅而養若昭等乎夫糾擿姦宄忠事也然而世憎小人
行之者以其不顧道理而苟求容進也若陛下不復考
其終始必以違衆忤世為奉公密行白人為盡節焉有
通人大才而更不能為此耶誠顧道理而弗為耳使天
下皆背道而趨利則人主之所最病者陛下將何樂焉
胡不絶其萌乎夫先意承旨以求容美率皆天下淺薄
無行義者其意務在於適人主之心而已非欲治天下
安百姓也陛下何不試變業而示之彼豈執其所守以
違聖意哉夫人臣得人主之心安業也處尊顯之官榮
事也食千鍾之禄厚寔也人臣雖愚未有不樂此而喜
於迕者也迫於道自彊耳誠以為陛下當憐而佑之少
委任焉如何反錄昭等傾側之意而忽若人者乎今者
外有伺隙之寇内有貧曠之民陛下當大計天下之損
益政事之得失誠不可以怠也
程曉(曉字季明東阿人汝南太守)
白罷校事疏(嘉平中曉為黃門侍郎時校事放横䁱上疏)
周禮曰設官分職以為民極春秋傳曰天有十日人有
十等(昭七年傳)愚不得臨賢賤不得臨貴於是並建聖哲樹
之風聲明試以功九載考績各修厥業思不出位故欒
書欲拯晉侯其子不聽(左傳成十六年晉厲公陷於淖欒書將載晉侯鍼曰書退國有)
(大任焉得專之)死人横於街路邴吉不問(漢書吉嘗逢羣鬭者死傷横道過之不問)
(曰宰相不親小事)上不責非職之功下不務分外之賞吏無兼
統之勢民無二事之役斯誠為國要道治亂所繇也遠
覽典志近觀秦漢雖官名改易職司不同至於崇上抑
下顯分明例其致一也初無校事之官干與庶政者也
昔武皇帝大業草創衆官未備而軍旅勤苦民心不安
乃有小罪不可不察故置校事取其一切耳然撿御有
方不至縱恣也此霸世之權宜非帝王之正典其後漸
蒙見任復為疾病轉相因仍莫正其本遂令上察宫廟
下攝衆司官無局業職無分限隨意任情唯心所適法
造於筆端不依科詔獄成於門下不顧覆訊其選官屬
以謹慎為粗疏以謥詷為賢能(謥詷急遽也)其治事以刻暴
為公嚴以循理為怯弱外則託天威以為聲勢内則聚
羣姦以為腹心大臣恥與分勢含忍而不言小人畏其
鋒芒鬱結而無告至使尹模公於曰下肆其姦慝(尹模校事)
(官)罪惡之著行路皆知纖惡之過積年不聞既非周禮
設官之意又非春秋十等之義也今外有公卿將校總
統諸署内有侍中尚書綜理萬幾司隸校尉督察京輦
御史中丞董攝宫殿皆高選賢才以充其職申明科詔
以督其違若此諸賢猶不足任校事小吏益不可信若
此諸賢各思盡忠校事區區亦復無益若更高選國士
以為校事則是中丞司隸重增一官耳若如舊選尹模
之姦今復發矣進退推算無所用之昔桑弘羊為漢求
利卜式以為獨烹弘羊天乃可雨(史記桑弘羊請置均輸鹽鐵官又請吏得)
(入粟補官會旱卜式言曰烹弘羊乃雨)若使政治得失必感天地臣恐水
旱之災未必非校事之繇也曹恭公遠君子近小人國
風託以為刺衞獻公舍大臣與小臣謀定姜謂之有罪
(左傳襄十四年衞獻公出奔齊使祝宗告亡且告無罪定姜曰有罪若何告無定姜獻公適母)縱令校
事有益於國以禮義言之尚傷大臣之心況姦回暴露
而復不罷是衮闕不補迷而不返也(疏上遂罷校事官)
夏侯太初(沛國譙人為太常司馬懿剪除異已夷三族)
官才議(太傅司馬懿問以時事太初議)
夫官才用人國之柄也故銓衡專於臺閣上之分也孝
行存乎閭巷優劣任之鄉人下之敘也夫欲清教審選
在明其分叙不使相涉而已何者上過其分則恐所繇
之不本而干勢馳騖之路開下踰其序則恐天爵之外
通而機權之門多矣夫天爵下通是庶人議柄也機權
多門是紛亂之原也自州郡中正品度官才以來有年
載矣(魏文帝時陳羣立九品官人之法置中正以定其選以州郡之賢者為之有言行修者或以五升四)
(以六升五道義虧則或自五退六自六退七)緬緬紛紛未聞整齊豈非分敘
參錯各失其要之所繇哉若令中正但考行倫輩倫輩
當行均斯可官矣何者夫孝行著於家門豈不忠恪於
在官乎仁恕稱於九族豈不達於為政乎義斷行於鄉
黨豈不堪於事任乎三者之類取於中正雖不處其官
名斯任官可知矣行有大小比有高下則所任之流亦
煥然明别矣奚必使中正干銓衡之機於下而執機柄
者有所委仗於上上下交侵以生紛錯哉且臺閣臨下
考功校否衆職之屬各有官長旦夕相考莫究於此閭
閻之議以意裁處而使匠宰失位衆人驅駭欲風俗清
靜其可得乎天臺縣遠衆所絶意所得至者更在側近
孰不修飾以要所求所求有路則修已家門者已不如
自達於鄉黨矣自達鄉黨者己不如自求之於州邦矣
苟開之有路而患其飾真離本雖復嚴責中正督以刑
罰猶無益也豈若使各帥其分官長則各以其屬能否
獻之臺閣臺閣則據官長能否之第參以鄉閭德行之
次擬其倫比勿使偏頗中正則唯考其行迹别其高下
審定輩類勿使升降臺閣總之如其所簡或有參錯則
其責負自在有司官長所第中正輩擬比隨次率而用
之如其不稱責負在外然則内外相參得失有所互相
形撿孰能相飾斯則人心定而事理得庶可以靜風俗
而審官才矣
除重官議
古之建官所以濟育羣生統理民物也故為之君長以
司牧之司牧之主欲一而專一則官任定而上下安專
則職業修而事不煩夫事簡業修上下相安而不治者
未之有也先王建萬國雖其詳未可得而究然分疆畫
界各守土境則非重累羈絆之體也下考殷周五等之
敘徒有小大貴賤之差亦無君官臣民而有二統互相
牽制者也夫官統不一則職業不修職業不修則事何
得而簡事之不簡則民何得而靜民之不靜則邪惡並
興而姦偽滋長矣先王達其如此故專其職司而一其
統業始自秦世不師聖道私以御職姦以待下懼宰官
之不修立監牧以董之畏督監之容曲設司察以糾之
宰牧相累監察相司人懷異心上下殊務漢承其緒莫
能匡改魏室之隆日不暇及五等之典雖難卒復可麤
立儀準以一治制今之長吏皆君吏民橫重以郡守累
以刺史若郡所攝唯在大較則與州同無為再重宜省
郡守但任刺史刺史職存則監察不廢郡吏萬數還親
農業以省煩費豐財殖穀一也大縣之才皆堪郡守是
非之訟每生意異順從則安直已則爭夫和羹之美在
於合異上下之益在能相濟順從乃安此琴瑟一聲也
蕩而除之則官省事簡二也又幹郡之吏職監諸縣營
護黨親鄉邑舊故如有不副而因公掣頓民之困弊咎
生於此若皆并合則亂原自塞三也今承衰弊民人彫
落賢才鮮少任事者寡郡縣良吏往往非一郡受縣成
其劇在下而吏之上選郡當先足此為親民之吏專得
底下吏者民命而常頑鄙今如并之吏多選清良者造
職大化宣流民物獲寧四也制使萬戶之縣名之郡守
五千以上名之都尉千戶以下令長如故自長以上考
課選用轉以能升所牧亦增此進才效功之敘也若經
制一定則官才有次治功齊明五也若省郡守縣皆徑
達事不擁隔官無留滯三代之風雖未可必簡一之化
庶幾可致便民省費在於此矣
改服制議
文質之更用猶四時之迭興也王者體天理物必因弊
而濟通之時彌質則文之以禮時泰侈則救之以質今
承百王之末秦漢餘流世俗彌文宜大改之以易民望
今科制自公列侯以下位從大將軍以上皆得服綾錦
羅綺紈素金銀飾鏤之物自是以下雜綵之服通於賤
人雖上下等級各示有差然朝臣之制已得侔至尊矣
玄黃之采已得通於下矣欲使市不鬻華麗之色商不
通難得之貨工不作雕刻之物不可得也是故宜大理
其本準度古法文質之宜取其中則以為禮度車輿服
章皆從質樸禁除末俗華麗之事使幹朝之家有位之
室不復有錦綺之飾無兼采之服纖巧之物自上以下
至於樸素之差示有等級而已勿使過一二之覺若夫
功德之賜上恩所特加皆表之有司然後服用之夫上
之化下猶風之靡草樸素之教興於本朝則彌侈之心
自消於下矣(懿報書曰審官擇人除重官改服制皆大善禮鄉閭本行朝廷考事大指如所示而)
(中間一相承習卒不能改秦時無刺史但有郡守長吏漢家雖有刺史奉六條而已故刺史稱傳車其吏言從)
(事居無常治吏不成臣其後轉更為官司耳昔賈誼亦患服制漢文雖身服弋綈猶不能使土下如意恐此三)
(事當待賢能然後了耳太初又書曰漢文雖身衣弋綈而不革正法度内外有僭儗之服寵臣受無限之賜由)
(是觀之似指立在身之名非篤齊治制之意也今公侯命世作宰追蹤上古將隆至治抑末正本若制定於上)
(則化行於衆矣夫當宜改之時留殷勤之心令發之日下之應也猶響尋聲耳猶垂謙謙曰待賢能此伊周不)
(正殷姬之典也竊未喻焉)
御選古文淵鑒卷二十一
