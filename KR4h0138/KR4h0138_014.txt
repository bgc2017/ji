欽定四庫全書
御選古文淵鑒卷十四目錄
漢
王吉
諫昌邑王疏
上言得失疏
路溫舒
上尚德緩刑書
魏相
諫伐匈奴書
條便宜奏
隂陽月令奏
趙充國
陳兵利害書
上屯田奏一
屯田奏二
屯田奏三
鄭昌
請定律令疏
張敞
上霍氏封事
劾黃霸奏
自請治盜賊書
賈捐之
請棄珠厓對
匡衡
政治得失疏
治性正家疏
戒妃匹勸經學疏
貢禹
循古節儉奏
言錢幣書
言風俗書
蕭望之
入榖贖罪議
王褒
聖主得賢臣頌
諸葛豐
謝上書
欽定四庫全書
御選古文淵鑒卷十四
内閣學士兼禮部侍郎教習庶吉士(臣)徐(乾學)等奉
旨編注
漢
王吉(字子陽瑯邪臯虞人好學明經初為昌邑中尉宣帝時為博士諫大夫)
諫昌邑王疏(王動作亡節吉疏諫王入立尋廢吉與郎中令龔遂以忠直數諫正)
(減死為城旦)
臣聞古者師日行三十里吉行五十里詩云匪風發兮
匪車揭兮顧瞻周道中心&KR1826;兮(&KR1912;國匪風之篇&KR1826;古怛字)說曰是非
古之風也發發者是非古之車也揭揭者蓋傷之也(今之)
(發發然者非古有道之風也今之揭揭然者非古有道之車也故傷之)今者大王幸方與
(縣名音房預)曾不半日而馳二百里百姓頗廢耕桑治道牽
馬臣愚以為民不可數變也昔召公述職當民事時舍
於棠下而聽斷焉是時人皆得其所後世思其仁恩至
乎不伐甘棠甘棠之詩是也大王不好書術而樂逸游
馮式撙銜(撙促也子本反)馳騁不止口倦乎叱咤(咤亦吒字竹篤反)
手苦於箠轡(箠馬策止蘂反)身勞虖車輿朝則冒霧露晝則
被塵埃夏則為大暑之所㬥炙冬則為風寒之所匽薄
(匽與偃同言遇&KR1282;風則偃靡也薄迫也)數以耎脆之玉體犯勤勞之煩毒
(耎柔也而兖反)非所以全夀命之宗也又非所以進仁義之
隆也夫廣夏之下細旃之上(廣夏大屋也旃與氊同)明師居前勸
誦在後上論唐虞之際下及殷周之盛考仁聖之風習
治國之道訢訢焉發憤忘食日新厥德其樂豈徒銜橛
之間哉休則俛仰詘信以利形進退步趨以實下(今人不行)
(則膝已下虚弱不實)吸新吐故以練臧專意積精以適神於以養
生豈不長哉大王誠留意如此則心有堯舜之志體有
喬松之夀(喬松仙人伯喬及赤松子也)美聲廣譽登而上聞則福祿
其轃而社稷安矣(轃與臻同)皇帝仁聖至今思慕未怠(皇帝謂昭)
(帝也言武帝晏駕未久故尚思慕)於宮館囿池弋獵之樂未有所幸大
王宜夙夜念此以承聖意諸侯骨肉莫親大王大王於
屬則子也於位則臣也一身而二任之責加焉恩愛行
義孅介有不具者於以上聞非饗國之福也臣吉愚戇
願大王察之
上言得失疏(是時宣帝頗修武帝故事宮室車服盛於昭帝時外戚許史王氏貴)
(寵而上躬親政事任用能吏吉上疏言得失)
陛下躬聖質總萬方帝王圖籍日陳於前惟思世務將
興太平詔書每下民欣然若更生臣伏而思之可謂至
恩未可謂本務也欲治之主不世出公卿幸得遭遇其
時言聽諫從然未有建萬世之長策舉明主於三代之
隆者也其務在於期會簿書斷獄聽訟而已此非太平
之基也臣聞聖王宣德流化必自近始朝廷不備難以
言治左右不正難以化遠民者弱而不可勝愚而不可
欺也聖王獨行於深宮得則天下稱誦之失則天下咸
言之行發於近必見於遠故謹選左右審擇所使左右
所以正身也所使所以宣德也詩云濟濟多士文王以
寧(大雅文王之詩)此其本也春秋所以大一統者六合同風九
州共貫也今俗吏所以牧民者非有禮義科指可世世
通行者也獨設刑法以守之其欲治者不知所繇以意
穿鑿各取一切權譎自在故一變之後不可復修也是
以百里不同風千里不同俗戶異政人殊服詐偽萌生
刑罰亡極質樸日銷恩愛&KR0906;薄孔子曰安上治民莫善
於禮(孝經載孔子之言)非空言也王者未制禮之時引先王禮
宜於今者而用之臣願陛下承天心發大業與公卿大
臣延及儒生述舊禮明王制敺一世之民躋之仁夀之
域則俗何以不若成康夀何以不若高宗(尚宗殷王武丁也享國百)
(年)竊見當世趨務不合於道者謹條奏(趨讀曰趣趣向也)唯陛
下財擇焉
路温舒(字長君鉅鹿東里人守廷尉史歷官臨淮太守治冇異迹)
上尚德緩刑書(時宣帝初即位温舒上書)
臣聞齊有無知之禍而桓公以興晉有驪姬之難而文
公用霸近世趙王不終諸呂作亂而孝文為太宗繇是
觀之禍亂之作將以開聖人也故桓文扶微興壞尊文
武之業澤加百姓功潤諸侯雖不及三王天下歸仁焉
文帝永思至德以承天心崇仁義省刑罰通關梁一遠
近敬賢如大賓愛民如赤子内恕情之所安而施之於
海内是以囹圄空虚天下太平夫繼變化之後必有異
舊之恩此賢聖所以昭天命也往者昭帝即世而無嗣
大臣憂戚焦心合謀皆以昌邑尊親援而立之然天不
授命淫亂其心遂以自亡深察禍變之故迺皇天之所
以開至聖也故大將軍受命武帝股肱漢國(謂霍光)披肝
膽决大計黜亡義立有德輔天而行然後宗廟以安天
下咸寧臣聞春秋正即位大一統而慎始也陛下初登
至尊與天合符宜改前世之失正始受命之統滌煩文
除民疾存亡繼絶以應天意臣聞秦有十失其一尚存
治獄之吏是也秦之時羞文學好武勇賤仁義之士貴
治獄之吏正言者謂之誹謗遏過者謂之妖言故盛服
先生不用於世忠良切言皆鬱於胸譽諛之聲日滿於
耳虚美熏心實禍蔽塞此乃秦之所以亡天下也方今
天下賴陛下恩厚亡金革之危饑寒之患父子夫妻戮
力安家然太平未洽者獄亂之也夫獄者天下之大命
也死者不可復生&KR1247;者不可復屬(&KR1247;古絶字屬連也)書曰與其
殺不辜寧失不經今治獄吏則不然上下相敺以刻為
明深者獲公名平者多後患故治獄之吏皆欲人死非
憎人也自安之道在人之死是以死人之血流離於市
被刑之徒比肩而立大辟之計歲以萬數此仁聖之所
以傷也太平之未洽凡以此也夫人情安則樂生痛則
思死棰楚之下何求而不得故囚人不勝痛則飾辭以
視之吏治者利其然則指道以明之上奏畏郤則鍜鍊
而周内之(精热周悉致之法中也郤退也畏為上所郤退)蓋奏當之成(當謂處其罪也)
雖咎繇聽之猶以為死有餘辜何則成鍊者衆文致之
罪明也是以獄吏專為深刻殘賊而亡極媮為一切(媮苟)
(且也一切權時也)不顧國患此世之大賊也故俗語曰畫地為
獄議不入刻木為吏期不對(畫獄木吏尚不入對况真實乎期猶必也議必不入)
(對)此皆疾吏之風悲痛之辭也故天下之患莫深於獄
敗法亂正離親塞道莫甚乎治獄之吏此所謂一尚存
者也臣聞烏鳶之卵不毁而後鳳凰集誹謗之罪不誅
而後良言進故古人有言山藪臧疾川澤納汚瑾瑜匿
惡國君含詬(春秋左氏傳晉大夫伯宗之辭詬恥也言山藪之有草木則毒害者居之川澤之形)
(廣大則能受于汚濁人君之善御下亦當忍恥病也)唯陛下除誹謗以招切言開
天下之口廣箴諫之路掃亡秦之失尊文武之悳省法
制寬刑罰以廢治獄則太平之風可興於世永履和樂
與天亡極天下幸甚
魏相(字弱翁濟隂定陶人少學易舉賢良對策高第宣帝時為丞相封高平侯)
諫伐匈奴書(元康中匈奴遣兵擊漢屯田車師者不能下上與趙充國等議欲因)
(匈奴衰弱出兵擊其右地使不敢復擾西域相上書諫上從相言而止)
臣聞之救亂誅暴謂之義兵兵義者王敵加於巳不得
已而起者謂之應兵兵應者勝爭恨小故不忍憤怒者
謂之忿兵兵忿者敗利人土地貨寶者謂之貪兵兵貪
者破恃國家之大矜民人之衆欲見威於敵者謂之驕
兵兵騎者滅此五者非但人事乃天道也間者匈奴嘗
有善意所得漢民輒奉歸之未有犯於邊境雖爭屯田
車師不足致意中今聞諸將軍欲興兵入其地臣愚不
知此兵何名者也今邊郡困乏父子共犬羊之裘食草
萊之實常恐不能自存難以動兵軍旅之後必有凶年
(此引老子語)言民以其愁苦之氣傷隂陽之和也出兵雖勝
猶有後憂恐災害之變因此以生今郡國守相多不實
選風俗尤薄水旱不時案今年計子弟殺父兄妻殺夫
者凡二百二十二人臣愚以為此非小變也今左右不
憂此乃欲發兵報纖介之忿於遠夷殆孔子所謂吾恐
季孫之憂不在顓臾而在蕭牆之内也願陛下與平昌
侯樂昌侯平恩侯及有識者詳議乃可(平昌侯王無故樂昌侯王武並)
(帝之舅平恩侯許伯皇大子外祖父也)
條便宜奏(相好觀漢故事及便宜章奏以為古今異制方今務在奉行故事而己數)
(條漢興以來國家便宜行事及賢臣賈誼鼂錯董仲舒等所言奏請施行之上施行其策)
臣聞明主在上賢輔在下則君安虞而民和睦(虞與娛同)臣
相幸得備位不能奉明法廣教化理四方以宣聖德民
多背本趨末或有飢寒之色為陛下之憂臣相罪當萬
死臣相知能淺薄不明國家大體時用之宜惟民終始
未得所繇竊伏觀先帝聖德仁恩之厚勤勞天下垂意
黎庶憂水旱之災為民貧窮發倉廩振乏餧遣諫大夫
博士廵行天下察風俗舉賢良平冤獄冠蓋交道省諸
用寬租賦弛山澤波池(弛放也言不禁障之也波讀曰陂)禁秣馬酤酒
貯積(秣以粟米飫馬也酤酒者糜費深也貯積者滯米粟也)所以周急繼困慰安
元元便利百姓之道甚備臣相不能悉陳昩死奏故事
詔書凡二十三事臣謹案王法必本於農而務積聚量
入制用以備凶災亡六年之畜尚謂之急(禮記王制云國無九年之)
(蓄曰不足無六年之畜曰急無三年之畜曰國非其國也)元鼎二年平原渤海太山
東郡溥被災害民餓死於道路二千石不豫慮其難使
至於此賴明詔振捄乃得蒙更生今歲不登榖暴騰踴
(價忽大貴也)臨秋收斂猶有乏者至春恐甚亡以相恤西羌
未平師旅在外兵革相乘臣竊寒心宜蚤圖其備唯陛
下留神元元帥繇先帝盛德以撫海内
隂陽月令奏
臣相幸得備員奉職不修不能宣廣教化隂陽未和災
害未息咎在臣等臣聞易曰天地以順動故日月不過
四時不忒聖王以順動故刑罰清而民服天地變化必
繇隂陽隂陽之分以日為紀日冬夏至則八風之序立
萬物之性成各有常職不得相干東方之神太昊乘震
執規司春(木為仁仁者生生者圜故為規)南方之神炎帝乘離執衡司
夏(火為禮禮者齊齊者平故為衡)西方之神少昊乘兑執矩司秋(金為義義)
(者成成者方故為矩)北方之神顓頊乘坎執權司冬(水為智智者謀謀者重故)
(為權)中央之神黃帝乘坤艮執繩司下土(土為信信者誠誠者直故為繩)
兹五帝所司各有時也東方之卦不可以治西方南方
之卦不可以治北方春興兑治則饑秋興震治則華冬
興離治則泄夏興坎治則雹明王謹於尊天慎於養人
故立義和之官以乘四時(乘治也)節授民事君動靜以道
奉順隂陽則日月光明風雨時節寒暑調和三者得敘
則災害不生五榖孰絲麻遂草木茂鳥獸蕃民不夭疾
衣食有餘若是則君尊民悦上下無怨政教不違禮讓
可興夫風雨不時則傷農桑農桑傷則民飢寒飢寒在
身則亡廉恥寇賊姦宄所繇生也臣愚以為隂陽者王
事之本羣生之命自古賢聖未有不繇者也天子之義
必純取法天地而觀於先聖高皇帝所述書天子所服
第八曰(第八天子衣服之制也於施行詔書第八)大謁者臣章受詔長樂宮
曰令羣臣議天子所服以安治天下相國臣何御史大
夫臣昌謹與將軍臣陵太子太傅臣通等議(蕭何周昌王陵叔孫)
(通)春夏秋冬天子所服當法天地之數中得人和故自
天子王侯有土之君下及兆民能法天地順四時以治
國家身亡禍殃年夀永究(究竟也)是奉宗廟安天下之大
禮也臣請法之中謁者趙堯舉春李舜舉夏兒湯舉秋
貢禹舉冬(四恃各舉所施行政事高帝時自有一貢禹也)四人各職一時大謁
者襄章奏制曰可孝文皇帝時以二月施恩惠於天下
賜孝弟力田及罷軍卒祠死事者頗非時節御史大夫
鼂錯時為太子家令奏言其狀臣相伏念陛下恩澤甚
厚然而災氣未息竊恐詔令有未合當時者也願陛下
選明經通知隂陽者四人各主一時時至明言所職以
和隂陽天下幸甚
趙充國(字翁孫隴西上邽人沈勇有大略少好將帥之節而學兵法與霍光定册尊立宣帝)
(封營平侯為後將軍破羌振旅而還復為將軍衞尉以老致仕卒)
陳兵利害書(宣帝書敇讓充國曰皇帝問後將軍甚苦暴露將軍計欲至正月迺)
(擊䍐羌羌人當獲麥己遠其妻子精兵萬人欲為酒泉敦煌寇邊兵少民守保不得田作)
(今張掖以東粟石百餘芻稾東數十轉輸竝起百姓煩擾將軍將萬餘之衆不早及秋共)
(水草之利爭其畜食欲至冬虜皆當畜食多藏匿山中依險阻將軍士寒手足皸瘃寧有)
(利哉將軍不念中國之費欲以歲數而勝微將軍誰不樂此者今詔破羌將軍武賢將兵)
(六千一百人敦煌太守快將二千人長水校尉富昌酒泉侯奉世將婼月氏兵四千人亡)
(慮萬二千人齎三十日食以七月二十二日擊䍐羌入鮮水北句廉上去酒泉八百里去)
(將軍可千二百里將軍其引兵便道西並進雖不相及使虜聞東方北方兵並來分散其)
(心意離其黨與雖不能殄滅當冇瓦解者已詔中郎將卬將胡越佽飛射士步兵二校益)
(將軍兵今五星出東方中國大利蠻夷大敗太白出高用兵深入敢戰者吉弗敢戰者凶)
(將軍急裝因天時誅不義萬卜必全勿復有疑充國既得讓以為將任兵在外便宜有守)
(以安國家迺上書謝罪因陳兵利害)
臣竊見騎都尉安國前幸賜書擇羌人可使使䍐(䍐羌姓)
(漢上聲)諭告以大軍當至漢不誅䍐以解其謀恩澤甚厚
非臣下所能及臣獨私美陛下盛德至計亡已故遣开
豪雕庫宣天子至德(开羌姓)䍐开之屬皆聞知明詔今先
零羌楊玉(零音憐)此羌之首帥名王將騎四千及煎鞏騎
五千阻石山木候便為寇(謂依阻山之木石以自保固)䍐羌未有所
犯今置先零先擊䍐釋有罪誅亡辜起壹難就兩害誠
非陛下本計也臣聞兵法攻不足者守有餘又曰善戰
者致人不致於人今䍐羌欲為敦煌酒泉寇宜飭兵馬
練戰士以須其至坐得致敵之術以逸擊勞取勝之道
也今恐二郡兵少不足以守而發之行攻釋致虜之術
而從為虜所致之道臣愚以為不便先零羌虜欲為背
畔故與䍐开解仇結約然其私心不能亡恐漢兵至而
䍐开背之也臣愚以為其計常欲先赴䍐开之急以堅
其約先擊䍐羌先零必助之今虜馬肥糧食方饒擊之
恐不能傷害適使先零得施德於䍐羌堅其約合其黨
虜交堅黨合精兵二萬餘人廹脅諸小種附著者稍衆
莫須之屬不輕得離也(莫須小種羌名)如是虜兵寖多誅之用
力數倍臣恐國家憂累繇十年數不二三歲而已臣得
蒙天子厚恩父子俱為顯列臣位至上卿爵為列侯犬
馬之齒七十六為明詔填溝壑死骨不朽亡所顧念獨
思惟兵利害至孰悉也於臣之計先誅先零已則䍐开
之屬不煩兵而服矣先零已誅而䍐开不服涉正月擊
之得利之理又其時也以今進兵誠不見其利唯陛下
裁察(後䍐羌竟不煩兵而下)
上屯田奏一(充國度先零羌必壊欲罷騎兵屯田以待其敝會得進兵璽書因上)
(奏)
臣聞兵者所以明德除害也故舉得於外則福生於内
不可不慎臣所將吏士馬牛食日月用糧榖十九萬九
千六百三十斛鹽千六百九十三斛茭稾二十五萬二
百八十六石(茭乾芻也藁禾稈也石百二十斤)難久不解繇役不息又
恐它夷卒有不虞之變相因竝起為明主憂誠非素定
廟勝之冊(廟勝謂謀於廟堂而勝敵也)且羌虜易以計破難用兵碎
也故臣愚以為擊之不便計度臨羌東至浩亹羌虜故
田及公田民所未墾可二千頃以上其間郵亭多壞敗
者臣前部士入山伐材木大小六萬餘枚皆在水次願
罷騎兵留弛刑應募及淮陽汝南步兵與吏士私從者
合凡萬二百八十一人用榖月二萬七千三百六十三
斛鹽三百八斛分屯要害處冰解漕下繕鄉亭浚溝渠
(漕下以水運木而下也繕補也浚深治也)治湟陿以西道橋七十所令可至
鮮水左右田事出賦人二十畮(事出謂至春人出營田也賦謂班與之也)至
四月草生發郡騎及屬國胡騎伉健各千倅馬什二就
草(倅副也什二者千騎則與副馬二百匹也伉口浪反)為田者遊兵以充入金
城郡益積畜省大費今大司農所轉榖至者足支萬人
一歲食謹上田處及器用簿唯陛下裁許
屯田奏二(上報曰皇帝問後將軍言欲罷騎兵萬人留田即如將軍之計虜當何時)
(㐲誅兵當何時得決孰計其便復奏)
臣聞帝王之兵以全取勝是以貴謀而賤戰戰而百勝
非善之善者也故先為不可勝以待敵之可勝蠻夷習
俗雖殊於禮義之國然其欲避害就利愛親戚畏死亡
一也今虜亡其美地薦草(薦稠草)愁於寄託遠遯骨肉離
心人有畔志而明主般師罷兵(般音班)萬人留田順天時
因地利以待可勝之虜雖未即伏辜兵決可朞月而望
羌虜瓦解前後降者萬七百餘人及受言去者凡七十
輩(受言去者謂羌受充國之言歸相告喻者也)此坐支解羌虜之具也臣謹
條不出兵留田便宜十二事步兵九校(一部為一校也)吏士萬
人留屯以為武備因田致榖威德竝行一也又因排折
羌虜令不得歸肥饒之&KR2297;貧破其衆以成羌虜相畔之
漸二也居民得竝田作不失農業三也軍馬一月之食
度支田士一歲罷騎兵以省大費四也至春省甲士卒
循河湟漕榖至臨羌以眎羌虜(眎亦示字)揚威武傳世折衝
之具五也以閒暇時下所伐材繕治郵亭充入金城六
也兵出乘危徼幸不出令反畔之虜竄於風寒之地離
霜露疾疫瘃墯之患(離遭也墯謂因寒瘃而墯指者也)坐得必勝之道
七也亡經阻遠追死傷之害八也内不損威武之重外
不令虜得乘間之埶九也(間謂軍之間隙)又亡驚動河南大开
小开(皆羌種在河西之河南也)使生他變之憂十也治湟陿中道橋
令可至鮮水以制西域信威千里從枕席上過師十一
也(橋成軍行安易若於枕席上過也)大費既省繇役豫息以戒不虞十
二也留屯田得十二便出兵失十二利臣充國材下犬
馬齒衰不識長冊唯明詔博詳公卿議臣採擇
屯田奏三(上復賜報曰皇帝問後將軍言十二便聞之虜雖未㐲誅兵決可期月而)
(望期月而望者謂今冬邪謂何時也將軍獨不計虜聞兵頗罷且丁壯相聚攻擾田者及)
(道上屯兵復殺略人民將何以止之又大开小开前言曰我告漢軍先零所在兵不往擊)
(久留得亡效五年時不分别人而并擊我其意恐今兵不出得亡變生與先零為一將軍)
(孰計復奏)
臣聞兵以計為本故多筭勝少筭先零羌精兵今餘不
過七八千人失地遠客分散饑凍䍐开莫須又頗暴略
其羸弱畜産畔還者不絶皆聞天子明令相捕斬之賞
臣愚以為虜破壞可日月異遠在來春故曰兵決可期
月而望竊見北邊自敦煌至遼東萬一千五百餘里乘
塞列隧有吏卒數千人虜數大衆攻之而不能害今留
步士萬人屯田地埶平易多高山遠望之便部曲相保
為壍壘木樵(樵與譙同謂為高樓以望敵也樵才消反)校聯不絶(校謂用木自相)
(貫穿以為咕者)便兵弩飾鬭具㷭火幸通埶及并力以逸待勞
兵之利者也臣愚以為屯田内有亡費之利外有守禦
之備騎兵雖罷虜見萬人留田為必禽之具其土崩歸
德宜不久矣從今盡三月虜馬羸瘦必不敢捐其妻子於
它種中遠涉河山而來為寇又見屯田之士精兵萬人
終不敢復將其累重還歸故地(累重謂妻子也)是臣之愚計所
以度虜且必瓦解其處不戰而自破之冊也至於虜小
寇盜時殺人民其原未可卒禁臣聞戰不必勝不苟接
刃攻不必取不苟勞衆誠令兵出雖不能滅先零亶能
令虜絶不為小寇則出兵可也(亶但同)即今同是(俱不能止小寇)
(盜)而釋坐勝之道從乘危之埶往終不見利空内自罷
敝貶重而自損非所以視蠻夷也(視讀曰示)又大兵一出還
不可復留湟中亦未可空如是繇役復發也且匈奴不
可不備烏桓不可不憂今又轉運煩費傾我不虞之用
以澹一隅(澹古贍字給也)臣愚以為不便校尉臨衆幸得承威
德奉厚幣拊循衆羌諭以明詔宜皆鄉風雖其前辭嘗
曰得亡效五年宜亡它心不足以故出兵臣竊自惟念
奉詔出塞引軍遠擊窮天子之精兵散車甲於山野雖
亡尺寸之功媮得避慊之便(慊讀與嫌同)而亡後咎餘責此
人臣不忠之利非明主社稷之福也臣幸得奮精兵討
不義久留天誅(言不早殄滅賊也)罪當萬死陛下寬仁未忍加
誅令臣數得孰計愚臣伏計孰甚不敢避斧鉞之誅昩
死陳愚唯陛下省察(詔罷兵獨充國留屯田諸羌死亡降散所餘無幾明年請罷屯田充)
(國振旅而還)
鄭昌(涿郡太守)
請定律令疏(宣帝置廷平秩六百石以平刑選于定國為廷尉黃霸等為廷平昌)
(因上疏)
聖王置諫爭之臣者非以崇德防逸豫之生也立法明
刑者非以為治救衰亂之起也今明主躬垂明聽雖不
置廷平獄將自正若開後嗣不若刪定律令律令一定
愚民知所避姦吏無所弄矣今不正其本而置廷平以
理其末也政衰聽怠則廷平將招權而為亂首矣
張敞(字子高本河東平陽人後徙杜陵治春秋以經術自輔歷官守相京兆尹以能吏稱)
上霍氏封事(宣帝漸疎霍氏山雲以過歸第諸壻親屬頗出補吏敞聞之上封事)
臣聞公子季友有功於魯大夫趙衰有功於晉大夫田
完有功於齊皆疇其官邑延及子孫終後田氏簒齊趙
氏分晉季氏顓魯故仲尼作春秋迹盛衰譏世卿最甚
迺者大將軍決大計安宗廟定天下功亦不細矣夫周
公七年耳而大將軍二十歲海内之命斷於掌握方其
隆時感動天地侵迫隂陽月朓日蝕晝冥宵光地大震
裂火生地中天文失度祅祥變怪不可勝記皆隂類盛
長臣下顓制之所生也朝臣宜有明言曰陛下褒寵故
大將軍以報功德足矣間者輔臣顓政貴戚太盛君臣
之分不明請罷霍氏三侯皆就第及衞將軍張安世宜
賜几杖歸休時存問召見以列侯為天子師明詔以恩
不聽羣臣以義固爭而後許天下必以陛下為不忘功
德而朝臣為知禮霍氏世世無所患苦今朝廷不聞直
聲(言朝臣不進直言以陳其事)而令明詔自親其文非策之得者也
今兩侯以出人情不相遠以臣心度之大司馬及其枝
屬必有畏懼之心夫近臣自危非完計也臣敞願於廣
朝白發其端直守遠郡其路無由夫心之精微口不能
言也言之微𦕈書不能文也故伊尹五就桀五就湯蕭
相國薦淮隂累歲乃得通况乎千里之外因書文諭事
指哉唯陛下省察
劾黃霸奏
竊見丞相請與中二千石博士雜問郡國上計長吏守
丞為民興利除害成大化條其對有耕者讓畔男女異
路道不拾遺及舉孝子弟弟貞婦者為一輩先上殿(丞相)
(所居屋也古者屋之高嚴通呼為殿不必宮中也)舉而不知其人數者次之不
為條教者在後叩頭謝丞相雖口不言而心欲其為之
也長吏守丞對時臣敞舍有鶡雀飛止丞相府屋上丞
相以下見者數百人邊吏多知鶡雀者問之皆陽不知
丞相圖議上奏曰臣問上計長吏守丞以興化條(凡言條者)
(一一而疏舉之若木條然)皇天報下神雀後知從臣敞舍來乃止郡
國吏竊笑丞相仁厚有知略微信竒怪也昔汲黯為淮
陽守辭去之官謂大行李息曰御史大夫張湯懷詐阿
意以傾朝廷公不早白與俱受戮矣息畏湯終不敢言
後湯誅敗上聞黯與息語乃抵息罪而秩黯諸侯相取
其思竭忠也臣敞非敢毁丞相也誠恐羣臣莫白而長
吏守丞畏丞相指歸舍法令各為私教務相增加澆淳
散樸並行偽貌有名亡實傾搖解怠甚者為妖假令京
師先行讓畔異路道不拾遺其實亡益廉貪貞淫之行
而以偽先天下固未可也即諸侯先行之偽聲軼於京
師非細事也(軼過也)漢家承敝通變造起律令即以勸善
禁姦條貫詳備不可復加宜令貴臣明飭長吏守丞歸
告二千石舉三老孝弟力田孝廉廉吏務得其人郡事
皆以義法令檢式毋得擅為條教敢挾詐偽以奸名譽
者必先受戮(奸求也)以正明好惡(敞舍鶡雀飛集丞相府霸以為神雀議欲以聞)
(敞因奏霸天子嘉納敞言召上計吏使侍中臨飭如敞指意霸甚慚)
自請治盜賊書
臣聞忠孝之道退家則盡心於親進宦則竭力於君夫
小國中君猶有奮不顧身之臣况於明天子乎今陛下
遊意於太平勞精於政事亹亹不舍晝夜羣臣有司宜
各竭力致身山陽郡戶九萬三千口五十萬以上訖計
盜賊未得者七十七人它課諸事亦略如此臣敞愚駑
既無以佐思慮久處閒郡身逸樂而忘國事非忠孝之
節也伏聞膠東勃海左右郡歲數不登盜賊並起至攻
官寺簒囚徒搜市朝劫列侯吏失綱紀姦宄不禁臣敞
不敢愛身避死唯明詔之所處願盡力摧挫其暴虐存
撫其孤弱事即有業所至郡條奏其所由廢及所以興
之狀(有業言各得其所時勃海膠東盗賊並起敞上書自請治之書奏天子徵敞拜膠東相賜黃金三十)
(斤辭之官自謂治劇郡非賞罰無以勸善懲惡吏追捕有功效者願得一切比三輔尢異天子許之)
賈捐之(字君房賈誼之曾孫元帝初待詔金馬門數召見言多納用時中書令石顯用事捐)
(之數短顯以故不得官後坐法棄市)
請棄珠厓對(事詳罷珠厓詔註)
臣幸得遭明盛之朝蒙危言之策無忌諱之患敢昩死
竭卷卷(卷讀與拳同)臣聞堯舜聖之盛也禹入聖域而不優
故孔子稱堯曰大哉韶曰盡善禹曰無間以三聖之德
地方不過數千里西被流沙東漸於海朔南暨聲教迄
於四海(此引禹貢之辭)欲與聲教則治之不欲與者不彊治也
故君臣歌德含氣之物各得其宜武丁成王殷周之大
仁也然地東不過江黃西不過氏羌南不過蠻荆北不
過朔方是以頌聲竝作視聽之類咸樂其生越裳氏重
九譯而獻(遠國使來因九譯言語乃通也)此非兵革之所能致及其衰
也南征不還(謂昭王也)齊桓救其難(謂襄王也初為太子而惠王欲立王子帶齊桓)
(公為首止之盟以定太子之位事在左傅僖五年)孔子定其文(孔子作春秋)以至乎
秦興兵遠攻貪外虛内務欲廣地不慮其害然地南不
過閩越北不過太原而天下潰畔禍卒在於二世之末
長城之歌至今未絶賴聖漢初興為百姓請命平定天
下至孝文皇帝閔中國未安偃武行文則斷獄數百民
賦四十丁男三年而一事(常賦歲百二十歲一事時天下民多故出賦四十三歲而)
(一事)時有獻千里馬者詔曰鸞旗在前屬車在後(鸞旗編以羽毛)
(列繫橦旁載於車上大駕出則陳於道而先行屬車相連屬而陳於後也)吉行日五十里師
行三十里朕乘千里之馬獨先安之於是還馬與道里
費而下詔曰朕不受獻也其令四方毋求來獻當此之
時逸游之樂絶竒麗之賂塞鄭衞之倡微矣夫後宫盛
色則賢者隱處佞人用事則諍臣杜口而文帝不行故
諡為孝文廟稱太宗至孝武皇帝元狩六年太倉之粟
紅腐而不可食都内之錢貫朽而不可校迺探平城之
事(追計其事故言探)錄冒頓以來數為邊害籍兵厲馬因富民
以攘服之西連諸國至於安息東過碣石以玄莵樂浪
為郡北郤匈奴萬里更起營塞制南海以為八郡則天
下斷獄萬數民賦數百造鹽鐵酒𣙜之利以佐用度猶
不能足當此之時寇賊竝起軍旅數發父戰死於前子
鬭傷於後女子乘亭鄣孤兒號於道老母寡婦飲泣巷
哭遥設虚祭想魂乎萬里之外淮南王盜寫虎符隂聘
名士關東公孫勇等詐為使者是皆廓地泰大征伐不
休之故也今天下獨有關東關東大者獨有齊楚民衆
久困連年流離離其城郭相枕席於道路人情莫親父
毋莫樂夫婦至嫁妻賣子法不能禁義不能止此社稷
之憂也今陛下不忍悁悁之忿欲驅士衆擠之大海之
中快心幽冥之地非所以救助饑饉保全元元也詩云
蠢爾蠻荆大邦為讎(小雅采芑之詩)言聖人起則後服中國衰
則先畔動為國家難自古而患之久矣何况迺復其南
方萬里之蠻乎駱越之人父子同川而浴相習以鼻飲
與禽獸無異本不足郡縣置也顓顓獨居一海之中(顓顓)
(猶區區也)霧露氣濕多毒草蟲蛇水土之害人未見虜戰士
自死又非獨珠厓有珠犀瑇瑁也(瑇瑁文甲也瑇音代瑁音妹)棄之
不足惜不擊不損威其民譬猶魚鼈何足貪也臣竊以
往者羌軍言之暴師曾未一年兵出不踰千里費四十
餘萬萬大司農錢盡迺以少府禁錢續之(少府錢主供天子故曰禁)
(錢)夫一隅為不善費尚如此况於勞師遠攻亡士毋功
乎求之往古則不合施之當今又不便臣愚以為非冠
帶之國禹貢所及春秋所治皆可且無以為願遂棄珠
厓專用恤關東為憂
匡衡(字稚圭東海承人好學善說詩元帝時數上疏陳便宜傳經義為丞相封樂安侯成帝初)
(免為庶人)
政治得失疏(時有地震日蝕之變元帝問政事得失衡為博士給事中上疏)
臣聞五帝不同樂三王各異教民俗殊務所遇之時異
也陛下躬聖德開太平之路閔愚吏民觸法抵禁比年
大赦使百姓得改行自新天下幸甚臣竊見大赦之後
姦邪不為衰止今日大赦明日犯法相隨入獄此殆導
之未得其務也蓋保民者陳之以德義示之以好惡觀
其失而制其宜故動之而和綏之而安今天下俗貪財
賤義好聲色上侈靡(上謂崇尚也)廉恥之節薄淫辟之意縱
綱紀失序疏者踰内親戚之恩薄婚姻之黨隆苟合徼
幸以身設利不改其原雖歲赦之刑猶難使錯而不用
也臣愚以為宜壹曠然大變其俗孔子曰能以禮讓為
國乎何有朝廷者天下之楨幹也公卿大夫相與循禮
恭讓則民不爭好仁樂施則下不暴上義高節則民興
行寬柔和惠則衆相愛四者明王之所以不嚴而成化
也何者朝有變色之言則下有爭鬭之患上有自尃之
士則下有不讓之人上有克勝之佐則下有傷害之心
上有好利之臣則下有盜竊之民此其本也今俗吏之
治皆不本禮讓而上克暴或忮害好陷人於罪貪財而
慕埶故犯法者衆姦邪不止雖嚴刑峻法猶不為變此
非其天性有由然也臣竊考國風之詩周南召南被賢
聖之化深故篤於行而廉於色鄭伯好勇而國人暴虎
(詩鄭風太叔于田之篇曰襢裼暴虎獻于公所)秦穆貴信而士多從死(秦穆公與羣臣)
(飲酒酒酣公曰生共此樂死共此哀於是奄息仲行鍼虎許諾及公薨皆從死黃鳥詩所為作也)陳夫
人好巫而民淫祀(胡公夫人武王之女大姬無子好祭鬼神鼓舞而祀故其詩云坎其擊鼔)
(宛丘之下無冬無夏值其鷺羽)晉侯好儉而民畜聚(唐風山有樞之詩序云刺晉昭公也)
(其詩曰子有衣裳弗曳弗婁子有車馬弗馳弗驅其俗皆吝嗇而積財也)太王躬仁邠國貴
恕由此觀之治天下者審所上而已今之偽薄忮害不
讓極矣臣聞教化之流非家至而人說之也賢者在位
能者布職朝廷崇禮百僚敬讓道德之行由内及外自
近者始然後民知所法遷善日進而不自知是以百姓
安隂陽和神靈應而嘉祥見詩曰商邑翼翼四方之極
夀考且寧以保我後生(商頌殷武之詩)此成湯所以建至治保
子孫化異俗而懷鬼方也今長安天子之都親承聖化
然其習俗無以異於遠方郡國來者無所法則或見侈
靡而放效之此教化之原本風俗之樞機宜先正者也
臣聞天人之際精祲有以相盪善惡有以相推事作乎
下者象動乎上隂陽之理各應其感隂變則靜者動陽
蔽則明者掩水旱之災隨類而至今關東連年饑饉百
姓乏困或至相食此皆生於賦斂多民所共者大(共讀曰供)
而吏安集之不稱之效也陛下祗畏天戒哀閔元元大
自減損省甘泉建章宫衞罷珠厓偃武行文將欲度唐
虞之隆絶殷周之衰也諸見罷珠厓詔書者莫不欣欣
人自以將見太平也宜遂減宮室之度省靡麗之飾考
制度修外内近忠正遠巧佞放鄭衞進雅頌舉異材開
直言任溫良之人退刻薄之吏顯絜白之士昭無欲之
路覽六藝之意察上世之務明自然之道博和睦之化
以崇至仁匡失俗易民視令海内昭然咸見本朝之所
貴道德弘於京師淑問揚乎疆外然後大化可成禮讓
可興也
治性正家疏(時𫝊昭儀及子定陶王愛幸寵於皇后太子衡復上疏)
臣聞治亂安危之機在乎審所用心蓋受命之王務在
創業垂統傳之無窮繼體之君心存於承宣先王之德
而褒大其功昔者成王之嗣位思述文武之道以養其
心休烈盛美皆歸之二后而不敢專其名是以上天歆
享鬼神祐焉其詩曰念我皇祖陟降廷止(周頌閔予小子之詩)言
成王常思祖考之業而鬼神祐助其治也陛下聖德天
覆子愛海内然隂陽未和姦邪未禁者殆論議者未丕
揚先帝之盛功爭言制度不可用也務變更之所更或
不可行而復復之是以羣下更相是非吏民無所信臣
竊恨國家釋樂成之業而虛為此紛紛也願陛下詳覽
統業之事留神於遵制揚功以定羣下之心大雅曰無
念爾祖聿修厥德(大雅文王之詩)孔子著之孝經首章蓋至德
之本也傳曰審好惡理情性而王道畢矣能盡其性然
後能盡人物之性能盡人物之性可以贊天地之化治
性之道必審巳之所有餘而彊其所不足蓋聰明疏通
者戒於大察寡聞少見者戒於雍蔽勇猛剛彊者戒於
大暴仁愛溫良者戒於無斷湛靜安舒者戒於後時廣
心浩大者戒於遺忘必審己之所當戒而齊之以義然
後中和之化應而巧偽之徒不敢比周而望進唯陛下
戒所以崇聖德臣又聞室家之道修則天下之理得故
詩始國風禮本冠婚始乎國風原情性而明人倫也本
乎冠婚正基兆而防未然也福之興莫不本乎室家道
之衰莫不始乎梱内(梱與閫同謂門橛也)故聖王必慎妃后之祭
别適長之位禮之於内也卑不隃尊新不先故所以統
人情而理隂氣也其尊適而卑庶也適子冠乎阼禮之
用醴衆子不得與列所以貴正體而明嫌疑也非虛加
其禮文而已乃中心與之殊異故禮探其情而見之外
也聖人動靜游燕所親物得其序得其序則海内自修
百姓從化如當親者疏當尊者卑則佞巧之姦因時而
動以亂國家故聖人慎防其端禁於未然不以私恩害
公義陛下聖德純備莫不修正則天下無為而治詩云
于以四方克定厥家(周頌桓之詩)傳曰正家而天下定矣(易家)
(人卦之象辭)
戒妃匹勸經學疏(成帝初即位衡上疏戒妃匹勸經學威儀之則上敬納其)
(言)
陛下秉至孝哀傷思慕不絶於心未有游虞弋射之宴
誠隆於慎終追遠無窮已也竊願陛下雖聖性得之猶
復加聖心焉詩云煢煢在疚(周頌閔子小子之詩)言成王喪畢思
慕意氣未能平也蓋所以就文武之業崇大化之本也
臣又聞之師曰匹配之際生民之始萬福之原婚姻之
禮正然後品物遂而天命全孔子論詩以關雎為始言
太上者民之父母后夫人之行不侔乎天地則無以奉
神靈之統而理萬物之宜故詩曰窈窕淑女君子好仇
(周南關睢之詩)言能致其貞淑不貳其操情欲之感無介乎容
儀宴私之意不形乎動靜夫然後可以配至尊而為宗
廟主此綱紀之首王教之端也自上世已來三代興廢
未有不由此者也願陛下詳覽得失盛衰之效以定大
基采有德戒聲色近嚴敬遠技能竊見聖德純茂專精
詩書好樂無厭臣衡材駑無以輔相善義宣揚德音臣
聞六經者聖人所以統天地之心著善惡之歸明吉凶
之分通人道之正使不悖於其本性者也故審六蓺之
指則天人之理可得而和草木昆蟲可得而育此永永
不易之道也及論語孝經聖人言行之要宜究其意臣
又聞聖王之自為動靜周旋奉天承親臨朝享臣物有
節文以章人倫蓋欽翼祇栗事天之容也溫恭敬遜承
親之禮也正躬嚴恪臨衆之儀也嘉惠和說饗下之顔
也舉錯動作物遵其儀故形為仁義動為法則孔子曰
德義可尊容止可觀進退可度以臨其民是以其民畏
而愛之則而象之大雅云敬慎威儀惟民之則諸侯正
月朝覲天子天子惟道德昭穆穆以視之乂觀以禮樂
饗醴迺歸故萬國莫不獲賜祉福蒙化而成俗今正月
初幸路寢臨朝賀置酒以饗萬方傳曰君子慎始願陛
下留神動靜之節使羣下得望盛德休光以立基楨
貢禹(字少翁珢邪人以明經絜行著聞元帝初即位徵為諫議大夫數虚已間以政事書數十)
(上歷官御史大夫)
循古節儉奏(時年歲不登郡國多困)
古者宮室有制宮女不過九人秣馬不過八匹墻塗而
不琱木摩而不刻車輿器物皆不文畫苑囿不過數十
里與民共之任賢使能什一而税亡它賦斂繇戌之役
使民歲不過三日千里之内自給千里之外各置貢職
而已故天下家給人足頌聲竝作至高祖孝文孝景皇
帝循古節儉宮人不過十餘廏馬百餘匹孝文皇帝衣
綈履革器亡琱文金銀之飾後世爭為奢侈轉轉益甚
臣下亦相放效衣服履絝刀劒亂於主上(絝古袴字)主上時
臨朝入廟衆人不能别異甚非其宜然非自知奢僭也
猶魯昭公曰吾何僭矣今大夫僭諸侯諸侯僭天子天
子過天道其日久矣承衰救亂矯復古化在於陛下臣
愚以為盡如太古難宜少放古以自節焉論語曰君子
樂節禮樂方今宮室已定亡可奈何矣其餘盡可減損
故時齊三服官輸物不過十笥(三服官主作天子之服在齊地笥盛衣竹器)
(笥先嗣反)方今齊三服官作工各數千人一歲費數鉅萬蜀
廣漢主金銀器歲各用五百萬三工官官費五千萬(三工)
(官謂少府屬官考工室也右工室也東園匠也)東西織室亦然廏馬食粟將萬
匹臣禹嘗從之東宮(東宮太后宮)見賜杯案盡文畫金銀飾
非當所以賜食臣下也東宮之費亦不可勝計天下之
民所為大飢餓死者是也今民大飢而死死又不葬為
犬豬所食人至相食而廏馬食粟苦其大肥氣盛怒至
乃日步作之(日日行步而動作之以散充溢之氣)王者受命於天為民父
母固當若此乎天不見邪武帝時又多取好女至數千
人以填後宮及棄天下昭帝幼弱霍光專事不知禮正
妄多臧金錢財物鳥獸魚龞牛馬虎豹生禽凡百九十
物盡瘞臧之又皆以後宮女置於園陵大失禮逆天心
又未必稱武帝意也昭帝晏駕光復行之至孝宣皇帝
時陛下惡有所言羣臣亦隨故事甚可痛也故使天下
承化取女皆大過度諸侯妻妾或至數百人豪富吏民
畜歌者至數十人是以内多怨女外多曠夫及衆庶葬
埋皆虚地上以實地下其過自上生皆在大臣循故事
之辠也唯陛下深察古道從其儉者大減損乘輿服御
器物三分去二子産多少有命審察後宮擇其賢者留
二十人餘悉歸之及諸陵園女亡子者宜悉遣獨杜陵
宮人數百誠可哀憐也廏馬可亡過數十匹獨舍長安
城南苑地以為田獵之囿自城西南至山西至鄠皆復
其田以與貧民方今天下飢饉可亡大自損減以救之
稱天意乎天生聖人蓋為萬民非獨使自娛樂而已也
故詩曰天難諶斯不易惟王上帝臨女毋貳爾心(大雅大明)
(之詩)當仁不讓獨可以聖心參諸天地揆之往古不可與
臣下議也若其阿意順指隨君上下臣禹不勝拳拳不
敢不盡愚心(天子納善其忠下詔太僕減食榖馬水衡减食肉獸省宜春下苑以與貧民罷角抵)
(諸戲及齊三服官)
言錢幣書
古者不以金錢為幣專意於農故一夫不耕必有受其
飢者今漢家鑄錢及諸鐵官皆置吏卒徒攻山取銅鐵
一歲功十萬人已上中農食七人是七十萬人常受其
飢也鑿地數百丈銷隂氣之精地臧空虛不能含氣出
雲斬伐林木亡有時禁水旱之災未必不繇此也自五
銖錢起已來七十餘年民坐盜鑄錢被刑者衆富人積
錢滿室猶亡厭足民心動搖商賈求利東西南北各用
智巧好衣美食歲有十二之利而不出租税農夫父子
暴露中野不避寒暑捽草杷土手足腁胝(捽拔取也杷手掊之也腁)
(併也胝繭也捽才兀反杷蒲巴反腁步千反胝竹尸反)已奉榖租又出稾税(藁禾稈也)
鄉部私求不可勝供故民棄本逐末耕者不能半貧民
雖賜之田猶賤賣以賈(賣田與人而更為商賈之業)窮則起為盜賊
何者末利深而惑於錢也是以姦邪不可禁其原皆起
於錢也疾其末者絶其本宜罷採珠玉金銀鑄錢之官
亡復以為幣市井勿得販賣除其租銖之律(租税之法皆依田畝)
(不得雜計百物之銖兩)租税禄賜皆以布帛及榖使百姓壹歸於
農復古道便
言風俗書
孝文皇帝時貴廉絜賤貪汚賈人贅婿及吏坐臧者皆
禁錮不得為吏賞善罰惡不阿親戚罪白者伏其誅疑
者以與民(罪疑從輕也)亡贖罪之法故令行禁止海内大化
天下斷獄四百與刑錯亡異武帝始臨天下尊賢用士
闢地廣境數千里自見功大威行遂從耆欲(從讀曰縦)用度
不足乃行壹切之變使犯法者贖罪入榖者補吏是以
天下奢侈官亂民貧盜賊竝起亡命者衆郡國恐伏其
誅則擇便巧史書習於計簿能欺上府者以為右職(上府)
(謂所屬之府右職高職也)姦軌不勝則取勇猛能操切百姓者以苛
暴威服下者使居大位故亡義而有財者顯於世欺謾
而善書者尊於朝誖逆而勇猛者貴於官故俗皆曰何
以孝弟為財多而光榮何以禮義為史書而仕宦何以
謹慎為勇猛而臨官故黥劓而髠鉗者猶復攘臂為政
於世行雖犬彘家富埶足目指氣使是為賢耳故謂居
官而置富者為雄桀處姦而得利者為壯士兄勸其弟
父勉其子俗之壞敗乃至於是察其所以然者皆以犯
法得贖罪求士不得真賢相守崇財利誅不行之所致
也今欲興至治致太平宜除贖罪之法相守選舉不以
實及有臧者輒行其誅亡但免官則爭盡力為善貴孝
弟賤賈人進真賢舉實廉而天下治矣孔子匹夫之人
耳以樂道正身不解之故(解讀曰懈)四海之内天下之君微
孔子之言亡所折中况乎以漢地之廣陛下之德處南
面之尊秉萬乘之權因天地之助其於變世易俗調和
隂陽陶冶萬物化正天下易於決流抑隊(決欲流之水抑將隊之物)
(言其便易隊與墜同)自成康以來幾且千歲欲為治者甚衆然
而太平不復興者何也以其舍法度而任私意奢侈行
而仁義廢也陛下誠深念高祖之苦醇法太宗之治正
已以先下選賢以自輔開進忠正致誅姦臣遠放讇佞
放出園陵之女罷倡樂絶鄭聲去甲乙之帳退偽薄之
物修節儉之化驅天下之民皆歸於農如此不解則三
王可侔五帝可及唯陛下留意省察天下幸甚
蕭望之(字長倩東海蘭陵人徙杜陵宣帝時為太子太傅受遺詔以前將軍輔政元帝初為)
(弘恭石顯所譖免尋賜爵關内侯給事中復下獄自裁)
入榖贖罪議(時京兆尹張敞上書令諸有辠非盜受財殺人及犯法不得赦者皆)
(得以差入榖隴西以北安定以西八郡贖罪望之與少府李彊同上議)
民函隂陽之氣有仁義欲利之心在教化之所助堯在
上不能去民欲利之心而能令其欲利不勝其好義也
雖桀在上不能去民好義之心而能令其好義不勝其
欲利也故堯桀之分在於義利而已道民不可不慎也
今欲令民量粟以贖罪如此則富者得生貧者獨死是
貧富異刑而法不壹也人情貧窮父兄囚執聞出財得
以生活為人子弟者將不顧死亡之患敗亂之行以赴
財利求救親戚一人得生十人以喪如此伯夷之行壞
公綽之名滅(公綽魯大夫孟公綽)政教壹傾雖有周召之佐恐不
能復古者臧於民不足則取有餘則予詩曰爰及矜人
哀此鰥寡上惠下也又曰雨我公田遂及我私下急上
也今有西邊之役民失作業雖戶賦口斂以瞻其困乏
(率戶而賦訃口而斂也)古之通義百姓莫以為非以死救生恐未
可也(子弟蝎死以救父兄令其生也)陛下布德施教教化既成堯舜亡
以加也今議開利路以傷既成之化臣竊痛之(宣帝下其議難)
(問張敞敞持之堅望之彊復對曰天漢四年常使死罪人入五十萬錢減死罪一等豪彊吏民請奪假貸至為)
(盜賊以贖罪其後羣盜並起至攻城邑殺郡守充滿山谷吏不能禁明詔遣繡衣使者興兵擊之誅者過半然)
(後衰止愚以為此使死罪贖之敗也故曰不便上遂不施敞議)
王褒(字子淵蜀人也以益州刺史薦令待詔擢為諫大夫)
聖主得賢臣頌(褒為益州刺史王襄作中和樂職宣布詩襄因奏言褒有軼才)
(宣帝乃徵褒既至詔為此頌)
夫荷㫋被毳者難與道純緜之麗密羹藜唅糗者不足
與論太牢之滋味(藜野菜也糗麥飯也太牢牛也)今臣僻在西蜀生於
窮巷之中長於蓬茨之下無有游觀廣覽之知顧有至
愚極陋之累不足以塞厚望應明旨雖然敢不略陳愚
心而抒情愫記曰恭惟春秋法五始之要在乎審巳正
統而已(元者氣之始春者四時之始王者受命之始正月者政教之始公即位者一國之始)夫賢
者國家之器用也所任賢則趨舍省而功施普器用利
則用力少而就效衆故工人之用鈍器也勞筋苦骨終
日矻矻及至巧冶鑄干將之璞清水焠其鋒越砥斂其
鍔(璞劒未理者越砥磨石名也)水斷蛟龍陸剸犀革忽若篲汜畫塗
(汜洒地也斬蛟斷犀若以箒掃地以刀畫泥言器之利也)如此則使離婁督繩公輸
削墨雖崇臺五層延袤百丈而不溷者工用相得也庸
人之御駑馬亦傷吻弊策而不進於行胸喘膚汗人極
馬倦及至駕齧膝驂乘旦(齧膝乘旦皆良馬名)王良執靶韓哀附
輿縦騁馳騖忽如景靡過都越國蹶如歷塊(蹶&KR1282;也)追奔
電逐遺風周流八極萬里一息何其遼哉人馬相得也
故服絺絡之凉者不苦盛暑之鬱燠襲狐貉之煖者不
憂至寒之悽愴何則有其具者易其備賢人君子亦聖
王之所以易海内也是以嘔喻受之(嘔喻喜悦貌)開寬裕之
路以延天下之英俊也夫竭智附賢者必建仁策索人
求士者必樹伯迹昔周公躬吐握之勞故有圄空之隆
齊桓設庭燎之禮故有匡合之功(圄空所謂建仁策也匡合所謂樹伯迹也)
(齊桓公設庭燎以待士之欲造見者)由此觀之君人者勤於求賢而逸於
得人人臣亦然昔賢者之未遭遇也圖事揆策則君不
用其謀陳見悃誠則上不然其信進仕不得施效斥逐
又非其愆是故伊尹勤於鼎爼太公困於鼔刀百里自
鬻甯子飯牛離此患也(離遭也)及其遇明君遭聖主也運
籌合上意諫諍則見聽進退得關其忠任職得行其術
去卑辱奥渫而升本朝離疏釋蹻而享膏粱(關猶用也奥幽也渫)
(狎也蹻以繩為屨也)剖符錫壤而光祖考傳之子孫以資說士故
世必有聖智之君而後有賢明之臣虎嘯而冽風龍興
而致雲蟋蟀俟秋吟蜉蝣出以隂易曰飛龍在天利見
大人詩曰思皇多士生此王國故世平主聖俊乂將自
至若堯舜禹湯文武之君獲稷契臯陶伊尹呂望之臣
明明在朝穆穆布列聚精會神相得益章雖伯牙操遞
鐘逄門子彎烏號猶未足以喻其意也(遞鐘琴名也鳥號黃帝弓名)
故聖主必待賢臣而弘功業俊士亦俟明主以顯其德
上下俱欲懽然交欣千載一會論說無疑翼乎如鴻毛
遇順風沛乎如巨魚縦大壑其得意若此則胡禁不止
曷令不行化溢四表横被無窮遐夷貢獻萬祥畢臻是
以聖主不徧窺望而視已明不殫傾耳而聽已聰恩從
祥風翺德與和氣游太平之責塞優游之望得遵游自
然之勢恬淡無為之場(遵法也言法自然之道也)休徵自至壽考無
疆雍容垂拱永永萬年何必偃仰詘信若彭祖喣嘘呼
吸如喬松眇然絶俗離世哉(時帝好神僊故褒對及之)詩曰濟濟多
士文王以寧蓋信乎其以寧也
諸葛豐(字少季琅邪人元帝時為司隸校尉)
謝上書(時侍中許章以外屬貴幸賓客犯事與章相連豐案劾章欲奏其事適逢許侍)
(中私出豐駐車舉節詔章曰下欲收之章迫窘馳車去許侍中自歸上豐亦上奏於是收)
(豐節司隸去節自豐始)
臣豐駑怯文不足以勸善武不足以執邪陛下不量臣
能否拜為司隸校尉未有以自效復秩臣為光禄大夫
官尊責重非臣所當處也又迫年歲衰暮常恐卒填溝
渠無以報厚德使論議士譏臣無補長獲素餐之名故
常願捐一旦之命不待時而斷姦臣之首縣於都市編
書其罪使四方明知為惡之罰然後却就斧鉞之誅誠
臣所甘心也夫以布衣之士尚猶有刎頸之交今以四
海之大曾無仗節死誼之臣率盡苟合取容阿黨相為
念私門之利忘國家之政邪穢濁溷之氣上感於天是
以災變數見百姓困乏此臣下不忠之效也臣誠恥之
亡已凡人情莫不欲安存而惡危亡然忠臣直士不避
患害者誠為君也今陛下天覆地載物無不容使尚書
令堯賜臣豐書曰夫司隸者刺舉不法善善惡惡非得
顓之也勉處中和順經術意恩深德厚臣豐頓首幸甚
臣竊不勝憤懣願賜清宴唯陛下裁幸
御選古文淵鑒卷十四
