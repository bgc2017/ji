欽定四庫全書
御選古文淵鑒卷二十五目錄
宋
武帝
與臧燾書
文帝
與江夏王義恭書
又誡
賜南郡王義宣中詔
孝武帝
審貢賦詔
始安王休仁
皇太子車服議
傅亮
為宋公至洛陽謁五陵表
何尚之
陳庾炳之得失
出庾炳之為丹陽尹答
范曄
後漢書皇后紀序
吳盖陳臧列傳論
中興二十八將論
孔融傳論
周黃徐姜申屠列傳序
黨錮列傳序論
宦者列傳序論
逸民傳序論
欽定四庫全書
御選古文淵鑒卷二十五
内閣學士兼禮部侍郎教習庶吉士(臣)徐(乾學)等奉
旨編注
宋(典午之末桓玄簒晉劉裕起兵京口建義討賊乘輿反正東平慕容超西取譙縱埽清河洛克復關)
(隴還受晉禪國號曰宋傳八世自武帝至順帝昇明三年凡六十年)
武帝(諱裕字德與彭城人姓劉氏漢楚王交之後)
與臧燾書(燾字德仁東莞莒人晉時為太學博士武帝鎮京口與燾書)
頃學尚廢弛後進頽業衡門之内清風輟響良由戎車
屢警禮樂中息浮夫近志情與事染豈可不敷崇墳籍
敦厲風尚此境人士子姪如林明發搜訪想聞令軌然
荆玉含寳要俟開瑩幽蘭懷馨事資扇發獨習寡悟義
著周典今經師不遠而赴業無聞非唯志學者鮮或是
勸誘未至耶想復弘之
文帝(諱義隆武帝第三子徐羨之傅亮廢少帝迎立之)
與江夏王義恭書(義恭武帝子涉獵文義而驕奢不節元嘉六年為都督荆)
(州刺史文帝與書誡之)
汝以弱冠便親方任天下艱難家國事重雖曰守成實
亦未易隆替安危在吾曹耳豈可不感尋王業大懼負
荷今既分張言集未日無由復得動相規誨宜深自砥
礪思而後行開布誠心厝懷平當親禮國士友接佳流
識别賢愚鑒察邪正然後能盡君子之心收小人之力汝
神意爽悟有日新之美而進德修業未有可稱吾所以
恨之而不能已已者也汝性褊急袁太妃亦說如此(太妃)
(義恭母武帝袁美人)性之所滯其欲必行意所不在從物回改此
最弊事宜應慨然立志念自裁抑何至丈夫方欲贊世
成名而無斷者哉今粗疏十數事汝别時可省也遠大
者豈可具言細碎復非筆可盡禮賢下士聖人垂訓驕
侈矜尚先哲所去豁達大度漢祖之德猜忌褊急魏武
之累漢書稱衞青云大將軍遇士大夫以禮與小人有
恩西門安于矯性齊美(西門豹性急常佩韋董安于性緩常佩弦)關侯張飛
任偏同弊(關善待卒伍而驕于士大夫飛愛敬君子而不恤小人)行已舉事深宜
鑒此若事異今日嗣子幼蒙司徒便當周公之事(元嘉六年)
(以彭城王義康為司徒義恭兄也)汝不可不盡祗順之理苟有所懷密
自書陳若形迹之間深宜慎護至於爾時安危天下決
汝二人耳勿忘吾言今既進袁太妃供給計足充諸用
此外一不須復有求取近亦具白此意惟脫應大餉致
而當時遇有所乏汝自可少多供奉耳汝一月日自用
不可過三十萬若能省此益美西楚殷曠常宜早起接
對賓侶勿使留滯判急務訖然後可入問訊既睹顔色
審起居便應即出不須久停以廢庶事也下日及夜自
有餘閒府舍住止園池堂觀略所諳究計當無須改作
司徒亦云爾若脫於左右之宜須小小回易當以始至
一治為限不煩紛紜日求新異凡訊獄多決當時難可
逆慮此實為難汝復不習殊當未有次第訊前一二日
取訊簿密與劉湛輩共詳(湛傳義恭鎮江陵以湛為長史行府事)大不同
也至訊日虚懷博盡慎無以喜怒加人能擇善者而從
之美自歸已不可專意自決以矜獨斷之明也萬一如
此必有大吝非唯訊獄君子用心自不應爾刑獄不可
擁滯一月可再訊凡事皆應慎密亦宜豫勅左右人有
至誠所陳不可漏泄以負忠信之欵也古人言君不密
則失臣臣不密則失身或相讒搆勿輕信受每有此事
當善察之名器深宜慎惜不可妄以假人昵近爵賜尤
應裁量吾於左右雖為少恩如聞外論不可為非也以
貴陵物物不服以威加人人不厭此易達事耳聲樂嬉
遊不宜令過摴蒱漁獵一切勿為供用奉身皆有節度
竒服異器不宜興長汝嬪侍左右已有數人既始至西
未可怱怱復有所納
又誡
宜數引見佐史非唯臣主自應相見相見不數則彼我
不親不親則無因得盡人人不盡復何由知其衆事廣
引視聽既益開博於言事者又差有地也
賜南郡王義宣中詔(初武帝以荆州上流形勝遺詔諸子次第居之其後)
(應及義宣以其人才素短用衡陽王義季久之乃以義宣都督七州諸軍事車騎將軍荆)
(州刺史先賜中詔)
師護以在西久(師護義季小字)比表求還出内左右自是經國
常理亦何必其應於一往今欲聽許以汝代之護雖無
殊績潔己節用通懷期物不恣羣下此信未易非唯聲
著西土朝野以為美談在彼己有次第為士庶所安論
者乃謂未議遷之今之回換更在欲為汝耳汝與護年
時一輩各有其美物議亦互有少劣若今向事脫一減
之者既於西夏交有巨礙遷代之譏必歸責於吾矣復
當為護怨非但一誚而已也如此則公私俱損為不可
不先共善詳此事亦易勉耳無為使人動生乖論
孝武帝(諱駿文帝第三子元嘉三十年文帝太子元凶劭弑逆帝率衆入討即皇帝位)
審貢賦詔
夫山處巖居不以魚鼈為禮(居山以貨財為禮居川以魚鼈為禮)頃歲多
虞軍調繁切違方設賦本濟一時而主者玩習遂為常
典杶幹瑶琨任土作貢(瑶琨揚州貢杶幹荆州貢)積羽羣輕終致深
弊永言弘革無替朕心凡寰衞貢職山淵採捕皆當詳
辨産殖考順歲時勿使牽課虚懸暌忤氣序庶簡約
之風有孚於品性惠敏之訓無漏於幽仄
始安王休仁(文帝第十二子)
皇太子車服議
天子之子與士齒讓達於辟雝無生而貴者也既命而
尊禮同上公周制五等車服相涉公降王者一等而已
王以金路賜同姓諸侯象及革木以賜異姓侯伯在朝卿
士亦準斯禮按如此制則東宫應乘金路自晉元過江禮
儀疏舛王公以下車服卑雜唯有東宫禮秩崇異上次辰
極下絶侯王而皇太子乘石山安車義不見經事無所出
禮所謂金玉路者正以金玉飾路諸末耳左右前後同以
漆畫秦改周輅制為金根通以金薄周匝四面漢魏二
晉因秦莫改逮於大明(孝武帝年號)始備五輅金玉二制並類
金根造次瞻覩殆無差别若錫之東儲於禮嫌重非所以
崇峻陛級表示等威且春秋之義降下以兩臣子之義宜
從謙約謂東宫車服宜降天子二等驂駕四馬乘象輅降龍
碧旗九葉進不斥尊退不逼下沿古酌時於禮為衷
傅亮(字季友北地靈州人散騎常侍左光禄大夫始興郡公)
為宋公至洛陽謁五陵表(晉安帝義熙十二年裕率衆北伐至洛陽)
(修復晉五陵置守衛上表)
臣裕言近振旅河湄揚旍西邁將届舊京威懷司雍河
流湍疾道阻且長加以伊洛榛蕪津塗久廢伐木通徑
淹引時月始以今月十二日次故洛水浮橋山川無改
城闕為墟宮廟隳頓鍾虡空列觀宇之餘鞠為禾黍廛
里蕭條雞犬罕音感舊永懷痛心在目以其月十五日
奉謁五陵(宣帝高原陵景帝峻平陵文帝崇陽陵武帝峻陽陵惠帝太陽陵)墳塋幽淪
百年荒翳天衢開泰情禮獲申故老掩涕三軍悽感瞻
拜之日憤慨交集行河南太守毛修之等既開翦荆棘
繕修毁垣職司既備蕃衞如舊伏惟聖懷遠慕兼慰不
勝下情謹遣傳詔殿中中郎臣某奉表以聞
何尚之(字彦德廬江灊人左光祿大夫領中書令)
陳庾炳之得失(炳之遷吏部尚書頗通貨賄吏部令史錢泰主客令史周伯齊)
(出炳之宅諮事因留停宿尚書舊制令史諮事不得停宿外雖有八座命亦不許為有司)
(所奏上於炳之素厚將恕之召問尚書右僕射何尚之尚之具陳炳之得失太祖以小事)
(不足傷大臣尚之又諫)
尚書舊有增置幹二十人以元凱丞郎幹之假疾病炳
之嘗取十人私使詢處幹闕不得時補近得王師(炳之領義)
(陽王師)猶不遣還臣令人語之先取人使意常未安今既
有手力不宜復留得臣此信方復遣耳大都為人好率
懷行事有諸紛紜不悉可曉臣思張遼之言關公雖兄
弟曹公父子豈得不言(曹操使張遼察關侯知其必去欲白操恐操殺之不白非事君)
(之道乃歎曰公君父也關兄弟耳遂白之)觀今人臣憂國實寡臣復結舌日
月之明或有所蔽然不知臣者豈不謂臣有争競之迹
追以悵悵臣與炳之周旋俱被恩接不宜復生厚薄太
尉昨與臣言(江夏王義恭以元嘉二十一年進太尉)說炳之有諸不可非
唯一條遠近相崇畏震動四海凡短人辦得致此更復
可嘉虞秀之門生事之累味珍肴未嘗有乏其外别貢
豈可具詳炳之門中不問大小誅求張幼緒幼緒轉無
以堪命炳之先與劉德願殊惡(德願高祖從母兄懷慎之子)德願自
持琵琶甚精麗遺之便復欵然市令盛馥進數百口材
助營宅恐人知作虚買劵劉道錫驟有所輸傾南俸之
半(道錫元嘉二十一年遷廣州刺史)劉雍自謂得其力助(雍穆之孫嗣南康郡公)
事之如父夏中送甘蔗若新發於州國吏運載樵荻無
輟於道諸見人有物鮮或不求聞劉遵考有材(遵考高祖族弟)
便乞材見好燭盤便復乞之選用不平不可一二太尉
又云炳之都無共事之體凡所選舉悉是其意政令太
尉知耳論虞秀之作黃門太尉不正答和故得停太尉
近與炳之疏欲用德願兒作州西曹炳之乃啓用為主
簿即語德願德願謝太尉前後漏泄賣恩亦復何極縱
不加罪故宜出之士庶忿疾之非直項羽楚歌而已也
自從裴劉刑罰以來諸將陳力百倍(元嘉二十年前雍州刺史劉真道梁)
(秦二州刺史裴方明坐破仇池減匿金寶及善馬下獄死)今日事實好惡可問若赫
然發憤顯明法憲陛下便可閒臥紫闥無復一事也
出庾炳之為丹陽尹答(太祖欲出炳之為丹陽尹又以問尚之尚之答)
臣既乏賈生應對之才(賈誼)又謝汲公犯顔之直(汲黯)至於
侍坐仰酬每不能盡昨出伏復深思祇有愚滯今之事
跡異口同音便是彰著政未測得物之數耳可為蹈罪
負恩無所復少且居官失和未有此比陛下遲遲舊恩
未忍窮法為弘之大莫復過此方復有尹京赫赫之授
恐悉心奉國之人於此而息貪狼恣意者歲月滋甚非
但虧點王化乃治亂所由如臣所聞天下議論炳之常
塵累日月未見一豪增輝今曲阿在水南恩寵無異而
協首郡之榮乃更成其形勢便是老王雅也(王雅晉丹陽尹孝武)
(帝深加禮遇時人被以佞倖之目)古人云無賞罰雖堯舜不能為治也
陛下豈可坐損皇家之重迷一凡人事若復在可否之
間亦不敢苟陳冗管今之枉直明白灼然而叡王令主
反更不悟令賈誼劉向重生豈不慷慨流涕於聖世耶
臣昔啓范曄(左衞將軍范曄參機密尚之察其意趣異常常白太祖宜出之曄謀反伏誅上嘉其)
(先見)當時亦懼犯觸之尤苟是愚懷所挹政自不能舒達
所謂九死而不悔者也謂炳之且外出若能修改在職
著稱還亦不難而可得少明國典粗酬四海之誚今愆
釁如山榮任不損炳之若復有彰大之罪誰復敢以聞
述且自非殊勛異績亦何足塞今日之尤歴觀古今未
有衆過藉藉受貨數百萬更得高官厚祿如今日者也
臣每念聖化中有此事未嘗不痛心疾首設令臣等數
人縱横狼籍復如此不審當復云何處之近啓賈充遠
鎮(尚之初陳炳之得失云賈充勲烈晉之重臣諸臣進說便遠出之)今亦何足分外出
恐是策之良者臣知陛下不能採臣言故是臣不能盡
已之愚至耳今蒙恩榮者不少臣何為獨懇懇於斯實
是尊主樂治之意伏願試更垂察(太祖乃可有司奏免炳之官)
范煜(字蔚宗順陽人左衞將軍太子詹事删衆家後漢書為一代之作後以謀反被誅)
後漢書皇后紀序
夏殷以上后妃之制其文略矣周禮王者立后三夫人
九嬪二十七世婦八十一女御以備内職焉后正位宮
闈同體天王夫人坐論婦禮(周禮注夫人之於后猶三公之於王坐而論婦禮也)
九嬪掌教四德(九嬪比九卿掌婦學之法以教九御四德謂婦德婦言婦容婦功也)世婦
主喪祭賓客(世婦比二十七大夫掌祭祀賓客喪紀之事祭之日涖陳女宮之具凡内羞之物掌)
(弔臨於卿大夫之喪)女御序於王之燕寢(女御比八十一元士叙于王之燕寢以歲時獻)
(功事也)頒官分務各有典司女史彤管記功書過(女史掌王后之)
(禮書内令亦如太史之於王也彤管赤管筆也詩貽我彤管)居有保阿之訓動有環
珮之響(列女傳齊孝公孟姬曰妾聞妃下堂必從傅母保阿進退則鳴玉珮環)進賢才以
輔佐君子哀窈窕而不淫其色(詩序關雎樂得淑女以配君子憂在進賢不淫)
(其色哀窈窕思賢才而無傷善之心)所以能述宣陰化修成内則閨房肅
雍險謁不行也(詩序雖則王姬猶執婦道以成肅雍之德而無險詖私謁之心)故康王
晚朝關雎作諷(前書音義后夫人雞鳴佩玉去君所周康王后不然故詩人歎而傷之見魯詩)
宣后宴起姜氏請愆(列女傳周宣王常夜臥晏起姜后乃脫簮珥待罪于永巷)及周
室東遷禮序凋缺諸侯僣縱軌制無章齊桓有如夫人
者六人(左傳桓公多内寵有如夫人者六人長衞姬少衞姬鄭姬葛嬴密姬宋華子也)晉獻升
戎女為元妃(史記晉獻公伐驪戎得驪姬愛幸立以為妃)終於五子作亂(桓公)
(六夫人生六子桓公卒立公子昭于是公子無虧公子元公子潘公子商人公子雍等皆求立公子昭奔宋)
冢嗣遘屯(獻公受驪姬之譖殺太子申生)爰逮戰國風憲愈薄適情任
欲顛倒衣裳(詩綠兮衣兮綠衣黃裳諭妾上僭也)以至破國忘身不可勝
數斯固輕禮弛防先色後德者也秦并天下多自驕大
宮備七國(史記始皇破六國寫放其宮室作之咸陽北坂上所得諸侯美人以充入之)爵列
九品(前書漢因秦之稱號正嫡稱皇后妾皆稱夫人又有美人良人八子七子長使少使之號)漢興
因循其號而婦制莫釐高祖帷薄不修(大戴禮大臣坐汙穢男女無别)
(者曰帷薄不修史記周昌入奏事高帝擁戚姬)孝文衽席無辨(史記孝文幸慎夫人每與皇后)
(同坐)然而選納尚簡飾翫少華自武元之後世增淫費至
乃掖庭三千增級十四(婕妤一娙娥二容華三充衣四外武帝置昭儀五元帝置美人)
(六良人七七子八八子九長使十少使十一五官十二順常十三舞涓共和娛靈保林良娣使夜者共十四)
妖幸毁政之符外姻亂邦之迹前史載之詳矣及光武
中興斵彫為朴六官稱號唯皇后貴人(皇后正寢一燕寢五是為六宫)
(夫人已下分居焉)貴人金印紫綬奉不過粟數十斛又置美人
宫人采女三等並無爵秩歲時賞賜充給而巳漢法常
因八月算人(漢儀注八月初為算賦)遣中大夫與掖庭丞及相工
於洛陽鄉中閱視良家童女年十三以上二十以下姿
色端麗合法相者載還後宫擇視可否乃用登御所以
明慎聘納詳求淑喆明帝聿遵先旨宫教頗修登建嬪
后必先令德内無出閫之言(禮記内言不出于閫)權無私溺之授
可謂矯其弊矣向使因設外戚之禁編著甲令(前書音義甲令)
(者前帝第一令也有甲令乙令丙令)改正后妃之制貽厥方來豈不休哉
雖御已有度而防閑未篤故孝章以下漸用色授恩隆
好合遂忘淄蠧自古雖主幼時艱王家多釁必委成冢
宰簡求忠賢未有專任婦人斷割重器唯秦芈太后始
攝政事(芈亡爾翻)故穰侯權重於昭王家富於嬴國(史記昭王年少)
(宣太后自知事以同母弟魏冉任政封穰侯太后攝政始於此也)漢仍其謬知患莫改
東京皇統屢絶權歸女主外立者四帝(安質桓靈)臨朝者六
后(章帝竇太后和熹鄧太后安思閻太后順烈梁太后桓思竇太后靈思何太后)莫不定策帷
帟委事父兄貪孩童以久其政抑明賢以專其威(周禮幕人)
(掌幃帟幄幕之事殤帝崩鄧太后與兄騭等迎立安帝年十三沖帝崩梁太后與兄冀迎立質帝年八歲質帝)
(崩迎立桓帝年十五桓帝崩竇太后與兄武迎立靈帝年十三)任重道悠利深禍速身
犯霧露於雲臺之上(靈帝時中常侍曹節矯詔遷太后於雲臺謝弼上封事曰皇太后幽)
(居空宫如有雲霧之疾陛下當何面目以見天下)家嬰縲絏於圄犴之下(犴五旦翻)
湮滅連踵傾輈繼路而赴蹈不息燋爛為期終於陵夷
大運淪亡神寳詩書所歎略同一揆故考列行跡以為
皇后本紀雖成敗事異而同居正號者並列於篇其以
私恩追尊非當時所奉者則隨它事附出(謂安帝母左姬及祖母宋)
(貴人之類)親屬别事各依列傳其餘無所見則係之此紀(謂賈)
(貴人虞美人之類)以纘西京外戚云爾
吳蓋陳臧列傳論(吳漢蓋延陳俊臧宫)
中興之業誠艱難也然敵無秦項之彊人資附漢之思
雖懷璽紆紱跨陵州縣殊名詭號千隊為羣尚未足以
為比功上烈也至於山西既定(華山之西)威臨天下(謂誅隗囂公孫)
(述)戎羯喪其精膽羣帥賈其餘壯(左傳欲勇者賈余餘勇)斯誠雄
心尚武之幾先志翫兵之日臧宫馬武之徒撫鳴劍而
抵掌志馳於伊吾之北矣(伊吾水名)光武審黃石(臧宫傳宫與馬武上)
(書請擊匈奴詔報曰黃石公記曰柔能制剛弱能制強)存包桑閉玉門以謝西域
之質(玉門關名)卑詞幣以禮匈奴之使(西域傳建武二十二年西域十八國俱遣)
(子弟入侍天子以中國初定皆還其侍子匈奴傳建武二十八年匈奴遣使貢馬及裘乞和親帝報曰單于國)
(内虚耗貢物裁以通禮何必馬裘今贈繒五百匹斬馬劍一)其意防盖已弘深豈其
顛沛平城之圍忍傷黥王之陳乎(高祖七年擊韓王信至平城被匈奴圍七)
(日乃解十二年高祖親擊淮南王黥布在陳為流矢所中)
中興二十八將論
中興二十八將前世以為上應二十八宿未之詳也然
咸能感會風雲奮其智勇稱為佐命亦各志能之士也
議者多非光武不以功臣任職至使英姿茂績委而勿
用然原夫深圖遠算固將有以焉爾若乃王道既衰降
及霸德猶能授受惟庸勲賢皆叙如管隰之迭升桓世
先趙之同列文朝可謂兼通矣(史記管仲寢疾桓公問政將安移對曰隰朋可)
(國語文公使趙衰為卿辭曰先軫有謀臣不若也)降自秦漢世資戰力至於翼
扶王運皆武人屈起(屈其勿翻)亦有鬻繒屠狗輕猾之徒(灌嬰)
(睢陽販繒者樊噲沛人以屠狗為事)或崇以連城之賞或任以阿衡之地
(樊噲封舞陽侯灌嬰為丞相封潁陰侯)故勢疑則隙生力侔則亂起蕭樊
且猶縲紲信越終見葅戮不其然乎(蕭何為人請上林中空地上下廷尉)
(械繫之樊噲黨於吕氏帝使陳平斬噲平畏吕氏執噲詣長安韓信封淮隂侯人上書告信反呂后使武士縛)
(信斬之彭越舍人告越謀反夷三族)自兹以降迄於孝武宰輔五世莫非
公侯遂使縉紳道塞賢能蔽壅朝有世及之私下多抱
關之怨其懷道無聞委身草莽者亦何可勝言故光武
鑒前事之違存矯枉之志雖寇鄧之高勲耿賈之鴻烈
分土不過大縣數四所加特進朝請而已(寇恂封雍奴侯邑萬戶鄧)
(禹封高密侯食邑四縣耿弇好畤侯食邑二縣奉朝請賈復封膠東侯食六縣以列侯加特進)觀其治
平臨政課職責咎將所謂導之以政齊之以刑者乎若
格之功臣其傷已甚何者直繩則虧喪恩舊撓情則違
廢禁典選德則功不必厚舉勞則人或未賢參任則羣
心難塞並列則其敝未遠不得不校其勝否即以事相
權故高秩厚禮允答元功峻文深憲責成吏職建武之
世侯者百餘若夫數公者則與參國議分均休咎(賈復傳帝)
(方以吏事責三公故功臣遂不用是時列侯唯高密固始膠東三侯與公卿參議國家大事)其餘並
優以寬科完其封祿莫不終以功名延慶于後昔留侯
以為高祖悉用蕭曹故人(高帝紀張良曰陛下起布衣為天子而所封皆蕭曹故人耳)
而郭伋亦譏南陽多顯(郭伋傳伋言選補衆職當簡天下賢俊不宜專用南陽人)鄭
興又戒功臣專任(鄭興傳上疏曰道路咸曰朝廷欲用功臣功臣用則人位謬矣)夫崇
恩偏授易起私溺之失至公均被必廣招賢之路意者
不其然乎永平中顯宗追感前世功臣乃圖畫二十八
將於南宮雲臺其外又有王常李通竇融卓茂合三十
二人故依其本第係之篇末以志功臣之次云爾
孔融傳論
昔諫大夫鄭昌有言山有猛獸者藜藿為之不採(宣帝時司)
(隸校尉蓋寬饒以直言得罪鄭昌上書訟之云)是以孔父正色不容弑虐之謀
(公羊傳孔父正色而立於朝則人莫敢過而致難於其君者)平仲立朝有紓盗齊之
望(左傳齊景公歎曰美哉室其誰有此乎晏子對曰其陳氏乎公曰是可若何對曰唯禮可以已之)若
夫文舉之高志直情(孔融字文舉)其足以動義槩而忤雄心
故使移鼎之迹事隔於人存(人存謂曹操身在不得簒位也)代終之規
啓機於身後也(身後謂曹丕受禪也)夫嚴氣正性覆折而已豈有
負园委屈可以每其生哉(园即刓謂刓團無稜角也每貪也賈誼曰品庶每生刓)
(五丸翻)懍懍焉皜皜焉其與琨玉秋霜比質可也(皜古老翻)
周黃徐姜申屠列傳序(周燮黃憲徐穉姜肱申屠蟠)
易曰君子之道或出或處或默或語(易繫辭)孔子稱蘧伯
玉邦有道則仕邦無道則可卷而懷之(蘧伯玉衞大夫)然用舍
之端君子之所以存其誠也故其行也則濡足蒙垢出
身以效時及其止也則窮棲茹菽藏寶以迷國太原閔
仲叔者(閔貢字仲叔)世稱節士雖周黨之潔清自以弗及也
黨見其含菽飲水遺以生蒜受而不食(皇甫謐高士傳黨見仲叔食無)
(菜遺之生蒜仲叔曰我欲省煩耳今更作煩邪受而不食)建武中應司徒侯霸之辟
既至霸不及政事徒勞苦而已仲叔恨曰始蒙嘉命且
喜且懼今見明公喜懼皆去以仲叔為不足問邪不當
辟也辟而不問是失人也遂辭出投劾而去復以博士
徵不至客居安邑老病家貧不能得肉日買猪肝一片
屠者或不肯與安邑令聞勅吏常給焉仲叔怪而問之
知乃歎曰閔仲叔豈以口腹累安邑邪遂去客沛以夀
終仲叔同郡荀恁字君大(恁而甚翻)少亦修清節資財千萬
父越卒悉散與九族隠居山澤以求厥志王莽末匈奴
寇其本縣廣武聞恁名節相約不入荀氏閭光武徵以
病不至永平初東平王蒼為驃騎將軍開東閣延賢俊
辟而應焉及後朝會顯宗戲之曰先帝徵君不至驃騎
辟君而來何也對曰先帝秉德以惠下故臣可得不來
驃騎執法以檢下故臣不敢不至後月餘罷歸卒於家
桓帝時安陽人魏桓字仲英亦數被徵其鄉人勸之行
桓曰夫干禄求進所以行其志也今後宮千數其可損
乎廏馬萬匹其可減乎左右悉權豪其可去乎皆對曰
不可桓乃慨然歎曰使桓生行死歸於諸子何有哉遂
隠居不出若二三子可謂識去就之㮣候時而處夫然
豈其枯槁苟而已哉盖詭時審已以成其道焉余故列
其風流區而載之
黨錮列傳序論
孔子曰性相近也習相遠也言嗜惡之本同而遷染之
塗異也夫刻意則行不肆牽物則其志流是以聖人導
民理性裁抑宕佚慎其所與節其所偏雖情品萬區質
文異數至於陶物振俗其道一也叔末澆訛王道陵缺
而猶假仁以效已憑義以濟功舉中於理則強梁褫氣
(褫直紙翻)片言違正則厮臺解情盖前哲之遺塵有足求者
霸德既衰狙詐萌起彊者以决勝為雄弱者以詐劣受
屈至有畫半策而綰萬金開一說而錫琛瑞或從徒步
而仕執珪解草衣以升卿相士之飾巧馳辯以要能釣
利者不期而景從矣自是愛尚相奪與時回變其風不
可留其敝不能反及漢祖仗劍武夫勃興憲令寬賖文
禮簡闊緒餘四豪之烈(魏無忌趙勝黃歇田文)人懷陵上之心輕
死重氣怨惠必讐令行私庭權移匹庶任俠之方成其
俗矣(相與信為任同是非為俠)自武帝以後崇尚儒學懷經協術所
在霧會至有石渠分争之論黨同伐異之說守文之徒
盛於時矣(宣帝集諸儒于石渠閣講論六藝召五經名儒蕭望之等大議公榖同異同己者朋黨之)
(異己者攻伐之)至王莽專偽終於簒國忠義之流恥見纓紼遂
乃榮華丘壑甘足枯槁(龔勝薛方郭欽蔣詡輩隠居不應莽召)雖中興在
運漢德重開而保身懷方彌相慕襲去就之節重於時
矣(謂逢萌嚴光周黨尚長之屬)逮桓靈之間主荒政謬國命委於閹
寺士子羞與為伍故匹夫抗憤處士横議遂以激揚名
聲互相題拂品覈公卿裁量執政婞直之風於斯行矣
(婞邢鼎翻)夫上好則下必甚矯枉故直必過其理然矣若范
滂張儉之徒清心忌惡終陷黨議不其然乎初桓帝為蠡
吾侯受學於甘陵周福及即帝位擢福為尚書時同郡
河南尹房植有名當朝鄉人為之謠曰天下規矩房伯
武(房植字)因師獲印周仲進(周福字)二家賓客互相譏揣(初委)
(翻)遂各樹朋徒漸成尤隙由是甘陵有南北部黨人之
議自此始矣後汝南太守宗資任功曹范滂南陽太守
成瑨亦委功曹岑晊(音質)二郡又為謠曰汝南太守范孟
博(范滂字)南陽宗資主畫諾南陽太守岑公孝(岑晊字)弘農
成瑨但坐嘯(謝承書成縉遷南陽太守是時桓帝中貴外親張子禁怙恃貴勢功曹岑晊勸使捕)
(子禁付獄笞殺之宗資補汝南太守署范滂為功曹委任政事任善之名聞於海内)因此流言轉
入太學諸生三萬餘人郭林宗賈偉節為其冠並與李
膺陳蕃王暢更相褒重學中語曰天下模楷李元禮(李膺)
(字)不畏強禦陳仲舉(陳蕃字)天下俊秀王叔茂(王暢字)又渤
海公族進階(公族姓進階名)扶風魏齊卿並危言深論不隠豪
強自公卿以下莫不畏其貶議屣履到門時河内張成
善說風角推占當赦遂教子殺人李膺為河南尹督促
收捕既而逢宥獲免膺愈懷憤疾竟案殺之初成以方
伎交通宦官帝亦頗誶其占(誶訊也)成弟子牢修因上書
誣告膺等養太學遊士交結諸郡生徒更相驅馳共為
部黨誹訕朝廷疑亂風俗於是天子震怒班下郡國逮
捕黨人布告天下使同忿疾遂收執膺等其辭連及陳
寔之徒二百餘人或有逃遁不獲皆懸金搆募使者四
出相望於道明年尚書霍諝城門校尉竇武並表為請
帝意稍解乃皆赦歸田里禁錮終身而黨人之名猶書
王府自是正直廢放邪枉熾結海内希風之流遂共相
標榜指天下名士為之稱號上曰三君次曰八俊次曰
八顧次曰八及次曰八廚猶古之八元八凱也寳武劉
淑陳蕃為三君君者言一世之所宗也李膺荀昱杜密
王暢劉祐魏朗趙典朱㝢為八俊俊者言人之英也郭
林宗宗慈巴肅夏馥范滂尹勲蔡衍羊陟為八顧顧者
言能以德行引人者也張儉岑晊劉表陳翔孔昱范康
檀敷翟超為八及及者言其能導人追宗者也度尚張
邈王考劉儒胡母班秦周蕃嚮王章為八廚(蕃姓也音皮)廚
者言能以財救人者也又張儉鄉人朱並承望中常侍
侯覽意旨上書告儉與同鄉二十四人别相署號共為
部黨圖危社稷以儉及檀彬褚鳳張肅薛蘭馮禧魏玄
徐乾為八俊田林張隠劉表薛郁王訪劉祇宣靖公緒
恭為八顧(公緒姓也)朱楷田槃疎耽薛敦宋布唐龍嬴咨宣
褒為八及刻石立墠共為部黨而儉為之魁靈帝詔刊
章捕儉等(刊削也不欲宣露並名故削除之而直捕儉等)大長秋曹節因此諷
有司奏捕前黨故司空虞放太僕杜密長樂少府李膺
司隸校尉朱㝢潁川太守巴肅沛相荀昱河南太守魏
朗山陽太守翟超任城相劉儒太尉掾范滂等百餘人
皆死獄中餘或先殁不及或亡命獲免自此諸為怨隙
者因相陷害睚眦之忿濫入黨中(睚五懈翻眦才賜翻)又州郡承
旨或有未嘗交關亦離禍毒其死徙廢禁者六七百人
熹平五年永昌太守曹鸞上書大訟黨人言甚方切帝
省奏大怒即詔司隸益州檻車收鸞送槐里獄掠殺之
於是又詔州郡更考黨人門生故吏父子兄弟其在位
者免官禁錮爰及五屬(謂親屬在五服内者)光和二年上祿長和
海上言(上禄縣名)禮從祖兄弟别居異財恩義已輕服屬疎
末而今黨人錮及五族既乖典訓之文有謬經常之法
帝覽而悟之黨錮自從祖以下皆得解釋中平元年黃
巾賊起中常侍呂彊言於帝曰黨錮久積人情多怨若
久不赦宥輕與張角合謀(張角黃巾賊帥)為變滋大悔之無救
帝懼其言乃大赦黨人誅徙之家皆歸故郡其後黃巾
遂盛朝野崩離綱紀文章蕩然矣凡黨事始自甘陵汝
南成於李膺張儉海内塗炭二十餘年諸所蔓衍皆天
下善士三君八俊等三十五人其名迹存者並載乎篇
宦者列傳序
易曰天垂象聖人則之(易繫辭)宦者四星在皇位之側故
周禮置官亦備其數閽者守中門之禁(周禮閽人掌守王宮中門之禁)
寺人掌女宮之戒(周禮寺人掌王宫之内人及女宫之戒命)又云王之正内
者五人(周禮寺人掌王之正内五人正内路寢也)月令仲冬命閹尹審門閭
謹房室(閹尹主領奄豎之官)詩之小雅亦有巷伯刺讒之篇(詩序巷伯)
(刺幽王也寺人傷於讒而作是詩也)然宦人之在王朝者其來舊矣將以
其體非全氣情志專良通關中人易以役養乎然而後
世因之才任稍廣其能者勃貂管蘇有功於楚晉(勃貂即寺)
(人披呂郤將焚公宮披以難告遂殺呂郤新序楚恭王曰管蘇犯我以義違我以禮)景監繆賢著
庸於秦趙(商君入秦因孝公寵臣景監以兄趙求人使報秦者未得繆賢曰臣舍人藺相如可使也)
及其敝也則豎刁亂齊伊戾禍宋(左傳齊桓公卒寺人貂因内寵以殺羣吏)
(立公子無虧刁即貂也楚客過宋太子野享之寺人伊戾騁告公曰太子將為亂)漢興仍襲秦
制置中常侍官然亦引用士人以參其選皆銀璫左貂
給事殿省及高后稱制乃以張卿為大謁者出入臥内
受宣詔命(前書呂后幸大謁者張釋卿)文帝時有趙談北宮伯子頗
見親倖至孝武亦愛李延年(前書孝文時宦者則趙談北宮伯子孝武時宦者李)
(延年)帝數宴後庭或潛遊離館故請奏機事多以宦人主
之至元帝之世史游為黃門令勤心納忠有所補益(前書)
(急就篇元帝黃門令史游作輿服志禁門曰黃闥中人主之故曰黃門)其後弘恭石顯以
佞險自進卒有蕭周之禍損穢帝德焉(前書前將軍蕭望之及光祿大)
(夫周堪建白以為宜罷中常侍官由是大與石顯忤後望之自殺堪廢錮)中興之初宦官悉
用閹人不復雜調它士至永平中始置員數中常侍四
人小黃門十人和帝即阼幼弱而竇憲兄弟專總權威
内外臣僚莫由親接所與居者惟閹宦而巳故鄭衆得
專謀禁中終除大憝(帝與鄭衆謀誅竇憲憝大對翻)遂享分土之封
超登公卿之位(衆為大長秋)於是中官始盛焉自明帝以後
迄乎延平委用漸大而其員稍增中常侍至有十人小
黃門二十人改以金璫右貂兼領卿署之職鄧后以女
主臨政而萬幾殷遠朝臣國議無由參斷帷幄稱制下
令不出房闈之間不得不委用刑人寄之國命手握王
爵口含天憲非復掖庭永巷之職閨牖房闥之任也(永巷)
(掖庭並署名)其後孫程定立順之功曹騰參建桓之策續以
五侯合謀梁冀受鉞(單超徐璜具瑗左悺唐衡定謀誅梁冀封侯世謂之五侯)迹因
公正恩固主心故中外服從上下屏氣或稱伊霍之勲
無謝於往載或謂良平之畫復興於當今雖時有忠公
而竟見排斥舉動回山海呼吸變霜露阿旨曲求則光
寵三族直情忤意則參夷五宗(五宗五服内之親)漢之綱紀大
亂矣若夫高冠長劍紆朱懷金者布滿宮闈苴茅分虎
南面臣人者盖以十數府署第館棋列於都鄙子弟支
附過半於州國南金和寶冰紈霧縠之積盈仞珍藏嬙
媛侍兒歌童舞女之玩充備綺室狗馬飾雕文土木被
緹繡皆剥割萌黎競恣奢欲搆害明賢專樹黨類其有
更相援引希附權彊者皆腐身熏子以自衒達(韋昭曰古者腐)
(刑必熏合之)同敝相濟故其徒有繁敗國蠧政之事不可單
書(單殫同)所以海内嗟毒志士窮棲寇劇緣間搖亂區夏
雖忠良懷憤時或奮發而言出禍從旋見孥戮因復大
考鉤黨轉相誣染(鉤黨謂李膺杜密等)凡稱善士莫不離被災毒
竇武何進位崇戚近乘九服之囂怨協羣英之勢力而
以疑留不斷至于殄敗斯亦運之極乎(竇武與陳蕃謀誅中官曹節等)
(矯詔將兵誅武等袁紹又說何進誅中官謀泄張讓趙忠等共殺進紹勒兵捕宦官無少長悉斬之)雖袁
紹龔行芟夷無餘(龔與恭同謂恭行天罰也)然以暴易亂亦何云及
自曹騰說梁冀竟立昏弱(謂立桓帝也)魏武因之遂遷龜鼎
(龜鼎國之守器以諭帝位也)所謂君以此始必以此終信乎其然矣
逸民傳序論
易稱遯之時義大矣哉又曰不事王侯高尚其事是以
堯稱則天不屈潁陽之高(潁陽謂巢許也)武盡美矣終全孤竹
之絜(孤竹謂夷齊也)自兹以降風流彌繁長往之軌未殊而感
致之數匪一或隠居以求其志或曲避以全其道或静
已以鎮其躁或去危以圖其安或垢俗以動其槩或疵
物以激其清然觀其甘心畎畝之中憔悴江海之上豈
必親魚鳥樂林草哉亦云性分所至而己故蒙恥之賓
屢黜不去其國(列女傳柳下惠死其妻誄之曰蒙恥救人德彌大兮雖遇三黜終不敝兮)蹈
海之節千乘莫移其情(史記魯連曰秦即為帝則連蹈東海死耳連說下聊城田單爵)
(之逃隠於海上)適使矯易去就則不能相為矣彼雖硜硜有類
沽名者然而蟬蛻囂埃之中自致寰區之外異夫飾智
巧以逐浮利者乎荀卿有言曰志意修則驕富貴道義
重則輕王公也漢室中微王莽簒位士之藴藉義憤甚
矣是時裂冠毁冕相攜持而去之者盖不可勝數揚雄
曰鴻飛冥冥弋者何簒焉言其違患之遠也(簒諸本或作慕法言)
(作簒)光武側席幽人求之若不及旌帛蒲車之所徵賁相
望於巖中矣若薛方逄萌聘而不肯至嚴光周黨王霸
至而不能屈羣方咸遂志士懷仁斯固所謂舉逸民天
下歸心者乎肅宗亦禮鄭均而徵高鳳以成其節自後
帝德稍衰邪嬖當朝處子耿介羞與卿相等列至乃抗
憤而不顧多失其中行焉盖錄其絶塵不反同夫作者
列之此篇(按漢末魏初之文孔融多竒氣陳思有逸才駸駸乎東京以上典午之世清談始熾陵夷)
(以及六朝南北篇什風雲月露之狀波流而不可挽人謂六朝無文章信矣然其時郡縣終始以中正品第人)
(物士習不壞於科舉衣冠世族家學薰染諳熟典故討論經籍非如後世之虚辭競舉也故其著述之存於今)
(者猶有彬彬可觀者焉其間如范蔚宗沈約亦復不以人廢聊存一代文體以志其升降云爾)
御選古文淵鑒卷二十五
