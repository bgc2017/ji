欽定四庫全書
御選古文淵鑒卷六十目錄
宋
朱熹
賀陳丞相書
答韓尚書書
答鄭自明書
與臺端書
上宰相書
答梁丞相書
與留丞相書
與留丞相書
答汪尚書書
答吕伯恭書
答陸子夀書
與王龜齡書
與劉共父書
答陳體仁書
與龔實之書
欽定四庫全書
御選古文淵鑒卷六十
内閣學士兼禮部侍郎教習庶吉士(臣)徐(乾學)等奉
旨編注
宋
朱熹
賀陳丞相書(陳俊卿乾道四年自參知政事除左正議大夫尚書右僕射同中書)
(門下平章事兼樞密使)
恭聞制書延拜進秉國均凡在陶鎔孰不欣賴伏惟明
公以大忠壯節早負天下之望自知政事贊襄密勿凡
所論執皆繫安危至其甚者輒以身之去就爭之雖未
即從而天子之信公也益篤天下之望公也益湥凜凜
然惟懼其一旦必去而不可留也夫明公所以得此於
上下者豈徒然哉今也進而位乎天子之宰中外之望
莫不欣然咸曰陳公前日之言天下之言也爭之不得
危於去矣(俊卿同知樞密院事奏自今百司承御筆處分須奏審方行從之既而以内諸司不樂收)
(前命又言同知樞密院事劉琪以爭辨激切詔奉外祠自此大臣皆阿順持禄非國家福帝卒命珙帥江西俊)
(卿退自劾上手札留之)而今乃為相則是天子有味乎陳公之言
而將卒從之也陳公其必以是要說上前而決辭受之
幾矣且天下之事其大且急者又不特此陳公果不得
謝而立乎其位必且次第為上言之為上行之其不默
然而受兀然而居也明矣熹雖至愚亦有是說(朱子嘗有書與)
(俊卿力言和議之非)然今也聽於下風亦既餘月政令之出黜陟
之施未有卓然大異於前日則是明公蓋未嘗以中外
之望於公者自任而苟焉以就其位矣熹受知之湥竊
所愧歎未知明公且將何以善其後也請得少效其愚
而明公擇焉蓋聞古之君子居大臣之位者其於天下
之事知之不惑任之有餘則汲汲乎及其時而勇為之
知有所未明力有所不足則咨訪講求以進其知扳援
汲引以求其助如捄火追亡尤不敢以少緩上不敢愚
其君以為不足與言仁義下不敢鄙其民以為不足以
興教化中不敢薄其士大夫以為不足共成事功一日
立乎其位則一日業乎其官一日不得乎其官則不敢
一日立乎其位有所愛而不肯為者私也有所畏而不
敢為者亦私也屹然中立無一毫私情之累而惟知為
其職之所當為者夫如是是以志足以行道道足以濟
時而於大臣之責可以無愧不審明公圖所以善其後
者其有合於此乎其有近於此乎無乃復有進於此者
而熹之愚不足以知之乎願亟圖之庶乎猶足以終慰
天下之望毋使前日之欣然者更為今日之悒然也抑
熹又有請焉蓋熹嘗辱明公賜之書矣其言有曰前輩
為大臣不過持循法度主張公道知無不言復君以德
公行賞罰進賢退不肖而已今日事有至難風俗敗壞
官吏苟且彊敵在前邊備未立如之何其可為也熹愚
不肖深有所疑蓋凡明公之所易者皆古人之所難而
明公所難者乃古人之所易也反復思慮不得其說將
以質之左右而未暇也今者敢因修慶而冒以為請伏
惟明公試反諸心而以事理之輕重本未權之誠知夫
真難易之所在而有以用其心焉則亦無難之不易矣
詩曰伐柯伐柯其則不遠(豳風伐柯篇)願明公留意則天下
幸甚
答韓尚書書(吕東萊年譜淳熙元年韓尚書元吉守婺州元吉常與熹同薦)
區區行役前月半間始得還家忽聞除命出於意望之
外自視才能豈稱兹選愧懼窘迫不知所為然竊妄意
此必尚書大過恩推挽之力既而府中遞到六月十五
日所賜書傅丈亦以所得别紙垂示乃知台意所以眷
念不忘者果如此私感雖湥然非本心平日所望於門
下也熹狷介之性矯揉萬方而終不能回迂疎之學用
力既深而自信愈篤以此自知決不能與時俯仰以就
功名以故二十年來自甘退藏以求已志所願欲者不
過修身守道以終餘年因其暇日諷誦遺經參考舊聞
以求聖賢立言本意之所在既以自樂間亦筆之於書
以與學者共之且以待後世之君子而已此外實無毫
髮餘念也中間懇辭召命反誤寵褒初亦不敢奉承既
而思之是乃君相灼知無用之實而欲假以閔勞惠養
之恩故少進其官益其禄而卒許以投閒似若有可受
者以故懇避踰年而終於拜受私竊以為是足以上承
朝廷之美意而下得以自絶於名宦之途自是以往其
將得以優游卒歲就其所業而無蹙迫之慮矣而事乃
有大繆不然者熹亦安得默然而忘言哉夫以熹之狷
介迂疎不能俯仰世俗固已聞風而疾之矣獨賴一時
賢公名卿或有誤而知之然聽於下風考其行事議論
之本末則於鄙意所不能無疑者尚多今若不辭而冒
受則賓主之間異同之論必有所不能免者無益於治
而適所以為羣小嘲笑之資且熹之私願所欲就者亦
將汨没而不得成其或收之桑榆而幸有所就人亦必
以為已試不驗之書而不之讀矣又況今日一出而前
日所以斟酌辭受而不敢苟然之意亦且黯闇而不能
以自明諸公誠知之深愛之厚則曷為不求所以伸其
志全其守而必脅敺縱臾使至此極也耶且士大夫之
辭受出處又非獨其身之事而已其所處之得失乃關
風俗之盛衰故尤不可以不審也若熹者向既以辭召
命而得改官矣今又因其所改之官而有此授熹若受
而不辭則是美官要職可以從容辭遜安坐而必致之
也近世以來風俗頽靡士大夫倚託欺謾以取爵位者
不可勝數獨未有此一流耳而熹適不幸諸公必欲彊
之使充其數熹雖不肖實不忍以身蒙此辱使天下後
世持清議者得以唾罵而嗤鄙之也且熹之言此於門
下有年苦言悲懇無所不至而執事者聽之藐然方且
從容遊談大為引重而其要歸成效則不過使之内違
素心外貽湥誚而後已此熹所不能識且復竊自計其
平生言行必有大不相副者而使執事者不信其言以
至此也湥自悔責無所歸咎然亦不敢終默默於門下
是以敢復言之伏惟憐而察之
答鄭自明書(名鑑連江人淳熙初除檢書郎遷著作郎權郎官出知台州)
副封曩恨未見今兹幸得竊讀感歎之餘斂袵敬服嘗
竊論之以為非獨忠諒懇切有以過人於才辨智略亦
非人所能及不知劉元城陳了翁輩如何爾上聖聰明
開納如此一旦感寤去鼠輩如反覆手爾太平萬歲雖
老且病尚庶幾及見之幸甚幸甚補郡懷章雖鬱公議
然得以此閒暇進德修業益懋久大之規天意亦有非
偶然者矣更願湥自培養以厚其基篤志講學以濬其
源使誠意充積而鋒穎潛藏義理著明而議論條暢則
一日復進而立於朝其所以動寤啟發者決不但如今
日之所就而止也蓋前日文字固為剴切但論事多而
論理少數羣小之姦欺雖詳而於人主之所以端本清
源修德立政之意有未備也此其所以然者失於逆料
聽者謂之迂闊而不敢言亦自於此理講之未精不免
於自以為迂闊而不足言也兼今日之病只此一病最
大若藥之未效則其他小小證候不必泛投湯劑以緩
藥勢而欲攻此病所用之藥亦須一君二臣三佐五使
多少緩急次第分明乃易見效今既雜治他證而所用
以攻病根者又未免互有得失亦已嘗為令弟言之歸
當一一稟白不審尊意以為何如衰陋不足以及此猥
蒙不鄙見使與議其間亦私感時論之至此不覺傾倒
而忘其愚耳此外則伯恭所告讀書取人之意亦所宜
湥留意者蓋吾人所立已如此使天無意於右宋則已
若有此意異日之事豈得而辭其責哉然則今日吾人
之進德修業乃是異時國家撥亂反正之所繋非但一
身之得失榮辱也惟高明湥念之向來一番前輩少日
麤有時望晩年出來往往不滿人意正坐講學不精不
見聖門廣大規模少有所立即自以為事業止此更不
求長進荆公所謂末俗易高險途難盡者亦可念也人
材衰少風俗頽壞之時士有一善即當扶接𨗳誘以就
其器業此亦吾輩將來切身利害蓋士不素養臨事倉
卒乃求非所以為國遠慮而能無失於委任之間也陳
侯官處更有胡明仲侍郎史論(胡寅字明仲為禮部侍郎所著有讀史管見)
議論亦多切於事理不知嘗見之否若未可就借看發
人意思也
與臺端書
蓋嘗竊謂欲起膏肓之疾者必攻其受病之處而其用
功之緩速制藥之寒温又有不可以頃刻毫釐差者今
天下之病在膏肓者久矣夫人而能知之夫人而欲言
之顧以不當其任則雖欲一效其技而無所施耳乃者
天子以執事有廉靖貞孤之操擢寘諫垣納用其言屏
去姦惡皆所謂膏肓之餘證海内有志之士知上之心
蓋巳湥悟隠疾之在躬而欲假執事之藥以去之也又
知執事之心所以姑從事於此者蓋亦以為之兆耳其
必將有以譴之則夫所謂病本者可去無疑也然而側
聽累月未有所聞則又懼夫二豎子者知良醫之傷已
而先為術以去之以是憂疑不知所定尚幸聖心堅定
不入其言而又進執事於臺端之重是必君臣之間已
有一定之計足以少慰士大夫之心然熹之愚竊獨私
憂過計意夫姦賊窺見端倪則其所以自為謀者必將
愈深愈切而有先執事以發其機者不審執事何以處
之蓋伐木而剪其枝葉不若斧其根壅水而捍其波流
不若塞其源鳴金鼓耀戈甲而噪呼以逐虎不若乘其
方睡而斃之之速也今執事則既撼而覺之矣又猶欲
緩視徐趨以當其虓怒決裂之勢熹竊為執事者危之
也然此等小人有生以來自朝至暮無非罪惡不可殫
數且又人主素以倡優奴僕畜之初不責其名檢而間
者議臣乃復摘苛細而一一以陳之其不納則宜矣惟
其日侍燕閒逢迎縱臾使人主之心恬於逸欲而法家
拂士之言不得以進狃於卑近而正大久遠之計不得
以聞賄賂公行姦邪堵立蓋凡所以為天下國家之綱
紀者日傾月壞而上下相蒙莫敢以告是則此一二人
之罪所以上通於天而深為今日膏肓之病者執事誠
能聲此為罪揚於王庭深贊聖主去邪勿疑之志又引
同列之賢合謀并力以決去之則天下膏肓之病者庶
幾其可去矣太平萬歲熹雖不敏尚能為執事誦之不
識執事亦有意乎熹比因三月九日指揮已略為明主
言之矣顧疎賤之言未足取信而或以取戾謹以束裝
恭俟嚴譴惟執事者毋以為戒而亟深圖之則天下幸
甚
上宰相書(宰相王淮也淳熙八年浙東大饑熹方以江西救荒事畢家居淮薦熹提)
(舉浙東常平茶鹽公事熹即日單車就道因江西納粟人未推賞辭職不受已而賞行乃)
(受職既至浙東上書)
熹嘗謂天下之事有緩急之勢朝廷之政有緩急之宜
當緩而急則繁細苛察無以存大體而朝廷之氣為之
不舒當急而緩則怠慢廢弛無以赴事幾而天下之事
日入於壞均之二者皆失也然愚以為當緩而急者其
害固不為小若當急而反緩則其害有不可勝言者不
可以不察也竊惟朝廷今日之政無大無小一歸弛緩
今亦未暇一一條數以慁崇聽且以荒政論之則於天
下之事最為當急而不可緩者而荒政之中有兩事焉
又其甚急而不可少緩者也一曰給降緡錢廣糴米斛
今二廣之米艫舳相接於四明之境乘時收糴不至甚
貴而又顆粒勻淨不雜糠粃乾燥堅碩可以久藏欲望
眀公察此事理特與敷奏降給緡錢二三百萬付熹收
糴則百萬之粟旬月可辦儲蓄既多緩急足用政使朝
廷别有支撥一紙朝馳而米夕發矣且&KR0616;時不免轉大
農之粟發内帑之幣以應四方之求矣積之於此與彼
何異而又乘賤廣糴利重費輕殆與臨期支撥糴貴傷
財者不可同日而語且今米船已集求售無所停住日
久坐失本利後者懲創因不復來無窮之害實自今始
此一事也二曰速行賞典激勵富室蓋此一策本以誘
民事急則藉之以為一時之用事定則酬之以為後日
之勸旋觀今日失信巳多别有緩急何以使衆欲望明
公察此事理特與敷奏照會元降即與推恩使已輸者
無怨恨不滿之意未輸者有歆豔慕用之心信令既行
願應者衆則緩急之間雖百萬之粟可指揮而辦況是
此策不關經費揆時度事最為利宜而乃遷延歲月沮
抑百端使去歲者至今未曾霑賞而今歲者方且反覆
卻難未可涯際是失信天下固足以為今日之所甚憂
而自壞其權宜濟事之策者亦今日之所可惜也謀國
之計乖戾若此臨事而悔其可及哉此二事也然或者
之論則以為朝廷撙節財用重惜名器以為國之大政
將在於此二者之請恐難必濟愚竊以為不然也夫撙
節財用在於塞侵欺滲漏之弊愛惜名器在於抑無功
幸得之賞今將預儲積蓄以大為一方之備則非所謂
侵欺滲漏之弊也推行恩賞以昭示國家之信則非所
謂無功幸得之賞也且國家經費用度至廣而耗於養
兵者十而八九至於將帥之臣則以軍籍之虚數而濟
其侵欺之姦餽餫之臣(餫野饋也音運)則以簿籍之虚文而
行其盜竊之計苞苴輦載爭多鬭巧以歸於權幸之門
者歲不知其幾巨萬明公不此之正顧乃規規焉較計
毫末於饑民口吻之中以是為撙節財用之計愚不知
其何說也國家官爵布滿天下而所以予之者非可以
限數也今上自執政下及庶僚内而侍從之華外而牧
守之重皆可以交結託附而得而北來歸正之人近習
戚里之輩大者荷旄仗節小者正任横行又不知其幾
何人明公不此之愛而顧愛此迪功文學承信校尉十
數人之賞以為重惜名器之計愚亦不知其何說也然
熹亦嘗竊思其故而得其說矣大抵朝廷愛民之心不
如惜費之甚是以不肯為極力救民之事明公憂國之
念不如愛身之切是以但務為阿諛順指之計此其自
謀可謂盡矣然自旁觀者論之則亦可謂不思之甚者
也蓋民之與財孰輕孰重身之與國孰大孰小財散猶
可復聚民心一失則不可以復收身危猶可復安國勢
一傾則不可以復正至於民散國危而措身無所則其
所聚有不為大盜積者耶明公試觀自古國家傾覆之
繇何嘗不起於盜賊盜賊竊發之端何嘗不生於饑餓
赤眉黃巾葛榮黃巢之徒其事巳可見也(新莽地皇三年樊崇兵盛)
(皆朱其眉以與莽兵相識别號曰赤眉漢靈帝中平元年鉅鹿張角以妖術教授聚衆數十萬皆著黃巾為識)
(魏明帝時河北大盜葛榮陷冀定滄瀛殷五州唐僖宗乾符中冤句人黃巢喜任俠屢舉進士不第遂聚衆數)
(萬應王仙芝)明公當此無事之時處置一二小事尚且瞻前
顧後踰時越月而不能有所定萬一薦饑之餘事果有
不可知者不審明公何以處之明公自度果有以處之
則熹不敢言若果無以處之則與其拱手熟視而俟其
禍敗之必至孰若圖難於易圖大於細有以消弭其端
而使之不至於此也古之人固有雍容深密不可窺測
平居默然若無所營而臨大事決大策不動聲氣而措
天下於太山之安者然從今觀之自其平日無事之時
而規橅措畫固已先定於胸中是以應變之際敏妙神
速決不若是其泄泄而沓沓也況今祖宗之讎恥未報
文武之境土未復主上憂勞惕厲未嘗一日忘北向之
志而民貧兵怨中外空虚綱紀陵夷風俗敗壞政使風
調雨節時和歲豐尚不可謂之無事況其饑饉狼狽至
於如此為大臣者乃不愛惜分隂勤勞庶務如周公之
坐以待旦如武侯之經事綜物以成上意之所欲為者
顧欲從容偃仰玩歲愒日以僥倖目前之無事殊不知
如此不已禍本日深熹恐所憂者當不在於流殍而在
於盜賊受其害者當不止於官吏而及於邦家竊不自
勝漆室嫠婦之憂(魯漆室之女倚柱而嘯鄰婦曰欲嫁乎曰吾豈為不嫁之悲哉憂吾君老)
(太子少耳)一念至此心膽墮地念不可不一為明主言之而
猶未敢率然以進敢先以告於下執事惟明公深察其
言以前日遲頓寬緩之咎自列於明主之前君臣相警
務以盡變前規共趨時務之急而於熹所陳荒政一二
事者少加意焉則熹雖衰病不堪吏役尚可勉悉疲駑
以備鞭策至其必不可支吾而去後來之人亦得以因
其已成之緒葺理整頓仰分顧憂如其不然則熹之愚
昩衰遲固不能為此無麫之不托(湯餅謂之不托亦稱餺飥)而其狂
妄將有不能忍於明主之前者明公不如早罷其官守
解其印綬使毋得以其狂瞽之言上凟聖聰則熹也謹
當緘口結舌歸卧田間養雞種黍以俟明公功業之成
羞愧以死是亦明公始終之厚賜也情逼意切矢口盡
言伏惟明公之留意焉(熹始拜命即移書他郡募米商蠲其征及至則客舟之米已輻)
(湊熹日鉤訪民隠按行境内郡縣官吏憚其風采至自引去所部肅然凡丁錢和買役法𣙜酤之政有不便於)
(民者悉釐而革之於救荒之餘隨事經畫必為經久之計孝宗謂王淮曰朱熹政事却有可觀淮言修舉荒政)
(是行其所學民受實惠宜進職以旌之乃進熹直徼猷閣)
答梁丞相書(梁克家字叔子晉江人孝宗淳熙九年拜右丞相請召熹熹辭克家)
(奏熹屢召不起宜蒙褒錄)
熹伏讀賜教盛德不居退託愚懦仰惟明公之心正大
光明表裏洞徹無一毫有我自私之意而熹以妄庸受
知之久又勤下問至於如此亦豈能恝然自閉一無所
進以效其尺寸之愚哉但以正此退藏不當出位是以
於政體之是非人材之邪正一毫不敢有所陳說而獨
請以王通所謂願君侯正身以統天下者(王通對楊素語)敬為
明公誦之其言雖近其指則遠伏惟明公於此試留意
焉廣引人材勤攻已闕使凡政事之出於我者無一疵
之可指則上以正君下以正人將無所求而不得如其
不然則事之小不正者積之之多亦足以害吾之大正
使吾至大至剛之氣日有所屈於中而德望威名日有
所損於外是則且將見正於人之不暇尚何望其能有
正君定國之功哉今天心未豫而民力已殫國威未振
而敵情叵測惟明公於此深念而亟圖之則熹也受賜
多矣狂言犯分亦惟高明有以寬之
與留丞相書(留正字仲至永春人淳熙十六年光宗内禪正自參知政事拜右丞)
(相)
蒙垂諭深以士大夫之朋黨為患此古今之通病誠上
之人所當疾也然熹嘗竊謂朋黨之禍止於縉紳而古
之惡朋黨而欲去之者&KR0616;&KR0616;至於亡人之國蓋不察其
賢否忠邪而惟黨之務去則彼小人之巧於自謀者必
將有以自蓋其迹而君子恃其公心直道無所回互往
往反為所擠而目以為黨漢唐紹聖之巳事今未遠也
熹雖至愚伏讀丞相所賜之書知丞相愛君憂國之心
無一言一字不出於至誠惻怛此天下之賢人君子所
以相率而願附於下風也而未能不以朋黨為慮熹恐
丞相或未深以天下之賢否忠邪為已任是以上之所
以告於君者未能使之判然不疑於君子小人之分下
之所以行於進退予奪者未能有以服天下之心慰天
下之望而隂邪讒賊常若反有侵陵干犯之勢丞相又
慮此身自陷於君子之黨而使彼之蓄憾久而為禍深
也又稍故為迷亂昏錯之態以調柔之反使之氣豪意
健旁若無人敢於干禄之章肆為誣善之語而朝廷亦
不問之也夫杜門自守孤立無朋者此一介之行也延
納賢能黜退姦險合天下之人以濟天下之事者宰相
之職也奚必以無黨者為是而有黨者為非哉夫以丞
相今日之所處無黨則無黨矣而使小人之道日長君
子之道日消天下之慮將有不可勝言者則丞相安得
辭其責哉熹不勝愚者之慮願丞相先以分别賢否忠
邪為已任其果賢且忠耶則顯然進之惟恐其黨之不
衆而無與共圖天下之事也其果姦且邪耶則顯然黜
之惟恐其去之不盡而有以害吾用賢之功也不惟不
疾君子之為黨而不憚以身為之黨不惟不憚以身為
之黨是又將引其君以為黨而不憚也如此則天下之
事其庶幾乎前年逐二諫官去年逐一御史近聞又逐
一諫官矣上下不交則天下將至於無邦丞相不此之
慮而慮士大夫之為黨其亦誤矣干冒威尊俯伏震懼
伏惟寬容有以裁之
與留丞相書(淳熙十六年熹除江東轉運副使以疾辭改知漳州明年以子喪請)
(祠除祕閣修撰主管南京鴻慶宫留正泉人也是年入相泉漳接境故熹於解任後致書)
(言郡治諸利病兼及朋黨之議郡治事文繁不錄)
熹區區賤懇已具前幅必蒙矜念俾遂退閒不敢重出
以煩公聽惟是昨因致謝輒罄鄙懷狂妄僭率不勝皇
恐然自遣人之後即得朝士私書語及近事恭聞丞相
忠誠感格天意為回重隂之底復有陽復之漸乃竊自
幸其言之不效既又反覆以思則恐今日之事未足為
喜而前日之論猶有可思者也蓋自古君子小人雜居
並用非此勝彼即彼勝此無有兩相疑而終不決者此
必然之理也故雖舉朝皆君子而但有一二小人雜於
百執事之閒投隙抵巇已足為患況居侍從之列乎況
居丞弼之任而潛植私黨布滿要津乎蓋二三大臣者
人主之所與分别賢否進退人材以圖天下之事自非
同心一德協恭和衷彼此坦然一以國家為念而無一
毫有已之私間於其間無以克濟若以小人參之則我
之所賢而欲進之者彼以為害已而欲退之我之所否
而欲退之者彼以為助巳而欲親之且其可否異同不
待勉爭力辨而後決但於相與進對之間小為俯仰前
卻之態而已足以敗吾事矣是豈可不先以為慮而輕
為他計以發其害我之機哉此猶姑以鈞敵之常勢言
之耳況今親疎新舊之情本自不侔忠邪遜逆之趣又
各有在彼已先據必勝之地而挾羣黨以塞要衝凡一
舉手一搖足皆足以為吾之害下至近習纖人亦或為
之挾持簡牘關通内外以助其勢而吾乃兀然孤居孑
然特立絶無蚍蜉蟻子之援可與用力於根本之地以
覺上心而清言路其可望以為公道之助者不能留之
蹞步之間而欲求之千里之外彼方為主而我方為客
彼方為刀而我方為肉此固天下之危機敗證而又時
取彼所甚惡之人置之不能為助之處徒益其疑而無
補於事愚恐雖能遍起天下之賢人君子置之内外彼
亦不必動其聲氣但隂拱而微伺其勢似能害巳則便
一眴目而羣吠四起使來者或未及門至者或未暖席
而已狼狽倉皇奔迸四出矣尚何國事之可圖哉今日
之事丞相以為但去一人(似即論罷姜特立事)班列便無小人臺
閣便無異論乎胡不觀於鄭尚書王著作孫司業之遂
去而不留袁温州之已除而中寢此皆誰實為之也哉
以愚觀之但見其操心益危慮患益深而為祟益甚耳
語曰治水不自其原末流彌增其廣又曰射人先射馬
禽賊當禽王蓋慮此也去年劉副端初除抗論震動朝
野善類相慶(光宗即位以劉光祖為殿中侍御史光祖入謝因論朋黨事章既下讀之有流涕者)
而熹獨深憂之今日之勢何以異此伏願丞相試熟計
之而亟隂求學士大夫之有識慮氣節者相與謀之先
使上心廓然洞見忠邪之所在而自腹心以至耳目喉
舌之地皆不容有毫髮邪氣留於其間然後天下之賢
可以次而用天下之事可以序而為也如其不然則自
今以往丞相之憂乃有甚於前日是以熹竊危之而未
敢以為喜也辱知之厚不敢不盡愚惟高明察之抑天
下之事固多以欲速而致敗然見幾不蚤猶豫留時亦
智者所甚懼也今日在我之勢固為甚危然乘隙疾攻
正在此時投機之會間不容息惟丞相深計而亟圖之
則不惟善類之幸實宗社生靈之幸熹死罪死罪
答汪尚書書(汪應辰字聖錫玉山人紹興中嘗權吏部尚書孝宗内禪應辰言事)
(不合出知福州未幾升敷文閣待制舉朱熹自代隆興二年為四川制置使)
熹兹者累日侍行得以親炙竊惟道德純備固非淺陋
所能窺測而於謙虚好問容受盡言之際尤竊有感焉
蓋推是心以往將天下之善皆歸之其於任天下之重
也何有愚恐他日之事常人所不能任者閣下終不得
而辭也是以不勝拳拳每以儒釋邪正之辨為說冀或
有助萬分而猶恐其未足於言也請復陳之幸垂聽焉
大抵近世言道學者失於太高讀書講義率常以徑易
超絶不歴階梯為快而於其間曲折精微例皆忽略厭
棄以為卑近瑣屑不足留情以故雖或多聞博識之士
其於天下之義理亦不能無所未盡理既未盡而胸中
不能無疑乃不復反求諸近顧惑於異端之說益推而
置諸冥漠不可測知之域兀然終日味無義之語以俟
其廓然而一悟殊不知物必格而後明倫必察而後盡
彼既自謂廓然而一悟者其於此猶懵然也則亦何以
悟為哉又況俟之而未必可得徒使人抱不決之疑志
分氣餒虚度歲月而倀倀耳曷若致一吾宗循下學上
達之序口講心思躬行力究寧煩毋略寧下毋高寧淺
毋深寧拙毋巧從容潛玩存久漸明衆理洞然次第無
隠然後知夫大中至正之極天理人事之全無不在是
初無迥然超絶不可及者而幾微之間毫釐畢察醻酢
之際體用潭然雖或使之任至重而處所難亦沛然行
其所無事而已矣又何疑之不決而氣之不完哉此其
與外學所謂廓然而一悟者雖未知其孰為優劣然此
一而彼二此實而彼虚則較然矣就使其說有實非吾
儒之所及者是乃所以過乎大中至正之矩而與不及
者亡以異也蓋大本既立準則自明此孟子所以知言
而詖淫邪遁接於我者皆不能逃其鑒也生於其心害
於其政發於其政害於其事可不戒哉可不懼哉
答吕伯恭書(吕祖謙字伯恭夷簡六世孫也歴官著作郎直祕閣倡道於婺為一)
(代宗師)
竊承進學之意甚篤深所望於左右至於見屬過勤則
非區區淺陋所堪然不敢不竭所聞以塞厚意熹舊讀
程子之書有年矣而不得其要比因講究中庸首章之
指乃知所謂涵養須用敬進學則在致知者兩言雖約
其實入德之門無踰於此方竊洗心以事斯語而未有
得也不敢自外輒以為獻以左右之明尊而行之不為
異端荒虚浮誕之談所遷惑不為世俗卑近苟簡之論
所拘牽加以歲月久而不舍竊意其將高明光大不可
量矣承喻所疑為賜甚厚所未安者别紙求教然其大
槩則有可以一言舉者其病在乎略知道體之渾然無
所不具而不知渾然無所不具之中精粗本末賓主内
外蓋有不可以毫髮差者是以其言嘗喜合而惡離不
知雖文理密察縷析毫分而初不害乎其本體之渾然
也往年見汪大舉張子韶語明道至誠無内外之句以
為至誠二字有病不若只下中字大抵近世似是而非
之說皆是此意真是謾人自謾誤人自誤士大夫無意
於學則恬不知覺有志於學則必入於此此熹之所以
深憂永歎不量輕弱而極力以排之雖以得罪於當世
而不敢辭也來教又謂吾道無對不當與世俗較勝負
此說美則美矣而亦非鄙意之所安也夫道固無對者
也然異端邪說直須一一剔撥方曉然見精明純粹無
對之道若和泥合水竊恐此無對中多藏病痛也孟子
言楊墨之道不熄孔子之道不著而大易於君子小人
之際其較量勝負尤為詳密豈其未知無對之道邪蓋
無對之中有隂則有陽有善則有惡陽消則隂長君子
進則小人退循環無窮而初不害其為無對也況熹前
說已自云非欲較兩家已往之勝負乃欲審學者今日
趣向之邪正此意尤分明也
答陸子夀書(陸九齡字子夀金谿人乾道五年進士為興國軍教授以繼母憂去)
(補全州未至而卒)
先王制禮本緣人情吉凶之際其變有漸故始死全用
事生之禮既卒哭祔廟然後神之(儀禮卒哭明日以其班祔註曰卒哭三虞)
(之後祭名虞安也既葬祭以安之祔卒哭之明日祭名祔猶屬也祭昭穆之次而屬之疏曰孫祔於祖孫於祖)
(昭穆同故以孫連屬於祖而就祖祭之也)然猶未忍盡變故主復於寢而以
事生之禮事之至三年而遷於廟然後全以神事之也
此其禮文見於經傳者不一雖未有言其意者然以情
度之知其必出於此無疑矣但遷廟一節鄭氏用穀梁
練而壞廟之說(文公二年作僖公主穀梁傳曰作主壞廟有時日於練焉壞廟註禮親過高祖)
(則毁其廟以次而遷將納新神故示有所加練祭名朞而小祥易練衣以祭也)杜氏用賈逵服
虔說則以三年為斷其間同異得失雖未有考然穀梁
但言壞舊廟不言遷新主則安知其非於練而遷舊主
於三年而納新主邪至於禮疏所解鄭氏說但據周禮
廟用卣一句亦非明驗(周禮鬯人廟用脩脩讀曰卣中尊也疏云鄭謂始禘時者謂練)
(祭後遷廟時以其宗廟之祭從自始死已來無祭今為遷廟以始死者木主入廟特為此祭也)故區區
之意竊疑杜氏之說為合於人情也來諭考證雖詳其
大槩以為既吉則不可復凶既神事之則不可復以事
生之禮接爾竊恐如此非惟未嘗深考古人吉凶變革
之漸而亦未暇反求於孝子慈孫深愛至痛之情也至
謂古者几筵不終喪而力抵鄭杜之非此尤未敢聞命
據禮小斂有席(儀禮小斂後布席於戶内下莞上簟)至虞而後有几筵(儀禮)
(虞祭素几葦席在西序下註云有几始鬼神也檀弓虞而立尸有几筵)但卒哭而後不復
饋食於下室耳古今異宜禮文之變亦有未可深考者
然周禮自虞至祔曾不旬日不應方設而遽徹之如此
其速也又謂終喪徹几筵不聞有入廟之說亦非也諸
侯三年喪畢之祭魯謂之吉禘(閔公二年吉禘於莊公喪未三年譏太早)晉
謂之禘祀(襄公十六年穆叔如晉聘且言齊故晉人曰以寡君之未禘祀註云禘祀三年喪畢之吉)
祭禮疏謂之特禘者是也但其禮亡而士大夫以下則
又不可考耳夫今之禮文其殘闕者多矣豈可以其偶
失此文而遽謂無此禮邪又謂壞廟則變昭穆之位亦
非也據禮家說昭嘗為昭穆嘗為穆故書謂文王為穆
考詩謂武王為昭考至左傳猶謂畢原酆郇為文之昭
邘晉應韓為武之穆則昭穆之位豈以新主祔廟而可
變哉但昭主祔廟則二昭遞遷穆主祔廟則二穆遞遷
爾(熹自注此非今日所論之急但謾言之見來說考之未精類此)又謂古者每代異廟
故有祔於祖父祖姑之禮(喪服小記士大夫不得祔於諸侯祔於諸祖父之為士大)
(夫者其妻祔於諸祖姑妾祔於妾祖姑疏云謂諸侯公子也禮孫死祔祖今祖為諸侯孫為士大夫則不得祔)
(祖諸祖父祖之兄弟也)今同一室則不當專祔於一人此則為合
於人情矣然伊川先生嘗譏關中學禮者有役文之弊
而吕與叔(名大臨)以守經信古學者庶幾無過而已義起
之事正在盛德者行之然則此等苟無大害於義理不
若且依舊說亦夫子存羊愛禮之意也熹於禮經不熟
而考證亦未及精且以愚意論之如此不審高明以為
何如然亦不特如此熹嘗以為大凡讀書處事當煩亂
疑惑之際正當虚心博采以求至當或未有得亦當且
以闕疑闕殆之意處之若遽以巳所粗通之一說而盡
廢已所未究之衆論則非惟所處之得失或未可知而
此心之量亦不宏矣間併及之幸恕狂妄
與王龜齡書
熹窮居晩學無所肖似往者學不知方而過不自料妄
以為國家所恃以為重天下所賴以為安風俗所以既
漓而不可以復淳紀綱所以既壞而不可以復理無一
不係乎人焉是以聞天下之士有聲名節行為時論所
歸者則切切然以不得見乎其人為歎及其久也或得
見之或不得見之而熹之拳拳不少衰也聞其進為時
用則私以為喜聞其阨窮廢置則私以為憂及夫要其
所就而觀之則始終大節真可敬仰者蓋無幾人而言
論風旨卒無可稱功名事業卒無可紀者亦往往而有
以此喟然自數知天下所謂聲名節行者亦未足以定
天下之人而天下之事未知其果將何寄也自是以來
雖不敢易其賢賢之心緩其憂世之志然亦竊自笑其
前日所求於人之重而所以自待者反輕如孟子之所
譏也於是始復取其所聞於師友者夙夜講明動靜體
察求仁格物不敢弛其一日之勞以庶幾乎有聞者而
於前日之所為切切然者則既有所不暇矣當是時聽
於士大夫之論聽於輿人走卒之言下至於閭閻市里
女婦兒童之聚亦莫不曰天下之望今有王公也已而
得其為進士時所奏大對讀之(秦檜死高宗親政策士諭考官曰對策中有陳)
(朝政切直者並置上列十朋對策萬餘言擢為第一學者傳頌擬古晁董)巳而得其在館閣
時上奏事讀之(十朋為祕書郎言禦侮莫急用人北司管事權重多見嘉納)已而得
其為柱史在臺諫遷侍郎時所論諫事讀之(十朋自起居郎除侍)
(御史力贊北伐大計糾劾史浩史正志林安宅等罷之)已而又得其為故大丞相
魏國公之誄文及楚東酬唱等詩讀之(魏國公張浚也)觀其立
言指意上自奏對陳說下逮燕笑從容蓋無一言一字
不出於天理人倫之大而世俗所謂利害得喪榮辱死
生之變一無所入於其中讀之真能使人胸中浩然鄙
吝消落誠不自意克頑廉懦立之效乃於吾身見之於
是作而歎曰士之求仁固當以反求諸己為務然豈不
曰事其大夫之賢者云哉今以前日失數公者自懲是
以一噎而廢食也於是慨然復有求見於左右之意而
未獲也昨聞明公還自䕫州撫臨近甸(十朋自䕫州移知湖州)而
熹之里閈交游適有得佐下風者因以書賀之蓋喜其
得賢大夫事之而自傷無狀獨不得一從賓客之後以望
大君子道德之餘光也不意夤緣與其向來鄙妄無取
之言皆得徹聞於視聽明公又不以凡陋為可棄狂僭
為可罪而辱枉手筆以抵宋倅盛有以稱道竊惟明公
之志豈非以世衰道微遺君後親之論交作肆行無所
忌憚舉俗滔滔思有以障其横流者是以有取於愚者
一得之慮因以不求其素而借之辭色也耶明公之志
則正矣大矣而熹之愚未有稱明公之意也雖然有一
於此其惟益思砥礪不敢廢其所謂講明體察求仁格
物之功者使理日益明義日益精操而存之日益固擴
而充之日益遠則明公之賜庶乎其有以承之而幸明
公之終教之也雖然明公以一身當四海士大夫軍民
一面之責其一語一默一動一靜之間所係亦不輕矣
伏惟盛德大業前定不窮其剛健中正篤實輝光者固
無所勉強以熹之所覩記則古語所謂行百里者半九
十里明公其亦念之況今人物渺然如明公者僅可一
二數是以天下之人責望尤切而明公尤不可以不戒
不審明公以為何如哉熹又聞之古之君子尊德性矣
而必曰道問學致廣大矣必曰盡精微極高明矣必曰
道中庸温故知新矣必曰敦厚崇禮蓋不如是則所學
所守必有偏而不備之處惟其如是是故居上而不驕
為下而不倍有道則足以興無道則足以容而無一偏
之蔽也熹之區區以此深有望於門下蓋所謂德性廣
大高明知新者必有所措而所謂問學精微中庸崇禮
者又非别為一事也狂易無取明公其必有以裁之往
者明公在䕫成都汪公(汪應辰孝宗隆興二年以敷文閣直學士為四川制置使知成)
(都府)聲聞密邇竊意有足樂者比來時通問否此公涵養
深厚寬靜有容使當大事必有不動聲色而内外賓服
者明公相知之深一日進為於世引類之舉其必有所
先矣熹杜門養親足以自遣昨嘗一至湖湘出資交遊
講論之益歸來忽被除命既不敢辭而拜命矣然明公
未歸朝廷熹亦何所望而敢前也引領牙纛未有瞻拜
之期向風馳義日以勤止輒敢復因宋倅相為介紹致書
下執事以道其拳拳之誠伏惟照察
與劉共父書(劉珙字共父子羽之長子也孝宗初除中書舍人直學士院乾道三)
(年同知樞密院事與陳俊卿同舉熹待次會熹丁内艱未就職淳熙三年珙卒有遺筆訣)
(別張栻及熹以不能報讐雪恥為恨)
熹前幅所禀訪問人材事初若率然既而思之此最急
務然其意有未盡者輒詳論之如左云古之大臣以其
一身任天下之重非以其一耳目之聰明一手足之勤
力為能周天下之事也其所賴以共正君心同斷國論
必有待於衆賢之助焉是以君子將以其身任此責者
必咨詢訪問取之於無事之時而參伍較量用之於有
事之日蓋方其責之必加於已而未及也無旦暮倉卒
之頃則其觀之得以久無利害紛拏之惑則其察之得
以精誠心素著則其得之多歲引月長則其蓄之富自
重者無所嫌而敢進則無幽隠之不盡欲進者無所為
而不來則無巧偽之亂真久且精故有以知其短長之
實而不差多且富故有以使其更迭為用而不竭幽隠
畢達則讜言日聞而吾德修取舍不眩則望實日隆而
士心附此古之君子所以成尊主庇民之功於一時而
其遺風餘韻猶有稱思於後世者也今之人則不然其
於天下之士固有漠然不以為意者矣其求之者又或
得之近而不知其遺於遠足於少而不知其漏於多求
之備而不知其失於詳也其平居暇日所以自任者雖
重而所以待天下之士者不過如此是以勤勞惻怛雖
盡於鰥寡孤獨之情而未及乎本根長久之計恩威功
譽雖播於兒童走卒之口而未諭乎賢士大夫之心此
蓋未及乎有為而天下之士先以訑訑之聲音顔色待
之矣至於臨事倉卒而所蓄之材不足以待用乃始欲
泛然求巳所未知之賢而用之不亦難哉或曰然則未
當其任而欲先得天下之賢者宜奈何曰權力所及則
察之舉之禮際所及則親之厚之皆不及則稱之譽之
又不及則鄉之慕之如是而猶以為未足也又於其類
而求之不以小惡揜大善不以衆短棄一長其如此而
已抑吾聞之李文公(名翺)之言曰有人告曰某所有女國
色也天下之人必將極其力而求之無所愛也有人告
曰某所有人國士也天下之人則不能一&KR0616;而先焉此
豈非好德不如好色者乎嗚呼欲任天下之重者誠反
此而求之則亦無患乎士之不至矣
答陳體仁書(名和柔温陵人自號休齋居士)
蒙别紙開示說詩之意尤詳因得以窺一二大者不敢
自外敢以求於左右來教謂詩本為樂而作故今學者
必以聲求之則知其不苟作矣此論善矣然愚意有不
能無疑者蓋以虞書考之則詩之作本為言志而巳方
其詩也未有歌也及其歌也未有樂也以聲依永以律
和聲則樂乃為詩而作非詩為樂而作也三代之時禮
樂用於朝廷而下達於閭巷學者諷誦其言以求其志
詠其聲執其器舞蹈其節以涵養其心則聲樂之所助
於詩者為多然猶曰興於詩成於樂其求之固有序矣
是以凡聖賢之言詩主於聲者少而發其義者多仲尼
所謂思無邪孟子所謂以意逆志者誠以詩之所以作
本乎其志之所存然後詩可得而言也得其志而不得
其聲者有矣未有不得其志而能通其聲者也就使得
之止其鐘鼓之鏗鏘而巳豈聖人樂云樂云之意哉況
今去孔孟之時千有餘年古樂散亡無復可考而欲以
聲求詩則未知古樂之遺聲今皆可推而得之乎三百
五篇皆可協之音律而被之絃歌已乎誠既得之則所
助於詩多矣然恐未得為詩之本也況未必可得則今
之所講得無有畫餅之譏乎故愚意竊以為詩出乎志
者也樂出乎詩者也然則志者詩之本而樂者其末也
末雖亡不害其本之存患學者不能平心和氣從容諷
詠以求之情性之中耳有得乎此然後可得而言顧所
得之淺深如何耳有舜文之德則聲為律而身為度簫
韶二南之聲不患其不作此雖未易言然其理蓋不誣
也不審以為如何二南分王者諸侯之風大序之說恐
未為過其曰聖賢淺深之辨則說者之鑿也程夫子所
謂二南猶易之乾坤而龜山楊氏以為一體而相成其
說當矣試考之如何召南夫人恐是當時諸侯夫人被
文王太姒之化者二南之應似亦不可專以為樂聲之
應為言蓋必有理存乎其間豈有無事之理無理之事
哉惟即其理而求之理得則事在其中矣
與龔實之書(龔茂良字實之興化軍人乾道六年召對崇福殿左丞相陳俊卿欲)
(留之右相虞允文不樂會俊卿罷除直顯謨閣江西運判兼知隆興府熹與書)
熹竊觀古之君子有志於天下者莫不以致天下之賢
為急而其所以急於求賢者非欲使之綴緝言語譽道
功德以為一時觀聽之美而已蓋將以廣其見聞之所
不及思慮之所不至且慮夫處已接物之間或有未盡
善者而將使之有以正之也是以其求之不得不博其
禮之不得不厚其待之不得不誠必使天下之賢識與
不識莫不樂自致於吾前以輔吾過然後吾之德業得
以無媿乎隠微而寖極乎光大耳然彼賢者其明既足
以燭事理之微其守既足以遵聖賢之轍則其自處必
高而不能同流合汙以求譽自待必厚而不能陳詞飾
說以自媒自信必篤而不能趣走唯諾以苟容也是以
王公大人雖有好賢樂善之誠而未必得聞其姓名識
其面目盡其心志之底藴又況初無此意而其所取特
在乎文字言語之間乎恭惟明公以厚德重望為海内
所宗仰者有年矣而天下之賢士大夫似未得盡出於
門下也豈明公所以好之者未至歟所以求之者未力
歟所以待之者未盡歟此則必有可得而言之者矣蓋
好士而取之文字言語之間則道學德行之士吾不得
而聞之矣求士而取之投書獻啟之流則自重有恥之
士吾不得而見之矣待士而雜之妄庸便佞之伍則志
節慷慨之士寧有長揖而去耳而況乎所謂對偶駢儷
諛佞無實以求悦乎世俗之文又文字之末流非徒有
志於高遠者鄙之而不為若乃文字之有識者亦未有
肯深留意於其間者也而間者竊聽於下風似聞明公
專欲以此許天下之士若其果然則熹竊以為誤矣江
右舊多文士而近歲以來行誼志節之有聞者亦彬彬
焉惟明公留意取其彊明正直者以自輔而又表其惇
厚廉退者以厲俗毋先文藝以後器識則陳太傅不得
專美於前而天下之士亦庶乎不失望於明公矣衰病
屏伏所欲面論者非一而不獲前姑進其大者如此若
蒙采擇則熹所不及言者必有輕千里而告於明公者
矣
御選古文淵鑒卷六十
