欽定四庫全書
御選古文淵鑒卷十目錄
漢
高帝
入關告諭
為義帝發喪告諸侯
罷兵詔
令諸吏善遇高爵詔
求賢詔
文帝
議振貸詔
養老詔
賜南粤王佗書
日食求言詔
除誹謗訞言之令詔
賜民田租之半詔
議犯法相坐詔
勸農詔
勞賜三老孝悌力田詔
除肉刑詔
除田租税詔
令祠官致敬無祈詔
策賢良詔
議佐百姓詔
定和親詔
遺匈奴書
景帝
定孝文廟樂舞詔
讞疑獄詔
治獄務寬詔
令天下務農蠶詔
重廉士詔
勸農桑詔
武帝
策賢良制
復策賢良制
復策賢良制
養老詔
策賢良詔
興廉舉孝詔
赦天下詔
置博士弟子詔
賜三老孝悌力田帛詔
賜齊王閎策
賜燕王旦策
賜廣陵王胥策
遣博士巡行天下詔
遣博士巡行江南詔
封周子南君詔
勅楊僕詔
減内史地租詔
察茂材異等詔
賜會稽太守書
賜吾丘夀王璽書
罷屯輪臺詔
昭帝
賜涿郡韓福等五人詔
賜燕王旦璽書
宣帝
地震舉賢良方正詔
令郡國舉孝弟詔
罷車騎等屯兵詔
遭喪勿繇詔
首匿勿坐詔
減鹽賈詔
令郡國歲上繫囚詔
令二千石察官屬詔
益吏奉詔
使尚書詔問黃霸
戒不禁姦邪詔
元帝
責丞相御史詔
蠲減律令詔
宫館勿繕治詔
地震赦天下詔
罷珠崖詔
赦天下詔
罷甘泉建章宫衞詔
復責丞相御史詔
罷初陵縣邑詔
賜東平王太后璽書
勅東平傅相詔
報貢禹
成帝
減刑詔
順四時月令詔
舉博士詔
勸農詔
遣使者巡行郡國詔
禁列侯近臣奢僭詔
哀帝
罷樂府官詔
欽定四庫全書
御選古文淵鑒卷十
内閣學士兼禮部侍郎教習庶吉士(臣)徐(乾學)等奉
旨編注
漢(陶唐氏旣衰其後有劉累事孔甲晉范氏其後也士會奔秦復歸于晉其處者為劉氏戰國時劉氏)
(自秦復于魏秦滅魏從大梁徙豐遂為豐之中陽里人豐公生太上皇太上皇生高祖滅秦定天下)
(共十二帝至孺子嬰初始元年合二百一十五年)
高帝(諱邦字季自泗上亭長立為沛公降于嬰滅項羽成帝業)
入關告諭(漢元年)
父老苦秦苛法久矣(苛細也音何)誹謗者族耦語者棄市(秦法)
(禁民聚語耦對也族謂誅及其族也棄市者謂刑人於市與衆棄之)吾與諸侯約先入關
者王之吾當王關中與父老約法三章耳殺人者死傷
人及盜抵罪(傷人有曲直盜贓有多少罪名不可豫定故凡言抵罪未知抵何罪也抵至也當也)
餘悉除去秦法吏民皆按堵如故(按按次第堵墻堵也言不遷動也)凡
吾所以来為父兄除害非有所侵暴毋恐且吾所以軍
霸上待諸侯至而定要束耳(秦人大喜爭持牛羊酒食獻饗軍士沛公又讓不受)
(曰倉粟多非乏不欲費人人又益喜惟恐沛公不為秦王)
為義帝發喪告諸侯(二年至雒陽新城三老董公遮說漢王以義帝死故)
(遂為發喪)
天下共立義帝北面事之今項羽放殺義帝江南大逆
無道寡人親為發喪兵皆縞素悉發關中兵收三河士
(河南河東河内也)南浮江漢以下願從諸侯王擊楚之殺義帝
者
罷兵詔(五年)
諸侯子在關中者復之十二歲其歸者半之(各已還其本土者復)
(六歲也)民前或相聚保山澤不書名數(名數謂戶籍也)今天下已
定令各歸其縣復故爵田宅吏以文法教訓辯告勿笞
辱(辯告者分別義理以曉喻之)民以饑餓自賣為人奴婢者皆免為
庶人軍吏卒會赦其亡罪而亡爵及不滿大夫者皆賜
爵為大夫(大夫第五爵也)故大夫以上賜爵各一級其七大夫
以上皆令食邑(秦制列侯乃得食邑今七大夫以上皆食邑所以寵之也七大夫公大夫也爵)
(第七故謂之七大夫)非七大夫以下皆復其身及戶勿事(不輸戶賦也事)
(謂役使也復其身及一戶之内皆不徭賦也)
令諸吏善遇高爵詔(五年)
七大夫公乘以上皆高爵也(公乘第八爵)諸侯子及從軍歸
者甚多高爵吾數詔吏先與田宅及所當求於吏者亟
與爵或人君上所尊禮久立吏前曾不為決(有辨訟及陳請者不)
(早為決斷)甚亡謂也異日秦民爵公大夫以上令丞與亢禮
今吾於爵非輕也吏獨安取此(於何得此輕爵之法也)且法以有
功勞行田宅(行如行酒之行猶付與也)今小吏未嘗從軍者多滿(多自)
(滿足也)而有功者顧不得背公立私守尉長吏教訓甚不
善(守郡守也尉郡尉也長吏謂縣之令長)其令諸吏善遇高爵稱吾意且
廉問有不如吾詔者以重論之(廉察也)
求賢詔(十一年)
蓋聞王者莫高於周文伯者莫高於齊桓皆待賢人而
成名今天下賢者智能豈特古之人乎患在人主不交
故也士奚由進今吾以天之靈賢士大夫定有天下以
為一家欲其長久世世奉宗廟亡絶也賢人已與我共
平之矣而不與吾共安利之可乎賢士大夫有肯從我
游者吾能尊顯之布告天下使明知朕意御史大夫昌
下相國(周昌已為趙相御史大夫是趙堯耳)相國鄼侯下諸侯王御史中
執法下郡守(中執法中丞也)其有意稱明德者必身勸為之駕
(有賢者郡守親自往勸勉令至京師駕車遣之)遣詣相國府署行義年(行狀年紀也)
有而弗言覺免年老癃病勿遣(癃疲病也音隆)
文帝(諱恒高帝子初封代王大臣誅諸吕迎立之廟號太宗凡漢帝諡皆稱孝)
議振貸詔(元年)
方春和時草木羣生之物皆有以自樂而吾百姓鰥寡
孤獨窮困之人或阽於死亡(阽近邊欲墮之意音玷)而莫之省憂
(省視也)為民父母將何如其議所以振貸之
養老詔(元年)
老者非帛不煖非肉不飽今歲首不時使人存問長老
又無布帛酒肉之賜將何以佐天下子孫孝養其親今
聞吏稟當受鬻者或以陳粟(稟給也鬻淖糜也給未使為糜鬻也陳久舊也)豈
稱養老之意哉具為令
賜南粤王佗書(趙佗高祖十一年立為南粤王高后時叛僭尊號文帝元年初)
(鎮撫天下使告諸侯代來即位意以陸賈為太中大夫使南粤賈至佗恐頓首稱臣)
皇帝謹問南粤王甚苦心勞意朕高皇帝側室之子(言非)
(正嫡所生也)棄外奉北藩于代道里遼遠壅蔽樸愚未嘗致
書高皇帝棄羣臣孝惠皇帝即世高后自臨事不幸有
疾日進不衰以故誖暴乎治諸吕為變故亂法不能獨
制廼取它姓子為孝惠皇帝嗣賴宗廟之靈功臣之力
誅之已畢朕以王侯吏不釋之故(辭讓帝位不見置也)不得不立
今即位乃者聞王遺將軍隆慮侯(周竈)書求親昆弟請罷
長沙兩將軍(佗之昆弟在故鄉者求訪之而兩將軍將兵擊越者請罷之以賓附于漢也言親昆)
(弟者謂有服屬者也)朕以王書罷將軍博陽侯(陳濞)親昆弟在真定
者已遣人存問修治先人冢前日聞王發兵于邊為寇
災不止當其時長沙苦之南郡尤甚雖王之國庸獨利
乎必多殺士卒傷良將吏寡人之妻孤人之子獨人父
母得一亡十朕不忍為也朕欲定地犬牙相入者以問
吏吏曰高皇帝所以介長沙土也(介隔也)朕不得擅變焉
吏曰得王之地不足以為大得王之財不足以為富服
領以南王自治之(領山名也長沙南界)雖然王之號為帝兩帝並
立亡一乘之使以通其道是爭也爭而不讓仁者不為
也願與王分棄前患(彼此共去故云分)終今以来通使如故故
使賈馳諭告王朕意王亦受之毋為寇災矣上褚五十
衣中禇三十衣下禇二十衣遺王(以綿裝衣曰褚上中下者綿多少薄厚之)
(差也)願王聽樂娛憂存問鄰國(謂東越及甌駱等)
日食求言詔(二年)
朕聞之天生民為之置君以養治之人主不德布政不
均則天示之災以戒不治乃十一月晦日有食之適見
於天(適讀曰謫責也)災孰大焉朕獲保宗廟以微眇之身託于
士民君王之上天下治亂在予一人唯二三執政猶吾
股肱也朕下不能治育羣生上以累三光之明(三光日月星也)
其不德大矣令至其悉思朕之過失(令謂此詔書)及知見之
所不及匄以啓告朕(匄乞也啓開也匄音蓋)及舉賢良方正能直
言極諫者以匡朕之不逮因各敕以職任務省繇費以
便民(繇音徭)朕旣不能遠德故&KR0832;然念外人之有非(&KR0832;寢視不)
(安貌非姦非也)是以設備未息今縱不能罷邊屯戌又飭兵厚
衞其罷衞將軍軍太僕見馬遺財足(遺留也財與纔同纔少也太僕見在)
(之馬今當減留纔足充事而已)餘皆以給傳置(置者置傳驛之所因名置也)
除誹謗訞言之令詔(二年)
古之治天下朝有進善之旌(旌旛也堯設之五達之道令民進善也)誹謗
之木(橋梁邊板所以書政治之愆失也)所以通治道而来諫者也今法
有誹謗訞言之罪(高后元年詔除訞言之令今此又有訞言之罪是則中間曾重復設此條)
(也訞與妖同)是使衆臣不敢盡情而上無由聞過失也將何
以来遠方之賢良其除之民或祝詛上以相約而後相
謾(謾欺也初為要約共行祝詛後相欺誑中道而止無實事也謾音慢)吏以為大逆其
有他言吏又以為誹謗此細民之愚無知抵死(抵觸也)朕
甚不取自今以来有犯此者勿聽治
賜民田租之半詔(二年)
農天下之大本也民所恃以生也而民或不務本而事
末故生不遂(衣食乏絶致有夭喪故不遂其生)朕憂其然故今兹親率
羣臣農以勸之其賜天下民今年田租之半(免不收也)
議犯法相坐詔(二年)
法者治之正所以禁暴而衞善人也今犯法者已論而
使無罪之父母妻子同産坐之及收(收錄為官奴婢也)朕甚弗
取其議朕聞之法正則民慤罪當則民從且夫牧民而
道之以善者吏也旣不能道又以不正之法罪之是法
反害于民為暴者也(法害于人是法為暴也)朕未見其便宜孰計
之(漢興之初雖有約法三章網漏吞舟之魚然其大辟尚有夷三族之令至高后元年除三族罪訞言令孝)
(文二年再詔丞相太尉御史盡除收律相坐法孰古熟字)
勸農詔(十二年)
道民之路在於務本朕親率天下農十年于今而野不
加辟(辟讀曰闢開也)歲一不登民有饑色(無蓄積故也)是從事焉尚
寡而吏未加務也吾詔書數下歲勸民種樹(樹謂蓺植也)而
功未興是吏奉吾詔不勤而勸民不明也且吾農民甚
苦而吏莫之省將何以勸焉其賜農民今年租税之半
勞賜三老孝悌力田詔(十二年)
孝悌天下之大順也力田為生之本也三老衆民之師
也廉吏民之表也朕甚嘉此二三大夫之行今萬家之
縣云無應令(無孝悌力田之人可應察舉之令)豈實人情是吏舉賢之
道未備也其遣謁者勞賜三老孝者帛人五匹悌者力
田二匹廉吏二百石以上率百石者三匹(自二百石以上每百石加)
(三匹)及問民所不便安而以戶口率置三老孝悌力田常
員(計戶口之數以率之增置其員廣教化也)令各率其意以道民焉
除肉刑詔(十三年齊太倉令淳于公有罪當刑少女緹縈隨至長安上書願沒入為)
(官婢贖父刑罪帝憐悲其意遂下令除肉刑)
制詔御史蓋聞有虞氏之時畫衣冠異章服以為戮而
民弗犯何治之至也今法有肉刑三(黥劓二刖左右趾合一凡三也)而
姦不止其咎安在非乃朕德之薄而教不明與吾甚自
愧故夫訓道不純而愚民陷焉(道讀曰𨗳)詩曰愷弟君子民
之父母今人有過教未施而刑已加焉或欲改行為善
而道亡繇至朕甚憐之夫刑至斷支體刻肌膚終身不
息(息生也)何其刑之痛而不德也豈稱為民父母之意哉
其除肉刑有以易之及令罪人各以輕重不亡逃有年
而免(其不逃亡者滿其年數得免為庶人)具為令
除田租税詔(十三年)
農天下之本務莫大焉今廑身從事(廑古勤字)而有租税之
賦是謂本末者無以異也(本農也末賈也言農與賈俱出租無異也)其於勸
農之道未備其除田之租税賜天下孤寡布帛絮各有
數
令祠官致敬無祈詔(十四年)
朕獲執犧牲珪幣以事上帝宗廟十四年于今歷日彌
長以不敏不明而久撫臨天下朕甚自媿其廣增諸祀
壇場珪幣昔先王遠施不求其報望祀不祈其福右賢
左戚先民後已(以賢為上然後及親也)至明之極也今吾聞祠官
祝釐(釐福也音僖)皆歸福於朕躬不為百姓朕甚媿之夫以
朕之不德而專鄉獨美其福百姓不與焉是重吾不德
也其令祠官致敬無有所祈(按十三年夏詔曰蓋聞天道禍自怨起而福由德興)
(百官之非皆由朕躬今祈祝之官移過于下以彰吾之不德朕甚不取其除之與此同意)
策賢良詔(十五年詔有司舉賢良文學士上親策詔之時黽錯在選中)
昔者大禹勤求賢士施及方外四極之内舟車所至人
迹所及靡不聞命以輔其不逮近者獻其明遠者通厥
聰比善戮力以翼天子(比和也)是以大禹能亡失德夏以
長楙(楙美也)高皇帝親除大害去亂從(亂從謂禍亂之蹤跡也)並建
豪英以為官師為諫爭輔天子之闕而翼戴漢宗也賴
天之靈宗廟之福方内以寧澤及四夷今朕獲執天下
之正以承宗廟之祀朕旣不德又不敏明弗能燭而智
不能治此大夫之所著聞也故詔有司諸侯王三公九
卿及主郡吏(主郡吏謂郡守也)各帥其志以選賢良明于國家
之大體通于人事之終始及能直言極諫者各有人數
將以匡朕之不逮二三大夫之行當此三道(三道國體人事直言)
(也二三大夫總謂當時受策者)朕甚嘉之故登大夫于朝親諭朕志大
夫其上三道之要及永惟朕之不德吏之不平政之不
宣民之不寧四者之闕悉陳其志毋有所隠上以薦先
帝之宗廟下以興愚民之休利著之于篇朕親覽焉觀
大夫所以佐朕至與不至書之周之密之重之閉之(重直)
(龍反)興自朕躬大夫其正論毋枉執事(毋為有司枉撓也)烏虖戒
之二三大夫其帥志毋怠
議佐百姓詔(後元年)
間者數年比不登又有水旱疾疫之災朕甚憂之愚而
不明未達其咎意者朕之政有所失而行有過與乃天
道有不順地利或不得人事多失和鬼神廢不享與何
以致此將百官之奉養或費無用之事或多與何其民
食之寡乏也夫度田非益寡而計民未加益以口量地
其於古猶有餘而食之甚不足者其咎安在無乃百姓
之從事於末以害農者蕃為酒醪以靡榖者多六畜之
食焉者衆與細大之義吾未能得其中其與丞相列侯
吏二千石博士議之有可以佐百姓者率意遠思無有
所隠
定和親詔(後二年)
朕旣不明不能遠德使方外之國或不寧息夫四荒之
外不安其生(戎狄荒服故曰四荒言其荒怱去来無常也)封圻之内勤勞不
處(圻亦畿字王畿千里不處者不獲安居)二者之咎皆自於朕之德薄而
不能達遠也間者累年匈奴並暴邊境多殺吏民邊城
兵吏又不能諭其内志以重吾不德夫久結難連兵中
外之國將何以自寧今朕夙興夜寐勤勞天下憂苦萬
民為之惻怛不安未嘗一日忘於心故遣使者冠蓋相
望結轍於道(使車往還故轍如結也)以諭朕志於單于今單于反
古之道(反還也)計社稷之安便萬民之利新與朕俱棄細
過偕之大道結兄弟之義以全天下元元之民和親以
定始于今年
遺匈奴書(後二年)
皇帝敬聞匈奴大單于無恙使當戶且渠雕渠難郎中
韓遼遺朕馬二匹已至敬受(當戶且渠者一人為二官雕渠難者其姓名)先
帝制長城以北引弓之國受令單于長城以内冠帶之
室朕亦制之使萬民耕織射獵衣食父子毋離臣主相
安俱無暴虐今聞渫惡民貪降其趨(渫惡民邪惡不正之民降下也謂下)
(意于利也渫先列反趨讀曰趣)背義絶約忘萬民之命離兩主之歡
然其事已在前矣書云二國已和親兩主驩說寢兵休
卒養馬世世昌樂翕然更始朕甚嘉之聖者日新改作
更始使老者得息幼者得長各保其首領而終其天年
朕與單于俱由此道順天恤民世世相傳施之無窮天
下莫不咸嘉使漢與匈奴鄰敵之國匈奴處北地寒殺
氣早降故詔吏遺單于秫糵金帛綿絮它物歲有數今
天下大安萬民熙熙獨朕與單于為之父母朕追念前
事薄物細故謀臣計失皆不足以離昆弟之驩朕聞天
不頗覆地不偏載朕與單于皆捐細故俱蹈大道墮壊
前惡以圖長久使兩國之民若一家子元元萬民下及
魚鼈上及飛鳥跂行喙息蝡動之類(跂行凡有足而行者喙息凡以出)
(氣者蝡蝡動貌跂音啓喙許穢反蝡人兖反)莫不就安利避危殆故来者不
止天之道也俱去前事朕釋逃虜民(謂漢人逃入匈奴者令不追)單
于毋言章尼等(背單于降漢者)朕聞古之帝王約分明而不食
言(食言者終為不信弃其前言如食而盡)單于留志天下大安和親之後
漢過不先(言更不負約)單于其察之
景帝(諱啓文帝太子)
定孝文廟樂舞詔(元年)
蓋聞古者祖有功而宗有德制禮樂各有由歌者所以
發德也舞者所以明功也高廟酎(正月旦作酒八月成名曰酎酎之言純也)
(至武帝時因八月嘗酎會諸侯廟中出金助祭所謂酎金也酎直救反)奏武德文始五行
之舞(武德高祖所作也文始舜舞也五行周舞也武德舞執干戚文始舞執羽籥五行舞冠冕衣服法五)
(行色)孝惠廟酎奏文始五行之舞孝文皇帝臨天下通關
梁不異遠方(孝文十二年除關不用傳令遠近若一)除誹謗去肉刑賞賜
長老收恤孤獨以遂羣生減耆欲不受獻罪人不孥不
誅亡罪不私其利也除宫刑出美人重絶人之世也朕
旣不敏弗能勝識此皆上世之所不及而孝文皇帝親
行之德厚侔天地利澤施四海靡不獲福明象乎日月
而廟樂不稱朕甚懼焉其為孝文皇帝廟為昭德之舞
以明休德然後祖宗之功德施于萬世永永無窮朕甚
嘉之其與丞相列侯中二千石禮官具禮儀奏
讞疑獄詔(中五年)
法令度量所以禁暴止邪也獄人之大命死者不可復
生吏或不奉法令以貨賂為市朋黨比周以苛為察以
刻為明令亡罪者失職朕甚憐之有罪者不伏罪姦法
為暴甚亡謂也諸獄疑若雖文致於法而於人心不厭
者輒讞之(厭服也讞平議也讞魚列反)
治獄務寬詔(後元年)
獄重事也人有智愚官有上下獄疑者讞有司有司所
不能決移廷尉有令讞而後不當讞者不為失(假令讞訖其理)
(不當所讞之人不為罪失)欲令治獄者務先寬
令天下務農蠶詔(後二年)
雕文刻鏤傷農事者也錦繡纂組害女紅者也(纂赤組也紅)
(讀曰功)農事傷則饑之本也女紅害則寒之原也夫饑寒
並至而能亡為非者寡矣朕親耕后親桑以奉宗廟粢
盛祭服為天下先不受獻減大官省繇賦欲天下務農
蠶素有畜積以備災害彊毋攘弱衆毋暴寡老耆以夀
終幼孤得遂長(遂成也)今歲或不登民食頗寡其咎安在
或詐偽為吏(謂挾詐偽以為吏)吏以貨賂為市漁奪百姓侵牟
萬民(牟食苗根蟲也侵牟食民比之蛑賊也漁言若漁獵之為也)縣丞長吏也姦法
與盜盜甚無謂也(姦法因法作姦也與盜謂盜者當治而知情反佐與之是則共盜無異也)
其令二千石各修其職不事官職耗亂者丞相以聞請
其罪(耗不明也讀與眊同)布告天下使明知朕意
重廉士詔(後二年)
人不患其不知患其為詐也不患其不勇患其為暴也
不患其不富患其亡厭也其惟廉士寡欲易足今訾算
十以上廼得官(疾吏之貪限訾十算廼得為吏十算十萬也)廉士算不必衆
有市籍不得官無貲又不得官朕甚愍之訾算四得官
亡令廉士久失職貪夫長利
勸農桑詔(後三年)
農天下之大本也黃金珠玉饑不可食寒不可衣以為
幣用不識其終始(幣者所以通有無易貴賤也)間歲或不登意為末
者衆農民寡也其令郡國務農桑益種樹可得衣食物
吏發民若取庸采黃金珠玉者坐臧為盜(發民用其民取庸用其資)
(以雇庸)二千石聽者與同罪
武帝(諱徹景帝中子初封膠東王後為皇太子嗣位廟號世宗)
策賢良制(建元元年武帝即位舉賢良文學之士親策之時董仲舒為舉首)
朕獲承至尊休德傳之無窮而施之罔極任大而守重
是以夙夜不遑康寧永惟萬事之統猶懼有闕故廣延
四方之豪儁郡國諸侯公選賢良修潔博習之士欲聞
大道之要至論之極今子大夫褎然為舉首(褎然盛服貎)朕
甚嘉之子大夫其精心致思朕垂聽而問焉蓋聞五帝
三王之道改制作樂而天下洽和百王同之當虞氏之
樂莫盛于韶於周莫盛于勺(勺周頌篇也言能成先祖之功以養天下也)聖
王已沒鍾鼓筦絃之聲未衰而大道微闕陵夷至虖桀
紂之行王道大壞矣夫五百年之間守文之君當途之
士欲則先王之法以戴翼其世者甚衆然猶不能反日
以仆滅至後王而後止豈其所持操或誖謬而失其統
與固天降命不可復反必推之于大衰而後息與烏虖
凡所為屑屑夙興夜寐務法上古者又將無補與三代
受命其符安在災異之變何緣而起性命之情或夭或
夀或仁或鄙(夭夀命也仁鄙性也鄙謂不通也)習聞其號未燭厥理伊
欲風流而令行刑輕而姦改(伊惟也)百姓和樂政事宣昭
何修何飾而膏露降百榖登惪潤四海澤臻草木三光
全寒暑平受天之祐享鬼神之靈(謂鬼神所歆饗)惪澤洋溢施
虖方外延及羣生子大夫明先聖之業習俗化之變終
始之序講聞高誼之日久矣其明以諭朕科別其條勿
猥勿并(猥積也并合也欲其一一疏理而言之)取之于術慎其所出廼其
不正不直不忠不極枉于執事書之不泄興于朕躬毋
悼後害(極中也公卿執事有不忠直而阿枉者皆令言之朕自發書不有漏泄勿懼有後害而不言也)
子大夫其盡心靡有所隠朕將親覽焉
復策賢良制(建元元年時董仲舒對策天子覽其對而異焉於是復策之)
蓋聞虞舜之時游於巖廊之上(廊堂邊廡巖廊謂嚴峻之廊)垂拱無
為而天下太平周文王至於日昃不暇食而宇内亦治
夫帝王之道豈不同條共貫與何逸勞之殊也蓋儉者
不造玄黃旌旗之飾及至周室設兩觀乘大路朱干玉
戚八佾陳於庭而頌聲興(兩觀謂闕也大路玉路之車也干盾也戚鉞也朱丹其盾)
(玉為戚把也佾列也舞者之行列也一列八人天子八列六十四人也)夫帝王之道豈異
指哉或曰良玉不瑑(瑑謂雕刻為文也音篆)又云非文亡以輔德
二端異焉殷人執五刑以督姦傷肌膚以懲惡成康不
式四十餘年(式用也成康之時刑措不用)天下不犯囹圄空虚秦國
用之死者甚衆刑者相望耗矣哀哉烏虖朕夙寤晨興
惟前帝王之憲永思所以奉至尊章洪業皆在力本任
賢(本謂農也)今朕親耕籍田以為農先勸孝弟崇有德使者
冠蓋相望問勤勞恤孤獨盡思極神功烈休德未始云
獲也今陰陽錯繆氛氣充塞(氛惡氣也)羣生寡遂黎民未濟
廉恥貿亂賢不肖渾殽未得其真故詳延特起之士意
庶幾乎今子大夫待詔百有餘人或道世務而未濟稽
諸上古而不同考之于今而難行毋廼牽于文繫而不
得騁與(謂懼于文吏之法)將所由異術所聞殊方與各悉對著
于篇毋諱有司(言不當忌畏有司而不極言)明其指略切磋究之以
稱朕意
復策賢良制(建元元年)
蓋聞善言天者必有徵于人善言古者必有驗于今故
朕垂問虖天人之應上嘉唐虞下悼桀紂寖微寖滅寖
明寖昌之道(寖漸也)虚心以改今子大夫明于陰陽所以
造化習于先聖之道業然而文采未極豈惑乎當世之
務哉條貫靡竟統紀未終意朕之不明與聽若眩與夫
三王之教所祖不同而皆有失或謂久而不易者道也
意豈異哉今子大夫旣已著大道之極陳治亂之端矣
其悉之究之孰之復之(悉盡也究竟也復反復重言之也)詩不云虖嗟
爾君子毋常安息神之聽之介爾景福(小雅小明之詩安息安處也介)
(助也景大也言人君不當苟自安處而已若能靖恭其位直道而行則神聽而知之助以大福也)朕將
親覽焉子大夫其茂明之
養老詔(建元元年)
古之立教鄉里以齒朝廷以爵扶世導民莫善於德然
則於鄉里先耆艾奉高年古之道也(六十曰耆五十曰艾)今天下
孝子順孫願自竭盡㠯承其親外廹公事内乏資財是
㠯孝心闕焉朕甚哀之民年九十㠯上已有受鬻法(給米)
(粟以為糜鬻鬻之六反)為復子若孫令得身帥妻妾遂其供養之
事(若者䂊反之辭也有子即復子無子即復孫也)
策賢良詔(元光五年復徵賢良文學上策詔之)
蓋聞上古至治畫衣冠異章服而民不犯陰陽和五榖
登六畜蕃甘露降風雨時嘉禾興朱草生山不童澤不
涸(童無草木也)麟鳳在郊藪龜龍游於沼河洛出圖書父不
喪子兄不哭弟北發渠搜南撫交阯(發徵發也渠搜遠夷之國)舟車
所至人迹所及跂行喙息咸得其宜朕甚嘉之今何道
而臻乎此子大夫修先聖之術明君臣之義講論洽聞
有聲乎當世敢問子大夫天人之道何所本始吉凶之
效安所期焉禹湯水旱厥咎何由仁義禮知四者之宜
當安設施屬統垂業物鬼變化(屬繫也)天命之符廢興何
如天文地理人事之紀子大夫習焉其悉意正議詳具
其對著之于篇朕將親覽焉靡有所隠(時擢公孫弘對為第一按弘對)
(策言仁義禮智歸重于智術曲學阿世宋儒吕祖謙真德秀俱深非之今但錄制辭)
興廉舉孝詔(元朔元年)
公卿大夫所使總方略壹統類廣教化美風俗也夫本
仁祖義褒德錄賢勸善刑暴(本仁祖義謂以仁義為本始)五帝三王
所繇昌也朕夙興夜寐嘉與宇内之士臻於斯路故旅
耆老復孝敬(旅耆老者加惠於耆老之人若賓旅也復孝敬者謂優復孝弟之人也)選豪
俊講文學稽參政事祈進民心深詔執事興廉舉孝庶
幾成風紹休聖緒夫十室之邑必有忠信三人並行厥
有我師今或至闔郡而不薦一人是化不下究而積行
之君子雍於上聞也(雍讀曰壅)二千石官長紀綱人倫(謂郡之守)
(尉縣之令長)將何以佐朕燭幽隠勸元元厲蒸庶崇鄉黨之
訓哉且進賢受上賞蔽賢蒙顯戮古之道也其與中二
千石禮官博士議不舉者罪(有司奏議曰詔書昭先帝聖緒令二千石舉孝廉所)
(以化元元移風俗也不舉孝不奉詔當以不敬論不察廉不勝任也當兔奏可)
赦天下詔(元朔元年)
朕聞天地不變不成施化陰陽不變物不暢茂易曰通
其變使民不倦(此易下繫之辭也言通物之變故能樂其器用不懈倦也)詩云九變
復貫知言之選(貫事也論語曰仍舊貫選擇也此言文質不同寬猛殊用循環復舊擇善而從)
(之)朕嘉唐虞而樂殷周據舊以鑒新其赦天下與民更
始諸逋貸及辭訟在孝景後三年㠯前皆勿聽治
置博士弟子詔(元朔五年公孫弘請為博士置弟子員)
蓋聞導民㠯禮風之㠯樂今禮壊樂崩朕甚閔焉故詳
延天下方聞之士咸薦諸朝(方道也禮記曰隆禮由禮謂之有方之士聞博聞也)
其令禮官勸學講議洽聞舉遺興禮㠯為天下先(舉遺逸之)
(文而與禮樂)太常其議予博士弟子崇鄉黨之化㠯厲賢材
焉
賜三老孝悌力田帛詔(元狩元年)
朕聞咎繇對禹曰在知人知人則哲惟帝難之蓋君者
心也民猶支體支體傷則心㦧怛日者淮南衡山修文
學流貨賂兩國接壤怵於邪說(怵者誘也)而造簒弑此朕之
不德詩云憂心慘慘念國之為虐(小雅正月之詩)已赦天下滌
除與之更始朕嘉孝悌力田哀夫老眊孤寡鰥獨(眊古耄字)
(八十曰耄)或匱於衣食甚憐愍焉其遣謁者巡行天下存問
致賜曰皇帝使謁者(謁者令使者宣詔書之文)賜縣三老孝者帛人
五匹鄉三老弟者力田帛人三匹年九十㠯上及鰥寡
孤獨帛人二匹絮三斤八十㠯上米人三石有冤失職
使者㠯聞(職常也失職者失其常業及常理也)縣鄉即賜毋贅聚(贅會也令勿擅)
(徵召贅聚三老孝弟力田也即就也各遣就其所居而賜之)
賜齊王閎策(元狩六年三王同日立皆賜策各以國土風俗申戒其後齊懷王薨)
(無子國除昭帝時旦謀反自殺宣帝時胥坐祝詛誅)
惟元狩六年四月乙已皇帝使御史大夫湯(張湯)廟立子
閎為齊王(廟授策也)曰烏呼小子閎受兹青社(王者以五色土為太社封)
(四方諸侯各以其方色土與之苴以白茅歸以立社)朕承天序惟稽古建爾國家
封于東土世為漢藩輔烏呼念哉共朕之詔(共讀曰恭)惟命
不于常人之好德克明顯光義之不圖俾君子怠(言人若好)
(德則能明顯有光輝若不圖于義則君子懈怠無歸附之者)悉爾心允執其中天祿
永終厥有愆不臧廼凶于乃國而害于爾躬嗚呼保國
乂民可不敬與王其戒之
賜燕王旦策
嗚呼小子旦受兹玄社建爾國家封于北土世為漢藩
輔嗚呼薰鬻氏虐老獸心以姦巧邊甿(薰鬻堯時匈奴號也虐老謂貴)
(少壯賤耆老獸心言貪暴而無仁義也薰音勲鬻音育)朕命將率徂征厥罪萬夫
長千夫長三十有二帥(時所獲三十二帥也)降旗奔師(昆邪王偃其旗鼓而)
(來降也)薰鬻徙域(匈奴徙東)北州以妥(妥安也)悉爾心毋作怨毋
作棐德(棐匪同非也)毋廢廼備非教士不得從徵(士不素習不得應召)
王其戒之
賜廣陵王胥策
嗚呼小子胥受兹赤社建爾國家封于南土世世為漢
藩輔古人有言曰大江之南五湖之間其人輕心揚州
保疆(保恃也)三代要服不及以正(要服次荒服之内者也正政也要一遥反)
烏呼悉爾心祗祗兢兢廼惠廼順毋桐好逸毋邇宵人
(桐輕脱之貌音通)惟法惟則書云臣不作福不作威靡有後羞
王其戒之
遣博士巡行天下詔(元狩六年)
日者有司以幣輕多姦(幣錢也)農傷而末衆又禁兼并之
塗故改幣㠯約之(更去半兩錢行五銖錢皮幣以檢約姦邪)稽諸往古制宜
於今廢期有月(自往年三月至今年四月期有餘月矣)而山澤之民未諭
夫仁行而從善義立則俗易意奉憲者所㠯𨗳之未明
與將百姓所安殊路而撟虔吏因乘埶㠯侵蒸庶邪(稱詐)
(為撟強取為虔撟與矯同)何紛然其擾也今遣博士大等六人分循
行天下(大褚大也)存問鰥寡廢疾無㠯自振業者貸與之諭
三老孝弟㠯為民師舉獨行之君子徵詣行在所(天子或在)
(京師或出巡狩不可豫定故言行在所耳)朕嘉賢者樂知其人廣宣厥道士
有特招使者之任也(設士有殊才異行當特招者任在使者分別之)詳問隠處
亡位及冤失職姦猾為害野荒治苛者舉奏郡國有所
㠯為便者上丞相御史㠯聞
遣博士巡行江南詔(元鼎二年)
仁不異遠義不辭難(遠近如一為仁不憚艱難為義)今京師雖未為豐
年山林池澤之饒與民共之今水潦移於江南廹隆冬
至朕懼其饑寒不活江南之地火耕水耨(燒草下水種稻草與稻並)
(生高七八寸因悉芟去復下水灌之草死獨稻長所謂火耕水耨)方下巴蜀之粟致之
江陵遣博士中等分循行諭告所抵無令重困吏民有
振救饑民免其戹者具舉㠯聞
封周子南君詔(元鼎四年)
祭地冀州(后土祠在汾陰本冀州地)瞻望河洛巡省豫州觀于周室
邈而無祀(邈遠絶之意)詢問耆老廼得孽子嘉其封嘉為周
子南君㠯奉周祀(子南其封邑之號以為周後故總言周子南君)
勅楊僕書(元鼎六年楊僕宜陽人為樓船將軍征南越有功封將梁侯東越反上欲)
(復使將為其伐前勞以書勅責之僕惶恐願盡死贖罪)
將軍之功獨有先破石門尋陿(尋陿地名僕討南粤先陷尋陿破石門)非
有斬將搴旗之實也烏足以驕人哉前破番禺捕降者
以為虜掘死人以為獲是一過也建德吕嘉逆罪不容
於天下將軍擁精兵不窮追超然以東越為援是二過
也士卒暴露連歲為朝會不置酒將軍不念其勤勞而
造佞巧請乘傳行塞因用歸家懷銀黃垂三組夸鄉里
是三過也失期内顧以道惡為解失尊尊之序是四過
也欲請蜀刀問君賈幾何對曰率數百武庫日出兵而
陽不知挾偽干君是五過也受詔不至蘭池宫明日又
不對假令將軍之吏問之不對令之不從其罪何如推
此心以在外江海之間可得信乎今東越深入將軍能
率衆以掩過不
減内史地租詔(元鼎六年自鄭國鑿渠後至是百三十六歲而兒寬為左内史)
(奏請穿鑿六輔渠以溢溉鄭國傍高卬之田于是天子下詔)
農天下之本也泉流灌寖所以育五榖也左右内史地
名山川原甚衆細民未知其利故為通溝瀆畜陂澤所
以備旱也今内史稻田租挈重不與郡同(租挈收田租之約令也郡)
(謂四方諸郡也挈苦計反)其議減令吏民勉農盡地利平繇行水
(平繇者均齊渠堰之力役)勿使失時
察茂材異等詔(元封五年時名臣文武欲盡因下詔)
蓋有非常之功必待非常之人故馬或奔踶而致千里
(踶蹋也奔踶者乘之即奔立則踶人也踶徒計反)士或有負俗之累而立功名
(負俗謂被世譏論也)夫泛駕之馬(泛覆也覆駕者言馬有逸氣而不循軌轍也泛方勇反)跅
弛之士(跅者跅落無檢局弛者放廢不遵禮度跅土各反)亦在御之而已其令
州郡察吏民有茂材異等(舊言秀才避光武諱稱茂材)可為將相及
使絶國者
賜會稽太守書(嚴助使淮南還上問所欲對願為會稽太守於是拜為會稽太)
(守數年不聞問上賜責)
制詔會稽太守君厭承明之廬(承明廬在石渠閣外直宿所止曰廬)勞侍
從之事懷故土出為郡吏會稽東接於海南近諸越(越種)
(非一故曰諸)北枕大江(枕臨也)間者闊焉久不聞問具以春秋
對毋以蘇秦縱横
賜吾丘夀王璽書(夀王高材通明為侍中中郎會東郡盜賊起拜東郡都尉)
(不復置太守是時軍旅數發年歲不熟盜賊益多故賜書)
子在朕前之時知略輻湊(言其無方而至若車輪之歸于轂)以為天下
少雙海内寡二及至連十餘城之守任四千石之重(郡守)
(都尉皆二千石夀王兼總二任故云四千石也)職事並廢盜賊從横甚不稱在
前時何也
罷屯輪臺詔(是時上既悔遠征伐而搜粟都尉桑弘羊與丞相御史奏言輪臺以)
(東捷枝渠犂皆故國可遣卒屯種上廼下詔深陳既往之悔由是不復出軍而封丞相車)
(千秋為富民侯以明休息思富養民也)
前有司奏欲益民賦三十助邊用(三十者每口轉增三十錢也)是重
困老弱孤獨也而今又請遣卒田輪臺輪臺西於車師
千餘里前開陵侯擊車師時(開陵侯匈奴介和王来降者)危須尉犂
樓蘭六國子弟在京師者皆先歸發畜食迎漢軍(畜謂馬牛)
(羊等也)又自發兵凡數萬人王各自將共圍車師降其王
諸國兵便罷力不能復至道上食漢軍漢軍破城食至
多然士自載不足以竟師(士雖各自載糧而在道已盡至於歸塗尚苦乏食不足不)
(能終師旅之事也)彊者盡食畜産羸者道死數千人朕發酒泉
驢槖駝負食出玉門迎軍吏卒起張掖不甚遠然尚厮
留甚衆(厮留言其前後離厮不相逮及也)曩者朕之不明以軍候弘上
書言匈奴縛馬前後足置城下馳言秦人我匄若馬(謂中)
(國人為秦人)又漢使者久留不還故興師遣貳師將軍欲以
為使者威重也古者卿大夫與謀參以蓍龜不吉不行
廼者以縛馬書徧視丞相御史二千石諸大夫郎為文
學者廼至郡屬國都尉成忠趙破奴等皆以虜自縛其
馬不祥甚哉或以為欲以見彊夫不足者視人有餘易
之卦得大過爻在九五(其繇曰枯楊生華象曰枯楊生華何可久也謂匈奴破不久也)
匈奴困敗公車方士太史治星望氣及太卜龜蓍皆以
為吉匈奴必破時不可再得也又曰北伐行將於鬴山
必克(行將謂遣將率行也鬴山山名鬴古釡字)卦諸將貳師最吉故朕親發
貳師下鬴山詔之必毋深入今計謀卦兆皆反繆重合
侯(莽通)得虜候者言聞漢軍當来匈奴使巫埋羊牛所出
諸道及水上以詛軍單于遺天子馬裘常使巫祝之縛
馬者詛軍事也又卜漢軍一將不吉匈奴常言漢極大
然不能饑渴(能音耐)失一狼走千羊廼者貳師敗軍士死
略離散悲痛常在朕心今請遠田輪臺欲起亭隧(隧者依深)
(險之處開通行道也)是擾勞天下非所以優民也今朕不忍聞大
鴻臚等又議欲募囚徒送匈奴使者明封侯之賞以報
忿五伯所弗能為也且匈奴得漢降者常提掖搜索問以
所聞今邊塞未正闌出不禁障候長吏使卒獵獸以皮
肉為利卒苦而㷭火乏失亦上集不得(言邊塞有闌出逃亡之人而主)
(者不禁又長吏利於皮肉多使障候之卒獵獸故令㷭火有乏又其人勞苦因致奔亡凡有此失皆不集於所)
(上文書)後降者来若捕生口虜廼知乏(既不上書所以當時不知至有降者)
(来及捕生口或虜得匈奴人言之乃知此事)當今務在禁苛暴止擅賦力本
農修馬復令以補缺毋乏武備而已(馬復因養馬以免徭賦也復方目)
(反)郡國二千石各上進畜馬方略補邊狀與計對(與上計者)
(同来赴對也)
昭帝(諱弗陵武帝少子)
賜涿郡韓福等五人詔(元鳳元年賜郡國所選有行義者韓福等五人)
(帛人五十匹遣歸)
朕閔勞以官職之事(閔哀韓福等不忍勞役以官職之事)其務修孝弟以
教鄉里令郡縣常以正月賜羊酒有不幸者賜衣被一
襲祠以中牢(一襲一稱也猶今言一副也中牢即少牢謂羊豕也)
賜燕王旦璽書(元鳳元年燕王旦與左將軍上官桀等謀反天子使使者賜燕)
(王璽書旦得書自絞死)
昔高皇帝王天下建立子弟以藩屏社稷先日諸吕陰
謀大逆劉氏不絶若髮賴絳侯等誅討賊亂尊立孝文
以安宗廟非以中外有人表裏相應故耶樊酈曹灌攜
劍推鋒從高皇帝墾菑除害耘鉏海内當此之時頭如
蓬葆(草叢生曰葆)勤苦至矣然其賞不過封侯今宗室子孫
曾無暴衣露冠之勞裂地而王之分財而賜之父死子
繼兄終弟及今王骨肉至親敵吾一體廼與他姓異族
謀害社稷親其所疏疏其所親有悖逆之心無忠愛之
義如使古人有知(古人謂先人)當何面目復奉齊酎見高祖
之廟乎
宣帝(諱詢武帝曾孫廟號中宗)
地震舉賢良方正詔(本始四年)
蓋災異者天地之戒也朕承洪業奉宗廟託于士民之
上未能和羣生廼者地震北海琅邪壊祖宗廟朕甚懼
焉丞相御史其與列侯中二千石博問經學之士有以
應變輔朕之不逮毋有所諱令三輔太常内郡國舉賢
良方正各一人律令有可蠲除以安百姓條奏被地震
壊敗甚者勿收租賦
令郡國舉孝弟詔(地節三年)
朕既不逮𨗳民不明(不逮者意慮不及也)反側晨興念慮萬方不
忘元元唯恐羞先帝聖德故並舉賢良方正以親萬姓
歷載臻兹然而俗化闕焉傳曰孝弟也者其為仁之本
與其令郡國舉孝弟有行義聞於鄉里者各一人
罷車騎等屯兵詔(地節三年)
廼者九月壬申地震朕甚懼焉有能箴朕過失及賢良
方正直言極諫之士以匡朕之不逮毋諱有司(諱避也雖有司)
(在顯職者皆言其過勿避之)朕既不德不能附遠是以邊境屯戍未
息今復飭兵重屯久勞百姓(飭整也)非所以綏天下也其
罷車騎將軍右將軍屯兵
遭喪勿繇詔(地節四年)
𨗳民以孝則天下順今百姓或遭衰絰凶災(衰千回反)而吏
繇事使不得葬(繇讀曰搖事謂役使之)傷孝子之心朕甚憐之自
今諸有大父母父母喪者勿繇事使得收斂送終盡其
子道
首匿勿坐詔(地節四年)
父子之親夫婦之道天性也雖有患禍猶蒙死而存之
(蒙冒也)誠愛結於心仁厚之至也豈能違之哉自今子首
匿父母妻匿夫孫匿大父母皆勿坐(凡首匿者言為謀首而藏匿罪人)
其父母匿子夫匿妻大父母匿孫罪殊死皆上請廷尉
以聞
減鹽賈詔(地節四年)
朕惟百姓失職不贍遣使者循行郡國問民所疾苦吏
或營私煩擾不顧厥咎朕甚閔之今年郡國頗被水災
已振貸鹽民之食而賈咸貴(賈讀曰價)衆庶重困(更增其困也)其
減天下鹽賈
令郡國歲上繫囚詔(地節四年)
令甲死者不可生(令有先後故有令甲令乙令丙甲乙者若今之第一第二篇耳)刑者
不可息(息謂生長也言劓刖臏割之徒不可更生長亦猶謂子為息耳)此先帝之所重
而吏未稱今繫者或以掠辜若饑寒瘐死獄中(瘐病也囚徒病)
(律名為瘐)何用心逆人道也朕甚痛之其令郡國歲上繫囚
以掠笞若瘐死者所坐名縣爵里(名其人名也縣所屬縣也爵其身之官爵)
(也里所居邑里也)丞相御史課殿最以聞(殿後也課居後也最凡要之首也課居先)
(也殿丁見反)
令二千石察官屬詔(元康二年)
獄者萬民之命所以禁暴止邪養育羣生也能使生者
不怨死者不恨則可謂文吏矣今則不然用法或持巧
心析律貳端深淺不平(析分也謂分破律條妄生端緒以出入人罪)增辭飾
非以成其罪奏不如實上亦亡繇知(上者天子自謂也)此朕之
不明吏之不稱四方黎民將何仰哉二千石各察官屬
勿用此人吏務平法或擅興繇役飾廚傳稱過使客(使人)
(及賓客来者稱其意而遣之令過去也稱尺孕反)越職踰法以取名譽譬猶踐
薄冰以待白日豈不殆哉今天下頗被疾疫之災朕甚
愍之其令郡國被災甚者毋出今年租賦
益吏奉詔(神爵三年)
吏不廉平則治道衰今小吏皆勤事而奉祿薄(奉扶用反)欲
其毋侵漁百姓難矣其益吏百石以下奉十五
使尚書詔問黃霸(五鳳三年樂陵侯史高以外屬舊恩侍中貴重丞相黃霸)
(薦高可太尉天子使尚書詔問霸霸免冠謝罪)
太尉官罷久矣丞相兼之所以偃武興文也如國家不
虞邊境有事左右之臣皆將帥也夫宣明教化通達幽
隠使獄亡冤刑邑亡盜賊君之職也將相之官朕之任
焉侍中樂陵侯高帷幄近臣朕之所自親君何越職而
舉之尚書令受丞相對
戒不禁姦邪詔(黃龍元年)
蓋聞上古之治君臣同心舉措曲直各得其所是以上
下和洽海内康平其德弗可及已朕旣不明數申詔公
卿大夫務行寬大順民所疾苦將欲配三王之隆明先
帝之德也今吏或以不禁姦邪為寬大縱釋有罪為不
苛或以酷惡為賢皆失其中奉詔宣化如此豈不繆哉
方今天下少事繇役省減兵革不動而民多貧盜賊不
止其咎安在上計簿具文而已務為欺謾以避其課三
公不以為意朕將何任諸請詔省卒徒自給者皆止(先是)
(武帝以用度不足宜有以益官者或奉使求不受奉祿自省其徒衆以取其稟者或自給於是姦吏緣以為利)
(所得多於本祿故絶之)御史察計簿疑非實者按之使真偽毋相
亂
元帝(諱奭宣帝太子)
責丞相御史詔(上初即位關東連年被災害民流入關上於是數以朝日引見)
(丞相御史入受詔條責以職事)
惡吏負賊妄意良民(賊發不得恐負其殿故妄疑善人致其罪也)至亡辜死
或盜賊發吏不亟追而反繫亡家(亟急也不急追賊反禁繫失物之家)後
不敢復告以故寖廣民多冤結州郡不理連上書者交
於闕廷二千石選舉不實是以在位多不任職民田有
災害吏不肯除收趣(音促)其租以故重困關東流民饑寒
疾疫已詔吏轉漕虚倉廩開府臧(與藏同)相振救賜寒者
衣至春猶恐不贍今丞相御史將欲何施以塞此咎悉
意條狀陳朕過失
蠲減律令詔(按刑法志元帝初立時詔)
夫法令者所以抑暴扶弱欲其難犯而易避也今律令
煩多而不約自典文者不能分明而欲羅元元之不逮
(羅網也不逮言意識所不及)斯豈刑中之意哉其議律令可蠲除輕
減者條奏唯在便安萬姓而已
宫館勿繕治詔(初元元年)
間者陰陽不調黎民饑寒無以保治惟德淺薄不足以
充入舊貫之居(論語云仍舊貫帝自謙言不足充入先帝之宫室)其令諸宫館
希御幸者勿繕治(繕補也)太僕減榖食馬水衡省肉食獸
(減謂損其數省者全去之)
地震赦天下詔(初元二年)
蓋聞賢聖在位陰陽和風雨時日月光星辰靜黎庶康
寧考終厥命今朕恭承天地託于公侯之上明不能燭
德不能綏灾異並臻連年不息乃二月戊午地震于隴
西郡毁落太上皇廟殿壁木飾壊敗豲道縣城郭官寺
及民室屋壓殺人衆(豲道屬天水凡府庭所在皆謂之寺豲音完)山崩地裂
水泉涌出天惟降灾震驚朕師(師衆也)治有大虧咎至於
斯夙夜兢兢不通大變深惟鬱悼未知其序間者歲數
不登元元困乏不勝饑寒以陷刑辟朕甚閔之郡國被
地動灾甚者無出租賦赦天下有可蠲除減省以便萬
姓者條奏毋有所諱丞相御史中二千石舉茂材異等
直言極諫之士朕將親覽焉
罷珠崖詔(初元三年珠崖郡山南縣反博謀羣臣待詔賈捐之以為宜棄珠崖救民)
(饑饉從之)
珠崖虜殺吏民背畔為逆今廷議者或言可擊或言可
守或欲棄之其指各殊朕日夜思惟議者之言羞威不
行則欲誅之狐疑辟難則守屯田通于時變則憂萬民
夫萬民之饑餓與遠蠻之不討危孰大焉且宗廟之祭
凶年不備况乎辟不嫌之辱哉今關東大困倉庫空虚
無以相贍又以動兵非特勞民凶年隨之其罷珠崖郡
民有慕義欲内屬便處之不欲勿彊
赦天下詔(初元三年)
廼者火灾降於孝武園館朕戰栗恐懼不燭變異咎在
朕躬羣司又未肯極言朕過以至於斯將何以寤焉百
姓仍遭凶阸無以相振加以煩擾虖苛吏拘牽虖微文
不得永終性命朕甚閔焉其赦天下
罷甘泉建章宫衞詔(初元三年)
蓋聞安民之道本繇陰陽間者陰陽錯謬風雨不時朕
之不德庶幾羣公有敢言朕之過者今則不然媮合苟
從未肯極言(媮與偷同)朕甚閔焉永惟烝庶之饑寒遠離父
母妻子勞於非業之作衞於不居之宫(不急之事故云非業也)恐
非所以佐陰陽之道也其罷甘泉建章宫衞令就農百
官各省費條奏毋有所諱有司勉之毋犯四時之禁丞
相御史舉天下明陰陽災異者各三人
復責丞相御史詔(永光元年春霜夏寒日青亡光上復以詔條責)
郎有從東方来者言民父子相棄丞相御史案事之吏
匿不言邪將從東方来者加增之也何以錯繆至是欲
知其實方今年歲未可預知也即有水旱其憂不細公
卿有可以防其未然救其已然者不各以誠對毋有所
諱
罷初陵縣邑詔(永光四年)
安土重遷黎民之性骨肉相附人情所願也頃者有司
緣臣子之義奏徙郡國民以奉園陵令百姓遠棄先祖
墳墓破業失産親戚別離人懷思慕之心家有不安之
意是以東垂被虚耗之害關中有無聊之民非久長之
策也詩不云乎民亦勞止迄可小康惠此中國以綏四
方(大雅民勞之詩)今所為初陵者勿置縣邑使天下咸安土樂
業亡有動搖之心布告天下令明知之
賜東平王太后璽書(東平王宇宣帝子時犯法與太后不相得上勅諭王)
(復賜太后璽書)
皇帝使諸吏宦者令承問東平王太后朕有聞(言母子不和也)
(不欲指斥言之故云有聞也)王太后少加意焉夫福善之門莫美于
和睦患咎之首莫大于内離今東平王出繦褓之中而
託于南面之位加以年齒方剛涉學日寡驁忽臣下不
自它于太后(不自它者親之辭也言不自同它人)以是之間能無失禮義
者其唯聖人乎傳曰父為子隠直在其中矣王太后明
察此意不可不詳閨門之内母子之間同氣異息骨肉
之恩豈可忽哉豈可忽哉昔周公戒伯禽曰故舊無大
故則不可棄也毋求備于一人夫以故舊之恩猶忍小
惡而况此乎已遣使者諭王王旣悔過服罪太后寬忍
以貰之(貰猶緩也)後宜不敢王太后強餐止思念慎疾自愛
敕東平傅相詔
夫人之性皆有五常及其少長耳目牽於耆欲故五常
銷而邪心作情亂其性利勝其義而不失厥家者未之
有也今王富於春秋氣力勇武獲師傅之教淺加以少
所聞見自今以来非五經之正術敢以游獵非禮道王
者輒以名聞
報貢禹
朕以生有伯夷之廉史魚之直守經據古不阿當世孳
孳於民俗之所寡故親近生幾參國政今未得久聞生
之奇論也而云欲退意豈有所恨與將在位者與生殊
乎(言志趣不同)往者嘗令金敞語生欲及生時祿生之子旣
已諭矣今復云子少夫以王命辨護生家雖百子何以
加傳曰亡懷土何必思故鄉生其強飯慎疾以自輔
成帝(諱驁元帝太子)
減刑詔(河平中)
甫刑云五刑之屬三千大辟之罰其屬二百(甫刑即周書吕刑初)
(為吕侯號曰吕刑後為甫侯又稱甫刑)今大辟之刑千有餘條律令煩多
百有餘萬言奇請它比日以益滋(奇請謂常文之外主者別有所請以定罪)
(也它比謂引它類以比附之稍增律條也奇居宜反)自明習者不知所由欲以
曉諭衆庶不亦難乎於以羅元元之民夭絶亡辜豈不
哀哉其與中二千石二千石博士及明習律令者議減
死刑及可蠲除約省者令較然易知條奏書不云乎惟
刑之恤哉其審核之務準古法朕將盡心覽焉
順四時月令詔(陽朔二年)
昔在帝堯立羲和之官命以四時之事令不失其序故
書云黎民於蕃時雍(尚書作變而此作蕃兩說並通)明以陰陽為本也
今公卿大夫或不信陰陽薄而小之所奏請多違時政
(時政月令也)傳以不知周行天下(言遞相因循以所不知之事施設教命周徧天下)
而欲望陰陽和調豈不謬哉其務順四時月令
舉博士詔(陽朔二年)
古之立太學將以傳先王之業流化於天下也儒林之
官四海淵原宜皆明於古今溫故知新通達國體故謂
之博士否則學者無述焉為下所輕非所以尊道德也
工欲善其事必先利其器丞相御史其與中二千石二
千石雜舉可充博士位者使卓然可觀
勸農詔(陽朔四年)
夫洪範八政以食為首斯誠家給刑錯之本也先帝劭
農(劭勸勉也)薄其租税寵其強力(謂優寵力田之人)令與孝弟同科
間者民彌惰怠鄉本者少趨末者衆將何以矯之方東
作時其令二千石勉農桑出入阡陌致勞来之(南北曰阡東西)
(曰陌)書不云乎服田力嗇乃亦有秋(農夫服田厲其膂力乃有秋收也此商書)
(盤庚之辭)其勖之哉
遣使者巡行郡國詔(鴻嘉四年)
數勅有司務行寬大而禁苛暴訖今不改一人有辜舉
宗拘繫農民失業怨恨者衆傷害和氣水旱為災關東
流冗者衆(冗散失其事業也)青幽冀部尤劇朕甚痛焉未聞在
位有惻然者孰當助朕憂之已遣使者循行郡國被災
害什四以上民貲不滿三萬勿出租賦逋貸未入皆勿
收流民欲入關輒籍内(錄其民籍而内之)所之郡國謹邁以理
(之往也)務有以全活之思稱朕意
禁列侯近臣奢僭詔(永始四年)
聖王明禮制以序尊卑異車服以章有德雖有其財而
無其尊不得踰制故民興行上義而下利方今世俗奢
僭罔極靡有厭足公卿列侯親屬近臣四方所則未聞
修身遵禮同心憂國者也或廼奢侈逸豫務廣第宅治
園池多畜奴婢被服綺縠設鐘鼓備女樂車服嫁娶葬
埋過制吏民慕效寖以成俗而欲望百姓儉節家給人
足豈不難哉詩不云乎赫赫師尹民具爾瞻(小雅節南山之詩)
其申勅有司以漸禁之青綠民所常服且勿止(然則禁紅紫之)
(屬)列侯近臣各自省改司隸校尉察不變者
哀帝(諱欣元帝庶孫定陶恭王子)
罷樂府官詔(時黃門名倡丙彊景武之屬富顯於世哀帝自為定陶王時疾之又)
(性不好音及即位下詔)
惟世俗奢泰文巧而鄭衞之聲興夫奢泰則下不孫而
國貧文巧則趨末背本者衆鄭衞之聲興則淫辟之化
流而欲黎庶敦朴家給猶濁其源而求其清流豈不難
哉孔子不云乎放鄭聲鄭聲淫其罷樂府官郊祭樂及
古兵法武樂在經非鄭衞之樂者條奏別屬他官
御選古文淵鑒卷十
