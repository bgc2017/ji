欽定四庫全書
御選古文淵鑒卷三十九目錄
唐
劉蕡
制策對
李德裕
討劉稹制
賜回鶻書意
賜回鶻可汗書意
賜太和公主敇書
賜石雄詔意
賜王宰詔意
又賜王宰詔意
代劉沔與回鶻宰相頡于伽思書
為宰相與李執方書
論侍講奏孔子門徒事狀
議禮法等大事
論維州事狀
丹扆六箴(并序)
臣子論
忠諫論
近倖論
欽定四庫全書
御選古文淵鑒卷三十九
内閣學士兼禮部侍郎教習庶吉士(臣)徐(乾學)等奉
旨編注
唐
劉蕢(字去華幽州昌平人對策不第貶柳州司戸參軍至昭宗時贈右諫議大夫)
制策對(神策中尉王守澄負弑逆罪不能討文宗即位思洗宿恥太和二年引諸儒策)
(之於廷蕢對策極言其禍)
褐衣小生沐浴齋戒伏於彤庭之内謹頓首上言皇帝
陛下臣誠不佞有匡國致君之術無位而不得行有犯
言敢諫之心無路而不得達但懷憤鬱抑思有時而一
發耳尚欲與庶人議於道商賈謗於市得通上聽一悟
主心雖被妖言之罪無所悔焉况逢陛下詢求過闕咨
訪謀猷制詔中外舉直言極諫臣辱斯舉專承大問敢
不悉意以言至于上所忌時所禁權幸所諱惡有司所
與奪臣愚不識大體伏惟陛下少加優容不使聖時有
讜言受戮者天下之幸也謹昧死以對伏以聖策有思
古先之理念玄默之化將欲通天人以濟俗和陰陽以
煦物見陛下慮道之深也臣以為哲王之理其則不遠
惟致之之道何如耳伏以聖策有祇荷丕構而不敢荒
寧奉若謨訓而罔有怠忽見陛下憂勤之至也臣以為
任賢惕厲宵衣旰食宜絀左右之纖佞進肱股之大臣
若夫追蹤三五紹復祖宗以鑒前古之興亡明當代之
成敗心有不達以下情蔽而不得上通行有未孚以上
澤壅而不得下洽欲人之化在修己以先之欲氣之和
在遂性以導之捄災旱在致精神廣布殖在視食力國
廪罕蓄本乎冗食尚繁吏道多端本乎選用失當豪猾
踰檢由中外之法殊生徒惰業由學校之官廢列郡干
禁由授任非人百工滛巧由制度不立伏以聖策有擇
官濟治之心阜財發號之歎見陛下教化之本也且進
人以行則枝葉安有難辨乎防下以禮則恥格安有不
形乎念生寡而食衆可罷斥惰遊念令煩而理鮮要察
其行否博延羣彦願陛下必納其言造庭待問則小臣
安敢愛死伏以聖策有求賢箴闕之言審政辨疵之令
見陛下咨訪之勤也遂小臣斥姦豪之志則弊革于前
守陛下念康濟之心則惠敷於下邪正之道分而治古
可近禮樂之方著而和氣克充至若夷吾之法非皇王
之權嚴尤所陳無最上之策(漢書嚴尤三策謂周得中策漢得下策秦無策焉)
元凱之所先不若唐堯考績(晉書杜預上黜陟之課謂當委任達官各考所統在)
(官一年以後每歲舉優者一人為上第劣者一人為下第)叔子之所務不若虞舜舞
干(晉書羊祜與吴人交兵尅日方戰不為掩襲之計有進譎詐之策者輒飲以醇酒使不得言)且俱
非大德之中庸上聖之龜鑒又何足為陛下道哉或有
以繫安危之機兆存亡之變者臣請披肝膽為陛下别
白而重言之臣前所謂哲王之理其則不遠者在陛下
慎思之力行之始終不懈而已謹案春秋元者氣之始
也春者歲之元也春秋以元加于歲以春加于王明王
者當奉若天道以謹其始也又舉時以終歲舉月以終
時春秋雖無事必書首月以存時眀王者當承天之道
以謹其終也(隠元年春王正月穀梁傳雖無事必舉正月謹始也)王者動作終始
必法於天者以其運行不息也陛下能謹其始又能謹
其終懋而修之勤而行之則執契而居簡(老子聖人執左契而不責)
(於人)無為而不宰廣立本之大業崇建中之盛德安有三
代循環之弊(史記高帝贊言夏政忠其敝野故殷人承之以敬敬之敝鬼故周人承之以文文之)
(敝僿救僿莫若忠三代之道若循環周而復始)百偽滋熾之漸乎臣故曰惟致
之之道何如耳臣前所謂任賢惕厲宵衣旰食宜黜左
右之纖佞進股肱之大臣實以陛下憂勞之至也臣聞
不宜憂而憂者國必衰宜憂而不憂者國必危陛下不
以國家存亡社稷安危之策而降于清問臣未知陛下
以布衣之臣不足與定大計耶或萬幾之勤而聖慮有
所未至也不然何宜憂而不憂乎臣以為陛下宜先憂
者宫闈將變社稷將危天下將傾四海將亂此四者國
家已然之兆故臣謂聖慮宜先及之夫帝業既艱難而
成之固不可容易而守之太祖肇其基高祖勤其績太
宗定其業玄宗繼其眀至于陛下二百餘載其間聖明
相因擾亂繼作未有不用賢士近正人而能興者或一
日不念則顛覆大器宗廟之恥萬古為恨臣謹按春秋
人君之道在體元以居正昔董仲舒為漢武帝言之略
矣有未盡者臣得為陛下備論之夫繼故不書即位所
以正其始也終必書所終之地所以正其終也故為君
者所發必正言所履必正道所居必正位所近必正人
春秋閽弑吴子餘祭(左傳吳人伐越獲俘以為閽使守舟吴子餘祭觀舟閽以刀弑之)
不書其君譏疏遠賢人昵近刑人有不君之道伏惟陛
下思祖宗開國之勤念春秋繼故之誠明法度之端則
法正言履正道杜簒弑之漸則居正位近正人遠刀鋸
之殘親骨鯁之直輔相得以顓其任庶寮得以守其官
柰何以䙝近五六人總天下大政外專陛下之命内竊
陛下之權威攝朝廷勢傾海内羣臣莫敢指其状天子
不得制其心禍稔蕭墻姦生帷幄臣恐曺節侯覽(節覽漢宦)
(官也)復生於今日此宫闈將變也臣謹按春秋定公元年
春王不言正月者春秋以為先君不得正其終則後君
不得正其始故曰定無正也(昭公薨于乾侯不得正其終定公制在權臣不得正)
(其始)今忠賢無腹心之寄閽寺專廢立之權陷先帝不得
正其終致陛下不得正其始(春秋穀梁傳定元年春王不言正月定無正也定之)
(無正何也昭公之終非正終也定之始非正始也昭無正終故定無正始)况太子未立郊祀
未修將相之職不歸名分之宜不定此社稷將危也臣
謹按春秋王札子殺召伯毛伯春秋之義兩下相殺不
書此書者重其顓王命也夫天之所授者在君君之所
授者在命操其命而失之者是不君也侵其命而專之
者是不臣也君不君臣不臣此天下所以將傾也(宣公十五)
(年王札子殺召伯毛伯此所引多穀梁之辭)臣謹案春秋晉趙鞅以晉陽之
兵叛入於晉書其歸者能逐君側之惡以安其君故春
秋善之(定公十三年秋晉趙鞅入于晉陽以叛冬晉趙鞅歸于晉公羊傳此叛也其言歸何取晉陽之)
(甲以逐荀寅士吉射君側之惡也)今威柄陵夷藩臣跋扈有不達人臣
之節首亂者將以安君為名不究春秋之微稱兵者以
逐惡為義則典刑不繇天子征伐必自諸侯此海内所
以將亂也故樊噲排闥而雪涕(史記高祖病詔戶者無得入羣臣噲乃排闥直)
(入見上流涕)袁盎當車以抗辭(史記文帝出宦者趙談參乘盎伏車前曰漢雖乏人柰何)
(與刀鋸餘人共載上笑下趙談)京房發憤以殞身(漢書元帝時石顯顓權京房數為上)
(言顯乃譖殺房)竇武不顧而畢命(後漢書竇武欲誅宦官曹節等猶豫未决反為節所害)
此皆陛下眀知之矣臣謹按春秋晉狐射姑殺陽處父
書襄公殺之者以其君漏言也襄公不能固陰重之戒
處父所以及殘賊之禍故春秋非之(文公六年晉殺其大夫陽處父穀梁)
(傳稱國以殺君漏言也晉將與狄戰使狐射姑為將軍趙盾佐之處父不可襄公謂射姑曰今汝佐盾矣襄公)
(死射姑使人殺處父)夫上漏其情則下不敢盡意上泄其事則下
不敢盡言故傳有造膝詭辭之文(穀梁傳入則造辟出則詭辭辟君也造膝)
(造君之膝)易有失身害成之戒(易繫辭君不密則失臣臣不密則失身幾事不密則害成)
今公卿大臣非不欲為陛下言之慮陛下不能用也陛
下既忽而不用必泄其言臣下既言而不行必嬰其禍
適足鉗直臣之口而重姦臣之威是以欲盡其言則有
失身之懼欲盡其意則有害成之憂俳佪鬱塞以須陛
下感悟然後盡其啟沃陛下何不以聽朝之餘時御便
殿召當世賢相與舊德老臣訪持變扶危之謀求定傾
捄亂之術塞隂邪之路屏䙝狎之臣制侵陵迫脇之心
復門戶掃除之役戒其所宜戒憂其所宜憂既不能理
於前當理于後不得正其始當正其終則可以虔奉典
謨克承丕構終任賢之效無宵旰之憂矣臣前所謂追
蹤三五紹復祖宗宜鑒前古之興亡明當時之成敗者
臣聞堯禹為君而天下大治者以能任九官四岳十二
牧不失其舉不貳其業不侵其職居官惟其能左右惟
其賢元凱在下雖微而必舉四凶在朝雖強而必誅考
其安危明其取舍至秦二世漢元成咸願措國如唐虞
致身如堯舜而終敗亡者以其不見安危之機不知取
舍之道不任大臣不辨姦人不親忠良不遠讒佞也伏
惟陛下察唐虞之所以興而景行于前鑒秦漢之所以
亡而戒懼于後陛下無謂廟堂無賢相庶官無賢士今
綱紀未絶典刑猶在人誰不欲致身為王官致時為升
平陛下何忽而不用邪又有居官非其能左右非其賢
惡如四凶詐如趙高姦如恭顯(弘恭石顯)陛下何憚而不去
邪神器固有歸天命固有分祖宗固有靈忠臣固有心
陛下其念之哉昔秦之亡也失於強暴漢之亡也失於
微弱強暴則姦臣畏死而害上(謂趙高也)微弱則強臣竊權
而震主(謂外戚宦官蕡意專指宦官)臣伏見敬宗不虞亡秦之禍不
翦其萌伏惟陛下深軫亡漢之憂以杜其漸則祖宗之
洪業可紹三王之遐軌可追矣臣前所謂陛下心有所
未逹以下情塞而不能上通行有所未孚以上澤壅而
不得下浹且百姓有塗炭之苦陛下無繇而知陛下有
子惠之心百姓無繇而信臣謹按春秋書梁亡不書取
者梁自亡也以其思慮昏而耳目塞上出惡政人為寇
盜皆不知其所以然自取其滅亡也(僖十九年梁亡穀梁傳湎于酒淫于)
(色心昏耳目塞上無正長之治大臣背叛民為寇盜自亡也)臣聞國君之所以尊者
重其社稷也社稷之所以重者存其百姓也苟百姓不
存則社稷不得固其重社稷不重則人君不得保其尊
故治天下者不可不知百姓之情夫百姓者陛下之赤
子陛下宜令慈仁者親育之如保傅焉如乳哺焉如師
之教導焉故人信于上也恭之如神眀愛之如父母今
或不然陛下親近貴倖分曹建署補除卒吏召致賓客
因其貨賄假以聲勢大者統藩方小者為守牧居上無
清惠之政而有饕餮之害居下無忠誠之節而有姦欺
之罪故人之於上也畏之如豺狼惡之如讐敵今海内
困窮處處流散饑者不得食寒者不得衣鰥寡孤獨不
得存老幼疾病不得養加以國權兵柄顓于左右貪臣
聚斂以固寵姦吏因緣而弁法冤痛之聲上達于九天
下入于九泉鬼神為之怨怒隂陽為之愆錯君門萬里
不得告訴士人無所歸化百姓無所歸命官亂人貪盗
賊並起土崩之勢憂在旦夕即不幸因之以病癘繼之
以凶荒陳勝吳廣不獨起於秦赤眉黃巾不獨生於漢
臣所以為陛下發憤扼腕痛心泣血也如此則百姓有
塗炭之苦陛下何由而知之乎陛下有子惠之心百姓
安得而信之乎使陛下行有所未孚心有所未達固其
然也臣聞漢元帝即位之初更制七十餘事其心甚誠
其稱甚美然紀綱日紊國祚日衰姦宄日強黎元日困
繇不能擇賢良而任之失其操柄也自陛下即位憂勤
兆庶屢降德音四海之内莫不抗首而長思自喜復生
於死亡之中也伏惟陛下慎終如始以塞四方之望誠
能揭國柄以歸於相持兵柄以歸於將去貪臣聚斂之
政除姦吏因緣之害惟忠賢是近惟正直是用内寵便
僻無所聽焉選清慎之官擇仁惠之長敷之以利煦之
以和教之以孝慈道之以德義去耳目之塞通上下之
情俾萬國懽康庶兆蘇息即心無不達而行無不孚矣
臣前所謂欲人之化也在修己以先之臣聞德以修己
教以導人修之也則人不勸而自立導之也則人敦行
而率從君子欲政之必行也故以身先之欲人之從化
也故以道御之今陛下先之以身而政未必行御之以
道而人未從化豈立教之旨未盡其方邪夫立教之方
在乎君以眀制之臣以忠行之君以知人為眀臣以匡
時為忠知人則任賢而去邪匡時則固本而守法賢不
任則重賞不足以勸善邪不去則嚴刑不足以禁非本
不固則民流法不守則政散而欲教之必至化之必行
不可得也陛下能斥姦邪而不私其左右舉賢正而不
遺其疏遠則化浹朝廷矣愛人而敦本分職而奉法修
其身以及其人始于中而成於外則化行天下矣臣前
所謂欲氣之和也在遂其性以導之者當納人於仁夀
也夫欲人之仁夀也在立制度修教化夫制度立則財
用省財用省則賦斂輕賦斂輕則人富矣教化修則爭
競息爭競息則刑罸清刑罸清則人安矣既富矣則仁
義興焉既安矣則夀考至焉仁夀之心感於下和平之
氣應於上故災害不作休祥荐臻四方底寧萬物咸遂
矣臣前所謂捄災旱在乎致精誠者臣謹按春秋魯僖
公一年之中三書不雨者以其人君有恤人之志也(僖公)
(三年春王正月不雨夏四月不雨六月雨穀梁傳不雨者勤雨也一時而言不雨閔雨也)文公三年
之中一書不雨者以其人君無閔人之心也(文公二年書自十有)
(二月不雨至于秋七月十年書自正月不雨至于秋七月十三年亦書自正月不雨至於秋七月穀梁傳歷時)
(而言不雨不憂雨也)故僖致精誠而旱不害物文無䘏閔而變則
成災陛下有閔人之志則無成災之變矣臣前所謂廣
播殖在乎視食力者臣謹案春秋君人者必時視人之
所勤人勤于力則功築罕人勤于財則貢賦少人勤於
食則百事廢今財食與力皆勤矣願陛下廢百事之用
以廣三時之務則播殖不愆矣臣前所謂國廩罕蓄本
于冗食尚繁者臣謹按春秋臧孫辰告糴于齊春秋譏
其無九年之蓄一年不登而百姓饑(事見莊公二十八年譏國無三年之)
(蓄乃穀梁傳語)臣願斥游惰之人以篤耕植省不急之費以贍
黎元則廪蓄不乏矣臣前所謂吏道多端本乎選用失
當者繇國家取人不盡其材任人不明其要故也今陛
下之用人也求其聲而不求其實故人之趨進也務其
末而不務其本臣碩核考課之實定遷序之制則多端
之利息矣臣前所謂豪猾踰檢繇中外之法殊者以其
官禁不一也臣謹按春秋齊桓公盟諸侯不以日而葵
丘之會特以日者美其能宣明天子之禁率奉王官之
法故春秋備而書之(僖公九年秋九月戊辰諸侯盟於葵丘穀梁傳曰桓盟不日此何以)
(日美之也為見天子之禁故備之也)然則官者五帝三王之所建也法者
高祖太宗之所制也法宜畫一官宜正名今又分外官
中官之員立南司北司之局(百官赴南牙朝會者謂之外官亦謂之南司宦官列)
(局于玄武門内兩軍中尉護諸營於苑中謂之中官亦謂之北司)或犯禁于南則亡命
於北或正刑于外則破律于中法出多門人無所措繇
兵農勢異而中外法殊也臣聞古也因井田以制軍賦
開農事以修武備提封約卒乘之數命將在公卿之列
故兵農一致而文武同方以保乂邦家式遏亂略太祖
置府兵臺省軍衛文武參掌閒歲則櫜弓力穡有事則
釋耒荷戈所以修復古制不廢舊物今則不然夏官不
知兵籍止於奉朝請六軍不知武事止于養階勲(兵部古夏)
(官之職六軍上將軍大將軍將軍統軍皆以養勲階)軍容合中官之政戎律附内
臣之職(謂歡軍容使及諸監軍使也)首一戴武弁疾文吏如仇讐足
一蹈軍門視農夫如草芥謀不足以翦除姦兇而詐足
以抑揚威福勇不足以鎮衛社稷而暴足以侵軼閭里
(軼徒結切又音佚突也)羈絏藩臣干陵宰輔隳裂王度汨亂朝經
張武夫之威上以制君父假天子之命下以御英豪有
蔵姦觀釁之心無仗節死難之誼豈先王經文緯武之
旨耶臣願陛下貫文武之道均兵農之功正貴賤之名
一中外之法選軍衛之職修省署之官近崇貞觀之風
遠復成周之制自邦畿以刑下國始天子而達諸侯可
以制姦猾之強無踰檢之患矣臣前所謂生徒惰業由
學校之官廢者蓋國家貴其祿賤其能先其事後其行
故庶官乏通經之學諸生無修業之心矣臣前所謂列
郡干禁由授任非人者臣以為刺史之任理亂之根本
繫焉朝廷之法制在焉權可以御豪強恩可以惠孤寡
強可以禦姦寇政可以移風俗其將校曾經戰陣及功
臣子弟請隨宜酬賞苟無理人之術者不當任此官即
絶干禁之患矣臣前所謂百工滛巧由制度不立者臣
請以官位祿秩制其器用車服禁以金銀珠玉錦繡雕
鏤不蓄於私室則無蕩心之巧矣臣前所謂辨枝葉者
由考言以詢行也臣前所謂形于恥格者由道德而齊
禮也臣前所謂念生寡而食衆可罷斥游惰者已備于
前矣臣前所謂令煩而理鮮要察其行否者臣聞號令
者理國之具也君審而行之臣奉而行之或虧上旨罪
在不赦今陛下令煩而理鮮得非持之者有所蔽欺乎
臣前所謂博延羣彦願陛下必納其言造廷待問則小
臣不敢愛死者昔晁錯為漢畫削諸侯非不知禍之將
至也忠臣之心壯夫之節苟利社稷死無悔焉臣非不
知言發而禍應計行而身僇蓋痛社稷之危哀生人之
困豈忍姑息時忌竊陛下一命之寵哉(周禮一命受職後世以初品官)
(為一命)昔龍逄死而啓商比干死而啟周韓非死而啟漢
陳蕃死而啓魏今臣之来也有司或不敢薦臣之言陛
下又無以察臣之心退必戮於權臣之手臣幸得從四
子游於地下固臣之願也所不知殺臣者臣死之後將
孰為啟之哉至如人主之闕政教之疵前日之弊臣既
言之矣若乃流下土之惠修近古之理而致和平者在
陛下行之而已然上之所陳者實以臣親承聖問敢不
條對雖臣之愚以為未極教化之大端皇王之要道伏
惟陛下事天地以教人恭奉宗廟以教人孝養高年以
教人悌長字百姓以教人慈幼調元氣以煦育扇太和
於仁夀可以逍遥無為垂拱成化至若念陶鈞之道在
擇宰相以任之使權造物之柄念保定之功在擇將帥
以任之使修閫外之寄念百度之未貞在歷庶官而任
之使顓職業之守念百姓之怨痛在擇良吏以任之使
明惠養之術自然言足以為天下教動足以為天下法
仁足以勸善義足以禁非又何必宵衣旰食勞神惕厲
然後致理哉(是時第策官左散騎常侍馮宿太常少卿賈餗庫部郎中龐嚴見蕡對嗟服以為過)
(古晁董而畏中官眦睚不敢取士人讀其詞至有感慨流涕者諫官御史交章論其直于時被選者二十有二)
(人所言皆冗齪常務類得優調河南府參軍事李郃曰蕡逐我留吾顔其厚邪乃上疏曰陛下御正殿求直言)
(使人得自奮臣才知懦劣不能質古今是非使陛下聞未聞之言行未行之事忽忽内思愧羞神明今蕡所對)
(敢空臆盡言至皇王之成敗陛下所防閑時政之安危不私所料又引春秋為據漢魏以来無與蕡比而有司)
(以言涉訐忤不敢聞臣恐忠良道窮網紀遂絶季漢之亂復興于今矣帝不納)
李德裕(字文饒贊皇人宰相吉甫子相武宗官拜太尉進封衛國公宣宗立貶崖州卒)
討劉稹制(澤潞劉從諫死其從子稹擅留軍以邀節度德裕言于武宗詔稹護喪還)
(東都稹不奉詔奪從諫稹官勅諸軍進討)
門下定天下者致風俗於大同安生人者齊法度于畫
一雖晉之欒趙(欒盈趙盾趙鞅)家有舊勲漢之韓黔(韓信黔布)身為
佐命至於干紀亂律罔不梟夷禁暴除殘古今大義劉
悟填居海岱嘗列爪牙屬師道阻兵六師問罪三面開
網一境離心乘此危機遂能歸命(元和末詔誅李師道師道趣悟與魏博軍)
(戰未及進馳使召悟將殺之悟整兵入鄆執殺師道獻首于朝)憲宗嘉其誠欵授以南
燕(憲宗授悟義成軍節度使治滑州南燕慕容德所居地)穆宗待以腹心委之上
黨(穆宗即位移鎮澤潞)招致死士固護一方逮於末年已虧臣節
(長慶初悟縦軍衆執監軍劉承日益縦恣欲效河朔三鎮朝廷失意不逞之徒多投潞州求援往往論事辭旨)
(不遜)劉從諫生稟戾氣動扇剛風因跋扈之資以專封壤
恃紀綱之律以逞驕恣暫展執珪之儀終無上綬之請
隙駒為樂魏豹姑務於絶河(漢王敗選至滎陽魏豹請視親病至國則絶河津畔)
(漢漢王命酈生說豹豹謝曰人生一世間如白駒過隙今漢王嫚侮人吾不忍復見也)井蛙自居
孫述頗聞於巴蜀(隗囂使馬援觀公孫述巳而辭述歸謂囂曰子陽井底蛙耳)大受
亡命妄作妖言中詗朝廷潛圖左道輒謀動戎帥屢奏
隂謀顧苕卵之可矜豈泉魚之是察暨乎沉痼曾靡哀
鳴猶駐將盡之魂恣行邪僻之志罔惑舊校樹立狡童
中使挾醫莫覩其朝服近臣銜命不入於壘門逆節甚
明人神共棄其贈官及先授官爵并劉稹在身官並宜
削奪成德軍節度使王元逵魏博節度使何弘敬或連
姻王室或任重藩維懇陳一志之誠願揚九伐之命吴
漢任職受詔而初無辦嚴(吳漢每當出師朝受詔夕即引道初無辦嚴之日)卜
式朴忠未戰而義形于内(初漢以卜式朴忠拜為齊王太傅專為相會吕嘉反式上)
(書請行上下詔曰往年西河惡歲率齊人入粟今又首奮雖未戰可謂義形於内矣)况成德軍嘗
以驍騎横衝首破朱滔(德宗興元元年王武俊李抱真同破朱滔)戰勢方酣
再反魯陽之日(淮南子魯陽公與韓搆戰戰酣日暮援戈而揮之日反三舍)鼓音不
息三周不注之山(成公元年季孫行父會晉郤克等及齊侯戰于鞌齊師敗績逐之三周華)
(不注)魏博軍亦以大旆涉河竟殱師道建十二郡之旗鼔
以列降人削六十年之厲階盡歸王化士賈餘勇軍有
雄名必能禀鄼侯之指蹤(蕭何封鄼侯功臣皆言蕭何未有汗馬之勞上曰諸君知)
(獵乎諸君徒能得走獸耳功狗也至如蕭何發蹤指示功人也)成葛亮之心伐(諸葛亮南征參)
(軍馬謖曰夫用兵之道攻心為上攻城為下心戰為上兵戰為下)咨汝二帥朕尤注懷
元逵守本官充北面招討澤潞使弘敬守本官充東面
招討澤潞使潞府曩者烈祖在藩(烈祖指明皇也)先天啟聖符
瑞昭晰(景龍二年明皇兼潞州別駕前後符瑞凡十九事)績事焕於泗亭(泗水亭班)
(固有高祖碑并十八侯銘)鑾輅巡游金石烈於代邸(開元十一年正月車駕自東都)
(北巡至潞州給復五年以故第為飛龍館張說有潞州祥瑞頌十九首又有述聖頌云將表潛龍之官勒啟聖)
(之圖代邸漢文帝為代王時之邸也)實為可封之俗久為仁夀之鄉艱難
以来頗著誠節必非同惡咸許自新其昭義軍舊將士
及百姓等如保初心並赦而不問昭義軍舊大將等如
能舍逆效順以州郡兵衆歸降者必厚加封賞如能擒
送劉稹者别授土地以振勲庸其邨鄉百姓如所在團
結歸順者亦加爵賞劉悟下鄆州舊將校子孫及劉從
諫近招致將士等喻以善道宜聽朕言凡秉義立名須
明大順未有忠于所奉上悖君親昔郤至有言受君之
禄是以聚黨有黨而爭命罪孰大焉田横能得士心人
多致命伏於海島莫敢猖狂及漢高召之奔走向闕惟
慕殉以成仁不相挺而作亂沒延殊寵光顯令名爾等
既有義心宜思改悔如能感喻劉稹束身歸朝必當待
之如初特與洗雪爾等舊校亦並甄酬乃委夷行(河中節度)
(使陳夷行)劉沔(河東節度使劉沔)茂元(河陽節度使王茂元)各務進兵同力攻
討其諸道進軍並不得焚燒廬舍發掘丘墓擒執百姓
以為俘囚桑麻田苖皆許本戶為主罪止元惡務安生
靈於戲藩維大臣抗疏於外髦雋舊老昌言于朝戒朕
以祖宗之法不可私一族刑賞之柄所以正萬邦宜用
甲兵陳于原野雖朕以恩不聽羣臣以義固爭詢自僉
謀諒非獲已布告中外明體朕懷主者施行
賜回鶻書意(會昌中回鶻為黠戛斯所破其可汗温介特勒南徙侵逼天德欲借)
(振武城居其部落武宗不許故作書諭之)
朕想可汗公主以久修隣好累降嘉姻望我國家如歸
親戚朕每弘容納之意固無纖芥之嫌但以將相大臣
累陳公議以可汗代居絶漠臨長諸蕃名聲既雄部伍
甚衆今逗留塞上逼近邊城百姓不安人心疑惑耕種
盡廢士馬疲勞朕二年以来保護可汗一國内阻公卿
之議外遏將帥之言朕於可汗心亦至矣可汗亦須深
見事體早見歸還所求種糧及安存摩尼尋勘退渾党
項劫掠等事並當應接處置必遣得宜惟是擬借一城
自古以来未有此事天地以沙漠山河限隔南北想蕃
中故老亦合備知只如長安東有潼關西有散關南有
藍田關北有蕭關今四海一家天子所都猶有限隔况
蕃漢殊壤豈可通同且天下者高祖太宗之天下朕守
祖宗成業常懷兢畏豈敢上違天地之限中隳祖宗之
法每欲發一號施一令皆告于宗廟不敢自專所借一
城理絶言議想可汗便須息意勿更披陳其餘令楊觀
專往視喻朕意
賜回鶻可汗書(回鶻既殘破其王子嗢沒斯内附詔封為懷化郡王授天德節)
(度使烏介可汗怒欲中國縛而送之帝不許賜書喻之)
楊觀至覽表欲求糧食牛羊糧食已許自已馬價絹就
振武和糴三千石緣中國以農為本最貴耕牛百姓所
蓄無多常斷屠殺羊則産於北土不出中華惟塞上蕃
渾各有畜牧朝廷未嘗徵率務使安存今之所求難允
来意又所請束縛嗢沒斯送歸者嗢沒斯比自投邊將
屢獻誠欵自本國破亡之初奔迸先至塞上不隨可汗
公主已是二年慮彼猜嫌自懷憂懼窮迫歸命望朕保
持未嘗有交搆之言離間兩國前可汗已緣失制馭之
道無兼愛之仁侵擾諸蕃肆為暴虐所以親屬内叛部
落外離國破家殘實由於此今可汗失地遠客危難之
中尤須追悔前非以安反側若又仁愛不至骨肉相殘
可汗左右信臣誰敢自保朕統萬國非止一蕃未附者
須務懷柔歸誠者因宜存撫倘徇可汗之意殊乖覆育
之恩今巳特許歸降止于存其種族必不别有任使授
以腹心在可汗不失恩慈於朝廷免虧信義豈不兩全
事體深叶良圖况前代以来盡有故事漢朝呼延邪單
于款塞其下大將烏厲屈烏厲温敦並来降附漢宣帝
封以列侯(漢書呼韓邪單于左大將烏厲屈與父呼遫累烏厲温等率其衆數萬人南降漢封烏厲)
(屈為新城侯烏厲温敦為義陽侯)又國初頡利可汗之破敗也降者甚
衆酋豪首領至朝廷皆拜將軍僅百餘人無不撫納想
可汗深明朕意勿更再論摩尼教天寳以前中國禁斷
自累朝緣回鶻敬信始許興行江淮數鎮皆令闡教近
各得本申奏緣自聞回鶻破亡奉法者因兹懈怠蕃僧
在彼稍似無依吳楚水鄉人性囂薄信心既去翕習至
難且佛是大師尚隨緣行教與蒼生緣盡終不力為朕
深念異國遠僧欲其安堵且令於兩都及大原信嚮處
行教其江淮諸寺權停待回鶻本土安寧即卻令如舊
奉宣撰太和公主書(公主憲宗女也穆宗時下嫁回鶻可汗至武宗會昌)
(中回鶻國亂其部衆奉主至漠南侵掠雲朔諸郡故作書遺之)
勑姑遠嫁絶域二十餘年跋履險難備罹屯苦朕每念
於此良用惘然恭惟太皇太后春秋已高慈愛深厚比
者望姑朝謁再叙悲歡倏已歲暮寂亡音耗想姑見舊
國之城邑能不銷魂望漢將之旌麾必當流涕今朔風
既至霰雪已零絶國蕭條固難久處旃墻罽幕何以禦
冬肉飯酪漿且非適口朕撫臨萬㝢子育羣生一物未
安終食三歎况姑累年漂泊何日忘懷想姑高明必是
懸鑑姑承宗廟之餘慶為王室之懿親先朝割愛降婚
義寧家國謂回鶻必能禦侮安靜塞垣使邊人子孫不
見兵革射獵者不敢西向畏軒轅之臺(大荒西經云有軒轅臺射者不)
(敢西嚮射畏軒轅之臺郭璞注敬難黃帝之神)今回鶻所為甚不循理蕃渾是
朕之人百姓牛羊亦國家所有因依漢地遂致蕃孳回
鶻托以私讐恣為侵掠每馬首南向姑得不畏高祖太
宗之威靈欲侵擾邊疆姑得不思太皇太后之慈愛為
其國母足得指揮若回鶻能不禀命則是棄絶姻好今
日以後不得以姑為辭若恃吾為親禀姑教命則須便
自戢斂以繼舊歡想姑以朕此書喻彼將相使其知分
更不徇非塞外祁寒且無絲纊朕每御裘服則思彼未
授衣豈可回鶻譸張遂忘親愛今寄冬衣若干具如別
錄
賜石雄詔意(會昌三年澤潞節度使劉從諫死其從子稹以郭誼為謀主遂自立)
(求節鉞不得發兵反德裕勸武宗討之先是潞州市有男子磬折唱曰石雄七千人至矣)
(因薦石州刺史石雄將七千人以往草詔奬戒之)
古者有必勝之將無必勝之人欲立竒功實在謀帥朕
所以求鷙鳥于累百(孔融云鷙烏累百不如一鶚)得飛將于無雙(李廣)
(稱飛將軍蕭何曰如韓信者國士無雙)總率諸軍以臨賊境况卿受尺一
之詔初無辦嚴(辦嚴治装也雄將七千人刻期至潞州故曰無辦嚴)盤丈八之矛
(劉曜圍陳安於隴城安刀矛俱發盪決無前卒戰死隴上為之歌曰七尺大刀奮如湍丈八蛇矛左右盤)果
能盪寇眷言勲績沃注予懷近聞從諫時(從諫劉悟之子稹之叔也)
百姓相驚云卿以七千兵至數告於衆魄兆於人今天
策向晨已及成軍之候(左傳晉侯圍虢卜偃曰童謠云鶉之賁賁天策焞焞火中成軍)
(虢公其奔果滅虢)龍驤建旂必協渡江之謠(晉書孫皓時童謠云阿童復阿童銜)
(刀浮渡江不畏岸上虎但畏水中龍武帝因加王濬龍驤將軍率樓船伐吳遂定秣陵皓出降阿童濬小字)
舊史昭然冥符可騐加以天道在乎西北順歲有功福
星煥乎龍庭為國大慶勉弘方略契此休徵昔鍾會以
二十萬兵頓於劍閣鄧艾衆纔一萬直抵成都(鍾會字士季鄧)
(艾字士載司馬昭使鍾艾伐蜀會屯兵劍閣艾從隂平道裹氊而下直抵綿竹蜀不能守遂降)只在決
機豈由衆寡知卿能辦故諭此懷然聞卿每自履軍常
先士卒既自輕敵未足耀竒朕惜卿一夫之功以定必
擒之計至於小陣不可自行魏武帝嘗戒夏侯妙才曰
(妙才夏侯淵字)為將當有怯時不可但恃勇也當以勇為本行
之以智計但知任勇一匹夫敵耳(淵後果為蜀將黃忠所斬)張遼單
身入昌豨家魏武責曰此非大將法(三國志魏武遣遼圍昌豨于東海數)
(月糧盡議引軍還遼知豨計猶豫乃挑豨與語說降之遼遂單身上三公山入豨家太祖責遼曰此非大將法)
(也)今卿為萬人之帥啟十乘之行舉必貴謀動資持重
報國在于平日不在輕身為將本於坐籌寧勞陷陣卿
宜以朕之戒嘗自書紳務建功名副茲委遣
賜王宰詔意(宰智興子邠寧慶節度使方討劉稹徙忠武詔以兵出魏博趨磁州)
(兼統河陽行營進取天井關德裕以宰乘破竹勢不遂取澤州撰詔切責)
省所奏差張公輔入澤州潞州亦粗得賊中軍情若許
招誘乞賜詔命事宜具悉劉稹喪父之初巳拒朝命旋
又焚爇晉絳廬舍侵逼萬善孤軍罪惡貫盈言詞甚悖
自卿全師壓境頻挫其勢尋得天井重關(會昌三年十二月丁已王)
(宰引兵攻天井關薛茂卿小戰遽引兵走宰遂克天井關守之)下臨高平危壁邇来頗
自知懼方獻偽詞然天奪其心鬼迷其志宋人已病不
告析骸之情(宣十五年宋使華元夜入楚師登子反之牀起之曰寡君使元以病告曰敝邑易子)
(而食析骸以㸑)朱鮪乞降曾無面縛之效(建武元年九月朱鮪面縛詣河陽光武解)
(其縛召見之)尚聞張皇叛卒覬望鴻恩不戢羣兇徒云繼襲
想卿忠憤必志梟夷况自去年以來月頻奄畢今又福星
煥燿正臨天駟(漢天文志房為天府曰天駟)東漢書云畢為天網網
羅不善之人房為明堂方集重華之慶懸象昭晰前史
所書朕奉天道以行誅守祖宗之成法顧兹小寇終不
貸刑亦知晏實是卿之愛弟(王宰生子宴實其父智興愛而子之是時晏實為磁)
(州刺史為劉稹所質宰之顧望不進或為此故詔及之)將申大義在抑私懷豈無
鴒原(詩脊令在原兄弟急難)固慎名器今料其初通信使必謂卿
且駐軍想彼叛徒猶希洗雪乘此討襲必有竒功韓信
襲歷下之軍(酈食其已說下齊信欲止蒯通說信令擊齊信然其計遂渡河襲歷下)李靖
翦隂山之寇(討吐谷渾)皆因敵心懈弛故得機討不遺想卿
久習兵符備詳虜態便須覆其巢穴不可更有招擕劉
稹縦有表章請自面縛不得便自報答亦須奏聞當務
遠圖勿拘小信速宜攻討以副朕懷想宜知悉
又賜王宰詔意
將帥大略前史備書保境者以守險自固進攻者以過
險必尅制其死命務須批亢(頸也)今賊在網羅只守巢穴
廣立虚柵多設疑兵蓋謂自防豈暇侵軼且欲偷安歲
月以老王師卿分兵相守果中姦計况卿已得天井尋
扼咽喉遊刃其間更何顧慮聞天井前後寨柵二十餘
所以備奔衝如此費兵固須寡力料賊四面設備兵數
可知卿進大軍便須拒捍何暇更于諸路敢軼封疆以
近事明之足可為據昨者榆社兵馬(九域志遼州遼山縣有榆社鎮唐之)
(榆社縣也)盡赴太原自沁至儀五百餘里賊已却得石會(會昌)
(三年十二月甲戌河東奏克石會關)其間細路至多數旬無備竟不馳突
卿以此揣度可見其情又諸軍都頭各守一寨遷延避
寇苟務過時卿若更廣詢謀取其自便必恐撓卿思慮
難見成功卿宜密度事機自為心計其賊路逼近州縣
及當卿腹背受敵之處即須留兵防守用備寇虞其他
抽隨大軍併力攻討如此則出其不意必覆妖巢國家
無徵發之勞計司減饋運之廢足得制勝豈在濟師又
聞每度出兵傷夷不少待其瘡痛皆復不免戰鬭闕人今
為卿方圓無所愛惜其陣沒官健如無子弟便别擇少
壮者充替其亡殁家糧賜亦許不停其傷夷校重有妨
役使者亦任擇人充替其傷夷者仍不停糧非惟感勵
士心亦冀漸完兵力卿宜以此宣示使各聞知故令中
使專往看卿處置須待事了方得遣回
代劉沔與回鶻宰相頡于伽思書
會昌三年八月二十日大唐河東節度使檢校右僕射
劉沔致書于九姓回鶻(始突厥滅于天寳時後或朝貢皆舊部九姓也其地盡入回紇)
(故云九姓回紇)頡于相公閣下曩者回鶻因延陀之亂歸心中
國太宗親幸靈武納彼降人置瀚海都督(唐既滅突厥回紇南攻薛)
(延陀破之奄有其地貞觀二十年南過賀蘭山臨黃河遣使入貢太宗為幸靈武受其降欵因以回紇等部為)
(瀚海等六府皋蘭等七州皆以其酋領都督刺史)列於内地爰初封植自我深
恩回體立國立家莫非唐德皇帝自聞回鶻乖亂繼以
灾荒為紇扢斯所攻(黠戛斯一名紇吃斯又作紇扢斯語音相近)國已殘滅
可汗率傷痍之衆席捲而来朝廷遣告諭之使轂擊於
外誠宜恭聽詔命漸歸漠南國家得以施拯捄之恩成
招擕之禮昔呼韓單于亦以離亂歸附漢庭定計之初
則遣子入侍欵塞之後又来朝京師(漢宣帝時呼韓邪單于引衆南近塞)
(遣子入侍已而求入朝以客禮待之令單于位諸侯上贊謁稱臣而不名)既得為臣之義實
展外藩之敬然後漢家擁護出塞救恤加恩况回鶻累
代稱藩久修臣禮只合先請朝謁自陳艱危太和公主
(穆宗時回鶻請昏以太和公主女之)是帝室愛女太皇太后夙所鍾念可
汗亦宜遂其情禮便遣入朝雖皇帝不許當勤固請為
可憐之意陳自托之誠豈不感明主之心塞華夷之望
則我之捄恤無所愧懷而乃睥睨邊城桀驁自若邀求
過望如在本蕃遐邇之人無不驚嘆今又深入邊境殘
虐生人以退渾為名(吐谷渾部落也回鶻烏介於塞上求助兵糧田牟請以沙陀退渾諸)
(部擊之即此)侵暴未已黎庶伏竄莫敢定居秋稼盈疇不遑
收刈夫欲求大國之援繼姻好之情當務交懽豈宜如
是来書又云蕃人易動難安如忿怒後不可制得只如
回鶻為紇扢斯所困豈可一日暫㤀舉國將相遺骸棄
於草莽累代可汗墳墓隔在天涯固宜泣血枕戈嘗膽
思破大雪冤耻告諭幽魂回鶻忿怒之心合施于彼而
欲滅棄仁義逞志中華天地神祗豈容此事詩云剛亦
不吐柔亦不茹(大雅蒸民篇)回鶻以紇扢斯之強不敢報復
可謂吐剛矣輕退渾之弱惟務傷煞可謂茹柔矣又詩
云君子如怒亂庶遄沮(大雅巧言篇)君子怒以止亂不聞生
亂望相公深思此義勿更輕言今敝邑恃回鶻之信不
憚回鶻之怒若外與中國結怨内為紇扢斯所排遷集
鳥徙流離蓬轉以沔揣度終難取濟前代郅支單于不
事大漢寄命堅昆尋又遠託康居自成夷滅(郅支單于聞呼韓邪)
(遣質子亦遣子入侍未幾破堅昆留都之巳又怨漢助呼韓邪求侍子漢使谷吉送之郅支殺吉會康居王數)
(為烏孫所困迎郅支至康居其後甘延夀與陳湯發兵即康居誅斬郅支)往事之戒得不在
懷昔呼韓之敗也其臣伊秩訾勸呼韓稱臣事漢從漢
求節(呼韓邪之敗也左伊秩訾王為呼韓邪計勸令入朝事漢從漢求助)呼韓納用其策
竟保安全又戎子駒支將預晉盟執政以其有貮親數
於朝駒支乃自稱不侵不叛何惡能為執政嘉之遽命
即事(左傳襄公十四年會于向為吴謀楚故也將執戎子駒支范宣子親數諸朝戎子對曰不侵不叛何)
(惡能為賦青蠅而退宣子辭焉使即事於會成愷悌也)今相公以雄才偉略匡弼
可汗既無秩訾之明謹於事大又無駒支之辨自達其
誠而欲絶累代之懽興二國之禍偁雖釋憾何以戴天
又古人云失之東隅收之桑榆(淮南子日至于衡陽是謂隅中又曰西日垂景)
(在樹端謂之桑榆桑榆謂晚也此二句本光武勞馮異語)倘自改悔實未為晚恐未
嘗思此聊布所懷信之與否幸垂見示不具沔白
為宰相與李執方書(開成五年十一月魏博節度使何進滔卒其子重順)
(自稱留後武宗詔河陽李執方滄州劉約諭朝京師或割地自效不聽宰相與執方書正)
(此時也時帝新即位重起兵乃授福王綰節度大使以重順自副賜名弘敬)
何司徒(即進滔)頃因軍中擾攘起授翰垣推體國之誠動
遵朝典罄守藩之禮終保令名遽此淪亾(進滔開成五年卒)深
可悼惜聞以監車朝覲貴安物情軍府事令後嗣勾當
本於忠順固非循私伏以聖上君臨惟新景化施王者
之號令事貴有名奉祖宗之法度不可輕易旋觀臣節
豈惜恩榮今公卿之議皆請别命戎帥聖上恩深悼往
義在安人以司徒之盡忠方垂茂軌想後嗣之善繼必
有令圖只在鄰近將帥成其美志元和初兩河跋扈之
勢尚未可懷朝廷制置之宜難于今日李師道兵鋒物
力足以自強猶悉獻吏員請頒貢賦管内鹽法皆歸有
司瀝款披肝乃授留務王承宗迷而知復尋自納忠進
德棣兩州以效誠節故得舉族榮盛一門保安望尚書
以朝廷公議兩鎮舊體令速效忠自求寵榮不使河朔
隣封誤其大計尚書藩方重寄宗室信臣報國之忠仰
思展用成人之美必當為忠謀望早布嘉言勤於善誘
邀其實效勿受詭詞臨事制宜固在明略若未獲要領
無憚再三待知赤誠方可聞奏但出于雅意不可云某
等令布此懷其若須商量者望於判官大將中揀忠信
有才識人令充使至此伏希鑒悉
論侍講奏孔子門徒事状
右今月十三日於延英殿陛下謂臣等云侍講稱孔子
其徒三千亦可謂之朋黨臣等自元和以来嘗聞此說
幸因聖慈下問輒敢覼縷而言(覼縷委曲貌覼音羅)西漢劉向
云昔孔子與顔回子貢更相稱譽不為朋黨禹稷與皋
陶轉相汲引不為比周何則忠于為國無邪心也臣嘗
以鯀共工驩兜與舜禹雜處堯朝共工驩兜則為黨舜
禹則不為黨何者共工驩兜相與比周迭為掩蔽也如
賢人君子則不然忠于國則同心聞于義則同志退而
各自行已不可交以私是則趙宣子(趙盾)隨會(士會)繼而納
諫司馬侯(女齊)叔向(羊舌肸)比以事君不為黨也公孫弘每
與汲黯請間黯先發之弘推其後武帝所言皆聽汲黯
雖與公孫弘並進然庭詰云齊人少情譏其布被為詐
則知先發後繼不為黨矣國史稱太宗嘗與房玄齡圖
事則曰非杜如晦莫能籌之及杜如晦至竟以玄齡之
策此又同心圖國不為黨也何者為黨漢書稱朱博陳
咸相為腹心背公死黨(蕭育少與朱博陳咸為友著聞當世育與博後有隙不能終)
東漢周福房植各以其黨相傾議論相軋故漢朝朋黨
始于甘陵二部(初桓帝受學于甘陵周福及即位擢福為尚書時同郡河南尹房植有名當朝)
(鄉人為之謠云天下規矩房伯武因師獲印周仲進二家賓客各樹朋徒由是甘陵有南北部黨人之議自此)
(始)及其盛也謂之鉤黨繼受誅夷以王制言之非不幸
也魏朝何晏丁謐依附曺爽祖尚浮虚使有魏風俗由
兹大壊此皆為朋黨也(初畢軌鄧颺李勝何晏丁謐皆有才名而急於富貴曹爽數與)
(親善及輔政驟加引擢以為腹心)略舉數節以明其類至於歷代朋黨
不可殫言仲尼知季路之不免(孔子聞衛亂曰嗟乎由死矣已而果然)子
游識子張之未仁曾子罪卜商喪親無聞(子夏喪子而失明曾子弔)
(之子夏哭曰天乎予之無罪也曾子怒曰喪爾親使民未有聞焉爾罪也)夫子罪宰我鑽燧
為久惡既不掩善固宜稱此又不為黨也班固稱周室
既微由是列國公子魏有信陵趙有平原齊有孟嘗楚
有春申抵掌而游談者以四豪為稱首於是背公私黨
之議成守職奉上之義廢矣此四豪者各有門客三千
而謂之黨仲尼三千則不為黨蓋仲尼之徒惟務仁義
不以爵禄為貴四豪之門惟務譎詐常以勢力相高今
侍講欲以奔走權勢之徒攫拿名利之軰比方孔門上
哲實罔聖聰臣未知元和以来所謂黨者為國乎為身
乎若以為國則隨會叔向汲黯房玄齡之道可得行矣
不必聚黨成羣以臣觀之今所為黨者進則誣善蔽忠
附下罔上歙歙相是態不可容退則車馬馳驅唯務權
勢聚於私室朝夜合謀清美之官盡須其黨華要之選
不在他人隂附者羽翼自生中立者抑壓不進孔門顔
冉豈有是也陛下以此察之則姦偽自見臣恐更有小
人妄陳此說輒舉事例庶禆聰明伏望陛下留臣此状
時賜覽閱所冀小臣瞽說免惑聖心臣不任懇激之至
謹錄奏聞
議禮法等大事
右按史記仲尼在位獄訟之詞有可與人共者不獨有
也伏以漢魏以来朝廷大政為令公卿奏議講求理道
博盡羣情所以政必有經人皆務學著在史策粲然可
觀臣等商量如有事關禮法羣情凝滯者各望令夲司
申尚書都省下禮官樂官詳議意見不同者任為别狀
如是刑獄亦令法官同議然後丞郎以下詳具可否奏
聞如郎吏有能駁難者皆許上聞並須先據經義其次
取正史策故事不得自為意見言涉浮華如禮官樂官
才識出人議論精當者向後擢授臺省官郎吏别與遷
擢所冀漢魏之風復行今日
論維州事状(文宗太和五年吐蕃維州副使悉怛謀請降帥衆歸成都德裕以聞)
(且欲遣生羌擣西戎腹心羣臣請如德裕策牛僧孺持不可詔以其城歸吐蕃執悉怛謀)
(等與之會昌三年德裕追論此事)
右臣頃蒙先朝授劍南西川節度使其悉怛謀雖是吐
蕃酋長久樂皇風將彼堅城降臣當道臣差行維州刺
史虞蔵儉便領兵馬入據其城飛章以聞先帝驚喜其
時與臣仇者(指牛僧孺)望風疾臣遽興疑言上罔宸聽以為
與吐蕃盟約不可背之必恐將此為詞侵犯郊境遂詔
臣却還此城兼執送悉怛謀等令彼自戮復降中使迫
促送還昔白起殺降終于杜郵致禍陳湯見按是為郅
支報仇(漢書湯既斬郅支以所鹵獲財物入塞多不法司隸校尉繫吏士按驗之湯上疏言臣與吏士)
(共誅郅支單于今反收繫按驗是為郅支報仇也)感歎前事愧心終日今者幸
逢英主忝備台司輒敢追論伏希省察且維州據高山
絶頂三面臨江在戎虜平州之衝是漢地入邊之路初
河隴盡沒惟此州獨存吐蕃潛將婦人嫁與此州門子
二十年後兩男長成竊開壘門引兵而入遂為所滅號
無憂城從此得併力於西邊更無虞于南路(併力於西邊謂吐蕃)
(併力以攻岐隴邠涇靈夏也無虞於南路謂西川在吐蕃之南也自長安言之西川亦在劍閣之南若吐蕃寇)
(蜀則南路自維茂入北路自嶲州入)憑陵近甸旰食累朝貞元中韋臯以
經略河湟此城為始盡銳萬旅急攻數年吐蕃愛惜既
甚遣其舅論莽熱来救雉堞高峻臨衝難及於層霄鳥
徑屈蟠猛士多麋於礧石莫展公輸之巧空擒莽熱而
還及南蠻負恩掃地驅刦臣初到西蜀衆心未安外揚
國威中緝邊備其維州熟臣信令乃送款與臣臣告之
以須俟奏報貴探情偽其悉怛謀等尋帥城兵并州印
甲仗塞途相繼空壘来歸臣即大出牙兵受其降禮南
蠻在列莫敢仰視况西山八國隔在此州比帶使名都
成虚語諸羌久苦番中徵役願作王人自維州降後皆
云但得臣信牒帖子便相率内属其蕃界合水棲雞等
城(翼州有合江守捉城與棲雞城本皆唐地没於吐蕃)既失險阻自須抽歸可減
八處鎮兵坐收千餘里舊地臣見此有莫大之利為恢
復之機所以面許奏聞各加酬賞臣自與錦袍金帶顒
視朝旨且吐蕃維州未降以前一年猶圍逼魯州(魯州河曲)
(六胡州之一也在宥州西界)以此言之豈守盟約况臣未嘗用兵攻
取彼自感化来降又沮議之人豈思事實犬戎遲鈍土
曠人稀每欲乘秋犯邊皆須數歲聚食臣得維州逾月
未有一使入疆自此之後方應破膽豈有慮其復怨鼓
此游辭臣受降之初指天為誓寧忍將三百餘人性命
棄信累表陳論乞垂矜舍荅詔嚴切竟令執還加以體
被三木輿於竹畚及將即路冤叫鳴呼將吏對臣無不
隕涕其部送者更遭蕃帥譏誚云既以降彼(言吐蕃謂中國為彼)
何須送来乃却將此降人戮於漢界之上恣行殘忍周
固擕離至乃擲其嬰孩承以槍槊臣聞楚靈誘殺蠻子
春秋明譏(昭十六年春楚子誘戎蠻子殺之此楚平王事而德裕以為楚靈似誤)周文收
送鄧叔簡冊致貶(突厥木杆可汗擊柔然鄧叔子滅之叔子收其餘燼奔魏木杆恃其強請)
(盡誅鄧叔子等於魏宇文泰收叔子以下三千餘人付其使者盡殺之)况乎大國負此異
族塞忠款之路快凶虐之情從古以来未有此事伏惟
仁聖文武至誠大孝皇帝陛下振睿聖之宏圖得懷来
之上策故南蠻申請朝之願北虜效欵塞之誠臣實痛
惜悉怛謀等舉誠向化解辮歸義而未加昆邪之爵(昆邪)
(王殺休屠王并將其衆降漢封濕隂侯)不賞庶其之功(襄二十一年邾庶其以漆閭丘来奔)
(季武子以公姑姊妻之皆有賜於其從者)翻以忠愛徒為仇讐所快身遭此
酷名又不彰職由愚臣陷此非罪雖時更一紀而運屬
千年臣所以具陳根本不憚煩細冀蒙睿鑒追奬忠魂
伏乞宣付中書各加褒贈冀華夷感德幽顯伸冤警既
往之倖心激將来之峻節臣德裕無任懇願之至謹錄
奏聞伏候敕旨(詔贈悉怛謀右衛將軍)
丹扆六箴(并序寳歷元年德裕為浙西觀察使時所獻)
臣聞詩云心乎愛矣遐不謂矣(詩小雅隰桑篇)此古之賢人所
以篤於事君者也夫蹟疎而言親者危地遠而意忠者
忤然臣竊念拔自先聖偏荷寵光若不愛君以忠則是
上負靈鑒臣頃事先朝屬多隂沴嘗著大眀賦以諷頗
蒙先朝嘉納臣今日盡節明主亦由是心昔張敞之守
遠郡(張敞為山陽太守會霍光薨宣帝始親政敞上封事)梅福之在遐徼(福去官歸夀春)
(數因縣道上言變事)尚竭誠盡規不避尤悔况臣嘗學舊史頗知
箴諷雖在疎遠猶思獻替謹稽首上丹扆六箴具列於
後仰塵睿鑒伏積兢惶宵衣箴曰先王聽政昧爽以俟
鷄鳴既盈日出而視伯禹大聖寸隂為貴(帝王世紀曰堯命禹為司)
(空繼鯀治水乃勞身涉勤不重徑尺之璧而愛日之寸隂)光武至仁反支不忌(王充論衡)
(光武時公車以反支日不受章奏帝聞而怪之曰廢農桑遠詣闕而復拘以禁忌豈為政之意乎遂蠲其例)
無俾姜后獨去簪珥(周宣王夜卧而晏起姜后脱簪珥待罪于永巷)彤管記言
克念前志正服箴曰聖人作服法象可觀雖在宴游尚
不懷安汲黯莊色能正不冠(武帝見黯不冠不見)楊阜慨然亦譏
縹紈(魏太祖遣曹洪禦馬超洪置酒大會令女娼著羅縠之衣蹋鼔楊阜厲聲責洪曰男女之别國之大)
(節何有於廣坐之中裸女人形體遂奮衣辭出)四時所御各有其官非此勿服
惟辟所難罷獻箴曰漢文罷獻詔還騄駬鑾輅齊驅焉
用千里(漢文帝却千里馬)厥後令王亦能恭巳翟裘既焚(晉武帝時)
(太醫司馬程據上雉頭裘帝命於殿前燒之)筒布則毁(武德六年昆州刺史沈遜融州刺史歐陽)
(世普象州刺史秦元賢並獻筒中布帝以勞民不受)道德為麗慈儉為美不過天
道斯為至理納誨箴曰惟后納誨以求厥中從善如流
乃能成功漢驁沈酒舉白浮鍾(驁漢成帝名帝嘗與張放等宴飲禁中皆引滿)
(舉白談笑大噱)魏叡侈汰凌霄作宫(叡魏明帝名帝好土工大營宫室起凌雲臺)忠
雖不忤不善亦從以規為瑱(國語是以規為瑱也言塞耳不聽諫)是謂塞
聰辨邪箴曰居上處深在察微萌雖有讒慝不能蔽明
漢之孝昭叡過周成上書知詐照姦得情燕蓋既折(燕王)
(旦蓋公主皆以謀反見誅)王猷洽平百代之後乃留淑聲防微箴曰
天子之孝敬遵王度安必思危乃無遺慮亂臣猖獗非
可遽數玄服莫辨觸瑟始仆(漢武帝幸林光宫旦未起莽何羅衣玄服袖白刃走)
(趨卧内以急遽觸寳瑟而仆金日磾抱持縛之)栢谷微行豺豕塞路覩貌獻飱
(漢武帝微行夜至栢谷逆旅主人疑為姦盜欲攻之主人嫗覩上状貌而異之乃殺雞為食以獻上)斯可
戒懼(帝覽箴手詔荅曰卿文雅大臣方隅重寄表率諸部肅清全吳化洽行春風澄坐嘯眷言善政想歎)
(在懷卿之宗門累著聲績冠内庭者兩代襲侯伯者六朝果能激愛君之誠喻詩人之旨在遠而不忘忠告諷)
(上而常深慮微博我以端躬約我以循禮三復規諫累夕稱賢致之坐隅用比韋絃之益銘諸心府何啻藥石)
(之功卿既以投誠朕每懷開諫苟有過舉無忘密陳山川既遐眷矚何已必當勉巳以副朕懷)
臣子論
士之有氣志而思富貴者必能建功業有志氣而輕爵
祿者必能立名節二者雖其志不同然時危世亂皆人
君之所急也何者非好功業不能以戡亂非重名節不
能以死難此其梗概也好功業者當理平之世或能思
亂唯重名節者理亂皆可以大任平澹和雅世所謂君
子者居平必不能急公理煩遭難亦不能捐軀濟危可
以羽儀朝廷潤色名教如宗廟瑚璉園林鴻鵠雖不常
為人用而自然可貴也然世亦有不拘小疵而能全大
節者如陳平背楚歸漢漢王疑其多心令護諸將又疑
其受金可謂不能以名節自固矣及功成封侯辭曰非
魏無知臣安得進漢高曰若子可謂不背本矣其後竟
誅諸吕以安劉氏近日宰相上官儀詩多浮艷時人稱
為上官體實為正人所病及高宗之初竟以謀廢武后
心存王室至於宗族受禍(麟德元年高宗與儀謀廢武后后遽詣上自訴上恐后怨)
(怒紿之曰我初無此心皆上官儀教我后於是使許敬宗誣奏儀與王伏勝故太子忠謀大逆儀與子庭芝皆)
(死籍沒其家)郭代公(郭元振)倜儻不羈之士也少不以名節自
檢當蕭岑内難(蕭至忠岑羲)保護睿宗雖履危機竟全臣節
(開元元年七月玄宗與岐王範薛王業郭元振等執至宗羲于朝堂斬之)則名節之間不可
以一概論也陳平能不背魏無知所以必不負漢王矣
今士之背本者人君豈可保之哉
忠諫論
人君拒諫有二一曰生於愛名二曰不能去欲雖桀紂
桓靈之君未能忘名自知為惡多矣畏天下之人知之
將謂諫則惡不可掩故不欲人之諫已如晉獻非驪姬
寢不安齊桓非易牙食不美必不能去之亦不欲人諫
已人臣忠諫亦有二欲道行于君可使身安理國者其
辭婉欲名高後世不顧身危國傾者其辭訐若考叔啟
大隧以成莊公之孝倉唐獻犬鴈以復文侯之愛(魏文侯封)
(太子擊於中山舍人趙倉唐請以文侯之所嗜晨鳬北犬獻之文侯大悦乃復太子擊而出少子摯于中山)
留侯封雍齒以安羣臣招四皓以定惠帝此所謂婉也
諫大夫言婢不為主(漢成帝欲立趙倢伃為后劉輔諫曰腐木不可以為柱卑人不可以)
(為主)白馬令言帝欲不諦(後漢桓帝寵中常侍單超等白馬令李雲上書曰帝者諦也今)
(官位錯亂政化日損是帝欲不諦乎帝震怒)激主之怒自有其名望其聽從
固不可得此所謂訐也漢元帝欲御樓船薛廣德當乘
輿諫曰臣自刎以血汚車輪則陛下不入廟矣張猛曰
乘船危就橋安聖主不乘危元帝曰曉人不當如是耶
則知諫之道在於婉矣惟英主能從諫何者自知功德
及生人者大矣雖有小惡不諱人言如漢高械繫蕭相
國及聞王衛尉之言(漢百官公卿表衛尉王氏無名字)乃曰我不過為
桀紂主而相國為賢相此所為不諱也近日名臣王石
泉(王方慶世封石泉故稱王石泉)居相時子為眉州司士天后嘗問曰
卿在相位子何遠乎對曰廬陵是陛下愛子今猶在遠
臣之子焉敢相近有以見君子之心亦倉唐之比也
近倖論
自古中主以降皆安于近習疎遠忠良其主非不知君
子可親小人可去而不改者其蔽有二一曰性相近二
曰嗜欲深桓靈之主與小人氣合如水之走下火之就
燥皆自然而親結不可解也侯覽張讓所以得蔽君矣
元成二后皆有所嗜吹簫撾鼔之娱微行沉湎之樂非
倖臣無以承意非近習無以近歡弘恭石顯所以得蠧
政矣惟人君少欲英明者則能反是如文帝雖有鄧通
趙談所信者賈誼張釋之爰盎此所謂少慾也武帝雖
有韓嫣李延年而所貴者公孫弘倪寬卜式此所謂英
明也故君聽不惑政無頗纇近則開元初内有姜皎崔
滌以極宫中之樂外有姚(崇)盧(懷慎)蘇(頲)宋(璟)以修天下
之政得元成之欲享舜禹之名六合晏然千古莫及其
故何也倖臣不得干政事也後代能如漢之文武及開
元致理之要雖有倖臣亦何害於理哉
御選古文淵鑑卷三十九
