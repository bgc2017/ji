古樂苑卷六
明梅鼎祚編
燕射歌辭(一晉)(宋)(齊)
(周禮大宗伯之職曰以飲食之禮親宗族兄弟以賓射之禮親故舊朋友以饗燕之禮親四方之賓)
(客大行人掌大賓之禮大客之儀以親諸侯以九儀辨諸侯之命等諸臣之爵以同邦國之禮而待)
(其賓客上公饗禮九獻食禮九舉侯伯饗禮七獻食禮七舉子男饗禮五獻食禮五舉諸侯之卿各)
(下其君二等大夫士皆如之凡正饗食則在廟燕則在寢所以仁賓客也儀燕禮曰工歌鹿鳴四牡)
(皇皇者華笙入奏南陔白華華黍乃間歌魚麗笙由庚歌南有嘉魚笙崇丘歌南山有臺笙由儀遂)
(歌鄉樂周南關雎葛覃卷耳召南鵲巢采蘩采蘋此燕饗之有樂也大司樂曰大射王出入奏王夏)
(及射令奏騶虞詔諸侯以弓矢舞樂師燕射帥射夫以弓矢舞大師大射帥瞽而歌射節此大射之)
(有樂也王制曰天子食舉以樂大司樂王大食三宥皆令奏鐘鼔漢鮑業曰古者天子食飲必順四)
(時五味故有食舉之樂所以順天地養神明求福應也此食舉之有樂也隋書樂志曰漢明帝時樂)
(有四品其二曰雅頌樂辟雍饗射之所用則孝經所謂移風易俗莫善於樂禮記曰揖讓而治天下)
(者禮樂之謂也三曰黃門鼓吹天子宴羣臣之所用則詩所謂坎坎鼔我蹲蹲舞我者也漢有殿中)
(御飯食舉七曲太樂食舉十三曲魏有雅樂四曲皆取周詩鹿鳴晉荀勗以鹿鳴燕嘉賓無取於朝)
(乃除鹿鳴舊歌更作行禮詩四篇先陳三朝朝宗之義又為王公上夀酒食舉樂歌詩十三篇司律)
(陳頎以為三元肇發羣后奉璧趨步拜起莫非行禮豈容别設一樂謂之行禮荀譏鹿鳴之失似悟)
(昔繆還制四篇復襲前軌亦未為得也終宋齊巳來相承用之梁陳三朝樂有四十九等其曲有相)
(和五引及俊雅等七曲後魏道武初正月上日饗羣臣備列宫縣正樂奏燕趙秦吳之音五方殊俗)
(之曲四時饗會亦用之隋煬帝初詔秘書省學士定殿前樂工歌十四曲終大業之世每舉用焉其)
(後又因高祖七部樂乃定時五味故有食舉隋舊制用九部樂)
晉四廂樂歌
(晉書樂志曰杜䕫傳舊雅樂四曲一曰鹿嗚二曰騶虞三曰伐檀四曰文皇皆古聲辭及太和)
(中左延年改䕫騶虞伐檀文王三曲更自作聲節其名雖存而聲實異惟因䕫鹿鳴全不改易)
(每正旦大會太尉奉璧羣后行禮東廂雅樂常作者是也後又改三篇之行禮詩第一曰於赫)
(篇詠武帝聲節與古鹿鳴同第二曰巍巍篇詠文帝用延年所改騶虞聲第三曰洋洋篇詠明)
(帝用延年所作文王聲第四復用鹿鳴鹿鳴之聲重用而除古伐檀及晉初食舉亦用鹿嗚至)
(泰始五年尚書奏使太僕傅玄中書監荀勗黃門侍郎張華各造正旦行禮及王公上夀酒食)
(舉樂歌詩荀勗云魏氏行禮食舉再取周詩鹿鳴以為樂章又鹿鳴以宴嘉賓無取於朝考之)
(舊聞未知所應勗乃除鹿鳴舊歌更作行禮詩四篇先陳三朝朝宗之義又為正旦大會王公)
(上夀歌詩并食舉樂歌詩合十三篇又以魏氏歌詩或二言或三言或四言或五言與古詩不)
(類以問司律中郎將陳頎頎曰被之金石未必皆當故勗造晉歌皆為四言惟王公上夀酒一)
(篇為三言五言焉張華以為魏上夀食舉詩及漢氏所施用其文句長短不齊未皆合古蓋以)
(依詠弦節本有因循而識樂知音足以制聲度曲法用率非凡近之所能改二代三京襲而不)
(變雖詩章辭異廢興隨時至其韻逗留曲折皆繫於舊有由然也是以一皆因就不敢有所改)
(易此則華勗所明異旨也時詔又使中書侍郎成公綏亦作焉按傅玄張華正旦大會上夀食)
(舉詩晉書不載載宋書)
正旦大會行禮歌傅玄(下同)
天鑒有晉世祚聖皇時齊七政朝此萬方(其一)鐘鼔斯震
九賓備禮正位在朝穆穆濟濟(其二)煌煌三辰實麗於天
君后是象威儀孔虔(其三)率禮無愆莫匪邁德儀刑聖皇
萬邦維則(其四章天鑒四章四句)
上夀酒歌
於赫明明聖德龍興三朝獻酒萬夀是膺敷佑四方如
日之升自天降祚元吉有徵(於赫一章章八句)
食舉東西廂歌
天命大晉載育羣生於穆上德隨時化成(其一)自祖配命
皇皇后辟繼天創業宣文之績(其二)丕顯宣文先知稼穡
克恭克儉足教足食(其三)既教食之弘濟艱難上帝是祐
下民所安(其四)天祐聖皇萬邦來賀雖安勿安乾乾匪暇
(其五)乃正丘郊乃定冡社廙廙作宗光宅天下(其六)惟敬朝
饗爰奏食舉盡禮供御嘉樂有序(其七)樹羽設業笙鏞以
間琴瑟齊列亦有篪塤(其八)喤喤鼓鐘鎗鎗磬管八音克
諧載夷載簡(其九)既夷既簡其大不禦風化潛興如雲如
雨(其十)如雲之覆如雨之潤聲教所暨無思不順(其十一)教
以化之樂以和之和而養之時惟邕熙(其十二)禮慎其儀
樂節其聲於鑠皇繇既和且平(其十三章天命十三章四句)
四廂樂歌
(宋書樂志曰晉荀勗造正旦大會行禮歌四篇一曰於皇當於赫二曰明明當巍巍三曰邦國)
(當洋洋四曰祖宗當鹿嗚王公上夀酒歌一篇曰踐元辰當羽觴行食舉樂東西廂歌十二篇)
(一曰煌煌當鹿鳴二曰賓之初筵當於穆三曰三后當昭昭四曰赫矣當華華五曰烈文當朝)
(宴六曰猗歟當盛德七曰隆化當綏萬邦八曰振鷺當朝朝九曰翼翼當順天十曰既宴當陟)
(天庭十一曰時邕當參兩儀十二曰嘉會)
正旦大會行禮歌(四章)荀勗(下同)
於皇元首羣生資始履端大享敬御繁祉肆覲羣后爰
及卿士欽順則元允也天子(於皇一章八句)
明明天子臨下有赫四表宅心惠浹荒貊柔遠能邇孔
淑不逆來格祁祁邦家是若(明明一章八句)
光光邦國天篤其祜丕顯哲命顧柔三祖世德作求奄
有九土思我皇度彛倫攸序(邦國一章八句)
惟祖惟宗高朗緝熙對越在天駿惠在兹聿求厥成我
皇崇之式固其猶往敬用治(祖宗一章八句)
王公上夀酒歌
踐元辰延顯融獻羽觴祈令終我皇夀而隆我皇茂而
嵩本枝奮百世休祚鍾聖躬(踐元辰一章八句)
食舉樂東西廂歌(十二章)
煌煌七曜重明交暢我有嘉賓是應是貺邦政既圖接
以大饗人之好我式遵德讓(煌煌一章八句)
賓之初筵藹藹濟濟既朝乃宴以洽百禮頒以位叙或
廷或陛登儐台叟亦有兄弟胥子陪寮憲兹度楷觀頥
養正降福孔偕(賓之初筵一章十二句)
昔我三后大業是維今我聖皇焜燿前暉奕世重規明
照九畿思輯用光時罔有違陟禹之跡莫不來威天被
顯禄福履是綏(三后一章十二句)
赫矣太祖克廣明德廓開㝢宙正世立則變化不經民
無瑕慝創業垂統兆我晉國(赫矣一章八句)
烈文伯考時惟帝景夷險平亂威而不猛御衡不迷皇
塗煥炳七德咸宣其寧惟永(烈文一章八句)
猗歟盛歟先皇聖文則天作孚大哉為君慎徽五典帝
載是勤文武發揮茂建嘉勲修已濟治民用寧殷懷遠
燭幽玄教氤氲善世不伐服事三分德博化隆道冒無
垠(氤一作氛六猗歟一章十句)
隆化洋洋帝命溥將登我晉道越惟聖皇龍飛革運臨
燾八荒叡哲欽明配蹤虞唐封建厥福駿發其祥三朝
習吉終然允臧其臧惟何總彼萬方元侯列辟四嶽蕃
王時見世享率兹有常旅揖在庭嘉客在堂宋衛既臻
陳留山陽我有賓使觀國之光貢賢納計獻璧奉璋保
祐命之申錫無疆(我有賓使晉書作有賓有使隆化一章二十八句)
振鷺于飛鴻漸其翼京邑穆穆四方是式無競惟人王
綱允勑君子來朝言觀其極(振鷺一章八句)
翼翼大君民之攸暨信理天工惠康不匱將遠不仁訓
以淳粹幽明有倫俊乂在位九族既睦庶邦順比開元
布憲四海鱗萃協時正統殊塗同致厚德載物靈心隆
貴敷奏讜言納以無諱樹之典象誨之義類上教如風
下應如卉一人有慶羣萌以遂我后宴喜令聞不墜(翼翼)
(一章二十六句)
既宴既喜翕是萬邦禮儀卒度物有其容晣晣庭燎喤
喤鼓鐘笙磬詠德萬舞象功八音克諧俗易化從其和
如樂庶品時邕(既宴一章十二句)
時邕份份六合同塵往我祖宣威静殊隣首定荆楚遂
平燕秦亹亹文皇邁德流仁爰造草昧應乾順民靈瑞
告符休徵響震天地弗違以和神人既戡庸蜀吳會是
賓肅慎率職楛矢來陳韓濊進樂均協清鈞西旅獻&KR0729;
扶南效珍蠻裔重譯玄齒文身我皇撫之景命維新(份份)
(晉書作斌斌戡作禽均作宫時邕一章二十六句)
愔愔嘉會有聞無聲清酤既奠籩豆既馨禮充樂備簫
韶九成愷樂飲酒酣而不盈率土歡豫邦國以寧王猷
允塞萬載無傾(嘉會一章十二句)
同前
正旦大會行禮詩(四首)張華(下同)
於赫皇祖廸哲齊聖經緯大業基天之命克開洪緒誕
篤天慶旁濟彛倫仰齊七政
烈烈景皇克明克聰静封略定勲功成民立政儀刑萬
邦式固崇軌光紹前蹤
允文烈考濬哲應期參德天地比功四時大亨以正庶
績咸熙肇啟晉宇遂登皇基
明明我后玄德通神受終正位協應天人容民厚下育
物流仁躋我王道輝光日新
王公上夀詩
稱元慶奉夀觴后皇延遐祚安樂撫萬方
食舉東西廂樂詩(十一章)
明明在上丕顯厥繇翼翼三夀蕃后惟休羣生漸德六
合承流三正元辰朝慶鱗萃華夏奉職貢八荒覲殊類
黻冕充廣庭鳴玉盈朝位
濟濟朝位言觀其光儀序既以時禮文煥以彰思皇享
多祜嘉樂永無央
九賓在庭臚讚既通升瑞奠贄乃矦乃公穆穆天尊隆
禮動容履端承元吉介福御萬邦
朝享上下咸雍崇多儀繁禮容舞盛德歌九功揚芳烈
播休蹤
皇化洽洞幽明懷柔百神輯祥禎潛龍躍雕虎仁儀鳳
鳥届游麟枯蠧榮竭泉流菌芝茂枳棘柔和氣應休徵
弦協靈符彰帝期綏宇宙萬國和昊天成命賚皇家賚
皇家
世資聖哲三后在天啟鴻烈啟鴻烈隆王基率土謳吟
欣戴于時恒文示象代氣著期
泰始開元龍升在位四隩同風燮寧殊類五韙來備嘉
生以遂凝庶績臻太康申繁祉胤無疆本枝百世繼緒
不忘繼緒不忘休有烈光永言配命惟晉之祥
聖明統世篤皇仁廣大配天地順動若陶鈞玄化參自
然至德通神明清風暢八極流澤被無垠
於皇時晉奕世齊聖惟天降嘏神祇保定弘濟區夏允
集大命有命既集光帝猷大明重曜鑒六幽聲教洋溢
惠滂流惠滂流移風俗多士盈朝賢俊比屋敦世心斵
彫反素樸反素樸懷庶方干戚舞階庭䟽狄悅遐荒扶
南假重譯肅慎襲衣裳雲覆雨施德洽無疆旁作穆穆
仁化翔
朝元日賓王庭承宸極當盛明衍和樂竭祇誠仰嘉惠
懷德馨遊淳風泳淑清協億兆同歡榮建皇極統天位
運隂陽御六氣殷羣生成性類王道浹治功成人倫序
俗化清虔明祀祇三靈崇禮樂式儀刑
慶元吉宴三朝播金石詠泠簫奏九夏舞雲韶邁德音
流英聲八紘一六合寧六合寧承聖明王澤洽道登隆
綏函夏總華戎齊德教混殊風混殊風康萬國崇夷簡
尚敦德弘王度遠遐則
正旦大會行禮歌(十五章)成公綏(下同)
穆穆天子光臨萬國多士盈朝莫匪俊德流化罔極王
猷允塞嘉會置酒嘉賓充庭羽旄曜辰極鐘鼓振泰清
百辟朝三朝式式明儀刑濟濟鏘鏘金振玉聲禮樂具
宴嘉賓眉夀祚聖皇景福惟日新羣后戾止有來雍雍
獻酬納贄崇此禮容豐羞萬俎旨酒千鍾嘉樂盡宴樂
福禄咸攸同(羞一作肴)
樂哉天下安寧道化從風俗清簫韶作詠九成年豐穰
世泰平至治哉樂無窮元首聰明股肱忠澍豐澤揚清
風
嘉瑞出靈應彰麒麟見鳳皇翔醴泉湧流中唐嘉禾生
穗盈箱降繁祉祚聖皇承天位統萬國受命應期授聖
德四世重光宣開洪業景克昌文欽明德彌彰肇啟晉
邦流祚無疆
泰始建元鳳皇龍興龍興伊何享作萬乘奄有八荒化
育黎蒸圖書既煥金石有徵德光大道熙隆被四表格
皇穹奕奕萬嗣明明顯融高朗令終保兹永祚與天比
崇(既煥一作煥炳)
聖皇君四海順人應天期三葉合重光泰始開洪基明
曜参日月功化侔四時宇宙清且泰黎庶咸雍熙善哉
雍熙(晉書無順人)
惟天降命翼仁祐聖於穆三皇載德彌盛總齊琁璣光
統七政百揆時序化若神聖四海同風興至仁濟民育
物擬陶均擬陶均垂惠潤皇皇羣賢峨峨英雋德化宣
芬芳播來胤播來胤垂後昆清廟何穆穆皇極闢四門
皇極闢四門萬機無不綜亹亹翼翼樂不及荒飢不遑
食大禮既行樂無極
登崐崘上曾城乘飛龍升泰清冠日月佩五星揚虹蜺
建篲旌披慶雲蔭繁榮覽八極遊天庭順天地和隂陽
序四時曜三光張帝網正皇綱播仁風流惠康邁洪化
振靈威懷萬方納九夷朝閶闔宴紫微
建五旗羅鐘簴列四縣奏韶武鏗金石揚旌羽縱八佾
巴渝舞詠雅頌和律吕于胥樂樂聖主
化蕩蕩清風泄總英雄御俊傑開宇宙掃四裔光緝熙
儀聖哲超百代揚休烈流景祚顯萬世
皇皇顯祖翼世佐時寧濟六合受命應期神武鷹揚大
化咸熙廓開皇衢用成帝基
光光景皇無競惟烈匡時拯俗休功蓋世宇宙既康九
域有截天命降鑒啟祚明哲
穆穆烈考克明克儁實天生德誕膺靈運肇建帝業開
國有晉載德奕世垂慶洪胤
明明聖帝龍飛在天與靈合契通德幽玄仰化青雲俯
育重川受靈之祜於萬斯年(淵書作川)
王公上夀酒歌
上夀酒樂未央大晉應天慶皇帝永無疆
冬至初歲小會歌張華
日月不留四氣回周節慶代序萬國同休庶尹羣后奉
夀升朝我有嘉禮式宴百僚繁肴綺錯旨酒泉渟笙鏞
和奏磬管流聲上隆其愛下盡其心宣其壅滯詠之德
音乃宣乃訓配享交泰永載仁風長撫無外(同一作咸夀一作爵)
宴會歌張華
亹亹我皇配天垂光留精日昃經覽無方聽朝有暇延
命衆臣冠蓋雲集罇俎星陳肴蒸多品八珍代變羽爵
無算究樂極宴歌者流聲舞者投袂動容有節絲竹並
設宣暢四體繁手趣摯懽足發和酣不忘禮好樂無荒
翼翼濟濟
中宫所歌張華
先王統大業玄化漸八維儀刑孚萬邦内訓隆壼闈皇
英垂帝典大雅詠三妃執德宣隆教正位理厥機含章
體柔順帥禮蹈謙祗螽斯弘慈惠樛木逮幽微徽音穆
清風高義邈不追遺榮参日月百世仰餘暉(機一作司)
宗親會歌張華
族燕明禮順餟食序親親骨肉散不殊昆弟豈他人本
枝篤同慶棠棣著先民於皇聖明后天覆弘且仁降禮
崇親戚旁施協族姻式宴盡酣娛飲御備羞珍和樂既
宣洽上下同歡欣德教加四海敦睦被無垠
中宫詩(二首詩紀云張華中宫所歌體與此同)成公綏
殷湯令妃有莘之女仁教内修度義以處清謐後宫
九嬪有序尹為媵臣遂作元輔(周詩逸軌作賢明誦)
天地不獨立造化由隂陽乾坤垂覆載日月曜重光
治國先家道立教起閨房二妃濟有虞三母隆周王
塗山興大禹有莘佐成湯齊晉霸諸侯皆頼姬與姜
關雎思賢妃此言安可忘(燕射樂歌詔公綏同華等作疑此亦中宮所歌今附)
宋四箱樂歌
(宋書樂志曰王韶之造四箱樂歌五篇隋書樂志曰梁武帝云著晉宋史者皆言太元元嘉四)
(年四箱金石大備今檢樂府止有黃鐘姑洗蕤賓太簇四格而巳六律不具何謂四箱)
王韶之
肆夏樂歌(四章客入四箱振作於鑠曲皇帝當陽四箱振作將將曲皇帝入變服四)
(箱振作於鑠將將二曲又黃鐘太簇二箱作法章九功二曲古今樂錄曰按周禮云王出)
(入奏王夏賓出入奏肆夏肆夏本施之於賓帝王出入則不應奏肆夏也)
於鑠我皇體仁包元齊明日月比量乾坤陶甄百工稽
則黃軒訏謨定命辰告四蕃
將將蕃后翼翼羣僚盛服待晨明發來朝饗以八珍樂
以九韶仰祇天顔厥猷孔昭
法章既設初筵長舒濟濟列辟端委皇除飲和無盈威
儀有餘温恭在位敬終如初
九功既歌六代惟時被德在樂宣道以詩穆矣太和品
物咸熙慶積自遠告成在兹
大會行禮歌(二章姑洗箱作)
大哉皇宋長發其祥纂系在漢統源伊唐德之克明休
有烈光配天作極辰居四方
皇矣我后聖德通靈有命自天誕受休禎龍飛紫極造
我宋京光宅宇宙赫赫明明
王公上夀歌(三章黃鐘箱作)
獻夀爵慶聖皇靈祚窮二儀休明等三光
殿前登歌(别用金石)
明明大宋緝熙皇道則天垂化光定天保天保既定肆
覲萬方禮繁樂富穆穆皇皇
沔彼流水朝宗天池洋洋貢職抑抑威儀既習威儀亦
嫺禮容一人有則作孚萬邦
烝哉我皇固天誕聖履端惟始對越休慶如天斯久如
日斯盛介兹景福永固駿命
食舉樂(十章黃鐘太簇二箱更作黃鐘作晨曦體至和王道開元辰禮有容五曲太簇)
(作五玉懷荒裔皇猷緝惟永初王道純五曲)
晨曦載曜萬物咸覩嘉慶三朝禮樂備舉元正肇始典
章暉明萬方畢來賀華裔充皇庭多士盈九位俯仰觀
玉聲恂恂俯仰載爛其輝鼓鐘震天區禮容塞皇闈思
樂窮休慶福履同所歸
五玉既獻三帛是薦爾公爾侯鳴玉華殿皇皇聖后隆
禮南面元首納嘉禮萬邦同歡願休哉君臣嘉燕建五
旗列四縣樂有文禮無倦融皇風窮一變
體至和感隂陽德無不柔繁休祥瑞徽璧應嘉鍾舞靈
鳳躍潛龍景星見甘露墜木連理禾同穗玄化洽仁澤
敷極禎瑞窮靈符
懷荒裔綏齊民荷天祜靡不賓靡不賓長世弘盛昭明
有融繁嘉慶繁嘉慶熙帝載合氣咸和蒼生欣戴三靈
協瑞惟新皇代
王道四達流仁布德窮理詠乾元垂訓順帝則靈化侔
四時幽誠通玄默德澤被八紘乾寧軌萬國
皇猷緝咸熙泰禮儀煥帝庭要荒服遐外被髮襲纓冕
左袵回衿帶天覆地載流澤汪濊聲教布護德光大
開元辰畢來王奉貢職朝后皇鳴珩佩觀典章樂王度
悅徽芳陶盛化遊太康丕昭明永克昌
惟永初德丕顯齊七政敷五典彛倫序洪化闡王澤流
太平始樹聲教明皇紀和靈祇恭明祀衍景祚膺嘉祉
禮有容樂有儀金石陳干羽施邁武濩均咸池歌南風
舞德稱文武煥頌聲興
王道純德彌淑寧八表康九服道禮讓移風俗移風俗
永克融歌盛美造成功詠徽烈邈無窮
齊四廂樂歌
(南齊書樂志曰元會大饗四廂樂齊微改革多仍宋舊辭其臨軒樂亦奏肆夏於鑠四章云)
肆夏樂歌(四童)
於鑠我皇體仁苞元齊明日月比量乾坤陶甄百王稽
則黃軒訏謨定命辰告四蕃(右一曲客入四廂奏)
將將蕃后翼翼羣僚盛服待晨明發來朝饗以八珍樂
以九韶仰祗天顔厥猷孔昭(右一曲皇帝當陽四箱奏皇帝入變服四箱並奏前)
(二曲)
法章既設初筵長舒濟濟列辟端委皇除飲和無盈威
儀有餘温恭在位敬終如初
九功既歌六代惟時被德在樂宣道以詩穆矣太和品
物咸熙慶積自遠告成在兹(右二曲皇帝入變服黃鐘太簇二廂奏)
大會行禮歌(二章)
大哉皇齊長發其祥祚隆姬夏道邁虞唐德之克明休
有烈光配天作極辰居四方
皇矣我后聖德通靈有命自天誕授休禎龍飛紫極造
我齊京光宅宇宙赫赫明明(右二曲姑洗廂奏)
上夀歌
獻夀爵慶聖皇靈祚窮二儀休明等三光(右一曲黃鐘箱奏)
殿前登歌(三章)
明明齊國緝熙皇道則天垂化光定天保天保既定肆
覲萬方禮繁樂富穆穆皇皇
沔彼流水朝宗天池洋洋貢職抑抑威儀既習威儀亦
嫺禮容一人有則作孚萬邦
烝哉我皇寔靈誕聖履端惟始對越休慶如天斯崇如
日斯盛介兹景福永固洪命(右三曲别用金石太樂令跪奏)
食舉歌(十章)
晨儀載煥萬物咸覩嘉慶三朝禮樂備舉元正肇始典
章徽明萬方來賀華夷充庭多士盈九德俯仰觀玉聲
恂恂俯仰載爛其暉鐘鼓震天區禮容塞皇闈思樂窮
休慶福履同所歸
五玉既獻三帛是薦爾公爾侯鳴玉華殿皇皇聖后降
禮南面元首納嘉禮萬邦同欽願休哉休哉君臣熙宴
建五旗列四縣樂有文禮無勌融皇風窮一變
禮至和感隂陽德無不柔繁休祥瑞徽璧應嘉鍾儛雲
鳳躍潛龍景星見甘露墜木連理禾同穗玄化洽仁澤
敷極禎瑞窮靈符
懷荒遠綏齊民荷天祐靡不賓靡不賓長世盛昭明有
融繁嘉慶繁嘉慶熙帝載含氣感和蒼生欣戴三靈協
瑞惟新皇代
王道四達流仁布德窮理詠乾元垂訓從帝則靈化侔
四時幽誠通玄默德澤被八紘禮章軌萬國
皇猷緝咸熙泰禮儀煥帝庭要荒服遐外被髮襲纓冕
左袵回衿帶天覆地載澤流汪濊聲教布濩德光大
開元辰畢來王奉貢職朝后皇鳴珩佩觀典章樂王慶
悅徽芳陶盛化遊太康惟昭明永克昌
惟建元德丕顯齊七政敷五典彛倫序洪化闡王澤流
太平始樹靈祇恭明祀衍景祚膺嘉祉
禮有容樂有儀金石陳干羽施邁武濩均咸池歌南風
德永稱文明煥頌聲興
王道純德彌淑寧八表康九服導禮讓移風俗移風俗
永克融歌盛美告成功詠休烈邈無窮(右黃鍾先奏晨儀篇太簇奏五)
(玉篇餘八篇二廂更奏之)
古樂苑卷六
