古樂苑卷三十一
明梅鼎祚編
琴曲歌辭(漢至隋)
大風起(史記曰十二年十月高祖還歸過沛留置酒沛宫悉召故人父老子弟縱酒發)
(沛中兒得百二十人教之歌酒酣高祖擊筑自為歌詩令兒皆和習之高祖乃起舞忼慷)
(傷懷泣數行下樂書云高祖過沛詩三矦之章令小兒歌之高祖崩令沛得以四時歌舞)
(宗廟索隱云過沛詩即大風歌矦語辭詩曰矦其褘而兮亦語辭詩有三兮故云三矦也)
(漢書禮樂志曰至孝惠時以沛宫為原廟令歌兒習吹以相和常以百二十人為員琴操)
(曰大風起漢高帝所作也)漢高帝
大風起兮雲飛揚威加海内兮歸故鄉安得猛士兮守
四方
採芝操(琴集曰四皓所作也古今樂錄曰商山四皓隱居高祖聘之四皓不出仰天歎)
(而作歌高士傳曰四皓皆修道㓗已非義不動秦始皇時見秦政虐乃退入藍田山而作)
(歌因共入商雒隱地肺山以待天下定及秦敗漢高聞而徵之不至深自匿終南山不能)
(屈已漢書曰四皓皆八十餘鬚眉皓白故謂之四皓即東園公甪里先生綺里季夏黃公)
(也崔鴻曰四皓為秦博士遭世暗昧坑黜儒術於是退而作此歌亦謂之四皓歌二說不)
(同)四皓
皓天嗟嗟深谷逶迤樹木莫莫高山崔嵬巖居穴處以
為幄茵曄曄紫芝可以療飢唐虞往矣吾當安歸
四皓歌(一曰紫芝歌高士傳所載)
莫莫高山深谷逶迤曄曄紫芝可以療飢唐虞世遠吾
將何歸駟馬高蓋其憂甚大富貴之畏人不如貧賤之
肆志(高山一作商洛逶迤一作威夷唐虞世遠吾將何歸一作皇農邈遠余將安歸之並作而肆志一作)
(輕世)
八公操(一云淮南操古今樂錄曰淮南好道正月上辛八公来降王作此歌謝希逸琴)
(論曰八公操淮南王作也神仙傳曰淮南王好道書及方術之士有八公詣門鬚眉皓白)
(王使閽人自以其老難問之八公皆變為童子年可十四五角髻青絲色如桃花王聞跣)
(而迎登思仙之臺執弟子禮八童子乃復為老人告王曰吾一人能望致風雨立起雲霧)
(畫地為江河撮土為山嶽一人能崩高山塞深泉收虎豹召致蛟龍使役鬼神一人能分)
(形易貎坐存立隱蔽六軍白日為暝一人能乘雲步虚越海凌波出入無間呼吸千里一)
(人能入火不灼入水不濡刃射不中冬凍不寒夏曝不汗一人能千變萬化恣意所為禽)
(獸草木萬物立成移山駐流行宫易室一人能煎泥成金凝鉛為銀駕龍浮於太清之上)
(安乃日夕朝拜各試所言種種異術無有不效遂授王丹經三十六卷藥成未及服而郎)
(中雷被與伍被共誣稱安謀反天子使宗正持節治之八公謂安曰可以去矣此乃是天)
(之發遣王王若無此事日復一日未能去世也八公使安登山大祭埋金於地即白日昇)
(天時人傳八公安臨去時餘藥置在中庭雞犬䑛之盡得昇天故雞鳴天上犬吠雲中也)
(高誘敘云蘇飛李尚左吳田由雷被毛被伍被晉昌八人容齋續筆云唯左吳雷被伍被)
(見於史雷被蓋為安所斥而亡之長安上書者疑不得為賓客之賢也)
淮南王安
煌煌上天照下土兮知我好道公来下兮公將與余生
毛羽兮超騰青雲蹈梁甫兮觀見瑤光過北斗兮馳乘
風雲使玉女兮含精吐氣嚼芝草兮悠悠將將天相保
兮
琴歌(古今樂錄曰霍將軍去病征匈奴有功益封萬五千戶秩禄與大將軍等於是志得)
(意歡而作歌琴操有霍將軍渡河操去病所作也)霍去病
四夷既護諸夏康兮國家安寧樂無央兮載戢干戈弓
矢藏兮麒麟来臻鳳皇翔兮與天相保永無疆兮親親
百年各延長兮(護一作獲無一作未)
琴歌(史記曰司馬相如與臨卭令王吉相善往舍都亭臨卭中富人卓王孫程鄭為具召)
(之并召令酒酣臨卭令前奏琴曰竊聞長卿好之願以自娛相如辭謝為鼔一再行是時)
(卓王孫有女文君新寡好音故相如繆與令相重而以琴心挑之相如之臨卭從車騎雍)
(容閒雅甚都及飲卓氏弄琴文君竊從戶窺之心悅而好之恐不得當也既罷相如乃使)
(人重賜文君侍者通殷勤文君夜亡奔相如乃與馳歸成都藝苑巵言曰長卿靡不穠麗)
(工至琴歌淺稚或一時匆卒或後人傅益)司馬相如
鳳兮鳳兮歸故鄉遨遊四海求其皇時未遇兮無所將
何悟今夕兮升斯堂有豔淑女在閨房室爾人遐毒我
腸何緣交頸為鴛鴦胡頡頏兮共翺翔(淑女下玉臺有兮字)
鳳兮鳳兮從我棲得托孳尾永為妃交情通體心和諧
中夜相從知者誰雙翼俱起翻高飛無感我思使余悲
(體玉臺作意思一作心)
昭君怨(琴操曰昭君齊國王穰女年十七獻之元帝元帝以地遠不之幸積五六年帝)
(每遊後宫常怨不出後單于遣使朝貢帝宴之盡召後宫昭君盛飾而至帝問欲以一女)
(賜單于能者往昭君乃越席請行時單于使在旁驚恨不及昭君至匈奴單于大悅以為)
(漢與我厚縱酒作樂遣使報漢白璧一雙騵馬十匹胡地珍寶之物昭君恨帝始不見遇)
(乃作怨思之歌單于死子世達立昭君謂之曰為胡者妻母為漢者更娶世達曰欲作胡)
(禮昭君乃吞藥而死按漢書匈奴傳曰竟寧中呼韓邪来朝漢歸王昭君號寧胡閼氏呼)
(韓邪死子雕陶莫臯立為復株絫若鞮單于復妻昭君不言飲藥而死餘詳楚調曲王明)
(君注下題本云怨詩)
(一作怨曠思惟歌)王嬙
秋木萋萋其葉萎黃有鳥處山集于苞桑養育毛羽形
容生光既得升雲上遊曲房離宫絶曠身體摧藏志念
抑沈不得頡頏雖得委食心有徊徨我獨伊何来往變
常翩翩之燕遠集西羌高山峩峩河水泱泱父兮母兮
道里悠長嗚呼哀哉憂心惻傷(形一作儀来往變常一作改變厥常)
同前(一曰昭君辭按昭君怨六朝作者多列楚調獨此二首入琴操不詳所謂今仍從郭)
(本)梁王叔英妻劉氏
一生竟何定萬事最難保丹青失舊儀玉匣成秋草想
妾辭關淚至今猶未燥漢使汝南還殷勤為人道
同前
圖形漢宫裏遙聘單于庭狼山聚雲暗龍沙飛雪輕笳
吟度隴咽笛轉出關鳴啼妝寒葉下愁眉塞月生只餘
馬上曲猶作别時聲
歸風送遠操(西京襍記曰趙后有寶琴曰鳳皇皆以金玉隱起為龍鳳螭鸞古賢)
(列女之象亦善為歸風送遠之操趙飛燕外傳曰帝於太液池作千人舟號合宫之舟池)
(中起為瀛洲榭高四十尺帝御流波文縠無縫衫后衣南越所貢雲英紫裙碧瓊輕綃廣)
(榭上后歌舞歸風送遠之曲帝以文犀簪擊玉甌令后所愛侍郎馮無方吹笙以倚后歌)
(中流歌酣風大起后順風揚音無方長噏細嫋與相屬后裙髀曰顧我顧我后揚袖曰仙)
(乎仙乎去故而就新寧志懷乎帝曰無方為我持后無方捨吹持后履久之風霽后泣曰)
(帝恩我使我仙去不得悵然曼嘯泣數行下帝益愧愛后賜無方千萬入后房闥他日宫)
(妹幸者或襞裙為縐號曰留仙裙)漢趙飛燕
涼風起兮天隕霜懷君子兮渺難望感予心兮多慨慷
蔡氏五弄(琴歷曰琴曲有蔡氏五弄琴集曰五弄遊春淥水幽居坐愁秋思並宫調蔡邕)
(所作也琴書曰邕性沈厚雅好琴道嘉平初入青溪訪鬼谷先生所居山有五曲一曲製一弄)
(山之東曲常有仙人遊故作遊春南曲有澗冬夏常渌故作渌水中曲即鬼谷先生舊所居也)
(深邃岑寂故作幽居北曲高巖猨鳥所集感物愁坐故作坐愁西曲灌木吟秋故作秋思三年)
(出示馬融甚異之琴議曰隋煬帝以嵇氏四弄蔡氏五弄通謂之九弄)
渌水曲齊江奐
塘上蒲欲齊汀洲杜將歇春心既易蕩春流豈難越桂
檝及晚風菱江映初月芳香若可贈為君步羅襪
同前梁吳均
香曖金堤滿湛淡春塘溢己送行臺花復倒高樓日
同前江洪
塵容不忍飾臨池客未歸誰能别渌水全取浣羅衣(客未)
(歸一作思客歸别玉臺作取全取玉臺作無趣)
潺湲復皎潔輕鮮自可悅横使有情禽照影遂孤絶
胡笳十八拍(後漢書曰蔡琰字文姬邕之女也博學有才辯又妙於音律適河東衛仲)
(道夫亡無子歸寧于家興平中天下喪亂文姬没於南匈奴在胡中十二年生二子曹操痛邕)
(無嗣乃遣使者以金璧贖之而重嫁陳留董祀後感傷亂離追懷悲憤作詩二章蔡琰别傳曰)
(漢末大亂琰為胡騎所獲在右賢王部伍中春月登胡殿感笳之音作詩言志曰胡笳動兮邊)
(馬鳴孤鴈歸兮聲嚶嚶唐劉商胡笳曲序曰蔡文姬善琴能為離鸞别鶴之操胡虜犯中原為)
(胡人所掠入番為王后王甚重之武帝與邕有舊敕大將軍贖以歸漢胡人思慕文姬乃捲蘆)
(葉為吹笳奏哀怨之音後董生以琴寫胡笳聲為十八拍今之胡笳弄是也琴集曰大胡笳十)
(八拍小胡笳十九拍並蔡琰作按蔡翼琴曲有大小胡笳十八拍沈遼集世名流家聲小胡笳)
(又有契聲一拍共十九拍謂之祝家聲祝氏不詳何代人李良輔廣陵止息譜序曰契者明會)
(合之至理殷勤之餘也李肇國史補曰唐有董庭蘭善沈聲祝聲蓋大小胡笳云藝苑巵言曰)
(胡笳十八拍輭語似出閨襜而中襍唐調非文姬筆也與木蘭頗類又如殺氣朝朝衝塞門胡)
(風夜夜吹邊月全是唐律)
第一拍漢蔡琰
我生之初尚無為我生之後漢祚衰天不仁兮降亂離
地不仁兮使我逢此時干戈日尋兮道路危民卒流亡
兮共哀悲煙塵蔽野兮胡虜盛志意乖兮節義虧對殊
俗兮非我宜遭惡辱兮當告誰笳一會兮琴一拍心潰
死兮無人知(潰死一作憤怨)
第二拍
戎羯逼我兮為室家將我行兮向天涯雲山萬重兮歸
路遐疾風千里兮揚塵沙人多㬥猛兮如虺蛇控弦被
甲兮為驕奢兩拍張懸兮弦欲絶志摧心折兮自悲嗟
(虺一作蟲)
第三拍
越漢國兮入胡城亡家失身兮不如無生氈裘為裳兮
骨肉震驚羯羶為味兮枉遏我情鞞鼓喧兮從夜達明
胡風浩浩兮暗塞營傷今感昔兮三拍成銜悲畜恨兮
何時平(暗塞營一作暗塞昏營)
第四拍
無日無夜兮不思我鄉土禀氣含生兮莫過我最苦天
災國亂兮人無主唯我薄命兮没我虜俗殊心異兮身
難處嗜慾不同兮誰可與語尋思涉歷兮多囏阻四拍
成兮益悽楚(多一作何)
第五拍
鴈南征兮欲寄邊心鴈北歸兮為得漢音鴈飛高兮邈
難尋空腸斷兮思愔愔攢眉向月兮撫雅琴五拍泠泠
兮意彌深(心一作聲)
第六拍
冰霜凛凛兮身苦寒飢得肉酪兮不能飡夜聞隴水兮
聲嗚咽朝見長城兮路杳漫追思往日兮行李難六拍
悲来兮欲罷彈
第七拍
日暮風悲兮邊聲四起不知愁心兮說向誰是原野蕭
條兮烽戍萬里俗賤老弱兮少壯為美逐有水草兮安
家葺壘牛羊滿野兮聚如蜂蟻草盡水竭兮羊馬皆徙
七拍流恨兮惡居於此(野一作地)
第八拍
為天有眼兮何不見我獨漂流為神有靈兮何事處我
天南海北頭我不負天兮天何配我殊匹我不負神兮
神何殛我越荒州製兹八拍兮擬俳優何知曲成兮轉
悲愁
第九拍
天無涯兮地無邊我心愁兮亦復然人生倏忽兮如白
駒之過隙然不得歡樂兮當我之盛年怨兮欲問天天
蒼蒼兮上無緣舉頭仰望兮空雲煙九拍懷情兮誰為
傳(為一作與)
第十拍
城頭烽火不曾滅疆場征戰何時歇殺氣朝朝衝塞門
胡風夜夜吹邊月故鄉隔兮音塵絶哭無聲兮氣將咽
一生辛苦兮緣離别十拍悲深兮淚代血
第十一拍
我非貪生而惡死不能捐身兮心有以生仍冀得兮歸
桑梓死當埋骨兮長已矣日居月諸兮在戎壘胡人寵
我兮有二子鞠之育之兮不羞恥愍之念之兮生長邊
鄙十有一拍兮因兹起哀響纏緜兮徹心髓(仍冀一作乃既日居)
(月諸一作曰月居諸)
第十二拍
東風應律兮暖氣多漢家天子兮布陽和羌胡蹈舞兮
共謳歌兩國交歡兮罷兵戈忽逢漢使兮稱近詔遣千
金兮贖妾身喜得生還兮逢聖君嗟别二子兮會無因
十有二拍兮哀樂均去住兩情兮難具陳(蹈一作踏逢一作遇難一)
(作誰漢家上一有知是二字)
第十三拍
不謂殘生兮却得旋歸撫抱胡兒兮泣下霑衣漢使迎
我兮四牡騑騑號失聲兮誰得知與我生死兮逢此時
愁為子兮日無光輝焉得羽翼兮將汝歸一步一遠兮
足難移魂消影絶兮恩愛遺十有三拍兮弦急調悲肝
腸攪刺兮人莫我知(號失聲兮一作胡兒號兮)
第十四拍
身歸國兮兒莫知隨心懸懸兮長如飢四時萬物兮有
盛衰唯我愁苦兮不暫移山高地闊兮見汝無期更深
夜闌兮夢汝来斯夢中執手兮一喜一悲覺後痛吾心
兮無休歇時十有四拍兮涕淚交垂河水東流兮心是
思(我一作有)
第十五拍
十五拍兮節調促氣填胷兮誰識曲處穹廬兮偶殊俗
願得歸来兮天從欲再還漢國兮歡心足心有憶兮愁
轉深日月無私兮曾不照臨子母分離兮意難任同天
隔越兮如商參生死不相知兮何處尋(願下一無得字憶一作懷)
第十六拍
十六拍兮思茫茫我與兒兮各一方日東月西兮徒相
望不得相隨兮空斷腸對萱草兮徒想憂忘彈鳴琴兮
情何傷今别子兮歸故鄉舊怨平兮新怨長泣血仰頭
兮訴蒼蒼胡為生我兮獨罹此殃(一無我字)
第十七拍
十七拍兮心鼻酸關山阻脩兮行路難去時懷土兮心
無緒来時别兒兮思漫漫塞上黃蒿兮枝枯葉乾沙場
白首兮刀痕箭瘢風霜懔懔兮春夏寒人馬飢豗兮筋
力單豈知重得兮入長安歎息欲絶兮淚闌干(筋力一作骨肉)
第十八拍
胡笳本自出胡中緣琴翻出音律同十八拍兮曲雖終
響有餘兮思無窮是知絲竹微妙兮均造化之功哀樂
各隨人心兮有變則通胡與漢兮異域殊風天與地隔
兮子西母東苦我怨氣兮浩於長空六合雖廣兮受之
應不容(無一作未)
胡笳曲宋吳邁遠
輕命重意氣古来豈但今緩頬獻一說揚眉受千金邊
風落寒草鳴笳墜飛禽越情結楚思漢耳聽胡音既懷
離俗傷復悲朝光侵日當故鄉没遙見浮雲陰
同前(此似䜟詩)梁陶弘景
自負飛天歷與奪徒紛紜百年三五代終是甲辰君(自負)
(郭作負扆一作自戾三一作四)
同前江洪
藏器欲逢時年来不相讓紅顔征戍兒白首邊城將(逢一)
(作邀)
落日慘無光臨河獨飲馬飋颶夕風高聯翩飛鴈下
琴思楚歌漢王逸
盛陰脩夜何難曉思念糾戾腸摧繞時節晚暮年齒老
冬夏更運去若頹寒来暑往難逐追形容減少顔色虧
時忽晻晻若騖馳意中私喜施用為内無所恃失本義
志願不得心肝沸憂懷感結重歎噫歲月巳盡去奄忽
亡官失禄去家室思想君命幸復位久處無成卒放弃
於忽操(三章)漢龐德公
於忽乎不可以為其又奚為離婁之精夜何有於明師
曠之耳聾者亦有爾束王良之手兮後車載之前行險
既以覆兮後逐逐其猶来雖目盼而心駭兮顧其能之
安施委繩墨以聽人兮雖班輸亦奚以為
於忽乎不可以為其又奚為椽櫨桷榱之累重顧柱小
之奈何方風雨之晦陰行者艱而莫休居者坐而笑歌
不知壓之忽然兮其謂安何
於忽乎不可以為其又奚為謂雞斯飛誰得而羈謂豕
斯突何取於縛是皆以食而得之吾於飢而後噫雞兮
豕兮死以是兮
琴歌(魏文士傳曰太祖雅聞瑀名辟之不應乃逃入山中太祖使人焚山得瑀太祖時征)
(長安大延賓客怒瑀不與語使就技人列瑀善解音能鼔琴撫弦而歌為曲既捷音聲殊)
(妙太祖大悅裴松之注曰案魚氏典略摯虞支章志並云瑀建安初辭疾避役不為曹洪)
(屈得太祖召即投杖而起不得有焚山乃出之事又典略載太祖初征荆州使瑀作書與)
(劉備及征馬超又使瑀作書與韓遂太祖始以十六年得入關耳而張隲云初得瑀時太)
(祖在長安此又乖戾瑀以十七年卒太祖十八年策為魏公而云瑀歌舞辭稱大魏愈知)
(其妄又其辭云他人焉能亂了不成語瑀之吐屬必不如此)
魏阮瑀
奕奕天門開大魏應期運青蓋巡九州在東西人怨士
為知巳死女為悅者玩恩義苟潛暢他人焉能亂
琴歌(晉書載記曰苻堅分氐戸於諸鎮趙整因侍援琴而歌堅笑而不納及敗於姚萇至)
(是整言騐矣)前秦趙整
阿得脂阿得脂博勞舊父是仇綏尾長翼短不能飛遠
徙種人留鮮卑一旦緩急語阿誰
琴歌(二首郭茂倩引晉書曰苻堅末年怠於為政趙整援琴作歌二章以諷整一名正按)
(高僧傳曰正性好幾諫無所迴避苻堅末年寵惑鮮卑惰於治政正因歌諫曰昔聞孟津)
(河堅動容曰是朕也又歌曰北園有一樹堅笑曰將非趙文業耶其題本云諷諫詩且無)
(援琴之說今從附入)
昔聞孟津河千里作一曲此水本自清是誰攬令濁(攪令)
(拾遺作亂使)
北園有一樹布葉垂重陰外雖饒棘刺内實有赤心(一拾)
(遺作棗饒一作多)
宛轉歌(二首一曰神女宛轉歌續齊諧記曰晉有王敬伯者會稽餘姚人少好學善鼔)
(琴年十八仕於東宫為衛佐休假還鄉過吳維舟中渚登亭望月悵然有懷乃倚琴歌泫)
(露之詩俄聞戶外有嗟賞聲見一女子雅有容色謂敬伯曰女郎悅君之琴願共撫之敬)
(伯許焉既而女郎至姿質婉麗綽有餘態從以二少女一則向先至者女郎乃撫琴揮絃)
(調韻哀雅類今之登歌曰古所謂楚明君也唯嵇叔夜能為此聲自兹巳来傳習數人而)
(巳復鼔琴歌遲風之詞因歎息久之乃命大婢酌酒小婢彈箜&KR1283;作宛轉歌女郎脫頭上)
(金釵扣琴弦而和之意韻繁諧歌凡八曲敬伯唯憶二曲將去留錦卧具繡香囊并佩一)
(雙以遺敬伯敬伯報以牙火巃玉琴軫女郎悵然不忍别且曰深閨獨處十有六年矣邂)
(逅旅館盡平生之志蓋冥契非人事也言竟便去敬伯船至虎牢戍吳令劉惠明者有愛)
(女早世舟中亡卧具於敬伯船獲焉敬伯具以告果於帳中得火籠琴軫女郎名妙容字)
(雅華大婢名春條年二十許小婢名桃枝年十五皆善彈箜&KR1283;及宛轉歌相繼俱卒按此)
(宜入鬼詩姑從郭本)晉劉妙容
月既明西軒琴復清寸心斗酒爭芳夜千秋萬歲同一
情歌宛轉宛轉凄以哀願為星與漢光影共徘徊
悲且傷參差淚成行低紅掩翠方無色金徽玉軫為誰
鏘歌宛轉宛轉情復悲願為煙與霧氛氲對容姿(成一作幾)
同前陳江總
七夕天河白露明八月濤水秋風驚樓中恒聞哀響曲
塘上復有苦辛行不解何意悲秋氣直置無秋悲自生
不怨前階促織鳴偏愁别路搗衣聲别燕差池自有返
離蟬寂寞詎含情雲聚懷情四望臺月冷相思九重觀
欲題芍藥詩不成来采芙蓉花已散金樽送曲韓娥起
玉柱調弦楚妃歎翠眉結恨不復開寶鬢迎秋度前亂
湘妃拭淚灑貞筠䇲藥浣衣何處人步步香飛金薄履
盈盈扇掩珊瑚唇已言采桑期陌上復能解佩就江濱
競入華堂要花枕爭開羽帳奉華茵不惜獨眠前下釣
欲許便作後来薪後来暝暝同玉牀可憐顔色無比方
誰能巧笑特窺井乍取新聲學繞梁宿處留嬌墮黃珥
鏡前含笑弄明璫卷葹摘心心不盡茱萸折葉葉更芳
巳聞能歌洞簫賦詎是故愛邯鄲倡(便一作别卷一作採)
秋風(玉臺題云古意贈今人鮑令暉作郭本無誰為以下六句自此以下多不詳曲所)
(由起故但以作者為次白雪秋竹本為古曲白雪諸說互異秋竹特見諷賦亦不言始自)
(何時且其古辭並亡惟齊徐孝嗣謝朓擬作而巳今從次入)
宋吳邁遠
寒鄉無異服衣氈代文練日月望君歸年年不解綖荆
揚春早和幽冀猶霜霰北寒妾巳知南心君不見誰為
道辛苦寄情雙飛燕形迫杼煎絲顔落風催電容華一
朝改唯餘心不變(衣氈一作氈褐)
同前宋湯惠休
秋風嫋嫋入曲房羅帳含月思心傷蟋蟀夜鳴斷人腸
長夜思君心飛揚他人相思君相忘錦衾瑤席為誰芳
同前梁江洪
先拂連雲臺罷入迎風殿已拆池中荷復驅簷裏燕
北牖風摧樹南籬寒蟲吟庭中無限月思歸夜鳴砧
孀婦悲四時况在秋閨内凄葉留晩蟬虚庭吐寒莱
楚朝曲宋吳邁遠
白雲縈藹荆山阿洞庭縱横生白波幽芳遠客悲如何
繡被掩口越人歌壯年流瞻襄成和清貞空情感電過
初同末異憂愁多窮巷惻愴沈汨羅延思萬里挂長河
翻驚漢隂動湘娥(生白波一作日生波)
楚明妃曲(前巳有昭君怨不知此亦同否)宋湯惠休
瓊臺彩楹桂寢雕甍金閨流耀玉牖含英香芬幽藹珠
綵珍榮文羅秋翠紈綺春輕驂駕鸞鶴往来仙靈含姿
綿視微笑相迎結蘭枝送目成當年為君榮
白雪歌(張華博物志曰白雪者太帝使素女鼔五十弦琴曲名也謝希逸琴論曰劉涓)
(子善鼓琴制陽春白雪曲琴集曰白雪師曠所作商調曲唐書樂志曰白雪周曲也高宗)
(顯慶二年太常言白雪琴曲本宜合歌今依琴中舊曲以御製雪詩為白雪歌辭又古今)
(樂府奏正曲之後皆别有送聲乃取侍臣許敬宗等和詩以為送聲各十六節六年二月)
(吕才造琴歌白雪等曲帝亦著歌辭十六章皆著于樂府以上各說不同按嵇康琴賦揚)
(白雪發清角注止引宋玉不復如前所云孝嗣齊人今但次于宋後按白雪一作楚曲)
齊徐孝嗣
風閨晚翻靄月殿夜凝明願君早流盼無令春草生(流一)
(作留)
同前梁朱孝廉
凝雲没霄漢從風飛且散聯翩避幽谷徘徊依井幹既
興楚客謠亦動周王歎所恨輕寒早不迨陽春旦(陽春一作)
(春光)
秋竹曲(宋玉諷賦曰臣復援琴鼓之為秋竹積雪之曲)齊謝朓
㛹娟綺窗北結根未參差從風既裊裊映日頗離離欲
求棗下吹别有江南枝但能凌白雪貞心蔭曲池
雙燕離(琴集曰獨處吟流澌咽雙燕離處女吟四曲其詞俱亡琴歷曰河間新歌二十)
(一章此其四曲也藝文作雙燕詩)梁簡文帝
雙燕有雄雌照日兩差池銜花落北戶逐蝶上南枝桂
棟本曾宿虹梁早自窺願得長如此無令雙燕離
同前沈君攸
雙燕雙飛雙情相思容色巳改故心不衰雙入幕雙出
帷秋風去春風歸幕上危雙燕離銜羽一别涕泗垂夜
夜孤飛誰相知左回右顧還相慕翩翩桂水不忍渡懸
目挂心思越路縈鬱摧折意不泄願作鏡鸞相對絶(一作)
(孤鸞鏡中絶又作對鏡絶)
湘夫人(劉向列女傳曰堯二女娥皇女英以妻舜既為天子死于蒼梧二妃没江湘之)
(間俗謂之湘君王逸楚辭注曰二女隨帝不反墮于湘水之渚因為湘夫人琴操有湘妃)
(怨又有湘夫人曲郭氏樂府以其舜妃遂附于南風操後然此曲實未詳所起今惟依沈)
(約世次且九歌有湘夫人亦僅附楚郭至謂娥皇正妃為湘君女英宜降為夫人者甚謬)
梁沈約
瀟湘風已息沅澧復安流揚蛾一含睇㛹娟好且脩捐
玦置澧浦解佩寄中洲
同前王僧孺
桂棟承薜帷眇眇川之湄白蘋徒可望綠芷竟空滋日
暮思公子銜意嘿無辭
綠竹梁吳均
嬋娟鄣綺殿繞弱拂春漪何當逢採拾為君笙與箎
飛龍引隋蕭慤
河曲銜圖出江上負舟歸欲因作雨去還逐景雲飛引
商吹細管下徵汎長徽持此凄清引春夜舞羅衣
成連(列子曰伯牙學琴于成連詳水仙操注按此曲言征夫遠役與前說無與)
隋辛德源
征夫從遠役歸望絶雲端蓑笠城踰壊桑落梅初寒雪
夜然烽濕冰朝飲馬難寂寂長安信誰念客衣單
婬佚曲(沸大作此曲彈琴以兆史見也)隋僧沸大
煌煌鬱金生于野田過時不採宛見棄捐曼爾豐熾華
色惟新與我同歡
古樂苑卷三十一
