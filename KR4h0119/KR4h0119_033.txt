古樂苑卷三十三
明梅鼎祚編
襍曲歌辭(漢無名氏並)
蝶蝶行古辭
蝶蝶之遨遊東園奈何卒逢三月養子燕接我苜蓿間
持之我入紫深宫中行纏之傳欂櫨間雀來燕燕子見
銜哺來搖頭鼓翼何軒奴軒(持一作披)
同前梁李鏡遠
青春己布澤微蟲應節歡朝出南園裏暮依華葉端菱
舟追或易風池渡更難羣飛終不遠還向玉階蘭(春一作年)
驅車上東門行(此與冉冉孤生竹並漢十九首中詩)
古辭
驅車上東門遥望郭北墓白楊何蕭蕭松柏夾廣路下
有陳死人杳杳即長暮潛寐黃泉下千載永不寤浩浩
隂陽移年命如朝露人生忽如寄夀無金石固萬歲更
相送賢聖莫能度服食求神仙多為藥所誤不如飲美
酒被服紈與素
駕言出北闕行(藝文題云驅車上東門則此擬作)
晉陸機
駕言出北闕躑躅遵山陵長松何鬱鬱丘墓互相承念
昔殂沒子悠悠不可勝安寢重冥廬天壤莫能興人生
何所促忽如朝露凝辛苦百年間戚戚如履冰仁知亦
何補遷化有明徵求仙鮮克仙太虚安可凌良會罄美
服對酒宴同聲(安可凌一作不可凌)
傷歌行(傷歌行側調曲也古辭傷日月代謝年命遒盡絶離知友傷而作歌也玉臺作)
(魏明帝)古辭
昭昭素明月輝光燭我牀憂人不能寐耿耿夜何長微
風吹閨闥羅帷自飄揚攬衣曳長帶屣履下高堂東西
安所之徘徊以彷徨春鳥翻南飛翩翩獨翺翔悲聲命
儔匹哀鳴傷我腸感物懷所思泣涕忽霑裳佇立吐高
吟舒憤訴穹蒼(翻一作向)
悲歌古辭
悲歌可以當泣遠望可以當歸思念故鄉鬱鬱纍纍欲
歸家無人欲渡河無船心思不能言腸中車輪轉
前緩聲歌(按緩聲本為歌聲之緩非言命也陸機前緩聲歌言將前慕仙遊冀命長)
(緩謝惠連後緩聲歌大略戒居高位而為讒謟所蔽與前歌異)
古辭
水中之馬必有陸地之船但有意氣不能自前心非木
石荆根株數得覆蓋天當復思東流之水必有西上之
魚不在大小但有朝於復來長笛續短笛欲今皇帝陛
下三千萬
同前晉陸機
遊仙聚靈族高會曾城阿長風萬里舉慶雲鬱嵯峨宓
妃興洛浦王韓起太華北徵瑶臺女南要湘川娥肅肅
霄駕動翩翩翠蓋羅羽旗棲瓊鸞玉衡吐鳴和太容揮
高弦洪崖發清歌獻酬旣已周輕舉乘紫霞總轡扶桑
枝濯足暘谷波清輝溢天門垂慶惠皇家(枝一作底)
同前宋孔寗子
供帳設玄宫衆仙胥旅亞炤炤二儀曠雍容風雲暇北
伐太行鼓南整九疑駕笙歌興洛川鳴簫起秦榭鈞天
異三代廣樂非韶夏滿堂皆人靈列筵必羽化烏可循
日留兔自延月夜弱水時一濯扶桑聊暫舍兆旬方履
端千齡配八蜡
同前梁沈約
羽人廣宵宴帳集瑤池東開霞汎綵靄澄霧迎香風龍
駕出黃苑帝服起河宫九疑轥煙雨三山馭螭鴻玉鑾
乃排月瑤軷信凌空神行燭玄漠帝旆委曾虹簫歌美
嬴女笙吹悦姬童瓊漿且未洽羽轡已騰空息鳳曾城
曲滅景清都中隆祐集皇代委祚溢華嵩
後緩聲歌(一作前緩聲歌)
羲和纖阿去嵯峨覩物知使命余轉欲悲歌憂戚人心
胷處山勿居峰在行勿為公居峰太阻銳為公遇讒蔽
邪琴自疎越雅韻能揚揚滑滑相混同終始福禄豐
緩歌行宋謝靈運
飛客結靈友凌空萃丹丘習習和風起采采彤雲浮娥
皇發湘浦霄明出河洲宛宛連螭轡裔裔振龍旒(浮一作流)
(旒一作輈此首闕)
枯魚過河泣古辭
枯魚過河泣何時悔復及作書與魴鱮相教慎出入
古咄唶歌(潘安仁笙賦曰詠園桃之夭夭歌棗下之纂纂歌曰棗下纂纂朱實離離)
(宛其死矣化為枯枝纂纂棗花也棗之纂纂盛貎實之離離將哀言榮謝之各有時也棗)
(下何纂纂出此)古辭
棗下何纂纂榮華各有時棗欲初赤時人從四邊來棗
適今日賜誰當仰視之(闕誤)
棗下何纂纂梁簡文帝
垂花臨碧澗結翠依丹巘非直入遊宫兼期植靈苑落
日芳春暮遊人歌吹晩弱刺引羅衣朱實凌還幰且歡
洛浦詞無羡安期遠
同前(二首)隋王胄
柳黃知節變艸綠識春歸復道含雲影重簷照日輝
御柳長條翠宫槐細葉開還得聞春曲便逐鳥聲來
古八變歌(選詩拾遺云古歌有八變九曲之名未詳其義)
古辭(下同)
北風初秋至吹我章華臺浮雲多暮色似從崦嵫來枯
桑鳴中林絡緯響空階翩翩飛蓬征愴愴遊子懷故鄉
不可見長望始此回
豔歌(又謂之妍歌辭曰妍歌展妙聲發曲吐令辭又汎汎江漢萍飄蕩永無根又庭中有)
(竒樹上有悲鳴蟬又青青陵中草傾葉晞朝日陽春被惠澤枝葉可纜結皆妍歌之遺句)
今日樂上樂相從步雲衢天公出美酒河伯出鯉魚青
龍前鋪席白虎持榼壺南叶工鼓瑟北叶吹笙竽姮娥
垂明璫織女奉瑛琚蒼霞揚東謳清風流西歈垂露成
帷幄奔星扶輪輿
樂府
行胡從何方列國持何來氍毺㲮&KR1674;五木香迷迭艾蒳
及都梁(五木御覽作五味)
古樂府
蘭草自然香生於大道傍腰鐮八九月俱在束薪中
襍歌(一作離歌)
晨行梓道中梓葉相切磨與君别交中繣如新縑維裂
之有餘絲吐之無還期(維一作羅)
古歌
上金殿著玉樽延貴客入金門入金門上金堂東厨具
肴膳椎牛烹猪羊主人前進酒彈瑟為清商投壺對彈
棋博奕並復行朱火颺煙霧博山吐微香清樽發朱顔
四座樂且康今日樂相樂延年夀千霜
古歌
秋風蕭蕭愁殺人出亦愁入亦愁座中何人誰不懷憂
令我白頭故地多飈風樹木何脩脩離家日趨送衣帶
日趨緩心思不能言腸中車輪轉
古歌(太平御覽終久作稴穇焉作安)
高田種小麥終久不成穗男兒在他鄕焉得不憔悴
古歌銅雀辭(太平御覽作魏文帝歌)
長安城西雙員闕上有一雙銅雀宿一鳴五穀生再鳴
五穀熟(文選注所引遺宿字)
古絶句(四首)
藁砧今何在山上復有山何當大刀頭破鏡飛上天(藁砧)
(砆也謂夫也山上有山出也大刀頭刀上環也破鏡言半月當還也)
日暮秋雲隂江水清且深何用通音信蓮花玳瑁簪
莵絲從長風根莖無斷絶無情尚不離有情安可别
南山一樹桂上有雙鴛鴦千年長交頸歡慶不相忘
古五襍組詩古辭
五襍組岡頭草往復還車馬道不獲已人將老
同前齊王融
五襍組慶雲發往復還經天月不獲巳生胡越
同前梁范雲
五襍組會塗山往復還兩崤關不得巳孀與鰥
古兩頭纖纖詩古辭(下同)
兩頭纖纖月初生半白半黑晴中睛腷腷膊膊雞初鳴
磊磊落落向曙星
同前
兩頭纖纖青玉玦半白半黑頭上髮腷腷膊膊春冰裂
磊磊落落桃初結
同前齊王融
兩頭纖纖綺上紋半白半黑鷦翔羣腷腷膊膊烏迷星
磊磊落落玉石分
古樂苑卷三十三
