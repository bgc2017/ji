古樂苑卷十八
明梅鼎祚編
相和歌辭(清調曲)
清調曲(二)
塘上行(五解鄴都故亊曰魏文帝甄皇后中山無極人袁紹據鄴與中子熙娶后為妻)
(後太祖破紹文帝時為太子遂以后為夫人后為郭皇后所譛賜死臨終為詩樂府解題)
(曰晉樂奏魏武帝蒲生篇而諸集錄皆言甄后所作歎以讒訴見弃猶幸得新好不遺故)
(惡焉今詳詩意蓋初見弃所作似非臨終詩也)魏甄后
蒲生我池中蒲生我池中其葉何離離傍能行人儀莫
能縷自知衆口鑠黃金使君生别離(一解)念君去我時念
君去我時獨愁常苦悲想見君顔色感結傷心脾今悉
夜夜愁不寐(二解)莫用豪賢故莫用豪賢故弃捐素所愛
莫用魚肉䝿弃捐葱與䪥莫用麻枲賤弃捐菅與蒯(三解)
倍恩者苦枯倍恩者苦枯蹶船常苦没教君安息定慎
莫致倉卒念與君一共離别亦當何時共坐復相對(四解)
出亦復苦愁入亦復苦愁邊地多悲風樹木何蕭蕭今
日樂相樂延年壽千秋(五解書右一曲晉樂所奏宋每解首疊二句)
蒲生我池中其葉何離離傍能行仁義莫若妾自知衆
口鑠黃金使君生别離念君去我時獨愁常苦悲想見
君顔色感結傷心脾念君常苦悲夜夜不能寐莫以豪
賢故弃捐素所愛莫以魚肉賤弃捐葱與薤莫以麻枲
賤弃捐菅與蒯出亦復苦愁入亦復苦愁邊地多悲風
樹木何翛翛從軍致獨樂延年壽千秋(右一曲本辭)
(蒲生我池中綠葉何離離豈無蒹葭艾與君生别離念君去我時獨愁常苦悲想見君顔色感結傷心脾)
(念君常苦意夜夜不能寐莫以豪賢故弃捐素所愛莫以魚肉賤弃捐葱與薤莫以麻枲賤弃捐菅與蒯)
(倍恩者苦枯蹶船常苦沒教君安息定慎莫致倉卒與君一别離何時復相對出亦復苦愁入亦復苦愁)
(邊地多悲風樹木何欃欃從君致獨樂延年壽千秋)
同前(沈約有江蘺生幽渚出此)晉陸機
江蘺生幽渚微芳不足宣被蒙風雲會移居華池邊發
藻玉臺下垂影滄浪泉霑潤既已渥結根奥且堅四節
逝不處繁華難久鮮淑氣與時殞餘芳隨風捐天道有
遷易人理無常全男懽智傾愚女愛衰避妍不惜微軀
退恒懼蒼蠅前願君廣末光照妾薄暮年(雲一作雨泉一作淵)
同前宋謝惠連
芳萱秀陵阿菲質不足營幸有忘憂用移根託君庭垂
穎臨清池擢彩仰華甍霑渥雲雨潤葳蕤吐芳馨願君
春傾葉留景惠餘明
塘上行苦辛篇梁劉孝威
蒲生伊何陳曲中多苦辛黃金坐銷鑠白玉遂淄磷裂
衣工毁嫡掩袖切讒新嫌成跡易已愛去理難申秦雲
猶變色魯日尚迴輪妾歌已唱斷君心終未親
蒲生行浮萍篇魏陳思王植
浮萍寄清水隨風東西流結髮辭嚴親來為君子仇恪
勤在朝夕無端獲罪尤在昔蒙恩惠和樂如瑟琴何意
今摧穨曠若商與參茱萸自有芳不若桂與蘭新人雖
可愛無若故所歡行雲有返期君恩儻中還慊慊仰天
歎愁心將何愬日月不恒處人生忽若寓悲風來入懷
淚下如垂露發篋造裳衣裁縫紈與素(懷一作帷裳一作新)
蒲生行(本集不載)齊謝朓
蒲生廣湖邊託身洪波側春露惠我澤秋霜縟我色根
葉從風浪常恐不永植攝生各有命豈云智與力安得
遊雲上與爾同羽翼
蒲生我池中梁元帝
池中種蒲葉葉影蔭池濱未好中宫薦行堪隱士輪為
書聊可截匹柳復宜春瑞葉生苻苑鏤碧獻周人
江蘺生幽渚(一作塘上行)梁沈約
澤蘭被荒徑孤芳豈自通幸逢瑶池曠得與金芝叢朝
承紫臺露夕潤綠池風既美脩嫮女復悅繁華童夙昔
玉霜滿旦暮翠條空葉飄儲胥右芳歇露寒東紀化尚
盈昃俗志信穨隆財殫交易絶華落愛難終所惜改驩
眄豈恨逐征蓬願回昭陽景持照長門宫(持一作時)
秋胡行(二首遊西京雜記曰魯人秋胡娶妻三月而宦三年休還家其婦採桑於郊)
(胡至郊而不識其妻也見而悅之乃遺黃金一鎰妻曰妾有夫遊宦不返幽閨獨處三年)
(于兹未有被辱於今日也採桑不顧胡慙而退至家問妻何在曰行採桑於郊未返既歸)
(還乃向所挑之婦也夫妻並慙妻赴沂水而死列女傳曰魯秋潔婦者魯秋胡之妻也既)
(納之五日去而宦於陳五年乃歸未至其家見路傍有美婦人方採桑而說之下車謂曰)
(力田不如逢豐年力桑不如見國卿今吾有金願以與夫人婦曰探桑力作紡績織絍以)
(供衣食奉二親養夫子已矣不願人之金秋胡遂去歸至家奉金遺母使人呼其婦婦至)
(乃嚮採桑者也婦汙其行去而東走自投於河而死樂府解題曰後人哀而賦之為秋胡)
(行若魏文帝辭云堯任舜禹當復何為亦題曰秋胡行曹植秋胡行但歌魏德而不取秋)
(胡事與文帝辭同)魏武帝
晨上散關山此道當何難晨上散關山此道當何難牛
頓不起車墮谷間坐盤石之上彈五弦之琴作為清角
韻意中迷煩歌以言志晨上散關山(一解)有何三老公卒
來在我傍有何三老公卒來在我傍負揜被裘似非恒
人謂卿云何困苦以自怨徨徨所欲來到此間歌以言
志有何三老公(二解)我居崑崙山所謂者真人我居崑崙
山所謂者真人道深猶可得名山歴觀遨遊八極枕石
潄流飲泉沈吟不決遂上升天歌以言志我居崑崙山
(三解)去去不可追長恨相牽攀去去不可追長恨相牽攀
夜夜安得寐惆悵以自憐正而不譎辭賦依因經傳所
過西來所傳歌以言志去去不可追(四解一猶一作有辭作乃)
願登泰華山神人共遠遊願登泰華山神人共遠遊經
歴崑崙山到蓬萊飄颻八極與神人俱思得神藥萬歲
為期歌以言志願登泰華山(一解)天地何長久人道居之
短天地何長久人道居之短世言伯陽殊不知老赤松
王喬亦云得道得之未聞庶以壽考歌以言志天地何
長久(二解)明明日月光何所不光昭明明日月光何所不
光昭二儀合聖化貴者獨人不萬國率土莫非王臣仁
義為名禮樂為榮歌以言志明明日月光(三解)四時更逝
去晝夜以成歲四時更逝去晝夜以成歲大人先天而
天弗違不戚年往憂世不治存亾有命慮之為蚩歌以
言志四時更逝去(四解)戚戚欲何念歡笑意所之戚戚欲
何念歡笑意所之壯盛智慧殊不再來愛時進趨將以
惠誰汎汎放逸亦同何為歌以言志戚戚欲何念(五解右二)
(曲魏晉樂所奏)
同前(三首)魏文帝
堯任舜禹當復何為百獸率舞鳳皇來儀得人則安失
人則危唯賢知賢人不易知歌以詠言誠不易移鳴條
之役萬舉必全明德通靈降福自天(右曲一作歌魏德)
朝與佳人期日夕殊不來嘉肴不嘗旨酒停杯寄言飛
鳥告余不能俯折蘭英仰結桂枝佳人不在結之何為
從爾何所之乃在大海隅靈若道言貽爾明珠企予望
之步立躊躇佳人不來何得斯須(右曲一作佳人期)
汎汎綠池中有浮萍寄身流波隨風靡傾芙蓉含芳菡
蓞垂榮朝采其實夕佩其英采之遺誰所思在庭雙魚
比目鴛鴦交頸有美一人婉如清揚知音識曲善為樂
方(右曲一作浮萍篇有美四句又見善哉行)
同前(七首本集題云重作四言詩)晉嵇康
富䝿尊榮憂患諒獨多富貴尊榮憂患諒獨多古人所
懼豐屋蔀家人害其上獸惡網羅惟有貧賤可以無他
歌以言之富䝿憂患多
貧賤易居䝿盛難為工貧賤易居䝿盛難為工耻佞直
言與禍相逢變故萬端俾吉作凶思牽黃犬其計莫從
歌以言之䝿盛難為工(其計莫從樂府作其莫之從)
勞謙寡悔忠信可久安勞謙寡悔忠信可久安天道害
盈好勝者殘彊梁致災多招禍患欲得安樂獨有無愆
歌以言之忠信久安(害一作惡多下一有事字)
役神者弊極欲疾枯役神者弊極欲疾枯顔回短折不
及童烏縱體滛恣莫不早徂酒色何物今自不辜歌以
言之酒色令人枯
絶智弃學遊心於玄默絶智弃學遊心於玄默遇過而
悔當不自得垂釣一壑所樂一國被髮行歌和者四塞
歌以言之遊心於玄默
思與王喬乘雲遊八極思與王喬乘雲遊八極凌厲五
岳忽行萬億授我神藥自生羽翼呼吸太和鍊形易色
歌以言之思行遊八極(之下一無思字)
徘徊鍾山息駕於層城徘徊鍾山息駕於層城上蔭華
蓋下采若英受道王母遂升紫庭逍遥天衢千載長生
歌以言之徘徊於層城
同前(二首後首題云和秋胡一云和班氏詩)晉傅玄
秋胡子娶婦三日會行仕宦既享顯爵保兹德音以禄
頥親韞此黃金覩一好婦採桑路傍遂下黃金誘以逢
卿玉磨逾潔蘭動彌馨源流潔清水無濁波奈何秋胡
中道懷邪美此節婦高行巍峩哀哉可愍自投長河
秋胡納令室三日宦他鄉皎皎潔婦姿泠泠守空房燕
婉不終夕别如參與商憂來猶四海易感難可防人言
生日短愁者苦夜長百草揚春華攘腕採柔桑素手尋
繁枝落葉不盈筐羅衣翳玉體回目流綵章君子倦仕
歸車馬如龍驤精誠馳萬里既至兩相忘行人悅令顔
借息此樹傍誘以逢卿喻遂下黃金裝烈烈貞女忿言
辭厲秋霜長驅及居室奉金升北堂母立呼婦來歡情
樂未央秋胡見此婦愓然懷探湯負心豈不慙永誓非
所望清濁必異源鳬鳳不並翔引身赴長流果哉潔婦
腸彼夫既不淑此婦亦太剛(至一作去借一作情)
同前陸機
道雖一致塗有萬端吉凶紛藹休咎之源人鮮知命命
未易觀生亦何惜功名所歎
同前(九首集云秋胡詩文選不在樂府)宋顔延之
椅梧傾高鳳寒谷待鳴律影響豈不懷自遠每相匹婉
彼幽閒女作嬪君子室峻節貫秋霜明豔侔朝日嘉運
既我從欣願自此畢
燕居未及好良人顧有違脫巾千里外結綬登王畿戒
徒在昧旦左右來相依驅車出郊郭行路正威遲存為
久離别沒為長不歸(好五臣作歡)
嗟余怨行役三陟窮晨暮嚴駕越風寒解鞍犯霜露原
隰多悲涼迴飈卷高樹離獸起荒蹊驚鳥縱横去悲哉
遊宦子勞此山川路
超遥行人遠宛轉年運徂良時為此别日月方向除孰
知寒暑積僶俛見榮枯歲暮臨空房涼風起坐隅寢興
日已寒白露生庭蕪(時五臣作人)
勤役從歸願反路遵山河昔辭秋未素今也歲載華蠶
月歡時暇桑野多經過佳人從所務窈窕援高柯傾城
誰不顧弭節停中阿(歡一作觀)
年往誠思勞路遠闊音形雖為五載别相與昧平生捨
車遵往路鳬藻馳目成南金豈不重聊自意所輕義心
多苦調密比金玉聲
高節難久淹朅來空復辭遲遲前途盡依依造門基上
堂拜嘉慶入室問何之日暮行采歸物色桑榆時美人
望昏至慙歎前相持(采一作來)
有懷誰能已聊用申苦難離居殊年載一别阻河關春
來無時豫秋至恒早寒明發動愁心閨中夜長歎慘悽
歲方晏日落遊子顔(難補註作艱夜一作起)
高張生絶絃聲急由調起自㫺枉光塵結言固終始如
何久為别百行愆諸已君子失明義誰與偕沒齒愧彼
行露詩甘之長川氾(心一作言)
同前(二首)宋謝惠連
春日遲遲桑何萋萋紅桃含妖綠柳舒荑邂逅粲者遊
渚戲蹊華顔易改良願難諧(遊一作遵)
繫風捕影誠知不得念彼奔波意慮迴惑漢女倏忽洛
神飄揚空勤交甫徒勞陳王
同前(七首題云和南海王殿下詠秋胡妻不云樂府)齊王融
日月共為照松筠俱以貞佩分甘自遠結鏡待君明且
恊金蘭好方愉琴瑟情佳人忽千里空閨積思生(空一作幽)
景落中軒坐悠悠望城闕高樹升夕煙曾樓滿初月光
隂非或異山川屢難越輟泣揜鉛姿搔首亂雲髮
傾魄屬徂火搖念待方秋涼氣承宇結明熠傃階流三
星亦虚映四屋慘多愁思君如萱草一見乃忘憂
杼軸鬱不諧契闊迷新故朔風欄上發寒鳥林間度客
遠乏衣裘歲晏饒霜露參差興别緒依遲起離慕(杼軸一作)
(衿袖遲一作違)
願言如可信行邁亦云反睇景不告勞瞻途寧遽遠何
以淹歸轍蠶妾事春晚送目亂前華馳心迷舊婉
椒佩容有結振芳岐路隅黃金徒以賦白珪終不渝明
心良自皎安用久踟蹰遄車及枌巷流日下西虞(日一作囙)
披帷悵有望出門遲所欲彼美復來儀慙顔變欣矚蘭
艾隔芳蕕涇渭分清濁去去夫人子請徇川之曲(悵一作愓)
(蕕一作臭)
古樂苑卷十八
