古樂苑卷三十八
明梅鼎祚編
雜曲歌辭(梁)
東飛伯勞歌(一云紹古歌玉臺藝文樂府作古辭)梁武帝
東飛伯勞西飛鷰黃姑織女時相見誰家兒女對門居
開顔發豔照里閭南窗北牖桂月光羅帷綺帳脂粉香
女兒年幾十五六窈窕無雙顔如玉三春巳暮花從風
空留可憐誰與同
同前(二首英華作紹古歌)梁簡文帝
翻階蛺蝶戀花情容華飛燕相逢迎誰家總角岐路隂
裁紅點翠愁人心天窗綺井曖徘徊珠簾玉篋明鏡臺
可憐年幾十三四工歌巧舞入人意白日西落楊柳垂
含情弄態兩相知
西飛迷雀東羈雉倡樓秦女乍相值誰家妖麗鄰中止
輕粧薄粉光閭里網戶珠綴曲瓊鉤芳茵翠被香氣流
少年年幾方三六含嬌聚態傾人目餘香落蕊坐相催
可憐絶世誰為媒(一作為誰媒)
同前(題云擬古應教英華作簡文帝)劉孝威
雙棲翡翠兩鴛鴦巫雲洛月乍相望誰家妖冶折花枝
衫長釧動任風吹金鋪玉鎖瑠璃扉花鈿寶鏡織成衣
美人年幾可十餘含羞騁笑斂風裾珠丸出彈不可追
空留可憐持與誰(衫長句一作蛾眉&KR1863;睇使情移金作青玉作綠花鈿句作瓊筵玉笥金縷)
(衣)
同前陳後主
池側鴛鴦春日鶯綠珠絳樹相逢迎誰家佳麗過淇上
翠釵綺袖波中漾雕軒繡戶花恒發珠簾玉砌移明月
年時二七猶未笄轉顧流盻髩鬟低風飛蕊落將何故
可惜可憐空擲度(將一作時)
同前陸瑜
西王青鳥秦女鸞姮娥婺女慣相看誰家玉顔窺上路
粉色衣香雜風度九重樓檻芙蓉華四鄰照鏡菱茭花
新粧年幾纔三五隠幔藏羞臨網戶然香氣歇不飛煙
空留可憐年一年
同前(一作紹古歌)江總
南飛烏鵲北飛鴻弄玉蘭香時會同誰家可憐出窗牖
春心百媚勝楊柳銀牀金屋挂流蘇寶鏡玉釵横珊瑚
年時二八新紅臉宜笑宜歌羞更斂風花一去杳不歸
秪為無雙惜舞衣
同前隋辛德源
合歡芳樹連理枝荆王神女乍相隨誰家妖豔蕩輕舟
含嬌轉盻騁風流犀栧蘭橈翠羽蓋雲羅霧縠蓮花帶
女兒年幾十六七玉面新粧映朝日落花從風俄度春
空留可憐何處新
河中之水歌(藝文作古辭)梁武帝
河中之水向東流洛陽女兒名莫愁莫愁十三能織綺
十四採桑南陌頭十五嫁為盧家婦十六生兒字阿侯
盧家蘭室桂為梁中有鬱金蘇合香頭上金釵十二行
足下絲履五文章珊瑚掛鏡爛生光平頭奴子擎履箱
人生富貴何所望恨不早嫁東家王(擎一作提)
閶闔篇(張衡西京賦曰表嶢闕於閶闔閶闔天門也立高闕以象之薛綜云紫微宫門)
(名曰閶闔也閶闔篇蓋出於此)梁武帝
西漢本佳妍金馬望甘泉衛尉屯兵上期門曉漏傳猶
重河東賦欲知追神仙羽騎凌雲轉閶闔帶空懸長旗
掃月窟鳳迹輾星躔但使丹砂就能令億萬年
上林梁昭明太子統
千金騕褭騎萬斤流水車爭遊上林裏高蓋逗春華(裏一)
(作苑)
大言(許彦周詩話曰樂府記大言小言詩錄昭明辭而不書始於宋玉何也豈誤耶有說)
(耶按此則大言細言在宋時亦巳載樂府矣詩家直說曰宋玉大言賦并吞四夷飲枯河)
(海跂越九州無所容止小言賦無内之中微物生焉比之無象言之無名視之則渺渺望)
(之則冥冥離婁為之歎悶神明不能察其情二賦出於列子皆有託寓梁昭明太子大言)
(詩細言詩雖祖宋玉而無謂君臣賡和以文為戲)梁昭明太子統(下同)
觀修鵾其若轍鮒視滄海之如濫觴經二儀而跼蹐跨
六合以翺翔
細言
坐卧鄰空塵憑附蟭螟翼越咫尺而三秋度毫氂而九
息
大言(並應令)沈約(下同)
隘此大汛庭方知九垓局窮天豈彌指盡地不容足
細言
開館尺棰餘築榭微塵裏蝸角列州縣毫端建朝市
大言王錫(下同)
欲遊五嶽迫不得申杖千里之木鱠横海之鱗
細言
冥冥藹藹離朱不辯其實步蝸角而三伏經針孔而千
日
大言王規(下同)
俯身望日入下視見星羅嘘八風而為氣吹四海而揚
波
細言
針鋒於焉止息髮杪可以翱翔蚊眉深而易阻蟻目曠
而難航
大言張纘(下同)
河流既竭日月俱騰罝羅微物動落雲鵬
細言
遨遊蟻目辨輕塵蚊睫成宇蝨如輪
大言殷鈞(下同)
噫氣為風揮汗成雨聊灼戴山龜欲持探邃古
細言
汎舟毛滴海為政蝸牛國逍遥輕塵上指辰問南北
春江行(唐郭元振曰春江巴女曲也)梁簡文帝
客行秪念路相爭渡京口誰知堤上人拭淚空搖手
桃花曲(一作蕭子顯)梁簡文帝
但使新花豔得間美人簪何須論後實怨結子瑕心
金樂歌(通志作今樂歌)梁簡文帝
槐香欲覆井楊柳正藏鵶山鑪當無比玉構火窗賒牀
頭辟繩結鏡上領巾斜鐵鑊種梁子銅樞生棗花開門
抛水柱城按特言家(當一作好柱一作信)
同前(集云歌曲名詩)元帝
啼烏怨别偶曙鳥憶離家石闕題書字金燈飄落花東
方曉星沒西山晩日斜縠衫迴廣袖團扇掩輕紗暫借
青驄馬來送黃牛車(沒一作渡)
同前房篆
前溪流碧水後渚映青天登臺臨寶鏡開窗對綺錢玉
顔光粉色羅袖拂金鈿春風散輕蝶明月映新蓮摘花
競時侣催指及芳年
采菊篇梁簡文帝
月精麗草散秋株洛陽少婦絶妍姝相喚提筐采菊珠
朝起露濕霑羅襦東方千騎從驪駒豈不下山逢故夫
(喚一作呼豈一作更)
茱萸女梁簡文帝
茱萸生狹斜結子復銜花遇逢纖手摘濫得映鉛華雜
與鬟簪插偶逐鬢鈿斜東西爭贈玉縱横來問家不無
夫婿馬空駐使君車
愛妾換馬(樂府解題曰愛妾换馬舊說淮南王所作疑淮南王即劉安也古辭今不)
(傳以題云和人妾換馬)梁簡文帝
功名幸多種何事苦生離誰言似白玉定是媿青驪必
取匣中釧迴作飾金羈真成恨不巳願得路傍兒
同前(題云和王竟陵)劉孝威
驄馬出樓蘭一步九盤桓小史贖金絡良工送玉鞍龍
驂來甚易烏孫去實難麟膠妾猶有請為急弦彈
同前庾肩吾
渥水出騰駒湘川實應圖來從西北道去逐東南隅琴
聲悲玉匣山路泣蘼蕪似鹿將含笑千金會不俱
同前隋僧法宣
朱鬛飾金鑣紅粧束素腰似雲來躞蹀如雪去飄颻桃
花含淺汗柳葉帶餘嬌騁先將獨立雙絶不俱標
行幸甘泉宫(漢書武帝太始三年正月行幸甘泉宫)
梁簡文帝
雉歸海水寂裘來重譯通吉行五十里隨處宿離宫鼓
聲恒入地塵飛上暗空尚書隨豹尾太史逐相風銅鳴
周國鐩旗曳楚雲虹倖臣射覆罷從妓新歌終董桃拜
金紫賢妻侍禁中不羨神仙侣排煙逐駕鴻(尚一作赦妓一作騎)
同前(題末有歌字)劉孝威
漢家迎夏畢避暑甘泉宫棧車鳴里鼓駟馬駕相風校
尉烏桓騎待制樓煩弓後旌猶五柞前笳度九嵕才人
豹尾内御酒屬車中輦迴百子閣扇動七輪風鳴鐘休
衛士披圖召後宫材官促校獵涼秋戲射熊(凉秋一作秋來)
名士悦傾城(題云和湘東王藝文作昭明非)梁簡文帝
美人稱絶世麗色譬花叢雖居李城北住在宋家東教
歌公主第學舞漢成宫多遊淇水上好在鳳樓中履高
疑上砌裾開特畏風衫輕見跳脱珠概雜青蟲垂絲遶
帷幔落日度房櫳粧窗隔柳色井水照桃紅非憐江浦
珮羞使春閨空(住在一作往來江浦一作交甫)
同前(題云敬酬劉長史詠名士悦傾城)劉緩
不信巫山女不信洛川神何關别有物還是傾城人經
共陳王戲曾與宋家鄰未嫁先名玉來時本姓秦粉光
猶似面朱色不勝唇遥見疑花發聞香知異春釵長逐
鬟髲袜小稱腰身夜夜言嬌盡日日態還新工傾荀奉
倩能迷石季倫上客徒留目不見正横陳(髲一作鬢)
獨處怨(司馬相如美人賦曰芳香郁烈黼帳高張有女獨處婉然在牀乃歌曰獨處室)
(兮廓無依思佳人兮情傷悲獨處怨蓋取諸此一作獨處愁)
梁簡文帝
獨處恒多怨開幕試臨風彈棋鏡奩上傅粉高樓中自
君征馬去音信不曾通只恐金屏掩明年巳復空(君一作從)
樹中草(一作蕭子顯)梁簡文帝
幸有青袍色聊因翠幄凋雖間珊瑚蔕非是合歡條
半路溪(樂府作元帝)梁簡文帝
相逢半路溪隔溪猶不渡望望判知是翩翩識行步摘
贈蘭澤芳欲表同心句先將動舊情恐君疑妾妬(將一作持)
春情曲(詞品曰梁簡文春情曲似七言律而末句又用五言王無功亦有此體又唐律)
(之祖而唐辭瑞鷓鴣格韻似之今按其集題云春情初不言曲且陳隋人亦多春情詩楊)
(氏或别有據聊附于此)梁簡文帝
蝶黃花紫燕相追楊低柳合露塵飛巳見垂鈎挂綠樹
誠知淇水霑羅衣兩童夾車問不巳五馬城南猶未歸
鶯啼春欲駛無為空掩扉
倡樓怨節(宋鄭樵樂府遺聲怨思二十五曲有倡樓怨簡文又有倡婦怨情十二韻)
(詩不錄)梁簡文帝
朝日斜來照戶春鳥爭飛出林片光片影皆麗一聲一
轉煎心上林紛紛花落淇水漠漠苔浮年馳節流易盡
何為忍憶含羞(此疑二首)
金閨思(按閨思閨怨或叙棄捐或陳征戍大略皆懷遠傷離之意魏曹植有閨情詩至)
(梁陳間始為此題唐益多擬作矣郭左諸家俱不見載樂府遺聲有閨思閨怨秋閨怨今)
(從之其他各以類附)梁簡文帝
遊子久不返妾身當何依日移孤影動羞覩燕雙飛
自君之别矣不復染膏脂南風送歸雁聊以寄相思
閨思梁范雲
春草醉春煙深閨人獨眠積恨顔將老相思心欲然幾
回明月夜飛夢到郎邊
同前隋羅愛愛
幾當孤月夜遥望七香車羅帶因腰緩金釵逐髩斜
春閨思梁蕭子顯
金羈遊俠子綺機離思妾春度人不歸望花盡成葉
秋閨夜思梁簡文帝
非關長信别詎是良人征九重忽不見萬恨滿心生夕
門掩魚鑰宵牀悲畫屏迴月臨窗渡吟蟲繞砌鳴初霜
霣細葉秋風驅亂螢故粧猶累日新衣製未成欲知妾
不寐城外搗砧聲(驅一作吹)
閨怨(玉臺作蕭綸題云代秋胡婦閨怨)梁元帝
蕩子從遊宦思妾守房櫳塵鏡朝朝掩寒衾夜夜空若
非新有悦何事久西東知人相憶否淚盡夢啼中
同前(二首)吳均
胡笳屢悽斷征蓬未肯還妾坐江之介君戍小長安相
去三千里參商書信難四時無人見誰復重羅紈
春草可攬結妾心正斷絶綠髩愁中改紅顔啼裏滅非
獨淚成珠亦見珠成血願為飛鵲鏡翩翩照離别(飛鵲一作)
(雙鵠)
同前劉孝儀
本無金屋寵長作玉階悲一乖西北麗寧復城南期永
巷愁無歇應門閉有時空勞織素巧徒為團扇辭匡牀
終不共何由横自私(歇玉臺作盡)
同前陸罩
自憐斷帶日偏恨分釵時留步惜餘影含意結愁眉徒
知今異昔空使怨成思欲以别離思獨向蘼蕪悲
同前(一云和隂梁州雜怨今從藝文)鄧鏗
暫别猶添恨何忍别經時叢桂頻銷葉庭樹幾攀枝君
言妾貌改妾畏君心移終須一相見併得兩相知
同前(題云閨怨篇)陳江總
寂寂青樓大道邊紛紛白雪綺窗前池上鴛鴦不獨自
帳中蘇合還空然屏風有意障明月燈火無情照獨眠
遼西水凍春應少薊北鴻來路幾千願君關山及早度
念妾桃李片時妍
同前(藝文作江總次閨怨篇下玉臺作梁簡文和蕭子顯眷别)
蜘蛛作絲滿帳中芳草結葉當行路紅臉脈脈一生啼
黃鳥飛飛有時度故人雖故昔經新新人雖新復應故
同前陳吳思玄
金風響洞房佳人心自傷淚隨明月下愁逐漏聲長燈
前羞獨鵠枕上怨孤凰自覺鴛帷冷誰憐珠被涼
同前周庾信
明鏡圓花發空房故怨多幾年留織女還應聽渡河
春閨怨梁王僧孺
愁來不理鬢春至更攢眉悲看蛺蝶粉泣望蜘蛛絲月
映寒蛩褥風吹翡翠帷飛鱗難託意駛翼不銜辭(銜一作綴)
同前吳孜
玉關信使斷借問不相諳春光太無意窺窗來見參分
與光音絶忽值日東南柳枝皆嬲燕桑葉復催蠶物色
頓如此孀居自不堪
秋閨怨梁王僧孺
斜光隠西壁暮雀上南枝風來秋扇屏月出夜燈吹深
心起百際遥淚非一垂徒勞妾辛昔終言君不知
同前(二首一云閨怨今從玉臺)何遜
竹葉響南窗月光照東壁誰知夜獨覺枕前雙淚滴
閨閣行人斷房櫳月影斜誰能北窗下獨對後園花(集作)
(誰知北窗下猶對後園花)
同前陳隂鏗
獨眠雖巳慣秋來只自愁火籠恒煖脚行障鎮牀頭眉
含黛俱斂啼將粉共流誰能無别恨唯守一空樓
離閨怨(題云和蕭諮謙岑)梁何遜
曉河沒高棟斜月半空庭窗中度落葉簾外隔飛螢含
情下翠帳掩涕閉金屏昔期今未返春草寒復青思君
無轉易何異北辰星(情一作悲涕一作泣)
空閨怨陳江總
蕩妻怨獨守盧姬傷獨居瑟上調絃落機中織素餘自
羞淚無燥翻覺夢成虚復嗟長信閣寂寂往來疎
南征閨怨陳隂鏗
湘水舊言深征客理難尋獨愁無處道長悲不自禁逢
人憎解佩來鴻懶聽音唯當有夜鵲南飛似妾心(來鴻一作)
(從來)
山家閨怨陳張正見
王孫春好遊雲鬢不勝愁離鴻暫罷曲别路巳經秋山
中桂花晩勿為俗人留
同前李爽
山中多早梅荆扉達曙開竹巾君自拆荷衣誰為裁行
雲無處所人住在陽臺
晚棲烏(文苑英華作樂府姑從之隋虞世基有晚飛烏不錄)
梁元帝
日暮連翩翼俱向上林棲風多前鳥駛雲暗後羣迷路
遠聲難徹飛斜行未齊應從故鄉返幾過入蘭閨借問
倡樓妾何如蕩子妻
攜手曲(攜手曲梁沈約所制也樂府解題曰攜手曲言攜手行樂恐芳時不留君思將)
(歇也)梁沈約
捨轡下雕輅更衣奉玉牀聯簪映秋水開鏡比春粧所
畏紅顔促君恩不可長鵁冠且容裔豈吝桂枝亡(聯一作斜)
同前吳均
豔裔陽之春攜手清洛濱雞鳴上林苑薄暮小平津長
裾藻白日廣袖帶芳塵故交一如此新知詎憶人
夜夜曲(二首北斗一首一作簡文夜夜曲梁沈約所作也樂府解題曰夜夜曲傷獨處)
(也)梁沈約
河漢縱且横北斗横復直星漢空如此寧知心有憶孤
燈曖不明寒機曉猶織零淚向誰道雞鳴徒歎息
北斗闌干去夜夜心獨傷月輝横射枕燈光半隠牀
同前(二首後首樂府無名氏玉臺作簡文題云擬沈隠侯故附約後)
簡文帝
靄靄夜中霜河開向曉光枕啼常帶粉身眠不著牀蘭
膏盡更益薰罏滅復香但問愁多少便知夜短長
愁人夜獨傷滅燭卧蘭房秪恐多情月旋來照妾牀
樂未央梁沈約
億舜日萬堯年詠湛露歌採蓮願雜百和氣宛轉金鑪
前
六憶詩(四首)梁沈約
憶來時灼灼上階墀勤勤叙離别慊慊道相思相看常
不足相見乃忘飢
憶坐時點點羅帳前或歌四五曲或弄兩三弦笑時應
無比嗔時更可憐
憶食時臨盤動容色欲坐復羞坐欲食復羞食含哺如
不飢擎甌似無力
憶眠時人眠彊未眠解羅不待勸就枕更須牽復恐傍
人見嬌羞在燭前
雜憶詩(二首見隋遺錄題云效劉孝綽雜憶詩按劉集無此詩惟沈約有六憶詞品作)
(煬帝夜飲朝眠曲)隋煬帝
憶睡時待來剛不來卸粧仍索伴解佩更相催博山思
結夢沈水未成灰
憶起時投籖初報曉被惹香黛殘枕隠金釵裊笑動林
中烏除却司晨鳥(笑動林中烏一作笑動上林中)
征怨梁江淹
蕩子從征久鳳樓簫管閒獨枕凋雲鬢孤燈損玉顔何
日邊塵淨庭前征馬還
同前丘遲
清歌自信妍雅舞空僊僊耳中解明月頭上落金鈿雀
飛且近遠暮入綺窗前魚戲雖南北終還荷葉邊惟見
君行久新年非故年
登城怨梁范雲
楚妃歌脩竹漢女奏幽蘭獨以閨中笑豈知城上寒
登高臺梁王僧孺
試出金華殿聊登銅雀臺九路平如掌千門洞巳開軒
車映日過簫管逐風來若非邯鄲美便是洛陽才(掌一作砥)
同前(題云宫殿名登高臺詩)陳祖孫登
獨有相思意聊敞鳳皇臺蓮披香稍上月明光正來離
鵠將雲散飛花似雪迴遥思竹林友前窗夜夜開(鵠一作鶴)
(古通用)
滄海雀梁張率
大雀與黃口來自滄海區清晨啄原粒日夕依野株雖
憂鷙鳥擊長懷沸鼎虞況復隨時起翻飛不可拘寄言
挾彈子莫賤隋侯珠
清涼梁張率
登臺待初景帳殿藹餘晨羅帳夕風濟清氣尚波人長
簟涼可仰平莞温未親幸願同枕席為君横自陳
芳林篇梁柳惲
芳林曄兮發朱榮時既晩兮隨風零隨風零兮返無期
安得陽華遺所思
起夜來(樂府解題曰起夜來其辭意猶念疇昔思君之來也)
梁柳惲
城南斷車騎閣道覆青埃露華光翠網月影入蘭臺洞
房且莫掩應門或復開颯颯秋桂響非君起夜來
獨不見(樂府解題曰獨不見傷思而不得見也)梁柳惲
别島望雲臺天淵臨水殿芳草生未積春花落如霰出
從張公子還過趙飛燕奉箒長信宫誰知獨不見
同前王訓
日晩宜春暮風軟上林朝對酒近初節開樓蕩夜嬌石
橋通小澗竹路上青霄持底誰見許長愁成細腰
同前劉孝威
夫婿結纓簪偏蒙漢寵深中人引卧内副車遊上林綬
染瑯琊草蟬鑄武威金分家移甲第留妾住河隂獨寢
鴛鴦被自理鳳皇琴誰憐雙玉筯流面復流襟
送歸曲梁吳均
送子獨南歸攬衣空閔默關山晝欲暗河冰夜向塞燕
至他人鄉鴈去還誰國寄子兩行書分明達濟北
秦王卷衣(樂府解題曰秦王卷衣言咸陽春景及宫闕之美秦王卷衣以贈所歡也)
梁吳均
咸陽春草芳秦帝卷衣裳玉檢茱萸匣金泥蘇合香初
芳薰複帳餘輝耀玉牀當須晏朝罷持此贈龍陽(龍一作華)
妾安所居梁吳均
賤妾先有寵蛾眉進不遲一從西北麗無復城南期何
因暫豔逸豈為乏妍姿徒有黃昏望寧遇青樓時惟惜
應門掩方餘永巷悲匡牀終不共何由横自私(因一作用)
大垂手(樂府解題曰大垂于小垂手皆言舞而垂其手也隋江總婦病行曰夫婿府中)
(趨誰能大垂手是也又獨搖手亦與此同此與小垂手二首藝文作簡文帝)
梁吳均
垂手忽迢迢飛燕掌中嬌羅衫恣風引輕帶任情搖詎
似長沙地促舞不回腰
小垂手梁吳均
舞女出西秦躡影舞陽春且復小垂手廣袖拂紅塵折
腰應兩笛頓足轉雙巾蛾眉與曼臉見此空愁人
夾樹梁吳均
桂樹夾長陂復值清風吹氛氲揉芳葉連綿交密枝能
迎春露點不逐秋風移願君長惠愛當使歲寒知
城上麻梁吳均
麻生滿城頭麻葉落城溝麻莖左右披溝水東西流少
年感恩命奉劒事西周但令直心盡何用返封侯
邊城將(四首)梁吳均
塞外何紛紛胡騎欲成羣爾時始應募來投霍冠軍刀
含四尺影劒抱七星文袖間血灑地車中旌拂雲輕軀
如未殯終當厚報君
僕本邊城將馳射靈關下箭銜鴈門石氣振武安瓦勲
輕賞廢丘名高拜横野留書應鑿楹傳功須勒社徒傾
七尺命酬恩終自寡
聞君報一飱遠送出平野玉標丹霞劍金絡豔光馬高
旗入漢飛長鞭歴地寫曙星海中出曉月山頭下歲晏
坐論功自有思臣者
臨淄重蹴踘曲城好擊刺不要身後名專騁眼前智君
看班定遠立功不負義掣拽二丈旗躑躅雙鳬騎但問
相知否死生無險易
春怨梁吳均
四時如湍水飛奔兢迴復夜鳥響嚶嚶朝花照煜煜厭
見花成子多看筍成竹萬里斷音書十載異栖宿積愁
落芳鬢長啼壞美目君去往榆關妾留住函谷唯對昔
耶房如愧蜘蛛屋獨喚響相酬還持影自逐象牀易氊
簟羅衣變單複幾過度風霜猶能保煢獨(成一作為)
江潭怨(一作贈别新林)梁吳均
僕本幽并兒抱劒事邊陲風亂青絲絡霧染黃金羈天
子既無賞公卿竟不知去去歸去來還傾鸚鵡杯氣為
故交絶心為新知開但令寸心是何須銅雀臺
邊城思梁何遜
柳黃未吐葉水綠半含苔春色邊城動客思故鄉來
南征曲梁蕭子顯
櫂歌來揚女操舟驚越人圖蛟怯水伯照鷁竦江神
同前(題云南征)陳蘇子卿
一朝遊桂水萬里别長安故鄉夢中近邊愁酒上寬劍
鋒但須利戎衣不畏單南中地氣暖少婦莫愁寒
春思(按李白集春思秋思並編入樂府蕭子雲巳有此豈白亦擬梁人邪)
梁蕭子雲
春風蕩羅帳餘花落鏡奩池荷正捲葉庭柳復垂簷竹
柏君自改團扇妾方嫌誰能憐故素終為泣新縑(簷一作簾)
秋思(顔氏家訓曰蘭陵蕭慤工於篇什嘗有秋思詩云芙蓉露下落楊柳月中疎時人未)
(之賞也吾愛其蕭散宛然在目潁川荀仲舉瑯琊諸葛漢亦以為爾而盧思道之徒雅所)
(不愜)北齊蕭慤
清波收潦日華林鳴籟初芙蓉露下落楊柳月中疎燕
幃緗綺被趙帶流黃裾相思阻音息結夢感離居(息玉臺作)
(信)
雜曲(二首)梁王筠
烏還夜巳逼蟲飛曉尚賒桂月徒留影蘭燈空結花(烏一)
(作鳥)
可憐洛城東芳樹搖春風丹霞映白日細雨帶輕虹
同前(江摠徐陵同賦)陳傅縡
新人新寵住蘭堂翠帳金屏玳瑁牀叢星不似珠簾色
度月還同粉壁光從來著名推趙子復有丹唇發皓齒
一嬌一態本難逢如畫如花定相似樓臺宛轉曲皆通
弦管逶迤徹下風此殿笑語長相共傍省歡娛不復同
訝許人情太厚薄分恩賦念能斟酌多作繡被為雙鴛
長弄綺琴憎别鶴人今投寵要須堅會使歲寒恒度前
共取辰星作心抱無轉無移千萬年(牀一作梁同作如長相作恒長雙鴛)
(一作鴛鴦)
同前徐陵
傾城得意巳無儔洞房連閣未消愁宫中本造鴛鴦殿
為誰新起鳳皇樓綠黛紅顔兩相發千嬌百念情無歇
舞衫迴袖勝春風歌扇當窗似秋月碧玉宫妓自翩妍
絳樹新聲最可憐張星舊在天河上從來張姓本連天
二八年時不憂度傍邊得寵誰應妬立春歷日自當新
正月春幡底須故流蘇錦帳挂香囊織成羅幌隠燈光
祗應私將琥珀枕暝暝來上珊瑚牀(最一作自應一作相)
同前(三首)江總
行行春逕蘼蕪綠織素郍復解琴心乍愜南階悲綠草
誰堪東陌怨黃金紅顔素月俱三五夫壻何在今追虜
關山隴月春雪冰誰見人啼花照戶(冰一作深追一作征)
殿内一處起金房併勝餘人白玉堂珊瑚挂鏡臨網戶
芙蓉作帳照雕梁房櫳宛轉垂翠幕佳麗逶迤隠珠箔
風前花管颺難留舞處花鈿低不落陽臺通夢太非真
洛浦淩波復不新曲中唯聞張女調定有同姓可憐人
但願私情賜斜領不願傍人相比竝妾門逢春自可榮
君面未秋何意冷(併玉臺作便張女調一作張女曲)
泰山言應可轉移新寵不信更參差合歡錦帶鴛鴦鳥
同心綺袖連理枝皎皎新秋明月開早露飛螢暗裏來
鯨燈落花殊未盡虬水銀箭莫相催非是神女期河漢
别有仙姬入吹臺未眠解著同心結欲醉那堪連理杯
後宫不愜茱萸芳夜夜爭開蘇合房寶釵翠鬢還相似
朱唇玉面非一行新人未語言如澀新寵無前判不臧
願奉更衣蘭麝氣恐君馬到自驚香
遺所思(樂府遺聲怨思二十五曲有遺所思按楚辭九歌云折芳馨兮遺所思疑本出)
(此)梁劉孝綽
遺簪彫玳瑁贈綺織鴛鴦未若華滋樹交枝蕩子房别
前秋巳落别後春更芳所思不可寄唯憐盈袖香
舞就行梁劉孝儀
依歌移弱步傍竹豔新粧徐來翻應節亂去反成行
雀乳空井中(晉傅玄詩曰鵲巢丘城側雀乳空井中居不附龍鳳常畏蛇與蟲依)
(賢義不恐近暴自當窮雀乳空井中亦非樂府)梁劉孝威
遠去條支國心知漢德優聊棲丞相府過令黃霸羞挾
子須閒地空井共尋求轆轤絲綆絶桔槔冬蘚周將憐
羽翼長唯辭各背遊(優一作休長一作張)
半渡溪(樂府解題曰半渡溪言戰而半涉溪水見迫所言皆嶺南地理與武溪深相類)
(梁元帝又有半路溪則言相逢隔溪巳識行步辭旨與此全殊)
梁劉孝威
本厠偏伍伴一戰殄凶渠制賜文犀節驛報紫泥書入
營陳御蓋還家乘紫車皇恩空以重丹心恨不紓渡瀘
且不畏淩溪嗟有餘(空以重一作知巳重)
寒夜怨(樂府解題曰晉陸機獨寒吟云雪夜遠思君寒窗獨不寐但叙相思之意爾陶)
(弘景有寒夜怨梁簡文帝有獨處愁亦皆類此詞品曰陶弘景寒夜怨後世填辭梅花引)
(格韻似之後換頭微異)梁陶弘景
夜雲生夜鴻驚悽切嘹唳傷夜情空山霜滿高煙平鉛
華沈照帳孤明寒月微寒風緊愁心絶愁淚盡情人不
勝怨思來誰能忍
告遊篇梁陶弘景
性靈昔既肇緣葉久相因即化非冥滅在理淡悲欣冠
劒空衣影鑣轡乃仙身去此昭軒侣結彼瀛臺賓儻能
踵留轍為子道玄津
遥夜吟梁宗夬
遥夜復遥夜遥夜憂未歇坐對風動帷卧見雲間月
荆州樂(三首荆州樂蓋出於清商曲江陵樂荆州即江陵也有紀南城在江陵縣東梁)
(簡文帝荆州歌云紀南城里望朝雲雉飛麥熟妾思君是也又有紀南歌亦出於此)
梁宗夬
迢遞樓雉懸參差臺觀雜城闕自相望雲霞紛颯沓
章華遊獵去紀郢從禽歸溶溶紫煙合鬱鬱紅塵飛
朝發江津路暮宿靈溪道平衢廣且直長楊鬱裊裊
迎客曲(詞品曰古者宴客有迎客送客曲亦猶祭祀有迎神送神也)
梁徐勉
絲管列舞席陳含聲未奏待嘉賓羅絲管舒舞席斂袖
嘿唇迎上客
送客曲梁徐勉
袖繽紛聲委咽餘曲未終高駕别爵無算景巳流空紆
長袖客不留
採荷調(樂府廣題曰梁太尉從事中郎江從簡年十七有才思為採荷調以刺何敬容)
(敬容覽之不覺嗟賞愛其巧麗敬容時為宰相一作採蓮諷)
梁江從簡
欲持荷作柱荷弱不勝梁欲持荷作鏡荷暗本無光
發白馬(通典曰白馬春秋時衛國曹邑有黎陽津一曰白馬津酈生云守白馬之津是)
(也發白馬言征戍而發兵於此也)梁費昶
家本樓煩俗召募羽林兒怖羌角觝戲習戰昆明池弓
弢不復挽劒衣恒露鈹一辭豹尾内長别屬車垂白馬
今雖發黃河未結凘寄言閨中婦逢春心勿移
濟黃河(題云應教)梁謝微
積隂晦平陸淒風結暮序朝辭金谷戍夕逗黃河渚赤
兔徒聯翩青鳬詎容與淚甚聲難發悲多袖未舉虚薄
謬君恩方嗟别宛許(戍一作樹)
同前(題云奉和濟黃河應教慤本梁人此疑與謝微同作)北齊蕭慤
大蕃連帝室驂駕奉皇猷未明驅羽騎凌晨方畫舟津
城度維錦岸柳夾緹油鐘聲颺别島旗影照蒼流早光
生劒服朝風起節樓滔滔細波動裔裔輕舷浮廻橈避
近磧放舳下前洲全疑上天漢不異謁蓬丘望知雲氣
合聽識水聲秋從君何等樂喜從神仙遊(鐘一作鐃)
同前(六朝聲偶作柳顧言)陳江總
蔥山淪外域鹽澤隠遐方兩源分際遠九道派流長未
殫所聞見無待驗詞章留連嗟太史惆悵踐黎陽導波
縈地節疏氣耿天潢憫周沈用寶嘉晉肇為梁(節一作脈)
陵雲臺(魏志曰文帝黃初元年十二月初營洛陽宫戊午幸洛陽三年築陵雲臺劉義)
(慶世說曰陵雲臺樓觀精巧先秤衆木輕重然後構造無錙銖相負揭臺高峻恒隨風動)
(搖揚龍驤洛陽記曰陵雲臺高二十三丈登之見孟津也)梁謝舉
綺甍懸桂棟隠曖傍喬柯勢高凌玉井臨迥度金波易
覺涼風至早飛秋鴈過高臺相思曲望遠騷人歌幸屬
此迢遞知承雲霧多(屬一作矚)
同前周王褒
高臺懸百尺中夕殊未窮北臨酸棗寺西眺明光宫城
旁抵雙府林裏對相風書題鹿盧牓觀寫飛廉銅窗開
神女電梁映美人虹虞捐濫天寵鄭瞀特懷忠莊生垂
翠釣昭儀抵鬭熊馳輪有盈缺人道亦汙隆還念西陵
舞非復鄴城中(抵一作拒)
伍子胥梁鮑機
忠孝誠無報感義本投身日暮江波急誰憐漁丈人楚
墓悲猶在吳門恨未申(猶一作空恨一作怨)
建興苑(題云遊建興苑)梁紀少瑜
丹陵抱天邑紫淵更上林銀臺懸百仞玉樹起千尋水
流冠蓋影風揚歌吹音踟蹰憐拾翠顧步惜遺簪日落
庭光轉方幔屢移隂願言樂未極不道愛黃金(幔一作幰願一)
(作終)
短簫梁張嵊
促柱弦始繁短簫吹初亮舞袖拂長席鐘音由簴颺巳
落簷瓦間復繞梁塵上時屬清夏隂恩暉亦非望
田飲引梁朱异
卜田宇兮京之陽面清洛兮背脩邙屬風林之蕭瑟值
寒野之蒼茫鵬紛紛而聚散鴻冥冥而遠翔酒沈兮俱
發雲沸兮波揚豈味薄於東魯鄙蜜甜于南湘於是客
有不速朋自遠方臨清池而滌器闢山牖而飛觴促膝
兮道故久要兮不忘間談希夷之理或賦連翩之章(闕)
車馬行梁戴暠
鞏洛風塵處冠蓋相填咽多稱魏其冷競隨田蚡熱輪
趣白虎第珂聚黃金穴獻酒悉葡萄詶言盡飛鐵東都
蛇巳鑄西山綬應結朝集類蒸煙晩至如吹雪子雲爾
何事門巷無車轍
薄暮動弦歌梁沈君攸
柳谷向夕沈餘日蕙樓臨砌徙斜光金戶半入藂林影
蘭徑時移落蘂香絲繩玉壺傳綺席秦箏趙瑟響高堂
舞裙拂履喧珠珮歌響出扇繞塵梁雲邊雪飛弦柱促
留賓但須羅袖長日暮歌鐘恒不倦處處行樂為時康
羽觴飛上苑(楚辭曰瑶漿密勺實羽觴張衡西京賦曰促中堂之俠坐羽觴行而)
(無算羽觴謂杯上綴羽以速飲漢書音義曰羽觴作生爵形是也)
梁沈君攸
上路薄晩風塵合禁苑初春氣色華石徑斷絲闌蔓草
山流細沫擁浮花魚文熠爚含餘日鶴蓋低昂照落霞
隔樹銀鞍喧寶馬分衢玉軸動香車車馬處處盡成隂
班荆促席對芳林藤杯屢動情仍暢翠樽引滿趣彌深
山陽倒載非難得宜城醇醖促須斟半醉驪歌應可奏
上客莫慮擲黃金(浮花一作浮槎)
桂檝汎河中梁沈君攸
黃河曲注通千里濁水分流引八川仙查逐源終未極
蘇亭遺跡尚難遷眇眇雲根侵遠樹蒼蒼水氣雜遥天
波影雜霞無定色湍文觸岸不成圓赤馬青龍交出浦
飛雲蓋海遠凌煙蓮舟渡沙轉不礙桂檝距浪弱難前
風急金烏翅自轉汀長錦纜影微懸榜人欲歌先扣枻
津吏猶醉強持船河隄極望今如此行杯落葉詎虚傳
(蘇亭一作漢帝雜一作合龍一作驪)
晨風行(晨風本秦詩也晨風詩曰鴥彼晨風鬱彼北林傳曰鴥疾飛貌晨風鸇也言穆)
(公招賢人賢人往之疾如晨風之入北林也王循霧開九曲瀆沈氏理檝令舟人但歌晨)
(朝之風爾)梁王循
霧開九曲瀆風起千金堤岸回分野逕林際成牛蹊鳬
隨落潮去日傍綺霞低望目輕舟隠瑟瑟遠寒悽還眺
小平急宴語方難齊(目一作日)
同前沈滿願
理檝令舟人停艫息旅泊河津念君劬勞冒風塵臨路
揮袂淚沾巾飈流勁潤逝若飛山高帆急絶音徽留子
句句獨言歸中心煢煢將依誰風彌葉落永離索神往
形返情錯漠循帶易緩愁難却心之憂矣頗銷鑠
一旦歌(樂府無名次玉臺卿詩後)
一旦被頭痛避頭還著牀自無親伴侣誰當給水漿匍
匐入山院正逢虎與狼對虎低頭啼垂淚淚千行
映水曲梁沈滿願
輕鬢學浮雲雙蛾擬初月水澄正落釵萍開理垂髮
登樓曲梁沈滿願
憑高川陸近望遠阡陌多相思隔重嶺相憶限長河(限一)
(作恨)
越城曲(樂府作無名氏與登樓曲相次)
别怨悽歌響離啼濕舞衣願假烏棲曲翻從南向飛
聽鐘鳴(梁書曰綜武帝第二子封豫章王綜母齊東昏美人武帝滅齊納之七月而生)
(綜綜自以本東昏子及為都督南兖州刺史聞齊建安王蕭寶寅在魏乃與數騎奔魏以)
(為侍中太尉綜既不得志嘗作聽鐘鳴悲落葉辭以申其志大略曰云云當時見者莫不)
(悲之南史事同而無其辭洛陽伽藍記曰洛陽城東建陽里有臺高三丈上作二精舍有)
(鐘撞之聞五十里太后移在宫内凝閑室初豫章王蕭綜聞此鐘聲遂造聽鐘歌三首行)
(于世按梁書二辭各三首似與記合但存其略耳藝文詩彙所載與書頗異今附于後)
梁蕭綜
聽鐘鳴當知在帝城參差定難數歴亂百愁生去聲懸
窈窕來響急徘徊誰憐傳漏子辛苦建章臺
聽鐘鳴聽聽非一所懷瑾握瑜空擲去攀松折桂誰相
許昔朋舊愛各東西譬如落葉不更齊漂漂孤雁何所
栖依依别鶴夜半啼
聽鐘鳴聽此何窮極二十有餘年淹留在京域窺明鏡
罷容色雲悲海思徒揜抑
悲落葉梁蕭綜
悲落葉連翩下重疊落且飛從横去不歸
悲落葉落葉悲人生譬如此零落不可持
悲落葉落葉何時還凡昔共根本無復一相關
聽鐘鳴(此或聽鐘鳴全篇之一)
歴歴聽鐘鳴當知在帝城西樹隠落月東窗見曉星霧
露朏朏未分明烏啼啞啞巳流聲驚客思動客情客思
鬱縱横翩翩孤鴈何所栖依依别鶴半夜啼今歲行已
暮雨雪向凄凄飛蓬旦夕起楊柳尚翻低氣鬱結涕滂
沱愁思無所託強作聽鐘歌
悲落葉(此至高下任飄颺或是悲落葉全篇之一後云悲落葉落葉何時還或别一篇)
悲落葉聯翩下重疊重疊落且飛從横去不歸長枝交
蔭昔何密黃鳥關關動相失夕葉雜凝露朝花翻亂日
亂春日起春風春風春日此時同一霜兩霜猶可當五
晨六旦巳颯黃乍逐驚風舉高下任飄颺悲落葉落葉
何時還夙昔共根本無復一相關各隨灰土去高枝難
重攀(綜終于魏詩紀編入北魏然其本傳在梁今附梁後)
古樂苑卷三十八
