古樂苑卷三
明梅鼎祚編
郊廟歌辭(郊祀北齊梁)(北周)(隋)
梁雅樂歌
(隋書樂志曰梁初郊禋宗廟及三朝之樂並用宋齊元徽永明儀注唯改嘉祚為永祚又去永)
(至之樂何佟之周捨議按周禮王出入奏王夏大祭祀與朝會同而漢制皇帝在廟奏永至朝)
(會别奏皇夏二樂有異於禮為乖乃除永至還用皇夏及武帝定國樂並以雅為稱取詩序云)
(言天下之事形四方之風謂之雅雅止乎十二則天數也乃至階步之樂增撤食之雅焉其辭)
(並沈約所製普通中薦蔬之後改諸雅歌勑蕭子雲製辭既無牲牢遂省滌雅牷雅云南史曰)
(梁初郊廟未革牲牷樂辭皆沈約撰至是承用子雲啟宜改之勑答曰此是主者守株宜急改)
(也仍使子雲撰定勅曰郊廟歌辭應須典誥大語不得雜用子史文章淺言而沈約所撰亦多)
(舛謬子雲作成勑並施用隋書樂志曰梁天監初時議又以為周禮云若樂六變天神皆降神)
(居上玄去還怳忽降則自至迎則無所可改迎為降而送依前式又周禮云若樂八變則地祗)
(皆出可得而禮地宜依舊為迎神從之)
皇雅(三曲五言皇帝出入奏隋書樂志曰宋孝建起居注奏永至至是改為皇雅取詩皇)
(矣上帝臨下有赫也二郊太廟同用)沈約(下同首十一)
帝德實廣運車書靡不賓執瑁朝羣后垂旒御百神八
荒重譯至萬國婉來親
華蓋拂紫微勾陳繞太一容裔被緹組參差羅罕畢星
回昭以爛天行徐且謐
清蹕朝萬㝢端冕臨正陽青絇黃金繶衮衣文繡裳既
散華蟲采復流日月光
滌雅(一曲四言牲出入宋元徽儀注奏引牲至是改為滌雅取禮記帝牛必在滌三月也)
(二郊明堂太廟同用)
將修盛禮其儀孔熾有腯斯牲國門是置不黎不痼靡
諐靡忌呈肌獻體永言昭事俯休皇德仰綏靈志百福
具膺嘉祥允洎駿奔伊在慶覃遐嗣
牷雅(一曲四言薦毛血宋元徽三年儀注奏嘉薦至是改為牷雅取春秋左氏傳牲牷肥)
(腯也二郊明堂太廟同用)
反本興敬復古昭誠禮容宿設祀事孔明華俎待獻崇
碑麗牲充哉繭握肅矣簪纓其膋既啟我豆既盈庖丁
遊刃葛盧驗聲多祉攸集景福來并
諴雅(一曲三言南郊降神用宋元徽儀注奏昭夏至是改為諴雅取尚書至諴感神也)
懷忽慌瞻浩蕩盡誠潔致虔想出杳冥降無象皇情肅
具僚仰人禮盛神途敞僾明靈申敬享感蒼極洞玄象
諴雅(一曲三言北郊迎神用)
地德溥崑丘峻揚羽翟鼔應&KR0615;出尊祇展誠信招海瀆
羅嶽鎮惟福祉咸昭晉
諴雅(一曲四言南北郊明堂太廟送神同用)
我有明德馨非稷黍牲玉孔備嘉薦惟旅金懸宿設和
樂具舉禮達幽明敬行尊俎鼔鐘云送遐福是與
獻雅(一曲四言皇帝飲福酒宋元徽儀注奏嘉祚梁初改為永祚至是改為獻雅取禮記)
(祭統尸飲五洗玉爵獻卿今之福酒亦古獻之義也二郊明堂同用)
神宫肅肅天儀穆穆禮獻既同膺兹釐福我有馨明無
愧史祝
禋雅(一曲四言就燎位用宋元徽儀注奏昭遠就埋位齊永明儀注奏隸幽至是燎埋俱)
(奏禋雅取周禮大宗伯以禋祀祀昊天上帝也)
紫宫昭煥太一微玄降臨下土尊高上天載陳珪幣式
備牲牷雲箛清引栒簴高懸俯昭象物仰致高煙肅彼
靈祉咸達皇虔
禋雅(一曲四言就埋用)
盛樂斯舉協徵調宫靈饗慶洽祉積化融八變有序三
獻已終坎牲瘞玉酬德報功振垂成吕投壤生風道無
虚致事由感通於皇盛烈比祚華嵩
二郊登歌
(隋書樂志曰大戴云清廟之歌懸一磬而尚搏拊在漢之世獨有登歌近代巳來始用絲竹舊)
(三朝設樂皆有登歌梁武以為登歌者頌祖宗功業非元日所奏于是去之後以其說非通復)
(用於嘉慶梁二郊宗廟皇帝初獻及明堂徧歌五帝德並奏登歌又曰南郊舞奏黃鍾取陽始)
(化也北郊舞奏林鍾取陰始化也明堂宗廟所尚者惟蕤賓是為敬之名復有陰主之義故同)
(奏焉其南北郊明堂宗廟之禮加有登歌)
南郊登歌(二曲三言皇帝初獻奏)沈約
暾既明禮告成惟聖祖主上靈爵巳獻罍又盈息羽籥
展歌聲僾如在結皇情
禮容盛尊俎列玄酒陳陶匏設獻清旨致虔潔工既升
樂巳闋降蒼昊垂芳烈
北郊登歌(二曲四言皇帝初獻奏)沈約
方壇既埳地祇已出盛典弗諐羣望咸秩乃升乃獻敬
成禮卒靈降無兆神饗載謐允矣嘉祚其升如日
至哉坤元實惟厚載躬兹奠饗誠交顯晦或升或降搖
珠動佩德表成物慶流皇代神嘏不諐祺福是賚(成物郭作)
(萬物)
明堂登歌(五曲四言)
(隋書樂志曰梁天監初明堂設樂大略與南郊不殊惟壇堂異名而無就燎之位明堂則徧歌)
(五帝其餘同於郊式焉)
歌青帝沈約(下同)
帝居在震龍德司春開元布澤含和尚仁羣居既散歲
云陽止飭農分地民粒惟始雕梁繡栱丹楹玉墀靈威
以降百福來綏(民隋書作人)
歌赤帝
炎光在離火為威德執禮昭訓持衡受則靡草既凋温
風以至嘉薦惟旅時羞孔備齊緹在堂笙鏞在下匪惟
七百無絶終始
歌黃帝
鬱彼中壇含靈闡化迴環氣象輪無輟駕布德焉在四
序將收音宫數五飯稷驂駵宅屏居中旁臨外宇升為
帝尊降為神主
歌白帝
神在秋方帝居西皓允兹金德裁成萬寶鴻來雀化參
見火斜幕無玄鳥菊有黃華載列笙磬式陳彛俎靈罔
常懷惟德是與
歌黑帝
德盛乎水玄冥紀節陰降陽騰氣凝象閟司智&KR0681;坎駕
鐵衣玄祁寒拆地晷度迴天悠悠四海駿奔奉職祚我
無疆永隆民極(閟隋書作閉民隋書作人)
北齊大禘圜丘歌
(隋書樂志曰齊武成時始定四郊宗廟三朝之樂大禘圜丘及北郊並同祀感帝用圜丘樂)
肆夏樂(夕牲羣臣入門奏)陸卬等奉詔撰
肇應靈序奄字黎民乃朝萬國爰徵百神祗展方望幽
顯咸臻禮崇聲協䞇列珪陳翼差鱗次端笏垂紳來趨
動色式贊天人(民隋書作人笏郭作拱)
高明樂(迎神奏登歌辭同)
惟神鑒矣皇靈肅止圓璧展事成文即始士備八能樂
合六變風湊伊雅光華襲薦宸衞騰景靈駕霏煙嚴壇
生白綺席凝玄
昭夏樂(牲出入並奏)
剛柔設位惟皇配之言肅其禮念暢在兹飭牲舉獸載
歌且舞既設伊腯致精靈府物色惟典齋沐加恭宗族
咸暨罔不率從
昭夏樂(薦毛血奏)
展禮上月肅事應時繭栗為用交暢有期弓矢斯發瓫
簝將事圓神致祀率由先志和以鑾刀臭以血膋至哉
敬矣厥義孔高(羣臣出進熟羣臣入並奏肆夏辭同初入)
皇夏樂(初入進熟皇帝入門奏)
帝敬昭宣皇誠肅致玉帛齊軌屏攝咸次三垓上列四
陛㫄升龍陳萬騎鳳動千乘神儀天藹晬容離曜金根
停軫奉光先導
皇夏樂(皇帝升丘奏壇上登歌辭同)
紫壇雲曖紺幄霞褰我其陟止載致其虔百靈竦聽萬
國咸仰人神咫尺玄應肸蠁
高明樂(皇帝初獻奏)
上下眷㫄午從爵以質獻以恭咸斯暢樂惟雍孝敬闡
臨萬邦
高明樂(皇帝奠爵訖奏高明樂覆幬之舞辭)
自天子之會昌神道丘陵肅事克光天保九關洞開百
靈環列八尊呈備五聲投節
武德樂(皇帝獻太祖配饗神座奏武德之樂昭烈之舞辭)
配神登聖主極尊靈敬宣昭燭咸達窅冥禮弘化定樂
贊功成穰穰介福下被羣生(皇帝小退當昊天上帝靈座前奏皇夏)
皇夏樂(皇帝飲福酒奏)
皇心緬且感吉蠲奉至誠赫哉光盛德乾巛詔百靈報
福歸昌運承祐播休明風雲馳九域龍蛟躍四溟浮幕
呈光氣儷象燭華精濩武方知恥韶夏僅同聲(皇帝詣東陛還)
(便座又奏皇夏辭同初入)
高明樂(送神降丘南陛奏)
獻享畢懸佾周神之駕將上遊超斗極絶河流懷萬國
寧九州欣帝道心顧留帀上下荷皇休(皇帝之望燎位奏皇夏辭同上)
昭夏樂(紫壇既燎奏)
玄黃覆載元首照臨合德致禮有契其心敬申事闋潔
誠云報玉帛載升棫樸斯燎寥廓幽曖播以馨香皇靈
惟監降福無疆(皇帝自望燎位還本位奏皇夏辭同上云一作共)
皇夏樂(皇帝還便殿奏)
天大親嚴匪敬伊孝永言肆饗宸明增耀陽丘既暢大
典逾光乃安斯息欽若舊章天迴地旋鳴鑾引警且萬
且億皇歷惟永(羣臣出奏肆夏辭同上)
北郊樂歌(八首)
(隋書樂志曰齊北郊迎神奏高明樂登歌辭同薦毛血奏昭夏進熟皇帝入門及升丘並奏皇)
(夏奠爵訖奏高明樂覆幬舞送神降丘南陛奏高明樂既瘞奏昭夏還便殿奏皇夏餘並同南)
(郊按隋書南北樂合載其文異者即注句下今從郭本分列)
高明樂
惟祗監矣皇靈肅止方琮展事即陰成理士備八能樂
合八變風湊伊雅光華襲薦象衞騰景靈駕霏煙嚴壇
生白綺席凝玄
昭夏樂
展禮上月肅事應時繭栗為用交暢有期弓矢斯發瓫
簝將事方祗致祀率由先志和以鑾刀臭以血膋至哉
敬矣厥義孔高
皇夏樂
帝敬昭宣皇誠肅致玉帛齊軌屏攝咸次重垓上列分
陛㫄升龍陳萬騎鳳動千乘神儀天藹晬容離曜金根
停軫奉光先導
皇夏樂
層壇雲曖嚴幄霞褰我其陟止載致其虔百靈竦聽萬
國咸仰人神咫尺玄應肸蠁
高明樂
自天子之會昌神道方澤祇事克光天保九關洞開百
靈環列八尊呈備五聲投節
高明樂
獻享畢懸佾周神之駕將下遊超荒極憩崑丘懷萬國
寧九州欣帝道心顧留帀上下荷皇休
昭夏樂
玄黃覆載元首照臨合德致禮有契其心敬申事闋潔
誠云報牲玉載陳棫樸斯燎寥廓幽曖播以馨香皇靈
惟鑒降福無疆
皇夏樂
天大親嚴匪敬伊孝永言肆饗宸明增耀陰澤云暢大
典逾光乃安斯息欽若舊章天迴地旋鳴鑾引警且萬
且億皇歴惟永
五郊樂歌
(隋書樂志曰齊五郊迎氣降神並奏高明樂又禮五方上帝並奏高明之樂為覆幬之舞按此)
(五歌亦如宋謝莊用五行數)
青帝高明樂(三言)(以下詩彙作祖珽撰)
歲云獻谷風歸斗東指雁北飛電鞭激雷車遽虹旌靡
青龍馭和氣洽具物滋翻降止應帝期
赤帝高明樂(七言)
婺女司旦中吕宣朱精御節離景延根荄俊茂温風發
柘火風水應炎月執衡長物德孔昭赤旂霞曳會今朝
(霞郭本作電)
黃帝高明樂(五言)
居中帀五運乘衡畢四時含養滋羣物協德固皇基嘽
緩契王風持載符君德良辰動靈駕承祀昌邦國
白帝高明樂(九言)
風涼露降馳景颺寒精山川搖落平秩在西成蓋藏成
積烝民被嘉祉從享來儀鴻休溢千祀(民隋書作人)
黑帝高明樂(六言)
虹藏雉化告寒冰壯地坼年殫日次月紀方極九州萬
邦獻力叶光是紀歲窮微陽潛兆方融天子赫赫明聖
享神降福惟敬
祠五帝於明堂樂歌辭
肆夏樂(先一日夕牲羣臣入門奏羣臣出奏進熟羣臣入並奏肆夏辭同)
(以下詩彙作祖珽撰)
國陽崇祀嚴恭有聞荒華胥暨樂我太君冕瑞有列禽
帛恭敘羣后師師威儀容與執禮辨物司樂考章率由
靡墜休有烈光(恭敘一作載敘)
高明樂(太祝令迎神奏高明樂覆幬舞辭)
祖德光國圖昌祗上帝禮四方闢紫宫動華闕龍虎奮
風雲發飛朱雀從玄武攜日月帶雷雨耀宇内溢區中
眷帝道感皇風帝道康皇風扇粢盛列椒醑薦神且寧
會五精歸福祿幸閭亭(虎隋書作獸)
武德樂(太祖配饗奏武德樂昭烈舞辭五方天帝奏高明之樂覆幬之舞辭同迎氣)
於惟我祖自天之命道被歸仁時屯啟聖運鍾千祀授
手萬姓夷兇掩虐匡頽翼正載經載營庶士咸寧九功
以洽七德兼盈丹書入告玄玉來呈露甘泉白雲郁河
清聲教咸往舟車畢會仁加有形化浹無外嚴親惟重
陟配惟大既祐斯歌率土攸賴
昭夏樂(牲出八奏)
孝享不匱精潔臨年滌牢委溢形色博牷于以用之言
承歆祀肅肅威儀敢不敬止載飭載省惟牛惟羊明神
有察保兹萬方
昭夏樂(薦毛血奏)
我將宗祀夤獻厥誠鞠躬如在側聽無聲薦色斯純呈
氣斯臭有滌有濯惟神其祐五方來格一人多祉明德
惟馨於穆不已
皇夏樂(進熟皇帝入門奏皇帝升壇奏皇夏辭同)
象乾上構儀坤下基集靈崇祖永言孝思室陳簋豆庭
羅懸佾夙夜畏威保兹貞吉舞貴其夜歌重其升降斯
百祿惟饗惟應
高明樂(皇帝初獻奏高明樂覆幬舞辭)
度几筵闢牖戶禮上帝感皇祖酌惟潔滌以清薦心欵
達神明
高明樂(皇帝祼獻奏高明樂覆幬舞辭)
帝精來降應我明德禮殫義展流祉邦國既受多祉實
資孝敬祀致其誠荷天休命
皇夏樂(皇帝飲福酒奏)
恭祀洽盛禮宣英猷爛層景廣澤同深泉上靈鍾百福
羣神歸萬年月軌咸梯岫日域盡浮川瑞鳥飛玄扈潛
鱗躍翠漣皇家膺寶歴兩地復參天
高明樂(太祝送神奏高明樂覆幬舞辭)
青陽奏發朱明歌西皓唱玄冥大禮罄廣樂成神心懌
將遠征飾龍駕矯鳳旍指閶闔憩層城出温谷邁炎庭
跨西汜過北溟忽萬億耀光精比電騖與雷行嗟皇道
懷萬靈固王業震天聲
皇夏樂(皇帝還便殿奏)
文物備矣聲明有章登薦惟肅禮邈前王鬯齊云終折
旋告罄穆穆旒冕藴誠畢敬屯衞按部鑾蹕迴途暫留
紫殿將及清都
周祀圓丘歌
(隋書樂志曰周太祖迎魏武入關樂聲皆闕恭帝元年平荆州大獲梁氏樂器以屬有司及閔)
(帝受禪居位日淺明帝踐阼雖革魏氏之樂而未臻雅正天和元年武帝初造山雲舞以備六)
(代南北郊雩壇太廟禘祫俱用六舞建德二年十月甲辰六代樂成奏於崇信殿於是正定雅)
(音為郊廟樂創造鍾律頗得其宜宣帝嗣位郊廟皆循用之無所改作)
昭夏(降神奏)庾信(下同)
重陽禋祀大報天丙午封壇肅且圜孤竹之管雲和弦
神光未下風肅然王城七里通天臺紫微斜照影徘徊
連珠合璧重光來天策暫轉鉤陳開(丙隋書作景未郭本作來)
皇夏(皇帝將入門奏)
旌迴外壝蹕靜郊門千乘按轡萬騎雲屯藉茅無咎掃
地惟尊揖讓展禮衡璜節步星漢就列風雲相顧取法
於天降其永祚
昭夏(俎入奏)
日至大禮豐犠上辰牲牢脩牧繭栗毛純俎豆斯立陶
匏以陳大報反命居陽兆日六變鼓鍾三和琴瑟俎奇
豆偶惟誠惟質
昭夏(奠玉帛奏)
國玉巳奠蒼幣斯陳瑞形成象璧氣含春禮從天數智
總圓神為祈為祀至敬咸遵
皇夏(皇帝升壇奏)
七星是仰八陛有憑就陽之位如日之升思虔肅肅施
敬繩繩祝史陳信玄象斯格惟類之典惟靈之澤幽顯
對揚人神咫尺(星郭本作里施郭本作致)
雲門舞(皇帝初獻奏)
獻以誠鬱以清山罍舉沈齊傾惟尚饗洽皇情降景福
通神明
雲門舞(皇帝初獻配帝奏)
長丘遠歴大電遥源弓藏高隴鼎没寒門人生于祖物
生于天尊神配德迄用康年(尊郭本作奠)
登歌(皇帝初獻及獻配帝畢奏)
歲之祥國之陽蒼靈敬翠雲長象為飾龍為章乘長日
坏蟄戶列雲漢迎風雨六吕歌雲門舞省滌濯奠牲牷
鬱金酒鳳凰尊迴天睠顧中原(列一作烈)
皇夏(皇帝飲福酒奏)
國命在禮君命在天陳誠惟肅飲福惟虔洽斯百禮福
以千年鉤陳掩映天駟徘徊彫禾飭斝翠羽承罍受斯
茂祉從天之來
雍樂(撤奠奏)
禮將畢樂將闌迴日轡動天關翠鳳搖和鑾響五雲飛
三步上風為馭雷為車無轍迹有煙霞暢皇情休靈命
雨留甘雲餘慶
皇夏(帝就望燎位奏)
六典聯事九司咸則率由舊章於焉允塞掌禮移次燔
柴在焉煙升玉帛氣斂牲牷休氣馨香膋芳昭晰翼翼
虔心明明上徹
皇夏(帝還便座奏)
玉帛禮畢人神事分嚴承乃睠瞻仰迴雲輦路千門王
城九軌式道移候司方迴指得一惟清於萬斯寧受兹
景命于天告成
祀方澤歌
昭夏(降神奏)庾信(下同)
報功隂澤展禮玄郊平琮鎮瑞方鼎升庖調歌絲竹縮
酒江茅聲舒鐘鼔器質陶匏列燿秀華凝芳都荔川澤
茂祉丘陵容衞雲飾山罍蘭浮汎齊日至之禮歆兹大
祭
昭夏(奠玉帛奏)
曰若厚載欽明方澤敢以敬恭陳之玉帛德包含養功
藏靈迹斯箱既千子孫則百
登歌(初獻奏舞辭同圜丘)
質明孝敬求陰順陽壇有四陛琮為八方牲牷蕩滌蕭
合馨香和鑾戾止振鷺來翔威儀簡簡鐘鼓喤喤聲和
孤竹韻入空桑封中雲氣坎上神光下元之主功深蓋
藏(為郭本作分)
皇夏(望坎位奏)
司筵撤席掌禮移次迴顧封壇恭臨坎位瘞玉埋俎藏
芬斂氣是曰就幽成斯地意(斯郭本作此)
祀五帝歌
皇夏(奠玉帛奏)庾信(下同)
嘉玉惟芳嘉幣惟量成形依禮禀色隨方神班有次歲
禮惟常威儀抑抑率由舊章(依郭作惟有郭作其)
皇夏(初獻奏)
惟令之月惟嘉之辰司壇宿設掌史誠陳敢用明禮言
功上神鉤陳旦闢閶闔朝分旒垂象冕樂奏山雲將迴
霆策暫轉天文五運周環四時代序鱗次玉帛循迴樽
俎神其降之介福斯許(掌郭作長)
青帝雲門舞(皇帝初獻奏下並同)
甲在日鳥中星禮東后奠蒼靈樹春旗命青史候雁還
東風起歌木德舞震宫泗濱石龍門桐孟之月陽之天
億斯慶兆斯年
配帝舞
帝出于震蒼德於神其明在日其位居春勞以定國功
以施人言從配祀近取諸身
赤帝雲門舞
招搖指午對南宫日月相會實沈中離光布政動温風
純陽之月樂炎精赤雀丹書飛送迎朱絃絳鼔罄虔誠
萬物含養各長生
配帝舞
以炎為政以火為官位司南陸享配離壇三和實俎百
味浮蘭神其茂豫天步艱難
黃帝雲門舞
三光儀表正四氣風雲同戊巳行初歴黃鍾始變宫平
琮禮内鎮陰管奏司中齊壇芝曄曄清野桂馮馮夕牢
芬六鼎安歌韻八風神光乃超忽嘉氣恒蔥蔥
配帝舞
四時咸一德五氣或同論猶吹鳳凰管尚對梧桐園器
圜居土厚位總配神尊始知今奏樂還用我雲門
白帝雲門舞
肅靈兊景承配秋壇雲高火落露白蟬寒帝律登年金
精行令瑞獸霜輝祥禽雪映司藏肅殺萬寶咸宜厥田
上上收功在斯(輝郭作耀)
配帝舞
金行秋令白帝朱宣司正五雉歌庸九川執文之德對
越彼天介以福祉君子萬年
黑帝雲門舞
北辰為政玄壇北陸之祀員官宿設玄璜浴蘭坎德陰
風御寒次律將迴窮紀微陽欲動細泉管猶調於陰竹
聲未入於春絃待歸餘於送歴方履慶於斯年
配帝舞
地始坼虹始藏服玄玉居玄堂沐蕙氣浴蘭湯匏器潔
水泉香陟配彼福無疆君欣欣此樂康
隋圜丘歌
(隋書樂志曰文帝開皇中詔秘書監牛弘秘書丞姚察虞部侍郎許善心兼内史舍人虞世基)
(東宫學士劉臻等詳定雅樂十四年三月樂定弘等奏曰伏奉明詔詳定雅樂博訪知音㫄求)
(儒彦研校是非定其去就取為一代正樂具在本司於是并撰歌辭三十首詔並令施用見行)
(者皆停之其人間音樂流僻日久棄其舊體者並加禁約務存其本牛弘傳曰開皇九年奉詔)
(改定雅樂又作樂府歌辭撰定圜丘五帝凱樂仁壽元年詔牛弘柳顧言許善心虞世基蔡徵)
(等更詳故實創制雅樂歌辭其辭圜丘皇帝入至版位定奏昭夏之樂以降天神升壇奏皇夏)
(之樂受玉帛登歌奏昭夏之樂皇帝降南陛詣壘洗洗爵訖升壇並奏皇夏初升壇俎入奏昭)
(夏之樂皇帝初獻奏諴夏之樂皇帝既獻作文舞之舞皇帝飲福酒作需夏之樂皇帝反爵於)
(坫還本位奏皇夏之樂武舞出作肆夏之樂送神作昭夏之樂就燎位還大次並奏皇夏)
昭夏(降神奏)
肅祭典協良辰具嘉薦俟皇臻禮方成樂已變感靈心
迴天睠闢華闕下乾宫乘精氣御祥風望爟火通田燭
膺介圭受瑄玉神之臨慶陰陰煙衢洞宸路深善既福
德斯輔流鴻祚徧區宇
皇夏(皇帝升壇奏)
於穆我君昭明有融道濟區域功格玄穹百神警衞萬
國承風仁深德厚信洽義豐明發思政勤憂在躬鴻基
惟永福祚長隆(君一作后)
登歌
德深禮大道高饗穆就陽斯恭陟配惟肅血膋升氣冕
裘標服誠感清玄信陳史祝祗承靈貺載膺多福
諴夏(皇帝初獻奏)
肇禋崇祀大報尊靈因高盡敬埽地推誠六宗隨兆五
緯陪營雲和發韻孤竹揚清我粢既潔我酌惟明五神
是鑒百禄來成(大報一作式奉盡郭作就清一作聲)
文舞(皇帝既獻奏)
皇矣上帝受命自天睿圖作極文教遐宣四方監觀萬
國陶甄有苗斯格無得稱焉天地之經和樂具舉休徵
咸萃要荒式序正位履端秋霜春雨
需夏(皇帝飲福酒奏)
禮以恭事薦以饗時載清玄酒僃潔薌萁迴旒分爵思
媚軒墀惠均撤俎祥降受釐十倫以具百福斯滋克昌
厥德永祚鴻基
武舞
御歴膺期乘乾表則成功戡亂順時經國兵暢五材武
弘七德憬彼遐裔化行充塞三道僃舉二儀交泰情發
自中義均莫大祀敬恭肅鐘鼓繁會萬國斯歡兆民斯
賴享兹介福康哉元首惠我無疆天長地久(民隋書作人)
昭夏(送神奏)
享序洽祀禮施神之駕嚴將馳奔精驅長離耀牲煙達
潔誠照騰日馭鼔電鞭辭下土升上玄瞻寥廓杳無際
澹羣心留餘惠
五郊歌
(隋書樂志曰五郊歌辭青郊奏角音赤郊奏徵音黃郊奏宫音白郊奏商音黑郊奏羽音迎送)
(神登歌與圓丘同)
青帝歌角音
震宫初動木德惟仁龍精戒旦鳥歴司春陽光煦物温
風先導巗處載驚膏田已冐犧牲豐潔金石和聲懷柔
備禮明德惟馨
赤帝歌徵音
長嬴開序炎上為德執禮司萌持衡御國重離得位芒
種在時含櫻薦實木槿垂蕤慶賞既行高明可處順時
立祭事昭福舉
黃帝歌宫音
爰稼作土順位稱坤孕金成德履艮為尊黃本内色宫
實聲始萬物資生四時咸紀靈壇汛埽盛樂高張威儀
孔僃福履無疆
白帝歌商音
西成肇節盛德在秋三農稍已九穀行收金氣肅殺商
威飂戾嚴風鼔莖繁霜隕蔕厲兵詰㬥勑法慎刑明神
降嘏國步惟寧
黑帝歌羽音
玄英啓候冥陵初起虹藏於天雉化於水嚴關重閉星
迴日窮黃鍾動律廣莫生風玄樽示本天産惟質恩覃
外區福流京室(京隋書作景)
感帝歌
(隋書樂志曰祀感帝奏諴夏迎送神登歌與圓丘同)
諴夏
禘祖垂典郊天有章以春之孟於國之陽繭栗惟誠陶
匏斯尚人神接禮明幽交暢火靈降祚火歴載隆烝哉
帝道赫矣皇風(以春之孟郭作以孟之春)
雩祭歌
(隋書樂志曰雩祭蜡祭朝日夕月並奏諴夏其迎送神登歌並與圓丘同)
諴夏
朱明啟候時載陽肅若舊典延五方嘉薦以陳盛樂奏
氣序和平資靈祐公田既雨私亦濡民殷俗富政化敷
(民隋書作人)
蜡祭歌
諴夏
四方有祀八蜡酬功收藏既畢榛葛送終使之必報祭
之斯索三時告勞一日為澤神祇必來鱗羽咸致惟義
之盡惟仁之至年成物阜罷役息民皇恩已洽靈慶無
垠(民隋書作人)
朝日夕月歌
朝日諴夏
扶木上朝暾嵫山沈暮景寒來遊晷促暑至馳輝永時
和合璧耀俗泰重輪明執圭盡昭事服冕罄虔誠
夕月諴夏
澄輝燭地域流耀鏡天儀歴草隨弦長珠胎逐望虧成
形表蟾兔竊藥資王母西郊禮既成幽壇福惟厚
方丘歌
(隋書樂志曰祭方丘惟此四首異餘並同圓丘)
昭夏(迎神奏)
柔功暢陰德昭陳瘞典盛玄郊篚幂清膋鬯馥皇情虔
具寮肅笙頌合鼓鼗會出桂旗屯孔蓋敬如在肅有承
神胥樂慶福膺(旗郭作作旌)
登歌(奠玉帛奏)
道惟生育器乃包藏報功稱範殷薦有常六瑚已饋五
齊流香貴誠尚質敬洽義章神祚惟永帝業增昌
諴夏(獻皇地祇奏)
厚載垂德崑丘主神陰壇吉禮北至良辰鑒水呈潔牲
粟表純樽壺夕視幣玉朝陳羣望咸秩精靈畢臻祚流
於國祉被於人
昭夏(送神奏)
奠既徹獻已周竦靈駕逝遠遊洞四極帀九縣慶方流
祉恒遍埋玉氣掩牲芬晰神理顯國文
神州歌
(隋書樂志曰祭神州奏社稷先農並奏諴夏其迎送神登歌並與方丘同)
諴夏
四海之内一和之壤地曰神州物賴生長咸池既降泰
坼斯饗牲牷尚黑珪玉寔兩九㝢載寧神功克廣
社稷歌(四首)
春祈社諴夏
厚地開靈方壇崇祀達以風露樹之松梓勾萌既申芟
柞伊始恭祈粢盛載膺休祉
春祈稷諴夏
粒食興教播厥有先尊神致潔報本惟虔瞻榆束耒望
杏開田方憑戩福佇詠豐年
秋報社諴夏
北墉申禮單出表誠豐犧入薦華樂在庭原隰既平泉
流又清如雲已望高廩斯盈
秋報稷諴夏
民天務急農亦勤止或蓘或藨惟穈惟芑涼風戒時歲
云秋矣物成則報功施必祀(民隋書作人)
先農歌
諴夏
農祥晨晰土膏初起春原俶載青壇致祀斂蹕長阡迴
旌外壝房俎飾薦山罍沈滓親事朱紘躬持黛耜恭神
務穡受禧降祉
先聖先師歌
諴夏
經國立訓學重教先三墳肇冊五典留篇開鑿理著陶
鑄功宣東膠西序春誦夏弦芳塵載仰祀典無騫
古樂苑卷三
