古樂苑卷四十四
明梅鼎祚編
雜歌謠辭(漢歌)
平城歌(漢書曰高祖自將兵三十二萬擊韓王信帝先至平城步兵未盡到冒頓縱精)
(兵三十餘萬圍帝於白登七日漢兵中外不得救餉樊噲時為上將軍不能解圍天下皆)
(歌之後用陳平秘計得免白登在平城東南去平城十餘里)
平城之下亦誠苦七日不食不能彀弩(下一作圍)
畫一歌(一作百姓歌漢書曰惠帝時曹參代蕭何為相國初高帝與何定天下法令既)
(明具及參守職舉亊無所變更一遵何之約束於是百姓歌之)
蕭何為法講若畫一曹參代之守而勿失載其清靖民
以寧一(講史記作顜义一作覯又一作較靖史記作淨)
淮南民歌(漢書曰淮南厲玉長高帝少子也長廢法不軌文帝不忍置於法迺載以)
(輜車處蜀嚴道卭郵遣其子子母從居長不食而死後民有作歌歌淮南王帝聞之乃追)
(尊淮南王為厲王置園如諸侯儀)
一尺布尚可縫一斗粟尚可舂兄弟二人不相容
一尺繒好童童一升粟飽蓬蓬兄弟二人不能相容
(高誘作鴻烈解叙及許叔重注其辭云)
衛皇后歌(漢書曰衛子夫為皇后弟青貴震天下天下歌之)
生男無喜生女無怒獨不見衛子夫霸天下
鄭白渠歌(史記曰韓聞秦之好興事欲罷無令東伐迺使水工鄭國間說秦令鑿涇)
(水自中山西邸瓠口為渠竝北山東注洛溉舄鹵之地四萬餘頃因名曰鄭國渠漢書云)
(大始二年趙中大夫白公復秦穿渠引涇水首𧺫谷口尾入櫟陽注渭中袤二百里溉田)
(四千五百餘頃名曰白渠民得其饒歌之曰)
田於何所池陽谷口鄭國在前白渠起後舉鍤如雲決
渠為雨涇水一石其泥數斗且溉且糞長我禾黍衣食
京師億萬之口(漢紀為雨下有二句云水流竈下魚跳入釡起作為億萬之口作百萬餘口)
潁川歌(漢書曰灌夫不好文學喜任俠已然諾諸所與交通無非豪傑大猾家累數千)
(萬食客日數十百人陂池田園宗族賓客為權利横潁川潁川兒歌之)
潁水清灌氏寧潁水濁灌氏族
匡衡歌(漢書曰衡字稚圭東海承人也世農夫至衡好學家貧傭作以供資用尤精力)
(過絶人諸儒為之語)
無說詩匡鼎來匡說詩解人頥
牢石歌(一作印綬歌漢書佞幸傳曰元帝時宦官石顯為中書令與僕射牢梁少府五)
(鹿克宗結為黨友諸附倚者皆得寵位民歌之言其兼官據勢也)
牢邪石邪五鹿客邪印何纍纍綬若若邪
五侯歌(漢書曰成帝河平二年悉封舅大將軍王鳳庶弟譚為平阿侯商為成都侯立)
(紅陽侯根曲陽侯逢時高平侯五人同日封故世謂之五侯時五侯羣弟爭為奢侈後庭)
(姬妾各數十人羅鐘磬舞鄭女作優倡狗馬逐馳大治第室起土山漸臺洞門高廊闇道)
(連屬彌望百姓歌之言其奢僭如此按傳稱成都侯穿長安城引内灃水注第中大陂曲)
(陽侯第園中土山漸臺類白虎殿則穿城引水非曲陽與歌辭不同高都外杜皆長安里)
(名)
五侯初起曲陽最怒壤決高都連竟外杜土山漸臺西
白虎
樓護歌(漢書曰樓護字君卿為京兆吏數年甚得名譽與谷永俱為五侯上客母死送)
(葬者致車二三千兩問里歌之曰)
五侯治喪樓君卿
尹賞歌(漢書曰賞字子心鉅鹿楊氏人永始元延間上怠於政貴戚驕恣交通輕俠藏)
(匿亡命長安中姦猾浸多羣輩殺吏受賕報讐賞以三輔高第選守長安賞至修治長安)
(獄穿地方深各數丈致令辟為郭以大石覆其口名為虎穴乃收捕輕薄少年惡子得數)
(百人内穴中覆以大石百日後令死者家自發取親屬號哭道路歔欷長安歌之曰)
安所求子死桓東少年場生時諒不謹枯骨後何葬
上郡歌(漢書曰成帝時馮野王為上郡太守其後弟立亦自五原太守徙西河上郡立)
(居職公廉治行略與野王相似而多知有恩貸好為條教吏民嘉美野王立相代為太守)
(歌之曰)
大馮君小馮君兄弟繼踵相因循聰明賢知惠吏民政
如魯衛德化鈞周公康叔猶二君
張君歌(後漢書曰張堪光武時為漁陽太守捕擊姦猾賞罰必信吏民皆樂為用乃於)
(狐奴開稻田八千餘頃勸民耕種以致殷富百姓歌之)
桑無附枝麥穗兩岐張君為政樂不可支
朱暉歌(後漢書曰暉字文季建武中再遷臨淮太守好節槩有所拔用皆厲行士諸報)
(怨以義犯率皆為求其理多得生濟其不義之囚即時僵仆吏人畏愛為之歌曰)
彊直自遂南陽朱季吏畏其威民懷其惠
涼州歌(一作樊曄歌後漢書曰曄光武時為天水太守政嚴猛好申韓法善惡立斷人)
(有犯其禁者率不生出獄吏人及羌胡畏之道不拾遺凉州為之歌)
遊子常苦貧力子天所富寧見乳虎穴不入冀府寺大
笑期必死忿怒或見置嗟我樊府君安可再遭值
董宣歌(後漢書曰董宣字少平光武時為洛陽令搏擊豪強莫不震慄京師號為卧虎)
(歌之云)
枹鼓不鳴董少平
郭喬卿歌(後漢書曰郭賀字喬卿建武中為尚書令在職六年拜荆州刺史到官有)
(殊政百姓歌之)
厥德仁明郭喬卿中正朝廷上下平(上下一作天下)
費貽歌(常璩華陽國志曰費貽字奉君南安人也公孫述時漆身為厲佯狂避世述破)
(為合浦守蜀中歌之曰)
節義至仁費奉君不仕亂世不避惡君脩身於蜀紀名
亦足後世為大族(三句疑非歌語)
鮑司隸歌(列異傳曰鮑宣宣子永永子昱三世皆為司隸而乘一驄馬京師人歌之)
(云)
鮑氏驄三人司隸再入公馬雖瘦行步工
通博南歌(一題作行者歌後漢書西南夷傳曰永平十二年哀牢王柳貎遣子率種)
(人内屬顯宗以其地置哀牢博南二縣割益州郡西部都尉所領六縣合為永昌郡始通)
(博南山度蘭倉水行者苦之作歌)
漢德廣開不賓度博南越蘭津度蘭倉為它人(漢書注倉作滄)
廉范歌(後漢書曰廉范字叔度建初中為蜀郡太守成都民物阜盛邑宇偪側舊制禁)
(民夜作以防火災而更相隠蔽燒者日屬范乃毀削前令但嚴使儲水而已百姓為便乃)
(歌之云)
廉叔度來何暮不禁火民安作平生無襦今五袴(民安作東)
(觀記作人安堵平生無襦今五袴華陽國志作來時我單衣去時重五袴又一作昔無襦今五袴)
喻猛歌(和帝時蒼梧太守以清白為治郡頌之曰)
於惟蒼梧交阯之域大漢唯宗遠以仁德
陳紀山歌(華陽國志曰巴郡陳紀山為漢司隸校尉嚴明正直西虜獻眩工廷試之)
(分公卿以為嬉紀山獨不視京師稱之巴人歌曰紀山陳禪字)
築室載直梁國人以貞貞邪娛不揚目枉行不動身奸
軌僻乎遠理義協乎民
黎陽令張公頌(見故迹遺文)
公與守相駕蜚魚往來倏忽遠熹娛慰此屯民寧厥居
魏郡輿人歌(岑熙為魏郡太守招聘隠逸與參政事無為而化視事二年輿人歌)
(之)
我有枳棘岑君伐之我有蟊賊岑君遏之狗吠不驚足
下生氂含哺鼓腹焉知凶災我喜我生獨丁斯時美矣
岑君於戲休兹
吳資歌(常璩華陽國志曰太山吳資字元約孝順帝永建中為巴郡太守屢獲豐年人)
(歌之曰云云及資遷去人思資乂歌曰吳資)
習習晨風動澍雨潤禾苗我后恤時務我人以優饒
望遠忽不見惆悵當徘徊恩澤實難忘悠悠心永懷
范史雲歌(後漢書曰范丹字史雲桓帝時為萊蕪長遭母喪不到官後遁身於梁沛)
(之問徒行敝服賣卜於市遭黨人禁錮遂推鹿車載妻子捃拾自資所止卑陋有時絶粒)
(窮居自若言貎無改閭里歌之冉袁山松後漢書作丹)
甑中生塵范史雲釡中生魚范萊蕪
陳臨歌(謝承後漢書曰陳臨字子然為蒼梧太守人遺腹子報父怨捕得繫獄傷其無)
(子令其妻入獄遂産得男人歌曰)
蒼梧陳君恩廣大令死罪囚有後代德參古賢天報施
又
蒼梧府君惠及死能令死人不絶嗣
劉君歌(後漢書曰劉陶字子竒潁川潁隂人濟北貞王勃之後桓帝時舉孝廉除順陽)
(長縣多姦猾陶到官宣募吏民有氣力勇猛能以死易生者得數百人皆嚴兵待命於是)
(覆案姦軌所按發若神以病免吏民思而歌之)
邑然不樂思我劉君何時復來安此下民
賈父歌(後漢書曰中平元年交阯屯兵執刺史及合浦太守靈帝敕三府精選能吏有)
(司舉賈琮為交阯刺史琮到部訊其反狀咸言賦歛過重民不聊生故聚為盜琮即移書)
(告示各使安其資業招撫荒散蠲復徭役誅斬渠帥為大害者簡選良吏試守諸縣百姓)
(以安巷路為之歌)
賈父來晩使我先反今見清平吏不敢飯
皇甫嵩歌(後漢書曰皇甫嵩字義真安定朝那人靈帝時黃巾作亂以嵩為左中郎)
(將討賊數有功拜左車騎將軍領冀州牧封槐里侯嵩請冀州一年田租以贍饑民百姓)
(歌曰)
天下大亂兮市為墟母不保子兮妻失夫賴得皇甫兮
復安居
董逃歌(一作靈帝中平中京都歌後漢書五行志曰按董謂董卓也言雖拔扈縱其殘)
(㬥終歸逃竄至於滅族也風俗通云卓以董逃之歌主為已發大禁絶之楊孚董卓傳曰)
(卓改董逃為董安)
永樂世董逃遊四郭董逃蒙天恩董逃帶金紫董逃行
謝恩董逃整車騎董逃垂欲發董逃與中辭董逃出西
門董逃瞻宫殿董逃望京城董逃日夜絶董逃心摧傷
董逃
布歌(華嶠後漢書曰王允與吕布及士孫瑞謀董卓有人書回字於布上負而行於市歌)
(曰云云有告卓者卓不悟獻帝春秋曰有書三尺布幡上作兩口相銜之字及布殺卓負)
(布者不復見)
布乎布乎
洛陽令歌(長沙耆舊傳曰祝良字石卿為洛陽令歲時亢旱天子祈雨不得良乃㬥)
(身階庭告誠引罪自晨至申紫雲沓起甘雨登降人為之歌)
天久不雨烝人失所天王自出祝令特苦精符感應滂
沱下雨
崔瑗歌(崔氏家傳曰崔瑗為汲令開溝造稻田蒲鹵之地更為沃壤民賴其利長老歌)
(之曰)
上天降神明錫我仁慈父臨民布德澤恩惠施以序穿
溝廣溉灌決渠作甘雨
爰珍歌(陳留耆舊傳曰爰珍除六令吏人訟息教誨其子弟歌之曰)
我有田疇爰父殖置我有子弟爰父教誨
高孝甫歌(陳留耆舊傳曰高慎字孝甫敦質少華嘿而好沈深之謀為從事號曰臥)
(虎故人謂之曰)
嶷然不語名高孝甫
襄陽太守歌(襄陽耆舊傳曰襄陽太守胡烈有惠化百姓歌曰)
美哉明后雋哲惟嶷陶廣乾坤周孔是則文武播暢威
振遐域
兩黃歌(襄陽耆舊記曰黃穆字伯開博學養門徒為山陽太守有德政致甘露白兔神)
(雀白鳩之瑞弟奐字仲開為武陵太守貪穢無行武陵人歌曰云云言不同也)
天有冬夏人有兩黃
樊惠渠歌(并序)
(陽陵縣東其地衍隩土氣辛螫嘉穀不植而涇水長流光和五年京兆尹樊君勤恤民隠)
(乃立新渠曩之鹵田化為甘壤農民怡悦相與謳談疆畔變然成章謂之樊惠渠云)
蔡邕
我有長流莫或閼之我有溝澮莫或達之田疇斥鹵莫
修莫釐饑饉困悴莫恤莫思乃有樊君作人父母立我
畎畝黃潦膏凝多稼茂止惠乃無疆如何勿喜我壤既
營我疆斯成泯泯我人既富且盈為酒為釀蒸彼祖靈
貽福惠君壽考且寧
茅山父老歌(見雲笈七籖外編作大茅君誤茅君内傳曰茅盈咸陽人也得道隠)
(句曲鄉人因改句曲為茅君之山時盈二弟俱貴衷為五官大夫西河太守固為執金吾)
(各棄官渡江求兄於東山後咸得仙道太上命固治丹陽句曲山衷治常良之山盈為司)
(命真君東嶽上卿於是盈與二弟訣别俱去固衷留治此山漢平帝元壽二年也内法既)
(融外教坦平爾乃風雨以時五禾成熟疾癘不起暴害不行父老歌曰)
茅山連金陵江湖據下流三神乘白鶴各在一山頭佳
雨灌畦稻陸田亦復周妻子保堂室使我無百憂白鶴
翔青天何時復來遊(在一作治青天一作金穴此本僊詩舊編靈寶巴謠入古此從附漢)
蜀國風(華陽國志曰漢安帝時巴郡太守連失道國人風之曰按此下二篇志不云)
(為歌謠然亦不明云詩下篇頗類樂府今附于後)
明明上天下土是觀帝選元后求定民安孰可不念禍
福由人願君奉詔惟德日親
蜀國刺(華陽國志曰孝桓帝時河南李盛仲和為郡守貪財重賦國人刺之曰)
狗吠何諠諠有吏來在門披衣出門應府記欲得錢語
窮及請期吏怒反見尤旋步顧家中家中無可與思往
往鄰貸鄰人以言遺錢錢何難得令我獨憔悴
隴頭歌(秦川記曰隴西郡隴山其上懸巖吐溜於中嶺泉渟因名萬石泉泉溢漫散而)
(下溝澮皆注故北人升此而歌曰隴頭按漢横吹曲有隴頭而亡其辭此或其遺也梁鼔)
(角横吹亦載此與匈奴歌舊編在漢今附從)
隴頭流水流離四下念我行役飄然曠野登高望遠涕
零雙墮
又歌
隴頭流水鳴聲幽咽遙望秦川肝腸斷絶
匈奴歌(十道志曰焉支祁連二山皆美水草匈奴失之乃作此歌)
失我焉支山令我婦女無顔色失我祁連山使我六畜
不蕃息(亦載西河舊事失我祁連山二句在前)
古樂苑卷四十四
