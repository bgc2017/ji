古樂苑卷四十八
明梅鼎祚編
雜歌謠辭(晉國附諸)
(歌)束晳歌(晉書曰束晳陽平元城人太康中郡界大旱晢為邑人請雨三日而雨注衆為)
(作歌)
束先生通神明請天三日甘雨零我黍以育我稷以生
何以疇之報束長生(育一作萌)
徐聖通歌(藝文列晉人中會稽典錄曰徐弘字聖通為汝隂令誅鉏姦桀道不拾遺)
(民乃歌之)
徐聖通政無雙平刑罰姦宄空
醇酒歌(拾遺記曰張華為九醖酒以三薇漬麴蘖出西羌麴出北胡胡中有指星麥四)
(月火星出麥熟穫之糵用水潰麥三夕而萌芽雞鳴而用之俗呼為雞鳴麥釀酒醇美久)
(含令人齒動若大醉不呌笑搖蕩令人肝腸消爛俗人謂為消腸酒或云醇酒可為長宵)
(之樂閭里歌曰)
寧得醇酒消腸不與日月爭光
應詹歌(晉書曰王澄惠帝末為荆州牧假應詹督南平天門武陵三郡軍事天下大亂)
(詹境獨全百姓歌之)
亂離既普殆為灰朽僥倖之運賴兹應后歲寒不凋孤
境獨守拯我塗炭惠隆丘阜潤同江海恩猶父母
并州歌(見趙書樂府廣題曰晉汲桑清河貝丘人力能扛鼎殘忍少恩六月盛暑重裘)
(累裀使十餘人扇之忽不清涼便斬扇者并州大姓田蘭薄盛斬於平原士女慶賀奔走)
(道路而歌之)
士為將軍何可羞六月重茵被狐裘不識寒暑斷人頭
雄兒田蘭為報讐中夜斬首謝并州(狐一作豹)
襄陽兒童歌(晉書曰山簡字季倫永嘉初為南征將軍出鎮襄陽于時四方寇亂)
(朝野危懼簡優游卒歲惟酒是躭諸習氏者荆土豪族有佳園池簡每出嬉遊多之池上)
(置酒輙醉名之曰高陽池時有兒童歌曰)
山公出何許往至高陽池日夕倒載歸酩酊無所知時
時能騎馬倒着白接䍦舉鞭向葛彊何如并州兒(彊家在并)
(州簡愛將也)
吳人歌(晉書曰鄧攸元帝時為吳郡太守刑政清明百姓歡悦後稱疾去百姓數千人)
(留牽攸船不得進攸乃少停夜中發去吳人歌之)
紞如打五鼓鷄鳴天欲曙鄧侯挽不留謝令推不去
豫州歌(晉書曰祖逖元帝時為豫州刺史躬自儉約督課農桑克巳務施不畜資産子)
(弟耕耘負擔樵薪又收葬枯骨為之祭醊百姓感悦嘗置酒大會耆老中坐流涕曰吾等)
(老矣更得父母死將何恨乃歌曰祖逖别傳作童謠附後)
幸哉遺黎免俘虜三辰既朗遇慈父玄酒忘勞甘瓠脯
何以詠思歌且舞(幸哉遺民免豺虎三辰既朗遇慈父玄酒清醪甘瓠脯亦何報思歌且舞)
幸宣城歌(晉書陶汪咸康中為宣城内史招隠逸廣學舍士民知嚮方者辟為掾史)
(百姓歌之)
人當勤學得主簿誰復為之陶明府
三明歌(中興書曰諸葛恢字道明避難過江與潁川荀道明闓陳留蔡道明謨俱有名)
(譽號曰中興三明時人歌之曰)
京都三明各有名蔡氏儒雅荀葛清(都一作師晉書作語)
庾公歌(二首晉書五行志曰庾亮初鎮武昌出至石頭百姓於岸上歌之後連徵不入)
(及薨於鎮以喪還都葬皆如謠言)
庾公上武昌翩翩如飛鳥庾公還揚州白馬牽旒旐
庾公初上時翩翩如飛烏庾公還揚州白馬牽流蘇(一作)
(旒車)
阿子聞歌(晉書五行志曰穆帝升平中童兒輩忽歌於道曰阿子聞曲終輙云云無)
(幾而帝崩太后哭之曰阿子汝聞不)
阿子汝聞不
廉歌(晉書五行志曰升平末俗間忽作廉歌有扈謙者聞之曰廉者臨也歌云云内外悉)
(臨國家其大諱乎少時而穆帝晏駕)
白門廉宫庭廉
郗王歌(世說曰郗超王珣並以俊才為桓大司馬所眷珣為主簿超為記室參軍超為)
(人多鬚珣形狀短小時人為之歌曰)
髯參軍短主簿能令公喜能令公怒(晉書作府中語)
御路楊歌(晉書五行志曰晉海西公太和中民為此歌白者金行馬者國族紫為奪)
(正之色明以紫間朱也海西公尋廢三子非海西公之子縊以馬韁死之明日南方獻甘)
(露)
青青御路楊白馬紫游韁汝非皇太子那得甘露漿
鳳皇歌(晉書五行志曰晉海西公生皇子百姓歌之其歌甚美其旨甚微海西公不男)
(使左右向龍與内侍接生子以為己子一言桓温將廢海西使為此歌)
鳳凰生一雛天下莫不喜本言是馬駒今定成龍子
黃曇歌(晉書曰桓石民為荆州鎮上明百姓忽歌曰黃曇子曲終又曰云云頃之而桓)
(石民死王帎為荆州黃曇子乃是王忱字也忱小字佛大是大佛來上明也)
黃曇英揚州大佛來上明
歴陽歌(晉書五行志曰庾楷鎮歴陽百姓歌之後楷南奔桓玄為玄所殺)
重羅黎重羅黎使君南上無還時
樊氏陂歌(樊氏陂庾氏取之時人歌曰)
陂汪汪下田良樊子失業庾公昌
桓玄時小兒歌(吳均續齊諧記曰桓玄簒位後朱雀門中忽見兩小兒通身如)
(墨相和作籠歌云云路邊小兒從而和之者數十人聲甚哀楚日既夕二小兒入建康縣)
(至閤下遂成雙漆鼓槌明年春而桓敗車無軸倚孤木桓字也荆州送玄首用敗籠茵包)
(之又芒繩束縳其屍沈諸江中悉如所歌焉)
芒籠茵繩縛腹車無軸倚孤木
從者歌(續安帝紀曰司馬休之兄尚為桓玄所敗休之奔淮泗頗得彼之人心從者為)
(之歌)
可憐司馬公作性甚温良憶昔水邊戲使我不能忘
懊憹歌(晉書五行志曰安帝隆安中百姓忽作懊憹之歌其曲曰云云尋而桓玄簒位)
(義旗以三月二日埽定京都誅之玄之宫女及逆黨之家子女妓妾悉為軍賞東及歐越)
(北流淮泗皆人有所獲故言時則草可結事則女可擷也)
草生可攬結女兒可攬擷
歌三首(晉書本傳曰嘉死之日人有壟上見之其所造三章歌䜟事過皆驗金陵志曰)
(初王子年著䜟至安帝果為劉氏所代)王嘉
帝諱昌明運當極特申一期延其息諸馬渡江百年中
當值卯金折其鋒
欲知其姓草肅肅穀中最細低頭熟鱗身甲體永興福
(南史曰齊太祖高皇帝諱道成姓蕭氏未受命時王子年作此歌按穀中精細者稻也即道也熟猶成也)
金刀利刃齊刈之(金刀劉字刈猶剪也)
涼州大馬歌(晉書曰張軌永寧初為涼州刺史王彌寇洛陽軌遣北宫屯張簒馬)
(魴隂濬等率州軍擊破之又敗劉聰于河東京師歌之曰)
涼州大馬横行天下涼州鴟苕寇賊消鴟苕翩翩怖殺
人
麴游歌(晉紀曰麴允金城人也與游氏世為豪族西州為之歌曰)
麴與游牛羊不數頭南開朱門北望青樓(晉書作語)
隴上歌(晉書載記曰劉曜圍陳安于隴城安敗南走陜中曜使將軍平先丘中伯率勁)
(騎追安安與壯士十餘騎於陜中格戰安左手奮七尺大刀右手執丈八蛇矛近交則刀)
(矛俱發輒害五六遠則雙帶鞬服左右馳射而走平先亦壯健絶人與安搏戰三交奪其)
(蛇矛而退遂追斬于澗曲安善於撫綏吉凶夷險與衆同之及其死隴上為之歌曜聞而)
(嘉傷命樂府歌之)
隴上壯士有陳安軀幹雖小腹中寬愛養壯士同心肝
䯀驄父馬鐵鍜鞍七尺大刀奮如湍丈八蛇矛左右盤
十盪十決無當前戰始三交失蛇矛棄我䯀驄竄巖幽
為我外援而懸頭西流之水東流河一去不還奈子何
隴上健兒曰陳安軀幹雖小腹中寬愛養壯士同心
肝騄驄駿馬鐵鍜鞍七尺大刀配齊鐶丈八蛇矛左
右盤十盪十決無當前百騎俱出如雲浮追者千萬
騎悠悠戰始三交失蛇矛十騎俱盪九騎留棄我騄
驄攀巖幽天非降雨迨者休阿呵嗚呼奈子何嗚呼
阿呵奈子何(趙書曰劉曜討陳安於隴城安下小將多堅戍不下城内得安死力謠曰云云)
(與前小異)
關隴歌(拾遺作苻秦時童謠晉書曰苻堅時關隴清宴百姓豐樂自長安至於諸州皆)
(夾路樹槐柳二十里一亭四十里一驛旅行者取給於途工商貿販於道百姓歌之崔鴻)
(前奏錄曰王猛化洽六州人移風變百姓歌之曰)
長安大街夾樹楊槐下走朱輪上有鸞栖英彦雲集誨
我萌黎
苻秦鳳凰歌(崔鴻前秦錄曰永興三年九月鳳皇翔于東郊民因歌之)
鳳凰于飛其羽翼翼淵哉聖后饗齡萬億(一作翊我聖后其齡萬億)
苻堅時長安歌(晉書載記曰苻堅既滅燕慕容沖姊偽清河公主年十四有殊)
(色堅納之寵冠後庭沖年十二亦有龍陽之姿堅又幸之姊弟專寵宫人莫進長安歌之)
(咸懼為亂王猛切諫堅乃出沖後竟為沖所敗)
一雌復一雄雙飛入紫宫(此本漢紫宫諺)
索稜歌(崔鴻十六國春秋前秦錄曰索稜字孟則燉煌人好學博聞姚萇甚重之委以)
(機密文章詔檄皆稜之文也後為平原太守以德化民民畏而愛之歌曰)
懿矣明守庶績允釐剖符作宰實獲我思
(謠)泰始中謠(晉書曰泰始中人為賈充等謠言亡魏而成晉也)
賈裴王亂紀綱王裴賈濟天下(賈充裴秀王沈)
南土謠(晉書曰杜預都督荆州舊水道惟沔漢違江陵千數百里無通路又巴丘湖沅)
(湘之會表裏山川實為險固荆蠻之所恃也預乃開楊口起夏口水道洪洞達巴陵千餘)
(里内瀉長江之險外通零桂之漕南土美而謠曰)
後世無叛由杜翁孰識智名與勇功
軍中謠(晉書曰扯預遣周旨伍巢等伏兵樂鄉城外孫歆遣軍出拒旨等發伏兵隨㰴)
(軍而入直至帳下虜㰴而還故軍中為之謠曰)
以計代戰一當萬
閣道謠(晉書曰潘岳才名冠世為衆所疾泰始十年出為河陽令而鬱鬱不得志時尚)
(書僕射山濤領吏部王濟裴楷等並為帝所親遇岳内非之乃題閣道為謠)
閣道東有大牛王濟鞅裴楷鞧和嶠刺促不得休
閣東有大牛和嶠鞅裴楷鞦王濟剔嬲不得休(世說曰山)
(公以器重朝望年踰七十猶知管時任貴勝年少若和裴王之徒並共宗詠有署閣柱云云或云潘尼作)
(之竹林七賢論曰濤之處選非望路絶故貽是言)
蜀民謠(許遜晉武帝太康初為蜀郡旌陽縣令屬歲大疫死者十七八遜以所授神方)
(拯治之符呪所及登時而愈蜀民為之謠曰)
人無盜竊吏無奸欺我君活人病無能為
童謠(晉書曰石苞既定壽春以威惠服物淮南監軍王環輕苞素微又聞童謠因是密表)
(苞與吳人交通)
宫中大馬幾作驢大石壓之不得舒
武帝平吳後童謠(三首宋書五行志曰武帝太康後江南童謠于時吳人皆)
(謂在孫氏子孫故竊發為亂者相繼按横目者四字自吳亡至晉元帝興幾四十年皆如)
(童謠之言元帝懦而少斷局縮肉直斥之也)
局縮肉數横目中國當敗吳當復
宫門柱且莫朽吳當復在三十年後
雞鳴不拊翼吳復不用力
惠帝時兒童謠(襄陽耆舊傳曰晉惠帝即位兒童謠曰云云乂河内温縣有人)
(如狂造書曰云云楊濟以問蒯欽欽垂泣曰皇太后諱季蘭兩火武皇帝諱炎字也此言)
(武皇崩而太皇失尊罹大禍辱終始不以道不得附山陵乃歸於非所也及太后之見滅)
(葬於街郵亭皆如其言晉書志曰楊駿居内府以戟為衛死時又為戟所害傷楊后被廢)
(賈后絶其膳八日而崩崩葬街郵亭百姓哀之也)
兩火沒地哀哉秋蘭歸形街郵終為人歎(晉書並作温縣狂書)
温縣狂書
光光文長以戟為墻毒藥雖行戟還自傷(以一作大雖一作即戟一)
(作刃)
惠帝永熙中童謠(晉書五行志曰惠帝永熙中童謠時楊駿專權楚王用事)
(故言荆筆楊版二人不誅則君臣禮悖故云幾作驢也)
二月末三月初荆筆楊版行詔書宫中大馬幾作驢(大一)
(作人王隠晉書云二月盡三月初桑生闕雪柳葉舒下同)
惠帝元康中京洛童謠(二首晉書五行志曰惠帝元康中京洛童謠南)
(風賈后字也白晉行也沙門太子小字也魯賈謐國也言賈后將與謐為亂以危太子而)
(趙王因釁咀嚼豪賢以成簒奪不得其死之應也)
南風起兮吹白沙遙望魯國何嵯峨千歲髑髏生齒牙
(一無兮字)
南風烈烈吹黃沙遙望魯國鬱嵯峨前至三月滅汝
家(賈后傳有此謠與五行志所載不同其後賈謐既誅賈后尋亦廢死宋書五行志是時愍懷頗失衆)
(望卒以廢黜不得其死焉)
城東馬子莫嚨哅比至來年纏汝&KR1058;
東宫馬子莫聾空前至臘月纏汝&KR1058;(愍懷太子傳紀此謠)
惠帝大安中童謠(晉書五行志曰晉惠帝大安中童謠其後中原大亂宗藩)
(多絶唯瑯琊汝南西陽南頓彭城同至江東而元帝嗣綂矣)
五馬浮渡江一馬化為龍(浮宋書作游)
元康中童謠(晉書五行志曰元康中天下商農通著大鄣日時童謠曰云云及趙)
(王倫簒位其目實眇焉)
屠蘇鄣日覆兩耳當見瞎兒作天子
元康中洛中童謠(晉書五行志曰晉元康中趙王倫既簒洛中有童謠數月)
(而齊王成都河間義兵同會誅倫按成都西藩而在鄴故曰虎從北來齊東藩而在許故)
(曰龍從南來河間水區而在關中故曰水從西來齊留輔政居于宫西有無君之心故曰)
(登城看也)
虎從北來鼻頭汗龍從南來登城看水從西來河灌灌
著布謠(晉書曰齊王冏字景治趙王倫簒位冏起義兵誅之拜大司馬加九錫政皆決)
(之而恣用羣小不復朝覲時人謠曰云云遂為長沙王所誅)
著布袙腹為齊持服
洛下謠(晉書曰長沙王乂武帝第六子也三王舉義乂率國應之後見冏專權奉天子)
(攻冏斬之河間王顒與成都王穎同伐京師詔以乂為大都督以距顒相持數月東海王)
(越慮事不濟潛收乂送金墉城密告張方方遣兵就金墉收乂炙殺之初乂執權之始洛)
(下謠曰云云以正月二十五日廢後二日死如謠言)
草木萌牙殺長沙
惠帝時洛陽童謠(晉書曰惠帝時洛陽童謠明年而胡賊石勒劉羽反)
鄴中女子莫千妖前至三月抱胡腰
蜀郡童謠(元康三年正月歘一夜有火光地仍震童謠曰)
郫城堅盎底穿郫中細子李特細
又
江橋頭闕下市成都北門十八字
又(及羅尚在巴郡也又曰尚梁州刺史)
巴郡葛當下美巴郡(字疑有悞)
又(皮素之西上也又曰素益州刺史)
有客有客來侵門陌其氣欲索
蜀人謠(二首晉書曰羅尚字敬之一名仲太康未為荆州刺史及趙廞反于蜀乃假尚)
(節為平西將軍益州刺史尚性貪少斷蜀人謠曰)
尚之所愛非邪則佞尚之所憎非忠則正富擬魯衛家
成市里貪如豺狼無復極已(晉書作蜀人言曰)
蜀賊尚可羅尚殺我
懷帝永嘉初童謠(晉書五行志曰司馬越還洛時童謠也按列傳越既與苟)
(晞搆怨尋詔越為丞相領兖州牧督兖豫司冀幽并六州越辭丞相不受自許遷于鄄城)
(移屯濮陽又遷于滎陽後自滎陽還洛懷帝紀曰永喜三年三月丁巳東海王越歸京師)
(是也)
洛中大鼠長尺二若不早去天狗至(天宋書作大)
同前(晉書五行志曰苟晞將破汲桑時有此謠司馬越由是惡晞奪其兖州隟難遂搆焉)
(按列傳東海孝獻王越字元超懷帝永嘉初出鎮許昌自許昌率苟晞及冀州刺史丁邵)
(討汲桑破之越還于許長史潘滔說之曰兖州天下樞要公宜自牧乃轉苟晞為青州刺)
(史由是與晞有隙)
元超兄弟大洛度上桑打椹為苟作
王彭祖謠(晉書曰王浚永嘉中進大司馬侍中大都督督幽冀諸軍事會京洛傾覆)
(浚大樹威令專權横恣時童謠曰)
幽州城門似藏戶中有伏尸王彭祖有狐踞府門翟雉
入聽事
棗郎謠(見王浚傳棗嵩浚之子婿浚聞責嵩而不能罪之也)
十囊五囊入棗郎
愍帝初童謠(晉書五行志曰愍帝初童謠至建興四年帝降劉曜在城東豆田壁)
(中)
天子何在豆田中(一作天子在何許近在豆田中王浚在幽州以豆有藿殺隠士霍原)
建興中江南謠(晉書五行志曰建興中江南謠歌按白者晉行坑器有口屬瓮)
(瓦瓮質剛亦金之類也訇如白坑破者言二都傾覆王室大壞也合集持作甒者元帝鳩)
(集遺餘以主社稷未能尅復中原但偏王江南故其喻也及石頭之事六軍大潰兵人抄)
(掠京邑爰及二宫其後三年錢鳳復攻京邑阻水而守相持月餘日焚燒城邑井堙木刊)
(矣鳳等敗退沈充將其黨還吳興官軍踵之蹈藉郡縣充父子授首黨與誅者以百數所)
(謂揚州破換敗吳興覆瓿甊瓿甊瓦器又小於甒也)
訇如白坑破合集持作甒揚州破換敗吳興覆瓿甊(訇呼)
(宏反坑宋書作阬甒音武瓿音部甊盧斗反)
童謠(晉書曰温嶠滅王敦先是童謠云云以為賊如韭柳尋得復生也)
剪韭剪韭斷楊柳河東小子令我與子
明帝太寧初童謠(晉書五行志曰明帝太寧初童謠及明帝崩成帝幼為蘇)
(峻所逼遷于石頭御膳不足此大馬死小馬餓也高山峻也言峻尋死石峻弟蘇石也峻)
(死後石據石頭尋為諸公所破是亦山崩石破之應也)
惻惻力力放馬山側大馬死小馬餓高山崩石自破
成帝末童謠(晉書五行志曰成帝之未童謠少日而宫車晏駕)
&KR1024;&KR1024;何隆隆駕車入梓宫
咸康二年童謠(晉書五行志曰咸康二年十二月河北謠言後如其言)
麥入土殺石虎(晉起居注作麥如土虎晉書作武)
吳中童謠(宋書五行志曰晉庾義在吳郡時吳中童謠無幾而庾義王洽相繼亡按)
(晉史穆帝時庾羲為吳興内史王洽為吳郡内史徵拜領軍後皆卒於官義疑即羲也)
寧食下湖荇不食湖上蓴庾吳沒命喪復殺王領軍
哀帝隆和初童謠(晉書五行志曰哀帝隆和初童謠朝廷聞而惡之改年曰)
(興寧民復歌曰云云哀帝尋崩升平五年而穆帝崩不滿斗不至十年也)
升平不滿斗隆和那得久桓公入石頭陛下徒跣走
雖復改興寧亦復無聊生
太和末童謠(晉書五行志曰太和末童謠及海西公被廢百姓耕其門以種小麥)
犂牛耕御路白門種小麥
京口民間謠(二首晉書五行志曰王恭在京口民間忽有此謠按黃字上恭字頭)
(也小字恭字下也尋如謠言)
黃頭小兒欲作賊阿公在城下指縛得
黃頭小人欲作亂賴得金刀作蕃扞
京口謠(晉書五行志曰王恭鎮京口誅王國寶百姓為此謠按昔年食白飯言得志也)
(今年食麥䴸麥䴸麤穢其精巳去明將敗也天公將加譴讁而誅之也捻嚨喉氣不通死)
(之祥也敗復敗丁寧之辭也恭尋死京都人行咳疾而喉並喝焉)
昔年食白飯今年食麥䴸天公誅讁汝教汝捻嚨喉嚨
喉喝復喝京口敗復敗
孝武帝太元末京口謠(晉書五行志曰孝武帝太元末京口謠尋王恭)
(起兵誅王國寶旋為劉牢之所敗故言拉颯棲也)
黃雌雞莫作雄父啼一旦去毛衣衣被拉颯棲
荆州童謠(晉書五行志曰殷仲堪在荆州時童謠未幾而仲堪敗桓玄遂有荆州)
芒籠目繩縛腹殷當敗桓當復(柦玄時小兒歌首二句同)
安帝元興初童謠(宋書五行志曰晉桓玄既簒有此童謠及玄敗走至江陵)
(五月中誅如其期焉安帝紀桓玄簒位在安帝元興二年十二月也)
草生及馬腹鳥啄桓玄目
民謠(志曰時又有民謠云征鐘至穢之服桓四體之下稱玄自下居上猶征鐘之厠歌謠)
(下體之詠民口也而云落地墜地之祥迸走之言其驗明矣)
征鐘落地桓迸走
安帝元興中童謠(宋書五行志曰晉安帝元興中桓玄既得志而有童謠及)
(玄敗走諸柦悉誅焉郎君司馬元顯也)
長干巷巷長干今年殺郎君明年斬諸桓(此歌亦見晉書桓玄傳明)
(字作後)
司馬元顯時民謠(二首宋書五行志曰司馬元顯時民謠詩此詩云襄陽道)
(人竺曇林所作多所道行於世孟顗釋之曰十一口者玄字象也木亘桓也桓氏當悉走)
(入關洛故云浩浩鄉也金刀劉也倡義諸公多姓劉娓娓美盛貌也)
當有十一口當為兵所傷木亘當北度走入浩浩鄉
金刀既以刻娓娓金城中
安帝義熙初童謠(晉書五行志曰安帝義熙初童謠時官養盧龍寵以金紫)
(奉以名州養之已極而龍不能懷我好音舉兵内伐遂成讐敵也及敗斬伐其黨如草木)
(之成積焉按列傳盧循小字元龍元興二年寇廣州逐刺史吳隠之攝州事號平南將軍)
(安帝乃假循征虜將軍廣州刺史義熙中劉裕破循于豫章循走交州為刺史杜慧度所)
(殺)
官家養蘆化成荻蘆生不止自成積
安帝義熙初謠(二首晉書五行志曰盧龍據有廣州民間有謠云云後擁上流)
(數州之地内逼京輦應天半之言時復有謠言云云龍後果敗不得入石頭)
蘆生漫漫竟天半
蘆橙橙逐水流東風忽如起那得入石頭
永嘉中長安謠(晉書曰張寔軌之子也軌卒授寔涼州刺史進大都督劉曜逼)
(遷天子寔遣太府司馬韓璞東赴國難璞次南安諸羌斷軍路寔擊破之斬級數千時焦)
(崧陳安寇隴右東與劉曜相持雍秦之人死者十八九初永嘉中長安語曰云云至是驗)
(矣)
秦州中血沒腕唯有凉川倚柱觀(腕一作踠觀一作看)
西土謠(晉書曰張茂寔之弟太興三年寔既遇害州人推茂平西將軍凉州牧凉州大)
(姓賈摹寔之妻弟也勢傾西土先是謠曰云云茂以為信誘而殺之於是豪右屏迹威行)
(凉域)
手莫頭圖凉州
姑臧謠(晉書曰張駿寔之子茂卒駿嗣位大都督大將軍凉州牧西平公駿之立也姑)
(臧謠曰云云至是而收復河南之地)
鴻從南來雀不驚誰謂孤雛尾翅生高舉六翮鳳皇鳴
張沖謠(崔鴻前涼錄曰張沖字長思燉煌人家財巨萬施之鄉閭時人為之謠曰)
推財不疑張長思
龐世謠(趙書曰燕人龐世為光禄勲奏案豪強苛尅人物咸懼疾之及卒門無弔客時)
(人為之謠曰)
龐家之巷車馬鱗鱗泥丸之日無弔賓弔賓不來何所
因由性苛尅寡所親
張樓謠(崔鴻後趙錄曰張樓為臨水長嚴政酷刑殘忍無惠人謠之曰)
陽平張樓頭如箱見人切齒劇虎狼
洪水謠(亦見崔鴻前秦錄晉書曰苻洪字廣世略陽臨渭氐人也先是隴右大雨百姓)
(苦之謠曰云云故因名洪自稱大單于三秦王死偽諡惠武帝)
雨若不止洪水必起
苻生時長安謠(二首晉書曰苻生洪之孫嗣父健位僭稱帝初生夢大魚食蒲)
(又長安謠曰云云東海苻堅封也時為龍驤將軍第在洛門之東生不知是堅以謠言之)
(故誅其侍中魚遵及其子孫時又謠曰云云於是悉壞空城以&KR1241;之)
東海大魚化為龍男便為王女為公問在何所洛門東
百里望空城鬱鬱何青青瞎兒不知法仰不見天星(生闕)
(一目)
苻堅時長安謠(晉書載記曰苻堅時長安有此謠堅以鳳皇非梧桐不棲非竹)
(實不食乃植桐竹數十萬株于阿房城以待之沖小字鳳皇至是終為堅賊入止阿房城)
(焉)
鳳凰鳳凰止阿房
苻堅時長安謠(晉書曰秦之未亂也長安謠曰云云秦人呼鮮卑為白虜慕容)
(垂之起于關東歲在癸未)
長鞘馬鞭擊左股太歲南行當復虜(復一作避)
苻堅初童謠(晉書五行志及堅敗於淝水為姚萇所殺在偽位凡三十年)
阿堅連牽三十年後若欲敗時當在江湖邊(傳作江淮間)
苻堅時童謠(晉書載記曰苻堅彊盛之時國有童謠云云堅聞而惡之每征伐戒)
(軍候云地有名新城者避之後因壽陽之敗其國大亂竟死於新城佛寺)
河水清復清苻詔死新城(復一作且秦人稱其君曰詔)
鮮卑謠(晉書五行志曰時復有謠歌云識者以為魚羊鮮也田斗卑也堅自號秦言滅)
(之者鮮卑矣其羣臣諫堅令盡誅鮮卑堅不從及淮南初為慕容沖所攻又為姚萇所殺)
(身死國滅)
魚羊田斗當滅秦
國中謠(晉書桓豁聞苻堅國中謠有子二十人皆名石應之及堅敗淝水謝石為都督)
誰謂爾堅石打碎
謠言(魏書苻堅南伐至項城弟陽平公融攻夀春克之馳使白堅宜速進軍堅捨大軍於)
(項城兼道赴之遂大敗單騎遁還淮北初謠言曰云云羣臣勸堅停項為六軍聲鎮堅不)
(從)
堅不出項
將謠(魏書姚萇與慕容沖合攻苻堅於長安先是謠曰云云堅大信之至五將山姚萇執)
(而縊殺之)
堅入五將山萇得
朔馬謠(晉書苻堅故將吕光僭即三河王位光徙西海郡人於諸郡謠曰云云復徙之)
(西河)
朔馬心何悲念舊中心勞燕雀何徘徊意欲還故巢
關東謠(晉書初關東謠曰云云缺慕容垂之本名與苻丕相持經年百姓死幾絶)
幽州缺生當滅若不滅百姓絶
燕童謠(晉書曰慕容熙為政㬥虐其將馮跋張興皆坐事奔亡結盟推慕容雲為主因)
(熙出城閉門距守熙夜至龍城攻北門不尅為雲所執弑之時義熙二年也初童謠曰云)
(云藁字上有草下有禾兩頭然則禾草俱盡而成高字雲父名拔小字禿頭三子而雲季)
(也熙竟為雲所滅)
一束藁兩頭然禿頭小兒來滅燕
大風謠(晉書載記曰慕容寶嗣位以慕容德為都督冀兖六州諸軍事鎮鄴會魏師入)
(中山寶出奔于薊時有謠曰云云於是德之羣臣勸德僭號稱元)
大風蓬勃揚塵埃八井三刀卒起來四海鼎沸中山頽
惟有德人據三臺
(諺)王公語(王祥别傳曰晉受禪時廊廟之士莫不歡容而祥色不加怡時人為之語曰)
王公悢悢有送故之情也
裴秀語(虞預晉書曰秀字季彦河東聞喜人父潛魏太常秀有風操八歲能著文叔父)
(徽有聲名秀年十餘歲有賓客詣徽出則過秀時人為之語曰)
後進領袖有裴秀(進一作來)
石仲容(晉書曰石苞字仲容渤海南皮人也雅曠有知局容儀偉麗故時人為之語曰)
石仲容姣無雙
渤海(晉書曰歐陽建字堅石世為冀方碩族雅有理思才藻美贍擅名北州人為之語曰)
渤海赫赫歐陽堅石
劉功曹(王隠晉書曰劉毅字仲雄僑居平陽太守杜恕逼迫舉毅為功曹月餘日沙汰)
(郡吏百餘人三魏稱焉為之語曰)
但聞劉功曹不聞杜府君
諺(晉書陳留相樂安孫尹表曰劉毅前為司隸直法不撓當朝之臣多所按劾諺曰)
受堯之誅不能稱堯
語(晉書劉頌字子雅廣陵人漢廣陵厲王胥之後也世為名族同郡有雷蔣穀魯四姓皆出)
(其下時人為之語曰)
雷蔣穀魯劉最為祖
崔左丞語(晉書曰崔洪字伯良博陵安平人以清厲顯名武帝世為御史治書朝廷)
(憚之尋為尚書左丞時人為之語曰)
叢生棘刺來自博陵在南為鷂在北為鷹(舊作歌)
諺(晉書元康之後魯褒傷時貪鄙乃著錢神論引諺曰)
錢無耳可闇使(成公綏亦有錢神論引諺曰錢無耳可使鬼)
貂不足(晉書曰趙王倫僭位諸黨皆登卿相並列大封其餘同謀者咸超階越序不可)
(勝紀至於奴卒厮役亦加爵位每朝會貂蟬盈坐時人諺曰)
貂不足狗尾續
四部司馬(魏略曰成都王穎伐長沙王乂募免奴為軍自稱四部司馬市郭人素謬)
(語奴為尚故里語曰)
三部司馬階下兵四部司馬尚長明欲知太平須石鼈
鳴
江應元(晉書曰江綂字應元陳留圉人也靜默有遠志時人為之語曰)
嶷然稀言江應元
二王(晉書羊祜傳曰王衍嘗詣祜陳事辭甚俊辨祜不然之衍拂衣而起祜顧謂賓客曰)
(王夷甫方以盛名處大位然敗俗傷化必此人也步闡之役祜以軍法將斬王戎故戎衍)
(並憾之每言論多毁祜時人為之語曰)
二王當國羊公無德
衛玠(晉書曰瑯琊王澄有高名少所推服每聞衛玠言輒歎息絶倒故時人為之語曰)
衛玠談道平子絶倒(玠别傳前後三聞為之三倒時人語曰衛君談道平子三倒)
慶孫越石(晉書曰劉輿字慶孫雋朗有才局與弟琨名著當時京都為之語曰)
洛中奕奕慶孫越石(越石琨字)
洛中諺(三首)
洛中雅雅有三嘏(世說曰劉粹字純嘏宏字終嘏漠字沖嘏是親兄弟王安豐甥並是王安)
(豐女壻宏真長祖也)
洛中錚錚馮惠卿(惠卿名蓀是播子蓀與邢喬俱司徒李胤外孫及胤子順並知名時稱馮)
(才清李才明純粹邢)
洛中英英荀道明(晉書曰荀闓字道明有名稱京都為之語英英晉中興書作奕奕)
王與馬(晉書曰元帝以王敦為揚州刺史加廣武將軍尋進左將軍都督征討諸軍事)
(假節帝初鎮江東威名未著敦與從弟導同心翼戴以隆中興時人為之語曰)
王與馬共天下
幼輿語(晉書列傳曰謝鯤字幼輿通簡有高識任達不拘鄰家高氏女有美色鯤嘗挑)
(之女投梭折其兩齒時人為之語曰云云鯤聞之慠然長嘯曰猶不廢我嘯歌)
任達不已幼輿折齒
郗王語(晉書曰王坦之字文度弱冠與郗超俱有重名時人為之語曰云云嘉賓超小)
(字也)
盛德絶倫郗嘉賓江東獨步王文度(一作揚州獨步王文度後來出人郗)
(嘉賓)
大才槃槃謝家安江東獨步王文度盛德日新郗嘉賓
王羊語(沈約云羊敬元尤長隸書子敬之後可以獨步時人語曰敬元羊欣字)
買王得羊不失所望
王僧珍(晉書曰王珉字季琰少有才藝善行書與兄珣並有名聲出珣右故時人為之)
(語曰)
法護非不佳僧珍難為兄(法護珣小字僧珍珉小字)
殷往嗣(殷典通語曰殷禮字往嗣七歲就官學書在師未嘗戲弄行在舟車手不釋卷)
(從曲阿往返遂不知隄瀆廣狹及行旅喧閙時人語曰)
竒才強記殷往嗣
諺(晉書凉從事中郎張顯上疏諫後主歆引諺曰云云今狐上南門亦災之大也又狐者胡)
(也天意若曰將有胡人居於此城南面而居者也)
野獸入家主人將去
五龍一門(崔鴻前凉錄曰辛攀字懷遠隴西狄道人父奭尚書郎兄鑒曠弟寶迅皆)
(以才識知名泰雍為之語曰)
五龍一門金友玉昆
長安語(魏書初堅之未亂也關中土然無火而煙氣大起方數十里月餘不滅堅每臨)
(聽訟觀令民冇怨者舉煙於城北觀而錄之長安為之語曰)
欲得必存當舉煙
二梁(崔鴻前秦錄曰梁讜字伯言博學有雋才與弟熙俱以文藻清麗見重一時人為之)
(語曰)
關東堂堂二申兩房未若二梁瓌文綺章
苻雅語(秦書曰尚書令苻雅為人樂施乞人填門嘗曰天下物何常吾今日富後日貧)
(耳忽一日不施則意不泰時人為之語曰)
不為權異富寧作苻雅貧
五權(晉書載記曰慕容越時公孫五樓為侍中尚書專總朝政王公内外無不憚之尚書)
(都令史王儼謟事五樓遷尚書郎出為濟南太守入為尚書左丞時人為之語曰)
欲得侯事五樓
太保語(崔洪蜀李雄錄曰雄異母兄始字伯敬為太保善撫士衆衆多歸之時人為之)
(語曰)
欲養老屬太保
書版語(蜀書咸熙二年夏巴郡文立從洛陽還蜀見譙周周語次因書版示立曰云云)
(典午者謂司馬也月酉者謂八月也至八月而文王果崩)
典午忽兮月酉沒兮
䜟(晉書初元明世郭璞為䜟曰云云謂成帝有子而以國祚傳弟)
君非無嗣兄弟代禪
又
有人姓李兒專征戰譬如車軸脱在一面(兒者子也李去子木存車)
(去軸為亘合成桓字也)
又
爾來爾來河内大縣爾來謂自爾已來為元始(温字元子也故)
(河内大縣温也成康既崩桓氏始大故連言之)
又
賴子之薨延我國祚痛子之隕皇運其暮(二子者元子道子也温志)
(在簒奪事未成而死幸之也會稽王道子雖首亂晉國而其死亦晉衰之由也故云痛也)
父老書(魏書世祖以沮遜牧徤在凉州雖稱蕃致貢而内多乖戾於是親征城敗釋之)
(初太延城中有一父老投書於敦煌城東門忽然不見其書一紙八字文曰云云又於震)
(電之所得石丹書曰云云牧健立果七年而滅)
凉王三十年若七年
河西河西三十年破帶石樂七年(帶石山名在姑臧南山祀傍)
玉版文(晉書慕容雋以永和八年僭即皇帝位初石季龍使人探策於華山得玉版文)
(云云及此燕人咸以為儁之應也)
歲在申酉不絶如綫歲在壬子真人乃見
䜟文(晉書姚興太史令高魯遣其甥王景暉送玉璽一紐并圖䜟秘文與慕容德羣臣因)
(勸德即尊號)
有德者昌無德者亡德受天命柔而復剛
譙周䜟(魏書賓人李特與弟流據蜀自稱大都督特少子雄僭稱帝傳至勢為晉桓温)
(所滅先是譙周云我死後三十年當有異人入蜀由之而亡蜀亡之歲去周亡三十二年)
(周又著䜟曰云云卒如其言)
廣漢城北有大賊曰流曰特攻難得歲在玄宫自相尅
時人語(高僧傳曰釋道温姓皇甫安定朝那人高士謐之後也年十六入廬山依遠公)
(受學大明中勅為都邑僧主累當講任稟位之賓填委相屬精勤導物數感神異帝悦之)
(賜錢五十萬時人為之語曰疑按大明是宋孝武帝詩紀附晉悞)
帝王傾財温公率則上天懷感神靈降德
時人語(又曰釋慧靜姓王東阿人少游學伊洛之間晩歴徐兖容甚黑而識悟清遠時)
(洛中有沙門道經亦解邁當世與靜齊名而耳甚長大故時人語曰)
洛下長大耳東阿黑如墨有問無不酬有酬無不答(詩紀)
(附晉)
古樂苑卷四十八
