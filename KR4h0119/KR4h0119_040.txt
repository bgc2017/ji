古樂苑卷四十
明梅鼎祚編
雜曲歌辭(隋)
江都宫樂歌隋煬帝
揚州舊處可淹留臺榭高明復好遊風亭芳樹迎早夏
長皋麥隴送餘秋渌潭桂檝浮青雀果下金鞍駕紫騮
綠觴素蟻流霞飲長袖清歌樂戲州(駕一作躍)
喜春遊歌(二首)隋煬帝
禁苑百花新佳期遊上春輕身趙皇后歌曲李夫人
步緩知無力臉慢動餘嬌錦袖淮南舞寶袜楚宫腰
錦石擣流黃(二首)隋煬帝
漢使出燕然愁閨夜不眠易製殘燈下鳴砧秋月前
今夜長城下雲昏月應暗誰見倡樓前心悲不成撡
紀遼東(二首通典曰高句麗自東晉以後居平壤城亦曰長安城隨山屈曲南臨浿水)
(在遼東南復有遼東玄莬等數十城隋書曰大業八年煬帝復高麗度遼水大戰于東岸)
(擊賊破之進圍遼東是也)隋煬帝
遼東海北翦長鯨風雲萬里清方當銷鋒散馬牛旋師
宴鎬京前歌後舞振軍威飲至解戎衣判不徒行萬里
去空道五原歸
秉旄仗節定遼東俘馘變夷風清歌凱捷九都水歸宴
雒陽宫策功行賞不淹留全軍籍智謀詎似南宫複道
上先封雍齒侯
同前(和帝作二首)王胄
遼東浿水事龔行俯拾信神兵欲知振旅旋歸樂為聽
凱歌聲十乘元戎纔渡遼扶濊巳冰消詎似百萬臨江
水按轡空迴鑣
天威電邁舉朝鮮信次即言旋還笑魏家司馬懿迢迢
用一年鳴鑾詔蹕發淆潼合爵及疇庸何必豐沛多相
識比屋降堯封
持檝篇(隋遺錄曰帝幸江都至汴帝御龍舟蕭妃乘鳳舸每舟擇妙麗女子千人執雕)
(板鏤金檝號為殿脚女中有吳絳仙者柔麗不與羣輩齒因有寵於帝帝每倚簾視絳仙)
(移時不去因吟持檝篇以賜之)隋煬帝(下同)
舊曲歌桃葉新粧豔落梅將身倚輕檝知是渡江來
鳳艒歌(廣五行志曰隋煬帝三月三日江上作鳳艒歌乃唐興之兆)
三月三日向江頭正見鯉魚波上游意欲垂鈎往撩取
恐是蛟龍還復休
迷樓歌(迷樓記曰大業九年帝將再幸江都有迷樓宫人夜歌云云帝聞其歌披衣起)
(聽召宫女問之云孰使汝歌也汝自為之邪宫女曰臣有弟在民間曰道途兒童多唱此)
(帝默然久之曰天啟之也因索酒自歌云云後帝幸江都唐帝起兵入京焚迷樓火經月)
(不滅前謠前詩皆見矣)隋煬帝
宫木隂濃燕子飛興衰自古漫成悲它日迷樓更好景
宫中吐豔變紅輝
迷樓宫人歌杭静
河南楊柳樹河北李花營楊柳飛綿何處去李花結果
自然成(李花營一作李桃榮楊柳飛綿何處去一作楊花飛去去何處)
望江南(海山記曰煬帝闢地周二百里為西苑内為十六院聚巧石為山鑿池為五湖)
(四海又鑿北海周迴四十里中有三山效蓬萊方丈瀛洲上皆臺榭迴廊水深數丈開溝)
(通五湖北海盡通行龍鳳舸帝多汎東湖因制湖上曲望江南八闋云樂府雜錄曰望江)
(南者朱崖李太尉鎮關西日為亡妓謝秋娘所撰本名謝秋娘後改此名亦曰夢江南西)
(溪叢語曰李太尉鎮關西日為亡姬謝秋娘作後進入教坊楊慎詞品曰傳竒有煬帝望)
(江南數曲不類六朝人語傳疑可也)隋煬帝
湖上月徧照列仙家水浸寒光舖枕簟浪攪晴影走金
蛇偏稱汎靈槎光景好輕彩望中斜清露冷侵銀兔
影西風吹落桂枝花開宴思無涯
湖上柳煙裏不勝垂宿霧洗開明媚眼東風搖弄好腰
肢煙雨更相宜環曲岸隂覆畫橋低線拂行人春晩
後絮飛晴雪暖風時幽意更依依
湖上雪風急墮還多輕片有時敲竹戶素華無韻入澄
波望外玉相磨湖水遠天地色同和仰面莫思梁苑
賦朝來且聽玉人歌不醉擬如何
湖上草碧翠浪通津脩帶不為歌舞緩濃鋪堪作醉人
茵無意襯香衾晴霽後顔色一般新遊子不歸生滿
地佳人遠意寄青春留咏卒難伸
湖上花天水浸靈芽淺蕊水邊勻玉粉濃苞天外剪明
霞只在列仙家開爛漫插髩若相遮水殿春寒幽冷
豔玉軒晴照暖添華清賞思何賒
湖上女精選正輕盈猶恨乍離金殿侣相將盡是採蓮
人清唱謾頻頻軒内好嬉戲下龍津玉管朱絃聞盡
夜踏青鬭草事青春玉輦從羣真
湖上酒終日助清歡檀板輕聲銀甲緩醅浮香米玉蛆
寒醉眼暗相看春殿晩仙豔奉杯盤湖上風光真可
愛醉鄉天地就中寬帝主正清安
湖上水流遶禁園中斜日影搖清翠動落花香暖衆紋
紅蘋末起清風閒縱目魚躍小蓮東汎汎輕搖蘭棹
穏沈沈寒影上仙宫遠意更重重
東征歌(文中子世家曰隋仁壽三年文中子西遊長安見文帝奏太平十有二策帝下)
(其議於公卿公卿不悦文中子知謀之不用賦東征之歌而歸帝聞而再徵之不至)
隋王通
我思國家兮遠遊京畿忽逢帝王兮降禮布衣遂懷古
人之心兮將興太平之基時異事變兮志乖願違吁嗟
道之不行兮垂翅東歸皇之不斷兮勞身西飛
河曲遊(魏文帝與吳質書曰時駕而遊北遵河曲)隋盧思道
鄴下盛風流河曲有名遊應徐託後乘車馬踐芳洲丰
茸雞樹密遥裔鶴煙稠日上疑高蓋雲起類重樓金羈
自沃若蘭棹成夷猶懸匏動清吹采菱轉豔謳還珂響
金埒歸袂拂銅溝唯畏三春晩勿言千載憂
城南隅讌(曹植與丁儀詩曰吾與二三子曲讌此城隅則此本詩也疑非樂府姑從)
(郭本)隋盧思道
城南氣初新才王邀故人輕盈雲映日流亂鳥啼春花
飛北寺道弦散南漳濱舞動淮南袖歌揚齊后塵駢鑣
歇夜馬接軫限歸輪公孫飲彌月平原讌浹旬即是消
聲地何須遠避秦
聽鳴蟬篇(北史本傳曰周武帝平齊授思道儀同三司追赴長安與同輩陽休之等)
(數人作聽鳴蟬篇思道所為詞意清切為時人所重新野庾信徧覽諸同作者而歎美之)
(此與顔之推並在周時作)隋盧思道
聽鳴蟬此聽悲無極羣嘶玉樹裏迴噪金門側長風送
晩聲清露供朝食晚風朝露實多宜秋日高鳴獨見知
輕身蔽數葉哀鳴抱一枝流亂罷還續酸傷合更離暫
聽别人心即斷纔聞客子淚先垂故鄉已超忽空庭正
蕪沒一夕復一朝坐見涼秋月河流帶地從來嶮峭路
干天不可越紅塵早蔽陸生衣明鏡空悲潘掾髮長安
城裏帝王州鳴鐘列鼎自相求西望漸臺臨太液東瞻
甲觀距龍樓說客恒持小冠出越使常懷寶劒遊學仙
未成便尚主尋源不見巳封侯富貴功名本多豫繁華
輕薄盡無憂詎念嫖姚嗟木梗誰憶田單倦土牛歸去
來青山下秋菊離離日堪把獨焚枯魚宴林野終成獨
校子雲書何如還驅少遊馬(門一作提田單一作蘭皋)
同前(題云和陽訥言聽鳴蟬篇同盧思道賦)北齊顔之推
聽秋蟬秋蟬非一處細柳高飛夕長楊明月曙歴亂起
秋聲參差攪人慮單吟如轉簫羣噪學調笙遠飄流曼
響多含斷絶聲垂隂自有樂飲露獨為清短緌何足貴
薄羽不羞輕螗蜋翳下偏難見翡翠竿頭絶易驚容止
由來桂林苑無事淹留南斗城城中帝皇里金張及許
史權勢熱如湯意氣誼城市劒影奔星落馬色浮雲起
鼎俎陳龍鳳金石諧宫徵關中滿季心關西饒孔子詎
用虞公立國臣誰愛韓王游說士紅顔宿昔同春花素
髩俄頃變秋草中腸自有極那堪教作轉輪車(見初學記紅顔)
(以下脱誤)
昔昔鹽(樂苑曰昔昔鹽羽調曲唐亦為舞曲昔一作析小說舊聞曰隋煬帝善屬文不)
(欲人出其右薛道衡由是得罪後因事誅之曰更能作空梁落燕泥否洪邁容齋續筆曰)
(昔昔鹽凡十韻唐趙嘏廣之為二十章玄怪錄載籧篨三娘工唱阿鵲鹽又有突厥鹽黃)
(帝鹽白鴿鹽神雀鹽疎勒鹽滿座鹽歸國鹽唐詩媚賴吳娘唱是鹽更奏新聲刮骨鹽然)
(則歌詩謂之鹽者如吟行曲引之類云今南嶽廟獻神樂曲有黃帝鹽而俗傳以為黃帝)
(炎韋縠編唐才調詩以趙詩為劉長卿而題為别宕子怨誤矣丹鉛餘錄曰梁樂府夜夜)
(曲或名昔昔鹽昔即夜也列子昔昔夢為君鹽亦曲之别名按此則薛詩當附沈約夜夜)
(曲矣然其說未見他出仍從舊錄)隋薛道衡
垂柳覆金堤蘼蕪葉復齊水溢芙蓉沼花飛桃李蹊採
桑秦氏女織錦竇家妻關山别蕩子風月守空閨恒斂
千金笑長垂雙玉啼盤龍隨鏡隠彩鳳逐帷低飛魂同
夜鵲倦寢憶晨雞暗牖懸蛛網空梁落燕泥前年過代
北今歲往遼西一去無消息那能惜馬蹄
同前無名氏
名落風煙外瑶臺道路賒何如連御苑别自有仙家此
地回鸞駕緣溪滿翠華洞中明月夜窗下發煙霞
芙蓉花隋辛德源
洛神挺凝素文君拂豔紅麗質徒相比鮮彩兩難同光
臨照波日香隨出岸風涉江良自遠託意在無窮
浮遊花(樂府無名氏左克明作辛德源)隋辛德源
窗中斜日照池上落花浮若畏春風晩當思秉燭遊
西園遊上才(沈約詠月詩曰月華臨静夜夜静滅氛埃方暉竟戶入圓影隙中來)
(高樓切思婦西園遊上才因以為題也按此亦非樂府)隋王胄(樂府無名氏)
西園遊上才清夜可徘徊月桂臨樽上山雲影蓋來飛
花隨燭度疎葉向帷開當軒顧應阮還覺賤鄒枚
登名山行(一作篇)隋李巨仁
名山本鎮地迢遞上凌霄雲開金闕迥霧起石梁遥翠
微横鳥路珠樹拂星橋風急清溪晩霞散赤城朝寓目
幽棲地駕言尋綺季跡絶桃源士忘情漆園吏抽簪傲
九辟脱屣輕千駟沈冥負俗心疎索凌雲意蒼蒼聳極
天伏眺盡山川疊峰如積浪分崕若斷煙淺深聞度雨
輕重聽飛泉采藥逢三島尋真遇九仙藏書凡幾代看
博已經年逝將追羽客千載一來旋(金闕迴一作金澗近尋一作追)
胥臺露(按蘇臺一名胥臺此詩意惜其頽圮耳樂府遺聲時景二十五曲有胥臺露未)
(知所據)隋庾抱
胥臺既落構荆棘稍侵扉棟拆連雲影梁摧照日暉翔
鶤遂不反巢燕反無歸唯有團階露承睫共霑衣
委靡辭(意義可疑)隋僧沸大
宿心嘉爾故固良媒問名諧帥占相良時慘慘惕惕懼
爾不來既覩爾顔我心怡怡今不合歡豈徒費哉斯誓
為定淑女何疑
十索(四首樂苑曰十索羽調曲也)隋丁六娘
裙裁孔雀羅紅綠相參對映以蛟龍錦分明竒可愛麤
細君自知從郎索衣帶
為性愛風光偏憎良夜促曼眼腕中嬌相看無厭足歡
情不耐眠從郎索花燭
君言花勝人人今去花近寄語落花風莫吹花落盡欲
作勝花粧從郎索紅粉
二八好容顔非意得相關逢桑欲採折尋枝倒嬾攀欲
呈纖纖手從郎索指環
同前(二首郭本無名氏選詩拾遺併作丁六娘)
含嬌不自轉送眼勞相望無那關情伴共入同心帳欲
防人眼多從郎索錦障
蘭房下翠帷蓮帳舒鴛錦歡情宜早暢密意須同寢欲
共作纏綿從郎索花枕
古樂苑卷四十
