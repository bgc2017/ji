古樂苑卷五十一
眀梅鼎祚編
僊歌曲辭(謠諺附)
(霞唱雲謠丹圖綠字列仙真誥具有其文即不無後世依托而其指緣祕檢語率玄超亦被筦弦是)
(名天樂今取其為歌吟者附錄于斯若彼神仙步虚鳳簫龍笛之屬代多作者前已類次)
方回語(列仙傳曰方回堯時隱人也堯聘以為閭士練食雲母亦與民人冇病者隱於)
(五柞山中夏啟末為宦士為人所劫閉之室中從求道因化而得去更以方回掩封其戶)
(時人曰桀夏啟一作夏時)
得方回一丸泥塗門戶終不可開
綏山謠(列仙傳曰葛由者羌人也周成王時好刻木羊賣之一旦騎羊而入西蜀蜀中)
(王矦貴人追之上綏山隨之者不復還皆得仙道故里諺曰)
得綏山一桃雖不得仙亦足以豪
周宣王時採薪人歌(列仙傳曰周宣王時郊聞採薪之人行歌時人莫能)
(知之老君曰此活國中人其語秘矣斯皆修習無上真正之道也)
巾金巾入天門呼長精歙玄泉鳴天鼓養泥丸(真仙通鑑曰長)
(桑公子者常散髮行歌曰巾金巾入天門呼長精吸玄泉鳴天鼔養丹田柱下史聞之曰彼長桑公子所歌之)
(詞得服五星守洞房之道)
乞食公歌(三一經曰楚莊公時市長宋來子常灑掃一市時有乞食公入市經日乞)
(而歌一市人無解歌者獨來子忽悟疑是仙人乃師乞食公棄官追逐積十三年公遂授)
(以中仙之道來子今在中嶽乞食公者西嶽真人馮延夀周宣王時史官也手為天馬鼻)
(下為山源)
天庭發雙華山源障隂邪清晨按天馬來詣太真家真
人無郍隱又以滅百魔(天庭是兩眉之間眉之角也山源是鼻下人中之本側在鼻下)
(小入谷中也華庭在兩眉之下是徹視之津梁天真是引靈之上房旦中暮怕咽液三九過急以手三九隂按)
(之以為常令致靈徹視杜遏萬邪之道也)
漢初童謠(雲笈七籖西王母傳曰漢初有四五小兒戲于路中一兒歌曰云云時人)
(莫知唯張子房知之乃往拜焉曰此乃東玉公之玉童也仙人得道昇天當揖金母而拜)
(木公也自非冲虚登真之子莫知其津矣)
著青裙入天門揖金母拜木公
赤雀辭(列仙傳曰陶安公者六安鑄冶師也數行火火一旦散上行紫色衝天安公伏)
(冶下求哀須臾朱雀止冶上曰云云至期赤龍到大雨而安公騎之東南上)
安公安公冶與天通七月七日迎汝以赤龍
長安中謠(列仙傳曰隂長生者長安中渭橋下乞兒也常止于市中乞市人厭苦以)
(糞灑之旋復在里中衣不見汚長吏知之械收繋著桎梏而續在市中乞又械欲殺之乃)
(去灑者之家室自壊殺十餘人故長安中謠曰)
見乞兒與美酒以免破屋之咎
西王母宴漢武帝命法嬰歌玄靈之曲(二首漢武帝内)
(傳曰元封元年七月七日西王母降于漢宫王母自設天厨精妙非常酒觴數遍王母命)
(諸侍玉女作樂命法嬰歌玄靈之曲乃遣侍女招上元夫人夫人至自彈雲琳之琴歌步)
(玄之曲)
大象雖廓廖我把天地戶披雲沈靈輿倏忽適下土空
洞成玄音至靈不容冶太真噓中唱始知風塵苦頤神
三田中納精六關下遂乘萬龍椿馳騁盼九野
玄圃遏北臺五城煥嵳峩啟彼無涯津泛此織女河仰
止升綘庭下遊月窟阿顧盼八落外指招九雲遐忽不
覺心榮豈吾少與多撫璈命衆女詠歌發中和妙暢自
然樂為此玄雲歌韶盡至韻存真音辭無邪
上元夫人歌步玄之曲(上元夫人道君弟子也亦玄古以來得道總統)
(其真籍亞于龜臺金母所降之處多使侍女相聞以為賓侣焉)
昔涉玄真道騰步登太霞負笈造天關借問大上家忽
過紫薇垣真人列如麻渌景清飈起雲蓋映朱葩蘭宫
敞朱闕碧空起璚沙丹臺結空構暐曄生光華飛鳳踶
甍峙燭龍倚委蛇玉胎來綘芝九色紛相拏挹景練仙
骸萬劫方童牙唯言夀有終扶桑不為查(空起藝文作室啟)
西王母又命侍女田四妃答歌
晨登太霞宫挹泚把玉蘭夕入玄元闕采蘂掇琅玕濯
足匏瓜河織女立津盤吐納挹景雲味之當一餐紫微
何濟濟璚輪服朱丹朝發汗漫府暮宿勾陳垣去去道
不同且吝體所安二儀設猶存奚疑億萬椿莫與世人
說行尸言此難
漢武帝車子矦歌(洞仙傳曰車子矦者扶風人漢武帝愛其清淨稍遷其位)
(至侍中一朝語家云我今補仙官此春應去至夏中當暫還還少時復去如其言武帝思)
(之乃作歌漢武帝集曰奉車子矦暴病一日死上甚悼之乃自為歌詩藝苑巵言曰幽蘭)
(秀蕈的為傳語)
嘉幽蘭兮延秀蕈妖媱兮中溏華斐斐兮麗景風裵回
兮流芳皇天兮無慧至人逝兮仙鄉天路遠兮無期不
覺涕下兮霑裳
蘇耽歌(蘇眈桂陽人少以至孝著稱一日白母道杲巳圓升舉有日母曰吾獨恃爾爾)
(去吾何依耽乃留一櫃封鑰甚固若有所需告之如所願也預為植橋鑿井及郡人大疫)
(但食一橋葉飲一泉水即愈而後一鶴降郡屋久而不去郡僚子弟彈之鶴乃舉足畫屋)
(若書字焉辭曰)
鄉原一别重來事非甲子不記陵谷遷移白骨蔽野青
山舊時翹足高屋下見羣兒我是蘇仙彈我何為翻身
雲外却返吾居(一云耽騎白鶴來止郡城東北樓上人或挾彈彈之鶴以爪攖樓板似漆書云)
(城郭雖是人民非二百甲子一來歸我是蘇仙彈我何為)
丁令威歌(見雲笈七籖搜神記曰遼東城門有華表柱忽有一白鶴集柱頭時有少)
(年舉弓欲射之鶴乃飛裵回空中而言遂高上冲天今遼東諸丁云其先世冇昇仙者不)
(知名字)
有鳥有鳥丁令威去家千歲今來歸城郭如故人民非
何不學仙塜壘壘(洞仙傳曰丁令威者遼東人少隨師學得仙道分身任意所欲嘗暫歸化)
(為白鶴集郡城門華表柱頭言曰我是丁令威去家千歲今來歸城郭如舊人民非何不學仙離塜纍遼東諸)
(丁譜載令威漢初學道得仙修文殿御覽所引云城郭是人民非何不學仙去空伴塚纍纍)
張麗英石鼔歌(金精山記曰漢時張芒女名麗英面有竒光不照鏡但對白紈)
(扇如鑑焉長沙王吳芮聞其異質領兵來聘女時年十五聞芮來乃登此山仰卧坡髮覆)
(于石鼔之下人謂之死芮使人往視之忽見紫雲鬱起遂失女所在石上留歌一首至今)
(石鼔一處黑色直下狀女垂髮時人號為張女髮)
石鼔石鼔悲哉下土自我來觀民生實苦哀哉世事悠
悠我意我意不可辱兮王威不可奪余志有鸞有鳳自
歌自舞凌雲歷漢遠絶塵羅世人之子其如我何暫來
期會運往即乖父兮母兮無傷我懷(歌舞二字疑倒)
衛羅國王女配瑛靈鳳歌(洞玄本行經曰西方衛羅國王有女字曰)
(配瑛與鳳共處于是靈鳳常以羽翼扇女面後十二年中女忽冇胎王意怪之因斬鳳頭)
(埋著長林丘中女後生女名曰皇妃王女思靈鳳之遊好駕而臨之長林丘中歌曰云云)
(是鳳鬱然而生抱女俱飛逕入雲中)
杳杳靈鳳綿錦長歸悠悠我思永與愿違萬劫無期何
時來飛
葛仙公歌(三首真仙通鑑仙公諱玄字孝先句容人生而秀穎天才超軼名振江左)
(州郡辟為掾固辭乃入赤城山精思學道赤烏七歲八月十五日白日昇天弟子鄉朋攀)
(戀不巳于是仙公駐駕空中賦五言歌詩三篇降付鄉朋普令歌誦開悟方來)
真人昔遺教愍念孤癡子嬖邪不信道禍亂由斯起身
隨朝露晞悔恨何有巳罪大不可掩流毒將誰理冥冥
未出期劫盡方當止轉輪貧賤家仍復為役使四體或
不完䠥&KR0887;行乞市不知積罪報怨天神不恃大道常無
為弘之由善始吾今獲輕舉修行立功爾三界盡稽首
從容紫宫裏停駕虚元中人生如流水臨别屬素翰粗
標靈妙記
我今便昇天愍念諸儒英大道體虚無寂寂中有精視
之若冥昧窈窈中昭眀莫言道虚誕所患不至誠奚不
登名山誦是洞真經一諷而一詠玄音徹太清太上輝
金容衆仙齊應聲十方散香花燔煙栴檀馨皇娥奏九
韶鸞鳳諧和鳴龍駕翳空迎華蓋曜杳冥翛閑劫仞臺
帝釋歘降庭八王奉丹液挹潄身騰輕逍遥有無間流
朗絶形名神童俠侍側自然朝萬靈飄飄八景輿遊衍
白玉京七祖昇福堂先亡悉超生王矦能篤信必為天
下貞大人體至德一切蒙其成
散誕遊山水吐納靈和津鍊氣同希夷靜詠道德篇至
心宗玄一冥感今乃宣飛駕御九龍飄飄乘紫煙華景
曜空衢紅雲擁帝前暫迂蓬萊宫倏忽已賓天偉偉衆
真會渺渺凌重玄體固無終劫金顔隨日鮮歡樂太上
境悲念一切頑誰能離死壞結是冥中緣悠悠成至道
無有入無間微妙良難測智者謂我賢若能弘衆妙輕
舉昇神仙(太一作亡頑一作人)
四真人降魏夫人歌(真仙通鑑曰魏夫人齋于别寝忽有太極真人方諸)
(青童扶桑神王清虚真人來降授夫人八索隱書黃庭等經于是四真吟唱各命玉女彈)
(琴擊鐘吹簫合節而發太極發排空之歌青童吟太霞之曲神王諷晨啟之章清虚詠駕)
(歘之辭)
太極真人歌
丹明煥上清八風鼔太霞迴我神霄輦遂造玉嶺阿咄
嗟天地外九圍皆吾家上採日中精下飲黃月華靈觀
空無中鵬路無間邪顧見魏賢安濁氣傷爾和勤研玄
中思道成更相過(九圍一作圉圉賢安夫人字更一作矢)
方諸青童歌
太霞扇晨暉九氣無常形玄轡飛霄外八景乘高清手
把玉皇袂攜我晨中生盼觀七曜房朗朗亦冥冥超哉
魏氏子有心復有精玄挺自嘉會金書東華名賢安密
所研相期暘谷汧(太霞扇晨暉一作七霞扇晨曜暘谷汧一作洛陽宫)
扶桑神王歌
晨啟太帝室夕越匏瓜水碧海飛翠波連峯亦嶽峙浮
輪雲濤際九龍同轡起虎旗鬱霞津靈風幡然理華存
久樂道遂致高神擬拔徙三緣外感會乃方始相期陽
洛宫道成攜魏子(虎一作羽華存夫人名)
清虚真人歌(二首)
歘駕控清虚裵回西華館瓊林既神杪虎旂逐煙散慧
風振丹旍明燭朗八煥解襟墉房裏神鈴鳴蒨粲棲景
若林柯九絃玄中彈遺我積世憂釋此千年歎怡&KR0787;無
極巳於夜復待旦(瓊林既神杪一作華館璞輪張墉一作仙柯一作阿絃一作氣)
紫霞儛玄空神風無綱領歘然滿八區侁爾豁靈境八
窗無常朗有冥亦有炅洞觀三丹田寂寂生形景凝神
泥丸内紫房何蔚炳大帝命我來有以應神挺相遇女
弟子雲姿卓鑠整愧無郢石運益彼自然穎勤密攝生
道泄替結災眚靈期自有時攜袂陟松嶺(風一作方侁一作祝靈境)
(一作虚靜丹一作景)
王母贈魏夫人歌(西王母傳曰紫虚元君魏華存夫人清齋于陽洛隱元之)
(臺西王母與金闕聖君降于臺中乘八景輿同詣清虚上宫傳玉清隱書四卷授華存是)
(時三元夫人馮雙禮紫陽左仙石路成太極高仙伯延盖公子西成真人王方平太虚真)
(人南嶽赤松子桐柏真人王子喬等並降夫人小有清虚上宫絳房之中時夫人與王君)
(為賓主焉設瓊酥綠酒金觴四奏各命侍女陳曲成之鈞于是王母擊節而歌)
駕我八景輿歘然入玉清龍旌拂霄漢虎旂攝朱兵逍
遥玄津際萬流無暫停哀此去留會劫盡天地傾當盡
無中景不死亦不生體彼自然道寂觀合太冥南嶽挺
真幹玉映輝穎精有任靡期事虚心自受靈嘉會絳河
曲相與樂未央(漢一作上精一作闕期一作其)
雙禮珠彈雲璈而荅歌
玉清出九天神館飛霞外霄臺煥嵳峩靈夏秀蔚翳五
華興翠華八風扇綠氣仰吟消魔詠俯研智與慧萬真
啟晨景唱期絳房會挺穎德音子神映乃拂沛天嶽凌
空樣洞臺深幽邃遊海悟井隘履真覺世穢儛輪宴重
空筌魚自然廢迴我大椿羅長謝朝生世
高仙盼遊洞靈之曲(玉皇又命歘生入隱室見上清元君龜山君于是二)
(真乃各命侍女王延賢于廣運等彈雲林琅玕之璈安德音范四珠擊昆明之筑左抱容)
(韓賢賓吹鳳鸞之簫趙運子李慶玉拊流金之石辛白鵠鄭辟方燕婉來田雙連等四人)
(合歌)
玉室煥東霞紫輦浮絳晨華臺何盼目此宴飛天元清
靜太無中眇眇躡景遷吟詠大洞章唱此三九篇曲寢
大漠内神王方寸間寂室思靈暉何事苦林山須臾變
衰翁迴為孩中顔
太上宫中歌(此歌正言耳目之經也南嶽夫人喻許長史)
手把八雲氣英明守二童太真握眀鏡鑒合日月鋒雲
儀拂高闕驕女坐玄房愈行愈鮮盛英靈自爾通
雲林與衆真吟詩十首(真誥翼真檢曰併衿接景楊安以灼然顯說凡)
(所興有待無待諸詩及辭喻諷旨皆是雲林應降嬪僊矦事義並亦表著而南真自是訓)
(授之師紫微則下教之匠並不關儔結之例但中侯昭靈亦似别有所在既事末一時故)
(不正的的爾其餘男真或陪從所引或職司所任至如二君最為領據之主今人讀此辭)
(事若不悟斯理者永不領其旨故略標大意宜共密之)
駕歘敖八虚佪宴東華房阿母延軒觀朗嘯躡靈風我
為有待來故乃越滄浪
右英王夫人歌
乘飈遡九天自駕三秀嶺有待裵回盼無待故當淨滄
浪奚足勞孰若越玄井
右紫微夫人荅英歌
寫我金庭館鮮駕三秀畿夜芝披華鋒咀嚼充長飢高
唱無逍遥各興無待歌空同酬靈音無待將如何(鋒謂應作)
(峰字)
右桐柏山真人歌(王子喬)
朝遊鬱絶山夕偃高暉堂振轡步靈鋒無近於滄浪玄
井三仞際我馬無津梁儵歘九萬間八維巳相望有待
非至無靈音有所喪(鋒謂應作峯字)
右清靈真人歌(裴玄仁)
龍旂舞太虚飛輪五嶽阿所在皆逍遥有感興冥歌無
待愈有待相遇故得和滄浪奚足遼玄井不為多鬱絶
尋步間俱會四海羅豈若絶明外三劫方一過
右中侯夫人歌
縱酒觀羣惠倏忽四落周不覺所以然實非有待遊相
遇皆歡樂不過亦不憂衆影玄空中兩會自然疇
右昭靈李夫人歌
駕歘發西華無待有待間或眄五岳峯或濯天河津釋
輪尋虚舟所在皆纏綿芥子忽萬頃中有須彌山小大
固無殊遠近同一緣彼作有待來我作無待親
右九華安妃歌
無待太無中有待大有際大小同一波遠近齊一會鳴
絃玄霄顛吟嘯運八氣奚不酣靈液眄目娛九裔有無
得玄運二待亦相益
右太虚南岳真人歌(赤松子)
偃息東華靜揚軿運八方俯眄丘垤間莫覺五岳崇靈
阜齊淵泉大小互相從長短無少多大椿須臾終奚不
委天順縱神任空同
右方諸青童君歌
控飈扇太虚八景飛高清仰浮紫宸外俯看絶落冥玄
心空同間上下弗流停無待兩際中有待無所營體無
則能死體有則攝生東賓會高唱二待奚足爭命駕玉
錦輪儛轡仰裵回朝遊朱火宫夕宴夜光池浮景清霞
杪八龍正参差我作無待遊有待輙見隨高會佳人寝
二待互是非有無非有定待待各自歸(東賓東嶽上卿大茅君也)
右南極紫元夫人歌
紫微夫人歌(真誥翼真檢曰紫微夫人名青娥字愈音王母第二十女也晉興寧)
(三年降楊羲之家按紫微夫人詩共十七首而此下三首為歌故聊摘入)
龜闕鬱巍巍墉臺落月珠列坐九靈房叩璈吟太無玉
簫和我神金醴釋我憂(九月三日)
又
宴酣東華内陳鈞千百聲青君呼我起折腰希林庭羽
帔扇翠暉玉佩何鏗零俱指高宸寝相期象中冥(紫微歌此)
(二篇)
紫微夫人歌此(考真誥當是丙寅二月三十日此亦叙方諸東華之勝也)
褰裳濟渌河遂見扶桑公高會太林墟賞宴玄華宫信
道苟淳篤何不棲東峯
四月十四日夕右英夫人吟歌此曲(雲林右英夫人名媚)
(蘭字申林王母第十三女受書為雲林宫右英夫人晉興寧三年諸真同降于楊君按共)
(詩二十五首今亦僅取為歌者)
玄波振滄濤洪津鼔萬流駕景眄六虚思與佳人遊妙
唱不我對清音與誰投雲中騁瓊輪何為塵中趨
方諸宫東華上房靈妃歌曲(楊君記曰東方赤氣中有言曰小鮮)
(未烹鼎言我巖下悲當以此事諮啟司命故荅稱此詩仍及下篇也)
紫桂植瑶園朱華聲悽悽月宫生蘂淵日中有瓊池左
拔員靈曜右掣丹霞暉流金煥綘庭八景絶煙迴綠盖
浮明朗控節命太微鳳精童華顔琳腴充長飢控晨揖
太素乘歘翔玉墀吐納六虚氣玉嬪把巾隨彈璈南雲
扇香風鼓錦披叩商百獸舞六天攝神威倏忽億萬椿
齡紀鬱巍巍小鮮未烹鼎言我巖下悲
太微玄清左夫人北停宫中歌曲(停一作淳年晉興寧三)
(乙丑十二月十七日夜太元真人司命君書出此詩云是青童宫中内房曲恒吟讃此和)
(神)
鬱藹非真墟太無為我館玄公豈有懷縈蒙孤所難落
鳳控紫霞矯轡登晨岸寂寂無濠涯暉暉空中觀隱芝
秀鳳丘逡巡瑶林畔龍胎嬰爾形八瓊迴素旦琅華繁
玉宫結葩凌巖粲鵬扇絶億領拊翮扶霄翰西庭命長
歌雲璈乘虚彈八風纏綠宇叢煙豁然散靈童擲流金
太微啟璧案三元折腰舞紫皇揮袂讚朗朗扇景曜曄
曄長庚煥超軿聳明刃下眄使我惋顧哀地仙軰何為
棲林澗(庭一作度)
杜廣平常喜歌(一章杜契字廣平京兆杜陵人建安初渡江依孫策黃武二年)
(學道隱居華陽)
淳景翳廣林曖日東霞升晨風舞六煙勃鬱八道騰五
嶽何必秀名山亦足陵矯首躡洞阜棲心潜中興吐納
胎精氣玄白誰能勝(保命君告許虎牙思保命者三官保命司茅和)
敬玄子歌(洞仙傳曰敬玄子者修行中部之道存道守三一常歌曰)
遥望崑崙山下有三頃田借問田者誰赤子字元先上
生烏靈木雙闕夾兩邊日月互相照神路帶中間採藥
三微嶺飲潄華池泉遨遊十二樓偃蹇步中原意欲觀
綘宫正值子丹眠金樓凭玉几華蓋與相連顧見雙使
者博著太行山長谷何崢嶸齊城相接鄰縱我飛龍轡
忽臨無極淵黃精生泉底芝草披岐川我欲將黃精流
丹在眼前裵徊飲流丹羽翼奮迅鮮意猶未策外子喬
提臂牽所經信自險所貴得神仙(烏一作二間一作天)
郭四朝扣船歌(四首苻秦時人見雲笈七籖洞仙傳曰郭四朝者燕人也秦時)
(得道來句曲山南所住處作塘遏澗水令深基墌垣墻今猶有可識處四朝乘小船遊戲)
(其中每扣船歌曰)
清池帶靈岫長林鬱青葱玄鳥翔幽野悟言出從容鼓
檝乘神波稽首希晨風未獲解脱期逍遥丘林中(晨風謂上)
(清玉晨之風非毛詩所稱鴧彼晨風之鳥也)
浪神九陔外研道逐全真戢此靈鳳羽藏我華龍鱗高
舉方寸物萬吹皆垢塵顧哀朝生蟪孰盡汝車輪(女寵不蔽)
(席男愛不盡輪朝生蜉蝣也以喻人之在世易致消歇蟪一作軰)
遊空落飛飈靈步無形方圓景煥眀霞九鳳唱朝陽揮
翮扇天津晻藹慶雲翔遂造太微宇挹此金梨漿逍遥
玄陔表不存亦不亡(玄陔九陔也皆八極之外九霞之頂名也飛登木星亦云朗東陽之)
(陔故若士語廬敖云與汗漫期于九陔之上也)
駕歘舞神霄披霞帶九日高皇齊龍輪遂造九華室神
虎洞瓊林風雲合成一開闔幽冥戶靈變玄跡滅(四朝為玉)
(臺執蓋郎故云高皇齊龍輪風雲一作香風)
李仙君歌(見桓真人昇仙記蜀華蓋山李桓仙君授道桓凱真人仙君一日謂凱曰)
(金丹大藥子得之矣飛步隱身諸訣汝皆洞曉但未聞大道耳遂歌曰)
金鼎天門開反童復嬰孩日月照崑崙真君自然來三
年結黃雲千日成聖胎九年登金闕一紀升三台龍虎
自然交上帝安金臺衆神仰天表忻慕心裵回子今受
靈文專心如死灰積功十二年功畢登雲梯白光生圓
象紫氣冲雲霓端虚念太乙浩劫天地齊
桓真人唱詩(桓真人昇仙記曰陶隱居先生謂弟子曰子夜夢神光滿室彩雲連)
(霄有金甲神人謂子曰明日有異人至汝當掃門待之日午桓凱真人果至披髮跣足唱)
(詩曰)
黃花生紫雲日月周天輪混混太虚中不與衆生羣崑
崙十二峯上帝朝萬巡一日功行滿升空謁元君
武夷君人間可哀之曲(陸鴻漸武夷山記云武夷君地官也相傳每于)
(八月十五日大會村人于武夷山上置幔亭化虹橋通山下村人既往是日太極玉皇太)
(姥魏真人武夷君三座空中告呼村人為曾孫汝等若男若女呼坐乃命鼓師張安凌等)
(作樂行酒令歌師彭令昭唱人間可哀之曲其詞曰)
天上人間兮會合疎稀日落西山兮夕鳥歸飛百年一
餉兮志與願違天宫咫尺兮恨不相隨
内經真諺
子欲夜書當修常居(眉後小穴中為上元六合之府主化生眼暉如瑩精光長珠徹童保)
(鍊目神是真人坐起之上道一名曰真人常居)
長生諺(真誥曰楊羲夢遊蓬萊山會蓬萊仙公洛廣休既下山半見許主簿相逢於夾)
(石之間公語主簿曰吾為汝置酒四升在山上可往飲之此太平家酒治人腸也諺曰)
欲得長生飲太平
古樂苑卷五十一
