古樂苑卷十
明梅鼎祚編
鼔吹曲辭(三魏)(吳)(晉)
魏鼔吹曲
(晉書樂志曰魏文帝使繆襲造鼔吹十二曲以代漢曲)繆襲
楚之平(晉書樂志曰改漢朱鷺言魏也宋書作初之平按宋書在晉書前今並從宋本)
(其文異者注下)
楚之平義兵征神武奮金鼔鳴邁武德揚洪名漢室微
社稷傾皇道失桓與靈閹宦熾羣雄爭邊韓起亂金城
中國擾無紀經赫武皇起旗旌麾天下天下平濟九州
九州寧創武功武功成越五帝邈三王興禮樂定紀綱
普日月齊暉光(曲凡三十句句三字)
戰滎陽(改漢思悲翁言曹公也)
戰滎陽汴水陂戎士憤怒貫甲馳陳未成退徐滎二萬
騎塹壘平戎馬傷六軍驚勢不集衆幾傾白日沒時晦
冥顧中牟心屏營同盟疑計無成賴我武皇萬國寧(曲凡)
(二十句十八句句三字二句句四字)
獲呂布(改漢艾如張言曹公東圍臨淮生擒呂布也)
獲呂布戮陳宮芟夷鯨鯢驅騁羣雄囊括天下運掌中
(曲凡六句三句句三字三句句四字)
克官渡(改漢上之回言曹公與袁紹戰破之於官渡也)
克紹官渡由白馬僵屍流血被原野賊衆如犬羊王師
尚寡沙塠旁風飛揚轉戰不利士卒傷今日不勝後何
望土山地道不可當卒勝大捷震冀方屠城破邑神武
遂章(曲凡十八句八句句四字一句五字九句句三字)
舊邦(改漢翁離言曹公勝袁紹於官渡還譙收藏死亡士卒也)
舊邦蕭條心傷悲孤魂翩翩當何依遊士戀故涕如摧
兵起事大令願違傳求親戚在者誰立廟置後魂來歸
(曲凡十二句六句句三字六句句四字)
定武功(改漢戰城南言曹公初破鄴武功之定始乎此也)
定武功濟黃河河水湯湯旦暮有横流波袁氏欲衰兄
弟尋干戈決漳水水流滂沱詹城中如流魚誰能復顧
室家計窮慮盡求來連和和不時心中憂戚賊衆内潰
君臣奔北拔鄴城奄有魏國王業艱難覽觀古今可爲
長歎(曲凡二十一句五句句三字三句句六字十二句句四字一句五字)
屠柳城(改漢巫山高言曹公越北塞歴白檀破三郡烏桓於柳城也)
屠柳城功誠難越度隴塞路澷澷北踰岡平但聞悲風
正酸蹋頓授首遂登白狼山神武慹海外永無北顧患
(曲凡十句三句句三字三句句四字三句句五字一句六字)
平南荆(改漢上陵言曹公南平荆州也)
南荆何遼遼江漢濁不清菁茅久不貢王師赫南征劉
琮據襄陽賊豎屯樊城六軍廬新野金鼓震天庭劉子
面縛至武皇許其成許與其成撫其民陶陶江漢間普
爲大魏臣大魏臣向風思自新思自新齊功古人在昔
虞與唐大魏得與均多選忠義士爲㗋脣天下一定萬
世無風塵(曲凡二十四句十七句句五字四句句三字三句句四字)
平關中(改漢將進酒言曹公征馬超定關中也)
平關中路向潼濟濁水立高墉鬭韓馬離羣凶選驍騎
縱兩翼虜奔潰級萬億(曲凡十句句三字)
應帝期(改漢有所思言文帝以聖德受命應運期也)
應帝期於昭我文皇歴數承天序龍飛自許昌聰明昭
四表恩德動遐方星辰爲垂耀日月爲重光河洛吐符
瑞草木挺嘉祥麒麟步郊野黃龍遊津梁白虎依山林
鳳凰鳴高岡考圖定篇籍功配上古羲皇羲皇無遺文
仁聖相因循期運三千歲一生聖明君堯授舜萬國萬
國皆附親四門爲穆穆教化常如神大魏興盛與之爲
鄰(曲凡二十六句一句三字二句句四字二十三句句五字一句六字盛一作聖)
邕熙(改漢芳樹言魏氏臨其國君臣邕穆庶績咸熙也)
邕熙君臣念德天下治登帝道獲瑞寶頌聲並作洋洋
浩浩吉日臨高堂置酒列名倡歌聲一何紆餘雜笙簧
八音諧有紀綱子孫永建萬國壽考樂無央(曲凡十五句六句句)
(三字三句句四字一句二字三句句五字二句句六字)
太和(改漢上邪言明帝繼體承統太和改元德澤流布也)
惟太和元年皇帝踐阼聖且仁德澤爲流布灾蝗一時
爲絶息上天時雨露五榖溢田疇四民相率遵軌度事
務澂清天下獄訟察以情元首明魏家如此那得不太
平(曲凡十三句二句句三字五句句五字三句句四字三句句七字溢一作滋)
吳鼓吹曲
(宋書樂志曰韋昭孫休時上鼔吹十二曲表曰當付樂官習歌)韋昭
炎精缺(宋書樂志曰當漢朱鷺言漢室衰孫堅奮迅猛志念在匡救王迹始乎此也)
炎精缺漢道微皇綱弛政德違衆姦熾民罔依赫武烈
越龍飛陟天衢燿靈威鳴靁鼔抗電麾撫乾衡鎮地機
厲虎旅騁熊羆發神聽吐英奇張角破邊韓羈宛潁平
南土綏神武章渥澤施金聲震仁風馳顯高門啓皇基
統罔極垂將来(曲凡三十句句三字)
漢之季(當漢思悲翁言孫堅悼漢之微痛董卓之亂興兵奮擊功盖海内也)
漢之季董卓亂桓桓武烈應時運義兵興雲旗建厲六
師羅八陳飛鳴鏑接白刃輕騎發介士奮醜虜震使衆
散劫漢主遷西館雄豪怒元惡僨赫赫皇祖功名聞(曲凡)
(二十句十八句句三字二句句四字)
攄武師(當漢艾如張言孫權卒父之業而征伐也)
攄武師斬黃祖攘夷凶族革平西夏炎炎大烈震天下
(曲凡六句三句句三字三句句四字攘一作㩋)
伐烏林(當漢上之回言魏武旣破荆州從流東下欲來爭鋒孫權命將周瑜逆擊之於)
(烏林而破走也)
曹操北伐拔柳城乘勝席卷遂南征劉氏不睦八郡震
驚衆既降操屠荆舟車十萬揚風聲議者狐疑慮無成
賴我大皇發聖明虎臣雄烈周與程破操烏林顯章功
名(曲凡十八句十句句四字八句句三字)
秋風(當漢擁離言孫權悅以使民民忘其死也)
秋風揚沙塵寒露沾衣裳角弓持弦急鳩鳥化爲鷹邊
垂飛羽檄寇賊侵界疆跨馬披介冑忼慨懷悲傷辭親
向長路安知存與亡窮達固有分志士思立功思立功
邀之戰場身逸獲高賞身沒有遺封(曲凡十六句十四句句五字一句三)
(字一句四字)
克皖城(當漢戰城南言魏武志圖并兼而令朱光爲廬江太守孫權親征光破之於皖)
(城也)
克滅皖城遏寇賊惡此凶孽阻姦慝王師赫征衆傾覆
除穢去㬥戢兵革民得就農邊境息誅君弔臣昭至德
(曲凡十二句六句句三字六句句四字)
關背德(當漢巫山高言蜀將雲長背弃吳德心懷不測孫權引師浮江而禽之也)
關背德作鴟張割我邑城圖不祥稱兵北伐圍樊襄陽
嗟臂大於股將受其殃巍夫吳聖主睿德與玄通與玄
通親任呂蒙汎舟洪汜池㴑涉長江神武一何桓桓聲
烈正與風翔歴撫江安城大據郢邦蜀將授首百蠻咸
來同盛哉無比隆(曲凡二十一句八句句四字二句句六字七句句五字四句句三字)
通荆門(當漢上陵言孫權與蜀交好齊盟中有雲長自失之諐戎蠻樂亂生變作患蜀)
(疑其眩吳惡其詐乃太治兵終復初好也)
荆門限巫山高峻與雲連蠻夷阻其險歴世懷不賓漢
王據蜀郡崇好結和親乖微中情疑讒夫亂其間大皇
赫斯怒虎臣勇氣震蕩滌幽藪討不恭觀兵揚炎燿厲
鋒整封疆整封疆闡揚威武容功赫戲洪烈炳章邈矣
帝皇世聖吳同厥風荒裔望清化化恢弘煌煌大吳延
祚永朱央(曲凡二十四句十七句句五字四句句三字三句四字)
章洪德(當漢將進酒言孫權章其大德而遠方來附也)
章洪德邁威神感殊風懷遠鄰平南裔齊海濱越裳貢
扶南臣珍貨充庭所見日新(曲凡十句八句句三字二句句四字)
從歷數(當漢有所思言孫權從圖籙之符而建大號也)
從歷數於穆我皇帝聖哲受之天神明表竒異建號創
皇基聰睿協神思德澤浸及昆蟲浩蕩越前代三光顯
精燿隂陽稱至治肉角步郊畛鳳皇棲靈囿神龜遊沼
池圖䜟摹文字黃龍覿鱗符祥日月記覽往以察今我
皇多噲事上欽昊天象下副萬姓意光被彌蒼生家戶
蒙惠賚風教肅以平頌聲章嘉喜大吳興隆綽有餘裕
(曲凡二十六句一句三字三句句四字二十二句句五字一句六字)
承天命(當漢芳樹言上以聖德踐位道化至盛也)
承天命於昭聖德三精垂象符靈表德巨石立九穗植
龍金其鱗烏赤其色輿人歌億夫歎息超龍升襲帝服
窮淳懿體玄嘿夙興臨朝勞謙日昃易簡以崇仁放遠
讒與慝舉賢才親近有德均田疇茂稼穡審法令定品
式考功能明黜陟人思自盡唯心與力家國治王道直
思我帝皇壽萬億長保天祿祚無極(曲凡三十四句十九句句三字二句)
(句五字十三句句四字)
玄化(當漢上邪言上修文訓武則天而行仁澤流洽天下喜樂也)
玄化象以天陛下聖眞張皇綱率道以安民惠澤宣流
而雲布上下睦親君臣酣宴樂激發弦歌揚妙新修文
籌廟(勝須)時備駕巡洛津康哉泰四海歡欣越與三五鄰
(曲凡十三句五句句五字三句句四字二句句三字三句句七字)
晉鼔吹曲
(晉書樂志曰武帝令傅玄製鼓吹曲二十二篇述以功德代魏)傅玄
靈之祥(當朱鷺宋書樂志曰言宣帝佐魏猶虞舜事堯既有石瑞之徵又能用武以誅)
(孟達之逆命也)
靈之祥石瑞章旌金德出西方天降命授宣皇應期運
時龍驤繼大舜佐陶唐讚武文建帝綱孟氏叛據南疆
追有扈亂五常吳寇勁蜀虜彊交誓盟連遐荒宣赫怒
奮鷹揚震乾威燿電光陵九天䧟石城梟逆命拯有生
萬國安四海寧(勁晉書作叛)
宣受命(當思悲翁言宣帝禦諸葛亮養威重運神兵亮震怖而死也)
宣受命應天機風雲時動神龍飛禦諸葛鎮雝梁邊境
安夷夏康務節事勤定傾攬英雄保持盈淵穆穆赫明
明冲而泰天之經養威重運神兵亮乃震死天下寧(晉書)
(作安寧死晉書作斃)
征遼東(當艾如張言宣帝陵大海之表討滅公孫淵而梟其首也)
征遼東敵失據威靈邁日域公孫既授首羣逆破膽咸
震怖朔北響應海表景附武功赫赫德雲布
宣輔政(當上之回言宣帝聖道深遠撥亂反正網羅文武之才以定二儀之序也)
宣皇輔政聖烈深撥亂反正從天心網羅文武才愼厥
所生所生賢遺教施安上治民化風移肇創帝基洪業
垂於鑠明明時赫戲功濟萬世定二儀定二儀雲澤雨
施海外風馳(從一作順澤一作行)
時運多難(當擁離言宣帝致討吳方有征無戰也)
時運多難道教痡天地變化有盈虚蠢爾吳蠻虎視江
湖我皇赫斯致天誅有征無戰弭其圖天威横被廓東
隅(虎晉書作武)
景龍飛(當戰城南言景帝克明威教賞從夷逆祚隆無疆崇此洪基也)
景龍飛御天威聰鑒玄察動與神明協機從之者顯逆
之者滅夷文教敷武功巍普被四海萬邦望風莫不來
綏聖德潛斷先天弗違弗違祥享世永長猛以致寬道
化光赫明明祚隆無疆帝績惟期有命既集崇此洪基
平玉衡(當巫山高言景帝一萬國之殊風齊四海之乖心禮賢養士而纂洪業也)
平玉衡糺姦回萬國殊風四海乖禮賢養士羈御英雄
思心齊纂戎洪業崇皇階品物咸亨聖敬日躋聰鑒盡
下情明明綜天機
文皇統百揆(當上陵言文皇帝始統百揆用人有序以敷太平之化也)
文皇統百揆繼天理萬方武將鎮四㝢英佐盈朝堂謀
言協秋蘭清風發其芳洪澤所漸潤礫石爲珪璋大道
侔五帝盛德踰三王咸光大上參天與地至化無内外
無内外六合並康乂竝康乂遘兹嘉令在昔羲與農大
晉德斯邁鎮征及諸州爲蕃衛玄功濟四海洪烈流萬
世(㝢晉書作隅)
因時運(當將進酒言文皇帝因時運變聖謀潛施解長蛇之交離羣桀之黨以武濟文)
(審其大計以邁其德也)
因時運聖策施長蛇交解羣桀離勢窮奔吳虎騎厲惟
武進審大計時邁其德清一世(虎晉書作獸)
惟庸蜀(當有所思言文皇帝既平萬乘之蜀封建萬國復五等之爵也)
惟庸蜀僭號天一隅劉氏逆帝命禪亮承其餘擁衆數
十萬闚隙乘我虚驛騎進羽檄天下不遑居姜維屢寇
邊隴上爲荒墟文皇愍斯民歴世受辠辜外謨蕃屏臣
内謀衆士夫爪牙應指授腹心獻良圖良圖協成文大
興百萬軍雷鼓震地起猛勢陵浮雲逋虜畏天誅面縛
造壘門萬里同風教逆命稱妾臣光建五等紀綱天人
(獻一作同大一作乃)
天序(當芳樹言聖皇應歴受禪宏濟大化用人各盡其才也)
天序歴應受禪承靈祜御羣龍勒螭虎宏濟大化英雋
作輔明明統萬機赫赫鎮四方咎繇稷契之疇協蘭芳
禮王臣覆兆民化之如天與地誰敢愛其身
大晉承運期(當上邪言聖皇應籙受圖化象神明也)
大晉承運期德隆聖皇時清晏白日垂光應籙圖陟帝
位繼天正玉衡化行象神明至哉道隆虞與唐元首敷
洪化百寮股肱竝忠良民大康隆隆赫赫福祚盈無疆
金靈運(當君馬黃言聖皇踐阼致敬宗廟而孝道施於天下也)
金靈運天符發聖徵見參日月惟我皇體神聖受魏禪
應天命皇之興靈有徵登大麓御萬乘皇之輔若虓虎
爪牙奮莫之禦皇之佐讚清化百事理萬邦賀神祗應
嘉瑞章恭享祀薦先皇樂時奏磬管鏘鼓淵淵鐘喤喤
奠樽爼實玉觴神歆響咸悦康宴孫子祐無疆大孝烝
烝德教被萬方(虓晉書作闞祀作禮淵淵作殷殷)
於穆我皇(當雉子斑言聖皇受命德合神明也)
於穆我皇盛德聖且明受禪君世光濟羣生普天率土
莫不來庭顒顒六合内望風仰泰清萬國雝雝興頌聲
大化洽地平而天成七政齊玉衡惟平峨峨佐命濟濟
羣英夙夜乾乾萬幾是經雖治興匪荒寧謙道光冲不
盈天地合德日月同榮赫赫煌煌燿幽冥三光克從於
顯天垂景星龍鳳臻甘露宵零肅神祗祇上靈萬物欣
戴自天效其成
仲春振旅(當聖人出言大晉申文武之教畋獵以時也)
仲春振旅大致民武教於時日新師執提工執鼓坐作
從節有序盛矣允文允武蒐田表禡申法誓遂圍禁獻
社祭允矣時明國制文武竝用禮之經列車如戰大教
明古今誰能去兵大晉繼天濟羣生(民晉作人從晉作起允矣晉作允以)
夏苗田(當臨高臺言大晉畋狩順時爲苗除害也)
夏苗田運將徂軍國異容文武殊乃命羣吏選車徒辨
其名號贊契書王軍啓八門行同上帝居時路建大麾
雲旗翳紫虚百官象其事疾則疾徐則徐回衡旋軫罷
陳弊車獻禽享祠烝烝配有虞惟大晉德參兩儀化雲
敷(選晉書作撰)
仲秋獮田(當遠期言大晉雖有文德不廢武事順時以殺伐也)
仲秋獮田金德常剛凉風清且厲凝露結爲霜白虎司
辰蒼隼時鷹揚鷹揚猶周尚父順天以殺伐春秋時叙
雷霆振威燿進退由鉦鼓致禽祀祊羽毛之用充軍府
赫赫大晉德芬烈陵三五敷化以文雖治不廢武光宅
四海永享天之祜(剛晉書作綱虎晉作藏治晉作安)
從天道(當石留言仲冬大閱用武修文大晉之德配天也)
從天道握神契三時示講武事冬大閱鳴鐲振鼔鐸旌
旗象虹霓文制其中武不窮武動軍誓衆禮成而義舉
三驅以崇仁進止不失其序兵卒練將如闞虎惟闞虎
氣陵青雲解圍三面殺不殄羣偃旌麾班六軍獻享烝
修典文嘉大晉德配天禄報功爵俟賢饗燕樂受兹百
祿壽萬年(如闞虎宋書作如虎闞宋書作&KR2143;虎並作武壽晉作嘉)
唐堯(當務成言聖皇陟帝位德化光四表也)
唐堯諮務成謙謙德所興積漸終光大履霜致堅冰神
明道自然河海猶可凝舜禹統百揆元凱以次升禪讓
應天歴睿聖世相承我皇陟帝位平衡正凖繩德化飛
四表祥氣見其徵興王坐俟旦亡主恬自矜致遠由近
始覆簣成山陵披圖按先籍有其證靈液(主一作國恬一作主)
玄雲(當玄雲言聖皇用人各盡其材也)
玄雲起山嶽祥氣萬里會龍飛何蜿蜿鳳翔何翽翽昔
在唐虞朝時見青雲際今親遊方國流光溢天外鶴鳴
在後園清音隨風邁成湯隆顯命伊摰來如飛周文獵
渭濱遂載呂望歸符合如影響先天天弗違輟耕綱時
網解褐衿天維元功配二主芬馨世所稀我皇叙羣才
洪烈何巍巍桓桓征四表濟濟理萬幾神化感無方髦
才盈帝畿丕顯惟昧旦日新孔所咨茂哉聖明德日月
同光輝(山嶽晉書作丘山方晉作萬綱時網晉作綜地網聖明一作明聖)
伯益(當黃爵言赤烏銜書有周以興今聖皇受命神雀來也)
伯益佐舜禹職掌山與川德侔十六相思心入無閒智
理周萬物下知衆鳥言黃雀應清化翔集何翩翩和鳴
棲庭樹徘徊雲日間夏桀為無道密網施山阿酷祝振
纖網當奈黃雀何殷湯崇天德去其三面羅逍遥羣飛
來鳴聲乃復和朱雀作南宿鳳皇統羽羣赤烏銜書至
天命瑞周文神雀今來遊為我受命君嘉祥致天和膏
澤降青雲蘭風發芳氣闔世同其芬(降一作隆)
釣竿(當釣竿言聖皇德配堯舜又有呂望之佐以濟天功致太平也)
釣竿何冉冉甘餌芳且鮮臨川運思心微綸沈九淵太
公寶此術乃在靈祕篇機變隨物移精妙貫未然游魚
驚著釣潛龍飛戾天戾天安所至撫翼翔太清太清一
何異兩儀出渾成玉衡正三辰造化賦羣形退願輔聖
君與神合其靈我君宏遠略天人不足并天人初并時
昧昧何芒芒日月有徵兆文象興三皇蚩尤亂生民黃
帝用兵征萬方逮夏禹而德衰三代不及虞與唐我皇
聖德配堯舜受禪即阼享天祥率土蒙祜靡不肅庶事
康庶事康穆穆明明荷百禄保無極永泰平(淵晉書作泉生民晉)
(作生靈三代晉作三世)
晉凱歌(二首)
命將出征歌張華(下同)
重華隆帝道戎蠻或不賓徐夷興有周鬼方亦違殷今
在盛明世寇虐動四垠豺狼染牙爪羣生號穹旻元帥
統方夏出車撫凉秦衆貞必以律臧否實在人威信加
殊類疎逖思自親單醪豈有味挾纊感至仁武功尚止
戈七德美安民遠跡由斯舉永世無風塵(有味一作無味)
勞還師歌
玁狁背天德搆亂擾邦畿戎車震朔野羣帥贊皇威將
士齊心膂感義忘其私積勢如鞹弩赴節如發機囂聲
動山谷金光耀素輝揮戟陵勁敵武步蹈横屍鯨鯢皆
授首北土永清夷昔往冒隆暑今來白雪霏征夫信勤
瘁自古詠采薇收榮於舍爵燕喜在凱歸(戟一作戈)
古樂苑卷十
