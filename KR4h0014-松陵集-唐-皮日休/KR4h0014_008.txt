松陵集卷八
今體七言詩八十四首
白鷗詩(并序)陸龜蒙
樂安任君嘗為涇尉居吳城中地纔數畝而不佩俗物
有池池中有島嶼池之南西北邊合三亭修篁嘉木掩
隠隈奥處其一不見其二也君好竒樂異喜文學名理
之士所得皆清散凝瑩襲美知而偕詣既坐有白鷗翩
然馴於砌下因請浮而翫之主人曰池中之族老矣每
以豪健據有鷗之始浮輒逐而害之今畏不敢入吁昔
人之心蓄機事猶或舞而不下况害之哉且羽族麗於
水者多矣獨鷗為閒暇其致不高邪一旦水有鯨鯢之
患陸有狐狸之憂儔侣不得命嘯塵埃不得澡刷雖蒙
人之流賞亦天地之窮鳥也感而為詩邀襲美同作
慣向溪頭漾淺沙薄烟微雨是生涯時時失伴沉山影
往往爭飛雜浪花晩樹清涼還&KR2141;瑦舊巢零落寄蒹葭
池塘信美應難戀針在魚脣劍在鰕
奉和皮日休
雪羽䙰褷半惹泥海雲深處舊巢迷池無飛浪爭教舞
洲少輕沙若遣棲烟外失羣慙鴈鶩波中得志羨鳬鷖
主人恩重真難遇莫為心孤憶舊溪
懷楊台文楊鼎文二秀才陸龜蒙
秋早相逢待得春崇蘭清露小山雲(崇蘭小山郡中二堂)寒花獨
自愁中見曙角多同醒後聞釣具每隨輕舸去詩題閒
上小樓分重思醉墨縦横甚書破羊欣白練裙
奉和次韻皮日休
羊曇留我昔經春各以篇章鬭五雲賓草每容閒處見
擊琴多任醉中聞釣前青翰交加倚醉後紅魚取次分
為說風標曾入夢上仙初著翠霞裙
友人以人參見惠因以詩謝之皮日休
神草延年出道家(神草别名)是誰披露記三椏開時的定涵
雲液斸後還應帶石花名士寄来消酒渴野人煎處撇
泉華從今湯劑如相續不要金山焙上茶
奉和陸龜蒙
五葉初成椵樹隂紫團峰外即鷄林名參鬼蓋須難見
材似人形不可尋品第已聞升碧簡攜持應合重黃金
殷勤潤取相如肺封禪書成動帝心
傷進士嚴子重詩(并序)皮日休
余為童在鄉校時簡上抄杜舍人牧之集見有與進士
嚴惲詩後至吳一日有客曰嚴某余志其名久矣遽懷
文見造於是樂得禮而觀之其所為工於七字往往有
清便柔媚時可軼駭於常軌其佳者曰春光冉冉歸何
處更向花前把一杯盡日問花花不語為誰零落為誰
開余美之諷而未嘗怠生舉進士亦十餘計偕余方冤
之謂乎竟有得於時也未幾歸吳興後兩月(咸通十一年也)霅
人至云生以疾亡於所居矣噫生徒以詞聞於士大夫
竟不名而逝豈止此而湮沒耶江湖間多美材士君子
苟樂退而有文者死無不為時惜可勝言耶於是哭而
為詩魯望生之友也當為我同作
十哭都門榜上塵蓋棺終是五湖人生前有敵唯丹桂
沒後無家秪白蘋箬下斬新醒處月江南依舊詠来春
知君精爽應無盡必在酆都頌帝晨(梁成酆都官頌紂絶標帝晨)
嚴子重以詩遊於名勝間舊矣余晩於江南相遇
甚樂不幸且沒襲美作詩序而弔之其名真不
朽矣又何戚其死哉余因息悲而為之和
陸龜蒙
每值江南日落春十年詩酒愛逢君芙蓉湖上吟船倚
翡翠岩前醉馬分秪有汀洲連舊業豈無章疏動遺文
猶憐未卜佳城處更斸要離冢畔雲
早秋吳體寄襲美陸龜蒙
荒庭古樹只獨倚敗蟬殘蛩苦相仍雖然詩膽大於斗
争柰愁腸牽似繩短燭初添蕙幌影微風漸折蕉衣稜
安得彎弓似明月快箭拂下西飛鵬
奉和次韻皮日休
書淫傳癖窮欲死譊譊何必頻相仍日乾隂蘚厚堪剝
藤把敧松牢似繩𢷬藥香侵白袷袖穿雲潤破烏紗稜
安得瑶池飲殘酒半醉騎下垂天鵬
秋賦有期因寄襲美(時將主試貢士)陸龜蒙
雲似無心水似閒忽思名在貢書間烟霞鹿弁聊縣著
鄰里漁舠暫解還文草病来猶滿箧藥苗衰後即離山
廣寒宫樹枝多少風送高低便可攀
奉和次韻皮日休
十載江南盡是閒客兒詩句滿人間郡侯聞譽親邀得
鄉老知名不放還應帶瓦花經汴水更攜雲實出包山
太微宫裏環岡樹無限瑶枝待爾攀
病中秋懷寄襲美陸龜蒙
病容愁思苦相兼清鏡無情未我嫌貪廣異蔬行徑窄
故求偏藥出錢添同人散後休賖酒雙燕辭来始下簾
更有是非齊未得重憑詹尹拂龜占
奉和次韻皮日休
貧病於君亦太兼才高應亦被天嫌因分鶴料家資减
為置僧餐口數添静裏改詩空凭几寒中注易不開簾
清詞一一侵真宰甘取窮愁不用占
新秋即事三首皮日休
癡號多於顧愷之更無餘事可從知酒坊吏到常先見
鶴料符来每探支(吳郡有鶴料案)涼後每謀清月社晩来專赴
白蓮期共君無事堪相賀又到金虀玉鱠時
堪笑高陽病酒徒幅巾蕭灑在東吳秋期浮掃雲根瘦
山信迴緘乳管麤白月半窗抄术序清泉一器授芝圖
乞求待得西風起盡(去聲)挽烟帆入太湖
露槿風杉滿曲除高秋無事似雲廬醉多已任家人厭
病久還甘吏道疎青桂巾箱時寄藥白綸卧具半抛書
君卿脣舌非吾事且向江南問鰒魚
奉和次韻陸龜蒙
心似孤雲任所之世塵中更有誰知愁尋冷落驚雙鬢
病得清涼減四支懷舊藥溪終獨往宿枯杉寺已頻期
兼須為月求高處即是霜輪殺滿時
帆檝衣裳盡釣徒往来蹤跡徧三吳閒中展卷興亡小
醉後題詩點畫麤松島伴譚多道氣竹窗孤夢豈良圖
還須待致昇平了即任扁舟放五湖
聲利從来解破除秋灘唯憶下桐廬鸕鷀陣合殘陽少
蜻蛚吟高冷雨疎辯伏南華論指指才非玄晏借書書
當時任使真堪笑波上三年學炙魚
南陽潤卿將歸雷平因而有贈皮日休
借問山中許道士此迴歸去復何如竹屏風扇抄遺事
柘步輿竿繫隠書綘樹實多分紫鹿丹沙泉淺種紅魚
東卿旄節看看至静啟茅齋慎掃除
奉和陸龜蒙
朝市山林隠一般却歸那減卧雲懽堕階紅葉誰收得
半盎清醪客醉乾玉笈詩成吟處曉金沙泉落夢中寒
真仙若降如相問曾步星罡繞醮壇
訪寂上人不遇皮日休
何處尋雲暫廢禪客来還寄草堂眠桂寒自落翻經案
石冷空消洗鉢泉爐裏尚飄殘玉篆龕中仍鏁小金仙
須將二百籖迴去待得支公恐隔年
奉和陸龜蒙
芭蕉霜後石欄荒林下無人閉竹房經抄未成抛素几
錫環應撼過寒塘蒲團為拂浮埃散茶器空懷碧餑香
早晩却還宗炳社夜深風雪對禪牀
顧道士亡弟子乞銘於襲美既而奉以束帛因賦
戲贈陸龜蒙
童初真府召為郎君與抽毫刻便房亦謂神仙同許郭
不妨才力似班揚比於黃絹詞尤妙酬以霜縑價未當
唯我有文無賣處筆鋒銷盡墨池荒
奉和皮日休
師去東華却鍊形門人求我誌金庭大椿枯後新為記
仙鶴亡来始有銘(前朝文集未有道士銘誌)瓊版欲刊知不朽冰紈
將受恐通靈君才莫歎無兹分合注神玄劍解經
秋夕文晏(得遥字)皮日休
啼螿衰葉共蕭蕭文晏無喧夜轉遥高韻最宜題雪讚
逸才偏稱和雲謠風吹翠蠟應難刻月照清香太易消
無限玄言一杯酒可能容得蓋寬饒
同前(得成字)陸龜蒙
筆陣初臨夜正清擊銅遥認小金鉦飛觥壯若遊燕市
覓句難於下趙城隔嶺故人因會憶傍簷棲鳥帶吟驚
梁王座上多詞客五韻甘心第七成(梁昭明嘗文晏賦詩各五韻劉孝威)
(第七方成)
南陽廣文欲於荆襄卜居因而有贈
皮日休
地脉從来是福鄉廣文高致更無雙青精飯熟雲侵竈
白&KR0008;裘成雪濺窗度日竹書千萬字經冬术煎兩三缸
鱸魚自是君家味莫背松江憶漢江
代廣文先生詶次韻陸龜蒙
不知天隠在何鄉且欲烟霞跡暫雙鶴廟未能齊月馭
鹿門聊擬竝雲窗蘚銜荒磴移桑屐花浸春醪挹石缸
莫惜槎頭容釣伴也應東印有餘江
寄昆陵魏處士朴皮日休
文籍先生不肯官絮巾衝雪把漁竿一堆方冊為侯印
三級幽巖是將壇醉少最因吟月冷瘦多偏為卧雲寒
兔皮衾煖篷舟穏欲共誰遊七里灘
奉和陸龜蒙
經苑初成墨沼開何人林下肯尋来若非宗測圖山後
即是韓康賣藥迴溪籟自吟朱鷺曲沙雲還作白鷗媒
唯應地主公田熟時送君家麯糵材
初冬偶作寄南陽潤卿皮日休
寓居無事入清冬雖設樽罍酒半空白菊為霜翻帶紫
蒼苔因雨却成紅迎潮預遣收魚笱防雪先教蓋鶴籠
唯待支硎最寒夜共君披氅訪林公
奉和次韻陸龜蒙
逐日生涯敢計冬可嗟寒事落然空窗憐反照緣書小
庭喜新霜為橘紅衰柳尚能和月動敗蘭猶擬倩烟籠
不知海上今清淺試與飛書問洛公
冬曉章上人院皮日休
山堂冬曉寂無聞一句清言憶領軍琥珀珠粘行處雪
椶櫚箒掃卧来雲松扉欲啟如鳴鶴石鼎初煎若聚蚊
不是戀師歸去晩陸機茸内足毛羣
奉和陸龜蒙
山寒偏是曉来多况值禪窗雪氣和病客功夫經未演
故人書信納新磨閒臨静案修茶品獨傍深溪記藥科
從此逍遥知有地更乘清月伴君過
寄題鏡巖周尊師所居詩(并序)皮日休
處州仙都山山之半有洞口下望之如鑑目之曰鏡巖
下去地二百尺上者以竹梯為級中如方丈内有乳水
滳瀝嵌罅黃老徒周君景復居焉迨八十年不食乎粟
日唯焚降真香一炷讀靈寳度人經而已東牟段公柯
昔為州日聞其名梯其室以造之且曰君居此久矣乳
水之滳晝夜可知量乎周君曰某常揣之盡晝與夜一
斛加半焉公異而禮之後柯别十二年日休至吳處人
過說周君尚存吟想其道無繇以覩因寄題是詩云
八十餘年住鏡巖鹿皮巾下雪髟髟牀寒不奈雲縈枕
經潤何妨乳滴函飲澗猿迴窺絶洞緣梯人歇倚危杉
何如計吏窮於鳥欲望仙都舉一帆
奉和陸龜蒙
見說身輕鶴不如石房無侣共雲居清晨自削靈香柹
獨夜空吟碧落書十洞飛精應徧吸一簪秋髮未曾梳
知君便入懸珠會早晩東騎白鯉魚
寒夜文晏(得泉字)皮日休
分朋競擘七香牋玉朗風姿盡列仙盈箧共開華頂藥
滿缾同坼惠山泉蟹因霜重金膏溢橘為風多玉腦鮮
吟罷不知詩首數隔林明月過中天
同前(得驚字)陸龜蒙
各將寒調觸詩情旋見微漸入硯生霜月滿庭人暫起
汀洲半夜鴈初驚三清每為仙題想一日多因累句傾
千里建康衰草外含毫誰是憶昭明
庚寅歲十一月新羅弘惠上人與本國同書請日
休為靈鷲山周禪師碑將還以詩送之
皮日休
三十麻衣弄渚禽豈知名字徹鷄林勒銘雖即多遺草
越海還能抵萬金鯨鬛曉掀峯正燒鰲睛夜沒島還隂
二千餘字終天别東望辰韓淚灑襟
奉和陸龜蒙
一函迢逓過東瀛秪為先生處乞銘已得雄詞封静檢
却懷孤影在禪庭春過異國人應寫夜讀滄洲怪亦聽
遥想勒成新塔下盡望空碧禮文星
送潤卿博士還華陽皮日休
雪打篷舟離酒旗華陽居士半酣歸逍遥只恐逢雲將
恬澹真應降月妃仙市鹿胎如錦嫩隂宫燕肉似酥肥
公車草合蒲輪壊爭不教他白日飛
同前陸龜蒙
何事輕舟近臘迴茅家兄弟欲歸来(茅司命以三月十八日十二月二日)
(會于華陽天)封題玉洞虚無奏點檢霜壇沆瀣杯雲肆先生
分氣調山圖公子愛詞才殷勤為向東鄉薦灑掃含真
雪後臺
寒日書齋即事三首皮日休
參佐三間似草堂恬然無事可成忙移時寂歴燒松子
盡日殷勤拂乳牀將近道齋先衣褐欲清詩思更焚香
空庭好待中宵月獨禮星辰學步罡
不知何事有生涯皮褐親裁學道家深夜數甌唯栢葉
清晨一器是雲華(雲母别名)盆池有鷺窺蘋沫石版無人掃
桂花江漢欲歸應未得夜来頻夢赤城霞
方朔家貧未有車肯從榮利捨樵漁從公未怪多侵酒
見客唯求轉借書暫聽松風生意足偶看溪月世情疎
如鉤得貴非吾事合向烟波為玉魚(松江有玉魚)
奉和每篇各用一韻陸龜蒙
不必探幽上鬱岡公齋吟嘯亦何妨唯求薏苡供僧食
别著氍毹待客牀春近帶烟分短蕙曉来衝雪撼疎篁
餘杭山酒猶封在遥囑高人未肯嘗
已上星津八月槎文通猶自學丹砂(江文通有丹砂可學賦)仙經
寫得空三洞隠士招来别九華静對真圖呼綠齒偶開
神室問黃牙方諸更是憐才子錫賚於君合有差
名價皆酬百萬餘尚憐方丈講玄虚西都賓問曾成賦
東海人求近著書(襲美嘗作弔江都賦又新羅僧請為太師碑銘)茅洞烟霞侵
寤寐檀溪風月挂樵漁清朝還要廷臣在兩地寧容便
結廬
臘後送内大德從勖遊天台皮日休
講散重雲下九天大君恩賜許隨緣霜中一鉢無辭乞
湖上孤舟不廢禪夢入瓊樓寒有月(天台山有金庭不死之鄉及瓊樓玉)
(室)行過石樹凍無烟(案消山有石樓樹吳大皇元年郡吏伍曜于海際得之枝莖紫色有)
(光南越謂之石連理也)他時瓜鏡知何用吳越風光滿御筵
奉和陸龜蒙
應緣南國盡南宗欲訪靈溪路暗通(溪在天台山下)歸思不離
雙闕下去程猶在四明東銅缾淨貯桃花雨金策閒摇
麥穗風(上人指期國清過夏)若戀吾君先拜疏為論台岳未封公
寄題玉霄峰葉涵象尊師所居皮日休
青冥向上玉霄峰元始先生戴紫蓉曉案瓊文光洞壑
夜壇香氣惹杉松閒迎仙客来為鶴静噀靈符去是龍
子細捫心無偃骨欲隨師去肯相容(偃骨在胸者名入星骨)
奉和陸龜蒙
天台一萬八千文師在浮雲端掩扉永夜秪知星斗大
深秋猶見海山微風前幾降青毛節雪後應披白羽衣
南望烟霞空再拜欲將飛魄問靈威
南陽廣文博士還雷平後寄陸龜蒙
微微春色染林塘親撥烟霞坐澗房隂洞雪膠知未入
濁醪風破的偷嘗芝臺曉用金鐺煮星度閒將玉鉿量
幾遍侍晨官欲降曙壇先起獨焚香
奉和次韻皮日休
春彩融融釋凍塘日精閒嚥坐巖房瓊函静啟從猿覻
金液初開與鶴嘗八會舊文多搭寫七真遺語剰思量
不知夢到為何處紅藥滿山烟月香
題支山南峯僧皮日休
雲侵壊衲重隈肩不下南峯不記年池裏羣魚曾受戒
林間孤鶴欲參禪鷄頭竹上開危徑鴨脚花中擿廢泉
無限吳都堪賞事何如来此看師眠
奉和次韻陸龜蒙
眉毫霜細欲垂肩自說初棲海嶽年萬壑烟霞秋後到
一林風雨夜深禪時翻貝葉添新藏閒插松枝護小泉
好是清冬無外事匡牀齋罷向陽眠
送董少卿遊茅山皮日休
名卿風度足杓斜一舸閒尋二許家天影曉通金井水
山靈深護玉門沙空壇禮後銷香母隂洞緣時觸乳花
盡待于公作廷尉(卿嘗為大理用法有廉平之稱)不須從此便餐霞
同前陸龜蒙
威輦高懸度世名至今仙裔作公卿將隨羽節朝珠闕
曾佩魚符管赤城(董嘗判台州)雲凍尚含孤石色雪乾猶堕
古松聲應知四扇靈方在待取歸時綠髮生
襲美將以綠罽為贈因成四韻陸龜蒙
三徑風霜利若刀襜褕吹斷罥蓬蒿病中秪自悲龍具
世上何人識羽袍狐貉近懷珠履貴薜蘿遥羨白巾高
陳王輕暖如相遺免製衰荷效廣騷
詶魯望見迎綠罽次韻皮日休
輕裁鴨綠任金刀不怕西風斷野蒿酬贈既無青玉案
纖華猶欠赤霜袍烟披怪石難同逸竹映仙禽未勝高
成後料君無别事只應酣飲詠離騷
寄懷南陽潤卿皮日休
鹿門山下捕魚郎今向江南作渴羌無事只陪看藕樣
有錢唯欲買湖光醉来渾忘移花處病起空聞焙藥香
何事對君猶有愧一篷衝雪返華陽
奉和陸龜蒙
高抱相逢各絶塵水經山疏不離身才情未擬湯從事
玄解猶嫌竺道人霞染洞泉渾變紫雪披江樹半和春
誰憐故國無生計唯種南塘二畝芹
天竺寺八月十五日夜桂子皮日休
玉顆珊珊下月輪殿前拾得露華新至今不會天中事
應是嫦娥擲與人
奉和陸龜蒙
霜實常聞秋半夜天台天竺堕雲岑(垂拱中天台桂子落一百餘日方止)
如何兩地無人種却是湘灕是桂林
釣侣二章皮日休
趁眠無事避風濤一斗霜鱗換濁醪(吳中賣魚論斗)驚怪兒童
呼不得盡衝烟雨漉車螯
嚴陵灘勢似雲崩釣具歸来放石層烟浪濺篷寒不睡
更將枯蚌點漁燈
奉和次韻陸龜蒙
一艇輕撶看晩濤接䍦抛下漉春醪相逢便倚蒹葭泊
更唱蔆歌擘蟹螯
雨後沙虚古岸崩魚梁移入亂雲層歸時月堕汀洲暗
認得妻兒結網燈
寄同年韋校書皮日休
二年疎放飽江潭水物山容盡足耽唯有故人憐未替
欲封乾鱠寄終南
奉和陸龜蒙
萬古風烟滿故都清才搜括妙無餘可中寄與芸香客
便是江南地里書
初冬偶作皮日休
豹皮茵下百餘錢劉堕閒沽盡醉眠酒病校来無一事
鶴亡松老似經年
奉和次韻陸龜蒙
桐下空階叠綠錢貂裘初綻擁高眠小爐低幌還遮掩
酒滴灰香似去年
醉中寄魯望一壺并一絶皮日休
門巷寥寥空紫苔先生應渴解酲杯醉中不得親相倚
故遣青州從事来
走筆次韻奉詶陸龜蒙
酒痕衣上雜莓苔猶憶紅螺一兩杯正被繞籬荒菊笑
日殘還有白衣来
更次来韻寄魯望皮日休
蕭蕭紅葉擲蒼苔玄晏先生欠一杯從此問君還酒債
顔延之送幾錢来
又和次韻陸龜蒙
階下飢禽啄嫩苔野人方倒病中杯寒蔬賣却還沽喫
可有金貂换得来
重玄寺雙矮檜皮日休
撲地枝回是翠鈿碧絲籠細不成煙應如天竺難陀寺
一對狻猊相枕眠
奉和陸龜蒙
可憐烟刺是青螺如到雙林誤禮多更憶早秋登北固
海門蒼翠出晴波
醉中戲贈襲美陸龜蒙
南北風流舊不同傖吴今日若相通病来猶伴金杯滿
欲得人呼小褚公
奉詶次韻皮日休
秦吴風俗昔難同唯有才情事事通剛戀水雲歸不得
前身應是太湖公
皐橋皮日休
皐橋依舊綠楊中閭里猶生隠士風唯我到来居上舘
不知何道勝梁鴻
奉和陸龜蒙
横截春流架斷虹凭欄猶想五噫風今来未必非梁孟
却是無人繼伯通
松陵集卷八
