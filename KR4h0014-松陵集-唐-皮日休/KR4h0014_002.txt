松陵集卷二
往體詩二十八首
追和虎丘寺清遠道士詩序皮日休
聖人為春秋凡諸侯有告則書無告則不書蓋所以懲
其偽而敦其實也夫怪之與神雖曰不言在傳則書之
者亦摭其實而為之也若然者神之與怪果安邪噫聖
賢有不得其志者則必垂之於言也大則為經誥小則
為歌詠蓋不信於當時則取愬於後世抑鬼神有生不
得其志者死亦然邪若憑而宣之則石言乎晉物叫於
宋是也若夢而辯之則良夫有昆吾之歌聲伯有瓊瑰
之謠是也自兹已後人倫不修神藻益熾在君人者悟
之則為瑞逆之則為妖其冥諷昧刺時出於世者則與
騷人狎客往往敵於忽微焉虎丘山有清遠道士詩一
首其所稱自殷周而歴秦漢迄於近代抑二千年末以
鬼神自謂亦神怪之甚者格之以清健飾之以俊麗一
句一字若奮若搏彼建安詞人儻在不得居其右矣顔
太師魯公愛之不暇遂刻於巖際并有繼作李太尉衛
公欽清遠之高致慕魯公之素尚又次而和之顔之叙
事也典李之屬思也麗竝一時之寡和又幽獨君詩二
首亦甚竒愴予嗜古者觀而樂之因繼而為和答幽獨
君一篇不知孰氏之作其詞古而悲亦存於篇末太玄
曰大無方易無時然後為鬼神也噫清遠道士果鬼神
乎抑道家者流乎抑隠君子乎詞則已矣人則吾不知
也
同沈恭子遊虎丘寺有作清遠道士
我本長殷周遭罹歴秦漢四瀆與五岳名山盡幽竄及
此寰區中始有近峯玩近峯何鬱鬱平湖渺瀰漫吟俛
川之隂步上山之岸山川共澄澈光彩交凌亂白雲蓊
欲歸青松忽消半客去川島靜人來山鳥散谷深中見
日崖幽曉非旦聞子盛遊遨風流足詞翰嘉兹好松石
一言常累歎勿謂予鬼神欣君共幽讚
刻清遠道士詩因而繼作顔真卿
不到東西寺於今五十春朅來從舊賞林壑宛相親
吴子多藏日秦皇厭勝辰劒池穿萬仞盤石坐千人
金氣騰為虎琴臺化若神登壇仰生一捨宅歎珣珉
中嶺分雙樹迴巒絶四鄰窺臨江海接崇飾四時新
客有神仙者於兹雅麗陳名高清遠峽文聚斗牛
津跡異心寧間聲同質豈均悠然千載後知我揖光
塵
追和太師魯公刻清遠道士詩李德裕
茂苑有靈峯嗟予未遊觀藏山在平陸壞谷為高岸岡
繞數仞墻巖潛千丈幹乃知造化意迴斡資竒玩鏐騰
昔虎踞劒沒嘗龍煥潭黛入海底崟岑聳霄半層巒未
昇日哀狖寧知旦綠篠夏凝隂碧林秋不換冥搜既窈
窕迥望何蕭散川曉嵐氣收江春雜英亂逸人綴清藻
前哲留篇翰共扣哀玉音皆舒文繡段難追彥回賞(褚彥)
(回曰凡人所稱常過其實唯見虎丘則逾其所聞)徒起興公歎一夕如再升含
毫星斗爛
追和清遠道士詩兼次本韻皮日休
成道自衰周避世窮炎漢荆杞雖云梗烟霞尚容竄兹
岑信靈異吾懷愜流玩石澁古鐵鉎嵐重輕埃漫松膏
膩幽徑蘋沫著孤岸諸蘿幄幕暗衆鳥陶匏亂巖罅地
中心海光天一半玄猿行列歸白雲次第散蟾蜍生夕
景沆瀣餘清旦風日採幽什墨客學靈翰嗟予慕斯文
一詠復三歎顯晦雖不同兹吟粗堪讚
同前亦次本韻陸龜蒙
一代先後賢聲容劇河漢況兹邁古士復歴蒼崖竄辰
經幾十萬邈與靈夀玩海嶽尚推移都鄙固蕪漫羸僧
下高閣獨鳥沒遠岸嘯初風雨來吟餘鐘唄亂如何鍊
精魄萬祀忽欲半寧為斷臂憂肯作秋柏散吾聞酆宫
内日月自昏旦左右修文郎縱横灑篇翰斯人久冥漠
得不垂慨歎庶或有神交相從重興讚
補沈恭子詩(并序)陸龜蒙
按清遠道士詩題中有沈恭子同遊既為神怪之儔得
非姓氏諡為恭子乎(一作若)趙宣子韓獻子之類邪恭子
美諡也而詩中有風流詞翰之稱豈獨唱而不和者歟
疑闕其文以為恭子之恨乃作一章存於編中亦補亡
之義也
靈質貫軒昊遐年越商周自然失遠裔安得怨寡儔我
亦小國胤易名慙見優雖非放曠懷雅奉逍遙遊攜手
桂枝下屬詞山之幽風雨一以過林麓颯然秋落日倚
石壁天寒登古丘荒泉已無夕敗葉翳不流亂翠缺月
隠衰紅清露愁覽物性未逸反為情所囚異才偶絶境
佳藻窮冥搜虚傾寂寞音敢作雜珮詶
幽獨君詩(二首)
幽明雖異路平昔忝工文欲知潛昧處山北兩孤墳
高松多悲風蕭蕭清且哀南山接幽隴幽隴空崔嵬白
日徒昭昭不照長夜臺雖知生者樂魂魄安能迴況復
念所親慟哭心肝摧慟哭更何言哀哉復哀哉
答幽獨君
神仙不可學形化空遊魂白日非我朝青松為我門雖
復隔幽顯猶知念子孫何以遣悲惋萬物歸其根寄語
世上人莫厭臨芳樽莊生問枯骨三樂成虚言
追和幽獨君詩次韻皮日休
念爾風雅魄幽咽猶能文空令傷魂鳥啼破山邊墳
恨劇但埋土聲幽難放哀墳古春自晩愁緒空崔嵬白
楊老無花枯根侵夜臺天高有時裂川去何時迴雙睫
不能濡六藏無可摧不聞搴蓬事何必深悲哉
同前次韻陸龜蒙
靈氣獨不死尚能成綺文如何孤窆裏猶自讀三墳
落日送萬古秋聲含七哀枯株不蕭瑟枝榦虚崔嵬伊
昔臨大道歌鍾醉高臺臺今已平地秪有春風迴明月
白草死積隂荒隴摧聖賢亦如此慟絶真悠哉
讀黃帝隂符經寄鹿門子陸龜蒙
清晨整冠坐朗詠三百言備識天地意獻詞犯乾坤何
事不隠德降靈生軒轅口銜造化斧鑿破機關門五賊
忽迸逸萬物爭崩奔虚施神仙要莫救華池源但學戰
勝術相高甲兵屯龍蛇競起陸鬭血浮中原成湯與周
武反覆更為尊下及秦漢得黷弄兵亦煩姦強自林據
仁弱無枝蹲狂喉恣吞噬逆翼爭飛翻家家伺天發不
肯匡淫昏生民墜塗炭比屋為冤魂秪為讀此書大樸
難久存微臣與軒轅亦是萬世孫未能窮意義豈敢求
瑕痕曾亦愛兩句可與賢達論生者死之根死者生之
根方寸了十字萬化皆胚渾身外更何事眼前徒自喧
黃河但東注不見歸崑崙晝短苦夜永勸君傾一樽
奉和讀隂符經見寄皮日休
三百八十言出自伊祁氏上以生神仙次云立仁義玄
機一以發五賊紛然起結為日月精融作天地髓不測
似隂陽難名若神鬼得之昇高天失之沈厚地具茨雲
木老大塊烟霞委自顓頊以降賊為聖人軌堯乃一庶
人得之賊帝摰摰見其德尊脫身授其位舜惟一鰥民
冗冗作什器得之賊帝堯白丁作天子禹本刑人後以
功繼其嗣得之賊帝舜用以平洚水自禹及文武天機
&KR0008;然弛姬公樹其綱賊之為聖智聲詩川競大禮樂山
爭峙爰從幽厲餘宸極若孩稚九伯真犬彘諸侯實虎
兕五星合其耀白日下闕里繇是生聖人於焉當亂紀
黃帝之五賊拾之若青紫高揮春秋筆不可刊一字賊
子虐甚斨姦臣痛於箠至今千餘年蚩蚩受其賜時代
更復改刑政崩且陊予將賊其道所動多訿毁叔孫與
臧倉賢聖多如此如何黃帝機吾得多坎躓縱失生前
禄亦多身後利我欲賊其名垂之千萬祀
初夏遊楞伽精舍皮日休
越舼輕似萍漾漾出烟郭人聲漸疎曠天氣忽寥廓伊
予愜斯志有似劀□瘼遇勝即夷猶逢幽且淹泊俄然
棹深處虚無倚巖崿霜毫一道人引我登龍閣當中見
夀象欲禮光紛箔珠幡時相鏗恐是諸天樂樹杪見觚
稜林端逢赭堊千尋井猶在萬祀靈不涸下通蛟人道
水色黮而惡欲照六藏驚將窺百骸愕朅去山南嶺其
險如邛笮悠然放吾興欲把青天摸紫藤垂罽珥紅荔
縣纓絡蘚厚滑似漦峰尖利如鍔斯須到絶頂似愈漸
離㸌一片太湖光只驚天漢落梅風脫綸帽乳水透芒
屩嵐姿與波彩不動渾相著既不暇供應將何以酬酢
却來穿竹徑似入青油幕穴恐水君開龕如鬼工鑿窮
幽入兹院前楯臨巨壑遺畫龍奴獰殘香蟲篆薄褫魂
窺玉鏡澄慮聞金鐸雲態共縈留鳥言相許諾古木勢
如虺近之恐相蠚怒泉聲似激聞之意爭博時禽倏已
默衆籟蕭然作遂令不羈性戀此如纏縛念彼上人者
將生付寂寞曾無膚撓事肯把心源度胡為儒家流沒
齒勤且恪沐猴本不冠未是謀生錯言行既異調棲遲
亦同託願力儻不遺請作華林鶴
奉和初夏遊楞伽精舍次韻陸龜蒙
吳都涵汀洲碧液浸郡郭微雨蕩春醉上下一清廓竒
蹤欲探討靈物先瘵瘼飄然蘭葉舟旋倚烟霞泊吟談
亂篙㯭夢寐雜巘㟧纖情不可逃洪筆難暫閣豈知楞
伽會乃在山水箔金仙著書日世界名極樂薝蔔冠諸
香琉璃代華堊禽言經不輟象口川寧涸萬善峻為城
巉巉扞羣惡清晨欲登造安得無自愕險穴駭坤牢高
蘿挂天笮池容澹相向蛟怪如可摸苔蔽石髓根蒲差
水心鍔嵐侵達摩髻日照狻猊絡仰首乍眩旋迴眸更
煇㸌簷端凝(去聲)飛羽磴外浮碧落到迥解風襟臨幽濯
雲屩塵機性非便靜境心所著自取海鷗知何煩尸祝
酢峯圍震澤岸翠浪舞綃幕瀲灔豈堯遭㟞嵃非禹鑿
潛聽鍾梵處别有松桂壑靄重燈不光泉寒網猶薄僮
能躡孤刹鳥慣親摐鐸服道身可遺乞閒心已諾人間
亦何事萬態相毒蠚戰壘競高深儒衣謾襃博宣尼名
位達未必春秋作管氏包伯圖須人解其縛伊予采樵
者蓬藋方索漠近得風雅情聊將聖賢度多君富遒采
識度兩清恪詎寵生滅詞肯教夷夏錯未為堯舜用且
向烟霞託我亦擺塵埃他年附鴻鶴
公齋四詠皮日休
小松
婆娑只三尺移來白雲徑亭亭向空意已解凌遼夐葉
健似虬鬚枝脆如鶴脛清音猶未成紺彩空不定隂圓
小芝蓋鱗澁脩荷柄先愁被鷃搶預恐遭蝸病結根幸
得地且免離離映磥砢不難遇在保晩成性一日造明
堂為君當畢命
小桂
一子落天上生此青璧枝歘從山之幽斸斷雲根移勁
挺隠珪質盤珊緹油姿葉彩碧髓融花狀白毫蕤稜層
立翠節偃蹇樛青螭影澹雪霽後香汎風和時吾祖在
月竁孤貞能見怡願老君子地不敢辭喧卑
新竹
笠澤多異竹移之植後楹一架三百本綠沈森冥冥圓
緊珊瑚節釤利翡翠翎儼若青帝仗矗如紫姑屏槭槭
微風度漠漠輕靄生如神語鈞天似樂奏洞庭一玩九
藏冷再聞百骸醒有根可以執有&KR1597;(音福譜云竹實)可以馨願
稟君子操不敢先凋零
鶴屛
三幅吹空縠孰寫仙禽狀䯔耳側似聽(相鶴經云䯓頬䯔耳則聽響遠)
赤精曠如望(露眼赤精則視遠)引吭看雲勢翹足臨池樣頗似
近蓐席還如入方丈盡日空不鳴窮年但相向未許子
晉乘難教道林放貌既合羽儀骨亦符法相願升君子
堂不必思崐閬
奉和公齋四詠次韻陸龜蒙
小松
擢秀逋客巖遺根飛鳥徑因求飾清閟遂得辭危夐貞
同柏有心至若珠無脛枝形短未怪鬛數差難定(名山記云)
(松有兩鬛三鬛七鬛者言如馬鬛形也言粒者非)況密三天風方遵四時柄那
興培塿歎免答鄰里病微霜靜可分片月疎堪映竒當
虎頭筆韻叶通明性會拂陽烏胷掄材膺帝命
小桂
諷賦輕八植擅名方一枝才高不滿意更自寒山移宛
宛别雲態蒼蒼出塵姿烟歸助華杪雪點迎芳蕤青條
坐可結白日如奔螭諒無&KR1937;(音鶯)翦憂即是蕭森時洛浦
雖有蔭騷人聊自怡終為濟川擑豈在論高卑
新竹
别塢破苔蘚嚴城樹軒楹恭聞稟璇璣化質離青冥(竹璇)
(璣玉精受氣於玄軒之宿)色可定雞頸實堪招鳳翎立窺五嶺秀坐
對三都屏晴月窈窕入曙烟霏微生昔者尚借宅況來
處賓庭金罍縱傾倒碧露還鮮醒若非抱苦節何以偶
惟馨徐觀稚龍出更賦錦苞零
鶴屛
時人重花屏獨即胎化狀叢毛練分彩疎節筇相望(八公)
(相鶴經云大毛落叢毛生其色如雪又云高脚疎節則多跛也)曾無氃氋態頗得連軒
樣勢擬搶高尋身猶在函丈如憂雞鶩鬭似憶烟霞向
塵世任縱横霜襟自閒放空資明遠思不待浮丘相何
繇振玉衣一舉棲瀛閬
覽皮先輩盛製因作十韻以寄用伸歎仰
崔璐
河嶽挺靈異星辰精氣殊在人為英哲與國作禎符襄
陽得竒士俊邁真龍駒勇果魯仲由文賦蜀相如渾浩
江海廣葩華桃李敷小言入無間大言塞空虚幾人遊
赤水夫子得玄珠鬼神爭奥秘天地惜洪罏既有曾參
行仍兼君子儒吾知上帝意將使居黃樞好保千金體
須為萬姓謨
奉酬次韻皮日休
伊余幼且賤所稟自以殊弱歲謬知道有心匡皇符意
超海上鷹運跼轅下駒縱性作古文所為皆自如但恐
才格劣敢誇詞彩敷句句考事實篇篇窮玄虚誰能變
羊質競不獲&KR0784;珠粤有造化手曾開天地罏文章鄴下
秀氣貌淹中儒展我此志業期君持中樞蒼生眼穿望
勿作磻溪謨
奉和因贈至一百四十言陸龜蒙
孔聖鑄顔事垂之千載餘其間王道乖化作荆榛墟天
必授賢哲為時攻翦除軻雄骨已朽百氏徒趦趄近者
韓文公首為開闢鋤夫子又繼起隂霾終廓如搜得萬
古遺裁成十編書南山盛雲雨東序堆瓊琚偶此真籍
客悠揚兩情攄清辭忽窈窕雅韻何虚徐唱既野芳坼
酬還天籟疎輕波掠翡翠曉露披芙蕖儷曲信寡和末
流難嗣初空持一竿餌有意䱷鯨魚
松陵集卷二
