松陵集跋
古松陵即今之吴江予同年濟寕劉君濟民來為邑令
謂是集為其邑故物而人未之見授儒士盧雍挍勘捐
俸刻之予觀唐詩人多尚次韻至元白而益盛其萃而
成編則有漢上題襟斷金及是三集按皮氏自序謂一
歲之中詩凡六百五十八首其富如此則又題襟斷金
之所無者况其遊燕題詠類多吴中之作後之希賢懷
古者將扵是乎攷固吴人所當寶也劉君為政不减古
人其刻是集豈直私扵一邑盖將公之天下者也弘治
壬戌九月二日前進士吴都穆跋
