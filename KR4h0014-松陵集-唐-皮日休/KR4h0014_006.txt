松陵集卷六
今體七言詩九十二首
寒夜同襲美訪北禪院寂上人陸龜蒙
月樓風殿靜沈沈披拂霜華訪道林鳥在寒枝棲影動
人依古堞坐禪深明時尚阻青雲步半夜猶追白石吟
自是海邊鷗伴侣不勞金偈更降心
奉和次韻皮日休
院寒青靄正沈沈霜棧乾鳴入古林數葉貝書松火暗
一聲金磬檜烟深陶潛見社無妨醉殷浩譚經不廢吟
何事欲攀塵外契除君皆有利名心
江南道中懷茅山廣文南陽博士三首
皮日休
寒嵐依約認華陽遙想高人卧草堂半日始齋青䭀飯
移時空印白檀香鶴雛入夜歸雲屋乳管逢春落石牀
誰道夫君無伴侣不離窗下見羲皇
住在華陽第八天望君唯欲結良緣堂扄洞裏千秋燕
樹蓋巖根數斗泉壇上古松疑度世觀中幽鳥恐成仙
不知何事迎新歲烏衲裘中一覺眠(烏衲裘出王筠集)
五色香烟惹内文(許遠遊燒香五色烟)石飴初熟酒初醺將開丹
竈那防鶴欲算碁圖却望雲海氣半生當洞見瀑冰初
拆隔山聞如何世外無交者(許邁與王羲之父子為世外之交)一卧金
壇只有君
奉和次韻陸龜蒙
一片輕帆背夕陽望三峰拜七真堂(三茅二許一陽一郭是謂七真)天
寒夜漱雲牙淨雪壊晴梳石髮香自拂烟霞安筆格獨
開封檢試砂牀莫言洞府能招隠會輾飇輪見玉皇
壺中行坐可移天何況林間息萬緣組綬任垂三品石
珮環從落四公泉丹臺已運隂陽火碧簡須雕次第仙
(廣文三年猶在場中)想得雷平春色動五芝烟甲又芊眠
良常應不動移文金醴從酸亦自醺(蓬莱公洛廣文以金醴四升待主簿)
(主簿恨其味酸)桂父舊歌飛絳雪桐孫新韻倚玄雲春臨柳谷
鶯先覺曙醮蕪香鶴共聞珍重雙雙玉條脱盡憑三島
寄羊君
早春雪中作吳體寄襲美陸龜蒙
迎春避臘不肻下欺花凍草還飄然光填馬窟蓋塞外
勢壓鶴巢偏殿巔山爐癭節萬状火墨突乾衰孤穗烟
君披鶴&KR0769;獨自立何人解道真神仙
奉和皮日休
威仰噤死不敢語瓊花雲魄清珊珊溪光冷射觸&KR2141;鳿
柳帶凍脆攅闌干竹根乍燒玉節快酒面新潑金膏寒
全吳縹瓦十萬戶惟君與我如袁安
吳中言情寄魯望皮日休
古来傖父愛吳鄉一上胥臺不可忘愛酒有情如手足
除詩無計似膏肓宴時不輟琅書味齋日難判玉鱠香
為說松江堪老處滿船烟月濕莎裳
奉和次韻陸龜蒙
菰烟蘆雪是儂鄉釣線隨身好坐忘徒愛右軍遺點畫
閒披左氏得膏肓無因月殿聞移屧祇有風汀去採香
莫問江邊漁艇子玉皇看賜羽衣裳
行次野梅皮日休
蔦拂蘿梢一樹梅玉妃無侣獨徘徊好臨王母瑤池發
合傍蕭家粉水開共月已為迷眼伴與春先作斷腸媒
不堪便向多情道萬片霜華雨損来
奉和次韻陸龜蒙
飛棹參差拂早梅強欺寒色尚低徊風憐薄媚留香與
月會深情借艷開梁殿得非蕭帝瑞齊宫應是玉兒媒
不知謝客離腸醒臨水剛添萬恨来
揚州看辛夷花皮日休
臘前千朵亞芳叢細膩偏勝素柰功螓首不言披曉雪
麝臍無主任春風一枝拂地成瑤圃數樹參庭是蕊宫
應為當時天女服至今猶未放全紅
奉和次韻陸龜蒙
柳疎梅墮少春叢天遣花神别致功高處朵稀難避日
動時枝弱易為風堪將亂蕊添雲肆若得千株便雪宫
不待羣芳應有意等閒桃杏即爭紅
暇日獨處寄魯望皮日休
幽慵不覺耗年光犀柄金徽亂一牀野客共為賖酒計
家人同作借書忙園蔬預遣分僧料廩粟先教算鶴糧
無限高情好風月不妨猶得事吾王
奉和陸龜蒙
謝府殷樓少暇時又抛清宴入書帷三千餘歲上下古
八十一家文字竒(司馬遷書上下紀三千餘歲太玄有八十一家率多竒字)冷夢漢
臯懷鹿隠靜憐烟島覺鴻離知君滿篋前朝事鳳諾龍
奴借與窺
屣步訪魯望不遇皮日休
雪晴墟里竹敧斜蠟屐徐吟到陸家荒徑掃稀堆栢子
破扉開澁染苔花壁閒定欲圖雙檜厨靜空如飯一麻
擬受太玄今不遇可憐遺恨似侯芭
奉和襲美見訪不遇陸龜蒙
為愁烟岸老塵囂扶病呼兒劚翠苕祇道府中持簡牘
不知林下訪漁樵花盤小墢晴初壓葉擁疎籬凍未燒
倚杖徧吟春照午一池冰段幾多消
開元寺客省早景即事皮日休
客省蕭條柿葉紅樓臺如畫倚霜空銅池數滴桂上雨
金鐸一聲松杪風鶴靜時来珠像側鴿馴多在寳幡中
如何塵外虚為契不得支公此會同
奉和次韻陸龜蒙
月上罘罳叠影紅一聲清梵萬緣空䙰褷滿地貝多雪
料峭入樓于闐風水榭初抽寥泬思竹窗猶掛夢魂中
靈香散盡禪家接誰共殷源小品同(辨正論亦有九流一曰禪家者流殷)
(浩讀小品經下二百籖疑義以問支道林)
獨夜有懷因作吳體寄襲美陸龜蒙
人吟側景抱凍竹鶴夢缺月沈枯梧清澗無波鹿無魄
白雲有根虬有鬚雲虬澗鹿真逸調刀名錐利非良圖
不然快作燕市飲笑撫肉枅(音磬)眠酒壚
奉和次韻皮日休
病鶴帶霜傍獨屋破巢含雪傾孤梧濯足將加漢光腹
抵掌欲將梁武鬚隠几清吟誰敢敵枕琴酣卧真堪圖
此時枉欠高散物枏瘤作樽石作壚
病中有人惠海蠏轉寄魯望皮日休
紺甲青筐染菭衣島夷初寄北人時離居定有石帆覺
失伴唯應海月知族類分明連璅&KR1436;(璅&KR1436;似小蚌有一小蟹在腹中&KR1436;出)
(求食故淮海之人呼為蟹奴)形容好箇似蟛蜞病中無用雙螯處寄
與夫君左手持
詶襲美見寄海蟹陸龜蒙
藥杯應阻蟹螯香却乞江邊採捕郎自是揚雄知郭索
(太玄經云蟹之郭索)且非何胤敢餦餭(何胤侈于食味稍欲去其甚者猶有䱇腊糟蟹)骨
清猶似含春靄沫白還疑帶海霜強作南朝風雅客夜
来偷醉早梅傍
病中美景頗阻追遊因寄魯望皮日休
癭牀閒卧晝迢迢唯把真如慰寂寥南國不須收薏苡
百年終竟是芭蕉藥前美禄應難斷枕上芳辰豈易銷
看取病来多少日早梅零落玉華焦
奉詶病中見寄陸龜蒙
逢花逢月便相招忽卧雲疏隔野橋春恨與誰同酩酊
玄言何處問逍遙題詩石上空迴筆拾蕙汀邊獨倚橈
早晩却還岩下電(襲美時有眼疾)共尋芳徑結烟條
闔閭城北有賣花翁討春之士往往造焉因招襲
美陸龜蒙
故城邊有賣花翁水曲舟輕去盡通十畝芳菲為舊業
一家烟雨是元功閒添藥品年年别笑指生涯樹樹紅
若要見春歸處所不過攜手問東風
魯望以花翁之什見招因次韻詶之
皮日休
九十攜鋤傴僂翁小園幽事盡能通劚烟栽藥為身計
負水澆花是世功婚嫁定期杉葉紫蓋藏應待桂枝紅
不知家道能多少只在勾芒一夜風
病中庭際海石榴花盛發感而有寄
皮日休
一夜春工綻絳囊碧油枝上晝煌煌風勻祇似調紅露
日暖唯憂化赤霜火齊滿枝燒夜月金津含蕊滴朝陽
不知桂樹知情否無限同遊阻陸郎
奉和次韻陸龜蒙
紫府真人餉露囊猗蘭燈燭未熒煌丹華乞曙先侵日
金焰欺寒却照霜誰與佳名從海曲祇應芳裔出河陽
那堪謝氏庭前見一段清香染郄郎
早春以橘子寄魯望皮日休
箇箇和枝葉捧鮮彩凝猶帶洞庭煙不為韓嫣金九重
直是周王玉果圓剖似日魂初破後弄如星髓未銷前
知君多病仍中聖盡送寒苞向枕邊
襲美以春橘見惠兼之雅篇因次韻詶謝
陸龜蒙
到春猶作九秋鮮應是親封白帝煙良玉有漿須讓味
明珠無纇亦羞圓堪居漢苑霜梨上合在仙家火棗前
珍重更過三十子不堪分付野人邊(王僧辯嘗為荆南得橘一蔕三十子)
(以獻梁元帝)
病中書情寄上崔諫議(時眼疾未平)皮日休
十日來來曠奉公閉門無事忌春風蟲絲度日縈琴薦
蛀粉經時落酒筒馬足歇從殘漏外魚須抛在亂書中
殷勤莫怪求醫切只為山櫻欲放紅
奉和次韻陸龜蒙
或偃虚齋或在公藹然林下昔賢風庭間有蝶爭烟蕊
簾外無人報水筒行藥不離深幌底(時患眼疾)寄書多向遠
山中西園夜燭偏堪憶曾為題詩刻半紅
病孔雀皮日休
烟花雖媚思沈冥猶自擡頭護翠翎強聽紫簫如欲舞
困眠紅樹似依屏因思桂蠧傷肌骨為憶松鵝損性靈
盡日春風吹不起鈿毫金縷一星星
奉和陸龜蒙
懶移金翠傍簷楹斜倚芳叢舊態生唯奈瘴烟籠飲啄
可堪春雨滯飛鳴鴛鴦水畔迴頭羨荳蔲圖前舉眼驚
爭得鷓鴣来伴著不妨還校有心情
上元日道室焚修寄襲美陸龜蒙
三清今日聚靈官玉刺齊抽謁廣寒執蓋冒花香寂歴
侍晨交珮響闌珊(執蓋侍晨皆仙之貴侶矣)將排鳳節分階易欲校
龍書下筆難唯有世塵中小兆夜来心拜七星壇
奉和次韻皮日休
明真臺上下仙官玄藻初吟萬籟寒飇御有聲時杳杳
寳衣無影自珊珊蕊書乞見齋心易玉籍求添拜首難
端簡不知清景暮靈蕪香燼落金壇
正月十五日惜春寄襲美陸龜蒙
六分春色一分休滿眼東波盡是愁花匠礙寒應束手
酒龍多病尚垂頭無窮懶惰齊中散有底機謀敵右侯
見織短篷裁小檝拏烟閒弄個漁舟
奉詶惜春見寄皮日休
十五日中春日好可憐沈痼冷如灰以前雖被愁將去
向後須教醉領来梅片盡飄輕粉靨柳芽初吐爛金醅
病中無限花番次為約東風且住開
聞魯望遊顔家林園病中有寄皮日休
一夜韶姿著水光謝家春草滿池塘細挑泉眼尋新脈
輕把花枝嗅宿香蝶欲試飛猶護粉鶯初學囀尚羞簧
分明不得同君賞盡日傾心羨索郎
襲美病中見寄次韻詶之陸龜蒙
日華風蕙正交光羯末相攜藉草塘(羯謝玄小字末謝川小字)佳酒
旋傾醽醁嫩短船閒弄木蘭香烟絲鳥拂来縈帶蕊㯼
人收去約簧今日好為聯句會不成剛為欠檀郎
春雨即事寄襲美陸龜蒙
小謝輕埃日日飛(小謝詠雨詩有散漫似輕埃句)城邊江上阻春暉雖
愁野岸花房凍還得山家藥笋肥雙屐著頻看齒折敗
裘披苦見毛稀比鄰釣叟無塵事灑笠鳴蓑夜半歸
奉和次韻皮日休
織恨凝愁映鳥飛半旬飄灑掩韶暉山容洗得如烟瘦
地脈流来似乳肥野客正閒移竹遠幽人多病探花稀
何年細濕華陽道兩乘巾車相並歸
魯望春日多尋野景日休抱疾杜門因有是寄
皮日休
野侶相逢不待期半緣幽事半緣詩烏紗任岸穿筋竹
白袷從披趁肉芝數卷蠧書碁處展幾升菰米釣前炊
病中不用君相憶折取山櫻寄一枝
奉和次韻陸龜蒙
雖失春城醉上期下帷裁徧未裁詩因吟郢岸百畝蕙
欲采商崖三秀芝棲野鶴籠寬使織施山僧飯别教炊
但醫沈約重瞳健不怕江花不滿枝
偶掇野蔬寄襲美有作陸龜蒙
野園煙裏自幽尋嫩甲香蕤引漸深行歇每依鵶舅影
挑頻時見鼠姑心凌風藹彩初攜籠帶露虚疎或貯襟
欲助春盤還愛否不妨蕭灑似家林
魯望以躬掇野蔬兼示雅什用以詶謝
皮日休
杖擿春烟暖向陽煩君為我致盈筐深挑乍見牛脣液
(爾雅云藚牛脣一名水蕮)細掐徐聞鼠耳香(本草云葉似鼠耳莖赤可生食)紫甲采
從泉脈畔翠牙搜自石根傍彫胡飯熟&KR0008;餬軟不是高
人不合嘗
卧疾感春寄魯望皮日休
烏皮几上困騰騰玉柄清羸愧不能昨夜眠時稀似鶴
今朝餐數減於僧藥銷美禄應夭折醫過芳辰定鬼憎
任是雨多遊未得也須收在探花朋
奉和次韻陸龜蒙
共尋花思極飛騰病帶春寒去未能烟徑水涯多好鳥
竹牀蒲椅但高僧須知日富為神授祇有家貧免盜憎
除却書函圖籍外更將何事結良朋
徐方平後聞赦因寄襲美陸龜蒙
新春旒扆御翬軒海内初傳渙汗恩秦獄已收為厲氣
瘴江初返未招魂英材盡作龍蛇蟄(時停貢舉)戰地多成虎
豹村除却數般傷痛外不知何事及王孫
奉和次韻皮日休
金雞烟外上臨軒紫誥新垂作解恩涿鹿未銷初敗血
新安頓雪已坑魂空林葉盡蝗来郡腐骨花生戰後村
未遣蒲車問幽隠共君應老抱桐孫
襲美以魚牋見寄因謝成篇陸龜蒙
𢷬成霜粒細鱗鱗知作愁吟幸見分向日乍驚新蠒色
臨風時辨白萍文(魚子曰白萍)好將花下承金粉堪送天邊
詠碧雲見倚小窗親襞染盡圖春色寄夫君
奉詶見答魚牋之什皮日休
輕如隠起膩如飴除却鮫工解製稀欲寫恐成河北詔
試裁疑是水仙衣毫端白獺脂猶濕指下冰蠶子欲飛
若用莫將閒處去好題春思贈江妃
病後春思皮日休
連錢錦暗麝氛氲荆思多才詠鄂君孔雀鈿寒窺沼見
石榴紅重墮階聞牢愁有度應如月春夢無心祇似雲
應笑病来慙滿願花牋好作斷腸文
奉和次韻陸龜蒙
氣和靈府漸氤氲酒有賢人藥有君七字篇章看月得
百勞言語傍花聞閒尋古寺銷晴日最憶深溪枕夜雲
早晩共搖孤艇去紫屏風外碧波文
襲美以公齋小宴見招因代書寄之
陸龜蒙
早雲纔破漏春陽野客晨興喜又忙自與酌量煎藥水
别教安置曬書牀依方釀酒愁遲去借樣裁巾怕索將
唯待數般幽事了不妨還入少年場
偶成小酌招魯望不至以詩為解因次韻詶之
皮日休
醉侶相邀愛早陽小筵催辦不勝忙衝深柳駐吳娃幰
倚短花排羯鼓牀金鳳欲為鶯引去鈿蟬疑被蝶勾將
如何共是忘形者不見漁陽摻一場
以紗巾寄魯望因而有作皮日休
周家新樣替三梁(頭巾起後周武帝)裹髮偏宜白面郎掩斂乍
疑裁黑霧輕明渾似戴玄霜今朝定見看花吳明日應
聞漉酒香更有一般君未識虎文巾在絳霄房
襲美以紗巾見惠繼以雅音因次韻詶謝
陸龜蒙
薄如蟬翅背斜陽不稱春前贈&KR1933;(女減反)郎初覺頂寒生
遠吹預憂頭白透新霜堪窺水檻澄波影好拂花牆亞
蕊香知有芙蓉留自戴(桐栢真人戴芙蓉冠也)欲峩烟霧訪黃房
聞襲美有親迎之期因以寄賀陸龜蒙
梁鴻夫婦欲雙飛細雨輕寒拂雉衣初下雪窗應眷戀
次乘烟幰奈光輝參差扇影分華月斷續簫聲落翠微
見說春風偏有賀露花千朵照庭闈
臨頓宅將有歸于之日魯望以詩見貺因抒懷詶
之皮日休
共老林泉忍暫分此生應不識迴文幾枚竹笥送德曜
一乘柴車迎少君舉案品多緣澗藥承家事少為溪雲
居然自是幽人事輒莫教他孫夀聞
襲美以巨魚之半見分因以詶謝陸龜蒙
誰與春江上信魚可憐霜刃截来初鱗隳似撤騷人屋
腹斷疑傷遠客書避網幾跳山影破逆風曾蹙浪花虚
今朝最是家童喜免泥荒畦掇野蔬
奉和皮日休
釣公来信自松江三尺春魚撥剌霜腹内舊鈎苔染澁
腮中新餌藻和香冷鱗中斷榆錢破寒骨平分玉筯光
何事貺君偏得所祇緣同是越航郎
館娃宫懷古皮日休
艷骨已成蘭麝土宫牆依舊壓層崖弩臺雨壊逢金鏃
香徑泥銷露玉釵硯沼秖留溪鳥浴屧廊空信野花埋
姑蘇麋鹿真閒事須為當時一愴懷
奉和次韻陸龜蒙
鏤楣消落濯春雨蒼翠無言空斷崖草碧未能忘帝女
燕輕猶自識宫釵江山秖有愁容在劍珮應和愧色埋
賴有伍員騷思少吳王纔免似荆懷
襲美以紫石硯見贈以詩迎之陸龜蒙
霞骨堅来玉自愁琢成飛燕古釵頭澄沙脆弱聞應伏
青鐵沈埋見亦羞最稱風亭批碧簡好將雲竇漬寒流
君能把贈閒吟客徧寫江南物象酬
以紫石硯寄魯望兼詶見贈皮日休
樣如金蹙小能輕微潤將融紫玉英石墨一研為鳳尾
寒泉半勺是龍睛騷人白芷傷心暗狎客紅筵奪眼明
兩地有期皆好用不須空把洗溪聲
同襲美遊北禪院(院即故司勲陸郎中舊宅)陸龜蒙
連延花蔓映風廊岸幘披襟到竹房居士祇今開梵處
先生曾是草玄堂清樽林下看香印遠岫窗中挂鉢囊
今日有情消未得欲將名理問思光
奉和皮日休
戚歴杉隂入草堂老僧雖見似相忘吟多幾轉蓮花漏
坐久重焚栢子香魚慣齋時分淨食鴿能閒處傍禪牀
雲林滿眼空羇滯欲對彌天却自傷
孫發百篇將遊天台請詩贈行因以送之
皮日休
孫子荆家思有餘元戎曾薦入公車百篇宫體喧金屋
一日官銜下玉除紫府近通齋後夢赤城新有寄来書
因逢二老如相問正滯江南為鮸魚
奉和陸龜蒙
直應天授與詩情百詠唯消一日成去把彩毫揮下國
歸參黃綬别春卿閒窺碧落懷烟霧暫向金庭隠姓名
珍重興公徒有賦石梁深處是君行
薔薇陸龜蒙
倚牆當戶自横陳致得貧家似不貧外布芳菲雖笑日
中含芒刺欲傷人清香往往生遙吹狂蔓看看及四鄰
遇有客来堪玩處一端晴綺照烟新
奉和次韻皮日休
誰繡連延滿戶陳暫應遮得陸郎貧紅芳掩斂將迷蝶
翠蔓飄颻欲挂人低拂地時如墮馬高臨牆處似窺鄰
秖應是董雙成戲剪得神霞寸寸新
聞開元寺開笋園寄章上人皮日休
園鏁開聲駭鹿羣滿林鮮籜水犀文森森競泫林梢雨
&KR1128;&KR1128;爭穿石上雲並出亦如鵝管合各生還似犬牙分
折烟束露如相遺何胤明朝不茹葷
奉和陸龜蒙
春龍爭地養檀欒況是雙林雨後看迸出似毫當垤㙞
孤生如恨倚欄干凌虚勢欲齊金刹折贈光宜照玉盤
更待錦苞零落後粉環高下挶烟寒
春夕陪崔諫議櫻桃園宴皮日休
萬樹香飄水麝風蠟燻花雪盡成紅夜深歡態状不得
醉客圖開明月中(衛恊畫醉客圖)
奉和陸龜蒙
佳人芳樹雜春蹊花外烟濛月漸低幾度艷歌清欲轉
流鶯驚起不成棲
松江早春皮日休
松陵清淨雪消初見底新安恐未如穏凭船舷無一事
分明數得鱠殘魚
奉和陸龜蒙
柳下江飡待好風暫時還得狎漁翁一生無事烟波足
唯有沙邊水勃公
女墳湖(即吳王葬女之所)皮日休
萬貴千奢已寂寥可憐幽憤為誰嬌須知韓重相思骨
直在芙蓉向下消
奉和陸龜蒙
水平波淡繞迴塘鶴殉人沈萬古傷應是離魂雙不得
至今沙上少鴛鴦
泰伯廟皮日休
一廟爭祠兩讓君幾千年後轉清芬當時盡解稱高義
誰敢教他□卓聞
奉和陸龜蒙
故國城荒德未荒年年椒奠溼中堂邇来父子爭天下
不信人間有讓王
宿木蘭院皮日休
木蘭院裏雙棲鶴長被金鉦聒不眠今夜宿来還似爾
到明無計夢雲泉
奉和次韻陸龜蒙
苦吟清漏迢迢極月過花西尚未眠猶憶故山敧警枕
夜来嗚咽似流泉
重題薔薇皮日休
濃似猩猩初染素輕於燕燕欲凌空可憐細麗難勝日
照得深紅作淺紅
奉和次韻陸龜蒙
穠華自古不得久況是倚春春已空更被夜来風雨惡
滿階狼藉沒多紅
春夕酒醒皮日休
四絃纔罷醉蠻奴酃醁餘香在翠爐夜半醒来紅蠟短
一枝寒淚作珊瑚
奉和陸龜蒙
幾年無事傍江湖醉倒黃公舊酒爐覺後不知新月上
滿身花影倩人扶
松陵集卷六
