松陵集卷九
今體五七言詩八十六首
過張祜處士丹陽故居(并序)顔萱
萱與故張處士祜世家通舊尚憶孩稚之歲與伯氏嘗
承處士撫抱之仁目管輅為神童期孔融於偉器光隂
徂謝二紀于兹適經其故居已易他主訪遺孤之所止
則距故居之右二十餘步荆榛之下蓽門啟焉處士有
四男一女男曰椿兒桂兒椅兒杞兒問之三已物故唯
杞為遺孕與其女尚存欲揖杞與言則又求食於汝墳
矣但有霜鬢而黃冠者杖策迎門乃昔時愛姬崔氏也
與之話舊歴然可聽嗟乎葛帔練裙兼非所有琴書圖
籍盡屬他人又云横塘之西有故田數百畝力既貧窶
十年不耕唯歲賦萬錢求免無所嗚呼昔為穆生置醴
鄭公立鄉者復何人哉因吟五十六字以聞好事者
憶昔為兒逐我兄曾抛竹馬拜先生書齋已换當時主
詩壁空題故友名豈是爭權留怨敵可憐當路盡公卿
柴扉草屋無人問猶向荒田責地征
和張處士詩(并序)陸龜蒙
張祜字承吉元和中作宫體小詩辭曲艷發當時輕薄
之流能其才合譟得譽及老大稍窺建安風格誦樂府
錄知作者本意短章大篇往往間出諫諷怨譎時與六
義相左右善題目佳境言不可刊置别處此為才子之
最也繇是賢俊之士及高位重名者多與之游謂有鵠
鷺之野孔翠之鮮竹柏之貞琴磬之韻或薦之於天子
書奏不下亦受辟諸侯府性狷介不容物輒自劾去以
曲阿地古澹有南朝之遺風遂築室種樹而家焉性嗜
水石常悉力致之從知南海間罷職載羅浮石笋還不
蓄善田利産為身後計死未二十年而故姬遺孕凍餒
不暇前所謂鵠鷺孔翠竹柏琴磬之家雖朱輪尚乘遺
編尚吟未嘗一省其孤而恤其窮也噫人假之為翫好
不根於道義耶懼其怨刺於神明耶天果不愛才没而
猶譴耶吾一不知之友人顔弘至行江南道中訪其廬
作詩弔而序之屬予應和予汩没者不足哀承吉之道
邀襲美同作庶乎承吉之孤倚其傳而有憐者
勝華通子共悲辛荒徑今為舊宅鄰一代交遊非不貴
五湖風月合教貧魂應絶地為才鬼名與遺編在史臣
聞道平生偏愛石至今猶泣洞庭人
魯望憫承吉之孤為詩序邀予屬和欲用予道振
其孤而利之噫承吉之困身後乎魯望視予困
與承吉生前孰若哉未有已困而能振人者然
抑為之辭用塞良友之意皮日休
先生清骨葬烟霞業破孤存孰為嗟幾箧詩編分貴位
一林石笋散豪家兒過舊宅啼楓影姬繞荒田泣稗花
唯我共君堪便戒莫將文譽作生涯
旅泊吴門呈一二同志張賁
一舸吴江晩堪憂病廣文鱸魚誰與伴鷗鳥自成羣反
照縦横水斜空斷續雲異鄉無限思盡付酒醺醺
奉酬次韻陸龜蒙
高秋能叩觸天籟忽成文苦調雖潜倚靈音自絶羣茅
峰曾醮斗笠澤久眠雲許伴山中躅三年任一醺
賁中間有吴門旅泊之什多垂見和更作一章以
伸詶謝張賁
偶發陶匏響皆蒙組繡文清秋將落帽子夏正離羣有
恨書燕雁無聊賦郢雲徧看心自醉不是酒能醺
更次韻奉詶陸龜蒙
獨倚秋光岸風漪學簟文玄堪教鳳集書好换鵝羣葉
堕平臺月香消古徑雲強歌非白紵聊以送餘醺
魯望示廣文先生吴門二章情格高散可醒俗態
因追想山中風度次韻屬和存于詩編魯望之
命也皮日休
我見先生道休思鄭廣文鶴翻希作伴鷗却覓為羣逸
好冠清月高宜著白雲朝廷未無事争任醉醺醺
能諳肉芝樣解講隠書文終古神仙窟窮年麋鹿羣行
厨煑白石卧具拂青雲應在雷平上支頤復半醺
寄潤卿博士皮日休
高眠可為要玄纁鵲尾金爐一世焚(陶貞白有金鵲尾香爐)塵外
鄉人為許掾山中地主是茅君將收芝菌唯防雪欲曬
圖書不奈雲若便華陽終卧去漢家封禪用誰文
詶襲美先輩見寄倒来韻張賁
尋疑天意喪斯文故選茅峰寄白雲酒後只留滄海客
香前唯見紫陽君近年已絶詩書癖今日兼將筆硯焚
為有此身猶苦患不知何者是玄纁
奉和襲美寄廣文先生陸龜蒙
忽辭明主事真君直取姜巴路入雲龍篆拜時輕誥命
霓襟披後小玄纁峰前北帝三元會石上東卿九錫文
應笑世間名利火等閒靈府剰先焚
軍事院霜菊盛開因書一絶寄上諫議
皮日休
金華千點曉霜凝獨對壺觴又不能已過重陽三十日
至今猶自待王弘
奉詶霜菊見贈之什崔璞
菊花開晩過秋風聞道芳香正滿叢争奈病夫難強飲
應湏速自召車公
奉和諫議詶先輩霜菊陸龜蒙
紫莖芳艷照西風秪怕霜華掠斷叢雖伴應劉還強醉
路人終要識山公
幽居有白菊一叢因而成詠呈一二知已
陸龜蒙
還是延年一種材(菊之别名)即將瑶朵冒霜開不如紅艷臨
歌扇欲伴黃英入酒杯陶令接䍦堪岸著梁王高屋好
敧来(梁朝有白紗高屋帽)月中若有閒田地為勸嫦娥作意栽
奉和張賁
雪彩冰姿號女華寄身多是地仙家有時南國和霜立
幾處東籬伴月斜謝客瓊枝空貯恨袁郎金鈿不成夸
自知終古清香在更出梅妝弄晩霞
奉和皮日休
已過重陽半月天琅華千點照寒烟蘂香亦似浮金靨
花樣還如鏤玉錢翫影馮妃堪比艷鍊形蕭史好争妍
無繇摘向牙箱裏飛上方諸贈列仙
奉和鄭璧
白艷輕明𢃄露痕始知佳色重難羣終朝凝笑梁王雪
盡日慵飛蜀帝雲燕雨似翻瑶渚浪鴈風疑卷玉綃紋
瓊妃若會寬裁翦堪作蟾宫夜舞裙
奉和司馬都
恥共金英一例開素芳須待早霜催遶籬看見成瑶圃
泛酒初迷傍玉杯映水好將蘋作伴犯寒疑與雪為媒
夫君每尚風流事應為徐妃致此栽
華亭鶴聞之舊矣及来吴中以錢半千得一隻養
之始經歲不幸為飲啄所誤經夕而卒悼之不
已遂繼以詩南陽潤卿博士浙東德師侍御毗
陵魏不琢處士東吴陸魯望秀才及厚於余者
悉寄之請垂見和皮日休
池上低摧病不行誰教仙魄反層城隂苔尚有前朝跡
皎月新無昨夜聲菰米正殘三日料筠籠休礙九霄程
不知此恨何時盡遇著雲泉即愴情
莫怪朝来淚滿衣墮毛猶傍水花飛遼東舊事今千古
却向人間葬令威
奉和襲美先輩悼鶴二首
前浙東觀察推官兼殿中侍御史李縠
才子襟期本上清陸雲家鶴伴閑情猶憐反顧五六里
何意忽歸十二城露滴誰聞高葉墜月沉休藉半階明
人間華表堪留語剰向秋風寄一聲
道林曾放雪翎飛應悔庭除閉羽衣料得王恭披鶴氅
倚吟猶待月中歸
奉和張賁
池塘蕭索掩空籠玉樹同嗟一土中莎徑罷鳴唯泣露
松軒休舞但悲風丹臺舊氅難重緝紫府新書豈更通
雲減霧消無處問只留華髮與衰翁
渥頂鮮毛品格馴莎庭閑暇重難羣無端日暮東風起
飄散春空一片雲
奉和陸龜蒙
一夜圓吭絶不鳴八公虚道得千齡方添上客雲眠思
忽伴中仙劍解形但掩叢毛穿古堞永留寒影在空屏
君才幸自清如水更向芝田為刻銘
酆都香稻字重思遥想飛魂去未饑争奈野鴉無數徤
黃昏来占舊棲枝
奉和魏朴
直欲裁詩問杳冥豈教靈化亦浮生風林月動疑留魄
沙島烟愁似藴情雪骨夜封蒼蘚冷練衣寒在碧塘輕
人間飛去猶堪恨况是泉臺遠玉京
經秋宋玉已悲傷况報胎禽昨夜亡霜曉起来無問處
伴僧彈指繞荷塘
傷開元觀顧道士皮日休
協晨宫上啟金扉詔使先生坐蜕歸鶴有一聲應是哭
丹無餘粒恐潜飛烟凄玉笥封雲篆月慘琪花葬羽衣
腸斷雷平舊遊處五芝無影草微微
奉和張賁
鳳麟膠盡夜如何共歎先生劍解多幾度弔来唯白鶴
此時乘去必青騾圖中含景隨殘照琴裏流泉寄逝波
悵望真靈又空返玉書誰授紫微歌
奉和陸龜蒙
何事神超入杳冥不騎孤鶴上三清多應白簡迎將去
即是朱陵鍊更生藥奠肯同椒醑味雲謠空替薤歌聲
武皇徒有飄飄思誰問山中宰相名
奉和鄭璧
斜漢銀瀾一夜東飄飄何處五雲中空留華表千年約
纔畢丹爐九轉功形蜕遠山孤壙月影寒深院曉松風
門人不覩飛升去猶與浮生哭恨同
醉中即席贈潤卿博士皮日休
適越遊吴一散仙銀缾玉柄兩翛然茅山頂上攜書簏
笠澤心中漾酒船桐木布温吟倦後桃花飯熟醉醒前
謝安四十餘方起猶自高閒得數年
奉和次韻張賁
桂枝新下月中仙學海詞鋒譽藹然文陣已推忠信甲
窮波猶認孝廉船清標稱住羊車上俗韻慙居鶴氅前
共許逄蒙快弓箭再穿楊葉在明年
奉和次韻陸龜蒙
共是虚皇簡上仙清詞如羽若飄然登山凡著幾兩屐
破浪欲乘千里船遠夢只留丹井畔閒吟多在酒旗前
誰知海上無名者只記漁歌不記年
偶留羊振文先輩及一二文友小飲日休以眼病
初平不敢飲酒遣侍密歡因成四韻皮日休
謝莊初起怯花晴強侍紅筵不避觥久斷杯盂華蓋喜
忽聞歌吹谷神驚䙰褷正重新開柳呫囁難通乍囀鸎
猶有僧虔多蜜炬不辭相伴到天明
奉和襲美見留小讌次韻羊昭業
澤國春来少遇晴有花開日且飛觥王戎似電休推病
周顗纔醒衆却驚芳景漸濃偏屬酒暖風初暢欲調鸎
知君不肯燃官燭争得華筵徹夜明
襲美留振文小宴龜蒙抱病不赴猥示倡和因次
韻仰詶陸龜蒙
綺席風開照露晴秪將茶荈代雲觥繁絃似玉紛紛碎
佳妓如鴻一一驚毫徤幾多飛藻客羽寒寥落映花鸎
幽人獨自西窗晩閒凭香檉反照明
醉中襲美先起因成戲贈李縠
休文雖即逃瓊液阿騖還須掩玉閨月落金鷄一聲後
不知誰悔醉如泥
走筆奉詶次韻皮日休
麝烟苒苒生銀兔蠟淚漣漣滴繡閨舞袖莫欺先醉去
醒来還解騐金泥
奉和次韻張賁
何事桃源路忽迷唯留雲雨怨空閨仙郎共許多情調
莫遣重歌濁水泥
奉和次韻陸龜蒙
莫唱艷歌凝翠黛已通仙籍在金閨他時若寄相思淚
紅粉痕應伴紫泥
奉送浙東德師侍御罷府西歸張賁
孤雲獨鳥本無依江海重逢故舊稀楊柳漸疎蘆葦白
可堪斜日送君歸
同前陸龜蒙
王謝遺蹤玉籍仙三年閒上卾君船詩懷白閣僧吟苦
俸買青田鶴價偏行次野楓臨遠水醉中衰菊卧涼烟
芙蓉散盡西歸去唯有山隂九萬牋
同前皮日休
建安才子太微仙暫上金臺許二年形影欲歸温室樹
夢魂猶傍越溪蓮空將海月為京信尚使樵風送酒船
從此受恩知有處免為傖鬼恨吴天
浙東罷府西歸道經吴中廣文張博士皮先輩陸
秀才皆以雅篇相送不量荒詞亦用詶别
李縠
豈有頭風筆下痊浪成蠻語向初筵蘭亭舊址雖曾見
柯笛遺音更不傳照曜文星吴分野留連花月晉名賢
相逢只恨相知晩一曲驪歌又幾年
送羊振文先輩往桂陽歸覲陸龜蒙
風雅先生去一麾過庭才子趣歸期(時使君丈人自毛詩博士出牧)讓
王門外開帆葉義帝城中望戟枝郢路漸寒飄雪遠湘
波初暖漲雲遲靈均精魄如能問又得千年賈傅詞
同前皮日休
桂陽新命下彤墀彩服行當欲雪時登第已聞傳襧賦
問安猶聽講韓詩竹人臨水迎符節(曹昆湘中賦篔簹實如人)風母
穿雲避信旗(桂陽山中有風母獸擊殺向風輒活)無限湘中悼騷恨憑君
此去謝江蘺
同前顔萱
高挂吴帆喜動容問安歸去指湘峰懸魚庭内芝蘭秀
馭鶴門前薜荔封(蘇耽舊宅在桂州)紅旆正憐棠影茂綵衣偏
𢃄桂香濃臨岐獨有霑襟戀南巷當年共化龍(先輩與拾遺叔)
(父同年也)
同前司馬都
此去懽榮冠士林離筵休限酒杯深雲梯萬仞初高步
月桂餘香尚滿襟鳴棹曉衝蒼靄發落帆寒動白華吟
君家祖德惟清苦却笑當時問絹心
褚家林亭皮日休
廣亭遥對舊娃宫竹島蘿溪委曲通茂苑樓臺低檻外
太湖魚鳥徹池中蕭疎桂影移茶具狼籍蘋花上釣筒
争得共君来此住便披鶴氅對清風
奉和張賁
疎野林亭震澤西朗吟閒步喜相攜時時風折蘆花亂
處處霜摧稻穗低百本敗荷魚不動一枝寒菊蝶空迷
今朝偶得高陽伴從放山翁醉似泥
奉和陸龜蒙
一陣西風起浪花遶欄干下散瑶華高窗曲檻仙侯府
卧葦荒芹白鳥家孤島待寒凝片月遠山終日送餘霞
若知方外還如此不要乘秋上海槎
送圓載上人歸日本國皮日休
講殿談餘著賜衣椰帆却返舊禪扉貝多紙上經文動
如意瓶中佛爪飛颶母影邊持戒宿波神宫裏受齋歸
家山到日將何入白象新秋十二圍
重送皮日休
雲濤萬里最東頭射馬臺深玉署秋(射馬臺即今王城也)無限屬
城為躶國幾多分界是亶州(州在會稽海外傳是徐福之裔)取經海底
開龍藏誦呪空中散蜃樓不奈此時貧且病乘桴直欲
伴師遊
同前陸龜蒙
老思東極舊巖扉却待秋風泛舶歸曉梵陽烏當石磬
夜禪隂火照田衣見翻經論多盈篋親植杉松大幾圍
遥想到時思魏闕秪應遥拜望斜暉
聞圓載上人挟儒家書洎釋典以行更作一絶以
送陸龜蒙
九流三藏一時傾萬軸光凌渤澥聲從此遺編東去後
却應荒外有諸生
同前顔萱
師来一世恣經行却汎滄波問去程心静已能防渴鹿
鼙喧時為駭長鯨(師云每遇鯨舟人必鳴鼓而恐之)禪林幾結金桃重
(日本有金桃實重一斤)梵室重修鐵瓦輕(以鐵為瓦輕于陶者)料得還鄉無
别利只應先見日華生
文讌招潤卿博士辭以道侣將至因書一絶寄之
陸龜蒙
仙客何時下鶴翎方瞳如水腦華清不過傳達楊君夢
從許人間小兆聽
奉和皮日休
癭木樽前地胏圖為君偏輟俗功夫靈真散盡光来此
莫戀安妃在後無
再招陸龜蒙
遥知道侣譚玄次又是文交麗事時雖是寒輕雲重日
也留花簟待徐摛
奉和皮日休
飇御已應歸杳眇博山猶自對氛氲不知入夜能来否
紅蠟先教刻五分
偶約道流終乖文會因成一絶用荅四篇
張賁
仙侣無何訪蔡經兩煩韶濩出彤庭人間若有登樓望
應怪文星近客星
以青䭀飯分送襲美魯望因成一絶張賁
誰屑瓊瑶事青䭀舊傳名品出華陽應宜仙子胡麻拌
因送劉郎與阮郎
潤卿遺青䭀飯兼之一絶聊用荅謝
皮日休
傳得三元䭀飯名大宛聞說有仙卿(案西梁子文撰黃錦素書十通其二)
(傳大宛北谷子自號青精先生)分泉過屋舂青稻(此飯以青龍稻為之)拂霧彯衣
折紫莖(南稻莖微紫色)蒸處不教雙鶴見服来唯怕五雲生草
堂空坐無飢色時把金津漱一聲
同前陸龜蒙
舊聞香積金仙食今見青精玉斧餐自笑鏡中無骨錄
可能飛上紫霞端
酒病偶作皮日休
鬱林步障晝遮明一炷濃香養病酲何事晩来還欲飲
隔墻聞賣蛤蜊聲
奉和陸龜蒙
柳疎桐下晩窗明秪有微風為析酲唯欠白綃籠解散
(解散王儉髻名時人皆慕之也)洛生閒詠兩三聲
奉和次韻張賁
白編椰席鏤冰明應助楊青解宿酲難繼二賢金玉倡
可憐空作斷猿聲
潤卿魯望寒夜見訪各惜其志遂成一絶
皮日休
世外為交不是親醉吟俱岸白綸巾風清月白更三點
未放華陽鶴上人
奉和次韻張賁
雲孤鶴獨且相親倣效從他折角巾不用吴江歎留滯
風姿俱是玉清人
奉和次韻陸龜蒙
醉韻飄飄不可親掉頭吟側華陽巾如能跂脚南窗下
便是羲皇世上人
翫金鸂鶒戲贈襲美陸龜蒙
曾向溪邊泊暮雲至今猶憶浪花羣不知鏤羽凝香霧
堪與鴛鴦覺後聞
奉和皮日休
鏤羽雕毛迥出羣温黁飄出麝臍薰夜来曾吐紅茵畔
猶似溪邊睡不聞
奉和張賁
翠羽紅襟鏤彩雲雙飛常笑白鷗羣誰憐化作雕金質
從倩沈檀十里聞
友人許惠酒以詩徵之皮日休
野客蕭然訪我家霜殘白菊兩三花子山病起無餘亊
只望蒲臺酒一車(庾信集云蒲州刺史中山公許酒一車未送)
奉和鄭璧
乘興閒来小謝家便裁詩句乞榴花邴原雖不無端醉
也要臨風從鹿車
奉和陸龜蒙
凍醪初漉嫩如春輕蟻漂漂雜蕊塵得伴方平同一醉
明朝應作蔡經身
寒夜文讌潤卿有期不至皮日休
草堂虚灑待高真不意清齋避世塵料得焚香無别事
存心應降月夫人
奉和陸龜蒙
細雨輕觴玉漏終上清詞句落吟中松齋一夜懷貞白
霜外空聞五粒風
奉和鄭璧
已知羽駕朝金闕不用燒蘭望玉京應是易遷明月好
玉皇留看舞雙成
蒙恩除替將還京洛偶敘所懷因成六韻呈軍事
院諸公郡中一二秀才崔璞
兩載求民瘼三春受代歸務繁多簿籍才短乏恩威共
理乖天奬分憂值歲饑遽蒙交郡印(到郡十二箇月除替未及二年)安
敢整朝衣作牧慙為政思鄉念式微儻容還故里高卧
掩柴扉
諫議以罷郡將歸以六韻賜示因佇詶獻
皮日休
欲下持衡詔先容解印歸露濃春後澤霜薄霽来威舊
化堪治疾餘恩可療饑隔花攀去棹穿柳挽行衣佐理
能無取酬知力甚微空將千感淚異日拜黃扉
謹和諫議罷郡敘懷六韻陸龜蒙
已報東吴政初捐左契歸天應酬苦節人不犯寒威江
上思重借朝端望載饑紫泥封夜詔金殿賜春衣對酒
情何遠裁詩思極微待升鎔造日江海問漁扉
松陵集卷九
