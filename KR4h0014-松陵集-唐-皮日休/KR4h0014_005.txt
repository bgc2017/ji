松陵集卷五
今體五言詩六十八首
武丘寺殿前有古杉一本形狀醜怪圖之不盡況
百卉競媚若妒若媢唯此杉死抱竒節髐然闖
然不知雨露之可生也風霜之可瘁也乃造化
者方外之材乎遂賦三百言以見志
皮日休
種日應逢晉枯来必自隋鰐狂將立處螭鬭未開時卓
犖擲槍榦义牙束戟枝初驚蟉篆活復訝獝狂癡勁質
如堯瘦貞容學舜黴勢能擒土伯醜可駭山祗虎爪挐
岩穏虬身脱浪敧槎頭秃似刷枿觜利於錐突兀方相
脛鱗皴夏氏胝根應蔵鬼血柯欲漏龍漦拗似神荼怒
呀如猰㺄飢朽癰難可吮枯尰不堪治一炷玄雲拔三
尋黑矟奇狼頭㪍窣竪蠆尾掘攣垂目燥那逢爟心開
豈中鈹任苔為疥癬從蠧作瘡痍品格齊遼鶴年齡等
寶龜將懷縮地力欲負拔山姿未倒防風骨初僵負貳
屍漆書明古本鐵室抗全師碨礧還無極伶俜又莫持
堅應敵駿骨文定寫甝皮蟠屈愁凌刹騰驤恐攫池搶
烟寒嶱&KR1625;披蔦靜䙰褷威仰誠難識勾芒恐不知好燒
胡律看堪共達多期寡色諸芳笑無聲衆籟疑終添八柱
位未要一繩維盡日来唯我當春翫更誰他年如入用
直構太平基
奉和古杉三十韻陸龜蒙
衆木盡相遺孤杉獨任竒插天形硉兀當殿勢㩻危恐
是夸娥怒教臨嶻嶭衰節穿開耳目根癭坐熊羆世只
論榮落人誰問等衰(初危反)有巔從日上無葉與秋期虎
搏應難動鵰蹲不敢遲戰鋒新缺齾燒岸黑□黧鬭死
龍骸雜爭奔鹿角差胈銷洪水腦稜聳梵天眉磔索珊
瑚湧森嚴獬豸窺向空分犖指衝浪出鯨鬐楊僕船橦
在蚩尤陣纛隳下連金粟固高用鐵蔆披挺若苻堅棰
浮於祖納椎崢嶸驚露鶴䟐趚閡雲螭傍宇將支壓撐
霄欲抵隵背交蟲臂挶相向鶻拳追格(音閣)筆荖(初加反)猶
立階干卓未麾鬼神應暗畫風雨恐潛移已覺寒松伏
偏宜后土疲好邀清嘯傲堪映古茅茨材大應容蝎年
深必孕䕫後雕依佛氏初植必僧彌(寺即東晉王家别墅僧彌王珉小字)
擁腫煩莊辯槎牙費庾詞詠多靈府困搜苦化權卑類
既區中寡朋當物外推蟠桃標日域珠草侍仙墀真宰
誠求夢春工幸可醫若能嘘嶰竹猶足動華滋
四明山詩(并序)
謝遺塵者有道之士也嘗隠於四明之南雷一旦訪予
来語不及世務且曰吾得於玉泉生知子性誕逸樂神
仙中書探海岳遺事以期方外之交雖銅牆鬼炊虎獄
劒餌無不窺也(已上八言謝語不知所謂者何一云出隠中書)今為子語吾山
之竒者有峯最高四穴在峯上每天地澄霽望之如牖
戶相傳謂之石窗即四明之目也山中有雲不絶者二
十里民皆家雲之南北每相從謂之過雲有鹿亭有樊
榭有潺湲洞木實有青櫺子味極甘而堅不可卒破有
猿山家謂之鞠侯其他在圖籍不足道也凡此佳處各
為我賦詩予因作九題題四十字謝省之曰玉泉生真
不誣矣好事者為予傳之因呈襲美
石窗
石窗何處見萬仞倚晴虚積靄迷青璅殘霞動綺疏山
應列圓嶠宫便接方諸秖有三奔客時来教隠書
過雲
相訪一程雲雲深路僅分嘯臺隨日辨樵斧帶風聞曉
著衣全濕寒衝酒不醺幾迴歸思靜髣髴見蘇君
雲南
雲南更有溪丹礫盡無泥藥有巴賨賣枝多越鳥啼夜
清先月午秋近少嵐迷若得山顔住芝&KR1237;手自攜
雲北
雲北是陽川人家洞壑連壇當星斗下樓拶翠微邊一
半遙峯雨三條古井烟金庭如有路應到左神天
鹿亭
鹿亭巖下置時領白麛過草細眠應久泉香飲自多認
聲来月塢尋跡到烟蘿早晩吞金液騎將上絳河
樊榭
樊榭何年築人應白日飛至今山客說時駕玉麟歸乳
蔕懸松嫩芝臺出石微憑欄虚目斷不見羽華衣
潺湲洞
石淺洞門深潺潺萬古音似吹雙羽管如奏落霞琴倒
穴漂龍沫穿松濺鶴襟何人乘月弄應作上清吟
青櫺子
山實號青櫺環岡次第生外形堅綠殼中味敵璚英墮
石樵兒拾敲林宿鳥驚亦應仙吏守時取薦層城
鞠侯
何事鞠侯名先封在四明但為連臂飲不作斷腸聲野
蔓垂纓細寒泉佩玉清滿林遊宦子誰為作君卿
奉和四明山九題皮日休
石窗
窗開自真宰四達見蒼崖苔染渾成綺雲漫便當紗櫺
中空吐月扉際不扃霞未會通何處應連玉女家
過雲
粉洞二十里當中幽客行片時迷鹿跡寸步隔人聲以
杖探虚翠將襟惹薄明經時未過得恐是入層城
雲南
雲南背一川無鴈到峯前墟里生紅藥人家發白泉兒
童皆似古婚嫁盡如仙共作真官戶無由税石田
雲北
雲北晝冥冥空疑背夀星犬能諳藥氣人解寫芝形野
歇遇松蓋醉書逢石屏焚香住此地應得入金庭
鹿亭
鹿羣多此住因構白雲楣待侶傍花久引麛穿竹遲經
時掊玉澗盡日嗅金芝為在石窗下成仙自不知
樊榭
主人成列仙故榭獨依然石洞鬨人笑松聲驚鹿眠井
香為大藥鶴語是靈篇欲買重棲隠雲峯不售錢
潺湲洞
隂宫何處源到此洞潺湲敲碎一輪月鎔銷半段天響
高吹谷動勢急歕雲旋料得深秋夜臨流盡古仙
青櫺子
山風熟異果應是供真仙味似雲腴美形如玉腦圓銜
来多野鶴落處半靈泉必共玄都柰花開不記年
鞠侯
堪羨鞠侯國碧巖千萬重烟蘿為印綬雲壑是隄封泉
遣狙公護果教&KR0968;子供爾徒如不死應得躡玄蹤
五貺詩(并序)皮日休
毗陵處士魏君不琢氣真而志放居毗陵凡二紀閉門
窮學是乎里民不得以師之非乎里民不得以訾之用
之不難進利之被人也捨之不難退辱非及己也噫古
君子處乎進退而全者繇此道乎抑夷之隘惠之不恭
不能造于是也江南秋風時鱸肥而難釣菰脆而易挽
不過乘短䑧(方言曰船短而深者謂之䑧音步)載一甔酒加以隠具繇
五瀉涇入震澤穿松陵抵杭越耳日休嘗聞道於不琢
敢不求雅物成雅思乎於是買釣船一脩二丈闊三尺
施篷以庇烟雨謂之五瀉舟天台杖一色黯而力遒謂
之華頂杖有龜頭山疊石硯一高不二寸其仞數百謂
之太湖硯有桐廬養和一怪形拳跼坐若變去謂之烏
龍養和有南海鱟魚殼樽一澀鋒齾角内玄外黃謂之
訶陵樽皆寄于不琢行以資雲水之興止以益琴籍之
玩真古人之雅貺也因思乘韋之義不過於詞遂為五
篇目之曰五貺兼請魯望同作
五瀉舟
何事有青錢因人買釣船闊容兼餌坐深許共蓑眠短
好隨朱鷺輕堪倚白蓮自知無用處却寄五湖仙
華頂杖
金庭仙樹枝道客自攜持探洞求丹粟挑雲覓白芝量
泉將濯足闌鶴把支頥以此將為贈唯君盡得知
太湖硯
求於花石間怪状乃天然中瑩五寸劍外荖千疊蓮月
融還似洗雲溼便堪研寄與先生後應添内外篇
烏龍養和
夀木拳數尺天生形状幽把疑傷虺節用恐破蛇瘤置
合月觀内買須雲肆頭料君攜去處烟雨太湖舟
訶陵樽
一片鱟魚殼其中生翠波買須饒紫貝用合對紅螺盡
瀉判狂藥禁敲任浩歌明朝與君後爭那玉山何
奉和五貺詩陸龜蒙
五瀉舟
樣自桐川得詞因隠地成好漁翁亦喜新白鳥還驚沙
際擁江沫渡頭横雨聲尚應嫌越相遺禍不遺名
華頂杖
萬古隂崖雪靈根不為枯瘦於霜鶴脛竒似黑龍鬚拄
訪譚玄客持看潑墨圖湖雲如有路兼可到仙都
太湖硯
誰截小秋灘閒窺四緒寬繞為千嶂遠深置一潭寒坐
久雲應出詩成墨未乾不知新博物何處擬重刊
烏龍養和
養和名字好偏寄道情深所以親逋客兼能助五禽倚
肩滄海望鉤膝白雲吟不是逍遙侣誰知世外心
訶陵樽
魚骼匠成樽猶殘海浪痕外堪欺玳瑁中可酌崑崙(酒名)
水繞苔磯曲山當草閣門此中醒復醉何必問乾坤
早春病中書事寄魯望皮日休
眼暈見雲母耳虚聞海濤惜春狂似蝶養病躁於猱桉
靜方書古堂空藥氣高可憐真宰意偏解困吾曹
奉詶陸龜蒙
祇貪詩調苦不計病容生我亦休文瘦君能叔寶清藥
須勤一服春莫累多情欲入毘耶問無人敵淨名
又寄次前韻皮日休
病根冬養得春到一時生眼暗憐晨慘心寒怯夜清妻
仍嫌酒癖醫又禁詩情應被高人笑憂身不似名
又詶次韻陸龜蒙
從来多遠思尤向靜中生所以令心苦還應是骨清酒
香偏入夢花落又關情積此風流事爭無後世名
新秋言懷寄魯望三十韻皮日休
新秋入破宅疎澹若平郊戶牖深如窟詩書亂似巢移
牀驚蟋蟀拂匣動蠨蛸靜把泉華掬閒拈乳管敲檜身
渾箇矮石面得能䫜小桂如拳葉新松似手梢鶴鳴轉
清角鶻下撲金&KR1076;合藥還慵服為文亦嬾抄煩心入夜
醒疾首帶涼抓杉葉尖於鏃藤絲靭似鞘僨田含紫芋
低蔓隠青匏老栢渾如疥隂苔忽似膠王餘落敗壍胡
孟入空庖度日忘冠帶經時憶酒肴有心同木偶無舌
並金鐃興欲添玄測狂將換易爻達人惟落落俗士自
譊譊底力將排難何顔用解嘲欲銷毁後骨空轉坐来
胞猶豫應難抱狐疑不易包等閒逢毒蠚容易遇咆哮
時事方千蝎公途正二崤名微甘世棄性拙任時抛白
日須投分青雲合定交仕應同五柳歸莫捨三茅澗鹿
從来去烟蘿任溷殽狙公鬧後戲雲母病來&KR2879;從此居
方丈終非競斗筲道窮應鬼遣性拙必天教無限疎慵
事憑君解一瓟
奉和新秋言懷三十韻次韻陸龜蒙
身閒惟愛靜籬外是荒郊地僻憐同巷庭喧厭累巢岸
聲搖舴艋窗影辨蠨蛸徑秖溪禽下關唯野客敲竹岡
從古凸池緣本来䫜早藕擎霜節涼花束紫梢漁情隨
錘網獵興起鳴&KR1076;好夢經年說名方著處抄才疎惟自
補技癢欲誰抓窗靜常懸䕹鞭閒不正鞘山衣輕斧藻
天籟逸絃匏蕙展風前帶桃烘雨後膠蘚乾粘晩砌烟
濕動晨庖沈約便圖籍揚雄重酒肴目曾窺絶洞耳不
犯征鐃歷外窮飛朔蓍中記伏爻石林空寂歴雲肆肯
嘵譊松桂何妨蠧龜龍亦任嘲未能丹作髓誰相紫為
胞莫把榮枯異但(平聲)和大小包由弓猿不捷梁圈虎忘
虓舊友懷三益關山阻二崤道隨書簏古時共釣輪抛
好作忘機士須為莫逆交看君馳諫草憐我卧衡茅出
處雖冥默薰蕕肯溷殽岸沙從鶴印崖蜜勸人&KR0034;白菌
盈枯枿黃精滿綠筲仙因隠居信禪是淨名教勿謂江
湖永終浮一大瓟
秋日遣懷十六韻寄道侣陸龜蒙
盡日臨風坐雄詞妙略兼共知時世薄寧恨歲華淹且
把靈方試休憑吉夢占夜然燒汞火朝鍊洗金鹽有路
求真隠無媒舉孝廉自然成嘯傲不是學沈潛水恨同
心隔霜愁兩鬢霑鶴屏憐掩扇烏帽愛垂簷雅調宜觀
樂清才稱典籖冠㩻玄髮少書健紫毫尖故疾因秋召
塵容畏日黔壮圖須行行儒服謾襜襜片石聊當枕横
煙欲代簾蠧根延穴蟻疎葉漏庭蟾藥鼎高低鑄雲菴
早晩苫胡麻如重寄從誚我無厭
奉和次韻皮日休
高蹈為時背幽懷是事兼神仙君可致江海我能淹共
守庚辰夜同看乙巳占藥囊除紫蠧丹竈拂紅鹽與物
深無競於生亦太廉鴻災因足警魚禍為稀潛筆硯秋
光洗衣巾夏蘚霑酒甔香竹院魚籠挂茅簷琴忘因抛
譜詩存為致籖茶旗經雨展石笋帶雲尖鶴共心情慢
烏同面色黔向陽裁白帢終歲憶貂襜取嶺為山障將
泉作水簾溪晴多晩鷺池廢足秋蟾破衲雖云補閒齋
未辦苫共君還有役竟夕得厭厭
江南書情二十韻寄秘閣韋校書貽之商洛宋先
輩垂文二同年皮日休
四載加前字今来未改銜君批鳳尾詔我住虎頭巖季
氏唯謀逐臧倉只擬讒時訛輕五羖俗淺重三緘瘦去
形如鶴憂来態似獑才非師趙壹直欲效陳咸孤竹寧
收笛黃琮未要瑊作羊寧免狠為兔即須毚掣釣隨心
動抽書任意杴茶教弩父摘酒遣僰僮監默坐看山困清
齋飲水嚴蘚生天竺屐烟壊洞庭帆病久新烏帽閒多
著白衫藥苞陳雨匼詩草蠧雲函遣客呼林狖辭人寄
海&KR1173;室唯搜古器錢只買秋杉寡合無深契相期有至
諴他年如訪問烟蔦暗髟髟
奉和次韻陸龜蒙
我志如魚樂君詞稱鳳銜暫来從露冕何事買雲巖水
石應容病松篁未聽讒罐香松蠧膩山信藥苖緘愛鷺
敧危立思猨矍鑠獑謝才偏許眺阮放最憐咸大樂寧
忘缶奇工肯顧瑊客愁迷舊隠鷹健想秋毚硯缺猶慵
琢文繁却要芟雨餘幽沼淨霞散遠峰巉洗筆烟成段
培花土作杴訪僧還覓伴醫鶴自須監荒廟猶懷季清
灘幾夢嚴背風開蠧簡衝浪試新帆悶憶年支酒閒裁
古樣衫釣家隨野舫仙藴逐雕函度歲賖羸馬先春買
小&KR1173;共疏泉入竹同坐月過杉染翰窮高致懷賢發至
諴不堪潘子鬢愁促易髟髟
憶洞庭觀步十韻皮日休
前時登觀步暑雨正錚摐上戍看綿蕝登村度石矼&KR1735;
花時有蔟溪鳥不成雙遠樹點黑矟遙峰露碧幢巖根
瘦似殼杉腹破如腔䘨&KR2344;(絞了二音)漁人服筕篖野店窗多
攜白木鍤愛買紫泉缸仙犬聲音古遺民意緒厖何文
堪緯地底策可經邦自此將妻子歸山不姓龐
奉和次韻陸龜蒙
聞君遊靜境雅具更摐摐竹傘遮雲徑藤鞋踏蘚矼杖
斑花不一樽大癭成雙水鳥行沙嶼山僧禮石幢已甘
三秀味誰念百牢腔遠棹投何處殘陽到幾窗仙謠珠
樹曲村餉白醅缸地里方吳會人風似冉厖探幽非遯
世尋勝肯迷邦為讀江南傳何賢過二龐
秋晩留題魯望郊居二首皮日休
竹樹冷濩落入門神已清寒蛩傍枕響秋菜上牆生黃
犬病仍吠白驢飢不鳴唯將一杯酒盡日慰劉禎
冷卧空齋内餘酲夕未消秋花如有恨寒蝶似無憀簷
上落鬭雀籬根生晩潮若論羇旅事猶自勝臯橋
奉詶秋晩見題二首陸龜蒙
為愛晩窗明門前亦嬾行圖書看得熟隣里見還生鳥
啄琴材響僧傳藥味精緣君多古思攜手上空城
何事樂漁樵巾車或倚橈和詩盈古篋賖酒半寒瓢失
雨園蔬赤無風蚛葉彫清言一相遺吾道未全消
初冬章上人院皮日休
客到無妨睡僧吟不廢禪尚關經病鶴猶濾欲枯泉靜
桉貝多紙閒爐波律烟清譚兩三句相向自翛然
奉和次韻陸龜蒙
每伴来方丈還如到四禪菊承荒砌露茶待遠山泉畫
古全無跡林寒却有烟相看吟未竟金磬已泠然
臨頓(里名)為吳中偏勝之地陸魯望居之不出郛郭
曠若郊墅余每相訪欵然惜去因成五言十首
奉題屋壁皮日休
一方瀟灑地之子獨深居繞屋親栽竹堆牀手寫書高
風翔砌鳥暴雨失池魚暗識歸山計村邊買鹿車
籬疎從綠槿簷亂任黃茅壓酒移溪石煎茶拾野巢靜
窗懸雨笠閒壁挂烟匏支遁今無骨誰為世外交
繭稀初上蔟醅盡未乾牀盡日留蠶母移時祭麴王趁
泉澆竹急候雨種蓮忙更葺園中景應為顧辟疆
靜僻無人到幽深每自知鶴来添口數琴到益家資壊
壍生魚沫頽簷落燕兒空將綠蕉葉来往寄閒詩
夏過無擔石日高開板扉僧雖與筒簟人不典蕉衣鶴
靜共眠覺鷺馴同釣歸生公石上月何夕約譚微
經歲岸烏紗讀書三十車水痕侵病竹蛛網上衰花詩
任傳漁客衣從逓酒家知君秋晩事白幘刈胡麻
寂歴秋懷動蕭條夏思殘久貧空酒庫多病束漁竿玄
想凝鶴扇清齋拂鹿冠夢魂無俗事夜夜到金壇
閉門無一事安穏卧涼天砌下翹飢鶴庭隂落病蟬倚
杉閒把易燒术靜論玄賴有包山客時時寄紫泉
病起扶靈夀翛然強到門與杉除敗葉為石整危根薜
蔓狂遮壁蓮莖卧枕盆明朝有忙事召客斲桐孫
緩頰稱無利低眉號不能世情都太薄俗意就中憎雲
態不知驟鶴情非會徵畫臣誰奉詔来此寫姜肱
襲美見題郊居十首因次韻詶之以伸榮謝
陸龜蒙
近来唯樂靜移傍故城居閒打修琴料時封謝藥書夜
停江上鳥晴曬篋中魚出亦圖何事無勞置棧車
倩人醫病樹看僕補衡茅散髮還同阮無心敢慕巢簡
便書露竹樽待破霜匏日好林間坐烟蘿僅欲交
倭僧留海紙山匠製雲牀嬾外應無敵貧中直是王池
平鷗思喜花盡蝶情忙欲問新秋計蔆絲一畝疆
故山空自擲當路竟誰知秖有經時策全無養拙資病
深憐炙客炊晩信樵兒謾欲陳風俗周官未採詩
福地能容壍玄關詎有扉靜思瓊版字閒洗鐵笻衣鳥
破涼烟下人衝暮雨歸故園秋草夢猶記綠微微
水影沈魚器鄰聲動緯車燕輕捎墜葉蜂嬾卧燋花說
史評諸例論兵到百家明時如不用歸去種桑麻
禹穴奇編缺雷平異境殘靜吟封籙檢歸興削帆竿白
石堪為飯青蘿好作冠幾時當斗柄同上步罡壇
強起披衣坐徐行處暑天上階来鬭雀移樹去驚蟬莫
問鹽車駿誰看醬瓿玄黃金如可化相近買雲泉
野入青蕪巷陂侵白竹門風高開栗刺沙淺露芹根迸
鼠緣藤桁飢烏立石盆東吳雖不改誰是武王孫
疎慵真有素時勢盡無能風月雖為敵林泉幸未憎酒
材經夏闕詩債待秋徵秖有君同癖閒来對曲肱
松陵集卷五
