松陵集總集類
提要
(臣)等謹按松陵集十卷皆唐皮日休與陸龜
蒙等倡和之作考卷端日休之序則編而成
集者龜蒙題集名者日休也依韻倡和始於
北魏王肅夫婦至唐代盛於元白而極於皮
陸蓋其時崔璞以諫議大夫為蘇州刺史辟
日休為從事而龜蒙適以所業謁璞因得與
日休相贈答同時進士顔萱前廣文博士張
賁進士鄭璧司馬都浙東觀察推官李縠前
進士崔璐及處士魏朴羊昭業等亦相隨有
作裒為此集序稱共詩六百八十五首今攷
集中日休龜蒙各得往體詩九十三首今體
詩一百九十三首襍體詩三十八首又聯句
及答問十有八首外顔萱得詩三首張賁得
詩十四首鄭璧得詩四首司馬都得詩二首
李縠得詩三首崔璐魏朴羊昭業各得詩一
首崔璞亦得詩二首其他如清遠道士顔真
卿李德裕幽獨君等五首皆以追錄舊作不
在數内尚得詩六百九十八首與序中所列
之數不符豈序以傳寫誤歟明弘治壬戌吳
江知縣濟南劉濟民以舊本重刊都穆為之
跋尾歲久漫漶毛晉又得宋槧本重校刊之
今所行者皆毛本唐人唱和裒為集者凡三
斷金集久佚王士禎記湖廣莫進士有漢上
題襟集求之不獲今亦未見傳本其存者惟
此一集錄而存之尚可想見一時文雅之盛
也乾隆四十三年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
松陵集原序
詩有六義其一曰比比者定物之情狀也則必謂之
才才之備者於聖為六藝在賢為聲詩噫春秋之後
頌聲亡寢降及漢氏詩道若作然二雅之風委而不
興矣在詩有三言四言五言六言七言九言之作三
言者曰振振鷺鷺于飛是也五言者曰誰謂雀無角
何以穿我屋是也六言者曰我姑酌彼金罍是也七
言者曰交交黃鳥止于桑是也九言者曰泂酌彼行
潦挹彼注兹是也蓋古詩率以四言為本而漢氏
方以五言七言為之也其句亦出於毛詩五言者
李陵曰攜手上河梁是也七言者漢武曰日月星
辰和四時是也爾後盛於建安建安以降江左君
臣得以浮豔之然詩之六義微矣逮及吾唐開元之
世易其體為律焉始切於儷偶拘於聲勢然詩云見
憫既多受侮不少其對也工矣堯典曰聲依永律
和聲其為律也甚矣由漢及唐詩之道盡矣吾又
不知千祀之後詩之道止於斯而已耶後有變而作者
余不得以知之夫才之備者猶天地之氣乎氣者止乎
一也分而為四時其為春則煦枯發枿如育如護百蘤
融冶酣人肌骨其為夏則赫曦朝升天地如窑草焦木
渴若燎毛髮其為秋則涼颸高瞥若露天骨景爽夕清
神不蔽形其為冬則霜陣一捷萬物昔率雲沮日慘若
憚天責夫如是豈拘於一哉亦變之而已人之有才者
不變則已苟變之豈異於是乎故才之用也廣之為滄
溟細之為溝竇高之為山嶽碎之為瓦礫美之為西子
惡之為敦治壯之為武賁弱之為處女大則八荒之外
不可窮小則一毫之末不可見苟其才如是復能善用
之則庖丁之牛慶之輪郢之斤不足謂其神解也意古
之士窮達必形於歌詠苟欲見乎志非文不能宣也於
是為其詞詞之作固不能獨善必須人以成之昔周公
為詩以貽成王吉甫作頌以贈申伯詩之酬贈其來尚
矣後每為詩必多以斯為事咸通七年今兵部令狐員
外在淮南今中書舍人弘農公守毗陵日休皆以詞獲
幸悉蒙以所製命之和各盈編軸亦有名其首者十年
大司諫清河公出牧於吳日休為部從事居一月有進
士陸龜蒙字魯望者以其業見造凡數編其才之變真
天地之氣也近代稱温飛卿李義山為之最俾陸生參
之未知其孰為之後先也太玄曰稽其門闢其戶眼其
鍵然後乃應況其不者乎余遂以詞誘之果復之不移
刻由是風雨晦冥蓬蒿翳薈未嘗不以其應而為事苟
其詞之來食則輟之而自飫寢則聞之而必驚凡一年
為往體各九十三首今體各一百九十三首雜體各三
十八首聮句問答十有八篇在其外合之凡六百五十
八首南陽廣文潤卿隴西侍御德師或旅泊之際善其
所為皆以詞致師詞之不多去之速也大司諫清河公
有作或命之和亦著焉其餘則吳中名士又得三十首
除詩外有序十九首總錄之得十通載詩六百八十五
首漢書曰古者諸侯卿大夫交以鄰國以微言相感當
揖讓之時必稱詩以喻其志蓋以别賢不肖也余之與
生道義志氣窮達是非莫不見於是士君子或為之覽
賢不肖可不别乎哉噫古之將有交綏而退者今生之
於余豈是耶生既編其詞請於余曰爾有文當為我序
詩道兼十通以名之日休曰諾由是為之序松江吳之
望也别名曰松陵請目之曰松陵集皮日休撰
松陵集原序
