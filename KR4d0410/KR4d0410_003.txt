紫巖詩選卷三宋于石撰
元吳師道選
五言律詩
山居(二首)
結屋萬山頂柴扉晝懶開搗茶驚鶴醒抛果引猿來笋
短和泥掘松高倚石栽有時尋勝去多趁暮鐘回
不談當世事榮辱兩無聞詩思半山月生涯一塢雲硯
乾分瀑潤香斷借蘭熏有客時相過呼兒採澗芹
春遊集句
興來無遠近吾得及春遊江月誰人影山光落釣舟樹
交花兩色石横水分流天外猿啼處數峰生暮愁
雪竹
君子亭亭操剛強能自持夷齊餓欲死廵遠守方危大
節不可屈真心終莫移人心與物理每向歲寒枝
吾家(二首)
松隂六七里茅屋兩三家坡煖四時笋溪寒五月花泉
聲挟風雨雲氣走龍蛇誰謂謀生拙門前數畆瓜
明月成三友青山結四隣家貧猿執㸑林静鳥司晨好
竹能醫俗幽花不媚人盤餐何所有春韭與秋蓴
雪
天地混一色樓高試捲簾青山新面目老樹換鬚髯夜
皎月千里晴暄雨四簷豈無寒餒者僵卧在窮閻
抱膝吟
治亂古來有英雄今豈無人情雲聚散世態草榮枯事
定見天理時艱識丈夫山川渺何許烟雨暗平蕪
伊昔(四首)
伊昔西湖柳清隂滿畫樓午凉欺舞扇晩雨繫漁舟春
盡花無主風寒葉自秋六橋今在否空惜舊時遊
伊昔西湖上孤山幾樹梅斷籬深院落流水舊亭臺明
月無今古春風自去來逋仙不復作消瘦為誰開
伊昔西湖裡娉婷十里蓮香凝花上露影落鏡中天枕
簟水亭雨笙歌月夜船䨇鴛不解事常傍翠隂眠
伊昔西湖外清隂九里松天低深雨露風怒走蛟龍林
靄通樵徑山雲隔寺鐘何時一行樂重到北高峰
水亭小集
亭俯一泓碧倚欄思濯纓游魚驚扇影幽鳥避歌聲雲
斷遠山出林疎落日明竹風如有意為我掃棋枰
得家書
久客秋又晩思家夢屢驚空階聞葉落隔樹見燈明親
老貧常健兒痴學未成凄凉今夜月照我故鄉情
次韻趙德輿
人生渺如寄天地一蘧廬無酒喜留客有錢多買書敲
冰時煮茗踏雨晩挑蔬抱道(闕)今四十餘
次韻芳卿一室
一室志天下何須山更深英雄四海眼道義百年心蕉
鹿夢中夢松風吟處吟幽泉鳴絶壁不作世間音
次韻潘天英自感
處士柴桑屋將軍細柳營窮通觀世變離合見人情花
不求春艷器當思晩成窩中足安樂何必傳無名
次韻邵僉判幽居
閉門久不出摩挲鬢欲翁有杯問明月無扇障西風神
駿老嘶櫪紙鳶高入空天應憐我懶瓜圃自泉通
次韻徐月卿秋興
西風渺何許安處即家鄉社舞鄰呼飲時思禮薦嘗孤
燈茅屋雨落葉石橋霜鷄黍當年約誰能繼范張
次韻天民有年
四海同一稔茒簷藹富穰隣燈曉炊暖溪雨晩舂香有
客歌良耜何人餓首陽三時足勤苦真樂在冬藏
再和潘天英韻
人生一傳舍於世懶蠅營千古月知巳四時花有情吟
懷今鄭綮家學昔玄成自適眼前樂何須身後名
寒梅
閉門一卷易風定縷香凝落葉空階雨殘梅閣硯冰鳥
啼深夜語犬吠隔籬燈不作紅塵夢寒窗幾曲肱
林下
結屋萬松頂悄無人往還飲猿搖澗月飛鷺點秋山竹
静風相撓水流雲自閑翛然忘物我禽語兩相關
次韻鄭德彛即事
瓢空飯落埃陋巷一顔回月坐人醉醒風眠戶闔開搜
竒屐穿雪習懶硯生苔舊菊今存否長歌歸去來
七言律詩
春興
春來無處不繁華豈獨公侯富貴家青鏡照眉池上柳
碧紗映目霧中花貧誰知巳燕相識閑不求官蜂自衙
惟有東風無厚薄年年芳草滿天涯
春晩
夕陽門巷静無塵茶竈烟凝碧樹隂千尺遊絲縈遠思
一聲幽鳥伴孤吟落紅庭院春多少新綠池塘水淺深
每向静中觀物態榮枯過眼不關心
過北山何先生故宅
青雲不在金華巔白雲孤起金華岑百世相傳勉齋學
四書誰識晦翁心水流盤澗自探淺月照北山無古今
人問故廬何處是門前松桂蔚成林
鹿田
鹿田迥在翠微巔乘興來尋半日閑徑入古松行落葉
目隨飛鳥破寒烟鐘聲不隔東西寺屐齒何辭上下山
一見老僧如舊識相留煮茗試巖泉
赤松宮
幾人學道得成仙兄弟俱仙世所難白石不隨秋草爛
赤松長鎻暮雲寒月涵古井一泓碧雲護空山半粒丹
我欲乘風蛻凡骨願隨鷄犬事劉安
棲真院
空翠凝寒不受埃斷崕千尺擁崔嵬老僧倚樹驚猿去
童子掃階知客來石徑晴因松露濕茶烟遠趁竹風回
禪家也辦吟邊料不種閑花只種梅
半山亭
萬叠嵐光冷滴衣清泉白石鎻烟扉半山落日樵相語
一逕寒松僧獨歸葉堕誤驚幽鳥去林空不碍斷雲飛
層崕峭壁疑無路忽有鐘聲出翠微
歸興
歸歟高枕寄林泉安用悲歌行路難君子患無眞氣節
世人空笑舊衣冠雪深處士梅花屋月冷先生苜蓿盤
誰謂家貧無一物牀頭三尺劍光寒
自笑
歸來更讀十年書自笑今吾即故吾栗里溪山晉處士
桐江風月漢狂奴種梅添得詩多少愛菊何拘酒有無
隨分生涯聊爾耳門前應免吏催租
春事
白了江梅柳又青遊絲千尺網紅塵鵓鳩夫婦孤村雨
杜宇君臣故國春客裏易添芳草思樽前誰是去年人
桃花源上空流水安得漁郎一問津
題石壁寺
(寺舊有八景芳草洲眠牛石雙港水㫋檀塔豹隱岩尚無恙若夫菡蓞池海棠源風月亭今皆)
(蕪廢廼作一詩以紀其舊)
石壁名山多勝遊背環古木面清流一池空對㫋檀塔
雙港中分芳草洲豹隱安知興廢事牛眠不碍往來舟
海棠菡萏今何在風月人間幾度秋
雪
誰歟變幻舊乾坤剪水仙人手叚新銀屋萬家成驟富
青山半點不藏春西園太尉方交賀北海中郎豈願臣
把酒孤吟元不俗何須夜訪剡溪人
清明次韻趙登
九十春光半晦明東郊携手趁新晴飄零風絮如行客
冷煖厨烟見世情宿雨鞦韆花有淚斜陽古塜草無名
勸君且盡樽前興柳上一聲何處鶯
九日次韻王夀翁
半生飲菊試仙方安用狂歌賦玉堂烏帽任教今日落
紫萸不改舊年香人生還有幾重九世事都歸一醉鄉
千古淵明呼不醒天涯風雨暗潯陽
秉國池亭
曲曲闌干面面櫺紅塵飛不到斯亭避人幽鳥入深竹
戀釣游魚弄翠萍天闊倒涵秋水碧牆低不碍遠山青
翛然獨占閑中趣一枕荷風午睡醒
江山送客次韻
依依柳色黯江亭酒味離愁孰重輕携手忍看分手處
别時争似見時情百年離合悲歡事一笑東西南北程
芳草斜陽渺無際何當重問白鷗盟
端午次韻和徐改之
榴花灼爍露初乾乍試香羅怯曉寒自古獨醒多見忌
與君一醉笑相看無邪安用艾懸戶徇俗聊將黍飣盤
千載沉湘呼不起至今遺恨楚江干
再和
濤頭洒淚眼難乾魚腹沉冤骨未寒楚些一章招莫返
曹碑八字好難看水流不盡湘江恨俗奠空陳蘋藻盤
我亦逄時增感慨凛然忠孝孰能干
分蜂
羣蜂割據作生涯戶牖新開蜜釀花漢世侯王自分國
秦民父子各當家尊卑兩盡君臣義朝夕争趨南北衙
因感途人本兄弟無知微物亦何嗟
瀟江亭
背依古塔面層峰曲曲闌干峻倚空萬屋參差江色外
片帆出沒樹隂中五更鐘鼓半山月兩岸漁樵一笛風
極目子陵臺下路滔滔惟有水流東
孤鴈
流落天涯偶失羣何心飲啄到江城一身去就分南北
四海飄零孰弟兄無伴月明惟顧影欲鳴風慘不成聲
明年回首關山路依舊圑圞骨肉情
雪中梅
蕊珠宫闕傍冰壺森列羣仙下藐姑玉骨輕勻鉛粉面
霜紈薄襯素羅𥜗兩般誰識花開謝一色中分香有無
底事陽春藏不得凝隂消盡轉清癯
送友人之武林
錢唐江上一帆風為我重尋舊日蹤十里湖山空戰艦
千年宫闕咽僧鐘潮生潮落東西浙雲去雲來南北峰
往事茫茫何處問殘烟衰草泣寒蛩
清明次韻周君會
可惜韶光過眼明一分流水二分塵杜鵑聲感客中客
蝴蝶夢飛身外身一滴清明寒食酒萬家紅杏綠楊春
鬭鷄走狗非吾事新火書燈誰共親
再和
墓祭非經古未聞年來拜掃隘車塵誰憐原上千年塜
且醉樽前百歲身榆火欲燃行客晩梨花不减故園春
石泉澆醒浮生夢耿耿孤懷孰與親
次韻秉國初夏
圑扇初分月桂芳單衣乍試雪羅香新荷祗似世情薄
飛絮不如歸興忙梅潤圖書晨雨暝棋聲庭院午風凉
日來竹報平安否試向平泉問贊皇
白沙昭利廟
(按東陽志神姓盧漢輔國大將軍也擒赤眉誅新莾與有功焉後歲旱夢於吳王俾决白沙堰)
(水溉田數千頃民至今賴之)
百戰收功老故山寒溪怒湧白沙泉雲臺不與四七將
廟食何傳千萬年香冷誰能燃漢火水流空自溉吳田
愚民不識前朝事浪說神能駕鐵船
九日同黃宏公遊古城山
信步攀躋感舊遊寒烟衰草思悠悠西風白髮空驚老
晩節黃花獨耐秋宇宙幾人歡喜飲江山一片古今愁
淵明三逕今猶在自笑不如歸去休
次二子韻
松邊庭戶竹邊窗歸卧故山雲半牀蕙帳夜寒眠鶴醒
芸籖日煖蠧魚香讀書喜汝眼如月涉世嗟予鬢欲霜
莫道文章真小技今人當與古争長
净居院
峰廻澗曲路縈紆萬壑中藏一畫圖雪堕枯枝龍解甲
藤纏怪石虎生鬚滿樓山色自濃淡隔竹泉聲半有無
紙帳蒲團清思足更添梅種兩三株
次韻吳子益
四野杳無車馬喧竹隂籬落半開門牛歸落葉逕邊逕
犬吠斜陽村外村老樹不搖波弄影扁舟巳去岸留痕
悠然樂意相關處坐對青山兩不言
春懷次韻
弄晴天氣半昏明春思不如詩思新芳草斜陽王謝燕
落花流水晉秦人百年臺榭幾杯酒一片笙歌九陌塵
可笑遊蜂貪釀蜜引渠兒輩口生津
七月七日
玉宇無塵淡月輝誰傳織女夜停機阮分南北任貧富
河度東西果是非捫腹有書安用晒揆心無巧不須祈
逄時且共樽前樂一笑淋漓酒滿衣
自述
大兒不學小兒痴四十頭顱巳可知道勝自然貧亦樂
氣充不與貌俱衰三杯徐邈聖賢酒一卷淵明甲子詩
滿眼世情從厚薄此心當與古人期
秋思
遠水遥天起斷鴻秋光冷淡客情濃一川疎雨平沙牧
半樹斜陽隔塢舂落葉輕於流俗態寒花羞作少年容
憑高不碍乾坤眼興入晴嵐第幾重
再用前韻
草堂何必倣盧鴻水色蒼茫山色濃待月軒窗留客話
隔籬燈火起隣舂蟲鳴終夕如相語燕去知時不苟容
一片吟情渺何許西風吹入亂雲重
夜坐讀書有感
四山月落正昏濛留得書燈到曉紅千古是非昭簡册
百年興廢老英雄人因厭亂方思治道本無窮豈有通
植立綱常垂萬世至今周孔不言功
次韻徐廷珪偶成
德行誰能冠四科將興將廢道云何百年詩酒晉元亮
萬世功名漢伏波高枕林泉閑夢少出門風雨落花多
人生轉眼榮枯易未必金章勝綠蓑
讀史(七首)
厥初開闢浩難名帝降而王緒可尋百代相因三代禮
七絃何似五絃琴時逄否泰有消長道在乾坤無古今
所以孟軻生戰國欲承三聖正人心
世以燔經咎李斯斯文興喪豈關渠楚人未烈咸陽火
秦府猶存博士書吾道不隨灰燼冷殘烟空鎻帝王居
獨嗟先入收圖籍刀筆區區計亦疎
秦亡四海角羣雄三尺胡然起沛豐首錄鄼侯忘紀信
不誅項伯戮丁公親而寡助寧非叛國爾忘身始是忠
賞罰於斯庸未當終然擊柱或争功
漢楚興亡事巳休至今堪嘆亦堪羞鄭君不肯更名籍
項伯胡為賜姓劉寡助固知親亦叛孤忠忍以主為讎
人臣貴在明大義勿為身謀為國謀
今来古往一封疆虎鬭龍争幾帝王百二山河秦地險
八千子弟楚天亡朝廷有道自多助仁義行師豈恃強
往事廢興何處問寒烟衰草滿斜陽
莫言世事秪如棋千載是非人共知吾道廢興時否泰
人才進退國安危詩書未火秦猶在黨錮無鉤漢亦衰
覆轍相尋多不悟撫編太息此何時
志士匡君貴善謀古來直筆有春秋孔明扶漢何吞蜀
仁傑興唐乃死周成敗由人天不管功名遺恨水空流
柬之未相姜維將二子寧無身後憂
壬辰春雪
和氣胚胎斡化鈞胡然積雪擁柴門花梢凍壓春無力
山骨晴銷曉有痕陽壯誰令隂作梗寒驕猶勒暖歸根
昌黎浪說豐年瑞為瑞為灾未易言
西湖
(鄉人杜伯高昔與諸公飲於湖上得風月一聯予愛其語因為足成之)
西湖勝槩甲東南滿眼繁華今幾年鐘鼓相聞南北寺
笙歌不斷往來船山圍花柳春風地水浸樓臺夜月天
士女只知遊賞樂誰能軫念及三邊
次韻蘇巨卿
(金華趙某子同門友中更亂離别幾十年不知其今為蘇氏子壬午春訪我不值留詩而去偶)
(繙故書見之又六年矣因次韻以謝之)
誰叩柴門寄我詩迎門稚子候予歸青山喚醒十年夢
明月空懷千里思今晉古秦天地隔范雎張祿姓名非
人生百歲發相見世事悠悠未可知
三洞
(金華三洞天下名山也下洞曰雙龍小舟可入中洞曰冰壺水簾可觀上洞曰朝真人多倦遊)
(矣)
群峭摩天不染埃凝嵐滴翠欝崔嵬簾垂飛瀑無人捲
舟引遊仙出洞來一竅中誰開混沌三山外亦有蓬萊
捫蘿更問朝真路夾逕松隂覆綠苔
次韻徐則正山居
松間花外有虛亭花自向陽松自隂水濁不汚明月色
人閑方見白雲心棋邊冷眼安危著筆底放懷長短吟
世忌獨醒還惡醉淺斟莫使酒杯深
月夜納凉
天地空無半點塵翛然池館浸虛明幾更今古月常在
一片襟懷水共清風定波搖晴樹影魚翻露瀉翠荷聲
炎凉圓缺須臾事我獨於斯感世情
次韻徐永之秋興
誰謂四時秋最愁胡床談咏晉風流山川長在英雄老
草木無邊天地秋驚眼一行漁唱晩斜陽萬里客凭樓
茫茫遠水涵空碧興入蘆花第幾洲
次韻君會感思
滿眼山川感舊遊依然野水自横舟一樽長照古今月
兩鬢不禁天地秋有屋有田清潁尾自蒲自柳曲江頭
虛名不落人間世一逕松風穏跨牛
次韻徐深之
文章何必擬卿雲筆硯無功錢有神明月能招山入戶
幽花不與世争春百年亭館幾興廢十載交遊半故新
過眼榮華何足較青門試問種瓜人
次韻宏父初夏
留得三分春意和荼䕷猶可入吟哦人情疎密庭前竹
吾道卷舒池上荷結友豈無今管鮑論詩奚必古隂何
梅霖驟漲江天闊還有長竿可釣麽
邵氏園亭
曲曲亭臺日月春人間榮辱兩無聞梅邊讀易分明月
松下敲棋碎白雲東里先生新釀酒北山逋客舊移文
家傳應得青門趣手種園瓜手自耘
次韻何寺簿閑詠
居喜山深人不知凝嵐空翠淡含輝隔林樵語驚猿去
倚石松枝碍鶴飛留客眠雲聽澗瀑呼兒踏月掃苔磯
冥心静坐勿輕出門外藤蘿露濕衣
水亭夜坐
水光涵月浸虛窗醉倚欄干午夜凉蛙一兩聲隔籬落
螢三四點過池塘風搖松影蛟龍活露瀉荷盤翡翠香
俯仰不知天地闊悠然長嘯據胡床
次韻楊恂夜興
漫漫夜氣萬山深風露高寒天宇清簷月窺人驚白髮
爐烟凝坐悟黃庭挑燈看劍心猶壯欹枕聽泉眼獨醒
毁譽不公隨好惡試觀陸羽煮茶經
徐子觀生輓詩
一片清虛太極心浮雲流水世情輕有生巳作無生計
未死先求不死名墓必預銘唐杜牧詩能自輓晉淵明
巋然貌不隨年老留與斯文主夏盟
次韻趙子玉書懷
鶉結為衣鷸作冠采芝何處問商顔興亡眼欲窺千古
俯仰心無愧兩間客路西風新白髮野花啼鳥舊青山
日高濃睡平川屋安用鷄鳴度遠關
次韻中秋對月
冰壺碾破一輪秋杯吸長鯨筆挽牛大地山河明色界
九天宫闕耀瓊樓香浮蟾桂今猶古曲按霓裳樂易愁
四海清光無不照何須天柱一峰遊
次韻君會初冬
一年好景橘黃時驟冷惟應瘦骨知吠犬頻繁堕霜葉
棲鴉不定戰風枝爐何必試手可熱文未能成鬢欲絲
春逼寒梅三兩點蹇驢江路試尋詩
七言絶句
雜興四首
屋上青山屋下雲清泉為鏡石為屏客来問我謀生計
一卷家傳相鶴經
偶種階前竹數根引風招月伴清樽春來為愛臨階竹
今日翻嫌竹碍門
采藥歸來竹徑凉滿身草露濕衣香怕驚幽鳥穿林去
不掃松花臥石床
四圍綠樹岩藏屋一枕清風竹滿軒醉裡不知山雨過
醒來惟怪瀑聲喧
釣臺
傲睨羣雄百戰來獨全高節老蒿萊三公不任雲臺將
物色何須及釣臺
孤山
老梅半樹倚枯槎路入湖心第幾家水月荒凉誰復問
遊人多只看荷花
八詠樓
八詠詩傳千古名蹇驢何在井空澄凄凉樓外雙溪月
曾照齊梁幾廢興
小三洞
(予所居有小三洞金華洞天之附庸也各賦一絶)
四山廻合響幽泉古木蒼藤路屈盤一局殘棋雙鶴去
石屏空倚白雲寒(右上洞舊名白雲)
洞門相對是吾家朝看烟雲暮看霞鐵笛一聲山石裂
老松驚落半巖花(右中洞)
斷崕怒湧四時雪虛壁寒凝六月霜倚樹老僧閑洗鉢
碧桃花落澗泉香(右下洞東莱吕公祖謙名以湧雪)
兜率寺
(詩僧貫休道場也)
錢唐一劍倚霜寒萬水千山蜀道難瓶鉢生涯何處在
秋風松子落詩壇
西岩寺
丹崕翠壁數千尺絶頂僧房三四間老樹倚岩岩倚屋
白雲飛去又飛還
紫薇岩
靈岩舊是先生宅拈筆新題郡守名月落空山人語寂
澗泉猶作讀書聲
小反嶺
(宣和辛丑方臘倡亂小民叛而歸之故山以小反名屬壽昌縣)
泉本至清誰曰盗溪雖可染却名愚一夫作難隨傾覆
千古青山獨受汚
净居院遇雪
夢回寒月吐層崕湯響松風聽煮茶倚樹恐驚殘雪堕
起來不敢嗅梅花
次韻趙羽翁秋江雜興(二首)
翩翩水鳥自沉浮紅蓼黃蘆兩岸秋隔水人家一犬吠
斜陽籬落有漁舟
鴈落蘆花洲外洲半川斜日獨凭樓笛聲何處鴈驚起
點破清江一片秋
次韻杜若川春日雜興集句(二首)
行約青帘共一樽牧童遥指杏花村如今只有花含笑
悍吏催租夜打門
九陌淨無車馬塵不須移檻損天真凡花俗草敗人意
悵望烟雲縹渺人
丁丑歲旦
不寫桃符換舊詩辛盤竹爆付兒嬉山深未見新年歴
只記梅花春早遲
晩眺
漁歌樵語隔溪村沙上牛歸小徑分烟樹參差片帆落
半川斜日九峰雲
旅夜
擁爐兀兀坐成睡夢到家山人不知半夜酒醒還是客
一庭黃葉雨來時
旅中遣懷
片雲相望浙東西回首家山路欲迷昨夜桐江江上夢
倒隨流水上雙溪
次韻趙德輿山家
茅簷日暖卧寒林過午老翁鼾睡聲擾擾紅塵山下路
曉霜殘月有人行
寄題千秋觀
崢嶸金碧千秋觀誰記當年賀監家湖水亦隨人世改
秋光一半失荷花
早梅
一氣獨先天地春兩三花占十分清冰霜不隔陽和力
半點機緘妙化生
白杜鵑花
蜀帝魂銷恨不窮野花開落倚東風吻乾無復枝頭血
幾度啼來染不紅
始皇
萬世綱常具六經天應未遽喪斯文焚書欲滅先王道
道在人心不可焚
高帝
吕氏強梁劉氏危宫中枕卧復誰知釀成外戚中官禍
興漢巳開亡漢基
子房
韓亡誓欲報秦仇秦滅還興伐楚謀一念為韓非為漢
無功何必願封留
許劭
四海同推月旦評是非公論至今存老瞞敢肆奸雄志
未必不因公一言
禰衡
懷中漫刺欲何之四海交游只兩兒不死曹瞞死黃祖
殺身何補漢興衰
曹操
心非禪代荀文若目識奸雄許子將身苟未亡終簒漢
不知何德比文王
柳子厚
早綴朝班附叔文晩隨兒女拜雙星半生巧宦翻成拙
何用區區更乞靈
讀明妃引
周求莘女終亡紂越獻西施竟滅吳馬上琵琶徒自恨
不思強漢弱匈奴
紫巖詩選卷三
