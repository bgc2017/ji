鮑氏集卷第三
代東武吟(一本已下並無代字)
代出自薊北門行
代結客少年埸行
代東門行
代苦熱行
代白頭吟
代蒿里行
代放歌行
代昇天行
代别鶴操
代雉朝飛
代淮南王二首
代空城雀
代鳴鴈行
代夜坐吟
代北風涼行
代春日行
代少壯時至衰老行
代陽春登荆山行(荆一作京)
代朗月行
代堂上歌
代貧賤愁苦行
代邊居行
代門有車馬客行
代悲哉行
代櫂歌行
代邽街行(一本作去邪行)
代陳思王白馬篇
代陳思王京洛篇
代陸平原君子有所思行
代白紵曲二首
代白紵舞歌詞四首(奉始興王命作并啓)
代東武吟
主人且勿諠賤子歌一言僕本寒鄕士出身
蒙漢恩始隨張校尉召募到河源後逐李輕
車追虜出塞垣密塗亘萬里寧歲猶七奔肌
力盡鞍甲心思歷涼温將軍旣下世部曲亦
罕存時事一朝異孤績(績一作憤)誰復論少壯辭
家去窮老還久門腰鎌刈葵藿倚杖牧鷄豚
昔如韝上鷹今似檻中猿徒結干載恨空負
百年怨棄席思君幄疲馬戀君軒願垂晉主
惠不媿田子魂
代出自薊北門行
羽檄起邊亭烽火入咸陽徵師屯廣武分兵
救朔方嚴秋筋竿勁虜陣精且彊天子按劒
怒使者遥相望鴈行緣石徑魚貫渡飛梁簫
鼓流漢思旌甲被胡霜疾風衝塞起沙礫自
飄揚馬毛縮如蝟角弓不可張時危見臣節
世亂識忠良投軀報明主身死為國殤
代結客少年場行
&KR0865;馬金絡頭錦帶佩吳鉤失意杯酒間白刃
起相讎追兵一旦至負劒遠行遊去鄕三十
載復得還舊丘昇高臨四關表裏望皇州九
塗平若水雙闕似雲浮扶宫羅將相夾道列
王侯日中市朝滿車馬若川流擊鍾陳鼎食
方駕自相求今我獨何爲塪壈懷百憂
代東門行
傷禽惡弦驚(一作驚弦)倦客惡離聲離聲斷客情
賓御背涕零涕零心斷絶將去復還訣一息
不相知何況異鄕别遥遥征駕遠杳杳白日
晚居人掩閨卧行子夜中飯野風吹秋木行
子心腸斷食梅常苦酸衣葛常苦寒絲竹徒
滿坐憂人不解顔長歌欲自慰彌起長恨端
代苦熱行
赤坂横西阻火山赫南威身熱頭且痛鳥墜
魂來歸湯泉發雲潭焦煙起石圻(一作磯)日月
有恒昏雨露未嘗晞丹蛇踰百尺玄蜂盈十
圍含沙射流影吹蠱病行暉瘴氣晝薰體草
露夜霑衣饑猨莫下食晨禽不敢飛毒涇尚
多死渡瀘寧具腓生軀蹈死地昌志登禍機
戈船榮旣薄伏波賞亦微爵輕君尚惜士重
安可希
代白頭吟
直如朱絲繩清如玉壷冰何慙宿昔意猜恨
坐相仍人情賤恩舊世議逐衰興毫髮一爲
瑕丘山不可勝食苗實碩鼠點(一作玷)白信蒼
蠅鳬鵠遠成美薪芻前見陵申黜襃女進斑
去趙姬昇周王日淪惑漢帝益嗟稱心賞猶
難恃貌恭豈易憑古來共如此非君獨撫膺
代蒿里行
同盡無貴賤殊願有窮申馳波催永夜零露
逼結晨短我幽山駕去此滿堂親虚容遺劒
佩實貌戢衣巾斗酒安可酌尺書誰復陳年
代稍推遠懷抱日幽淪人生良自劇天道與
何人齎我長恨意歸爲狐兔塵
代放歌行
蓼蟲避葵堇習苦不言排小人自齷齪安知
曠士懷鷄鳴洛城裏禁門平旦開冠蓋縱横
至車騎四方來素帶曳長飈華纓結遠埃日
中安能止鐘鳴猶未歸夷世不可逢賢君信
愛才明慮自天斷不受外嫌猜一言分珪爵
片善辭草萊豈伊白璧賜將起黃金臺今君
有何疾臨路獨遲廻
代昇天行
家世宅關輔勝帶宦王城備聞十帝事委曲
兩都情倦見物興衰驟覩俗屯平翩翻若回
掌怳愡似朝榮窮途悔短計晚志重長生從
師入遠嶽結友事仙靈五圖發金記九籥隱
丹經風餐委松宿雲卧恣天行冠霞登綵閣
解玉飲椒庭暫遊越萬里少别數千齡鳳臺
無還駕簫管有遺聲何時與汝曹啄腐共吞
腥代别鶴操
雙鶴俱起時徘徊滄海間長弄若天漢輕軀
似雲懸幽客時結侣提擕遊三山青繳凌瑶
臺丹羅籠紫煙海上悲風急三山多雲霧散
亂一相失驚孤不得住𬗟然日月馳遠矣絶
音儀有願而不遂無怨以生離鹿鳴隱深草
蟬鳴隱高枝心自有所存旁人郍得知
代雉朝飛
雉朝飛振羽翼專埸挾兩(一本下有雌字)恃彊力媒
巳驚翳又逼黃間潛彀盧矢直刎繡頸碎錦
臆絶命君前無怨色握君手執杯酒意氣相
傾死何有
代淮南王二首
淮南王好長生服食練氣讀仙經琉璃作椀
牙作盤金鼎玉七合神丹合神丹戲紫房
𬗋房綵女弄明璫鸞歌凰舞斷君腸朱城九
門門九閨願逐明月入君懷入君懷結君佩
怨君恨君恃君愛築城思堅劒思利同盛同
衰莫相棄
代空城雀
雀乳四鷇空城之阿朝食野粟夕飲冰河高
飛畏鴟鳶下飛畏網羅辛傷伊何言怵迫良
巳多誠不及青鳥遠食玉山禾猶勝吳宫鷰
無罪得焚窠賦命有厚薄長歎欲如何
代鳴鴈行
邕邕鳴鴈鳴始旦齊行命侣入雲漢中夜相
失群離亂留連徘徊不忍散憔悴容儀君不
知辛苦風霜亦何爲
代夜坐吟
冬夜沉沉夜坐吟含聲未發巳知心霜入幕
風度林朱燈滅朱顔尋體君歌逐君音不貴
聲貴意深
代北風涼行
北風涼雨雪雱京洛女兒多嚴粧遥豔帷中
自悲傷沉吟不語若有忘問君得行何當歸
苦使妾坐自傷悲慮年至慮顔衰情易遠恨
難追
代春日行
獻歲發吾將行春山茂春日明園中鳥多嘉
聲梅始發桃始青汎舟艫齊櫂驚奏採菱歌
鹿鳴風微起波微生絃亦發酒亦傾入蓮池
折桂枝芳神動芬葉披兩相思兩不知
代少年時至衰老行
憶昔少年時馳逐好名晨結友多貴門出入
富兒鄰綺羅豔華風車馬自揚塵歌唱青琴
女彈箏燕趙人好酒多芳氣餚味厭時新今
日每相念此事邈無因寄語後生子作欒當
及春
代陽春登荆山行(荆一作京)
旦登荆山頭崎嶇道難游早行犯霜露苔滑
不可留極眺入雲表窮目盡帝州方都列萬
室層城帶高樓奕奕朱軒馳紛紛高衣流日
氛映山浦暄霧逐風收花木亂平原桑柘盈
(一作緜)平疇攀條弄𬗋莖藉露折芳柔遇物雖
成趣念者不解憂且共傾春酒長歌登山丘
代朗月行
朗月出東山照我綺窗前窗中多佳人被服
妖且妍靚粧坐帳裏當戶弄清絃鬢奪衞女
迅體絶飛燕先爲君歌一曲當作朗月篇酒
至顔自解聲和心亦宣千金何足重所存意
氣間
代堂上歌行
四坐且莫諠聽我堂上歌昔仕京洛時高門
臨長河出入重宫裏結友曹與何車馬相馳
逐賓朋好容華陽春孟春月朝光散流霞輕
步逐芳風言笑弄丹葩暉暉朱顔&KR0755;紛紛織
女梭滿堂皆美人自我對湘娥雖謝侍君閑
明粧帶綺羅箏笛更彈吹高唱好相和萬曲
不關心一曲動情多欲知情厚薄更聽此聲
過
代貧賤愁苦行
湮沒雖死悲貧苦即生劇長歎至天曉愁苦
窮日夕盛顔當少歇鬢髮先老白親友四面
絶朋知斷三益空庭慙樹萱藥餌媿過客貧
年忘日時黯顔就人惜俄頃不相酬恧怩面
已赤或以一金恨便成百年隙心爲千條計
事未見一獲運圯津塗塞遂轉死溝洫以此
窮百年不如還窀穸
伐邊居行
少年遠亰(一作荆)陽遥遥萬里方陋巷絶人徑
茅屋摧山崗不覩車馬迹但見糜鹿埸長松
何落落丘隴無復行邊地無高木蕭蕭多白
楊盛年日月盡一去萬恨長悠悠世中人争
此錐刀忙不億貧賤時富貴輒相忘紛紛徒
滿目何關慨子傷不如一畒中高會挹清漿
遇樂便作樂莫使候朝光
代門有車馬客行
門有車馬客問客何鄕士捷步往相訊果得
舊鄰里悽悽聲中情慊慊增下理(一作俚)語昔
有故悲論今無新喜清晨相訪慰日暮不能
巳歡戚競尋緒談調何終止辭端竟未䆒忽
唱分途始前悲尚未弭後感方復起嘶聲盈
我口談言在君耳手迹可傳心願爾駕(一作䔍)
行李
代悲哉行
羇人感淑景緣感欲回轍我行詎幾時華實
驟舒結覩實情有悲瞻華意無悅覽物懷同
志如何復乖别翩翩翔禽羅關關鳴鳥列翔
鳴尚疇偶所歎獨乖絶
代櫂歌行
羇客離嬰時飄颻無定所昔秋寓江介兹春
客河滸往戢于役身願言永懷楚泠泠篠䟽
潭邕邕鴈循渚飂戾長風振摇曳高帆舉驚
波無留連舟人不躊竚
代邽街行(一本作去邪行)
竚立出門衢遥望轉蓬飛蓬去舊根在連翩
逝不歸念我捨鄕俗親好久乖違慷慨懷長
想惆悵戀音徽人生隨時變遷化焉可祈百
年難必果千慮易盈虧
代陳思王白馬篇
白馬騂角弓鳴鞭乘北風要途間邊急雜虜
入雲中閉壁自往夏清野徑還冬僑裝多闕
絶旅服少裁縫埋身守漢節沉命對胡封薄
暮塞雲起飛沙披遠松含悲望兩都楚歌登
四墉丈夫設計誤懷恨逐邊戎罷别中國愛
邀冀胡馬功去來今何道單賤生所鍾但令
塞上兒知我獨爲雄
代陳思王京洛篇
鳳樓十二重四戸八綺窗繡桷金蓮花桂柱
玉盤龍珠簾無隔露羅愰不勝風寳帳三千
所爲爾一朝容揚芬紫煙上垂綵綠雲中春
吹回白日霜歌落塞鴻但懼秋塵越盛愛逐
衰蓬坐視靑苔滿卧對錦筵空琴瑟縱横散
舞衣不復縫古來共歇薄君意豈獨濃唯見
雙黃鵠千里一相從
代陸平原君子有所思行
西出登雀臺東下望雲闕層閣肅天居馳道
直如髮繡甍結飛霞璇題納行月築山擬蓬
壼穿池類溟渤選色遍齊岱徵聲匝卭越陳
鐘陪夕讌笙歌待明發年貌不可還身意會
盈歇蟻壌漏山阿絲淚毀金骨器惡含滿欹
物忌厚生沒智哉衆多士服理辨昭昧
代白紵曲二首
朱脣動素䄂舉洛陽少童(一作年)邯鄲女古稱
綠水今白紵催絃急管爲君舞窮秋九月荷
葉黃北風驅鴈天雨霜夜長酒多樂未央
春風澹蕩俠思多天色淨綠氣研和含桃紅
萼蘭紫牙朝日灼爍發園華卷幌結帷羅玉
筵齊謳秦吹盧女絃千金顧笑買芳年
代白紵舞歌詞四首(奉始興王神作并啓)
侍郎臣鮑照啓被教作白紵舞歌詞謹竭庸
陋裁爲四曲附啓上呈識方淟悴思塗猥局
言旣無雅聲未能文不足以宣贊聖旨抽拔
妙實謹遣簡餘慙隨悚盈謹啓
詞
吳刀楚製爲佩褘纖羅霧縠垂羽衣含商咀
徵歌露晞珠履颯沓紈䄂飛淒風夏起素雲
回車怠馬煩客忘歸蘭膏明燭承夜暉
桂宫栢寢擬天居朱爵文窗韜碧䟽象牀瑤
席鎮犀渠雕屏合匝組帷(一作帳)舒秦箏趙瑟
挾笙竽垂璫散佩盈玉除停觴不御欲誰湏
三星差池露霑濕絃悲管清月將入寒光簫
條候蟲急荆王流歎楚妃泣紅顔難長時易
戢凝華結綵久延立非君之故豈妄集
池中赤鯉庖所捐琴高乘去飛上天命逢福
世丁溢恩簮金藉綺昇曲筵恩厚德深委如
山潔誠洗志期暮年烏白馬角寧足言
鮑氏集卷第三
