鮑氏集卷第二
尺蠖賦
觀漏賦
野鵝賦
傷逝賦
園葵賦
尺蠖賦
智哉尺蠖觀機而作申非向厚屈非向薄當
靜泉渟遇躁風驚起軒軀以曠跨伏累氣而
併形冰炭弗觸鋒刃歷迕逢嶮蹙蹐值夷舒
步忌好退之見猜哀必進而爲蠧每驤首以
瞰途常佇景而飜露故身不豫託地無前期
動靜必觀於物消息各隨乎時從方而應何
慮何思是以軍筭慕其權國容擬其變高賢
圖之以隱淪智士以之而藏見笑靈蛇之久
蟄羞龍德之方戰理害道而爲尤事傷生而
感賤苟見義而守勇豈專取於弦箭
觀漏賦(并丙)
客有觀於漏者退而歎曰夫及遠者箭也而
定遠非箭之功爲生者我也而制生韭我之
情故自箭而爲心不可憑者絃因生以觀我
不可恃者馬憑其不可恃故以悲哉況乎沉
華密遠輕波潛耗而感神嬰慮者又自外而
傷壽以是思生生亦勤矣乃爲賦云
佩流歎於驗年纓華思於奔月結蘭苕以望
楚弄參差以歌越撫凝肌於遷滯鑑雕容於
髣髴景有墜而易昏憂無方而難歇歴玫階
而升隩訪金壷之盈闕觀騰波之吞寫視驚
箭之登沒箭旣沒而復登波長瀉而弗歸注
沉穴而海漏射懸塗而電飛墐戸牗而知天
掩雲霧而測暉創百齡於纖隱積千里於空
微彼崢崢而行溢此冉冉而逾衰撫寸心而
未改指分光而永違昔傷矢之奔禽聞虚弦
之顚仆徒嬰刃而知懼豈潛機之能覺惟生
經之靃靡亦悲長而懽促横證古而秉心抱
空意其如玉波沉沉而東注日滔滔而西屬
落繁馨於纖草殞豐華於喬木對&KR0628;離而後
歌據窮蹊而方哭雖接薪之更傳寧絶明之
還續貫古今而并念信寡易而多難時不留
乎激矢生乃急於走丸旣河源之莫壅又吹
波而助瀾神怵迥而多慮心&KR4379;&KR3116;而尠歡望
天涯而佇念擢雄劒而長歎嗟生民之永迷
躬與後而皆恤死零落而無二生差池之非
一理幽分於化前筭冥定於天秩與艾骨而
招病猶刳腸而興疾情殊用而俱盡事離方
而同失聊弭志以高歌順煙雨而沉逸於是
隨秋鴻而汎渚逐春鷰而登梁進賦詩而展
念退陳酒以排傷物不可以兩大得無得而
雙昌薰晚華而後落槿早秀而前亡姑屏憂
以愉思樂茲情於寸光從江河之紆直委天
地之回方漏盈兮漏虚長無絶兮芬芳
野鵝賦(并序)
有獻野鵝於臨川王世子愍其樊縶命爲之
賦其辭曰
集陳之隼以自遠而稱神栖漢之雀乃出幽
而見珍此璅禽其何取亦厠景而承仁捨水
澤之驩逸對鍾鼓之悲辛豈徇利而輕命將
感愛而投身入長羅之逼脅恨高繳之樊縈
邈辭朋而别偶超煙鶩而風行跨日月而遥
逝忽瞻國而望城踐菲迹於瑤塗昇弱羽於
丹庭震東西之繡戶眺左右之金扄貌纖殺
而含(一作悆)悴心翻越而慙驚若墜而墮谷怳
不知其所寧惟君囿之珍麗實妙物之所殷
翔海澤之輕鷗巢天宿之鳴鶉鶡程材於梟
猛翬薦體之雕文旣敷容以照景亦選翮以
排雲雖居物以成偶終在我以非群望征雲
而延悼顧委翼而自傷無青雀之銜命乏赤
鴈之嘉祥空穢君之園池徒慙君之稻梁願
引身而剪迹抱末志而幽蔵於是流歲遂遠
慘節方崇雲纏海岱風拂崤潼飛雲(一作雰)馳
霰飄沙舞蓬視清池之初涸望綠林之始空
立菰蒲之寒渚託隻影而爲雙宛拔啄而掩
眥悲結悵而滿胷處朝晝而雖念假外見而
遷排涉翛夜之長寂信專思而知哀風梢梢
而過樹月蒼蒼而照臺冰依岸而早結霜託
草而先摧歛雙翮於水裔翹孤趾於林隈情
無方而雨集事有限而星乖在俄頃而猶悼
矧窮生之所懷聞宿世之高賢澤無微而不
均育草木而明義愛禽鳥而昭仁全殞卵而
來鳳放乳麑而感麟雖陋生於萬物若沙漠
之一塵苟全軀而畢命庶魂報以自申
傷逝賦
晨登南山望美中阿露團秋槿風卷寒蘿悽
愴傷心悲如之何盡若窮煙離若剪絃如影
滅地猶星殞天棄華宇於明世閉金扄於下
泉永山河以自畢眇千齡而弗旋思一言於
向時邈衆代於古年逝稍遠而變體浸幽明
而改時覽篇迹之如旦婉遺意而在兹忽若
謂其不然自惆悵而驚疑循堂廡而下降歷
幃戸而升基服委襟而禠帶器蒙管而韜絲
志存業而遺績身先物而長辭豈重歡而可
覯追前感之無期寒往暑來而不窮哀極樂
反而有終燧巳遷而禮革月旣逾而慶通心
微微而就遠跡離離而絶容白日藹而回隂
閨館寂而深重冀憑靈於前物佇美目乎房
櫳徒望思以永久邈歸來其何從結單心於
暮條掩行淚於晨風念沉悼而誰劇獨嬰哀
於逝躬草忌霜而逼秋人惡老而逼衰誠衰
耄之可忌或甘願而志違彼一息之短景乃
累恨之長暉尋平生之好醜成黃塵之是非
將滅耶而尚在何有去而無歸惟桃李之零
落生有促而非夭觀龜鵠之千祀年能富而
情少反靈質於二塗亂感悅於雙抱日月飄
而不留命倏忽而誰保譬明隙之在梁如風
露之停草髮迎憂而送華貌先悴而收藻共
甘苦其幾人曾無得而偕老拂埃琴而抽思
啓陳書而遐討自古來而有之夫何怨乎天
道
園葵賦
風暖凌開土冒泉動游塵曝日鳴雉依隴主
人拂黃冠拭藜杖布𬞞種平圻壤通畔修直
膏畒夷敞白莖紫蔕豚耳鴨掌溝東陌西行
三畦兩旣區旣鉏乃露乃映勾萌欲伸藂牙
將散爾乃晨露夕隂霏雲四委沉雷遠震飛
雨輕灑徐未及晞疾而不靡柔莩爰秀剛甲
以解稚葉萍布弱隂&KR1313;抽萋萋翼翼沃沃油
油下葳蕤而被逕上參差而覆疇承朝陽之
麗景得傾柯之所投仕非魯相有不拔之利
賓惟二仲無逸馬之憂顧堇荼而莫偶豈蘋
藻之薦羞若乃鄰老談稼女嫗歸桑拂此葦
席炊彼穄梁甃壷援醢曲瓢卷漿乃羹乃瀹
堆鼎盈筐甘旨蒨脆柔滑芬芳消淋逐水潤
胃調腸於是旣飫徹盤投筯回小人之腹爲
君子之慮近觀物運遠訪師聖聲數後彰律
理前定烏非黔黑鶴豈浴淨彼圓行而方止
固行之於天性伊冬&KR1869;而夏裘無雙功而並
盛盪然任心樂道安命春風夕來秋日(一作秋月)
晨映獨酌南軒擁琴孤聽篇章間作以歌以
詠魚深沉而鳥高飛孰知美色之爲正
鮑氏集卷第二
鮑氏集卷第二
