梅苑詞曲類二(詞選之屬)
提要
(臣)等謹案梅苑十卷宋黃大輿編大輿字載
萬錢曾讀書敏求記引王灼之語云字載方
殆書萬為万又訛万為方如蕭方等之轉為
萬等歟其爵里未詳厲鶚宋詩紀事稱為蜀
人亦以原序自署岷山耦耕及成都文類載
其詩以意推之耳無確證也王灼稱大輿歌
辭與唐名輩相角其樂府號廣變風有賦梅
花數曲亦自奇特然樂府今不傳惟此集僅
存所錄皆詠梅之辭起于唐代止于南北宋
間自序稱已酉之冬抱疾山陽三徑埽迹所
居齋前更植梅一株晦朔未周略已粲然於
是錄唐以來才士之作以為齋居之玩命之
曰梅苑考已酉為建炎二年正高宗航海之
歲山陽又戰伐之衝不知大輿何以獨得蕭
閒編輯是集殆已酉字有誤乎昔屈宋徧陳
香艸獨不及梅六代及唐篇什亦寥寥可數
自宋人始絶重此花人人吟詠方回撰瀛奎
律髓於著題之外别出梅花一類不使溷於
羣芳大輿此集亦是志也雖一題裒至數百
闋或不免窠臼相因而刻畫形容亦往往各
出新意固倚聲者之所採擇也集中兼采蠟
梅蓋二花别種同時義可附見至九卷兼及
楊梅則務博之失不自知其泛濫矣乾隆四
十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
梅苑序
自瓊林琪樹瑶華綠萼之異不列於人間目所常翫如
予東園之梅可以首衆芳矣若夫呈妍月夕奪霜雪之
鮮吐嗅風晨聚椒蘭之酷情涯殆絶鑒賞斯在莫不抽
毫遣滯劈綵舒聚召楚雲以興歌命燕玉以按節然則
妝臺之篇賓筵之章可得而述焉已酉之冬予抱疾山
陽三徑掃迹所居齋前更植梅一株晦朔未逾略巳粲
然於是錄唐以來詞人才士之作以為齋居之翫目之
曰梅苑者詩人之義託物取興屈原製騷盛列芳草今
之所錄蓋同一揆聊書卷目以貽好事云岷山藕耕黃
大輿載萬序
