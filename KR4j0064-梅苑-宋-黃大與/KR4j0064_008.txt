梅苑卷八
宋黃大輿編
瑞鷓鴣(闕)
臨鸞常恁整妝梅枝枝仙豔月中開可殺天心故與多
端麗那更羅衣峭窄裁幾回瞻覻魂消黯芙蕖勻透
雙腮好將心事都分付與時暫到小庭來玉砌紅芳點
綠苔
又柳耆卿
天將竒豔與寒梅乍驚繁香臘前開暗想花神巧作江
南信解染胭脂細翦裁壽陽妝罷無端飲凌晨酒入
香腮恨聽煙鴻深中誰恁吹羌管逐風來瑞雪紛紛落
翠苔
又晏同叔
江南殘臘欲歸時有梅紅亞雪中枝一夜前村聞道瑶
英拆端的千花冷未知丹青改樣勻朱粉雕梁欲畫
猶疑何妨與向冬深密種秦人路夾仙溪不待夭桃客
自迷
又
越娥紅淚染朝雲越梅從此學妖頻臘月初開庾嶺繁
開後時染妍華贈世人前村昨夜深深雪朱顔不及
天真何時驛使西來寄與相思客一枝新報道江南别
樣春
又林逋詩句
衆芳搖落獨鮮妍占盡風情向小園疎影横斜水清淺
暗香浮動月黃昏寒禽欲下先偷眼粉蝶如知合斷
魂幸有微吟可相狎不須檀板共金尊
又(岸梅)崔魯詩句
含情含態一枝枝斜壓漁家短短籬惹袖尚餘香半日
向人如訴雨多時初開偏稱雕梁畫未落先愁玉笛
吹行客見時無意去解帆煙浦爲題詩
又周忘機
一㾗月色掛簾櫳梅影斜斜小院中狂醉有心窺粉面
夢魂無處避香風愁來夢楚三千里人在巫山十二
重咫尺藍橋無處問玉簫聲斷楚山空
又(蠟梅)
漢宫鉛粉淨無㾗蠟點寒梢水畔村愁犯冰霜欺竹柏
肯同雲月弔蘭蓀騷人詠去清詩健驛使傳來舊興
存病眼渾疑春思早一枝聊洗畫圖昏
又(蠟點梅花)
柳未回青蘭未芽誰知此物在君家綠窗借得先春手
黃蠟吹成耐凍花衣麝暗薰香髣髴山蜂誤認影横
斜憑君說與徐熙道翰墨從今不足誇
一落索
臘後東風微透越梅時候一枝芳信到江南來報先春
秀宿醉頻拈輕嗅堪醒殘酒笛聲容易莫相催留待
纖纖手
鬢邊華
小梅香細豔淺過楚岸尊前偶見憂閒淡天與精神掠
青鬢開人醉眼如今抛擲經春恨不見芳枝寄遠向
心上誰解相思頼長對妝樓粉面
御階行
平生有箇風流願願長與梅爲伴問伊因甚破寒來只
恐百花先綻比蘭比麝比酥比玉休恁閒撩亂瑶臺
月下分明見依舊殘妝淺不知分得幾多香一片清如
一片直須遮斷恐人眼毒不解輕輕看
西江月蘇東坡
玉骨那愁瘴霧冰肌自有仙風海仙時遣探芳叢倒掛
綠毛么鳳素面常嫌粉汚洗妝不褪脣紅高情巳墜
曉雲空不與梨花同夢
又(紅梅)王介甫
梅好惟嫌淡竚天教薄與胭脂真妃初出華清池酒入
瓊姬半醉東閣詩情易動高樓玉管休吹北人渾作
杏花疑惟有青枝不似
又杜安道
曉鏡初妝玉粉輕風暗遞幽香閒隨月影到寒塘忘却
人間天上雪意空驚春意孤芳巳斷年芳從教驛使
爲伊忙乞箇壽陽宫樣
又
北嶺天饒瑞雪南枝地殷紅苞朦朧霽月映寒梢誰把
玉人紗罩香勝爐薰龍麝竒過庭擁瓊瑶一杯清酒
願相招慰我茅堂清瘦
又(墨梅)洪覺範
入骨風流國色透塵往往真香爲誰風鬢涴啼妝半樹
水村春漾雪壓枝低籬落月高影動池塘高情數筆
寄微茫小寢初開霧帳
又
翡翠枝頭晩萼嬋娟月裏飄香春蘭秋蕙作尋常不與
夭桃朋黨笑見深紅淺白從教蝶舞蜂忙風流標致
道家妝瀟灑得來别樣
又(蠟梅)
黃蠟誰將點綴紅膏不許施妝孤根來自水雲鄉風味
天然醖釀看取玉奴呵手摘來珠露霑裳翠鬟斜插
一枝香似簇蜂兒頭上
又
萬木經霜凍折孤根獨報春來前村雪裏一枝開將緩
月華光彩一點脣紅不褪妝如傅粉皚皚和羹端的
禀天才終入庖人鼎鼐
蝶戀花晏同叔
千葉梅花誇百媚笑面凌寒内樣妝先試月臉冰肌香
細膩風前偏稱東君意一捻年光春有味江北江南
更有誰相似横玉聲中吹滿地好枝長恨無人寄
又(别席探題)舒信道
雪後江城紅日晩暖入香梢漸覺玲瓏滿髣髴臨風
妝半面水簾斜捲誰庭院折向樽前仔細看便是江
南寄我人還遠手把北枝多少怨小樓横笛休腸斷
又(寒秀亭觀梅)毛澤民
想見江南情不少爾許多時怪得無消耗淡日暖雲勾
引到闌干寂寞憐春小宫面可忺勻畫了粉瘦酥寒
一段天真好喚起玉兒嬌睡覺半窗殘月南枝曉
又石耆翁
半夜六龍飛海嶠滉漾鼇波露出珊瑚小玉粉枝頭春
意早東風未綠瀛州草姑射仙人真窈窕淨練明妝
如伴商巖老夢入水雲閒縹緲一樓明月千山曉
又
暖發黃宫和氣軟雪裏精神巧惜東君翦嫩蘂商量春
色淺青枝疑是香酥濺誰道和羹芳信遠點點微酸
巳向枝頭見休待玉英飛四散且移疎影横金盞
又
青玉枝頭紅蕾吐粉頰愁寒濃與胭脂傅辨杏猜桃早
莫誤夭姿不到風流處雲破月來花上住要共佳人
弄影參差舞只有暗香穿繡戶韶華一曲驚飛去
又(蠟梅)王履道
翦蠟成梅無著意黃色濃濃對萼勻妝綴百和薰肌香
旖旎仙裳應灑薔薇水雪徑相逄人半醉手折低枝
擁結雲争翠道韞撚枝無限思玉真未灑梨花淚
又(墨梅)
碧瓦籠晴香霧遶呵手西偏小駐聞啼鳥風度女牆吹
語笑南枝破臘應開了道骨不凡瘴江曉春色通靈
醫得花重少抱暖釀寒春杳杳一聲畫角光殘照
桃源憶故人
園林萬木凋零盡惟是寒梅香噴不許雪霜欺損迥有
天然性南枝漸吐紅苞嫩冠絶夭桃繁杏不記故人
音信對景成離恨
又王逸民
劉郎自是桃花主不許春風困度春色易隨風去片片
傷春暮返魂不用清香炷却有玉梅淡竚從此鎮長
相顧不怨飄殘雨
又
江天雪意雲飛重却倚闌干初凍回傍小樓獨擁盡日
無人共牆梅未落春先縱欲寄一枝誰送月夜暗香
浮動佀作離人夢
又(蠟梅)
南枝向暖清香噴誰付騷人詞詠一種隴頭春信不借
胭脂暈梢頭誰把輕黃揾渾似不忺施粉疑是壽陽
孤冷染得相思病
又
寒苞初吐黃金瑩色染薔薇猶嫩枝上紫檀香噴灑落
饒風韻南枝一種同春信何事不忺朱粉自稱霓裳
孤冷怨感宫腰恨
攤破浣溪紗(白梅)
雪態冰姿好似伊料應嘗笑水仙遲驛使初傳芳信早
賞佳期暗想花神多巧妙黏酥綴玉壓纖枝粉面臨
鸞宜月殿整妝時
又(紅梅)
誰染深林酥綴來意濃含笑笑顔開誤認浣溪人飲罷
上香腮辨杏疑桃稱好句名園色異占多才折得一
枝斜插鬢墜金釵
又(重心)
取次勻妝玉有㾗參差玉軟淡精神姑射重綃風捲亂
喜相迎蝶戲飛層雙趐重清中冨貴最多情全似壽
陽當日事點殘英
又(蠟梅)
蜜室蜂房别有香臘前偏會洩春光凝竚清容何所似
笑姚黃蠟注金鐘誠得意風飄氣味壓羣芳不似壽
陽誇粉面道家妝
憶王孫莫少虚
絳唇初點粉紅新鳳鏡臨妝巳逼真苒苒釵頭香趁人
惜芳晨玉骨冰姿别是春
又史遠道
牆頭梅蘂一枝新宋玉東鄰算未真折與冰姿綽約人
怯霜晨桃李紛紛不當春
玉交枝
膽樣瓶兒幾點春翦來猶帶水雲㾗且移孤冷相伴最
深尊每爲惜花無曉夜教人甚處不銷魂爲君惆悵
獨自倚黃昏
又房舜卿
蕙死蘭枯待返魂暗香梅上又重聞粉妝額子多少畫
難真竹外冰清斜倒影江頭雪裏暗藏春千鍾玉酒
休更待飄零
又(蠟梅)
蕙子蘭孫小樣兒化工簇就寄南枝笑他蘭蕙雖韻帶
輕肥香靄紫檀和霧重色攢黃蠟界金徽有人瀟灑
插向鬢邊宜
又
誰道花房採蜜脾翦成黃蠟小花兒惡嫌朱粉不肯肖
青枝檀吐暗香蘭許韻月移芳影雪生肌不妨花蘂
羌笛儘教吹
玉樓春(空定寺賞梅)毛澤民
蘂珠宫裏三千女摘粉爲春塵不住月華冷處欲迎人
七里香風先滿路一枝誰寄南安去想得韶光能幾
許醉翁滿眼玉玲瓏直到煙空雲盡處
又
迢遞前村深雪裏望斷行雲香細細笛中宮裏慕芳姿
怨曲啼妝長見淚不會同心榮落易冷豔翻隨分嶺
水有誰曾念隴頭人遠寄江南春日意
又
靚妝才學春無價腮粉額黃宫樣畫妖嬈閒倚曲闌邊
孤淨不勝微月下牽情羣蘂臨風亞惜恐蒼苔和雨
借何如相傍玉樓人芳酒繡筵紅燭夜
又
蕭蕭海上風長起也有梅花開玉蘂愛君風措瑩如冰
伴我情懷清似水詩人縱復工難擬莫把閒花容易
比濃香吹盡不須愁細雨微風催結子
又李易安
紅酥肯放瓊苞碎探著南枝開遍未不知藴藉幾多香
但見包藏無限意道人憔悴春窗底悶損闌干愁不
倚要來小酌便來休未必明朝風不起
又(蠟梅)
臘前先報東君信清似龍涎香得潤黃輕不肯整齊開
比著紅梅仍舊韻纖枝瘦綠天生嫩可惜輕寒摧挫
損劉郎只解悞桃花悵恨今年春又盡
小桃紅(今見珠玉詞)
後園春早殘臘朦煙草數樹寒梅欲綻香英小妹無端
折盡釵頭朵滿把金尊細細傾憶得往年同伴沈吟
無限情懊惱東風莫便吹零落惜取芳菲眼下明
搗練子
欺萬木怯寒時倚欄初認月宫姬拭新妝披素衣孤標
韻暗香奇冰容玉豔綴瓊枝借陽和天付伊
喜團圓
輕攢碎玉玲瓏竹外脫去繁華殢東君先點破壓羣花
瘦影生香黃昏月館清淺溪沙仙標淡竚偏宜么鳳
肯帶棲鴉
楊柳枝晁無咎
素色清薰出俗華臘前花軒前愛日掃雲遮幾枝斜
月淡紗窗香暗透白於紗幽人獨酌對芳葩興無涯
愁倚欄
冰肌玉骨精神不風塵昨夜窗前都折盡忽疑君清
淚拂拂沾巾誰相念折贈芳春羌管休吹别塞曲有人
聽
梅苑卷八
