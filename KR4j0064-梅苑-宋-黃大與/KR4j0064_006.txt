梅苑卷六
宋黃大輿編
减字木蘭花(十首有序)李子正
竊以花雖多品梅最先春始因暖律之潛催正值冰
澌之初泮前村雪裏巳見一枝山上驛邊亂飄千片
寄江南之春信與隴上之故人玉臉娉婷如壽陽之
傅粉冰肌瑩徹逞姑射之仙姿不同桃李之繁枝自
有雪霜之素質香欺青女冷耐霜娥月淺溪明動詩
人之清興日斜烟暝感行客之幽懷偏宜淺蘂輕枝
最好暗香疎影况是非常之標格别有一種之風情
劇憐好景難抛那更綵雲易散凭闌賞處巳遍南枝
兼北枝秉燭看時休問今日與昨日且輟龍吟之三
弄更停畫角之數聲庾嶺將軍久思止渴傅巖元老
專待和羹豈如凡卉之嬌春長頼化工而結實又况
風姿雨質曉色暮雲日邊月下之妖嬈雪裏霜中之
豔冶初開微綻欲落驚飛取次芬芳無非竒絶錦囊
佳句但能髣髴芳姿皓齒清歌未盡形容雅態追惜
花之餘恨舒樂事之餘情試綴蕪詞編成短闋曲盡
一時之景聊資四座之歡女伴近前鼓子祇候
總題
梅梢香嫩雪裏開時春粉潤雨蘂風枝暗與黃昏取次
宜日邊月下休問初開兼欲謝却最妖嬈不似羣花
春正嬌
風
東風吹暖輕動枝頭嬌豔顫片片驚飛不似城南畫角
吹香英飄處定向壽陽妝閣去莫損柔柯今日清香
遠更多
雨
瀟瀟細雨雨歇芳菲猶淡竚密灑輕籠濕徧柔枝香更
濃瓊腮微膩疑是凝酥初點綴冷豔相宜不似梨花
帶雨時
雪
六花飛素飄入枝頭無覓處密綴輕堆只似香苞次第
開欄邊欲墜姑射山頭人半醉牆外低垂窺送佳人
粉再吹
月
寒蟾初滿正是枝頭開爛漫素質籠明多少風姿無限
情暗香疎影冰麝蕭蕭山驛静淺蘂輕枝酒醒更闌
夢斷時
日
騰騰初照半折瓊苞還似笑莫近柔條只恐凝酥暖欲
消三竿巳上點綴胭脂紅蕩漾剛道宜寒不似前村
雪裏看
曉
急催銀漏漸漸紗窗明欲透點綴花枝曉笛吹時幾片
飛淡煙初破髣髴夜來飛幾朵淺粉餘香晨起佳人
帶曉妝
晚
天寒欲暮别有一般姿媚處半墜斜陽寶鑑微開試晚
妝淡煙輕處漸近黃昏香暗度休怕春寒秉燭重來
仔細看
早
陽和初布入萼春紅纔半露暖律潛催與占百花頭上
開香英微吐折贈一枝人巳去楊柳貪眠不道春風
巳暗傳
殘
香苞漸少滿地殘英寒不掃傳語東君分付南枝桃李
春東風吹暖南北枝頭開爛漫一任飄吹巳占東風
第一枝
鷓鴣天
借問枝頭昨夜春巳傳消息到柴門頻看秀色無多豔
拖得清香不見㾗山矗矗水潾潾村南村北冷銷魂
人間不識春風面羞見瑶臺破月明
又
冷落人間晝掩門泠泠殘粉縠成紋幾枝疎影溪邊見
一拂清香馬上聞冰作質月爲魂蕭蕭細雨入黃昏
人間暫識東風信夢遶江南雲水村
又
誰折南枝傍小叢佳人丰色與梅同有花無葉真瀟灑
不問胭脂借淡紅應未許嫁春風天教雪月伴玲瓏
池塘疎影傷幽獨何似横斜酒盞中
又
夢草池塘春意回巧傳消息是寒梅北枝休羡南枝暖
憑仗東風次第開酥點萼粉勻腮未攀巳得好香來
西鄰且莫吹羌笛留待行春把酒杯
又
不怕微霜點玉肌恨無流水照冰姿與君着意從頭看
初見今年第一枝人醉後雪晴時江南春色寄來遅
使君本是花前客莫怪殷勤爲賦詩
又
雪屋冰牀深閉門縞衣應笑織成紋雨中清淚無人見
月下幽香只自聞長在眼遠銷魂玉奴那忍負東昏
偶然摘墜行雲去不入春風花柳村
又
小檻冬深未破梅孤枝清瘦耐風埃月中寂寞無人管
雪裏蕭疎近水栽微雨過早春回陽和消息自天來
託根多謝東君力瓊蘂苞紅一夜開
又
春入江梅破晩寒凍枝驚鵲語聲乾離愁滿抱人誰問
病耳初聞心也寬風細細露珊珊可堪驛使道漫漫
斜梢待得人來後簮向烏雲仔細看
又孔處度
却月凌風度雪情何郎高詠照花明一枝弄碧傳幽信
半額塗黃拾晩榮春思淡暗香輕江南雨冷若爲情
猶勝遠隔瀟湘水忽到窗前夢不成
又(蠟梅)
别得東皇造化恩黛消鉛褪自天真耻隨庾嶺花争白
疑是東籬菊返魂風淡淡月盈盈麝煤沈馥動孤根
寒蟬冷蝶知何處惟有蜂房不待春
又(蠟梅)邵叔齊
不比江梅粉作花天香肯作俗香誇高懸蠟蓓蜂房密
徧掛金鐘鴈字斜侵月影上窗紗中央顔色自仙家
玉人插向烏雲畔渾似靈犀正透芽
浣溪紗王輔道
雪裏東風未過江隴頭先折一枝芳如今疎影照溪塘
北客乍驚無綠葉東君應笑不紅妝玉真愛著淡衣
裳
又毛澤民
月樣嬋娟雪樣清索強先占百花春于中形外好精神
多病肌膚元自瘦半妝殘粉不忺勻十分渾似那人
人
又
水淨煙閒不染塵小山斜卧幾枝春夜寒香惹一溪雲
粉淡朱輕妝未了十分孤迥好精神爲伊清瘦却愁
人
又孫仲益
弱骨輕肌不耐春一枝江路玉梅新廵簷索笑爲何人
素影裵回波上月醉香搖蕩竹間雲酒醒人散夢仙
村
又(尉困觀梅)毛澤民
曾向瑶臺月下逄爲誰回首矮牆東春風吹酒褪腮紅
庾嶺殷勤通遠信梅家瀟灑有仙風晚香都在酒杯
中
又
苒苒飛雲横畫闌黃昏煙雨滿江干小梅香淺不禁寒
樓上風輕簾不卷酒紅銷盡晝妝殘玉人斜撚一枝
看
又
十月開花是子真小春分付與精神折來含露曉妝新
暖意便從窗下見粉容何待鑑中勻宛然長似玉華
清
又
梅粉初嬌擬嫩腮一枝春信臘前開玉英珠顆傍妝臺
明月泛將疎影去暗香疑是那人來銷魂獨自立空
階
又(初春泛舟時北山積雪盈尺而水南梅盛開)毛澤民
水北煙寒雪似梅水南梅閙雪千堆月明南北兩瑶臺
雲近恰如天上座魂清疑向北邊來梅花多處載春
回
又(茶梅)
翦碎紅孃舞舊衣漢宫妝粉滿瓊枝東風來晚未曾知
顔色不同香小異瑶臺春近宴回時寶燈相引素娥
歸
又(蠟梅)
梅與爲名蠟與容寒枝徧綴小金鐘插時只恐鬢邊鎔
疑是佳人燻麝月起來風味入懷濃暗香依舊月朦
朧
又(蠟梅)
梅與稱名蠟與黃枝無裊娜色無光掩檀欺麝冠羣芳
結處定緣蜂力就開時微帶蜜脾香風標不減壽陽
妝
太常引
行雲蹤迹杳無期梅梢上又春歸不道久别離這一度
清香爲誰多情囑付庾樓羌管憑仗且休吹留取兩
三枝待和淚封將寄伊
又
江梅開似蘂珠宮報桃李又春風驀地看前峰待摘取
横斜盞中魏林楚嶺素妝清絶不與衆芳同和月映
簾櫳羡幾點施朱太紅
小重山
竹裏清香簾影門一枝照水弄精神樓頭横管罷龍吟
休三弄留爲與調羹紫陌與青門溪邊浮動處絶纖
塵等閒休付壽陽人瀟灑處月淡又黃昏
又
不是蛾兒不是酥化工應道也難摹花兒清瘦影兒孤
多情處時有暗香浮試問玉肌膚夜來雪霜重怕寒
無一枝欲寄洞庭姝可惜許只有鴈銜蘆
又
天際春來都爲君依稀丹萼動波雲惱人天氣近黃昏
霜月底山麝鬭微薰標格自天真壽陽仙骨瘦玉無
紋芳容臨鑑洗餘醺雙蛾稳花面兩難分
西地錦
不與羣花相續獨占春光速幽香遠遠散西東惟竹籬
茅屋羌管誰調一曲送月夜猶芬馥忍君折取向玉
堂只這些清福
又
嶺上初消殘雪有梅花先折東君造化多成翠巧風韻
竒絶小院黃昏時節暗香浮疎影横斜寄取和羹未
晚却免教攀折
踏歌
帶雪向南枝一朵紅梅折許多時甚處收香白占千葩
百卉先春色凝瑩潔正廣寒宮殿人窺隔銷魂處畫角
數聲徹暗香浮動黃昏月最瀟灑處最竒絶孤標迥
不與羣芳列吟賞竟連宵痛飲無休歇輸有心牧童偷
折
感皇恩
翦玉蹙花苞臘寒時候間竹横溪自清瘦黃昏浮動拂
拂暗香微透壽陽妝面恨眉頻鬭堪賞占斷三春先
手不是東君意偏有百花羞盡故教孤芳獨秀只愁明
月夜笛聲奏
枕屏兒
江國春來留得素英肯住月籠香風弄粉詩人盡許酥
蘂嫩檀心小不禁風雨須東君與他做主繁杏夭桃
顔色淺深難駐奈芳容全不稱冰姿伴侣水亭邊山驛
畔一枝風措十分似那人淡竚
憶秦娥房舜卿
與君别相思一夜梅花發梅花發淒凉南浦斷橋斜月
盈盈微步凌波襪東風笑倚天涯闊天涯闊一聲羌
管暮雲愁絶
又
瑶臺月寒光零亂蒙香雪蒙香雪横枝疎影動人清徹
分明姑射神仙骨冰姿雪裏難埋沒難埋沒百花頭
上爲春先發
望江南
梅花好滿樹錦江邊不似武陵曾見日清香冷豔撲尊
前銷得醉留連憑造化分付與花權巳共雪光争臘
早且將春信爲君傳桃李莫誇先
又
梅花好依約透春光記得佳人初睡起巧臨鸞鑑試新
妝粉面鬭瓊芳江亭上遶樹嗅清香擬把一枝傳信
去不知何處是蘭房獨自暗淒凉
品令
山重雲起斷橋外池塘水曉來風定竹枝相亞殘陽影
裏多少風流都在冷香疎蘂江南千里問折得誰能
寄幾番歸去酒醒月滿闌干十二且隐深溪免笑等閒
桃李
又
一陽生暖見庾嶺梅初綻瓊枝玉樹渾如傅粉壽陽妝
面疎影横斜隐隐月溪清淺前村雪裏向雪裏真難
辨倩誰說與高樓人道休吹羌管且與從容來歲和羹
未晩
又
雪花飛墜有人報江南意博山爐畔硯屏風裏銅盤寒
水賦得幽香疎淡數枝相倚絳膚黃蘂令一種高標
致笛中芳信嶺頭春色不傳紅紫寂寞閒亭月下夜闌
影碎
相思引
笑盈盈香噴噴姑射仙人風韻天與肌膚常素嫩玉面
猶嫌粉斜倚小樓凝遠信多少往來人恨只恐乘雲
春雨因迤邐嬌容損
又
半苞紅微露粉瀟灑早梅猶嫩香入夢魂殘酒醒芳意
相牽引不畏曉霜侵手冷欲折一枝芳信折得却無
人寄問争信相思損
好女兒(戎州賞梅)山谷道人
小院一枝梅衝破曉寒開偶到張園游戲霑袖帶香回
玉酒覆銀杯盡歸去猶待重來東鄰何事驚吹怨笛
雪片成堆
慶金枝
新春入舊年綻梅萼一枝先隴頭人待信音傳算楚岸
未香殘小枕風雪凭闌干下簾幕護輕寒年華永占
入芳筵付尊前漸成歡
梅苑卷六
