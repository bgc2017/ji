梅苑卷四
宋黃大輿編
蠟梅香吳師孟
錦里陽和看萬木凋時早梅獨秀珍館瓊樓時正絳跗
初吐穠華將茂國豔天葩真澹竚雪肌清瘦似廣寒宫
鉛華未御自然妝就凝睇倚朱闌噴清香暗度易襲
襟袖好與花爲主宜秉燭頻觀汎湘酎莫待南枝随樂
府新聲吹後對賞心人良辰好景須信難偶
又喻仲明
晚日初長正錦里輕陰小寒天氣未報春消息喜瘦梅
先發淺苞纖蘂揾玉勻香天賦與風流標致問隴頭人
音容萬里待憑誰寄一樣晚妝新倚朱樓凝盼素英
如墜映月臨風處度幾聲羌管惹愁思電轉光陰須信
道飄零容易且頻歡賞柔芳正好滿簪同醉
又
愛日初長正園林纔見萬木凋黃檻外朝來巳見數枝
復欲掩映廽廊賜與東皇付芳信妝點江鄉想玉樓中
誰家豔質試學新妝桃杏苦尋芳縱成蹊豈能似恁
清香素豔妖嬈應是盡夜曾與明月風光瑞雪冰霜渾
疑是粉蝶輕狂待&KR0838;吟賞休聽畫樓横管悲傷
滿江紅
春欲來時正是與梅花有約又還是竹溪深處一枝開
却對酒漸知身老大看花應念人離索但十分沉醉囑
東君長如昨荒草渡孤山泊山歛黛天垂幕黯銷魂
無奈暮雲殘角便好折來和雪戴莫教酒醒隨風落待
殷勤留取寄相思誰堪託
又
林外溪邊深深見一林寒雪惟覺有襲人襟袖暗香不
絶天與風流標格在肯同桃李開時節也須煩玉手折
將來和明月調鼎事君休說龍笛韻空悲咽將何助
清賞待傳佳闋君不見廣平詞賦麗揮毫弄翰心如鐵
便直饒何遜在揚州成虛設
選冠子
憔悴江山淒涼古道寒日澹煙殘雪行人立馬手折江
梅紅萼素英初發月下瑶臺弄玉飛瓊不老年年春色
被東君喚遣嬈紅高韻且饒清白因動感野水溪橋
竹籬茅舍倚似玉堂金闕天教占了苐一枝春何處不
宜風月休問庾嶺止渴金鼎調羹有誰如得傲冰霜雅
態清香花裏自稱三絶
又
庾嶺煙光江南風景冷落歲寒庭院疎枝凍折孤根獨
犯曉霜回暖萼點胭脂粉凝芳葉依稀幾枝初綻上層
樓月夜凭闌風送暗香清遠嗟往昔漢妃臨鸞新妝
才飾豔絶人間金鈿東君信息造化工夫却笑衆葩開
晚若是芳菲迅速終與和羹鳳池仙館願樓頭羌笛休
吹免使爲花腸斷
落梅慢
帶煙和雪繁枝澹竚誰將粉融酥滴疎枝冷蘂壓羣芳
年年常占春色江路溪橋謾倒褭褭風中無力香浮動
冰姿明月裏想無花比高格争奈光陰瞬息動幽怨
潛生羌笛新花鬭巧有天然閒態倚闌堪惜零亂殘英
片片飛上舞筵歌席斷腸忍淚念前期經歲還有芳容
隔
早梅春
北帝收威又探得旱梅漏春消息粉蘂瓊苞擬將胭脂
輕染顔色素質盈盈終不許雪霜欺得奈化工(闕)偏宜
賦與壽陽妝飾獨自逞冰姿比夭桃繁杏殊别爲報
山翁逄此有花樽前且須攀折醉賞吟戀莫辜負好天
風月恐笛聲悲紛紛便似亂飛香雪
馬家春慢
珠箔風輕繡簾浪捲乍入人間蓬島鬭玉闌干漸庭館
簾櫳春曉天許竒葩貴品異繁杏夭桃輕巧命化工傾
國風流付與一枝纖妙樽前五陵年少縱丹青異格
難别顔貎悲露凝煙困紅嬌額微顰低笑須信濃香易
歇更莫惜醉攀吟遶待舞蝶遊蜂細把芳心都告
望梅王聖與
畫欄人寂喜輕盈照水犯寒先拆裊芳枝雲縷鮫綃露
淺淺塗黃漢宫嬌額翦玉裁冰巳占斷江南春色恨風
前素豔雪裏晴香偶成抛擲如今眼穿故園待拈花
嗅蘂時話思憶想隴頭依約飄零甚千里芳心杳無消
息粉怯珠愁又只恐吹殘羌笛正斜飛半窗曉月夢回
隴驛
又
小寒時節正同雲暮慘勁風朝烈信早梅偏占陽和向
日暖臨溪一枝先發時有香來望明豔瑤枝非雪想玲
瓏嫩蘂綽約横斜旖旎清絶仙姿更誰並列有幽香
映水疎影籠月且大家留倚闌干對綠醑飛觥錦箋吟
閱桃李繁華奈比此芬芳俱别等和羹大用休把翠條
謾折
永遇樂(梅贈客)南山居士
滿眼寒姿桂蟾勻素霜女同瑩野屋噴香池波弄影髣
髴鸞窺鏡一枝堪寄天涯遠信惆悵塞鴻難倩這情懷
厭厭怎向無人伴我孤另風凄露冷仙郎此夜若許
枕衾相並解吐芳心綢繆共約學取雙交頸好天難遇
從今一去荏苒後期無定把柔腸千縈萬斷爲伊薄倖
又(客答梅)
玉骨冰肌野牆山徑烟雨蕭索公子豪華貪紅戀紫誰
分憐孤萼想應窺見潘毛相似故把素懷相託豈知人
年來悶損苦被名利拘縛當歌對酒如癡如夢欲笑啼
㾗先落二十年前歡娛一醉不忍思量著衾寒枕冷不
教孤另不是自家情薄枉將心千尤萬殢筭應殢著
洞仙歌
年年青眼爲江梅腸斷一句新詩思無限向碧瓊枝上
白玉葩中春猶淺一點龍涎清遠誰抛傾國豔昨夜
前村都怨東皇未曾見正紅杏倚雲時覺香銷驚何許
飄零千片待冰雪叢中看竒姿解一笑春姸盡回仙苑
又
蓬萊宫殿去人間三萬玉體仙娥有誰見彼月明雪友
邀下瓊樓溪橋畔相對寒光淺淺一般天上格獨帶
真香冰麝猶嫌未清遠似太真望幸一餉銷凝愁未慣
消瘦難禁素練又只恐東風破寒來伴神女同歸閬峰
仙苑
又
摧殘萬物不忍臨軒檻待得春來是早晚向紛紛雪裏
開一枝兒清香滿漏泄東君先綻暗香浮動疎影横
斜只這些兒意不淺怎禁他澹澹地勻粉彈紅争些兒
羞殺桃腮杏臉爲傳語東風共垂楊奈辛苦千絲葛絲
撩亂
又
斷雲疎雨冷落空山道匹馬駸駸又重到望孤村兩三
間茅屋疎籬溪水畔一簇蘆花晚照尋思行樂地事
去無㾗回首湘波與天杳歎人生幾度能醉金釵青鏡
裏贏得朱顔未老入枝頭一點破黃昏問客路春風爲
誰開早
又
梳風洗雨蘭蕙摧殘後玉蘂檀芳做霜曉板橋平溪岸
小月下歸來乘露冷贏得清香滿抱一枝春在手細
嗅重有風味人間自然少擬欲問東君妙語難尋搜索
盡池塘春草想不是詩人賞幽姿縱竹外横斜是誰知
道
又
廣寒曉駕姑射尋仙侶偷被霜華送將去過越嶺棲息
南枝勻妝面凝酥輕聚愛横管孤吹隴頭聲盡拚得幽
香爲君分付水亭山驛衰草斜陽無限行人斷腸處
盡爲我留得多情何須待春風相顧任倒斷深思向梨
花也無奈寒食幾番春雨
摸魚兒
歲華向晚遥天布同雲霰雪輕飛前村昨夜漏春光楚
梅先放南枝嘆東君運巧思裁瓊鏤玉妝繁蘂花中偏
異解向嚴冬逞芳菲免使遊蜂粉蝶戲梁臺上漢宫
裏殷勤仗高樓羌管休吹何妨留取憑闌干大家吟翫
歡醉待明年念芳草王孫萬里歸未得仙源應是又被
花開向天涯淚灑東風對桃李
春雪間早梅
梅將雪共春彩豔灼灼不相因逐吹霏霏能争密排枝
碎碎巧妝新誰令香來滿座獨使淨歛無塵芳意饒呈
瑞寒光助照人玲瓏次第開巳遍點綴坐來頻那是
俱懷疑似須知造化兩各逼天真熒煌艷開初亂眼浩
蕩逸氣忽迷神未許瓊花觀裏從將玉樹相親先期迎
獻歲更同歌酒占兹辰六華蠟蔕相輝映輕盈敢自珍
萬年歡王和父
雅出羣芳占春前信息臘後風光野岸郵亭繁似萬點
輕霜清淺溪流倒影更黯澹月色籠香渾疑是姑射冰
姿壽陽粉面初妝多情對景易感况淮天庾嶺迢逓
相望愁聽清吟悽絶畫角悲凉念昔因誰醉賞向此際
空惱危腸終須待結實和羹恁時佳味堪嘗
又
北陸風回頓園林凋盡庭院岑寂瀟灑寒梅偷報豔陽
消息素澹英姿粹質天賦與出倫標格一枝向雪裏初
開見說清香尋得神仙乍離姑射更瓊妝翠佩冰瑩
肌骨髣髴華清浴罷懶勻脂澤隴上休轟怨笛且留取
纍纍成實終須待金鼎調羹偏與羣芳春色
又晁無咎
心憶春歸似佳人未來香逕無跡雪裏江梅因甚早知
春色百卉羣芳正寂夜不寐幽姿脈脈圖清曉先作宫
妝似防人見偷摘真香媚動清魂算當時壽陽無比
標格應記揚州何郎舊曾相識花似何郎鬢白恐花笑
逄花羞摘那堪愁羌笛鶯心也隨繁杏抛擲
又
天氣嚴凝乍寒梅數枝嶺上開拆傅粉凝脂疑是素娥
妝飾先報陽和信息更雪月交光一色因追念往日歡
遊共君㩦手同摘别來又經歲隔奈高樓夢斷無計
尋覓冷豔寒容啼雨恨烟愁濕似向人前淚滴怎不使
伊家思憶惟只恐寂寞空枝又隨昨夜羌笛
上林春慢曾公衮
東苑梅繁尊酒行樂醉倒花前狂客靚妝微步攀條弄
粉凌波遍尋青陌暗香墮靨更飄近霧鬟蟬額倒金荷
念流光易失幽姿堪惜惜花心未甘鬢白南枝上又
見尋芳消息舊游回首前歡如夢誰知等閒抛擲稠紅
亂蘂漫開遍楚江南北獨消魂念誰寄故園春色
雨中花
夢破江南春信漸入江梅暗香初發乞與横斜疎影爲
憐清絶梁苑相如平生有賦未甘華髮便廣寒争遣韶
華驚怨詎妨輕折揚州二十四橋歌吹不道畫樓聲
歇生怕有江邊一樹要堆輕雪老去苦無歡事凌波空
有纖襪恨無好語何郎風味定教誰說
早梅芳
冰唯清玉唯潤清潤無風韻此花風韻自然清潤傳香
粉故應春意别不使凡英恨到春前臘後長是寄芳信
此情閒此意遠一點縈方寸風亭水館解與行人破離
恨廣寒宫未有姑射仙曾認向雪中月下吟未盡
婆羅門引
江南地暖數枝先得嶺頭春分付似翦玉裁冰素質偏
憐勻澹羞殺壽陽人算多情留意偏在東君暗香旋
生對澹月與黃昏寂寞誰家院宇斜掩重門牆頭半開
却望雕鞍無故人斷腸處容易飄零
江神子晁無咎
去年初見早梅芳一春忙短紅牆馬上不禁花惱只顛
狂蘇晉長齋猶好事時喚我舉離觴今年春事更茫
茫淺宫妝斷人腸一點多情無與國中香頼有飛鳧賢
令尹同我過小横塘
又郭仲宣
臘寒猶重見年芳爲花忙傍雕牆凖擬廵簷一笑但清
狂冷蘂疎枝渾不奈憑折取泛清觴揚州春夢雨微
茫記娥妝耿冰腸春信全通何用玉奩香誰見月斜人
去後疎影亂蘸寒塘
踏青遊趙温之
竹外溪邊一枝破寒衝臘瑩素肌玉雕冰刻賦閒標足
餘韻豈同常格最流風生來處處盡好别得造化工力
疎影幽情意思迥然殊絶算不枉詩人分别凍雲深
凉月皎愈增清冽大瀟灑尤得静中雅趣不許鶯棲燕
歇
又
嶺上梅殘堤畔柳眠嬌小綻數枝横煙臨沼既大雅且
穠麗繁而不擾冒寒來遊蜂戲蝶尚阻年年占得春早
澹白輕紅清香乍迎芳道更情與碧天如掃魏臺妝吳
姬袖妖妍多少爲傳語無言分付桃李不比閒花浪
草
連理枝邵叔齊
澹泊疎籬隔寂寞官橋側綠萼青枝風塵外别是一般
姿質念天涯憔悴各飄零記初曾相識雪裏清寒逼
月下幽香襲不似薄情無憑凖一去音書難得看年年
時候不踰期報陽和消息
撲蝴蝶邵叔齊
蘭摧蕙折霜重曉風惡長安何處孤根謾自托水寒斷
續溪橋月破黃昏簾幕相逄儼然瘦削最蕭索星星
蓬鬢杳杳家山路正邈攀枝喚蘂露暗清淚閣已無蝶
使蜂媒不共鶯期燕約甘心伴人澹泊
絳都春
東君運巧向枝頭點綴瓊英雖小全是一般風味花中
最輕妙横斜疎影當池沼似弄粉初臨鸞照衆芳皆有
深紅淺白豈能争早莫厭金樽頻倒把芳酒賞花追
陪歡笑有願告天願天多情休教老竒花也願休殘了
免樂事離多歡少易老難叙衷腸算天怎表
雪梅香
歲將暮雲帆風捲正凄凉見梅花呈瑞素英澹薄含芳
千片逞姿向江國一枝無力倚鄰牆凝眸望昨夜前村
雅態難忘争強鬭鮮潔皓彩寒輝冷豔清香姑射真
人更兼粉傅容光梁苑竒才動佳句漢宫嬌態學嚴妝
無憀恨獨對光輝别岸垂楊
又
凍雲深瑶花六出滿長空漸飄來呈瑞皚皚萬里皆同
荒野枯枝竦欲折小亭寒蕊吐輕紅暗香清疎影横斜照
水溶溶臨風傳芳信驛使來自庾嶺南峰占早争先
總無粉蝶遊蹤妝點鮮妍漢殿裏笛吹嗚咽畫樓東賞
南枝倚闌凝望時見征鴻
梅苑卷四
