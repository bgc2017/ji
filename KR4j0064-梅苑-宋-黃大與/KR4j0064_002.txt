梅苑卷二
宋黃大輿編
驀山溪曹元寵
洗妝眞態不在鉛華御竹外一枝斜想佳人天寒日暮
黃昏小院無處著清香風細細雪垂垂何况江頭路
月邊疎影夢到消魂處結子欲黃時又須作廉纖微雨
孤芳一世供斷有情愁消瘦却東陽也試問花知否
又
冰肌玉骨不與凢花數一點破清香這心情更誰爲主
愁春歸晩時被雨廉纖瓊枝上淚淋浪似恨孤芳處
幽姿標格獨向江頭路擬待使君來把芳心丁寧分付
疎籬茆舍回首試輕辭争望遠嫁東風對玉堂同處
又
梅傳春信又報年華晩昨夜半開時似雪到梢頭未遍
凝酥綴粉綽約玉肌膚香黯淡月朦朧誰是黃昏伴
故園深處想見孤根暖千里未歸人向此際只回淚眼
憑誰爲我折寄一枝來凝睇久俯層樓忍更聞羌管
又
清江平淡疎雨和煙染春在廣寒宮付江梅先開素豔
年年第一相見越溪東雲體態雪精神不把年華占
山亭水榭别恨多銷黯又是主人來更不負香心一點
題詩才思清似玉壺冰輕回顧落尊前桃杏聲華減
又
素苞淡注自是東君試占斷隴頭光正雪裏前村獨步
一枝竹外日暮怯輕寒山色遠水聲長寂寞江頭路
小橋斜渡人静銷魂處淡月破黃昏疎影浮清香暗度
竹籬茅舍斜倚爲誰愁應有恨負幽情惟恐風姨妒
又
沙塘水淺又一番春信玉體不知寒襯修篁幾苞隐映
幽香荏苒不譲灑薔薇彎月冷漫漣漪雲斷清香影
朱扉深處謝絶塵埃境百草未開花霜雪裏教伊孤另
東風世態只戀碧桃枝曲玉管且休吹免使成遺恨
又
前村昨夜先報春消息庾嶺一枝開見行人頻頻顧惜
東君布巧妝蘂似裁成疎竹外小溪邊雪裏藏春色
朔風吹綻不假和風折根暖獨亨嘉向百花頭先占得
高樓羌笛且勸莫悽然協帝夢起商巖須盡調羹力
又
冰肌玉骨未假鉛黃借豈是占年芳又只恐嫌春不嫁
十分清瘦可&KR3378;有閒愁沙路晚雪村晴半幅江南畫
林間繋馬曾憶關山夜醉袖惹香歸悞幾回燈前嬌雅
如今老矣無計奈春何人去後獨來時風月閒亭榭
又
前村雪裏度一枝春信况自占年芳淡妝梳常嫌脂粉
櫻唇輕捧何似鶴頭紅香陣陣迴輿認摘有金巵醖
佳人嗅處微把香塵噴懊惱故無言使人見重重再問
它年寄與惟有隴頭人春未困香尤嫩好與添風韻
又
郊居牢落一水流清淺憶得去年冬數枝梅低臨水畔
今朝重見把酒祝東風和雪看整凝眸宛若江南岸
浮生瞥爾勸汝休嗟嘆不覺失芳心柳腰軟纖纖仍換
一朝光景休恁作渾閒春不遠且追遊又辦尋芳宴
又
重黎默運可意縈人處清楚玉蕤仙獨幽棲村溪月塢
冰腮露鬢佳致在西湖月出早雪消遲立馬紅牆序
寒梢微萼點點蠅頭許欲露小檀心似生怕施朱紅紫
返魂香細堪弔獨醒人臨澤國襲清風且咏離騷句
又
前村雪裏漏洩春光早似待故人來束芳心幽香未老
溪邊昨夜雨過却參横雲旖旎玉玲瓏不遣纖塵到
無情有意寂寞誰知道幽夢覺來時淡無言風清月暸
何郎去後憔悴少新詩空悵望倚樓人玉笛霜天曉
又
竹籬茆舍底是藏春處玉菩鎖檀心帶黃昏輕煙細雨
神清骨瑩端似雪堂仙臨歲晚傲寒威寂寞江村住
瓊林閬苑有信終啼去冷暖笑凡情辨南枝北枝幾許
靈芳絶豔知肯爲誰容東閣裏西湖畔總與花爲主
又
歲寒遼邈望斷江南信牆外一枝斜對蘭堂綺羅隱映
水清月淡疑是壽陽妝煙浪急小橋横點點疎清影
天姿瀟灑不減瑶臺韻占斷玉樓春被松筠笑他孤冷
幽人何在無處覓餘寒疎雨過淚㾗深枉了衷腸恨
又(翦綵梅花)
危欄獨倚往事思量遍回首掩朱扉歛雲鬟閒拈針線
輕羅碎翦縫箇小梅花燈閃閃夜沉沉玉指輕輕撚
寒苞素豔渾似枝頭見半折與初開誰贏得江南手段
玉冠斜插惟恨欠清香風動處月明時不怕吹羌管
又(墨梅荆楚間鴛鴦梅賦此)周忘機
江南春信望斷人千里魂夢入花枝染相思同心並蒂
鴛鴦名字嬴得一雙雙無限意凝煙水念遠教誰寄
毫端寫興莫把丹青擬墨客要卿卿想臨池等閒抗洗
香衣黯淡元不浣細塵憐縞袂東風裏只恐于飛起
又(畫梅)
孤村冬杪有景眞堪畫茆舍遶疎籬見一枝寒梅瀟灑
欲將詩句擬待說包容辭未盡意悠悠難把精神寫
臨溪疎影都是前人話此外更何如更須索良工描下
明窗淨几長做小圖看高樓笛儘放吹不怕隨聲謝
又(蠟梅)
黃苞初綻誰向江頭寄天賦與清香笑紅顔呈顔逞媚
低垂花面不與衆争妍尚向未先羣卉獨禀中央氣
何須施巧點綴芳叢裏只恐暗尋香誤蜂兒歸來故壘
玉纖折處金鍾邑相宜朔風寒空雪墜痛賞休辭醉
又(蠟梅)
梅梢破萼巳見春心了别有淡容儀又不與嫣然同笑
東風翦蠟簇作閙蛾兒冰未泮水猶寒散在千林表
輕衫小帽行盡荒山道一點麝臍香惱看人多多少少
月斜門掩消損怕黃昏清影亂翠幃深且喜歸來早
又(蠟梅)
小山蒼翠竹影横窗畔青縷斷薰爐覺身居風臺月觀
清香招近誰爲值幽叢金作蓓蕾成花尚帶鵝黃淺
漢宫半額未許人間見不比嶺前梅問無因天高水遠
宜煙宜雨淡淡一枝春蘂好與綴新詩只恐冰生硯
又(蠟梅)
江南春信巳過長安路柳眼尚貪眠又争知先傳春去
東風漏洩休更殢垂楊深雪裏一枝開誰占先春處
當時馬上回首曾凝顧水淺月黃昏倚瓊枝誰家亭戶
一聲羌管遺恨到如今憑欄處賞花時莫使花輕負
又(野梅)
當時曾見上苑東風暖今歲却相逄向煙村亭邊驛畔
垂鞭立馬一晌黯無言江南信壽陽人悵望成腸斷
瓊妝雪綴滿野空零亂誰是倚闌干更那堪鳴笳吹管
疎枝殘蘂猶嬾不嬌春水清淺月黃昏冷淡從來慣
梅花引劉均國
千里月千山雪梅花正落寒時節一枝昂一枝藏清香
冷豔天賦與孤光孤光似被珠簾隔風度煙遮好顔色
粉垂垂玉纍纍先春挺秀不管百花知似霜結與霜
别莫使幽人容易折短牆邊矮窗前横斜峭影重疊鬭
嬋娟黃昏慣聽樓頭角只恐聽時零亂落醉來看縈絆
麗人瀟灑倚闌干
又
園林静蕭索景寒梅漏泄東君信探春回探春回四時
却被伊家苦相催夭桃紅杏誇顔色争似情懷雪中折
綻芬芳噴清香壽陽宫裏愛學靚梳妝江村畔開爛
漫看看又近年光晚冐嚴寒冐嚴寒遊蜂戲蝶莫作等
閒看故人别後知何處春色嶺頭逢驛使贈新詩折高
枝樓上一聲羌管不須吹
綠頭鴨
歛同雲破臘雪霽前村占陽和孤根先暖數枝巳報新
春如青女謾同素質笑姑射難竝天眞疎影横斜澄波
清淺暗香浮動月黃昏山驛畔行人立馬回首幾銷魂
江南遠隴使趁程踏盡冰㾗有箇人人玉肌偏似移
我索對金尊撚纖枝鬢邊斜戴嗅芳蘂眉暈潛分素臉
籠霞香心噴日壽陽妝罷酒初醒待調鼎須貪結子忍
見落紛紛宿天曉愁聞畫角聲斷譙門
花犯周美成
粉牆低梅花照眼依然舊風味露㾗輕綴凝淨洗鉛華
無限清麗去年勝賞曾孤倚冰盤同讌喜更可惜雪中
高樹香篝薰素被今年對花最忽忽相逄似有恨依
依愁悴凝望久青苔一簇春飛墜相將見脆圓薦酒人
正在空江煙浪裏但夢想一枝瀟灑黃昏斜照水
金盞倒垂蓮
依約疎林見盈盈春意幾點霜蕤應是東君試手作芳
菲粉面倚天風微笑是日暖雪巳晴時人静么鳳翩翩
踏碎殘枝幽香渾無著處甚一般雨露獨占清竒淡
月疎雲何處不相宜陌上報春來也但綠晴青子離離
桃香應仗先容次第追隨
梅香慢
高閣寒輕映萬朵芳梅亂堆香雪未待江南早冠百花
先占一陽佳節翦綵凝酥無處學天然竒絶便壽陽妝
工夫費盡豔姿終别風裏弄輕盈掩珠英明瑩待臘
飄烈莫放芳菲歇剰永宵歡賞酒酣吟折倒玉何妨且
聽取尊前新闋怕笛聲長行雲散盡謾悲風月
罥馬索
曉窗明庭外寒梅向殘月吳溪庾嶺一枝偷把陽和洩
冰姿素豔自然天賦品格眞香殊常别奈北人不識南
枝喚作臘前杏先發竒絶照溪臨水素禽飛下玉羽
瓊芳聞清潔懊恨春來何晚傷心鄰婦争先折多情立
馬待得黃昏疎影好似微酸結恨馬融一聲羌笛起處
紛紛落如雪
甘露歌王介甫
折得一枝香在手人間應未有疑是經春雪未消今日
是何朝盡日含毫難比興都無色可竝萬里晴天何處
來眞是屑瓊瑰天寒日暮山谷裏的皪愁成水地上漸
多枝上稀唯有故人知
六么令晏同叔
雪殘風信悠颺春消息天涯倚樓新恨楊柳幾絲碧還
是南雲鴈少錦字無端的寶釵瑶席香溢歌聲拚作尊
前未歸客遥想疎梅此際月底香英白别後誰遶前
溪手揀繁枝摘莫道傷高恨遠付與臨風笛儘堪愁寂
花時往來更有多情箇人憶
定風波慢
漏新春消息前村數枝楚梅輕綻(闕)雪豔精神冰膚淡
紵姑射依稀見冷香凝金蘂淺青女饒伊妒無限堪羡
似壽陽妝閣初勻粉面纖條綠染異羣葩不似和風
扇向深冬免使遊蜂舞蝶撩撥春心亂水亭邊山驛畔
立馬行人暗腸斷吟戀又忍隨羌管飄零千片
慶春澤
曉風嚴正蕭然兔園薄霧微罩梅漸弄白聳危苞勻勝
胭脂半點瓊瑰小望江南信息何杳縱壽陽妍姿學就
新妝暗香須少幽豔滿寒梢更遊蜂舞蝶渾無飛遶
天賦品格借東皇施巧孤根占得春前俊笑雪霜謾欺
容貎况此花高強終待和羹肯饒芳草
風流子李坦然
東君雖不語年華事今歲恰如期向寒雨望中曉霜清
處領些春意開兩三枝又不是山桃紅錦爛溪柳綠搖
絲别是一般孤高風韻終裁纖萼冰翦芳蕤清香遠
有意輕飄度勾引幾句新詩須是放懷追賞莫恁輕離
更嫦娥爲愛寒光滿地故移疎影來伴南枝誰道壽陽
妝淺偏入時宜
尉遲杯
歲云暮歎光陰苒苒能幾許江梅尚怯餘寒長安信音
猶阻春風無據凭闌久欲去還凝竚憶溪邊月下裵回
暗香疎影庭戶朝來凍解霜消南枝上香英數點微
露把酒看花無言有淚還是那時情緒花依舊辰妝何
處謾嬴得花前愁千縷儘高樓畫角頻吹任教紛紛飛
絮
木蘭花慢
望陽生漸布見梅萼暖初回向雪裏一枝纔苞素豔巳
占春臺煙籠半含粉面透清香暗觸滿襟懷可惜前村
望斷魏林庾嶺栽培皚皚嫩蘂清光凝笑也恁風猥
但折取行人途中對酒不用尊罍分芳正當歲暮謾休
誇桃李苦相催早報明年律應又還依舊先開
又
飽經霜古樹怕春寒趁臘引青枝逗一點陽和隔年信
息遠報佳期淒葩未容易吐但凝酥半面點胭脂山路
相逄駐馬暗香微染征衣風前裊裊含情雖不語引
長思似怨感芳姿山高水遠折贈何遲分明爲傳驛使
寄一枝春色寫新詞寄語市橋官柳此先占了芳菲
最高樓
梅花好千萬君須愛比杏兼桃猶百倍分明學得嫦娥
樣不施朱粉天然態蟾宮裏銀河畔風霜耐嶺上故
人千里外寄去一枝君要會表江南信相思㬠清香素
豔應難對滿頭宜向尊前戴歲寒心春消息年年在
尾犯
輕風淅淅正園林蕭索未回暖律嶺頭昨夜寒梅初發
一枝消息香苞漸折天不許雪霜欺得望東吳驛使西
來爲誰折贈春色玉瑩冰清容質迥不同羣花品格
如曉妝勻罷壽陽香膾徐妃粉額好把瓊英摘頻醉賞
舞筵歌席休待聽嗚咽臨風數聲月下吹笛
望遠行
重陰未解又旱是年時梅花争綻暗香浮動疎影横斜
月淡水清亭院好是前村雪裏一枝開處昨夜東風布
曖動行人多少離愁腸斷凝戀天賦自然雅態似壽
陽初勻粉面故人折贈欣逄驛使只恐隴頭春晚寄與
高樓休學龍吟三弄留取瓊花爛漫正有人同倚闌干
争看
寶鼎現
東君著意化工恩被灼灼妖豔褭嫩梢輕善縈風惹露
偏早香英綻似向人故矜誇標致倚欄全如顧盼尚困
怯餘寒柔情弱態天眞無限斷橋壓柳時非淺先百
花風光獨占當送臘初歸迎春欲至芳姿偏婉㜻料碎
翦就繒紈輝麗更把胭脂重染自賦得一般容冶宛勝
神仙妝臉折送小閣幽窗酷愛處令親几硯儘孜孜
觀賞不枉人稱妙選待密付如膏雨澤淡淡仍妝點任
擾擾百卉千花掩迹一時羞見
望梅花蒲傳正
一陽初起暖力未勝寒氣堪賞素華長獨秀不竝開紅
抽紫青帝只應憐潔白不使雷同衆卉淡然難比粉
蝶豈知芳蘂半夜捲簾如乍失只在銀蟾影裏殘雪枝
頭君認取自有清香旖旎
又
寒梅堪羡堪羡輕苞初展被天人製巧妝素豔羣芳皆
賤碎翦月華千萬片綴向瓊枝欲遍小庭幽院雪月
相交無辨影玲瓏何處臨溪見謝家新宴别有清香風
際轉縹緲著人頭面
梅苑卷二
