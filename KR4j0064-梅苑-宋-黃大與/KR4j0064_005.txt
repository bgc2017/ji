梅苑卷五
宋黃大輿編
惜黃花許冲元
鴈聲曉斷寒霄雲捲正一枝開風前看月下見花占千
花上香笑千香淺化工與最争先裁翦誰把瑶林閒
抛江岸恁素英濃芳心細意何限不恨宫妝色不怨吹
羌管恨天遠恨春來晩
梅花令孫光憲
數枝開與短牆平見雪萼紅跗相映引起離人邊塞情
簾外欲三更吹斷離愁月正明空聽隔江聲
望梅花(同前格)歐陽永叔
春草全無消息臘雪猶餘蹤跡越嶺寒枝香自折冷豔
竒芳堪惜何事壽陽無處覓吹入誰家羌笛
千秋歲
臘殘春近江上梅開粉一枝漏泄東君信壽陽妝面靚
姑射冰姿瑩似淺杏清香試與分明認只恐霜侵破
又怕風吹損待折取還不忍莫將花上貎來點多情鬢
凝睇久行人立馬成遺恨
眼兒媚李德載
雪兒魂在水雲鄉猶憶學梅妝玻瓈枝上體薰山麝色
帶飛霜水邊竹外愁多少不斷俗人腸如何伴我黃
昏擕手步月斜廊
又王望之
凌寒低亞出牆枝孤瘦雪霜姿歲華巳晚暗香幽豔自
與時違化工放出江頭路沙水冷相宜東風自此别
開紅紫是處芳菲
又
前時同醉曲江濱初樣小梅春花殘人遠幾經風雨結
子青青誰知别後無腸斷行盡水雲程修峰萬仞郵
亭息鞚獨對黃昏
相見歡
月明疎影林間水潺潺一點濃香十里渡關山且莫
負好分付冷無眠只怕笛聲嗚咽到愁邊
擣練子(八梅)
擣練子賦梅枝暖借東風次第吹自是百花留不住讓
教先發放春歸
擣練子賦梅芳柳綠桃紅謾點妝試問仙標横竹外敢
同高節伴冰霜
擣練子賦梅紅玉體凝酥半醉中詩酒興來須要早忍
看紅雨落西東
擣練子賦梅香蕙魄蘭魂人再陽只爲人間無着處借
他龍笛返仙鄉
擣練子賦梅英枝上商量細細生不是根株貪結子被
吹羌笛兩三聲
擣練子賦梅妝鏡裏佳人傅粉忙額子畫成終未是更
須插向鬢雲傍
擣練子賦梅音雲底江南樹樹深悵望故人千里遠故
將春色寄芳心
擣練子賦梅青休共檀梨取次争葉底青青如豆小巳
知金鼎待和羹
梅苑卷五
