梅苑卷三
宋黃大輿編
喜遷鶯(闕)
南枝向暖乍秀出庾嶺梅英初吐玉頰輕勻瓊腮淡抹
姑射冰容相許幾回立馬凝竚影映寒光霜妒春盡占
在百花頭上嚴冬獨步芳華春意早昨夜一番雪裏
開無數萬蘂千梢鉛堆粉汚總是化工偏賦月明暗香
浮動休使龍吟聲苦且留取待時時頻倚闌干重顧
又
臘殘春未正後館梅開牆陰雪裏冷豔凝寒孤根回暖
昨夜一枝春至素苞暗香浮動别有風流標致謝池月
最相宜疎影横斜臨水誰爲傳驛歎隴上故人不見今
千里寄與東君徒教知人别後歲寒清意亂山萬疊何
在但有飛雲天際故園好早歸來休戀繁桃穠李
又趙温之
瓊姿冰體料瑩光乍傳廣寒宮裏北陸寒深南園春裏
此後萬花方起翦霞鬭萼裁蘂自然天與高致大瀟灑
最宜雪宜月宜亭宜水好是天涯庾嶺上萬株浮動
香千里幈寫横斜鬟插垂裊占盡秀骨清意醉魂易醒
吟興信來佳思無際爲傳語向東風甘使無言桃李
又
霜凝雪沍正斗標臨丑三陽將近萬木凋零羣芳消歇
某苑有梅初盛異香似薰沈水素色端如玉瑩人盡道
第一番天遣先占春信標韻尤耿耿月觀水亭誰解
憐疎影何遜揚州拾遺東閣一見便生清興望林止渴
功就不數夭桃繁杏歲寒意看結成秀子歸調商鼎
又
一陽初起漸庾嶺梅雪才苞香蘂品格清高姿容閒雅
别愛化工深意放開獨占嚴景不使混同凡卉微雨霽
似玉容寂寞無言有淚難比凝素態不共豔陽桃杏
争妍麗疑是佳人巧撚香酥枝上玉纖輕綴前村可惜
無賞好近天庭階砌成實後有調和鼎鼐一般滋味
折紅梅(梅花館小鬟)吴感
喜冰澌初泮微和漸入東郊時節春消息夜來頓覺寒
梅數枝争發玉溪仙館不是個尋常標格化工别與一
種風情似勻點胭脂染成香雪重吟細閱比繁杏夭
桃品格眞别只愁共綵雲易散冷落謝池風月憑誰向
說三弄處龍吟休咽大家留取時倚闌干聞有花堪折
勸君須折
又
隴上消殘雪曲水流斷淑氣潛通羣花冷未吐夜來梅
萼數枝繁紅先奪化工發豔色不染東風信凭曉風難
壓精神占青春未上别是標容天香漸杳似蓬闕玉
妃酒困嫣慵只愁恐上陽愛惜和種移向瑶宫西歸驛
使折贈處庾嶺溪東又須寄與多感多情道此花開早
未識遊蜂
又
倚花欄清曉裵回探得南枝初綻通春意漏巧鬭竒東
君首先回暖盈盈素面剛強點胭脂深淺是他自有標
格清香恣千種妖嬈萬般閒雅移時細看算濃雪嚴
霜怎生拘管也擬是小桃未蘂依約杏添清伴笛聲休
怨怕恐使羣芳零亂待須把酒守著花枝願期與花枝
久長相見
又
憶笙歌筵上忽見了(闕)相别紅爐暖畫簾繡閣曾共
鬢邊斜插南枝向暖此檻裏春風猶怯也應别後不減
芳菲念咫尺闌干甚時重折清風間發如天與濃香
粉勻檀頰紗窗影故人凝處吟落暮天殘雪一軒明月
悵望花争清切便教儘放都不思量也須有驀然上心
時節
又
覩翔南征鴈疎林敗葉凋霜零亂獨紅梅自守歲寒天
教最後開綻盈盈水畔疎影蘸横斜清淺化工似把深
色胭脂怪姑射冰姿剰與紅間誰人寵眷待金鎖不
開凭闌先看曾飛落壽陽粉額妝成漢宫傳滿江南風
暖春信喜一枝清遠對酒便好折取竒苞撚清香重嗅
舉杯重勸
梅花曲(以介父三詩度曲)劉伯壽
漢宫中侍女嬌額半塗黃盈盈粉苞凌時寒玉體先透
薄裝好借月魂來娉婷畫燭旁惟恐隨陽春好夢去所
思飛揚宜向風亭把盞酬孤豔醉永夕何妨雪逕蘂
眞凝密降回輿認暗香不為藉我作和羹肯放結手花
狂向上林留此占年芳
又
結子非貪有香不俗宜當鼎鼐嘗偶先紅紫度韶華玉
笛占年芳衆花雜色滿上林未能教臘雪埋藏却怕春
風漏洩一一盡天香不須更御鉛黃知骨色禀自天真
殊常紙裁雲縷奈芳滑玉體想仙裝少陵為爾東閣美
豔激詩腸當巳陰未雨容光無心賦海棠
又
淺淺池塘深深庭院復出短短垣牆年年為爾若九眞
廵會寶惜流芳向人自有綿𦕈無言深意深藏傾國傾
城天教與抵死芳香裊鬢金色輕危欲壓綽約冠中央
蒂團紅蠟蘭肌粉豔巧能妝嬋娟一種風流如雪如冰
衣霓裳永日依倚春風笑海棠
滿庭芳李西美
白玉肌膚清冰神彩仙妃何事煙村自然標韻羞入百
花羣不意盈盈瘦質犯寒臘獨作春温溪橋外斜枝半
吐行客一銷魂清香無處著雪中暗認月下空聞算
誰許幽人相伴芳尊莫放高樓弄笛忍教看雪落紛紛
堪調鼎濛濛煙雨滋養待和羹
又
一種江梅偷傳春信夜來先綻南枝嫩苞寒萼妝點綴
胭脂雪裏渾迷素質明月下惟有香肌山村路人家舍
窄低亞水邊籬偏宜壽陽女新妝淡淡粉面曾施更
悲笳急管塞曲争吹陌上行人暫聽香風暗都入愁眉
音書杳天涯望斷折寄擬憑誰
又李易安
小閣藏春閒窗鎖晝畫堂無限深幽篆香燒盡日影下
簾鉤手種江梅更好又何必臨水登樓無人到寂寥渾
似何遜在揚州從來知韻勝難堪雨藉不耐風柔更
誰家横笛吹動儂愁莫恨香銷雪減須信道掃迹情留
難言處良宵淡月疎影尚風流
又(墨梅)周忘機
脂澤休施鉛華不御自然林下眞風欲窺餘韻何處問
仙蹤路壓横橋夜雪看暗淡殘月朦朧無言處丹青莫
擬誰寄染毫工遥通塵外信寒生墨暈依約形容似
疎疎斜影蘸水搖空收入雲窗霧箔春不老芳意無窮
梨花雨飄零盡也難入夢魂中
又(蠟梅)
園林蕭索亭臺寂静萬木杳凍凋傷曉來初見一品蠟
梅芳疑是黃酥點綴超羣卉獨占中央堪閒翫檀心紫
蘂清雅噴幽香華堂歡會處陶陶共醉相勸瑶觴逞
風流開早不畏嚴霜才子佳人屬意搜新句吟咏詩章
歌筵罷醺醺歸去蟾影照廻廊
黃鶯兒王晉卿
多情春意憶時節北圃人來傳道江梅依稀芳姿數枝
新發誇嫩臉著胭脂膩滑凝香雪問伊還記年時正好
相看因甚輕别情切往事散浮雲舊恨成華髮早知
空對綺檻雕欄孜孜望人攀折愁未見苦思量待見重
端疊願與永倣高唐雲雨芳菲月
又
香梢勻蘂先回暖點點胭脂輕襯紅芭隱映疎篁紅翠
相間方瑞雪乍晴時愛日初添線五雲樓上遥看似覩
溪邊仙子妝面堪羡影轉玉枝斜豔拂朝霞淺就中
妖嬈獨得芬芳偏教容易瓊苑開又報一陽時不似鶯
聲喚肯與梅臉争春靚笑羣芳晩
錦堂春(雪梅)
臘雪初晴冰銷凝泮尋幽閒賞名園時向長亭登眺倚
遍朱闌拂面嚴風凍薄滿階前霜葉聲乾見小臺深處
數點江梅漏泄春權百花休恨開晩奈韶華瞬息常
放教先非是東君私語和煦恩偏欲寄江南音耗念故
人隔闊雲煙一枝贈春色待把金刀翦倩人傳
瑶臺月
嚴風凛冽萬木凍園林肅静如洗寒梅占早争先暗吐
香蘂逞素容探暖欺寒遍妝點亭臺佳致通一氣超羣
卉值臘後雪清麗開筵共賞南枝宴會好折贈東君
驛使把嶺頭信息遠寄遇詩朋酒侣尊前吟綴且優游
對景歡娱更莫厭陶陶沈醉羌管怨瓊花綴結子用調
鼎餌將軍止渴思得此味
玉梅香慢
寒色猶高春力尚怯微律光催梅折曉日輕烘清風額
觸疑散數枝殘雪嫩英妒粉嗟素豔有蜂蝶全似人人
向我依然頓成離缺裵回寸腸萬結又因花暗成凝
咽撚蘂憐香不禁恨深難絶若是芳心解語應共把此
情細細說淚滿闌干無言強折
雙頭蓮
觸目庭臺當歲晚凋殘恁時方見瓊英細蘂似美玉碾
就輕冰裁翦暗想蜂蝶不知有清香爲援深疑是傅粉
酡顔何殊壽陽妝面惟恐易落難留仗何人巧把名
詞褒羡狂風横雨枉墜落細蘂紛紛千片異日結實成
陰託稱殊非淺調鼎鼐試作和羹佳名方顯
夏雲峰
瓊結苞酥凝蘂粉心輕點胭脂疑是素娥妝罷玉翠低
垂化工深意巧付與别箇標儀怎奈向風寒景裏獨是
開時緣何不與春期此花又豈肯争競芳菲疑雨恨
煙忍見嶺畔江湄冷煙幽豔曾不許霜雪相欺只恐向
笛聲怨處吹落殘枝
慶清朝
北陸嚴凝東郊料峭化工争付歸期前村夜來雪裏先
見纖枝想像靚妝淡竚釵頭翡翠蠒蛾兒冰壺瑩坐間
静對姑射仙姿瀟灑處非豔冶最竒是名賦處士新
詩尊前坐曲忍聽羌管頻吹試問占先衆卉微笑不奈
苦寒欺何須問定應未羡桃李芳菲
燭影搖紅
點點飛香見梅知道春心透怕寒不捲玉樓簾羞與花
同瘦手撚青枝頻嗅誚冷落薔薇金斗翻驚綠鬢不似
芳姿年年依舊纔被凝酥滿園桃李看看又江南幽
夢了無㾗啼暈殘襟袖鴛被有誰温繡初怎敢更十分
殢酒伴君獨自幾個黃昏月明時候
鳳凰臺上憶吹簫權無染
水國雲鄉冰魂雪魄朝來新領春還便未怕天暄蜂蝶
笛轉羌蠻一樹垂雲似畫香暗暗白淺紅班東風外清
新雪月瀟灑溪山應是飛瓊弄玉天不管年年謫向
人間占芳事鉛華一洗紅葉俱殘多少煙愁雨恨空脈
脈意遠情閒無人見翠袖倚竹天寒
又
紅菩珠圓素蕤玉淨南荒巳報春還便迤邐雲開五嶺
雪霽羣蠻喜見東君信息應不管潘鬢新班憑誰寄心
縈秋水目斷春山長記小橋斜度瀟灑處葦籬茅舍
三間肯伴我風光賞遍月影疑殘好爲調羹結子玉鉉
冷金鼎空閒北枝畔誰念嶰律猶寒
東風第一枝
臘雪猶凝東風遞暖江南梅早先折一枝經曉芬芳幾
處漏春信息孤根寒豔料化工别施恩力迥不與桃李
争妍自稱壽陽妝飾雪爛漫怨蝶未知嗟燕孤畫樓
綺陌暗香空寫銀箋素豔謾傳妙茟王孫輕顧便好與
移栽京國更免逐羌管凋零冷落暮山寒驛
又
溪側風回前村霧散寒梅一枝初綻雪豔凝酥冰肌瑩
玉嫩條細軟歌臺舞榭似萬斛珠璣飄散異衆芳獨占
東風第一點裝瓊苑青萼點絳脣疎影瀟灑噴紫檀
龍麝也知青女嬌羞壽陽嬾勻粉面江梅臘盡武陵人
應知春晚最苦是皎月臨風畫樓一聲羌管
晝夜樂
一陽生後風光好百花瘁羣木槁南枝探暖欺寒嘉卉
争先占早曉來風送清香杳映園林報春來到素豔自
超羣似姑射容貎畫堂開宴邀朋友賞瓊英同歡笑
隴頭寄信丁寧樓上新妝鬭巧對景乘興傾芳酒拚沈
醉玉山頻倒結實用和羹是眞竒國寶
落梅風(按花草粹編共二闋此失一)王晉卿
壽陽妝晩慵勻素臉經宵醉㾗堪惜前村雪裏幾枝初
綻出冰姿仙格忍被東風亂飄滿地殘英堆積可堪江
上起離愁憑誰說寄腸斷未歸客流恨聲傳羌笛感
行人水亭山驛越溪信阻仙鄉路杳但風流塵跡香豔
濃時東君吟賞巳成輕擲願身長健且凭闌明年還放
春消息
玉燭新李易安
溪源新臘後見幾朵江梅裁翦初就暈酥砌玉芳英嫩
故把春心輕漏前村昨夜想弄月黃昏時候孤岸悄疎
影横斜濃香暗沾襟袖尊前賦與多才問嶺外風光
故人知否壽陽謾鬭終不似照水一枝清瘦風嬌雨秀
好插繁華盈首須信羌笛無情看看又奏
憶黃梅王逐客
枝上葉兒未展已有墜紅千片春意怎生防怎不怨被
我安排遍牙牀斗帳和嬌豔移在花叢裏面請君看
惹清香偎媚暖愛香爱暖金杯滿問春怎管大家拚便
做東風總吹交零亂猶肯自輸我鴛鴦一半
柳初新
千林凋謝嚴凝日青帝許梅花折孤根回暖前村雪裏
昨夜一枝凝白天匠與雕瓊鏤玉淡然非人間標格
别有神仙第宅繡簾垂碧紗窗隔月明風送清香苒苒
著摸美人詞客向曉來芳苞乍摘對菱花倍添姿色
梅苑卷三
