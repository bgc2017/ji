御製文初集卷二十一
碑文
重修弘仁寺碑文
弘仁寺者康熙四年奉
勅所建移供鷲峯寺栴檀瑞相於斯我
皇祖再世如來現轉輪王相以金仙象教流傳資翊治
化因而遠溯靈蹤俾人天廣利迄今垂及百年丹雘之
煥者日以剥龍象之獰者日以削敬惟開歲為
聖慈七旬大慶今歲又朕五十誕辰思所以繩
寳構祝
鴻禧者爰以孟陬之吉出内府帑重加修葺閱八月訖
工展禮為讃有瑞紀庚辰重輪奐竒從辛卯肇胚胎之
句盖誌實也朕惟君子體仁則為弘世尊闡仁則為能
彼弟子之未轃師學者尚不識何為弘而何為能有似
與仁背馳宜乎儒者之闢為異端矣我
皇祖内外一如本末共貫六十一年深仁厚澤普被蒼
生則其弘也為何如抑其能也為何如此寺之建豈徒
以人天福德供養世尊已哉經言世尊具三十二相八
十種好然若以色見聲求即毘首天匠徒勞畫炭無有
似處設諸淨信一舉念皈依亦得即覩百千萬億化身
所謂即心即佛不可言同何况云異而彼優填王橅笵
瑞相譬如日光月光本來圓滿一切衆生扣槃捫籥今
將與操熒爝者求羲馭曷若引金燧以睎陽將與挹涓
勺者擬望舒曷若懸方諸而衍潤矧爾時授記真容威
德自在乃者勝旛法鼓莊嚴端好非謂與諸天寳網種
種供養無二無别以是助宣政教永闡慈仁即現無量
夀身而為說法則猶我
皇祖上為
宗社延庥下為蒼黎祈祐之
志而瑞相因緣詳著
皇祖御銘者此不復書
重修涿州石橋記
徒杠輿梁月令所著則橋之設與夫毁而修乃王政所
必先而非浮屠氏漫舉因果利人所可同曰語也涿州
為畿南要郡萬方玉帛諸生計偕以及官吏商賈攜孥
負販之徒往來所必經郡城北胡良拒馬二河滙焉明
時各就其上建橋顧北方之水流無定橋建而河徙橋
乃跨陸河則仍資舟楫與無橋同庚辰春允地方大吏
請於舊橋南移建九空新橋仍築石隄下為涵洞廿有
二屬之城北門其舊橋之頽廢者葺之改為涵洞十八
以洩夏秋霖潦通新舊橋隄長二百丈有竒至八月而
工成大吏請為碑記以記歲月其辭曰
涿之城誕拱皇京胡良拒馬自西東注厥初跨河橋營
其所不合橋短而隄長北方水流無恒及齧隄隄敗橋
反陸置往來之人嗟行潦以徂征墮者扶之堙者疏之
俾水有就下之路而不與隄争斯王政之一端以就舊
材亦不大費司農或曰宫閫佈施或曰璫豎威福緬遺
蹟猶致恨夫前明君何為者乃若是焉宜彼社之屋吾
於是凛殷鑒而兢兢
重修涿州佑濟龍神祠碑文
庚辰春命大吏重修涿州永濟橋橋東南故有
龍神祠歲久並就陊剥飭工斤而新之越辛巳西巡旋
蹕省視落成則行者利往來居者時蓄洩善夫人事集
而
神貺臻數典庶無闕也議禮家謂
龍之祀自史記朝那龍湫始顯其文不秩於三代殊不
知經訓所載山川能興雲雨致神物以為民芘者民必
祈而報之近至一坊一庸尸祝索饗惟恐後矧涿郡地
列望緊當九畿之會而胡良拒馬二水渟涵歕欱用衍
潤我神臯其必有以默相之也固宜或者疑有明已來
水汎而橋圮匪一昔矣
神將奚妥焉諗之曰
神依無在無不在曩者祠與橋雖廢而
神之精爽固無不在也今者橋與祠成而必曰在是是
猶未知
神之無不在也然橋若祠煥然一新顧弗致精乎其所
式憑以蘄所為佑且濟者其可乎哉夫修廢舉墜不可
以人事未集而壹聽諸
神其又可以
神妥於斯而不益懋夫人事耶則輿梁為政之句足深
長思已繼自今若蓄洩在居者往來在行者尚其善保
厥成以永孚於
神庥而可哉橋記緣起已詳茲因祠石請文書以揭之
如此
實勝寺後記
歲己巳建實勝寺於西山之下其緣起已見前記不復
綴今賴
昊天垂佑
宗社篤祜平準噶爾回部拓地伊犁喀什噶爾葉爾羌
一帶二萬餘里其外羈縻附屬如哈薩克布魯特安集
延拔達克山等部不與焉凡乘機決計信賞必罰奉
天討罪藉衆集事諸大端具見太學之碑開惑之論西
師之詩亦不複綴茲記者寺左近健銳雲梯營實居之
營之兵是役效力為尤多故不可不旌其前勞以勸夫
後進先是呼爾璊霍斯庫魯克之戰我師以少敵衆而
賊據險伺隙故凡行陣參伍彌縫之際略覺旗靡鼓餒
處得健銳兵數十立其間則屹如堅城整而復進遂乃
斬將搴旗用成殊績盖索倫兵馬射雖精以之馳突乘
勝破陣無不如志而知方守節終不如我滿洲世僕其
心定其氣盛夫人出萬死一生為國宣力而為之君者
事成而忽若忘獨何心哉朕豈為之哉自己已設此營
而辛巳即收其效不啻樹樹十年之得報是潛移默運
有若
天授予亦有所不知其然而然者而敬繩
祖武丕揚國烈瞿瞿惴惴惟盛滿之是懼猶初志也是
用重勒碑記之且肖喀喇烏蘇襲迫之状築堡其側歲
時幸香山閱健銳兵用寓尹鐸晉陽之意不亦可乎
重修朝陽門石道碑文
直省漕艘估舶帆檣數千里經天津北上至潞城而止
是為外河引玉泉之水由京師滙大通橋東流以達於
潞用以轉運者是為内河然外闊而内狹故自太倉官
廩兵糈暨鄽市南北百貨或舍舟遵陸徑趨朝陽門以
舟緩而車便南北之用有不同也其間輪蹄絡織曳挽
邪許讙聲徹昕夕不休故常以四十里之道備水陸要
衝而舊制初未甃石往往積涔成窪經潦作濘行者弗
便焉雍正七年我
皇考世宗憲皇帝
命工始建石道規方定則垂利數十載於今顧神皋理
大物博民用不舍質之貞者日以刓理之緻者日以泐
不亟治將隳
前功是懼爰咨將作都料以聞朕曰毋擳帑毋狹材帑
擳是重糜帑也材狹是重廢材也時大臣董斯役者搘
橢為平易礫以整物備用良無坎無垤而石之斥舊佐
新者什不存四五矣計延袤六千六百四十四丈有竒
支戶部金二十八萬四千九百有竒經始於乾隆丁丑
十月越庚辰七月落成所司請為之記朕惟古王者成
梁除道若司空循邑遂師巡野諸令匪僅謂國家體制
宜爾盖深以息人勞珍物力使天下潜消夫湫隘耗憊
之氣無歉於書之所云會歸易之所云往來受福者而
天下肩摩轂擊轉相忘乎熙熙攘攘不過如庭斯墄如
徑斯甓焉耳則王道之大也豈煦煦然起一夫之蹶與
一車之柅若子輿氏所譏濟人為悦而已哉是地為國
東門既食貨交會而修廢舉墜又立政之常經故於鐫
碣無侈詞惟申言重修端委所由且作亭覆之俾勿壊
重修廣寧門石道碑文
廣寧門在京城西南隅為外郛七門之一然天下十八
省所&KR1559;以朝覲謁選計偕工賈來者莫不遵路於兹又
當國家戎索益恢悉荒徼别部數萬里輻湊内屬其北
路則徑達安定德勝諸門而迤西接軔聫鑣率由緣邊
腹地會涿郡渡盧溝而來則是門為中外孔道尤不與
他等乾隆丁丑十月勅所司重修石道以利行者至庚
辰七月乃竣於是上遡我
皇考命工剏建時逮今三十年矣茲役也因舊阯修築
者一千九百八十四丈有竒又新道增築者四百七十
七丈有竒凡支帑金十三萬八千一百有竒崇
先制詔後來不可以無紀也系之辭曰
閶闔之門
天垣所直揭以杓攜言歸有極
聖者法象度地經涂詎惟同軌在闥孰隃睠時垓埏日
就星拱巍闕中亘層闉外鞏西南坤位利用安貞魚鑰
曙開蕩蕩由庚總總撙銜班班叱馭嘉此康馗敘其轚
互赤畿望緊放乎澨陬冠帶畢徠䫜面纏頭記
功伊始歲届辛亥譬塗塈茨逮茲世載石不可轉亦劌
而刳冬皸沍凍夏齧潢汙大井之村盧溝是屬捄之鑿
之為經緣督萬指蕆事帖妥弗欹廣則由舊而修益之
其修幾何匪作繄述其益幾何居五之一里鼓中頓堠
亭前遮胥爾逖聽若轃厥家予臨天下道在無頗夐哉
壤歌何有於我
重修萬夀寺碑文
天純祐我函夏既屢豐錫羨俾恬養引年越大濛疏逖
曶爽胥昄章畊牧躋之春臺是用大介盖貞元嘉會保
泰者兢兢乎千載一時而我
聖母皇太后七袠慶辰適逢斯盛朕將率億兆臣庶祝
嘏延洪以
聖節崇唘經壇莫萬夀寺宜爰勅内府丹堊即工視乾
隆辛未例弗懈益虔事載蕆系之辭曰維茲寺修建端
委暨諸天無量夀義著在前文者無俟繁稱矣曷記乎
則敬頌我
聖母愛民延禧之
懿訓以質言臚近事可乎嚮者東南耆耉顒迓
安輿樹頷翹趾者相屬偶會偏隅賙賑朕上體
慈懷載稽撰日閱丙子而丁丑閱辛巳而壬午迨取道
展禮清涼則祥霙甘&KR0584;馧馞繽紛九㝢奄觀倍稔揆諸
古德所云覺照佛心福利仁化何以加茲若乃西人敂
關請師亟於捄焚拯溺朕荷
天
祖鴻庥寅承敢後每旁午擘畫禀命
璇闈備仰我
聖母始事之
勤劬與成功之
愷豫迄今流沙數萬里悉古烏孫大宛勃律于闐諸部
不啻偃修羅之弓戟而亭以慧雲沃以法雨同登極樂
國土者我
聖母夀世無量之心一我佛夀世無量之心而朕額手
虞抃即願以無量萬世夀夀我
聖母者庶於是焉徵實可記也夫遂繹其旨而為之讃
我聞法王法不受轉輪轉調御大能仁安車濟五衍以
兹夀者相超劫長圓滿一萬二萬年迦葉那含闡至六
萬七萬毘舍拘留展次佛及初佛積萬乃無算同聲祝
聖慈金口宣元典夀世而夀身真實義斯踐佛云四部
洲玉燭平潦旱化日諸衆生各各得飽暖是名恒春國
有穀無不戩佛云彼羅刹種種方所限銷兵窮荒徼蒲
海壹清晏是名大願船淨域歸重趼
聖慈皆佛慈是諦參密顯懽喜證人天三呼善哉善
楊橋河神祠碑記
乾隆辛巳七月豫中秋霖大至河溢祥符黑堈口急命
侍郎裘曰修馳傳勘視俄而會城驟漲侵淫遂潰楊橋
隄奪溜賈魯河河臣張師載撫臣常鈞連牘以状聞且
惶恐謝守土不謹朕曰爾勿棘爾分莅有界限惟豫艱
是圖寧為全河計乃者燕齊迤北並積潦滙中州而下
勢必張所過事乘障不已將釀南河患艱以上游之治
治今爾疆陂堰縱不戒未越宿而徐城暴長之水乃陡
落庸渠非不幸之幸然爾時賈魯方演漾潁夀注洪澤
湖日夜挟沙奔流淮病黃愈病是不亟治上游而下游
又烏可以不治治於時大學士劉統勲協辦大學士尚
書公兆惠就行在授指往董厥事而撫臣常鈞等方議
盡塞南岸旁決之口徐興築楊橋隄咈哉旁口益堵即
大溜益湍此何異醫者不察標本欲悉壅閼諸孔竅妄
覬調停腹潰哉咨爾胡寳瑔爾早習豫河要害其再調
撫兹土汔贊有成咨爾高晉爾簡率江南練工弁卒繕
畚挶茭楗先後佽助之爰廣代賑集厥力增薪值贍厥
財其急衝之不能猝迥者親為按圖審度點筆為誌令
鑿引渠釃河溜重臣覆奏至亦不謀脗合夫然後衆志
齊而儲偫周工作以次就理斯役也漫口初止六十丈
汕蟄至二百餘丈視前此南河之朱家海張家馬路盖
三倍而贏自蠲除賑給暨别件營輯外計大工專支帑
金三十萬有竒經始於九月一日合龍於十一月一日
為時甫兩匝月統勲等以程績罔稽導引時兼有返風
之應宜建
河神祠并請頒額勒碑用申昭報朕念洪河故四瀆之
一而歴代遷徙不常雖神禹無由善其後豈非勢弛於
日下補捄者必以争上游為得策歟自豫河決而復合
其歲三吳沮洳之壤黃流順軌鼛鼓弗聞以彼絜此差
數瞭然可覩匪
神貺默臻曷以至是若朕宵旰勤求之苦衷具見誌實
詩中並命鐫諸石示我守臣體之有永毋隳後效毋棄
前勞是為記
御製文初集卷二十一
