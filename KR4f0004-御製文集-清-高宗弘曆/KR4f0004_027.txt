御製文初集卷二十七
銘
多福硯銘
惟古有訓斂時五福敷錫庶民幽贊化育承
天之序厥惟艱哉視民如傷孰釋予懷毋曰九重之宫
而安其躬念蔀屋之竊歎每憂心以忡忡毋曰八珍之
饍而供其宴念糲食之尚乏嗟何能以下嚥錫福謂何
遑云建極期愆尤之或鮮恒小心而翼翼我心如是我
志在茲視此䂥石貞堅不移庶
天
祖之鑒佑致風雨其咸時斯蒼生之多福即予一人之
多福永與薄海而共之
硯銘
迺潤迺堅惟淵惟默韜采含精在几之側用掩瑾瑜芳
流翰墨端人與處長資畜德
座右銘
維月在天常缺於盈維水在器既滿則傾古之哲人業
業兢兢慎彼盈滿若弗克勝意馳弗止防之若城言玷
不為守之如缾無往不復何陂匪平勿謂豫大而侈豐
亨矧茲九五位莫與京何求弗得何為弗成縱欲安止
凛涉春冰適口斯己那事臠鯖容膝亦安奚必雕楹勞
於求賢逸於制情對
天惟敬法
祖惟誠憂其可恃懼其可矜我志若斯我行未能苟行
弗能言何足稱嗚呼小子終始斯銘
負扆銘
大德曰生大寳曰位負扆荅陽天以民寄天視民視天
聽民聽民欲天從影隨響應何以守位曰惟求仁君止
於仁繼天生民告爾小子夙夜敬止仁遠乎哉及之須
跂
嘉量銘
皇予
聖祖建極憲天(叶)度律均鐘洞契元聲微顯闡幽何天
衢亨小子纘緒寰區撫臨(叶)協時月正日同律度量衡
製茲法器列于大廷匪作伊述
大猷敬承遵鍾得度率度量成量為權輿律諧六英猗
聖合
天
天心
聖明七政是齊為萬世法程如衡無私如權不凝如度
制節如量祗平律得環中紹
天眀命(叶)永寳用享子孫繩繩我日斯邁而月斯征中
元甲子乾隆御銘
刻漏銘
粤昔重黎分司地天迎日揆景舉分測辰(叶)明時敬授
欽若昊乾予承百王省歲祈年齊政協紀命彼疇人(叶)
徼宫戒井斟衡酌權笵金規木製茲漏蓮玉注金筩水
火燥寒協其高卑别以方圓九十六刻成一日焉視彼
陽晷明晦無愆較自鳴鐘淫巧徒傳攝提有紀孟陬用
平于以考時寢興慎旃于以熙績勤民禮賢業業兢兢
俯察仰觀器與道偕是騐是虔作銘垂誡貽百曾元
帶銘
與處與興毋或不敬(叶)佩韋佩弦醫德之偏
未央宫瓦硯銘
赤帝肈基酇侯正宅陶人為瓦堅若金石宵露凝精曦
陽耀魄歷歲二千印花暈碧佳士振竒摩挱惋惜曰是
良材不礱而澤潤宜柔翰緻泛松液作硯惟寳重逾拱
璧鑒賞秘藏流傳屢易曩遘陽九淪委沙礫貢珍天府
輝暎東壁臨池静對俛仰今昔締構經營英姿奕奕懷
賢興慕鑑古增惕何有區區文章字畫龍賓就召蟾蜍
滴瀝摛藻西京卿雲接跡
銅雀臺瓦硯銘
金仙一去鄴臺荒也銅雀片瓦羽之吉光也窪其中以
為硯温潤而栗直以方也前有甘泉後香姜也得此以
鼎足貯金壺宜文房也龍尾珍於宋紫雲割於唐也傳
之千載數百載非弗寳貴矣不若斯之夀而臧也勒為
此銘發神雀之藻耀表甄官之精良也亦以慨奸雄之
骨已朽建安之年號不亡也(瓦腹有建安年造欵識)
座右銘
凛于豐亨遹求厥寧思艱圖易居安慮傾堂下萬里無
恃爾克明民方殿屎無恃爾善聽無矜大名無侈頌聲
止慾於未萌防危於無形日慎一日先民是程昔之人
有言曰堯業業舜兢兢臨淵履冰式鑒茲銘
漢玉秘閣銘
隆其背虚其腹近取象艮下覆承以香檀表良玉淋漓
腕底松烟馥棐几長箋揮百幅
漢玉璧銘
虚其中維德之容受小共大共以撫萬邦
規其外維德之會俾爾耆而艾兆民攸頼
古硯銘(有序)
内府藏硯甚夥向未經品題今年冬幾餘偶暇選
其材良而製古者得唐硯三宋硯六元硯一皆真
舊物也遲任有言人惟求舊器非求舊惟新夫人
之惟舊千古不易而器之惟新獨於硯不然今端
溪歙石非乏良材而沐浴詩書黝然光澤則古硯
實有足珍者爰課實而錫之名并各為之銘刻之
乾隆己巳長至記
梁邱遲體
美最中全體大用堅
右觀象唐硯
因文見道爾光用葆
右蔆鏡唐硯
水火既濟萬物得津逮
右石渠唐硯
硯者研也潄六藝之芳潤沃朕心田也
右垂乳宋硯
體具剛柔用合動静日萬幾欽屢省福天下兮綿世永
右黝玉宋硯
與筆為入與墨為出不知不識是為寥天一
右紫雲宋硯
剛而柔翠欲流用以敷言萬春秋
右翠濤宋硯
珠含其胎澤潤於礎元雲蒸蒸不風而雨
右暈月宋硯
冽寒泉潤嘉穎立體於静福田斯永養而不窮者井也
右方井宋硯
有暈其黃載守其黑是為支離之珀
右凝松元硯
養心殿銘
人心惟危在閑其邪道心惟微在培其芽其閑其培皆
所為養操存舍亡毋須臾放(叶)有如時雨沃此寸田大
公順應動直静專動匪憧憧静匪寂寂矧其為君更宜
乾惕一念之善百禩蒙庥一念之惡萬姓貽憂養之之
方存誠主敬克己復禮外王内聖孰本孰末外由内施
任重道遠責萃君師朵殿崇崇顧名思義作此銘辭永
訓後世
漢玉墨牀銘
孕土華承墨瀋竹素園客卿枕
董其昌硯銘
其製朴其性堅伴香光居畫禪參五合常恧旃覕過眼
幻雲烟一片石全其天
吴鎮硯銘
墨花吐沛時雨
竹根筆筒銘
懿此君植本固節已見文不露虚其中葆乃素封管城
以類聚侍文房四美具
黃楊木界尺銘
大樸不雕好是正直温潤而澤矢其文德
金牛銘
夏禹治河鐵牛傳頌義重安瀾後人景從制寓剛戊象
取厚坤蛟龍遠避詎數鼉黿潫此昆明瀦流萬頃金寫
神牛用鎮悠永巴邱淮水共貫同條人稱漢武我慕唐
堯瑞應之符逮於西海敬茲降祥乾隆乙亥
宫殿四銘(有序)
宫殿者所以受之
祖考傳之子孫建極撫辰以治四海且鴻稱煌煌顧名
思義常恐羞之其視盤盂几杖日用之物不綦重
乎因讀韓愈五箴有警倣其體為四銘焉
大哉至健純粹而精昭昭成象蕩蕩難名四德嬗用六
位時乘静專動直資始大生我
祖我
考奉是丹楹五福敷錫萬國咸寧敢恃崇居惴惴矜矜
益慎體乾惟皇永清
右乾清宫銘
萬物致養是曰
厚坤安貞廣大配
天為元昔在
盛京
清寧正寝建極熙鴻貞符義審思媚嗣徽松茂竹苞
神罔時恫執豕酌匏廣博無疆黃中正位以繼以繩惟
曰欲至于萬世
右坤寧宫銘
四德何以首元四時何以首春仁者人也要莫大於親
親刑寡妻以至兄弟民同胞而物吾與皆由此施關痛
癢而肫肫然其所包者廣是以孔子對門人之問不同
而莫非由己之所存人盡宜勉又何况乎為君吾用是
居昭仁之殿怵然惟恐有愧乎斯言
右昭仁殿銘
求全之毁吉德也辯之不已是惑也不虞之譽凶德也
居之不疑是惑也知惑不為直言其來知惑而為䛕言
其滋諛滋悔生直來其亨宜已而辯汝奚為善宜疑而
居汝惑奚祛屛乎營乎其思德之所宏乎
右弘德殿銘
鎛鐘銘
自古在昔功成作樂辨物涓吉鑄此鐘鎛
皇祖正音中和大備詎獨是遺或存
深意績底西旅瑞出西江考制象器協和萬邦一簴特
懸用起律首編鐘繼奏簫韶成九寬横欒舞必考必精
慎遵
前憲敢或損增宣陽導隂立均出度萬事本根百王榘
矱(叶)繄予小子蒙業
重熙頼
天耆定惟曰際時範器識年悉新已盛銘無溢辭惕乾
懋敬
特磬銘
子輿有言金聲玉振一簴無雙九成逓進凖今酌古既
製鎛鐘磬不可闕條理始終和闐我疆玉山是矗(青白玉石)
(子出於河灘而綠玉則獨矗一山可得大材命工匠依黃鐘尺度採取以供壇廟朝堂之用)依度
採取以命磬叔審音協律咸備中和泗濱同拊其質則
過圖經所傳浮嶽涇水誰誠見之鳴球允此法天則地
股二鼓三依我繹如獸舞鸞鬖考樂惟時
乾禧
祖德翼翼繩承撫是萬國益凛保泰敢或伐功敬識歲
吉辛巳乾隆
夀安宫銘
辛未題額非創伊修(舊是地為咸安宫)
慈寧六袠行慶延庥
愛日循環干甲載週金穰辛建物盛已逑
七袠爰開
萬壽惟悠合天下養與太古侔瓊宫枚枚有桷有桴蘭
陔叶什梅席稱觩鴻儀重舉以十為籌則百斯十始而
復周
和闐玉龍馬負書銘
土繡雲回蔚兮蒼然在彼玉河蓋千萬年粼粼璟璟曼衍
臠卷西旅底貢有如獻環刻以龍馬負書洛川相承竒
偶數肖地天奉若清寧安益求安敢誇耆定彌勵惕乾
漢玉半截觚銘效梁邱遲體
玉觚半截足娛玩潔
御製文初集卷二十七
