御製文二集卷九
諭
重刻
五朝册寶尊蔵
太廟禮成諭
朕承
上蒼眷佑
列聖垂庥平伊犁定回部闢疆二萬餘里回子伯克盡
為臣僕和闐良玉充貢内廷敬維
太廟尊蔵
五朝册寶係随時鐫造玉色長短未能一律用是選擇
精璆特派大臣董率敬造
五朝册寶全分以今歲孟冬時享恭奉入
廟舊有
册寶送至盛京
太室尊蔵王檢金繩虔申
對越聿照我
祖
宗功德之成於萬禩甚鉅典也所有恭造餘存未鎸各
分朕親加檢閱其玉色與
五朝冊寶相符者均編為廟字號嗣後有舉行册寶入
廟之事概用此玉以昭畫一其玉色較白而未能一律
者另編為喜字號將來朕歸政後嗣位之皇子崇上尊
稱即將此玉成造册寶並嗣後皇孫皇曾孫輩有承事
東朝尊崇徽號者皆以此䓁喜字號玉一體呈用永為
定制洪惟我
列祖
列宗荷
天之龍重熙累洽勤求治理不敢康寧用克上協
天心暨於朕躬纉緒承庥撫有方夏弗懈益虔克集大
勲版圖式廓迄今年逾古稀猶日孜孜益不敢不敬
天益不敢不勤民自新疆底定以來伊犁將軍及駐劄
大臣盡皆恪遵功令撫綏安輯仰體朕一視同仁德意
新疆萬里無不安居樂土效悃抒忱即有一二滋事之
臣如素誠高樸者皆不旋踵而敗露治罪不動聲色力
加整飭俾享安全是以回部伯克内如色提巴爾第鄂
斯滿等久在乾清門行走竭誠供役與内地臣民無異
其𣲖令採玉者亦皆歡欣踴躍共效子來我子孫繼序
䋲承敬瞻
册寶當益凛
天命之難諶知守成之不易聮内外以同心設或稍存
怠忽所用非人以致撫馭失宜則和闐珍産未必能源
源而至又或意存徵索苛求苦累則不惟玉不可得而
且别啟事端其所關係甚大思艱圖易可不慎乎可不
戒乎用是諄切訓諭面命耳提我子孫當以朕此心為心
凝承
鴻貺篤念
前徽永存無疆之恤以保無疆之休庶無負朕反覆教
誡之至意此旨著錄三通一存内閣一存尚書房一存
内務府其敬承無斁欽哉
命館臣入吳三桂擒桂王由榔諭
通鑑輯覽附錄之載唐王桂王所以匹於宋之帝昺帝
昰以示萬世之實錄也館臣以吳三桂為叛臣不書其
擒桂王由榔事而以屬之愛星阿夫愛星阿固為定西
將軍領兵而三桂彼時實為平西大將軍且必應殄滅
由榔三患二難之議發自三桂即後之進兵檄緬甸敺
李定國降白文選皆出自三桂之籌畫其功固不可冺
也然其諸籌豈實為我國家哉彼時伊已具欲據滇黔
而有之之心由榔定國文選而在伊豈能據之哉盖自
古權奸無時無之亦無地無之三桂之必欲滅由榔實
猶近日之阿睦爾撒納之必欲滅達瓦齊達瓦齊而在
阿睦爾撒納必不能據凖噶爾(詳見西師詩及開惑論)則彼之為
我宣力皆所以自為也今昔相形三桂之奸計畢露又
何不可功則功之而罪則罪之乎其依國史三桂傅盡
載其入緬事莫刪昔許子將之相曹操兩言撮其要而
操亦喜適所舉二人頗甚類之亦在用之而已矣又在
先覺之俾毋出我範圍而已矣
命皇子及軍機大臣訂正通鑑綱目續編諭
朕披閱
御批通鑑綱目續編内周禮發眀張時泰廣義於遼金
元事多有議論偏謬及肆行詆毁者通鑑一書關係前
代治亂興衰之迹至綱目祖述麟經筆削惟嚴為萬世
公道所在不可稍涉偏私試問孔子春秋内有一語如
發眀廣義之肆口嫚罵所云乎向命儒臣編纂通鑑輯
覽其中書法體例有關大一統之義者均經朕親加訂
正頒示天下如内中國而外夷狄此作史之常例顧以
中國之人載中國之事若司馬光朱子義例森嚴亦不
過欲辨眀正統未有肆行嫚罵者朕於通鑑輯覽内存
弘光年號且將唐王桂王事蹟附錄於後又諭存楊維
楨正統辨使天下後世曉然於春秋之義實為大公至
正無一毫偏倚之見至於東夷西戎南蠻北狄因地而
名與江南河北山左關右何異孟子云舜為東夷之人
文王為西夷之人此無可諱亦不必諱但以中外過為
軒輊逞其一偏之見妄肆譏訕毋論桀犬之吠固屬無
端即區别統系昭示來許亦並不在乎此也况前史載
南北朝相稱亙行詆毁此皆當日各為其主或故為此
訕笑之詞至史筆係千秋論定豈可騁私臆而廢公道乎
夫歷代興亡前鑒不遠人主之道惟在敬
天勤民兢兢業業以綿億萬載之丕基所謂天難諶命
靡常常厥德保厥位誠不在乎區區口舌之争若主中
國而不能守如宋徽欽之稱臣稱姪於金以致陵夷南
渡不久宗社為墟即使史官記載曲為掩飾亦何補耶
所有通鑑綱目續編一書其遼金元三朝人名地名本
應按照新定正史一體更正至發眀廣義内三朝時事
不可更易外其議論詆毁之處著交諸皇子及軍機大
臣量為刪潤以符孔子春秋體例仍令粘簽進呈候朕
閱定並將此諭冠之編首交武英殿照改本更正後發
交直省督撫各一部令各照本抽改將此通諭中外知
之特諭
命廷臣更議
歷代帝王廟祀典諭
朕因覽四庫全書内大清通禮一書所列廟祀歷代帝
王位號乃依舊會典所定有所弗惬於心敬憶
皇祖實錄有勑議增祀之諭今查取禮部原議紅本則
係康熙六十一年十一月内具題爾時諸臣不能仰體
聖懷詳細討論未免因陋就簡我
皇祖諭旨以凡帝王曾在位者除無道被弑亡國之主
此外盡應入廟即一二年者亦應崇祀煌煌
聖訓至大至公上自羲軒下至勝國其間聖作明述之
君守文繼體之主無不馨香妥侑不特書生臆論無能
仰喻
高深即歷代以來升歆議禮未有正大光眀若此者也
乃會議疏内聲眀偏安亡弑不入祀典而仍入遼金二
朝不入東西晉元魏前後五代未免意有偏向視若仰
承
聖意而實顯與
聖諭相背朕意若謂南北朝偏安不入正統則遼金得
國亦未奄有中原何以一登一黜適足啟後人之訾議
即因東西晉前後五朝有因簒得國擯而不列如操丕
不得為正統之例殊不知三國時正統在昭烈故雖以
陳夀三國志之尊魏抑蜀而卒不能奪萬世之公評至
司馬氏簒竊以還南朝神噐數易如宋武帝崛起丹徒
手移晉祚自不能掩其簒奪之罪其他雖祖宗得國不
正而子孫能繼緒承休即為守文中主亦不可概從缺
略况自漢昭烈以至唐高祖統一區夏時之相去三百
餘年其間英毅之辟節儉之主史不絶書又安可置而
不論至於後五代如朱温以及郭威或起自寇竊或身
為叛臣五十餘年更易數姓中華統緒不絶如綫然周
世宗承藉郭氏餘業憑有疆域尚不失為令主此而概
不列入則東西晉前後五代數百年間創守各主祀典
缺如何以協千秋公論他若元魏雄據河北地廣勢強太
武道武勤思政理講學興農亦可為偏安英主並當量
入祀典以示表彰朕前命館臣錄存楊維楨正統辨諭
内詳晰宣論以維楨所辨正統在宋不在遼金之說為
是所以存春秋綱目之義見人心天命之攸歸且檢閱
孫承澤春眀夢餘錄所載眀代崇祀古帝王位號原未
列遼金二朝今
帝王廟崇祀遼金而不入東西晉前後五代似此互相
入主出奴伊於何底是皆議禮諸臣有懷偏見眀使後
世臆說之徒謂本朝於
歷代帝王未免區分南北意存軒輊甚失
皇祖降諭之本意也至眀之亡國由於神熹二宗紀綱
隳而法度弛愍帝嗣統時國事已不可為雖十七年身
歷辛苦不能補救傾危卒且身殉社稷未可與荒滛失
國者一例而論是以
皇祖睿裁將神熹二宗撤出而愍帝則
特令廟祀
褒貶予奪毫釐不爽實千古大公定論乃諸臣於定議
時轉復將漢之桓靈增入豈未思炎漢之亡亡於桓靈
而不亡於獻帝乎從前定議未將東漢全局詳審論斷
轉使昏闇之君濫叨廟食所議未為允協夫自古帝王
統緒相傳易代以後饗祀廟廷原以報功崇德至於嚴
簒竊之防戒守成之主或予或奪要必衷於至當而無
所容心於其間方協彰癉之義所有
歷代帝王廟祀典著大學士九卿更行悉心詳議具奏
並著於定議後交四庫館恭錄
皇祖諭旨並朕此旨於通禮廟饗卷首以昭殷鑒歷朝
垂示萬年之至意
御製文二集卷九
