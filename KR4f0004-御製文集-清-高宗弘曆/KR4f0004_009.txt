御製文初集卷九
序
聖祖仁皇帝聖訓序
自古聖人誕受天命為下民君師必亶聰眀睿智之資
首出乘乾以綏猷而立極凡其經緯萬端敷之彝訓者
罔不深切著眀炳日星而章雲漢典謨所載雅頌所陳
唐虞三代之隆有如一轍欽惟
皇祖聖祖合天弘運文武睿哲恭儉寬裕孝敬誠信中
和功德大成仁皇帝聖德廣運久道化成文治光昭武
功赫濯薄海内外深山窮谷之衆總淪浃於仁心仁政
之中教思無窮訓詞深厚歷考熙眀之運未有躋此崇
隆者也肆我
皇考世宗憲皇帝以
聖繼
聖用人行政一一仰法
前徽既纂修
實錄成書復分類恭輯
聖訓六十卷俾
皇祖六十餘年敬
天尊
祖經國保民農田學校禮樂兵刑之盛蹟見之都俞吁
咈間者粲然常新釐然備具永貽我後嗣子孫億萬年
昇平榘範盖
皇祖性本生安道兼創守實集千古聖帝眀王之大成
是以
聖謨洋洋眀徵定保宏綱鉅目有要有倫精一之心傳
蕩平之王路胥不外乎此也予小子昔在齠齡早荷
聖慈賜育宫庭祗聆
訓迪茲膺基緒紹聞衣德之志兢兢業業不懈益虔昕
夕尋繹惟期懋遵
祖訓以無負
皇考善繼善述之貽謀顧金匱石室之蔵中外無得見
者爰命儒臣敬謹繕寫授之剞劂庶我
皇祖聖祖仁皇帝建中表正牖民覺世之言昭垂寰宇
羣工士庶咸得漸摩於
聖訓之崇閎而率由無斁也不亦庥歟謹序
聖祖仁皇帝實錄序
皇祖聖祖仁皇帝臨御六十一年耿光大烈融爍古今
積惠襲恩淪浃寰㝢功德之盛具載
實錄垂千萬禩我
皇考世宗憲皇帝御製序文推本
上天孚佑下民
列祖垂裕後嗣篤生
至聖開邃古以来未有之盛業煌煌乎言之廣大精密
至矣蔑以加矣予小子寅承丕緒紹聞衣德兢兢業業
仰思繼述
皇祖
皇考成憲日於治事之先展誦
列祖實錄周而復始
皇祖實錄卷帙浩繁排日敬覽寒暑靡間至自今凡數
閱矣緬維尚書史記所載古帝王治化之隆各極其至
而孔子於堯曰惟天為大惟堯則之蕩蕩乎民無能名
焉於舜曰無為而治孟子則曰王者之民皥皥如也予
嘗推繹其旨想見唐虞中天之盛乃今思
皇祖之世之民有以知孔孟之言信乎其能知聖人也
皇祖自親政之始即手鉏三蘖蕩定南疆滇黔閩粤之
奥揭日月而掃氛雺海内赤子喁喁向風由是亭之毒
之煦以淳風沃以甘澍浸以醲化甄以大鈞數十年之
間南奠臺澎北犁沙漠命將肆征而閭左無徵發之警
親臨淮河指授方略歴吳會陟會稽登岱宗謁闕里西
巡關隴抵雲中三覲
祖陵觀於東海歲出塞外獮狩上都
天行之健古無以加而庠序詠仁甿庶樂業市廛殷阜
卒伍服習熙熙然相忘於無所事事於焉正晷緯考律
度定元聲煥為
宸章灑為
奎翰集古帝王文治之大成而
穆清宥密凝然不見經營之迹簡任公卿百執事器使
而責其成俊夀魁碩布列有位外自節鉞連帥以至守
令賢否清濁立判剔侵蠧勵廉平吏治蒸蒸無綜核之
煩而德意宣究蠲逋賑䘏肆赦緩刑指揮
深宫之中風馳萬里匹夫匹婦無不浸潯涵育鼔舞德
化而不能自已當其時誠所謂不識不知順帝之則者
耶歴今二十餘年遺澤餘烈深入人心固結而不可解
迴溯
鼎成之初謳思如一日夫乃恍然曰是所謂至仁如天
民無能名者也無為而治恭己南面者也孟子所謂王
民皥皥者也於戲四海九州之民無得而名予小子又
烏能名之憶自幼沖蒙
皇祖撫愛日侍
左右用人行政皆覩記所及簡冊紀載政如杓衡規天
躔次測日可見者迹象而已於穆之運重離之眀終無
能言其所以然者盥誦之次稽首敬為之序以志紹庭
繼序之忱於罔斁云
世宗憲皇帝聖訓序
自古人君有盛德大業者其規畫周詳而詒謀悠遠則
必敷之彝訓以眀定保之徵紀之簡編以著經綸之蹟
非徒為一時事功計也亦將以示後嗣昭法守焉我
皇考世宗憲皇帝亶聰眀睿智之資建中立極茂登上
理
御極十有三年體
聖祖之心以為心法
聖祖之政以為政祗承
郊
廟惇睦宗親整飭官方修眀法度正人心厚風俗文經
武緯禮序樂和凡宏綱鉅目罔不默運於
深宫乾健之精神以圖其乂安而計其久遠
聖謨洋洋有典有則或因人以立教或随事以敷言存
之淵然而有條理發之渙然而無凝滯其與二帝三王
都俞吁咈咨警誥誡之旨曷以異焉允矣彪炳之
綸音治平之模範也可不謂至盛者歟既命大學士等
詳慎纂輯恭成
世宗憲皇帝實錄一百五十九卷復於編年繫日之中
分類備錄恭成
聖訓三十六卷仰惟
皇考德合天地眀並日月序參四時躬荷
聖祖仁皇帝積厚之貽善繼善述故乃保泰持盈諴民
阜物寓惇大於眀作劑整肅以寬仁致治規條炳如星
日豈第予小子朝乾夕惕之衷期於謹凛率由嗣守
丕緒繼自今億萬斯年子孫臣庶沾被熙洽之澤者庶
咸有以遵
聖訓之光昭而頌
鴻猷之允塞也謹序
世宗憲皇帝實錄序
國家受
天眷命集慶垂光承承繼繼肆我
皇考世宗憲皇帝荷
三聖之洪庥祗紹
聖祖仁皇帝丕緒宵衣旰食底區宇於和恒以茂衍億
萬年無疆之祉厚德隆功溢於簡牒巍乎煥乎治平之
盛軌未有逾茲者也
皇考徇齊敦敏仁孝性成蚤歲承歡
聖祖友愛同氣迨膺大統一切禮儀隆備
廟號尊崇莫不定自
宸衷符乎典則仰惟
聖祖仁皇帝臨御六十餘年濊澤洽人心醇化流方外
豐亨豫大之福極盛無加
皇考承郅治之餘因時制宜以善繼而善述惟是本之
以誠持之以敬行之以中正要之以寬仁用能杜玩愒
於熙時緜昇平之泰運大經大法粲然為後嗣子孫法
焉薦馨
郊
廟必躬必親旁秩祀典懷柔百神間遇水旱微愆祈禱
深宫罔弗潛孚立應
聖學高深探性命之精操治平之要天德王道一以貫
之隆禮
先師孔子增祀先儒右文重道之典超越常制猶復表
章經術廣勵士風籲俊興賢蔚有德造辟雝鐘鼔後先
䟽附之風殆無以過念用人為愛民之本自公孤卿尹
下至庶司百執事登眀選公咸稱任使而守令之親民
暨封疆大吏之司董率者尤厪
聖心重撫字之方嚴貪墨之罰眀四目達四聰賜復蠲
租農桑被野遂躋斯民於衽席之安刑罰者所以佐政
教之不逮也
皇考如天好生既已刊布律令俾愚氓重於犯法復詳
定貴賤服色兵民婚喪禮制更闡明
聖祖諭旨十六條細加訓注家喻戶曉翕然從風河防
之關於運道民生也萬里黃流滙以百川之水兖徐而
下歲苦沮洳
皇考默運神謀指示經畫加長淮之石堰闢三省之引
河渙發帑金厥有成績又吴越海塘南北水利凡可以
惠此蒸黎者悉因時而修舉之先是
聖祖親統六師平定朔漠威靈所加青海扎什巴圖兒
等震讋承令因沛殊恩畀以爵秩垂三十年而羅卜蔵
丹津與吹拉克諾木齊等誕敢首造逆謀擾犯邊域
皇考聲罪致討密授方略於閫帥戈鋋所指電掃風驅
振旅獻俘勒成功於太學準噶爾蠢動西陲數肆患於
喀爾喀部落南方苗蠻蔓延行旅居民苦其侵掠
皇考為藩服計久遠為遐陬圖寧謐或命將興師或諭
文武諸臣随宜搜𠞰至逆夷悔禍輸誠傾心納土則皆
宥其前愆而曲賜包容焉德威並耀無遠弗屆賜安南
之地減朝鮮之貢俄羅斯南掌等國阻昧幽深胥漸被
於聲教他若警怠荒矯浮薄求言納諫教孝褒忠宗室
天潢之胄多方造就八旗根本之地備予綢繆頒訓諭
於臣工飭官常也錫侯封於眀裔示殊典也豐盈遍萬
國而服御有經見
聖躬之儉焉嘉應在庶徵而憂勤益懋昭
聖德之謙焉盖我
皇考誠敬之心中正之道寬仁之恩悉同符乎
聖祖以綏猷而立極十三年中有如一日宜其治功之
盛綱舉目張蕩蕩平平樂樂利利傳之愈遠而可法可
守也歟予小子繼序之初即命監修總裁大學士等董
率儒臣稽歴年之紀載敬謹纂修次第進呈齋肅披閱
迄今五載恭成
世宗憲皇帝實錄一百五十九卷在昔唐虞三代制治
保邦之道備載於書惟我
皇考際重熙累洽之盛勵精圖治良法美意歴久彌新
玉簡琅函實與典謨訓誥相輝映用是裝繕尊蔵朝夕
循誦以志繹思衣德之義垂裕後昆永永無極焉謹序
日講春秋解義序
嘗考春秋經文不過萬有六千三百餘言自三傳以後
羣儒義疏累數千萬言而微辭隠義之難眀者猶十有
六七盖是經乃孔子所手定也辭約而義深聖心之所
運用每舉一事其義必貫於全經非若他經一章一節
各指一事雖有不通而不害其可通者故程朱二子深
探力索久之皆見為難眀而止至眀初胡氏安國之說
遂獨列於學官以朱子深病是經之難通而教門人姑
從胡氏之說也然謂其以義理穿鑿則非義理之真而
於聖人筆削之旨未能脗合眀矣故自眀以来雖著功
令科舉之士禀為程式而終不足以服學者之心我
聖祖仁皇帝聰眀天亶自少時即篤好經書及
躬攬大政辨色出視朝裁決萬幾甫畢即
召儒臣講論經義務抉其根源參伍羣言以求至當
經筵所進日講四書及尚書周易解義皆裁自
聖心以為無憾者故即時刊布及晚年以眀初五經大
全收採討論尚未精詳口授指畫成周易折衷一書詩
書春秋則
命重臣開館編次而
親釐定之惟三禮體大未議纂修盖有待也周易折衷
成於康熙五十四年春秋傳說彙纂成於六十年已經
頒布餘二經則至我
皇考繼序之後始次第告成
皇考大孝尊親凡
皇祖一言一動莫不敬述以昭示来茲念
欽定春秋於胡氏之說既多駁正則廷臣當日所進講
義一遵胡氏之舊者於
聖心自多未洽是以遲之又久未嘗宣布必將俟諸經
備成而後重加討論也故再降
諭旨命果親王允禮大學士張廷玉内閣學士方苞詳
細校訂始事於雍正七年恭呈
御覽者再而後告成凡六十四卷乾隆二年鋟板既訖
諸臣請製序文頒示海内朕反覆循覽於胡氏穿鑿之
說曠若發蒙筆削之旨闡眀者亦過半焉夫解義之成
盖數十年於茲矣觀
皇祖之久不宣布可以徵望道未見之心觀
皇考之再三考訂而後
命刊可以知善繼善述之義豈惟是經之窔穾將由是
以開通哉即
兩朝聖人之心法治法亦於斯可覩矣
樂善堂全集序
朕少讀尚書見二帝三王以及繼世之哲后君臣咨儆
惟是身心性命之本原其敷政命官亦惟根柢道德而
不規規於事為之末及考詩易四子之言凡論政者皆
與書所稱同其指歸互為表裏其後博涉諸史則雖眀
盛之世所殫心竭慮者大槩詳於事功而略於本原教
化之升降治象之崇卑其分岐實判於此用是日有孜
孜求所以取道入德之門蒙
皇考示以眀理立誠之大訓而略得其統貫又念修辭
必本乎誠故凡見於古文詩辭者咸以是為宗而不敢
有貳焉往者歲庚戌曾錄數年中所作序論書記雜文
詩賦次為十有四卷置諸几案時就所言以自檢其行
嗣是所作盖四倍前繼序以来躬理萬幾兢兢業業惟
恐一事失宜負
皇考付屬之重思如曩時從容文墨之娱不可復得然
少有餘閒未嘗不考鏡經史以自觀省爰取庚戌文鈔
所載存十之三續作未訂入者存十之七總為一編共
若干卷非欲以文辭自表著蓋是集乃朕夙昔稽古典
學所心得實不忍棄置自今以後雖有所著作或出詞
臣之手真贗各半且朕亦不欲與文人學士争巧以轉
貽後世之譏則是集之輯有不得已者記曰本諸身徵
諸庶民曩予自檢所行以勉副所言者乃日用酬酢之
常今茲所行事無大小莫非政教之平陂生民之苦樂
相倚不可以中立者也因此益自儆惕而克艱天位顧
畏民碞庶幾眀理立誠之學參前倚衡永永勿替也夫
栢梁體詩序
我
皇祖聖祖仁皇帝
皇考世宗憲皇帝嘗集在廷諸臣於乾清宫肆筵設席
授以筆札
御製首唱羣臣以次遞成效漢代栢梁之體續虞廷賡
歌之義光垂奕世猗歟盛矣朕敬承丕緒惟日孜孜期
與百爾羣工共圖治理言念股肱之佐卿尹之班何一
非我
祖考所貽以與朕寅亮天工者哉宗室屏藩之寄則又
𣲖衍天潢分所宜親也宜有以篤親親之情叙堂廉之
誼乃者臘雪盈疇已兆二麥之稔光風應律初迴大地
之春爰集王公卿貳授几賦詩一如舊制朕非欲誇詞
藻以耀羣臣倡為豐亨豫大之說也思
祖考遺朕以昇平之業吾君臣何幸得優游以享之夫
享昇平匪艱而保昇平為難羣臣其體朕意焉一宴會
之樂尚思繼
祖考之庥
祖考之良法善政布在方策吾君臣其何以立綱陳紀
熙績寧人以覲揚
祖考之光烈乎羣臣其體朕意焉
授時通考序
孟子言不違農時糓不可勝食盖民之大事在農農之
所重惟時敬授人時載於虞典周公七月一篇於日星
霜露之候昆蟲草木之化詳哉其言之故先王之民莫
不震動恪恭於農以修其事者懼失時也我
聖祖仁皇帝勤咨民隠首重農桑率育烝黎涵濡德澤
六十餘載戶慶盈寧
皇考世宗憲皇帝歲舉耕耤之儀率先天下興水利廣
儲蓄為萬世規凡茲薄海蒼生得荷鋤饁餉優游隴畆
之間樂生遂性衣食滋豐者何莫非我
祖宗宵旰勤勞以貽樂利於無疆耶朕纉承基緒鑒前
代生深宫之中長阿保之手誠知稼穡艱難日與中外
臣工為斯民籌食用至計腁胝機杼之作苦日厪於懷
因檢前人農桑通訣農政全書諸編嘉其用意勤而於
民事切也命内廷詞臣廣加修輯舉物候早晚之宜南
北土壤之異耕耘之節儲偫之方蠶織畜牧之利自經
史子集以及農家者流凡言之關於農者彙萃成編命
之曰授時通考夫天道廣運於上而四時行萬彙生地
道發育於下而庶品蕃百昌遂人事參贊其中而六府
修三農殖輔相裁成固國家之大政也趨事赴功亦閭
閻之本業也貴糓劭農服田力穡上下交勉弗懈於時
以副朕阜成海宇之至願覽斯編者尚有取焉
御製文初集卷九
