御製文二集卷三十九
硯銘
松花石硯銘
吉林松阿里江産此石松阿里者漢語天漢之謂
江源出長白山故自古以此美名稱之
出天漢勝玉英琢為硯純粹精勑幾摛藻屢省成
玉帶生硯銘(有序)
予樂善堂集内有玉帶生歌不過書忩日課想像
為之耳近以幾暇檢閱懋勤舊物則玉帶生宛在
不知何時入大内摩挲古潤的是信國舊器且白
理圍腹益識玉帶之所以得名乃憬然悟而愉然
喜肅然敬而惻然惜忠臣義士百世不冺有如是
乎因泐舊歌於硯並為之銘
激切盡節易從容盡節難窮北再經寒暑卓乎匪石之
志見於正氣之篇日月争光泥而弗滓玉帶長生履善
不死
倣古六硯各製銘
未央之甎胡為署建安年或三臺之所遺墜清漳而濯
淵似孫不察謬為題箋形則長以橢聲乃清而堅嘉素
質之渾淪浴初月於海天師其跡而不承其譌是亦稽
古之一助焉
右倣漢未央甎海天初月硯
其制維何致之石渠其用維何承以方諸研朱滴露潤
有餘文津閣鑒四庫書
右倣漢石渠閣瓦硯
一規内涵八稜砥琢端匹絳潤而理平水圓璧安足擬
右倣唐八稜澄泥硯
月之精顧兔生三五盈揚光明友墨卿宣管城浴華英
規而成
右倣宋玉兔朝元硯
琴古之産兮星文徹端異種足珍兮辟塵辟寒他山可
磨兮如瓶斯受聊以寓意兮取諸德夀
右倣宋德夀殿犀紋硯
春之德風大塊噫氣從蟲諧聲於凡制字谷則為雨潤
物斯濟石墨相著行若郵置豈惟天成亦有人事擬而
議之既純且粹
右倣宋天成風字硯
澄泥硯銘
欲善其事先利其器卌年始用(以乾隆年訃之)澄泥習字曰實
疎乎斯亦有義初緣弗知兹知乃試偶命求之不脛而
至汾水之泥墨池之製(朱長文墨池編記澄泥製甚詳)色古質潤體輕
理緻比玉受墨較石宜筆(叶)臨池雖助書法實愧更予
戒哉玩物喪志
再題倣古六硯銘
海天初月昇於水素華朗照清莫比鄼侯之甎曾無此
誰與題名難擬議翰筵静用實佳矣抽思啓秘有若是
右倣漢未央甎海天初月硯
石渠閣覆以瓦肖其形為硯也出於琢非出治友筆墨
佐儒雅思卯金太乙下
右倣漢石渠閣瓦硯
四維四隅是曰八方璧水環之圓於中央内外各具深
義澄泥式仿乎唐此則端溪出舊阬
右倣唐八稜澄泥硯
小圓大圓如月盈其中更孕玉䨲形文房受墨宜管城
宣毫顧處能無情
右倣宋玉兔朝元硯
硯研(平聲)理犀通靈純蒼玉質為瓶形數其典兮德夀興
我懷兮守口
右倣宋德夀殿犀紋硯
大塊噫氣其名曰風天成取象製此陶泓綈几批諾綸
綍成君子之德惕予衷敢曰萬方無不從
右倣宋天成風字硯
宋三虎硯銘
質堅而潤製雅以古代半千年名存三虎賈乎陸乎伊
誰與侣
宋黻字硯銘
黼黻文章所戒虛車黼黻昇平持盈凛予出自舊阬古
色穆如舍黼而黻崇文寓諸兩已相背黑而青於彰色
辨等緬彼有虞用慎絲綸匪玩瓊琚
澄泥虎硯銘
汾州舊製囊沙濘是陶是冶良工整如金如石為用静
大人虎變其文炳自新新民吾應省
宋小澄泥硯銘
圍不逾尺文房小品陶自趙宋經幾百稔璧池鐵銹醉
乎墨瀋繭版蠅頭宜臨玉枕
倣魏興和甎硯銘
澄汾水之泥仿魏代之甎在興和已稱舊然豈久於祖
龍之年今長城猶故物也夫誰迴顧以視焉是知物貴
所託龍門謂青雲之士蓋亦有感而為言
紅絲石風字硯銘
石出臨朐紅絲組錦製為文字宣和式審既堅以潤腴
發墨瀋雖遜舊端足備一品
宋澄泥蟠螭硯銘
囊汾水之土乎規南皮之瓦乎是何質堅而色古乎扣
之鏗然如戛金石其徐韵悠揚又如琴瑟之搏拊乎蟠
以文螭有若蛟龍之興雲雨乎硯乎硯乎供奉懋勤渙
汗其大號涣王居庶幾旡咎乎
宋澄泥黼黻陶紋硯銘
宋代澄泥豈曾藏於王氏天誘文筵陶紋黼黻又疑成
乎宣和之年爾時豐亨豫大以飾太平用致金源之烽
煙時移世變而陶泓如故曾無變遷以静為用有如是
焉
宋石渠硯銘
石渠祕閣製元符年曾陪綈几翰墨周旋宜歐蘇之親
耳何章吕之佳焉名曰紹聖實幸羣奸淬妃有知惜
國是之變以赧然
舊端石六龍硯銘
墨磨硯硯則凹也硯磨墨墨則消也然而世未嘗缺硯
與墨則東坡之言其理昭也鵒眼蕉白鐫以六龍蟠雲
霄也我則懼為時乘作覩之五而願亹日乾夕惕之三
爻也
澄泥八方硯銘
四維四隅義具八方匪燥匪濕含隂含陽從模則柔以
陶則剛用之綸綍慎兹典常
宋端溪如意硯銘
既方而圓體合乾坤吾因思泰交之義而久具其說於
開泰之篇(嘗作開泰說申闡泰交之義言泰之九三即乾之九三君子必乾惕然後能常保其泰)
無往不復是用懼焉如意固美驕志應蠲吾是以恒自
勵乎&KR0832;然
舊蕉白緘鎻硯銘
匪金人可緘口慎絲綸宣以手用卌年如故友(此硯自臨御以)
(來凡批答奏章宣示詔旨恒用之)
宋井田硯銘
硯學井田牛臥田邊豈有心乎復古抑喘月乎略閒竹
洲曾用天籟藏焉玩題識之宛在悟由今視昔而憬然
吾獨惜夫耕硯田者缺二鬴以守殘篇
舊蕉白雙螭硯銘
臨池摛藻胥無進硯如故也恧則信(幾暇作書及吟詠常用此硯)
倣古式製澄泥硯六仍各為銘
未央之甎海天之月泥豈異其埏埴魄自永其圓缺合
而為硯滴露芳馞詠希逸兮賦句發清興以無歇
右倣漢未央甎海天初月硯
炎劉瓦硯稱石渠汾沙摶埴其式俱以昔視今舊新殊
由今視昔詎異乎
右倣漢石渠閣瓦硯
八稜含璧外方内圓唐即澄泥兹實肖焉枕葄六藝修
身立言詎惟玩物思旅獒篇
右倣唐八稜澄泥硯
月中兔兮日中雞卯酉其象交坎離天然配合誰所為
日雞月兔兩弗知朝元之硯恒如斯研朱點筆猶繁辭
右倣宋玉兔朝元硯
犀其文缾其口製治誰宋德夀伊法書吾何有論伊人
吾弗取
右倣宋德夀殿犀紋硯
庶徵有五風惟殿休咎之間聖蒙辨(叶)趙宋製斯風字
硯曰時曰恒其義見漉紗得泥自絳縣爰倣厥式綈几
薦緬想歌薰萬民奠敢恃誇雄一已擅(叶)
右倣宋天成風字硯
宋端石五丁硯銘
出宋舊阬蕉白側理為北為南莫可攷耳其古則同文
房佳友覆手五丁意寓深旨立言不朽經天緯地以視
蜀人眇乎小矣
舊澄泥方池硯銘
土可為石以陶甄也上之化下仲舒曾言也慎是絲綸
無黨無偏也念兹在兹玩物非賢也
宋澄泥硯銘
正紫色而堅凝如端石出於舊阬叩以鏗鏘為金玉聲
雖無吕字可定其為澤州吕老之所手成邇日名硯乃
接踵呈為君者其好不可不慎也用為銘以自懲
宋澄泥虎符硯銘
聞之說命事須師古也物豈不然于硯尤宜斯語也宋
代澄泥其形為伏虎也小篆曰符蓋以用於軍旅也磨
盾伊誰爰廼成其露布也觀象玩占我則念夫革之九
五也自新新民順天應人之矩也古色斑斕文房朝夕
與處也曰金曰石無不可也世問萬物曷莫不生於土
也
舊端石荷葉硯銘
石本堅荷則脆劑柔剛琢硯器論其初原一致石溪出
荷水植忽肖形成葉翠蟹與螺葉間戲荷易雕石久堅
變柔晦為剛利如露盤承露墜突漢宫無銅氣有識哉
作者意
舊端石饕餮夔紋硯銘
鑄饕餮於罇罍古之常也戒飲食以貪饀喻從方也誰用
之以刻硯義可詳也每竊人以炫已文之殃也兹蓋取
以警兹其味長也讀昌黎之往作未可㤀也
宋澄泥石涵硯銘
絳州泥誰為澄端溪石誰為形泥而石非所料石而泥
非所較一而二二而一水為入墨為出背畫井思復古
也面磨凹不可補也經世修身宜思何以自處也
唐八稜澄泥硯銘
汾水澄泥絳縣製賈氏譚錄詳紀事建武庚子分明
識(高似孫謂是唐澄泥硯而銘有建武庚子字考唐時無以建武紀年者晉齊北魏西燕雖用建武紀)
(年皆與庚子不合後趙石虎紀年雖合而與文事不相近惟漢光武建武十六年係庚子是此澄泥蓋漢)
(時物而唐製為硯耳)海馬飛魚出波際佐我文房之五藝揮毫
祗欲書亥字
宋澄泥石圅硯銘
石圅同舊具體而微(舊有石圅硯已題銘入譜其欵識銘辭並與此硯同惟舊者寬廣較)
(此約贏寸許博亦多三之一)銘辭復同孰辨是非乾坤闔闔無縫天
衣泥而成石殊塗同歸文以載道事在人為
宋澄泥括囊硯銘
言出諸口兮語書諸手兮君子之樞機可不慎坤四之
守兮製硯者義或於此取兮然予恐過之弗聞而戒仗
馬之醜兮
澄泥硯四銘
八稜仿唐今而非古也環以石渠亦素亦雅也起墨益
毫是其為寶也物聚於好(去聲)實吾懼所也
右倣唐八稜石渠硯
河出圖馬負之闡先天興蓍龜陶為硯刻墨池事有朔
文在斯勑幾浴德無不宜批風抹月則已卑
右河圖硯
井田之行豈可復圖之於硯筆耕卜雖非我事厪彼篤
戴勝降桑靈雨霖正念之哉望蒿目
右井田硯
趙宋吕字世鮮存漉之煅之製可論如金其堅如玉温
琢以三台近紫垣墨卿偶命怵心源泰階六符豈易言
右六符硯
宋蕉白文瀾硯銘
硯者研理存焉質蕉白號文瀾波不因風石也為紈雖
觀水之有術要溯流而窮源願含英咀華者毋徒侈為
風雲月露之篇
舊阬蕉白瓜瓞硯銘
瓜緜瓞萼以成也性相近習遠情也濡墨摛毫貴研精
也吾於瓜瓞之硯不徒緬周雅詠民之初生也
宋澄泥石圅硯銘
瓦以漢稱遠或偽成泥以宋澄近而可徵逮兹其三石
圅製同(叶)寓法化報三身義精况鈐凡夫寒山用經憶
彼隠處我曾偶停片雲之軒水綠山青想其揮毫益助
性靈而何賁然懋勤是登擬詢陶泓何以貢情
宋端石印川硯銘
月印千川率稱禪理一以貫之豈殊斯旨活眼對照非
彼非此徒以品佳置於綈几臨池則恧形似而已
御製文二集卷三十九
