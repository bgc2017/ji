御製文二集卷四十二
贊
五代人畫伏虎羅漢贊
竹下婆娑坐而頂露嗟爾牛哀何不可度亦無慈力亦
無威神芒鞋木杖隨物為羣馮婦攘臂劉昆渡河世傳
竒事奈何奈何
丁雲鵬掃象贊
普賢大士佛功德智行願恒沙度未來世六牙馴伏其
名曰象設如有為功德亦障督視掃之以物喻理然非
了義半提而已
陳居中畫無量夀佛贊
混沌以前火刦以後一刹那間是無量夀蓮座御牛慢
擬猶龍咄哉濫觴六祖五宗
玉刻達摩贊
地既載水水豈非地踏步以行殊非竒事西来西返前
波後波如是如是作麽作麽
宋人達摩像贊
貝多樹下趺坐觀空九年面壁同乎不同一花五葉東
土流傳擎拳豎拂紛矣談禪
吴道子畫寳積賓伽羅佛像贊
金甲裝校現賓伽羅以威神力降伏諸魔寳蓋住空八
部拱手既舞既歌亦空亦有瘦金所識道子作圖如水
中月是乎否乎
丁觀鵬十八羅漢贊
第一阿(迎阿)機達尊者
出王舍城詣耆闍崛何以隨行拄杖蠅拂履空如地詎
曰神通不有而有不空而空
第二阿資答尊者
乘桴抱膝亂彼滄溟鬼伯四五使之負行高矚雲霄不
霑泥水漢渚浮槎視此小矣
第三拔納拔西尊者
示少者相拔納拔西經卷在手不議不思設謂坐忘是
野狐禪侍者擊磬響寂自然
第四嘎禮嘎尊者
學人膜拜尊者閉目示以無示青山綠竹聞詩三百一
言蔽之此不言者可與言詩
第五拔雜哩逋荅荅喇尊者
眉毛拖地以手挽之全身直指會者為誰曲錄其腰凍
梨其面不以聲求不以色見
第六拔哈達喇尊者
數珠在手百八琉璃爾問我荅妙諦無遺流泉出峽去
而為川三乘演盡法爾如然
第七嘎納嘎巴薩尊者
石橋之上屧步欲過過將何往来又從那上猗修竹下
俯流水刹那萬刦應復同此
第八嘎納嘎&KR0034;喇錣雜尊者
從佛聞道迦毘降生比肩進步如鏡中行檀那第一不
住檀那是七佛偈真六波羅
第九拔嘎沽拉尊者
手鍼自縫慣補破裳童子猴子捻線其旁三既非三一
豈是一是非非是半得半失
第十喇乎拉尊者
行脚事畢宴坐以嬉欲爬其背養和手持癢既自知養
和何有夢中佛事視此同否
第十一租查巴納荅嘎尊者
香積食畢童子洗鉢一粒不受大觧大脱手持一卷了
義細探從何悟入盖是楞嚴
第十二畢那楂拉拔哈喇錣雜尊者
倚松而立有鬼立前顧之若怖又若見憐憐即是慈怖
豈非悲普門大士無為而為
第十三巴那塔嘎尊者
佛大弟子傳律之宗而不縛律禪教胥通右執如意意
將奚如是塗毒鼓是摩尼珠
第十四納阿噶塞納尊者
妙法蓮華諸佛開塔以手擎之世界畢納是何神通尊
者弭口會在汝邊有會則否
第十五鍋巴嘎尊者
义手當胸如滿月容披衣七條示以吾宗笠子弗戴直
露頂相丈六丈六即真即妄
第十六阿必達尊者
三十二相八十種好云佛有此是謂顛倒波斯捧杯滿
盛甘露是不二門無物不度
第十七納納荅密荅荅喇尊者
盋盂之中飛迸銀水獰龍乘雲直入其裏龍大盂小如
何可容偶作遊戲非謂神通
第十八嘎&KR0034;巴達喇瑪尊者
猛獸蹲前摇尾可愛恰是沙彌摩頂受戒何事國清豐
干饒舌大空小空熾然分别
丁觀鵬畫三世佛像贊
我聞如是調御有言一彈指頃三世如然過去未来及
與現在胥不可得是所以乃云何堂堂而俱現相具三
世稱各印以掌於極樂界晏息優游著筆之先畫師悟
由
丁觀鵬畫觀世音像贊
瑞蓮池中擁起綵雲種種相好現是普門慈具無緣悲
含同體救種種難非彼非此娑羅樹上一花一果方便
示人無可不可
丁觀鵬畫地藏菩薩像贊
七寳盆内滿如意珠大士宴坐十王敬趨地獄一空豈
不善妙無奈衆生三塗六道稽首皈依甚深願海誓不
成佛以衆生在
丁觀鵬畫四天王贊
東方提唎答喇阿□持國天王
須彌山王東面半腹王曰持國揵達婆主(即乾闥婆孔雀王經作如)
(是譯)擁護如來除煩惱憂夀命百歲得見百秋
南方畢&KR0034;(楂哈)&KR0034;增長天王
以淨石鉢施供如来正念增長速証菩提住於南方掌
俱槃荼(即鳩槃荼)頞蜜怛羅慧劍手拏
西方畢&KR0034;&KR0034;□廣目天王
正西天王亦名廣目是那伽主(此云龍)百千眷屬決江開
瀆護守伏藏得清淨心人天供養
北方&KR0034;沙喇斡那阿多聞天王
是藥义主(或名夜义)曰毘沙門(又曰鞞沙門譯經者互異)右建寳幢左捧
塔雲賢刦千佛均所受記以無為心而為護衛
陳居中畫釋迦佛贊
獅座之上青蓮開朵現天人師跏趺以坐曰相曰好自
然而成無為無事放大光明雙手結印是演法輪滿字
半字何果何因
陳居中畫羅漢贊(次右)
指出乾闥手扶禪杖塔或倚肩缾或擎掌或佩法輪或
持拂子如意如誰數珠數此虎馴若貍以手撫之全身
威猛滿志慈悲
陳居中畫羅漢贊(次左)
有肅其容有怡其面䏺肛者咍戍削者粲少者童顔老
者龐眉鉢貯淨飯尺守毘尼明珠在握戲彼癡龍應真
二九像示居中
如松柏之茂贊
崇宫夀安安娛
夀母歲歲承
歡大慶益茂(叶)重簾暖閣用奉冬温沐手撰述供
目顧存畫代以書書宛成畫夀字逾萬延
釐申介如松及柏其茂無央為殿九祝櫽括六章一字
一年
年與字永敬待
九旬新圖筆秉
白玉福禄夀如意贊
和闐瑞珍耆闍寳器夀獻
萱闈福禄並致洪範疇一中庸得次景福維祺
遐齡永世三朋之作
八旬初暨願百倍兹無不如意
宋人畫達摩贊
直指上乘不屑聲聞未契梁武彼何足云渡葦已畢藉
草以坐廓然無聖亦復無我食罷洗鉢袖手而咍一花
五葉濫矣紛哉
仇英畫普賢像贊
普賢大士願海甚深本功德智具修習心三千大千諸
佛所在無弗供養無弗懴悔禪枝垂蔭慧草生芽底須
七寳祗據六牙凡屬有為不離一象坐而伏之人天遍
仰
和闐玉達摩渡江屏風贊
佛大勝多六宗建立達摩破之謂涉修習六波羅蜜豈
非習修以無建立認性隨流一葦中流弗南弗北曰有
二宗毫釐差慝藉曰頓漸何異有為玉人鑿像不語得
之
吴道子畫文殊像贊
威音已前參佛宗風示童子像於賢劫中堂堂獨立經
卷手持三藏五乘可以盡之西域耆闍震旦五臺彈指
現身不費往來道子妙繪淨業習薰葉衣永住妙吉祥
雲
和闐玉鏤面壁達摩圖贊
化被五印法度六宗爰來震旦闡佛真風廓然無聖梁
王不識渡江而北少林面壁神光參承默爾端坐立雪
斷臂乃名慧可初無言示曰安心竟壁契其旨至今玉
瑩
宋人畫白衣大士贊
綠草如雲白衣似水撫膝宴坐清淨無比清故非染淨
故非紛弗離本念是為普門本念云何妙觀察智莫不
悲度莫不慈濟衆生所仰現前豈殊設曰應感尚屬汙
塗
玉鏤達摩贊
厜㕒趺坐面壁依然少林之石詎比和闐是語然乎曰
然即否面者已非壁復何有同斯一花異斯五葉是即
拈手是即笑頰崑崙蔥嶺地脉相連冺歸去來示現隨
緣
宋人畫文殊贊
現童子相侍天人師與物無二具體而微一卷在手義
括三乘滿字半字何所何能巍巍相好示蹟五臺草衣
被髮同異漫猜作者何人不留名氏稽首慈雲如然法
爾
和闐玉鏤羅漢贊
嵌巖獨坐淨瓶持手一彈指頃非空非有竹杖傍倚蕉
葉上覆(叶)剖盡心無擘開節紐天鹿伏馴銜芝在口於
何為獻於何為受崑崙之墟環貽王母應真示現不脛
而走
趙奕畫白衣大士贊
白衣披身金仙灌頂大慈大悲性志平等淨瓶在手瀉
為水雲合掌其上善財殷勤無示固非有示豈是曰聖
曰凡孰彼孰此
牙刻五百羅漢贊
應真五百各具神通須彌可把芥子能容巧匠會意寫
以銛鋒方廣三寸變化無窮鹿苑巍煥雁塔穹窿騎麟
駕鶴來往其中是何佛法是何鬼工象脅林園意樹菁
葱伊婆羅那同乎不同
劉松年羅漢贊
倚菩提樹俯視伊尼如示妙偈知乎不知樹頭結果其
果纍垂猨猴登樹摘果以嬉童子攓袂仰而承之有色
有象無意無為細入毫髮匪夷所思金剛四句一幅全
披合掌欲詢應真伊誰
