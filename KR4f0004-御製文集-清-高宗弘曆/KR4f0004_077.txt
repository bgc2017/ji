御製文二集卷四十三
贊
平定金川五十功臣像贊(有序)
金川既平定圖功臣像於紫光閣序而贊之一依
伊犁回部之例其故其義前序言之詳矣兹復何
言而不能無言者誠以諸臣宣力攄猷或定策於
樽俎之間或衝堅于石矢之隊且捐軀盡節者指
不勝屈寧忍令冺沒無聞而弗夀厥儀表彰厥名
聲者哉夫用兵盖難言之矣無應機之謀乏識人
之鑒而徒俾推轂是藉寇兵而齎盜糧也温福之
僨車朕深引以為愧而阿桂終能集事朕又略因
觧嘲至於午夜廢寢當食忘餐吁亦勞矣夫無此
勞而徒曰有兵有將汝其為我征伐則真窮兵黷
武而付其天下之成敗於不問者朕弗為也觀此
序者或諒朕非窮兵黷武之為幸何如之冀何如
之而朕之子孫當凛佳兵之誡苟不得已而用之
必深體此序之意弗以冒昧行焉則我大清億萬
年無疆之休基于是矣前圖逮今甫十六載事故
過去者即十分之九為之愴然而後生疊奮繼前
人之光為國家之用林林源源以出因又為之慶
矣其兩被圖形如阿桂之倫豈非德業之光輝人
臣之厚幸而較衛霍英鄂之流更為榮遇超越乎
定西將軍一等誠謀英勇公協辦大學士吏部
尚書阿桂
西師參贊經歴多年兹為巨擘掄掌兵權(西師之役阿桂為參贊大)
(臣著有勞績因其嫻習軍務特授為定西將軍統兵勦兩金川阿桂承命以来籌畫盡心不憚艱險用能掃蕩)
(賊巢俘擒逆黨大勲克集實為首功錫爵圖形優加章服懋昭酬庸之典)誠而有謀英弗
恃勇集衆出竒成勲克鞏
定邊右副將軍一等果毅繼勇公加一等子戶
部尚書豐昇額
宜喜弗動(癸巳夏因促浸賊人勾通趲拉降番潜出滋擾時豐㫒額駐兵宜喜諭令就近赴大板昭)
(堵勦豐昇額得旨時已知有木果木之事又未得阿桂軍營信息恐將綽斯甲布一路兵力分單徒去無益竟)
(未移兵前往奏至嘉其有識特降旨奬勵之)定見識機後副西路親勵戎衣
遜克爾宗督兵進取國之藎臣勇繼乃祖(遜克爾宗地最險要且在)
(我軍之後豐昇額督兵進攻或斫寨而入或梯牆而進遂爾得碉殱賊嘉其勇敢無愧乃祖巴圖魯公額亦都)
(之風因於所襲公爵加繼勇二字以旌之)
定邊右副將軍一等襄勇伯成都將軍明亮
獨統一路頗有斬獲姻戚少年世承恩澤(明亮為親孝賢皇后姪)
(察其少年誠篤俾習軍旅命為副將軍在南路綂兵隨即攻取馬尼繼復移兵襲取宜喜山梁遂于北路進勦)
(尋克日旁沙爾尼一帶亦屢著功績)建績抒忱是用褒嘉俾司將印永靖
筰巴(兩金川既平於其地設鎮安營駐守因授明亮為成都將軍以控馭之)
大學士舒赫德
土爾扈特安集邊城(辛夘夏土爾扈特汗渥巴錫等率全部歸順特調舒赫德為伊犁將)
(軍經理其事安措極為妥協旋授為大學士甲午秋命統兵勦捕山東逆匪王倫甫六日而蔵事)命入
綸閣速定臨清金川之役未悉端委書旨承行時亦贊
理
大學士一等輕車都尉于敏中
内地土司事須漢字(國家用兵一切機宜率以清字書旨兹金川乃内地土司軍書往来)
(多用漢字五年以来于敏中始終其事禀受機宜承旨書諭頗著勤勞既加恩賞以世職並賜雙眼孔雀翎圖)
(形紫光閣尤儒臣從来未有之榮遇)自始至終勤勞弗替相機擬諭厥功
茂焉賜翎寫象儒臣孰肩
兵部尚書一等忠勇公和碩額駙福隆安
父定復叛子嘗愧之(戊辰金川之役大學士傳恒前往經略時以莎羅奔郎卡畏罪投誠)
(遂奏聞受降未十年郎卡即滋擾鄰封其子索諾木益偝恩反噬實深悔前此之姑息非一舉而殄滅之不能)
(永除後患福隆安因此屢懇赴軍營自效皆未允所請留之禁近俾習贊軍務)是用稽首躬請
出師留於左右俾習規畫頗有嘉謀協予廣益
原參贊大臣固倫額駙贈和碩親王色布騰巴
爾珠爾
伊犁宣力屢立戰功金川參贊仍勵勇忠抱病軍營弗
令奏聞惜竟不起未觀成勲
參贊大臣一等超勇侯都統海蘭察
射巴雅爾超授侍衛洊至都統參畫軍計堅碉險砦無
不先登勇而有謀封侯實應
參贊大臣一等嫻勇男護軍統領副都統額森
特
虎鎗隨圍覺與衆殊命往勦賊攘臂以愉閱歴既多遂
參謀議獨當一面亦復集事
參贊大臣護軍統領舒常
八旗子弟總屬世臣菁莪造就命以從軍勇弗搴旗智
堪入幕北路贊機時資其略
領隊大臣一等承恩武勇公加一等男都統奎
林
兄終王事至今為恨(奎林乃發勇公明瑞親弟皆兵孝賢皇后親姪明瑞為將軍督征)
(勦緬匪陣亡朕每以為恨不忍更命徙軍乃奎林力請不已因許之奮勇屢著功績)屢請效力披
堅斫陣心源落落膽氣堂堂世家英器是予所臧
領隊大臣三等果勇侯都統和隆武
襲父䘏職(和隆武之父將軍和起征勦準噶爾時在闢展為莽噶里克等所害議䘏予以世襲子爵)
(和隆武襲之此次征勦金川不意其勇敢超衆若此因晉封侯爵)少年老成囊錐脱穎
竟善用兵略曰旁寨獨擅偉勲楚材繼出既憐以欣
領隊大臣内大臣都統戶部侍郎三等嘉勇男
福康安
代兄以往繼父而奮(福康安福隆安之弟也)矜許厪勵王臣之藎
登碉奪砦那須蒙甲嘉勇錫名世傳勲業
領隊大臣副都統三等奮勇男普爾普
父是日磾子非弄兒(普爾普之父巴圖濟爾噶爾以都爾伯特部宰桑来降隨征回部於)
(和闐立功仕至都統普爾普臨陣奮勇頗能繼其父志因特錫男爵)命往勦賊盡力無遺
金戈鉄衣冰山雪窖能入能出敵不敢校
領隊大臣荆州將軍輔國公興兆
憶當國初創業開基宗室王公宣力率師承平襲慶安
享榮華董軍建勲斯為可嘉
原參贊大臣西安提督哈國興
中土回人性多拳勇哈其大族每出將種向略趲拉屢
舉險要中道病殂成功未告
領隊大臣西安提督馬彪
西師效勇早著旂常命勦逆番盡力以蘉搘橋渡河奪
卡據水用濟我軍井井有理
原領隊大臣江南提督馬全
挾翼雖英御湏造父設非其人良材徒苦陷木果木將
軍僨轅(温福頓兵昔嶺株守不進以所統二萬衆散布各卡遂以分而見少致為賊人所輕趲拉降番)
(七圖甲噶爾思甲布等約促浸許為内應賊衆各由間道潜出擾温福後路漸逼木果木軍營綠旗懦卒聞風)
(驚潰温福率十餘人突出遇賊被害馬全在後抵禦遂殁於陣英材為庸帥所誤雖加恩贈䘏至今惜之)殿
後捐軀愧惜難言
領隊大臣廣西提督書麟
本非習戰遇戰即奮恐孤父名(書麟乃大學士高晉之子)偉哉後進
功成事定提督鬱林攻則壮志守則小心
領隊大臣副都統綽克托巴圖魯三保
本射生手獸無跳走以之射賊探嚢物取冒險屢進志
篤且純受創獨重禄養終身(三保在軍營每戰勇往不避矢石因攻甲槖賊寨右)
(臂受鳥鎗傷甚劇久治不瘥憐其臂已殘廢免令入直當差仍留副都統之任俾得禄以贍)
領隊大臣副都統法福里巴圖魯烏什哈達
有足如鑷有手如翼削壁尖峯行無難色領隊奮勇屢
克碉堅羌兒畏之若雀遇鸇
領隊大臣副都統多布坦巴圖魯瑚尼爾圖
木思工噶躍入賊碉督衆鞣膊勇不目逃巴占牽敵俾
無遮&KR1224;番人望之弗戰辟易
領隊大臣副都統扎克博巴圖魯珠爾格德
奎林深入賊刃將及發矢斃之險中救急同心合力共
集大勲寫圖旌壮惇史流芬
領隊大臣副都統咱爾親巴圖魯阿爾都
喀咱奎林及和隆武絶地被遮餘勇猶賈曰阿爾都據
險牽賊二人乃出其功允特
領隊大臣副都統阿爾杭阿巴圖魯阿爾薩朗
跬步皆山面前萬仞無著足處攀騰奮迅遂破扎古(扎古)
(即扎烏古急呼之則為兩字)既翹且英人中獅子實稱其名(阿爾薩朗國語)
(謂獅子也)
領隊大臣副都統穆騰額巴圖魯舒亮
率健銳營訓練有素節制之師五步六步礌䃧叢中鼓
勇身先勞而不伐是用稱賢
原領隊大臣副都統銜納親巴圖魯科瑪
堂堂之陣亦藉出竒潜行僻路附葛踔巇直越峯頂火
攻石碉破二百寨色格功高(科瑪于沙壩山率兵潜行攀陟山頂為賊所阻即分)
(兵搶拈色格落喀爾都等處抛入火彈燒賊寨二百餘問)
領隊大臣副都統銜扎濟克巴圖魯伊蘭保
有賊必戰有戰必先率我勁旅攻其中堅志不顧身勇
能知義噶占進棧丹格建幟
原領隊大臣副都統銜扎爾丹巴圖魯佛倫泰
功成一將那保無虞争前恥後舊風未渝當噶之戰直
進身殞使我心惻優䘏惟允
領隊大臣副都統三等信勇公富興
信勇世家志不愧祖(富興為信勇公費英東之曾孫以有足疾不能登陟攻戰而駐守要)
(隘則甚得力)徒以窳痿艱于步武蠶叢鳥道登進則遲據險
守要千軍不移
領隊大臣副都統德赫布
賊之所恃據碉堅守我之所利拏柵進取知彼知已正
以出竒&KR0829;隙攢射善手是資
原領隊大臣副都統莽喀察
索倫善射其中稱最西師建勲紫閣形繪逞其猿臂搜
彼蟻封不虞創重歎惜何窮
領隊大臣直隸天津鎮總兵噶布什海巴圖魯
海禄
資哩美諾皆樹竒績奪昆色爾攀枝援壁固資衆力率
先必親事定酬庸命鎮天津
領隊大臣貴州鎮遠鎮總兵僧格巴圖魯敖成
甘涼宿將屢立戰功以其驍習俾伐蠻賨于巴布里攻
其恃固乘雪拔之有如李愬
領隊大臣山西大同鎮總兵巴爾丹巴圖魯官
達色
連環火攻國之雄器率領得人無往不利及至近碉斫
門穴孔大呼直入嘉乃獨勇
領隊大臣四川川北鎮總兵賽尚阿巴圖魯成
德
沈舟側畔鼓棹為難受創復進其心審丹似若而人不
勝屈指養育八旗報非虚飾(叶)
領隊大臣陜西固原鎮總兵法福里巴圖魯圖
欽保
承平日久敢恃内安永憶文子厥有名言嘉我諸臣遇
兵則奮竭力敵愾世承家訓
原甘肅肅州鎮總兵札親巴圖魯曹順
始由偏禆洊至總戎騎牆殺賊受傷捐躬賞延于世為
之惜悼季世朱門歌舞以笑
領隊大臣陜西興漢鎮總兵三等義烈公保寧
父殁王事(保寧之父納木札爾以晴逆將軍征勦回部於黑水陣亡䘏贈義烈公保寧襲爵因其力)
(請出師遂允之在軍營屢著功績)襲爵為公不忘忠藎力請從戎雖屬
少年乃如宿將持重戒輕心精膽壮
領隊大臣山西太原鎮總兵特成額
誰謂世家而多紈絝後生可畏不忘祖父(叶原特成額為果毅公)
(策楞之子其高祖即巴圖魯公額亦都也)是予所嘉是予所憐願予世臣綿
此萬年
原領隊大臣陜西延綏鎮總兵烏爾納
平生若懦戰則倍勇雖屢受傷進不旋踵功成事定賊
寨火延沒于弗值實可嗟焉(將軍等既平促浸賊巢掃蕩數日後噶喇依寨内忽)
(火起延及火藥局烏爾納督兵往救不意藥轟石飛傷腦而殁為之悼惜因勅部照陣亡例議䘏)
原署福建建寧鎮總兵敦柱
披堅破銳突將無前衆志成城而各力宣威震卭筰拉
朽摧枯宜喜已克惜哉捐軀
頭等侍衛札卓穆巴巴圖魯額爾特
七校護衛無殊衆人及至臨敵其膽包身地道深入木
城超躍遂克勒圍厥功允卓
頭等侍衛揚達克巴圖魯托爾托保
每戰俱前三遇三克勝彼忠嗣(王)耀武漠北漠北可馬
此步而攀冰巘萬仞所以為難
二等侍衛拉布凱巴圖魯泰斐英阿
一木曷支衆擎易舉嘉我諸臣心同力努人自為戰各
有所成攻康薩爾直進賊營
二等侍衛崇籛巴圖魯柏凌
于戰可觀人之立志或挺而前或退而避受傷雖多其
節弗渝如柏凌冬壮矣丈夫
原二等侍衛額依巴爾巴圖魯達蘭泰
或仰而攻或俯而壓仰以鷹抄俯如馬蹋么䯢迹遁鬼
蜮魂銷追奔逐北處處功高
原二等侍衛善巴巴圖魯薩爾吉岱
賊之長技在於善守反而用之拏柵進取滴博蓬婆威
名遠服惜哉陣亡於阿穰曲
索倫佐領舒克丹巴圖魯特爾惇澈
賊之所懼勁弓長箭飛鋒蝟集對則色變索倫捷手射
番最多每據要害其功弗磨
貴州副將奢特陳巴圖魯興奎
黷武豈願詰戎敢忘因弗得已曉夜傍徨良材總總為
國宣猷寫圖表績永示千秋
