御製文初集卷二十三
賦
五六天地之中合賦(以敬授民時聖人所先為韻)
繄鴻濛之坱圠兮肇兩儀而互應昭法象之崇卑兮紛
萬物其繁盛羌孰體夫天心兮伊誰契乎地柄揭造化
之元樞兮示羣生以金鏡粤若宓犧畫卦而知一元之
廣運亦越周文繋彖而明三才之有正於焉定歲序乎
星辰總以握綱維於祇敬爾其渾淪初分經緯斯究竒
全偶半地天恰配乎朔南兼兩函三剛柔各居其左右
積五位以相乘合六爻而互就置閏則道在歸竒積策
則法惟用九載在周禮屬太卜之攸司稽乃虞書實羲
和之所授孰云一三二四之當前與夫七九八十之應
後此盖隂陽定位其運乃神至聖觀象用以前民來復
而知履端於子交泰而識建統於寅覘氣候於十有二
月騐歲差於三百六旬彼夫土圭銅渾之是製保章馮
相之所陳或北陸而成歲或東嵎以紀春豈能外大衍
之名數總萬有之紛綸若乃衍母衍子各殊其用大餘
小餘不紊其時雖月窟天根眇忽難窮其象罔而乾維
坤絡翕闢自著其端倪天五得其中也地六從而合之
五挈陽樞五五二十五數而不忒六維隂紐六六三十
六宫而咸宜於以協大中之運於以定保合之規乃其
變化相尋權輿斯定天數六為用而五為體倍其五兮
天干盈地數五為君而六為臣重其六兮地支竟氣降
為味兮聿觀大化之所由敷民受以生兮乃識萬彙之
所從孕圖呈龍馬兮妙用洩造物之竒象著龜書兮至
瑞應憲天之聖辨方辨卦定至定分六甲為日五子維
辰十一而道畢六十而數均極其數兮遂定天下之象
通其變兮遂成天地之文陽竒隂偶兮合而言之曰易
天圓地方兮中而處者惟人茲五六之迭乘兮實行生
之橐籥惟中合之妙構兮顯天地之絪緼於是順布五
行修和六府言乎理兮健順統會乎苞符言乎器兮權
度不差乎絫黍用布令於提陬遂紀元於章蔀占鳥火
虚昴而定歲功乘震兊坎離以致時序豈其事事而為
之則物物而為之所哉重曰居寰中以御極兮道在節
宣察璣衡以齊政兮聖人我先愧參贊之靡易兮凛若
冰淵顧民事之綦重兮時罔或愆敷五典與六職兮取
法自然期無逸以勤恤兮欽若昊天
恭祝
聖母皇太后萬夀無疆賦(有序)
伏聞累洽重熙光唘夀昌之運垂恩儲祉慶延慈
訓之隆惟懿德在躬以至仁為茂育斯降年有永
自諸福之駢臻我
聖母崇慶慈宣皇太后
化協乾樞
恩周坤絡
興媯佐嚳申錫久而長發其祥
明德宣仁垂裕深而並受其福茲值仲冬之月欣逢
萬夀之期禹甸春回堯封慶洽集衣冠於萬國率拜舞
於千官共稱北斗之觴竊擬南山之頌謹拜手稽
首而獻賦曰
惟坤德之無疆乃自天而凝命既體順以承乾遹鍾祥
而衍慶王母受介福遠垂羲易之文京室紀徽音載詠
周詩之盛禮崇尊養會下國之共球律轉陽和運中天
之璣鏡桃熟三千之候愛日舒長山呼萬歲之聲慈雲
高映占南極之光華奉
東朝之温凊擁佳氣於蓬萊共欽瞻於
慈聖
徽號極域中之尊至仁為天下之
母配天而虔奉三無應地則含宏九有永彌性以優游
介繁禧而昌後竊欣
膝下之承歡就養無方於左右黃裳中正開長信而禮
洽宫庭
彤幄輝光出丹泉而瑞盈郊棷挹天酒以潤芳蘐迴
鳳輦而縈宫柳臨華渚以逍遥邁斗維之悠久於時律
中黃鍾日臨婺女騐添線於金針候吹葭於玉吕恭逢
誕
聖之辰正協履長之序聲傳綘幘尚衣初進雲裘光暎
朱霞列樹猶然彩炬引
璇宫之法駕盛儀衛於鈎陳振丹陛之元音應鏗鏘於
鐘虡雲開扇影瞻
寶座而奏瑶箋香裊鑪烟唘芳筵而斟桂醑躬舞蹈以
奉觴循玉除而容與歡騰薄海慶溢敷天曠代之苞符
輻輳殊方之寶賮駢闐九葉金芝吐榮華於天秀萬年
玉冊銘琬琰以神鐫雲綃呈織女之機七襄錦麗寶□
綴仙人之珥四寸珠圓饌龍根而待御擘麟脯以烹鮮
紫府之瓊漿若醴華峯之碧藕如船盡入充庭之貢並
登介夀之筵若乃車書南北尉候西東競厠身於朝列
隨稽拜於臣工共晉九如之祝羣欽萬福之同聽仙韶
之應節覘瑞靄之浮空鳳舞鸞歌奏鈞天而陳廣樂雲
蒸霞蔚揖金母而拜木公花滿瑤池之上籌添海屋之
中信上元之資福緜景祚於無窮(臣)祇奉
母儀儼同天覆幸當清晏之期喜值文明之晝游觀上
苑效扶侍於
鸞輿瞻望
春暉煥斑斕於舞袖天開有道之祥星紀長庚之宿仰
純嘏之緝熙兮荷貽謀之孔厚愧頌颺而莫罄兮願福
禄之永茂自今以始兮八千春長祝
慈闈兮無量夀
建福宫賦
居寰中以御物凛
天命兮難諶懼大業之弗勝恒乾惕兮小心戒峻宇與
雕牆鑒酒池兮肉林愧飢溺其未解遑安逸兮是尋乃
者新宫落初玉戺金鋪剏名建福義何居乎盖是地也
圍於宫牆而弗加擴卑於路寢而弗增華畏炎歊之相
偪乃託興於清嘉儉不至陋幽而匪遐況在重華之右
(重華宫朕舊居也在新宫之左)比之興慶之宫未費司農之帑何勞庶
民之攻經之營之募千夫而齊力如松如竹閱數月而
成功於是殿方馺娑宫比駘盪長春長樂披青簡而空
傳太和保和凭朱欄而相望千門萬戶兮笑漢制之太
奢茅茨土階兮欽堯儉之堪尚軒號静怡兮期成性之
常存齋名敬勝兮恐舉念之或妄亭顔惠風兮欲膏澤
之旁敷閣扁延春兮與羣生而咸暢觸目警心兮守此
志而始終居安思危兮常厪懷而籌量爾其文石矗立
嘉木叢生羅芝田兮蕙畹來燕賀兮鶯鳴披薰風兮思
解愠對時雨兮樂向榮觀太宇兮調元化育萬物兮騐
農耕又何必焚隋廷之甲煎樹漢苑之金莖歌陳宫之
玉樹聽唐曲之新聲而始稱悦情也哉於時而春覽生
意而欣欣於時而夏遠煩暑而灑灑乃其秋也偉西成
之可慶乃其冬也體貞元之凝命載色載笑奉
慈闈而承歡來游來歌與良臣而交儆於以承
先廑肯構而勿忘於以示後庶斯言之是聽重曰洪範
有言斂時五福敷錫庶民與時茂育予宅是居心乎肅
肅受
天之祜匪藉田燭建民之極匪侈華屋繼繩
光烈對越於穆進賢納諫懲惡旌淑志苟懷安是謂不
穀尚慎旃哉永膺
天禄
盛京賦(有序)
嘗聞以父母之心為心者天下無不友之兄弟以
祖宗之心為心者天下無不睦之族人以天地之
心為心者天下無不愛之民物斯言也人盡宜勉
而所繋於為人君者尤重然三語之中又惟以祖
宗之心為心居其要焉盖以祖宗之心為心則必
思開剏之維艱知守成之不易兢兢業業畏天愛
人於是刑兄弟而御家邦斯以父母之心為心也
民同胞而物吾與斯以天地之心為心也孔子曰
明乎郊社之禮禘嘗之義治國其如示諸掌乎宗
廟禘嘗之典固先王繼志述事之大經也然自聖
人象大過肇封樹以來上陵之制漢代已然我國
家肇興盛京邠岐之地橋山在焉昔
皇祖六十一年之間三謁
丹陵用展孝敬
皇考在位百度維新日不暇給適西鄙有事徵役已勞
又
藩邸時曾奉
皇祖命往謁
祖陵是以十有三年中未舉是典予小子纉承丕基懼
德弗嗣深帷
祖宗締搆之勤日有孜孜敬奉神器言念盛京為天作
之基
永陵
福陵
昭陵巍然在望不躬親祀事其奚以攄慤忱而示來許
爰以乾隆癸亥秋恭奉
皇太后發軔京師届我陪都孝思以申
祖武是仰因周覽山川之渾厚民物之樸淳穀土之沃
肥百昌之繁廡洵乎天府之國興王之會也昔豳
居相度召頌公劉岐宅作屏周歌大王莫不於
上帝之監觀下民之君宗三致意焉故物以賦顯事以
頌宣既見於斯豈默於言乎遂作賦曰
歲大淵獻時旦柳中協律無射辨方庚辛歷吉日以建
旗駕應龍之龢鸞紛灕虖蕤蜿蜒旌雄虹橦鳴鳶周乎
神臯之壤届乎箕尾之躔循我留都殺禋
珠丘懷精氣仰
德流既備既申乃御黼座而覲臣僚維締造之彌艱撫
草創之鴻圖曰於休哉是盖突載亳之子殷躐宅鎬之
姬周憑虚致譏於東約安處薦誚於西踰下此離為十
二之國合為六七之侯鼎立瓜分者益瑣纖旁魄不足
以殫攄而孟堅平子太沖者倫方且艷陳崤函隴坻之
隘鹽池墨井之腴枍詣天梁之麗三條五劇之區極鋪
張以詭辨彼何辭迺稱諸奚侔夫天作之皇宅又何藉
萇宏與魏舒於是諮文獻攷圖冊不恧不文爰賦其略
聚精搆思挂一漏百粤我清初肈長白山扶輿所鍾不
顯不靈周八十里潭曰闥門鴨綠混同愛滹三江出焉
帝女天妹朱果是吞爰生
聖子
帝用錫以姓曰覺羅而徽其稱曰愛新是翦是除匪安
匪康乃有葉赫輝發界蕃撫順遂築城於遼陽以為東
國之宗
天篤其祜載恢厥功天命十年相險宅中謂瀋陽為王
氣所聚乃建盛京而俯關西故言其封域則雖始自秦
漢歷隋唐以迄遼金歟而舉其規模則維新
皇運膺靈佑之獨深也仰符十度之尾實臨析木之津
得雲漢之所垂維北極之所鄰亦何異乎召伯相宅卜
惟洛食奉春建策留侯演成哉於是乎左挾朝鮮右據
山海北屏白山南帶遼水滄溟為池澎湃㵽渨流湯湯
赴瀰瀰撇&KR2699;渹迴渾渼浴日沃星莫測其始東盡使犬
之部朔連牧羊之鄙唘我漠惠之原擴我俄朵之址高
燥埤濕原田每每走大野而拱太室者萬有餘里其山
則鐵嶺繡嶺平頂降龍木查石門東水南雙矗嵑&KR1625;聚
&KR0034;嵏&KR0008;兮屴崱嵌兮&KR2886;峒&KR0034;兮巃嵃嵂兮嵣嵡蔽虧日
月源流湖江既孕竒而盤鬱亦含秀而隆崇故夫四蹄
雙羽之族長林豐草之衆無不博産乎其中蹄類則虎
豹熊羆野馬野騾鹿麞麅麀狼豺封駝狐貍貛貉跳兔
婆娑鼢鼯艾虎貂鼠輕嘉其他牛馬羊豕之資以日用
者盖填閭巷而蒸寢訛羽類則野雞沙雞鵝鴨青&KR1860;鸛
鶴禿鶖維鵜在梁縮脖鳩燕啄木鵲鶬鷹鷂鵰鶻紅牙
商倉黃鵪鼠化白雁霜横曰海東青出黑龍江林擊則
天鵝褫魄甸搏則窟兔走僵其他鴿雀銅嘴桃蟲鴛鴦
雜沓紛泊騰軼翺翔其草則蒿艾香蒲蘆葦蕭荻章茅
水葱紅藍綬虉馬藺知時木槿紀節厥惟人參三椏五
葉氣禀地靈功符隂隲商陸茵陳萹蓄葶藶蠡實兔絲
均能已疾其林則五鍼之松萬年之柏重障隠天幽林
蔽澤挺崇槐之曾青蔭柜柳之濃碧大椿以八千為春
夀櫟以不材為德爛紅杏與緋桃紛白梀與黃蘗山藤
柔韌是資鞭策雞桑落黃可供蠶織陸珍既牣海錯亦
繁鯉魴鱒鱖鯼鯽鱅鰱鰷鯝鱧鱤鮠鰌鮎鱓比目分合
重脣浮湛劔飾鮫翅柳炙細鱗牛魚之長丈計帶魚之
白韋編烏鰂之鬚粘石渡父之喙矴船他如䖳馬驢狗
豚獺豹貛出没乎洶涌潛躍乎游淵蒼龍揵鬐而雲作
赤螭掉尾而波開老蚌含珠九光燭天神竒是韞瓌瑰
是生雖山經與地志羌莫得而詳焉懿茲奥區原隰畇
畇厥田上中厥壤惟平抱海負盖跨遼欱宣渾河為帶
興京為襟袤複陸而坦坦黋拓落而芸芸偉嘉禎之萃
薈信槖籥之絪緼
帝眷東顧用畀皇清而為萬載之沛豐若其測圭臬度
廣輪依繩尺疏渠川歌經始詠攸寧又可略聞矣天命
天聰丕顯丕繼因其舊瀋拓我新制規天矩地嚮明授
時增八門之詄蕩脅九逵之邐迤翼翼俾倪岧岧堞雉
起
圜丘於郊南單埢垣之潔祕欽柴颺槱陳玉薦幣鼓雲
和升繭栗以邀肸蠁而昭祀事霜露在履春秋聿遷愾
乎僾乎肈禋閟宫滌濯毛炰元酒太羹
文祖
神宗爰歆於斯符帝車之太乙正王宫於未央重三殿
之實枚表雙闕於闔閶闕名維何文德武功殿名維何
崇政建中高樓望氛厥題鳳皇後宫紫極交泰清寧關
雎麟趾化洽家邦維樸而安乃鞏而臧豈其工㮰檻之
刻鏤豈其飾榱橑之焜煌豈其疏龍首之㟪嶫豈其叛
鳳翼之昂藏匪有心於儉約乃潜揆夫陶唐大政當陽
十亭雁行爰諏爰度日贊日襄吉君臣之一德而擴我
闥於八荒正號紀元以受天慶於是定兩翼之位列八
旗之方黃白紅藍有正有鑲法其象於河鼓則其數於
羲經神其變於三五握其竒於九宫
大聖創制動協天象是猶易之書契乃觀蹄迒焉樹以
屏翰馭輕居重本支百世昌我宗潢佐命之勲曰費英
東額都希福績茂蕭張曰有坐謀曰有折衝既彬彬而
濟濟亦赳赳而彭彭其餘附鳳而攀龍者盖車載與斗
量爰制國書聿興文教演義譯音物取其肖允維大海
克稱檢校雖絶域其必通即纖故其亦貌若夫人自為
戰王者無敵角嚴則百墉失憑旌揮則三邊定檄義不
返顧勇不重壁是以敉四海而莫攖亘千古而鮮匹故
班錄於累世用以酬夫勞績及其斗杓北指涉冬背秋
爰狩中原我戎是修靡虹采裊蜺斿拖霧纛建雲旂後
屬車前導游乘我良産屏彼彫輈右忘歸之箭勁左繁
弱之弓柔倩浰而雷動鴻絧而星流又何必王良執轡
纖阿御軥也哉於是帶甲之士百萬盡發鷹犬而驟驊
騮卑泰山之為櫓跨渤海以張罘林林裔裔列列裒裒
命地而後中應聲而先掊散壄麋之羣友剔穴狸之伏
留駭巘麢之儦俟讋郊兔之佻偷既肩惰指倦而麌麌
之羣猶緣陵蔽野比夏草之稠焉爰用三驅示無盡劉
更命羽林佽飛之士手豹尾踞虎頭搏洞熊殱澤䝏觀
壯夫之鶴躍快猛獸之貙膢乃獻我成禽舍彼踐毛擇
其上殺允惟左膘以奉
宗廟乾豆亨炰次充賓客乃薦君庖班獲行賞訖乎輿
僚是盖因天地之利習軍旅之勞戰則克而祭受福古
者蒐苗獮狩之禮所為昭詎其害三時之土糓奪百姓
之腴膏蹂桑柘之地廣虞獵之郊如子虚上林之所嘲
也哉將將蕃后䕫䕫列君奉贄來朝齋遫侍宸或稽首
而請聘或傾心而納姻於是樂以九奏饗以八珍邁呼
韓之朝天踰頡利之舞庭合内外為一家自我
祖而已然坰牧之宜曰大凌河亘肥壤之博衍茁靈草
之敷披夏蚊避境春泉漾波是以駉駉之牡蕃孳孔多
爾其驪驈騅駓騂騏駱驒騮馰驔騧馯䭵駰騢或眠而
馾或行而&KR0008;惟致遠之有賴亦揚威之無過畿甸既闢
農桑是咨爰飭田畯爰勵甸師物早晩之種辨高下之
宜男則耕耘是務女則織紝是謀抑工商之末業勤衣
食之本圖故深耕易耨糓用滋也九夏三耘免汙萊也
雨我公田遂及私也庤我錢鎛銍艾時也我簋斯盛實
佳粢也我倉如陵庾如坻也服尚布棉奚纖美也器用
陶匏戒奢靡也土物是愛神降嘉生黍惟秬秠稻惟糯
秔粟惟穈芑梁惟白黃解蠡胡麻來牟鈴鐺蘇分紫赤
豆有豌豇蔬則蕓薹薤蒜蘿蔔韭葱蔞蒿蒲筍紫堇茴
香壺盧蔓菁萵苣葵䕬鮮不旆旆穟穟唪唪幪幪驛驛
厭厭緜緜穰穰惟脈土之獨純斯穡事之孔良農隙教
戰守禦相望國以殷富兵以盛彊鬱蔥佳氣盤礴無垠
民風噩噩伾侁自然休有
烈光格于
皇天
上帝其子之維有歷年是以我
世祖因人心之歸清順天意之厭明掃驅除之閏位統
子弟之精兵無亡矢遺鏃之費而膺圖正位乎燕京盖
嘗攷千古之興替稽百代之歷數拒符瑞之難諶信仁
義之堪守斥逐鹿之蠱說審神器之有授乃知
帝命不時眷清孔厚也不有開之何以培之不有作之
何以得之夫其披荆棘冒氛霾歷艱辛躬利害無嬗代
之迹而受車書之來者盖書所謂于湯有光詩所謂民
之攸歸矣皇矣陪都實惟帝鄉乃命秉鉞之帥乃置五
部之卿民安郡縣旗樂屯莊春秋耕斂我倉我箱朝會
朔望躋躋蹌蹌昭萬年之有道卜百世之靈長乃作頌
曰
於鑠盛京惟瀋之陽大山廣川作觀萬方虎踞龍蟠紫
縣浩穰爰浚周池爰築長墉法天則地陽耀隂藏貨别
隧分旗亭五重神基崇俊帝系緜昌周曰邠岐漢惟豐
沛白水慶善興王之會長白隆隆滄溟濊濊形勝之選
奕世永賴俯臨區夏襟控中外休養百年既豐而泰溯
其始謀繼序敢懈昔我
聖祖三至斯土棽麗六飛森沈萬旅孔碩九重不遑安
處祇謁
山陵亦臨朝宁置酒故宫用酧父老乃霈恩施逮乎編
戶匪勤於巡良慕乎古閔予弗德實纘丕基歲時
太廟陟降格思緬仰
鼎湖惟瞻惟依荷
天之龍際時之和駕言徂東絡繹羽儀風舉雲搖鱗萃
魚麗我賓我臣我行是隨載至神鄉載覲
園寢靈鬱崇輝祥凝巨瀋原廟衣冠霸陵衾枕松柏雲
縵溪池流淰盪滌洪鑪陶甄羣品石馬悲風淚泉沾衽
豈必羹牆一氣是禀聿造故宫故宫赫赫聿升太階太
階奕奕無彩之飾惟厚之積皜曜䨲照歙赩烏赤左墄
右平坤闔乾闢土壁葛燈遐哉儉德詒我孫謀萬年之
宅乃開南端設席肆筵爰爵周親及彼鵷鸞南陽故舊
洒如言言惟此嘉師
列祖之臣是噢是咻是貽我躬敬之敬之翼翼惴惴於
億萬歲皇圖永綿
御製文初集卷二十三
