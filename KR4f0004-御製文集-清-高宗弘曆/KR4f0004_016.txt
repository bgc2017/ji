御製文初集卷十六
碑文
文廟碑文
天生烝民若有恒性人道立焉亶生聰明神聖作之君
作之師以厚其生以正其德綱常之所以不墜倫類之
所以相維相保於天地間者斯焉是頼古聖皇繼天立
極君師之道兼隆夐乎尚矣繼是以来雖代有君而克
盡其為君之道者盖寡若夫同天地亘今古繼往聖開
来世特立為師之道於宇宙間者則惟我
先師孔子一人敬維
孔子集羣聖之大成祖述憲章垂教萬世使後之帝王
建極綏猷得有所遵循以求治法道法之大全由之則
治悖之則亂大哉
孔子功參乎覆載明並乎日月生民以来未有盛焉者
也我
列祖撫御寰區叙彝倫明禮樂諴民阜俗一惟
孔子所傳之大經大法是矩是式微言奥義悉推闡而
表章之統緒相承心源符契欽敬追崇之盛典超越往
代具在彝章予小子懋學書闈景行志切逮寅承丕緒
祗奉
先猷夙夜兢兢繹思聖道越乾隆三年季春上日躬釋
奠於
先師前期飭官庀材崇飾廟貌特命大成殿大成門覆
以黃瓦崇聖祠覆以綠瓦稱朕慕道崇師至意記曰禮
時為大宜次之稱次之先王之制禮也順於鬼神合於
人心惟其稱而已太學者帝王尊師之地盡禮備物以
明尊也稱其德而不為過宜莫大焉抑非以炫耳目之
觀也欽崇至道敷政教以淑羣黎法
祖隆
師罔敢或斁俾薄海内外無一夫不與被
聖人之澤斯朕志也夫乾隆四年己未用允廷臣之請
勒文紀事以垂示於奕世系以詩曰
於昭道統淵源三五
至聖挺生立極萬古贊修删定為帝王師天地悠久斯
文在茲惟我
祖
宗惇崇典禮爰謁林廟爰封祖禰予膺鴻緒彝憲是承
釋奠視學大昕鼓徵萬仞宫墻圜橋首善笙鏞斯陳俎
豆斯薦眈眈翼翼鳥革翬飛制符宸居金碧流輝丕煥
宏模神明所宅玉振金聲永揚教澤式眎兆庶式育才
賢光宣文治億萬斯年
重建泰山神廟碑文
國家秩祀之典方望實惟最重而泰山為五嶽宗長功
用顯彰為德尤盛廟貌之在山巔者歴有年所夐乎邈
矣鬱攸不戒宜用鼎新粤以乾隆六年特遣專官董建
靈宇殿庭廊廡門序觀闕崇閎壯麗鳥斯革翬斯飛眈
眈翼翼琉璃丹碧輝映日星黼座璇題像設神御穆然
其容笵金惟肖山半為香亭寳鼎中峙覆以重簷載陟
斯憩興仰止焉鳩役庀材胥出内帑公旬不勞經費不
損凡土木之工若干閱期有六旬而竣朕惟岱為方岳
昉於虞書列於禹貢紀於周官詳於春秋傳蓋河泲淮
海川瀆環滙扶輿積高之氣磅礴藴結靈淑鍾萃蔚為
神臯奠坤維而翊天縡方位屬震盛德在木得造化生
生之元故觸石出雲不崇朝而遍雨天下功至仁也澤
至溥也我
列祖撫一海㝢懷保烝黎一體天地大生廣生之心為
神人主明德馨香
神庥昭格予一人寅承基緒夙夜兢兢事神保民罔不
祗肅彼登封告成刻石紀號金泥玉檢往牒所誇矯誣
侈大之事繄寡昧所不敢知而乂寧方夏阜殖羣生俾
庶而富俾夀而臧尚其惠邀嘉貺錫羨介祉以篤我國
家無疆之慶則所以崇禮展敬揭虔妥靈其何敢後焉
爰勒詞琬琰昭示永永系以銘曰
巖巖泰山駿極于天有虞肆覲肇祀用虔牲幣祝號秩
視三公匪僭匪瀆曰以報功伊
神之功霖雨萬國載生載殖食我
神力春也其時仁也其德體乾之元以立坤極奕奕新
廟穹峙層霄易陶以金以禦剛飈雲生桂棟雨挾松濤
俯瞰榑桑日觀岧嶤雕甍珠網鋪金墄玉紫殿靚深黼
衮端穆月馭星軿林霏馥郁靈貺孔時錫茲介福降神
毓秀賢哲克生時暘時雨百榖以成陋彼陟封七十二
代成民致神往訓是佩肸蠁斯通鑒格斯在祗薦明禋
於萬千載
安佑宫碑文
序昭穆以祀其先祖有功而宗有德建報本之義為萬
古之經者宗廟之制三代以上即有之繼人之志述人
之事者所當謹也設裳衣以如其生朔有酌而望有獻
盡事親之禮抒不匱之思者原廟之制西漢以来始有
之繼人之志述人之事者弗敢廢也後世神御殿亦猶
漢原廟之義耶然漢之原廟不過月出衣冠一遊耳至
宋之時乃有神御之名蓋奉安列朝御容所也上元結
燈樓寒食設秋千其視漢為已備矣而崇建徧郡國奉
祀或禪院識者多議其非禮焉我
皇祖聖祖仁皇帝在位六十餘年恩澤旁覃僻邑窮谷
圓頂方趾之衆飲其德而不知子孫臣庶躬被教育者
宜其謳歌慨慕而無已思也是以雍正元年我
皇考世宗憲皇帝謹就大内夀皇殿奉安
御容朔望瞻禮牲新時薦而於
皇祖所幸暢春園亦陳薦如禮非輕為此創舉也我
皇祖有非常之澤及天下是以
皇考合天下之情亦以非常之禮報之有漢宋備物備
禮之誠而無宋代徧及郡國祀繁致䙝之譏也予小子
嬛嬛在疚顧諟
皇考之陟降勅明旦凛紹庭良法美政布在方冊者謹
守而弗敢失既就夀皇殿東室虔奉
皇考御容以配
皇祖念茲圓明園我
皇考向日遊觀在囿在沼之地也其何忍恝視爰擇爽
塏之地具殿廡之規為室九敬奉
皇祖御容於中奉
皇考配東一室匪惟予小子罔極之思羹墻之慕藉以
稍抒亦欲使後世子孫凛覲揚之志勤堂構之基所謂
禮以義起有其舉之莫敢廢也鳩工於乾隆庚申而蕆
事於癸亥所司以碑文請乃序其事如左而繋之以詩
懿茲苑囿
皇考所作土階茅茨遵堯之約匪誇丹雘有窅谿壑匪
沸管絃有唳雲鶴詎美之求惟
聖所樂我龍受之中心惕若宅是廣居九有是度
祖武斯繩宏規敢略爰相其地載斟載酌爰創其模載
經載落廟貌巖巖堂皇綽綽有閑旅楹有梴松桷周之
以郛其郛嶽嶽環之以池其池㶁㶁其水何有鳶飛魚
躍其宇何有網軒珠箔
神御孔安心乎莫莫来覲来齋曰望曰朔於萬斯年予
誠永託
雍和宫碑文
我
皇考世宗憲皇帝肇封於雍邸在京師艮維與太學左
右相望迨
紹纉大統正位宸極爰命舊第曰雍和宫設官置守甍
宇堊飾無增於昔示弗忘也越歲乙夘弗弔昊天
龍馭上賓攀髯莫逮維時喪儀具展禮當奉移念斯地
為
皇考藩潛所御攸躋攸寧幾三十年
神爽憑依倘眷顧是迺即殿宇而飭新之以奉
梓宫易覆黃瓦式廓門屏櫺星綽楔規制略備洎
山陵禮成於此敬安
神御歲時展禮至於今十稔予小子紹庭
陟降之忱朝夕罔釋深惟
龍池肇迹之區既非我子孫析珪列邸者所當䙝處若
曠而置之日久蕭寞更不足以宏衍慶澤垂燾於無疆
曩我
皇考孝敬昭事我
皇祖凡
臨御燕處之適且久者多尊為佛地曰
福佑寺則
沖齡育德之所也曰
恩佑寺則
鼎成陟方之次也永懷
成憲厥有舊章而稽之往古修真本唐高龍躍之宫慈
慶乃渭水慶善之宅宋則祥符錫慶祠號景靈咸因在
潛之居實曰神明之隩後先一揆今昔同符是用寫境
祗林莊嚴法相香幢寳網夕唄晨鐘選高行梵僧居焉
以示蠲明至潔也以昭崇奉至嚴也以介福釐至厚也
我
皇考向究宗乘證涅槃三昧成無上正等正覺施洽萬
有澤流塵劫帝釋能仁現真實相羣生托命於是焉在
豈特表範睟容為章淨域已哉予小子瞻仰之餘間一
留止緬憶過庭怵惕興慕敬勒石以記系以頌曰
於皇
皇考禔福無疆奕奕朱邸積慶流長
乘六以御茲焉發祥時雍協和
聖謨孔彰(其一)
鼎成於湖
神御攸奠陟降在天
聖靈式眷愾乎斯聞僾乎斯見超宋景靈邁唐慶善(其二)
懿彼淨覺廣樹良因澄圓性海般若通津慧燈普照法
寳常新敷華玉地轉曜金輪(其三)矧是丹宫
藩封拜
賜載寢載興凝禧集瑞人世香臺梵天忉利擁吉祥雲
開歡喜地(其四)標新福界冥契慈緣鴈堂集侣鹿苑棲禪
香華送雨貝葉霏煙
雲車風馬歆顧珠筵(其五)仰惟
聖德昊天罔極以妙明心運大願力孰為權應孰為真
實無去無住歷化千億(其六)慈雲廣蔭甘霔長濡入涅槃
海繋如意珠恒沙太千共味醍醐不可思議浹髓淪膚
(其七)灼灼靈儀巍巍瑞相言瞻言依徘徊惻愴十地四天
鴻恩融暢盡未来際永資
慈貺(其八)
闡福寺碑文
太液池之北有亭五翼然臨於水裔玉蝀前横瓊島東
抱波光塔影淪漣映帶亭之北綴以閒館爽塏軒豁蓋
仍前明之舊康熙中
皇祖臨駐西苑常奉
太皇太后避暑於此後以其地奉安
仙馭几筵遂相沿為内廷遷次之所越乾隆七年肇
先蠶壇於液池東北隅相距甚邇
聖母皇太后以繭館盛儀宜致蠲潔
命改建佛宇朕遵
懿旨爰出内帑勑將作葺其舊址略為崇飾寳坊傑䜿
香刹雙標用如幻金剛三昧造大法像高丈六者三倍
之而贏具慈愍性有大威神構層簷以覆之珠網璇題
金碧照耀冠於禁城諸刹上為
慈聖祝釐下為海宇蒼生祈祐始事於乾隆乙丑三月
越明年八月告成因名之曰闡福思自無始劫来生人
生物凡諸福德各各具有亦各具足而彼衆生芸芸冥
冥惟以各得所欲為福未得求得已得求益無有饜足
為嗔為忮為丐為&KR1987;窮劫相尋展轉纏縛時維因陀羅
秉南面權廓紘恢綱約以皇度馭以禁憲沐以膏澤浸
以醇醲敷錫多福於有生衆厥有生衆善根深固一心
信嚮正知正見屏諸邪雜咸得福慶安樂老夀滿所願
欲如其弗祇弗延迺背而馳式抵大戾備諸苦惱亦其
自取大慈氏發洪誓願施無畏力拯諸厄難隨聲赴感
一時普度拔去孽根頓生福慧孽緣淨盡福應備臻於
其夲来了無欠缺要知法王非以已福施彼衆生亦非
别能於彼衆生有所增益凡此諸福衆生自有亦各具
足能仁慈悲遂得普度古聖帝明王斂福錫福其亦有
同於此也耶乃闡其義而說頌言
一切有為法不能造諸福能受諸福者皈依法王力譬
坐暗室中迷悶不得出忽遇大力人闢門開四牖因得
大光明此大光明相非藉他目見又如沈巨海飄泊無
邊底忽遇大慈航脫離惡濁浪及登彼岸已乃適得本
来告爾種福因衆生性具足迷惑不自知種種成顛倒
願依法王力恒河沙衆生乃至未来劫自性悉清淨各
各受諸福恒河沙衆生所受諸福德同一清淨性是為
福德聚
重修大覺寺碑文
朕惟聖王御世宏濟羣生其與慈氏能仁普利人天功
德不可思議迹雖殊而心源則一佛經所云過去諸佛
往往示現轉輪以世法乂安天下復以宗旨接引諸方
延續慧命者蓋祇期萬善之同歸而已我
皇考福慧兩足鏡智圓明自潛邸時深究宗乘證悟無
上了義
御極撫辰海内清和咸理乃於
幾暇選序古德語錄開示津梁仰惟
大慈悲父廣種善根凡梵宇琳宫曾施功德皆不啻如
来身坐道場而歷劫四衆並應莊嚴擁護瞻禮發心者
也朕因詣龍潭近望西峯藍若大覺寺者金清水院故
址眀以靈泉寺更名運謝禪安蔚為古刹康熙庚子之
歲
皇考以僧性音參學有得俾往住持丈室
御製碑文以寵之及圓寂歸宗復命其徒建塔於此
慈恩眷顧
聖蹟攸昭而積歲滋久丹雘剥落爰加修葺工既告竣
勒石以紀歲月俾爾後住山大衆時念
法王顯現化導因緣與國家累葉護持正教振起宗風
之至意云
御製文初集卷十六
