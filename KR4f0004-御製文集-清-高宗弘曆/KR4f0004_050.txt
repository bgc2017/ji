御製文二集卷之十六
序
大清會典序
自
郊廟朝廷放之千百國徼荒服屬之倫而莫之偝自
創業守文繩之億萬葉矩矱訓行之久而勿之渝非會
典奚由哉顧維
聖作
明述政府粲陳其間有因者即不能無損與益而要之
悉損益以善厥因則方策所麗乃一成不易之書非閱
世逓輯之書也國家膺
大寳命
列聖肇興禮樂明備
皇袓聖祖仁皇帝康熙二十三年
始勑釐定會典則以時當大業甫成實永肩我
太祖
太宗
世祖三朝之統緒不可以無述而述固兼作矣
皇考世宗憲皇帝雍正五年
申諭閣臣敬奉
成編攷衷條系則以累洽重熙更兼
皇祖景祚延洪化成久道不可以無述而述且未遑言
作矣暨朕寅紹
丕基祗祗翼翼壹惟法
祖宗之法心
祖宗之心發冊披圖㒺或偭隃尺寸會西陲大功告蕆
幸纉成
祖宗欲竟之
志事而凡職方官制郡縣營戍屯堡覲饗貢賦錢幣諸
大政於六曹庶司之掌無所不隸且我
皇考勵精圖治十三年之間立綱陳紀復不可無紀以
垂永世爰咨館局次第具草乙夜手批是正而諗之曰
嚮者發凡排篹率用原議舊儀連篇並載是典與例無
辨也夫例可通典不可變今將援典而傳例後或摭例
以殽典其可乎於是區會典則例各為之部而輔以行
諸臣皆謂若綱在綱咸正無缺而朕弗敢專也盖此日
所輯之會典猶是我
皇祖
皇考所輯之會典而俛焉從事於兹者豈真義取述而
不作云爾哉良以抱不得不述之深衷更推明不容輕
述之微指稽典者當瞭然知宰世馭物所由來無由疑
每朝迭脩為故事耳若夫治法心法表裏兼賅精之而
貫徹天人擴之而範圍今古如往牒所稱惟睢麟足以
行官禮者是又數典之原嘉會之本也朕其敢不懋諸
敢不與子孫臣民交勖諸
御製文初集序
于敏中排次數年來所謂御製文初集成而以序為請
夫序者所以叙陳經旨故孔子作書序子夏作詩序未
聞自序其文也自序其文盖漢唐以後之事乎為天子
者所以脩已治人必當以三代以上自勖豈可以漢唐
以後自畫此正務也至於文乃其餘事耳然亦豈可以
漢唐以後為法哉如是則敏中之請序可以不允既而
思之向之樂善堂全集及
御製詩初集不既有序乎於凡惕已敬
天本身徵民憫農桑騐今昔盖已言之悉矣例以向不
可以不序而以向之言之悉則又可以不必序矣雖然
不欲以文人學士争長亦向之本意也則今之裒然成
集者與向之言為合乎為否乎以之自問又不能措一
辭云
通鑑輯覽序
編年之書莫備於
皇祖御批之資治通鑑綱目盖是書集三編為一部自
三皇以至元末明初振綱挈目謹予嚴奪足以昭萬世
法戒為人君者不可不日手其帙而心其義也然
皇祖雖嘗抉精微徵辭旨著論百餘首亦惟析疑正陋
垂教後世耳於其書則一仍厥舊無所筆削也故全書
篇幅雖多而議論仍什倍於事實即如前編之中總論
史論音釋辨疑考証紛不一家(已上總論等五種襍引諸家之說或稱胡氏宏)
(胡氏一桂熊氏禾並無專家主名且有自稱愚按者考前編第一卷首載外紀乃元陳桱編次則各種所引皆)
(桱采集無疑)正編之中凡例(朱子著)發明(尹起莘著)書法(劉友益著)考異
(汪克寬著)集覽(王幼學著)考證(徐昭文著)正誤(陳濟著)質實(馮智舒著)濫觴益
甚至於續編之作成於有明諸臣其時周禮沿尹起莘
例作發明而廣義則出於張時泰效劉友益書法而為
之者夫發明書法其於歷朝興革正統偏安之際已不
能得執中之論而况效而為之者哉且以本朝之臣而
紀其開國之事自不能不右本朝而左勝國此亦理之
常也况三編中嬗代崛起之際稱太祖而繋以我者不
一而足亦非體例也故命儒臣纂歷代通鑑輯覽一書
盡去歷朝臣各私其君之習而歸之正自隆古以至本
朝四千五百五十九年事實編為一部全書於凢正統
偏安天命人心繫屬存亡必公必平惟嚴惟敬而無所
容心曲徇於其間觀是書者凛天命之無常知統系之
應守則所以教萬世之為君者即所以教萬世之為臣
者也書中批論一依
皇祖之例自述所見據事以書者十之三儒臣擬批者
十之七而經筆削塗乙者七之五即用其語弗點竄者
亦七之二云
平定準噶爾方略序
平定準噶爾方略書成纂言者以序請夫序者所以叙
其事之本末而因文以悉其肯綮也事之本末則方略
三編盡之矣太學之碑磨崖之銘西師之詩開惑之論
亦既悉其肯綮矣如是則可以不煩重序雖然五年之
間大勲兩集又十年而後書成是不可以無序且朔漠
金川前例具在也乃允其請而為之序曰功不可以虚
成名不可以偽立幸不可以屡徼志不可以少侈夫用
兵中國自古為難而况踰沙漠天山萬里而遙乎旰斯
宵斯劼劬以至有成功非虚而名非偽是僅可免後人
之指摘耳若夫揚揚自詡以為誠若能撡必勝之劵則
不惟致物議而貽口實於心亦誠恧若也藉衆之力幸
底於績然我士卒之攖鋒鏑者不為少矣故此書之輯
率因忠魂義魄不忍令其冺沒無聞具載以誌之而猶
不在於擴土開疆之為也既平準噶爾延及回部悉主
悉臣耕作賦役興焉此亦一再徼幸矣而猶不自知足
欲屢試我銳而别有圖是志侈也志侈者不祥故近日
撤征緬之旨甫降而彼適投誠我兵振旅以還告成事
焉此非盈虚消息之理捷若響應乎是則此序之作不
惟廻思而若有驚亦且永圖而懷有戒也
增訂清文鑑序
稽古語言文字之傳不能不随方随時代為變易將欲
觀其會通惟音義兩端為之樞筦獨是施之繙繹則以
字之不得其音而舛者亦以字之強索其義而逾舛嚮
評通鑑輯覽糾前史譯本失真則有校正金元國語解
之命及製西域同文志序諸作復連類而引伸之兹增
訂清文鑑告竣並為鬯厥指以詔來者夫字之不得其
音者如明安之為猛安穆昆之為謀克猶云對字未叶
耳甚者乃因字法以寓褒譏如金史書烏珠為兀术貝
勒為勃極烈或為孛堇者是也具同一蒙古人名於膺世
爵者則書羅卜蔵於隸讞牘者則書羅卜贓沿流至今
未改不綦誕乎至以字文強索其義者如蒙古語鄂博
特堆砌之統詞而曲說者以鄂為嵯峨之峨博為軷祭
之軷自詡語出經傳究之求其義而不得遂并其音而
失之不愈盭乎盖對音本無義也即如國語稱天曰阿
卜喀蒙古語則曰騰格里西番語則曰那木喀回語則
曰阿思滿以漢文求之皆無義之可索且以漢文天字
設用國書合音則字當云梯煙夫梯煙寧有義乎豈梯必
梯磴之梯而煙必煙霄之煙乎穿鑿者又將謬解為梯煙
而上為天之義可乎盖嘗推而論之前代之主其不暇兼
治漢文者乃轉為漢文所牽掣而不克博訂方言之異
精研聲律之兀譬如以水濟水誰能食之非虚語也洪惟
皇祖聖祖仁皇帝
神靈天亶制度考文於
列祖剏垂國書廣大精微貫丳䀭洽
御定清文鑑全圅折衷大備惟當時編纂諸臣依國語
分類排纂未列三合切音漢字注中間採經傳成語以
佐訓詁日久易啟傅會穿鑿之習朕志切紹
聞指授舘臣詳加㩁覈每門首著國語旁附漢字對音
或一字或二合或三合切音俾等量者不爽苖髮而字
之淆於不得其音者尠矣詮釋具以日用常言期人共
曉其俗解摭拾陳編章句及以之乎者也為文者悉汰
之而字之汨於強索其義者抑又尠矣綜計續入新定
國語五千餘句若古官名冠服器用鳥獸花果等有禆
參考者别為補編系之卷末庶幾嘉與我子孫臣民可
以同文可以傳世而行遠是為序
平定兩金川戰圖詩序
丙戌戰圖紀西師事而有補詠六詩戊子戰圖紀烏什
事亦有補詠六詩兹繪平定兩金川戰圖凢十六幀則
皆歷年因事成什無煩補為者也夫戰圖之不可無以
將士盡忠敵愾宣猷立勲不可忘其勞也而一而再再
而三雖曰應
天順人出乎不得已非窮兵黷武之為誰其信之曹松
之言非為將者之過皆予一人之愆幸而集事庶免勞
而無功之譏耳然圖以旌其勇詩以釋其詳觀其圖以
繹其詩則予所以夙夜勤劬運籌狎至不啻與諸將士
共折衝於矢石金鼓之間者畢見於是或少謝但知已
逸而不知人勞是則予所深企而猶未可必者也予之
子孫其尚以予之所為為戒更當以予之所為為勉如
其不能則莫如息事寕人如漢文帝宋仁宗之自守可
耳
