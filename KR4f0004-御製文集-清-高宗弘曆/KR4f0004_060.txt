御製文二集卷二十六
碑文
重修
歷代帝王廟碑文
歷代帝王之祀其凖古遷廟觀德遺意而推而放之者
歟書曰七世之廟可以觀德疏家以謂世祧者迭遷德
盛者弗毁盖就一朝為言而周禮鄭氏四類注稱三王
五帝九皇六十四氏咸祀之繁露引為自近遡遠之明
證斯正合食所權輿然漢魏已來有司具儀率求之肇
迹建都而不聞立廟洎唐迄明廟立而代以專祀開剏
為常其制又缺焉未備我
皇祖聖祖仁皇帝康熙六十一年
勑諭禮官增祀苟非失德失器即蒙業守成者皆得與
饗我
皇考世宗憲皇帝丕纉
先型詳定位次
臨御伊始
親詣視成著於
奎文者綦悉間考舊史所紀剏守難易之辨尠有折衷
定論以是對揚曩昔所為法施於民者不克兼既其實
獨斤斤於
殿於
門於
坊具顔之曰景德景德焉爾德故若是其偏而不舉耶
寅惟
祖
宗懋敬厥德咸秩孔修觀法之所存即知戒之所寓義
至深遠大雅不云乎天難忱斯不易維王召公奭迪王
祈天永命一則云監於有夏再則曰監於有殷寖假入
廟而徵統系由百世之後等百世之王一自昭代概之
皆名之為勝國有不深厪夫屋與墟之儆而怵惕動容
者哉顧於其間歷選
列辟若稽古之化浹烝人治光往牒者罔不穆穆棣棣
式在
几筵崇異代同堂之報故於世數之遷而得其示戒於
無形抑於世數之屢遷而不遷而得其垂法於有永稔
乎此者觀德之意愈以睪然而興矣
廟自雍正癸丑繕葺距今且三十載爰以乾隆壬午出
内帑金庀而飭之故事瓴甋甃以純綠兹特易盖
正殿黃瓦用昭舄奕工告訖功適屆甲申季春吉祀祇
承
家法躬薦
新宫已為長律述事揭言其大指會所司請製文並鍥
諸碑復詳闡之如此
寶相寺碑文
歲辛巳值
聖母皇太后七旬大慶爰奉
安輿詣五臺所以祝
釐也殊像寺在山之麓為瞻禮文殊初地妙相端嚴光
耀香界默識以歸既歸則心追手摹系以贊而勒之碑
香山南麓曩所規菩薩頂之寶諦寺在焉迺於寺右度
隙地出内府金錢飭具庀材營構蘭若視碑摹而象設
之金色莊嚴惟具惟肖寺之制甃甓幕圜不施杗廇桴
梲而崇廣閎麗則視殊像有加經始於乾隆壬午春越
今丁亥春蕆工既敬致瓣香而慶落之所司礱石以俟
因記之曰文殊師利久住娑婆世界而應現說法則獨
在清涼山固華嚴品所謂東方世界中菩薩者也夫清
涼在畿輔之西而香山亦在京城之西然以清涼視香
山則香山為東若以竺乾視震旦則清涼香山又皆東
也是二山者不可言同何况云異矧陸元暢之答宣律
師曰文殊随緣利見應變不窮是一是二在文殊本不
生分别見倘必執清涼為道場而不知香山之亦可為
道場則何異鑿井得泉而謂水專在是哉且昔之詣五
臺禮文殊所以祝
釐也而清涼距畿輔千餘里掖
輦行慶向惟三至焉若香山則去京城三十里而近歲
可一再至繼自今億萬年
延洪演乘兹惟其恒是則余建寺香山之初志也寺成
名之曰寶相綴以偈曰
㬅殊室利七佛之師經歷人間
至福城東東方世界名曰金色
常在其中而演說法摩竭阤國
其東五峯是名雪山惟清涼境
金剛窟聚北代州是大士示現
妙相莊嚴振大法輪坐師子座
師子奮迅具足神威中臺現身
寺曰殊像我昔瞻禮發大宏願
虔誠祝
釐普諸福緣相好印心如月在水
即幻即真證真幻相以此真幻
還印金容香山淨域多祇樹園
寶諦之西營是寶相莊校七寶
晃曜大千日面月面了無分别
我聞如是文殊應緣緣即随緣
何有彼此矧東西方因見生名
見即不拘名亦不著清涼香山
非二非一復念文殊菩薩久住
而此世界實曰常喜以常以久
延祝
慈禧惟願自今歲萬又萬
寶算盈積如恒河沙護妙吉祥
生大歡喜以是因緣
夀復無量
重修天津
海神廟碑文
渤海介析木之津襟帶畿輔揵雄闍而鞏之寔惟神京
左絡翕受靈長厥利斯溥
神故不列海瀆秩次康熙間盛京有汎舟之役袵波飈
颿厥事迅蕆我
皇祖嘉
神之功飭廟薦馨祀在彛典我
皇考詔即舊規重事葺治
豐碑並峙昭鑠瀛際崇示禮秩莫不備舉越歲既久風
雨剥陊無以揭虔妥靈乃發水衡鼎厥工楹輝雘新式
奐式壮朕今春率
皇祖舊章巡幸天津莅而謁禮為詩以落之盖自淀池
循子牙&KR1140;海河既得悉其歸墟原委至則登觀海之臺
澄波澶湉引控瀛棣東眺扶桑熻赩蔥鬱光延我陪都
而旅順登萊廟島環拱羅布胥靖以安其旁穿壕坒場
曝鹵出素邱如皜如牢盆之獲什倍而斥壤沮洳瘠不
宜植於是蠲澤民之逋爰復憬然曰渤海之繫誠大矣
凡海職納而兹所職乎納者尤要夫東南之海吸吞江
河風濤是防治在塘堰若西北諸水滹滏漳易衛白或
奔瀉千百里而永定最横且駛瀦以七十二淀瀹以三
沽釃澹委輸歷直沽以入禹貢所謂同為逆河入海者
此居其大半而崇沙外亘如戶斯闑無拒而壅流乃軌
注曩者京南州邑苦積潦載洩載導田廬用寧邇復相
示咨度渠之墊者濬之隄之缺者續之施人力靡弗至
洎覽五牐春灌夏禁啟塞以時匪潮弗盈匪寒弗縮嘘
噏迴斡通乎自然固非人事補苴之可作而致而朕飢
溺為念時罔不在民則因
天之功其又敢不事事且海之為物既鉅受川迣波有
宿有統與夫所以若雨暘迪節宣康又我民人而惠阜
我田疇者咸依
神庥洪惟我
祖
宗懷柔報祀肸蠁昭融歷有年所朕勤思下氓計安恬
者甚摯亦惟
神是憑蘄自今祇循儀軌宣道和令於以疏潤輯瀾俾
暑無盛漲秋無霪霖用貽我甸人無疆之樂利嗣是百
執事歲有事於廟下醴芬牷腯無不恪共而
神之彰靈效順以宏佑我邦家者亦永永弗替爰系其
事於碑以示來許
普樂寺碑記
避暑山莊當興桓隩區直北地亘獅溝西南官廨民廬
聚落殷羨獨其東偏列嶂邈緜周原案衍則諸經所稱
廣長清淨於佛土宜乾隆乙亥西陲大功告成衛拉特
各部長來會時事嘗肖西域三摩耶建寺曰普寧嗣是
達什達瓦屬人内徙即次旅居環匝山麓越歲乙酉復
於迤左仿伊犁固爾札都綱建廟曰安遠然自廟南延
望錘峯式塏式閎厥壤猶隙惟大濛之俗素崇黃教將
欲因其教不易其俗緣初構而踵成之且每歲山莊秋
巡内外札薩克覲光以來者肩摩踵接而新附之都爾
伯特及左右哈薩克東西布魯特亦宜有以遂其仰瞻
興其肅恭俾滿所欲無二心焉咨之章嘉國師云大蔵
所載有上樂王佛乃持輪王佛化身居常東嚮洪濟羣
品必若外闢重闉疏三塗中翼廣殿後規闍城内叠磴
懸折而上置龕正與峯對者則人天咸遂皈仰將作如
制以丙戌正月經始洎丁亥八月訖工爰取普樂顔寺
額而為之記曰自西人之瀕於塗炭也湫隘阽危不能
終日朕則為之求寧焉既寧之後奔奏偕徠室家還定
朕則為之計安焉既寧且安其樂斯在譬如佛影覆於
鴿身四大得所離怖畏想生歡喜心蘄自刹那以逮億
劫同遊春臺化宇樂其樂而不能名其樂真上樂耳雖
然曷易臻此哉語曰民可與樂成難與慮始又曰先天
下之憂而憂後天下之樂而樂是朕所由繼普寧安遠
而命之為普樂者既以自慰且重以自勗而匪直梵文
勝因福利之云云也記成并系以讃
善哉大能仁無去亦無住以何因緣故
現此說法身人天咸護持功德甚希有
云何稱上樂自小千中千暨三千大千
法界無究竟爾時兩足尊甘露為灌頂
一切諸衆生若有情無情念彼佛力者
受特陀羅尼三世諸如來神力並如汝
第一具根性即身得證佛其次小乘人
得八大成就靈丹淨眼方徹地智慧劍
空行遍周歷延年無疾病自洛义俱胝
無量僧祇劫萬行齊完滿求福不唐捐
普種福德田普蔭如意樹普覆大慈雲
普渡大願船震旦閻浮提清寧共安隠
而彼狼荒俗永脫修羅天合十白佛言
此是法王力要知大自在本分元自足
無苦彊言樂即堕分别相樂故無名名
上亦無等等東峯開妙鬘寶閣照旭光
舉似日出處了了正知見光與日無盡
誰識所本來八寶莊嚴成香華天樂備
大會啟無遮同證無上道
御製文二集卷二十六
