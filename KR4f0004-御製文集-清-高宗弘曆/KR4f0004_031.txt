皇上勅幾典學夙夜懋修功業既昭文章丕煥
御製詩初二集已裒成巨帙中外臣庶咸得欽
奎藻之光華遵風雅之極軌矣所喁喁延首者
鴻文美富猶未得快覩
瑶編以章醲化茲蒙
俞允宣付剞劂共得文五百餘首既告成(臣)等竊就
蠡管所能窺及者綴於簡末竊惟自古帝王之
文尚書尚矣其載堯以來典謨誓誥焜耀簡冊
然徵詞紀事多出諸史臣之手惟相傳精一數
言獨為萬世心法治法之要何也為其敷言自
出也我
皇上心與天游身為律度化工在手因物裁成每當
清晏操觚不移晷而千言立就即萬幾一日庶
政時殷而間事抒毫筆無停綴點乙不加條理
燦具煌煌乎竹素之大觀也(臣)等仰誦之餘竊
見
紹揚
謨訓祝嘏
慈寧凡愛敬之至文悉本性真之流露至於思艱圖易
創業守成之旨持盈保泰禔躬牖世之箴以及
導河防海之機宜井牧農桑之要術與夫辨名
體物考異訂譌刻畫圖書陶鎔縑軸莫不滂沛
宸衷發抒藴奥此豈一二區區簪筆之臣所能贊一
詞綴一字者況乎西庭暢武拓地二萬餘里其
間
命將行師發謀授略當尺一飛馳
廟謨決勝之際指掌所運不隔呼吸
開惑論銘功紀績諸鉅作雖日侍樞筦之臣有雒誦
細繹而猶不能深悉夫崖略者而又安能贊助
豪楮禆益涓壤哉若夫
講席解經
臨軒發策皆儒臣例應授簡之作猶且
親灑寳墨蔚為鴻構初不假槖穎提槧之手然則
御製樂善堂集序所云自今以後或出詞臣之手真
贗各半者由今觀之固咸知其不然即今日恭誦
御製初集文序所云不欲與文人學士争長者又豈
文人學士所能幾及萬一者哉伏惟
皇上宵旰之餘日新問學課藝有常凡六籍百家子
史之富罔弗貫弗殫洽用能鑪錘萬有瀝液衆
言甚至俯採典實多(臣)等所未經披誦莫能記
憶者及繙閱再四然後窺識端倪每於直次頫
首欽悚同謂
大聖人之文不獨本於生知實由好古敏求得之也
自茲宇内臣士既讀
初二集詩篇復景誦
琅函文集若涉水之導津涯若登山之識巔崿萬分
一端隨所圭臬皆可以冶鑄程材嘉惠藝藪則
觀文以化成天下之
盛心亦於是寓也夫(臣)劉統勲(臣)劉綸(臣)彭啓豐(臣)
董邦達(臣)裘曰修(臣)于敏中(臣)錢汝誠(臣)觀保
(臣)王際華(臣)蒋檙(臣)竇光鼐拜手稽首恭跋
