御製文三集卷六
詔
紀元周甲建立皇太子以明年元日授寶為嘉慶
元年詔
朕寅紹丕基撫綏方夏踐阼之初即焚香默禱
上天若蒙
昊眷俾得在位六十年即當傳位嗣子不敢上同
皇祖紀元六十一載之數其時亦未計及夀登八旬有
六也自臨御以来仰荷
昊蒼垂佑
列聖貽庥寰海昇平重熙累洽御宇之年慶週甲子敬
念維
天維
祖宗所以付託在予者至重且鉅扵繼體授受之際曷
敢不倍切兢兢朕前此不即立儲之由節經頒發諭旨
反覆申明盖以歴觀史冊三代而下由漢迄明儲貳一
建其弊百端前鑒具在我朝
太祖
太宗
世祖俱未預立儲位惟
聖祖仁皇帝曾以嫡立理密親王為皇太子後竟為宵
小誘惑兼患痼疾不克祗承其時大臣中曾有以國本
應行建立陳請者仰蒙
皇祖聖裁獨斷
訓諭特頒不復冊立迨傳位
皇考十三年勵精圖治内外肅清雍正元年
皇考即親書朕名貯扵乾清宫正大光明匾額之上又
另書密緘常以自隨朕纘紹洪業六十年間景運龐洪
版圖式廓十全紀績五代同堂積慶駢蕃實為史冊所
罕覯此皆仰賴
皇祖
皇考貽謀燕翼用能唘佑後人綏兹多福朕欽承
家法踐阼後亦何嘗不欲立嫡以皇次子為孝賢皇后
所生曾書其名遵
皇考之例貯扵正大光明匾上不意其早年無禄不能
承受曾同大臣等啓緘閱看贈為端慧皇太子此中外
所共知者嗣扵癸巳年冬至
南郊大祀敬以所定嗣位皇子之名禱扵
上帝並默禱所定嗣位皇子倘不克負荷請降之罰俾
臣得另簡元良以為宗祏延遠無疆之福又扵盛京恭
謁
祖陵時敬告
太祖
太宗在天之鑒是朕雖不明立儲嗣而扵宗祏大計實
早為籌定特不效前代之務虚文而貽後患耳夫建儲
一事三代以後建立嫡嗣舊制相沿具載史冊若以此
等歴代踵行名正言順之事為非則朕亦非讀書稽古
之人矣設名分未定或致如前史夜半宫中出片紙之
語其弊更不可言方今紀綱肅清宫府一體歴代權奸
婦寺諸秕政絶無其事斷不致因儲位未早宣示致滋
他慮我子孫果能效法
祖宗及朕之敬
天勤民勑幾親政即不明詔立儲實可萬年無弊然此
言即朕自問亦不敢自以為是千萬世後必有以為非
者且令其平心觀我
祖宗及朕所行與國家之得實益政治之享太平與否
可耳朕誕膺大寶今六十年矣迴念踐阼時默禱
上帝之語并追憶朕年五旬後曾扵
聖母皇太后前奏及歸政之事彼時蒙
聖母諄諭以朕躬膺付託之重天下臣民所繫望即至
六十年亦不當傳位自逸次晨朕即以
聖母所諭默奏
上帝若能常奉
慈寧夀躋頤慶朕亦何敢復執前願乃自丁酉年以来
所願既虛於是仍冀得符初志兹
天恩申錫竟獲週甲紀元夀躋八旬開五精神康健不
至倦勤天下臣民以及蒙古王公外藩屬國實皆不願
朕即歸政但
天聽惟聰朕志先定難以勉順羣情兹以十月朔日頒
朔用是諏吉扵九月初三吉日御門理事召皇子皇孫
王公大臣等將癸巳年所定密緘嗣位皇子之名公同
閱看立皇十五子嘉親王為皇太子用昭付託定
制孟冬朔頒發時憲書其以明年丙辰為嗣皇帝嘉慶
元年俟朕長至齋戒後皇太子即移居毓慶宫以定儲
位皇太子生母令懿皇貴妃著贈為孝儀皇后升祔
奉先殿列扵孝賢皇后之次其應行典禮該衙門查照
定例具奏皇太子名上一字改書顒字其餘兄弟及近
支宗室一輩以及内外章疏皆書本字之永不宜更改
其皇子王公臣下之名清書缺寫一點以示音同字異
而便臨文至朕仰承
昊眷康強逢吉一日不至倦勤即一日不敢懈弛歸政
後凡遇軍國大事及用人行政諸大端豈能置之不問
仍當躬親指教嗣皇帝朝夕敬聆訓諭將来知所秉承
不致錯失豈非國家之大慶至
郊壇
宗
社諸祀朕年當望九扵登降拜跪儀節恐精力稍有未
充不足以將誠敬自應嗣皇帝親詣行禮部院衙門並
各省具題章疏及引見文武官員尋常事件俱應嗣皇
帝一同披閱效朕所為以副天下臣民之望所有冊立
皇太子典禮一切虚文俱不必舉行其明年歸政一切
典禮儀文著軍機大臣會同各該衙門敬謹條議以聞
將此通諭中外知之
訓
命歸政後諸皇子孫曾元輩仍在尚書房讀書及
應用冠服訓
我國家重熙累洽
列聖相承敬
天愛民海内昇平梯航向化朕春秋二十有五御極踐
阼初即拈香叩祈
天恩設能如
聖祖仁皇帝之享祚綿長仰邀
昊眷克繩
祖武夀祚延洪享國六十年即當歸政不敢更冀有所
過算今荷
天恩篤佑八旬開五康彊逢吉五代同堂撫御寰區幸
周甲子明歲丙辰即屆歸政之期大廷授受景運增隆
實為史冊罕覯惟念諸皇子皇孫以及曾元扵子皇帝
嗣位以後一切章服儀制例有一定等差不可僭越但
朕為太上皇帝而皇子皇孫不能照諸皇子皇孫之例
遂與宗室等倫扵親親之誼似有未協著扵明年歸政
後所有諸皇子皇孫以及曾孫元孫仍在尚書房讀書
應用冠服韁轡等項俱著仍照現在之例不必更改朕
年登九秩即可得六世来孫亦當視元孫一例豈不更
為千古未有之吉祥盛事我子子孫孫纘膺統緒倘亦
能如朕之享國綿長舉行歸政典禮為太上皇者其皇
子皇孫等亦如今日朕加恩曾元輩之服物禮秩照此
永以為法光昭奕禩衍慶徵祥實我大清億萬斯年之
福若無太上皇之稱則當照國家宗室舊例不可僭越
有紊成憲用是特頒訓諭交尚書房敬謹存記俾我世
世子孫知所稟承以示惇睦而昭法守
申示皇太子及内外王公大臣等弗允請緩歸政
訓
皇太子及王貝勒貝子公暨内外文武大臣蒙古王公
等各具摺籲請俯順羣情俟朕夀躋期頤再舉行歸政
典禮朕逐加披閱見其情詞懇款實皆出扵至誠敬念
維
天維
祖宗所以付託在予者至重且鉅臨御以来仰荷
眷佑海宇乂安康彊逢吉勤求治理惟日孜孜朕亦何
敢稍存自暇自逸之念惟是朕紹承大統踐阼之初即
焚香默禱
上天若蒙
昊蒼垂佑得在位六十年即當傳位嗣子不敢上同
皇祖紀元六十以次增載之數且實未計及歸政之年
朕夀當八旬有六也迨五旬後甫經念及歲月舒長倍
深兢業初不敢以此自必兹幸
天恩申錫竟獲週甲紀元夀躋八旬開五始願克償此
皆仰荷
上天篤祐
烈祖貽庥躬舉授受上儀實為曠古所未有用是特降
詔諭冊立皇太子扵丙辰年改元歸政今皇太子及宗
室蒙古王公内外大臣以朕八旬衍袠以来精神純固
仍請躬攬庶政皇太子及臣工等日侍禁廷渥承恩眷
臚誠籲懇愛戴依戀朕未嘗不深鑒其誠悃即天下臣
民外藩屬國飲和食德久沐涵濡實皆不願朕即歸政
但朕齋心默禱之意精誠孚格久荷
昊慈垂鑒歴數十年如一日今若因羣情依戀勉遂所
請則朕初心焚香告
天之語轉為不誠是實難以聽許毋庸再行瀆請況朕
仰承
天眷純固有常一日不致倦勤即一日不敢懈弛歸政
後凡遇軍國大事及用人行政諸大端豈能置之不問
仍當勑幾體健躬親指教嗣皇帝朝夕敬聆訓諭可以
知所秉承不致錯失而大小臣工恪恭盡職亦可謹凜
遵循迨朕夀臻頤慶之後優游無為豈不更為亘古未
有之盛事將来嗣皇帝紹膺大統若能如朕之敬
天愛民勵精圖治景祚綿長上躋耆夀亦如朕之舉行
歸政眀彰典禮大廷授受尤為我國家億萬年無疆之
庥此則朕所至願也
御製文三集卷六
