御製文二集卷五
說
烏斯藏即衛藏說
藏地處蜀與滇之徼曰藏云者非華言實番言也番又
或謂之唐古特今班禪額爾德尼所居實稱藏達賴喇
嘛所居實稱衛元明時有烏斯藏朵甘衛指揮諸司之
名或以為異於衛藏而不知實同也蓋嘗以唐古特文
字詳覈互證乃知烏斯藏即衛藏其音其義無不一以
貫之也且以音言蓋薩之餘音滿字為薩音半字為斯
音唐古特收音之斯字即與國書之伊字收音通則烏
斯之切為衛如烏伊之切為衛也亦猶阿伊之為愛噶
伊之為該喀伊之為開也國書斯字伊字雖各為收音
然唐古特收音字無伊字而有斯字由烏斯推之而愛
亦烏斯該亦噶斯開亦喀斯何不可通之有若夫衛藏
之為義則衛蓋彼言中也非華言置衛之謂也以烏合
斯為衛音而中義藏則切匝阿為藏音而其義則淨之
謂也唐古特若老若幼無不知之今以不識唐古特文
字之人而與一二譯出華言中辨其是非豈非嚼蠟哉
或又曰衛既以中為義則今之所謂前藏之說何居曰
此更非唐古特之本有而興於今之華言也然以今日
疆域言之自打箭鑪取道由東南迤及西南先經喀木
次衛次藏是全藏形勢固宜前喀木而後蔵而衛適其
中處之地喀木之木為半字音應從上喀字而其義則
邊界之謂也今稱前後藏者則因二地有達賴&KR0008;嘛班
禪額爾德尼居之而達賴喇嘛位居長遂並以蔵屬之
更易中為前而今自亰都目之且統以為西蔵云耳然
則烏斯蔵之即為衛藏不逾信哉夫藏之内屬肇自元
代音譯展轉沿薩為斯原無岐舛惟文士墨守楍簡既
不克兼諳西竺之書而彼中服習梵文者又豈能筆授
心通取腹地史乘傳譌一一悉為釐訂毋惑乎此攷文
之難也予因輯同文志類次西藏所隸為系三合切音
者特揭是說以發其凡
玉璞抵鵲說
桓寬鹽鐵論稱中國所鮮外國賤之崑山之旁以玉璞
抵烏鵲云云初讀之以為玉璞非抵鵲之物而鵲亦可
以不抵此不過舉烏有之事喻貴人之所賤不足以厚
中國明盛德耳今乃知誠有其事而惜寬之未詳言之
也蓋玉出和闐和闐即崑山之旁支也和闐之人備侍
衞者有之問以鵲名則回語亦有之且稱回部諸城皆
有鵲而和闐獨無詰其故則云傳自古昔和闐之地不
可有鵲有鵲必致刀兵地不寧年不豐是以和闐之人
見鵲必抵之蓋抵之之方不一玉璞初非彼所貴以之
扺鵲誠或有之是則寬之說不無有自來而惜未詳言
其故耳夫讀古人之書豈可以粗心浮氣遇之而率以
評人之是非也哉如抵鵲之事非和闐人自述將終古
無知寬之言為非謬者予故詳著斯說以為鹽鐵論之
註
麋角解說
壬午為鹿角記既辨明鹿與麋皆解角於夏不於冬然
月令既有其言而未究其故常耿耿焉昨過冬至陡憶
南苑有所謂麈者(俗名長尾鹿可為蠅拂即塵尾)或解角於冬亦未可
知遣人視之則正值其候有已落地者有尚在&KR1120;骨或
雙或落其一者持其已解者以歸乃爽然自失曰天下
之理不易窮而物不易格有如是乎使不悉麈之解角
於冬將謂月令遂誤而不知吾之誤更有甚於月令者
矣然則月令遂不誤乎曰月令之誤誤在以麈為麋而
不在冬之有解角之獸也蓋鹿之於麋北人能辨之而
南人則有所弗能麋之與麈亦如是而已耳且說文訓
麈有麋屬之言而名苑則又曰鹿大者曰麈羣鹿随之
視尾所轉而往也夫鹿也麋也麈也迥然不同亦不相
共羣而處實今人所知者而古人乃不悉其孰為鹿孰
為麋孰為麈則月令不云夏至麋角解冬至鹿角解為
幸矣而又何怪乎其誤麈為麋也耶既釋此疑因為說
以識之月令古書不必易靈臺時憲則命正訛以示信
四海焉
鄂博說
昨命直隸總督方觀承考灤河濡水之源兹具圖以來
稱濡之源出獨石口東北斯已得其梗概待清暇詳為
之考證而記之獨其中有濡經察汗峩軷之語引鄭氏
及詩大雅之言以證為軷祭行路神之義則失之遠矣
夫峩為我平聲非鄂音而軷則音拔與博韻更吳越不
同徒以石之嵯峨及軷祭取義實曲為穿鑿矣夫鄂博
乃蒙古語為堆砌之義堆砌石以表祭處蒙古固不知
大雅及鄭氏之說也即鄂博字略近亦不過對音書之
有何取義於其間哉且蒙古謂山為敖拉謂水為烏蘇
如此者奚啻千萬豈能一一為之以漢文而明蒙古之
義哉一地名即舛誤如是則所云尺寸度而道里考者
亦恐有差以毫釐而謬以千里者多矣故必待一再詳
審然後可定其真而先為之說如右
雜說
或問古人有識禽言獸語者真乎妄乎曰是妄也非真
也曰葛盧之事見於左傳秦仲之事見於史記安可謂
之妄曰左氏浮夸馬遷好竒二人之外别有踵之者不
一而足然吾皆謂之妄曰皆謂之妄以何知之曰以吾
哨鹿知之曰哨鹿之賦不云乎因聲以察情體情以斆
聲是非知其語之謂乎曰聲與語不同也金石絲竹匏
土革木皆聲也使奏清廟明堂而無人歌其什孰知其
為清廟明堂乎哨鹿者亦不過因鹿聲之高下剛柔而
随機以應之率能致鹿使鹿聲中有語以傳其意則哨
鹿者實不能為鹿語以應其聲鹿聞非其語必且遠跳
而去又何能致之哉盧之牛仲之鳥亦不過如鹿聲而
已彼安能知其為何語且禽獸豢飬熟或能識人語者
有之而畜類則斷無各有其類之語之理吾故槩以為
妄而非真
小春說
十月小春即婦人孺子皆或知其說而通儒博學曾未
訓其義雖歲時初學等記均以為天時和暖似春故曰
小春而歐陽脩詞中亦有小春之句其何以謂之小春
則未之前閒也嘗考小雅歲亦陽止朱註云陽十月也
時純隂用事嫌於無陽故名之程子亦云疑於無陽故
謂陽月然何時無陽如日有光之類程朱此語蓋宗孔
氏愛陽惡隂之疏而發明之余以為小春之義當昉乎
此夫天時和暖雖十一十二月亦豈無之而不得謂之
小春者以其非陽月也陽之德實見於春在乾為元在
人為仁在時為春一氣貫通生生不息天地之大德曰
生即天地之大用曰春雖四時流行各司其候而陽春
之氣何嘗有一息之間斷哉小春即陽月也世又有以
為小陽者更深切而著明不煩重注矣
開泰說
陽交三而成泰此劉琨柳宗元䓁開泰之說所由昉乎
泰者通也又安也小往大來内陽外隂與夫任下事上
君子小人之義註易家論之詳矣余以為泰之所以為
泰在九來居三泰之九三即乾之九三也乾之九三曰
君子終日乾乾夕惕若蓋必有此乾乾惕厲然後能安
而弗危通而弗塞以常保其泰也故本爻即曰无平不
陂无往不復使無乾惕之意則平者陂而往者復矣又
繼之曰艱貞无咎益深切而著明蓋艱貞即乾惕也必
乾乾以知其艱惕若以守其貞然後得无咎兩爻呼吸
相通無不於慄慄危懼三致勖焉元聖訓後世之意篤
矣凡觀象玩占者皆當以是為棘而有撫世御民之責
之人尤不可不凛淵冰而戒盛滿袪安逸而謹思慮庶
幾恒守其泰而不至失其道以流入於否後世賢臣持
盈保泰憂盛危明之說胥不外乎是爾
五明扇說
崔豹古今注稱舜廣開視聽作五明扇揚雄方言以為
自關而東謂之箑自關而西謂之扇自是賦扇者率以
五明為舜事怪哉失之遠矣夫舜作漆噐諫者且十人
五明之扇其雕幾繁飾過漆器遠矣何不聞有一人諫
諍者乎蓋扇本門扉禮所謂修闔扇者是也豹本闢四
門之意而變其說曰作五明雄又辨其方而類之箑陸
機梁元帝之流不察所自遂以華囂之事為舜所創其
誣古聖帝不淺也且世本載武王始作箑則舜之時安
有所謂扇乎此又不待辨而自明者
師說
或謂人之立於天地間不出乎五倫而師不在其内豈
朋友足以該之乎曰非也師所以明五倫者也猶天之
運四時四時因天運而成歲五倫因師明而立常四時
不出天運而天實以統四時五倫不出師明而師實以
該五倫豈朋友而足以該之乎人之生也自羈貫總角
誦詩舞勺以至帝者王者無不以次有師易曰蒙以飬
正書曰作之師而韓昌黎所云傳道授業解惑則益深
切而著明焉夫道者何五倫而已矣授之業使盡五倫
之道以解其惑則正以是飬而教以是成豈五倫之外
别有所謂道哉故師之名雖不列於五倫之内而五倫
之名實賴師以明無師則亦無五倫矣而曰五倫之内
無師其可乎至於朋友所以相取資而已矣而其間有
益者焉有損者焉是尚在已之能擇而謂足以該師之
道可乎且吾所謂師非巫醫樂師百工之所謂師也蓋
道之所存即師之所存之師也而道不外乎明五倫然
世之以資進身之階者亦遂以為師似又不若巫醫樂
師百工之所謂師矣若夫聖之渴於師愚之恥於師昌
黎之好為人師及非好為人師皆緒論耳兹故不複言
御製文二集卷五
