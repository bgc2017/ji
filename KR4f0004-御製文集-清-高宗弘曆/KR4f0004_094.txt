御製文三集卷十四
雜著
讀史
陸賈對高祖語今古以為竒談而予以為實有所未臻
也夫高祖之言在重武輕文而陸賈之言在重文輕武
乃兩失之豈可獨以彼為韙乎盖創業之君無不以馬
上得之而敗業之君無不以忘其祖之馬上得之以致
覆宗絶祀豈不大可畏乎周公之訓成王曰其克詰爾
戎兵此即馬上治之之義周公之智顧不如陸賈横議
之士哉後世侈言太平文恬武嬉以致有創業馬上者
乘其釁而得之是非陸賈之言為之作俑乎予之是論
作扵木蘭行營即向年平伊犂定回部𠞰金川軍書馳
至亦未嘗不以馬上治之何曾礙扵理政哉且人之身
舍勞就逸易去逸服勞難重文輕武是就逸重武輕文
是服勞也設躭逸而厭勞寬衣博帶論安言吉動引聖
人幾不失其所據而為武侯所譏耶兹故以身之所歷
叮嚀示戒後之人其尚思開創守成興替之機以毋忘
周公訓成王之語或庶幾乎
讀洪範
洪範一書為箕子衍神禹之言以誥武王者不惟姬周
一代制治之源即萬世帝王制治之源也九疇之敘在
君則係於極之建不建在民人則由扵訓之行不行蔡
沈之言盡之矣而予獨以為萬世帝王制治之源者何
盖君者民之本也譬之木乎本正而枝自隨故疇雖有
九無一不關扵為君者之一身一心可不慎乎然予之
所以有會心者固在皇極之建九疇之省而原始要終
則在乎第九之嚮用威用矣予蒙
天篤祐得建五福五代之堂其說已見前記兹以六極
自省幸而無其五而不能去其一所謂憂也春憂雨之
不足夏憂雨之㦯過秋憂歲之不登冬憂雪之未降無
不先時忖度切切扵懷至扵古稀說之八弊(庚子年作古稀說數)
(說前代之弊政有八曰強藩曰外患曰權臣曰外戚曰女謁曰宦寺曰奸臣曰佞倖幸皆無一彷彿者今又閱)
(八年隨時省察不敢自恃其無惟慮或萌其漸未嘗不日惕扵懷云)時憂其或萌合寰中
之萬民時憂其失所所謂先天下之憂而憂者不可究
極而後天下之樂而樂者曾無幾希是則此憂不能去
而亦不忍去且更不敢去也夫季世之君但知其樂而
不知憂以致受大憂而不可救藥者多矣余幸於六極
中免其五而得其一則此憂也將拳拳守之而惟恐其
失之或者邀
昊貺符宿願得歸政之後庶可免此憂乎然更當教子
孫體余之憂為憂方將萬世守之庶幾永承
天眷是則臣民或可去其憂而為君者終無去憂之道
萬世為君者其尚勉守此憂庶幾不致大憂而保後樂
尚敬之哉
涇清渭濁紀實
陶淵明讀書不求甚解嘗不韙其言盖彼以隠居放言
之人則可稽古考經之人已不可而況作君師司政治
者乎故扵勑幾熙績必不肯置疑似兩可其間而扵考
經稽古益必求其至當近賦心鏡詩因用邶風涇清渭
濁事以詩義觀之則涇清渭濁也而朱註則以為渭清
涇濁大失經義夫以者何因也涇以渭濁可知涇本清
而因渭濁如左以右累是左者因右而受累賢以邪累
是賢者因邪而受累也伊洛以河渾是伊洛本澄入黃
河而為渾流也如是者原不可僂指數而朱子則讀書
明理何乃顛倒涇渭之清濁一至此乎然此非獨朱子
誤也盖鄭康成箋本謂涇清渭濁(鄭箋云涇水以有渭故見渭濁是康成明)
(言渭濁不言涇濁其以為涇清可知自唐陸德明孔穎達諸人因之沿訛而經意遂失)自唐時始
因誤解鄭箋而顛倒其說其後入主出奴紛如聚訟益
不可考朱子因訛傳訛後人更不敢議其非余細繹以
字之義定當為涇之清因渭而濁為是然余亦不肯遂
以為是爰命陜西巡撫秦承恩身至二河自甘省入陜
省之源辨其清濁今據具摺貼說呈覽實涇清渭濁扵
是余之疑始解而心始安因命附錄承恩之摺扵後以
誌其詳設有人議承恩遵旨為遷就曲說者可親至承
恩所至二河自甘省入陜省之源視之則是非顛倒立
辨朕當治承恩之罪不怙過也
(臣)秦承恩上言謹查涇水發源甘肅平涼縣筓頭
山東流至長武縣入陜西境又東至高陵縣入扵
渭渭水發源甘肅渭源縣鳥鼠山東流至隴州入
陜西境又東至高陵縣與涇會其地即禹貢之渭
汭今名上馬渡臣遵奉
諭旨即馳赴該處并泝流至長武隴州等處確加察視
查得涇水一道約寬一二十丈不等入陜後并支
流一十有四現在桃汛初過水勢漸澄其流與江
漢諸川相似渭水一道約寬七八十丈不等入陜
後并支流三十有三現在桃汛雖過水勢仍渾其
色與黃河不甚相遠至合流處則涇水在北渭水
在南涇清渭濁一望可辨合流以後全河雖俱渾
濁然近北岸數丈許尚見清泚過此七八里外清
濁始混而為一隨傳兩河船戶及傍岸居民詳細
詢問僉稱涇水係石子底四時常清惟春日雪消
冰泮及夏雨暴漲時各處溪流匯集衝激奔騰以
致河身渾濁遂與渭水無别十數日水退泥澄仍
復清駛如故至秋冬間更為澄澈水底石子一一
可數又間遇渭水盛漲倒灌入涇涇口内六七里
亦皆渾濁然傍岸處仍係清流渭水係沙底水挟
沙行四時常濁從未見有清澈之日並據稱涇河
當水静時可以隨汲隨飲渭河則無論四時必須
澄淨然後可飲等語臣随遣人探試涇水實係石
子底渭水實係沙底並扵二水急流處各取水澄
之涇水一石澄滓三升許渭水一石澄滓斗許(臣)
查勘既確復又恭讀
聖諭並取詩意繹之在作者明以潔清自喻言涇水本
清自入渭以後不得不合而為濁然其清處自在
故下句接云湜湜其沚許慎說文湜湜水清底見
若本體既濁安所得湜湜者耶謹按毛亨傳云涇
渭相入而清濁異語意渾融初未言二水孰清孰
濁也鄭康成箋涇水以有渭故見渭濁雖語意不
免奥曲然明言渭濁不言涇濁也是漢以前本無
涇濁渭清之說唐初傳本乃以鄭箋内故見渭濁
為故見涇濁始欲以濁屬涇陸德明釋文定為後
人所改而又云涇濁水渭清水殊與箋意未合孔
穎達因之直解為故見其濁而經義愈昧矣然竊
揆其致誤之由盖亦有故漢書溝洫志涇水一石
其泥數斗夫一石之水至有數斗之泥誠不淂不
謂之濁既以濁歸涇自不得不以清屬渭是以潘
岳西征賦即有清渭濁涇之句而唐人解經亦多
因此而誤不知漢書謂其泥數斗者特舉當時所
利而言言其沖激之一時也谷風謂湜湜其沚者
專取潔清自喻言其澄澈之本然也凡水皆暴漲
時無不立見渾濁江漢且然何獨扵涇而加以濁
名乎查陜西通志載明季修廣惠渠議引古碑云
四月閉涇口防濁水淤渠七月唘涇口引清水灌
地等語可見涇水當四月後七月前始間有濁時
餘則恒清秦漢時河高渠下引水甚易故利其濁
不取其清唐宋後河下渠高防有淤墊則又引其
清而拒其濁渠水為民間衣食之源以時唘閉垂
諸貞石千萬人所共遵守以視經生之曲說雷同
文士之陳言𠞰襲者洵為確然可據至渭水之濁
前人固罕言之然蘇轍詩如衮衮河渭濁外尚有
渭水帶沙渾之句轍少遊秦中其明言渭濁見扵
吟詠者不一斷非率爾操觚又寶雞縣志有云邑
南諸川半發源扵秦嶺其注漢者清則同清注渭
者濁則同濁又渭自隴州石門来逕縣南入岐山
境尋其原委無所謂湜湜其沚者而詩顧云涇以
渭濁何也等語雖一邑專志未能扵涇渭清濁之
間詳加考正然以守土者紀其本邑山川亦明指
渭水為濁則其言益足徵矣伏思唐人說經類多
拘泥總因墨守舊聞遂致有乖經義今就(臣)所目
驗參考碑乘博詢土著居民涇水實清渭水實濁
豪無疑義但谷風一詩佔畢者童而習之率皆因
仍舊解莫有知其非者我
皇上萬幾餘暇偶一
指示遂正千古相傳之誤(臣)學殖淺陋無能仰贊
高深紬繹再三不勝欽服所有(臣)查看過涇渭二水合
流處所實在涇清渭濁情形謹繪圖貼說恭呈
御覽謹奏
御書紀實卷附錄
讀書明理豈易言哉適書此卷至鄭箋云涇水以有
渭故見渭濁句恍然有悟設如於渭字下增一而字
或以有字易為入字明曰涇水以入渭故見渭而濁
何等直截則其本意易明亦無唐宋以来之紛如聚
訟矣千載注疏家似此者亦多矣豈能一一正之擲
筆囅然附錄扵此
御製西安巡撫秦承恩覆奏涇清渭濁實據詩以誌事
一韻二首附錄
近因詩中用邶風涇以渭濁事玩以字義自當作涇
水為渭水所濁解乃朱注則以為渭清涇濁心疑其
誤而泥其說者不免耳食因命秦承恩親履二水由
甘入陜之源究其實在情形兹據覆奏辨析甚明果
為涇清渭濁既詳著紀實文并附錄承恩原摺因再
成是什以誌考古訂譌之意
撫臣親履勘二水别分明(秦承恩奏稱涇水發源甘肅平涼縣筓頭山東流至)
(長武入陜西境又東至高陵入扵渭渭水發源甘肅渭源縣鳥鼠山東流至隴州入陜西境又東至高陵)
(與涇會其地即禹貢之渭汭也遵旨馳赴該地并泝流至長武隴州自甘入陜之源確加察視二水入境)
(及合流處所實在涇清渭濁繪圖具說覆奏)涇暫有時濁(又稱涇水係石子底四時常清)
(惟春雪初消夏雨暴漲之時各溪匯集衝激奔騰河流暫致渾濁十數日後水退泥澄清駛如故至秋冬)
(更為澄澈渭水則係沙底水挟沙行四時常濁從未見有清澈之日等語)渭恒無日清暫
賓自非實(涇清也)恒主合當名(渭濁也)格物致知要問朱
可力行
絜矩於為政益當衡鑑明偽清乃誠濁祛濁始真清
兩可寧為實一成要正名那能不求解惟是勉躬行
筆誤識過
昨朝考之題扵三月即擬定親書封識清晨連封發交
監視王大臣以試諸士可謂謹密之極矣乃今日閱卷
諸臣定等呈覽視之其疏題則積古也積古不見扵經
文乃憬然而悟曰本擬稽古而予筆誤稽為積監試諸
臣見不及此而未請旨是諸士子之誤皆予一人之誤
也夫試題一字之誤亦何關要然使政之是非人之生
死亦如此誤書可乎且予誤而無人敢言則諸事叢脞
其弊將不可勝言矣書以自責用戒後此硃筆之慎也
予更思之稽古固出扵典謨但稽者考也稽在人而古
在古猶有彼此之分焉至積則聚也稽而聚古扵心施
扵言行播為政治而非徒資博雅之為不亦宜乎諸士
子並未言及此是以申而論之然總類飾非文過之辭
益重吾過而己耳
御製文三集卷十四
