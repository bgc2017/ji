欽惟
太上皇帝天亶聰明生知濬哲本諸崇深之
典學發為
天地之大文富有日新高厚悠久麗羲娥而共辰樞
建極敷言以是彝是訓者琳笈卷充珠囊算
積固己顯懿朗融久矣迺
傳寶之三年
申命(臣)等恭編
御製文三集盖自
御極之丙辰至癸未凡二十八年計文五百七篇為
初集自甲申至乙巳凡二十二年計文四百十一篇
為
二集兹
三集之成又得文一百九十四篇則自丙午至乙夘
十年之
作也此十年中
天苞
地符嶽輸川效以丕應元會運世之昌期光昭漸被變
諧之盛軌實大衍成數之後洎撓紀
週甲之辰
八徵耄念五位十成易之賁曰觀乎人文以化成天
下其恒曰聖人久于其道而天下化成慶逢
聖夀益高
聖治益淳
聖功益巍
聖文益煥藴之則居安資深而逢原發之則根茂膏
沃而
言藹斯更進於
初二集者則有稱
八旬之觴鐫十全之
寶闡四得之
論是為
夀身夀世之文再蠲賦鏐普免漕粲下
詔弛逋
臨雍廣額是為
惠民惠士之文勒臺嶠之石摩廓喀之崖安南歸降
之圖緬甸效順之蹟是為
耆功柔遠之文
開國方略之序辟雍石經之編全藏譯經之弁言石鼓
排章之音訓是為
念
祖述聖之文而其中介幠昄箌以億萬世莫與京之事
為億萬世始一見之文者立
儲之
詔慎建之
論繹孟氏與子之義衍禹謨執中之傳定時憲紀號
之規却期頤
歸政之請禕鑠哉
聖父
聖子際盛唐虞遠賢堯舜溯
初集不立
訓諭二門
二集有
諭而無
訓而諸篇獨登
三集者誠以其典綦重綦崇而其慶郅隆郅遠也(臣)
等授簡編輯祇奉
聖誨以文有運會辭尚體要自乙夘以前為
天子之文丙辰以後為
太上皇帝之文分年為限則例立而理益彰
文之三集與
詩之五集同義(臣)等跽聆心悅竊惟堯有典而堯之
言多入舜典舜有典而舜之言多入禹謨上
日受終元日受命不在放勲重華之紀盖言
無窮而義各有當也方今
聖齡望九葆神純固析理粹精
訓政之餘又已積成卷軸
天行健而不息日月得照而長新惟鼓舞忭祝於後
之
成集其數更未有艾云爾(臣)沈初(臣)彭元瑞(臣)金士
松(臣)周興岱(臣)那彦成(臣)吳省蘭(臣)阮元拜
手稽首恭跋
