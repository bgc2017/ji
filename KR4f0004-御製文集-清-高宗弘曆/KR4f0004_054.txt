御製文二集卷二十
跋
馬和之畫邶風七篇圖跋
馬和之所繪邶風圖僅存式微旄丘泉水北門静女新
臺二子乘舟七篇並闕宋高宗所書經文而卷後陸師
道跋依圖考定一一可按曩編石渠寶笈時曾手書諸
詩以儷之列為上等並題跋以識兹集内府所有和之
毛詩圖參較絹素畫法脗合無問確可信為真蹟者凡
十二此其一也圖舊為冊本今既合篋弆藏因改裝成
卷以從其類夫鑒别馬畫真贋所重者畫而編詩亦當
以四始篇什為次此卷自宜居首不必復拘舊書新補
之先後並詳學詩堂記中至於原書所載難以悉為改
正近年來凡有已入書之字畫續經題詠及辨訂者均
記以石渠繼鑑璽而原書一仍其舊是卷準而行之并
識梗概餘倣此
宋高宗書馬和之畫鄭風五篇圖跋
鄭風凡二十一篇此卷雖止蘀兮風雨出其東門野有
蔓草溱洧五篇而每篇具能曲傳詩人真意故是小吳
生傑作此與齊風嘉魚鴻雁魯頌諸圖皆經散佚而僅
存者然吉光片羽亦足珍貴矧其為連篇可玩者乎
宋孝宗書馬和之畫齊風六篇圖跋
此繪齊風雞鳴還著敝笱載驅猗嗟六篇而闕其五畫
與内府所藏和之諸圖同字則不類宋高宗所作或疑
其贋余曰不然此卷縑素厚薄尺幅長短與和之他卷
可信為真者俱適脗合而設色用筆亦非庸手所能彷
彿其為和之畫固無可疑且作偽臨書於行欵必規模
曲肖今卷中所寫諸詩視高宗分行疎密迥異焉肯留
此罅隙供人指摘乎按陸師道邶風圖跋云宋高孝二
廟始盡寫三百篇令和之圖寫其跡云云考畫譜馬和
之傳引陳善杭州志云高孝兩朝深重其畫毛詩三百
篇俱畫一圖而不言書寫經文事夫高宗書信而可徵
則師道所云孝宗亦嘗寫經應自不妄且其墨蹟濃淡
雖有不同而結體運筆猶存德夀家法故當為阜陵補
成因改籖為宋孝宗書辨識如石其石渠寶笈原書之
不復更易與印繼鑑璽之故已詳邶風圖卷兹不複贅
宋高宗書馬和之畫陳風圖跋
陳風圖卷載於明茅維南陽名畫表云是韓宗伯存良
家藏此卷後有董其昌跋所言相合卷舊登石渠寶笈
書題籖作陳風十章今集和之真蹟各卷其篇什不全
者則書某風某什若干篇全者不復書其篇數以示區
别並印繼鑑璽以識之
宋高宗書馬和之畫豳風圖跋
石渠寶笈舊藏豳風圖卷止有六篇而破斧篇别為一
卷亦續入内府卷後董其昌跋惜其餘不知又歸何處
並定為趙孟頫補圖今以兩卷比觀則人物神情無纖
毫異而破斧篇高宗書與畫相連並無割裂痕破斧既
是馬畫則不得疑孟頫補圖矣盖香光未覯全卷因臆
度失實致為高士竒所笑然士竒亦止見此一斑别据
徐氏所藏小雅為證猶不免旁引借鑑未若今日相印
於本來面目之快也因命裝潢聯為一卷仍附破斧篇
原跋於後以識延津之合不更增佳話乎繼鑑印璽之
例亦如邶風
宋高宗書馬和之畫小雅鹿鳴之什圖跋
近得馬和之繪小雅鹿鳴之什圖經文為宋高宗書展
卷穆然具有古意因以内府所藏和之各卷冊較之與
此合者凡九絹素筆法無爽銖黍並可信為真蹟此卷
鹿鳴之什畫至魚麗而以南陔白華華黍三詩小序附
錄於後乃從毛萇原什分次南有嘉魚以下與今所行
朱子集傳什名不同盖紹興時祇有毛傳自宜據以為
書不必以後出之朱傳參差致疑也且毛公當日第就
所存各篇核實為什而笙詩則以類相從分什麗之其
理自正朱子乃因鄉飲酒禮歌魚麗笙由庚歌南有嘉
魚笙崇邱歌南山有臺笙由儀之文遂抑由庚於魚麗
後雖不得謂其無所據依然繹儀禮經文其始工歌鹿
鳴四牡皇皇者華笙入乃樂南陔白華華黍歌與笙皆
以三詩為節乃間以後則一歌一笙相代而作孔疏謂
不比篇而間取之其說最當所以合樂之詩采蘩而下
即及采蘋若必如朱子相次而取則草蟲一篇何以不
移于采蘋後乎且儀禮鄭氏注謂魚麗采其物多酒旨
所以優賢南有嘉魚采其能以禮下賢者與之燕樂南
山有臺采其愛友賢者既欲其身夀考又欲其名德之
長是此三篇義各有取因連類用之原不必與笙詩定
相比次而白華既已亡辭復標什首又不若毛公之核
實為長也辨訂和之詩經圖之役以兹卷為權輿故於
此略記梗概餘說分識各卷中而釐正彙存之詳則總
述於商頌卷後至由繪本而旁及詩什又考資餘事耳
宋高宗書馬和之畫小雅南有嘉魚之什六篇圖
跋
此卷為南有嘉魚之什今僅存嘉魚至菁菁者莪六篇
而闕六月采芑車攻吉日四篇並闕高宗標題南有嘉
魚之什六字其分什亦從毛傳與鹿鳴卷同卷後有文
徵明跋亦稱止見此六幅則全卷不知何時散佚然徵
明謂其作家士氣兼備可稱精鑑且可據此以證相合
各卷之為和之真蹟耳卷已登石渠寶笈書舊籖作宋
高宗書小雅六篇馬和之補圖今為釐正題籖其印璽
存書之由詳邶風圖卷中
宋高宗書馬和之畫小雅鴻雁之什六篇圖跋
右鴻雁之什圖庭燎下闕沔水鶴鳴祈父三篇我行其
野下闕斯干一篇存者凡十之六又以白駒下之黃鳥
誤列無羊後因閱和之他卷字畫通絹連次者多此卷
乃各自為幅盖中佚四詩原本已多割裂裒輯者不知
深考率付裝贉因致凌舛耳舊入石渠寶笈書時未嘗
審核及此今為移正另簽並依邶風卷例其分什之說
亦與鹿鳴什同
宋高宗書馬和之畫小雅節南山之什圖跋
此節南山什圖與鹿鳴什卷同為完善並依毛傳分什
亦石渠寶笈書成後續得者考孫承澤庚子銷夏錄云
於朱子美寓見節彼南山十章於李梅公寓見鹿鳴十
章今二卷俱先後歸内府承澤又嘗見關睢十章於山
西張氏寓名蹟離合有時使關睢卷尚無恙他日或復
完北海舊觀而冠學詩堂之笥未可知也
宋高宗書馬和之畫周頌清廟之什圖跋
周頌凡三什此清廟之什獨存而字畫俱極完善與鹿
鳴什圖足為雅頌之冠向入内府鑒藏時尚為冊本兹
辨正馬和之真蹟命裝成卷使合弆較然畫一按是什
皆形容祭饗之事今閱各圖惟天作寫高山積厚之氣
象烈文寫辟公助祭之威儀餘八篇若廟若郊若望重
見迭出意易涉複而所繪乃變化不窮於凡廟中對越
以昭虔象舞雍容而志美以及牛羊右饗鐘鼔降福郊
祀報本巡守戢櫜無不曲盡其致且能傳肅雝昭假陟
降奔走之誠極觀象之能事在和之諸卷中此尤傑出
思陵書復莊雅有度豈亦以清廟明堂禮明樂備非可
輒以輕心掉之耶展卷静對穆然想見成周郅隆恪恭
基命若此不啻置身於其間猗與盛矣
宋高宗書馬和之畫魯頌三篇圖跋
馬和之所繪魯頌圖與商頌舊為一卷曾入石渠寶笈
且誤題為三頌圖今和之真蹟既已辨訂分明則贉池
之訛亦不宜聽其沿襲爰命工分裝成卷易籖為魯頌
三篇並如邶風例印繼鑑璽以識不改原書之故按魯
頌篇目凡四是圖獨闕泮水篇而閟宫篇前斷痕宛在
不知何時佚去卷有北平孫氏圖書考孫承澤庚子銷
夏錄云宋高宗書毛詩馬和之補圖所收者凡八章一
為魯頌駉一為有駜一為閟宫其下全列商頌篇名則
是承澤收藏時泮水一篇已失承澤素精考鑑於詩圖
之散闕未全何以置而不論且以魯與商聯綴為一疎
略殊甚焉
宋高宗書馬和之畫商頌圖跋
右商頌圖舊與魯頌合卷今分為二詳見魯頌卷商頌
自杏壇編詩以來止傳五篇兹幸完備無闕殿此詩圖
可謂難矣且卷中烈祖篇後長發篇前凡兩裂痕而字
畫竟無散佚抑又異矣豈默有丁甲呵護以待今日之
裒輯而成厥終乎審若是則由頌末而上溯風始安知
不類聚神合散者日以還闕者日以續盡復馬和之真
蹟之舊乎然後此之得與否尚不可知而今日之釐訂
彙集至十二卷則已可寶貴既顔學詩堂記其始末合
篋藏之而詳識於此統計詩圖篇什全者風則陳豳雅
則鹿鳴節南二什頌則周頌清廟什及此商頌凡六卷
得詩五十二篇其圖存而篇什未全者若邶風七鄭風
五齊風六小雅嘉魚鴻雁之什各六魯頌三亦凡六卷
又得詩三十三篇夫史遷所言古詩三千餘今自商及
周三百篇存者僅十之一而和之所繪三百篇圖自宋
以迄於今存者乃十之三視尼山詩教所得參倍其為
愉快豈真足資多識之助而已哉
明人臨馬和之畫召南八篇圖跋
内府舊藏此召南八篇圖向以為馬和之真蹟曾入石
渠寶笈上等因卷中闕宋高宗所書經文曾為手書補
之今訂正和之各卷其信而可據者凡十二以此相較
絹素設色筆法俱不類乃知此為贋鼎第點染尚不失
馬氏本色當是好手臨摹和之真蹟既合篋别藏學詩
堂此卷改籖定為明人臨馬和之畫仍付養心殿存弆
其原書則無庸更易並用石渠繼鑒璽以識之亦如真
蹟已入書之邶風各卷例也
明人臨馬和之畫鄘風四篇圖跋
鄘風四篇圖舊亦入石渠寶笈上等詩為故大學士張
英補書曾經故大學士梁清標家藏今鑒定馬和之真
蹟則此卷絹色筆法迥别而大致尚相仿彿盖亦高手
所摹乃知曩時入書定為真蹟者誤也非特考定入書
之誤即梁清標張英皆號為精鑒者而一則珍重寶藏
一則書跋謙讓亦誤也兹改籖定為明人臨本仍弆之
養心殿不與學詩堂所藏之馬和之真蹟相混而存書
印璽亦如召南卷例
明人臨馬和之風雅八篇圖跋
此風雅八篇舊亦題為馬和之畫今較和之真蹟各卷
非惟紙絹不同且彼筆致飄逸規仿吳裝此則與龍眠
白描相近流派亦難牽附因諦審所畫八篇為魏風之
葛屨伐檀唐風之綢繆秦風之蒹葭小雅之鹿鳴鴻雁
無羊小弁魏唐秦諸圖未入内府其果合與否無可比
證若小雅四篇皆今裒輯所有此卷畫法略具十之一
二其非思温正本固無可疑即指為未成藁副及散落
掇拾者亦非定論卷後周天球張鳳翼王穉登諸跋並
艷稱之盖由未見和之真蹟耳又考清河書畫舫載此
圖賞其蕭疎小筆理趣無涯云是宋末莊蓼塘所藏得
自吳原博尚書家且經石田鑒定並謂陳仲醇稱其品
格高妙與此卷筆意殊不類張丑精於賞鑒不應蹖異
若此疑丑所藏别有善本此則好手所摹幀末雖有蓼
塘印記篆法亦不精必係後人偽託蓼塘為宋莊肅字
而此卷係宣德紙其非宋時之物益審矣因定為明人
臨本其原書毋庸更定之故亦如召南諸卷印繼鑒璽
以别之仍另藏御書房云
李公麟山莊圖跋
曩得伯時此卷就跋語審定謂是山莊圖真蹟欲續入
石渠寶笈上等近復得一卷筆墨較此為勝後幅又多
陳彭際至鵲源五景董其昌於圖後評跋謂真龍與畫
龍不同且云龍眠自畫則用澄心堂紙辨其紙色亦非
此卷可及益信香光之鑒賞不妄既幸真者在前合讓
後來居上輒題什定為續入上等此卷亦好手臨摹抑
置次等適如其分而以之貯避暑山莊弗溷入石渠中
名實正相副識而弆之亦塞苑一段佳話雖然因此假
而識彼真吾安知彼真之不類此假乎
宋高宗書馬和之畫周頌閔予小子之什圖跋
乾隆庚寅歲曾集内府所藏宋高宗及孝宗書詩經馬
和之畫圖凡十二卷弆之學詩堂都為一笥各係以跋
而周頌獨存清廟之什今閱十五年甲辰於南巡迴蹕
復得閔予小子之什卷結搆布置曲盡經營其冠佩雍
容簪裾肅穆可以想君臣諮訪之殷儼然天祖之式憑
也其儀衛森嚴羽旄芬郁可以想成周郅隆之盛穆乎
禮樂之繽紛也以至春耤秋報之典劭農講武之勤巖
廊睟穆器物渾古事有其義物有其容非研精覃思神
遊於太和洋溢之世者弗克臻此盖信乎馬和之之傑
搆也思陵書端凝遒媚亦與學詩堂前所弆諸卷神骨
宛肖因念周頌三什當時應合一卷不知何時流落人
間其入内府者幸而整齊收拾得免散佚兹復喜得是
卷分而復合洵乎神物護持有不期然而然者書此以
記歲月且為藝林增一段嘉話云
御製文二集卷二十
