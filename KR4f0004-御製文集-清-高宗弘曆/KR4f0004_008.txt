御製文初集卷八
序
執中成憲序
惟我
皇考法天行健一日萬幾宵旰不遑猶以其間
簡命儒臣採錄經史子集所載自古帝王元德顯功訏
謨大訓以及名臣奏章先儒語類深切治道者次第進
呈
皇考親為刪定命曰執中成憲始於雍正六年仲春成
於十三年仲夏未及刊布而我
皇考遽遐棄臣民予小子煢煢在疚未之前見也嗣統
既月勉從諸臣請躬涖庶政始發而讀之既卒業然後
知
聖心聖學實與堯舜孔子同揆而汲汲於是編則專以
啓迪我後人示之標準也間嘗殫思大學一書竊見仲
尼祖述堯舜之實義焉其所謂眀德者即虞書所謂道
心也所謂眀眀德者懼其為人心所蔽也所謂格物致
知者嚴辨人心道心之界以盡萬事萬物之理即書所
謂惟精也所謂正心誠意者力袪人心之雜以致道心
之純即書所謂惟一也所謂修身齊家治國平天下而
止於至善者即書所謂允執厥中也然極乎執中之量
則惟堯舜為無歉而中之散見於萬事萬物者則不惟
三代聖王即秦漢以後仁厚英哲之君下及中主亦必
有一事二事之合焉不獨臯䕫益契伊傅周召孔曾思
孟即近代羣儒文士亦必有一話一言之合焉故中庸
曰舜好問而好察邇言執其兩端用其中于民盖中之
理無事無物而不具亦無人而不知是即眀德之根於
性而不息者而惟舜能察之惟舜能執之惟舜能用之
故善與人同合德於天地我
皇考編定是書自二帝三王之事古聖賢之言下逮羣
儒文士之可節取者兼收而不遺用是道也
皇考之治天下無一事不審其則無一物能匿其情即
書所謂惟精大學所謂物格而知至無一時之不敬無
一念之不誠即書所謂惟一大學所謂心正而意誠故
凡施於政教者或予或奪或寬或嚴或抑揚遲速之稍
有不同而無不立乎大中可為民極即書所謂執中大
學所謂身修家齊國治天下平而眀德新民皆止於至
善也而所以立綱陳紀更化善治其大者皆斷自
聖心而細者亦博採於衆議有其人不能皆入於善而
一言之中必不廢焉即中庸所謂好問好察執兩用中
也然我
皇考聰眀睿智夙具於
聖性而養成於
聖學者已數十年故
皇考之惟精乃不思而得
皇考之惟一乃不勉而中
皇考之執中而化成天下乃從容中道無為而成豈復
有資於是書所以
親為刪定者正恐在後之侗懵然無見於執中立極之
道爰示之以成憲也豈惟予小子奉以終身惟日兢兢
無敢踰越哉世世子孫苟能服膺勿失而溯其淵源則
於堯舜孔子之道一以貫之矣豈惟君人者舍是無以
建其有極以消天下之偏陂反側哉凡百有位果能是
訓是行則上之可輔理成化以著勲猷而下亦可以謹
身而寡過於以謨眀弼諧共臻喜起眀良之盛無難矣
日知薈說序
日知薈說者取予嚮日日課所為文刪擇編次合而錄
之爰定之以名也予禀承
庭訓懋學書齋留連往復於六經四子之書求其義藴
精微旁搜諸史通鑑考定得失區眀法戒以至儒先緒
論詞苑菁華莫不遍覽雖究心探索饜飫其中然考之
古聖賢躬行實踐之學盖恧焉而未逮自十有四歲學
屬文至於今又一紀矣其間日課詩論雜文未嘗少輟
積成卷帙瑕瑜各半踐阼以來萬幾待理豈復得如曩時
專志篤學日與良師友敬業樂羣於翰墨之場哉紬繹
舊聞念茲弗釋因取其精去其疵錄其正棄其偏合二
百六十則釐為四卷而舉凡道德性命之旨學問政治
之要經傳之淵源古今之事迹莫不略見梗槩夫日知
之說出自子夏繼以無忘所能必所知者日新不失而
賡續以極於高眀乃為學問窽要若予嚮日所得尚非
空言而無濟實用則今班朝莅政之間豈不足自考其
知行合一與否以發抒聞見遜敏敦修乎
太祖高皇帝聖訓序
朕惟神聖首出濟世覺民立德立功立言三者統而有
之盖仁義中正之極定於厥躬布諸紀綱為巍巍之帝
業頒諸誥令成洋洋之聖謨文教彰眀覃被海宇炳乎
如日月之照臨窮天地亘古今而莫不仰焉於戲盛哉
洪惟
太祖承天廣運聖德神功肈紀立極仁孝睿武端毅欽
安弘文定業高皇帝體肖二儀量包六合應期受命肈
建丕基叶雲雷以展經綸法四時而宣教化六師順動
九有輸誠拯生民於塗炭之中轉宇宙為平成之運當
是時締造維新規模盡善武緯文經萬物咸覩亦既布
在方策傳信億年矣乃若心通造化道綜百王吐辭成
經發聲為律闡精一之旨明至善之宗論聖學則以正
心修身為先辨君道則以求賢聽言為要昭晰乎
上天降監之原無念不將之以敬畏申儆乎君臣契合
之誼每事必體之以公誠以至班朝治軍眀刑制用靡
不敷陳至理約而該複而不厭信乎有德者必有言也
我
聖祖嘗命儒臣編緝
聖訓四卷類聚條分燦然眀備朕紹膺統緒追契徽猷
口誦心維匪伊朝夕仰見義藴之淵閎典章之畫一庶
政之周詳直與帝典周官同其廣大顧金匱石室之蔵
廷臣無由得見是用敬加剞劂宣示萬方俾我子孫臣
庶率而循之世世罔斁奉之莅政可以致治保邦準以
淑躬可以儆心寡過盖一時之制作而萬古之世道人
心胥頼焉非甚盛德其孰能及此乎謹序
太祖高皇帝實錄序
粤稽自古帝王乘時建極膺天命而佑下民豐功駿烈
垂諸史乘炳炳麟麟是以紀言紀事必詳且核焉况於
聖人首出開物成務經緯天地奠麗河山智勇沉深謨
猷訏遠布為法則著為章程將使後世子孫繼繼承承
遵循罔軼詎不重歟洪惟
太祖承天廣運聖德神功肇紀立極仁孝睿武端毅欽
安弘文定業高皇帝以聖神文武之姿受
天眷命誕興東土爰總義旅遹求厥寧九國連兵相向
一怒而討平之眀人四路来攻亦剋日盡殱於境外師
出有名光眀俊偉威愛並立近服遠懷當是時羣部来
歸英豪響附奮迹遼瀋之間而號令行於萬里帝業之
興何其神也由是天人協應建國紀元修眀庶政教育
羣倫創國書分旗制申軍令定禮儀經營締造之際旰
食宵衣不遑暇逸故乃綱舉目張傳之億萬年而不可
易心法治法與二帝三王有同揆也
太宗文皇帝繼天登阼命儒臣敬輯
實錄規模略備
聖祖仁皇帝復加蒐考修纂成書尊蔵内府並貯史宬
惟是山川疆土以及臣僚名氏前後間有異同清漢之
文或簡或繁未經畫一我
皇考世宗憲皇帝懼有舛訛特開史館重加校訂按日
進呈
親為閱定朕纉承丕緒仰體
前徽用復潔誠披覽卷帙如舊繕錄一新祇祇乎覘開
國之鴻模昭垂統之大業書曰監于先王成憲其永無
愆詩曰昭兹来許繩其祖武於以率攸行而保
天祜其敢忘紹庭上下之思哉謹序
太宗文皇帝聖訓序
聖人之情因辭以見易曰修辭立其誠所以居業也盖
以通天下之志以成天下之務本乎至誠施諸命令無
意於辭而理臻其極歴觀堯舜禹湯文武之世典謨訓
誥釐然具存後人奉之為經列在學宫為載籍首矧夫
運際開天功存繼志制作侔造化教澤被生民天下之
文章孰有大於此者乎欽惟
太宗應天興國弘德彰武寬温仁聖睿孝敬敏昭定隆
道顯功文皇帝英姿挺出聖武布昭大智如神淵衷若
谷及登寶位疆宇日增厚禄以養賢勤身而率下恩威
所及大畏小懷政教所孚遠來近說皇哉何化理之神
也至若敷陳治道誨諭臣民不尚虚文惟崇實體謂行
善所以事天而遠利始能服衆闡伊尹一德之訓稱曾
參三省之言以勸農講武為立國之大經以考古讀書
為服官之要務自立綱陳紀以逮服飾器物之間或即
事以宣猷或因時而定制洪纖咸備張弛攸宜盖察理
精故見之也遠更事久故慮之也詳用能承藉丕基佑
啓
聖哲是誠億萬年繼往開來之極軌也順治中嘗因記
注舊文纂修
聖訓一書未竟厥緒
聖祖仁皇帝特命儒臣詳加編輯事以類分凡二十有
八言以條舉凡一百一十有一彙為六卷體要著眀朕
在宫中蒙
皇考恩勤教育定省之時備聞
祖訓嗣膺大統志切纉承晨夕披陳尋繹仰見心符道
要語中機宜旨藴閎深函盖天地文辭昭晰彪炳日星
垂裕後昆永昭法守用是勒為成書敬授剞劂頒示中
外書曰聖謨洋洋嘉言孔彰又曰聖有謨訓眀徵定保
我子孫臣庶其誦習遵循永敬承於世世哉謹序
太宗文皇帝實錄序
洪惟
太宗應天興國弘德彰武寬温仁聖睿孝敬敏昭定隆
道顯功文皇帝徇齊敦敏廣大寬仁早從
太祖贊襄大業才德冠世中外歸忱迨乎嗣統之年敦
宗睦族戢衆安民御將行師開疆拓土軍威震疊而以
不嗜殺為心武功赫濯而以善養人為務存朝鮮故土
字蒙古遺氓眀政不綱天人共憤且舊與我國有隙於
是應天順人率師直抵燕京聲罪致討猶念彼為中國
功垂成而弗取天性仁厚大度豁如固已超越百王包
涵六合矣至若建官分軄推賢舉能愷澤龐鴻刑章平
允設制科以崇文教開言路以重忠良隆規鉅典巍乎
煥乎皆一統之大猷百世之良矩也
世祖章皇帝輯為
實錄六十有五卷
聖祖仁皇帝命儒臣蒐討訂正繕錄成編尊蔵惟慎
皇考世宗憲皇帝孝切崇
先敬加披覽以前後字句之未盡畫一也復令臣工校
對而
躬為閱定焉朕仰承遺志莊誦繹思用竣厥事緬惟帝
典商盤前王之懿範也天球琬琰宗廟之重器也昔之
君珍為世寶奉以無墜矧夫典章所紀謨烈所垂造邦
制治之圖啓泰貽安之要煌煌簡冊世昭法守何止帝
典商盤天球琬琰之寶重也耶謹序
世祖章皇帝聖訓序
古昔帝王應運而興開物成務有君天下之規模凝命
勅幾有師天下之典則故言出而成經教思所被率土
歸仁歴觀往代紀載肇乎二典彝倫敘於九疇罔不播
為成憲炳若日星簡籍具存可考而知也欽惟我
世祖體天隆運定統建極英睿欽文顯武大德弘功至
仁純孝章皇帝秉岐嶷首出之資建永清大定之業沖
齡踐阼統一車書義問達乎梯航仁聲徧於塗巷盛德
大業富有日新自唐虞三代以來史冊所傳罕有及者
至若洋洋聖謨包涵萬有大之關倫教綱常之重而閭
閻之日用飲食所弗遺精之在身心性命之微而宫府
之制度典章所必飭巨細畢該綱維盡善要惟本精一
執中之奥藴以成經世服物之鴻謨誕告多方嚴眀愷
摯訓敇有位深切周詳意皆出乎至誠理尤協於克一
用以光大前徽開萬年有道之長夐乎與天地為昭矣
我
聖祖仁皇帝躬承
先訓命儒臣分類編輯計一百一十有三條彙成
聖訓六卷以傳久遠我
皇考念切紹衣宫庭宵旰追述
先猷朕從温凊之時聞知維謹嗣膺大統志在覲揚朝
夕披陳具見開國經綸超越前古詒謀燕翼垂裕無窮
是用敬為剞劂昭示臣民俾海隅出日之遠咸覩光華
寶之如圖球信之如蓍蔡是訓是行欽承勿替庶幾道
德一而風俗同唐之政要宋之寶訓夫豈可同年而語
者哉謹序
世祖章皇帝實錄序
我國家受
天眷命統一萬邦日月所照血氣之屬咸切尊親亦惟
是小心翼翼之忱有以通
帝載而昭来許故乃朝廷宫府之政罔不參稽古訓溥
協人心制定於一時而慮周乎萬世重熙累洽至於今
茲海隅蒼生穆然想見盛德信乎開國之規模詒謀遠
而流澤長也洪惟
世祖體天隆運定統建極英睿欽文顯武大德弘功至
仁純孝章皇帝神靈天亶沖齡踐阼紹我
太祖
太宗丕緒懋建大猷勤思上理當是時流賊已入京師
眀祚已成板蕩遂因明將吳三桂之請命將士入關定
燕京殄羣寇挈斯民於水火之中而登之衽席之上爰
主
郊禋式頒正朔自古得天下之正未之有比也政令彰
施百度具舉滌前代之煩苛沛興朝之膏澤治化翔洽
達乎四表由是制禮作樂敷教眀刑虚己以尚賢推誠
以納誨斟酌損益秉至中而時措之著為謨訓載在簡
編皇哉唐哉子孫世世守之以成久安長治之業於是
乎在康熙十一年
聖祖仁皇帝特開史館纂輯
實錄凡一百四十六卷雍正十二年
皇考世宗憲皇帝恭閱全書復令儒臣重加校訂事未
竣而
龍馭上賓朕哀戚之餘飭令陸續進呈敬加披覽嗚呼
覩
世祖
聖祖經綸之鉅典則知創業之甚難念
世宗繼述之深衷則知守成之不易方策可傳者紀綱
之成軌夙夜罔間者兢業之一心敢弗繹思而敬承之
以迓
上天無疆之休則是書也誠致治之權輿萬年之鴻寶
矣謹序
御製文初集卷八
