御製文初集卷二十六
頌
老人星頌
金翼發南麗於南極聿瞻六星厥光熻赩比地凝精自
天降祥乘白雲英来賁
夀康華髮童顛目光其紫彭祖成鳩猶然孫子有餘樂
易不待將迎眉黎笑口如聞其聲
慶周花甲彩耀
萱闈於萬斯年視此頌辭
慈聖萬夀九如頌(有序)
恭惟
聖母崇慶慈宣康惠敦和裕夀皇太后陛下
德駕二南
徽儀四表
凝符潙汭位禄名以夀彌昌
衍慶岐山元亨利惟貞益固盖綜百度於
慈訓爰綏六宫而内和從提抱以来
深恩鞠育暨涖臨之後
懿範遵循鞏我丕基均由
聖哲皇哉夏恢啟母允矣莘翼湯孫漢明德之儉約難
方宋宣仁之憂勤亦遜
六旬週甲
萬夀添籌
御殿含飴方物敷天之養奉觴上
夀家人主鬯之歡光
玉册以
鴻稱播金聲於
盛典約六經之吉語達萬國之虔悰敬頌九如載申百
拜
其一章曰
至哉
坤元(易)於萬斯年(詩)斂時五福(書)而百化興焉(禮記)
福履綏之(詩)照臨下土(詩)肅肅雍雍(禮記)禮義以為紀
(禮記叶)威莊而安孝慈而敬(禮記)以予小子(書)正家而天
下定矣(易)
其二章曰
顯顯
令德(詩)德音是茂(詩)遂布於三宫(禮記)以和長幼(禮記)
以親九族九族既睦(書)謙尊而光(易)穆穆皇皇(詩)言而
履之禮也行而樂之樂也(禮記)福禄来崇(詩)中心得(叶)
也(易)
其三章曰
元年春(春秋)即
命曰(書)天子親載耒耜(禮記)汝其敬(書)率作興事(書叶)維
九年(書)春日載陽(詩)又
曰(書)后妃齋戒親東鄉躬桑(禮記)以為黼黻文章(禮記)
冬祁寒夏暑雨(書)求民之莫(詩)以糓我士女(詩)
其四章曰
學于古訓(書)憲章
文武(禮記)
教之誨之(詩)是謂承天之祜(禮記)敬哉(書)因吉土以饗
帝於郊(禮記)敬哉(書)有事於
太廟(春秋叶)大蒐(春秋)巡侯甸(書)
世德作求(詩)元子哉(書)我日斯邁而月斯征(詩)翕受敷
施(書)然後能使人(禮記叶)以三十年之通制國用(禮記)百
度惟貞(書)多文以為富(禮記)修辭立其誠(易)視乃
烈祖(書)明德惟馨(書)
其五章曰
天作高山(詩)繼序思不忘(詩)承天而時行(易)纉女維莘
(詩叶)維十有三年春(書)至于岱宗(書叶)敬祀事(禮記)丕惟曰
(書)品物咸亨(易叶)予惟不可不監(書)命有司發倉廪賜貧
窮(禮記叶)山川出雲(禮記)亦右
文母詩秋(春秋)大有(易)厥篚檿絲(書)以介
眉夀(詩)
其六章曰
萬邦惟懷(書)我不敢知曰(書)厥惟艱哉(書)我出我車(詩)
自彼氐羌(詩)至諴感神(書)
聖謨洋洋(書)命之曰(書)中和之紀(禮記)曰仁與義(易叶)義
以正之(禮記)天之所助者順也(易)仁以愛之(禮記)人之
所助者信也(易)七旬有苖格(書)實受其福(易)天地之大
德曰生(易)以綏後禄(詩)
其七章曰
崧高維嶽(詩)如岱禮(書)南國是式(詩叶)淮海惟揚州(書)
駕蒼龍(禮記)檜楫松舟(詩)三江既入(書)畇畇原隰(詩)何
蓑何笠(詩)南山有臺北山有莱(詩)桃始華(禮記)天降時
雨(禮記)楊柳依依(詩)有鶯其羽(詩)酌言獻之(詩)維筍及
蒲(詩)黻衣繡裳(詩)其惟
聖人乎(易)思媚
周姜
太姒嗣徽音(詩)以光大也(易)垂裕後昆(書叶)
其八章曰
修身及家均平天下(禮記)其旋元吉(易)俾緝熙于純嘏
(詩叶)甲子(春)秋復(易)自今以始(詩)百年曰期(禮記)惟曰欲
至于萬年(書)頥(禮記)頤貞吉(易)子子孫孫(詩)子孫千億
(詩叶)
其九章曰
十有六年(春秋)冬(春秋)十有一月(春秋)律中黃鐘(禮記)
萬夀無疆(詩)式燕且喜(詩)畢獻方物(書)小大稽首(詩叶)維
予小子(詩)拜手稽首曰(書)如山如阜如岡如陵如川之
方至如月之恒如日之升如南山之夀如松柏之茂(詩)
掖
輦紀慶頌(有序)
我
皇祖孝侍
兩宫於凡先意承歡冬温夏凊行樂宫中者無不極天
下之養示孫曾之則而
翠華巡省盖無虚歲亦莫不虔奉
安輿
膝前娱志則又自古帝王奉東朝以申愛慕者所無有
也予小子敬仰
前規維懼弗紹
聖母皇太后亦以繼
祖烈恤民艱毋忘我國家習勤詰武之規諄諄是訓踐
阼以来省方問俗必敬請
慈闈臨幸
皇太后怡顔首肯曰皇帝展義示度不宴息深宫予所
喜也夫慶夀致誠宣德陪奉偶一行之書史稱美
未聞教之鴻猷勖以義方如我
聖母者也而
大安所過無不詢穡事騐民俗老婦黃僮覲光莫禁賞
沿於途周逮於富故凡額手而祝
大齡者人一其聲聲一其誠則知我
聖母萬萬夀無疆應於人情是徵敬以邇年侍
輦所歴稱頌八章詎能揚
徽音於萬一用志欽
懿訓於弗諼若夫
夀康承慶
暢春行時率臣民而祝純禧攜孫曾以介眉夀曰暘曰
雨厪
慈懷随地随時聆
德誨芳溢彤管盖不可殫述矣
崧高申祝
喬嶽維崧宅是土中際時屢豐展義觀風聿奉
安輿聿遵伊洛黃雲擁途兆庶孔樂二室華盖峻極于
天祝我
聖母夀萬萬年聞呼者三艷彼史筆曷若我民口億聲
一
五臺禮佛
有蔚清凉㬅殊示相琳宫鐘貝五頂相望緬我
皇祖龍馭載臨
聖日在天光照祗林肅肅葆羽翼翼
鸞輅言瞻臺懷言嗣
神武猊座蓮臺不可思議佑我
文母百福備致
盛京展謁
於鑠盛京崇基天作佳氣鬱蔥周豐殷亳載畋北塞載
莅陪都巍峩紫殿殷軫皇圖崇政清寧承
歡廣宴賜復賜酺澤洽圻甸皇矣
祖德長發其祥燕翼垂庥
聖母之慶
岱嶽觀日
粤戊辰春駕言東巡既仰杏壇遂躋岱宗(叶)匪慕漢唐
用事封禪以祝
洪釐介祉錫羡暾彼扶桑升於東溟芝童綠髮玉女雲
軿
慈恩載普覃齊浃魯戴我
文母式歌且舞
興安閱圍
皇祖詒謀歲事秋獮並塞名王選徒屬鞬於皇
聖母法
祖是勖金&KR1195;氣霽靈囿土沃爰命三虞爰整六飛殪虎
洞麋周阹合圍㡢城迢迢凌彼崇椒
顧之色喜
德音孔昭
金山渡江
於樂南國望幸有年載承
慈命来游来觀濟河涉淮慰彼傾心扶攜抃躍總總林
林川后静波屏翳送帆京江灝□浮玉巉嵒兆庶孔愉
伏迓
金輿頂祝
佛母香華載途
聖因視膳
載信吴閶于邁浙水佳麗明湖披圖可指瞻彼聖因
聖蹟所留仰企
前徽扶
輦春遊隄樹簇錦江潮曳練南屏窈窕兩峯蔥蒨晨羞
日視宛若
宫庭以天下養勉紹
先型
江寧觀射
旋舲吴會言循江滸虎踞龍蟠鍾山元武作鎮南服我
旅我臣来覲
行殿翟茀組紃聿敷
湛恩聿申
懿訓予所有事文揆武奮詰戎保泰仰承
聖慈超任越姒福履永綏
箴
七情箴
喜
萬類静觀意惬斯喜神動天隨油然難已宣心之和導
氣之滯不極不淫歸於有制禮樂以飾百度惟熙樂以
天下奉此無私
怒
相彼天道有溫有肅維人肖天喜怒倚伏情炎於中莫
之敢觸所貴中節雷霆亦福嗃嗃毋過悻悻勿遷和厥
心性以師聖賢
哀
宣文有言哀而不傷感物切慮如川有防當其一往愀
愴懊咿罔識止節心悴神疲噍殺非正毁滅非宜閑之
以則庶無倚毗
懼
萬幾待理知懼鮮失業業兢兢一日二日馭朽為戒臨
深是怵於昭上帝相在爾室式茲不聞所其無逸惟敬
勝怠動獲貞吉
愛
人有秉彝徵於好德善善欲長賢賢易色所以孔子曰
生也直疏亦不忘親亦不㥾愛所當愛爵賞罔忒擴我
天和容保萬國
惡
性本無為情生好惡俎徹鮑魚往訓攸著毋設成心因
物以付智鏡在躬先覺有素郊遂是移僉壬必錯中正
和平萬流景附
欲
養心有要道在寡欲從之則危淡泊宜勖緬維曩哲垂
訓窒慾非禮必斥奉身如玉一人居高九有咸矚不邇
不殖永保天禄
五事箴
懿戒有訓抑抑威儀洪範五事始貌終思動罔或愆敬
義夹持作肅惟恭非禮弗為顧諟明命日監在茲輯柔
爾顔友君子時屋漏有愧差之毫釐顒卬令望夙夜是
祗毋尚巖巖咫尺天威毋示訑訑右史有司温恭允塞
為德之基樹之軌範視此箴辭
右貌箴
恢恢寰宇一人是主維命靡常有德斯祜王言如綸被
乎下土無易由言惟敬作所彝訓聿昭四方是矩卓彼
前王樹茲諫鼓柔亦不茹剛亦不吐進彼嘉言衮闕堪
補聲為之律毋逞喜怒白圭謹言玷不在鉅金人三緘
非禮勿語從斯作乂敬茲九五
右言箴
維目司視其德曰明明有由蔽物引欲萌伊古有訓五
色目盲勿眩錦繡勤省農耕勿玩珠玉企望賢能知人
則哲體察物情曰視有要視於無形如水如鑑萬象自
呈静虚動燭其本必清垂旒端冕儲神致精日月環照
無幽弗瑩克艱厥后永正玉衡
右視箴
宣聖有言非禮勿聽矧維建極承天永命惟精惟一敬
勝義勝何以達聰容納諫諍執兩用中旌賢表正既高
乃聽亦遠彼佞五音耳亂樂必放鄭九歌驗民八風體
政亦越卷阿矢音有詠雖隔九重而知民病雖聆萬言
而執一柄毋俾聽熒尚其居敬
右聽箴
基命有密厥惟思哉翼翼小心為德之荄是惟弗思思
則弗回勿狃宴安而遺遠懷勿侈豫大而弛心齋貌恭
言從匪思曷階視明聽聰惟思是裁無黨無偏惺惺靈
臺勿縱其欲縱欲成災克己復禮四德具該朝斯夕斯
天鑒恢恢告我後人皇圖永培
右思箴
養心殿四箴(集經書句各十六韻有序)
我
皇考聖訓曰敬
天法
祖勤政親賢事祗四端義該萬理自古帝王莫不守此
以治違此以亂予小子踐阼以来平旦莊誦惟日
孜孜畏與年長會隨時觸爰集經書成句衍義綴
辭各得十六韻入目警心既因自勵亦以昭示来
許
敬
天箴
皇矣
上帝(詩)鑒觀四方(詩)昭假于下(詩)赫赫明明(詩)惟聖時
憲(書)承
天而時行(易)終日乾乾夕惕若(易)無怠無荒(書)畏
天之威(詩)勑
天之命(書)不顯亦臨(詩)俾爾彌爾性(詩)惟予一人(書)曷
其奈何弗敬(書)敬勝怠者吉義勝欲者從(國語)日日新
又日新(禮記)清明在躬(禮記)無然畔援無然歆羡(詩)昭
升于上(書)在止於至善(禮記)先
天而
天弗違後
天而奉
天時(易)我不敢知(書)我其夙夜(詩)念茲在茲(書)怵惕惟
厲(書)安而不忘危(易)於緝熙(詩)永言配命(詩)弼我丕丕
基(書)
法
祖箴
明明我
祖(書)既受
帝祉(詩)我来自東(詩)永清四海(書叶)之綱之紀(詩)惟民所
止(詩)無忝
皇祖(詩)奉先思孝(書)作樂崇德(易)肅肅在廟(詩)春禘秋
嘗(禮記)思其所樂(禮記)
聖有謨訓(書)若日月之照臨(書)式如玉式如金(左傳)布
在方策(禮記)罔有不欽(書)峻命不易(詩)遺大投艱于朕
身(書)如親聽命(禮記)罔不惟德之勤(書)曰仁與義(易)迭
用柔剛(易)一張一弛(禮記)不愆不忘(詩)民可近不可下
(書)無教逸欲有邦(書)夙興夜寐(詩)其爾典常(書)
啓佑我後人(書)俾爾熾而昌(詩)
勤政箴
天行健(易)聖人則之(易)克綏厥猷惟后(書)一日二日萬
幾(書)罔遊于逸(書)庶績咸熙(書)曰予一人(禮記)昧爽丕
顯(左傳)與公卿大夫共飭國典(禮記)考禮正刑一德(禮)
(記)無敢不善(書)夙夜匪懈(詩)敷政優優(詩)惟幾惟康(書)
斯謀斯猷(書)執事有恪(詩)亦又何求(詩)百工熙哉(書)我
獨不敢休(詩)綱紀四方(詩)惟皇作極(書)先之勞之(論語)
不遑暇食(書)念之哉(書)業廣惟勤(書)勤則不匱(左傳)時
乃日新(書)承天之道(禮記)純亦不已(禮記)政貴有恒(書)
慎終如始(書)
親賢箴
粤若稽古(書)明四目達四聰(書)論道經邦(書)謂之三公
(周禮)三事大夫(詩)百辟卿士(詩)宣力四方(書)以佐天子
(詩)惟后非賢不乂(書)其惟吉士(書)寤寐求之(詩)任賢勿
貳(書)靖共爾位(詩)期予于治(書)自朝至于日中昃(書)晝
日三接(易)若涉淵水(書)用汝作舟楫(書)臣哉鄰哉(書)尚
克相予(書)予其敷心腹腎腸(書)出入自爾師虞(書)假以
溢我(詩)我應受之(詩)用勱相我國家(書)邇可遠在茲(書)
人亦有言(詩)惟治亂在庶官(書)所寶惟賢(書)惟一德一
心(書)欲至于萬年(書)
御製文初集卷二十六
