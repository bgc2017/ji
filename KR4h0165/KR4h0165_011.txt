鄱陽五家集卷十一
鄱陽史簡編
元葉懋僅存詩
七言近體
張天師素暉堂
天上仙人十二樓綠煙九點翫神州玉簫吹徹清都曉
黃鶴飛来白露秋河漢横空星緯逼乾坤如水月波流
青蛇最憶冰壺夜䨇袖西風拂斗牛
舊遊
武陵舊遊今幾年湖上春光還可憐千峯翠擁芙蓉髻
萬頃波浮畫鷁舡楚女行雲出巫峡洞庭張樂動鈞天
何當與客攬吟轡唤取娥眉来酒邊
梅庄爲矢得賢賦
千樹梅花照眼明主翁詩思與同清雲裁野服迎春著
玉種高田帶雪畊柿葉滿忩書已遍松肪浮釀酒初成
扁舟莫動山隂興宣室承釐待賈生
七言古風
十臺懷古
姑蘇臺
丹楓月落霜凄凄姑蘇城頭烏夜啼閶闔門深野鹿走
屬鏤劍古蒼龍嘶荒臺嵯峨數千古曾見吳王醉歌舞
長江波浪壓鯨鼉敵國烽塵凛貔虎雲旗獵獵風雨秋
長戈指日青天愁五湖煙水渺不極清風獨羡鴟夷舟
章華臺
靈王築臺天下壯金殿崔嵬九天上咆哮問鼎出東郊
列國諸侯盡西向荆南膏血(原闕)空雕簷百尺輝晴虹
十二珠簾捲秋色三千玉貌歌春風春風有恨愁無極
孤舟夢斷鄢城北精靈夜逐蜀魂飛回首花容瘴煙黑
黃金臺
燕山古北秋嵯峨西風易水生寒波昭王國耻昔未雪
衝冠怒髮飄長戈千金築臺從隗始四海風雲龍虎起
鐵馬朝開七十城檄書夕報三千里新王御極䜛夫興
火牛逬出如流星燕齊反復恨不極碣石際海煙蕪青
朝陽臺
仙人乍拂朝陽臺碧波浸月芙蓉開曉日肌膚湛冰雪
秋雲羅韈生塵埃荆王好色輕楚國飛觀玲瓏起千尺
乾坤大夢一浮漚父子垂情兩昏惑楚江日落啼清猿
楚宫城闕空雲煙微臣宋玉骨已朽何人為賦招魂篇
鳳凰臺
鳳凰臺前江水碧鍾山石城草蕭瑟龍盤虎踞幾千年
鳳凰一去無消息青天日落波悠悠吳宫晉闕蒼煙浮
轆轤無聲冰井冷庭花露滴銅蟾秋長淮萬里青如黛
鶻没天低渺蒼海鳳凰鳳凰招不來城郭人民竟誰在
戲馬臺
項王崛起窺王圖巖壑猛嘯千人菟秦家天下相血視
長鎗大劍還相屠當年戲馬高臺下萬騎如雲蹴原野
關中赤燼氣成虹帳下悲歌淚盈把烏江波瀾秋聲悲
彭城草樹秋無輝漢祖長歌歸沛邑吾寧鬭智不鬭力
歌風臺
漢祖長歌起豐沛手握龍阿舞天籟風雲龍虎正横戈
淮海波濤共澎湃火旗拂日天地赤白虎無聲素蛇泣
山河已拱帝王居魂魄猶思湯沐邑楚王垓下獨堪哀
楚歌四合悲風来千古興亡一長慨五陵松栢飛蒼埃
望思臺
漢武求仙惑山鬼仙人不来巫蠱起繡衣直指向人間
思子宫成淚如水秋風慷慨歌樓船輪臺下詔猶淒然
省躬罪已恨不已窮兵黷武誇當年奸臣併誅方士息
戾園秋草淒淒碧功名獨羡富民侯高廟微言感胸臆
銅雀臺
炎丘無光冰井冷老臣側足窺漢鼎金仙夜泣玉盤空
銅雀秋飛銀漢永喬公二女俱絶色可憐不是臺中物
赤壁樓船烈火焚青泥閣道英雄出西陵草樹秋隂隂
分香賣屐愁人心晴窗潑墨弄書史斷磚殘甓猶銷沉
凌敲臺
宋祖離宫三十六層臺突起江之曲清波湧月掛簾鈎
瑞氣凌空捲綃縠金輿萬乘東南行三千粉黛花冥冥
山色猶疑髻鬟綠天風吹斷簫韶聲簫韶竟日喧歌舞
晉國宫亭半禾黍柴桑月落夜猿啼節士悲歌淚如雨
古樂府十四首(并序)
古騷人韻士身處亂離未嘗不寓情於篇翰以發
其悲惋愁欝之氣情激於中不能自已殆猶霜鐘
候管時至而聲氣自相鳴應者也余嘗讀屈原九
歌懷沙阮籍詠懷諸詩及杜少陵李太白秋風出
塞遠别離等作千古令人墮淚信乎聲詩之好其
感於人心之深者如此余生逢兵革今漸老矣適
丁其時顧思前賢經心閱目若合一契因取古題
作樂府一十四章歌之以寄其意或取其義於彼
而發興於此或感古以嗟今或詠歌其事而慷慨
憂傷有不能自已者雖詞意工拙不敢以擬古人
而其悲惋愁欝之氣則不以今昔之殊而有異也
輯而錄之以識歲月云耳鄱陽葉懋謹序
九疑山行
君不見湘江之水秋沄沄鳳凰呌斷蒼梧雲孀娥慟哭
幾千載竹間之淚猶紛紛夏王掩泣傷黎兆簫韶不作
乾坤老莘野孤兒泣槁桑首陽餓骨埋秋草秋黯黯秋
雲隂妖狐夜走猩猩吟碧峯九點翠煙墨零陵古窆應
難尋南風之琴竟何在湘江水闊愁如海
雙劍行
豐城日落煙霧濕真宰夜懸星斗泣鐵花繡蝕青蛇痕
惆悵無人識英物羣兇構逆天地荒雌雄氣黯蟾蜍光
八王紊政虧天紀台星夜墮霹靂死精神不隔雙雌雄
飛入幽潭卧秋水河清海晏三千年為君作雨来青天
古長城吟
春秋絶筆麒麟死長城萬里連雲起蒼生肉碎骨成塵
至今痛憶秦天子作橋望月窺蓬莱赤烏夜照瑯琊臺
樓船採藥不知處鮑魚臭惡腥風来秦家城頭血猶紫
漢家還有征人鬼長城築築何時休舊秦已逝新秦留
天馬歌
渥洼水碧銀河清天駟降精龍馬生騰驤一躍起霄漢
赤汗亹亹珠流頳漢家天子真龍骨一見龍駒喜充臆
手攜玉麈上瑤池回首人間煙霧隔葉公畫龍不知龍
禰衡枉死清波中庸奴執策如刀匕自嗟不及駘駘死
鴻門宴
項王力戰如貔貅喑嗚叱咤千人愁范增意氣亦雄猛
風壑怒捲鯨鼉秋鴻門設宴軍容整赤龍氣懾青蛇影
酒酣數目電光搖楚漢存亡一俄頃君不見周家種德
開王基秦王虎視誇雄威項王殘酷已如此范公好殺
將何為天摧地磔貔虎死赤龍自是真天子
滹沱河吟
滹沱河水揚波漢軍欲渡將如何王郎兵急河水闊河
水流澌冰未結陽侯一叱層冰起將軍飛渡滹沱水河
伯效靈人效節將軍渡河興帝業君不見昭陵石馬嘶
青冥八公草木皆神兵王澤厚天心靈天意自欲扶中
興雲臺閣上丹青手請君為寫滹沱冰
清渭吟
蟠溪釣翁虬龍姿白髮照影秋如絲懷韜已副太公望
調鼎自是周王師功成拓國東海涘周室存亡兩終始
行藏用舍吾何求樂天知命吾何憂當年不兆非熊卜
白骨長埋渭川曲
吳江鐵馬行
漢江之水連天碧三國人材世無敵曺公兵法亞孫吳
赤壁樓船燧煙黑飛星散落天無雲鐵鎻截斷奔波傾
遏險能同劍閣守鎮國未必踰長城石頭城下波搖月
東望長江正空闊吳兒醉飲自酣眠不知一夜樓船發
金銅仙人辭漢歌
秦王遣使登蓬莱海山不見樓船迴漢王自吸九霄露
凌空為築仙人臺仙人獨立霄漢頂俯視人間沸如鼎
武皇欲火正薰天一滴何曾酌清冷昆池既鑿魚龍開
滇國自獻真龍媒偷桃小兒誠戲謔青鳥未必瑤池来
茂林草樹秋蕭索火井冰寒厚三尺仙人辭漢出宫門
清淚如澌愁不得
牧羝行
隂山地冷無炎燠白草如霜木葉秃中郎仗節牧羣羝
嚙雪飡氊土中宿朔方自昔風氣殊湩飲肉食如雄貙
周綱未得服玁狁漢綱自欲誅單于李陵不作男子死
上戮慈親下妻子荒臺白日送君歸握手河梁淚如水
董孤不作忠義薄狐兔羣行肆交惡先生不肯拜單于
赤心自照麒麟閣
華亭曲
九山蒼蒼海之陽山青海碧生鳳凰陸家兄弟雙兒郎
碧落萬里同翺翔鷹鸇啄人多害傷華亭夜鶴聲凄凉
君胡不遊歸故鄉君不見張留侯三世相韓報韓仇歸
来自伴赤松子一生出處何優游西風颯颯蓴鱸秋為
君一醉商聲謳
秦樓曲
君不見秦樓女吹簫學得鳳凰語天上仙人騎鳳來吹
簫共坐瓊瑤臺瓊瑤夜半霜如雪雙鳳高鳴思嗚咽曲
中共指雲霄路騎得雙鸞上天去雲窗霧閣深重重吹
簫夜夜歡情濃銀河水枯滄海竭不學雙星有離别
雞鳴度關曲
武王拓國稱多士宏散數公而已矣田文食客三千人
玉珮翩翩靸珠履一朝脫死逃秦來雞鳴喔喔函關開
歸來意氣真自負雞鳴狗盜俱賢材當時好俠諸公子
四國爭雄競奢侈君不見關内侯騎都尉販繪屠狗英
雄起羊胃羊腸總如此雞鳴狗盜出君門巖壑布衣甘
老死
淮隂詞
君不見漢王之心何反覆淮隂功成遭殺戮淮隂之才
天下竒淮隂去漢蕭何追登壇剖畫謀何壯楚漢存亡
如指掌權謀絶世難為忠勲業震主難為功陳平躡足
計多詐留侯附耳言非公漢王之恩誠太薄雲夢歸來
遭束縛蒯通力說心猶恪噲等為儕心不足淮隂之才
非碌碌漢業功成一何速淮隂侯不可復天下蒼生自
魚肉
五言古詩
感興二十一首
吾觀隂陽化一氣何翕張卑高奠神極四海環其疆神
堯察星紀虞舜窮璣衡大聖久不作列宿昭迴光天旋
九地底日出扶桑傍誰能駕陽龍洞然窺八荒周髀今
何在與爾談天章
天地一嘘吸潮汐互來往隂陽一晝夜二氣相消長吾
觀旋穹運乾徤不可息太區一塵聚負戴萬古力百川
日振蕩歸虛浩無測乾坤豈終窮消長不盈尺誰能叩
玄冥為我剖胸臆
仲尼生而聖天意固有在周流困車轍浩歎欲浮海暮
年歸魯邦懿德垂紀載遺經何粲然星漢發光彩赫赫
文武功巍哉唐堯治百年遵憲章萬世咸仰頼微乎吾
仲尼於今世猶瞶
太公起東海伯夷餓西山殷祀既革命武王乃誅殘如
何叩馬諫英氣凜莫干聖賢一出處節義斯得完俯仰
百世下懿德兩不刊嗚呼振倫教沉思良獨難
伊尹放太甲聖人用其權周公戮管蔡大德無毫愆堯
舜昔授受執中乃經傳經權兩適用天道何猶偏仲尼
作春秋幽光耿遺編一朝雖無位垂訓無窮年
張儀作秦相變詐如狐狸奸風長澆偽仁義不足施蘇
秦復繼起談辨誇雄詞乾坤何擾擾正氣有醇醨頽波
一泛濫民生正堪悲吁嗟鬼谷子吾欲誅其魑
漢祖起豐沛寬仁伐強嬴仗劍出大澤卓然炎運興鄒
軻述孔道遺言炳如星虞舜竊父逝天下鴻毛輕太公
陷鼎鑊岌岌逃餘生沐猴果何人廼欲分杯羹吾賢重
瞳子獨匪人中英
鳳凰不長見舉世稱其名麒麟出非時仲尼勞歎聲傅
說居版築豈擬圖丹青諸葛卧南陽草廬以終生治殷
作霖雨佐蜀歎無成忠心昭萬古日月當天明長疑山
谷間麟鳳或潛形願聆韶樂奏雍雍共和鳴
秦帝掃六合漢武開邊疆雷霆肅號令日月昭輝光搏
桑海日出駕石驅橋梁徐市去不返溟波浩茫茫嵩高
一登覽山呼撼穹蒼漢史豈足紀誣言有荒唐蓬萊何
時到白骨歸山岡惜哉英雄主弱弄非剛強
庖犧古聖皇畫卦發天秘神農始教耕民生臻大利大
哉帝軒轅作律明歲紀垂衣坐彤庭禮樂由此始皇風
扇六合帝德深九地胡為崆峒山問道廣成子遂令秦
漢後戀慕心不已飛龍杳難攀千秋鼎湖水
羿后竊靈藥奔飛明月中獨居瓊臺上與月同始終吾
知太隂魄固無樓與宫狡婦實不死遁跡將為容長憐
孟氏子側身事梁鴻白骨可速朽懿德垂無窮
周公稱大聖成王匪昏君分雖君臣義親實叔父尊胡
為伯仲間四國競流言三年歸東國兀臲心不安皇穹
豈茫昧大風播乾坤苟無金縢書精意竟莫宣吾觀君
臣際會合良獨難緬懷周公德巍巍動天閽
東漢黨錮禍一網羅羣雄邦國既殄瘁哲人遘其兇泰
山日以踣拳石難為功空言竟無補高議何渢渢晉氏
得天下清虛以為宗惜哉王謝氏揚波蕩其風
荀卿語性惡秦皇遂焚書李斯悍而愎竟不逃嚴誅寒
瓜熟坑土機穽坑羣儒激水乃過顙順流豈長趨天下
可立取諸侯血相屠舜禹不足法伊臯真鄙夫驪山骨
未朽咸陽已丘墟惜哉蘭陵老巍冠講唐虞萬古闕墳
典大妖豈其徒片言有失謬斂卷吾長吁
吾觀驪珠瑩神光何湛潔置之玉壺中碧海照寒月聖
人天質清表裏洞虛徹羣愚萬不同形氣有差别大易
函性初理妙不容說孟軻有深功卓哉聖門傑恭惟濓
洛儒英論相間發不有日月光爝火猶未滅
太極一動静隂陽互為根元機浩不息變化無窮門翳
我及萬物父乾而母坤聖賢既克肖兢兢道何尊我豈
草木儔能無究其源軒昊久不作戰國多荆榛世道亦
已喪澆風蕩醇源懷哉唐虞治雍雍蹈吾仁
泰山何蒼蒼雄鎮屹鄒魯層雲起膚寸大澤滋九土孟
軻仁義儒懿德垂萬古高辭動君王浩氣塞寰宇人生
天壌間積厚施必溥若為大鵬飛九萬斯一舉
天地一噓吸潮汐互來往隂陽一晝夜一歲相消長我
生人世間一身有天壤天地寕有終我已歸惚恍仲尼
欲知來百世如指掌區區小智徒推測勞臆想吾觀佛
氏書醯鷄談甕盎
仲尼談六經萬古昭星月下視莊老徒餘光似飛熠荀
揚雖多岐惟命非所述卓哉王仲淹希聖猶仿彿千秋
河水間忽若鄒魯邑顔生乃無言造化此中畢
燕昭築金臺欲致天下士燕齊不共天一旦雪餘耻我
聞古聖王修德本諸已伊臯賓夏商四岳佐堯治鳳猶
覽德輝士肯為金起遺風何寥寥布衣甘老死吁哉燕
昭王此意獨甚美
黃河衣帶水無能測其源到今有遺恨不得窺崑崙古
人亦謬哉飛波自天端太虛浩無際元氣為之根清濁
一以判卑高定乾坤誰云九天上可使層波翻漢帝亦草
草西行使張騫
銘一首
銘者銘其器以自警之辭也蓋觀古人有座右之
作非銘其器直銘其言尤為簡要余切慕之謹述
韻語三百字揭諸座隅朝夕觀覽盖非敢以擬諸
昔賢聊以示諸子云耳
伊昔古聖皇性中有天理勲業德如天孝悌而已矣禹
湯及周孔大道同一軌天機幹元化乾健無息止人生
於其間秉德斯懿美此心本虛明塵翳或為滓學雖慕
前修論恐墮凡鄙鼎鼎百年内歲月白駒駛草木易成
灰聖哲元不死戰兢恒自持凜若涉淵水惟仁思吾居
非義勿吾履宅心在中正作事不偏倚孝乃德之先敬
乃行之始禮意睦姻親誠心接閭里有善推於人有過
責於已小忿須必懲大惡或不彌善端默無見福報還
可竢禍招必有根人病不察耳禍福在吾心昭晰甚明
煒有失莫甚憂有得莫甚喜無貪即無求有譽還有毁
得失在吾心毁譽在乎彼富貴有時來貧賤寧足耻窮
達聽於天夀天難預擬我謙吾自吾彼作爾為爾人心
曲如鈎天道直如矢高明乃真儒固瘁匪嘉士聖途雖
甚遠涉遠必自邇恭惟百世師懷哉我夫子
讀史四首
東都黨錮起漢祚既亦哀老瞞憚名義大業歸曹丕昔
聞商王紂暴虐日以滋西伯終北面武王始戎衣曹氏
父子間其跡頗擬之如何百世下直筆不可欺失得置
勿論秉心在公私至哉文王德千載有光輝
太宗剪隋亂英武如神明惜哉絶世主所學竟非成賞
忠樂諫争廷辱疑臣卿藴古未為過亟死遭嚴刑漢主
六七作文帝臻隆平恭儉出天性懿德久逾真二君屹
相望允稱漢唐英功業在青史班班如日星
武氏毒天下餘殃及三思誰歟補天手取日夾以飛陽
剛黯微照雌蜺弄隂機元功竟菹醢楚酷豈勝悲絳侯
昔平亂烈烈功可追無寧涉虎尾將使反噬為邪根既
不去虐燄復張輝愚黯固勝負五王胥失之
秦隋國命促再傳已非君儲皇值根本簸弄由他人傷
哉䜛佞口得間父子親向使二君在漢唐尚稱臣如何
望思臺泫然淚沾巾江充族竟滅沉冤果何伸秦王亟
承統喋血至禁門獲罪不少貸元功寧足論
懷古二首
冥坐忽不語我心懷古先淳龐太昊氏皥皥羲皇年宫
室何草草被服無華鮮紀歷且未備流光自推遷大朴
一以散民心自彫鐫水清網罟密四海無蜿蜒天地不
加小人民不加繁征誅何時息鞭朴日囂喧大聖久不
作古道留遺編清風北忩下展卷真忘言此心苟不競
此心常悠然
今辰忽有往我懷不可極静觀天地化萬物各有適丈
夫生世間而乃心役役江湖饒風波道路足荆棘山中
有好鳥水中有遊魚光景那可得不樂待何時
母夀
二儀運樞機大化神妙理至哉慈母恩胚毓有諸已憶
初堕地年歴歲忽四紀夭夭寸草心爛漫春日美載觀
流水波浩蕩無息止夀齡既亦高可懼還可喜古云七
十稀躋夀從此始鶴骨清以癯素髮垂兩耳有子今何
為禄薄淡甘旨萱花燦北堂燁燁吐芳蕊獻此清苦心
榮寵殊足耻綵衣何燦然長憐老萊子
秋日遊薛元卿園亭
小軒風日清野色動遥矚山蟬發古奏江水醖春綠高
松歛晝霧飛露洒秋玉悠哉歸興長白雲滿雙足
讀陸宣公奏議
有唐三百年賢相六七作偉哉陸宣公忠烈宏烜赫奏
書數百篇千載煥丹雘鬱鬱王佐才淵淵洙泗學溥施
經濟功歴吐匡君略惜哉生不辰乃致身遭阨温其玉
無瑕粹然金有爍我觀唐室中國步實再愕頗於艱難
際獲覩二三策君心變安危臣志惟謇諤忠良世無幾
諛佞日累百究竟誰為功忽棄遺草澤但餘青史中英
論輝簡册高風凜如在開卷知吾獲長歌思古人泫然
清淚落
燕楊氏書樓答張士行
士行先生懷才抱道隨時隠見其器度深遠固未
易以窺測然幽情雅韻發於吟咏有以泄其湮鬱
之氣歲癸已秋八月二日偶寓楊氏書樓夜分匡
坐四顧寂寥念時序之相關竟紛華之易謝而况
兵革未輯囂嚚肆華民生不遑底寧術業竟安所
效思遠何窮情感不已相與操筆獨吟飛章遠寄
辭采溢目義理沃心三歎之餘朱絃疏越然未足
喻其意勉續高韻以答先施雖不能如古人所和
之心為美世所沿習聊循其轍耳惟高明亮之
老驥倦伏櫪慨想伯樂馭悠哉壯士心歲月感庭樹誰
憐青雲姿迥隔丹霄路况此烽塵秋履道蹶幽步腥風
滿天地末俗吁可惡周德固自珍危論未堪吐落落青
松高岑岑碧山故頗欣巢許遊復悦黃綺遇端期芝嶺
居永謝草廬顧静觀聲利徒變滅等飛露頽陽既西流
逝水復東注冥心了神化至理匪難悟才衰甚吾憂德
立喜君具披章分夜吟洒筆良朋預清知冰雪心響雜
瓊瑶語玄酒味方淡太羹還可飫懷哉古人風共樂君
子素尚期黃髮交庶足慰遲暮
七言古風
題李太白畫像
函關有客乘青牛西遊直上崑崙丘長庚一點落人世
飄然又作人間遊虬龍之姿風雨筆六代無人氣蕭瑟
驪珠萬斛起光芒天地無雲星斗濕泰山不動黃河清
美人一去三千齡天風何處爽毛骨月明滄海騎長鯨
題劉平妻殺虎圖
渤海壯婦劉平妻寳劍三尺風凄凄夫行夜宿棗陽戍
缺月堕地山雲低南山白額半夜走嗟哉劉平落虎口
婦起操刀探虎窟虎口完身奪夫骨英風動天髮卓豎
眼惟見夫不見虎提虎肉招夫魂女中乃有裴將軍
題越王廟
會稽山北越王廟石室半欹蒼蘚老卧薪嘗膽竟何年
滿目風煙顔鬢槁吳江白浪聲咆哮素車不見秋乘濤
姑蘇一戰耻已雪壯志自逐秦山高獲麟却感春秋筆
氣壓秦齊倡中國黃金已鑄范陶朱清廟自愁吳泰伯
荒臺碧草秋離離燐光夜走天無輝故山卧龍不復起
海天化鶴何時歸嗟哉風塵吾老矣獨想英雄弔荒屺
鏌鎁龍劍如霜雪一斬旄頭獻天子
遊吳縣天平山范莊(乃文正公義莊也)
為儒始信為農樂林屋蕭蕭住叢薄大溪小溪作襟帶
疊嶂層巒似城郭秋深黍熟山果收紫栗如拳豆垂角
我行終日疲兩眼竹杖芒鞋信雙脚老翁八十髮如絲
雙手义胸言錯愕門前見客疑且迎喚婦張燈事藜藿
自言去縣百餘里山路﨑嶇溪水惡平生不識州與府
天上何人坐黃閣吁嗟世教日沉淪古道凋零奸偽作
天隂雨黑走狐狸暮四朝三養猿玃山中民物自鴻龐
雞犬比隣長淳朴羲農去國幾春秋秦漢遺民有耕鑿
嗟予逐逐何所為膏火熒煌自銷爍何時築室問桑麻
白石清泉老丘壑
答董大參
虎頭將軍眼如電行兵偶向山中留玉函古劍掛明月
竹屋瑤琴橫素秋衮龍正照紫微闕綵服徑過黃河流
自憐燕雀羽翼短碧落仰羨飛鴻遊
答楊廉夫遊太湖二十八韻
鐵公老氣角韓孟手拔鯨牙力雄橫大舟撇過扶桑津
勺水杯浮具奩鏡渼陂主客將無同赤壁雅有坡仙風
縞衣飛來天際鶴鐡笛喚起潭中龍黑浪如山起還伏
海&KR0008;江狶閃人目須臾净展白銀窩玉淵澄見鮫絲幅
隠隠飛&KR0008;六鰲舉水底鼉鳴擊天鼔湘妃起舞踏輕波
漢女清歌隔秋浦百壺載酒霑瓊瑤炮鱉膾鯉芬牲牢
酒酣握筆戰矛矟風雨颯颯吹鴻毛公乎本是龍頭士
憶昔龍庭拜天子顛崖蘇息問蒼生八九胸吞洞庭水
江湖浪漫將如何海國浩渺親鯨鼉從知事功不可緩
忽覺歲月來無多高風崔嵬誰復識日糴猶需大倉食
春秋筆法正乾坤獨抱遺經守殘闕紫微帝君環北斗
執筆寧淹太玄叟願披九虎闢玄關驛騎雙飛使星走
倒騎箕尾執天綱黃屋賡歌佐元首
七言律詩
失題
獨擕孤劍過長淮驛使傳書每自裁萬里青雲增激烈
一樽綠酒重徘徊雞鳴荻屋人初起舟發蕪湖潮欲催
遐憶買臣身未老錦衣何日賦歸來
五言長律
送達兼善赴禮部尚書
天選龍頭榜霜清豸角冠聲華輝玉牒文彩耀金鑾
百越輿圖舊孤城海霧漫一麾曾出守五馬重盤桓惠
澤留千古儀刑竦衆觀思親徒慘切築窆正岏㠝野衲
鄰秋枕林猿傍夕餐秦碑磨孝節禹穴照忠肝威鳳宜
翔翥神蛟暫屈蟠帝思商野說人仰泰山韓戀闕雲霄
近乘空雨露漙尚書新寵命宗伯古春官禮樂遵遐邇
華夷樂乂安匡時當鬢黑報國但心丹淛浦潮生港河
流雪擁灘槎飛星渺渺珮遠玉珊珊羣士攀車轍都人
望馬鞍趨朝聞履舄披腹見瑯玕任即鈞衡重功垂竹
帛看恩私在天下麟閣起雲端
鄱陽五家集卷十一
