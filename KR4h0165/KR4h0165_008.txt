鄱陽五家集卷八
鄱陽史簡編
元徐瑞松巢漫稿三
五言古風
雜感
夸父以渴斃麥杖終死兵項王稱拔山覇圖竟無成區
區諸勇力如何與天爭子房類婦人談笑立功名去去
從榖城迢遥學長生
阿瞞事鞍馬横槊尚賦詩淮淝政交鋒别墅方圍棋何
哉情事迂俗論乃嗤嗤斯人機械深政爾未易窺
長公不肯仕曼容亦辭官高車與駟馬祗可誇外觀玄
鳳棲崑崙杳杳天風寒沆瀣以為飲朝霞以為餐
六根本清淨人自滓六根傾奪相糾結不如此身尊梯
空智愈鑿金注道逾昏稽首劉伯倫酒放過一生
獻璞乃取刖求封而得黥進退當以道自售胡爾輕堪
嗟賤良貴甘作狼藉人寄語張季鷹見幾已近神
壬午清明拜先君墓下
鏘鏘澗水鳴隂隂宰木春晨興羞清酌酹我栢下人山
蹊塞欲斷呼童剪荆榛斷甃土暈碧古瓦垣衣青席草
再俛伏泫然淚沾巾音容一以遠魂夢何由尋終天不
可報九原諒斯聞願言領諸孤年年拜清明
五月初一日煑茶偶作
讀書了清暇空齋長閉門冥冥晩雨潤唶唶時禽喧悠
悠白雲度沉沉綠隂繁枯桐覓古意石鼎烹山泉清吟
振巖木亂以離騷篇此道無不在但覺山林尊意根漸
無有世累何時捐即事良可娛一笑俱㤀言
松風
屋山老髯龍雪霜不能死長身傲林壑翠雲屯萬壘夜
半天風生颯颯動窗几秋江響怒潮春空行急雨須臾
逗餘音九霄笙鶴起虛庭坐落月欲去還復止獨恨世
間人無此天籟耳
夜月如晝與仲退坐松巢煮茶
河淡星欲無碧展天一幅天孫分錦章薦此半規玉明
入千家窗此興幾人足慷慨商聲歌主客俱不俗泠泠
古松根枯樵煮寒瀑清嘯拍闌干悲猿挂高木
九月初七夜寓雙溪精舍
深巷足秋意市聲寂無譁門前籬落閒淡淡牽牛花老
樹罷西風羈鴻呌寒沙念我同袍子渺焉天一涯别離
悵交情漂零惜年華清坐撫遺編行吟岸烏紗世味嘗
已熟呼童烹靈芽
客枕有感
寒關掩秋寂幽齋俗塵空沉沉夜將半孤燈結花紅衣
杵響深巷㙮鈴哦天風依依訢幽恨四壁惟秋蟲市人
競刀錐奔走猶憧憧衆欲何有涯百年會須窮高眠道
心長無言候晨鐘
癸未三月初七日泛舟東溪尋訪趙石齋於方壺
山中臨分留呈
短篷載煙雨鼓栧過東溪盤桓萬山間乘興信所之桃
花流水岸繚繞路欲迷隠隠雞犬聲時時出翠微支笻
試幽討中有高人居平湖湛寒碧疎林擢新枝始至俗
眼明延緣遂㤀疲方曈綠髮翁一笑深相知高譚潄芳
潤探囊出新詩拍手孤鴻翔拄杖凌空飛舉酒對東風
獻酬各不辭欲去不忍去綠樹鳴催歸我欲從公住奈
此塵鞅羈
晩步用簡齋韻
沉沉萬竹間舟行欲佳適樵兒未歸來笛聲在蒼壁我
本非隠淪偶得喧中寂延緣不知疲小逕光已夕
田園
結茅北山下竹樹深以幽門前二頃田躬耕遂吾謀東
風二三月綠水如潑油戴星事犁鉏戮力期有秋經行
彼何人黃金絡馬頭停鞭略躊躇為問幾時休所得不
償勞胡不從我遊再拜謝行人此意何綢繆相從良不
惡違已誠所羞卿宜用卿法吾亦飯吾牛
去年種麥時瘦骨寒欲折芃芃麥苖青貿貿積霜雪今
年麥上場鄰家粒已絶我麥雖堪飯我耕力已竭我力
雖已竭我計未為拙
山下十畆陂可灌十頃田頻年費修築堤堰久不完泥
沙況填壅旱歲無源泉凶荒貴有備烏可盡付天呼兒
運木石及此冬日暄悠悠最害道弩力勿辭難
斵桐作秧馬斷木刳泥舡咄此至微物當趁歲月閒阿
童御觳&KR1100;吹笛前山前迎我相指似村西吹晚煙
屋山東南偏手種一區芋炎炎六七月挈瓶事灌注兹
焉有佳思役役不知暑寒夜羹玉糝聊用娛歲暮
連筒通稻渠分溉五畆園桑麻日青青畦蔬亦已繁晨
興荷鉏出日入荷鉏還所樂固有在辛苦不足言鄰翁
笑相勞子乃不憚煩
寒溪横略彴窄徑通村墟撨夫下山來俗氣鄙且麤野
花鬢闌斑藍縷寒無襦賣薪招我飲醉倒相携扶明日
復入山真樂孰爾如
種茶石岡上草盛茶欲枯劬躬自□薙青青復厥初新
雷破幽鬱一雨土脉蘇槍旗漸堪摘纖纖出香腴此物
不救飢此味何可無
方湖涵深碧移種水芙蕖壤沃不待培周回已芬敷豈
惟花實美根葉尤所須今年種菱芡明年種菰蒲生涯
日已廣而不勞耘鋤月明撑舴艋長嘯足自娛
送八家叔之蘄春
飛梅收宿潤曉氣含晴暉摩挲鐵如意一笑千里期江
山信如昨興廢良可悲執手言遠别念當何時歸利害
況同途舉足皆危機爰陳素履戒為誦行路詩行行重
回首莫㤀孤雲飛
雨坐城邸登葆真院小樓望湖山清坐至暮
濕雲低古城絲雨迷寒空平湖北風惡雁呌菰蒲叢疑
有隠君子孤舟釣空濛煙波渺蒼莾欲往嗟無從道人
數龜息默坐飢腸充湖東古招提暮鼓鳴鼕鼕
修褉後三日與仲退坐小齋煖雨初歇忽聞異香
於是花事已罷春在塵土意其為草木暢茂有自
然之香而卒莫詰其所從來明日仲退以心清聞
妙香為韻作五詩奉次一噱(丁亥)
齋居屏塵迹讀易洗我心微風逗天香縹緲不可尋時
時觸鼻觀恍恍生空林掩卷坐床側桂樹交繁隂
金華太史公隠几降心兵濛濛香事已吟事方施行我
方慕高致澹境竒趣生不知何從來乃有如許清
異時參上乘成種芸自薰茫茫世界中變幻如浮雲豈
知無盡法真修不在聞我猶未免俗志一誰能分
眼纈龜甲屏耳聞蚯蚓竅二者本無有客感足悲弔君
看此幽芬無情尤可笑只作偶然觀冥冥會衆妙
何年有野人聞香未肯㤀世俗誇富貴爭費柟攄黃我
雖一掃空奈此風韻長一笑與神遇底用譜異香
次韻仲退山中小景四首其一夕陽煙樹
暝煙出山阿返照映紅樹微茫極有態目盡鴻飛處迢
逓溪西鐘繚繞溪上路惟聞喚渡人兩岸爭來去
荒陂鳬鴨
古埭浸寒漪日至凡數四沼洄沙水嚙蕪廢歲復歲野
鳬以為宗出没有閒思誰能靜處觀為我畫其意
霜林月影
中天行素月炯炯白玉團空林現百怪滿地龍蛇盤超
然立於獨亭亭老蒼官有形亦是幻一笑凌高寒
屋山夜雨
我昔浪漫遊一葉浮虚空短篷雨聲來凄然念山中巢
居遂初志靜聽㤀吾窮青燈亦多情伴此滄浪翁
次韻仲退對月感懷四首(戊子)
方池納明月坐看雲影移孤光動寒碧一洗搖落悲耽
耽吾喪我役役子為誰往來皆外物妙質何曾虧
一鏡行中天地籟寂不動影散家家窗萬枕酣短夢何
為紅塵裏綠酒笑鉛汞𠻳齒吸英華龍虎出妙用
水火互為宅此理不在遠君看烏與兔可以悟一本吾
將罪儵忽何事鑿混沌大笑睨八荒落木西風晩
日月兩彈丸萬古春復秋遷次有始終合符無遲留舉
酒邀明月浮子白玉舟願毋渝此盟坐待天運周
壬辰社日芳洲領客梁必大湯景文吳德昭吳仲
退李思宣周南翁遊芝山寺登五峯亭瑞在其間
羽士洪和叟方君用載酒來會以雲飛江外去花
落入城來分韻賦詩瑞得江字
昔我落城市日厭塵滿腔擕書歸故山三年師老龐興
來復此遊名勝萃一邦東風三日雨孤吟倚篷窗晴天
澹新碧扶藜度危矼同袍二三子聲應不待撞意行得
古寺共尋葛藤樁天風鳴珮環冉冉白鶴雙坐看廬山
雲大釂傾酒缸欲去復裴徊返照明春江
仲退對月有懷芳洲景文至不㤀僕為古詩三首
語意濃至次韻以謝并寄芳洲景文
我行溪上路行雲為徘徊天高北風惡呌呌鴻雁來起
望杜若洲渺渺絶沿洄孤芳據其勝修潔無纖埃俗子
不敢近石梁尚崔嵬我如剪翎鶴老志空低回又如渴
蠧木枯根莾難培巧拙有定賦神功若為栽持此欲叩
君溪寒雪皚皚
景文大兄行世念如浮雲自讀仲退詩夜夜夢見君憶
昨初識君所見溢所聞促席傾底裏談諧意彌勤尚論
三湯公剪燭夜達分共悲風流遠纍纍北邙墳今年芝
山聚有感蘭亭文醉墨出三昧逸氣凌鵝羣兹聞賦遠
遊應接當紛紜中洲盛唫事羣公氣如焚勖哉爭長難
吾衰不能軍
丈夫貴意氣豈必在合并琅琅對月篇中有伐木聲夫
子黎湯流事事誇竒情未㤀雷張舊蒯綆媿青萍向來
在匣時雌雄互悲鳴分離未云遠涇渭判濁清精靈諒
密契歲月空崢嶸吾方師漆園因劍論養生時時呼斗
酒磊落澆使平
丁酉正月九日省謁家叔潔山居士于郭仙峯下
是日仲退亦省其叔四山翁於是偕行潔山既留
飯送别烏龍潭上裴回久之絶壁梅花炯然獨立
如高人招之不來凍泉泠泠下巖竇如瑟筑聲相
顧絶賞因以春山多勝事分韻約四山父子同賦
時四山留外未歸也韻以齒次瑞得多字
新年未入山今晨風日和況復得勝友發興凌嵯峨冰
澌激隂湍草色明陽坡老梅高標致疎花自巖阿樵兒
與牧豎迎笑相誰何問我結茅意何年此婆娑悠然會
深情臨風發清歌回首紅塵中孰與青山多
次韻芳洲先生題法雲寺流玉閣
危簷面長洲晴雨各有趣灘鳴九霄珮江瀉千丈素笑
問流玉師歲月不知度心空㤀境勝力定得實悟師云
住是間非住非非住更問有句無寒藤倚枯樹(湯山云有句無)
(句如藤倚樹)
芳洲寄古詩一首申山中之約次韻奉謝
憎俗毋巳甚同塵正自佳我如張仲蔚蓬蒿滿荒階觀
化有妙悟委運增曠懷鴻飛正冥冥雞鳴漫喈喈美人
芳杜姿玩世善打乖曲肱有真樂俟命且潔齋身屈道
則尊不事塹與厓平生山中約高致許我儕此語二十
年此事行當諧試看紅塵客踏破幾鐵鞋(歲戊寅洲翁寄詩云結廬)
(溪水上日夕對郭璞清曉林霏開碧玉峭如削幾欲乘興遊不見雲山鶴青鞵動高興安得踐斯約尊酒不須)
(擕嵓泉清可酌今二十年矣)
君子法天運(戊戌)
君子法天運小人昧時幾法天貴自強時哉幾甚微強
則無退惰微則有是非終期德業成無為小人歸
次仲退韻(已亥)
達士樂夷曠俗子尚矜持緬懷同心人春風久别離辭
章五色線絢爛逢明時顧我何所事不耕復不菑屢空
良可笑我道固如兹但憂德未進名浮亦奚為周遊豈
不佳去去當從誰有酒但痛飲莫問醇與醨
次韻南翁出郊
聽雨不出戸不知春已深綠水漲洄塘翠氣明遥岑我
家樹遶屋庶萬來時禽觀其引吭鳴何如結舌瘖物理
存比興人事有升沉夫夫趣詣遠道德遂初心知行貴
兩盡論說何足欽
次韻芳洲蘭花
殘雪消隂崖柔風被晴麓蘭根得天和芳蕤出叢綠澹
然如幽人皎皎在空谷味薄趣自長香遠韻更足尚嫌
荃蕙伍肯與桃李瀆中洲有唫仙自愛稱初服丘壑賞
孤清泥塗憐久辱乃知松栢姿均此受命獨石君瘦欲
涸毛穎老不沐為子操猗蘭清商出枯木
辛丑二月初晴與仲退從芳洲縱遊溪山間私念
吾黨會聚殆不偶然賦古詩一首後五百歲有知
音者於吾詩物色可乎(時大德五年)
天地以氣合人物以類從孰是同類中道同志復同槃
槃石梁翁閱世如老松若士古溪灣水月印心胸相去
不十里而我居其中既無山川阻隨此心迹融譚諧屢
參伍杖屨時從容巖下酌秋泉溪上行春風竒文辨魚
魯古學窺鴻濛玄同執尤契妙中值箭鋒從今不厭數
曠代或一逢願言各自珍慎勿攖樊籠會同拾瑶草更
約摩金銅賦詩俟來者物色傳畫工
題金翁牧牛歌後
我幼在田間頗識牧牛趣寒蓑煙雨林短笛斜陽路十
年䧟世網自悔一念悞歸來丘壑中幸不失吾素平生
愛顔闔寗戚非所慕古今樂此事僂指自有數阿翁老
無營尺箠了朝暮絶勝介葛盧未鳴意已悟長謠遠屬
我真實見情愫勿遣兒軰覺千載有知遇
鄰翁王道人送武夷圖
客從建安歸遺我武夷圖開圖掛素壁風煙生座隅竒
峯三十六拔起凌天衢一水從中來九折何縈紆想見
岩壑間縹緲藏仙都荒哉武與夷遼遼不可呼尚聞雲
谷仙舊跡未深蕪櫂歌留絶唱遺書鎮精廬高操誰能
攀幽致或可摹三年規一遊神往形尤拘便須理行纏
勿遣歲月徂山靈有夙契清風為前驅
今日行我圃(辛丑)
今日行我圃欣然會吾心町畦分燥濕種蒔論淺深柔
脆置其陽堅實值其隂瓜芋既蓊蓊桑麻亦森森晚菘
與早韭鬱然起如林雖無五畆勝寸寸皆黃金學圃聖
所鄙勢塗力難任不辭鋤銍勞且免蒿艾侵君看門前
客此樂無由尋
夜中不成寐
夜中不成寐披衣步前庭榮榮無塵雜四面敞且平俯
聽衆竅靜仰視疎星明𦕈然寓其間一粟浮大瀛滔滔
滙衆濁涓流若為清矧今六八年華髮日夜生平生信
古學及此將何成妄動多險阻深居來譏評和同豈不
願矯揉非其情世眼自醜好千載有重輕所志不可移
坐待鄰雞鳴
有酒相與飲
有酒相與飲無酒但啜茶人情貴真實豈在崇浮夸高
人賞我趣謂□幅無華世士乃不然傳食謗且誇更欲
論施報終身置齒牙乾餱或速愆口體亦可嗟清風郭
與茅千古無以加去去欲語誰挈瓶灌吾瓜
六月三日赴周南翁之招時芳洲留梅山堂述行
實僕與觀焉臨别以高山流水四字分韻約仲退
同賦瑞得山字
人事恒有數一聚百阻難朅來集斯堂主客俱蕭閒明
公圖不朽盤礴筆墨間諏求逮耆耄采錄及蒯菅論述
本至公不待潤與刪居然是傳信可但起澆頑古今文
章家我粗窺一斑兹事未易言千載有相關周旋得所
願欣快㤀幽孱炎塵屏四野清風洗沈瘝佳興殊未極
延緣念當還呼童夙嚴駕東明映青山
辛丑九月十二與芳洲留宿雅山堂歲且周矣芳
洲再往賦古詩十二韻奉寄壬寅九月十一日也
山林或塵土城郭無市譁境勝固繇人況是詩書家小
齋貯虛明景物亦可嘉怪石卧屭贔修藤綰龍蛇清泉
纖纖草小樹疎疎花主人古衣冠宴坐勝紛華羣從儼
連璧學子鏗衡牙喜我味稍同下榻煑秋茶道充韻更
長身退心自遐豈惟擅清致當在勒與差别來入夢頻
急景令人嗟寄詩寫幽懷勿與世俗誇
送余晉仲游廬山(甲宸)
登山信有道游山誠好竒胸中無丘壑歴覽將何為廬
君倚天立秀甲東南垂非有千里遥滙澤同津涯平生
幾入夢未往神先馳玄煙鎖青牛鹿場草離離竹林隠
雲表真漢不可窺子行勿浪漫尋訪宜舒遲靈扄憑誰
啓絶學從誰師老我世味淡愛山心不移床頭赤藤杖
時作龍吟悲為我謝廬君行當赴幽期
次韻仲退見貽一首
先慮所不到事乃謬不然兩失竟相當富貴與神仙真
意寓採菊苦心懷食蓮古來賢達人何適而非天惟君
淡世味胸中著千年衆濁紛其前每以至理湔憐我根
器鈍未試麻姑鞭時時出匕劑欲俾沈疴痊歲晩有深
期逝川無西還何事更留衣必待夜半傳
饒娥祠(戊申)
三極勢雖異一理實貫通人極苟不立天地亦將窮饒
娥小家子至老根彛衷精誠裂金石冥感驅魚龍予幼
讀柳碑凄其仰英風兹焉訪遺蹟山椒峙靈宫灘石既
嵯峨古木亦巃嵸乃知一念烈天地同其功天地不可
盡此念曷有終再拜下山去日射春江紅
九月四日偕弟可玉外甥張敏修吾孫棟游西山
訪古追懷甲戌舊游感嘆不已紀事五十韻(丁已)
秋日清且厲發興山西游步出錢塘門纍纍但荒丘繁
華歘消歇王氣竟誰收寂寞石函橋小水清淺流秦皇
纜舡處螺髻現佛頭雖非凌雲像雄偉亦罕儔開示一
指禪觀者領悟不作禮三皈依將行復綢繆浮屠踞山
巔何年困鬱攸返步遵大路叢薄新篁抽前有佛足泉
一竇清瀏瀏凄凉鄂王祠墓道鎖松楸可憐忠烈魂寄
此土一坏遺像儼中堂怒氣横雙眸誤國彼何人寸斬
不足酬迤邐訪玉泉泓澄湛靈湫老龍問神蹤金鱗自
夷猶白詩揭楣間三嘆歲月悠荆榛何王府(賈史二相府第)瓦
礫誰家樓當年歌舞地今縱羊與牛或為少僧廬或為
老圃耰徑趨九里松吳筆勁且遒(九里松三字吳說書)靈鷲號飛
來(飛來峯)荒幻不可諏直北抵靈隠殿宇壯岩陬高峯堪
遠眺欲上畏攙樓冷泉貯清寒(冷泉亭)古木扶盤樛瀹茗
鬒髮婦呼猿白頭嫂(呼猿洞)岩洞千佛相黃金餙琱鎪古
人留姓字興懷仰先猷但恨芳穢雜殘缺難盡收(彭汝礪范)
(峋王祖道林希六人為鐫佛者所壞今缺其二廖賈似道領客東元嚞俞明張濡黃公紹王庭子德生瑩中)
(姓名尚存)面南歴三竺氣象恰相侔山石劇犖确竹樹含清
幽蒼藤蔽白日略彴臨清溝小憩流觴亭飲泉雪入喉
上竺擅翠密嘯壑風颼飀修然白衣仙(上竺靈感觀音寺)坐閱
塵世浮寺有野處碑文章粲炳彪陸子亦有記日晚讀
不周匆匆回六橋勝處難窮搜三賢堂久蕪湖山跡空
留(賈似道宴集之所)玲瓏一片石屹立獨㤀憂遥睇孤山雲高
致希前修憶昔縱游賞冰盤羅珍羞畫舫載娉婷簫鼓
擁俳優回首煙塵飛四十又四秋朋儕愴丘首桑海驚
風漚山川無古今撫事增羈愁買船絶湖歸城市燈火
稠同行二三子小酌雜嘲謳詩成漸挂漏醉墨如蟠蚪
次韻江道可贈别古詩二首
我家白雲中幽興何蹁躚惟有十八公共結三生緣苓
珀誰能待風霜逼彫年忽聞笙鶴音㤀我食與眠
千金買鉛刀佩者增意氣豈知豐城匣雲深不知處道
逢張與雷握手笑相謂靈物寧終潛時來會飛去
九月廿一自虎林回同程曉崖游梅巖
弛擔息虚館釋屩解行纏一笑得妙士揖我謂我儇相
携履巉岩共訪梅花仙石門歘谺豁空洞别一天徐行
呼二豎秉炬導其前沿崖異草垂繞逕秋香妍行行漸
深入響答殊清圓下有苔磴峙上有孔穴穿深處窅如
穽曠處平如田或如人坐立或如獸蹲跧古石列怪狀
時聞滴幽泉向來開天牖坐看日月旋兒童撞嵌嵓如
鐘鼓咽咽領覽不能盡荒幻難言宣我從虎林來足蠒
歸心懸舉瓢挹危露塵肺聊用湔清寒不可留欲去還
延緣賦詩紀兹游絶筆憑誰鐫
次韻月灣見寄古詩一首(戊午)
白石煑不爛飢來意楚萍流落固應爾敢恨鬢星星鴻
飛一何高矯翮凌青冥下視蜩與鳩意趣自徑庭松間
乖舊約三霜五秋螢來章敦古誼吟諷慰漂零羡公筆
有口遇我眼終青殷勤為發藥非芝术參苓豈惟起衰
懦誠足制頽齡感激絃清商調古無誰聽
七言古風
戊寅雪中有感
五更窗白鳴早鴉北風獵獵號谽谺凍雲不開天雨雪
漫空作態紛横斜披衣起立儘蕭散睥睨神巧令人嗟
深山荒怪號狐兔古木蜿蜒蟠龍蛇空林野鶻棲又起
寒簷飢雀喧且呀斷橋古埭欲無路孤城叠鼓方停撾
老農嘻嘻慶豐樂羈旅瑣瑣愁荒遐酒壚羣聚澆毷操
市樓歌吹聞嘔啞縱觀山川絶塵土坐歎造物真空花
世間萬事蕉覆鹿回首二曜如奔車老仙騎鯨東海去
誰尚風雅排滛哇遺音妙寄不可續嗟我悵望迷天涯
蕭蕭竹屋白晝閴俗子不到山人家呼童屏置勿舉飲
石鼎且試曾坑茶
聞促織有感
苔花露重銅鋪濕深閨蠟盡紗籠碧嗷嗷四壁候蟲鳴
促人早織聲不停君不見宫中自置機與絡儘君有絲
難得著
城上謠(癸未)
北風吹沙湖水黃離離衰草覆女牆曼纓紫鬢馬上郎
腰間短劍明秋霜城西砧&KR3352;登登處夫君已戍交河去
角聲漸起鼓聲住亂鴉啼斷斜陽樹
三月十一夜仲退留宿山中即景賦詩次韻(己丑)
夫夫去尋桃李逕老我卧雲彌歲年遠志何妨作小草
破鏡且喜飛上天誦詩只今病自失抱琴一笑醉欲眠
山空月落天未曙幽夢耿耿聞啼鵑
余敬可示汪子明諸君大雪詩卷次韻(子明號雲松敬可號)
(臨湖道人)
當年聚星堂上雪醉翁一時盛賓客賦詩下令自作古
寸鐵不持渠戰白坡翁晩出繼風流號令尤嚴筆尤特
兩翁高蹈二百年對雪興懷足悲悅癡雲漠漠落未已
忍聽窮闍嗟困踣寒江短艇釣空濛孤城暮角傳嗚咽
獵徒原上肆鷹犬幽士坐窗唯一默豪門夜嚼不知旦
粧樓曉鏡驚明豁眼前種種総堪詩歐蘇故事成闊絶
劃聞雲君出新語字如瘦竹行欹仄臨湖道人口業在
宛然箎仲賡塤伯何如松下觀幻質仰天大笑累墮幘
吾家兒女況能貧海圖爭把波濤拆
壁侍者歸自廬山以詩問訊(乙未)
壁公挑雲廬山去自我不見今三年出家本是丈夫事
成佛不作文章禪西竺東震非道二心宗教意難言傳
何時尋我青陽巔分我一滴廬山泉
丙申元日(元真二年)
丙申正月初一日巢君野人拈秃筆塗窗作鴉憶少年
不知老醜光隂疾退藏未了桑蠶繭生涯僅似崖蜂蜜
小兒怪我不同塵進不能寸退盈尺豈知窮通自有命
我手可斷不書乞安道何事竟碎琴管寧何意至割席
五斗不換東籬菊千戸寧如江陵橘蚊虻甕盎互起滅
歡樂幾何長鬱鬱我從方外得天游始嘆世緣如沐漆
縱横妙用劍兩枝出入無方馬一隻老師雲邊親授記
許我虚空轟霹靂東風吹動老虬枝笑拂蒼髯雙眼碧
大德元年丁酉歲六月大雨前所未見父老云百
八十年無此水矣仲退賦長句紀事次韻
曾將太乙推主客不眠坐數蓮花滴今年春夏甲子雨
白髮無端為憂國乘舡入市䜟不虚平陸成江勢何斥
乃當六月初五夜天意冥冥難察識直疑女媧功未完
石破天穿地維折飛廉上助澎湃威馮夷不闢泉源脉
城中魚鱉混生人樓堞濔漫不計尺彭城當年二丈八
蘇公隄衛無遺蹟喜聞賢守力賑濟安得神人拔其塞
不然帝復陸渾怨特遣五龍施此溺
次景文聽松風韻
萬壑蒼烟深閉閣此客入山童放鶴天球琬琰一代珍
合止笙鏞九成樂胸懷正自小滄溟風骨端宜寘嵓壑
三年烏帽墊京塵至今夢裏喧車鐸渴來醉卧白雲根
飽聽松風中夜作空中起用一何竒聲外生聞本無著
閒情空自貞白癡雅罰何妨半山謔知君此興復不淺
安得松間相倚薄君山吟嘯早歸來蛟鱷縱横風水惡
(景文將有鄂渚之役)
夏五門外小池白蓮盛開有一莖雙花巋然出于
羣花之上賦長句志之(戊戌)
方塘風露清泠泠萬荷嶷立森高青羣花迎日各有態
一莖出水初亭亭雙苞並蒂發天巧雕飾盡去殊瞻聽
風標自是絶塵土道氣直欲凌青冥恍然兩仙來帝庭
翠雲綠霧浮輜&KR0008;飄飄羽服共蕭散隠隠水珮争瓏玲
同輿鄙笑岳及湛專城彷彿石與丁看花何啻日千轉
屬辭含意行且停涪翁食蓮寄深感如此妙質誰當銘
我歌此詩百其聆一洗千古脂粉腥(昔人賦並頭蓮多以婦人為比)
己亥二月仲退寄桃花雪倡和詩卷次韻
天公笑子成詩顛雕琢肝腎窮歲年桃自成蹊天何言
桃開雪落無&KR1126;妍我呼斗酒看花飲酒酣停杯為問天
正色蒼蒼以意對癡人說夢真可憐隂陽迭運有饒乏
化機妙幹存經權茫茫下土汩聲色九河翻倒不足湔
偶然相值等戲劇過眼變滅如飛煙炎天梅蘂發冷趣
冬月韲韭誇賓筵天時人事古如此水陸何必病車舡
萼華阿母在何許若事狡獪奚其仙莫將幻語駭聾俗
東風有恨應難傳還君此卷三歎息坐看綠色歸平田
(仲退用阿母事南翁和用萼綠華事故篇中及之)
題劉東仲所藏長江圖(丙辰)
誰將剡素尺有咫萬里屈盤歸筆底江天漠漠水雲寬
樓堞微茫煙樹裏岷山濫觴東入海自古興亾難盡紀
詩人莫作畫圖看中有英雄淚如洗
五言排律
餘干學錄徐君名桂蟾號月齋龍游人善文詞善
談方外之學春晩來山中談七日乃别今重到玄
妙寄樂府一闋賦此為别(丁酉)
博雅南州士風流小隠仙横經越水夢會弁鵲湖緣蕩
蕩乾坤理明明日月懸鈎深發竒藴觀象洞真詮不謂
宗盟合能令古道還肯來留七日遽别半朞年流水高
山趣陽春白雪篇朗吟驚玉立抱玩美珠連更憶彈馮
鋏兼懷訪戴舡續貂吾豈敢韞匵爾宜專老驥思騰櫪
潛鱗樂在淵邯鄲正炊黍黃石有遺編撫已懷難盡㤀
言意已傳會同速風馭去採華山蓮
馬君采刲羊置酒作九日之會少長咸集主勸賓
酬飲酒樂甚明日成小詩寄君采(已亥)
節序催成歲朋曹阻異方幽懷興獨感舉俗愛重陽有
美珠灣客能勤秋月章華堂開晚集勝友侑清觴饌設
羊肪白杯持菊蘂黃髹盤行棗栗甆玉進韲粻擊缶歌
呼雜飛觥賞罰忙羣豪矜爪利二老鬭身強且用酒為
日何妨鬢欲霜風松薦琴石水竹煉丹房境勝身宜適
心閒味自長明年應更徤此會未渠央
芳洲先生挽詞(已酉大德三年)
宇宙靈光在山川爽氣銷天公奪此老人望絶今朝蚤
歲收名第華章爛慶霄晚成端有待穎出一何超風浪
鰲山動煙塵翠水遥退藏工用拙小試略舒翹講學重
師席咨謀贊使軺竒書萃鐘鼎雅道播咸韶匵美誰能
賈知音不恨焦瓜園秋寂寞梅逕雪蕭條丘壑情深重
功名意自消春暉娛寢膳夜雨樂朋僚老走違時好深
心託久要共期采杜若幾度寄蘭苕每疾浮文陋還驚
末俗澆頽波回渺渺古韻振寥寥舊夢南柯蟻英魂東
海潮凄凉留筆塜零落付詩瓢戲墨人爭購遺編手自
標神交惟宋玉哀意寓三招
賦
後聽雨賦
余疾病呻吟仲退寄聽雨賦讀之凄然後十日雨
卧空齋賦後聽雨一首
昔予聽雨于舊隠兮泠泠如落澗之泉及聽泉于山中
兮凄然懷聽雨之年蓋聲乃無情之物而聽者或為之
心動而志遷爰賦詩以自廣貴神情之超然曰蠡灣之
高隠以文事而相先偶夢回于寥廓發興寄于毫端洗
根塵之執著妙音節之回旋因斯文而有感論往古之
諸賢昉蘇州對床之兩語激彭城中宵之苦言蓋當時
實境適然之遇以及夫平生友愛之天悵二老終其身
而不遇至今讀者撫卷而三嘆何莆田之老艾獨高出
以無前永空山之破寺恣生柴之熾燃凜固窮之竒節
會道妙於天全藐俗子其何知悲微意之誰傳君倡之
而我和曠千古兮絶絃
種竹賦
我愛空山誅茅結屋木欣欣以爭榮水泠泠而環渌雖
衆卉之足娛何可一日而無竹闢庭前之隙地薙榛蕪之
繁蓼後上絃之五日當大火之昏煜值此君之方醉徙
淇園之名族鋤銍告具奴人協斸費一日之經營森半
畆之寒綠清風逼人勁節駭目中虛外直非草非木堅
歲寒之深盟呈瑯玕而披腹晉有賢而曰七唐有逸而
稱六皆不足以知君祗嗜酒以相瀆何渭川之肇封儕
荻桑而增恧遽數之而莫終藐俗子之碌碌鞭豐隆而
起蟄屯蒼雲于一谷窮天地亘古今足與君伍者首陽
二子擁清貞而立于獨者也
種菊賦
我居空山茅數椽兮門無行跡草芊芊兮呼童薅薙地
平寬兮言藝甘菊共歲寒兮穉華茁茁蕃且鮮兮枝莖
暢茂本益堅兮含章可貞無雕殘兮凡花雜卉難比肩
兮伊昔湘纍為之先兮夕英錯落供其餐兮東籬交致
世所捐兮字曰霜傑何卓然兮千古知音惟二賢兮一
醒一醉志莫遷兮焚香讀騷終其篇兮和以陶詩欲絶
絃兮愛之貴之意則專兮春蒔其苗發芳妍兮夏溉其
根不燥乾兮秋掇其華滌煩悁兮吾方抱甕渠渠以會
二賢之天兮豈徒飲水自樂僥覬南陽西河之長年也耶
附徐孜仰山遺稿
聞八禽言(壬辰途中作)
提壺蘆沽美酒杏花村落今何有自從兵火亂離來店
廢罏荒碎罍缶青帘無復風悠揚聽爾聲聲空斷腸農
家種秔不種秫秋成要辦官家粮
泥滑滑朝復昏雨潺潺難出門山居無人來徑路漸蕪
没征夫萬里重行行白日九天呼不出
布榖布榖東風林木農家三月尚夫徭萬頃未耕春草
綠榖未浸農未歸門前巳聽催軍儲
繅絲繅絲聲聲空自聞無蠶無桑亦無柘幾載蠶婦閒
青春大桑大柘供寨木小桑小柘撨為薪鳴呼有聲聲
勸誰不如緘口深山深
快掘快掘五更殘月江北江南哭聲未歇今日居人明
朝鬼客不死刀兵則死疫苦更苦愁更愁戰場幾處平
沙上如山白骨無人收
不如歸不如歸春風二三月啼聲聲勸誰軍中幾處提
戈客父在江南子江北團欒骨肉正何如馬勒聞聲思
無極
早栽早禾炎夏又到春已過農家日日當夫役廩乏倉
虛何處積吁嗟禽鳥尚知時要趁秋成遲不得
大大水聲復聲瀟瀟雨不肯晴洪流巨浪漲天地黑氣
晝蝕金烏精家家屋漏床上濕苔昏古礎流泉汁安得
萬里盪紅光夜上天門賓日出
雙燕飛詞(是時村屋烈為灰燼感春燕巢林作此詞)
雙燕飛雙燕飛二月春風來八月秋風歸人間茅茨與
華屋年年任爾相棲依主人恩多重如此汝亦年年不
㤀主何期一旦遭亂離兵火村村廢庭宇營巢梁棟皆
成空主人無家汝亦同舊時呢喃好堂戸滿地芳草烟
濛濛雙燕飛雙燕飛語若悲語莫悲主人倘亦得居泊
汝再啣泥來柴扉
寓興(甲午五月厄途中作)
指繁食衆苦在陳兀坐無言眼相對誰家有粟其肯輸
誰家有金其肯貸怪彼不耕食有餘不蠶而衣縱其愛
君子道窮厄此時寂坐山中誰盼睞何如亂世一身輕
甘向山中採薇菜介然有守俗不移所謂固窮在我輩
佃家圭撮訪秋收兒女啼饑那忍奈呼童相與急取回
途憂軍旅尋舟載漁翁少室索價高十千載得四布袋
欣然泊岸日啣山忽爾風雲生晝晦山庵尚遠苦無人
僕愁索去心生悖嗟我自負任重難撲摗山溪行復退
也須弩力徐徐行汗雨如流生感慨當年父母過愛憐
今日無能徒後悔夜深到家氣力微坐久方能言大槩
不堪雙足筋骨疼皮破兩肩痛連背兒曹悟此當自警
讀書還可學耕耒辛苦不怨望太平官清蘇民樂昭代
方今天子聖明君雨順風調歸鼎鼐今年莫似去年乾
夜雨田疇又滂沛
偶成(乙未流困疾中作)
社日病作不飲酒轉眼半月清明來可憐我疾猶未愈
何時許我啣酒杯去年三月苦逃竄忍饑白晝眠山隈
逼暮回歸息焦土老幼號泣相驚猜夜半炊飯食不飽
擕家清曉登崔嵬一月之内凡幾遷父兮棄背成土堆
號天躃踊無復見使我心膂痛欲摧東逃西遁不可居
山庵寂寞歲晚回一年無復看松楸處處高塚皆蒿萊
有酒不澆墳上土何由蝴蝶飛紙灰世殊時異猶未已
何時拜掃羅樽罍不堪抱疾久不愈撫掌長嘆良可哀
旦夕苦我眠不得片雲頭黑雨相催伏枕忍痛成長歌
力疾起讀仍徘徊一天風雨來何時使我眼底清塵埃
山中筍蕨還可採山中有穤篘新醅何時得遂勿藥喜
舉杯笑飲愁顔開
旅中苦病(二首)
四年逃難嘆奔波五十頭顱柰老何我任清貧愁自少
信知逆旅疾偏多昌黎文可驅窮鬼工部詩堪逐病魔
何日歸與三逕在結廬容膝盼庭柯
年年薄命怨東風不獨愁中又病中修藥無方堪去疾
問姑有酒可治聾枌榆禱社家家少桃李春風處處同
世異時殊嗟往事一天風雨吐晴虹
自遣
天地無情苦亂離余生重嘆不遭時人爭求富從渠好
我喜安貧祗自知竹簟夜寒冰沁骨布衣風透粟生肌
固窮自守吾儕事雪裏蒼松不改姿
仲春苦雪
旅邸寥寥鬢易華東風吹雪妬貧家堆成塵世人間玉
落盡瓊林天上花愁況每因詩興减寒威偏向客情加
那堪雪後還飛雨何日開晴騐晩霞
五有吟(丙申寓浮梁潘村作有序)
先生不知何許人性好學喜為文經史相傳莫不
廣覽直而無驕謙而無謟嘗以孝友為世所推重
以文行為孝友者所賓禮與人交輒退謙授生徒
有博約誠好德樂道者也其年彌高其志彌篤值
時異事殊室為灰燼田為草萊不免流離顛沛而
道不行困泥陳轍無所不至横遭摽掠行李蕭然
其幸免而僅存者五因潛其姓名自號五有先生
自歌自咏遂積為五有吟聊以堅其固窮之志云
耳
先生家有一張琴絃歌曾鼓緇惟林遠來漁火拏舟聽
悠悠千載傳至今風急天高窮猿嘯月明海底蒼龍吟
浮雲飛絮不到處高山流水聲難尋吁嗟子期今已矣
絃間指下空留心惟有淵明得真趣無絃曾不求知音
先生家有三尺劒風胡歐冶精煆煉自是次山金鐵英
鑄出鋒芒光掣電夜夜紫氣横斗牛剛亦不吐柔不嚥
彈鋏可簇天下車伐敵可息天下戰云胡韜晦入匣中
不為蒼生救時變慎勿見水化為龍起舞有德待天眷
先生家有千年鏡光瑩隠隠中盤龍萬里晴天懸皎月
一團秋水生芙蓉頻看勲業頻拂拭門闔不遣塵埃蒙
孤光一發見肝膽區區豈獨能照容更解鑒今復鑒古
&KR1126;妍邪正填心胸興亡治亂道不得何時進入蓬萊宫
先生家有千丈松昂霄聳壑如蒼龍盤根入地幾千尺
偃蹇蔽日常重重四時不改青青色笑傲霜雪排嚴冬
勁節自守君子操虛名寧受大夫封絲苓不為世所採
棟梁當為時所崇剪伐豈是大早計大材瓠落難為容
先生家有一頃田洞洞屬屬承世傳不憂水旱不種榖
東阡西陌常豐熟以筆為耒以舌耕長年何勞耕牛犢
由來經訓是菑畬插架何啻三萬軸取之無禁用無竭
個中自有千鍾粟時乎時乎何異然頓使廣文憂不足
次答潘幼思(癸卯)
有意輕過意匪輕詩來小字粲華星光隂冉冉春過半
物化欣欣木向榮萬事惱成雙鬢雪五車讀遍十年燈
主人偶出歸來晩稚子驚喧問姓名
避地曉行叠前韻
征衫寒淺柳風輕淡月濛朧帶曉星綠色峯巒看彷彿
暗香花草想敷榮委蛇小逕微分路明滅誰家尚有燈
苦甚早行逃難客馬蹄無復問功名
從軍怨(僕黃狗兒因亂從軍歸里身故時勾緝軍戸甚嚴鄉里指名追以從戍幼子士實頂)
(替故作是詩)
天星動盪東方白人語喧喧沸鄰壁男子從軍妾亦行
急急官期遲不得妾身本是田家妻何曾道路行東西
一朝不忍棄鄉井足未出戸先悽悽小郎牽衣大郎泣
鄰舍送行相聚立翻思骨肉團欒時情好那知有今日
蒼天為慘雲為愁公姑大哭不可留生兒納婦望身後
百年骨朽知誰收庭前花發年年枝此身此去無歸時
苦最苦兮悲最悲從軍千里遠别離
送人從軍(時幼子從汪帥移戍新安不曰送子而曰送人情見乎辭矣)
菊花開後早梅前記别城頭各惘然夜盡羣鴉聲戒曉
路難五嶺翠摩天忘懷軍旅從移戍奮志人生在少年
只恐白雲親舍遠時將安問與郵傳
上寄汪鎮撫
祖武孫謀再顯揚六州功烈舊封疆天晴日映旌旗暖
地闊風摶鼓角長處處盡安新舍宇村村重理舊池塘
書生紙帳梅花月也得山林久保藏
别後音書久曠然亂離重得話蟬聯暗驚白髮三千尺
空負青燈四十年馬上貴人多印綬山中寒士獨田園
青山村外黃茅店還記論心十載前
命子歸鄉(有序)
余鄱陽鵲湖里之故家也生不逢辰遭罹多難流
離而失鄉井者積有年矣丙午夏秋蒙有司著落
田土自實遣仲子禮擕家先往理其荒瘠以承先
緒且謀誅茅以蔽風雨而歸老焉臨行賦詩而别
云
扁舟載月下滄浪收拾清風滿布囊醉眼獨嫌天地窄
歸心猶恨道塗長斯文老我狼憂狽苛政驅人虎逼羊
子去我留情罔極倚門終日淚相望
次答齊善令(時遣子歸齊賦詩志喜次韻謝之)
故人住隔一山高詩酒嘗懷意氣豪舉世久知才不器
良材未展筆如刀生來浪跡類萍梗老去編氓入部曹
萬里供輸窮地力樂天知命莫辭勞
秋夜客中(是時雖遣子歸鄉而身尚留異地)
策策西風透碧紗秋香吹動月中花萬山不隔歸鄉夢
昨夜依稀似到家
夜坐思歸尚異鄉夢回酒醒到殘釭秋風不管人憔悴
落葉瀟瀟打客窗
歸途會故人
亂後重逢喜可知丹心難改髩毛絲相親槃水秋風日
細話錢塘夜雨時獻策君猶期上國種葩吾已滿東籬
平生曾有青雲志回首難為薄務移
咏竹(時歸過蘆溪乃尋九世祖萬平公所居造磚建州之妙果浮屠遺址忽覩修竹森森作此)
(刻竹上)
九世田園三百春世間人物幾更新青青惟有此君在
不减容顔見主人
過太陽埠(時吳王即位三年)
偶過太陽埠數家溪岸邊橋通沽酒市人聚賣魚舡布
米夷相易軍民雜不喧番江好風景漸似太平年
歸宿嶠陽
嶠陽村裏慶元宵燈火人家不寂寥好是風流二三子
一壺清飲罷吹簫
題友人秋試闈手卷(時始抵家)
拂塵知景憶當年多士明經望貢元野渡横舟知有待
主人送客歎無言悠悠别思還堪想耿耿文章孰不憐
吾道難磨時事異亂離得有畫圖傳
沙頭未肯别匆匆多少綢繆不語中時景自非今日事
交遊得見古人風已將雁塔名傳世更自獅山翠倚空
此主此賓須此畫好將題句遍江東
述意
亂後蕭條筆硯荒十年經歴幾風霜尚思霄漢高攀桂
且向田園漫種桑萬古斯文難冺滅一時世態自炎凉
塵沙浩浩迷天地忍見彛倫失紀綱
鄱陽五家集卷八
