小山類稿卷一
明張岳撰
奏議一
行人司稿
請令大臣侍疾疏(毅皇帝寢疾豹房逆彬輩握重兵在侍兩宫不得聞問中)
(外危疑謹上此疏)
行人司行人臣張岳謹奏為據禮陳誠乞賜采納事臣
謹按古禮臣之事君如子之事父故君有疾飲藥臣先
嘗之親有疾飲藥子先嘗之至扵侍膳問安朝夕在側
一如人子之節蓋君臣一體義理當然亦所以鎮定危
疑預備非常其所關繫甚為不小也近日聖躬偶感風
寒暫免朝參數日陛下稟氣完厚宣節得宜偶爾感冒
豈足過慮如臣所言則以為自古臣子愛君體國之誠
及國家防微杜漸之道自不當不如此爾今自免朝之
後羣臣不聞親候玉色嘗奉藥膳止扵闕門備禮一疏
恭問起居揆諸人子事親之義臣愚深有未安也伏望
陛下仰思宗社重計俯念臣子至情每日許内閣大臣
一員府部院寺大臣各一員經筵科道官各一員朝夕
詣寢所候問凡諸藥餌令其先嘗然後進御及是日内
侍左右何人太醫何官製何藥依何方該日官備細開
寫揭帖送内閣收照至聖躬平復視朝仍以逐日開過
揭帖具本奏聞陛下起居之詳既得漸聞扵外人情自
無疑慮且由中及外關節脉絡通透明白了無瑕疵亦
可以備意外不測之變臣深思人情禮法參酌古今事
勢必如此然後可安自古豈有人主寢疾不與大臣相
接獨與内侍數人共之而可以迓和平之福者哉伏惟
陛下不以臣言為妄特賜施行則宗社幸甚為此具本
親齎謹具奏聞
諫南巡疏
奏為乞留聖駕事臣竊惟璣衡旋運而北辰常居其所
溟渤靜深而衆水必朝其宗是以在昔聖王範圍天地
而一念不踰時經緯萬方而半武不出戶凡以此耳肆
我祖宗稽古為治每歲惟南郊一行實近在京畿之内
雖間值邊郵之警亦不過命將而征誠知朝廷乃四方
之極而大君實萬物之宗也用臻太平至百五十餘載
仰惟陛下當鼎盛之年撫盈成之運稽古由章已逾一
紀頃以西北少靖親御六飛迅掃妖氛間關半載維時
小大臣工愧無即時諫止之力幸而奏凱南旋臣等竊
謂自今伊始當享伴奐之休而無復省方之舉矣夫何
西征之役方已南巡之命又下臣等驚悸罔知攸措竊
以巡狩之典雖古帝王之制然古之制有不可行扵今
猶今之制有不可行扵古也蓋古之封建各君其國各
子其民而慶讓之典勢難已扵巡狩今之郡縣屬扵藩
臬統扵撫按而政令之行又皆出扵朝廷是不必泥古
之迹自足以成今日之治也矧先王之巡狩省耕省歛
有及民之實惠一游一豫非無事之空行陛下之為是
舉也將為省耕乎省歛乎切慮道途推輓之勞皆出於
民力有司供億之費皆出扵民財祇恐未有以補之先
有以傷之未有以助之先有以害之何必侈巡狩之名
而為是紛紛者乎臣等謹以此行之甚不可者為陛下
一一陳之人情莫不惡勞而欲逸也櫛風沐雨孰與扵
龍樓鷄帳之嚴涉水登山孰與於桂掖椒房之邃乃舍
其逸而從其勞是其不可者一也裏河一帶漕舟之往
來必由而國用之盈縮繫之今兹南巡舳艫蔽江雖聖
諭昭彰使通往來而一溝之水勢難兩便是其不可者
二也近聞淮安等處荒澇異常父食其子母食其女此
在今日正宜寒心奈何滿目瘡痍未獲少痊而鑾輿又
幸其地臣恐遭霜之葉不可復風大憊之民豈宜再汗
是其不可者三也且龍舟所經必渡淮北泝江南而黃
河天險聞者心驚長江天塹見者毛悚陛下以不貲之
軀而甘蹈不測之險是其不可者四也夫一日二日萬
幾叢委今匹馬遥遥駕言行邁將來國家之重務何由
面陳其可否而内批之裁請往復動經乎歲月廢時失
事莫此為甚是其不可者五也况天下大器也置諸安
處則安置諸危處則危是以止則深宫閉門動則出警
入蹕鄭重如此而意外之患時或有之今也白龍魚服
肆無戒備則豫且之變臣有不忍言者矣是其不可者
六也臣聞之天子者天地之子也天子弗克肖乎天地
則必出災異以譴告之不脩德以回其怒行且亡之矣
今也凶荒相仍盜賊充斥地震扵下龍鬭扵上其所以
儆戒陛下者至矣陛下及今正宜如成湯之六事自責
武丁之恭默思道奈何恬不自省方事逸遊臣恐亡予
之天不忍言也是其不可者七也古之人君雖甚不得
已如會盟之舉親征之行亦必有太子親王以監國然
皆非盛世之事今前星未耀儲位尚虛衆建諸王各就
藩府大本未定俯無以聯屬乎人心匕鬯乏主仰無以
祀事乎宗廟是其不可者八也夫憂勤惕厲固古帝王
之所不廢者文王不敢盤扵遊畋尚書誦之隠公觀魚
于棠春秋譏之盖始扵憂勤者終扵逸樂始扵逸樂者
終扵敗亡陛下修德講學親賢遠奸昧爽臨朝日昃忘
食猶恐憂勤不逮古人而貽付託不效之憂也况又以
逸樂促之哉是其不可者九也夫帝王舉動當順乎天
意觀天意者驗之人心而已是舉也孤卿論列不已史
臣繼之部寺諸屬又繼之雖以臣等疎逖之微亦極知
其不可也陛下何苦違衆志以拂天意乎是其不可者
十也臣等備員下士濫厠清班荷天地造就之恩捐軀
莫報撫江河廣大之迹銜石無由雖嘗耿耿有懷恒以
出位中止兹復默默無語誠恐噬臍莫及是以忘位卑
之戒冒越職之罪昧死言之伏望皇上廣包荒之量奮
獨斷之剛不聽左右從諛之言俯從孤卿羣臣之請急
收成命寢此南行使朝野臣民樂英主無難扵改過而
垂之後世知聖德不果扵遂非臣等不勝隕越待罪之
至
再任行人司稿(辛已自謫所召還原職陞俸一級)
乞恩褒恤故大理寺丞黃鞏疏
行人司行人臣張岳謹奏為懇恩褒恤忠直以勵臣節
事臣聞自古帝王之治天下其規為條目巳燦然明備
矣至扵士氣風俗所繫尤必激勵而振作之蓋斯二者
固國脉之所賴以存也使士氣不振風俗日媮雖有規
為條目亦將何補哉竊見正德十四年間逆彬弄權導
引巡幸氣焰薰天犯之者糜兵部郎中黃鞏與員外郎
陸震慨然首疏其奸遂得竒禍震死於箠杖鞏幾死不
死除名歸田里逮聖明御極天日廓清震蒙贈太常少
卿予祭廕子鞏自除名亟起為南京大理寺右寺丞陛
下扵士氣風俗所繫可謂能盡激勵之術矣而鞏命數
多竒到任未及一年今年八月齎捧萬壽表文來京得
疾不起中外聞之失色相弔臣與鞏相處頗密知鞏最
深鞏趨向甚高學術甚正有定心養性之功故氣節剛
勁而不傷扵激有格物窮理之學故論議持正而不詭
扵時加以清修之苦才具之優當陛下更化圖治之初
使天假鞏年以盡展其志焉則所以效忠於他日者豈
但此一節之可稱哉然則鞏之死非止一身之不幸也
陛下於鞏之生既亟起而錄用之則聞鞏之死必為震
悼歎息臣愚有以仰窺聖心自不容已矣國家之待臣
下如贈官賜謚祭葬等項皆視品秩高下至扵德學氣
節為衆所推者皆官資未及而褒賜之典亦所不廢伏
望聖恩命所司討論舊典及採天下公論贈鞏一官予
祭一壇或令有司為造墳安葬不惟死者有知自當結
草銜環扵地下其士氣風俗所補尤不淺者何則鞏起
用人注望之鞏死人憐惜之忽聞朝廷有此殊典皆謂
陛下扵德學氣節之士真能崇重如此凡在臣工孰不
自奮耶伏惟聖明留意士風幸甚為此具本親齎謹具
奏聞
廉州府稿
論征安南疏
廣東等處承宣布政使司廉州府知府臣張岳謹奏為
大慶事臣伏覩皇子誕生渙頒詔命華夷内外莫不覃
敷惟安南以久不入貢詔使臨遣為之停止下外廷集
議咸謂罪當討毋赦陛下寬仁惻怛兼愛華夷不忍遽
動甲兵特詔使者馳入其國究問緣由本年三月初一
日使者已至梧州府迤邐由南寧府前去臣待罪邊疆
不能宣達朝廷威德使雕題君長慕義向方奔效職貢
至扵上軫聖慮萬里遣使死有餘罪臣竊聞安南自正
德十一年内國王黎賙為逆臣陳暠與其子陳昪所弑
國人立賙弟黎譓主國事以兵逐陳暠父子奔據其國
諒山府黎譓立七年又為權臣莫登庸所逼出居其國
升華府登庸立譓幼弟黎懬相之既又弑懬而自立國
内分裂日尋干戈無暇請貢此皆往歲傳聞及其國諒
山長慶等府牒報之言其間曲折及近日事情雖不能
詳知然其久爽貢期大抵由此非真負封豕之勢敢扵
阻兵拒險以抗上國之命而不貢者也自古外裔惟内
擾則誅逆命則誅若其國不能通貢似不足以勞弊中
國今用兵之聲先已傳布使者行勘未復誠恐生事樂
禍之臣不能仰窺陛下所以遣使行勘之本意迎合附
會謀動兵戈臣不暇遠引請以目前義理事勢反覆詰
之夫欲興兵必以黎氏為辭為之討其亂賊也為夷狄
勞師萬里之外討其賊而定之位非中國長策其不可
一也不定黎氏而因以取之是乘人危難而利其所有
五霸稍知義者不屑為也而謂聖明為之乎其不可二
也萬一勝不可必夷人操長技毒弩乘高截險以邀我
師如古人所謂廝輿之卒一有不備而歸者此扵禍敗
孰當之乎其不可三也今兩廣困弊猺獞狑款所在屯
結官軍僅足備守所恃以調發者狼兵然諸州土官及
湖廣句刀手連年疲扵征調内懷讐怨若復驅以遠征
深入數千里之險進有難必之敵退無旋反之期狼顧
兩端莫堅鬭志南方暑濕易生疾疫萬一師老財匱猺
獞狑款乘虛而起安南事未可必兩廣破敗可以立視
其不可四也近日為大工役府州縣但係官無碍及軍
需吏農等項銀兩盡起發赴部梧州軍餉亦因鹽法壅
滯課額虧損每年敷給諸軍剰積無多兵興十萬日費
千金永樂中用八十萬人入交今就折半言之亦當有
四十萬人屯食兩廣飛芻輓粟約以二石致一石何處
措備其不可五也天下承平久矣人不知兵兵不習戰
將帥皆膏粱子弟少經行陣而縉紳之喜譚兵者類皆
趙括房琯之流平居為大言爾蓋深扵兵者必不譚兵
其掇拾古人糟粕以譚者多妄也欲舉大事而使膏粱
主兵躁妄之士得成其謀不待兩兵相交而不勝之機
先見矣其不可六也此六不可者臣特粗舉其端爾至
扵天下大勢其財用盈虚兵馬強弱民情休戚蓋有非
臣職事所及而不敢究言者臣愚以為安南縦有可誅
之罪猶當重為民命愛惜審酌輕重扵當用兵之中求
所可不必用者以全民生以養元氣今其久不入貢之
情只是如此以義理事勢反覆推之用兵一事臣愚切
以為不可伏惟陛下聖學精深洞見千古制作盛備遠
暨殊俗舞干羽以格苗修文德而來遠稍遲俄頃理宜響
應况皇子誕生神人懽悅大慶之恩將使天下含生之
類無不得所若軍旅一興必有無辜之民殞扵鋒鏑者
恐非陛下肆赦初心也去年十月六日皇子生是日近
畿地震數次聖德純熙天眷方隆安得有此異天之垂
戒其殆為開邊乎天下大器也安之甚難無故而動搖
之臣中夜以思不寒自慄伏望陛下上承上天仁愛之
心遠思皇祖不祥之訓待行勘使者復命乞下廷臣將
安南事勢反覆詳議如黎氏尚存力能入貢則許之入
貢如果内難未定則且申勑邊臣謹固疆埸禁戢奸宄
毋得妄生事端致有驚駭搖動人心待安南亂定應否
入貢另行奏請定奪此扵國家事體初未有損而生靈
得免扵兵革之禍所全活者多矣臣邊吏也遇此大征
義當擐甲執戈躬率先所部以死效命乃其職分顧不
度分量輕肆瞽言干撓廷議避事偷安罪當萬死然臣
非敢愛死也恐死而無益是以敢冒昧為陛下陳之伏
冀陛下哀矜曲垂裁察非特臣一身一郡之幸實天下
萬世之幸
粤藩稿
安南來降謝欽賞疏
廣東等處承宣布政使司左參政臣張岳謹奏為謝恩
事伏蒙聖恩以安南夷目莫登庸赴關投降臣待罪邊
方曾效微勞欽差中書舍人李傅齎賞臣銀二十兩紵
絲二表裏臣當即望闕叩頭謝恩祇受訖竊以四夷來
賓邊疆寧謐皆我皇上德威遠揚帥臣審猷宣力之所
致臣材非果毅事因人成寵賚所及榮以為媿惟有益
厲素節願竭微忠苟職業之所存匪險阻之敢避庶以
仰答恩光冀成後效不任拳拳感激之至為此具本專
差舍人親齎稱謝謹具奏聞
小山類稿卷一
