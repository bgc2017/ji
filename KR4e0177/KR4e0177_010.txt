小山類稿卷十
明張岳撰
書五(湖貴苖事)
與嚴介溪
差人自北回辱賜教翰備審台履多福曷勝感慰湖貴
戎務議之多年近日兵困財匱而事尚未得寧妥此臣
子所當竭力致命之秋祇患材力不足勝任豈敢妄分
内外勞逸以為前却承諭縷悉公至誠體國如此而某
不知奮勉異日將何以見門下初抵地方諸事方在經
理然其大概已具揭帖中此後裒集衆議酌量事機湏
有長遠規模不使乍服乍叛如前時以貽廟堂憂念此
不肖一念報國酬恩之本心但不知此心能自副否爾
諸事容經畫略有次第再請謹此奉布下忱
又
入夏漸熱伏惟台候動履多福某至此半年矣兩省苗
夷頗審情偽其聽撫者雖不敢保其終亦不以詐逆之
撫循安插此時俱静惟貴州之苗驕猾如故名雖聽撫
實欲懈我乘間出入為患愈甚故當决策以征之以紓
目前之急且省防守無窮之費事有勞而不容已者此
事是也失此時不為之處貴州附苗郡縣將蕩然矣其
用兵事宜一面區畫謹將大節目數條開列具奏數年
所以無成功者任事之人心力不一而土官與賊為奸
愚昧之見所以控告廟堂惟欲乞天語丁寧數言使之
有所悚懼法一令行則事易集伏惟陳謨之際少留神
慮則某與地方不勝幸甚
答湖廣巡按王思質
使至承翰教腆賜深感存念所論湖貴事情俱得肯綮
其中有不同者盖湖廣往年用兵雖未得利苗頗有所
折傷亦願休息而湖廣新舊戍兵多有萬二千人分布
防守每歲支費幾及五萬兵多食足又乘苗折傷之餘
故撫之易也然鄙意尚以為非可久之法貴州自用兵
五六年以來只有敗衂賊氣愈驕萬治齋去後彼中擾
患不已一方面官親往撫出六百餘人計口而給之糧
又以冠帶寵其渠魁所謂俯順者可謂至矣而糧不可
繼則又反以至今日挾撫以邀糧貴州去年罷兵議戍
兵萬餘後以糧不足減至五千近存者三千四百掣衿
肘見兼又乏糧無糧以供軍而况可以供賊乎若又添
兵防守數必多於湖廣計兩年之費足以用兵事勢至
此皆為有害而無利不得已擇其利多害小者為之猶
勝於玩愒不為也賊自去臘以來至今年四月初間出
劫四十餘次彼中俱隠諱不以相告只欲因循招撫挨
過日子畢竟難挨遂至攻打衙門刦擄印信勢必威之
以兵非區區姑息之術所能縻也數年來或撫或剿求
一日之安尚不可得苟得數載亦何嫌一時之名而不
任此只恐未能爾昨孫兼山道長過此持重分北之誨
所譚更詳切恨不及與執事一會也尚容請教
答貴州巡撫李三洲
前承教謂土官撫内官軍防外乃今日之要領誠然撫
苗之設正欲施此策其效竟如此固貴州事力單薄亦
由任事之人不能分公之憂以至于今日也不哭孩兒
誰不能抱任其哭任其止而因以為安今人見識大率
如此湖廣見有戍兵萬二千歲費四萬餘豈可久之道
但今方有事貴州未遽議及爾使貴州防費亦如湖廣
非但力不堪就能堪之亦坐而自困也初至此時力破
此間一種厭厭無氣之論而以知痛痒三家醒覺之近
覺稍稍振動將來集事或可望也土兵路程遠近亦要
緊查明即開入哨道書册以便剋期運道嚴督防護趁
此時水長挖運不大段費力爾
與翁東厓本兵
昨奏本人還領教翰知入都清吉甚慰仰思苗情諸事
俱蒙覆允所陳大概只言當用兵耳地方荼毒之狀尚
未悉言去冬以前且未暇及某正月至荆州即移書三
洲言此賊去年不得耕種今春乏食必出行劫宜急為
備自三洲以下皆以戢歛告至二月終始聞道路時有
劫掠恐其因某至而驚疑亟刊告示令地方撫諭又皆
以戢斂告其實不曾戢斂特彼中相蒙日久苗出不能
禦既飽而去則幸以為安百姓告被刦不但不行且逄
怒也所以紀綱日壊生靈日困官司守候差占陞遷委
蛇而去莫肯為地方任事者此賊决湏征若復因循無
有了期竟亦不免勞費也及蚤圖之猶為省力今論者
無他只管曰難某以為當就難處猛著工夫國家有事
人人都欲揀其易者以為身圖儻更有難於此將以其
憂遺君父邪昔年海南用兵有數村當誅某謂失今不
誅必為後患時皆以某為太很今之叛即此數村又要
動兵十萬尚未肯行天下一種因循便身之論誤國家
寧有紀極議論相持初發本時原無所指不意乃今有
當此語者想都下必有所聞公亦可意會也委曲處之
看何如
與嚴介溪
近七月二十日差官陳經綸至伏領二月八日教旨捧
讀感激一隅之難累年弗决公以天下之心為心憂慮
深切某受此重托其敢不以公之心為心前者條具近
事上請已蒙允行竊聞外議尚有不盡同者盖未覩此
間生靈荼毒困苦之狀爾謹條自正月至六月數月之
内刦掠次數此皆從前有司蔽而上官不盡知或知之
付於無奈何而止者銅仁思南石阡之境數年以來村
落蕭條目下不但銅平一處各處苗賊相挻而起雲貴
通衢甚於畏途使若稍可得已某何苦而必行所難誠
不忍其毒也大抵居官者有時而去日子可延捱故凡
言撫言處不過設好言以免目前爾豈知水火望救之
情一日甚於一年及此時而圖之尚能有所全活以後
恐受害愈深更難於收拾也某始入境料賊春間乏食
必出刦掠即行預防二月中又刻布告示招諭地方各
官惟務隠蔽嚴切追究乃得聞此梗概尚未盡也使某
復不言將誰言者是以不避煩瀆條具上聞伏冀炤察
與李三洲
聞得水西有出兵之意此酋若知利害必然湏出若果
不應命亦當有以處之林副使前日有文書詞說頗多
大率欲中止爾已以未可語之林石至銅平未有一字
相聞想規畫未定又聞雲南陳知府道公有欲撫之言
此賊近雖稍静只是倦而暫休劫質人口坐待取贖冬
春間食盡贖完勢必復出若果撫得妥帖目下可減坐
食之兵又絶他日之患某安敢不從哉望見教戍兵湏
林石料量擔當存減若干乃能酌處春間兵尚四千患
且如此然猶可諉曰官不得力也今有林石矣再看如
何
與李古冲少宰
麻陽銅平諸苗悍勁與兩廣不同幸其數不如兩廣之
多而四面皆流土衙門犬牙相入其為苗巢穴者亦不
如兩廣之遼曠也其所以蔓延至今者盖由上面議論
不一而下面人情觀望以為向背以前成敗歴歴可數
至今此意尤甚旁撓隂沮事體解散致賊愈驕土官愈
玩某一書生耳非藉廟堂之威令其安能行哉去冬决
會兵因人情乖忤又水西該兵三萬其土官死子幼無
人領兵酉陽平茶鎮溪三土官讎殺各招苗以為用逮
處此數事略有規矩則已逼歲暮春臨非其時矣剋期
决在初秋入秋用兵百事利便明春散兵招撫餘黨即
可安插耕種俾其得所前兩次不能收功亦由春夏深
入非其時也此事思之甚審恐遠方傳聞有不盡知者
如湖廣諸公憂念鄉井勿怪其然但深痼之病憚藥石
之攻畏難苟止要久藥石終不能免也病日益深費日
益大及今速為之猶可省力耳此其利害殊不難見儻
有語及者煩公微道此意也
與張龍湖閣老
湖苗未叛之先只有晃州便水一哨軍兵共一千四百
九十八名自用兵後逐漸增加防守至一十四哨某去
年到地方查各哨見在軍兵名數四月内據副使陶欽
䕫開報新舊哨兵共一萬三千七百七十五名每官軍
一名每月支行糧六斗打手一名每月支工食銀八錢
仍支行糧訪得打手猥冒者多而行糧工食增加太濫
亦非舊制乃委官查覈汰其老弱其行糧亦改從舊規
每月只行糧四斗五升工食六錢自二十七年五月初
十日起至二十八年終止據辰州府造報支過銀五萬
四千一百四十九兩米一萬一千八百七十二石二十
九年正月以後不與焉此皆當時三司會議題奉欽依
以為經久之計者但湖廣錢糧歲有常數今又加增此
項費用歲歲無已將何以給之湖貴之苗非有高山大
川為之界隔其田地犬牙相錯貴苗未靖湖苗未可恃
以為安苗既未安則兵未可撤而轉輸未已是湖廣無
時而不用兵也此但為不才官吏苟安目前因循以待
遷則可若為地方經久之計某愚昧决不誕謾以相欺
也故思以逸道而暫勞之若智力淺劣不能勝任則某
有罪焉爾其他利害屢嘗建白亦已具告記室伏冀照
覽
與徐少湖宗伯
差人回領教言且傳面諭委曲人情變態久知其必至
是亦付之無可奈何而盡其在我者以待之而已所以
累次未敢以苦情訴於公也都下議論或所見不同或
傳聞太甚譚者無心秀才氣習從來遇事便嚷不足怪
也最是南都有一樣議論純是私心騰書湖貴撫按諸
司煽惑沮撓至去冬愈甚不能得其心術之微但竊以
為譬之治病前醫不效後醫必為之審證易方理所必
然終不可為前醫諱失而待其自斃也當此時某何敢
言惟有勉盡職事以聽老天與公論耳某人大與為表
裏事事相左去年所以未敢進兵大率由此安土官病
故特其一事耳近某既去竹坡代之料檢兵事無一可
恃亦幸於去年之未進兵也大約此事固難然以當今
之全力治此數苗亦安可以難而委之又安知他日之
果易乎廟堂之議若盡出國事而中某失者敢不奉行
若出私心則古人有遭此事者范文正只為元昊一書
至欲殺之况區區么麽亦何所惜哉惟公為我籌之
與潘樸溪司徒
春間人回承教翰辱念及地方甚感事之易見而不忍
之心易動者莫甚於蠻夷寇賊毒害生靈而世間尚有
一種邪說䧟溺本心惑世誣民倡之者往往氣力足以
申其說幾何不至於率獸而食人邪公有志斯世者宜
其動念其他諸事大抵以此意推之世道或將有望乎
有二疏為缺乏錢糧援舊例以請不知經由貴部否望
公為覆行舊嘗怪淳熙大儒亦隨衆乞度牒此與度牒
何異計窮策短惟公其念之外惟及時保練不宣
與馬師山
此間事不謂之難特三省人情不一議論多異任事者
并所任之人觀望前却相持累年至於紀綱日壊盗賊
驕横民生可哀尚復恬然以掩覆為長策也其意念之
差乃上自柄臣其他可知也然其為說亦無他惟曰難
耳更有難者將如之何某入境即力與之辯怪怒怨謗
無所不至惟自信以待之今亦稍定矣秋間舉兵約年
終可畢事然亦盡其所當為者如此利鈍不敢預計也
恐兄為某憂此故一及之
答前吏部李鶉野
人至承教翰委曲諄至信所謂憂深而言切慮遠而說
詳者入楚以來譚苗事多矣未有能為是言者不肖開
豁多矣此數殘苗勞費疲弊六七年無如之何非苗難
也人自難之耳地方不甚廣人數不甚多羣聚出劫如
犬豕争食非有材勇計謀之可防而謂之難只言其竹
菁深密爾其言淺陋殊不足信而或有信其說者大抵
所見不同私意又從而激之不為生靈謀而為賊謀真
所謂衣冠之苗也昨初三日兵已入山聞賊遁入老山
立寨拒守山林之賊惟患散逸不患固守盖幸其保守
以待我又田酋叔姪皆斃師行無肘腋之慮永保無内
顧之憂一意深入求賊所在計不至疎脱也貴州安氏
兵亦至安萬銓親領志欲雪恥其兵數比征調外加多
氣勢甚可觀將來可望成功前年地方官浪奏湖廣聽
撫特為一時免責爾不刦湖廣而刦貴州非叛而何蜡
爾山下數村乘此時亦為斷决之大抵好逸惡勞人之
常情不肖行年六十衰病日侵豈不知養交隨時可以
取悦上下顧以職事所在義無所避區區此心惟上不
負君上下無靦顔於士民而已他所不暇顧也與執事
未相見承披肺腑相示不敢不盡其愚
與李古冲
十月中鎮遠錢主事行附短啓令舍弟轉逹恐錢携家
行遲此時尚未逹左右也某在此強支衰病苗事荷公
庇藉幸獲就緒諸軍以九月初三進山十三日兵方大
集而連旬隂雨山路濘滑至十月初方霽數日刊伐竹
木通路但賊之巢穴兵無不到盡得所窖粟米以補軍
食賊走入深險山巖倉卒不能有所賫諸軍四面圍蹙
初聚為二大寨後又并為一寨首惡并徒黨擒獲頗多
惟大渠龍許保者尚據險未下然食乏勢困走無所之
此渠類往年閩中所謂鄧茂七者破省溪印江石阡等
處為地方荼毒十餘年今幸就擒其餘十五為羣竄伏
山林間饑死者多因而捕之終歲裏可盡也惟湖廣續
奏數村素與貴苗相幇近又窩苗之附近者不乘勢誅
之必為後患逮貴州既平則抽各哨精兵出其不意只
有八九村不甚費力其餘悉皆撫納以剿為撫庶撫可
固爾方將進兵後所獲功題知本已寫就是日得龍許
保報又俟查明湏遲數日故此揭尚未及也容後續報
答楊僉憲
承示苗情深得肻綮近親至此乃知向所聞者多非事
實貴州苗地縱横不過百五十里苗不及一千而敢旅
拒官軍荼毒齊民數年無如之何者所謂奸民投住土
官交通盡之矣有奸民為之耳目故出則必有所獲又
有土官為之窩容故敗則必有所歸又屢年土官讐殺
隂借其力凡平昔土官所以制苗之伎彼皆有之而以
反制土官故其氣益健而吾以三省不齊之人心持累
年不决之議論或守或撫糜費無涯賊未破而當事者
先告疲矣此所以難也今幸頼朝廷威福諸部用命深
入林菁昔日兵所不到之處搜扒皆及貴州幾於空巢
目下所要者在善後之策無以過於禁奸民責土官之
兩言者昨行去招撫殘黨文書亦即此意也惟湖廣蜡
爾山下數村原擬必誅以方有事貴州力未之及昨又
來衝貴州二小營呼云吾來求撫非敢害官軍也已令
湖川會兵剿之春深非用兵之時大率歸於撫耳人還
謹此奉復
與嚴介溪
四月二十八日以近獲苗功奏報是後賊衆内自驚疑
其中有稍曉利害者咸有息肩之望追究首禍之人羣
執龍許保以自贖自此各苗内分讎敵勢難復合因而
處之可獲粗安也湖苗已經撫定雖有數村隂合貴苗
但貴苗定則湖自弭近時士大夫論事見影指形信口
變換見用兵稍有差池則云貴苗原只該撫不該征及
稍有功緒則又云湖苗亦該征不該撫故湖川二省前
年一議論去年一議論近日又一議論近且如此况於
遠者然豈深思所以當征當撫之故哉征固難撫亦不
易也廟謨已定似不待某言然亦不敢不盡其愚照諒
幸甚
答聶泉厓禮部
人至承惠書甚荷存念貴州事大概如此所謂一二處
不容住手者此苗自進兵即聽招為官軍把路護糧湖
廣官因而撫之永保二司為之擔承無辭以誅之亦聽
其招而已古者治外裔類如此龍許保作亂之心未已
特其黨懾於兵威願投官者衆故羣相謀遂執之以自
贖此賊驍健狡詐神出鬼没若非其黨内携亦費日力
也若思州之事則酉陽土官隂為之主内有酉陽兵一
百五十昨許保云然然此土官驕横善結納最不利地
方設總督往年屠平茶殺官奪印而挾其厚賄徧求人
情蜀中士夫都下公卿間多有馳書為之饒舌者某亦
以苗叛未靖含忍未行此酋恐苗靖而追究及之又日
下方謀呑保靖邑梅二司土地其為此者盖欲以多事
撓不肖又欲因是搖撼而去之尤不利不肖在此也善
後不無竒策只聽撫之後各村立之首領合數村立一
大首領而又各屬於守備參將等官惟出劫殺人等大
事則令大首領會小首領執以送官以土俗治之大者
償命次者償牛其餘任從故俗要之略有羈縻而已詳
立之法彼亦不識故不瑣瑣也出没要路戍兵亦不敢
廢逮其久後相安更詳議去留但區區亦老矣日夜思
歸行以罪去亦所幸也不多及
與徐少湖
昨差人回領教示及苗事甚荷憂念湖苗當撫者多當
征者少貴苗則皆當征皆當征者當惟患力之不足而
不憂其濫善惡相參者恐有濫及無辜尤湏分别且湖
苗先已聽撫其數村聞有征剿之意亦來投撫則無殺
之之理湖貴之相推頼某人時已有是言彼皆各有所
依以相傾而有幸不幸而不肖惟有耿耿一心上對君
父其來也原非有求其去也復何所惜若以數萬生靈
之命以洩士夫之私憤則不敢也董御史之言沿襲舊
語欲為貴州卸罪其主張全在廟堂廟堂不主兵連禍
結何時已乎近日首惡被獲人人方幸息肩其餘事情
不能恰好者只責岳隨宜調度可以無事不必為多說
以撓之也思州被刦緣由出於酉陽任巡撫先知之故
其本後露出數句含糊不明而專歸咎於湖廣亦不可
曉遲數日另容詳報
與李古冲太宰
自首惡得後地方無事貴州諸公遂有苟安度日之意
就有一二殘黨者亦皆不理在内又有隂為之設策使
其推頼於湖廣以起釁端而困不肖然動干戈以快奸
人之志不肖非若人也不相忖甚矣雲南之事頗聞之
否諸營俱被衝壊無完軍矣聲勢頗大而任事者稠載
而北以為彌縫之訃不知廷議意何如也地方日益多
事奈何差人便謹此附報
與貴州巡按董近淮
吳黑苗者累承尊諭督厲地方官盖已有可獲之機而
衆見不同内有旁撓隂沮屢失機會其為說無他不過
欲省費而速了事耳自動兵以來所費不止數十鉅萬
如投水中渺無蹤跡奈何於垂成之際而計此錙銖之
末兩接部咨必以擒獲首惡招撫餘黨為言而明旨直
責以剿絶餘黨况首惡而可故縱以遺後禍乎使其實
出官聽招尚懼無以塞責况乃深居偃蹇而求招之詞
出於烏羅土官之計謀而健步為之傳逓乎觀其詞豈
有求哀之意而上下相蒙以為可以了事信掩耳而盗
鈴也昨過鎮遠會竹坡不知何如向蒙以此見教某愚
拙直以不可答之又復與沈總兵一文頗詳想渠諱匿
不以奉聞也容令分守道轉呈惟執事以地方為念奉
揚明旨以督厲地方官俾始終一意除此禍根永綏生
民則地方幸甚
與李古冲
去冬聞公去國駭不知其因隠微曲折必有所伏差人
回領教翰浩然於去就之際可謂大丈夫也某此間事
中脅旁撓坐中含沙者三年秉執愚性與之相捱至今
猶未已自公去後都下再無開口處一二以書來相告
語者大率如陳咸之父所以教子愈使人潰悶非拙性
所能也為輪為彈隨所賦予爾吳賊尚未得而貴州諸
公議論不同盖其倚託幽隂觀望風旨欲以久不了事
為不肖之責近嚴行石邦憲購捕甚急計終無脱處也
諒欲聞故及之山中無事進修愈有味不知此孤蹤何
時得操杖屨以相從臨紙愴然不盡
答湖廣巡撫屠竹墟
吳黑苗者貴州自去冬隂行招撫之策其意以為此苗
聽招目下可無事以懸賞之費賫入彌縫而求脱手某
不知其說也催之愈急看此數日何如運湖北之糧以
贍銅仁此竹坡所見該部原不敢主而推來此然貴州
事有易為者尚懷顧望不為而欲以難事責人誰敢任
之某惟公議是從耳人還奉復不盡伏冀裁教
答貴州巡撫任竹坡
承諭縷悉吳黑苗之遲獲去年銅仁各官雖有其心而
無其術為羣苗所欺捱中間又自為不同而招之一字
又梗乎其間所以遲至今日然不得終不足以了事吾
輩心中自打不過不待都下人言也湖廣事亦未了故
明旨有立功贖罪之言此乃巡按一時勘報云云亦不
敢必言了事也冬春聞都下有一時貴兩寄聲於不肖
云銅仁之事可以速了彼盖欲始之以征終之不能征
而招之以見其難為他人地耳吾輩身任其責自當竭
力必誅此賊為地方久遠訃豈敢曲徇時貴一言而有
所前却哉願公立定脚跟若有罪責必首及不肖公固
在末減也劉參議貴鄉又同年也願有以厲之幸甚
答董近淮
昨者承教譚銅仁事曾具疏草請教於竹坡某大意地
方諸苗幸已安靖兵掣已久只黑苗一夫亦在囊中第
一時竄伏未必遽得將已撫諸苗情由上報而黑苗責
令地方官設法緩圖期於可得而不肖亦不得辭責皆
事體之不容已者竹坡以為如此則是請旨將黑苗安
在他頭上擒捕是置之死地回書大閙前疏故且停不
行夫黑苗原在貴州頭上何為死地自病食藥何與他
人任地方重責不篤實任事而欲支吾巧脱以玷清議
某豈敢以此誤竹坡哉况某辛勤於此五年矣事已七
八而以欺罔終之非惟不敢亦所不忍也謹具疏稿奉
覽其中詳細改日容别陳之照亮幸甚
又
差人至承教督上前來不肖初無此意竹坡以書來言
者再遣伍參議來言者一又遣趙副使劉參議來言者
一然後不得已而應之如不肖之意則欲得吳黑苗而
後奏報一時收拾乃為稳當若隠下吳黑苗遽論功希
求恩澤恐京師士夫亦有心竅不可欺也故明言責成
之意此本特以見大兵已撤諸苗已撫首惡亦擒以解
老師之議初未嘗偏害貴州也如言黑苗非有賊今不
在貴州而在湖廣此欺心話豈敢出口又况湖廣不為
應承紛争何時了邪邊道長并近日徐道長二本一意
他日當另為議報大扺中世士夫學術不明心術敗壊
議論頗僻各便其私不能一一與之校量不肖本已於
前念七日差人賫上亦不敢放下吳黑苗特去趙劉住
俸之文而不肖之俸仍住也正欲差人奉稿上覽忽承
尊示千里心同不勝欣幸謹此奉復
答徐少湖閣老
昨差人回承示治齋之意淺陋不足道但恐譚之無益
爾何也某受任日久而惡賊至今未得詔書責讓人言
屢及負罪皇愧如涉淵冰所以未敢决於求去者欲得
此賊以塞責而後行縱使得之猶不足為勞也况敢開
口譚事哉其不足聽信也必矣治齋方登大位以天下
人材事明主所以流聲實垂竹帛者將萬萬於此區區
一隅之業十數年已往之陳跡似不足以芥蔕其胸中
也愧無以復命罪死罪死
與王東臺尚寳
某此間事已定妥惟一渠未得盖挺身深遁諸苗多為
其耳目者亦來聽撫而某不之許貴州諸公皆以為失
策謂懸閣日久不如許之以了事某謂此賊在前之罪
必誅不宥且年方三十力兼數人留之决為後患聞貴
州亦嘗以其議謀於廟堂亦有主其議者不知何如也
今差人賫本去大概言大兵已撤諸苗已就撫地方無
事所未獲者黑苗一賊宜且徐圖以解士夫之惑某今
年衰憊特甚日夕思歸惟望了得此一事不負所以來
之意然後唯所欲耳都下若有所聞千萬見教
與屠竹墟
部中所咨徐道長之本久已行到向日題本因有此咨
故敢决也但其意在設立總督而舉治齋之議疏然治
齋去後遺此數條彼時通不舉行其一二行者亦已更
改非復初意待各道查議來看何如大概此間不患無
兵惟患無錢糧眼前雖可支吾持久似當通變此一事
為要爾必前本有下落方敢題上也前發本時有以通
餽遺相勸者某謂自古刀鋸鼎鑊皆儒者當之不聞迂
徑以求免也知公同志故敢奉告密之密之
小山類稿卷十
