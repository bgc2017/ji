海岱會集卷四
五言古詩
過邯鄲訪盧生夢處劉澄甫
閱世若談夢全形如繫風蕉鹿互得失柯蟻僭王封高
人喜曠達志士推豪雄伏讀枕中記隠顯頃刻終狂歌
天姥吟出入烟霞重偶行邯鄲道下馬尋遺蹤棟宇半
漫漶草樹搖蒨葱盧生睡未醒吕翁何可逢路隅沽濁
醪一醉遊洪濛軒轅樂華胥文王徵非熊蒙叟竟為蝶
丁固乃生松轉覺夢中夢寧知空外空徘徊弗能去悵
望西山峯
前題楊應奎
邯山紆嵸巃叢臺夾疎柳茅店古城邊荒堞帶虚牖昔
聞黃梁館寂寞千載後盧生風火腸一枕遽回首世緣
本幻寐浮生漫奔走不見平原客馳躍誰能久至人未
易逢賴兹傳不朽土人有深意建祠當道右遺像瞻清
虚悵然厭紛糾感慨夢中人無聊對尊酒
聽海山談三山馮裕
我行倦扳登華樓卧明月時有綠髮翁相期採薇蕨顧
我發微哂清風振林樾坐談三神山海上留真窟蓬莱
高嵯峨方壷燦銀闕瀛洲何茫茫弱水渺難越聞言動
深省自審非仙骨俯爾學清虚澹然忘干謁天鷄聞扶
桑興至欲乘筏倘逢安期生因之泛溟渤客去不成寐
悵望待明發
石門石存禮
杖屨從所適愛此石門行川原斂飛雨佳木當春榮興
言磐石間坐看雲氣生徘徊日將夕山水有餘清
前題馮裕
初夏遊石門杖藜緣蘿徑遥遥見招提卓午殿中磬峭
壁插半天流泉滿清聽斜陽下西淵山中倏巳暝月出
照崖松狂歌谷相應老僧無一言但採松花贈
又
亭亭石門山隂隂蔽丘壑泉流高下洞壁倚虚危閣喬
松翠重叠野花委紅萼日午嵐氣開夕陽佳景薄鐘磬
杳梵宇車馬遠城郭若許幽人棲不負老僧諾樹杪坐
青雲尊前招白鶴石床到即眠甕牖無待鑿月出神愈
清山空心亦闊谷口懷子真歸與甘淡薄
前題黃卿
石門闢如懸望望數石磴雨度風日淑麓轉薜蘿徑夾
嶺對蒼蔚後嶂如倚凭峻極碍晴旭生雲或隠暝盤據
古蘭若林樾聞鐘磬方龕無斧鑿一竅瀉潾㼆削壁饒
松栢層層互樛牚散步賞未足留憩待僧定灔灔波浮
月林光掩飛映何當呼良繪摸擬恐未稱履幽輕華扉
得竒等寤醒予自耽遁棲同遊多逸興臨發促深巵磐
石紛留詠
浴蠶楊應奎
謀生有常理畊桑衣食源豈能静無事而乃卧高軒新
春整舊貫農事已堪敦條桑滿絲阡歸室蠶正繁浴罷
紛成箔露葉碎供飱苦心探凉燠庶得慰朝昏閒下茅
簷下對花且開尊但願絲穀登辛勤何足言
古意馮裕
鯤魚化為鵬搏蕩九萬里朝刷北海湄暮宿南溟涘世
局未能容道大不可毁回頭笑斥鷃寕與爾輩比嗟我
孔與孟所如曷多訾臨流或問津出晝但隠几安常而
保身若時以為理悠悠千載間出處有遺軌
前題劉澄甫
穆滿馭八駿瑶池宴萬里神禹坐卑宫光隂惜分晷奢
儉肇興亡由來多伏倚鎬京天子遊細柳將軍壘寒暑
困征役日夜苦瘡痏居者憶翠華國士讓黃綺懸思千
載前聖賢道或否龍逢何剖心屈原竟投水堯舜倘在
上巢由甘洗耳感遇卧幽壑嘆息吾老矣
靈巖寺仙刻黃卿
岱隂標名勝古刹開秘蹟聞昔巨鶴棲岩洞有題刻孤
亭覽峯巒伊誰移斯壁蜿蜒紫姑書復似倉頡畫壯士
擲戈劍鷙隼舒羽翼烟藤維喬柯寒崖蟄虺蜴僧言毛
中書留宿臨兹石人間自好竒紛紛遠登陟青山須呵
護風雨恐滅跡
懷管寧楊應奎
幼安青雲士非時效泥蟠同志乃定交割席凜冰寒倏
然遠汙濁逾海障狂瀾千載仰斯人逸駕不可攀
殘菊劉澄甫
九日節序佳白雁來賓候十月霜氣濃黃菊離披瘦落
英真可餐殘枝為誰秀采采未盈把蕭蕭豈堪嗅漠漠
鳥下巢藹藹雲入岫虚對南山松恐負東籬叟白衣不
見至空庭徒搔首
前題陳經
離離黃金花珊珊碧玉蘭秋風花正開秋霜花始殘餘
香竟不滅落英亦可餐服以延修齡佩以比幽蘭至性
含純和嚴凝何足嘆願言崇愛護從今保歲寒
適意
徒歌逍遥曲散步舊田廬仕宦如倦旅風波浩歸歟農
夫樂歲稔園人滋新蔬花竹滿幽徑鷄鴨啄前除山茗
及春採黍酒連甕儲三川聚巨賈京市鳴笙竽南有下
灘船北有下坂輿鵬鳶在霄漢鶉雀止搶榆隣有炙背
叟卑論乃起予委懷兹咫尺宿願詎無餘
又
人生貴適意所樂在閒居春雨但種藥秋江時釣魚同
社南山老明窗讀道書萬鍾不足慕一飽願無餘門有
鳥雀羅巷無卿相車白茅覆破屋黃葉摘新蔬陶潛醉
兀兀莊周夢蘧蘧曾識無何有翛然返太初
又
高陵變深谷桑田生白波千年河一清百歲能幾何頽
顔不再頳鬒髮忽以皤人生貴適意富貴安足多詩酒
聊自娱親友日相過我歌聲金石我舞形婆娑至樂在
性情非必綺與羅長安多豪俠甲第鬱嵯峨南隣吹笙
竽北里鳴絃歌卜夜以繼晝流連若懸河猶云日不足
春風顔未酡嗟嗟乾没輩遲暮空蹉跎
杜古狂伊尹耕莘圖陳經
阿衡誰物色傴僂耕有莘天命一代佐龍德寧久淪朝
為南畆叟暮作元勲臣昔當秉耒時豈殊山野民一朝
應聘出四海咸更新乾坤一開闢率土絶荆榛君民為
堯舜風俗還樸淳茫茫宇宙間躬耕豈乏人雷雲空瑰
竒腁胝徒苦辛不然千萬祀胡為寫其真
又
時盛巖穴空俊乂集京國國門有散人長懷咸一德不
盡伐商圖獨貌莘野蹟耒耜古制殊幘服今未識優游
獨樂容左右墳典策畎畆有餘資桀湯孰休戚商廷亟
聘徵吾道豈終寂滄海有靈隠雷起播膏澤寄言今薦
賢慎勿按圖索
孟嘗君淘米澗陳經
廣固城西隅遥見孟嘗居云有淘米澗養士三千餘周
東世板蕩舊都成丘墟所養刀劍客強半雜屠沽鳳凰
飽琅玕鷄豚甘蝍蛆天馬厭龍芻芻棧非所圖西伯善
養老鷹揚奮海區醴酒椘不設穆生歸田廬聖賢貴大
節君子不虛拘所以田公子徒釣養士譽徘徊古澗間
日暮空踟蹰
天津觀潮
天津一巨壑渤澥通滄溟北跨青丘小東接丹穴平尾
閭泄不虛萬川歸不盈四極杳無際滉瀁浮太清天吴
無恬波朝夕揚泙渹潮來雪山立潮迴奔雷轟乘桴尼
父嗟望洋莊叟情一顧壯心魄瞬息悲吾生願言羿弓
射安流無怒驚甘淵浴白日扶木撑青冥遹觀干戈輯
無復東南傾
送黃海亭適江右馮裕
東方有高士結亭在海野優游二十年所志惟大雅翻
然謁帝庭上策擬董賈宦跡遍四方琴書随匹馬忽賦
歸去來洋溪結詩社風月共謳吟時時飛玉斝謝安棲
東山清朝誰肯舍西江紫薇堂好雨當春灑我贈海亭
行衷素應傾寫滄海足大觀還當歸善下
放言
南華有真人大隠濠梁邊虛襟涵八荒白眼望青天粃
糠擬堯舜瞬息齊殤籛秋水到北海河伯不敢前紛紛
百家語争似逍遥篇稽首拜下風悠悠千萬年
送陳東渚北上
皎皎東渚翁立朝三十載蓼莪起秋風歸來棲北海一
從援琴後野叟日相待遨遊淄渑濱白蘋共采采珠林
結詩社雲烟慚對壘女蘿附蒼松南山何磊磊春花與
秋月對酒殊樂愷虞廷咨䕫龍徵書貤光彩四牡發齊
郊我心惄如餒别筵倒清樽芹羹間魚醢郵亭薰風長
葵花正蓓蕾願言傾此心皓首以不改
夏日山中訪隠士石存禮
治世有隠淪幽居出塵境逍遥塵外心駘蕩山中景時
豐官税輸野曠人迹屛雨晴農事餘禾苗綠成頃俯仰
堪輿間安閒乃天幸曉來門尚關鳥啼夢初醒客至啟
南軒坐消白晝永遺編共討論微言發深省高林暑氣
無清風襲衣冷盤桓興未闌夕陽下西嶺
秋意
草蟲階下鳴聽久猶未歇掩卷坐泬寥秋聲振林樾人
生無幾何為樂不可輟風吹浮雲開送我半窗月逍遥
步前庭孤螢自明滅
海岱會集卷四
