海岱會集卷十
七言律詩
登潼關望河馮裕
獨上重城思渺然黃河如帶接秦川險周三輔疑無地
勢逼雙峯却近天函谷牛來聞道日華山馬散偃戈年
關河百二今猶在萬里常清紫塞烟
杏邨酒帘石存禮
春在山巔與水涯酒旗深巷有人家也知物態随時序
但惜年光改鬢華落日疎林低度鳥東風平野亂飛花
晚來扶醉長歌去馬首殘烟點暮鴉
除夕劉澄甫
今夕何夕歲華盡明日明年淑氣回坐惜寒梅銷臘雪
起沾膏雨灑春臺蕭蕭白髮新仍故落落窮愁去復來
綺席忽開東舍竹衡門高詠北山莱
前題劉淵甫
蕭然燈燭共誰親芋栗幽居且耐貧相對妻孥猶送臘
起看星斗忽迎春百年入眼同今夕萬事勞形總未真
不向天涯悲寄旅浮沉常作故園人
元日黃卿
海國東風暖復輕天鷄迎日報新正兒童觧逐斑衣舞
兄弟相依栢酒傾半夜笙簫聞碧落萬家烟火啟嚴城
野人惟有豐年望先指農祥淑氣生
人日石存禮
人迎人日歲迎申和氣祥風遍八垠萬井笙歌歡動地
九階燈火慶逢辰白頭濫與香山會素節寕甘菽水貧
尤有丹心依日月肯教寒谷不生春
前題馮裕
正月七日好天氣南山映日騰嵐光野客共傳栢葉酒
麗人爭學梅花粧小橋冰泮響流水古隄風暖柔垂楊
老來不觧遺綵勝祗覺菜羹滋味長
春雨劉澄甫
霏微輕雨寂無聲杳靄青山闇有情風轉蕙蘭光冉冉
香添桃李秀盈盈愁空臘雪甘貧病喜接春雲妬晚晴
茅店酒帘喧社鼓杖藜随處問清明
苦熱石存禮
汗背天街馬上行葛衣誰說着來輕風微團扇難為力
月伴空庭坐到明玉檻桐枝陰欲上銀塘蓮葉露初盈
清涼却憶江南路兩岸蒹葭秋水生
書院松濤楊應奎
精舍隂隂萬木稠隔墻遥望翠雲浮波濤終夜驚成拍
風雨連朝聽不休勁氣偶同天籟發潮音應傍海門悠
空齋得此消岑寂一榻冷然爽若秋
劈峯夕照劉澄甫
秦帝鞭山走六丁巨靈雙掌破青冥危峯巀嶪窺滄海
返照微茫落翠屏圖畫向誰開晚障乾坤留此結茅亭
十年耽爾成真隠不必移文問勒銘
富亭遺愛劉澄甫
青社風流憶富公山川詩酒日融融春耕問俗雲門下
秋水觀濤石澗中半榻冰簾飛碎玉幾株棠樹落疎紅
荒亭故老談遺愛牧唱樵歌感慨同
海樓秋月馮裕
獨上高樓望海洋娟娟纖月出東方六鼇仙跡疑虚幻
一雁秋聲正杳茫光溢桂輪連蜃氣影浮蓬闕動霓裳
夜闌徙倚忘歸去銀漢西垂清露凉
花林野趣劉淵甫
碧水青山何處村百花千樹半柴門山蔵柳市無車馬
水隔桃源有子孫問舍地偏為得計尋芳心遠遂忘言
悠然迥出塵囂外垂老猶矜興味存
雨後試牛耕馮裕
雨晴原隰正勻勻農事今年又一新聞鳥每驚林外曙
試牛先破隴頭春青郊潤色還通海洋水田間却似豳
良耜好音應有續欲將椽筆倩詩人
中秋對月石存禮
桂花秋月兩同開素魄天香入酒杯幾點青山當檻落
半簾清吹拂衣來追思王子登緱嶺擬訪安期到越臺
引領十洲方丈近五雲隠隠護蓬莱
澗泉濯足馮裕
雨晴雁過覺新秋載酒西郊試一遊即擬褰裳來碧澗
漫同濯足向清流岸高松老一聲鶴風動萍開幾點鷗
忽見白雲生脚底赤松應伴老滄洲
石床劉澄甫
幽人高卧石為床興在蒹葭水一方但共野雲巖際宿
不随蝴蝶夢中狂枕流洞口蒼苔淨挂席門前薜荔香
惟有青山足屏障何妨白日到羲皇
藥圃劉澄甫
老圃新開芍藥闌傍山臨水足盤桓縈青繚白山先遠
帶雨梳雲水氣寒佳客淹留供逸興老夫珍重寄餘歡
衡門也得消殘歲嫩蕊陳根並可餐
謁王沂公墓楊應奎
前朝人物繫鄉思勲業功名世所推下馬西風傷往事
卧麟高塚慘當時白楊裊裊吟霜葉蒼蘚斑斑點舊碑
立志誰能忘温飽孤墳瞻拜一凄其
山行劉澄甫
出郭行行到處山春流泯泯鳥關關孤霞遠映晴川迥
小洞幽含白晝閒為愛嵐光遲遠眺却羞花信對衰顔
流連晚坐西峯下倚杖瞻雲獨往還
前題馮裕
策杖南山幾日行石田亦自有人耕遠尋碧障三千尺
薄采瑶華四五莖瀑布飛來龍洞杳松雲散盡雀巢輕
何當子晉來相訪共向峯頭弄玉笙
雨中對菊馮裕
節過重陽三四日東籬更對黃金花滿天風雨久蕭索
一莖霜霧時欹斜寒操頓移心獨苦白衣不至酒須賖
醉來百事都忘却好是柴桑處士家
山中有懷寄知己黃卿
石屋依樵劚始成忘機猿鹿觧相迎重名不羡陶弘景
多事還輸向子平招鶴獨穿幽竹徑彈琴時聽細泉聲
舊遊悵望征鴻遠欲寄白雲百感生
冬日過范泉精舍馮裕
畫面青山一畆宫霜紅菊徑細泉通土階剩見藤蘿月
石井徐來松竹風盡日讀書應自得閉門覓句許誰工
黃柑紫蠏葡萄酒常對清狂鶴髮翁
盧溝橋劉澄甫
盧溝南下水湯湯萬石嵯峨白玉梁地窟黿鼉驚出没
海津雈葦接微茫鷄鳴上谷寒雲暗月落西山曉色蒼
冠盖往來詞賦客有誰題柱獻長楊
前題黃卿
黃金臺畔卧虹橋神宇經營壯聖朝薄海梯航通萬國
經年車馬徹中宵山開雪石孤標峻河愛風濤衆壑遥
正是邦畿全盛日兩街樓館沸笙簫
冬夜聞琴
沉沉道院冷侵衣有客鳴琴傍翠微古調悠揚玄鶴舞
新聲寥亮白雲飛知音應是慚鍾子得意何須嘆楚妃
彈罷夜深人不見海天寒月下漁磯
獨酌石存禮
山樽得酒且高歌百歲流光一夢過病眼看書真處少
老懷追事謬時多髮随落葉驚飛絮門掩蒼苔惜逝波
今古英雄只如此浮生不飲欲如何
禪房劉澄甫
蘭若初開祗樹林僧房花竹自蕭森曉堂雲散忘機事
夜鉢龍蟠見道心絶澗忩臨千尺雪孤峯門掩一床琴
客來欲問維摩詰默坐無言海陸沉
觀獵石存禮
杖藜曉出郡城東校獵咸觀騎射同一路行雲随去馬
半空蜚鳥避彎弓川原路盡重圍合笳鼓聲高落照紅
共羡長楊能獻賦相如久已讓才雄
冬夜聞雨
寒夜沉沉轉二更忽聞凍雨起飛聲斜飄天上松濤細
亂灑庭前竹葉鳴投老祗應眠海曲避人曾不到山城
曉鐘欲斷寒仍甚滴盡空階夢未成
苔錢劉澄甫
霏微細雨落花鮮亂點蒼苔積翠連竹徑豈貪金作埒
茅茨真喜碧如錢兔園鋪錦璇臺潤梁苑分香畫閣妍
爭似野夫門自掩飽看秀色老林泉
催海棠未開陳經
東風小圃海棠新蓓蕾相看色漸勻半吐似迎三月雨
欲開猶惜一分春輕寒薄霧休相妬舞蝶遊蜂未可親
誰謂含愁獨不笑幾回移酒問花神
至日寺中小集劉澄甫
往時至日集朝天今歲山城野興偏鐘鼓悠悠連上界
松篁寂寂映青蓮玄雲回朔爭新律白雪知時定有年
擬向旃檀盟舊業請歌賓主戒初筵
臘日黃卿
嘉平冉冉收殘歲高會依依復上方晴闊郊原紛較獵
午深臺殿罷焚香山人獨憶豳冰晚鄉俗空傳魯蜡狂
無耐三農仍望雪日融雲白轉堪傷
雲門絶頂新構小亭石存禮
江漢遨遊興渺漫雲門絶頂始躋攀小亭飛構當今日
高閣宏開壯此山寒繞石闌烟靄外静看岩穴斗牛間
恐驚太史占星象一醉乘風跨鶴還
東池泛舟馮裕
東城城下有蓮池小艇移來即渼陂野老看人随岸轉
奚童送酒度沙遲風恬帆外來山色日暮檣邊雪藕絲
欲約仙人蓬島去海天寥廓碧雲垂
遊石子澗訪西澗不遇劉澄甫
西澗原頭訪隠君柴門寂寂閉秋雲采芝徑遠迷幽壑
看竹庭空待夕曛流水新萍鷗并下野林芳草鹿成羣
踽凉獨步行歌徹悵望孤邨落葉分
秋夜觀天漢陳經
清秋獨夜露沾衣耿耿銀河徹地輝斜度層城寒不濕
静臨丹闕曉還微玉陂色借姮娥魄素錦文成織女機
自有乘槎問津者何須竟夜仰雲扉
霜葉
白雁南飛秋信來清霜昨夜到齊臺滿林紅葉水相映
一帶青山花又開石徑横斜聊倚杖錦雲縹緲且銜杯
飄零處處榮華盡為認寒枝待落梅
鸚鵡
萬里何年西入秦翛翛毛羽尚鮮新祗緣慧巧偏憐汝
始信榮華觧誤身縧鏇夢回朱戶夜鄉園心繞玉關春
何當觧脱琱籠去霄漢孤飛莫近人
椿桂堂陳經
海上仙家雲樹長滿庭椿桂鬱青蒼靈根近接瀛洲境
金粟常流月窟香蟠木叢叢應並夀若華灼灼與同光
時人未識馮唐宅却擬燕山竇十郎
山行田家歇馬馮裕
雨霽山行石徑斜亂山盡處有田家輕雲冉冉浮孤嶂
流水悠悠過落花炊黍蒸藜催午餉蒼藤古木閱年華
青芻一束供羸馬歸路溪邊踏暖沙
觀耆英繪圖黃卿
誰貌昇平夀域春百年絹素&KR0770;如新清流四海衣冠會
白首三朝社稷臣山水絃觴同笑詠松筠鸞鶴想丰神
詞林盛說蘭亭集蓬島瑶池此近真
前題陳經
今昔耆英傳盛會丹青肖貌寫良工龐眉皓首烟霞共
花下尊前杖屨同身世太平思往事衣冠晚節有遺風
于今林藪堪招隠豈少青山似洛中
初夏登郡城樓望宿麥開花
雨霽風暄正麥秋層城引望更登樓含金遍野黃初見
舞浪排空翠欲流萬頃膏腴迴斥鹵兩岐歌誦滿甌簍
年豐道泰原相屬暇日重銷賦客憂
幽居初夏雨霽馮裕
四月邨居新雨晴短墻斜日明朱櫻千里遠嶂帶雲出
百道飛泉衝澗鳴苔徑看花蝶點點石橋攀柳鳥嚶嚶
遲回山月到原上濁酒呼來添巨觥
前題陳經
夏木隂森蔭草堂山原霽色淨羣芳脩篁籜觧千尋碧
紅葉翻階百和香錦席玉杯催短詠薰風長日送微凉
習池興味虚堪擬一醉真成河朔狂
晚坐
露坐庭空納晚凉青山落日樹蒼蒼東樓角起孤城近
北斗星回子夜長心事百年惟捧檄功名白首尚含香
居閒未是嗟遲暮短景頻催暗自傷
前題劉淵甫
山中無事度年華獨坐疎簾竹影斜偶向松梢看落日
又從山際數歸鴉據床寂寂聽鄰笛待月遲遲出水涯
但喜暫離塵俗事欲除孤悶且烹茶
梨花酒
春酒梨花一色香對花呼酒坐茅堂連珠初壓槽頭滴
注玉纔浮盞内光擬放孤懷攀媚景轉看雙鬢着新霜
臘封菊釀能相並傲岸何妨醉後狂
階除插葦種瓜石存禮
喜君未老得投簪瓜圃桑田遂賞心雨後杖藜随鶴步
秋來傍菊聽蛩吟醉呼新釀床頭酒趣在無絃月下琴
我亦平生樂閒静柴車何日許重尋
牧笛馮裕
春草萋萋遍石谿牛羊飽後下來遲牧童獨對斜陽立
短笛時將隔隴吹曲盡山空雲縹緲聲迴天遠雁參差
林泉賸有逍遥叟一度聽來一觧頤
半山亭劉淵甫
名亭積翠通幽境峭壁隂崖掩夕暉夜語似疑山鬼聽
晝閒惟見海鷗飛門當澗壑流清響空落雲霞動草衣
松桂薜蘿招隠去逍遥塵外竟忘歸
前題陳經
海畔孤亭倚翠微丹崖蒼壁四重圍蛟龍鬭雨時窺榻
虎豹從風夜守扉半老樹懸巖戶出無心雲繞石闌飛
空山闃寂誰來去獨有幽人觧息機
暑夜微凉集東渚第黃卿
炎天詩社尚尋盟鳴雨新堂太劇清坐閱芳蘭扶檻色
起臨修竹滿簷聲茗香冰盌觥籌静綺席風簾劍履輕
凉夕含毫催四韻陽春相對愧難成
前題劉淵甫
高會羣登燕翼堂尋常誰識静中忙苦逢溽暑冠裳重
喜送薰風几席凉老友自能追孺子主人真謂到羲皇
劇談縱酒同河朔移坐傳杯對夕陽
暑雨微凉會中諸友見過陳經
積雨新凉起綠苔一尊長晝草堂開德星早卜賢人聚
窮巷歡迎長者來濁酒慚無千日醉好詩真有片雲催
羣公風雅仍多暇薄暮淹留未擬迴
又
九夏愁拌舊酒杯一尊特為故人開喧聲忽送長雷繞
爽氣新從細雨來下榻盡延徐孺客賦詩深愧孔璋才
更憐風雅論文飲莫謾流連避暑猜
乳燕
曉日晴暉藹畫堂舊巢燕子出雕梁窺人似欲留新語
矯翼那能戀故鄉雲翥豈無鴻鵠志泥銜應帶碧芹香
主恩未盡開簾意去住遲回不忍忘
牛山秋望石存禮
孤城宿雨晚來收又向牛山瞰晚秋澗樹縹紅初著色
嶺雲凝黛尚含愁青年早被浮名誤白髮仍為卒歲謀
世禄無窮身有限浮生擾擾幾時休
出山亭劉澄甫
翦落桐枝見遠汀愛山亭築出山亭雲峯獨立當忩碧
劈岫雙瞻入座青石榻宵閒烟漠漠秋簾暮捲雨溟溟
草玄自擬揚雄宅閉閣兼傳劉向經
前題陳經
山畔孤亭對郭開林疎秋静碧崔嵬憑軒翠壁雲舒卷
倚杖青天鶴往迴咫尺西南連泰岱逶迤東北是蓬莱
即看青鳥盤盤下便有仙人玉舄來
九日菊未開石存禮
風雨重陽已近時始移叢菊向東籬莫言徵士歸來早
只怪黃花開較遲獨賞不煩人送酒急催猶賴我題詩
江空木落心知少再結交盟更有期
前題陳經
籬落亭亭菊未黃秋清此日負重陽歲寒冰雪甘真隠
晚節風塵恥豔妝青女幾迴含玉露花神何意惜瓊芳
臨風欲嗅馨香立徙倚闌干索酒嘗
霜後鷄冠花
玉露零零百卉殘芳叢馥馥透疎欄絳英的皪擎霜重
綠葉翩翻報曉寒不數汝陽朱槿帽堪同門下鵕䴊冠
也知五德標名久得近黃花晚節看
雪中望劈峯楊應奎
劈嶺高寒插劍鋩晚晴遥望失蒼蒼千層華盖從天下
九疊屛風帶雪張影落平蕪青黛掩秀分南極白雲長
他年五老能招隠便結松巢跨石梁
鶴骨笛陳經
胎禽羽化幾千年蜕骨猶堪律吕傳幽夢似悲長脛斷
瘦形仍比綠筠堅香縹玄圃梅花冷春入青田楊柳偏
莫是曲中向人語五雲誰識令威仙
古塔鸛巢馮裕
雙鸛春來巢古塔遠看疑是在青霄風烟繚繞時冥晦
戶牖綢繆不動搖哺子也應同鴶鵴繫苕原自笑鷦鷯
欲將此義獻天子氛祲千年暗裏消
寄澶淵李後菴劉澄甫
十年征戍落江湘百粤心旌轉故鄉漢帝有時徵賈誼
梁園此日釋鄒陽澶淵鷗鳥盟猶在海岱棠隂念不忘
忽見賓鴻問消息幾番書札待南荒
家釀美甚牡丹新開醉中自贈
東風寒峭掩山堂睡起南忩野興長村甕試篘矜酒聖
家園初發重花王獨持翠斝愁應破更折芳枝喜欲狂
日暮自歌還自醉不知夢鹿與亡羊
海岱會集卷十
