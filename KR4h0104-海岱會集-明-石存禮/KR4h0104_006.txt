海岱會集卷六
五言律詩
人日黃卿
人占逢七日春立已三朝岸柳催晨發河澌併夜消山
猶含白雪雲自綴青霄笑向閭閻說熙雍賴聖朝
春雨陳經
南畆遲靈雨東風釀夕隂青痕縈冷砌蒼靄幕空林霡
霂同春淺飄颺入夜深籍田先潤澤應慰聖人心
上巳馮裕
柳溪元已會鶴髮兩三翁蘭葉香風細桃花曉露紅探
春平野外載酒曲流中高調蘭亭侣吟詩興味同
黃鸝
四月轉清和流鶯百囀歌啼殘垂柳暗飛蹴落花多寂
寞懷人處間關奈爾何雙柑攜斗酒且得慰蹉跎
刈麥
麥隴秋先至農功歲序分半天懸赤日萬頃落黃雲共
說豐年樂何妨社酒醺頌聲從此作應許續思文
前題劉澄甫
刈麥黃雲盡川迥碧水閒凉風生綠野暑雨暗青山鷄
黍時能約牛羊夕自還捕蛇如免税射雉且開顔
積雨馮裕
霖雨何多日占晴檢朔書垤沙仍集鸛渠竇已生魚莽
莽瓜田白瀟瀟草閣虚愁懷無處著好學五湖魚
野望黃卿
遠郊凉思净晚照古原斜無復壯遊興轉憐晴望賖山
光界禾黍海氣閤雲霞不辨鳶歸處翩翩急暮鴉
八月十四日夜月馮裕
别墅中秋近天空月轉高踰弦增皎潔隔望欠纖毫玉
鏡涵蟾影金波漾海濤嫦娥許再會永夜醉香醪
十五夜月
净掃茅亭坐溪山度晚風雲開三極北月滿九秋中丹
桂霓裳曲清樽鶴髮翁古今吟賞興誰似庾樓雄
十六夜月
仲秋十六夜月出照清淄素魄光無减冰輪上較遲影
随雲漢下凉逐海風吹逸興應難盡高歌送酒巵
十四夜月劉澄甫
山月光初就秋宵漏欲平倚樓人獨立栖樹鳥頻驚色
借露華白影移蟾桂清因知明夜好有待坐三更
又十五夜月
天上中秋至商風薄暮寒横波金縷細隔樹鏡輪安不
减前年興誰同永夜看素光照華髮應惜此宵難
又十六夜月黃卿
重玩憐秋度持盈亦爾疑金波如未減皓魄稍升遲寒
動明河色晴標永夜姿一罇籌漏滿重訂隔年期
古鏡石存禮
古鏡何年治千秋尚此留玉臺䖝網暗珠匣土花浮莫
笑塵埃滿能令鬼魅愁生平寥落意對爾思悠悠
九日登北山寺鐘樓
樓閣倚中天登臨思渺然閒身空歲月老眼幾山川落
照明秋浦飛帆濕暮烟凭闌悵陳跡餘恨付詩篇
前題黃卿
菊節寒留寺鐘樓早見山客緣佳景至僧共野雲閒秋
鶻忽驚影風鴻自綴班尚思千仞塔絶頂眺塵寰
前題劉淵甫
寺樓舒望眼重九當登臺木落郊原闊霜空鴻雁哀自
鳴鐘應律值閏菊遲開短髮羞佳節相憐數舉杯
𢷬衣馮裕
良人久北戍况值秋深時砧杵月中急雪霜關外滋忽
聞征雁過已覺寄衣遲何日匈奴静東山更賦詩
前題劉澄甫
九月堪授衣三邊人未歸暮碪催短日霜帛捲重扉落
手随高下停鍼憶瘦肥殷勤付鴻雁何日到金微
前題劉淵甫
明知秋已晚砧急露風寒清響雖同發憂腸各未安能
辭午夜倦將送遠方難此夜無衣客應從隴上看
對竹石存禮
門對南鄰竹青青玉萬竿何勞買地種且得隔籬看露
葉晴猶濕風枝夏亦寒長年無剪伐托汝報平安
百丈崖劉澄甫
瀑布垂千尺飛流銀漢低雲松攅玉殿鳥道上丹梯見
日窺滄海凌空聽碧鷄登臨興不盡岩壑晚淒迷
歸雁石存禮
雁來何太早嘹唳過南樓數點乍離塞一聲初報秋行
行驚老眼字字寫新愁仗節人何在鄉書可寄不
前題馮裕
衡陽春色早羣鴈早知歸行入江雲杳聲飛塞月微隴
愁深戍客漢信滯明妃若悟銜蘆意何如守釣磯
前題劉澄甫
斷續瀟湘去迢遥關山歸夜寒翻警枕霜老欲添衣風
雨幾時定稻梁何處肥随陽限南北恨别轉依依
鵲湖馮裕
昔年秋興逸每泛鵲山湖亭下採新藕船邊回野鳬滄
浪歌正激白露酒頻沽何日重遊此清風月滿蘆
前題劉澄甫
歴下名園盛家家湖水清石橋斜入浦竹溆曲侵城進
艇分山色彈弦雜鳥聲遥憐採菱女兩兩踏歌行
蠲税
租税年年急瘡痍何日蘇幸逢寬恤詔將慰海邦逋妻
子仍無地謳歌半載途家家共牛酒歡賞願須臾
織婦黃卿
機下忘梳洗燈前勸飲餐薄帷當月近束素兢霜寒女
伴勞相問嚴姑恐未懽風流金翠過不敢出門看
文會
禪房資麗澤禮飲定蔬盤有石堪攻玉如金更臭蘭笑
談僧共坐杖屨俗驚看投老随黃綺無心問漢官
雪晴劉澄甫
入夜同雲密平明霽景饒白添山骨夀紅見海霞標玉
馬時應出瓊枝煖欲消盈虚占物理甘分卧蕭條
前題劉淵甫
積雪且遲掃開晴頗散愁閒庭無鳥跡擁坐有羔裘素
館映虚白清尊缺獻酬扁舟如見訪好為戴生留
迎春花馮裕
春意朝來動園亭看早芳濃香分北海巧笑迓東皇餘
潤留殘雪先資借太陽還輸梅一著至日倚冰霜
山寺閉關劉澄甫
野寺經遊少寒山早閉關月沉松影寂雪咽水聲閒客
散僧仍定雲歸鳥亦還静中有真意物外可容攀
負暄馮裕
炙背茅簷下無衣卒歲難應憐趙孟日暫觧范生寒歎
息貂裘敝瞻依廣厦寒晴暉無可報只益寸心丹
前題黃卿
野翁移草坐簷下日當中瘦影身相較暗曛物與同惜
年驚度臘呼伴避當風為問趨炎客安知造化功
初風晴望馮裕
春曉扶笻杖天空野望開四川雲影盡萬里風聲來海
暗仙人觀城荒仲父臺古今成俯仰倚樹且銜杯
前題黃卿
遠望遲移午餘寒立轉温閏催春有色晴觧凍無痕柳
暗青山郭鳩鳴碧樹村幽人别有興不待百花繁
海岱會集卷六
