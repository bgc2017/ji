海岱會集目錄總集類
卷一
古樂府六十三首
卷二
古樂府三十六首
卷三
五言古詩五十六首
卷四
五言古詩二十六首
卷五
七言古詩三十三首
卷六
五言律詩三十九首
卷七
五言律詩三十四首
卷八
五言律詩四十首
卷九
五言排律四首
卷十
七言律詩七十二首
卷十一
五言絶句詩三十首
卷十二
七言絶句詩三十八首
(臣)等謹案海岱會集十二卷明石存禮藍田
馮裕劉澄甫陳經黃卿劉淵甫楊應奎八人
倡和之詩也存禮字敬夫號来山益都人弘
治庚戌進士官至知府田字玉甫號北泉即
墨人嘉靖癸未進士官至御史裕字伯順號
閭山臨胊人正德戊辰進士官至按察司副
使澄甫字子静號山泉夀光人正德戊辰進
士官至布政司參議經字伯常號東渚益都
人正德甲戌進士官至兵部尚書卿字時庸
號海亭益都人正德戊辰進士官至布政司
參政淵甫字子深號范泉澄甫之弟正德庚
午舉人應奎字文煥號澠谷益都人官至知
府嘉靖乙未丙申間經以禮部侍郎丁憂里
居田除名閒住淵甫未仕存禮等五人並致
仕乃結詩社于北郭禪林後編輯所作成帙
冠以長至日五月五日九月九日上巳日七
月七日會集序五篇其詩凡古樂府二卷五
言古詩二卷七言古詩一卷五言律詩三卷
五言排律一卷七言律詩一卷五言絶句一
卷七言絶句一卷計詩四百七十九首其編
輯名氏原本未載惟卷首萬歷己亥魏允貞
序稱友人馮用韞以海岱會集自遠寄至則
出自臨朐馮氏家矣八人皆不以詩名而其
詩皆清雅可觀無三楊臺閣之習亦無七子
摹擬之弊其社約中有不許將會内詩詞傳
播違者有罰一條蓋山間林下自適性情不
復以文壇名譽為事故不隨風氣為轉移而
八人皆閒散之身自吟咏外無別事故互相
推敲自少疵類其斐然可誦良亦有由矣乾
隆四十六年二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
海岱會集序
夫子曰先進於禮樂野人也後進於禮樂君子也如用
之則吾從先進舍君子從野人貞少日但耳解耳不知
其真也及壯而仕於朝游四方而老見諸食飲衣飾器
具拜揖稱謂間日新而月異一倡而羣和不知於野人
君子何歸至其發為詩若文彌工彌下彌竒彌可厭長
淫競靡標新示詭亂幾萌矣世安得治因念先進者當
不然友人馮用韞一日以海岱會集自遠寄至讀一再
而其對景言情即事屬辭質而葩逸而典清新而暢不
矯不艷異乎今君子詩矣豈古昔所稱香山洛下者流
與貞生也晚不及見其人而既聞其言矣不可知其人
乎因為之說曰禮者嘉之會也詩者樂之變也海岱會
集雖謂先進之禮樂可也後學者其審所從夫萬歷己
亥夏六月朔日後學魏允貞書
長至日海岱會集序
嘉靖乙未日南至於是石子藍子二劉子黃子楊子馮
子七子者相與會尋詩盟也厥旅維蔬厥飲維酤厥詠
維詩賦蔬上酒行顧瞻雲物諸子咸樂閭山子乃言曰
吾讀易至復未嘗不三復焉曰穆哉天地之化厥小大
往来之幾吾於是觀焉象曰雷在地中復復者復也於
時為陽反之象於人為徙之象諸子務日新者也乃今
復也諸子其焉復哉於是范泉子賦羣龍喜諸陽浸長
也閭山子曰有心乎致用也復哉復哉海亭子賦娛親
時歸養也將以厚志篤倫也敦乎復者也山泉子賦時
養時養者若時以自養也養静以利動也養隂以厚陽
也以為政則昌以保身則強斯閉關之道乎来山子賦
考業曰吾樗散林麓二十餘年矣顧乃復事觚簡耶閭
山子曰復休哉澠谷子賦尚友中行獨復勇哉楊子北
泉子賦遠遊言不遠東海以彙征也其朋来无咎者耶
閭山子乃賦倦飛曩者冥行冈覺動觸機畢不遠之復
吾愧未能也乃今得從諸君子遊以省吾過庶其免於
大悔乎詩成俾童子歌之婉而不媚壯而不激密而不
弇閎而不肆其聲和其律諧其氣大以昌洋洋乎若聆
黃鐘之音焉閭山子曰吾於復見天地之心吾於羣作
見諸子之心嘉靖十四年十一月之吉閭山馮裕序
五月五日海岱會集序
蓋聞百川學海羣山宗岱渟珍峙秀溜媚藴輝瀛嶼風
高快鵬摶之九萬芝亭雲冷悵鶴駕之三千谿域無疆
乾坤有定寳藏興焉材幹殖焉懸藜垂棘火齊夜光鯤
鼇蛟鯨琳珉琅玕神草若木黃金丹砂蘭芷杜蘅梓柟
豫章連城照乘之貴凌霄合抱之良不能獨當也是以
磊落瓌琦光明俊偉之士產乎其間粤若二代監觀侈
周公之禮樂六經述作富孔氏之文章營丘建邦太公
鷹揚於東國即墨守土田單火縱於齊城魯連高蹈以
辭兼金王蠋捐生用全畫邑鮑叔之深知恩逾父母平
仲之久敬義重友生三士悲歌于梁甫兩生耻赴于藻
庭乘桴而知幾羨鴟夷之高致擁琴而適趨慕稷丘之
清風家家積隋侯之明珠人人抱荆山之璞玉古今為
盛俯仰興懷然而見賢思齊是為尚友登高作賦更有
諸公遂盍簮于蓮社特講信于雞壇合志同方賞心樂
事乃若來山之清癯並閭山而挺秀北泉之浩博與范
泉以同流孤峯峭壁海亭仰之彌高幽壑平川澠谷探
之愈遠繆以山下出泉之蒙徒有河伯望洋之嘆三旬
投散竭一日之幽歡百年命車寓七人之上列登龍有
願附驥無能麗澤猶滯砥石安頼是月也時維仲夏律
應蕤賓日交月諸斗午參横螳螂修斧伯勞發聲石榴
夕艷木槿朝榮乾道之變化也節嗜止欲避暑頒冰羞
桃烹鶩象德封功朱索驅厲寳符辟兵聖人之與能也
由是對時育物命侶呼童涓佳節際良辰擕桂酒雜椒
漿坐落花以開宴疊角粽以侑觴長風送暑搖輕箑而
御纖絺茂樹垂隂浮碧瓜而沉丹李芳草鬪青掔冰簾
於石澗蘭湯浴潔藉夏屋于雲門縷絳絲而繫臂趨吉
避凶進昌陽以引年安身利用孫登之草裳隱不嫌于
土窟羊茂之版榻貴不驕于專城仙侶神府日服玄冰
之丸玉關金宫夜聽秋霜之曲逍遥筦簟嘯傲山池弋
雲飛之高鳥釣波蕩之游鱗諸葛綸巾抱膝泰山之側
管寧皂帽晞髮遼海之隂某水某邱一觴一咏樂天知
命追古傷今用舍行藏尤增感慨形骸以外復誰可知
芝蘭在傍覺我形穢雲巖石室樂帝舜之薰風蓬島天
池沾皇明之化雨留連景暮邂逅詩成詞曰菖蒲萼綠
榴花紅火雲障日山庭空蘭漿桂酒歌薰風佳辰令節
心和同滄溟以西泰岱東羣公暇日忻相逢被髮酣暢
封禪亭拍手笑傲蓬萊宫行復滄溟波揚塵幾更泰岱
培塿平百年不渝金石盟子孫保之安無傾嘉靖十五
年五月初五日山泉劉澄甫序
九月九日海岱會集序
重九高秋日晶風淑麗澤諸友不速偕集一揖再茶坐
無雜言迺各出所著古賦樂府古今詩相請相遜相諗
評焉已迺進饌饌潔而無殽迺酌酒酒清而不多迺相
議擬再作之題于雅于著于取義者焉蓋相遜也欿然
相受也憮然相正也偲偲然相忘也怡怡然又作曰是
維五隂之候而月九者陽數也日又如月之數焉陽健
也昭也亨也君子用事重陽嫌隂也故重九之賞逖矣
出觀于茱萸曰藥之良也物至時而後茂者鮮矣再觀
于菊黃華沃若曰芳而不艷無競乎衆芳也何也暇而
合其離會而游于藝弛而歸于張禮也故仰觀于時以
勵志也俯感于物以興情也情志之慎詩之教也辭賦
樂府皆古之流也為其言而弗若其教者蕩也抑嘗讀
詩至板蕩諸篇悼其作者憂虞凛凛焉今吾優游容與
于文于晏也夫非荷一人之慶之溥乎仰日月而不負
其照臨雖在隱可也且古之君子歸于鄉也有為師為
望之責焉兹舉也或將式之或且瞻之為瞻可及也為
式則難矣言之弗畔之難也畔道而于已于人無弗蔽
也矣不敏獲從斯游教益幸多敢弗黽勉辱次授簡則
謹繹而有附焉嘉靖十五年秋九月九日海亭黃卿序
上巳日海岱會集序
齒德相兼願入芝蘭之室朱青異染期歸道義之場交
得其道則千里同心擇匪其人則同室反面谷風之誚
未免角弓之刺安逃古重素交有由然矣余取友于天
下獨有得於郡中非鄙流俗之濫實慕賢達之興斯會
也主會以長設饌有時酒惟暢懷詩各言志水陸之陳
有戒蔬茗之供得宜無絲竹之亂耳無恐懼之寘懷敢
矜長而諱短皆合志以推誠值上巳之辰屬良朋之約
夫上巳者和風甫動甘雨初晴衆卉含英修條逞綠競
遊溱洧之濱歴覽桑麻之野羽觴輕泛朱翠偶逢接軫
連鏕曾知市藥之穩旁瞻驚拜須仗蕭艾之功亦不過
快宴喜之私惜晷刻之運而巳勢利相眩孰不知有此
樂哉矧我朋從潛消塵想升階叙坐分韻搆思裒帶峩
冠更無拘束名山勝水皆合襟期喬松叢竹雖非曲水
之觀宿釀新茗頗類蘭亭之雅洋洋然而來欣欣然而
往衆稱佳會也文會固佳高人可數更須借諛俱有鄉
評石雖可轉来山臞體而雄心青出於藍北泉玉質而
鐵面馮閭山之寬厚足比大馮黃海亭之通融可追叔
度號伯起為夫子即澠谷之明經或後或先相伯相仲
山泉賢者為兄范泉愚者為弟乃非晉世之龍徒羨河
東之鳳曰官而官曰家而家兄則有之矣萃集名時密
親故舊有其志而無人遇其人而無地迹亦萍水情實
鄉閭咸高材疾足之英適解綬投簪之日頗因文字深
寄衷腸尚友之會何如耶且公議莫掩良辰幾何近則
正之遠則宗之流麗者尚法流麗清新者尚究清新典
雅可求自知理趣温厚能入尋造精純喜忘懷合道之
交有博物洽聞之助文章綴其枝葉德行樹乎根本屈
原輸忠揚雄頌莽咸奮舌而並作果匿瑕而同光若夫
辭金折節脱黨全孤郭有道之人倫東國董仲舒之正
誼西京曾專較其詞章姑指摘其心術君子入則篤行
出則友賢斯之謂歟規勸有益盟約自堅能學為正人
自發為正論寄身翰墨漸成篇籍豈坐雕蟲之名允為
海岱之會應命作叙長者各有述云嘉靖十五年三月
初九日范泉劉淵甫序
七月七日海岱會集序
蘭亭蓮社風流遺百代之芳洛下香山矩度傳千年之
美鄉約質淳儀式具在吟壇陶寫意例多嚴高蹤難擬
繼軌遂尋世代固有後先人心可無今古盍簪載會斷
金啟同心之利伐木詠詩麗澤求有益之朋稷下鴻儒
素稱上智三齊人物夙號多賢矢書激義雄辨成家劍
閣登刻知孟陽之藻思雕龍書就見劉勰之博識三都
不亞於兩京中論何愧乎中說舉此以槩其餘難鳩獨
行大節源源有人經術文章紛紛多士慨我輩之生既
晚耳先達之風未湣乃依雞壇之盟共赴文會之招假
梵宇之遠塵資厥曠僻定蔬食之真味禁其繁文設茗
飲以沃心飛羽觴而醉量歲叙孟秋時當七夕金祇司
候火曜方流積雨收而凉飈生浮雲散而晴日出芳林
添翠嘉穀增實瞻彼南山白鶴來駐巋然寳殿青鳥遥
臨方將曬腹内之書共約証河邊之駕凡我友耆並皆
佳妙篤行石奮探禹穴而寄跡多學藍尹捋虎鬚以厲
聲世襲衣冠之俊家傳豸繡之英詩書故里閥閱名門
孝綽之聰穎元方難兄孝標之博達獻之佳弟可名雙
鳳亦是二龍持憲而淮晉草靡山泉嚴威把麾而揚粤
春生閭山慈惠馮唐難老黃霸多能每法叔度之汪度
涵洪愧無得意之加意賞鑒產同青土散處海鄉期月
一集不疏不數文言是讀無忮無求各攄胸藏之竒庸
灑楮幅之麗作者之意情見乎詞醉翁之高志不在酒
雕蟲從事庶成書以成言撰述何勞蓋因文以見道千
里神交德星夜聚襟懷瀟散形迹不存意度優閒拘礙
何有數載竒逢一時良會高明耆舊俯就而切磋不忘
謭薄疎庸攀仰而驅策實頼四座馨香咳唾頓成于珠
玉廣筵雍穆談笑足騐乎經綸挽星斗於筆芒驅海濤
于硯底變態多端風雲極其聚散巧姿殊狀月露挹其
慘舒上瞻天漢之清淺細數烏鵲之飛翻入耳風鳴絃
管弄隔窗鳥語唱歌聲竹林七逸事清談而入醉鄉雁
塔羣仙矜曠蕩以臨花市豈若沉潛詩賦以養心是乃
吟咏性情而寄興掇藝苑之菁華叙彝倫之純旨手舞
足蹈真欲駕輕鴻以翺翔志同道合殆將挾飛仙而長
往律聽夜半之聲悟解琴中之趣論放逸不若東山語
繩束難擬獨樂實生世之佳致真斯文之要歸廢墜興
于不講豈是崇虚新竒舉于久缺非為離俗澠溪雲窟
發潛曜以舒精西岱東溟吐靈氛而作氣盛集常茂流
芳彌遠大書濃染各各翻錄一通錦軸縹囊人人琛藏
十襲東璧燦輝輝之彩南箕避燦燦之光授簡有倫檮
昩猥及含毫叙事荒穢何堪敬疏小引以冠羣玉嘉靖
十五年秋七月七日澠谷楊應奎序
