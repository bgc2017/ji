海岱會集卷五
七言古詩
觀獵黃卿
長風吹林原野闊淺雪出草晴漠漠峱山射手紛較獵
雙弧飛鞚攜繒繳老鷹半空躍䎘䎘健犬起立復蹲縮
狐駭兔蹶澤雉藏四馳斜路穿叢谷兒童狂呼滿山阿
白髮舊捋偶相過須臾瀝血積獲多文皮錦翼細馬䭾
五陵俠少膽氣麄邯鄲騮駿騁通衢我言驍健須壯圖
何不往射虎與貙瑣瑣肉食焉有無
文丞相祠馮裕
文公昔嘆巡遠忠今人凜凜更稱公唐家中厄宋季葉
勁草不折悲霜風嶮巇濤浪屢傾覆楚國南冠日痛哭
七尺甘為社稷死寸心尚冀中原復高皇蕩寇公魂安
崇堂爼豆朝衣冠祠廟千秋杜宇泣階墀百尺杉松寒
天青日白拜祠下肅如有風動屋瓦龍鯨矯矯想像難
獨有一言建祠者宋多節義昔無儔偕公勤王皆英流
讓生争死趙與劉何不配食此江頭
夢遊勞山
昔聞人說勞山高巉巉萬仞摩層霄卓午茅齋正高卧
彷彿仙杖随盧敖長風吹衣度海水玉樓瓊閣重雲起
萬壑千岩朗不迷名花竒藥紛相似坐對獅石窺龍巖
長䕨百尺垂松杉靈風蕭蕭飄玉瑟瀑布細細開珠簾
逢萌幽棲如可覩竹觧成龍杏伏虎仙人獨坐玉虛岩
恍若目成不相語欲語不語凌太空海東片片丹霞紅
倏忽雷雨垂火澤頃刻日月開鴻濛覺來尚憶仙人曲
坐教三島生茅屋人世營營無了休枕上片時遊亦足
六駿圖
周王八馬何為者太宗六駿家天下何人揮灑入毫素
逸氣如雲汗流赭天閑十二玉花驄西極萬里能呼風
拳毛騧子殊可愛九良七跡七騶空的顱漫渡澶溪水
騅乎不逝徒為耳天策上將善駕馭四方豪傑從龍起
人馬相得意氣雄糢糊雲錦驚飛鴻一破黑闥再世充
功成迥立明光宫時危草昧或賴此不吝千金就燕市
騰黃腰䮍何代無但恐不遇九方爾天生絶足為英雄
鹽車鼓車難為功明王有道却走馬駿骨權竒伏櫪下
穀貴嘆
齊東野老行嘆息枵腹杖黎脚無力忽聞官糶到城中
赤手低眉淚沾臆往年斗米數十錢今歲青蚨百餘翼
穉子奔波類鵠形瘦妻伶仃如土色蓽門採摘啖蔬甲
中産經營賣首飾大麥未黃小麥青東鄰巳竄西鄰踣
三春無雨口嗷嗷百里絶烟心惻惻命危未免委溝壑
病起猶來看稼穡菽粟由來價轉高蠶絲屈指抽未得
災疹流行可奈何蒼天胡為至此極幸賴聖明減田租
不爾室家盡逃匿有司誰上流民圖征夫徒抱杞人識
救荒安得富青州佇望全生活鄉國
重七夕行
秋空無雲月正明銀河不動波無聲牽牛織女兩相望
烏鵲仙橋一道横相逢共記争相識天上雙雙罷畊織
自憐歡會能幾時且喜今年遇重夕西風桂渚生夜凉
仙裙玉佩含秋香只恐曉漏驚殘夢莫遣金鷄催斷腸
柔腸欲綰同心結樂極翻成怨離别怨離别一何苦不
見姮娥棲廣寒年年空學霓裳舞
前題
前月七夕月皎皎人家女郎都乞巧今月七夕更持針
仙裙玉佩何嫋嫋借問女郎欲何為前夕乞巧巧還少
往歲織女會牽牛烏鵲填河一度遊今年何幸得重會
新橋突兀風悠悠安得年年閏七月束薪載詠多綢繆
海濱老翁當此夕憂喜紛紛忽交積所憂世上巧者多
所喜女牛聊委曲憂喜疊來無了時爛醉庭前卧松石
前題劉澄甫
此月此日重七夕銀河炯炯當窗碧牽牛玉軶幸再驤
織女金梭喜仍擲秋風裊裊天宇清秋露盈盈桂花白
一年一度尚風波兩夕兩情寧間隔世上萬事渺難期
漢外雙星會豈易兒女階畔羅酒漿烏鵲橋邊修羽翮
前月乞巧巧如何此日乞巧巧須益陳瓜列果復綺筵
結綵穿針競瑶席雲幄淹留軾帝車丹霞掩映支機石
風雲得會或偶然魚水還同轉生隙牛女再遇非等閒
上下重交真莫逆
夏日山中訪隠士馮裕
南山深處栖雲翁茅菴結在懸崖東侵晨攜壺聊一訪
青松紫竹來薰風科頭箕踞坐仙石深杯共酌蒼顔紅
小橋西邊舞雙鶴海天雨霽拖長虹流水從來厭世事
白雲相對談參同雙眼望天發長嘯乍疑杖屨游崆峒
日落遲遲欲歸去疎林月出青山空
秋夜
金風昨夜過林麓石田黑黍新成熟穫來釀得雲安春
中夜隣家聞清馥海天半月出東嶺却憶高人在空谷
折簡呼童去相邀藜杖迎將深巷曲到來草亭忘主賓
試取葛巾聊躑躅連呼五白看飛觴耳熱高歌自擊筑
秋風漠漠呌鴻雁柴門寂寂留麋鹿興來拄杖上南山
一覽周天開醉目
馬遠枯木寒鴉圖
南宋畫師數馬遠閒作枯木寒鴉圖老幹槎牙仍上竦
歸羽翩翩時相呼朔風飄搖棲未定寒烟倒挂半有無
老懷對此亦冷落南鄰好酒方待沽醉來拂拭方束素
更寫鳳凰鳴碧梧
寒夜與友人共酌賞瓶梅劉澄甫
草閣沉沉燈燼落山雲脉脉雪霰作柴門侵晚苦蕭森
石鼎臨窗甘寂寞故人誰為憫貂裘鄰友興來同野酌
忘機暖語不知寒折取江梅共酬酢數枝瓊蕊玉壺中
漏屋留香光綽約且須細細共流霞但覺馡馡對幽壑
梅花與友本無期我謂梅花足三樂雪裏憐渠花似冰
燈前顧我髮如鶴五更五點罷擊柝一蕊一杯仍大嚼
天明客去余就眠近午垂頭夢寥廓
春雪
東風連夜彤雲起雪片霏霏數千里半消半凍花發遲
兩洋滚滚添春水南畆沾濡老農喜履穿愁殺東郭子
老夫憂喜總不知醉來獨隠烏皮几
前題
春風慘惻彤雲翻洛陽清晝卧袁安閉門彷彿聞霡霂
穴窗淅瀝窺團欒勾芒偶駕玉龍背屏翳却阻水巖端
始疑李萼迸階砌忽訝柳絮飛闌干紛紛委地消欲盡
脉脉隔簾閒自看江妃索寞舞帶緩素娥憔悴歌音慳
臺榭霏霏烟半濕鶯花寂寂愁不乾草庭語噤鳥閴絶
玉壺影瘦梅彫殘元夕蕭疎少燈火豐年且免無饑寒
前題黃卿
連朝微温雲漸密曉時飛雪宵轉劇細數六花半缺全
擁巷浮階不勝屐皃童競走玩瑶華白髮田翁獨嘆嘖
是時霡霂頗沾濡臘前况已見三白去年已日三尺強
上戕百果下損麥玄冥成功寂已退萬類正仰三陽澤
幸爾流鶯尚不來即為早鴻念羽翮溪南好事蒼江翁
冒寒折簡急邀客共賞新林綴莖萼莫待花殷方設席
酒酣風起日近晡四望杲杲遙空碧
春日山中尋泉馮裕
谷風徐來春日閒醉呼童子尋寒泉杖藜穿雲二三里
桃花片片浮清漣沿流再行到山麓卓午遂得窮真源
清泠一掬濯我纓更洗兩耳祛囂煩泉傍有白石可以
當几筵山上有黃鳥可以當管絃一飲三百杯一吟數
十篇西嶺日沉羣鳥宿酒空月出方言還
過圯上懷張子房
彭城城外佳山水黃樓樓下日流峙濁河混混幾時清
長橋落落尚名圯每思漢室張子房一代風雲從此起
秦鹿持角無定蹤楚猴簮冠何足齒泗上亭長乃真龍
麾下將軍盡虎兕邂逅初從運籌策道義肯負全終始
壯士金鎚博浪沙亞夫玉斗鴻門壘談兵早師黃石公
辟穀晚學赤松子明哲保身信有之蕭相韓侯徒爾爾
聽阮短歌劉淵甫
燕歌楚舞世所羡趙瑟秦筝媚高宴何處佳人來撥阮
衆樂無聲皆驚嘆四絃彷彿琵琶同鳳凰一鳴驚梧桐
素影連環抱明月清角往復悲回風楊花飄飄落江渚
野禽啾啾雜鶯語胡笳塞外多哀怨江州亭前泣羈旅
争如月下聽鳴琴高山流水逢知音竹林千載亦竒興
草堂一夜清塵心
燕臺曲黃卿
燕王臺映雲山蒼闔閭晨啟金輝煌清揚一人何時别
寶裝躍馬來觀光易水瀲灧西山青春風紫陌繁花明
御柳縈烟千萬縷綠窗曉夢聞流鶯窗外睍睆去不留
上苑笙簧調歌喉邯鄲舞隊吴娃館錦叠青樓珠帳晚
王孫公子擲賥珍鈿案喧喝金杯淺海倭進鷹矯凌空
大宛天馬足生風健踠驍臂相追逐名城嘖嘖誰相雄
南有鴛鴦北翬鵗梭間宛轉嘆復喜芙蓉紅簇蓮子堅
邊霜欲渡沙雁起千古燕臺峻且孤萬峯枕帶滄溟水
雲門山絶頂新搆小亭楊應奎
雲門高削金芙蓉晶熒空曠走游龍何處高人在空谷
乃向危顛結華屋亭亭獨立古石壇長風颯颯動高寒
星辰錯落手可攀玉女夜降錦囊翻自是孤絶可獨往
白榆朱草次第長軒棟虚白趁高巔吐納沆瀣心神爽
雲門書屋劉澄甫
雲門壁立高崔嵬劈峯隠隠雙掌開千巖萬壑宗泰岱
龍飛鳳舞接蓬莱烟外樹吞大雲寺溪邊橋枕升仙臺
一逕窈窕若盤谷馮子幽居饒松竹年少欲勒北山文
選竒占勝終南麓不羡王君寶繪堂且營李氏藏書屋
案頭螢火乍昏明窗下鷄聲逓晨宿白衣卿相如等閒
碧山學士媚孤獨晴雲出岫賦歸來夜雨同心歌伐木
疑學宫墻過數仞更兼圖史傳心印父子行藏希孔顔
兄弟經綸致堯舜
聽雪陳經
朔風夜度流沙黑海凍雲凝天地塞玄冥申令幻冰花
滕六逥車周八極碎窮屑玉一何輕填谷堙山杳莫測
蒼龍泣天竹亂折老鶴呌空松半踣寒聲騷屑屋隙入
冰威烈栗重帷逼披裘推窗開凍眼糢糊似入不夜國
金輪曉騰三尺高倏忽送出江山色隂陽慘舒未可窮
坐對南榮長太息
醉樵歌
有美人兮山之曲衣食無營採薪足得錢沽酒醉且歸
還向山中伐山木許許一聲天地空青山無人白雲宿
山泉精舍馮裕
兩山重重泉曲曲高人傍此結茅屋蓬窗引入清風來
白雲常在簷阿宿階前紫竹幾千竿架上牙籖三萬軸
淵明黍熟多釀酒陶然一醉東籬菊閭山老翁日相過
擊節酣歌振崖谷
前題劉澄甫
平生愛山復愛泉歲晚方謀海岱田三徑旋開著茅宇
百畆自為終天年屋上清風烟漠漠階前流水響濺濺
雨來樹杪嵐光出雲過溪頭秀色連衡門麋鹿忽驚犬
草席沙鷗却避鸇把酒吟詩索島嶼觧衣延客醉花筵
采芝萬仞冥鴻逝濯足深潭抱石眠軒窗面面翠欲堕
池沼涓涓清可憐樵客劇談暫弛擔漁翁獨立亦忘筌
輞川素壁見圖畫桃源側洞生風烟北山移文任譏誚
東蒙泉石予老焉
九日來山文會
來山亭子苔徑斜野翁攜杖看黃花塞鴻嗷嗷向南去
日光淡淡浮雲遮主人清酒滿百壺羽觴來往飛流霞
對酒賦詩發高興長箋矯矯横龍蛇倒著葛巾籬畔舞
便是柴桑處士家
前題劉澄甫
指點青山何處來松篁迤邐雲門開高人愛此結茅屋
重陽攜榼相追陪黃花萬朵幽澗下白鳥一聲曲水隈
把酒臨流成心賞西嶺日暮猶徘徊短髮緼袍風落帽
鴻雁忽送牛山哀佳辰良會不可斷深杯過罰無嫌猜
俯仰古今俱陳迹樂遊戲馬荒莓苔
九日對雨歌馮裕
秋來日日望重陽重陽正遇風雨狂欲登雲門川無梁
欲登堯山隔兩洋山翁何處消愁腸蓑笠且訪山泉莊
清風逼人轉覺凉菊花欹斜片片黃風飄滴滴来清香
東籬共對飛霞觴昨夜階下聞鳴螿今朝秋光遍八荒
漉酒高歌興初狂利名視之如粃糠餐英飲露聊徜徉
恍如屈子遊瀟湘
馬遠孤舟秋泛圖
渑谷堂中開玉壺高懸馬遠秋風圖孤舟纔放楓葉落
魚龍寂寞蒼峰孤随風放入五湖裏天水茫茫兩相似
舉杯痛飲向青天今日纔知范蠡是
巢山行
聞有高人慕巢父輙向深山結茅宇西南茅茨八九間
父子相將避風雨坐話重玄無古今欲說典墳非訓詁
春來聽鳴禽橋邊倚高樹夏日枕清流秋成多餘黍冬
看寒雪白滿山修竹寒梅對清酤四時相代樂無涯不
羡人間簮與組我今特作巢山行憑誰寄與勞山主
前題劉澄甫
平生喜讀山居賦未老投閒入烟霧戶外新栽五粒松
岩前舊種三株樹破屋羣峯翠復連野籬亂水青相護
山人何事獨愛山環堵風雨身自閒芳草連天迷石榻
白雲滿地封柴關漁樵路近時逢語虎豹叢深未可攀
升高選勝忻卜築植柳移花看馥郁燕雀相賀繡幕安
鷦鷯却笑卑枝足迤邐王維在輞川迴旋李愿歸盤谷
每思富貴履危機争若巢山常掩扉酒學淵明多種秫
菜倣夷齊自採薇百年回首眼中少是非榮辱將同歸
郊園新雨移竹行楊應奎
郊園四月新雨足萬木崢嶸惟欠竹慇勤移植雨三竿
便覺翛然遠塵俗棲鸞鳴鳳未敢希拂石掃壇還可掬
眼看捲地飄龍鱗會見參天倚寒玉朱簾掩映留風聲
綺疏參差穿月窟同與七賢結伴遊追憶二妃懷湘瀆
植杖恐作葛陂龍釣璜難得渭水宿稍雲無葆綠隂濃
笋穿節比在倏忽此中夷猶適真態藜藿充腸貧不蹙
莫嘆人間有大嚼得此輕彼過食肉
夏中雨後適郊外莊劉澄甫
長夏炎天氣鬱蒸火雲酷烈烟光凝脱帽披襟遵茂樹
園蔬自摘儲層冰農人望雨如望赦終日甘霖似傾瀉
池邊幸爾廕松篁郭外忻然看禾稼攜杖閒來尋白鷗
肩輿偶出問丹丘溪流活活添新沼杞柳藂藂生小洲
柴門夜静眠鳬鴨甕牖朝凉動紈箑壺醑初分味頗佳
野翁對酌情偏洽溽暑可奈暫盤桓幽棲得慣輸平安
茅齋五月豈覺熱此身百歲輕無官圖書插架高連屋
欲賦歸田種新菊郊原日日遂遊課一枕羲皇老空谷
海岱會集卷五
