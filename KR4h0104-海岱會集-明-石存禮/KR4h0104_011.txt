海岱會集卷十一
五言絶句
襄陽樂馮裕
朝往大堤去暮還襄陽城美人不肯别酌酒更彈箏
又
襄陽諸女兒隊隊踏歌行日落楚天碧月高江水平
又
家在峴山前門繫武陵船桃花嬌可愛教妾若為顔
又
江水流無極郎歸來有期潮回憑寄信為到海門西
前題劉澄甫
妾在廣陵陌家臨明月橋郎君觧憐取趁著木蘭橈
又
曉行白雲渚夜泊黃鶴樓秋風何處覓飛夢到瓜州
又
歡醉習家池儂宿彭郎磯東風吹酩酊夜雨恐凄其
前題黃卿
樊城卧紅橋掩映七十二下通畫艑舸上馳華珂轡
又
東風與垂楊低昂相憐取南學西陵歌北學邯鄲舞
又
陽春酃綠酒嬋娥自當壚調笑東遊客何如廣陵沽
又
盆中菖蒲花一夕兔絲繞相贈紅襦襠莫似站林鳥
前題楊應奎
并州快翦刀惜吝不忍買儂有合歡帶綢繆豈能觧
又
欝欝藤與蘿引蔓兩相齊秋霜搖落盡至死不相離
又
儂心漢江水歡意如孤舟舟行有去住水常日夜流
西洲曲馮裕
楊柳覆西洲芙蓉映翠樓春情獨自覺江水日悠悠
又
羅裙蓮葉綠丹靨蓮花紅相逢獨不見含笑水聲中
又
估客何處來倚棹花門前折花愁問訊心如不繋船
前題劉澄甫
采蓮南渡頭采菱西洲口日落不逢人秋雲重回首
又
鴻飛似無跡燕來如有期鈎簾坐春曉幽夢竟誰知
又
早向西洲行暮向西洲宿西洲人獨愁翠袖扳幽竹
前題黃卿
弭棹傍西洲採菱洑波曲菡萏並蒂開中有雙鴛浴
又
西洲檉柳岸蜻蝶集復散忽落碧玉釵回頭問同伴
又
憐伴嬌喜笑愛唱長干調冷冷金步搖薦芳聖女廟
又
容顔如春芳愁思如零霜避霜玩朗月千里共清光
又
廟前雙梧桐蕤那搖東風桐下結衣帶蟢子拂人額
又
月光射帷帳流螢迥相向焚香步空庭三星在頭上
又
往訴薄倖人别來秋復春西洲雖見月不照翠眉顰
前題楊應奎
水邊桃花發水映桃花紅掉舟約萍開萍散桃花空
上元觀燈劉澄甫
今年好燈社是處結樓臺舞袖翻新柳歌喉轉落梅
又
山從鼇背立人向月中遊雪盡九華殿春歸五鳳樓
海岱會集卷十一
