海岱會集卷八
五言律詩
曉鐘馮裕
春眠嫌夜短忽聽曉鐘鳴度竹來虚枕穿雲響太清悠
悠晨夜界脉脉古今情獨起披衣望瀛洲曙色明
前題劉澄甫
何處鐘聲息楓林早夜聞白頭愁已過清夢耿初分斷
續秦樓月悠揚楚岫雲閒身常晏起窗影任高曛
前題陳經
霞起重城曙鐘傳古寺風喚回清夜夢杳入白雲藂一
卧淹滄海三年别漢宫覺來動深省山月照忩空
前題黃卿
滄海躍靈起蒲牢五夜嗚星河分曙色風雨約鷄聲度
自樓臺迴聽連鼔角清晨光已今日感慨萬緣生
洋溪逢漁父馮裕
春時洋水曲邂逅見漁翁把釣苔磯潤停雲夕照紅相
留惟濁酒共醉倚清風萬古浮沉事都歸一笑中
前題陳經
溪上逢漁父幽談坐夕陽潭雲過水白岸柳覆橋黃鷗
鳥機初息滄浪興轉長欲窮垂釣意鼔枻入蒼茫
前題黃卿
城隠清溪曲行逢滄海漁常憐魚鳥伴莫道網綸疎樹
色橋頭徑鷗羣柳下渠長歌欸乃調歸棹入烟墟
早春小圃桃花欲開陳經
青帝無私澤園桃花欲然蓁蓁新綠嫩的的小紅鮮色
映宜歌扇香浮近酒船會須看結實方朔與同憐
前題黃卿
浸尋春到處佇立小桃傍纖錦分苞嫩新脂幾瓣香依
依如有恨脉脉未成粧此際堪臨賞翻嫌爛漫狂
觀稼石存禮
晨隨田父去薄暮始言還遠水鷗邊渡夕陽牛背山一
秋生事急百歲幾人閒野鳥投林盡相看只厚顔
前題馮裕
天地忽新秋秋風禾黍稠攜罇開北海拄杖過西疇山
外廻晴景村邊起暮謳偶然逄野客談笑未能休
前題劉澄甫
薄田慚負郭晚稼望東隅水閣搖花隖山風落井梧兔
葵聊自慰雀黍為誰驅暑雨經旬日倉箱未可圖
前題陳經
野望天無際油油禾黍成青黃秋雨後隴畝暮雲平社
鼓村村樂雲舂處處聲田家新酒熟扶醉道相迎
謝故人惠葵扇
故人遺我扇紈素豈堪云價重千筠製身輕一葉分傾
陽存舊質却暑策高勲未忍捐簞笥時時憶見君
晚涼洗馬馮裕
偶來高樹下坐看浴驊騮涼入逥溪净隂連古木稠人
猶憐暮景馬亦愛清流似識追風足超騰意未休
前題陳經
夕苑飄凉吹金隄浴紫騮追風聊息足汗血尚存韝喜
與龍為友羞將玉絡頭漢家重天馬應向渥洼求
人日迎春石存禮
七日逢人好東郊始迓春青陽為故物白髮亦新人鼎
鼐調羹業乾坤報國身年年無外事詩酒度芳辰
郊遊看竹楊應奎
郊原籬落外誰種翠琅玕鳳尾蕭蕭舞龍根寂寂蟠水
浮春色净沙護野雲寒試問同遊客何如林下看
榖雨馮裕
又驚三月半載酒過清淄甘雨應時落新苗到處滋開
畦勻綠水策杖聽黃鸝好謝南隣叟春來屢寄詩
夏初雨中對酒
初夏園亭静南風好雨來閒階披細草濁酒瀉深杯牧
笛青蓑濕漁舟短棹回乾坤添爽氣此景即蓬莱
問園丁幽事劉澄甫
頻年學老圃幽事近何如抽笋沙勻砌移蔬水滿渠隔
忩呼倦鳥臨檻飯遊魚夏簟貪長日閒居賦自書
松隂
小院孤松樹清隂坐撫時蟬聲蔵密葉雀影寄喬枝寂
歴子初落遲回日不移盤桓須盡興愛爾共襟期
送陳東渚北上石存禮
祖帳憑雲閣揚旌擁路衢寸心依魏闕長珮謝蓬壺勲
業虞三禮文章漢兩都明良須此去何以慰樵蘇
夏夜石存禮
獨坐萬感集高城初漏過起行明月底静看落花多林
影沾清露池光接絳河終宵愛涼爽不問夜如何
前題黃卿
閒極覺宵永坐深知露涼遣懷聊命酒愛月屢移床北
斗迴杓近高城下漏長懷人無限意詩寄水雲鄉
前題馮裕
日落空階坐南風不肯來銀河空皎潔螢火轉徘徊忽
聽鄰鷄唱頻驚漏箭催依依山吐月顧影上蒼苔
水閣石存禮
草閣經秋净柴門傍水開捲簾青靄合倚杖白雲回點
點螢高下翩翩鳥去來林泉搖落意有興且銜杯
前題楊應奎
岸柳垂隂密蓮池布葉齊簾櫳回曲檻梁棟蔽高題燕
坐風生腋微吟月滿溪偏宜乘興飲無問曉鷄啼
息隂馮裕
息隂芳樹下草木有餘清海月微茫出山雲次第生野
烟籠曙色爽籟發秋聲自得悠然趣都忘軒冕情
前題劉澄甫
老嫌筋力倦息愛樹隂凉壺醑留連飲藤床到處將卧
分沙鳥席坐傍水雲鄉日暮遲歸詠蕭然世慮忘
小園
小園鋤菜甲早起課園丁開徑惜芳草看花護落英烹
葵朝入饌翦韭夜炊羹客至慚供給盤飱遠市城
秋思
商飇起金屋黃葉滿珠樓情逐流螢夜恩随紈扇秋青
苔朱戶閉白露絳河流芳思誰能識深宫倚暮愁
秋夜村雨聞蛩馮裕
新秋聞蟋蟀雨過正黃昏斷續空階下凄涼暗草根懷
人應不寐隐几欲無言九月茅堂夜吟詩倒綠樽
秋夕憶隠山上人
高僧飛錫去野菊正芳芬瀛海秋宵月滹沱日暮雲獨
行山曠寂静坐夜平分歲晚歸禪院焚香洗印文
前題劉澄甫
飛錫出青山緇衣幾日還夜忩松雪暗石榻野雲閒煮
茗洋溪曲談詩蓮舍間遠公不可得誰共一開顔
賦得原上草
新綠連洋曲沿溪風正輕意含郊雨潤色藉海雲平愛
近花䄄坐愁縈柳帶生王孫歸未得悵望若為情
前題劉淵甫
原上年年草王孫復此行漫催人去住遠與徑縱横雨
潤柔還綠風吹萎更生幸随時序發蘭蕙敢齊名
春晴小園眺望劉澄甫
竹籬停夜雨鳩杖倚春晴色映池邊草聲傳樹杪鶯移
床惜花落開牖見山横自負差強健登臨眼倍明
初冬宿田舍石存禮
委曲疑無路幽深别有天偶披青嶂入得與白雲眠樹
密歸寒鳥溪迴響暗泉草堂終夜寂高枕聽鳴絃
春日過城南野老村舍陳經
花塢春深好城南原上村入雲茒結屋近水竹當門野
犬來迎客山櫻笑映尊坐長幽興愜歸路欲黃昏
海岱會集卷八
