駱丞集卷二唐駱賓王撰
明顔文選註
五言排律
浮查詩(有序)
(查義見高四篇仙查註)
遊目川上觀一浮查泛泛然若木偶之乘流迷不知所
適也
(田文將入秦蘇代謂之曰旦見木偶人謂土偶人曰天雨子將敗矣土偶笑曰子東國之桃梗也天雨我)
(敗歸土耳于泛泛焉流于而行未知所止息也秦以虎狼之國子欲入秦如不還得無為土偶所笑乎文乃止)
觀其根柢盤屈枝幹扶疎大則有棟梁舟楫之材小則
有輪轅榱桷之用非夫禀乾坤之秀氣含宇宙之淳精
孰能負凌雲槩日之姿抱積雪封霜之骨
(韓非子樹木直根為根曼根為柢固其柢則生長深其根則視久東漢虞詡曰不遇盤根錯節無以别利)
(器枚乘七發龍門之桐高百尺而無枝中鬱結之輪菌根扶疎以分離說文扶疎四布也劉向曰今濟南)
(王氏祖墳梓桂生枝葉扶疎上出屋根垂地中上下四旁曰宇往古來今曰宙字出尸子楊子太元闔夭)
(謂之宇闢宇謂之宙灊山一名天柱山三峯鼎峙拒雲㮣日曹植詩承露㮣太清晉張協七命寒山之桐)
(雰雪寫其根霏霜封其條陸機詩嘉樹生朝陽凝霜封其條)
向使懷才幽藪藏穎重嵓絶望於廊廟之榮遺形於斤
斧之患固可垂蔭萬畝懸映九霄與建木較其長短將
大椿齊其年壽者
(藪見詠水穎與穎同毛遂傳使遂早得處囊中乃脱穎而出道書天有九霄赤碧青元絳黅紫練縉吳都)
(賦木則楓柙豫章栟櫚枸榔綿杬杶櫨文欀楨橿平仲君遷松梓古度楠榴之木相思之樹宗生高岡族)
(茂幽阜擢本千尋垂蔭萬畝張衡思元賦纏建木於廣都兮拓芳華而躊躇山海經有木若牛引之皮若)
(纓名曰建木在弱水上青葉紫莖元華赤實百仞無枝上有九欘下有九衢大椿見樂大夫挽詩朝菌註)
而委根險岸託質畏途上為疾風衝颷所摧殘下為奔
浪迅波所激射基由壤括勢以地危
(畏途見高四篇衝颷見螢火賦)
豈盛衰之理繫乎時封植之道存乎我一隊泉谷萬里
飄淪與波浮沈隨時逝止雖殷仲文歎生意已盡孔宣
父知朽質難雕然而遇良工逢仙客牛磯可託玉璜之
路非遥匠石先談萬乘之器何遠故用與不用時也悲
夫
(殷仲文古樹見在獄詠蟬序唐元宗諡孔子文宣王呂望釣于牛磯得一魚剖之有玉璜丹書文曰周受)
(命呂封于齊仙客見贈高四篇仙查註莊子人間世篇匠石之齊至于曲轅見櫟杜樹其大蔽牛絜之百)
(圍其高臨山十仞而后有枝其可以為舟者旁十數觀者如市匠石不顧遂行不輟弟子厭觀之走及匠)
(石曰自吾執斧斤以隨夫子未嘗見材如此其美也先生不肯視行不輟何耶曰已矣勿言之矣散木也)
(以為舟則沈以為棺槨則速腐以為器則速毁以為門戶則液樠以為柱則蠧是不材之木也無所可用)
(故能若是之壽匠石歸櫟杜見夢曰女惡乎比予哉若將比予于文木耶夫柤棃橘柚果蓏之屬實熟則)
(剝則辱大枝折小枝泄此以其能若其生者也故不終其天年而中道天自掊擊于世俗者也物莫不若)
(是鄒陽上吳王書曰臣聞明月之珠夜光之璧以暗投人於道無不按劔相盻者無因至前也蟠木根柢)
(輪困離竒而為萬乘器者何則以左右為之先容也故無因至前雖隋珠和璧祗足結怨而不見德故有)
(人先談則枯木朽株樹功而不忘)
然而知萬物之相應感者亦奚必同聲同氣而已哉感
而賦詩貽諸同志云耳
(易曰同聲相應同氣相求水流濕火就燥雲從龍風從虎聖人作而萬物覩本乎天者親上本乎地者親)
(下蓋各從其類也又曰上下交而其志同也禮合志同方)
昔負千尋質高臨九仞峯貞心凌晩桂勁節掩寒松忽
値風颷折坐為波浪衝摧殘空有恨擁腫遂無庸渤海
三千里泥沙幾萬重似舟飄不定如梗泛何從仙客終
難託良工豈易逢徒懷萬乘器誰為一先容
(爾雅八尺曰尋倍尋曰常四尺曰仞書為山九仞顔師古孔安國皆以八尺為仞巴咸鄭康成以七尺為)
(仞應劭漢書註以五尺六寸為仞晉書契寒松而立節吳書王蠋建寒松之節莊子逍遥篇惠子謂莊子)
(曰吾有大樹人謂之樗其大枝擁腫而不中繩墨其小枝卷曲而不中規矩立之塗匠者不顧今子之言)
(大而無用衆所同去也莊子曰子有大樹患其無用何不樹之于無何有之鄉廣漠之野徬徨乎無為其)
(側逍遥乎寢卧其下不夭斤斧物無害者無所可用安所困苦哉山海經東海之别有渤海南海之别有)
(漲海西海之别有青海北海之别有瀚海餘俱見上文)
春霽早行
年華開早律霽色蕩芳晨城闕千門曉山河四望春御
溝通太液戚里對平津寶瑟調中婦金罍引上賓劇談
推曼倩驚坐揖陳遵意氣一言合風期萬里親自惟安
直道守拙忌因人談器非先木圖榮異後薪揶揄慚路
鬼憔悴切波臣元草終疲漢烏裘幾滯秦生涯無歲月
岐路有風塵還嗟大行道處處白頭新
(律見司馬樓葭仄註四望見崔駙馬篇御溝見閻五官篇溝水註在長安漢武帝於建昌宮北治大池曰)
(太液言津潤所及廣也戚里貴戚之里字見高四篇爵里義同公孫宏拜相封平津侯梁武帝狹斜行洛)
(陽有曲陌曲陌不通驛忽遇二小童扶轡問伊宅我宅邯鄲右易憶復可知大息組絪緼中息佩陸離小)
(息尚青綺總角遊南坡三息俱入門家臣拜門垂三息俱升堂旨酒盈千巵三息俱入戶戶内有光儀大)
(婦理金翠中婦事玉䥴小婦獨間暇調笙遊曲池丈人少徘徊鳳吹方參差金罍見陳文林詩東方朔字)
(曼倩善諧謔談論陳遵字孟公名望一時衣冠懷之惟恐在后時列侯有與遵同姓字者至門坐中震動)
(既而非孟公因號陳驚坐云意氣見高四篇因人先木見上篇先容註汲黯為九卿公孫宏張湯為小吏)
(及宏湯稍益貴與黯同列后又尊用過之黯褊心不能無小望見上前言曰陛下用羣臣如積薪后來者)
(居上上默然晉有為太守者羅友后至桓温問之對曰路逢鬼椰榆曰見汝送人作郡不見人送汝作郡)
(波臣見上裴侍郎詩漢哀帝時丁傅董賢用事諸附離之者起家至二千石惟揚雄自守泊如也乃草太)
(元以儗易三方九州二十七部八十一家七百二十九贊為天地人三元各二十七首人有嘲雄以元之)
(尚白雄解之為之說曰解嘲烏裘滯秦見高四篇莊子飬生篇吾生也有涯而知也無涯以有涯隨無涯)
(殆已註言所禀之分各有極也而心之所欲無限隨之斯困殆矣岐路見紫雲觀篇陸士衡詩京洛多風)
(塵素衣化為緇戰國策魏王欲攻邯鄲季梁聞之中道而反衣焦不信面塵不洗往見王曰今者臣來見)
(人于太行乃北面而驅其馬告臣曰我欲之楚臣曰之楚奚為北面曰吾馬良臣曰此非楚之道也曰吾)
(善御此數者逾善而去楚逾遠耳又汗明見春申君曰驥之齒至矣服鹽車上大行中坂遷延負轅不能)
(上伯樂遭之下車攀而哭之解紵衣而幕之於是俯噴仰鳴聲造于天欣伯樂之知己也白頭新見螢火)
(賦白首註阮籍咏懷詩平生少年時輕薄好絃歌西遊咸陽市趙李相經過娛樂未終極白日忽蹉跎驅)
(馬復來歸反顧望三河黃金百鎰盡資用常苦多北臨大行道失路將如何又不涉大行路誰知斯路難)
(太行在今衛輝府輝縣西五十里西南連懷慶府界)
秋日山行簡梁大官
束馬陟層阜廻首睇山川攢峯䘖宿霧疊巘架寒烟百
重含翠色一道落飛泉香吹分巖桂鮮雲抱石蓮地偏
心易遠致默體逾元得性靈遊刃忘言已棄筌彈冠勞
巧拙結綬倦牽纏不如從四皓邱中鳴一絃
(史記齊桓公束馬懸車登太行至卑耳山楚詞既含睇兮又宜笑睇視也謝瞻答靈運詩西瞻興遊歎東)
(睇起悽歌顔延年詩側聽風薄木遥睇月開雲江淹儗謝莊詩靜默鏡錦野四睇亂層吟儗惠連詩覿子)
(杳未&KR1989;欵睇在何辰攢山疊出如攢槊也張恊北卬賦松林槮映以攢列元木㮰廖而振柯巘山頂也詩)
(大雅公劉篇陟則在巘靈運詩連嶂疊巘崿青翠杳深沈泉自山頂流下者曰飛泉巖桂見高四篇陸機)
(悲哉行鮮雲垂溥隂註輕雲也太華山有石蓮峯陶靖節詩心遠地自偏揚雄解嘲知元知默守道之極)
(又曰藺生收功于章臺四皓采榮于南山公孫創業於金馬驃騎發迹于祁連司馬長卿竊貲于卓氏東)
(方曼倩割灸于細君僕誠不能與數子並故默然獨守吾太元莊子飬生篇庖丁為文惠君解牛曰臣之)
(刀十九年矣所解數千牛而刀刃若新發于硎彼節者有間而刀刃者無厚以無厚入有間恢恢乎其於)
(遊刃必有餘地矣忘言棄釡見高四篇王陽與貢禹為友陽刺益州禹聞之彈其冠以待陽遂薦禹成帝)
(召為大夫時人語曰王陽結綬貢禹彈冠又后漢蕭育與朱博為友長安語曰蕭朱結綬王貢彈冠言共)
(相薦達也潘岳性輕躁趨勢利與石崇謟事賈謐望塵而拜為謐二十四友之首其母數誚之曰汝當如)
(是而乾沒不巳乎岳終不改既仕宦不達乃作閑居賦曰岳讀汲黯傳至司馬安四至九卿而良史書之)
(題以巧宦之目未嘗不慨然廢書而歎也曰嗟乎巧誠有之拙亦宜然註黯姑姊于司馬安少與黯為洗)
(馬安文深巧善宦四至九卿守河南卒昆弟以安故同時二千石者十人漢高欲易太子呂后使張良為)
(計良曰此難以口舌爭也顧上所不能致者四人曰東園公綺里季夏黃公甪里先生以上嫚士不願為)
(漢臣令太子請以爲客此一助也后令太子卑詞厚幣往請之既至鬚眉皓白自為四皓竟定惠帝顧愷)
(之為謝鯤畫像曰此子宜置邱壑中三國孫登汲郡人于北山為土窟居之好讀易嘗撫一絃之琴拾遺)
(記商時修三皇五帝之樂撫一絃之琴左思招隱詩杖策招隱士荒塗横古今岩穴無結搆邱中有鳴琴)
(白雲停隂岡丹&KR0008;曜陽林石泉潄瓊瑶纖鱗亦浮沈非必絲與竹山水有清音何事待嘯歌灌木自悲吟)
(秋菊兼餱糧幽蘭開重襟躊躇足力煩聊欲投吾簪郭琰容傲戰機心於外物不能得意于一絃陳伏招)
(隱詩招隱訪仙楹邱中琴正鳴梁庾吾贈周處士詩籬下黃花菊邱中白雪琴)
晩度天山有懷京邑
(天山見贈高四篇注)
忽上天山路依然想物華雲凝上苑葉雪似御溝花行
歎戎麾遠坐令衣帶賖交河浮絶塞弱水浸流沙旅思
徒漂梗歸期未及瓜寧知心斷絶夜夜泣胡笳
(上苑上林苑也御溝見春霽早行篇雲葉見白雲抱幽石篇雪花見詠雪篇上苑御溝皆懷京邑也麾見)
(蕩子從軍篇衣帶賖猶沈約所謂帶圍減尺言瘦也謝元暉和王主簿怨情詩相逢詠靡蕪辭寵悲班扇)
(花叢亂數蝶風簾入䨇燕徒使春帶賖坐惜紅粧變平生一顧重夙昔千金賤交河在土魯蕃西二十里)
(源出天山河水交流繞斷峯下夷名崖兒城即唐交河縣禹貢導弱水又西被于流沙鄭元曰弱水出張)
(掖淮南子云出窮名山柳宗元曰西海之山有水焉散渙無力不能負芥投之則委靡墊没及底而后止)
(流沙在沙州西八十里其沙隨風流行故曰流沙沈括曰嘗過無定河活沙履之百步之外皆動如行幕)
(上或䧟則人馬車駝以千百數無孑遺者或謂此所謂流沙也楚詞註流沙亦引禹貢復言今西海居延)
(澤是也則括之言或信蓋弱水至于合黎餘波入于流沙則流沙皆弱水所及陷人亦有之矣漂梗見浮)
(查篇泛梗註左傳齊侯使管至父戍葵邱瓜時而往曰及瓜而代期戍公問不至請代不許遂作亂註瓜)
(時瓜熟時也笳見蕩子從軍篇李陵答蘇武書凉秋九月塞外草衰夜不能寐側耳遠聽胡笳互動牧馬)
(悲鳴吟嘯成羣邊聲四起晨坐聽之不覺淚下魏瓘搗衣賦但見餘韻未畢微影方流逶迤洞房半入霄)
(夢窈窕閒館方增客愁李都尉以胡笳動泣而子期以隣笛增憂古人獨感于聽而今者況兼乎秋)
晩泊河曲
(河曲漢縣名屬太原郡晉為嵐州雄勇鎮宋立火山軍屬代州后置火山縣尋廢金改火山州)
(后改澳州貞元初增置河曲縣取河千里一曲之義元至元初州縣俱省入保德州今復為河)
(曲縣屬太原府)
三秋倦行役千里泛歸潮通波竹箭水輕舸木蘭橈金
隄連曲岸貝闕影浮橋水淨千年近星飛五老遥疊峯
開宿浪浮葉下凉颷浦荷疎晩的津柳漬寒條悽惶勞
梗泛凄斷倦蓬飄仙查可不託河上獨長謠
(竹箭見送郭少府篇南楚江湘船大謂之舸無輜重曰輕舸三國志黃蓋以輕舸十艘最著前是也木蘭)
(香木也今湖廣潯陽江中七里洲中有魯般刻木蘭為舟詩家云木蘭舟橈皆用此耳金隄見陳文林篇)
(又漢武時河决金隄議者欲求九河故道而穿之則非蜀之金隄矣貝闕見郭少府篇論語䜟仲尼曰吾)
(聞堯與舜等遊首山觀河渚有五老遊河一老曰河圖將來告帝期二老曰河圖將來告帝謀三老曰河)
(圖將來告帝書四老曰河圖將來告帝圖五老曰河圖將來告帝符龍符玉包金泥玉檢封盛書五老飛)
(為流星上入昂荷一名芙渠一名芙蓉其莖為茄其葉為蕸其本為蓉其花為菡蓞其實為蓮其根為藕)
(其中為菂菂中為薏左思魏都賦丹藕凌波而的爍潘岳芙蓉賦丹輝拂紅飛須垂的斐披赩赫散煥熠)
(爚吳才老觧為指的楊升菴曰非也的紅也史記五王世家程姬有所避註玄的點絳言有月事以丹註)
(面曰的上林賦的爍江靡宋玉神女賦朱脣的其若丹又謂馬之的顙的盧烏脰亦曰的汝南陳耀文辨)
(之謂不宜以馬額烏脰為的愚謂的非以色亦非以額以脰乃如射之的耳繁欽賦點元的之熒熒北堂)
(書抄娥黃星的宮詞有龍的王粲神女賦拖華的又七山賦神篢巖巖而獨立仙的皎皎而孤臨孰知歲)
(之豐儉覩元白而皆諶可見的非定色矣荷花中心如射侯之紅心故曰的即菂也千字文渠荷的歴與)
(的爍同夏荷則的爍爍然晚則疎矣梗泛見浮查篇史記老子曰君子得其時則駕不得其時則蓬累而)
(行註蓬狀若皤蒿細葉蔓生于沙漠中風吹則根斷隨風轉移漢書明帝詔飛蓬隨風微子所歎李白詩)
(註蓬花如毬遇風則轉此與前註少異詩伯兮自伯之東首如飛蓬註蓬如柳絮聚而飛如亂髮也曹子)
(建詩轉蓬離本根飄飄隨長風潘岳西征賦陋吾人之拘攣飄萍浮而蓬轉仙查見高四篇河上長謠疑)
(用屈原事見之問篇江潭註趙至與嵇蕃書梁生適越登岳長謠劉琨答盧諶詩何以贈子竭心公朝何)
(以叙懷引領長謠註短歌曰謠)
晩泊蒲類
(蒲類匈奴地名西河舊事曰白山之中有好木匃奴謂之天山去蒲類海百里漢章帝詔班超)
(有擊石池破白山臨蒲類取車師按一統志蒲類即車師后王地治務塗谷晉時屬高昌貞觀)
(中平高昌以其地置應州領金滿蒲類輪臺三縣后俱陷吐蕃其地有回鶻雜居故亦云回鶻)
(宋建隆中來貢元號畏兀兒地置達魯花赤今名火州土魯蕃亦交河地也詳見詩中二庭註)
二庭歸望斷萬里客心愁山路猶南屬河源自北流晚
風連朔氣新月照邊秋竈火通軍壁烽烟上戍樓龍庭
但苦戰燕頷會封侯莫作蘭山下空令漢國羞
(沙鉢羅可汗建庭于蜼合水謂之南庭吐陸可汗建牙于嗾曷山謂之北庭二庭以伊列水為界所謂南)
(單于北單于也蒲類即車師后王治地其前王治交河城即唐交河縣去長安八千一百里漢元時置戊)
(己校尉屯田以其地勢高敝故名高昌壘有八城晉時前凉張駿于交河縣置高昌郡后魏初有闞伯周)
(者始為高昌王其后麴嘉稱王于此自后魏至隋皆入貢唐貞觀中平高昌以其地置西州及都督府開)
(元中改金山都督府天寶初改州為交河郡領高昌交河柳中蒲昌天山五縣長安初置北庭都護府后)
(與蒲類俱䧟于吐蕃云云餘見本題註此云二庭者指車師前后王治地也故又曰萬里黃河源至元人)
(始知發源火敦腦兒之地華言星宿海也舊言河出崑崙皆張騫之妄耳北流詳見下篇題註匃奴冒頓)
(單于子稽粥號老上單于每歲五月大會龍庭祭其先祖天地鬼神后漢書焚老上之龍庭即此也班超)
(字仲升安陵人父彪兄固少有大志不修小節家貧為官傭書勞苦投筆歎曰大丈夫當立功異域取封)
(侯安能久事筆硯乎有相者謂之曰生燕頷虎頭飛而食肉萬里封侯相也后歴事明章出征西域安集)
(五十餘國封定遠侯李陵請於漢武曰臣所將皆荆楚勇士竒材劔客也力扼虎射命中願得自當一隊)
(到蘭于山南以分單于兵毋令專鄉貳師軍上壯而許之后未至鞮汗山兵敗降虜)
晩渡黃河
(黃河出吐蕃朵思甘之南星宿海元世祖命篤實西窮河源始知其出於此地近百泓滙而為澤登)
(高望之若星宿然在中國西南直四川馬湖府之正西三千餘里雲南麗江府之西北一千五百里)
(自西而東合諸河水其流漸大行二十日至大雪山即崑崙也繞崑崙西南折而東而北而西)
(又繞崑崙之北又轉而東北行二十餘日歴雲中九原至大寧始入中國道崑崙山名地首上)
(為權勢星一曲也東流千里至規共山地名地契上為距樓星二曲也邠南千里至積石山名)
(地肩上為别符星三曲也邠南千里入隴首抵龍門名地根上為營室星四曲也南流千里至)
(卷重山名地咽上為卷舌星五曲也東流貫砥柱觸淤流山名地喉上為樞星以運七政六曲)
(也西距卷重山千里東至雒會名地神上為紀星七曲也東流至大伾地名地肱上為輔星八)
(曲也東流過絳水千里至大陸名地腹上為虚星九曲也元學士潘昂霄志黃河九折胡地二)
(折蓋乞兒馬出反必赤里也以禹貢參考絳象河圖及河源志一一皆合聞之楊升菴云)
千里尋歸路一葦亂平源通波連馬頰迸水急龍門照
日榮光渾驚風瑞浪翻棹唱臨風斷樵歌入聽喧岸迥
秋霞落潭深夕霧繁誰堪逝川上日暮他鄉魂
(詩衛風河廣篇誰謂河廣一葦杭之大雅公劉篇涉渭為亂註亂舟之截流横渡者也馬頰九河之一在)
(商河縣境禹貢導河積石至于龍門南至于華隂東至于砥柱乂東至于孟津東過洛汭至于大伾北過)
(洚水至於大陸又北播為九河同為逆河入于海註龍門山在馮翊夏陽縣西河之水所出禹所鑿也水)
(急如箭三秦記龍門水懸船而行兩旁有山龜魚俱集其下上則為龍不能者點額而還尚書中侯曰堯)
(即政七十載修壇河洛仲月辛日昧明禮備榮光幕河休氣四塞榮與縈同義見毛司馬篇縈河註逝川)
(見陳文林篇王粲詩方舟遡大江日暮愁我心齊虞義送友人詩共盈一樽酒對之愁日暮)
早發淮口望旴𣅿
(淮水見遊兗部題註旴𣅿戰國楚始為縣西晉為臨淮郡以北臨淮水也東晉立旴𣅿郡唐改)
(西楚州宋陞旴𣅿軍尋改招信軍今為旴𣅿縣屬泗州)
養蒙分四瀆習坎奠三荆徙帝留餘地封王表舊城岸
昏㴠蜃氣潮滿應雞聲洲迥連沙靜川虚積溜明一朝
從奉檄千里倦懸旌背流桐栢遠逗浦木蘭輕小山迷
隱路大塊切勞生唯有貞心在獨映寒潭清
(易山水蒙卦彖曰蒙以養正聖功也禮四瀆視諸侯白虎通曰中國獨發源而注海其功著大故稱曰瀆)
(史記殷湯作江誥曰古禹臯陶久勞于外民乃安東為江北為濟南為淮西為河四瀆已修萬民乃居劉)
(向說苑四瀆能蕩滌垢濁焉能通百川於海焉能蕩出雲雨焉為德甚美故視諸侯也易坎卦象曰水洊)
(至習坎君子以常德行習教事習重也上水下水故曰習坎三荆有二北荆州河南伊縣東荆州唐州南)
(荆州鄧州此通典西魏三荆也後周宇文泰以楊忠都督三荆孟康曰三荆即三楚也舊名江陵為南楚)
(吳為東楚彭城為西楚史記范增勸項梁立楚后求得楚懷王孫心于民間為人牧羊立以為楚懷王都)
(旴𣅿項梁敗死徙都彭城即今徐州也后項羽陽尊懷王為義帝又徙之江南都郴即今郴州封王指漢)
(高封韓信于淮隂也蜃氣見高四及之問篇臨海異物志石雞清響以應潮慧驅輕逝以遠縶今江濱有)
(水漲雞潮至則鳴李德裕所謂三更津吏報潮雞是也山泉曰溜一作霤枚乘奏吳王書太山之霤穿石)
(奉檄見高四篇戰國策楚威王謂蘇秦曰寡人心搖搖然如懸旌而無所薄左太冲詩羈旅無定心翩翩)
(如懸旌桐柏山名准水所出木蘭見泊河曲篇淮南王安好賓客所招置賓客作招隱詩有大山小山如)
(詩之大雅小雅南齊何胤兄何求何點並棲遁世號點為大山胤為小山亦曰東山兄弟發迹雖異克終)
(皆隱世謂何氏三高大塊勞生見螢火篇)
遠使海曲春夜多懷
(海曲漢之縣名屬瑯琊郡舊設鹽官名日照鎮魏晉以來俱屬莒縣金始置日照縣屬莒州元)
(仍舊今改屬青州府)
長嘯三秋晩端居百慮盈未安蝴蝶夢遽切魯禽情别
島連環海離魂斷戍城流星疑伴使行月似依營懷祿
寧期達牽時匪徇名艱虞行已遠時迹自相驚
(長嘯見韋明府篇端居見司馬樓胡蝶夢見酬思玄上人篇莊子昔者海鳥止于魯郊魯侯御而觴之于)
(廟奏九韶以為樂具大牢以為膳鳥乃眩視憂悲不敢食一臠不敢飲一杯三日而死此以已養養鳥也)
(非以鳥養也東方朔十洲記環海之中有十洲馬祖洲瀛洲長洲生洲鳳麟洲東海之洲也炎洲流洲南)
(海之洲也玄洲元洲北海之洲也聚窟洲西海之洲也皆仙人所居之地漢和帝分遣使者二人各至州)
(郡觀採風謠二人當到益部投舘吏李邰舍邰曰二君發京時知朝廷遣二使入蜀不二人問何以知之)
(邰曰前有二使星向益州分野淮南子曰月天之使也匃奴舉事常隨月盛壯以攻戰月虧則退兵鮑明)
(遠詩繡甍結飛霞璇題納行月三國孫權聞曹操來築營于濡須塢以拒之狀為偃月號偃月營)
晩泊江鎮
四運移隂律三翼泛陽侯荷香銷晩夏菊氣入新秋夜
烏喧粉堞宿鴈下蘆洲海霧籠邊徼江風繞戍樓轉蓬
驚别渚逃名謝蟻邱還嗟帝鄉遠空望白雲浮
(黃帝命伶倫取嶰谷之竹擇其竅厚均者截以為律以節五音之上下黃鍾太簇姑洗蕤賓夷則無射為)
(陽大呂夾鍾仲呂林鍾南呂應鍾為隂蓋准鳳凰之鳴而為之者也楊升菴云取雄竹雌竹吹之今律書)
(及律歴志呂覧說苑晉書等志俱無雄竹雌竹之事宋玉笛賦衡山之陽見竒篠異幹良工至此曰命陪)
(乘取其雄焉得其雌焉遂以為笛候氣之法先治一室令地極平乃埋律管使齊入地則有淺深冬至陽)
(氣距地面九寸而止唯黃鍾一管先達故黃鍾為應十二月則大呂應之黃鍾先已虛如人用針徹其經)
(渠氣已隨針而出地有疎密不無差忒故先以木案隔之然後實土案上令堅均一其上以水平其槩然)
(後埋律其下為木所節氣自平也但在調其案上之土耳移隂律移大呂之隂轉太簇之陽也梁孝王船)
(名詩天瞑浮雲飛三翼自相追張協七命爾乃浮三翌戱中沚顔延年詩萬軸&KR1015;行衞千翼泛雲浮越絶)
(書越為大翼中翼小翼船以戰註大翌廣一丈五尺二寸長十丈中翌廣一丈三尺五寸長五丈小翌廣)
(一丈二尺長五丈陽侯見贈之問篇堞城女墻也漢桓帝時童謠曰城上烏尾畢逋公為吏子為徒註城)
(上烏處高獨食不與下共謂人主多聚歛也鮑明遠詩昨夜宿南陵今旦入蘆洲此蘆洲地名也離樊口)
(二十里今言蘆洲只泛言鴈欲含蘆耳邊徼見蕩子篇轉蓬見河曲篇飄蓬註莊子則陽篇孔子之楚含)
(于蟻邱之漿其鄰有夫妻臣妾登極者子路曰是稯稯何為者耶仲尼曰是聖人僕也是自埋于民自藏)
(于畔其聲銷其志無窮其口雖言其心未嘗言方與世違而心不屑與之俱是陸沈者也是其市南宜僚)
(耶子路請往召之孔子曰已矣彼知丘之著于己也知丘之適楚也以丘為必使楚王之召巳也彼且以)
(丘為佞人也夫若然者其于佞人也羞聞其言而况親見其身乎而何以為存于路往視之其室虚矣帝)
(鄉白雲見贈高四篇序註)
早發諸暨
(諸暨在今紹興府城南一百二十里本越王允常所都地秦置諸暨縣屬會稽郡漢以后皆因)
(之隋唐皆屬越州宋析置義安縣后復省入諸暨元陞諸暨州本朝初為諸全州尋改諸暨縣)
(編尸一百七十五里)
征夫懷遠路夙駕上危巒薄烟横絶巘輕凍澁廻湍野
霧連空暗山風入曙寒帝城臨覇涘禹穴枕江干橘性
行應化蓬心去不安獨掩窮途淚長歌行路難
(山之美者曰巒猶肉之美者曰臠也巘見梁大官篇秦記覇水古滋水也出雍州藍田谷北入渭正義曰)
(即秦嶺水之下流秦繆公築宫于此更名城曰覇城水曰覇水以章覇功詩在水之涘註水涯也禹穴見)
(靈泉頌干亦水涯也詩小雅斯干篇秩秩斯干楚詞后皇嘉樹橘徠服兮受命不遷生南國兮註屈原自)
(比志節如橘不可移徙蓋橘逾淮而北則為枳也莊子逍遥遊篇莊子謂惠子曰子有五石之匏何不慮)
(以為大樽而浮乎江湖而憂其瓠落無所容則夫子猶有蓬之心也夫註蓬非直達者也晉書阮籍嘗率)
(意獨駕不由逕中車轍所窮輙慟哭而返行路難古曲名晉書山崧少有才名博學有文章著后漢書百)
(篇衿情秀遠善音樂舊歌有行路難曲辭頗疎質山崧好之乃文其詞句婉其節制每因酣醉縱歌之聽)
(者莫不流涕覇水在今陜西西安府城東二十里源出秦嶺合藍谷傾谷諸水入滻水北注于渭)
晩憩田家
轉蓬勞遠役披薜下田家山形類九折江勢急三巴懸
梁接斷岸澁路擁崩查霧巖輪曉魄風駛漲寒沙心跡
一朝舛江山萬里賖龍章徒表越閩俗本非華旅行悲
泛梗離贈斷疎麻唯有寒潭樹獨似故園花
(轉蓬見泊河曲篇披薜見高四篇九折見費六篇三巴記閬白二水東南流曲折如巴字故曰三巴劉璋)
(為益州分墊江以上為巴西治閬中今保寧府是以下至臨江為永寧治江州號中巴今重慶府是胊䏰)
(縣至魚復為巴東治永安今䕫州府是巴道分矣故巴郡號為三巴魄月也見崔駙馬篇駛馬行疾也風)
(急亦曰駛宏明集榮辱迅避石光古今駛過拍掬梁簡文詩鶯啼春欲駛無為空揜扉漲寒沙風起沙飛)
(如水漲也梁邱遲詩森森荒樹齊折折寒沙漲中說魏徵曰聖人有憂乎于曰天下皆憂吾獨得不憂問)
(疑子曰天下皆疑吾獨得不疑徵退子謂董常曰樂天知命吾何憂窮理盡性吾何疑常曰子亦二言乎)
(曰徵所問者迹也吾告汝者心也心迹之判久矣賖有餘也莊子龍袞章甫携以適越無所用之晉趙景)
(真與稽康書表龍章于裸壤奏韶武于聾俗閩東越别名春秋七閩地戰國越人所居故稱閩越秦立閩)
(中郡及漢興師越人佐漢有功復立無諸為閩越王王閩中故地郡治今建寧之建安福州之侯官皆其)
(地也冶地名漢錫光在交趾教民夷以禮義任延守九真教民耕種嫁娶故嶺南華風始于二守此言閩)
(俗非華用此意也泛梗見浮查序疎麻見高四篇)
宿仙庄
金陵一超忽玉燭幾環周露積吳臺草風入郢門楸林
虚宿斷霧磴險挂懸流拾青非漢策緇化類秦裘牽跡
猶多蹇勞生未寡尤獨此他鄉夢空山明月秋
(金陵見秋夜送閻五詩序后漢書西域傳玉燭和氣梁湘東王繹曰太平玉燭註四時調和謂之玉燭露)
(積吳臺草見久客臨海篇郢楚都也潘岳懷舊賦岩岩䨇表列列行楸註表華表堯設誹謗之木即此古)
(人亦樹之墓也爾雅檟大而散楸郭璞曰老乃皮散皆為楸也劉向曰楸木名楚詞懷感多用楸字宋玉)
(九辨露既下降百草兮奄離披此梧楸故云郢門楸也謝靈運詩銅陵映碧澗石磴瀉紅泉孫興公天台)
(賦跨穹窿之懸磴註磴石橋也木元虛海賦淵客築室于岩底鮫人搆舘于懸流拾青見高四篇緇化秦)
(裘俱見途中有懷篇勞生見螢火賦)
過張平子墓
(漢張衡字平子南陽西鄂人少善屬文通五經貫六藝尤思致于天文隂陽歴筭安帝徵拜郎)
(中再遷大史令永和初為河間相遷侍中以銅製渾天儀實以清水以玉蛇吐漏右為夜漏左)
(為晝漏又有西京賦東京賦永和四年卒今舊西鄂城南有平子墓及崔瑗所作碑文斷石僅)
(存西鄂漢縣名屬南陽郡晉因之今南陽府府城北五十里有西鄂城)
西鄂該通理南陽擅德音玉巵浮藻麗銅渾積思深忽
懷今日昔非復昔時今日往豐碑閣風來古木吟唯歎
窮泉下終鬱羡魚心
(西鄂見本題註范曄贊三才理通人靈多蔽近惟形筭遠抽深滯不有元慮孰能昭晰南陽本申伯國戰)
(國為韓宛邑秦為宛縣南陽郡治漢因之后魏改上陌縣后周改上宛縣隋初改南陽縣屬鄧州唐初於)
(縣置宛州尋罷州獨以縣屬鄧州唐末以南城縣省入五代及宋皆因之金為申州治所元改南陽府仍)
(置縣今因之平于墓在縣界東北石橋保玉巵浮藻指其善為文也江淹恨賦藻思綺合情麗芊眠又瓊)
(敷玉藻銅渾見本題註禮記檀弓下公室視豐碑註豐大也閣如閣岸之閣謝靈運祭古塚文窮泉為塹)
(聚壤成基漢成帝時客有薦楊雄文似相如者雄以臨川羡魚不如退而結網會上自西嶽還上河東賊)
(以勸平子歸田賦遊都邑以永久無明略以佐時徒臨川以羡魚俟河清乎未期)
海曲書情
(海曲見遠使海曲題註)
薄遊倦千里勞生負伯年未能查上漢詎肯劒遊燕白
雲照春海青山横曙天江濤讓䨇璧渭水擲三錢坐惜
風光滿長歌獨塊然
(梁裴子野劉虬碑曰及其長也奉檄動容薄遊下邑劉孝綽詩方歡厚德重誰言薄遊倦陸機狹斜行余)
(本倦遊客勞生見螢火賦查上漢見高四篇荆軻好擊劒遊衛元君不用過榆次與蓋聶論劒聶怒而目)
(之去遊邯鄲與魯勾踐爭博勾踐怒而叱之默逃去遊燕讓璧見之問篇安陵項仲山有清操每飲馬輒)
(投三錢于水中曹植上魏文書每四節之會塊然獨處應休璉與曹長思書塊然獨處有離羣之志又與)
(從弟來還京都塊然獨處)
邊城落日
紫塞流沙北黃圖覇水東一朝辭爼豆萬里逐沙蓬候
月恒持滿尋源異鑿空野昏邊氣合峯迥戍烟通膂力
風塵倦疆場歲月窮河流控積石山路遠崆峒壯志凌
蒼兕精誠貫白虹君恩如可報龍劒有雌雄
(紫塞地名以其色言之流沙見度天山篇黃圖見崔駙馬篇覇水見諸暨篇沙蓬見泊河曲篇候月見遠)
(使海曲篇史記白登之圍高帝令士皆持滿傳矢外鄉從解角直出竟與大軍合文獻通考突厥候月將)
(滿輙為寇鈔史記使張騫使西域尋河源然騫亦鑿空註杜撰也如云河出崑崙皆妄說耳禹貢浮于積)
(石至于龍門又導河積石註積石在金城郡河關縣西南羌中詳見晚渡黃河篇列子黃帝與廣成子居)
(崆峒之上註崆峒在醴泉郡漢武祠五畤于雍遂踰隴西登崆峒出蕭關從數萬騎獵新秦中勒邊兵而)
(歸在今薊州城東北五里一名翁同上有府君廟楚詞招魂篇與王趨夢兮相后先君王親發兮憚青兕)
(此借從君田獵之事而言為王禦侮也史記師尚父左仗黃鉞左秉白旄以誓曰青兕青兕總爾衆庶與)
(爾舟楫后至者斬註王充云蒼兕水獸九頭稱其武勇之詞也古今原始云武王發商至孟津命蒼兕具)
(舟楫人名也殊謬貫白虹見螢火賦一變成虹註龍劒雌雄見螢火埋豐註)
蓬萊鎮
(蓬萊古斟尋國唐虞時嵎夷地春秋時為牟子國戰國屬齊秦為齊郡地漢屬東都后魏析東)
(萊郡地置東牟郡北齊省入長廣郡隋初廢郡置牟州大業初州廢唐復置牟州治牟平又置)
(登州治文登貞觀間二州俱廢如意初復置登州于牟平縣神龍間徙治蓬萊縣天寶初改州)
(于東牟郡乾元初復為登州屬河南宋屬京都路金屬山東路元初屬益都路后屬般陽路中)
(本朝初屬萊州府洪武九年陞登州府蓬萊縣附郭即蓬萊鎮也武帝于此望海中蓬萊山築)
(城以為名貞觀間置鎮故曰蓬萊鎮)
旅客春心斷邊城夜望高野樓疑海氣白鷺似江濤結
綬披三入承冠泣二毛將飛憐弱羽欲濟之輕舠頼有
陽春曲窮愁且代勞
(海氣即蜃也見之問篇鷺濤見高四篇結綬見梁大官篇應瑒詩三入承明廬言三次為翰林官也禮古)
(之為師者不斬祀不殺厲不擒二毛註毛二色也又見上裴侍郎篇舠見晚泊河曲篇陽春曲見之問篇)
(史記虞卿屏相印間行去趙困于齊梁已死不得意乃著書上採春秋下觀近世曰節義稱號揣摩政謀)
(凡八篇曰虞氏春秋太史公曰虞卿非窮愁不能著書以自見於后世云虞卿事見螢火賦綈袍註)
宿温城望軍營
(温古邑名周為蘇忿生封邑東周為畿内邑漢為温縣屬河内郡后廢隋復置屬懷州唐初置)
(平州尋復為縣屬懷州改屬洛州后又屬孟州宋金元仍舊國朝因之屬懷慶府按一統志寧)
(國府城東一千里有温城云唐刺史温璋所築然温城若在此則非邊地矣據詩中所云前註)
(近是)
虜地寒膠折邊城夜柝聞兵符關帝闕天策動將軍戎
靜胡笳徹沙明楚練分風旗翻翼影霜劒轉龍文白羽
搖如月青山斷若雲烟疎疑卷被塵滅似銷氛投筆懷
班業臨戎想霍勲還應雪漢耻持此報明君
(晁錯兵事書匃奴欲立威始於折膠註秋氣至膠勁可折弓弩可用匃奴常以為候而出軍史記侯生謂)
(公子無忌曰吾聞晉鄙兵符在王卧内註符信也輔也所以輔信古者以竹為之后世以竹易得於是以)
(銅鐵金銀為物象用之故侯生曰得虎符奪鄙兵是也漢文與郡國為銅虎符竹使符應劭曰銅虎符長)
(六寸第一至五國家發兵遣使至郡合符符合乃聽受之竹使符以竹箭五枝長五寸旁鐫篆書亦一至)
(五出入徵發用之張晏曰符以代古之珪璋從簡易也顔師古曰與郡國為符各分一半右留京師左以)
(與之此漢制也唐高祖入長安罷竹使符班銀莬符其后改為銅魚木契朝廷徵發下敕書契魚都督郡)
(府參驗皆合然後遣之天策策書從天子出也唐有天策上將唐太宗嘗為之胡笳見蕩子篇謝元暉詩)
(澄江靜如練旗有烏隼之象故言翼影劒為龍文見螢火埋豐註說苑孔子北遊農山子路曰願得白羽)
(若月赤羽若日鐘鼓之音上聞乎天旌旗翩翻下蟠于地由且舉兵而擊之投筆見泊蒲類篇霍去病衛)
(青姊子霍光兄也為漢武驃騎將軍伐匃奴屢立竒功封狼居胥禪姑衍臨瀚海益封五千八百戶漢武)
(欲伐胡下詔曰昔齊襄復九世之讐春秋大之高帝遺朕平城之憂高后時單于為書詞極䙝嫚唐太宗)
(滅突厥立石曰雪耻酬百王)
和孫長史秋日臥病
霍第疎天府潘園近帝臺調絃三婦至置驛五侯來尚
想歡娛合吁嗟歲月摧金壇分上將玉帳引瓌才決勝
鯨波靜騰謀鳥谷開白雲淮水外紫陌覇陵隈節變驚
衰柳笳繁思落梅調神和玉燭掞藻握珠胎悵矣欣懷
土居然欲死灰還自承雅曲暫喜躍沈鰓
(漢宣帝賜霍光甲第一區光薨夫人顯改先塋制廣治第遊戲于中子禹兄孫山並治宅疎廣也周禮鄉)
(老及鄉大夫羣吏獻賢能之書于王王再拜受之登于天府史記張良曰關中金城千里天府之國潘岳)
(閒居賦大夫人乃御板輿升輕軒遠覧王畿近周家園體以行和藥以勞宣常膳載加舊疴有痊山海經)
(鐘鼓之山帝臺之所以觴百神也郭璞註舉觴燕會則于此山今按其山在伊闕西南調絃三婦見春霽)
(早行篇寶瑟調中婦註鄭當時字莊孝景時為太子舍人每五日洗沐嘗置驛馬長安諸郊存問諸故人)
(請謝賓客夜以繼日漢成帝母舅王譚王立王根王逢王商同日封侯門客各有所厚不得左右不相往)
(來惟齊人樓護字君卿傳會五侯咸媚事之各得其歡心結納士夫尤見親敬與谷永俱為五侯上客母)
(喪致車三千輛里巷歌之曰五侯治喪樓君卿漢高築壇拜韓信為大將故後言拜將者曰金壇之拜今)
(泗洲東七里有壇基存焉俗說也壇在蜀中軍行之制其隱奥深居白帳密謀秘議臨之所謂玉帳虎帳)
(也瓌美也鯨海中大魚故謂海曰鯨海之波鳥谷猶言鳥道險不通人惟鳥度耳白雲用思親意見高四)
(篇紫陌見毛司馬篇覇陵見别李嶠篇曲水曰隈古樂府有落梅花曲其詞云念爾零落逐風颷徒有霜)
(花無霜實玉燭見宿仙庄篇掞藻作文也漢郊祀歌長麗前掞光耀明註掞舒也選也謝宣遠答謝靈運)
(書牽率酬嘉藻蜀都賦幽思絢道德摛藻掞天庭珠胎見高四篇居然猶徒然也詩生民篇居然生子死)
(灰見螢火篇雅詩之小雅大雅謂正樂之歌也)
四月八日題七級
化城分鳥堞香閣俯龍川複棟侵黃道重簷駕紫烟銘
書非晉代壁畫是梁年覇略今何在王宮尚巋然二帝
曾遊聖三鄉是偶賢昔兹遊勝侶超彼託良緣我出有
為界君登非想天悠悠青曠裏蕩蕩白雲前今日經行
處曲音號蓋烟
(蓮華經云朽宅通入大之文軌化城引昔緣之不隊又云辟如五百由旬險難惡道衆欲過此至珍寶處)
(怖畏前途猶遠欲還有一導師于險道中過三百由旬化作一城告衆人言汝等勿退今此大城可于中)
(止導師見衆人少息復滅化城語衆人去來寶處在近向來大城我所化作故佛寺又名化城禽經鵻上)
(無尋鷚攤上無常雉上有丈鷃上有赤&KR0008;故計丈曰雉城女墻曰雉堞曰鳥堞又曰烏堞則見泊江鎮篇)
(漢武起栢梁臺在長安城北用香栢為殿梁香聞十里龍川以其下有水而加以美名也又蓮華經大海)
(娑竭羅龍宮自然涌出或以此名龍川耳複重也所謂複廟重簷也黃道日所行之道見秋雲詩南陸註)
(侵之言其高也架紫烟亦高意晉王羲之善書一時寺塔碑銘皆其所書梁武于同泰寺建佛樓高二十)
(三大以七寶餙畫名七寶樓巋然猶巍然也晉五代之后如魏梁姚興笮融皆起佛殿故云伯略已往王)
(宮尚存也二帝必指唐之先帝曾遊于此孔融深敬鄭元徒履造門告高密縣為元特立一鄉曰昔齊置)
(士鄉越有君子鄉皆異賢之意也鄭君好學寶懷明德昔太史公廷尉吳公謁者鄭公皆漢名臣又四皓)
(亦稱公則公者仁德之正號不必三事大夫也今鄭公鄕宜曰鄭公鄉門曰通德門同遊之美者曰勝侶)
(佛經出煩惱之深源登菩提之彼岸王簡栖頭陀寺碑則稱謂所絶形乎彼岸矣涅槃經心無退轉即便)
(前進已得到彼岸登大高山離諸恐怖多受安樂彼岸山者喻于如來受安樂者喻于常性大高山者喻)
(大涅槃也生緣業空則緣廢維摩經如影從身業緣生見僧肇曰身衆緣所成緣合則起緣散則離金光)
(明經曰所謂無明緣行行緣識識緣名名緣色色緣六入六入緣觸觸緣愛愛緣取取緣有有緣生生緣)
(老死憂悲苦惱滅裂緣文選五臣註棲遲六十者謂一三千界下至河毗地獄上非想天為一世界千三)
(世界為小千世界千小世界為中千世界至千中世界為大千世界大乘經曰若胎生若卵生若濕生若)
(化生若有色若無色若有想若無想若非有想若非無想我皆令入無餘涅槃而滅度之如斯了悟便能)
(脱死超生青曠天也白雲見高四篇蓋烟猶凌烟也)
早秋出塞寄東臺詳政學士
(東臺詳政唐官名見宋之問篇)
促駕逾三水長驅望五原天街分斗極地理接樓煩漢
月明關隴胡雲聚塞垣山川殊物候風壤異涼温戍古
秋塵冷沙寒宿霧繁昔余迷學步投跡忝詞源蘭室薰
延閣蓬山欵禁園彯纓陪紱冕載筆偶璵璠汲冡寧詳
蠧秦牢距辨冤一朝從篚服千里駕輕軒鄉夢隨魂斷
邊聲入聽喧南圖終斂翮北上據摧轅弔影慚連茹浮
生倦觸籓數竒何以託桃李自無言
(三水地名今陜西西安府淳化縣西有廢三水縣五原本秦九原更名五原在今榆林縣西界四十里桓)
(譚新論天卯酉當北斗極北斗極天樞地軸也猶蓋有葆斗矣史記趙武靈王曰吾國東有齊中山北有)
(燕東胡西有樓煩在今太原府岢嵐州莊子秋風篇子獨不闈壽陵餘子之學行于邯鄲與未得國能又)
(失其故行矣直匍匐而歸耳一作學步家語孔子曰與善人居如入芝蘭之室久而不聞其香則與之俱)
(化左思蜀都賦結陽城之延閣飛觀榭乎雲中註延長也左右長廊有窗者曰延閣東漢時學者稱東觀)
(為老氏藏室道家蓬萊山蓬萊山者海中神仙府幽怪秘錄並皆在馬鮑明遠詩京城十二衢飛甍各鱗)
(次士子彯華纓遊客疎輕轡彯長組貌梁孝標作彯組孔子曰美哉璠璵遠而望之煥若也近而視之瑟)
(若也一則理勝一則孚勝禮記曲禮史載筆言其紀載同寶玉之美也晉武帝時汲郡人不凖盗發魏襄)
(王墓或言安釐王冡得竹書數十車其紀年十三篇書中與經傳大異者云夏年多殷益干啟位啟殺之)
(太甲殺伊尹文王殺季歴自周受命至穆王百年非穆王壽百歲幽王亡共伯和者攝行天子事其書多)
(燼簡斷札晉武乃詔束晳釋之蠧食書虫也秦牢見螢火冤獄註篚服用篚厥元黃意南圖見高四篇翮)
(翼勁羽也摧轅見春霽早行篇大行道註弔影見螢火篇易泰初九拔茅茹以其彙征吉本義三陽在下)
(相連而進拔茅連茹之象征行之吉也莊子刻意篇其生若浮其死若休觸籓見酬思元上人詩李廣傳)
(衛青隂受上誡以廣老數竒毋令當單于廣固自辭于青願居前青不聽廣不謝而去意甚愠竟失道後)
(期青使長史問狀急責廣之幕府對簿廣自殺一軍皆哭百姓皆為流涕數竒謂不遇單于為對敵也如)
(淳曰數敗也下文云失道恐是竒偶之義桃李見蕩子篇桃李蹊註)
(五原漢郡名治九原縣隋廢置豊州后改五原郡唐初復為豐州又為九原郡寰宇記九原有前後雞延)
(城及郎君城今省之故城在延安府神木縣)
鄭安陽入蜀
(已見送費六題註春秋時蜀侯所治為秦惠所滅置蜀郡漢改益州晉改成都國取三年成都)
(之義唐改成都府唐宋元因之本朝置四川省以成都府附)
彭山折坂外井絡少城隈地是三巴俗人非百里
才長途君悵望别路我徘徊心賞風烟隔容華歲
月催遥遥分鳳野去去轉龍媒遺錦非前邑鳴琴
即舊臺劒門千仞起石路五丁開海客乘查渡仙
童馭竹廻魂將離鶴遠思逐斷猿哀唯有雙鳬舄
飛去復飛來
(彭山在眉州彭山縣東十里彭祖家于此名彭亡山岑彭伐蜀營此問地名欲徙營會日暮是夜為刺客)
(所害后改平無今改平模山折坂見費六篇井絡見之問篇蜀都賦亞以少城接乎其西註張儀既築城)
(都大城後一年又築少城唯西南三璧東即左城西墉容齋遁筆蜀刺史理大城大守理少城三巴見晚)
(憩田家篇百里才見高四篇展駿註楚詞獨不見鸞鳳之高翔大皇之野循四極而周廻見盛德而后下)
(蜀亦有地名鳳野漢武天馬歌天馬來從西極涉流沙九夷服天馬來歴蕪草徑千里來東道天馬來龍)
(之媒遊閭闔觀玉臺晉劉牢之有馬名龍媒跳五丈澗以免慕容垂之迫閻憲令綿竹以禮讓化人縣民)
(杜成夜行得遺賄一囊有錦二十疋求其主還之曰縣有明君何敢負也子賤為單父宰不下堂鳴琴而)
(治故稱縣治曰琴堂然蜀有司馬相如琴臺蓋借以用子賤之事也琴臺見任處士篇一綂志小劒在保)
(寧府劒州北十五里與大劒山相屬五丁所開也大劒雖號天險然頗夷小劒則鑿石架閣有不容越寰)
(宇記大劒山至此有隘束之路故曰劒門秦惠王欲伐蜀道不通聞蜀有五丁壯士乃作鐵牛詐言曰糞)
(金三斗名金牛蜀王貪使五丁開山取之遂成大道取牛至知其詐然道已成矣五丁死遂使張儀滅蜀)
(蜀王本紀又言惠王獻女五人蜀王遣五丁迎之至梓橦見大蛇入山穴中一丁引其尾不出五丁共引)
(之山崩五女上山化為石蜀始通道乘查見高四篇郭伋守南陽有兒童數十騎竹馬迎之伋與刻期往)
(返不違其約又費長房與騎竹杖事見出石門詩此與琴臺皆䨇意引用也商陵牧子娶妻五十無子父)
(母將為改娶妻聞之終夜倚戶而悲嘯牧子因作别鶴操後人因有離鶴别鶴之曲斷猿不成羣也巴東)
(三峽猿長鳴至三聲聞者莫不垂淚物類志猿性急腸狹聞類死聲鳴則腸俱斷而死春秋時膠東猿盛)
(踐人禾稼楚昭王使養由基射之遇子母猿中其子死母長鳴三聲五里之外諸猿聞之俱死后漢王喬)
(河東人令葉縣每旦入朝帝訝其去來不見車騎使伺之太史望其將至輙有䨇鳬飛來令舉網張之得)
(䨇履詔尚方視之則四年中所賜尚書官履也註旦月朔也黃帝命於則作屝履草曰屝麻皮曰履履下)
(施木曰舄)
在軍中贈先還知己
蓬轉俱行役瓜時獨未還魂迷金闕路望斷玉門關獻
凱多慚霍論封幾謝班風塵催白首歲月損紅顔落鴈
低秋塞驚鳬起暝彎胡霜如劒鍔漢戶似刀鐶别後邊
庭樹相思幾度攀
(蓬轉見泊河曲篇瓜時見度天山篇謝朓出尚書省既通金闕之諸彦什名云闕在門兩旁中央闕然為)
(道也上懸法象其狀巍然高大謂之象魏周禮正月始和布法象魏如今人掛榜門樓是也觀義亦同莊)
(子讓王篇身在江湖之上心居魏闕之下是觀象魏闕一物三名也太上決疑經銀宮金闕列仙攸舘元)
(祖所居郊祀志蓬萊方丈瀛州三神仙在渤海中金銀為宮闕六帖銀宮金闕紫府清都以仙居儗帝座)
(也又鳳闕見秋雲篇班超為西域校尉年老思歸上書曰臣不敢望酒泉願生入玉門關地理志玉門關)
(在陜西行都司故瓜州西北一十八里韋昭曰玉門關在龍勒縣界敦煌縣西北又酒泉有玉門縣索隱)
(曰光武閉玉關以謝西域罷關屯徙其人于此因以名縣關在縣西北一百二十里五代晉高居誨使于)
(闐記自甘州西始涉磧五百里至肅州渡金河西百里出天門關又西百里出玉門關入吐蕃界西至沙)
(州州南十里鳴沙山又東南十里三危山其西渡西鄉河曰陽關也出師有功而歸軍人歌舞謂之凱歌)
(上功朝廷謂之獻凱凱樂也亦作愷周禮奏愷樂左傳晉文公愷以入于晉霍去病班超也)
夏日憶張二
伏枕憂思深擁膝獨長吟烹鯉無尺素筌魚勞寸心疎
麻空有折芳桂湛無斟廣廷含夕氣閒宇澹虛隂織虫
垂夜砌驚烏棲暝林驩娛百年促羈病一生侵詎堪孤
月夜流水入鳴琴
(烹鯉見送尹大詩筌魚疎麻俱見高四篇桂見陳文林篇又見閻五官篇沈休文網虫垂戶織當是蜘蛛)
(之屬流水見高四篇)
和李明府
傳聞葉縣履飛向洛陽城馳道臨層掖津門對小平霞
殘疑製錦雲度似飄纓藻掞潘江徹塵虛范甑清詎憐
衝斗氣猶向匣中鳴
(葉縣履見安陽篇䨇鳬舄註洛陽城今河南府洛陽縣也賈山傳秦為馳道於天下東窮燕齊南極吳楚)
(江湖之上濱海之觀畢至道廣五十步三丈而樹厚築其外隱以金堆樹以青松漢令諸侯有制得行馳)
(道者行旁道無得行中央三丈如今京師街道左右稍低惟中頗高馳道遺制也層重樓也門從旁出曰)
(掖如人之腋下今左右掖門是也上有重樓故曰層掖漢宦官張讓叚珪劫帝辨陳留王與數十人步出)
(穀門夜至小平津六璽不自隨公卿無從者子皮欲使尹何為邑子産曰少未知可否子皮曰吾愛之使)
(夫往而學焉子産曰吾于愛人以政猶未能操力而使割也其傷實多子有美錦不使人學製焉大官大)
(邑身所庇也而使學者製焉其為美錦不亦多乎易通卦驗冬至陽雲出箕如樹木立春青陽雲出房如)
(積水春分正陽雲出張如積白鵠谷雨大陽雲出參如車蓋立夏常陽雲出觜如赤珠夏至少隂雲出如)
(水波立秋濁隂雲出如赤繒寒露正隂雲出如冠纓霜降太隂雲出上如羊下如磻石飄纓見東臺詳政)
(篇潘岳傳贊機文喻海潘藻如江范甑見春夜韋明府篇衝斗鳴匣見螢火篇又顓頊有畫影騰空二劒)
(若四方有兵則飛指其方故戰則克未用時在匣中常如龍虎吟)
(葉縣古應子國周為應鄕春秋楚遷許于葉即此后為沈諸梁邑漢置葉縣晉屬南陽國北齊置襄州東)
(魏置定南郡后周廢㐮州置南襄城郡又廢定南為縣隋初郡廢以縣屬許州后以定南縣省入唐初置)
(葉州州罷仍以縣屬許州后析置仙鳬縣屬仙州尋罷州省縣宋屬汝州金屬裕州元因之今屬南陽府)
(洛陽城周地名居洛水北故曰洛陽春秋屬晉戰國屬魏秦屬三川郡漢為河南郡治東漢信䜟去水改)
(雒陽魏復為洛陽晉因之隋遷都治河南縣唐改洛陽為永昌尋復舊宋初河南洛陽二縣並置金以河)
(南縣省入&KR0982;陽縣元仍舊今屬河南府)
(小平津即孟津也在洛陽城北都道所凑近代呼為武濟一曰富平津今名河陽津也)
望月有所思
九秋凉風肅千里月華開圓光隨霧湛碎影逐波來似
霜明玉砌如鏡寫珠胎曉色依關近邊聲雜吹哀離居
分照曜愁緒共徘徊自繞南飛羽空忝北堂才
(八風立秋曰凉風月令仲秋之月凉風至白露降月華圓光見秋露篇又梁元帝江中月影詩風來如可)
(泛流急不成圓秦鈎斷復接和璧碎還聯逐波又用漢書月穆穆以金波字珠胎見高四篇江淹儗休上)
(人詩西北秋風至楚客心悠哉日暮碧雲合佳人殊未來露采方泛灔月華始徘徊寶書為君揜瑶琴詎)
(能開相思巫山緒悵望陽雲臺膏壚絶沈潔綺席生浮埃桂水日千里因之平生懷北堂猶北門也唐制)
(學士謂之北門應制)
寓居洛濱對雪憶謝二
旅思眇難裁衝颷限易哀矌望洛川晩飄颻瑞雪來積
彩明書帳流韻繞琴臺色奪迎仙羽花避犯靈梅謝庭
賞芳逸袁扉掩未開高人儻有訪興盡詎須廻
(王融離夜詩翻潮尚知恨客思眇難裁衝颷見螢火篇曹子建洛川神賦髣彿兮若輕雲之蔽月飄颻兮)
(若流風之廻雪孫康家貧無油映雪讀書琴臺見鄭安陽篇流韻用映雪彈琴事列仙傳周靈王太子晉)
(好吹笙作鳳鳴遊伊洛間道士浮邱公接上嵩山三十餘年往來緱氏山其后見栢良曰告我家七月七)
(日待我緱氏山頭至期果乘白鶴駕車舉手謝時人而去后人稱鶴駕本此按緱氏仙人菴王喬徤為武)
(陽人為栢人令于此登仙非王子喬也又按綱目太子晉卒分註記與師矌講論殊無登仙之事未知此)
(說何所自始大抵詩家用事多相襲成語不計有無虛實但記其說可也此因洛濱用太子晉因雪用羽)
(安陸城東一百里有花山舊傳靈濟祖師過此百草開花故名梅花如雪梅亦有代雪言者謝安因雪驟)
(降取酒賞之因曰白雪紛紛何所似兄子客兒曰撒鹽空中差可擬兄女道韞曰未若柳絮隨風起安曰)
(柳絮才高不道鹽安兄奕也客兒名朗袁安傳大雪丈餘洛陽令身出案行見民家皆除雪至安門無行)
(路謂安已死令人除雪入戸見安僵臥問何不出安曰大雪人皆餓死不宜干人王子猷居山隂大雪夜)
(開室命酌四望皎然因詠招隱詩忽憶戴安道時在剡乘興棹舟經宿方至造門而返或問之對曰乘興)
(而來興盡而返何必見戴安道耶安道逹字也)
西行别東臺詳政學士
意氣坐相親關河别故人客似秦川上歌從易水濱塞
荒行辨玉臺遠尚名輪洩井懷邊將尋源重漢臣上苑
梅花早御溝楊柳新只應持此曲别作邊城春
(意氣見高四篇關河猶關山也秦川即覇水也易水歌見高四篇辨玉用卞和事以足玉塞之意輪臺地)
(名在車師西北千里其東則渠犂也漢李廣利伐二師以洩城中井井水盡竭尋源見泊蒲類篇楊柳梅)
(花雖因送别之境亦曲名也故云持此曲)
送吳七遊蜀
(蜀見費六題註)
日觀分齊壤星橋抵蜀門桃花嘶别路竹葉瀉離尊夏
盡蘭猶茂秋深柳尚繁霧銷山望迥風高野聽喧勞歌
徒欲奏贈别竟無言唯有當秋月空照野人園
(日觀見高四篇蜀有七星橋張儀所造李膺益州記一曰長星二曰員星三曰機星四曰夷星五曰尾星)
(六曰冲星七曰曲星桃花竹葉俱見尹大篇勞歌贈別俱見之問篇陳張正别王應令詩青雀離帆遠朱)
(鳶别路遥維有當秋月夜夜上河橋)
春晩從李長史遊開道林故山
幽尋極幽壑春望陟春臺雲光棲斷樹霞影入仙杯古
藤依谷上野徑約山隈落蕊翻風去流鸎滿樹來興闌
荀御動歸路起浮埃
(漢書谷永曰遥興輕舉登霞倒景陸機前後聲歌獻酬既已周輕舉乘紫霞註言衆仙會集乘霞而去荀)
(爽見李膺因為之御喜曰今日乃得御李君矣)
和王記室從趙王春日遊陁山寺
鳥旟陪訪道鷲嶺治棲眞四禪明靜業三空廣勝因祥
河疎疊澗慧日皎重輪葉闇龍宮密花明鹿苑春雕談
荃奥旨妙辨潄元津雅曲終難和徒自奏巴人
(鳥隼曰旟訪道指趙王也鷲嶺見序文遺事註棲真謂眞人所棲也沈休文鍾山詩八解鳴澗流四禪隱)
(岩曲註大品經云初禪二禪三禪四禪隱此山岩之曲八解地名禪以靜為主故曰靜業智度經混袈有)
(三門一曰空門二曰無相門三曰無作門謂觀諸法無我無作者受者是三空之名故號空門大乘經曰)
(欲知過去因今生受者是欲知未來因今生作者是勝如勝國之勝過去之因也王簡栖頭陀寺碑祥河)
(輟水寶樹低枝瑞應經曰時連河水流甚疾佛以自然神通斷水涌起高出人頭令底揚塵佛在其中又)
(曰佛后日入指地池澡浴畢欲出無所攀池上有樹曲枝下就佛牽而出頭陀寺碑又云澄法雲于真際)
(則火宅晨凉曜慧日于康衢則重昏夜曉華嚴經慧日大聖尊久乃說是法劉蚪註善薩員淨照均明兩)
(故曰慧日又北史李士謙善論元理有客問三教優劣答曰佛日也道月也儒五星也六帖山重高海重)
(潤日重光月重輪龍宮見序文遺事註紫陽真人周義山遇羡門子乘白鹿佩青髦之節又十洲記苑囿)
(之中白鹿白鶴皆在焉史記齊人頌曰談天衍雕龍爽灸轂過髠劉向别錄鄒衍之所言五德終始天地)
(廣大故曰談天騶爽修衍之文若雕鏤龍文故曰雕龍遏作輠車盛膏器也灸之而膏愈澤辨口捷給似)
(之巴人見高四篇)
冬日野望
故人無與晤安步陟山椒野靜連雲卷川明斷霧銷靈
巖聞曉籟洞浦漲秋潮三江歸望斷千里故鄉遥勞歌
徒自奏客魂為誰招
(晤遇也詩國風東門之池篇彼美淑姬可與晤言陽漢武悼李夫人賦釋輿馬于山椒兮奄終夜之不)
(註山椒山陵也莊子齊物論篇南郭子綦謂顔成子遊曰女聞人籟而未聞地籟女聞地籟而未聞天籟)
(子遊曰地籟則衆竅是己人籟則比竹是已敢問天籟曰夫吹萬不同而使其自已也成其自取怨者誰)
(耶註籟簫也猶云聲也左思吳都賦擢歌唱簫籟鳴註籟三孔笛也凡孔竅機括皆曰籟書禹貢篇三江)
(既入三江在蘇州府崑山縣南九里唐仲初吳郡賦注松江七十里分流東北入海者為婁江東南流者)
(為東江併松江為三江口其地今亦名三江口吳越春秋范蠡出遊三江即此郭璞山海經註岷山大江)
(所出崍山南江水所出崌山北江水所出三江皆原出于蜀而注震澤禹貢但言入耳此與仲初註異勞)
(歌見之問篇屈原自投汨羅宋玉悲其師見放而死以詞招之名曰招魂)
夕次舊吳
(張九韶三吳記東吳蘇州中吳潤州西吳湖州舊吳吳之舊都即蘇州也潤州今鎮江府)
維舟背楚服振策下吳畿盛德宏三讓雄圖枕九圍黃
池通覇業赤壁暢戎威文物俄遷謝英靈有盛衰行歎
鴟夷沒遽惜湛盧飛地古烟塵暗年深舘宇稀山川四
望是人事一朝非懸劍空留信亡珠尚識機鄭風遥可
託關月眇難依西北雲逾滯東南氣轉微徒懷伯通隱
多謝買臣歸唯有荒臺露薄暮濕征衣
(楚服楚地也如侯服甸服之服註服事也謂田賦之事也王都曰畿吳畿以吳之舊都言即蘇州也三讓)
(指泰伯也詩商頌長發篇帝命式于九圍註九圍九州也春秋傳魯哀公十三年公會單平公晉定公吳)
(夫差于黃池爭先㰱吳人曰于周室我為長晉人曰于姬姓我為伯趙鞅欲與吳戰司馬寅曰肉食者無)
(墨今吳王有墨其以國勝乎太子死乎且夷德輕不忍久請少待之乃先吳人時越入吳殺王于地劉備)
(與曹操戰敗奔孫權操遂東下權遣周瑜魯肅等與備迎擊于赤壁大破之赤壁在今湖廣黃州府城東)
(南十五里鴟夷馬革也子胥諫夫差不聽賜鐲鏤之劒以死以馬革褁其尸投之江后范蠡相越滅吳棄)
(官遊五湖自號鴟夷子皮湛盧飛見螢火賦四望見崔駙馬篇吳季札過徐徐君愛其寶劒口不敢言札)
(心知欲獻之使還復過徐徐君已死札解劒懸墓而去戰國策張丑質于燕燕欲殺之走出境境吏得丑)
(丑曰燕欲殺我者人有言我有寶珠也今我已失之而燕不信我我且言子奪我珠而吞之王必刳子之)
(腹吏恐放之伍員得罪于楚欲奔吳至昭關關吏執之員亦云云吏亦釋之鄭宏採薪白鶴山得一箭有)
(一人見而取之宏即還之問宏何所欲宏識其神人也曰常患若耶溪載薪為難願旦南風暮北風後果)
(然故若耶溪至今猶然號鄭公風今名樵風涇在紹興東二十五里關月疑是□月見高四篇夢月註若)
(作關月即與關山同然不應虛對闞澤亦吳人也西北雲見白雲抱幽石篇秦皇時望氣者云東南有天)
(子氣故始皇東遊以厭之後漢梁鴻字伯鸞其妻孟光字德曜隱於吳依富人皋伯通廡下為人賃舂其)
(妻具食舉案齊眉伯通異之舍之於家後病困告其妻曰我死慎勿持我喪去及卒伯通葬之要離冢旁)
(曰要離烈士伯鸞清高可相近也買臣事見詠懷古意上裴侍郎篇荒臺露見宿仙庄篇)
過故宋
(故宋地名史記穰侯傳須賈曰割晉國秦兵不攻而魏必效絳安邑又為陶開兩道幾盡故宋)
(註此時宋已滅時秦盡得故宋地也故曰故宋漢為梁國治碭縣后遷治睢陽縣東漢國除晉)
(改碭郡隋置宋州改縣曰宋城大業初改州曰梁郡唐初為宋州後為睢陽郡五代梁為宣武)
(軍唐改歸德軍宋升南京以太祖嘗節度受禪也治宋城金改府曰歸德後改宋城曰睢陽元)
(因之本朝降為宋州以睢陽縣入屬開封府)
舊國千年盡荒城四望通雲浮非隱帝日舉類遊童綺
琴朝化洽祥石夜論空馬去遥奔鄭蛇分近帶豐池文
斂束水竹影漏寒叢園兔承行月川烏避斷風故宋城
難定從梁事未工唯當過周客獨愧吳臺空
(四望見崔駙馬篇雲浮隱帝見詠雲酒臨碭註黃帝將見大隗于具茨之山方明為御昌㝢驂乘張若謂)
(朋前馬昆閽滑稽后車至於襄城之野七聖皆迷無所問途遇牧馬童子問途焉黃帝曰異哉小童請問)
(治天下小童曰予少而身遊於六合之内予適有瞀病有長者教予曰若乘日之車而遊於襄城之野今)
(予病少痊予且復遊於六合之外矣治天下亦若此而已予又奚士焉又舉頭見日事見高四篇蔡邕有)
(琴名綠綺化洽引子賤鳴琴事見韋明府宅宴詩春秋傳僖公十六年春隕石于宋五隕星也六鷁退飛)
(過宋都風也周内史叔興聘于宋宋襄公問焉曰是何祥也吉凶焉在對曰今兹魯多大喪明年齊有亂)
(君將得諸侯而不終退而告人曰君失問是隂陽之事非吉凶所由生也吉凶由人吾不敢逆君故也論)
(語之考䜟曰殷惑妲己玉馬走宋任昉勸梁武進牋曰是以玉馬駿奔來微子之去金版出地告龍逢之)
(怒註玉白也金版見論註隂戲䜟曰庚子之旦金版尅書出地中曰臣族虐王禽宋穆公疾召大司馬孔)
(父立其弟與夷使其子馮出居鄭故左傳云宋殤公之即位也公子馮出奔鄭鄭人欲納之漢高微時被)
(酒夜徑大澤中有大蛇當徑拔劍斬之后蛇所有老嫗哭曰吾子白帝子也化為蛇當道今赤帝子斬之)
(因忽不見大澤在今徐州豐縣西二十里今名斷蛇溝束水束帶之水也寒叢猶言寒林林疎影出如漏)
(然耳謝惠連雪賦梁王不悦遊于兔園乃置旨酒命賓友召鄒生延枚叟註孝王漢竇太后愛子景帝母)
(弟有囿名曰兔苑孝王卒太后哀慕之景帝以其苑令民得耕種乃置宮中籍其租税以供祭祀其簿籍)
(皆俚語文字故鄉俗所誦謂之兔園册行月見遠使海曲篇川烏斷風即六鷁退飛事從梁指漢景帝時)
(梁王有異謀公孫勝羊詭等附之後俱伏誅詩國風黍離篇朱傳云周室東遷大夫行役過于宗周見宗)
(廟宮室盡為禾黍憫周室之顛覆徬徨不忍去故因所見以起興吳臺見宿仙庄詩)
詠懷
少年識事淺不知交道難一言芬若桂四海臭如蘭寶
劍思存楚金鎚許報韓虛心徒有託循迹諒無端太息
關山險吁嗟歲月闌忘機殊會俗守拙異懷安阮籍空
長嘯劉琨獨未懽十步庭芳歛三秋隴月團槐疎非盡
意松晩夜凌寒悲調絃中急窮愁醉裏寬莫將流水引
空向俗人彈
(如蘭見靈泉頌伍員與申包胥為友員奔吳臨别與之劍曰我必覆楚也包胥曰我必復之后伍員以吳)
(兵入郢鞭平王尸昭王奔包胥乞秦師敗吳兵昭王反國張良五世相韓韓亡不愛萬金之産為韓報讐)
(秦皇東遊至慱浪沙中良使力士操鐵椎擊之誤中副車始皇大驚令天下大索十日不得阮嘯見遠使)
(海曲篇劉琨晉人字越石守晉陽為胡騎所圉窘迫無計乃登樓乘月清嘯賊聞之皆悽然長嘆中夜奏)
(胡笳賊流涕歔欷有懷土之切向曉復吹之賊並棄圍而走后與叚匹磾期討石勒磾從弟未波納勒賂)
(不進匹磾奔其兄喪琨遣子羣送之為未波所獲波厚禮之許以琨刺幽州共結盟襲匹磾遣齎羣書納)
(琨約為内應為磾邏騎所得磾遂拘琨琨殊無此意自知必死神色怡然為五言詩贈其别駕盧諶竟為)
(匹磾所縊諶率琨餘衆依未波朝廷以匹磾尚強冀其平河朔不為琨舉哀温蹻表琨忠數歲乃贈太尉)
(答盧諶書極哀慘見秋日送别詩註十步庭芳見秋菊詩槐疎見咏蟬序註窮途見蓬萊鎮流水引見高)
(四篇)
邊夜有懷
漢地行逾遠燕山去不窮城荒猶築怨碣毁尚銘功古
戍烟塵暗邊庭人事空夜關明隴月秋塞急胡風倚伏
良難定榮枯豈易通旅魂勞泛梗離恨斷征蓬蘇武封
猶薄崔駰官不工唯余北叟意欲寄南飛鴻
(漢地猶云漢騎胡人指中國也燕山今天壽山賈誼過秦論阿房築愁長城築怨一夫作難而七廟隳身)
(死人手為天下笑碭當是碣字石碑之小者古今原始云秦王登之罘山刻石頌功后世碑銘始此然禹)
(已有碑矣老子順化章禍兮福之所倚福兮禍之所伏孰知其極泛梗見浮查篇征蓬見泊河曲篇蘇武)
(使匃奴不屈被留十九年乃歸漢封為典屬國李陵在匃奴答武書曰聞子之歸賞不過二百萬位不過)
(典屬國崔駰與班固傅毅同時齊名常以典籍為業未遑仕進時人或譏其大玄靜將以后名失實駰儗)
(楊雄解嘲作逹旨以答之後為竇憲掾察高第出為長岑長自以遠去不得志遂不至官而歸卒于家北)
(叟意見憲臺出縶篇南飛鴻見蕩于從軍賦同道書來鴈飛註)
(燕山漢為幽州冶薊縣元鳳初改廣陽郡本始初更廣陽國東漢復為幽州三國魏改燕國晉改范陽國)
(後魏於薊立燕郡又於郡置幽州后周立總管於幽州隋省州入涿郡唐初復為幽州開元中改范陽郡)
(乾元初復為幽州遼初改幽都府後改析津府宋改燕山府金改大興府元改大都路洪武初為北平布)
(政使司太宗封此為燕王後靖難遷都改順天府以大興宛平貳縣附)
久戍邊城有懷京邑
擾擾風塵地遑遑名利途盈虚一易舛心跡兩難俱弱
齡小山志寧期大丈夫九微光賁玉千仞忽彈珠棘寺
遊三禮蓬山簉八儒懷鉛慙后進投筆願前驅北走非
通趙西之似化胡錦車朝促候刁斗夜傳呼戰士青絲
絡將軍黃石符連星入寶劔半月上雕弧拜井開疎勒
鳴桴動密須戎機習短蔗祅&KR0008;靜長榆季月炎初盡邊
亭草早枯層隂籠古木窮色變寒蕪海鶴聲嘹唳城烏
尾畢逋葭繁秋引色桂滿夕輪孤行役風霜久鄉西夢
想徒覇池遥夏國秦海望陽紆沙塞三千里京城十二
衢楊溝連鳳闕槐路儗鴻都璧殿規宸象金隄法斗樞
雲浮西北蓋月照東南隅寶帳垂連理銀床轉轆轤廣
筵留上客豐饌引中厨漏緩金徒箭嬌繁玉女壺秋濤
飛逾馬春水泛仙艫意氣風雲合言忘道術趨共矜名
已泰詎肯沫相濡有志漸雕朽無庸類散樗開山漸超
忽形倦歎艱虞結網空知羡圖榮豈自誣忘情同塞馬
比德類宛駒隴坂肝腸絶陽關亭障迂迷魂驚落鴈離
恨斷飛鳬春去容華盡年來歲月蕪邊愁傷郢調鄉思
繞吳歈河氣通中國山途限外區相思若可寄冰泮有
御蘆
(風塵見江南贈之問篇遑遑猶皇皇也韓文孔聖亦云其遑遑易消息盈虚與時偕行心迹見晩憩田家)
(篇人生十年曰幼弱任彦升天監策問朕本自諸生弱齡有志小山見早發睢口篇大丈夫即景春所謂)
(大丈夫也黃帝内傳王母授帝洞霄盤雲九華燈檠二此燈名之始漢武内傳七夕掃除宮掖張雲錦之)
(帷然九微燈夜二唱后西王母駕九色班龍上殿賁玉光彩如玉也千仞彈珠見之問篇棘寺梅之以棘如)
(今之棘闈也或曰植棘於庭禮所謂聽之槐棘之下是也禮記十七篇魯高堂隆得之后瑕丘蕭奮以授)
(同郡后蒼后蒼授梁人戴德及德從兄子聖沛人慶普於是德為大戴禮聖為小戴禮普為慶氏禮三家)
(皆立博士謂之三禮漢李咸學魯詩春秋公羊傳三禮是也蓬山見寄東臺詳政學士詩左傳僖子使助)
(薳氏之簉註簉列也所謂駕簉是也陶潛八儒序曰夫子沒后散於天下設於中國成百代之原為紀綱)
(之儒居環堵之室華門圭竇甕牖䋲樞并日而食以道自居也為有道之儒子思氏之所行也衣冠中動)
(作慎大讓如慢小讓如偽者子張氏之所行也顔氏傳書為道為諷諫之儒孟氏傳書為道為疏通知遠)
(之儒漆雕氏傳禮為道為恭儉莊敬之儒仲梁氏傳樂為道以和睦隂陽為移風易俗之儒樂正氏傳春)
(秋為道為屬詞比事之儒公孫氏傳易為道為潔靜精微之儒楊子雲草大玄嘗懷鉛提槧投筆見泊蒲)
(類詩北走見之問篇漢馬援傳耿舒與兄弇書曰馬伏波類西域賈胡到一處輒止以是失利言其征交)
(趾五溪蠻事也刁斗見蕩子篇銅焦註又虞子陽霍將軍北伐詩羽書時斷絶刁斗畫夜驚漢官儀宮城)
(門擊刁斗周廬擊木析黃石符見白雲抱幽石詩連星見螢火賦拜井見靈泉頌桴所以擊鼓禮蕢桴土)
(鼓左傳密須氏之鼓魏文典論曰常與平虜將軍劉勲奮威鄧展等共飲㝛聞展有手臂曉五兵余與論)
(劔良久謂余言將軍法非也求與余對酒酣耳熱方食竽蔗便以為杖下殿數交三中其臂左右大笑祅)
(字與襖同嘹唳鶴聲也陶宏景詩凄切嘹唳夜傷情城烏句見泊冮鎮詩詩秦風蒹葭篇蒹葭蒼蒼白露)
(為霜言霜始降而葭尚蒼即引色之意也桂滿句指月也詩人多以桂輪指月如張喬月詩盈缺青冥外)
(東風苦欲吹何人種丹桂不長出輪枝庾信詠月天漢看珠蚌星橋視桂花灰飛重翬闕蓂落獨輪斜梁)
(簡文詠月詩飛輪了無轍明鏡不安臺鄉西即西鄉也見崔駙馬詩覇池即覇水見發諸暨詩夏國今寧)
(夏是也前漢書地理志河内曰冀州其山曰霍藪曰陽紆爾雅秦有陽紆沙塞三千里言遠也班固西都)
(賦披三條之廣路立十二之通門内則街衢洞達則十二門自有十二衢矣京城御溝旁植楊柳謂之楊)
(溝鳳闕見秋雲篇長安街道皆植槐柳故云槐路又漢元始中起辟雍明堂為博士舍列槐樹數行諸生)
(每朔望各持方物交易號曰槐市云槐路即此也漢靈帝置鴻都門學諸生皆敕州郡三公舉用辟召或)
(出為刺史太守入為尚書侍中有封侯賜爵者士君子皆耻與列焉璧殿以石砌璧如玉也規法也宸象)
(天象也天上有白玉堂羣仙所會之處金隄亦以色而言也斗樞見高四篇天樞註長安亦謂之北斗城)
(皆以帝極言之也浮雲句見紫虚觀篇月照疑當作日照東南隅用天子氣事見夕次舊吳篇帳垂連理)
(織連理木之文於其上如蕩子篇所謂蓮花帳也淮南子百尺高樓與天連后園作井銀作床金瓶素綆)
(汲寒漿轆轤絞水之輪施於井上刻為轆轤之形或作鹿盧字梁劉綽班婕妤怨詩玉闌金井牽鹿盧丹)
(梁翠柱飛流蘇豐饌句見初秋登司馬樓序城隅註漏刻之法又水置溜中以浮刻漏之箭謂之竹箭唐)
(詩所謂竹箭水繁更漏促是也或以金為丸從格上流轉而下投銅壺中鏗然有聲謂之銀箭亦謂之金)
(箭徐陵賦厭長樂之疎鍾勞中營之緩箭是也神異經云東王公與玉女投壺更投十枝一千二百枝為)
(一百二十梟設有人不出者天帝為之㗨㠊梟一作矯夫躍也亦音驕一作嬌楊大年詩書題枉是藏三)
(尺壺矢誰同賽百嬌謝無逸詞䨇粲枕百嬌壺濤喻馬見度瓜步詩艫船頭也謝瞻詩榜人理行艫仙艫)
(即仙舟也見之問篇李仙註意氣風雲道術俱見高四篇莊子大宗師篇泉涸魚相與處於陸相呴以濕)
(相濡以沬不如相忘於江湖與其譽堯而非桀也不如兩忘而化其道雕朽散樗見浮查篇列子湯問篇)
(太行王居二山方七百里高萬仞本在冀州之南河陽之北北山愚公者年且九十面山而居懲山北之)
(塞出入之迂也聚室而謀曰吾與汝畢力平險指通豫南達于漢隂可乎雜然相許其妻獻疑曰以君之)
(力曾不能損魁父之邱如太行王屋何且焉置土石雜曰投諸渤海之尾隱士之北遂率子孫荷擔者三)
(月叩石懇壤箕畚運於渤海之尾鄰孀遺男始齓往助之寒暑易節始一反焉河曲智叟笑而止之曰甚)
(矣女之不慧以殘年餘力曾不能損山之一毛其如土石何愚公長息曰女心之固固不可徹不若孀妻)
(弱子雖我之死有子存焉子又生孫孫又生子子又有子子又有孫子子孫孫無窮匱也而山不加增何)
(若而不平智叟無以應操蛇之神聞之惧其不已也告於帝帝感其誠命夸娥氏之子負二山一措朔東)
(一措雍南冀之南漢之隂無隴斷焉艱虞見在獄詠蟬篇結網見張平子墓塞馬見寒夜有懷詩北叟註)
(宛地出良馬武帝使李廣利伐取之比德用驥稱其德意或曰駒作雛作雛小隴山在鳳翔府隴州西岩)
(高險不通軌轍漢張衡詩我所思兮在漢陽欲往從之隴坂長又土人歌云隴頭流水鳴聲嗚咽遥望秦)
(川肝腸斷絶陽關見在軍中贈先還篇玉門關註前漢書酒泉列亭障至玉門顧胤註亭望敵之所也障)
(山中小城也顔師古曰漢制每塞山要險處别築為城因置吏士而為障蔽以打寇謂之候城此即障也)
(張湯傳武帝謂博士曰吾使生居一障能無使虜入盗乎曰能於是遣乘障月餘匃奴殺之驚落鴈見途)
(中有懷篇虚彎註飛鳬見紫雲觀序郢調見之問篇左思吳都賦荆豔楚舞吳歈越吟陳后主聽事詩秦)
(聲本自楊家解吳歈那知謝傅憐註吳歌曰歈詩苦葉篇雝雝鳴鴈旭日始旦士如歸妻迨冰未泮張華)
(鷦鷯賦彼日辰鳬與歸鴈又矯翌而增逝咸美羽而豐肌故無罪而皆斃徒銜芦以避繳終為戮於斯世)
(註鴈冰泮北歸體肥&KR0742;蘆以避繒繳之患言欲托之寄相思也)
幽縶書情通簡知已
昔歲逢楊意觀光賁楚材穴疑丹鳳起場似白駒來一
命淪驕餌三緘慎禍胎不言勞倚伏忽此遘邅廻驄馬
刑章峻蒼鷹獄吏猜爭縑非易辨疑璧果難裁際拙慚
周羑端憂滯夏臺生涯一滅裂岐路幾徘徊青陸芳春
動黃沙旅思催圓扉長寂寂疎網尚恢恢入穽方搖尾
迷津正暴腮覆盆徒望日蟄戶未驚雷霜歇蘭猶敗風
多木屢摧地幽蠶室閉門靜雀羅開自憫秦冤痛誰憐
楚奏哀漢陽窮鳥客梁甫卧龍才有氣還衝斗無時會
鑿坏莫言韓安國長作不然灰
(蜀人楊意得幸漢武薦司馬相如所為文由此得進觀光見之問篇春秋傳蔡聲子通使于晉還如楚令)
(尹子木與之語問晉大夫與楚孰賢對曰皆卿材也如杞梓皮革自楚往也晉有姻族而用楚材實多山)
(海經距齊州以南戴日為丹穴丹穴之山有烏五采而文曰鳳詩小雅白駒篇皎皎白駒食我場苖縶之)
(維之以永今朝註托言賢者所乘之駒食苗而縶維之使其人因不得去也禮一命齒于鄉里家語一命)
(而俯言始受君命為官也驕餌見高四篇孔子觀于周廟有金人焉三緘其口而銘其背曰磨兜肩古之)
(慎言人也曰無多言多言多敗無多事多事多害倚伏見邊夜有懷詩易屯如邅如桓典為御史嘗乘驄)
(馬宦官貴戚為之語曰行行止止避驄馬御史郅都為中尉嚴酷行法不避貴戚列侯宗室見都側目號)
(曰蒼鷹漢薛宣守臨淮民有持縑者出遇雨而因以自蔽有一人后至求分蔽其半既别遂爭之聞于宣)
(宣命斷為二而分之因罪求分者張儀從楚相飲已而相亡璧門下意儀掠笞數百不服釋之儀妻曰吁)
(于無讀書遊說安得此辱儀曰視吾舌尚存否及相秦檄楚相曰吾不盜汝璧今且盜而城羑里城名在)
(今河南彰德府湯隂縣北九里一名牗城北臨羑水紂以鄂侯女不喜淫殺之而及鄂侯九侯爭又醢之)
(文王聞之而歎遂囚之羑里桀囚湯於夏臺莊子養生篇吾生也有涯而知也無涯以有涯隨無涯殆已)
(註生涯謂所禀之分量各有極也知謂人心無限量也莊子吾滅裂而耕則其實亦滅裂而報爭岐路見)
(紫雲觀篇莊子徬徨乎其側徘徊乎其下又見下文謝元暉詩青陸日所行之道春行青陸猶言北陸南)
(陸也黃沙邊塞地皆黃沙圓扉獄戶以圓木為扉也老子任為章天網恢恢疎而不漏司馬遷報任安書)
(猛虎在深山百獸震恐及在檻穽之中搖尾而求食積威約之漸也交州記龍門水深百尋大魚登此化)
(龍不過者𦢊腮點額血流此水恒如丹池謝元暉觀朝兩詩戢翌希驤首乘流畏𦢊腮動息無兼遂岐路)
(多徘徊覆盆見螢火賦禮記月令仲春之月雷始發聲蟄虫啟尸始出韓詩外傳孔子聞哭聲甚悲乃皋)
(魚也問之曰木欲靜而風不止子欲養而親不在遂自刎司馬遷報任安書李陵既生降隤其家聲而僕)
(又佴之蠶室註密室如飼蠶之室腐刑者下之恐通風致死也雀羅見高四篇秦冤衝斗俱見螢火篇楚)
(奏見之問篇趙壹字元叔漢陽西縣人抵罪幾至死友人救之得免乃貽書謝恩作窮鳥賦以貽之諸葛)
(亮隱隆中作梁甫吟曰步出齊城門遥望蕩隂里里中有三墳纍纍正相似問是誰家墓田疆古冶氏力)
(能排南山文能絶地理一朝被䜛言二桃殺三士誰能為此謀相國齊晏子註齊景公有士三人田開疆)
(古冶氏公孫接恃功恣行無憚公患之晏子請公餽之二桃令計功而食田古論功先食公孫自刎田古)
(慚亦自刎焉孔明出齊城門作是吟以歎之鑿坏見酬思玄上人篇不然灰見螢火篇漢陽非今之漢陽)
(乃漢郡名治冀縣三國魏置秦州晉改漢陽為天水郡治上街尋廢復置秦州宋齊復為天水郡隋廢郡)
(為秦州大業初復為天水郡唐復為秦州天寶初改天水郡乾元初復為秦州后移治成紀宋開禧為天)
(水軍治天水縣金為鎮遠軍治成紀元復為秦州以成紀縣省入今因之改屬鞏昌府梁父太山下小山)
(名漢以名縣始皇封太山立石下禪梁父即此也父音甫故又作甫在今泰安州東南一百一十五里蔡)
(邕琴韻曰梁甫悲吟周公越裳琴操曾子耕太山遇雪旬月不得歸作梁山歌后因為梁父之曲)
寒夜獨坐遊子多懷簡知已
故鄉眇千里離憂積萬端鶉服長悲碎蝸廬未卜安富
鈎徒有想貧鋏為誰彈柳秋風葉脆荷曉露文團晩金
薰岸菊餘佩下幽蘭伐木傷心易維桑歸去難獨有孤
明月時照客庭寒
(子夏家貧衣若懸鶉人曰子何不仕曰諸侯之驕我者吾不為臣大大之驕我者吾不復見魏焦光字孝)
(然結草廬於河間號蝸牛廬呻吟其中后野火燒之乃露寢雪中袒臥人視之並如故后百餘歲卒張氏)
(世為功曹晨起有鳩從承塵飛下功曹曰鳩為我禍耶當往承塵上為我福耶即入我懷中遂入懷探之)
(得銅鈎因帶之官至數郡子孫或至九卿后張氏婢受蜀賈賂竊鈎以去張漸衰或告賈人曰天命不可)
(力求也反張氏遂復昌故關西稱張氏傳鈎云又吳越春秋闔閭令國中作金鈎令曰若善鈎者賞百金)
(有貪賞者殺二于以血釁鈎遂命曰吳鈎此則劒也貧鋏見懷古上裴侍郎詩幽蘭伐木見酬思玄上人)
(維桑見送閻五序陶淵明為彭澤令賦歸去來詞歸隱末二句意見送吳七遊蜀)
叙寄員半千
(半千字榮期王義方嘗曰五伯歲一賢者生子宜當之因改今名本宋劉凝十世孫凝因齊受禪奔魏自比伍)
(員改姓員唐謠云令公四俊苗李崔員以后證先員音運陸龜蒙誤讀作先韻其詩曰頼得伍員騷思少夫差)
(剛免似荆懷宋人小說龜蒙博學誤讀以此按字書員有真先運三韻如生員之員方員之員皆先韻但字皆)
(从口不从厶俗从厶非也鄙語云私和去吉勾句吕台如何通用半千羈丱通書史舉童子對詔高第長事王)
(義方以邁秀見賞凡八科舉皆中上書自陳願得天下英才與權所長有一居先臣當伏死都市不報調武陟)
(尉矯令殷子良旨發粟賑民刺史大怒下之獄薛元超責太守釋之俄舉岳牧對三策舉高第武后擢正誎大)
(夫忤旨遷水部即中武三思忌之出刺蘄濠二州半千事五君有清白節年老不衰樂山水自放卒吏民哭野)
(中)
薄宦三河道自負十餘年不應驚若厲祗為直如弦坐
歴山川險吁嗟陵谷遷長吟空抱膝短翮距沖天魂歸
滄海上望斷白雲前釣名勞拾紫隱跡自談玄不學多
能聖惟思鴻寶仙斯志良難已此道豈徒然嗟為刀筆
吏耻從繩墨牽岐路情難狎人倫地本偏長揖謝時事
獨往訪林泉寄言二三子生死不來旋
(阮籍詠懷詩反顧望三河詳見春霽早行篇註藉於魏末晉文王之代慮禍此詩多刺時人情薄逐勢利)
(晉文王河内人故托稱三河其地謂河南河内河東也乾之九三曰君子終日乾乾夕惕若厲無咎唐人)
(以若厲為句如韓文公讀禮記儒行以聞流言不信其行為句也漢順帝末童謠曰直如弦死道邊曲如)
(鈎反封侯袁淑效曹于建樂府五侯競書幣羣公亟為言義分明於霜信義直如弦詩十月之交篇高岸)
(為谷深谷為陵謂遷易常處也此二句亦指人情言之孔明隱於隆中抱膝長吟短翮見懷古上裴侍郎)
(魏說趙欲共尊秦為帝以却其兵魯仲連往見魏使新垣衍曰彼秦者棄禮義而尚首功之國也彼即肆)
(然而為帝於天下則連有蹈東海而死耳不願為之民也衍起再拜曰吾乃今知先生天下士也不敢復)
(言帝秦矣又孔子觀滄海之横流慨然歎曰文王既沒文不在兹乎白雲拾紫談玄俱見高四篇多能聖)
(指孔子也漢宣帝信神仙方術淮南王有桄中鴻寶苑秘書言神仙使鬼丹砂為金之術及鄒衍重道正)
(命方世人莫見而劉更生父德武帝時治淮南獄得書更生幼誦讀以減死論沈佺期詩靜夜思鴻寶清)
(晨朝鳳京汲黯責張湯曰天下謂刀筆吏不可為公卿果然必湯也今天下重足而立孟子大匠不為拙)
(工改廢繩墨猶言法度也岐路見紫雲觀篇地偏見秋日山行篇李陵答蘇武書長與足下生死辭矣即)
(此詩末二句之意)
棹歌行
(漢武帝幸河東祀后土作秋風辭曰秋風起兮白雲飛草木黃落兮鴈南歸蘭有秀兮菊有芳)
(懷佳人兮不能忘泛樓船兮濟汾河横中流兮揚素波簫鼓鳴兮發棹歌歡樂極兮哀情多少)
(壯幾時兮奈老何棹歌行本此)
寫月圖黃罷凌波拾翠通鏡花搖菱日衣麝入荷風葉
露舟難蕩蓮疎浦易空鳳媒羞自託鴛翼恨難窮秋帳
燈光翠倡樓粉色紅相思無别曲併在棹歌中
(梁江淹别賦慚幽宫之錦瑟悔臺上之流黃張載儗四愁詩佳人遺我筒中布何以報之流黃素註后周)
(靜帝令宫人黃眉墨粧至唐猶然温飛卿有豹尾車前趙飛燕柳風吹散娥間黃之句馮偉壽春雲怨詞)
(宫黃額試王荆公亦云漢宫嬌額半塗黃已起于漢又幽怪錄神女皆瓊額黃則效而塗之者也凌波見)
(詠美人篇庾信鏡賦臨水則池中月出照日則壁上菱生梁庾肩吾尋周弘靖詩石鏡菱花發桐門琴曲)
(秋衣麝衣之香也荷衣之色也左傳魯僖公三年齊桓公與蔡姬乘舟于囿蕩公公惧變色禁之不可公)
(怒歸之未之絶也蔡人嫁之明年遂侵蔡伐楚為召陵之盟司馬相如以琴音挑卓文君曰鳳兮鳳兮歸)
(故鄉遨遊四海求其凰文君喻其音遂自奔相如干寶搜神記宋大夫韓朋妻美宋康王奪之朋怒王囚)
(之因自殺妻乃隂腐其衣襟與王登臺自投而下左右攬衣不勝手遂死遺書于帶曰願與韓氏屍共葬)
(王怒異其兆域二塜相對經宿忽有樹生二塜上根交枝連有鳥如鴛鴦各棲樹朝暮悲鳴而舞其音感)
(人)
傷祝阿王明府(有序)
(阿春秋時齊桓公與魯會柯而盟即此后為祝阿戰國末屬秦漢置東阿縣屬東郡晉屬濟北)
(國隋屬北齊郡唐初屬濟陽郡後屬鄆州宋屬東平府元因之今改屬兖州徐廣曰史記齊之)
(東阿縣繒帛所出故曰阿縞子虛賦被阿錫漢房中歌曳阿錫如淳曰阿細繒錫細布)
夫心之悲矣非關春秋之氣聲之哀也豈移金石之音
何則事感則萬緒興端情應則百憂交&KR0942;是以宣尼舊
館流襟動激楚之悲孟嘗高臺承睫下聞琴之淚
(禮孔子之衛遇舊館人之喪入而哭之哀出使子貢脱驂以賻之子貢曰于門人之喪未有所脱驂)
(脱驂于舊館無乃已重乎孔子曰吾鄉也入而哭之遇于一哀而出涕予惡夫涕之無從也小子行)
(之孫綽徐君墓頌徘徊立側凄焉流襟楚詞招魂篇宫庭震驚發激楚些枚乘七發于是發激楚之)
(清風揚鄭衛之皓樂註激楚曲名悲歌也孟嘗君謂雍門周曰先生鼓琴能令我悲乎周曰千秋萬)
(歲后高臺傾曲池塹墳墓平嬰兒豎子樵採其上躑躅其足而歌曰夫以孟嘗君尊貴乃若是乎孟)
(嘗君遂泣下增哀睫目邊毛也列子焦螟飛而集於蚊睫弗相觸也雍門在今徐州城東南五十里)
祝阿王明府毓得丹穴襲吉黃裳靈基峙金闕之峯層
源瀨玉輪之坂既而鴻飛漸陸將聘平與之龍鶴鳴在
隂爰絆朝歌之驥乃當名縣闞月德貫陳星豈徒遽切
夢瓊掩沈連石
(丹穴見幽縶書情穴疑丹鳳起註易坤六五黃裳元吉象曰黃裳元吉文在中也東方朔神異經北方中)
(有金闕高百丈詳見軍中贈先遠篇玉輪坂地名洛江之水所經易漸九三鴻漸于陸大征不復象曰夫)
(征不復離羣醜也汝南許劭與兄虔俱知名汝南人稱平輿之淵有二龍鶴鳴在隂見王明府參選詩此)
(取隂字淮南子曾子至孝不過勝母墨子雖樂不入朝歌鄒陽上吳王書里名勝母曾子不入邑號朝歌)
(墨子回車子建與吳質書墨翟不好妓何為過朝歌而廻車乎闞月陳星俱見贈之問篇春秋傳魯聲伯)
(夢涉洹或與已瓊瑰食之泣而為瓊瑰從而歌曰濟洹之水贈我以瓊瑰歸乎歸乎瓊瑰盈吾懷乎惧不)
(敢占也還自鄭壬申至于貍賑而占之曰余恐死故不敢占也今衆繁而從余三年矣無傷也言之之莫)
(而卒准南子日出於暘谷浴於咸池拂於扶桑晨明登於扶桑之上爰始將行是謂朏明至於曲阿是謂)
(朝明隱于曾泉是謂早食次于桑野是謂晏食臻於衡陽是謂禺中對于昆吾是謂正中靡于鳥次是謂)
(小遷至于悲谷是謂晡時廻于女紀是謂大遷經于隅泉是謂高舂頓于連石是謂下舂爰止羲和爰息)
(之螭是謂懸車薄于嵎泉是謂黃昏淪于蒙谷是謂定昏日入崦嵫經細柳入虞泉之地曙于蒙谷之浦)
(日西垂景在於樹端謂之桑榆註連音爛連石西北之山隂地也)
(平與古沈子國戰國屬楚后屬秦漢置平與縣以汝南郡治此後廢隋復置王世充置輿州唐州廢元省)
(入汝陽縣故城在汝寧府城西汝水之南)
(朝歌古邑名本紂所都武王分其地北為弼南為鄘東為衞春秋時弼鄘皆入於衞戰國屬魏秦屬河東)
(郡漢為汲縣地屬河内郡曹魏置朝歌郡屬冀州晉改汲郡后魏改義州后周改衞州隋改汲郡唐復為)
(義州尋改衞州屬河北道宋因之金改河平軍元改衞輝路今為府屬河南)
嗟乎輪銷桂魄驪珠毁貝闕之前斗散紫氛龍劒沒延
平之水(某)夙承嘉惠曲荷恩光留連嘯歌從容風月撫
心陳迹泣血漣如
(漢武悼夫人賦秋氣慘以凄淚兮桂枝落而銷亡註以桂枝芳香喻夫人也愚按此乃以月言之蓋花殘)
(月缺之意也驪珠見高四篇貝闕見泊河曲篇劉公幹贈從弟詩鳳凰集南岳徘徊孤竹根於心有不厭)
(奮翮凌紫氛註紫氛天氣也雷煥發劒之后斗牛間紫氣漸散餘見螢火篇詩小雅白華篇嘯歌傷懷念)
(彼碩人註云使我嘯歌傷懷而念之也風月懷舊之意易屯之上六乘馬班如泣血漣如連垂涕之貌)
然而始終者萬物之大歸生死者百年之常分雖則知
理之可有而未曉情之可無聊綴悲歌敢貽同好諸君
或締交三益列宰一同或叶契筌蹄投心膠漆如比肩
於千里遽傷魂於九原既切芝焚彌深蕙歎盍言四始
同賦七哀庶蘭室流薰襲遺芳而化德故蓬心深拙效
庸音於起予觸目多懷周增流動
(陸機弔魏武夫始終者萬物之大歸生死者姓命之區域是以臨喪隕而復悲覩陳根而絶哭今乃傷心)
(百年之際興哀無情之地意者無乃知哀之可有而未識情之可無乎張蔚與蔣詡羊仲為三益之友左)
(傳子産曰天子之地一圻大國一同註方百里曰同筌蹄見高四篇膠漆見靈泉頌千里見竇六郎宅宴)
(又見樂大夫挽詞白馬故人註戰國策淳于髠一日薦七人齊宣王曰寡人聞千里一士是比肩而至也)
(九原亦見樂大夫篇陸機歎逝賦信松茂而栢悦嗟芝焚而蕙歎本淮南子巫山之上順風縱火紫芝與)
(蕭艾俱死栢悦蕙歎四始見閻五篇五際註陳思王贈弟仲宣有七哀詩阮瑀王粲亦有七哀詩蘭室見)
(早秋出塞篇蓬心見發諸暨詩)
洛川眞氣上重泉惠政融含章光後烈繼武嗣前雄契
與良難驗生涯忽易窮翔鳬猶在履狎雉尚馴童錢滿
荒階綠塵浮虛帳紅夏餘將宿草秋近未驚蓬烟晦泉
門夕日遠夜臺空誰堪孤隴外獨聽白楊風
(洛川眞氣指王明府得洛水之秀氣也東觀漢紀王阜為重泉令鸞集學宮阜使橡汝疊為張雅樂擊磬)
(鸞舉足垂翼應聲而舞翺翔縣庭留十餘日乃去易坤之六三曰含章可貞或從王事無成有終晉辛曠)
(與皇甫謐書含光烈於千載之前吐英聲於萬世之後詩大雅下武篇昭兹來許繩其祖武註武王之道)
(昭明如此來世能繼其跡生涯見幽縶書情篇鳬履見鄭安陽篇狎雉馴童見韋明府宅宴詩沈約哀詩)
(高車塵未滅珠履故餘聲賓階綠錢滿客位紫苔生言人跡罕到蒼苔不踐帳上虚光也苔錢見出石門)
(篇禮檀弓曾子曰朋友之墓有宿草而不哭焉註墓上草根陳宿是期年之外可無哭矣蓬至秋而飛見)
(泊河曲篇泉門夜臺見樂大夫挽詞北土塚上多種白楊陶潛挽歌詞荒草何茫茫白楊亦蕭蕭又見丹)
(陽刺史挽詞青松註)
五言絶句
在軍登城樓
城上風威令江中水氣寒戎衣何日定歌舞入長安
(書武成篇一戎衣而天下大定唐薛仁貴定天山還將士歌曰將軍三箭定天山將士長歌入漢關即此)
(詩意)
於易水送人一絶
此地别燕丹壯髮上衝冠昔時人已沒今日水猶寒
(地名事蹟俱見高四篇)
挑燈杖
禀質非貪熱焦心豈憚熬終知不自潤何處用脂膏
詠塵
凌波起羅襪含風染素衣别有知音調聞歌應自飛
(凌波見詠美人詩染素衣見途中有懷詩知音見贈高四篇聞歌見塵灰篇)
翫初月
忌滿光恒缺乘昏影漸流自能明似鏡何用曲如鈎
(曲如鈎見叙寄員半千篇宋孝武齋中望月詩褰幕蕩暄氣入夜漸流清齊虞羲詠秋月初生似玉鈎裁)
(滿如團扇)
詠照
(鏡也)
寫月無芳桂照日有花菱不持光謝水翻將影學冰
(花菱見棹歌行鏡花搖菱註周庾信詠鏡詩王匣聊開鏡輕灰暫拭塵光如一片水影照兩邊人月生無)
(有桂花開不逐春試桂准南竹堪能見四隣博物志削冰令圓舉以向日以艾承其影則有火出鏡有陽)
(燧見螢火篇故云學冰)
詠鵝雜言
(時年七歲)
鵝鵝鵝曲項向天歌白毛浮綠水紅掌撥青波
七言古風
上吏部侍郎帝京篇有啟
(漢光武改常侍曹為吏部曹主選舉是吏部尚書之始)
(某)啟昨引註日垂索鄙文拜手驚魂承恩累息楚翬
丹質在荆南以多慚遼豕白頭望河東而載恧
(書周公拜手稽首註拜手首至手也稽首首至地也尹文子楚人握山雞路人問之曰此何鳥也對)
(曰鳳凰也路人曰今始見鳳凰乎請價千金弗與加倍與之方欲獻諸王經宿而死路人不遑惜其)
(千金惟恨不得獻王王聞之感其欲獻己召厚贈之過買鳳之金十倍翬即雉也以其丹質遂以為)
(鳳耳荆南今荆州也光武討王郎彭寵發突騎轉糧食前後不絶負功望高帝接之不能滿幽州牧)
(朱浮與之書曰臣見遼東有豕生子白頭適欲獻之道遇羣豕皆白以子之功論於朝廷遼東豕也)
(寵遂反攻浮司馬相如封禪文以登介邱不亦恧乎註心慚曰恧音女六反)
(某)散樗易杇蟠木難容雖少好讀書無謝高鳳而老
不曉事有類楊雄徒以易象六爻幽贊適乎政本詩
人五際比興在乎國風
(散材蟠木俱見浮查篇高鳳字文通好學妻之田晒麥於庭令鳳護雞天暴雨鳳誦經不覺潦水流)
(麥妻還怪問鳳始知之楊修答曹楨書曰修家子雲老不曉事疆著一書悔其少作若比仲山周旦)
(之徒則皆有愆乎蓋指劇秦美新之作也易繫詞曰昔者聖人之作易也幽贊於神明而生蓍參天)
(兩地而倚數五際見閻五官篇)
故體物成章必寫情於小雅登高能賦豈圖容於大
夫蓋欲樂道遺榮從心所好非敢希聲刻鵠竊譽雕
虫至若質醜行以自諆衒庸音於苟進固立身之岐
路行己之外篇矣
(登高能賦見北眺舂陵篇鍾會有遺榮賦謝靈運詩彭薛裁知耻貢公未遺榮言彭祖薛方不仕為)
(知耻貢禹見王陽登用而彈冠非遺榮者馬援兄子嚴敦並好譏議通輕俠援在交趾還書戒之曰)
(龍伯高敦厚周慎口無擇言謙約節儉廉公有憂威吾愛之重之願汝曹效之杜季良豪俠好義)
(人之憂樂人之樂父喪致客數郡畢至吾愛之重之不願汝曹效也效伯高不得猶為謹勅之士所)
(謂刻鵠不成尚類鶩者也效季良不得䧟為天下輕薄子所謂畫虎不成反類狗者也雕虫見初秋)
(司馬樓宴詩質讀曰贄班固張禹傳安昌貨殖朱雲作諆註諆醜也去韻岐路見紫雲觀篇)
君矦藴明略以佐時虚靈臺以照物觀梁父之曲識
臥龍於孔明聽康衢之歌得飯牛於寗戚是用異人
翹首俊乂歸誠
(曹植誄王粲伊尹顯考奕業佐時本張衡歸田賦遊都邑以水久無明略以佐時靈臺見高四篇梁)
(父曲見幽縶書情詩劉備聞人歌此曲問誰所為曰臥龍也遂三往顧之寗戚齊人飯牛扣角而歌)
(曰南山燦白石爛生不逢堯與舜禪短布單衣纔至骭長夜漫漫何時旦桓公聞之舉以為大夫才)
(過千人曰俊才過百人曰乂)
猥以庇賤之姿謬奉清通之盻雖仲由之瑟終閟響
於丘門而宋玉之謠讜均音於郢路敢忘下里輕冐
上呈庶道叶起予陳卜商之四始恐吾幾失子效然
明於一言拜手增慚憂心如醉謹啟
(宋玉郢路下里俱見之問篇詩序子夏所作故云卜商之四始字見閻五篇五際註左傳賈辛將適)
(其縣見魏子曰辛來昔叔向適鄭鬷蔑惡欲觀叔向從收器者往立於堂下一言而善叔向聞之曰)
(必然明也下執其手以上曰昔賈大夫惡其妻美三年不言不笑御以如皋射雉獲之其妻始言而)
(笑賈大夫曰我不能射汝遂不言不笑射之不可以已也如是夫今子少不揚子若無言吾幾失子)
(矣言之不可以已也如是夫遂如故知今女有力於王室晉是以舉汝行乎敬之哉無墮乃力)
山河千里闕城郭九重門不覩皇居壯安知天子尊
(九重見高四篇車□洛陽道詩洛陽道八達洛陽城九重重闕如隱起雙闕似芙蓉詩邦畿千里陳后主)
(詩日月光天德山河壯帝居叔孫通起朝儀羣臣以次上壽無敢喧嘩失禮漢高歎曰吾今日乃知皇帝)
(之貴也)
皇居帝里崤函谷鶉野龍山侯甸服五緯連影集星躔
八水分流横地軸秦塞重關一百二漢家離宮三十六
桂殿隂岑對玉樓椒房窈窕連金屋
(崤山名凾谷關名左傳崤有二陵詳見北眺舂陵篇漢書井十一度至柳三度為鶉首之次雍州之分鶉)
(野即鶉首之分野也唐都關中秦之故地班固西都賦於是睎秦嶺睋北阜挾酆霸據龍首三秦記龍首)
(山六十里頭入渭水尾達樊川土赤不毛隋以長安狹小改作新都於龍首山遷焉在今西安府城北十)
(里禹貢五百里甸服百里賦納總二百里納銍三百里納秸服四百里粟五百里米五百里侯服百里采)
(二百里男邦三百里諸侯註甸服畿内之地甸田服事也以皆田賦之事故謂之甸服五百里者王城之)
(外四面皆五百里也賦納總五句甸服五等之事侯服者侯國之服甸服外四面又各五百里也百里采)
(三句侯服三等之事五緯五星也漢高入秦五星聚東井戴延之西征記關内八水一涇二渭三㶚四滻)
(五澇六潏七澧八滈地軸見高四篇漢書齊人婁敬說高祖曰秦地披山帶河四塞以為固卒然有急百)
(萬之衆可立具也高帝遂都關中田肯賀上曰秦形勝之國也帶河阻山地勢便利其以下兵於諸侯辟)
(高屋之上建瓴水也故持戟百萬秦得百二焉正義曰關中東有黃河凾谷蒲津龍門合河等關南有南)
(山及武關嶢關西有大隴山關大震烏蘭等關北有黃河南塞是謂四塞之地班固西都賦離宮三十六)
(三輔黃圖云上林有建章承光十一宮平樂蘭觀二十五宮凡三十六所未央宮在西長樂宮在東桂宮)
(明光宮在北西都賦自未央而連桂宮岑樓之高銳似山者三輔黃圖長樂宮有椒房前殿註天子之房)
(以椒塗壁辟除穢氣皇后所居亦然或曰取其温或曰取椒蕃衍子孫之義也西都賦窈窕繁華更盛迭)
(貴漢武帝兒時姊戲武帝曰兒欲得婦否因指其女曰阿嬌好否帝曰若得阿嬌當以金屋貯之)
三條九陌麗城隈萬戶千門平旦開複道斜通鳷鵲觀
交衢直指鳳凰臺劒履南宮入簪纓北闕來聲名冠寰
宇文物象昭回
(班固西都賦披三條之廣路立十二之通門周禮國方九里旁三門每門為大路故曰三條又云九市開)
(場貨别隧分即所謂九陌也又云張千門而立萬戶漢武作建章宮千門萬戶複道為甬道中行外不見)
(也周昭王時脩塗國獻丹鵲一雌一雄孟夏取鵲鳷為扇一名條融一名反影漢武取以名觀鳳凰臺見)
(蕩子篇三代時佩玉秦始令人帶劔上殿去劔履惟賜乃得用之漢高賜蕭何劒履上殿入朝不趨是也)
(漢光武圖二十八將於南宮雲臺此在洛陽者西都亦有之也簪纓功臣之冠其上有纓以别羣臣寰宇)
(猶言宇宙詩雲漢篇倬彼雲漢昭回于天北一綂志云鳷鵲觀在甘泉宮今西安府涇陽縣西百二十)
(里甘泉山上本秦林光宮漢武增廣之又名雲陽宮内有竹宮壽宮迎風觀及鳷鵲觀)
鉤陳肅蘭戺璧沼浮槐市銅羽應風廻金莖承露起校
文天祿閣習戰昆明水朱邸抗平臺黃扉通戚里
(西都賦周以鉤陳之位衛以嚴更之署註鉤陳紫宮外星宮衛之位象之戺堂廉也書顧命四人綦弁執)
(戈上刃夾兩階戺蘭戺猶所謂蘭臺也或曰階廉滑利如蘭葉也璧沼即璧雝也漢元始中起明堂辟雝)
(為博士舍列槐樹數行諸生每朔望各持方物交易號曰槐市史記漢武元狩二年作蜚廉桂觀音義曰)
(蜚廉神禽也能致風氣晉灼曰蜚廉身如鹿頭如雀有角而蛇尾豹文漢武以銅鑄象置觀上因名蜚廉)
(觀桂觀即桂宮三輔黃圖云二觀俱在長安城中近北宮金莖桐柱也西都賦抗仙掌以承露擢䨇立之)
(金莖三輔故事云元鼎二年春作栢梁臺承露盤盤高二十丈大七圍以銅為之上有銅仙人銅手掌捧)
(銅盤玉柸以承雲表之清露和玉屑飲之云可長生在西安府城西北二十里建章宮内神明臺上西都)
(賦又有天祿石渠典籍之府瑞應圖曰天䴪者純靈之獸五色光耀洞明王者道備則至漢書靈帝紀鑄)
(黃鍾四天禄蝦蟆註天祿獸也今南陽縣有宗資墓旁有兩石獸其高八尺角而麟分鼠曳尾過壯大左)
(曰天禄右曰辟邪字皆刻膊上漢有天禄閣即因此獸立名閣貯秘書劉向曾校書其上太乙下觀之楊)
(雄亦於此校書劉棻坐事誅詞連及雄王莽使收之雄從閣上投下即此漢武通使身毒國為昆明所閉)
(故欲伐之以昆明有滇池方三百里於是除千夫五大夫不欲者出馬以故吏弄法皆謫令伐棘上林穿)
(昆明池以習水戰邸客舍也漢制王侯就封之國朝會京師各有旅邸門皆施朱故曰朱邸抗如抗禮之)
(抗史記梁孝王世家大治宮室為複道自宮連屬於平臺註臺不過高者曰平臺門上有窗者曰扉黃扉)
(天于之屝戚里貴戚之里也)
平臺戚里帶崇墉炊金饌玉待鳴鐘小堂綺帳三千萬
大道青樓十二重寶蓋雕鞍金絡馬蘭忩繡柱玉盤龍
綺柱璇題粉壁映鏘金鳴玉王侯盛
(前漢書史玄字子叔以宣帝大母家封平臺侯食二千五伯戶弟史高字子長封樂陵侯史魯字子回封)
(將陵侯上文平臺是言宮室此連戚里言之則以外戚作意矣詩柞篇其崇如墉張平子西京賦若夫翁)
(伯濁貭張里之家擊鐘鼎食連騎相過鮑明遠結客少年場行擊鐘陳鼎食方駕自相求公孫卿言仙人)
(好樓居黃帝時為十二䄛以候神人武帝乃作蜚廉觀十二樓鮑明遠詩鳳樓十二重四戶八綺窗綉桶)
(金蓮花桂柱玉盤龍註綉柱柱衣綉作黃鵠文楊子雲甘泉賦璇題玉英淵蜎護蠖之中註題欀椽頭也)
(皆以玉餙之)
王侯貴人多近臣朝遊北里暮南隣陸賈分金將燕喜
陳遵投轄正留賓趙李經過密蕭朱交結親
(左太冲詠史詩南隣擊鐘磬北里吹笙竽又阮籍咏懷北里多竒舞孝標廣絶交論陸大夫宴喜西隣郭)
(有道人倫東國註師延紂樂師作北里之舞靡靡之樂南隣猶南陌也呂后欲王諸吕陸賈自度不能爭)
(廼病免以好疇善地往家焉有五男乃出千金分五子令為生産賈常乘車馬歌琴侍者十人寶劍直百)
(金與其子約曰過汝家汝給人馬酒食極飲十日而更亦如之所死家得寶劍車騎侍從者一歲中以往)
(來他客不再過數擊鮮母久溷汝為也后因陳平燕居深念勸令交驩周勃乃以五伯金為絳侯具樂飲)
(勃亦如之平乃以奴婢百人車馬五十乘錢五百萬為賈飲食賈以此遊漢公卿間聲名籍甚詩六月篇)
(吉甫燕喜註謂燕飲喜樂也陳遵豪俠嗜酒閉門留客取車轄投之井中雖有急不得去阮籍咏懷詩西)
(遊咸陽市趙李相經過顔延年註以此為漢成帝后趙飛燕婕妤李平班史谷永傳又為趙李報德復怨)
(楊升菴云趙李即成帝小臣若飛燕婕妤豈可言經過可見延年之誤劉會孟謂安知非實有此人不必)
(求其誰何亦非也唐王維亦有日夜經過趙李家豈唐時亦實有此人乎后詩話補遺又云趙李乃何並)
(傳陽翟輕俠趙季李欵后皆為並所殺按謝靈運景隆法師誄云諒趙李之咸陽程鄭之臨卬又云孰是)
(歡慰程鄭趙李以趙李對程鄭則趙李非一人且谷永傳云成帝久無繼嗣數為微行多近幸小臣趙李)
(從微賤專寵皆皇太后與諸舅夙夜所常憂按此傳當以小臣為句不可以趙李為小臣也升菴詆顔劉)
(之博不免有失而其誤自蹈之甚矣考據之難矣味谷永傳趙李似指飛燕平二家平既立為婕妤上曰)
(始衛皇后亦從微起乃賜姓衛平班婕妤所進侍者也在飛燕未幸前蕭育朱博為友著聞當代時人為)
(之語曰蕭朱結綬王貢彈冠后蕭朱有隙不終故王丹曰蕭朱隙其末)
丹鳳朱城白日暮青牛絗幰紅塵度俠客珠彈垂楊道
倡婦銀鈎採桑路
(魏武與楊彪書今贈足下四望通幰七香車二乘青牛㹀二頭籍田賦微風生於輕幰兮纖埃起於朱輪)
(潘尼迎大駕詩歸雲乘幰浮凄風尋帷入梁簡文春日想上林詩香車雲母幰駚馬黃金羈又傷離詩明)
(香翌還幰清笳送後塵註幰車上帳也所以禦熱如今之幃絗色也班固西都賦紅塵四合烟雲相連陳)
(易縉俠客控絶影詩仙掌層臺浮麗日長楸廣路起紅塵俠客見送鄭少府入遼篇珠彈見之問篇此言)
(其侈如所謂金丸也潘岳美安儀詞藻絶麗尤善哀誄之文少時嘗挾彈出洛陽道婦人遇之皆連手萦)
(繞投之以果滿車而歸枚乘梁王兔園賦若乃大郊采桑之婦人兮袿禓&KR0008;紆連䄂方路鈎采桑籠鈎也)
(以銀為之采桑路又即見下文)
倡家桃李自芳菲京華遊俠盛輕肥延年女弟䨇飛入
羅敷使君千騎歸同心結縷帶連理織成衣春朝桂樽
樽百味秋夜蘭燈燈九微翠幌珠簾不獨映清歌寶瑟
自相依且論二十八年是寧知四十九年非
(李夫人得幸漢武帝弟延年亦大幸時人為之語曰一雌共一雄䨇飛入紫宮邯鄲有女子名羅敷適邑)
(人千乘王仁后為趙王家令羅敷出采桑趙王悦而欲奪之羅敷乃彈筝作陌上桑之曲以自明曰日出)
(東南隅照我秦氏樓秦氏有好女自名為羅敷羅敷善蚕桑採桑城南隅青絲為籠繩桂枝為籠鈎觀者)
(見羅敷下擔採髭鬚少年見羅敷脱巾着綃頭耕者忘其耕鋤者忘其鋤使君從南來五馬立踟蹰羅敷)
(年幾何二十尚未滿十五頗有餘使君謝羅敷寧可共載否羅敷亦致辭使君一何愚使君自有婦羅敷)
(自有夫東方千餘騎夫壻居上頭同心結以五色為結同心而下垂者曰同心結如今之流蘇也古人皆)
(以此相贈以見親狎之意隋煬帝父文帝方崩之夕封小金合遣賜文帝陳夫人夫人以為鴆懼甚發之)
(乃同心結也其夜烝焉連理見久戍邊城篇連理帳註九微見有懷京邑篇幌書帳也蘧伯玉行年五十)
(而知四十九年之非又見詠懷上裴侍郎篇)
古來榮利若浮雲人生倚伏信難分始見田竇相移奪
俄聞衛霍有功勲未厭金陵氣先開石槨文朱門無復
張公子覇陵誰畏李將軍
(倚伏見邊夜有懷篇曹攄感舊詩富貴他人合貧賤親戚離廉藺門易軌田竇相奪移晨風集茂林栖鳥)
(去枯枝註田蚡漢景帝后同母弟竇嬰漢文帝后從兄子也嬰為將軍時蚡未貴跪起如子姪孝景末蚡)
(益貴幸新欲用事卑下賓客進名士貴之欲以傾嬰后因灌夫罵坐蚡收之嬰救夫不得夫遂告蚡隂事)
(蚡因言嬰短嬰卒坐棄市衛青漢武衛后同母弟伐匃奴有功霍去病衛青姊子霍光兄也后青無功不)
(得益封而去病日貴門下多去事去病輙得官爵金陵見宿山庄篇衛靈公卒葬沙邱宮穿冢得石槨有)
(銘云不憑其子靈公奪我里子韋曰靈公之為靈也久矣又見樂大夫挽詞開白日註漢成帝微行自稱)
(富平侯張放家人時有童謠曰燕燕尾涎涎張公子時相見燕燕指趙飛燕也詳見后卷檄文燕啄皇孫)
(註覇陵李將軍見别李嶠詩)
相顧百齡皆有待居然萬化咸應改桂枝芳氣已銷亡
栢梁高宴今安在
(百齡桂枝見挽丹陽刺史詩栢梁臺名漢武帝太后延神君祠之宮中至是神君求出乃營栢梁臺舍之)
(以香栢為梁香聞十里在長安城北關内今在西安府城西北一十四里未央闕内)
莫矜一旦擅豪華自言千載長驕奢倏忽搏風生羽翼
須臾失浪委泥沙黃雀徒巢桂青門遂種瓜
(搏風見螢火篇戰國策莊辛諫楚王曰鄭必危矣王獨不見黃雀俯啄白粒仰栖茂樹鼓翅奮翌自以為)
(與人無爭不知夫公子王孫左挾彈右攝丸以其頸為的晝遊茂樹夕調酸鹹耳青門種瓜見高四篇東)
(陵瓜註)
黃金消鑠素絲變一貴一賤交情見紅顔宿昔白頭新
脱粟布衣輕故人
(劉休玄儗惠連詩色滋畏沃若人事亦消鑠本鄒陽獄中上書魯聽季孫之說逐孔子宋信子冉之計囚)
(墨翟夫以孔墨之辨不能自免讒諛而二國以危何則衆口爍金積毁銷骨又本國語伶州鳩曰衆心成)
(城積毀銷骨墨子見染絲歎曰染於蒼則蒼染於黃則黃五入之則為五色故染不可不愼非獨絲也國)
(亦有染湯染伊尹紂染惡來也貴賤交情見高四篇白頭新見螢火篇公孫宏為相食故人高賀以脱粟)
(覆以布被賀怨曰何用故人富貴為脱粟布被我自有之怒而去語人曰宏身服貂蟬衣麻枲内厨五鼎)
(外膳一殽其儉詐也宏聞之慚曰寧逢惡賓不逢故人)
故人有堙淪新知無意氣灰死韓安國羅傷翟廷尉
(韓安國事見螢火翟廷尉見高四篇)
已矣哉歸去來馬卿辭蜀多文藻楊雄仕漢乏良媒三
冬自矜成足用十年不調幾邅㢠廻
(歸去來見寒夜獨坐司馬相如字長卿蜀人揚雄字子雲亦蜀人仕漢成帝官不過郎中位不過執戟后)
(附新莽為大夫張釋之為騎郎十年不得調三冬足用見高四篇)
汲黯薪逾積孫宏閣未開誰惜長沙傅獨負洛陽才
(汲黯事見春霽早行公孫宏既相於是起客館開東閣以延賢人一曰欽賢館以待大賢次曰翹才館以)
(待大才次曰遊士舘以待國士躬自菲薄俸祿皆以給之后李蔡嚴青翟趙周石慶繼踵丞相客舘邱墟)
(而已至賀屈㲠時壞以為馬廐庫奴婢室矣賈誼洛陽人少有才為絳灌所疾出為長沙王大傅梁武帝)
(詔劉孺與張率賦詩時二人並醉未及成帝取孺手板題戲之曰張率東南美劉孺洛陽才投筆便應就)
(何事若遲回)
(洛陽成周地名居洛水北故曰洛陽春秋屬晉戰國屬魏秦屬三川郡漢為河南郡治東漢都於此改洛)
(為雒以當火德魏復為洛陽晉因之隋遷都治河南縣唐改洛陽為永昌尋復舊宋初河南洛陽二縣並)
(置金以河南縣省入洛陽縣元仍舊金因之屬河南府)
疇昔篇
少年重英俠弱歲賤衣冠既託寰中賞方承膝下歡遨
遊覇陵曲風月洛陽端且知無玉饌誰肯逐金丸
(英俠與遊俠同見鄭少府入遼篇禮人生十年曰幼學二十曰弱冠賤衣冠輕冠冕也寰中賞得名也膝)
(下歡事親也覇陵見别李嶠詩洛陽即洛陽城也東漢舊都風月所會所謂京洛多佳麗者也玉饌見初)
(秋登司馬樓篇漢韓王信入匈奴至頽當城生子因名頽當后歸漢其孽孫韓嫣得幸武帝與共卧起好)
(彈以金為丸一日所失十餘長安兒童聞嫣出即競逐拾之長安語曰若飢寒逐金丸)
金丸玉饌盛繁華自言輕侮季倫家五陌爭馳千里馬
三條競駕七香車掩映飛軒乘落照參差步障引朝霞
池中舊水如懸鏡屋宇新粧不讓花
(史記呂不韋說華陽夫人曰夫人不以繁華時樹本阮籍詠懷昔日繁華子安陵與龍陽梁沈約三日詩)
(洛陽繁華子長安輕薄兒晉散騎常侍石苞之子崇字季倫極富於財與王后之兄愷鬪富競以繁華相)
(高輕侮謂繁華過之也五陌見帝京篇漢文帝時人有獻千里馬者又九方臯相千里馬嘉其善走一日)
(千里也三條七香車俱見帝京篇王榭失舟至烏衣國主人命飛雲軒送之令榭坐其中閉目少息須臾)
(至家落照日也石崇與王愷鬪富愷作紫步障四十里崇作錦步障五十里朝霞步障之色陳僧慧標詠)
(水詩舟如空裏泛人似鏡中行)
意氣風雲倏如昨歲月春秋屢廻薄上苑頻經柳絮飛
中園幾番梅花落當時門客今何在疇昔交遊已疎索
莫見憔悴損容儀會得高秋雲霧廓
(意氣風雲見高四篇薄音博迫也如宋師未陣而薄之薄謂周迴相迫耳柳飛花落喻富貴失時門客何)
(在用衛青事見挽樂大夫詩交遊疎索亦生死翟公羅之意也高秋霧廓亦與時衰謝之語)
淹留坐帝鄉無事積炎涼一朝披短褐六載奉長廊賦
文慙昔馬執戟慕前楊揮戈出武帳荷筆入文昌
(帝鄉見高四篇披褐見鏤雞子詩懷玉註奉長廊居廊廡下卑官也昔馬指司馬相如前楊楊雄也雄為)
(郎中自成哀平三世不徙官執戟郎中之職也韓信曰臣事項王官不過郎中位不過執戟是也潘岳誄)
(夏侯諶執戟疲揚長沙投賈汲黯傳上嘗坐武帳中應劭曰帳幟為武士之象也孟康置兵闌五兵於帳)
(中又見孫長史篇玉帳註)
文昌隱隱皇城裏由來奕奕多才子潘陸詞鋒絡繹飛
張曹翰苑縱横起卿相未曾識王侯寧見儗徒勞倦負
薪何處逢知己
(潘岳陸機曹植俱見帝京篇張疑張華也華字茂先文學才識名重一時為晉司空霣后命管機要后為)
(趙王倫所殺負薪用朱買臣事見裴侍郎詩知已見春霽早行篇太行道註)
判將運命賦窮通從來竒舛任西東不分永棄同芻狗
且復飄颻類重蓬容鬢年年異春花歲歲同榮親未盡
禮徇主欲申功
(莊子天運篇孔子西遊於衛顔回問師金曰以夫子之行為奚如師金曰惜乎而夫子其窮哉曰何也師)
(金曰夫芻狗之未陳也盛以篋衍巾以文繡尸祝齋成以將之及其已陳也行者踐其首脊蘇者取而爨)
(之而已將復取而盛以篋衍巾以文繡遊居寢卧其下彼不得夢必且數昧焉今而夫子亦取先王已陳)
(芻狗取弟子遊居寢卧其下故伐柯於宋削迹於衛窮於商周是非其夢耶困於陳蔡之間七日不火食)
(死生相與鄰是非其昧耶飄颻見洛濱對雪篇重蓬猶累蓬也見泊河曲篇)
脂車秣馬辭鄉國縈轡西南吏卭𤏡玉壘銅梁不易攀
地角天涯眇難測鶯囀蟬吟有悲望鴻來鴈度無音息
陽關積霧萬里昏劍閣連山千種色
(詩遑脂爾車又漢廣篇言秣其馬漢武令張騫因蜀犍為發間使四道並出出䮾出冉出徒出卭𤏡皆各)
(行一二千里左思賦包玉壘以為宇郭璞江賦玉壘作東别之標註玉壘山名在今成都府灌縣西北二)
(十九里左思蜀都賦外負銅梁於岩渠内凾要害於膏腴註銅梁山名在岩渠縣鶯蟬鴻鴈備寫四時之)
(景陽關見久戍邊城篇劔閣亦山名晉張載字孟陽至劍閣以蜀人恃險好亂因著銘以作戒曰岩岩梁)
(山積石峩峩遠屬荆衡近綴岷嶓南通卭𤏡北達褒斜狹遇彭碣高踰嵩華唯蜀之門乍固乍鎮是曰劍)
(閣壁立千仞窮地之險極地之峻世濁則逆道清斯順在益州張敏竒之上其文武帝刻之於劍閣山在)
(今保寧府劍州北三十里兩崖峻拔鑿石架閣而為棧道連山絶險秦司馬錯由此道伐蜀銅梁山在今)
(合州南五里銅梁縣在州南九十里本巴國地楚襄公滅巴封其子為銅梁侯秦漢為墊江縣地長安中)
(始置銅梁縣在今縣北列宿埧后移涪江南崖又移東溪壩元移今治并巴州縣入焉今屬合州隸重慶)
(卭一統志云漢武平西南夷冉駹之屬皆震恐請臣置吏乃以卭都為越嶲郡晉宋因之北齊謂之㑿郡)
(后周置嚴州隋改西寧州后復為嶲州大業中又更越嶲郡唐初復為嶲州又改越嶲郡至德初没於吐)
(蕃貞觀中收復太和中又為蒙詔所據元初置建昌路又立羅羅斯宣慰司以統之今為行都司隸四川)
(道僰古𤏡侯國為夷僚所居漢武為犍為牂牁二郡地唐為羈縻馴騁浪滈四川總名白馬湖部屬戎州)
(都督宋蠻王屯湖内元置馬湖路今改府隸四川)
蜀路何悠悠岷峯阻且修㢠廻腸隨九折迸淚忽䨇流寒
光千里暮露氣二江秋長途看束馬平水見沈牛
(蜀見鄭安陽篇題註岷山名在茂州羌之列鵝村一名鴻蒙即隴山之南首故稱隴蜀又名汶焦山其附)
(曰羊膞江水所出山高六十里望見成都修長也詩孔修且張司馬遷報任安書是以腸一曰而九廻黃)
(河九折故以廻腸隨之也迸亦䨇也成都府有䨇流縣故以淚言之二江一名汶江一名流江經府城南)
(七里蜀守李水穿二江通成都皆可行舟溉田萬頃一由永康過新繁入成都謂之外江一由永康過郫)
(入成都謂之内江又名錦江史記齊桓公束馬懸車登太行山至卑耳山司馬相如上林賦沈牛塵麋平)
(子西京賦然后釣魴鱧纚鰋鮋摭紫貝摶嗜龜搤水豹&KR0919;潜牛澤虞是濫何有春秋註潜牛沈牛也能沈)
(沒水中亦謂之水牛恐非指此成都河邊有鐵牛七李冰所造今二沈于河在府城南三十五里名石犀)
(又四川嘉定州犍為縣南二十里有沈犀山昔有犀牛於此山下渡江而沈后說為是)
華陽舊地標神制石鏡娥眉眞秀麗諸葛才雄已號龍
公孫躍馬輕稱帝五丁卓犖多竒力四士英靈用文藝
雲氣横開八陣形橋影遥分七星勢
(華陽秦之郡名秦昭襄王有華陽君芋戌又太子妃曰華陽夫人慈湖王幼學集覧云華陽在鄭州𬋩城)
(南建安馮智舒云未詳所在楊升菴云大江自滿堰至犍為有五津曰白華津萬里津江首津涉海津江)
(南津出華陽國志上下文地名俱在成都恐即今華陽縣也娥眉即蜀娥眉山周廻千里在今嘉定州諸)
(葛號龍見幽縶書情篇蜀都賦公孫躍馬而稱帝劉宗下輦而自王公孫述字子陽茂陵人為清水長有)
(能名遷導江卒正治臨卭南陽宗成起兵徇漢中以應漢衆數萬人述遣使迎之成等至成都虜掠暴横)
(述謂郡中豪傑曰天下同苦新室思劉氏久矣故聞漢將軍到馳迎道路今百姓無幸而婦人係獲此寇)
(賊非義兵也乃詐為漢使者拜述將軍兼益州牧擊成殺之而并其衆及更始遣李宝徇蜀漢遣其弟拒)
(擊破走之遂自立為蜀王光武未即位已稱帝吳漢伐蜀述敗死五丁見鄭安陽篇蜀都賦蔚若相如皭)
(若君平王褒暐曄而秀發楊雄含章而挺生幽思絢道德摛藻掞天庭考四海而為雋當中葉而擅名此)
(即四士也註三子著述皆是君平嚴遵也作老子指歸故云用文藝八陣諸葛孔明所作凡三一在沔陽)
(之高平舊壘一在廣都之八陣鄉一在魚復永安宮南江灘水上其法六十四陣天衝十六陣居兩端地)
(軸十二陣居中間天前衝四陣居右后前衝四陣居左地前衝六陣居后風八陣附天雲八陣附地隂遊)
(兵二十四陣在六十四陣之后一統志云在夔州城南者六十四方陣法也在成都府新都縣北三十里)
(牟彌鎮者一百二十有八當頭陣法也在漢中府沔縣東南一十里定軍山下者二百五十有六丁營法)
(也其陣聚細石為之各高五尺皆布列相當中間相去九尺正中間南北巷悉方廣五尺各六十四聚或)
(為人散亂及為夏水所没水退復如故又有二十四聚作兩層其後每層各二十聚桓温伐蜀經之以為)
(常山蛇勢七星橋見吳七遊蜀篇)
川平烟霧開遊戲錦城隈墉高龜望出水淨鴈文㢠廻尋
姝入酒肆訪客上琴臺不識金貂重偏惜玉山頽
(成都記錦里城呼為錦城以江山明麗錯雜如錦張儀築成都大城屢頽忽有大龜出於江儀以問巫巫)
(曰隨龜築之果就功遂名龜城一名龜化衡山有廻鴈峯鴈至此不得過廻翌而返詩靜女其姝註美也)
(琴臺見鄭安陽篇阮孚字遥德為常侍以金貂換酒為有司所彈晉元帝宥之孚咸子也玉山頽見紫雲)
(觀贈道士篇)
他鄉苒苒消年月帝里沈沈恨城闕不見猿聲助客啼
唯聞旅思將華發我家迢逓關山裏關山迢迢不可越
故園梅柳尚餘條春來勿使芳菲歇
(楚詞老苒苒而將至兮恐脩名之不立司馬彪贈山濤詩苒苒三光馳逝者一何速陸機出西城詩靡靡)
(年時改苒苒無已及註皆云漸進貌或作荏苒義同猿聲見鄭安陽篇斷猿註關山見蕩子從軍賦楚詞)
(芳草歇而不披潘岳悼亡詩流芳未及歇遺挂猶在壁謝靈運詩首夏猶清和芳草亦未歇芳菲見蕩子)
(篇蘼蕪註歇止也)
解袂欲言歸執袂愴多違北梁俱握手南浦共沾衣别
情傷去蓋離念惜光輝捐鄉有何記木落鴈南飛
(李陵别蘇武詩携手上河梁遊子暮何之徘徊岐路側悢悢不能辭南浦見之問篇去蓋用傾蓋字捐鄉)
(離鄉土也漢武秋風辭秋風起兮白雲飛草木黃落兮鴈南歸蘭有秀兮菊有芳懷佳人兮不能忘)
飛烏轉南陸春來酒應熟相將芸閣望青溪且用藤盂
泛黃菊十年不調為貧賤百日屢遷隨倚伏祗為須求
負郭田使我再干州郡禄
(南陸見詠蟬篇西陸註芸草葉香可以辟蠧芸閣藏書之閣也一云當作菌閣楚辭菌閣兮蕙樓謝元暉)
(詩尋雲陟累榭隨山望菌閣註菌香草也或曰連菌之義青溪見高四篇十年不調見帝京篇蔡邕亡命)
(江海積十二年董卓聞其名而辟之稱疾不就卓怒罵曰我能族人邕懼應命到署祭酒甚見敬重三月)
(之間周歴三臺遷為侍中及王允誅卓邕驚歎允收殺之倚伏見邊夜有懷詩蘇秦曰使我有洛陽田二)
(頃安能佩六國相印梁劉孝標與宋元思書囿空桑麻田無負郭)
百年欝欝少騰遷萬里迢迢入鏡川涘江沸潮衝白霧
淮海長波接遠天叢竹眠朝露孤山起暝烟賴有邊城
月常伴故人懸
(漢高謂蕭何曰吾亦欲束耳安能欝欝久居此乎鏡川即上文水如懸鏡之意詩所謂伊人在水之涘註)
(水涯也)
東南美箭穪吳會名都隱&KR0942;三江外塗山執玉應昌期
曲水開襟重文會仙鏑流音鳴鶴嶺寶劍分輝若蛟瀨
未看白馬對蘆芻且覺浮雲似車蓋
(史記東南之美者有會稽之竹箭焉吳虞翻與少府孔融書并示以所着易註融答書曰聞延陵之理樂)
(觀吾子之論易乃知東南之美者非徒會稽之竹箭也吳會見白雲抱幽石篇三江見冬日野望篇大禹)
(會諸侯於塗山執玉帛者萬國晉武嘗問摯虞三月三日曲水之義虞對曰漢章帝時平康徐肇以三月)
(初三生女至三日俱亡村人以為怪乃招携之水濱洗袚遂因水以泛觴束晳進曰虞小生不足以知昔)
(周公成洛邑因流水以汎酒故逸詩云羽觴隨波又秦昭王以三日置酒河曲見金人捧水心之劍曰令)
(君制有西夏乃覇諸侯因此立為曲水二漢相緣皆為盛集也王羲之蘭亭序言言其地有崇山峻嶺茂)
(林脩竹因以為曲水流觴諸賢畢集即開襟文會之事也馬啣曰鏑鳴鶴取在隂之義見王明府參選篇)
(吳都賦控清引濁混濤并瀨註水淺而急曰瀨若蛟瀨取化劍之義也蘆芻所以釃酒杜詩黃羊飯不羶)
(蘆酒笋為筒註吸而飲之若今之咂酒也又名鈎藤酒又疑當作壚騶南史齊謝幾卿性通脱會意便行)
(不拘朝憲嘗預樂遊苑宴不得醉而還因詣道邊酒壚停車搴幔與車前二騶對飲時觀者如堵卿處之)
(自若漢明帝於東都城外立精舍以處攝摩騰竺法蘭為白馬寺騰以白馬駞經初止鴻臚寺故云浮雲)
(似車蓋見紫雲觀篇圖經所載塗山者四一會稽一渝州一濠州一當塗禹娶塗山在今鳳陽府懷遠縣)
(東八里與荆山對峙此山西南有禹墟及禹會村鯀廟在焉東坡塗山詩樵鯀已入黃熊廟烏鵲猶朝禹)
(會村指鯀化黃熊乃濠州塗山也)
江南節序多文酒屢經過共踏春江曲俱唱采菱歌舟
移疑入鏡棹舉若乘波風光無限極歸楫礙池荷
(謝靈運憶山中詩采菱調易急江南歌不緩楚人心昔絶越客腸今斷註采菱江南俱曲名庾信有哀江)
(南賦事見下章張協七命淵若唱淮南之曲榜人奏采菱之歌歌曰乘鳬舟兮為水嬉臨芳洲兮拔雲芝)
(陳釋慧標詠水曾添疎勒井經涌貳師營玉津花色亮銀溪錦磧明舟如空裏泛人似鏡中行持將符上)
(善利得動高情)
眺聽烟霞正流盻即從王事歸艫轉芝田花發屢徘徊
金谷佳期重遊衍登高南適嗤梁叟馮軾西征想潘掾
峯開華岳聳疑蓮水激龍門急如箭
(艫見久戍邊城篇東方朔曰西王母乘靈光輦適東王公之舍税步景馬遊於芝田食芝田之草註方丈)
(山有數十萬頃田種芝草課計頃畆如種稻狀石崇金谷序曰余以元康之年從太僕卿出為使持節監)
(青徐諸軍事征虜將軍有别廬在河南縣界金谷澗中或高或下有清泉茂林衆果竹植藥草之屬莫不)
(畢備又有水碓魚池土窟其為娛目歡心之物備矣時征西大將軍祭酒王翔當還長安余與衆賓共往)
(澗中晝夜遊宴屢遷共坐或登高臨下或列坐水次時琴瑟笙筑合載車中道路並作及住令鼓吹迭奏)
(遂各賦詩以叙中懷或不能者罰酒三斗感性命之不永惧凋落之無期故列序詩人官號姓名年紀又)
(寫詩看后后之好事者其覧之哉德明即明德賢人也梁庾信字子山因侯景亂臺城奔江陵元帝承制)
(除為御史中丞聘西魏屬大將南討留長安累遷開府儀同三司后南北通好流寓各許還國惟信與王)
(褒措不遣信嘗有鄕關之思作哀江南賦有云覇陵夜獵猶是舊時將軍咸陽布衣非獨思歸王子潘掾)
(即潘岳也作西征賦云歲次元&KR1102;月旅蕤賓丙子統日乙未御辰潘子憑軾西征自京徂秦註左傳楚子)
(玉謂晉侯曰請與君之士戲君憑軾而觀之陸機狹斜行鳴玉豈樸儒憑軾皆俊民太華山峯如蓮華故)
(名太華龍門水急如箭見晩泊河曲篇金谷在河南府城西十三里地有金水自太白源南流經此谷一)
(名梓澤傍有清源臺即綠珠墜樓處)
人事謝光隂俄遭霜露侵偷存七尺影分沒九泉深窮
途行泣玉憤路未藏金茹荼徒有嘆懷橘獨傷心
(淮南子吾生也有七尺之形吾死也有一棺之土陸機挽歌昔為七尺軀今成灰與塵九泉見挽舟陽刺)
(史詩窮路見早發諸暨詩泣玉見贈之問篇詩谷風篇誰謂荼苦其甘如薺註婦人言已為夫所棄其苦)
(有甚於荼故視荼如薺之甘菜也又漢書刑法志法繁秋荼懷橘見早發諸暨橘性註又陸績七歲謁袁)
(術懷橘數枚辭術墮地術曰陸郎作客而懷橘乎績曰欲歸遺母術大竒之)
年來歲去成消鑠懷抱心期成寥落挂冠裂冕已辭榮
南畆東臯事耕鑿賓階客院常疎散蓬徑柴扉終寂寞
自有林泉堪隱棲何必山中事邱壑
(王莽殺其子宇滅中山孝王后家殺敬武公主及汜鄉侯何武故司隸鮑宣等數伯人北海逢萌謂友人)
(曰三綱絶矣不去禍將及人即解冠挂東都城門歸將家屬浮海客於遼東詩大田篇俶載南畆陶淵明)
(歸去來辭登東臯以舒嘯堯時有老人含哺鼓腹擊壤而歌曰日出而作日入而息耕田而食鑿井而飲)
(帝力何有於我邱壑見秋日山行篇邱中一絃註)
我住青門外家臨素滻濱遥瞻丹鳳闕斜望黑龍津荒
津通獵騎窮巷抵樵輪時有桃源客來訪竹林人
(青門見高四篇東陵瓜註滻水名在今西安府城東十五里源出藍田縣合金谷水北流入㶚丹鳳闕見)
(帝京篇黑龍水名淮南子女媧煉五色石以補蒼天斷鰲足以立四極殺黑龍以濟冀州積蘆灰以止淫)
(水桃源見酬高元上人詩竹林見餞駱四詩)
昨夜琴聲奏悲調旭旦含嚬不成笑果乘騘馬發囂詩
復道郎官禀綸誥冶長非罪曾縲絏長孺然灰也經溺
高門有閣不圖封峻筆無聞欲敷妙
(詩苦葉篇旭日始旦註旭日初出貌韓昭侯曰吾聞明主愛一嚬一笑莊子西施拊心而嚬註蹙眉也騘)
(馬見幽縶書情詩綸誥禮緇衣篇王言如絲其出如綸詳見三卷上廉使啓龍綍註公冶非罪長孺然灰)
(俱見螢火賦篇)
適離京兆謗還從御府彈炎威資夏景平曲况秋翰畫
地終難入書空自不安吹毛未可待搖尾且求飱
(京兆尹張敞為妻畫眉都人稱京兆眉撫為御府所彈帝聞而問之敞對曰閨門之内夫婦之私猶有過)
(於此者漢宣頗用法令路温舒上尚德緩刑書諺云畫地為獄議不入刻木為吏期不對此皆疾吏之風)
(悲痛之詞也晉殷浩連年北伐師徒屢敗粮械俱盡桓温因朝野之怨上疏廢為庶人自此大權悉歸於)
(温浩與温齊名而心競不相下温嘗輕之浩既廢黜雖愁怨不形詞色嘗書空作咄咄怪事四字吹毛求)
(疵謂求細過於毛髮之間也搖尾見幽縶書情篇)
丈夫坎壈多愁疾契闊屯邅盡今日愼罰寧憑兩造詞
嚴科直挂三章律鄒衍銜悲衝燕獄李斯抱怨拘秦格
不應白髮頓成絲直為黃沙暗如漆
(坎壈見裴侍郎詩詩擊鼓篇死生契闊註隔遠之意易屯之上六屯如邅如乘馬班如泣血連如書康誥)
(惟乃丕顯考文王克明德愼罰吕刑兩造具備師聽五詞註兩造兩爭者皆至也周官以兩造聽民訟具)
(備詞證皆在也師衆也五辭麗於五刑之辭也漢高入關悉除秦苛禁與民約法三章曰殺人者死傷人)
(及盗抵罪餘不問鄒衍燕人下獄剖胷而死秦相斯為趙高所誣父子相哭曰吾復欲與汝牽黃犬上東)
(門逐狡兔得乎遂夷三族三族秦格也)
紫禁終難呌朱門不易排驚魂聞葉落危魄逐輪埋霜
威遥有勵雪衽更無階含冤欲誰道飲氣獨居懷
(紫禁難呌所謂呌天閽於九重者也字出楚詞見後封禪表魯褒錢神論無德而尊無勢而熱排金門入)
(紫闥驚魂聞葉落見螢火賦漢和帝分遣八使巡行天下張綱獨埋其車輪於洛陽都亭曰豺狼當道安)
(問狐狸遂劾奏梁冀無君之心十五事云危魄者言已之魄又影輪消桂魄之意也雪衽如雪耻之雪)
忽聞驛使發關東傳道天波萬里通涸鱗去轍先遊海
幽禽釋網便翔空舜澤堯曦方有極讒言巧佞儻無窮
誰能跼蹐依三輔會就商山訪四翁
(涸鱗見春霽早行詩堯曦猶堯日也日色曰曦詩小雅正月篇謂山蓋高不敢不跼謂地蓋厚不敢不蹐)
(跼曲背蹐累足也三輔見送陳文林篇四翁即四皓見梁大官篇)
行軍軍中行路難
(行路難古曲名見發諸暨詩註)
君不見封狐雄虺自成羣馮深負固結妖氛玉璽分兵
徵惡少金壇授律動將軍
(楚辭招魂篇封狐千里雄虺九首註封狐大狐也徤走千里求食也虺亦蛇也九首一身九頭也引此以)
(喻匃奴猶左氏言封豕長蛇耳史記漢武微行上林苑中惡少年欲攻之又徵惡少為兵金壇見和孫長)
(史篇)
將軍擁旄宣廟略戰士横戈靜夷落長驅一息背銅梁
直指三危登劍閣
(銅梁劍閣見疇昔篇)
閣道迢遥起戍樓劍門遥裔俯靈邱卭關九折無平路
江水䨇源有急流
(諸葛亮治邸閣息民休士三年而後用之註蜀中道險高深谿谷皆架木為棧道搆閣以通往來謂之棧)
(閣劍門見鄭安陽入蜀篇卭關九折見費六還蜀篇䨇源見之問篇)
征役無期返他鄉歲月晩杳杳邱陵出蒼蒼林薄遠途
危紫蓋峯路澁青泥坂
(湖廣衡州府衡山縣西三十里有衡山寰宇記云宿當翼軫度應機衡其山盤繞八百里有十二峯十洞)
(十五巖三十八泉二十五溪九池九潭九井而峯之最大者五曰祝融紫蓋雲密石廩天柱唯祝融最高)
(紫蓋峯每見䨇白鶴廻翔其上青泥坂在今平陽府蒲州東南十五里仲條山伯樂逢騏驥困塩車處俗)
(名青石槽亦謂之虞坂宋沈田子由武關進屯青泥即此又陜西漢中府略陽縣西北一百五十里有青)
(泥嶺雨過多泥淖宋陽粹中題青泥驛詩山猶連蜀道人已作秦音未知是何青泥坂也)
去去指危牢行行入不毛絶壁千里險連山四望高
(行行見幽縶書情篇騘馬註諸葛孔明出師表五月渡瀘深入不毛四望見送之問篇)
中外分區宇夷夏殊風土交趾枕南荒昆彌臨北戶川
源饒毒霧溪谷多淫雨行潦四時流崩崖千歲古
(交趾南夷地昆彌北狄酋名漢武以江都王建安細君為公主妻烏孫昆莫以為夫人公主自治宮室居)
(歲時一再與昆莫會昆莫年老言語不通公主悲愁思歸作黃鵠之歌天子憐之使人問遺昆莫死其孫)
(岑娶又妻公主代立為昆彌註昆彌王號也岑娶娶公主公主上書詔許之)
漂梗飛蓬不暫安捫藤引葛陟危巒昔時聞道從軍樂
今日方知行路難
(漂梗見浮查篇飛蓬見泊河曲篇王仲宣從軍詩從軍有苦樂但問所從誰所從神且武焉得久勞師古)
(樂府左延年從軍詩從軍何等樂一驅乘䨇駁鞍馬照人白龍驤自動作)
滄江綠水東流駚炎洲丹徼南中地南中南斗映星河
秦關秦塞阻烟波三春邊地風光少五月瀘中瘴癘多
朝驅疲斥堠夕息倦樵歌向月彎繁弱連星轉太阿
(駚見晩憩田家篇一作駃與快同見魏志酉陽雜爼河水色渾駃流尸子黃河下龍門其流駃竹箭元好)
(問詩駃雨東南來趙松雪有駃雪帖字音决駃騠名馬也生七日超其母炎洲見遠使海曲篇環海註丹)
(徼見蕩子篇馬謖謂孔明曰南中恃其險遠不服久矣今雲南等州之地是也瀘水名孔明出師表五月)
(渡瀘非今瀘州乃古之江陽水今名金沙江即黑水也故以盧名沈黎古志孔明南征由今黎州路四百)
(餘里至兩林蠻自西林南琵琶部三程至雋州十程至溢水四程至弄棟即姚州也今金沙江在滇蜀之)
(交一在武定府之江驛一在姚安之左却孔明所渡即左却琵琶地一作風琶兩林今卭部長官司斥堠)
(巡警之處斥柝也堠候也夜則擊柝日則伺候以警盜賊候有墩臺故或從土也左傳周公相王室以君)
(天下於周為睦分魯公以大路大旂夏后氏之璜封父之繁弱註封父古諸侯繁弱大弓也上林賦彎繁)
(弱滿白羽寶劍有九惟韓為衆一曰棠谿二曰墨陽三曰合伯史記作合賻春秋后語作合相四曰鄧師)
(五曰宛馮六曰龍泉七曰太阿八曰莫邪九曰干將莫邪干將匠名餘皆以韓地名之蘇秦曰韓卒之劒)
(戟皆出於冥山棠谿墨陽合賻鄧師宛馮龍淵太阿皆陸斷牛馬水截鵠鴈連星即連牛也見螢火賦劍)
(影埋豐註)
重義輕生懷一顧東征西伐凡幾度夜夜朝朝斑鬢新
年年歲歲戎衣故
(一顧見宋之問篇又烈女傳鄭子瞀者楚成王之夫人也成王登臺子瞀不顧王曰顧吾與汝千金遂行)
(不顧曹植所謂一顧千金重何必珠玉賤也)
故人覇城隅遊子滇池水天涯望轉遥地際行無已徒
覺炎凉節忽復離寒暑物華非不知關山千萬里
(覇城見早發諸暨註滇池在雲南城南一名昆明池廣五百里史記滇原廣末狹似倒流故云滇詳見帝)
(京篇古詩行行重行行與君生别離相去萬里餘各在天一涯東邊曰垂西邊曰際梁柳惲贈吳筠詩離)
(念已鬱陶物華復如此)
棄置勿重陳征行多苦辛且悦清笳梅柳曲詎憶芳園
桃李人
(笳見蕩子篇梅柳曲名張騫入西域傳笳曲西京唯德摩訶兜勒二曲李延年因胡曲更造新聲二十八)
(解乘輿以為武樂後漢以給邊將和帝時萬人將軍用之魏晉以來唯存黃鶴隴頭出塞入塞於楊柳黃)
(覃子赤之楊望行人一十四曲蔡邕益琴為九絃彈之)
綘節紅旗分白羽丹心白刃酬明主但令一被君王知
誰憚三邊征戰苦
(綘赤色節以旄牛尾結絡成節注於旗竿之上蘇武卧起持漢節節旄盡落是也其制本於武王牧野之)
(誓右秉白旄以麾後人因執以為信興兵及使外國皆用之古者節長一尺二寸秦漢以下改為旌幢之)
(形後世漸長數尺釋名以為節毛上下相重取象竹節亦以示人臣盡節操之義唐以後籓鎮皆授節鉞)
(白羽扇也見邊城落日篇上文所引滿白羽乃箭也)
行路難幾千端無復歸雲憑短翰空餘望日想長安
(平子思元賦憑歸而遐逝兮夕余宿乎扶桑潘岳懷舊賦仰晞歸雲傳毅七檄仰歸雲遡遊絏李克詩來)
(若迅風散逝為歸雲征短翰見送閻五官詩望日長安見高四篇)
豔情代郭氏荅盧照鄰
(照鄰字昇之范陽人十歲從曹憲王義方授蒼雅調鄧王府典籖王謂人曰此吾之相如調新)
(都尉病棄官居大白山餌方士元明膏會父喪號嘔丹輙出由是疾甚客東龍門山手足俱廢)
(自以高宗尚吏已獨儒武后尚法已黃老后封嵩山求賢已廢疾作五悲赴水死)
迢迢芊路望芝田𦕈𦕈函關恨蜀川歸雲已落涪江外
還鴈應過洛水瀍
(謝靈運江中贈詩可憐誰家婦綠流洗素足明月在雲間迢迢不可得註迢迢遠也芊草盛貌陸機文賦)
(清麗芊眼註光色盛貌一作谸綿望山谷青谸谸也見說文轉作芊綿韋莊詩可憐芳草更芉眠芝田見)
(疇昔篇𦕈𦕈亦遠也遠視不明曰眇函關函谷關也秦時在靈寶縣左右絶崖十丈中僅容一車漢將軍)
(楊僕耻為關外人移新安縣東一里蜀見費六題註蜀川指曠野之地萬夫之川非指水也歸雲見行路)
(難篇涪江在重慶府巴縣水流東南合梓州之射江還鴈用蘇武事見蕩子篇瀍水名源出河南府洛陽)
(縣榖城山東流入洛處為偃師縣書洛誥我乃卜澗水東瀍水西惟洛食瀍水近洛故云洛水瀍也禹貢)
(伊洛瀍澗亦以瀍近洛言之東京賦沂洛背河左伊右瀍)
洛水傍連帝城側帝宅層甍垂鳳翼銅駝路上柳千條
金谷園中花幾色
(洛陽舊城始築於周公卜澗水東瀍水西為王城周亡秦以十萬戶封吕不韋復增廣之東漢魏西晉元)
(魏皆都於此隋煬帝大業元年大營東京名曰新都唐太宗欲復修之為張元素諫止故云帝城也洛陽)
(縣志洛水南去縣治二里源出洛陽縣冡嶺山東流經本縣至成臯入河故曰傍連國語宰周公曰譬之)
(如室既鎮其甍矣又何加焉劉休元儗張協詩水鶴巢層甍山雲潤柱礎註甍棟也層上下相承也簷阿)
(連於棟上華采軒翔如垂鳳翼也銅駝始皇所鑄舊在長安宮城西門外魏明帝自長安徙至洛陽宮門)
(前晉惠帝時關内侯索靖知天下將亂指銅駝曰會見爾在荆棘中至晉成帝二年趙王石虎徙於鄴晉)
(武大元六年符堅復遷還長安五胡志符堅滅燕趙后自長安至諸州皆夾道樹槐柳二十里一亭四十)
(里一驛行者取給於途百姓歌之曰長安大街夾樹楊槐下走朱輪上有鸞栖英彦雲集誨我萌黎蕭子)
(顯春别詩翻鶯度燕䨇比翼楊柳千條共一色金谷見疇昔篇)
柳葉園花處處新洛陽桃李應芳春妾向䨇流窺石鏡
君住三川守玉人
(成都府有䨇流縣石鏡見疇昔篇三月見途中有懷詩註衛玠美風神乘車過洛陽市見者以為王人䨇)
(流本漢蜀郡廣都縣地晉置寧蜀郡后周郡廢隋初改廣都爲䨇流縣取二江䨇流為名唐復於此置廣)
(都縣至元省廣都入焉今仍舊在成都府西南四十里)
此時離别那堪道此日空牀對芳沼芳沼徒遊比目魚
幽徑還生拔心草
(空牀見蕩子篇題註爾雅比目魚以左右分不比不行又云卷施草拔心不死郭璞卷施贊卷施之草拔)
(心不死屈平嘉之諷詠以此取類雖通興有遠邇梁王僧孺贈顧倉曹詩夙昔今何在生平棄不論譬如)
(卷施草心謝葉空存註南越志寧鄉縣草名卷施拔心不死江淮間謂之宿莽又見至汾水戍篇宿莾註)
(劉希洛陽公子行詞此日遨遊邀美女此時歌舞入娼家娼家美女鬱金香老去飛來公子傍詩意與此)
(相似)
流風廻雪倘㛹娟驥子魚文實可憐擲果河陽君有分
貨酒成都妾亦然
(曹子建洛川神賦髣髴兮若輕雲之蔽月飄颻兮若流風之廻雪章華賦形㛹娟以嬋媛兮若流風之靡)
(草左思蜀都賦若夫王孫之屬郤公之倫從禽于外巷無居人並乘驥子俱服魚文註桓譚新論善焉者)
(曰薛公得馬惡貌而正走名驥子魚獸名似猪東海有之其皮背上班文腹下純青可為弓鞬矢服潘岳)
(美姿儀詞藻絶麗尤善哀誄之文少時嘗挾彈出洛陽道婦人遇之皆連手縈繞投之以杲遂滿車而歸)
(卓文君既奔相如與之成都賣酒文君當壚相如穿犢鼻裩滌噐於市文君父卓王孫耻之與錢百萬遂)
(之長安因楊意見武帝以詞賦得幸仕至大中大夫竟以病消渴死)
莫言貧賤無人重莫言富貴應須種綠珠猶得石崇憐
飛燕曾經漢皇寵
(史記陳勝曰王侯將相寧有種乎綠珠石崇愛妾崇使交趾以珍珠一斛買之後趙王倫嬖人孫秀求之)
(不與誣崇為亂使收之崇謂綠珠曰我因汝得罪綠珠自投樓下而死飛燕本長安宮人初生不舉三日)
(不死乃收養之及壯屬陽阿主家學歌舞體輕能呈掌上之舞故號飛燕成帝微行過主家見而說之召)
(入大幸有女弟復召入俱為婕妤貴傾后宮飛燕竟立為后)
良人何處醉縱横直如循默守空名倒持新縑成慊慊
翻將故劍作平平離前吉夢成蘭兆别後啼痕上竹生
(陸機為陸思遠婦作詩雖為三載婦顧影愧虛名新縑見蕩子篇題註梁蕭子雲春思詩詎能憐故素終)
(為泣新縑曹植九愁賦愁慊慊而繼懷恒慘慘而情挽梁王僧孺儗上山採蘼蕪詩廻持昔慊慊變作今)
(悠悠梁元帝送西歸内人詩昔時慊慊愁應去今日勞勞長别人魏文燕歌行念君客遊多思腸慊慊思)
(歸戀故鄉漢宣帝微時娶許廣漢女後即帝位將立后公卿皆心議霍光女未有所言帝乃詔求微時故)
(劍大臣知指白立許偼伃為后鄭文公有賤妾曰燕佶夢天使與已蘭曰余為伯儵余而祖也以是為而)
(子以蘭有國香人服媚之如是既而文公見之與之蘭而御之辭曰妾不才幸而有子將不信敢徵蘭乎)
(公曰諾生穆公名之曰蘭后穆公有疾曰蘭死吾其死乎吾所以生也刈蘭而卒舜崩二妃泣之泪竹成)
(班遂為班竹今湖廣永州府道州南五十里有班竹巖相傳二妃泣舜處)
别日分明相約束已取宜家成誡勖當時儗弄掌中珠
豈謂先摧庭際玉悲鳴五里無人問腸斷三聲為誰續
思君欲坐望夫臺端居懶聽將雛曲
(馬梵賀人生子曰欣得掌上之珠王導謂謝安曰子弟亦何預人事而欲其佳曰如芝蘭玉樹欲使其生)
(於庭階耳楊虞卿過小妓英墓云别我已為泉下土思君猶如掌中珠則不惟以子言之也悲鳴二句見)
(鄭安陽入蜀篇斷猿註望夫臺在塞外俗言王昭君所築庾信枯樹賦將雛集鳳比翼巢鸞臨風亭而淚)
(鶴對月峽而吟猿成公綏嘯賦又似鴻鴈之將雛羣鳴號乎沙漠潘岳笙賦含胡譂諧雍雍喈喈若羣雏)
(之從母也陳張正得梧桐棲威鳳詩丹山下威鳳來集帝梧中欲舞春花落將飛秋葉空影照龍門水聲)
(入洞庭風别有將雏曲翻更合絲桐)
沈沈落日向山低簷前歸燕並頭棲抱膝當窗看夕兔
側耳空房聽曉雞舞蝶臨階祗自舞啼鳥逢人亦助啼
(劉孝綽詩誰能對䨇燕瞑瞑守空牀莎雞一名促織一名夕兔古樂府野雞毛羽好不如家雞能報曉新)
(人雖如花不如舊人能績麻梁庾肩吾冬曉詩隣雞聲已傳愁人竟不眠曹子建棄婦篇石榴植前庭綠)
(葉搖標青丹華灼烈烈璀彩有光榮光好燁流離可以處淑靈有鳥飛來集拊翼以悲鳴悲鳴夫何為丹)
(華實不成拊心長嘆息無子當歸寧有子月經天無子若流星天月相終始流星没無精栖遲失所宜下)
(與瓦石並憂懷從中來嘆息通雞鳴反側不能寐逍遥於前庭此詩甚似此二叚璀音崔上聲光明也)
獨坐傷孤枕春來悲更甚娥眉山上月如眉濯錦江中
霞似錦
(娥眉見疇昔篇濯錦江見送陳文林錦水註)
錦字廻文欲贈君劍壁層峯自亂紛平江淼淼分清浦
長路悠悠間白雲
(臧榮緒晉書竇滔妻蘇氏善屬文符堅時滔刺秦州被徙流沙蘇氏思之織錦為廻文詩寄滔循環宛轉)
(讀之辭甚凄切劍壁即劍門見軍中行路難篇白雲見高四篇廻文詩云仁聖懷德聖虞唐真妙妙顯重)
(榮章臣賢惟聖配英皇倫疋離飄浮江湘津河隔塞殊山梁民士感曠怨路長身微閔已處幽房人賤為)
(女有柔剛親所懷想思誰望純清志潔齊冰霜新故或億殊面墻春陽熙茂雕蘭芳琴清流楚激兹商奏)
(曲發聲悲摧藏音和詠思惟空堂心憂增慕懷慘傷)
也知京洛多佳麗也知山岫遥虧蔽無那短封即疎索
不枉長情守期契
(曹植名都篇名都多妖女京洛出少年韓非子佳麗也者邪道之分也戰國策宮中佳麗好玩又云趙天)
(下善為音佳麗人之所出也嚴安疏佳麗珍怪順于耳目謝元暉鼓吹曲江南佳麗地金陵帝王州逶迤)
(帶綠水迢逓起朱棲曹植贈丁儀詩壯哉帝王居佳麗殊百城梁劉孝綽古意詩燕趙多佳麗白日照紅)
(粧簡文洛陽道詩洛陽佳麗所沈約詩洛陽大道中佳麗實難比疎索猶蕭瑟也梁蕭子雲詩綠楊垂長)
(溪便橋限清格相去能幾許一水終疎索言無寄書即思不在長守期約耳)
傳聞織女對牽牛相望重河隔淺流誰分迢迢經兩歲
誰能脉脉待三秋情知唾井終無理情知覆水也難收
不復下山來借問更向盧家字莫愁
(述異記天河之東有美麗女人乃天帝之子機杼女工年年勞役織成雲霧綃縑之衣辛苦殊無懽悦容)
(貌不暇整理天帝憐其獨處嫁與河西牽牛之夫壻自後竟廢織衽之功貪懽不歸帝怒責歸河東但使)
(一年一度與牽牛相會古樂府迢迢牽牛星皎皎河漢女纖纖濯素手札札弄機杼終日不成章涕泣零)
(如雨河漢清且淺相去詎幾許盈盈一水間脉脉不得語隋史賀若弼謂高熲曰何脉脉耶註脉脉兩目)
(相看不相親之意梁王僧孺為人傷近而不見詩獨我一心人同鄉不異縣異縣不成隔同鄕更脉脉脉)
(脉如牛女幽幽寄一語唐人詩話千里井不反唾引南朝宋計吏瀉剉殘草於公館井中且自言相去千)
(里豈當重來及其復至熱暍汲水遽飲不憶前所棄草草結其喉而死俗因相戒千里井不反剉遂訛為)
(唾耳然作唾字亦通太公先娶馬氏家貧馬氏求去聽之後封營邱馬氏復來太公覆水於地令收之曰)
(覆水巳難收矣漢何進欲誅宦官弟何苖謂進曰始其從南陽來俱以貧賤依省内致富貴國家事何容)
(易覆水不收宜深思之且與省内和也梁武帝河中之水歌河中之水向津流洛陽有女名莫愁十三能)
(織錦十四采桑南陌頭十五嫁作盧家婦十六生兒似阿侯盧家蘭室桂為梁中有鬱金蘇合香頭上金)
(釵十二行足下絲履五文章珊瑚掛鏡爛生光平頭奴子擎履箱人生富貴何所望何不早嫁東家王今)
(湖廣承天府漢江西石城有莫愁村云嘗進入楚宮未知孰是下山人見蕩子從軍賦題註)
代女道士王靈妃贈道士李榮
玄都五府風塵絶碧海三山波浪深桃實千年非易得
桑田一變已難尋
(十洲記玄洲有大玄都仙伯真公所治五府亦仙所居也碧海見高四篇齊威宣燕昭使人入海求蓬萊)
(方丈瀛洲三山此求仙之始三山别有員海繞之水正黑謂之冥海無風而洪波百丈不可得往來上有)
(九老仙人九天真王宮蓋太上真人所居惟飛仙能到耳蟠桃蟠屈千餘里千年一開花千年一結實食)
(之令人長生西王母指東方朔謂漢帝曰此桃三熟此兒已三偷之矣麻姑謂張方平曰自接待以來見)
(東海三為桑田向到蓬萊水乃淺於往者豈復將為陵陸乎)
别有仙居對三市金闕銀宮相向起臺前鏡裡伴仙娥
樓上簫聲隨鳳史
(成都市一歲之中二月望日鬻花木𧖟器於其地者曰𧖟市五月鬻香藥於宮閨曰藥市鬻器用者曰七)
(寶市謂之三市晉都洛亦有三市一在城西南一在城南一在城東此指成都言之也金闕銀宮見軍中)
(贈先還知已篇王充論衡羿請不死藥於王母羿妻嫦娥竊以奔月是謂蟾蜍楊升菴云嫦娥因常儀占)
(月而誤也古音皆以儀為娥音如蓼莪作蓼儀之類是也近世有詩云竊藥奔月計巳窮藁砧應恨洞房)
(空當時射日弓猶在何事無能近月宮此詩雖戲足破嫦娥之謬矣方言秦晉之間凡好而輕者謂之娥)
(自關而東河濟之間謂之媌列子娥媌靡曼鳳史見蕩子篇江總姬怨詩莫輕小婦狎春風羅襪也得步)
(阿宮雲車欲駕應相待羽衣未去幸湏同不學蕭史還樓上會逐嫦娥戲月中)
鳳樓迢逓絶塵埃鶯時物色正徘徊靈芝紫檢參差長
仙桂丹花重疊開
(鶯時春時鶯鳴之時也檢芝莖也張鷟奏章云芝泥發彩宣鳳藻而騰文蘭檢浮香潤龍縑而動色註檢)
(文書草也說文檢書署也蓋檢本芝蘭之莖葉書因檢束之義而以芝蘭美之耳參差長短不齊之貌詩)
(參差荇菜仙桂見高四篇桂有丹黃白三種丹者為上品)
䨇童綽約時遊陟三鳥聯翩報消息盡言眞侶出遨遊
傳道風光無限極輕花委砌惹裾香殘月窺窗覘幌色
(顔修内傳橋頭二子曰璋曰瑞師事仙人盧子基於隆慮山棲霞谷服飛龍藥一丸千年不飢魏武帝詩)
(西山有䨇童不飲亦不食莊子逍遥篇藐姑射之山有仙人居焉肌膚若冰雪綽約若處子不食五谷飱)
(風吸露乘雲氣御遊龍而遊乎四海之外其神凝使物不庇厲而年谷熟註綽約柔弱貌又在宥篇綽約)
(柔乎剛強註音昌略反即綽也曹植飛龍篇晨遊太山雲霧窈窕忽逢二童顔色鮮好乘彼白鹿手翳芝)
(草楚辭三鳥飛以自南覽其志而欲化願寄言於三鳥兮去颷疾而不得註三鳥本當時所見無定名也)
(寄此鳥申其離思耳又郭憲洞冥記武帝夢月臺有三青鴨化三小童皆著青綺文襦各握鯨文大錢五)
(枚置帝几前身止輕重名輕影錢曹子建辨道論曰三鳥被致不如百官之美也註神仙至當有烏先導)
(當以楚辭為正記后二事以廣異聞砌階石幌書帳也)
箇時無數併妖妍箇裏無窮總可憐别有衆中稱黜帝
天上人間少流例洛濱仙駕啟遥源淮浦靈津符遠澨
(黜帝謂天帝下黜為人猶言謫仙也仙駕見洛濱對雪憶謝二篇遠澨地名左傳楚薳越縊于遠澨註水)
(邊土人所止曰澨楚詞朝余馬兮江臯夕濟兮西澨聞佳人兮召予將騰駕兮偕逝江文通效陸機詩流)
(念辭南澨䘖怨别西津或云郭璞筮則以澨作筮矣謬甚浦津字義俱見詠水題註)
自言小小慕幽元只言容易得神仙佩中邀勒經時序
簫裏尋思復幾年
(韓詩外傳鄭交甫過漢臯遇二女袄服珮兩珠交甫與之言曰願請子之珮二女解珮與之去十步探之)
(則亡矣廻顧二女亦不見楚詞遺余珮兮澧浦曹植神女賦願誠素之先達解玉珮而要之簫裏尋思本)
(鳳史意見蕩子篇)
尋思許事眞情變二八容華識少選漫道燒丹止七飛
空傳化石曾三轉
(曹植美女篇借問女安居乃在城南端容華雜詩篇南國有佳人容華若桃李朝遊江北岸夕宿瀟湘沚)
(又容華漢女官名秩比二千石尸子鬱攸之司九變七化皆火為之紀註靈丹九轉而成故不止七化也)
(准南子禹治水化為熊以通轘轅之道塗山氏見之而慙遂化為石禹曰歸我子於是石破北方而啟生)
(其石在嵩山見漢書註竟地即化石也劉義慶幽明錄陽羨小吏吳龕有主人在溪南嘗以一日掘頭舟)
(過水溪内忽見一五色浮石取内牀頭至夜化成一女子又武昌北山上有望夫石相傳貞婦從其夫遠)
(役赴國難携弱子餞送登山立望化而為石又永州城南八十里有石如人郡國志淮南王安敗至此化)
(為石又如江郎之石之類皆云化成皆襲說也詩栢舟篇我心匪石不可轉也)
寄語天上弄機人寄語河邊値查客乍可忽忽共百年
誰使遥遥期七夕想知人意自相尋果得深心共一心
(弄機指織女與値查客俱見高四篇韓安國傳安國始貴后稍疏下遷衛青等新幸有功益貴安國默默)
(也又為虜欺失亡多甚自愧幸罷歸乃東徙屯意忽忽不樂數月嘔血死期七夕見前篇)
一心一意無窮已投漆投膠非足儗只將羞澀當風流
持此相憐保終始相憐相念倍相親一生一代一䨇人
不投丹心比元石誰將濁水况清塵只言柱下留期信
好欲將心學松蕣不能京兆畫娥眉翻向成都騁騶引
(膠漆見靈泉頌又古詩以膠投漆中誰能别離此曹植七哀明月照高樓流光正徘徊上有愁思婦悲嘆)
(有餘哀借問嘆者誰言是宕子妻君行踰十年孤妾常獨知君若清路塵妾若濁水泥浮沈各異勢會合)
(何時諧願為西南風長逝入君懷君懷良不開妾身當何依尾生與女子期於橋下水至不去抱橋柱而)
(死虞子陽詩寒露拂凌苕女蘿辭松栢蕣榮不終朝蜉蝣豈見夕註蕣木槿花朝生暮死也京兆娥眉見)
(疇昔篇京兆謗註司馬相如貧困與臨卭令王吉友善往見之臨卭富人卓王孫聞令有客大為具席王)
(孫有女文君新寡曉音樂相如因以琴心挑之文君夜奔相如遂與馳歸)
青牛紫氣度靈關尺素頳鱗去不還連苔上砌無窮綠
脩竹臨壇幾處班
(青牛句見送陳文林陸道士篇浮氣註又漢武内傳封君達隴西人服黃連五十餘年入烏舉山服水銀)
(百餘年還鄉里如二十年者常乘青牛故號青牛道士漢世書札相遺或以絹素疊成䨇魚古樂府客從)
(東方來遺我䨇鯉魚上有長相思下有長相憶周宏讓答王褒書猶冀蒼鴈頳鯉時傳尺素清風明月但)
(寄相思後世乃謂魚能傳書非也階石不行則有蒼苔江總為姬怨詩自悲行處綠苔生何悟啼多紅粉)
(落靈運直中書省詩紅藥當階翻蒼苔依砌上班竹見前篇啼痕上竹生註)
箇時空牀難獨守此日别離那可久梅花如雪柳如絲
年去年來不自持初言别去寒偏在何悟春來春更思
(空牀句見蕩子篇題註何遜范雲聯句洛陽城東西却作經年别昔去雪如飛今來花似雪又梁元帝别)
(詩門前楊柳亂如絲直置佳人不自持)
春時物色無端緒䨇枕孤眠誰分許分念嬌鶯一種啼
生憎燕子千般語朝雲旭日照青樓遲暉麗色滿皇州
落花泛泛浮靈沼垂柳長長拂御溝
(宋玉高唐賦楚襄王遊高唐夢美人曰妾巫山氏之神也朝為行雲暮為行雨朝朝暮暮巫山之下註朝)
(雲喜晴暮雲喜雨故云朝雲暮雨詩春日遲遲暉日色也謝眺詩京洛佳麗遊春色滿皇州詩王在靈沼)
(謝元暉鼓吹曲飛甍夾馳道垂柳蔭御溝)
御溝大道多竒賞侯客妖容逓來往寶騎車花鐵作錢
香輪鶩水珠為網
(侯客見孫長史篇置驛五侯註車花鐵作錢以鐵為花粧車也網當作輞車輪緣邊横木也以鐵作珠釘)
(餙之令堅耐不磨也或曰如螢火賦所謂懸珠之網謂以珠為車帳然於香輪鶩水之文欠通)
香輪寶騎競繁華可憐今夜宿娼家鸚鵡杯中浮竹葉
鳳凰琴裏落梅花
(繁華見疇昔篇鸚鵡螺名琢以為杯竹葉見送尹大詩琴之為言禁也以禁止邪心庖犧氏始造趙飛燕)
(琴名鳳凰落梅古樂府曲其詞云念爾零落逐風颷徒有霜花無霜實)
許莗多情偏送欵為問春花幾時滿千回鳥語說衆諸
百過鶯啼說長短
衆諸長短判不尋千回百過浪關心何曾舉意西鄰玉
未肯留情南陌金
(宋玉登徒子好色賦臣東家之子增之一分則太長減之一分則太短著粉太白施朱太赤此女登墻三)
(年窺臣臣至今未許此云西隣玉指宋玉也秋胡子久出遊歸遇婦人采桑於道以金遺之不受及歸乃)
(其妻也南陌字見前篇莫愁註)
南陌西隣咸自保還轡歸期須及早為想三春狹斜路
莫辭九折卭關道
(江總閨怨詩願君關山及早度念妾桃李片時妍阮嗣宗咏懷詩捷徑從狹路黽勉促荒淫古樂府有長)
(安有狹邪之句故陸機梁武有長安洛陽狹斜機意言世路險狹邪僻正直之士無所措手足武帝行已)
(見春霽早行篇調中婦註又隋後主越王侗揚叛兒歌青春正陽月結絆戲京華龍&KR0008;玉珂馬鳳軫繡香)
(車水映臨橋樹風吹夾路花日昏歡宴罷相將歸狹斜九折見費六還蜀篇)
假令白里似長安肯使青牛學劍端蘋風入馭來應易
竹杖成龍去不難
(蘋風見淄州毛司馬秋九詠掩青蘋遊清風陶陽氣蕩春心竹杖成龍見出石門篇)
龍飇去去無消息鸞鏡朝朝減容色君心不記下山人
妾欲空期上林翼
(宋范泰鸞詩序罽賓王養一鸞三年不鳴夫人曰見其類則鳴懸鏡照之冲霄一奮而絶今徐州人畫鏡)
(乃曰鸞鏡不知何義瑞應圖鸞者赤神之精鳳凰之佐雞身赤毛色被五采鳴中五音人君進退有度親)
(疎有序則至或以鸞為鳳非也下山人見上篇上林翼用蘇武事見蕩子篇一鴈註石崇昭君詞願設飛)
(鴻翼乘之以遐征飛鴻不我顧佇立以屏營)
上林三月鴻欲稀華表千年鶴未歸不分淹留桑路待
祗應直取桂輪飛
(華表見紫雲觀篇梁吳筠古意詩賤妾思不堪採桑渭城南帶減連枝繡髮亂鳳凰簪又曹植美女篇美)
(女妖且閑采桑岐路間又帝京篇羅敷註桂輪見久戍邊城篇桂滿夕輪孤註)
憶蜀地佳人
東西吳蜀關山遠魚來鴈去兩難聞莫怪嘗有千行淚
只為陽臺一片雲
(梁吳筠别夏侯故章詩新知關山别故人河梁送沈約送友人詩君東我亦西䘖悲涕如霰江總别袁昌)
(州詩宕子嘆愁窮此别異西東關山嗟墜葉岐路憫征蓬别鶴聲聲遠愁雲處處同關山見宕子篇魚鴈)
(見上篇庾信寄王琳詩玉鬭道路遠金陵信使疎獨下千行淚開君萬里書陽臺一片雲見上篇朝雲註)
駱丞集卷二
