駱丞集卷四唐駱賓王撰
明顔文選註
序
秋日於益州李長史宅(宴序)
(益州見張司馬啓梁益註)
夫以五岳棲真直𦕈清溪之上六爻輿道寂寞滄海之
濱斯並激俗矯時獨善之風自遠懷材藴價兼濟之道
未弘
(五岳棲真尚平事見對策文岱岳遊魂註清溪見江南贈之問篇六爻輿道二句指孔子演易觀滄海之)
(横流)
長史公玄牝凝神虚舟應物得喪雙遣巢由與許史同
歸寵辱兩存廊廟與山林齊致乘展輿之餘暇俯沈犀
以開筵曲浦澄漪似對任棠之水茅亭興洽如歸山簡
之池
(老子成象章谷神不死是謂玄牝註谷養也神五藏之神玄天也於人為鼻牝地也於人為口五氣從鼻)
(歸五藏出入於口又曰谷者虚也言人之神自虚中而出故不死玄遠而無挹者牝虚而不實者也嵇康)
(養生論可謂知凝神之道也註凝聚也莊子山木篇方舟而濟於河有虚船來觸舟雖有褊心之人不怒)
(有一人在其上則呼張歙之一呼而不聞於是三呼則必以惡聲隨之向也不怒而今也怒向也虛而今)
(也實人能虛已以遊世其孰能害之巢由見上廉使啟箕潁註許史許延夀史高皆宣帝外戚見梁明府)
(啟金許註及帝京篇平臺註展輿猶言展驥見高四篇常璩華陽國志曰蜀都蒲江有七橋直西門郫江)
(曰沖里橋西南石牛門曰市下石犀所潛泉也水經註李冰置石犀五于石牛門其二沈于水漪風行水)
(成文也詩河水清且漣漪註解作兮任棠隠居漢陽太守龐參往候之棠不與言但以薤一大本水一盂)
(置戶屏前抱孫伏戶下參曰水者欲吾清也拔薤欲吾擊強宗也抱孫當戶欲吾開門恤孤也山簡山濤)
(之子鎮襄陽每出戲遊醉飲名佳園池有童兒歌曰山公出何許往至高陽池日夕倒載歸酩酊無所知)
(時時能騎馬倒著白接䍦舉鞭向葛強何如并州兒葛強簡愛將并州人也高陽池因其佳句醉而名之)
(也在襄陽府城南八里后漢習郁嘗穿此池依范蠡養魚法中築釣臺臨殁謂其子曰必葬我近池謂之)
(習家池郁光武侍中封襄陽侯)
加以秋水盈襟寒郊滿望州渚肅而蒹葭變風露凝而
荷芰疎忘懷在真俗之中得性出形骸之外雖四子講
德巳頌美於中和而五際陳詩未形言於大雅爰命虚
謏題其序云弁側山頽自有琴歌留客操觚染翰非無
池水助人盍各賦詩共貽樂事云耳
(詩蒹葭蒼蒼白露為霜註蒹葭未敗而露始為霜秋水時至百川灌河之時也今言蒹葭變則秋深矣荷)
(芰本楚詞用之見思玄上人林泉詩漢益州刺史王襄欲宣風化於衆庶聞王褒有俊才使作中和樂職)
(宣布之詩選好事者令依鹿鳴之聲習而歌之褒既為刺史作頌又作傳名曰四子講德以明其意四子)
(曰文學曰虛儀夫子曰浮游先生曰陳邱子註樂音洛言王政中和在官者樂其職故從而宣布之也五)
(際見閨情詩序謏小也禮學記篇發慮憲求善良足以謏聞未足以動衆註發慮憲謂致其思慮以求合)
(乎法則也求善良親賢也此二者可以小致聲譽不能感動衆人詩側弁之俄屢舞傞傞言戴弁傾側醉)
(者之狀也山頽見紫雲觀贈道士詩論語觚不觚註或曰木簡此指觚為木簡也故今謂紙曰觚染翰言)
(書墨也池水用張芝硯池事見上兖州啟翰池註)
冒雨尋菊序
白帝徂秋黃金勝友觧塵成契冒雨相邀問凉燠則鴻
鴈在天叙交遊則芝蘭滿室砌花舒菊還同載酒之園
岸葉低松直枕維舟之浦參差遠岫斷雲將野鶴俱飛
滴瀝空庭竹響共雨聲相亂抑折巾於書閣行閱飄麰
挹雅步於琴臺坐聞流水
(白帝秋帝也春青夏赤中央黃秋白冬玄謂之五帝黃金菊之色也勝友勝已之友家語孔子曰吾死之)
(後則賜也日損商也日益賜也悅不若已者處商也悅勝已者處解塵脱去塵事也月令季秋之月鴻鴈)
(來賓鞠有黃花註鴈以仲秋先至者為主后至者為賓如先登者為主人從之以登者為客也鞠色不一)
(專言黃者秋令在金金自有五色而黃為貴故菊亦以黃為正也芝蘭滿室見寄東臺詳政學士諸蘭室)
(註陶潜愛菊親朋好事者或載酒以濟其乏潛亦無所辭郭林宗行遇雨巾折一角人競效之作林宗巾)
(麰麥也詩我行其野芃芃其麥麥秋種故可閱也琴臺見鄭安陽入蜀詩流水見江南贈之問篇)
字中蝌蚪競落文河筆下蛟龍争投學海珠簾映水風
生曳露之濤錦石封泥雨濕印龜之岸泛蘭英於戸牖
座接雞談下木葉於中池厨烹野鴈隊白花於濕桂落
紫蒂於疎藤雖物序足悲而人風可愛留姓名於金谷
不謝季倫混心迹於玉山無慙叔夜
(黃帝史倉頡四目神明觀察衆象始為古文象如蝌蚪謂之蝌斗書周宣王史籀變古文為篆是謂籀文)
(篆者傳也傳其物理也或曰籀文與篆異甄豐定六書二曰奇字是也秦焚詩書李斯變籀文為小篆是)
(名玉箸亦曰秦篆然贊皇山石刻乃小篆則小篆古有之獄吏程邈字元岑得罪繫雲陽猶覃思益小篆)
(方圓為隸書三千字奏之始皇善之用為御史以奏事煩多用之以為隸人佐書故曰隸書上谷羽人王)
(次仲始以古書方廣少波勢建初中以隸草作楷法字為八分言有模楷始皇得之以其文簡略赴急疾)
(之用甚喜遣召之徵不至大怒制檻車送之化大鳥飛去或曰王次仲後漢人漢元帝黃門令史史游作)
(急就章草謂之草書然水經載晉世河決胡公石槨上有八分書盖周時也則八分周巳有之事物原始)
(云漢興有草書不知作者姓名至章帝時杜伯度崔瑗崔寔巳稱工矣后漢潁川劉德升造行書今之連)
(真帶草是也此古今通行之字體也篆法又有繆書者不知所起用以書符印取綢繆纏綿之象有倒薤)
(者世傳務光辭湯之禪居清泠之陂植薤而食清風時至見葉交偃象為此書以寫道經有鳥書者周史)
(佚所作寫赤雀丹鳥之祥以書旂旛取飛翔之狀有懸針書者漢曹喜所作象針鋒纖抽之勢以書五經)
(篇目取貫穿經旨之義有垂露者亦喜所創取草木阿那垂露之象皆出新意有飛白者生於隸法漢靈)
(帝飾理鴻都門蔡邕見役人以堊成字心有悦焉歸而作之用以題宫門殿榜有散隸者小變隸體晉黃)
(門郎衛巨山所作又云兼善虫書或云虫書即虫鳥之書子疑鳥書自謂雀鳥之祥專作禽鳥之象當别)
(有虫篆如孫臏斬龐涓於古木之下作虫書以揭之今人傳寫虫蟻之狀殆其遺法耶王羲之草書人稱)
(其筆勢飄若游雲矯若驚龍學海見太常伯啟秋水澄清珠簾映之若濤之曳露然衡山縣東江邊有錦)
(石數片云是區星移錦所化又廣東肇慶府有錦石山陸賈使南越尉佗與之泛舟至此賈默禱曰我若)
(說佗稱臣當以錦褁石為山靈報使還遂募人植花卉以代錦后人因立廟祀之封泥沉在泥中也印龜)
(用孔愉事見兖州崔長史啟蘭英蘭之華英如蘭室之意宋處宗刺兖州愛長鳴雞甚至棲籠置窗間雞)
(遂作人語與宗談論極有玄致終日不輟處宗由此工夫大進莊子山木篇莊子出於山舍故人家故人)
(喜命竪子殺鴈而烹之竪子請曰其一能鳴其一不能鳴奚殺主人曰殺不能鳴者明日弟子問莊子曰)
(昨日山中之木以不材終其天年今主人之鴈以不材死先生將何處莊子笑曰周將處夫材不材之間)
(材不材之間似之而非也故未免乎累桂花白見員半千書寒花註又梁庾肩吾尋周宏讓詩梨紅大谷)
(晩桂白小山秋陳隂鏗送始興王詩紛糺連山暗潺湲𣲖水清桂晩花方白蓮秋葉始輕木葉驚霜則紫)
(色故曰紫蔕或曰藤藤菜也子色紫金谷在河南府城西十三里地有金水自太白源南流經此谷一名)
(梓澤晉石崇因川阜造園館其中奢靡不可勝言自作詩序曰余以元康之年從太僕卿出為使持節監)
(青徐諸軍事征虜將軍有别廬在河南縣界金谷澗中或高或下有清泉茂林衆果竹柏藥草之屬莫不)
(畢備又有水碓魚池土窟其為娛目歡心之物備矣時征西大將軍祭酒王詡當還長安余與衆賓共往)
(澗中晝夜遊宴屢遷其坐或登高臨下或列坐水次時琴瑟笙筑合載車中道路並作又住令鼓吹迭奏)
(遂各賦詩以叙中懷或不能者罰酒三斗感性命之不永懼凋落之無期故列序詩人官號姓名年紀又)
(寫詩著后后之好事者其覽之哉后因趙王倫嬖人孫秀求其妾綠珠不與秀誣崇為亂籍其家金谷傍)
(有清源臺即綠珠墜死處綠珠事見代郭氏答盧照隣詩季倫石崇字心迹見晩憩田家詩玉山見紫雲)
(觀詩頽顔註叔夜嵇康字)
晦日楚國寺宴序
夫天地交通忘筌蹄者盖寡人間行樂共烟霞者幾何
羣賢抱古人之清風翫新年之淑景情均物我緇衣將
素履同歸迹混汚隆廊廟與江湖齊致
(易泰之彖曰天地交而萬物通也上下交而其志同也筌蹄見贈高四篇楊惲報孫會宗書人生行樂耳)
(須富貴何時煙霞隠居之趣也詩緇衣之宜兮敝予又改為兮註緇衣卿大夫居私朝之服易履之初九)
(曰素履往無咎註初處至下素在下者也而陽剛之才可以上進若安其卑下之素而往則無咎矣本義)
(以陽在下居履之初未為物遷率其素履者也占者如是則往而無咎汚隆禮道隆則從而隆道污則從)
(而汚見竇六郎宅宴詩序)
于時春生城闕氣改川原聞遷鶯之后時行欣官侣見
游魚之貪餌坐悟機心加以慧日低輪下禪枝而返照
法雲凝盖浮定水以涵光忘懷在真俗之中得性出形
骸之外雖交非習静多慙谷口之談醉可逃諠自得山
陽之氣詩言志也可不云乎
(詩挑兮闥兮在城闕兮遷鶯見思元上人詩機心見高四篇慧日禪枝見和王記室遊陁山寺及四月八)
(日題七級詩金剛經曰若能返照逥光皆得見性成佛妙法蓮華經云佛法如彼人云遍覆三千大國土)
(凝盖本雲盖言之也見春雲處處生詩佛家有定性之論言如水之定乃見真性四皓隠於谷口漢鄭朴)
(字子真談於谷口號鄭谷口與四皓相繼王鳳聘之不屈向秀經嵇康舊廬感而作賦曰將命適於遠京)
(兮遂旋友以北徂濟黃河以泛舟兮經山陽之舊居瞻曠野之蕭條兮息余駕乎城隅踐二子之遺迹兮)
(歷窮巷之室廬書詩言志歌永言)
餞宋三之豐城序
(豐城晉縣名本漢豫章郡南昌縣地三國吳分置富城縣晉移治豐水西改豐城縣隋初廢尋)
(復置改曰廣豐屬洪州仁夀初復曰豐城后廢唐初復置五代梁改吳皋唐復改豐城宋仍舊)
(元陞為富州今復為豐城縣屬南昌府)
黯然銷魂者豈非生離之恨與帝里天津槐衢分黑龍
之水巴陵地道楓江連白馬之門親友徘徊締歡言於
促膝故人樽酒掩離涕於交頤
(江淹别賦黯然消魂者别而已矣天漢謂之天津五星所渡猶津然此指帝都之水言之也抑亦指建康)
(為六朝所都遂以為帝里與建康城西北九里有雞籠山宋文帝改名龍山以黑龍常見於元武湖此山)
(臨湖上今名後湖湖中有洲洲上為庫以貯天下圖籍黑龍之水必指此也又淮南子女媧煉五色石以)
(補蒼天斷鼇足以立四極殺黑龍以濟冀州積蘆灰以止淫水則黑龍之水指河言之槐衢猶云槐路巴)
(陵古地名周以前為三苖地春秋時為麋國羅國地戰國屬楚秦為長沙郡地漢因之吳為重鎮晉分置)
(建昌郡尋復省入長沙劉宋分巴陵縣立巴陵郡屬湘州南齊置巴陵縣梁改為郡兼置巴州隋初郡廢)
(改州曰岳大業初改羅州尋復巴陵郡唐初復為岳州天寶初復為巴陵郡乾元初復為岳州宋初隸荆)
(南北路宣和初為岳陽軍節度紹興初改純州改軍曰華容后復舊元置岳州路今為府屬湖廣道以巴)
(陵縣附郭楚詞江水湛湛兮上有楓故曰楓江白馬水名江陵縣有白馬洲括地志云白馬水源出文洲)
(曲水縣西南經孫山下離騷經朝吾將濟於白水是也或曰指吳門恐此去蘇州遠耳蘇武詩我有一樽)
(酒將以贈遠人齊虞羲送友人詩共盈一樽酒對之愁日暮孔叢子子高遊趙平原君客有鄒文李節者)
(嘗相友善及將還魯諸故人訣既畢文節送行三宿臨别文節流涕交頥子高徒抗手而巳分背就路其)
(徒問曰先生與二子善彼有戀戀之心未知后會何期悽愴流涕而先生厲聲高揖無乃非親親之謂乎)
(子高曰始謂二子丈夫耳今乃婦人也人豈鹿豕也而常群聚乎東方朔非有先生論於是吳王穆然悦)
(而深惟仰而泣下交頥註頥口兩旁也)
于時晚吹吟桐疑奏離别之曲輕秋入麥似驚搖落之
情白日將頽青山行暮想姑蘇之地夕露沾衣望吴會
之郊斷風飄盖
(晚吹秋風也吹桐葉有聲曰吟桐禮記月令孟夏之月麥秋至註秋者百榖成熟之期此於時雖夏於麥)
(則秋故云麥秋也搖落見贈之問篇青山行暮見上文樽酒註又王粲詩方舟遡大江日暮愁我心姑蘇)
(見贈之問篇夕露見宿山庄詩又陶淵明歸田居詩道狹草衣長夕露沾我衣衣沾不足惜但使願無違)
(吳會見白雲抱幽石詩)
嗟乎岐路是他鄉之恨溝水非明日之歡玉斗臨吴太
阿之氣可識金陵背楚小子之路行遥盍各賦詩式昭
離緒
(岐路見紫雲觀贈道士篇玉斗二句見螢火賦劍影埋豐註大阿劍名見軍中行路難篇金陵見宿山庄)
(詩)
初春邪嶺送益府參軍序
(益府大都督府也詳見上齊州張司馬啟梁益註)
分首三春送君千里青山白日非舊國之春秋翠斝清
樽是他鄉之杯酒况復圭峯南望切登高之情渭水北
流動臨川之歎
(圭峰在終南山南望見北眺春陵詩題註登高二句見秋日送陸文林篇渭水源出臨洮府渭源縣鳥鼠)
(山西北谷東流經盩厔興平咸陽渭南等縣直至華隂縣界入于黃河淮南子曰渭冰多力宜黍)
于時寒光將歇春景未華殘雪飄花猶開六出輕冰涵
影未觧三川晨風輕孫楚之情岐路下楊朱之淚雖載
言載笑賞風月於離前一詠一吟寄心期於别后詩言
志也可不云乎
(韓詩外傳凡草木花多五出雪花獨六出南宋大明五年正月雪大宰義恭衣有六出義恭奏以為瑞宋)
(主悅輕冰凍未釋也三川見贈盧照隣篇孫楚晉人字子荆祖資父宏嘗貽孫皓書勸其早降又荅王濟)
(枕流潄石之語孫綽其孫也楚嘗有詩曰晨風飄岐路零雨披秋草詳見秋日送陳文林註楊朱事見紫)
(雲觀贈道士詩序)
秋日餞麴錄事使西州序
(西州有二漢光武建武元年隗囂據天水自稱西州上將軍此一西州也詳見幽縶書情篇漢)
(陽註唐貞觀中滅高昌以其地為西州此唐西州也詳見泊蒲類註此云使西州必高昌耳)
麴錄事務切皇華指輪臺而鳳舉群公等情敦素賞臨
别舘而鳬分促樽酒而邀懽望山川而起恨
(黃華見上廉使啟輪臺西域地名在車師西北千里其東則渠犁國楚詞鳳凰高飛而遠舉兮鳬分見紫)
(雲觀篇塞北鳬註)
于時露團龍濕雲歛鴈天落葉響而庭樹寒殘花疎而
蘭臯晚聞秋聲之亂水巳愴分溝對零雨之飄風倍傷
岐路五日之趣未淹蘭藉之娱二星之輝行照䓗河之
境
(楚詞皋蘭被徑兮斯露漸陸機詩清露被皋蘭凝霜沾野草皋見贈之問篇飄風岐路俱見上篇詩五日)
(為期六日不瞻註五日為期去時之約也六日不瞻過期而不見也又張敞為京兆被劾掾吏絮舜曰五)
(日京兆耳安能復案事敞竟論舜殺之蘭藉見送陳文林篇二星見遠使海曲詩葱河西州地名)
清颷朗月我則相思隴水秦川君方嗚咽行歌不駐遽
驚班馬之嘶贈言可申聊振飛魚之藻人探四字四韻
四篇
(清颷朗月猶言清風明月令人思元度也事見望月有所思篇隴水秦川見久戍邊城有懷京邑詩易乘)
(馬班如註班布不進之貌嘶馬鳴也贈言見高四篇子建與楊修書公幹振藻於海隅用詩魚在藻字飛)
(魚見郭贊府啟又西安府鄠縣南山澇谷出飛魚其狀如鮒食之可以已痔嘉靖末德州一日暮起大風)
(雨魚百里有至二兩者皆鮎鯽也曾聞養魚者云鯉魚能飛盡空其池者有之)
贈季八騎曹詩序
(騎曹官名散騎常侍官屬也)
夫人生百齡促膝是忘言之契丈夫四海交頤非贈别
之資然而想山川之遽遥送歸將遠惜歲華之不待行
樂無時
(百齡見帝京篇交頥見餞宋三之豐城序)
是用輟征驂以少留敞離亭而多暇山芳襲吹坐疑蘭
室之中水樹含香宛似楓江之上加以御溝新溜近入
離絃賓舘餘花遥催别酒既而榮波東注覇岸南登綠
蟻傾而高宴終金馬絡而離言促雖相思有贈終結想
於華滋而素賞無暌盍申情於麗藻人為四韻各賦一
言
(征行驂馬也敞離亭句見同崔駙馬曉初登樓註蘭室見東臺詳政學士詩楓江見餞宋三序榮波見晚)
(渡黃河詩霸岸南登見崔駙馬登樓詩西向註綠蟻見陳文林詩浮蟻註華滋見酬思元上人林泉詩)
揚州看競渡序
(禹貢揚州在今江西省城漢武揚州治在今南京三國揚州治合肥元魏揚州在今夀州唐武)
(德初置揚州都督皆在南京皆非今揚州也此揚州即今之揚州古為揚州之域漢景帝置江)
(都國武帝更廣陵國屬徐州東漢初為郡三國初屬魏后屬吳晉廣陵郡移治淮隂此地屬焉)
(東晉分置海陵山陽二郡而廣陵之鎮尚在淮隂今淮安府也劉宋置南兖州治廣陵縣齊梁)
(因之北齊改東廣州陳復為南兖州后周改吳州隋始改為揚州大業初改江都郡治江陽縣)
(煬帝於此為宇文化及所弑唐初復為南兖州改邗州尋復為揚州罷金陵大都督府置大都)
(督節度於此徐敬業起兵討武氏即此揚州也天寶初改廣陵郡乾元初復為揚州仍置大都)
(督節度五代楊吳都此改江都府南唐以江揚省入廣陵謂之東都宋復省廣陵入江都屬淮)
(南東路建炎初升帥府治州城東南隅元至元中改治北關建大都督置江淮等處行中書省)
(尋改揚州路屬河南行省今為揚州府孔氏六帖揚州者以其土俗輕揚字衆從才競渡俗以)
(為始於楚人吊屈原然漢時已有棹歌恐自古有之)
夏日江干駕言臨眺于時桂舟始泛蘭棹初遊鼓吹咽
江山綺羅蔽雲日㛹娟舞袖向綠水以頻低飄颺歌聲
聽清風而更遠是以曾波笑臉豔出浦之輕蓮映渚蛾
眉麗穿波之半月靚粧舊飾此日增竒絃管相催兹辰
特妙能使洛川廻雪猶賦陳思巫嶺行雲專稱宋玉凡
諸同好請各賦詩
(眺視也楚詞湘君篇沛吾乘兮桂舟言欲乘桂舟以迎神取香潔之意也蘭棹見泊河曲篇黃帝命岐伯)
(作鼓吹鐃角靈鞞神鉦註鼓吹以驚衆鐃以止鼓角以立號&KR0911;以當雷霆鉦以儗雹聲皆軍中樂也崔豹)
(古今注漢有黃門鼓吹一名樓車古今樂錄曰鼓吹有龍頭大棡中鼓獨楬小鼓皆有品秩天子以賜臣)
(下及軍旅用之綺羅旌旗也楚辭雌蜺㛹娟以增撓兮註㛹娟輕麗也章華賦形㛹娟以嘽緩兮若流風)
(之靡草枚乘兔園賦磨陀長髻㛹娟數顧阮藉詠懷詩路端㛹娟子常恐日月傾謝靈運會吟行肆呈窈)
(窕容路曜㛹娟子飄颺飛揚之意楚詞娭光眇視目曾波些註曾重也文選舞賦目流睇而横波山谷驀)
(山溪詞眉黛歛秋波註斜視如水波之横流也臉笑如蓮眉曲如月故兩喻之詩螓首蛾眉註蛾蠶娥也)
(其眉細而長曲上林賦靚粧刻飾便嬛綽約註靚粧粉白黛黑也刻刻畫鬋鬢也蜀都賦都人士女袨服)
(靚粧顔延年曲水詩序靚粧藻野袨服縟川洛川逥雪見咏美人在天津橋詩巫嶺行雲見代贈李榮詩)
秋日與郡公宴序
昔挂瓢隠舜蹈箕山而不歸觧組逃齊泛滄波而長往
咸用潛心物外擯影邱中豈若儗迹小山陶心大隠叶
仲長之怡性偶潘岳之棲閑
(挂瓢見送尹大赴京篇箕山見上廉使啟燕將守聊城或譖之燕王保聊城不敢歸齊田單攻之歲餘不)
(下魯仲連為書約之矢以射城中遺燕將將見書泣三日遂自殺聊城亂田單因取之歸言齊王欲爵魯)
(仲連連逃之海上曰吾與富貴而詘於人寧貧賤而輕世肆志焉邱中見梁大官詩小山見早發淮口詩)
(晉王康琚反招隠詩云小隠隠林藪大隠隠朝市伯夷竄首陽老耼伏柱史仲長統字公理山陽高平人)
(俶儻敢言語默無常人以為狂生州郡會召稱疾不就著論欲以隠居怡性后舉尚書郎參丞相府軍事)
(論說古今發憤著書名曰昌言友人繆襲稱其文足繼西京年四十一卒潘岳棲閑見贈高四篇)
羣公或道合忘筌契金蘭而貴舊或情深傾盖披玉葉
以文新于時玉女司秋金烏返照烟含碧篠結虛影扵
麟枝風起青蘋動波文於異態庭榴剖實擊虚彩以成
珠岸石澄瀾泛清漪而散錦
(忘荃金蘭玉葉俱見高四篇傾盖見遊兖部遇孔君篇霜神謂之玉女亦名青女金烏日也淮南子日中)
(有三足烏一名鵕篠見上兖州崔長史啟虛影當作稀下文有虛彩字麟技當作隣青蘋見贈李榮篇)
既而誓敦交道俱忘白首之情欵爾連襟共挹青田之
酒不有雅什何以臚情共引文江同開筆海
(白首見螢火賦烏孫國有青田桃核大如升以水漬之成酒味甚甜美飲盡更注水隨成酒名青田酒)
雜著
姚州道破逆賊諾波浪楊虔等露布
(姚州禹貢梁州界漢武開西南夷此為益州郡嶲唐葉榆縣境東海分屬永昌郡蜀漢分葉榆)
(屬雲南郡晉諸郡皆屬寧州李特分置漢州宋齊梁陳仍置雲南永昌郡屬寧州唐麟德初於)
(昆明之弄棟川置姚州都督府治葉榆洱河蠻開元末蒙舍詔皮羅閣併蒙嶲詔越析詔浪穹)
(詔邆睒詔施浪詔五詔合一號南詔治大和城至閣羅鳳號大蒙國又至異牟尋再徙羊苴咩)
(城即今府治改號大禮國其后鄭買賜趙善政楊于真互簒至五代更號大理國元憲宗收附)
(立上下二萬戶府至元間改大理路今為大理府隸雲南道)
(露布人多用之不知其始春秋佐期曰文露沈武露布宋均云甘露見其國布散者人尚武遲)
(重者人尚文文心雕龍曰布者露板不封布諸視聽也索隠曰戰克欲使天下聞知乃以板書)
(獲捷之由不封之以明告中外自後魏以來乃書帛於漆竿名為露布后漢桓帝時地數震李)
(云乃露布上書桓温北伐袁宏作露布洪适文章緣起乃謂曹洪伐馬超曹操作露布非也)
尚書兵部臣聞北極列象六合奉天子之尊南面乘乾
一統成聖人之業是知衣裳所會義有輯於殊鄰霜露
所均誠兼育於異類故塗山萬國誅後至者防風丹浦
一戎緩前禽者就日然則利弧矢以威天下法雷霆以
靖域中四時行焉天道不能去殺五兵備矣皇業所以
勝殘雖事切救焚苟順時以濟物恩深祝網不獲巳而
用兵
(秦代少府遣吏四人在殿中主發書號尚書漢因之成帝初置尚書五人其一人為僕射四人分為四曹)
(常侍曹二千石曹民曹客曹尚書各一人后又置三公曹是為五曹后漢五曹六人其三公曹二人或說)
(六曹分客曹為一人也并一令一僕為八座晉魏以五曹尚書三僕一令為八座隋始有六部上下四方)
(謂之六合乘乾見對策文二道齊桓公霸諸侯衣裳之會九兵車之會四左思魏都賦魏土者畢昴之所)
(應虞夏之餘人先王之桑梓列聖之遺塵考之四隈則八埏之中測之寒暑則霜露所均梁邱遲與陳伯)
(之書夫以慕容超之強身送東市姚泓之盛面縳西都故知霜露所均不育異類姬漢舊邦無取雜種也)
(塗山萬國見疇昔篇塗山執玉註吳伐越隳會稽得骨節專車使問仲尼仲尼曰禹致羣臣於會稽山防)
(風氏后至禹殺而戮之骨節專車吕氏春秋堯戰於丹水之浦以服南蠻一戎本書武成篇一戎衣而天)
(下大定易比卦九五顯比王用三驅失前禽邑人不誡吉本義一陽居尊剛健中正卦之羣隂皆來比巳)
(顯其比而無私如天子不合圍開一面之網來者不拒去者不追故為用三驅失前禽雖私屬亦喻上意)
(不相警備以求必得象曰舍逆取順失前禽也就日見高四篇易繫辭下傳弦木為弧剡木為矢弧矢之)
(利以威天下盖取諸暌本義暌乖然后威以服之管子曰蚩尤變盧山之金而為五兵司馬法曰弓矢圍)
(杸矛守戈戟助凡五兵長以衛短短以救長吾邱夀王曰臣聞古者作五兵漢書註矛戟弓劍戈周禮註)
(矛戟劍盾弓太白經神農以石為兵黃帝以玉為兵蚩尤鑠金為兵割革為甲始制五兵世本與吕氏春)
(秋皆言蚩尤以金作五兵盖兵始炎帝而金刅自尤始也勝殘本論語抱朴子曰規行矩步不可以救焚)
(拯溺也湯見張網者四面祝曰從天降從地出從四方來者皆入吾網湯曰噫盡之矣乃去其三面祝曰)
(欲左左欲右右不用命者入吾網諸侯聞之曰湯德至矣及禽獸老子偃武章兵者不祥之器非君子之)
(器不得已而用之)
伏惟皇帝陛下登翠媯以握圖憲紫微而正象玄功不
宰混太始以凝神至道無為佇華胥而得夢闡文教以
清中夏崇武功以制九夷環海十洲通波太液之水鄧
林萬里交影甘泉之樹反踵穿胷之域襲冠帶以来王
竒肱儋耳之酋奉正朔而請吏
(黃帝齋七日至翠媯之川魚泝流而上汎白圖蘭葉朱文以授帝與天老舒視之名曰錄圖翰墨全書曰)
(黃帝時夢見兩龍授圖乃齋戒往河求之忽有大魚泝流而上負圖而進帝跪受之即河圖也班孟堅東)
(都賦聖王握乾符闢坤珍被皇圖稽帝文又曰膺錄受圖皆本於此天上紫微垣帝星所居也吳都賦憲)
(紫宫以營室廓廣庭之漫漫玄功見靈泉頌列子天瑞篇有太易有太初有太始有太素太始者形之始)
(也凝神見益州李長史宅宴序列子黃帝篇黃帝閒居大廷之館齋心服形三月不親政事晝寢而夢遊)
(於華胥之國華胥之國在弇州之西台州之北不知距斯齊國幾千萬里盖非舟車足力之所及神遊而)
(巳黃帝既寤召天老力牧太山稽告之曰朕閒居思養身治物之道弗獲其術疲而思睡所夢若此今知)
(至道不可以情求矣朕知之矣朕得之矣而不能以告若矣又二十有九年天下大治幾若華胥氏之國)
(而帝登假百姓號之二百餘年不輟東方之夷有九種環海十洲見春夜多懷詩漢武帝於建昌宫北治)
(大池曰太液言津潤所及廣也班固西都賦控引淮湖與海通波列子湯問篇夸父不量力欲追日影逐)
(之於隅谷之際渴欲得飲赴河渭河渭不足將走北飲大澤未至暍死棄其杖尸膏肉所浸生鄧林彌廣)
(數千里焉史記阻之以鄧林註今湖廣襄州南鳳林山是古鄧侯之國在楚之地是又一鄧林也甘泉宫)
(名在今西安府涇陽縣西北一百三十里甘泉山上本秦林光宫漢武帝增廣之又名雲陽宫内有行宫)
(壽宫迎風館鳷鵲觀樹木蔭覆交影言所被之廣也平子西京賦嘉卉灌叢蔚若鄧林王元長曲水詩序)
(離身反踵之君髽首貫胸之長屈膝厥角請受纓縻語本吕氏春秋舜登為天子大人反踵皆被其澤淮)
(南子註反踵國名其人南行足迹北向夏德之盛二龍降之禹使范成光御之以行役至南海經防風防)
(風氏之二臣以塗山之戮怒禹射之有迅雷風雨二龍升去二臣恐以刅自貫其心而死禹哀之拔其刅)
(療以不死草遂為穿胷氏詩昔有成湯自彼氐羌莫敢不來享莫敢不來王註世見曰王奇肱夷之長臂)
(者儋耳夷之大耳楊浮異物志南方夷生則鏤其頰皮連耳匡分為數支狀如雞腸纍纍下垂至肩后漢)
(書言以物失耳隊之下垂其耳儋然王者耳皆下肩庶人至肩而巳漢平南越置儋耳郡治宜倫縣元始)
(中省入珠崖郡隋初廢之尋後置改南寧軍元因之今為儋州以宜倫縣省入屬瓊州府奉正朔行中國)
(歷也請吏請置官以治之也司馬相如傳邛笮君長聞南夷得賞賜多欲請吏)
逆賊蒙儉和舍等浮竹遺胤沈木餘苗邑殊禮義之鄉
人習貪殘之性日者王明廣燭帝道遐融頗亦削左衽
而被朝衣觧椎髻而昇華冕而豺狼有性梟獍難馴遂
敢亂我天常化九隆而背誕負其地險携七部以稽誅
搔亂邊疆寇攘州郡
(南詔之先本哀牢夷地居姚州東南接交趾西北接吐蕃五代號曰長和蠻語謂王曰詔先有六詔一曰)
(蒙嶲詔二曰越析詔三曰浪穹詔四曰邆睒詔五曰施浪詔六曰蒙舍詔蒙舍最在南故謂之南詔蒙儉)
(和舍其作反者一人姓名也此時只一詔耳開元中南詔皮羅閣浸彊大五詔微弱乃賂劍南節度使王)
(昱合而為一元宗許之賜名歸義於是以兵威脇服羣蠻遂破吐蕃徙居大和城永不為邊患夷語山陂)
(陀曰和后因鮮于仲通致反喪師二十萬夜郎之先有女浣水濱得大竹三節推之不去聞有兒聲破之)
(得男長有武才遂雄夷狄以竹為姓哀牢之先有婦人名沙臺捕魚水中觸沈木有孕生子十人后沈木)
(化為龍沙臺忽聞龍語曰若為我生子今悉何在九子驚走一子不去背龍坐龍因䑛之其母鳥語謂背)
(為九謂坐為隆因名子曰九隆及後長大諸兄以九隆能為父所䑛而黠推以為王后牢山下有夫婦復)
(生十女九隆兄弟皆取為妻后漸滋長種人皆刻畫其身象龍衣著尾九隆死世世相繼易井卦九三井)
(渫不食為我心惻可用汲王明並受其福本義渫不停汙也井渫不食使人心惻可用汲矣王明則汲井)
(以及物而施者受者並受其福也程傳以三應上六汲汲上進然明王用人豈求備也故王明則受福矣)
(終軍云解辮髮削左衽陸賈使南越尉陀魋結箕倨見之註魋當作椎結髻高如椎也左傳晉叔向欲娶)
(夏姬之女為妻叔向之母止之平公強使娶之生伯石叔向之母往視之及堂聞其聲而還曰是豺狼之)
(聲也狼子野心非是莫喪羊舌氏矣遂不視其后助亂祁盈滅羊舌氏梟惡鳥食母獍惡獸食父左傳于)
(虢之盟楚公子圍設服離衛叔孫穆子曰楚公子美矣君哉鄭子皮曰二執戈者前矣蔡子家曰蒲宫有)
(前不亦可乎楚伯州犁曰此行也辭而假之寡君鄭行人揮曰假不反矣伯州犁曰子姑憂子晳之欲背)
(誕也註云鄭子晳殺伯有背命放誕將為國患)
是用三門授律長馳無戰之師五月渡瀘深入不毛之
地去月二十日軍次三朏崑崙鎮前后捕得生口知守捉
山羌傍山連結十部蠻首徒五萬衆此山即南郡中之
巨防也
(唐太宗謂李靖曰何謂三門靖曰臣按太公謀有八十一篇所謂隂謀不可以言窮其意太公言有七十)
(一篇不可以兵窮其妙太公兵有七十一篇不可以才窮其術謀言兵共二百三十七篇此所謂三門無)
(戰言不戰自服也五月渡瀘不毛南中俱見軍中行路難篇)
崗蠻千里西通大荒之郊溪谷萬重南極炎洲之境聳
喬林而插月隂靈有假道之標拔崇巖以隠天陽鳥無
迴翼之地峯危束馬路絶懸車
(大荒谷名炎洲見春夜多懷篇十洲註謝莊月賦日以陽德月以隂靈此言林高插月以林為假道之標)
(幟耳蜀都賦羲和假道於峻岅陽烏逥翼於高標註陽烏日中三足烏也拔起也詩柞棫拔矣註挺拔而)
(上西都賦其陽則崇山隐天陽鳥二句見疇昔篇然據謝莊月賦及蜀都賦似當作陽烏)
賊踞臨代之形負建瓴之勢徵風召雨蝟起蜂飛驅雜
種以挻灾封狐千里肆沈黎而作孽雄虺九頭
(臨代見贈高四篇此言山之高也漢田肯賀漢高帝曰陛下得韓信又治秦中秦形勝之國也帶河阻山)
(形勢便利其以下兵於諸侯譬猶於高屋之上建瓴水也註建覆也瓴盛水瓶也居高屋之上而翻瓴水)
(譬其向下之勢易也風雨言其勢之盛蝟蜂言其人之衆也漢書賈誼曰高帝功臣反者蝟毛而起蝟今)
(刺蝟也南人謂之豪猪毛如刺晉書贊慕容氏青山徙搆玄塞分疆蠢兹雜種奕世彌昌角端掩月步搖)
(翻霜乘危蝟起怙險鴟張假竊神器馮陵帝鄉守不以德終致餘殃又雜種字見首章霜露所均註挺與)
(延字同引長之意封狐雄虺俱見軍中行路難篇沈黎古筰都國地漢武定西南夷以其地為沈黎郡東)
(漢因之晉末為李雄所據宋齊並為沈黎郡后周兼置黎州隋初改登州后省之唐置南登州天寶初改)
(洪源郡乾元初復為黎州五代時前后蜀相繼有其地宋屬成都府元屬吐蕃等處宣慰司今改黎州安)
(撫司隸四川道)
(代古國名春秋屬晉戰國屬趙秦置代國東漢末廢后魏於此置靈邱縣后周兼置蔚州隋郡廢州存大)
(業初州廢唐復置蔚州至德初改安邊郡后復為州遼置忠順軍金為蔚州元至元初省為靈仙縣屬松)
(州尋復為州屬宣德府今因之改屬大同府)
臣以為制敵以權柔遠者底成於德教伐叛以義决勝
者不在乎干戈於是廣布朝恩恭宣帝澤申之以安撫
曉之以存亡信重蠻陬無負黃龍之約賞隆漢爵不渝
白馬之盟而地接冉駹詞屢殫於喻蜀俗通盤瓠聲不
輟於吠堯
(秦昭襄王時有白虎常從羣虎害千餘人王募殺者賞邑萬家金百鎰時巴郡閬中夷人能作白弩射殺)
(之王以夷人不欲加封乃刻石盟曰秦犯夷輸黃龍一隻夷犯秦輸清酒一鍾漢吕后議王諸吕王陵曰)
(高帝刑白馬盟曰非劉氏而王天下共擊之冉駹西夷國名漢武以其地置汶山郡宣帝時廢後復梁置)
(繩州后周改汶州治汶山縣隋初改蜀州尋改會州后復為汶山郡唐初置會州尋改南會州貞觀中改)
(茂州天寶初改通化郡乾元初復為茂州宋元仍舊治汶山縣今以汶山縣省入屬成都府司馬相如為)
(郎數歲會唐蒙使蜀略通夜郎僰中徵發巴蜀吏卒千人郡又多為發轉漕萬餘人用軍興法誅其渠率)
(巴蜀人大驚恐上聞之乃遣相如責蒙等因為檄喻告巴蜀人以非上之意后相如使蜀長老多言通西)
(南夷大不為國用大臣亦以為然相如業已建之不敢諫乃著書假蜀父老為辭而已以語難之以諷天)
(子因宣其使指其文云漢興七十有八載德茂存乎六世威武紛紜湛恩汪濊群生霑濡洋溢乎方外於)
(是乃命使西征隨流而攘風之所被莫不披靡因朝冉從駹定笮存卭略斯榆舉苞蒲結軌還轅東鄉將)
(報至於蜀都云云高辛氏有老婦居土室得耳疾挑之有物大如繭婦人盛瓠中覆之以槃化為犬其文)
(五色因名槃瓠既而犬戎為亂帝曰有能討之者妻以美女封三百戶於是槃瓠亡三月銜犬戎首來帝)
(難妻以女女以帝皇下令不可失信自請行犬負女入南山石室中人不可到三年生子十二人六男六)
(女自為配偶其後滋蔓遂為蠻夷今長沙武陵蠻是其種也槃瓠故地在今辰州盧溪縣一百八十里名)
(武山山有石室遥見一狗似犬槃瓠象也土俗不食犬吕后殺韓信漢高還聞信言恨不用蒯徹之計乃)
(詔捕徹至曰秦失其鹿天下共逐高材疾足者先得焉跖之狗吠堯堯非不仁狗固吠非其主當是時臣)
(唯知韓信非知陛下也)
臣遣左二軍子總管寧遠將軍劉玄暕等銜枚遠襲卷
甲前驅偃危旆而設潛兵疑從天落乘間道而掩不備
若出地中又遣某等陟南山之南衝其要害之路又遣
某等凌北山之北絶其飛走之途
(詩東山篇勿士行枚註枚如箸有繣結項中以止語也旆以白布為之繼旐者也從天落出地中俱見蕩)
(子從軍篇天上出將軍地中鳴戰鼓注法真隠處不仕太守欲以功曹相屈法真曰若欲使之真將在南)
(山之南北山之北矣太守戄然不敢復言)
賊某等振螗螂之力拒轍當輪縦蚊蚋之羣彌山滿谷
某等並忠勤克著知略遠聞識明君之重恩輕生有地
提大阿之神劍視死無時彎弧而兇黨土崩舉刀而妖
徒瓦觧雖危苕沸鼎未窮梟首之誅救死扶傷猶致析
骸之㸑
(韓詩外傳齊景公獵螳螂舉足將搏其輪問其御曰此何虫對曰螳螂也知進不知退不量力而輕勍敵)
(公曰此為天下勇虫矣逥車避之勇士歸焉又莊子天地篇將閭葂見季徹曰吾謂魯君曰必服恭儉拔)
(出公忠之屬而無阿私民孰敢不輯季徹局局然笑曰若夫子之言於帝王之德猶螳螂之怒臂以當車)
(轍則必不勝任矣蚋蚊屬亦言人之多也大阿見軍中行路難篇史記秦本紀太史公曰秦之積衰天下)
(土崩瓦解言秦國敗壊若土宇崩頽衆瓦解散也本徐樂上書曰陳涉起窮巷奮棘矜偏袒大呼天下從)
(風其故何也由民困而主不恤下怨而上不知俗巳亂而政不修此三者涉之所以為資也此之謂土崩)
(吳楚之國號皆萬乘威足嚴其境内財足勸其士民然不能西攘尺寸之地而身為禽者其故何也先帝)
(之德未衰而安土樂俗之民衆故諸侯無境外之助此之謂瓦解土崩又見下篇詩苕之華其葉青青註)
(苕即今之凌霄花附於喬木之上華黃赤色雖榮不久也梟首死者罪大斬而懸之以示衆如梟鳥之宿)
(而首倒懸也梁邱遲與陳伯之書曰部落擕離酋豪猜貳方當繫頸蠻邸懸首藁街而將軍魚遊於沸鼎)
(之中燕巢於飛幕之上不亦惑乎楚圍宋華元夜登子反之牀而起之曰敝邑易子而食析骸而爨城下)
(之盟有以國敝而不能從也子反懼退三十里而與之盟註骸骨也謂以骨為薪也)
臣遣某等擁貔豹之雄順天機而左轉遣某等率犀象
之卒乘地軸以右㢠廻又遣某等摠投石超距之材蹈中
權而拊其背又遣某等騰躍鐵歕金之騎犯前茅而扼
其喉
(天機猶言天衡與地軸皆陣名也見疇昔篇八陣註天左旋故言左轉地隂道故言右廽木玄虚海賦狀)
(如天輪膠戾而激轉又似地軸挺拔而争逥劉向說苑楚邱先生行年七十披裘帶索見孟嘗君君曰先)
(生老矣春秋高矣多遺忘矣何以教我楚邱曰吁將使我追車而赴馬乎投石而超距乎逐麋鹿而搏虎)
(豹乎吾已死矣何假老矣將使我出正辭而當諸侯乎决嫌疑而定猶豫乎吾始壯矣何老之有秦王翦)
(問軍中戲乎對曰方投石超距又漢書甘延夀投石拔距出於等倫註范蠡兵法飛石十二斤謂以石為)
(機法行之百步投之以手見多力也拔距謂距地向前超過物也左傳楚蒍敖為宰擇楚國之令典軍行)
(右轅左追蓐前茅慮無中權後勁註軍右挾轅為戰左者追求草蓐為宿備前者以茅為旌識慮有無伏)
(兵中軍制權謀後以勁兵為殿婁敬說漢高曰夫與人鬭不扼其吭而拊其背未能全勝應炤曰拊摩也)
(非是周武帝伐齊至河隂而還曰前出外直為拊背未扼其喉今按拊擊也如拊石之拊不當以摩為說)
(若與人鬭反摩之耶歕普潤反吹氣也班固西都賦欱野歕山穆天子傳天子東遊黃澤使宫樂作詞曰)
(皇之陀其馬歕沙皇人威儀皇之澤其馬歕玉皇人壽穀高都護驄馬行猛氣猶思戰場利腕促蹄高如)
(踣鐵)
臣率某等横玉弩以高臨摐金鉦而直進玄雲結陣影
密西郊赤莖揮鋒氣衝南斗飛塵埃而布地白日為之
晝昏積氛祲以稽天滄溟為之晦色兵交刃接鳥散魚
驚自卯及申追奔逐北斬首千餘級轉戰三十里激流
膏而為泉似變萇弘之血委亂骸而擠壑若泛鱉靈之
屍
(子虛賦樅金鼓註樅撞也金鼓謂鉦也詩采芑篇鉦人代鼓注鉦鐃也鐲也封禪表樅金註直也則以直)
(撞為義史記南越王太后欲鏦嘉以矛吳王濞傳鏦殺吳王與樅相同但以木撞曰摐以金撞曰鏦故從)
(金從木有義耳要之三字義皆同玄雲結陣本八陣圖中云陣字又兵法凡兵臨城有黑雲壓覆西郊見)
(秋雲篇太公六韜曰陷堅陣敗強敵大黃參連弓飛鳬電影自副註云電影矢名赤莖赤羽以銅為首張)
(恊七命揮鋒電滅衝南斗用豐城劍氣事天有南北斗南斗近牛北斗在薇垣之旁戰則塵埃颺起故白)
(日晝昏氛祲見螢火賦篇雲物註莊子大浸稽天言海水湧起至天也滄溟大海也李廣傳李陵敗謂其)
(下各鳥獸散期至遮虜障相待魚驚亦言賊之敗而驚竄也莊子則陽篇有國於蝸之左角曰觸氏有國)
(於蝸之右角曰蠻氏時相與争地而戰伏屍百萬逐北旬有五日而後反註軍走曰北木玄虛海賦或乃)
(蹭蹬窮波陸死塩田巨鱗插雲鬐鬛刺天顱骨成嶽流膏為淵萇宏事見螢火賦三年成碧註杜宇古蜀)
(王也稱望帝好稼穡教人務農治郫城荆人鼈靈死其尸泝流而上見望帝因以為相號開明會巫山江)
(壅人遭洪水開明為鑿通流有大功望帝遂以其位禪焉后望帝死魂化而為鳥名杜鵑一名杜宇)
既而照盡高舂雲昏一夜賊乃收集餘衆保據重巖臣
度彼遊魂慮其宵遁命三軍齊進四面合圍
(高舂見傷祝阿王明府序連石註)
二十三日乘魚爛之危啓蛇行之陣揚麾誓衆杖節訓
兵一鼓先登賞必懸扵芳餌九攻失律罪無赦扵嚴誅
五部雄材三河俠少或生居燕地尤工即墨之圍或家
本秦人早習昆明之戰叱咤則江山搖蕩慷慨則林壑
飛騰舉鵬力以揚威燿犀渠而賈勇澄氛廓祲若夏景
之潰春冰滅迹掃塵若霜風之捲秋蘀
(魚爛見前章又見下篇晉桓温伐蜀經孔明八陣曰此常山蛇勢也即九軍陣法謂之九軍者并其中言)
(之也下文言九攻亦即此書牧誓篇王左杖黃鉞右秉白旄以麾曰逖矣西土之人盖以旄麾召軍衆而)
(誓之也后遂以旗為麾耳節見軍中行路難註兵以鼓進故曰一鼓左傳魯隠公會齊鄭伐許潁考叔取)
(鄭伯之旗蝥弧以先登註謂率先鄭兵以登城也臨戰懸重賞以購死士曰芳餌如以香餌取魚也易師)
(之初六曰師出以律否臧凶象曰師出以律失律凶也魏武分劉淵父豹所統之衆為前後左右中五部)
(部帥皆以劉氏為之分居太原后為五胡亂華之首漢高為義帝發喪告諸侯曰寡人悉發關中兵收三)
(河士願從諸侯王擊楚之殺義帝者史記註韋昭曰河南河東河内阮籍詩蘇子挾三河沈註河南河北)
(河東秦之三川唐詩云天子三河募少年恐本漢高語楊升菴乃云黃河析支河隍中河未詳孰是又三)
(河字見叙寄員半千詩燕樂毅伐齊下七十餘城惟莒即墨未下圍之二年即墨見上廉使啟楊惲報孫)
(會宗書家本秦也能為秦聲婦趙女也雅善鼓瑟昆明見帝京篇史記項王喑啞叱咤千人皆廢註叱咤)
(發怒聲鵬力見螢火賦國語秦文犀之渠越勾踐曰夫差衣水犀之甲者二千人南越志平定縣巨海有)
(水犀似牛其出入有光水為之開角可為帶皮可為甲吳都賦家有鶴膝戶有犀渠鮑明遠詩解佩襲犀)
(渠卷袠奉盧弓蕭明與王僧辨書凡諸部曲並使招擕赴校戎行前後雲集霜戈電戟無非武庫之兵龍)
(甲犀渠皆是雲臺之狀賈勇見上吏部裴侍郎書蘀木落葉也詩七月篇十月隕蘀鶴鳴篇爰有樹檀其)
(下維蘀)
戰踰百里時歴三朝前後生擒四千餘人斬首五千餘
級諾没浪楊虔柳等殞元行陣懸首旌門蒙儉和舍等
委衆奔馳脫身鋌險雖復刑以止殺丁壯咸伏於誅夷
禮不重傷班白必存於寬宥
(左傳鄭子家告趙宣子曰古人有言曰鹿死不擇音小國之事大國也德則其人也不德則其鹿也鋌而)
(走險急何能擇命之罔極亦知亡矣將悉敝賦以待于儵唯執事命之註音所休蔭之處喻鄭既滅亡當)
(不擇所從之國也鋌疾走貌言鹿避死疾走而趨於險禮記檀弓下太宰嚭曰古之侵伐者不斬祀不殺)
(厲不獲二毛左傳宋襄公及楚戰于泓子魚請乘其未濟擊之公不可又請未陣擊之又不可及敗公曰)
(君子不重傷不禽二毛重傷謂已傷而復傷之也班白即二毛之人也)
昔魏臣賦蜀徒聞蒟醬之竒漢使開笻纔通竹杖之利
豈若膺紫泥而弔伐指丹徼以臨戎一戰而孟獲已禽
再舉而哀牢授首斯並皇威遠暢廟略遐覃奉玄猷以
配天徒知帝力掩皇輿而闡地豈曰臣功不勝慶快之
至謹奉露布以聞
(魏左思為思王記室作蜀都賦有云布有撞華麫有桄榔卭杖傳節於大夏之邑蒟醬流味於番禺之鄉)
(註徐廣曰枸蒟同音漢書唐蒙問蜀賈人曰獨蜀出枸醬多持竊出市夜郎音義曰枸似穀樹葉如桑用)
(作醬酢美蜀人以為珍味顔師古曰枸緣木而生非樹也今蜀十家出枸實長二三寸味辛似薑不酢案)
(本草枸實似王瓜蔓生苗為留藤實似桑椹皮黑肉白食之辛香下氣消穀即吳都賦所謂東風浮留通)
(志云蒟醬浮留似蓽撥今嶺南取其皮合檳榔食之按蒟醬諸說皆非即今之荖葉也云醬者或以蜜漬)
(之如蜜煎荖葉耳元狩元年博望侯張騫使大夏言居大夏時見蜀布卭竹杖使問所從來曰從東南身)
(毒國可數千里得蜀賈人市天子遂使使求之註卭山名竹節高中實可作杖圖經序云山曰卭崍浸曰)
(卭水淵曰卭池毛曰卭竹即卭崍九折坂是也漢書官儀天子六璽皆以武都紫泥封故云天子璽書謂)
(之紫泥丹徼見蕩子從軍篇蜀漢益州耆帥雍闓叛諸葛亮征之由越嶲入斬其首孟獲素為夷漢所服)
(收餘衆拒亮亮募生致之既得使觀營陣間獲曰向者不知虚實故敗今祗如此易勝耳乃縱使更戰七)
(縱七禽而亮猶遣獲獲止不去曰公天威也南人不敢復反矣哀牢之先已見前章其地於周為濮人後)
(不經見建武二十三年其王賢栗遣乘箄船擊附塞夷鹿茤於是南風飄起水為逆流箄船沈波哀牢溺)
(死數千人賢栗恐曰我曹今攻鹿茤輙被天誅中國其有聖帝乎天佐助之何其明也遂降光武封為君)
(長漢明帝永平十二年哀牢王柳貌率其民五百餘戶内附以其地置哀牢博南二縣屬永昌郡章帝建)
(初元年哀牢王反郡兵擊斬之唐時地屬南詔今為金齒指揮使司故地在司東二十里本名安樂夷語)
(訛為哀牢其山絶頂有一石如人坐懷中有二穴名天井土人於春首視水盈涸以别豐凶至者見水溢)
(以為吉兆左右穴相通取水互涸又山下有石鼻二水出焉一温一凉號玉泉又名玉泉山闡地見前章)
(握圖註握乾符闡坤珍註握持也乾符赤伏符也闡開也坤珍洛書也)
又破設蒙儉露布
臣聞七緯經天星墟分張翼之野八紘紀地炎洲限建
木之鄉西距大秦雜金行而厚氣南通交趾枕銅柱以
為鄰俗帶白狼人習貪殘之性河淪赤虺川多風雨之
災水積炎蒸山涵毒霧
(日月五星謂之七緯漢書天文志星張三河分野翼軫荆州分野今言張翼即在周楚之交淮南子曰九)
(州之外乃有八夤八夤之外乃有八紘東北曰荒土東曰桑野東南曰衆安南方曰反戶西南曰炎土西)
(曰沃野西北曰沙所北曰委羽炎洲見上篇建木見浮查篇大秦西域國名一名犁鞬在海西亦云海西)
(國其王簡賢者有災異輙廢立其王亦見黜不怨人民皆長大平正類中國故謂大秦後漢書西羌傳西)
(羌堪耐寒苦同之禽獸雖婦人産子亦不避風雪性堅剛勇猛得西方金行之氣焉杜佑通典交趾南方)
(夷人其足大指開廣若並足而立兩指相交本古南交之地秦屬象郡漢初為南越所有武帝平南越置)
(交趾九真日南三郡兼置交趾刺史治羸&KR1454;東漢郡屬交州吳增置九德武平新昌三郡劉宋又增置宋)
(平郡而徙交州治龍編梁陳於交州置都督府隋初郡廢改都督府為總管府唐初仍曰交州調露初改)
(安南都護府大歷間復曰安南五代梁時土豪曲承美專有其地後為劉隠所并後楊延藝紹洪相繼為)
(交趾節度使既而管内大亂推丁部為州帥子璉繼立宋平嶺表璉内附封交趾郡王弟濬嗣立其將黎)
(桓簒之李公藴復簒黎氏陳日煚復簒李氏皆臣服中國封交趾郡王元憲宗時遣將破其國後歸附封)
(安南國王國朝洪武初陳日煃率先歸附仍賜安南國王印傳至日焜其臣黎季犛簒位永樂間遣將俘)
(季犛父子求陳氏後立之不得因郡縣其地置府十七州五又建交趾布政使司及都按三司於交州府)
(洪熙初寇孽黎利攻劫郡邑復命將討之宣德初黎利勢屈始奉表乞立陳氏後曰暠者王其國後利簒)
(暠自立遣貢謝罪因而與之嘉靖間復叛征之至今朝貢一統志云馬援征交趾平之立銅柱為漢界相)
(傳在廉州府欽州古森洞上有援誓云銅柱截交趾滅日南郡西有屠夷國援亦植二銅柱表漢界留十)
(餘戶至隋三百餘戶皆以馬為姓蜀都賦陪以白狼夷歌成章註白狼夷在漢西帶連帶也季膺益州記)
(邛都有老姥家貧孤獨每食輙有赤蛇戴角在床間姥憐飴之後長丈餘殺令駿馬令忿責姥出蛇云在)
(床下令掘地無所見遂殺姥蛇乃感人以靈嗔言令何殺我母當報讐此後每聞夜有雷若風四十許日)
(百姓咸驚語相見忽皆戴魚是夜方四十里與城一時皆䧟土人謂之䧟河唯姥宅無恙至今猶存漁人)
(每遇風浪必依止宿水淺時輙得舊木水清猶見城郭樓櫓炎蒸毒霧見與博昌父老書下澤註)
竹浮三節肇興外域之源木化九隆頗為中國之患年
將千祀代歴百王鄭純之化不追孟獲之風逾扇故三
年疲衆徒聞定笮之譏五月出師未息渡瀘之役
(竹浮木化俱見前篇浮竹沈木註一統志九隆山在今金齒軍民指揮使司南七里又名九坡嶺沙河源)
(出於此諸葛孔明嘗斷其山脉文選序自姬漢以來𦕈焉邈矣時更七代數逾千祀漢西部都尉廣漢鄭)
(純為政清潔化行夷貊君長咸慕皆獻土珍頌德美天子嘉之以為永昌太守孟獲見前篇笮西南夷國)
(名山海經複引一索飛垣杙閣其名曰笮人懸半空度彼絶壑後漢武以其地置沈黎郡地沼革與定笮)
(字俱見上篇沈黎及喻蜀註渡瀘見軍中行路難篇)
然則大人格物上聖乘期法乾坤以握樞體剛柔而
建極知仁義不能禁暴設刑網以勝殘知揖讓不可
濟時用干戈而静亂伏惟皇帝陛下祥摛戴玉拓地
軸以登皇道契書䋲掩天紘而踐帝玄雲入戶纂靈
瑞於丹陵綠錯升壇荐禎圖於翠渚垂衣裳以朝萬
國崇玉帛而禮百神昭儉防奢露臺惜中人之産宣
風布政明堂法上帝之宫致羣生于太和登品物於
仁夀
(搜神記舜耕歷山得玉歷於河際之巖地軸見贈高四篇東都賦大漢之開元也奮布衣以登皇觀明堂)
(立辟雍揚緝熙宣皇風登靈臺考休徵上古未有文字燧人氏始作結繩之政太昊伏羲氏始造書契以)
(代之天紘即所謂八紘也踐帝見對策文漢武内傳王母降命侍女安法嬰歌玄雲之曲曰大象雖云廖)
(我把天地戶披雲致靈雨倏忽適下土古樂府有玄雲曲本此也易坤靈圖曰堯母萌之玄雲入戶蛟龍)
(守門鄭元註謂慶都天皇之女天帝以玄雲覆衛堯生於丹陵有黃雲之祥少昊母嫘祖感大星如虹卞)
(臨華渚而生漢文帝欲築靈臺召匠計之曰直百金上曰百金中人十家之産也遂止註露臺臺上無屋)
(者舊言承露者非明堂王者所居四時各有其室孟春季春居青陽左個右個仲春居青陽太廟孟夏季)
(夏居明堂左個右個仲夏居明堂太廟中央居太廟太室孟秋季秋居總章左個右個中秋居總章太廟)
(孟冬季冬居玄堂左個右個仲夏居玄堂太廟合而言之則曰明堂也漢制覆以青茅環以璧水天官書)
(東宫蒼龍房心心為明堂大星天王前後星子屬不欲直直則天王失計房為天府曰天駟註引春秋說)
(題辭房心為明堂天王布政之宫索隠曰洪範五行傳云心之大星天王也前星太子後星庶子宋均云)
(房近心為明堂又别為天府及天駟西都賦其宫室也體象乎天地經緯乎隂陽據坤靈之正位放大紫)
(之圓方張平子西京賦乃營三宫布政頒常許慎五經異義曰明堂之陽三里之外一里之内上圓下方)
(八牖四間布政之宫)
四神踐雪五老飛星君囿祥麟樂班文於仙卉女牀鳴
鳳韻歸昌於帝梧四隩同文五方異色鄧林萬里纔疏
苑囿之基曾城九重未出池隍之域六合照臨之地候
月歸琛大罏覆載之間占風納賮
(四神五老俱見封禪表黃帝時麒麟遊於囿封禪書般般之獸樂我君囿白質黑章其儀可嘉旼旼睦睦)
(君子之態盖聞其聲今觀其來厥塗靡蹤天瑞之徵兹亦於舜虞氏以興濯濯之麟游彼靈畤孟冬十月)
(君徂郊祀馳我君輿帝以享祉三代之前盖未嘗有註般與班同卉草也平子西京賦鳴女牀之鸞鳥舞)
(丹穴之鳳凰山海經曰文林之山有鳥焉其狀如鶴五色文名曰鸞見即天下太平註女牀山在華隂西)
(六百里顧凱之鳳賦勵歸昌於漢陽發明乎聖君張協七命采奇律於歸昌韓詩外傳集鳴歸昌註鳳鳴)
(節節鳳鳴足足晨鳴發明晝鳴上朔夕鳴歸昌昏鳴固常夜鳴保長宋文帝受命頌南通舜梧比平堯柳)
(又帝梧字見上梁明府啟書禹貢篇九州攸同四隩既宅註隩隈也涯内近水為隩猶言四海之内荒史)
(炎帝命屏封作穗書以同文遁甲開山圖曰女媧氏没大庭氏之王有天下也三辰增輝五風異色鄧林)
(見上篇曾城字出楚辭淮南子曰曾城九重其高萬一千里上有木禾長五丈五尺珠樹玉樹不死樹沙)
(棠瑯玕絳樹皆在焉在崑崙之上有水曰池無水曰隍此二句皆言絶遠之地盡入疆域也張平子東京)
(賦孟春元日羣后傍房時惟帝臣獻琛執贄云候月者候孟春之月也大鑪見李少常啟漢武時月支國)
(遣使入貢曰去臣國三十萬里國有常占東風入律十旬不休青雲干吕連月不散者知中國有好道之)
(君故搜奇藴而進貢魏都賦襁負賮贄重譯貢篚顔延年赭白馬賦有肆險以稟朔或踰遠而納賮註賮)
(與贐同)
蠢兹蠻貊敢亂天常横赤熛以䟽疆背朱提而設險山
林萬仞巖邑十尋望秦阜以相傾崤陵失四塞之阻對
梁山而錯峙劍門成一簣之峯自謂絶壤遐方中外足
以迷聲教憑深負固江山可以逃靈誅不知玉弩垂芒
汹水無九嬰之沴瑶階舞戚洞庭有三苖之墟
(赤熛見送陸道士篇横謂當夏時也如云横秋耳疏開也一統志云朱提未詳處所唯四川叙州城西五)
(十二里有朱提山古志云朱提郡堂狼山多毒草夏月飛鳥過之不能去未審是此地否朱音銖提音匙)
(即漢犍為郡也其山出銀漢諸葛亮書云漢嘉金朱提銀探之不足以自食唐韓愈贈崔立之詩我有䨇)
(飲醆其銀得朱提皆叙州朱提也左傳鄭武姜愛共叔叚欲立之武公弗許及莊公立姜氏為叚請制莊)
(公曰制巖邑也虢叔死焉它邑唯命註巖險之邑也秦地多高山故云秦阜崤陵見北眺舂陵詩禹貢治)
(梁及岐註梁山吕梁山也此非是詩韓奕篇奕奕梁山左傳梁山崩將召伯宗而問之恐指此梁山也然)
(梁山亦非實指借言之耳四塞見帝京篇秦塞註劍門見軍中行路難詩書旅獒篇為山九仞功虧一簣)
(此借以言山之高也淮南子堯使羿誅鑿齒於疇華之野殺九嬰於汹水之上書大禹謨篇帝乃誕敷文)
(德舞干羽于兩階七旬有苖格洞庭即古三苖地也蔡氏書傳曰三苖國在荆揚之間恃險為亂者也今)
(湖廣溪洞時猶竊發俘而詢之多為苖姓豈其遺種與洞庭湖見在江南贈宋之問篇陳琳檄吳將部曲)
(文謂為舟楫足以距皇威江湖可以逃靈誅殊不知天網設張以在綱目爨鑊之魚期於消爛也若使水)
(而可恃則洞庭無三苖之墟子陽無荆門之敗)
臣等謬以散材忝專分閫自白招乘候順秋帝以揚旌
絳節臨邊通夜郎而觧辮雲開嶲穴旆轉邛川峻岐折
坂之危盡忘襟帶滇池漏江之固曾莫籓籬
(散材見浮查篇漢馮唐對文帝曰上古王者之遣將也跪而推轂曰閫以内寡人制之閫以外將軍制之)
(閫義與闑同馮唐傳作闑門中橛俗言門限也白招見送陳文林篇赤熛註絳節見軍中行路難篇夜郎)
(之先見前篇其地漢屬牂牁郡唐屬珍州牂牁郡本且蘭國在今播州界珍州在今施州歌羅寨夜郎在)
(桐梓驛西二十里有夜城尚有古碑字已漫滅邱遲與陳伯之書當今皇帝盛明天下安樂白環西獻楛)
(矢東來夜郎滇池解辮請職朝鮮昌海蹶角受化本漢終軍解辮髮削左衽之語註夷俗辮髮今解之從)
(中國之俗也越嶲本西南夷卭都國地武帝置越嶲郡領卭都等縣晉宋因之北齊謂之㺐郡後周置嚴)
(州隋初改西寧州後復為嶲州大業初復越嶲郡唐初復嶲州又改越嶲郡至德初没吐蕃貞元中收復)
(太和中又為蒙詔所據元初置建昌路又立羅羅斯宣慰司以統之今改行都司隸四川邛川見前篇折)
(坂見軍中行路難篇滇池見前篇昆明註漏江一作潞江源出壅望經安撫司之北兩岸陡絶瘴厲甚毒)
(夏秋不可行蒙氏封為四瀆之一)
惟逆賊蒙儉等未革狼心仍懷豕突陸梁方命旅拒偷
生城接祠雞竟無希於改旦山多神鹿終未息於擇音
(狼心見前篇豺狼有性註漢書食貨志又募天下囚徒人奴名曰猪突豨勇服虔曰豬性觸突人故取以)
(喻師古曰東方名豕曰豨一曰豨豕走也陸梁見上崔長史啟書堯典篇方命圯族註逆命不行也王氏)
(曰員則行方則止方命猶今言廢閣詔令也旅衆也陳也言陳衆以拒也禺同上有碧雞金馬光景時時)
(出見漢宣帝使王褒求之頌曰持節使王褒謹拜南崖敬移金精神馬縹碧之雞處南之荒深溪曲谷非)
(神之御歸來歸來漢德無疆慶萃唐虞德配三皇又封禪書列異傳陳倉得異物以獻秦繆公不知其名)
(道遇二童子云此名為媦在地下食死人腦媦乃言曰彼名陳寶得雄者王得雌者霸逐之化為雞繆公)
(大獵果獲其雌為主祠祭有光雷電之聲雄止南陽有赤光長十餘丈來入陳倉祠中所以代俗謂之寶)
(夫人祠今陳倉縣東有石雞在山上葉縣屬南陽葉君即雄雞之神故時與寶夫人合改旦恐當作戒旦)
(陳琳武庫車賦啟明戒旦長庚告昏趙景真與嵇茂齊書鳴雞戒旦則飄爾晨征神鹿本楚詞漢書云南)
(有神鹿兩頭能食毒草王逸云天撰十二神鹿八足兩頭擇音見前篇鋌險註)
臣以大帝宣威有征無戰明王仗順先德後刑加聖澤
於中孚緩天誅於大造庶南薰觧愠仰雲闕以翔魂東
徙變音扣轅門而頓顙而祝禽疎網徒開三面之恩毒
虺鋋災逾肆九頭之暴
(唐人謂天子為大帝如張柬之謂李多祚曰將軍富貴誰所致也多祚泣曰大帝也柬之曰今大帝之子)
(為二竪所危將軍不思報大帝之德乎是以高宗為大帝也陳孔璋為曹洪與魏文帝書雖云王者之師)
(有征無戰中孚易卦名云聖澤者中孚之象曰澤上有風君子以議獄緩死也左傳晉厲公使吕相絶秦)
(曰我文公帥諸侯及秦圍鄭秦大夫不詢於我寡君擅及鄭盟諸侯疾之將致命於秦文公恐懼綏静諸)
(侯秦師克還無害則是我有大造于西也註造成也南薰解愠見上太常伯啟薰風註說苑梟將東徙或)
(問之曰何故梟曰人惡吾之聲曰子能更鳴乎曰不能曰不能更鳴雖東徙人猶將惡子之聲項羽既破)
(秦軍諸侯將入轅門膝行而前註張晏曰軍行以車為陣轅相向為門故曰轅門禮天官設舍曰設宴車)
(轅門祝禽事見上篇)
乃鳩集餘衆蟻結兇徒儋耳椎髻之渠千里霧合鑿齒
雕題之孽一呼雲屯凌石菌以開營拒巖椒而峻壘崇
巒切漢若登藏寶之山絶壑憑霄似瞰封泥之谷以某
月某日連營布陣踞險揚兵東西三十里馬步二十萬
聚蚊蚋而成響聲若雷霆縦蛇豕以為群氣稽宇宙
(任彦昇奏彈曹景宗故使蝟結蟻聚水草有依儋耳椎髻俱見上篇淮南子堯之時窫窳封豨鑿齒皆為)
(民害長楊賦鑿齒之徒相與磨牙而争之服虔曰鑿齒長五尺似鑿食人李奇曰以喻秦貪婪殘食其民)
(也或曰南方夷俗許婚則擊一齒與為信又文獻通考烏武獠地多瘴毒中者不能飲藥故自鑿齒言鑿)
(齒指夷類也禮王制篇南方曰蠻雕題交趾有不火食者矣註雕刻其額以丹青涅之張平子西京賦長)
(風激於别隯起洪濤而揚波浸石菌於重崖濯靈芝於朱柯註菌芝屬抱朴子曰芝有石菌生於石上者)
(又衡山有一峯名石囷下有石室中嘗聞諷誦聲郴州興寧縣亦山名石囷或疑囷與菌同恐非漢武悼)
(夫人賦有山椒字見冬日野望詩藏寶見高四篇孕寶符註又雲南永平縣有地寶藏山又中庸寶藏興)
(焉皆指山也封泥見北眺舂陵詩漢中山靖王曰衆呴漂山聚蚊成雷)
臣遣某等擁拔山超海之雄當其步陣遣某等驅躍景
騰雲之騎承其馬軍遣某等領勁䘚一千絶其飛走之
路遣某等勒精兵九百斷其潜伏之軍臣率某等負霜
戈而直進指雲陣以長驅庶令斬馘七禽戰士挟雷公
之怒伏屍百萬蠻夷識天子之威
(拔山字本項羽歌力拔山兮氣盖世超海本孟子始皇七馬一追風二白免三躡景四追電五飛翮六銅)
(雀七晨鳬霜戈猶言霜刅言其色也吳都賦剛簇潤霜刅染蕭淵明與王僧辨書凡諸部曲並使招擕赴)
(役戎行前後雲集霜戈電戟無非武庫之兵龍甲犀渠皆是雲臺之仗雲陣見蕩子從軍賦軍法獲者不)
(服則殺而獻其左耳謂之馘七擒見前篇楚詞遠遊篇右雷公而為衛伏屍百萬見前篇逐北註)
於是三略訓兵五申誓衆先登䧟敵無遺大樹之功後
拒亂行必致曲梁之罰楚人三戶蜀郡五丁氣擁玄雲
精貫白日喑嗚則乾坤搖蕩呼吸則林壑飛騰列旗幟
以雲舒似長虹之東指横劍鋒而電轉疑大火之西流
刃接兵交洞胷達腋自辰踰午魚爛土崩沸殘息於層
峯更切守陴之哭積員顱於重阜殆成京觀之封
(三略上略中略下略今見武經盖太公遺書也孫武子以兵法見吳王王使宫人試之三令五申宫人笑)
(斬隊長幸臣莊賈以徇先登見上篇大樹見蕩子從軍賦後拒以兵拒後也左傳晉侯之弟楊干亂行於)
(曲梁魏絳戮其僕註亂行陣之次於曲梁之地也史記范增說項梁曰秦滅六國楚最無罪自懷王入秦)
(不反楚人憐之至今故楚南公曰楚雖三戶亡秦必楚註瓉曰楚人怨秦雖三戶猶足亡秦韋昭謂三戶)
(楚大姓昭屈景也集覽謂三戶地名南公識興廢之故知秦亡必於三戶後項羽果渡三戶津破章邯軍)
(秦遂亡但於雖字文勢不順豈南公亦指其地不欲顯名故為疑似之語耶五丁見鄭安陽入蜀詩玄雲)
(見上篇潘岳誄馬敦精貫白日猛烈秋霜貫白日用白虹貫日事見螢火賦長虹東指暮虹也詩蝃蝀在)
(東註虹隨日所映朝西暮東大火見螢火賦子虛賦洞胷逹腋絶乎心繫土崩魚爛俱見前篇又陳琳檄)
(吳將部曲文十萬之師土崩魚爛又為曹洪與魏文書焉肯土崩魚爛哉楚子圍鄭旬有七日鄭卜行成)
(不吉卜臨于大宫且巷出車吉國人大臨守陴者皆哭楚子退師陴城上卑墻也杜預註作睥睨非是言)
(兵奔走喘息高山如登城而哭也顱頭腦骨也楚敗晉師於邲潘黨曰君盍築武軍而收晉尸以為京觀)
(臣聞克敵必示子孫以無忘武功楚子曰明王伐不敬取鯨鯢而封之以為大戮於是乎有京觀今罪無)
(所而民皆盡忠以死君命又何以為京觀乎註積尸封土其上謂之京觀)
惟賊帥夸千未悟傾巢之兆敢懷距轍之心獨率馬軍
平川轉鬭驚塵亂起六合為之寢光殺氣相稽四溟由
是變色
(距轍見前篇螳怒註晉趙景真與嵇茂齊書或乃逥颷狂厲白日寢光四溟四海也)
副總管李大志忠惟殉國義則㤀軀臨危而貞節逾明
制敵而神機獨遠丹誠自守雖九死其如歸白刃交前
豈三軍之可奪投袂則妖徒霧廓搴旗而兇黨山崩
(九死見瑕邱韋明府啟投袂見螢火篇堂皇註)
於是乘利追奔因機深入困獸猶鬭如戰廩君之魂窮
鳥尚飛如驚杜宇之魄斬甲卒七千餘級獲装馬五千
餘疋僵尸蔽野臨赤坂而非遥流血洒途視丹徼以何
遠
(史記衛青姊子霍去病年十八喜騎射為驃姚校尉與輕勇騎八百直棄大軍數百里赴利斬捕首虜過)
(當乘利猶赴利也深入字見軍中行路難渡瀘註左傳吳從楚師及清將擊之夫槩王曰困獸猶鬭况人)
(乎若知不免而致死必敗我若使先濟者知免後者慕之蔑有鬭心矣昔武落離山崩有石穴二所其一)
(赤如丹其一黑如漆有人出於赤穴名務相姓巴氏出於黑穴者凡四姓曰樊氏譚氏柏氏鄭氏廩君鍾)
(離山之主也務相與四姓争為神相與以劍刺穴屋能著者以為廩君獨務相劍懸又以土為船浮者以)
(為廩君於是務相浮土舫從夷水至鹽陽鹽陽有神女曰此地廣大魚鹽所出願留共居廩君不許神女)
(暮輙來宿旦即化為羣虫蔽日天地晦冥廩君因射殺之天乃開明既殺神女乘土船下及夷城夷城石)
(岸曲水亦曲廩君望如穴狀嘆曰我從新穴出今又入此奈何峯即崩三丈餘階階相乘廩君登之上平)
(石方一丈長五尺投策計筭皆著石因立城居之晉李特據蜀是其裔也廩君土浮處在今荆州府長陽)
(縣清江水杜宇見前篇鼈靈註晉書苻堅敗晉兵追之僵尸蔽野赤坂亦蜀中地名丹徼見蕩子從軍賦)
(言赤言丹以尸血形容之也)
首領和舍等並計窮力屈面縛軍門寬其萬死之誅弘
以再生之路惟蒙儉脫身鋌險負命窮山頋巢穴而靡
依逃晷漏而何幾
(左傳楚成王圍許許男面縛銜璧大夫衰絰士輿櫬楚子問逢伯對曰昔武王克殷微子啟如是釋其縛)
(受其璧焚其櫬禮而命之三國志鄧艾至成都後主率羣臣面縛輿櫬詣軍門降註面縛繫手於背面向)
(前也鋌險見前篇)
况妖徒革面徼外非復他人部落離心舟中皆為敵國
瞻言梟首指日可期凡在歸降随事招撫與之更始復
其故業首邱懷戀疑臨故國之墟安堵識家似入新豐
之邑
(易革之上六君子豹變小人革面言善人巳從革而變若豹之彬蔚小人昏愚難遷雖未必化亦革其面)
(以從上之教令也如舜於有苗象之類魏武侯與吳起浮江曰美哉山河之固魏國之寶也起曰在德不)
(在險若不修德舟中之人皆敵國也詩桑柔篇瞻言百里註瞻言所視而言也梟首見前篇莊子盗跖篇)
(孔子謂盗跖曰臣請南使吳越北使齊魯東使宋衛西使晉楚使將軍造大城數百里立數十萬戶之邑)
(尊將軍為諸侯與天下更始罷兵休卒收養昆弟共葬祭先祖此聖人才士之行而天下之願也禮記檀)
(弓篇太公封於營邱比及五世皆反葬於周君子曰狐死正邱首仁也註狐死其首向所生之邱不忘其)
(本也列子周穆王篇燕人生於燕長於楚及老而返本國過晉同行者誑之曰此燕國之城其人愀然變)
(容指社曰此燕國之社乃喟然而歎指舍曰此若先人之廬乃涓然而泣指隴曰此若先人之隴其人哭)
(不自禁同行者啞然大笑曰予紿若此晉國耳其人大慙及真見燕國之城社先人之廬塜悲心更微漢)
(高帝遷都關中太上皇憶豐邑不樂徙乃作新豐并移枌榆舊社街巷棟宇一如舊制士女老幼各知其)
(室雖雞犬縱放亦識其家焉安堵安如堵墻也新豐縣漢屬京兆尹後魏周隋徙治不一唐武后改慶山)
(縣神龍初復故天寶初析置會昌縣於温泉宫後改曰昭應省新豐入焉宋大中祥符間始改臨潼以水)
(為名金元仍舊以櫟陽縣省入今因之改屬西安府新豐故城在今臨潼東十五里)
然後班師薩水振旅禺山建鴻勲於武功暢玄猷於文
教庶荒陬襲中原之禮邊疆息外戶之虞華封祝堯兆
皇基於千載夷歌頌漢美王澤於三章
(書大禹謨篇班師振旅薩水禺山皆姚州地名華封祝堯見高四篇三章見疇昔篇)
豈與夫天帝前星廣賜秦公之册坤元益地遥開王母
之圖盖亦有云曾何足紀斯並玄謨廣運廟略遐覃一
戎而荒景肅清再鼓而邊隅底定豈臣等提戈擐甲克
全百勝之功仗節揚麾能通九變之利詣藁街而獻旅
大帝成規聞杕杜之勞旋小臣何力不勝慶快之至謹
遣行軍司馬梁大辟奉露布以聞
(前星見前篇明堂註史記秦宣公作密畤於渭南祭青帝其後十四年繆公立病卧五日不寤乃言夢見)
(上帝命繆公平晉亂史書而記藏之府而後世皆曰秦繆公上天王母見贈高四篇白雲梁山曲註又洞)
(冥記漢武帝見西王母授帝圖籙以桃五枚與帝食之一戎仗節揚麾俱見上篇孫子九變篇用兵有散)
(地有輕地有争地有交地有衢地有重地有汜地有圍地有死地凡用兵之法將受命於君合軍聚衆高)
(陵勿向背止勿逆佯北勿從銳卒勿攻餌兵勿食歸師勿遏圍師必闕窮寇勿追絶地無留此用兵之法)
(也途有所不由城有所不攻地有所不争君命有所不受故將通於九變之利者可以用兵矣陳湯矯制)
(與甘延夀襲斬匃奴郅支單于於康居正月傳首京師縣首藁街正長安城南門内晉灼曰藁邸舊有蠻)
(夷邸若今四夷館詩杖杜篇王者勞還役之詩)
代李敬業討武氏檄
(唐高宗崩中宗立武后集百官於乾元殿廢中宗為廬陵王立豫王旦居别殿不得豫政事皆)
(决於武后諸武用事唐宗室人人自危衆心憤惋會郴州司馬英公李敬業及弟敬猷唐之奇)
(駱賓王杜求仁魏思温皆失職怨望乃謀起兵遂矯詔殺揚州長史開府庫赦囚徒旬日間得)
(勝兵十餘萬不用光宅年號復稱嗣聖元年敬業自稱匡復上將復求貌類故太子賢者置之)
(軍中云賢不死逃至此令其舉兵移檄州縣武后見之問誰所為或對曰駱賓王后曰宰相之)
(過也人有如此才而使之流落不偶乎遣左玉鈴衛大將軍李孝逸將兵三十萬擊敬業追削)
(其祖考官爵發塚斵棺初世勣本姓徐高祖賜姓李至是復其姓世勣敬業祖父也敬業不從)
(魏思温先取洛陽之策先攻潤州兵敗其將王那相斬之以降按徐世勣勸高宗立武后先受)
(滅族之禍已死亦且不免斵棺之戮為臣不忠者可以鑒矣)
(檄尺書也一曰檄者陳彼之惡說此之德曉慰諸衆人之書也凡飛報事情之書行下皆曰檄)
(顔師古註急就章云檄者激也以辭旨慷慨發動之意按綱目分註載敬業起兵假太子賢今)
(據其檄辭嚴義正並無假借之事此舉雖本怨望失職寡謀取敗然人臣之義似當以此為正)
(唐史因其無成故皆貶辭且武氏時語承襲用之觀者宜有所感)
偽臨朝武氏者人非温順地實寒微昔充太宗下陳曾
以更衣入侍洎乎晚節穢亂春宫密隠先帝之私隂圖
後庭之嬖
(他本或作偽周按唐本紀中宗嗣聖元年二月武氏廢中宗立豫王始决政事御紫宸殿視朝九月改元)
(光宅服色皆從金色立武氏七廟是月敬業遂起兵改國號周乃在七年此時尚未稱周不當言偽周也)
(詩燕燕篇終温且惠註惠順也漢成帝欲立飛燕為后皇太后嫌其所出微甚難之晉春秋晏子云有二)
(女願得入身於下陳戰國策駿馬養外廐美人充下陳李斯諫秦王逐客書所以飾后宫充下陳班倢伃)
(自悼賦登薄軀於宫闕兮充下陳於後庭註索隠云下陳猶后列也楊升菴引詩胡逝我陳註陳堂途也)
(下陳猶下堂春宫見司刑太常伯啓按武氏故荆州都督武士彠女年十四太宗聞其美召為才人高宗)
(為太子入侍見而悦之太宗崩武氏為尼忌日高宗詣寺行香見之而泣高宗后王氏與蕭淑妃争寵聞)
(高宗悦武氏密令長髮納之后宫欲以間淑妃之寵武氏巧慧多權數初屈體事后后數稱其美未幾大)
(幸拜為昭儀后及淑妃寵皆衰更相與譛武氏上皆不納永徽六年冬十月詔曰武氏門著勲庸地華纓)
(黻往以才行選入後庭朕昔在儲貳常得侍從嬪嬙之間未曾迕目聖情鑒悉每垂賞嘆遂以賜朕事同)
(政君可立為皇后王后淑妃皆囚别院)
入門見嫉蛾眉不肯讓人掩袂工䜛狐媚偏能惑主踐
元后於翬翟䧟吾君於聚麀
(鄒陽上書諫吳王曰女無美惡入宫見妬士無賢不肖入朝見嫉楚辭騷經衆女嫉余之蛾眉兮反騷篇)
(知衆婦之嫉妬兮何必颺余之蛾眉註言屈原自舉其美如婦人自著其眉使衆憎疾之也又蛾眉見疇)
(昔篇魏遺楚美人王悅之夫人鄭褎謂美人曰王愛子甚矣然惡子之鼻見王必掩之美人從之王謂鄭)
(褎曰美人掩鼻何也曰似惡聞王之臭王曰悍哉令劓之先時鄭褎愛美人甚於王王曰婦人所以事夫)
(者色今夫人知寡人所悦其愛甚於寡人此孝子所以事其親忠臣所以事其君也鄭襃巳知王以巳為)
(不妬遂行䜛美人之計然掩袂當是發言時以袂掩口鄭褎事亦言其工於䜛耳狐者妖媚之獸故謂婦)
(人謂狐媚石勒曰大丈夫行事宜磊磊落落如日月皎然終不效曹孟德司馬仲逹欺人孤兒寡婦狐媚)
(以取天下也周禮王后六服圖有褘衣揄狄闕狄註云褘當為翬即翬雉其色玄也婦人尚專一德無所)
(兼衣裳相連其色不異祭先王則后服褘衣以從之揄當為搖狄當為翟搖翟其色青也上二翟並刻繒)
(為雉形而五采畫之后從王祭先公之服也闕與屈音相近其色赤亦刻繒為雉形不畫之故名闕狄或)
(無以正文直意量之也從王祭羣小祀則服之禮曲禮篇夫惟禽獸無禮故父子聚麀註聚共也牝鹿曰)
(麀上一句指殺王后淑妃下二句指高宗烝父妾也)
加以虺蜴為心豺狼成性近狎邪佞殘害忠良殺子屠
兄弑君鴆母神人之所共疾天地之所不容猶復包藏
禍心竊窺神器君之愛子幽在别宫賊之宗盟委以重
任
(詩正月篇哀今之人胡為虺蜴註虺蛇屬細頸大頭色如文綬大者長七八尺蜴螈也毒螫人至死豺狼)
(見前露布武氏多引文學之士元萬頃劉禕之等使之撰列女傳臣軌百僚新戒樂書凡千餘卷時密令)
(參决表奏以分宰相之權時人謂之北門學士舊註以寵僧懷義張昌宗易之兄弟然此皆敬業死後事)
(武氏既立遂殺禇遂良長孫無忌柳奭韓瑗來濟皆以諫立已也武后為昭儀時生女王后憐而弄之后)
(出昭儀潛扼殺之既而帝至昭儀歡笑如常頃發被視之女已死矣昭儀問誰至此左右以后對帝怒曰)
(后乃殺吾女廢后之意遂决武氏立生子宏廢太子忠而立之仁孝謙謹上甚愛之中外屬心武氏方逞)
(其志太子奏請數迕旨蕭淑妃二女幽掖庭中年踰三十太子見之驚惻奏請出降上許之后怒即日以)
(配當上翊衛太子尋薨人以武后酖之也諡孝敬皇帝立雍王賢為太子調露元年命監國處事明審既)
(而宫中竊議以賢為武氏姊韓國夫人所生賢内自疑懼方士明崇儼以厭勝之術為后所信密稱太子)
(不堪承繼英王哲貌類太宗會崇儼為人所殺武氏疑太子遂廢之立哲曹王明以賢黨武氏逼令自殺)
(廢中宗之年命邱神勣就賢貶所殺之於巴州又武氏挾道士郭行真出入禁中厭禱宦者王伏勝發之)
(上密召上官儀議廢武氏武氏遽詣上自訴上曰上官儀教我武氏遂使許敬宗誣儀伏勝與故太子忠)
(謀反俱殺之武氏父士彠娶李氏生男元慶元爽又娶楊氏生三女長適賀蘭越石次武氏次適郭孝慎)
(士彠卒二子及士彠兄子惟良懷運皆不禮於楊氏楊氏深銜之越石早卒武氏既立楊氏號榮國夫人)
(越石妻號韓國夫人惟良等皆貴榮國曰頗憶前日事乎對曰惟良等幸以功臣子弟早登官籍揣分量)
(才不求貴達豈意以皇后故曲荷朝恩夙夜憂懼不為榮也榮國不悅武氏乃上疏出惟良等刺遠州外)
(示謙抑實惡之也元慶以憂卒元爽流振州死韓國及其女皆得幸於上女號魏國夫人武氏惡之會惟)
(良懷運至京師獻食密置毒醢中使魏國食之暴卒乃歸罪於惟良懷運誅之改其姓為蝮氏王后淑妃)
(既囚别院上嘗念之間行至其所呼之王后泣對曰至尊若念疇昔使得再見日月幸甚上曰朕即有處)
(置武氏聞之大怒遣人斷去王后淑妃手足投酒甕中曰令二嫗骨醉數日而死又斬之後數見王蕭出)
(為祟如死時狀故多在洛陽不敢歸長安弑君指王后為小君鴆母指王后天下之母也鴆鳥名食蝮蛇)
(以其羽瀝酒飲之殺人左傳楚欲襲鄭以娶公孫叚為名鄭子羽對伯州犁曰小國無罪恃實其罪將恃)
(大國之安靖已而無乃包藏禍心以圖之老子無為章天下神器不可為也為者敗之執者失之王仲寶)
(作褚淵碑桂陽失圖窺窬神器愛子指中宗廢為廬陵王幽之别所賊之宗盟二句如以王德真侍中劉)
(褘之武承嗣同三品武承嗣元爽子也)
嗚呼霍子孟之不作朱虚侯之已亡燕啄皇孫知漢祚
之將盡龍漦帝后識夏庭之遽衰敬業皇唐舊臣公侯
冢子奉先君之遺訓荷本朝之厚恩宋微子之興悲良
有以也袁君山之流涕豈徒然哉
(霍光字子孟受漢武帝遺詔輔昭帝昭帝崩立昌邑王昌邑王無道廢之立宣帝朱虚侯劉章漢齊王肥)
(之子年二十有氣力忿劉氏不得職嘗侍燕吕后令為酒吏章請以軍法行酒為耕田歌曰深耕溉種立)
(苗欲疏非其種者除而去之太后默然頃之諸吕一人醉亡酒章追斬之還報左右大驚后業巳許其軍)
(法無以罪也及后崩諸吕欲為亂章以吕禄女為婦知其謀告其兄齊王襄令發兵西已為内應以誅諸)
(吕立齊王於是襄舉兵討諸吕九月章與平勃誅諸吕大臣迎文帝立之漢成帝立趙飛燕為后無子後)
(宫有子者后盡殺之時有童謠曰燕燕燕尾涎涎張公子時相見木門倉琅根燕飛來啄皇孫皇孫死燕)
(啄矢及成帝崩飛燕女弟昭儀自殺哀帝立尊趙后為皇太后司隸解光奏其殺皇孫罪免諸趙封侯者)
(為庶人家屬徙遼西哀帝為太子頗得后力故不竟其事哀帝崩王莽貶為孝成皇后又廢為庶人就其)
(園自殺凡立十六年而誅夏后之衰有龍二降於庭曰余褒之二君卜殺之去之止之莫吉卜藏其漦吉)
(歴商周莫敢發至厲王末發之化為玄黿府有童女未齓遇之而孕當周宣王時生女棄之先時有童謠)
(曰檿弧箕服實亡周國時有鬻是器者宣王使執之夜走遇前棄女哀其夜號收之逃於褒褒人褒姁有)
(獄入是女於幽王王遂宥之是為褒姒有寵所言皆從褒姒不好笑萬方故不笑王與諸侯約有故舉烽)
(火皆遣兵來援乃無故舉烽諸侯皆來褒姒大笑遂黜申后立褒姒廢太子宜臼立褒姒子伯服又信褒)
(姒䜛欲殺宜臼宜臼奔申求之申侯不與王伐申申侯怒與犬戎攻宗周王舉烽火諸侯不至申侯遂弑)
(王驪山下周遂東遷史記殷亡後箕子過殷墟見宗廟宫室盡為禾黍欲哭則不可欲泣則為近于婦人)
(乃作歌曰麥秀漸漸兮彼狡童兮不與我好兮殷民聞之皆下泣不言微子然淮南王安傳又云微子過)
(故國而悲必據此為言按微子紂庶兄見紂無道去之及周武王克商封之于宋以奉湯祀微故城在潞)
(州潞城縣東北一十五里又山東東昌府城東北十八里亦有微子城)
是用氣憤風雲志安社稷因天下之失望遂四海之推
心爰舉義旗以清妖孽南連百越北盡三河鐵騎成群
玉軸相接海陵紅粟倉儲之積靡窮江浦黃旗匡復之
功何遠班聲動而北風起劍氣衝而南斗平喑嗚則山
岳崩頽叱咤則風雲變色以斯制敵何敵不摧以斯攻
城何城不克
(沈休文昭王碑魏氏時乘於前皇齊握符於后氣藴風雲身負日月史記吳起在楚南平百越北却三晉)
(註百越非一種也猶言百蠻韋昭曰越有百邑故言百越按史記楚威王破越殺王無疆盡取故吳地至)
(浙江北破齊于徐州而越以此散諸族子争立或為王或為君濱于江南海上服朝于楚謂之百越后七)
(世至閩君搖佐諸侯平秦漢高復以搖為越王以奉越后東越閩君皆其後也今浙江福建皆百越舊地)
(三河見前露布鐵騎見蕩子從軍賦車輪中作樞旋轉者曰軸玉因其色也枚乘上吳王書轉粟西鄉陸)
(行不絶水行滿河不如海陵之倉束晳玄居什曰能約其躬則儋石之畜以豐苟肆其欲則海陵之積不)
(足吳都賦帶朝夕之濬池佩長洲之茂苑窺東山之府則瓌寶溢目覩海陵之倉則紅粟流衍註海陵漢)
(郡名有吳太倉漢屬臨淮郡東漢省入東陽縣晉因之梁置海陵郡隋初郡罷以縣屬江都郡唐武德中)
(改吳陵縣置吳州尋廢州縣復故名屬揚州五代楊吳置海陵制置院南唐陞泰州后地入於周宋初改)
(為軍元置泰州路后為州屬揚州路今仍為州縣省屬揚州府江浦縣名列子隰朋諫齊桓公肆咤則徒)
(卒百萬視撝則諸侯從命左傳齊桓公謂屈完曰以此衆戰誰能禦之以此攻城何城不克宋書蕭道成)
(擊沈攸之符征西府曰頋盼則前後風生喑嗚則左右電起以此攻城何城不克以此赴敵何敵能堅宋)
(世祖討宋邵檄云以此衆戰誰能抗禦以此義動何往不捷此皆成語也)
公等或居漢地或叶周親或膺重寄於話言或受頋命
於宣室言猶在耳忠豈忘心一坏之土未乾六尺之孤
安在
(漢高有天下始剖符封功臣誓曰使黃河如帶泰山若礪國以永存爰及苗裔云漢地者本此意也書泰)
(誓雖有周親不如仁人註周至也成王將崩召太保奭芮伯彤伯畢公衛侯毛公師氏虎臣百尹御事命)
(之輔康王其書篇名顧命註臨死旋視曰顧謂回顧而發命也漢文帝受釐坐宣室召賈誼問鬼神之本)
(註宣室未央宫前室也晉穆嬴以趙宣子迎公子雍抱太子頓首於宣子曰先君奉此子也而屬諸子曰)
(此子也才吾受子之賜不才吾唯子之怨今君雖終言猶在耳棄之若何宣子乃立靈公張釋之奏盜高)
(廟玉環者當棄市文帝欲族之釋之曰假令愚民取長陵一坏土陛下何以加其法乎註坏手掬之也音)
(步侯反不忍斥言毁撤山陵故以取土為喻未乾葬未久也六尺之孤指中宗六尺謂幼君周禮國中七)
(尺野自六尺皆不從征註六尺年十五七尺年二十也按唐史唐高宗弘道元年癸未十二月帝崩中宗)
(嗣聖元年甲申二月太后廢帝為廬陵王立豫王旦九月太后改元垂拱則坏土誠未乾也)
儻能轉禍為福送往事居共立勤王之師無廢大君之
命凡諸爵賞同指山河若或眷戀窮城徘徊岐路坐昧
先幾之兆必貽後至之誅請看今日之域中竟是誰家
之天下
(說苑孔子曰聖人轉禍為福報怨以德鍾繇為曹撡使張既說馬騰為言利害騰疑未决傅幹曰智者轉)
(禍為福今曹公與袁氏相持公能歸之曹公必德將軍功名無與比矣送往事居見程將軍篇春秋僖公)
(二十四年天王出居于鄭明年秦伯將納王狐偃言於晉文公曰求諸侯莫如勤王註勤勞王事以兵納)
(之也大君或作大臣非是左傳曰無廢王命是也指山河即帶礪之意岐路見紫雲觀篇后至見前露布)
應詰
余以三伏辰行至七里灘此地即新安江口也有嚴子
陵釣磯焉澄潭至清洞徹見底往往有群魚戲歴如水
行耳
(金畏火小暑后火氣太盛庚遇之為始伏再庚為中伏三庚為三伏過三伏則為立秋而暑退矣七里灘)
(在今嚴州府北四十里未至灘二十五里為七里瀧兩岸山高水急難於拽縴諺云有風七里無風七十)
(里嚴州本吳新都郡晉改新安隋初罷郡為新安縣唐初為睦州又於桐廬别置嚴州尋廢為東睦州未)
(幾復名睦州徙治建德屬江南道天寶初改新定郡乾元復為睦州宋置遂安軍宣和初改州曰嚴州軍)
(曰建德咸淳初升為建德府屬浙西路元改建德路至本朝初改建安府尋改嚴州府屬浙江道此言新)
(安江口以晉隋之舊名也子陵姓嚴名光一名遵會稽餘姚人少與漢光武同遊學及帝即位以物色訪)
(之得於齊國累徵乃至拜諫議大夫不肯受去耕釣於富春山中釣磯即其所隠之處也宋范仲淹守嚴)
(州始築祠祀之灘旁有白雲源乃唐詩人方處士故廬仲淹訪其跡以像置祠之左仲淹殁郡人以祠祀)
(之右吕東萊為之記元陸子通乃立書院屋四十九間完舊者曰燕居殿曰祠堂曰清風堂曰招隠堂曰)
(客星閣曰山高水長閣曰遂高樓曰羊裘軒懷仁輔義兩齋增新者曰三公不換亭曰天下十九泉亭曰)
(錦峯繡嶺亭曰東臺西臺兩亭又作門其外榜曰釣臺曰富春山祭田五十畆我本朝正統太守萬觀重)
(修楊傳為之記弘治中御史吳澣重修客星閣程敏政為之記正德中同知尹激復置祭田二十畆太守)
(黃俊增二十畆湛若水為之記今元時所給之田巳亡矣按子陵釣磯即富春山避晉簡文鄭太后諱改)
(曰富陽沈約宋書分富春縣地置桐廬縣一統志云富春山在嚴州府桐廬縣南三十里一名嚴陵山且)
(載錦峯繡嶺釣臺之迹即此)
人有釣者試取投之或有浮而不頋者或有貪而輙吞
者引竿而舉因以獲焉其始出也掉尾揚鬐有若恃力
而自免其少退也則鼓腮濡沫有似屈體而求哀嗟乎
勢牽於人道窮扵我將欲以下座而歌馮子又安能中
轍而呼莊周哉
(馮子見上裴侍郎詩彈鋏註莊周見春霽早行詩波臣註)
余乃祝曰猛獸搏也拘於檻穽鷙鳥攫也縶於樊籠素
龜靈也披髮河津白龍神也挂鱗且網何不泥潜而穴
處何故貪餌而吞鈎乎扵是放之江流盡其好生之理
(樊所以為籠者也莊子澤雉十步一啄百步一飲不蘄畜乎樊中素龜見廉使啟江使註說苑吳王欲從)
(民飲子胥諫曰昔白龍化為魚豫且射中其目白龍上訴天帝天帝曰當時安置而形對曰我下清冷之)
(淵化為魚天帝曰魚固人所射也豫且何罪白龍天帝貴畜也豫且宋國賤臣也白龍不化豫且不射今)
(棄萬乘從民飲恐有豫且之患王乃止)
時同行者頋詰余曰夫至人之處世也儗迹而後投隠
心而後動終始不易其道悔吝不生其情而吾子沈緡
於川登魚於陸烹之可以習政術羞之可以助庖厨曩
求之將何圖今捨之將何欲
(揚雄解嘲欲談者儗足而投迹崔寔荅譏沈緡濬壑棲息高邱魏應璩與從弟君胄書昔伊尹輟耕郅惲)
(牧羊思致君於唐虞濟蒸民於塗炭而吾方執耒於山陽沈緡於丹水知其不如古人遠矣然山甫不貪)
(天地之樂曾參不慕晉楚之富亦有志也烹魚習政術見梁明府啟烹鮮註)
余笑而應之曰聖人不凝滯於物智士不推移於時知
幾之謂神養生之謂道殷乙聖也囚於夏孔丘賢也畏
於匡且夫明哲之賢尚罹幽憂之患况鮮羽之族能無
弋釣之累哉
(易曰知幾其神乎殷湯名乙見憲臺出縶詩夏臺註)
故曩吾有心也求之不得今吾無心也既得之而舍求
與舍不亦雙美乎烹與羞不亦兩傷乎况療饑者半菽
可以充腹為政者一言可以興邦亦奚必因小鮮而後
明三異之規勦大命而後冀一飱之飽擒而不殺不可
謂仁乎獲而不饗不可謂廉乎
(陸機弔魏武云亡者可以勿求存者可以勿違求與違不其兩傷乎史記項羽責宋義不速救趙置酒高)
(會曰今歲饑民貧卒食半菽而飲酒高會不引兵渡河註菽豆也謂士卒食疏菜以菽雜半之也三異見)
(春夜韋明府宅宴詩馴魯雉註)
且夫垂竿而為事者太公之遺術也形坐磻溪之石兆
應滋水之磺夫如是者將以釣川耶將以釣國耶然後
知古善釣者其惟太公乎又有妙於此者其惟文王乎
夫文王制六合為釣懸西伯為餌筮之於清廟投之扵
巨川一舉而獲太公再舉而登尚父
(太公黃帝之胤也伯夷為堯四岳佐禹治水委以心膂因而受姓或云封申或曰封吕故大公姜姓吕氏)
(名尚年七十釣于渭水之磻溪三日三夜魚無食者尚即忿然脱其衣冠上有農者謂之曰子姑復釣必)
(細其綸芳其餌徐徐而投毋令魚駭如其言初得鮒次得鯉刺魚腹有文曰吕尚封於齊既而文王出獵)
(載之以歸曰吾太公望子久矣故號之曰太公望以為太師稱尚父滋水註見對策文三道磁泉之叟註)
(玉磺詳見浮查篇清廟清静之廟也周頌清廟篇於穆清廟指文王出獵之卜也見對策文三道非熊註)
由此觀之蹲會稽而沈犗者鮑肆之事也踞滄海而負
鰲者漁父之事也斯並𦕈少者之所習安知大夫之所
為哉
(莊子外物篇任公子為大鈎巨緇五十犗以為餌蹲乎會稽投竿東海旦旦而釣期年不得魚巳而大魚)
(食之牽巨鉤䧟没而下驚揚奮鬐白波若山海水震蕩聲侔鬼神憚赫千里任公子得若魚離而腊之自)
(淛河以東蒼梧以北莫不厭若魚者巳而後世輕才諷說之徒皆相驚而告也夫揭竿累趣灌瀆守鮒其)
(於得大魚難矣飾小說以干縣令其於大逹亦遠矣是以未嘗聞任氏之風其不可以經於世亦遠矣註)
(犗价韻犍牛也凡畜健強者皆曰犗會稽山在今紹興府城東南二十里揚州之鎮山也史記註禹到大)
(越上苗山爵有德封有功更名會稽山取會計之義山海經曰會稽山上多金玉下多瑛石白玉上經云)
(周逥三百五十里有陽明洞一名極玄大元之天即三十六洞天之第十一也踞滄海負鰲見崔長史啟)
(鰲壑註)
自叙状
伏奉恩旨令通状自叙所能某本江東布衣也幸屬大
鑪貞觀合璧光輝易彼上農叨兹下秩于今三年矣
(大鑪見李少常啟貞觀見大常伯啟漢書堯時五曜如連珠日月如合璧東方朔戒子書飽食安步以仕)
(易農南史袁昂拒梁武及梁武簒反官之昂啟謝曰臣東國賤人學行何取既殊鴻鴈直木固無結綬彈)
(冠徒籍羽儀易農就仕任昉為范雲讓吏部封侯表臣本諸生家承素業門無富貴易農而仕叨辱任也)
(下秩卑官也)
然而進不能談社稷之務立事寰中退不能掃丞相之
門買名天下徒以黃離元吉白賁幽興沐少海之波瀾
照重光之麗景雖任能尚齒載弘進善之規而觀過知
人異降自媒之旨是用披誠歴懇以抒愚衷
(漢書曹參為齊相國魏勃欲見之貧無以通乃常早起掃丞相舍人門舍人疑誰為掃門者隂伺得之問)
(故得所以欲通齊相之意遂言之參參遽令見之易離之六二黃離元吉本義黃中也柔麗乎中而得其)
(正故其象占如此賁之六二賁其須象曰賁其須與上興也程傳以須為象者謂其與上同興也隨上而)
(動動止惟係所附也猶加飾於物因其質而賁之善惡在其質也少海見陳文林篇禮記祭義篇昔者有)
(虞氏貴德而尚齒夏后氏貴爵而尚齒周人貴親而尚齒)
若乃忘大易之謙光矜小人之醜行彈冠入仕觧褐登
朝飾懷禄之心效當年之用莫不徇名養利勵朽磨鉛
自謂身負管樂之資志懷周召之業若斯人者何勝道
哉而修譽察能聽言觀行捨真筌而擇士㳂虚談以取
才將恐有其語而無其人得其賓而喪其實故曰知人
不易人不易知
(易謙之彖曰謙亨天道下濟而光明地道卑而上行天道虧盈而益謙地道變盈而流謙鬼神害盈而福)
(謙人道惡盈而好謙謙尊而光卑而不可踰君子之終也彈冠見秋日山行簡梁大官詩褐賤者之服揚)
(雄解嘲夫上世之士或解縛而相或釋褐而傅或倚夷門而笑或横江而漁或七十說而不遇或立談而)
(封侯或枉千乘於陋巷或擁篲而前驅徇名見策問第五道磨鉛見咏懷古意上裴侍郎詩管樂見上程)
(將軍書筌即筌蹄之筌見高四篇名者實之賓也見靈泉頌虞卿傳虞卿解相印與魏齊忘抵魏信陵君)
(信陵難見之魏齊退而自刎侯曰人固未易知知人亦未易也)
抑又聞之知臣莫若君知子莫若父誠能簡材試劇考
績求功觀其所由察其所以臨大節而不可奪處至公
而不可干冀斯言之無虧於從政乎何有若乃脂韋其
迹乾没其心說已之長言身之善靦容面進貪禄要君
上以紊國家之大猷下以凟狷介之高節此凶人以為
恥况吉士之為榮乎所以令衒其能斯不奉令謹状
(脂韋乾没俱見上吏部裴侍郎書靦面見人之貌詩何人斯篇有靦面目視人罔極)
祭趙郎將文
(代姚州道總管李義作)
惟靈降精辰象委質昌期棄筆文場早徇封侯之志彯
纓武帳坐昇戎秩之榮
(棄筆見泊蒲類詩燕頷註武帳見疇昔篇)
屬滇浦挻妖昆明習戰應星文而動將奉天罰以揚威
不能弘妙算於西戎叶神謀於九變致令王師失律兇
狡憑陵嶲穴南臨同五溪之深入卭關北阻類雙崤之
不歸亭候多虞故有負於明代春秋責帥豈無慚於幽
途
(滇昆明挻字俱見前露布九變失律嶲穴卭關俱見後露布漢馬援征五溪蠻夷註五溪謂雄溪樠溪沅)
(谿辰谿盧谿在今辰州界䨇崤見北眺春陵詩亭候俱見久戍邊城詩亭障註春秋之法兵敗則歸責於)
(將帥晉王裒父儀為魏安東將軍司馬昭司馬東關之敗昭問於衆曰今日之事誰任其咎儀對曰責在)
(元帥昭怒曰司馬欲委罪於孤耶遂引出斬之)
夫任賢與能明君之事也陳力就列忠臣之義也雖見
危授命固誠節之有餘臨難權機何智謀之不足嗚呼
哀哉某猥以散材謬專分閫途經夷落路踐戎場停疲
驂於九原悲来有地痛遺骸於四野泣下無從暫輟征
旅之勤爰崇掩骼之義庶幽靈有托梧邱息入夢之魂
壮士不還薤歌起送終之曲
(散材分閫見後露布夷落夷蠻之部落也戎場戎馬往來之地也九原見傷祝阿王明府篇禮記月令孟)
(春之月掩骼埋胔註骼骨也胔骨之尚有肉者齊景公田於梧邱夜夢五丈夫倚徙稱無罪公問晏子對)
(曰先公靈公出畋五丈夫來驚獸悉斷其頭而葬之命曰丈夫邱令人掘之五頭具在公命厚葬之薤歌)
(見樂大夫挽辭)
嗚呼九真邊徼萬里長安城危疎勒山峻皋蘭因邱為
隴即壤成棺夕隂曦而平蕪晦秋風急而荒戍寒哀哉
異域幽埏但有新栽松栢他鄉古木非復舊邑枌榆感
平生有若斯聊申素酒儻聰明之不昧式薦簞醪
(九真水名本南越地漢武元鼎六年平南越以其地置南海蒼梧鬱林合浦交趾九真日南珠厓九郡徼)
(義見蕩子從軍賦疎勒本西域城名后人據城而王因以名國故城在莎車東北尉頭南城危事見靈泉)
(頌窮井註皋蘭州名在鐵勒部胡三省言渾瑊鐵勒九姓渾部之後世為皋蘭州都督即其地也枌榆見)
(后露布新豐註簞食醪酒也紹興府城東南六里有簞醪河一名投醪河水經越王棲會稽有酒投河中)
(士飲其流戰氣百倍)
駱丞集卷四
