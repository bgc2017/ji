記駱賓王遺事
駱賓王婺州義烏人七歲能屬文高宗朝與盧楊王文
詞齊名海内稱焉號爲四傑仕至侍御史以天后卽位
頻貢章疏諷諫得罪左遷臨海丞文明中與敬業舉義
廣陵事不捷逃遁文集舉散失中宗朝降敕搜訪賓王
詩筆令雲卿集焉所載者卽當時之遺漏凡中十卷此
集並是家藏者亦足傳諸好事
右魯國郄雲卿
宋考功之問以事累貶黜后放還至江南遊靈隠寺夜
月極明長廊吟行且為詩曰鷲嶺鬱岧嶤龍宫隠寂寥
第二聯搜竒思終不如意有老僧點長明燈坐大禪床
問曰少年夜久不寐而吟諷甚苦何耶之問答曰弟子
業詩偶欲題此寺而興思不屬僧曰試吟上聯即吟與
之再三吟諷因曰何不云樓觀滄海日門聽淛江潮之
問愕然訝其遒麗又續終篇曰桂子月中落天香雲外
飄捫蘿登塔遠刳木取泉遥霜薄花更發冰輕葉互凋
夙疑尚遐異搜對滌(洗也)煩囂待入天台路看予渡石橋
僧所贈句乃為一篇之警策遲明更訪之則不復見矣
寺僧有知者曰此駱賓王也之問詰之曰當敬業之敗
與賓王俱逃將帥慮失大魁得不測罪時死者數萬因
求戮類二人者函首以獻后雖知不死不敢捕送故敬
業得為衡山僧年九十餘乃卒賓王亦落髮遍遊名山
至廣隠以周歲卒當時雖敗具以匡復為名故人多護
脫之
(靈隠寺在武林山晉咸和初建寺有觀風虛白候仙冷泉五亭寺外夾道有九里松唐郡守袁仁敬)
(所植鷲鳥名靈鷲山胡語曰耆闍崛山山是青石頭似鷲鳥佛嘗居此中號鷲嶺匈奴傳或說王根)
(曰匈奴有斗入濮地直張掖生竒材木箭鷲羽註鷲大鵬也羽可為箭翎龍宫蓮華經有大海娑竭)
(羅龍宮自然湧出桂子劉績霏雪錄載杭州靈隠寺月中隊桂子按本草圖經江東多于衢路拾桂)
(子破之辛香古老相傳是月中下也不知當地何意獨無寧非月路耶余杭靈隠寺僧云種得一株)
(近代詩人多所論述漢武洞冥記云有遠飛雞朝往夕還常銜桂實歸於南土所以北方無之南方)
(月路固宜有也月路之說尤異白樂天詩偃蹇月中桂結根依青天天風繞月起吹子下人間自註)
(云杭州天竺寺有月中桂子天台山頂兩山相峙中有石橋横過對山有方廣寺世傳有人至此乃)
(五百羅漢成道之所今橋斷不可度即橋下為方廣寺也)
右孟啓所著孟啓唐人當多得實
以上二條具載古今詩話靈隠或作天台寺然賓王已
丞臨海則密邇天台矣集中又有贈之問詩似於宋為
宿論人不應脫爾然遲明即避亦似有之近時渠魁往
往稱巳得其人又有復見之者賓王有匡復名未死宜
矣又見下文
新唐書駱賓王傳
賓王義烏人七歲能賦詩初為道王府屬嘗使自言所
能賓王不答歷武功主簿裴行儉總管洮州表掌書奏
不應調主簿長安武后時數上疏言事下除臨海縣丞
鞅鞅不得志棄官去徐敬業舉義署賓王府屬為敬業
傳檄天下斥武后罪后見檄問誰為之或以賓王對后
曰宰相安得失此人敬業敗賓王亡命不知所之中宗
時詔求其文得數百篇
宋劉定之先生云徐敬業與駱賓王兵敗賓王亡命為
僧往來靈隠寺宋之問夜吟不屬賓王隔壁朗吟以終
其篇之問大駭質明求見則遁矣敬業亦為僧衡山黃
巢敗亦脫身為僧依張全義於洛陽曾繪已像題詩云
記得當年草上飛鐡衣着盡着僧衣天津橋上無人識
獨倚欄干看落暉人見其像識其為巢古今此類多矣
史豈盡得其實也
(隔壁二字足解宿論之疑)
