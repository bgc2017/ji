湖後集卷九宋陳起撰
姚寬
寬字令威嵊人按文獻通考載西溪居士集五
卷陳氏曰姚寬撰寬待制舜明廷輝之子宏字
令聲之弟為工部監門金人來侵寬言木德所
照必無虞言驗將除郎召對得疾仆殿上卒
捉搦歌
雙蝶護花飛老女怨春暮撲蝶金粉銷折花顔色故窗
中聲唧唧雨泣至天曙問婆許嫁女莫要擇門戶願得
不單棲任他流浪去
少年行
少年白鼻騧玉勒錦連韉徑就胡姬飲熟醉當瓐眠剥
絲入蠶繭郎意在纏綿
江南新體
悠悠復悠悠日夜瀟湘流瀟湘春草生行人向南愁緩
歌竹枝娘窈窕蘋花洲
江南無春秋花草紅復綠燕燕撇波飛雁雁依雲宿遊
子去不歸凄凉採菱曲
劉生
劉生古豪俠意氣無與俱隠若一敵國不顧千金軀擊
劒探赤丸投瓊叱梟盧醉使新豐酒笑擁西京姝
宿諸暨大雄寺
解榻無凝塵雲房愜幽素清寒薄衾枕微涼散庭戶夢
破流水聲鉤簾捲山霧時與静者俱為擬湯休句
望行人
戍客久不歸生死關山道出塞入塞雲長亭短亭草夢
斷玉階人愁深花欲老庭樹起秋風寄衣當及早
昭君曲
石崇云昔公主嫁烏孫令琵琶馬上作樂以
慰其道路之思送昭君亦然非昭君自彈琵
琶也昭君恨帝始不見遇席上請行單于得
昭君大喜獻白璧一雙駿馬數疋而已昭君
留北地作怨思之歌傳於漢後為此辭者多
遺其事實
漢宫深鎻千蛾眉妬寵爭妍君不知昭君自恃色殊衆
畫師忍為黃金欺當時望幸君不顧淚濕花枝怨無主
一朝按圖聘絶域慷慨尊前為君去蕭蕭車騎如流水
惨澹風沙千萬里昔年公主嫁烏孫妾身况是良家子
自嗟薄命無歸路弱質安能事強主可憐宫錦換氊裘
忍變故音作新語馬上琵琶送將遠行路聞之亦凄斷
寄書空憶鴈南飛只有怨歌傳入漢漢家失計何所獲
羽林射士空頭白白璧駿馬無時無傾國傾城難再得
西湖醉歸作
湧金門外看春色水流不盡花枝碧一番洗雨一番風
墮蘂零紅收不得蜜房羽客尋芳歇蝶翅粉盡金翠滅
雲昏草暖天亦迷日暮楊花散成雪傾城一醉爭狂蕩
踏歌相携大堤上湘妃有意解明璫桃葉竟誰迎兩槳
東君無情背人去脉脉那由話衷素歸來簾幕護殘燈
一夢閑階月如霧
搏雞行
大雞角角號秋田小雞啾啾隨後先喧鳴得意啄遺黍
四顧無人驚復聚青天閃倏片影落飢鳶搏取填空嗉
紛紛散亂入荆棘老父譍門呌無力鳶飛突去何遒疾
大雞還呼小雞出
西溪早行
清晨出故溪鄰曲未聞雞草露平平濕溪雲漠漠低轉
山人忽見分路馬多迷作客風埃裏難堪聽鼓鼙
天台夜雨
瘴海遠黏天山城入暝煙春潮生蛤暈夜雨長蝸涎燈
几花時落風簾客未眠平生懷此地今夕意茫然
夜坐懷歸簡報恩振老
冷燭翠光殘疎梅雪影寒客心春鴈急詩思暮江寬髣
髴連環夢凄凉錦瑟彈明朝山下寺忩竹問平安
春暮送碧雲闍棃歸靈巖
歸意太怱怱逢春去住中澹香花濕雨薄影絮行風覓
句愁何許談玄興未窮應緣知有處秪莫恨飄蓬
宿多福寺
蕭寺虚庭夜氣嘉微風入樹碧交加露荷滴瀝珠無翳
月桂扶疎璧有瑕欲採蘋花歸已晚擬尋竹葉夢還賒
愁來剰有凄凉意織女銀河又復斜
釣魚
自小弄絲來驚多去復回沙頭晚風起波上夕陽開
春晴
風雨惜春殘新晴為啟關白雲歸去盡還我舊青山
真戒僧首房晝寝
薄薄簾櫳日隂隂殿閣風無人驚午夢雙蝶下花叢
羅椅
椅字子遠廬陵人饒雙峯高弟寳祐四年登第
以秉義郎為江陵教授改潭州及宰贛之信豐
遷提轄㩁貨有澗谷集東南紀聞云椅以江南
革命歸隱故鄉廬陵大儒也
秋日雜興
秋山何言哉萬物興自闌昔翳春空雲今作道上斑况
此江浦蕙幾何不為菅幽泉大自在映月瀉潺湲
跳魚甚微細解展秋江漪一静未滿刻一動輙移時豈
由魚樂乎或是水性之商量未渠稳風急蘆花低
白蓮花
白鸞仙人按羽衣曲中弄影江南漪江妃閉置未許歸
一把青寒縈玉絲玉絲蟬連不禁折折着透根仍透葉
風流極處絶成愁君不見婕妤手中團圓似明月
江石
勢横截江虎踞足白龜却行馮夷哭大川當前波沄沄
石也於此受命獨水石擊撞無了時因危見節難見竒
世間大有胡廣輩欠讀澗民江石詩
溪南春曉
行逢二三月春映掌中杯綠久山猶淺花寒雨未開誰
能奈愁得判不上樓來更莫看雲坐瀟湘有鴈回
冷泉亭
老木碧毿毿幽亭著兩三山飛劣到地空處遂為巖古
塔開蒼蘚清泉滴暮嵐遊人莫來此渠正試春衫
寄答楷姪
時秋四壁冷片紙百回看字古微侵隸吟清不到寒人
生快意有天下好詩難澗水光如月吾琴爾去彈
題方武成詩卷
斯人懷妙質事事合唐賢命短於長吉吟清似閬仙寒
鴉政鳴噪獨鶴已蹁蹮落日山亭下沉思一愴然
寄危驪塘贈以古鑑
百尺樓頭山雨長夢提白髮濯滄浪從渠金帶花成簇
何處魚羹飯不香語妙囊中了今古騷成肘後繫瀟湘
山寒歲晚蘭苗盛欲當&KR0694;茅獻草堂
澗底春冰偶不融風前凝作水精宫古人心事如此鑑
今代眼明惟有公落月還應照太白秋江只合瞰涪翁
送君去貌驪塘影影見疎梅颭晚風
謝南劒黃史君贈松紋劒
使君袖裏玉淵虬曾截蠻江江上流海立山搖三尺外
風盲雨怪一時休民元不許佩牛犢客政何妨彈蒯緱
遮莫塵清便回使青山猶赦郅支頭
題圓覺寺小軒
禪子安排定不癡數拳石映半泓池巖如大石元生就
水似人心未動時二月春深梅不覺五更風起檜先知
青林野寺西湖路直得先生一首詩
遠遊
因夢吳雲賦遠遊江花扶柁水悠悠半輪月散千山影
一葉舟勝萬斛愁天氣漸於寒食近春風只到牡丹休
水程孤冷難為夜起吸滄江當拍浮
題向伯僑吳松雪霽圖
煖來日曬冰滑恨極天寒竹脩雲開梵鐸相訴水活漁
船自流
天上清流雪片人間名勝吳松兩賢相戹窘甚頼有斜
陽半峰
天隨漫解理艇不慣雪後霜前幸自竹篙閑著抛來借
與隣船
林昉
昉字旦翁三山人
訪隠者
曉入南山路松風最好聽候扉黃犬睡尋食老鴉靈童
子炊方熟先生醉未醒借來一榻坐看盡相牛經
秋戍
軍頭夜點名新戍起秋程月色黃弓甲風沙黑渭城斷
笳清淚滿落葉此生輕努力供王事歸來享太平
老樹
元是誰人種枯殘此磵東半身虚映水一葉尚搖風着
雨禽初散當暄蟻欲空年時濃綠影何處夕陽中
同鄭魯望聽杜鵑
每到桃花發山鵑呌得頻今年同聽處吳下未歸人客
淚滴殘月物情愁暮春胥江有清水聊與濯衣塵
山中
衡門客去孏冠巾盡日看山自在身飲澗猨來驚照影
泊枝禽起近衝人黑雲欲雨易成晚紅葉如花不當春
卻憶東門牽犬恨當年何似布衣貧
泊越浦
老樹津亭䌫客舟芙蕖香歇蓼花抽越山只作古時翠
胥水半隨人事流别港鴈聲天有月斷橋漁火夜分秋
翻然自笑芒鞵脚十載風波走幾州
春歸
南北春歸有許忙一晴輕策度林塘柳搖别岸東風瘦
花落斷橋流水香老去客游空劒氣日來心事只詩囊
幽情一點雲天遠獨鳥無聲飛夕陽
贈别
傍橋買得小溪船略舉離杯去意懸一水夕陽紅蕩影
數峯晴樹碧生烟秋聲不斷雲間鴈别恨空長柳外蟬
後夜他州看明月定知相憶未成眠
贈張高士
短髮蓬蓬戴小冠客來歡喜愛供看鶴孫夜飬翎猶濕
童子南歸語尚蠻擊磬花邊禽醒悟持經忩下竹平安
自言薄有耕桑地無事干人不出山
登龍山塔寺
吳越夕陽多遠山塔樓高處九秋寒江豚吹浪腥風濕
野鳥行空翥雪乾白日潮聲僧老盡黃埃世路客游難
海門航散孤雲落酒醒不堪深倚欄
春曉
薄衣初試曉寒輕雲閣殘隂雨弄晴落去好花微有恨
生來野草半無名丹心愛國勞難破白髮欺人鑷又生
瘦遶石欄三十匝綠楊何處脆鶯聲
題所寓壁
鹿羣上遥岑雲影抵蒼壁無客來敲門倚松讀周易
南屏山畫猿
古木懸藤臂半鈎何年影落此山秋三聲遠憶巴江月
夜半孤舟起客愁
山中春曉
婆餅焦啼曉戶開冷東風裏惜殘梅片雲秪傍簷頭宿
昨夜何山作雨來
雨中過周氏山莊
吠犬柴門扣未開滿身風雨立蒼苔翠禽一箇高枝上
啄得殘桃落地来
戴埴
埴里居未詳詩多仿月蝕雪車之作非拘拘四
靈者也
和王教暮春出遊
矯矯雪霜心孤貞受命獨留滯染緇塵垢面不靧沐背
城借一戰填塹輸前瀆葵心向朝陽晞光不能燠徒囂
終無贏驅馳惟僕僕豈無豐水滋永嗟非佳榖呼爾授
芻秣羈紲繫駒犢堪羡我良朋林桂賸芳馥博覽繹故
書胷中三萬軸悠然西河上日與英俊逐振鐸揚儒風
函丈紛冠服師友逓響答循誘教匪扑精進日千里目
駭地脉縮顧我闕黨徒無成坐欲速披襟莫奮飛隨羣
被私淑枵然藜莧腸殊未飽公餗彈鋏何時歸涎沫流
肌肉遥想烹太牢殷勤羹采菽(原注詩箋采菽所以芼太牢待君子也)更
當春暮時浴沂衿佩肅心賞弄篇章絶唱清風穆流水
諧朱絃押強破萬竹孝先謾耐嘲横榻便空腹安識物
外遊幽賞機緣熟矧復有良儔堅久渝晚菊依然蒼筤
叢檀欒旁淇澳(原注補韻澳亦作奥荆公押)一緘荷起予明珠得盈
掬大雅久不作疏越鼓凡目臨風挹回瀾淨洗塵翳麯
披閱不停手豈復憚諄復自笑詩思慳企山纔抵麓正
望使南印象馬來天竺競病安能𢋫振紙空瑟簌絶影
天邊鴻坐困家池鶩搜索縱成篇無異蟲蠧木所幸情
不違合并在旦夙願言戒逝粮出晝勿三宿
輦下曲
舊来聞說京師樂香街十里春風箔朝踏金梯入鳳樓
暮下瓊鈎延翠幄蛾綠梅花装淑質蘭蕙芳笙歌棗下
曲琵琶陌上桑宿酲未解鶯催曉玉珂策馬長安道解
珮遺簮日日歡不覺紅顔醉中老我謂京國皆繁華何
時飛走登雲車誰知著足緇塵底八年飄泊空咨嗟蕭
蕭竹忩風暗度耿耿蘭缸燈自語孤坐逢掖凝清霜獨
卧重衾踏寒雨雲雨陽臺夢不成况欲綺席羅傾城丈
人屋上烏啼夜乾鵲巢中鳩喚晴啼夜夜未央娟娟素
月明喚晴晴未霽寂寂青春深鳩喚烏啼終有侣猶勝
月兔孀居千萬春
雹
玄黓執徐歲月律中無射京師連雨雹小者如彈大者
如拳林柯葉亂下烏鳶折飛翮屋瓦砉劃遭擊撲居人
顛沛行道錯愕初疑巨颶掀捲馮夷宫淵珍散墮光閃
爍復疑清霄萬里驅長蛟泣淚盈盈驟飄薄稜層水精
碎噴噀珠琲滑有識覷天巧一何景象惡嘗聞聖人在上
冬夏無愆伏亭毒二氣不相剥破塊封條已無異祉羽
無勞騐風角今天子握極衡運斗樞景化豫順羣慝蕭
灼精祲胡未孚冰雨墮霄幕其欲霈廣澤胡不為甘霖
沾丐枯焦重甲坼其欲膏土脉胡不為晞薤厭浥瀼瀼
普漸洽其欲表誅伐胡不為皚&KR0034;駟見而霣草木黃落
其欲弭蟄虫滋生植胡不為嘉平之三白驅蝗入地千
百尺或云水氣專一不解散胡不為長河玉岸之寒冰
可納凌室助頒刷或云隂氣脅陽不相入胡不為氤氲
五色之卿靄叶應豐穰昭帝德此雹舒不如雨露慘不如
霜雪結不如冰澌之嚴沍散不如雲霧之葱鬱夭非欲
示懲詎用作戲劇漢儒說證應紛紛太不一或賢邪易
位或賦斂苛刻或妻妾失倫或大臣擅法玄道幽且渺
牽附多穿鑿仲尼百世師麟經戒侵逼此變凡在書公
室浸衰削自下陵上曰僭以柔變剛曰剥沸湯湛冷泉
凝寒勝燠熱温雨受隂氛凌沍自然結時當秋氣杪是
理尤彰灼風起庚庚作令日行西西主殺數至九變金
乃從革大則為兵小刑罰内外靡不以時决天地方會
藏沴候生京洛得非少皥執矩未潔齊得非蓐收為正
有顛錯得非箕伯吞聲不掃除青女護姦不除滅穹旻
赫然奮嚴威重隂膠固紛零落我願聖王覩此攬乾綱
用夬決登俊良屏邪慝隂塵靜掃單于庭陽和徧龡鄒
子律大明威威照九州寒燠時序百榖熟天若雨珠真
可噱請以綴衮冕之十二旒龍旂和鸞之纓絡
彗星
紹定壬辰閠九月己酉之夜彗星出清臺奏御正衙避
席太官减膳羞瞽宗徹音樂雞竿肆眚出囚繫龍扆責
躬求讜直精誠徹九垓德音走重譯圜橋冠帶虀鹽生
筦窺熿熿對以臆臣聞泰素朕形玄黃辨色左旋右轉
一闔一闢来伸往屈四時行除舊布新寒暑易恢恢天
網疎統理廢厥職東方歲星木主仁不掃暴刻尚搥剥
南方熒惑火主禮不掃驕蹇習凌弱西方太白金主義
不掃寇盜生亂略北方辰星水主智不掃蒙蔽長讒慝
中央填星土主信不掃詐欺滋姦猾皇穹遴選綱紀星
出持彗帚掃環域日華機上有九彗乍上乍下空如筆
歸邪向上有兩彗出也不行見則滅天狗短彗在尾傍
火光炎炎空烜赫天攙類彗雲如斗蚩尤類彗旗後曲
六賊如彗在西方咸漢帶彗居正北驅策舉莫前彗乃
排膠轕不指房心明堂位不臨箕尾后妃宅不抵參昴
詠衾裯不向牛女逐淫佚不訪獄廪至婁胃不詢蓋營
到危室不求社廟上井鬼不好文章遊奎壁不窮天根
越亢氐不咨弋獵来柳畢不從玄枵問虚耗不由張素
丐觴客不自觜觹訪葆旅不入柳倉覓厨食不呼七星
問急事不召南斗共斟酌天王帝廷為大角兩旁三星
如鼎足所柄所指以建時節曰攝提格洒埽庭内萬化
基蕪穢不治孰觀法軫驅風車為宰輔負衡失平在修
飾翼鼓羽翮主蠻夷飛翰不勁必振刷秃帚一加内清
外肅四海九州罔不臣妾帝座中居斡樞機萬年千載
不停息
和陳府教授見贈
遺風洙泗濱汲古酌犧罇魚躍池藻飜鶯呼庭樹喧樂
山不樂水居城猶居村一朝黃鐘鳴九畹滋蘭根
諭鶴文
鶴陽禽也而游於隂一墮矰繳入於樊籠飲啄棲遲無
復介然雅淡之態少焉羈鞲稍縱奮長喙引修吭跳踉
落泊過者驚怒觸罪蹈辱羣鳴如訴予心惻然呼而諭
之曰猛獸摶也拘於檻子其猛而搏者耶鷙鳥攫也縶
於紲子其縶而攫者耶仙姿浮曠而懷清迥觀子之性
泊乎淵静丹眸含精洪髀舒縞觀子之形粲焉月皎逸
氣出塵幽響警露觀子之心飄飄雲路九臯摩空萬里
籋雲度蓬壺跨崐閬豈不邁往而絶塵哉饑不啄腐鼠
謂在田也渴不飲盜泉謂在野也翮短尾彫混跡鷄羣
鬱鬱豢養壮志未伸又非頡頏烟霞軒翥林汀也結而
脰束而翎羽翼既成青田赤霄非子之故程也耶言猶
未畢群鶴忿悁竦毛勵翼長紆抑之未伸悼哀訴之弗
直皇皇向我若有歌者曰豢予於儲胥之下兮質予於
勺水之陂褰頓悴之弗察兮仍顑頷之莫知紛外侮之
多儃兮懼昭質之纖夷曠一飽之靡安兮矧上征乎崦
嵫嘹唳四起悲聲徹天修辭慰藉一語莫宣回視周除
孤雄屹立寂若無聞淡若無識揖而延之化為羽客翩
然馭風九垓瞬息
羣仙賦(原注中伏日夀宣參政之作)
南端熙穆東閣晏清瓊鑾颯纚華芝紛繽蹁躚風馭來
自殊庭扣閽請曰鳳鳴朝陽龍翔景雲翼翼國瑞壽矣
卯君余攬德輝以來御扉其撤扄閽者辭羣仙曰長贏
阜物朝霽霈霖八荒仁夀六氣平均意有間矣若為啟
眀閽者曰今日何日願有謁於大鈞羣仙曰豈曲度房
中聲揚濮上或彈絲吹竹以奉徽音耶曰有是哉豈柳
肢低月蕖豔凌波有若電羽之翁翁者耶曰有是哉豈
齊優戲劇謔浪傾河足資笑噱而徹聽營耶曰有是哉
豈池塘綠淨蓮芰香浮有所謂鼓蘭槳而歌采菱者耶
抑凉臺遠岫竹院碁枰玉壺簷動桃笙波澂方羊燕適
爰滌袢暑之襟耶寧風生麈尾扇隔庾塵飄飄羲皇上
人耶閽者不答徐而歌曰九垓昊昊兮無聲八柱膴膴
兮上騰陽道柔兮隂彙征孰綱轄是兮伏藏不升羣仙
囅然而笑曰槖籥機緘固運轉不停也耶乃賡而和曰
鉉必玉兮柅必金鼎中實兮魚弗賓斡造化兮揭乾坤
黃中正位兮玉立千春少焉霞袽軒舉環珮鏘鳴仰而
視之惟見卿雲綺錯泰階衡平實癸未中伏槐府稱夀
之辰也
江湖後集卷九
