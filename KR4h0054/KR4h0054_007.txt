江湖後集卷七宋陳起撰
趙汝績
汝績字庶可浚儀人有山臺吟藁
别曹松山
柳條能幾長袖手不忍折東風惡作劇客袂吹欲裂男
兒數寸管平世三尺鐡何門無鄒裾有國駐孔轍鷹鸇
擊飄風不受錦鞲紲驊騮踏飛電寧顧黃金埒中年易
悲傷浩歎彌激烈常恐兒曹覺况與我輩别侏儒囊粟
飽壯士唾壺闕子行亦何以問口尚存舌但惜新相知
未是古决絶長安萬花春蘆鞭裊晴雪一第宜慁子相
期抱貞節
無罪言
哀哀民何辜遭此凶歉厄初聞數米炊次復併日食草
根掘欲盡木皮屑不給疲老就枯僵少壯作捐瘠千百
存什一鳥喙仍菜色朝憂夕恐懼不得見新麥城市逐
末徒奔走困貴糴剥牀遂及膚近半死於疫吾皇素仁
惠一念軫饑溺發粟通有無寬逋已徵索郡縣乏宣化
鞭扑庭下赤貪官猴而冠健吏虎而翼天災偶參會人
意莫致詰淮楚困烽塵荆蜀斃鋒鏑湘潭煩調戍洪贑
事供億昔聞惟内地可以稱樂國豈料一年饑狼狽如
此極公卿飽輿臺王侯羅第宅私財足苞苴公帑罄符
籍匪難活民命何以夀國脉子牟心徒勞之武壯自惜
安得扣九關玉階面咫尺天地本至仁君臣願一德賢
人斯在位能者各效職太守務循良監司去姑息智則
謀朝野勇則衛疆埸自然風雨時自然稼穡植自然至
龢生自然元氣實何憂乎驩兜何畏乎強敵勿罪狂斐
言斯言定金石
環碧園饑信守趙蘭臯分韻得燕字
開忩俯平湖折柳舉離宴五馬遲未發暗雨雜飛霰江
東古名州廣信今近甸兵驕費紀律民瘠易咨怨磽田
歲少登孔道楮常賤正須儒者事母媿循吏傳休辭一
杯酒往副千里願有語不敢留低頭媿檣燕
墨歌
空山老桐勁如鐵英枝翦翦夜撑月霜風著子涵玉膏
烈手崇朝剖融結别令刳木環清泉翠缸紙羃籠輕烟
霏霏玄霧掃難聚斷犀烹煉凝蛟涎和成萬杵擣圭璧
良工欲售常自惜絶憐剡水多夭藤又慮端溪欠竒石
久知此藝人罕精作者未必識者明九華山下祝公子
頗以膠法成其名相逢但問詩有幾以詩換墨兩自喜
酴醿園館已謝春楊柳池塘正藏水薰風拂拂吹硯波
呼兒教作病手磨須臾滿硯片雲黑無詩可寫如君何
陳老畫牛
老融弃髮逃於禪胷藏丘壑身林泉時拈寸草幻墨汁
慘淡咫尺生風烟尤工畫牛古絶比不特形似真神全
平生知己一攻媿惜墨如命詩猶傳至今鄞人懷片紙
如護圭璧珠璣然陳生少壯曾入室妙處已覺墻及肩
岸痕樹影彷彿地雲隂雨氣冥濛天寒禽立背渡淺水
野葑沒足行淤田礪角思鬭力居尾倚木揩痒勢擁前
或沿草徑逐羣去或傍茅簷抱犢眠如何盡得此態度
前身想住桃林邊世人貴耳不貴目嗚呼此畫空爾妍
我方求之不論錢卷收更閱三十年欲尋此老不可得
摩挲陳迹方争憐
題黃存之春莊雨急圖
山濃樹密春欲浮農夫有事營西疇鵓鴣聲歇風雨急
田塍滑澾如翻油牢披蓑衣緊繫笠渾身水流兩股慄
㨂時浸種開稻包心急鞭牛牛步急前年春寒再移秧
去年夏旱赤地荒東隣西保幾人在渠今尚得本身強
低頭無言心似苦定願五風十日雨禾頭粒粒飽秋露
糠籺充腸米田主我家鏡湖烟水湄身雖不耕眼見之
何人得此畎畆趣短紙寫出無聲詩坐令展卷三太息
力穡莫供浮末食君看此輩終歲勤返向溝中作捐瘠
憶昔一首
憶昔三十氣拂雲鉞神纛鬼泣禡文欲提河洛數千里
重收圖版歸明君只今萬事付孤憤坐看江西竹生粉
苧絲成疋剪釣衣一櫂賀湖烟水遠
游石忩
玉妃箋天收雪權東皇領春行人寰恍如身在五雲表
游到海上神仙山翠鳳婀娜竹夾道蒼龍偃蹇松當關
夀籐絡崖半青白文蘚繡徑全斕斑亭臺隐映樹石罅
樓觀突兀烟霄間遥峯前後獻竒峭流水左右供潺湲
珍禽倏來不可致瑶草已種何容刪目光貪翫忽炫焜
足力亦倦難躋攀日斜路轉歸意迫忽見洞府臨銀灣
洞中仙官笑呼客光風霽月冰雪顔云是四明石忩主
新自五老峯頭還猿留鶴戀不覺久碧落有詔行催班
却愁曳履踐台斗三十六峯花木閒
離越
東關寒水深遊子别家心櫂急波鳴枕篷疎月在衾半
生多道路何日定山林隔岸聞漁唱離騷不敢吟
峽江龍祠
坐占山回抱平看水怒流丹青今古像香火往來舟石
插青沙岸雲横夕照樓揚靈相恐動巫覡有深謀
檜房
老檜倚虛房能生九夏凉讀書參句讀臨字識偏傍婢
織蒲為履童燒术當香興來吟不就頻與月商量
溪翁惠秋蘭
不夢靈均久西風為返魂頓忘千載遠但喜一香存勁
葉牽湘色疎花洗露痕勿嫌盆盎小能貯雪霜根
漁父
換米活妻子餘錢付酒家身前舟似葉世上事如麻擉
龞過深浦伴鷗眠淺沙旁人問醒醉鼓枻入蘆花
出郊
難得晴如許春游第一番鳥啼花底樹雲裏面前山馬
躍平沙地帆投落日村戲呼漁子問吾與汝誰閑
和牡丹韻
園工巧栽接樹樹品新竒富覺春無厭貧疑地有私色
須綃幄護名記玉牌垂若說能傾日墻根有晚葵
道中登嶺
慚愧輕輿寄僕肩蛇蟠小徑入層巔升高但覺少平地
視下方知在半天尺壠寸田皆石級堵墻椽屋即人烟
客程到此更風雪聞一禽聲恐杜鵑
雁山章君以江山無盡圖求詩
寫此何人雲夢胷色塵真幻等成空看君一軸畫圖上
在我半生行記中剡水回舟乘夜雪楚江燃燭聽秋風
轉蓬蹤跡徒勞耳心媿鴈山頭白翁
送蔡廉父赴贑辟
同游兩見菊花時忍對西風話别離官遠人應觀所主
心平事必得其宜急流進進常思退公事惺惺要帶癡
執手羞為兒女語此言或可當箴規
西山影淡水無聲知道扁舟破曉行我欲夢魂隨去櫂
君應望眼斷高城紅蓮綠水官中事白酒黃花客裏程
從此欝孤臺上月十分知為故人明
南坡
小園路口安柴戶日日山翁手自開禽有色聲皆可玩
花無香實不須栽柳根着石宜安釣巖罅通泉可泛杯
更向南坡臨水處參差純種百株梅
將歸
拄笏西山一笑中掛帆猶及棟花風此身可是屠羊說
餘事寧非失馬翁不問鬢毛成早白免將癡面發羞紅
故人新寄虔州布歸製吟袍管釣篷
送荷渚歸越
湘湖蓴線正宜羹一舸濤江汎曉晴屋破不妨從客借
田荒自欲課奴耕不隨不激真吾事乍佞乍賢皆世情
從此一麾江海去西風斷鴈冷無聲
送荷渚兄自永嘉歸越
荷渚盟鷗冷不飛此番可與報歸期結廬雖小尚堪隐
負郭縱荒何慮饑吟得四靈無避處鑄成一錯在來時
吾家浸碧幸無恙草夢何須必謝池
客鬢蕭疎漸秃翁歸來恍與鶴仙同山川米老畫圖上
風月放翁詩句中隣圃有蔬羹釡滿私田無秫酒樽空
欲尋上竈雲門路湖水不多船未通
林壑閒步二絶
懶不看書不賦詩樹隂濃處坐移時世間此等清閑福
問著漁樵却不知
參差臺榭碧雲中柳北松南一徑通帶得碁枰無敵手
與僧不語立薰風
漁父
魚滿笭箵酒滿壺渚鷗汀鶴伴清孤此身漂泊雖無定
能與人間作畫圖
迎慶避暑
古寺無風地亦凉人家難得此修廊老僧貪說葛藤話
不覺山童上晚香
柬陳宗之
略約東風客袖寒賣花聲裏立闌干有錢不肯沽春酒
旋買唐詩對雨看
姚江道中
漉酒蒸糕餽歲時紛紛兒女換新衣隣翁七十看鵝鴨
日暮破船撑未歸
謝高左蔵惠墨竹
幅牋幻墨起秋風便與蘭亭景致同料得揮毫盤礴際
渭川千畆在胷中
韓仲龢墨竹
墨暈生冰硯影寒素毫幻出碧琅玕尋常夜月忩前見
此度秋風紙上看
送竹軒歸越
東風隔岸繫歸航怕送君行重憶鄉為探山臺墻下柳
新來添得幾絲黃
趙汝回
汝回字幾道浚儀人太宗八世孫嘉定七年
進士至管進奏院有東閣吟藁
簡陸少監
登瀛彼何人選海渺無際巨矣萬斛舟不與貧士濟起
檣開錦帆逆浪使風勢貧士望洋立惆怳發深喟少監
笠澤英清芬襲蘭砌不經覓舉難不道覓舉易每恨里
選衰高才守低位趨榮靡願辱不富焉有貴一塗總不
歧隻臂韝羣鷙園桃各春妍崖松以霜悴端笏玉扆前
極口陳國是上之及公卿下之言守帥剥膚到饑甿孰
與護元氣凝隂積層霄剽賊延内地毋謂民不神民情
即天意善瑟無弊絃良工先利器所願招雋豪弃取委
公義庶幾臯伊出扶傾掃沉翳從來立仗馬唯作噉芻
計堂堂不諱朝鳴鳳峙鵷陛
游列真觀劉道士拉上潮際觀漁
珠宫何岧嶤前江後層嶂開山者何人蕭梁山中相竊
惟經營初豈曰此幽賞地靈宜仙事境寂銷俗相既積
惜水功帝命使瀛丈手泥燒丹竈歲久化黃壤石突古
殿出磵循隂廊響道人如修静我豈陶官長偶結清淨
緣下榻税塵鞅夜報前溪漁命酒將鱠享撑篷待月來
架槳乘潮上秋高氣凄澹清極思超敞暫廢一夕眠庶
蒙列真奬
寄昭武馮司戶
朝解白鵠袍夕投武陽壘武陽衆盜區風傳駭妻子六
月日癸亥一書滿三紙具言五月初獨宿鍾石邸脅從
在所矜渠魁固無幾仰憑天子威肅導使君指豁逹生
路開擲劒秉耡耜始如浮釡魚終如慕羶螘游騎從何
來使我顔有泚幸逃食其烹猶存漢家體黃巾與綠林
往昔殊僣擬陸梁能幾時寸戮而已矣理國若理身慮
我不慮彼潰癰復何難實恐元氣毁江閩五十邑荆棘
五千里我農失種穫我士乏儲峙捕招兩悠悠分明養
彪兕頃予參此軍忽忽逾一紀素飱歌伐檀居前愧揚
粃坊閭儼在目煨燼空遺址使君君子儒規摹用詩禮
軍勢李晟孤國事賈生恥蛟龍無波濤胡能制蛇虺誰
謂曹掾卑偉矣天下事生平報國軀小節安足死南北
久瓜分須君混文軌
送盧五方春分教端州
柳南矯矯蛟龍騫古詩古文高入天奉試詞場三十年
柳度夜夜魁星躔集英殿下聽臚傳唱在第十衆所冤
天豈恨汝月蝕篇罰使獨吟瘴海邊中州近年栽木綿
春寒秋熱氣已偏我心憂國身甚便編排失手安足言
敵窺淮漢蹂兩川君相不得高枕眠古人度嶺悲南遷
今人度嶺如登仙端溪溪闊山無烟長腰米白鯽鯇鮮
山媼採蕉蜑採蠙羽檄不警徭賦蠲黨碑諸賢昔往還
人士盡識洛水源廣文下馬春風前升堂講書鼓鼘鼘
遠方朋來笈在肩再拜願預弟子員中庸大學玄又玄
商盤周誥非雕鐫燈花兩簷陳俎籩一一口說手註篇
霜毫之筆雲濤牋墨香瓦滑不受研下巖古坑石杮填
千夫秉炬入戽泉鑱出一片紫玉甎色如馬肝鵒眼圓
得之酬直不論錢乍是對客寒無氊
翠閬行餞宋廷材分教大寧
蜀道不難兮君無聽李白之狂歌石棧梯雲入翠閬峽
船㴑水通銀河棧平峽穏行人多灔澦堆前落錦帆諸
生郊謁冠峩峩秋堂晨鼓講義出亭夫樵竪知丘軻官
冷莫思歸去來且可淡飯閑吟哦君不見江西嶠南賊
未滅仕者蚤夜防弓戈
玉溪謠
雍灘束水水箭急逆水上灘灘壁立折篙斷䌫船不前
乘船人懼梢人泣柳風搖春花雨晴飛帆忽過如飛星
仙人坐機織錦鯨邀我為賦銀河清茫茫天路高無陛
予止坎兮曷為至閑將身事問仙人仙人笑指灘船是
長風引船水沒灘天地變化須臾間不生凌清遡紫骨
何用費火燒還丹五百童男東入海水弱山遥無藥採
千層萬級通天臺方士致神神不來君不見桃花滿山
不知處劉阮逕入天台去
期平叔兄不至
兄昔别我遊衡麓我亦東吟石橋瀑八年能接幾函書
弟今白頭兄何如河水流澌雪風惡梧桐渡口孤舟泊
山房夜坐兄不來蠟梅花拆燈花落
贈劉道士
竹嵒鳥啼雲影閑此是玉帝藏書山他峯葉盡一霜後
仙洞春如三月間白鬚道人年八十指予漈路從溪入
靸著芒鞋不杖藜嘯泉歸去衣裳濕
送張敬甫常薄出守荆門
前年匹馬辭軍幕今年千騎從天落座主門生合虎符
棠隂夾路春如昨身名貴驟俗所羡使君夷然心澹泊
父書盈篋本孫吳師燈一點傳伊洛莽莽叢榛亂草中
孤松昂昂立冰壑自古十二取世官換得青袍髮幾鶴
曾因窮逹悟乘除以寵為危不為樂荆門形勢衿喉地
新城突兀壕未鑿天子憂邊復愛民鑿壕還恐妨犂穫
謂君夙抱文武資須君小試綏懷略予聞衛國如衛身
癰疽甚毒腸胃薄堂堂人物守邊州國中羣盗令誰縳
薛景石瓜廬
湖村有真逸愛着釣魚袍鶴語柴門静身閑筆硯勞移
來瓜種别看得桂叢高所寫雖云僻文名不可逃
除夕泛靈溪
拜敕管桃源其如骨未仙年荒醉者少官小野人憐臘
雪梅花在溪春草夢圓新正有忙事未訪洞霄泉
和荷渚寄同遊韻
知幾百事懶夢只在山林一馬塵中出千峯頂上吟月
新松逕黑柝静斗城深相憶梅花下花寒瘦不禁
春吟
一春吟未稳今日再吟看石井桐花晚江城榖雨寒白
烟浮野寺蒼蘚繡池欄為謝松梢鶴官卑去住難
寄題王次點東巖
生事付妻兒山居清可知自言雪收後不夢客遊時洗
石䥴唐帖凭松讀楚詞却愁登第去草沒菊花籬
桂
一夜桂花發千崖風露香樹經秋幾過人在月中央不
預離騷賦空居寂寞鄉山翁對之飲酒色也鵝黃
送李寅歸里
憐君竟不耦每事與心違南雪歲將暮西江航獨歸停
薪待官米借宅共僧扉吾老嫌為吏相煩尋釣磯
送趙正甫丞湘隂
行舟何所有新酒滿甆瓶若使三閭飲終應一念醒官
卑掌苗籍吟苦掩松廳清夢如湘水遥通春草亭
酬諸友喜歸之作
却歸思去日十過草池春新雪滿雙鬢故交餘幾人蔵
書蟫獨飽借宅鶴同貧夜起吟芳什凉風吹桂輪
送劉成道旅遊
從軍不願賞歸補萬松栽獨作漁樵計安知婚嫁催江
船深夜月山驛小春梅老境詩閒淡孤吟薦一杯
漁父
衡嶽早來雨湘江增綠波小舟浮似屋香草結為蓑水
定見魚影夜清聞櫂歌悠悠百年内醒少醉時多
初夏倚春望六祖寺
柳絮兼花片舞風湘水濱濃嵐如細雨初夏是殘春鳥
度山家曲泉清佛界塵年衰眠易醒歸夢不能真
聞趙昌甫赴召
甘得眠雲復飲冰此翁不獨擅詩名山深難避蒲輪召
陛遠聽扶藜杖行老去報君心轉切年來守局夢頻驚
有時湖上看垂釣只憶磻溪溪水清
題劉荆山母墓
綠草䰐鬖白露晞老樵能記虎眠時石函深貯懸鍾䜟
翠壁新刊斷織碑隴勢三分松檜色泉聲千古蓼莪悲
珪郎向日升堂友留宿雲庵撰誄辭
陸侍右得祠歸里往餞弗及寄以是詩
三以嚢封入紫微一星今夜出郎闈賈誼幸無湘水謫
知章乞得鏡湖歸乘潮不等詩人别望闕恨憂諫者稀
笠澤門前古松下他時容我借漁磯
弔盧玉堂
金鑾坡上文星落收拾遺文有幾函草制空教生白髮
蓋棺只是着青衫吟魂夜訪林逋塜破屋寒抛謝客巖
自有舊家椽筆在豐碑竪起壓松杉
弔蔣弋陽
悲風急雨柳塘寒巵酒篇詩哭肖韓長記湖西訪梅日
獨於船上取琴彈弋陽百姓私營廟紫府無人别擬官
墓隴從教長新草雙鳬何處只空棺
送蔣大璞赴揚州司戶
維揚幕府最風流何掾梅開蔣掾遊新籍楚民今幾戶
舊年隨帝此停舟慈親就養惟愁雪元帥崇詩不畏秋
壕闊城高豈忘戰平山堂北是神州
縱遊
人事元知不可諧名山踏破幾青鞋百錢掛杖無時醉
一鍤隨身到處埋驛壁讀詩摩病眼僧忩看竹散幽懷
亦知詩料無窮盡燈火蕭疎過縣街
西湖重午作
高誦招魂招屈平只應沉恨隔浮萍著騷直以尸為諫
亡楚如何醉不醒像虎空懸青艾束辟兵難望綵絲靈
憑君一激沅湘水淨洗中原血鎧腥
奉歸柳塘潘希白詩藁
織柳縫花雅道衰將題錦卷復敲推夜寒吟苦冰澌合
境寂心融造化來斸石崑崙擕玉下乘槎河海到天廻
今時古調何人愛東野長江在夜臺
王道士惠柳檜
千年檜出寒巖罅掘得根來比金價髣髴山隂見此株
尋思却是關仝畫
