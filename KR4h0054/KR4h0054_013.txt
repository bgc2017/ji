江湖後集卷十三宋陳起撰
曾由基
由基三山人
題畫梅水仙山礬三友圖
野梅清靖節水仙韻坡公山谷秀而野厥有山礬風陶
蘇黃三君時異風味同後人思典刑寫入畫圖中
贈貴官家小姬
小蠻初按曲趁拍入凉州宫羽偶失次回眸顧部頭部
頭色微嗔面赭含嬌羞低鬟語同伴周郎曾顧不
用坡仙鬱孤臺韻送鄭繡使還朝
人人羡登仙去作上界遊誰知世蒙恩公其晦叔流衆
芳正回春一葉偶似秋靈修豈數化宿莽休檻洲却憐
貪榮人前後幾蜃樓策今陳洛陽(原注時上封事)疏肯諛滄州
(原注曾南豐久在外滄州䟽太諛)閶闔浮雲開臺閣清風留所期共推
慶歷車可復偏重元祐舟
賀林正字
道山羣玉聚前輩說乾淳近代豈乏士清時頼有君誰
傳艾軒𣲖喜得嫡孫親所欠非榮進名流萬古芬
遊益公平園懷宜春周宰頌詩
丞相非嗔客名流每舉樽魚烹惟沼在鶴化有軒存惜
欠堯夫子幸生夷簡孫(原注宜春宰乃益公侄孫)平泉落誰手文獻
說平園
病起幽園檢校
病起無情緒池邊日幾回蟲聲低覆草螺殼細生苔暑
退蘆將變秋殘蓼續開久消環繞迹全若未嘗來
送廣西鄭經幹并簡經略
五嶺宜人地君今捧檄行但拚窮徹骨不到黯無聲婉
畫從違裏編氓休戚情祖筵誰執爵三祝石先生
古寺
殘經閑竹几瀹茗供花瓷法窟寂無語禪容晚帶饑蟲
縈道子畫蛩響外孫碑風定聞疎磬玄關却自知
趙歲寒昆季三人拉李學諭余同遊南湖次歲
寒韻
紫麒麟楦豈身榮腹有詩書氣便清野酌雅宜招勝士
貴遊大半是宗英主翁舊有登堂約古樹今知夾道迎
賸欲索梅同一笑却隨畫角弄初更
宦轍
宦轍馳驅塵滿襟解鞍呼酒小登臨天垂碧處秋江淨
山弄紫時西日沉韓記合還渠老手王詩似不要新吟
撑天拄地吾儒事過耳飛禽空好音
與中朝故人
自憐骨相太邅迍為米折腰依舊貧古史多看多警省
新詩愈改愈精神與游造物真知已怕說天朝多故人
蘭菊有時忙不得世間桃李幾番新
胡講書赴張國錄講席之招良月也
初日融霜泮水清鵠袍翔集宿中庭先生有道如陽月
太白占祥聚德星安定重來闡湖學横渠端坐講西銘
自憐一唯無傳久避席何時覿典刑
送玉堂守永嘉
衮衮諸公塞要津獨當椽筆演絲綸久陪清禁聊均佚
誰道明河不可親畿郡喜迎賢太守帝旁却欠直詞臣
逸才畢竟九天憶應謂禁中須此人
余秋責余不歸責之誠是也余非敢忘鄉井而
答以是詩
兔狡應多穴狐妖解首丘一巢鳩樣拙何計老莵裘
西湖冰合忽見小舟
四望黯同雲平湖墮銀漢一葉柳邊來應是寒澌泮
嘲蠟梅
孤芳不被雪霜欺占得南枝最崛竒氣骨不凡風韻少
吕毉初見退之詩
聚景園追凉
五雲縹緲護簷牙不是尋常富貴家樹樹風蟬凉意足
衣巾時復墮槐花
題昌黎傳後
唐治百年生退之行藏端的係興衰三書何用干時宰
天使斯人欲有知
題潘庭堅樂府後奉簡陳僉書
性靈底物堪陶冶郢曲彌高和彌寡錦囊勿使六丁偷
會有昌黎賞東野
晚思
風號谷應樹聲喧隂雨瀟瀟南北村倦翼投林舟宿港
滿懷秋思立黃昏
題陳陟屺寺
幽泉落竇碎瓊聲疑是朝天環珮鳴遶寺杉松皆雨露
不應秋葉似恩輕
題御愛牡丹
天香不數魏姚家玉砌雕欄護綘紗聞說弓旌遍巖穴
憐才應是勝憐花
王諶
諶字子信陽羡人有潛泉蛙吹集
上之回
蠲吉辰薦明廷祇中壇賓萬靈醮祠夀宫禮太一東祀
天孫西太室靈芝寳鼎胙元封親郊雍畤回中峯中峯
絶嶮天所劃百神驅導平如席雲髾秀革高拂空翠輦
玉鸞鳴霹靂試憑蕭關望朔方月支稽首樓蘭降復朝
獨鹿狩鳴澤芬樹羽林歸建章建章壁門春晝永井榦
泰液多游幸千秋萬歲奈樂何幾度鸞旗出安定
張守送酒次敬字韻作詩謝之遊北山
有客可與遊闕酒得無病豈意四從事過我不待請洗
杓挹風度免慙林花盛公學此味如渾厚兼醇正公量
虛谷如有來良善應肯分兵厨瀝少佐筆力勁罷營杖
頭錢徐取松間徑登臨舊能賦七發踵枚乘此興老來
衰西日尚餘映風怒雷再鼓雲破天一鏡山花下野鳥
詩題一堪命府公文章伯聲稱聳羣聽明朝倒錦嚢非
是庶所訂豈伊綵鳳鳴而聆露鶴警定知謝東山凡百
易子敬
黃雀詩
畢逋秦氏烏差池吳宫燕秦人挾彈巢若危吳宫遺火
巢空散不知野田雀終日茅簷角卑棲俛啄蓬艾間不
畏鷹鸇與繒&KR1508;
贈茅也休
逢人說也休舉世任沉浮清磬野雲曉素琴山月秋詩
材頻料理世事不經求每向滄波上時時戲鴨鷗
覿面秖談道知音不和詩盈樽清竹葉圍坐古梅枝煮
茗雲生鼎抄糜雪滿匙張山山木落何日又追隨
贈括蒼季此翁
君來古括州吳楚一節遊衣染匡廬碧詩清雁蕩秋山
行尋隠逸野坐傲公侯不欲携書獻文章生古愁
次韻謝惠山村送水仙
自是神仙客梅花亦讓青綠垂雲葉重黃映雪花輕襪
小凌波穏杯斜帶露傾一枝來贈我吟几覺春生
早行
曉入荆溪路西風快似刀雪深埋樹脚水淺見溪毛歲
序相將换人心只自勞牧童牛背卧令我愧兒曹
送薛端夫赴武學赴舉
温然如美玉文以武兼之發鏃妙穿的揮毫不待思行
途多早氣參學已秋期捷報重陽近黃花汎一巵
煑筍
桉有磨人墨囊無使鬼錢難教典班史只可折花鈿破
屋日多雨頹簷夜見天山童因煑筍庖下始生烟
飯罷
飯罷扣松關襟懷分外寬凍雲深擁寺寒瀨淺鳴灘苔
剥碑文字香縈古篆盤尋春難著句為怕起愁端
雪意猶商略溪雲半有無短莎眠野犢枯樹點寒烏牢
落詩仍在蕭條歲已徂過門人挽住相倩寫桃符
柳絮
解作漫天雪終成滿地灰行空無罣礙入幕任徘徊巧
趁蜂鬚去輕隨燕翼來顛狂渾不定飛舞過樓臺
北林
經行到北林此地轉驚心小市魚蝦貴荒村竹樹深帆
檣侵柳影罾屋占溪隂詩罷還飛去沙鷗識苦吟
宿北山
兀坐苦無營乘閑偶訪僧山深雲作伴庵迥石為朋古
木含蒼蘚幽花落翠藤昏鐘三扣罷童子上香燈
四壁静無人翛然夜不驚龕燈光熖薄紙帳夢魂清有
月山猶暗無風松自鳴結茅終隠此高枕待升平
入邑
馬踏新松影衣沾秀麥寒藤花綴纓珞竹筍透琅玕詩
向閑中得心因靜處寬一聲幽鳥囀深在翠林端
野蔓侵沙徑山泉渡口梁樹頭蠶葚熟籬下雀梅香人
與春光老閒隨日影長撚鬚吟不就窮殺孟襄陽
題禇道士雪巘詩卷
五言與七字句句摠清新但得詩囊富何憂客路貧梅
花一巘雪瑶草半岩春著我司盟去吟邊養病身
酧趙懶翁求墨
會面苦無因緘書意亦勤相望七十里僅隔一重雲有
句來求墨得詩如見君從知相憶夢花下擬論文
道傍廟
荒祠存玉像畫壁剥蒼苔額古名難問村空祭不來亂
鴉號古木鬭雀罥浮埃猶有人求珓西風動紙灰
生日
又是逢初度紅稀綠暗時自斟生日酒閑理去年詩活
計惟書在衰容只鏡知人情與天道翻覆似枯棋
旅中述懷
未晚僮先卧無聊自展衾一燈愁裏夢數首客中吟隣
舍誰歌曲譙更遠送音秋風催素髮憔悴滿華簮
到此
到此添離恨垂楊已拂肩擔輕緣少鏹衣暖欲抽綿春
事遽如許客懷殊未然竹籬沽酒市雨濕杏花烟
乍歸
去日猶殘雪歸來夏氣清閑隨白雲出看到綠隂成野
色供詩料山光快客情路逢鄉父老駐足問行程
過山家
此地知誰隠當門列翠屛栽花多是藥題壁半書經栗
鼠咀紅果山禽墮翠翎峯頭宜眺望只欠小茅亭
簡劉吉父
長安為客者皆是利名人只有君同我惟添病與貧秋
風籬下菊夜雨水邊蓴擬共租船去歸家趁小春
簡章伯和
論交三十載彼此坐詩窮只恨性各别其他心盡同茶
苖封榖雨書葉寄蘋風無限懷君意鶯聲綠樹中
舟行即事
釣艇横溪水漁罾撘槿籬年豐翁自樂酒熟客先知凉
吹生蘋葉斜陽戀竹枝苦吟渾未就倚柂立移時
答章伯和問疾
伏枕屢經旬醫庸藥不靈自從春意動纔覺病魂醒露
洗桃心赤風楷柳眼青勞君相憶夢每夜到巖扃
贈筆工
試子玉簮筆他工總不如毫長宜貯墨管净可抄書汝
自誇淮兔吾猶註魯魚鬢毛斑白盡心折正緣渠
吳江橋
松江期一到二十二三年今日身臨此憑虛骨欲仙塔
連吳苑樹帆帶洞庭煙見說鱸魚美囊無斫鱠錢
招玉淵
欲言非一事曉夕待君來吟屋新裝辦閑門未敢開春
光歸巷陌山色入樓臺猶有梅花在相期把酒杯
題詩僧亞愚眉白集
向來已觀集今見自吟詩天下有清論僧中真白眉淡
如秋水淨濃比夏雲竒慎勿輕拈出常人罕見知
到李山寺
策杖扣禪坊空山草木長殿荒人㬠席僧去佛無香榆
樹苔衣綠松花粉穗黃兹行無伴侣獨自繞修廊
為簡上人賦古色軒
簡師得道不參禪燕坐常居古色軒夏禹告功遺跡在
任公垂釣有車存海通泉洞深千尺寺映重巖月一痕
何日短笻塵外去瓣香來此叩玄門
小舟吚啞渡横塘十里秋畦粳稻香莫怪雨聲驚客夢
要催詩句入行囊重過蘋水波浮綠遥見菊籬花正黃
佳節莫論重九後艤篷獨酌汎茱觴
虎丘(原注晉王珣故宅在此)
五百年前吾祖宅雲孫從昔未曾經山藏古寺忩連碧
水繞平田稻正青臺染夜雲微帶潤劒涵秋水尚餘腥
僧堂借得羊毛筆自蘸寒泉寫石屏
遠出乍歸
五旬行李經吳越四月風光正惠夷綠水悠悠晴脉脉
青條緫緫實離離飛來何處䨇黃蝶呌徹他山一子規
却把閑身成倦客關心書几晝長時
簡吳若清
絲桐掛壁戶常扃雅弄深防俗耳聽滴露研朱重點易
焚香炷火細翻經山含晚色千峯紫松傲新霜一𣲖青
獨向巖扉抱高隠有誰能識少微星
舟行
前面人家是畫圖數間茅屋映菰蒲濛籠雲裏羣峰出
欸乃灘邊一棹孤歲熟農人還自樂天晴水鳥競相呼
絶憐兩岸垂絲柳比却來時一半枯
次岳尚書韻
細字書横䨇眼明破窗閱盡幾隂晴年來干禄渾無夢
老去吟詩尚有情謾向紙田耕石硯斷無金縷侑銀觥
和篇聊博先生笑應笑寒儒太瘦生
寄王仲衡尚書
世態翻雲覆雨間令人合眼夢還山生平名義入肝膈
歲晚師門要面顔鷗鷺波寬雖有約鳳凰城近可容閒
留年看試調元手未擬安仁賦拙艱
歸山
特地捫蘿入翠微楊花故故點征衣遊人盡逐暮光去
野老獨擕山色歸擬泛銀濤浮浩渺難尋玉貌問芳菲
吳亡越伯渾休問且買清樽送落暉
留山庵
遥山一望青如染到得山邊却不青松徑有風常自掃
巖扉入夜不曾扄燒殘栢子重添火沽得村醪旋倒瓶
却羡山僧無一事日長簾下自翻經
病起
連日新晴愜病懷跧藏一室絶纖埃出來未得寒猶在
窮不奈何春又回酒盞慚疎朋舊少紙簾不為俗人開
日長自有閒工課汲水銅瓶浸古梅
借樓
借得小樓聊寄蹟夜深猶自未扃扉鼠搖暗壁驚人夢
螢度破窗粘客衣舊隠圖書從水汎後園松菊與心違
思量應被沙鷗笑煙雨滿船胡不歸
題雲海亭
二十年前曾到此重來又是晚春時蘆因水長全然短
山被雲遮分外竒漁艇添成古圖畫鴈行點破碧瑠璃
布衣憔悴江湖客閑倚欄干自覓詩
秋風
去年相遇釣魚磯今歲飄飄又入扉渡月薄侵蟾兔冷
拂雲輕助燕鴻飛逗遛餘響驚殘夢催促新寒上裌衣
欲把絲桐傳此曲破琴絃斷損金徽
泛苕溪
六幅蒲帆去似飛浪翻新漲綠㳂堤一川水墨王摩詰
十里鶯花杜牧之雲遶楚宫春雨後煙籠秦樹晚晴時
人生來往情何極江北江南酒一巵
遊善區寺
閑來古寺欲㤀歸無奈征塵染素衣綠葉雲稠荒澗水
白雲青濕舊禪扉窗涵遠色明丹篆鐘冒嵐煙入翠微
盛世登封今已矣斷碑無語對斜暉
友人招飲
故人邀我共清樽躡屐歸來已半醺無限雨聲供醉筆
一窗燈影共誰分銅瓶火煖鳴天籟寳鼎香殘拂岫雲
今夜夢魂清更甚扁舟冷伴白鷗羣
入山
入却山來事事宜眼邊何處不關詩風飄花片上書册
水浸山峯入硯池酒欲飲時斟易盡碁當勝處著嫌遲
箇中自有無窮趣莫遣兒曹取次知
送墨與則上人
遣送書齋小淨瓶麝煤藏久帶芳馨難書八萬四千偈
只寫多心一卷經
苕溪舟次
扁舟煙重冷漁蓑兩岸人家浸小河芳草自生春自老
落花隨雨晚風多
山庵即景
一炷清香一局棋坐看山雨到來時晚晴獨步出門去
雲掛碧青松樹枝
十月晦日睡起
睡起西忩午正蹉小春天氣尚融和顛狂絶笑簷前蝶
不道殘陽已不多
次亞愚韻
萬里春光眼界明半窗斜日醉魂醒有時夢入廬山去
瀑布聲中拄杖行
絲絲楊柳拂輕烟那惜床頭買酒錢此段風流如不賞
一般佳致又明年
梅臉斕斑褪粉粧桃心依約暈輕黃春風花草經行遍
次苐安排到海棠
寒梅一樹照清池花底嫣香尚覓詩稚子不知吟思苦
却來池上數魚兒
嘉興戊戌季春一日畫溪吟客王子信為亞愚
詩禪上人作漁父詞七首
蘭芷流來水亦香滿汀鷗鷺動斜陽聲欸乃間鳴榔儂
家只住岸西旁
翁嫗齊眉婦亦賢小姑顔貌正笄年頭髮亂髻鬟偏愛
把花枝立柂前
湘妃淚染竹根斑風雨連朝下釣難春浪急石磯寒買
得茅柴味亦酸
滿湖飛雪攪長空急起呼兒上短篷蓑笠具畫圖同鐡
笛聲長曲未終
離騷讀罷怨聲聲曾向江邊問屈平醒還醉醉還醒笑
指滄浪可濯纓
白髮髼鬆不記年扁舟泊在荻花邊天上月水中天夜
夜煙波得意眠
只在青山可卜鄰妻兒語笑意全真休識字莫嫌貧方
是安閑第一人
李自中
自中字文仲盱江人有秋崖吟藁
篔簹萬箇黃雀每棲息其上一息風雨颯至忽
聞有殺聲呼童眎之乃鼩嚙也故為之賦黃頭
雀
黃頭雀觜交交尾倬倬突然散去雲路邈東村四面禾
黍稠欲下未下驚呼儔牛羊上山鷄犬睡翩蹮蹙步來
相求日斜深塹有羅網投宿青冥依篠蕩沙鳴羊角轉
崢嶸蹴踏虬枝猶倔彊誰知簷下息爾軀夜半瀝血逢
精鼩唇焦舌爛救不得一縷性命才湏臾君不見螳螂
捕蟬上高樹企足昂頭忘反顧人生吞噬更可憐臘月
未窮誰悔悟
初夏旅况
南山北山雨濛濛鎻斷翡翠千萬重茅簷剥啄鳥未散
練帶野水來相衝土階莎草如箭鏃冷透篔簹清入骨
雷公挾斧渡長河抛擲牟尼三百斛一身蒲柳寄天涯
白雲何處栽胡麻江湖夏潦魚鱉亂錦袍夜月乘仙槎
麻姑山作
小小茅簷下清吟對此君溪深春漲雨山闊夜藏雲地
濕松花冷天晴樹色分敲門尋道士鷄犬隔籬聞
送曾景建道州聽讀
晚節傷弓未足憐江湖因此累諸賢名標宇宙千年在
事属朝廷萬口傳湘水有情空引些舂陵無事早歸田
多年浪說飛昇䜟不擬如今尚悄然(原注景建嘗為余言某年某月某日)
(曾極飛昇有金篆符䜟)
題南康縣山寺
絶無常住只隨緣石榻焚香向佛前風折碧梧能幾日
鶴巢白塔已多年無人去剗階邊草有客來探井底泉
休笑空門長寂寂近時地上也流錢
南昌樓贈符子威
占得南樓第一凉焚香終日話蒼茫客來酌酒烹茶外
雜採山花供藥王
春曉
門瞰青山侵草開苦吟吟上最高臺春風誰遣鄰家去
成陣落花吹過來
董杞
杞字國材番陽人
遊招真觀
溪旁老子宫古松奮蒼鬛修逕烟霏深中巖祠像設巖
頭流雲漫千丈藤蘿結猿猱躍其間手疑攀日月巖下緩
經行人間諸想滅文楸飛雹鏗朱絃浮磬徹此山宇宙
初誰擘坤軸裂六丁曾一戲萬古留洞穴仙翁昔此棲
還丹成白雪佩環昇倒景遺臺猶岌嶪菊秋風日佳歸
艎雙槳歇便欲茆三間於此謝塵劫
水泛及門用老杜江漲韻
雨聲喧晝夜不斷洶簷流籬落維孤艇溪湖失舊洲訪
君無去路狎我有來鷗濤浪相欺得衝門鼓白頭
西園
何處西園好樓雄說媚川村環春色水樹帶夕陽天客
促雲間棹漁吹浦外煙且來窮燕賞着句剩流傳
用洪憲韻自述
壯志摩雲一劒閑欲屠石堡斬樓蘭功名努力車登坂
歲月驚心水下灘小小茒茨漁子舍星星鬢髮腐儒冠
高山流水無窮思整頓瑶琴試一彈
過彭蠡湖
客子扁舟故里還烟收雨霽出蘆灣浮天浴日重湖水
鎮浪回風四望山遠樹離離飛鳥外征帆點點斷雲間
漁翁活計一篷底愛汝白鷗相似閑
題水陸寺
殿樓邊翠麓忩戶俯清湘遊客匆匆去高僧白日長
題薝蔔
春花狼藉餘六出淨煩熱衲衣凝夜禪香散深林月
阮閣
隂隂松竹合幽鳥傍人啼一局枯棋罷曦輪又欲西
暮春聞張思順歸期
小園寂寞鎻青春桃李留花待主人青子已團濃綠底
歸艎猶未到溪濱
陳宗遠
宗遠字巽齋有寒忩聽雪集
擬古
蠶絲圖利人利成身已烹蛛絲圖網物網成身益傾漢
興弓犬棄楚亂蕭艾生禍福乃如此吾道烏能亨
有感
天地不磈立人為天地心世無經濟學何以任彌綸沛
興園綺隠淵啓虬髯驚漢唐造草昧數子留其名我非
煙霞徒息養離世氛我非雲水客眼空觀劫塵有身必
有用用世非榮身善性自孟子惡性由荀卿氣質誠有
駁良心乃其純荀卿言治氣孟子言養心治如治稊稗
惡去善自生養如養佳榖善長惡亦亡善善而惡惡孟
荀同臭馨安用泥口耳紛紛争異名寥寥數千載塵迹
汗簡青麟死不可作紀例存其文世無公是非安得真
勸懲西漢豈無人氣節冰雪清東漢豈無人長厚性質
淳特立違時好心事竟埋堙紛紛瀾倒徒空贏身後名
有感
呢喃燕賀厦嘹嚦鴻漸磐戀主江南暖來賓塞北寒炎
凉有變易去就無留難勿嫌烏鵲噪朝朝止屋端
異獸
甬東有異獸俗名訛曰歆其形類猴玃或謂虎之精逐
人求口食咿啞小兒聲滿望乃謝去不遂輙生嗔利爪
捥人目烏喙啄其身膏血盡且死適意方欠伸行道足
一迹深山晝掩門衆疑心是獸何乃面如人不知椎剥
吏人面而獸心
戲同舍與内競(原注龍泉人)
龍泉函氣清歐冶吐霞綺干將墮龜文莫邪潛漫理藏
鋒金匣夜光芒銅花玉暈相磨砥雄雌一落東與西相
從不隔千山水憶妾與君差池飛送君挾策游京畿暮
雲空碧鴈度遠畫梁寂寞鷰來遲但願月宫分彩色豈
恨霜閨弄落暉君方倦羈旅妾亦厭枌土錦水鴛鴦巢
漢林綺翼飛翔交媚嫵有時嬌妬不自持佯嗔不肯舒
眉宇逢君貧困泣牛衣舉案低蛾似頑魯誰知志滿凌
暴生剛腸便不愛卿卿望斷犢車揮麈急飽負虎嵎攘
臂輕松栢故無情凌霄植根蒂柔蔓托高翹歲寒忻附
麗何為絲蘿親反有榮悴異昔日淚霑衣長嗔失意同
寒飢今日衣擁淚翻怨得意由輕肥炎凉世態得失間
怨君却悔嗔君時
夢遊月宫(原注壬辰省闈已中而黜因賦此)
蜿虹絳彩垂霄路白波渺渺散寒露横空擲綺結飛梁
靉靆青雲匝風御颺金排玉水晶宫鸞佩霓袽笑相遇
兔停玉杵取玄霜吳質無端強猜妬窺見腰中三尺冰
便疑斫却婆娑樹桂香廣陌不得留灼灼修娥謾回顧
天孫飛梭織冰紈帝子吹笙濕香霧笑指瑶臺十二層
只怕結鄰未相許㶑灧金樞煙水寒會駕飛輪撇波去
過横遠途中
蠶桑事已過耕稼老農勤橋斷荒村雨山埋半嶺雲小
松穿石出野水落田分茅店傾醨酒相看亦論文
病起
事業書千卷生涯菊一籬約居慳問卜多病頗知醫看
鏡癯添骨挼髭笑解頥閉門方得趣不誦北山移
送洪宰西歸少歌漁春渡是日風雨
送客來孤店疎軒竹數莖歸帆出煙雨羣吏立沙汀似
我情何悄如君事最榮待無雲隔岸湏看遠山青
寺深
寺深幽寂寂四月似秋天夜久聽山雨晚來添石泉斷
巖風嘯木疎竹鳥棲煙鐘鼓林梢動空堂已罷禪
安仁樓間晚晴時送默齋伯回星江
已是悲秋客那堪送遠人亂山殘照慘落葉晚風頻去
恨隨帆遠回頭轉意親明朝相憶處鱗鴈達情真
呈豹林伯進齋表叔
曲逕禪房午幽風動古林泉聲落澗静磬韻隔雲深空
谷留禽語青山洗客心頓然忘俗想來此不妨吟
資政入村造夀器謾賦
功成身退從來少綠野超然洗俗埃閑出西疇營六檟
勝傳南極映三槐迎門村婦㩦兒拜遮道田翁帶犬回
競喜鳴珂歸舊隠争如鷗鷺不相猜
八月初五日有懷舊事
看來擾擾總何謀且把行藏用酒酬籬菊趁隂移别逕
江楓向晚落行舟秋蟲在壁催人織歸燕辭巢戀主愁
今日去年風物異錢塘還在望山樓
題蕭季賢雪澗軒
避喧寬結小茅廬庭竹栽多引鳳棲滿地松釵風嘯木
隔忩漁艇月涵溪歸鴻目送雲間失賀燕巢成棟外低
料想春殘曾有夢謝家芳草綠將齊
呈陳介叔
青帝東來駕綵韀燒燈過後少晴天逢春已辦穿花屐
阻雨先尋載酒船但覺野雲生樹外不知溪水漲灘前
落梅有恨香還濕不得飛來傍舞筵
春日書景
狼藉殘梅滿地香遊蜂終日趁晴忙芳堤細草鱗鱗綠
深院垂楊裊裊黃暖霧未消山失木春風無力曉侵裳
眼看景物關情甚亟把詩吟送一觴
冬晚
簷樂無風静自鳴開窗亦復使眸醒投林倦鳥低翻翼
觸紙癡蠅細有聲籬外半懸紅子落墻間少見綠莎明
陽生隂後春來近凖擬新詩為發萌
因雨遣興
細雨冥冥風頓凄微沾沙路不成泥珠排簷網凝絲重
瓊積荷盤壓柄低青草岸頭三月暮黃梅葉外一山迷
小塘水滿魚過塹隨浪流溝入古溪
春雨遣興
静看何物不關情屋角青梅子巳成巢拂舊塵迎社燕
花移新樹欲流鶯寒生簾幕深春雨暖卜園林甚日晴
病起無聊休把酒東君去住亦堪驚
題汪表叔對袁府起借軒和韻
朱門虛老濟川材鏡面芙蕖取次開莫怪偷光鄰士壁
絶勝附火乞兒堆拂塵尚欠千尋竹極目何須百尺臺
魚鱉不知誰是主也隨流水向東來(原注表叔所居面西故云)
傳聞八月十四日唱名
北斗三魁夜吐芒競傳臚唱擢王揚遥知天上輪光滿
先放人間桂籍芳失笑月烏空繞匝那知雲鴈不成行
姮娥留取十分好萬里清輝分外彰
代夀
自上黃樞贊萬機曾將謀略定邊陲平淮便放裴公逸
去越猶嫌范相遲㶑灧池塘蓮萬朵嬋娟亭館竹千枝
居東賸有明農志歸衮應賡七月詩
代夀某帥二首
當年禁履上星辰便合登庸秉國鈞蓋海旌幢紆出鎮
濟川舟楫已知津但從渤澥清沂泗肯把關河自越秦
醖釀早成六月雨一朝翻手洗炎塵
三年姬衮尚居東官府清平冠六雄仙洞蟠桃紅映日
山亭修竹綠梳風已將儒雅安時俗更即人和驗歲豐
儉幕棲身無以頌元龜遊戲出蓮叢
夀陳府博
三嶼縈紆秀且竒苕華琢采妙工倕高羅絳帳聲盈耳
戲着斑衣笑解頥魚藻留連依水密鳳筩凖擬向陽吹
的知梅信傳東閣先訪南宫第一枝
代夀帥書三首
欲看棠隂續世傳重移星履下鄞川風薰轅戟清官府
日煖瀛壺小洞天塞外不傳青海箭幕邊稳泛綠池蓮
箇中便是神仙境何必崆峒訪偓佺
勲業從來簡帝聰東溟還復奏膚公庭前修竹添新綠
洞裏蟠桃依舊紅野渡横舟人未老大川作楫路將通
願觀整頓乾坤手不負當年射六蓬
笑談樽俎有餘歡不獨民安吏亦安競喜鯫生兼盛賜
那堪鶚表錄微官投機已發千鈞弩速化仍資九轉丹
青眼相逢尤異處他年翹館舊門闌
郊祀慶成詩
寳歴登三禩觚壇類兩儀居歆修大報肇祀述前規景
迓初陽吉齋嚴一月期采章循節儉緼豫屛紛離輅象
停方貢兵驂却道馳殊庭崇祝告太室欵靈娭黃道晴
曦麗青郊湛露滋龍常騰旎旖蜺羽勝葳蕤列戟森賓
衛嚴更警禁帷蒼圓尊上帝黃粹見方祇馥郁陽宫燎
芬芳帝籍粢非煙浮羽籥叶氣冐尊彛濟濟鏘圓玉峩
峩會采&KR0722;雲裙紛下逮月璧粲昭垂合奏諧純繹登歌
美緝熙貳觴勤竢獻虛次迄親祠翊翊靈施佑禳禳嘏
致祠招搖回左翿閶闔敞南離侍仗朝紳擁升樓禁蹕
隨臚驩皆岳抃驛赦霈皇慈都號登瑶册追思遺寳龜
燕謀端有自鴻祉浩無私肅穆東朝賀登閎宣室釐慶
綿千歲統歡奉萬年巵盛事輝三古龐恩被八維至誠
深可卜滿假務深思兢業傳家法盈成保慶基萬方嚴
表正九簣戒功虧帝夀齊南極邊塵靜北陲具臣懷美
報成命繹周詩
送友人
黃梅浦遠草萋萋風細孤帆雨後低漁笛一聲何處作
故山回首白雲迷
憫農
條桑事了蒸麻急刈麥人兼種稻歸作苦那能衣食足
幾多遊冶厭輕肥
謝石庵見示櫂歌歎時因以見意
蘆花裊裊西風急獨立高樓聞鴈聲志士最傷秋夜月
江南塞北兩般明
牽牛花
綠蔓如藤不用栽淡青花遶竹籬開披衣向曉還堪愛
忽見蜻蜓帶露來
舟行
鷗鷺灘頭帆卸雨牛羊影外草生煙漁人撒網潮平晚
柳岸維舟取次眠
靈溪舟中風雨
斜風吹雨打篷窗獨棹孤舟向曉江沙岸竹洲煙漠漠
青山飛鷺一雙雙
黃敏求
敏求字叔敏修水人集名横舟小藁或題詩其
後云涪翁之音調朱絃至今草木猶芳妍後來
清氣有所屬鑑轟句法非雕鐫蕭崱序以為其
各體詩時出入於晚唐亦間似楊誠齋不專主
山谷云
野塘雜興
仕進固所願貧賤亦所憂抱璞不自珍過取則足羞不
如寂寞濱横此野水舟時乎儻可為肯遜伊與周著書
俟百世亦可軻與丘進退兩不惡久矣吾其籌
地僻車馬稀柴門不須扄晨興正衣冠浣手供爐馨奈
此日永何閒課離騷經一片蘭茝心千古日月明爾豈
乏忠憤所欠惟和平要之仕與止奚必分重輕吾但適
吾可不願得爾名
别詩人余叔雲
萬柳堤邊住挑雲過艾東未應為計左輕去犯詩窮雙
屐江湖上清名宇宙中折梅作行供香已破椒紅
筆硯無靈久寒檠自掩門虛名何預我漫刺重煩君茶
外無祗待詩邊得細論别懷莫兒女相祝張吾軍(原注時叔)
(雲方赴試)
書齋
新闢書齋鶴柵寬一簾風月儘幽閑百年易向忙中過
萬事偏於好處慳漫說折腰營斗米何如留眼看雲山
只消一卷梅花句留得林逋在世間
題陳篔谷陳埜逸吟藁
謝却梅花吟課少苦無心事惱陶泓得君近日詩編讀
增我晴窗眼力明爽似暑風秋九夏清踰夜月晝三更
後山衣鉢塵埃久頼有雙英主夏盟
予丙子辛巳兩遊解空寺己亥秋又至思上人
徙舊徑自怪石中頓發竒觀叔亮弟取山谷詩
文名閣曰卧龍巖曰青玉盎山之門曰天下勝
處令泳之作隸扁為賦七言
兩扣雲關記昔曾重來詩眼倍晶明路移巖石中間入
人在洞天深處行玉盎虛明添翠色霜鐘清冽帶秋聲
與君小摘涪翁句留得青山不朽名
凉棚
未庚赫日已焚空亭午西齋坐甑同横竹旋排蒼葉密
小窗移在綠隂中情知瑣碎妨新月稍喜牽連得暑風
分我清凉詩境界一蟬吟到夕陽紅
經理順寧别墅
未必餘資辦草廬先從意匠起規模某池宜植荷千柄
此地合栽梅幾株怕礙看山墻矮築要寬種菊徑深鋤
林泉隨分成幽趣誰計東郊入畫圖
書鄭亦山冷澹生活
九陌紅塵不肯居㩦家租屋住西湖月香水影賡和靖
雨色晴光憶大蘇詩比晚唐成冷淡人如東野更清臞
晴窗盡展芳編看一片寒冰浸玉壺
遊落星寺
星江山水甲江東所到僧房各不同拳石不知何代隕
數椽恰占一湖中廬山屏倚朝昏碧彭蠡帆分上下風
除却金焦相伯仲其他無此水晶宫
柳絮
近日柔絲可着鴉又分晴絮落天涯絶無氣力元非雪
空費形容不是花便解與春遮去路也添為客重思家
雨餘留得閒蹤跡綠染浮萍夜聽蛙
寄題靈川簿廨存愛堂二首
一命如何解濟人細看存字最精神莫專紙上求明愛
胷次渾涵不盡春
愛無差等墨之徒理一由來分則殊愛只是情仁是性
合於仁上着工夫
初秋白雲道院
檜柏株樟竹與松四山互長翠隂濃逼教秋暑無來路
輸與山僧坐晚鐘
莫道秋容冷淡加秋英風露勝春葩拒霜巖桂休相遜
占得開時各自花
閒來汲水浸菖蒲淨洗塵埃半點無濯得老根如法瘦
養教矮葉十分臞
次鄭亦山求茶韻
山谷松風賦響湯茗甌今帶六經香君詩莫道窮無對
高出車聲遶九羊(原注車聲遶羊腸山谷煎茶詩前輩云黃九得恁窮亦山有君未知人窮)
(相事之句因戲之)
訊黃乙山於夀寧寺
客中聽雨况僧寮盡日無人訪寂寥一枕秋聲供痛快
隔忩風裡有芭蕉
草草茅亭古木間萬琅玕裏一禪關秋隂只俟風收盡
分我浮生半日閑
水墨水仙
玉潤金寒情窈窕縞裙翠帶態輕盈只愁微月清無對
更畫梅&KR0552;作弟兄
古香亭
矮屋簷前老桂叢清隂分破廣寒宫誰知萬古香無價
藏在黃金一粟中
鵝黃雪綴碧瑶枝占斷風高露下時吏散予方有公事
嚼花斟酒古香詩
江湖後集卷十三
