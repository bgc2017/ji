江湖後集卷十宋陳起撰
林希逸
希逸字肅翁號獻機福清人端平二年進士歴
官翰林權直兼崇政殿說書直秘閣知興化軍
有鬳齋續集竹溪十一稿劉克莊䟦云乾淳間
林艾軒始好深湛之思加鍜鍊之功一傳為網
山林亦之再傳為樂軒陳藻三傳為希逸竹溪
槁亁中含華滋蕭散中藏嚴密窘狭中見紆徐
王士禎居易錄亦言鬳齋詩多宗門語如題唐
明皇按樂圖逹摩渡蘆圖長歌皆佳
題江貫道山水四言(原注此畫疋絹作石林簡齋有詩䟦之)
遠山叢叢遠樹濛濛咫尺萬里江行其中短長何岸高
低何峯彼坻彼渚彼瀑彼洪晴嵐乍豁烟靄葱籠或斷
或属且淡且濃爾崒奚寺爾盤奚宫或垣隂翳或梁嵌
空有吠者厖有樵者翁危檣落碇短棹掀篷往來異趣
寂動殊容羃翠其庭豈非盧鴻略彴而渡豈非龜蒙昔
我經行雲山萬重若淮南北與江西東亦蓑而雨亦帽
而風乃今追維夢境相從及此開卷恍然昔同誰居作
者造化論功淹總其裔熙成是宗聲聞九陛既召而終
謂彼樹白(原注貫道畫林木如筭子其身皆白)䜟其身窮其然豈然訊之
天公此名穹壌疇曰不逢
石鼎聯句圖
畫意不畫形形勝意不足正如九方臯相馬不相肉此
筆誰為之繅藉以錦玉一几共三人彌明喜師服𢋫酬
夜何其漏箭在銀燭誰如豕腹脹誰作龍頭縮始胡為
頡頑末胡為屈伏彼既鼻撩天避席徒局束去者俄翩
然二子睡正熟扊戶問童奴曉雲凄古木質之昌黎萹
段段皆實錄用意豈不精或者疑近俗我聞文章家同
工而異曲或如駿歴險千里在一蹵或寸步不遺句句
必連屬在詩則樂天在文則永叔畫品恐亦然願言寳
此軸毋使歎巧心受嗤于拙目
午齋即事
晴窗吾伊罷風薄清晝永陳編幾廢興適笑心自領青
精飲何味車笠拂塵境佇立共幽懷虚簷疎竹影
方溪上謠
溪上行吟山裏應山邊閑步溪間影每因人語識山聲
却向溪光見人性溪流自潄溪不喧山鳥相呼山愈静
野雞伏卵似養丹睡鴨依蘆如入定人生何必學臞仙
我行自樂疑散聖無主獨賦溪山謠山能遠和溪能聽
雲木相參歌
溪翁結茅傍溪南近山繞屋青如藍天垂四野雲到地
千頃萬頃羅松杉著亭小小寄面勢往來萬象窗中含
有時倚杖日未吐但見雲木朝相參蒼蒼古木大百圍
白雲無心出復歸雲無盡藏木不老雲木千載長依依
我醉呼雲雲不飛風和萬竅如塤箎此時此景誰能盡
既以名亭聊賦之
安豐作
塞北悲笳起淮南古木疎風高疑唳鶴水落見义魚俗
僅傳丹鼎人誰問枕書因吟招隐賦久客自嗟嘘
宿西興渡
古寺鳴鐘罷高林宿鳥忙竹明風弄影荷净露生香月
到中天小星過野水長江村人寂寂敗葉響銀床
讀程氏遺書
浮生長短夢可見幾英雄不有遺編在應隨落葉空中
宵門外雪一月坐間風似此難傳處能言孰與同
與陳同舍飲三元樓
失身杯酒莫追尤爛醉生涯儘自由可倚何須鸚鵡賦
相逢且解驌驦裘今無客入揚雄巷終有人題李白樓
却笑三閭太憔悴獨醒猶作畔牢愁
心王
易言不動工夫密書說惟微體段彰仙漫有方求氣母
禪非無見指心王靈根本要行藏在槁木寧於應感妨
一語何思千古訓莫言為陸背程張
日用詩
頼得人間念已灰省身克已問參回事隨緣法安排去
病向根源點檢來布韈青鞋資懶散筆牀茶竈恣徘徊
偷忙不住提撕着猛可投機亦俊哉
題玄扃
君從何處叩玄扄耳學紛紛莫浪聽剗盡念頭方近道
掃空注脚始明經見聞日富祗塵積涉歴年深似酒醒
不必但疑禪背理請君細讀信心銘
虧欠
休放閒愁到酒邊眼前虧欠是良緣六王纔畢秦關失
二寇俱平晉社遷月滿一輪須漸破屋留三瓦莫教全
誰名缺减人間世雖道番僧也自賢
郊行即事
野店相依門向背牧童對語岸東西草枯白見樵成徑
木落紅隨葉入溪色有淺深峰遠近影無長短樹高低
眼前好句閒收拾歸到書忩却自題
老樹菌生鋪兔目斷蹊泥濕印牛溪山僧渡水䨇携履
野客歸村獨杖藜羣鳥争枝聲上下孤松夾澗影東西
行吟注意搜詩料欲近前溪路怱迷
世味
世味更嘗百念輕眼前何辱又何榮寧教鬼解揶揄汝
不許人能駕馭卿躍馬卧龍皆夢事焚香弄鏡了餘生
春殘雨水差沾足却願從今米價平
自警
静退雖知趣味殊終然習氣未全除有無對境宜俱遣
夢覺何時解一如得力要須生處熟用工最怕密中疎
莫教草草匆匆去却恐從前枉讀書
題詠近藁
挐舟早己向三韓莫放天風解引還九轉黃芽先白雪
千年翠甗後紅斑棋無盡算仙猶在性要全空佛未閒
得路不須愁險絶看他脚力盡時山
題艾軒詩
為道難言不著書但知日用是根株當筵自昔傾龍象
嗣法何人識馬駒六學即今皆勦說一齋孤立可長吁
犀斜南谷窮愁骨僊境能談舊事無
列子口義成
莊列源流本一宗微言妙趣不妨同但知絶迹無行地
(原注莊子齊物論)豈羡輕身可御風二義乖違劉絶識(原注劉向叙中)
(有二義乖背不似一家書之語)八篇參校湛何功(原注今書八篇張湛所參校)就中
細細為分别具眼應須許此翁
讀關尹子
青牛車後抱關翁師己西游道却東著論九篇今獨在
命名一字古無同(原注九篇皆一字名)不知身老傳誰氏可愛文
竒似考工博大眞人莊所敬寥寥千載想宗風
題新藁
少日無端苦學詩倚樓面壁總成癡斷無子美驚人語
差似堯夫遣興時最上宗風理沒久新來家數見聞知
吾生恐被師傳誤自比靈雲更不疑
至學
至學玄談理最微負門粗細有誰知蛇生弓影心顛倒
馬齕萁聲夢轉移須信風幡元不動能如水鏡却無疵
咸經四字分明訓截斷憧憧未感時(原注先師樂軒云貞吉悔亡四字今)
(古坐右銘也小象以未感害釋之有感有應而後害生未感則無可悔也)
物理六言
以鳥養鳥盡性惟蟲能蟲知天萬物與我為一反身樂
莫大焉
羊螘不如魚計鴻鵠豈比鴈謀為問折腰五斗何如散
髮扁舟
杜鵑前身名宇蝴蝶夢境為周至理但觀物化吾心自
有天遊
醯雞甕中世界蜘蛛網上天機他心我心壹是大知小
知俱非
蚯蚓兩頭是性桃花一見不疑了得葛藤三昧却參芣
苢諸詩
非魚知魚誰樂夢鹿得鹿誰誣若與予也皆物(原注莊子語)
執而我之則愚(原注關尹子)
田圃雜興
疇昔多慚世網牽收身幸早賦歸田四科人物皆高第
只覺樊遲也自賢
獨坐搔頭曉未梳喜看童僕理園蔬漢儒不悟眞消息
却下簾帷只讀書
郊迎猶待一番風主相那能不愧容縱道東還心事白
更須定洛乞明農
歲計溪南數畆中但將風雨祝天公人生何必堂厨飯
米滲藜羹一飽同
雨過高低水地平扶犂野老續歌聲憂時莫問蓑衣䜟
但看烏犍破曉耕(原注䜟語見文公集雜著)
輪輿盖軫及車弓模寫文竒是考工農具因何却疎略
周公於此愧龜蒙(原注笠澤叢書農具說最工)
寄書後作
幾度題書客未還歸鴻節節度鄉關遥知一紙平安字
慈母燈前閣淚看
登舟喜頓清秋暑
觸暑登途衆共猜好風誰料逐帆開天公應是憐行客
正忤炎官熱属來
張煒
煒字子昭杭人有芝田小詩
雜詩
笙簧世所貴正調多溺沉有人懷古心臨風理瑶琴一
彈秋月高忽覺開塵襟或疑澗泉聲忽作鸞鳳吟得意
自怡悦子期難再尋銅壺一枝梅儘可為知音
苦寒二首
北風吹枯桑汙注如語汝牎虛夜少寐展轉莫寧處衾
裯冷如鐡凛凛不可禦家居猶畏寒何况遠行旅
白雪農家瑞亦使天下寒陋巷無飢民此瑞古所難上
方播春仁發粟賙饑飡一飽生歡心萬戶各獲安
海棠
楊妃睡未足西子粧太華餘妖媚東君化為枝上花嬌
羞沁紅玉裊娜揉春霞少陵恐添愁不欲詩句誇
題夏訓武珪畫牛
枯木立數莖斷岸走千尺旁有牧牛兒放牛倚拳石牛
閑芳草間兒倦眠跼蹐畫手筆入神淡墨奪真跡憑誰
喚兒醒落日歸路僻覺來横短笛吹斷遠山碧
游葛嶺瑪瑙寺瞻孤山尊者像
柳風吹蘭衿蘚暈識芒履尋幽古招提偶識尊者墓斷
碣眠蒼雲慈容惨香霧孤山豈無詩未若壁間句
虚谷
虚室既生白空谷亦傳聲山翁抱高標借為虚谷名中
有如帶水流出心源清我欲從之遊臨風濯塵纓
柯山製墨胡處士求隸字
有客落魄遊京都形服差類山澤臞袖携一紙故友書
來求古隸銘墨模我方臨池且自娛觸撥雅興生江湖
坐扣墨法果不誣出示數餠泥金濡質模温潤凝龍酥
麝氣酷烈清透膚浣濯研沼塵滓無磨動淳漆生金壺
吳牋半幅翻雪腴碧雲掩冉生兔鬚豪家有錢貯金珠
誰肯淡好如吾徒自憐我為貧所拘傾嚢盡易令無餘
臨行束擔付獠奴就索詩句榮歸途天下具眼不可汚
芳名豈借人言沽
試宣毫
中山瑞獸久不出天下筆工徒負名近聞宛陵獲數軰
束縳管製差專精携入京師求鑒賞一見不以他毫輕
呼童滌硯淬瑿玉催我紙上雲烟生
買劔
袖携一劔三尺銛試與豪士論醜妍鋒鋩閃爍走冰雪
靶鞘激烈拏風煙斷蛟截犀挺靈怪照人切玉光牽聯
昔時歐冶不再出純鈎磐郢名空傳越王苟不遇薛燭
萬戶駿馬誰肯捐物雖有價瑤無價瑤逢識者逾精鮮
主人得之亦自壯十襲珍秘輕萬錢何當佩服却戎羌
會令沙漠無戈鋋
辛丑長至
物意通人事陽生一脉天梅雖攙臘破柳已得春先襪
頌趨時獻臺雲取巧傳所須惟飽耳延頸看豐年
寄任居士(原注希言)
師默修禪觀龍升虎自閒眼開俱是道心定亦無山癭
木牀三尺蓬茅屋半間鍊成真積力策景到瑶關
為徐叔剛賦逹齋
男兒勁正氣期欲展經綸場屋求程藝山林多隠人學
優宜必仕道在不妨貧快舉摩霄翮聮翩立要津
題蓮峯集後
奪得蓮峯秀英名馥邇遐文章騰氣燄句律煉聱牙一
梗江湖客三朝忠義家欲評清絶處雪月照梅花
紙閣
紙閣新裝褫青氊喜尚存翠圓垂彩絡紅朵粲陶盆藏
密寒無著融真體自温夜深誰晤語花綴短檠昏
游蔣山
家世帝王州鍾山恥未遊卷書趍幕府散步入林丘泉
湃懸崖醜雲閑古樹愁草堂今在否更欲展詩眸
簡耕月
一犂將暝色月下自耕耘為適能吟趣非干力穡勤草
芟心地闊苗揠世情分莘野如膺詔新詩就獻君
辛丑長至後九日其夕大風
朝家禱瓊瑞天忽賜雄風静聽耳轟鼓凍眠身屈弓把
茅吹卷後矮柱兀搖中拶曉怪威息太陽升海東
過西興渡
久不到西陵重來扣便&KR2476;眼吞滄海碧帆卷越山青路
遠人煙盛官清風浪停片時登岸口小立望雲亭
題淨衆壺隐
古院無僧住含情更惘然綠苔欺破閣白鳥没飛煙壺
隐遲遲日筒分細細泉欄干聊小凭取次綴詩篇
騎馬
陌上騎驄馬朱纓耀日丹袖欺鞭竹瘦靴入鐙金寒毳
帽兜貂鼠茸裘織雁團戎装吾亦可初不礙儒冠
題友人深居
閒中有真樂深隐向林巒&KR1833;竹招山色栽梅結歲寒事
因貧後少心到老來安拾芥取青紫野人猶畏難
觀集芳園
千步入修廊猶聞碧霧香風翻宫襭紫菊染御枹黃亭
宇丹青老笙歌歲月長上皇臨幸少書圃自翺翔
謁和靖祠
先生遺隐跡年古路荒凉鶴喚詩䰟去梅留姓字香孤
山應似舊薦菊謾流芳翻作西湖夢騷人為斷腸
題心遠别墅
聞說藏修所憑山更接溪百花攙序發萬竹剪雲齊地
勝塵無染㕓居俗正迷二王詩絶唱何用我留題
舟離和州别史君
眷客留連久分携各惘情艣摇江水碧城凸曉烟明衣
薄寒先覺心平浪不驚鍾山青在睫歸興逐雲生
謙齋席間贈苔磯
因合謙齋飲新編得細哦髯掀天地闊足歴水雲多才
敏逢青眼家成隐翠蘿近聞詩債盛老退欲停戈
訪劉山人隐居
步入山回處茅櫩隐士家遠峰犇渴驥曲徑裊修蛇純
翠千莖竹交紅一架花客來費清供汲水自煎茶
春晚郊行有懷
行春車馬漸無多閒步郊原玩物華已角未腴隂徑筍
似香非韻别籬花子規饒舌空催客蛺蝶貪遊不戀家
常記湖邊同詠賞歸鞍扶醉月籠紗
冬至
冷笑書雲上魯臺乖祥俱向眼中猜隂逢剥處自陽復
否到極時須泰來霜剪草茸寒欲斷日烘梅粉暖全開
吾儂喚作尋常事坐看兒童拜節回
學吟
騷豪矢口便成詩全異推敲鍊句遲一字下平搖不動
數聯生就稳難移池塘春草英靈處水月梅花穎悟時
我亦學吟功未進每將此理扣心師
題六和塔秀江亭
秀江亭上駐吟懷苔蘚軒窗四面開潮怒挾風吹海立
㯭聲搖月下天來浮漚世事等出沒泛梗羈人幾去回
待寫篇詩紀游跡路迢不奈馬頻催
雪忩自西陵以新詩竝水仙見惠
洛浦風流幾隔年江南重見色依然根從埜卉同分品
香與梅花可並肩葩白中黃饒蘊藉臘梅春暖肆芳妍
殷勤併挾新詩送領略丰姿夜不眠
餞友人赴靖州通道尉
竹風荷氣約朱明路入渠陽暑尚清馬耳蕭蕭懸墮月
鷄聲喔喔勉修程何拘梅政誇年少即泛蓮漪贊老成
莫把西湖浪吟筆楚山空闊更關情
題友人自方家峪遷居北山棲霞嶺
素喜華居逼禁闉北山何事又移文來依岳麓千章翠
閒却南屏一片雲招月詠梅君自樂煮泉瀹茗客同分
未隨燕雀伸忱賀先剪溪藤述寸芹
游洞霄棲真洞
筍輿搖兀到山前就宿棲真古洞天老木倚風清鶴唳
濕雲拖雨護龍眠塵凡夐出幾千仞足跡經由已半仙
到此豈容閑詠筆重來知復是何年
題可山梅花巖
高人深欲買山居常辦栽梅養鶴圖喜有名園隣水月
不妨清夢憶江湖羲之坦腹應相愛和靖掀髯足自娛
旦夕杖藜須踐約錦囊先束付奚奴
題童宰盤隐
才了花隂入要塗暫時歸去友樵漁遠山數筆意不盡
流水一泓清有餘我軰愛吟懷退步誰人得計肯閑居
古梅樹下三間屋深掩柴門静讀書
歸畊
紆青拖紫信天緣才說歸畊自樂然二頃良田供活計
一鉏風雨飽豐年妻條桑葉催蠶起兒脫莎衣傍犢眠
不是此心甘隐退為貪農隙理殘編
援藤
援藤穿蘚扣雲扉清足高標顯翠楣風月任隨時事改
江山不被世情移雖無白酒留君醉却有青編可自怡
朱紫紛紛徒說貴隐居真樂幾曾知
桂
癡兒緫向月中求不信人間賸有秋萬點盡垂金粟顆
一枝宜上玉搔頭清香已壓龍涎倒墮萼宜將蟻醑浮
吟得詩成對花舉不須招客費賡酬
簡任新恩
自别梧姿二十年情親何暇鴈傳箋深疑楚澤蟠胷次
不放吳霜點鬢邊我憶花間聽樂府君嗟柳下度吟鞭
于今又遂啣杯樂湖海相逄豈偶然
寄武岡宰宋雪巖
柳下分携鬚影蒼好風吹夢過都梁諸蠻帖化花隂静
一騎飛塵薦墨香書就幾曾逢驛使公餘應不冷奚囊
雲情鶴態元如舊應倚株梅憶錦鄉
謝朱高郵惠湛盧詩集
門掩飛花欲曙時起來忽接湛盧詩清新盡奪冰霜氣
婉麗渾無脂膩辭題品江山今已了登庸廊廟不宜遲
高沙父老休專惠宣室今興夜半思
寒月郊居
心遠郊居閒亦勝磚爐紙閣類僧房倦抽樂府翻吳韻
獨對騷經味楚羌句到奪將袍錦赤功成消得帶金黃
相逢每惜芝蘭種猶在瀟瀟水竹傍
再遊玉泉觀金魚
曾見金鱗已十年重來鬐鬛尚凄然忍從鰕蠏常為侣
好作蛟龍飛上天古木聳雲尊梵宇靈源疏滴潤農阡
商霖已得真賢佐旱暵何勞籲玉泉
謝友人惠筆
翰墨場中浪得名近來研席愧塵侵紫懷心素鋒鋩健
紅束腰身管套深珍重故交分數種勝于埜老獲千金
便當拂繭晴忩下賸寫新詩倩鶴吟
湖上次韻
湖邊舊好即潘楊惜不同舟艤岸傍竹葉肯陪三揖醉
荷花分受一襟凉雪壺色淨冰心爽金縷歌停玉骨香
客散樓臺收晚照獨看西子學吳妝
宿洞霄虚白房
列岫宗竒觀藤蘿結翠門隔巖龍喚雨雲走半牎昏
懷玉山人過越江
玉石紛紛嘆混淆君今懷璞在吟袍快帆聞指西陵去
識眼相逄價自高
鞦韆
吾今兩鬢已成絲每每逢春獨自悲最恨鞦韆無力上
風流不比少年時
綵索高懸錦柱頭女郎花下競風流垂楊影裏曾窺見
飛起嬌紅一點愁
賦竹宫羽人芸谷
昔年摘葉更尋枝踏遍山巔與水涯今日華陽親薦得
玉苗僊草映靈芝
觀王氏山亭舊基
山亭礙月不容留拆去危基立故丘落日倚笻舒望眼
片帆鈎破一江秋
書向耐軒
薌林一譜傳清白以耐名軒更出竒修竹護牎梅夾路
歲寒消息獨君知
翠微亭
萬木輪囷卧歲寒一聲啼鳥應空山興來小立危欄畔
身在碧雲霄漢間
知果寺參寥泉(原注坡仙嘗瀹茗論詩于此)
破屋伶俜斷碣横剥苔彷彿見題名自從人去西湖後
一掬寒泉便不清
鷗鷺世界(原注徐氏堂扁)
閒飛蘆葦疑成序獨立菰蒲似不羣愁思無邊煙水闊
畫家詩境合平分
謝瑜首座寄黃龍茶
寄我黃龍茗一圭旋烹竹雪試新竒地爐火軟湯初沸
先約梅花小賦詩
忩底
日炙虛忩暖欲春忩前椒蕾破梅英朦朧困眼看書倦
驀聽蜂兒撲紙聲
巖桂
天街清曉似香林壓擔秋花塞市心緫被時人低價得
葦簾茅屋盡黃金
題問坐主梅隐
萬點春風吐白雲孤芳繞屋占雲根幽閑中得幽閑處
暗水流香緊閉門
竹所
數榦當櫩眼便青翠隂千畆况為隣休貪冷地閑風月
好作清朝勁節人
書雲萍錄
聚若浮萍散若雲江湖姓氏搃相聞何煩爵里重鋪叙
只倩梅花舉似君
傑閣峥嶸據柳灣段侯江令夢魂間我來不問興亡事
傲立薰風看蔣山
試翁壽鄉貢餘墨
萬杵煉麋搖夜月一圭分劑割晴雲雪腴半展陶泓淨
改罷新詩寫贈君
贈製墨羽人葛太玉
回公膠法不輕傳太玉知機合伴仙安得翠雲蜚象管
書邀風月上蠻牋
寄簡崇禧司徒高士(原注佑聖羽人往傳法)
䄂惹天香隐故廬一山猿鶴伴清虛有人來叩神仙訣
就剪晴雲問起居
花飛
花飛梁苑春消後月落秦樓夜斷時一點不如歸去恨
阿誰說與杜鵑知
簡趙真休
曾向詩壇奪錦袍至今湖海誦風騷何如放下渾無事
句不驚人意更高
&KR0008;回友人轉示詩卷
拾得驪珠不秘藏来尋識眼共平章臨風一盼留書架
夜夜豪光射竹房
贈梁彌仙(原注羅浮山人)
笑側華陽一幅巾碧眸蒼鬢貌如春羅浮洞裏通勾曲
疑怪相逢似故人
雪忩惠海棠
驅奴分送海棠花裊娜枝頭剪碎霞插向銅壺當愛惜
且留春色在吾家
題適安隐居
蘿蔓紉巖竹翳閭天然幻出隐人居客來欲問山中趣
掛壁絲桐插架書
試童巖野墨
杵麋烘麝樣新翻蟾玉輕磨漆未乾合走春風供化筆
肯隨清譽到詩壇
書和靖故居
童鶴飢癯古屋低孤山猶憶數聯詩先生更有清高處
未必梅花盡得知
小池
恰恰方池欵竹齋風搖窗扇掩還開無端半夜疎荷雨
更帶秋聲入夢來
題村居
村居何識見時節春去春來自一年誰與兒童話寒食
也將楊柳插門前
數舍茅茨簇水涯傍簷一樹早梅花年豐便覺村居好
竹裏新添賣酒家
