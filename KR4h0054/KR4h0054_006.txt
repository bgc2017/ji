江湖後集卷六宋陳起撰
鄭清之下
賜第登樓
避俗懶成癖登樓睡失魔忘機鷗自下開檻蝶相過高
處景差勝静中春更多君恩何以報歸夢欲如何
戲調長鳴鶴
瘦鶴雲霄志相從伴獨清可堪三徑寂頻作九臯鳴博
字輸鵝頸横空避雁聲終辭華表去汘漫逐騎鯨
覺際閒行
斜逕轉山腰平疇露稚苖雲低松挾長雨足浪宣驕宿鷺
翔孤嶼歸僧睨斷橋倦餘成小立新月掛青霄
三月末泛湖
半晴隂更重乍煖冷猶争墜葉蒲芽綴新蓴荇面生鐘
聲帶雨澀帆力貯風横客至雙飛鶴歸歟茗可烹
食蛤戲成
滿殼濡潮汐因沙産海滣文身吳泰伯緘口魯銅人雀
化宜分雋蛙烹肯擬倫(原注蛙大者名風蛤)試呈饕賦手半熟酒
含津
菴前徐步
小橋銜石路安步水之湄浪盖菰蒲伏寒禁笋蕨癡蜂
房深戶牖燕壘漸塗茨過眼春餘幾延緣歸思遲
書齋獨坐
避事寧違俗端居悟及身穎泓供媵御方冊替親賓室
闇月闌入庭空花自陳所安惟適耳誰復辨秋春
東歸越上
急雨先聲入芰荷傍船魚躍弄新波東西黑白投林鳥
高下青黃異畆禾村豎相呼騎犢背小舟斜艤問漁蓑
秋來物物供吟筆不着黃秦可若何
桂花
香粟飛從月姊邊秋花無數總饒先清芬肯作椒蘭觀
雅韻羞陪粉黛妍點就金丹篩雨露染成玉骨跨神仙
餘芳更孕青青子相伴寒梅到雪前
金峩途中
石路縈紆水遶村酒帘深處見柴門横塘樹密鳩携婦
老屋籬深犢有孫麥莟菜花成錦繡筍芽薤甲當雞豚
竹輿莫作追程去半似桃源欲細論
奉題蜀邸五雲西岷峨保障
西望岷峨天一方誰教地險絶遐荒皇風已喜渾無外
國勢那須别有疆黃鶴盤空飛不過金牛拔地去何長
漢庭四海皆臣妾一曲歌風未忍忘
小軒偶成
齋餘宴坐息深深萬法皆閒境會心輕浪颭荷珠溜玉
晴曦穿竹翠籠金岸頭舟楫人歸語檻外菰蒲鳥去音
謾說陶車并謝屐如如不動勝登臨
村邊以湯婆樣惠示與詩俱來依元韻
惠中秀外更清便婭姹嬌羞二八年無奈畏塗生袵席
寧教寒夜折冰綿遣來勣嫗知君狀擬伴涪翁到曉天
只恐甎花陶學士風流未老續膠弦
戲占
横塘雨過水初平浪影窺窗一孔明籬下觸羝五鹿角
林間反舌百禽聲柳公權可送行客梅子真能寬渴兵
誰道夏園如所有蓮花端可傲張卿
比以拙詩戲調張籍不知作者已盈軸矣輙和
兩韻
展也虞朝庶績熙合修厥貢暨熊貍兕容于野雖非地
豹澤其文似識時毛革正須供有用血牙安事殺為嬉
國僑惠政人誰犯虎聽多應謝子皮
虓虎寧如龜有知陸行端自觸危機縛渠吕布還須急
驅以王尋謾失威肯使黔驢呈短技直教獵騎合邊圍
惡盈詎必分人獸猛獲終擒自衞歸(原注宋人請猛獲于衞石祁子曰天)
(下之惡一也云云衞人歸之)
因會(原注古外切)來詩再賡元韻
組練横陳壯士貔想因羽舞去窮竒千山白髮存公道
十日清吟費老詩待伴易銷春有脚交光最勝月如眉
只愁無著梅花處東絹平章付伯時
續詩之寵依韻以謝
莫搜險韻續貒貔雪景須知雪後竒日絢寒光莊净界
梅將真色薦新詩試敲折竹煎茶舌旋覓遥岑出黛眉
油幕輸君談笑樂聖杯正是一中時
題雪竇千丈巖
並海危峯駕六鼇招提深處綠周遭樛松直上睡龍起
怒瀑飛來風虎嘷坐向亭空雲作伴待看身與月争高
山靈意我酬清賞為酌冰泉讀楚騷
思鄉味戲成
隔籬野圈㹀眠犢帶雨村舂雞喚雛旋熟黃粱留客住
滿篘白酒倩人沽未諳旅况三分在早覺藜腸一半枯
寄語吾鄉譜鮮子(原注朱謙之有鮮譜)莫教辜負脆皮鱸
除夜求屠蘇
椒盤為計定春前客裏那知歲籥遷行路問關穿履雪
薄官羞澀看嚢錢媿無黃帝屠蘇酒試謁淵明種秫田
(原注德化彭澤鄉)令尹可人應拍手從教滿意作新年
贈陳童子
前身端合是王充收拾羣經貯腹中書吻可能如布榖
筆鋒應不事雕蟲看來眉目真蘭茁攬取詞章作繡筒
歸去莫誇童子技好尋芳躅到蟾宫
山行
山行心迹已雙清驟見清溪眼為明鬼谷洞前符竹在
觀音巖下魶魚行宗師宴坐空餘石龍女分流不作聲
人影交横到林薄綠煙深處一猿驚
正月六日早行松山道
五更河鼓尚横陳小立晨光漸可人日出野雞猶唱曉
雪晴山鳥競呼春溪筠拂袖霜花落石路支笻蘚迹新
慚愧明朝江國近買魚沽酒祓征塵
送行詩
中年别意增懷抱昨夜秋聲到客船流水孤村鴉好在
平沙遠景雁依然惜無繡口供吟筆只有蓴羹愧昔賢
付與西湖林處士重陽健倒菊花前
半生霜鬢飄萍迹幾度風餐繫柳船舞詠未忘雩里在
去來翻似賈胡然先生自是今和靖林下端能友士賢
二畆孤山應更好瘦梅疎影小春前
山房秋日即事
雨後鳴湍走碧溪水聲秋意恰相宜窺蟬螳臂方衷甲
啄蚓雞羣競濟師初月掛簷窗未覺新涼入牖簟先知
西風早已催征棹管領蓴鱸入夢思
失驚墻外已飄黃屈指秋來十日強暑寇負頑猶出沒
風師未壯且翺翔橘包捧腹徵藏葉桂蕾呈身只欠香
掃盡暮天疑浴罷半眉淡月畫新妝
稻花經雨已脱白楓葉未霜先借緋入紵蚊牙千計巧
掛簷蛛腹十分肥田翁看水擕鋤去山婦臨炊抱蔓歸
唯有詩腸無一事隔溪數盡暮鴉飛
晨興散步
軟紅銷盡利名韁興到湖山取次行萬馬拍堤春浪起
一龜曝日曉峯横客中寢飯根塵寂雪後松篁意氣生
身是定僧無欠䞉惟餘雙鶴報寒更
僧居西畔鶴居南我向中邊住此菴歲晚結交松莫逆
老來知味菜分甘禪心每日閑中得世事新從夢裏諳
隐几空明香穗斷净揩雙目對晴嵐
晚歲知非蘧伯玉前身作脫戒師兄青山不灼利名火
白髮能銷忿欲兵境對虚空全體現眼無揀擇内心平
曉窗醒寂關何事到枕清鐘一兩聲
食後閑步
乞得閑身入釣臺柳眉舒盡見桃腮山中歴日花開落
物外交朋鶴去來更展書窗延竹影䞉翻隙地長梅栽
春寒無頼欺霜履健倒應愁破綠苔
同黃制屬自延壽寺雨過禪寂寺
箯(原注平聲)輿掠雨到僧門帶得清閒一二分素喜堂中無
偃月朅來寺裏作穿雲赤心莫逆唯松友青眼相看有
竹君燒葉更聮東野句紙窗鎖隙候晴曛
偶成
五物中間著一翁園㕓隨分可支笻章施采服花粧露
戛擊鳴球竹嘯風疎種密栽觀木漸淺流深浚養泉蒙
眼前丘壑無佳句自哂詩腸苦未窮
祈晴行西湖上呈館中一二同官
踏盡紅塵挹翠巒江湖清夢入雕鞍濛濛薄霧渾疑雨
惻惻疎風不是寒野菊頻催花事早老楓初試葉聲乾
恰知病骨宜清景恨不浮家學釣竿
曉色窺林半淡濃亂鴉飛去水漫空山横孤霧殘霞外
秋在微雲疎雨中官事却能成勝賞詩壇端可策新功
吳儂浪說西湖景蓬觀今逢蘇長公
偶於圃中問訊梅友老榦數枝疎花初放有足
喜者率爾有作
洗出金灘鎖骨沙種成老樹競槎牙冰霜歴盡肌生玉
窗牖寒深影到紗舊歲枝頭新歲景十分好處一分花
誰言冷圃惟秋菊春意撩人乃爾邪
宿翠山
箯輿十里見青嶄行盡松隂得翠巖萬壑聲中清磬出
一峯高處白雲緘茶新煑鼎作魚沫僧有可人能塵談
自覺靈山緣竟熟佛禪重問後三三
暖風依日佐山行幾許春隨屐齒生溪舞綠雲苔出沒
田翻翠浪麥斜横閑中適意榮三事歲晚無年式耦耕
一静可能銷幻藥剰開胷次着峥嶸
旌德觀
瀛丈移從弱水間君恩泮奐得躋攀茗香壺酒成三事
中褐枝笻佔獨班境勝亦能充道勝官閒何似在家閒
玄都猶有桃花在更向西湖訪好山
綠蓑青笠慣菰蒲錯認東湖處士居舟尾笑迎車後客
渡頭催買網中魚水程趣戍半規日山意論交千卷書
歸去重樓試凝望恍曾雲氣矗凌虚
余識頔雲岑已三十年晚居覺際又八載矣近
因山行疑接談麈偈語奉贈
嬾把無生話更參月移梅影到枝南身心識破夢中蝶
頭角老來春後蠶笑斸野泉畦露菊巧尋煖地圃霜柑
蒲團睡足書遮眼貝葉叢間會孔耼
調雲岑
戲將鶡弁慱緇衣般若叢中賸作癡鵝頸肯為羅隐笑
鷄林能辨樂天詩好從休處求安逸莫向閒中覓住持
覺際湖山最佳趣藕花洲渚菊東籬
因林治中近有捕虎之役調以拙詩
豺狼當道實堪嗔就乳於莵哭楚臣馮婦下車宜衆說
將軍射石見心真渡河應避馮河勇搏獸終歸舞獸仁
他日朕虞須命益九官濟濟定相親
余自東山往金峩住山戒師迎於中塗到上方
泉石幽勝有心匠助天巧者因成數語以贈
一奩鳴瀑寫天紳怪石鯨奔欲化鱗靈隐飛來真相後
(原注真相乃金峩寺類)老坡重證戒師身居山活計今成趣造物
工夫總待人自喜愛閒逢勝絶杖藜端不負殘春
贈談命陳總屬
彈鋏朱門歲月過生涯安樂徧行窩談天有口機關别
處世無心笑語多自是君平忠孝在其如曼倩滑稽何
一帆又作鴟夷去遥想江湖聽踏歌
三友
松號大夫交可絶梅為清客志相同英英鳳實卑餘子
楚楚龍孫過迺翁晚際一弓櫜素月署中千斛糶清風
小軒正欲供晨坐付與遮攔曉日東
遣興
舟車覆郤萬變人雷動静兩忘蟲臂聽渠得失羊腸何
異康莊
出市得鱖魚成六言
長鋏歸來有魚狀似松江之鱸為向東坡傳語醉卧黃
公酒壚
觀史有感
家令身危侯國計洛陽讒擯涕流書都門祖帳何功德
千古徽名說二疏
晚晴
濯翠篩紅獻晚晴為渠日脚護歸程碧雲四合如相妬
纔剰西邊一縷明
覺際偶成
自愧端平村宰相今為安晚野堂翁君恩全付閒身世
山水從容一笑中
覓桂花於夷陵宰
月圃仙人試道粧風流六一舊琴堂遥知鼻觀盈秋馥
乞與冰曹數粟香
東家竹屋最窮空不識簷花落雨中笑遣吳剛揮玉斧
解令冷舍作蟾宫
謝送桂花
金闕真黃入靚粧仙葩何事到鱣堂只緣風雨要人甚
窖取旃林百斛香
道眼如如了色空維摩方病散花中杜陵有酒勤相覓
留竢清齋出梵宫
自嘲
我亦逢埸因作戲要令竿木自隨身老僧不學面壁觀
山偈隨緣舉似人
感事
退之硫黃藥成疾伯仁金印恩為讎眼前世事盡如此
十日峭寒春作秋
鳳栖方杖
矮伯老於周柱史瘦梅青似楚離騷推窗欲覓登山路
無數青苔落鸛毛
晚景
斜照染成金色界嫩霞蘸出水紅天箇中買得皆真境
不遣詩人費一錢
一巖
一巖洞空掛雲山巧印穹蒼半璧環只為廣寒宫殿遠
故留闕月在人間
虹出
輕紅淺翠抺弓腰高映斜陽跨碧霄半似一條瓊玉帶
合成五色水晶橋
讀虞美人草歌戲成
心似合驩因恨結眉如别柳為愁彎罇前舞影風能偃
争奈當年力拔山
太史報彗星沒
老彗妖芒欲爇天王良見迫為收鞭紫微一夜璣衡轉
甘雨祥風到野田
旌德觀
半生東甬數間屋一日西湖十首詩回首風光少年客
春山擁翠作蛾眉
調雲岑
佛法方當惡劇時偃溪笑裏袖鉗鎚不教管領千雲衲
打徹頭關更問誰
聞蟬
人行沌口三程路蟬作陽關第四聲待到日夕蟬歇處
無端促織替渠鳴
紀龍井上所見
搖曳輕隂羃柳堤坳塘日暖漾鳬鷖無端崖下鳴榔發
飛起一聲過水西
梅
粉面芳心碧玉裳特來宛作故山香征途不覺春如許
更問蘭芽幾寸長
戲作窗蠅詩
曾記窗蠅古德詩笑渠未有出頭時驀然撞破窗間紙
透出虚空未是遲
清明有感
井泉槐火幾清明白髮紅顔管送迎榮落智愚千古恨
一時分付子規聲
觀王導傳作
江東老子惠之和九錫牛車愠葵婆不殺伯仁君信否
澹然推分意如何
食豆莢
西風槭槭草蟲鳴萬莢叢中詫瑞蓂煑啖快輸兒女吻
燃萁不忍尚堆青
蓮房洗硯
圓長已褪青雲子芳軟猶存綠玉房留伴陶泓共新浴
要令毛穎沃清香
小憩上菴
竹邊深静納新晴瘦策徐行足力輕曲檻負墻塵不到
游蜂時寄採花聲
題東山上方
謝公雅志在東山一入黃扉不復還公去我來山屬我
為公償却半生閒
題偃溪聞長老堯民擊壤圖
炊煙萬井著僧居人在康衢畫不如寄語偃溪灑淡墨
圖中添我一柴車
泊黃檀
夕陽茅屋占江干風斂炊煙作暮寒間看月光牛背上
畫圖添我一檣竿
玉泉觀魚
金鱗玉翅舞漣漪雷雨休言變化遲尺水能開千里潤
看來端的是龍兒
謝童天老秋蘭
楚畹春曾汎曉光直留雅豔到虹藏山中不把一枝到
世外那聞千佛香
秋色追隨入慧光肯擕幽卉問行藏深林未省炎凉態
來為閒人特地香
綠葉青青(原注音菁)帶紫光(原注經有紫金光聚)拈來笑處沒遮藏密
圓應具楞嚴偈非木非空出妙香
湖風不順
推篷滉漾失船蹤萬頃玻瓈在沌東政戀湖光挾山色
知心龍伯贈横風
聞覺際被風寄頔老
古德把茅惟盖頭颶風飄屋等虚舟矮窗猶有蒲團滑
也勝床前衮雪毬
南坡口號十八首
十日南坡兩日晴時時不放日華明春光似妬閒人佔
端的春風飽世情
天工忽忽度年光料理人間富貴忙閒裏何曾關造物
一分風景亦收藏
誰將春晚作冬看添着綿衣减却難道是麥寒猶未在
願渠麥熟且禁寒
休言無地起樓臺十箇花窠沒處栽東近北鄰西近水
且教紅白面墻開
欲識魚梁試作(原注則箇切)看輕抛野渌罩清寒幾回漉起
空無物輸殺羣兒下釣竿
吾宗孫子喜相過一笑檀欒似樂窩且向尊中陪北海
直須閒裏識南坡
酷愛鳥鳴山更幽墻隂風雨但颼颼筠籠買得春禽語
不會憂時也白頭(原注近得白頭翁善鳴)
管絃不礙登山屐梁肉何妨滿腹書豈是清談愧夷甫
為無阿堵遶吾廬
試向清池放小鮮洋洋圉圉忽攸然校人真箇知魚樂
殺活機鋒總是禪
分席春畦僅一弓靈根移自石窗東(原注五味子生於四明山)饒渠
五味誇仙藥争似鹽梅正策功
紛綸造化信多才果解分風作去來我向南坡一旬雨
春隂今曉為誰開
小窗白醉篆香遲只有書君伴燕頥料得人間無此樂
殷勤獻與定牢辭
枝笻掛起一旬彊剪剪春寒到柳塘白髮不公欺老我
偏於閒處引風霜
記得兒時誦古詩其甘如薺謂吾欺淡交休恨相知晚
擕向晶盤笑殺伊(原注墻根春薺怒生)
曉來兩鵲屋山鳴報喜多應只報晴似為東皇傳好語
故留勝賞到清明
舊日都城飫子魚一鱗今不到茅廬果然額上通三印
盡去侯門代鯉書
安晚生涯冷似灰别墅經營半月廻誇與兒郎翁驟富
詩嚢盈握送陳雷
紅紅白白共支榮怪底山茶有寧馨倩得司花來判斷
不妨一姓養螟蛉
和虚齋勸農十詩
迢遞層隂曉自開僊舟花底問瀛萊文章太守非遊衍
為省春耕特地來
爇天妖熖彗初沉朝汲仁賢簡帝心未用鋒車便脂舝
小須千里徧春霖
蔽日寒雲悄欲秋仁風載路曉光浮田翁攬抱兒孫笑
竹馬横陳未肯休
問訊桑麻真郡政按行松菊似家山挽回和氣歸田里
只費齋鈴半日閒
暇日棋書六一翁錦檣絲轡與春逢年時豹尾車中望
山色有無知幾重
曉夢吟成望帝歸征鞍未許柳絲知笑聽鄮嶺春禽哢
去博延英午漏遲
酡顔醉客玉西東半濕塵衫上翠空鄒谷雖寒應解黍
朱車面面是春風
小隊旌旗半道歸松隂緩策攬清暉女郎未覺褰帷過
笑語相教著嫁衣
老黠山靈具六通解將蒼狗護竒峯虚齋自有青嚢眼
郤笑景純書未工
恰好農時踏翠煙睡龍驚起雨公田官程便作乘閒看
不用扁舟學計然
三月二十四日自東山到金峩一宿而歸偶題
壁上安晚居士自覺際航湖入東山道金文意
行至此淡晴輕冷風策策有聲草樹清幽泉石
雅㓗如在天竺靈隐間深靚過之既暮假榻瀑
通夕喧枕始印魯直夢成風雨詩粥魚鳴展鉢
而去因筆一絶
橋石天台水谷簾峯迴秀擁更深嚴我來便欲兼忘世
少立清風為拂髯
和白雲老禪二偈
閱盡恒河水上波聲塵何似泡漚多還師拍板鉗鎚後
更唱誰家别調歌
簷鐸吟風月半凹黃金布地欠誅茅三更出日真光景
大好欽身正笠包
戲嘲杜宇
呼晴不似鳩知務報喜何如鵲愛人有口自鳴誰禁汝
亂啼何必待殘春
游松山溪塘晴日蕩漾
紅染花梢未是真一川晴綠最關人誰知屬玉雙飛處
占斷西湖幾許春
漁舟
明月清風住釣船新秋世界落詩編漁翁若遣騷人作
(原注去聲)肯食人間一點煙
即事
微雲疎雨一分月折葦枯荷強半秋猶有遠禽飛不盡
急翻孤影暮江頭
别僧
溪邊風景遠且平頗似江鄉雙眼明柳風淅淅茘日淡
計取生還第一程
頔上人持瑩蘿月五詩見示因走筆和韻聊禦
睡魔
蘿月禪機莫強猜如來無去亦無來霜凝寒綠歸松鬢
春染輕紅入杏腮
須彌境界含方廣芥子中間見福昌但使有船堪載月
不應無佛漫留堂
竺乾心法拈花笑洙泗家風鼓瑟希一問已應居第二
更詢來處落三機
三更日出行千里百尺竿危到幾回遮莫分身兜率去
聽從路滑石頭來
病著心華須佛治老僧眼纈要經遮勿逢蘿月五禪偈
絶勝盧仝七椀茶
賜第登樓
桃李漫山不是春紛紛蜂蝶趁遊人梅花已帶春歸了
分付垂楊浥露塵
病思歸心走兔迒自嗤幻境未渠忘并州便作咸陽看
設若桑乾亦故鄉
登飛來峯
懸崖石路擘蒼苔川竇巖扉處處開信是拔山人有力
一峯搦碎總飛來
濃綠中見芍藥一朵
杏桃結子已成翁稚綠中間著耄紅階藥元來如許壽
麥秋天氣露春工
夜雨
依風急雨墊秋清疎數無時總有聲最是可憐雲裏月
幾番雲翳幾番明
花間見蝶
粉翅縈花幾度忙惜花長是為春光争如箇箇蜂鬚上
到處分甘作乳房
天育二老禪惠示經佛偈答以十詩
二老毫端一滴曹喚醒䆿語沒叨叨更無慧可安身處
作麽當時立得牢
餘塵明極強分離菩薩如來是阿誰既道本來無一物
將何芥子納須彌
龍宫海藏自分明搕𢶍灘頭一任傾因果若還終不昧
政須防作野狐鳴
書經猶有遮箇在畫佛何曾夢見來玲石玉峯雷雨過
梅花昨夜一枝開
三經已是太多羅州去休休更問婆箇裏幸然無一事
何須終日把甎磨
四千劫來閒坐休忽抛長舌閙藍頭若言面壁為心法
瞿老還須第一籌
懵懂維摩不二門略無遺囑付兒孫普賢若匪剛饒舌
此事如何更吐呑
老胡無聖亦無言驀指虚空喚作禪掌血條痕無著處
誰教白地患青顛
般柴運水老龐禪佛法無多在密邊餅汝將來還與汝
因師交點更團圓
生老年來病已深灸瘢著艾復難禁六根四大元無有
何處求師下一鍼
江湖後集卷六
