貞白遺稿卷九
附錄贈言
敬和寅賓堂詩韻胡浚
分封藩國海西東民物熙熙太古同義理仁恩資教育
文章道德要修崇人臣喜遇千年慶吾主當為百代雄
室小有名天地闊儒林今已振文風
又吳鼎
翼翼新堂南道東每因朝罷盍簪同邇遐共覩文章盛
上下咸將禮樂崇扁錫寅賓書畫健詩頒紀善措詞雄
微臣叨忝司儀職際遇明時復古風
又項澂
寅賓堂啟廡南東文運宏開樂大同王國人材南北盛
聖經賢傳古今崇瞻依有分身忘老唱和無才氣借雄
珍重新安程紀室能施化雨播仁風
又張仔
名堂新搆府門東高扁寅賓際會同上國文章争富麗
明時禮樂喜修崇人心期與天心合士氣驚誇膽氣雄
共沐恩波㤀爾汝經筵無日不春風
又汪伯琛
寅賓堂第面天東鶴駕時臨冕紱同賈傅蘊才誠卓絶
楚筵設醴備優崇綸章典麗詞源永珍扁昭回筆勢雄
憑仗寶藏賢從季令人覽卷仰英風
題寅賓堂詩黃觀
暉暉初日上扶桑正照先生新搆堂高捲簾櫳迎曙色
洞開窗戶納晴光山頭雨過琴書潤海面風來枕席凉
樂此昇平何以報願陳忠孝輔賢王
又卓敬
日出扶桑表堂依遼海東影浮疎綺外光映赤心中寅
畏瞻依久恩榮寵錫隆願持終始志佳譽藹無窮
又陳彦回
王者賓臣古所難驚看盛事出人間風雲義洽金蘭契
雨露恩深玉筍班兩字龍香揮寶翰千年燕寢著華顔
宗藩輔弼將何補報德惟應竭寸丹
又曹&KR1551;
海東開國有賢王好道崇儒樂俊良三島雲霞資翰墨
一天星斗煥文章高堂華扁名何幸異數恩榮世不常
魚水君臣古來少願言千載鎮藩方
又陳昭
銀河清淺曙光分驚見朝暾映五雲心接太虚嚴敬畏
禮嚴暘谷儼思存堂成已沐賢王幸案積俄延故友論
況際聖明全盛日君臣相遇重斯文
又張遯
啼徹金鷄萬里音曙光纔&KR0978;肅朝簪扶桑未上三竿日
葵藿先傾一寸心光寵祥龍華蓋近影搖威鳳彩雲深
贊襄好盡藩垣職永保斯堂亘古今
又戴彛
哲人慕聖學而以敬自持萬物未與接湛然儼若思出
門見大賓所敬纔有施寅賓揭華扁取義良在兹天宇
俯夷曠朝日揚光暉試登寅賓堂載詠寅賓詩勉旃慎
終始此心長無違
又劉現
明時藩府萃儒臣羡子論交意獨親良夜扣門非俗客
清風拂座總嘉賓峩冠博帶威儀盛繪句絺章唱和頻
華扁共看恩寵在賢王書法映秋旻
又汪静齋
聖君分命在嵎夷新搆祗今扁作題義合己蒙賢主幸
禮同應與古人齊琴書滿架雲光潤竹樹當簷海氣迷
況有卷端文與字珍藏世世耀羣黎
獲寅賓堂詩卷歐嵩
一軸寅賓卷多年去復來篇篇輝錦繡字字燦瓊瑰筆
洒賢王翰文褒長史材幸今回趙璧深愜後人懷
又馮靖
山川鍾秀産英良出輔明時國運昌堂構寅賓遼海上
職專藩傅講筵傍雄文特賜宸恩重華扁親書寶翰香
手卷即今傳從弟有時開誦煥雲章
寅賓堂辭(三章)彭延
明明兮晨暾浴咸池兮麗天門天為大兮日為之尊清
明在躬兮夜氣孔存延接以禮兮容貌是温昭回萬里
兮下照覆盆永灼堂構兮五色繽紛
大明兮麗天六龍既駕兮羲和是鞭若人敬禮兮寸心
秉虔雞人唱曉兮擊鼓淵淵平秋東作兮生意紛然太
和一氣兮駐爾長年
朝陽兮煜煜拂扶桑兮徘徊若木明東方兮曰暘谷敬
之敬之兮冠裳肅肅助神功之亭毒兮調四時之玉燭
秉寸虔以旦旦兮錫爾躬之百福
獲長史公詩卷感賦馮靖
我羡竒哉程長史學問精深有源委工夫博約極玄微
度量誰能窺涯涘輝輝文彩貫虹霓出輔賢王有經濟
府東構館號寅賓會聚昂昂縉紳士於斯暇日談古今
何異唐賢登瀛意賢王重道禮儒臣勸士幸游館中地
不惟優寵賜詩文又為卷端書大字天章寶篆燦雲霞
官樣文章駭人世長篇短詠滿華箋盡是英賢吐經緯
宦遊南北卷長隨一旦歸來俄失志星霜久歴嘆難尋
萬里南歸有其弟詩文譜牒卷咸修斯卷得之鄉友處
如歸趙璧喜無涯復徵名筆昭其懿我今展誦為長歌
深愧才難發幽趣家聲忠壯慶源長奕葉簪纓前後繼
新安十室九為程俯仰宗先有先霽還君此卷甚珍藏
世世相承傳厥裔
敬和題程氏宗譜詩韻胡浚
廣平分𣲖向南轅便有支流萬載延武繼孫吳真不忝
文傳孔孟最多賢嘉名久播乾坤大盛德流芳日月鮮
子子孫孫承祖代河山帶礪共長年
又吳鼎
分符南徙不回轅賜第新安系益延命世有人皆顯爵
名家無代不生賢重重最喜青氊舊若若多存錦綬鮮
如此高門今幾見親王褒寵萬斯年
又項以清
南居徙定北來轅族譜支流衍慶延簪紱朝朝增貴顯
文章代代啟英賢新安及第甲科勝忠壯起家名譽鮮
出處有成吾道長江東遼右樂天年
又程富
當年五馬駕南轅忠壯神明𣲖久延廟食顯靈昭日月
山川鍾秀産英賢武諳韜略風雷迅文爛雲章錦繡鮮
愈出愈奇來盛裔青山綠水與齊年
又方儀
五馬東來北駐轅高風寥廓族綿延垂光開府昭終古
分胄河南著二賢家乘流傳三世葺王章褒寵五雲鮮
至今乳水簪纓盛遺澤悠悠自有年
貞白遺稿卷九
