貞白遺稿卷六
明程通撰
詩
送陳君還池州省親
江亭攀綠柳送子遠歸寧檐上一詩軸沙頭雙玉瓶青
衿辭上舍綵服拜中庭預約重來日秋風桂子馨
慶太守門人韓淵侍親其兄從戍故弟得以歸
養
二妙武文異一門忠孝俱青宫陳奏牘綵服照庭除膾
鯉晨調饌焚膏夜讀書他時樹勲業遠大志何如
送劉觀文歸廣東省親
南雄自昔多才傑上國于今識俊英三載賢關時雨化
片帆江浦暮潮平風生丹桂秋天爽露滴金莖夜氣清
綵服翩翩拜家慶須知忠孝足揚名
題石鏡
表裏空通一片明不磨不拭自天成半空壁立山川秀
萬古光涵日月精春暖野花裝異態夜寒山鬼泣真形
何當貢入歸天府縱使奸邪孰遁情
勤學
高齋盡日不吾扃勤學存心在六經黃卷千篇深屬意
青燈一點漫勞形何須苦映孫康雪更憶曾囊車子螢
窗下十年堅篤志會須奏對立王庭
立春
斗杓逢丑又回寅且喜今朝慶立春歷自天朝頒正朔
陽隨地氣轉鴻鈞人人共迓三陽至處處咸欣萬物新
從此書生勤努力文章應不負吾身
午夢
深院無人夏日長北窗高卧擬羲皇簟文如水侵膚冷
鼻息如雷隔屋揚宰我晝眠悲朽木壺仙市飲悟黃粱
遥知富貴真如此一枕松風六月涼
懷古
乘暇須登百尺樓興亡滿眼思悠悠天高地下今猶昔
暑往寒來春復秋世事無情毛鬢改關河有路利名憂
遥思廣武英雄日赤壁烟消酒一甌
元夕
金鎻橋門總不扃上元佳節雪初晴一輪璧月中天滿
萬點華燈徹夜明鼇駕海山開曙色車隨仙仗鼓雷聲
書生幸際風雲會環珮遥知集鳳城
蘭亭懷古
節序催人易易過蘭亭遺跡竟如何當時豪傑風流盛
曲水杯觴樂意多渺渺關河天日別茫茫宇宙惠風和
文章千古留遺記一讀令人發浩歌
夏夜
南風吹我襟獨坐邀明月心事寄朱絃可對青天說
秋夜
斗轉銀河久窗虚玉露寒夜深明月裏夢繞五雲端
送周生
把酒立離亭柳色正青青君逐衡陽雁迢迢過洞庭
題存心堂
方寸之間本自然尚期操守要精專尋常莫放一毫地
咫尺應馳萬里天泰宇日閒雲寂寂靈臺夜静月娟娟
堂前揭扁昭彛訓舉目常如對聖賢
題綠照亭和韻
綠照亭前景物都向人何用說西湖雨餘春樹翠如染
雲淨曉山青可圖近水有窗先得月凭闌無客不提壺
莫辭爛醉扶歸去王道于今似坦途
賞春
負却韶光知幾年偶從村館對尊前酒中春色歸人面
風送花香入几筵俄覺三春過二月休論一斗直千錢
人生行樂應能幾醉後何妨伴月眠
送施旦歸湖州
梅雨微腥風自南留人檣燕語呢喃幾年館下思歸客
此日江頭掛去帆蓬嶽峯聯雲朵朵霅川水急石潺潺
高堂獻夀稱觴日紅藕花香襲苧衫
題汪宗哲綠猗軒
繞屋琅玕秀翛然一徑深迥無塵俗氣獨有歲寒心夜
雨籜龍長春風彩鳳吟何時一相訪到此洗煩襟
送童正蒙歸涇川省親
擕手話新別殷勤酒一觥雲横親舍遠風送客帆輕錦
軸題詩富斑衣照眼明升堂拜家慶應足慰深情
寄余舜卿和韻
遁跡林泉傲歲年柴門三徑竹娟娟樽開北海客時過
日向東窗人尚眠對月每懷犀玉表因風忽墜錦雲箋
鳳凰臺下思歸客何日重回乳水邊
寄春坊汪魯齋先生
曉列丹墀第一班從容告老許休官退辭鳳闕榮冠蓋
歸把漁磯舊釣竿臺閣文章當世重山林風月此身閒
秋來喜有南征雁聊寄音書一問安
寄周知縣汝楫和韻
溫如春煦凛如秋王事惟勤靡慢遊系出濓溪家學在
澤敷乳邑治才優關河有便書空寄公館無私恩莫酬
十二樓頭明月夜倚闌無任獨綢繆
歲寒三友
萬木凋零色巳非獨留三友共為期生無桃李春風面
總是冰霜晏歲姿士到窮時存節義物從静處見真機
高人不厭相看處默坐幽齋漫賦詩
立秋
冉冉光隂逝水流斗梢明夜轉清秋乾坤已覺炎威退
枕簟應知爽氣浮出塞飛鴻離北漢辭巢語燕過南樓
井梧最是知消息一葉飄飄不自由
雪獅
連朝飛雪滿山城堆琢誰為白澤形牙爪有威身似玉
頭顱無角眼如星瓊瑶冷浸熊羆懼風雨寒凝虎豹驚
盡日庭除真可愛不聞聲吼若雷霆
青山白雪
一夜嚴風透客窗曉來六出遍穹蒼青山上下如銀飾
綠樹高低似粉粧嶺畔寒梅添素白堤邊嫩柳失妖黃
高人極目情無際收入詩囊賦短章
冬日閒行
歲晚天寒旭日晴出門乘興小郊行白雲望斷關山路
黃葉愁添故國情事業正須酬壯志詩書應不悞儒生
歸來茅屋吟哦久又見梅花月色明
贈陳太守
萬丈文光貫斗牛新安太守詫賢侯朱旛影動溪山曉
紫府清聞天地秋六邑蒼生蒙化育三年芹泮賴崇修
明時暫袖調羹手指日承恩拜冕旒
寄春坊汪魯齋先生
曉殿香風散玉除春坊旭日照華居出膺紫誥儕三老
歸賜黃金踵二疏館閣文章新體製山林風月舊琴書
芙蓉絳色青於染何日摳趨訪隠居
投壺
佳客乘閒興味清投壺深院響錚錚飛梭躍矢心身正
定鼎論籌揖讓明賓燕始終施舊禮雅歌歡笑罰深觥
祭遵昔日雖軍旅對爾猶堪悅性情
禪房夜坐
乘興閒登萬仞山老禪迎宿縱清談燈燃金粟紅光燦
座擁青蓮寳像涵鶴放芝田歸静院龍降秋水伏深潭
終宵月色如明晝月斷前峯鎖翠嵐
送金別駕赴廣州太守
早承飛檄覲宸旒又拜麟符鎮廣州清氣遠臨蠻草地
文星光動海山樓一鞭行馬離京國萬姓知名迓郡侯
練帶花屏山水郡幾多恩澤為君留
鼓琴
風暖庭閒晝景沈焚香默坐鼓瑶琴七絃雅操胸中出
一曲琅然指下音清韻別傳仙客意和聲盡見古人心
子期去後今千載流水高山何處尋
芙蓉
一種芙蓉獨自芳數枝開向小池傍妖嬈艷色含朝露
寂寞幽容拒曉霜西子有懷酣晚節楊妃無語占秋光
江南九月蕭蕭雨醉臉還愁褪晚粧
惡蚊
旅館疎窗暑正炎飛蚊無數惱人眠成羣夜出晴簷下
逐陣雷鳴客枕邊任是終宵高秉燭也須微暮略薰烟
乾坤幻化何時息直待西風九月天
老人星
静夜沈沈月色明遥瞻南極老人星祥光分映連牛斗
瑞彩生輝耀丙丁永為君王符萬歲式同臣子際千齡
昌圖肇運雍熙治皎皎横河四海寧
送人赴舉
持杯送別思悠悠行赴科場禮最優官樣文章生筆底
巍然名譽占鼇頭十年事業成功早萬里鵾鵬得志秋
龍虎臺前須宴賚金花照耀日光浮
寄彬上人
高僧話別憶匆匆欲寫相思意萬重乳水澄弘涵夜月
石門幽勝隠仙蹤寺深廣福應難到路入楊溪莫易逢
何日乘閒一相訪共聽清論說降龍
送友歸養
幾年芹泮共翺翔奉旨承恩返故鄉鶴髮倚門欣具慶
荆華盈樹喜聯芳尚原松菊存三徑乳水才華冠一邦
從此束書歸舊隠會將潜德播馨香
夢萱吟
朝望天南雲暮思北堂老展轉不得寐惻然傷懷抱有
夢到門閭宛然見萱草秋風忽披拂顔色寧復好覺來
坐蓬窗憂心有如搗泪墜霑衣裳天空月正皎
寄方希古
杜若滿芳洲懷人獨倚樓江天烟樹迥漢水暮雲浮氣
節惟吾友才華孰汝儔金陵分手後遠念日悠悠
贈余侍御
余子平生友朝端孰汝儔直聲聞海宇正氣挺神州月
照烏臺曉霜凝白簡秋清時封事少何以報宸旒
贈黃太守
皇明一統大書元正值邦侯入覲年五馬嘶風行白晝
六龍扶日上青天朝中禮樂衣冠盛閣下文章政事全
莫道潁川功第一古今何代不生賢
其二
文章太守孰能儔五馬分符古列侯騎從偶然過績邑
鯫生何幸識荆州橋頭楊柳春先得江上蘆花雪未收
朝罷君恩應借寇莫教父老永凝眸
寄黃侍御克敬謫歸
一封直上謫滎陽三徑歸來菊未荒白髮喜沾新雨露
烏紗猶帶舊風霜梅梢初月供詩卷溪上閒雲伴釣航
莫謂山林真可樂徵書還恐下巖廊
送李志寧歸省
孝子別成均南歸楚水濱檐頭緗帙舊庭下綵衣新去
路江梅馥來時禁柳青都門頻送客我亦倍思親
送詹觀歸省
歲聿云暮雨雪霏霏君辭璧水將焉歸片帆縹緲過龍
江龍江勿遊蕩重闈倚門望
歲聿云暮雨雪載塗君辭璧水將焉徂片帆縹緲過柬
吳東吳勿盤桓急歸為問安
歲聿云暮雨雪其雱君辭璧水歸故鄉片帆縹緲糓溪
傍溪傍凍不流行人此停舟
送朱大使朝京回迎父往福建任所
三載官南閩寸心戀北闕玉珮朝龍顔斑衣迎鶴髮山
青雲自閒梅黃雨初歇別後天一方相思共明月
舟中阻風
不向亭衢跨紫騮却從江上駕扁舟風吹駭浪花翻雪
雨壓低篷人俛頭一日行時三十里寸心懷却萬千愁
明朝水淨天無際高掛雲帆出北州
過吕梁洪
舟過梁洪信險哉中流屹若勢崔嵬狂瀾震盪翻三級
怒氣犇騰鼓萬雷姒禹施功遺跡在盧公有記古碑頹
人間奇險應如此不特瞿唐灧澦堆
過韓氏先塋
之人騎鶴上蒼冥遺塜纍纍草自青今日松楸成枳棘
當年勲業在朝廷謾詢故老家無類猶見先賢碣有銘
餘恨不隨流水去行人嗚咽不堪聽
東阿道中
江南遊子茂才華此去之官水陸賒行旆幾時辭日下
客舟今夜到天涯東風驛路聞啼鳥落日煙林舞亂鴉
矯首東昌纔咫尺料應清夢遶皇家
夢還家
故鄉南望路偏賖清夢無時不到家僮僕出門迎舊主
稚兒環膝獻新茶庭前萱草春仍綠階下長楊暖正花
驚覺不勝愁絶處柳梢明月照窗紗
北地塵
平沙萬頃浩無垠一陣風來總是塵初訝瘴烟昏白晝
又疑宿霧翳青旻風前欲語難開口馬上相逢不見人
何日乞歸優詔許清泉白石與為隣
别方希古
海内交遊更許誰百年心事藉君知江陵他日芭蕉雨
應憶城西送我時
送王大參
柳色綠堪把桃華紅未齊君歸江南去芳草正萋萋
舟夜
灘聲撼月嚮西風木葉蕭蕭到短篷無限秋懷孤枕客
村雞啼曉水雲中
送舒侍御
東風收積雨旭日麗江城青絲繫玉壺送客上神京春
陽散淑氣高柳啼新鶯相擕一杯酒展此平生情如何
別我去迢遞尊王臣征車隨短劍祖帳開長亭當杯易
為別後時那可盟回首客窗夢關河共月明
舟次瀟湘
碧水連秋漢丹楓映夕陽扁舟歌楚些早晚下瀟湘
舟晚
江闊山容渺天空樹影微孤舟明月夜南望白雲飛
送夏僉憲
昔別在京國今逢漢水湄十年又相見倏忽又別離河
山淑氣轉桃李春風吹撫景豈不樂而與故交違驅車
向何許還望東南馳留君不可住送君一凄其寂寞羈
旅中殷勤勸一巵分手無以贈聊此凉薄辭
途中漫興
手承丹詔出京華驚見途中景物嘉官柳翠於橋下水
野桃紅勝日邊霞客懷己覺塵埃苦王事寧辭道路賒
野老亦知天使至旋呼童僕煮清茶
送解大紳
九重丹詔下徵賢驛騎旋飛又著鞭壯志先凌鵬海外
驪歌疊唱鶴祠前聲名振達雲霄上文彩光輝日月邊
鵷鷺齊班榮寵渥羅衣新惹御爐煙
二月七日舟過桃源先是連日風浪至日恬静
因而有作
連日驚濤勢拍堤晚來恬静喜無涯水聲擘舵舟行疾
月影滿牀人睡遲雙櫓吚啞驚鷺宿片帆搖曳逐風飛
篙師撾鼓歌纔罷報道于今到下邳
為葛士延題竹
鳳集庭前更引雛風翻翠尾任扶疎有時彷彿聲敲玉
静聽如何却又無
其二
幾竿晴影翠重重遠近猶分淡與濃傳入畫圖移不去
幾逥疑對月明中
其三
幾箇疎篁清復清曉來帶雨葉縱橫如何幻跡銀箋上
静定無聲似有聲
其四
詩家遶逕長新篁解籜抽梢箇箇長高士筆精歸尺素
醉中疑是對瀟湘
為蕭尹題墨梅
屈鐵為根玉作肌移栽不記幾何時東風昨夜回天地
開遍墻頭一兩枝
舟中
久客衡陽道深秋漢水涯千山霪雨息孤棹晚風移疎
葉蕭蕭下浮雲片片隨長吟懷宋玉心事遣誰知
菊澗歌寄贈許子
幽人抱道翬山麓臨澗手植千朵菊石澗水溢湧金波
燦爛光射幽人屋飡英酌泉避俗諠笑傲翬山無寵辱
適爾羣芳搖落時幽香喜噴滿東籬閒將白眼看塵世
細和淵明歸去辭
荆州登樓
倚城高閣映湖天此日登臨一捲簾翹首忽生千里思
慈顔一別乂三年
其二
峴首山邊秋草生巴江水上暮雲橫北堂迢遞空南望
一度登臨一愴情
題練溪閒居卷
銀絲滿鬢手扶藜此日承恩隠練溪倚檻漫觀春浪激
杜門閒對曉雲低上林曾聽嬌鶯囀御苑空思匹馬嘶
最有悠然真樂處鳶飛魚躍入新題
題黃克文先生竹溪圖
秀色娟娟翡翠滋溪邊新長拂雲枝明年一日春雷動
正是飛騰變化時
題白雲丹室
白雲丹室好修真雲與仙家本自親無意從龍施黑雨
有時騎鶴上青旻只燒鼎内千年藥不著人間半點塵
何日相尋參寳訣碧桃花下醉長春
瓜洞鍾靈
脉自崑崙體氣分悠悠到此聚瓜英花開洞口藤餘艷
泉落雲根露欲凝礬石不如些箇潤青門何似此中馨
謾矜天意呈佳致須信人豪本地靈
寄汪育德齋
獨倚江樓思愴然鄉心每與雁争先吳山楚水隔千里
紅葉黃花又一年自嘆微才終後學敢圖清譽繼前賢
來書過爾相推許寧不懷慙祖逖鞭
其二
霜落吳江錦樹稠數聲鴻雁海天秋來書己盡鄉中事
對景惟添客裏憂烱烱丹心思報國星星白髮覺盈頭
人間回首深愁困何日煙塵淨北州
其三
往事休論釣六鼇鄉心日日念同袍雨餘種藥連瓊圃
風裏聽松響翠濤湖海宦遊人獨遠丘園養素道彌高
自嗟碌碌成何補雙鬢年來已二毛
其四
翠眉山下地仙家門倚清流路轉賒夜静有時瞻北斗
日長無事註南華橘泉秋雨涓涓玉杏圃春風樹樹花
念我江湖為客久何時歸共醉流霞
其五
公餘閒步楚江濱何日歸舟為問津千里有懷嗟遠道
一官無補賴同寅嶺雲關樹頻年別岸草汀花幾度春
料得故園桃共李幾枝烟雨映城闉
送趙子藝歸侍
趙氏子藝孝且賢讀書胄監當青年深念重闈垂鶴髮
白雲縹緲家三千定省久疎曠旦暮心悁悁攄情達天
子優詔許言旋臨風把酒別師友馬首西向敲金鞭歸
路梅花發清馥到家桃李争春妍上堂奉甘旨綵衣舞
&KR0008;躚椿萱照丹桂斯樂何如焉願言奉歡有餘力青燈
黃卷尤精研寸草春暉志已遂好樹勲業青雲邊
輓章生文喜
學不成名志肯休奈何天意拂人謀封章未達黃金殿
作記先登白玉樓夜雨西窗閒筆硯秋風荒塜自松楸
十年高誼今安在不覺沾衣涕淚流
貞白遺稿卷六
