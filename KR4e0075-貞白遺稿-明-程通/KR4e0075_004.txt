貞白遺稿卷四
明程通撰
銘
貞白齋銘
子築舍於郭之西以為藏修之所乃堅其材乃素
其飾名曰貞白齋因以自號乃作貞白齋銘因以
自儆云
銘曰惟金乃堅惟其堅斯其不磷惟玉乃潔惟其潔斯
㒺受湼君子處世惟貞惟白斯其耿耿乃介乃烈惟忠
惟孝斯為立身之大防至貞至白孰踰忠孝之惟臧予
處而家乃愛乃敬苟莅於國惟節惟藎苟曰惟細行之
徒貞徒白豈君子之所以廣大以立畛
贊
章明卿處士像贊
不赫赫其名不燁燁其形韜光襲馨棲迹園林人固知
公為隱士而我則獨觀其深元德不綱征調縱横豪傑
罹禍智士遭屯公當斯時于菑于畬如啞如喑非直以
遠害全身盖將上延如綫之緒下啟家學之傳以待今
日天下之清
葛子輿公像贊
儀表剛方氣宇軒昂厥性克孝厥行孔臧比逮不辜勇
决異鄉大庇宗祏丕振綱常肖公狀貌得公情腸英氣
激烈宇宙為滂
從祖文鳳公像贊
厥貌魁梧厥服元制德實元良處亦名世名欽邑宰貲
雄里姓奉親菽水能養則敬急君餽餉傾帑無吝先世
丕光後昆襲慶通忝從孫贊言莫槩瞻仰遺容典刑具
在
墓誌
重修唐金鄉尹程公墓碑
我程氏受姓於周伯符得國於程遂以程為姓我新安
之有程氏者自晉元譚守新安遂家焉新安之程自元
譚公始至唐有諱藥者為尹於金鄉縣過績溪遊石鏡
睠仁里山川之勝遂於光化庚申之歲徙居績溪之仁
里績溪之程自藥公始仁里十九世孫諱念五者乃遷
邑之中正坊邑中正坊之程自念五公始洪武庚午不
肖通叨以尚書獲領鄕薦乃至仁里省藥公之墓見其
墓日就傾圮宿草荒莽之中徒有其纍纍之迹焉耳心
遂懷切痛我後之人不復能修是予之罪也夫是予之
罪也夫乃發議首捐貲倡予邑之宗人并仁里之宗人
鳩工聚石使其土嵬然崇如枚如有形可覩有臺可歲
時展謁焉閱踰月遂告成功復以特牲奠於墓所復會
宗人於墓之側以飲以歡愛敬之心儼然如春墓之所
修其所關不細矣昔孔子有墓在五父之衢不封不修
謂為東西南北之人此盖附會者之所悞也豈有孔子
之聖而不封不修其墓者哉先人之所遺雖一礎之微
一礫之小頽則必修况於祖宗之所係者非微非小哉
春秋修其祖廟廟以藏神墓以藏魄則墓又烏得而不
修如廟者乎昔侯芭為揚雄猶起墳焉而子孫之於祖
宗其形氣之所切為最甚乎久則必頽勢所必至藥公
之墓頹於今又寧保其不頹於後乎脩於今復脩於後
亦勢之所必至也後之人復修其墓也能無如予之於
今日者乎遂勒之貞珉復以今所修之歲月時日俾我
後之人庶有所考云墓在仁里之傍坎上近西院名周
藤墓堪輿家作壬山丙向其助貲效力人名并督工者
鐫之於碑陰兹不復及
同知章瑞卿公墓誌銘
古豪傑之士其出而有樹也非由科目顯則以薦辟進
自勝朝主中國制科更復無常兼設擢茂才科薦辟之
重久矣績族由此起家者予於寨口章氏得一瑞卿先
生焉先生諱文麟瑞卿其字出績之望族也按其先五
代時有太傅仔鈞者以三策投瑯琊王王審知遂承制
秉節鉞節制高州刺史夫人練氏尤有全城陰德以故
子孫蕃蔓奕世榮顯迄於有宋慶歴名相嘉祐元魁彬
彬軰出代顯於閩浙間自平章郇國文簡公後倉部員
外郎遷昌化數傳至運之公始遷績又以賑飢積德忠
厚傳家爰及先生適勝國末季矣先生之大父諱珍生
子三伯曰文龍仲曰文鳳先生則居季氏生而不羣志
氣凌厲淹習墳典人皆以豪傑期之時秕政毒亂人如
在膏火中以故羣盜蝟起民苦剽掠匪才德超衆者曷
克劻勷先生乃以名族茂材為鄕里所推至元元年由
州縣保薦除廵檢濠寨已而捕盗有功陞本縣簿至正
十一年紅巾賊竊發宛陵一路勢甚猖獗先生由考最
擢寧國路同知總管府事督諸衛民兵制下先生慨然
自奮曰盤根錯節正别利器此吾自表見時也乃促車
就任至用孫武紀律練軍士設三科以捕平之由是寇
盗屏跡境内安輯遂以廉幹見知當道尋因疾致仕歸
田里居無何乃以天年終焉夫瑞卿倜儻人豪也而生
當勝朝之季乃能以豪氣自負特起於儔伍之中卒為
一路保障使天少假以年得當明興之際依日月之光
其經營甫定又豈僅僅如是已耶昔人謂太上立德其
次立功才如瑞卿而以武功顯倘所謂立功之士非耶
吾謂章氏之門前有仔鈞後有瑞卿皆起自布衣上下
相距幾數百年然一則以浦城樹績彰美於其前一則
以寧國建功揚休於其後其出處同其勲猷後先輝映
偉歟休哉盖不啻有光於郇國相業已也先生生於元
大德三年己亥十二月二十一日午時至龍鳳三年丁
酉七月十八日戌時殁於正寢享年五十有九配孺人
柯氏出今僉事公名族有賢德以勤儉敦睦齊其家故
内政咸有法舉子五曰子和子真子誠子明子芳俱義
訓成立子芳惜早世子真之婦屬予從妹諸伯仲將以
先生與柯孺人合葬丐余言以垂不朽顧余不佞何能
揄揚其萬一哉義忝世戚不容固辭乃述其出處大槩
以俟立言者採焉因銘曰瑞卿哲人嶽鍾其英考厥先
代宦業雲仍勝國兵亂孰蕩而平惟公仗鉞樹勲宛陵
天不憗遺遽殞厥生若坊若斧鬱鬱丘封仰止高山永
垂令名
祭文
祭先祖文
曰嗚呼吾祖生未髫齔而二親見背孤苦伶仃靡所怙
恃及長出贅汪門惟外氏是依賴内助得人同心協力
以至成家不幸中年又遭喪亂携妻挈子奔走逃難山
谷間關百羅資業為之一空幸遇聖朝龍興削平禍亂
生民獲安田里時逃難觧散鄉黨宗族兄弟妻子不能
相保者十居七八而吾祖獲無恙豈非所存者厚而天
地祖宗或默相之歟又不幸中之幸也後還故址結廬
力農將為終老計豈期命與時乖為朋友之誼遭無辜
之譴謫居陜右二十餘年父北子南萬里相望吾父不
勝懷思五年凡兩往省蒙冒霜露涉艱歴苦遂至髮為
之白目為之昏祖母啖素長齋哀號旦暮卒至抱恨以
死而不復會又何其不幸歟洪武庚午春孫自邑庠升
太學獲近清光於咫尺賴天誘愚衷陳言拜闕乃蒙皇
恩霶霈特放還鄉去時年五十五歸則七旬有四矣屛
跡林泉之下優游晚景幾又十年苐恨愚孫遊宦遼海
遠在數千里外不能致升斗之禄為朝夕奉深以為歉
奈何天命難忱一旦寢疾以終時燕薊不寧路途隔絶
音問莫通竟不得奔訃以盡子孫之道嗚呼痛哉越明
年庚辰歲孫侍王駕跨海来濠梁尋以考績朝京師與
大兄相會於旅邸而訃音始聞則已逾年矣彼時即欲
告歸適值王事靡盬而未得命遂因循至今甫能得請
挈家以歸則再朞矣嗚呼祖孫之情天倫之重生而不
能致菽水之養疾而不能供湯藥之需死不得憑於棺
葬不得臨於壙子孫之道一何有哉古語盡忠而不能
盡孝詎不信乎嗚呼孫之罪擢髮不足數孫之心惟吾
祖知之兹者謹率家衆用陳薄奠聊表微忱伏惟鍳之
尚享
祭先母文
曰嗚呼昔孔子語樊遲謂生事之以禮死葬之以禮祭
之以禮此人子職分所當為而萬世之常經也苟於此
三者一或不全則不得為孝矣男通幼育於膝下劬勞
之恩昊天㒺極及長游宦數千里叨享天禄而未嘗有
一餉之供則既生不能事之以禮矣至於寢疾而終葬
祭之禮又不能盡視聖人所言三者之中不能有一焉
豈無愧於心乎且前歲之回本欲畢事一時為俗說所
誤并為徵書所廹竟不克成今則悔恨無及矣若欲停
柩以待親回苐恐事未可期反成暴露若欲不待而葬
設或能回欲再見而不可得中心徬徨無如之奈兹因
人便敬致俸錢些須聊為葬祭之奉極知無益於事不
過表此心而已嗚呼兒之罪擢髮不足數兒之心惟吾
母知之尚饗
祭友胡尚忠文
嗚呼昔宣王將殺其臣杜伯而非其罪伯之友左儒爭
之杜伯既殺左儒亦死斯可見古人之篤於友義者如
此吾友自童丱時與予同游學及長與予友義彌篤不
幸吾友為人所誣予時居邑庠父母俱存不獲效左孺
之死重有愧焉然吾之志非不如古人特所遇不同然
耳吾友之喪歲久未葬予欲用已帑與營窆謀已定銘
已成適吾友之慈幃失養予又趣裝治嚴而事竟寢可
勝歎哉予今趨京師寧不酌巵酒以言别乎乃載為之
詞曰風凄凄兮木落林追思故人兮涕淚交流臨風對
月兮幾倚層樓故人不見兮使我心憂念交情兮意獨
綢繆歌短詞兮日黯雲愁四海皆兄弟兮孰匪交游志
道同合兮舍吾友而焉求嗟予趣駕兮朝神州具薄奠
兮薦微饈侑詞訣别兮萬古千秋何日歸来兮復酬松
楸尚饗
祭友章文善文
嗟嗟文善聰敏之姿妙齡英氣卓立自持負磊落之壯
志思奮起於一時奚所願之未遂遽與世而相違嗟嗟
文善門單燼微少失所從寖入他岐年踰弱冠了悟前
非恥習業之為陋慕古道之餘輝徙義從正取友親師
聖經賢傳惟日孜孜行已接物不忒其儀晨則起居甘
旨承奉庭幃夜則青燈黃卷手不停披所謂一變而至
遷善而不疑成人之美者咸誘掖而奬勸嫉人之善
者或面是而背嗤嗟夫彼恃富與驕貴生下愚之不移
降喬木而入幽谷者寧不觀感而忸怩奈何素履未孚
好德者稀千里發軔六鷁退飛固宜安義而修省聽賦
命之疾遲韞玉於匱待價沽之何乃一試不利氣索神
萎抱恨悒鬱以至於斯雖然朝而聞道夕死可矣得正
而斃夫復何悲然吾所以哀傷而不已者盖念夫疇昔
之交誼慨逝者之莫追嗟嗟文善久矣别離臨風對月
兩地相思前書報我秋以為期孰料永訣無復云来嗚
呼哀哉友朋之情義當往弔奈匏瓜之兹繫空反袂而
漣洏生芻莫薦絮酒釃釃緘詞千里聊哭吾私嗚呼詞
有盡而情無涯嗟嗟死者其有知尚饗
祭楊思中文
嗚呼普天之下莫非王土率土之濱莫非王臣上而公
卿大夫下至胥史奴隸其職役貴賤雖不同所以服勞
趨事委身報效則一而已思中生於王土役在弓兵驅
馳王事職分當為洪武丁夘夏奉檄来績溪取吾祖及
其回途竟以疾卒於旌川深可哀哉雖然汝病也有飲
饌湯藥以調治其死也有衣衾棺槨以殯葬吾亦盡心
焉耳已且汝之承差而来公義也抱患而死天命也雖
然又何恨哉汝宜安歸於兹他日為汝收遺骨而歸故
山或有期也余因起復赴京師道過塋下酌爾以酒告
爾以詞爾靈不昧庶来格而歆之尚饗
貞白遺稿卷四
