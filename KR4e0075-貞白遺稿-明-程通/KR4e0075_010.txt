貞白遺稿卷十
附錄贈言
送友程彦亨從王渡海朝京方孝孺
送卿南浦草萋萋風滚楊花趁馬蹄戀闕心馳紅日近
思親望入白雲低短長亭上杯行酒南北江頭水拍堤
准擬明年春二月蒲帆高掛上遼西
送程彦亨朝京舒頔
雨浥輕塵宿霧收朝京無計為君留蘆花飛絮千山曉
桂子飄香八月秋鯤蛻鵬摶神變化雲龍風虎自相投
此行好奏平戎策喜動天顔十二旒
又舒遜
山城八月桂花開摘贈才人上鳳臺詣闕慣騎千里驥
離筵勸飲兩三杯朝回何處之官去公暇題封寄鴈來
握手臨岐無別囑好敷聖澤及蒿萊
又方玄成
慈親送子上神州手線疎疎不忍稠但囑公勤奉王事
北堂萱樹自㤀憂
寄程彦亨惠白竹紙余舜卿
送別眉亭又一年倚樓千里共嬋娟日趨瑣闥躋清要
夜秉金蓮理舊編每憶雄文摛彩筆忽飛雲朵寄霜箋
自憐衰老栖林下無計摳趨到日邊
贈升堂拜祖圖鄧從道
程門孫子最知幾王府賓師世所稀玉珮曉寒趨上國
錦衣春暖拜重闈綺羅席上金魚滿瑪瑙盤中紫蟹肥
為夀豈無黃太守也擕尊酒候柴扉
又黃飛
尚義堂前有孝孫潁川治最也登門白頭賢叟稱鄉長
綠鬢忠臣荷聖恩千古歌詩鳴雅頌一時稱夀酬芳樽
文章太守來嘉勉愈見光先裕後昆
又汪道
王府還鄉有順孫文章郡守踵名門此時不計官為貴
行禮須知祖是尊夀筭重闈詩滿卷懽生綺席酒盈樽
主賓忠孝俱無忝遐邇從兹薄俗敦
又唐員
朔風鼓嚴寒冰霜感時叙忽聞來遠省馬嘶繫庭樹鄉
閭笑喧呼相見歡相聚高堂白髮翁坐談問侍御因得
賢侯至斯文重相遇怡然拜庭幃美意徵圖序圖中翰
霧深恍然起祥瑞
凌河送別程彦亨詩韓恕
霜落楓林葉漸稀凌河擕手話分離沙頭羣散鴻飛遠
塞上人還馬去遲戀主感恩頻北顧思家葬母獨南歸
知君忠孝為心事肯負陽春雨露期
又項以清
贊襄藩國四年餘禄養高堂一旦違孝子痛深恒永慕
仁君恩重賜遲歸憂勤王事如家事感嘆麻衣當錦衣
暫別秋風休涕淚從來春日倍光輝
又吳鼎
衣錦歸時鬢未絲倚門望久倍懷思豈知三月平安信
翻與孤兒永別期化日明心真有喜秋風分手漫成悲
到家自是憂君切可忍堂隂見斷機
又朱恢
萍水相逢四載餘凌河執別漫踟蹰己知帝闕披陳策
又向王門侍講書臣職盡共思報效君心相契喜何如
豈期萱草成衰謝淚洒西風滿客裾
又毛鏞
慈闈失恃達遼東哀慟無聊兩地空反哺啼烏虚夜月
傳書怨鶴苦秋風恩深瀚海恒思念泣向旻天未感通
輔導親王膺托重精誠貫日浹宸衷
又童正蒙
寫就凌河送別圖正當別處又踟蹰本期事主臣藩國
豈料喪親反里閭古薊秋風嘶駿馬新安夜雨泣慈烏
懸知葬祭重來後還見葵花向日初
又王用才
見公巳是兩年餘藥誨從兹不敢違正擬忠君同列侍
忽䎹喪母獨言歸今朝送別詩盈卷後夜相思淚滿衣
顧我譾才真感激春風回首更增輝
又蕭文英
道統由來自洛川承家何幸得英賢深知夙夜勤王事
不憚春秋侍講筵聞訃蒼黃悲母逝辭朝眷戀感君憐
此行莫灑臨岐淚孝意忠誠己兩全
又曹鑑
正好厪王事還家奉母喪令人多感慨倚杖獨徬徨羡
子孝能盡為臣忠肯㤀男兒有如此何往不輝光
又
程君南赴為親喪時值初冬梅正芳躃踊弗勝哀老母
欷歔難忍別親王海虞敝屋思如願吳郡麥舟助未遑
分袂長亭約重會明年月桂散清香
又方儀
脫却華簪著素冠曉辭丹闕暮江干深嗟厚禄酬恩未
慟哭慈親見面難馬躍緩馳淵上路舟行勤問月中灘
終襄莫作毛生隠帝子須君問治安
又石屋山人
把袂臨流思有餘君心留戀忍輕違政如在水魚同樂
誰擬鳴陽鳳獨歸荻雨悲添徐庶淚蘋風愁絶老萊衣
披圖日想恩波闊還見迴翔覽德輝
送程彦亨服闋赴京舒士謙
寸草春輝志未酬束書又上帝王州龍江潮落三山曉
蟾窟風高八月秋丹陛舂容仙仗肅卿雲繞繚衮龍浮
書生奏罷長楊賦騎馬看花取次遊
又方玄成
三山高枕大江流天入蒼茫東日浮龍出曉分吳峽雨
鴈來霜帶海門秋香騰黼扆清光近星落&KR1152;稜曙靄收
此日風雲重慶會定將經濟贊皇猷
送程彦亨江西奉父喪汪仲魯
披野寒雲凍雪飛孤兒苦淚每沾衣親喪遠寓西江上
丹旐翩翩幾日歸
其二
素服間關踏雪來芙蓉驛畔早梅開不辭千里西江遠
春滿鄱湖一棹回
又羅存誠
呼天號地淚成河扶柩文江孝感多萬里雲濤從拍岸
千山風木自鳴柯每懷進養悲羊棗那忍開編誦蓼莪
丹旐翩翻烟水際不堪矯首些哀歌
又舒士謙
哀哀孤子倍思親痛裂肝腸淚滿巾正好觀光遊上國
不堪聞訃别成均心懷寸草恩難報恨抱終天怨莫伸
奉轝不辭千里外恓恓純孝逹楓宸
輓長史公汪伯琛
玉樹冰壺夐出塵翬山乳水萃精英文敷妙理先多士
表達深情感大廷幽邸日斜悲賦鵩長江月冷醉騎鯨
弘才未展經綸用恒使知音恨不平
貞白遺稿卷十
