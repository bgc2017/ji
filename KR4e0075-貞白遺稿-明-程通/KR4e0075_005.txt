貞白遺稿卷五
明程通撰
詩
元旦
五雲佳氣應昌辰鳳歷新頒又一春月建丙寅時正始
年登甲子運維新九重天日當黃道百辟衣冠拜紫宸
嘉禮慶成蒙錫宴恩榮何幸到微臣
夜宴韓同年宅
王門更漏已沈沈此夜相逢共醉吟浩飲不辭非嗜酒
清狂時發為知心詩因得趣聯偏好話到忘言意愈深
攜手出門同一笑春風和氣藹儒林
敬和春景韻
東皇布德育羣生二月仁風遍海城原上草青堪放馬
墻頭柳綠可藏鶯一塵不作天如洗萬景俱新日與明
朝退玉階無箇事杖藜時向小橋行
其二
新詩同和酒同酣三月纔過十又三紅日騰光遼海上
白雲回首大江南一生心地常攄赤八品官袍尚著藍
君寵母恩俱未報幾回興念幾停驂
敬賀千秋詩韻
璇霄昨夜燦文星知是吾王夀且寧龍衮九章臨玉座
鵷班百職拜彤庭香騰曉霧浮佳氣物被春風播德馨
何幸小臣逢盛世願伸歌頌祝千齡
奉使途中
輕雲將雨洗塵泥丹詔馳飛過小溪草不知名隨處發
鳥如相識出林啼韶光明媚詩情逸道路崎嶇客思迷
回首親闈在何許白雲縹緲太行西
爆竹
此生循約束烈性慎幾微容物非無量通玄更有機當
場吐霏屑滿眼生光輝平地一聲起傳揚到處知
元日(丙子年)
昨夜東風轉化鈞眼前歲事又更新王正肇紀庚寅月
天運重開丙子春氣藹一元生品物嵩呼萬夀祝君親
小臣執筆陳歌頌深媿才華不及人
其二
珊珊環佩共朝元正是皇明大統年閶闔九重深似海
君王萬夀福如川玉階不是尋常地黃道爭傳咫尺天
載拜賡歌酬盛德詩成應媿每遲延
其三
九重頒歷紀王正宇宙今朝又一春五夜仁風回草木
千年佳會慶君臣海天浩浩皇圖廣鍾阜巍巍聖德尊
生遇太平無以報惟知一飯不忘恩
和朱引禮韻
海宇清寧氛祲收大明於赫邁虞周天生聖主八千歲
春到皇家第一州濟濟珮聲臣北面曈曈日色殿東頭
承恩歸去添詩興倚遍東風十二樓
元宵
上元佳節幾時逢知是新春正月中香散梅花千點雪
舞低楊柳一簾風樓頭玉漏聲從轉敇下金吾禁已通
況喜君王恩似海人歌人醉萬方同
其二
金吾弛禁任更闌巷陌遊人自往還燈火今宵同萬國
蓬萊何處是三山柳霞潑甕春如海梅雪沾衣夜不寒
一笑相逢總㤀寐不知身世在人間
敬和元日韻
鴻臚當殿贊朝儀百辟衣冠拜玉墀天地三陽開泰日
華夷一統大明時皇皇聖主恩涵育穆穆賢王敬緝熙
何幸小臣逢盛事承筐玉帛駿奔馳
元宵
鼇山高聳對孤稜無處無人不賞燈竹葉香浮銀甕酒
梅花清湛玉壺冰乾坤月色三千界樓閣烟光十二層
共樂太平知有自萬年洪福正龍興
較獵
赫赫王師整且齊奮揚威武保黔黎三山日馭六鼇背
百道風塵萬馬蹄士氣雄飛王氣合陣雲高壓塞雲低
明朝得雋回營去金鼓一聲遼海西
敬賡松圖韻
山林無分著盤垠特向輿圖為現真琥珀長生千歲夀
龍顔不老四時春金枝捧日多承蔭玉柱擎天獨立身
大展明堂遥覲處丹青彷彿見儀神
萬馬圖
胡關汗血已成功隊隊歸來漢苑中雲散晴川芳草碧
星馳官道軟塵紅精神摹貌一相似文彩斌斑萬不同
伯樂何時重展顧始知神種有真龍
桃花馬
驊驑踏遍武陵春帶得繁英自滿身萬點落紅霞有暈
四蹄攅白玉無塵自來龍種真僊種誰識花神是櫪神
醉倚東風歸洞口錯疑遊子作劉晨
松圖
毿然蒼髮數株松一夜移來堂壁中老榦尚存千古雪
仙花不落半巖風踏枝幾悮尋巢鶴跨澗多疑出海龍
自昔大夫榮寵後至今華翰侈遺封
元日(丁丑年)
龍飛九五定乾坤寶歷春頒又一元萬國歡呼供玉帛
五雲縹緲啟金門下情忻幸遭明主北面隨班拜至尊
朝罷瓊林還錫宴恩波洋溢醉深罇
和胡公韻
遼國天開萬世基坐臨朔漠控邊陲君王茂對春多福
黎庶深祈歲不饑鳴鳳來儀丹鳳闕流霞溢美紫霞巵
仁風化日均舒暢品物熙熙藹德輝
其二
一氣回鈞萬事新由來元旦屬初旬歲除癸丑年丁丑
月建壬寅日甲寅春滿龍顔熙日角雲屯虎旅定天垠
忝陪東序遥瞻拜耿耿丹心拱北宸
敬和題宗譜韻
新安善政見攀轅況托遺孤趙祀延忠義一門原有自
雲仍百代可無賢簮纓不乏如雲盛文彩猶存炳日鮮
何幸君王為題品共然聲價倍當年
其二
自從五馬渡江陵賜第黃墩我氏興一本萬殊原滚滚
千孫億子自繩繩箕裘紹業思無墜文獻傳家信有徵
珍重王章蒙寵錫垂光終古照雲仍
和曹先生體民韻
邂逅忽相遇從容不忍離劇談當日事還動故鄉思江
左卜隣近遼西識面遲從今永為好如髮復如絲
其二
萍水他鄉客匆匆會復離會時真可樂别後重相思天
晚酒醒後月明人睡遲誰云我情緒曾不及遊絲
隨獵至沙河回途
西獵沙河曲東歸瀚海潯冒寒真透骨觸景動關心雲
樹家山遠風塵旅思深前郵如有酒聊復罄囊金
義州次曹先生體民見贈詩韻
小子伊川後先生魏武孫家聲都不墜友道正堪論杯
酒城南驛杖藜山下村相看忍相别後約在王門
宴張指揮宅座中戲答操先生觀畫韻
不到故園今四載從頭點檢看如何東風昨夜回天地
還覺眼前生意多
和曹先生春遊韻
載酒出城去春山樂勝遊風輕雲淡淡冰泮水悠悠我
幸逢青眼公無嘆白頭撫時須盡興一醉兩忘憂
義州回途懷項公詩
不見先生又許時幾回夢寐重相思應招弟子來從學
還向親王去進詩松耐歲寒知勁節柳逢春煖長新枝
何嘗了却公家事樽酒論文會有期
次項公韻
久客遼西苦厭塵歲寒傲過喜逢春江河二月堅冰泮
天地一元生物新懷母愁添堂北草愛君思獻澗中芹
宦途誰是知心者賴有斯文骨肉親
次陳奉祠留别詩韻
有分同朝參帝子無人不道似神僊正當遼海聯居日
又是滁陽建國年馬首雲山千里遠鳥啼烟樹百花妍
欲知此後相思處月照西窗夜未眠
次項公送别韻就别陳奉祠諸公
百歲交情自古難纔於好處又間關有詩留别知君厚
無物贈行非我慳杯酒忍聽三疊曲片雲知隔幾重山
天高海闊多鴻雁無惜音書數往還
會童謝二知事因留夜飲就次詩韻
久别忽相逢交情感慨中才名今日勝情況舊時同隂
轉柳梢月香飄花底風一樽須盡醉後夜各西東
敬和春雪詩韻
東風吹雪遍埏垓曉起推窗賞看來三白定占春麥熟
六花不讓早梅開連營舊是青氊帳立地新成白玉臺
誰憶長安有貧者紅爐煖閣為停杯
寄故人羅憲彰
胄館交游已有年新詩同和業同傳别來遼水東西地
望斷山關咫尺天塞雁阻雲空問信牎雞呌月幾忘眠
瀋陽長史如相問為道思君意惘然
次項公見示雪中詩韻
天娥剪水作飛瓊散亂隨風片片輕草木霎時春共老
乾坤入夜晝同明藍關征馬千年事剡水扁舟萬古情
翻笑海濱遊獵者歸來何處覓行營
其二
天雨黃金久不逢翻成玉屑解漫空都傳先臘六花見
准擬明年二麥豐灞上蹇驢誇孟老池邊鵝鴨襲吳宫
右教武子能寒奈絶勝囊螢幾倍功
其三
大凌河上喜初逢洪武壬申十月冬下榻有時曾共卧
行軒無處不相從顛狂忍看風前絮貞固深嘉雪後松
不但論交成白首還期匡國盡丹衷
憶甥金公允
異鄉重會喜何勝驀地分擕倍失驚三口能成妻子託
百年還是舅甥情望迷關樹知雲隔倚遍樓闌對月明
近得好音深可慰聖恩還與舊時名
春日即景
乾坤淑氣正融和九十韶光一半過生意總歸新草木
堅冰一洗舊江河日籠晴靄紅披錦水著微風綠皺波
最喜田家得生理村村牛背牧童歌
敬和留别詩韻
春風花萼倍輝明可是尋常昆弟情鸞駕往來知意密
龍章烜赫荷恩榮遼寧兩國同封守文武千官盡送迎
徐水閭山高且遠願言禧祚與渠平
其二
閭阜之山秀且高凌河之水勝葡萄水光山色堪圖畫
柳綠花紅映錦袍兩府東西停鶴駕三軍先後擁氂旄
小臣叨在從官列鞍馬驅馳豈憚勞
其三
祖道宏開氊帳高當筵舉盞醉葡萄日輝棣萼霞舒錦
風捲楊花雪點袍分手河梁猶駐馬馳心關樹劇懸旄
閭山徐水無多遠來往寧辭從者勞
詠松明火
生長山林地風霜閱歲深憑誰為傾蓋使爾竟拔心梁
棟那成用軒窗賴照臨大夫一封寵光彩到于今
次徐知事韻夀曹先生
春滿乾坤萬物輝先生佳誕適斯時仙花光動盈顛髮
朋酒香風上夀巵戲彩有人真可樂杜門無事更何思
自慚碌碌塵途客趨賀無因只寄詩
和曹先生韻
不見先生重有懷相逢一笑旅顔開也曾並轡春遊去
更復連牀夜話來海上交情誰第一江西詩𣲖爾為魁
從今願託金蘭契勿謂高明棄謭才
和韓同年
詩禮承家子經筵侍講臣知公全此職愧我獨何人雨
露恩非淺春輝德至純死生存一感得不在君親
賡詠
微生因有幸蚤歲忝陪臣自近朝中主都傳天上人才
雖慚淺陋心只抱忠純今日翻成别何時復見親
和韻
愁蹙眉端並兩峯形容枯槁更龍鍾可憐彩服翻成布
寧效囊錐立見鋒臣子涓埃何補報君親天地有包容
生平志願何時了能不憂心重有忡
自述
閭山蒼翠挺雙峯王氣相交秀氣鍾一水東流環若帶
五臺西拱削如鋒乃知王業真天造况喜君恩更海容
慚愧小臣今去國可勝忻感與憂忡
次稚周歲
去年奔道路今日奉衰麻生汝一周至感予三歎嗟桑
弧先見志詩禮可承家唯願早成立賢能勝阿爹
次諸公見贈詩韻
忠孝男兒合兩圖如何欲進又踟蹰王來海上初開國
親在江南久倚閭宣力幾曾能汗馬報恩萬不及慈烏
幾回終夜空長歎似覺中心半負初
其二
友誼如公世亦稀久交那忍遽相離袂當分處情偏戀
馬欲前時思愈遲本擬雪松堅晚操奈何風木動秋悲
深知不盡綢繆意定計青雲作後期
次韓公韻
尋常退食自公餘坐話行吟肯暫違正好恊恭參内治
不堪聞訃獨南歸霜花慘冽愁如緒風木悲凉淚濕衣
賴有高文能發越頓令行色倍增輝
次項公韻
補衮何曾效寸絲望雲空爾重懷思生來兩事猶違願
話別三秋又在期江海飄蓬無定跡風霜落木可勝悲
也知此去重來日桃李春明萬錦機
和曺同官韻
書就桃符第二聯殷勤整佩去朝天五更待漏衣冠盛
一氣回春草木鮮燭影熒煌簾影動頌聲洋溢樂聲連
小臣何幸逢今日遥捧霞觴祝永年
和項公韻
東風破臘透先春便覺眼前生意新磅礴一元無外道
明良千載有同寅衣冠濟濟陪鵷侣甲胄桓桓奮虎臣
共沐仁恩何補報願勤藩輔鎮邊垠
和徐指揮韻
火城光繞御堤長百辟趨朝珮有鏘文武分陪班每近
地天交泰運彌昌瓊林錫宴恩波重彩筆題詩翰墨香
深羡將軍承寵異好殫忠赤對休光
和朱訓𨗳韻
江梅消息兆先天便覺陽和布海邊世上有生皆德澤
遼東無處不桑田蓬萊仙闕三山曉楊柳人家萬井烟
真是太平新景象願將史筆紀堯年
和于博文韻
望極蒼旻入莽蒼蓬萊依約五雲鄉春回海宇開元旦
日上天門麗正陽黃道高明王道坦玉階遥接泰階長
經綸亦有臯䕫在傑出鵷班第一行
和王典簿韻
落落銀鈎燦燦詩獨收虹彩夜光遲侍臣染翰供青簡
中使傳宣下赤墀曉露均沾恩賜日春風斜倚醉歸時
自慙報主無涓滴舞忭遥稱萬夀巵
和吴典儀韻
幾度宵衣坐達晨出門常若對嚴宸牀頭獨賴詩書舊
天上重沾雨露新未有㳙埃酬聖德徒工雕刻忝詞臣
聲詩感動君王喜一笑恬然滿國春
和曹同官韻
陸地芙蓉五夜開無人不道看燈來六鼇背上山連海
雙鳳聲中月滿臺風送玉梅晴有雪星流火樹迥無埃
自憐廬處寧同賞勉和新詩當酒杯
和項公韻
太平宇宙樂黎元物物生生總是恩香逐馬蹄塵九市
光搖鼇背月千門蓬萊咫尺天顔近遼海東南地勢坤
自是良宵渾不寐寸丹還對紫薇垣
和王長史韻
萬里無雲海宇晴太平景象自分明重關已放金吾禁
五夜從催玉漏聲蓮朵光搖星斗燦柳梢隂轉月盤傾
東風是處堪行樂王道而今似砥平
春風
春來三十日無日不東風入水波添綠穿林花放紅氣
周亭毒表人在泰和中借問伊誰力冥冥有太空
魏澤和前春風韻
春陽開運泰一氣藹和風遠岫吹空翠芳塵揚軟紅動
搖花影裏呼吸鳥聲中遍掃浮雲淨晴暉正麗空
和同官韻
底事年年應候來乾坤蕩掃淨氛埃挽回一氣非無力
發育羣生詎有胎弱柳窺春開翠眼落花飛雪點瑶臺
幾翻掠海衝歸雁陣陣縱横字字杯
和項公韻
穿林掠地盍如斯莫是東君有意為二十四番花信息
百千萬國帝恩私園桃花發機機錦岸柳金拖縷縷絲
忽聽上林鶯囀曉料應禽鳥得先知
敬賦雙頭蓮房
挺身己自出泥汙況復同根更並居兄弟重闈青帳幕
子孫齊見黑頭顱秋風太華名雙美夜月西湖影不孤
喜遇時來連採納為君開抱獻聯珠
敬和雙頭蓮房
二喬相並洗紅粧含美包羞有異香一律持身分孕秀
雙盤捧子競呈祥鏡臺對面朝朝似介胄駢頭箇箇昌
應為防秋心亦苦重圍各自保封疆
敬和七夕韻
風動微凉几席清良宵並賞酒頻傾人傳牛女雙星會
我愛蟾蜍半郭明漢苑蛛絲應得巧玉關雁信忽聞聲
君王對景多詩句臣愧凡材和不成
和項公立秋韻
梧桐飄一葉四海總知秋已喜河山静還驚歲月流籟
聲風不定涼氣雨初收借問衡陽鴈飛飛若為謀
冬至
葭吹六管動浮灰正是先春氣始回君子一陽知道長
皇王萬福自天來爐烟細細雲中闕環佩珊珊月下臺
何幸小臣逢盛事陪班又進紫霞杯
和冬至韻
聞道震雷從地復由來子月是天開歲寒然後知松栢
春意從今遍草萊臣職無才能補衮君恩有宴敢辭杯
遥瞻雲彩多祥瑞何用區區羡魯臺
題芮廉指揮望海圖
公餘柴立最高巔東望滄溟思惘然父也何心貪捉月
子兮將恨抱終天長鯨一去無消息精衛高飛有歲年
此意畫圖圖不盡却煩歌詠為流傳
和王典簿韻
珮聲徐步上瑶池高閣稀聞晝漏遲餘臘都從爆竹去
先春又報早梅知九重日月懸雙闕千載風雲慶一時
盛世唐虞今復見𢋫歌纔罷又𢋫詩
敬和元宵韻
三五良宵春占先太平風景樂元元一輪光滿千分月
九市燈輝五色蓮紫陌游龍塵裏馬玉樓醉客畫中仙
君王歡賞成佳句高出尋常幾萬千
和胡紀善元宵韻
結綵移來海上山游人耽賞不知還錦城信在繁華裏
紫府祇違咫尺間爆竹殷雷聲起蟄落梅飛雪解生寒
朝端亦有登瀛者步步春風玉珮珊
和項公韻
聖德如天覆幬均萬方齊樂葛懷民燭龍照夜明三界
笙鳳吹春賽百神銀漢月浮鼇背雪玉階風滚馬蹄塵
眼前多少生生意總是東皇一至仁
和王典簿韻
仁風浩浩播華風玉帛車書四海同星列官班皆拱北
天臨帝座在當中君臣道與三陽泰宇宙回春一氣充
皡皥熙熙名不得惟知大庇悉帡幪
敬和桃花馬圖
渥洼龍種自源源生帶桃花片片圓浴罷臙脂摶錦重
戰歸汗血透痕鮮嘶風玄觀蹤難覓踏雪藍關馬不前
偏稱一鞭絲柳軟東風馳逐賞春天
和紫虛丹房二十首
北鎮閭山壮且峩控臨朔漠與儋羅野無狐鼠能潜穴
海有蛟龍或戲波花木不嫌三月少蓬萊偏近五雲多
皇王自得安邊策何用神兵夜馘魔
其二
雨晴鍾阜捲煙綃削出芙蓉朵朵嬌龍虎盤旋千古地
鳳凰鳴和九成簫幸逢堯舜重臨扆笑殺巢由獨挂瓢
自是我朝無棄物林泉隠逸一時招
其三
山南山北有臺萊藹藹王多吉士來三策未能專漢室
千金何獨羡燕臺明朝道德乾坤大經世文章日月回
慚愧微臣叨典翰牀頭筆硯肯生埃
其四
簾底微風扇底招飄然逸思共迢遥功名争及青年立
詩酒休將白晝消騏驥超羣終泛駕鵾鵬得志便摩霄
昔人曾惜分隂去好把膏油繼晷燒
其五
退朝行殿侍吟壇剪燭吟詩到夜殘一膽信知如斗大
寸心還欲似天寬文章李杜齊名易勲業伊周接踵難
深荷國恩無以報幾回興念幾㤀飡
其六
有虞封後幾春秋王氣今騰冷氣收萬仞峯高雲在手
九重天近日當頭金山倚北烟塵息遼水朝東晝夜流
臣子有懷終報國未應與世共沉浮
其七
蚤歲馳聲翰墨場君恩一飯豈能忘桂香已占中秋月
菊老猶禁晚節霜内展經綸資治道外揚威武控遐方
夜來有氣衝牛斗知是文章是劒光
其八
五夜天階炳六符聖恩承運啟皇圖華夷仰日恩傾戴
閶闔排雲許呌呼李白萬言曾倚馬王喬雙舄解飛鳬
自慙學淺才如綫敢望連篇若貫珠
其九
雙峯列翠近宫城猿鶴親人慣不驚萬壑烟霞摶曙色
五更風雨送潮聲時平不動干戈事春作方興耒耜耕
暇日憑高重回首玉京迢遞五雲横
其十
丹墀射策對延英騎馬看花快此情千載後無雙國士
十年前是一書生胸蟠星斗當中貫氣與冰霜徹底清
最喜君恩容進步春風環佩響瑶瓊
其十一
幽居治業幾何年筆表為耕紙作田雲路有梯終穏步
靈臺無物自虛圖楊花解作三春雪榆莢空飛九府錢
堪笑子陽非遠見區區只認井中天
其十二
磊落胸懷燦若璣乘風直欲叩重扉函關幾日青牛度
華表千年白鶴歸頃刻開花那見種等閒栽橘便成圍
莫言幻語驚盲聵信有先天造化機
其十三
林花雨過錦成機岩壑雲生石有衣烟外數村牛馬息
天中雙闕鳳凰飛清朝蜃氣連滄海薄暮鐘聲出翠微
幾度倚闌吟望處翛然得意竟忘歸
其十四
惜昔春秋似奕棋而今喜遇太平時千年泰運乾坤闢
萬里仁風草木知王國分茅仍胙土皇家玉葉與金枝
寧邊莫道無籌策麾下英雄總健兒
其十五
清若冰兮直若弦行須方正智須圓寸心向日終殫赤
兩鬢成霜不再玄挾策每懷為世用遺經還自得家傳
材官誰似揚雄者獨步河東賦一篇
其十六
燈窗獨坐夜㤀眠細玩揚雄草太玄洞裏有天非小景
山中無地不長年向陽花木知春早近水樓臺得月先
妙趣悠然真自得何須呼酒說龍泉
其十七
四時代謝迭寒温閶闔隂陽不二門天上碧桃應有種
月中丹桂本無根海容川會方成大渭合涇流未免渾
争似靈臺明耿耿尋常不受一塵昏
其十八
海上風來夏不炎況多時雨送涼添雲收朔漠三千里
露出閭山一兩尖垂柳道清鸞捧駕落花泥軟燕穿簾
夜深獨倚闌干望玉挂東南半廓蟾
其十九
宇宙茫茫無始終遼西開國壯王宫鳳聲清夜雙簫月
牛背斜陽一笛風波浪不生滄海静雲霾都散碧山空
太平無事民安業會見陳陳粟腐紅
其二十
華發蟾宫第一枝西風八月正中時三場我己曾酣戰
一字誰云不療飢龍種自來天上出豹斑未許管中窺
不須更問承恩處浩浩波光滿鳳池
贈齊千戶奉喪回葬江西饒州
嚴父騎鯨飛上天承家尚有子英年一官護衛參王駕
萬里奔喪問客船遼海月明驚鶴唳芝山天相得牛眠
故園襄事毋留戀忠孝男兒要兩全
敬和蘆花韻
漁村近遠鶴汀傍一陣風來一陣狂蒼雪捲晴江月冷
白雲收影水天長海鷗衝落頭先白塞雁銜來喙亦香
釣叟夜深迷却路歸舟帶得半帆霜
正旦
璇璣懸斡有神功一氣潜回十日冬寶歷天頒春正月
車書雲集大明宫三元令節三陽泰萬夀君王萬福同
臣忝鴛班遥拜賀珮聲随步玉階東
和鍾紀善韻
十日春來十日晴正宜扈駕歴邊城松篁不逐春風媚
花萼相輝晝日明雙鳳齊飛雲錦麗六鼇不動海波澄
回朝正笏詳敷奏天下如今已太平
和前韻
萬里雲收海宇晴海東月照海西城金杯滿泛春霞暖
絳蠟高燒午夜明閭阜晚峯青簇簇遼陽春水綠澄澄
箇中風景堪行樂何幸叨陪際世平
和靖江府胡典儀韻
駕扈游諸國經秋又涉春關山知有許瀚海闊無津古
塞風光別長亭月色新論詩勞奬借一語重千鈞
敬賀元日韻
泰運君臣共履端弘敷五福兆民安天開夏正壬寅統
氣轉春陽甲木干五色祥雲舒鳳翼萬年夀酒上龍顔
微臣瞻仰勤三祝社稷尊崇等泰山
敬和元宵詩
燈月樓臺遠近間千門萬戶不須關謾歌白雪無雙調
穏步青雲第二山酒色暖涪春色嫩梅花晴衮雪花寒
太平同樂惟瞻仰咫尺天顔是聖顔
元宵
雲淨天空月正高迢迢良夜遇元宵蓬萊五鳳盤雙闕
瀛海三山駕六鼇紫陌香塵隨寶馬玉樓美酒換金貂
太平樂事知無外但恨樗材答聖朝
和靖江府鍾紀善韻
馬蹄轍跡遍天垠開國承家喜有人自古金陵多王氣
當今紫塞少氛塵鼇頭跨海放懷闊馬上看山得句頻
濟濟從官多似雨長楊有賦莫如君
其二
遼東望江左蕩蕩是天衢日侍親王駕雲從長者車歌
曾誇白雪酒不羡黃壚歸向朝端說今吾非故吾
其三
滁陽省視又遼陽明日都門促去裝龍馭九重瞻日月
馬蹄萬里踏冰霜來時朔雪山隂白歸路東風柳色黃
謠俗已知君採納回朝敷奏達明光
三月廿五連&KR4150;登樓晚眺
公餘同上驛門樓倚遍闌干縱遠眸泰嶽數峯天外起
黃河一帶水東流舟橫古岸人争渡草合平原馬未收
矯首鄉關何處是暮雲迢遞隔南洲
題孫允剛飲水軒
智者惟樂水樂之斯飲之清貧自足樂真味誰能知江
海歸吾量膏粱匪我思孔顔今不作千載竟何師
題方宗義先生石友軒
交際誰非友堅真孰似他訂盟知可久修業賴相磨懷
玉為時重顔蒼閱歲多朝花夕變色於此却如何
夀王詩三十二韻
乾坤開泰運日月麗皇明聖主隆昌胤賢王喜誕生虹
光流遠渚星影煥長庚御闕千祥集輿圖萬象呈鳳雛
稀世出龍種自天成文武才兼濟經綸學更精金枝連
玉葉棣弟及棠兄筆底揮珠玉胷中富甲兵分符宜受
命屬籍早題名胙土三韓廣宸章九爵榮神威清北塞
王氣接南京天啟雄藩地雲屯細柳營坐朝端黼黻為
國秉鈞衡納諫開言路推心悅衆情和風施化雨善政
藹仁聲德勝丘山重恩覃草木輕華并夷一統河與海
雙清黌序興絃誦田園遂鑿耕隴雲秋有望烽火歲無
驚皥皡無懷氏熙熙葛天民四維同鞏固萬世保昇平
矧兹羣執事總是一時英朱紫輝袍錦璁珩曳珮瓊羽
旄參鶴駕象管答鸞笙綘蠟蓮蕖燦霞觴竹葉傾五花
西域馬百囀上林鶯報曙傳雞唱𢋫歌宴鹿鳴微臣何
大幸平步似登瀛莫既揄揚力惟深頌禱誠佳辰多吉
慶洪祚永康寧遼水水光綠閭山山色青願將此情意
敬上八千齡
古風慶王夀
太極昔未判一氣渾渾然清濁既已分萬象何昭宣高
者為天為日月下者為地為山川其間昆蟲與草木林
林總總幾萬千若夫禀二儀之秀氣奪萬物之精姸生
具四端備百行虚靈挺秀為人焉中有最靈與最秀首
出庶類惟聖為能全天生聖人豈徒爾亶聰明作元后
父母乎黎元大哉吾王繼立極聰明卓冠天下先神聖
廣運堯蕩蕩日新夕惕湯乾乾躬翊明主膺大任統一六
合清三邊大開明堂受朝貢東夷西戎南蠻北狄萬國
玉帛來源源鞭策唐宋軼秦漢進與虞周三代為比肩
上天眷命益用懋福禄胤祚恒綿延龍子龍孫自有種
金枝玉葉春相鮮分茅胙土法古制王章九爵衮冕光
蟬聯秦都關中晉雲内荆衡齊代并幽燕下逮岷峨巴
蜀二十有餘國莫不犬牙相制唇齒相牽連睠兹遼陽
作巨鎮提封千里際海堧坐臨高麗控朔漠襟帶潮海
通雲烟吾君奉詔莅兹國措置社稷磐石堅春秋祀事
竭誠敬撫恤黎庶加慈憐遼天雨露灑湛恩及蜎翾恪遵
王度靡頗僻佩服祖訓常恭虔乃文乃武才兼濟惟精惟一
學更專横槊跨馬耀威武投戈講藝宏經筵況有如貔
如虎桓桓之將士又有如鴛如鸞之英賢同寅協恭贊
厥美夙興夜寐相周旋皇風清夷海宇靖佇見民庶高
枕皆安眠行者願出於吾途居者願列於吾㕓仕者願
立於吾朝耕者願業於吾田堯民何皥皡周道何平平
牧童牛背歌日夕騰垓埏豈不見東平蒼竹帛千古芳
名傳又不見城陽章功績萬載金石鐫吾君仁德早拔
萃彼二者不得專美於其前欣逢令旦當今日正是二
月中和天祥雲裁錦弄曉霽扶桑暖旭高枝懸一元坱
圠妙化育品彙孰不歸陶甄遐邇臣隣率歡賀承筐篚
厥黃與玄綵杖綴班森玉筍綘紗籠燭燒金蓮醉路宫
花壓帽重迎風象管鳴繁絃上林流鶯聽睆睍翻階舞
鶴看&KR0008;躚葡萄滿斟光禄酒蟠桃佳宴瑶池仙太平盛
事親幸覩直欲播頌焉得巨筆如長椽區區韋布士詞館
叨備員既乏八斗才安用五色牋但歌天保詩答此鹿
鳴篇願祝吾君夀如山山高翠拔閭阜巔願祝吾君福
如水水長玉掛雙峯泉閭山泉水高遠亘今古願祈國
祚相與悠久億萬千斯年
送項公回浙江祭祖
河頭楊柳青絲絲臨河送別攀柳枝百官騎從密如雨
何異畫工圖畫之舉鞭欲發向南去極目天台渺何處
擔頭詩卷燦可觀鐵網捲去珊瑚樹羡君富貴歸故鄉
衣錦白馬春晝光丈夫壮志有如此忠孝兩盡名斯揚
兹行不負平生願奚惜風霜經歴遍百年丘隴頓生輝
九族宗姻重會面追憶離家六七年歸來松菊猶依然
何妨斗酒悅情話掀髯一笑東風前瓊臺雙闕雖云好
未許優游直終老祗恐王庭注目長東書早上江南道
其二
六載交情海樣深臨溪那忍遽分襟錦衣己遂還鄉愿
白髮愈堅報國心晚日客停鶯哈哈東風官路馬駸駸
囊中莫道無餘物御墨文章價萬金
敬和文房四寶
商盤周鼎鎮神州寶劒森嚴雜佩鈎篆出籕斯能有幾
法推羲獻更無儔長戈壯士千鈞力樹老寒藤萬丈頭
劃若蛟龍動風雨天池飛躍肯淹留
敬和尚義堂詩韻
臣子須知仁義先敢云卑末兩能全側身天地求無愧
托迹培塿莫有傳擬易漫同揚子宅憐貧安得范文田
君王下贈瓊瑶句蓬壁生輝韻更綿
敬和萬馬圖
高蹄駿馬萬為羣異色殊形賦與恩功著丹青身外事
毛殷汗血暈邊存草堤折隊疑星散沙道成行若電奔
想是平胡多效力圖形千古照乾坤
和十六府徐紀善韻
駑駘焉敢趁驊騮深愧相從逐去舟藩輔樹勲誰第一
殿廷射策爾為頭風濤何事羈行色景物從教動客愁
今日浪平川若練片帆搖曳過邳州
和十八府翁紀善韻
幾年燈火讀書勞一旦名成地位高身輔東藩攀鳳翼
風摶北極快鴻毛皇風漸海遠沾化白日當天明見毫
好向青雲樹勲業羞談林下許由瓢
和翁紀善韻
雲隔東江遠風高塞北寒遊人歸未得愁思滿征鞍
隨駕幸教場
亞夫營畔柳青青車駕時臨演武亭貔虎嘯風生氣燄
旌旗耀日赫威靈彎弓疑掛半輪月流矢如飛萬點星
老我日陪仙仗側歸來無事坐談經
春三月奉使臨清
三月正當初一日驅馳王事上臨清馬蹄蹤跡追風去
錦服聯翩照日明花不知名隨路發鳥如相識向人鳴
行行西出榆林外纔過長亭又幾程
較獵
草深春暖馬初肥較獵平原曉合圍聲振乾坤雷萬鼓
影搖山嶽火千旂蒼鷹攫兔林間下野雉驚人馬首飛
擊射競誇誰得雋凱歌齊向月中歸
元宵
禁城閶闔九重開歌舞諠譁六市來人物英雄龍虎地
笙簫清徹鳳凰臺喜看午夜十分月不動春風半點埃
坐對良宵無限興侍臣頻進紫霞杯
錦谷程時傑休寧汪用和俱客遼東時傑之歸
也用和以墨梅相貽索予題贈
舉世送行皆折柳汪君獨贈一枝梅寄將春色江南去
更喜幽期夢裏來青眼故人歸錦谷縞衣仙子下瑶臺
相逢欲識東風面一度披圖見一迴
送唐孟實還績溪
冰霜嚴冬月在丑客邸蕭條獨株守掩卷暫向橋門行
忽然遇我平生友掀髯一笑臨風前殷勤詢問同擕手
舉杯聊慰別來思夜雨西窗頻話舊況復遺我蒙山茶
亦欲報之乏瓊玖明朝送別龍江頭一首新詩一巵酒
來時密雪綻紅梅歸路東風舞官柳到家如見交游者
道我問訊今安否
春日聞唐比部將至荆州
每憶唐求思渺然別離何似路三千今朝喜得南來使
報道相逢二月天
其二
幾載相逢見面難祗憑尺素報平安江陵不日君須到
春月春花好共看
貞白遺稿卷五
