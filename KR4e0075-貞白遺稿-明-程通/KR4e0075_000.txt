貞白遺稿别集類五(明)
提要
(臣)等謹案貞白遺稿十卷附顯忠錄二卷明
程通撰通字彦亨貞白其齋名也績溪人洪
武乙丑貢入太學庚午舉應天鄉試時方遣
諸王將兵因以封建策貢士於廷通所對稱
旨擢第一授遼府紀善進左長史燕王叛後
通上書數千言論戰守大計永樂初錦衣衛
都督紀綱發其事詔械通詣京師與二子俱
論死事迹具明史本傳所著述凡百餘卷悉
毁於官後十年其弟赴荆州遼王以所圖通
像及遺稿授之嘉靖中黨禁漸弛其從孫長
等乃搜訪佚篇裒為六卷附以遼王並同時
諸人贈言及行狀小傳等篇别為四卷天啟
中其裔孫樞及子應階又集前後建祠請謚
之文為顯忠錄二卷附綴於末即此本也初
通以祖平久戍陳情乞賜還鄉人稱其孝及
建文中遭逢國難上防禦封事而卒以是死
人稱其忠今陳情之表具在而封事獨有題
無文蓋嘉靖中刻集時猶有所諱而不敢存
也封建二策乃其受知於太祖者持議頗正
其他詩文亦俱醇樸有法雖所存無多而大
節凛然有不僅以詞章論者固宜與方練諸
集並傳不朽矣乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
貞白遺稿原序
夫威鳳之翔必有遺羽應龍之升必有遺甲英賢之出
必有遺言非其遺者貴也有貴於遺者也吾邑長史貞
白先生忠孝天植問學淵深昔在建文若方公孝孺周
公是脩黃公觀卓公敬先生偕之遊慮無不意氣相期
凡有著作輒相酬賞則先生之為先生固自有在而詩
若文特其一斑耳原集百有餘卷當文皇帝靖難兵南
下先生躬冒忌諱遂逮詔獄夷其二子而簿錄其家以
故卷帙悉毁於官即先生之死難諱而不稱者亦奪於
國威也迨永樂末年詔釋諸死難家屬而厥弟彦廸走
謁荆藩廼王雅重先生因出所蔵遺稿與其畫像授之
以歸最後從孫長公郡丞伯祥公訪諸戚里獲其贈言
并其題詠裒而集之厪數卷盖雖逸者什九存者什一
而手澤在焉至是子姓重加編次屬序於予以付剞劂
而永其傳予夙昔慕先生之為人廼今獲披遺稿恍挹
前芳大都先生因心為言不假雕刻是故叩閽陳情脱
祖戎伍而眷渥高皇則琅琅乎李令伯之遐標也策對
封建詳懇剴切而匡輔宗社則纚纚乎賈太傅之遺響
也䟽上北防忠憤激烈而委身殉國則凜凜乎胡樞密
之卓軌也其它雄篇偉制雅調鴻詞則又駕軼歐蘇躪
步甫白殆浩乎河瀆之㴸潏而燦乎日星之炳耀者也
藉非天佑忠孝復振斯文惡能俾公之遺言緒論重光
後禩哉至若藩王睿翰與諸賢華章悉附於集一以彰
君臣魚水之歡一以昭寮寀金蘭之契庶千百年後知
有先生並知有賢王英哲不亦曠世相感也乎或謂披
蔵盈尺是惡覩先生之藩籬哉予曰鳳羽龍甲夫人而
珍之矧先生忠節固將與天壤同不朽安在非稿弗傳
乎故因諸公之請爰為之揭其概令知古人之言果有
貴於遺者也胡松拜撰
