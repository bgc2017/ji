欽定四庫全書
御定詞譜卷二目錄(起二十九字至三十六字)
甘州曲二體(又名甘州子)
醉吟商一體
乾荷葉二體
喜春來四體(又名陽春曲)
踏歌詞一體
秋風清三體(又名秋風引)(江南路)(新安路)
抛毬樂四體(又名莫思歸)
法駕導引一體
蕃女怨一體
一葉落一體
憶王孫三體(又名獨脚令干憶君王畫蛾眉闌萬里心)(豆葉黃怨王孫)
金字經三體(又名閱金經)
古調笑一體(又名宫中調笑)(轉應曲)(三臺令)
遐方怨二體
後庭花破子二體
如夢令六體(又名憶仙姿無宴桃源如不見梅古記夢令意令)(比)
訴衷情五體(又名桃花水)
西溪子二體
天仙子五體(又名萬斯年)
風流子九體
歸自謠一體(又名風光子)(思佳客)
飲馬歌一體
定西番五體
江城子五體(又名江神子)(村意遠)
望江怨一體
長相思五體(又名吳山青令山漸青令青山相送迎長相思相思)
思帝鄉三體
欽定四庫全書
御定詞譜卷二(起二十九字至三十六字)
甘州曲(唐教坊曲名唐書禮樂志天寳間樂曲皆以邊地為名甘州其一也顧夐詞名甘州子)
甘州曲(單調二十九字六句五平韻)(蜀)王衍
畫羅裙(韻)能結束(句)稱腰身(韻)柳眉桃臉不勝春(韻)薄
媚足精神(韻)可惜許(讀)淪落在風塵(韻)
(此調起句三字顧夐詞添作七字其實即此體也結句詞律本落去許字今從花草粹編增定)
又一體(單調三十三字六句五平韻)顧夐
一鑪龍麝錦帷旁(韻)屏掩映(句)燭熒煌(韻)禁城刁斗喜
初長(韻)羅薦繡鴛鴦(韻)山枕上(讀)私語口脂香(韻)
(此詞即王詞體惟起句多四字舊譜泥于甘州曲甘州子兩名小異而另列之不知曲子二字互為省文)
(並無分别也鑪按顧詞五首俱有山枕上三字其一首第一句紅深夜醉調笙紅字平聲第四句小屏)
(古畫岸低平古字仄聲又一首第五句月色照衣襟月字仄聲結句翠鈿鎮眉心翠字仄聲譜内可平可)
(仄據此)
醉吟商(姜夔自序云石湖老人為予言琵琶有四曲今不傳矣曰濩索梁州轉關綠腰醉吟商胡)
(渭州歷絃薄媚也予每念之辛亥夏謁楊廷秀於金陵邸中遇琵琶工解作醉吟商胡渭州因)
(求得品絃法譯成醉吟商小令實雙調也夔按胡渭州唐教坊曲名醉吟商其宫調也姜自)
(度乃夾鍾商曲蓋借舊曲名另倚新腔耳)
醉吟商(雙調二十九字前段三句兩仄韻後段三句三仄韻)姜夔
正是春歸(句)細柳暗黃千縷(韻)暮鴉啼處(韻)夢逐金
鞍去(韻)一點芳心休訴(韻)琵琶解語(韻)
(此調平仄無他首可校)
乾荷葉(元劉秉忠自度曲屬南吕宫取起句三字為調名)
乾荷葉(單調二十九字七句四平韻兩叶韻)劉秉忠
乾荷葉(句)色蒼蒼(韻)老柄風搖蕩(叶)減清香(韻)越添黃
(韻)都因昨夜一番霜(韻)寂寞秋江上(叶)
(此亦元人小令平仄韻互叶劉作三首皆然)
又一體(單調三十字七句四平韻兩卟韻)劉秉忠
乾荷葉(句)映枯蒲(韻)柄拆難擎露(叶)藕絲蕪(韻)倩風扶
(韻)待擎無力不成珠(韻)難蓋宿(讀)灘頭鷺(叶)
(此詞結句作六字一句較前詞多一襯字)
喜春來(太平樂府注中吕宫太和正音譜注正宫一名陽春曲)
喜春來(單調二十九字五句一卟韻四平韻)張雨
江梅的的依茅舍(叶)石瀨濺濺潄玉沙(韻)瓦甌篷底送
年華(韻)問暮鴉(韻)何處阿戎家(韻)
(此亦元人小令平仄韻互叶者燧按元好問詞起句春盤宜剪三生菜宜字平聲姚詞第三句山河判)
(斷筆尖頭山字平聲元好問詞結句且唱喜春來且字仄聲其餘平仄參校周德清司馬九臯兩詞)
又一體(單調二十九字五句兩叶韻三平韻)周德清
閒花醖釀蜂兒蜜(卟)細雨調和燕子泥(韻)綠窗蝶夢覺
來遲(韻)誰喚起(卟)簾外曉鶯啼(韻)
(此詞第四句亦叶仄韻與張詞異)
又一體(單調三十字六句兩叶韻三平韻)司馬九臯
歲云暮矣雖無補(卟)時復中之儘有餘(韻)老來吾亦愛
吾廬(韻)清債苦(叶)尊有酒(句)且消除(韻)
(此詞與周詞同惟結句多一襯字作三字兩句異)
又一體(單調三十一字七句一叶韻四平韻)
(太平樂府)無名氏
海棠過雨紅初淡(卟)楊柳無風睡正寒(韻)杏燒紅(句)桃
剪錦(句)草拖藍(韻)三月三(韻)和氣盛東南(韻)
(此詞第三句作三字三句異)
踏歌詞(唐輦下歲時記先天初上御安福門觀燈令朝士能文者為踏歌陳暘樂書云踏歌隊舞)
(曲也)
踏歌詞(單調三十字六句四平韻)崔液
綵女迎金屋(句)仙姬出畫堂(韻)鴛鴦裁錦袖(句)翡翠貼
花黃(韻)歌響舞分行(韻)豔色動流光(韻)
(此調五字六句崔詞二首皆然舊譜於此詞第五句作七字第六句作三字者非按崔詞别首第一句)
(庭際花微藩庭字平聲第四句羅袖覺寒輕羅字平聲)
秋風清(一名秋風引寇準詞名江南春劉長卿仄韻詞名新安路)
秋風清(單調三十字六句四平韻)李白
秋風清(韻)秋月明(韻)落葉聚還散(句)寒鴉棲復驚(韻)相
思相見知何日(句)此時此夜難為情(韻)
(此本三五七言詩後人採入詞中其平仄不拘)
又一體(單調三十字六句三平韻)寇準
波渺渺(句)柳依依(韻)孤邨芳草遠(句)斜日杏花飛(韻)江
南春盡離腸斷(句)蘋滿汀洲人未歸(韻)
(此即李白秋風清詞體但首句不用韻且聲調亦較諧婉故列又一體)
又一體(單調三十字六句四仄韻)劉長卿
新安路(韻)人來去(韻)早潮復晚潮(句)明日知何處(韻)潮
水無情亦解歸(句)自憐長在新安住(韻)
(此詞用仄韻其字句與李詞同)
抛毬樂(唐教坊曲名唐音癸籖云抛毬樂酒筵中抛毬為令其所唱之詞也宋史樂志女弟子舞)
(隊三日抛毬樂此按此調三十字者始于劉禹錫詞皇甫松本填多一和聲三十三字者始)
(於馮延巳詞因詞有且莫思歸去句或名莫思歸然皆五七言小律詩體至宋柳永則借舊曲)
(名别倚新聲始有兩段一百八十七字體樂章集注林鍾商調與唐詞小令體製迥然各别以)
(同一調名故類列之)
抛毬樂(單調三十字六句四平韻)劉禹錫
五色繡團圓(韻)登君玳瑁筵(韻)最宜紅燭下(句)偏稱落
花前(韻)上客如先起(句)應須贈一船(韻)
(此本唐人小律後入教坊被之管絃遂相沿為詞中二句必用對偶諸作皆然按劉詞别首第四句却)
(憶未開時却字仄聲結句一杯君莫辭一字仄聲君字平聲譜内可平可仄據此其首句五字可平則參)
(皇甫松詞也)
又一體(單調三十三字七句三平韻一疊韻)皇甫松
金蹙花毬小(句)真珠繡帶垂(韻)繡帶垂(疊)幾回衝蠟燭
(句)千度入香懷(韻)上客終須醉(句)觥盂且亂排(韻)
(此詞起句不用韻第二句下多三字疊句按古樂府賤妾與君共餔糜共餔糜有疊句和聲此詞疊繡帶)
(垂三字亦和聲也)
又一體(單調四十字六句四平韻)馮延巳
霜積秋山萬樹紅(韻)倚巖樓上掛朱櫳(韻)白雲天遠重
重恨(句)黃葉烟深漸漸風(韻)髣髴梁州曲(句)吹在誰家
玉笛中(韻)
(此詞惟第五句五字餘皆七字按陽春集馮詞八首皆然其一首起句坐對高樓千萬山坐字仄聲千字)
(平聲第三句燒殘紅燭暮雲合燒字平聲暮字仄聲第四句飄盡碧梧金井寒碧字仄聲金字平聲又一)
(首第二句登高歡醉夜忘回登字平聲第三句歌闌賞盡珊瑚樹賞字仄聲又一首第四句滿面西風凭)
(玉闌滿字仄聲第五句歸去須沈醉歸字平聲結句小院新池月乍寒小字仄聲又一首結句金菊年年)
(秋解開秋字平聲譜内可平可仄據此舊譜未注平仄今增入)
又一體(雙調一百八十七字前段十九句七仄韻後段十七句七仄韻)
柳永
曉來天氣濃淡(句)微雨輕灑(韻)近清明(讀)風絮巷陌(句)
煙草池塘(句)盡堪圖畫(韻)豔杏暖(讀)妆臉勻開(句)弱柳
困(讀)宫腰低亞(韻)是處麗質盈盈(句)巧笑嬉嬉(句)争簇
秋千架(韻)戲綵毬羅綬(句)金雞芥羽(句)少年馳騁(句)芳
郊綠野(韻)占斷五陵遊(句)奏脆管(讀)繁絃聲和雅(韻)向
名園深處(句)争泥畫輪(句)競羈寳馬(韻)取次羅列杯
盤(句)就芳樹(讀)綠影紅隂下(韻)舞婆娑(句)歌宛轉(句)髣
髴鶯嬌燕姹(韻)寸珠片玉(句)争似濃懽無價(韻)任他美
酒(句)十千一斗(句)飲竭仍解金貂貰(韻)恣幕天席地(句)
陶陶盡醉太平(句)且樂唐虞景化(韻)須信豔陽天(句)看
未足(讀)已覺鶯花謝(韻)對綠蟻翠蛾(句)怎生輕捨(韻)
(按宋史樂史有夾鍾商抛毬樂其詞不傳元人有黃鍾宫抛毬樂字數參差詞亦俚鄙樂章集亦僅見此)
(作别無可校平仄宜遵之)
法駕導引(宋陳與義詞序云世傳頃年都下市肆中有道人攜烏衣椎髻女子買㪷酒獨飲女)
(子歌詞以侑凡九闋皆非人世語或記之以問一道士道士驚曰此赤城韓夫人所製水府蔡)
(真人法駕導引也烏衣女子疑龍云得其三而忘其六擬作三闋)
法駕導引(單調三十字六句三平韻)陳與義
朝元路(句)朝元路(疊)同駕玉華君(韻)千乘載花紅一色
(句)人間遥指是祥雲(韻)回望海光新(韻)
(此詞與望江南相近但起句下多一疊句耳仄按陳詞别首起二句烟漠漠烟漠漠上兩漠字俱聲第)
(三句海上百花搖海字仄聲第四句十八風鬟雲半動十字仄聲風字平聲第五句月華微映是空舟月)
(字仄聲譜内可平可仄據此)
蕃女怨(唐温庭筠二詞俱詠藩女之怨故詞中有鴈門沙磧諸語)
蕃女怨(單調三十一字七句四仄韻兩平韻)温庭筠
萬枝香雪開已遍(仄韻)細雨雙燕(韻)鈿蟬筝(句)金雀扇(韻)
畫梁相見(韻)鴈門消息不歸來(平韻)又飛迴(韻)
(此調四仄韻結换二平韻溫詞二首並同其起句已字第二句雨字例用仄聲溫詞别首磧南沙上驚鴈)
(起飛雪千里鴈字雪字俱仄聲舊譜注可平者誤惟第二句飛雪千里飛字第五句年年争戰上年字可)
(用平聲也)
一葉落(五代史云後唐莊宗能自度曲此其一也取首句為調名)
一葉落(單調三十一字七句五仄韻一疊韻)後唐莊宗
一葉落(韻)褰珠箔(韻)此時景物正蕭索(韻)畫樓月影寒
(句)西風吹羅幕(韻)吹羅幕(疊)往事思量著(韻)
(此詞第六句即疊第五句亦是和聲填者宜遵之)
憶王孫(此詞單調三十一字者創自秦觀宋元人照此填太平樂府注黃鍾宫太和正音譜注仙)
(吕宫梅苑詞名獨脚令謝客家詞名憶君王吕渭老詞名豆葉黃陸游詞有畫得蛾眉勝舊時)
(句名畫蛾眉張輯詞有幾曲闌干萬里心句名闌干萬里心雙調五十四字者見復雅歌詞或)
(名怨王孫與單調絶不冋坊刻又有仄韻單調憶王孫查係漁家傲一段故譜内不收)
憶王孫(單調三十一字五句五平韻)秦觀
萋萋芳草憶王孫(韻)柳外樓高空斷魂(韻)杜宇聲聲不
忍聞(韻)欲黃昏(韻)雨打梨花深閉門(韻)
(宋元人詞悉與此同按姜夔詞第一句冷紅葉葉下塘秋冷字葉字俱仄聲第二句長與行雲共一舟長)
(字平聲共字仄聲李甲詞第三句沈李浮瓜冰雪涼沈字冰字俱平聲結句鍼線慵拈午夢長鍼字平聲)
(午字仄聲譜内可平可仄據此)
又一體(單調三十一字五句三平韻兩叶韻)白樸
瑶階月色晃疎櫺(韻)銀燭秋光冷畫屏(韻)消遣此時此
夜景(叶)步閒庭(韻)苔浸凌波羅韤冷(叶)
(此亦元人小令其字句與秦詞同惟第三句與末句用卟韻異可見詞曲一源所辨只在用韻不同也明)
(楊慎詞林萬選云元曲一半兒即此詞盖其末句一半兒行書一半兒草兩兒字皆襯字也益可知詞與)
(曲之分矣)
又一體(雙調五十四字前後段各四句三仄韻)
(復雅歌詞)無名氏
湖上風來波浩渺(韻)秋已暮(讀)紅稀香少(韻)水光山色
與人親(句)說不盡(讀)無窮好(韻)蓮子已成荷葉老(韻)
清露洗(讀)蘋花汀草(韻)眠沙鷗鷺不回頭(句)似應恨(讀)
人歸早(韻)
(按周紫芝詞與此同惟換頭句思量千里鄉關道平仄全異又前段第二句紅滿地落花誰掃落字仄聲)
(後段第二句山共水幾時得到幾字得字俱仄聲第三句杜鵑只解怨殘春杜字只字俱仄聲結句也不)
(管人煩惱不字仄聲譜内可平可仄據此)
金字經(太平樂府注南吕宫元史樂志說法舞隊有金字經曲一名閱金經)
金字經(單調三十一字七句五平韻一叶韻)張可久
水冷溪魚貴(句)酒香霜蟹肥(韻)環綠亭深掩翠微(韻)梅
(韻)落花浮玉杯(韻)山翁醉(叶)笑隨明月歸(韻)
(此亦元人小令平仄韻互叶者因元史採入舞曲且各有宫調故存之其可平可仄悉參後詞故不復注)
又一體(單調三十二字七句五平韻一叶韻)
(太平樂府)徐(失名)
犀筯絲魚膾(句)象盤冰蔗漿(韻)池閣南風紅藕香(韻)將
韻紫霞白玉觴(韻)低低唱(叶)唱著道(讀)今夜涼(韻)
(此與張詞同惟結句添一襯字異)
又一體(單調三十四字七句四平韻兩叶韻)
(太平樂府)徐(失名)
紫燕尋舊壘(句)翠鴛棲暖沙(韻)一處處(讀)綠楊堪繫馬
(叶)他(韻)問前村(讀)沽酒家(韻)秋千下(叶)粉牆邊(讀)紅杏
花(韻)
(此與前詞同惟第三句第五句各添一襯字異)
古調笑(樂苑商調曲一名宫中調笑白居易詩打嫌調笑易自注調笑抛打曲名也戴叔倫詞名)
(轉應曲馮延己詞名三臺令與宋詞調笑令不同)
古調笑(單調三十二字八句四仄韻兩平韻兩疊韻)王建
蝴蝶(仄韻)蝴蝶(疊)飛上金枝玉葉(韻)君前對舞春風(平韻)百
葉桃花樹紅(韻)紅樹(換仄韻)紅樹(疊)燕語鶯啼日暮(韻)
(此詞凡三换韻起用疊句第六七句即倒疊第五句末二字轉以應之戴叔倫所謂轉應者意蓋取此)
(按此調王建詞四首韋應物詞二首戴叔倫詞一首馮延巳詞三首其第一二句第六七句平仄皆同惟)
(第三句王詞别首美人並來遮面美字並字俱仄聲遮字平聲第四句馮詞日斜柳暗花蔫日字仄聲戴)
(詞山北山南雪晴北字雪字俱仄聲山南二字俱平聲第五句王詞別首商人少婦斷腸商人二字俱平)
(聲少婦二字仄聲結句戴詞蘆笳一聲愁絶蘆字笳字愁字俱平聲一字仄聲譜内可平可仄據此但唐)
(人製調審音必精具平仄不同自中律吕填者或擇一體宗之更為嚴謹也)
遐方怨(唐教坊曲名此調有兩體單調者始于溫庭筠雙調者始于顧夐孫光憲惟花間集有之)
(宋人無填此者)
遐方怨(單調三十二字七句四平韻)溫庭筠
憑繡檻(句)解羅幃(韻)未得君書(句)斷腸瀟湘春雁飛(韻)
不知征馬幾時歸(韻)海棠花盡也(句)雨霏霏(韻)
(此調第四句例作拗句溫詞别首夢殘惆悵閒曉鶯正與此同惟悵字仄聲異)
又一體(雙調六十字前後段各六句四平韻)孫光憲
紅綬帶(句)錦香囊(韻)為表花前意(句)殷勤贈玉郎(韻)此
時更自役心腸(韻)轉添秋夜夢魂長(韻)思豔質(句)想
嬌妆(韻)願早傳金盞(句)同歡臥醉鄉(韻)任人猜妒儘隄
防(韻)到頭須使是鴛鴦(韻)
(此與温庭筠一段詞大同小異惟第三四句減一字作五字兩句第六七句減一字作七字一句耳顧夐)
(簾影細詞正與此同聲顧詞前段第三句象紗籠玉指紗字平聲玉字仄第四句縷金羅扇輕縷字仄)
(聲羅字平聲第五句嫩紅雙臉似花明雙字平聲後段第一句鳳簫歇鳳字仄聲簫字平聲第三句遼塞)
(音書絶遼字平聲第四句夢魂長暗驚夢字仄聲長字平聲結句教人争不恨無情教字平聲譜内可平)
(可仄據此)
後庭花破子(太平樂府注仙吕調唐書禮樂志夷則羽俗呼仙吕調此金元小令與唐詞後)
(庭花宋詞玉樹後庭花異所謂破子者以其繁聲入破也)
後庭花破子(單調三十二字七句五平韻)王惲
綠樹遠連洲(韻)青山壓樹頭(韻)落日高城望(句)烟霏翠
滿樓(韻)木蘭舟(韻)彼汾一曲(句)春風佳可遊(韻)
(此調創自金元有邵亨貞趙孟頫詞及太平樂府花草粹編無名氏詞可校按邵詞第一句刺船鸚鵡)
(洲鸚字平聲太平樂府詞第二句寸心千古愁寸字仄聲千字平聲花草粹編詞瑶草妆鏡邊草字仄聲)
(邵詞第三句江上花無語江字平聲花草粹編詞去年花不老不字仄聲邵詞第四句天涯人未還人字)
(平聲太平樂府詞第六句風帆無數風字平聲邵詞結句隔江何處山隔字仄聲太平樂府詞斜陽獨倚)
(樓獨字仄聲譜内可平可仄據此餘參下詞)
又一體(單調三十三字七句五平韻)趙孟頫
清溪一葉舟(韻)芙蓉兩岸秋(韻)採菱誰家女(句)歌聲起
暮鷗(韻)亂雲愁(韻)滿頭風雨(句)戴荷葉(讀)歸去休(韻)
(此與王詞同惟結句多一襯字作折腰句法異)
如夢令(宋蘇軾詞注此曲本唐莊宗製名憶仙姿嫌其名不雅故改為如夢令蓋因此詞中有如)
(夢如夢疊句也周邦彥又因此詞首句改名宴桃源沈會宗詞有不見不見疊句名不見張輯)
(詞有比著梅花誰瘦句名比梅梅苑詞名古記鳴鶴餘音詞名無夢令魏泰雙調詞名如意令)
如夢令(單調三十三字七句五仄韻一疊韻)後唐莊宗
曾宴桃源深洞(韻)一曲舞鸞歌鳳(韻)長記别伊時(句)和
淚出門相送(韻)如夢(韻)如夢(疊)殘月落花烟重(韻)
(此調以此詞為正體第五六句例用疊句若梅苑鳴鶴餘音詞皆變體也按白居易詞首句前度小花)
(静院静字仄聲沈會宗詞第五六句不見不見兩不字俱仄聲白詞第七句記取釵横鬢亂鬢字仄聲譜)
(内可平可仄據此其餘悉參後詞人又按蘇軾詞第三句喚起百古兒舌字入聲宋元此字從無用仄)
(聲者當是以入作平不可泛用上去聲字)
又一體(單調三十三字七句六仄韻)(梅苑)無名氏
臘半雪梅初綻(韻)玉屑瓊英碎翦(韻)素豔與清香(句)别
有風流堪羨(韻)苞嫩(韻)蕊淺(韻)羞破夀陽人面(韻)
(此詞第五六句不疊)
又一體(單調三十三字七句五仄韻一疊韻)(梅苑)無名氏
疑是水晶宫殿(韻)雲女天仙寶宴(韻)吟賞欲黃昏(句)風
送一聲羌管(韻)烟淡(韻)霜淡(疊)月在畫樓西畔(韻)
(此詞第五六句但疊韻而不疊句)
又一體(單調三十三字六句四仄韻一疊韻)
(鳴鶴餘音)無名氏
學道非難非易(韻)怎敢已而不已(韻)專下死工夫(句)悟
得長生活計(韻)長生活計(疊)收得精光神氣(韻)
(此詞第五六句作四字一句即疊上句下四字與前二體又異按此體見鳴鶴餘音集有一段者有兩)
(段者詞極鄙俚故止採一首以備體句又按宋趙長卿詞第四句目斷行雲凝佇第五六凝佇凝佇即)
(疊第四句韻與此略同但凝佇疊句與如夢疊句同故不叧列)
又一體(單調三十三字七句五平韻一疊韻)吳文英
鞦韆争鬧粉牆(韻)閒看燕紫鶯黃(韻)啼到綠隂處(句)唤
回浪子閒忙(韻)春光(韻)春光(疊)正是拾翠尋芳(韻)
(此調用平韻宋人惟吳文英一首無别首可校)
又一體(雙調六十六字前後段各七句五仄韻一疊韻)魏泰
炎暑尚餘八日(韻)火老金柔時節(韻)聞道間生賢(韻)儲
秀降神崧極(韻)無敵(韻)無敵(疊)當代人倫準的(韻)射
策當為第一(韻)高躍龍門三級(韻)榮看綠袍新(句)帝渥
必加寵錫(韻)良弼(韻)良弼(疊)真箇國家柱石(韻)
(此詞合兩段如夢令為一闋有李劉詞可校平李詞前段第一句久羡龐眉鶴髮久字仄聲龐字聲第)
(二句聞望孔堂烜赫聞音問孔字仄聲第三句信得彭喬仙信字仄聲彭字平聲第四句秘受長生真訣)
(祕字仄聲長字平聲第七句吕望師周時節呂字仄聲時字平聲後段第一句纔過中秋六日纔字平聲)
(第二句對此稱觴忻懌對字仄聲第四句金縷輕調鶯古金字輕字鶯字俱平聲末句九九算猶千百上)
(九字仄聲千字平聲譜内可平可仄據此)
訴衷情(唐教坊曲名毛文錫詞有桃花流水漾縱横句又名桃花水按花間集此調有兩體單)
(調者或間入一仄韻或間入兩仄韻韋莊顧夐温庭筠三詞略同雙調者全押平韻毛文錫魏)
(承班二詞略同)
訢衷情(單調三十三字十一句五仄韻六平韻)温庭筠
鶯語(仄韻)花舞(韻)春晝午(韻)雨霏微(平韻)金帶枕(换仄韻)宫錦
(韻)鳳凰帷(平韻)柳弱燕交飛(韻)依依(韻)遼陽音信稀(韻)夢
中歸(韻)
(此詞以平韻為主間兩仄韻于平韻之内沈按花間集此體第九句類用疊字如輕輕迢迢沈皆然其)
(第八句柳字可平第十句遼字可仄則參韋莊詞也)
又一體(單調三十三字九句六平韻兩仄韻)韋莊
碧沼紅芳煙雨静(句)倚蘭橈(平韻)垂玉佩(仄韻)交帶(韻)裊纖
腰(平韻)鴛夢隔星橋(韻)迢迢(韻)越羅香暗銷(韻)墜花翹(韻)
(温詞起七字作三句間入三仄韻此詞起七字作一句不間入仄韻倚蘭橈以下俱同或云佩帶非韻不)
(知韋詞又有花欲謝深夜顧夐詞有羅帶重雙鳳正與温作相合但温詞起句間入仄韻第三句又换仄)
(韻韋顧詞秪於第三句間入仄韻耳)
又一體(單調三十七字九句六平韻兩仄韻)顧夐
永夜抛人何處去(句)絶來音(平韻)香閣掩(仄韻)眉斂(韻)月將
沈(平韻)争忍不相尋(韻)怨孤衾(韻)換我心(讀)為你心(韻)始
知相憶深(韻)
(按花間集顧詞二首其一首與韋詞同此亦韋詞體惟第七句添一字第八句添一字作折腰句法結句)
(添二字即開宋人添字之法元詞襯字實本於此)
又一體(雙調四十一字前段五句四平韻後段四句四平韻)毛文錫
桃花流水漾縱横(韻)春晝彩霞明(韻)劉郎去(句)阮郎行
(韻)惆悵恨雞平(韻)愁坐對雲屏(韻)算歸程(韻)何時携
手洞邊迎(韻)訴衷情(韻)
(此兩段詞全押平韻與單調詞間入仄韻者不同按花間集顧詞别首結句亦用訴衷情三字與此同但)
(前段第二句碧沼藕花馨碧字仄聲後段第三句何時解佩掩雲屏解字仄聲又魏承班詞五首其一首)
(前段起句春情滿眼臉紅消滿字仄聲結句幾共醉春朝幾字仄聲又一首後段第三句夢魂幾度遶天)
(涯夢字仄聲與此平仄小異惟一首前段起句銀漢雲晴玉漏長漢字漏字俱仄聲晴字平聲與此平仄)
(全異至第二句平平仄仄平五首皆然亦與此詞平仄全異譜内可平可仄據此餘見下詞)
又一體(雙調四十一字前段五句四平韻後段四句三平韻)魏承班
春深花簇小樓臺(韻)風飄錦繡開(韻)新夢覺(句)步香階
(韻)山枕映紅腮(韻)鬢亂墜金釵(韻)語檀偎(韻)臨行執
手重重囑(句)幾千迴(韻)
(按魏詞五首其四首與毛詞冋惟此首後段第三句不用韻異)
西溪子(唐教坊曲名)
西溪子(單調三十三字八句四仄韻一疊韻兩平韻)牛嶠
捍撥雙盤金鳳(仄韻)蟬髩玉釵搖動(韻)畫堂前(句)人不語
(換仄韻)絃解語(疊)彈到昭君怨處(韻)翠蛾愁(平韻)不擡頭(韻)
(此詞三換韻兩仄一平與間叶者不同其第四五句用疊韻或非定格校下毛詞可見)
又一體(單調三十五字八句五仄韻兩平韻)毛文錫
昨夜西溪遊賞(仄韻)芳樹竒花千樣(韻)鎖春光(句)金尊滿
(換仄韻)聽絃管(韻)嬌妓舞衫香㬉(韻)不覺到斜暉(平韻)馬䭾
歸(韻)
(此與牛詞同惟第七句添二字作五字句異有李珣詞二首可校按李珣詞起句金縷翠鈿浮動金字)
(平聲翠字仄聲第二句認得臉波相送認字臉字俱仄聲第四五句無限意夕陽裏限字夕字俱仄聲第)
(六句滿地落花慵掃滿字仄聲第七八句無語倚屏風泣殘紅無字平聲譜内可平可仄據此)
天仙子(唐教坊曲名按段安節樂府雜錄天仙子本名萬斯年李德裕進屬龜兹部舞曲因皇甫)
(松詞有懊惱天仙應有以句取以為名五此詞有單調雙調兩體單調始于唐人或押仄韻)
(或押四仄韻或押兩仄韻三平韻或押五平韻雙調始於宋人兩段俱押五仄韻)
天仙子(單調三十四字六句五仄韻)皇甫松
晴野鷺鷥飛一隻(韻)水葓花發秋江碧(韻)劉郎此日别
天仙(句)登綺席(韻)淚珠滴(韻)十二晩峰高歴歷(韻)
(此調以此詞為正體若和凝詞之少押一韻韋莊詞之平仄換韻或全押平韻皆變體也按和凝柳色披)
(初詞正與此同惟第二句纖手輕拈紅豆弄平仄全異第四五句桃花洞瑶臺夢平仄小異宋人兩段詞)
(即本之此詞可平可仄詩見後詞故不復注)
又一體(單調三十四字六句四仄韻)和凝
洞口春紅飛䔩䔩(韻)仙子含愁眉黛綠(韻)阮郎何事不
歸來(句)嬾燒金(句)慵篆玉(韻)流水桃花空斷續(韻)
(此詞第四句不用韻)
又一體(單調三十四字六句兩仄韻三平韻)韋莊
深夜歸來長酩酊(仄韻)扶入流蘇猶未醒(韻)醺醺酒氣麝
蘭和(平韻)驚睡覺(句)笑呵呵(韻)長道人生能幾何(韻)
(此詞第三句以下換平韻)
又一體(單調三十四字六句五平韻)韋莊
悵望前回夢裏期(韻)看花不語苦尋思(韻)露桃宫裏小
腰肢(韻)眉眼細(句)鬢雲垂(韻)惟有多情宋玉知(韻)
(此詞全押平韻其第三句亦押韻與仄韻體不同韋詞四首並同按韋詞其一首第二句天外鴻聲枕)
(上聞與此平仄全異又一首起句夢覺雲屏依舊空依字平聲第二句杜鵑聲咽隔簾櫳杜字仄聲第四)
(五句一日日恨重重一字仄聲結句淚界蓮腮兩線紅淚字仄聲又一首起句金似衣裳玉似身金字平)
(聲第三句霞裙月帔一羣羣霞字平聲月字仄聲結句劉阮不來春自曛不字仄聲春字平聲俱與此詞)
(平仄小異譜内可平可仄據此)
又一體(雙調六十八字前後段各六句五仄韻)張先
醉笑相逢能幾度(韻)為報江頭春且住(韻)主人今日是
行人(句)紅袖舞(韻)清歌女(韻)憑仗東風交點取(韻)三
月柳枝柔似縷(韻)落葉倦飛還戀樹(韻)有情寧不惜西
園(句)鶯解語(韻)花無數(韻)應訝使君何處去(韻)
(此即和凝柳色披衫詞體和詞單調此則加一段為雙調但和詞第四句不用韻此第四句用韻也按)
(張詞别首前段第一句持節來時初有鴈持字平聲又一首水調數聲持酒聽數字仄聲又一首第二句)
(因愛弄妆偷傅粉因字平聲弄字仄聲第三句金蕉併為舞時空金字平聲併字仄聲第六句往事後期)
(空記省往字後字俱仄聲後段可平可仄同又趙令畤詞前後段第四五句春欲竟愁未醒閒展興臨好)
(景或作平仄仄平仄仄翰墨全書詞玉繩轉銀河淡漏聲緩珂聲遠又作仄平仄平平仄均與此詞小異)
(譜内可平可仄據此)
風流子(唐教坊曲名單調者唐詞一體雙調者宋詞三體有前後段兩起句不用韻者有前段起)
(句用韻後段起句不用韻者有前後段起句俱用韻者諸體中有句讀異同各依其體類列)
風流子(單調三十四字八句六仄韻)孫光憲
樓倚長衢欲暮(韻)瞥見神仙伴侣(韻)微𫝊粉(句)攏梳頭
(句)隠映畫簾開處(韻)無語(韻)無緒(韻)慢曳羅裙歸去(韻)
(花間集孫光憲詞三首每首第六七句俱用兩韻其一首聽織聲促屋與織古韻本通嘯餘譜注作四字)
(句者誤隂按孫詞别首第一二句金絡玉銜嘶馬繫向綠楊下玉字綠字俱仄聲嘶字隂字俱平聲結)
(句猶在九衢深夜猶字平聲九字仄聲又一首第二句難犬自南自北雞字平聲第五句門内春波漲綠)
(門字春字俱平聲漲字仄聲譜内可平可仄據此)
又一體(雙調一百十字前段十二句四平韻後段十句四平韻)周邦彥
楓林凋晩葉(句)關河迥(讀)楚客慘將歸(韻)望一川暝靄
(句)鴈聲哀怨(句)半規涼月(句)人影參差(韻)酒醒後(讀)淚
花銷鳳蠟(句)風幕卷金泥(韻)砧杵韻高(句)喚回殘夢(句)
綺羅香減(句)牽起餘悲(韻)亭臯分襟地(句)難堪處(讀)
偏是掩面牽衣(韻)何况怨懷長結(句)重見無期(韻)想寄
恨書中(句)銀鈎空滿(句)斷腸聲裏(句)玉筯還垂(韻)多少
暗愁密意(句)惟有天知
(此詞前後段第一句俱不用韻後段第二句作三字一讀六字一句宋元詞多如此填按秦觀詞後段)
(第七句奈何緜緜緜緜二字俱平聲又方岳詞前段第二句花正閙燈火競元宵正字仄聲第四句飛金)
(叵羅飛字平聲叵字仄聲第七句香塵路雲鬆鸞髻鬌雲字平聲十一句分明富貴分字平聲後段第二)
(句君不見迷樓春綠迢迢不字仄聲樓字春字平聲第九十句俯仰人間陳迹莫惜金貂人字平聲莫字)
(仄聲譜内可平可仄據此其餘參校所列諸詞)
又一體(雙調一百十字前段十二句四平韻後段十一句四平韻)張未
亭臯木葉下(句)重陽近(讀)又是搗衣秋(韻)奈愁入庾腸
(句)老侵潘鬢(句)誤簪黃菊(句)花也應羞(韻)楚天晚(讀)白
蘋煙盡處(句)紅蓼水邊頭(韻)芳草有情(句)夕陽無語(句)
鴈横南浦(句)人倚西樓(韻)玉容知安否(句)香箋共錦
字(句)兩處悠悠(韻)空恨白雲離合(句)青鳥沈浮(韻)向風
前懊惱(句)芳心一點(句)寸眉兩葉(句)禁甚閒愁(韻)情到
不堪言處(句)分付東流(韻)
(此與楓林凋晚葉詞同惟後段第二句作五字一句四字一句異按張元幹詞秦筝弄哀怨雲鬢分行史)
(達祖詞尋芳縱來晚尚有他年正與此同)
又一體(雙調一百十一字前段十二句四平韻後段十一句四平韻)
王之道
扁舟南浦岸(句)分攜處(讀)鳴佩憶珊珊(韻)見十里長堤
(句)數聲啼鴂(句)至今清淚(句)襟袖斕斑(韻)誰信道(讀)沈
腰成瘦損(句)潘鬢就衰殘(韻)漫把酒臨風(句)看花對月
(句)不言拄笏(句)無緒憑闌(韻)相逢還相感(句)但凝情
秋水(句)送恨青山(韻)應念馬催行色(句)泥濺征衫(韻)况
芳菲將過(句)紅英晼晚(句)追隨正樂(句)黃鳥間關(韻)争
得此心無著(句)渾是雲閒(韻)
(此與楓林凋晚葉詞同惟前段第九句多一字後段第二句作五字一句四字一句異)
又一體(雙調一百十字前後段各十二句四平韻)王千秋
夜久燭花暗(句)仙翁醉(讀)豐頰縷紅霞(韻)正三行鈿袖
(句)一聲金縷(句)卷茵停舞(句)側火分茶(韻)笑盈盈(讀)濺
湯温翠盌(句)拆印啓緗紗(韻)玉笋緩搖(句)雲頭初起(句)
竹龍停戰(句)雨脚微斜(韻)清風生兩腋(句)塵埃盡(句)
留白雪(句)長黃芽(韻)解使芝眉長秀(句)潘鬢休華(韻)想
行宫異日(句)衮衣寒夜(句)小團分賜(句)新樣金花(韻)還
記玉麟春色(句)曾在仙家(韻)
(此亦與楓林凋晚葉詞同惟後段第二句作三字三句異按元羅志仁詞飛不去冇落日斷猿啼正與此)
(同但不字有字俱仄聲)
又一體(雙調一百九字前段十二句五平韻後段十句四平韻)周邦彥
新綠小池塘(韻)風簾動(讀)碎影舞斜陽(韻)羨金屋去來
(句)舊時巢燕(句)土花繚繞(句)前度莓牆(韻)繡閣鳳幃深
幾許(句)聽得理絲簧(韻)欲說又休(句)慮乖芳信(句)未歌
先咽(句)愁近清觴(韻)遥知新妆了(句)開朱戸(讀)應自
待月西廂(韻)最苦夢魂(句)今宵不到伊行(韻)問甚時說
與(句)佳音密耗(句)寄將秦鏡(句)偷換韓香(韻)天便教人
(句)霎時厮見何妨(韻)
(此詞前段起句用韻後段起句不用韻其前段第七句七字後段第三句四字第四句六字第九句四字)
(結句六字俱與諸家小異按陳允平和周詞前段第七句對握寳箏斜度曲後段第三四句十二畫橋一)
(堤煙樹成行結句春巳無多秪愁風雨相妨正與此同汲古閣片玉集刻此詞前段第七句誤作繡閣)
(裏鳳幃深幾許八字句今從花草粹編校正又有陳允平和詞可據)
又一體(雙調一百九字前段十二句五平韻後段十句四平韻)吳文英
金谷已空塵(韻)薰風轉(讀)國色返春魂(韻)半欹雪醉霜
(句)舞低鸞翅(句)綘籠蜜炬(句)綠映龍盆(韻)窈窕繡窗人
睡起(句)臨砌默無言(韻)慵整墮鬟(句)怨時遲暮(句)可憐
憔悴(句)啼雨黃昏(韻)輕橈移花市(句)秋孃渡(讀)飛浪
濺濕行裙(韻)二十四橋南北(句)羅薦香分(韻)念碎劈芳
心(句)縈思千縷(句)贈將幽素(句)偷翦重雲(韻)終待鳳池
歸去(句)催詠紅翻(韻)
(此與新綠小池塘詞同惟後段第三四句第九句十句仍作六字四字句異按吳詞别首前段第七句自)
(别楚嬌天已遠後段第三四句惆悵舞衣疊損露綺千重第九第十句猶記弄花相謔十二闌東正與此)
(同)
又一體(雙調一百八字前段十二句五平韻後段十一句五平韻)賀鑄
何處最難忘(韻)方豪健(讀)放樂五雲鄉(韻)彩筆賦詩(句)
禁池芳草(句)香韀調馬(句)輦路垂楊(韻)綺筵上(讀)扇偎
歌黛淺(句)汗裛舞衣香(韻)蘭燭伴歸(句)繡輪同載(句)閉
花别館(句)隔水深坊(韻)零落少年場(韻)琴心漫流怨
(句)帶眼偷長(韻)無奈占牀燕月(句)欺鬢吳霜(韻)塞北音
塵(句)魚封永斷(句)便橋烟雨(句)鶴表相望(韻)好在後庭
桃李(句)應記劉郎(韻)
(此詞前後段起句俱用韻後段第二句作五字四字兩句其前段第三句四字後段第六句四字更與各)
(家不同賀鑄集僅見此一體)
又一體(雙調一百十一字前段十二句五平韻後段十一句五平韻)
吳激
書劍憶遊梁(韻)當時事(讀)底處不堪傷(韻)望蘭楫嫩漪
(句)向吳南浦(句)杏花微雨(句)窺宋東牆(韻)鳳城外(讀)燕
隨青步障(句)絲惹紫遊韁(韻)曲水古今(句)禁煙前後(句)
暮雲樓閣(句)春草池塘(韻)回首斷人腸(韻)年芳但如
霧(句)鏡髮已成霜(韻)獨自蟻尊陶寫(句)蝶夢悠颺(韻)聽
出塞琵琶(句)風沙淅瀝(句)寄書鴻雁(句)烟月微茫(韻)不
似海門潮信(句)猶到潯陽(韻)
(此詞前後段起句俱用韻與賀鑄詞同而前段第三句後段第六句仍用五字與前各體同至後段第二)
(句作五字兩句則與各家迥異矣按楊慎詞品無名氏詞後段第一二句馬嵬西去路愁來無會處但淚)
(滿關山正與此同惟前後段起句不用韻小異因字句同不另錄)
歸自謠(樂府雅詞注道調宫一名風光子趙彦端詞名思佳客詞律編入歸國謠者誤)
歸自謠(雙調三十四字前後段各三句三仄韻)歐陽修
春豔豔(韻)江上晚山三四點(韻)柳絲如翦花如染(韻)
香閨寂寞門半掩(韻)愁眉斂(韻)淚珠滴破胭脂臉(韻)
(按此詞後段起句歐陽别首云離人幾歲無消息消字平聲趙彥端詞云歴歷黃花矜酒美歷歷二字俱)
(仄聲黃花二字俱平聲第二句趙彥端詞云清露委露字仄聲至末句或云不眠特地重相憶或云來朝)
(便是關山隔或云山間有箇閒人喜第三四字俱用仄仄詞律於第三字注可平者誤又姚述堯詞二首)
(前段第二句雨過池塘荷蓋小雨字仄聲池字平聲第三句薰風習習生庭戶薰字平聲上習字仄聲其)
(後段第三句一云玉人笑擁金尊倒一云闌干倚遍憑誰訴句中第三四字亦用仄仄更可證詞律之誤)
飲馬歌(調見松隠集自序此曲自金源傳至邊城飲牛馬即横笛吹之不鼔不拍聲甚悽斷)
飲馬歌(單調三十四字八句六仄韻)曹勛
邊城春未到(韻)雪滿交河道(韻)暮沙明殘照(韻)塞烽雲
間小(韻)斷鴻悲(句)隴月低(句)淚濕征衣悄(韻)歲華老(韻)
(此詞第五六句悲低二字疑是間押二平韻然氣他首可校)
定西番(唐教坊曲名)
定西番(雙調三十五字前段四句一仄韻兩平韻後段四句兩仄韻兩平韻)
温庭筠
漢使昔年離别(仄聲)攀弱柳(句)折寒梅(平聲)上高臺(韻)千
里玉關春雪(仄韻)雁來人不來(平韻)羌笛一聲愁絶(仄韻)月徘
徊(平韻)
(此詞前後段起句及後段第三句俱間押仄韻温庭筠别首海燕欲飛詞與此同其平仄如一)
又一體(雙調三十五字前後段各四句一仄韻兩平韻)温庭筠
細雨曉鶯春晩(仄韻)人似玉(句)柳如眉(平韻)正相思(韻)羅
幕翠簾初卷(仄韻)鏡中花一枝(平韻)腸斷塞門消息(句)雁來
稀(韻)
(此詞前後段起句間押仄韻後段第三句不用韻與前首異)
又一體(雙調三十五字前段四句兩平韻後段四句兩仄韻兩平韻)
韋莊
桃盡金鐙紅燼(句)人灼灼(句)漏遲遲(平韻)未眠時(韻)斜
倚銀屏無語(仄韻)閒愁上翠眉(平韻)悶煞梧桐殘雨(仄韻)滴相
思(平韻)
(此詞前段起句不用韻後段第一句第三句間押仄韻牛嶠紫塞月明詞正與此同按牛詞前段起句)
(紫塞月明千里紫字月字俱仄聲後段起句鄉思望中天闊望字仄聲第二句漏殘星亦殘漏字仄聲星)
(字平聲第三句畫角數聲嗚咽數字仄聲)
又一體(雙調三十五字前後段各四句兩平韻)孫光憲
雞禄山前遊騎(句)邊草白(句)朔天明(韻)馬蹄輕(韻)鵲
面弓離短韔(句)彎來月欲成(韻)一隻鳴&KR1076;雲外(句)曉鴻
驚(韻)
(此詞不間入仄韻韋莊芳草叢生詞毛熙震蒼翠濃隂詞皆與此同按韋詞前段第一句芳草叢生縷)
(結縷字仄聲毛詞後段第一句斜日倚闌風好斜字平聲倚字仄聲風字平聲第三句未得玉郎消息玉)
(字仄聲)
又一體(雙調四十一字前段五句兩平韻後段四句兩平韻)張先
捍撥紫檀金襯(句)雙秀萼(句)兩回鸞(韻)齊學漢宫妝樣
(句)競嬋娟(韻)三十六絃蟬鬧(句)小絃蜂作團(韻)聽盡
昭君幽怨(句)莫重彈(韻)
(此詞亦不間入仄韻前段第三句下多六字一句與孫詞異按張詞三首皆然其一首前段第四句盡)
(帶江南春色盡字仄聲江字平聲換頭句鴛鴦願從今夜鴦字平聲)
江城子(唐詞單調以韋莊詞為主餘俱照韋詞添字至宋人始作雙調晁補之改名江神子韓淲)
(詞有臘後春前村意遠句更名村意遠)
江城子(單調三十五字七句五平韻)韋莊
髻鬟狼籍黛眉長(韻)出蘭房(韻)别檀郎(韻)角聲嗚咽(讀)
星斗漸微茫(韻)露冷月殘人未起(句)留不住(句)淚千行
(韻)
(此詞起句韋詞别首恩重嬌多情易傷恩字多字情字俱平聲重字易字俱仄聲第三句和凝詞連理枝)
(連字平聲理字仄聲第四句張泌詞飛絮落花飛字花字平聲絮字落字仄聲第五句和詞含恨含嬌獨)
(自語兩含字平聲獨字仄聲第六句和詞待梅綻待字仄聲梅字平聲)
又一體(單調三十六字七句五平韻)歐陽炯
晚日金陵岸草平(韻)落霞明(韻)水無情(韻)六代繁華(讀)
暗逐逝波聲(韻)空有姑蘇臺上月(句)如西子鏡(句)照江
城(韻)
(此詞第六句較各家多一字即開宋詞襯字之法)
又一體(單調三十七字七句五平韻)牛嶠
極浦烟消水鳥飛(韻)離筵分手時(韻)送金卮(韻)渡口楊
花(讀)如雪任風吹(韻)日暮空江波浪急(句)芳草岸(句)雨
如絲(韻)
(此詞第二句五字較韋詞多二字即開宋詞添字之法)
又一體(單調三十六字八句五平韻)尹鶚
裙拖碧(句)步飄香(韻)纖腰束素長(韻)鬢雲光(韻)拂面瓏
璁(讀)膩玉碎凝妆(韻)寶柱秦筝彈向晩(句)絃促雁(句)更
思量(韻)
(此詞起作三字兩句即開宋詞減字攤破之法)
又一體(雙調七十字前後段各七句五平韻)蘇軾
鳳凰山下雨初晴(韻)水風清(韻)晚霞明(韻)一朵芙蕖(讀)
開過尚盈盈(韻)何處飛來雙白鷺(句)如有意(句)慕娉婷
(韻)忽聞江上弄哀筝(韻)苦含情(韻)遣誰聽(韻)烟斂雲
收(讀)依約是湘靈(韻)欲待曲終尋問取(句)人不見(句)數
峰青(韻)
(此詞兩段俱照韋莊體填内第四句平仄乃照張泌飛絮落花句體填細查宋詞其可平可仄不甚異同)
(惟秦觀詞前結雖同處不同枝後結重相見是何時又方岳詞前段第四句云幾雨幾晴做得這些春後)
(段第四句云吹得酒痕如洗一番新平仄略為小異餘只七言句第一字第三字九言句第一字第五字)
(大㮣不拘也惟按黃庭堅有仄韻江城子詞其字句與蘇詞同韻脚改為仄聲耳因詞俚不錄)
望江怨(調見花間集)
望江怨(單調三十五字七句六仄韻)牛嶠
東風急(韻)惜别花時手頻執(韻)羅幃愁獨入(韻)馬斯殘
雨春蕪濕(韻)倚門立(韻)寄語薄情郎(句)粉香和淚泣(韻)
(按花間集此調止有牛嶠一詞平仄當遵之嘯餘譜所注平仄及詞統所採明詞皆誤)
長相思(唐教坊曲名林逋詞有吳山青句名吳山青張輯詞有江南山漸青句名山漸青王行詞)
(名青山相送迎樂府雅詞名長相思令又名相思令)
長相思(雙調三十六字前後段各四句三平韻一疊韻)白居易
汴水流(韻)泗水流(疊)流到瓜洲古渡頭(韻)吳山點點愁
(韻)思悠悠(韻)恨悠悠(疊)恨到歸時方始休(韻)月明人
倚樓(韻)
(此調以此詞及歐詞為正體其餘押韻異同皆變格也此詞前後段起二句俱用疊韻如馮延巳詞之)
(紅滿枝綠滿枝憶歸期數歸期張輯詞之山無情水無情擬行行重行行皆照此填)
又一體(雙調三十六字前段四句三平韻一疊韻後段四句三平韻)
白居易
深畫眉(韻)淺畫眉(疊)蟬鬢鬅鬙雲滿衣(韻)陽臺行雨回
(韻)巫山高(句)巫山低(韻)暮雨蕭蕭郎不歸(韻)空房獨
守時(韻)
(此詞後段起句不用韻如李煜詞之菊花開菊花殘歐陽修詞之長江東長江西皆照此填)
又一體(雙調三十六字前後段各四句三平韻一疊韻)晏幾道
長相思(韻)長相思(疊)若問相思甚了期(韻)除非相見時
(韻)長相思(韻)長相思(疊)欲把相思說與誰(韻)淺情人
不知(韻)
(此詞前後段起疊用長相思四句又與各家不同)
又一體(雙調三十六字前後段各四句四平韻)歐陽修
蘋滿溪(韻)柳繞堤(韻)相送行人溪水西(韻)回時隴月低
(韻)烟霏霏(韻)雨淒淒(韻)重倚朱門聽馬嘶(韻)寒鴉相
對飛(韻)
(此詞前後段起二句不作疊韻如周邦彦詞之沙棠舟小棹遊烟雲愁簫鼓休万俟詠詞之一聲聲一更)
(更夢難成恨難平曾覿詞之清夜長泛玉觴圍豔妆留醉鄉俱照此填)
又一體(雙調三十六字前段四句三平韻一疊韻後段四句三平韻)
劉光祖
玉尊涼(韻)玉人涼(疊)若聽離歌須斷腸(韻)休疑成鬢霜
(韻)畫橋西(句)畫橋東(换韻)有淚分明清漲同(韻)如何留
醉翁(韻)
(此詞後段平韻另換與各家異)
思帝鄉(唐教坊曲名)
思帝鄉(單調三十六字七句五平韻)温庭筠
花花(韻)滿枝紅似霞(韻)羅袖畫屏腸斷(句)卓金車(韻)回
面共人閒語(句)戰篦金鳳斜(韻)惟有阮郎春盡(讀)不還
家(韻)
(此調創自溫詞若韋作則本此減字者詞律列韋詞在前此詞在後失其源流矣按孫光憲詞正與此)
(同惟第三句永日水堂簾下永字仄聲第五句六幅羅裙窣地六字窣字仄聲羅字平聲第六句微行曳)
(碧波微字平聲曳字仄聲第七句看盡滿池疎雨看字仄聲譜内可平可仄據此)
又一體(單調三十四字七句五平韻)韋莊
春日遊(韻)杏花吹滿頭(韻)陌上誰家年少(句)足風流(韻)
妾擬將身嫁與(句)一生休(韻)縱被無情棄(讀)不能羞(韻)
(此詞起句比溫詞多一字第六句比温詞少二字第七句比温詞少一字餘俱同此所謂本温詞減字也)
又一體(單調三十三字七句四平韻)韋莊
雲髻墜(句)鳳釵垂(韻)髻墜釵垂無力(句)枕函欹(韻)翡翠
屏深月落(句)漏依依(韻)說盡人間天上(讀)兩心知(韻)
(此詞較前詞第二句又減二字惟第七句九字仍照温詞填)
御定詞譜卷二
