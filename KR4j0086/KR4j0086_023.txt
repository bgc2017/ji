欽定四庫全書
御定詞譜卷二十三目錄(起九十三字至九十五字)
凄凉犯三體(又名瑞鶴仙影)
浣溪紗慢一體(又名浣溪紗慢)
四犯剪梅花三體(又名轆轤金井園三犯錦園春月城春錦春)
高平探芳新一體
臨江仙慢一體
雪明鳷鵲夜一體
玉漏遲七體
尾犯五體(又名碧芙蓉)
駐馬聽一體
雪梅香二體
六么令三體(又名綠腰)(樂世)(錄要)
保夀樂一體
惜秋華五體
古香慢一體
芙蓉月一體
一枝春二體
梅子黃時雨一體
如魚水一體
賞松菊一體
二色蓮一體
塞孤二體
水調歌頭八體(又名元會曲)(凱歌)
欽定四庫全書
御定詞譜卷二十三(起九十三字至九十五字)
凄凉犯(白石詞注仙吕調犯商調一名瑞鶴仙影其自序曰合肥巷陌皆種柳秋風夕起騷騷然)
(余客居闔戶時聞馬嘶出城四顧則荒煙野草不勝凄黯乃著此解琴有凄凉調假以為名凡)
(曲言犯者謂以宫犯商商犯宫之類如道調宫上字住雙調亦上字住所住字同故道調曲中)
(犯雙調或於雙調曲中犯道調其他準此唐人樂書云犯有正㫄偏側宫犯宫為正宫犯商為)
(旁宫犯角為偏宫犯羽為側此說非也十二宫所住字各不同不容相犯十二宫特可犯商角)
(羽耳)
凄凉犯(雙調九十三字前段九句六仄韻後段九句四仄韻)姜䕫
綠楊巷陌(韻)西風起(讀)邊城一片離索(韻)馬嘶漸遠(句)
人歸甚處(句)戍樓吹角(韻)情懷正惡(韻)更衰草寒煙淡
薄(韻)似當時(讀)將軍部曲(句)迤邐度沙漠(韻)追念西
湖上(句)小舫攜歌(句)晩花行樂(韻)舊遊在否(句)想如今
(讀)翠凋紅落(韻)漫寫羊裙(句)等新鴈來時繫著(韻)怕匆
匆(讀)不肯寄與(句)悞後約(韻)
(此調為姜䕫自度曲自應以此詞為正體吳文英空江浪闊詞正與此同若張詞之前段第一二句句讀)
(小異或添一字皆變體也搔按吳詞前段起句空江浪闊空字平聲第五句露淚濕淚字仄聲後段起)
(句樊姊玉奴恨玉字仄聲第八句倚瑤臺十二金錢錢字平聲諸内可平可仄據此餘參張詞二首)
又一體(雙調九十三字前段九句五仄韻後段九句四仄韻)張炎
西風暗翦荷衣碎(句)柔絲不解重緝(韻)荒煙斷浦(句)晴
暉凌亂(句)半江搖碧(韻)悠悠望極(韻)忍獨聽(讀)秋聲漸
急韻更憐他(讀)柳髮蕭條(句)相為動愁色(韻)老態今
如此(句)猶自留連(句)醉笻遊屐(韻)不堪瘦影(句)渺天涯
(讀)儘成行客(韻)因甚忘歸(句)漫吹裂(讀)山陽夜篴(韻)夢
三十六陂流水(句)去未得(韻)
(此亦姜詞體惟前段起句七字不押韻第二句六字後段第八句不折腰異)
又一體(雙調九十四字前段九句五仄韻後段九句四仄韻)張炎
蕭疎野柳嘶寒馬(句)蘆花深(讀)還見遊獵(韻)山勢北來
(句)甚時曾到(句)醉魂飛越(韻)酸風自咽(韻)擁吟鼻(讀)征
衣暗裂(韻)正凄迷(讀)天涯羇旅(句)不似灞橋雪(韻)誰
念而今老(句)嬾賦長楊(句)倦懷休說(韻)空憐斷梗(句)夢
依依(讀)歲華輕别(韻)待擊歌壺(句)怕如意(讀)和冰凍折
(韻)且行行(讀)平沙萬里(句)盡是月(韻)
(此與西風暗翦詞同惟前段第二句添一字作上三下四句法異)
浣溪沙慢(調見片玉集亦名浣溪紗慢)
浣溪沙慢(雙調九十三字前段九句五仄韻後段十句五仄韻)周邦彦
水竹舊院落(句)鶯引新雛過(韻)嫩英翠幄(句)紅杏交榴
火(韻)心事暗卜(句)葉底尋雙朵(韻)深夜歸青瑣(韻)鐙盡
酒醒時(句)曉窗明(讀)釵横鬢嚲(韻)怎生那(韻)被間阻
時多(句)奈愁腸數疊(句)幽恨萬端(句)好夢還驚破(韻)可
怪近來(句)傳語也無箇(韻)莫是嗔人呵(韻)果若是嗔人
(句)却因何(讀)逢人問我(韻)
(此詞清真集不載故方千里楊澤民陳允平皆無和詞前段第二句坊刻作櫻笋新蔬果今依苕溪詞)
(話訂正)
四犯翦梅花(調見龍洲詞前後段首句不押韻者名四犯翦梅花押韻者名轆轤金井盧祖)
(皋詞名月城春又名錦園春一名三犯錦園春)
四犯翦梅花(雙調九十三字前段九句五仄韻後段十句五仄韻)
劉過
水殿風凉(句)賜環歸(讀)正是夢熊華旦(韻)疊雪羅輕(句)
稱雲章題扇(韻)西清侍宴(韻)望黃傘(讀)日華籠輦(韻)金
劵三王(句)玉堂四世(句)帝恩偏眷(韻)臨安記(讀)龍飛
鳳舞(句)信神明有後(句)竹梧隂滿(韻)笑折花看(句)裛荷
香紅淺(韻)功名歲晩(韻)帶河與(讀)礪山長遠(韻)麟脯杯
行(句)狨韀坐穩(句)内家宣勸(韻)
(此調前段第一二句即解連環之第一二三句第三四句即醉蓬萊之第四五句第五六句即雪獅兒之)
(第六七句第七八九句即醉蓬萊之第九第十第十一句後段第一二三句即解連環之第一二三句第)
(四五句即醉蓬萊之第五六句第六七句即雪獅兒之第六七句第八九十句即醉蓬萊之第十第十一)
(十二句凡集四調故曰四犯本屬三調故又曰三犯細辨句讀應以盧詞為合格若劉詞之前後段起句)
(不押韻第二句作上三下六句法後段起句又多一字似與解連環不合因相傳巳久故仍列劉詞於前)
(以備參考其可平可仄則注於盧詞之下以見此調之正體也)
又一體(雙調九十三字前段九句六仄韻後段十句六仄韻)劉過
翠眉重掃(韻)後房深(讀)自喚小蠻嬌小(韻)繡帶羅垂(句)
報濃妝纔了(韻)堂虚夜悄(韻)但依約(讀)鼓簫聲閙(韻)一
曲梅花(句)尊前舞徹(句)棃園新調(韻)高陽醉(讀)玉山
未倒(韻)看鞵飛鳳翼(句)玉釵微裊(韻)秋滿東湖(句)更西
風凉早(韻)桃源路杳(韻)記流水(讀)泛舟曾到(韻)桂子香
濃(句)梧桐影轉(句)月寒天曉(韻)
(此與水殿風凉詞同惟前段起句及換頭句皆押韻異)
又一體(雙調九十二字前後段各十句六仄韻)盧祖臯
五雲騰曉(韻)望凝香畫戟(句)恍然蓬島(韻)玉露冰壺(句)
昭神仙風表(韻)詩書坐嘯(韻)喚淮楚(讀)滿城春好(韻)雨
谷催耕(句)風帘戲鼓(句)家家歡笑(韻)南湖細吟未了
(韻)看金蓮夜直(句)丹鳳飛詔(韻)鬢影青青(句)辦功名多
少(韻)持杯滿釂(韻)聽千里(讀)咸歌難老(韻)試問尊前(句)
蟠桃次第(句)紅芳猶小(韻)
(此詞前段第一句押韻第二句五字第三句四字後段第一句六字押韻方與解連環調句讀合盧詞三)
(首並同卷按盧詞别首前段第四五句絲雨濛晴放珠簾高絲字平聲後段第一二三句洛陽畫圖舊)
(見向天香深處猶認嬌面洛字仄聲深字平聲第四五句露縠霞綃聞綺羅裁翦聞字平聲綺字仄聲餘)
(參劉詞惟前段起句劉詞第一首不押韻換頭句劉詞二首俱七字不便參校因不據作譜)
高平採芳新(調見夢窗詞吳文英自度高平調曲)
高平採芳新(雙調九十三字前段十二句一叶韻四仄韻後段十二句五仄韻)
吳文英
九街頭(叶)正軟塵酥潤(句)雪消殘溜(韻)褉賞祗園(句)花
豔雲隂籠晝(韻)層梯峭(句)空麝散(句)擁凌波(句)縈翠袖
(韻)歎年端(句)連環轉(句)爛漫遊人如繡(韻)腸斷回廊
竚久(韻)便寫意濺波(句)傳愁蹙岫(韻)漸沒飄紅(句)空惹
閒情春瘦(韻)椒杯香(句)乾醉醒(句)怕西窗(句)人散後(韻)
暮寒深(句)遲回處(句)自攀庭柳(韻)
(此調淵源似出探芳訊但攤破句法移換宫調自成新聲即與探芳訊不同故另編一體此詞可平可)
(仄亦無别首可校)
臨江仙慢(樂章集注仙吕調)
臨江仙慢(雙調九十三字前段十一句五平韻後段十一句六平韻)
柳永
夢覺小庭院(句)冷風淅淅(句)疎雨蕭蕭(韻)綺窗外(讀)秋
聲敗葉狂飄(韻)心搖(韻)奈寒漏永(句)孤幃悄(句)淚燭空
燒(韻)無端處(句)是繡衾鴛枕(句)閒過清宵(韻)蕭條(韻)
牽情繫恨(句)爭向年少偏饒(韻)覺新來(讀)憔悴舊日風
標(韻)魂消(韻)念歡娛事(句)煙波阻(句)後約方遙(韻)還經
歲(句)問怎生禁得(句)如許無聊(韻)
(此調秖有此詞平仄無别首可校第此詞押三短韻前後段第六句作上一下三句法十句作上一下)
(四句法當是體例填者審之)
雪明鳷鵲夜(調見花草粹編)
雪明鳷鵲夜(雙調九十四字前段十句四仄韻後段八句四仄韻)
宋徽宗
望五雲多處(句)探春開閬苑(句)别就瑤島(韻)正梅雪韻
清(句)桂月光皎(韻)鳳帳龍簾縈嫩風(句)御座深(讀)翠金
間繞(韻)半天中(句)香泛千花(句)鐙挂百寶(韻)聖時觀
風重臘(句)有簫鼓沸空(句)錦繡匝道(韻)競呼盧氣貫調
歡笑(韻)袖裏金錢擲下(句)來侍宴(讀)歌太平睿藻(韻)願
年年此際(句)迎春不老(韻)
(此調僅見此詞無别首可校)
玉漏遲(蔣氏九宫譜黃鍾宫)
玉漏遲(雙調九十四字前段十句五仄韻後段九句五仄韻)宋祁
杏香飄禁苑(句)須知自昔(句)皇都春早(韻)燕子來時(句)
繡陌漸薰芳草(韻)蕙圃夭桃過雨(句)弄碎影(讀)紅篩清
沼(韻)深院悄(韻)綠楊巷陌(句)鶯聲爭巧(韻)早是賦得
多情(句)更遇酒臨花(句)鎮辜歡笑(韻)數曲闌干(句)故國
漫勞登眺(韻)漢外微雲盡處(句)亂峰鎖(讀)一竿斜照(韻)
歸路杳(韻)東風淚零多少(韻)
(此詞前段起句不押韻北宋詞俱照此填按前段起句葛立方詞窗戸明環堵窗字平聲第二三句劉因)
(詞人生何必武陵溪上何字平聲第六句劉詞不似東山高卧高字平聲第七句周密詞驚醉語香紅圍)
(繞驚字平聲第九句張炎詞詩夢正迷詩字平聲夢字仄聲迷字平聲後段起句周詞雨窗短夢無憑窗)
(字平聲張詞幽趣盡屬間僧幽字平聲第二句張詞渾未識人間渾字平聲第四句何夢桂詞何處玉堂)
(玉字仄聲第五句何詞滿地蒼苔不掃蒼字平聲第六句劉詞天設四時佳興佳字平聲第九句張詞那)
(更好遊人老那更二字俱仄聲譜内可平可仄據此餘參所采六詞若吳文英詞之前段結句分秋一半)
(張埜詞之後段結句忘却鏡中白髮又何夢桂詞之後段第五句滿地蒼苔不掃一字白字不字俱入聲)
(此以入替平不注可仄又何夢桂詞前段起句問春先開未元好問第六句不如麒麟畫裏開字如字平)
(聲查宋元詞此二字並無用平聲者故亦不注可平)
又一體(雙調九十四字前段十句六仄韻後段九句五仄韻)吳文英
絮花寒食路(韻)晴絲罥日(句)綠隂吹霧(韻)客帽欺風(句)
愁滿畫船煙浦(韻)彩挂秋千散後(句)悵塵銷(讀)燕簾鶯
戶(韻)從間阻(韻)夢雲無準(句)鬢霜如許(韻)夜久繡閣
藏嬌(句)記掩扇傳歌(句)翦鐙留語(韻)月約星期(句)細把
花䰅頻數(韻)彈指一襟怨恨(句)漫空倩(讀)啼鵑聲訴(韻)
深院宇(韻)黃昏杏花微雨(韻)
(此與宋祁詞同惟前段起句押韻異按南宋人詞俱如此填)
又一體(雙調九十四字前後段各十句六仄韻)張翥
病懷因酒惱(韻)依稀夢裏(句)吳娃嬌小(韻)金縷歌殘(句)
人去月斜雲杳(韻)怕見棲香燕晩(句)又怕聽(讀)啼花鶯
曉(韻)庭院悄(韻)生衣欲試(句)風寒猶峭(韻)窈窕(韻)青
粉牆低(句)送影過秋千(句)驀然間笑(韻)半朵常棃(句)微
露鳳釵紅嫋(韻)近日琴心倦寫(句)更遠信(讀)西沈青鳥
(韻)虚負了(韻)花月一春多少(韻)
(此與吳詞同惟換頭句多押一短韻按白樸詞縹緲露閣雲窗恨夢斷青鸞夜深寒峭又劉因詞且唱一)
(曲漁歌當無復當年缺壺悲壯張埜詞浪走紫陌紅塵笑底用腰間印金懸斗元詞無不藏短韻者正與)
(此同)
又一體(雙調九十四字前後段各十句五仄韻)吳文英
鴈邊風信小(句)飛瓊望杳(句)碧雲先晩(韻)露冷闌干(句)
定怯藕絲冰腕(韻)淨洗浮雲片玉(句)賸花影(讀)春鐙相
亂(韻)秦鏡滿(韻)素娥未肯(讀)分秋一半(韻)每圓處(讀)
即良宵(韻)甚此夕偏饒(句)對歌臨怨(韻)萬里嬋娟(句)幾
許霧屏雲幔(韻)孤兔凄凉照水(句)曉風起(讀)銀河西轉
(韻)摩淚眼(韻)瑤臺夢回人遠(韻)
(此亦與宋詞同惟换頭作六字折腰句法異)
又一體(雙調九十六字前段十句五仄韻後段九句五仄韻)程垓
一春渾不見(句)那堪又是(句)花飛時節(韻)忍對危闌數
曲(句)暮雲千疊(韻)門外星星柳眼(句)看誰是(讀)當時風
月(韻)愁萬結(韻)憑誰問我(句)慇懃低說(韻)不是慣却
春心(句)奈新燕傳情(句)舊鸎饒舌(韻)冷篆餘香(句)莫放
等閒消歇(韻)縱使繁紅褪盡(句)猶自有(讀)酴醿堪折(韻)
魂夢切(韻)如今不耐(讀)飛來蝴蝶(韻)
(此亦與宋詞同惟前段第四句六字第五句四字後段結句添二字作八字句異)
又一體(雙調九十三字前段十句六仄韻後段九句五仄韻)蔣捷
翠鴛雙穗冷(韻)鶯聲喚轉(句)春風芳景(韻)花湧袖香(句)
此度徐妝偏稱(韻)水月仙人院宇(韻)到處有(讀)西湖如
鏡(韻)煙岫暝(韻)纖蔥悞指(句)蓮峰篁嶺(韻)料想小閣
初逢(句)正浪拍紅猊(句)袖飛金餅(韻)樓倚斜暉(句)賸把
佳期重省(韻)萬種惺鬆笑語(句)一點温柔情性(韻)釵倦
整(韻)盈盈背鐙嬌影(韻)
(此與吳文英絮花寒食詞同惟後段第七句減一字異)
又一體(雙調九十字前段九句六仄韻後段八句五仄韻)滕賓
問誰爭乞巧(韻)誰知巧處成煩惱(韻)天上佳期(句)底事
别多歡少(韻)雨夢雲情半餉(句)又早被(讀)西風吹曉(韻)
愁未了(韻)星橋隔斷(句)銀河深杳(韻)可笑兒女浮名
(句)似瓜果(讀)絲縈繞(韻)百拙無能(句)贏得自家華晧(韻)
我笑嫦娥解事(句)但歲歲(讀)蛾眉空老(韻)歸去好(韻)江
上綠波煙草(韻)
(此見鳳林書院元詞亦吳詞體惟前段第二三句減一字作七字一句後段第二三句減三字作六字一)
(句異)
尾犯(調見樂章集夜雨滴空階詞注正宫睛煙羃羃詞注林鍾商秦觀詞名碧芙蓉)
尾犯(雙調九十四字前段十句四仄韻後段八句四仄韻)柳永
夜雨滴空階(句)孤館夢回(句)情緒蕭索(韻)一片閒愁(句)
想丹青難貌(韻)秋漸老(讀)蛩聲正苦(句)夜將闌(讀)鐙花
漸落(韻)最無端處(句)忍把良宵(句)只恁孤眠却(韻)佳
人應怪我(句)别後寡信輕諾(韻)記得當時(句)翦香雲為
約(韻)甚時向(讀)幽閨深處(句)按新詞(讀)流霞共酌(韻)再
同歡笑(句)肯把金玉珍珠博(韻)
(此調九十四字者以此詞為正體秦觀吳文英趙以夫諸詞俱如此填若蔣詞之後段第二句添一字結)
(句句法不同乃變格也異沈伯時樂府指迷論此詞結句金字應用去聲按文英紺海掣微雲詞滿地)
(桂隂無人惜趙以夫詞殷勤更把茱萸囑桂字更字去聲但吳詞隂字平聲趙詞殷勤二字平聲吳詞别)
(首遠夢越來溪上月上字仄聲則又與此詞不同今以滿地桂隂句為定格盖隂字平聲可以玉字入聲)
(替也句按趙詞前段第一句長嘯躡高寒長字平聲第六引光禄清吟興動引字仄聲光字平聲第七)
(句憶龍山舊遊夢斷舊字仄聲秦詞第八九十句闌干閒倚庭院無人顛倒飄黃葉闌字庭字顛字俱平)
(聲吳詞第九十句忍向夜深簾戶照陳迹夜字照字俱仄聲秦詞後段第一二句故園當此際遙想弟兄)
(羅列故字仄聲遥字兄字俱平聲第三句㩦酒登高㩦字平聲吳詞第五句二十五聲聲秋點十字仄聲)
(第六句夢不認屏山路窄不字認字俱仄聲秦詞第七句長吟抱膝長字平聲抱字仄聲譜内可平可仄)
(據此餘參蔣詞法此詞前段第五句後段第四句例作上一下四句如秦詞之喜秋光清絶把茱萸簪)
(徹吳詞之想清光先得記年時相識又冷霜波成纈渺平蕪煙闊趙詞之與斜陽天遠覓東籬幽伴皆然)
(填者辨之)
又一體(雙調九十五字前段十句四仄韻後段八句四仄韻)蔣捷
夜倚讀書牀(句)敲碎唾壺(句)鐙暈明滅(韻)多事西風(句)
把齋鈴頻掣(韻)人笑語(讀)温温芋火(句)鴈孤飛(讀)蕭蕭
稷雪(韻)徧闌干外(句)萬頃魚天(句)未了予愁絶(韻)鷄
邊長劒舞(句)念不到(讀)此樣豪傑(韻)瘦骨稜稜(句)但凄
其衾鐵(韻)是非夢(讀)無痕堪記(句)似雙瞳(讀)繽紛翠纈
(韻)浩然心在(句)我逢著(讀)梅花便說(韻)
(此與柳詞同惟後段第二句添一字結句作上三下四句法異)
又一體(雙調九十八字前段十句五仄韻後段十句六仄韻)柳永
晴煙羃羃(韻)漸東郊芳草(句)染成輕碧(韻)野塘風暖(句)
遊魚動觸(句)冰澌微坼(韻)幾行斷鴈(句)旋次第(讀)歸霜
磧(韻)詠新詩(讀)手撚江梅(句)故人增我春色(韻)似此
光隂催逼(韻)念浮生(句)不滿百(韻)雖照人軒冕(句)潤屋
金珠(句)於身何益(韻)一種勞心力(韻)圖利禄(讀)殆非長
策(韻)除是恁(讀)檢點笙歌(句)訪尋羅綺消得(韻)
(此調九十八字者以此詞為正體若晁詞之添一字無名氏詞之添二字皆變體也此詞可平可仄即)
(參下晁詞及無名氏詞)
又一體(雙調九十八字前段九句五仄韻後段十句六仄韻)晁補之
廬山小隱(韻)漸年來疎嬾(句)浸濃歸興(韻)綵橋飛過深
溪(句)池底奔雷餘韻(韻)香鑪照日(句)望處與(讀)青霄近
(韻)想羣仙(讀)呼我應還(句)怪曉來(讀)鬢絲垂鏡(韻)海
上雲車回軔(韻)少姑傳(句)金母信(韻)森翠裾瓊偑(句)落
日初霞(句)紛紜相映(韻)誰見湖中景(韻)花洞裏(讀)杳然
漁艇(韻)别是箇(讀)瀟灑乾坤(句)世情塵土休問(韻)
(此與柳詞同惟前段第四五六句作六字兩句結句添一字作上三下四七字句異)
又一體(雙調一百字前段十句六仄韻後段九句六仄韻)
(梅苑)無名氏
輕風淅淅(韻)正園林蕭索(句)未回暖律(韻)嶺頭昨夜(句)
寒梅初發(句)一枝消息(韻)香苞漸坼(韻)天不許(讀)雪霜
欺得(韻)望東吳(讀)驛使西來(句)為誰折贈春色(韻)玉
瑩冰清容質(韻)迥不同(讀)羣花品格(韻)如曉妝勻罷(句)
夀陽香臉(句)徐妃粉額(韻)好把瓊英摘(韻)頻醉賞(讀)舞
筵歌席(韻)休待聽(讀)嗚咽臨風(句)數聲月下羌笛(韻)
(此亦與柳詞同惟前段第八句後段第二句校柳詞各添一字異)
駐馬聽(樂章集注林鍾商)
駐馬聽(雙調九十四字前段十句六平韻後段九句四平韻)柳永
鳳枕鴛幃(韻)二三載(讀)如魚似水相知(韻)良天好景(句)
深憐多愛(句)無非盡意依隨(韻)奈何伊(韻)恣性靈(讀)忒
殺些兒(韻)無事孜煎(句)萬回千度(句)怎免分離(韻)而
今漸行漸遠(句)漸覺雖悔難追(韻)漫恁寄消傳息(句)終
久奚為(韻)也擬重論繾綣(句)爭奈反覆思惟(韻)縱再會
(句)秖恐恩情(句)難似當時(韻)
(此調惟見樂章集一詞其平仄當遵之)
雪梅香(樂章集注正宫)
雪梅香(雙調九十四字前段九句四平韻後段十一句五平韻)柳永
景蕭索(句)危樓獨立面晴空(韻)動悲秋情緒(句)當時宋
玉應同(韻)漁市孤煙裊寒碧(句)水村殘葉舞愁紅(韻)楚
天闊(句)浪浸斜陽(句)千里溶溶(韻)臨風(韻)想佳麗(句)
别後愁顔(句)鎮斂眉峰(韻)可惜當年(句)頓乖兩跡雲蹤
(韻)雅態妍姿正歡洽(句)落花流水忽西東(韻)無憀意(句)
盡把相思(句)分付征鴻(韻)
(此詞前段第六句後段第七句例作拗體填者辨之可平可仄參下無名氏詞)
又一體(雙調九十四字前段九句四平韻後段十句四平韻)
(梅苑)無名氏
歲將暮(句)雲帆風卷正凄凉(韻)見梅花呈瑞(句)素英澹
薄含芳(韻)千片逞姿向江國(句)一枝無力倚鄰牆(韻)凝
眸望(句)昨夜前村(句)雅態難忘(韻)爭妍鬭鮮潔(句)晧
彩寒輝(句)冷豔清香(韻)姑射真人(句)更兼傅粉容光(韻)
梁苑竒才動佳句(句)漢宫嬌態學嚴妝(韻)無憀恨(句)獨
對光輝(句)别岸垂楊(韻)
(此與柳詞同惟换頭句不藏短韻異)
六幺令(碧雞漫志六幺一名綠腰一名樂世一名錄要或云此曲拍無過六字者故曰六幺今六)
(幺行於世者曰黃鍾羽即俗呼般涉調曰夾鍾羽即俗呼中吕調曰林鍾羽即俗呼高平調曰)
(夷則羽即俗呼仙吕調皆羽調也按今樂章集柳永九十四字詞原注仙吕調即碧雞漫志所)
(云羽調之一)
六幺令(雙調九十四字前後段各九句五仄韻)柳永
澹煙殘照(句)搖曳溪光碧(韻)溪邊淺桃深杏(句)迤邐染
春色(韻)昨夜扁舟泊處(句)枕簟當灘磧(韻)波聲漁笛(韻)
驚回好夢(句)夢裏欲歸怎歸得(韻)展轉翻成無寐(句)
因此傷行役(韻)思念多媚多嬌(句)咫尺千里隔(韻)都為
深情密愛(句)不忍輕離坼(韻)好天良夕(韻)鴛幃寂靜(句)
算得也應暗思憶(韻)
(此調以此詞為正體若賀詞之多押三韻辛詞陳詞之句讀或異皆變體也此詞前段第三句或作平)
(平仄平平仄或作仄平仄平平仄或作平平平仄平仄若賀詞之平平仄仄仄仄此亦偶誤不必從又換)
(頭句晏幾道詞遙想疎梅此際此字仄聲周邦彦詞華堂花豔對列華堂二字平聲豔字對字俱仄聲填)
(者或宗一體不可三體合而為一聲按周密詞前段起句癡雲翦素癡字平聲翦字仄晏幾道詞第二)
(句喚起嬾妝束喚字仄聲第三句晩來翠眉宫樣晚字仄聲又年年花落時候花字平聲落字仄聲周詞)
(第六句寒鵲爭枝曉寒字平聲晏詞第八句採絃聲裏綵字仄聲聲字平聲李琳詞後段第三句翠袖折)
(取嬌紅翠字折字俱仄聲晏詞第五句莫道傷高恨遠莫字仄聲譜内可平可仄據此餘參賀詞陳詞)
(李琳詞前段第五句依約天涯芳草芳字仄聲辛棄疾詞第七句故人欲接欲字仄聲查宋元詞並無同)
(此者故不注可平可仄)
又一體(雙調九十四字前段九句六仄韻後段九句七仄韻)賀鑄
暮雲消散(句)簾卷畫堂曉(韻)殘熏燼蠟隱映(句)綺席金
壺倒(韻)塵送行鞭裊裊(韻)醉指長安道(韻)泌平天杳(韻)
蘭舟欲上(句)回首離愁滿芳草(韻)身外浮名擾擾(韻)
已負狂年少(韻)無奈風月多情(句)此去應相笑(韻)心記
歌聲縹緲(韻)翻是相思調(韻)明年春早(韻)宛溪楊柳(句)
依舊青青為誰好(韻)
(此與柳詞同惟前後段第五句及换頭句俱押韻異按周密詞前後段第五句白戰清吟未了玉鑑新眉)
(未掃換頭句交映虚窗淨沼正與此同)
又一體(雙調九十四字前後段各九句五仄韻)陳允平
授衣時節(句)猶未定寒燠(韻)長空雨收雲霽(句)湛碧秋
容沭(韻)還是鱸肥蟹美(句)橡栗村村熟(韻)不堪追逐(韻)
龍山夢遠(句)惆悵田園自黃菊(韻)醉中還念倦旅(句)
觸景傷心目(韻)羞破帽(讀)把茱萸(句)更憶尊前玉(韻)愁
立梧桐影下(句)月轉迴廊曲(韻)歸期將卜(韻)西風吹鴈
(句)嬾寄斜封但相囑(韻)
(此亦與柳詞同惟後段第三句六字折腰句法異)
保夀樂(周密天基聖節樂次再坐第六盞觱篥獨吹商角調筵前保夀樂)
保夀樂(雙調九十四字前段十句四仄韻後段九句五仄韻)曹勛
和氣暖回元日(句)四海充庭琛貢至(韻)仗衞儼東朝(句)
鬱鬱蔥蔥(句)響傳環佩(韻)鳳歷無窮(句)慶慈闈上夀(句)
皇情與天俱喜(韻)念永錫難老(句)在昔難比(韻)六宫
嬪嬙羅綺(韻)奉聖德(讀)坤靈俱至(韻)簫韶動鈞奏(句)花
似錦(句)廣筵啟(韻)同祝宴賞處(句)從教月明風細(韻)億
載享温凊(句)長生久視(韻)
(此調僅見松隠集一詞無他作可校)
惜秋華(吳文英自度曲)
惜秋華(雙調九十四字前段八句五仄韻後段九句六仄韻)吳文英
思渺西風(句)悵行蹤(讀)浪逐南飛高鴈(韻)怯上翠微(句)
危樓更堪凭晩(韻)蓬萊對起幽雲(句)澹埜色山容愁卷
(韻)清淺(韻)瞰滄波(讀)靜銜秋痕一綫(韻)十載寄吳苑
(韻)慣東籬深處(句)把露黃偷翦(韻)移莫景(讀)照越鏡(句)
意銷香斷(韻)秋娥賦得閒情(句)倚翠尊(讀)小眉初展(韻)
深歡(韻)待明朝(讀)醉巾重岸(韻)
(此調見夢窗詞凡五首句讀韻脚互有異同故悉載以盡其變此詞可平可仄即參下四詞句法同者)
(惟路遠仙城詞後段第六句愁邊暮合碧雲碧字入聲數日西風詞後段第七句巳近紫霄尺五尺字入)
(聲結句問别來解相思否别字入聲此皆以入作平不注可仄)
又一體(雙調九十三字前段十句四仄韻一叶韻後段九句六仄韻)
吳文英
路遠仙城(句)自玉郎去却(句)芳卿憔悴(韻)錦段鏡空(句)
重鋪步幢新綺(韻)凡花瘦不禁秋(句)幻膩玉腴紅鮮麗
(韻)相攜(叶)試新妝乍畢(句)交扶輕醉(韻)長記斷橋外
(韻)驟玉驄過處(句)千嬌凝睇(韻)昨夢頓醒(句)依約舊時
眉翠(韻)愁邊暮合碧雲(句)倩唱入(讀)六幺聲裏(韻)風起
(韻)舞斜陽(讀)闌干十二(韻)
(此與思渺西風詞同惟後段第三句減一字第五句不作六字折腰法句異又思渺西風詞前段第八句)
(短韻仍押仄聲韻此用平聲乃本部三聲叶)
又一體(雙調九十三字前段八句四仄韻後段十句六仄韻)吳文英
細響殘蛩(句)傍鐙前(讀)似說深秋懷抱(韻)怕上翠微(句)
傷心亂煙殘照(韻)西湖鏡掩塵沙(句)翳曉影(讀)秦鬟雲
擾(韻)新鴻(句)喚凄凉(讀)漸入紅萸烏帽(韻)江上故人
老(韻)視東籬秀色(句)依然娟好(韻)晩夢趁(讀)鄰杵斷(句)
乍將愁到(韻)秋孃淚濕黃昏(句)又滿城(讀)雨輕風小(韻)
閒了(韻)看芙蓉(讀)畫船多少(韻)
(此亦與思渺西風詞同惟前段第八句不押短韻後段第三句亦減一字異)
又一體(雙調九十三字前段十句五仄韻後段九句六仄韻)吳文英
數日西風(句)打秋林棗熟(句)還催人去(韻)瓜果夜深(句)
斜河擬看星度(韻)怱怱便倒離尊(句)悵遇合(讀)雲銷萍
聚(韻)留連(句)有殘蟬韻晩(句)時歌金縷(韻)綠水暫如
許(韻)奈南牆冷落(句)竹煙槐雨(韻)此去杜曲(句)巳近紫
霄尺五(韻)扁舟夜宿吳江(句)正水佩霓裳無數(韻)眉嫵
(韻)問别來(讀)解相思否(韻)
(此與細響殘蛩詞同惟後段第五句不作折腰句法異)
又一體(雙調九十三字前段九句四仄韻後段九句六仄韻)吳文英
露罥蛛絲(句)小樓隂墮月(句)秋驚華鬢(韻)宫漏未央(句)
當時鈿釵遺恨(韻)人間夢隔西風(句)算天上(讀)年華一
瞬(韻)相逢(句)縱相疎(讀)勝却巫陽無準(韻)何處動凉
訊(韻)聽露井梧桐(句)楚騷成韻(韻)綵雲斷(讀)翠羽散(句)
此情難問(韻)銀河萬古秋聲(句)但望中(讀)婺星清潤(韻)
輕俊(韻)度金鍼(讀)漫牽方寸(韻)
(此與數日西風詞同惟前段第九句作上三下五句法後段第四句折腰句法異)
古香慢(吳文英自度曲原注夷則商犯無射宫)
古香慢(雙調九十四字前段九句四仄韻後段九句五仄韻)吳文英
怨蛾墜柳(句)離佩搖葓(句)霜訊南浦(韻)漫惜佳人(句)倚
竹袖寒日暮(韻)還問月中遊(句)夢飛過(讀)金風翠羽(韻)
把殘雲剰水萬頃(句)暗熏冷麝凄苦(韻)漸浩渺(讀)凌
山高處(韻)秋澹無光(句)殘照誰主(韻)露粟侵肌(句)夜約
羽林輕誤(韻)翦碎惜秋心(句)更腸斷(讀)珠塵蘚露(韻)怕
重陽(句)又催近(讀)滿城風雨(韻)
(此吳文英自度腔其平仄當悉遵之)
芙蓉月(調見虚齋樂府蓋咏芙蓉因詞中有殘月澹句故名芙蓉月)
芙蓉月(雙調九十四字前段九句四仄韻後段十一句六仄韻)趙以夫
黃葉舞空碧(句)臨水處(讀)照眼紅葩齊吐(韻)柔情媚態
(句)竚立西風如訴(韻)遙想仙家城闕(句)十萬綠衣童女
(韻)雲縹緲(句)玉娉婷(句)隱隱彩鸞飛舞(韻)尊前更風
度(韻)記天香國色(句)曾占春暮(韻)依然好在(句)還伴清
霜凉露(韻)一曲闌干敲徧(句)悄無語(韻)空相顧(韻)殘月
澹(句)酒闌時(句)滿城鐘鼓(韻)
(此趙自度曲無别首可校)
一枝春(調見楊纘詞其自度曲也)
一枝春(雙調九十四字前段八句四仄韻後段八句五仄韻)楊纘
竹爆驚春(句)競喧闐(讀)夜起干門簫鼓(韻)流蘇帳暖(句)
翠鼎緩騰香霧(韻)停杯未舉(句)奈剛要(讀)送年新句(韻)
應自有(讀)歌字清圓(句)未誇上林鶯語(韻)從他歲窮
日暮(韻)縱閒愁(讀)怎減劉郎風度(韻)屠蘇辦了(句)迤邐
柳欺梅妒(韻)宫壺未曉(句)早嬌馬繡車盈路(韻)還又把
(讀)月夜花朝(句)自今細數(韻)
(此調始於此詞當以此詞為正體若張炎詞之多押一韻乃變體也此詞前後段第二句俱作上三下)
(六句法張詞則俱作上一下四五字一句四字一句他如周密詞之前段第二句柳眠醒似怯朝來疎雨)
(後段第二句愛歌雲裊裊低隨金縷張翥詞之前段第二句向雲窗鬭巧宫羅輕翦後段第二句閙春風)
(簇定冠兒爭轉宋元人間一為之亦無不可自按周詞前段起句簾影移隂簾字平聲第七句空傷楊)
(柳風流傷字平聲後段第六句曾記是倚嬌成妒曾字平聲記字仄聲第七句深院悄門掩棃花門字平)
(聲譜内可平可仄據此餘參所采張詞)
又一體(雙調九十四字前段十句五仄韻後段九句五仄韻)張炎
竹外横枝(句)並闌干試數(句)風纔一信(韻)幺禽對語(句)
髣髴醉眠初醒(韻)遙知是雪(句)甚都把(讀)暮寒消盡(韻)
清更潤(韻)明月飛來(句)瘦却舊時疎影(韻)東閣漫撩
詩興(韻)料西湖樹老(句)難認和靖(韻)晴窗自好(句)勝事
每來獨領(韻)融融向暖(句)笑塵世(讀)萬花猶冷(韻)須釀
成(讀)一點春腴(句)暗香在鼎(韻)
(此與楊詞同惟前後段第二句俱作五字一句四字一句前段第八句多押一韻異)
梅子黃時雨(調見山中白雲詞)
梅子黃時雨(雙調九十四字前段十句五仄韻後段十句七仄韻)
張炎
流水孤村(句)愛塵事頓消(句)來訪深隱(韻)向醉裏誰扶
(句)滿身花影(韻)鷗鷺相看如此瘦(句)近來不是傷春病
(韻)嗟流景(韻)竹外野橋(句)猶繫煙艇(韻)誰引(韻)斜川
歸興(韻)便啼鵑縱少(句)無奈時聽(韻)待棹擊空明(句)魚
波千頃(韻)彈到琵琶留不住(句)最愁人是黃昏近(韻)江
風緊(韻)一行柳絲吹暝(韻)
(此張自度曲其平仄無他詞可校)
如魚水(樂章集注仙吕調)
如魚水(雙調九十四字前段九句六平韻後段九句七平韻)柳永
輕靄浮空(句)亂峰倒影(句)瀲灩十里銀塘(韻)繞岸垂楊
(韻)紅樓朱閣相望(韻)芰荷香(韻)雙雙戲(讀)鸂鶒鴛鴦(韻)
乍雨過(讀)蘭芷汀洲(句)望中依約似瀟湘(韻)風淡淡
(句)水茫茫(韻)搖動一片晴光(韻)畫舫相將(韻)盈盈紅粉
清商(韻)紫薇郎(韻)修褉飲(讀)且樂仙鄉(韻)便歸去(讀)徧
歷鸞城鳳沼(句)此景也難忘(韻)
(此調秖有此詞其平仄無他首可校)
賞松菊(調見曹勛松隱集)
賞松菊(雙調九十五字前段九句四仄韻後段九句五仄韻)曹勛
凉飈應律驚潮韻(句)曉對彩蟾如水(韻)慶占夢月(句)已
開天地(韻)聖主中興大業(句)二南化(讀)恭勤補翊(韻)
撫宫闈(句)看儀型海宇(句)盡成和氣(韻)禁掖西瑤宴
席(韻)泛天風(讀)響鈞韶空外(韻)貴是至尊母(句)極人間
崇貴(韻)緩引長生麗曲(句)翠林正(讀)香傳瑞桂(韻)向靈
華(句)奉光堯(句)同萬萬歲(韻)
(此調係曹勛自度腔無别首可校換頭席字用中原韻)
二色蓮(調見松隱集即詠二色蓮)
二色蓮(雙調九十五字前段九句四仄韻後段十句五仄韻)曹勛
鳳沼湛碧(句)蓮影明潔(句)清泛波面(韻)素肌鑑玉(句)煙
臉暈紅深淺(韻)占得薰風弄色(句)照醉眼(讀)梅妝相間
(韻)堤上柳垂青帳(句)飛塵儘教遮斷(韻)重重翠荷淨
(句)列向横塘暖(韻)爭映芳草岸(韻)畫船未槳(句)清曉最
宜遙看(韻)似約鴛鴦並侣(句)又更與(讀)春鋤為伴(韻)頻
宴賞(句)香成陣(句)瑤池任晩(韻)
(此曹自度曲其平仄無别首可校)
塞孤(調見樂章集原注般涉調本名塞孤詞律編入塞姑詞後者誤)
塞孤(雙調九十五字前段十句六仄韻後段九句六仄韻)柳永
一聲鷄(句)又報殘更歇(韻)秣馬巾車催發(韻)草草主人
鐙下别(韻)山路險(句)新霜滑(韻)瑤珂響(讀)起棲烏(句)金
鐙冷(讀)敲殘月(韻)漸西風緊(句)襟袖凄裂(韻)遙指白
玉京(讀)望斷黃金闕(韻)遠道何時行徹(韻)算得佳人凝
恨切(韻)應念念(句)歸時節(韻)相見了(讀)執柔荑(句)幽會
處(讀)偎香雪(韻)免鴛衾(讀)兩恁虛設(韻)
(此調秖有柳詞及朱詞故此詞平仄參下朱詞作按前後段第五六句例作三字兩句第七八句例六)
(字折腰兩句填者辨之)
又一體(雙調九十三字前段九句六仄韻後段八句六仄韻)朱雍
雪江明(句)練靜波聲歇(韻)玉浦梅英初發(韻)隱隱瑤林
堪乍别(韻)瓊路冷(句)雲階滑(韻)寒枝晩(讀)巳黃昏(句)鋪
碎影(讀)留新月(韻)向亭臯(讀)一任風冽(韻)歌起郢曲
時(句)目斷秦城闕(韻)遠道冰車清徹(韻)追念酥妝凝望
切(韻)淡泞迎佳節(韻)應暗想(讀)日邊人(句)聊寄與(讀)同
歡悦(韻)勸清尊(讀)忍負盟設(韻)
(此和柳詞韻校柳詞前段結句少一字後段第五六句亦少一字作五字一句異)
水調歌頭(碧雞漫志屬中吕調毛滂詞名元會曲張榘詞名凱歌按水調乃唐人大曲凡大曲)
(有歌頭此必裁截其歌頭叧倚新聲也)
水調歌頭(雙調九十五字前段九句四平韻後段十句四平韻)毛滂
九金贈宋重(句)八玉變秦餘(韻)千年清浸(句)先淨河洛
出圖書(韻)一段昇平光景(句)不但五星隨軌(韻)萬點共
連珠(韻)垂衣本神聖(句)補衮妙工夫(韻)朝元去(句)鏘
環佩(句)冷雲衢(韻)芝房雅奏(句)儀鳳矯首聽笙竽(韻)天
近黃麾仗曉(句)春早紅鸞扇暖(句)遲日上金鋪(韻)萬歲
南山色(句)不老對唐虞(韻)
(此調以此詞及周詞蘇詞為正體若賀詞之偷聲王詞劉詞之添字傅詞之减字皆變體也此詞前後)
(段不間入仄韻宋詞俱如此填其前段第三四句後段第四五句俱四字一句七字一句其七字句並作)
(拗體惟葛郯詞翠光千頃為誰來去為誰留跳珠翻沬轟雷掣電幾時收吕渭老詞醉魂何在應騎箕尾)
(到青天黃梁未熟經遊都在夢魂間劉過詞日高花困海棠風暖想都開人生行樂且須痛飲莫辭杯誰)
(字雷字騎字遊字棠字須字俱平聲與此異又前段起句毛詞别首金馬空故事辛棄疾詞四坐且勿語)
(葉夢得詞修眉掃遙碧換頭三句毛詞别首雙石健含古色照新堂石字古字俱仄聲蘇軾詞衆鳥裏真)
(彩鳳獨不鳴彩字不字俱仄聲辛詞回首處雲正出鳥倦飛首字正字倦字俱仄聲俱與此詞異譜内可)
(平可仄據此其餘參下六詞)
又一體(雙調九十五字前段九句四平韻後段十句四平韻)周紫芝
歲晩念行役(句)江闊渺風煙(韻)六朝文物何在(句)回首
更凄然(韻)倚盡危樓傑觀(句)暗想瓊枝璧月(句)羅韤步
承蓮(韻)桃葉山前鷺(句)無語下寒灘(韻)潮寂寞(句)浸
孤壘(句)漲平川(韻)莫愁艇子何處(句)煙樹杳無邊(韻)王
謝堂前雙燕(句)空繞烏衣門巷(句)斜日草連天(韻)只有
臺城月(句)千古照嬋娟(韻)
(此詞前段第三句六字第四句五字後段第四句六字第五句五字與毛詞異按蘇軾詞中年親友離别)
(絲竹緩離憂故鄉歸去千里佳處輙遲留葉夢得詞倚空千嶂横起銀闕正當中遙知玉斧初斵重到廣)
(寒宫正與此同宋詞如吳文英劉克莊方岳金元詞如蔡松年王庭筠元好問趙孟頫皆如此填)
又一體(雙調九十五字前段九句四平韻兩仄韻後段十句四平韻兩仄韻)
蘇軾
明月幾時有(句)把酒問青天(平韻)不知天上宫闕(句)今夕
是何年(韻)我欲乘風歸去(仄韻)又恐瓊樓玉宇(韻)高處不
勝寒(平韻)起舞弄清影(句)何事在人間(韻)轉朱閣(句)低
綺戶(句)照無眠(韻)不應有恨(句)何事常向别時圓(韻)人
有悲歡離合(換仄韻)月有隂晴圓缺(韻)此事古難合(平韻)但
願人長久(句)千里共嬋娟(韻)
(此詞前段第五六句後段第六七句間入兩仄韻按劉仲芳詞極目平沙千里惟見琱弓白羽堂有經綸)
(賢相邊有縱横謀將葉夢得詞分付平雲千里包卷騷人遺思却歎從來賢士如我與公多矣辛棄疾詞)
(好卷垂虹千尺只放冰壺一色寄語煙波舊侣聞道&KR1052;鱸正美段克己詞神既來兮庭宇颯颯西風吹雨)
(風外淵淵蕭鼓醉飽滿城黎庶正與此同但葉夢得詞里思士矣段克己詞宇雨鼓庶前後段同一韻與)
(此詞前後各韻者又微有别此外又有前段第五六句押仄韻後段不押者或有後段第六七句押仄韻)
(前段不押者此則偶合不復分體)
又一體(雙調九十五字前段九句四平韻五叶韻後段十句四平韻五叶韻)
賀鑄
南國本瀟灑(叶)六代浸豪奢(韻)臺城遊冶(叶)襞牋能賦
屬宫娃(韻)雲觀登臨清夏(叶)碧月留連長夜(叶)吟醉送
年華(韻)回首飛鴛瓦(叶)如羨井中蛙(韻)訪烏衣(句)成
白社(叶)不容車(韻)舊時王謝(叶)堂前雙燕過誰家(韻)樓
外河横斗挂(叶)淮上潮平霜下(叶)檣影落寒沙(韻)商女
篷窗罅(叶)猶唱後庭花(韻)
(此詞每句押韻以平韻為主其仄韻即用本部麻馬禡三聲叶間入平韻之内宋人只此一體並無别首)
(可校若其前段第三四句後段第五六句俱作四字一句七字一句則與毛詞同但不作拗體耳)
又一體(雙調九十七字前後段各十句四平韻)王之道
斜陽明薄暮(句)暗雨霽凉秋(韻)弱雲狼籍(句)晩來風起
(句)席卷更無留(韻)天外老蟾高挂(句)皎皎寒光照水(句)
金碧共沈浮(韻)賓主一時興(句)傾動庾公樓(韻)渡銀
漢(句)溥玉露(句)勢如流(韻)刀妨吟賞(句)坐擁紅袖舞還
謳(韻)暗祝今宵素魄(句)助我清才逸氣(句)穩步上瀛洲
(韻)欲識瀛洲路(句)雄據六鼇頭(韻)
(此與毛詞同惟前段毛詞第四句係七字此則添二字作四字五字兩句異)
又一體(雙調九十七字前段九句四平韻後段十一句四平韻)張孝祥
雪洗鹵塵淨(句)風約楚雲留(韻)何人為寫悲壯(句)吹笛
古城樓(韻)湖海平生豪氣(句)關塞如今風景(句)翦燭看
吳鈎(韻)賸喜然犀處(句)駭浪與天浮(韻)憶當年(句)周
與謝(句)富春秋(韻)小喬初嫁(句)香囊猶在(句)功業故優
游(韻)赤壁磯頭落照(句)淝水橋邊衰草(句)渺渺喚人愁
(韻)我欲乘風去(句)擊楫誓中流(韻)
(此與周詞同惟後段周詞第四句係六字此則添二字作四字兩句異)
又一體(雙調九十六字前段九句四平韻後段十句四平韻)劉因
一諾與金重(句)一笑比河清(韻)風花不遇真賞(句)終古
未全平(韻)前日青春歸去(句)今日尊前笑語(句)春意滿
西城(韻)花鳥喜相對(句)賓主眼俱明(韻)平生事(句)千
古意(句)兩忘情(韻)醉眠君且去我(句)扶我者(讀)有門生
(韻)窗下煙江白鳥(句)空外浮雲蒼狗(句)未肯便寒盟(韻)
從此洛陽社(句)莫厭小車行(韻)
(此與周詞同惟後段第五句添一字作六字折腰句法異)
又一體(雙調九十四字前後段各九句四平韻)傅公謀
草草三間屋(句)愛竹旋添栽(韻)碧紗窗戶(句)眼前都是
翠雲堆(韻)一月山翁高卧(句)踏雪水村清冷(句)木落遠
山開(韻)惟有平安竹(句)留得伴寒梅(韻)家童開門看
(句)有誰來(韻)客來一笑(韻)清話煮茗更傳杯(韻)有酒只
愁無客(句)有客又愁無酒(句)酒熟且徘徊(韻)明日人間
事(句)天自有安排(韻)
