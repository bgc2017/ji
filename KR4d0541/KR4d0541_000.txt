提要
羽庭集六卷别集類四(元)
臣等謹案羽庭集六卷元劉仁本撰本字德
元天台人以進士乙科歴官温州路總管江
浙行省左右司郎中時方國珍據有温台諸
郡招延士大夫仁本入其幕中參預謀議國
珍歲治海舟輸江淮之粟於大都仁本實司
其事其所署者郎官盖即元所授故集中諸
作大都感慨阽危眷懷王室其從國珍盖欲
借其力以有為徐圖興復亦如羅隠之仕吳
越實心不忘唐觀其贈李員外自集慶回河
南詩云漢兵早已定中華孫述猶鳴井底蛙
於明祖顯然指斥其志可知厥後國珍兵敗
仁本就擒抗節不撓至鞭背潰爛而死則仁
本終始元人未嘗一日入明永樂大典題曰
國朝劉仁本非其實也仁本學問淹雅工於
吟詠多與趙俶謝理朱右等倡和嘗治兵餘
姚作雩詠亭於龍泉左麓仿彿蘭亭景物集
一時文士修禊賦詩自為之序其文雖不見
於集中而石刻今日猶存文采風流可以想
見故所作皆清雋絶俗不染塵氛其序記諸
篇述方國珍與察罕通使及歲漕大都諸事
多記所不載亦可補史闕原本久佚謹就永
樂大典所載以類編次釐為詩四卷文二卷
仍改題曰元劉仁本以存真焉乾隆四十六
年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
原序
天台之山下盡東海者曰黃巖其别峯走曠原而秀者
曰委羽委羽山之人有曰劉德玄者頎然而清黝然而
玄飄然有遺世之念自壯時愛讀揚子書所為文往往
有類而或過之後涉艱棘履險阨而作又益進其雄篇
也浩浩焉不可端倪其小章也幽幽焉又不可破裂噫
非玄微之理存扵心其所發者能如是歟余嘗即其人
與之語矣因疑其山川之氣清淑者盡萃其身而又能
養之全守之固而益充故其山立而水行雲興而霆擊
星辰之布列雨露霜雪之滋悴鬼神之冥顯人物之昭
煥有若天地之所以化生萬彙而非人力之可及文之
玄果若是否乎玄之理在其身有非他人之測識者或
謂揚子雲行有所不逮然其文又非後進所能擬是則
所著太玄經果玄乎果非玄乎德玄果知之乎余豈得
而議之今輯所為文號曰亦玄孰曰不可不然後世有
劉德玄者必好之矣軒轅彌眀自衡山來愛其文也故
馮物而序之重為歌曰悠悠太虚孰可馮我欲馮之氣
所乘坎壈窒盭紛不成精明純白道自寧天台半落黃
山青山中老人劉羽庭吟詩作賦如建瓴軒轅道士來
相迎袖中出我亦玄經起伏萬狀不得名為歌此曲山
月明宋無逸序
自序
至正癸夘之冬十月余被戎事過上虞主胡師德氏有
柳生泰者謁求柳莊詩遂口占授之既而朱君伯賢曰
生能致鬼神為文詞多奇詭即挾入密室請賦白雲巢
篇余方與客詹國器陳惟敬劉坦之僧震雷隠昱大明
及胡生璉立談頃伯賢亟出曰若有降靈馮于物者自
稱為韓愈氏即軒轅彌明書諸几曰聞羽度公能文章
敢請見教邀余及衆客入室余辭以無與似者大明取
余近製守拙齋記一篇質諸神神使誦之若有聽焉既
終誦乃書曰善則善矣獨中間熙字誤此吾淮西碑中
語也當作嬉衆皆驚愕又書曰羽庭公近著亦玄集吾
請為之序可乎凝神入思頃刻附筆立就辭語絶類韓
子體製因憶向在庚子正月間夢偕士友論文俄而見
巍冠博帶者馮虚陟降謂余曰吾昌黎韓愈也授以片
楮楮中有云文以載道道有顯晦文亦為之低昂道在
日用間文貴平暢則道自然明白文猶製衣也挈其領
而褫之理斯順矣覺而記憶嘗以語卓君習之宋君無
逸今序中乃曰吾嘗即其人而語之矣斯言似有脗合
乎前者噫蘇文忠公作昌黎潮州廟碑謂公之神在天
下如水之在地中無所往而不在又謂不依形而立不
恃力而行不待生而存不隨死而亡者誠哉言也豈余
亦嘗信之深思之至焄蒿悽愴若或見之邪故不得遺
置輒錄諸編左以備觀覽幸毋訝其迂誕焉是年月既
望天台劉仁本書
