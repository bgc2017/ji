羽庭集卷四元劉仁本撰
七言律詩
送四明錄事陳子上歸鄉
青燈夜雨幾論文别後江湖每憶君捷奏南宫新進士
喜趨東郡作參軍蓬瀛滄海生塵霧雁蕩天台隔片雲
薄宦不如歸去好邊城烽火正紛紜
龍山水竹居
愛此幽居水竹成玲瓏樓閣繞蓬瀛琅玕影浸玻璃碧
鸞鳳飛來玉雪清煮茗不勞僧汲井截筒還有客吹笙
我來倚檻題詩處萬籟風生月正明
餘姚州汝仇湖履畝授田
百頃仇湖接土塍扁舟獨泛雨冥冥前年戍海身曾到
今日分田手自經遠近沙洲連水白高低麥壠入山青
櫂歌一曲歸來晚林外旌旗駐馬聽
寄金防禦令子文石
叨陪防禦談戎事聞說成均令子材白璧一雙懷美器
黃金千仞築高臺片雲載雨江南去孤雁傳書海上來
準擬明年二三月桃花浪暖聽春雷
在錢塘夢作遊湖山詩
羅浮春色染丹砂暫醉西湖處士家萬里長風吹短笛
一鈎新月掛枯槎綠么翠鳳來瓊島銀闕珠宫散玉華
但見飛僊飛縞帶不知是雪是梅花
題大慈寺史丞相墓
山行十里亂峯迴相國墳塋紫翠堆石馬秋風兩翁仲
杜鵑春雨幾亭臺慈雲塔下蒼苔滿旌德觀前紅杏開
為憶當年蓴菜美短篷蘋末過湖來
攸寧庵為茹孟德賦
結屋南山孰相攸竹苞松茂白雲幽纍纍先塜牛眠地
濯濯諸孫燕翼謀綠水園池重結構黃花杖策更優游
傳家自有詩書舊茹美流芳在世修
金鳳花為陳員外賦
九苞異種來丹穴又見鶴林開鳳花雨露生成王者瑞
雲霞變幻道人家梧桐竹實還相並朱草芝莖漫自誇
政恨杜鵑啼血淚東風特為殿韶華
荅徐季章學正見寄韻
聞君早習南華隱愧我來持使者麾嶺上白雲堪自悦
袖中明月忽相遺時危總佩摧姦劎事定難磨詠史詩
何日清颷斂黃霧衡茅風雨共棲遲
送姪元法學正任滿
我官分署浙江東咸姪隨行勝阿戎坐對芹宫聽夜雨
夢回栗里動秋風青氊尚喜家兒在白髮遙憐吾弟同
大父遲歸應已久諸孫惟汝愛偏隆
雪篷為陳元昭賦
道人鍊得雪無瑕編竹為篷戶不遮一曲清溪回剡棹
半規明月浸蘆花候爐夜氣流丹蜃虚室神光飛白鵶
我有冰田三萬頃共君何日泛靈槎
題紅白梅花畫
誰探海底珊瑚樹斜倚玉龍披玉鱗香影總沈寒水月
色身分受豔陽春湖頭放鶴林和靖雪裏燒丹梅子真
南國風光慨回首紅紅白白競精神
送篤彦誠赴南臺照磨任
三策當年覲聖顔聯翩鵷鷺立清班纔持霜簡湖南去
又駕雲帆海上還御史行臺開幕府蓬萊高閣近家山
姚江城下逢君别客路梅花不可攀
具慶堂為樞密架閣李思冉賦
八十慈親八十翁齊年高壽未龍鍾疑行鳩杖雙扶出
同拜鸞臺七品封有子綵衣供菽水居官翠幕泛芙蓉
華堂具慶持春酒此樂人間不易逢
癸卯新正次盛熙明見寄韻二首
屢歲調軍戰闘酣新年還復視廬菴中興業見車書一
太極陽回象畫三瀚海鬼魂收白骨洞庭春色釀黃柑
洛陽漫聽鵑聲急地氣由來自北南
戰策功名夢已酣退休疑共結茆菴乾坤補報百無一
歲月推移五十三文氣誰能催視草聖恩遙想賜傳柑
白雲只在空明洞千里思親憶斗南
餘姚白水宫瀑布二首
白水真仙騎白龍何年蛻骨此山中化為玉蝀垂千尺
翻却銀河落半空鶴夢曉遺明月帳鮫人夜掣水晶宫
天台有客詩難就歸興瓊臺雙闕東
中天飛瀑下瑤臺素練高懸亦怪哉織女投機收不得
姮娥剪水巧為裁光連雙闕星河動響挾千山風雨來
祠宇洞前看未足又隨明月過天台
上虞鳳鳴山仙洞飛泉
真人洞口白雲深一𣲖飛泉掛壑隂不見丹臺威鳳下
還開鐵筆老龍吟雷聲隱轉千鈞石雨意常含六月霖
疑是棄遺鉛汞水化為冰雪洒人心
題義貍卷(原註四明胡用和生檻二貍其一逸去復來齧檻似援其不得共去者用)
(和嘉其義遂兩釋之進士胡世佐為之傳人咸賦焉)
胡儂羅置兩山貍一黠偷生脱穽圍患難既同難獨免
義恩有感得雙歸夜深月黑狼狐走秋後霜晴柿栗肥
好向林間高遁去更休貪着踏虞機
孫蓍室講易
世季文衰易已東乾坤幾息道屯蒙人從既役形骸後
物蔽初生天地中三十六宫春氣轉百年萬數範圍同
老仙獨坐神蓍室妙契當年太極翁
寒碧亭為曇半雲上人題
寒碧涵虚曙色分半溪流水半溪雲門前綠樹相轇轕
屋上青山亂糾紛龍雨欲來崖削鐵蘋風微起浪成文
老僧盥濯幽亭下獨坐心清香自薰
宴荷亭
新秋水木散清華倪氏池亭小似槎賓客倚欄看芡藕
主人隔竹喚茶&KR1000;百壺酒盡烏紗墮四坐詩成白雪誇
喜有山僧來入社遠公遺愛在蓮花
釣魚軒為龍子高賦
溪山勝處卜居幽百頃滄浪一釣鈎換酒呼童將錦鯉
放歌展席對沙鷗羊裘高隱桐江上熊兆應懷渭水頭
好共任公垂巨犗六鼇風雨海天秋
題環溪孫元質松風軒
環溪風撼萬松林似奏鈞天廣樂音翠節翩翻笙鶴下
蒼雲撩亂水龍吟月生隂壑同靈籟人坐幽軒罷素琴
我亦披襟來濯髮翛然激烈歲寒心
題問月軒
圓缺隂晴竟若何幽軒把酒問嫦娥天時皎潔光輝少
人事參差感慨多關塞連年窺白骨蓬瀛萬里接銀河
欲求蟾兔長生訣須泛靈槎斗畔過
題秋月軒
高秋夜色淨如銀坐對幽軒看月輪多少隂晴圓缺恨
消磨天地古今人屋頭仰見明河落鏡裏愁添白髮新
欲泛靈槎覓靈藥要將風露洗風塵
至日西樓宴客
律轉黃鍾玉燭調初陽纔動覺隂消誰能候氣如葭琯
客有可人吹洞簫北信漫傳烏鵲喜東風獨放海棠嬌
惜無魯觀書雲物空注丹心望闕遙
十一月二十四日(原註國典凡慶賀值雨雪即不具公服行禮)
旌旄拜舞千秋節遙祝儲宫憶帝畿萬里乾坤空在眼
一時雨雪正霑衣龍樓問寢移仙仗毳帽函香滿禁闈
關陜尚憐兵氣結西風望斷鴈南飛
五言排律
咏雪十八韻
獻歲先三日豐年驗屢臻混元歸太素大塊夐無垠頃
刻糢糊遍纖毫幻化勻瑰竒齊炫燿琱琢競精神十二
珠宫燦三千縞袂純閭閻皆賈瑞山澤總呈珍傅粉誇
光寵堆藍阨後塵青尖藏馬耳白戰蛻龍鱗樓閣移清
觀瓊瑤衒大鈞冰凝詩硯鐵水瀉瓦溝銀孤鴈嗷求侣
飢鷹攫近人清池鵝影亂怪石虎形踆詠絮才堪擬觀
梅韻逼真微吟動東閣清夢隔南閩閉戶從高卧映書
寧厭貧仁風回坱圠元氣返氤氲意思窗前學肧胎地
底春詩成語田父喜色動津津
建寧北元噉山造茶是日天大雷雨高奉御至
建溪三十里北苑擅茶名地聳嵓巒秀川迴瀧瀨縈溪
山元藴瑞草木亦敷榮遠土職修貢官曹任𣙜征君恩
濡澤降天助震雷轟鼓譟千軍勇喧豗萬蟄驚仙靈煩
酒醴使者引旗旌白玉堂前客紅雲島内行靈根連夜
發凡草感春生漸覺龍芽吐先期鳳觜萌邏巡分堠卒
掇拾課山丁紫筍和煙採金筐帶露盛槍旂俄錯落粟
粒迸輕盈散亂碧濤影玲瓏玉杵聲雪香金碾碎雲冷
石泉泓軒翥鸞凰瑞參差圭璧呈團團明月起隱隱翠
蛟嶸包匭殊科第封函致潔精薦新誇絶品馳貢入神
京上為君王壽下攄民物情武夷同譜牒禹貢孰稽程
陸羽千年夢盧仝兩腋清廟堂真燮理黍稷享精誠賦
羨無遺物科徵念遠氓彤雲閟山谷絢日隔蓬瀛願以
陽春德千秋奉聖明
代虞江宴别詩隂字韻
行役方趨陛朋從喜盍簮自憐循宦轍及命掌詞林報
國丹心在頻年白髮侵金鑾還召對玉節尚遙臨東壁
星纏瑞南溟海氣深靈槎須犯斗閶闔啟層隂
贈姪郭元亮
郭氏承劉胤汾陽續沛豐舅甥因好合氣脈始相通瓜
瓞同曾祖螟蛉自我翁事殊三世後居隔片雲中深慮
婚姻雜遂謀祠祭同尚懷高魏族不愧鶴山風我去家
鄉久汝來恩意隆分雖存伯姪服已殺朞功自匪親兼
義誰能遠即戎既然情懇懇胡乃别匆匆愛爾雙瞳漆
悲余兩鬢蓬家聲當振勵學力貴優充杯酒殷勤敘行
囊遺贈空作詩聊勉誨極目送歸鴻
七言排律
汀漳平寇回軍至福州建黃籙大齋醮于東嶽
帝之行宫賦二十二韻
老君臺上清光近壇壝崇嚴翼泰山道化玄微沖漠際
天人交會感通間雷霆叱咤神官集河漢昭回星曜環
五色寳光浮紺碧三台華蓋擁朱殷指揮剡剡旛旟矗
扈衞森森劍戟閒一念精誠祈陟降百靈竦息制邪姦
太清聖境金銀闕上界仙曹玉筍班明月笙簫鸞舞下
冷風環珮鶴飛還蛟龍並出扶雙輦虎豹齊驅闢九關
瑞結靄煙飄旖旎輝騰奎壁絢斑爛綠章封進雲霞篆
黃道重開日月闤絳節徘徊齊接引朱宫縹緲獨躋攀
鳳翬麟趾承丹扆寳衱珠瓔侍翠鬟飛步魁罡旋斗口
肅趨殿陛拜天顔齋薰肅蕆清修事感格殊深惠澤頒
矯矯帥臣親奉檄桓桓師旅出征蠻痛兹禍孽塵氛惡
啓我戎行甲胄擐殞命捐軀哀士卒戮尸暴骨愍兇頑
漫漫長夜幽冥隔慘慘昏霾風雨澘仰迓泰階霑福祉
同躋壽域罔恫瘝協和坐致隂陽理康濟應思民物艱
遂勑伊祈司下土靄然春盎滿塵寰
杭州南山水樂洞
石屋寺前一徑通南山秀色開雲封谽谺石洞藏幽怪
的皪銀河當要衝萬竅風煙如斧鑿五音水樂鳴琤琮
軒轅不秘鬼神泣律吕相宣日夜舂崖骨淋漓生凍蘚
土花剥蝕緣枯松雲邊樓閣逢僧指眼底風雷盪我胷
為嘱奚奴毋飲馬應知此地有眠龍窮觀更陟煙霞嶺
一嘯攀摩象鼻峯
題南唐惠崇遠景畫卷
惠崇毫素出天機貎得瀟湘景物歸極目滄洲生遠趣
平川秋思淡晴暉寒煙斷岸巴陵曲野水枯槎黃鶴磯
渚鳥沙禽來簇簇江蓮葆羽淨依依鵁鶄属玉爭羣聚
鸂鶒鳬鷖散漫飛隨意迴翔隨飲啄或相親近或依違
浪花浩蕩鷗波闊叢葦蕭疎鴈陣圍亂植蒲篁迷浦漵
列行汀樹鎖煙霏枝頭倦翼風還静石角滋芳露欲晞
睥睨閒情齊物化胚胎元氣幹玄微想當意匠經營際
妙奪神工取次揮曾是江南夸品絶忽驚眼底見來稀
摹臨不羨雙鈎筆盤礴何當一解衣添却武陵漁艇子
桃花流水鱖魚肥
五言絶句
題羅稚川小景畫四首
白鷺聯拳静蒼松並榦齊桃花無數發疑是武陵溪
出水新蒲短和煙翠柳深一雙黃鳥並斷岸聚文禽
紅葉迷煙樹黃蘆間白蘋江南秋色裏還有鴈來賓
怪石蹲鹽虎枯槎掛玉龍飢烏相並立無處啄寒蛬
雙松圖
風雨生巖壑冰霜耐歲寒終為棟梁具莫作畫圖看
洗馬
䓗嶺來呈瑞昆明已息波將軍回玉鞚壯士挽天河
逸馬
玉花出御榻飄逸如飛鳳奚官試錦韉神驚不受控
飲馬
琨池飲寒玉照眼雪花明聞說長城窟年年水亦清(原註)
(飲馬處澗名水清故云)
明妃曲四首
和親誠上計安用漢將軍粉黛無顔色丹青有策勲
辭别君王去邊中要結親只愁渠眼大不見漢宫人
一曲琵琶淚金鞍細馬䭾休言妾命薄不及漢恩多
未坐邊塵帳猶懷漢守宫君恩儻可續妾貎自無同
來鶴亭
結構萬松頂悠然一小亭月明雙白羽飛下秋冥冥
奉林道院
仙人劉奉林騎鶴上天去何年有祠宇雲蘿鎮蒼翠
劉彦芳畫像
寄傲林泉客逍遙自在身山童白羽扇流水石橋春
新塋
北顧行玄武平原下飛鳳我營霜露宅僻近仙人洞
文獻書院
文翁宗道學清獻有詩傳禮樂存千古祠庭拜二賢
老馬
天寒苜蓿短病骨怯西風先帝親征日曾多汗血功
西江
長江流不盡盤曲繞山西潮生復潮落漁舟繋柳堤
水墨梅花七首
杖藜冰雪底清興與誰同好約林和靖來尋陸放翁
疎花三兩點老骨一枝斜明月西湖上清風處士家
一枝斜蘸水淡月正黃昏為問西湖上誰招處士魂
西湖人放鶴東閣客吟詩冰雪生清興梅花只自知
閱歴冰霜久山顛共水涯東風吹畫角奈此老槎牙
䥫榦疎花淡綠毛么鳳雙道人清夢斷明月下寒窗
冰霜和雪月何處看枯槎載得林和靖題詩湖水涯
七言絶句
建上四景
白鶴峯朝五鳳樓紅塵隔斷水東流通仙橋上多車馬
二月游人出建州
丹青閣上紫芝峯十里長橋似卧龍水隔城南多少寺
樓臺煙雨鎖重重
玉青洞口綠楊堤雲滿沙堤水滿溪有客泛舟明月下
何人横笛畫橋西
綠樹隂濃鎖幔亭北來流水護重城紫霞洲上神仙宅
時有月明笙鶴聲
漁翁
魚穿柳葉來沽酒櫂入蘆花不繋船兩岸江山誰是主
一蓑煙雨對鷗眠
題萱草竹圖
幽幽萱草樹堂隂慈竹堂中慈母心漫為忘憂永相託
倚門欲聽鳳凰吟
梅
姑射仙人冰雪姿翛然對客愛吟詩月明寄得江南信
還憶西湖放鶴時
題枯木竹石
老樹槎牙枝葉乾幽篁新長小琅玕頽然一片堅真石
好共先生耐歲寒
枯形秃髮亂毿毿山中喚作木瞿曇石逕無人秋月白
一枝笻竹倚江南
贈白雲上人住龍泉寺
餘姚城下水漣漣萬鍤深壕古寺邊一片白雲留不住
曉來將雨過龍泉
餘姚城下萬軍屯一曲江流兩岸分好是陽生長至日
龍泉山頂看書雲
題梅花卷
玉龍一曲動江城萬斛珠璣照眼明羅浮道人清不寐
梅花枝上月三更
題水墨折枝梅
頷下神珠照眼明老蛟蛻骨月華清夢回鐵石心腸事
還寫梅花憶廣平
題畫繁梅
晴昊繁花開遍時畫工淡墨寫離披如何不會冰霜意
亂作南枝與北枝
寄梅圖
萬木凋零霜雪摧孤芳昨夜領春回驛頭消息憑誰寄
須待綠毛么鳳來
題袁安道梅花卷
綵筆生春奪化工東風不得夀陽宫冰肌玉骨精神處
絶似袁郎卧雪中
題青山白雲畫
天際青山千萬重磎頭綠樹夏隂濃白雲却在羣峯外
隱約飛泉挂玉龍
題孟浩然騎驢畫
賈島苦吟衝大尹淮陰䭾醉謫神仙雪中一段清竒事
輸與襄陽孟浩然
雙松閣
石峽中間兩怪松蟠枝直幹翠重重山人别後多風雨
他日歸來已化龍
贈鐫字李顯中
昭代幸無朋黨籍磨崖還有中興碑李生一寸豳州鐵
好為元勛勒鼎彛
題棠梨三禽圖
棠梨小樹飛山鵲荆棘横枝兩白頭卉木羽毛同造化
春風樂意自相酬
雙鵲圖
畫圖雙鵲立枝高日日相看慰寂寥好在堂前頻報喜
不愁天上役成橋
題春樹暮雲圖
春深渭北題詩處雲壓江東載酒船一夜相思人不見
屋梁落月共嬋娟
題冬景山水
屋頭崖壑懸冰練雪後峯巒似削銀何許幽人清興足
抱琴來看玉璘珣
題書隱圖
屋頭流水溪頭樹山外白雲橋外村何處讀書開竹檻
有人載酒過柴門
題嚴瀨風煙圖
太史眼中星斗動先生脚下水雲寬漢家二百中興業
只在桐江一釣竿
題息齋枯木竹石圖
葆羽玲瓏集鳳阿修然蒼節倚枯槎玉堂仙子清如許
寫得瀟湘秋思多
題青山寺書樓畫壁二首
雙逕行來五朵峯白雲深處梵王宫何緣圖在書樓上
秪為曾留古鼎翁
湖上青山山上樓老僧獨坐白雲幽何人收拾筆鋒裏
散作淋漓元氣浮
送顔右丞赴都
别酒醺醺雨作晴故人心共海霞明雲帆駕得天風健
萬里扶搖上玉京
題宋祖蹴踘圖
曾見忠言論擊毬轉圜從諫喜如流誰知蹴踘俳優戲
踢動乾坤四百州
襍詠三首
海島癡雲紅作陣山林漲雨綠成圍閉門東郭憂不出
松江主人何日歸
潑墨濃雲徹大隂沈沈閶闔九重深憂天每作杞人夢
填海空懷精衞心
東南漲海風波惡西北天傾雨露寬我亦未能明此理
出門仰視雪成團
次經略使李治書遊空明洞天韻
夜宿空明道士家煉臺丹炁濕青霞步虚聲響隨明月
來向天壇作散花
香燒明月淡秋雲方石亭前坐夜分見說洞深瀛海近
昔年曾有櫓聲聞
過茶洋驛次李憲副詠飛雪亭韻二首
老僧曾弄銀河水愛此飛泉便作亭料是九天收不住
故將冰雪洒南溟
何處月明風雨急泉聲一𣲖掛槎川奔流直入劒津去
驚起雙龍夜不眠
感事
西風一夜到林巒無數秋聲在樹間獨有啼烏栖不定
踏翻明月滿空山
題趙子昂馬圖
番奴毳帽赭衣新萬里牽來覆錦裀華萼樓前呈御榻
翻身曾見衮邊塵(原註寕王為明皇帝畫六馬滚塵圖扵華萼樓壁上)
題曹錄判所藏將軍霸馬圖
尾撒流星首渴烏靈源神草幾番枯一從飛入瑤池去
化作君家獨駿圖
題支遁與許詢王逸少看馬圖
山僧愛馬非愛馬奈此天機神駿何空忝許詢同一顧
還似蘭亭喜弄鵝
題劉商觀奕圖
當年曾過柯山下石洞棋枰苔蘚班仙子不知何處去
空傳遺跡在人間
延平驛二首
劒潭千頃淨無垠岸曲樓臺架水雲半夜風雷吼神物
三川星斗印天文
延平驛畔古鐔津繞郭青山亂糾紛幾度官舟泊沙尾
鷓鴣不忍隔江聞
題扇面贈李司儀回京
落花零亂燕呢喃萬里修程一短驂好向五雲深處去
玉簫吹徹望江南
題扇面送友人回京三首
兩年為客留南海一日歸家上北船白髮故人相見好
黃金臺上九重天
五月南風送客舟水雲萬里接蓬丘道人不唱凌波曲
飛上瓊瑤十二樓
中原草木已成隂萬里江南一寸心後夜相思何處月
黃河泰華極高深
帥閫夜直
官柳青青鎖署門官中無事又黃昏銅壺漏箭傳三刻
月浸芙蓉玉一痕
題馬易之觀光行卷雲林圖
雲山歴歷畫圖開老樹蒼蒼梁棟材無限江南春意思
越中詩客帶將來
括蒼省覲二首
曾向三山跨鶴回又尋處士括蒼來白雲只在好溪上
引出青蓮萬葉開
一葉扁舟上括蒼石門洞口月昏黃青田野鶴歸來晚
七十二灘煙水長
荅趙德純馬藺花
山中水竹愛深居長日幽人自讀書案上小花名馬藺
相親喜得兩相如
題松石道人像
片石堅貞冰玉操長松偃蹇歲寒心道人自得幽閒趣
石上松間把素琴
題陸放翁齊安墨迹(原註俛仰宇宙茫茫陳迹前修不可見矣猶因其遺)
(墨而可想其丰儀者寧不重有感乎)
越上曾過陸氏莊風煙月露水雲鄉今朝忽睹題詩迹
重憶坡仙舊雪堂
題慈湖楊先生墨迹
慈湖春水發淵源仰止先生道德尊手澤有人藏翰墨
片言隻字尚堪論
題畫
重重巖壑白雲門上有仙人禮斗壇俯瞰洞庭聯左蠡
長風萬里起波瀾
江上春光照眼眀神仙樓觀出丹青武夷九曲差相似
若箇中間大隱屏
兩岸青山遮古道一篙春水棹孤舟蒼煙暝色歸鴉晚
猶有行人立渡頭
夏日村中
芳樹依依鎻翠烟小池荷葉綠鋪錢醉人曉起朦朧眼
錯認榴花作杜鵑
題温日觀畫葡萄
日觀山頭有老僧葡萄幻出墨稜層維摩不坐真珠帳
引得狐禪語葛藤
書便面贈禪寂寺一玄上人
山僧野客共襟期對榻吟詩夜漏遲萬竹庭前秋雨過
紫微花下月明時(原註寺多竹紫嶶花甚茂)
水西寺訪空上人
溪虚雲静雨初收松竹涓涓翠欲流窗外落花春已莫
一聲啼鴂隔沙洲
小箬站二首
小箬渡頭潮水來西風嫋嫋片帆開篙師為我輕移槳
莫使前灘鷗鷺猜
昨夜扁舟水口灣今朝驛路擬盤桓却貪兩岸峯巒好
不憚撑篙逆上灘
陪建寧太守宴水南樓索贈歌者二首
兩岸垂楊鎖翠樓玉人歌舞錦纏頭海棠枝上東風軟
銀燭燒殘月半鈎
寳篆香燒酒欲醒一聲歌徹綵雲凝朱轓五馬樓前月
人在重雲第幾層
再陪宴用前韻
夜月春風燕子樓佳人擊碎玉搔頭天涯芳草無消息
塵滿朱簾懶上鈎
香醺宿酒未全醒坐對冰壺玉露凝月落翠消人散後
綵鸞飛上最高層
贈陳雲舟
一片飛來壓柁樓有人擊楫坐中流無心去作他山雨
滿載江南萬斛秋
平江迎詔
玉京春信阻佳期十月江南歸鴈遲天上暗滋新雨露
吳中重覩舊官儀
題十牛圖
或行柳外或陂陀度水相呼或寢訛春草幽幽春雨足
何人更唱短衣歌
木芙蓉畫
光浮仙掌露華濃香滴丹砂暈玉紅太液池邊秋月白
參差霞佩倚西風
寄題永樂寺
永樂寺前江水深隔江遙見白雲岑梅花帳底僧未起
官舟帆影月初沈
永樂寺前江水横潮落五更殘月明詩人每負山僧約
不來亭上看雲生
九月十一日遣内還家為子畢姻二首
博山香透近簾櫳阿母青鸞信息通風定銀床秋夜静
夢回涼月在梧桐
大父年高載受封阿孫授室翠幃重山妻兒女團欒處
老我家鄉夢裏逢
簡葛鍊師
月明一陣過雲雨夜半凉生枕簟風起坐石闌無箇事
翛然秋信下梧桐
贈羽士周敬存
道士今非丁令威一林烟雨自吟詩午炊不作青精飯
留客同參玉版師
贈北高峰趺坐道人
梅花紙帳小蒲團好在高峰頂上安夜半忽聞孤鶴唳
一輪明月寳光寒
題天囦上人扇面
竹院相尋秋意多道人無奈月明何不騎白鶴須黃犢
却寫黃庭換曰鵝
宫詞
宫樹風微玉簟凉錦衣小隊過川廊曲闌干外梧桐月
照見銀篝曉夜香
舞靴輕轉玉階前憶昔承恩已十年記得當時供奉曲
上皇親自月宫傳
恩從内殿賜茶還剰得龍團月半彎手挹瑤瓶注溝水
香分涓滴到人間
内賜回來隨例恩芙蓉葉上月黃昏銀燈雙引氊車過
擁入紅雲第二門
慈溪東皋茶亭詩
試問東臯老萬迴道傍築室為誰開登程客已喫茶去
渡水人從彼岸來
題寧溪圖用毛儀仲韻七首
寧溪巖壑古風煙舊住人家不記年隔岸小山三四點
娥眉終日淨娟娟
萬壑風煙撥不開宛然雙闕對瓊臺吹笙子晉今何在
石橋流水似天台
桂子花開水滿堤青山兩岸與樓齊有客醉歸明月下
十里天香送馬蹄
蒼煙落日小漁舟溪北溪南載我遊遊到王家遠庵下
白雲深鎖舊梧楸
一丘一壑水雲間欲作淵明歸去難五馬雙魚相對好
秋風寫入畫圖看
溪流一曲遶村莊溪山十里野花香溪畔飲牛人度水
溪頭女子採柔桑
溪人種竹滿溪頭載酒吟詩溪上遊寄語溪居王少府
何人得似渭川侯
登福州南臺廟三首(原註廟乃無諸氏生嘗以步騎從番君助漢滅秦死)
(後廟食焉)
把酒高歌閩越臺暴秦炎漢總成灰至今猶見屠龍處
山挾江頭風雨來
釣龍臺上幾登臨閩粤江山無古今啼鳥落花春事静
滿城荔子綠隂隂
釣龍臺下水平堤荔子樓前繋馬嘶不見無諸宫苑舊
空林還有鷓鴣啼
次韻寄盛熙明
藥苗芝草淨纖纖酒熟黃精石蜜甜紫府靈丹通火候
紅爐飛雪白於鹽
流水潺潺泛落花誤因採藥到僊家歸來幾換人間世
回首雲深路已賖
跋余忠宣公詩
余公高誼薄青雲激烈成吟贈隱君十載淮西能死節
看詩欲作誄忠文
過高起文幽居
粉蝶羣飛入菜花柔金碎玉亂交加天然富貴春風裏
属在長城野老家
山居
修竹柴門閉不開山中無事少人來一樽魯醖堪留月
數首新詩總為梅
鄞江送别
兩岸青山照眼明風林行李别離情絶憐舟子來催發
報道江頭潮已生
嚴瀨圖
百頃風煙一釣絲雙松挺挺歲寒期嚴陵只在桐江上
千古難描嵒壑姿
折桂枝
仙子翩翩環珮輕廣寒宫殿月華清桂林折得一枝下
好對昆山片玉明
塞下曲
錦帽貂裘小隊分蒲萄馬上醉昭君銀箏夜坐彈明月
玉帳秋高獵陣雲
帳壓寒雲雪未消羽林圍獵試弓刁滿斟白湩燒黃鼠
仰看青天射黑鵰
閩中女四首(原註閩之人汎海入番十餘年不歸其妻訴之述其言為賦)
閩中女兒顔色嬌雙雙鸞鳳織鮫綃織成欲寄番船去
日日江頭來候潮
海南番舶盡回鄉不見儂家薄倖郎欲向船頭問消息
荔枝樹下買檳榔
當時郎着淺番衣淺番路近便回歸誰知却入深番去
浪逐鴛鴦遠水飛
象犀珠翠海南香萬里歸來水路長薄倖又從何處去
十年海外不思鄉
