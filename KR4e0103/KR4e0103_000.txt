蘭庭集别集類五(明)
提要
(臣)等謹按蘭庭集二卷明謝晉撰晉字孔昭
吳縣人工山水嘗自戲稱為謝叠山其名明
詩綜作晉而集末贈盛啟東一首乃自題葵
丘謝縉又附見沈大本詩一首題作寄謝一
縉殆一人而兩名者耶集中有承天門謝恩
值雨詩則明初嘗以布衣應徵者卷首有汝
南周傳浚儀張肯二序張肯稱晉詩二百餘
篇而此集所存乃不下四五百篇考張序作
於永樂甲申而集末有永樂丁酉十月既望
之作丁酉上距甲申凡十四載積詩之多宜
其過于張序所云矣周傳謂姑蘇之詩莫盛
于楊孟載高季迪而孔昭得二君之旨趣張
肯謂其得性情之正而深于學問雖稱許不
無稍過然其雅秀俊逸要亦足自成一家固
不徒以繪事傳也乾隆四十一年十月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
蘭庭集原序
詩自國風以降言選者稱漢魏言律者獨稱唐而已為
選而不宗漢魏非選也為律而不宗唐非律也選豈易
言哉自梁昭明太子選漢魏以來諸傑作者成集而詩
以選稱矣律亦豈易言哉自唐諸作者因時所尚分為
五言七言皆以對偶切實音韻諧協者中其律而詩以
律稱矣則欲學詩者舍古人奚取法哉然後人擬之者
不失之陳則失之淺調格似矣而音響則未然也音響
似矣而意趣則未易及也由古及今以詩名家者幾何
人哉姑蘇自我朝以來文運與時大興以詩鳴者則有
高君季迪楊君孟載為尤二君之詩言選則入於漢魏
言律則入于唐音響調格宛然相合而意趣或有過之
雖識者莫能辨其異也余友謝孔昭氏自少即嗜詩得
二君之旨趣故其為詩不苟必擬於古人調格似矣而
音響之不入者不作也音響似矣而意趣之不佳者不
作也不作則已作則必欲如古人焉是將駸駸乎漢魏
唐者也今編其槀分為選詩律詩絶句凡若干首屬余
為序余豈知詩者哉然聞志於古者志古人也詩而逼
於漢魏唐之作則雖以今之詩為漢魏唐之詩可也詩
而不能效古其如古人何哉孔昭有志於古而用意若
此蘇人翕然稱之則蘇人以詩名家而不絶者將不繫
於孔昭乎愧余非能詩者不足以知之姑叙所聞於簡
以塞其請云癸未歲七月既望汝南周傳叙
書云詩言志心之所之之謂志詩者言其心之所之者
也在心為志發言為詩有諸内而形諸外也心之所之
之不同而其詩亦有憂抑傷感憤怨悲戚喜樂和悦之
異觀其詩則知其所志矣故窮夫出婦逐臣逆旅必多
憂抑傷感憤怨悲戚之言騷人勝士富翁貴客必多和
悦喜樂之語非才之優劣而詩之不同也心之所之之
不同也觀其志則知其人矣雖然世道有升降風氣有
盛衰而其詩亦因而隨之者有矣其言之喜樂和悦者
大抵多盛世之音也其不然者則其人有大過人而不
繫於時者也又豈可一於心之所之而然乎嗚呼詩之
言志有不同如是耶詩之言志雖不同然其同者則同
乎得其性情之正也詩而不得其性情之正則不足以
言詩矣欲得其性情之正非學問之功其不可得乎詩
而得性情之正斯可以言詩矣余少也亦嘗執筆而學
言也由其志之卑陋而又無學問之功其所言惡能得
其性情之正哉今觀夫謝君孔昭之詩凡二百餘篇其
憂抑傷感憤怨悲戚而不傷也喜樂而不流也英英乎
其風韻也翩翩乎其英俊也皜皜乎其潔白也而又皆
得其性情之正噫非有學問之功者其能然乎余方自
愧有不可企及之歎而又命余叙其篇目余非能詩者
將何所言乎姑書詩之言志者以為叙云永樂元年五
月十日浚儀張肯序
