蘭庭集卷下明謝晉撰
客感醉中偶成
旅館夜沉沉挑燈坐獨吟不緣愁易醉那覺酒杯深
題滕王閣圖
巍巍高閣瞰清波闌外時聞響佩珂蛱蝶圖成人已去
朱簾不捲雨來多
送顧掾秩滿之京
罷閱案間牘復辭江上家千山迎白下一騎入京華
題畫
蒼松影靜白雲閑路轉深谿第幾灣好是雨晴秋色裡
杖藜隨處看青山
晴雪軒爲李文翰賦
同雲初散見晴空四面軒開一色中光射庭除驕夜月
寒侵磵戶薄春風不妨待伴長堆積還惜當陽漸化融
好向尊前歌白苧與君沈醉樂年豐
脩竹塢訪蕭隱士
草堂寂寞西磵㘭隔林犬吠聲寥寥幽人無事不出戶
送客有時還過橋溪上斜陽立將盡莎間細路歸仍遥
明朝秋風桂花發卧稳東山誰見招
送醫學盛啟東之京
欲試軒岐學相將上九天祖陳楓葉下席展杏林邊暫
别燒丹竈來登罨畫船衣冠頒日賜雨露想承偏
除夕
客邸逢除夕驚看歴又終春回鷄唱裏寒盡漏聲中畏
老愁添歲安貧嬾送窮圍爐傾栢酒燒燭待東風
立春日喜甥陸懋至
客邊寒已盡喜汝共春來况有鄉園信能無懷抱開辛
盤初試菜午饌更添杯念我本多寂匆匆莫便回
送季冬科舉
中吳賢季札射策去長安路自雲邊入花從馬上看露
分丹桂濕風颭綠袍寬會待泥金帖親闈報捷歡
送人村趙九皋
憶昔交游日垂髫即共師年來俱老大君更美丰姿多
病難為别相貽獨有詩天官名著久行旆莫遲遲
題湯隱君小林居
舊業依東郭林園僅畆餘日來無俗轍歲久似僧居不
購鄰邊地惟添架上書何時分半榻清話夜忩虛
顧孝子林塘佳趣
甫里幽棲處龜蒙舊宅邊閑居惟奉母高遁在希賢林
麓通樵逕坡塘隱釣船冰澌魚躍錦苔迸筍穿錢甘旨
慈顔悅春風綵袖翩吾將乞萱草分樹北堂前
題松磵寒鴉圖
松柏枯欲拆日色澹無輝雙鶴高翔去寒鴉作陣飛
送前太守徐二丈之京
出守名邦兩任間退居田里二毛頒更之官去非為老
乞得身歸便是閑蘭棹又辭湖畔宅蒲輪漸遠寺前山
漢庭肯遂中公志冠帶應教致仕還
客至
黃葉紛紛擁砌苔柴扉寂寂面峰開庭間忽聞兩鴉噪
門外不速三人來烹葵致敬聊為餉短日頻移且莫催
知我幽居無别事不妨閑坐更徘徊
題高尚書彦敬畫竹
烟稍漸長拂雲端露葉高垂不可攀遺墨未乾人去遠
獨留清節在人間
題沈公濟山居五詠
緣浮入山處有石平如砥風雨長苔痕還從風雨洗(白石)
(坡)
幽谷夏已深槐柳陰初合清晝落花風禽聲自相荅(清陰)
(谷)
山客經旬出林花日將謝風吹磵戶開麋鹿眠床下(山齋)
緝茅春墅中日夕亂峰遶昨夜杏開花春風吹碧草(野亭)
竹遶石泉生泉流竹根出澗底有新梢山中知夏日(竹磵)
題寶積寺八詠
平湖澄碧鑑虛閣瞰清波有月心同賞無風水自磨(清鏡)
(閣)
楞伽千載室蘭若一函經為問看經者年来幾百齡(楞伽)
(室)
影向湖波落青臨梵宇開上人趺坐日高處作層臺(青蓮)
(峰)
一逕蘿霏襍冥冥埽不開空中聞錫響知是有僧來(白雲)
(逕)
碧甃寒相對瀠渟西復東不緣居一地那得兩心空(雙冷)
(泉)
石逕穿雲去山亭傍路安坐來清潤積吟袂欲生寒(翠微)
(亭)
層樓面滄海月出預能期想是憑闌處人間未見時(先月)
(樓)
欲識古人趣當玩古人心古人既自得視古猶視今(玩古)
(軒)
支硎山十二詠
楞伽開淨域聞自道林興山水清佳處由來半属僧(楞伽)
(院)
林中禪寂地古木叢青靄當年結屋人惆悵今何在
(附沈大本作下同)
平池澄曉鑑虛閣涵秋月時有煉形人閑來照鬚髮(南池)
丙穴暗泉通清漪浸碧空白蓮秋未老魚戲葉西東
寒逼禪僧定凉醒醉客眠戶樞從不蠧歲月任推遷(石室)
鑿石客趺坐還將石作床山中當夏日此處獨清涼
鑿石破蒼苔青天地底來夜深寒月印疑是曉奩開(八隔)
(泉池)
不作方圓甃池形似塔形雲光來復去孤影湛亭亭
峭壁擁雙扉亭亭夾翠微山靈雖解設不禁白雲飛(石門)
設戶防來往兩崖相對青山僧無一物入夜不須扄
空壑積隂晦層崕沍冰雪下有清冷泉終年流不歇(寒泉)
飲來如雪味入口帶天香流出空山去能令天地涼
追風歸似鐵留跡向山深神力猶訶護苔痕不敢侵(馬跡)
(石)
支公有駿馬已騁千里道留跡在空山猶戀山中草
日出衆山窅月落衆山黑朝來捲幔看氣勢凌秋色(南峯)
迴峯帶秋色蒼翠聳晴昊澗底有寒梅年年著花早
詩人一壺酒待月升東嶺松壑起濤聲山風吹上影(待月)
(嶺)
入谷路已昏遠寺鍾聲歇烟中人語喧歸樵待明月
涓涓清澗中長洗山僧鉢還將鉢盛去瀉向玻瓶滑(碧淋)
(泉)
泉流苔石下瀠渟映空碧上有疎篁枝蒼蒼同一色
久養籠中鶴如何却放歸不知初放日曾别主人非(放鶴)
(亭)
放鶴人何在孤亭橫翠微客來亭上坐惟見白雲飛
頭角昂藏出經春卧夕曛無人來問喘噓氣自成雲(牛頭)
(峯)
嬾隨年共化獨卧空山裏時有牧童來長鞭驅不起
夏日過陳孟敷書館寫畫詩
㕓居城北苦湫隘况復維時當九夏黃埃飛揚盈坐隅
南薰不到庭軒下清晨遠策偶尋幽來訪陳蕃讀書舍
竹樹蕭森風滿林圖史紛紜籖繞架忩前研具頗幽潔
侍右童生亦閑雅烹茶掃榻固相延拂拭溪藤需小畫
嗟余塵垢久填臆欲寫溪山未能暇對此襟懷始覺清
何吝當軒恣揮灑含豪濡墨起雲烟千巗萬壑生虛籟
一幅都無半日成持向高堂便宜掛君家舅氏嚴昌翁
偶來見之忽驚差賢甥珍重即相惠邀我題詩繼三榭
坐久吟成興欲闌林稍遠見斜陽下明朝有意更來尋
仍與君家了清債
畫天池石壁圖送馬谷中還金陵
中吳之山何壯哉羣峯擁翠西南來就中天池秀莫比
靈境迥出如天台石林青蒼蔽晴晝草碧花香春雨後
蓮峯倒影落寒波松籟翻聲作金奏蘭若去空不盈尺
山僧住久甘岑寂雲中犬吠有人來烟外鐘鳴知日夕
憶昔携君行樂時浴沂風味相追隨流觴共藉池邊草
㵸茗還題石上詩憐君别去金陵路嗟我窮年守芸蠧
每懷清景只依然常恐朱顔不如故今年君隨春共還
訪我來需畫裏山隂崖石壁纔隱起但見雲霧飛忩間
明朝持向金陵去故山移入齋居内吟餘時復一披圖
應念當年共游處
送圓鑑中住杭城海會寺
罷纂金仙貝葉編囊衣又上浙江船吳山樹色春城裏
蕭寺鍾聲暮雨邊智永終期追草聖貫休不獨悟詩禪
遥知入院譚經暇試茗還烹苐一泉
送觀上人
路轉長干入翠微尋幽常與道人期政忻接席聽談講
又見停橈話别離上苑鶯花留住久故山猿鶴怨歸遲
却憐今夜禪忩月更約同看定幾時
送宗季傳住檇李眞如寺
加禾南下舊招提唐相裴休故宅居近喜吾師開講席
正逢賓館罷脩書閑揮塵拂天花灑靜對鴛湖夜月虛
别去停雲如有念新緘毋吝寄雙魚
送彙木庵上人
琅函脩罷便治裝咲指東吳是故鄉瓶水貯來和澗月
囊衣披去帶天香雨新苔石跏趺静風滿襟懷嘯咏涼
歸到山中猶夏日枇杷果熟待師嘗
送釗上人
鵓鳩啼斷樹隂隂官寺俄逢夏已臨曉潤行裝梅雨細
寒驚鄉夢麥秋深穿雲還認來時路見月應懸别去心
安得如師歸舊里孤琴擕上翠微尋
送吳僧游杭
隨例編摩寄此身思家夢繞太湖濱山中坐臘辜長夏
客裏清齋過盡春杖錫未游天竺寺袈裟先帶玉京塵
明朝試屐孤山路應訪梅花樹底人
題謨上人碧梧山房
一院清隂僅畆餘碧幢高映小禪居疎花暗堕疑香雪
密葉輕翻訝貝書雨滴秋聲寒砌近月分涼影夜忩虛
枝間棲鳳休驚起正是山僧入定初
題恂上人聽潮軒
軒忩遥對海門開洶洶濤聲入座來欹枕每驚奔萬騎
憑闌時響駭千雷晨興禪客心偏靜夜語舟人夢已回
幾度坐忘聞漸杳松風吹月上樓臺
賦得雷峯落照送僧游杭
連山一抹映霞紅粧點西湖晚景濃長送釣船歸遠浦
還催僧寺起疎鐘浮圖插漢光相射高樹懸崖影漸舂
欲借魯戈揮暫駐照師飛錫過前峯
寄浦山人
自脫登山屐便違泉石期綠封林下蘚紫老澗阿芝猿
鶴秋應怨烟霞暮亦思西風叢桂發要擬是歸時
雨中王明府招飲是夕就宿期陳士初不至
雨歇杏園暝紛紛客散時主能延共宿君獨負幽期漫
剪西忩燭空烹南澗葵鳥啼殘酒醒達曙罷相思
賦得靈巗懷古送瑀上人
吳宫成梵刹銷歇尚遺名臺峙荒琴薦池存涸研泓綺
羅無復見泉石有餘清相送師歸去重增弔古情
陌上逢琵琶女
朝抱琵琶出暮抱琵琶還琵琶聲不改人自老容顔
送天界寺僧歸苔溪
玉磬山前看駐鍚龍河寺裡罷聞鐘苔花開遍溪南雨
歸去何時便得逄
七寳泉
鄧尉山中七寳泉味如沆瀣色如天半泓清淺無窮脉
一線長流不記年刳竹引歸香積内試茶烹近白雲邊
我來酒渴仍秋熱嗽盡餘酣就石眠
題畫
黃鶴磯頭望秋色霜醉寒楓照人赤西風吹鴈落衡湘
天影波光共涵碧空林有客來何處狼籍壺觴各沉醉
酒船横放荻花中坐對青山不歸去年來我亦厭黃塵
欲向滄州寄此身終當謝却塵間事同作沙鷗社裏人
漁父詞
水是儂鄉舟是家白蘋風外釣絲斜樵青自作滄浪調
驚起雙鳬出浪花
秋日雨中白門寫懷
秋雨長安陌經朝只閉門陰雲連白晝燈火易黃昏屋
漏頻移席囊空久棄樽故鄉禾黍熟何日到江村
與盛醫紊自吳同舟次孟子河洋口四首
風逆舟難進潮生日又斜已知江口近岸上有人家客
路行將半鄉關望漸賖如何一年裏兩度入京華
江上寒驚早秋深未授衣停橈先問酒登岸試敲扉鳥
下烟汀盡帆投莫島稀榜歌聲漸杳浦樹遠沈暉
空江烟霧裡渺渺望中賖雪擁潮頭白風飄雨脚斜亂
蛩鳴岸草一鴈宿汀沙夢裏聞歌處篷忩近酒家
萬頃蒼茫際風帆瞬息間賦詩同俊逸把酒對江山白
鷺明秋髩丹楓照醉顔宦情兼旅况徒羨釣舟閒
陌上見杏花
赤闌橋畔粉墻東杏子花開樹樹紅自是陌頭春色好
賞心不與故園同
春日寫懷
好懷無復似前時一半春過尚未知惟有白門橋下柳
見人憔悴也顰眉
題郭宗儀半野軒
竹樹縈迴帶板橋一溪流水隔塵囂成村只有三家近
去郭都無四里遥春雨樓臺忩裏岫寒宵更鼓枕邊譙
湖田𦕈𦕈山塘路烟月平分景倍饒
送任二尹復官吳縣
考績曾聞謁紫宸俄看征櫂别江津郎官拜去雖依舊
雨露承來又一新古縣花明千樹曉重城柳色萬家春
知君德化吳民久風俗從兹想更淳
中秋夜坐
白晝雨如注黃昏雲漸開冰輪時露影金氣净無埃棲
泊從萍梗情懷付酒杯故山叢桂發應待遠人回
送金徵士問應書誥薦
金卿二十即能文染翰争誇遇右軍用筆不愁窮兔穎
臨池惟愛弄鵝羣常年閉戶稀曾出一日佳聲遠自聞
忽覩薦章從聘召為書皇詔錫功勛治裝早已辭親舊
拜手明當謁帝君花底傾來杯欲盡柳邊㩦處袂將分
嗟余蠖守依環堵羨子鵬摶在五雲聖代英材超往古
家鷄野䳱任紛紜
秋暮客懷
打忩風雨響天氣為催寒菊到重陽綻人生幾度看酒
樽須放滿懷抱且教寬漸老無兄弟誰能救急難
朝來
朝來重覽鏡白髮漸看生不畏年將老深憂業未成江
山隨處景松菊故園情近喜疎杯酌抄書得眼明
秌晚
久客清溪上深秋古巷西井梧將落盡籬菊未開齊門
掩瀟瀟雨塗深滑滑泥凭軒時引領觸處暮雲低
孤雲
纔看生石上倏在太虛中停處長依日飄來不待風既
能無着礙一任自西東會見從龍去為霖建大功
逢沈以潜
何處移來一艇閑褰衣同憩樹陰間自緣别久多情話
不為看山忘却還
荅繆撝見寄
人間無伯樂誰識是龍媒君意青雲久吾年白髮催大
寒推守火清夜只書灰消渴雖長病還思露一杯
元日客懷
四年元日客京塵孤館今朝復見春座上青氊於我舊
鏡中華髮為誰新屠蘇入手思兒輩萱草回芽憶老親
澆酒願身從此始儒冠長作太平人
春思
東風吹雨正簾纖春色和雲壓四簷聽斷鶯聲殘醉醒
杏花香底坐鈎簾
雪晴
瑶華一夜滿長安拂晚鸘裘愈覺寒地接陰涯全積聚
路當陽處盡消殘烹茶未許陶家掃咏絮從教謝女看
遥望鍾山霄漢際迥臨金闕玉龍蟠
雪晴早行
薄雪封雙井層冰沍六街馬蹄聲蹴蹴雞唱韻喈喈寒
切詩人骨晴舒旅客懷何時歸舊里旭日卧閒齋
巳丑歲初度
縉也東西南北人年年初度喜逢春却憐父母生吾日
便有乾坤着此身梅萼折来香滿袖蓼莪誦罷思沾巾
多情兩炬緋羅燭映席生花報喜頻
春雪
臘前未肯呈祥瑞春至憑誰為剪裁知是東皇均布澤
園林無樹不花開
瑞香花
紫錦香囊細簇攅開時長得在春前丰姿只許江梅並
不讓山樊與水仙
承天門謝恩值雨
隨例趨朝拜賜金俄逢晚雨到瓊林布衣不覺重重透
恩澤霑來分外深
懷僧智圓
五臺山下雪紛紛謫去孤僧萬里身他日蒙恩歸舊寺
休將衣鉢浪傳人
春寒
一冬賸有三春暖二月都無一日晴雨雪載塗泥滑滑
黃昏猶未斷人行
送韓伯永侍父扈駕之北京
六龍扶駕擁旌旄之子從親豈憚勞定省常時趨直舍
旨甘隨處奉行庖春回輦路生瑶草日照班衣映絳桃
聽徹簫韶成九奏紫垣星拱卿雲高
題卞野夫便面
翠幕清風小畫船晚涼移近綠隂邊酒酣半倚蓬忩下
閒聽吳姬唱採蓮
春宵
慱山香裊篆烟移絲筦無聲玉漏遲風動花枝忩外影
半庭明月酒醒時
送陳耘初任御史
太平隄畔柳條黃訟簡烏臺日正長騘馬乘來朝下早
春雲飛入繡衣香
闘鷄
昂尾高冠芥羽班幾年無敵向場間莫言死闘成何事
供奉朝來賜錦還
戊子歲四月十有七日陪金正字問馬校理敬游
龍江過張茂異書館二十韻
聖節朝會畢文士豫清暇偶陪二三子追隨石城下忽
作龍江游輕舠得同駕晨風清且徐川流逝如瀉蒼茫
一葦寬桅檣萬艘隘浦溆多人家陴塘少蒲稗露晞日
已燠芳景當首夏絺綌换春服丰姿耀晴野稍稍路將
近行行舟遂捨張生頗好事態度通閒雅况復有難弟
見客即迎迓趨前致長揖邀我入廬舍却登池上樓還
眺風邊榭槐柳高覆闌荼&KR1048;廣盈架芸香散緗帙金碧
絢圖畫清談殊未極展席陳罍斝殷勤起相勸情意美
無價懽飲不記籌酣歌那肯罷坐覺天際岑沈沈夕陽
下匆遽入巖關鐘聲促昏夜
題吳興薛希賢清遠詩卷
聞說吳興地幽深遠市朝千村同澤國一境斷塵囂四
塞山横浦南潯路帶橋衣冠猶尚晉民物况逢堯蠶趁
晴時浴桑依沃壤條繭絲從舊税保障减新徭烟暖苔
花吐波寒芟葉銷吳姬朝擲杼估客夜吹簫霜斷漢多
蠏風行樹有蜩看雲凭草閣聽雨卧蘭橈野色行常挹
嵐光坐可招最憐君住處更覺趣清標蘋外鷗盟狎松
邊鶴夢遥捲簾涼未度迎扇暑先消逸興詩千首閒情
酒一瓢源開桃灼灼門掩竹瀟瀟翠聳巒融雪紋生浪
激飃傳模停采筆移寫費生綃杜牧風流在玄真逸思
饒他年容卜築来此老漁樵
贈庶吉士楊宗勖
高居深巷有餘清垂柳隂隂戶半扃軒下盆池寒湛碧
階前湖石翠為屏幾年染翰趨青𤨏長日承顔戲綵庭
我欲問竒重載酒不妨聽講太玄經
贈南昌朱鍊師(鍊師南昌人去年游園來寓神樂觀今春將還告别賦此以遺之)
南昌巍巍紫極宫樓閣縹緲如方蓬中有一人神氣充
道與許遜相恭仝追逐宋倫彭諶宗名籍早入丹臺中
髩髭皓皓顔如童電光炯炯雙青瞳羽衣五綵雲霞烘
峩峩冠戴金芙蓉袖藏神劍蒼精龍一揮妖魅俱潛蹤
呵叱雨師鞭雷公驅送將吏如奴僮羣迷普濟德愈崇
下與塵世甦疲癃凌攝梵氣邀蒼穹斡旋造化多竒功
昨聞游閩訪仙翁山川歴覽興莫窮逍遥未欲棲崆峒
還來玉京朝九重相依弟子圜邱東借榻霞房金碧叢
廣庭香爇烟洪濛滿座喜氣排寒冬我嘗問道恭儀容
欣然接引坐高舂致言授我啟愚蒙頓除凡火燒心胸
春光淡沲天宇融倏焉歸思如春濃清宵飛夢依巖松
丹爐火伏微生紅朝來别去何匆匆飄然騎鶴凌太空
空中環佩聲瓏瓏招我共往那能從何當遠駕洞庭風
膝王閣下重相逢
會真詩四首
香閨未暝已成妝坐待殘暉下粉牆阿母初眠深院靜
魂神多半出西廂
漙漙玉露濕庭莎不覺涼侵襪底羅自是夜深心胆怯
却嫌行處月明多
衣褪香肌瘦不勝侍皃扶至困騰騰莫言良會春宵短
猶勝前時獨背燈
月淡星微夜漸分百年心事在逡巡無端侍女頻催去
香散空齋不見人
三憶效香奩體
情隨飛絮遠悠揚夢繞梨雲去渺茫憶得芳卿春睡覺
含羞嬾下合懽床
曉鶯啼歇曙烟收花氣薰櫳日影浮憶得起來相伴坐
綠隂深處看梳頭
梨園樂府羨才名傳得龐師指下聲憶得小軒明月夜
倚床微醉聽鳴筝
送監生馬純玉歸省
五載編摩近紫宸一朝歸省出成均馬周辭闕丹心在
萊子趨庭綵服新山店酒香寒駐馬江亭月色暮留人
東風又綠瀛洲草回首鄉園總是春
七夕舟次圖山渚
月暎圖山暑氣收今年七夕在歸舟穿針未及臨池榭
乞巧何妨倚柁樓烏鵲盡從今夜去銀河遥接大江流
酒醒起坐看牛斗擬泛靈槎天上游
送常上人住蘇城天王寺
巍巍梵刹古宫邊講席新登况盛年山迥柳橋聞錫振
林開槐市見燈然芭蕉綠上翻經葉簷蔔香飄煮茗烟
好對清風揮玉塵蓮花漏底坐談玄
題畫
石路仙源無盡頭山花漂歇水還流衡門綠樹春風裡
時見人來杖履游
題雪梅羣鳥圖
淵上寒多雪未消雨竿風竹翠翛翛莫言衆鳥來喧集
今夜梅花正寂寥
賦得千人座送沈寅仲
林下盤陀石山中不記春地看無一畆客坐僅千人雲
護平如砥苔封厚似茵祖筵從座設懽會在逡巡
挽圓鑑中上人
憐師遠謫去臺山長路漫漫竟不還身伴孤雲埋雪嶠
魂隨片月到松關聲名擬傅高僧裏詩卷空留百世間
欲向禪忩歌楚些那堪雙袖淚潸潸
七夕二首
烏鵲成橋處銀河湛欲流月隨穿線女香散曝衣樓天
上逢今夕人間幾度秋靈槎如有便還許客星游
百子池邊灝氣清蛛絲旋繞夕風輕鸞機停賦天孫錦
鶴駕迎吹子晉笙玉露洗開秋萬里銀河瀉盡漏三更
誰家兒女深閨裏乞巧時聞語笑聲
謝人惠鏡
明鍊由來在刮磨此心如水共君何不因遠寄蕭齋底
白髮那知有許多
送呆上人住杭皋亭山寺
纔看白下駐旛幢又見浮杯渡浙江山峙皋亭清有幾
師如荆玉美無雙巖前虎伏晨聽法池上龍游夕受降
聞說楊梅味偏勝筠籠滿摘寄吟忩
燈夕後二日雨中盛子勉招飲就宿金文鼎清風
樓
西園飲散暝煙浮南市燈昏雨未收歸路誰憐狂客醉
出門深感故人留梅飄絳雪香侵榻竹撼清風翠遶樓
殘酒醒來渾不寐獨吟詩句擁寒裯
辛邜花朝偕沈二秀才壁蘇校書復游南郊二首
南郊春色好况復是花朝佳興隨時偶清游不預招壺
觴雖有限山水益何饒更待清明約重過白下橋
拂曉出都門長干日已暾聞歌桃葉渡沽酒杏花村公
等文章溢吾儕道義存佚遊非所樂風詠總堪論
題畫次周履道韻
竹忩微雨晚尊涼芸几無魚帙有香憶得日家隣虎阜
縈迂林木帶山塘
題溪山春雨圖為淞江金文鼎賦并畫
春雲作隂知幾日春雨連朝疎更密浦樹含滋山氣昏
杜若生香溪水溢霜微潤物聽無聲霡霂如膏似有情
多處人家踰冷節幾株榆柳變清明横塘路轉林亭側
賈船漁艇晝停息鵓鳩聲靜鷓鴣啼滑滑深泥行不得
東山癡客興尤佳冒雨從容立水涯短屐緣溪粘碧蘚
飛盖張油映綠槐浮漚滿汀波不起喚得渡邊舟欲艤
應近隔岸野人家相約晴来看桃李聞說高人住處清
九峯三泖在簷楹還憶東郊勸農日時將簔笠餉春畊
題畫馬
發跡斷從冀北來無人不道是龍媒如何飽食天閑粟
猶向平原齧草荄
三月晦日
忍見紅驚堕那堪泪暗垂客懷春盡日歸夢夜深時故
國鶯聲老他鄉髩影衰破除無别物終藉酒盈巵
題莊公瑾所畫春山林館圖
畫堂未晝簾高捲佳樹欣榮春意遠弄晴天氣雨霏霏
幾日隂寒風翦翦重屏映烘雲母薄遠岫愁橫眉黛淺
微紅輕折短牆桃新碧暗生閒砌蘚春水平堤杜若香
紅橋隔岸垂楊輭藥欄人睡亂啼鶯花逕客稀閑吠犬
青籠老人漆園吏平昔丹青共稱喜前年作客鳳皇州
一室清幽大如蠒常時適意恣揮灑從把襟懷漫舒展
人間一幅重千金直即此圖世尤尠何當置我碧忩前
長日看書自消遣
清明
柳暗春城絮正飛曉寒猶怯試羅衣塵中車馬香風隘
牆裏秋千笑語稀炊散榆煙來客舍香隨杏酪到隣扉
相逢日暮天街上無處游人不醉歸
寄張德裕
余昔在鄉里佳樹接芳園今來游上國復獲常討論當
春愔散策暇日翫清尊幽悰並無託欲與靜者言
溪上
金飈散林樾碧篠餘禽哢天淨生岑迓波澄鏡湖空渺
渺渚鷗前漁艖夕陽送
送蘇監生復還家
纔辭東觀入成均又見治裝去謁親為客情懷如昨日
到京才學勝他人歸遲莫訝縫衣舊志遂應當戲綵新
想是今年除夜酒團欒坐待故園春
送吳敏學還吳省親
雙親白髮老東吳令子丹心向帝都正及歲寒歸故里
不辭雨雪載長途無人似爾情偏厚有酒如澠興不孤
他日相思凝望處暮雲春樹總糢糊
游神樂觀
烟霞縹緲接鐘山舉首天壇只尺間地滑醴泉來玉甃
風飄神樂下仙闤壺中月冷梅初白洞口松寒鶴未還
欲就丹房傳秘訣還從羽客駐紅顔
極目
極目吳頭水棲身白下門艱難愁疾病寥落怕黃昏泣
血親俱殁傳家子獨存幾年歸未得心事向誰論
題醫士景文偉秋林讀書圖
疎峯澹秋色遠水㴠晴旭梧篁迭映蔚蒲葦相依綠幽
人日無事覽賞澄心目手持軒岐書步入松齋讀時聞
伊吾聲浪浪出林麓誰能悟攝生寡嗜恒自足
醉歸
有客招暮飲值我出未歸掃門俟良久剪燭頻光輝賓
朋時在席童子還開扉跫然屐聲至接引褰重幃相見
即懽悦滿座生春暉汎飲不計籌欲起屡牽衣入門已
三鼓銀漢星斗稀隣雞鳴喔喔朝馬去騑騑宿酲未能
解旦氣存幾希醒醉日復日世事竟相違
題劉孟功竹深處二十韻
高人畱客處萬頃綠雲中清閟渾無暑涼隂不待風交
枝迷翡翠接葉隱房櫳俗地無塵到仙壇有路通影篩
金瑣碎聲雜珮丁東栖宿看儀鳳翺翔下顥穹楚雲朝
晻冉湘月夜空濛林暗容春鳥庭寒避夏蟲蕭騷依枕
簟音韻合絲桐酒或眠看醒愁同對坐空粉痕銷舊籜
雨色翳新叢裁笛從江叟為竿任釣童屐粘苔逕碧忩
映露燈紅借看隨人興何須問主翁還持蒼玉杖來扣水
晶宫溪逸情偏遇林賢趣未窮虛心君子並勁節古人
同幾見凌霜雪孤高倚華嵩淇園秋漸晚吳苑歲將終
宜隱篔簹谷深藏造化功
題蘇性初秋林學舍
金颷初動蟬鳴歇雨過輕涼散清樾佳士研精不下帷
驚見素商隃八月林疎几净絶纖埃長日書聲隔崦來
朱露滴殘楓葉老芸香過盡桂花開人生等閑駒過隙
羨子青年勤努力夜忩燈火喜相親平砌分隂知更惜
嗟余廢弛竟無謀筆硯荒蕪幾度秋年光逝水追何及
時向西風嘆白頭
深冬
深巷家家雪蕭齋處處風年華看漸老詩興轉無窮更
約尋梅伴還依曝背翁艱難經歴遍不覺尚飄蓬
冬夜
落日下平原幽齋向昏黑朔風四座來寒月澹無色青
燈輝耿耿形影在空壁時方畏嚴凝兀坐起未得家僮
侍其傍為我長太息入厨具杯酒園蔬夜挑摘殷勤置
几前相勸飲涓滴徘徊酌且盡塵慮俱蕩滌長吟復高
歌時將唾壺擊焉知醉漸醒轉復動愁慽念彼故園中
兒女在家室寒更擁地爐斯時正岑寂相思不相見今
夕復何夕起望牛女星迢迢河漢隔
題沈克全鶴沙八詠
海日空濛裡仙山縹渺間樓前人指點嵐際鶴飛還(海缶)
(晴嵐有招鶴樓)
靜夜往來絶垂虹跨秋水兩岸綠楊中人家明月裡(虹橋)
(夜月)
聲動霜飛華聲沈月低影客舟將夢回聞時發深省(潮音)
(晚鐘)
寒塘潮漸滿暮艇赴潮歸人語烟中集鳥驚樹上飛(醎塘)
(晚棹)
春雨濡膏澤東莊足一犁農歌聽漸窅烟樹望中迷(東莊)
(春雨)
閃閃落霞邊飛驚去兩兩返景入西灣復照淒&KR0699;上(西灣)
(夕照)
翟公有故園客散罷歌舞不知翟公先此地曾榛莽(翟公)
(故園)
彭仙乘鶴去閑室閟松隂明月自來照白雲閑到今(彭仙)
(閑室)
還家
舊業山塘半蕭蕭屋數椽琴書總零落風景只依然高
樹殘陽裏青山暮雨邊歸來秋尚早隨處嫩涼天
登天平山白雲亭
白雲泉上白雲亭京國歸來喜重登欲試座間誰老健
酒酣先上最高層
咏蘭
只合度琴成雅操不須紉佩惹清風若非歲晚幽香在
何異蓬萊隱谷中
題竹
夢醒虛堂月半斜毵毵涼影拂忩紗恍疑人曳青鸞尾
來向閒庭掃落花
甘露瑞應詩
鑾輿曉出都門外狩獵平原為觀稼千村雞犬寂無聲
萬騎經過肅嚴戒維時孟冬若春深和氣融融滿空界
乃知德澤符天心釀此甘液垂沆瀣紛紛點綴松栢間
燦若明珠照迴駕葉上迎風色愈堅林間暎日光相射
賜時頓減詞臣渴嘗處即起吾氓賖小人何幸覩清平
獻納遥臨玉墀拜
贈中書舍人朱孔昜
天上新承雨露濃聲名籍籍冠羣公&KR0377;心翰墨鍾王繼
適意丹青顧陸同朝後歸來應有興閑邊揮灑想無窮
欲持布鼓雷門去常恐雲深路未通
夀金秀才鉉母八十
鉉也慈親夀且康鬖鬖垂白在高堂每逢初度中秋近
况是今年八十強親友懽趨同預席兒孫拜舞各稱觴
雲中冉冉來王母持賜蟠桃一顆嘗
題周士原所索余畫
邈得林泉趣清幽思不繁烟霞渺無際竹樹自成村地
接王猷宅湖當賀監門山腰雲鎖斷澗口雨衝渾境勝
民居僻年豊俗尚敦書聲來杏塢漁唱起桃源社散田
家晚鐘鳴野寺昏濡豪還自適得句共誰論展玩添新
墨沈吟想故園他年從隱遯此景可攀援
逢偶先生武孟
家住吳門便識荆一時傾盖若生平每憐遠别知何處
誰料相逢却在京厠跡忝為前輩友論交已近十年情
還思虎阜尋僧路松下曾陪杖屨行
雪中次偶武翁韻
頃刻交衢積尺餘翻翻縞帶遠隨車寒侵紙帳春雲薄
光映燈忩夜色虛望斷人來那有棹欲尋梅去恐無驢
閉門僵卧幾三日枕冷床頭一本書
寄沈徵士壁客忩卧病
憐君卧病值除冬一榻翛然旅寓中枕畔香緘新藥裹
壁間吟滿舊詩筒寒驚曉砌霜華白暖愛晴忩日色紅
擬待明朝扶杖起探梅同步石城東
雪中喜周助教洽金正字問張校書譽同訪
羈人兀坐空齋曉雪花撲簾正繚繞忽驚騎從隘荆扉
恍若羣仙下蓬島入門和氣盎如春滿座寒威頓除埽
相延茗話故遲遲旋置杯盤陳草草舉酒高歌白苧辭
未醉情懷即傾倒却咲舟中王子猷不見山隂戴安道
喜龔審言見訪
吳下龔高士新從故里來入門丰采舊怜我髩毛衰共
坐論書畫相延置酒杯蕭齋看日莫不得更徘徊
京華
京華㞐九載生計只依初詩與年俱老情于世共疎無
聊還對酒健㤀亦觀書欲把儒冠棄他謀恐不如
送馬孝廉敬函骨歸葬
歲月如流水蹉跎髩漸霜全家來上國七載值三喪白
玉函歸日青山是故鄉雙親正丘首孝義有輝光
長至
喜見微陽復渾㤀半點愁日光浮客座和氣藹神州賓
友慵迎送兒童任去畱天時與人事催促未能休
聽雨
骨月辭来久天涯各一方客邊難聽雨枕上易思鄉多
病驚寒早無眠覺夜長明朝如覽鏡知自髩添霜
寄太學生蘇復省親未至
雪晴時節送君歸今見都門雪又飛别去豈無書繫雁
相思空有泪沾衣只知近日丹青遍宜念經年故舊違
肄業終當還胄監孝心莫久戀庭幃
得家書
有子居吳地無書到鳳臺近因謳棹便脩得一封來讀
罷愁還喜閒時卷復開為言丘隴上松栢重新栽
歸遲
出山容易入山遲落盡松花與桂枝為愛夕陽成立久
不關逢客話多時
題金正字白雲塢藏親圖
峩峩丘隴白雲深鬱鬱松楸結晝隂拜埽惟兄兄更殁
展圖官舍倍傷心
懷劉德清
遠别誠何易重期信覺難相思萬里外兀坐一燈殘梁
苑梅空老官河雁獨寒間關頭漸白猶自戀儒冠
雪中訪金隱士鉉
雪中攜策短林下訪幽居籬犬先迎客門生罷讀書咲
談雖自惬懷抱為君舒坐久清如許歸來興有餘
倦夜
客邊將歲暮雨雪暗荒郊夜冷衾成鐡風狂屋卷茅愁
腸縈九曲漏鼓聽三敲自念身多病經年絶故交
對雪次韻
冰蛾亂撲紙忩鳴凍得銀壺斷漏聲靜擁地罏添炭坐
不知天女散花輕他年鬚髩應争皓此夜襟懷愈覺清
故友耐寒多逸興遠緘珠玉慰羈情
江雨軒為偶武翁賦
雲脚四簷垂風濤隔幔帷軒中人睡起江上雨來時淅
瀝篷偏響縱横葦亂欹渚鷗輕喜浴汀樹遠含滋南浦
深三尺東皋足一犂桑鳩昏逐婦秧馬綠生漪已斷黃
梅候將臨白露期檣柖應被澤絺綌恐相疑潤獨琴書
覺涼先枕簟知榜歌聽漸杳征櫂去何遲渺渺滄洲趣
溟溟湖海思擬將蓑笠去剪燭夜談詩
送韓伯承還吳
今朝佳節是花朝相送重來白下橋老語生憎鶯舌巧
新愁翻壓柳眉嬌天街有雨塵還少酒巷無風旆自搖
咫尺清明歸未及羨君先上木蘭橈
題芭蕉仕女圖
蕉綠映纖裳沉吟對夕陽妾心無改易團扇又炎涼
題狎鷗圖
我生豈有狎鷗方鷗自飛來狎我旁閑倚滄浪歌一曲
淡然鷗我兩相忘
清明日郊行有感
鳳臺南下少平田舊塜新墳遠近連但見清明來拜埽
那知歲月暗推遷苔侵翁仲寒猶立草没騏驎煖尚眠
無限客魂招不得東風落日怨啼鵑
題顧静像次王孟端韻
秋蘭為珮葛為巾笑裏吟邊總是春莫道似翁閒箇少
有閒未會作閒人
題仙山圖
路轉仙源無盡頭花飛紅雨暗溪流松根白石春猶卧
洞口殘棋曉未收杖履逍遥來羽客烟霞縹渺出璚樓
誰憐磵底芝空老月滿商山幾度秋
送監生毛彦高歸省
研精胄監歲華深歸省庭闈遂孝心蘋沼香生芹正綠
石壇花落杏成隂停橈易盡頻傾酒執手難分欲去襟
想到高堂稱夀日春風簾幕晝沈沈
送監生馮伯禎歸省
柳暗都門絮正飛客舟今日先春歸傍人啼鳥聽來歇
漂渚殘花坐見稀别去暫離司業席到時重看老莱衣
明朝堂上供甘旨入饌江魚笋共肥
重送二首
共向江亭把酒巵酒酣還復共題詩故人歸省懽無極
他日重來會有期親舍白雲看漸近行舟綠水去何遲
依依霽女門前柳知見君還定展眉
胄子今朝歸省日斑衣近喜沐恩波雲開京口山如畫
風定江心鏡自磨歌罷驪駒鄉思杳傾殘醽醁醉顔酡
到家莫訝春將盡惟此餘春想更多
陪張譽訪趙山居
暇日偶陪仙侣櫂深春遠訪隱君家衡門寂静風塵少
座榻清幽興趣加林下烹葵嘗舊酒山中斵笋煑新茶
阿戎情厚㤀歸去醉卧山忩月色斜
賦得虎丘送别二首
天上樓臺海上山何年移却在人間不因此地多清勝
那得遊人數往還望處已添吟詠興到時頓觧别離顔
今朝送客同春去門外白雲千頃閑
相送瀛洲客來登海湧峰巗雲騰白虎池劔躍蒼龍境
勝詩情惬杯深别思濃匆匆分袂處高塔夕陽舂
漫興
久客還家白髮新龍鍾贏得是間身今朝偶向溪邊坐
惟有青山識舊人
天净波澄暑雨收蒼松影落釣魚舟青山本是閑邊友
不獨忘機有社鷗
解后尋詩作勝游翠微深處山亭幽鳥啼花落春將去
惟見寒泉石上流
碧樹隂隂帶翠灣板橋南下草亭閑誰知梅雨初晴後
便有人來坐看山
樹林隂翳疑無日泉石清寒不待風露頂脫巾消散處
坐㤀人世在爐中
菁䓤樹隱赤闌橋浦溆人家望望遥開過桃花春浪暖
閑看翡翠戲蘭苕
邨邨昏黑樹隂濃只尺湖塘路不通夜半風來吹散雨
棹歌依舊月明中
題柱瓊草堂遺意卷二首
舊業成都萬里橋百花潭北草堂遥門無縣吏催租稅
座有隣翁慰寂寥松影滿庭閑白日茶烟繞榻颺清颷
酷憐杜甫成詩史翻咲揚雄作解嘲
草堂遺趾在重搆剪荒榛松偃吳門月花移蜀地春流
芳知有本繼業豈無人喜到瓊枝茂詩宗又一新
題避暑圖
巖前碧樹映樓臺檻外芙蕖午晝開不信清虛無暑到
直疑高處有風來
賦得龍門送范原紹應聘
凌雲峭壁聳崔巍不待神功禹鑿開一徑直通天上路
雙崕隔斷世間埃雖無鎖鑰常關閉肯放豺狼恣往來
今日送君騰躍起從龍為雨潤枯荄
游天池訪愷上人不遇
山中夏將半嘉樹敷隂重閑攜綠玉杖拄到青蓮峯苔
徑少行客惟有舊游蹤臨池滌煩襟萬壑來松風蘭若
倚天間岧嶤白雲封高軒敞巖穴疎櫺銜翠濃未緣釋
子共所欣良友同明當發毫素贅言貽愷公
青來軒為范原紹賦
青嶂排雙闥巍然南竹扉晴嵐凝客座涼翠襲人衣月
為鳴琴出雲當卷幔歸還思郡齋裏曾對謝玄暉
贈致仕徐樂餘
白頭太守文章伯晚節桑榆景倍饒莫道戶庭常不出
時還送客到溪橋
訪徐汝南
不覩南州已十年滸溪風景只依然遂初軒下重逢日
共坐南薰雪滿顚
題湖山小景
蒹葭渺無際遠水接平川閑雲曳歸鳥影落鏡中天若
人載書畫彷彿米家船遵彼灌木隂對此佳山前誰能
結鷗社㤀機終淡然
題徐山人居
家住萬安山茅堂循翠灣邨連青嶂遠門掩白雲閑尊
酒相娛樂朋游日往還長時開(闕)坐静向碧忩間
奉親堂
人說錢郎孝親齊孟母賢朝耕南畆上夕拜北堂前映
日春萱麗迎風綵袖偏旨甘能養志喜懼雪盈顚
題畫二首
天光雲影孤舟靜松韻濤聲六月寒非是市朝無夢到
樗材只合老漁竿
梅柳大家白板扉蘋花開處水禽飛扁舟記得江鄉路
蟹斷漁罾對夕暉
題王孟端松木竹石
中書舊宅九龍山石木疎篁靜掩關一自金臺仙去後
空留遺墨在人間
題赤壁夜遊圖
丹山峭壁聳嵳峩江水無聲月色多漫興誰能重載酒
洞簫吹和扣舷歌
江空木落肅霜天月影隨人也上船半夜濤聲驚鶴夢
翻身篷底不成眠
竹浪軒
湘波萬頃净纖埃嶰谷翻為灔澦堆風撼翠濤平地起
雪消青漲屋頭來簟紋細蹴龍鱗動扇影輕搖雉尾開
若從虛舟游世外肯騎翔鳳下蓬萊
遺安堂
迥臨城府闢書堂嘉樹扶疎翠繞牆近買故侯荒苑囿
勝教諸子藝麻桑一時劉表言辭易千載龐公興趣長
我老無心在官禄秋風夏日自炎涼
送施鍊師闊静佐武當五龍宫
仙袂遠辭雙鳳闕天書召赴五龍宫承來雨露清虛外
步入烟霞縹渺中環珮珊珊搖曙月儀旌冉冉度春風
佇看静掃金壇夜端簡澄心祀碧空
重送
長揖謝流俗飄然出帝畿龍隨孤劍去鶴伴片雲飛符
篆留人世宗風振羽衣林泉明月在樽酒故人違
送翰林劉孟功姪鐘還吳
君家吳望族名冠儒林表自昔我先人素有通家好若
翁余同庚交誼如管鮑翁也蚤世久余亦漸衰老阿戎
能繼業丰姿美年少賦罷擬揚雄詩成驚謝朓一朝省
世父治裝遠來到欲慰十載别不憚千里道再叙骨肉
情重講家庭教談話每宵分尊卑惬懷抱昨承訪蓬蓽
出迎雙屐倒從容問答間寒威頓除掃高門産麒麟吾
儕亦光耀正欣接吟席又復理歸棹草色瀛洲新鶯聲
上林早相送出都門春江波浩浩
題畫贈鄉友朱景昭
我本麋鹿儔久居山水窟十年走黃塵雙髩生華髮愁
來能自遣畫就即吟詩興至不可道醉墨交淋漓清風
每盈襟白雲將隨席瀟湘與洞庭千里窮咫尺東吳有
佳士觀光來國都手持一片玉需我作新圖胷中有丘
壑肯為流俗寫感君交誼深何吝重揮灑青巒叠霄漢
綠樹帶烟霞悠哉清絶地彷彿似君家君家吾住近只
隔東西水林下草堂開賓朋日延佇投老戀鄉土每畫
想林泉形泊不能往空賦式微篇
為徐希孟題溪山風雨圖
濕雲壓嶺天宇低隂風號木山獸啼石林蒼莽晝如夜
咫尺不辨東與西倏焉山雨隨風至萬壑千巗馳鉄騎
老虬恣鬼驅羣霾起蟄靈湫㤀歸去野翁張盖如匆迫
薄暮家中應有客不憚前村沽酒還畱客從容永今夕
憶昔年時來諸君入門西崦已浮雲閒庭落葉起蕭索
空山暮雨來紛紛此時欲去無騶僕下榻感君延我宿
坐久聽殘遠寺鐘談深剪盡西&KR1084;燭今朝偶得到林泉
漫將圖畫繼當年乞身何日蒙恩澤歸向家山聽雨眠
送周文伯
通波亭下路烟草望迷漫春色相將暮晨征尚怯寒鄉
關他夕夢尊酒暫時懽容易頭教白襟懷好自寬
送人還慶遠盧晦
論交何必舊傾蓋即相知政喜聽談講那堪話别離前
言如有定後會豈無期萬里宜州路添多箧内詩
全孝堂為刲股年孝子賦
剪落紅鮮縷調和作肉糜供來香滿室嘗處雪盈匙母
愈皃增喜皃瘢母不知潘輿還舊里萱砌日遲遲
送朱給事中諒起復
東吳朱孝子北闕老朝臣報國丹心切居喪白髮新玉
峰晴帶雪京樹遠含春共醉津亭酒帆開少故人
題倪雲林竹
與竹傳神勝寫生能兼書法藝尤精定知筆意雖殊俗
不及雲林一種清
牧牛圖
水田高下秧針綠桑暗不聞鳴布榖家家牛閒僮亦閑
盡向村前來放牧清晨騎牛出門去薄暮牽牛歸囤宿
郊原草肥牛可芻陂塘水暖牛堪浴風外時將短笛横
吹出無腔太平曲不愁身上衣裳單但願家中食充足
題湖山勝概圖
春深湖水碧如天雨後雲峰翠作鈿好是人家臨水住
柴扉開近白鷗邊白鷗飛處林塘迥蒼松影落莓苔靜
不放狂塵過板橋還從清士尋蘿逕過午北忩殘夢醒
間吟步上水心亭看盡征帆投極浦方聽漁唱滿前汀
野翁載鶴來何處授與千錢堪買取會待他時養性馴
相隨湖上尋梅去
賦得秦淮夜月送清平陳光遠
少年作客金陵遊曾向秦淮夜泊舟舟中明月窺人入
沙際寒烟貼水浮此時孤坐心悽惻對月思家眠未得
登岸敲開賣酒家沽取一樽看月色於今華髮住神京
卻來此處餞君行清光見我還依舊别思緣君倍感情
人生後期那可卜且對姮娥勸醽醁莫辭盡醉唱陽關
休聽隔江商女曲
賦得烏衣夕照送人
朱雀橋頭閑眺望垂柳隂隂覆深巷春風搖蕩酒旗邊
夕陽多在紅樓上經昔惟誇王謝家於今此地盛繁華
驕驄絡繹穿芳樹飛燕高低拂落花長安大道連阡陌
沽酒時來送行客明霞燦爛映酡顔倒景留連照離席
金烏疾飛如電過黃昏促迫愁奈何何當重向巷南醉
為君揮郤魯陽戈
題畫為范孟迪賦兼簡金尚素
吳中近代幾人畫山水黃鶴山人仙去丹林逝後來作
者不無人名重於今能有幾憶昨少年時嗜畫復眈詩
到今兩無成白首空嗟咨范翁余忝絲蘿戚索我寫圖
常未得今年作客來金陵復和衡門需路筆蹇余疾苦
嬰懷抱况非昔感翁意誼久殷勤何辭眼翳心茅塞吮
豪為作山居圖彷彿翁家移座隅清風林壑氣分爽落
日禽鳥戶喧呼松根茅屋矮澗底草亭孤神隨雲出没
興與墨糢糊圖成頗自清心目翁意趦趄仍未足明明
須求尚索君揮灑淋漓成二幅
横塘深趣
周郎舊業横塘東山明水秀清無窮軒忩景致四時在
佳趣不與尋常同烟霞縹緲成林壑竹樹萦迂帶村落
山寺鐘來近上方石橋路轉通新郭日午汀洲花盡開
人家臨水半樓臺畫船載酒春趁客時擁笙歌水上來
高堂永晝簾齊捲闌外風微柳垂軟開庭千頃綠隂濃
隔墅一聲黃鳥囀誰能高遁老江鄉琴書終歲樂徜徉
隂隂門巷連桑柘漠漠湖田移稻粱嗟予十載去鄉里
客舍半間闤闠裏短笻擬欲訪林泉重賦歸來卧雲水
湖山耕樂圖
徐翁住近萬安山結茅數椽臨翠灣良田一望知幾畆
茫茫遠接太湖間清晨荷鍤戴經去岸草垂垂未晞露
再耕再讀神忘疲幾度歸來日將暮邇年漸覺筋力疎
課子耕耘仍讀書桑麻繞舍供蚕績禾黍登場收歲租
羨余辛苦甘農作仰不愧兮俯不作堂上親存兄弟安
若箇如翁有斯樂黃鷄正肥白酒醇掃室時復聚比隣
謳歌鼓腹唐虞世却笑桃源避地人
送周奉祀起復
君住盤陽古廟灣縉居西郭虎丘山聲跡遠去無十里
髫齔即與相往還君嘗筮仕居清職我後例遷來上國
家山别去同幾秋臨風神(闕)長相憶今年縉得省慈闈
君丁内艱回故扉正喜重逢在鄉里那堪起復上京畿
殷勤餞别閭門外花時津亭春似海清樽良會冬有期
白髮故人能幾在明日簮纓列早朝丹墀拜舞聽蕭韶
會(闕)暫脫班衣亟(闕)擬來尋白下橋
琴月雙清為俞彦行賦
石壇露濕参差桂金粟凝香秋欲墜仙人獨抱玉壺冰
忘坐凉茵翠莎地啟囊促軟膝上招素商繞指風泠泠
姮娥久居東海底聆音瞬息來青冥寒兔停舂耳傾倒
蟾蜍睛炯光相射萬籟無聲聲愈清九天一掃雲潛跡
絃潤徽寒灝氣濃心神融會廣庭中夜深曲盡振衣起
俯視八極塵氛空
匡山杏林圖
聞說匡廬杏春風别有涯仙林張錦綺人世委泥沙賣
實憑馴虎培根任病家願為園藥叟來此度年華
蕭寺尋僧圖
極目蕭山寺岧嶤在越溪風傳鐘遠近雲接樹高低别
去情無己重尋路不迷何時乘老興登眺策青藜
挽張令尹
作宰名方振為儒志竟違鵩從官舍集鶴向海天飛花
縣塵生席琴堂月掩扉傷心有難弟凾骨望東歸
題思親堂
老親留故國游子在京畿萱砌花頻易椿庭葉漸稀瞻
雲愁滿眼聽雨淚添衣安得身生翼凌空一羽飛
送六坦歸江隂
公紀觀先至思家又欲歸香凝懷橘柚春上舞萊衣楚
甸山容净澄江樹色微舟行莫停滯新(闕)正雙扉
次陳景中會友詩韻
高朋傾盖日况遇白頭新樽酒懽重會歌鐘動四隣襟
懷清似水和氣盎如春座上投壺客應知有祭遵
送濮公遠丁母憂還吳
昔同遊里閈今共客京畿俄爾聞親訃翻然别我歸墓
田松鬱鬱江店柳依依相送春將暮因之淚滿衣
送吳廣文起復赴北京
故鄉新服闋上苑喜重遊晴歇黃梅雨凉生白鷺洲儒
風仍振作師道復何求相送金臺去征帆不我畱
送清凉寺僧住安國講院
清凉開講後安國已書徵杖錫隨緣住心懷徹底澄鳳
臺成遠别獅座擬高登便欲相從去皈依問上乘
題畫
中吳佳勝地見畫想林泉門掩青山裏忩開綠樹邊身
閑無俗慮日晏尚高眠今日翻為客當年半是仙
賦得鳳臺烟樹送客
鳳臺南下路烟樹萬家春黯淡迷淮甸微茫接漢津連
隂詩思積入暮别愁新目斷天低處依依似送人
寄金文鼎
同住京華久論交巳廿秋琴樽慙作伴詩畫忝為儔顧
盼推青眼蹉跎竟白頭江鄉雖有夢何日共盟鷗
寄醫士蔡足林
高齋閑對客談論若懸河俗處心常静年增髩未皤日
邊紅杏滿林下紫芝多到處醫名在人稱作華陀
寄盛子勉
投閑居别業近市闢書堂絳帳朝談永青衿晝誦長卧
聞床蟻鬭坐看隙駒茫醉裏彈長鋏高歌甚激昂
寄馬谷中
憶結金蘭契今如骨肉親尚憐俱在客相對兩忘貧話
惬清尊晚歌酣畫舫春故園同會者屈指漸無人
寄蘇性初
辭親遊太學歲月去駸駸夜雨青燈夢秋風故國心一
官還未遂三歲又將臨早晚重歸省相隨賴有琴
寄沈公濟
蕭齋嬰疾久不覩沈休文枕畔愁添雨天邊日斷雲丹
青誇獨步顧陸願同羣擬剪西忩燭連床話夜分
贈朱少府
才德居人上蹉跎在客邊青雲程暫阻白首志彌堅未
慮多詩債惟愁乏酒錢識荆長恨晚傾蓋即忘年
送趙醫士之北京
纔聞来白下又見赴金臺藥裹&KR1088;盧去家書寄雁回人
依秋水别帆趁曉風開何日重相會山房酒一杯
送舉人陳永言會試
歲晚趣行裝來春赴選場看花鞭拂露折桂袖添香金
榜名題上青雲路去長璚林筵宴畢衣錦早還鄉
題蔡芝林壻顧生林塘書屋卷
幽人卜築向林塘插架圖書萬卷藏白板扉開山對面
赤欄橋跨水中央佳賓日日來閑逕小犬時時吠短牆
蘄簟展來欺竹色湘簾捲處動波光蒼松露滴琴聲净
玉麈風含笑語凉渺渺鷗邊菰葉短輕輕燕外柳絲長
回颷静聽牙籖響清晝時聞臘甕香未暇賦詩招隱逸
從教濯足咏滄浪憐君有志營先業嗟我無由老故鄉
珍重却翁尤好事何妨佳壻坦東床
題畫
沙暖泥融燕雀喧春風花柳自村村不因西舍漁歸曉
林犬何由吠出門
松撼濤聲萬壑風桃花隨澗落飛紅明朝試聽絲桐去
只恐雲山無路通
度磵穿雲己倦行林邊久聽午鷄鳴書聲只在茅堂上
深掩衡門未出迎
樹遶村前苔滿逕山如罨畫水拖藍田家社散春風裡
相送柴門日又酣
逢陳弓秀才
獨坐清溪野水濱歲寒逢友勝逢春還家故舊如相問
老我京華白髮新
題畫馬二首
何處歸來汗未乾柳邊牽引卸金鞍九郊苜蓿生應遍
飽食長懷補報難
青絲絡首氣軒昂汗血曾經幾戰場雖是老能知古道
敢言乞放華山陽
詠梅
横在溪橋野水濱半含殘臘半開春風傳香去無多遠
便有來尋杖策人
題竹
吟邊相見忽驚秋節粉凝香宿雨收簾捲客堂清似水
凉聲只在翠梢頭
舟泊黃陵古廟前湘雲籠月净娟娟酒醒孤坐蓬忩底
聽徹龍吟未就眠
碧桃花
城南顧静翁軒前碧桃盛開招賞酒半座客蔡
元昶以軒前一樹碧桃花為起句賦詩四絶因
命余之和云
軒前一樹碧桃花洗盡濃華瑩倍加自念靚粧無艷色
開時長負客來誇
軒前一樹碧桃花底事東君别有涯幾度自開還自落
不隨紅紫競韶華
軒前一樹碧桃花温潤丰姿絶玷瑕寄語水晶簾幕下
紅塵飛不到忩紗
軒前一樹碧桃花冷笑無言度歲華蝴蝶飛來人不見
霜禽嗁斷日將斜
丁酉歲閏五月病目三首
伏暑蕭齋浹二旬眵膠雙目汗粘身案頭筆研都抛却
暫謝門前索畫人
金風昨夜送秋來病眼今朝稍覺開階下决明垂小美
呼皃摘取進茶杯
病目將來一月餘背忩愁卧廢觀書黃連洗盡渾無效
苦入肝腸幾日除
過范氏山莊
林靜書聲隔崦聞輪蹄不到絶囂氛天寒鶴立蒼松久
童子開扉掃白雲
獨坐
雲開水净樹依稀無限秋光帶夕暉癡客未知緣底事
每來吟坐便忘歸
送朱茂才
獨抱雙桐出帝畿滿襟風日思依依江梅未許隨詩擔
只有青山送客歸
青樓怨
鈿筝理罷久支頥簾外黃昏月上時鶯去燕來春暗老
含情惟有鏡鸞知
琵琶
鵾絃鉄撥□札槽清夜聽來調更高莫把潯陽江上去
彈時司馬濕青袍
送陳述
旅况宦情看老大萍飄雲聚本無期莫言會面還分手
全勝相思未見時
不寐
數盡寒城下五更風忩燈暗月微明客邊寂莫尋常事
底事今宵睡不成
出郭
隔岸晴山翠黛横緣溪綠樹亂啼鶯草香花落春泥軟
杖履從教緩緩行
訪陳校理
家住青山若箇邊白雲無路樹参天讀書聲裏蘿忩午
風散烹茶一縷烟
溪上三首
寂寂春風溪上亭遠峰疎柳映新晴乘間時有人來坐
聽徹黃鸝三兩聲
身閑物外久忘機日日垂竿坐釣磯隔岸野花無數發
傍人水鳥一雙飛
屋畔青山是近隣門前流水隔紅塵莫言地僻輪蹄少
時有催詩索畫人
友松軒
軒下雙松異俗流一從栽日便交游風前吟處聲長答
月下行時影每留華髮别來驚似鶴蒼髯老去竟為虬
竹多冷淡梅多瘦歲晚相依獨汝儔
題畫
石林雨歇烟嵐重溪磵風迴水紋動佇看亭上坐幽人
彷彿君家賢伯仲伯氏焚香對簡編仲氏整襟聽講誦
長時有客招絲桐更與閒邊作清弄
凝香閣選入湖海耆英集
小院深沈蓮漏永銀葉輕盈覆蝙鼎東風不起繡簾垂
雨重雲母晴烘影宿酲未解枕還欹夢遶屏山午篆移
花染蝶鬚春栩栩烟蟠鵲尾晝遲遲銅溝氣暖羅衾薄
肌骨清融神未覺起來捲幔久支頥滿架薔薇己開萼
題陳主事元宗漁洲雅集詩用秋來鳬雁下方塘
元韻
良辰羣彦集飲饑臨芳洲凉颷除炎暑川澤含清秋浩
然吟興發庶或寫離憂
可憐磐石上垂柳拂行杯新籹明水底木末芙蓉開蕩
舟人遠近風外送歌來
秋風水祠下疎柳映菰蒲酣吟遠眺處歸艇逐飛鳬雲
外香臺出烟中絶島孤
殽籟雜前陳絃歌坐相間解衣岸烏紗夷踞忘簡慢何
處送秋來江洲一聲鴈
舸艦迷清津衣冠耀朱夏勝賞繼蘭亭清高擬蓮社東
人與朱闌西日且遲下
宴酣執子手問子之何方徵書天上來端簡朝明光去
去各努力秉心惟忠良
疎鐘來遠寺暝色起横塘佳會諒難再盟心那可忘他
年尋舊跡烟水浩迷茫
送陳宗應醫士薦
讀書遵孔孟應薦就軒岐濟世皆行道資儒易入醫月
昏征鴈杳天闊去帆遲到日書頻寄雙親慰所思
題盛子昭畫
衡門静掩春陰裏滿地濕雲飛不起柳絮飄殘淡蕩風
桃花開過清明雨屋前屋後是涯山半擁青螺半翠鬟
最峻一峰高突起直疑飛上層霄間湖波㶑灔通平遠
林木参差帶長坂風汀漁笛弄凄清烟寺僧鐘促昏晚
我本林泉蕭散人年來衣染玉京塵今朝見畫思田里
目斷江南烟雨春
正月三日陪陳士初錢孟書游北禪寺訪瑾上人
不遇分韻得欵字十六韻
昨見葭灰飛玉管已覺陽和布晴暖條風吹綠草荄萌
殘雪消寒柳絲短新正擬欲棕春游今朝便有尋詩伴
青鞋布襪慣林泉華髮心情厭亭館北禪古刹吳城陲
眼界清幽塵跡斷辟賢偶集本無期去路雖遙亦何憚
行行不覺到旃檀一經蒼苔平且坦有意來恭孚尹師
適逢飛錫歸遲緩惟存法王梵公像趺座繩床衣偏袒
山童見客遠相迎作禮殷勤為延欵盛來香粒堆飯盂
供處白雲浮茗盌嗟余夙抱烟霞癖野性不羈久疎嬾
深冬遠自白門還巾染黃塵衣未澣幸叨方外相追隨
得遂閑邊共蕭散襟懷頓豁吟思增人境俱寂清風滿
詩成坐待師不還白雲散漫無拘管
友人嚴文昌近應醫士薦余先之京賦詩留别
老年誰不顧家鄉富貴逼人那可量每嘆胸中無異術
何如肘後有奇方余因身寄先移棹君為情牽未趣裝
早晚重逢(闕)
(闕)
寒衣坐就石苔邊林壑風生未暝天彈罷焦桐清興在
静看秋磵落飛泉
次胡(闕)送施友政詩韻四首
青年富貴老儒心不下書帷惜寸隂清興每緣閑處適
新詩多為故人吟
水榭風亭處處宜清尊閑話晚凉時莫辭醉卧屏山月
他日重過未有期
故人别去歲駸駸桐長孫枝翠十尋誰料京華重見面
欣然不改舊時心
軒牖凝清暑氣微嫩凉光襲芰荷衣故人忽起蓴鱸興
吟倚秋風日送歸
林塘深處
家住林塘第幾灣門前流水屋頭山更無車馬來喧擾
只有漁樵伴往還
訪友人
久客還家兩髩絲蒼松影裏步行遲故人住在南山口
不厭長來計較詩
贈張德譽
同是長洲苑外人常時會面動經旬一從來作京華客
日日相過不道頻
客舟夜行
歲晚歸心促黃昏尚在途溪聲隨棹遠月色照人孤不
寂憐舟子催眠笑僕夫毗陵過夜半城上己啼烏
長夜
長夜不眠思往事老年蕪學嘆平生撥殘爐火知霜霑
挑盡燈煤待月明桐抱孫枝交瘦影雁聯賓侣帶寒聲
江南江北遙相望烟水迷茫萬里情
寄沈醫士
酒滿春城花滿樓少年為客不曾愁如今老去心猶在
乞取丹砂换白頭
白門秋夜
月上疎櫺酒半醒解衣就枕近初更睡來莫作還家夢
夢覺思家睡不成
仙家
神棗如瓜世所知龍隨杖化亦何竒春光長占瑤池上
不信蟠桃結子遲
江邊柳
别君惟怨春不怨江邊柳欲贈倦攀條東風吹入手
贈别曲
驅車早出門河漢星斗轉不憚路途長獨憂心跡遠
竹枝詞
水面風來浪簇花山頭月出樹驚鴉葉凋尚有歸根日
郎去如何不憶家
次金二秀才鉉見寄韻
迢逓關河阻淹留歲月長孤身仍在客多病轉思鄉易
醉三杯酒難消兩髩霜安能生羽翼霄漢遠翺翔
冬曉
月色霜華遍九衢箭催寒漏滴銅壺孜孜盡逐鷄鳴起
若箇來分舜蹠徒
清風樓
中書王逸少寫竹更竒哉素壁千竿出清風四座來披
襟當爽塏掃榻絶塵埃何日重登眺對君懷抱開
題雨竹
濕雲飛出研池空滿紙離離醉墨濃翻憶瀟湘聽雨夜
思君不寂在孤篷
題范氏麥舟圖
道出丹陽郭相逢石曼卿三喪憂亦重滿載棄何輕不
獨賙人急先能契父情從兹郭元振跬步待徐行
喜雪
一冬慳雨水四野望隂雲不意蒼穹變俄看瑞雪紛槁
枯回地脉恩澤仰天君歲暮無聊客惟應賴酒醺
江亭秋望
林亭寂静俯江流天净波光暑雨收吟處詩人閑對席
望中仙侣遠同舟老年未减滄洲趣清興難忘赤壁遊
莫遣西風吹客髩鱸肥蓴冷不勝秋
樵樂軒
惓隱溪漁與隴耕甘同木客契高情空山寂寂人稀過
深谷嚶嚶鳥自鳴半卷殘書行且誦一瓢春酒醉還傾
(闕)
啓東醫學將還吴葵丘謝縉為寫雲陽早行圖并
詩以贈時永樂丁酉歲十月既望也
故人眀發處不寐聽晨鷄喜色盈眉睫輕風入馬蹄毘
陵山遠近茂苑樹高低料得還家夜相思月滿溪
蘭庭集卷下
