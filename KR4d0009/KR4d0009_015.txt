王黃州小畜集卷第十五
論
霍光論
用刑論
旣往不咎論
死喪速貧朽論
朋黨論
霍王元軌傳論
李君羡傳論
鄭善果非正人論
先君後臣論
楊震論
霍光論
議者多以光受遺命輔少帝比之周公又以廢昌邑王立
宣帝比之伊尹此功德相萬不待論辯而明矣又謂光之
族也光巳死罪在妻子不在于光愚獨以爲光自族其家
非顯禹之罪也何者當宣帝時光以定策之功負震主之
威人臣莫與爲比妻顯驕恣欲貴其女而酖許后事垂發
矣妻以告光光不能于此時明大義滅親之道收顯下獄
免冠請罪因上印綬還政事則所誅者唯顯一身而巳嗚
呼學不深心不明眷戀私恩猶豫不决奏免太醫以藏大
逆身死之後卒緣此而致禍非光自族其家而誰爲之邪
石碏一陪臣也殺其子而春秋義之吴起一將軍也劒其
妻而史記壯之况居伊周之位者乎故曰能正其心然後
能脩其身脩其身然後能齊其家齊其家然後能治其國
光之心于斯見矣衛太子之死也天下冤之故大福歸于
皇孫則宣帝之起天也當邴吉閇獄門拒使者武帝曰天
使之然也然則光貪天之功以爲巳有與夫曰磾之割愛
邴吉之讓位德不侔矣且貪天之功者鮮不及也愚故曰
光自族其家非顯禹之罪也
用刑論
予自幼服儒教味經術嘗不喜法家流少恩而深刻洎擢
第入官决斷民訟又會詔下爲吏者皆明法令考績之日
用是爲殿最乃留意焉後以制誥舍人領廷尉朝夕閱視
亦少詳矣然見其用刑與古相戾何者今法吏所禁之切
者曰故出入人罪而巳法皆以全罪論予讀家語始誅篇
見仲尼爲魯司寇戮亂法大夫少正夘于兩觀之前及數
其罪則曰心逆而險行僻而堅言僞而辯學非而博順非
而澤此五者有一于人則不免君子之誅以今之法治之
正夘之罪無正科其在不應得而爲乎罪當笞爾苟以聖
人之法誅之是故入人之罪者也又有子訟父者同狴執
之三月不别其父請止夫子赦之及季孫不悅乃歎之曰
上失其道而殺其下非理也不教以孝而聽其獄是殺其
不辜以今法論之子訟父者死苟以聖人之法赦之是故
出人之罪者也嗚呼古今之不同也如是遂使聖人之言
爲空文爾欲望刑措其可得乎
旣往不咎論
仲尼之教應機而設語于一時流于千載千載之下君子
學之乃可以爲事業小人學之亦可以資姦佞明聖得之
謂之稽古庸主得之因而飾非胡以言之所謂成事不說
遂事不諫旣往不咎是也原其斯言之始則魯君問社于
宰我對曰夏后氏以松殷人以栢周人以栗因曰使民戰
慄夫子疾其無稽故云欲其深慎之也後之人由儒術位
于朝覩國家昏亂政教缺失不能扶救者率曰事巳成矣
吾不說矣事巳遂矣吾不諫矣且旣往不咎聖人之旨也
萬一有匪躬之士奮命而言者庸主又引以爲拒亦如上
之云云以至上安其危下稔其禍事卒不言言卒不聽覆
亡而後已也嗚呼世之鄙夫駕大車實重物人又息其上
疾馳乎九折之坂旁觀者知其必覆也而不之告及輪摧
轅折人墜而傷物傾而壊然後曰向若下其人損其物輕
而進之無是苦也聞之者怒而笞之可也謂其無益于事
矣苟治其車升其人復其物又輦而馳復遇乎險如向之
所謂九折者人有疾呼曰不下其人損其物車必如前之
覆也聞之者謝而從之可也若又怒且笞曰子焉得言吾
旣往之事邪雖庸人不至是而爲君臣有國家者返若是
歟且聖人立教于君臣之道最大其爲誡誥固亦多矣不
可畢數將引其尤著者以明之夫訓于君者不曰能自得
師者王謂人莫已若者亡又不曰有言逆于汝心必求諸
道有言遜于汝志必求諸非道爲君者胡不奉而行之獨
曰旣往不咎哉訓于臣者不曰進思盡忠退思𥙷過又不
曰有犯無隱見危致命爲臣者胡不踐而行之獨曰旣往
不咎哉是知聖人能立言不能使人從其言施之明君則
爲政之師也施之庸主則飾非之資也用之君子則嘉言
之夲也用之小人則巧言之助也教之存亡在人而已予
見漢成帝師張禹拜于床下問以災異而對以罕言命不
語怪力是非盗聖人之語爲巧言之助邪王莾竊大位據
威斗南陽之師入矣猶曰天生德於予漢兵其如予何是
非盗聖人之語爲飾非之資耶班固謂莾誦六經以文姦
言權德輿謂亡西漢者張禹斯得之矣永惟成事不說遂
事不諫旣往不咎夫子誡宰我一時之言也爲君者爲臣
者深志之
死喪速貧朽論
喪欲速貧死欲速朽者曾子子游皆曰聞諸夫子有若曰
是非夫子之言也三子玄有援引而禮經兩存之予爲論
之所謂死欲速朽者夫子見宋桓魋自爲石椁三年不成
故曰若是之靡也死不如速朽之愈也而有子以爲仲尼
制中都四寸之棺五寸之椁以斯知不欲速朽也夫桓魋
僣侈爲石棺以勞人夫子疾之甚也故云死不如速朽之
愈也非謂死者皆欲其速朽爾故下文子游問喪具曰稱
家之有亡又問曰有亡惡乎齊曰有毋過禮苟亡矣歛首
足形還葬此可以明聖人之旨也及制中都四寸之棺五
寸之椁欲有者毋過乎斯矣亡者不及此而不之非也且
下載國高之言曰生有益于人死不害于人又曰葬者藏
也藏也者欲人之弗得見也是故衣足以飾身棺周于槨
椁周于棺土周于椁是也今桓魋爲石椁三年不成可謂
害于人矣故夫子云云易曰上古不封不樹喪期無數後
代聖人易之棺椁夫子聖人也故中都有是者欲民之不
踰也奚速朽之足論哉所謂喪欲速貧者夫子見南宫敬
叔反必載寳而朝乃曰若是之貨也喪不如速貧之愈也
而有子以夫子失魯司寇將之荆先之以子夏又申之以
冉有以斯知不欲速貧也且仲孫閱(即敬叔)之喪位蓋由乎
貪矣及其反也又載寳以朝夫子譏之故曰若是之貨也
喪不如速貧之愈也且欲誡在位之貪者非謂喪者皆欲
速貧爾及失魯司寇而將之荆蓋速于行道也非汲汲于
禄仕者也是以中牟畔費畔召子皆欲往且曰如有用我
者吾其爲東周乎夫中牟費附庸也尚欲往焉况楚之大
國乎苟能用夫子之道可以王矣苟至于王則民受其賜
矣非謂貪乎禄者也奚速貧之足論哉三子親受聖人之
教而各執聞見禮成于二戴又雜以漢之諸儒亦具存焉
蓋禮非褒貶之書也故予論而無譏
朋黨論
愚讀唐史見元和長慶之後至大和開成間贊皇竒章李
凉公輩互爲朋黨文宗嘗謂近臣曰破河北賊甚易破此
朋黨甚難言之不思一至于此夫朋黨之來遠矣自堯舜
時有之八元八凱君子之黨也四凶族小人之黨也惟堯
以德充化臻使不害政故兩存之惟舜以彰善明惡慮其
亂教故兩辯之由兹而下君子常不勝于小人是以理少
而亂多也夫君子直小人䛕䛕則順旨直則逆耳人君惡
逆而好順故小人道長君子道消也書曰有言逆于汝心
必求諸道有言遜于汝志必求諸非道君天下者能踐斯
言而行之則朋黨辨矣又何難於破賊哉且竒章全德而
不免竄逐贊皇忌刻逢吉傾巧而終至大位又誰咎哉又
誰咎哉
霍王元軌傳論
高祖二十一子建成元吉爲管蔡之行固不足徵也考其
行事霍爲稱首然而史官謂韓王元嘉當代諸王莫能及
者唯元軌抑其次焉予較其夲末知霍王出元嘉之右故
爲論云魏徵唐之名臣也稱王之賢能文皇唐之英主也
服王之武藝且其居喪毁瘠有終身之戚奉先之孝也結
劉玄平爲布衣之交接士以禮也突厥來寇則開門偃旗
致胡兵宵遁智也李嘉運之叛誅其首而不罪其衆仁也
王文藻二子死父之難縣司抑而不申則遣使特行吊祭
上章乞加旌表義也閇閤讀書責成于長馬善任使也國
令徵封請收貿易之利則讓而不納識廉隅也噫向使登
元良之位守宗廟之器則周之成康漢之文景未足多也
惜哉天后之朝皇枝剪滅王雖罹竄黜卒以令終天之福
善詎無驗乎元嘉狂悖起兵機事不密貽汚宫之禍取笑
後代望於元軌不亦遠乎
李君羡傳論
貞觀中太白頻晝見太史曰女主昌又謠言當有女主武
王者太宗深惡之時君羡巳封武連郡公又爲左武衛將
軍在玄武門上因武官内宴作酒令各言其小字君羡自
稱五娘太宗以其封邑皆有武字又名合女主之䜟愕然
忌之卒以謀反下詔誅焉噫太宗以聖文神武駕馭英雄
心腹推于人故人不疑矣賞罰當于人故人不怨矣至于
進功臣而詘宗室亦一代之真主爾且其侯君集之反也
太宗自按之洎盡得其狀復謂群臣曰往者國家未安君
集實展其力不忍致之于法吾將乞其性命公卿其許我
乎豈太宗厚君集而薄君羡邪蓋天文變于上人謠騰于
下雖聖人不能不疑懼矣懼而修德可也疑而行誅則有
䧟于非罪者必矣然君羡匹夫之命不足道也洎武氏出
則太宗之德得無累乎故書曰疑謀勿成者爲是也吾讀
唐史至是歎君羡之罹罪無狀而見誅惜文皇之用刑有
時而不中因論以志之亦以爲君臣之戒矣
鄭善果非正人論
史臣謂鄭善果幼事賢母長爲正人予以善果行事驗之
見史筆之失故爲論云夫正人者臨難無苟免危邦不入
而已且善果之父隋朝大臣身死王事是以幼襲先人之
爵驟登方伯之位所宜見危致命奮不顧身光肯(木)之孝
心礪盡忠之臣節揚沒後之𥙿立當世之功斯乃善果之
職然爾及隋祚陵夷江都弑逆受宇文化及之命苟民部
尚書之封辜負邦家汚辱祖考此豈見危致命之謂邪及
聊城之圍堅壁自守爲亂常之賊立却敵之功以至流矢
及身髮膚不保獻俘受執面目何爲此豈危邦不入之謂
邪雖復數布郡條悉稱良吏蓋崔氏之力也善果何功之
有焉予謂賢母之說則軻親孟母不足倫也正人之譽不
亦虚乎王琮責之斯爲當矣史官褒之無乃失直筆之謂
邪
先君後臣論
衛鞅嘗事公叔座(平)座知其賢而未能用會座病衛君親
視之疾且問國計座曰臣之家宰鞅可與謀國事臣死君
必用之衛君不然其請座曰卒不能用不如殺之無使逃
他國而爲衛之患旣而復語鞅曰吾薦子于君君不用子
必矣吾請殺子子其逃之吾方先君後臣故也於戲凡爲
社禝之臣計安危之事者在任賢去不肖而巳且鞅果賢
也可固請用之果不肖也可固請殺之用則爲國之寳殺
則去國之蠹烏有始請用中請殺而終使逃者得爲忠乎
且先君後臣之說非無稽之言乎司馬子長修史記至是
而不言之非豈史筆之有私邪將史才之未至邪予恐後
之爲人臣計國事者復履其跡因論以明之
楊震論
袁宏作後漢紀爲楊震立論且引紂之三仁以爲蘧寗悅
箕子之心叔孫通行微子之趣楊震守比干之志又謂三
者誠有異同亦各盡天人之理也雖是震而襃之不顯請
試論之夫人莫不樂生而惡死非篤于名教者不能殺身
以成仁是以趨生之易即死之難不待誘而然也立言垂
教者當勸其所難沮其所易猶懼人之不從也况混而爲
一哉箕子者所謂愛其生而有待者也故能演河圖洛書
之文陳九疇五行之義使天下彛倫攸叙人到于今頼之
蓋所存者大故不死而有爲也蘧寗者小國大夫位非見
危致命之地故有道則智無道則愚非箕子之儔也微子
義存宗社抱祭器而歸周使商之祀不絶于宗所慮者遠
非偷生者也叔孫通暴秦之博士爾苟脫虎口豈微子之
倫邪楊震之于比干異代同德就三仁而言之宜襃干以
起教蘧寗叔孫通楊震而言之宜顯震以勸人古之爲三
公輔萬乘當亡之時負天下之望慕箕微蘧寗叔孫之行
者可勝道哉效比干楊震之風者蓋亦鮮矣殺身成仁如
是之難也且震之將死顧諸子謂門生曰吾居上司疾樊
豐之狡猾而不能誅惡孽女王聖之傾亂而不能禁知帑
藏虚竭賞賜不節而不責何面目以見日月遂仰藥而死
斯無媿於比干矣然吾觀楊彪事獻帝爲三公浮沉亂世
全身遠害而巳及魏文授禪微蘧寗叔孫之風者乎其子脩
北面事魏坐法伏誅祖風替矣嗚呼震殺身奉國以訓子
孫子孫猶不能守况悠悠世人哉而又混三仁之名跡開
去就之蹊術欲望教人行勸其可得乎吾故曰襃干顯震
而起教勸人也不其然歟
王黃州小畜集卷第十五
