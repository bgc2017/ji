王黃州小畜集卷第二十二
表
賀南郊大赦表
賀冊皇太子表
謝落起復麦
賀皇帝嗣位表
謝轉刑部郎中表
賀冊皇太后表
賀冊皇后表
慰上大行皇帝謚號廟號表
乞賜終南山人种放孝贈表
黃州謝上表
謝加上柱國表
謝宣賜表
起居表
賀收復益州表
賀勝捷表
楊州謝上表
請撰大行皇帝實錄表
謝弟禹圭授試銜表
賀聖駕還京表
謝加朝請大夫表
賀南郊大赦表
臣某言今月二十日降到赦書一道南郊禮畢大赦天下
者臣當時集軍州官吏百姓僧道宣讀施行訖嚴父配天
王者之逹孝眚災肆赦有國之大猷凡在群生罔不同慶
臣聞有虞尚乎德祖顓頊而宗堯周人重其先禘帝嚳而
郊禝沿革之文則異祠祀之義斯同率由舊章茲曰大事
雖天子必有尊也非聖人孰能行之伏惟
尊號皇帝陛下司牧黎元敦崇孝治言有父也
宣祖昭武皇帝積德而累功言有兄也
太祖神德皇帝開基而創業而自下武繼志守文則難化
成而日用不知寅畏而夕惕若厲故得昆蟲咸遂戎狄允
懷文物聲明損益乎三代道德仁義䆮染乎萬民有是聖
功推功於天地有是聖德讓德於祖宗乃備嚴禋聿伸大
報禮樂具舉豈三年之不爲玉帛載馳見四海之助祭列
聖至止上帝格思錫鴻休於無疆明大孝之不匱禮成而
退天且不違自非吉蠲之誠逹于上下孝悌之至通于神
明孰能若斯其盛歟由是因純嘏之休覃雷雨之澤謂萬
方有罪于是乎釋縲紲之人謂百姓不足于是乎免逋逃
之賦照燭幽壤滌蕩瑕疵順天推恩與物更始詩不云乎
一人有慶經不云乎萬國懽心自可追三王而比崇非止
黜五霸而不用者矣臣出官内署承乏專城旣不得陪冠
劒之班行爼豆之事舞抃於黃道登降於紫壇又不得湧
非煙之詞濡甘露之筆藻繪於玉冊發揮於皇謀亦臣之
不幸也然而當求治之朝居分憂之任得不導揚兊澤訓
戒齊民瘳其瘡痍浸入骨髓亦臣之大幸也伏限郡事不
獲奔詣闕庭臣無任
賀冊皇太子表
臣某言今月二十八日降到赦書一道皇太子正位儲宫大
赦天下者臣當時集軍州官吏僧道百姓宣讀施行訖禮
崇儲副澤被華夷凡在含生罔不同慶臣聞帝王之道步
驟殊途夏后所以傳家垂諸古典姬昌之爲世子載于禮
經皆所以定人心而固國夲矣由三代而下實百王不刊洎
乎唐室豆分梁朝草創莊宗則席未遑暖明宗則日不暇
給聮綿五姓戰伐百年重念春坊遂成闕典我
太祖神德皇帝揖讓神器司牧黎元擇上聖之才副下民
之望人神允屬獄訟攸歸伏惟
尊號皇帝陛下傳自日兄升爲天子德化威伏垂二十年
文物聲明盡合經義禮樂征伐不自諸侯始求主鬯之親
用正副君之位斯孟軻所謂天與賢則與賢天與子則與
子者也伏以皇太子生知忠孝性禀温文允符當璧之祥
宜正撫軍之重筮龜叶吉簡冊增輝而又舉洊雷之聲因
而作解導少海之潤用以滌瑕必由舊章降此大賚綸綍
四出狴牢一空率土普天不勝慶幸臣出官禁署承乏方
州目不覩朝廷之儀手不當文翰之職雖違素望實偶昌
朝㐲限郡政不獲奔詣天闕臣無任
謝落起復表
臣某言今月五日進奏院遞到勑牒官告各一道蒙恩落
起復授臣依前尚書工部郎中知揚州軍州事仍放朝謝
者喪紀爰終朝恩遽至泣血罔極悼心失圖伏以三年之
喪百王不易墨縗急用本因將帥之臣腰絰從公罔叶春
秋之義臣頃居近職方執通喪斷恩勉副於鴻私逹禮重
違於素志㳙埃無效空增&KR0804;冒之顔日月有期俄卒&KR0941;祥
之制此者伏蒙
尊號皇帝陛下舉其舊典推以新恩俾除抑奪之名曲盡
哀榮之禮援琴切切痛豈忘於終天佩玉鏘鏘班尚遥於
就日伏限權司藩服不獲奔詣闕庭臣無任
賀皇帝嗣位表
臣某言伏奉四月一日赦書
皇帝陛下虔膺顧命嗣守鴻圖人神有依華夏同慶伏惟
陛下奉先思孝克巳歸仁承列聖之貽謀作兆民之司牧
重輪繼大明之照光被遐陬少海升百谷之王澤流品彙
肆赦渙汗萬邦底寧臣逮事先朝嘗叨内署荐逢聖日權
守外藩不獲蹈舞玉階無任抃躍屏營之至
謝轉刑部郎中表
臣某言今月六日進奏院遞到勑牒一道官告一通伏蒙
聖慈特授臣尚書刑部郎中散官勲賜如故仍放朝謝者
聖澤大賚郎曹序遷聞命若驚省躬知幸伏念臣頃因薄
技逮事先朝誤記姓名過有奬擢兩知制誥一入翰林報
國之功雖無績效事君之道粗守貞方虚名旣高忌才者
衆直道難進黜官亦多始貶商於實因執法後出滁上莫
知罪名
大行皇帝漸察非辜移領大郡方且精求民瘼少報皇恩
期牽復于詞臣再發揮于王命不圖上玄降禍
先帝登遐奉諱之辰號天罔極不得趨朝夕之臨無以爲
臣子之心淚如綆縻悲入骨髓伏遇
皇帝陛下祗奉顧命欽承慶基荼蓼之情旣遵于易月蓼
蕭之澤遂洽於溥天爰自起曹陞于憲部望金鑾之殿誠
隔煙霄入白雲之司亦非冗散得不恪居官次虔奉詔條
諭淮海之遺民識朝廷之新命無汲黯積薪之歎有子牟
戀闕之心感慨舊恩追惟往事西陵目斷泣血難收東海
日昇傾心更切伏限權司藩服不獲拜賜玉階臣無任感
天荷聖激切屏營之至
賀冊皇太后表
臣某言伏覩四月一日制書冊皇太后禮畢者子道大備
母儀有光伏以皇太后德配先朝功存内治遇坤之泰叶
易象之休徵在河之洲動詩人之雅詠克昌聖嗣纉服寳
圖爰旌十亂之功乃正萬邦之母祗膺玉冊誕受尊稱舜
孝蒸蒸漢儀穆穆問安侍膳載趨長樂之宫含飴弄孫永
鎮顯親之殿臣限拘官守不獲蹈舞玉階無任抃躍屏營
之至
賀冊皇后表
臣某言得進奏院狀報五月二十四日制書秦國夫人立
爲皇后者中宫正位率土同歡臣聞軒轅四星上明于玄
象虞舜二女内助於皇風永惟王化之基實繫人倫之夲
伏惟
皇帝陛下誕膺駿命嗣守鴻圖安上定民動循於禮法自
家形國先正於宫闈符沙麓之禎祥取塗山之正嫡蒸嘗
是奉旣逮事於先朝車服有儀更承顔於長樂典冊大備
邦家有光臣以任假列藩獲聞盛禮伏限恪居官次不獲
蹈舞玉階無任抃躍屏營之至
慰上大行皇帝謚號廟號表
臣某言得進奏院狀報今月六日勑下大行皇帝謚號神
功聖德文武皇帝廟號太宗七日文武百竂詣西上閤門
拜表陳慰者典章大備宗廟永安臣謹按周禮太師帥瞽
而廞所以作匶謚又按禮記大臣素服而郊所以明天誄
蓋子不得私其父臣不得私其君爰兹考實之文用正易
名之法洪惟盛典屬在聖朝
太宗皇帝知幾其神惟睿作聖功濟萬物德流八方有經
緯天地之文有剋定禍亂之武錄其行也旣如彼定其謚
也宜如此又以爲極大曰太有德稱宗懋建鴻名永光清
廟禮官博士討論而無異辭公卿大夫僉諧而合舊典爲
百代不祧之主享萬世無疆之休伏惟
皇帝陛下以大孝顯親以至公立法率由茂實誕上尊稱
太史之紀國書有光直筆上公之讀謚冊曾無愧辭終哀
且榮愛禮逹孝秩秩之容旣肅穰穰之福無窮臣逮事
先皇累叨近侍流落郡政哀號國喪執戟之官旣傷於疎
賤如椽之筆空入于夢魂伏限官守不獲奔赴闕庭
乞賜終南山人种放孝贈表
臣某言臣等聞陳蕃之薦五處士名動邦家田歆之舉六
孝廉事光簡冊惟兩漢之制理於三代而同風復有聘以
安車賜之束帛聽其不仕姑務優賢八月奉羊酒之儀四
時致宗廟之胙史之所記代不乏人爰屬昌期宜興墜典
伏見終南山處士种放山林養素孝友脩身旣聚學以誨
人亦躬耕而事母龐公守道不入襄陽之城康伯避名永
絶長安之市
太宗皇帝知其高尚曾示徵求恐違鶴髮之親未應鵠書
之命讓賜錢而不受懸好爵以難縻今聞放執親之喪貧
不能葬棺衾未具宅兆無歸臣等或忝彼交遊或慕其名
節傷哉貧也覩兹窀穸之憂聞斯行諸豈恡匍匐之救雖
共謀分俸而未若推恩况襃巖穴之賢敢掠朝廷之美伏
冀皇帝陛下特旌素履曲示鴻私少加粟帛之恩俾諧
喪葬之禮上則成先皇之雅意下則揚隱士之清規亦足
以激浮競之風勸孝悌之俗所繫者甚大所費者至微比
考叔之遺羹一時小惠較鄭均之義糓千古同塗干冒宸
嚴臣等無任僣越之至
黃州謝上表
臣某言伏奉去年十二月二十九日勑落知制誥差知黃
州軍州事者逼于日限尋即朝辭自後以改葬先臣蒙恩
給假幸獲親於遠日免積恨於終天墳杵未停征輪靡盬
巳於今月二十七日到州上訖乍離近侍猶忝專城循省
尤違彌深感泣伏以黃州地連雲夢城倚大江唐時版籍
二萬家稅錢三萬貫今人戶不滿一萬稅錢止及六千雖
久樂昇平尚未臻富庶永言養活亦藉循良如臣庸愚曷
副憂寄謹當勤求人瘼遵奉詔條窒塞嚚訟之民束縛憸
猾之吏敢言課最庶免曠遺况當求理之朝必爲無害之
政伏念臣叨司帝誥又歴周星旣不曾上殿求見天顔又
不曾拜章論列時事入直則閉閤待制退朝則杜門讀書
雖每日起居實經年抱疾不敢求假恐煩醫官自後忝預
史臣同修實錄晝夜不捨寢食殆忘巳盡建隆四年見成
一十七卷雖然未經進御自謂小有可觀忽坐流言不容
絶筆夫讒謗之口聖賢難逃周公作鴟鴞之詩仲尼有桓
魋之歎蓋行高於人則人所忌名出於衆則衆所排自古
及今鮮不如此伏望
皇帝陛下雷霆霽怒日月逥光鑒曾參之殺人稍寬投杼
察顔回之盗飯或出如簧未令君子之道消惟頼聖人之
在上况臣孤平無援文雅脩身不省附離權臣秖是遭逢
先帝但以心無苟合性昧隨時出一言不愧於神明議一
事必歸於正直愠於群小誠有謗詞謀及卿士豈無公論
以至兩朝掌誥四任詞臣紫垣最忝於舊人白首不離於
郎署以微臣之行巳遇
陛下之至公久當辯明未敢伸理今則上國千里長淮一
隅雖叨守土之榮未免謫居之歎霜摧風敗芝蘭之性終
香日遠天高葵藿之心未死仰望旒扆不勝涕洟臣無任
瞻天戀聖省已激切屏營之至
謝加上柱國表
臣某言今月二十日進奏院遞到官誥一通勑牒一道伏
蒙聖慈特授臣上柱國餘如故仍放朝謝者禮成大祀澤
霈具寮豈期謫宦之臣亦預策勲之數伏念臣因緣薄技
遭遇昌辰承明四入於直廬才非潤色淮甸三移於郡印
政昧循良方俟黜幽敢期受寵今者伏遇
皇帝陛下躬修禋祀嚴配祖宗率由舊章大賚群后遂令
郎吏亦厠勲官八柱之名實叨於茂渥一麾之任有耀於
專城誓將冰蘗之心上荅雲天之施無任感天荷聖(云云)
謝宣賜表
臣某言今月八日進奏院遞到宣頭一道伏蒙聖慈以臣
先撰元德皇太后謚冊文特賜臣衣着五十疋銀器五十
兩禮畢園陵恩霑論譔伏念臣學慙稽古才不兼人際會
先朝忝塵近侍東里子産累居潤色之司南面仲弓繼荷
分憂之任洎逢纉嗣復竊掖垣適當議雲陽之陵定昭成
之謚猥承詔命恭草冊文深虞孤陋寡聞難當大手筆事
雖經御覽未息兢惶今者謚冊入陵神主祔廟伏惟
皇帝陛下孝思罔極兊澤下流頒厥篚之綵繒錫中金之
器皿捧承靡措蹈舞失容儒冠之榮無以加此孝治之化
足能感人惟覺冒榮曷知報效臣無任瞻天荷聖激切屏
營之至
起居表
臣某言今月二十五日進奏院遞到御札一道
皇帝陛下取今月五日暫幸河北者黠虜猖狂聖人順動
佇殱兇醜永息祅氛伏惟
皇帝陛下纉嗣鴻圖憂勤庶政戢神武以不殺用人文而
化成蠢爾契丹敢干天紀陵越堡障驚搔吏民王師巳振
於捷音帝命尚勞於廵幸契百姓來蘇之望是六師賈勇
之時以鎰秤銖移山壓卵即日蕩平蕃部更無南牧之人
守吠塞垣願作北門之狗在兹一舉永服四夷方屬祁寒
暫勞天步臣以任居僻郡地遠行朝捍牧圉以無由仰雲
天而積戀臣無任瞻天望聖激切屏營之至
賀收復益州表
臣某言今月日進奏院狀報雷有終奏收復益州者臣當
時集官吏望闕稱賀并告諭諸縣訖守臣不武戍卒弄兵
暫出偏師果平孤壘(中謝)臣伏觀益部久樂皇風蕞爾王
均敢萌逆節蓋災流於分野致盗據於城池伏惟
尊號皇帝陛下斷在睿謨擢兹儒將雖依九伐之法特開
三面之羅尚敢嬰城斯爲迷復懼困獸猶鬪之義徵圍兵
必闕之文縱以遁逃自今糜潰盡由聖略永淨坤維臣任
忝頒條欣聞捷奏無任歌時樂聖懽呼蹈舞之至
賀勝捷表
臣某言今月三十日得進奏院狀報今月十二日據夏州
路馬步軍都部署王超延州路馬步軍都部署范廷召等
各差入内殿頭高品岑保正入内高品賈繼隆等走馬齎
狀到闕奏兩路大軍入賊界到烏白池會合前後一十六
度掩殺著蕃賊殺下米慕軍主一十一人吃囉指揮等二
十餘人及殺下蕃賊五千活捉到蕃賊二千餘人并收到
馬二千餘疋奪到衣甲器械二萬餘事件傷殺却蕃賊不
知數目打奪到牛羊老小不少收到糧料草窖&KR1038;極多並
已散與一行諸軍其蕃賊帳族舍屋並燒毀蕩盡所有蕃
賊田苗禾榖並緫收刈及踐踏淨盡其李繼遷與蕃賊並
已潰散逃遁其諸路大軍并百姓巳於今月二日並平安
却迴各歸逐處駐泊訖皇太子宰臣文武百官於今月十
三日入賀者臣當時集軍州官吏等宣讀告諭望闕拜舞
稱賀訖黠虜窺邊王師出塞大殱兇醜永息祅氛凡在照
臨畢同慶快(中謝)臣聞姬周備塞來則擊之炎漢用兵事
不獲巳蓋爲民之除害亦有國之常刑言念夏臺古之白
翟雖居沙漠實近崤函蕞爾繼遷久稽天討養成巢穴召
集逋逃逼脅戎人驚搔王土伏惟
尊號皇帝陛下外其夷狄念在生靈戢堂上之竒兵惜關
中之民力以至賜之國姓改以令名位重察廉官兼保傅
而獸心反側犬性猖狂劫掠我吏民侵陵我疆境皇威赫
怒禁旅奔馳兩路齊攻三軍合力鏖兵神速突騎龍驤疾
雷無掩耳之期烈火動燎原之勢大小十六陣斬獲萬餘
人積甲如丘陵殭屍滿沙磧發其積聚燔其室廬俘牛馬
以谷量蹂稼穡而掃地足使五千深入笑李陵之無功十
萬横行輕樊噲之虚語而况偏禆斬劓罔有孑遺渠魁遁
逃僅以身免賊氣大沮人心巳離係于雙闕之前誅乎獨
柳之下止應剋日别聽吉音此皆斷自宸衷出于睿筭遏
其撗議授以聖謨故得帷幄之邊陣圖猶展沙埸之上捷
書巳來歴考自古帝王料兵之速未有如
陛下者也臣去年叨書密命併直内庭批逆竪之封章屈
王言而姑息未嘗不援毫切齒怒髮衝冠慙無將帥之材
實忍大夫之恥今則身居郎署目覩神功感涕忻懽倍萬
常品伏限權司郡印不獲拜舞闕庭臣無任
楊州謝上表
臣某言十一月二十四日樞密院馬遞勑牒一道至滁州伏
蒙聖慈就差臣知揚州軍州兼管内隄堰橋道事替
仍放朝謝取便路乘遞馬發赴移任所者臣巳於十二月
四日到揚州上訖祗奉朝僉初權藩服分憂任重謫官心
寬感恩而涕泗無從省已而兢惶失次(中謝)伏以禹别九
州斯爲奥壌唐分十道是曰大邦控淮海之津梁會東南
之漕運當聖主求賢之日親王領鎮之初宜擇才能俾乂
繁劇豈臣愚昧而所克堪伏念臣頃以藝文獲塵科第三
館兩制遍歴清華千載一時别無媒援由是上惟奉主旁
不忌人比因直言頻至左官去年自禁中出職滁上臨民
黽勉在公憂虞度歲鬢髮漸白眼目巳昏但以行年未高
不敢求退明代難遇猶思報恩顧惟善政之蔑聞豈望鴻
私之曲被今者伏蒙
尊號皇帝陛下擢從小郡權莅大藩雖放弃之臣君恩未
替而要衝之地使命孔多微臣素乏家財本州元無公用
恐因供億別掇悔尤冀聖心之察微免衆口之騰謗此外
粗當勵力豈敢曠官况揚州雖號藩方無多戸口凡干埸
務皆有使臣臣在其中提振而巳至于决斷詞訟督責賦
租持以無私必期集事今緣奉詔急速所以不敢稽留庶
于歲時之間别求散慢之地舉頭見日空知京闕之遥白
首爲郎甘老江湖之上伏限權臨郡政不獲躬拜天庭無任
請撰大行皇帝實錄表
臣某言聞二帝三王之道無尚書則泯而不見戰國秦漢
之事無史記則滅而不傳能使後之視今猶今之視古者
書史是頼(中謝)伏以
大行皇帝功濟萬物道高百王誕敷皇謨勤恤黔首憲章
軍國之務經制郡縣之權故得百萬之師如臂使指億兆
之衆推心致腹而又禮樂刑政之盛聲明文物之光煥乎
爛然有足稱述附于二十一年行事而王道備矣伏惟
皇帝陛下以奉先之孝副知子之明紹膺丕圖惟克永世
柩前即位天下宅心社禝人神罔不依附華夏蠻貊罔不
駿奔斯乃先帝之貽謀得
陛下之聖嗣乾坤交泰日月重光歴考近古立儲闈承帝
位未有如我朝之盛者也臣愚以爲宜撰大行皇帝實錄
垂之不朽况盛德大業簡冊具存鴻儒碩生臺閣皆是豈
臣孤陋敢有覬覦然念臣太平興國五年徒步應舉再就
御試遂登文科服勤州縣揚歴四考先帝採搢紳虚譽自
長洲令徵爲左正言帖直史館明年轉左司諫知制誥出
入中外十有三年進不因人退無顯過永惟知巳之至未
得殺身之地今陵寢有日論譔是資儻得措一辭于帝典
之中署一名于國史之後臣雖死之日如生之時至于襃
善貶惡之文編年紀傳之例備嘗探討粗見指歸况端拱
元年春季日曆是臣編修如蒙帝俞不辱君命臣無任懇
悃之至
謝弟禹圭授試銜表
臣某言臣禹圭昨差押夲州賀登寳位進奉伏蒙聖慈特
授將仕郎試祕書省校書郎者千年遭遇九族輝榮(中謝)
伏念臣出自孤平猥叨班列雖累居近侍而未免食貧言
念禹圭臣之母弟素無文性早使專經重以先臣惜其幼
子夲期擢第以慰慈顔自後住舉六年丁憂三載漸及強
仕未有出身今者伏遇
皇帝陛下纉嗣寳圖誕敷文德凡居守土之任義合駿奔
因命在原之親入修職貢伏蒙
陛下舉先朝之故事推出震之殊恩俾列官常仍居讎校
起家之調曲荷於生成報國之心同期於死所伏限郡印
不獲蹈舞玉階臣無任感天荷聖激切屏營之至謹奉表
陳謝以聞
賀聖駕還京表
臣某言今月十六日進奏院狀報正月二十三日大駕還
京者犬戎逃遁鑾輅凱旋(中謝)伏惟
尊號皇帝陛下奉承祖宗威懷戎狄但懋守文之德靡矜
神武之功蕞爾林胡無名内侮蜂屯烏合鼠竊狗偷必想
邊民奪梃以毆攘亭長持繩而縶縳豈勞車駕遠涉山川
陛下念二聖臨朝每經營於河朔屬三時不害乃廵幸於
沙場存問耆年勞來疆吏有征無戰陳詩觀風邊人識龍
鳳之姿胡馬避虎貔之衆昔周宣薄伐獫狁深入太原漢
武斥逐兇奴遐臨瀚海頗爲勞弊尚著聲時曾未若
陛下仰順天時俯從人欲出狩適當於冬隙班師未廢於
農祥端居紫宸飲至清廟榖雨方霈春華正繁捧觴長樂
之宫錫宴上林之苑皇懽大洽天步永安易曰聖人以順
動則刑罰淸而民服孫子曰不戰而屈人之師善之善者
也其是之謂乎臣方在謫官無由扈從旣不得草頡利可
汗之露布又不得荅冒頓單于之慢書當文士有爲之時
處山州無用之地迎鑾莫遂望闕彌深無任歌時樂聖
謝加朝請大夫表
臣某言今月十三日進奏院遞到勑牒一道中書劄子一
封伏蒙聖慈以臣預修
太祖實錄特授臣朝請大夫仍賜絹五十疋銀五十兩者
陛級清崇錫賚優厚恩生望外事繫宸衷仰戴寵光伏增
戰越臣(中謝)伏念臣素無望實久玷清華訓誥典謨罔知
體要春秋檮杌豈識指歸去歲伏遇
尊號皇帝陛下詳觀國書追念始祖顧復不祧之廟光揚
納麓之勲以爲自昔編修或多漏略永懷丕烈深軫孝思
謂漢祖元功立紀于武帝之世神堯實錄重定于高宗之
朝爰詔近臣再編荗實臣叨膺是選尤愧非才尚頼宰臣
李沆監修錢若水緫領其職臣則討論遺事潤色舊文始
則合秦趙世家得國姓之根夲考唐杜氏族見太后之源
流凡所改更皆有按據庶彰帝業以副天心方施汗簡之
勞遽有分符之命無由别白但積憂危加以年鬢漸高郡
封甚僻野鳥閑暇潜窺賈誼之容江魚噞喁欲噬靈均之骨
未知何日再覩天光豈謂大典初成群賢進御
陛下以臣曾施翰墨曲記姓名俾進階資復援恩例絲綸
渙汗金帛輝華州民改觀謫官增氣領郡城而兼史氏何
異唐賢奉朝請以爲大夫榮同漢制非小臣稽古之力乃
陛下好文之心涕泗縱横亂於縻綆神魂飛越若在煙霄
唯知遭逢曷可報效然念臣業文之外蔑有器能知命之
年别無嗜好才思未減筆力尚雄馳于文翰之埸猶能識
路責以循良之政恐悮分憂儻用所長期不辱命臣無任
王黃州小畜集卷第二十二
