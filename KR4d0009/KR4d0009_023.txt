王黃州小畜集卷第二十三
表
賀冊尊號表(巳下皆代趙侍中作)
謝降御札表
賀雨表
賀雪表
賀罷謁廟大禮表
賀御樓肆赦表
慰公主薨表
乞歸私第養疾表
爲乾明節不任拜起陳情表
乞差官通攝謁廟大禮使表
求致仕表(四首)
讓西京留守表(四首)
謝降御札并宰臣就第傳宣不允陳讓留守
乞候病愈日赴任表
謝許肩輿入内表
謝宣差長男送赴西京表
謝宣旨令次男西京侍疾表
賀冊尊號表(巳下皆代趙侍中作)
臣某言伏奉去年十二月二十四日批荅允百寮所上尊
號内四字今年正月一日御朝元殿受冊禮畢者日新盛
德讓茂實而不居天啓群心上尊名而得請事光簡冊慶
洽華夷(中謝)伏惟
尊號皇帝陛下受天靈符作民司牧元元本本咸臻冨壽
之鄕戰戰兢兢未减焦勞之念一昨特頒鳳詔盡省鴻名
謙冲之道彌光推戴之心安仰百辟請仍於舊貫睿眷不
㢠三章别上於新名宸聦見納尚以爲法天之義可以體剛
徤而奉高明崇道之名可以守虚無而務清淨見帝皇之
自下却文武之大功俯順萬邦作程百代粤兹元日誕受
徽章冊鏤乾文愈見流謙之道禮成帝籙更隆卜世之基
臣權列上台得觀盛事伏限未任拜起不獲稱慶朝堂
謝降御札表
臣某言今月二十二日夜伏蒙聖慈特降御札(云云)者驕
陽作沴乃相臣調爕之愆乙夜飛文見聖主焦勞之旨引
過咎以歸已教刑政以留心捧讀驚慙不遑啓處(中謝)伏惟
尊號皇帝陛下爲民父母受天聦明覃恩而已滅祅星轉
禍而尚憂時雨側身修行自符雲漢之詩旰食宵夜莫有
華胥之夢特形宸翰備見天心恨不自作犧牲何止靡愛
珪璧諒至誠之所感致甘澤以非遥臣備位台司親承睿
旨若歲大旱多慙傅說之才謂天蓋高必聽湯王之禱未
蒙冊免尤愧搢紳而又誨以政刑敢不勤于夙夜少助憂
心之意庶成澍雨之期伏限脚膝未痊不獲拜謝闕庭
賀雨表
臣某言伏覩今月日甘雨大降宰臣吕某等便殿稱賀者
自秋以來時雨不降遇災而懼至誠爰禱於上玄有感則
通甘澤忽霑於下土豐登有望朝野同懽(中謝)伏惟
尊號皇帝陛下七政咸齊五行爲質夤畏昊穹之命焦勞
刑政之源一昨祅彗告災豐年失望宿麥播而未茁旱雲
垂而不霑陛下靡愛斯牲徧走群望降廷臣而决獄御
便殿以錄囚御筆摛文乙夜引萬方之罪清詞瀝懇經旬
祈五福之宫惟德動天而天不違至誠感神而神授職向
夕而月離于畢崇朝而雲上于天散絲徧灑於燋枯比屋
重興於耒耜豈止小康之兆將書大有之年堯眉舒八彩
之顰免貽臣辱舜樂復九成之韻大悅民心凡在含生同
知大賚臣爲霖寡術和鼎備員方期冊免之文以塞爕調
之咎處台司而愈愧荷聖感以彌深伏限未任拜起不獲
稱慶朝堂
賀雪表
臣某言伏覩今月九日臘雪應時宰臣吕某等便殿稱賀
者伏以臘者四時之暮所以成歲功雪者五榖之精所以
滋農畒實上玄之垂祐表聖主之憂民凡在昌朝共欣嘉
瑞(中謝)伏惟
尊號皇帝陛下勤勞庶政欽順天時因百姓以爲心思躋
壽域慮一夫之不獲常若納隍而自秋徂冬密雲不雨
陛下念兆民之稼穡憂七廟之粢盛徹金石於堯軒减葷
羶於舜甑而又京師之内鰥寡之徒大頒金帛之資用拯
飢寒之累靡神不舉有感則通遂令六出之祥大副三農
之望連宵委積徧野霑濡彰聖德以彌光書有年而無愧
臣方居假告忽覩休祥雖慙調爕之功但樂豐登之望
賀罷謁廟大禮表
臣某言伏覩御札示諭内外文武百寮以彗孛之祅特罷
八月二十四日謁廟大禮仍擇日御丹鳳樓肆赦者清廟陳
儀玄穹示誡引萬方之罪皆在聖躬退三舍之祅佇光帝
德凡居覆燾盡仰休昭(中謝)伏惟
尊號皇帝陛下夤畏上玄祗嚴列聖垂象忽呈於怪異惟
馨罷薦於祖宗灑宸翰以飛文出綸言而引咎仍行赦宥
用荅穹旻九土編甿盡聞哀痛之詔三邊戍卒頓减謌唫
之聲佇見玄德升聞至誠感應五緯變連珠之狀載耀乾
文萬邦傾執玉之誠同扶帝業臣久叨輔弼備熟憂勤慙
非伊吕之致君但仰禹湯之罪已歡呼抃蹈倍萬常情
賀御樓肆赦表
臣某言伏覩今月某日皇帝御丹鳳樓大赦天下者謫
見上玄乃降責躬之詔澤流率土仍推作解之恩凡在照
臨同深慶頼(中謝)伏惟
尊號皇帝陛下順考古道觀乎天文有年將謝於祖宗玄
象忽垂於躔次遂停吉禮用慰咎徵慮庶政之闕修欲普
天而流惠樓開丹鳳大昭引咎之誠竿揭金鷄咸與自新
之路幽明靡間囹圄皆空人心巳作於頌聲天道頓廻於
和氣佇觀符瑞用荅憂勤臣年在衰殘功虧爕理冊免尚
稽於舊典禦災但仰於新恩愧畏兢虞罔知所措
慰公主薨表
臣某言今月某日得進奏院狀二十一日某國公主薨者
雲愁魯館風咽秦簫驂鸞轡以飈馳慘龍頭而雪泣(中謝)
伏以某國公主自天鍾秀禀聖含華聲詩早詠於肅雍選
尚遂從於釐降行舅姑之禮克表人倫宜公侯之家誕彰
婦道豈謂瑶臺促召玉樹先摧星沉而婺女難留月晦而
常娥不見伏惟
尊號皇帝陛下悲深天性痛極皇枝歎嬀汭之逝波空驚
長往望沁園之荒土無復歸寧凡在人臣共增悲悼臣限
拘留務不獲陳慰闕庭
乞歸私第養疾表
臣伏念臣久廢常朝將臨聖節紫宸咫尺難獻壽以捧觴
黃閤優閑但備員而調鼎不歸私第實玷公朝是以輙述
懇誠形于章奏伏蒙
尊號皇帝陛下曲垂敦諭未賜聽從念疇昔之遭逢存始
終之寵遇聖慈雖厚公議難安況廊廟具瞻台衡重務固
當夙夜匪懈朝夕論思豈有半年之間殊無一拜之禮外
論恐傷於冒寵私心未免於懷憂伏望
皇帝陛下俯察衰殘更容假告庶藥石之有效俟筋骸之
稍康盡瘁匪躬尚更期於晩節懸車告老敢輕議於明時
儻遂允俞不勝懇願
爲乾明節不任拜起陳情表
臣伏念臣向嬰羸疾久免起居顧聖節以將臨候天顔而
尚阻在百辟具瞻之地合展禮容當千官獻壽之時未任
拜起載循衰朽但積兢憂(中謝)伏惟
尊號皇帝陛下甲觀儲祥華封祝聖萬邦玉帛俱傾就日
之誠五等公侯共樂後天之壽凡居覆燾熟不禱祈况臣
首冠台司曲承天睠曳履方艱於步武捧觴實阻於懽呼
有禮則安考格言而是懼無德而禄召厥疾以攸宜空存
善禱之心願恕不良之足筋力爲禮雖臨几杖之年股肱
惟良深愧搢紳之論臣無任
乞差官通攝謁廟大禮使表
臣虔傾丹懇仰逹紫宸載三雖黷於聖聦萬一冀廽於天
睠伏念臣遭逢昌運忝竊台司三十年將相之權周旋備
位一千載君臣之分終始無渝而自秋夏以來脚膝無力
免常參於紫殿預大政於黃扉伏遇
尊號皇帝陛下告謝豐登祗嚴宗廟旣列三台之首合居
五使之先顧筋力之不支慮趨蹌之失度輙伸悃愊冀免
遣差豈謂陛下雖念暮年猶敦後事猥將大禮責在老
臣加以中使太醫旁午於道路王言御札稠沓於門庭認
睿旨之丁寧豈自圖於安逸受巳行之命焉敢固違在臨
事制儀尚期通攝是敢預陳危懇上禱宸嚴庶於行事之
晨免致乖儀之咎
求致仕第一表
臣某言臣聞知進知退賢逹之格言有始有終君臣之大
義將染乞骸之䟽猶馳就日之魂冀仁主之憫嗟遂老臣
之休退(中謝)伏念臣比乏宏材且非世胄鄧仲華之素望
不過功曹岑文本之初心止于縣令偶以遭逢景運攀附
先皇擢自賓從驟居相輔捐軀誓命不後他人任重才輕
終無成績洎盟津之出將遇代邸之興王駿奔北闕之前
備位東宫之列臣此際巳能知止便誓終焉豈期
陛下軫念青氊重升黃閤但奉文明之教令曾無啓沃之
謀猷邇後陛下察以兢持均其勞逸連鎮襄鄧暫遠唐
虞節旄久竊於寵榮寒暑漸成於衰䬃前歲幸遇
陛下躬事上帝親耕千畒之田老臣位忝諸侯合預五推
之禮請朝天闕尋奉帝俞得伸助祭之誠實有分司之望
陛下過私天眷復列上台旣責重以位高果積憂而成病
今春始于微恙遂至沉痾陛下終賜哀憐多方治療痊
平未幾步履猶艱自兹特免常朝仍司大政無一言以禆
聖聽無一拜以覲天顔在中書則省吏扶行羞看朝士歸
私第則鳴騶前導恥見都人巳爲廢疾之身曷稱具瞻之
地近因歲暮轉覺形羸雖云告假之中仍列鈞台之上存
問頻勞於聖慮優容寔玷於公朝况宰臣一月之俸金乃
下位數年之禄食君恩雖厚斁有國之彛倫内府雖豐耗
生靈之膏血苟不思止但冒寵光豈惟辜負聖知直恐招
延鬼瞰伏望陛下聽其告老惠以歸全庶于瞑目之前
少遂安身之計示君恩之有卒使賢路之無妨必也辭榮
許歸西洛幸而未死獲見東封免令就木之年更取伐檀
之刺尚慮陛下過存念舊便斷來章雖犯嚴誅當期必
遂限以尚艱步武不獲躬拜朝堂謹遣次男六宅使承煦
詣東上閤門拜表陳乞以聞
第二表
臣某言今月日拜章上閤告老懸車優詔未俞雖增寵遇
殘年無幾湏至哀鳴縱獲戾於違天冀退身而得地(中謝)
臣聞葛亮蜀之名相以二十罰而傷神裴度唐之鉅賢始
四十歲而髮白或成衰促蓋積憂虞况臣非武侯之才能
無晉公之智略然以遭逢先帝際會聖君塵重位者三十
年處浮生者七十載雖無功名報國常以畏慎周身衰老
若兹死亡無日未解弼諧之任頗傷公共之朝但冒寵於
三台終取笑於千古是以懇求致仕適合舊章
陛下曲存始終過有敦諭聽自天之成命雖沒地以知榮
其如老病彌加死期非遠况廟堂三入貴極生人尸素萬
錢罪招隂譴與其速之以斃曷若優之以生伏望
陛下惠以考終致之散地冀延餘息尚見明時感聖主於
生前從先臣於泉下幽魂無愧朽骨有光區區之誠實望
于此
第三表
臣某言臣屢上封章請還朝政繼蒙批荅未賜帝俞七十
懸車于禮文而非遠載三則黷考易象以懷憂念老病之
日加冀皇慈之見憫(中謝)臣聞老氏玄言誡于知足箕子
洪範福尚考終臣雖至愚竊慕兹義况才非王佐位極人
臣出則擁上將軍之鼓旗貴居方面入則佩大丞相之印
綬首冠台司三代有贈官諸子居貴仕俸禄錫賚聚之則
何啻萬金官爵階勲數之則無非一品日有秩酒月有飱
錢奉此一身巳踰二紀外不能出竒畫策廓氛祲而偃干
戈内不能阜俗安人救惸[婺-矛+牙]而躋富壽玷聖朝之公道爲
陛下之私人齒髮衰殘形骸病弱此而不退是謂無猒向
者祅彗忽生亢陽斯久天怨神怒實爲老臣引咎責躬飜
勞聖主今幸時雪大降豐年有期多慙爕理之功全頼文
明之感陛下復頒詔旨盡去尊名臣則兼八字之功臣
處三台之上列當萬乘焦勞之日爲一生尸素之人縱免
國刑必招隂責臣所以號泣求退朝夕不安者正爲此也
伏望陛下察由衷之危懇行冊免之時文庶延風燭之
年獲盡雲龍之分若一旦溘先朝露尚秉洪鈞則埋骨泉
臺幽魂負愧書名國史後嗣何觀瀝懇披肝期于得請
第四表
臣某言自今月五日至十四日三上封章懇陳致仕伏奉
十七日批荅不允令斷來章者伸告老之誠實當暮齒拒
巳行之命合受常刑與其冒寵以招殃不若違天而獲戾
(中謝)臣聞上天之育萬物各使得其時是以春則發生秋
則肅殺示有成也明君之馭百官各使得其所是以壯而
入仕老而懸車明有終也敢徵斯義以導危誠伏念臣遘
疾彌深殘年非永聖主不能載造神醫不能有瘳自料此
生必難報國惟當明代早遂退身繼有哀鳴固非飾詐况
去年十二月二十三日
陛下幸臣私第見臣病容以至金口憫嗟重瞳霑泣臣此
際潜忻得退志在不疑始望一表見俞豈謂三章未允曲
形敦諭過念遭逢雖戀聖明其如病廢臣今日暮途遠居
常待終氣羸則藥劑無功手顫則粥杯難把謂出納惟允
臣則蹇澁于言詞謂股肱惟良臣又艱難於步履衰殘之
狀備對天顔尸禄之愆累煩聖聽實謀歸骨詎敢要君鄙
志不移有死而巳
讓西京留守表
臣某言自今月五日至十五日四上表章懇求致仕伏覩
二十一日内降白麻伏蒙聖恩授臣守夲官兼中書令行
河南尹兼功德使充西京留守者繼上封章乞歸骸骨未
行冊免忽用保釐顧殘年而氣若尸居聽成命而魄疑天
奪微軀殞越舉族憂虞(中謝)臣聞掌王八柄是爲生殺之
權分務兩都實緫居留之地顧惟老朽曷稱崇高伏念臣
出自孤寒夲非俊傑久處秉鈞之任止因開國之期常依
託諸侯三十五未諧釋褐洎遭逢明主六十九尚占台司
固無經國之謀猷但享逼身之富貴上辜聖德果有天殃
自遘沉痾已踰新歲啓手足而能餘幾日爲股肱而深負
明時是以泣血濡毫呼天抗表願罷萬錢之俸預營五尺
之墳盡是哀鳴固非飾詐豈謂陛下過私天眷復降徽
章别開荀令之池俾守周公之宅荷君親終始之分近古
殊無守宫闕宗廟之司非才莫可况臣手不能運足艱于
行苟聞命以不辭是捨輕而即重前求罷相皆是欺天不
惟受君子之誅兼恐取樵夫之笑有死而巳臣不敢當伏望
陛下憫念桑榆寢停綸綍放歸私第明告公朝則老臣知
止之榮殁而不朽
陛下有終之惠于義何如伏表叩頭淚血俱下
第二表
臣某言今月某日蒙恩授臣某官臣當日上表陳讓伏奉
批荅未允者留司重任垂死殘年聞命不遑拜章陳讓未
廻宸眷恐速天殃夙夜以來神魂飛越(中謝)伏念臣去年
春季即染沉痾今歲正初方求致仕非不眷戀明代蓋憂
逼近死期述度德量力之心减尸禄素餐之咎所望盡停
厚俸高謝台司隨太平之老農作皇家之舊相是爲大願
夫復何求豈期陛下特委居留仍加官秩改功臣之懿
號付大尹之劇權雖荷皇恩實乖素望且念臣之富貴天
下共知臣之衰羸陛下具見肯因休退復取寵榮况西
都事繁中分邦政留守禄厚十倍宰臣臣若受之是無猒也
豈止冒榮於當世亦將取笑於後人平生無致主之功臨
死有要君之罪此臣之所必不爲也若以拒違成命冒犯
嚴誅視死如歸期不奉詔伏望
陛下存退人之大體割念舊之小慈賜以安車期于就木
雖死之日猶生之年
第三表
臣某言臣自聽宣麻載陳讓表伏奉荅詔令斷來章顧老
疾之嬰纏荷聖恩之稠沓因辭榮而受禄是冒寵以沽名
泣血慙魂下遑啓處(中謝)伏念臣去年抱病久在中書上
有萬乘聦明下有三臣輔弼臣安則署勑困則高眠尚多
虚羸不任來往而况兩京分務百職具存七世之廟甚嚴
萬夫之政斯在旣非卧理之地尚增尸禄之尢旦三千貫
之俸金數百家之賦調奪其膏血奉此衰殘雖曰優臣以
恩乃是速臣之死興言及此苟活何爲臣又見前代退人
自有常禮或以師事之舊或以定策之勲亦不過賜以千
金與之駟馬而已臣之富貴止是遭逢有位無功旣老且
病放歸私第何負于臣豈煩朝廷過作禮數伏望
陛下容其告老察以由衷俾諧知足之心盡寢巳行之命
朝退夕死臣無恨焉
第四表
臣某言臣伏奉今月某日第三道批荅不許臣陳讓恩命
令斷來章者上言則是拒命受寵則是要君憂惶失圖進
退無據(中謝)伏念臣累陳危懇未動宸衷實慙老病之身
不稱保釐之任萬端憂悸三表哀鳴
陛下累降綸言兼貽御札且云開國勲舊惟卿一人又云
頥養洛陽事光青史伏讀聖語泣顧殘骸恨不能追巳
往之年華換巳廢之筋力奔走上道應副天心其餘步履
艱難言辭蹇澁不求致政是謂貪榮安有始則讓三百貫
料錢終則受三千貫月俸必若均于庶吏可給數百員分
于六師可養數千輩或使安民布政或令禦寇備邊割老
臣之私恩成陛下之公道亦恐增臣微福减臣餘殃因
之剰活數年必得載見萬乘若湏令赴任不許罷官尸素
轉多憂勞速死恐無益也適足苦之伏望
陛下思一物失所之言察匹夫不奪之志寢兹成命俾遂
初心則長往九原免有冒榮之恥更生一日亦蒙載造之
恩
謝降御札并宰臣就第傳宣不允陳讓留守乞
候病愈日赴任表
臣某言今月日伏蒙聖慈特降入内小底押班韓守英載
賜御札當日晚宰臣吕某巳下至臣私第奉宣聖旨重疊
示諭兼再賜批荅不允臣陳讓恩命令斷來章者宰臣諭
旨中使傳宣宸翰丁寧雖難封執殘骸衰憊實不支持若
伏枕堅拒於君恩飛章更煩於聖聽爲臣之道實不自安
稍俟有瘳以膺成命謹當徧求良藥精療沉痾懇願未間
憂惶失次
謝許肩輿入内表
臣某言二月日准樞密院劄子奉聖旨許臣過清明節選
日朝辭仍令乘檐子於崇政殿入見者老病衰羸聖慈憫
惻察其足疾聽以肩輿實君父之殊私非人臣之常禮昔
蔡義授經於宣帝則兩吏扶以趨朝裴寂納命於太宗則
三衛舁之入覲臣無此勲舊有此寵榮自知殺身無以報
主兢惶涕泗不知所裁
謝宣差長男送赴西京表
臣伏奉宣命差臣長男左羽林軍大將軍承宗送臣赴西
京者自天有命舉族知榮慰其父子之情益見君臣之分
伏念臣比慙衰老未遂歸休明君重委於保釐方憂曠位
長子幸叨於環衛合預常參
陛下輟自班行許隨行李出于聖念實耀私門歧路有光
室家感泣獨親獨子旣有玷於公朝盡孝盡忠豈敢忘於
家訓永言感遇空極涕洟
謝宣旨令次男西京侍疾表
臣某言今月日樞密院送到宣頭一道付臣次男某令隨
臣赴任西京侍疾仍不落請受者君親厚遇父子偕行祗
荷寵榮彌增感泣臣近以將之洛邑入覲堯階少傾戀闕
之心併寫感恩之抱沐聖君之發問許幼子之侍行不落
班行仍支俸給實非常例並出特恩想暮齒以知榮顧私
門而積耀此蓋
陛下義敦天性恩厚孝思念黃髮之衰羸俾彩衣而侍養
老夫耄矣罷相輔而忝居留童子何知奉晨昏而兼内職
唯於忠孝以誓子孫過此以還不知所措
王黃州小畜集卷第二十三
