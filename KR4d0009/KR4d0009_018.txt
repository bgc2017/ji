王黃州小畜集卷第十八
書
上太保侍中書
薦丁謂與薛太保書
上許殿丞論搉酒書
與馮伉書
與李宗諤書
答黃宗旦書(二首)
荅張知白書
荅鄭襃書
答張扶書
再答
答晁禮丞書
上史館吕相公書
荅丁謂書
上太保侍中書
右正言直史舘王(某)謹裁書再拜有言于太保侍中黃閣
之下某聞古者天子有諍臣七人雖無道不失其天下後
代帝王因而設諫官闢諫垣盖所以順考古道而樂聞已
過也舊制諫議大夫五品𥙷闕七品拾遺八品皆卑其秩
而薄其俸使無所頋惜而盡其謇諤也
國家又以諫官因循緘默為事故詔改司諫正言之號循
其名而求其實也非才識兼茂眀于政體者豈宜居其位
乎某亦何人輙玷是命待罪三舘于今一年居則禄養庭
闈出則榮奉朝請上無益于國而下有蠧于民乃名教中
罪人耳但以聖君賢相共成大化群材品物茂育長養而
不有功力故假此而偷安矣昨奉
御札以邊事未寧許百官各上封事為諫官者得不内愧
于心乎某因詣上閤陳所見十事其五事言外任其人其
五事言内修其德且引漢文帝時事迹以為比類所恨不
知兵事不遊邊土則外任其人之事皆臆說也適足資帷
幄之戲笑关且念少苦寒賤又嘗為州縣官人間利病亦
粗知之則内修其德之說皆實事也用之則朝行而夕效
矣然某道孤勢危辭理切直心甚懼焉非大丞相論思之
際救援開釋之以来天下言路則斥而逐之猶九牛之一
毛也敢露腹心以乞嗟閔某惶恐再拜
薦丁謂與薛太保書
三月一日左司諫知制誥王某謹致書于淮海薛矦(閤下)
先民有言曰貴視其所舉富視其所與貧視其所取今天
下貴而舉人者有大丞相在此不復議直以取與之道干
于閣下非為已也將為人也非止為人也又將為道也唯
閤下詳擇焉有進士丁謂者今之巨儒也其道師于六經
汎于群史而斥乎諸子其文類韓柳其詩類杜甫其性孤
特其行介㓗亦三賢之儔也先君嘗為涇原從事幼而侍
行故參政竇公撫頂歎異以女妻之偉乎竇公能知人也
如是去年冬携文百篇遊輦轂下两制司言之臣覧之振
駭僉謂今之舉公未有出乎右者僕與之遊甚熟問其居
則曰家潁川問其業則曰衣食之具僅不給妻子斯亦
聖朝之遺賢吾道之深恥也且念世之服儒冠而得禄者
位至尚書則月俸五萬而給長幼者三分有二其下從可
知矣又安能哀王孫而知國士乎至于分茅土爲公侯者
僕又希識其面矣唯閤下以名相之子得大將軍官而能
市義禮賢讀書好古知丁謂者非侯而誰是以裁書薦才
不遠千里至止之日幸解榻焉勿使郭代公于襄陽軰獨
稱義于前代也某白
上許殿丞論搉酒書
殿丞閤下某聞可言而不可行君子不言也可行而不可
言君子不行也今之所貢皆可言之事有可行之利故不
謀名位之相懸不虞樞機之見辱也望閤下留意焉某自
前歲策名𧺫家作吏于成武無功無過偶歷一考而國家
有長洲之命越江而来莅事亦未旬浹亦嘗聚簿書以閱
之則見長洲之民著版圖分地利者止七八千家歲出租
錢餘一萬七千緡秋輸賦米復不下十萬碩重以鹽法通
商又有加焉某以為賦輿之重出蘇臺五邑之右是閤下
舊治之地不待一小吏言而後知也今又聞
朝廷以浙江搉酤于民不便比歲多犯禁者是用擇能臣
以釐革之是行也閤下知天子不為利也為措刑而&KR0738;人
也某竊聽輿言以為閤下將取一郡搉酒之數分于編戶
然後聽其自釀而沽諸是亦割赤子之肉飫幸民之腹也
某實惑焉且錢民據十三郡垂百餘年以琛賮為名而肆
煩苛之政邀勤王之譽而殘民自奉者久矣屬中原多事
稔小利而忘大義故弔伐之不行也洎聖人有作錢氏不
得已而納其土焉均定以来無名之租息比諸江北其弊
猶多今若又以搉酒之數益編戶之賦何異負重致遠者
未有息肩之地而更加石焉何以堪之諒閤下必不爾為
况閤下居士大夫之位讀古聖人之書赫乎大名暉映朝
右自當以興利除害為已任又非小吏之所及也然屋漏
在上知之者在下閤下試思之使江東之地百萬家以至
子孫受閤下之賜者在此時矣某縣吏也舉字人之職以
貢說是非得失固不自知惟閤下寬而勿罪
與馮伉書
某讀唐史見陸忠州之在相位也擯斥李吉甫不容于朝
及贄有南賓之貶而吉甫方為刺史贄之門人故吏亦皆
危之洎到貶所而吉甫待之頗&KR0779;有庶僚見宰相禮又贊
皇公之秉鈞也排逐牛僧孺有循州之責及德𥙿南遷竒
章公量移在汝贊皇路由此郡而僧孺接之情禮甚至為
道南方風土之宜殊不以向之嫌隙為意賢哉二君子之
操心也如是豈古之所謂以德報怨者邪某向以紫微郎
兼廷尉事亦嘗議閤下之過今有商於人之命而親友間
往往相唁誠以閤下通理是郡也某則獨以為不然且夫
以怨報怨皆私事也故雖睚眦必報矣今某于閤下議刑
公事也擢第同年也閤下豈以為怨乎雖某之名位才業
望忠州贊皇也遠矣而閤下讀書為文立身行事豈不知
吉甫僧孺之為人手望閤下觀古人之行敦同年之契窮
愁之中少假氣熖則遷客之幸也某頓首
與李宗諤書
月日商州副使王某謹遣家僮致書于學士(足下)日者痡
僕自京師來辱惠手翰敦勉過&KR0779;幸甚因竊自念某寒士
也足下相門也某在罪譴之中足下處嫌疑之地不當如
是之至也某自束髮以来與人遊且多矣能不以炎凉爲
去就者雖貧賤之交固亦鮮得况貴胄乎豈某之末學小
道能動足下之心邪將足下之秉仁執義不以某爲累邪
若两不然者何其愛我之深也因恃知已輙復云云惟足
下始終留意焉某讀唐史見元和中劉禹錫貶刺播州播
州非人所處而夢得有母時柳宗元同制貶柳州固欲以
柳易播會宰臣裴度亦爲啓奏其事憲宗遂移善地書諸
信史以爲美談至今君子伏裴柳之義而嘉章武之仁也
區區之懷實望于此然其待罪来思未及滿歲固宜慎言
動而俟恩宥也今又妄動者誠以家君七十有五齒髮甚
衰生身以来未嘗暫去鄕里頃年前某爲長洲縣令侍親
而行姑蘇名邦號爲繁冨魚酒甚美俸禄甚優是時親年
方逾耳順子孫婦女聚在眼前尚念丘園忽忽不樂况今
愈衰家愈遠當非肉不飽之際旅食于商山中則其爲情
况不待具言而可知也脫不幸疾恙則地無醫藥何以慰
人子之心乎又父母之情惜其幼子家弟少失母愛敘婚
甚晚前年某沗職閤下始能爲娶一婦今年聞有孫矣而
家尊未及見此所以當食興歎永夕不寐悲咤而不能觧
者爲是也前時家弟自&KR0878;南乞丐以来數日而去臨岐聚
泣聞者淚下况昆仲三院妻女九人亡者未祔葬生者待
婚嫁散于彼者餬口于人繫于此者絶俸于官其爲窮人
亦無伍也某嘗自計之一歲則僕馬去矣再歲則囊橐竭
矣苟至是而量移其能行乎牽復果能𧺫乎静思熟慮未
免一訴然前亊是非不敢較辨直以窮苦聞于帝閽所望
者移近鄕園少淂俸入樂病親聚窮族而已斯亦自便其
事未知上果從乎訴而不得則無所望也默而不訴則有
所恨也今已&KR0377;懇再章附逓入奏惟足下極力振拔之某
再拜
答黃宗旦書(二首)
秀才足下走僕枉書惠頋遷客幸甚幸甚且觀来書之旨
似求知于某者何其誤也又以某嘗位于朝與進士孫何
丁謂交二子皆得高第謂某能知人矣復引人不易知知
人則哲之義非知言也夫知人之道惟帝時難敢輕議哉
某向之知二子之文業文者知之非某特知之也是二子
取高第者命也某何力之有焉今足下之文二子之文也
天下將知之矣豈止某之一人哉必曰立朝廷司文翰者
能以心之公私輕重于後進間則非某之所聞也杜紫微
曰古之聖賢業大事鉅道行則不肖懼道不行則不肖喜
故有不公今進士者業微事細如其成名不肖未有所喜
懼何不公邪足下誠能知求名者文也成名者命也又何
求乎某之知邪又何後乎二子之名邪某白
同前
某白秀才黃生足下湻化初某自西掖貶官商洛生走僕
齎書且引孫何丁謂之事求知于我後一年某徵拜右正
言直昭文館改禮部員外郎知制誥召入翰林充學士留
闕下者二年生未嘗及吾門洎某黜守滁上生復辱書惠
文以尋前好是生不以位之高下專以道求于我也甚善
甚善觀生之文辭理雅正讀之忘倦若與胡舍人論春秋
書述數千年事迹議數十家得失剖析明白若抵諸掌雖
古作者無以過此又顔子好學論援經而證事義盡而語
簡使薜邕生而自爲之未必至是生道日益而文日新也
某前書所謂生之文二子之文也天下人將知之不誣矣
然而謀道者貴乎有益求知者貴乎盡心生之于我也&KR0779;
矣我之于生也其有隱乎何者某讀生正漢臣策對一章
文義誠爲高古其間責眺錯不言王道謂漢文幾于王矣
以史傳較之責錯太重襃文稍過耳語曰擬人必于其倫
又曰人之有過各于其黨觀過斯知人矣說者曰小人不
能行君子之行非小人之過也夫行王道者禹湯文武周
公而巳漢文何主哉言王道者孔子孟軻荀卿楊雄而巳
晁錯何人也故子長稱錯學申商刑名峭直刻深者也是
以錯之對策不根古道直指時事而亦有譏焉其對國之
大體引五帝者蓋言漢文不能行帝道也對人情之終始
引三王者蓋言漢文不能行王道也對直言極諫引五伯
者蓋言漢文止正師納諫如五伯焉志在削諸侯尊天子
亦霸臣之傑者也又其殺身奉國有足多者于王道則遠
矣故曰責錯太重者爲是也夫西漢諸帝孝文最賢節儉
愛人誠得之矣幾乎王道則恐未能孟子稱仁政必自經
界始而漢廢古井田用秦阡陌是夲巳去矣禹會塗山玉
帛萬國一防風後至而殺之不赦周公于三叔親可知也
流言一作伐而滅之吴王稱疾不朝文帝賜之几杖養成
大惡流患子孫行王道者果若是乎至于嬖鄧通爲弄臣
放賈生爲王傅惑辛垣平之袄而黷祀五帝忿馮唐之諫
而曰獨亡間處邪失德盈編不可悉數故曰襃文稍過者
爲是也雖然生以大儒之行專取王道亦無累於文也某
以朋友切瑳之道待生而有是說也生以爲何如某頓首
荅張知白書
某白校書先輩(足下)辱示籍田賦汙樽銘律賦謌行凡五
章且以書先似有所質于僕者何過聽自損之若是邪豈
所謂敏而好學不耻下問者乎僕雖不敏得不爲足下少
陳梗槩以叶大易同聲之義哉夫賦之作夲乎詩者也自
兩漢以來文士若相如楊雄班固輩皆爲之蓋六義之一
也洎隋唐始以科試取進土而賦之名變而爲律則與古
戾矣然拘變聲病以難後學至使鴻藻碩儒有不能下筆
者雖壯夫不爲亦仕進之羽翼不可無也銘之義夲乎鍾
鼎孔悝之家廟詳矣謌又雜詩之倫也故書曰詩言志謌
永言又詩序云嗟歎之不足則永謌之此其始也吁哉後
人流蕩忘反蓋其得也薦宗廟播管絃其失也語淫奔事
詭怪而巳凡是數者足下盡知之矣僕又申明之者欲足
下深識之也僕嘗隷東觀直綸閣者數年矣天下舉公以
文相售固亦衆焉如足下之文實亦鮮得况可畏之年日
新之業僕安敢測其涯涘乎來書勤拳聊以此報某白
荅鄭褎書
某白秀才鄭生(月下)前年八月僕自長洲今徵拜右正言
直史館旣滿歲遷左司諫知制誥天下舉人日以文湊吾
門其中傑出群萃者得冨春孫何濟陽丁謂而巳吾嘗以
其文誇大于宰執公卿間有業荒而行悖者旣疾孫何丁
謂之才又忿吾之無曲譽也聚而造謗焉以吾平居議論
常道浮圖之蠹人者乃殆爲吾沙汰釋氏䟽盛于髠褐之
徒又云孫何著論以無佛京城鉅僧側目尤甚未幾吾坐
事貶官商洛謗者得志喉如響而舌益滑也明年孫丁俱
取高第又明年吾被召赴闕而謗𦦨稍衰今春吾自西掖
召拜翰林學士天子寵遇任委過于往時而僧之不樂吾
者復以前事啅吠(句)吾以爲無能爲也在内庭果百日而
罷然遷秩臨民恩也去近侍治小郡罪也將理裝之官有
進士林介者食于吾家七年矣私謂吾曰今兹詔罷貢舉
而足下出郡進士皆欲疾走滁上以文求知吾謂介曰爲
吾謝諸公慎勿來滁上吾不復議進士之臧否以賈謗矣
今擕文而來者吾悉曰韓柳也䞇賦而來者悉曰裴李也
齎詩而來者悉曰陳杜也復加禮焉謗則弭矣區區者皆
是何其韓柳裴李陳杜之多也且吾學聖人之道受明主
之知三掌制誥一入翰林以文章負天下之望何其多可
易與胷中混混乎無分别之若是邪不如絶之可也介亦
以爲然旣登舟中夕思之心又甚悔夫士君子立身行道
是是而非非造次㒹沛不易其心吾以一失職而不交賢
士斯自弃也下車以來有進士皆接焉數日前得生書讀
之因自賀曰向如前謀則失鄭矣洎與生語見生言訥而
貌莊氣和而心謹吾益自喜于得生也退而閱其文句辭
甚簡理甚正雖數千百言無一字冗長真得古人述作之
旨耳會吾瘍生頥頷中心無憀未遑與生欵生復貽書詆
吾覧其言可謂直而不肆者也且出孫氏昆仲在陜郊時
送生二序孫之爲人剛果公正未嘗輕許可人序生之文
情至而義切非生不能致其然也是生之道與孫丁同而
命未偶矣吾又欲生謁滁之僚屬生固拒吾曰某數千里
來所求見者執事耳詣他人非夲志也又問生之抵滁舟
邪乘邪生曰徒步而至豈非不隕穫于貧賤者歟又非謀
道不謀食者歟以生之文高行修之如此而患無所立吾
不信矣生宜愛其生而有待也生之書首引孫丁之事故吾
述其始末文不覺繁生持吾文而往道如孫丁者示之可
也苟非其人不獨厚吾之謗也又將窒生之進也生志之
七月三十日尚書工部郎中典滁陽郡王某頓首
荅張扶書
秀才張生(足下)僕之登第也與子之兄爲同恩生故僕兄
事子之兄父事子之父子之于僕亦弟也子又擕文致書
問道于我雖他人宜有荅也况子之于我哉然僕頃嘗爲
長洲令因病起抄書得目疾不喜視書書不讀數年矣雖
強之少頃必息其目不數日不能竟一卷用是見僕道益
荒而又益衰也又四年之中再爲謫吏頓挫摧辱殆無生
意以私家衣食之累未即引去黽勉于簿書間以度朝夕
尚有意講道而評文乎爲子力讀十數章茫然難得其句
昧然難見其義可謂好大而不同俗矣夫文傳道而明心
也古聖人不得巳而爲之也且人能一乎心至乎道修身
則無咎事君則有立及其無位也懼乎心之所有不得明
乎外道之所畜不得傳乎後于是乎有言焉又懼乎言之
易泯也于是乎有文焉信哉不得巳而爲之也旣不得已
而爲之又欲乎句之難道邪又欲乎義之難暁邪必不然
矣請以六經明之詩三百篇皆儷其句諧其音可以播管
絃薦宗廟子之所熟也書者上古之書二帝三王之世之
文也言古文者無出于此則曰惠迪吉從逆凶又曰德日
新萬邦惟懷志自滿九族乃離在禮儒行者夫子之文也
則曰衣冠中動作慎大讓如慢小讓如僞云云者在樂則
曰鼓無當於五聲五聲不得不和水無當於五色五色不
得不彰在春秋則全以屬辭比事爲教不可備引焉在易
則曰乾道成男坤道成女日月運行一寒一暑夫豈句之
難道邪夫豈義之難曉邪今爲文而捨六經又何法焉若
弟取其書之所謂吊由靈易之所謂朋合簪者模其語而
謂之古亦文之弊也近世爲古文之主者韓吏部而巳吾
觀吏部之文未始句之難道也未始義之難暁也其間稱
樊宗師之文必出于巳不襲蹈前人一言一句又稱薛逢
爲文以不同俗爲主然樊薛之文不行于世吏部之文與
六籍共盡此蓋吏部誨人不倦進二子以勸學者故吏部
曰吾不師今不師古不師難不師易不師多不師少惟師
是爾今子年少志專雅識古道又其文不背經旨甚可嘉
也姑能遠師六經近師吏部使句之易道義之易暁又輔
之以學助之以氣吾將見子以文顯于時也某頓首
再荅
秀才張生(足下)僕之前書欲生之文句易道義易曉遂引
六經韓文以爲證生繼爲書啓謂楊雄以文比天地而下
云云者甚乎哉子之篤于道而好于古者也僕爲子條辨
之庶知僕之用心也子之所謂楊雄以文比天地不當使人
易度易測者僕以爲雄自大之辭也非格言也不可取而
爲法矣夫天地易簡者也測天者知剛徤不息而行四時
測地者知含弘光大而生萬物天地畢矣何難測度哉若
較其尋尺廣袤而后謂之盡則天地一器也安得言其廣
大乎且雄之太玄凖易也易之道聖人演之賢人注之列
于六經懸爲學科其義甚明而可曉也雄之太玄旣不用
于當時又不行于後代謂雄死巳來世無文王周孔則信然
矣謂雄之文過于伏羲吾不信也僕謂雄之太玄乃空文
爾今子欲舉進士而以文比太玄僕未之聞也子又謂六經
之文語艱而義奥者十二三易道而易曉者十七八其艱奥
者非故爲之語當然矣今子之文則不然凡三十篇語皆迃
而艱也義皆昧而奥也豈子之文也過于六籍邪若猶未也
子其擇焉子謂韓吏部曰僕之爲文意中以爲好者人必
以爲惡焉或時應事作俗下筆令人慙及示人人即以爲
好者此蓋唐初之文有六朝淫風有四子豔格至貞元元和
間吏部首唱古道人未之從故吏部意中自是而人能是
之者百不一二下筆自慙而人是之者十有八九故吏部有
是歎也今吏部自是者著之于集矣自慙者弃之無遺矣
僕獨意祭裴少卿文在焉其略云儋石之儲不供于私室
方丈之食每盛于賓筵此必吏部自慙而當時人好之者
也今之世亦然也子著書立言師吏部之集可矣應事作俗
取祭裴文可矣夫何惑焉又謂漢朝人莫不能文獨司馬
相如劉向楊雄爲之最是謂功用深其文名遠者數子之
文班固取之列于漢書若相如上林賦喻蜀封禪文劉向
諫山陵楊雄議邊事皆子之所見也曷嘗語艱而義奥乎
謂功用深者取其理之當爾非語迃義暗而謂之功用也
生其志之向有江翊黃者自謂好古僕見其文義尚淺故
荅之曰修之不巳則爲聞人今子希慕高遠欲專以絶俗
爲主故僕欲子之文句易道義易暁也孔子曰由也兼人
故退之求也不及故進之亦僕之志也某頓首
荅晁禮丞書
禮丞晁君足下某始識足下時年未冠身未婚逮今四十
有四娶妻生子長子復納婦矣足下策名十八載官未出
奉常丞青衫白髮司關市之稅某擢第後足下二年爲尚
書起曹郎典大邦被金紫其間又再爲制誥舍人一爲翰
林學士以某之所得較足下之所屈用時態觀之某不爲
不多然道不行則一也某𥚹狷剛直爲衆所知雖強損之
未能盡去夫今之領藩服當衝要者必先豐厨傳以㗖人
口勤迎勞以悅人心無是二者雖龔黃無善譽矣某皆不
能也唯官謗是待又眼病虚花不欲久視髭蒼髮白老相
見逼終日閱縲囚呵胥吏於刑名錢糓重輕欺詐間用機
械以决勝負其于文學無一點墨落紙豈吾道之所欲也
今得足下書曁東陽西楚文賦二編覽之無斁乃知足下
屈于官而大伸于道者也某缺于道而微得于官者也江
都彭門亭里連袤長淮芳草與春色俱綠把𬒮未期秉筆
無頼強食自愛以俟大來不宣某再拜
上史館吕相公書
月日右正言直史館王某謹齋戒拜書有言于相公(執事)
某累日前以久不修謁求見相府相公以某館中諸生召
坐與語某竊不自料遂以書日歴爲請相公因及史氏廢
墜闕人編修且曰國子博士李覺屢以修撰干時政事某
雖對以梗槩曾未畢辭退食傍徨不自寧處何哉古者守
道不如守官故以弓招虞人而不進者不見皮冠之故也
某雖不才忝在史職至于記簡牘之事定褒貶之文不爲
僣也李覺位列國庠當教胄子以詩書禮樂講誦誨誘而
巳又安得授之史筆哉今館中之士先進者有若金部員
外郎安德𥙿左司諫兼直祕閣宋泌皆砥礪名節老于文
學俾之修撰輿論歸焉其於後進十數輩不敢自衒慮有
朋黨之刺也在相公熟參之相公且曰史筆之難有三焉
才也學也識也相公豈以館閣諸生才學識見皆不及覺
邪則捨此而取彼可矣若猶未也相公又何如哉况朝行
混雜也久矣唯三館兩制非文士不居一旦又輕之蓋埽
名廢則教幾乎息矣且名惡可近邪惡可得邪苟無其實
雖欲近之遠矣雖欲得之失矣是以仲尼修春秋以名爲
主故曰求名而亡欲蓋而彰彼齊豹者欲得不畏強禦之
名而聖人不與三叛人者欲蓋其惡名而聖人固書之甚
哉仲尼之于名之急也今謂之第一進士得一中允而欲
與世浮沉自墮于名節竊爲謂之不取也又謂吾之去職
由高亢剛直者夫剛直之名吾誠有之蓋嫉惡過當而賢
不肖太分亦天性然也而又齒少氣銳勇于立事今四十
有三矣五年之中再被斥弃頭白眼昏老態且具向之剛
直不抑而自衰矣孟子四十心不動養浩然之氣先師五
十而讀易可以無大過吾將從事于兹矣謂吾高亢則無
有也何哉吾爲主簿一年奔走事縣令爲縣令三年奔走
事郡守郡守即柴諫議成務也縣令即崔著作惟寧也今
皆存焉可問而後如也在三館兩制時倍吾年者皆父事
之長吾十年五年者皆兄事之如是而謂之高亢使吾如
何哉是蓋以成敗爲是非以炎凉爲去就者說之云當吾
在内庭掌密命親我者不曰子高亢剛直將不容于朝矣
又不當面折某人邪不當庭爭某事邪及吾退而有是說
非知我者也夫子曰天之未喪斯文也桓魋其如予何孟
軻曰予之不遇魯侯天也臧氏之子焉能使予不遇哉謂
之又謂韓吏部不當責陽城不諫小事不當與李紳爭臺
參以爲不存遠大者吾曰退之皆是也夫守道不如守官
春秋之義也今不仕則巳仕則舉其職而巳矣舜作&KR0238;器
諫者不止君豈有明于舜乎事豈有小于&KR0238;器乎蓋塞其
漸也退之爲大京兆兼御史大夫不臺參蓋唐有制也故
退之引桂管中丞得免臺參以自解則曲在紳矣吾又見
退之爲袁州刺史故事觀察使牒部刺史皆曰故牒時王
弘中廉問江西以吏部鉅賢特自損曰謹牒而退之致書
懇請以爲宜如舊制夫如是退之可謂當官而行何強之
有者也謂之其少詳焉雖然謂之之親我昆弟不能及也
吾敢不多謝而自悔焉東閩風土與中土異善飯自愛是
吾心也月日某頓首
王黃州小畜集卷第十八
