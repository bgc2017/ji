王黃州小畜集卷第十二
謌行
謝宣賜御草書急就章并朱邸舊集謌
應制皇帝親試貢士謌
謝政事王侍郎伏日送冰
酬贈田舍人
對雪示嘉祐
送姚著作之任宣城
送晁監丞赴婺州關市之役
還楊州許書記家集
酬處才上人
和張校書吴縣廳前冬日雙開牡丹
和馮中允爐邊偶作
賦得南山行送馮中允之辛谷冶按獄
烏啄瘡驢謌
謝宣賜御草書急就章并朱邸舊集謌
臣聞伏羲畫卦朴且淳蒼頡造字初有文大篆小篆八分
體楷隷章草何紛紜因兹八法各有要遂使六藝區以分
其中最難惟草聖玄妙功夫自天性又聞關雎夲王化四
始洋洋風化下比興賦頌六義分乃有變風兼變雅仲尼
刪後屈平作郢客李陵鬪名價古來詩道難得人其唱彌
高和彌寡如今草聖與雅言盡在
吾皇萬機暇元年十月近乾明崇文院靜寒霜晴直廬日
午讎書罷閑曳朱衣遶砌行中使傳宣來上界忙把魚湏
下階拜寳函鈿軸光陸離
御札文書御製詩折腰搢笏拭雙目汗流魄駭聊一窺急
就章何縱横藍田種玉苗初成雪花灑破煙嵐壁黑雲漏
出天漢星乍似鮫人泣下珠無數錯落晶熒滿盤貯又似
大鯨吞盡滄海波查牙露出珊瑚樹朱邸集何淸竒仙風
撼動瓊林枝漢皇休道白雲句穆滿虚吟黃竹詩乍似三
春直上伯陽臺熙熙物華當眼開又似十洲夜伴王母宴
鸞謌鳳吟次第來小臣再拜受一軸擣紙抄詩抄未足焚
香朝向天日看執簡夜對星辰讀臣見高宗飛帛亦有名
筆跡往往頒公卿所得不過三五字當時臣子猶爲榮又
見玄宗詩什頗留意吟詠時時成御製屬和止于一兩篇
至今史冊猶爲貴若徵往事比明時萬分之一徒爾爲未
如我四十三紙聖人作一百二章天子詩永爲家寳藏書
篋豈讓西方具多葉且教世世傳子孫長與
皇家作臣妾
應制皇帝親試貢士謌
天王出震寰海淸奎星燦燦昭文明詔令郡國貢多士大
張珠網羅群英皇情孜孜終不倦日斜猶御金鑾殿宫柳
低籠三月煙爐香飛入千人硯麻衣皎皎光如雪二重瞳
親鑒别孤寒得路荷君恩聚首唯言盡臣節小臣蹤跡夲
塵泥登科曾賦御前題屈指方經五六載如今巳上靑雲
梯位列諫官無一語自問將何報明主應制非才但淚垂
強作豋謌謌舜禹
謝政事王侍郎伏日送冰
火雲如山暑雨歇天地爐烘三伏月玉皇教散閬苑冰斵
開北陸瓊瑰窟峨峨貯向瑶花合分命中官賜黃閤鳳皇
池上玉壷盛温樹風聲頓蕭䬃台恩分與西垣士綸誥稀
疎方假寐卞和抱璞入直廬從此驚忙不成睡怒蠅休向
筆端飛抵鵲渾疑山下墜寒生毛髮淸牙齒脆若玉芝甘
似醴炎風暑氣都不知空作狂謌謝知巳
酬贈田舍人
君不見天上星辰拱環極忽然隕地變成石又不見雲中
鷹隼撗高秋有時榻翼化作鳩人生進退甚類此左遷右
轉誰自由憶昔逢君在鄒魯翰林文人東道主一言得意
便定交數日論文暗相許邇來倏忽十餘年共上赤霄連
步武禁中更直承明廬深喜蒹葭依玉樹兩制惟君最淸
慎筆力辭鋒有餘刃方期夜直金鑾坡誰知共理淮陽郡
官銜新換版曹郎腰佩初懸列侯印西垣三字班列閑南
面百城資望峻且應盡意頒詔條豈復廻頭顧文陣下車
果有謳謠生賣刀買犢民歸耕黃髮老農鼓腹唱雪花雙
鹿挾輈行棠隂露濃滴朱紱麥秋風冷吹紅旌行春多暇
吟情發閑作長謌寄同列謌中首寫明君語指點神仙爲
舊侣嚴徐雖合在蓬瀛邵杜已聞爲父母重來便恐調金
鉉無復區區掌文翰直如經歲未徵黃道在何勞重嗟嘆
入則步蒼苔詠紅藥了事舍人孫處約出則張皂蓋擁朱
輪賢明太守召信臣請君屈指數交友似此宦名能幾人
逢時誰不欲行道遇主我亦思庇民功名富貴皆待命出
處語默聊衛身一車甘雨方建隼萬國淳風莫泣麟他時
宣室召賈誼賢人事業當併伸未間忍見烏兔走鑑裏星
星將白首休躭鈴閤家藏書且酌郡齋官給酒嬰兒稚女
滿眼前莫負時光笑開口
對雪示嘉祐
去年看雪在商州使君命我山寺頭峰巒草樹六百里飢
鼯凍鳥聲啾啾山城窮陋無妓樂何以銷得騷人愁抱缾
自瀉不待勸乘興一引連十甌晚歸上馬頗自適狂吟醉
舞夜不休今年看雪在帝里瑶臺瓊樹佳氣浮朝廻攬轡
聊四望移下五城十二樓樽中有酒翻不飲鬱鬱不快非
怨尤吾兒嬌騃未曉事問我胡不私獻酬因令把筆寫我
意爲渠吟作雪中謳昔爲副使不理事待罪且免憂人憂
今爲諫官非冗長拾遺三館俸入優秋來連澍百日雨禾
黍漂溺多不收如今行潦占南畒農夫失望無來麰爾看
門外飢餓者往往殭殕填渠溝峩冠旅進又旅退曾無一
事禆皇猷俸錢一月數家賦朝衣一襲幾人裘安邊不學
趙充國富民不作田千秋胡爲碌碌事文筆謌時頌聖如
俳優一家衣食仰在我縱得飽煖如狗偷况我眼昏頭漸
白安能隱几勤校讎何時提汝歸田去賣馬可易數隻牛
深耕淺種苟自給藜羹豆粥充飢喉黍畦鋤理學元亮瓜
田澆灌師秦侯素飱免作疲人蠹開卷免對古人羞未行
此志吾戚戚對酒不飲抑有由期言不敢向人道語爾小
子爲貽謀
送姚著作之任宣城
平生聞說宣城郡水石幽竒人物俊檻外澄江練不收䆫
中遠岫眉初印六朝繁盛至隋唐才人名士遥相望謝公
向此憑熊軾白傅曾爲鹿鳴客江樓山寺多賦詩往往題
名在僧壁
皇家早歲平吴後翰林賈公爲太守至今淸話玉堂中夸
詫江山不離口
吾君御極初選藝東樞貳卿新擢第解褐曾縻佐郡官首
得宣城爲歷試紫微田郎次登科東樞受代傳廳事第三
牓中第二人今在烏臺爲察視邇來通倅少名流雲泉竹
樹應包羞今春忽命桃著作學術縱撗才磊落當年雄揖
第三名宦路迍邅久漂泊去歲獻文重召試新恩始上芸
香閣未教修史未演綸宣城奉使聊親民且忻彩服得就
養莫歎朱衣未即真舊遊應有交朋在此去仍言㛰宦新
下車布政民休休高吟淺酌誰獻酬夜深紅燭在何處綺
霞閣通疊嶂樓公權書札燕許詞未免山僧乞撰碑撰碑
書碑即三載眼看徵詔在丹墀却愁未盡江南興閑坐蓬
瀛揮玉柄黃樞侍臣兩制官待君同說宣城景
送晁監丞赴婺州關市之役
關征市賦縻賢俊誰愛此官爲吏隱將作晁丞于役時婺
女星臨海邊郡黃絹辭高位尚卑白華行㓗身猶困會待
時來即併伸也知道在終無悶君不見路隨含笑坐市中
屈身豈愧丹陽尹又不見張生狂醉戀楊州冬瓜堰下甘
肥遁此行况是奉皇華數丈輕舠載一家擕缾下岸買竹
葉挂席背風穿蓼花霜晴震澤初嘗橘泉過惠山應試茶
虎谿曉雲靈隱雪錢塘夜潮照湖月密排詩景在途中旋
吟新句教兒童漸近金華見隼旟五馬來迎使者車應知
驥足暫拘絆八詠樓開頻啓宴醉中官妓乞謌詩剡谿紙
貴抄新詞他年誰獻子虚賦召入金門五雲路因思元白
在江東不似晁丞今獨步
還楊州許書記家集(許渾孫進家集得官)
君不見近代詩家流胡爲蹇滯多窮愁孟郊顦顇死逆旅
浪仙斥逐長江頭張生漂泊冬瓜堰徒云輕薄萬戸侯浩
然無成鹿門去李洞慟哭昭陵休生無風教興王化死無
勲爵貽孫謀可憐詩道日已替風騷委地何人收高陽許
公精六義獨向
聖朝生後嗣因將先集進九重高步金臺曳珠履祖德光
輝
聖主知府尹賢明丞相子(時維揚權牧即故中令薛相之子)廣陵郡大古
九州記室官淸外三字遂令天下學詩人徒羡君家窮四
始我來迎侍游江都玳筵往往陪歡娱遂求家集恣吟諷
海波乾處堆珊瑚因思賈孟數家一何苦詩鬼嗷嗷餒無
主子孫淪没誰及君閑倚紅蓮傾渌醑草檄餘閑好賦詩
莫放風情忝爾祖
酬處才上人
我聞三代淳且質華人熙熙誰信佛茹𬞞剃髮在西戎胡
法不敢干華風周家子孫何不肖奢滛惛亂墮王道秦皇
漢帝又雜霸只以威刑取天下蒼生哀苦不自知從此中
國思蠻夷無端更作金人夢萬里迎來萬民重爲君爲相
猶歸依嗤嗤聾俗誰敢非若教却似周公時生民豈肯湏
披緇可憐嗷嗷避征役半入金田不耕織君子之道動即
窮亦有賢逹藏其中上人來自九華山叩門遺我瓊瑶編
錚錚五軸餘百篇定交仍以書爲先書中不說經文中不
言佛有心直欲興文物感師自遠來相親爲師畫卦成同
人出門无咎非群分袈裟墨綬何足云(時爲長洲令)
和張校書吴縣廳前冬日雙開牡丹謌(依韻)
君不見年年三月千叢媚紫爛紅繁誇勝異尋常人戴滿
頭歸醉折狂分不爲貴枝閑葉盡根空培人情皆待明年
開化工自有呼魂術霜前喚下瓊瑶臺王母親將金粉傅
麻姑齊借霓裳來主人蓋是神仙才不然此物胡爲而來
哉二姬勸酒誰引滿長洲懶吏先舉杯多感同年與攀折
吟詩欲謝難輕發靑宫校書方遁跡代我作謌如錦拆他
年吾輩功業成與君共作騎鯨客
和馮中允爐邊偶作
誰爲東君掌靑律故將春日連人日春日雨絲暖融融人
日雪花寒慄慄雨雪寒暖苦不同可比交情去就中仲咸
擁爐發謌詠古風激破澆漓風人情離合古來有召公初
亦疑周公汾陽臨淮夲讎隙一旦分兵若親戚四公翻覆
人不譏各各操心爲邦國此外譸張多爲已反掌背面如
千里張耳陳餘不忍言魏其武安何足齒我愛中庸君子
心心與人交淡如水别有人間勢利徒一去一就隨榮枯
西漢董賢方佞倖孔光迎拜卑如奴是時楊雄在東觀投
閣欲死無人扶有唐力士夫人死朝士執喪(平)如喪妣是
時李白放江邊憔悴無人供酒錢小人之性何所似真如
蜂蝶并螻蟻尋春逐臭苟朝昏豈顧松篁與蘭茞重君誓
心一何極澗底松兮陵上栢澗松陵栢有朽時我約君心
無改易
賦得南山行送馮中允之辛谷冶按獄
商山三月花如火草樹靑葱雨初過柳條漸軟蝶雙飛桑
葉尚多蠶一卧薄情野水流不廻無力春雲慵欲墮團團
榆莢是誰抛漠漠游絲向人嚲可憐花木間嵐光花前正
好飛觥觴馮君夙駕一何速捧檄銀坃按辛谷轉輸昨日
又移文小甿訴牒何紛紜見說南山六百里跙盡馬蹄摧
屐齒是何屈于不知已衝斗太阿教𥙷履龍無尺水且蟠
泥驥困鹽車但垂耳片言折獄亦胡爲必也無訟方君子
吾徒事業夲稽古得行其志當刑措畫衣畫地免煩苛抵
壁捐金返淳素未行此道且營營營營爲禄聊代耕殘春
小别不足念爲君高唱南山行南山一月期廻首莫訴臨
歧數巵酒
烏啄瘡驢謌
商山老烏何慘酷喙長于釘利于鏃拾蟲啄卵從爾爲安
得殘吾負瘡畜我從去歲謫商於行李惟存一蹇驢來登
秦嶺又巉嶺爲我䭾背百卷書穿皮露脊痕連腹半年治
療將平復老烏昨日忽下來啄破舊瘡取新肉驢號僕叫
烏巳飛劘觜整毛坐吾屋我驢我僕奈爾何悔不挾彈更
張羅頼是商山多鷙鳥便問鄰家借秋鷂鐡爾拳兮鈎爾
爪折烏頸兮食烏腦豈唯取爾飢腸飽亦與瘡驢復讎了
王黃州小畜集卷第十二
