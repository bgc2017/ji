王黃州小畜集卷第二十六
擬試内制五題(凡四副)
鄕老獻賢能書賦
宫漏出花遲詩
雲州節度使加使相麻
搜訪唐末已来忠臣子孫詔
正郎告老可太常少卿致仕制
黃屋非尭心賦
春晩綠野秀詩
放五坊鷹犬詔
批答處士陳搏乞還舊山
日月光天德賦
四時和爲玉燭詩
授節度使兼中書令西京留守麻
除右拾遺諸王府記室參軍
允邊上節度使入覲批答
崆峒山問道賦
五老化流星詩
授節度使左金吾衛上將軍制
誡諸王詔
賜漢南國王生辰金銀器
鄕老獻能書賦(鄕老之薦登彼天府)
古者選于里舉于鄕考德行而賓之以禮典賢能而獻之
于王是故鄕老之薦不濫貢士之道有光豈不以敦至教
合要道察之于鄕黨升之乎俊造合議于衆寡定謀于耉
老非賢不舉在百行之孔修唯善是從非一鄕之皆好區
以别矣尊而寵之察道藝而斯茂表公共而滅私于以振
鄕大夫之職于以行鄕飲酒之儀厥時徹讌拜書以薦遂
使乎賢者能者靡至乎自媒自衒自才見舉固于我以何
求在邦必詢所欲人之知勸既而有禄斯膺有位斯豋嘉
黃髮之上獻匪玄纁之下徵拜而受所以知樂善尊老義
而舉所以見推賢譲能其進也若石之投水其類用也類
木之從䋲然後佞倖之風不起激勸之道自彼咸謂乎爾
公爾侯亦在乎我鄕我里學優則仕豈患人之弗知沒世
不稱唯曰士之深恥故得朝有多士野無遺賢以此取人
道合于邃古以此治世功侔乎上天乃鄕舉里選之謂信
朝行夕斆者焉我國家茂育羣材躋攀太古任賢克舉二
八闡化自齊于三五小臣待詔向金門碩詣公車之府
宫漏出花遲詩
丹禁遲遲漏深宫灼灼花繁枝開正滿清韵出何賖静拂
紅英密微穿翠葉斜依稀驚宿蝶冷落動晨鵶細逐香離
檻輕翻露滴沙碩當直仙署鈴索共交加
雲州節度使加使相麻
門下臨戎閫外伏金鉞以專征定策幄中升玉堂而論道
眷惟重柄實在全才向匪得人固無虚授其有威稜却敵
勇毅安邊式旌善戰之功别舉疇庸之典乃求吉日特舉
徽章具官某劒恥一人城長里禀氣而全鍾太白論兵而
自著金韜爰自作翰雲中威行塞外倬彼廉頗之勇略居
然魏尚之英風念劳而閣列丹青己圖奇表效節而門開
朱白屢奏邊功宜升調鼎之資俾耀築臺之貴雖匃奴畏
憚已知域外之雷霆而黔首燋熬更作人間之霖雨詎云
優異姑示甄酬於戲位極人臣荣兼將相勿期驕而伐善
宜盡瘁于匪躬永保崇高何煩訓勵可依前件
搜訪唐末己來忠臣子孫詔
敕皇王之典道在賞延公侯之家義聞必復漢帝想二臣
之壠爰求近親元和念五代之孫詔還故宅朕祗膺駿命
景慕前王慮忠孝之臣僚有替陵之苗裔將行激勸宜示
甄收應唐末已来梁朝而下或直言于昏主奮不頋身或
立事于亂邦見危致命名姓雖存于青史子孫己混于白
丁流落閭閻湮沉門閱量器能之可用委長吏以上言庶
遵有後之文更勵為臣之節人或㒺冐國有刑章凡在守
臣副台深旨
正郎告老可太常少卿致仕制
敕具官某卧錦為郎懸車告老特舉賢優之典用旌知止
之心清資俾貳于奉常白首免嗟于郎署恩榮所及汝其
佩之可依前件
黃屋非堯心賦(黃屋車貴非帝堯意)
惟彼陶唐憂民道光處黃屋之非貴慮黔黎之弗康忘彼
乘輿示一人之勤儉思乎稼穯見百姓之平章不然又安
能禅位于大舜比崇于軒黃者哉豈不以天生蒸民樹之
司牧方誕敷于文德匪㽜心于華轂善行無迹我則期同
軌于萬方覆轍在前我則致可封于比屋盖以樂為御德
為車欲躋民于仁夀將納國于華胥苟兆民之困矣雖萬
乘以焉如憂勞于四海九州未臻富庶頋盻而鸞旗鳳盖
終類蘧蒢有以見上德為心下民可畏唯惸獨以是念匪
崇高兮自貴遂使轔轔之響莫逹于四聰慄慄之心常咨
于庶彙自然我躬以瘠我民以肥但慮一夫而惕惕焉知
四牡之騑騑足可使域中之御朽乘乾因兹而取則天下
之車轍馬迹由是而知非所以道冠百王功齊五帝焦勞
之德㒺怠濬哲之風靡替耕田鑿井固何有於萬民神智
天仁自流芳于百世今我后功邁伯禹心侔十堯處越蓆
而古風斯振設土階而儉德弥昭御六馬以兢兢常思罪
已通八蠻而穆穆尚戒宣驕故得洪業弥芳玄穹䧏瑞念
蒼生而唯恐無告乘金輅而未嘗介意小臣待詔于公車
碩比伊耆之故事
春晩綠野秀詩
雨過川原上凝眸送晩春韶光銷欲盡野色望来新天末
迷藍嶂江湄亂麴塵垂揚難認影幽鷺莫藏身遠接天邊
幕晴和草展茵眀時四郊静凌亂踏青人
授六尚書節度使麻
門下國之喉舌尚書實緫于六曺王之爪牙連帥出參于
十乘在昔唯求于藩屏我朝復藉于循良自非文武之全
才莫預邦家之慎選其有本由儒雅兼著韜鈐郤縠之禮
樂詩書義之府也仲尼之爼豆軍旅兼而有之宜分經國
之材各受殿邦之寄爰頒寵命式表殊恩具官某等或天
賦器能或時推謇諤揚歴盡試難之任周旋居求理之朝
騰&KR0750;而龍駕乾綱俱呈步驟雍穆而鳳吹律本共洽和平
暫㽜調鼎之恩先授豋壇之柄進賢冠而納言幘已峻朝
端仗黃鉞而擁白旄更光儒道仍加食菜式重分茅於戲
名器不可以假人是予所慎富貴弗期而驕至在爾&KR0836;思
勉承出將之榮勿辱知臣之鍳往踐厥位欽哉勖哉可依
前件
放五坊鷹犬詔
敕王者狩必以時除災害於黎庶射而豋爼表孝薦于祖
宗過此以還盡爲非禮朕祇膺大寳弗敢盤遊爰自國初
因其舊制五坊設畋獵之備四海貢鷹犬之儔雖則存而
勿論未如不作無益况又青骹黃耳耗民用以居多雨血
風毛匪朕心之所欲宜從式釋放式表憂勤應五坊鷹鶻
等並委本坊使即時放散所有狗犬人願收養爲警備者
亦聽仍敕天下今後不得更進鷹犬庶使發狂之言遐遵
于老氏外荒之戒無愧于古書亦所以見朕惠及于飛走
也告布中外稱朕意焉
批答處士陳搏乞還舊山表
所上表事具悉昔者帝堯臨于大寳許由稱之外臣雖居
萬乘之尊不屈匹夫之志想彼貞節朕常嘉焉卿不仕王
公多歴年歲雅有神仙之態蔚為高尚之人爰自近年屢
云請見雖玉堂金闕暫喜于来朝岫幌雲關遽求于歸隱
可認不羈之行用全獨善之心披閱奏章良多嘉尚所請
宜依
日月光天賦德(陽景隂魄光彼天德)
日月焜煌麗乎天兮秉陽既垂光于率土實耀德于穹蒼
配行健之功功深煦育叶無私之道道契皇王是何鑿混
沌之精挂羲舒之影循環分晝夜之度盈縮逓歲時之景
重輪重珥為當代之休祥行疾行遅是何人之馳騁但見
乎来往天心舒陽慘隂浴咸池而杲杲逗斜漢以沉沉仰
之弥高自可侔于聖德無幽不燭固取象于君臨藹藹晨
曦亭亭夜魄覆㿽雖隔于照燭圓盖實資于輝赫運行不
息四時于是乎成功遐邇具瞻九土以之而光宅觀其日
之始也升若木拂扶桑光天德兮臨八荒龍吐熖而氛霾
蕩盡烏騰晶而魑魅潜藏于以瑞呈五色于以眀列三光
月之始也出金天突瑶水光天德兮照千里兔奔而挂影
時搖蟾躍而露華輕委于以輾碧落而皎兮于以掩繁星
而嘒彼厥象昭然斯為得天附高眀而能久蘇物彙以無
偏行中道而瞳曨幾彰聖代逐左旋而出沒暗送流年我
國家道契貞眀功齊剛克修五紀以叶用照萬邦而取則
夫如是叔寳之徒宜咏歌于帝德
四時和為玉燭詩
尭舜欽天日羲和正曆時銅渾列辰象玉燭照華夷真宰
潜能秉飛廉詎可吹祥光長赫矣佳號得温其㘅處非龍
首燃来豈鳳脂皇眀方比盛鑑物自無私
授節度使兼中書令西京㽜守麻
門下周官重八柄之權掌之者方為崇顯洛食啓二都之
地分之者必在勲賢其有族茂山西功高天下畫像早圖
于麟閣分茅繼擁于龍旌將酬征伐之劳宜委居㽜之地
具官某名標鐡劵勇號翅人英雄而夜拜長星力扶興運
慷慨而自稱大將誓立殊功爰膺推轂之荣累荷殿邦之
寄開白門而效死已静邊烽按黑矟以揚威克申戎律加
以師貞之外理本尤精得士心而料敵無遺求民瘼而所
在稱理輯瑞而無違覲禮獻琛而頗見勤王尊周之大業
弥隆分陕之重權斯委仍相加右相式重大臣於戲舜號
納言周稱內史極爾人臣之位表予京邑之雄勉伸夹輔
之勞無忝崇高之命可依前件
除右拾遺諸王府記室參軍
敕朕藩屏家邦封崇子弟凡于王府必擇時才以爾具官
某文行素高才識兼茂俾爲記室仍列諫垣庶令謇謇之
臣體我親親之旨曳裾載茟爾其勉之可依前件
允邊上節度使入覲批答
敕某所上表事具悉卿心懸就日役在防秋屢拜封章堅
求朝謁載叙雲龍之會請離雞鹿之關况聞刁斗無聲烽
煙罷警足可别雲中之巨鎮歸日下之長安慰予鷰頷之
思遂爾雁門之懇覧奏嘉尚再三不忘所請宜依
崆峒山問道賦(黃帝之道天下清净)
愚嘗歴覧皇王嘉崆峒之所請見軒轅之道光咨有德之
人所謂乎不耻下問求無爲之理寕辤乎陟彼高崗故得
化臻于冲寂功格于玄黃者也原其雲紀設官弦弧立制
蚩尤脩伏以聽命風后周旋而佐帝尚慮其至化未敷群
生未濟乃訪道于名山欲坐忘于浮世既而金根玉輅鳳
盖鸞旗萬乘以之順動千官以之悅隨謁帝者之師吾將
學矣庶聖人之道可得聞之于是陳稽首之儀揖龐眉之
老方初筮以則告俄一言而悟道何思何慮靡煩手以乘
乾不識不知自垂衣于大寳喪天下于忽焉得環中于自
然旣絶聖以棄智但牧民而御天姑射神山只在廟堂之
上華胥舊國不離樽爼之前徒觀其御彼六龍齊乎一馬
尚恭默之至道闡希夷之大化國風穆若克清夀域之中
物態熙然盡到春臺之下故得黜彼聰眀端居穆清㒺象
之珠有耀出虚之樂無聲豈比夫舜舉八元方為求理堯
咨四子而後化成者哉我國家尚黃老之虚無削申商之
法令坐黃屋以無事降玄纁而外聘有以見萬國之風咸
歸乎清淨
五老化流星詩
五老知符命皤然共效靈遊河方告瑞入昴忽為星接武
傳歌詠翻身上杳冥来同聚井數去作種榆形鶴髮光難
認龍圖兆可聽至今依列宿高印遠天青
授節度使左金吾衛上將軍制
門下王者建侯行師取諸易象體國經野法彼天文外則
藩垣有仗鉞之權内則羽衛重執金之柄向非勲舊㒺與
僉諧其有盡節皇家策功清廟陟師壇而且久提禁旅以
攸宜亦既得人乃頒成命具官某將門襲慶武曲儲精曺
景宗箭發餓鴟百里嵩世稱連虎當年誓志一萬戶之侯
封絶塞立功五十營之兵事考勲庸而進律分茅土以殿
邦克彰作翰之劳靡怠獻琛之禮一昨傾心象魏𫐠職京
師載成魚水之&KR0794;宜授瓜牙之任爾其戒嚴黃道警肅紫
垣致高枕于宸居是予繄賴法鈎陳于環衛在汝恪恭於
獻戲以上將之雄兼仕宦之重世祖微時而徤羡趙才沒
世以垂名勉繼前賢勿替休命可依前件
誡諸王詔
敕朕聞五帝官天下而禪譲于賢三王家天下而封樹其
子德已薄矣可不慎乎爾等生帝王之家承祖宗之慶各
踐王位且無軍功不知稼穡之艱難但受崇高之冨貴宜
循禮法勿紊典彛凢爾所為必思有益朝謁之暇友悌為
娱以德以年雍雍穆穆汝或不子予敢獨親勉行忠孝之
風勿貽家國之念佩服丕訓無或忽諸
賜漢南國王生辰金銀器鞍馬詔
敕漢南國王星辰垂慶邦國有光咎陶感雲虎之祥克符
帝舜仲甫䧏嶽神之質爰佐姬周誕靈既在于兹晨錫命
宜遵于異數盖松栢後凋之筭表君臣道合之恩與國同
休予所碩也可賜卿金銀器物鞍馬等具如别錄
王黃州小畜集卷第二十六
