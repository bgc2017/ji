王黃州小畜集卷第二十
序
詔臣僚和御製賞花詩序
馮氏家集前序
皇華集序
商於驛記後序
左街僧錄通惠大師文集序
送鄭襃序
孟水部詩集序
送薛昭序
送上官知十序
送廖及序
送李蕤學士序
送柳宜通判全州序
送翟驤序
送徐宗孟序
送江翊黃序
詔臣僚和御製賞花詩序
臣聞周文靈沼詩人著魚躍之詞漢武横汾史氏載鴈歸
之什義存小雅語煥靑編屬在昌朝繼兹盛事
我法天崇道皇帝誕膺駿命光啓鴻基當千年下武之期
爲一代好文之主皇墳帝典窮步驟於宸機壁宿奎星煥
文章於御筆然而動循禮法志尚憂勤來燕來宜式叶鳬
鷖之詠弗灑弗掃恐招蟋蟀之譏于時淳化之年暮春之
月蓂莢初生於一葉牡丹乍拆於千苞乃召侍臣爰開曲
讌入内園而洞啓望綺席以霞舒風遞鳴梢乍見七香之
輦波搖水殿齊瞻八彩之眉懽呼方到於軒墀侍從共登
於欄檻親承睿旨競剪宫花露濕冠纓表君恩於湛露香
籠襟𬒮雜帝坐之天香次臨積翠之池咸舉不綱之釣忽
宣竒韻俾賦新詩旣奉詔以援毫各爭妍而構思天顔咫
尺強叩於蕪音聖語襃揚實同於華衮俄頒御製復見宸
蹤兼堯舜禹湯文武之才備鍾王歐虞禇陸之體詠謌無
斁傳翫爲榮怳若夢中入閬苑瑶池之景渾疑天上得金
簡玉字之書旣而尚輦更衣保章告刻觀乳魚而罷釣自
契深仁思中鵠以爲娱未忘習禮于是奏騶虞之節挽烏號
之弓振振盤右之子孫赳赳登壇之將帥心平體正發金
鏃以無虚目駭神驚捧金罍而獻壽堯罇㶑灔舜樂鏘洋
合經義於五豝自同往誥逞雄心於一豕堪誚前王不醉
無歸盡歡而罷越明日復出御製賞花之什十五章五章
章八句十章章四句首示輔臣次傳近位文含五緯韻叶
八風鏘乎治世之音大矣經天之作雅頌之道雖易俗而
移風元首之謌亦君唱而臣和讓章雖上宸旨弗移况兩
制三館之臣幸當文理美千載一時之盛寧寢頌聲各進
數章共成一集雖群星向日更無嘒彼之光而衆草偃風
亦助穆如之勢其間有燃萁欲速旣醉成篇或體律未諧
或風騷無取上咸令甄錄曾不弃捐亦猶朝百谷於滄溟
未嘗辭露會九江於雲夢足得包荒臣叙事非工言詩鮮
妙五吏寫詔無王勮之雄才百僚和詩非太真之高等久
在育材之地躬承善誘之恩用紀文明輙爲序引書之國
史何慙天馬之歌垂作人文不愧景龍之集謹序
馮氏家集前序
仲尼以三百篇爲六經之首以其夲于人情而基于王化
故也然而刪其義次其章繫乎國風雅頌而巳不顯乎人
之氏族也洎卜商作序篇之首始或著焉若鴟鴞之什直
云周公救亂也成王未知周公之志公乃作詩以遺之蕩
之什又云召穆公傷周室大壊雲漢之什亦云仍叔美宣
王之類是也其餘或稱國人怨而作是詩也或稱大夫刺
某王某公也故詩人名氏闕者多矣逮乎離騷則自云帝
高陽之苗裔朕皇考曰伯庸後之人故知其屈平也且夫
刪詩無聖人序詩無子夏採詩無古官則作詩者得不以
家集自見乎蓋存其詩人可知矣察其人國可知矣詩之
集也豈徒然哉亦國風雅頌之遺制耳馮氏家集者故江
南常州觀察使始平馮公之詩也公諱謐字某其先彭城
人也唐末避地徙家壽春當李氏之建大號也公之長兄
某實爲國相公亦以文章器業歴踐清顯典掌誥命出入
臺閣者十數年然以氣直道孤嘗被放弃進退以道識者
是之周顯德中將平淮甸公以起部貳卿爲東都副留守
(江南以揚州爲東都)王師之傳維揚也公督勵士卒堅守不下竟以
援兵不接城䧟而來世宗一代真主素聞公名見而竒之
曰忠于所事名節之士也擢拜太府卿留闕下三載公朝
請之暇與中朝卿大夫以詩酒自樂篇詠間發傳于人口
今首台李僕射方掌内制與公卜鄰投分頗厚故集中有
贈李學士詩云鄰居纔十步交分巳三年旣而江南割地
内附願比藩臣世宗許之因授公尚書刑部侍郎且令持
節歸國南轅之日揆相賦詩一首書羅巾以贈之公荅云
羅巾揮逸翰送我出夷門保惜安懷䄂流傳與子孫其與
時賢相知也如此公旣歸故園慨然有挂冠之意李氏待
之益厚不得巳復授中書侍郎歴吏部尚書遂有毗陵之
拜實以某年某月日終于位
太祖平吴之歲金陵罹于兵火士流書史蓋煨燼矣隷公
府者僅有存焉初公嘗以所業文集獻于夲國至是亦入
貢矣(爲下揆相賜得公詩集張夲)俄而公之諸子歸于朝廷首台猶爲
翰林承旨見公之子弟憮然有故人之念且徵其家集焉
對以兵戈之中喪失殆盡相國歎息久之且曰上嘗以江表
圖籍賜于近臣(時太祖末年故云上)某獲先君子詩一編凡百餘章
常耽味之混同巳來俟得全集今盡亡矣子孫何觀焉遂
出而付之因得傳寫于昆仲間公之季子太子中允伉字
仲咸某之同年生也某去歲自西掖左宦來商於仲咸方
佐是郡居一日擕家集相示且具道其始末焉某再拜而
受之三復而閱之見其詞麗而不冶氣直而不訐意遠而
不䛏有諷諭有感傷有閑適落落焉鏗鏗焉真一家之作
也惜乎公之文不可得而見矣公之詩幸可得而傳矣公
之志從可得而知矣匪獨藏于家亦將行于世後之人有
如吴季札者國風可辨也有如韓宣子者周禮可見也豈
徒錄遺文彰餘慶而已哉翟公曰一死一生乃見交情李相
之謂乎周太史曰不在其身在其子孫者馮氏之謂乎盛
乎哉公之長子僎今泰州海陵令次子偘國子博士並文
學策名于江左次子儀岳州推官次子价渝州從事曁仲
咸皆登御前進士第與夫諸第諸孫奉箕裘服名教詵詵
濟濟馳驟于好文之代庸詎測其涯岸乎夫如是則公之
負偉才遇多難入爲王官終于陪臣位雖至而道不行矣
天其或者貽于後嗣而行于聖朝邪君子是以知馮氏有
後于宋矣某辱同年之顧覽文人之作敢序梗槩少揚休
美庶垂于不朽焉先是公之孫玄度自序先集附于篇末
故某之所述特曰前序公時淳化三年正月五日序
皇華集序
古者天子五載一廵狩肆覲群后觀省風俗黜陟幽明而
巳後代沿革命使廵行兩漢巳來其任尤重非稽古有識
之士不得與焉
皇上黜霸道立民極襃拔秀茂輯寧黎元以爲四海之大
蠻夷殊於華夏非號令則教不被兆民之衆惸嫠困於豪
右非詢問則情不逹百吏之廣循良雜於苛暴非考覈則
人不勸舉行幸之典慮供億之勞乃詔輔臣精擇邦彦按
郡國之政張朝廷之威召于延英授以密旨膺是命者凡
若干人濟陽丁君實使閩越君始以文學高第進復以政
事課最聞朝僉曰然帝命惟允君之出也名賢惜其去天
子重其任惜其去者以爲書典謨備顧問惟君稱其職矣
重其任者以爲八州之政萬里之俗非君孰可使矣于是
黃樞密勿之臣青宫調護之客兩制三館造士名僧咸賦
詩以送緫若干首今春赴朝集之期奏風謠之事虚懷見
納前席移時黜者無怨言陞者無異議盡以民瘼逹于帝
聦上心豁如咸可其奏重慰遠俗勞而遣之都門祖行即
席探韻又得若干首合爲一集播于四方道出維揚以序
爲請敢徵古義命曰皇華年月日序
商於驛記後序
有唐都長安三百年商於爲近輔地望雄劇亞于同華其
擇用郡守皆尚書名郎曁諸寺少列入拜中丞諫議者往
往有之自大歴貞元之後王室微弱李希烈䧟大梁李錡
繼叛由是汴路或不通焉吴越江淮荆湘交廣郡吏上計
皇華宣風憧憧往來皆出是郡蓋半天下矣故郵傳之盛
甲于它州會昌中刺史吕公領是郡新是驛請翰林學士
承旨戶部侍郎韋琮文其記太子賓客柳公權書其石祕
書郎李商隱篆其額皆一時之名士也觀其文不獨記斯
驛之盛大率頌吕公之政耳自唐風不竸鼎入于梁長安
廢爲列藩商於化爲小郡軺車罕至傳舍孔卑古驛無餘
遺文空在運歴五代時踰百稔痛乎吕公之政事三賢之
文翰世莫得而聞也
皇宋淳化三年詔太子中允始平馮公知斯郡才大務簡
居多閑暇一日讀商於驛記見數字刓缺慨然歎之且慮
碎于樵牧之手亟命移徙立于便廳四賢之風想象在目
俾夫後之好事者摸印傳寫無翼而飛自馮公始也馮公
名伉字仲咸嘗策名于江左歸朝由同州戸曹掾舉進士
得御前第某之同年也式序始末題于石隂吕公記不書
名蓋貴之也又惜其今之人弗遂知矣地僻無書未獲討
閱俟學唐史者𥙷其闕文某年十月十九日序
左街僧錄通惠大師文集序
釋子謂佛書爲内典調儒書爲外學工詩則衆工文則鮮
并是四者其惟大師大師世姓高氏法名贊寧其先渤海
人隋末徙居吴興郡之德淸縣祖㻆考審皆隱德不仕母
周氏以唐天祐十六年歲在已卯某月某日生大師于金
鵡山别墅時梁貞明七年也武肅王錢某專制江浙後唐
天成中出家清泰初入天台山受具足戒習四分律通南
山律長興三年武肅薨文穆王諱嗣位大師聲望日隆文
學益茂時錢氏公族有若忠懿王諱宣德節度偡奉國節
度使億越州刺史儀金州觀察使儼故工部侍郎昱與大
師以文義切磋時浙中士大夫有若衛尉卿崔仁冀工部
侍郎慎知禮内侍致仕楊惲與大師以詩什唱和又得文
格于光文大師彙征授詩訣于前進士龔霖由是大爲流
輩所服時錢塘名僧有若契凝者通名數一支謂之論虎
常從義者文章俊捷謂之文虎大師多毗尼著述謂之律
虎故時稱四虎焉署夲國監壇又爲兩浙僧統歴數十年
像法修明緇徒整戢太平興國三年忠懿王擕版圖歸國
大師奉真身舍利塔入朝
太宗素聞其名召對滋福殿延問彌日别賜紫方袍尋改
師號曰通惠故相盧朱崖深加禮重參知政事李穆儒學
之外善談名理事大師尤爲恭謹八年詔修大宋高僧傳
聽歸杭州舊寺成三十卷進御之日璽書襃美居無何徵
歸京師住天壽寺參知政事蘇易簡奉詔撰三教聖賢事
迹奏大師與太一宫道士韓德純分領其事大師著鷲嶺
聖賢錄又集聖賢事跡凡一百卷制署左街講經首座至
道元年知西京教門事
今上咸平元年詔充右街僧錄先是故相文貞公懸車之
明年年七十一思繼白少傳九老之會得舊相吏部尚書
宋琪年七十九左諫議大夫楊徽之年七十五郢州刺史
判金吾街仗事魏丕年七十六太常少卿致仕李運年八
十水部郎中直袐閣朱昂年七十一廬州節度副使武允
成年七十九太子中允致仕張好問年八十五大師時年
七十八凡九人焉文貞公將讌于家園形于繪事以聲詩
流詠播于無窮會蜀寇作亂朝廷出師不果而罷今九老
之中李宋楊魏張已先逝矣太師年八十二視聽不衰于
夲國歴武肅文穆廢王忠懿凡四世于朝歴梁兩帝後唐
莊宗應順淸泰晉高祖少帝漢高祖隱帝周太祖世宗梁王
我太祖英武聖文神德皇帝
我太宗神功聖德文武皇帝通
今上凡十五朝而能受洪範嚮用之福處浮圖具瞻之地
豈所謂必得其壽必得其位者乎大師以述作頗多叙引
未立猥蒙見託不克固辭緫其篇題具如别錄凡内典集
一百五十二卷外學集四十九卷覽其文知其道矣因徵
其世家行事備而書之使後之傳高僧銘塔廟者于兹取
信云
送鄭襃序
閩人鄭生成之舉進士來輦下會詔罷去枉趾滁上是歲
日官置曆閏在孟秋暑之煩酷于前一月爲甚某性不能
(音耐)熱每見生不表絺綌而出且慮生怒某之失禮生退則
卧凉軒更僕交扇而流汗不減因留生俟秋而行生曰襃
有母且老向之去數千里别數百日者欲千名而顯親故
雖遠且久若襃之在母左右也今詔已下將及閩及閩則
鄕人必以告(句)吾母必筭程數日以待襃也後一日即貽
母之憂用是不敢聞命矣某曰生有純孝歟昔潁考叔以
遺羹之意感鄭莊公丘明美之某無怙恃不足以應生教
爲生泣而賦詩亦足以警世之爲人子者
孟水部詩集序
余緫角之歲就學于鄕先生授經之外日諷律詩一章其
中有絶句云那堪雨後更聞蟬信絶重湖路七千憶昔故
園楊柳岸全家送上渡頭船余固未知誰氏之詩矣及長
聞此句大播人口詢于時輩則曰江南孟水部詩也游官
巳來求其全集卒不可得咸平巳亥歲余自西掖出領齊
安未幾詔除太子中舍孟唐爲黃州司馬訪其氏族即水
部之子也因捧其家集且請爲序水部諱賓于字某生于
連州其先太原人故其詩云吾祖并州隔萬山吾家多難
謫郴連幼擅詩名吟味忘倦後唐長興末渡江赴舉歧帥
李泰王曮館于門下晉相和魯公凝禮部王尚書易簡翰
林丞旨李學士慎儀刑部李侍郎詳咸推薦之由是詩名
籍甚游舉埸十年故有十載戀明主之什凡八章五上登
第故詩云兩京遊寺曾題牓五舉逢知始看花晉天福甲
辰歲禮部符侍郎蒙門人也尋以拜慶就養歸于長沙當
馬氏專據湖湘大開幕府遂以賓席縻之俄出爲永州軍
事判官歴陽山縣令漢乾祐末馬希廣兄弟䦧牆尋戈不
巳江南李氏命邊鎬爲將以兵䧟湖南盡俘馬氏之族于
建康水部遇亂無依擕光啓年縣印歸于金陵李氏方僣
稱唐得之甚喜故有水曹朱&KR0807;之命頃之辭歸玉笥山着
道士衣吉州高史君奏為郡倅不得巳用冠褐就職旋歸
舊隱是時江左士大夫若昌黎韓熙載東海徐鉉甚重之
會高越以江南命使廽嶺表訪其所居同舟而出強起爲
豐城令旣而引去嬉遊吟嘯者二十年老求致仕得本曹
郎中分司南都服章金紫(江南以洪州爲南都)
太祖平吴以老病不任朝謁聽還故里後以令終有金鼇
集者應舉時詩也湘東集者馬氏幕府詩也金陵集者李
氏詩也玉笥集者吉州詩也劒池集者豐城詩也緫五百
五首今合爲一集以官爲名蓋古之詩人多求水部何遜
張籍是也唐之詩流多出孟氏浩然東野是也況姓氏官
紀萃于一家又其没後二十餘年得余爲序足以振令名
而雪遺恨也至于雅澹之體警策之句知詩者開卷可見
矣此不復云
送薛昭序
今上即位之五年庚辰歲僕始隨計吏來舉埸中聞用晦
名籍甚有司考藝俱登甲科覆試殿庭不中上旨雖命未
遇而交愈親矣故僕送用晦下第詩有明年同醉杏園春
之句擢第之日卒如斯言𥙷吏以來于今八載洎僕歴東
觀踐西垣遷諫官掌書命殆三年矣而用晦尚以光禄丞
領維揚關市之賦靑衫瘦馬受代而來囊括其文未始衒
露何其自待之多也先是用晦之在淮海也雖屈其才亦
幹厥事故司漕運按風俗者奏課以聞至是或謂用晦曰
可移文相府請疇前勞則增秩之命可得矣用晦聞而拒
之曰非知言也吾學古聖賢之道以取禄位不幸而司管
庫又烏以羡財而爲功乎如有用我者則關譏而不征矣
豈終爲俗吏耶士君子聞而壯之内翰武功蘇君即薛氏
之出也視用晦爲外兄敦勉誘激俾獻文以自試不得已
而從之始以所業四十編拜章進御天子嘉之試于鳳閣
文不加點數刻而成燦乎千言聳動臺閣翌日循近制改
著作佐郎延英中謝上又譽之未幾有建陽通理之命是
行也位雖未充而名以大矣恩雖未渥而知則深矣詎非
歴試之漸大來之階乎且將慰慈母省元昆浮舟東下吟
嘯山水閩之才子得以師其道閩之遠俗得以觀其政又
何窮逹先後之足云乎于是兩制三館之士爲謌詩以餞
行且命不才序冠其首
送上官知十序
古者大夫三月而葬戰國巳來禮文殘缺葬祔之制動或
踰年筮仕者復貪功好名率曰忠臣不得爲孝子甚無謂
也故吏部著式祖考未葬者不與調選亦救弊之一端耳
今聖人以禮示萬方以孝治百姓陳力就列上得忠于國
生事死葬下得孝子家臣子之道煥乎有光中吴通理奉
常丞上官公起家倅于洋再命莅于蘇丁先明府憂喪問
旣至奪情詔來銜哀在公綽有勤政越明年國家展圓丘
之禮灑漏泉之澤幽明存沒靡不霑浹贈先明府太子洗
馬亦旣受代飛章帝閽請改葬于高密詔許之先明府爲
宰字之官有循良之譽貞遯田里鄕人法之又見其子擢
進士第歴廷尉評遷大匠丞登朝爲贊善大夫令終之日
鍾是賁飾非積善有後疇能與于此乎是行也郡縣郊迎
父老改觀禠朱紱具纕裳號窀穸之前火絲綸之命外姻
同位得無羡歟蘇臺郡守士庶榮而餞之長洲長王某屬
邑也序以志云
送廖及序
澤被天下者天下人戴之爲帝皇化行一國者一國人望
之如父母故五等諸侯南面而治皆人君也但隆殺有異
耳仲尼不恥中都之小者行乎道也宓子賤巫馬期盡心
殫力一邑者爲乎人也豈以位之高下爲意乎今之宰邑
者異乎是哉不顧已之道不䘏民之病率曰吾恥折腰也
歎徒勞也曾不知十室之邑必有忠信况百里乎彼百里
之民尊其宰而望其惠矣苟施澤于下盡禮于上固邑宰
之職然也矧未能愛下而欲慢上耶是則天子利及百姓
教流萬國不當父天母地修圓丘方澤之禮矣所以然者
不自大而示有所尊也况臣下哉宰邑者其志之鉅鹿古
之名郡也今之邊邑也戎車未息民賦且繁慘舒之權雖
制于郡國字育之道亦繫于令長廖君由文學之科探政
事之要是行也當行道而惠人矣肯以下僚爲念哉
送李&KR3455;學士序
唐韋處厚由考功員外郎出刺盛山爲詩十二章當時名
士自元白而下皆和之韓文公爲之序以爲考功顯曹盛
山僻郡非處厚道勝自遣不能樂於詩什流播編簡以爲
美談司封李學士常以文行策名江左
上即位之二祀鏁廳舉進士中甲科在館殿十餘年其間
司外計典大郡亦多矣又以名曹史職出佐廬江而怡然
自得何道勝之若是耶將見乎吟咏江山傳聞輦轂俾朝
之名士若元白者屬和成集某希韓者也願爲序以繼其
美告行有期聊以爲送
送柳宜通判全州序
河東柳無疑江左之聞人也在霸國時褐衣上䟽言時政
得失李國主器之累遷監察御史多所彈射不避權貴故
秉政者尤忌之繼出爲縣宰所在有理聲
皇家平吴之明年隨僞官得雷澤令雷澤僕之故里也始
與之交逮今幾十五載連尹三邑州縣之職困于徒勞居
低摧窮辱之中有死喪疾病之事旅鬢生雪朱衣有塵知
其氣業者共惜之淳化元祀始以任城宰來抵闕下擕文
三十卷叫閽上書且請以文筆自試天子壯之下章丞相
府翌日召試且舉漢時以粟爲賞罰事使析而論之無疑
援引剖判燦然成文
吾君吾相皆以爲識理體而合經義也故改官芸閣通倅
湘源其官尚卑其郡亦小然由文藝而取故有識者榮之
與夫謟權媚勢奴顔婢色因採風謠司漕運者言而得之
者遠矣于是沿汴逹淮浮江湖入湘潭是時也可以吏隱
未可以行道況江山猿鳥雲泉竹樹爲天下甲民訟甚簡
兵賦甚鮮固可卧而理也姑能致身于不才之間放意于
無何之域則又不知縣令爲著作耶著作爲縣令耶或過
故國動黍離之情傷遠行有于役之念歎下位起山苗之
刺則于道遠矣于生勞矣勉哉無疑善飯自愛
送翟驤序
士君子謂不由進士第者爲終身之恥貴而不歸者有夜
行之刺禄不及親者立不仕之戒兼此三者士龍是行之
謂乎士龍嘗策名江表有年矣
皇朝平吴之明年始歸于我兵革之後旅食于京師懸于
養親不暇擇禄因隨僞官署一簿于雷夏考滿改一尉于
彭城折腰作吏六七年矣混無名之徒食有道之禄士龍
恥之八年復舉進士科中第遷從事于廣陵廣陵即其里
也故廬半空喬木斯拱物華人事依然舊情飄飄綵衣奉
版輿而東下昆弟妻子羅列目前手調蓴鱸躬掃墳墓孝
子之願畢矣噫大丈夫得其時而行其道者必能師表一
人利澤百姓匪獨善人之謂也然立大功居顯位必由乎
命士龍豈無志乎姑見其策美名歸故里侍偏親亦旅人
之小亨也行乎哉士龍宜自愛
送徐宗孟序
余去年出内庭臨滁上境與合淝接聞其郡大獄煩號爲
難治而使車游客往往道從事徐宗孟者能佽助長吏咸
得其中未幾以書遺我見其文好竒而尚氣者今年果被
召赴闕路出吾郡與之言又見其孜孜不忘于仁義也宜
乎慕孟軻而名焉且從余乞言因書以爲送
送江翊黃序
僕直翰林時進士錢易數以文相售其中往往有贈江翊
黃詩怪其名異於常所謂進士者今京西轉運太常姚丞
(鉉)赴職時來與余别盛言生之才用是於生之名甚熟不
知果如何人也夏六月自内庭謫官滁上下車數日生縫
掖而見觀其風骨秀朗言論和雅則錢之交姚之薦斯得
之矣又繼之以文好古近道趣向不俗修之不巳可爲聞
人况一第哉遽來告行書此爲送
王黃州小畜集卷第二十
