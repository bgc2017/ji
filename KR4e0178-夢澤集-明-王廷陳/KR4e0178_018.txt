夢澤集卷十八
明王廷陳撰
拾遺
來日大難
瓦鳴霰急柝止宵除門有重扄衣乏複襦(一解)秋繫徂臘
體無完膚守掾致旨令予殞軀(二解)壯心既褫色鮮敷愉
長跪悲乞請賜區區(三解)古途阻塞新術﨑嶇豈不是趨
林莽鈎裾(四解)既鈎我裾載覆我輿覆輿孰視立輿競扶
(五解)我覆我扶言返我廬豈無良朋恐及禍軀(六解)
怨詩二章
卧龍不起屈蠖難伸舉肥失瘦錄&KR0915;遺真馮唐既老原
憲長貧晝無再旦歲乏重春
其二
楊岐泣路墨素悲絲崐焚玉石劍失雄雌翔鳶笑鳳毒
卉嘲芝誰憐堅白遭此磷緇
彼之蹶矣憤時也
彼之蹶矣子曰烈矣此之仡矣子曰屈矣豈不昭矣虞
厥虓矣
凶日揭揭士曰丞也劣子不是殄滅謂我士也越匪士
越矣衷之切矣
紀之荒荒士曰丞也無良子不是匡謂我士也狂匪士
狂矣弗革厥明矣
泄泄在位乃覆用媚業業在位乃覆用懟彼蒼曷誣子
寧不畏
虎兮狼兮孰與當兮蚊兮蠅兮撲者仍兮子恬不愧侈
以矜兮
彼之蹶矣五章章六句
雜謠五首
或穴爾庾隣也遽呼盗悸以逋爾輟逐逐詈隣也迂
其二
仇頤大需烹子以娛豈不子憐忌殞翁軀子烹爾及吁
嗟乎翁愚
其三
東隣日擊肥西隣日餔糜不嫌糜味薄但願常無飢
其四
誰謂炎如火倏忽成死灰誰謂寒如冰流澌逐暄開
其五
東門之鳥本避災魯人祀之以求福彼躬不閱能錫爾
糓
李國賓宅留别
文章傳勝事禮樂接名藩竹素晴齋滿臺亭夏景繁金
枝扳帝室朱紱謁王門授簡梁園後應招楚客魂
過杞同袁令飲學宫
學宫今藝圃令尹復文儒翠篠琴偏傍朱絃瑟所須升
沉應兆鱣日月幾飛鳬避暑過逢地知憐調不孤
贈戴復菴
樓回芳甸隔檻倚紫芝叢洞口邀丹侣霞邊使玉童乾
坤歸藥物山水寄絲桐病後愁蒸熱憐予乍送風
哭先帝三首
鼎成奄忽棄羣臣海思雲愁淚雨頻遥憶千門傳晝警
忽驚翠蓋尚南巡
其二
射蛟無復駐江鄉别殿離宫鎖夕陽帝子蒼梧萬年恨
凄風吹徧白雲裳
其三
關山百萬扈行宫漢主園陵白露中鵷鷺舊班今寂寞
不知何處泣遺弓
簡友十一弟廷槐
秋圃兀坐見風簷落葉既聚復散架豆畦茄皆成槁本
蛩鳴床下饑鳥窺人凭几流觀愴然傷抱幸過我一縱
高談銷愁博笑何如何如
邀戴士瞻
僕旅食者數載矣解綬歸來誅溪討谷秋容隨地商籟
滿聽邇者赤落階楓翠餘徑篠轉增悼往不減悲秋聞
子琴學益精倘能攜訪一慰幽情乎僕雖非鍾期願洗
耳以遲也
與熊元性
客夏握手江干命酒言昔投壺散帙覺有餘情須臾解
攜軒騎躑躅回首不覺春芳再歇緒風重欵感佳辰之
弗遘念良覿之無緣辛楚不禁子復何如悵憶同時諸
彦僕既久隨落葉惟喬亦逐覆水鳴吾被指直夫下獄
僅有存者落落數公嗟乎文章者忌之源也剛直者黜
之本也道不可貶節不可變終身棄斥所甘心焉豈效
阮籍窮途之哭賈生長沙之悲哉恃子知已敢布腹心
以聞於人也
諸葛武鄉侯贊
隆中龍卧是無東漢營中星隕是無蜀漢天能夀公公
能夀漢本伊吕之儔胡管樂之願
夢澤集卷十八
