夢澤集卷十
明王廷陳撰
詩
贈張子
愛爾清狂甚兼之才調殊不須愁貝錦已是握靈珠
放魚
欲作銀絲鱠翻憐錦鬛殊滄波放爾去何用報明珠
月夜嘆五首
度牖含風色懸樓轉雪輝天邊照羈羽不比鵲南飛
其二
明月歲如此青楓再改顔故山有叢桂悵望幾時攀
其三
莫謂高棲稳高棲翻累軀清光逼禁樹樹樹有驚烏
其四
玉關同一照玉鏡幾迴圓莫作征人婦高樓長自眠
其五
萬古關山曲仍傳笛裏風中宵報烽火殘魄倚張弓
雜述八首
冬林覆草閤兀坐雪雲停避世棲金馬無人知歲星
其二
日高不盥櫛搔首行且歌飛來避繳鳥戢翼盼庭柯
其三
予本瀟湘客不作瀟湘遊援琴奏流水寂寂帝妃愁
其四
南人慕炎方歲宴寡所歡雖有千金裘不禦北風寒
其五
出門乘欵段中道值權璫黠校四五徒前驅何爾強
其六
清晨謁承明百官仍依依迴立訊中使君王何時歸
其七
對酒願一醉醉後忘悲辛憐予亦楚産不似獨醒人
其八
哀歌撫劒匣雄劒且莫鳴風雲倘不負仗爾事横行
溪邊草堂雜詠六首
鼓楫遵花嶼捫蘿憩草堂門添新竹檻壁挂舊荷裳
其二
芋葉深藏徑荷花淺覆艭階除馴白鳥村巷接清江
其三
觸荇鳬雛没穿籬竹笋苞渠壅更鑿石屋破自誅茅
其四
日出扉初啓風生席屢移當忩交碧樹隔戸響黃鸝
其五
晨徑露縈草午園風振條鸕鷀窺浦溆翡翠集蘭苕
其六
孤石堪垂釣清流可濯纓沿迴終日興偃卧百年情
元夕雨四首
元夕人間重冥冥暮雨聞眼前歌妓散疑是楚行雲
其二
結伴非無約張燈亦有情春光妬羅綺不放此宵明
其三
歌吹催春事風光預可賒請看飛雨度點點著銀花
其四
遊女江臯上纖裳霧雨垂那能惜羅襪緩步踏春泥
夢澤集卷十
