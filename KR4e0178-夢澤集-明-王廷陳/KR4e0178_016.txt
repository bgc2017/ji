夢澤集卷十六
明王廷陳撰
文
平寇
長沙之寇釀而竊發楚人恐大中丞翟公有憂焉曰亂
其萌芽是而不翦長此安窮矣或曰無年其俟諸公曰
亟而國之予猶晚之懼也而以俟夫俟資之蔓也蔓而
圖費且侈且夫謀大者斷乃成於是請用兵取其鯨鯢
而戮之功既成以聞上嘉賚焉曰微瓉朕其無楚憂公
北向稽首謝曰君之靈也二三臣之力也臣何功之有
焉夢澤子聞之曰公蔚豹變之文負鷹揚之勇即撥亂
世反之正且無難矧此纖醜何足為公頌焉公袪大賊
五非國人之所知也夫兵革之賊可執而誅也非賊之
賊不可得而誅也一曰民之賊二曰吏之賊三曰政之
賊四曰學之賊五曰德之賊今夫修任俠之行敗長厚
之俗尼化誨之流工庇覆之術冒殊死之實而無小辟
之指也是故公觸忌諱而司敗莫何然不何則君上最
病此民之賊也亡棄禮節而務邪媚道夷廉恥之界徇
世俗之好締縉紳之譽而失閭閻之心姓氏沸於表薦
而民莫愛焉夫吏以民設也民莫愛則上下安賴然又
莫得而廉之也此吏之賊也談政者鮮執體要而文法
之務飭焉微有舉措必稱周官羞比漢室從而跡之反
出近代下然猶翕翕然謂善也此政之賊也綴學之士
是信末師而違於道真造支離之辭乖風雅之旨然猶
守殘保陋持堅白不相下也此學之賊也恬而宅競恭
而蓄倨讓而基攘比聖附賢心之則蹻跖矣言性語命
履之則貨賄矣此德之賊也夫賊於德求學之弗賊弗
得也賊於吏求民之弗賊弗得也賊於民求無兵革之
賊弗得也故兵革之賊賊之微者也自公之蒞楚也隠
無遁情狡無完魄民有賊焉者鮮矣媚不蒙褒貞不逢
抑吏有賊焉者鮮矣名不遺實敝不掩良政有賊焉者
鮮矣高必準古卑不逐時學有賊焉者鮮矣言必稽行
貌不違心德有賊焉者鮮矣故公德之長也學之準也
政之式也吏之表也民之風也行此五者於天下無兵
焉可也矧惟楚邦詩曰文武吉甫萬邦為憲此之謂也
抑是役也帝賚而不愛公讓而不有詩曰我有嘉賓中
心貺之又曰公孫碩膚赤舄几几此之謂也
哀引
先大夫沈公之卒於潭也潭之人久而思而祠焉其孫
柱史君以觀風至祠謁焉愴然悲焉踟蹰焉摛文以奠
焉迺若弗能去之聞者感焉為賦詩焉或以傳於王子
王子曰是詩也其傳矣曰何也曰見大夫之仁焉見柱
史之孝焉見楚人之厚焉夫執法之家務持一切嚴而
少恩甚者意為之出入賄為之重輕故當其身在位而
民病之去而幸焉其既去也則復至之恐也况夫逖德
不磨流風激人長老能述子弟率從奔走無斁報薦是
隆於是乎見仁矣今之子若孫者先世雖有德美不知
也即知之弗能稱述也甚者不淑以隕其家聲是故行
乎墟墓之間心弗能為動也愛不加於枌梓况夫感慨
陳迹俛仰生悲長歌之戚從夫涕洟積思廉逸遐軌不
遺於是乎見孝矣今之世鄉鮮不佻之民上無舉故之
議是故於其長也視若過旅焉懟則指詆焉無忌也朝
綬不綰暮揖不至於其既去也若棄遺焉不顧也詰之
姓氏不識也况夫申之祠祀伏臘是供發之聲詩引慕
莫窮於是乎見厚矣夫以大夫之仁也雖非其孫有不
表於後世者乎而况柱史之賢足以濟美乎夫以柱史
之孝也雖非其祖之遺也有不大其先世者乎而况大
夫之仁足以自締於人乎夫其仁且孝之聞於人也戾
夫為之含悽殊俗為之失愉而况夫哀怨者楚風之遺
乎又其今昔浸潤其澤者乎羊公之碣見者淚墮今也
潭其峴首矣是其後有墮淚者不專羊公也二妃求舜
於蒼梧之野染淚於筠久而不滅今也潭其蒼梧矣是
而後有斑在筠者不專帝妃也招魂諸作哀些之音觸
之者鮮不鳴號焉欷歔焉喪失其所歡今也其招魂之
嗣響矣是而後有以哀些吟者不專屈宋輩也夫三者
皆楚之遺也而是編也該焉是故知其傳也
七申
嘉靖十有五年仲冬十有四日翟母太夫人年八十有
九楚父老大夫搢紳先生之徒儼然造夢澤生而言焉
曰自母之子中丞公之撫楚也羔羊之節風於下僚露
冒之惠兼於隕落汪濊之澤逮於昆蟲懷來之政被於
荒廓而又優跅弛之士消懻忮之俗棄委瑣之文策罷
駑之足是故三年之間菑害莫逢螟蟊避稼猛獸避畜
貪綬不綰凶領不屬雅行者無淪胥之憂當辟者絶失
情之獄耄耋有養而孤獨者獲恃也公之夀楚也至矣
夫飲水者必德其源飫實者必懷其柢故任姒篤周詠
嘆於詩人孟陶啟哲炳載於列史母誕公以夀楚楚人
德公而遺母是昧於本根而爽務報之由也母之誕也
敢謀夀母生曰客言誠是然河海之施非涓流所報累
重之感非緒譔所陳也客曰用情者無嫌於細貢實者
不務於誇故芹芷之美獻之至尊澗溪之毛羞於王公
瓠葉在雅采蘩在風吾儕楚産也闡地之有演楚之遺
于以藉手公堂是躋生曰可得聞歟客曰鵠山之下漢
水經之春夏之漲横流溢出入泱漭鶩陂池洶湧澎湃
泌瀄靡離乃使異術之士移醴泉於中流不假營於康
狄而陽侯效幻罔象冥推潎洌濺醇膠盭沸醨鵁鶄鳬
鶩鴻鷫鵠鴇之屬唼喋其中者悉委羽偨池欲去而不
能奮飛於是千夫引之萬斛為甖維北有斗以酌以斟
跪奉母前萬夀是稱又使參佐賓客之流盡其餘尊作
情啜之萬之一分而逡巡欹側嘘唏煩酲此天下之至
飲也可以夀乎生曰滋味之侈未足夀也客曰夫楚淵
澤夥複古稱多魚鰅鰫漸離鰬魠鰨魼鱧鯇鰋鮎鱦鰝
魴魾潜處族滋接尾摩鰭雖有博物智給之士未能縷
名悉數而不困於知也於是川澤之虞縱大罟曳脩綱
罩罶綸餌織繫倉皇突施緩布纚屬低昂蛟龍失勢鱣
鮪改窟鯨鯢辟易陵窘踏促雖有藴神俟昇能為風雲
者莫不摧鱗折翼呀嚇寂伏掉栗而屢驚然後選肉而
取色腴命登乃使饔子提刃睨臨揮拂臠切五味雜陳
糅雪縷銀絫纖襲輕厚薄中倫調以易牙烹以莘臣衆
賓旅進薦之玉盤母少啖之怡精和神其膏鯹之棄沾
於萌隸莫不厭飫而忭欣此亦天下之至甘也可以夀
乎生曰暴殄之遺未足夀也客曰亭臯相望隈隩曼延
江蘺荃蕙槀本射干蘼蕪留夷揭車木蘭鮮支若蓀蔣
苧青蘋茈虒布濩咇茀夤緣掄株律葉衆掇時搴於是
截霞為裾裁虹為佩廣約準材軋芴縫製郁郁菲菲應
颸披靡吐芳揚烈氣飄不止乃有仙姝靈媪感而下之
留軿駐軒鸞行鳳隊滯眷而不騫此天下之至馨也可
以夀乎生曰服御之竒修姱之飾未足夀也客曰瀟湘
之岸籠籦篁篠攅立叢倚戍排戟起側綴支委窊隆突
夷浸淫不已其上則勁梢直節干霄拔特其下則蹇産
蟠結輪菌而莫測秋潦迴湍潄滌蝕切夏則烈日炎飇
之所激也冬則飛霰素雪朔氣之所肅也朝則希旦之
禽先旭羣鳴暮則羈雌窮獸憩根利深物感氣蒸色質
間成踰玉汰金乃使操斤之士入林而求之斷龍斬螭
九節是宜刻鳩其顛老人所持出入指爪鏗然有聲神
物馴狎百怪莫侵容與相羊遊於帝庭此天下之至珍
也足以夀乎生曰衰憊之資母健若飛未足夀也客曰
聞之傳記襄王之所夢交甫之所覿信列仙之佳麗也
爾乃應期而至或自漢濆或自高唐飄若鴻舉矯若龍
翔翛然鸞峙的然珠光睇盼緜藐引握無方縱蹻迅躍
微埃弗揚若驚若狂若露若蔵若執若忘便嬛渺茫體
約縠素齒出宫商轉黛流目清歌侑觴於是折若木以
却景抑羲和以緩轡歡悰未渫蘭燈屢繼覩者忘疲聆
音失味此亦聲色之至娛也可以夀乎生曰妖冶之極
清虚之累未足夀也客曰將使屈原宋玉景差唐勒之
徒推本二儀極命萬卉丘索所遺爾雅所棄比事綴辭
引物連類競藻摭麗英華各致高思薄天深搆入淵搜
隠理紛雋取鄙捐於是贊西池之會誇東海之籌紀莊
周之椿演箕子之疇五色參錯星緯屬絡情象纍貫
精采揮霍其觀於人也高者生敬卑者氣奪其亟變而
屢易也異態如夏雲又如天孫運杼色縷繽紛其或采
諺陳謠撲指直載田父里媪亦得而解其竒出而誕就
也或倚相所未讀揚雄所未識其冥求而幽闡也鬼魅
黯窺跳號頓立駭情跡之莫秘此亦詞賦之至偉也足
以夀乎生曰幾矣客遂推而進之曰未既此騷人之餘
習未足論於道也將使大雅君子刊華就實理詩書之
文繹羲孔之旨取母之徽懿合而擬之萬不一失故其
利柔順之貞通黃中之理敦樛木之仁正家人之位婦
道母儀俱舉並飭行無可選事不假飾信閨闥之永範
名賢之仰成也乃知福惟自求嘏非倖致夫金母夀而
德罔聞敬姜賢而子不逮致秦漢以來圖牒所載嫠嬪
窶姬緣困而亮節偏行而著名者安得而邁乎言未畢
生乃避席而起斂袵而立曰客向所言爛漫尾屑耳目
之娛世俗所悦今將考祥於履稽旨於德不朽之圖丈
夫之業億萬斯年有引無歇僕雖不敏敢附下客
長厚
易公為藩於楚有年矣今以中丞往撫河洛夢澤子曰
公之藩楚也政務體要寧固根抵畢誠靡他吏民化之
逋蕩者趨於敏作詐諼者效於悃愊饕詖者敏於廉讓
恣睢者檢於約束非有過求驚邁之施而近自親暱遠
至荒徼上自王侯賤至厮輿莫不雅服重藉人人意滿
用其情實信鎮俗之資矯世之賢也夫近世言政之家
其失可知也大抵以神自蓄銳師刻隠務為操切喜日
計之績棄祀代之謀工括摘之慘病覆盖之厚奬名法
之家後仁義之用論短則兼棄其長指瑕則并抵其瑜
刈蕭而蘭及誅莠而禾逮於是速化之術興詭衷之議
售取具於文避窮於口實匪異等妄出羽毛一有疵失
善為衣飾要在倖獲久而不止潰决無所兹周秦之末
軌苛責之顯失庸人之所矜智者之深危也夫攻玉者
以石浣布者以灰賤可資貴也雖有褊心之人無所怒
於虚舟觸出無意也是知兼容者益世之猷虚出者伏
暴之本故書稱若有一个臣斷斷無他技惟其休休有
容賴其保我子孫黎民而漢初大臣皆長者少文恥言
人過若公者非其流與况今總連帥之司操變化之柄
固作率之所由風聲之肇始也中土士民翕然響隨百
倍荆郢何也任重則易施令專則易下也他日宰都埶
宅端揆正玉衡而平太階還世於胥庭流功於金石國
倚老成天夀平格休美夥膺頌贊難殫詩曰布政優
優百祿是遒公其有之若夫國子遺猛政之訓宣孟改
冬日之和斯弛張之權直枉之用不及之濟非長恃之
善物又公餘事也
德夀
歲丁酉九月十有七日閩田母夫人七十之辰其子柜
山氏官於楚也則謂夢澤子曰吁予之不能觴也子盍
昌言夢澤子曰然吾聞以筭夀者下也以善夀者上也
曰何如曰視母攸履稽昔載籍其備矣夫其秉婉嫕之
性勤古行之覽其慧也擬諸大姑釐坤承之制遠宴私
之容其敬也擬諸德耀愉嗃厲之姑謹扶將之節周牀
笫之役其孝也擬諸龐姬宜饋饁之政愛繒帛之施惜
鷄鶩之食其老能勤貴能儉也擬諸敬姜至其敦比鄰
之誼紓窶子之匄又其振戹之仁散積之道也夫慧者
德之資也敬者德之聚也孝者德之本也勤者德之恒
也儉者德之度也仁者德之厚也德者福之地也故曰
福者備也備也者百順之名也無所不順之謂備言德
備者福備也故家人之所宜者閭里之所藉也戚疎之
所譽者鬼神之所歆也人神之所益者天命之所假也
然則汰耄踰耋邁期以往其必致也曰言止如斯而已
乎曰何為其然也跡古嬪姝或效懿於纖末或飾節於
造次或抗端於邅躓片辭特趣世典不漏支軌窘躅獲
揚末照矧其具包舉之盛亮含弘之本隆始終之歷哉
是知華首之良隠於閨闥儀形之本源於婦流將使易
演其順禮著其則雅贊其徽音頌侈其純嘏疇陳其好
德綴文之士揚厲無除流令聞於不已浹聲稱於來兹
若是者景耀所不能晦時序所不能謝代祀所不能革
陵壑所不能遷形質所不能化兵燹所不能燼饕餮所
不能噬兹戬糓之道不朽之業也所謂以善夀者也曰
言止如斯而已乎曰何為其然也孟母之聞以軻也今
子學踐理室文為辭宗而又廣錫類之孝弘作人之功
表未聞之士申不及之訓覆疵瑕之末絶比暱之嫌於
是三楚之士莫不飇奔霧蒸羽湊而響赴鶩英特之途
希遘際之會幸迅激之用競德輝之覽利大人之見荆
無泣璞之夫郢無寡和之曲乃有考世之士本其從來
則又開元於母氏出緒於内則然後錯文章之英以為
綵適道德之腴以為饌釀風俗之醇以為醴陟降乎太
古之庭周遊乎忘憂之圃若是者注之不溢酌之不竭
子雖未之觴也天下之能觴其母者孰有過於子哉於
是拒山氏曰子之及此言也乃可以夀矣
訓白
周子號白菴因鄧子問白之義王子曰吾聞禮曰白受
采言文之始也易曰白賁無咎言文之終也夫采非白
以始焉吾恐禮之不可學也夫賁非白以終焉吾恐咎
之不可無也白也而終始須焉是白也者天下之至采
也而天下之至賁也後之言者反是墨翟見素絲而泣
焉謂其可染也老子曰知其白守其黑是忌其或汚焉
而預善之也夫從禮與易之言也是天下之至益也莫
白也如也夫從翟與&KR1451;之言也是天下之至禍也莫白
也如也且青黃雕鏤木之災也使木也而非青黃雕鏤
焉則木之用也不亦鮮乎黼黻文章絲之染也使絲也
而非黼黻文章焉則絲之用也不亦鮮乎是知非白文
無施也白而徒焉天下之觀廢矣而又奚貴焉然則安
從哉子不云乎不曰白乎湼而不緇白之至者也夫其
不緇也然後禮之采可受賁之咎可無也然後翟之悲
可免老之守可棄也然後天下見白之益而不見白之
禍也
本賢
汪母太夫人七十之辰思齋朱子過楚語予欲予致辭
予曰予往知汪子今又知母也予舉進士同汪子被選
入館予方負性氣遭事徑情不修遜節或朋輩出所譔
屬使評本非有知輒妄善否又聚處謔浪杯酒歡洽輒
吐心膽恣語語多鮮中至近侵刺人以為侮汪子顧謂
質直不為罪也武皇末造海内多故言者稍觸忌諱輒
得譴斥汪子獨發憤激衆詣闕下上書書務直指時病
人人為危汪子不懼也方書上宰執不悦遂假手其間
出吾輩為州郡吏凡謫吏喜矜直節而輕其長又苟且
以望旦夕復汪子則能其官若素習為者於長吏則傾
已下之無難色不謂謫也今上即位潤澤横流下寬詔
復言者官於是同謫者皆得賜環而予乃以後職為法
吏所繩事瓦毁矣汪子至京師欲上書明予無罪曰寧
予不官不使王子沉落時同事二三子虞其逮巳力止
之疏不果上後每入班行左右顧予獨不覿也則悵恨
若遺故雖復故秩不為喜也自予廢居青雲之交雅稱
莫逆者皆謂予行干衆怒畏與比暱競為棄絶以自逃
解一問不加而汪子數錫教旨致綢繆之義不為嫌也
及出監司直道忤時輒棄章服即日歸歸被表薦不輒
應應亦輒復歸此予知汪子者舊也今晤思齋子乃知
汪子之母為雲莊君之妻剡溪君之女中峯君之姊肅
雝之儀本于姆訓徽懿之實譽於家人初晚之歷合于
世典坤德粹精内則無漏誠闈闥之良範賢豪之仰成
也吾聞婦人有内貞而無外事其賢曷顯於其子見焉
往知汪子已足以知母今幸知母益知汪子之賢有從
出矣夫箕疇夀考承以好德戴記百順本於内盡使載
籍所云果為弗誣則母之遐筭寧有既乎寧有既乎
並夀
夏翁若母今歲俱躋六十客知母為予姑氏乃令予文
之予曰夫翁母者於世亦鮮矣今之英士壯夫高視邑
里而壼範不倫内顧藴歉又或淑媛名姝好仇不媾托
身匪人歷屯棲深聖善莫揚至有内外合德疵釁罔加
而好合中乖差池末遘否則子姓或慳宗祊嬰念若斯
數者何足言備稱祥全人倫之休鬯資談士之揚列也
翁本從龍之裔席累世之榮幼負異質歆嚮儒林厥考
見珍鄭重掄匹乃得吾姑姑幼閑母訓婉慧德容符於
聖則歸翁之後虔棗脯之儀祗蘋藻之役飭伏臘之備
拓隴畝之資綜葺逮於雞鶩食力均於臧獲施予洽於
比隣用此助翁正家人之位樹長者之譽振中微之業
踐豐亨之閾貽堂構之謀其子官發憤典墳承施濟美
穎敏越類質訥依仁青雲之器起家之雋也幼孫岐嶷
蘭芽早茁二老提攜晚榮足賴由此觀之英傑絶内顧
之歉坤德免所天之劣琴瑟無中路之乖嗣續有發祥
之慶而又齊年並健不後不先天人合吉誇詡難既予
為客言愧不萬一
漢逸
王子結廬漢上養素江濆芰製荷裳慕靈修之軌蘭橈
桂楫飭游衍之具選石垂綸擬渭叟之跡臨流濯纓聆
滄浪之歌伏臘修祀則登蘋薦藻歲時自勞則擊肥引
鮮散髮夤緣則楊林多睦耳之禽岸幘徙倚則花圃無
忤目之品焚香宴息則琴瑟盡怡神之物而又遵渚請
珮悵交甫之偶遇抱甕灌園幸文人之在兹匿迹秉鋤
或老父之復作滌鐺煮茗幾陸子之餘韻豈非高士之
逸蹤隠淪之竒尚哉至其傾財結客敦義多讓動不觸
禁言必思窮耽文儒之邃譔希翰墨之流馨富架笥之
珍帙則好禮之程守富之要道親賢之懿揚聲之偉策
矣
闡義
居士係籍楚國卜築茶園不言躬行著聲孝友方其母
兄凋謝家祚中微銜䘏抱隱畢誠勿悔拮据展猷跼躋
避咎開甽畝於汙萊均甘苦於傭作覃力貞幹不事淫
末馴致殷富雖其消息自然要亦支拓不詭也至於悟
福謙之旨率好德之良歆高誼則願為執鞭哀窶子則
不難焚劵委心韋布無冠蓋之希篤義鄉隣散竒羡之
積資性妙合要結無存由是里閈重其然諾同室服其
儀形可謂承家之賢裕後之哲矣然則積善之報將衍
於綿瓞君子之澤豈替於來葉哉聊書其大都著其潜
德云耳
能理
近川查公節推黃州三年今其被召而入也其僚友黃
公胡公餞之行而使邦人王子言王子乃言曰夫法者
天下之平也而今之司之者則使不平也何則司法者
不務三尺是守而惟窺伺上意以為低昂上所欲陷即
非罪鮮不裂完附釁矣上所欲庇即罪鮮不窒滲肉骼
矣否則首鼠其間多疑少斷經歲纍係株引窮竟&KR0616;&KR0616;
以旁逮而坐困覆此其失一也其或矜拔薤之能遠藉
膏之嫌避啼雞之誚而迅激過當狠忤物情窶子實黠
桀且獲末減矣彼富人實非暴戾也輒得掠搒逼恐得
其誣伏鮮不增入重困矣必如是乃足以驚節而起聲
此其失二也又近世俗媮甚鄉里無賴子弟不能其父
兄或臧獲恃蓄而求去其主亦輒恣睢而起持其短以
訟聽者不務裁戢反為之翼助焉夫三代且勿論漢法
子孫首匿父母大父母婦首匿夫皆勿坐此其於人倫
至深厚也而今悉以妨病矣此其失三也三失具而法
失平是故苦如秋荼而民甘之密如凝脂而巧者漏焉
然則民何恃賴矣而近川子之治黃也則本儒以飾吏
修禮以勝刑羞擊搏之能急化誨之務後操切之術振
倫紀之微絶希合之心求繩墨之意上所欲陷使非罪
必不附也上所欲庇使罪必不貸焉其不撓有如此者
輕繫至庭立剖之不弛負擔歸矣其不淹有如此者罪
在窶子必不縱之以賈惠也使富人而非罪必不冤之
其不矯有如此者訊父子則議依於孝訊兄弟則議依
於悌訊主僕則議依於義其篤倫正分有如此者有此
四善以祛三失是故懻忮者消其暴猜禍者寢其毒唼
佞者結其舌饕餮者殺其欲啙窳者力其生遜節修於
衡閭信實行於厮役乃知司敗非少恩之官而刑書為
寡過之資矣由是鳥雀馴於訟庭桁楊卧於蔓草日進
章逢坐談道奥敲扑息而絃誦興案牘塵而圖牒飭藹
然文儒之囿經師之偉也非所謂本儒以飾吏修禮以
勝刑者乎夫吏不根儒其失也俗刑不先禮其失也淫
故儒吏體用之學也刑禮表裏之具也知所先後上賢
之德業也而近川子擅焉今其召入也陟崇都要執是
道也有不大遂其施措置世於平康收經術之效致無
刑之頌者哉
郭園
郭園者我郡侯大梁桐岡郭公之所築也昔公之官於
吳興也結念嚴君暫返初服奉親之暇爰築兹園池亭
樓館之觀水石花卉之麗見公之自狀與諸學士之所
紀贊者備矣而又欲予有言也予聞兹園接壤吹臺夫
吹臺者往牒之所艷賓客之共欽也是獨其臺之勝哉
以孝王之築而且枚馬諸子遊其中耳臺信偉非附名
賢之跡曷能表於後世矣然則臺之勝人重之也故予
於是不欲侈其園而鄭重於其主人自公之有是園也
巾車日駕自郭徂郊遂乃夤緣隈隩遵歷幽深陟矚敞
曠每情景適會則遺形兀坐澹然忘歸於是廣樂志之
論擬閒居之賦理釣弋之事裕衎樂之需其欵扉而願
接者非沮溺之倫則求羊之眷也其考庾而求貯者非
穜稑之種則播殖之器也其發笥而每試者非農蠶之
譜則稔歉之占也其俛聽而畢從者非老父之訓則丈
人之教也至於訂六藝之訛缺會百家之異同窮四序
之變化攬萬物之始終然後蓄其言行而有其粹精上
之叩羲孔之奥下之入賈馬之室深之獵禮樂之原淺
之涉技能之圃措行凖於孝廉發慮運於元素撰屬依
於爾雅稱說程於古昔偃蹇一區而志在五嶽優游卒
歲而業謀不朽遊而天遊觀而内觀者也故雖遘五百
之運丁利見之期當無諱之盛海内縉紳之徒靡不攘
臂議進彈冠策征厭家食而急赴會矣而公獨以鴻漸
之羽遠跡於燕爵之羣鳳覽之姿矯蜕於埃壒之表此
豈復思驤首於天衢垂涎於榮禄者哉及其遵養既久
潜伏遂昭升論有歸徵賁屢至事非獲已義無所逃深
繾綣於町畦縈眄睞於松桂約束申於園丁呵護祝之
山靈然後太息就岐徘徊出戶舍初服而綰郡章故雖
簿領回亂而詩書之好不衰簮紱嬰被而芰荷之製在
想朝寺輝赫而丘壑之步弗諼彼方朔沉酣於金馬長
卿托疾於文園玄暉登望於郡齋古今一揆心跡無二
矣予嘗謂必忘世者而後可以用世何也有人於此即
使具帝王之略負康濟之器而隨世苟就毁其廉隅雖
措注足觀亦陷為貪競之流矣非所以砥礪名行也否
則溺志隠淪抗憤不顧斯孤介之節而戾於中行乃迂
士之矜談非邦國之攸賴也又或涉退以媒進階寂以
覬聞馳情於彼而假步於此則終南之誚北山之移所
由興焉斯欺詐之雄而巖穴之辱也然則若公者豈不
彬彬文質一弛一張屈伸比於龍蛇晦明則於景曜隠
見譬之麟鳳者哉抑今世士或出寒素乃屯辛悉所嘗
茹矣一旦驟達輒侈汰忘其困苦公則至貴之枝葉而同
姓之葭莩也其綺麗奢靡之事固生長所習見而獨折
節儒生發憤經術通籍賢科矧又教誨其子接武式似
乃其謙抑儉約周慎之履彼衡茅崛起之士顧不逮焉
斯其於世俗可謂振越不染矣至其為郡則一意根本
墮絀文飾禮耆舊而疎新銳先訓詔而後法比奬質木
而罪深巧居寡言笑而容接每假體存寬大而疵璺罔
逋力在芟拔而疑近必貸性本沈渾而伺弄莫售由是
室無請間之賓案無昧投之牘庭無敢欺之吏野無忍
負之民強教說安仁施威濟固公卿之待次三事之必
踐也而今世法沿漢制凡侯國人不得備宿衛且夫人
而獲館甥於王室者至榮幸也而以此限其子孫即使
有韜世之智撥正之才齊徽於二八儕德於衡旦切世
資而中時用者生於其間而亦使之厄塞不究歟嗟乎
天之生才而無意也則已使天之生才而非無意也則
必有豪傑之士建議非常袪因襲之失動當宁之聽伸
積習之累而竟公之用者矣然則公雖欲歸老是園也
其驟可得耶園乎無恨主人之歸晚也然他日借公之
重而得與梁園並稱則兹園也不為不遇矣
雨紀
一日黃之父老數十輩造夢澤子之庭而言焉曰我大
夫郭侯守黃之三年為戊申歲五月不雨逮夏杪禾且
就槁用軫我大夫率其僚齋禋而禱焉禱之三日大雨
瀕槁之禾以回吾儕小人溝壑其免矣我大夫實賜之
願得子之言以頌之也夢澤子曰雨也何如請言其狀
曰是日也山川出雲鬱鬱蒸蒸族結朋征薄于玄間朝
暾倏冥霡霂稍聞如簁如絲既乃滂霈沸渭交灑互濺
紛射側激散漫湁潗已則潢潦交於街㕓湍瀨鳴於原
隰漸洳生于塵堁遂乃浸淫衍溢奔壑注溪而入於陂
池以達於甽畝無坎不盈有量必受於是農畯之流命
厥徒侣跡於阡陌之間覘塍窺竇曷窒曷築殺其已盈
引其未足然後攜厥婦子休隴自勞鼓忭謳吟樂莫具
陳夢澤子曰止此田父之雨何足以稱於大夫也曰大
夫之雨可得聞歟曰可我大夫受命而來務佐百姓之
急去泰甚之害布中和之政侵牟我民者則炎火是畀
矣稂莠我民者則芟夷是加矣使我主上汪濊浩蕩之
德滲漉於閭閻淪漬於心髓而又潤我以仁液滌我以
義瀋遏我以禮坊警我以法湯肉我枯瘠澤我顦顇雪
我煩冤激我靡頽是故不電而明不雷而威不沫而濡
不濕而滋洽物入神窮高極深此吾大夫之雨也汝知
今日之雨也而豈知吾大夫之雨於民也亦已渥乎夫
其雨於民者之渥也用是能說於鬼神而莩於幽隠故
一旦陳忠信之辭求咎吝之實黜巫尫之謬後露跣之
文卒使上天悔禍羲和紆馭屏翳效職祝融收烈汝知
禱之輙應也而豈知吾大夫之禱亦已久乎汝獨不見
昔之鄰大夫乎嘗罪雨矣而不知已之雨慳也嘗罪禱
之不輒應也而不知其禱之素昔者乖且之也於是諸
父老喜而言曰吾儕小人乃今知我大夫之雨又知其
禱不在今日也遂退而謀登其事於石使後之長民者
知雨且知禱也我大夫不及知知之不能止也
明號
原以松稱取義深矣夫夭喬萬類惟松秉異是以後凋
之旨著於魯論有心之言垂於戴記榮枯不逐乎冬春
霜露莫致其威愛彼蒲柳之姿先秋而萎桃李之芳競
春而妍橘柚之質過江而化豈可並日而稱貞齊軌而
語雋哉若其永託根之慕則明發於楸梧篤連枝之愛
則戀結於棠棣拓一本之恩則滋植於芝蘭茂晚節則
桑榆自王裕奕葉則杞梓日培至於餌滲液以制頽齡
悟本性以敦嘉遯幸匠石之不逢冀散木之得永則仙
靈之最品隠淪之獲棲矣
祭大司馬松石劉公文并序
大司馬松石劉公之卒於家也其通家小子王廷陳既
聞訃哭諸寢門之外矣乃追憶髫年從先大夫遊京師
遂獲侍公時未有知也辱公賞我以異才進我以小友
弱冠舉進士讀中秘書時則抱子矣公欲寵吾子以婚
媾然未有行媒也未幾陳以罪謫又未幾以罪罷歸矣
公則申我以前盟於是先大夫作書辭謝頗為勤懇其
略曰陳於門下實兒子輩近又狼狽罷返編氓賤且辱
矣稚孫舟蒙劣甚曷敢仰衡尊行輒玷華胄乎而公初
議益堅嘉禮竟就嗟乎然則公之用心豈不誠長者於
世為尟哉而况其韜世之量旁魄方隅障海之功扞蔽
函夏世方幸其未衰望其復用而奄忽大還矣然則陳
之痛悼獨私遇哉于時陳方遇末疾不能越境匍匐修
救慰之義今公之葬且有日矣始能力疾裁哀稍飭陳
奠而綴叙於斯文時嘉靖戊申三月十五日也其文曰
衡湘發秀翼軫降精警敏神授麗藻天成考服克纂祖
武是繩幼婦摛辭長者樹聲人倫之表學士之程含香
甫試簮筆俄陟朝憚觸邪邦之司直埋輪漢甸弭節秦
川侵牟畢捕賕壘是殘務紆萌困遂會閹讒檻車逮繫
扶杖伏攀甘心就地哀聲籲天彼兇亦動何修而然金
焉暫鑠璧也竟完薄謫江邦量移海郡遇枳且棲處膏
何潤苦節不回壯心益奮言念母氏漸迫頽齡簮裾即
棄徽纆弗嬰潘輿祗奉萊綵嬉呈馬卿倦遊邴生自免
勇矣遂初淵哉忌滿有往必復靡幽不喬丘壑擬終弓
旌見招志非輒變義不可逃鼔篋新命攬轡故區絳帳
時設青衿日趨童蒙求我弟子起予昔欽法吏今仰文
儒尋陟中丞仍蒞西土關卒識輿田父獻酒快覩爭迎
式歌且舞宛若家人頓忘官府川后失御河伯不恭水
維縱弛漕渠阻壅供億厪上苫塊奪公矢心勵衆石畫
瘁躬克循水性奄就禹功鳴鏑入寇候騎馳聞軫念朔
方簡畀文人中權可賴上策屢陳師行枕席陣結風雲
龍沙徙域亭障寢塵秦漢劣威衛霍恥倫帝嘉偉績庭
錫温綸勒之鐘鼎錄及子孫超公八座進公三孤兼秩
本兵贊戎神都葱珩赤舄緩帶輕裘志清宿弊力殫壯
猷人害其上公持其盈枘鑿難合萋斐斯興功成身退
物理人情孝友張仲文武吉甫出處俱經後先鮮伍言
立不朽名垂罔刊緜瓞濟美奕葉象賢於卿必世在爵
兼天平格宜夀吉凶莫知造物見奪哲人其萎營魄弗
載恒幹忽離方朔返歲傅說騎箕百身莫贖萬口同悲
世方求舊天不遺耆凡百在位莫非王事公釐其艱人
總其易公冒其危人承其利公捍其外人尸其内嫉者
宵人合者善類惟彼宵人棄此周行邪徑蹩&KR0887;卒歲劻
勷為權私客希燭末光刮索致詆景嚮搆傷税駕已休
盖棺始定攬厥始終居然忠佞玉瘞益輝鏡磨愈瑩念
我先子在公執友兒實不類自慚非偶辱公仲女為予
冢婦緣交締婚不薄彌厚風猷自昔見聞最久丹旐遵
塗縞裳臨穴我淚漣洏我悰欝結豈屬阿私實為邦國
泂酌昭忠生芻比德即化永乖歎逝何極神之聽之洞
我心惻
夢澤集卷十六
