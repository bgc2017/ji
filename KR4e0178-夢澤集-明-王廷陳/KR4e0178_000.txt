夢澤集别集類五(明)
提要
臣等謹案夢澤集二十三卷明王廷陳撰廷
陳字稚欽黃岡人正德丁丑進士選庶吉士
以言事廷杖出知裕州事蹟具明史文苑傳
其集一刻於淮安再刻於蘇州此夲為其從
孫追淳知潁州時所校刻乃第三夲也廷陳
少年高第以恃才傲物致放廢終身其噐量
殊為淺狹至其詩意警語圓軒然出俗則不
得不稱為一時之秀王世貞藝苑巵言稱其
如良馬走坂美女舞竿五言尤屬長城又稱
王稚欽吳明卿之五言律各極妙境專至而
有餘朱彛尊静志居詩話亦謂其音高秋竹
色豔春蘭樂府古詩殊多精詣盖在正嘉之
間何景明最為俊逸廷陳之天骨雄秀抑亦
驂乘矣若雜文則藻采太多華掩其實等諸
自鄶無譏無庸深論也乾隆四十六年十月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
