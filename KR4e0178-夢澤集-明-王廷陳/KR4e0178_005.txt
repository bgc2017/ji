夢澤集卷五
明王廷陳撰
詩
在館即事二首
長日稀朝謁兼之簿領無閉門人伴鶴染翰吏兼儒風
砌翻紅藥晴軒映碧梧雖云棲省署瀟散即蓬壺
其二
幸接神仙侶來遊翰墨林空庭無候吏古木有鳴禽疑
義更相析成詩衆與吟長楊猶未賦宴坐愧朝簪
院中齋宿
落日閉深院齋心事事幽雪梧縈徑色煙柳帶渠流隱
几春星擁焚香暗霧留窺人愛雙鶴對爾肅清修
駕出
享帝春正及行天羽衛攢百靈迎萬乘夾轂候千官後
騎迴丹闕前旌駐璧壇佇瞻馳道上佳氣逐鳴鑾
大祀
香殿裊氤氲鈞天九奏聞帝臨趨衮冕神至各風雲肅
肅宮壇啟依依黍稷芬甘泉稱賦頌吾已愧雄文
駕幸南海子
南郊初禮帝上苑騁雄圖虎兕先聲伏車徒翼輦趨網
羅張一面部曲用三驅侍從羣臣在應知諫獵無
駕入
鐃音傳晩甸芝火動春城一路青陽送千門紫氣迎龍
鸞迴國步星月扈天行大内通宵入祥煙逹旦生
慶成宴
圜丘大禮協聖酒百官傳霄漢流仙樂風花捧御筵尊
留春殿月佩委夕墀烟不數汾遊日真同鎬宴年
八厓周子邀飲未赴聊此謝過兼索觀羣公席上
之作
不赴仙堂宴幽期隔綵雲祇緣憐數會翻遣惜離羣地
邇騷壇接天迴劍氣分風來度香草佳句許相聞
送周侍御按貴州
近憐周柱史持節向遥天霄漢花騘出江湖錦纜牽鬱
盤千棧閣浩蕩百蠻烟春盡南征日衣冠覺爾賢
送夏大行奉詔使南紀
我亦天涯客看君萬里行浮湘遷史跡喻蜀馬卿情雲
氣蒼梧野楓林白帝城壯遊兹不忝海内早知名
寄兄
吾家雙玉樹何事自西東鴈塔雲霄上鴒原江海中趨
庭莱子綵旅食薊門蓬秪益憐毛質飛騰萬里同
寄鷄鳴寺真上人
悵憶遠師室留人一榻深雲霞淹佛日花鳥散禪林閣
俯春城麗軒留晩岫隂煩君招白社於此謝冠簪
郭外即事
病卧閉門久占晴起看花城行紆霧堞草坐藉煙沙綰
騎蘿風合停鶯竹日斜芳菲愁即歇留賞滯生涯
紀聞
禁城馳道接行殿獵原侵布騎圍熊館鳴弦合羽林似
聞驅猛獸已見失前禽暴殄哀天物仁哉祝網心
贈人
南塘倜儻士薄宦向西陬石竹臨江映春雲抱峽流徘
徊去國日浩蕩望鄉愁莫厭卑棲地三巴足壯遊
送劉振廷令慈利
别離古有調送爾一長吁遠下荆門鷁雙飛漢殿鳧鳴
琴依石篠岸幘眺春湖暇日烟花興風流陶令俱
劉氏雙挽
日月仙丘閟風流古調更尚餘松柏氣無復鳳簫聲龍
劍人間覓魚軒地下迎庭階有玉樹應慰九原情
送李子中養病歸
省署辭京邑庭闈指大梁經年違鯉對即日謝鵷行採
藥春嵩少縈蘿舊草堂君無戀脩竹人擬獻長楊
其二
游矚傷人事興衰感世情猶傳授簡叟無復抱關生客
散梁王苑人耕宋帝城行多懷古詠一一寄同聲
寄夏大行
銅柱標南紀荆門控百蠻詔從霄漢下槎過斗牛間江
山迴黯慘谿洞鬱躋攀預想趨朝日應多邊徼顔
慰馬子足疾
漢帝羣臣侍居然司馬賢那能多病後不廢子虚篇鳳
鳥人爭覽雲霄翼可憐千金善自保清廟待朱絃
世其席上餞大復先生
夫子關西去扳留我軰情風燈破暝色月柝助秋聲去
住天涯淚文章海内名從今輟侍從霄漢望金莖
過廖子故宅
庭樹留尊處空餘覆苑雲馴階舊鳥雀落日噪紛紛琴
罷廣陵散匣遺封禪文悲風立馬際隣笛不堪聞
遊仁壽寺
鷲嶺迴孤塔祗林鬱近城幽人躭寂樂秋日偶經行巖
閤縈蘿細溪庭抱竹晴欣然坐禪榻聊以憩塵纓
九日登仁壽寺後山
九日携朋出花宮背郭開藉蘭坐香岫捫棘臨高臺鴈
渺川雲斷林孤甸色迴悲秋亦楚客作賦豈吾才
夜坐鄭子宅彈琴分韻得琴字
言訪少谷子呼童携素琴為發絲桐趣俱諧山水心徑
轉松篁密堂虚風月侵再彈吾不惜此地有知音
寄八厓子
吾子嗟行役他鄉感别離一辭西掖路三復北山詩日
下花騘出天邊旅鴈悲亦知復不遠明歲及瓜期
寄顔許州
吾友二三軰無如回也賢慚非清廟曲得藉朱絲絃豈
乏雙魚至寧慳尺素傳離羣今已久望子數予愆
送龍廷重為滎府長史
滎國今宗國君材實楚材周家親魯衛梁苑重鄒枚杖
屨丘園接琴書殿閣開天邊倦飛鳥霜雪早歸来
其二
未謝金門籍先諧靜者私桃源春泛穩桂苑月遊遲洞
口漁人艇花間帝子巵兹行有詞賦不必弔湘纍
得周侍御子賢書喜作二首
自爾乘騘出令予愴别離經年一書札萬里轉相思天
隔西南域秋憐鷹隼姿霜空望繫搏莫使羽毛垂
其二
去歲吾鄉友追陪良可歡月吟躭夕檻花宴簇春欄豈
意乖雲雨翻令隔羽翰獨憐松檜色青翠耐天寒
雪柬曹子
君本建安子来遊京兆天時聞郢中曲共憶剡溪船庭
篠暝猶白檻蘿春欲烟何當載酒過一問子雲玄
贈方子二首
近接棠陵子昂藏野鶴姿跡留青瑣地聲徹白雲司竟
阻江湖去翻嗟燕雀欺烟霄當奮起歸覓舊棲枝
其二
鄰並復同調過逢數舉杯謝公興不淺莊舄吟何哀霞
日赤城曉雪濤滄海迴何當共舟去擕客訪蓬莱
立春
春旭自堪憐春愁旅病偏暄迴沙甸雪潤合柳城烟坐
憶江臯上行知草樹鮮淹留慨時序盤菜不須傳
天津月夜偕曹子舟坐
繫月舟航偶臨流鼓吹哀星檣扶岸出霜葉灑汀迴鵲
起南天迥龍吟北海開淹畱候明發共爾一登臺
河西務别許子居
留滯金門客追陪畫省郎開筵迴浦溆倚檻出帆檣琴
動幽蘭操詩傳伐木章風塵連解纜天地一沾裳
晩泊訪李仲玉
宵泛事幽尋危巖倒月侵石門面蒼渚桂楫倚丹林風
竹和龍笛冰絃藉鳳琴酒闌各分手天漢忽横參
臨清舟次别曹子三首
憶昔同嚴譴隨君下瑣闈龍蛇寒自逝鵷鷺晩分飛棹
戞城氛渺檣翻浪月微轉令岐路淚暗滿逐臣衣
其二
對酒話今昔茫然來遠隂逆鱗批不死回首感何深此
地一分手他鄉長别心所期持壯節無復計升沈
其三
寡合時應棄多憂日不勝漢京瞻比日周道履如冰顧
已無長策徒然負直繩畏途各自愛舊署望同升
李沔陽自大梁經裕州因贈三首
雪夜梁王宴霜秋宋玉愁回瞻嵩嶽峙去逐楚江流少
室三花樹滄浪一葉舟南行正搖落知爾憶林丘
其二
湖水迴城郭風流暇日多宵追李白泛時聽越人歌伐
鼔驚鷗鷺揚橈拂芰荷須君為地主獨舸杪秋過
其三
愛汝今山簡為邦復水鄉幽懷寄魚鳥儉德續羔羊憑
几煙霞潤搴帷蘭杜香誰知詞客興不下大夫堂
齋中即事
候吏經旬少深秋百感生蒼苔侵竹戶白日下楓城鼓
瑟焚香坐窺園散髮行天邊暮鴻雁故傍客愁鳴
被逮道中别舅氏歸
殊方秋更苦失路暫相將身世悲江夏軒車感渭陽勿
傳三木慘驟使二親傷會有生還日心無愧彼蒼
被逮發裕州夜作呈諸公
空館秋偏寂窮途旅易哀砌蟲迎夕動塞鴈預寒來肱
已經三折腸應倍九回願逢吹律者坐使積隂開
懷故園書屋往年同伯兄講業其中
北遊深歲月南望阻關河尚想雙龍卧翻驚獨鴈過夢
勞扳徑柏春擬葺垣蘿回首藏修地浮名奈爾何
有感二首
多難已如此良朋今是誰傍觀紛竊笑對泣一空悲虎
口幾不免人心安可知古交難獲覩三復谷風詩
其二
平生矜結客一旦失交親掉臂不我顧開心欲誰陳轉
見彎弓者那聞擊筑人翻思古游俠高義亦嶙峋
出縶俟放久未獲命煎鬱成詩
待罪形將影言歸去復畱悲風憐代馬喘月愧吳牛畫
地心猶憚呼天淚莫收強顔稱不辱俛首欲何求
出獄董氏宅夜飲書懷兼贈董氏兄弟
多難心逾壯高情宴獨遲風篁迷晩徑煙草暗春池射
虎還疑石驚烏尚繞枝緣君念兄弟把誦鶺鴒詩
出獄後歸興二首
幸爾網能漏依然劍尚埋側身向天地壯志委塵埃覆
水今無及懷沙古有哀回思刀筆吏疑懼轉難裁
其二
孤憤辭梁獄高歌望楚鄉烟花春沔鄂樓閣晝瀟湘弔
古懷增慨尋仙事頗荒何如共漁父一笑詠滄浪
同子言南歸道中賦竹桃二物
舊潛湘浦岸兼慕武陵源獨造非無興成蹊本不言七
賢應共逸三士竟何冤物態依行色羇棲想故園
道中憩廢寺三首
徙倚前朝寺依棲舊法筵狐狸啼白晝龍象泣諸天寶
樹縈蛛網蝸涎繡石蓮給園猶寂寞岐路倍堪憐
其二
解綬辭塵網停車理石筵金花何地布寶月幾時圓殿
古蒼苔積臺空紫蔓縣那知臨淨土煩惱障無邊
其三
寶地元虚寂金仙合杳冥空林沈紫翠畫壁落丹青羇
旅暫投跡殘僧一啟扄迷方隨處是含意訊山靈
送人
楚地惜分手春風悵别顔王孫草新綠帝子竹餘斑干
主擕書去期君揚策還男兒有如此應不滯鄉關
江上言懷四首
野闊風雲入天迴楚蜀通渚禽多白鷺巖樹半青楓哀
怨湘君曲平成夏后功晩来懷古意極目送冥鴻
其二
岸束濤聲急軒凝野色重山懸神女雨江進楚王風舟
楫爭先涉閭閻急暮舂平生壯遊興潦倒對魚龍
其三
平野蒼烟合高城白鳥過澤蘭懷楚客石竹隱湘娥谷
響歸樵唱江鳴發棹歌夕陽葭菼際將奈暮愁何
其四
月上船猶進江寒酒自寬弄珠元此夕解珮復何灘島
嶼樽前動星辰鏡裏看漁歌中夜起余亦飭綸竿
溪邊晩興
萬井皆秋色千巖盡落暉谷喧隣牧散溪響夕漁歸初
月懸楓岸餘霞戀竹扉坐来憐夜永霜露入人衣
暮春偕二三子登定惠院亭
臺榭枕黃州春深岸幘遊雲孤開石壁地拔俯江樓觸
目烟花散傷心歲月流棄捐知己矣童冠幾銷憂
席上贈熊掾
吏事資儒術秋筵接故鄉周官欽八議漢法重三章亭
倚林巒赤園看橘柚黃卑棲勿嘆息毛質本鸞凰
夜簡王少參舟中
薇省辭黃鶴蘭橈伴白鷗岸迴霜月抱江迥雪雲流銀
漢乘宵上金陵逼歲畱田租聞賜減側識漢皇憂
觀江漲
旬月一来此懷襄真可憂龍蛇棲樹杪鷗鷺集城頭天
接江湖混波搖郡邑浮青錢吾已辦急為買漁舟
春日書室示諸子
家聲看子弟世緒衍箕裘豹隱文當變鶯鳴友可求專
門大戴禮入室汝曹優閭里高門在須乘駟馬遊
劉子好辯而不遇詩以贈之
美名吾久識雄辯古難逢君獨談非馬人皆好似龍早
於干禄拙晩向結交慵予亦棲遲者相將學老農
寄館中諸友
一斥嗟江國同遊憶禁林如聞視草暇猶有拔茅心人
事傷川逝吾生嘆陸沉百年頻泣玉衆口已銷金
江上贈夏明府
令尹官初試江邦政已成節如秋壁峻心擬石潭清願
契烹鮮理無矜拔薤名操刀知善割愛助亦吾情
喜廖子過訪席上奉贈八首
畫舸經黃國肩輿訪白雲雪行沙草濕風坐圃梅芬軒
冕非吾意鳧鷗本自羣無煩談世事杯酒但論文
其二
供奉違東觀旋歸侍北堂衣冠照桑梓詞賦弔沅湘野
岸桃花發春洲蘭葉香他時三逕裏遲子洗壺觴
其三
自喜暫無拘来從江海徒尋仙憩黃鶴謁帝向蒼梧澤
坐舟偏繫山行杖屢扶知君留滯處高興屬春湖
其四
未暇泛湘水徒然卧楚雲神龍那可係野鶴故難羣世
路誰知已交情獨有君懸知今夜别劍氣斗間分
其五
霄漢長懷侶江湖已卜居山人惟白鹿學士自銀魚名
致諸公早書開萬卷餘漢臣誰得似詞賦有相如
其六
地迥臨江閣天迴上斗槎潛行歌白石好去羨皇華登
嶽元無極浮湘未有涯明朝相望地莫遣暮雲遮
其七
别我寒移棹懷君暮倚楓來經黃子國去傍楚王宮谷
口桃千樹山中桂幾叢故園春定好留醉向東風
其八
奉使仍將母来遊荆楚天江光藉日色爭繞孝廉船翠
竹笋新茁銀絲鱠可憐帆邊梅柳樹歴歴漢陽川
夜宴即事
樓開芳樹合逕轉落花深向夕香風起當筵皓月臨游
人爭解珮侍女拾遺簪坐上絶纓者應知賢主心
寄方思道七首
赤壁陪仙宴蒼江識壯顔使君趨石上候吏出花間解
纜欲何往投簪及此還長風解相送一瞬萬重山
其二
觀日臨滄海歸山卧白雲遥尋少谷子同謁武夷君心
迹能兼遂東南美並聞猶期為世用且莫去人羣
其三
偃卧非關病連章秪乞骸鶯花供謔浪杯酒送詼諧無
用樗因免難容匏已乖因風寄同調好去入君懷
其四
聞爾遊華頂令予夢彩烟戶庭羅峭壁枕簟落飛泉山
有藏書穴溪多送酒船春江如有興花裏到吳天
其五
憶爾東歸日長為吳會吟春觴臨水曲夜棹入山隂結
侣遊能數逃人去轉深蘭苕如可折莫惜寄雲林
其六
逢時非不逹憤世獨難平拔劍出門去揚帆際海行雖
貪謝客賞猶繫子牟情此地便高卧無令負聖明
其七
中朝俱屬望流軰總相推予慕長卿賦人傳幼婦碑七
襄終莫報九逝竟空思世路風塵滿茫無見汝期
奉荅冨順王殿下二首
帝室分封重王孫别館開禮於南嶽敵客比小山才為
善心知樂通親表自裁雄風難可挹何日侍蘭臺
其二
國自荆藩析書從孔壁傳瞻天蒙肺附朝海切心懸賓
從思梁苑精誠感洛川晩来風稍勁吹月暈生圓
馬侍御見訪山中
村巷傳呼急秋園報爾過烏啼城日曉鷹疾野風多繡
服臨樵牧花騘駐薜蘿霜威吾所憚暫為假陽和
其二
一辭金馬籍甘老白雲岑喜子今持斧憐予此盍簪各
天晤不數末路契逾深徙倚庭前樹棲烏欲滿林
湖泛
楚地饒洲渚騷人戀芰荷鷁舟張錦席龍笛起滄波鳥
影隨檣影漁歌入棹歌前溪聞更好欲進暮烟多
過諸子書屋寄虞文表
三禮傳非謬諸生仰獨深偶經伐木地徒有折麻心雪
調朱絃盡星文寶劍沉憐君困已久梁父自長吟
秋園酌謝子
待汝頻扳桂憐予久繫匏無嫌一日長願結百年交啟
戶驚黃葉開尊藉白茅自無奇可問何怪世人嘲
其二
兒童操翰墨四十且無成自汝工諸體令予畏後生吾
里中丞裔前朝太傅名高才有如此真不愧家聲
其三
我舅為生祖生名較我嘉忘年稱小友累世屬通家王
謝賢非乏園廬路不遐逼衰偏篤舊數見惜年華
寄友人
之子鎮南荒威名萬里揚經年聞選士計日欲擒王神
武元無戰佳兵乃不祥寄言投筆者何事樂開疆
喜舒鄭二子夜過
寒景沈江閣繁星綴石林一時来二子散帙復鳴琴高
價真連璧深盟可斷金從今三徑熟攜手數相尋
鄭生
鄭生才可憐白首困江邊長夏自饒睡窮途人餽錢相
過夜不厭與語日堪延共試山家茗呼兒行汲泉
馮太守席上畱别
漢室馮公偉為郎歲月饒一麾煩出守白首竟誰招初
雨傳觴日微涼秉燭宵相看意無限明惜馬蹄遥
江上送張子二首
天風忽然至吹地轉蓬科别淚隨江水離聲雜棹歌花
時臨赤壁鴈候渡黃河京室懷予處長搴舊薜蘿
其二
他時懷大士何地望京華詞賦留香草衣裳見紫霞天
邊今朔鴈澤畔已秋花歸路衝寒色翻思楚客家
謝氏宅夜集
過爾通宵宴留人樂事繁詩題芸草室觴到菊花軒月
落城烏起霜寒櫪馬喧醉来聊隱几旭日散柴門
溪邊二客過訪
白露窺楓浦蒼苔上石門人稀簷雀下草冷砌蟲喧竹
裏開三徑花間倒一尊從今延二仲相與樂丘園
秋日過十一叔莊
陶潛躭漉酒阮籍好鳴琴沙鴈衝人起山蟬傍馬吟高
秋花是菊僻地竹為林醉後迷歸路蒼茫下夕隂
聞曹子仲禮緣近臣之疏蒙恩賜還
竄逐南天路荒涼北斗文翻飛元不意憂喜在初聞騘
馬重趨闕金鷄兩赦君獨傷荆棘裏誰别鳳鸞羣
病後飲十一叔宅同諸兄弟
川雲流苑細樓月照筵新弄玉元秦女淩波本洛神竹
林明積雪池草暗生春骨肉情親夜深杯慰採薪
溪邊即事呈友人四首
歲晩人猶隔汀寒晝不譁松門當遠岫竹檻俯平沙鷺
宿依冰片鷗飛亂雪花如聞子猷棹乘興到山家
其二
空齋灘響入塌岸水痕除竹杪喧簷馬芸邊走壁魚門
無題鳳字村有卧龍廬曲巷寒門裏空傳長者車
其三
推窗迎嶠立垂釣鑿冰開未葉先生柳餘花處士梅鳥
從烟裏度人向雪中来暝色青溪上緣君首重回
其四
佳景每自惬幽期孰與論林開延岫色沙圮滅溪痕洗
藥穿松葉移尊傍竹根江山待詞客几杖向誰門
李國賓宅留别(昔以賀歲會于京師)
汝拜朝正表予留謁帝居經年思鳳吹幾度寄魚書患
難誼逾篤流連哀未除行吟恐憔顇他日弔三閭
送顧醫
潦倒文園客淹留顧虎頭我看方士傳君向古人求藥
裹春心滿風帆晩浪收匡廬傍南斗歸作採芝遊
夢澤集卷五
