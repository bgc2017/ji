夢澤集卷七
明王廷陳撰
詩
戴子
戴子自奇士鳴鞭入我園高義膽可吐悲歌聲復吞羞
稱三輔俠不食四君門拔劍從此去捐軀行報恩
秋懷
幽客晩窺戶農人秋築場牛羊歸委巷鵠鶩下回塘寒
潦蝕叢竹淒風疎古楊田園誰謂樂牢落亦多傷
圃内
力疾扶笻出乘閒採藥行春林羣鳥悦朝日百花明水
石留連坐亭臺次第營賞心猶未巳極浦暮雲生
飲汪氏莊
蕪穢貧家産悲傷過客魂野翁談廢塢鄰豎入頽垣石
鼎燒松葉瓷甖藉竹根那堪對搖落寒日下孤村
家僮舉網獲龜即命放之池中感而賦此
知與天機恊形為世網嬰縱歸紓汝困求報豈吾情幸
不刳腸死無妨曳尾生微軀難自料何貴有靈名
過吳道士山房四首
日月神能駐雲雷氣可生石牀蒼蘚剥金澗紫芝榮仗
劍龍爭役吹笙鶴自迎誰知列仙囿今已在江城
其二
塞兊人難語同塵市可藏步虛朝振珮禮斗夜焚香林
長金光草峯開紫翠房羞稱小山侶結束事淮王
其三
石髓邀賓飲丹書閉戶編鳳簫仙子下鴻寶至人傳滅
火遥揮雨排空或駕烟遨遊凡幾日碧海欲成田
其四
逍遥潛咫尺變化屬須臾朱雀来窺冶蒼龍為守鑪瓊
瑶林際草山海壁間圖但使黃金就寧悲白日徂
袁生馬射
生本五陵兒驍雄主將知弓彎明月抱馬過浮雲馳觀
者咸稱善敵人何敢窺時平罷征戍應不困邊陲
夜坐
生事日蹉跎將如落景何馬蹄持自誦牛角叩仍歌把
燭秋蛾集開簾夕鳥過長風自寥闊䬃䬃振庭柯
寄張子魚二首
張衡吾畏友今已賦歸田讒口雖三至嘉名每獨全劍
分終自合寶棄復誰憐道遠無由晤含悽寄此篇
其二
骯髒時多忌逢迎術轉疎一朝懷薜荔即日棄簪裾把
翰思玄賦投魚隱素書試看當路子馳騖竟何如
弔汪子
蘭芳元自禍玉玷竟誰磨逝水今如此為山復幾何案
餘螢照息谷更鳥聲多且未遊方外臨尸詎忍歌
溪泛詠水中月影
圓景懸初滿澄川映頗宜魚龍蟾並窟荷芰桂聯枝擊
汰珠光碎沿流璧彩隨素娥非不潔終夕浴漣漪
春日學宮見雪
雪是初春積人於此地逢紆迴青帝駕散漫素王宮向
晦能無昧當陽忽已融映書貧士喜何計緩東風
初月
舉頭新月上宴坐北堂時入攬不盈手窺粧秪肖眉蓂
生桂與逐蚌實兔偏隨清光勿恨少向滿每由兹
書館對雪示諸子
白屋初鳴霰青衿此下帷歡披謝客賦苦詠曹人詩莫
逐輕盈性須安寒素姿林中有杞梓今盡化瓊枝
春日郊遊同所知
芳郊聯騎出竹苑聽鶯遷共酌陶嘉月相看憶昔年病
因春事減窮益故人憐秪恐聞鶗鴂花間拚醉眠
春遊贈劉子
時禽猶嘯匹歡賞合攜儔未老縣車卧乘春結駟遊雲
光馳翠巘樹彩幕芳洲飲興無令盡明朝復此求
病中得顏子書并見示諸作一首
卧病當寒景空齋正爾思五禽終日戲雙鯉遠方貽久
著潛夫論初傳少女碑君才猶不用如我復何悲
道院對雪
朔雪兼風度玄宮此日開飄颻萬鶴集髣髴五神来綴
洞石垂乳被巖瑶作臺晩筵聞鳳吹益信在蓬莱
聞箏二首
楚館名娃出秦箏逸響傳徘徊芳樹側掩映雜花前鴈
促玫瑰柱鶯喧錦繡筵年来哀怨切復此感繁絃
其二
花月可憐春房櫳映玉人思繁纖指亂愁劇翠蛾顰授
色歌頻變留賓態轉新曲終仍自叙家世本西秦
遣興
并介元殊性浮湛非一歡嘯歌聊自適儕類肯相寬努
力時難值驚心歲易闌何能忘魏闕自分老江干
寄顔惟喬
竟日無歡緒臨風懷所知泥塗今老大羽翼各差池芳
草未堪折浮雲空自馳山中逢歲晏何以慰相思
喜阮子自蜀歸寄贈
昔厭蠶叢險今耽漁浦深狹中乖束帶多病合投簪予
慕竹林侶長瞻楓樹林詠懷如有唱莫惜寄同心
遣興
向人久落落為計竟區區釣弋秪從好林廬緫冒愚山
風吹薜荔溪月浸菰蒲敢擬高賢跡聊全不肖軀
過范德和書屋因出所作見示留贈
谷暖亂鶯啼春晴酒為攜芝蘭叨入室桃李自成蹊黃
絹人皆奬青衿孰可齊聖朝經術選安得久巖栖
十五夜翫月同所知
南樓頻遲客西囿復張筵賞屬清宵厭心從碧漢懸玉
輪光始滿紈扇影初圓竟夕渾忘寐斜暉益可憐
八月十五夜對月獨坐
月當三五滿絶勝是今宵夾露蘭光濕含風桂影飄謝
客懷空結西園誰見招徘徊星漢側吟咏亦逍遥
對雪
銀霰搴帷集瑶觴倚檻揮著梅花早落入柳絮先飛飢
鳥不避戶凍雲偏坐衣青陽雖稍近終未勝寒威
舟中對雪
朔雪度江樓蕭蕭生晩愁輕迴青雀舫密隱白鷗洲游
女珮堪擲宓妃璫可留無媒向空闊含思對滄流
春日重過曾園
名園重繫馬麗日此開尊凍解溪聲亂暄回林氣繁轉
憐花識面更覺鳥能言秪恐春光盡留連日易昏
志感寄京邑友人
棄置已如此飛翻知幾時不材堪比櫟陋質免為犧抗
論復誰信壯圖空自悲敢云絃似直實有髮如絲
贈舒子二首
亦有振子意其如吾力微槍榆聊自適濡沫暫相依吳
楚推儒行風霜損客衣生涯雖濩落奇氣尚翻飛
其二
一從棲楚地兩見改楓林岐路興長歎江山入苦吟交
遊盡逢掖登眺幾開襟誰謂貧為病高風益可欽
夜坐
晩林虚白室淨几太玄經養拙關幽獨凝思啟性靈空
階沉霽月縣牖内秋星不寐時披戶流飇暗激螢
江上送吳明府以讞赴沔陽
盤錯才能辦明威獄可孚非緣審虞芮那得泛江湖琴
和雲間鶴舄隨波上鳧簡書雖可畏魚鳥亦堪娛
豫章陳生紀善堪輿詩以贈之
汝擅青烏術頻為黃鶴遊山川委情狀歲月傍窮愁善
補神功就能令鬼福酬高蹤何所似漂泊一虚舟
春遊
晴日動春沙乘閒到水涯開顔聊自媚得意欲誰誇躋
磴時捫葛尋源屢入花江山憐病客行坐惠烟霞
奉酬皇甫百泉雪中見過留贈之什三首
積雪惟僵卧衝風故寵臨飄揚狂客性高潔直臣心懷
瑾鮮可示投珠誰見欽賴諳消息理庶緩白頭吟
其二
雪裏使君至光增狐白鮮玉珂鳴宛轉瑶草踏夤緣剡
曲偶移棹郢歌堪被絃報瓊慚未可寡和古今然
其三
含香辭漢署投賦弔湘纍白璧竟誰惜素絲誠我悲豈
圖當雪夜聊得協風期丘也君能學應知涅不緇
贈廖子
嗟爾老風塵名堪高士鄰他鄉長作客異術恥干人月
酌江城夕花吟楚岸春萍蹤任流轉隨處有交親
中麓二首為李吏部賦
聞說湖山勝雲霞萬壑平登丘望遠海送目寓高情鵬
激天風起烏隨曉日生降神元有自應繫百年名
其二
迴望蒼烟合從中素業留高深開隴畆伏臘感松楸俯
瞰朝暾上晴看海霧流主人棲省署魂夢此相求
贈張子
自遂歸田卧何曾入郭行比鄰稀識面州郡秪知名但
結漁樵侶寧關婚嫁情溪潭垂釣處日見白鷗迎
寧公房對竹
雙樹謁空王叢篁隱上方欲窺童子偈因憩此君堂法
雨晴階濕香雲午院涼招邀竹林侶同醉給園傍
遣懷
齒髮今非故沉冥朝復昏扶衰綜上藥謝客偃中園通
顯多相棄逹生聊可論壯心隨草莽末路信乾坤
自團江赴黃倏忽望見城郭欣然賦此
野水平侵岸澄江穩放船櫓聲雜鼓吹檣影曳雲烟漫
逐羣鷗後俄驚百雉前長風如可假乘夕向遥天
與數客偶至一所率爾題壁
兹地豈不邇吾儕今始逢林深睥睨入逕古剪除通壤
石無他異琴尊幸此同一丘雖絶小心賞獨難窮
對雨
晩岫雲全出春江雨半吞氣先占礎潤聲急訝盆翻簷
溜爭依戶渠流欲潰垣吾方厭塵垢天為淨林園
别墅邀賓
與客過林塘留歡出所長投壺按魯鼓弄笛據胡牀屏
跡愚為谷逃名醉是鄉二三同志者倘肯恕吾狂
晩泛
投林衆鳥疾薄暮孤帆開落日似相逐前山恍自来雲
霞互明滅風浪爭喧豗待月面洲渚徒嬰逝者懷
訪百泉先生
謫居皇甫子獨步帝庭才吏隱門常閉賓朋逕始開求
羊非我軰驅馬為君来向夕香風度澤蘭誠可哀
其二
憐君公府内而乃搆幽居暇日頻招侶無時不著書悲
歌行自激直道向人疎放逐空嗟久誰聞薦子虚
初夏遊西山歸作
東陸銅渾改西山石逕迷暑輕經夏淺緩步獲高躋列
岫映杯小孤雲行几低江天宵色裏客散欲聞鷄
陳叟
固窮誰得似汎愛竟何如齊客空彈鋏虞卿枉著書徒
勞門駐馬無補釡生魚寂寞人云苦君顔日每舒
其二
生事緣儒誤傷心近老貧一餐資弟子數口仰交親身
屬工詩病人譏貰酒頻時瞻戶外屨多是問竒賓
與二客留酌竹圃
林當大道側客出古城隈欲就七賢飲還邀二仲来鳥
聲流碧樹人影墮蒼苔不必淮南桂淹留日幾回
别業偶題
紛紛車馬地寂寂丘園身始悟閒門趣非關遠市塵入
林先稚子分饌及農人日暮駕言返涼風吹葛巾
其二
耽晴出今日待雨耕後時農事豈不苦褊心良所宜塵
衿逢水浣露坐任風吹散髮烟墟裏行歌誰復知
贈别皇甫百泉
憐君辱刀筆愛客具琴書奇字人堪問能名孰可如鳥
因求友至羊以敗羣除飾吏須儒術應知用不疎
其二
一從辭上國每恨寡論文與子時相見令予日有聞偶
來珠復去暫合劍仍分倘賦相思曲因風報楚雲
其三
赤壁嗟流寓金陵喜量移遲迴今日别迢遞夏雲隨故
國三吳接王宮六代遺之官兼過里去住愜心期
其四
江路指姑蘇蘭橈入畫圖客深諳楚語家近聽吳歈親
愛唯貪聚君恩實恐孤過庭凡幾日復作省中趨
夏日山居即事
市逼村非遠城紆路亦長藤蘿青壁樹雲鳥翠微堂林
日晴多蔭溪風午薦涼北窗時偃卧人代接羲皇
其二
寂寂郊原室悠悠野客心蒼林鳴鶴起白石飯牛吟坐
玩高雲變留連片雨隂回車山逕晩多露畏相侵
其三
澗古苔長滿林深逕復微偶經松竹處聊挂薜蘿衣水
鳥窺籬落山雲拂檻飛農人驚節邁負耒夜深歸
其四
相過嫌俗駕自贍愛貧家陶令門前柳秦人洞口花試
暄看野馬占曙聽林鴉耕稼誰云苦吾生幸有涯
其五
開門臨巨壑扶杖入平沙雨後桑麻長風前楊柳斜仰
天歌自勞休隴聽農誇應笑禳田者篝車望已奢
其六
寂寞翻為樂漁樵更可親林臯無俗務草澤有閒人秪
欲全疎拙非關慕隱淪偶然隨稚子驅犢古江濱
别空山陳子
之子憶南州行行且復留頻年悲旅食五月問歸舟守
黑雖卑術談玄實雋流秋風期返棹遲汝上江樓
園中作
林閭先自僻農圃近相安不樹千株橘猶滋九畹蘭放
歌山荅響得酒月留歡就枕夜方寂空齋聞遠灘
得友人書感而賦此
少日同聲者書来秪數行二毛知闊絶雙鯉恨淒涼久
賤親交棄無求老態狂世情那可問明發泛滄浪
閒步
卜築蒼巖畔為園碧水涯浴童依淺瀨浣女散晴沙中
散林惟竹東陵圃是瓜村頭歸欲暮巾服映殘霞
寄友人
獨立向江天相思隔暮煙草玄從客笑衰白故人憐五
嶽幾時去一丘長晏眠幽懷何所寄叢桂晩逾妍
别墅即事
衡宇終朝偃鄰家此逕分重林頻翳日積水自蒸雲村
暝驅牛返門閒啅雀聞野人休錯訝樵牧本吾羣
其二
杖策攜羣稚墟行野色開泉因刳木引逕以逐林迴遠
壑孤烟起高城片雨来所欣人跡罕吟嘯興悠哉
送十一叔入試
竹林頻接宴草澤每憐才匣劍豈終閉囊琴今始開南
圖鵬激水北首駿登臺戰勝知能事秋風揚策回
贈東甌鄭磐山兼留其北上
挾册来何地投詩謁我廬能工四聲韻兼擅八分書貌
與葛巾古心從蓬鬢疎君無羨京洛且學楚江漁
其二
懷寶不獲售栖栖客楚鄉詞高淩幼婦篆古逼中郎相
士因貧失依人減醉狂朱顔俗所薄感激欲沾裳
翟汝和雅善聲詩兼工圖畫浪跡荆郢高視時人
一方縉紳爭先迎致潦草點綴價比南金然汝和
不屑也今来謁予詩以贈之
翟生負性氣自許更無前對客詼諧捷評人美刺偏頗
為豎儒罵每荷名公憐圖畫知非志無令好事傳
送戴中丞歸
落魄郢中客銷魂澤畔吟久捐和氏寶且伏直生金君
勿憂多口人當諒此心行經武夷下須上最高岑
其二
歸去豈不樂聊為留滯吟竟何汚白壁暫亦鑠黃金以
我常失意於君倍感心讒人行且得安可老雲岑
泛鮑塘塘在元祐宮前用顔漢東韻時顧司空袁
傅二中貴在坐
錦纜仙源接銀璫帝邸来鵔鸃臨水映鸂鶒觸船開秋
篴清商發晴宮紫氣回再来桃水路莫遣世人猜
其二
玄宮金間碧秋沼水澄清槎泛還依斗簫鳴且勸觥筠
籠持棗獻芳餌得魴烹鶴駕何由假招攜仗友生
生日有感簡同館漢東少泉二子
五十来年是行藏往日非因之念親舊存者亦幾希弧
矢心猶壯文章力已微操觚從二子衰薄藉餘輝
贈王生
近識匕山子居然三楚賢竹林時偃蹇蘭澤恣夤緣莫
謂覆盆下還期揚策前谷回鄒子律喬木看鶯遷
奉别大司空顧公二首
公旦營周禮諸生媿楚材紀詳王迹起閣重帝鄉開獻
歲書從入乘春節與回園陵望不極淚盡漢江隈
其二
棄置時將晩疎狂性莫移頃緣外史召得赴尚書期白
雪竟誰和青雲非我思泥塗荷知已瞻戀不能辭
賦石泉贈施子
施生美少年結廬依石泉掬泉淬寶劒坐石鳴朱絃自
子表孤𣲖從兹赴百川臨流時洗幘勺水漾青天
奉懷賓雲
吾宗賢伯子未老已懸車黃綬不屑綰清尊寧遣虚羅
傷廷尉宅書滿鄴侯廬隣室如堪假從君此卜居
賦空山贈陳子紀(有序)
陳子紀客遊沔鄂以堪輿家稱然其人實儒生雖
迫貧驅終歲奔騖卒卒無須臾間而不廢詩行坐
輒口微哦至斗酒暢酣則仰天掀髯豪吟不絶隱
隱稍自矜許似莫測即其詩往往中法程可誦吾
里二三輕俊實不解詩見其吟也作勢狎之曰客
子卑卑何得詩紀唯唯下之稱不敢而中實傲睨
包笑彼又善謔括世俗諧語應事出之輕重悉得
予或憤鬱與之談輙解頥此其藴藉豈常調哉嗟
乎古稱相士失之貧彼皮相之士顧何能得陳子
矣今来以其號空山請曰公知我幸為我賦空山
遂援筆成此贈之
已乖俗子調遂結山靈知獨往似逃侶偶来非赴期靜
聞魍魎嘯動見烟霞隨巖洞晩欹仄言歸當勿遲
贈戴醫
戴醫方弱冠流軰不能如何自授神術非徒讀父書(其父)
(弁亦名醫而瑛術實溢出故云)衰殘年賴保延致日無虚尚有耽詩癖
煩君藥與除
定惠院宴集四首
三載不一至朝來當暮春江山宛如昨花柳幾回新信
美仍吾土招邀且故人相看惜一醉無乃負佳辰
其二
石磴接巖扉行行上翠微賓朋花下至雲鳥竹邊飛韶
景度欲盡舊遊存苦稀蘇公何可作今古一沾衣
其三
結侶乘暄出憑高望眼開閭閻深負渚阡陌曲侵臺展
席春雲映歸軒夕鳥催回看遽陳跡相送轉徘徊
其四
佳境不可厭芳時聊爾尋一披遠岫色兼會澄江心放
誕從吾適遲迴屬所欽不知同醉者後此幾同臨
府治内禮賢堂落成桐岡君張宴於此以招郡之
耆舊予固非其人幸奉杖屨兹九月八日吾輩亦就
此供具少展謝私詩曰躋彼公堂稱彼兕觥此之
謂也乃即席賦詩四章
九日明朝是先期楚客狂競攜田父醖同上禮賢堂灘
響來官舍雲隂過女牆當關幸不擾緩帶罄杯觴
其二
逐侶入逡巡琴尊就此陳急娛朱紱客預效白衣人更
迭前為壽流連晩益親輿臺私借問底事主為賓
其三
吾儕每一見輒頌使君賢治出龔黃右情將竹素偏訟
庭乘暇日開閣禮高年異代今朝飲長為故事傳
其四
高情報恐後是日出田家久擬輸芹子何能待菊花庖
廚依粉堞巾服映丹霞欵語須分記明朝向客誇
湖上言懷二首
依依一水上況值沍寒時非漁復非隱自笑還自悲應
時修網罟終日對鳧鷀興至泛舟去尋源歸每遲
其二
微利素不屑衰年緣底忙秪因迫婚嫁遂爾逐漁商貨
殖豈吾道浮沈聊此鄉交遊從見絶鷗鳥日相將
病目小愈志感
病目經三月兹晨稍辨人直憐長夜旦已負一年春庭
藥開應徧園琴聽轉新誰云今小愈念往益傷神
小齋執熱躁鬱可知風雨忽來形情稍適於是期
故人之再至望神女之少留乃賦斯篇云耳
苦熱何能避歡悰此暫裁風因解愠至雨為濯枝來脱
帽披軒出褰裳遶逕回行雲忽不見目極楚王臺
一雨數日不絶田畯抱病穫之憂予聞而嘲之曰
甫幸其潤隨忌其滛然則天之欲媚於人也難矣
感而賦此
沾灑初回槁沉冥乃積隂未成書喜雨轉欲賦愁霖天
地竟何意吾人還此心安能即開霽疇隴慰悲吟
送鄭公北上
離筵開祖道别駕向神京飛輓玉程急馳驅官況輕處
膏元不潤濯水自知清好為司農道蒼生望緩征
李生向予言曰妓有名秋水者頗麗人也戲賦秋
水
楚客誇秋水令予發興新漢槎頻訊石洛襪自生塵日
集鴛鴦侶時來鴻鴈賓不緣風浪隔長作問津人
奉酬桐岡公病後見惠之作
多病身仍健同聲思轉牽暫能逃簿領日每費詩篇勿
藥占非謬加餐勉自憐黃人爭祝願天眷使君賢
石泉施生從余遊湖上數月忽中夜不寐枕上聞
過鴈求曹之聲悵然有懷郊郢故人詰旦束裝向
余求去余不能留詩以紀别
歲暮何所適孤帆遡漢源汝懷中散駕予愧孟嘗門酒
盡即分手囊空唯贈言如逢郢中舊衰廢可無論
雨中喜雲渠李子過訪山莊
老去交情篤春來野興偏忽聞衝雨過遠候出溪邊田
犬隨人後山雲落馬前何能避沾濕徐步聽鳴泉
其二
相隔秪旬月今逢素髮繁春林黃鳥集晩岫白雲屯韶
景惜遄逝昵交嗟僅存留君宵共寐往事夢中論
桐岡先生遷滇南憲副奉贈
郭公性本靜於此五年留遷晩仍常格途遥屬暮秋冠
裳父老乞篇翰士人收他日經行處應難近竹樓
夢澤集卷七
