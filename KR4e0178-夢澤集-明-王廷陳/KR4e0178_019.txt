夢澤集卷二十(附錄二)
明王追淳輯
哭武宗毅皇帝詩䟦
王元美世貞
僕平生以不及遘夢澤先生為恨今日得見先生文翰
又得與先生之從子行父游足矣當呼子墨泚楮尾時
覺行父亦沾沾自喜不知先生在芙蓉城聞之以為何
如耳
王敬美世懋
王稚欽先生武廟時讀書中秘與儕偶四人同上諫書
留中已竟出為裕州守世廟時諸君子皆賜環而先生
已中文法歸編氓矣然讀其哭武皇詩何惻怛忠厚藹
然風人旨也人謂先生跌宕不羈吾所未信行父之寶
是詩寧獨翰墨哉
王百榖穉登
夢澤先生哭武皇帝詩不勝鼎湖攀髯之想無幾微逐
臣怨望意楚人多怨乃先生獨不然宋玉景差之遺風
猶能不為所染豈徒區區藻詞麗句已哉從子行父購
而蔵之烏衣羣季之佳青箱世業之富舉在此卷中矣
吳明卿國倫
吾楚稱詩之士多矣而予竊以夢澤先生為一時冠乃
楚志刪詩不多采焉則知音難哉今其從子行父氏雅
能工詩先生實風之矣先生下世已三十年而所為哭
武帝詩業已七十餘年手澤如新風度可想而挹行父
猶得購而珍之亦先生不朽之一斑
張羽王鳴鳳
往從京師得先生集于書市讀而善之謂江漢之詩先
生為儁一時諸人不逮也迺今從先生諸子行父得見
先生哭武皇帝詩灑翰清逸意者類其為人將無然乎
行父敏而有文克遵先業宜是卷獨歸行父哉
邢子愿侗
世能名稚欽先生詩莫能名先生書此卷翩翩有大令
風足當兩絶行父其善保之舟次捲雪樓漫題
龍君揚宗武
予以謗倅黃夙知行父文名因得與交驩一日欵予郊
園酒半出是詩讀之逸句遒翰無容置喙顧於哀思舊
君猶不能忘追諷忠愛慷慨自可想見固不徒賞其詩
翰而已行父獨能珍之益可以見行父為人
楊伯海一洲
萬歷庚辰興國司馬張羽王南漕至都酒中出先朝諸
名臣遺墨視予予獨愛先生是卷醉語咄咄手不能釋
以其為逸詩字亦世所未見至壬午予扁舟過訪吳先
生於興國得接王行父酒中出此卷不覺駭然乃知神
物終歸王氏而予之得再觀也亦竒矣
贈廖學士詩䟦
張羽王
庚辰春予攝蒲圻間從故廖學士家購得王稚欽先生
五言詩十五首乃其手書以貽學士者先是先生之諸
子行父曾遣使詣予命跋先生所書七言絶句詩數首
行父固曰此吾家之璵璠也余竊憶之因購以歸將貽
行父會東漕不果今余南還行父過視啟篋出授其再
拜而置諸懷也雖藺生之於連城無以過矣行父之克
纂家學名起詞林有以哉有以哉
吳明卿
稚欽先生詞翰故為士林所珍而其從子行父氏每見
一字輒不吝重貲購之志可知也今得此於張别駕别
駕蓋得之廖學士家行父奉為稀世寶偶得借觀因識
其後
鄒彦吉迪光
稚欽先生以詩為名高業有夢澤集行於世人人珍之
矣而此數詩者半是集中所未載行父氏奉之若拱璧
焉所謂能世其業者非耶
王元美
天下以才子歸稚欽先生若謂大紳子啟之傾寫不倦
則誤矣搆結鍛琢極有工夫一句一字亦皆有色澤意
態若項西楚關漢夀不能得其九戰絶甬道掩七軍之
妙而僅以叱婁煩馘顔良喑嗚跳盪之粗目之為萬人
敵也此卷皆五言律尤自長城書法故不必較而翩翩
自賞宛若徵仲中年以前筆先生信竒人哉
王敬美
王夢澤先生楚文人先輩中第一少聞家兄稱說先生
心私慕之已偕其幼弟稚表侍郎同舉進士獲聞其家
世之詳已又遇其從子純父侍御益聞其豪舉磊落之
狀然終以未覩先生翰墨為恨乃歲甲申侍御之弟行
父氏不遠千里來謁余兄弟出先生手筆見示書法翩
翩有意平生傾嚮幾無遺憾矣行父棄諸生工古文詞
於先生為家學正派以故最留意於先生手澤即片紙
剩幅必珍而人亦爭購遺之以中行父之好王氏青箱
代不乏人余於行父見之矣
王百榖
世皇之季三湘王公為吳郡理官出夢澤先生集鋟之
郡齋余少亡賴如健犢破轅罕所推讓讀此集即吐舌
下之王公行以數部見投秘惜帳中如論衡然每歎先
生楚材無兩頃者公之弟行父持此卷過齋頭半是集
中所漏大海珊瑚鐵網疇能絶流哉行父&KR0570;於辭以雕
龍世其業其寶惜此卷不但王家青氊而已
方仲美尚贇
頃在弇山園見元美先生執行父手謂曰子不向侍郎
接武而從太史傳衣可不虚第五之名予以為良然即
是卷之蔵則行父結好可知其能傳衣有由哉
邢子愿
萬歷丙戌春仲八日余以督粟如淮孟孺行父兩孝廉
船尾相銜就余為别時小泊富口盱衡明卿先生不至
貰酒數行行父出其世父稚欽先生卷見示頃之大風
揚波水天瀰茫漁舟估艇歷亂岸次官柳依微野桃的
歷争破雨作妍種種竒致都與此卷互相映發念吳先
生且至當為盡一觥欣賞之座中有臯倩茂才為明卿
第二雛所謂青鳳一毛不減行父之視稚欽矣
夢澤集卷二十
夢澤集卷十九(附錄一)
明王追淳輯
諸名公詩
贈王舉人何仲默景明
王子萬人英詩名少日成驪珠眠自抱天馬傍誰行旅
食青楓改秋吟素髮生過逢見汝意潦倒媿吾情
贈王子
王子萬夫特英風千仞餘未投湘水賦曾上漢宫書日
月方前席江湖漫卜居城南相覓處花暮獨回車
贈王稚欽歌王子衡廷相
休作梁父吟發我千古萬古哀大道無徵賢聖隠至今
心膽成寒灰矯矯馮敬通文章擅當代口語成禍胎禁
錮老煙海賈誼才高更少年獻納多在王侯先誰云絳
灌不相忌却令流落長沙天吾宗學士難比數文炳龍
鸞氣熊虎不逐長安齷齪兒低眉靦面求憐取心存匡
濟人豪英白日未墮憂天傾閶闔九門不得入大呌真
與蛟龍争上帝不言閽者怒黑夜搶落芙蓉城芙蓉城
闕隔星辰望美人兮江之濱三閭憔悴自多事五湖放
浪真閒人茫然鼓柁不知遠窈窕遊盡江南春紫清仙
人笑相友不如且樂丘園身君今莫邪尚在無欲剸兕
象須吾徒天馬之足果無恙刷雲看躍崑崙都里中小
兒不省事鬭雞賭狗矜頭顱君不見朝歌屠叟稱偃蹇
八十垂竿渭陽沜時來歘作明主師分土營丘未云晚
訪王夢澤園亭廖鳴吾道南
蚤謝承明署冥棲小隠園曲亭圍樹密斜圃種花繁江
近吟招鶴巖虛卧聽猿即承宣室召禮樂待敷言
鴻輪篇送楚客南歸寄王稚欽
鴻輪運玄樞鶉曜旋朱明歊烝藴隆冒墋黷有客今向
河梁行河梁泝風湍風湍清且淺岸芷汀蘭翠堪搴彈
筝擊筑暫徘徊置酒當歌歌宛轉宛轉歌且柔君昔上
都遊春花艷桃李春星鬱斗牛蓬萊獨謁金銀闕閶闔
雙瞻虎豹斿朝趨赤玉墀暮宿白雲司銀魚金馬相追
隨玄臺為奏靈飛曲四照花含五色芝五芝秀可餐四
照渥如丹采花烟圃側采芝雲林端儵忽青霓隔蓬島
栖遲白日生羽翰羽翰凌霞長長望楚宫陽楚宫山色
摩青蒼三湘時見黿鼉出七澤聊羈鸞鳳翔芳渚浮
丹荷松門裊綠蘿牽絲罥弱藻延蔓縈崇柯鳬儔鶴
侣奈爾何奈何歌白紵月挂層峯樹憐爾悠悠獨往心
秋落黃岡半江雨
對雪酬仲禮兼簡稚欽馬仲房汝驥
層城雪片晝逾隂坐玩佳人大雅音鄴郡風流應在此
梁園詞賦到如今天邊梅柳春先濕海上魚龍凍不吟
便約子猷鼓輕棹水溪花磵繞幽深
雨中王稚欽見過
積雨荆扉閉綠苔衝泥騎馬訝君來涼增塵榻輕須下
暮濕霞樽重為開出海蛟龍吟自喜隨雲鸛雀過仍迴
仲宣解作愁霖賦莫漫登樓望楚臺
短歌送陳殿講冊封之楚兼訊伯誠稚欽
石亭子此行何壯哉都門走鞿沙霧開吳宫楚臺在咫
尺一棹迢遥天上迴天家宗派寰區徧聖主分封出纓
弁玉節時馳閶闔門丹書歲下明光殿山河漢誓獨周
親禮樂名邦接近臣湘北還浮太史氏衡南不訪魏夫
人武昌仙樓高插天黃鶴白雲俱眼前酒酣落筆動風
雨賦入遠遊哀昔賢江樹蒼茫冬日短歸來畿甸春花
滿槎過金陵莫遲留鵷墀鸞閣懷彤管十年朋舊各翻
飛君聽驪歌意不微去去如逢王與許道予將欲解朝
衣
琴贈王子併附此作許伯誠宗魯
南遊陟衡嶠得此龍鳳材配合太古琴下指生風雷一
彈鬼神泣再彈猿鶴哀曲終有餘調流雲淡徘徊蔵之
翠錦嚢經歲何曾開豈不嗜宫徵俗耳多塵埃春江覯
之子夜月翩翩來解囊拂素絲雅倡飛瑶臺寂寥伯牙
意鍾期夙所諧輟贈良有以知音諒無乖
送曹仲禮王稚欽汪子宿馬仲房江景孚五君子
謫宦五首
鴻鴈羣飛飛翺翔在中澤秋水寒且深露冷霜復白颯
然驚飊起蕩析各南北分翼青冥表託跡緇塵側哀鳴
念儔侣霄漢心惻惻
其二
塞草日萎黃胡沙莽如雪邊風颯以高時序凛秋節送
子悲宛轉悵望成胡越丈夫當遠遊夙昔輕離别眷此
同懷友慘慘寸心折
其三
渥洼真龍種汗血稱絶倫散蹄躡景曜驕步凌飛塵網
羅致天閑飼養八駿鄰駕馭日已久出入參星辰逸性
苦難縶邁往心未馴依風一嘶仗棄擲凡馬羣徘徊望
閶闔顧瞻損精神
其四
高基臨易水曠野含秋隂草樹已搖落山川日蕭森俯
仰悼時序顧眄悲古今燕王昔致士上置千黃金禮意
既勤渠心志孚亦深如何一易世魚水成商參送子攬
故迹慨歎傷余心
其五
離筵列尊爼復此燈燭煌看劍飲杯酒嘯歌心獨傷矯
矯五君子朱鳳鳴朝陽振衣舉丹穴揚采儀桐岡餐瓊
飲玉液錯燦生文章菲才負短翮追逐凌風翔毛質非
本類羽翼假輝光愴此四方别孤鳴雲路長
王子宅牡丹
洛下瓊瑶品江南富貴叢寶欄回彩艷綃幕護香風細
蕊含愁碧輕霞暈酒紅低回親舞袖窈窕出花櫳國色
名傳異芳園賞幸同春光遲佳侣留醉錦屏中
和王子登江子樓視病
江淹抱病久彌留王粲登臨復此樓詞賦總聞歌白雪
栖遲時已屬清秋城通爽氣辭卑濕簷宿高霞散遠愁
藥餌果能生羽翼雲霄攜我共遨遊
雨訪王子
弭楫黃泥坂衝寒赤壁磯城雲低拂盖江雨細霑衣側
想高人卧深憐晤語稀清談終永日不作放船歸
江上别夢澤王子二首
沙岸移星舸雲汀敞夕筵水寒風色勁波淨月華妍酒
興劉伶後詩名謝朓先江湖為别地解纜各凄然
其二
昔同金馬詔今對綠江尊舟楫鴟夷子離騷楚屈原狂
歌還鄙鳳别淚故傷猿知爾高居久潛夫已著言
登赤璧寺閣王稚欽攜酒至崔來鳳桐
崔嵬佛閣對江流江草青連蘇子洲銀漢撟虚愁鵲度
珠光塔古抱龍遊風雲舊物吾仍取詞賦仙翁去不留
謾約王喬招白鶴夜深還共月明舟
李子中林懋易曹仲禮王稚欽夜過分韻得涼字
薛君采蕙
拂簟移尊淨客堂朔雲燕月滿宫牆建章露濕金莖凍
太液波侵玉樹凉海内風流今下榻天涯疾病舊沾裳
歡娛自惜形容異留贈空慚翰墨香
月下聽王稚欽彈琴鄭繼之善夫
昭文鼓綠綺六氣指間流王子梅花思飄飄下隴頭月
華終勝雪商意自成秋今夕西方夢佳人不散憂
冬夜過王稚欽
禁木棲烏盡城樓戍鼔催暝移中散駕時接仲宣才道
術吾全未詞場力擬迴清風廣陵散愛爾數能來
曹仲禮索巾云將歸具茨兼簡王夢澤
元是山人白接䍦雲逵贈汝莫相疑便從夢澤穿嵩少
更歷褒城問具茨
贈同館五君出為州陳魯南沂
才子來宣室名高不解留諸州分虎節同日下龍樓搖
落時相逼艱虞志未休關河明夜月偏照遠臣憂
雪夜訪王稚欽投贈皇甫子循汸
清時不善宦幽谷遂遺材祇自焚魚卧從人結駟來漆
園寒罷灌竹徑晚猶開更有相忘樂何言興盡迴
國朝藝林詠(之一)王汝化格
王稚欽
王子幼聰警識者稱國器兩魁小戴禮駸駸騁騄驥龍
性固難馴一斥竟垂翅歸卧楚江涯宛有嵇生致蓬頭
累歲月白眼看儕類高歌若無人音節窅以邃自許晉
魏前所詣良無愧斷金歘已淪喟焉傷余思
八子詩(之一)吳明卿國倫
王吉士稚欽
維楚故有才誰為稚欽偶早歲發天秀匠心應其手高
視千古前左馬相先後寧操湘女瑟恥擊秦人缶調世
如弄丸罵坐非使酒敖然詠新篇豈復聞師友遂為禮
法攻一官棄如垢傷彼荆山玉終焉不見剖
夢澤集卷十九
