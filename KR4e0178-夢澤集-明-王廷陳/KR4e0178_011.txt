夢澤集卷十一
明王廷陳撰
詩
燕京元夕曲
大道朱樓錦繡圍歌鍾萬戶競春輝樓前火樹嶙峋照
化作紅雲片片飛
其二
香車一一渡星橋翠袖雙雙引玉簫但訝遊人争辟易
不知夫壻漢嫖姚
其三
萬柳千花巧自妝春風吹散綺羅香誰教月色糢糊甚
惱殺幽并遊冶郎
送人遊越中五首
寺閤岩樓望不稀越王城畔早春歸尋溪放舸煙花豁
立馬聽鶯醉落暉
其二
雁蕩汀洲天漢流奔雷噴雪下龍湫北風晴霧濛濛合
倚石捫蘿迥自愁
其三
華頂晴登挹彩霞雲君仙子列如麻琅玕芝草幽難掇
來往時瞻白鹿車
其四
合沓巖巒生紫煙赤城遥見石梁懸攀松帖岸窺難下
鶴駕鸞驂度羽仙
其五
挂席東南萬里迴海潮八月拍天來巨鼇一湧三山動
五色樓臺中自開
送李中丞三首
晴旭煙郊列騎迴中丞春旆拂梁臺金符玉節層霄下
甸雪河冰萬里開
其二
九曲風濤迥自驚黃河天畔繞孤城中宵笳鼓揚帆渡
萬古鯨鯢避楫行
其三
夜月轅門鐡騎寒龍旗千隊指樓蘭丈夫莫負封侯骨
破敵歸來望玉鞍
偶題三首
莫謂娥眉不受憐宫中元自妬嬋娟亦知白璧終難擲
何事青蠅但屢煎
其二
洞庭南望結愁雲杜若江臯秖自芬賈誼上書憂漢室
屈平投賦弔湘君
其三
寶匣誰當垂拂拭龍文夜夜斗牛間可憐日月雙埋劒
實想雲霄一賜環
贈董氏兄弟
我愛謝家雙玉樹雙凌雲日散光輝佇看北極隨鵷鷺
倘念南山老蕨薇
聞恩詔有感四首
天書十道出楓宸紫極回瞻御氣新浩蕩遥緘三殿雨
霑濡長作萬方春
其二
姬年八百未為多虞日謳歌許更過已擲風雷開蟄戶
更添江海接恩波
其三
天地重開日月移幽人感激中興時湘纍莫漫題芳杜
漢皓何須詠紫芝
其四
春風翻自朔方回恩澤遥從北海來涓滴須令沾涸轍
吹噓合遣到寒灰
夢澤集卷十一
