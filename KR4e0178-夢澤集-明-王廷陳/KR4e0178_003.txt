夢澤集卷三
明王廷陳撰
詩
詠懷三十四首
兩儀立樞要萬事具紀綱智士運機權一童驅百羊羽
重金或輕尺短寸有長壯夫苟失據反為豎子傷獨繭
引六鼇纖繳連雙鶬操持貴不謬得失詎有常始悟制
人術豈在多與強
其二
明月至無媒朱草敷庭隂倉卒拔劍前眄睞愁予心豈
獨闇嘉祥隱禍恐見侵忌廢忍不攫負嬰甘棄金至貴
有不欲天屬誠所欽美疢雖可甘徒使百毒滛
其三
昔有亢桑子寄身畏壘居臣妾屏仁知甘與朴纍俱三
年國大穰歲計誠有餘閭井戴其潤謀欲俎豆予聞之
悵不懌奮起逃空虚豐施不食報道化超黃虞季葉騖
功利畫挈矜一隅
其四
人生本殊方神範各有宜參錯獲一致妄鑿乖天倪鳬
脛續則瘁鶴脛截則悲拇駢決則憂指枝囓則啼尟劣
不假益羨溢豈無虧紛彼便嬛子作意相追隨智殫力
云匱成理曷能移
其五
狙捷反見執豹文乃來田鸚鵡舌為災翡翠羽自殘醜
惡非可居才美邇禍端置身當何所材與不材間貴寵
安足希庶以盡吾年
其六
天網掩八荒翔走盡其曹大人操利刃揮網使奔逃殺
獲豈不多貴有疎釋條渾沌鑿已久胥庭徂復遥刑書
代附益權家紛蝟毛跬步置一穽荼苦動見遭民窮詐
轉出獸窘恣咆哮介者不慕飾胥靡豈憚高無令自棄
民生此全盛朝
其七
儒生峭崖岸抗顔論詩書磬折周倫類直方向朋徒吐
辭厲信義皎日耀天衢外表高潔談腹内藴穿窬命侶
發瘞子探口出含珠金椎碎腐頰青青歌應臚聖言豈
不偉反為行劫需誦說苟非人階亂豈勝誅
其八
擊鼓以求亡疾馳以逃影驅介以乘高驂蹇以求騁揮
刃喪其柄振衣失其領趣舍昧良圖存亡在俄頃
其九
軒后謁大隗肅駕登具茨徒御總聖靈中道迷所之邂
逅襄野童再拜稱天師仲尼大聖人未敢輕小兒神智
有不通穉齒抱真知咄嗟世路子恥問甘蓄疑終身昧
太行皤皤良足嗤
其十
民食美芻豢䲭鳶甘臭陳西子豈不都魚鳥不見親萬
類殊所嗜物豈慕非倫箕畢各有好況此世上羣情欲
孰為正參差何可均黜智任自然悠悠葆天真
其十一
夸名非已有禍患在須臾生命無延期昏旦有不虞拂
衣舍之去矯步升天衢陟降太微堂上帝授靈符六氣
備朝餐雙虯結飇輿消玉饋我漿憑雲搆我廬聖貞進
杯觴靈妃奏笙竽三光代列炬四海注一盂抗臂抑羲
和六龍且徐徐微瞬朝市易日月曷云除名漏泰山錄
鬼伯無迫驅舉手謝世人安能與爾俱
其十二
里中有一士栖栖蓬戶間動依高士跡居誦先民言盎
中無斗儲桁上衣無完藜藿并日得纊絮豈禦寒伏臘
祀每廢妻子顔苦艱常恐志節虧不屑親知憐入門四
壁立顧之絶愁嘆饑食拒嗟来渴飲避貪泉一簞恒晏
如回也稱大賢
其十三
姬旦制冠裳萬古承其賁偶以衣狙猱奔騰裂且棄承
雲本妙音鱗羽爭辟易魯門鐘鼓聲轉使爰居悸物類
何繽紛人已非一致韙哉尼父言盍各言爾志
其十四
曜靈倏西沒圓景承其輝飄風蕩層雲零露忽已晞急
節不可淹大暮焉能違天象會有復嗟哉人命微怵惕
積湯火榮名非我希幸不嬰網羅何用起高飛安接浮
丘公執手升雲巍玉醴對坐傾瓊華聊可嘰
其十五
京洛冶遊子浮湛聲色場青驪服文輿丹組綰羅裳翺
翔狹邪間順風揚芬芳高堂置廣宴曲榭開閒房分曹
效百戲作使徵名倡良庖膾肥鮮珍饌溢圓方朱華忽
西逝蘭膏嗣其光客醉賦無歸宵分歌未央為樂自今
日千歲固其常安能轉多忌歎息懷虞殃
其十六
甘辭背德義盡言招罪尤效忠主未諒施恩誰見酬直
道鮮所合險路焉可由民生媚其朋玉石各有儔舍此
但安坐芳時忽我遒去来固成理乖合非人謀灰心置
計較遺棄親與讎去適無窮野超世離殷憂
其十七
達士志慷慨貪夫思保全有身則有患消散固其然伏
波甘馬革莊周快烏鳶用意非一趣大要歸明賢愚者
闇桑榆鬱鬱坐自煎思慮損眠食恐懼懷冰淵蹙遫向
賓客劻勷終歲年多圖寡攸成繁辭累其愆展轉不獲
紓齎恨寱重泉木槿榮一朝日夕用長歎
其十八
河清不可俟川逝誰能止朝露忌太陽夕日愁濛汜歌
舞化塵埃都邑生荆杞大運厄陽九銷毁固恒理填海
精衛勞逐日夸父死齊景悲牛山晏嬰笑未已彭殤孰
短長無生悟方始
其十九
梧宮肆詰辨齊楚兵始連弦高犒晉師鄭國賴以全齊
樂不可犯范昭知有賢誰云制勝術乃在樽俎間君子
慎幾微禍福基一言覆水各自流事去誠可憐
其二十
疑似不可涉李下與瓜田母言出婦口雖當未為賢周
公功信偉二叔反流言實沈與閼伯日起尋戈鋋骨肉
尚不免何望他人憐夜玉至無因匹夫按劍前鴟鵂據
腐鼠仰視嚇鵷鸞苟非明君子安能弭禍端感彼采苓
章勖哉其舍㫋
其二十一
處世悵悠悠結交誠草草舳艫濟重淵璣衡測穹昊人
心懷嶮巇對面施傾倒莊惠亦有疑張陳終莫保托身
恨已晩知人苦不早揮袂去人羣採芝歴雲島
其二十二
言笑色雖親致毒乘其昧一旦弛周防勺水成湍瀨禍
亂在須臾何有細不大牧視後者鞭蟋蟀思其外舟壑
竟難恃軒駟何足賴先民亦有言高明鬼所害慶弔非
異門驕蹇詎能會
其二十三
元化運天地碩輔須英雄草昧若無侯大業何由隆匡
時各有人如雲附飛龍二八贊虞庭胥靡翊殷宗周公
出天屬鼓刀應非熊為猷苟切施疎賤靡不庸下世忺
舉肥斥異多引同豈乏倜儻士無媒終固窮
其二十四
僶俛信無當躑躅常苦憂傷哉世路交同源終異流執
手愛不淺轉面起見讎傾側忍負欺怨毒生綢繆彎弓
日相向乘利来迫遒薛公一獲罪賓客誰顧留炎炎廷
尉門灰冷令人愁胡越使相為安危在一舟輕薄市中
童反復誠獨羞煩思發憤懣自兹絶交遊
其二十五
日月亘天塗照耀各有時榮枯若循環智巧難控持賈
生愁遇鵩莊周憚為犧糾纆誰不嬰文繡焉能辭放言
用自慰虚無誠我欺得失去来間此叟迺深知
其二十六
昔聞有遊女逍遥翔碧潯交甫下請佩解贈情亦深可
遇不可持變化愁予心影滅佩亦失漢廣無由尋眄睇
絶髣髴徘徊逮夕隂青鳥忽来過貽我金石音憂思耿
難忘寫意於鳴琴自傷非儔類感激長悲吟
其二十七
愚公亦非昧智叟未為得獻疑親反嗔贊詭疎為德大
人計億代俗士愁日昃通蔽鮮一致損益非易測
其二十八
忽忽行欲暮遑遑復何之征馬立踟蹰遠道安可期霜
霰被原野北風吹我衣孤鴻飛且號虎兕夾林啼﨑嶇
不獲騁徒旅長嘆咨回車亦已晩失路良可嗤嗟哉客
遊子念此早旋歸
其二十九
窮逹有自然鬼神柄其施安坐值渥恩周旋失所宜佩
玉乃不兆壓紐襁抱兒上卿屬稚齒郎署淹厖眉巧宦
目馬安斯言恐亦非豈無多智人往往困蒿藜
其三十
蜉蝣不知夕楚楚矜衣裳人生若塵霧覩茲立傍徨世
事沓而至心力苦不遑運往悵莫追憂来嘆無方智巧
雖百出得失亦相當少壮與時逝精神自彫喪逼此悔
恨生税駕名利場按牒訪芝草天路期翺翔列仙非我
儔瑶水邈無航俱置勿多畏恬澹安其常
其三十一
中歲獨玩世蕩志娛絃歌婉孌思一顧輕薄日來過妙
舞進北里姿媚趨狹邪資用每不贍謗議横相加茲年
忽醜老諐禍悟已多昔人重知非慨嘆今如何澡身祛
垢氛考室潛巖阿幸不即徂謝庶得附龍蛇
其三十二
茲歲忽云暮駕言出城闉楊林翳白日岡岑蔽玄雲荒
原離獸馳寒鳥鳴索羣上有百尺臺下有千古墳登高
一騁望思我平生親延佇久不至俛仰懷酸辛萬物靡
不化千載猶兹辰驅馬復來旋詠歌聊飲醇
其三十三
猗與雄傑士猛氣蓋八埏出身赴國難受命不遑安左
臂引烏號右手提龍泉臨敵試一呼萬夫却走還先聲
四海沸壁壘俱破殘旄頭化石隕天吳蟄重淵西北淨
邊塵東南蕩蠻烟茅土非所希貴使威靈全長揖返故
廬功高何足言
其三十四
至人處斯世忌為人所知十漿五先饋列子驚且疑避
竈不足貴爭席乃庶幾大白每近辱卑濁良可棲豈效
夸毘子作意矜容儀結束轉自媚姿態令人悲髹塗飾
軒轂步趨陳采齊危冠禮迂士褒貶厲嚴辭媮媟不敢
干矯志逃世譏皎潔難久居青蠅忽来隨衷美孰云亮
毁譽在一時敗軌屢相縈邅躓當路岐
壮士篇
少年學劍術英風聞九州慷慨出門去辭家將遠遊遠
遊欲何之炎荒為我仇昨聞遣飛將召募何時休國威
有不揚無乃壯士羞奮矛如迅湍拔距踰亭樓猛氣伏
羆虎騰躍捷獼猴置身百戰場妻子不顧留性命良足
憐聊以紓主憂揮戈盪蠻烟飲馬江漢流餘勇萬人賈
雄傑無匹儔功成獻明庭賜爵位通侯
遣興三首
八方異風土百里殊隂晴中外殆天設終古難合并權
家但好勝持議乖羣情孤軍病深入問罪慮無名客主
既不如師老功難成常恐強弩末遂令小國輕安得長
者言立談罷交兵皇惠均萬物各各遂其生
其二
南裔雖一區嶮阻紛可憑民居寄谿谷霧雨常晝冥妻
子像蛇虺魑魅冒人形沙蟲潛射影觸之喪其生古來
稱絶域何足煩天兵吾聞王者師無戰唯有征一卒不
備歸良已虧威靈地於東南缺天乃西北傾二儀有不
足并包人豈能
其三
高宗伐鬼方三年乃能克不聞徐方來允在王猷塞耀
武與修文收效孰為得試看古戰場春雨生荆棘
眺江閣述懷
偶遣丘中步來眺江上閣樹裏呂王城草邊邾子郭遺
宮隱莫尋往牒恍難托春深苦竹滋秋高白楊落故堞
啼早鴉野田噪暮雀頗為樵牧資焉免狐鼠虐雍門哀
有餘九原何可作
雜詩九首
絺綌寒不求纊絮暑不御當其不切施棄置若弗顧時
節忽復及效用乃如故冥運不無代物理豈常遇功成
互見奪乘時各有騖嗟哉團扇姬怨歌良已誤
其二
手持一杯水覆地東西流榮悴有自然萬卉同一秋翩
翩者誰子作色矜遨遊朝見馳華軒日暮歸山丘憂來
不可知為慮何能周貪夫昧成理磬折將焉求天命無
改施智巧誠足羞
其三
日月競馳邁一夕復一朝臨鏡失故吾壮心潛已消聖
朝棄賤士九牛亡一毛豈不希末榮所苦術不饒無能
令身貴何為使心勞莊生誠我師大鵬寓逍遥
其四
獨處忽不樂理棹淩洪波巨石何瀺灂魚龍駭經過舍
舟復安適改軌登山阿木魅號夕風猿猱一何多禽蟲
饒怪形林谷聲相摩失路積憤懣逝景忽蹉跎雲中可
遊遨乏翼將如何
其五
漢臯有遊女揮袖凌風翔俯身拾翠羽舉步振雙璜芳
華耀朝日皓質凝秋霜嫣然惑陽城婉孌切中腸將來
恍復旋何由置蘭房徙倚通精誠青鳥逝我傍揚聲致
殷勤再為申禮防徘徊湍瀨間綺麗不能忘
其六
無得亦無失喜來憂患乘崇高帶傾覆陳根吐鮮英反
覆開存亡臭腐舍精靈如何聲利徒僶俛趨譽名季子
竟車裂累印何足榮李公具五刑悔令遊說成賣主愆
自招上書誰為明萬事有不虞逍遥可長生
其七
芳春驟青驪遨遊楚江濱道旁若堂封云是呂王墳衢
路化陌阡臺館盡燒焚隂風嘯寒鴟古隧翔狐羣牛羊
牧其巔淩藉日繽紛生存華屋居嬪妾從如雲一朝寱
重泉貴賤何由分龐公困隴畝耕稼良已勤誰知千載
後史冊播餘芬
其八
中園種桃李不言下成蹊凝霜被原野零落愁安歸盛
年有銷鑠窮達在一時便嬛途路子俯仰乍榮輝夸名
何足賴怨毒常苦滋靈龜歡在塗雄雞憚為犧膏火忌
自煎斯言誠可悲
其九
羲和馭六龍馳光耀萬里一潛濛汜間沉淪不自理楚
宫在昔時繁華照江水歌鐘日夕聞閒榭屯羅綺運徂
謀亦屈巍構積傾圮當晝狐兔翔洞房生荆杞朝雲不
可招逝者誰能止流觀天地間庶悟逹生旨
别張子言四首
我友駕言邁去去之朔方晨起趣中廚為我具酒漿長
别在須臾且願盡杯觴昔為骨肉親比翼雲中翔今當
永乖違邈若參與商出門異鄉縣居世如朝霜世途轉
傾側良會安可常羸馬感人情哀鳴衢路傍悲風振喬
林瑟瑟傷肝腸執手不能辭淚下霑衣裳恨無凌風翰
送子還故鄉
其二
故鄉豈不思臨發中徘徊借問欲誰須重與心知違山
海高且深見面未有期有懷今不盡相思亦何為豈無
絃歌曲調促令心悲立語未及終白日奄忽移安得魯
陽戈揮景使東馳
其三
馳景不少待客子何可留相送不覺遠行行至河洲中
有雙黃鵠飛鳴諧匹儔驚風揚洪波散失焉能求雌雄
相背飛影響日以遒鳧鶩豈不多嗟哉非我仇願言樹
萱草以解心煩憂
其四
煩憂動我神悲歌仍躑躅鬱鬱道傍柳垂蔭昔何綠嚴
霜日夜零枝葉不復屬四時相推斥變化一何速俗子
騖聲華世儒矜結束立身多所乖年命傷局促子其愛
景光抱道在白屋
别張子魚三首
斷蓬隨天風飄轉雲中遊豈不戀本根一失非我由矯
矯雙鴻鵠高飛命其儔獵子隱側目横絶焉可求托身
貴得士安卑義所尤之子遠行邁棄我不顧留思欲並
子濟漢廣無方舟
其二
鳴鹿在中野獲草求其羣嗟哉昔所歡一散如飇塵虞
卿棄相印擔簦徇情親悔吝不自惜義聲流千春此道
息已久遺響誰為申子其懷璵璠慰我多苦辛
其三
霖雨積旬朔羲和光不垂荆棘被廣野潢潦生中逵客
子阻遐征太息當路岐策馬從子去駑駿焉可齊君羽
等飛鸞我質類栖雞同袍異羽質去畱長此辭
閨情二首
種木期息隂結交期得心與君初婚時安坐調瑟琴繫
我大秦珠貽我玳瑁簪攜手同車遊徘徊步春林俯拾
並蔕華仰聽和鳴禽折芳交贈持言誓一何深寧期被
讒妬棄我忽如沈曠歲不一接塵埃生錦衾明月入空
帷中夜坐悲吟發篋理故物淚下誰能禁故物猶光彩
故心人安在疇知恩愛移不俟顔色改
其二
端坐結憂鬱逍遥出中閨丹榮冒陽林流泉激清池孤
鳥西南征遺我鳴聲悲攬衣起相從迅影不得追踟蹰
立庭隅目送浮雲馳雲馳風為驅風返雲亦歸君恩中
道還慰我恒渴飢
别曹仲禮四首
與君一為别晷度逝不停奄忽二十載親串日以零短
者已物化存者非壯齡況復異鄉縣散處如晨星但言
長相思豈意今合并顔鬢各已改不易惟兹情孤鴻號
朔風黃鳥聲嚶嚶飛鳥戀儔匹況乃稱友生
其二
别子大河側見子長江濱對面但疑嘆含意慘莫陳豈
無新知歡念此同袍人扳留不須臾羲陽忽以淪奮身
思繫日天路邈無因安能附高翮一舉摩青旻飽者豈
念飢貴者羞賤貧薄終古所尤交誼貴在伸故心苟不
移何必會合頻慷慨即長路無為兒女仁
其三
中夜起相送白露塗我襟低頭惜分手舉頭傷辰參斗
酒良不薄對之不能斟唧唧草間蟲助我揚悲吟為君
拭綠綺彈作清商音物理關人情淚下不可禁谷風刺
小怨孔公贊同心延陵輕寶劍高義垂至今親交信不
薄先民良可欽
其四
泠泠山下澗童童山上松磊磊澗中石瑟瑟松上風波
逝石不俱飇奔松莫從物理相倚藉動息難可同與君
遊宛洛矯若雙飛龍中道悵相失末路欣此逢既逢不
須臾去復當嚴冬霜霰集衡軛虎豹啼林叢子其慎桑
榆勞謙以令終
園亭言懷
駿死骨誰市象焚齒自累棄置悲團扇齟齬嘆方枘恥
隨荆橘化樂與魏瓠棄素無金張援焉取丘園賁農圃
衍世業桑麻綜歲計實飽三士桃芳引八公桂春原露
未晞秋臯霜已被偶緣物態感遂與神理契晷度無能
淹金石亦善敝願言齊得喪庶以紓勞悴
歲暮雜興十首
年往志亦減譽來毁乃加遂初困無悶善後生有涯永
年慕樗櫟存身悟龍蛇大隱但城市嘉遯豈烟霞
其二
孔公深贊蠖賈生虚忌鵩屈伸在一時憂喜本同域河
清豈能俟途窮安足哭久息漢隂機莫問成都卜
其三
一斥壮齡改相知白首疎干時計轉拙好客資苦無飯
牛當落日牧豕入平墟行年忽老醜何意逐名譽
其四
人情皆喜新世路惟嘉壮鵠寵遠見珍薪積後居上前
魚龍陽悲遺簪少原悵盛年亦有移溢恩何可仗
其五
寡欲處易安抗行俗難合巢林秖一枝繞樹猶三匝竟
日伯陽書經年幼安榻閉門客座空啓徑朋簪盍
其六
昔惟樂遊衍今已識耕耨連畛東陵瓜一頃南山豆坐
久林壑暝歸晩妻孥候倚樹見墟烟就枕聞山溜
其七
日月處無恒俛仰情非一蟠泥乏龍德悦草愧羊質周
周尚慮危鶼鶼猶慕匹紛紛馳突子何不虞顛躓
其八
偏才互短長名家殊去取連城償燕石千金享敝帚不
識東家聖翻謂西施醜定價豈目前知已俟身後
其九
䜛毁行見迫愁思坐不開含垢長者仁懷璧匹夫災在
鳥愧能言處木甘不材終謝金籠閉幸免匠石猜
其十
景曜一何速志業百未酬所願則學孔吾衰不夢周智
愚各有營貴賤孰無憂松子久我期萱草為誰求
再呈張子五首
我歸指春暮首夏尚梁城偃蹇輟孤嘯夷猶滯遄征憶
山憤屢積卧痾慼易盈促促變昏旦栖栖感晦明
其二
良知念仳離旅寓枉漂泊連榻任縱誕駢筵展戲謔儷
步循廣除偶睇散層閣志意攢縷悰憂患袪緒樂
其三
淒淒白頭吟燁燁瑶華音睦耳親暱談寄致翰墨林朋
探耽散帙丘憩憶鳴琴賴兹君子侍可愉浮客心
其四
結髮事圖牒壯齡重交遊章甫不越適明珠無暗投倜
儻俗寡和齷齪余恥仇晩有二三士相與締綢繆
其五
趨途互顛躓鎩羽各參差詎知會無因枉作生同時公
組竟不緤我榮亦已遺修辭與明德努力副前期
憶舊廬
今羇變節候昔棲曠林丘蘋風浣秋岸花暄麗春洲林
端赭圻折屋際玄霧流撫景足自媚寡欲罕外求一朝
嬰塵慮十年事遠遊山中冷叢桂海畔驚羣鷗龍性乖
馴擾鶴姿惬清修初服怍久違華簪歡早投巖想偃荆
扉渚忭騖蘭舟倦翰飛屢憩駭鱗逝無休此語難俗聽
探懷授良儔
詠秋泛
鮮曦登首秋緒風革闌暑孤嶼濺驚湍輕橈騖蒼渚搴
舟吟越人鼓枻歌漁父霜林隕葉揚楓岸輕鷗舞蒹葭
寒隱汀芰荷衰映浦披拂枉夤緣維繫乍延佇羹芹翠
縷翻鱠鯽銀絲剖俯睇怍虬潛仰盼愧鴻舉泛梗傷在
今乘桴豈獨古
荅馬子
昔予棲金馬偕子謁彤闈秩俱晤不闊願惬契無違追
尋屐偶歴招要杯遞揮夕談朝日上晝吟宵月輝振雅
袪凡響抗志領時譏衝飈忽中激垂翅各分飛余征赴
梁甸君徂出晉畿不惜謫宦苦但愴良覿稀青蠅既點
璧緇塵仍染衣怨吏歡入穽哲人咍見鞿枉子尺素問
增我百慮依撫今覬昔娛忤物悟已非願言謝人徒北
山行採薇
歸故園作
浮轍厭羇羽歸驂謝飄蓬桑梓無改植阡術有遺蹤敝
構仗先宇餘築存故墉岫松增穉株林篁茂子叢霏霏
薜荔雨搖搖菡萏風招要山中人追尋河上公登挹九
疑嵐卧聆七澤淙往歴勿重陳偃蹇敦所崇
夢澤集卷三
