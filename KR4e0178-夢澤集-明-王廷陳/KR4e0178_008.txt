夢澤集卷八
明王廷陳撰
詩
贈鄭少谷
汝昔辭郎日堂齋谷口尋經年種松菊攜客遠登臨澤
傍蛟龍窟巖穿虎豹林朝朝泛烟艇夜夜宿雲岑竟被
蒼生起俄驚白髮侵屢遊天姥夢時動越鄉吟障貌東
南美琴留山水音乾坤倦鳥翰歲月狎鷗心骯髒違朱
紱疎慵本素襟異時筋力在去矣極高深
寄李子中
汝病謝含香歸歟卧草堂庭趨候杖屨林憩訊松篁種
藥春登圃尋源夕泛航猶憐臺館地不負芰荷裳屈宋
元悲楚鄒枚舊賦梁卑棲愁燕雀高起羨鸞凰琴憶風
流調詩留倡和章因君嵩少去吾亦念滄浪
石齋
巨石連天起崇威壓棟隆南陽卧龍地西蜀草玄翁洞
鑿峨眉闢根穿海竅通過雲開錦繡宿霧隱玲瓏潤助
琴書色明添檜柏叢春垣牽紫蔓秋壁映丹楓淇澳常
如琢他山信可攻堅貞君子德磊落古人風錫磬懸周
廟為渠峙漢宮玉衡當萬國蒼珮冠羣公鎮靜為磐久
精靈降嶽同江河屹自障瓦礫舊曾空作礪商家日和
鈞夏府中升堂愧未可瞻仰借磨礲
寄韓道人
吾愛飛霞子飡霞卧蕊宮時將黃綺曲高詠紫芝風洞
草秋生細壇龍晝護空丹應九轉就地與十洲通玉樹
扳何及青牛望不窮因君惠羽翰自此脱樊籠獨鶴冥
冥去相從碧海東
四兄宅守歲
作客憐兄並吟詩悲歲歸久沉金馬詔俱惜彩衣違風
戶沙潛裊春筵燭自輝棲烏終不定宿鴈且相依側識
淩雲思旋看比翼飛盤椒遲明發池草慰晴暉
初至郡齋作寄所知
刺史章初綰交遊迹已睽質隨江北化諾與汝南齊牒
吏窺松逕輿人候藥畦藉膏期不潤戴李保無蹊葵凖
公儀拔棠如召伯棲疎慵優記馬奮激劣啼鷄那敢蒼
鷹效頻將白鶴攜宦情緣病少鄉夢被愁迷投劾終如
范不堪誠類嵇何年衡嶽上初服遂攀躋
遊鍊真宮
嬴女吹簫夜青鸞作遠遊已邀明月上空遣彩雲留石
路遊人惑瑶編方士求桂巖間白鹿蘭谷卧青牛海嶽
丹丘閟風塵素髮愁壇霞秋自落洞日晝長幽冠蓋乘
閒出琴尊倚道流罷官終欲去桃水弄漁舟
已罷視事上官密令拘齋中禁弗得出悵憶故山
有作
弱冠才殊調明時籍早通蒼茫收印綬留滯嘆萍蓬變
色休談虎逢嗔失避騘鶢鶋猜玉饌鸚鵡恨雕籠散帙
窗前草吟詩井上桐風簷窺暮雀月砌響秋蟲隱霧徒
慚豹隨陽秪羨鴻齊臣歌白石楚客怨丹楓籬採黃花
候山攀桂樹叢羇心傍汝漢回首隔雲夢山水鳴琴外
烟霞岸幘中安能似張翰乘興去江東
張子言家難遠來視我命酒偕酌述往感今殫陳
苦狀復劇談越中山水約以釋縛後共遊焉
憶折燕山柳驚看漢苑花我今悲下獄君已嘆無家躑
躅誠如此依違並可嗟遠遊緣避地作賦擬懷沙越國
心常往高談興轉賖軒縈滄海日觴泛赤城霞遠水龍
蛇渾中原虎豹譁明朝拂衣去共子看浮槎
獄中言懷呈諸知巳
未敢言先閥何由免後災償金奚俟辨亡璧竟難裁畫
地期無入書空意頗哀南冠琴奏切北斗劍光回雲路
悲垂翅河津忌曝腮危機隨處有蟄戶幾時開玉獻翻
為罪珠投轉見猜信然非木石何以動風雷實少龍蛇
德虚稱鸚鵡才願吹鄒子律一為暖寒灰
被繫以詩呈諸友
鬱鬱心難白紛紛口奪朱約威憐檻虎局促效轅駒門
客寧持璧鄰兒豈竊鈇人言傳大過吾志抱中孚孤憤
韓公子離騷楚大夫逢人多按劍知已亦張弧跡困神
逾泰時危德靡孤參乎非不肖慈母勿先逋
出獄畱别主人兼欲有貸
畏途殊倚藉岐路暫相看生死交情見飄零客計難原
思寧是病范叔果非寒有玉嗟三獻無金報一餐涸鱗
斗水活窮鳥一枝安莊舄吟何切馮驩歌未闌平生流
水引不惜向君彈
過杞同袁明府避暑學宮席上贈袁明府及諸廣
文
過邑逢仙令開尊藉廣文宮牆迴赤日冠蓋擁青雲爼
豆初筵秩絃歌幾處聞池芹香細細庭檜鬱紛紛鼓瑟
窺賢撰彈琴引帝薰堂開矜鱣集客散悵鳧分百拜難
成醉殷勤此謝君
南歸道上作
于役疲梁甸言旋傍楚宮蓬心漂泊苦劍氣嘯歌雄跡
異周南史情同塞北翁悲風欽代馬逐暖學邊鴻家遠
翻憐僕途迷或訊童從今歡税駕逹者豈稱窮
初歸故園二首
結髮負竒志辭家作遠遊一言侵絳灌萬死脱幽囚倚
伏虚疑鵩光芒隱射牛敢云疲漢戟實已敝秦裘習隱
希玄豹忘機對白鷗生涯惟素業吾道已滄洲
其二
富貴雖非願歸来猶抱慙秪緣頻觸網敢謂早抽簪進
退兩無據迂疎七不堪何妨流俗笑擬向逹人談志業
緫虚擲艱危誠飽諳逃名棲市井投跡慕江潭
病後過王生宅
王生年最少結屋面江灘白鳥當階下青山背郭看軒
楹抱水石枕簟落風湍草色侵書幌波光蕩藥欄緣君
得無恙來共把漁竿
贈張汝霖北上
吾國張平子風煙守釣磯思玄才不忝拾紫願多違是
出輸芹曝非關厭蕨薇交遊行贈策妻子走牽衣試問
登燕隴何如息漢機貂裘季子去駟馬長卿歸薜荔懸
初服松筠隱舊扉獨憐垂老日更逐斷蓬飛
寄劉松石
鎮擁三邊重銜兼八座榮韜鈐臨玉障仁義即金城神
武雖無敵天威亦有征塞烟烽裏合隴月笛中鳴直應
師方壯恩驅命始輕何云無上策已見戢佳兵虎豹爭
為用風雲立可生書隨飛箭去檄至倒戈迎百勝非天
幸諸戎不日平横行邊地拓獨坐塞塵清質子趨周道
降王詣漢京歌鐘時自勞戍鼓遂無驚定遠元投筆終
軍枉請纓不言防衆忌求退為功成但使龍庭滅寧邀
麟閣名
過陳處士故居
偶緣幽事步因歴故人居薄暮鄰家笛流塵滿室書琴
亡人與化舟去壑成虚磯憶投竿處林傷挂劍餘空階
積苔蘚寒渚落芙蕖玄草亭仍在青雲業已疎昵交存
僅半為爾立躊躇
懷京邑諸舊
昔感同袍義長懷結綬情雲泥乖未路江海畢餘生忽
覩繁華歇寧期腐草榮臨池思贈鯉倚樹聽遷鶯幸爾
安愚拙居然負聖明因風訊知己歌此代悲鳴
寄應立齋郡伯
君家越嶠外為郡楚山阿官已二千石年初三十過理
人去泰甚樂職布中和操割方時少循良較古多一言
唯有恕衆口詎無苛簪筆評因誤持衡聽屬訛遂令長
者黜將謂至公何歸路經山海幽居寄薜蘿所歡息奔
走其憚費吟哦去後思彌切從前頌匪他良規存故吏
遺植護新柯愛比羊公碣清傳漁父歌唯餘田野議功
德庶難磨
重晏魏子池亭兼約再遊
與子接林閭頻過逕不除歲華奄及此物態已非初流
水逢君奏閒雲向客舒高譚俱用馬偶坐或觀魚席促
情無間尊移興有餘歴畦窺種藥經穴訊藏書待月留
應久迷花出每徐人嘲揚子宅自負葛侯廬不去憐佳
境重來慰索居少年交易盡長日會難疎
自三台河泛舟至鳳巖
嘗蓄水雲興兹乘風日和纜牽仍擊汰棹輟且隨波竊
慕太公釣猶欽孺子歌野風散蘭杜潭影翳藤蘿曲岸
行逾近支流入轉多蟲魚衝艇躍鵝鸛狎人過漸覺傍
洲退迴看遠岫羅詭容緣爽出逸思向空摩嚴子瀨若
此秦人源匪他再来津恐失歸路奈愁何
題槎隱其兄為索
秋城逢謝客為道惠連賢湖海將書劍風烟泛舸船生
涯如范蠡遠意學張騫歲訪支機石予慚賣卜仙高蹤
一回首鬱鬱斗牛邊
文甫席上
宴集當寒景賓朋盡楚材秖緣鄉土樂翻重歲時哀臘
意懸江柳春心倚檻梅香醪非市得珍果況閩來甸雪
冬堂淨城氛夜館開自憐同落葉誰為暖寒灰日月惟
丘壑英雄半草萊平生鴻鵠志燕雀莫相猜
題陳子隱居
愛君多野興築室傍溪源霜月蘆花映香風蘭葉翻卧
聞春水至坐聽榜人喧鷗鷺何多喜龍蛇但久蟠臨流
傷逝者逹命願終焉素業江鄉在高情栗里存楊林垂
釣艇苔徑讀書軒雲疊窗中岫霞開石上尊蒼藤齊刺
壁綠篠半遮門豈厭漁樵侶惟耽場圃言園秋收芋栗
村晩納鷄豚歲月老將至襟期誰與論應知岩洞裏别
自有乾坤
席上贈吳氏賢子
豪士百憂無生兒風骨殊入門看寶劍照室動明珠盡
日提攜意華筵賓客娛千年龍有種一曲鳳將雛學步
猶防蹶看人豈解呼暫時棲玉樹他日取長途垂老江
湖上生涯藥餌扶一持還一笑真足慰馳驅
送蕭子歸
不謂風雲變能為江海行鯨鯢駭浪日蘿蔓附松情開
國梁朝系承家漢相名淹留聊隱豹登眺幾啼鶯夢掇
廬山秀帆辭洛水晴嵩雲流古苑河氣幕炎城出璞寧
三獻驚人想一鳴他時杖屨地東道倘相迎
李道士房呈張子
嗟我何多難無時不憶公蒼茫神劍合羞澁客囊空失
路人俱棄餐霞孰與同何年當戢羽萬里各飄蓬楚澤
行歌外燕臺旅望中斷金諧老友煮石學仙翁晝色翻
階藥宵聲響砌蟲閉門苔蘚徑露頂薜蘿風洞裏燒丹
竈花間使玉童十洲應不遠從子謝樊籠
經光山晩宿寺中王汝希過訪喜作
龍宮瞻郭外鷲嶺落城隅傍樹疎燈出緣溪晩騎趨珠
林旋皂蓋竹戶擁緇徒海内誰相假君来意不無屯邅
勞藉慰闊絶倍歡娛萬里排雲翼青春汗血駒雅懷憐
孺子高論惜潛夫蘿月紛紛白松雲黯黯孤蒼茫登覺
路悵望出迷途日月辭三殿風烟下五湖辛勤陳往事
邂逅即良圖後會應無定寧辭酒重沽
季夏遊赤壁偕子言諸公
六月軒楹敞三分割據雄江迴城抱日艦火岸餘風詞
賦留天上旌旗在眼中覇圖俱已歇幽賞幾回同檻外
鳧鷗亂尊邊雲霧通松杉盤虎穴臺榭接龍宮早歲辭
朱紱兹遊感數公願言攜桂楫常此狎漁翁
夢澤集卷八
