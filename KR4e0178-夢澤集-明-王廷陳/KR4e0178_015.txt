夢澤集卷十五
明王廷陳撰
文
來雨
謝君令蘄水壬午春三月不雨民戚曰何以播君步自
邑壇禱焉雨越四月不雨民戚曰何以植君步自邑壇
禱焉雨越五月不雨民戚曰何以穫君步自邑壇禱焉
雨邑人歌之是為來雨之章王子聞之曰歌也足為長
民者風矣帝也豈民棄夫錫蕃育庶靡不民焉供是務
殖也或雨靳焉食且不粒以斃務殖之而復以棄也其
否也矣是孰用棄棄吏也吏也者族氓而臨之殆為帝
殖者乎不德而賄帝其曰吾且氓殖不有於氓之室而
吏槖用盈是以吾殖賄也故靳焉不愛棄民昭吏棄也
君之政也聞之矣敏而思達而執肅肅而惠法不右貸
其仆也勁者先苟民庇焉不惜冒罸邑人宜之乃大吏
亦靡不禮帝其曰令良吾氓殖焉令不有也禱輙雨豈
惟殖民不吏棄焉昭其良也傳曰禮有祈焉有報焉夫
傴僂而趨匪其衷也即湯焉以其軀犧巫也感而酬豐
品是事而幸帝之私也謂帝需乎君也不然乃不雨曰
予也帝何意焉其雨矣曰帝也予何力焉夫始不奸帝
之命既也不有帝之功也是謂對帝之休帝其永庇之
矣
鄉選
張子汝厚選於鄉過王子謂王子曰吾聞君子之於國
也忠不必已夫獲而行恊焉而以布俾上下之人咸享
焉豈曰匪欲其或不然惡詭以容負而終則耻弗表於
是乎附之可者而迂致之已實用藉是故惟上下之獲
享也利猶已出忠之為也公以行之子甫而試頃而斥
吾虞子之衷之抑也且子不欲夫詭而復惡夫負者吾
非可者然舊於子盍吾附焉吾以其子藉乎王子曰然
計之矣落不諭升北不謀取逐不議復擲不談舉予也
一出而坎纆吾武不驟而蹶自信而衆莫之假焉一言
觸長吏細人乘之吏議不核而當吾於免親與不暱國
人謂狂兹棄之道也且拾瀋以滌索亡羽而登之翮焉
欲其軒舉也否已子務進者也而不醜予棄是拾瀋之
類乎雖然思而淵者非造次之啟也决而灌者非崇朝
之蓄也屢趨無蹶步終無良棄而反之取之道也子也
其務弗吾類無弗利矣張子曰何有於兹君子務忠而
已無忌無慕子吾藉也其忍負子
江孺
江孺之亡也父哭之哀黃人傷之曰嗟嗟天乎其足以
惑矣夫侈慧者靳祉予知者褫筭夫侈也何靳也夫靳
也何侈也夫予也何褫也夫褫也何予也不然俱天之
良也愛也胡弗愛也弗愛也胡愛也是故衆莫解也智
者莫以諭也王子聞而膚說之曰不偶者數弗齊者神
故寸或踰尺末戾其顛旦料昏違倏否俄然是故重壤
襲玉而沙礫售毒卉不殺蘭乃霜悴鸞翼則折鴟鳶霄
翔時颸霽曦或不終旦是弗偶者數也矣弗齊者神也
矣故謂殤莫夀焉誕也彼明喪焉過也哀而節焉韙也
觀於此者其以感也夫其以慰也夫
成梁
南湖廣而下流必歸焉漲則澤也落復淖無春冬且要
也旅衆舟弗給其甚也輿輟載徒弛負盈途懟征邇望
而遐即也尹侯覺按武昌過焉曰兹病也將蒞者無良
而以貽乎無良者之蒞也唯已是封而暇旅恤否者藉
以益或核焉因以譴於是乎有舉焉而長吏疑將有良
焉虞核者之已疑也避弗集且夫舉大謀廣不畏單議
惟無已以從事其諒也且績我何罪不諒蒙焉弗績而
罪旅之利也我獲實多是故懼弗集也遑恤其他武昌
令陳君章聞之曰邑吾蒞也以病旅弗與袪也際舉而
弗贊也余實耻進而亟穪韙尹侯曰恊矣遂事事材匠
輪良輳作計永官弗費也民弗輸也踰月事既民弗知
也核者弗罪而謂績也旅也穪仁王子曰善哉尹侯之
舉夫視涉猶已發乎其衷仁也謀而務集議不憚浮勇
也抑令事也侯舉焉不推令視侯之舉韙而不忌公也
三者吏之良也並以蒞旅其歸乎
善居
吾聞宋君之居勝可述已誅蒙荒庸基焉拓窘僅庸充
焉相宜不庸奠焉薦爽塏庸布焉鳩材美庸族焉以戶
以堂以樓以室以覆以塗以墉戶也丕丕然崇乎爾堂
也增增然廣乎爾樓也級級然拔乎爾室也沉沉然邃
乎爾覆也整整然次乎爾塗也委委然錯乎爾墉也登
登然掔乎爾亟而事焉遄而既焉於是川不愛蓄山不
有儲紓靈貢麗匝乎其居侈哉居乎抑君子有大居焉
而宫不與焉為君言之夫君子之道居心為上居身次
之居心之道亦或基焉亦或充焉亦或奠焉亦或布焉
亦或族焉亦或覆焉亦或塗焉敦仁累厚毋邇於佻保
而不弛虞踰其作所以基也多聞善敗畢載靡艱捐隘
騖宏無或纖棄所以充也履坦以征弗比於淫末便弗
遷計惟其永所以奠也是以周旋措不違矩擇義稱事
非韙不留所以布也遐括近舍遜中以出抱而不有比
善媚賢所以族也進則却視動與省俱思贍其躬庇不
厭複所以覆也錯而展之弗愆儀則表達其有覿者謂
文所以塗也得其基斯無圯矣得其充斯無匱矣得其
奠斯無側矣得其布斯無悖矣得其族斯無賊矣得其
覆斯無滲矣得其塗斯無鄙矣夫如是不戶而崇不堂
而廣不樓而拔不室而邃不墉而掔居之大者也是而
悖之弗替弗輟世世之居也宋君有焉是故勝可述已
六善
吾讀秦公安楚錄見善者六焉一曰仁二曰省三曰任
四曰和衷五曰知六曰遜成夫苗患自昔恃而悍逞無
期夫悍且恃弗易攻也弗期而逞弗易備也不攻而備
民之病也弛而病民國何頼焉於是乎見仁矣無之歲
殺舉慮匱矧戎是侈虞侈而輟寇之利也無以充侈將
自屈也於是乎見省矣聽而無擅臣職則然及而將乏
戎之變也請則踰期已則乘會是而避擅害不滋多權
而遣之衆皆厭焉上莫疵也於是乎見任矣害一而三
儌蒙一舉而衆攝焉均而議之莫或主也違而自庸疑
之本也疑而不恊亂且中生何能輯戎恊以袪疑其何
不集於是乎見和衷矣未試而授授當其才未履而虞
虞當其勢婉出則曲比直發而徑中於是乎見知矣績
成不據拜錫若畏引儕分譽於是乎見遜成矣抑兹淺
之言公者也恤殺釀厲仁人不有重費墮圖儉者不為
忌專失會恭臣不事雷同而僨貞夫不隨計務已出大
智所黜退以居功老臣艱焉故殺以已殺之謂仁費以
止費之謂省專而不害莫指其專之謂任不一而圖卒
趨於一之謂和用已亦用人之謂知惟以益國力而無
已之謂遜成於斯有覿焉斯為見公者深矣
報政
劉子治黃甫三年而政成朝以報焉或曰政成何速也
夢澤子曰不急聞或曰聞之不急政何以成夢澤子曰
聞之急也害政滋多今之仕者曷能免矣夫急聞之吏
匪國家之計而速化是圖是故務愚其民而上用誣故
作不謀便而惟往蒞者之賢取其舊而更之不虞其習
也出言如醴複複婦仁聞者甘焉惟口而已不虞其衷
也蓄疑過深幸於輙中似而執之不虞其失也匪梗務
夷而惟右抑其或乘之祇以窘良割之不愛不虞其愎
也兹急聞之道也是而布之民曰愛我而復以薦大吏
曰良是不亦愚而誣乎是故劉子弗忍為也劉子嘗語
我曰王不蓄伯德不假權偽不可久譽不虛傳利不倍
不換往益不備不革宜作而不集寧息創而不比寧循
入而不獲寧失故好更者亂之本也賈惠者怨之機也
矜明者蔽之地也怙強者濫之所也治絲者不理而紛
之鮮弗亂矣或乞焉口惠而實不繼鮮弗怨矣寇入室
而燭之藉之明而誨之匿鮮弗蔽矣惡蕭艾而令除焉
弗絶且蘭及鮮弗濫矣是故君子作而思便有弗便弗
作也惠而思實有弗實弗惠也執而思得有弗得弗執
也天地之道存乎易簡君子則之動罔不慎兹公之心
也政之由成也公雖弗聞急聞其可辭矣
篤本
賈子黃人也而家於燕其先世皆葬黃焉始祖勝葬賈
坳六世祖興甫仕元葬泉嶺明之初造五世祖忠往歸
焉累官指揮則自雲中反葬楊泛忠子恒恒也死事後
是無復反葬也而守者浸弱業也他有有者不仁暴而
據之於其巔也屋焉於其側也竊而葬焉枌檟見誅山
麓不完守者莫何靈也用悸賈子適滇道黃拜墓下愴
然悲焉曰嗟乎狐死首丘代馬悲風羈鳥商號故棲是
眷操而南音土風之係也病而越吟悰寄之由也是故
太公封於營丘比及五世皆反葬於周聖之凖也仁之
則也恒之後無黃葬者力也乃心未一日去黃也鄉人
不仁而暴吾祖吾敢不讐暴而不讐罪浮於暴聞於官
官曰有弗讐者無祖也直之於是乎鬻之田也歸於是
乎竊之藏也徙於是乎童之山也植於是乎裂之陵也
完於是乎渙之族也收於是乎怖之靈也妥君子曰仁
哉賈子禮樂在兹樂樂其所自生禮不忘其本
重棄
南冥子視學於蜀謂夢澤子曰吾將旌才而斥否無假
焉以為之何如夢澤子曰否夫遺礫委灰金夫是括蓄
之廣也弱荄纖株雨不擇潤惠之普也美女乏飾鑒弗
革妍照之良也何則棄灰無熾斷株不屬去婦無還古
之憤也是故聖人責功於過君子修吉於悔終履之祥
初凶畢贖末路弗傾往趨悉庇是故有過舉無過擲有
過取無過遺夫是之能使才者錄而登不才者於才也
士之頼也仁人之慮也
能夀
歲庚寅吴侯來守黃拙逸翁偕季夏二之日為翁七十
誕侯謀夀翁言於夢澤子夢澤子曰吾聞夀有三一曰
夀親二曰夀國三曰夀民夀民有七腴夀國有六永夀
親有三雋七腴一曰衛良遵軌而孱佻夫見藉是翼而
屏俾公之恃二曰病暴裂約毁閑武臨於里是疵而誅
弗達其逞三曰長厚宿舊守實餘聲愧偷是禮而比覬
為俗先四曰窒賄狡胥善窺舞公以市是隄而遏貪源
畢塞五曰澡枉往吏愎斷翳情伏誣是任而伸勿泥其
積六曰敦本上蒙下罔取具於文是省而刊惟實之力
七曰懾微姦人釀釁伺而崛乘是剪而夷圖之於易六
永一曰重更新銳喜事朝弛夕張是靜而持時趣弗逐
二曰平怨秉議失恊駢懟互擠是和而釋無深其敵三
曰耻訐媒短發私朝堂日訟是擊而息大體務存四曰
振遺微疵遐擲指論在疑是酌而舉匿瑕彰瑜五曰虞
隠或所忌言人襲不備是度而防變無踰料六曰全渾
核責作新象促而隘是濟而舒以累長祚三雋一曰娱
志隠尚不宣弗得弗懌是意而求貢當其微二曰贊德
棄仁墮義修筭為奸是諭而承引之攸好三曰貽譽已
修不表孰揚厥先是保而傳往聲滋著七腴曰仁六永
曰忠三雋曰孝予於侯於柱下史見六永焉見忠焉於
守見七腴焉見仁焉夫忠與仁所以為孝夀國與民所
以夀親
嘉政
觀風者嘉嚴君之政而禮焉國人以聞諸夢澤子夢澤
子曰政可聞歟曰可夫黃繁獄之域也夫子聽焉而優
且多習訟者也情跡乏核則躐而愬以下覬聽者以其
自也而曲庇焉聽者匪人忌忤而務媚得而不執夫子
不然惟得而已不虞其忤上亦遂之國也蝗委捕焉曰
蝗異也異由政政之不求而捕是務捕以已異為劇之
矣乃省咎去敝精禱迹阡量獲差賞有轍之原蝗無留
也麻之學宫邇河漲而衝圯新宫學士謀徙長老曰地
則靈而徙焉不可且不防而徙衝復及其能亟徙亟徙
將棄邑則曰誰能河夫子乎大吏聞之因以命夫子曰
弗費莫輯矣乃命虞誅材之能久者遵岸之足布而入
之出其顛腹實礫焉巨石藉而疊岸立若磐鑿支河二
其傍分其衝而殺之水至三注邑之人幸焉曰微君學
宫魚人矣室廬其濺沫矣兹而後其名嚴河三者政之
大者也夢澤子曰政止是歟曰何為其然也䜛口亂聽
枝論奪本斯其為訟也大矣饕餮是肆魚肉我良斯其
為蝗也大矣暴客伏姦伺焉而决斯其為河之患也大
矣夫子惟是之務息也訟如是之務捕也蝗如是之務
防也河如夢澤子曰政止是歟曰何為其然也利義戰
心互勝不下斯其為訟也益大矣私妄族據蝕我善萌
斯其為蝗也益大矣奔欲潰理隄之莫遏斯其為河之
患也益大矣夫子惟是之務息也奚啻訟如是之務捕
也奚啻蝗如是之務防也奚啻河如夢澤子曰韙哉國
人之言兹政所由來矣其見禮也惟以是歟
問俗
微山子之監於楚也訪夢澤子乎江之濱問楚之俗夢
澤子曰古也怨今也豫吾欲子之祛其豫焉而怨之復
也微山子曰何也夫拂焉則怨矣暢焉則豫矣豫之實
難其有不獲怨乎夢澤子曰古之怨也厚今之豫也佻
吾非進怨而疾豫也進厚而疾佻也夫帝妃之求怨矣
冀夫之覿焉所以為貞也屈子之騷怨矣冀君之諒焉
所以為忠也宋玉之辯怨矣冀師之明焉所以為義也
申胥之哭怨矣冀國之復焉所以為仁也貞忠義仁所
以為厚也今也豫而已言訟則豫焉腆致厥誣伏詭淵
如公禁之施因以為利言胥則豫焉惰農棄耒困士讐
誦隊丐奴希狡子盈籍言鬭則豫焉遠徼之俠介乎他
境纖釁穪兵司敗莫問言攘則豫焉江湖盗實魚鳥其
居舟子威之旅寢無寱豫於訟斯嚚矣豫於胥斯汚矣
豫於鬭斯梗矣豫於攘斯亂矣嚚汚梗亂所以為佻也
豈惟是哉怨者其思深豫者其思淺怨者其欲儉豫者
其欲侈怨者其守固豫者其守渝怨者其辭信豫者其
辭游是故帝妃之怨亡或豫以棄貞矣屈子之怨亡或
豫以棄忠矣宋玉之怨亡或豫以棄義矣包胥之怨亡
或豫以棄仁矣是故吾欲子之祛其豫焉而怨之復也
微山子曰子誠楚人也其言也楚吾則為皇錫極俾民
無或作怨無或作豫咸歸於極
衍畜
予既覯微山子因得其父野塘翁之為人焉翁嘗為沁
水令寇至莫支免免矣或曰垢也其滌諸且見滌者矣
藉之可白也不應夫豈不能於寇者而坐不支以免也
將求為自廢者歟夫以其力也而垢務滌無難焉矧垢
同而滌者可藉也顧弗之白也將求為自汚者歟夫其
不支以自廢也將雄而雌守者歟夫其不滌以自汚也
將白而黑守者歟翁其知畜者乎而謂夀不在兹乎吾
聞天長地久天地所以能長久者其以能畜日月不畜
不明雷霆不畜不震川瀆不畜不流玉不畜不輝蛟龍
不畜不神鷹隼不畜不搏虎豹不畜不變故日月必代
其變也或食或晦或虧雷伏於澤川納不棄潦玉璞藴
焉蛟龍必蟄其蟄也或於泥淖鷙鳥將擊而戢其翼豹
霧而隠凡以畜也故不抑不揚不冥不章才不畜必匱
力不畜必屈智不畜必窮業不畜必隳四者不畜必無
以迓休而延祜是故達人知之不盡其才為弗匱也不
盡其力為弗屈也不盡其智為弗窮也不盡其業為弗
隳也能盡不盡凡以畜也畜也者百福之地也是故自
振者人廢之自廢者人振之自白者人汚之自汚者人
白之畜不畜也天以畜故能長地以畜故能久人以畜
故能夀若翁者其明於天地之道而達於長久之機者
歟且將與天地為長久者歟
勖濟
殷子之父繫非其罪也殷子謁予而問焉曰何以居此
曰以喪禮曰何以濟此曰以喪人曰言何不祥若是曰
是祥也夫喪禮以自居也非顔面之但瘠也樂旨之但
屏也戚焉耳矣喪人以求濟也非藉援之但強也請緣
之但備也深思焉耳矣傳曰居父母之仇寢苫枕干不
仕戚之謂也又曰亡人無以為寶仁親以為寶深思之
謂也曰是以居而濟也其有信乎曰信矣戚之積也天
且感焉奚有於人深思之積也國且復焉奚有於家故
索屍以號塞垣為隳賤臣叩心霜隕炎節戚之應也抑
欲危處會稽之耻雪焉十九年於外而卒以反國深思
之成也曰是而且不信也奈何曰日月其終晦矣是則
非人不祥天實不祥
善遷
瑞昌學宫隘而湫堂廟逆己丒冬柱史傅子之按兹土
也謁而陋焉以諭令若師曰人且病之其能妥神士之
久而弗當於選也殆兹故之以其盍圖之謀於柱史穆
子秦子及諸藩臬而恊以檄郡守馬子馬子曰邑吾蒞
也而以他勤乎進令若師而申之畫而授之基卜焉而
獲其舊云景泰而上學宫之遺也違邑而近路達於河
川原匝麗相者曰是宜宫且舊也人曰舊其棄也而即
之即人之棄其無遷矣相者曰地則良彼失而棄之而
復之譬斥而返彼其蓄而一朝闡焉其振且大吾見學
士之羣而升也於是表以辨方度以知受懸賈致材雖
他之産族而趣之掄良於工良無他適其荒穢也誅之
或藴崇之其迂也遂之其銳也擴之其淖也𨗳而祛之
其坎而下也客他土以實之其或亢也以其土他客也
而夷之人曰基舊也而爽塏若是於是中而廟左右而
廡主穪皆制是而面則儀門外則泮而梁又外則三門
是而負則堂立若廟齋立若廡儀門而傍則鄉賢名宦
偶而祠堂西而後則射圃齋西而外則宰牲所外是則
廨宇六十楹悉是而外則廣垣以括人曰基舊也而搆
創若是於是官不言匱私不告勞董者穪平核者莫疵
庚寅之春亟有事之辛卯四月遄其落之落之有四月
學之士陳子賓興焉以應之人曰基舊也而發秀若是
於是馬子之僚林子以聞於夢澤子夢澤子曰兹役也
可以喻道矣夫覬其庇而幸其應者非也吾聞士之於
道也固安之難而猶遷之難夫聖哲遐逖往指日乖守
殘執謬有而不疑是而安焉奚安之貴其或不然虞利
而趨計便而作背於聖則輙變以徇是而遷焉奚遷之
貴若夫不為習泥不為時乘先王是程歸於古始遷之
善也乃可安也兹役也陋而遷焉遷惟其舊殆象之矣
是故可以喻道矣抑役有其念之莫與倡也有其倡之
莫與贊也有其贊之莫與任也念而弗倡不可始也倡
而弗贊不可遂也贊而弗任不可成也倡以始念贊以
遂倡任以成贊諸子有焉無寧役道其頼焉林子曰役
而弗述不可稽也述而弗文不可永也述以稽役文以
永述吾子有焉無寧役道其頼焉
紀遊
辛卯秋七月磐濱李子龍津黃子按黃以暇日遊武昌
之西山玉泉張子五丘王子及予從既渡沿迴江岸初
經市井隨迹原隰故阡新術遞歴互出古松夾道輿行
松間風激木末響中笙簧雲隂藉裾山禽逐蓋既出九
曲道中宛轉盤折登頓欲疲曲竟古碣不屋剔蘚考刻
感慨陳迹遂乃憩花宫登萃景樓搴蘅掇藻駢秩賓筵
饔子割鮮魴鯉雜薦鼓吹墀列歌聲近筵數觴且輟攀
磴緣蘿直至絶頂率情草坐命酒藉石袖拂煙霞喜鷺
驚鴛悉出尊爼之下面挹大江帆檣陸離遥覽白雉(山名)
倦雲歸岫近引寒溪迅湍赴曲俯睇故城頽雉積莽吟
謝客之詩章撫孫權之劒石豪華狼藉俛仰愴神遂奮
起迴立觴轉若環勸酬不文謔浪無禁已而落照在山
候吏催暮於是二君遄歸予三客留龍磐磯宵酌磯頭
臨流洗爵忽見江光霞色窈窕微茫超然有塵外之想
惜二君之不偕也遊之明日磐濱君賦之屬諸君和之
以及予予曰古穪登高能賦者為大夫予山人也不能
賦請為君志之
志雨
吴侯治黃之壬辰春不雨至首夏炎曦布威廣澤化陸
坌揚於畆潦除於池霄漢滌雲林麓忌焚居者病汲引
者競滴畯不在田農不手耜且麥秋也逋民族攘客據
主場炊煙在野是故困不專貧憂不但智國人謀而請
於侯曰其使巫侯曰天則不雨而望之巫愚毋乃已卑
乎曰某水之淵龍宅焉其怒諸雨可致也侯曰人則不
能而索之龍於以致之毋乃已䟽乎曰數富之實而罪
其出惟賑之俟侯曰公則不儲而恃富之藏彼實應且
懟抑澤未窶及而首以懟富是以期濟也毋乃已艱乎
曰然則何如侯曰咎在予即予求之其可矣令於國中
市不屠道不除輕罪弗繫纖訟輟聽貶食省用已徵减
從去蓋謝乘禱於壇昕夕至其衷疚其辭傷其容若將
隕越於地國人曰君無病乎其何以小人之故而病吾
君侯聞之曰民病是虞吾何愛焉如是者日行之不雨
旬行之不雨月行之乃令於野曰脩而隄防達而溝洫
監而竇視而築展而具宜而種時雨且降令之明日壬
寅雨至甲辰陂池滿受原野流溢山麓改色田畯在田
農人倍作婦子喜饁逋者反其室廬攘者修讓悲吟者
歌國人曰君實生我敢不拜賜侯聞之曰天實悔虐於
爾有衆予敢或奸天則生汝而疑於予誣矣君子謂吴
侯於是乎能格天夫格天者在實非文之能夫侯始而
罪已中而疚而不已終而人功之懼其誣已夫罪已者
凶而不委不委則日遠於戾而納於順未有順而不應
者也疚而弗輟履之以恒未有恒而不動者也天功不
攘弗侈弗張荅休以遜未有遜而不益者也三者格天
之實也吴侯有焉雨也天豈侯是私
衍號
夫九嵕秦之名山也陳子秦産也陳子之以九嵕自係
也其有契乎今夫山土石賴成擁重結頑然而林麓雜
負秀色可攬是質而能文焉奠形莫遷朝代坐閱然而
出雲吐氛轉盼各相是恒而能變焉犯霄峭起爭長大
華然而承藉無選足邊藪澤是高而能下焉是故陳子
見其質不遺其文見其恒不泥其變見其高不棄其下
是故其為學也先王之是凖也逖典之是程也而圖牒
之必手也葩藻之必掇也是質而能文焉其為政也軌
度之是秉也德違之是辨也而過故之必悉也乖格之
必達也是恒而能變焉其為德也賢哲之是齊也儔與
之是邁也而顓蒙之必諏也單孑之必禮也是高而能
下焉夫質以為文其文也所以有其質也恒以為變其
變也所以有其恒也高以為下其下也所以有其高也
九嵕有焉陳子似焉詩曰惟其有之是以似之此之謂
也抑豪傑之生其必鍾焉陳子九嵕之鍾乎詩曰惟嶽
降神生甫及申此之謂也予於陳子望之也九嵕矣詩
高山仰止景行行止此之謂也
明慶
黃貳守蕭君遷司徒郎或問於王子曰國人慶乎曰不
曰何故曰其君子明於其政而冀其顯庸曰君之良也
六年而遷其晩矣其小人幸君之足頼而欲私之以終
惠焉曰吾母也俾不吾是子孰令借之借孰聽之是以
弗慶曰於子謂何曰其弗慶也慶孰大於是何則夫子
之政不近名而近民為廉也弗為矯為直也弗為激為
嚴也弗為苛為寬也弗為弛為明也弗為察為敏也弗
為驟為斷也弗為愎是故其於民也無或隂焉無或窘
焉其於屬也無或馮焉無或暱焉其於長吏也無或逼
焉無或媚焉夫其不為矯之類也其於名也不亦不近
乎夫其為廉之類也其於民也不亦近乎夫其不名近
也是以後聞焉而竟聞也乃遷夫其民之近也是以民
望私焉其竟弗能私也乃懟焉是故晩而遷者養君之
譽也不以君私黃者國之公也或以王子之言聞於國
人於是乎君子不以其晩恨君之遷小人不以其私幸
君之留今而後國人無弗慶者
夢澤集卷十五
