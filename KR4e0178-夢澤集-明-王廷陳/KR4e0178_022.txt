夢澤集卷二十二
明王追淳輯
諸公評語
黃岡縣志茅伯符瑞徵
王廷陳字稚欽濟子穎慧絶倫讀書日記數千言弱冠
魁楚書尋儁禮經第一授翰林庶吉士武廟南巡與修
撰舒芬庶吉士汪應軫等上疏諫或止之陳作烏母謠
疏入上怒廷杖謫知裕州治尚嚴棘士民畏之性褊直
以事忤當轄遂中危法褫職歸嘉靖間詔以言事例准
吏科給事中致仕後巡撫都御史顧璘薦修興都誌欽
賜銀幣屏居林壑三十餘年以詩文自娛郡國吏罕見
其面大梁郭鳳儀守黃州時時以詩就質大中丞林富
亦云入楚獲見夢澤先生歸田對父老無愧也其見重
如此著有夢澤集行於世(人物志)
齊安自有王杜闡兹風雅至蘇瑞明益揚其波江山斐
然增色明興王太史稚欽先鳴狎主詞盟楚師遂方駕
域中(藝文志)
黃州府志周子徵思久
王廷陳字稚欽濟之子穎慧絶倫髫年即能文讀書日
記數千言舉進士選翰林庶吉士武廟南巡與修撰舒
芬庶吉士汪應軫上疏諫止觸上怒跪門廷杖謫裕州
守治尚嚴明士民畏之然性峭直以事忤當轄當轄怒
以危法中之後得解罷歸屏伏林壑三十餘年絶足公
庭日以詩文自娛所著有夢澤集行於世
湖廣總志徐明叔學謨
王廷陳字稚欽黃岡人年甫丱日誦數千言能文章弱
冠魁鄉試登正德丁丒進士選翰林庶吉士補吏科給
事中武宗南狩與修撰舒芬庶吉士汪應軫上疏阻諫
上怒杖之廷謫知裕州以忤監司免歸屏居林壑三十
餘年日以詩文自娛所著有夢澤集行于世嘉靖中巡
撫顧璘疏薦起用上賜縑帛優待之不果用而卒
楚紀廖鳴吾
王廷陳字稚欽黃岡人參政濟之子也正德丁丒進士
選翰林院庶吉士補吏科給事中諫阻南征謫裕州知
州
夢澤集卷二十二
