夢澤集卷二十一(附錄三)
明王追淳輯
諸公評語
楚三子詩評(有序)顧華玉璘
夫詩之品誠有高下矣上繫代運下繫人倫則大體攸
分矣彼指擿字句之間校量工拙者豈不猶塾師之於
童子未窮大致姑課之屬對之乖合哉未可與言評詩
之方也孔子於詩曰刪固去取乎其間矣此評之所由
始也今觀四詩之旨其義安歸所不貴於字句之細人
知之矣秦漢無言之者魏文典論略及其人詩賦之能
否厥後鍾嶸之詩品王通之續詩始皆因言觀人因風
觀國而商定之大都豈不略可窺哉至唐以詩設科主
司進退之格不得不求於文字故議論日繁而殷璠姚
合之徒乃攘臂伸喙於是矣宋詩不逮唐風遠甚而評
品益富大抵遺忽命脈洗索瘢瘕宜其綴緝愈勞神情
愈喪益見其不逮也今之論者顧諉曰宋詩尚事實而
略情景於唐為劣嗚呼豈確論哉不見夫雅頌多陳事
實漢古詩無風雲月露之辭乃今獨稱絶藝何耶蓋有
說焉夫歷代之詩猶之風氣三百篇唐虞之醇也漢魏
夏商之忠質也晉周之文也六代則靡矣至唐之盛則
能去靡還醇故彬彬文質焉何怪其表後世乎誠不在
乎情景事實之異與夫字句之末而已觀夫李逸杜雄
同稱詞傑高岑王孟並駕先馳而體裁各殊舉斯鏡鑒
斷斷可識矣苟不得其大而徒譾譾焉雕琢摸擬以希
之譬諸刻木以求言笑翦綵而冀生活終身豈可得乎
或曰大烏乎在曰其入也在雅俗其成也在淺深過此
以往非余之所知也余客承天有三子者曰顔惟喬氏
王稚欽氏王汝化氏楚之傑也皆以文雄海内聘纂都
志會於賓館數與言詩意合各出一編授余品定余玩
繹之又反覆之皆所謂得其大不屑其細者也雅而深
者也竊不讓著論以效鍾生之勤俟文中子者采而續
焉
評曰王稚欽異禀高明矯矯龍性早年稍辱泥塗遂跳
躍去之釣澤以來窮學海之大方益宏虚受卓然名家
詩八卷皆五言上苞建安下獵天寶務絶近代之軌轍
神解天成藻繢自足詭妙所臻其殆與王楊之駕相後
先乎文尚竒古此方舉其詩未遑叙也
顔惟喬剛毅善任舉意弘遠苟利人國不怵死生及其
玉破而還博窮六藝遂將龍蜕塵埃之外漠爾斯世焉
詩文以秦漢為準其為樂府若千篇皆假託古題直瀉
衷愫體裁所就雅麗兼陳若撰辭搆意一趨竒脱不襲
前軌可髣髴其操執矣
王汝化淵沉有志妙悟達微覽往籍悉洞旨要故染翰
取則神情即自己出允哉馳騁六藝之林矣詩諸體皆
工雅而暢華而有思其風人之致乎楊仲弘曰取材於
選效法於唐子詩之謂也(顧集未載此文因并錄評二公語)
王元美世貞
王稚欽少為文頃刻便就多竒氣然好狎游黏竿風鴟
諸童子樂又蹶不可馴父每抶扑之輒呼曰大人奈何
輒虐海内名士耶為翰林庶吉士詩已有名其意不可
一世僅推何景明而好薛蕙鄭善夫故事學士二人為
庶吉士師甚嚴重稚欽獨心易之時登院署中樹而窺
學士過故作聲驚使大恚然度無如何佯為不知也乃
已當授官給事中用言事故詔特予外補裕州守既中
不屑州而以諫出知當召益驕甚臺省監司過州不出
迎亦無所託疾人或勸之怒曰齷齪諸盲官受廷陳迎
耶當不愧死一日出候其師蔡潮以他藩道者潮好謂
曰生來候我固厚而分守從後來亦一見否且生厚我
以師故郎分守君命也稚欽曰善乃前迎分守而分守
既下車數州吏微過當稚欽笞之十稚欽大罵曰蔡師
悞王先生見辱挺身出悉呼其吏卒從守勿更侍一府
中慴伏亡敢留者分守窘不能具朝餔謀於蔡潮潮為
謝過稍給之僅得夜引去於是監司相戒莫敢道裕州
而恨稚欽益甚為文致逮下獄削秩歸家居愈益自放
達官貴人來購文好見者稚欽多蓬首垢足囚服應之
間衣紅紵窄衫跨馬或騎牛嘯歌田野間人多望而避
者晚節詩律尤精好縱倡樂有聞筝一首花月可憐春
房櫳映玉人思繁纖指亂愁劇翠娥顰授色歌頻變留
賓態轉新曲終仍自叙家世本西秦又一書答人云綺
席屢改伎倆雜陳絲肉競奏宫徵暗和羲和既逝蘭膏
嗣輝逸興狎悰干霄薄雲禮廢罰弛履遺纓絶俱妙極
形容可謂才子
王稚欽詩如良馬走坂美女舞竿五言尤自長城
王稚欽吳明卿之於五言律各極妙境可謂專至而有
餘
王稚欽書牘如麗人訴情他文則改鼠為璞呼驢作衛
玉稚欽答余懋昭二書與李少卿報蘇屬國差堪叔季
顧華玉鎮楚詔修承天誌以王廷陳顔木應後不稱旨
一時亦謂非宜自今思之自不可及(藝苑巵言)
侍明卿行者王行父氏從旁曰子以吾先生楚人也楚
於德靖間最多才子若以吾伯父稚欽嚆矢之而顔廖
童張孫氏父子翼焉子以為疇偶不佞無然久之始應
曰以子伯父庶幾乎(吳明卿集序)
楚之先輩辭權尚在臺閣長沙之廣通黃岡之偏至蒲
圻博而寡要茶陵健而少情(與郭美命書)
弘正之間大昌厥辭李何倡之邊王翼之(顧華玉像贊)
徐左使學謨撰楚通志王廷陳傳謂廷陳為翰林院庶
吉士好譏評人長短出為吏科給事中會毅皇帝南廵
業以言激修撰舒芬庶吉士汪應軫上書阻諫大學士
石珤止之曰脱禍不測莫汝庇也廷陳旦賦烏毋謠大
署玉堂之壁語侵政府由是風吏部又出裕州守此處
殊誤盖當正德十四年散館前而廷陳與同館汪應軫
曹嘉汪暉馬汝驥上疏剴切留中至是暉汝驥留而廷
陳應軫嘉出授官迨吏部擬暉汝驥編修廷陳吏科應
軫禮科俱給事中嘉御史有旨各依甲次補外至嘉靖
初各復官而廷陳坐法革為民後以言事例准致仕今
謂廷陳已授給事中而激修撰舒芬等云云又出為裕
州守且其時石公以禮侍學士掌院司教育非大學士
也又謂肅皇帝登極訪羅遺佚巡撫都御史顧璘以廷
陳名薦不果用亦誤嘉靖十八年璘聘廷陳修承天志
而薦之為科中所駁故僅賜銀幣耳肅皇登極之際廷
陳方坐事顧尚為台州守(史乘考誤)
(顔惟喬草隋志稱良史余讀之殊不稱又徐子與致其全集若千卷亦平平耳遠不逮王裕州)
(文章九命三玷缺四偃蹇有云邇時李獻吉王稚欽輩皆負此聲何也内恃則出入弗矜外忌則攻摘加苦故)
(爾寧為有瑕璧勿作無瑕石)
吳明卿
稚欽在德靖間以詞才擅名史館海内士爭誦說之近
體奄有四傑古詩凌厲三曹而文則刻畫左氏内外傳
楚諸先輩鮮有能方駕者(王行甫集序)
黃州諸勝有待而顯有如東陽永嘉非沈謝不名若赤
壁本竒假借嘉魚無當雪堂竹樓雜廨宇間高士幽人
曾不得一託足皆所謂前人不足古也至求黃歇殘壘
永安故城即居人不知所在獨稚欽先生詩稍備一邦
逸典而其辭又宏麗大家高視蘇學士二賦何論季常
今先生骨已朽明公豈有意一表章之以風楚後學乎
(與鄒彦吉使君書)
元美序令伯詩及鄉人周鄒諸君而不一及行甫則其
精神偶遺非定論也(與王行甫書)
頃讀元美所為夢澤先生序謬及鄙人與周鄒二子而
遺行甫本寧不知所謂怏怏者數日(與王行甫書)
李本寧維楨
弘正間北地信陽纉漢唐之業而吾楚有王稚欽先生
者實羽翼之至嘉靖末歷下婁江中興而吾楚有吳明
卿先生者其社中人也楚得二先生而張(王行甫集序)
胡元瑞應麟
當弘正時李何王號海内三才如崔仲鳬康德㴠王子
衡薛君采高子業邊廷實孫太初皆北人也南中惟昌
榖繼之華玉升之士選輩不能得三之一嘉隆則惟李
于鱗謝茂秦張助父北人而南自王汪外吳徐宗梁不
下十數家亦再倍於北矣(詩藪)
王敬美
稚欽不死乃稱才子明卿雖老竟是詩人(此語不載集中胡元瑞以)
(告追淳者)
顧玄言起綸
國雅品云王給事稚欽調高趣新頗多竒句如深谷綿
蠻泠然幽響其少年行云金羈及狡兔珠繒落高鴻江
上言懷云岸束濤聲急軒凝野色重還蜀云峽束秋江
怒雲盤石棧懸弔道士云海田猶有變洞壑豈無哀春
晝云絮飄兼鶴毳花落罥蛛絲夜坐云把燭秋蛾集開
簾夕鳥過聞筝云思繁纖指亂愁劇翠蛾顰曲終仍自
序家世本西秦殆與高岑方軌矣稚欽本高才不羈嘗
謫裕州為監司督過罷職還益自放誕或衣緋酣歌或
跨犢浪跡作慢世之狀讀其述邃賦其志有足悲者
汪伯玉道昆
當代楚材滋盛臨臯下雉先鳴(與王行甫書)
張助父九
詩至我明真振歷代之衰直追李唐而楚才尤衆如公
家稚欽行甫下雉明卿岳陽仲可京山本寧皆一時翹
楚
夢澤集卷二十一
