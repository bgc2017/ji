司空表聖文集卷第八一鳴集
雜著
題山賦
蠒吾髮以羣嬉兮乃恣狎于林壑窘世路之榛榛(疑獉)兮
匪兹焉而焉託仰基矩之惟舊兮豈孱眇之彼度矧嶃
䊸而還農兮亦靡勞於濬鑿(宋本空一字)杜神功之騁竒兮
柱一峯而中擢齴鼇鼻而嘘空兮湧佛螺而旁絡阜交
蹠于艮隅兮俛川塍而繡錯躋遺堞以仰眩兮&KR0837;瀑巔
而電薄腴卉木以駢昌兮藹葩屏而麝幄滋彩綷以紛
翔兮玩韶鮮而戲濯睹羣物之適性兮澹吾躬而斯樂
笑殊道以徇強兮憙夸鵬而跼蠼雖穴處而志揚兮邈
軒肆於宏廓借家國之未忘兮鄙榮伸而陋約鑱貞珉
而自勖兮行與息而靡怍
共命鳥賦
西方之鳥有名共命者連腹異首而爱憎同一伺其寐
得毒卉乃餌之既而薬作果皆斃吾痛其愚因爲之賦
且以自警
彼翼而鷙罔憎其類彼蟲而螫罔害於已惟斯□鳥宜
禀乎義首尾雖殊腹背匪異均休共患寕忿寕已致彼
無猜銜堇以餌厥謀雖□厥禍孰避梟䲭競笑鳳皇愕
眎躬雖俱斃我則忘類人固有之是尤可畏或競㦯否
情状靡窮或同向□鉤挐其外膠緻其中癰囊巳潰赤
舌彌縫緩如□□迅如駭蠭附強迎意掩醜自容忌其
不校寝以頑兇若兹黨類彼實弘多一勝一負終嬰禍
羅乘危逞怨積世不磨孰救其殆薬以至和怪雖厲鳥
勿伐庭柯爾不此病國如之何
釋怨
殉華公子與夸世豪舉綺紈相遇意氣相許貞茂松心
賞微琴緒驥騄齊驅鸞鷖並翥誓風雨而不迷期始終
之可保既而眦睚有違寒暄遂移雙情已忤久要方虧
遽青蠅翼交妬蛾眉將摇牙而搆禍寕弃跡以懷悲於
是鎮俗先生聞而諭曰夫性藴澆醨道方廉恥勢軌則
讎名浮則忌仁以利摇情由色醉釁積擕□其來有自
謂金石而中渝惟鸎猩之可愧願窒隟以雕譚庶追歡
而寵誼借如標竒炫世角立争英䧺架横天之譽高凌
冠古之名昧褰華而喪實紛飾智以相傾而木以秀摧
鐸由貝敗主能則驕伐勝必殆豈溢美而是競忘撝謙
而自爱至乃重侯盛族六貴豪門贙據榮路虹伸要津
光鑠天地勢驅風雲指顧而傾㬢迥馭嘘歙而窮律驚
春而盈爽交分盛衰飜覆惜喜室之方開競駭機之潛
觸將挾炭以争奔悼傾輈之已属况若越溪佳䴡楚硤
神仙凝纖弄冶桃(上聲)&KR1153;㛹娟利瞼波灔彎蛾月殘妬芳
紅之笑日嘆翹翠之嬉蘭而物尤則妖美極則䴡二國
媯亡六宗姬替㦯滯爱以罹刑亦寵迷而逮繫必冒色
以崇讎是危家而速戾則有邪龜畢萃環貨兼儲庭羅
輦璧室翫量珠吏方譏於賄死客有論於錢愚而侈必
貽殃聚惟延寇鑠金遽探毁玉猶闘輕壅利以焚身斯
據圖而損(疑殞)首嗟四者之是嬰詢五交之可疚且夫電
波悠悠人生若浮一瞬朝暮百年今古雖復角勢圖王
鯨吞□(宋本空或補虎字)步盖世稜威排山逞怒壮氣俄摧䧺
謀倏沮淚空掩於牛山椎巳登於&KR0784;阜夭遂妍蚩於此
同期芝華莫咀松子誰追鐘鳴漏盡樂往哀随花宫綺
閤之觀蕭條夷漫清哇豔舞之姬月堕雲飛潜衰暗鑠
億恨千悲是以至人逹觀物我俱遺混休慼忘健羡孰
夀孰夭孰榮孰賤大笑幾何虚舟無怨豈蹄涔之不類
蝸角之徒戰用招三釁之端期塞兩家之難時也二子
魂慙色褫跼聽玉音祛蒙爽曙雪涕濡襟明坦夷於末
路扶蔕芥於清心願伸縷欵永佩良箴
春愁賦
芳灔灔兮翠綿綿泥(去聲)晨霞兮泊晚烟欎情條以凝睇
裊愁緒以傷年羣企胥悅幽棲自憐勝事而何人忘返
賞心而與我相捐當其玉律驚春香風拂曙晴颺山花
之道紺靄青門之樹繡轂相追金羈並騖擕豔冶以争
出指狹邪而共趣貪壮歲之娱遊惜繁華之易度豈知
低摧上國寂莫良辰林幽鶯弔院古苔新暗想歌鐘之
會出随車馬之塵落日歸卧懸琴嘆頻孤枕役故園之
夢一宵驚白首之人江楓暮兮江水渌蕩羈魂兮勞遠
目倚蘭棹兮雨霏霏歴蘋洲兮衣馥馥千古兮此時此
地愍輸忠而見逐邊鴻下兮邊草生擁玉帳兮滯龍城
折柳厭河梁之贈落梅傳戍笛之聲萬里兮此時此日
嘆積雪之徒征莫不慘澹傷神廻環縈慮念郢闕以回
首憶帝鄉之歸路雖陽和之暗攻自眇默而誰訢於是
情馳天末黛斂閨中徘徊暖榭徙倚芳叢燕泥滴滴而
簷壊蛛網迷迷而帳空憐笙罷興挑錦停功怨韶光之
虚擲與長夜而還同若斯者固紛爾多状浩然莫窮彼
人情之貿遷繫植物之榮悴何深衷之委鬱謝圜煦于
天地縈心夜焚凝魄朝醉同垢衣之莫澣豈萱枝之可
慰願昭暢于春臺雪胷襟之滯欷
情賦
愚常賦春情𢾗百言状其思娟咽自謂摭衆騷之遺恨
遭亂而失今獨憶其間三十五字存于濯纓之東楹云
暖融溶兮傍曲塘扶蘭心兮牽藕腸雨絲絲兮羃暗芳
阻佳期兮日難忘情纏綿兮悄自傷
連珠
盖聞變可揣機明難辨勢金石之懸已扣孰謂識微風
雲之候未形罕知能制是以連兵百萬雖稱盖代之䧺
聞道三千誰悟入神之契
盖聞太和所賦植性自馴孰為之而曰鳳孰為之而曰
麟翔必以時肯争鳴而作怪動惟中矩寕受嗾以噬人
盖聞濟世者材存神者道各繫遭逄之運並著抑揚之
效是以英豪未出虚傾市駿之金文雅已衰徒有游仙
之棹苟慚白首而待聘不若滄洲而寄傲
盖聞達識難窺神明有朕或推之而猶拒或抑之而必
進是以釣川釣國入兆則享從虎從龍乘時自振
盖聞忠可制權則誠能洞感謀推體正則坐濟竒功是
以輔星連耀于將星則妖星自殞天陣克和于人陣則
厚陣皆空
盖聞識資匡慾智必寵愚苟貪榮而入險雖結黨而自
孤是以川上不歸皆願羡魚之網林閒已碎難追弹雀
之珠
盖聞愧于心者或毀人而掩謗足於已者必奬善而推
公是以炫飾求容不悦端居之操優游辭聘乃弘交譲
之風
盖聞霽日纔昇于拂曙則蟻穴自𨳩澄川或激于驚波
則龍舟莫進何則明于誠而物皆競勸制于彼而我難
示信是以至誠未著見非感而不通横俗無猜知有孚
而必順
盖聞紳河礪岳之盟雖酬戮力翼子貽孫之祚本自推
心是以隂德常施忘報而或能濟患危機潛伏希時而
無救禍滛
盖聞角力争䧺必中乾而自殆乘權逞怨或道喪而無
歸將射鼷而發弩是忿風而焚衣所以傲吏格言先忘
情於物我能仁妙旨當遣滯於是非(自濟世者材下八首從宋刻本補)
詩賦(一夲上有謝字)
知非詩詩未為竒竒研昏練爽戛魄凄肌神而不知知
而難状揮之八垠卷之萬象河渾沇清放恣縱横濤怒
霆蹴掀鼇倒鯨鑱空擢壁峥冰擲戟鼓煦呵春霞溶露
滴鄰女自嬉補袖而舞色絲屢空續以麻絇鼠革丁丁
焮之則穴蟻聚汲汲積而□垤上有日星下有風雅歴
詃自是非吾心也
司空表聖文集卷第八
