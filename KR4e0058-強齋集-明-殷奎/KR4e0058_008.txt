強齋集卷八
明殷奎撰
詩
自警
生平為學苦多歧一寸靈臺尚可持肯向二三頻致察
何須五十始知非行藏莫昧乘機速仁義無妨見效遲
静裏工夫難著力儘教動處與防微
醴泉丞楚君汝桓以其先文靖公寶臣先生寄
沛令詩墨蹟見示蓋從政之格言也今之仕者
由之足為良吏矣奎方為童子師無事於政謹
用其韻賦此自警因寫寄崑學諸賢友庶得就
正于傳士潛夫先生云
十二月七日回自府城待渡河南
羈心向晚倍凄清立馬沙頭遠思生爭渡車牛留兩岸
候人燈火出中城河冰東合魚書杳山靄南分鴈字横
歲律怱怱行欲盡眼穿雲海不勝情
奎倚席渭城校室伏承耕學袁公雪樵秦公二先
生遠自故里寄惠新詩教詔之誼暌離之情偹溢
乎辭捧誦再四感愧交并不能已已旣次嚴韻屬
和奉懷因興起豐城雲門河南公武潛夫諸先生
例借前韻各成一首以見區區向往之私至於落
句嬴瀛互用亦足明僕於二先生無少偏黨也
木魚橋下城南路三十年來往復情夢寐隱居高晚節
綢繆姻好仰平生子雲竒字人稀識東野新詩孰使鳴
無計即歸陪第語行藏聊復任黔嬴右答耕學
淮海題詩詫老成遠將關輔慰愁情危機重嘆吳三陸
開迹難招魯兩生皎皎白駒誰復縶嚶嚶黃鳥自相鳴
橘林亭子垂霜實翹首仙凡隔鳳瀛右答雪樵
儒臺疇昔起豐城宿望遥欽鎮物情風節千年徐孺子
淵源一代揭先生江關暮夜憐烏帀身世行藏看鳳鳴
投老文鋒渾矍鑠裹糧三日尚能嬴右豐城
經術傳家擅代名著書滿屋見高情楚王争事浮丘伯
漢主方求老伏生干仞雲門青壁峻一陂秋水玉琴鳴
崑丘臺上虹垂月髣髴蓬山在大瀛右雲門
古塘烟雨暮潮平室遠人深疊恨情海上珊瑚曾倚釣
船頭笭箵解全生冥鴻刷羽秋孤奮老驥垂頭夜一鳴
前史近應重校勘不教趙姓混秦嬴右河南
鹿城茅屋好風清千首文章萬古情江外暮雲寒不動
池頭春草夜仍生圖經筆削權衡見篆籀風流劒戟鳴
少小羡君為古學而今高處到姬嬴右公武
每憶荆州人物論如君所敬是吾情月明蟋蟀秋相俟
霜重蒹葭水未生鞸琫佩刀金錯落和鸞在式玉鏘鳴
從容名教無窮樂何必遥尋海外瀛右潜夫
次韻雪樵先生去歲臘月見懷之作
久客渾愁劇那堪歲暮時失羣憐鴈斷歸計怕鵑遲老
樹秋風咽空梁漢月垂喚回今夕夢和去舊年詩
倚席猶無地登瀛豈有時繁華都去盡游宦獨來遲親
養愁長阻朋情荷遠垂鄉音誰是伴吟斷寄來詩
次韻長通見寄二絶句
两屐常時過曲亭小窗風雨夜談經緇塵眯目愁漂泊
夢裏雲山只暫青
本無竒特誇修榦澷自支離語大年封殖正煩君子在
歲寒終擬見蒼然
寄睢州盧别駕
我愛睢州好弟兄不同出處却同情著書滿屋心偏苦
佐政專城迹併清徐鍇又從江左見賈生難擅洛陽名
月明千里遥相憶懷抱何由得盡傾
寄次泉
渺渺予懷淛水東故人秖憶傅丞公科名聊復從先志
宦學端能守素風湖曲酒船應獨棹雲門布韈與誰同
南歸擬約盧鴻一晚飯舵樓山色中
寄麟游危丞
為政山城再涉冬羡君高致每從容揮絃避暑宫前月
覓句仙游觀裏松長厚固應推密令驕矜莫謾議元龍
好情滿擬相傾瀉少待春風發興濃
贈武功邢明府之翰余簿公至父兼柬李贊府崇
業
武功千載紀佳名地望猶堪冠列城古廟邰封尊后稷
空墳漢節表蘇卿凋殘里社流移復文采官寮撫字并
太史行修循吏傳可容卓魯擅英聲
伏承陜省卜架閣以臘粥稻米相餽麟游危贊府
亦寄鹿脯到齋賦此叙謝
客身無伴久凄凉節物勞人遠送將鮮給野麋兼膘䯚
粥分香稻雜餦餭嘉平莫問鄉風舊清祀空慙世澤長
薄宦不歸芳歲晚倚樓一望又斜陽
臘日有懷陳侍郎則項郎中駕秦御史昺陳御史
增夏御史時
臘日晴原感慨長斯民休息荷時康十禽物盛餘三殺
八蜡年豐逹萬方分粥鄰人憐舊俗賜脂朝士羡恩光
舉頭南北雲泥隔為寫新詩託鴈行
除夕戲簡萬丞
除夕怱怱到客邊客懷渾不似當年一身謾翦宜春綵
两度遥違守歲筵詩叟愁吟蛇赴壑酒仙渴走馬跑泉
歸來有喜君知否瑞雪飛天滿大田
除夜
客身兩度逢除夕白髮添來知幾莖想得故園諸弟姪
擁爐膝下話寒更
正旦公燕有懷二弟
一縣衣冠共祝天禮成為慶秩初筵身慙重客居人右
心憶慈親墮爾前春酒百壺空㶑灔清歌䨇舞澷嬋娟
遥憐二仲高堂上綵服承顔似昔年
立春日口占
愁日逢春日吟身是病身都忘鄉俗舊轉覺老懷新問
舍求田歲婚男嫁女辰共誰論此事俛首對傍人
雪晴絶句
春到江南更好看手提譚麈拂南冠一庭雪水清如許
石鼎誰烹小鳳團
贈夏臻
終南山色亦佳哉野鶴孤雲處處來子夏小冠親手製
許生寬褐稱身裁淮南桂樹何年别溪北梅花幾度開
歸去草堂流水在不堪清淺問蓬萊
酬之翰惠布
遠贈知君憐縷藍裁縫自顧亦何堪束來韋帶渾相稱
立傍狐裘政未慙潔白儘教欺雪氅淡紅無用費春蠶
此身真是長安客惟有儒冠尚自南
登長陵
北風吹日下長陵烏帽欹傾與客登幽事尋來幾兩屐
吟身扶得一枝藤圖經考訂嗟承誤祀典流傳感廢興
黃土一抔誰復禁空遺翁仲立崚嶒
陽陵
恭儉相仍自足稱路人猶解指陽陵河間不立膠東立
禮樂千年尚未興
懷鄉中諸故舊
生平意氣澷相親零落而今有幾人慧聚山房春酒碧
舊遊回首重沾巾
昨蒙仲弘贊府招預新酒河魚之會筵重席疊不
勝杯酌而歸慙媿之餘賦此為謝
春去愁來思不堪賓筵日日殢餘酣食魚頓覺河魴美
煮酒初分甕蟻甘紅荔拈春憐杜曲青梅對景憶江南
客懷易向尊前醉禮數雖寬益自慙
新堂
狀元坊裏作新堂誰識先生樂意長清渭西來充泮水
南山東繞作宫墻
民謠
耳邊十載聒干戈愁死愁生两鬢皤昨日縣中人報道
新開學館著絃歌
縣中學館喜新開抱取兒孫去看來正值縣官行禮日
雍容揖讓列尊罍
縣官揖讓坐横堂專為朝家育俊良歸去我兒湏記取
門前有箇狀元坊
題畢原莊
畢原高處北山前喬木參天幾百年隱德相傳耆舊遠
素風不改子孫賢李生方欲歸盤谷摩詰還能寫輞川
昭代需才心正渴可容問舍與求田
哭道原
少小交游廿載餘往來門巷幾曾虚夕陽淚洒鄰人篴
何處而今覓舊居
涉水
㶚滻交流縱復横醉䭾驢背任欹傾風前似蹋天池翼
月下如騎采石鯨何處蘭舟相蕩漾誰家羅韈闘輕盈
總輸八月仙槎上濯足銀河萬里行
寄吳宗德明府
寂寂先生一草堂東山卧穩北窗凉消閒題鳳過溪墅
扶病聽鶯傍苑墻恨我歸期成蹭蹬向君離思轉徬徨
黃花籬落秋深處凖擬相過醉十觴
寄公曁盧同知
一代文儒新宦業百年孝友舊家風鄉閭物論皆無間
州縣人才孰與同貧乏喜傳消息好頌謠難買是非公
題詩為賀兼相勸儘使男兒志氣雄
禱雨有應題贈縣中令佐
春田處處耕難入宿麥蔪蔪秀未齊縣裏官僚憂旱熯
隴頭黎庶望雲霓香烟謁廟攜雙袖甘雨隨車過一犂
兩屐莫嫌趨賀晚上街滑滑怕青泥
寄弟
故園二仲近何如半載平安未得書堂下紫荆長幾許
墻隂翠竹勝當初時常官府供徭役旦日庭幃問起居
媿我飄蓬歸已緩不知歸計尚全疎
寄楚汝桓縣丞
秋滿長安郭偏憐一故人松庭公事少蘭(闕)檄書新暫
董㡛官役猶羈倦客身斯文心獨渴永日候車塵
寄俞仲詳都司卜師顔架閣
郎官聯省寺對詠溢高情日出南山紫風來北榭清譚
玄便玉麈舉白快金莖吏隱今如此誰為後世名
次韻俞都司咸陽晚眺
渭水西風草樹凉郎官瘦馬立斜陽鬭雞下社心空在
逐鹿中原恨獨長黃土一抔增感慨青山幾度閱興亡
又聞枤杜歌新調迎勞元戎(闕)岡
夢回
萬里家鄉半三秋信息稀心情春已去魂夢夜空歸
秋祀長陵齋宿作
縣寮嚴祀事襥被出東城薄暮炎歊静高天象緯明漢
陵秋草暗秦樹露蟬鳴俛仰千年下那堪客思生
祀回
七陵秋祀罷一騎雨中歸候火明孤館凉風洒客衣草
蟲聲轉急巢燕意多違為託思鄉夢南雲白處飛
次韻耀州陳九成同知見贈
新詩留贈信能文交臂歸來恨失君未遂笑談申繾綣
徒勞魂夢走繽紛平生事契他年話為政風流此日聞
翹首華原秋色裏好分一榻寄孤雲
枕流館夜題
千年積雨漲河流一𣲖秋聲到枕頭兩耳洗來無一事
不應猶有故園愁
古城田
僕子中夜起將牛耕古城古城古人築古城今人耕古
人誰復在古城今人平黃蒿上莽蒼白骨下縱横傷哉
功築日戰守煩戈兵誰知千載下耕遍無人爭
别永夀孟明府
急雨凉風一院秋五更歸思逐東流不堪又與君為别
萬里乾坤獨自愁
中秋
年年今夜月雙影照西樓今夜流雲亂天應亦解愁
閨思
萬里音書隔歸期日夜猜沙頭一鴈下可是渭川來
贈衛武孟(成縣丞名淇文節公五世孫也)
桑海茫茫不可論衣冠鄉里幾家存咸陽渡口秋風裏
驚見開禧執政孫
王事賢勞可得聞貢來官馬動成羣身先牧圉關山險
膽敵將軍戰伐勛
栗亭薯蕷耕雲熟同谷黃精斸雪深恐有詩人在山野
使還為我一相尋
登西安府鼓樓
西府層樓接上台客懷落日為誰開一天秋色雲飛斷
萬戶晴暉鵲噪來遍倚危闌頻入感未吹畫角已興哀
千年朝市仍更變獨有南山石未灰
送徐罙大
布衣三載長安客一日公車趣召來駐馬已無官柳在
聽鶯莫待苑花開賢名久慕東州彦王佐方需季世才
病骨支離媿無用白雲歸路漫裵徊
贈趙子常
西夏往來遷子去量移今喜在長安夢魂尚悸關河險
足力應諳道路難定見相如歸趙璧不妨鍾子著南冠
春風擬作還鄉伴花滿吳宫得共看
十月朔旦枕上偶成
三干里外未歸人四五旬來半病身莫問男婚并女嫁
湏知親老又家貧田園幾處荒蕪盡墳墓何人拜掃新
渭水無情過門去也能嗚咽助悲辛
重登長安鼓樓
秋半長安特地寒西風不管客衣單晚晴貪看南山色
百尺危樓獨倚闌
移咸陽圖入學
翠石鐫圖在學前鋒稜刓缺已多年諸人棄去渾堪惜
茂宰移來也自賢百里從遷新井邑五陵不改舊山川
明朝打去街頭賣勝種西泉二畝田
述懷次郝宰韻
鏡裏頻看白髮生一身三歲離南京力辭敢謂官非貴
自顧深慙學未成亦欲匡時希董仲不將稽古羡桓榮
支離留得殘形在尊酒無人獨自傾
伏承士景明府增廣學舍招致生徒借韻叙謝
學舍增修事董生坊門重立表馮京(學東有狀元坊為楊輗設)遠朋
已喜牽聮至善政還看次第成莫笑人情相冷淡要知
天爵最尊榮斯文千載真吾事此日於君意盡傾
渭陵
炎精八葉巳中衰千載荒陵竟屬誰寢殿有垣悲躑躅
苑門無地覓罘罳祥開沙麓溝中絶禍變階墀土未夷
颯颯凉風吹客鬢不堪興感立多時
九日武功余簿書來見索拙作仍惠雙筆口占二
絶句答之
西風破帽不禁吹默默愁情秪自知多荷故人相問訊
錦囊羞澁已多時
雙筆慇懃慰所思染來還寫寄君詩空花不作癡人夢
銀管猶為感德期
憶母
底事别離苦忽當貧賤年晨昏三載隔夢寐五更連老
淚寒燈下愁容暗鏡前此冤無乃酷焉得問高天
次韻金德儒秋懷
隻影飄蕭渭水頭凉風白鴈一天秋秦雲未改南山色
漢月空涵故國愁萬古勛名隨野馬百年心事付沙鷗
後生莫漫誇形勝輿地而今混九州
青山纔見便低頭況復頻傷宋玉秋萬戶新霜添客況
一忩凉月伴人愁扶搖敢附雲間翼浩蕩思隨海上鷗
忽得君詩還喜劇猶疑老杜在鄜州
送古季初主簿之永夀兼簡孟賓知縣丁仁卿縣
丞
客裏難持送客杯愁腸幾度為君開特科方重詞章選
小試應多簿領才兔窟擊鮮山雪盛蜂房割蜜縣花開
官僚轉覺麻亭好談笑何時許一陪
送宜川劉知縣赴都
世科憐繼美出宰重宜川陶穴流迻復邊城謠頌傳一
雙王令舄五鼓鄭侯船目送南雲晚題詩為惘然
送朱子方之永夀訪孟明府
十二街頭雪未消蹇驢䭾醉影飄蕭憑君說向麻亭尹
如此疎頑可見招
小車渡淺水流烟更上長船望碧天有興欲尋安道去
秦原高處不通川
鄠簿袁魯瞻見訪
下馬敲門月色新語音遥認是鄉人馳驅王事賢勞日
問訊吾徒寂寞濱白飯可能淹騎從青燈空復伴吟身
平生鄠杜佳山水便欲同游第一春
次韻邢之翰南行留别
人事那堪定身謀政自艱向隅憐一慟滿座輟羣歡鳩
快邯籠放魚矜漢網寬妻孥誰是寄早早報平安
一旦膺蕭律三時守楚閽窮愁關月淡幽憤海天昏紀
詠傷前事歸耕幾後恩柳州才豈拙無用問天孫
立春日與瞿允同縣宰飲酒
故人昨日故鄉來春日今朝春酒開鮭菜新盤還飣餖
鸎花舊夢重徘徊情知老至抛書册怕見容衰掩鏡臺
子起為吾歌骯髒出門一笑謾憐才
送唐彦博縣宰朝京
去思此日盈汧隴試問同年得似無萬里關河攜一鶴
五城樓觀蹋雙鳬封書客裏春仍寄别酒沙頭晚更沽
江上故人如問我為言歸思滿江湖
除夕俞玄善同宿
牢落歲除辰那堪是客身娛親三載缺入夜百憂新連
榻思歸伴殘燈未睡人相看無一語獨有淚盈巾
新年
故園弟妹拜新年應望咸陽一黯然西縣東城南北第
阿孃今日在誰邊
遊雎村寺觀楊太妃墓誌
騎驢上厓去去到雎村寺空院一僧居荒榛幾人至片
石卧山門上有唐朝字知是武家墳咸亨歲中誌王禮
葬已厚戚苑恩更異尊號換穹碑園陵易新制誰知發
掘餘此石猶在世摩挲一俛仰咄彼千載事夕陽歸去
來渭水方東逝
順陵獨遊
順陵山下客來稀野草荒荒日色微走穴黃狐窺我過
驚場彩雉背人飛厚藏自古多為累僭制終唐竟莫非
讀罷穹碑吾亦愧道傍拂袖一歔欷
西原遊望
層原横百里一望五陵空雲過山城黑風來野燒紅吟
身驢子上歸思鴈行東薄暮沙塵起令人嘆轉蓬
答鞏昌諸縣枉顧不值
空煩車馬扣雲關不是先生不得閒為報今朝有幽興
半醒半醉去遊山
别歲
一番來咸陽三與芳歲别四方數萬里行役何時歇百
年要有盡能得幾時節而況已過半遠道何由徹愁來
不成寐耿耿到明發乾艾匪他求魚網當退結秣我櫪
上騅膏我車上轄努力遵往軌無為徒惙惙
原上早春
咸陽原上春冥冥南山北山相對青山如逆旅鎮長在
百年過客無時停高低岡坂縱横道今墳古墓知多少
年年來往換新人恰似春風原上草草枯只是一年期
人葬終無出土時貴賤賢愚同一盡何用空名萬古垂
侯叔庸同行過其故居見迎春一株
野花一株何人栽欲開未開迎春來主人歸來花欲語
欲語不語令人哀往年看花年正少花前把酒花長笑
妻能歌舞妾能彈門外催租無吏到二十年來院落空
兔葵燕麥競為容墻角一藂憔悴煞年年無主泣東風
今日歸來君不住君今又向何州去上林騎馬聽鸎時
慎勿長忘故園樹
二月七日省牲諸陵沿道雜賦五首
一樹殘花媚曉暉淡香偏襲旅人衣春風落盡東闌雪
三載江南未得歸
昔日平陵賣酒家冰槽春色夜能賖而今酒盡遊人散
零落空垣一樹華
景帝陵前野草花也曾沾被舊繁華只今開遍無人管
付與牛羊卧日斜
野老門前社樹青社公無酒眼醒醒春泥二月無人上
盡作城頭築土丁
碧椀分來杏酪香風前澆我渴詩腸野人今度相辭汝
立馬題詩又夕陽
長陵曉望
馬上東風生曉寒長陵高處望長安丘墟散落人才盡
岡隴分崩王氣殘歲祀幾朝修典制月遊無廟著衣冠
山河百戰誰能主却屬漁翁一釣竿
題杜處士宅
喬木蒼蒼北杜村百年人物幾家存一枝氣在沖和地
五世名全孝義門壁上詩章猶未泯碑隂譜牒尚堪論
不因種德何能爾更擬流風到後昆
寄謝杜德方兼簡劉禀中
百五無家思不聊北莊居士忽相邀石安原上春無限
杜老堂前酒正饒第二回圓憐月夜不多人醉賞花朝
臨岐欲覓劉郎别已入丹崖不可招
長安新城
賢王來鎮陜關西增廣都城弗敢稽勢兼北苑一繩直
聲殷南山萬杵齊晴角遠從天漢落春旗平拂斗杓低
喜看保障如磐石為賦秦風氣似霓
百五
紙錢如雪草如烟百五家家上墓田春去思鄉渾欲老
愁來欹枕不成眠
施僉憲行部口占奉柬
今朝出郭看桑麻載道歌謠事匪誇天上法星初弭節
人間甘雨已隨車丹書歴歴煩申誡白簡稜稜慣擊邪
頓使西人談美政儘將光彩耀儒家
陳情一首同呈
曾因才短故辭官還得前時苜蓿盤病骨支離慙倚席
客懷牢落強峩冠慈闈老去家貧甚先壟年來水嚙殘
聖主仁深恩例在願推餘潤到荒寒
登白起城見榴花一株
城下茨藜十里沙城中無處覓人家瓊英開遍無人賞
腸斷衰翁對日斜
打碑
炎歊撲面火流雲道路爭迎白練裙借問先生何處去
雎城寺裏打碑文
沁州碑石漢陵旁地下玄龜殼也藏莫怪摩挲成久立
書家知是郭謙光
流杯亭石何年破立馬鐫名幾字存契苾墳前崖子上
家雞筆法尚堪論
題胡御史松溪小隱
軒冕山林政不殊行藏偶爾見規模豸冠賸有清風在
鶴帳從教夜月孤小隱誰知非大隱故吾元不異今吾
黑頭更上麒麟閣松菊歸來尚未蕪
杜曲二絶句
稜稜桑田帶水田夕陽幽興滿樊川秪疑身在江南處
放我溪頭罨畫船
青山隔岸水平疇高柳隂隂五月秋旋汲寒泉沉碧李
横眠白石漱清流
過廉平章樊川别墅
山水娛人未肯休登臨何事白人頭君看花木樊川墅
秪有廉泉獨自流
雨後望終南山作
萬嶺千崖紫翠團山城過雨一番看斷雲面面屏風疊
殘照稜稜劍脊攅華岳三峯晴戴雪草堂六月晝生寒
興來便欲扶笻去無限歸心此際寬
送漢中太守費浩然朝京
公昨漢中初出守劍門猶拒萬夫開郡民驚悸思良吏
天詔丁寧用秀才形勢百城歸控制流迻十載頼招來
潁川應有重臨日談笑南樓尚可陪
永夀縣期孟明府未還
秋至物情變雨來山氣凉孤懷客夜水薄宦歸程長平
泉倦登陟葆峯謾徜徉故人期未至岸幘上高岡
秋社
秋社荒山裏迎龍野廟開豚蹄田父祝鞍馬縣官來
東泉
四山饒雨氣一澗落泉聲此處銷殘暑還同茂宰行
縣齋對雨
八月風氣寒荷衣不堪補南還未成行山館眠秋雨
孟明府古主簿同遊石牛亭
負郭青山似我閒相邀隨意一躋攀路穿疊嶂盤高下
身逐浮雲任往還誰約武昌遊退谷自疑柳子賦囚山
故林秋色歸來晚滿擬婆娑數樹間
聯句
雨晴苔逕滑如飴(孟)烏帽簷斜屐齒危一鳥不鳴秋樹
暗(殷)數峯如立晚雲竒(古)道傍野老邀相飲坐上鄉人
别有期(孟)泉石也湏還我軰(殷)丁寧猿鶴莫深疑(古)
雨中述懷
久留永夀欲别去如此滿天風雨何衣裳山外八月冷
泥水道上三尺多異鄉交誼足繾綣故園歸計成蹉跎
明朝晴隂未敢必有酒且任朱顔酡
别後重寄永夀諸公
平泉山色翠可食留滯不知歸計疎一月客遊風雨半
百年交契子孫初南郭壺漿秋飲餞長亭鞍馬野躊躇
如此好懷何可别歸來注目重憑虛
登乾陵作
觀闕傾頹石獸殘凉風側帽話長安函香不覺天能雨
移檄空憐土未乾月過三原秋淡淡雲來九嵕夜漫漫
誰能喚起裴宫監為說當初創業難
望昭陵
仰止昭陵莽蒼中孤峯竒峭插秋空因山政恐勞民力
琢石何湏象戰功終見蘭亭歸御府重聞華衮奠玄宫
獨憐陪莖諸臣在不使春秋祭祀同
晚泊山家
出郭已廿里别酒猶未醒野人競遮邀路轉岩扉静林
沾疎雨凉山帶秋烟暝借榻未成眠予心方耿耿
次韻題郝士景詩後
伏櫪長鳴意氣生朱衣華髮下瑶京位從列宿圖中見
名向翹才舘裏成古錦囊來空復美碧紗籠去未為榮
大夫自有登高賦無限丹心此際傾
别南山
朝夕終南望眼親三年欲往竟因循一杯遥與山靈别
重結平生未了因
出長安作
蹇驢被酒出東關陳跡依俙眺望間翡翠坡空悲劫火
鳳凰觜在弔囚山蕭蕭野樹秋霜落寂寂宫花夜月閒
最是㶚陵橋下水晚來流出轉潺湲
絶句
㶚陵橋下水潺湲人影離披夕照間來往總憐車馬好
西風破帽獨南還
臨潼張明甫置酒出所藏前賢墨蹟為翫
僕夫弛擔臨潼縣寒日暉暉卓午時旌儒坑邊來弔古
靈泉觀裏去題詩薦紳談笑時髦集(丘仲山博士黃吉甫助教在坐)飛
舄從游夜漏遲珍重前賢遺墨在為君開卷動遐思
鴻門
數家烟火新豐市一望蒿萊戲水河漢祖空憐功業在
而今與仲不爭多
華州道中口占寄示陳丞
少華山前亂石堤大敷橋下白沙溪霜晨顧眄欹貂帽
晴日行吟信馬蹄薺麥青青憐舊採桑榆歴歴擬幽棲
舉頭刺眼三峯秀縣令應湏一借梯
羅敷橋下見雙白鷺
飛來雙白鷺雙鳴復雙止凝思寥廓天弄影清泠水予
心慕貞潔塵網誰相擬為爾立斯湏況在羅敷里
登灝靈門重望華山
灝靈門上立逡巡華岳今朝看得真巨斧削成天一柱
高標虧蔽地雙輪仙翁舉掌能招我玉女洗頭將事人
何時塵緣竟了得中峯高處去棲身
潼關送鄒指揮還長安
三載潼關煩出將指揮戎陣静無譁秋防帳裏陳壺矢
夜邏山前擁鼓笳漢閣論功名已重秦川在望路非賖
五橋應有山林在凖擬題詩候小車
聞叔御謫濠梁
項叔為郎白首年買牛謫去種濠田書辭皎皎春成夢
燈影幢幢夜不眠里巷無多交左在班行歴數幾人全
何時破屋秋風裏依舊哦詩棹酒船
次韻洵陽金主簿子厚見懷二首
周南數載為誰留風入貂裘動客愁薯蕷天寒同谷晚
夫容霜老曲江秋三吳夢想添新恨萬里歸來覓舊遊
亦有洵陽高士在共將幽興賦刀頭
悠悠末俗競趨塵落落清才自絶人漫與弟兄為禄隱
不將簿尉絆吟身帽簷山郭衝風側艇子關河載雪新
慙愧同門相見晚一番傾蓋便相親
潼關留别夢得孟雲子厚希曾諸君子
客裏衣冠喜合并留連三日荷深情華隂縣裏追遊好
江月亭前發興清碑記延熹充嗜古杖分靈夀得扶傾
匆匆又上關東道萍聚蓬飄嘆此生
柬陳贊府孟雲求靈夀杖
長安倦客始南還足繭那堪道路艱暫借先生靈夀杖
明朝扶我過潼關
孟雲贈杖以詩酬之
一枝靈夀落吾手布褐綸巾便不孤林下敢同蒙上賜
花前絶勝倩人扶朱藤未見來南詔斑竹徒聞贈洛都
支離病骨君能念消得兒童喚老夫
鞏縣謁宋諸陵
奉先橋下水湯湯俛仰千年一感傷陵樹無根流夕露
宫花有淚洒秋霜青山鞏固神猶慘白塔錢塘恨更長
聖代方隆中夏統故應塞北薦馨香
過崤陵
虢洛行三日嶔巖歴二陵騎危甘下步虎近怯高登仆
木崩崖底摧輪亂石層所悲秦晉事蹤跡尚堪徵
汜水關上偶題
巖邑區區吝叔封誰知相愛是相攻京雖不度非難克
祭吕何曾識此公(鄭州西門二十里有京水)
鴻溝(在滎陽汜水之間两縣分界之處西去汜水二十里有界首鋪)
廣武滎陽戰未休故將局面變鴻溝憑誰說與重瞳子
未是夭亡肯信不(廣武山在汜水縣北汜水在虎牢關下六十年前縣為大水所渰移今治)
(在舊治南十里)
入新安縣境有懷顧明府
纔入新安趣便真縣中官長是詩人三年雲路離情隔
千里月明清夢頻栗葉滿山秋實美魴魚出水凍腴新
高齋晝寂便清供消受民風一味淳
絶句
風勁虎狼嘷盤車石棧高潼關䟎運急不敢更辭勞
題新安驛
地勢奔馳若建瓴﨑嶇千里未能平漢關東啓遺山址
禹澗西來抱縣城探虎墓前聞虎過學雞臺上聽雞鳴
客來自幸清時好不識喧呼夜點兵
洛陽
銅駞巷陌草萋萋金谷園林迹已迷惆悵天津橋上月
更無人聽杜鵑啼
鄭州道中
甫田萬頃少耕犂茂草東西一色齊寒日荒荒飛野雉
晚烟漠漠走山麑
中牟
中牟縣裏駐歸驂客路情懷儘自諳白草黃沙仍渭北
斷陂流水已江南
絶句
霜落水禽啼寒流遶大堤長魚不受釣躍過石梁西
過睢州哭公曁
儒效時方少君才得暫伸大邦多委重别乘著清純安
集心恒苦謙虛政自循魂歸千里骨哀動一州民藝圃
摧芳桂詞源失壯鱗經過流涕横不獨為姻親
寧陵道中
沙隨道中水流川葛陂渡口有新船有錢便欲買船去
順流歸到江南邊
睢陽弔古
黃塵下馬睢陽道束帶徘徊弔數公韓李文章今日事
江淮堡障中興功千年䨇廟基何在百戰孤城氣尚雄
寄語河南夏御史願修前典表遺忠
早起題白戰道驛
霜鼓四更轉冰輪三丈懸衝寒又上道憶殺畫船眠
過清流澗
清流染血滑如苔一戰平邊宋祚開關門今日無人守
驢背詩人雪裏來
龍灣
龍尾灣頭渡長船挂一帆前年北行客今日幾人還
始上吴船
一身客秦隴孑孑又南旋䟦涉五千里始上東吴船青
山盡故舊迎我船忩前揮手謝之去不得相留連故林
白頭人倚門已三年
強齋集卷八
