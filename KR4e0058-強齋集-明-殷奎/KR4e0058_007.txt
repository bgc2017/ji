強齋集卷七
明殷奎撰
詩
初之咸陽别二弟
地遠知難别官閒識異恩桑榆身未老松柏操終存親
養情彌切兒婚禮欲論政須煩二弟成此好家門
留别鄉中諸故舊
天官謬選到非才相府陳情許放回豈意冷員叨忝去
却從新例調遷來親庭七十年方近客路三千里向開
遙想故人能念我題詩留别重裴徊
前赴京邑五妻弟送予蘇臺今往咸陽季氏又送
至楓橋臨别作惡情溢乎詞
異縣遙相送頻煩内弟來路從寒寺去身逐夜航開飲
泣難為語垂頭忍復迴自多甥舅好應得撫提孩
諸生送别閶門
衰柳閶門道丹楓遠浦橋淚容行路慘别恨幾時消羇
旅情雖惡師生義自饒成才吾所望相見亦非遙
九月廿三日江行回望鄉國不勝悲戀
敢廢君臣義難忘子母恩驅馳勞豈憚定省禮須存誰
附崇儒選才同謫宦論轉蓬江海迥洒淚望吳門
寄示騊駼(先生子字牧夫)
自期吾有後頗恨汝非才志學年方近成人責漸催童
心當棄去書種要留來凖擬翁歸日情懷向爾開
寄孟學潛夫二助教
星散憐交契蓬飄愧宦遊斯文千載事吾黨幾人謀稷
下師傳盛河南學術優古風端可復流俗政須羞莫謂
無知已何須謾責頭平生期望在極目注吾婁
十月朔旦舟發高郵望拜先壟六言
遠去先人墳墓澷從薄宦江湖諸弟今朝拜掃傷心獨
望長途
夢尚之彦強來問病源所在隨以數語答之及覺
忘記其辭因成一詩徧寄崑山學諸生且因自警
云爾
二子從容問病源病源今日為渠論所難謝子除矜字
莫易温公戒妄言廣大根基須與立偏私情好不教存
一朝大寐悠然醒始悟留心在勿諼
十月二日寶應舟中夜夢先君手賜一狐裘仰視
慈顔似憐其遠行者夢回傷感悲不自勝
故園歸夢夜初寒恍若平生語笑驩膝下狐裘親手賜
似憐風雪上長安
十月七日入夜北風大作連兩日夜方止
黑風怒捲長淮急白浪掀空如壁立天綱欲解日月搖
地軸愁翻山岳泣大鰌失穴無處藏小龍跳淵不敢蟄
長艘巨筏縱復横走碇摧檣危以岌此時坐我運甓船
胃倒腸翻幾絶粒戽水聞聲悸未平踏冰失足嗟何及
吾聞君子不乘危遺體葆藏逾什襲奎兮汝獨非人子
忍使身從魚濈濈屈指初終三日交痛定思之久嗚唈
作詩為戒示兒曹十月九日山陽邑
過霸王城
淮山萬疊暮雲平淮水千年咽恨聲落日舟人重指點
前頭便是霸王城
夕次泗州
泗水寒流淺吳船夜進徐四方行役始千里去家餘晩
飯憐紅稻新錢買白魚未知風景異沙月野躊躇
僕與進成簿吕公别七八年矣今兹西行道出鍾
離進成適佐是邑相見城南澗阿為予驚喜買酒
相勞苦同榻澗西土室中夜興感惜予遠去故意
甚長口占一首以寫鄙懷
不見故人今十年異鄉相遇重堪憐山瓢夜滴梅花雪
土屋寒銷榾柮烟作惡中年為此别交情今日幾人全
多君高誼頻興感回首明朝定惘然
十月廿五日古城對雪有懷吕簿
東屯飛雪裏倦客自愁顔門為袁生掩船從剡曲閒到
關何日是行路此時艱癡坐茅簷底孤吟對獨山(時呂在獨山)
臨濠嚴守按行東屯有唱酬之什惜未之見漫成
一首兼簡吕簿
鍾離縣裏古城屯星散田廬帶郭繁雞狗相聞淮浦迥
牛羊歸牧楚山昏土風千里吳音在戶籍諸陵漢制存
太守行春僚屬從劭農詩句許誰論
黃仲真先生寄示對雪佳篇用僕前與吕簿詩韻
伏讀感愧仍次故韻奉呈
擬絮嘲鹽憶少年客邊對景轉堪憐飛花上苑春爭瑞
浮玉藍田暖失烟耕學老農占歲稔吟成禁體詫才賢
黃州喜報歸期近絳帳燈紅錦陣然
小山藂桂為梁伯益賦
梁叜遯世士偶然出中林暫作淮南客長有滄洲心朝
歌紫芝曲夜弄瑤芳琴移石對藂桂結廬寄幽尋振衣
襲古香倚杖息清隂春將麋鹿友秋與猿猱吟真游悟
至理雲卧散沖襟八公呼不起王孫無歸音皎皎空谷
駒縹縹丹穴禽題詩反招隠悵望碧山岑
題夏士文夢槐軒
槐根睡起巳千齡又見兹軒一夢醒深宫落葉秋滿地
誰家喬木隂當庭遠遊寥廓觀變幻昏醉乾坤養性靈
我欲與君為寱語請君暫向夢中聽
題吕進成屋舟
宦遊南北總浮家篷屋依然對白沙不繫汎如遊物表
無倪便若在天涯誰人解蹋凌風舸何處重尋貫月槎
未必終朝横野渡巨川一濟政非賖
僕客中主吕簿所因得遍交府縣諸公今日小至
辱德和使君招飲館舍而玄鳳丞公又有夜筵之
卜客邊懷感作此贈之
交遊歲晩遍江湖骨肉斯文信不誣一郡官曹同妙選
百年文運啟昌符山梅雪後衝寒發春酒沙頭滿眼沽
節物又驚逢小至離懷禁得上長途
早行
蓐食中夜起逐伴行卅里始發霸城亭既逾瓦井邸風
勁口益噤路暗步屢擬四野閴無人孤鴻呌不止豈無
村與落空垣没荆杞向前更兩舍當到宿州市假寐候
明發形役吾能己
隨堤行
君不見鎬池水枯魚欲鮑歲歲驅民築馳道又不見雷
塘塘上吳公臺引水直從西苑來西苑區區樂不足詔
巡淮海觀風俗千騎秦娥清夜遊院院承恩纔十六不如
離宫别館四十餘水殿龍樓恣所如舞態亂翻波影裏
畫眉争鬭柳舒初十年夢覺江都好樂極悲來何太蚤
玉樹仍歌建業宫錦帆不返長安道壞堤枯木鎖寒烟
陵谷經今幾變遷落日人行河底路不堪指點重回顧
夜泊大林鋪槖中食物數種不知何人持去
月館子之晦風林客正疲窺煩君子處憎忝主人時謾
藏嗟何及均分浼己卑丁寧羣鼠輩莫使彦方知
蹋雪入汳城簡丘克莊郎中
花雪飛宵春可憐大梁城外客愁邊蹋穿東郭先生履
嚥得西京節士氊色映玉蛆浮翠斝光翻縞鶴舞瓊筵
省垣東閣清如許只欠梅花發興妍
鄭州城外望密縣諸山作
鄭州西南數峯青出門見之車為停濠梁至此千餘里
醉眼今朝方始醒
虎牢關
虎牢天下險阸塞矜創見古今託形勢南北重喉咽懸
崖削千仞隻輪通一線何物狡獪兒平地産怪變能令
晉楚争解使劉項戰至今汜水波嗚咽猶含怨我來千
載下駐足一弔唁何當剷巖㟧夷岨就平衍銷兵鑄耕
鋤寸寸人得畋四海垣不虞姦雄爾奚擅
洛陽城外望龍門作
行至洛城下豁然見龍門連山亘千里闢當南崖根神
功發玄造面勢駕厚坤昔賢兹闡道光爛搏桑暾因之
景益勝後天鎮長存晴川一悵望畢志誓窮源
澠池道中
殘臘行就盡短景仍自急蚤行澠池道雪霰方交集枯
腸冷欲冰野店久始及抱薪事晨炊糲米不暇淅遲晴
復登途敢自愛足力黑風西北來山石動嶪岌噴薄兩
厓間怒鬨萬夫敵沙塵委眼鼻口噤不得吸日車吹欲
墮正晝寒無色前歴千秋亭薄暮抵縣邑地主餽牛臠
館人秣馬疋炕暖筋骨融坐定神魄息緬思天壤内羣
動各有適胡為獨此來辛苦為形役先人遺體在保護
敢失職終當返田廬母子相怡懌
關外紀行四十韻
一下東吳船久留中立縣故人致慇懃行役成遷延忽
驚月破臘況喜雪見晛遊壯乏厚裝期愆畏多譴僶俛
渡長淮迤邐違近甸雲來芒碭青樹帶隋堤茜睢水覓
忠魂梁園弔文彦飲馬石磵冰射兔沙田霰嶔巖陵交
崤蒗蕩渠餞汳虎牢鄭險失龍門禹功奠太行西北來
少室東南見幽尋互明滅竒觀争繞旋緣河劇凌兢仰
關增畏愞竅一渾沌鑿場百髑髏戰形勢啟輿圖蹤跡
徵史傳翻思所跋涉撫己猶掉顫垢面色黴黎皸手膚
卷臠足繭黤疊腁須冰白張片露食覘虛鍋風衣結斷
線膩衾烘虱蟣血丳貰獐&KR1807;夜戶伐棘遮寒氊抱蒿薦
浴坎慙傖裎卧炕哂蠻僢涉患情靡驩懷安意徒戀親
知為留連伴侣相挽牽歴歴堠迎涂亭亭郵帶傳蹭蹬
苦阸塞軒豁慊平衍亟心或先敺澀步仍後殿噤口吹
棄灰困身踞停轉勞矜南士乍饑阻西值荐敢謂生不
辰所嗟命非戩嗚呼穹壤大局蹐塵埃賤兒嬉忘歸榮
親省借夢便策竹當僕僮枕書儕屬眷胡為支離公何
等文學掾不餕羣馬芻希餐孤鳳楝利器匪青萍良材
虛赤箭區區徒自珍落落竟誰唁題詩哦暗燈把筆呵
凍硯紀行己稠疊摭實聊貫穿傳觀代戲劇歸用詫聞
見
入關
秦關己入重行行道遠塵深兩恨并足倦每因佳境健
眼昏偏傍古碑明拾遺徒步歸何日莊舄孤吟嘆此生
何毋故園頭雪白倚門朝暮若為情
望華山作
泰華三峯秀可知官橋駐馬己多時削成平地五千仞
壯觀西州第一竒雪壓天池龍卧穏雲深仙掌鶴歸遲
先天舊學無從問幾度躊躇劇望思
驪山懷古
繡嶺岧嶤十九盤翠華當日駐層巒慣聽羯鼓花前鹿
争舞霓裳月裏鸞函谷東開無復夜雪山西顧不勝寒
可憐一派湯泉在國恥千年洗未乾
除夕
一身漂泊路三千長樂坡前逆旅邊寒榻愁眠殘雪夜
不知明日是新年
咸陽官舍述懷
兵後咸陽也可憐饑民延喘待豐年一城瓦礫黃塵裏
萬井蒿萊白日前就養路遙慙祿薄從遊地僻失英賢
情知自古儒官冷未似吾官冷最偏
春草
東風到咸陽吹起原上草偶然出門去迷却平陵道此
處斷人腸得似江南好
嘆息復嘆息打蒿充夕食春風自東來野草回生色東
風能生草不能生餓殍
述懷
役役感大化倏忽變冬春萬物各吐氣區萌亦求伸如
何獨睽隔置身埃與塵春秋曠宗職將母苦無因登
山目力短淚洒南飛雲宿昔夢顔色教戒語諄諄堂隂
樹諼在歸省果何辰
孤鴻篇
孤鴻萬里身飛來到何處渭水沙寒野草枯不敢栖他
上林樹上林樹裏玉為巢太液波光刷羽毛翠鳥不知
生處樂一心貪戀此遊遨銜粉蹋花殊未己金丸珠網
忽相遭忽相遭無處避巢傾卵覆身首分死骨縱横中
野棄寒沙枯草人不過孤鴻此處方婆娑不恨少稻粱所
喜無網羅孤鴻孤鴻奈爾何孤鴻孤鴻奈爾何
陪祀長陵作
黃蒿生野飈渭水正嗚咽下馬漢家陵落日照殘闕佳
氣忽己無隆凖何代絶雄劒飛上天炎靈頓銷歇當年
一抔土經今幾開掘便房不復閉殮玉亦巳竭踞獸徒
狰獰衛士空森列淚眼滴骨枯碧漬苔痕血烏乎千載
下誰者興悲怛聖澤渥泉壤崇祀追前烈曠古信有光壯
業遙相埒回睇楚天雲飛揚向空闊
咸陽原次王景徽憲僉韻
秦山不改色渭水日夜東昔人矜迭王陳迹併成空五
陵幾樹碧一炬三月紅觀風弭玉節孤詠睇南鴻
茂陵
欲修封禪覓蓬萊武節巡邊萬里回祠竈有方能却老
茂陵還近習仙臺
馬嵬坡
馬嵬坡上草青青血染妖魂喚不醒嗔殺當年丞相宅
美人不到水晶屏
重賦一絶
嬖女伏誅臨内閫賊臣留討付東宫馬嵬己定中興業
靈武誰誇第一功
殤真長
苕英陵紫霄榮悴倏相襲杏乳剪霜刀落地不可拾娟
娟芳嬰面秀色頳玉立生之既不易殤之何太急神理
誰能詰物命孰使執搔首問青天天高聽不及
寒食
咸陽官舍冷無烟翹首南雲思黯然淚眼遙憐諸弟在
吳岡門北錢塘邊
清明日喜雨
關陜連年苦旱灾春田如石墾難開十雨直教一雨足
二月欲盡三月來菜甲充腸回餓莩麥苖滿眼發枯荄
先生共喜夜不寐飽飯終年不用猜
清明有懷公武
忽見清明在客邊可堪形影自相憐憶尋芳草江南好
謾惜餘花亂後妍孤夢月明歸夜夜多情春老恨年年
夕陽玉子岡頭路知與誰人共醉眠
漫成
無榮無辱任疎頑未有平生此日閒月幌聽烏當北斗
風簷捫虱對南山人情落落休分别身世悠悠謾往還
問有未償何債在青鞋終華待躋攀
送季公存主簿還褒城
巴茶充貢入長安王事能忘道路難閣道馬鳴關月冷
站車駞困嶺雲寒償來官課嚢應澀打去碑文墨未乾
明日擬將顔帖寄好分鹿脯到朝盤
王憲僉餽餅餌
繡斧分巡禮數寬憐才特地輟朝餐官厨餅餤紅綾樣
分入先生苜蓿盤
懷公武
快字豪吟在赫蹏一庭春草夢魂迷草堂憶得遙裝夜
罷酒篝燈候曉雞
海燕
海燕朝始來巢我舊堂楣酸棗作春花還是去年枝微
物亦有常人事乃不齊東風故園暮萬里愆歸期豈無
弟與妹志養湏躬為親憂路共長況復音書遲安得如
海燕飛去慰所思
憶江南三首
江南憶何處憶當先先憶吾家春水船有酒有花重慶
日無風無雨太平年朝夕侍賓筵(春水船乃先生家樓居名在婁東武陵橋下)
江南憶其次憶何人正憶高堂七十親膝下舞筵圍稚
子花前茶會洽比鄰長奉笑顔春
江南憶何事次當三弟妹妻孥共笑談舉酒涼秋持紫
蟹張燈春夜擘黃柑寧不憶江南
故園酴釄
一架酴釄手自栽故園春老未曾開明年乞得身歸去
滿為花神酹一杯
紫荆樹
紫荆親種北堂前春雨宜男色共鮮擬舉韋家為月會
乞身歸去莫遲延
飲酒
薄薄市沽酒陶然得天真長安二三月亦復可憐春山
鳥勸提壺山花能笑人朝來黑頭公暮歸黃土墳漢家
舊陵闕無樹照斜曛雨荒西内殿草没上東門今日不
強飲古人誰復存
早起
今日起來早開戶見南山日出鳥相鳴雲斷龍飛還欲
往翠微處復畏暑路艱梳頭坐門畿聊且樂吾閒
故園
野雉將雛乳燕飛風光人意兩相違宜男草生春已老
牽牛花開人未歸
贈同官茅丞
海門東畔是三沙絶域孤城去路賖紫蟹銀魚充頓頓
紅椒金橘種家家地鄰員嶠仙人宅門繫河源使者槎
枳棘元非栖鳳處故應歸思滿烟霞
寄麟游危丞
危公佐山縣頗躡傲吏蹤白眼對時俗岸幘詠孤松淮
南無隠士壟上有耕農公事吾己了偃卧元非慵
咸陽逄卜師顔照磨
故人己别十年過衰鬢相逢半己皤共挽客衣憐道路
又持使節傍關河歸來西掖清光近坐對南山爽氣多
庭下鳥啼人吏散紫薇花發柰君何
次韻武功余主簿見贈
作簿如君信可書妙年直節見廉隅邑人自此知從化
天下于今正用儒遠荷到門題作鳳空慙授館食無魚
萬里庭幃虛侍養幾時同此賦歸歟
憶學堂前凌霄花
開遍凌霄石上花先生猶自未歸家去年此日花開裏
幾度憑闌到日斜
送人從軍
小隊擁霓旌從軍右北平輕身常逐北猛力慣擒生落
日黃河動清秋太白横單于未欵塞勛業待君成
平凉雹
仲夏之日十又九平凉城下晡時後隂風吹雲變天色
寒氣襲人噤人口湏臾腷膊聲滿地怪雹横飛大如斗
摧車折木不可當人馬辟易逃林藪東門宿麥熟未摲
美實離離遍田畆就根平削三十里一穗不存君信否
道傍老父向人言此田官種非民有欲知種者是何人
兩府指揮都督某烏乎天道豈夢夢警戒昭然事非偶
厚藏多取物斯忌害盈福謙神所守君不見公儀休曾
相東魯拔却園葵去織婦又不見霍將軍在漢武時匈
奴未滅家何為
寒蟬
己分長依露葉秋嬾陪貂尾上人頭風前不敢高嘶去
怕被虛聲惹别愁
野鶴
野鶴長鳴老樹根呼來不上大夫軒羣雞啄食誰争去
風滿秋林獨自騫
陪吳令訪古長陵留宿蕭城僧舍
青鞋訪古長城坂路僻草深人跡稀落日漢陵雙闕在
閒雲蕭寺一僧歸覽觀幻境時時别點檢浮生念念非
我亦此身無住著晚來禪榻暫相依
夜雨
一床夜雨梵王宫預送秋聲到客中孤夢曉來休喚醒
要從渭北過江東
宿渭城田舍
陶然一室野人莊榻席當門石枕涼飲食更憐淳樸俗
禮從宜處便隨鄉
初度
年年重六日是我始生朝自昔增悲感于今更寂寥盤
䬸慙草具奠醊恨蓬飄望裏南雲白魂飛未易招
見月
舉頭見月使人憐自出門來十上弦阿姥此時堂下拜
教兒無事歸來快
張將軍廟
咸陽縣中春寂寂官寺民居皆瓦礫巋然一殿渭河邊
暮雨荒垣翳蓬荻人言此廟祀張侯作創年深失來歴
但見舟人漁子事之謹常具盤餐致私覿七月二日慶
生朝十隊水嬉飛畫鷁露臺百戲競娛神變幻魚龍走
巫覡口稱將軍主吾渡渡口流傳多偉績盲風怪雨白
浪翻過客乞靈無没溺況聞生時在當陽據水横矛氣
如霓曹家水步八十萬瞑目一呼無敢擊生前英烈死
為神廟祀夤緣豈其的吾儕小人無識知知有隂靈係
休戚只今香火甚蕭條風雨前時破堂壁貎像摧頽府
藏空旌旄散落門庭閴何當一日還舊觀好妥神棲薦
清滌小人託命在風波衣食生來此中喫縣官倘有修
葺意願效區區答涓滴我聽此語為躊躇祀典民情兩
相䦧將軍自是熊虎將猛力雄姿萬人敵長刀不斫嚴
顔頭國士之風何儻俶功存漢鼎三國分義却秦兵千
載激荒城野殿何足多不慰吾民久驚惕我來伏謁豈
有他前史遺忠自相覓作詩薦憤代牢羞投卷中流同
弔汨
不寐
中夜不成寐起來看明月候蟲吟一聲愁腸幾回折愁
腸折還續宛轉如環玦出戶野躊躇商飈倏己發商飈
來何許吹我頭上髮莫吹淚入河添之作嗚咽
弔陳夀夫
去年此日崑山縣射圃亭中開小宴夀夫送我上南京
把酒題詩苦相勸酒酌碧筒對花飲詩題素壁成吾䜟
誰知歲月才一周兩人生死不相侔我行萬里生如寄
君得一官死如戱人生變故不可常灑我風前幾行淚
北固山在何處西風落日大江秋詩酒明朝吊君去
南山三絶句
南山突兀塞吾齋啗飯看山似食鮭山自有心來近我
何人裹韈又穿鞋
南山萬疊為吾開一日支頤看幾回最是夕陽時好看
幾人閒處解看來
看罷南山看北山北山竒峭奪天慳有時走上高原去
秀色娛人忘却還
與吳宗德縣令訪古西原
無僧秋寺倚荒原劫後三埪幾許存争取唐碑鐫字記
一碑未刻卧山門(最師埪)
異人乃有重陽子四海全無第一師今日偶來尋故宅
海棠開過己多時(天聖宫)
野寺猶遺一老僧客來閒話失歊蒸出門不覺歸途晩
一片斜陽挂茂陵(吉祥寺)
題吉祥寺壁畫僧
何人盤礴羸寫此特健藥三問病維摩閉眼不一諾
夜涼
玉露涼生昨夜秋芙蓉香老柳枝愁故園歸思知多少
卧聽殘更轉戍樓
吳明府惠嘉瓜
光含碧碗蔗漿寒色浸紅犀瑪瑙盤故侯親手門前種
摘送相如渴夜餐
送武功余簿行稼商州
秦嶺縱横宿雨收西風匹馬蹋商州錦囊詩句題應滿
此是南山第一遊
次韻曹長通見寄二首
故山隔我幾重關翹首愁懷遣正難春日題詩來末伏
蘇州明月過長安交游滿眼無如舊盟好經年頓覺寒
每憶吾鄉諸夀俊至今文力尚桓桓
故人别來隔冬春勞我夢魂飛海濱秋山終欲援藂桂
夜雨滿擬餐絲蒓平生寂寂從人笑末俗悠悠秖自珍
緘詩萬里寄孤客直比骨肉情相親
得家書借長通韻懷二弟
封書遠寄自鄉關令弟恩情政急難萬里元非雙節貴
千金獨有一身安月明孤館啼烏夜秋在疎桐滴露寒
欹枕愁腸知幾轉歸期那敢尚盤桓
曲堂花樹可憐春白日愁眠寂寞濱老去慈親慙負米
秋來諸弟憶羹蒓獨遊縱美誰為貴同處雖貧自足珍
聞健歸來一尊酒百年相守意彌親
疎雨
庭曠疎雨響夜涼歸思多緘書未能寄流恨滿烟蘿
秋樹
秋樹巳摵摵秋風復吹吹獨居感時節憂來浩無涯念
身匪金石強壯忽己移四十懼無聞五十庶知非丈夫
事業在用舍無盈虧自信苟不謬天命吾奚疑
貢院夜集
秋暑不可那風庭生夕涼高樹互蔭蔽雲月流微光龐
眉三數公幽賞來相將才彦集翹楚亦有張與黃咄兹
古都會況當文翰場前徽信未沫夙慕斯終償於焉盤
礴羸欣然命壺觴趣得景自會心迥形都忘談諧雜嘲
謔引此清興長良晤難屢得樂事不可常酒行莫辭醉
散去徒相望
鄭參政第宴集
秩秩賓筵晝日開校文初罷棘闈來省臣禮數寬容抗
座主文章老許陪碧椀漿寒清骨氣紅綾餅耎膠牙腮
醉歸鼓腹羞餐素預擬横堂育俊才
張昭季索送傅君還彰德詩
歸來老人雪滿頭廿年汗漫西秦遊終南太白意不足
直上䓗嶺窮冥搜手探河源蹋積石崑崙磅礴皆歴歴
九點齊州兩眼空却返三峯聊一息人間之世何紛紜
遍地干戈不可聞只今天地重開闢霽日揚光萬景新
天王降詔厚風俗養老今年飲鄉曲翻身歸賞故園春
享此太平無限福相州却築歸來莊笑殺韓家畫錦堂
一生富貴今何在萬古功名畢竟亡君不見東門黃犬
華亭鶴死不得歸空作惡
送吳明府南還
茂宰貴從樞府出荒城喜見德星臨飢寒忍放鞭笞手
流轉頻勞撫字心伏櫪難羈千里足甘棠纔駐一年隂
渭川過雨秋波滿得似離愁幾許深
以地圖贈吳明府題詩其上
路從秦嶺入吳關萬里山河百戰殘擕取地圖車子上
一番登覽一開看
與吳令遊鴈塔
合尖百丈插秋旻俛仰千年感慨頻梵夾己成空相久
題名都化劫灰新雲來重灑思親淚雨歇纔清拂面塵
來往怱怱聊記此他時留與話前因
寒蟬
白露凝霜抱葉眠渴腸愁殺夜來蟬羣兒莫謾相輕賤
清節高風死亦妍
述懷呈昭季教授
長安學舍十日雨客思秋來何可禁出門青泥沒兩屐
滿城素練敲千砧田園荒蕪歸未得桑梓夢寐來相尋
賴有主人張季子每聆清話入更深
次韻吳明府
赴闕是還鄉無煩恨路長蠨蛸空罥戶䆉稏已登場轉
覺行期近頻添别淚滂雲泥從此隔聊復駐遙裝
興慶宫懷古
落日宫城詠黍離一堤衰柳護龍池蓬萊已失清時水
華萼空餘劫後碑錦瑟鵑聲聽去杳玉笙鶴背候來遲
祇今遺構還修葺應識雕牆鑒戒垂
九日述懷寫寄余秦袁陸諸鄉先達
辭家來此恰周星汛汛浮生水上萍萬里乾坤渾欲老
五更風雨不堪聽黃花天畔憐彭澤青橘霜前憶洞庭
歸計坐來成蹭蹬飛鴻回首羡冥冥
宋晉寧節度使徐公與金人戰死葭州七世孫備
為耀州判官以公事至葭見公題名石刻尚存乃
致祭而還
葭州徐節度死節壯南朝大義親能滅忠魂孰與招山
川猶慘淡歲月已蕭條萬里諸孫至遺民涕淚饒
奎在鄉里時辱先達諸公折輩行與之交者多矣
而或遠在百里之外近亦不下一二舍以故不獲亟
從之游獨吾叔御道原公武次泉潛夫數君子居
相近志相同出入往來無間蚤暮有得必告有疑
必質當是時亦誠以為樂矣而未知其為難得也
一二年來或出或處或南入于廣或東往于齊而
奎亦遠迹關輔閒居獨處每一興懷平昔從遊之
樂如在天外茫乎不可復得然後知會合之不易
而離索之為苦也昔之人中年為别必數日作惡
豈為過哉作詩一首以寄此懷
離懷莫怪涕如河柰此平生交友何翠閣半山春共賞
板橋深巷晚相過篇詩出口賡酬快杯酒論心勸戒多
今日天涯分散盡幾回中夜獨悲歌
寄贈孝揚弟
書來一事快吾懷童子之師也自佳四益緣知功在我
多聞湏顧密名齋兔園挾策身雖困龍窟探珠志必諧
他日遺經同講學白頭相對樂無涯
睢州書報道原之亡而不言其故哭之二夕夢與
相見語其事甚悉然不可徵也作此寄盧弔且問
之
睢州昨日緘書至報道道原今亦亡豈為思家纏舊病
莫因作縣坐新章無人老母誰終養寡婦孤兒我獨傷
客夜夢回嗚咽久不禁寒月下空梁
吳朝錫尚書咸陽弔古次韻送之
渭城秋草白於霜駐馬高原弔夕陽漢節觀風才獨老
秦宫懷古意偏長雲端孤鳳巢阿閣雪裏新鸎繞建章
想見回朝頻奏對履聲長在殿中央
強齋集卷七
