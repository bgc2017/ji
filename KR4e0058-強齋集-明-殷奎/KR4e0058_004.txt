強齋集卷四
眀殷奎撰
行狀(述附)
元奉議大夫常州路宜興州知州盧公行狀
公諱僧孺字希文號定齋姓盧氏其先范陽人更五代
以來世居鄭之河陰金人入汴始遷滑之胙城五世祖
鈞生鉛鉛生璉元初為燕京等路萬戶府奥魯總管贈
亞中大夫東昌路総管追封范陽郡侯郡侯前仕開州
卒葬城北黃斌之原野齋李謙為文其碑生通奉大夫
河南行省參知政事范陽文昭公諱克柔瓠山王構銘
其德於墓文昭生翰林待制諱亘正議大夫衛輝路総
管諱景衛輝之卒金華王溍狀其行再世皆返葬開州
今為開州濮陽人公即衛輝長子也母夫人劉氏生公
四十日而卒祖母太夫人李氏躬自鞠育稍長入國子
監為生員讀書積學才器早成始冠衛輝府君命公以
嫡孫承文昭公蔭朝廷以公勲臣之後不復任以錢榖
授承事郎侍儀通事舍人歴兩考以勤謹見稱天歷間
文皇親祀圜丘公預有事以勞陞奉訓大夫出知晉寧
路之遼州時公年才三十而當官為政人服其老成尤
以興學勸農為之本他州縣事有不決者大府悉委公
理之山西站道﨑嶇艱於䟦履檄公按視公以地勢所
因改鑿徒勦民無成功疏罷之滿考歸胙城之班聖固
有先世墳墓在焉衛輝府君時以處州守受代以太夫
人年幾百歲不宜涉遠道因僑寓江陰公自故里往覲
省未至而太夫人薨聞訃哀慟終身以不得侍養為之
恨至元六年遷寧夏路鳴沙知州進階奉議大夫未至
丁繼母史夫人憂至正二年服闋改奉直大夫知冀寧
之崞州公以衛輝府君年過六十欲以晨昏奉侍遂辭
不出眀年九月衛輝府君卒又眀年八月扶柩歸葬濮
陽之先塋至正六年春終喪除奉議大夫泉州路総管
府判官泉當諸蕃商舶之市寶貨所集民夷雜居素稱
劇郡公至官適羅天麟寇汀官軍四集供具百需悉出
公之調度而民不告勞先是廉訪副使梁克中重建郡
學業完而梁遷他道工遂中止公曰梁公之績不宜敗
於垂成料材徵役為盡完之瞻學田若干畆為豪民柯
氏所據久弗克復公視故牘悉追入之泉之常賦三萬
餘石興化路歲復輸粮萬石於泉倉吏軰取索數倍一
石費至十四五緡有司視為常例置而不問公始盡去
其弊民大悅其輸不日而足政譽藹然臺憲交舉江浙
行省知公廉幹選委温州白汰門封&KR0008;未幾府僚各以
事去官公歸獨署府事者二年民懷其惠咸禮塔以報
生為祠公于學官洎石佛寺三山林興祖為碑文以紀
之已而府官自守以下次第至公得代守與僚属知公
清貧相率出俸金二萬五千緡為之贐公謝曰居官三
年無纖毫私今日受之則前日皆非素守矣況有祖父
遺訓其誰敢違固辭之去之日軍士庶民結綵焚香于
其家署曰盧府判生佛送之東郭父老咸曰富庶之邦
其官能免者幾人泉南號佛國曷嘗見士民感服如此
至正庚寅朝廷重選守令以公知常州路宜興州事到
官首革吏弊舉廢政民翕然歸心訟為之簡公曰學校
政本本不樹政奚由出既選士有學行者聘為訓導稽
考吏牘得隱糧若干未輸租若干為修學資尊經閣規
模素廣頽弛日久衆欲盡毁之公則為之再造餘皆以
次新之於是絃誦之聲復振彬彬多興起於學者矣社
稷之祀有司臨事寓其主於孔子廟門公曰命祀不敢
褻敕改築西南郊垣于果利廟之右而壇墠之如制令
眀年秋七月妖賊襲破江浙省治蔓延廣德公廵境上
擇險要置營寨招民兵為守備時奸民乘隙嘯聚徒黨
焚民室掠民財法當申聞公以決不待時擒其渠魁數
百棄于市民乃安九月晦賊兵襲州城既而常州陷公
抱印乞師於総兵官定定身率民兵為之鄉導十一月
七日遂克復之州民為賊詿誤者軍師欲肆其屠戮公
力陳其情迫不得已某守土臣也當先受誅誅民非辜
帥義之民賴以免而常州詿誤之民皆被戮無為言者
既而省檄徵秋糧如常限公以創夷未瘳流離未復當
寬其賦具疏于上司未幾詔下曲赦詿誤之罪免其稅
糧與公所請若合符然民謂公能體朝廷恤民之意故
其誠感若此士民為刻石以紀其績又明年春霖雨不止
薪米騰價民有飢色公諭富人蔣名三王亮軰出米一
萬餘石俾民以輭錢糴之錢法且通民亦獲飽州賦餘
廿萬石舊多吏弊公燭其奸集其人于庭示以利害由
是大小如額富無侵奪之權貧無倍輸之患先期而通
關出矣至正十四年南山張玄保觀庄王恭等聚黨為
寇常州萬戶夀童宋至中等統兵討捕久未有功公乃
身抵其巢穴諭以禍福許其自新衆遂降其後玄保不
悛復掠民財公遣所部義士張忠施良軰擒獲幾盡公
在任七年適四方多虞盗賊蜂起州小勢蹙屢瀕於危
而撫治有方備禦以法民感其更生之德咸願受策麾
下盖公積以誠信得其死力故其獨守孤城四面受敵
而能以敗為功變危為安勞績彰著江浙丞相上其功
未報承制擢公同知常州路総管府事道阻弗克上廿
二年公府辟公攝守平江之崑山以年老辭去後七年
年六十有八卒于崑山之寓第實洪武二年己酉歲八
月廿有二日也公兩娶先夫人李氏今夫人畏吾氏並
封濮陽縣君子男六人長元孫次九十次本皆早卒次
趙兒次瓛次瓉瓛瓉與一女皆今夫人之子其四側室
張氏所出也公昆季五人長弟弘堅福建省照磨次弘
志未官而卒次弘毅浦城主簿次弘道未仕公以宗子
上承先祀下統羣從内外輯睦人無間言先世遺留琴
書三世不分昆季之間義深父子衛輝府君没時諸弟
皆幼公能撫育使之有成既使弘堅為伯父待制後又
命弘志承先總管蔭孝友之情至矣至於為政臨民忠
厚慈惠不為表襮矯激之行而人自化服其處己待人
簡重安恭一以公為法交朋友恊鄉黨恤孤貧務盡其
力而至誠惻怛之意藹然見於言行之餘可謂古之愷
悌君子者矣喪亂以來鄉里之念既切而風景艱棘竟
不能歸日就衰老獨與一弟辛苦共事而弘道事之不
啻其父所以將順彌縫怡顔承意不使米鹽碎務得以
嬰其懷者盖不遺餘力也嗚呼盧氏累世孝友之風其
尚未艾也哉公卒之年九月丙申弘道洎嗣子瓛等既
奉公柩權厝于崑山積善鄉小虞浦廣慈尼舍之右且
手錄其世出行實託奎為之狀奎不佞無能發揚公之
功緒勉述其梗槩如此庶幾立言之君子削其繁蕪以
為公不朽之圖幸莫甚焉謹狀
故淵默先生余公行狀
先生諱日強字伯莊改字彦莊姓余氏其先福之古田
人十二世祖褐宋吏部尚書徽宗嘗為書其祠額鏤金
以賜其家曾大父諱佑大父諱鄭父諱與可仕國朝為
武夷書院山長號藍溪先生至元中藍溪始自古田來
居平江之崑山故今為崑山人藍溪初娶趙氏無男子
再娶陳氏生先生先生生十有四年而藍溪卒家益貧
先生孤露自奮篤志于學刻厲修潔盡力以養母雖蔬
食或弗繼而其親安焉歲時祠薦俯伏齊栗如見其祖
考之享之者母没三年悲哀免喪雖近出而返面其室
必哀泣如初喪至其終身思之未始不流涕於邑也交
朋友取簡靜朴茂者自輔非其人弗與為友後進有一
善亟稱贊之若已出即有弗善委曲諷曉使之悅服改
圖而後己先生於書無不讀尤務精析經術論議講解
不雜不陋為文深醇宏雅追古作者而弗自炫燿嘗習
舉子業已而厭棄弗為其為人氣象循循恭謹和易治
事應物未嘗與忤環堵蕭然圖史左右悠然自得視外
營末趍利祿紛靡舉無足以動其中無求於世不競於
名用是人莫得而知之盖先生之為學務實返本而無
好高騖外之弊與人言降心以從善而不私其故常故
其學成行尊而勉策如弗及人莫有過者而欿然自以
為不足也先生生于大德癸卯二月七日卒于至正甲
午三月二十日其享年五十有二而已烏乎惜哉娶潘
氏同郡常熟人子男二人長曰安禮次曰安禧女二人
長嫁王居敬次嫁許淵始藍田嘗後李氏故先生初姓
李既長詢知其世出乃復姓余氏嘗欲徒步歸鄉里省
先世墳塋問宗族親黨不逮也先生之遺書有尚書補
註若干卷詩賦記序碑銘雜著若干首將葬其執友門
人因先生自號易其名曰淵默先生其葬在州南一里
先生墓次惟是懸窆之石未有以銘謹摭其行事之可
知者為狀謁于今世立言君子以圖不朽焉
伯祖行述
伯祖老堂居士名子厚字醇父華亭人其先世以好施
聞所謂殷佛子者其祖也祖有學行仕宋嘗佐節制使
以論議不合罷歸帥府再辟竟不起其父當宋亡時又
能出死力活其鄉人以故其人世德之伯祖為人謙和
有守且敏於趍事故其家雖既廢卒能自樹立先世有
宅一區有力者幸其廢而取之伯父諍於族人不可得
則言輒悲之夫人倪氏語之曰妾雖生不能事獨不能
死為厲鬼以泄子之憤乎遂感病死已而果見怪物竟
殺其主婦云夫人死時伯祖才三十耳喪之期年而哀
不衰久之有以無後告者伯祖泣曰幸兄弟各有子苟
先人不乏祀我得祔食於祖足矣他尚何求哉遂終身
不再娶烏乎伯祖夫婦如此可以無媿矣始伯祖承家
世既廢之後力事生産不敢弗及以能免諸孤弟姪於
飢寒後財雖不甚饒而族人遠近皆仰給焉或少不足
至形於忿詈伯祖遇之無倦也其與人語必依於孝弟
忠信人皆敬信之今年八十有三其飲食起居無恙也
天以其是福之歟奎觀曾子固傳洪渥謂渥之行人人
之所易到故載之若伯祖之行盖不下渥而世之論者
類以苟難為賢而伯祖之事又未有以動俗驚世也是
以願假詞於執事者亦惟不鄙其愚且賤而傳信焉如
曾公之傳洪渥也不既幸矣哉
故夷孝先生盧君行狀
本貫平江路吳縣鳳凰鄉曾祖諱仁仲宋故不仕妣杜
氏祖諱鑑宋鄉舉待補進士妣沈氏考諱有常故不仕
妣吕氏先生諱觀字彦達其先龍興武寧人有稱中房
支者即其族也五世祖始來平江占籍為吳縣人考有
常隱德弗耀以夀終先生少端重及長刻意讀書致疾
困劇既差猶篤志不倦師事鄉先生湯公彌昌錢公重
鼎傳經受業悉究原委隱居教授里中俊秀多所造就
事親盡禮酒食衣衾必以忠養既老亦不少衰每遇時
節薦享雖物不得時具而滌濯陳設身必親之欷歔哀
慕恒終日焉平居待人貴賤一致或妄以非禮加之先
生終不較其人慙謝待之如初遇人喪葬患難雖力不
能贍亦為之盡心如己事燕人石生死於逆旅先生憫
其無歸為之棺歛其篤於為義盖多類此歲大疫妹之
夫劉氏死者逮半先生日視飲食醫藥具棺槥晝夜不
去先生亦病瀕死家人相繼阽於危殆久而後已於是
體力衰耗病日益侵生事日益落先生亦怡然不形於
色身飭子孫讀書習為禮容不少懈耽玩編摩諷誦終
日凡經史禮樂百氏之書下至卜筮醫方小說多細書
成帙盖樂而不厭初不以貧病而輟廢也至正二十一
年母卒先生病不能執喪悲號泣涕日夕不輟至是竟
卒悲夫先生生于大德二年二月癸卯卒于二十二年
十月庚辰享年六十有五所著書有易集圖詩集說草
翠軒文藁樂府聲調集総若干卷娶同郡王氏子男二
人伯熊仲熙女一人白照嫁傅㪺孫男二人彭祖充&KR1846;
孫女一人曰織將以卒之十有八日葬于長洲縣武丘
鄉先人墓左其故舊門人相與誄行節惠私謂之曰夷
孝先生華亭殷奎嘗受教於先生者也知先生為詳輒
敢叙其行事以俟當代作銘者采擇焉謹狀
墓誌銘(墓表附)
故處士傅君墓誌銘
處士諱翼字仲翔平江崑山人父榮母王氏處士少孤
苦既壯業吏事猶不免貧窶其為生甚艱然其志不以
是而亟夫貨利也有一子則使為儒者其所以教飭之
甚力曰士而貧何有於皂之富也今其子學成遂為儒
家處士素直義見人善則為之喜躍不翅在已見為非
者則面督過之而不為背憎貸人財度不能償即毁劵
弗少吝遇親友無飾詞矯貌簡如也春秋六十有八至
正十六年丙午歲十月八日卒娶周氏再娶劉氏張氏
皆先卒子男㪺長女嫁沈源次女嫁陸厚皆周出也孫
男杠㭒孫女杼㪺以其月十五日葬其柩馬鞍山隂之
中峯處士嘗手寫孔孟書四秩遺令内壙中銘曰艱於
生弗徇世以媮矢其子以學去吏而儒(叶而由反)今既償厥
志又將焉求
故武略將軍錢塘縣男顧府君墓誌銘
君諱德煇字仲瑛别名阿瑛姓顧氏世為蘇之崑山人
盖四姓之舊也曾大父宗愷宋武翼郎大父聞傳元衛
輝懷孟路総管父伯夀晦德弗炫號玉山處士母陶氏
君幼而警敏善記誦年十六佐父理家事布粟出内家
衆不能欺然輕財喜事以意氣自豪貴卿大夫多與之
接鄉曲譽望逾其諸父矣年三十乃刮摩舊習更折節
讀書崇禮文儒師友其賢者喜購古書名畫三代以來
彝噐祕玩集錄鑑賞無虚日甫逾四十悉以田業付子
若壻改築園池於舊宅西偏名曰玉山佳處日夜與客
置酒賦詩為樂而君才贍思捷語笑之頃章篇輒就恒
屈服其坐人今所傳唱和集是也又萃所友名公之作
如張承旨翥李徵君孝光楊先生維禎張外史雨而下
刻梓者數十家総題為草堂雅集馬鞍山有劉改之之
冡為僧徒所據君首率郡人弔酹白有司復其厲域舉
茂才署會稽教諭力辭不就省臣重其材亟任以事君
皆不屑也母喪斷髮廬墓大閱釋氏蔵書探討其文義
久之若有得焉適淮兵屯吳聞君將用之乃謝絶塵事
營别業於嘉興之合溪漁釣五湖三泖間自稱金粟道
人盖已與世相忘矣歲戊申從其子元臣遷臨濠而卒
實洪武己酉三月十四日也距其生之歲至大庚戌得
年六十先是君以子恩封武略將軍水軍正千戶飛騎
尉錢塘縣男夫人王氏先卒贈錢塘縣君子男五人元
臣前(闕)副都萬戶改奉議大夫湖廣行省理問次元
禮元□元憲元肅女三人長贅陸琦次適邵適黃孫男
五人元臣之子曰誥諟謙元禮之子曰禧禎孫女六人
君生世承平本富多貲方其年壯氣盛覬慕布衣任俠
之權至以原巨先杜季良自許請致賓客將希蹤鄭莊
一何快也及乎晚節逃名自放汗漫江湖欲招陶峴揖
魯望而與之遊又何卓也而時異事殊志弗克終所為
詩有玉山樸藁二十卷幽情遐致一寄於斯吁亦足以
自見矣君卒之年冬十一月元臣以其喪至自臨濠卜
以十有二月庚午葬君綽墪之夀蔵君嘗自為壙志戒
其子以紵衣桐冒㯶鞵布襪纏裹入土勿用長物為身
累至是理問復以江陰陸麒所為狀属奎述其遺事銘
之石始君北遷時嘗過奎曰吾與子為死别烏乎孰謂
君果不返耶雖文不腆其奚忍辭乃次而銘之文所不
能悉則互見其自志云銘曰四姓望吳粤自古初胤美
維君亦名厥家少慕為俠馳騖里閭中始變節黜其豪
奢逍遥林泉曠懷自逸抗志煙霞高謝薦辟咄哉莫年
殞命遐遷匪君之愆其又誰怨綽墪之陽白雲之埌吾
寧暫遊兹焉終償旅魂縹縹來歸自濠其寧永久尚利
爾後華亭殷奎述武寧盧熊書并篆盖
朱徵士墓志銘
徵士諱玉字君璧姓朱氏先世自江西來吳今為崑山
人祖已上譜逸考諱玄妣秦氏徵士幼穎異生十二年
遭外艱能厲志樹立既長喜繪事聞佳山水每翛然獨
往數千里不以為難永嘉王振鵬在仁宗朝以界畫稱
旨拜官榮顯徵士從之遊盡其技王君亟稱許之至順
庚午中奉中宫教金圖蔵經佛像引首以進方不盈矩
曲極其狀而意度横生不束於䋲墨人言王君盖不之
過云至正十有五年清寧殿成勑畫史圖其壁吳興趙
雍以徵士軰六人聞使使召之家道阻弗果上徵士亦
既老矣偃蹇一室以圖史自娛楊維禎先生所為記虹
月樓也徵士行内修平居言貌循循薄於利欲身且老
猶精謹如壯者廿有五年十一月七日卒春秋七十有
四娶諸氏子男二長曰佑賢其幼輔德蚤亡女一適許
氏孫男三曰翬翯翇孫女一曾孫男一曰寧曾孫女一
眀年某月某日葬馬鞍山陰予聞界畫家王士元郭忠
恕為首冠偭備高下一守矩度而王君視筆為尺曲折
層疊自如度越古人矣徵士得其傳是可銘也銘曰名
藝之成太平之澤貽爾子孫尚引弗替
陸仲德壙銘
仲德諱德潤吳郡諸陸之裔也大父珪父某世居崑山
仲德好陰陽星歷學客江西得秘數益推極其說節殊
脉貫使於理弗鑿枘學者是之然頗自閟匿不亟以語
人久之乃知仲德則既老矣仲德為人簡潔退然類無
能者然喜信義交久愈益善里中有爭仲德嘗諭止之
後其人竟訟逮仲德吏仲德深自辱即發憤死吳元年
丁未四月廿八日也得年七十有三娶曹氏先十二年
卒子三人男曰士良曰天與女適周復孫男女各一士
良以是年十一月癸酉祔葬于太倉城南之先壟問銘
于殷奎與之銘曰不虞其愆不辱其全何愧焉
故盧府君夫人王氏墓誌銘
夫人諱蕙字靚之平江崑山人祖諱國噐父諱慶詢母
范氏慶詢子女五人而夫人最長得蚤承家教誦詩識
字縫紉烹飪皆精善年廿三為同郡盧府君諱觀之妻
禮頌端肅不妄言笑不輕出屏幃甚為姑章所重府君
孝友能貧夫人相之唯謹其訓子女弗加笞責而悉能
有成待妾御未嘗訶叱鄉閭稱誦為楷法府君老且病
夫人經年不解帶府君殁後其子熊以祿仕迎養郡中
既而平江被兵夫人居圍城中憂悸成疾克城之日熊
被創甚例遣上道幼子熙自崑山來奉夫人歸里舍關
法不出婦人仍主於滕君德進滕婦萬視夫人如尊嫂
親為調護吳元年冬十一月夫人疾革日在辛酉遂卒
年六十三貧無以為歛滕君復命諸子經紀其事親故
亦多往賻者熙始得葬夫人之柩于長洲縣武丘鄉去
閶門五里初府君之葬熊為夫人豫作夀藏兵後他冢
悉發而府君墓獨無恙至是竟合祔焉豈先德之厚陰
有以相之也抑夫人平昔為善之報固如是耶熊博學
有才諝熙亦好修篤行女照嫁士人傅㪺孫男二人孫
女二人熊既丐銘于曹氏以奎嘗受教府君有契家之
誼復俾為序云其銘曰有子而仕繄親之喜曷養之弗
終覆憂以死孰衛其藏弗毁于兵合祔於此尚慰而子
元故靖夷先生顧君墓誌銘
先生姓顧氏諱權字伯衡世居婺之蘭溪其父達卿始
入吳因占籍崑山娶婦生子為崑山人達卿在蘭溪與
雲峯胡先生同里閈心敬慕之期有子當使為士及生
先生見其凝重岐嶷益自喜銳意教督之先生少長能
體父之志敏力學業不以祁寒盛暑為少輟既壯博習
羣書尤究心於易以教授里中里中子弟多從之游時
人莫不善其父之能教也先生為人不事矜飾喜哦詩
飲酒常頽然自放然其交際恭遜久益謹盖未始忤人
也中歲刻意為文章有古作者矩度雖一字未當不為
苟止其志亦欲以是少見於世者遭時喪亂竟窮於無
所就以死年不滿五十無子男昆弟族人為主後烏乎
天於先生乃命之如此悲夫先生娶吕氏生子輒殀死
買妾得一女尚幼其卒以至正廿四年九月丁亥其葬
以十月丙寅其墓在馬鞍山之北麓其葬事知州偰侯
斯教授蔡君基之所具也葬有期日其故舊門生咸痛
其有德無後相與私諡之曰靖夷先生而奎與為銘也
銘曰善不必有後仁不必皆夀彼夢夢兮誰則能究言
甚文兮行甚茂烏乎先生為我能為兮苟不在我其奚
咎
從祖五府君墓記
君諱子諄字仁甫其先華亭人王父萬宋節制司幹官
王母孺人迮氏父澄母俞氏所生母潘氏娶任氏繼朱
氏皆無子妾徐兒生男女各一人男幼亡女贅某朱前
嫁陳氏生男符今冒姓殷字信卿者也君生以至元壬
午六月十五日卒以至正壬午正月一日春秋六十有
一墓在崑山東倉之原其兄孫奎為之記哀哉
外兄陳君窆室銘
君諱堅字孟固姓陳氏祖早卒祖母朱再適殷氏以子
符從符因贅殷父前出女實生君仍父子冒殷姓君生
廿有三年不幸淹瘵而死妻蔡氏宋武節大夫珂之孫
生子桓孫七日而孤悲夫君生之歲為天歷戊辰月為
丁巳日為庚戌死之歲為至正庚寅月為戊子日為丁
卯窆之日為己巳銘曰陳其氏殷非實有志復遽死疾
我今成之刻其室
先叔父君楙甫石表辭
維至正十有七年四月庚午處士華亭殷君楙甫以疾
卒癸酉還葬崑山吳岡門之先塋禮也君諱楙一名昌
字君楙曾大父萬宋嘉興節制司幹官王父澄父子諲
並隱德不顯母邢氏妻魯氏繼室柏氏兩娶凡産四男
三女男輒殀死於是以兄子璧為己子璧既娶婦有二
子矣女子伯妻郭戭先卒仲妻龔遂良其季以盲癈君
生皇慶壬子春秋四十有六其卒也後其母十二日母
亡君以卧病不能執喪哭泣哀慕病劇而隕其生悲夫
孝友秦先生改葬記
大元至正四年三月廿有四日孝友先生秦玉德卿卒
享年五十有三其子約葬先生於州治之南三里會稽
楊維禎先生為之銘今廿年矣癸卯歲其伯兄鼎以高
年終而南原之墓薄於新城乃謀葬其吳塘先塋之次
因亦改葬先生實至正廿四年甲辰春二月庚申也同
郡殷奎為之記其粹德懿行與夫州里世出則具見于
楊先生之文
有元奉議大夫常州路宜興州知州盧公權厝誌
公諱僧孺字希文姓盧氏其先范陽人自五季逮元初
凡三徙今為開州濮陽人曾祖諱璉燕京等路萬戶府
奥魯總管贈亞中大夫東昌路総管追封范陽郡侯祖
諱克柔通奉大夫河南省參知政事范陽郡文昭公考
諱景正議大夫衛輝路總管妣范陽郡夫人劉氏而翰
林待制諱亘者其伯父也公生膺世美噐宇凝重才諝
蚤成稍長入國子監為生員始冠以文昭公蔭授承事
郎侍儀司通事舍人至順三年以勞陞奉訓大夫出知
晉寧之遼州至元六年遷寧夏路鳴沙知州進階奉議
大夫未至丁繼母史夫人憂三年改奉直大夫知冀寧
之崞州復遭衛輝府君喪終喪除奉議大夫泉州路総
管府判官有善政轉常州路宜興知州考滿留再任歴
七年當四方兵起撫循捍禦厥績尤著至正十八年江
浙丞相承制擢公同知常州路総管府事道阻弗克上
廿二年太尉府辟為平江路崑山知州旋以年老去位
後七年年六十八以疾卒于崑山之寓第實洪武二年
己酉歲八月廿有二日也公兩娶先夫人李氏今夫人
畏吾氏並封濮陽縣君子男五人長曰九十次本皆早
卒次趙兒次瓛次瓉其瓛瓉與一女皆今夫人之子其
三人側室張氏出也公弟弘道洎嗣子瓛等卜以九月
丙申奉公柩權厝于崑山積善鄉小虞浦之西原而託
奎誌其世出爵里卒葬歲月梗槩如此其詳則俟它日
歸祔先塋而後書云銘曰鞍山峭拔壁積鐡逾小虞西
氣靈結屠維作噩届玄月噫盧大夫寓此穴宜爾子孫
紹先烈
吕德常權厝誌
吕氏之孤復自平凉以書來咸陽致其先君子之事狀
一通曰復不幸罹竒禍先人洎吾大母某吾母沈皆以
憂患殁旅次二母幸以還葬家塋吾父獨客骨長安弗
克歸復不孝為羈平凉蚤夜不寧庶幾異恩儻得返葬
逮今五年矣懼終無以盡人子之責忍死卜以今年某
月日權厝平凉尚相依以居相守以俟先生吾父執也
所以志變故者不可無辭以刻敢以是累先生於戲吾
忍誌吾德常也耶顧義不克辭廼序而銘之德常諱恒
松江華亭之吕氏德常其字也曾大父某大父某父良
弼號來德翁世饒貲翁生長承平思襮忠琢樸用詩禮
自賢於是築舍舘招致儒先生日夜課子弟集賓客為
文墨事而德常以長子綜家務剞劂曲隱彌補罅漏不
少貽親憂以故翁得自佚於老以償其本志一時勝人
韻士莫不蔓然與之交門不停謁堂無曠筵至今浙水
西言善富能好禮者推吕翁則以德常為之子也方是
時予以弱齡拜翁於賓階翁能折行軰與為禮德常固
弗良行然所以先後佽相者甚恭既辱假舘從會稽楊
廉夫先生游實與其季連業今遷慶陽曰恂字德厚者
也後十餘年翁殁德常伯季所為述父事者益力洪武
己酉御史首隱糧事連吕氏没其産徙其孥陜西蒼黃
流離困踣道路孫男六相踵以斃既而妻死白下母亡
山陽德常至長安遂以毁卒烏乎悲夫俛仰事契于今
二紀猶一日也而變故之來若是其劇何哉德常年若
干卒之日為庚戌之歲五月十又一日二子長曰充謫
延安次即復也女二人長適邵先卒次適謝權厝之地
在平凉某原銘曰彼保夀慶而令此遭命噫
澄江盛先生壙志銘
先生姓盛氏諱德瑞字祥父江陰人少孤鞠于祖母稍
長俾受學鄉先生陸子方氏逾冠徙居崑山以周易教
授閭里至正中聘先生入學宫為訓導在事七年教詔
之績紀于學徒既乃遯伏田野游心玄微與時消息著
易辯疑五卷洪武四年辛亥歲閏三月三日以寒疾卒
葬于常熟南沙鄉之原春秋六十又八子二人男曰有
天女嫁王復銘其壙曰海虞之東南沙之南是為盛先
生之幽宫其蔵之深其封之崇尚慰其學徒之心
大眀故處士瞿君墓誌銘
吾里有二瞿先生儒雅風流表帥一時雖其出處不同
而孝友無間風致一節先生諱&KR0008;字睿夫歴仕郡縣教
官屢辟藩府卒葬某地自有誌君其季也諱信字實夫
生嗜學善持論平居整暇無卒聲辟貌朝夕食必男女
異席巾帽非不寢不去書冊筆牘恒在手喜臨法書曾
倣徐鉉體寫論孟子楷正精麗藏於家睿夫出四方君
事父母當其意其養雖貧父母驩焉嘗有台寇君負母
辟地青龍海上母安焉君遂改築其處題其堂曰閒野
雖居隱約客來恒滿坐終日語未始招人過故士多親
君睿夫卒孤兒女數人君喣字之甚至其㛰嫁己子如
也張志道老儒寒甚君遇之戚然盡解所衣衣衣之他
急義類此至正中南臺御史李烈舉君孝廉不應其子
度舉茂才授池州學正亦不使赴也洪武元年十月君
來故里視劉氏女得疾暴卒其月十五日也曾大父熹
大父鎮世居蘇之嘉定父晟始居崑山通星歷學任教
授其州母吳氏妻金氏子四人男曰度好學有文采今
知臨洮府金縣事次曰庠女曰淑寧嫁某淑貞嫁某蚤
寡孫四人男曰翕如純如女曰婉娩始君之卒也有兵
戒還葬惠安鄉三里涇北其地下濕度謀改卜某縣某
地將以某年月日遷厝君而請奎銘其壙奎少也辱君
兄弟知厚而金縣又同門也雖不佞敢不酬君以所知
者乎故嘗為之語曰簡而裁白而優節不亢於狷介情
不爽於孝友王君公陳季方馬少游其一流人也是為
銘洪武七年正月十三日咸陽教諭殷奎譔
故將仕佐郎西安府咸陽縣主簿趙君墓誌銘
君諱璟字德瑩一字文英福州懷安人也幼警敏習舉
子業明尚書大義洪武辛亥以儒士敦遣赴京擢咸陽
主簿御對賜衣一襲其年十月廿八日至官明年三月
以軍興憂怖得寒疾狂惑不治遂以是月甲戌卒官春
秋二十有四其大父父皆無恙君尚未娶幸以盛年遭
時用儒得一官數千里外未及展布又不幸而客死悲
夫葬以丁丑其地在縣城東北五里其具皆縣寮為之
銘曰杜郵之西平陵之陽有膴者原是為閩人趙簿僑
寓之蔵其固其寧其魂氣無不之也夫何必乎故鄉
故處士何希顔墓誌銘
處士諱仁字希顔姓何氏蘇州崑山人也曾祖某祖某
父天佑世為儒天佑贅同縣潘氏因業醫外科名其藝
處士幼承家業淬厲不怠兼為内學取古書若難經素
問之類熟讀研思以進其技有衆人所不及者見人有
惡疾即慨然思拯之鄉人由處士而全者皆是也然處
士未始自以為功亦未始責人報也嘗自誦曰為醫者
當半積陰功半養生可也故人皆愛重之處士為人篤
實易直善養親能取友平居喜讀史書畫竹石以自適
澹然無它好洪武五年四月十六日訟有連處士逮繫
京獄既讞知非辜處士亦且疾釋徽纆居之外居無何
病轉劇遂以是年十月九日死逆旅年三十有九宗人
宗之洎高泰亨為瘞其柩聚寶山側訃至天佑以其骨
歸葬馬鞍山陰眀年二月十日也娶沈氏生男二長曰
增次殀女四人長某適莊凱次皆幼未行將葬增泣曰
增天地一罪人也生不能致孝没不能盡禮痛哉願書
其槩以示久遠辭不獲故書之以納其壙云銘曰生之
脩曷死之非郵既不爾郵死爾何求
故善人余景眀墓文
蘇於浙水西為地尤下溼人死不皆得高原廣壟以葬
則相為火柩以胔沈江流或薶之㶳人習見以為當然
曾莫之知非也異時吾先子喪吾祖嘗援禮以行之而
誚者交至今俗又益媮視棄禮義如土苴非夫篤信之
士曷能自拔哉比吾歸自關西則聞余員氏有親喪能
買山葬吾曰嗟乎是加於人一等矣已而員來請予為
石表刻辭予既喜其事遂不辭而述之按員之言曰員
先世處縣之東鄉我大父諱某躬耕茜水之上蓄德而
不衒我父諱某字景眀業估事為人長厚嘗行貨他州
同邸商或失貨妄擬我父我父獨廉知某竊者秘不自
眀曰彼窶人其婦今免身覺無賴必且為婦禍吾橐中
幸有貲即出以償仍敇員勿敢泄盖其他行多類此我
母朱常熟人也自其盛年事我父即佐以儉勤我父以
商恒他出母獨留經紀家事且嚴教員員今幸得聞教
搢紳先生母之力也今年春刑部不以員不肖辟為史
符州縣遣致甚亟當上道二親以至愛為員慟哭幾絶
當是時竊念親年尚未老既迫命不獲養志田里儻得
斗升祿為菽水奉烏乎曾未數月敦謂二親乃遽相踵
下世乎痛哉痛哉員不孝遠去左右以遺親憂祿養弗
遂竟抱終天之恨罪復何言惟是送死之具所以表襮
其幽煇以慰吾親於地下者不敢自菲薄先生幸哀員
敢忍死以請又曰始員父病亟時員在京邑喪者殆用
火員之友有某某徐文友者援制令為員沮衆議殯其
喪且亟赴員烏乎我二親得免於水火繄二友是賴尚
併著之嗟乎予盖習知員居里舍能飭身以致孝不幸
有大故又能以禮卒事是其母之能教固不可誣然君
子以為豈獨其母哉亦其父祖之所蓄積者宜有後員
方以才諝為世用余氏且必顯不當使無考也矧員葬
親又以禮二友者有古道不表之無以厲俗故為論次
如此員父年五十有八卒以五月十有八日母年五十
有四卒後父卒四日葬以六月廿又七日墓在縣北郭
馬鞍山之南岡今年為甲寅之歲大眀洪武七年吾縣
則蘇之崑山也是年十二月一日
朱曄妻趙氏墓誌銘(代作)
亡妻趙氏名貞其先自開封徙家蘇州崑山宋仁宗英
宗朝參知政事太師康靖公十一世孫也曾祖長卿承
信郎祖俊孫父景星玄學提舉母王氏玄學初娶劉又
娶王皆無一丈夫子獨有孺人愛之甚為之擇對以與
同縣朱曄相我内事夙夜憂勤既而有子有婦且畢婚
嫁而疾疢嬰之矣烏乎結髮相好偕老是期如何不淑
竟殞厥生痛哉痛哉子男二長曰緝以後外王父先卒
次曰晟女二長殀次壻馬㢲孺人素孝敬其奉宗事唯
謹善養親能於其族䣊卑下有過立禁止之未始以姑
息為慈也以歲癸丑十一月廿日卒距其生之年天歷
乙巳得年四十有五葬于縣治東九里婁江之陰孔巷
之里實龍集乙卯大眀洪武八年之二月廿四日也銘
曰薶之玉婁水曲固以寧貞哉卜
大眀故承事郎同知開封府睢州事盧府君墓誌
銘
府君諱熙字公暨年三十有九以同知睢州事卒官返
葬蘇之長洲武丘鄉先壟其兄公武属友人殷奎為銘
奎外家與盧氏有連奎又少受學於其父夷孝先生實
與公武昆季同業羣居出遊未始不與俱也銘其獨得
辭乎廼洪武四年詔起丘園之士分軄中外公暨遂以
一命為州上佐時中原兵革甫定死傷流離遺民無幾
歲復薦飢公暨到官謂宜壹意休息則贊其守煦嫗撫
摩勞來安集唯恐不逮不敢輕以民力立事幸功也眀
年公暨行守事商侍御史暠御命搜討舊軍所至陵轢
藩府鞭笞長吏悉籍見民為兵睢數近千人檄州拘送
於是公暨召民使自實得嘗隸尺籍數十人卑之侍御
怒甚械繫曹吏必盡得乃已不然且以沮格上奏同僚
懼議發民如所指公暨曰吾守民吏也民散吾誰與處
即自詣侍御奮曰州已無籍軍今民且散走獨有同知
請以充役侍御怒斥之堅立不為動彼卒無以奪民賴
以安公暨平居恂然貌不自持其當官有守乃如此其
遇吏民推誠汎愛不喜任箠楚務養其廉恥故吏民皆
化其德不忍有所累信其守不敢干以私六年授承事
郎七年六月公暨受事郡府得下利疾告歸州宅涉月
良已倏有疽附骨潰于腰下知府王公博知州董公俊
屢迎醫不克療吏民相率禱于神眀者累日竟以其年
秋九月一日不起烏乎悲夫公暨為人雅飭信厚博涉
經史尤善小學筆札清麗居官少暇讀書不輟一室蕭
然衣無新製料錢祿米以奉過客周急難未嘗使有餘
及其卒也無一金之蔵棺歛殯奠皆董公為之具發引
之日吏民哭輓者數百人道被大雨無一人少郤雖田
父野老咸為服一月語之未有不流涕者烏乎庶幾古
之遺愛者矣昔予往關西道過睢公武有詩寄弟有虀
鹽清夢鐡石古心之辭公暨寘諸座右其後有從東來
者多能言公暨守官清謹有民譽及聞其摉軍事能以
養奮不畏彊禦每引以自壯今年得告還東擬過睢相
與勞苦行至渑池乃聞其凶耗哭之於郵亭及過汳傍
邑又聞睢民悲哀行喪如此即抵其州境遂為詩以哭
吏民亦來會哭是時公暨之喪已南還矣廼今遂哭其
几筵而銘其墓可悲也夫可悲也夫盧姓出范陽公暨
先世由隆興武寧來吳中曾祖鑑宋平江府待補進士
大父有常始占名數崑山故今為蘇州崑山人考諱觀
博學通五經所謂夷孝先生者也公暨妻同縣張氏子
男二人長充&KR1846;次曰暘孫先一月卒女一人秀奴是歲
甲寅十有一月壬戌朔則其葬之日也銘曰有懿盧宗
孝友素風累德無位廼今始仕昆弟渠渠競爽誰如彪
然甚文江南二徐伯仕而止仲以徵起試佐襄邑儒效
卓爾其試幾何其愛則多刻銘孔彰尚尉幽堂
亡弟殷孝延壙銘
婁為里殷為氏亢為名孝延字生距死纔廿禩吳元年歲
丁未月壬寅日乙巳從先人葬于是前高岡後流水寧
爾居千載始噫
崑山殷璧妻曹氏墓誌銘
曹氏世居吳縣之包山其後徙崑山東倉累世以善人
稱至諱昌行尤卓廼獨早没其孤女適人又不得年天
之報於人何如也昌字子美娶魯氏其孤女名少寧六
歲喪父八歲而母士其大父母念之属昌弟英夫婦養
視及笄以嫁同縣殷璧殷與曹有㜕知其女之能於叔
父母則能於舅姑無疑也初璧之仲父無子璧父以璧
為之後及孺人之來兩堂舅姑皆無恙事之舉得其歡
心人尤以為難也不幸以疾卒于洪武己酉十二月廿
有八日距其生之歲元至元丁丑二月十六日得年僅
三十有三其所出男女六人男曰陽生曰夷行女曰瑜
曰琡曰瑾曰璛璧以眀年正月一日葬其骨于吳岡門
殷氏先塋之側其大父名顯璧字孝連銘曰兒啼母夫
泣妻姑號婦烏乎天乎知此否
殷母壙銘
母諱真姓邢氏平江嘉定人考曰益妣曰張生廿年歸
殷氏是為故處士子諲字德甫之室人貞孝慈眀克配
君子春秋七十有八後其夫二年而卒卒之十有五日
穿其夫之封以葬實至正十七年四月乙巳朔廿九日
癸酉也哀子庠誠信卒事有足稱焉其辭曰婁之東城
信義鄉殷父母邢同穴藏閱千斯齡樂未央
強齋集卷四
