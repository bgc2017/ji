強齋集卷一
明殷奎撰
序
殷氏譜序
殷氏之先出自虞司徒契商頌所謂玄王也佐禹治水
有功舜封之商姓之曰子氏契十四世履代夏王天下
是為成湯傳十六王至盤庚改號殷又十一王而殷亡
周封帝乙元子啓于宋以奉殷祀諸王孫以國氏者曰
殷氏漢有處廣川者曰忠事董仲舒為穀梁春秋處東
海者曰嘉受易於京房處琅琊者曰崇受書於陳翁生
嘉崇為漢博士曰謨居鴈門守節不仕新莽世其後蜀
郡有參汝南有子徵有陶並見漢書吳零陵太守禮家
雲陽生無難督基基二子巨仕晉為交趾太守祐吳國
内史然皆遼闊莫能譜可譜者獨陳郡長平族最著起
漢季下属於唐為世十七然亦略矣唐三百年聞人雖
多而世次史不皆具五季之亂士族家牒又盡亡洎宋
諱宣祖更之以他氏殷於是乎不顯吾家在宋為戴氏
先世居嘉興之華亭事久遠弗能悉自諱萬府君以來
稍著于傳聞至諱澂府君而宋亡矣乃復姓殷氏然今
亦不敢上附于長平之世更著華亭以自别蓋疑之也
疑之斯闕之矣雖然必列長平於前而不敢遂去之者
又愼之也愼則不忘疑則不誣惟疑與愼尊祖敬宗之
道殆庶矣乎於是既考前史以譜長平復斷其可知者
以譜華亭而各為圖其首貽諸族人昆弟使知親疎遠
近一本於其宗庶幾仁孝之道可以交修而互勸不至
遂為塗人云爾
松月軒詩序
會稽天下佳山水賢士大夫自晉以來樂居之松月道
人常漫仕其間尋幽賞勝無秘不抉往往濯若耶嘯天
姥尋謝傅之東山探太史之禹穴而弔越棲吳沼之遺
跡矣旣乃結草堂於山隂之麓春之旦秋之夕松雪洒
衣山月墮地浩歌長懷興酣意得舉天下尤物無以奪
之因以松月為之扁於是山水之佳足乎一室之内而
不覺夫千岩萬壑之若遺也暨乎扁舟西泛卜築崑丘
之陽開軒對客舉酒相屬曰是吾舊時松月也吾豈以
易地易吾趣哉雖世異時移吾松猶不改節吾月猶無
消長也於是仍名之曰松月之軒夫松之與月高伉清
泠非有娥媌靡漫鼁聲綽態可以移人意者而嗜之之
酷樂之之無厭如此吁是未可使衆人識也夫無味之
味天下之至味也無音之音天下之大音也世徒知夫
可喜可樂之在物而不知其内不足也内不足者外恒
重外愈重而内愈輕矣是以為物玩也古之君子不恃
物之不我玩而恃己之不可玩道人趣尚高逸舍衆人
之好而獨好己之好庶幾非待于外而自足隨所遇而
皆得者君子隠居以求志行義以達道亦若是而已不
然山水之娛人往而不能返不既荒吾志乎於是邑之
賢士相與作為歌詩題其屋壁而屬予為序既復繫之
以詩曰耳目之玩玩不如適之宴宴志慮之恈恈不如
逸之休休注瓦者侯注金者瞀彼荒是務秪以自劉孰
與松與月也其節不渝其明孔昭以息以遊其樂陶陶
噫非若人吾誰與儔
送崑山教諭陶先生去官詩序
國家科舉得人之盛無愧前古其魁天下者又多貞亮
死節之臣自用兵以來若李黼之死江州余闕之死安
慶李齊之死高郵其行事聲蹟炳煥峻烈至今焯焯在
人耳目而一時遊其門者亦皆偉傑奔放落落竒士若
陶彥植先生其一也先生生當太平盛時居通都大邑
嘗及接見國初諸老殫見洽聞一時輩行多所推許既
而遊歴齊魯梁宋秦趙之郊觀光上國以功名自許下
視富貴謂不足取然卒負氣不苟合即自放於詩酒間
一遇隕穫無聊則必狂歌痛飲以洩其憤懣不平之氣
李公之守高郵使以幣招致先生率諸子師事焉遂相
與為知己高郵䧟李公以節死先生狼狽南走漂泊吳
門流離困踣而氣不少衰時大臣有知其才憐其貧且
老者起為教授崑山間與予言其生平出處梗概未嘗
不高李公之節感知己之難為之太息流涕也始先生
來崑山人謂非所宜處先生不以一官為少不以一州
為隘而以學校教化為己任尊禮儒賢汲引後進歉然
若有所不及諏經論史至貞亮死節忠義之事諄諄為
諸生言之則先生平日操履激烈奮發所以見知名公
大臣謂之偉傑奔放落落者豈不賢遠於人其視世之
市道交所謂生死不相背負一旦患難則棄去若未始
相識者聞先生之風寕不少恥哉先生今受代且行州
人楊方悉采大夫士所賦歌詩聯為卷軸而屬奎為之
序因為著其志節之大者如此將使讀者有所激烈奮
發焉爾至正廿二年夏四月既望州人殷奎序
送曇瑞師詩序
人才與世相隠顯遭世之治雖異時胥靡魚鹽飯牛屠
狗之徒悉出為天下用其衰也則賢士秀民往往自託
於方外輕世肆志以為高至毁形廢倫絶物而不䘏雖
其跡則然其中固有大過人者視夫幸名爵饕禄利逐
逐然以相軋忍決其性命之情者奚翅相千萬哉士固
有甘為此而不屑彼者雖聖人有不棄也若吾夫子於
衛荷蕢楚接輿沮溺丈人是已晉宋以來賢士大夫類
多與浮屠人遊如許詢之於支遁陶元亮之於惠遠韓
退之之於大顚文暢皆闊略其跡而不遺其内豈亦有
所概於衰世之志者乎崑山有曇瑞師者雖入於佛而
不外乎儒遁其迹介焉而弗汚足乎内泊焉而無慕然
獨喜為歌詩以發泄其志意斯亦輕世肆志自高而不
屈者之所為也常熟去崑山百里而遠州大夫襲其風
而薰其善虛法寕之席移文而迎致之夫豈徒然哉必
其有感於斯世之偷靡貪溺欲得一世之高士以大矯
乎流俗而風切其人其意固有在矣吾儕之與遊者咸
作為歌詩以惜其去而授簡於余俾為之序予聞海虞
之山有常建皎然諸人之作遺音寥寥千載誰賞師往
從其賢士大夫遊必有所發泄以焜燿乎遐躅尚寄我
其偉特者至正廿四年二月十又三日殷奎序
送蔡教授詩序
至正廿又五年春三月崑山教授蔡先生秩滿且去其
校官弟子員咸投業廢書遮道願留而先生歸志浩然
竟拏舟西上於是相率奔走往送于郊眄望躊躇情不
能已聲嗟氣嘆形於詠歌于時大夫士苟在列者莫不
喜諸生之慕義而美蔡先生之能教也既而兩齋生裒
其所賦詩凡若干首别為卷軸而謁予序引予曰天下
學校自用兵以來廢者十八九獨吳中郡邑絃歌之聲
不少輟雖間遭兵燹亦皆興起務為加隆斯文耿耿不
絶如綫此其扶植愛護所以為一世綱常計不知者往
往為迂遠而不務也今先生道光於師儒愛存于生徒
再至崑山始終四年有德有儀可則可傚教道斯彰禮
順克化諸生遠邇來遊來歌步趨圈豚誾誾秩秩善教
樂育可謂兼至耳矣則夫暌離闊别之際眷顧徘徊嗟
嗟不足固其情也然播之聲詩貽諸好事亦足以彰斯
文之未墜而因以少見吾邦士風之美矣予也忝處師
属薰炙德義既親且久其受教不在諸生後其序之也
固宜於是乎書
城南小隠眞率會序
悦堂大禪師顔公以二月之望結客若干人於崑山之
城南小隠為眞率之會奎聞而作曰嘻吾州異時風俗
之懿老老賢賢前規後随上安下勸鄉飲月約燕遊賓
客合并賦詠流播所以同其休洽暢其和樂者數十年
猶一日也兵興生聚攰耗海鈔狎至寇壤在望屯結保
聚晝警夕邏否或俘羸長驅銜輿逐騎父子昆弟且不
得相養而奚暇乎禮義之文廼今驟聞其事承平舊觀
動在耳目能不茫然而長思跫然而深喜也耶匪風下
泉君子以為亂之可治吾於是會亦云是會也月為一
集日以朔望酒止三行侑以果餌嘉蔬樂以琴絲壷矢
儉而有度簡而有文而年未及六十家三里而遠與夫
有官府職業之守者皆不預焉此其所以為眞率也顔
公耆齡邵德志趣高雅位冠五山退尋舊隠其為此會
庶幾如滿贊寕之風致而諸君子亦皆一鄉善士嘉言
曠度足以表拔乎流俗安知後來者不健羨吾今日城
南小隠如普明妙覺之陳迹也哉既而孫公吉卿俾序
其事奎齒少儻因不腆之文託名其間斯為幸矣其奚
辭若夫諸君子之姓字年壽則具列于左方至正廿有
六年丙午歲春二月丁夘州人殷奎謹述
送陳季子詩序
古之人以行道濟時為心故學優則仕然仕可也不仕
亦可也其才可仕而其身可不仕也明體也誠已也正
人也其少長之所學習也有司者時其可仕也選諸里
舉諸鄉進諸朝而仕之矣然而不必皆仕也不必仕而
處飲吾井食吾田樂吾道則亦無不遂也今之世則不
然其可仕也上之人不必皆仕之也不仕而處也其身
或不釋於凍餒之憂也今古之不齊蓋其勢然也生乎
今之世而得行古之志有可仕之才而能樂不仕之身
者必夫卓然特立之士哉豫章陳季子先生其人也異
時朝家熙洽宇内寕謐先生居下里舍負其才器思得
一用世即北上京邑以策干諸公貴人久而無所遇廼
東遊齊魯南走吳會而天下兵作矣東南大諸侯知其
有仕才也持重幣物色寘賓館業處以膴仕而先生不
屑也居無何即引而去之既又遯於三江之東五岡之
外隠居教授將終身焉先生之才可仕而其身能不仕
可謂卓然特立之士非歟吾儕與先生處者重惜其去
咸為賦詩以餞而倩予序首予聞外岡地氣清淑往年
米南宫曾至其處題詩楊氏怡軒中龔立道父子居黃
姑其地蓋密邇今先生主龔氏豈其族耶必其中多秀
民知讀書能考德問業有可造就者先生往焉以詩書
道義淑其徒是亦為政也焉用仕
送施提舉雜造司序
國有六職工居其一天生五材誰能去兵武備之不可
無也尚矣智者剏物巧者述之百工之事皆聖者之作
也器用之利先王賴焉材美工巧其器乃良和之弓兌
之戈虞人之殳戕良於人者也魯之削鄭之刀宋之斤
吳越之劍器良於地者也桃氏為劔函人為甲廬人為
殳矛弓人矢人之為弓矢皆良於官者也人不世出地
不國兼良之者其官乎今樞密雜造司則周官之并也
倅車施侯監市征於吾州者三年矣政府稱之曰能命
副提舉於是司吾知施侯能良於其官矣才敏而用裕
物練而識周堅甲絮衣長鎩錟戟利矢勁弓材之美工
之巧於是乎在矣兵法不云乎器械不利以其卒予敵
也昔人亦謂兵不完利甲不堅密弩不可及遠為將不
省兵之禍侯今良於官則器足用將卒足恃以守則固
以攻則破其功可少哉侯上官庸書此以為序
送童彥恒之無錫詩序
古者州郡屬吏繇曹史而上皆其長所自辟署苟其長
之賢則一府之中左右前後無不皆賢故其官易以治
今也則不然官天下之士于銓曹雖州縣屬吏亦用舍
於中書由是一郡一邑之間官與吏往往不相能何則
非其所自辟署賢不肖殊致亦其理然也海陵童公彥
恒蚤歲事舉子業意氣軒然芥視青紫遭天下兵起避
地浙右俛為禄仕試吏於州郡者三遷矣不以職之微
而怠其志也不以祿之薄而易其操也孜孜焉汲汲焉
求以稱而事而後已今年秋大府復調君無錫夫今之
制官屬上下相求而不相遇者皆是也間有不然則幸
一二於千百耳彥恒調無錫無錫守張侯賢也彥恒為
史彦恒又賢也無錫有賢史彥恒得賢侯志同而氣合
言信而謀從吾見張侯之賢逸於得人而無錫之治第
最諸州矣彥恒往焉居今之世而合乎古之道有相遇
之樂而無不相能者將在於兹乎於是士之賢者惜彥
恒之遠去而又幸其將遇夫知己也咸為賦詩以餞而
奎與為序云
贈醫師朱煥常序
報施之道尚矣夫木瓜木李微物也瓊琚瓊玖且不足
報而况其施有不止於瓜李者乎其報之之厚宜何如
也州人吳孟章之母年僅七十矣今年秋七月為風暑
所中昏憒眊亂口弗内勺飲者數日衆謂弗可為矣孟
章曰吾州朱煥常氏良於醫者也急義而強仁我以急
告之先生其來來蔑有弗濟者矣即往拜其門煥常見
其貌戚而情廹惻然為之診診已為之藥一投而氣蘇
再投而神返三投而病之去者八九不辰浹而復常孟
章曰吾母匪煥常弗活煥常之賜大矣吾何報乎夫感
德之深者非言無以宣圖報之遠者非文無以達然則
為煥常壽宜莫先於文辭矣遂來謁文以示不㤀詩曰
無德不報人苟有德於我無不報者而况有德於吾之
親者乎煥常之施其為木瓜木李也大矣宜乎孟章之
欲厚報之也然文外也情内也孟章之情所以愛其親
者宜無不至孟章之親由煥常以生孟章誠愛其親則
其不㤀煥常也必矣豈待文而後能哉孟章曰子之言
固然雖然無此無以寓吾情敢終以請予與孟章為從
母兄弟文雖不腆誼有不得辭者遂叙之如此
送興化衛錢知事上官詩序
莆口巨鎮甌閩奥區介泉福之兩間控海嶠之千里形
勢所在壯彼南服文物之盛播於前朝然而蠻商番舶
之往來海獠島夷之出没必有武備尤藉戎韜故朝論
難材官憂曠職吾友錢君達善珠生滄海璞抱崑山方
當鴻漸之時羽儀可用爰遇龍興之運鱗甲斯攀輟大
都督之掾曹參上將軍之幕府俾其畫諾資爾折衝由
是用武至要之書不為空言矣陳力就列之地兹其發
軔乎萬里戎涂四月維夏炎歊方熾煙瘴孔驕舟車䟦
涉之囏難山澤風濤之險阻衆云少俟君獨勇行蓋其
大義忘私賢勞靡盬仗信則鯨波可履循公則虎穴能
探奉檄辭家束裝問路薄言送者聊攄飲餞之情連章
祖之尚徵離索之念仍令下走勉述斯文以為他日榮
鄉之張本云耳
序占贈吳仲正
虞舜禪功帝乙歸妹鬼方克敵踐土享王易之有占也
尚矣周官筮人掌三易辯九筮蓋職有常守其法素具
觀象之變吉凶失得瞭然可知初不待於辭而後决也
後世筮法既亡雖以彖繫翼繇之備而占者能識其本
指如穆姜之於黃裳元吉尠矣而况藉之以開物成務
决大疑定大事者乎蓋易之始卦也有象而無文吉凶
善惡之理粲然已在其中不假辭而顯也中古以來三
聖人慮民已深繫之辭以發其藴而後人猶少之也於
是有易林焉有洞林焉而世傳焦郭之學吾不知其果
有合夫道否也禮失而求諸野吾於吳仲正氏見之仲
正之為占也具有成法取於象而不泥於辭其應人之
求孰得孰失孰吉孰凶若響於聲若影於形歴然可信
而不可誣也謂有協於古占法非歟昔者子朱子固嘗
有考於斯矣其言曰易但設此卦象以明吉凶而已往
往如今世用火珠林者仲正氏之學有不傳之數存焉
使生於子朱子之世吾知其必為所稱許矣然吾聞之
易不可以占險貞則吉貞則利而未有不貞之吉利也
與人子言依於孝與人臣言依於忠嚴君平之所以為
賢也予未識仲正吾友(闕)德剛為予言如此德剛尚以
吾言告之庶有勸也
梅隠軒詩序
梅於水陸草木之花獨以節高天地閉藏風氣凛烈冰
雪横集而精英發舒凝然不撓孤標勁氣使人望而起
敬至其實也又以用貴陽剥而生陽純而熟登之賓祭
之籩調之勺藥之鼎式和且美而人不敢䙝是故君子
則之陜西行省都司俞侯仲祥世家徽之婺源爰在弱
齡飲聞儒先之教則既緼貞之操具用世之才矣雖彌
綸省闥綱紀方面而識者尚歉然以為未盡其用也尚
書齊安吳公持節西廵知侯有素為書梅隠二大字揭
之其軒梅言其華實之兼美而隠言其用猶未顯也不
知者曰隠非仕者之謂也彼山居而木食芰製而荷衣
鹿豕以為徒而漁樵以為侣者隠也不遇於時者之所
為也今也金華步武銀緋裹身鈐制曹務程校吏文則
劇之尤也惡乎隠况梅之高迥固弗諧於時俗不屑於
富貴芬華之品彙乎何其擬之不倫也予曰不然是論
也徒知隠之為隠而未見不隠之為隠也見梅之玩而
不見梅於用也夫隠居求志行義達道之二者恒相須
也然必兼善天下乃可為達故吾之才苟未盡用猶為
隠也今夫宗廟燕享之籩實薦之於上帝羞之於大賓
而商先生直以嫓夫相業之美焉則梅之為用夫豈畸
人静者可得而專有之哉吳公於此其所以屬望於侯
者隆矣而况都司之官昔人謂之學為宰相者也則謂
侯今日之仕尚為梅之隠也不亦宜乎昔者淮南小山
作招隠之辭以風切遁世之士當時不知王孫果嘗歸
來否乎既歸亦嘗有德業可以及天下已乎今侯之隠
固非彼所謂紫樞黃閣其歸來也不難矣宜無以招為
也雖然招之以辭所以慰望者之渴焉耳詩凡若干首
而予為之序洪武六年夏六月廿又五日吳郡崑山殷
奎述
咸陽侯氏譜圖序
宗法廢而圖譜興亦合族屬之一道也昔宋之既南萬
姓逋播異鄉客土士猶挾其家牒以尊所承庶幾近古
者矣洎乎近代斯道寖微朝無世禄之延家靡舊德之
述閒有能崇其所出則用意之過又多假託簒冒而系
錄之傳㒺可信矣不亦重可嘆夫咸陽侯時中氏一日
造予言曰叔庸之世自宋金來三百餘年受㕓兹邑自
望賢門西北行五里許為石井泉西岡之莊予祖居也
又西南二里予先墓也金季元兵攻陜右吾高祖廣甫
冠以民丁戍京兆衆潰竄山東後廿年歲壬子得還陜
隸籍趙王位下明年癸丑始歸咸陽舉宗二百人無孑
遺矣乃改卜所居北十里畢原之王車村子孫至今居
焉者也高祖生六子孫曾五六十人男女無慮四百餘
口至正戊戌迨己亥旱蝗相仍及明年而張李交兵矣
又十年為洪武改元之二年天戈下關西遭歲荐饑傷
殘轉死曏之四百餘口存者才十人耳烏乎悲夫又曰
吾高祖之子六其次三吾曾祖也其諱逸矣吾大父諱
用吾父諱輔仁吾其季子也自吾父而上晦迹弗仕叔
庸始試吏縣曹今幸考滿以末疾居家每念吾高祖之
生還故里而占籍於趙邸也實當壬子癸丑之年迨今
衰替之餘而更戶於馬站也其歲次適與嚮同天運一
周而廢興存亡之數若合符節叔庸所以感焉而不能
自已也因追取其可知者名字甲乙壽年婚葬為之圖
先生幸辱教吾邑敬宗合族之義所諄諄者願為之序
叔庸將刻之石以遺吾昆弟子孫俾百載之下雖去墳
墓數千里外而世次昭穆不能迷也不亦可乎予曰可
哉道喪俗媮自世臣鉅族不知有本枝傳緒之重往往
視近屬為路人矣况其下乎時中以布衣白屋之士乃
能不㤀其本始如此且又斷自所知而已且不惑於假
冒之習進不誣其祖退而信乎其子孫豈非近古之道
者哉於是次序其語以序之
如蘭集序
予來關西時故人處南者往往惜予遠去情思戀戀溢
為篇什索居無聊每展卷諷詠未始不爽然如一合并
也倚席荒原轉瞬三載行且罷去二三童子乃以副本
為請顧予駑下不能以斯道自振無以稍酬諸君子所
以屬望之意重以是愧躊躇久之雖然予則不敏諸君
子之厚意何可㤀哉廼出俾傳寫為一袠覽者尚知予
過也
夢得字序
洪武六年之正月夢得以華州倅偕大府受事使來徵
會以其月丙辰會於京兆府城蓋予之不見夢得再逾
年矣於是相見甚驩日夕罷酒對榻卧追叙平生語繩
繩不絶至夜分乃寐其言大抵以春秋之事松楸之守
為意而尤耿耿於其姓氏之變也夢得之言曰符夢章
氏也先世居揚州之崇明吾大父諱森吾父諱世昌洎
符夢已三輩占籍蘇之崑山矣始吾之未生也三同産
皆女子大父恒自語我亦亟樹善矣我詎無後耶俄而
大父病病且亟夢異人持海上香株一與已曰畀若孫
閒一日而符夢生家人以告大父含笑曰信取兒來我
瞑目矣綳而舁之床注視者久即字吾夢得後二日而
大父没吾父洎吾母曹亦皆以盛年早世烏乎痛哉符
夢無似不能敏學行蚤自樹立以表襮先人遭代用儒
不棄謭薄忝有職位而俗吏以上嫌名諱吾姓曰莊於
乎不孝無狀幸得升斗之禄雖養弗逮親而歲時伏臘
以致吾嚴者尚可以自力而又奪之姓而蒙之以他人
之氏戚哉無乃使人疑吾於異姓莅祭祀者耶又曰夢
得吾幼時所名也今雖轉而為字而吾祖父之命猶在
耳也子幸念我願為我序其然俾人知吾氏之為章而
不為莊也庶幾少藉以寬吾心或者他日得請於上俾
復其本氏以慰吾祖父於地下没世不朽矣敬以是累
吾子嗟乎今之氏非古之姓也雖然自漢而下固以氏
為姓矣姓其氏斯知祖其人矣易之罪也易之是㤀其
先也夢得於此遑遑焉用其先祖之心為心自其始生
之際一夢之徵引而充之以致其不㤀之孝則夫心志
耆欲之所存蓋無時而不察也而况灌薦之頃思之而
誠者乎油然孝弟之心宜於此焉有不安者矣夢得知
其所不安而不敢有一日苟安之心懇懇欵欵必欲求
其安而後止也不亦仁者之事乎上方以孝治天下嫌
名之不諱二名之不偏諱屢載之詔令矣夢得第未請
耳明年華州且考滿夢得以選人集京師調官之日倘
蒙賜對得一陳其情天矜于民必從其所欲矣夢得敬
之哉然予今亦未有以寬夢得者姑序其說以俟焉
叙星貽徐禎伯
我生之辰月宿南斗牛奮其角箕張其口此韓吏部始
生所值星也星歷之家其來尚矣故夫以十一星行歷
處人壽夭貴賤年時著自唐都利李彌乾而吏部所推
許者殿中李常容也常容之學傳之者多矣數十年前
吾鄉有凖齋徐君者獨以其術著名為四方大夫士所
稱重吾時尚幼不克扣其所得而獲與孫禎伯游禎伯
蓋以儒術推用其說不滯於一隅其為言依並忠孝恒
導人為善禁人為不善僕之入秦也與禎伯别四年矣
吾母氏處故里年且老早暮倚門以望而奎不得一歸
覲禎伯為吾母推僕所值星先處歸期曰攝居提諸乘
驛得君輿紐牙舒舒君子在閭已而僕以甲寅十月啓
行十二月至家拜母壹如所處吾母曰善哉徐叔子之
為星非是吾何以知今汝之必歸而以緩吾憂乎吾誠
賴其言以有俟也小子識之奎曰禎伯之星之善其所
竒中不可以僂數豈直此哉雖然自我言之徒知禎伯
於我能緩吾母朝夕之思耳餘吾無所賴也禎伯年方
壯為學甚力其為彌乾常容以名於後世以光其前人
無難者獨惜予無吏部之文以張之耳姑識吾母之言
以告凡與禎伯游者庶幾張之洪武八年龍集乙夘杓
直于辰日維戊子支離道人殷奎序
強齋集卷一
