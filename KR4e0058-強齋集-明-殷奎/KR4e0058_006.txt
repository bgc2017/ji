強齋集卷六
明殷奎撰
頌
曹别駕修圍頌
(闕)
離離婁曲其勢惟下羣流來瀦百里灌莽障之隄防圍
為疆畆載墾載耕匪今自古賦入大農事在有司繇其
善崩歲一築之正月載陽實惟其時先事庀徒罔有愆
期今年何年事異曩昔鑿河白茆悉力赴役自秋徂春
功罔時畢殍我子弟罄我家室春云暮矣圍不時築侯
曰嘻哉予其奔走屏我騶御予載糧糗履畆徂畛勞來
安集流離者復殿屎者夷扶老提幼十百其來畚鍤既
興筊楗既菑我侯劬之作者不疲往時為役官則剿之
今自擇利侯不擾之往時先期事或迨之今僅兩月功
覆倍之民曰我侯顧我復我夙駕在原問我鰥寡遂我
生人纊寒粒餓水壑既歸土宅斯妥我稷嶷嶷我苗芃
芃覃耜錢鎛俶載攸同無苦下濕有坊有庸其誰使然
繄侯之功繄侯之功繄年之有以為嘉殽以為春酒以
登公堂以獻以報介以景福使侯夀考我蜡我享將侯來
巡吹笙擊鼓同我豐年侯則勤矣侯今且還有杲出日
屏星爛然稚耋蚩蚩空巷傾社奔走後先遠送于野載
道歌謠可風可雅矢詩颺之以告來者
贊
黃文肅公像贊
噫子黃子道純粹精持之以敬居之以貞從政決獄守
邊講武儒效卓然莫予敢侮其在考亭獨為忠臣同異
曲直以訂厥真不偏不黨千載斯仰讀公之書拜公之
像
周山人畫像贊
周君仲高父抱天文地理之學遊四方廣川大山觀隂
陽之會徵休咎之符蓋其所得深矣異時方承平自錢
唐來婁曰天下兵且起吾卜地莫婁善己而錢唐燬婁
果無恙人盡韙之人有求者盡之周氏於是三十有五
年矣朝家建新制郡邑興作唯謹崑山自縣衙而次官
寺神宇凡若干所相方定位揆日撰辰悉出仲高於是
縣大夫與其僚吏為畫君像以贈而屬長平殷奎贊之
其詞曰隂陽之家肇自古初黃帝太乙金匱堪輿叢辰
日苑亦盡有書迺相岐陽迺卜洛都允臧楚宫考經匪
誣齊有周伯南公之徒維仲高父繄其裔餘地脉山骨
風含氣儲奥賾宣豁幽玄闡敷朝降新制壯哉縣婁門
觀堂寢面勢翼如爰既館傳使節所於亦有祠宇神人
嘉虞載景載觀既勤既劬功則多矣其報猶虛迺為繪
事貎象子圖庶幾永久示學之模角巾羽衣消搖里閭
遊神太玄與造化俱
冠贊
梁仲份氏攻韜髮冠居材必良䰍縫摩剔悉中矩度蓋
其弓冶箕裘有素矣為之贊曰維古冠首以旌成人以
謹為禮以辨尊卑三王迭作其度彌文毋追冔弁纚絻
纓延&KR0722;旒璯藻等殺斯陳是曰元服貴莫與倫工攻其
技居百藝先婁有梁仲實名兹事載擇之術載守之世
凡今為工孰與仲氏其守為仁其擇為智其物則禮其
辨惟義信不失度巧靡淫異彼工則細為道己備誰(闕)
藝成視此詩忌
孫仲方小像贊
其材通材其仕澷仕從周禮製今人之衣冠雅吳語仍
古人之風致甫及知非之年已操遯世之志吁此其所
以為孫仲方也耶
朱伯盛小像贊
臞然如昨秋風野鶴老矣于今孤雲遠岑軌有道之躅
不娶終身何行之卓求古人之心不刻黨碑何埶之深
吁此其所以傲兀乎變幻吁此其所以膏盲乎山林
先君畫像贊
孝友達之三族沖和在此一枝聆話言而永佩瞻遺像
以長思
銘
硯銘
有瑟斯石色紺碧兮含章守玄静以澤兮弟子貽我佐
纂述兮文字光晶發幽賾兮勿為淫邪汚彼白兮殷世
寶用永無射兮
存誠齋銘
心惟虛理惟實操其要守厥一耳目慾手足佚羣邪攻
衆妄訹隙弗窒間焉出役於形淪於物繄齋居懼戰栗
賓見門神覯室動以禮念罔逸外既制中以育思無邪
保無斁誠斯存銘用述
密齋銘為弟孝揚作
孝揚讀書之齋題其戶冊曰密密之為訓有静者邇者
審者慎者有山如堂者孝揚不山居宜於夫静夫邇夫
審夫慎之四物者有合焉矣夫齋者居此而齊吾思慮
也静也邇也吾言地也審也慎也吾言德也夫以静而
甚邇之地而脩吾且審且慎之德德之成也奚禦焉為
之銘曰相古哲人威儀抑抑廉隅棘然于以占德亦有
節士不出語言戶庭閴若顧行于先之二人者爰審爰
慎在詩易辭為戒諄諄君子于學莫信匪經静當動禁
遠主邇鳴無迷無僣無(闕)無侮刺皮以鼠罰童以羖勿
詖勿悸勿躁勿諼此口于瓶彼耳于垣齋居有嚴是攝
是訒充德成行表裏交盡載慮載思日夕在兹名爾毋
夸尚實踐之
箴
時敏樓箴
都生恒讀書之樓名曰時敏既謁其鄉先生記之序之
銘之益求文辭以侈之予懼其名己侈而實不繼也作
樓箴以貽之其詞曰夢夢蚩蚩孰知孰覺相古先民載
詔之學載筆之書自命說有作前聞古訓後事之師予
遜厥志予敏以時於皇聖學曷以尚兹繄都氏子惟學
之嗜聿求有功敏以自勵功不在近成不在速毋躐階
以登尚自牖而入朝斯夕斯罔怠以盈罔靡已之為而
徇人以名川以珠媚彪繇中弸闇然其章幽然其光樓
居司警爰告高明
傳
牧牛夫小傳
牧牛夫不知始何為者年可五十餘貎充然澤晳類有
道人常騎牛往來三衢山澤間從以羣犢短蓑圓笠扣
角行歌倦即偃卧背上任其東西遇水草美處便徜徉
終日往往為漁樵相推罵油油焉熙熙焉曾不知世有
軒冕祿位可貴也人皆目之為牧牛夫夫亦因自號牧
牛夫或曰牧牛夫姓陳氏其居萬川里在西安縣永章
其字也或曰牧牛夫蓋白牛居士之世支離子曰寗戚
商歌迺任齊國五毁大夫乞食牛口之下終霸其君彼
皆適有遭也古今抱道含德老死湮没無聞知者豈其
少哉然亦多託焉以逃或不屑於用世若牧牛夫非其
果於長往甘溷鳥獸亦繇世主弗知未有以相遇也
文
崑山縣鼓角樓上梁文
伏以藴玉山前沃壤壯萬家之邑鳴琴堂外重門高百
尺之樓是曰麗譙式縣象魏睠兹婁治置自漢家表東
海之一區冠中吳之六縣因近代變遷其井邑舊觀未
還當聖朝宏遠其規模缺曲咸備政無不舉禮有必隆
惟治官啓閉之司係民庶觀瞻之體伐鼓鳴角於以警
乎昏昕下漏定商是用節夫晝夜乃因農隙爰督工程
崇墉崛興複宇相瞰壯無嫌於上僣麗不至於過奢尊
施一邦制存兩觀對張鴟吻消患全資守令賢聿舉虹梁
成功快覩兒郎偉歡謠博采善頌俱陳抛梁東五更海
日出曈曈天上九重知帝德眼中百里見民風抛梁西
太湖浩蕩楚天低規模壯麗觀瞻聳更鼓分明政令齊
抛梁南吳淞環抱勢分三江湖身遠丹心耿耕織圖開
美化覃抛梁北拄笏朝來好山色三登農卜太平年百
歲民躋仁夀域抛梁上天威咫尺咸瞻仰太守來巡炳
月輪郎官出宰符星象抛梁下簫鼓臘祠喧里社豚蹄
盂酒祝豐穰嘉麥靈苗徧田野伏願上梁之後乾清坤
寧四海太平之無象風調雨順五榖皆熟而有年人趍
禮義之門物荷生成之澤外戶從兹而不閉圜扉自此
以長空鼔篋衿青咸被弦歌之化扶藜戴白永為擊壤
之民
蘇州府養濟院上梁文
兒郎偉我皇朝三靈眷命奄萬年中夏以為家一視同
仁先四者窮民而發政澤霈甘露恩翺祥風蓋米廩崇
年善養既行於庶老而辟雍講禮推恩遂及於幼孤不
值昌期曷修墜典迺睠中吳之會府實稱内甸之雄藩
稉稻流脂物産競誇其富庶林葩應運土風未改於清
嘉惟三讓至德之流光逮十老元豐之勝會彌文益著
華望加隆念兹疲癃殘疾之餘多出顧陸朱張之胄顛
連無告惻隠斯興肆朝制之載頒普皇恩之廣被歲布
月粟昭垂令甲之文風帡雨幪爰降繪圖之事匠石争
先而獻技子民恐後以輸勞功不日成材如雲集大為
杗小為桷聿看輪奐之新老者安少者懷總荷生成之
造式涓吉旦肇舉修梁裒此歡謠溢為善頌抛梁東皇
恩洋溢海波同仁化漸民功及物先加殘疾與疲癃抛
梁西日近長安路不迷從今受鬻應無缺為見今年米
價低抛梁南春日垂虹五馬驂明年賜帛迎丹詔擬獻
吳儂八繭蠶抛梁北沙幕兵戈己休息老人擊壤向康
衢鑿井耕田皆帝力抛梁上太平此日承天象熙熙皥
皥樂春和草木羣生同長養抛梁下物息時和通八蜡黃
童白叟保天年四海一齊歸德化伏願上梁之後星緯
協軌華夷歸仁居安宅於樂土開夀域於熙辰三老五
更流東都孝弟之美化八族四姓建中吳文武之竒勲
外戶夜開而不閉太倉紅腐以相因千萬間寒士歡顔
共處如山之大厦五百歲聖人在位願登斯世以長春
各安環堵室同作太平人
勸農文(乙巳歲)
蓋聞民生之本在於食足食之本在於農本州水澇之
餘役繁賦重民力凋耗不可勝言有司非不欲時使薄
斂節用愛人柰何當此用武之秋國計軍需所費浩瀚
雖欲稍加寬䘏而不可得所以農民日困無復安業樂
生之心顛沛流離深可憐閔雖有司一面多方措置不
忍坐視其斃然爾農民亦湏安心著業勤力營生及時
及節趁早耕種修築岸塍整理農具切不可自暴自棄
抛荒田産傷殘軀命後雖悔之己無及矣且耕種之理
本合得食而偶逢水旱之災則饑在其中然不可因饑
而廢耕也因饑而廢耕是因咽而廢食也去年饑安知
今年之不熟乎古人云是穮是蓘雖有饑饉必有豐年
此之謂矣汝民今各勉力有司方申朝省早晩當有賑
䘏之意如穀種口糧之類必將次第俵散不使爾民重
失所也爾民其勉聽之毋忽
疏
受道傳住華藏方外交疏
虎溪來往風流粲然三笑龍井文章翰墨卓彼一時夫
何二老之興能致諸賢之盛神交方外有如此者道在
天下豈無人哉受公講師辯鋒懸河心鏡麗月好竒賞
俊惟澄觀以詩鳴求實去名而浩初以易顯壓班銅龜
塔下出世紫竹林中再命彌尊五宗丕振探滄海寶珠
之顆喜彼不遺覽朝陽玉石之煇快兹來集如證雜花
而頓覺富貴若出初日而先照崇高百川瀾洄衆山風
動宴坐方丈室嗣說豫公法必有後斯光乎前重作疊
浪軒細和劉郎詩安知今之不如古
崑山州重立劉龍洲先生祠堂疏
本州馬鞍山東齋故有劉龍洲先生塜墓祠堂廢壞巳
久今欲重新興造以補山中故事願要同志共相其成
疏曰右伏以表青山謫仙墓自古有尚賢之人立白社
孺子亭豈今無好義之士念曠世相感者得此心之同
然故宋龍洲劉改之先生忠義絶倫文章間氣上書伏
闕期至寢門之朝持節和戎肯下穹廬之拜偉然才智
萬人之傑壯哉湖海一世之豪乏嗣承家天道無知於
伯道買山作塜情文迺見於友文豈期物換星移竟使
林慙澗媿夜臺何在丙舍都空兹欲從事陳跡之遺用
敢徼惠斯文之厚樹豐碑於故隧搆祠宇於高岡華表鶴
歸城郭依然如故滄洲龍去風雨豈不快哉
孫副使贐行疏
泰郡孫侯因遊宦留處崑山曩嘗起赴京師以癈疾免
歸今兹又當例遣而槖中之裝空矣其何以堪周急之
義我諸君子必能成之疏曰新豐翁揀歸舊鄉土自是
福人霸陵尉呵止故將軍誰為識者孫侯仲毅甓社珠
采崑岡玉英結髮從軍兩臂偏枯身尚在逢場作戲十
年一覺夢都空夫何選壯於戎行未免掛名於仕籍儲
無甔石柰此孑遺行有贐金況緣兵餽君子固能周急
大夫士孰不好仁喋喋更言多多益辦
西安府宣聖廟學興修疏
豐鎬故都迺文武周公聲教本原之地宋金舊學實漢
隋唐氏京師首善之區槩以地方所係者尤重相其遺
宇而摧焉己多不有興修即成廢墜然土木之功不苟
而布粟所出無從欲遂勇為必資好義且廿年黷武而
靈光翠殿巋然獨存及四海同文而鴻都石經儼其林
立于以信斯文之未喪於焉知吾事之可成咄哉檀施
開彼仙佛之宫徒勞而無益春秋二三策用此人民之
力雖費而奚譏言有大而非夸勢若緩而實急行當庀
役便請題名謹疏
崑山縣善聚菴化齋糧疏
奉為本菴新建未具齋糧及所願善人長者共加樂施
擬於佛座之旁左薦亡靈右崇生祀飽贊諸福永報衆
恩者伏以檀越心崇三寳叢林下好種福田沙門口
喫十方鉢盂裏要成活計有志必就無感不通即縣市
之前區依山城之南郭肇開精舍額善聚以為名擬設
長齋囊羞澀而難繼事緣草剏力費支持老比丘要作
粥飯頭諸長者湏看袈裟面帑有錢廩有粟千鈞之判
休停左事死右事生一飯之恩必報大書隨喜小疏化
緣謹疏
題跋
書信義鄉君墓銘後
右唐信義鄉君馬氏墓銘墓在虎丘西山至正已亥為
城築所發吳縣博士盧熊得其誌石摹本見遺其文首
行題曰故高府君詔授崑山縣信義鄉君夫人馬氏墓
志高府君當是其夫而序文並不及之但云有子玄楷
上柱國而馬氏受封之由亦不載也其叙馬氏三世曰
王父某大父某父某是以王父稱曾祖而不知其為大
父之通號也至曰高彼淑媛之辭則又因其夫姓而假
託附會之也余竊意其俚巷庸人所為然詞語頗亦雅
馴則乂疑初學之士剽竊補綴而成者獨其母子勲封
如此疑當時輸粟或戰功所致馬氏卒葬在開元十二
年乃有唐極盛之時玄宗方勵精圖治宜不濫於爵賞
豈中睿之世韋庶人上官倢仔安樂太平主輩斜封墨
勅之所授歟予方與二三友朋更定州志補其缺遺斯
石所載年紀爵里尚為可徵也哉文雖非工宜不得而
棄之也況開元距今六百五十餘年石銘之出不毁於
版臿之傭不入於鄙俗之室考其封邑乃余與公武之
州里公武藏之而余為記之如此夫豈偶然也哉因書
以復公武且將審覈其論議云
公武跋附
右馬夫人誌楷書并題共十六行行十七字余
始得此石以搨本寄殷君孝章欲作跋語未暇
也孝章洽聞好古即為之著論書以見示余遂
不敢復措辭余謂古人碑頌之作蓋不苟也蔡
邕自言郭有道碑無媿色皇甫湜亦不肯改作
碑銘以其傳信將來有所稱述故耳論者又謂
薶銘冢刻叙事直書為得其體往往見唐人墓
志皆以方石為之文辭甚略不著書撰人名豈
以碑碣非名人碩儒則不敢當故寧拙而不工
寧簡而不繁制度相承如此後世之弊乃有大
書深刻曲筆謏聞盜名字以示夸耀假聲位以
取譏訕者則此文之作雖甚簡略書法未善以
今觀之與諛墓之文相去遠矣孝章之評非篤
於古學者不能及然馬氏年八十餘其子玄楷
位至柱國固己蒙被顯榮計府君亡殁時先有
志文於此遂不詳著及考之唐紀開元廿七年
天寶七載大赦婦人八十以上俱授鄉君皆在
此碑之後則馬氏亦覃恩所及但未審在何年
耳近虎丘築壘發唐人數墓皆開元元和開成
時所葬馬氏以吾鄉婦人勲封昉見于此特為
存錄亡友楊彦才作崑山志㒺羅傳記未克成
書宜孝章於此文尤致意焉己亥歲十月朔盧
熊書
題華萼樓殘碑
華萼樓殘碑徐季海書也咸陽吳明府既與予訪得之
於興慶故址遂手自搨之僅七十許字雖焚裂不完而
筆力意度固無恙也千載之下想見古人之製作唯其
摧毁剥落之餘故其惜之尤深也烏乎開元天寶之際
所以鋪張太平之盛者其文章翰墨笵金鑱石亦既多
矣今余二人乃獨戀戀於此者蓋玄宗之友愛誠近世
帝王之盛節而孝悌之感出於人心之同然其歆羨愛
慕自有所不能己也夫豈獨以季海之書而止哉明府
方南旋且將裝潢為卷軸謂予不當無所識遂書此以
歸之洪武五年九月十有六日書于京兆府學之西堂
啟札
代陶教授請蔡教授啟
鴻都六經喜星鳳之快覩柴桑三逕嘆松菊之猶存豈
期衰謝之餘幸獲交承之好雖由公選實副私悰恭惟
郡博有道先生海内偉人淮南右族文章宗匠詩禮名
家挺炯炯之丰標頎然玉立接霏霏之咳唾辯若懸河
百篇騁倚馬才千金學屠龍技秋風騎鶴慣擕十萬貫
以遨遊夜月吹簫快詠廿四橋之詩句跂予仰止慰我
來思方黌舍之渙新適青氊之復舊杏壇春暖播春誦
夏絃之聲芹泮雨晴嚴月書季考之法州人得以矜式
學者有所依歸嘉惠崑庠比隆湖學某者草茅無術萍
梗有年誤薦牘之一章叨講筵之三載廣文官冷才名
老去奚歸令尹事新舊政慙無可告少需覿面終獲論
心
又啟
有某啟兹審榮膺絳帳喜復青氊師表得賢士林增重
在昔曾講授而傳業幸重來鼔舞而作人式展去思爰
歌來暮恭惟廣文敬齋先生温温玉質渾渾金聲家學
以西山之傳器局有北海之量斯文砥柱欝為庠序之
光吾道綱維夙仰楷模之正所學皆伊洛諸儒之學其
文即揚馬西漢之文當廟學巍然輪奐之時正師道奮
焉作興之日西來閶闔蓋猶就熟路而駕輕車直上扶搖
會看乘長風而破巨浪某等三生多幸再遇有期庶幾
化雨之霑行挹清風之論情之所嚮言莫敷宣
答朱氏聘啟(作弟答)
右伏以治平執政之稱賢成雲孫於宅相白水聘君之
擇壻得朱子於門人敢偶華宗聊期先哲兹承令嗣上
舍學優經藝方伉儷之是求謂某大兄教諭房長姪女
某年及字笄遂婚姻之見問竟緣媒氏荐講親盟雖莫
望於下風實貪求於同氣儷皮先禮既煩使者之來三
月公宫當謹女師之教式遵嘉命俯俟良辰襲飛鳳之
吉占多乘龍之喜色惟提甕以承君子倘此女之如儀
則覆瓿之傳有人信吾兄之素志報儀不腆他楮仍陳
浦聘繆招贅啟
長沙内史受經學於申公中臺令君忝家聲於晉代匪
因媒妁曷接婚姻伏承英嗣貢元書貯腹中久慕據床
之選而某息女情鍾膝下方深設席之圖自言愛女甚
於男人羨此翁之得壻願徵秦贅果協蔡占冰玉相輝
坐媿蒹葭之倚樹門闌多喜行看花燭之聯屏薄禮斯
陳副緘以載
雜著
道統論
天理之在人心亘萬世而不可泯者前聖後聖其揆一
耳甚矣此心之靈也莫大於天地而此心之體同其大
莫妙於鬼神而此心之用同其妙上古聖神所以繼天
而立極者夫豈果有一物以繼之立之者哉蓋此心即
天地之心而神會默契與天合德先天而不違後天而
奉時其聲律身度自有以為天下後世之凖則若有以
繼之立之耳易之所載自三皇始而伏羲氏以前推而
上之厥初生民必有繼天立極之聖神創制立法為後
聖之矩度然後後聖得有所宗而聖聖相傳焉此道統
之所由始也然其所傳之統亦豈有親授密付之事哉
不過此心之理古今同貫先後相續若有端緒是以謂
之統耳而統果何在哉是故堯舜禹之精一執中者此
心也商湯周武之建中建極者此心也周公之思兼三
王者此心也孔子之祖述憲章者此心也顔曾思孟心
周孔之心者也周程張朱心孔孟之心者也周公而上
聖人得其位統之在乎上者也孔子而下聖賢無其位
緒之在乎下者也然統有上下而心無古今揆之一者
又豈有二致者哉雖然周子之學所以繼孟子之絶學
於千五百年之下者子朱子於文字之間屢言之矣而
中庸之序明道之表乃直以程子上接孟氏而謂孟子
以來一人而己何哉蓋程子之學固出於周子而妙悟
默契自得於道者蓋有不盡出於周子也說者以周程
所傳有顔孟之分豈有是哉若夫子朱子以來則勉齋
黃氏北山何氏魯齋王氏仁山金氏白雲許氏其緒之
引于南者也魯齋許氏導江張氏其緒之派于北者也
道統之傳固不敢妄議而斯文不絶如線之一脈此理
之具於吾心者尚當於此而求之
春秋經義
齊鄭石門(隠三)宋公齊侯衛侯盟瓦屋(隠八)會齊侯
宋公同盟于幽(莊十六)同盟平丘(昭十三)公會齊侯
莒子邾子杞伯盟于鄟陵(昭廿六)齊鄭于鹹(定七)
春秋紀諸侯合散之漸而伯事之興替係矣甚矣諸侯
之盟會有關於世道之升降也春秋之初未有特相盟
者而石門之役齊鄭首為之未有參盟者而瓦屋之㰱
宋齊衛復為之而世道之漸趨於有伯者已不可遏矣
於是幽之前盟齊桓遂為之主雖以魯人之疑而不害
諸侯之同欲也伯事之興春秋所以志諸侯之合者其
勢有所必至也桓公既往世伯在晉未有敢背之者及
乎平丘之盟而諸侯始貳雖欲示之以威而不能挽之
使合也而世道之復趨於無伯者亦不可遏矣於是鄟
陵而參盟復見于鹹而特盟復書而伯事於是乎替矣
春秋所以志諸侯之散者夫豈一朝一夕之故哉昔者
盟詛之事掌于王官諸侯有疑則請命于天子聽命于
會同何敢私相刑㰱慢鬼神犯刑政以成傾危之習哉
殷作會而民叛周作誓而民疑世至春秋盟詛繁而約
劑亂矣私盟之講蓋非一日然皆小國微者耳彼齊鄭
二國者東遷之始諸侯之雄也石門之事特相為盟而
東諸侯不得不合矣曾未數年齊侯欲平宋衛之怨於
是繼為瓦屋之役而參盟作矣有私盟而後有特盟有
特盟而後有參盟參盟作而諸侯之合者不可離矣世
道之變不至於幽不止也當是時也齊僖之在東州己
有小伯之號而況桓公出而仗義明信北杏于柯之後
人心之不附者無幾矣逮乎幽之初盟楚患荐臻諸侯
同懼鄭亦請成桓公聳然遂執牛耳為之盟主是雖(闕)
内外之寮諱我公之往而人心之同欲者自若也自是
以來極而至於首止葵丘之盛繼之晉文城濮踐土之
事伯者之有功於天下於是不可一日無矣晉之世伯
數傳之後陵夷至於昭公之世虒祁既成諸侯皆貳於
是平丘之盟雖欲治兵徵會耀之以武而挽之使同然
而晉之伯事終於不競而同盟之書亦自是而止矣由
是晉人不能復合諸侯而鄟陵之會齊莒邾杞之君謀
納我公公亦從為之㰱矣吾不意二百餘年之後而參
盟之事復見於昭公之編也他日召陵侵楚無功而還
由是晉人復失諸侯而鹹之盟齊鄭二君自為之矣吾
又不意特相盟之事復書於定公之史也於是世變極
矣春秋亦不得而不作矣雖然始而求伯者齊僖有雄
長之心而鄭莊黨之也終而叛伯者齊景有代伯之志
而鄭獻附之也蓋有伯非天下之美事而無伯又中國
之不幸也昔者諸侯之未合也天下知有王耳伯者之
事果何有於我哉及乎諸侯之未散也天下知有伯耳
伯者之功誠中國之所倚賴也至於天下無伯中國諸
侯莫適為主吳越入而争長而齊卒不能代晉而興也
故曰天下之無王齊鄭為之也天下之無伯齊鄭為之
也豈不信夫
強齋集卷六
