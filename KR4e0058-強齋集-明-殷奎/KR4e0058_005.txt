強齋集卷五
明殷奎撰
辭
菊泉辭(并序)
四明俞勉中氏世家象山之下其先君子南屏先生當
公卿争下士之日獨抱良材謝絶薦辟間獨以詩鳴其
不平識者惜之勉中既以諝彦出應世用而瀟澹雅潔
每有遐心焉菊泉以為命其志可想見矣癸丑之春使
過咸陽為予傾倒因為作辭二解俾登高望遠之頃歌
之以相其志云象之山兮其石鑿鑿山之人兮誰與為
樂朝吾山揖兮莫山與酢有菊我餐兮有泉我瀹昔之
隠兮誰者則招今之思兮其歸其遙歸兮歸兮彼象之
麓可以保族彼菊之泉可以引年(其一)蓬之水兮載淺載
清象之雲兮其出蒸蒸其出其歸我奚容心我心悠悠
我思愔愔我思愔愔我心悠悠我菊尚存我泉尚流歸
來歸來無使菊荒兮無為泉羞(其二)
孫吉卿哀辭(并序)
孝經援神契云命有三科有受命以保慶有遭命以暴
謫有隨命以督行遭命者言行善而遇凶也若孫君吉
卿之死是己去年冬十一月予候君飄寓中君為予言
遭世艱棘思欲下從先人遊而家世夀考又不忍自戕
柰何言畢泣下予亦為之愴然今年正月丙申君即自
沈于江家人援之不果沈越五日辛丑晦竟自刺絶咽
而死痛哉夫其慕義而強仁恬逸而能施宜享上夀保
慶令終而事乃如此豈所謂遭命者耶然吉卿弗與貪
饕者同生弗與僥倖者同夀潔身不辱樂死如歸有衣
纓士大夫所深媿者而或乃誚其不達何其不知言之
甚耶予恐吉卿之志欝于地下而不得白為作辭以哀
之其文曰&KR1640;霾濛鴻兮風猋怒之太行險巇兮荆榛莽
之蝮虺横結兮魑魅旁午目倀倀兮羣步阱戶猗斯人
之獨閔兮慘煩悁其誰語宵耿耿之不寐兮旦咄咄之
無與冒温蠖之吾弗能兮孰沮洳之能處與其靦以偷
生兮吾寧無生之為愈上天兮蒼蒼長夜兮茫茫絶吭
而逝兮軌遺塵乎西山之卧傖己矣乎衆貪婪以苟活
兮子獨抗志而莫奪憤世以嫉俗兮甘殺身以徇潔以
死為樂而謂生可厭兮孰云蒙慬而非達烏乎哀哉作
善離凶兮不究于年是曰遭命兮非子之愆細人之倖
兮君子之安重泉有知兮慰以斯文
祭文
祭殤女文
維至正十六年正月庚子朔越廿有二日辛酉阿爺阿
娘以果餌弄物之奠祭汝第二女子福娘之魂烏乎汝
之生世于今四年汝生慧甚玉潔蘭娟天愛靈秀汝取
多焉命之不長理亦宜然歲暮擕汝避地江滸倉皇出
門衝冒風雨寒汝使啼驚汝使苦病不能食悲莫得語
疇昔之夜汝母夢云方卧床第奪於鬼神及汝祖母汝
叔汝姑夢皆有緒可信不誣汝命在天定之既久孰為
禍福可使殀夀鍼藥弗施候視不專人事未盡命焉責
天汝今死矣罪則在我念此傷心出涕滂沱茶果既設
親戚畢來汝其食飲以慰我哀
祭沈氏妹文
維至正二十五年十一月八日辛夘阿娘與大哥二哥
九弟箕等以羊酒之奠致祭于沈氏三娘子之靈烏乎
自汝嫁沈氏至今才十年其間喪汝祖又喪汝祖母又
喪汝父喪汝兩叔父兩從妹一門骨肉死者七人悲憂
相仍曾無虛歲禍亦極矣今又喪汝烏乎天乎降此酷
罸何其多乎豈吾母子積此殃咎而延及於汝乎將憂
怖抑欝食飲不時藥物非良而戕其生乎抑天命有常
死生夀殀各有定數而汝之數止於此乎不然何汝之
豐端聰慧孝謹睦婣宜永其夀而反殀乎烏乎汝病餘
二年矣去年冬少瘳嘗來歸寧吾見汝神爽猶完以謂
可無憾矣既而病乃加劇遂不可療烏乎吾老矣望汝
他日送我之終而今反先哭汝乎汝前曾産一男才五
歲而殀死今竟無子以送汝烏乎孰謂我之哭汝乃類
汝之哭子乎事之乖謬一至于此烏乎痛哉汝今往矣
聲音笑貎不可得而復見矣吾之痛苦其無窮矣持此
酒饌與汝永訣汝其知乎其不知乎烏乎痛哉尚享
祭先師鐵崖楊先生文
維洪武四年辛亥歲九月庚戌朔十有一日庚申門人
新西安府咸陽縣教諭華亭殷奎謹以清酌雞黍之奠
致祭于先師故奉訓大夫儒學提舉鐵崖先生楊公烏
乎奎自幼歲竊讀三史正統之辯知千載之公是定於
先生之斯文繇是益求其書手抄口誦歆羨想見而不
可得也意其非今世之人生十有八年當至正戊子之
歲始獲灑掃於先生之門一見之頃謂此子可教吾授
之經春秋大義謹嚴之訓教三傳之得失日夕討論既
間使學為文章六籍而下孟氏之辯太史公之健離騷
之憂韓愈之粹莫不直指而畢陳博之以萬變之竒而
約之以一理之真至於奬誘之過屬望之厚則曰汝其
為大儒後當有聞而奎也顓蒙無似年餘四十未克有
立每竊嘆而自語懼無以少酬其知遇之恩兹咸陽之
改授猶備員於校室庶幾得為學者講明先生之一經
使關西之家學不終墜於地儻可以贖其不敏之愆今當
遠去顧瞻徘徊遙酹一觴於先生之墳幹山嶙嶙苙澤
沄沄懷先生之不忘何高深之足云伏惟尚享
祭咸陽靈采泉文
維洪武六年太歲癸丑四月壬申朔越八日己夘具官
某謹以清酌之奠致祭于靈采泉之神曰惟天之靈氣
或粲為日星或鼓為風霆或澤為雨露或厲為霜雪或
融為河海或結為山岳或靈而為人或蠢而為物此皆
有恒象矣至於泉源之發則有仰出者焉謂之檻泉有
垂出者焉謂之沃泉有仄出者焉謂之氿泉有甘者焉
謂之醴泉有温者焉謂之湯泉有濁者焉謂之黃泉有
美者焉謂之寒泉清泉有惡者焉謂之貪泉盜泉亦各
有恒性也爾泉乃獨不壹其色俄而則黃俄而則赤俄
而則玄俄而則碧隨時而變遷莫可窮詰是豈天之戾
氣耶何其不恒若是也不然則夫取其靈氣者多故其
與夫常品者異爾自用兵以來垣頽甃缺厲斬而道茀
蓋未有即而賞之者也何爾泉之不遇也遇不遇時也
即不即人也泉豈有加損哉迺三月丁未某從僚屬有
事于山川循城而北逮於邑厲有指以告者則相為環
睇咨嗟察其變動徘徊久之因為蔪除其地完甃其涯
壇而墠之榜其門曰靈采之泉靈言德采言色也於是
觀者日衆而水旱疾疫之禱至焉而泉之能事不徒靈
於其貎矣惟泉有神尚克相我有民時若雨暘用昭受
報祀永永無斁尚享
祭趙主簿文
維洪武五年歲在壬子三月戊申朔三十日丁丑西安
府咸陽縣知縣吳本縣丞萬仲能教諭殷奎典史鍾承
吉等謹以潔牲清酌之奠致祭于近故將仕佐郎咸陽
主簿趙君之柩曰嗟嗟德瑩乃至是耶人之生世吉凶
夀殀糾纏倚伏涫涫沄沄莫識其躅方其生也有喜有
悲有榮有辱俄而珪組俄而桎梏變幻萬狀不可詰鞠
子今逝矣孰知非福嗟吾德瑩謹慤而文年始逾冠學
已有聞朝家用賢南徵于閩州府逼迫銓曹選掄錫命賜
衣恩光赫新俾來作簿于我咸秦如何一疾遽殞其身
烏乎哀哉去家何遙幾七千里在官何淺纔十五旬何
夀之不長何祿之不臻將職憂之勞悴抑命數之在屯
烏乎哀哉故鄉迢迢返葬孔艱取法嬴博僑塋北原旅
魂揚揚往無不伸其歸其歸依爾族親訃告之書託諸
郵人庶速得此消息之真烏乎悲夫父失愛子翁失令
孫聞此不堪驚怛痛辛日月以冀平安是詢遲子來歸
榮于鄉鄰何賀者猶在閭而弔者己在門烏乎悲夫某
等或後或先忝處同寅棺歛既具牲醴斯陳寮寀之好
畢于兹辰蔽形匿聲欲見無因一慟永訣誰不傷神君
尚有知歆此情文
祭邵雲窩文
昔我曾大父與公之先府君交相善而居相鄰兩家子
弟丱角同遊而我先大父與公相與為尤親雖中間出
處不齊遂成契闊之久而往來音耗之無間隔千里而
達忞忞甲申之歲我大父嘗訪公於雲窩而奎實操杖
屨以侍始獲拜公之下塵尊俎笑談留連累月聆話言
之諄諄乙未之春奎從大父奔伯祖之喪得一再拜公
于客館其秋我大父即世明年先子挈家避地於故里
見公益強健而精神其後五年先子亦殁又十年而公
來濠梁卧病於東屯迺仲冬之三日奎省公於床下尚
言笑之訢訢孰謂此别遂成隔世曾未浹於半旬烏乎
老成彫謝風景艱棘永懷先世之事契不知涕淚之沾
巾今當遠去數千里外旅次無以為薦聊雞黍之是陳
烏乎哀哉公尚有知乎歆此情文
費治中祭子文(代作)
嗟嗟物理萬有不齊禍福夀殀莫可究知念汝之生性
質穎茂自稚及壯惟學是好諏經論史立志孔高疲精
竭神奮不辭勞竟淹于疾遭此夭遏父子至情中腸如
割昔我逃難與汝分離後先其來復聚于斯庶幾餘年
相養相守天胡不仁事乃大謬吾家四世傳襲在茲汝
寡兄弟我年又衰世職宗嗣孰承孰繼念此傷心哀感
無際自汝之亡今逾一朞我心之痛曷有己時持此酒
饌奠汝之墓汝知之乎我意誰訴烏乎尚享
祭清真錢景明提點文
烏乎錢公其生平為善之迹有衆人所不及者三焉身
為道士而能追孝祖禰周䘏親族口誦異書而能敦尚
儒術接禮賢才心遊物表而能見義勇為隂扶名教故
其父母之族自功緦而上多仰公而舉爨賢士大夫之
東西行者無不造公之廬而樂與之遊至於贊吾黨以
表儒先之遺迹相邑長以成養老之美化是皆衆人之
所不知而公獨能為之可謂加人一等者矣不表著之
何以戒夫忘本自私凡鄙貪吝之徒也哉某等或晚接
賓朋之末或早蒙奬誘之知痛末俗之日媮哀老成之
無在臨風一奠蓋匪其私
吳克誠祭女夫同知曹子學文(代作)
嗟嗟子學胄于大族挹其清芬比德真玉夙躋膴仕歴
踐外服都昌溧水僅著能聲信幕帥司未騁華轂司錄
錢唐作宰定海暨來崐山驅馳十載席不暇暖突亦未
黔如何不淑奄忽殂遷嗟予老矣有賴於子孰知來今
反哭于此昊天高高疾呼不聞孀[婺-矛+牙]呌號莫贖百身承
家乏嗣反葬無因使子至此天胡不仁嗟子平生苦心
翰墨蟲篆汲書秦銘漢刻披幽抉隠是正訛忒成書孔
多梓棗未勒予其保藏不使散失庶傳學者以彰子績
子其無憾此實予責俎有嘉羞器有豐粢念子永歸以
與子辭帷尚蔽柩欲見無期子尚有知當知我悲烏乎
哀哉
祭府君祝文
歲序徂遷日臨重六藐孤弱質實降在兹永念劬勞昊
天罔極謹修菲薦維以告哀
忌日祝文
霜露既降諱日在辰君子終身之喪致哀斯切昊天罔
極之德永慕惟深供設几筵伏祈來格
刻墓碣成告先考祝文
維至正二十三年歲次癸夘十一月丙寅朔越九日甲
戌孝子奎敢昭告于顯考雍逸處士奎罪積不孝昨遭
酷罰曾未旬浹便為神柩所棄慈顔笑貎永隔泉壤抱
恨終天曷其有極惟是平生潜善懿德所以行於躬教
於家仁於鄉閭而信於士君子者不敢有所隠没弗傳
以貽不仁之罪是用夙夜不寧圖所以為不朽之託去
年冬嘗屬親舊盧公武創造行狀請于遂昌鄭明德先
生撰為埋銘矣今年春首江西儒學提舉鐵崖楊先生
又為論次墓碣一通而浙江行省都事錢公伯行為篆其
額既礱石復得江浙儒學副提舉余公士平書之而同
里朱珪伯盛刻焉庶幾有以闡發幽潜明著久遠使子
子孫孫勸學脩行以無忘我顯考成立啟佑垂裕永世
之意奎不勝大願刻石既成即當樹立墓上竊恐軍旅
往來守護弗嚴或有損壞且於家中安奉候事平樹立
謹因日至啟奠以告尚冀恩靈俯垂鑒照敢告
為家君禫祭大父祝文
維至正十七年歲在丁酉閏九月壬寅朔廿九日庚午
孝子某敢昭告于顯考柏堂處士府君伏以中秋而禫
實主漢儒之言閏月而祥爰用晉人之議蓋疑禮從私
情所厚而凶事以遠日為先兹服制之有終惟孝思之
罔極變除唯謹哀慕不寧敢以潔牲柔毛粢盛醴齊祇
薦禫事尚享
冬至祀先祝文
維洪武五年歲次壬子十一月甲辰朔十八日辛酉孝
孫西安府咸陽縣儒學教諭奎敢昭告于顯祖考柏堂府
君妣邢氏孺人顯考雍逸處士府君烏乎所貴乎有子
孫者以其生也能具甘旨候寒温殁也能奉祭祀守墳
墓而己耳為人子孫而使其祭祀不得躬奉其墳墓不
得躬守而甘旨寒温之養其生者亦不得而具且候也
則與彼之無人焉為之後者何以異哉奎生四十有二
年矣昏愞荒凡無所肖似不能力學敏行早有所成就
以貽父母令名乂不能見幾先慮深自晦迹自食其力
營魚鱐之祭菽水之養以代斗升之祿而出蹈危機置
身數千里外使垂白之母朝夕倚門望思而悲泣而祖
禰春秋之祭祀松楸之展省缺然不親事者己再涉歲
寒于兹矣不孝之罪其何以逃惟有保身厲志期遠悔
尤苟延歲月幸得還歸故里以養以祭以贖前愆以終
為人子孫之職分其或庶可自勉耳兹因冬至之節謹
於所居官舍聊具酒肴之奠菲薄簡略不能如儀無任
惶恐之至伏地哽咽尚祈鑒享敢告
除夕祀先祝文
壬子之歲除於今夕藐孤小子遠此為羈家薦常儀不
獲執事謹於所寓官舍具酒脯之奠伏惟祖禰臨之在
上是歆是嗜綏而佑之謹告
清明祀先祝文
奎違去墳墓再涉冬春夙夜靡寧怛焉如疾對兹令節
追想平生百感交并不勝永慕謹於所寓官舍具清酌
寒食之奠身單祿薄不能如儀無任恐悚悲戀之至尚
享
夏至祀先祝文
維洪武七年歲次甲寅五月丙寅朔四日己巳夏至(云)
(云)烏乎宗祀莫嚴於躬奉鬼節莫重於夏至奎幸以𦕈
身忝承小宗于兩世而不孝無似無能闡發先猷光昭
積慶以守春秋之事而遠處數千里之外三違夏至之
奠雖以託之介弟而心終缺然儻蒙昭佑早遂南旋即
奉秋祭不勝大幸謹於所居官舍奠兹清酌以告所愆
尚享
祈雨告馬冡龍王文
土地塙燥民物彫攰雍之諸縣蓋莫咸陽若也一遇旱
熯則束手無措飢餓轉徙而莫之䘏也今兹農事方殷
而雨不遂降宿麥將就槁而秋田尤不可以墾闢也吏
民相視控告無所是用請命于神以寬我吏責續我民
食也夫神司民命然民乃神主而吏則民役也民或失
所則神且乏享不獨有司廢職也民能事神神當不棄
民苟斡旋隂陽時降甘澤俾民免於飢而吏與蒙貺則
戴神之功永永無斁也
六月廿三日祈雨告龍王文
惟神潜靈清渭宅是奥區克庥于人以有廟祀今兹大
旱蟲蟲如焚為虐己甚隂雲纔合暴風簸揚隨輒解散
穀將盡槁民且乏食賦稅百役其何以供有司震懼罔
所用力並走羣望未獲嘉應惟爾有神民所敬祀有司
不職無能媚神百姓可念宜蒙矜恤是用奔走告急于
神神尚有知俯垂顯貺
咸陽縣禱雨文
嘗謂神以民為主民以食為天無食則民受其飢無民
則神乏其享休戚所係幽明不殊竊見本縣民庶凋疲
原陸高燥苟雨暘之失節即飢餒之可憂今者宿麥方
秀待雨而實秋田當種待雨而耕而歴月踰時漸成旱
勢麥之秀者日就於槁田之種者日愆厥期吏民惶惶
並走羣望精誠未孚報不時至暴風簸揚雲合輒解是
用震懼請命于神傳曰有功於民則祀之有勞於國則
祀之能捍大灾則祀之能禦大患則祀之山川丘陵能
出雲為風雨皆曰神非此族也不在祀典今國家崇奉
爾神有司春秋致祭固以神能為民捍灾禦患有功有
勞也神既昭受其命祀則斯民之灾患不宜坐視而不
䘏也敢告無悔怒無棄民俾即降霈澤永膺祀典無作
神羞
咸陽蜡祭祝文
維年月日某官敢昭告于昆蟲之神曰昆蟲之祭列于八
蜡為田禳害繄人是賴疇昔之歲蝗&KR1416;孔繁遺種于螽
民食用殫施于今春載育載産蒙神之休田用無患爰
稽古始典祀所通作廟設主吉土是攻堂室静深牲酒
芳潔落以告成以顯于烈&KR1416;永不作年永順成民永報
祀神則有稱
祀諸陵祝文
文王
不顯之德允文之功克燕天人爰及無窮惟今天子統
承前烈永懷山陵典祀斯設秋仲初吉守臣侍祠仁靈
在天尚右享之
武王
出民塗炭其烈桓桓顯名逹孝永世不刊皇有天下統
承前烈爰勑守臣侍祠陵闕
成王
文昭武烈允明克定重光載宣四方以靖皇有天下統
承前烈爰勑守臣侍祠陵闕
康王
繼明三后垂拱仰成息民厚俗致治太平皇有天下統
承前烈爰勑守臣侍祠陵闕
宣王
常德立武任賢使能聲靈赫然撥亂中興皇有天下統
承前烈爰勑守臣侍祠陵闕
漢高帝
宏規大度威靈赫奕掃除煩苛民以寧壹皇有天下統
承前烈爰勑守臣侍祠陵闕
景帝
節儉之德允光前王述志守業配美成康皇有天下統
承前烈爰勑守臣侍祠陵闕
咸陽縣祭風雲雷雨師祝文
造化萬物著迹兩間動之散之以行以施玄功莫測美
利難名昭報之儀實遵祀典
咸陽縣祭山川祝文
涵靈灃渭積隂丘陵出風為雨澤我民生某等敬為神
主爰報爰祈望祠封内禮典則宜
崑山祭婁侯廟祝文
烏乎漢室之衰海㝢鼎沸操丕濟惡攘竊神器孫氏君
臣保有江東不汚漢賊足為世雄其臣謂誰文武子布
正色立朝吳之仲父謇謇陸侯社稷之臣匡世弭難憂
國没身迭封于婁食邑萬戶揚武嗣爵世君此土定國
捍患典祀有常矧兹故封民思未忘忠臣之祭國有明
詔乃相舊邑作此新廟三侯同堂有筵有床位侑惟序
冕黻有章婁人聚觀鼓舞悦喜報事始今有引無替潔
兹牲酒落以告成敢徼神惠福我民生
表箋
崑山縣謝免秋糧表箋
上位表
五百里甸采首頒寬大之詔書三千年河清快覩聖神
之御位置郵所被鼓舞惟均(中賀)武定華夏之功文紹
帝王之統克勤克儉未嘗以一己輕用天下之財惟明
惟聰蓋將為萬年永固邦家之本爰除農賦以厚民生
且周人不税止及於私田而漢代賜租僅行於中葉豈
若盡蠲其常貢即於創造之初年歡聲騰兩浙之間甘
澤自九霄而下非常之幸莫得而名臣某等承乏縣廷
歸誠宸陛田耕井飲願同擊壤以興歌地久天長罔既
呼山而獻夀
中宫箋
三代攸興咸本始基之教十臣為治尤資内助之功恩
出宫庭澤流田里(中賀)揚輝隂載冠德柔儀夙夜儉勤
克廣素風於大練春秋灌獻祗承清廟之豐盛方賜租
咸仰於聖明實創業相成於警戒鳶魚遂性草木涵仁
臣某等幸忝微臣虔伸善頌神州赤縣屢書大有之年
長樂未央永享太平之福
東宫箋
漢勸農功誕下十行之詔周陳王業載歌七月之詩本
正萬邦運昌千載(中賀)龍姿秀毓麟趾仁歸主鬯四時
久奉粢盛之敬陪耕千畆夙知稼穡之勤隂賜在人陽
和溥物遂將順於廟算肆蠲免其田租恩翺祥風澤滂
甘雨臣某等備員畿縣仰德宫庭幸與扶藜快覩太平
之盛事願同蔓草長承繼照之餘輝
聖節表(太倉衛進)
景運開天黃河清而聖人出大明麗日玉衡正而泰階
平慶紀虹流歡騰鼇抃(中賀)性全上智仁覆羣黎旋乾
轉坤功合生成之妙經文緯武統承華夏之尊夀域永
躋熙辰同樂臣某等剖符環衞荷甲海城聲呼萬歲者
三遙效嵩神之祝福錫九疇之五願申箕子之謨
聖節表(宋國公總兵甘肅賀)
以火德王天下交龍開受命之符生聖人主中原夾馬
紀發祥之迹凡居涵育靡不尊親(中賀)欽惟道合上玄
統傳前聖治功永定迺緯武而經文德教大行方敦風
而厚俗當金顥高秋之序是黃河清日之期昭代熙辰
太平盛典臣某任先授略賀後趨班萬里玉門瞻天威
於咫尺千屯沙幕祝聖夀之再三
賀冬至表箋(陜西行省進)
上位表
五雲捧日高臨亞歲之朝萬景融春丕應初陽之候祥
浮㝢縣喜溢臣鄰盛德享天宏功作聖安攘内外協兩
儀生物之仁統壹朔南冠千古開基之烈信備膺於多
福庸茂對於熙辰臣某等分陜叨恩呼嵩效敬大庭廣
樂希聲遙聽於黃鐘昭代昌符順序永調於玉燭
中宫箋
紫庭聽治式開正始之基華琯呈祥允協尊陽之操春
浮戚菀輝映宗藩女德皇英母儀妊姒性全貞淑重歌
窈窕之篇助賴儉勤同享綿延之祚昌辰在候盛禮傳
臚臣某等叨任外垣阻趨中掖玉巵稱夀小星莫綴於
朝班彤史流芳長日喜添於宫線
東宫箋
青臺雲近肇開五色之祥黃道日長咸仰重明之運宫
闈交賀朝野均驩龍德天成鳳姿山立早緝熙於聖學
性與春融方參贊於帝謨道隨陽長集王公而獻履就
君父以稱觴臣某等喜躍一隅誠馳雙闕吹笙仙苑律
諧玉琯之和音簇仗臚庭輝映畫堂之佳氣
聖節表
電彩虹輝協昌符於昭代天長地久開夀域於熙辰近
古令儀太平盛典(中賀)欽惟堯天則大湯日加新經文
緯武之功式資玄造内聖外王之學實本生知盛德在
躬至仁及物和氣甘凝於碧露嘉祥清見於黃河縟禮
斯成淳風惟永臣某等忝官西縣望拜南京聲呼萬歲
者三遠效登嵩之祝福錫九疇之五敬徵出洛之書
千秋節箋
華月方恒快覩前星之麗彩璿源正衍普沾幼海之涵
波朝野榮觀邦家盛際(中賀)恭惟温良成性仁敬積躬
經緯人文天地密資於參贊緝熙帝學聖賢親見於謀
謨
強齋集卷五
