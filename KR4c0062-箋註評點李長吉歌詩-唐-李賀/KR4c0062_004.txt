箋註評點李長吉歌詩卷四
宋吳正子註
劉辰翁評
艾如張(艾音乂)
(按晉樂志艾如張乃漢時短簫鐃歌之樂及魏受命使繆襲為之詞改為獲吕布吳使韋昭為之詞)
(改為攄武師晉武受禪傳女為之詞改為征遼東又按隋志梁改為桐柏山北齊改為戰韓陵周改)
(為迎魏帝讀郭茂倩樂府集云艾與刈同說文曰芟草也如為而猶春秋星隕如雨也古詞曰艾)
(而張羅穀梁傳曰艾蘭以為防蘭香草也謂因蒐狩以習武芟草以為田之大防是也若李賀云艾)
(葉綠花誰剪刻失古題本意據郭說未當樂府假古題以發新意正為得體)
錦襜褕繡襠襦強飲啄哺爾雛隴東卧穟滿風雨莫信
籠媒隴西去齊人織網如素空張在野田平碧中網絲
漠漠無形影誤而觸之傷首紅艾葉綠花誰剪刻中藏
禍機不可測(似古詩乃不覺其垂花插鬢者艾音乂非後面分明艾葉是)
(說文云襜褕直裾也爾雅衣蔽前謂之襜註云今蔽膝也又謂之鞸又謂之袡襦雋不疑傳云衣黃襜褕)
(師古註云直裾單衣范襠袴屬又裲襠亦曰窮袴句說文云襦短衣也廉傳云昔無襦今五袴此二)
(形容雉五色也雉籠媒一作龍媒非又一作良媒謂雉媒也籠媒蓋媒置籠中也齊人織網以下語)
(意與野田黃雀行同欲其離網罟遠禍機也野春一作野田)
上雲樂
(樂府解題云相如大人賦云悲世俗之迫隘兮朅輕舉而遠遊乘絳幡之素霓兮載雲氣而上浮此)
(所以樂也樂府所載乃老胡文康詞或云范雲及周捨作古今樂錄云上雲樂有七曲鳳凰桐柏)
(方丈方&KR1842;及玉龜金丹金陵)
飛香走紅滿天春花龍盤盤上紫雲三千宫女列金屋
五十絃瑟海上聞天江碎碎銀沙路嬴女機中煙素素
斷煙素縫衣縷八月一日君前舞(又古之是樂神辭)
(後漢皇后紀云武元之後世增淫費至乃掖庭三千又漢武年數歲長公主抱問曰兒欲得婦否曰欲得)
(公主乃指己女阿嬌問好否笑曰若得阿嬌當作黃金屋貯之即陳后也天江一作天河嬴女秦女)
(也江淹詩紈扇如團月出自機中素畫作秦王女乘鸞向煙霧韋應物漢武歌云世間綵翠亦作囊八)
(月一日仙人方)
摩多樓子
(古樂府有此篇言征伐弋獵之事今諸本皆誤作棲子)
玉塞去金人二萬四千里風吹沙作雲一時渡遼水(此等)
(痛快)天白水如練甲絲雙串斷行行莫苦辛城月猶殘半
曉氣朔煙上趢趗胡馬蹄行人臨水別隔隴長東西
(玉塞玉門關也在燉煌西域傳云東則接漢阨以玉門師古註曰阨塞也金人休屠王國作金人以祭)
(天市遼水漢屬遼東郡地理志云遼水出塞外南至安入海行二千二百五十里後屬鮮卑契丹玉)
(塞與遼水本不相干此偶借言之耳也趢趗音鹿鏃東京賦云狹三王之趢趗局小之貌秦州記云)
(隴西郡隴山其上懸崖吐溜於中嶺因名萬石泉泉益漫散而下故北人於此歌曰隴頭流水流離四下)
(念我行役飄然曠野登高遠望涕泗雙墮)
猛虎行(四言)
(樂府解題云言君子苦志潔行常困於險難而功業難就也古猛虎行云飢不從猛虎食暮不從)
(野雀棲陸機猛虎行云渴不飲盗泉水熱不息惡木隂太白此篇大意歎豪傑遇合有時今長吉末)
(六句皆有屬似言猛政也)
長戈莫舂長弩莫抨乳孫哺子教得生獰舉頭為城掉
尾為旌東海黃公愁見夜行道逢騶虞好牛哀不平(竒怪)
何用尺刀壁上雷鳴泰山之下婦人哭聲官家有程吏
不敢聽(甚疾吏之辭虎言吏畏嚴刑犯險穿而行)
(魯叔孫得臣敗狄得長狄僑如富父終甥舂其喉以戈殺之抨音弸彈也一作烹者非舉其頭可為)
(城掉其尾可為旌言其猛甚刀西京賦云東海黃公赤刀粤祝註云東海有能赤禹步以越人祝法壓)
(虎號曰黃公西京雜記云東海黃公能制蛟馭虎及衰老不能行其術秦末有白虎見於東海黃公以赤)
(刀往壓之術不行為虎所殺質山海經云騶虞如虎五色毛詩註曰騶虞義獸白黑文不履生草淮)
(南子云牛哀魯人疾七日化為虎其兄啓戸而入摶而殺之太白獨漉篇雄劒掛壁時時龍鳴禮記)
(孔子過泰山側有婦人哭於墓者使子路問之曰昔者吾舅死於虎吾夫又死焉今吾子又死焉夫子曰)
(何不去也曰無苛政夫子曰小子識之苛政猛於虎也蒋濟萬機論云五帝官天下三王家天下故曰)
(官家)
日出行
(樂府題解云即日出東南隅行也古詞云日出東南隅照我秦氏樓古今註云邯鄲女子秦羅敷採)
(桑陌上趙王見而悅之欲奪焉羅敷乃彈筝作陌上桑以自明不從故樂府以羅敷歌采桑曲陌上)
(桑與日出東南隅同為一事余謂題云日出行不曰東南隅則不必與采桑事並故長吉此篇俱不)
(及此意此篇名當與太白日出日入行同類)
白日下崑崙發光如舒絲徒照葵藿心不照遊子悲折
折黃河曲日從中央轉暘谷耳曾聞若木眼不見柰爾
礫石胡為銷人羿彎弓屬矢郍不中足令久不得奔詎
教晨光夕昏
(曹子建表云若葵藿之傾太陽暘書暘谷註云東表之地日出於谷天下大明故曰谷若木見苦晝)
(短註皆淮南子云堯時十日並出羿射其九烏死此與苦晝短皆效太白體)
苦篁調笑引
(樂府有調笑引笑一作嘯)
請說軒轅在時事(徘體得之是)伶倫採竹二十四伶倫採之
自崑邱軒轅詔遣中分作十二伶倫以之正音律軒轅
以之調元氣當時黃帝上天時二十三管咸相隨唯留
一管人間吹無德不能得此管此管沈埋虞舜祠(以此寄興)
(甚竒)
(黃帝使伶倫自大夏之西崑崙之隂取竹於蠏谷制十二管聽鳳鳴以刻十二律其雄鳴為六雌鳴亦六)
(見史記胡說苑黃帝採首山銅鑄鼎於荆山上鼎成有龍垂髯下迎黃帝上騎羣臣後宫從上七十餘)
(人龍乃上天子華子力詆其妄則此說從來遠矣漢章帝時奚景於舜祠下得白玉琯)
拂舞歌辭
(按晉樂志拂舞出自江左舊云吳舞驗其歌非吳詞也楊泓云自到江南見白符舞或言白鳬鳩舞)
(云有此來數十年矣察其詞旨乃吳人患孫皓虐政思屬晉耳其一白鳩二濟濟三獨漉四碣石五)
(淮南也今長吉總曰拂舞歌若太白則云夷則格上白鳩拂舞詞古今樂錄云梁三朝樂第十九設)
(拂舞)
吳娥聲絶天空雲閒徘徊門外滿車馬亦須生綠苔樽
有烏程酒勸君千萬夀全勝漢武錦樓上曉望晴寒飲
花露(凡語轉竒惜錦字劣)東方日不破天光無老時丹成作蛇乘
白霧千年重化玉井土從蛇作土二千載吳堤綠草年
年在背有八卦稱神仙邪鱗頑甲滑腥涎
(晉志拂舞歌淮南王篇揚聲悲歌音絶天露烏程酒見示弟註武帝遺事銅仙舒掌承雲表和玉屑)
(服之開元遺事楊妃每宿酒初消多苦肺熱凌晨傍花枝口吸花露飲之潤肺晉志拂舞歌碣石篇神)
(龜雖夀猶有竟時騰蛇乘霧化為土灰此云從蛇作土本此也)
夜坐吟
(樂府解題云此曲本鮑昭作太白亦有此)
踏踏馬蹄誰見過眼看北斗直天河西風羅幕生翠波
鉛華笑妾顰青娥為君起唱長相思簾外嚴霜皆倒飛
(竒語)明星爛爛東方陲紅霞梢出東南涯陸郎去矣乘斑
騅
(杜詩想象嚬青娥娥當為蛾眉也白長相思樂府曲名古樂府明下童曲陳孔驕赭陸郎乘斑騅)
箜篌引(又曰公無渡河)
(琴操曰有一狂夫被髮提壺涉河而渡其妻追止之不及墮河而死乃號天噓唏鼓箜篌而歌曰公)
(無渡河公竟渡河墮河而死當奈公何元題云箜篌引下註云一作公無渡河今以公無渡河書題)
(詳見首卷註)
公乎公乎提壺將焉如屈平沈湘不足慕徐衍入海誠
為愚公乎公乎牀有菅席盤有魚北里有賢兄東隣有
小姑隴畝油油黍與葫瓦甒濁醪蟻浮浮黍可食醪可
飲公乎公乎其柰居被髮奔流竟何如賢兄小姑哭嗚
嗚
(菅草名左傳或取一編菅杜預曰菅苫也菰雕葫米也禮記君尊瓦甒註大五斗)(葫一作浮浮協)
(音夫髀李斯書彈筝摶而聲嗚嗚)
巫山高
(按晉隋二志巫山高係漢歌短簫鐃歌樂也魏謂之屠柳城吳謂之關背德晉謂之平玉衡梁謂之)
(鶴樓峻齊謂之戰芒山周謂之戰河隂古詞止言江淮淵深無梁可渡遠望思歸而已後之作者乃)
(及陽臺事非古矣)
碧叢叢高插天大江翻瀾神曳煙楚魂尋夢風颸然(七字)
(分明巫山)曉風飛雨生苔錢瑶姬一去一千年丁香笻竹啼
老猿古祠近月蟾桂寒椒花墜紅濕雲間
(巫山在䕫州即巫峽颸一作&KR0146;即陽臺夢雲雨事我襄陽耆舊傳云楚王遊雲夢夢一婦人名瑶姬曰)
(夏帝之季女封於巫山之陽臺精神化而為芝也)
平城下
(漢高祖七年自將擊韓王信於銅鍉從晉陽連戰乘勝逐比至樓煩大寒士卒墮指者十二三遂至)
(平城為匈奴所圍七日用陳平計乃得出平城今在雲中縣)
飢寒平城下夜夜守明月別劒無玉花海風斷鬢髮塞
長連白空遥見漢旗紅青帳吹短笛煙霧濕畫龍日晚
在城上依稀望城下風吹枯蓬起城中嘶瘦馬借問築
城吏去關幾千里惟愁裹屍歸不惜倒戈死
(太白詩劒花青蓮光出匣男漢火德旗幟尚赤以畫龍龍帳也後漢馬援云兒要當死於邊野馬)
(革裹屍還葬)
江南弄
(樂府解題云江南行江南曲江南弄一也江南古詞云江南可採蓮蓮葉何田田魚戲蓮葉間魚戲)
(蓮葉東魚戲蓮葉西魚戲蓮葉南魚戲蓮葉北)
江中綠霧起涼波天上疊巘紅嵯峨水風浦雲生老竹
渚瞑蒲帆如一幅鱸魚千頭酒百斛酒中倒卧南山綠
(無不竒絶)吳毹越吟未終曲江上團團帖寒玉
(疊巘見昌谷詩註楚張翰思吳中鱸魚鱠吳毹當作歈吳都賦云荆豔舞吳歈越吟楚辭曰歈蔡謳)
(奏大吕些梁元帝纂要云吳歌曰歈齊歌曰謳楚歌曰豔寒玉荷也帖一作疊)
榮華樂(一作東洛梁家謠)
(按此篇皆詠梁冀家貴盛故一題曰東洛梁家謠)
鳶肩公子二十餘齒編貝脣激朱氣如虹蜺飲如建瓴
走馬夜歸呌嚴更徑穿複道游椒房尨裘金玦雜花光
玉堂調笑金樓子臺下戲學邯鄲倡口吟舌話稱女郎
錦袪繡面漢帝旁得明珠十斛白璧一雙新詔垂金曳
紫光煌煌馬如飛人如水九卿六官皆望履將迴日月
先反掌欲作江河唯畫地峨峨虎冠上切雲竦劒晨趍
凌紫氛繡叚千尋貽皂隸黃金百鎰貺家臣十二門前
張大宅(張姓第大詭為此名)晴春煙起連天碧金鋪綴日雜紅光
銅龍齧環似争力(至無緊要却有思索)瑶姬凝醉卧芳席海素(似謂)
(月)籠窗空下隔丹宂取鳳充行庖貜貜如拳郍足食金
蟾呀呀蘭燭香軍裝武妓聲琅璫誰知花雨夜來過但
見池臺春草長嘈嘈絃吹匝天開洪崖簫聲遶天來天
長一矢貫雙虎雲弝絶騁聒旱雷亂袖交竿管兒舞吳
音綠鳥學言語能教刻石平紫金解送刻毛寄新兔三
皇皇后七貴人五十校尉二將軍當時飛去逐彩雲化
作今日京華春
(後漢梁冀字伯卓鳶肩豺目洞睛矘盻少為貴戚逸遊自恣性嗜酒能挽滿彈棋格五六博蹴踘擲錢之)
(戲又好臂鷹走狗騁馬鬭鷄云莊子盗跖篇齒如齊貝脣如激丹漢書複道註上下有道故曰複音)
(復梁椒房皇后宫以椒塗屋取其温暖且取蕃衍之義冀姊為順帝皇后故冀得出入椒房左傳晉)
(獻公命太子申生帥師衣之尨服佩之金玦註云尨雜色也南史梁徐妃傳妃淫妬與左右私通元帝)
(後疾其所為賜死製金樓子以述其淫行長吉假此以言冀也邯鄲趙都俗善歌舞古樂府云上有雙)
(樽酒作使邯鄲倡五冀傳口吟舌話裁能書筭大冀從富人孫奮貸錢千萬奮以三千萬與之冀怒)
(乃告郡縣認奮母為其守藏婢云盗白珠十斛紫金千斤以叛遂收考奮兄弟死獄中悉沒貲財垂金)
(曳紫言冀服飾光華也召後漢鄧后云車如流水馬如遊龍冀傳百官遷皆先到冀門投牋謝恩然)
(後敢詣尚書冀回日月作江河言冀權勢可畏能回天地如此傳冀作埤幘狹冠折上巾楚詞冠切)
(雲之崔嵬前漢王温舒為中尉其爪牙吏虎而冠者也皂隸家臣言冀之奴隸如秦宫軰也冀傳云取)
(良人悉為奴婢賞賜金錢綵帛車馬衣服甲第比霍光後漢百官志云洛陽城門十二所曰平成門上)
(西門雍門廣陽門津門小宛門開陽門耗門中東門上東門榖門夏門冀傳冀大起第宅其妻孫夀亦)
(對街起宅殫極土木互相誇競堂寢皆有隂陽奥室連房洞戸柱壁雕鏤加以銅漆窗牖皆有綺旒青𤨏)
(圖以雲氣仙靈異方珍怪充積藏室又廣開園囿採土築山十里九版以象二崤冀與夀共乘輦車張羽)
(蓋遊觀第内從娼妓鳴鼓吹連日繼夜以騁娛恣云漢書成帝為太子上急召太子出龍樓門張晏註)
(門有銅龍也為瑶姬見巫山高註王子年拾遺記云石崇屑沈香塵布席上令姬人踐之海素鮫綃)
(也山海經云丹宂之山有鳥名鳳凰自歌自舞此言取鳳為庖爾雅玃父善顧釋文云大猿也杜詩小)
(胡孫云舉家聞若欬為寄小如拳閒洪崖古仙人也陸機樂府洪崖發清歌太白詩騎駿馬獵一射)
(兩虎穿也弝乃弓弝今云絶騁聒雷則車也當為弝謂轡革南都賦所謂軍雷震而風厲者也吳音)
(綠鳥鸚鵡也移能教刻石平紫金未詳其冀起兔苑於河南城西檄所在調發生兔皆刻毛為識有)
(犯者輒死軍冀傳冀一門前後七封侯三皇后六貴人二大將夫人女食邑稱君者七人尚公主三人)
(其餘卿將尹校五十七人意時移歲換昔日之貴盛今化為他人之春味含蓄無窮)
相勸酒
羲和騁六轡晝夕不曾閒彈烏崦嵫竹抶馬蟠桃鞭蓐
收既斷翠柳青帝又造紅蘭堯舜至今萬萬歲數子將
為傾蓋間青錢白璧買無端丈夫快意方為歡臛蠵臛
熊何足云會須鍾飲北海箕踞南山歌滛滛管愔愔横
波好送雕題金人生得意且如此何用強知元化心相
勸酒終無輟伏願陛下鴻名終不歇子孫綿如石上葛
來長安車駢駢中有梁冀舊宅石崇故園
(崦嵫說文云日入處竹一作石蘭蘭有二種有黃花者最香紅花次之秘省謂之紅省家語孔子遇)
(程子華傾蓋而語也南史蕭惠開云人生不得行胷懷雖百歲亦為夭臛羹也有菜曰羹無菜曰臛)
(蠵大龜也楚詞招魂露鷄臛蠵厲而不爽些祈曹子建云舉太山以為肉傾東海以為酒左傳招之)
(愔愔註云安和貌刻横波目也傳毅舞賦云目流睇以横波雕題雕其題額也此言目送金杯宴)
(飲以樂詩緜緜葛藟洛按梁冀舊宅石崇故園不在長安後漢及晉皆都陽豈長吉失所考耶抑託興)
(不拘事實耶如此等篇皆效太白意)
瑶華樂
(此穆天子與西王母宴瑶池之樂也)
穆天子走龍媒八轡冬曨逐天迴五精掃地凝雲開高
門左右日月環四方錯鏤稜層殷舞霞垂尾長盤跚江
澄海淨神母顔施紅點翠照虞泉曳雲拖玉下崑山列
旆如松張蓋如輪金風殿秋清明發春八鑾十乘矗如
雲屯瓊鍾瑶席甘露文玄霜絳雪何足云薰梅染柳將
贈君鉛華之水洗君骨與君相對作真質
(漢武渥洼神馬歌天馬來龍之媒遊閶闔觀玉臺母八轡見馬詩註五精掃地凌駕星辰之意神)
(西王母也日入虞淵)(虞泉虞淵也避唐諱故作泉淮南子云崑山崑崙也水經在西域河水所出)
(殿秋奔而殿之殿一作斂旂立春明庶風至春分清明風至詩八鑾鏘鏘龍十乘瓊鍾酒鍾也)
(漢武内仙傳雪上藥有玄霜絳)
北中寒
(樂府解題云晉樂奏魏武北上篇備言冰雪溪谷之苦其後或謂之北上行蓋因武帝詞而擬之也)
(今長吉此篇想只本此題耳)
一方黑照三方紫黃河冰合魚龍死三尺木皮斷文理
百石強車上河水霜花草上大如錢揮刀不入迷濛天
争瀯海水飛凌喧山瀑無聲玉虹懸
(漢書晁錯云胡貉之地隂積之處木皮三寸冰厚六尺水回曰瀯)
梁臺古愁
梁王臺沼空中立天河之水夜飛入臺前鬭玉作蛟龍
綠粉掃天愁露濕撞鐘飲酒行射天金虎蹙裘噴血斑
朝朝暮暮愁海翻長繩繫日樂當年芙蓉凝紅得秋色
蘭臉別春啼脉脉蘆洲客鴈報春來寥落野篁秋漫白
(漢梁王好治宫室苑囿有平臺吹臺鴈池空中立言其高妙如仙居射天殷武乙事禮記君之右虎)
(裘以虎皮為裘也繫太白恨賦恨不得挂長繩於青天此西飛之白日)
公無出門
天迷迷地密密熊虺食人魂雪霜斷人骨嗾犬唁唁相
索索䑛掌偏宜佩蘭客帝遣乘軒災自息玉星點劒黃
金軛我雖&KR1587;馬不得還歴陽湖波大如山毒虬相視振
金環狻猊猰㺄吐嚵涎鮑焦一世披草眠顔回廿九鬢
毛斑顔回非血衰鮑焦不違天天畏遭&KR0742;齧所以致之
然分明猶懼公不信公看呵壁書問天
(楚詞招魂云雄虺九首往來倏忽吞人以益其心些雪霜斷人骨一作雪風破人骨楚詞九辨猛犬)
(唁唁而迎吠兮食歴陽湖即今巢湖屬和州云狻猊如虥猫虎豹猰㺄似貙虎爪食人)(爾雅新序)
(云鮑焦周之介士也韓詩外傳風俗通皆載蕉事迹莊子盗跖篇鮑焦飾行非世抱木而死屈原天問)
(因書其壁呵而問之)
神絃曲
(古今樂錄云神絃歌十一曲一宿阿二道君三聖郎四嬌女五白石郎六青溪小姑七湖龍姑八姑)
(恩九採菱童十明下童十一同生)
西山日沒東山昏旋風吹馬馬踏雲(自是一種和見態偏善其時景情)
畫絃素管聲淺繁花裙綷䌨步秋塵桂葉刷風桂墜子
青狸哭血寒狐死古壁彩虬金帖尾雨工騎入秋潭水
百年老鴞成木魅笑聲碧火巢中起
(旋風即羊角風也燕北雜記云契丹馬上見旋風便合眼用馬鞭打四十九下道坤不剥者七聲綷䌨)
(說文紈素聲籍田賦云綃統綷䌨子虛賦翕呷萃蔡義同上兩句說神之來下兩句說女巫祭神唐)
(垂拱中天台桂子落十餘日方止見陸龜蒙詩註之雨工雨師也騎彩虬入水鴞悪鳥也木魅山鬼)
(類周禮硩簇氏覆天鳥巢即鴞巢碧火鬼火之屬即魅所為也)
神絃
女巫澆酒雲滿空玉爐炭火香鼕鼕海神山鬼來座中
紙錢窸窣鳴颴風相思木帖金舞鸞攅蛾一啑重一彈
呼星召鬼歆杯盤山魅食時人森寒終南日色低平灣
神兮長在有無間神嗔神喜師更顔送神萬騎還青山
(唐書王嶼傳始用紙錢公吳都賦云楠榴之木相思之樹又韓憑墓木見惱註讀此章使人神意森)
(索如在古祠幽黯之中親覩巫覡賽神之狀也)
神絃別曲
巫山小女隔雲別春風松花山上發綠蓋獨穿香逕歸
白馬花竿前孑孑蜀江風澹水如羅墮蘭誰泛相經過
南山桂樹為君死雲衫淺汚紅脂花
(詩孑孑干旄註孑孑特出之貌)
綠水詞
(琴歴云蔡邕有五弄遊春綠水幽居坐愁秋思邕入青溪訪鬼谷南曲有澗焉水冬夏不竭常綠故)
(作綠水詞將古樂府齊江奐有此曲云塘上蒲欲齊汀洲杜歇春心既易蕩春流豈難越桂楫及)
(晚風菱江映初月芳香若有贈為君步羅襪花太白亦有此詞云綠水明秋月南湖採白蘋荷嬌)
(欲語愁殺盪舟人今賀作與太白同)
今宵好風月阿侯在何處為有傾人色翻成足愁苦東
湖採蓮葉南湖拔蒲根未持寄小姑且持感愁魂
(沈約歌云十五嫁為盧家婦十六生男字阿侯言莫愁女也李延年歌北方有佳人絶世而獨立一顧)
(傾人城再顧傾人國)
沙路曲
(唐世拜相禮府縣載沙填路自禁城至其地曰沙堤張籍有沙堤行)
柳臉半眠丞相樹珮馬釘鈴踏沙路斷燼遺香裊翠烟
燭騎啼鳴上天去帝家玉龍開九關帝前動笏移南山
(看他匠轉語意)獨垂重印押千官金窠篆字紅屈盤沙路歸來
聞好語旱火不光天下雨
(柳臉一作柳隂漢苑有人柳日三眠三起曉燭騎一作獨騎非李綽秦中歲時記云正月一日漏前宰)
(相三司金吾以樺燭數百炬擁騎如火城謂之火城即燭騎事也楚詞九辨君之門以九重天子有九)
(門謂關門遠郊門近郊門城門皋門庫門雉門應門路門也開一作摐南山可移則回天之力可知)
(衛宏漢舊儀云丞相印黃金龜紐)
上之回
(上之回者漢武元封中因至雍遂通回中道後數遊幸焉其歌稱帝遊石關望諸國月支臣匈奴服)
(皆美當時也林按晉隋二志上之回魏謂之克官渡吳謂之烏晉謂之宣輔政梁謂之亡齊北齊)
(謂之克關隴周謂之平竇泰)
上之回大旗喜懸紅雲撻鳳尾劒匣破舞蛟龍蚩尤死
鼓逢逢天高慶雷齊墮地地無驚烟海千里
(紅雲鳳尾皆旗象也乎揚雄甘泉賦云直嶢嶢以造天兮厥高慶而不可彊度天高慶即此意慶音羌)
(發語辭也喜此篇後卷有白門前一曲與此同云白門前大樓懸紅雲撻龍尾劒匣破舞蛟龍蚩尤死)
(鼓逢逢天齊慶雷墜地無驚飛海千里當以此篇為正)
高軒過
韓員外愈皇甫侍御湜見過因而命作
(賀七歲能詞章韓愈皇甫湜未信過其家使賦詩援筆輒就如素搆目曰高軒過二人大驚自是有)
(名)
華裾織翠青如葱金環壓轡搖玲瓏馬蹄隠耳聲隆隆
入門下馬氣如虹云是東京才子文章鉅公二十八宿
羅心胸九精照耀貫當中殿前作賦聲摩空筆補造化
天無功龐眉書客感秋蓬誰知死草生華風我今垂翅
附冥鴻他日不羞蛇作龍
(隠耳一作隠隠西都賦粲乎隠隠乃明盛貌精一本無云是鉅字九精照耀一作元精耿耿九九星)
(之精也春秋運斗樞云五帝遵七政之紀九星之法是也)
貝宫夫人
(九歌云魚鱗屋兮龍堂紫貝闕兮朱宫註云河伯以魚鱗蓋屋畫龍文紫貝作闕丹朱其宫然則貝)
(宫夫人者龍女也)
丁丁海女弄金環雀釵翹揭雙翅關六宫不語一生閒
高懸銀牓照青山長眉凝綠幾千年清涼堪老鏡中鸞
秋肌稍覺玉衣寒空光帖妥水如天
(曹子建美女篇云頭上金雀釵腰佩翠琅玕釋名云釵頭上施雀環一作錢周禮王后有六宫東)
(方朔神異經云東明山青石為牆面一門門有銀牓以青石碧鏤題曰天地長男之宫玉衣言其衣之)
(華好也)
蘭香神女廟(三月中作)
(墉城仙錄云杜蘭香者有漁父於湘江洞庭之岸聞見啼聲四顧無人惟一二歲女子漁父憐而舉)
(之十餘歲天姿竒偉靈顔姝瑩天人也忽有青童自空下集其家携女去臨升天謂漁父曰我仙女)
(也有過謫人間今去矣其後於洞庭包山降張碩家三年授碩以仙術碩亦得仙所謂漁父者亦往)
(往得道云)
古春年年在閒綠搖暖雲松香飛晚華柳渚含日昏沙
砲落紅滿石泉生水芹幽篁畫新粉蛾綠横曉門弱蕙
不勝露山秀愁空春舞珮剪鸞翼帳帶塗輕銀蘭桂吹
濃香菱藕長莘莘看雨逢瑶姬乘船值江君吹簫飲酒
醉結綬金絲裙走天呵白鹿遊水鞭錦鱗密髮虚鬟飛
膩頰凝花勻團鬢分蛛巢穠眉籠小脣弄蝶和輕妍風
光怯腰身深幃金鴨冷奩鏡幽鳳塵踏霧乘風歸撼玉
山上聞(逐句逐字尚有可取全首即無謂)
(娥綠柳也卿瑶姬見巫山高註仙傳衛叔常乘雲車駕白鹿)(江君湘君也千列述異記云鹿年)
(化為蒼又五百年化為白又五百年化為玄仙人琴高乘赤鯉)
送韋仁實兄弟入關
送客飲別酒千觴無赭顔何物最傷心馬首鳴金環野
色浩無主秋明空曠間坐來壯膽破斷目不能看行槐
引西道青梢長攅攅韋郎好兄弟疊玉生文翰我在山
上舍一畆蒿磽田夜雨呌租吏舂聲暗交關誰解念勞
勞蒼突唯南山
(崔鴻前秦錄云苻堅自長安至於諸州夾路樹槐柳一十里一亭四十里一旅今送入關故云)
洛陽城外別皇甫湜
洛陽吹別風龍門起斷烟冬樹束生澁晚紫凝華天單
身野霜上疲馬飛蓬間凭軒一雙淚奉墜綠衣前
(吕氏春秋云龍門未開河出孟門之上大溢逆流禹鑿龍門始南流謂之孟門今絳州龍門縣界晚紫)
(晚烟紫色品唐制九品以上碧服七以上綠服)
溪晚涼
白狐向月號山風秋寒掃雲留碧空玉煙青濕白如幢
銀灣曉轉流天東溪汀眠鷺夢征鴻輕漣不語細游溶
層岫迴岑複疊龍苦篁對客吟歌筒
(銀灣天河也龍複疊龍謂山勢如也)
官不來題皇甫湜先輩廳
官不來官庭秋老桐錯幹青龍愁書司曹佐走如牛疊
聲問佐官來否官不來門幽幽(否音浮)
長平箭頭歌
(長平乃白起坑趙卒四十萬之地今在澤州高平縣)
漆灰骨末丹水砂凄凄古血生銅花白翎金簳雨中盡
直餘三脊殘狼牙(善賦)我尋平原乘兩馬驛東石田蒿塢
下風長日短星蕭蕭黑旗雲濕懸空夜左魂右魄啼肌
瘦酪瓶倒盡將羊炙蟲棲鴈病蘆筍紅迴風送客吹隂
火訪古汍瀾收斷鏃折鋒赤璺曾刲肉南陌東城馬上
兒勸我將金換簝竹
(丹冰砂謂人血如丹砂竹殘狼牙箭鏃如狼牙也得說文簝宗廟盛肉器又名以此簝竹作箭裝所)
(鏃耳)
江樓曲
樓前流水江陵道鯉魚風起芙蓉老(龍化也)曉釵催鬢語
南風抽帆歸來一日功(俊快濃至)鼉吟浦口飛梅雨竿頭酒
旗換青苧蕭騷浪白雲差池黃粉油衫寄郎主新槽酒
聲苦無力南湖一頃菱花白眼前便有千里愁小玉開
屏見山色
(李義山詩後溪初起鯉魚風石溪漫志云鯉魚風春夏之交元稹詩小玉上牀鋪夜衾蒋防有霍小玉)
(傳)
塞下曲
胡角引北風薊門白於水(悲壯斗絶)天含青海道城頭月千
里露下旗濛濛寒金鳴夜刻蕃甲鏁蛇鱗馬嘶青塚白
秋静見旄頭沙遠席羈愁帳北天應盡河聲出塞流(清壯)
(幽燕有薊城出薊之北門即外國地陸機有出自薊北門行夜刻擊刁斗也今更夜所擊鐵斗乃刁斗)
(遺制作天文志昴星曰旄頭胡星也箕席羈愁一本席箕愁為是蓋卧沙中以豆為席也)
染絲上春機
玉甖汲水桐花井蒨絲沈水如雲影美人懶態燕脂愁
春梭抛擲鳴高樓綵線結茸背複疊白袷玉郎寄桃葉
為君挑鸞作腰綬願君處處宜春酒
(古詞井桐花落盡一半在銀牀獻蒨青葱貌古袷音劫交領也古樂府云桃葉王之愛妾名詞桃)
(葉復桃葉渡江不用楫但渡無所苦我自迎接汝此獻之詞也)
五粒小松歌(并序)
前謝秀才杜雲卿命予作五粒小松歌予以選書多
事不治曲辭經十日聊道八句以當命意
(本草圖經云五粒松粒當讀為鬛音之訛也言每五鬣為一華或有五鬣七鬛者五代史鄭遨聞)
(華山有五粒松松脂入地千年化為藥去三尸因徙居華山求之)
蛇子蛇孫鱗蜿蜿(皆不成語)新香幾粒洪崖飯綠波浸葉滿
濃光細束龍髯鉸刀剪主人壁上鋪州圖主人堂前多
俗儒月明白露秋淚滴石筍溪雲肯寄書(謂樹與峰別)
(抱朴子云松皮之中有脂狀如龍蛇石月明白露秋淚滴一作月明露泣懸秋淚蜀有笋灘在戎州)
塘上行
(古有塘上行又曰塘上辛苦行或云甄后所作或云魏武歌陸璣亦有此曲註云婦人衰老失寵行於)
(塘上為此歌也鄴中故事云蒲生我池中有葉何離離豈無蒹葭艾與君生别離此歌乃魏文甄后)
(為郭后所譛賜死臨終時作也非魏武必矣長吉此篇與陸璣不遠皆本古意)
藕花涼露濕花缺藕根澁飛下雌鴛鴦塘水聲溘溘
(雌一作雄)
吕將軍歌
(恐即吕太一也)
吕將軍騎赤兔獨攜大膽出秦門金粟堆邊哭陵樹北
方逆氣汙青天劒龍夜呌將軍閒將軍振袖揮劒鍔玉
闕朱城有門閣榼榼銀龜搖白馬傅粉女郎火旗下恒
山鐵旗請金槍遥聞箙中花箭香西郊寒蓬葉如刺皇
天新栽養神驥廐中高桁挑蹇蹄飽食青芻飲白水圓
蒼低迷蓋張地九州人事皆如此赤山秀鋌禦時英綠
眼將軍會天意
(赤兔吕布良馬名當時歌曰人中有吕布馬中有赤兔此吕將軍必唐朝有此人借布為說耳杜詩金)
(粟堆前松柏裏註云在玄帝黍陵南漢太白詩雄劒挂壁時時龍吟銀龜今之魚袋又儀中二千石)
(銀印龜紐詩杜詩火旗邀錦纜註云龍旂九斿以象大火太白火旗雲馬生光彩廐中高桁桃蹇蹄)
(此馬醫以桁懸馬蹄而修剔之也挑一作排非是鐵圓蒼天也蓋張地謂天形如車蓋說文云鋌銅)
(樸周禮考工記冶氏為殺矢刃長寸圍寸鋌十之重三垸註云鋌讀如麥秀鋌之鋌鄭司農云鋌箭足入)
(藁中者也又左傳鋌而走險註云疾走貌太白詩幽州胡馬客綠眼虎皮冠)
休洗紅
休洗紅洗多紅色淺卿卿騁少年昨日殷橋見封侯早
歸來莫作絃上箭(古意)
(卿卿王戎事見出城註與陸機詩離合非有常譬彼絃筈)
野歌
鵶翎羽箭山桑弓仰天射落銜蘆鴻麻衣黑肥衝北風
帶酒日晚歌田中男兒屈窮心不窮枯榮不等嗔天公
(落落豪意)寒風又變為春柳條條看即煙濛濛
(淮南子云鴈銜蘆以避矰繳古今註云鴈自河北渡江南瘦瘠能高飛不畏矰繳江南沃饒每至還河北)
(體肥不能飛常銜蘆數寸以防矰繳故曰麻衣黑肥衝北風麻衣黑肥鴈之色也)
將進酒
(晉隋二志云將進酒係短簫鐃歌梁魏謂之平關中吳謂之章玄德晉謂之因時運謂之石首篇)
(齊謂之破侯景周謂之取巴蜀古詞曰將進酒盛進太白大略以飲酒放歌為事宋何承天此篇曰將)
(酒慶三朝備繁禮薦嘉肴則言朝會飲酒且以濡首荒志為戒若梁昭明太子云洛陽輕薄子但叙)
(游樂飲酒而已耳劉次莊云太白將進酒直勸岑夫子丹邱生飲李賀深於樂府至於此作亦曰)
(琉璃鍾琥珀濃小槽酒滴珍珠紅嗟乎作詩者擺落凡近以得意外趣者古今難矣余謂此言雖是)
(然持此以律二公亦未為確論蓋樂府有假古題自發己意與古詞迥不侔者有略得古意而增以)
(新意者有全即古題意以為詠者不可執一論也)
琉璃鍾琥珀濃小槽酒滴珍珠紅烹龍庖鳳玉脂泣羅
屏繡幕圍香風吹龍笛擊鼉鼓皓齒歌細腰舞况是青
春日將暮桃花亂落如紅雨勸君終日酩酊醉酒不到
劉伶墳上土(哀怨豪暢故是絶調極是快句可人可人)
(琥珀濃言酒色若琥珀也羅屏一作羅幃香風一作春風陸璣草木疏曰鼉形似蜥蜴四足長丈餘甲)
(如鎧甲其皮堅厚可冒鼓上林賦曰擊鳴鼉之鼓是以鼉皮為鼓也楚詞大招朱唇皓齒嫮以姱只)
(荆公云梨花一枝春帶雨桃花亂落如紅雨珠簾暮捲西山雨皆警句也然終不若院落深沈杏花雨言)
(盡而意不盡死此言生當飲酒盡歡則已矣)
美人梳頭歌
西施曉夢綃帳寒香鬟墮髻半沈檀轆轤咿啞轉鳴玉
驚起芙蓉睡新足雙鸞開鏡秋水光解鬟臨鏡立象牀
一編香絲雲撒地玉釵落處無聲膩纖手却盤老鵶色
翠滑寶釵簮不得春風爛漫惱嬌慵十八鬟多無氣力
粧成&KR2052;鬌欹不斜雲裾數步踏鴈沙背人不語向何處
下階自折櫻桃花(如畫如畫有情無語更是可憐無語之語更濃)
(西施吳王美人名侍楊妃外傳明皇幸沈香亭召貴妃妃時宿酲未解者強扶而至鬢亂釵斜不能再)
(拜上曰此豈妃子醉真是海棠睡未足耳毛立象牀髮長委地故立於牀而梳也老鵶色鵶色黑而)
(碧髮似之太白詩黃頭奴子雙鴉髮亦&KR2052;音蕤鬢音墮髻名也古今註云墮馬之餘製也作綏墮髻音)
(義同玉篇廣韻並無&KR2052;字)
月漉漉篇
(此即古獨漉篇太白有此詞)
月漉漉波煙玉(不可解亦自好)莎青桂花繁芙蓉別江木粉態
裌羅寒鴈羽鋪煙濕誰能看石帆乘船鏡中入秋白鮮
紅死水香蓮子齊挽菱隔歌袖綠刺罥銀泥(未厭脂粉)
(楚詞九歌搴芙蓉兮木末註云登木末而取芙蓉固無是理今云別江木豈與江邊之木別耶吳都賦)
(云石帆水松本草云石帆高尺餘狀如柏泥梁吳筠餌說細如華山玉屑白似梁甫銀)
京城
驅馬出門意牢落長安心兩事誰向道自作秋風吟
官街鼓
(唐書馬周傳云先是京師晨昏傳呼驚衆後置鼓代之呼鼕鼕鼓周所奏也)
曉聲隆隆催轉日暮聲隆隆催月出漢城黃柳映新簾
柏陵飛燕埋香骨磓發千年日長白孝武秦王聽不得
從君翠髮蘆花色獨共南山守中國幾迴天上葬神仙
漏聲相將無斷絶
(漢城㶚城也飛陵寢多栽柏故云柏陵燕趙后也)
許公子鄭姬歌(鄭園中請賀作)
許史世家外親貴宫錦千端買沈醉銅駞酒熟烘明膠
古堤大柳煙中翠桂開客花名鄭袖入洛聞香鼎門口
先將芍藥獻粧臺後解黃金大如斗莫愁簾中許合歡
清絃五十為君彈彈聲咽春弄君骨骨興牽人馬上鞍
兩馬八蹄踏蘭苑情如合竹誰能見夜光玉枕棲鳳凰
袷羅當門刺純綫長翻蜀紙卷明君轉角含商破碧雲
自從小靨來東道曲裏長眉少見人相如塚上生秋柏
三秦誰是言情客蛾鬟醉眼拜諸宗為謁皇孫請曹植
(漢宣帝后家許氏母家史氏故許史為世家疏二文為端銅駞街也烘明膠乃酒之色)(禮記楚懷)
(王寵姬鄭袖見戰國策名鼎門武王定鼎於此)(後漢郡國志河南東城門樂府解題云莫愁石城女)
(善歌謠石刺純綫純音凖緣也為長翻蜀紙合作番長幅也崇王昭君曲序云本昭君以犯文帝諱)
(改為明君文帝司馬昭也也為謁王孫請曹植長吉自謂)
新夏歌
曉木千籠真蠟綵落蘂枯香數分在隂枝拳牙卷縹茸
長風迴氣扶葱蘢野家麥畦上新壠長畛徘徊桑柘重
刺香滿地菖蒲草雨梁燕語悲身老三月搖楊入河道
天濃地濃柳梳掃
(蠟綵一作絳采燕宋郊詩風徑舞蝶催暮色雨梁歸說春愁疑用賀意)
題歸夢
長安風雨夜書客夢昌谷怡怡中堂笑小弟栽澗菉家
門厚重意望我飽飢腹勞勞一寸心燈花照魚目
(魚目不瞑言勞思不寐也)
經沙苑
(漢三十六苑分布西北二邊以郎為苑監官官奴三萬人養馬三十萬疋故以牧馬處為苑杜詩亦)
(有沙苑行)
野水泛長瀾宫牙開小蒨無人柳自春草渚鴛鴦暖晴
嘶卧沙馬老去悲啼展今春還不歸塞嚶折翅鴈
出城別張又新酬李漢
李子別上國南山崆峒春不聞今夕鼓差慰煎情人趙
壹賦命薄馬卿家業貧鄉書何所報紫蕨生石雲長安
玉桂國戟帶披侯門慘隂地自光寶馬踏曉昏臘春戲
草苑玉輓鳴&KR2612;轔綠網縋金鈴霞卷清池漘開貫瀉蚨
母買冰防夏蠅時宜裂大袂劒客車盤茵小人如死灰
心切生秋榛皇圖跨四海百姓施長紳光明靄不發腰
龜徒甃銀吾將譟禮樂聲調摩清新欲使十千歲帝道
如飛神華實自蒼老流來長傾盆沒沒暗齰舌涕血不
敢論今將下東道祭酒而別秦(必不碌碌)六郡無勦兒長刀
誰拭塵地理陽無正快馬逐服轅二子美年少調道講
清渾譏笑斷冬夜家庭疎篠穿曙風起四方秋月當東
懸賦詩面投擲悲哉不遇人此別定霑臆越布先裁巾
(東漢趙壹才高貌魁偉然仕不過郡吏乃司馬相如家徒四壁立戰國策蘇秦之楚三月見王談卒)
(辭行楚王曰先生不遠千里而臨寡人曾弗肻留願聞其說對曰楚國食貴於玉薪貴於桂謁者難見於)
(鬼王難見於帝今令臣食玉炊桂因鬼見帝其可得乎二千石門許列戟楊素起家五年門列棨戟上)
(自有色帶也轔輓音挽史記婁敬脫輓輅輓者牽也東京賦&KR2612;&KR2612;轔車聲也搜神記云南方有蟲似)
(蟬而大其子著草如蠶種得子以歸則母飛來就之淮南子云以母血塗八十一錢置子用母置母用子)
(皆自還也故錢文謂之青蛈可蠅不近冰吕氏春秋云以狸致鼠以冰致蠅言不致也然則冰可以防)
(夏蠅矣小人如死灰心切生秋榛二句長吉自謂也齰與齚同說文云齧也馬援與隗囂將楊廣書有齰)
(舌之語小漢六郡曰隴西天水安定北地上郡西河勦子切輕捷也太白詩逢多勦捷兒先著祖生)
(鞭讀調道講清渾一本作講道調清渾穿晉顧榮苦志書經年不出戶外村居疎陋竹笋壁草可沒)
(人見後漢陸閎美姿著越布單衣光武而好之自是敕會稽貢越布)
古樂府有極不可曉者有可曉而不足觀使人悶
者以為非長吉苦相似以為長吉如此苦復奚為
固不能皆然亦不必皆然也
箋註評點李長吉歌詩卷四
