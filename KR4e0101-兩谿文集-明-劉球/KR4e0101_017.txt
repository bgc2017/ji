兩谿文集卷十七
明劉球撰
說諭論
說圃
嘗圃於穢谷之中以食諸從游者其地磽也糞之以倍
而後饒其苖蕪也薙之旦旦而後治其亢而易燥也沃
之以荷水而後洳其致力也甚劬其為事也未易然倍
得美茹以分之家以惠其鄰之饉者未嘗病其不足也
已而得易圃於居之西偏不待糞之而饒不必日薙之
而治不假荷水之沃而自洳於力無費於事無難然一
歲至饉者數常仰給之隣家猶未見其有餘何不得地
而有其利得地而不有其利歟誠以人為有勤惰功施
有疎密以致其然也人之為學其亦猶是乎居吾之下
而其學也突然出吾上居吾之上而其學也墜然在吾
下其何由而上下於吾哉功用之上下於吾也故學不
以其年之長少不必其質之美惡不以其進之先後勞
加於人則加於人力後於人則後於人能自進焉則日
進欲自退焉則日退苟無忌其難無易其易加之以勤
持之以久則愚不肖未有不可為智與賢若其難則置
之易則慢之勤則各施久則生厭雖智且賢未必不為
愚不肖之歸故有志立於未遂之前亦有功墮於垂成
之日書曰聖罔念作狂狂克念作聖其是之謂乎有廬
陵名家子王達應顯學於予三年而不去功專而志不
外若可望其有成也未知他日異處果能如今日之憂
勤不怠與否故借圃為說以警勵之使知日俛焉以求
取其所以為賢智而去其所以為愚不肖者焉達之家
有曰紹肇武者其諸父也齡妙而質美亦從予學將以
是說并告之使其相與恊懋焉
說水
有志於學者曰胡忱氏以廬陵望家子越百里來從余
遊將懷其所得東歸請言以勵進其方來之學余因指
水喻之曰子試觀夫水之為水也發自涓勺以流而為
溪會而為川汪洋而為海細而蠏蝦螺蚌無不育鉅而
蛟虬鯤鼇無不容水必至於海然後就其大焉人苟事
於學則拔出齊民之列而為士充極其所有而為賢不
假於思勉自中乎道而為聖事業文章以之而著天下
國家以之而均學不至於聖賢則未能以造其極夫學
必以聖賢自期猶水之以海為歸欲晝夜而少息焉可
乎然水焉而不至於海學焉而不至於聖賢是非學與
水之罪也必有人為壅遏之使其中道而息也苟無所
息之於中道而水不止於海學不至於聖賢吾未之信
也惟水之與學大相似焉故孔子興在川之嘆孟子發
觀瀾之喻彼聖賢諄諄以稱於水者無非欲學者取水
以為法也其拘拘以詞章為習而不通於性道者譬猶
沼沚之水不可以行遠也其孳孳以記誦為事而不探
其根本者譬猶途潦之水不可以持久也其或亂於支
離穿鑿之說而失其歸者譬猶摶激之水不得其潤下
之性也是皆辭而外之可也其必篤之孝弟以浚其源
博之詩書以廣其流親諸師友以大其瀾然後得為學
之道焉子之歸也毋汨於貨利毋沒於遊嬉毋溺於傲
惰以自窒其源遏其流小其瀾則聖賢之淵海不難到
矣其功惟在於不自息焉忱既以其說為切於已且願
誦之不忘故書之卷使歸而時得展覽以自勤於學
王氏子名說
王氏子者刑部主事功載仲子也功載既更其名曰貫
矣復屬予教之值予有職務之繋不得與貫從容講業
而辯是非也因廣功載命名之意以為貫告蓋欲進貫
於聖賢之道焉夫道之所本者一而已然其流行散著
於太虛間則二氣之運三光之明四時之行萬物之生
人之所以靈君臣父子夫婦長幼朋友之所以序服食
宫室器皿之所以為用詩書六藝之所以為文揖讓進
退之所以為禮無鉅細無隠顯無遠近無非是道之所
寓學焉而能博極其理於衆萬事物之表以約而達其
本之一猶百川之會於海萬蹊之聚於國是之謂貫也
學已至於貫則德成而道立矣大哉貫之為義乎在昔
遊孔子之門墻而欲升其堂以造其室者非無其人也
而得聞一貫以無疑於應唯間者獨一曾子耳雖穎悟
如子貢其識也非不多矣然能聞之而不能悟之焉雖
賢如七十子其肖也非不速矣然得學之而不得聞之
焉向非曾子之問學功至亦豈得而與於此哉貫固未
可以易言也今爾父之命子以是名也蓋將責子以聖
賢之學而期子為聖賢之徒子亦豈得不盡心於學以
求稱其名哉必朝求而暮習焉日益而月累焉以體是
道於踐履之餘思惟之内使人皆謂其實之符於名不
謂其名之無其實然後有以副爾父之望也子勉之無
怠貫既拜予言且請書以為終身誦遂書之
曾生名字說
曾生吾吉之泰和人蜀府典儀魯菴翁子質偉而嗜學
嘗為蜀獻王所重其名曰著典儀命之也其字曰知微
獻王命之也生從余遊余欲廣其君父之意以進生於
道因語之曰子亦知爾君父命子之意耶吾明語子夫
人具天地之理以立於天地間其始也固善有不善者
欲撓之也理欲交於中故形之於色聞之於聲播之於
事業其善不善皆著而不能掩然其著之端必自其方
寸之間一念之發始則至微也君子知其著也自微始
必思用力於其微是以内省之欲頻慎獨之欲力所以
遏其不善而存其善於至微之中功有加而志不惑由
是施之於言也為嘉言發之於行也為令行措之於事
業也為良事業無著而不善者謹微之功至也然則欲
善其著豈得不究極其微哉故欲爾之著善德於外者
爾父名子之意也懼爾之忽其微於内者爾君字子之
意也父以慈訓君以嚴戒仁義之道也子能顧名思著
以承父訓因字察微以奉君戒忠孝莫大焉苟蒙其名
而不務其實玩其字而不求其義則無以成爾德且孤
爾君父之命尚慎於斯生既唯吾言且請書以為其名
字說
内省說
省者察之詳也省之自内則所察不在乎外不為乎人
而有益於已矣且人之心不趨於義即趨於利不入於
善即入於惡其可不加省乎其義利之趨也善惡之入
也皆自其一念之發又可不省之自内乎是故見不忠
信人也必内省之不使已亦有是不忠信焉見不孝弟
人也必内省之不使已亦有是不孝弟焉見凡外其道
昧其理不顧其言行之人也必内省之不使已亦有是
外道昧理不顧言行之失焉孔子曰見不賢而内自省
此之謂也省之&KR0827;而内無惡於志外無憂懼於人則可
與入聖賢之域矣昔者游孔子之門而得傳其道者惟
一曾子耳以曾子能日省其身也夫曾子年最少質最
魯使其省之未至又何能卓出三千之羣以自列於七
十二子之首哉今之人省身不能如曾子而道則欲希
乎孔子譬猶欲遊身於千里之外而不知發足於跬步
之間庭戶之下宜乎其終不能到也吾友廬陵王肇允
生於尚德之家游於縉紳之林志高而行篤嘗名其齋
曰内省蓋知求孔子之道當自曾子省身之功始矣或
者乃曰聖莫大於孔子賢莫大於曾子孔子曾子之道
豈易至哉余曰不然為人而不以古聖賢自期是自卑
其志自小其身自枉度其生也或人不能難遂書是說
歸之肇允使益勵焉
文會說
與人朋不能無會會而以文乂會之有益於道教也文
者士君子所憑以探夫道之具不講求其文而能通乎
道者未之有焉故古之會者味詩書過於盤飱甘講辯
勝於杯啜無不致意於文後之會者重盤飱而輕詩書
先杯啜而後講辯於文若無與焉是以古之見道也易
後之見道也難古之為君子也衆後之為君子也寡夫
孔子大聖人也猶以學不講為憂則孔子固嘗會其朋
以文矣子思大賢人也猶以辯弗明為弗措則子思亦
嘗會其朋以文矣後之人不聖於孔子不賢於子思而
以為學不必講也辯不必明也文何用會為以故卒不
能深於孔子子思之道而曰孔子之聖天聖之子思之
賢天賢之非後之人所能到又何自暴棄之甚哉彼老
佛氏其說不根也其術不神也然為其徒者能遊迹千
里之外周履四海之中日會其朋相與參詳而講道之
以自根其說以神其術故卒有以惑世而流於世為吾
孔子子思徒者莫不欲外而排之矣然取交不能如彼
之遠慕道不能如彼之篤講學不能如彼之勤乃徒託
之言曰老者吾師闢之也佛者吾師闢之也彼之道行
豈吾道之幸哉致為老佛者亦譁然起而反之曰孔子
師吾之師也子思道吾之道也吾何外於彼哉朝夕轉
相詆訾卒靡有所勝嗚呼若不時會其朋講其學明其
辯昭其道於文使世之人曉然知彼之說不若吾之正
知彼之道不若吾之常皆欲去彼而歸此則彼不庸外
而自外矣不必排而自排矣又何用紛紛然與之競是
非筆舌間哉嗟夫文不恒於會而欲望吾道之揚邪說
之遏難矣有戴氏之彦曰敏志一而學勤好交而不怠
嘗字其講學之齋曰文會而屬余言余於敏交久且厚
故為是說以相勉焉
南岐癭者說
南岐在秦蜀山谷中其水甘而不良凡飲之者輙病癭
故其地之民無分大姓小家子男婦女老人後生無一
人無癭者彼既安於常故而莫醜之亦莫思所以去之
及見外方人至則羣小子婦人聚觀而笑之曰異哉爾
之頸也焦而不吾類焉外方人曰爾之纍然凸出於頸
者癭病之也不求善藥去爾病反以吾頸為焦耶笑者
曰吾祖然也吾父然也吾家之人然也吾鄉之人然也
烏用去乎哉終莫知其為醜焉夫世之人紛然以貨利
病其心而不念其背於道外於義猶癭者不自覺於失
其形矣及見正人君子言不能相入輙羣起而攻之曰
爾何迂也非吾類也噫是何異癭者笑世人為焦頸哉
養樹說
豈不見夫大林深谷所産之樹乎其土辟而曠故其根
之行乎中也舒而不枉其樵牧之剪食不至故其柯葉
之發榮於外也暢茂而無不遂則生生之理完而暑寒
雨露之及也皆得施其功而成其為連抱之材資於匠
石之用為可必矣其在人烟紛雜之區雖有佳木萌蘖
其間而斧斤加焉牛羊造焉馬足車輪又從而往來焉
凡所以戕其性而夭折其生者日且至欲望其材之美
可得乎士之於學猶地之於樹也必退跡乎寂寥之野
置身於安閒之廬使耳目之所接者無非詩書心志之
所向者無非理道則内養固而外誘之來也無由入由
是以窺夫賢哲之閫奥追其文躅希其事業端不失其
途矣捨是不居而遊乎通都大市交接夫貴游公子以
為講學之徒僦居而旅食以為進學之所則心方潛而
事物之欲已間之功欲加而佚樂之朋已撓之如是而
欲收其效不亦難哉同郡西昌仕族歐陽氏有才子曰
廣渤質偉而志高從其婦翁太常博士楊希淳遊京師
學非無所得也猶弗康其所將歸鄉以畢業而大其所
成與之交者皆贈以詩余獨為養樹之說以勉之廣渤
歸見其兄考工主事廣哲余同榜中深於學者也幸以
是說與質其可否焉
聽其自然說
凡出於天而不可移於人者皆所謂自然之分也惟其
分繫於天不繋於人故人有厭貧賤而不可以力去慕
富貴而不可以倖取何莫非出於自然者為之哉必俛
焉聽之於天付之於自然而後可故居易以俟命者子
思之言也子思固欲人之聽其自然殀壽不貳者孟子
之言也孟子亦欲人之聽其自然况聽之者祥不聽之
者殃聽之為君子不聽之為小人豈得而不聽之哉昔
伊尹起於耕傅說起於版築而相殷太公起於漁釣而
封齊皆聽其自然也虞公貪以喪其國知伯貪以喪其
家不知聽其自然也聽其自然之道當何如哉蓋貧賤
窮阨矣則思求吾志守吾道不可有出位之思富貴利
達矣則思處之以義文之以禮不可有矜已驕人之色
如是而已兵馬指揮何君廷用故都督某之子指揮使
禎之叔父其未遇知當時也則力耕稼而樂閒安富貴
不足維其心及其聯姻王國受爵命於朝廷而其自處
也猶退然若未遇時所謂聽其自然者蓋庶幾矣如其
未也尤不可不致力焉故因其有聽其自然之號特為
說以勸之
說舟
余嘗觀舟於江湖之上矣其水盛而風烈波濤之勢洶
湧黿鼉蛟魚出沒遠近山川為之震盪晝日為之昏黑
彼羣小艇方港收岸泊之不暇所謂鉅艦穹艫者且欲
高其牙檣張其帆席當中流冒白浪以上下乎其間萬
斛中藏不見其為重千里倏至不覺其為遠蓋其物大
而具備故雖涉江濤之險而恬若無事又功百倍於羣
小艇焉使其在恬風之潴止水之淵雖有載重致遠之
能且無所施其與衆小艇何辨焉士君子負才美不能
得名於僻壤小邑而能得名於大方亦何異於舟哉友
人羅君勉學工部侍郎寅菴先生從子也以歸安丞得
代來京中外人皆薦之限於常格不得拔調江夏丞江
夏湖廣首邑當水陸四達之衝朝使蕃物往來無虚日
勢逼而政𤨏以煩人無樂於官其邑者猶風濤險阻而
群小艇皆畏縮不敢前也羅君有學問文章而才能優
於已識量高於世猶鉅艦穹艫之為物大而其具備也
往丞劇邑雖喧囂交集其耳疑難充塞其胸必能無動
於懷猶舟之犯險浪而若履安流也事必敏於為效必
果於收猶舟之行愈速而至愈遠也政令之施事業之
就必將異於人而優於人猶舟大而功倍也雖然羅君
猶當端其心以為之舵樹其節以為之檣察於世故以
高下其帆席體乎人情以緩急其綯索然後能有濟也
不然將危於羣小艇焉尚敢望其功之成哉交游之士
皆贈羅君以詩余獨舉舟以喻之
馬諭送王善廣赴春闈
有售馬於幽冀之都者樂其多不自限其數但遇項而
鬛足而蹄梁而可鞍者輙就其駔而商之輸其值以致
之故雖有騏驥之材超軼絶塵之足且混於庸馬之羣
與駑駘比數德焉不外稱能焉不外見步焉無能騁孰
知其為良馬哉有改其道而售焉者限其數不侈其多
壯者顧之疲者去之駿者收之駑者斥之於是所謂騏
駿者皆出乎群而入其籠絡之内脱乎伏以就於駕馭
之場德可稱而能可見步可騁人皆道其馬之良焉士
之於時也亦然方舉科之未有定員也士紛然以記誦
為尚以剽裂陳腐為工以乘時希合主司之意為竒而
高才碩學雜進其中何見其素能之卓絶得之外以藏
之中者弘博而深厚哉猶售馬之多而不見其良也逮
科額定而上之所取也為甚嚴下之所貢也不敢汎由
是負過人之才有積中之學者皆穎出乎士嚢之表而
駢入乎雄彀之中猶良馬之自見於市也從吾遊者王
元善廣立志篤而務乎學也勤蓄材實而措之文也雅
昔舉於鄉而解名雜未盡見其能舒其志今貢於禮部
而科額始定宜得展其所厚藴如其所素願矣故於其
行舉馬為諭以贈之
論志送周蒙南歸
士之於學也孰為先曰莫先於志志者心之致成事立
效之端也苟志有定而不遷則事無為而不遂行無適
而不達志於王則王志於伯則伯志於君子則君子志
於小人也亦然無一事業而不隨其志之大焉而大小
焉而小志之所存事業之所由以立也昔人以為有志
者事竟成其言豈予欺哉從事於學而志之所向也未
定或學焉或輟焉而曰吾之於事業也不患其無成非
自昧於已即外以誣於人皆不足與言志也古所謂有
志之士者其平居也固自得及驟與物遇雖雷霆之震
不足驚淵谷之臨不足懼廟廊之升不足驕茅土之加
不足侈威武之摧不足懾窮餓之阨不足憫是何也其
志素定而利害不能遷之也是以三軍之帥可奪而志
不可奪也誦詩書六藝之文以學夫聖賢之道所事則
善矣其為志則未也蓋能不為邪說外誘所奪以由乎
其途而造乎其域幾人哉彼力於百畆之稼而為農逐
於什一之利而為商專一藝之能而為工其為事也賤
矣然皆有以致其效者能不遷其志也使慕聖賢之道
者能如農商工之民固守其志而不遷何患乎無其效
哉故古之善觀人者不於其所為惟於其所志勇如子
路夫子稱其果矣必使之言志仁如顔淵夫子稱其賢
矣亦使之言志則當時弟子及門而夫子不觀其志者
尠矣觀其志則其人之賢不肖從可知也君子之於志
也可不慎持之哉周蒙敬熙服廼翁修譔君之訓而得
厥祖職方先生之傳已名為儒矣又往來京師請益縉
紳間且嘗及余余見其志之所向不小矣於其歸著是
論以遺之蓋將進之於賢人君子之地以成其父祖之
德也蒙遊郡庠見胡生忱羅生智皆嘗問予業者幸亦
告以慎厥志焉
兩谿文集卷十七
