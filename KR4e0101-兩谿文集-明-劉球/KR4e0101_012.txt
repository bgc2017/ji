兩谿文集卷十二
眀劉球撰
序
送彭僉憲復任廣東詩序
奉璽書陸道萬山絶徼水航鉅海觸蠻烟瘴雨之毒風
濤之險蛟鼉蛇虎之怒終歲弗遑寧處為朝廷播教條
宣德意欲使窮荒之地化為衣冠文墨之鄉習尚禮義
之俗而不自顧其身勞而家不足如僉憲彭君毓敬之
勤扵督學政廣東卒著茂績扵當時收美名扵中外豈
不足為憲臣中之翹楚者歟故其課最還官也上特勉
以恭廼職公卿大夫莫不壯其行學士古廉李先生又
率鄉人子弟歌詩以贈之兹亦盛矣球竊以先君與其
先君編修公有莫逆之好常相與以為人生無如教子
樂故球與君年幼時二大人争出贄幣逆良先生授以
經獨君得前侍御退山胡先生為依歸領易學之傳甚
早球則失所從最後始遇胡先生以得與君同捧鄉書
先後第進士俱以他官相繼入翰林未幾君且膺薦陞
外臺有風紀之任得展所學以惠及人致聲稱赫然如
此足不負編修公之教矣球雖不似然幸托世契之久
其可無辭以紀其成而期其將來之顯大歟故特序而
繫以詩曰海波洶湧兮山途嶔巇人視為險兮君履為
夷思廣文教兮窮極幽遠晨馳夕騖兮弗遑有偃蠻荒夷
徼兮誦聲連屋椎結卉裳兮廼冠廼服嗟古之人兮化
閩者衮君勞倍之兮其績與脗有善及人兮人豈君忘
令名之歸兮先德之光課最其列兮允愜輿論輶車言
邁兮毋淹毋緩俾慎厥終兮天子之命君往肅將兮用
迓休慶
送姚千戶還赤水詩序
赤水衛隸貴州而士卒月米則仰給扵蜀蜀之有司率
因循苟且不定為之所使出給有常惟月待赤水遣官
上軍數貴州轉而至蜀會計合焉始以公牒定其米之
所在使往取之奸吏遂得夤緣以邀賄必滿所欲然後
得便地否則定扵僻遠之邑或與以陳腐不堪食之儲
雖有給米之名而士卒多不得其用以故困憊無聊致
有轉徙于外以求食者衛將亦不得盡禁之今年春千
戶姚質尚斌持軍數至蜀問米所在蜀吏停閣以邀賄
如故尚斌百方譬之不能得即置而退曰與其垂首下
氣扵小吏胥以求一時之便孰若公言扵朝乞定米所
以為一衛經久之利哉乃白之衛將即浮舟道萬里至
京具陳前弊且言衛邊夷境必有宿廪乃可禦暴若食
不足則軍日疲而城不可守矣上可其奏詔有司以永
寧之米月給之永寧去赤水為程不三日士卒取米甚
便且利自非尚斌勇决懇請不足得此士大夫義之扵
其行也賦詩贈焉属予為序予嘗閱前史見古竒偉士
往往能為人所不能為以致功業盛大光眀施之久遠
而不滅心竊慕之又每嘆當世少遇其人今觀尚斌為
黷吏所激毅然發憤以言人所未言使數十年積弊一
旦掃盡而利及扵人無窮豈不足為當世竒偉之士哉
孔子曰見義不為無勇也尚斌其勇扵為義者歟不然
何其英敏奮發若是也使其扵他義皆能為之若此其
勇以守而守必固策戰而戰必捷建勛立名而勛名無
不成其與古之竒偉士何間哉予因進士張諫道其事
而甚壯其為人復著之文以勉其為義不惑焉
送蔡教諭赴嘉興序
選國子監生文學優者補教官員缺此聖朝求賢廣教
之令典也至是有司會考諸生得中選者三百人鍾觀
為首蔡澄次之進于翰林覆考焉予與侍讀陳君汝同
閱卷而苦其佳者難得久之汝同曰吾得一卷矣以示
予予誦而謂曰誠佳也已而予復得一卷以示陳君陳
君亦曰誠佳也遂第陳君所得者為首予所得者次之
發其糊名則首蔡澄次即鍾觀盖二人之學本優于衆
故再考而再居前列而非他人所能先之扵此亦可以
驗抱負竒器者自不埋没于甄别之下而吾儕任事亦
幸不昩其是非之公也澄字宗廉句容人蒙恩擢嘉興
教諭朝士大夫與之交者來求文贈其行予雖與之未
嘗識面然知其麗澤必將及乎嘉興子弟者因考其文
而有以測其然也盖為人師之道譬猶梓匠焉其規矩
之良者欲求其物之方也則從而方欲求其物之圓也
則從而圓其故何也以取方員之法良于已也宗廉之
文既足為儒學中良規矩矣欲其學者歸扵方員夫何
難哉然此特其文爾尚有本焉求乎仁義之道脩其孝
弟忠信之行潜心乎詩書之所載是則本也本之樹其
中也深則文之著扵外也不患不高教之施扵人也不
患不廣矣宗廉尚固其本以表率其學者殆將為今世
有道之師其澤之所及豈有窮耶因叙以勖之
叙交送侍讀陳君行
交朋友之道在人為至切而亦至難盡也故因侍讀陳
君歸省其親也特著其說扵贈行詩後焉夫士大夫之
相交豈徒為飲食之接貨財之通而已哉盖將資以輔
其德匡其不逮游揚其聲譽也為士大夫而不能善其
所交可乎易有金蘭之喻詩有伐木之歌說春秋者有
同志之言古之聖賢推眀其訓欲人之篤於交際也審
矣然人之趍向不同強者多自高固者多自是忌者怨
人在已上怠者悦人不已知故其交也常離離則不易
合有能相尚以德相下以禮不相棄背於暌離之後而
常顧䘏于患難窮阨之中則其交也固厚矣其或内不
相德外不相能紛然詆訾以相傾其為交也不亦薄乎
惟君子於人也必去其薄以從其厚然後彼此之情孚
而交道為可盡也吾陳君文學行能皆卓乎在人上矣
而與人交則寧自處之卑而未嘗有卑人之心寧自訟
其過而未嘗招人之過謙乎有君子之風非得所謂厚
之道乎今之歌詩為君贈者皆其平昔所厚之人故道
其歸之榮而願其來之速若出一口是亦厚之道也球
與君為同年交垂二十年為同朝交垂十年為同舘交
亦四三年日益久而跡益親辱君之相厚彌至而所資
於君也未涯孔子曰不知其人視其友盖其友賢則其
人之賢從可知也球雖不德幸交於君矣冀君之德業
日以茂而賢名有光於天下使世之不知球者見其與
賢者交亦不謂其無能焉則球之資君也豈可涯哉君
閩人叔剛其字云
諸生分别詩序
聖天子在位之十九年既賜球等進士出身又還之家
俾讀書俟選用球自荷恩命來於外事多不省理惟僻
居之西隅羅百書籍日呻吟佔畢其中眀年受家嚴君
教曰學不徒欲善已貴有以及物也汝成名來鄉里而
教不及沾於物何所及哉彼姻舊子弟有來學者宜不
問其俸入有無一供給其舍榻飲膳之需以奬誘其成
材可也由是四方來講經質疑義者相繼其始終在門
請業則有彭貫劉菁李時歐陽武劉溫良竒桂勝暨從
弟玭從子鑑十人焉又眀年冬球以徵命下行色日促
弗暇及講學事諸生嘅失所仗將告去十人者廼取韓
文公人之能為人由腹有詩書之句分韻賦詩交贈其
别且相戒以無廢所學來請球叙夫球以膚學凉德道
不中藏材無能為世用徒服儒服從士大夫後然進之
朝既遭蒙聖天子不恒之寵眷退之家又樂有賢父兄
箴規資給慫慂使成人處乎塾又得與諸生朝游夕泳
以講求聖賢之道誦歌文眀之盛人生為樂孰有過於
是哉然當其時亦不自知其樂之為樂及將分去覺後
會之難得然後知向之所樂為可樂既知之又無從而
得之矣雖然諸生之去也誠能不以索居而惰進不矜
小就以害于成不為勢怵貨誘以喪心而惑志不為外
藝徙業時切而日磋之月琢而歲磨之以翺翔乎詩書
之林府睥睨乎仁義之室堂相與羣出而鳴盛于一時
流德光於後世則豈但足以樂球心於既去之後哉雖
家嚴君誨球之美意與聖天子歸球之殊恩皆有荅而
不孤矣其懋之哉其懋之哉
赴科十詠後序
予友伍君士元與計偕赴禮闈期試于天子之廷為進
士球既次第進士恩榮之盛為十題分邑之賢士夫業
為詩者歌以導之又求工畫者圖其狀以華之又請文
於侍御胡公以張大之且飲而告曰進士科於今莫重
焉凢今之出而仕者有以賢良舉有以胥史進有以胄
監發身然舉于賢良者困於使令之給進以胥史者困
於案牘之供發身胄監者困于銓次之待歲月之停率
不得即授一官享有禄位預其政與事獨進士無是煩
焉舉於鄉而升之部選於部而登之廷親策以試之異
巾服以别之賜宴飲以樂之領登科之錄以顯敭之官
之以其品食之以其禄朝釋褐而暮輙與朝之貴士齒
此所以重乎進士也而監生材吏人不與是榮焉使能
礱其節行發達其所蔵蓄以效勞於國加惠利其民垂
芳聲昭美烈於其身後誠有光於進士超出監生材吏
人之等倫矣苟庸碌以無為昩濁之不齒尸其位以妨
乎賢蠧其政而疾扵衆顧監生材吏人之不逮豈不為
進士玷哉伍君世宦之後氣高而材富學久而業精今
往而就是科也必將為進士榮不為玷矣球也不敢不
告士元扵是輟飲受辭遂書以為十詠後序
送山西布政使王公復任序
山西布政使王公著賢名士大夫間彰彰矣至是上課
京師予始得與叙殷勤接言論因道及夫西鄙之事公
為之言昔強敵之侵凌也四境之民苦扵轉輸三軍之
士疲扵戰守大小文武之臣非勞扵籌畫即困于供億
朝廷之命使無一日不奔走於其途吾曹雖欲暫輟職
務來赴課績之期不可得也今幸天祚聖眀邊境平復
干戈可以不事邊庭無舉烽傳箭之虞民得力扵田兵
得撤其戍文武之臣俱得息其肩朝廷之使至者歲不
幾人吾曹是以有今日之來也雖然慢政扵閒暇者古
人所戒慮患扵未然者君子之所用心詎敢謂敵勢衰
而弛其邊防忘其守備以貽後來之憂哉故吾曹雖跡
京師而心未嘗不在白登紫塞之墟焉予聞其言而益
重其賢已而有來請文為公還官行李貺者嗟乎公之
憂外患之弗靖也豈不欲捐身以勤事耶公之喜外患
之中殄也豈不欲與衆以相安耶公之慮外患之復至
也豈不欲為久安長治之計耶其心之賢於人也遠矣其
歸而能推是心以宣德化以拯人窮則表裏山河之民
必將厚蒙其惠朝廷亦將倚以為一方之重矣其功烈
之成豈在古之賢方伯下哉公名綱字存紀筠之上高
人由進士歷御史參議用薦陞今職其政事之素良者
必本於其問學之優也予故敢以古賢之事望之云
中秋燕會詩序
居京師而樂文酒之會為吾鄉故為然會而遇有遠來
之客則是會也為尤樂焉辛酉之歲陽朔萬縣尹季丙
以課績至順義王廣文善廣以終喪至適近中秋之期
編修與儉謂廣文其内兄也縣尹其同年友也會不可
不主其家至日酒筵盛張衆賓畢集編修言扵座曰今
日之會得二遠客在列扵鄉故中大有光焉飲不可不
盡量縣尹復曰霽自赴陽朔不得相侍宴會扵今六年
然在官遇佳時令節未嘗不憶舊游而增感慨今幸得
侍兹會敢不飲耶廣文繼之曰昔元在順義距京師甚
邇數得先生長者宴會之詩誦之輙徤羡而起慕况得
親侍座隅醉亦不敢辭也吾儕扵是更酬迭勸非談當
時之務即講說詩書論道德義以導飲而助懽故凢在
席者無不醉醉亦不至愆禮而失德廼循故事分韻賦
詩詩成而属余序嗟乎中秋之為節也最佳故昔人之
賞之也樂皆至焉觀濤于廣陵者其思遠登高扵天柱
者其抱豁升坐扵南樓者其興清羣遊旅宴扵華陽之
仙宫者其咏雅大合樂扵南都者其情適所嚮不同而
同有其樂同得垂名扵久遠今是會也遠者至而近者
愉尊者倡而卑者和不觀廣陵之濤而足遠其思不登
天柱之高而足豁其抱不坐南樓而足清其興不宴游
仙宫而足雅其咏不大合樂而足適其情其為樂也亦
至矣其名之垂不垂於後也何足較哉特序其事于諸
作之首以識其樂云
送劉通判赴真定序
聖天子慮生民之未遂欲仁澤之溥施既遴選郡守賜
璽書而勵以致理之效矣至是復扵府州縣各增置其
佐一員使專撫其民之未安其所未遂其業者扵是咸
寧劉君彦賓得以其能考第于天官而有通判真定之
擢與彦賓交游在京師者莫不榮之求文扵予贈其行
夫民之欲轉移流徙而之乎他所者皆非其情必有不
得已也使其身不至凍餒家不乏于仰事俯育之需貨
利土地不為強横之收敓則得其所養之道雖誘之以
甘言齎之以厚利使之遷而去其鄉吾知其不可得也苟
凍餒之不能免仰事俯育之不贍而強横之侵漁又日
至而未厭則不得其所養之道雖繫之以嚴刑制之以
重法使之安居而不去其鄉吾亦知其不可得也盖樂
其土而重于遷者凡民之情莫不然也能順其民之情
而養之又豈患其渙散不歸扵理哉彦賓以練達之才
卓越不凡之志由眀經捧鄉書來游胄監其抱蓄乎中
也有源則發而出之外也必弘遠而無窮今往而撫乎
真定之民政猶發餘波以潤乎槁苗未有不克濟者然
必順而養之使其民不待其禁令而自不欲去其土然
後見其化之流政之美而於皇上求才圖理之盛意為
不負矣予故因其交游之請為序以勉其治之成焉
送撫州太守王君復任序
為政莫效扵得民懷而世之良於為政者果皆得民之
懷乎彼眀於令之下詳扵法之立可以新民聽未可以
得民懷也發奸伏之如神折訟獄之甚敏可以使民畏
未可以得民懷也功以勸之利以動之梗則鋤之蠧則
剔之可以致民服未可以得民懷也懷其民也有道惟正
乎已以率之平其法以約之不煩扵事以撓其生不為竒
怪之行以惑其趍向使之安其業興扵德讓而無凍餒
之色愁吟之聲惠日及扵民而不自為德則民必懷之
不忘矣昔班孟堅傳循吏曰所居民富所去民思殆謂
是歟故吾於撫州太守王公日初之來考績也知其必
有以得民之懷焉初公由進士擢令吾邑其政綽有古
循吏風其後改令他邑歷官大理去吾邑二十餘年昔
時濡惠之民丱角者蒼然矣蒼然者垂白矣猶能談公
之惠德誦公之遺愛不置况今扵撫奉璽書之重以下
惠其民有年矣豈得其懷不如吾邑哉意必有秀麥之
謠陽春之喻興於三市五邑間矣然公之才之德豈撫
一郡能盡所展哉其進而列諸天子左右使惠加扵大
衆功施扵天下亦且有期吾恐撫之民懷之扵他日將
猶吾邑之民懷之扵今日也故其歸也士大夫皆為詩
予復為文以贈公行以祝公終惠其民以語撫之民未
可久專公之惠
送河南參政王公致仕序
河南參政王公來京師欲謝事而去翰林侍讀學士李
先生即其館而留之曰公年甫六十精神筋力未衰竭
久鍊之才攄有餘之忠為眀天子奠一方惠澤元元乃
其時也何急扵置榮禄離交游以求自佚計歟參政公
曰吾自捧鄉書升太學擢典郡教為禮部郎參兩藩政
事蒙國恩三十餘年不為不榮矣今仕久而志倦苟不
去位以待賢豈知止足之謂哉以故决意于投老蒙岡
瀘水間不能為知己留也眀日遂白吏部不數日而賜
老之命下先生乃會同邑之士餞以酒且賦詩以贈之
命在會者皆賦之命球序之球惟楊巨源致國子司業
孔君嚴致尚書左丞其去一也昌黎子留君嚴再而無
所贈贈巨源以文而不留今參政公之去也與二人類
先生留之不得則贈以詩兼韓子厚二人之意何哉誠
以參政公之留則上之德化待以宣下之人窮待以拯
猶君嚴若留而人有所賴也去則鄉人之老者得其所
與游壯而少者得有所觀德而問學士之客其土者有
所主吏其土者有所賓猶巨源去而鄉里增重也盖進
有益扵國退可法於鄉者參政公有焉亦先生素所望
之球因推先生之意以其不可留也為大衆惜而以其
勇扵去也為吾鄉人賀
駱氏溪園嘉遯倡和詩序
駱氏暨陽世族也有隠君則民守詩書家訓不忘子五
人又肖其德隠君園其所居之北作亭其中日往遊焉
憩焉封焉植焉鉏焉灌焉非徒覬其畦蔬之佳林果之
碩以資其日之所用而已盖將扵此窺夫天時之所以
運地利之所以成物情之所以遂人事之所以安以博
其問學之趣適其性情之樂故即其景而為題者十有
六詠之以詩者連篇總而名之曰溪園嘉遁傳至京師
士大夫属而和之盈帙監察御史邵君宏譽其郡人也
以序丐予夫欲廣園池以適其宴安之懷盤游之樂者
不獨山溪之幽人處士為然雖王公貴人亦多不能忘
情乎此焉然古今稱園林之勝未有過扵石崇之金谷
李德裕之平泉莊者而君子或不之取獨許子春之南
園見稱扵歐陽子之文甚至豈南園勝扵金谷平泉哉
特以金谷平泉侈富麗扵亭臺花木間而德不足南園
篤孝友之道於遊觀之外而侈麗非所尚以故人皆輕
彼而重此也予雖未造隐君以覧溪園之勝然聞其子
孫甚盛而家庭甚肅所為詩又皆和平雅重無激詭之
音意其必能黜金谷平泉之侈麗而篤南園之孝友矣
和者之詩其將與歐陽子之文同垂不泯歟予亦何幸
有辭其間哉
送梁經歷赴邵武序
予後出未及親炙侍讀泊菴梁先生然聞先進長者道其
平生羣行篤乎有古尚德君子風睹其文又浩瀚鏗鍧傑然足
以追古作而垂世教常慕其賢而思接其後人以觀其遺德距
今未二三年始遇叔蒙以賢良舉叔車以進士舉叔濟以才行
卓異舉三人皆先生子也一時兄弟接跡仕途知名京師於
斯信乎賢者之有後也今叔蒙擢邵武經歷交遊之士謂予
宜贈以言予以守官行已之法叔蒙得於先生身教言命詳
矣何待予言然予於叔蒙亦不能默夫承世德之光而起者
其發聞也固易亦宜有以自立而後樂道人之善者得有所
藉其口春秋雖書公孫會之出以重其為子臧之後然
使會無可書之善聖人亦何從而書之哉是以君子不
可不自立也叔蒙之於邵武所事有其長所蒞有其民
所理有其事其可不思所以自立哉盖正身以表乎人
使人有以見其德加學以資乎政使政有以由乎道君
子之自立也莫先乎此叔蒙能致力焉則人必謂邵武
有賢佐先生有賢子矣何患乎仕不達而功不顯哉杞
梓之餘穎復茂苟培植之不已則其為材也當不减扵
初叔蒙幸加培植之功予有待其為棟梁而資廊廟也
姑序以祝之
送陸汀州序
正統二年春禮部尚書胡公以主客陸主事尚寔之行
能薦于朝天子用為汀州知府為之寮者欲華其行以
文乃以属予昔唐貞元時有陸先生傪者以祠部員外
郎為宰臣所薦出刺于歙當時人皆齎咨涕洟謂其不
當去尚寔與傪同姓其先必本扵一人也祠部與主客
皆司典禮而主事員外又皆郎官之佐也尚書之薦無
異扵宰臣之薦也歙與汀皆江南富郡其瓖地鄰也知
府之與刺史名殊而官一也何尚寔之行獨不聞人有
齎咨涕洟之聲色如傪者耶豈以昔之與今其時與勢
有所不同耶方唐之衰也方鎮擁兵權戎馬之跡交於
四境國家多故苟有抱竒負器之士則人皆望其在朝
廷以扶植國本不願其有外任所以急内而緩外也今
天下惟一四方無烽戍之虞甲兵之擾國家恬安天子
公卿惟患有司失人將無以綏吾民使不至扵寒餓愁
嘆恒汲汲扵得賢以任之士苟被薦舉以出而守一郡
撫有數十萬家之民則人莫不以為榮所以緩内而急
外也以故傪之去也大為衆所惜而尚寔之蒙拔擢不
淹抑扵郎署也尤為衆所幸焉雖然傪之為人也能是
是而非非以舍已之矜從人之善其入為祠部也京師
之人造焉者填門悉拒而不内其賢若此其為歙也必
有美治善化以惠澤其民無疑矣尚實至汀能守其家
法以字其民則汀之民固有所賴亦何忝乎與傪同姓
而同其出處哉尚寔名徵松之華亭人其始舉進士也
與予同年云
送鎦判官赴定州詩序
永新與吾安福壤連而習俗一故二邑士夫宦扵外者
其志之所在行之所履事功之所立未嘗不交相勖而
争相先也况鎦君易直以通才敏識遊太學十餘年盖
與吾徒還往密而相磋磨之尤久者今而出判定州以
掌馬政則其内之所操外之所施當不在羣有司下然
無言以贈之又將何以盡吾鄉邑舊故之情哉此諸公
所以有詩予所以有序以附其行李焉夫國家之設有
司所以為民也然慮掌庶事者勢不逮於典國馬之牧
力不徧於督國賦之輸或有以為吾民病也又各設官以
司之欲求民之安也至矣及其弊也典牧者惟欲其馬
息之蕃而不念其民之困督輸者惟患其賦入之不急
而不䘏其民之貧致理庶事者亦曰吾惟事吾之事耳
彼牧與賦則各有所掌何與於吾哉官之署一出政之
門二三民之心一而趨事之途不下十如是而欲其民
之父子相親兄弟相聚不可得也於設官之意豈不負哉
必也若正若佐均之以為民皆國之民也涖之不可以
偏重事皆國之事也視之不可以獨輕使事體歸一而
令出不二然後民得其安而于設官初意不負焉易直
之效職扵定也予固知其有餘能矣然必恊其寮公視
其政求如朝廷設官初意以寧其民則不惟定之士民
有賴亦吾鄉故人所願望焉
送江西布政使張侯赴任序
江西右布政使缺二年矣至是公卿大臣僉舉監察御
史張侯文昌為之布政之位高扵御史九等自御史超
陞是職前此未之有也至侯始有之不待循名較迹已
知其行檢之清淑器識之宏偉治法之精練卓然有以
高其等夷夐出世表矣不然何以見重於廟廊受知扵
宸極而特蒙此無前之拔擢哉然士君子抱負所有遭
逢其時致有無前之拔擢者必欲殫其智力大其設施
以茂建無前之功業然後足以副衆望荅上恩以不負
舉主之力於推轂也侯之往也得不大有所為哉予既
幸其故土之得賢牧伯而交游之士又以贈行之文為
属則於所當為者不得不舉其萬一為告也夫江西之
人沾沐聖治之餘又賴有方面之臣克順撫之故文墨
之俗久而猶存然百執事不能無鄙暴無浪濁于其間
必思有以退之然後廉風益勵小大之政利於民者或
未行其行者或非民所便必思舉而革之然後至理益
臻鄙遠之民貧者或失養流者或未歸以致田多蕪而
歲或儉必思綏而業之使邦本益固懷挾才藝欲出而
仕者或遏扵所司其仗義守節者或旌别之未及必思
作而起之使俗化益美武斷之徒侵漁之未饜必思鋤
而擊之使民蠧遠屏此皆為之所當先者侯誠留意扵
此而又從容以盡其餘則德化必賴以盛宣所謂無前
之功業固可得而建矣吾江西之民蒙其仁也尚可既
哉昔鮮于子駿牧東京當時以一路福星稱之今之為
福星江西者其在侯歟侯與子駿皆蜀之良皆由科目
興故敢以之望之
送僉都御史張侯復任南京詩序
南京僉都御史張侯志忠既上其績于墀下退而疏言
兩淮之民有飢色而有司以甓山陽運道收其傭者累
鉅萬非民所堪臣見官所棄甓山積于濟南還漕舟繦
属于途若因還舟順載棄甓寘山陽可蘇兩淮民困上
既允之其同榜之士劉球竊喜其一言中旨而利及於
人為甚溥檢討王君伯宣復為球言侯為監察御史南
京時嘗按憲司所上獄狀有十數人罪不至死而所司
坐以死者即抱狀白于都堂請出之都堂以獄成難更
為嫌侯固争曰避嫌以殺非辜不德也卒脱其人于死
其守制家居也憫鄉民阨扵歲儉不能自存出所束銀
帶易粟以賑之由是感激富人不敢閉糴以要利人賴
以生者衆其能理獄之冤拯人之窮也有自來矣豈止
一事足利於民而已哉球益有以知其道濟扵物將無
窮焉何也先正有曰一命之士苟存心扵愛物扵人必
有所濟况立都堂之位身之所處為已尊勢之所及為
可遠固非一命之比而能篤于愛物如此苟充極是心
豈不足隆國家之慶廣生民之福為世道之所賴哉以
故知其濟物必將無窮也侯之行李將南也王君復以
詞林諸君贈行之詩來属球序夫侯素以愛物為心請
廣所愛之道以為之告盖愛者仁之施也而仁之要在
扵公無私焉是故見善而必舉之者非欲其附已也將
勵天下之人使同歸于善見惡而必去之者非惡其害
已也將遏天下之人使不入于惡是則仁人公無私之
心公卿大臣今日之所當務况激揚濁清又憲綱之所
素存侯歸而思仁其身公其好惡以舉其所職則其愛
所及必溥天下之仰其澤其有涯哉
送憲副胡君赴廣西詩序
廣西與福建皆極中土之南其民之良頑俗之美惡施
政宣化之難易盖不待辯已章章然眀且白矣仕而樂
扵得福建不樂扵得廣西者人情皆然自非有志之士
其孰能免於此哉故會稽胡君宗愚以福建按察副使
去喪調廣西人皆意其有不懌之色此往彼顧之懷獨
士君子知胡君者以為天下無不可化之俗而俗化之
移也待乎人苟得人焉以臨乎民上則不美之地可變
而為美安知廣西不可為福建耶始也福建之文物固
未足與中國埒及常衮觀察其地設鄉校以誨之見民
能誦書作文詞者輙與為賓主之禮奬掖勸進靡不有
方漸濡之久而後其人風流儒雅道德功業卓然有以
雄天下其作而起之盖自衮始胡君負才能有文學知
名于内臺也有年苟至廣西能如常衮之盡心焉以化
其民使谿峒之間蠻烟瘴霧之下持戈矢者皆耰鋤言
侏離者皆絃誦習椎結者皆冠纓利爭奪者皆禮讓則
他日廣西之文物當如今日之福建矣胡君之得廣西
豈非其建功立名之地歟夫何不樂之有已而覩胡君果
欣然自得躍然就道略無一毫不快于心不惟有以超
乎人之意表且欲化成其俗以求副乎士君子之論焉
翰林修撰陳君叔剛壯其志而属交遊賦詩以贈之属
予序之余三人同年友也故不慚以淺陋之詞冠扵雅
頌之首
送查大夫致仕還龍潭詩序
在彭蠡之浦匡廬之麓有龍潭地靈而水盛樹林叢茂
霧靄欝積世謂斯潭也有龍常升降其間故以龍名潭
之上為世姓查氏所居查之彦曰濟時將致禮部郎中
事而歸其子壻谼尚書胡公能子也為籍所得縉紳送
行詩若千篇属球為序球因喻以龍之為德焉夫至靈
變莫測龍也方其見而與時逢也則能乘風雲行雨澤
施其用以濟夫物於無窮及其潛而與時違也則必處
淵瀆韜神光守其德以自養而不外盖無往不得乎道
焉故易取其象于乾以眀君子之出處進退當如龍焉
必動與道適然後當其可也查大夫負過人之才德由
賢科起而歷官郎署佐掌邦禮三十餘年凢典章之秩
儀文之施莫不宜乎今而不謬乎古使人稱其習扵禮
而修於職其進也固能見諸用矣今也年力衰而仕進
之心倦乃疏于朝乞歸田里雖爵禄榮扵前軒裳圭組
乘於後舉不足移其退休之念豈非篤守其德而不失
乎自守之道哉昔李伯陽為周守藏史能眀于禮以施
諸世及脱駕而西則託方外之說事著述以自晦其迹
故孔子謂其猶龍焉球扵查大夫之歸也又豈得不借
此以為喻哉若夫林泉之下待其歸室家有慶子弟有
教鄉人故舊有所觀德則籍中之詩詠詳矣奚庸言
瓜畬鄧氏族譜序
安成多大族而瓜畬之鄧最盛盖自梅魁翁開業垂蔭
以來非惟發科登仕連世有人其以人庶而地不足為
容析居横石金谿下店漢江横店斗塘清陂安田楓林
凢十數𣲖所至未三四傳則又以地之小而謀他析者
不可以數計其生之蕃也他族尠克儔球壻于鄧氏其
族人時節享祀之會間得與焉一日有誦其族之盛而
問扵球曰昔何以致此今何以處此球曰致族之盛在
德處族之盛亦在德而非勢力智計財賄所能為衆皆
曰德何如斯可以致其盛而處其盛球因告之曰財無
私而事無專如某之為子能順其親誨必領而行必後
如某之為少能恭其長閔其稚弱而不欺如某之尊能
慈其卑養其不才以成其才如某之賢而不棄其不肖
分其餘以給其空乏如某之富能濟其貧以得其道而
扶持其不得道者使不為人所困厄如某之達能顧其
窮念其父之不及見而撫其遺孤子如某之生不忘乎
死誠如是是謂有德德積之厚則其嗣續蕃而族各得
所矣言訖而其族之長德溫顧謂其羣子弟曰斯言也
可書之譜為吾宗人世世勸球辭以姑俟他日已而德
温甫即世球嘗自咎當時不能亟於順承以至終扵無
地以復長者之命後十餘年其宗弟晉初甫年七十有
三矣擕其譜至京属球序之球因得追書昔者之言于
其端云
送教諭蕭先生赴長洲詩序
泰和多賢者而蕭氏又世有人焉予少時聞山東鹽運
副使鵬舉措政平而自守固動足為居官者楷法心已
賢之後於京師覩翰林編修孟勤文章德行足追乎古
而發聞於今則又賢之今復于編修所得長洲教諭彦
清則儀觀美扵外問學優于中有足為後學表帥者
又豈得不賢之哉盖彦清為運副之孫編修之從子能
自進脩以肖其祖肖其諸父者也予得之而益信蕭氏
多賢焉及其行也飲而告之曰世之所以重賴于賢者
非謂其能取諸道以自善也為其能推善已之道以善
乎人也苟賢扵已矣而教不施于外澤不能及其徒則
其善也獨而已矣豈所謂兼善之道哉子之扵長洲也
其必取夫聞扵爾祖受扵爾諸父而懷蓄扵爾之心思
者以加諸彼之子弟使得遵軌度蒙潤澤以進其德以
成其才然後善及扵人也廣而人之仰其教也無窮矣
彦清曰敢不思早夜罄厥能以為長洲子弟規哉予既
得彦清入其言復不揣固陋輙書於歌詩贈行者先彦
清名欒由鄉貢進士試禮部以乙榜奏名授斯職云
兩谿文集卷十二
