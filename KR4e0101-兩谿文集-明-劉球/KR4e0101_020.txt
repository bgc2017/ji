兩谿文集卷二十
明劉球撰
哀詞
張博士哀詞
國子博士張先生子儀臨江新淦人上世多隠德至先
生篤好學問古今書無不讀最深於春秋初授是經胡
行簡先生門者八人皆得時譽號春秋八彦先生其一
也惟先生心平恕而論遲確於親仁於友信於貨利無
苟有於人艱危窮急樂拯施於事有斷制蓋其得之春
秋也深以博故施之外也端方而無回枉焉洪武中舉
進士掌教閩之莆田蜀之成都廣之潮州當時一邑兩
郡以春秋登進士第為顯官者皆增其舊先生之教也
其後由潮州教授入為博士國子監天下學春秋來為
監學生者又多師先生是以其教行四方其徒塞要道
其文重當時而見奬於親藩人冀其優陟未艾也豈謂
其遽捐館哉球少慕先生之春秋希一見以損其所未
知而增其所知又私恨先生跡不常於鄉永樂十八年
赴試禮部道南京見先生僦舍甚歡明年竊第南來先
生邀餞之酒且以文辭華其歸别去不二年而先生訃
已至嗚呼以平昔相慕之深相接之疎而遽至於永棄
此人情所甚痛者固不待屬己當有詞發其哀况其子
教諭魁鄉貢士勉屬之久乎故不揆謭陋序其情而為
詞以哀之曰
因物覘化兮無來不逝斯哲云邁兮胡然深喟嗟麟之
經兮獨嚌其胾質之以陶兮行之以勵既發佳譽兮復
得高舉位雖未滿兮教則遐被游從森森兮大夫卿士
生歉大榮兮歿垂永惠余夙有慕兮蒙决紛理晦顯道
殊兮進則多阻往來京師兮再辱倒屣笑談食飲兮無
論年齒承誨孔碩兮托交自始雖有暌離兮心則密邇
曾未再朞兮訃倏在耳道里遼越兮徒切翹企吾道之
窮兮抑時之否依歸孰在兮盲瞶孰啓西日可繫兮東
流可止嗟嗟斯慟兮何日有已
僉都御史張君鵬舉哀詞
嗚呼予於張君鵬舉之沒也豈得而不哀哉君蜀人也
與予同舉永樂辛丑進士又同有志於古道君為監察
御史予為主事宣德癸丑春同入禮闈督試得朝夕相
與接殷勤商確所事凡君之所欲為無不中予意予之
所言君亦未嘗不是焉涖事有暇則長吟短詠更迭倡
和不絶口當時吾二人相去不遠其同年之情固篤也
其後君遷大理卿轉僉都御史爵位日以隆聲名日以
大天下之人無不仰其澤予雖去禮部入館閣而名與
實俱沉落無聞予二人之相去也始遠而其同年之情
則彼此猶未忘於懷今君且奄然棄予以沒予之哀君
也又豈容已哉昔龍虎榜沒一歐陽詹則韓昌黎有詞
以哀之者哀同年之凋喪也雖君之功名過於詹予之
文不足以繼昌黎然今之同年何異古之同年哉故予
之哀君亦不能無詞也其詞曰
西日可回兮東流可止嗟我同年兮溘然逝矣昔相期
望兮與古人比今想形聲兮一生一死昔相親厚兮為
日能幾今一訣别兮萬古億禩昔相更和兮大篇娓娓
今歌祖道兮薤露蒿里蜀天蒙雲兮蜀川流駛蓋棺西
歸兮悲風四起愁心淚目兮傷哉知已墓草不宿兮此
情不已
故工部侍郎羅公哀詞
工部侍郎羅公之即世也朝廷有讄學士大夫有誌有
碑太史有傳所以紀其出處大節和家勤職之清行仗
命懾邊疆土寧邊之遠略仁懷細民之異政頌歌太平
之殊能極詳且悉自足傳信於世播休光於無窮矣然
球於公不能無所哀悼於其私焉始球第進士公為侍
講翰林辱以先大父與其家弘文學士復仁莫逆之故
特親禮之及球濫祿禮部公數有事於外廼以教誨其
子屬球球亦不敢不為之盡心繼而幸逐公跡入翰林
公且謝事行矣因約諸寮饑於其館公甚為之歡且語
球以會面當有期豈意分去踰年而訃遽至哉然則感
公相遇之厚於昔而哀不復見於今者予之私也心有
所哀雖無所屬猶當有辭以發之况其從子孝感令勉
學屬之勤耶此哀公之詞所以作也公吉水人汝敬其
字寅菴其號云辭曰
文山嵯峨兮等公之勛文水浩瀚兮等公之文維文之著兮
玉署金門維勛之積兮窮荒塞垣出入均勞兮垂三十春税
駕修途兮遽即九原逝跡易遠兮故情難諼眷此春樹兮
瞻彼暮雲悠悠我哀兮與日俱臻匪詞之托兮中搆曷伸
楊處士哀詞
邑有篤善處士姓楊字道存性嗜恬安不為浮靡習隠
居不仕惟隂德是務積凡其行之所履言之所出喜怒
之所施精神念慮之所用皆有隂德存焉故見路途之
貧者恤之饑者食之死者瘞之病涉者舟以濟之又燔
貸券歸人之遺失子隂德之及也遠矣今處士墓已宿
草其子景陵縣尹懷忠求表襮處士之德於士大夫曰
某幸食有禄念先君不逮養不勝其哀故敢以發其幽
光勤諸交遊球亦不幸既孤而叨禮部職聞其言不能
不動心猶聞談虎而其嘗傷者蹙額特甚也故為詞發
縣尹之哀以哀處士亦自哀予之無所怙焉其詞曰
累善與德兮人蒙其惠既康且壽兮蕭然長逝流此慶
澤兮裕厥良嗣揚休清代兮宰彼邑治奉順容色兮匪
無榮麗致養朝夕兮匪無甘膬日月不待兮徒增涕泗
發厥幽潛兮託之文字念予有親兮亦蚤見棄履霜濡
露兮同悲共喟穹岳可池兮洪海可地吁嗟此懷兮邈
無垠埃
王樸叟哀詞
吉水之富溪有樂善君子姓王諱實字好信封承德郎
刑部主事自號樸叟者署刑部員外郎主事佐之父也
年七十二以正統五年正月二十五日卒縉紳大夫為
之銘其葬表其墓讄其行為詩以悼其亡使主事公平
昔仁於家信於鄉義於周䘏貧乏之德善皭然暴白於
世偉然足以垂示乎後矣予奚庸措詞其間也雖然員
外實予交之所最厚者厚其人則於其人之親不能不
加愛焉故予於主事公之存也嘗有詩以祝其壽歌其
世德所以致予之愛也亦已至矣於其沒也哀傷之情
又豈容己耶情之至者詞之所由發也發於詞所以洩
下之哀也其詞曰
富溪榮廻兮富水湯湯彼美君子兮逝往何方招之不
來兮日遠月長宗戚有故兮孰扶孰匡鄉士是非兮孰
從否臧細人空乏兮孰齎以粮徒使令子兮淚滿衰裳
豈無仕禄兮養不待將豈無加命兮莫志榮光為之交
故兮寧不悲傷翹首雲山兮窮富之陽逝水可盡兮餘
哀莫忘繼之以詞兮爰寫衷腸
蕭先生哀詞
蕭先生諱愚字不敏廬陵曲山人其先有仕宋為仁化
令曰耕道出身進士也由是子孫世業儒先生少與弟
時中共受詩於其父樂存皆篤志勤學時中既捷鄉薦
魁廷對入翰林為修譔先生以事親故不可往有閒暇
輙遊心風雅頌間得其要妙以發為應舉取士之文贍
博而沈著簡潔而明暢源源乎其出無竭後進習詩經
者争師慕之先生亦善開導剔厥疵謬示以嚮方其教
始行於安福其後他郡邑之士交執䞇其門有遠不得
親炙則取其文私淑艾焉每大比登鹿鳴之會必有其
徒先生亦嘗薦名永樂甲午鄉書後七年會試禮部以
修譔有典文衡之命辭疾歸學者從焉益衆余始接先
生言面今監察御史王體艮宅已而前監察御史尹有
規約予同先生赴鄉試他日進士謝謙牧奉先生過予
余亦從今光禄署正萬資中造先生又同上禮部尹萬
王謝余友也四人皆從先生學故余亦嘗以師道尊先
生先生為人篤實簡静有詩人忠厚餘風尤孝於親友
於弟慈其弟之遺孤子猶已子與人交必信其言行可
謂君子人也余與先生不相見者十年今年春遭其子
維楨進士京師詢先生喜其無恙不數月先生訃至不
勝余悲維禎將歸治先生葬請銘於學士李先生請哀
詞於余銘足以垂先生不朽矣詞則非余所能而情不
可嘿發不可嘿之情於詞蓋不自知其不能也詞曰
傳經績學兮善述父事弗顯厥躬兮為養與祭况收榮
名兮樂有難弟寧施教誨兮惠彼秀異出其門牆兮咸
决科第吁嗟先生兮師道攸寄胡年未耄兮奄然以逝
經術將用兮伏生云棄弟子尊顯兮河汾去世自古皆
然兮抑誰所致余於先生兮久要素契鄉書同捧兮春
官同詣先生枔佩兮余所交際跡相往復兮篤道與義
别去十年兮適遭賢嗣訊安則喜兮聆訃則悲翹首南
雲兮傷懷隕涕哀之以詞兮爰洩余思
禮部侍郎章公哀詞
哀而發之於詞者哀之深也然昌黎之哀行周南豐之
哀老泉東坡之哀憲仲非以其生不偶於時即以其沒
不永其年故皆有詞以著其不幸若禮部侍郎章公則
由賢科累爵至三品受知於列聖播休聞於四海有肖
子趾美而興既老而即世朝廷優加卹典縉紳鉅公表
襮其盛德偉烈足垂之無窮可謂生有榮而沒無所憾
矣豈復有不幸之可哀耶特球始為主事禮部也公自
吏部郎躋秩而來每燕見辱不以屬吏鄙下之必與為
斯文禮其後球去禮部效勤館閣公益禮而親之又不
以其去而見疎今球尚繫名禮部而公已不可見顧清
署以想風采豈無感愴之懷形諸聲耶此哀公之詞所
以不容己也其詞曰
容臺兮巍巍條風發兮春始歸繄桃與李兮盛芳菲悵
獨望兮旦復夕公不復見兮使予心戚昔公蒞事兮有
典有儀今公云逝兮杳何之昔公進退兮愉愉自得今
公不來兮徒想其跡羌靈輴兮難久攀爰俎芳肴兮藉
以蕳肆予奠兮何所薊之郊兮潞之渚浩浩洪流兮漫
漫長路䰟無忘兮故鄉土鄉之土兮會稽鬱樹檟兮鏡
水之湄瞻寧宇兮伊邇公之歸兮安所止渺予懷兮曷
已
贈文林郎監察御史張公誄
慈溪張氏有尚德之士適安甫諱賢良卒十餘年以子
楷克舉監察御史職蒙恩贈文林郎監察御史余以為
古之有德而無其爵者卒縱不得諡於太常亦得諡於
其友播之於文辭適安甫之德行積諸躬德教行於家
德澤及其後之人又得美贈於朝廷矣易名之法既未
之議其可無辭以載之歟予嘗備員禮部累士大夫德
善為文以哀之其故職也故敢私為之誄附告於焚黃
之次以永其傳誄曰
泰山徂來厥木惟茂上與霄干下連谷覆洪河待航峻
宇資搆其末之碩由本之厚惟昔弓正胙姓為張世有
君子為家國光七葉侍漢三相奉唐弘功盛烈汗簡輝
煌族於延陵厥祚益長逮宋德衰居始弗康徙至慈溪
載蕃載昌累善鍾慶爰及好古非德弗為非義弗取捨
已之贏濟人之窶好古玄孫為適安甫惟適安甫賦質
秀朗志以静寧才由學廣博極群書研窮易象理物精
粗隂陽消長洞見於心百無一爽出其所有作為歌詩
取適乎已鳴盛於時鉅章短詠悉雅於詞冰清玉潔高
欲古追篤孝與友以施家政闔門千指既安且定克繩
以禮畢歸於正藏無私貨積有餘慶化其里人亦興於
行授經其子俾大家聲棘闈戰藝躪轢群英遂名鄉書
駸駸向榮匪善厥教曷底於成年及知非疾竟不起家
失所尊士失所倚哀悼之聲傷懷悲耳日徂月邁墓草
宿翳贈秩蘭臺實緣子貴恩命殊加榮非不至惟未稱
德昭薦嘉諡友生之辜亦何由避燎黃有期爰累行懿
式旌以詞附之祝史敬告厥靈且詔來世
羅處士哀詞
有樂為善處士姓羅字克庸沒而狀其行於翰林周編
修功叙銘其墓於少保金公吟咏其生平所可悼者於
時士大夫矣其子奎又欲予為詞以哀之故謹序其凡
可哀者實以詞繫其後處士本廬陵望家世以貲稅雄
其里遘時囏喪之處士方少其父留外且久獨奉厥母
經營不敢怠至復其舊昌其家廼道水陸數千里迎其
父歸遂具慶懽致甘旨奉又克仁於弟睦於族姻樂於
賓客則行著之家矣素仇惡而喜聞人善拯人之窮顇
濟人之急難增直以償人之售産者則惠沾其鄉矣其
總鄉賦之輸人甚服其公雖山谷之民慣逋負者亦相
戒以輸不可後期事率先畢有寇犯其里處士約衆却
走之且設伏俟其再至寇果中伏就擒殺旁境連䧟寇
鋒處士方贊官兵討平之人多賴焉則其能施於用矣
夫著之於家有其行沾之鄉有其惠施之用有其能非
善有諸躬者未足及此惟善有諸躬則雖久生於世人
固莫不願之人賴其久生於世而歿焉是豈可不哀哉
且昌黎哀歐陽生哀其有志而早沒也南豐哀蘇允明
哀其有文而終沒也則善有諸躬而沒如處士亦不得
不哀之也其哀之之詞曰
篤孝與友兮耀厥先也彼隣有匱兮俟其憐也里戶夜
起兮寇之平也善之所存兮人望其永有年也胡辭世
以遐往兮徒招呼而不還也豈其可好於人兮未可好
於天也抑蒼蒼之蒙漠兮而殃之降施有偏也若曰非
然兮又誰為之然也所惑者命兮所傷者賢也人不可
及兮德可傳也日月可久兮情不可諠也
彭處士哀詞
吾儕居京師念故鄉前輩人出言行事有君子長者風
可慕效者不幾人而彭處士士節首在其中冀得時一
相見訊吾祖父時事以益其所未知迺有道其謝世者
能不悲哉處士本安福華秀人後徙廬陵而親戚土田
皆在吾安福又為吾先人之執友故歲有事於吾鄉必
過吾家吾為進士時亦嘗造焉處士篤信好善與人無
怨惡惟喜論江鄉姓族其先孰以德興孰以宦顯孰以
貲力雄孰以雜技賤役起孰以微而後振孰以大而致
隳孰能始終不失其世守皆歴歴有據使人聽之終日
不倦無非欲人知勸戒以自進於善也其於勢利則恬
無所事焉人或負其貸不入其田之利雖越數年終不
出憾言人亦慚而歸之常教子孫存忠厚謙約無取憎
於人故三子皆賢諸孫甚盛人謂其後來之澤未涯故
有志於善其後者皆取為法及其沒也莫不惜之處士
之世系行履詳於翰林修譔周君功叙之銘其墓矣吾
復哀之以詞者欲以洩吾之悲而道吾鄉之所惜也其
詞曰
彼月既晨兮此日復夕念兹故老兮曷其有極如聞其
音兮不見其色審而求之兮知不可得其言維嘉兮其
行可見範厥子孫兮有典有式鄉重其平兮人懷其澤
欲聆清誨兮用廣我識胡迹未南兮而訃已北我之所
悲兮衆之所惜哀之以詞兮永昭令德
杜長者哀詞
天台杜長者訃至京予既弔其子侍講宗謐矣又傷天
弗愸遺長者使世失所矜式焉或問長者名氏官階予
曰仲威其名希恭其字翰林編修文林郎其官階也又
問何以稱長者曰德厚於已而尊於人故以長者稱又
問其為德何如曰聞諸侍講以知其羈貫時嘗涉遠以
赴父難若不知有其身然及長不忍其兄被誣也代之
下獄以求辨果白其事而還憫其女兄家貧無所資遂
割其産以業之至於周人之急未始有吝容人有忿爭
得其一言解之即不留怨嘗受縣委覈鄉田之蕪者克
盡至公於上下俱無負因旱禱雨於神神亦應焉其德
之在已也不已厚乎其鍾慶厥子而享有榮養顯封也
不亦宜乎其名長者不已稱乎或人曰德如是而沒何
可無詞以哀之曰固將哀之以辭也因為詞曰
與人沕沕兮孰知德歟身沒則朽兮奚足惜歟凡見惜
於人兮豈緣貨與力歟將德性之全兮抑德行之素積
歟設非此之故兮將何辨夫淑與慝歟於惟長者兮孝
與弟俱鄉邑永賴兮神人交孚為德孔臧兮受福有餘
倏焉去世兮孰不發吁其光曄昱兮其馨苾茀其人可
念兮邈無已日聊寓諸詞兮庶洩予之抑鬱
龔處士哀詞
蘇之崑山有傑達處士姓龔諱賢字思齊得年四十八
而没京師士大夫皆哀之士大夫皆哀之者以處士事
母孝與姻族睦處家人父子懽如也其理家有道可為
人法今不得而見矣可哀也處士嘗掌其鄉賦之入能
不横取於人又善解其紛周其耕歛婚葬之不給使無
鬻孥轉徙之患人多德之今無由而仰其惠矣可哀也
處士素尚文雅與士君子遇未嘗弗賓館其塾者必時
望之士士林中有賴焉今無其人可哀也予與處士雖
未面然處士嘗遣其子鄉貢士理來京從予問春秋以
取進士予因理而知處士之善及予司會試理在試列
而不干以私予亦無所私於理蓋欲以君子之道處理
使自樹立以為處士榮理竟不得進士而得卒業胄監
予復以䆳理學高理之科名為處士他日榮也有地不
意處士不少待其成而沒則予之哀處士又豈衆人得
與哉哀之之深不能無詞以洩之昔韓昌黎哀歐陽生
哀其子以慰其父也予哀處士哀其父將以勵其子也
所致殊而所以泄其哀於詞一也其哀之之詞曰
克和其家兮行之淑也為鄉所德兮惠之沃也流輝士
林兮譽之馥也遣子來京兮干仕禄也第科階仕兮期
可卜也胡不少竢兮遂所欲也乃未頒白兮遽瞑目也
何善有餘兮壽不足也訃之北來兮悲風木也歌哀嘅
悼兮聲相屬也意慟詞苦兮予所獨也水之東逝兮不
西復也心惟伊人兮往復續也
兩谿文集卷二十
