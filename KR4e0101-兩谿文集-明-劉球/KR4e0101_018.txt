兩谿文集卷十八
明劉球撰
箴銘贊
書室箴
有巢其廬貯百斯書廬吾足寄書吾道器哲士韙人咸
此發身業茂茂望與曠而曠彼昏之罹舍斯取斯所以
君子慎卒踰始所以君子不極不止
彭氏敬訓堂箴
人之弗克肖其父祖者莫大於慢視其訓而弗守也恭
守父祖之訓如毓義兄弟豈不足為彭氏肖子孫歟况
有敬訓之堂以昭示於將來又欲後之人世肖其先而
不墜也予故箴以致其勖曰明明彝訓哲祖之詒廼
考式傳為家之規謂爾處者孝友是為而爾仕者清白
是持或不然者庸俗之歸惟令兄弟祇奏弗違遊宦宦
達寶家家肥廼斯堂之肇建欲先訓之遠垂於後子孫
世守在兹欽承無替庶永昌期
好問軒銘
生民有初均秉厥彝有達者道中坦且夷志隨氣蕩人
百斯岐跬步既譌千里異馳匪詢匪諏孰覺孰知卓惟
古哲善弗自以知裕在人思歉在已博訪敏求務即厥
止顔忘其多舜察於邇故不違仁且大其智彼昏罔念
廼妄自尊終甘棄暴胡恤人言聽既藐藐誨惟諄諄曷
决其瞀廼厚其芚故哲愈昭而昏遂昏豈道之異言聞
不聞洵美王君早克自艾知尊其尊弗是其是上師先
古下朋斯士芻蕘之詢梁肉同嗜羣疑外屏萬善中萃
闢此義門希全天畀君子之歸小人之弃作銘其軒以
淑斯世
槐隂書屋銘
古者三公之位面槐故王晉公手樹三槐於庭卒兆其
子魏文正公位宰相為三公天下榮之稱為三槐王家
自是凡姓王者其庭莫不有槐焉又槐為花時士方急
於應舉因謂應舉之歲為槐秋又謂赴舉為踏槐故凡
舉進士者莫不忙於槐之黃焉則槐之名重於世也久
矣友人王君藎居負郭湛溪有槐幾株槐邊屋幾間貯
書幾百卷每讀書其中則柔條蔽戶重隂堆几啼禽噪
蟬助答絃誦可以消俗濁進清明以游神於簡牘探測
乎聖賢之閫因題曰槐隂書屋蓋未知王君將以其槐
兆為三公歟抑以之相促其赴舉之期歟如以之兆為
三公則固其家故事矣以之促其赴舉之期則又君今
日所當務也然赴舉仕之始也三公仕之終也欲極其
終必自其始則促赴舉之槐即為兆三公之槐也君姑
壅其荄以加其學俟其花而出其身又安知他日榮名
盛位不可希冀其前之人哉余始與君同遊邑庠今將
别去故敢序而為之銘銘曰
有槐結綠兮有書連屋滌除濁俗兮清隂在目槐之芳
兮三公之祥槐之黃兮舉子之忙孰知舉子兮三公之
所自始於維王氏兮世傳厥美我為銘兮牖戶風清惟
王氏之後人兮宜日孜孜以望其成
復善堂銘
莫貴於人善其天爵所不善者非性之惡為稟所拘為
欲之鑿何以復之曰效先覺惟先覺人學至德成淵鑑
洞燭厥善之明規循矩蹈厥善之行我其孳孳希與之
並取彼之知以開我蔽取彼之能以勤我事移稟遏欲
全我良貴庶幾斯善克復攸畀衆人惑惑斯善以亡卓
彼郭氏取以名堂三葉相承燁有餘光苟詣其極聖賢
同鄉
敏求齋銘
凡天下之物皆可求求之不敏未見其獲也况古之道
得之足以智其生不得不免為凡人其可置而不求求
而不敏哉且聖於百代之上尊為億世之師者孔子也
孔子之道蓋亦敏而求之於古焉故其思也不寢其學
也不厭其憤發於已也忘於食其師之於人也無常其
於經讀之而三絶編又何其求之敏歟今之人望孔子
之門墻不得入者蓋不知其求道於古知求之古又不
能如孔子之敏也鄉達尊王君仲求得孔子敏求之說
以名其齋蓋有志乎古之道者矣苟能如孔子之不寢
焉以思之不厭倦焉以學之不暇食焉以自憤之惟得
其人焉而即師之於經而三絶其編以讀之則求之也
誠敏矣又何患古之道不可得之今哉蓋王氏為廬陵
聞姓出其家者多秀而文而君又能求古道思與古之
人相頡頏其去乎凡俗人已遠矣其子紹從余游以君
之辭來請銘故特序而銘之銘曰我瞻古人越世同
心宜爾君子求古自今謂魯大聖言必可諶動息是顧
早夜惟欽居食弗擇簡牘日臨窮大盡細致遠詣深芥
視千駟珍寶寸隂存心亹亹詣古駸駸有銘其中以儆
以箴
復樸齋銘
有篤古先生名其齋曰復樸衆人異之君子慕焉彼異
之者必以樸之為道宜於古不宜於今先生居今之世
而欲復古之樸將隳棟宇之制去鏤節繢楹之飾而為
櫓巢營窟乎將屏文繡綺縠之華而為卉褐乎將捨五
味六和珍羞膏梁之美而為捭腥燔黍之食乎將棄罍
爵俎豆鐘鼓管磬而為杯飲塊擊乎將易楷法為科斗
之畫洗章句之煩若書契之初乎如是以求樸徒見其
用意苦而無益於今之世蓋欲以其末窺先生而未知
其本也君子則謂先生所復之樸有在焉非謂是也夫
混然大一體萬化而藴跡於萬化之表者天之大樸也
寂然大中與形氣俱生而不為形氣所汨没者人所得
於天之樸也天不壞其為樸也亦不壞惟智者鑿之巧
者踐之偽者文之貪者昧之不能不斵喪其樸人之樸
喪則天之樸亦不可得而完矣故道日汚政日弊俗日
趨於漓者喪其樸故也有志於古之道者必求復之而
後道之汙者可隆政之弊者可理俗之漓者可變而為
厚先生忠信之質優學問之功至能孳孳焉求復其固
有之樸則樸之賦於天者將全於已推之以隆其道理
其政而厚其俗也何難哉故聞先生作而翕然慕之者
知先生所敦者本也非末也先生名瑀字仲珩量洪而
德尊官至蜀府長史上佐國治内理家政皆有古君子
風球與先生同姓同為吉郡人而慕先生有志於復古
故特銘其齋曰元命沕穆大樸在天暨賦之物人得
其全惟人初生篤實無文其樸未散其性則然末習靡
靡遂喪厥樸道夷者險風龐者薄誰斯復斯曰有先覺
惟此先覺惟樸是求爰闢其齋以藏以修祛彼蠧巧復
我鴻疇歛華就實黜詭敦愫衆人所異君子所慕恂恂
諤諤為王室輔由家達國政隨化淳亹亹弗息庶幾古
人敬而銘之來者其循
徐氏白雲山壽藏銘
白雲為樂平石硯望山營壽藏是山之陽者其里世家
徐姓煬名文光其字松間老人其號也老人為廣東轉
運使庚之裔古山教諭之曾孫桂軒隠君之子素嗜學
從進士葉宗敬受業而無仕進意惟欲行其所得之書
於家永樂中桂軒被誣當徙邊老人與弟文職爭告縣
官求代之縣遣文職行老人卒能歸之以其道兄弟遂
合如初居父母喪率闔室致哀出宿治葬悉遵朱氏禮
同産至鰓服親同居者五百餘指而主之有家法故内
外肅雍無間言擇子與姪性敏者齎遣從良師受經必
敦敦勉之至學成受官猶貽書戒以毋隳職以孤上恩
撫其弟之遺孤子特厚於他子族人貧不能葬其親者
為具儀物以葬之鄉人搆争來質成老人輙諭以禮義
人亦無不化焉宗戚子弟從之學即欣然傾寫所有以
造就之其羣居之行如此又雅好詩所作多尚理致關
世教晩而其配嚴氏暨諸弟俱下世而四子七孫及諸
從子足以承家而順志仲子碧復領鄉薦授杞縣司訓
陞教諭老人亦甚慰焉於是因白雲山水之佳營壽藏
以為終計以某年月日告成時老人年七十有一矣乃
命從子考城司訓潤狀其事來請予銘夫藏之為言藏
藏以壽名欲其久也先事而為之非達於理者不能也
古之預為壽藏者圖先賢與已之像設為賓主其間不
知白雲壽藏可有是圖否然白雲有龍岡面其前硯溪
月湖潤其下壽山新頂天馬諸峰拱掖乎左右其為景
也蔚然甚勝不知古人壽藏亦有是景否至若達於生
必有終之理不以凶事介於懷必先期而為之以俟乎
命焉則古賢與老人同是心也因銘以著其意銘曰
奠斯藏者地兮幬斯藏者天也盤旋以鍾秀於無窮兮
美哉山與川也維君子之達觀兮預卜此而將歸其全
也人皆冀乎遲遲其封兮使享有永年也非徒欲其安
且固兮以隆世慶於綿綿也
戴隠君誠辨畫像贊
貎古且閒時衣時冠日從容乎山水之間樂賓戚之往
還取觴詠以為歡殆不覺其白髮蒼顔非古逸民亦孰
得而與之班歟
胡處士畫像贊
國之逸民鄉之善士其在斯人庶幾無愧方其少時篤
事乎親及其長也兼睦宗姻遯而能亨鰥不再偶惟周
人急不靳所有積善尊師訓厥子孫忠簡家風宛然猶
存花竹禽魚以悅情性巖樂之名於斯為稱年餘八&KR1030;
為况益殊今也遠矣有像在圖時衣時冠足表令德儼
乎容儀卓為世式顧瞻起敬想望風神其最者誰館甥
史臣
張琦僉憲畫像贊
其容肅如其神冲如其所鍾者汾晉之秀其所學者姬
孔之書擅科名於一代振風紀於兩都遂因内朝之薦
而有外臺之趨方其一道振肅百蠧畢祛以琴鶴自隨
臨水竹之居從容步履樂及公餘此丹青之所狀誠不
失於錙銖矣至其運經濟顧廉隅力足以任天下之大
事智足以贊國家之訏謨惟有識者知其然殆非丹青
所能圖也噫湖西嶺北豈足久淹其跡而廊廟之上將
待其議紀法而秉鈞樞也耶
周侍讀畫像贊
其質也如良玉之粹然其容也如喬嶽之安然其氣象
也如春陽之藹然况濟之以才美充之以學識文之以
詞翰符之以實德是以人見其擅香譽於棘闈邇清光
於木天著弘功於載筆贊鴻猷於講筵志與時行秩隨
次遷也皆謂其能續故家之宦譜為當代之名賢矣抑
孰知其急於濟時也有六一之忠貞善於為政也有平
園之簡易敢為直言也有澹庵之蹇諤篤於制行也有
誠齋之介厲若付之以重任躋之於要地亦何功不至
何業不遂哉於戲天之生斯人於吾忠節之邦也豈無
意耶殆將使之踵芳跡於前賢而垂鴻名於後世也
益菴贊
益菴者黔江大尹謝君自號也大尹名牧字謙牧其平
生於修行力學為政之際常懷不自滿足之心能不失
其名與字之義其志蓋欲有所得也所以有益菴之號
焉學士大夫為之推明其義既詳且盡球復為之贊以
奬其成焉贊曰
書戒滿損易示盈虛皆明所益兆自謙卑彼海居下百
流是歸彼地既曠生物故滋謙謙之積誠益之基求益
之道豈不在兹抑抑謝尹為行素奇於學有本於政有
為終不外伐惟謙是持亦不自足惟人是咨爰察厥行
則欲古追日進於善自忘所私爰察厥學則中孜孜日
明於理自不蓄疑爰察厥政則績就熙日宣德化旁洽
百夷謙之為效遠且有輝名菴以益孰不曰宜敢藉墨
卿贊之以詞
何太守畫像贊
豐而頎偉乎其姿蓋知其所負之竒莊而慈儼乎其儀
蓋知其操之有持襜而齊潔乎其裳衣蓋知其才足以
有為故入而輔百揆以甄别才俊出而守一郡以撫字
民黎爵愈崇而業愈茂又何往而不得其宜哉
龍贊
不凡厥質克神厥蹤陟降天淵鼓扇雷風與乾元而為
象贊化育以成功噫是豈豢於人而後食轉運於有力
者而後免其窮也耶
周鳳員外畫像贊
其貎也蒼然其性也天然其形諸外也儼然其藴諸内
也淵然故能致善譽享有年早歴乎將命之司晩膺乎
副郎之遷亦可見聖朝之得人吾同榜中之多賢也
蜀府長史復樸劉先生像贊
其姿也豐其氣也充其容也恭人見其豐矣而不知其
德厚於已人見其充矣而不知其學詣乎理人見其恭
矣而不知其才足以輔治及其為名教師而教大行為
王國輔而國有典刑然後知其著也有所本其實也過
於名噫兹非所謂復樸先生耶
黃司訓講學圖贊
興寧黃添華由賓貢起為馬湖司訓時侍講席受經業
有成以出仕者若白侍御圭胡侍御鑑魏進士正殷貳
尹祥鄭司訓嵩張貳守麟王檢校應先暨其子上蔡司
訓敬也後陞教蓬萊以沒諸生念遺誨之在耳而往迹
已成陳遂繪斯圖以寓江漢秋陽之思敬復奉以求予
贊予嘉是圖有厚之道也故不辭而為之贊曰
自古善俗在立師道師得其人士斯有造卓卓先生秀
外實中足為人師以開世蒙邈彼蜀徼民俗夷鄙自分
教來士氣奮起侍函丈者肅雍有儀飫聞德禮博極書
詩疑隨辨析業以序就各抱所得薦履榮要教鐸既東
梁木云摧濟濟多賢不勝其哀爰托繪像以存往迹聊
寓遐思亦昭餘澤九原不作遺教在焉教雖在焉亦何
逮焉我瞻是圖起敬起愛繼之以辭用表嘉會
兩谿文集卷十八
