兩溪文集别集類五(明)
提要
(臣)等謹案兩溪文集二十四卷明劉球撰球
字求樂更字廷振安福人永樂辛丑進士授
禮部主事以楊士竒薦入侍經筵改侍講後
忤王振下詔獄為振黨馬順所殺景泰初贈
翰林學士諡忠愍事迹具明史夲傳是編皆
所作雜文球沒後二十八年其子廣東布政
司參政鉞所編彭時劉定之皆為之序當王
振盛時侯伯公卿惴惴然趨風恐後而球以
一文弱詞臣仗大義以與之抗至支解慘死
屹不少撓沈德符野獲編記其見害之後猶
為厲於馬順家是其剛毅之氣亘生死而不
可磨滅今觀其文乃多和平温雅殊不類其
為人其殆義理之勇非氣質用事者歟然味
其詞旨大都光明磊落無依阿淟涊之態所
謂君子之文也雖殘章斷簡猶當寶貴况全
集裒然具存固宜亟為採錄以風厲名教者
矣乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
兩谿文集原序
自昔學聖賢之學者先道德而後文辭盖文辭藝也道
德實也篤其實而藝者書之必有以輔世明教然後為
文之至實不足而工於言言雖工非至文也彼無其實
而強言者竊竊然以靡麗為能以艱澁怪僻為古務悦
人之耳目而無一言幾乎道是不惟無補於世且有害
焉奚足以為文哉以是觀之其文傳不傳概可見矣吾
安成贈翰林學士諡忠愍劉公諱球字求樂世為簮纓
望族自少力學博極羣書存心制行率由正道以春秋
舉永樂辛丑進士拜儀曹主事居官廉勤積學不怠遂
膺薦入侍英皇經筵預脩宣廟實錄書成進翰林侍講
其在翰林雖以文學為職而忠君愛國憫民憂世之志
尤惓惓焉嘗䟽十事規切時政忤權奸下獄直詞勁氣
之死不屈天下聞而壯之不踰數年言益驗事益彰聞
朝廷嘉其忠乃有贈謚祠祀之典此公始終之概也跡
公平生其志於道德者乎而於脩辭亦苦心極力期與
古之工文者並盖無所不用其誠者也觀其應世之文
有典有則粹然一出乎正皆足以扶世道而重名教謂
非有德之言可乎其視古人豈多讓哉公没後二十有
八年其子廣東參政鉞淛江副使釪相與類集公文鋟
梓以傳属時序之時於公為後進鄙言何足以重公然
公亦何待予言以為重惟公之文步趨聖賢之途根本
道德之實嚴整雅潔無一浮靡怪誕語若此者自足以
取重於世加之死於忠諫其精神耿耿乎天地間凌厲
山岳盪摩日月與寒暑俱運而無窮其所以增重斯文
者有在人將視為商敦周鼎而寶重之雖微予言可必
傳於世無疑也魯穆叔論死而不朽先立德次立言於
戱公之不朽其在是矣况有二肖子益克振勵功名為
之後哉二子俱第進士入翰林為庶吉士累轉至今職
名位方進而未已皆有光於家學者也因其請辭不獲
命敬書此於篇端庶觀者有考焉成化六年歲次庚寅
夏五月朔賜進士及第資政大夫太子少保吏部尚書
兼文淵閣大學士知制誥同知經筵事國史總裁里生
彭時序
兩谿者故翰林學士諡忠愍劉公存日所自號公先世家
安成茨谿繼徙邑葛谿自號不忘其先孝也正統初予筮
仕翰林公被楊文貞公薦自春官属來預經筵史舘事
宣廟實錄成改侍講是時在院以文鳴者吉郡最多公
居其間金舂玉應鯨鏗鰲答光前偉後為二三元老宗
工所重然公之文非徒文也盖有本焉公文奚本乎公
家世學春秋以之掇巍科躡膴仕背項相望春秋明經
世大法凛凛巖巖若冰霜凝泰華峙公於其學尤為深
造夫文不本經學非文也公之文本經學且有源委經
學奚本乎予視公僚長而公冡嗣今廣東參政仗德予
同榜為翰林庶吉士予交公父子間聞公議論正大動
以古聖賢為歸以子孝臣忠為榮此其素心也心以學
經經以為文其本深矣觀兩谿文集者其宜以是求公
焉集若干卷其文甚富然劉蕡集制科策胡銓集沮和
䟽與斯集雷震章乃蠙奥之孕月也犀尖之通天也罪
之者其在是乎知之者其在是乎具眼者先焉抑公終
以是蒙主知恤於身後蕡銓殆不得擬天順復登宸極
公冡嗣洎季子淛江憲副仗和駸駸並進可見曩昔咎
公非英宗皇帝意也終知公之忠也公字求樂别字廷
振今祀於郡忠節祠云賜進士及第通議大夫禮部左
侍郎兼翰林學士經筵官國史副總裁知制誥永新劉
定之序
