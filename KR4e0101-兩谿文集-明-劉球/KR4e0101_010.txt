兩谿文集卷十
眀劉球撰
序
送河南按察使包侯復任詩序
河南連有水旱蝗蝝之灾而細民艱食阻饑之情隠得
以上達雖孱輭之餘者不至有無告之患朝廷救荒賑
乏之仁恩得以下流而横狡之尤者不得為壅滯之病
則按察使包侯不為無功於其間焉故其以課最復官
而歌詩贈之者皆美其克舉憲政以康其民有益于國
而賢于世之人也予則以侯之為人可追蹤乎古非止
賢于今世之人而已盖嘗聞侯之一二善行于修撰邵
君宏譽而有以知其然矣邵君之言曰侯為御史時有
同寮楊御史者蜀人也往使雲南以無家人在京道寄
白金數十兩託侯貯以俟其歸後楊死于道其家不知
寄金之故侯乃謀以歸之遇其鄉故官京師者即以告
焉卒歸金于其家侯之鎮遼東也其鄉人胡文善為驗
封郎中緘一書置侯笥中語侯家人以俟侯歸而發之
不數日自沉于井以死侯歸發書皆託其家之言持書
哭詣其家則妻子俱無惟一女甫十歲遂收以歸長育
教誨如已女及笄擇壻得良家子即治奩具割莊田以
嫁之嗟乎范文正歸死友之金吳文肅嫁故人之女至
今人以為義事如侯所為殆不下扵二賢矣予故謂其
非止賢于今世之人而已也雖然二賢以公天下為心
豈義于一事而已哉其為上也知有國而不知有身其
為下也知有民而不知有家故范氏之言曰處江湖之
遠則憂其君居廟堂之上則憂其民正謂此也亦何所
適而非義乎故能高其功業于當朝大其聲名于後世
也侯能廣是心以效忠于國盡力于民又何患古賢之
不可及哉因序是詩以祝望焉侯浙之金華人懷德其
名云
送河南參政孫侯復任詩序
上課績京師歲不知幾千百人及河南參政孫侯至而
京師士大夫自禮部以達百司莫不冀其留天子左右
輔治贊化以澤潤天下不欲釋而歸之河南使一方之
人偏蒙其惠河南七府十二州八十八縣之民又莫不
欲其亟還會府增修德政以綏而字之惟恐其久於京
師而不來使失其所庇賴夫奏課非滿九年之期則無
分殿最舉得復官此著令也何故于孫侯則冀其留京
師者如此乎切欲其還河南者如此其亟歟盖其為人
自處潔白與物寬和為政平易又有學問文章以潤色
之嘗官禮部為主事郎中克佐其長秩典禮以文治平
今居河南三年數陳封事以業其民之流者累萬計又
欲課耕蠶設學校推先王之政以富且教之以至河防
之固兵籍之清吏蠧之祛凢可以除民害為民利者莫
不盡心以故來京師則河南人皆待之歸河南則京師
人欲留之詩曰在彼無惡在此無斁其侯之謂歟球于
侯有同寅之舊用作詩以贈其去且祝其來焉
送劉先生赴四川參政序
儀制劉先生以四川左參政薦將行議者以先生為吾
吉老成人由進士歷官禁林郎署三十年優于學而閑
于政自元老列卿而下莫不知其賢天子嘗命之署禮
部事有薦之為布政使者特詔留之以偹急切之用其
為時望也有自來矣必升諸廟廊以贊治化之出使其
惠均天下然後有以愜輿情出參藩政其任非不崇且
重然去朝廷既遠蜀又在西南萬里外涉百險而後達
天下欲均其惠不可得也是豈輿情所快哉先生則曰
吾久居京師其銳者挫而壯者衰矣得佐政方岳則志
或可施而事或可為其稱吾意一也且老母年幾期頥
得從便道過家拜堂下亦足少娛其情以慰離别之思
其稱吾意二也吾嘗董事至蜀其民多信服之至今山
谷間猶有父老能記其名識其顔面者往而撫之則令
必易行政必易效其稱吾意三也官至三品食禄倍于
其前又有此三稱意自吾分而揣之已荷恩遇出于望
外矣尚何敢當議者所稱歟夫先生之言固有長者之
風議者之詞亦出公天下之意可謂彼此俱至矣然先
生道有諸身而賢名著于上下者固在其輟朝行出以
歷外任俟有理效可稱然後進之廊廟以當股肱之寄
所謂將欲親之必姑遠之朝廷之處先生其意豈在是
歟球盖有以知先生之意雖稱於一時而議者之望亦
將有副于他日因閩縣尹伍君遵憲有請特序其故以
為先生贈先生字孟鐸伍君幼嘗從遊及第進士有官
命往來京師而師弟子之情猶藹如也於此亦可驗先
生之德矣
樂平虞氏家範序
數口之家理之無其法猶將有爭競不齊之患况欲義
聚一族至于久而不析豈可無法以齊之乎此樂平虞
氏家範所由作也虞氏之義聚本竹軒隠君之志後分
而復合則其子良佐克佐其孫諫兄弟也義聚家範作
始于良往而演益編校之則其子訥與謙也範之為條
百五十二凢尊尊字卑睦族之道冠婚喪祭之儀居官
禮賓經財供賦防患周急之節靡不悉備齊家之法盡
於此矣欲䋲其子姓使歸于義固不可無此矣在昔以
義聚尤著稱于世而蒙旌異于朝家不過三姓焉耳九
世同居者張合食七百人者陳不分異十數世而食口
以千計者鄭是三姓者非有法守何能然然張氏所持
惟一忍陳氏所訓僅數事惟鄭氏有家規百六十條以
維持其家約束其子孫極精且詳則其世數脩于張食
口衆于陳由宋迄今孝友相承衣冠文物甚盛卓然稱
為天下第一家所以致此者得非家規之力耶虞氏家
範大扺參酌家規而損益之以為其家一定不易之制
故尤精詳使其後人能身服而世守之則于和閨門厚
彝典綿家慶美風化又何難匹休鄭氏耶然守是範以
義其門也豈無其道哉苟父子兄弟之間同以至公為
心不為一毫私利所間則是範之行也固易不然雖有
是範將安施耶傳曰徒法不能以自行此之謂也因序
以為虞氏後人勸
送金華劉通判復任詩序
朝廷之任人也難扵得恬退之士君子之歷官也難於
遇清明之時士恬退則得失非所患時清明則用舍無
不公二者俱至豈不誠為難哉吾友金華通判劉嘉秀
其以恬退而遭遇夫時者歟盖自薦舉之法行而列庶
位者一為當道所知則取尊官遷美任不啻于拾芥折
枝之易嘉秀來京課績不投足于達官貴人之門則亦
已矣又自陳其材薄親老乞授教職以自便自通判而
視教職其位之崇卑秩之厚薄固夐然不侔矣乃欲辭
此以居彼是豈利于富貴者之所能為哉會有詔旨省
滌庶官中外執事之臣以冗退者累千百嘉秀自謂必
得遂其所願欲廼復有金華之命朝廷豈不以其才足
以為治而長民非典教之職所能盡歟不然何獨留之
而不釋也愚嘗以為唐虞之世無遺賢兩漢而下有巧
宦其所以然者何哉盖古盛時為上者明于知人為下
者恥於倖進故賢者得以盡用而無遺及世浸衰上無
甄别之鑑下習奔競之風故宦者輕冐而多巧今嘉秀
辭之既敏朝廷留之益固其猶有古之風歟嘉秀以翰
林庶吉士出判郡事三年不以妻子随不與流軰伍廉
介之操綽有聲稱故其留也人皆喜公論之存而古道
有可復之端然而美其所施之政以文其所守之操求
無負於朝廷留之之意嘉秀於此亦不可以不力因序
以告之
南樓宴會詩序
南樓在北京皇城之南牖戶皆南向故以南名清流賴
君德夀自翰林庶言士擢為編修嘗搆斯樓庋古圖書
公退輙從而閱之以博其所學非素厚者不與造焉至
是以纂述稍暇約同舘之士飲其上酒殽虀果多自其
鄉來甚竒且旨杯酌既舉則薰風徐至時雨輕灑俄而
雲收雨止簷月浸白雖密邇朝市而塵喧淨滌雖無山
溪雲水之臨而襟抱自清雖當盛夏之時而爽若秋至
是以坐者交歡飲者益進因取好風能自至明月不湏
期之句分韻賦詩以寫其懷其為樂也裕乎有餘得非
斯樓有以助成之歟雖然世亦豈無崇臺傑閣盛供具
而妙歌舞得風月之先於斯樓者乎至於賓主皆文學
縉紳之流笑談觴詠之間必先於德義崇於禮讓著之
文章以樂其清樂則斯樓所有而彼所無也惟吾儕與
賴君皆由儒服先後升朝以共事於禁署故得退而相
與往還以樂其私也如此則是樂也又皆斯文契合之
所致歟匪徒借助於斯樓而已為詩二十首探韻而賦
之者客也倚韻而和之者賴君也受衆命而序之者球
也
送吳氏二子南歸詩序
吳氏二子者翰林編修與儉兄子咨與其子遠也與儉
在翰林走書命二子奉其母孺人來就養二子恭命而
至與儉修職侍膳之餘輙進二子授以春秋心學二子
既聞其教亦銳於進雖盛寒暑而忩几之間書聲不輟
迄今二年文與義通儀觀聲氣亦雅于舊縉紳大夫見
而問之莫不羡吳氏之有子與儉亦自喜二子能如其
志誨之益切已而其母荷褒封之命有故園之思與儉
以守官不得侍行復命二子奉以歸且俾卒業于家吾
愛二子之好學而欲其大有所成也乃酌而告之曰義
理之載於書也無窮博而求之則其端倪愈廣而莫究
深而造之則其底蘊益遠而難窺君子必孳孳日夜以
盡心所學至于久而不怠然後得于心也碩以䆳施為
德業發為文章莫不俊偉光眀苟勤其始而惰其終不
務乎内而慕乎外吾未見其有成也子兄弟領父叔之
教不為無所得矣雖然此其已至者也有未至者焉不
可不求其益也故鄉多耆德達才歸而師且友之以講
求乎精微之蘊而加之以不自己之功則他日所就必
將倍蓰于今日孔子曰譬如為山未成一簣止吾止也
譬如平地雖覆一簣進吾往也子其進而毋止焉吾將
望子為士林之喬嶽矣可不懋哉故事邑子弟省其父
兄京師歸者同列中必有詩致其贈勉之意至是亦然
因錄吾言為詩序
送江編修還蜀詩序
蜀川江君世用為翰林編修三年蒙恩賜歸其家待召
用或謂世用以瓌偉之資服其先君參議公義方之訓
益之以通都大方達人君子薰陶之功故其藏于中也
博而有本嘗第進士宣德中遭先帝注意求賢親試羣
進士于便殿選其最者八人入翰林為庶吉士賜以襲
衣給之居第從人使得從容進學世用寔八人中傑特
者也後四年復合先後科進士試之選其最者二十八
人擬諸二十八宿俾進學如初世用又二十八人中傑
特者也今皇上即祚思用先朝所遺才俊于二十八人
拔其最者十二人授以翰林七品職世用又十二人中
傑特者也三大選拔皆朝廷盛事世用皆與焉其進用
之期宜日益至今遽遠歸豈不有以沮其進歟予曰是
歸也豈非世用嚮進之地歟今世士學所以不古功業
亦随以卑者以其幼則縻功於舉業之習壯而局跡于
宦途之遊不得盡心所學以與古追也苟仕而得歸家
林以肆力於詩書而深有得一旦起而位崇重則其所
就必將高與古期非時流所能及矣吾故知世用他日
之進必自今日之歸始盖嘗驗於其家祖文通而有以
知其然矣文通仕而歸田里即閉門卻掃以力於學後
復仕而文章政事卓然冠當時至於封侯拜相功光前
史則歸而加學以大有所成其江氏家法歟世用能嗣
而守之不患不為今之文通矣其進也又孰得而沮之
哉或者之論遂息而同舘之士皆為詩贈之用予為序
因書為世用告
送侍讀尹先生南歸詩序
谷有芝則卉物以馥林有鳳則羽族自馴鄉有君子則
士俗不患其不美君子其人中芝鳳歟是故王通居龍
門而河濱之人好學陽城隠中條而晉鄙之人善良君
子之善變其俗如此予豈得不以復其郡之故習望於
侍讀尹先生之歸哉吾吉以文獻名天下久矣今時學
者多逐末其文與氣浸弱於初豈其弘才碩士悉出以
仕于時内無老成人為之矜式以作起之歟不然青原
文水之鍾秀自若何來者之不如昔也尹先生吉之君
子也嘗魁鄉薦名甲科列官詞苑沐清光二十餘年三
遷而至今職其學有原委其教有成規其家居時從之遊
者已衆及官禁署四方學者猶多負篋踵門常閉而郤
之不可得故每一興賢其門生輙有與者今也去官守
以即閒安郡人子弟必喜以為得所師近者將往而親
炙焉遠者將慕而私淑焉先生亦必樂于出其所有以
造就之意夫邑里之間衣冠相望絃誦之聲不輟翻然
有以復其文獻之舊當自先生之歸始雖然天子之命
先生固曰還家偹召用也非許其休致也水濱林下豈
先生驥足久逸之地耶行當應命而來以展步于九達
之逵也弟子之及門受業固不可緩先生之為人觧惑
亦不可不早否則徵書卒下師弟子間必有彼此相失
之慨焉予既有詩贈先生行矣因給事中劉君益中書
舍人宋君懷有請復序以併告夫郡人子弟
送張孟敬還赤水詩序
有佳子弟能力問學以振起其家聲者必賴其父兄之
賢以佐其進而資其成也古所謂樂有賢父兄者豈徒
為不肖子弟言之哉雖佳子弟亦然也吾故有以知張
氏之必昌焉張本句容舊族因戍以家貴州赤水今五
六十年來子姓兄弟盛於故鄉猶合㸑無間言卓為戎
行中鉅室其最秀者曰諫始遊蜀府長史劉仲珩先生
門予典喪禮蜀邦甚無事長史進諫于予予得與之講
禮經竄改文字間覩其尊翁伯安甫勉之進學書數紙
詞皆端雅有儒者風詢而知其平昔心公而行篤自守
將而下莫不賓之邊臣朝使道其地而不獲其一見必
不樂也其見重于人如此又能傾貲以給諫之就學予
已知諫有賢父矣其後諫領鄕薦上春官後期復從予
卒所業其從兄孟敬奉父伯命來視之則諫已第進士
兄弟相顧甚歡予見孟敬禮恭而言順舉止進退莫不
有節且能篤友愛以謀足其弟之所未備者甚周且緻
又有以知諫之有賢兄也父兄俱賢則其子弟之進德
立名有所資矣又何患其道之未成家之弗昌哉吾嘗
觀于大林之木矣美材叢植其中必有干霄而連抱者
出焉何也其庇蔭之者衆而滋養之有素也人之有賴
於父兄也亦然予固知諫之所就非止扵進士殆將顯
當時名後世盖以其父兄俱賢卜之矣孟敬居京師數
月將歸為其父伯喜與諫遊者皆賦詩贈之予知其父
子兄弟之賢有素特為之序
送陳編修歸省詩序
士之有文學富而才美者未嘗不榮於官近侍其有爵
命峩軒冕者又未嘗不榮于歸故鄉故登瀛之舉自昔
所重晝錦之喻至今流傳二者為世所榮有自來矣如
吾安簡今日之歸豈不又為榮之至歟夫策進士之高
等者入翰林而錫廷臣之舉職者歸以致其推恩之命
固聖朝令典也然士大夫有望玉署之崇嚴而不得一
從事其間者雖從事其間或歷年之久而不得以請歸
者得請而歸或其親已不得目覩其盛者是皆未足以
為榮之至也安簡自儒服捧鄉書而來策為進士第二
人擢翰林編修僅三年荷朝廷推恩加其父母榮爵美
號復得請歸以致其命且為其大父歡昭重慶於家庭
播寵光於閭里其為榮也何其至哉孔子曰君使臣以
禮臣事君以忠今朝廷之遇安簡其禮不為不厚矣安
簡將思何以效其忠乎吾鄉忠節名天下盖以在昔諸
賢處心至公略不為一毫邪私矯詭所惑故其事君也
篤盡乃心以能收名於當世垂休于後來而以吾郡顯
至于今安簡歸而謁其祠按其載籍詢其寔于鄉之長老
則于忠君之道自當有得特序以&KR2725;其衷焉安簡姓陳
名文家廬陵之大歷云
送侍講邢君南歸詩序
君子之進退也有道豈衆人所能測識耶侍講邢君之
還濡湏以待召用也人或謂君家冨且殷宦遊十數年
歸而母安人尚無恙兄弟子姪同居者千指惟其意之
所向無不從居東阡南陌有閥閱衣冠者非其親戚即
其故舊可與往來以相歡名園别墅遠近相望而芝嶺
巢湖山水佳處莫非其宴遊之地吟詠之資其為樂也
當不减季真居鑑湖樂天在龍門矣豈復有心當世眷
念夫宦途之人哉予以此為衆人之見也非知吾邢君
者也永樂中屢策進士江北之士占名第一者惟君一
人太宗皇帝得之喜以丹書其名于榜首前此第進士
未有丹書其名者至君始有之當時以為竒遇後君官
翰林再修國史俱蒙加賚進秩以優賞之朝廷之遇君
也不為不厚君之抱負淵宏茂碩猶未盡輸于國今之
歸也且有後命非若彼休致者得以終於離羣而絶世
也他日召命及門君且就道矣故鄉之樂豈足久維其
心哉已而會諸交游觴君為賦白駒之三章君曰寬也
敢過於優游而决于遁世耶因復以假樂之卒章在會
者皆曰不觧位以寧其民者君與吾儕共之耶扵是人
皆知吾儕與君有戀戀不釋之情也故鄉之樂不足為
君淹也玉堂金馬行且有君跡也學士大夫作詩贈君
者又皆此意予故不揆淺薄謹從侍讀孫君曰恭修撰
邵君弘譽之属而叙其端
送檢討何君詩序
今年夏天子以旱澇之相仍憫烝庶之重困詔廷臣省
躬脩政并省厥寮于是庶官以剰員去者甚衆其中能
不改容興歎經營覬覦于復職之命無幾人焉惟翰林
去者八人無一人無喜色何耶是八人者皆君子也君
子燭扵理而安扵分有以知禮義廉恥之在已者為至
重勢位利禄之自外得者為至輕能不以其所輕而易
其所重者故於去留之際超然不以介于意况侍從之
臣為上所優遇特令家居以待召用非若衆有司去則
當改選於吏部也其心豈得不喜也檢討何君孟煥又
八人中喜去之尤者也先是孟煥荷朝廷推恩封其尊
府以其官即請還家致其榮未蒙所允然其歸寧之懷
未嘗不日往來於舜水龍泉之間至是忽有是命譬如
待渡巨川之上欲往無由而適遇舟棹之來其為喜也
豈得不倍於人哉孟煥行矣陟岵之思可指期而釋矣
甘旨之養愉色婉容之娛可朝夕施于其親矣雖然君
子之厚于親者未嘗敢忘其君也古所謂求忠臣於孝
子之門非以是歟吾以故知召命既下孟煥之喜扵趨
朝當不减于今日之喜于還鄉也孟煥奉歡之餘尚力
德加學以恢弘其他日事君之器焉戶科給事中舒君
孟煥邑人也倡交遊之士作詩送其行且属予序孟煥
舉進士時予官禮部因得與接其後同預史事又同官
翰林相雅非一日義不容辭故序之如此云
送尚寶少卿袁公致仕還鄕詩序
正統四年秋七月尚寶少卿袁公忠徹疏于朝曰臣起
四明布衣因先臣太常少卿廷玉獲侍太宗皇帝于潛
邸伏覩龍顔之靈異逆知神器之必歸已而果靖大難
奄有寰區父子以是屢承眷注臣自中書舍人積官至
今職叨榮禁署三十餘年歷事列聖咸辱不見棄擲今
年六十有四聪眀日以去筋力日以衰雖欲強自支持
以效涓埃之報然任事服勤不逮少壯時遠矣如蒙矜
憫俾得生還故里則臣受賜為無窮感恩必至瞑目而
後已上留之不能得廼允其請士大夫甚為公榮設供
帳都門外以厚其餞能為詩者皆賦之翰林修撰邵君
宏譽復命工畫者繪寫其事且錄所得詩合為一卷属
予序諸首其在昔人致事以去而餞送之榮足為史氏
所張皆未有過於漢之二疏唐之賀季真二三君子而
已然二疏之去雖有人能圖畫其事流傳以至于今而
詩則未聞有賦季真之去雖有詩為之贈而畫又未之
有作今公行李既有士大夫之詩又有工畫者為之圖
可謂能兼有疏賀二家之有矣畫猶未足多也惟公以
詩名家今又益之以此其歸也與鄉人故舊倘佯鄮嶺
之麓鄞水之涯席白雲而蔭喬樹時閱斯卷必有高懷
遠思形諸篇什以詠歌夫太平之盛頌其退休之樂源
源其無已也亦復留心都下念其未去之人數惠一章
以道其故情否誠辱不吝所惠則吾儕當珍而重之以
為竒玩慎毋以出處跡殊而契闊不以及吾儕尚日翹
首以望嘉貺之來也
送河南僉憲歐陽君赴任序
朝廷增置風紀之職以督學政三年河南僉憲歐陽廣哲
首以其績來奏得紀最以復官其部下諸生第進士在
京者十數人詣予請曰吾曹以藐焉布褐之子一旦得
受冠冕以立于朝是皆僉憲公作育造就之所致也今
幸一見面顧他物無足為贈其可贈者惟文爾故敢以
請又曰河南雖連饑饉以僉憲公能徧歷郡縣諭慰其
人開導其善心以故士不廢學人皆樂業如平時其為
惠也莫大焉非文則無以張之又曰先生僉憲公郡人
也文寔宜為願勿有所卻嗟乎歐陽公今世之篤於行
䆳于學工于辭者也豈予文能為之重哉雖然久交素
願之私積於心者不可以不道也始予與君同以春秋
之學策進士永樂中當時皆有志于文斯世及君以吏
部主事膺薦赴河南所事雖不離于文予猶惜其不得
留内廷以備顧問掌紀載俾予得有資以濟其愚無能
然無力以挽之徒眷眷于懷而已今君于河南廼能得
其人之感恩誦德如此以是占之則其德澤之洽被于
汴洛伊潁間殆不可涯後來之俊聞風而起者又將盛
于今日君雖去此而能大有功於彼矣其德業之茂豈
予所得與哉然而今世仕者苟有文行著稱公卿大臣
必將置諸天子左右以輔成德器如君之賢豈宜久於
外耶勢當有以慰予所惜而遂其所願河南之士將不
得獨專其惠也因序以待之
送山東僉事薛君赴任序
余在舘閣聞侍講儀先生誦薛僉憲德溫之賢於稠人
中曰薛君督諸郡邑學政甚有方能作其士氣使惰者
勤懦者奮憤悱者有所啓發其惠之及山東子弟已多
山東子弟薰其德以進而為名材出而登仕版也不為
少克勤厥職如薛君豈不誠賢乎哉余從而佐之曰薛
君吾同年友也吾知其賢為有素其為人也廉靜謙約
而積學不倦可謂士林中君子也其為御史也深達憲
體所至而人服之累陳封事皆切于理道有益于風化
可謂臺憲中君子也今居山東而憲職之舉不减於御
史時又豈非方面中君子歟宜乎其造就後學之有此
效也士大夫以故而皆賢薛君薛君來京課最當復官
御史閻君肅孫君睿請予言以贈之予以增憲臣以督
學者寔聖朝令典天子公卿欲推唐虞三代之德化以
文其治平故有是舉不可不與薛君論之夫古聖人立
教未嘗專于文藝必以德行為之本也舜命契敷五教
而文藝不與周大司徒以三物教萬民則置六藝于德
行之後孔子亦謂行有餘力則以學文皆不以文而先
於行也而今世為師者之教惟事于文為弟子者之學
尠由于行亦獨何哉必有以去其弊而後古道可復薛
君於山東果能使其師弟子事于文而不遺其行乎苟
有青兖海岱之境絃誦之聲比屋而孝悌禮讓之風藹
然以興則不問而知薛君能廣德意以美其士俗其為
士大夫之所賢愈不容已矣薛君以為何如
中秋宴會詩序
宣德四年秋八月霖雨既霽天廓風清余乃會客賞中
秋節于西朝房時李檢討克述奉旨將南歸劉教諭金
鉉秩滿自蜀至國子生周志謨劉自省來自故鄕王教
諭忠佐將之杞劉教諭自禎將之中牟皆在會列尊爼
具陳醴饌序進予欲與客為歡客乃從容於故舊之序
禮文之講雖數易令而飲皆不盡量必俟月出東方然
後探韻賦詩各引觴以期于醉而無一人至亂失儀者
可謂樂而有節矣夫君子之相與未嘗不託宴會以叙
其情然其會也豈徒以盛饌為尚沉酗為悅而已哉所
貴有禮以相接有忠告善道以相規使人見德而皆勉
於善也故樂賓如伐木則求友之意篤好主如鹿鳴則
周行之示切欲並受福如賓之初筵則伐德之戒嚴古
之君子崇德于宴會間也如此今余與客雖齒有少長
達有後先去就離合有遠近之不齊然皆去鄉土暫聚
輦轂之下得為是會以共一夕之歡固非偶然誠宜以
德為之表顧予德薄無嘉言行可益于客為是會重惟
恃諸客動有禮存言與道不悖非惟能使是會不索寞
其所以進予于德也盖不少亦庶幾乎有周雅宴會之
遺意歟因集錄所賦詩得十四篇其十篇皆客所賦又
四篇則予及子弟為之復序其端以彰是會之有德
贈永平郡守李侯考滿序
宣德中朝廷屢詔舉賢當時大臣以初嚴舉主之令不
可犯率連數人共舉一人以塞責獨都御史熊公扵南
京一疏舉十人上皆用為郡守寧海李君文定由進士
起為工部主事進刑部郎中皆有能聲以故在十人之
列擢守永平今秩滿六年當上課京師盧龍指揮使李
君本正與之姓同而意氣相得遣人詣予請曰永平界
在畿甸而邊臨朔漠之域内廷將命之臣外蕃獻琛之
使無日不往來道路其送迎常不暇而供億為甚煩非
通才敏識練于事而勤于職者為之守欲望理效盛臻
民心悦服不可得矣帷今郡守下車以來公不廢于事
私不縦于奸政令得其平刑罰無不中雖吾武衛之士
亦皆蒙其惠而安其土况其所蒞之民孰不懷德畏威
以相安扵撫字之下歟有賢郡守若此則於課績之際
不可無文以彰其美故敢以請幸勿有所辭予信其言
而知郡守奏課必為天下最矣又服熊公有知人之明
足以驗薦舉之法有益于世不可廢也雖然大林之木
垂蔭愈廣則柯葉愈茂廣淵之水流澤愈遠則波濤愈
深君子能成事業于遠大垂聲名於悠久者必其志不
滿于既得之後功克勤于垂成之餘非若小丈夫然願
遂而量已盈也今郡守之績著于往者已茂矣使其政
不怠于初立心制行益勵于後則賢名愈著必有人能
眀於知人如熊公以躋而置諸廊廟之上豈但久利於
一郡而已哉因序以待之
錢塘陳氏族譜序
譜為族而作族有譜然後本支可究昭穆可眀戚疏可
别親親之意於斯乎存豈以世代不得遠叙而廢于作
譜耶此監察御史陳君志浩所以拳拳於此而弗置也
陳本中州士族宋時從高宗南渡占籍錢塘之豐寧里
世以官爵尊里中遭亂宗族散盡譜随以亡自高祖以
上世次竟不可究御史心嘗憫焉乃悉曾祖以下宗𣲖
而譜之且擕以示予曰自吾之身上泝高祖為世僅四
旁達吾三從兄弟為服猶未盡扵五然已不得其名而
書之矣今復不書其名之可得者以傳子孫安知後人
有欲求其名而書之亦將如吾今日有不可得者耶此
吾譜所以作也然譜者譜其寔也敢有一毫誇附于其
間哉先生吾同榜中職為文者願一序之庶幾覧者知
吾譜意焉以予觀于斯譜豈惟親親之意至而足以繫
其族人之心哉盖寔近乎淳古之風而可矯夫流俗之
偽焉何也寧缺高祖以上世次而不可有所增益以誣
其先則世有追名漢太公上世於唐時比者視此能不
悔其妄哉寧自再從之親而錄之不敢扳附名宗右族
以欺其後則世有因貴盛求與趙郡諸李叙昭穆比者
視此能不愧其謬哉其于世教為有補不獨有功其族
人而已也况御史席其父龍溪監税彦良遺慶由進士
尹零陵能惠其民用超今職其平昔自樹以貽其子孫
謀者多扵是譜陳氏殆將為錢塘蕃盛之宗歟後之人
其力於德以承之
送桂嵒先生南還詩序
君子之進而仕者豈惡窮居恥卑服求其身之利達而
已哉盖欲立有為之地發抱負之竒以達乎其志也及
其退而休者豈薄榮名輕富禄求其身之閒安而己哉
盖欲顧止足之義勵廉恥之風以眀乎其節也志行於
強仕之餘節全於賜老之日如桂嵒楊先生惟效其進
退豈不合乎君子之道哉先生始以進士蒙恩特授河
南按察副使以風厲失官用薦擢監察御史按事雲南
福建久之調松江推官雖迹有升降而勢不能無崇卑
遠近之殊然所至必欲勤職務嚴禁令以張國法而興
民利不欲随俗上下以取容而希譽夫豈世之夸毗而
涊淟者所可倫哉今年力未衰而决意求去期與鄉邦
倦遊退處之士窮山水之趣尋烟霞泉石之盟于文江
之上以樂其餘年其欲退之速亦足使當時患得患失
懷禄而固位者顔忸怩而心愧怍予故謂其進退合于
君子之道焉先生戒行修撰邵君德昭以士大夫贈别
詩來索予序惟楊氏之先多聞人而文節公于吾家孝
節貢君為同門謙亨錄事于吾家太史公為同年二賢
之退休于家也與吾先世數有文詞往復以篤綢繆之
好雖予出晩然幸接先生清步于朝于其歸也固不能
嘿先生即田里亦能有作為予寄否苟彼此不棄則於
先好其有繼云
送劉斷事赴福建都司序
皇朝法古建制於方州置都帥之府以當一面之寄而
所任皆武功之臣不可無文吏以輔之此經歷斷事之
司所由致也有二司以掌其吏牘理其刑名故武臣不
必勞心于會計竭智於訊讞而所部之内事不至于愆
期獄不至於淹抑政務自得其理帥府所資于二司不
輕而重益明矣為二司者豈可不率其職以分任夫帥
府之事哉宜陽劉君制宜由國學生筮仕為浙江都司
經歷踰年以家艱去官至是免喪改受福建都司斷事
夫二司雖皆帥府之所不可無然經歷所司之地又非
斷事比也盖斷事理官獄情之枉直刑罰之重輕人命
之生死莫不繫之尤為帥府所重之司夫豈可以忽而
不慎哉昔歐陽崇公為郡理官嘗夜燭燈治死獄文狀
而屢廢以歎家人問之則曰我求其生而不得爾求其
生而不得則死者與我皆無恨也矧求而有得耶以其
求而有得則知不求而死者有恨也古人之用刑也如
此其慎後其子文忠公以藐焉遺孤起為宋之輔臣而
文章道德卓為百世師得非慎刑之報歟制宜於聽訟
决獄之際能如古人之加慎焉使刑必中而人不至於
冤則忠恕之意存于刑罰之中矣豈但足以增重于帥
府收名于當朝而已哉殆見慶流後胤德光昭於無窮
也予與制宜素雅又重以海北塩課提舉張君洪範為
之請故特為文而舉崇公慎刑之意以期望之
送海北塩課提舉張君赴任序
予家居時聞張疇洪範以習書翹然自拔于分宜諸生
中往往於兩邑世族家見其所作大字頗雄壯而心愛
之意其他日必能成書名後官京師遇洪範膺貢而來
詢而知其書法有所宗益加重焉及其中禮部考將赴
南監待次以出身也從而謂之曰今天下善書者悉萃
輦轂下子若自陳其所習乞就能者以卒業可北留矣
洪範如其語作數百字随疏以進果得留北監未幾且
預寫誥之選由是書法益進而四方踵門來求者無虛
日歲滿當受職予謂其必入中書以掌絲綸之出然後
不枉其所能已而乃有北海塩課提舉之擢提塩之秩
固優于中書然所理者泉貨所司者簿書未若中書密
邇闕廷得優游翰墨之域有足盡吾洪範之能也雖然
君子抱有竒器能不以自外至者間而毁之則無仕而
不可無往而不自得矣故西溪塩税不足貶范文正之
盛德衡州塩倉乃足起劉忠肅之清譽盖素心高眀者
雖居汙地而道愈光也以洪範之學力至而志識高海
北塩課豈得掩其書法之精哉况古六書之法皆出心
畫心畫得其正則豈直書法出于正而已哉施諸天下
無不出於正而下可著稱于簿書之末高可致大用成
偉烈于燮調弼亮之餘精可贊至理于樞密之地心畫
之為用也博哉故自古名能書者未嘗不優于政事而
擅乎休名也洪範因其能以求諸心而發于政則其所
至豈有極哉故因鄉故之請序以為其遠大張本云
兩谿文集卷十
