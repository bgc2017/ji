兩谿文集卷二十三
明劉球撰
墓銘墓表
工科給事中宋璉墓誌銘
正統元年冬十月庚午工科給事中宋璉卒於北京明
時坊其弟麟走以告余余往哭且營其殮具於一二交
游以殮之久而悲不已人或謂余過於戚者因語之曰
昔璉聞余言春秋心法在推聖人筆削深意端已而經
世伸道而遏邪即喜以為得所從余見璉貎恭而氣和
求傳心要法以體之為德行之為行也又敏且篤發於
文詞多新竒而辯博亦喜以為託於後者不失人今璉
且死矣余豈得而不戚耶因銘以雪予中之戚璉字殷
徵其先家吉水洪洞五世祖必大始徙新淦槎陂曾祖
觀禮祖綠野先生貫從祖刑部郎中一之父完子皆以
明經為通儒璉得其傳又慱諸師友間甫冠為鄉子弟
師且教且學既有得去謁其初師張教授萬選嘉興留
試浙江遂得上春官第進士荷恩以歸廣所學復召至
京試論策詞賦居優等改翰林庶吉士擢工科給事中
踰年卒得年三十有三璉居家悦其二親甚至及得禄
即欲迎以致養其母至而璉疾已作猶強支持以安其
懷疾既革謂麟曰有生必有死不足惜也獨不克終二
大人養為可恨耳吾弟當勉力為孝子聞者憐之其在
工科尤慎密嘗驗歲進弓弓工欲循故事致饋遺以免
罰璉卻之而罰亦省同寮意其有所私璉不與辯久而
事白人服其有容其弟彪弟麟弟鳳皆得璉訓勵於學
娶龍氏生男長曰桂馥次曰桂郁女三人俱幼其葬以
某年月日葬之鄉曰某原曰某銘曰
璉之生也吾何幸乎為之前璉之亡也吾誰托乎為之後以
吾之不德也固不足以有傳而子之賢也又何故而不壽昔
夫子道雖隆而德雖盛猶不能不慟顔淵之哭而執伯牛於
牖則吾之於子也抑又何咎還輴紫淦兮得丘首藏銘
玄室兮將垂之不朽
故貴州宣慰司儒學訓導王公墓誌銘
有慱聞君子姓王諱玠字子瑀號山暉蓋鄉之習於禮
而能文者故其平居也球嘗欲親之及其既沒也球即
走哭位哭之今其子道以狀來請銘其葬雖欲辭又豈
得辭之哉惟王氏本周靈王世子晉之後至晉尚書令
述少子處之始徙蜀之鄴城其後有十八府君某仕唐
為御史中丞復徙安福之北亦以鄴城名其地中丞九
世生份舉進士宋乾道間授廸功郎提舉湖南儒學提
舉四世生士才士才生應龍號仁山仁山生禄號逸齋
皆以貲雄其里公以逸齋少子嗣於父之從兄試巡檢
福為性敏慧羈丱若已成人既脱元亂還鄉里即思就
學以不隕先世業雖有室猶宿於齋人稱為王氏佳子
弟故前進士歐陽貞為其字說有為席上珍鳴珂帝庭
之期間以戶大役稠出應公家劇務涉危難者數而患
皆不及身蓋由其學之固識之明卒轉危為安洪武中
相知以賢良薦之朝徵命再下乃起時朝廷方選有德
望耆儒為武學司訓育勛舊貴戚子弟吏部張尚書紞
試公文學優最中武學選人不炎是職莫樂為公獨曰
以文德礪武臣子誠吾所願即就職喻以忠義之方次
及文教務使狠者馴傲者下自愛其身者知親上死長
習騎射者事詩書時梅謝二駙馬總提學務優加禮貎
丐徐魏公大書宏文二字於其館以褒賞之歲庚辰八
月朔承天門災詔百官直言公上封事數條多中旨永
樂改元大集名儒於文淵閣纂修大典公以翰林解學
士縉薦預其列分校後晉五代史總裁姚少師廣孝每
稱道其從事勤敏蒙讌賚為多應制賦塔影詩同列遜
以不及書進以績授貴州儒學司訓公在館閣與金學
士幼孜曾學士棨彭修撰汝器林修撰環吳中允均虞
侍御永茂董司業子卓富陽丞歐陽習貢士郭猷往來
最密故其行也諸公皆為詩餞之公亦略無憐别色及
至貴生徒半夷人其非夷者多染於夷俗公力變以中
華禮義之習未幾而服飾漸更揖讓有規甚得都帥鎮
遠候顧某重因建文昌閣於學旁公為文華之遂擅能
文聲南詔間自是諸司所衛慶賀表箋以得公譔為快
收其禮幣至富汝南王歸自京道命公為謝婚表秉筆
立就王稱善加賞在職聞後母喪來家及祥會休老詔
下遂優游林泉十餘歲以宣德四年五月殁殁前一日
猶能課諸孫詩對至殁時辭色不亂公生元至正二年
四月歴春秋八十有五配李氏廣西宣慰司都事性之
女繼室曾氏出邑東名族子曰道曰進皆初室生女適
里士彭庸質繼室生孫男某孫女五曾孫某公恒言好
滿驕盈君子所戒故座間常揭欹器圖以自警又言五
經四書乃聖學之淵源義理之根底修齊治平之道所
從出故無日不致力焉與内外人言諄諄以守分順命
為勸其兄弟析産不立券約不為多寡好惡較憂念其
兄戍西凉不已每形之詩詠視家人子姓疾病患難早
夜不倦又嘗解人紛救人死命給饑嫠之食卻横卒之
撓是非人之言行中道不中道故殁而人尤懷之公葬
在是年月日葬之鄉曰清化里曰某原曰某銘曰
惟公之先兮宗周顯晉安成開業兮鄴水流慶昭祖令考
兮時仕時隱集美於公兮能與德並未用則修兮再聘
則進翺翔編苑兮昭承恩命奉揚教鐸兮外内服訓聞
雖遐發兮位實匪稱藴有未施兮澤將後蔭宜公孫子
兮人偉代盛刻此銘辭兮疇曰弗信
故龍處士墓誌銘
處士少時得美田宅其邑饒田因家之饒田僻在山谷
間學士貴人遊跡所不到雖有淳民秀子弟未嘗得聞
窮經為學之說所讀書不過求識姓名記數目而已於
義理文字皆莫之省處士病焉生子稍長名一室曰饒
田書舍聘大方碩儒授經其中饒之長老以其土素不
産賢才計非教誨所能就相與訕笑而沮之處士堅不
為惑益厚禮師以督諸子進學不怠後數年其子駿以
易經領鄉薦饒人始知為學必有效及駿赴春闈中次
選授河源儒學訓導冠帶過家拜處士遠近有聞望人
多踵門來賀郡守縣令而下莫不加敬處士自是益尊
重饒人榮之為父兄者欲賢其子弟則曰不可不授以
經為子弟者思榮其父兄則曰不可不明經教思盡而
學思勵閭巷之内翕然文風隨以興實處士倡起之也
處士諱志海字彦方號静樂其上世自吉城背徙上高
舉子江號紫滸龍氏族大宦顯有三十五府君者生子
六人競&KR1065;兄弟遭亂四徙誓逢水則止故第四弟曰竒
四者徙萬載多江竒四之後數世至千五生仲一仲一
生德貞處士大父也父榮輝母劉氏俱好施與處士事
親孝洪武中有司選舉茂才皆以親故辭不赴居喪哀
戚踰於禮與兄弟族人睦而有讓既徙饒田悉以多江
分産歸其處者不兼有之其為家不䘏勞不侈費收其
土利以資日給常有羨餘以惠人每歲歉貧人謁貸仰
賑者填門親戚隣里多德之娶王氏繼張氏王氏生子
曰剛早世張氏生子長曰驤幼即駿女適彭氏孫男五
人翔翧翷䎖翹處士生至正丁酉享年七十九宣德乙
卯正月十一日卒張氏少處士四歲享年六十五以永
樂甲辰十二月日先處士卒處士卒之明年駿自河源
聞訃以十二月某日扶柩合葬其鄉大園之原遂廬墓
側朝夕攀墓號泣不忍去終喪入京詣予請曰曩駿遭
喪苦憂憒未及丐士大夫銘以掩諸幽傳信於後至今
歉於懷願先生追述之幸有所刻以納諸壙中庶幾終
駿事會命下擢駿翰林孔目與予接益密而請益勤不
獲辭而銘之曰
富也者得其土之利壽也者或賦命所致惟崇師教用
淑厥子化及其鄉同歸文軌氣昏者明俗陋者美嗚呼
處士為德遠矣嗚呼處士雖死弗死大園之阡負山帶
水伉儷相親永固於此
故富陽縣丞歐陽府君墓誌銘
惟歐陽氏自博士高仕漢為經師率更令詢仕唐為字
師參知政事修承旨玄仕宋元為文師故世以望姓稱
天下承旨本袁之分宜防里人其族在宋有為登仕郎
曰化龍生子文壽至孫弘仁俱為防里富室弘仁生永
和監税唯字吾貫號一齋與賢配蕭氏皆樂為善懼為
不善惠及其鄉人是生府君府君諱習字遵學美資質
負才不凡接於人言貎詳温可念自號其室為悦齋聚
書至數千卷日閱覽無怠名其地景蹟山水為清門十
詠繪為圖求名公卿題頌盈帙出幹父蠱醻公家役皆
識機變有條度袁太守聞其能辟為掾辭弗獲強就年
滿從事都察院因與館閣諸儒交善永樂初吳中允仲
平薦入文淵閣預纂修大典書成賜冠帶歸省親再赴
吏部擢富陽縣丞至則興除利弊使奸墨蹙額鬱抑者
舒其氣得疾沒於任其寮屬吏氓皆走哭盡哀争出貲
帛為歛具且謀固丹戒所任隸歸其櫬於家府君前在
京日以親為念乞歸侍不得命復乞歸省乃得命其歸
時二親具在羣孫子森列闔門歡甚府君凡入其里必
下乘居家不為厲聲嚴色每夜定必扶床話良久早省
必詢今日所欲為預造二親槨甓必手操犢為之泥家
人請代府君曰事父母當自致其力何以代為思有遠
離不得久侍膝下候食飲寒煖節莫竭為子情乃徒跣
步拜七日至武功靈山祈免親疾恙且願損已齡以益
親壽詞極懇切聞者嗟異及官富陽不以妻子隨不為
華衣盛御不與寮采鬭酒食而沒也箧無蓄錢留帛費
皆仰人辦人益信其無貪心嗟夫世之人有與其親角
能商利至逆色甚而服輕飽甘以自悦而凍餒其親不
顧其疾痛加以恐喝怒詈若不欲其久在世苟有官則
恃以為賈貨利具日肆攘刻無厭始也室磬懸一旦遂
計則聚珍物竒器滿家宅壤隨欲廣求以富其子孫而
不慮身冒刑辟歛人怨是蓋與鴞獍奚分而其人顧自
以為能豈非皆府君罪人乎以府君為行若是使遇郭
林宗則茅容不得獨稱孝使遇黃霸則許丞不得獨為
廉况其才稱為大夫尊官卒不得為有以生未遇相知
之當道也向使當道知府君則豈止丞一邑名一方而
已哉然使府君見知當道得高位蒙顯稱如時之巧宦
人而行不逮必不能永名譽滿公論以如其身沒之後
故君子寧取之此不取之彼焉府君生元至正庚子三
月十八日殁永樂甲午三月六日得年五十有五配王
氏有婦德子男長曰茂次曰昇女長壻曾泰次壻彭正
孫男九銘鈞鉦鐸鏞鉉鑑銀釗孫女二人其櫬自富陽
來時二親尚無恙命以其年月日葬府君於其鄉之同
睦後以為不利復以某年月日改葬其里之某山又五
年茂以書來請於球曰樹先府君墓幸有石不得親而
能文者銘懼不足信後世惟令先君知先府君素深令
子鉞又為先府君孫女壻所謂親而能文者賴有君則
銘先府君墓非君不可球故不得以愚無能辭謹狀為
之銘銘曰
於昭府君世德是循子於家而樂極其親丞於邑而惠
下其民幸今之世見古之人其蓄也厚其施也小以當
道者甚衆而知德者甚少賴其有後殁以不朽况自古
廉吏皆有傳孝行無不書苟載筆之克採則斯銘也信
而非譽
處士劉公墓碣銘
劉氏本漢長沙定王子安成思侯蒼之裔至宋宣撫使
穆始居安福梅林宣撫生刺史仲竒刺史三世生贈評
事英而梅林族益大評事四世生某某生琳琳生輝遠
輝遠生處士處士諱孚字伯宇别號一貞為人端謹務
黜時靡崇儒素早涉江湖晚置身田里所至皆如其意
所為事咸近道其奉二親始終無越理故鄉長老訓子
弟以孝必曰當取劉某為法其教育子姓有方處姻族
鄉黨無矯情與人交必信故鄉里評人物必曰慈厚莫
如劉公家常居美藥以便人需而無利入之較粟貸貧
人恒不急其償里木工以是德之俟其完宇也率其羣
情傭以償所貸處士謂其知報與其傭之直如他工人
益仰之洪武中有訟連在獄者隂遷咎於處士人謂處
士必反之處士竟付之命不與較處士晚語諸子曰吾
無厚業遺汝然有遺利在物世稱為善必有後汝姑待
之又曰吾自幼謹畏恐傷先人遺體今且耄矣所謂全
而歸者或庶幾乎年七十有一以疾終於寢時洪熙元
年九月廿七日娶王氏克配其德人皆推其為賢助子
長嘉謨次嘉善次嘉静嘉謨嗜學善導人嘉善先處士
殁女適胡適李適倪適高適王皆名閱孫男曰賢曰明
曰允曰某孫女七人葬祔邑之麻塘先塋後三年嘉謨
懼處士不在世已久其可教世遺後者浸沒泯無傳遂
請狀其行於進士王君讓因丐墓碣之銘於球球與處
士俱胄于思侯為同宗又嘗與處士從子德慶州訓導
嘉言共學相繼捧鄉書每過處士遇之必甚禮夫以同
宗而遇之甚禮故不得辭而為之銘曰
邈哉劉氏世有顯榮王于長沙侯于安成梅林徙居罔
墜厥聲有碩其德時惟處士仁洽于家惠沾其里敦薄
廉頑化成自始惟善是累無人不懷葬雖已久德報無
涯勒銘墓碣以俟其來
易隱君愚叟墓誌銘
隱君諱鑑字本誠號愚叟貴州布政使時中伯兄也使
君少為邑庠弟子員未冠而孤愚叟紹父志督其勤於
詩書也雖數弗厭齎其遊學親師友之費也雖多弗吝
自任其勞使得專力於學也雖久弗衰使君以故益自
憤發勇於進不數年遂第進士薦歴中外美官愚叟又
屢貽書勉其勤乃事慎乃守以無隳所職使君亦克祗
奉弗敢違卒收令名至大授邑大夫因名其所居堂曰
華萼國老詞臣美之以文甚盛其兄弟之賢名遂彰彰
於人耳目至是使君上計京師道哭愚叟訃數月猶有
悲色廼持翰林孔目龍君執毅所為狀詣予請銘其葬
蓋自角弓賦而兄弟之不令者多矣有能篤愛懿親如
愚叟固不可使其德善冺焉無傳况予與使君嘗共事
春官於義何可辭也維易氏世家袁之宜春至興國司
戶仁則始徙萬載之塢溪司戶後數世至俊俊生谷珍
隱君之曾祖也父子謙贈禮部員外郎母龍氏贈宜人
俱有隂德隱君偉儀質不妄言笑雖尚儉朴而冠服未
嘗不整飾始入學已有成人志及長博涉書史尤好為
詩居父喪戚勝於禮養母甚得其歡心愛其仲弟本吾
若愛使君然本吾即世訓育其幼孤子經不啻已子時
邑宦家率挾勢干有司以私愚叟獨約子姪非赴公家
役足跡不得至邑門見族人子弟必道以禮義使歸於
善或孤貧不能自遂者即長育婚嫁之處姻鄰舊故一
以誠慤為心執毅未入翰林時遭親喪廬墓隱君數往
視之退輙稱其孝不絶口其樂奬掖游揚人之善也率
若是晩失冡子縉而得庶子紳嘗致書使君曰精力比
來日衰甚恐不得與吾弟復相見有子甫二歲惟吾弟
長成之以為宗祀託足矣明年竟以疾卒蓋正統辛酉
八月某日也享年六十有三娶辛氏某縣丞敬惟之女
也子男二長即縉次即紳女二龍遂章林洪其壻也其
葬在某年月日葬之鄉曰某里曰某原曰某銘曰
維易之先家宜陽世德世累慶源長徙之萬載奕葉芳篤
生愚叟才且良韞其至美韜其光訓育弱弟升廟廊獨
以德善稱於鄉與晉伯華宋伯康清名萬古相頡頏今
也已矣德不忘刻銘墓石垂無疆
故文林郎舒君墓誌銘
正統七年春正月天下羣有司朝集京師詔於其中選
有廉聞理效稱為御史者以名聞司其事者精選嚴試
之得十二人以應詔定海知縣舒君愷政其一也逮歴
刑以授御史之命下而愷政病且卒是豈不足悲耶愷
政諱謨饒之樂平人其先自宋兵部尚書安公賜葬其
邑子孫因家焉傳至鄉貢士德彰而文物甚盛貢士五
傳至彌堅生載容愷政之大父也父素文號朴菴博學
善教人嘗舉明經以親老辭鄉族子弟皆師之愷政始
受書家庭一再過即成誦人呼為竒童長補邑弟子員
朴菴甫數以紹熙先緒勉之愷政亦銳欲承父志掌教
林伯予先生每嘉之曰異日馳聲場屋者必舒生也果
以禮經登永樂辛丑進士第蒙恩得歸積學為親榮宣
德初召至京擢知杞縣事丁父憂服除調旌德縣丁祖
母憂服除遂調定海所至以課耕桑新學舍恤孤窮理
冤剔蠧為首務常曰政非簡易不足致民親故法令之
出悉去煩苛從平恕民亦安之每以憂去民輙欲上疏
留焉必固止之而後已定海尤鄙遠且壓於兵鎮前為
縣者多為所制以不得有為愷政一處以正彼遂服焉
不敢撓其施於官者然也性至孝友侍祖父母側篤愛
敬以悦其心居喪哀與禮俱至仁其幼弟厚於其子欲
敦族誼以為家譜以示初本於一人其施於家者然也
自家而官苟有餘力即事問學以究極義理之趣故其
文雖博贍而深有底藴學者得其餘緒猶足取高科為
名士而其自視常歉若不足其積諸身者又然也故其
中御史選也大夫君子皆以得人為慶及其没也又重
為之惜其生在洪武乙亥至是歴春秋四十有八娶朱
氏出邑名族子男四人曰杞曰回曰儀曰栓女一人適
同邑程氏愷政沒時惟弟訓在側其故人工部郎中周
君既佐其弟訓經紀其喪歸樂平將以是歲某月祔葬
其先塋復狀其行授訓來請予銘予於愷政為同年詎
可辭耶銘曰
有蓄於躬有施於家以移於民宜安弗譁風紀之選孰
不曰嘉未任而亡其命也耶自古有此亦奚惋嗟惟未
忘者在世尚多銘以載之其永弗磨
故安隱彭處士墓誌銘
吾邑安隱彭處士以疾殁成都之三年其孤善將奉柩
歸葬其鄉礱上適余至蜀來謁銘余昔在鄉處士在蜀
念老成人漸少致書處士歴舉鄉人齒與若而沒者若
干人姓名曰此皆尊文之故人親戚而皆没世者老促
之也老而没者勢然也客外雖樂非老所也又曰雖日
利萬錢獨不念令妻順子孫日引領西望懼不得盡其
孝將有不可釋之憾耶無非欲動處士使急歸處士讀
書亦涕泣欲東今卒於蜀遭其喪銘其葬能無悲乎處
士諱輔字子安父汝楫季父道英皆隱居高年能身謙
約以率人子弟化之皆習禮文不肆恣即其鄉見恂恂
偉儀觀者不待道姓名已知為彭氏子弟處士尤其子
弟中卓拔者性沉静言不踰其行始終由其父叔道不
改鄉人重之猶重其父叔然未嘗刻暴取人財而家富
於舊哭其兄弟而仁其孤子女無不至賓有文學技能
之士久益恭故胡進士理安蕭隱君光宇皆人望也多
館糓其家晩遊閩浙歸營别業其里將老焉會里有横
訟懼禍及遂客蜀自是其族亦多故因忘歸然蜀之大
都小邑名山窮徼多有其迹貴人大家多知其名稗販
貧氓多仰其貸老佛氏之家多得其施故始也貲鉅萬
終無贏槖處士之惠雖不終於鄉而有及於蜀耶處士
生元至正甲午沒宣德壬子享年七十九娶劉氏德與
之稱一子善也孫男二人長曰本蚤世次曰道其葬在
某年月日葬之鄉曰順安原曰礱上銘曰
蜀之來也誰使之故鄉之不歸也誰縶之没不於故鄉
而於蜀也誰為之去乎蜀故鄉是復爰即丘首兮斯瞑
目嗟礱之下兮礱之上永利厥葬慶澤未涯後嗣是仰
歐陽鉦墓誌銘
歐陽鉦袁之分宜防里人其先與宋參知政事兖文忠
公修元翰林承旨楚文公玄同祖曾大父永和監税唯
大父富陽丞習皆寬厚長者父昇倜儻有器重雖早没
人多懷之鉦以富室遺愛子内惟其母李氏是主外則
唯唯順其從父兄命不能違力孝悌外無所施於已無
所取予於人其為人則無惡也聞朝廷下巡撫使郡邑
察民之奸枉賊厥良者繩以法鉦心喜以為已可免矣
故閭右素負不良聲者皆懼而遁之四方鉦則恬然家
居無所往里有負其先人貸息者搆不情之詞誣之鉦
巽愞不辨於言語事竟不白列奸民中以有遼之役道
没三河時年二十有四乃宣德六年九月十八日也娶
王氏繼室彭氏生子一人未滿歲鉦之逮繋來也無有
力人供其道途食飲費適余官在京為經營之頗力然
知其抑而不能直之及其没也思直其抑非文詞無足
用心者遂收其骨附其姻鄧應宣歸卜某年月日葬之
其鄉某山之原因為之銘以直其抑於冥昧中苟其後
人不隕落庶知鉦之没非抑於人也抑於命也其銘曰
謂惡宜蒙殃兮子則龐且朴也謂善宜壽考兮子則
未為惡也今乃奄然以至於此兮非必人之尤命之薄
也欲舒槁骨之忿兮將銘詞之是託也使為善者果有
後兮庶知其孽非自作也
殤姪鑑葬誌
鑑余仲兄贅於李氏出也聰明有志生六歲失所恃鞠
於外祖母曾氏曾早寡而縱愛鑑甚先君懼而歸鑑使
就塾終不循於規余第進士來家先君以訓鑑命余余
嘗亟鑑之成稍不法即加楚鑑終無怨色如是者五年
遂盡脱去舊習而進於新事父母諸父孝且悌遇弟妹
甚友誦四書春秋能達大旨課詩字往往中度吐辭任
事鮮失節中外人咸謂鑑將有成今年復來學踰月去
家以病没時宣德二年二月廿七日為年十有八嗚呼
余同母兄弟五人生子惟鑑長鑑親從兄弟七人為學
莫鑑先尊於鑑者日待鑑以息其肩卑於鑑者日望鑑
以長其志鑑可没乎不可没乎蓋不可没者人之情也
其没者命也情其如命何鑑没時仲兄方客外其後母
伍氏哀不能止余兄弟遂葬鑑於其里之虚山鑑其永
康兹土無動無怖
孺人孫氏墓誌銘
行人司行人張諫孟弼哭其母孺人訃急欲歸赴葬且
以父兄之命來請銘予自成都與諫遇即喜以為得佳
士後諫魁鄉舉來京主予家及第進士擢今職必欲買
居與予鄰予與諫雖師友而情逾骨肉雖不以父兄之
命來請亦當銘其母葬况以之耶孺人諱某字某姓孫
氏世家句容與同邑張氏素以閥閱相高有張傑士曰
穀賓與孺人之父國善相得甚穀賓子伯安與孺人在
姙時二家已相約曰幸生男女當為婚姻生來十歲穀
賓以訴其弟之冤不勝死之而家亦没伯安以没丁隨
母與兄戍崇山稍長奉母兄命還鄉請婚孫氏父母謂
孺人曰張氏落寞至此今來請婚不許則負約許之則
不堪汝之棄外罹窮苦孺人曰窮苦命也約不可負遂
具嫁裝遣孺人從伯安即軍中而母兄繼没孺人恒以
事姑不逮事其諸姑與姒氏如其姑未幾伯安代戍徙
赤水姒氏悉以内事付孺人孺人克躬儉勤佐伯安經
營其家十數年稱富室軍中伯安雖在邊猶守父母訓
聚宗族數百指為一㸑又雅好客貴人聞士造其門者
無虛日孺人内肅家政外給賓饋無不克盡道至輔伯
安禮師以訓子姪尤力永樂中何教授邦寧謫會川道
留其家久之將别去令其子入謝内主孺人不自當以
推尊姒氏時姒氏病已不能舉孺人預置楮幣若干錠
其卧内使以齎之教授意非久病婦人能此察而知為
孺人所處深重其家有禮義遂許伯安授其子禮學諫
之業明經自兹始孺人晚病風常以諫不可見為念諫
亦數求歸省無由得而訃已至嗚呼孺人亦可謂婦黨
中之賢者矣豈可多得哉曰謹曰讚曰諫曰諮皆其子
也長適嗣千戸姚彧幼適士人姚廣其女也曰某曰某
其孫也洪武辛亥五月七日其生辰也正統壬戌八月
二日其没辰也是年月日其葬辰也堡曰某屯曰某原
曰某其葬所也銘曰
淑於為女兮欲安於命以成父約良於為婦兮克和其
家以恭夫子之託慈於為母兮愛而有教以廣其子學
嗟嗟孺人閨門師表嗟嗟孺人没有可道琢辭墓石為
來者告
劉母張氏孺人墓誌銘
昔在永樂中外族諸母有屬其幼孤子於球曰是子不
幸早失怙猶幸其諸外兄能學善教人之有汝可附託
以去其愚不肖苟萬一能使其有知必不汝忘且吾雖
老死地下猶將感汝汝其終誨之球受命與其子居寂
味淡於里之仙壇日授以其所知明年以有春官赴輟
教又明年得進士歸其子欲再就學卒以家多事妨業
然其出言行事頗有儒者風足悦其母和其兄弟子姪
取重其鄉之人母子以是為德念球久而不衰及母没
其子欲循古禮執喪治葬且請於球曰先母之以孤相
托無非欲造就孤使知古道以不墜先人家聲孤雖自
暴棄不能順承母志使生不及見其成然親没而有文
辭以張其善垂其名於久遠亦古道之一端也幸賜之
銘以傳世庶幾先母願教孤之志不盡負焉因按母諱
淑柔姓張氏以處士成女繼室於葛溪劉隱君彦良其
歸劉氏時彦良已有男五人女二人母皆愛護之如已
子女致其子女亦尊事之如生母以是稱賢於内外生
子二人長從球學曰菁次曰武二女長適郭幼適彭孫
男共十八人其生以吳元年正月一日殁以宣德四年
七月十八日葬以五年正月四日葬在其鄉同亭里佳
山銘曰
是為劉母張氏之墓山回水互永福其胤祚
孺人歐陽氏墓誌銘
有謙和君子阮彰憲夫喪其耦於正統元年八月二十
二日卜以後四年十一月某日葬先期遣子昱來致其
辭曰彰妻歐陽氏没顧所親之能文者惟君最請舉一
二行實丐銘其藏其未出室時父母甚愛之為慎擇其
壻然後以歸彰彰之先自曾祖諱弘道去廬陵來家安
福下洢祖諱士瞻伯父南陽經歴諱仲相父諱仲素三
世所撫惟彰一人彰娶未幾復失怙以藐焉遺孤内無
宗族可賴外有重役遠輸之勞怨家之睚眦恒&KR1150;杌不
自安所以佐之經紀其私使有贏餘以得給公上捍外
外侮不至墜落先人家聲者妻與有力也老母孀居垂
三十年見彰常留膝下不敢有遠出則曰媳婦能順吾
志備吾養慰吾憂思不煩爾念故彰有出不在側而母
未嘗不樂者以妻能代其養也諸子女稍長教育嫁娶
之所需姻故家吉凶慶弔之費雖繁且數皆隨用而足
不至有倉卒未備之患者以妻能預有所存以待之也
吾里尠世族四方賢豪以事至輙萃吾家醴宴之設不
待彰指使自各適宜居常不以怒容厲聲加其下人而
衆自肅内庭之事無不理其可稱道類此者多幸著其
槩於石則死地下者且相德况其後子孫乎嗟乎君子
之所以能承先開後以昌大其家者固自其身之德始
然亦往往有資於賢内子佐成之焉若歐陽孺人可謂
賢而能佐成君子之德者矣况昱予子壻也予知其賢
有素豈得不為銘耶孺人諱玉真其先自分宜防里徙
安福之城背袒楚方仕至陜西行省員外郎父仲昭隱
居為鄉曲所信重孺人生洪武甲子六月八日年十八
歸阮氏後三十五年没没時年五十三生男五人長廉
次昱次淵早世次勲次烈女四人長適王大林次適李
播稷次適歐陽顯彬次適郭恒孫男五人麒麟次某次
某次某孫女三人葬在其鄉東岡之原銘曰
處於室兮愛鍾父母歸有家兮作君子耦所尊者尊所
幼者幼身雖没矣行不可朽琢石刊詞昭垂之久
故節婦章氏墓誌銘
節婦章氏者進賢傅敏聲之妻也守節二十餘年以宣
德辛亥十二月二十二日卒其子鼎將卜吉以葬而妻
徐氏以哭姑病不能起謂鼎曰吾不忍棄吾姑死幸葬
我於姑側即瞑目地下無憾矣已而亦卒是為某年月
日也鼎遂卜明年月日同葬其里株山之陽託其姻監
察御史陳君世用來請銘予以章之節不可冺徐之孝
亦足稱故未之辭節婦諱如玉本唐御史鄂之裔元提
領仁德之曾孫女父仕澄早世母戴氏教育有方為選
壻曰必得宦族子弟之佳者歸之惟傅氏以宋侍郎欽
之後有諱偉者舉進土為鍾陵令數傳至商傑號築野
生子旦號碧溪皆邑名士敏聲碧溪子也尤美資質有
遠志故特壻焉節婦歸傅氏敏聲已孤節婦勸之加學
以世其先業閫内之事不以煩焉敏聲學有進知名於
臬司用辟為掾尋以疾卒節婦時年二十慟不能堪雖
終喪猶黎面去首飾或勸之曰年少不改適人將無以
終身節婦曰以一人之身而更二夫寧死不忍為也且
吾夫母老子幼仰事俯育之責萃吾一身何忍捨此而
他適願勿復言而勸者不已節婦竟斥之孀居孝養惟
謹得其姑歡心不減敏聲存時及其没也歛殯葬祭無
缺禮者鼎既長擇師教之且戒之曰爾家世所業者詩
書爾以孤弱子不致力於此將何以立鼎敬受命而益
隆於養嘗搆堂而顔之曰奉貞求默齋包先生記以為
承歡之所節婦晩亦有以自慰乃以疾卒享年四十有
八子一人即鼎也徐氏諱某亦出其鄉世族性柔淑貞
静如其姑甚為姑所鍾愛凡起居言動亦惟其姑之命
是順不敢違故垂没猶以得從其姑為安享年二十五
子一人曰輔女二人皆幼二婦之没雖先後不同時然
以節孝之名為其宗族鄉閭所悼惜悲憐一也銘曰
箕箒誶兮内教弛彼柏舟兮誰復擬惟傅氏兮有二美
姑嫠居兮志不徙媳哭姑兮與俱死株之陽兮佳山水
合而葬之安所止表節與孝托銘讄有不知者觀於此
故大僕寺丞郭君墓表
正統八年正月二十六日陜西行太僕寺丞郭君晟卒
於静海舟中其未卒前半月致書京師告所知曰晟以
年滿赴京急欲一面以釋數年瞻戀之懷值凍不得進
感痰喘疾彌留踰月未知所懷終可釋否惟執事念之
吾儕閱書惻然欲謀善醫往藥之而凍且解意其行李
當至以得少盡其拳拳未幾其子瑞衰絰踵門以喪告
豈得不發予哀耶君諱晟字道昌以字行吉之安福人
為質秀朗極尚整飾所至居室庭徑器物無不雅於觀
其為子弟也父兄莫不能之及為父兄則子弟莫敢違
其教理家之法森如也雖志傑特不能少挫於人然與
人交無不善尤篤好客士大夫過其門輙具盛殽出美
醖與酌酌必盡歡每張筵招客有不至至而不盡量飲
君輙不樂雖家人子弟亦不得寧故飲其家者莫不醉
自郡庠生升大學擢大理評事陞北京大僕丞所進益
高而好客之意益盛鄉郡士赴春闈者恒主其家君必
盛為之禮人多德之或賓衆費大而家給不足往往出
所愛銀器鬻錢以足之而禮意自若客亦莫知其故其
見重於人多以此夫好客雖交道之事然周公作詩已
有乾餱以愆之語則三代盛時民且有以吝於餼客獲
罪者况後世耶此陳遵之投轄孔北海之樽酒不空所
以為世美談使世之人皆好客彼固不得專是名也然
則好客如君豈今世所稀哉雖古人中亦不易得矣人
豈得不重之耶君以嚴於共職忤當道遂有陜西之遷
陜西大僕之署在平凉鄰邊苦寒之地君挈妻子行萬
里抵其所四顧無一相知可語者寂寥殊甚京師故舊
遇人道平凉者輙令問焉韓王都平凉見自京師來者
皆重君其國戚出君故邑者亦郭姓以故特加禮焉平
居數饋而宴之出入則遣人送迎之有不安節則藥物
皆自其府出又數命駕往視之其禮敬君猶君之於客
故在職九年心常自慰且得忘其羈旅之情者皆王所
賜也及卒縉紳文字有非金帛可購者皆不待請而為
之作以暴白其行於世自非遺厚在人何足得此君生
洪武辛酉歴春秋六十有三考貴宗贈大理評事妣王
氏贈孺人妻王氏封孺人子瑞女三人瑞將奉柩歸以
是年月日葬其邑某鄉某里某原祭酒李公既具其歴
官行事銘諸幽矣君子復謂君之仕為人所重遷不至
於無聊没有以垂不朽者皆平生好客之報也予以為
然用詳其事揭諸墓石庶覽者有所勸云
故武德將軍成都護衛千戶黃府君墓表
宣德九年三月二日成都左護衛千戶黃府君卒明年
正月四日其配宜人徐氏又卒卜以其年四月八日合
葬於華陽縣安養鄉之原其孤嗣千戶鉞以予方使蜀
其子瑄實為王國所選以待予者以予必能表其先德
來請曰先人窆有日矣於法得建六尺之碑墓道以為
不朽圖今礱厥石已中法幸得執事賜文以鑱之其為
不朽也孰加焉且鉞父子得奉睿教以親執事者皆先
大人遺蔭所及也圖先人不朽必於執事亦豈無所擇
哉願勿有所辭予嘉其意而亟復使命未克副焉後三
年瑄來京師致父命如初而請益勤予亦追念舊故不
可辭府君諱謙字克讓世為黃之羅田人祖某父某連
沒元季之亂府君以幼孤子負才有志為其季父萬戶
仁所愛洪武初仁死戰陣無胤嗣府君以故被錄為金
吾衛舍人從西平侯沐公克普定平雲南拔烏蒙搗大
理以功授虎賁衛左所鎮撫北定元都出塞外復著勞
勣選護蜀獻王之國陞成都護衛鎮撫奉職慎勤鞫讞
明恕人用信服獻王謂其能舉為左所正千戶秩正五
品爵至武德將軍而御士有恩與僚屬無忤色上下安
之永樂中請老以鉞代優游散地十餘年得年七十九
而卒宜人出江右名族女德婦行足為閨門中表率府
君歷仕五十餘年未嘗妄取於人而家用恒有餘者以
宜人相助有方也宜人之生少府君一歲而得年如府
君子男五人長即鉞次銳次鉉次鎧次鏞女一人適千
戶張福孫男七人長即瑄次瑀次琳次珍次琪次琮次
瑋孫女三人長適指揮僉事趙暌次適儀賓李亮為繼
室次適指揮僉事夏順府君雖身堅銳起家通顯然有
善以澤其躬有勞以益於國有惠利以沾被其下人又
得賢配以佐成其道可謂武臣中有德君子也其子若
孫之蕃且盛不亦宜乎用表諸石使他日過者知其為
有德者之墓焉
兩谿文集卷二十三
