兩谿文集卷二十一
明劉球撰
祭文
祭曾學士文
嗚呼先生生而為吾廬陵幸矣沒其為吾廬陵之不幸
耶嗚呼傷哉淵弘玉潤容汙匿瑕喜不甚著怒不暴加
先生之德量汪然而莫窺其涯矣窮博探要造詣幽遐
施為詞章益麗而葩先生之文章粹然而成一家矣歴
試藝場如金出沙卒占大魁發聞豪奢先生之卓冠乎
科目而人皆仰其光華矣時和景明朋良賓嘉彈碁瀹
茗酌酒對花先生之高懷雅度脫然欲友風月而侣烟
霞矣是以垂眷顧於三聖聳望瞻於華夏官五轉而不
出乎詞翰之林職兩兼而所重乎宫尹之亞使其才德
之盡用歲年之少假則吾廬陵忠節之名不得專美於
有宋之朝而青原之山白鷺之渚將復增光輝於今天
之下吾廬陵之有先生譬猶蠙珠之出合浦而清澄之
淵潢汙之水莫不倍其聲價也嗚呼傷哉鍾是邦之間
氣藴輔世之良才况際此文明之運而日就乎大用之
時乃縈疾而弗起倏與世而永違使天子為之深惻朝
之百辟皆相弔而歔欷雖荷少宗伯之贈命厚祭葬之
恩私然青原白鷺於是乎失色而影響寂寥乎忠節之
祠則吾廬陵之無先生譬猶良木摧而刻山之節晝藻
之梲將誰為之維持嗚呼傷哉吾儕後先生而出各叨
一職於京師自今而往雖欲親接先生之言笑覩先生
之容儀知不可乎復得能不抆涕而發其無窮之思哉
故特致此清酌之奠而侑之以蕪陋之詞外以為斯世
斯文悼内以為吾廬陵悲
祭大師諡文敏楊公文
皇朝更化率土歸仁贊襄調燮惟二三臣於維我公實
居其一方資恊亮豈應遽失惟公英靈海嶽所鍾其才
淵茂其氣冲融䆳學遠識卓出人表起自賢科薦歴華
要逮永樂初天子用儒躋公禁密俾翊廟謨内綏四方
外殱勍敵文德武功多經贊畫三聖紹統舊故不忘委
公心腹壹體先皇公亦欽承罔敢懈斁陳善弘化篤盡
廼職故掌綸綍垂四十年信著載筆道光講筵台鼎是
司鈞樞是寄斯文之福既盛且備昨公拜疏懇布心衷
乞歸閩越致桑梓恭上曰卿往毋滯鄉土速來弼予庸
熙厥緒公曰君命臣其肅將豈意還旆竟止於杭上特
為公輟視朝政䘏典有加昭答忠敬縉紳元老悲不可
涯百職庶士亦多傷懷况吾儕輩追念疇昔託在下風
豈忘盛德載上公堂覩遺衣冠求公不得淚下心酸酒
隨肴進情以詞載以慰公靈亦發予慨
祭蹇尚寶文
嗚呼子以不凡之器絶秀之姿為少師之肖子荷仁廟
之恩私擢丞尚寶卒學庭闈遭皇上之睿聖措天下於
雍熙人皆望子位將優陟業且宏施如伊陟之象賢以
敷殷德如吕伋之世美以篤周禧胡年未滿於二紀而
身竟隕於疾羸夫以少師為臣領䄂為國蓍龜勛猷著
於一代聞望達於四方是宜克昌其胤乃遽哭子於垂
暮之時以子之美諧世好願與心隨荷不常之寵眷守
一定之家規宜躋顯耀於未艾乃奄然而止於斯則蒼
蒼之處物杳乎不可得而知也然彼景星慶雲之流輝
於穹昊醴泉甘露之效靈於地維其為物也非不瑞矣
而人不可得久窺且如顔子之好學伯魚之聞詩其為
人也非不賢矣亦皆與世而蚤違然世之瑞其物而賢
其人也自若又豈以其易化也而短之况壽夭皆出於
數定而死生不可以力為亦付於理之自然而逝者又
奚足追吾儕位事於春官而素德於少師覩吾子之蚤
世不能不傷其懷思故酌之以酒而侑之以辭聊以泄
吾之鬱鬱亦以慰少師之深悲
祭周修撰時簡文
嗚呼天之於吾時簡也果有意耶無意耶如無意也則
其由徒步而奮起科目以冷職而超居要地濡毫則慰
惬聖恩腰金則屢膺寵賜顧問惟頻銓擢不次四海有
其聲名庶寮聳其瞻視其所以遭遇乎時者皆誰之所
致耶若有意也則宜少永其齡以顯其位胡官未及於
滿考年甫踰於強仕乃嬰疾而弗瘳竟捐館而長逝雖
有親兮失所養雖有子兮安所倚所以夭折其壽者又
誰之所使耶則時簡之倏榮而忽沒者將何從而窺其
所自也賴恩賻之有加且貴介之足恃櫬駸駸兮將發
旆搖搖兮南指凡在朋曹莫不增喟况同鄉郡心敷道
契能勿慟於一悲以少見乎平生之義靈其罔昧歆此
薄祭
祭洪主事乃父養素先生文
嗚呼事有可得之勢而無必得之期蓋不知其為誰之
罪故余儕於先生之永往也不能不慟為之惋慨當聖
皇理世於至平每推恩以竭人之親愛凡有子以官於
朝則其親之取封爵也如拾地芥以先生之優於學而
厚於德乃韜其光而養其晦卒貽顯慶於哲子以掇賢
科於明代由禮官之清寮為選部之要寀恩榮可推期
以及親而先生竟至於不逮豈賦命之有定抑司造之
或昧然自古賢者之享大榮未必其親之具在故歐陽
子之表瀧岡亦云非敢後而有待今先生雖捐館舍而
贈命將不日而加賚余儕與令子有同仕之好亦素想
望乎先生之風裁爰陳辭而致賻惟靈鑒之是丐
祭叔清樂先生文
嗚呼哀哉球自别叔父入京以來未嘗不思覩顔面而
聆聲音今年夏乃聞叔父之疾而憂之然猶日望夫平
復之音來也及秋得少弟書謂叔父已於三月棄宗族
矣嗚呼哀哉豈知前日之思遂成悲耶前歲之别遂成
永訣耶吾宗族方睦天何故不見顧䘏而奪吾叔父如
此其速耶叔父之德未盡所施叔父之學將欲有所傳
是宜享有彌年豈謂未及下壽而竟至大故耶叔父之
費詞竭能以教誨球者無非欲其不隕前人聲光也今
球幸仕於朝以有禄而叔父不及與共食叔父之勤勤
屬其子於球者無非欲其繼踵而興也今有子嚮學以
覬睨乎文闈而叔父不及見其榮叔父之始終訓育球
之兄弟子從不怠者無不欲其皆效於順皆賢於人也
今若長若少莫不知尊叔父以為庭階主而叔父不少
待以共享其慶嗚呼哀哉連峰崔嵬葛水縈逥念江山
之尚在而欲聚羣從列盤餐舉杯酒以為叔父歡横几
而吟燭燈而誦考古而咨今以盡叔父胸中之所有蓋
不可復得矣南望雲天不勝其悲惟當潔所守廣所業
以無忘叔父之訓戒子從兄弟使加學立名以遂叔父之
志和其兄弟子從以彰叔父之德於無窮叔父有靈尚
克相之
祭諭德黎先生文
嗚呼士之盛德實資朋友交匪其人口是心否嗟我黎
君心直如口起自賢科列職風紀分符出守邊州萬里
入拜東寮宸眷伊邇宣德之季吾儕與君共操載筆紬
金匱文尋侍講筵究極典墳偶得休暇即事遊歴老佛
之宫名山勝跡感慨留題視今猶昔眷懷桑梓晝錦南
還祖餞都門俱好容顔以贈以處悉告忠言瞻望來期
再踰寒暑擬聯清班效忠明主豈意訃音來自鄉土嗚
呼君耶今已何之出有佳遊我莫君隨入有旨酒君不
我期緬想遺靈清江之涘薄致賻儀爰寫哀思悠悠我
悲何日是既
祭員外郎退齊周先生文
嗚呼鄉有君子厥俗用休國有君子政教斯流嗟嗟先
生君子之儔於國於鄉施德優優敭歴仕途於今三紀
典教教興牧民民理道尊胄監直著藩邸遷秩郎曹譽
隨政起已致厥仕人猶仰止居處家庭孝友是篤義聚
千指雍雍肅肅藏無私貨養有公禄化及鄉人亦尚惇
睦昔漢禮臣有萬石君於國仁矣所乏者文開唐義門
曰張公藝居鄉義矣未聞爵位仁而有文義而且貴於
維先生寔兼有是年幾上壽廼與世違終非不令人亦
何悲為鄉與國失所羽儀况球晩進夙慕盛德獲與賢
郎聯班東壁締好維新托交自昔倏聞來訃悲懷慘色
寓忱以賻誄行以辭敢因行李遠致靈帷既為世惜亦
寫我私
祭劉典史彌勖文
嗚呼彌勖今已何之天之於子豈獨昧為何驥其足而
蹇其馳子之問學旁搜博識孔壁藏書尤深造詣伏案
窮年專心苦思藴為德行既柔且嘉恬不人較忿莫已
加發為文章沉浸芬葩人皆謂子顯用有期幸與計偕
戰藝春闈與時不逢知己者稀遣教遐陬不赴而歸遷
職王門顧醴不置拂䄂以行咎亦莫避尋蒙聖宥謫典
縣史南走象郡西馳蜀鄙突則無黔跡則屢徙邑長之
薦寔出朋情論非不公事亦何成徒益我嘅曷致子榮
忽來遠訃始疑非的厚藏未施宜壽之錫載詢載察言
者不易乃知彼蒼奪此有德眷懷夙昔有淚沾襟累行
陳詞爰寫我心魂之歸兮瀘水嘉林幸莫我棄來格來
歆
祭退山胡先生文
嗚呼先生始勤佔畢開世瞀瞶謂取青紫易如拾芥文
章直欲韓歐希事業期與范富配夙昔所志何其大哉
已而登名黃甲進學西清歸隆孝養於北堂入峩法冠
於上京憲紀振於炎荒風裁動於遼城遂沾恩命光賁
先塋方壯而仕也何其榮哉及夫抽華簪置貴爵脫遊
跡於市朝尋故步於丘壑有子足任使令有徒以從問
學伏臘有資起居無惡晩節優游何其樂哉柰何以七
袠之年當無事之時竟終旅寓遺士林悲果人之所致
抑天之所為哉嗚呼而今而後雖欲侍函丈資麗澤發
我天明闢我茅塞以如少時何可得哉緬朔南之相距
念窀穸之莫臨敢遥馳於尺楮以薄展其寸忱靈其我
歆哉不我歆哉
祭曾學士文
嗚呼公之即世也其何憾為擢第而為大魁名足遠施
歴官而亞内相位寔不卑享年而近六袠壽已如斯然
自朝廷以達勛戚莫不加䘏縉紳大夫又皆為之歔欷
而涕洟夫人莫不有死公獨何為而獲兹蓋其文章卓
欲古追斂而就實放而出竒咸與道適用昌厥辭譬若
洪流巨浸沉深而浩瀚漠不可以涯窺天胡不弔而遽
奪此潤色聖治之繪絺耶至其為德毅不苟隨外雖方
嚴内實坦夷惟正是由無所回欺譬若桓圭珙璧縝密
而温潤瑩莫見其為疵天亦何故不憖遺此表正士俗
之羽儀耶故尚賢者為之惜懷德者為之悲况予之生
也同郡出也同時幸接餘光於禁密數陪清論於燕私
公有所述必予示予有所缺賴公規世予知者莫公若
其德公之勖者非予而誰朝欣欣以共遊夕嘿嘿而永
違公之棄予也豈所欲予之念公也曷有窮期顧日月
之易邁想言面之不遺謹陳詞而致奠聊發予痛以冀
公知嗚呼哀哉
祭鄧資允文
嗚呼沒不于家堂而于旅寓殮不在妻子而在親知此
人生之所甚痛古今之所同悲嗟吾資允胡遽如斯命
實所致咎將歸誰吾與資允邂逅京國昨日欣欣以喜
今獨哀哀而戚昨日腹心交布今則幽明懸隔二十餘
年親愛之情乃遽分棄於一夕吾又豈能不内傷於懷
外失其色况家人骨肉各天一方抱終天之恨將何日
而忘棺襚既備禮儀薄將爰徙櫬於别舍俟乘便以還
鄉奠一觴以致告䰟彷彿其在旁毋留滯於燕臺薊北
其遄返乎鄧林南陽
祭李養和文
嗚呼養和其忍遽捐斯世以遺尊府學士之悲以發吾
交游之嘆耶夫行欲謙莊言無巧偽如養和之守庭訓
也惟嚴安已分也不肆温温肅肅稱為學士之主器矣
學士之累德貽謀愈久愈至人謂養和當世厥美食報
罔既何年方壯而竟至永棄耶昔也養和馳驅行李往
來於京憂學士之忠貞未白險難未平情戀戀而不去
心忡忡而靡寧嘗欲力恭子職篤盡孝誠矣今學士望
加宇内信著朝廷恩以時被禄以優增養和乃不少待
以仰其榮耶家在江之南訃來薊之北學士既不堪其
懷詞林亦為之失色况吾儕遠在京師而素同鄉邑念
死别而生離益容悽而心惻幸養和有子可象其賢有
弟可踵其跡猶足寬學士之憂思而慰吾儕之惋惜瞻
雲山兮遙遙感氣序兮流遷誄以詞兮將以賻聊以伸
吾中構之惓惓
祭給事中宋璉文
傷哉殷徵今何在乎子固未忍舍予而長逝也予亦豈
能吞聲忍淚不為子一慟乎嗟天之於子也何獨能秀
其質富其才速其仕而不能永其年乎始子之從予遊
者將益所業以顯名當時為其親榮也今已名甲科職
黃門榮可及其親矣子亦何為而不少待乎予每願子
之道達而能行余之所授者於世也今道已達而悲隨
之余之所願者可得遂乎子年三十有三余年四十有
五何故少者沒而長者存乎余今而後復欲與子往來
寓舍以辨析疑義優游德禮求如疇昔之歡尚可得乎
有酒在杯有肴在俎余將酌子於行子亦豈得余棄乎
祭王參政文
嗚呼王公逝矣弗留凡我姻舊莫再與遊公量淵洪孰
窺其涘而才茂碩足以輔世歴仕清時三十餘年績優
郎署望重旬宣况有子從趾美科目環立庭階森如蘭
玉往歲之秋公謝事還吾儕載酒祖餞郊關漢之二疏
唐之少尹同榮配休始終道盡人皆謂公宜享遐齡使
鄉子弟永有典刑胡即家林未逾旬月弗疾弗羸奄然
以沒平安未至哀訃已來追念平生隕涕傷懷悵望南
雲遙陳薄奠靈其不昧鑒此繾綣
祭楊博士文
嗚呼希淳逝矣不還人誰不沒何獨爾憐衆人逐逐子
守益堅貧亦不惡勢亦不援苟有公論宜秩優遷廼屬
太常僅歴三年衆人云云子默無言外若癡訥内則静
專果仁者壽宜齡之延胡年方冨而疾弗痊衆人昧昧
子學精研求古之道欲窮簡編假以年歲宜術有傳廼
得游徒而遽棄捐豈子之生分所宜然抑司化者處物
之偏然居清署職稱非愆郊廟儀典克究克宣跡雖去
世人猶稱賢况予與子邑邇鄉連或聯科甲或出後先
今子不見予心戚焉陳辭奠賻用表中悁靈其隨櫬歸
妥舊阡
祭王正諮先生文
嗚呼先生之行篤與古期先生之學足為世師與時不
逢寧藏弗市小人所疑君子曰是自古賢達不利於行
輙依山水以陶其情子真谷口德秀陸渾鄴城幽佳足
與同倫予從薄宦驅走南北既倦於遊方懷棲息期與
先生笑傲林丘何不我待溘然冥遊翹首南天緘書薦
誄我奠一觴我思萬里鄴水之上有槐隂隂先生遠矣
清風滿林
祭歐陽司訓文
嗚呼子學孜孜豈不足收名科第耶乃一捧鄉書而屢
不偶於春闈曾未少遂其志耶子才諒碩豈不足致身
顯貴耶何僅司潮陽之訓而未及大其試耶子性温静
豈不足久生於世耶何年未強仕而遽與世棄耶豈天
賦於子有餘而福乎子有未至耶不然則子之生何蹇
而年復止於是耶徒使寡妻孤子諸父昆弟啣哀抱慟
將何以自慰耶况吾儕知子也久寧不為子歔欷而涕
淚耶櫬之歸兮葬猶未耶魂之來兮安故地耶匪緘詞
而致奠將何以洩吾之哀思耶靈之英爽兮知不知此
意耶
閣中祭楊編修父文
自古肖子克大家聲恒因慈父佑啓其成嗟爾處士栖
遲閭里累善毓德以遺厥子厥子不凡遭時之明魁薦
甲科擢任西清曰荷兹命匪予能事實皆家嚴貽慶所
致禄養已及恩封可期宜享彌年以益繁禧胡未及期
訃遄在耳罔極之慟遂自今始榮先弗逮人所共傷况
我館閣誼重悼亡賻以將誠辭以達意靈其鑒格罔我
遐棄
祭歐陽處士文
嗚呼有德者壽君無心虧暴譎者夭君則祥慈胡年方
富卒殞疾痿天鑒實公乃爽厥施鳥嘷獸吼徒切余悲
顧予與君通家有自昔在宋元耦作對峙聲應列科輝
聯三史余不類德叨榮竊第君材淵碩益弘所志藏膏
斂澤思以溥惠稱賢中表馳譽遐邇迹雖背馳道不殊
軌指予冡男曰此可妻非以其私先好是繼先君歸窆
風雨晦冥君祭之路不即其庭明歲之秋我侍家兄踵
門來謝君出笑迎欵言娓娓畢出中誠信宿告歸僕馬
且具君苦為留我不可住謂今而後交得惠顧君未及
來我不果去歲復更新倏有來訃余走哭位君已就塋
入門側耳如聆其聲即席而視如覩其形求君失君慘
何堪勝玉樹既摧葭葦曷恃幸天惠君哲兄令子列門
賢從璧連珠纍雖云遠而余則是倚唇齒相附曷其有
已醴饌具陳君其降只有如不信惟視斯誄
五月五日祭劉知州行忠文
凡約為友誼合情通視沒猶在何有異同苟隨勢變豈
君子風顧我與君同出遂術君守南詔我叨末第會朝
在京市酒日醉失恃君悲賜歸我榮俱脱厥繫來篤里
情青山孤騎往送來迎下文邊州君復往理道便來家
我奉詔起雨驟炎天江喧洚水君持肴酒餞我舟中解
其離悶期以效忠豈謂是别不一再逢邊塵未發旅櫬
已至我時有喪未走哭位兹既就吉按節來祭在昔賈
傅恭弔湘流異世相感况在朋儔蒲觴角黍薦此時羞
祭表兄彭處士墓文
永樂中兄持貲客蜀吾始就簿名往來鄉國不得與吾
兄交言笑篤親愛者二十餘年然念吾母不逮養思厚
母族必思與吾兄相安相樂於智溪之上如吾母未亡
時故每致書吾兄輙道是意兄之歸終無期吾之思終
無已恨無夤緣而西以挽吾兄之行李俱東而少慰其
所思去年秋適有使蜀之命意得與吾兄一握手以下
其心十餘年懸懸者及抵蜀求於客次得兄之子謂兄
謝世有年矣嗚呼昔也存而不及來今也來而不及見
智溪之歸終不得與吾兄偕矣吾之所思遂成悲戚矣
今欲歸兄體魄於鄉姑先歸兄之子以為兄之宗祀奉
大邑栢林終為異鄉而智溪之青山白雲尚在惟兄之
靈無忘故土尚往歸焉告禮薄而情哀惟靈其鑒之
祭劉憲副文
嗚呼厚莫厚於鄉郡之交悲莫悲於死生之際况吾儕
之於君又斯文之夙契君立風紀之司余忝禮儀之職
顧風采之不奉僅星霜之再易幸使途之經寓地意必
得道其故情何足跡之踵門遽易歡笑而為哭聲君容
可想君柩在室呼君不起余涕盈臆念握手之不復惟
薄奠之是行倘靈其余鑒尚不忘乎平生
祭李隱君時魁文
鄉有耆德俗習用臧嗟嗟隱君儀範於鄉匪身獨賢兄
弟俱良孟氏家居高尚其節季氏宦成為當朝傑廊廟
之資縉紳之列隱君篤義處孟季間上恭厥兄有好容
顔下友於弟慮其多囏用無異財食必同旨視遠如近
善終逾始令名外馳士論歸美既隆壽考益大家聲閭
閻之間重倚老成胡不慭遺永淑後生吾儕訃聞不忘
舊德遠置生芻東陽之側靈其不昧聿來歆格
祭歐陽宅姊孺人文
嗚呼惟我同産女男七人敬愛之至江鄉莫倫遽失其
一如雁破羣哀慟之切夫豈可言嗟嗟我姊寡於青春
雖幸有子寔孤自娠姊今行年幾及六旬子亦長大懷
抱有孫脫去逆境得際順辰宜享遐福作姆族姻况諸
弟昆尤篤親親惟我遠離其情亦均曩使蜀還道經姊
門上堂展拜言色欣欣别來桑梓歲復八新屢乞歸省
慰姊殷勤雖詔未允其心常存胡願未遂而訃遽聞骨
肉至戚生死殊分殮弗親襚葬弗臨窀悵望南天傷心
慘魂遙遣弱子薦此誄文庶其悲憤下徹九原
祭洪侍郎母太安人許氏文
於維淑靈夙秉貞懿克配君子享有禄貴毓德含仁篤
生偉嗣侃侃偉嗣才與行并自鄉達國焯著能聲曰匪
慈母曷卒厥成侃侃偉嗣發身科第歴官清朝至亞卿
位曰由慈母積慶所致侃侃偉嗣惟職是共而家日裕
少長肅雍曰賴慈母以主乎中璽勅推恩迄今十載鸞
誥加封屈指可待未臻盛榮已遽永邁訃自南來雲黯
風凄雖蒙國䘏莫罄孝思况我儕輩素景内儀欣届七
袠欲壽以詩倏聞變故易慶為悲遙遙川陸致奠以辭
靈其罔昧薄鑒我私
祭陳學士妻宜人曾氏文
惟靈淑德順行令儀秀質女于茂族懿範是率作嬪夫
子允宜厥室肅肅夫子惟德思明既大其家益隆厥聲
曰惟靈兮克輔其成肅肅夫子學充文潤為天下魁躪
轢豪俊曰惟靈兮夙勸其進肅肅夫子道以時行竭能
效勤司制内庭曰惟靈兮亦與有榮賜第以居錫封有
誥宜及夫子並歡偕老鞠子何遲捐世何早子儕聯科
夫子倡之否則同郡聞變交悲靈其昭格薄賻在兹
祭丘員外母太安人文
惟靈淑於為女順於為婦愛而能教慈於為母三從罔
昧遐福彌增况有偉嗣夙由賓興以能以勤贊秩禮典
曰微母訓曷膺兹選遷秩既崇推恩有命曰幸有母與
享厥慶我為其僚來使蜀方願拜其母廼情之常足未
踵門訃遽在耳容悽心惻彌月弗已言歸道便薦此澗
芹禮雖云菲靈鑒其勤
兩谿文集卷二十一
