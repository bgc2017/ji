後序
僚友廣東參政安成劉公仗德以其尊府忠愍兩谿先
生平生所為文鍥梓以傳世先生蓋余試禮部時同考
官也宿德厚望已為天下所欣慕繼而死忠又赫然為
天下所景仰孔子曰有德者必有言有言者不必有德
仁者必有勇勇者不必有仁今觀先生之文皆自其胸
中浩然之氣發而為忠義正大之詞豐縟而不失之泛
簡約而不失之略寄至味於平澹寓纖穠於高古視彼
夸毘無實大言無當者奚啻霄壤信乎有德者必有言
仁者必有勇矣仗德以余為先生所取士又嘗為言刻
板既成謂不可無一言謹論列如此若夫先生之平生
履歴出處大節則有彭劉兩閣老之文在益足以信後
傳遠晩生末學母庸贅為成化庚寅冬十月朔旦正統
壬戌進士正奉大夫廣東左布政使江浦張瑄謹題
天理之在人心與二氣五行同運而不息也誠能明而
體之蓄而發之為德業為文章必光明渾厚並日星之
照臨河嶽之流峙矣豈浮夸險怪者可同耶此余於忠
愍劉公文集有見焉公文若干卷厥子仗德仗和已鋟
諸梓播傳於世世之人仰其德而誦其文者固若睹日
星而瞻河嶽信其傳之悠久也獨夷考其迹而於公之
身用舍存亡之際有感盖公宣德間主事儀部正統初
東里楊先生薦之入講經筵預修國史當時百職並舉
民生用遂海宇乂安而先生夀考令終子孫蒙其慶天
下高其風福之及於家國也大矣逮公以直言時政死
權奸之手寰中無恥之徒競致通顯未幾兵戈四起民
受荼毒奸臣害公者卒戮於兵宗族俱就夷滅禍之及
於身家者亦大矣似公有以禍福之公非能禍福人也
公之身天理所存也薦之者惠迪故吉也害之者從逆
故凶也愚既幸誦公之文又幸托處鄉郡辱交仗德兄
弟而知公用舍存亡之迹為詳故敢書此於卷末並繫
區區所感云時成化庚寅冬十月朔賜進士出身奉議
大夫廣東按察司僉事奉勅提督學政鄉生新喻胡榮
謹識
