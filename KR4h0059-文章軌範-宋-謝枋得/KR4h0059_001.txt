文章軌範卷一
宋謝枋得編
放膽文侯字集
凡學文初要膽大終要心小由麤入細由俗入雅
由繁入簡由豪蕩入純粹此集皆麤枝大葉之文
本于禮義老于世事合于人情初學熟之開廣其
胷襟發舒其志氣但見文之易不見文之難必能
放言高論筆端不窘束矣
與于襄陽書(韓愈)
七月三日將仕郎守國子四門博士韓愈謹奉書尚書
閣下士之能享大名顯當世者(此輕)莫不有先達之士負
天下之望者爲之前焉(隱然許于公)士之能垂休光照後世
者(此重)亦莫不有後進之士負天下之望者爲之後焉(隐然)
(自許)莫爲之前雖美而不彰莫爲之後雖盛而不傳是二
人者未始不相須也然而千百載乃一相遇焉豈上之
人無可援下之人無可推歟何其相須之殷而相遇之
疎也以故在下之人負其能不肯諂其上上之人負其
位不肯顧其下故高材多戚戚之窮盛位無赫赫之光
是二人者之所爲皆過也(韓公作文專占地步如人要在高處立要在平處行要在)
(闊處坐下之人負其能不肯諂其上不害爲君子上之人負其位不肯顧其下不免爲小人高材多戚戚之窮)
(則是君子而安貧賤盛位無赫赫之光則是庸人而苟富貴韓公之所以自處者可謂高矣)未嘗干
之不可謂上無其人未嘗求之不可謂下無其人愈之
誦此言久矣未嘗敢以聞於人側聞閣下抱不世出之
才特立而獨行道方而事實卷舒不隨乎時文武惟其
所用豈愈所謂其人哉(文婉曲有味)未聞後進之士有遇知
於左右獲禮於門下者豈求之而未得邪(文婉曲有味)將志
存乎立功而事專乎報主雖遇其人未暇禮邪(文婉曲有味)
何其宜聞而久不聞也愈雖不材其自處不敢後於常
人閣下將求之而未得歟(文婉曲有味)古人有言請自隗始
(史記燕昭王卑身厚幣以招賢者謂郭隗曰齊王因孤之國亂而襲破燕孤極知燕小力少不足以報誠得賢)
(士與共國以雪先王之恥孤之願也先生視可者得身事之郭隗曰古之人君有以千金使㳙人求千里馬者)
(馬已死買其骨五百金而返君大怒㳙人曰死馬且買況生者乎馬今至矣不朞年千里馬至者三今王必欲)
(致士先從隗始况賢於隗者豈遠千里哉于是昭王為隗改築宫而師事之士争趨燕樂毅自魏往劇辛自趙)
(往昭王以樂毅爲亞卿任以國政)愈今者惟朝夕芻米僕賃之資是急
不過費閣下一朝之享而足也如曰吾志存乎立功而
事專乎報主雖遇其人未暇禮焉則非愈之所敢知也
(文婉曲有味)世之齪齪者既不足以語之磊落竒偉之人又
不能聽焉則信乎命之窮也謹獻舊所爲文一十八首
如賜覽觀亦足以知其志之所存(結得健)愈恐懼再拜
後二十九日復上宰相書(韓愈)
三月十六日前鄉貢進士韓愈謹再拜言相公閣下愈
聞周公之輔相其急于見賢也方一食三吐其哺方一
沐三握其髮當是時天下之賢才皆已舉用(九字句)姦邪
讒佞欺負之徒皆已除去(十二字句)四海皆已無虞(六字句)九
夷八蠻之在荒服之外者皆已賓貢(十五字句)天災時變昆
蟲草木之妖皆已銷息(十四字句)天下之所謂禮樂刑政教
化之具皆已脩理(十七字句)風俗皆已敦厚(六字句)動植之物
風雨霜露之所沾被者皆已得宜(十七字句)休徵嘉瑞麟鳳
龜龍之屬皆已備至(十四字句七此一段連下九箇皆已字變化樣句法字有多少句)
(有長短文有反順起伏頓挫如層瀾驚濤怒波讀者但見其精神不覺其重疊此章法句法也)而周公
以聖人之才憑叔父之親其所輔理承化之功又盡章
章如是其所求進見之士豈復有賢于周公者哉不惟
不賢於周公而已豈復有賢於時百執事者哉豈復有
所計議能補於周公之化者哉(連下三箇豈復字變化三樣句法讀者但見其)
(精神)然而周公求之如此其急惟恐耳目有所不聞見思
慮有所未及以負成王託周公之意不得於天下之心
如周公之心設使其時輔理承化之功未盡章章如是
而非聖人之才而無叔父之親則將不暇食與沐矣豈
特吐哺握髮之勤而止哉(此一轉有筆力巧在虚字斡旋)惟其如是故
于今頌成王之德而稱周公之功不衰(他人只是頌成王之德而稱周)
(公之功便了必無心力添不衰二字句法便竒)今閣下爲輔相亦近耳天下之
賢才豈盡舉用姦邪讒佞欺負之徒豈盡除去四海豈
盡無虞九夷八蠻之在荒服之外者豈盡賓貢天災時
變昆蟲草木之妖豈盡銷息天下之所謂禮樂刑政教
化之具豈盡脩理風俗豈盡敦厚動植之物風雨霜露
之所沾被者豈盡得宜休徵嘉瑞麟鳳龜龍之屬豈盡
備至(此一段說今宰相不如周公用豈盡二字對皆已二字亦巧句法變化與上段相對有權度有筆力)
其所求進見之士雖不足以希望盛德至比於百執事
豈盡出其下哉(婉曲有法)其所稱說豈盡無所補哉(本是九箇豈盡)
(字與前段相對說今添兩箇豈盡字亦巧)今雖不能如周公之吐哺握髮亦
宜引而進之察其所以而進退之不宜默默而已也愈
之待命四十餘日矣書再上而志不得通足三及門而
閽人辭焉惟其昏愚不知逃遁故復有周公之說焉閣
下其亦察之古之士三月不仕則弔故出疆必載質然
所以重於自進者以其於周不可則去之魯(此句八字)於魯
不可則去之齊(二句八字)於齊不可則去之宋之鄭之秦之
楚也(此句十五字章法第三句變文得法)今天下一君四海一國舍乎
此則夷狄矣去父母之邦矣(此一段以古道自處節節占地步文章絶妙)故
士之行道者不得于朝則山林而已矣(此一轉尤高占地步)山林
者士之所獨善自養而不憂天下者之所能安也(此一段尤)
(占地步)如有憂天下之心則不能矣故愈每自進而不知
愧焉(只一句結上自身好筆力)書亟上足數及門而不知止焉寧獨
如此而已惴惴焉惟不得出大賢之門下是懼(若下惟恐不得)
(出大賢之門下便弱了今不下恐字安頓是懼二字在末句法竒而健)亦惟少垂察焉瀆
冒威尊惶懼無已愈再拜
代張籍與李淛東書(韓愈)
月日前某官某謹東向再拜寓書淛東觀察使中丞李
公閣下籍聞議論者皆云方今居方伯連帥之職坐一
方得專制於其境内者(起句便不凡不弱)惟閣下心事犖犖與
俗輩不同籍固以藏之胸中矣近者閣下從事李協律
翺到京師籍於李君友也不見六七年聞其至馳往省
之問無恙外不暇出一言且先賀其得賢主人李君曰
子豈盡知之乎吾將盡言之數日籍益聞所不聞籍私
獨喜常以爲自今以後不復有如古人者於今忽有之
退自悲不幸兩目不見物無用於天下胸中雖有如識
家無錢財寸步不能自致今去李中丞五千里何由致
其身於其人之側開口一吐出胸中之竒乎因飲泣不
能語既數日復自奮曰(一轉)無所能人乃宜以盲廢有所
能人雖盲當廢於俗輩不當廢于行古人之道者(此一轉巧)
淛水東七州(二轉)戶不下數十萬不盲者何限李中丞取
人固當問其賢不賢不當計其盲與不盲也(此一轉又巧)當
今盲于心者皆是(三轉)若籍自謂獨盲于目爾其心則能
别是非若賜之坐而問之其口固能言也幸未死實欲
一吐出心中所知見閣下能信而致之於門耶籍又善
于古詩使其心不以憂衣食亂(句健)閣下無事時一致之
座側使跪進其所有閣下憑几而聽之未必不如聽吹
竹彈絲敲金擊石也夫盲者業專於藝必精故樂工皆
盲籍倘可與此輩比並乎使籍誠不以蓄妻子憂飢寒
亂心(此一轉妙)有錢以濟醫藥其盲未甚庶幾復見天地日
月因得不廢則自今至死之年皆閣下之賜閣下濟之
以已絶之年賜之以既盲之視(句法妙)其恩輕重大小籍
宜如何報也(結得妙)閣下裁之度之籍慚靦載拜
上張僕射書(韓愈)
九月一日愈再拜受牒之明日在使院中有小吏持院
中故事節目十餘事來示愈其中不可者有自九月至
明年二月之終皆晨入夜歸非有疾病事故輙不許出
當時以初受命不敢言古人有言曰人各有能有不能
若此者非愈之所能也(用事變化當如此)抑而行之必發狂疾
上無以承事于公忘其將所以報德者下無以自立喪
失其所以爲心夫如是則安得而不言凡執事之擇于
愈者非謂其能晨入夜歸也必將有以取之苟有以取
之雖不晨入夜歸其所取者猶在也下之事上不一其
事上之使下不一其事量力而任之度才而處之其所
不能不彊使爲是故爲下者不獲罪于上爲上者不得
怨于下矣孟子有云今之諸侯無大相過者以其皆好
臣其所教而不好臣其所受教今之時與孟子之時又
加遠矣皆好其聞命而奔走者不好其直已而行道者
聞命而奔走者好利者也直已而行道者好義者也未
有好利而愛其君者未有好義而忘其君者(此一段分明是以孟)
(子之言譏張公斡轉得婉曲可法)今之王公大人惟執事可以聞此言
惟愈于執事也可以此言進(此一章辭太直兩句救得好)愈蒙幸于
執事其所從舊矣若寬假之使不失其性加待之使足
以爲名寅而入盡辰而退申而入終酉而退率以爲常
亦不廢事天下之人聞執事之于愈如是也必皆曰執
事之好士也如此(八字句)執事之待士以禮如此(九字句)執
事之使人不枉其性而能有容如此(十五字句)執事之欲成
人之名如此(十字句)執事之厚于故舊如此(九字句連下五箇如此)
(字句法長短錯綜凡四變此章法也)又將曰韓愈之識其所依歸也如此
(十一字句)韓愈之不謟屈于富貴之人如此(十三字句)韓愈之賢
能使其主待之以禮如此(十四字句义連下三箇如此字長短錯綜此章法也)
則死于執事之門無悔也(一段文勢如狂瀾浩波只此一句截斷有氣力)若使
隨行而入逐隊而趨言不敢盡其誠道有所屈于已天
下之人聞執事之于愈如此皆曰執事之用韓愈哀其
窮收之而已耳韓愈之事執事不以道利之而已耳(前段)
(說話此一反只用六句頓挫波瀾絶妙)苟如是雖日受千金之賜一歲九
遷其官感恩則有之矣將以稱于天下曰知已則未也
(受人之恩與受人之知不同感恩易感知已難故曰士爲知已者死此兩句下得妙)伏惟哀其所
不足矜其愚不錄其罪察其辭而垂仁採納焉(此三句無緊要)
(句法亦不苟且)愈恐懼再拜
與陳給事書(韓愈)
陳止齋作論雙關文法皆本于此
愈再拜愈之獲見于閣下有年矣始者亦嘗辱一言之
譽貧賤也衣食於奔走(頓挫)不得朝夕繼見(句法)其後閣下
位益尊伺候于門墻者日益進夫位益尊則賤者日隔
伺候于門墻者日益進則愛博而情不專愈也道不加
脩而文日益有名夫道不加脩則賢者不與文日益有
名則同進者忌始之以日隔之疏加之以不專之望以
不與者之心聽忌者之說由是閣下之庭無愈之迹矣
後十九日復上宰相書(韓愈)
愈聞之蹈水火者之求免于人也(字法)不惟其父兄子弟
之慈愛然後呼而望之也(字法)將有介於其側者雖其所
憎怨苟不至乎欲其死者則將大其聲疾呼而望其仁
之也(字法)彼介于其側者聞其聲而見其事不惟其父兄
子弟之慈愛然後往而全之也雖有所憎怨苟不至于
欲其死者則將狂奔盡氣(句法)濡手足(句法)焦毛髮(句法)救之
而不辭也若是者何哉其勢誠急而其情誠可悲也(章法)
愈之彊學力行(字法)有年矣愚不惟道(字法)之險夷行且不
息(字法)以蹈于窮餓之水火(以蹈水火譬喻彊學力行愚不惟道之險夷行且不息此)
(是下字巧處)其既危且亟矣大其聲而疾呼矣閣下其亦聞
而見之矣其將往而全之歟抑將安而不救歟有來言
于閣下者曰(句法)有觀溺於水而爇于火者有可救之道
而終莫之救也(章法)閣下且以爲仁人乎哉(章法)不然若愈
者亦君子之所宜動心者也或謂愈子言則然矣宰相
則知子矣如時不可何愈竊謂之不知言者誠其材能
不足以當賢相之舉爾若所謂時者固在上位者之爲
爾非天之所爲也(此即賈誼云非天之所爲人之所設也)前五六年時宰
相薦聞尚有自布衣蒙抽擢者與今豈異時哉且今節
度觀察使及防禦營田諸小使等尚得自舉判官無間
于已仕未仕者(字法)況在宰相吾君所尊敬者而曰不可
乎古之進人者或取于盜或舉於管庫今布衣雖賤猶
足以方於此情隘辭蹙(句法)不知所裁亦惟少垂憐焉(此書)
(譬喻格從孟子來)
應科目時與人書(韓愈)
月日愈再拜天池之濱大江之濆有怪物焉盖非常鱗
凡介品彙之匹儔也其得水變化風雨上下于天不難
也其不及水盖尋常尺寸之間耳無高山大陵曠塗絶
險爲之間隔也(譬喻應宏詞科)然其窮涸不能自致乎水爲獱
獺之笑者盖十八九矣如有力者哀其窮而運轉之盖
一舉手一投足之勞也然是物也負其異于衆也且曰
爛死於沙泥吾寧樂之若俛首帖耳摇尾而乞憐者非
我之志也是以有力者遇之熟視之若無覩也其死其
生固不可知也今又有有力者當其前矣聊試仰首一
鳴號焉庸詎知有力者不哀其窮而忘一舉手一投足
之勞而轉之清波乎其哀之命也其不哀之命也知其
在命而且鳴號之者亦命也愈今者實類于是(一篇皆是譬喻)
(只一句愈今者實類於是收拾此文法最妙)是以忘其疎愚之罪而有是說
焉閣下其亦憐察之
答陳商書(韓愈)
愈白辱惠書語高而旨深三四讀尚不能通曉茫然增
愧赧又不以其淺弊無過人知識且諭以所守幸甚愈
敢不吐露情實然自識其不足補吾子之所須也齊王
好竽有求仕於齊者操瑟而往立王之門三年不得入
叱曰吾瑟鼓之能使鬼神上下吾鼓瑟合軒轅氏之律
吕(譬喻學孟子)客罵之曰王好竽而子鼓瑟瑟雖工如王之
不好何是所謂工於瑟而不工於求齊也(文婉曲有味)今舉
進士於此世求利祿行道於此世而爲文必使一世人
不好得無與操瑟立齊門者比歟文雖工不利於求求
不得則怒且怨不知君子必爾爲不也(文婉曲有味)故區區
之心每有來訪者皆有意於不肖者也略不辭讓遂盡
言之惟吾子諒察愈白
送石洪處士序(韓愈)
河陽軍節度御史大夫烏公爲節度之三月求士於從
事之賢者有薦石先生者公曰先生何如曰先生居嵩
邙瀍榖之間冬一裘夏一葛(此是衣不說出衣字)食朝夕飯一盂
蔬一盤(看他說衣食二事變化句法甚竒)人與之錢則辭請與出遊未
嘗以事免勸之仕則不應坐一室左右圖書與之語道
理(三字句)辨古今事當否(六字句)論人高下(四字句)事後當成
敗(五字句)若河決下流而東注若駟馬駕輕車就熟路而
王良造父(古善御者)爲之先後也(一句長以二句合爲一句)若燭照數計
而龜卜也(一句短如此設譬喻作句法文勢有頓挫有起伏便有波瀾)大夫曰先生
有以自老無求於人其肯爲某來耶從事曰大夫文武
忠孝求士爲國不私于家方今寇聚于垣師環其疆農
不耕收財粟殫亡吾所處地歸輸之塗治法征謀宜有
所出先生仁且勇若以義請而強委重焉其何說之辭
(此段文勢似緩慢若逐句點檢無一句懈怠軟弱無一字懈怠軟弱)於是譔書詞具馬幣
卜日以授使者求先生之廬而請焉(看他妝撰大夫從事賓主問答之言)
(如此巧)先生不告於妻子不謀于朋友冠帶出見客拜受
書禮于門内宵則沐浴戒行李載書册問道所由告行
于常所來往(叙事句句有法)晨則畢至張上東門外(張供張也如今筵會鋪張)
(設之類)酒三行且起有執爵而言者曰大夫真能以義取
人先生真能以道自任决去就爲先生别(若只下以道自任作一句)
(人皆能之今添决去就三字句法便竒)又酌而祝曰凡去就出處何常惟
義之歸遂以爲先生夀又酌而祝曰使大夫恒無變其
初無務富其家而飢其師無甘受佞人而外敬正士(十字)
(句)無味于諂言(五字句)惟先生是聽以能有成功保天子
之寵命(此一章句法長短不齊文有頓挫好章法)又祝曰使先生無圖利于
大夫而私便其身圖(句法)先生起拜祝辭曰敢不敬蚤夜
以求從祝規(此一句是左傳句法)于是東都之士咸知大夫與先
生果能相與以有成也(此一句結得絶妙有萬鈞筆力)遂各爲歌詩六
韻遣愈爲之序云
與之語道理辨古今事當否論人高下事後
當成敗若河决下流而東注若駟馬駕輕車
就熟路而王良造父爲之先後也此一章譬
喻文法最竒韓文公作文千變萬化不可捉
摸如雷電鬼神使人不可測其作韋侍講盛
山二詩序云夫儒者之于患難苟非其自取
之其拒而不受于懷也若築河堤以障屋霤
其容而消之也若水之于海冰之于夏日其
玩而忘之以文辭也若奏金石以破蟋蟀之
鳴蟲飛之聲況一不快于考功盛山一出入
息之間哉此段分明是送石處士序譬喻文
法恐人識破便變化三樣句分作三段此公
平生以怪怪竒竒自負其作文要使人不可
測識如陳后山送參寥序云其議古今張人
情貌肖否言之從違詩之精粗若水赴壑阪
走丸倒囊出物鷙鳥舉而風逼之也若升高
視下爬痒而鑑貌也此一段文亦新竒不蹈
襲只是被人看破全是學韓文公送石洪處
士序文
送温處士赴河陽軍序(韓愈)
文有氣力有光燄頓挫豪宕讀之快人意可
以發人才思
伯樂一過冀北之野而馬羣遂空夫冀北馬多于天下
伯樂雖善知馬安能空其羣耶解之者曰吾所謂空非
無馬也無良馬也伯樂知馬遇其良輒取之羣無留良
焉苟無良雖謂無馬不爲虚語矣東都固士大夫之冀
北也恃才能深藏而不市者洛之北涯曰石生其南涯
曰温生大夫烏公以鈇鉞鎮河陽之三月(句新竒)以石生
爲才以禮爲羅羅而致之幕下未數月也以温生爲才
于是以石生爲媒以禮爲羅又羅而致之幕下東都雖
信多才士朝取一人焉拔其尤暮取一人焉拔其尤自
居守河南尹以及百司之執事與吾輩二縣之大夫政
有所不通事有所可疑奚所諮而處焉士大夫之去位
而巷處者誰與嬉遊小子後生于何考德而問業焉縉
紳之東西行過是都者無所禮於其廬(此一段四節四樣句法頓挫起)
(伏有波瀾有峰巒文法之妙)若是而稱曰大夫烏公一鎮河陽而東
都處士之廬無人焉豈不可也夫南面而聽天下其所
託重而恃力者惟相與將耳相爲天子得人於朝廷將
爲天子得文武士於幕下求内外無治不可得也愈縻
于兹不能自引去資二生以待老今皆爲有力者奪之
其何能無介然于懷耶生既至拜公于軍門其爲吾以
前所稱爲天下賀以後所稱爲吾致私怨于盡取也留
守相公首爲四韻詩歌其事愈因推其意而序之
送楊少尹序(韓愈)
文有氣力有光燄頓挫豪宕讀之快人意可
以發人才思
昔疏廣受二子以年老一朝辭位而去于時公卿設供
帳祖道都門外車數百兩道傍觀者多嘆息泣下共言
其賢(見前漢書疏廣傳)漢史既傳其事而後世工畫者又圖其
迹至今照人耳目赫赫若前日事國子司業楊君巨源
方以能詩訓後進一旦以年滿七十亦白丞相去歸其
鄉世常說古今人不相及今楊與二疏其意豈異也予
忝在公卿後遇病不能出不知楊侯去時城門外送者
幾人車幾兩馬幾疋道傍觀者亦有歎息知其爲賢與
否而太史氏又能張大其事爲傳繼二疏蹤跡不落莫
否見今世無工畫者而畫與不畫固不論也然吾聞楊
侯之去丞相有愛而惜之者白以爲其都少尹不絶其
祿又爲歌詩以勸之京師之長于詩者亦屬而和之又
不知當時二疏之去有是事否古今人同不同未可知
也中世大夫以官爲家罷則無所于歸楊侯始冠舉於
其鄉歌鹿鳴而來也今之歸指其樹曰某樹吾先人之
所種也某水某丘吾童子時所釣遊也鄉人莫不加敬
誡子孫以楊侯不去其鄉為法所謂鄉先生没可祭於
社者其在斯人歟其在斯人歟
送高閑上人序(韓愈)
此序談詭放蕩學莊子文文雖學莊子又無
一句蹈襲
苟可以寓其巧智使機應于心不挫於氣則神完而守
固雖外物至不膠於其心堯舜禹湯治天下養叔治射
庖丁治牛師曠治音聲扁鵲治病僚之于丸秋之于奕伯
倫之于酒樂之終身不厭奚暇外慕夫外慕徙業者皆
不造其堂不嚌其胾者也往時張旭善草書不治他技
喜怒窘窮憂悲愉佚怨恨思慕酣醉無聊不平有動于
心必于草書焉發之觀于物見山水崖谷鳥獸蟲魚草
木之花實日月列星風雨水火雷霆霹靂歌舞戰鬭天
地事物之變可喜可愕一寓於書故旭之書變動猶鬼
神不可端倪以此終其身而名後世今閑之於草書有
旭之心哉不得其心而逐其跡未見其能旭也爲旭有
道利害必明無遺錙銖情炎于中利欲鬭進有得有喪
勃然不釋然後一决于書而後旭可幾也今閑師浮屠
氏一死生解外膠是其爲心必泊然無所起其于世必
淡然無所嗜泊與淡相遭頹墮委靡潰敗不可收拾則
其于書得無象之然乎然吾聞浮屠人善幻多技能(此轉)
(妙)閑如通其術則吾不能知矣
送殷員外使回鶻序(韓愈)
唐受天命爲天子凡四方萬國不問海内外無小大咸
臣順于朝時節貢水土百物大者特來小者附集元和
睿聖文武皇帝既嗣位悉治方内就法度十二年詔曰
四方萬國惟回鶻于唐最親奉職尤謹(尊中國得體)丞相其
選宗室四品一人持節往賜君長告之朕意(尊中國得體)又
選學有經法通知時事者一人與之爲貳由是殷侯侑
自太常博士遷尚書虞部員外郎兼侍御史朱衣象笏
承命以行朝之大夫莫不出餞酒半右庶子韓愈執盞
言曰殷大夫今人適數百里出門惘惘有離别可憐之
色持被入直三省丁寧顧婢子語刺刺(七迹切)不能休今
子使萬里外國獨無幾微出于言面豈不真知輕重大
丈夫哉(只語此一段)丞相以子應詔真誠知人矣士不通經
果不足用于是相屬爲詩以道其行
原毁(韓愈)
古之君子其責已也重以周其待人也輕以約重以周
故不怠輕以約故人樂爲善聞古之人有舜者其爲人
也仁義人也求其所以爲舜者責于已曰彼人也予人
也彼能是而我乃不能是蚤夜以思去其不如舜者就
其如舜者聞古之人有周公者其爲人也多才與藝人
也求其所以爲周公者責于已曰彼人也予人也彼能
是而我乃不能是蚤夜以思去其不如周公者就其如
周公者舜大聖人也後世無及焉周公大聖人也後世
無及焉是人也乃曰不如舜不如周公吾之病也是不
亦責于已者重以周乎其于人也曰彼人也能有是是
足爲良士矣能有是是足爲藝人矣取其一不責其二
即其新不究其舊恐恐然惟懼其人不得爲善之利一
善易脩也一藝易能也其于人也乃曰能有是是亦足
矣曰能善是是亦足矣是不亦待于人者輕以約乎今
之君子則不然其責人也詳其待已也廉詳故人難於
爲善廉故自取也少已未有善曰我善是是亦足矣已
未有能曰我能是是亦足矣外以欺于人内以欺于心
未少有得而止矣是不亦待于已者已廉乎其于人也
曰彼雖能是其人不足稱也彼雖善是其用不足稱也
舉其一不計其十究其舊不圖其新恐恐然惟懼其人
之有聞也是不亦責于人者已詳乎夫是之謂不以衆
人待其身而以聖人望于人吾未見其尊已也雖然爲
是者有本有原怠與忌之謂也怠者不能脩而忌者畏
人脩吾嘗試之矣嘗試語于衆曰某良士某良士其應
者必其人之與也不然則其所疏遠不與同其利者也
不然則其畏也不若是強者必怒于言懦者必怒于色
矣又嘗語于衆曰某非良士某非良士其不應者必其
人之與也不然則其所疎遠不與同其利者也不然則
其畏也不若是強者必說於言懦者必說于色矣是故
事脩而謗興德高而毁來嗚呼士之處此世而望名譽
之光道德之行難矣將有作於上者得吾說而存之其
國家可幾而理矣
此篇曲盡人情巧處妙處在假託他人之言
辭摸寫世俗之情状熟于此必能作論
文章軌範卷一
