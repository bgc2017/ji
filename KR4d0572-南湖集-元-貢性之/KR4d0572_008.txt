







　　欽定四庫全書

　　南湖集巻八　　　　　　　宋　張鎡　撰

　　七言絶句

　　次韻京口叔祖見寄四首

　　欲訴中心話許長尺書恨不寄千張新篇喜逐東風好
變盡人間草木荒

　　山堂初展稱婆娑曲逕移栽雜樹多應是我翁歸舍後
便登繁要亦来過


　　病起逢春自獻酬醉狂詩體類俳優追攀雄傑誠堪笑
寄去稽遲更合羞

　　汲古無初不讀書屠蘇新製帖僧廬癡禪晝夜蒲團上
貪睡猶勝學宰予

　　次韻酬王之孟見贈

　　相逢未問有詩新識得全然少得人莫怪世間多不愛
翰林憔悴少陵貧

　　次韻姜邦桀見訪留贈三詩


　　飽㸔朝霞與暮雲一丘一壑大無塵闗門果是倦迎客
倒屣還因有句人

　　繞林逰遍更沿陂薄暑車行不下帷最喜竹君相伴久
見渠生子子生兒

　　何曾一事擾中扄醉便投床夢亦清書巻猶嫌舊時習
未能熟處放教生

　　次韻吕浩然四首

　　小築茅堂亦有㕔規摹林野自然清仙風道骨真人後

過我應除喝道聲(李義山謂松下喝道為殺風景)

　　作詩誰道有梯階當下由人肯放開字字不為聲病縳
知君得處自天來

　　秋水清来不釣魚有時遮眼強尋書過從閑客猶全少
况是朝官更合疎

　　天然風景異人為門外南湖不姓西指日芙蓉盛行發
何須出郭看蘇堤

　　過野翁亭因登岝㠋山憩崇夀院僧軒共成四

絶句

　　古縣依山惬乍逰欲行因路始窮幽攙空石壁樛林合
更做行程急也留

　　溪流逢旱息潺淙野彴横趨亂石中莫恨鐵冠人已去
我来權合號山翁

　　甲子峯髙正属連白雲騰涌似爐煙羣仙若訝歸来晚
只躡雲根上碧天

　　巖隈蕭寺得躋攀數翠邀嵐不復難已向城中專一壑

更須隨處欵青山

　　舟過良渚

　　船出修門未有詩直須鳳口汎晴溪縁何觸景方吟得
拙句頻年不立題

　　南湖有鷗成羣里閭間云數十年未嘗見也實
塵中竒事因築亭洲上榜曰鷗渚仍放言六
絶

　　居士園門甚處開傍城猶未著樓臺門前湖水三千尺

引得沙鷗来肯来

　　旋開斜港放船出更著小亭臨水㸔軟紅塵裏江山景
便著丹青畫亦難

　　東家西家翁媪説白洋湖自有多年何曾識見江鷗至
消得主人詩興顛

　　朝陽鳴鳳國之祥瑞事吾家鷗鷺行最愛幾聲煙外響
和他漁艇獨敲榔

　　十五年前過揚子爾輩出沒波濤中爭知今日得共住

急喚酒来澆晚風

　　不因他處食無魚来慰先生索寞居走筆贈詩君莫笑
從逰此是最相於

　　出城二首

　　只道南湖沒様竒出闗又有許多詩便須抄取天然句
纔下工夫走却伊

　　扁舟初上一聲雷兩岸濃雲亂欲堆堪笑此時晴太早
篷遮未定雨先来


　　以桂隠櫻桃從益之博紅酒詩

　　聞道君家琥珀霞杭州那更説梨花櫻桃顆顆堪持比
換取一尊来水涯

　　新市道中

　　野晴天碧共溪長畫様飛来白鳥雙舟小不禁風罨岸
菰蒲無數入篷窻

　　夜聞漁歌

　　非竹非絲響裂空髙歌三唱出漁篷清谿激越猶如許

想見湘波欸乃中

　　訪安福寺叶上人

　　蒼苔徑入舊栽竹樹裏橋横新鑿池丈室稳居清絶地
豈容支遁不能詩

　　西莊夜歸

　　草聲真似過田間唧唧蟲催興未闌珍重小輿能從我
夜深穿遍竹隂寒

　　題本覺寺


　　繞架蒲萄葉尚稀瓦爐閒炷栢煙微年年綠暗軒窻意
却恨春風不早歸

　　一徑横穿蘚翠封滿空聲動玉琤淙林居豈是無修竹
未有清隂似此濃

　　題圎覺寺跳珠軒

　　籜龍来向石根蟠幻出摩尼躍翠盤今日山中晴亦雨
可無風過發清寒

　　清眀日書亦菴壁二首


　　春情縁雨復緣晴晴即閒行雨即吟花好滿園㸔未遍
出墻鄰樹又闗心

　　光隂髙栁欲飄綿拂著薔薇錦壁連莫道行人總無識
定因羅爵愛門前

　　題南山劉家寺松雲軒

　　紅蘤墻頭蜂過葉翠藤池面蟻行枝蹔来數刻有餘興
若住此軒何限詩

　　尋桂南山至崇夀院因往靈石三首


　　折枝登几已孤妍况值風林水石邊犖确路斜飛盖歇
丁寧茅店畧停烟

　　迎客山僧未下廊好風吹鼻便生狂莫疑佛宇清芬烈
薝蔔曼殊共借香

　　山頭籐斷空垂子亭下泉荒不滿池老衲坐来知敬客
南音猶記鬼仙詩

　　閒步逰紫極觀

　　孤榜前春冰雪清山祠閒步意無營曾耽幽㮣穿廊曲

猶記筠冠問客生

　　鐵行者(皂林普濟院老僧毎初睡時以义頭釘夾紙燭寘案上名鐵行者)

　　僧舍生涯只且然養他行者不須錢龍潭莫問僧㕘得
吹滅燈時各自眠

　　彭祖嶺道中

　　白鷺横來正作羣忽從區稻綠間分問渠曾過城中否
應識南湖水際雲

　　曾㓜度許過訪兩詩問訊


　　寒窻不住閲清文煉石真為五色雲拄杖横擔東魯教
長安今次欲誰聞

　　詩不能工張約齋有人曾説訪渠来病餘百拙慵開口
願聴晴空起怒雷

　　暑行

　　誰敲白石生熱烟舉頭見嶺思囬鞭修竹林間有寒甃
莫打渴烏教近前

　　水邊


　　翠藤縈樹夕花眀無數圎荷貼亂萍酒力半銷来照影
晩風輕澹鶴梳翎

　　晚眺

　　小閣梯檐竹作籬晴隂登眺百盤宜懸知皓月升雲海
不賦如鈎似鏡詩

　　觀水上斜照

　　吹落天河入水中分眀金鍍晚来風若非日脚流成汁
平楚青還染得紅


　　題山長庵

　　相國歸来未肯閒自將日月煉成丹思量漫把黄金鑄
一叚精神畫亦難

　　臞庵書事四首

　　畦丁相引繞園行指説亭基不記名因想後湖題柱處
樹林曾見作詩成

　　老藤横路幾星霜骨相清堅夀自長敢憚側巾方可過
折枝為子也何妨


　　曲澗斜穿竹最竒豈容長夏有炎曦林深縱怯湖風猛
更為支笻立少時

　　人生富貴盡浮雲何必須因不義分若有一丘能作主
更慙冦鄧立功勲

　　送客至無相蘭若歸過慈雲嶺小憩崇夀寺書
所見十首

　　故殿簷隂石滙泉針魚苔凈樂回旋持盃挹取雖無暇
照影心腸更洒然


　　野香别是一般風驀直平岡好翠松更許虛空畫山水
細鋪霞浪襯雲峯

　　山腰路轉湧蒼蛇山下修筠媚白沙正要澄江舒倦眼
莫教縁岸有人家

　　嶺度慈雲境累凉前㸔湖面後㸔江詩魔半餉難調伏
除是休来却易降

　　南山好處劉家寺門裏松篁一逕衝自有禽聲喜迎客
不須知事更鳴鐘


　　老僧分袂倐三年猶記芳池躍翠泉新叠兩山都未識
北堂引㸔更東偏

　　支徑坡陀竹最多籜龍纔起更成窠穿嵐觸翠拗塘出
一片香来得嫩荷

　　井分泉脉透巉巖誰道飛流是假山水鳥樹林皆作供
可憐居士只偷閒

　　亭橋兩面㸔芙蕖静數波間小隊魚碧幛彎環遮去路
净天終待此同居


　　欲歸停馭重徘徊破費林間雪一杯留取半山㸔未了
火雲時節約重来

　　過楓橋寺

　　妙絶吾宗有舊題趂晴逕過敢留詩只消記取今朝景
不是烏啼月落時

　　聴琵琶

　　四絃么鳳雜雛鶯不作商舩塞路聲花影透簾清晝夜
細將攏撚説多情


　　紹興間國工胡偉琵琶擅稱一時其徒豪興得
胡心傳之妙今年七十二清健伎益精從容
話故都事使人感歎因書小詩與之

　　半生繁㑹想梨園醒耳秋風鳳語絃我亦秦闗歸未暇
故都休説汴河邊

　　許道士房

　　凉蟬亂呌朝暮雨獨鶴不迷前後山芎葉煮湯勝茗椀
栗花然火稱松闗


　　得家書

　　北堂萱獨雁行疎旅夢通宵只敝廬未暇拆封忙喚僕
先將安否問何如

　　玉塞金河阻去程醉中嘗夢賦西征天時不與人心合
獨守寒窻數鴈聲

　　風沙来往稻粱謀江北江南一嵗遒非為紅樓斷消息
待梅暗候自清愁

　　雨中聞雁


　　小雨終朝濕翠霏渚蒲汀樹白瀰瀰若嫌鳴雁無厭足
回到潮州又索詩

　　㸔鴈

　　曉晴羣鴈欲何之正是青天似紙時横斜數行有聲字
服殺虚空解作詩

　　張以道歸自甬東先餉土物兩詩為謝

　　梨柿魚鹽来海上殷勤持送與閒官縁何似得千金贈
眀日重親語笑歡


　　紅滿芙蓉菊滿黄連朝衰病負秋光乗除自此無憂惱
醉賞家園一萬塲

　　夜坐因觀楊伯虎和春字韻詩偶成五絶再寄

　　桃盡燈花夜未眠清寒渾忘是春天霜侵綠鬢張居士
空坐書幃三十年

　　案上因飜簡鐵堆親朋何日和詩回髙懐剰得清閒力
滿紙溪山秀色開

　　往事追思重慘傷相從常醉徳勲堂毎登屺岵數鴻鴈

老淚風前必數行(注髙宗御書徳勲二字為先君寢堂名)

　　宦情儂自本来無君亦琳宫暫逸居西華武夷俱絶勝
可教詩巻此時踈

　　苕霅從来著志和子雲寧久占煙波速歸逕上清班好
時過南湖伴浩歌

　　春日

　　銀葉煎香細雨聲竹隂行處藥花眀麥光小楷臨唐帖
更有人間第一清


　　寒食前一日西湖閒泛三首

　　艶紅香白徧逰人花栁酣歌識太平野客獨諳閒意趣
草煙空愛一川眀

　　驟暖懸知雨信濃半隂臺榭碧烘濛何心更敢携壺去
孤槳微吟尚未工

　　衰鬢爭如竹際苔秋千猶記玉驄回短籬數尺花成簇
一日春悰不往来

　　春雲


　　松邊寒彩過前山松下鋪氊坐不還澤物為霖休自苦
且来相伴約齋閒

　　四月上澣日同寮約逰西湖十絶

　　自得城隅水北居西湖幽討句全踈今朝掩簿抽身出
更向誰邊不一書

　　清曉溟濛雨氣濃出闗晴色便葱蘢層雲特為詩人喜
添起山頭四五峯

　　賣龜船小様漪漣折得蘋花亦當錢我自滄洲隔三載

此花風調只依然

　　飯餘飛盖北山来上苑虚堂栁際開繫馬林間寜復散
却容拄杖卓青苔

　　賜沐山行䇿最長逰人此日却相妨洞天只得東邊賞
開過燈花斷殺腸

　　夹堤全少露桃紅獨許垂楊翠拂空千古蘇仙幾曾死
騎鯨時或下亭中

　　茭葑茸茸展翠氊六橋分舞燕翎纎撑船㨗出蒼灣去

要㸔山圍玉鏡奩

　　喜逐芻蕘禁苑東舜絃調處剰薰風戎葵學得宫衣纈
不作人間錦様紅

　　寮寀招邀勝引多曠懐真語當絃歌聨翩逸駕知難及
乞我扁舟著釣蓑

　　豐樂樓前未夕暉可堪魚鑰限城扉詩成快向歸時寫
丹墨眀朝與興違

　　鷗渚亭次韻茂洪西湖三詩


　　出城猶記四年前朝㸔西湖到暮煙自有南湖相暖熱
可曾頻過六橋邊(謂蘇堤)

　　老子㸔山今益工只憐雲氣不憐峯擡頭半餉無人説
自向波心汎短篷

　　塵土奔忙舉世人無過白白鬢毛新一般要撰眼前樂
泉石由来樂較真

　　三月望日㣲雨汎舟西湖四首

　　清明纔過雨連風着色湖山便面中草上踏青人自出

艤船無地不飛紅

　　非是天慳一日晴晦眀多態屬詩人雲翻畫様烘濛墨
波捲紋頭起突銀

　　倭纈簾垂栁外樓靚粧㣲露玉搔頭承平氣象應如此
憶殺金明水殿逰

　　隄樹枝條老更成豈容他處夏隂清東風不惜吹芳草
綠滿鵞兒燕子情

　　湖南午坐雨作歸山堂共成四絶句


　　簾外青山隠樹林霎時来㸔便沉吟騎聲盖色都除盡
唯恨詩情染最深

　　或擬香山或擬陶有時無句只蟲號作詩藞苴猶之可
字寫不成方是髙

　　西山俄起一聲雷不覺如拳雨㸃来滴遍池中萬荷葉
又催薝蔔海榴開

　　平時吾亦愛吾廬今雨巢禽亦引雛好是堦前四髙檜
枝枝葉葉綴眀珠


　　送櫻桃與范尚書二首

　　誰將絳蠟千枝淚鎔作驪龍百斛珠酪盌氷盤非我稱
敢煩西子薦陶朱

　　滿架酴醿雪未乾滴堦紅顆照春殘知公有意參金鼎
馳送朝霞九轉丹

　　籐枕詩

　　為愛江湖細雨聲短篷欹聴買隨行那堪老去便輕輭
肯羨珊瑚與夜眀


　　詠清苦

　　清苦任渠詩作祟黒甜安爾睡為魔七言賦就賞音少
一枕覺来佳興多

　　寫扇

　　世間功業任差殊心地明時自有餘若道必從勤學得
當年稷卨讀何書

　　南湖書事五首

　　初来作舍少人行橋外如今滿市聲繞岸種成桃間栁

一家和氣萬家生

　　過午人家起竈煙被風輕引向晴川須臾却與雲隂雜
不礙玻璃鏡自圎

　　科樹梯斜倚暮暉犬聲如蛤透踈籬謝天排出江村景
副我憑欄一望時

　　水鳥鴻儔已可聴湱然分練蹙波聲成羣爭似沙鷗少
别有髙閒物外情

　　恍看灔灔紫金幢日脚横瀾萬褶光吹到檻邊爭蕩激

直疑身似水仙王

　　夏日南湖汎舟因過瓊華園六首

　　淡日輕隂晒麥天水邊閒喚木蘭船不逰東港西陂熟
爭得人知是散仙

　　草生荒徑沒靴深寂寂危亭蘚暈侵翠輦不来知幾夏
野禽啼暝古松林

　　兩岸人家水映門誰知城裏有深村照畦罌粟紅燈宻
繞舍戎葵紫纈繁


　　頭上雲忙雨欲来箬篷還轉碧蘆隈中流數㸃沾衣濕
便放西山夕照開

　　詩思渾如菖歜苦宦名那似术羮香朝来但聴霏微雨
自種叢榴怪石傍

　　滑泥寧復問懐沙且醉杯中琥珀霞觸事背時還獨笑
安排明日取蝦蟇

　　即事

　　池通幽澗碧如油試水新鵞小拍浮行過板橋花片落

被風邀上採菱舟

　　旋買花栽得野香浴蘭天氣日偏長槐龍或躍無人見
淨掃風塵置竹床

　　竹院橋廊未放晴一凉生處綠交横隔林休厭荷池小
風葉時傳潑雨聲

　　書葉軒

　　當處心安即洞天黄連一炷勝龍涎閒房幸自無人到
誰放白雲来枕前


　　正是桐隂雨乍晴隔籠黄鳥女兒聲筆牀經笥閒家具
物物皆從我太平

　　圍繡亭

　　盤屈迴廊靣靣同頂門開竅更神通非闗意匠玲瓏巧
示現圎融轉物功

　　晨步西澗

　　日炙芹泥積漸融一灣新漲小橋通不因野鴨飛来喜
忘却生涯書巻中


　　聴鶯亭

　　墻頭正對南湖栁湖栁迎風翠掃空最喜音聲為佛事
亂蟬賡唱夕陽中

　　晚步松下

　　人皆束縳夘申時我獨園居不必歸最是蒼寒堂下好
亂松稍上㸔雲飛

　　靈芝寺避暑因携茶具汎湖共成十絶

　　城裏今年熱異常出城蕭寺未全凉髪毛吹盡人間暑

除是芙蕖十里香

　　佳處湖山昔縱逰繁華常恨過清幽今朝莫入名園去
只向風蘋蕩小舟

　　松竹孤山處士居髙風落落有誰如南湖放鶴能迎客
景行先賢或未踈

　　西陵橋下最隂多花外山眀湧黛螺開遍酒樓人未上
幾聲煙斷採菱歌

　　臨津臺殿似蓬萊栁色荒凉鎖翠苔萍港不知人事改

通船如望帝堯来

　　白髪催愁酒量慳軟塵盈袂飲尤難小童正對茶鐺立
堪伴先生入畫㸔

　　一色琉璃碧簟横更無觴豆引飛蠅從渠日氣如湯烈
不礙盆中數尺冰

　　撑傍羮魚宋媪家綠荷褁飯薦匏𤓰𤣥真受用非隨俗
尚欠風前雨笠斜

　　髙峯南北兩浮圗桂隠相㸔四載餘休怪出闗猶從我

有詩處處是儂居

　　别浦歸時捲釣緡蕉裳蘭佩凈無塵水葓秋晚重来賞
只約舂鋤不要人

　　園中雜書四首

　　因病經旬不賦詩無詩病思轉難支今朝詩句未成了
已覺全無病可醫

　　大田非但仰梅霖百畆園中受賜深著子榴梢珠迸火
放花梔樹玉抽金


　　木芙蓉遶岸傍栽水芙蓉滿池内開池畔忽生尋丈葉
引花穿岸入叢来

　　黄昏橋上據胡床青靄濛籠總是香未説居閒南靣樂
且乗北靣十分凉

　　園中雜書四首

　　春雲天上白成行春草人間綠自香罨岸桃花三百樹
碧溪休問短和長

　　為要㸔花旋築臺海棠猶未一分開從今莫道晴時節

不是晴時也合来

　　芍藥抽紅葉未齊畦丁籠鶴避花時始知有喙長三尺
輸與藏頭曵尾龜

　　初生科斗聚如拳鼓吹駸駸聒夜眠料得魚蠻生妄想
麴車那解口流涎

　　園中口占二首

　　荇帯荷錢漸滿池吹香隔岸盡荼䕷潜魚忽擲金梭起
補足今朝未了詩


　　石楠花似碎瓊花只就香中便㸃茶欲識此堂竒絶處
山林朝暮不離家

　　池上

　　綠巻晴荷插滿池珍禽来慣帖船飛㸔雲只似尋常立
何獨今朝忘却歸

　　波紋迴處恰雙魚小草花紅㸃綠蒲不是幽人相管領
枉教造化着工夫

　　海榴如火發髙藂空鬭炎炎烈日紅爭似梔花渾是雪

淨香薫透一池風

　　暝天雲重碧成隂留得山頭一桁晴荷柄枯斜開鏡靣
照人欹坐聴魚鳴

　　池邊二絶

　　屢欲池邊㸔曉煙曉煙多是獨貪眠紅渠似怪人来晚
不肯回頭却粲然

　　淺側荷盤綠尚新一蛙危坐壓荷脣定知不發窮愁嘆
背縷丹金踏水銀


　　池上次潘茂洪韻

　　水禽花底靜藏頭識我青蘋欲暮愁三十六陂焉用許
一航衝岸栁絲柔

　　題蒼雲亭

　　老檜分行直瓦亭激泉巖罅骨毛醒從来廬阜太行眼
對此須教一様青

　　初聞湖南蛙聲成三詩

　　杏花楊栁傍清明淡沲風光畫不成春到此時須急賞

繞堤今夜有蛙聲

　　競喜蒿蓬月到時莫嫌喧噪沒新竒憑誰試問波神㸔
定誦南湖近日詩

　　皇恩汪濊及蟲魚爾得安心大澤居科斗未生休縱樂
吳儂傾聴且防渠(禁捕數年時亦有私釣者)

　　綠筠軒舊在於潜寂照寺今移立縣治之東竹
間鑿小池植蓮為賦兩絶

　　按圗得比已欣然勝趣何嘗有變遷一把香茅千箇玉

不妨邂逅揖蘇仙

　　氣韻非闗竹有無莫嫌清䕃雜芙蕖官居不俗從何得
窻下風飜未盡書

　　分題得古木

　　穴處曾經起怒雷斷藤枯蘚半離披根莖託土何妨逺
㑹見春風長活枝

　　雲露堂

　　種玉栽瓊樹樹勻主人心地况長春便教不假雲間路

亦有芳菲日日新

　　南湖上觀萍

　　風掠浮萍水靣来翠綃成叚接還開無情却似多情物
不到詩中不肯回

　　題荷花畫屏

　　芙蓉世界水為宫宴處鏗轟沸鼓鐘後乗舞妃香十里
月寒誰見曉騎龍

　　連朝


　　連朝溪雨溢荷塘流水傾銀萬葉香不是風吹亂花側
那知處處著鴛鴦

　　次韻酬王夢得西湖上見寄

　　一萼香紅未破塵綠波驚眼自揺春晴新䇿蹇湖邊去
供作他年畫裏人

　　甲辰仲冬八日元衡携兩詩過訪及歸次韻酬
送後篇兼寄張武子

　　每將幽事當功名唯欠能詩竹裏僧逕寫此篇為䟽引

菴成来往豈無憑

　　合處疇能證不疑吾宗神秀嵗寒姿無書寄便今猶懶
説似應須倩老師

　　張似之送栗子木𤓰

　　帶日零風色未乾肯隨槃俎鬭斕斑客爐爆處從氊破
女手批時忌蜜慳

　　題崔慤畫白鷺伺龜

　　能言元緒已失計潜来公子尤多機藏頭殻裏勿自暴

曵尾泥中胡不歸

　　持上人别久矣一日来訪舉似近作且言遷寓
新房因次韻贈之

　　幽雲心性阿師同懶復隨春泥白紅指日茶香申舊好
蔓隂牕户葡萄風

　　曉邊

　　曉邊花面雨濛鬆鶯避金丸翠竹叢春半風光自招舉
按歌姑洗旋移宫


　　水蕉

　　籠叢舊愛谿邊樹路轉清風盡日隂窻下不生分别相
石盆秋水養蕉林

　　次韻酬張郎中賦水蕉四首

　　春去論年卒未回溪頭傳信却先来綠牋展盡全無字
此語何堪諭俗埃

　　火雲空際正㠝岏漫瞰平湖百畆寛葉葉是風根是雪
一窻因爾忽生寒


　　詩巻尋常要往回今朝却怕此詩来只緣快讀清凉語
返覺林居有世埃

　　往年植處倚蒼岏曾蔽秋苔兩席寛别後不因貪水宿
兒孫那得許蕭寒

　　騎鯨橋

　　池港開門就作橋朱欄相望壓鯨腰風揺慢摺㳺溶綠
波底何妨著霽霄

　　鷗渚偶成二首


　　晝隂無意到湖亭引客悠然試一行便有同盟數公在
冒煙揮袂喜相迎

　　去去西南綠篠灣折旋遵渚又飛還輕拳擊水纖鱗起
滴瀝波眀一帶間

　　從張子立覔驢二絶

　　蹇驢休愛鴿毛青指日驊騮輦路行聴水聴松方属我
灞橋風雪可寒盟

　　幾回曾許借儂騎興到牽来已早遲乞與南湖了幽事

白裘烏帽要相宜

　　燕坐

　　甕面水明紅菡萏草頭風戰黑蜻蜓平生最愛逰侠傳
燕坐且讀離騷經

　　為君刻意五七字甫壯知心一兩人百計縱疎終辦此
直疑賈孟是前身

　　夜賦

　　月黑林間亦自竒蓮花兩朶白如衣初疑野鷺池中立

試拍欄干嚇不飛

　　題畫扇

　　誰將琢月揮雲筆偃仰江山尺素中眼界未舒君莫厭
出門三丈軟塵紅

　　春日汎舟南湖因遍逰近港坐間書客所擕四
扇

　　逺近髙低錦樹明直疑春教蝶多情人間萬事思量盡
只好園居過此生


　　絲簧同上木蘭船細草熏熏栁色天要是有詩方稱此
不然枉作地行仙

　　先須放櫂繞湖逰倒㸔行雲水底浮客去莫歸朝市説
引渠無意作公侯

　　賞玩歸来日未斜門前春水緑楊遮園亭西畔晴尤好
一色牆頭見杏花

　　題扇

　　梧竹風来玉枕凉月髙偏愛占華堂休言境界親曾有

畫出如聞夜氣香

　　次韻徐衡仲餉淮白魚

　　謾浪功名付直鈎誰能鏖戰學焚舟隨人不但羮魚美
解道江&KR2090;似鹿頭

　　戲放韓致光體

　　意孏風前側帽簷落梅紅在麥修纖歸家説盡單行處
可奈温香翡翠奩

　　橋亭觀月


　　全似蒼崖湧月輪暗林横貫一溪明家中幻出山中景
圯上追凉恰二更
















