







　　欽定四庫全書

　　南湖集巻一　　　　　　　宋　張鎡　撰

　　五言古詩

　　雜興

　　聖學律萬世玉振仍金聲大賢務矯俗始以和自名智
者稽所終流弊固難行求圓能捨規魯男烏可輕

　　城河固金湯榖帛堆丘山雷風走號令足以威百蠻秦
人昔恃此燒書無愧顔叢祠夜篝火赤蛇先據關誰知

小國魯抏衡齊晉間獨能秉王禮足以銷鄰姦舞干服
三苖可仰其可攀

　　原子何所得所得在養心澹然處窮閻蓬蒿絶車音結
駟者誰子排門願同襟乃知能辯者於道未為深

　　日暮前道逺紛紛倒行多胡不秉明燭整駕歴前坡既
衰不戒得有如聖言何平公七十翁師曠猶琢磨

　　管仲相齊國童子猶羞稱確守害霸說三王亦可成寸
短有所長貪賢况誠切莫問九合功詠此宜擊節


　　文仲蔽展禽難逃竊位名張湯法家流推賢被嘉聲公
道日月如無私天下行治古本根此所以休甲兵嗟嗟
祁大夫舉善何其宏曰讐吾甚惡曰子非私情一旦俱
薦引晉伯由此成後世益多嫌山林老公卿

　　伯牙善鼓琴知音一子期已得慰生平絶絃勿復悲深
沉揚執㦸𤣥文凖伏羲千年未願賞豈欲求當時

　　泱泱古齊邦中有秉節臣其國不能舉燕師知寵珍生
不食君祿執或去諸鄰莫往徑絶脰用愧軒冕人當年

處高位十萬當逡廵所以休明時朝廷足嘉賔

　　善人所至處鳯儀氣芝蘭同德自相求肯因休顯看後
來世道交秪趨勢與官亷頗共翟公雅抱常自寛

　　小器酌升斗渠寜同釡鍾心公德始宏一介稱能容將
軍見何卑偏忌相如功卓哉全璧賢懐才肯争鋒悔過
猶可稱服善交情終

　　吳起棄骨肉用釋魯君疑蕭何買田宅更要漢祖知結
繩可息争書契計已癡反覆者人心周防良足悲曾參

殺人謗三至母信移君臣不易逄終始貴難離

　　金珠不解憂麴蘖堪適情隘哉沉湘人獨以醒自名生
居禁酒國焉得壺觴傾閉門求一醉無乃干天刑若伊
曠懐襟道在寜營營詳觀中聖言當與智者評

　　堂陛分古始高卑定常儀拳拳三顧頻未敢臣其師至
寶價婆娑塵面誰復窺有人果善酬何苦不售為木牛
流馬機小智那足竒甄别蘭與艾忠誠真弗欺功大天實
吝滯迹烏能知臣主施報恩足為萬世規


　　有虎南山南有石北山畔虎石人未辨箭發石遂貫一
朝兩生心見石不見虎若向虎石求引滿徒自苦

　　河南牧羊兒不識奇字書君王事邊頭無亦官帑虗慨
然分家資補國何勤渠詎有忠於君而謂不學歟毋令
敗羣語緱氏果有餘惜哉封禪主更欲取名譽歲晩責
緣飾宜其返田閭

　　真才當自重躍冶非良金世儒識㧞鮮志士違本心
慷慨自鋪陳庶幾有知音但恐北風扇虗言難保任快哉

東方生可喜未可欽

　　聖道由書傳秉畀火于秦漢興反秦暴見儒猶罵嗔董
子惟有志耿耿誰與陳使時三策行焉老諸侯賔

　　子雲閉門學非願雕蟲稱於道實有省爵位豈所營洙
泗嗟已逺惜不偕羣英太𤣥法言書莫誚徒擬經

　　漢代嘉唐虞欲以儒理國公孫談治道純駁互失得廣
大語尤害開邉心莫極無怪淮南謀日夜憚汲直東閤
禮諸賢脫粟自為食欲以此自文後世有真識


　　言貌難取人宣尼竊丁寜如何汝南許輒擅月旦評觀
其察曹瞞一言盡生平勿謂鍳裁乏一門稱弟兄

　　林宗真傑士甑墮識孟敏初無一語交肺腑巳窺盡人
才處東京郭許能汲引幾時不生賢弗遇即泯泯

　　道德釀搢紳睟容無㸃塵望之鄙吝消矧得累夕親緬
思闕里化四教隆諸身濟濟三千徒變䝉盡為仁賢聖
雖不同氣類當等倫叔度亦我師千載風如新

　　達士樂貧賤本非沽激心豈真昩生死而計樂淺深辛

勤畢婚嫁塵慮寜更侵高蹤五岳遊乘風擬相尋

　　山川萬代留人物有時盡慷慨羊叔子登臨重嗟憫功
名垂槖來老去載倉囷焉有利在民轉眄聲即泯非真
弔古往借言聊自引湛也窮其心欲嘿不能忍惜昧無
去來徒知幻與影

　　征南勲業手顧乃玩簡策麟經日月垂左氏實有力為
渠作忠臣訓義訂今昔後來縫掖子開巻隨有益果能
作蹄筌此學不妨癖


　　龍泉伴太阿潛伏知幾秋光氣不容揜夜夜衝斗牛一
朝掘青苔雙龍獲兼收拭以華陰土百神見之愁若使
無張雷恐非劍所羞

　　天一即生水語性何潔清未嘗使人貪酌之失亷稱夷
齊素高蹈想非常飲氷仁鄙成自取處黙先内明

　　南渡人物中第一數安石經營江左民成敗固先識苻
堅擁百萬朝野緫憂色長驅不量德在法真餌敵談笑
付兒軰兹豈試一擲㨗至偶折屐胷中未易測議者謂

矯情妄意窺悃愊

　　聖狂霄壤分其端在一念去惡向忠義如病用良砭方
貽害於人蛟虎並兇燄及其懲艾餘大節秉無欠卓絶
補過功炳炳照鈆槧乃知春秋意惡惡待終厭

　　實修名自來猶影長隨身惑者偏忌嫉終之反累人况
馳死後譽何闗一丘塵所以識達早托醉全吾真歸興
因蓴鱸口腹何足陳到今呉江水秋至清粼粼

　　淵明膝上桐一絲不肯挂彈聲聒天地無人知此話謂

琴只這是世間何用絃謂在有無中其然豈其然

　　太冲十年功僅了三都賦藩溷着紙筆欲以疏吾句文
章流至是已失古人步喜怒哀樂情一發中韶濩不見
風雅篇豈效女功蠧

　　掄才如百藥治效各不同儻能區别性當聚和扁功武
德定亂後諸公悉登庸帝久知所長未欲任巳聦品題
資確論毫髮無蔽䝉三傑隆漢業六英夾唐宗無人可
能國我欲振古風


　　至藝得於天音律誰同明道上車鐸逢地底黄鍾成偉
哉創業主用才極其精太常識斯人吾知不負丞勿疑
貞觀間四海幾措刑遐想登后䕫巍巍治難名

　　馬生客新豐悠然酌斗酒若謂傲旁人曠士亦何有有
志曾未識偶與麴蘖友異時依風雲黄壚一回首

　　照乘復垂棘固足為國寶朝有宣力賢愛惜莫草草成
湯昔在上剪髮救枯槁念民不念已頃刻動穹昊太宗
療功臣亦本為民保斷鬚疾其愈大勝琮璧禱


　　秦王既集統作樂昭治功前日威武地今還見聲容一
時聳觀瞻唯貪激英雄鄭公獨俛首孰能察聖𠂻暮年
伐遼東事幾敗乃翁良臣不在傍有悔應無窮

　　唐家盛詞華培本自武德投戈闢文館英士來翼翼訪
政討典墳分夜亡倦極當時瀛洲目意氣寜偪仄言詩
到李杜騷雅並區域為文至韓栁秦漢等風力後世不
推原第賞紙上墨焉知昔人心求效非頃刻

　　風月屬漁樵真味豈能領雍容補國手斯宜理烟艇樂

天未歸時極口獻忠鯁十上九不行回身避機穽酒徒
與詩伴共煮香山茗流傳畫九人公貌粹而整

　　秦女行

　　妾家秦闗中白玉為重堂堂前翠簾鈎一一金鴛鴦暖
艷照綺席新聲按笙簧妾小不解事戲劇珠樓旁蜂蕋
擷穠杏鶯枝䕃垂楊阿母喜秀慧鞶絲教縫裳年齒漸
長成自製紅襦長弄杼織繁錦錯綜飛鳯凰體柔生玉
膩國色凝天香不假粉黛妍羞作時世粧悦巳求得逢

晨夕勞𠂻腸苟合必易散良賈宜深藏

　　錦池芙蓉盛開與譚德稱何國叔曽無逸王季
嘉吕浩然張以道小集以東坡詩細思却是
最宜霜分韻得却字

　　道人有園居其門可羅爵夫何諸賢傑疎野盡闊畧聨
鑣過柴荆慰藉淡與泊爾時木芙蓉酣酣縱雲蕚呼酒
亟對之不復次杯酌西風吹雨小池波晚烟閣紅癡高
髼鬆翠閙競參錯談叢及笑粲大勝世俗樂翹揺鵬鳯

羣着我慙瘦鶴區中有此不今古一開拓山林豈細故
人願要天諾侵尋霄霏舉乃獨趣丘壑探韻睨大巫疾
走宜退却簮花謝慇懃敢避句惡弱從今數名芳消真
屢成約

　　足疾愈約客逰湖上園

　　平生志四方豈願守三窟超凌風中驥振迅霜後鶻無
何足受濕步履遽臲卼投鍼痛循筋濯藥熱透骨重纒
韈中絖嬾顧囊内笏長懐駱賔王曠邁困沉泊胷蟠經

綸業與氣共振㧞紛紛灞上旅太半貴肥腯儻其尚細
謹俗眼愈超忽臨壚指醇酒洗滌去泥淈器宏事果遂
濶步黄金闕宿來病殊減砌域可踔越拘攣日既深得
差興尤發湖山想貽笑相忘兩逾月霜花著紅小幽香
逗疎樾風晴春一似携具任倉卒招邀二三子才思湧
難竭却愁費吾詩筆端口方訥

　　觀舊寫照有感

　　趙茂寫我真今朝喜重見相望十五載容貌盡更變恰

如逢故人省認向時面自憐歲月去亟若弦上箭其間
憂與病往往幾歴遍寒暑外侵薄思慮内縈纒幻形類
草木孰能永葱蒨髮幸纔半白登臨未衰勌逍遥溪復
壑安稳寢并膳十年每一畫能用幾何絹㑹看烏帽下
滿垂銀色線莫嫌老易來身健儘堪羡頼有難畫者炎
天飛雪片浩刼且長存那隨時序轉

　　次韻清閟對月

　　氍毹恣懶倦晚夢聊一中夢㳺玉蟾宫朱扉釘金銅天

寛珮聲㣲非闗夜無風覺來動惋嘆緒猥紛愁攻人間
無了期得失争雞蟲竹邉念小童有酒清如空

　　重午

　　林間忘時節今朝忽重午雨過天未昧輕隂障初暑追
思兒童日争先纒綵縷葵榴映菖歜梅李㕘角黍書堂
給休假歡呼屢跳舞但喜逢佳辰那知歲如許遄經六
六回勞生竟何補幸早安静樂飛潜伴鱗羽猶憐艾作
人獰瞠儼當户想其亦自畏勢險正騎虎孰若平地我

不隨時仰俯門前鷗鷺波宅畔花栁圃晨看一卷經暮
飲三杯醑詩成時落韻格調任踰矩大勝汨羅人獨醒
徒自苦

　　中秋後一夜觀月

　　昨夜月色佳孤坐不及賞深嘆一歲中此景無復兩冐
冷試出户霧氣方漭沆金行既中分宇宙萃澄漺堂堂
大圓鏡倒攝山河像或云有桂樹强作枝葉想疇能窮
兆朕聊爾付惚怳曽無驚鵲飛但聽悲蟲響氣舒厭偪

仄望極増嘆仰今夕看尤好流光透帷幌祗欠些子緣
照物尚晶爽盆池局墻角刺歴認菰蔣病餘不舉酒安
得詩思廣何當揖浮丘跨鶴離塵坱

　　重九日病酒不飲而園菊巳芳薄莫吟繞亦有
佳興因和淵明九日閒居詩一首聊見嚮慕
之意云

　　心境本一如美惡緣妄生惟今尋常日强以重九名入
秋雨澤慳連朝更晴明木葉未苦凋禽鳥皆春聲寓形

天宇内自顧非壯齡年年登高時無菊酒漫傾何如兹
歲好金英照軒榮逺懐柴桑翁合處無疑情不飲還醺
然妙寄由天成

　　夜興

　　老火頓掃迹顥氣凝清英病悰少棲泊循簷聽風聲桂
魄未及圓列緯已讓明銀潢誰决流静向蒼旻傾引領
欲縱望衆屋高峥嶸又成興局促萬里孤遐征隂墻想
露漙夕蔓粘青螢怯冷獨歸户搔頭對長檠咨嗟分賦

薄煮藥過半生隨緣但順受境逆或漸平年年中秋夜
裵回曉鐘鳴屈指行復來得失當除乘

　　癸卯立秋後一日鑿井竹間

　　兹歲苦告暍旱熯彌五旬老火秋益焚陽螭燎朱鱗小
寢屢亭午牀移瞰墀垠迎南有風到汛掃方無塵髯奴
挈缾水云此乞諸鄰同居雖楹連列位難地均舊井蔭
一亭經夏汲取頻霤澤既稍愆土脉幾就湮倐思書齋
外墻西種叢筠而間事墾掘泉眼當津津㳙辰甲戍良

霜鍤穿苔茵下浚十尺餘疏泥出膠墐靈泉果旁溢清
泠潔如銀板松實為㡳環塼虗至脣汞沙赤顆塊石英
紫璘皴投置可蠲疾釀麴尤甘醇青絲繫銅壷挹玩醒
心神當年負暄老猶將獻嚴宸九重方焦勞渇飢念黎
民昨暮雨一篩四野艱敷匀今晨直言詔庶政勤咨詢
諫聽將必行純誠動蒼旻沾蘇徧原畝丕昭吾君仁

　　賀尤禮侍兼修史侍講直學士院四首

　　禮云風斷烟鬨議十九失片言灼龜鑑鉅典資以秩抗

志非太高砭艾起時疾何翅位宗伯宇内頼調一

　　斯文未揺落右序啓哲人胷中悟復悟筆底新又新幻
為九色絲鑾坡演明綸兵民緫疲羸夜直煩前陳

　　化權亞史法委巷汨凡例良由私愛怨或使疑信二姦
諛人力勝危欲蔽忠義絶識超大千簡冊當吐氣

　　道傳至孔孟人主不巳任空言課講說日用惑巳甚聖
朝重横經仁澤天下飲公談故紙外句句格精祲

　　小疾書興


　　卷懐無與適著冠試徐行廊西小堂幽叢篁雜荷聲吹
衣怯風猛簾垂一床横坐餘忽屢嘆安閒吾半生無端
局官簿隨羣覬浮榮出入與日俱何嘗惠黎氓今晨疾
在告反覺意氣平爐烟結復開逺度松梢明晴久色愈
耐枝疎韻尤清香去松不隨香來松不迎倐然歸太虚
無心計虧盈一著要我决豈在他人評還尋鷗鷺伴静
樂烏可名眼前俗物空秋老共身輕

　　次韻陸南宫晨起有感


　　罵坐非真豪挂冠豈實高畸跡烟雨埋客氣利祿鏖曷
若大丈夫本志輕旂旄無擇眼界平芬馨等羶臊機息
箭自空詎復論弓櫜先生博達姿閱世江河滔器吞子
貢璉才奪東方袍出處日兩忘居朝隠蓬蒿一代能幾
人稱提付郎曹飯熟菜亦香但教齒牙牢

　　次韻陳唐卿縣尉

　　耽詩固無益損慮更招咎技癢搔不療銘坐口還又出
門索朋儔培我本根厚頑石夸瓊瑰朽壤被絺繡歸來

三歎息誰脫章句囿堂堂柱下史退食燕清晝門前車
馬閙有客老且瘦無求見容貌話味若飲酎從容得句
帙細讀前竟後令人發深省咀嚼盡華茂要湏即所見
快手撤䝉陋蘭香出深林著意烏可嗅

　　自廣巖避暑西庵

　　推枕欣朝凉開户畏炎日駕言城西逰滯懣去如失山
空秋易知石近雲屢出穿松得古寺隨喜聽講律士女
蜂蟻來蟠香散經帙囂思攝正念頗識動化術蔬飯有

餘飽徐行縱閒逸隣庵亦窈深綠杉間疎密殿宇煥新
築不待方丈室相留屛俗情話澹喜促膝修筠入支徑
池亭面&KR0886;崒從容十數刻佳趣領無佚風床捲青簟露
井放寒繂藕花雜蒲稍芳氣逺如一紛塵愜虛静詩成
任荒率殷雷喚飛雨爽氣定盈溢興酣在景晩歸騎莫
馳疾新霜更湏來擕樽摘林橘

　　自安福過真珠園梅坡

　　舒憂早踰闗延晤盡名侣林亭果幽賞得計良自許髙

鳴迭酬唱陽春誰激楚坐移逰好園振策眄芳渚曽茅
舊剪結氷艶静誰與幾年楊巨源句妙聽鐘敔謫仙繼
前躅凌厲蒼霄舉吾人潘逍遥清新出機杼揆予才獨
後乙乙抽繭緒肆瞻宇宙宏氣類混出處盍簮忍輕散
快意樽中醑相看豈時情襟期耐寒暑

　　往逸村雪中上船

　　東皇喜我出恐無賦詩題夜呼姑射仙盡把雪覆泥迎
晨倚户觀凍雀戀樹棲霙踈雜霰濕未暇平高低體物

非所長意蕩著語稽收興入輿幔䕶寒擁裘綈迢遥下
谿步登舟蘚橋西揺兀畧坐定艣聲已緣隄客船與漁
篷漸逺離排擠皓色山上見素光水中迷隔路望小家
緋桃篠枝齊茅簷果自樂何必深堂閨春郊正須逰帯
酒尋村雞

　　徑山綽上人寄新雪

　　重闉初履霜深山已堆雪牛鳴數舍地氣序何驟冽禪
宫舊龍居長夏扇可徹千崖蔽森蓊雙徑穿嶻嵲所以

方冬時集霰即飛屑廊堦逰鴿處爪跡應凍絶立齊老
僧腰此話忌輕說掃贈滿棕筥凝明勝瑶玦梅風落葉
窓我固傍髙潔疇能報清投煎茶沃詩舌

　　莊器之賢良居鏡湖上作吾亦愛吾廬六詩見
寄因次韻述桂隠事報之兼呈同志

　　吾亦愛吾廬地僻猶深山山亦前後有逺望碧玉環繄
昔近市居局促㡬泥蟠買園闢荒榛運量百畝寛勤勞
藝且築就緒五載間葛巾雅相宜何心傲蟬冠流光隙

中駛霜鬢映蒼顔恬愉無競外幸免歴世患旁人笑野
拙枉是家長安開門面陂澤岸岸蒲蓼灣此身夫何疑
郊島乃瘦寒

　　吾亦愛吾廬萬木紛秀挺一一親主盟非特時管領緬
懐蠻觸氏隕腐争奪境躍然起予𠂻大類困澆茗掃空
市虎疑照破杯蛇影步寛更容人園中無陿徑

　　吾亦愛吾廬第一桂多種西香郁天地不假風迎送花
開與花落真境未嘗動羣芳亦時有幻巧雲錦綜廓然

清浄觀豈復計疏壅紅紅白白處政自見日用江山雖
阻修此樂朝暮共逢場任竿木何許非戲弄一笑和君
詩是亦夢中夢

　　吾亦愛吾廬試聽談向背維南滙平湖浙水實分派兩
峯屹三塔形勢逺襟帯城中那有此到處憐湫隘拏舟
信所之詎復防厲掲猿鹿騖幽曠引遯終逺害抱垣更
通津漁釣欲寄快都緣跡不羈徹老心自在

　　吾亦愛吾廬精舍出其右(僕捨園東舊宅為禪寺)南山祝吾君身

自樂畎畝福田非住相初不藉耕耨衆生睹善法政合
逺奔走誰知在家僧特木斷葷酒更有一般獃望南看
北斗

　　吾亦愛吾廬門前賣時蔬滿擔風露香選擇未始無蘇
子覓二頃楊翁營一區兩者况見成自顧慚晨晡不妨
瘦如竹何急肥似壺向來鍊句癡工拙分毫銖如今布
袍下識字村田夫諸公信余言相從莫踟蹰

　　俞玉汝以詩編來因次巻首韻


　　我生癖耽詩極力參古意寥寥千百年所取僅三四此
言或是癡的確有見地大雅既不作少陵得深致楚騷
久寂寞太白重舉似堂堂豫章伯與世不嫵媚峭峭後
山老深古復静麗長篇雜短章末學敢睥睨儻非四公
者孰畢此能事俞君江南英懶效决科計俗子造其廬
覓句獨擁鼻雪風灞橋路想見形夢寐貽我青雲編三
讀増畏愧未嘗膠山林亦復到城市石頑木鑽透悟處
定不二清風濯炎暑使我破蕪穢情悰猥能同外此誰

臭味請加精進心道逺烏足喟駸駸不停規今古本無
異詩來我知往因以當交質

　　次張以道韻

　　耽幽畏奔逐何趐畏暑寒豈真傲世人亦各性所安弄
水小漁艇尋詩蹇驢鞍相宜清晝永嬉娯絶嗟嘆方苞
紅玫瑰紛萌翠琅玕胡為悉棄置隨人强蹣跚頭顱每
自知終難繼貂冠超情混俗久漫若草敗蘭委身羈馽
中黽勉聊自寛習氣猶未除搜句雕腸肝偷閒時一逰

園池有荷槃

　　寄題莊器之招隱樓

　　得時則為人此固丈夫志生前必功名說實起後世君
看禹稷徒烏有覬望意偶然事逢手勢若破竹易所以
極萬代偉績不可槩紛紛務勉強指日苟聲利等觀今
昔為迷悟由性異莊侯海内士豈特静者類深歎末俗
競懶赴殊科試力田抄飯白結屋傍山翠受用已有餘
推此更廣施名樓曰招隱來者定弗棄我恨聞命晚巳

買城北地湖濵林麓幽市逺車馬避想像輞川寛庶㡬
盤谷䆳雖非千步門肯換一品位桃蒸春浪活桂馥秋
風至其時思故友命駕驚晝睡堂堂無他言握手笑相
視吾儕東西隔橘枳本同味中年各菟裘要非太早計
何須並墻居而後願始遂

　　次韻答張以道茶谷閒步

　　藝此百畝園池亭粗供逰新從小堂陰經營學山丘攢
叢數百樹如對曠士流奇石皆有情聽詩疑㸃頭方池

正當前風定清若油照影畫不成葉茂枝相樛心静境
自來非闗苦尋搜知我與罪我此話同春秋委順付天
命萬事杯中浮莫疑頭上絲曽因利榮愁若無㤀斯言
長年共無憂

　　宿餘杭普救蘭若同訥義二僧訪法喜寺尋登
綠野亭

　　平生樂逰觀㡬欲遍區宇足力有限量勝處空黙數餘
杭舊名邑相距纔步武蘇翁綠野詠方冊每欣睹朅來

始經行解擔日蹉午招提畧憇倦鑪熏散雲縷上人别
累年省識但能祖應憐憂患跡官路還踽踽將勤設𤓰
菓就䕃指柵楰少焉湯浴罷作意訪奇古相從到鄰寺
儒宫換堂廡(法喜今易為縣庠)揆昔列鐘魚俄此登簋簠萬法
迭成壊紛紛競誰主旋陟陂上亭傾摧幾風雨老栁不
復見危闌試憑俯青山幸縈繞寜暇問秦禹水流天接
處桑塍間蔬圃種蓮止坳塘炊煙莽村聚咨嗟襍慰快
擬去還眷憮一笑詩已成馳奔遽㤀苦


　　戲效樂天體

　　去日不可再來日焉可虗直待百事足漫把四大拘黄
河幾曽清白髮莫旋烏全福貴安然真樂難強圗朴直
自許我才能不如渠巳盟方寸心免苦六尺軀登臺值
明時擊壤容匹夫輕車歴野寺小船泛晴湖金鯽池内
觀白猿洞前呼孤山未學林長堤且懐蘇珍實不滿器
醇醪只擕壺更帯兩耳鐺旋煮四腮魚意均飽煖適迹
或升沉殊達人曠大觀萬象歸一途丹鼎鷄變化佛性

狗有無快荅此話頭擬議計即疎








