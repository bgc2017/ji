







　　欽定四庫全書

　　南湖集巻四　　　　　　　宋　張鎡　撰

　　五言律詩

　　春前一日賦呈誠齋覔荆溪詩編且邀㸔玉照
堂花

　　頗訝蓬萊主相忘不寄詩荆溪雖有集桂隱未容窺地
勝人難老春回律自移梅花如有語莫似去年時

　　次韻答潘茂洪桂花見懐


　　藉使音書少何妨好尚通看花雖各自覔句却相同(前日
方送木樨詩云)嚼蕋晨煙裏搴枝夜月中亦曽湖上坐香底水
精宫

　　次韻酬喻工部雪中見懐

　　坐厭増氷地遥思勝熱城忘名全道用逺俗養詩情枕
病憐幽獨心交阻合并晴春開徑在自斷學淵明

　　雪霽

　　山負紅銅日雲披緑玉天一晴聊餞臘三白已迎年貴

氣樓臺滿春聲松竹先詩成縁底事鳥跡印篷船

　　詩本

　　詩本無心作君㸔蝕本蟲旁人無鼻孔我輩豈神通風
雅難齊駕心胷未發䝉吾雖知此理恐墮見聞中

　　讀樂天詩

　　詩到香山老方無斧鑿痕目前能轉物筆下盡逢源學
博才兼裕心平氣自温隨人稱白俗真是小兒言

　　覔放翁劔南詩集


　　見説詩并賦嚴陵已盡刋未能親去覔猶喜借來㸔紙
上春雲湧燈前夜雨䦨莫先朝路送政好遺閒官楊伯子見訪惠示兩詩因次韻併呈誠齋

　　自作詩中祖翁難子更難波瀾千偈濶光熖九霄寒覔
著由来逺成時自好㸔頭頭見成字誰道要吟安

　　别去常關夢書来意已强那㸔多竹地相對兩繩床壯
志霜空鶻禪心古廟香糠爐熟黄獨待子數分嘗

　　次韻羅端規二首


　　世態從渠變前山只麽新關門便嬾退遇事少躬親和
我詩何益知公道不貧兩旬纔識面枉是自由身

　　雪牕吾畏友稱譽滿中邊徃矣非喬木生乎仗老天肯
来丹桂裏須醉白鷗前百計安流好紛紛急水船

　　次武子韻

　　宇内張夫子詩如孟浩然安心從太末(武子舊從天台宏智師遊)借
屋近平泉眼裏彈冠手生来種芋田相投忽離席佳月
戀&KR1553;船


　　暑中楊伯虎見訪翌日有詩来因走筆次韻

　　領取無多話頻年頓不疎幽尋塵土外髙韻笑談餘既
悟蕉中鹿寜求木上魚論詩能避暑此意復誰如

　　早飯菴中次張以道韻

　　豈是幽人眼從来可慣山有時纔得見覔句不曽閒野
日光尤暖溪梅信尚慳飯餘行便去休待暮雲還

　　次韻楊廷秀左司見贈

　　願得誠齋句銘心秪舊嘗一朝三昧手五字百般香絃

絶今何苦衣傳擬自强草𤣥非近效舉世漫匆忙

　　即席次吴季行韻

　　昔逢欣把袂三歎説吳鈎共醉虚堂晩還興故國愁花
黄思靖節鬢緑傲浮丘世濟王門業洪流萬斛舟

　　連日雪未能多曽無逸見惠二首遵歐蘇律禁
體物語及用故事走筆次韻

　　鵲凍聽無語鷗饑望不飛縱饒居士愛亦自到園稀入
幕燈生暈飄池水長肥何能巧模寫吟思欠幽㣲


　　待伴猶虛夜羞明或遇朝但依歌袖舞休向鬢絲飄有
句清堪比令人意自消暖寒林下具相就可須招

　　簡陳監倉二首

　　自到南湖日鄰翁識長方一官甘寂寞萬事絶思量疎
見秖縁嬾頻来致不妨松林渾似舊相伴踞胡床

　　因病詩全少春中忽夏深清幽百畆地安靜六時心樹
茂晴方好荷新雨未禁泥乾容後日閒步酒隨斟

　　簡周晞稷


　　塵土真堪畏君髯美亦衰登樓纔㑹面促坐便論詩社
日休持酒秋香待滿枝客塗書旋買猶似向来癡

　　北山早興

　　出郭涼輿穩山晨氣自濃寺園逢水斷塔路過烟重啄
木聲穿竹凌霄色映松世歡吾儻泥那遂此從容

　　冬至後五日約客晨徃極樂精舍因尋梅湖山
作詩紀事

　　烟重山彌逺林髙日倍鮮抱雞趨野店㪺水入氷田未

有三冬雪渾如二月天梅花應早慧著眼竹籬前

　　未苦撩清興騎驢故遶山松篁髙下處雲日徃来間要
是從今後休教枉却閒烏巾風弄影畫出我詩孱

　　寄呈尤侍郎二首

　　卧疾暌人事逾旬只掩扉野情添懶惰宗伯極瞻依籬
落尋黄獨簷楹接翠㣲(桂隱新葺山堂)健来方數日詩又不教
肥

　　珍重尤夫子逢人問死生掃門那憚逺出户直須晴為

國鬢先白因官名更清何時容卜夜燈畔聽文衡

　　宿治平院長老善忍自紹興癸酉四月住持余
是年三月生

　　治平前代寺幽勝占唐昌我始生彌月師初踞上方百
年雖未半三紀獨偏忙一事尤堪哂相隨兩鬢蒼

　　野芳亭偶書

　　嵗嵗閒為福今朝命最通㸔蒲逢紫燕弄柳得青蟲但
願詩妥帖何心技拙工山林過軒紱誰謂只相同


　　春晚

　　湖逺慵呼艇春歸只閉門樹髙應翠合竹靜自黄昏軒
冕情終薄詩書好益尊人間難辦事夜氣要長存

　　潘茂洪出疆囘以汴都畫山水扇見遺報之五
言

　　嵩華平生夢騎驢未得遊槖中分雅惠掌上起新秋報
國何能早需時莫漫憂秖應長近眼過夏亦傭收

　　代書囘寄楊伯虎


　　僧舍匆匆别飛花雨過春水村居自樂城市嬾尤真載
酒青油舫傳書白錦鱗訪君須及早非是久閒人

　　過楊伯虎即席書事

　　四面圍疎竹中間著小臺有時將客到隨意㸔花開拂
拭莓苔石招携碼碯杯昏鴉歸欲盡數箇入詩来

　　春在

　　春在將回暑晴開尚帶隂佳時從易過閒日儘能禁卧
室宜重立浮魚樂又沉有詩無亦好爭似有時心


　　遊大中乾元寺

　　突兀前朝寺維舟又一来殿空金像暗徑斷石幢摧物
相依成壞塵縁漫樂哀僧殘無悟語猶幸結宗雷

　　次韻酬張仲思髙郵見寄二首

　　春来慵把酒間(去聲)日伴僧齋風雨梅花夢谿山老子懐
有人非吏俗同好任天涯歸上青雲日幽期孰與偕

　　便欲相尋去山光㸔水光野航因挾䇿春韭自炊粱踽
踽吾才短翩翩子意長文翁他日譽不但勸農桑


　　次韻酬楊伯子兼呈誠齋

　　我固有詩癖憐君尤苦心自聞非為俗異處却同音病
後閒方乞湖邊秋漸深排門聽車騎相與話幽襟

　　見説聰明早童年便與𤣥細㸔今日句宛似乃翁篇家
譜無他姓文星聚此邊何須待千首一首已堪傳

　　清暉閣在柳洲寺舊址二首

　　去市無多地重遊淨客心何人偏種柳今日屢鳴禽浩
興生孤槳歸情戀逺岑梁間滿題詠寜欠我窺臨


　　幽寺知何處風鐘送逺撞孤花明几席隂樹惜軒窻喚
渡輕舟競窺人白鳥雙寸心方自適肯易利榮降

　　買書

　　自笑從来癖詩書滿屋藏不充饑鼠喙即飽蠧魚腸插
架牙籖整開編竹簡香他年林下去誰與記山房

　　寒食

　　地僻人稀到簷虛燕未過清愁詩酒少寒食雨風多名
字因農具襟懐屬釣蓑莫驚時節換安分看如何


　　山茶花

　　翠翼髙攢葉朱纓澹拂花来從山塹側開稱畫簷牙影
薄誰停繡香清似煑茶㡬多輕斂態月動夾牕紗

　　楊伯子過訪翌日以兩詩見貽因次韻答

　　晴色今朝好春光恰半頭波情如釣渭圃事勝封留瘦
覺中黄合閒宜大白浮無端同志侣相過結詩愁

　　句業誠淵海愚方一葦航空成由也瑟難應女媧簧擬
易乾坤别傳家父子香整翰從此去拭眥望朝陽


　　過翔鸞院留題僧房

　　頻年雖並住今日偶能来水檻因蓮設風牕為客開詩
凡慙鮑謝社近憶宗雷莫問通衢隔輕舟自徃回

　　宿八尺月色陡明

　　將謂無佳月貪程過上湖纔來八尺住却見一輪孤帯
露寒於水和烟白似酥江天空想望髙下兩明珠

　　送酒誠齋將以五字

　　不應楊秘監無暇問南湖桂樹又花發蓮池和葉枯雨

聲秋最好尊酒客非無寄去撩詩眼深慙句法麤

　　過湖至郭氏菴

　　山色稜層出荷花浪漫開只如平日㸔自喜此時來楊
栁侵船影蜻蜓傍酒杯僧廬須過夜城禁莫催回

　　因過張郎中識孫才翁教授時徐衡仲亦在坐
成四韻送呈

　　邂逅如相約新交㑹舊知軒牕渾未暑賔主總能詩小
草浮氷楮初篁映錦葵星郎風韻殺我輩盍幽期


　　挽叔祖戸部侍郎詩四首

　　從此無因見南園老叔翁朝廷世臣少文獻我家窮達
宦誰無分全材不易逢先王勲第一號慟仰天公

　　八郡恢成績江山入壯圗風流羊叔子才術管夷吾絶
筆詩猶在酬君志不渝經綸如有位肯墮淺規摹

　　小小為知已常常説向人論情宗族異問事見聞新囊
錦將誰管(叔祖以青錦囊收鎡詩專令侍姬掌之)湖園㸔未真(叔祖自歸方一到桂
隱)傷心嘯菴路不復送親賔


　　内典存心久家居戒行僧同塵聊且爾著相亦何曽脱
却當來袴傳將不盡燈欲知歸甚處一月萬波澄

　　次韻王耘之秋興二首

　　妙墨真連草清辭角應商襟期容汗漫興致入蒼茫派
自王摩詰才分馬子長宦途休嘆滯眉宇見新黄

　　多士寜王室中宸夢傅巖如何兩京客猶挂五湖帆落
落雲松節飄飄霜葉杉深藏草檄手端欲取殽函

　　夜飲呈葉司户


　　俗薄交難古心親話許深更長銀燭夜院靜石雲隂冷
夢多孱骨修程費老襟松壺梅並插投醉且髙吟

　　僂指摳衣日于今嵗六移步趨徒願學憂患亦何為牕
曉鵶同起天寒鴈引悲依仁方再幸小耐了康時

　　題畫二首

　　幾欲疏方沼泓澄豢小魚畫屏先我意覔句為君書扇
舉萍疑動紗明水一如林塘能早就肯但植芙蕖

　　草樹秋聲合乾坤夜氣生念閒無復夢坐久屢聞更未

試從長劔相親幸短檠欠伸聊覔枕誰㑹此時情

　　次韻酬曽無逸宗教

　　自識閒中趣常嫌閙處行湖山真富貴花鳥小聲名有
客金蘭好貽詩徴角鳴相期耐霜露斯事豈凡情

　　地秀溪通邑山髙寺矗雲望殊驚乍見景勝厭前聞鷄
犬人家樂風煙釣艇紛奔程船徑過雖雨未西曛

　　徇俗

　　徇俗非能事便幽定宿縁躍泉新作雨裝樹巧留煙雀

喜頻頻下蜂知小小穿疎風奏簷珮無夢到鈞天

　　奉寄淮西總領張少卿并呈建康留守章侍郎
二首

　　湖隱門連草宗盟肯屢尋長才明主眷直道古人心又
引皇華去誰憐白髮侵官居兼靜樂賢帥復朋吟(二公同朝
日有詩多倡和)

　　别來秋易過幽桂兩畨開去嵗人同賞今宵夢自囘飛
雲遥楚岫斜照直秦淮地念曽遊處春行或許陪


　　伏日

　　未曉雨先驟過朝風更鮮誰知初伏日全是早秋天洗
盞嘗新酒臨池摘嫩蓮平生丘壑意不受暑寒遷

　　稍負

　　稍負園亭約新篁帶可圍㸔山真耐久臨水易忘機野
角呼蛇出輕舟趂鶩歸還家欣未晚池藻弄晴暉

　　送葉正則秘郎參議湖北帥幕

　　桂隱無期報朝賢去却知累年艱特薦一事必憂時盛

世未應爾重来猶可為相過非為數公論合勤思

　　問鶴

　　鶴也來多日今朝認筍輿繖斜聊引避路轉亦前驅俗
逺眼寜白年初頂漸朱古囊能背否勝用小奚奴

　　送喻叔竒工部括蒼二首

　　三見中朝入徐行每後人功庸身較晚名譽衆常新有
句須同詠今離似所親政成應必報山郡易回春

　　自復林湖隱相從却恨稀梅花年後白江水去邊肥世

態紛紛改交心特特違暖晴當送别敢望欵柴扉

　　山寺漫興

　　未到楓林寺常吟半夜鐘乍来衝路雨少坐怯廊風潄
齒村茶苦㸔碑大字工出門山慣見何事意無窮

　　楊仲子携詩見過次韻酬贈并呈誠齋二首

　　老監過陳實賢郎似竇羣共將竒句了不許外人分訪
我三竿日縈簾一炷雲當家相見處那此世情欣

　　愛水移居宅行藏豈但迂若非風月管枉伴竹松臞野

服常寛帯芒鞋亦斷絇請君看此老堪作貴人無

　　重過鳳山髙氏

　　屋負山陲晩籬侵水濼秋農桑能自力鵝鴨豈它求逆
數曽来日遮留更覺稠夜歌聽欸乃催興滿滄洲

　　永嘉張仲思相士過訪坐間索詩

　　便靜非形色相逢子獨知功名槐蟻話文字壁魚癡剰
取朝賢譽何須隱者詩南湖鷗正狎休誤鳳凰池

　　園桂初發邀同社小飲


　　故故論年賞新㸔惜未多一香㕘衆樹千月下纎娥今
雨胡能阻秋蟲亦復歌有情毋恡醉斯世合婆娑

　　桂樹下作

　　芳桂年年種今秋兩倍開略無蜂敢傍為是月中來幸
自晴多日須&KR0838;醉幾回便教香殺了猶勝别人獃

　　過冷泉

　　未喜亭隂坐先貪樹畔行谿渾因雨瀑巖近得風清一
飯幽人福三杯太古情尚須氷月挂来放雪濤傾


　　桃花

　　園翁能好客折贈小春桃却為開花少翻成占格髙來
年紅爛漫繞澗碧周遭莫忘閶門外曽將進濁醪(桂隱爽澗
種桃三百餘株)

　　楊秘監補外贈送

　　止是尋常月今宵不愛明江邊有歸客都下減詩情上
自憐公直人知暫此行賢郎先返舍應喜候門迎(秘監久欲
求去數月前命伯子主簿歸葺故廬)


　　名新釀曰白鷗波以一尊送佑聖觀劉髙士

　　酒熟將何字白鷗波正如一瓢誰合飲髙士觀中居汗
漫涵無象鴻濛洽太初醒來松戸曉應念臭於帑

　　湖南舟中贈日者

　　坐上君但笑人間我最愚百年休較命今日且航湖地
曠山霏薄風薰水葉麤寸隂方解惜總是已工夫

　　題方竹杖松根枕二首

　　鶴骨何能爾龍姿或果然鋒稜四面峻節操一生堅界

紙書堪使敲針釣最便從教方有礙終不效規圓

　　鬱鬱凌寒色來宜此地蟠解衣輕盾日假盖得秦官香
宿風㣲墮青留雨未乾通宵巖側夢根竅手藏丹

　　夢覺

　　夢覺西牕曉聽風過曲廊好詩非易辨閒坐盡無妨人
靜鳥烏喜雨來花草香寸心經患難况復近秋涼

　　二十年前事渾如夢覺時漫行荒路逕難認舊亭基尚
記因逃暑曽來學賦詩如今無可好植杖欲耘耔


　　夜半浴

　　濁熱不成睡起㸔宵過中繁星珠結網片月玉為弓賦
鵲情何有驅蚊計頗窮猶欣湯浴後膚受緑蘋風

　　次韻答曽司法

　　精神由日就格律忌雷同我匪從它入君應自此工多
岐憐世路力學振家風莫易朱絃絶千年論最公

　　命鹿

　　雙鹿林泉友新居後我成角低方長旺斑嫩末分明濯

濯菰塘晩呦呦草逕晴仙疇吾種玉汝輩耦而畊

　　正月三日同諸親從叔祖閣學登寜夀觀東西
山尋至鄰園次叔祖韻

　　超曠欣便靜紛譁厭處濃客親非外約地勝適新逢詩
興驂黄鶴仙情寄赤松烟平千萬户此處認歌鐘

　　次韻寄齋贈竹居

　　振俗還風雅乾坤覔句中䕫臯渠合遇郊島我甘同浩
蕩投鷗水清和飜燕風相投兩無語聲逺莫摩空


　　安樂泉亭上午憇

　　脩竹有風處道人無事時諸公難入眼不用總如眉得
價婆娑重投閒懶散宜三年何足道(僕歸桂隱恰三年矣)堅判百
年期

　　暮色

　　暮色雲端合晴光天際慳鳥羣科斗字山態倦螺鬟寂
寂功名㑹紛紛車馬間拍欄情倍極烟老罩魚灣

　　夜坐示客


　　身世長歌裏于今得好朋露堦秋到竹風屋夜吹燈菱
芡供饞口圗書伴曲肱頭顱知自揣顧影笑鬅鬙

　　表兄劉東玉提幹挽詩二首

　　王祖扶天日同聲外氏翁功勲俱卓越門户合穹隆諸
舅今何在唯兄命亦窮賢郎須力學一綫續家風

　　襁褓予多疾三年託渭陽未能㸔擊罋常是戲登床轉
首塵埃裏驚心嵗月長挽兄賫志去傾淚入詩章

　　老筆贈銛上人二首


　　握手四年别滿心千偈禪清燈纔軟語新雪尚幽眠了
了飜身訣寥寥斷臂縁我懐吾自㑹惡句莫多傳

　　已事殷然急江湖第一流才髙樓五鳳伎進刄全牛可
惜梅花節忙回竹葉舟老師應賞棒碑巨壓東州(佛照命上
人乞田記于陸太史已得之)

　　自詠

　　事業新來别賢愚久自知作文時似呪寫字忽知錐賣
屋因為宅謀官本近毉有來評世務好好只相隨


　　道院書壁

　　約客探名勝停輈得所欣山寒多作雨洞古不收雲夜
宿聽鳴麂晨齋飣野芹黄冠尤喜事添注石爐熏

　　次韻叔祖閣學題逸村亭壁

　　橋逈有牛過村深無馬嘶哨風驚客袂膏雨慰耕犂遊
目花通野吟情絮著泥幽坊愜虚眺况復見新題

　　野芳亭書壁

　　山向林間出船從草外撑行来風數刻坐待月三更政

自安閒散誰能管愛憎新功喜今夏隂滿蒲萄棚

　　客舍夜聞吳謳有懐南湖

　　屋漏燈垂粟牆欹螾唱叢斷編非徑㨗隅座且丞聾歌
聽魚蠻子盟寒水勃公月明今夜夢清殺葦間篷

　　牡丹

　　分數論春物都應讓牡丹幾枝單葉紫滿擔夕香寒除
我知心切從人得句難肯辭回櫂日多瓣剪來㸔

　　湖邊夜興


　　夜月雖愆約秋雲却薦凉橋明縁水淨樹近覺風香衆
論輕閒適幽懐貴老狂從今無復病處處養生方

　　夜述

　　客去情宜獨宵長睡未忺露多應冒砌香重欲蒸簾較
利真誰得耽書肯自嫌爐存金粟火煨蕷不須添

　　寄呈史太師二首

　　昔為金闕相曽是玉皇師近即維垣拜還從彭祖期傳
聞風景勝多賦洞天詩肯示漁樵否林間要勒碑


　　自憐氷氏子父祖已登門屏跡千官外馳書一品尊華
戎心處活(夀皇偃兵生全南北之民公實主議)經傳語前論(公閒居屢有經解)欲
理西風棹因瞻祇樹園(公嘗捨里第為蘭若)

　　誰謂

　　誰謂閒無事閒中事日生和香雕印脱記石假雲名水
取從龍井花移自馬城若將朝市比忙處却多争

　　問訊家林蠟梅

　　蠟梅吾甚愛園種未能多旋去東南竹新添二十窠離

家俄半月放蕾想盈柯前日丁寜句花神記得麽

　　行次鸎脰湖

　　震澤怱怱過胥塘漸漸來風髙多罨岸船側屢翻盃積
草攤漁網疎林聚客桅景逢宜急冩句過恐難裁

　　皇太子生辰詩

　　慶協丁年應祥開甲觀雄九霞光絢爛重日彩曈曨根
本千齡固元良萬口同文孫覿堯法聖子奉虞聰視膳
長遵度怡顔但飭躬形容歌玉粹瞻仰見淵冲象輅陳

儀肅鸞旌定制崇承祧雖位震寶儉只扉銅典學勤無
斁談經異必攻性天元啟闢講席更磨礱以貴釐京兆
維禋禮昊穹理繁情畢見陪祝敬彌隆善政邦人洽純
誠帝賚通澄源基廣太王鬯福延洪綺甪從遊盛應劉
藻思工德尊謀不用唱古和無功八法誰云易前朝論
亦公規模傳聖上意韻出胸中草軸方翔鳳真題復起
鴻聨翩來殿㦸焜燿到門蓬雨足湖山秀秋成黍稷豐
菊香金錯豔橙嫩玉垂叢五學懽聲合三宫喜氣充駢

蕃恩莫紀洋溢譽無窮得數多椿栢齊年指華嵩前星
髙拱北少海正儲東拜手羣僚集裁詩瑞錦䝉何嘗慚
魯頌自是邁豳風拊迹希隨驥馳心屬夢熊三熏申善
禱小伎媿鳴蟲

　　對雪

　　漫記今年雪先慳半月晴乍飄偏有態猛下却無聲水
繞長春圃人居不夜城弄寒羣犬戲驚曉獨鷄鳴橋凍
泥添滑牕虚紙借明冷妨梅早慧髙妬柳輕生瀹茗嘗

深鼎臨書厭短檠鵝迷鷴失素鷗混鷺爭盟日壑銀烹
出龍沙粉築成歌鹽唐按譜聚米漢談兵曳履需公詔
呑氊感使旌初平羊變石白起甲填坑賈舶停珠浦朝
驂萃玉京駞銅誇北録馬瑞遇東瀛雲凝情俱淡風旋
力驟獰藕邊侵緯宿酥畔比螺蟶敞坐詩牋接歡筵舞
袖迎縁甍方盼轉入幌忽縈盈煙滿空翔鶴潮翻海縱
鯨藍田難愛寶月窟助蜚英甕罩杯誰覆盆氷鏡不傾
瑶隨王粲珮璣綴李彪纓豹舄宜分色麻衣浪擬清齊

腰休更舉巴曲試煩賡

　　巾車

　　聽説小巾車形模似竹輿雙輪氊褁去三壁㡌開舒僮
矮行攜硯鬟嬌坐奉書岢峩回徑處轣&KR2263;度橋初鶴引
青莎軟鶯㸔翠栁疎袖爐香正噴背榼酒多儲過愛凉
軒敞停因燕館虚直須教畫㸔全似出塵居緩駕終調
鹿忙牽莫命驢只縁心蕩蕩自到境如如剰有真堪寫
時無憤可攄尚慙銷粟帛何事免繰鋤命駟邀朋客籠

鵝謝里閭屏星前日夢不枉賦歸歟

















