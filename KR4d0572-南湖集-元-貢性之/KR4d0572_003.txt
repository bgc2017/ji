







　　欽定四庫全書

　　南湖集巻三　　　　　　　宋　張鎡　撰

　　七言古詩

　　叔祖閣學生朝以丹砂鑄酒盃為夀

　　真人玉練超塵質尚假金鹽煑堅石要知草伏砂最難
䕶氣延年本仙術神爐秘炭呼祝融日月出沒奔朱龍
至今受化感靈藥異寶具體專竒功鑄盃獻公酌沆瀣
雕盤棗實如𤓰大飛瓊鼓簧雙成笙醉色渥丹天所愛

東風吹萬纔兩旬誕序更數三千春丹砂為金金生沙
坐閱東海揚車塵全才備德難具陳紫樞黄閣旋洪鈞
願從宏芘托此身舉杯論文日相親

　　叔祖待制移居新市華閣初成適逢誕日尊幼
畢集鎡獨阻奉觴因遐想賦詩為夀

　　西清老人新樓居下瞰四澤如江湖慿髙挹景未比畫
人望樓上真仙圗楊花燕子句排露鵾絃鳳竹聲驕麤
先生已腰白玉帶我今且漉黄金壺朝来歡聲動里閭

連帥髙盖將軍車松髯峯凖照華棟共説熊夢當年符
髙情和氣今誰右海山星斗稱為夀一門鼎食繼前勲
容我窻間吟逺岫

　　當塗叔祖生朝以顧亮畫雙松鹿雀為夀

　　維崧之顛仙所巢凡卉不敢爭分淆千年雙幹騰老蛟
露月沐浴風枝敲雪霜貿貿青愈苞天授非論地肥磽
翼而翔飛足而跑倘輕來此遭譏嘲偉哉雨鹿義漆膠
生鐵挺角銅為骹於莵可阱熊可庖爾獨不受人鞭捎

如鳳在藪麟在郊俯仰自得盤林坳神雀亦喜辭黄茅
飛鳴豈復喧啁啁丹葩照映山靈教欲銜獻仙薦杯殽
南園胷中洞六爻大藩鎮䕶無鳴髇報穰祝畢停迎貓
行取相印符竹抛長生隂德丹臺抄我欲歌頌追雲璈
徃夀此畫猶毫髾岨修頼有精誠交

　　南園叔祖生日

　　當途老稚遮不住京口屯雲饑待哺平生四海廟廊姿
八處蕃宣俱暇豫紹興元勲如日懸承家有人光後先

驥行萬里要老大天公已與青松年愚孫窮好秪林藪
日汲菊潭清釀酒欲徃夀翁道阻修遥問長江借升斗
人間樂事唯逍遥蓬萊方丈非迢迢詩成喚鶴銜將去
認取南陽卧龍處

　　呈尤侍郎陸禮部

　　今春少晴天雨聲常綿延曉来羲車展雲出射我屋瓦
生蒼烟憶昔既冠時壯志平幽燕先王手扶太極起餘
事未竟騎星躔誓將膽與腸剖析帝座前出師先定董

郭薦此老妙處心黙傳甲庚子亥繫宿業古来局殺英
與賢蒼華蕭蕭葯褁側不覺轉盻霜滿顛因念夢境中
此亦非小縁枉教心無片餉息形氣自賤欲火然一根
返源六根了如何不遣情勾牽今朝好春風歌鳥如管
弦花香舒錦機次第鋪我園柳柔曳金繩髙下拂我船
伸臂攬六龍莫過桑榆邊披猖車尾霞丹碧如旂旜幻
作萬石酒爛醉三千年世間生死俱掃空况復戲弄冕
與軒江西揚子雲道院方晝眠来書拆半月欲報懶欲

忺許我詩五十方得見六篇清腴似陶謝尤覺詞精便
尤陸二丈人和答尚未全賤子焉敢繼口誦心膂鎸此
月小築成南湖向西偏規模從簡儉門牆抵人肩池亭
巧相通萬竹夾澗泉風月豈易量肯換閒憂煎懐公不
能休語盡終難宣

　　陳子西投贈長句走筆次韻奉酬

　　作詩我恨無新功良田所積未始豐君侯何事有此癖
判却不費平生窮容臺故人作書至百篇古體緘幐中

剪裁雲霧閒孔翠此尚人力虧天工請君直道當(去聲)下
語莫擬世俗紛華蟲古人規繩亦謝去豈不自已光圓
融大千沙界大千海置之足上升天宫到頭只是舊時
我不妨自就聲律籠若能言下便領得老夫衣鉢當傳
公

　　簡虞子建

　　虞君借屋王城裏閉門端坐窮經史遊謁俱非射利徒
名公徃徃為知已年来清貧漸到骨造命由天常自委

屬客雖慳北海樽出街尚矜東郭履我交英彦固不少
易足如君誠鮮矣連朝雪片大似掌平地未尺俄復止
今晨暘光炙瓦壟旋滴虚簷聲不已竹間鳥雀快飛鳴
庭下兒童爭跳喜叩關過我未及欵首問雪詩曽有幾
自云危樓開破牖盡見山屏羣玉倚逺從臺館聽笙簫
更煑鮭魚傾濁醴呼兒誦我湖上句聊當清歌揺醉耳
初聞不覺忽自哂過奬飜令増愧耻屢稱非偽弗許辯
更愛無心真絶比紛紛馳谷跨深坑苟禄貪榮顙流泚

辛勤縱得席暫煖爭坐成羣又催起豈若髙蹈身不與
裹布羮蔬藉温美乗閒書紙本非詩切勿多傳召嗤鄙

　　簡喻叔竒工部沈無隱寺簿

　　園居懶成癖駕言何所之出門無妨看好雪粉地玉天
相範圍氣増坐車熱旋換白鹿騎不須携古囊詩句隨
雪飛故人昨遷官過我睡掩扉登堂謝不敏欵話俄移
時咨詢玉照三百樹縱未放花堪舉巵當約香山翁(喻以
香山名其詩編)共了此段竒喜歸步林曲問梅梅有辭相看兩

經年非無主人知去春偶晴多昬曉無不宜靜來藜杖
横笑去綸巾欹琉璃巨鍾深數指月底四弦驚鵲起興
濃何必斷吟鬚快寫新詞歌皓齒燭遥照路不照花三
更露壓星斗斜明床氊穩半酣寢頭上最愛香雲遮明
朝再來看亦復送落霞尤物到了竒飄英覆泥沙非徒
隨步白錦茵轉首緑䕃森交加于今雪見五六白斂衽
何辭讓渠色但催佳客犯寒来我自有花開頃刻言餘
試揺枝上凍已覺欣欣芳萼動或如紅豆或如椒若說

供詩儘禁用星郎農簿辭林鳳素有聲名過屈宋訪余
必待巧乗間却恐梅花解嘲弄

　　次韻曽侍郎

　　世上曽誰歌白雪慨歎風人聲屢咽旋蟲時叩豈無聞
盡發宫商方應節江西源正非旁流文清詩名不易收
師承吏業特餘事一門玉律誇中州了知着脚最髙處
不局晚唐脂粉路涪翁時異屹相望龍勺彛樽滿堂聚
昔人詞賦上三都未必獻納禆皇居且今司刑掌邦賦

羔羊化行無詐狙孤生奚貪芻豢説一飯跏趺諸想滅
案頭何用寶傳燈自有公家論語説

　　蚊

　　連夜雨作汚渠泥枯莖蠧葉紛滿蹊塘坳蠕蠕長科斗
罋腹攘攘翔醯鷄濕生别種蛆蛭類倒擲横跳浮却墜
晴風一旦畧噓吹便解飛騰添足翅初即陽光緩緩遊
鼓隊趨羣屋角頭雪片有聲飄作陣楊花無樹輥成毬
爾自與人風馬牛縁何耳邊鳴啾啾鳴啾啾未爾罪撲

鬢噆膚驅不退有時深夜呵殿来惱亂書燈猶作祟何
人當年假爾名曰蚊豈為文足稱斕斑不過脚似豹勇
健未必拳如鷹蚊吾語汝汝切聽爾詎不聞大鵬舉翼
辭南溟上九萬里如雲興爾又不聞鳳凰来儀虞帝庭
九章備體㕘四靈奚曽逐逐專囂塵固知比擬非其倫
我園牆隂容爾停自全且效腐草螢吸露大勝血肉腥
口業既免報漸輕不然薰燎滅爾形吾言匪妄如日星

　　船囘過德清


　　溪平如簟不織紋夕陽紅葉參差分蘆邊孤篷飯炊芹
風力引上縈長雲天將此意慰所欣我倦不飯興自醺
思懶豈復筆下勤一黙中有詩無垠林木振動山應聞

　　夜宿龍井廣福寺分韻得來字

　　陽烏翅焦雲崔嵬避熱馬轉南山隈邊湖興熟厭頻徃
幽討林落穿莓苔澗聲引步陟層嶺亭矗路側雙扉開
泓泉湛碧透坤軸合有龍卧專風雷撫欄立瞰眩竒閟
潄挹未敢持深盃瘦笻趨寺更幽寂苴補不到櫩楹摧

老僧肅揖選凉坐借床過夜容裴回神靈變異亦喜客
跂脉現狀潛鱗鰓從容瞻敬忽無覩應憫墮世餘氛埃
堂中遺像成三老(東坡辨才作亭風篁嶺名曰三老今祠堂添穎濱像)英爽長在
遊天垓認題掃壁説前輩今昔玩視俱悠哉出門因愛
月正午桂子秋到須重来

　　七月望煙波觀對月

　　我生好竒難比論流水古木期終身卜居城隅易得趣
忩户日與青山親出門陂湖舊烟涸連嵗乃爾成奫淪

結亭據要雖屢賞物景尚厭非清真商飈入序才兩夕
猛雨盡洗炎歊塵今晨已復暑不奈揮汗幾欲捐衣巾
晩風引履到雲鏡蕭爽意象生無垠須臾從地出偉觀
光潔萬丈推氷輪波明上下互發越彌望但怪鎔黄銀
烟蘆窣䬃雜蟲響漁艇隱約收絲緡人生何用計俗眼
强起口笑勝眉顰急傾巨醆呌李白今古不問交精神
相隨擬造廣寒闕共醉更住三千春

　　題寒緑軒


　　甫里先生窮到老剰有詩文記林草杞苗菊葉果何佳
自喜春風顔色好現菴主人同吾張故家文獻出大梁
相過肯對桂隱榻握手書社傾肝腸頃年客處東瀕海
灌畦不仰園官菜小忩寒緑獨專名實與天隨同所愛
所愛既同人亦同豈較早晏時遭逢極知趣尚寓小物
過眼斥鷃髙飛鴻閒關館舍人稀到簷前席地聊從好
維杞與菊復移裁擷可烹茶羮可芼曉煙夕露清無邊
盡掃萬古紅紫縁對之飲水骨亦仙屠沽兒家休擊鮮


　　登城歌

　　二月二十八花開滿林鸎恰恰春光誰遣插翅飛雪色
情知添鬢髪暄風隨我登古城逺樹如簇山如縈一川
渺瀰青鏡平雲翳不定天疑行去船住船縱復横日輝
迸射光晶晶逆聽萬古蒼蠅聲眼穿故國喚不譍鼎湖
龍升朝帝廷還領舊物蘇函靈維先忠烈為列星侍堯
受命行專征今上移軍復四京實遵天時協羣情不戰
自可屈人兵版圗悉更郡縣名蛇荒鳥夷頒朔正禮樂

制度重修明漏泉沛澤江海傾小臣筆力鴻毛輕願書
詔命犇驛程滌洗辠眚哀孤惸霜露所墜皆驩盈此意
一笑從誰評舊遊安期丹想成未須遣鶴來相迎我方
居園學長生後五百嵗歸蓬瀛

　　韓子師尚書致仕

　　丈夫出處無兩岐彊自分别兒童痴鹿門龎老不願仕
名與諸葛爭驅馳天子從臣豈易得履聲已到黄金墀
堂堂文譽動宸極奕世長䇿歸論思攀轅卧轍昔人事

前日作州重見之萬口祝公猶在耳拜後爵土同封蘄
緒餘間發有如此功業盛著庸何疑仙風却與松喬期
泛苕涉霅尋幽竒洞天白石人未省剪茅植樹親指麾
山靈地嫗許時秘恰與八座供娱嬉(山適名八座)人間臺榭
難頓著臨勝向背真天施霞晨霧夕更䕶耀鷗朋鷺導
欣逶迤鄉来韓必今復來飛雲入步長相隨上章乞身
世亦有髪落齒撼將何為公未五十方朱顔勇退奚俟
謀蓍龜九重嘉賞寵殊職百辟動色欽清規鎡也塵鞅

方羈縻先德未報鬢已絲髙節凛凛端可師扣門糧休
千里齎一舸叫月從鴟夷

　　張户部惠山楊梅

　　嘗聞魏伯陽鑄丹㑹稽山功成試其徒未欲汎與餐紿
言丹入口命盡不可還一人篤信道快餌肯作難翁復
起諸死擕手升雲鸞臨行作竒戲留使後世看聊將一
粒變萬顆擲向青林化珍果彷彿芙蓉箭鏃形澁如鶴
頂紅如火只隨翁字姑號陽姓楊乃是訛偏旁迄今年

深少人識地嫗山君應記得木生曲直味宜酸此獨甘
香勝蜜團吾宗望郎忽馳送色映筠籃光欲動想因見
此列宿躔曽遣氷壺纎指弄我方水際呼清風葛巾髙
掛千丈松為公摘荷盛薦酒此樂城中那更有

　　石首春魚梅魚三物形狀如一而大小不同爾
因賦長篇

　　遐陬編户居海濵不但生涯仰蝦蟹鬻鹽成雪雪成堆
清曝羣魚趨市賣其間石首最得名隨潮百萬鼙鼓聲

長艫巨艑鬬截取急逐風便來王城頭中有物從何得
精衛含寃口抛石此魚腹小不容舟只把石呑那患迮
錯將轉上泥丸宫又疑當年潄石翁臨流快嚥透入腦
化作鱗鬛金巃嵸子孫詵詵仍亹亹曰春曰梅俱可喜
醉鄉貪衒風味髙失身盤膾杯羮裏先生趂晴携酒觴
柳色正似鵞兒黄與渠豈暇考族譜便結保社南湖傍
輭炊玉飯乗燕艇撑對柴門亂花徑併呼三子伴漁童
食肉諸公自時政


　　宿吴江華嚴院

　　宿雲蔽空溪溟濛我船曉繫紅蓼叢宿雨滑道樹瀝漉
我車早轉青泥衝破程約涉一舍外逺目未快千山供
岸傍小店換馬去氊裘障冷披䝉茸須臾巾盖不容展
莽莽暗霧逢逢風偕行客輿屢掀簸適值官騎來憧憧
刀弓負帯競硉矹驙駟&KR0008;驖騅騟驄爭前迭進步殊窘
迫暮始望橋垂虹石塘百丈捍駭浪間有灘磧紛魚筒
鵶羣黑白混鷗起颿影亂㸃遥波中筆床茶竈住此地

得句未必慙龜䝉浮圗屋老且投宿解擔正聽黄昏鐘
紗籠炙燈照佛古展席布榻便吾慵酒邊紙盡莫飜寫
睡覺紅日生於東

　　山堂紀實

　　莓苔牆下斑斕長烟霏谷口依稀上晨輝逕奔(去聲)鳥聲
来夕影屢逢蟾魄晃杖拖瘦路鳴敲鏗天台廬阜着脚
行中林穩置盤陀石並坐不與孤雲爭疎紅疊翠如先
有霜藤蔓縁驚蛇走枝枝葉葉巧相攙嵗寒俱是論心

友菴前臺上晴最嘉數杯薄酒聊隨茶客来勸主主勸
客醉倒冠履從欹斜且道如今誇甚處見成不是虛排
句堂前新展假山詩約齋老子堂中住

　　種菊

　　今年植菊良寡謀叢萎滿望如田疇黄深白淺欠旌别
未表勁淨專髙秋初移風雨連朝惡纔到暄晴驟開却
鋪氊未暇坐觀嬉携笻粗放行吟樂遊蜂冶蝶撥不開
粉趐雲動鳴輕雷霜前姿性本介潔肯受浼辱寜摧頹

道人猶揀鮮鮮蘂銅缾換浸重添水一聲清磬曉忩深
香邊坐斷三千偈歌縁酒分從来輕正色已定十種名
来年自種先獻佛不應直為杯中物

　　楊秘監為余言初不識譚德稱國正因陸務觀
書方知為西蜀名士繼得秘監與國正唱和
詩因次韻呈教

　　人心懐感初因喜感到極時還墮淚亦猶雕琢用功深
自發詩中平淡意更須絶處悟一回方知迷夢喚醒来

今誰得此㣲妙法誠齋四集新板開我嘗讀之未盈巻
萬彚紛綸空裏轉君不見嚴陵使君斂眉頭清虚山水
吟兩秋(陸丈赴官陛辭日上曰嚴陵清虛之地卿可多作文)又不見國學先生離
文句變現佛魔麾總去相逢三翁同肺腸江西吴蜀如
一鄉只憐我似臭革囊任翁薰染終難香

　　張郎中尤少卿相繼過訪未果徃謝先成古詩
寄呈

　　髙標無過張户部督賦文移多似雨侵晨徑造夢蝶床

冷坐譚詩捐俗語博聞無過尤少卿議禮辨析紛如爭
破午逺到煨芋室抵掌談事非今情夢蝶床前何所有
一盞术湯聊代酒煨芋室中殊可憐半椀草茶不直錢
登車出門尚囘盼隣媪巷童驚走㸔雪寒水際正蕭條
安得騶呼連改觀世上塵勞忙若鑽想欲跳身脱羈絆
只堪告訴向梅花我是梅花千樹伴春風不覺園中換
刺字交馳煩則亂狂歌愈見野人真巨筆掀空合有神

　　秋風


　　秋風本自佳豈直令人悲連宵天上送好月我病偶失
登樓時長安城中少人詠風月似厭空相隨凌晨吹雲
滿虚際却向山頭移雨至老夫識破不生愁黄葉堦前
從委地人生三萬六千日何苦區區論得失定將印綬
棄擲歸南湖秋風與我還相娛

　　同魏茂先潘茂洪泛湖終日

　　天將竒觀留東南波織翡翠山堆藍仙廬佛刹互入望
漁篷游舫遥相銜清愁閉户孤晴色試逐薰風領佳客

平生行處後杯盤枯淡自甘先筆墨放船何處芙蓉開
緑幢翠葆從天來凌波生塵想遺珮撫檻徙倚心悠哉
秦關將種身九尺鬚繞茶烟閒虎㦸潘君髙隱百不知
酒酣慷慨乾坤窄空濛暮氣收斜陽柳色轉岸參差香
南漪杜鵑易檜海公子愛客邀舉觴畢逋棲烏噭城上
登車攬轡歸相望乗閒結伴須數来與徃不煩拘定向

　　次茂洪韻

　　披嵐長嘯和巖洞衣汗未冷毛髪知貪竒苦戀足欲駐

擁鼻將返心還疑清音来賢秪過目亭下樹邊俱欠詩
歸輿漸受雨沾灑客盖轉適風傾欹出門倚澗得雄觀
放泉出匱供遊嬉勉賡新句未為報他年共隱非公誰
(清音亭名也来賢巖名也)

　　戲贈楊伯時

　　楊侯相逢復見寒梅開鬢色不帯濃霜来君居山縣適
近我先壟夜半應望靈氣勃鬱纒崔嵬去年竹寺傾樽
罍官来急救老眼饑西樞相公喜人物搜材剔抉英雄

窟蒼松腴硬久隂崖此亦鶡冠寜肯忽近聞一飯䝉異
恩快劄好闕休馳奔我詩安得達相門春風後日自東
起太嵗無縁只桃李(盧仝詩太嵗只遊桃李徑春風不管嵗寒枝)

　　以道學諭鳳口有感詩寫物記事備極詞情不
容繼和矣既辱珍示可無奉酬輒抒鄙懐次
韻且名以溪婦吟末章反正不忘風人之義
也

　　人間盛衰理甚明勢去有如湯沃氷聽言一事足歎惋

恐君亦復傷中情行都赫奕名王第列屋珠璣多秀慧
主翁五十二本兵寵冠諸家當盛世其間屬意字以端
姿品髙妍兼妙藝燕開雲幄萃親友艷陣香藂嘗竊睨
轉眼陳迹俱已休西風葉飛東水流相逢應怪我鬢改
貪情省認俄驚羞波明藏淚尚剪月山淺帯恨猶横秋
失身何心養兒女啁啾耳厭山蠻語困居村店少人沽
飣餖腥鹹汚盤爼無言脉脉話最深為君寫作溪婦吟
人生榮悴由分定有夫不必萌他心


　　贈道士張易

　　道人生長清淮西地荒戰血孤鬼啼飽知濁世一朝菌
擺落羈馽全天倪穿霞踏月半區宇山水名勝隨攀躋
我来欣逢大條左握手便許論刀圭蘂珠七言素探討
敷析秘奥開羣迷綿綿𤣥牝斡兩曜夜半虛室騰虹霓
同居蜀客話清簡物理返笑莊生齊坳堂燭暗坐頃刻
石頭路淨縁髙低傾壺隨意薦巖果不假沆瀣求交梨
他年相就養靈液肯復自棄淪塵泥蓬洲閬苑恣遊宴

有句更繼肩吾題

　　一日

　　一日不炷香已若神不清一日不覔句更覺身不輕是
身天地間假物舒其情君㸔屐與鍜自可了一生世上
紛紛蠻與觸兩眼㸔渠憐不足爐煙未斷詩已成更肯
愁吟頭白曲

　　次叔祖閣學暑中過清寒堂韻

　　人材掄選何時停髙者棟負卑薪蒸我家忠烈定社稷

任大豈但懲與膺不毛夏渡瀘濰水裂面夜踏滹沱氷
强敵坐致九頓首和議姑隨三折肱至今耆舊話曩昔
白髮相對搔鬅鬙堂堂傳業翁克紹中宸委寄恩重仍
禁林延閣望隆積邊瑣輔鎮才優勝知閒未數持燭照
神專端與承蜩凝㑹堂風雲趣健步人則父子功儕朋
從容中的仰文翰仁者如射弓須弸為山簷外六月冷
興到不忍無詩登袖歸鎡得正法眼此事肯許㕘禪僧

　　宿吳江縣


　　既望月輪遲未上更深濶港喧輕浪舟人慣夜自牽撑
却嫌炬火光揺晃長橋千柱過頃刻良久隂輝弄雲黑
漁家裹鮓縛蟹来波𦂳松鱸取艱得堤平步散情初適
此去垂虹纔咫尺登輿風力透衣綿俯檻波聲巻沙磧
商船魚貫昬煙隔天水難分但空碧三賢逺矣英爽存
来徃頻年定相識興亡慨嘆終何益愚智俱為百年客
劃然長嘯起蛟龍共向吟牋飛霹靂

　　玉霄花


　　虛皇清晏仙班朝寶花隨現非根苖璆林瑶樹振靈響
飛彩燦蒨輝蒼霄下憐人宇厭凡卉特許福地生芳條
細㸔纎潔謝丹粉仿像翠鬢森珠翹移来泉石助蕭爽
暗麝不必絺衣飄玉簪失素萱讓葉倚牆豈獨麾芭蕉

　　撤移舊居小假山過桂隱

　　頃年疊石規制陿大類堆沙戲成塔一株蟠桂兩穉松
便愛清隂蔓藤匝堦前指作嵩華樣引賔紀詠紛酬答
遷巢城北倐兩期慣有真山坐延納人生最怕眼見廣

到處卑凡意難合每還舊舍覺荒陋草樹雖添漫稠雜
林塘移植勢定増未成已想風煙䬃朝晴夕晦各異狀
倚杖閒㸔更鋪榻園中勝賞亦甚富此獨宜茶兼酒榼
載来非敢傚竒章甲乙題朱旋塗蠟

　　崔慤畫雙鵝引雛

　　横塘暮煙吹雨來白鵝呌風雙毰毸鵝兒力小立未定
偎母戀哺忘驚猜炎歊生欲逃天垓虛堂有此新圗開
蘆梢荷葉亦動蕩茹句未吐愁難裁


　　震澤戲書鵝鶴

　　市梢茅厰三兩間旁有數鵝行復還適從何来令威老
矯首便覺髙情閒羣鵝不度風姿少罷亞相隨過汀草
令威流盼畧無言寄與誰知自瀛島少焉戞然鳴一聲
豈暇更顧兒童驚直上青天三萬丈鵝在人間誇字樣

　　程堯仲以楊秘監所贈詩見示因走筆次韻約
觀園中桂花

　　我家城中煙雲鄉秋風晴日千桂香交遊半是漁樵郎

門前水深通潮江和詩到此推硯牘必不能教鬼神哭
何如且向桂花中快瀉鵝黄入杯玉去年試君當夏初
知君直氣非狂夫平生批龍編虎鬚千言萬言長短書
誠齋許人以文字須待其人有餘味君今莫問且速来
不醉明朝花滿地

　　真珠園和淨慈僧韻

　　冒寒畦菜青黄色意到春風纔一息踏雪山僧折簡来
不學渡江携履隻我方開樽酒如泉浩然得味無中邊

何須隨喜楞伽講始似閒行白樂天

　　浮菴潔疾戲呈

　　黄埃簸空吹赫日白鳥不度瘖蟬聲先生出門數有礙
陋巷糞壤愁逢迎家山望斷圍修竹常説携書伴鳴犢
心無揀擇自清涼臭腐神竒總超俗

　　蔬飯

　　夜虹照飯光如玉春甌飣菜肥於肉周郎赤米太寒酸
潘令紫薑徒記錄饑創塞罷忘貪欲氣定徐行手摩腹

更能運任着衣裳聽爾計髙三十六

　　病起見缾中蠟梅偶書

　　南湖地勝無凡木只説寒梅誇不足四般風韻兩般髙
黄如蜂蠟白如玉餘品緗紅亦總嘉早開最喜黄白花
去年樹下㸔不厭吟興被壓空長嗟今冬一病恰半月
未暇尋梅踏殘雪數枝蠟蘂忽先来吹香大慰經年别
道人不作羣兒癡三嗅喚醒勝良醫黄絹幼婦語難辨
一黙自有無窮詩此機亦似維摩老何曽真難文殊倒

從兹不病是談禪命花却為金色仙








