







　　欽定四庫全書　　　　　集部四

　　提要

　　南湖集十巻　　　　　别集類三(宋)

　　(臣)等謹案南湖集十巻宋張鎡撰鎡字功甫
號約齋循王俊諸孫家本成紀徙居臨安官
至奉議郎直秘閣宋史不為立傳而其事蹟
之散著他書者猶可考見梗槩葉紹翁四朝
聞見録稱寧宗誅韓侂胄鎡預其謀史彌逺

以韓大臣近戚未有以處鎡曰殺之足矣史
曰真將種也因心忌之及侂胄既誅鎡賫伐
自言史謂不當居功諷言者貶鎡於霅後以
㫖放還周宻齊東野語癸辛雜識又稱鎡本
善侂胄被誅前一日為其愛妾生日鎡猶攜
庖夜宴故侂胄不疑及賫不滿意復欲以故
智去史事泄謫象台而卒据諸書所云是鎡
本以機數立功名有忍鷙之才而心術未為

純正宻作武林故事又稱鎡卜築南湖名其
軒曰桂隠園池聲伎服玩之麗甲於天下園
中亭榭堂宇名目數十且排纂一歲中游適
之目為賞心樂事是其席祖父富貴之餘湖
山歌舞極意奢華亦未免過於豪縱然其詩
學則頗為精深如尤袤陸游辛棄疾周必大
范成大諸人皆相傾挹而楊萬里尤推之誠
齋詩話謂其冩物之工絶似晚唐又有寄張

功甫姜堯章詩尤蕭范陸四詩翁此後誰當
第一功新拜南湖為上將更差白石作先鋒
其意直躋諸姜夔之右矣其集久佚不傳楊
士奇文淵閣書目雖載有張約齋南湖集一
部五册藏弆家亦皆未見今檢永樂大典各
韻中收入鎡詩尚多詳其格律大都清新獨
造於蕭散之中時見雋永之趣以視嘈雜者
流可謂翛然自逺詩固有不似其人者鎡之

謂歟鎡又工於長短句有玉照堂詞選本多
見採録而原本亦久散佚謹裒集編次以類
相從釐為詩九巻詞一巻用存其畧永樂大
典所載多題曰湖南集以諸書參考知為傳
冩之誤今亦從改正焉乾隆四十六年九月
恭校上

　　總纂官(臣)紀昀(臣)陸錫熊(臣)孫士毅

　　總　　校　　官(臣)陸　費　　墀











　　南湖集提要考證

　　第一頁後二行　賫伐二字係葉紹翁四朝聞見録原
文葢亦自陳功績之意然未見所出今姑仍之附識















