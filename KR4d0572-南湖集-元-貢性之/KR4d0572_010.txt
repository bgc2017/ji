







　　欽定四庫全書

　　南湖集巻十　　　　　　　宋　張鎡　撰

　　詩餘

　　長相思

　　晴時看雨時看紅綠雲中駕彩鸞陽臺夢未闌　詠
伊難畫伊難服透東皇九轉丹光生玉鍊顔

　　夢遊仙(小姬病起幡然有入道之志因書贈之)

　　驂鸞侣嬌小怯雲期柳戲花遊能幾日頓抛塵幻學希

夷清夢到瑶池

　　霞袂穏那顧縷金衣自與長生分姓譜恰逢張老鑄丹
時此意有誰知

　　晴晝永閑步小園中羽帔雲輕蒼佩響寳冠星瑩紺紗
籠波秀淺蛾峯

　　琳洞窈人静理絲桐泛指餘音揺桂影過墻髙韻入松
風月上翠樓東

　　又(記夢)


　　飛夢出閑到玉京遊塵隔天髙那得暑月明雲薄淡於
秋宫殿鎖金虬

　　冰珮冷風颺紫綃裘五色光中瞻帝所方知碧落勝炎
洲香霧濕簾鈎

　　歸興動騎鶴下青㝠幾㸃山河浮色界一簪風露拂寒
星銀漢悄無聲

　　鸞嘯舞仙樂送霓旌摘得琪花飛散了却將何物贈仙
郷衣上彩雲輕


　　昭君怨(遊池)

　　拂曉拏舟東去細看荷花乘露紅綠總吹香一般凉

　　會享人天清福休把兩眉輕蹙誰道做神仙戴貂蟬

　　又(月夜放船)

　　船過柳灣亭曲萬葉圓荷浮綠月照水珠明一池星

　　光透玻璃香蔕夢入藕絲中戲却上小金臺怕歸來

　　又(園池夜汎)

　　月在碧虚中住人向亂荷中去花氣雜風凉滿船香


　　雲被歌聲揺動酒被詩情掇送醉裏卧花心擁紅衾

　　霜天曉角(汎池)

　　荷花間發撑破玻璃滑拂拂香風微度吹雪亂數根髮
　弄泉羅盖匝萬顆真珠撒唱我蓮歌歸去凌波步水
仙襪

　　如夢令(雪)

　　人在驂鸞深院誤認落梅疎片零亂舞東風雲淡水平
天逺簾巻簾巻飛上繡裀不見


　　南鄉子(春雪)

　　翠袖怯春寒對雪偏宜傍彩欄弱骨豐肌無限韻憑肩
共看南牕玉數竿　羔酒莫留殘更覺嬌隨飲量寛小
立妖嬈何所似風前柳絮飛時見牡丹

　　烏夜啼(夜坐)

　　月兒猶未全明乞憐生幾片彩雲來去更風輕　應見
我行又坐苦凝情巻起簾兒不睡到三更

　　菩薩蠻(芭蕉)


　　風流不把花為主多情管定烟和雨瀟灑綠衣長滿身
無限凉　文牋舒巻處似索題詩句莫凭小闌干月明
生夜寒

　　又(鴛鴦梅)

　　前生曾是風流侣返魂却向南枝住疎影卧晴溪恰如
沙暖時　綠窓嬌揷鬢依約猶交頸微笑語還羞願郎
同白頭

　　又(遣興)


　　藤床巧織波文小翻書欲睡鶯驚覺繞舍燦明霞短長
旌節花　此身無繫著南北東西樂碧宇朗吟歸天風
香染衣(碧宇余家竹堂名也)

　　折丹桂(中秋南湖賞月)

　　玉為樓觀銀為地秋到中分際澹金光襯水晶毬上碧
虚千萬里　香風浩蕩吹蟾桂影落澄波底揭天簫鼓
要詩成任驚覺魚龍睡

　　清平樂(題黄寧洞天吹笛臺)


　　蒼崖叠嶂有路梯雲上忽見地平方數丈坐石風林相
向　鳳膺時作龍聲夜深驚動寒星幾㸃光芒欲下傍
人頭上來聽

　　又(炮栗)

　　蝟房秋熟紫實包黄玉吹葉風髙銷舊綠疎影半遮茅
屋　山居未覺全貧園收今嵗盈囷自撥塼爐松火細
煨分餉幽人

　　謁金門(秋興)


　　秋淡淡彌望暮天雲黯窓小新糊便老眼不應疎酒盞
　菊浄橙香霜晩何處數聲來雁飛下湖邊紅蓼岸有
詩方許看

　　又(賞梅即席和洪内翰韻)

　　何許住不屬西湖烟雨雪後偏憐香猛處全勝開半樹
　試倩暖雲收貯桃杏儘教羞妬只把新詞林下去一
春休著語

　　柳梢青(適和軒)


　　一望清溪兩堤翠蔭半紙新詩凉滿衣裳香生筆硯風
動牕扉　月明撑箇船兒載龍玉雙娥對吹竹外山亭
花邊水檻不醉休歸

　　又(秋日感興)

　　烟淡波平蓬鬆岸蓼紅淺紅深滿院西風連宵良月幾
處清砧　區區宦海浮沉幸隠去將醻素心兩鬢吳霜
一屏秦夢誰是知音

　　又


　　雨後天涯微雲送晩過盡歸鴉何處開樽海棠亭小飛
燕風斜　有人粲玉嬌花更翳鳳曾遊帝家長逺身心
温柔情態不枉多他

　　好事近(擁繡堂看天花)

　　手種滿欄花瑞露一枝先折拄箇杖兒來看兩三人閒
客　今朝歡笑且銜盃休更問明日此意悠然誰㑹有
湖邊風月(瑞露紫牡丹新名也)

　　訴衷情(得二白雁偶亡其一感而歌之)


　　筠籠白雁得時雙一自戲回塘冰魂問歸何處明月影
中藏　蘋蓼岸鎮相將忍思量曉昏應是夢繞江湖怕
見鴛鴦

　　浣溪沙

　　無計長留月裏花收英巧付火前茶綠塵飛處粉芳華
　午夜露濃天竺徑一秋香滿玉川家掃除殘夢入雲
涯

　　虞美人(詠水葓花)


　　粧濃未試芙蓉臉却扇凉猶淺粉輕紅裊一生嬌風外
細香時伴濕雲飄　雙飛屬玉來還去誰識幽閒趣莫
教疎雨暗黄昏已是不禁秋色怕銷魂

　　玉團兒(香月堂古桂數十株着花因賦)

　　曉來一陣金風劣把閬海檀霞細屑依就花兒深藏葉
底不教人折　初開數朶誰知得却又是金風漏泄吹
起清芬露成香露月成香月

　　眼兒媚(初秋)


　　凄風吹露濕銀床凉月到西廂蛩聲未苦桐陰先瘦愁
與更長　起來没箇人偢采枕上越思量眼兒業重假
饒畧睡又且何妨

　　又(女貞木)

　　山礬風味木樨魂髙樹綠堆雲水光殿側月華樓畔晴
雪紛紛　何如且向南湖住深映竹邊門月兒照著風
兒吹動香了黄昏

　　又(水晶葡萄)


　　𤣥霜凉夜鑄瑶丹飄落翠藤間西風萬顆明珠巧綴零
露初漙　詩人那識風流品馬乳漫堆盤玉纎旋摘銀
罌分釀莫負清歡

　　南歌子(山藥)

　　種玉能延命居山易學仙青青一畆自鋤烟霧孕雲蒸
肌骨更凝堅　熟染蜂房蜜清添石鼎泉雪香酥膩老
來便煨芋爐深却笑祖師禪

　　瑞鷓鴣(詠二色葡萄)


　　陰陰一架紺雲凉裊裊千絲翠蔓長紫玉乳圓秋結穗
水晶珠瑩露凝漿　相並熟試新嘗纍纍輕剪粉痕香
小槽壓就西凉酒風月無邊是醉鄉

　　江城子(黄子由少監同内子慧齋奉岳母定齋相過席間因走筆次韻)

　　試霜池面淺粼粼鵲飛晴逺峯明蓬島羣仙來過瑞雲
清龍榜當年人第一黄叔度是前生　玉堂行見演絲
綸綵毫輕思難停醉裏長鯨翻浪吸東溟謝女風流相
稱好金母更鬢常青


　　又(凱還)

　　春風旂鼔石頭城急麾兵斬長鯨緩帶輕裘乗勝討蠻
荆螘聚蜂屯三十萬軍面縛赴行營　舳艫千里大江
横凱歌聲犬羊驚尊俎風流談笑酒徐傾北望旄頭今
已滅河漢澹兩臺星

　　卜算子無(逸寄示近作梅詞次韻回贈)

　　常記十年前共醉梅邊路别後頻收尺素書依舊情相
與　早願却來看玉照花深處風煖還聽柳際鶯休唱

閑居賦

　　楊柳枝

　　綠蠟芽疎雪一包綻雲梢清香却暑置堂㘭晚風飄
氷雹無聲棲碧葉笑仍嬌相隨茉莉展輕綃伴凉宵

　　感皇恩(駕霄亭觀月)

　　詩眼看青天幾多虚曠雨過凉生氣蕭爽白雲無定吹
散作鱗鱗瓊浪尚餘星數㸃浮空上　明月飛來寒光
磨盪彷彿輪間桂枝長倚風歸去縱長嘯一聲悠颺響

揺山岳影秋悲壯

　　夜遊宫(美人)

　　鵲相龎兒誰有兀底便筆描不就小邈如何敢出手細
端相甚精神甚洗潄　到老長厮守不喫飯也須唧𠺕
你待包彈怎開口煖底雪活底花嫩底柳

　　醉髙樓(初月)

　　浮雲散天似碧琉璃月正是上弦時姮娥蟾兎俱何在
廣寒宫殿不應虧這神功千萬世有誰知　甚只解催

鬚鬢老更不算將人情緒惱攛掇酒撼揺詩山頭望伴
疎星落庭前看照好花移夜無眠應笑我怎如癡

　　蝶戀花

　　楊柳鞦韆旗鬬舞漠漠輕烟罩定黄鸝語紅滴海棠嬌
半吐燕脂水是朝來雨　行過池邊携手路都把多情
變作無情緒唯有東風知住處憑君送取温存去

　　又(南湖)

　　門外滄洲山色近鷗鷺雙雙惱亂行雲影翠擁髙筠陰

滿徑簾垂盡日林堂静　明月飛來烟欲暝水面天心
兩箇黄金鏡慢颭輕揺風不定漁歌欸乃誰同聽

　　又(挾翠橋)

　　灑面松風似凉水下看冰泉噴薄溪橋底疊疊層峯相
對起家居却在深山裏　枝上凌霄紅繞翠飄下紅英
翠影争揺曳今夜巖扉休早閉月明定有飛仙至

　　鵲橋仙(立秋後一日)

　　暑雲猶在澄空欲變入夜徘徊庭際新秋知是昨宵來

愛殘月纎纎西墜　芭蕉老大流螢衰倦静裏細觀天
意輕風未有半分凉奈人道今宵好睡

　　又(采菱)

　　連汀接渚縈蒲帶藻萬鏡香浮光滿濕烟吹霽木蘭輕
照波底紅嬌翠婉　玉纎采處銀籠携去一曲山長水
逺彩鴛雙慣貼人飛恨南浦離多夢短

　　鷓鴣天(自興逺橋過清夏堂)

　　閑立飛虹逺興長一方雲錦薦疎凉翻風翠盖無塵土

出水紅粧有豔香　擕靚侣汎輕航棹歌驚起野鴛鴦
同過清夏看新月茉莉花圍小象牀

　　又(詠阮)

　　不似琵琶不似琴四絃陶寫晉人心指尖歴歴泉鳴澗
腹上鏘鏘玉振金　天外曲月邊音為君轉軸擬秋砧
又成雅集依相坐清致髙標記竹林

　　臨江仙(余年三十二嵗在甲辰嘗畫七圏于紙揭之坐右每圈横界作十眼嵗塗其一
今已過五十有二悵然增感戲題此詞)


　　七箇圏兒為嵗數年年用墨糊塗一圈又剰半圈餘看
看雲蔽月三際等空虚　縱使古稀真箇得後來争免
嗚呼肯閑何必更懸車非闗輕利祿自是没工夫

　　御街行(燈夕戲成)

　　良宵無意貪遊翫奈鄰友閑呼喚六街非是少人行不
似舊時風範笙歌零落綺羅消减枉了心情看　思量
往事堪腸斷怕頻到簾兒畔朦朧月下却歸來指望阿
誰收管低頭注定兩眼兒淚百計難消遣


　　滿庭芳

　　月洗髙梧露漙幽草寳釵樓外秋深土花沿翠螢火墜
墻陰静聽寒聲斷續微韻轉凄咽悲沉争求侣殷勤勸
織促破曉機心　兒時曾記得呼燈灌穴歛步隨音任
滿身花影猶自追尋擕向華堂戲鬬亭臺小籠巧粧金
今休説從渠牀下凉夜伴孤吟

　　風入松

　　小樊標韻稱香山壓盡花間便須著箇樓兒住彩鸞看

飛舞妖閑珠珮時因醉解雲扉常為春闗　耳邊囑付
話兒姦休放蠻檀綠窓惟怕今宵夢鸚聲巧春滿欄于
待把衷腸教與却愁長逺都難

　　念奴嬌(千葉海棠)

　　綠雲影裏把明霞織就千重文繡紫膩紅嬌扶不起好
是未開時候半怯春寒半便晴色養得胭脂透小亭人
静嫩鶯啼破清晝　猶記携手芳陰一枝斜戴艶嬌波
雙秀小語輕憐花總見争得似花長久醉淺休歸夜深

同睡明日還相守免教春去斷腸空歎詩瘦

　　水調歌頭(姑蘇臺)

　　孤櫂泝霜月還過闔廬城繫船楊柳橋畔吹袖晩寒輕
百尺層臺重上萬事紅塵一夢回首幾周星風調信衰
减親舊總凋零　認羣峯尋四塔半烟横平生感慨况
逢佳處輒銷凝休説當時雕輦不見後來遊鹿斜照水
空明猛把畫欄拍飛燕兩三聲

　　又(項平甫大卿索賦武昌凱歌)


　　忠肝貫日月浩氣抉雲霓詩書名帥談笑果勝棘門兒
牛弩旁穿七札虎將分行十道先解近城圍一騎夜飛
火捷奏上天墀　暢皇威宣使指領全師襄陽耆舊請
公直過洛之西簞食歡呼迎處已脱氊裘左袵還著舊
藏衣笳鼓返京闕風采震華夷

　　木蘭花慢(七夕)

　　喜秋回霽宇倩凉露洗炎飈被鵲誤仙盟經年恨阻銀
漢迢迢牛閑更停弄杼趁佳期華幄傍星橋授玉鸞鶱

霧靄贈綃龍戲花嬌　歡娛回首是明朝未别已魂銷
想翠軛珠輪歸途望斷斗轉斜杓人間易離易遇儘勝
如天上各雲霄携去一梳水月巧樓猶醉笙簫

　　又(癸丑年生日)

　　年年三月二是居士始生朝念綠鬢功名初心已負難
報劬勞天留帝城勝處匯平湖逺岫碧岧嶤竹色詩書
燕几柳陰桃杏横橋　西鄰東舍不難招大半是漁樵
任翁媪歡呼兒孫歌笑野具村醪醉來更隨鶴舞看清

風送月過松梢百嵗因何快樂盡從心地逍遥

　　又(紀夢)

　　駕飈車直上絳衣惹彩雲輕過寳樹千峯東踰綠海宫
殿峥嶸簷楹萬花粲倚映堦層十二總雕瓊劔珮簪裳
衞肅序班真輔仙卿　瑶京有誰解神昇為祕授𤣥經
拜九光霞裏輪金日耀丹篆符明龍鸞再催羽仗報帝
皇新御紫陽城歸路梅花弄玉數聲月冷風清

　　水龍吟(夜夢行修竹林中有道士頎然而長風神秀異自稱見獨處士謂余曰人間虚

幻子能畢辭榮寵清浄寡欲當享萬夀驚覺因賦此詞乙丑冬十二月也)

　　這畨真箇休休夢中深謝仙翁教浮生幻境向來識破
那堪又老苦我身心順他眼耳思量顛倒許多時打鬨
鮎魚上竹被人弄知多少　解放微官繫縛似籠檻猿
歸林草雲山有約兒孫無債為誰煩惱自古髙賢急流
勇退直須聞早把憂煎換取長伸脚睡大開口笑

　　祝英臺近(邀李李章直院賞玉照堂梅)

　　暖風回芳意動吹破凍雲凝春到南湖檢校舊花逕手

栽一色紅梅香籠十畆忍輕負酒腸詩興小亭凭幾多
月魄重重亂林影却憶年時同醉正同詠問公白玉堂
前何如來聽玉龍噴碧溪烟冷

　　滿江紅(小圃玉照堂賞梅呈洪景盧内翰)

　　玉照梅開三百樹香雲同色光揺動一川銀浪九霄珂
月幸遇勛華時世好歡娛况是張燈夕更不邀名勝賞
東風真堪惜　盤誥手春秋筆今内相斯文伯肯閒紆
軒盖逺過泉石竒事人生能幾見清罇花畔須教側到

鳳池却欲醉鷗邊應難得

　　又(賀項平甫起復知鄂渚)

　　公為時生才真是禁中頗牧擎天手十年猶在未應藏
縮説項無人堪歎息瞻韓有意因恢復用真儒同建太
平功心相屬　忠與孝榮和辱武昌柳南湖竹一簞瓢
非欠萬鍾非足知命何曾懐喜愠輕身豈為干名禄看
可汗生縳洗烟塵機神速

　　漢宫春(稼軒帥浙東作秋風亭成以長短句寄余欲和久之偶霜晴小樓登眺因次來

韻代書奉酬)

　　城畔芙蓉愛吹晴映水光照園廬清霜乍凋岸柳風景
偏殊登樓念逺望越山青補林疎人正在秋風亭上髙
情逺解知無　江南久無豪氣看規恢意槩當代誰如
乾坤盡歸妙用何處非予騎鯨閬海更那須採菊思鱸
應㑹得文章事業從來不在詩書

　　燭影揺紅(燈夕玉照堂梅花正開)

　　宿雨初乾舞梢烟瘦金絲裊嫩雲扶日做新晴舊碧尋

芳草幽逕蘭芽尚小怪今年春歸太早柳塘花院萬朶
紅蓮一宵開了　梅雪翻空忍教輕趁東風老粉團香
陣擁詩仙戰退春寒峭現樂歌彈閙曉宴親賓團欒同
笑醉歸時候月過珠樓參横蓬島(柳塘花院現樂皆家中堂名也)

　　賀新郎(李頤正見訪留飲即席書贈)

　　看了梅花去要東風攀翻飛雪與君同賦海内從來天
際眼一笑平窺千古待剪盡燭花紅吐久矣南湖無此
客似喬松萬丈凌霄舉飛咳唾掃塵土　承平氣象森

眉宇想天家驂鸞洞裏細烟冰霧我亦秦闗歸未得誰
念干將醉撫判良夜欹横冠屨莫嘆瀟湘居尚逺擁戎
昭萬騎鳴笳鼓雲正鎖汴京路

　　又(次辛稼軒韻寄呈)

　　邂逅非專約記當年林堂對竹艶歌春酌一笑乗鸞明月
影餘事丹青麟閣待宇宙長繩穿却念我中原空有夢
𣺌風塵萬里迷長樂愁易老吹靈藥　别來幾度霜天
鶚厭紛紛吞腥啄腐狗偷烏攫東晉風流兼慷慨公自

陽春有脚妙悟處不存毫髮何日相從雲水去看精神
峭𦂳芝田鶴書壯語遍巖壑

　　瑞鶴仙(壬子年燈夕)

　　喜濃寒乍退風共日已作深春天氣輕車載歌吹選名
坊閑玩落梅濃李無端雨細動清愁聊成淺醉悵年時
携手同來笑裏繡簾斜倚　佳節匆匆又至撫事驚心
忍堪重記闌情倦意行不是坐不是悶歸來已早遊人
回盡燈暗重門欲閉念歡娛最是今宵怎知恁地


　　八聲甘州(秋夜奉懐浙東辛帥)

　　領千巖萬壑豈無人唯欠稼軒來正松梧秋到旌旗風
動樓觀雄開俯檻何勞一笑瀚海蕩纎埃餘事了鳬鶩
閑詠命樽罍　江左風流舊話想登臨浩歎白骨蒼苔
把龍韜藏去遊戲且蓬萊念鄉闗偏憐霜鬢愛盛名何
似展真才懐公處夜深凝望雲漢星回

　　又(九月末南湖對菊)

　　對黄花猶自滿庭開那恨過重陽凭欄干醉袖依依晩

日飄動寒香自歎平生豪縱歌笑幾千場白髮欺人早
多似清霜　誰信心情都懶但禪龕道室黃巻僧牀把
偎紅調粉抛擲向他方喚汝東山歸去正燈明松户竹
籬旁闗門睡儘教人道癡鈍何妨

　　江城子(夏夜)

　　飛來冰雪冷無聲可中亭骨毛清卧看東南和露兩三
星驀地神遊天上去呼彩鳳駕雲軿　望舒宫殿玉峥
嶸桂千層寳香凝搗藥仙童邀我論長生一笑歸來人

未睡花影送上牕櫺

　　漁家傲

　　拂拂春風生草際新晴萬景供遊戲鷗鷺飛來斜照裏
金和翠分明畫出真山水　遮箇漁翁無愠喜乾坤都
在孤篷厎一曲髙歌千古意閒來睡從教月到花汀外

　　八聲甘州(中秋)

　　歎流光迅景百年間能醉幾中秋正凄蛩響砌驚烏翻
樹烟淡蘋洲誰喚金輪出海不帶一雲浮纔上青林頂

俄轉朱樓　人老歡情已减料素娥信我不為間愁念
幾畨清夢常是故鄉留倩風前數聲横管呌玉鸞騎向
碧空遊誰能顧黍炊榮利蟻戰仇讐

　　木蘭花慢

　　清明初過後正空翠靄晴鮮念水際樓臺城隅花柳春
意無邊清時自多暇日看連鑣飛盖擁羣賢朱邸横經
滿座紫微淵思如泉　髙情那更屬雲天語笑雜歌絃
向啼鴂聲中落紅影裏忍負芳年浮生轉頭是夢恐他

時髙㑹却難全快意淋浪醉墨要令海内喧傳

　　念奴嬌(登齊雲樓夜飲雙瑞堂)

　　東吳名勝有髙樓直在微雲齊處十二欄干邀逺望歴
歴斜陽烟樹香徑人稀屧廊山繞往事今何許一天和氣
為誰吹散疎雨　知是蘭省星郎朱輪森㦸與風光為
主暇日登携多雅致容我追隨臨賦小宴重開晩寒初
勁還下危梯去燭花紅墜瑞堂猶按歌舞











　　題南湖集十二巻後

　　桂隠林泉在錢塘為最勝張子卜築池臺舘宇門墻道
路凡經行宴息處悉命以佳名而各有詩予固未嘗歴
其地乃因鄰友張以道東歸惠然寄示總八十餘絶讀
之灑然而與其人岸觀散衽徜徉於烟蘿香靄間可勝
欣快因為一絶題其後桂隠神仙宅平生足未登新詩
中有畫一一見觚楞淳熙己酉中秋鄮峯真隠史浩書












