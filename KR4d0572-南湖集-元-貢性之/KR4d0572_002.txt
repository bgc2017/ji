







　　欽定四庫全書

　　南湖集巻二　　　　　　　宋　張鎡　撰

　　五言古詩

　　集古今山林閒適詩以林泉嘯咏名之

　　夜窓涉塵編山林詩輙取悠然㤀世故正味若醇酒渠
能道我言不必出吾口抄成長自隨真為歲寒友

　　偶成

　　出門苦喧闐歸舍喜清逸新篁解重籜尚帯溪粉濕投

鑷坐無語風來動書帙留客不湏歸今夕月方出

　　不睡

　　溽暑快新霽濕風生夕凉屋角掛月盤㶑灧氷玉光飛
蟲細可數夜氣收莽蒼境勝玩不足横笻㨿胡牀孤生
念濩落静思還慘傷山林平時心政坐多激昻習懶性
已成投閒計為長明宵恐隂雨不睡庸何妨

　　同張以道出逰近郊成古詩十六韻

　　今辰天宇佳風光宛如春園廬豈不樂景熟興未伸與

客策蹇驢城東訪幽人幽人本非約意往隨清真市小
度啁哳秋郊逈無塵楓林纈居前蔬畦翠横陳烟濃山
愈淡徐步望更新田翁出荆扉笑揖似所親坐對俱不
疑一榻三烏巾胷中絶城塹眼界空越秦紛紛癡濁世
等别生顰嗔青旗正飄揺小店恰與隣相邀開縹甕橙
梨共珍醇悠然㑹陶然此適屬隠淪我家幸匪逺要辦
來常頻平橋指歸途野囀依叢筠

　　酌道傍古松下錢王水對山絶頂微露塔尖聞

有僧院名益錢

　　山圍當車巾佳興坌滿前盤松儼如畫葢疊疎蘿纒沙
平恰席許坐蔭宜鋪氊扶笻瞰根穴湛碧泓寒泉霏空
雨方來衆綠争欣然炎銷道旁地此倍凝陰烟摩挱復
潄滌毛骨俱澄鮮輪囷復清冷肯受代謝遷何必絶塵
世高潔自永年錢王德民深姓氏水為傳遥瞻窣堵坡
背立蒼巒巔人言有廢寺欲到愁攀緣諸天散香華顧
我應惻憐被役不為飢凡質何繇僊


　　次韻傅景夏見贈兼簡徐季益

　　懶情妨勇志闇識乖明時昔人嗟逺矣有夢那見之百
計諧余𠂻第一證以詩合處即劵鑰寜問渠為誰端居
偪仄胷旦旦荆榛披又如涸轍魴縱漾清塘陂宗㫖要
領㑹法律忌脫遺泚筆漫擬古深扄愧無竒寒松凛顔采
恥競桃李姿疲馬借康莊敢對騏驎馳自娛成自虐苦
心到肝脾孰真念本願頗或譏繁詞君侯忽我予臭味
幾夙期何時結幽磐開徑通雙扉花明鶯錦薌竹暗蜂

烟霏應緣更數載遮莫俗驚窺偉編昨珍投如病和扁
醫月臺氣醇茂共社當肩隨火龜莫視兆叶吉庸奚疑
解頤持此先詎須匡鼎來

　　近詩殊少閒行綠隂下喜成雜言以自勉繼此
當日課云

　　去冬詩絶稀作意待好春春至病始甦強賦情少真梅
花到海棠不過數十首其間豈無興有筆慵開口每逄
風日美心醉人不知林間行若狂藉草或移時芳花倐

掃蹤轉作滿園葉油然翠欲流剪若隂初疊老夫愛深
處穿樹開生路香不是風香吹來復吹去扶笻仰面看
青子枝間團引客任摘嘗庸詎疑整冠閒來坐根石逺
望渾無隙大似天女機重重綠蘿織黄蜂恐我嗔擬住
退逡廵向夏吟更懶却防蜂笑人從今當健走古囊勤
抖擻莫作蒼蠅鳴常如獅子吼

　　看澗水自警

　　昔往靈隠山寺前貪看水木隂鑑暉彩泓渟絶塵滓㳺

鯈慣餅餌敲欄聚如蟻坐翫豈不佳直須波浪起開閘
放三板驚雷奔壑底如油石上苔老澱光瀰瀰衣裳任
濺灑輕飈颯盈耳歸來尚入夢睡覺思未巳絫年罕逰
山深居逺㕓市林卉漸叢茂窮幽併餘美疏澗彌百尋
縈紆帯蘋芷因風作微瀾綠皺偏可喜有時日向晩灣
處閒徙倚簟紋鞾縠皴風平一齊止瑠璃瑩不動最愛
中間裏擬將拄杖探恐破難整理擬將瓦礫投恐涴難
揩洗夾岸桃樹影迎望青迤邐飛禽既歸宿獨留老居

士足痺未忍去更欲置床几長繩繫羲輪不容落西汜
倐思家中景非同借來比已拚閒到老從老閒至死自
此晴便看其看豈涯涘㝠然心有語功父吾戒爾操行
益孤髙謹終當似始靈襟永虚潔内外非二體行住坐
卧處泥渠亦清泚免令水有言人汙貽我恥

　　秋日夙興

　　晨起浴倍佳爽疏洞膚髮靈蕪鬰寳鼎清忱睇天闕三
十六帝座一一神逺謁旋瞻雲始盈灑雨嚮飃忽餘霏

集欄廡林翠忻䕃樾高枝閃稀星萬葉被濕月吟喁蛬
&KR1578;輩草際競窸窣觀生物我齊豈計辨與訥羲車唱羣
動静思苦易歇摩挱山頭石汝相筋稱骨

　　讀蕭何傳有感

　　漢祖肇炎圗三傑咸輔翼功成及酬賞相國獨第一發
蹤指示語誰曰匪其實焉知英主心方謹操縱術勲高
疑益深固異亭長日守闗忠弗念置衛防百出堂堂明
且審自計亦無失䕶軍給餉饋入秦收圖籍用智既有

餘保身豈難必遜封散宏財非真召平力汙名起田宅
猶愈受斧鑕終加恭謹辭賢哉史臣筆

　　次韻酬銛上人二首

　　修客衣䄡如喔咿守閽傍聞閒掩耳避令人憶柴桑銛
乎問水濵其道尊空王坐來薝蔔林不聞有别香

　　孰知苾蒭流而能建安作燈檠味雋永曾不帯葵藿已
撞禪月鐘請振普化鐸從伊啞羊呼高厚中沃若

　　移石種竹橘


　　野性樂閒寂况值秋氣清旋即東墻隈削苔方甃平石
立稍退步薜荔纒珠纓橘香湖海趣竹翠山林情二物
昔所嗜未暇同經營環種近百竿葉葉琴筑聲對植纔
兩樹顆顆金玉明交枝與叢稍拂巾須緩行其間兩席
地幽致吾主盟静極坐累刻焉有世慮縈人生㑹心處
小大景不争長年興無涯風月隨隂晴抽萌及吐蘂預
喜春林榮客來開茗鑪禮意固匪輕作詩漸㤀言此語
亦老成杜門安蹇拙何急謀虛名


　　㯶筍詩

　　庭階少幽蔚樹石聊森陳海㯶最先來相看兩經春風
枯黄髪短雨老蒼皮皴葉添朝暮層尚欠著語新隂霖
歘幾月芳苞吐輪囷嘗聞膚毳間若筍味可珍使其姿
柔媚未必藏甘淳耐饞不忍剖是乃吾術仁詩人例虛
談夸衒母諄諄緣木而得魚慮貽俗子嗔(㯶筍一名㯶魚)

　　分韻賦薝蔔得松字

　　呼酒快勸客教取白玉鍾趂此清浄枝向我几案供葉

豐發油綠香心刻黄琮向來紅紫陣喧喧引雄蜂露斑
衣上痕枉負七尺笻日暮詩興薄幽禪苦魔攻猶勝坐
肩輿排門抗塵容我祖巳封侯便當隨赤松

　　送綽上人歸後菴

　　春風吹倒人禪師出山來相陪坐幾月口邉生塵埃夏
風吹長樹禪師歸山去為嫌城裏熱再三留不住學詩
無後先到此如狂顛有問是誰格且疑三十年

　　我園


　　我園樂復樂不知夜短長露下楊栁濕月明蒿艾香歸
途林影横忍踏瑣碎光衡門尚未掩犬吠循東墻

　　回放翁書

　　鷗盟慙久寒駒足誰苦縶霜雪兩歲暮轉首飛箭急脂
車乏敏手愛字飜舊笈三山白浄水樹屋影&KR2034;&KR2034;梅花
百枝寄寜當一顧揖官冷坐名熱天道㑹張翕多憂莫
白頭丹鉛火常集

　　次韻張子儀郎中


　　南湖葵栁岸綠多紫紅稀有客送詩來適與葵栁宜得
處洞真藴非我其為誰坐觀行亦看意㑹神蕩怡憫彼
世上人紛紛方外兹

　　月色

　　月色夜逾淨虛庭當我前風裳變白玉何煩佩褊&KR1862;曼
倩去巳久誰同醉陶然空懐依隠心三叫芙蕖邉

　　題畫雲山團扇

　　若箇大圓鏡處處山河影誰謂懶拙翁而能作斯景繄

予說是語未免臚窺井若解目前機不應言不領

　　七言古詩

　　前有一尊酒行

　　霖雨半月今夕晴風堂人稀燈燭明凉蟲咽咽傍墻竹
聽久但促孤愁生愁生欲伏誰驅遣渾汗翠液玻瓈軟
五斗一石非所長興來亦覺滄溟淺我生早患難對酒
無可娛辛勤識字不得力漫事爾雅箋蟲魚痛心曩昔
親庭趨從容侍飲情有餘醉譚先烈從廵初豈但勇力

清疆隅公侯將相隨指呼親挾日馭升天衢墓碑神龍
䕶寶書勲庸槩見中全疎機危謀大世莫覩頼有帝訓
昭難渝用心若比某人輩相懸萬里非同途坐間歴歴
言在耳風木纒悲淚鈆水茫然此事莫輕論不如盡付
金樽裏神仙恍惚休強尋壯士易老難為心要須出處
任天運况我自判歸山林一杯復一杯無客誰同斟案
間幸有李白舊詩數百首試讀精爽飛雲岑安得同渠
㳺霓裾碧瑶簮回頭却謝髠卓輩棄置禮法幾荒淫何

如高吟泣鬼神模寫造化歸無垠誰能狸膏金距學鷄
鬬起捉簷柱矯首落落看星辰

　　冒雨往玉照堂觀梅戲成長篇

　　幽人占斷煙波景不但春風翠紅整繞堂交互玉崚嶒
月中日下光迷影連年勾引客來看傳得梅聲滿世間
西湖處士英爽在大叫稱屈撾天闗拜言臣生太清苦
孤山昬曉搜寒句水邉籬畔識疎斜若說栽梅臣實祖
五湖散人張志和讀霓不中原夫科門前水擅南湖號

也種梅花數百窠貪吟豈悟無閒字置之度外猶餘事
掩臣梅譽最難堪薦菊泉荒空廟祀帝曰往哉女雨師
張園梅開正及時風標霧鎖兩旬日今歲且使遊行稀
從來奇觀偏宜罕何妨别具看花眼不須緣木及守株
時來一釂玻瓈醆晴多每厭蜂蝶狂妖濃不類南枝香
未如就作水仙戲水精纓珮鮫綃裳素鱗宫闕龍牙牀
瑶麟琪鳯森騫翔洗湔塵坌凝氷霜是名清浄富貴鄉
舉瓢無庸酌天漿芳槽壓酒銀淋浪桃花流水名漸彰

一醉百榼嗤斗量和靖此樂恐未嘗大癡小黠聲利塲
得失分定休自忙詩成鯉魚為傳將一閱嗔妬俱巳忘
却須信我計頗長

　　千葉黄梅歌呈王夢得張以道

　　笛聲吹起南湖水散作奇葩滿園裏被春收入玉照堂
不逐餘芳弄紅紫一春開霽能㡬時江梅正多人來稀
光風屈指巳過半頼有緗蕋森高枝今朝拄杖偏宜到
暖碧紅烟染林草悠然試就花下行便有疎英㸃烏帽

細看寳靨輕金塗宻網粲綴萬斛珠一香舉處衆香發
幻巧更吐氷霜鬚叵羅盛酒如春沼不待東風自開了
呼童撼作晴雪飛雪飛争似花飛好上都賞翫争出城
日高三丈車馬塵誰能擺脫熱官與銅臭肯學花底真
閒人時平空山老壯士不得滅秦報君死鷄鳴撫劒起
相歎夢領全師渡河水吾曹恥作兒女愁何如且挿花
滿頭一盞一盞復一盞坐到落梅無始休無梅有月尤
堪飲醉卧蒼苔石為枕醒來明月别尋花桃岸翻霞杏

堆錦

　　廬陵李英才自製墨與梅花寫真艮齋誠齋又
許其能詩十月七日擕畫見訪且索拙語因
成古風以贈

　　我家種梅三百樹惱人不特香如霧堦前花影二更來
月光到處縱横住幾回欲畫嗟未曾李君能事乃爾能
素綃竊我當時景更引夜月花邉升濡毫暈水厭凡墨
掃烟自就千枝燈客衣緇盡不復恨但喜占藝清如氷

(英才之言云爾)圭𤣥漆響用不盡博金價定無虧増又聞覓句
頗清熟社中宗匠交口稱雲臺萬事無心計只學希夷
多愛睡醒時非畫亦非詩恣向虛空寫千偈君船再過
嵎中未烏丸併望新篇寄醉來染試陋溪藤滿壁蛟龍
風捲地

　　劉宗古畫過海壽星

　　南極煌煌山川精輝明淵耀為天經化成仙人渡滄溟
黒風不作魚龍腥冉冉風氣如雲停峩冠曳帯從竛竮

脩髯炯目玉錬形神光轉映浮中庭穹龜坐踞捐輜軿
遼東令威姓維丁翔空欲下揺霜翎予方厭世争腐腥
棲心元域全攖寜此圖誰將掲素屏細觀混體通百靈
誅馘飛毒命門扃清音透頂聞雷霆披蘿重岡斸松苓
我命在我同千齡

　　䟦周昉畫錫宴圖

　　汾陽賸建扶危功清議那有魚軍容倖人恃寵自矜伐
似可唾去極力攻今也束帯比肩立絶口不問如盲聾

水衡有錢誰敢費設席授几為爾供金鵝罩底果何品
異饌定不人間同翠環玉勺未分勸坐列有序隨卑崇
君恩天大且籠盖天意不假人方窮鳯凰五章為世瑞
亦許梟獍鳴雌雄西山靈木作上藥道旁惡草飜茸茸
方圓白黒正殊調端在處者全吾躬魯叟當年諾陽虎
望之計拙排顯恭我披此畫屢歎息杜老謀深言至公

　　馬賁以畫花竹名政宣間其孫逺得賁用筆意
人物山水皆極其能余嘗令圖寫林下景有

感因賦以示逺

　　世間有真畫詩人幹其初世間有真詩畫工掇其餘飛
潜與動植模寫極太虛造物惡泄機藝成不可居争如
俗子通身俗到處堆錢助痴福斷無神鬼泣篇章豈識
山川藏巻軸我因耽詩鬢如絲爾緣耽畫病欲羸投筆
急須將絹裂真畫真詩未嘗滅

　　舊藏文與可墨竹未有對者叔祖閣學以一枝
為惠


　　崔黄拂素桃李開春閨融豔蜂蝶猜范郭揮毫水石具
古愁宛奥闗山廻近代名家工寫物妍媚嶙峋空傑出
此君孤禀歲寒姿不入尋常丹粉律江南鈎鎖殊拘攣
直榦蟠鬰羞雲煙湖州書飽翻老墨放枝落紙争流傳
有來一幅垂虛壁冷葉疎莖伴幽寂眼空四海無與儔
出手知公不勞力世間快意非人為曩昔經營心坐馳
從容㑹合若符節辛苦反悟皆兒痴從今相對成三友
憎愛俱捐保長久茂林分蔭巳無窮更合新詩同不朽

(茂林南園亭名)

　　朱師闗畫梅溪春曉圖

　　梅溪之水何清哉萬頃玉碧天邉來兩山拱挹各異狀
上有磅礴巨石散落生莓苔松蘿籠䝉共糾結帯映萬
蕋紛瑶瑰香繁粉豔露凝濕下視凡卉真輿臺露裾褊
&KR1862;彼仙子褰裳矯首遥相俟心清悟物思相羊指㸃八
極供翺翔胎仙舞空為前導紫芝煜煜更芬芳時當初
霽放曉色赫日滉漾咸池光羅浮幽夢奚煩數西湖漫

賦横斜句相逄弭棹定情親翠杓瑶罌恣傾舉東鵶西
兎從飛馳維北有斗南有箕化工精妙得師㫖寫入縑
素不使捐毫釐何當著身此溪上溪清梅白森相向吾
與二子成三人共看桑田乾海浪

　　書鎖樹諫圗

　　中國人材未嘗絶季龍何苦稱豪傑一朝得志忘穹廬
侈心不遏洪河决沙丘未破身先爇義士敢㤀膏斧鉞
所幸嚮來涉經史改過知非猶可說噫固知禮義之本

根人心何如露臺惜百金

　　奉祠雲臺題陳希夷畫像

　　張子為人懶無對遮手一官追行軰撲緣埃壤半年餘
亡補公家真合退病羸應念故園荒連緘力扣中書堂
琳宫分秩問天得給舍便喜書勑黄沉疴返舍倐去體
涸鮒順水囬春塘壁間先掛陳處士案上更寘銅爐香
易編與我為四友一叚因緣殊不偶從容何止兩歲期
自此相依當耐久清腴氣貌儼如生入京尚想騎驢行

世間大事硬漢了物有所重有所輕後來一曲愈可尚
不暇隨人作卿相急歸依舊白雲鄉忍使猿驚空蕙帳
東吳西華遥相望海霧天風正摧盪無邉花月自依春
來伴南湖詩酒舫

　　陸編修送月石硯屏

　　何年商顥澄中秋中光列籍稀校讐氷輪充滿不復玷
玉斧棄置無煩修蝦蟇遁走兎老黠歴歴可認渾銀樓
揚光厭倦落凡眼臭黄漲霧紛蜉蝣收芒轉彩向林壑

孕秀石腹非雕鎪夜深輝怪想出没肯混瓦礫埋荒幽
地神竦踴競持䕶山鬼睥睨潜驚媮扶疎檜影亦透入
非假幻化人能不誰將作屏伴几硯窓日互耀揺雙眸
三山放翁實贈我鎮紙恰稱金犀牛(新得古銅犀牛)翁今鉅宋
清廟器咸鐘韶磬鏗鳴球所學况不負天子報國豈暇
官資謀子虛賦傳賜科第始計兵說禆宸旒傾城寵易
妬亦速巴蜀寄宦甌閩逰仙風俠氣愈卓越錦袍玉局
當朋儔平生專車秪文藁江漢萬古詞源流崑崙坱圠

大巧在乃欲繪畫真堪羞精神聞道尚遒𦂳恨未靣覿
肝腸投此屏逺送有深意絶勝龜甲圍香篝用張舍避
立必直銘戒要我叅李尤拙詩酬貺㤀不韙是亦一癡
何從瘳菱租魚市仰高詠乘輿未果隨子猷來春流水
鱖肥好看我坐釣書船頭(魚作市菱為租取陸思故山詩中語)

　　太平印歌

　　修溪檢校閒桃李暗記蒼苔唯屐齒野鴛時看立汀沙
个字分明尤足喜金駝銀鼻豈闗念夢月當窓印寒水

閨門𤓰戍忽臨期交與銅章令滌視篆文春蚓紅縈纒
背刻太平興國年因記太宗全盛日車書萬里恢山川
吳王納地初改郡錢塘國勢猶依然治中選任不輕予
縱受往往皆前賢顧我何人來冒綴迂愚縮朒仍孤顇
買臣雖陋會稽懐靖節殊慙彭澤棄職分猶得按西湖
岸址防侵除葑穢汎舟何事最官况屬玉鵁鶄總徒𨽻
無煩移牒水仙王徑寫新篇就印章給露洗開千樹色
支風吹發萬荷香持歸桂隠真堪樂世界清凉似巖壑

更將此印印渠詩是我前生那得知

　　渭川獵

　　鳴冬朔風聲披靡原樹莽蒼枯欲死出門四望來無人
何許翁閒守寒水胷中百萬總活法閉口不言心自喜
姓名絶念公侯前草野畊夫畧相比一朝千乘從空來
照天戈甲光皚皚罾羅不為彲羆設果應龜墨收奇才
鷹揚元勲塞兩儀遣爾後嗣恢宏基魯公如棠但射魚
縦得齒革何能為


　　夜坐放歌書興

　　列星光芒逺近同天河横來壓孤篷溪容一碧看未盡
轉入客子詩筒中筒中滿貯千張紙一路山川供役使
古來霅水足高人吾宗首說元真子都緣抱負經濟才
有口掛壁常懶開樵青漁童與共載大勝俗侣成羣來
可憐當時只名重野鶴乘軒失威鳯雖聞肖像登九重
收奬空言亦何用過五百年孫更癡布裘㯶屩骨格宜
特來乃祖舊逰處三呌庶幾親見之見之不見俱莫問

人生只合將閒論倘來簮紱付兒嬉聖賢用晦初未悶
拍舷還望星與河此身或是張志和一杯更醉投床睡
明日歌聲猶震地

　　看雲

　　老夫自從歸南湖兩眼用處不敢虛對人豈暇作青白
尚乃懶閱燈前書只將看山并看水山愛煙晴水風起
今朝所向更出奇極目陰雲滿空裏千千百百巨石堆
一一十十猛獸來春濤忽捲大海動曉陣漸壓孤城摧

當中一抹如龍卧頭角深藏鱗鬛大濛鴻杳渺却斜明
高烏争飛欲驚墮須臾變化疑有神億萬里碧無㸃塵
以知傑觀我已得模寫詎肯煩他人歸來為渠急揮掃
自笑麤狂乏新巧莫言雲去没人知處處是雲雲是詩

　　夜看月邉行雲

　　衆人看月愛月明老夫看月愛雲行青天澄霽月當夜
但有爽快無幽情今宵半月從西上雲向東移滿虛曠
初如玉鏡挿蒼崖次若銀盤沉雪浪忽當濃處全收芒

星斗逺近粲復藏須臾缺處還飛光林宇高下且陰凉
鮮颷颯颯吹我裳恍然輕舉凌空翔只緣中心無一事
始與世人看有異睡足閒居好滋味投床徑自齁齁地
明夜月明來共醉多情更看雲裝綴縱使無雲亦休睡

　　寄春膏牋與何同叔監簿因成古體

　　蘇州粉牋美如花萍文霜粒古所誇近年專製淺蠟色
軟玉瑩膩無纎瑕盤門繫䌫高橋住呼僮徑訪孫華舖
琱鎪紅碧任成堆春膏且問如何去乃知剡溪桃花黄

禇君同譜生殊鄉買來論擔不計數直候東風花草香
其時霡霂吹㣲雨潤物無聲略膠土展開千幅向曉空
漬染都匀始輕杵擣成一色堅且明幽具本豈鑚公卿
要供海内覓句客覓句只今誰有名月湖老仙居冑監
詩好工夫到平淡寄分聊當野人芹莫充諫藁恐被焚
便將演綸登北門

　　出山追述所見

　　我家正對風煙住飽看陰晴變朝暮清秋非但入詩脾

挽向溪山深處去溪山深處是湖州水合雲凝不斷頭
曬稻坡前移拄杖罩魚灘際泊扁舟入城要盡登臨目
駞橋繫䌫因留宿舊逰十載夢驚回堤邉老栁依然綠
凌晨取道峴山前窪樽就拊穹崖巔(顔魯公舊逰此唐李左相石樽尚存)
縈紆遥指道塲路挂席徑造尋幽禪彎環港轉茭田上
鶯簧激烈千松嶂竹輿飛入翠光中寳閣朱扉恣舒望
當年祖訥伏於莬(伏虎訥禪師開山)躡屐旋薙荆榛居至今夜
半吼寒月守䕶净境嚴驅除呼燈談話倐度夕粥盂共

赴雲堂集日高振袂過隣峯老衲相看但長揖

　　讀仙書

　　飛樓半天真人居玉幢金蕤龍虎輿層門十丈擁翠樹
枝磨有聲作靈語邪劣未除嗟異路紫雲飜袍兩儀舞
赤巾使者呼女鬟吟風颯颯鵞笙寒迎月殿高句難攀
踏珠出水如出霧三十六鳯空銀灣

　　馬當山水府廟

　　江長九月秋氣豪霜明岸老天愈髙羣真下集水仙府

丁東佩玉聞雲璈修塗隨處愜奇觀况此樓殿臨烟臯
割牲釃酒禱靈貺順風掛席輕狂濤褊&KR1862;數鶴摩空舞
戞然長鳴更凄楚飛來木末獨移時不逐昏鴉亂洲嶼
人言馬當船過難我喜浩興超然間便須擊楫自此去
指呼萬騎恢河闗

　　醉後偶書

　　繩床不解雙足頑藜杖易厭前庭慳茱茰顆小梅孕白
玳瑁文皺苔移斑一鐙左計坐北牖萬騎縱獵思南山

便呼滕六雨好雪風捲平郊無賸葉鞚飛轉旋疾於鷹
箭勁弓鳴獸旁截芳醪鮮肉娯賔友撾鼓掁絃催舞䄂
横行未絶五原邉不死終歸三輔右望南再拜稱君壽
愚臣豈解酬恩厚古來相際必風雲今日名王宜有後

　　王荆文公有客至當飲酒篇姜邦傑廣其意賦
詩見示有云有客固當飲無客飲更歌有客
與無客頹然同一科僕因和荅一首

　　客至當飲酒客去亦飲酒有客與無客酒杯不離手昔

賢立意固可嘉今賢廣之尤足誇人生都無四萬日炊
黍未辦鬢巳華功名冨貴軟鉄漢四萬日中先太半穉
衰憂病睡工夫餘剩不能供罋筭何當筠籠罩住兎與
烏請渠同道黄金壷皇王帝霸果何事醉眼一覷皆虛
無春風今年春雨麤池中水通門前湖垂楊洲㫄繫板
舫艶杏橋上行巾車纔晴肯放此樂緩客有與無俱不
管詩成書紙或書墻後五十年墳草長

　　三愛吟


　　有手須把酒有口湏吟詩更留未老脚上山當及時我
生除此百不愛儘着餘年了三債一歳縱教醉百回三
日始一眉頭開百年藉使吟萬首十日得三果何有足
徤且長閒當能遍巖藪君不見王逸少誓墓不出窮名
山謂宜以樂終不願縳足名宦間又不見陶淵明快飲
不負頭上巾嗤笑魯中叟彌縫闕失成灰塵又不見杜
少陵作詩饑凍猶㤀愁未得驚人句自言到死不肯休
人生三物間所願常周流此身已復專林壑賦詩飲酒

須行樂

　　謝豈菴餉澄粉圓子

　　老蚌嘗聞生合浦射彩飛芒互吞吐都緣晝夜兩跳丸
縈繞須彌照寰宇金鴉逺逐銀蟾蜍傳孕億萬皆成珠
荒寒海際人罕見第取服用充珍娯吾宗皎皎青雲器
神餐玉方曽屢試細淘瓊粉滴成泥幻出匀圓乃無異
開奩驚睨未敢傾蔗霜作伴眼為明始知可助非時供
(釋氏齋後食名非時食)餦餭糜糗難争衡當年魏珠徑寸照乘日

不聞堪鬻資人食漢臯所遇若鷄卵解贈未竟佩亦失
寒宵書牎黄葉鳴焉有李白力士鐺敲氷然竹喚沙釡
未喜蠏目先蠅聲須臾湯沸投香顆一顆光浮膩仍夥
絶勝車載薏苡歸誤與文犀遭譛禍但聞頗勞纎指功
慰饕塞饞那可窮從今休遣長須送我自煨芋聽松風

　　鴉舅辭

　　自從結廬依北城入夏常聽鴉舅聲五更欲盡日未上
繞樹往往偕鷄鳴想欣綠草露光濕漸喜茂䕃晨輝清

道人披衣起危坐睡思頓去毛骨輕既免待旦赴朝集
秪欲和月隨農耕人言外甥多似舅爾甥天資太濁陋
固宜相見屢施拳使瞻在前忽在後衣裾峭整紫翠長
更學鷰鷰元為裳鵲并鸜鵒定通譜名曰鵯鵊字未詳
我園聽鶯兼撫鶴閒亭本是無心作未能授館專為君
萬竹千松且同樂(聽鶯撫鶴二亭名)

　　茂洪赴漕試歸苦目疾

　　潘侯兩鬢光如月盡日看山常拄笏經營菽水纔有餘

赴調無心况干謁少年習氣秋來發較藝文場肆猖獗
揚沙風起晝昏冥㸃漆歸來似泥淈我生正欠封侯骨
硯破編殘徒矻矻與君發願繡佛前綺語機心回樸訥
内觀靈府窮丹闕虛室生明照毛髮却將目力冩新詩
巖電千年不埋没

　　還至吳淞茂洪用余臨平詩韻放魚因思舊行
大江嘗縱巨魚再和為荅

　　太倉雲路天黏水櫛比漁家接沙觜巨艘買放截江鱗

舉網遮空暗窓紙錢多魚賤俱放懐成貫不數成船來
今朝縱汝真小惠好去瞿塘灔澦堆

　　美人曲

　　美人姢娟似秋月宫中女兒妬欲殺惡言忽入恩愛移
自是君王不情察深宫夜冷調秦筝曲曲飜成哀怨聲
願得風吹落君耳回心照妾相思情



