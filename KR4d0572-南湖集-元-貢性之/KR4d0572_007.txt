







　　欽定四庫全書

　　南湖集巻七　　　　　　　宋　張鎡　撰

   五言絶句

　　桂隠紀詠(并序)

　　淳熈丁未秋僕自臨安通守以疾丐祠既歸
桂隠遂捐故廬為東寺指新舍為西宅南湖
以經其前北園以奠其後因枚立堂宇橋舟
諸名各賦小詩一篇縁題述興不拘一律區

區樂閒之心聊用以自見云

　　桂隠

　　未説花開好團㸔葉自竒明朝非願避愛樹恐相離

　　東寺

　　數舉營巢債纔成作佛廬隨堂展單鉢均是道人居

　　北園

　　地勢本居中因湖别南北三十六計中吾今計為得

　　山堂


　　誰無數椽屋盖成多是俗如此亂山中非闗松石竹

　　髙寒堂

　　下瞰東鄰寺鐘聲殷兩山貪吟嘗忍冷薄夜不知還

　　安閒堂

　　不作風波民已鑄赫胥印同好豈無人望崖行少進

　　翠樾堂

　　寶畫光騰處喬林更碧巒權衡主人福壓盡世間官

　　清夏堂


　　夜月三杯色晴荷十畆香若教興世念不甚覺風凉(在錦
池邊)

　　尚友軒

　　相别音書斷相逢語話稀平生膠漆處正要世情疑

　　煨芋軒

　　煖坐無寒涕窻油雪讓眀地爐糠火熟飽聴亂松聲

　　殊勝軒

　　杜老詩中佛能言竹有香欲知殊勝處説著早清凉


　　傳經軒

　　香炷對清晨微言得問津所師非傳癖手澤仰如新

　　讀易軒

　　大易縁何有難逃此問中不從横畫㑹爻象總能通

　　詠老軒

　　因看上下經便無煩惱事慈儉不為先躬行五箇字

　　真如軒(窻外植巨竹)

　　翠竹是真如目前須薦取恁麽做禪和被人鞔似鼓


　　易容軒

　　世界無非我心懐即是天玉堂并草舍何地不安然

　　泰定軒

　　觸處天光發何嘗離定中問云誰散亂又道主人公

　　玩芝軒

　　隂洞親尋遍燈驚蝙蝠飛堅眀敲紫玉一似采時肥

　　石林軒

　　濯濯何年有先公手種成至今揩痒虎来認讀書聲


　　俯巢軒

　　化國舒長日林隈分外知年年庭䕃匝數遍鵲尋兒

　　書葉軒

　　抛絮輕於栁棲禽不待凰題詩非勝紙留詠托枝凉

　　靜賞亭

　　皂𨽻百輕肥金朱彈丸篋君方踞胡床風掀緗冊葉

　　擁山亭

　　揜抱復回環亭居紫翠間思量天下物誰更好如山


　　撫鶴亭

　　立縞芳桂隂置汝固已當他年莫姓丁止厠子姪行

　　俯鏡亭

　　喚作大圎鏡波文從此生何妨雲影雜榜様自天成

　　依綠亭

　　月出煙暝時水調誰家唱短櫂欲相尋先經此亭上

　　雲外亭

　　芒屨方疑濕天晴逕又乾由来雲在下木杪是欄干


　　沙際亭

　　小檝輕撶去無人伴此翁午煙青一㸃魚虎出深叢

　　鱸鄉亭

　　溪叟挈笭箵曾来候此亭未知余不殺剛要著魚經

　　摘霞亭(霞即杏也)

　　一片吹来錦人言是杏花倚欄堪把玩勝似日邊霞

　　瓊莩亭

　　莫羨海棠色聴言著子時驪珠千萬顆撒向嫩桑枝


　　粲金亭(枇杷)

　　柘彈黄金子誰將滿樹裝珍禽来往慣風落不驚忙

　　滿霜亭(霜即橘也)

　　疑駕洞庭颿纍纍看繞山花時芳氣潔伯仲素馨間

　　聴鶯亭

　　不向他園去能来共竹林故鄉知我念特地奏秦音

　　松橋

　　欲向松間去梅西竹塢穿莫言吟興在風雪灞橋邊


　　竹橋

　　新篁故䝉叢惡草剛薈翳刪薙似少恩成渠玉無際

　　栁橋

　　初因橋種栁却用栁名橋桂隠從兹入春風莫浪招

　　平橋

　　橋向平邊度風從濶處来泠然旬五日無去亦無回

　　興逺橋

　　窈窕或﨑嶇不是邯鄲步因来此凭欄又送孤鴻去


　　歸喜橋

　　半嵗吏塵役天書教放歸思量難報稱安穏飯和衣

　　靜樂廬

　　城市非無地如何此結廬一家耽靜樂兩個水邊居

　　心足寮

　　聞道華胥國依稀似醉鄉近来參得透睡稳不因床

　　茂光臺

　　風日清美時月露澄爽際能来此徜徉掃除聞見翳


　　安樂泉

　　?通大壑水一杯千慮散只因都放下如熱病得汗

　　鵲泉

　　鵲飲樹底泉人立石邊路相親不相疑所性平等故

　　樵逕

　　路入前山處蒼苔裹石稜不逢負薪叟時見隔林僧

　　霞川(澗兩岸種桃)

　　方舟卧㸔花丹霞二三里窮眼謝元暉休言餘散綺


　　檥蘋舟

　　玉立蜻蜓小香欺漫港秋百年清絶意孤棹抵封侯

　　戱答客問

　　桂隐芙蓉盛柴門日日開若無詩與酒不請㸔花來

　　題松身

　　不見蟄根時唯喜蒼隂覆借汝葉間聲當我風信句

　　前後植木犀樓上有月臺盡見諸山

　　盛世適親逢樓臺得地雄無形兼有象俱在太和中


　　登春陌

　　花栁燄通津幽居日日春門前往来者同是華封人

　　香玉花

　　髣髴是荼䕷金沙著白衣香於佛見笑大似野薔薇

　　題水墨畫水仙木犀

　　翠袖擎金&KR0678;香風動寶車几間莫輕覷故故薄雲遮

　　昔年風露鄉裙破鬱金黄别来參祖意壊色染衣裳

　　題瑞香花扇


　　夢裏誰曾見香篝紫繡䝉枝間兩飛蝶我共漆園翁

　　汎星槎

　　鼻祖尋河源織女喜停機我不願上天湖中亦忘歸

　　題平甫弟梁溪莊園

　　兩字雖差逺花繁好作名假饒千萬偈難狀爾多情

　　茶谷閒步

　　自携折脚鐺煮芽仍帶葉客至請渠嘗俗塵消曠刼

　　澗西閒汎


　　曲曲通航小蘭橈手自移映叢憐白鷺特地過灣遲

　　同王夢得夜坐

　　何處起香雲清談我與君雨来臨水坐魚躍隔窻聞

　　晚興

　　江漢舊名侯飄蕭髪未秋時榮那似此天地入詩逰

　　道經寒蘆港

　　蘆深可蔵人下有扁舟泊正似洞庭風日暮孤帆落

　　戱成白髪二首


　　怕見人言老梳頭夜二更誰知燈燭夜漏逗愈分眀

　　朝朝摘白髪新生亦非黑縱使白不生秃翁還諱得

　　秋夜

　　人間睡正濃月到修髯底三伏凛如秋䝉頭思衲被

　　約齋

　　博學非能事詳言道轉乖只因省氣力處處是吾齋

　　贈道士

　　虎向深淵繞龍歸猛火蟠崑崙飛日月奚但鼎中安


　　過鸎脰湖

　　曉霧濛鴻合山藏岸絶痕浩波吞日去金晃玉乾坤

　　珍林

　　李棗栗銀杏橙梨柿木𤓰楊梅與金橘不讓滿園花

　　并閭嶺

　　稍叢暮氣升還為露珠滴暗響出林隈鏘鏘小金石

　　藥溪

　　野藥隨宜種芎苗嚼最香屐痕休厭數榿樹逐溪長


　　南湖

　　胸中詩本慳天教專一壑萬景休坌来老夫重然諾

　　六言絶句

　　小疾

　　風雨溪山數宿歸来盡(上聲)有佳晴小疾何妨隠几隔窻嬌聴鶯聲

　　淨相蘭若僧師雅持塑佛䟽縁化贈山偈二首

　　居士賣屋為宅(舊嘗鬻僦舍成桂隱誅茒之計)盖成捨與瞿曇尚自無

錢結褁何能轉施南山

　　一語雅師聽取插草已自完成况是三間殿了如何却
欠全身

　　七言絶句

　　丁未立春

　　今嵗春從底處回非闗緹室動葭灰幽人昨夜池塘夢
已見新春草際來

　　嵗旦立春


　　天心厯數本相同何事偏窺造化功蒼震欲承乾健力
嵗端春肇一時中

　　授受須知道一同機緘黙運仰神功重輪赫日當天照
萬國陽和淑氣中

　　贊美平時萬口同聳觀造化協天功聖朝家法皆仁徳
寛大應符帝詔中

　　從此車書看混同王春丕建四時功八千豈但莊椿比
宸極光符萬嵗中


　　寶翰鍾王妙與同虎龍騰躍更新功詩成秦觀如佳兆
適契青宫得意中

　　結宇城隅野老同只將歌詠紀元功枯荄亦喜春回早
為在條風振拂中

　　春風

　　春風日日過東牆睡起人閒蝶自忙吹盡玫瑰能底惜
只縁銷去一年香

　　淳熈巳酉二月二日皇帝登寶位鎡獲厠廷紳

輒成驩喜口號十首

　　曉色葱蘢麗建章今辰天地不尋常中宵若沒隂雲蔽
應見前星日様光

　　只似閒時朝殿來華駒徐步轉東街銅門已見飛騰象
先下渾銀兩字牌

　　深嚴黼座瑞光中彷彿遥瞻穆穆容特衣赭袍縁底事
(是日夀皇吉服先就座)御天嗣聖欲乗龍

　　宣召班排過隔廊聳聞神器授儲皇只將揖遜為家法

我宋真宜萬代昌

　　百僚重入賀新君億載從今仰大昕文徳豈惟循舜道
武功行見訪堯勲

　　聰哲從來簡帝心萬方臣子合君臨東堂議事猶經嵗
仰體慈皇屬意深

　　和風淑氣夾鍾初夀域重開際八區不戰自令邊徼服
喜看風動嫓唐虞

　　聖父移居太母傍鑾輿躬侍襲龍香乍從黄繖窺天表

愈覺英資似夀皇

　　黎庶曾何帝力知七旬三入乂寧時春寒誰怕妨花栁
一日東風萬國吹

　　小臣奕世沐深恩寓直蓬山三十春空抱一編無所用
也叨拜望屬車塵

　　敬和東宫春日泛湖韻

　　空林飛彩逐絲輕瑞日重光特易晴嵗嵗都人望行樂
六旂遥映百花明


　　敬和東宫早梅二首

　　月質風裳不受塵獨從天上巧呈新情知壓倒横斜語
青震專回萬木春

　　乾坤連夜玉為塵照映氷容靣面新句妙莫疑難屬和
真成白雪對陽春

　　正月初四日聴新樂成絶句

　　鼇抃鈞天沸廣塲渡江何翅紀鏗鏘頻年遏宻無悰緒
樂叟閒来説泰皇


　　治音安樂紹熈初試聴咸韶可並驅鼗武磬襄奚足數
作成從此不愁無

　　嗚嗚胡笛鷓鴣聲三疊鳴鼉舞袖輕燈市花村舊歡醉
如今自厭邈無情

　　壬寅立春

　　經旬寒雨正霖霪纔轉東風便肯晴我自西疇心念熟
不須學稼始歸耕

　　蓼醯蔬餅媚晨羞一飽寧知老到頭但聴兒童語聲喜

黑頭青角㸔泥牛

　　堂中安奉髙宗夀皇今上御書碑

　　路轉修林特地殊九光霞氣羃仙廬蒼瑶不刻飛天篆
盡是三清玉帝書

　　集英殿立侍觀進士唱名六首

　　早放天扉一刻開更聲初斷雨聲催不因變化魚龍日
焉有風雲轉首来

　　山繞彤城瑞霧凝催班曉色漸分眀龍門肅立章身别

得著銀袍却最榮

　　君王䇿士幾臨軒好學隆儒古莫肩忠鯁盡將禆治道
不令鼂董譽空傳

　　青衫如草照春塘爭傍龍墀捧勑黄功業便從今日去
莫教人道只文章

　　先世親題鴈塔名宦途漂泊最闗情難將此語逢人舉
歸問寒齋舊短檠

　　科目從来本自寛才疎秪合作麤官雕蟲半世將何用

可惜南湖負釣竿

　　讀韓非傳

　　諫鼓招言事蔑聞昧時自鬻更紛紛胸中著許隄防䇿
不救危身肯濟君

　　題掛劍圗

　　當年許與有誰知人忽邱陵我獨悲遜國曩時猶易耳
不應留劍使心欺

　　孟嘗君


　　狗盜雞鳴却遇知可憐真士不逢時詩書若作空言㸔
鳳至鸞㳺孰致之

　　題趙祖文畫

　　破烟飛鷺不排行林外青山閟曉光村犬吠人循岸走
見成詩句省思量

　　送馬舍人赴建康軍幕

　　栁營謀客自楓宸去去尖風雁字勻莫把吟詩替横槊
新亭北望正愁人


　　陸嚴州赴召喜成三詩

　　精舍欣聞已解驂風檣不易到江干一緘試讀幽人語
莫作時情賀禮㸔

　　榮辱心中總不疑因公環召獨成詩秪愁相見無多話
不似尋常夢裏時

　　知己從来自有天除書寧復待人傳青雲直上非逾分
占上聲名五十年

　　㸃視馬驛因成兩絶


　　别駕今晨檢驛亭道迎羸卒破銅鉦當年錯做書窻夢
蔽日旌旗出塞兵

　　萬里闗山過險巇風廊聊此憇權竒天開徑上從兹始
想見長鳴振鬛時

　　武子得監左帑歸甬東待次

　　㸔湖初過月隂隂同望燈㕓話夜深帆向西興人便逺
再来華近莫相尋

　　簡馬莊父


　　才名曾道相君知少忍黄粱數日炊堪笑南湖愈疎拙
相逢無話説多時

　　何氏書堂

　　誰云學宦不同源人鏡風流百世存想見當年臨案牘
必無書限誤成根

　　憶夏墟山園

　　松處築亭何日見霜時開徑去年行速排忙事成幽事
已覺貪山浪得聲


　　題郭水堅畫美人二首

　　從来憨態最難宜只把紅綃映雪肌自是一枝香杏了
莫嫌都不帶花枝

　　雲嚲釵梁倚鬢鵶玉温氷潔謝鉛華欲知占斷人間韻
便是春風㝡後花

　　謁陸禮部歸偶成二絶句

　　欲識清狂自在身闗門湖上獨經春今朝正接黄梅雨
却出衝泥訪故人


　　有口寧論黠與癡相投無過只談詩要知此客非忙客
欲去遲回尚讀碑

　　有懐新筠州楊祕監寄贈八絶兼桂隱茶

　　老子生来鐵面皮要渠嬉笑莫過詩可憐百巧卿雲手
拙直今年一奏詞

　　送公蕭寺意徘徊客衆登車不忍歸明日尚將詩寄我
要令鶴骨轉難肥

　　聞道怱怱不住程如今應已到鄉城亦通朝路音書不

朝外可能空舊情

　　初時華節漕江東臺閣爭留省閣中換得一州如斗大
便無人挽信詩窮

　　少有羊曾踏菜園更教清苦嚼筠根何如添得如椽筆
就向西江一口吞

　　螿寒蚓呌亦何心老賊奚堪領活深(誠齋嘗戲予云子詩中老賊也)非
是交逰無逺别幾回因此慘離襟

　　諸子分鑣不待鞭愈憐肥犬滿人前何須妙處趨庭説

心學乗閒盡底傳

　　茗芽封去且隨書林下多慚好物無鼻孔撩天猶得在
却須持贈竹香爐

　　新詩

　　飛雪年年似故人相逢真味一畨新别來莫問塵寰事
鬢色幾如雪色勻

　　一酌橋亭即便回雪粘桃樹學踈梅若教湖上鷗來了
此日真須三百杯


　　回至泰陽村得家信二首

　　乾鵲飛鳴遶路隅長須迎望果持書雞豚本自無煩餉
七日山行慣食蔬

　　桂隠聞知得雨來榴花應對竹光開歸家早見南湖月
飲水猶勝舉酒杯

　　崇徳道中

　　破艇爭划忽罷喧野童村女闖籬邊令人説著蘓隄路
花滿清眀畫鼓船


　　羊蹄根老漫溪潯灰蝶閒飛興亦深春色醉人勝似酒
覓詩天氣要㣲隂

　　踈籬遮竹竹難遮卧向溪流一桁斜綠底睡鳬應自愛
起来揺翅各成花

　　枸橘花繁雪有香風吹成陣入船艙若教知我園中路
不肯芳菲驛舍傍

　　曹村觀落日

　　日欲西時暮靄凝何嘗落向逺山層分眀萬丈青羅幕

遮却銷金罩裏燈

　　五家林四首

　　放鴨成羣趂暖暉村童遮䕶只狂飛多多益辦真難事
半里撑船趕不歸

　　岸轉欣逢撆撆兒蹙成千步響琉璃沒波豈但尋魚喫
水不能濡只我知

　　草木敷榮怕入秋霜天却自不窮愁彈丸都把黄金鑄
亂掛枯踈凍樹頭


　　散亂飛鴻掠快晴嗈嗈那復苦寒聲定知己入新詩了
纔過余舟便不鳴

　　車中聞人説谿澗如水晶色口占一絶

　　澗水流如活水晶道傍一語喚人醒山林未必渠能説
説著山林便可聽

　　題禹廟二首

　　從来大智特閑閑手足胼胝意不艱千古夏王崇廟祀
濬川功用只隨山


　　為人心切屢忘家力量方知有等差莫信空山𦵏冠劍
且吟古屋畫龍蛇

　　自錫山歸舟中三首

　　墻上天桃竹頂齊矮橋横水屋横陂主翁受用三竿日
門外催租總不知

　　破驛遥臨放馬場兩鵶飛下更蒼凉東風莫起雕鞍興
白髪欺人念故鄉

　　帆腰風便得歸程天末層雲暗又眀淺色雞兒深色草

知誰教汝喚詩成

　　宿上湖

　　落日烘䝉紫翠間舟人遥指洞庭山雲情水態明朝㸔
且伴新蟾宿栁灣

　　望亭夜泊

　　新月何曾展畫幃便教星斗避寒輝思量自在天公最
昨日峯頭有雪飛

　　石門小泊


　　近村非少茂林枝十二烏巢一樹棲應恐此間難覓句
預先留作我詩題

　　潘茂洪借屋地主催起僕以山園暫假寓泊書
兩詩送之

　　竹栽方訝不成隂寸地城中果寸金莫使無家輕發嘆
北山園裏翠烟深

　　種藝吾方屋數間圗書雞犬稱君閒徑携桃葉航湖去
别有新居却載還


　　行次徳清

　　波鳴船板喚晨興倦睫揩摩得夢醒到縣隂晴休更問
野禽聲已喜人聴

　　浮圗立處覺天低迎我船行十里時不是前山眀復暗
那知頭上白雲移

　　漸凉山水倍清華不説漁樵亦自嘉好是趂人全省力
龜溪纔過又荷花

　　携楊祕監詩一編登舟因成二絶


　　今日何曾獨自來船中相伴有誠齋須知不局詩編裏
妙用方能處處皆

　　造化精神無盡期跳騰踔厲即時追目前言句知多少
罕有先生活法詩

　　相士陳邦彦覓詩

　　眼力知君已絶倫奉傳一法更通神看渠天爵髙人爵
方是人間富貴人

　　行次下渚湖二首


　　綿延蒼岫補林空菱荇通船萬鏡中黄白花明如繡出
蜻蜓猶愛蓼成叢

　　野童綠草牧鵝羣詩料今朝得幾分俯仰縱横皆合律
雲如層樹樹如雲

　　雜興

　　迢遥秦隴舊家山百萬貔貅擁節還讀盡一編時自許
西風吹夢玉門闗

　　小圃秋光不世情蠧枝枯枿忽重青凌晨自灌銀床水

居士新㸔種樹經

　　細讀南山扣角歌機鋒投處幾曾多道人不踏門前路
敝帚其如自愛何

　　園歩雜興

　　懽意千年孰與齊恰如穉子候門時八旬半載爭多少
匹似淵眀已較遲

　　荳籬黄葉被蔬田靜極情懐似黯然居舍又従東壁㸔
栁梢濃處起厨烟


　　無風寒色自凄迷晚日低籠一徑微竹裏鳩藏初未覺
小車行過忽横飛

　　池心誰放葉舟横蓮蘤還如入夏生病起一天雲意好
淺坡閒讓鹿先行

　　園中荒穢漸平治老子何妨鬢有絲從此五行無晦氣
一閒成就萬篇詩

　　立秋後一日池上雜興

　　漁舟閒上揭踈篷倚徧苕華岸岸紅兩日新秋凉便覺

費人詩句是西風

　　船舷何事若輕雷盪葉衝蓮一道開莫待歸時方命酒
徑從花上逓金杯

　　小娃猶記喜歸時故唱前年自賦詞但得池邊鷗鷺聴
更須門外野人知

　　冰輪艶艶湧東墻魚觸波紋破碎光十萬人家眠正熟
誰知凉滿一胡床

　　道傍叢祠榜云老人廟


　　里俗崇祠想報功袍鞾包褁雪髯翁休嗟事始無人識
縱有豐碑亦是空
















