







　　欽定四庫全書

　　南湖集巻五　　　　　　　宋　張鎡　撰

　　七言律詩

　　庚戌嵗旦次張以道韻

　　農家正旦喜占晴老圃觀風趂早春兩事欲尋强徤日
一生常作太平民紹熈初嵗新開厯典冊崇儀極奉親
詞拙固難傳樂府水邊閒示釣魚人

　　立春日訪梅裴氏園


　　下馬東風恰到來午煙沙際日烘開長松寂歴寒聲少
逺栁葱蘢綠意囘零落歡遊逢故地夤緣幽勝逐深杯
湖邊不使儂先詠枉却今年處士梅

　　正月八日喜霽

　　未春天氣已佳晴病起光風滿意明竹色舞簾金翠活
鳥聲穿户角宫成黄麻天上登周召濁酒林間慕綺榮
從此㝷芳繞阡陌野翁相遇詫時平

　　燈夕


　　挿花呼酒少年塲爛賞花燈十里香璧月當天星緯少
珠簾排户樂聲長非緣風景今殊昔自是情懷老不狂
贏得安禪心似水碧琉璃照佛龕旁

　　次韻潘茂洪春日書懷

　　東風漸放栁遮門隔水人家聚似村漁艇逺來誇甫里
僧隣閒過講慈恩花繁慣識蜂情性晝靜初聞燕語言
病起適逢春正好莫教詩思却塵昏

　　春晴獨坐次叔祖閣學韻


　　䰐鬖綠栁拂垣衣課蜜蜂忙踏蘂歸須趂一春隨意適
極知萬事轉頭非添罏麝餅遮殘火擁案塵編絶故韋
便當清歡忘肉味况安淡泊少甘肥

　　三月十四夜觀月思南湖

　　期㑹紛言不到詩拙哉前計只心知縱當吏散庭空後
爭似山行水泛時栁影半籠明處路葦聲輕窣暗邊籬
波神擅此三更月定訝今宵欠笛吹

　　寒食不出遨


　　湖南寒食又今年宿雨連朝洗舊烟竹葉酒邊閒鑿落
杏梢牆畔出秋千游歡殆類前生事老態惟思白晝眠
明日水邊晴更好只愁歸思𣺌秦川

　　五日滎陽郡王餉酒

　　閒中滋味諳來慣懶費心情為節辰丹篆但期詩祟去
紅泥俄見酒壺新移船遣送隨魚信洗盞開嘗對鶴賔
絶勝淵明過重九東籬空伴白衣人

　　重五日不飲偶成長句


　　林墅光隂日日新不因時莭強随人青紅雨砌戎葵栁
金玉風池荇菜蘋千載是非均似夢一朝醒醉肯沈身
綵絲菖歜喧兒女誰信清吟興獨真

　　五月十六日夜南湖觀月

　　良宵觀月豈無人未必能看到四更山載塔燈金筆立
水搖亭檻玉簾横歌從菡萏香中起酒向玻瓈盞内明
誰信南湖當暑夜葛衣風透覺寒生

　　對月


　　景竒天遣助詩豪意快慚無鍊句勞一夜月暉金盌出
萬波風擺玉鱗髙衣冠城裏多新貴酒脯船中自老饕
未著叢書追笠澤此行扶路且逰遨

　　煙波觀月示客

　　半年殊少夜間來湖上今宵絶㸃埃人老縱教過百嵗
月圎難保看千囘舒眉酒飲休辭滿衝口詩成不待催
自有一般堪樂處却言山水近亭臺

　　七夕前一夜翠樾堂設醮


　　矯首千尋古杏櫩逺林空處月鈎纎龍蛇藪澤秋聲起
牛女虚空夜氣添滿蕩荷開從北㸔危欄塔立向西瞻
綠牋封事精忱達髴鬱天香羽袖沾

　　七夕

　　秋近疏飈未轉凉綵盤珠閣巳傳觴佳期天上頻逢節
却老人間未有方蟾魄嫩明情繾綣鵲河斜界色滄浪
𤓰盤華錦空兒劇禱旱于今仰聖皇

　　秋暖


　　秋暖渾如水上春意行幽徑散衣巾海棠突過色尤好
荷葉打空芽更新焉得便遭田父飲不須真現宰官身
今朝涉趣初懸榜爭覩何妨走四隣(桂隠園門名涉趣)

　　秋夜

　　踈星歴歴間銀河天澹渾疑瀉素波牆角影低遮月少
樹頭聲壯著風多平生但念長閒好萬事從教若夢過
要足一詩添故藁小山池畔更婆娑

　　次夜月色復佳遊霞川錦池二首


　　倚欄㸔月興難平載酒還須入澗行竹頂有時翻鵲翅
草根隨處閙蟲聲城中豈是無人賞船裏何曾卧地撐
遊遍一池心未足亂荷叢底聽三更

　　畵橋烟重栁垂垂露濕衣裳透始知丹桂花香牆畔起
水葓枝影席間移思量究竟都如夢戀著休閒煞不癡
夜半江潮聲正熟歸來纔是欲眠時

　　秋聲

　　林居多解識秋聲豈是松篁耳慣經桐雜蟬鳴愁易起

蕉和蛬響夢頻醒琅琅急雨喧荷港戞戞清風戰葦亭
一事古人猶可恨不言楊栁最堪聽

　　秋風

　　策策驚飈戰素秋夢囘衾幔亦颼飀不傳鴻雁秦關信
可柰蘋蘅楚客愁作賦未須悲落木掛颿方喜助歸舟
何須更借摶扶便自是層霄九萬遊

　　贈鴈

　　我自江鄉有姓名相逢契合義相親連行幾宿來棲草

戢翼常時想避人石岸風高難到縣今宵船住定為隣
南湖若肯㝷幽隠却把𠂻腸自縷陳

　　重九前一日領客登城即席次張以道韻

　　未倒花前鑿落金登携那怕嫩寒侵歸牛下隴爭浮水
宿鳥隨山不過林衰鬢預吹明日㡌放歌時帶故園音
菊烟桂露雖情物須索髙蟾管夜深

　　冬日

　　半空飛雨整還斜翳日遊雲散復遮七字吟情書柿葉

一年心事約梅花關門人識陶潛室靜坐自疑龎藴家
紙帳蒲龕方用事更須何物作生涯

　　十月菊

　　幽芳何事獨開遲寂寞寒金照短籬老子樽罍方欠此
春風景物最相宜要隨得煖南枝發肯趂登高九日悲
飜笑陶家門外栁夜深零落舞腰肢

　　冬至日曉雪庭桂一枝著花戯成長句

　　居士歸來百事嘉木樨雪裏也開花麩金一掬枝頭小

藥玉千溝屋上斜境界許奇非浪得色香俱靜更何加
高寒似我休拈出㣲笑從來少作家

　　侵晨飛霰薄暮雪未成

　　呝喔花冠夢易呼凍天應遍色糢糊旋聽索索敲松瓦
便擬翩翩傍酒觚一白要從高砌㸔雙清先喜小山俱
晚簷坐斷違消息待問林深寺有無

　　園中梅有開者寄呈當塗叔祖

　　春到林梅得重權首冬疎萼巳爭先移栽尚記陪深斚

靜㸔因思覔近篇佐世勲庸金鼎味貪閒懷抱竹籬烟
臨風欲寄横斜去夢繞江城暮角邊

　　昨探梅冐寒伏枕病起聞花巳開尚苦雨阻因成長句

　　小園春事果如何分數梅花最占多貪㸔滿梢初的皪
病妨連日繞婆娑鳩聲喚雨風還至鶴骨棲愁夢獨過
豔陣香天飜霽色明早拚取醉顔酡

　　寓舎聽雨憶園中梅花


　　陰霏非是妬春華薄命詩人帶累花烟逼艷低侵竹冷
風攔香横逐溪斜開時數日曾邀客别後連旬阻到家
簷溜可堪聲徹曉夢中餘恨亦無涯

　　曉探晴觀梅

　　天雞催日界牕横躡屐㸔花興便成正爾飛霞舒綵珮
儘渠宿雨結珠纓飄零未帶溪邊笛縹緲如臨海上城
身世長吟誰㑹得華祠梅市總逃名

　　次韻周昭禮見寄兼約觀園梅


　　沙頭晴了便囘春巳覺青蘋媚煖津但課澆畦園内叟
何心說劍里中人超情耐乆寧拘逺合處無多頗復伸
待得梅開醉香海健呼重㸔老精神

　　約齋西忩先有垂栁臘後四日闢地增植花數
十輩

　　經年規畫種酴醿栁際春將一再歸蔓草藩牆纔放逺
海棠桃杏得成圍連宵冷月知予樂數日條風挾鳥飛
盡寫前人題品句誦聲時撼綠窓扉(花每種擇名公詩數篇書於壁間)


　　雪

　　闔夜驚飈落樹巢平明溝瓦漸迷坳鍪函靜聽來千騎
珪璧遙知委四郊再白呈祥矜大稔積陰嘘氣遏方苞
池邊廢沼邀閒立乍合冰澌怯杖敲

　　雪晴希稷次韻再賦為答

　　凍枿歸禽易辨巢燭龍分燿入堂坳長須喜戒鋤荒圃
小隊閒思獵近郊坐許剛筠全直節行㸔弱栁發新苞
僧爐遙想煨松柮犬逐譍門認客敲


　　丙午十二月晦日雪霽

　　曉愛晴暉萬瓦融近山春意便葱蘢敲氷踏雪三旬裏
送臘迎年此夜中仁政果能銷運厄(皇上以積雪苦寒釋囚犒師窮民家
給鏹粟歡聲沸動和氣充格陰曀頓解)閒家何幸樂時豐明朝掃徑㸔桃
栁要識天公兩様風

　　守嵗

　　寒缸孤照聽更遲情緒斟量睡却冝春向嵗前三日到
老緣頭上二毛知朱泥逐疫燒靈藥桃板書符換舊詩

但願明年更閒散無災無難復何疑

　　夕霽

　　霜雪連朝作勁威暮來吹散景偏宜未開璧月千秋鏡
已建金雲十丈旗脫㡌漸㸔山峍屼襲裘須判酒淋漓
乗閒書紙休嫌數簿領叢中怕說詩

　　春分後一日山堂述事

　　永日柴扉手自關不驚時序若循環鍊成黄土為真藥
守得青苔遍假山戊巳燕知隨鳥歴西南櫻喜趂花斑

春光莫恨中分過能使時長始是閒

　　每到山堂懶作詩今朝詩興覺偏宜層林䬃遝陰填户
亂石巃嵸翠繞池猛欲近前聞紫燕忽聽高處囀黄鸝
風鈴不必簷間語境界非凡我熟知

　　老圃工夫愈可嘉種藤縈樹盡開花人間似我能閒少
石上㸔雲到日斜樵徑有苔休埽葉茅菴無客亦煎茶
兩邊最喜添新竹夕照斜時漸可遮

　　巖通道院碧桃姸别號琅華小洞天香火㣲官方稱職

軒裳閒夢自無緣星壇夜禮魁罡列丹室朝存震兊全
絶粒飛昇休慢語不求人已是神仙

　　閒課

　　居閒投課孰為優似此工夫盡不愁量澗打船輕似盞
轉牆開逕曲如鈎巳令山圃收黄犢又葢湖亭記白鷗
春水畫橋桃四百新年那羨武陵遊

　　自詠

　　南湖老子太汗漫第一生來懶做官錢物用多常是解

權門路便不曽鑚紅裙遣去如僧榻白髪梳來稱道冠
若沒祖財教飯飽定應餓作壁魚乾

　　自嘆

　　居士年來更覺癡竹梢雲過望移時曉窓倦櫛猶思夢
夜榻忘眠尚改詩匹馬未能隨李廣一丘端欲效元規
客談休訝無心對貪看蜘蛛結網絲

　　山堂晚興

　　小堂清占景無譁不向堦前種俗花過雨家茶脫黄玉

近霜天竹綴丹沙靜眠寧羨蟻來夢孤坐屢諳蜂報衙
萬事一身安分定關河休用發長嗟

　　園中晚興

　　滿襟斜日澹如秋烟竹湘花結暮愁幾樹蟬清新抱葉
一灣魚樂舊忘鈎蔬盤飽去山家飯楚調吹來水國謳
此事不教千載識苦諧時輩祗貽羞

　　竹軒詩興

　　柴門風捲却吹開陿徑初成竹旋栽梢影細從茶椀入

葉聲輕逐篆烟來暑天倦卧星穿透冬晝閒吟雪壓摧
預想此時應更好莫移牆下一株梅

　　偶書

　　移居桂隠詩全少半為支離半為慵今日一盃纔引興
便成七字不求工鶴來池畔閒㝷水蟬在松梢快語風
門外車塵紅似火喚渠不應囁嚅翁

　　花栁無情浪占春浴鵝波煖早方熏催畊野曠鳴黄犢
瞰客籬疎立茜裠拚睡工夫便日永得閒滋味苦愁分

行行快趂風煙閣蓴鱠詩壇要策勲

　　清曉啁啾響衆禽共忻暄色上穹林巳如料峭春初景
不作蕭條嵗暮心堆徑尚看桐葉在遶籬那顧菊叢深
秦正嘉月將何祝長壽新芽當酒斟(客有送建茗來者名長壽早芽)

　　野水因晴自少文淡雲當晝不容昏夾泥船小纔通港
洗菜人歸定入村布榖飛鳴隨燕去舂鋤俛啄得魚吞
春風有得詩如許妙處從來復細論

　　客有折秋香來桂隠者喜成七言呈以道


　　半紀移居野水旁年年嘗為木樨忙若非老樹從頭發
安得西風徹骨香數朶折來猶甚愛滿林開後得無狂
今畨莫把㝷常比一段清香兩主張

　　南湖書齋

　　雨深愁入樹花飄盡際翻晴現帝霄目力壯時蒼岫長
心情閒處戲魚跳秋雲縂是詩家物夜市今連里陌橋
船子不來同載我却驚翡翠出蘭苕

　　題尚友軒


　　作者無如八老詩古今模軌更求誰淵明次及寒山子
太白還同杜拾遺白傅東坡俱可法涪翁無巳總堪師
胷中活底仍須悟若泥陳言却是癡

　　次韻叔祖閣學秋興

　　嵗序推流感世浮樂閒宜早向農疇修梧綠減俄過夏
短髪絲添剰得秋千古是非歸嘯傲一門酬唱勝交遊
祗因名句多難數常笑區區趙倚樓

　　桂隠花正開得誠齋木樨七言次韻奉酬


　　未說香高衆卉林清名先巳入人深衣青萼綠不見珮
屋貯阿嬌純用金乆恨酒腸慳似琖更輸詩字響如砧
公能為辦歸休計肯向花前嘆陸沉(真誥載萼綠華著青衣而不言珮玉)

　　誠齋再韻見遺走筆復和并邀尤檢正京右司
觀花

　　要趂清霜未染林小山同賞桂叢深巳拚醉後纒頭錦
莫待風前布地金蘭槳遡流歌客櫂麝材勻搗付香砧
戈揮就借如椽筆不信湖邊日易沉


　　誠齋三用韻因更和呈以堅顧臨之約

　　不比先賢傲竹林鳴騶許過徑蓬深瑰詞走送驚聨璧
鈍思追酬漫注金巖底幽人矜社甕閨中幼婦感秋砧
何如醉袖淋漓墨一笑人間百慮沉

　　尤丈京丈和篇㳫至四用前韻為謝

　　江南從識桂花林嵗嵗逄秋屬意深夜氣未添承露掌
曉光先上辟寒金玉笙殿逈應留月鐡杵巖高不用砧
爭似吾家種流水擁香亭榭綠沉沉(李衛公樂府桂殿夜凉吹玉笙衡山

記載桂英巖上鑿石為臼有鐡杵倚巖畔)

　　五用前韻詠丹桂花

　　遍㸔韶淑萬花林誰似秋風巧力深㸃注紅泥千日酒
剪裁紫磨十分金色迷仙令疑勾漏香醉姮娥忘藁砧
莫把釣竿烟外去珊瑚休道海中沉

　　安溪山間㝷桂得之

　　心期經嵗只秋芳况有溪山近好凉天宇蕩開暄濁意
巖花催就泬寥香招㝷擬把深枝折愛䕶休令背蘂傷

三五氷輪行散影仙凡同異要平章

　　晚步池上

　　藤杖徐穿竹徑凉地寛那更水雲鄉山明屋背髻鬟聳
蟬奏樹頭絲吹長蓑笠釣船家自有軒裳朝路夢俱忘
英雄本志今朝得十畆香荷著醉狂

　　納凉至夜深

　　積潦斜陽忽射堦夜深穿樹雨還來披襟徑放清凉入
倚扇㣲教嬾困催出草亂螢時自照呌空孤鳥暗飛囘

貪吟四鼔猶妨寢除此人間念總灰

　　遊石湖

　　幾年飛夢越來城試扣柴荆恰快晴松菊正愁閒客意
烟波真似主人情黒頭據要方行志綠野當年浪得名
我亦鄰鄉植桑柘訪公非為憶蓴羮

　　泛湖

　　駮雲飛去見晴嵐疊巘平湖影共涵景與新詩爭上下
天將真賞冠東南頻來但覺如初到得侣何妨縱劇談

歸路一彎明月好閙花風裏躍華驂

　　曲廊

　　曲廊桐樹綠陰陰簷珮風來奏玉琴但有踈簾知獨立
更無塵事惱閒心雪霜鬢畔誰能免城府胷中枉自深
二六時辰真快樂坐禪纔罷即行吟

　　自横山歸偶成

　　杖藜如向碧空行路轉松杉面面聲遺廟香殘人少到
古臺仙去草閒生都緣世念多時絶不但塵襟逐境清

却上小輿歸寓舎晚峯明暗紫烟横

　　秋日登集仙臺

　　地荒無處可追遊賴有兹山景頗幽逺水一隅横雪練
喬松千丈舞雲虬飄颻霞想生來避膠擾塵心老更休
不向是中觀月去城中那可度中秋

　　聖井亭

　　重到虚亭意豁然望高容易覺秋天山連曠野全無水
樹雜輕煙間有田極目幾時忘去路西風何日送歸船

殘蟬更喚斜陽好襯出金剛翠篠邊

　　離城中

　　雨後溪流爾許深枕堤樓閣靜沉沉暫來殊鬱登臨恨
欲别難禁去住心倚檻乍離橋百尺繫船猶戀栁千㝷
黄昏最喜林端月影掠波寒徹底金

　　野芳亭寫望

　　晩雨凄㣲葉未斑小亭非但揖西山船行半出青蒲末
塔立參排襍樹間了事兒癡妨劇醉澹陰天氣合清閒

幽居不與紅塵隔退食何能一往還

　　汎錦池霞川呈張以道二首

　　夕風輕颺一池香遙為荷花泛短航俗子幾曽貪韻勝
閒人嬴得放清狂幽棲野鶴林松黑亂撲流螢水葉凉
㑹取渭川當日意不將終老俟周王

　　戲選嬋娟結伴來畫橋低處側鸞釵媧簧靜試醒鬆響
魯酒聊傾曠蕩懷萬事亦須從使便百年無過任天排
憐君近許同心友分取湖光到竹齋


　　以道次韻因再和二首

　　秋林何翅一般香楚思無窮屬野航不必再參龎老語
要須先㑹接輿狂青燈漸向韋編熟白露初添玉井凉
乆矣蕩除人我相莫疑高尚鄙侯王

　　頃年㝷地喜初來牆下松飄滿逕釵屈指五經寒暑候
教人一掃利榮懷南湖又共詩翁住東寺須連單位排
觸景未嘗瞞昧得肯從顔氏學心齋

　　蒲龕


　　紛華嘗遍氣豪麤未到衰年一㸃無行幛不施機上錦
坐龕秪葺水中蒲斜斜策杖隨㯶屨寂寂聞香對瓦鑪
若昧那伽常在定結跏徒費鈍工夫

　　雨中約梅再賦

　　寄語堂前萬玉枝未須開盡等人歸行雲佩雜衣從濕
濺水裙輕步自㣲關塞垂楊横槊賦禁津芳草掞毫揮
為君豈復仍關念㸔到清陰碧實肥

　　寒堂夢松


　　堂成初喜豢髯龍肯夢當年十八公寳樹未穿煙際雪
鈞天先聽日邊風成丹得所從春首棲鵠無聲過夜中
誰遣牆陰接芝徑月晴應是費拖笻

　　蒼寒堂

　　短橋斜路入松林何止能銷利欲心眼悟一真清淨色
耳通千古泰和音尺量梢影邀僧記竹䕶根莖恐鶴侵
莫訝塼爐多宿火春晴猶似處雲深

　　約周希稷遊湖上園


　　句法㕘同李翰林風流依約謝宣城放懷應喜醉三日
聽曲知無誤一聲箬葉露方高石室桂枝香譜度銀笙
西清東觀遲歸去相就盤跚勃窣行

　　夜自叔祖北園歸

　　夕靄生凉竹徑迂快風吹馬出通衢疎星落落連城闕
擊鼓闐闐雜笑呼竟日浪追河朔飲幾時真在輞川圖
歸來小憩松棚下繞燭飛蟲索扇驅

　　出寂照行至書館


　　茅屋雞聲過日中熱雲蒸雨轉無風形勞自背當年說
句快全誇近日工破院未成投宿計(初欲到廣覺寺)枯田猶覬
入秋豐情知必沒揚雄宅㸔竹何妨揖主翁

　　清夏堂

　　去嵗臨池未葢堂暑天來看巳多凉穿花鷺立青為繖
放櫂人眠錦作床今夏好風簾影動良宵閒坐月華香
低頭笑向䦨干說有汝詩中味更長

　　碧宇書興


　　非關鄙性泥林泉境熟由來意自便童子靜㸔煎藥竈
鷺鷥閒上釣魚船隈叢野石雲蒸黒帶雨堤花錦壓偏
辦取一生無别事饑時喫飯困時眠

　　卧疾連日殊無聊賴客有送二省闈試題者因
成四韻

　　春恨都緣少得晴雨聲渾是落梅聲新愁多病易投隙
薄命壯懷難抗衡人世只宜常放逸杏花多愛逼清明
青袍白紵紛然夢自笑生來入念輕


　　述興

　　履聲幾月到園稀雪後煙香特地宜巳見新晴巢喜鵲
更添垂栁客黄鸝人來有話亦大好酒不酬春奚以為
今日正晴休怕冷笑中天地角巾欹

　　睡起述興

　　功用今年百倍加圃中添就好生涯大於榿樹夜合樹
肥似桃花巴欖花煮酒未嘗先問日裌衣初製漸裁紗
起來不是貪眠在齋後僧憐未瀹茶


　　自料

　　自料躬耕體力㣲他年為圃雅相宜植茶要是依桑蔭
種芋先須納荳萁藥愛金櫻長林薄花因木槿作藩籬
祗應分絶陶朱富不願魚繁六畆池

　　遣興

　　笛簟疎明壓砌窓重陰經日閉脩廊黄梅未長先愁雨
翠樹將成擬納凉蔵袖好書多便㸔伏瓶生酒漸堪嘗
誰能自縛無涯事早辦風漪百畆塘


　　晝寒一杯輙欲酩酊因靜坐道室

　　嵗晏常多白晝陰軟簾氊帳禦寒侵觀書偶要得天隠
作傳定難題醉吟犬吠逺聞風綽散葉凋誰顧雨堆深
湖邊莫道春囘未紫草依稀動絶岑

　　曉寢喜成

　　人間一事最幽竒病醉皆非半睡時經紙屏低心正愜
木綿衾暖足慵移蘧蘧蝶夢縈孤枕呃呃雞聲過短籬
無奈衝寒早朝客不知疎拙是便宜


　　戲題

　　人前一語撞翻牆直氣西秦本故鄉雪野射麋輕隊馬
杏園移象矮交床詩忙渴硯酒磨墨睡足趄廊花奪香
矯揉盡歸官様去有時閒笑錯商量

　　改舊詩戲成

　　不作新詩只改詩當家功用亦幾希全牛迎刃未能解
六鶂遇風先退飛欲脫規模還似舊枉教軀幹不曽肥
何如盡付紅爐火免使羣公說是非


　　次韻張唐卿

　　邇來衰鬢漸當箝杖策投繻感壯年得失暮三朝必四
才能人百已難千顧形真是臞仙薄琢句何堪大手聨
紈袴紛紛能索我勞君眼力世情邊

　　次韻酬唐老見贈

　　菊邊莎處坦平居危逕吾知勉覆車爭似即時三盞酒
何曽得力半行書魚鄉坐占真清矣蜂户行㸔亦要如
過我不疎君始信向來猶恐壓荒墟


　　次韻譚徳春見寄

　　端的公宜語箇中對山縈碧照清冬鶴毛雨漬苔錢古
蟻穴風堆橡斗重已乏尖新陪世話斷無闊匾拆書封
一軒煨芋方題榜時過松扉慰我慵

　　即席次韻器之相贈

　　㑹閒須是莫論年直把浮生付且然桂隠欲為山宰相
漆園曽是地神仙看抄妙句行催酒更向清流卧泛船
但喜相從得真樂何心玩世學前賢


　　次張以道韻

　　無愁便是樂無涯㸔破紛紛眼裏花旋洗杯盂將酒試
重糊窓户把風遮丹房火鼎頻添水衣櫃香爐就焙茶
判却一生閒理㑹共君難數第三家

　　次韻奉酬張野夫見贈

　　謀身堪笑若舂鋤甓社棲寒水滿湖近寺偶成蓮社似
為園非效輞川圖清樽酒好詩中聖古塚珠存念大儒
乆矣自求無所用喜君能好柏楸株


　　次韻陳秀才

　　規模渾是野人居剪結蒼松蔭屋除閒把欹眠酬懶架
靜便徐步當安輿青精飯好終延老紫石潭空總付渠
玩世從來畏人覺他年方信此心初

　　玉照堂觀梅二首

　　絶憐一見一畨新短直長斜意總真繞屋便能雲態度
問春誰更雪精神栽花十畆猶嫌少與我多生定是親
為惜生香怕閒却折歸聊當散花人


　　未辦當春句法工坐來花下泥春風山髙水逺須人領
玉潔珠光喜日烘越女信知天下白屈平那是澤邊窮
明朝風雨從教有老眼今年已不空

　　送陳同父

　　事因前定漫驅馳諳盡人間合似癡萬巻經綸大儒業
一生忠憤上天知長安又見垂楊老淮甸將興故國悲
雞彘竹籬歸夢否㑹間方稱是男兒

　　立春日園梅未花書呈尤檢正


　　凍禽先自起多時煖戀衾重曉不知栩栩夢囘思樹繞
綿綿息動離床支十行猶用午年厯數首初編丁藁詩
臘雪已多春定好願求名句檄南枝

　　靧櫛

　　澡灌新宜白㲲巾睡餘臞面滌昏塵三薫衣潤乗沉麝
一沃湯柔和芷辛衰髪任從清鏡脫壯心不逐故書陳
消平孤悶將何事燕坐移時定谷神

　　遊臞庵


　　入門黄葉擁危橋竹裏山茶刺亂梢釣雪亭修人未坐
浮天閣廢鷺應巢百年勞役終奚為一叚風流忍獨抛
寄語王家早營葺他時相對我衡茅






