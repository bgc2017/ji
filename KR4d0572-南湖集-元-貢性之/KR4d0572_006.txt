







　　欽定四庫全書

　　南湖集巻六　　　　　　　宋　張鎡　撰

　　七言律詩

　　湖上呈虞仲房

　　謁客衝泥路有聲筍輿風裏轉高城秋山正要一意㸔
曉日倍添雙目明淺濼鴟盤思腐啄孤汀鶴立念遐征
世間似我詩多有莫漫逢人道姓名

　　簡馬架閣


　　江浙聞人馬少伊識公因誦雪窓詩交馳刺字休嫌阻
一見人生自有期城郭村翁誰問我親王嬌客罕如斯
雞聲風雨相望處情致先多㑹面時

　　皇太子生辰二首

　　無射吹銅恰四蓂紫微深處粲前星木行襲慶聫三合
火徳流光共一丁玩鶴怡神資葆毓聞雞為善想儀刑
豐年在在歌華黍鴻鵠高飛萬宇寧

　　歡聲叶氣藹乾坤榮觀于今貳極尊天予聰明属文子

人推勇智實湯孫百寮銀筆松椿祝三殿瑤觴雨露恩
乆託重暉無以報蕪音常是愧雷門

　　即席次潘茂洪韻

　　我恨填胷三斗塵略無警句可留春煙雲空外吹成鶴
梅杏枝頭長就人但解時中心獨廢自然隨處樂常新
諸公要識居園法第一先教懶是真

　　過鳯山高氏以榴實薦酒

　　灣洄綠處得雞聲俯檻山宜栁外明京洛漲塵衣半黑

邯鄲炊黍夢曽驚榴皮就為翁題好竹葉能邀我興成
辦此一㕓歸老計弄孫相對說春耕

　　以洞庭橘寄楊祕監

　　橘色渾如柿色黄誠齋有句合分嘗豈為都市頗難得
要是洞庭親寄將雨露山中今有味星辰天上舊無香
遙知老監開奩處為釂椒花雨一觴(誠齋自醸酒名椒花雨)

　　呈吴居甫待制

　　挺挺風規軼輩流肯因官譽揜清脩南宫妙畫多時見

北固新篇去嵗收每念小人同話此曽知閒客到門不
平生自笑迂疎甚趨造纔頻更覺愁

　　送呉季行監丞知簡州

　　兩門情義一鄉中祖業還同社稷功賃舎偶隣逢事少
訪余時幸慰詩窮割符忽為榮親去横槊多因得地雄
强飯肯随官職禱故家當勉報文風

　　長至前夕書寄陸嚴州

　　銅爐熟火暖無烟一盞清燈紙帳邊遲睡頗如除夜景

新陽方幸好晴天詩成水閣梅堪折信斷山城鴈不傳
莫待扁舟叙暌隔歸來身作紫㣲仙

　　送趙季言知撫州

　　同寅心契每難㤀林野投閒話最長自是文華兼政術
非徒神秀出天潢臨岐暫送魚符客指日歸來畫省郎
詩社不應常寂寞賴君搜奬出江鄉

　　余家兄弟未嘗乆别今夏送平父之官山口冬
仲朔又送深父為四明船官因成長句


　　遵渚霜鴻散漫飛江天分序益凄悲孤生只合羣居樂
半嵗那禁兩别離發軔固知期逺到望船猶怕獨歸時
書來豈是寒暄語盡寫衷情慰渴饑

　　呈毛崇夫司直

　　春到深時味更長草晴勝似雜花香清陰漸次迷天綠
白髪依稀照領光逐婦牆鳩知雨近生兒梁燕補巢忙
擘牋謾記今朝景朝路歸時肯易忘

　　次韻酬新九江使君趙明達二詩仍送自製香

餅白鷗波酒

　　紛紛金珮與瑤環骨相如吾敢妄攀居處何曽離城郭
襟期終不負湖山杉旁試履拖雲濕石上敲鈎破蘚斑
衝曉樵童便來往思量誰是我投閒

　　嵗晏懷人水一湄歸鴻去鴈各參差寒風不解頻吹夢
疾置何妨數寄詩醸酒改名聊濟勝和香因譜更求奇
路遙不暇多缾送一炷同㕘日漸遲

　　酬張子立投贈


　　論文嘗到愛山前屢費金猊氷麝煙舉世無人憐易絶
(蓮社有易解愛山堂名也)今年有子得詩傳慵隨肥馬輕裘俗要結
高山流水緣淺拙固難酬妙寄漫撩春夢草池邊

　　次韻酬潘茂洪見寄

　　懷人非特為能詩襟抱如君坦復怡三徑許時無地覔
一生高處只天知江湖老夢疎篷慣燈火凉秋細字宜
此興未嘗殊往嵗水邊唯欠詠黄葵

　　酬曽無逸架閣見寄


　　貪閒常怕拆人書今日開緘病巳無數紙雲情動金石
一篇天籟集笙竽心交物類相感志願在衣冠盛事圖
(無逸兄無玷今主大府簿)稍稍斯文振吾黨快來青鬢躐華途

　　次韻酬鄭唐老見寄

　　黄葉歸根靜不風迴塘雪後正浟溶山林有分吾當去
簪紱方興子未慵㸃檢寒榮梅又動思量暖事李將穠
橋南水北來還往露布詩篇不必封

　　次韻王耘之


　　白汗翻漿九市人清風誰似此論心壯遊淮上官聲起
重㑹都城句法深乆矣求才膠柱瑟老來逢事不徽琴
漫湖又見香荷發煮餅須同近寺林

　　次韻酬杜材卿

　　樓寒鶴骨舊竛竮别後溪山夢不扄世事益知推去好
鬢毛渾减向來青詩篇又見聲諧律才興何疑刃照硎
愁裏不妨同茗酌古梅園種百龍形(謂桂隠)

　　呈張左曹郎中


　　持節江湘公去乆浙西風月我孤吟相逢未叙三年話
此事先抛一寸心風調不因通宦汨世塗尤見故情深
隨人一錯終能復林墅應勞得得㝷

　　離蘇州囘寄太守袁起岩郎中

　　呉中佳地舊長洲來往空囘信宿留泰伯廟存那暇問
麗娃鄉近未曽遊詩翁燕坐迎香閣閒客歸乘釣月舟
想見名章巳成集韋郎何得擅蘇州

　　伴書囘寄建康張總卿


　　湖上初晴擅曉凉一緘俄墜讀書床月卿星使年年憶
雪白蘭薫字字香聞道江邊勤叱馭也知鷗外靜鳴榔
新君未識詩人在早覲楓宸荷紫囊

　　種蠟梅喜成時欲暫往梁溪

　　出得荆扉喜欲顛園夫撐到蠟梅船包封山土根㣲脫
束縛溪藤葉尚鮮搬處側從新逕裏種時圍向舊臺邊
叮嚀等待吾歸㸔切莫開花小至前

　　時賢有爵高名重而不自由者再念閒居之可

樂為賦長句

　　多幸因愚得養恬林扄風變陡寒天杯傳蕉葉溫成酒
襖織梅花軟入綿經室爐添羊脛炭道床屏䕶鷓斑烟
遙思病叟頭如雪冐冷遐征想自憐

　　送鶴還建康章徳茂侍郎因成兩詩

　　來時雪羽帶緇塵養得摧殘病離身曉浴池寛薝蔔遶
夜棲籠闊海棠隣吟詩屢聽狂居士入夢應思舊主人
且喜載隨千騎去不妨乘勢長精神


　　風儀不稱汨泥塵清向亨衢快舉身魚鑰麟符行作伴
鷺洲燕巷得為隣華亭清唳如前日蜀道高風過昔人
他日侍郎登鳯沼却來湖畔靜怡神

　　入園聞鶴唳

　　解事昻蔵兩令威呌晴隔水要人知喜渠飛舞開籠日
值我行歌出户時梅院共期清月上芝田休費碧雲思
長閒使是延年法鶴不同謀更與誰

　　送徐衡仲歸侍次福建帥屬二首


　　三年林曲喜談叢交薦俄聞得數公竟覔一官蓮幕下
漫添千詠錦嚢中時乖豈但馮唐老性癖甘如叔夜慵
應是黄花過江路笑垂雙袖立西風

　　和篇猶未忽成行(案間方有詩債)無柰離情雜愧情風雨連朝
難逺送湖山何日再㝷盟飽㕘屢見從頭舉識破懸知
到處輕疎懶祗愁書問少望君因便却傳聲

　　登梅橋望桂隠

　　常日居園不自奇今朝勝處上橋知平湖百畆横當户

茂樹千章翠繞籬隣寺鐘魚初歴歴里閭雞犬亦熙熙
隔城更有青山在朝揖吾家出好詩

　　喜楊誠齋赴召

　　病中何事却懽欣聞召高安老使君碧落豈容留綺夏
紫㣲端要著卿雲朝天續集開新詠解易元談記古文
應笑清臞約齋子湖邊猶戀白鷗羣(碧落筠郡圃堂名)

　　誠齋以南海朝天兩集詩見恵因書巻末

　　筆端有口古來稀妙悟奚煩用力追南紀山川題欲遍

中朝文物寫無遺後山格律非窮苦白傅風流造坦夷
霜鬢未聞登翰苑緩公高步或因詩

　　南湖有懷遂初尤公侍郎寄贈七言

　　停驂曽送栁邊舟忽忽今冬病故秋望逺溪山常入夢
寫殘書信只成愁明心坐斷三千佛謁帝行歸十二樓
臨水憶君誰復信亂烟凄暮白蘆洲

　　呈曽仲躬侍郎

　　公道欣從禁路開世家今有偉人來共推掌學文清手

突過談兵杜牧才老眼知人明月鏡時情薦士冷稭灰
詩章活法從公了要使諸方聽若雷

　　次韻叔祖題詠澤亭

　　疆塞聲威昔據鞍築亭聊此水雲㸔地連牛斗東南勝
心體鳶魚上下觀一節愛君通表裏百年耽句置炎寒
莫疵緣岸規模淺幽潔從來極怕寛

　　有懷㕘政范公因書桂隠近事奉寄二首

　　石湖仙伯住呉門事業文章兩足尊南北東西曽遍歴

焉哉乎也敢輕論桂園栁色金絲織笠澤桃花錦浪飜
小大風烟俱自適鷦巢終莫擬雲鯤

　　迂疎那可作治中閒事歸來却不慵曉炷佛香聊作觀
晚投社飲亦稱儂荷衣製就身宜著菰米收成手自舂
㝡是今春多偉績萬叢蘭四百株松

　　行近湖州不果入城寄王成之使君

　　江左風流燕子家有人襟度𣺌雲涯謳歌馮翊今分竹
詞藻西垣舊判花相望每居形迹外投閒常動别離嗟

因行一見還成阻誰謂人遐自室遐

　　過臨安海㑹寺東長橋有懷蘇文忠公

　　竦踴峯環碧玉城亂蟬爭送夕陽明飛橋預快登山足
壞塔遙増弔古情(橋東北望功臣寺塔)陳迹幾年驚夢幻清文隨
處振英莖胡床等到三更㸔閒過桐鄉或駕鯨

　　許深甫宰分宜

　　崢嶸飛藻妙無前廓廓披懷萬丈淵乆矣願交嗟跡異
兹焉覿面實心先雪窓政握持盃手風溆驚排轉柁船

名宦祝君誠長語安心西去試鳴弦

　　因過田倅坐間得姜堯章所贈詩巻以七字為
報

　　京㕓輿馬競揚埃何礙騷人獨往囘我住水邊奚自識
詩如雲外寄將來一從風袖攜歸㸔屢向松亭靜展開
應是氷清逢玉潤只因佳句不因媒(千岩居士蕭東夫即姜婦翁也)

　　賀蕭㕘政

　　向來投謁未嘗頻今日尤宜後衆賔先世年家登政府

時情禮數到閒人只將忠實酬明主果見推遷作大臣
何用撫孤多軫念園花開勝去年春

　　叔祖國學座間請觀詩編因賦

　　出門何許㑹初心家有師儒是學林畫古更因金印偉
書叢方稱錦堂深朱橙薦酒隨冬蟹翠蔓披牆引暮禽
每幸酸醎得同嗜可令傾耳闕韶音

　　送鄭剛中赴江東㕘議

　　去程遙指石頭城秋與鍾山老氣清紬繹蓬巒曽正字

㕘陪蓮幕試論兵時平得計甘㣲祿學古無心急近榮
君豈江淮乆遊客歸來矍鑠上承明

　　回渡荷葉浦

　　宿雨驚眠變早涼喜成風便放歸航山雲野樹水墨暗
蘆葉荷花文繡香藉枕氷藤醒倦思打簾珠浪發清狂
天圍平浦方宜眼便腹飛㠶莫太忙

　　次以道荷葉浦

　　向來曽愛葉田田落日荷花擁櫂前霜冷不移魚世界

葦殘聊作鴈家緣詩狂頃刻成三首懶病中間接四邊
除此今朝無别事與君相就樂&KR1553;船

　　又呈坐客

　　天假南湖一段奇賔朋胥㑹只論詩人生未老肯閒日
春色無邊方盛時林外好山㸔獨慣塵中新事問寧知
從來邂逅冝真率花下杯傳却莫遲

　　客至

　　麝萱沿徑綠抽牙文杏飄蹊白覆沙過半春光須愛惜

沓來人事費攔遮妨㝷蟻徑㸔排陣阻向蜂筒聴報衙
癖性杜門猶憚此刺頭塵土可堪嗟

　　次韻酬陳伯冶監倉

　　小築才成賜也牆傳家那是釣徒張非求世上人㸔好
但要閒中句律昌成陣遊鯈波上暖打團飛蝶菊初荒
隣翁莫厭頻相遇㑹見翺翔入未央

　　送葉景良知嚴陵

　　千古風高仰釣臺朱輪新擁得通才政聲易報長安近

家學知從霅水來半載依仁方恨别雙魚傳信肯慵開
分攜强飯休頻祝鋒召需賢定挽回

　　送謝艮齋得閒西歸

　　向來朝列雖知己臺省山林職事殊勇退近聞辭北闕
醉遊唯欠到南湖心傳古學高當代力把忠言壯晩途
競說歸舟賣金帶嚢空想見一錢無

　　戲呈鄭去華縣丞

　　疉破當年御賜袍飽㸔人釣六靈鼇行蔵雖似少中節

識趣不妨依舊高入夢傅巖初豈意上書曼倩本徒勞
浮生萬事天都了愛惜君才祝善刀

　　謁客不值夜夢見之

　　澄湖樓畔梵王宫門外陂塘盡日風來訪故人嗟未值
絕憐秋色與誰同不遑將母君應嘆始可言詩我未工
須信夢多因境熟夜深猶在寺門東

　　官舎夢歸南湖

　　林野相望不隔關夢魂徑到豈為難恍如天上飛升客

忘却人間走俗官嵓桂直通籠鶴檻水葓斜倚釣魚竿
覺來不忍輕開眼窓外芭蕉戰曉寒

　　曽無逸餉風瀾十團扇報以七言

　　君才霽月破陰分因物還將比似君水上風雲真解悟
目前意到便成文輕濤浡突羊頭起急溜爬髿虎爪分
珍重南豐横别派洗空浮濁幾人羣(羊頭虎爪皆扇上水名)

　　許深父送日鑄茶

　　短牋欣見小龍蛇諫省初頒越嶺茶甆缶祕香䝉翠箬

蠟封承印濕丹砂清風灑落曽誰比正味森嚴更可嘉
堪笑雲臺方忍睡强行松徑嚼新芽

　　遊叔祖次對宅南新園詩

　　入門疑是洞中天有此人間事兩全深窈高明俱要景
安閒榮盛未衰年軒窓處鶴千層竹風雨催詩十畆蓮
聞道從今畢婚嫁陰功專為子孫傳

　　五林方沈氏居

　　路轉蒼灣靜者家抱牆脩竹舞薝斜佛燈鏡照無盡像

書館池栽成行花麤有田園真可樂不維車服更何加
晩來清致因閒取非故邀君一煮茶

　　南湖夕泛

　　欲知家住畫圖中靜向波心漾短篷粉墨暈開天水色
碧朱堆上栁花叢雲邊鷗影來還去籬畔雞聲西復東
别浦夷猶豈無謂細㸔蘋末受清風

　　游新市趙侍郎園

　　步屧沾泥得望新霽光飛上雜花明漁篷就向池旁入

山翠盡從窓外横因想主人持酒興直須居士詠詩聲
浮生果解隨緣足適意真强爵與名

　　逰韓氏園有客先歸

　　風日催荷作老香便將新句責胡床重山抱屋臨幽爽
四月邊湖納晚涼扇景不驚蛙黽坐槃飱還愛筍蔬長
佳賔壯論能投俗歸路誰憐鬢雪光

　　寄題任子嚴漕使盤園

　　身即林園不世功喜驚今乃有人同規模内相雄文裏

景物時賢雜詠中前輩風流何敢似後來評論想能公
誰曽寤寐聲形隔真樂從兹觸處通

　　離無錫夜入溪莊港口

　　出山猶自雨隨車到得溪橋一㸃無冷月半明雲未去
垂楊成行葉全枯竹添東墅方清蔭人在南湖巳白鬚
應是田翁喜儂至旋吹燈火競歡呼

　　雨中憶曇少雲奉寄

　　天意今年不惜涼雨聲秋後恣淋浪單衣巳覺生絺薄

細字初便短燭光畫餅功名孤塞路守株身世老江鄉
吾儕政要無人識黄葉深林氣味長

　　虎斑猫

　　百丈慵㕘老野狐一雙俄得小於莵眈眈肯聴豺聲怯
索索當令䑕輩無既與道人常並坐何妨童子戲編鬚
硬黄新染香如蠟從此書堂不閉厨

　　錦池汛舟贈莊器之二首

　　槐葉鶯聲兩度春笑言常恨獨㕘辰相過便說幽居好

别後應多秀句新賀監湖邊山作伴若耶溪上月為隣
涼秋定扣松扉去一舸從君理釣緍

　　翠舫迎涼避日行只隨風去不須撐雲移茂樹添層影
魚喜新荷觸嫩莖客有何人從逺至天憐吾輩太清生
功名世上雖為急弄水搴芳未可輕

　　逰俞氏庵次叔祖韻

　　青山稳處衲僧家得趣應難向客誇春砌浪生金鳯草
夏忩低映木龍花安襌舊日㕘臨濟照影新逰愛水涯

酩酊詎論歸路晩壁間貪縱墨飜鴉

　　賣花

　　種花千樹滿家林詩思朝昏惱不禁擔上青紅相逐定
車中搖兀也教吟雖無蜂過曽偷採猶恐塵飛數見侵
應是花枝亦相望恨無人似我知音

　　泊呉江塔院喜霽

　　風雨因何犯曉來不教閒却好詩材直須船内幽人起
始放天邊暖日開傑閣豈容關一面長橋渾欲走千回

歸時相見逢佳月忙殺同行鸚鵡杯

　　舟行

　　經夕舟行路未賖不須寒夢早還家雲連岡勢通平野
雨溢灘聲走亂沙蘋蓼靜憐魚世界菰蒲遙想鴈生涯
元真便合苕溪隠莫待摧頽兩鬢華

　　出徳清縣

　　天公有意作詩顛入得苕溪未見蓮先放水葓圍半里
更將蘆葉界平川明金扇日停蒼渚碧玉環山吐白煙

非是老夫來領略此中那有地行仙

　　出餘杭縣

　　暑劇中宵枕屢移夙興猶得趂涼時平衝露氣籃輿稳
遙雜星芒篠炬隨觸景有詩聊記述為人無術漫驅馳
須㬰假寐誰驚覺隔岸清風呌子規

　　之官離桂隠

　　坎止流行總付天好閒初志獨茫然巢成不去憐林鳥
門外空維念釣船老矣春容聊索漠薫兮風序向清妍

雨聲未易催愁得投暇歸來意最便

　　題昌化縣雙溪館

　　犇流檻外薄谿鳴曽入坡仙拄杖聲天目逺連山勢曲
路頭爭說縣官清林重鳥愛衝煙沒橋毁人㸔涉水行
忙裏能偷此閒樂抗塵寧復嘆勞生

　　題臨川道中玉虚觀

　　拔宅清都去不還尚留仙事警其頑靈茅嵗乆香猶發
丹井功成水自閒日轉空庭松影瘦雨餘幽徑蘚痕斑

雲軿鶴駕何曽逺滿耳天風吹珮環

　　閒步遊紫極觀

　　青惜高杉覔望寛仙廬幽占路紆盤邊花製古裝門榜
老桂枝拳倚醮壇顔色不同輕紫綬精神常在慕黄冠
蜂巢蟻垤非吾樂終買雲扄種术餐

　　題天台凝真宫陳道士緣化蔵經旣成求詩還
山

　　羽帔褊&KR1862;下赤城燒松秃兎氣尤清書成胝手憐心苦

神䕶頳肩覺擔輕萬笈雲籖來北闕一朝寳翰得東明
明年我欲仙逰去要聴巖扄曉誦聲

　　水僊花

　　鯉魚程濶海茫茫照眼瓊標十二行礬弟梅兄同舊隠
風姨月姊特新粧湘濵人逺難聞瑟洛浦才高最斷腸
何似香嚴真實處鼻端無竅著猜量

　　贈嗣持上人

　　持也耽耽老比邱吾如松澗瀑春流經年欲見渾無便

連日相逢若舊遊柏子軒窓飜梵夾荷香亭上欵茶甌
真成此外無餘事莫說機關向上頭

　　贈崇先寺長老

　　飛騎原頭快著鞭暮溪呼艇訪幽禪霜輕正属收橙月
雨霽真成種麥天問答因緣隨處是推敲事業此生專
無塵幸有西偏竹浴罷從師借枕眠

　　呉江鮓户獻鱸

　　舊過呉淞屢買魚未曽專詠四腮鱸鱗鋪雪片銀光細

腹㸃星文墨暈麤西塞鱖肥空入畫漢江鯿美阻供厨
季鷹莫道休官去只解思渠絶世無

　　歸南湖喜成

　　路轉斜橋似夢醒擁衾搖兀亦身輕知期岸鵲如相語
匿笑隣翁欲鬬迎見處青山還委麽遮囘居士太獃生
矮籬半路寒毬樹新種渾如舊種成

　　安溪晩泊因到無淨院

　　十丈亭橋稳踔溪斜陽紅灧入船低枯笻徑過荒街北

靜院深尋破廟西遊伴苦無成獨笑物情諳遍任難齊
歸時早是星煩出影漾波痕上下迷

　　遊南山普寧院院中止有數僧别立堂處村僕
幾百人號師翁道友分執薪水負戴掃除苴
補之役暇即乞米贍衆溪南二里許名石口
聞冬時梅花甚多

　　入港晴蕪逺際山鷺羣飜處綠迴環林隈隠寺僧慵出
橋底通船客正閒乍喜身心俱寂靜足憐名相惑愚頑

興闌猶約寒梅發月下來觀側近灣

　　宿西菩山明智寺詩

　　路轉溪山果大奇茂林門徑古苔滋坐餘沿石閒聴水
茶罷巡簷遍讀碑飛白灑然前輩字(辯才滌軒楊無為書榜皆在)養
魚浴却向來池(㕘寥子舊居有池泉極清今為僧房)菖蒲葺葺仙人髪隨
我歸來與靜宜(主僧以溪蒲見贈)

　　楊伯時李子永潘茂洪同遊安福寺詩

　　湖濵初試暮春衣綠逕鐘殘到寺遲二月梅花還傍竹

一時遊客總能詩横欄著硯爭濡墨斷石緣蒲靜㸔池
莫問隣亭是誰築山園持酒本幽期

　　蘆山長老慧舉見訪約遊其臨平庵居自號雲
邱草堂因贈四韻

　　此客南湖不易逢幾年塵外願相從風流前輩親曽識
興寄高情老未慵行栁映門宜著舫青燈同坐到聞鐘
稻畦蓮渚臨平境何幸同師覔舊蹤(稻畦蓮渚見唐張祐寓居臨平詩)

　　過紅城子


　　濶港旁邊狹港横大橋側畔小橋平吠人黄耳穿籬走
喚子青裾出户迎寒日樹枯山得勢順風檣稳浪無聲
自知吟寫紅城景不讓丹青筆作城

　　暫往呉興出城

　　數聲初聴放船鉦小雨衝涼晚出城遙見人家層蔭合
便無風袖一塵生園林豈乏清閒樂鷗鷺須尋浩蕩盟
秋色此行方到手快來詩内發精明

　　薝蔔花盛開因賦四韻


　　桃杏空為澗上霞移根爭似覺王家衆香不復推沉水
六出分明是雪花栁岸風連荷葉上葛巾人坐竹陰斜
題評更得吾詩後醒睡從今合勝茶

　　靈源精舎小憩舊名龍泉有古井極甘洌

　　姑惡聲催雨不來暑雲空際只崔嵬投鞭得地古佛刹
㸔竹滿窓風葉堆百嵗可堪輕日月一官纔得便塵埃
清泉酌罷猶貪戀更瀹松黄當茗杯

　　山寺小憩


　　趨寺松杉夾徑栽解鞍流憩得莓苔塵昏金篆牌猶掛
燈暗紗籠殿不開老鶴就涼臨古井幽禽㝷食下生臺
詩成漫記簷間柱去矣何時復此來

　　遊昭慶寺

　　招提徐步已身輕禮懴僧忙不出迎側殿掛燈窺塑像
小廊流水愛經聲(南僧諷經音韻平帖謂之流水聲)心安乆矣空塵想
夢異當年記宿生目送繞門山更好肯閒何處不堪行

　　夜宿華蔵寺


　　蒼檜陰陰未掩門閒來吹鬢一飛蚊香騰廣殿遊雲合
燈繞長廊列宿分般若心華方照耀毗耶寳雨自繽紛
世緣即是棲禪境居士何嘗别見聞

　　與諸弟遊天竺

　　出門殘月帶晨鴉飛盖相從縱五花風綽敗蘆依岸老
水分洲渚抱山斜櫜鞬未遂書生志鐘磬聊㝷衲子家
何物最能舒望眼曉雲吹霽不成霞

　　姑蘇懷古


　　昔年宫殿雨苔荒花徑無人採舊香宰噽若能容國士
西施那解誤君王輕寒客子垂雙袖落日啼烏下女牆
成壞不將供一笑爭如烟外&KR1933;(女減切)漁郎

　　平望遇風

　　平望陂湖一望平當年地誌豈虛名㣲茫逺樹山同出
破碎層雲日鬬明更著百千寒鴈呌偏宜三四旅㠶征
踈簾揭起從風入要洗頻年鬰滯情

　　曉出海會過新溪渡


　　喧喧人語俶行裝廣殿燈寒暗古廊橋截漫灘收夜色
路經層岫吐朝陽鱗差白石中流見櫛比篬筠夾塢香
爽氣正濃詩興薄歸途應愧挈空囊

　　寫村舎壁

　　路轉溪隅草色蒼煙霏雲屋帶漁鄉鷄頭葉老陂塘暗
狗脊花繁籬落香景物向人須品藻太平無地不耕桑
何時秋入豐年社持蟹來聴壓酒牀

　　書東遷禇氏壁


　　風晴舒望綠吹林艤櫂蒿田曲逕深淳朴山川追古俗
蕭閒林谷許幽㝷籝金不必多留子種徳先須善用心
動我耕耘平日興濁醪歸緩肯辭斟

　　劉子履少卿挽辭二首

　　氣葢兩峯蚤食牛堂堂聲譽冠諸劉直言不愧上方劔
妙句常輕萬户侯仙藥了無金鼎效夢魂空繞玉關秋
當時若假三千騎豈但區區活泰州

　　釋和書上巳經年敵騎南來果犯邊太息龜靈成底事

漫聞鴻寳得家傳平生喜踏天山雪晚嵗愁㸔瘴浦烟
務實褒稱曽未冺不須凝恨入重泉

　　南湖二亭落成各書長句一首

　　望處陰雲縱復横落梅那更兩關情清愁入夢時飛蝶
逺樹和煙欲囀鶯多病半春詩債滿經旬無客酒緣輕
湖亭記取初成日正是菖蒲斫水生(野芳)

　　不負從今浦浦風栁陰方稱繫疎篷窓前細雨攤魚網
壁上斜陽曬釣筒肯厭隣僧頻見過有來窠燕亦相容

甘心到老無人采莫比當年渭水翁(漁鄉)

　　題王恭父校書新闢書軒

　　仙翁眼力信非凡到處偏工鍳别山消得好烏巢屋上
旋移空翠入窓間平生萬巻端能合從此三杯不等閒
莫訝倐來猶属意野人日用實相關(軒中望南北山三塔政如桂隠所見)

　　書事

　　剰喜居園野趣成今春添得四橋横猿猴漸解擎書策
鸚鵡新能喚佛名酒斾靜垂牆杏雨茶鐺閒試砌莎晴

連年固自窮幽討新試頻伽一兩聲

　　戲題故袍

　　垂髫便衣綠荷衣兩見龍飛聖主時舉世恩榮俱合換
唯吾憂患只該披(比以家難故年限未及)收蔵儘好隨腰帶提掇
應堪傲鬢絲試使著來門外立精神猶勝似鍾馗

　　榜書軒曰景白以爐香事樂天像因題律詩六
韻其上

　　賢如文正及文忠迂叟東坡盡學公自願人才雖太逺

仰希閒樂或相同墅邱寺觀遊須遍(公醉吟先生傳云洛陽内外凡觀寺
邱墅有泉石花竹者靡不遊)臺榭舟橋樂未窮酩酊酒拚猶欠量平
夷詩効竟無功子遲髪白如先約官達名高定不逢賴
有香山類東刹西方内院各心空(公有詩云海山不是吾鄉處歸即須歸兠
率天僕毎勸人修淨土業捨東宅為蘭若嘗囘向本願云)













