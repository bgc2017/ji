







　　欽定四庫全書

　　南湖集卷九　　　　　鶒　宋　張鎡　撰

　　七言絶句

　　方壺(在荼䕷洞中)

　　春在壺中晩更長衆仙相命醉霓觴戲將龍腦真珠網
搭上周迴碧玉廊

　　白頭翁鳥

　　檜叢幽囀愜新晴巧好春林百鳥聲羽輩誤教推皓首

細聽多是少年情

　　暫往嘉興離桂隠過渡

　　側望山來起復平横衝波去碧還明誰言身在笱輿上
自是乗風空裏行

　　暫歸桂隠雜書四首

　　風院簾垂颭翠旌茂陰疎轉表新晴清和自是常年景
有底今畨觸撥人

　　作雙鸂鶒住方池樂此荷錢近釣磯應笑主翁塵袂黑

故從清泚浣紅衣

　　詩料無窮滿目前只須拈出見成篇騎兵莫道隨官俗
也解争奴曲澗船

　　茅屋烟升正早炊覆墻髙柳漲新枝飛綿莫便沾泥去
舊愛疎籬雪下時

　　嘲蝶

　　柳外飛飛蛺蝶兒惠風心性彩雲姿終朝守定墻頭舞
不得鄰家一句詩


　　至華藏寺先呈璉長老

　　切莫撞鐘領衆迎作家相見要情真亦庵自是優婆塞
知事當人定不瞑(知事瞑見僧惠洪林間錄)

　　薺花

　　薺花繁處蝶争飛忽憶前年三月時流水流杯人共醉
晩來疎雨又新詩

　　題左顧亭

　　物我何曾有異同莫言龜印偶相逢水中放去爐中得

心法須知一鏡空

　　安溪道中

　　染晴波色重於藍烟塢人家屋兩三明月在山天在水
後回休睡泊溪南

　　七夕口占

　　凉生金井未飄桐月户星樓記古風乞巧頻年但成拙
懶將祈請效兒童(老杜牛女詩祈請走兒童)

　　七夕池上泛舟四首


　　居士乗閒養就癡争如靈鵲自知時不從樓上求新巧
却向船中賦拙詩

　　秋入馮夷碧殿凉仙遊十萬不分行錦蜺香滿烟䝉繖
翠鳳光浮露滌裳

　　柳繫荃橈句未成撥船微動碧香迎琉璃自愛無瑕翳
不放池西一葉生

　　夜雨連明旋出竒漲平荷盖失參差更教紅莟肩齊水
要學湘妃曉浴時


　　龍瑞宫

　　陽明古罅閟靈宫禱雨傳聞見活龍可是髙人不留我
却從歸路數杉松

　　秋清

　　更闌何事識秋清歴歴江湖興致新犬吠數聲風外艣
隔城同是未眠人

　　橋廊上作

　　夜半沾衣露氣濃茂林迥岸月髼鬆無人不道長安住

却似亂山烟翠中

　　千載清風笠澤仙提携曾置筆床邊吾行不汲長橋水
要煮青山陸羽泉

　　煎白雲茶二首(白雲寺在宣城賞溪之西唐宣宗有詩云長安若問江南事説
道風光在水西)

　　水西幽寺風光足山上行雲雪色明不放精英入閒草
夜鐺嘉話得松聲

　　嫩芽初見綠䝉茸已破人間睡思濃玉食會當陪上苑

貴名髙冠宻雲籠

　　得巨筍三尺圍送王叔興

　　猫頭名字出長沙别號犀株豈過誇好對竹尊招二子
藕如船大棗如𤓰

　　得巨魚送叔祖

　　桃花流水正闗渠雨後俄收紫鱠魚豈是齋㕑真欠此
小詩聊當腹中書

　　舟行觀新月


　　一痕如掐夕天涯望轉青林出没時不是山髙愛藏月
月光猶嫩怯人窺

　　蘇隄觀木芙蓉因見浄慈明上人翌日惠詩醻
贈二絶

　　來訪秋花本為詩酒杯徵逐負幽期山中句出明書記
還了清邀一段奇

　　口邊白醭公家事坐上清狂我輩真會乞一閒歸故隠
定因能賦結髙人


　　池上木芙蓉欲開述興二首

　　芙蓉環望壓波明燕尾舟從綠處撐待得花成紅㳫墮
老夫天地錦縱横

　　岸巾三酌便酣眠墮地鸞牋寫未全明日滿城人定説
若無詩累是神仙

　　題羔羊齋外木芙蓉

　　慵粧酣酒夕陽濃洗盡霜根看綺叢綠地團花紅錦障
不知庭院有西風


　　窓前木芙蓉

　　辛苦孤花破小寒花心應似客心酸更憑青女留連得
未作愁紅怨綠看

　　山堂

　　芒鞋疎到筍籬東慣得蒼苔把徑封已愧君詩足真味
尚將雞肋較駝峯

　　王倅徳逺有詩謝送菊因醻二絶

　　晩香烟冷萬金籬林下何曾必課詩如許簿書花一到

便成瓊報碧雲詞

　　愛竹君家有子猷黄花君復向人求不妨官事兼幽事
應笑儂歸兩過秋

　　九日

　　重陽冷菊青黄蕊半醉幽人黑白頭今嵗有畨堪恨處
病無詩句過中秋

　　麗秋花

　　疎翠巧裝丹鳳尾素綃輕紐玉蟲鬚春花莫把秋叢薄

若比嬌妍總合輸

　　金鳳花

　　彩鳳連翩小作羣蕭條門巷獨留春莫因繁冶生輕鄙
嵗嵗花開見主人

　　漫興

　　樂天閒適文章累陶令歸來兒子憂兩事吾今渾放下
看山臨水更何愁

　　茆舍絲𤓰弱蔓堆漫陂鵯鴨去仍回開簾正恨詩情少

風捲野香迎面來

　　覔句

　　覔句先須莫苦心從來瓦注勝如金見成若不拈來使
箭已離弦作麽尋

　　憶南湖

　　暖雲臺觀繞歌絃花底吹香翠鬢船閙處如今渾懶去
可能心緒數年前

　　漁父詞


　　西塞山前得杖藜波晴不見鷺羣飛何曾千載同心處
只在斜風細雨時

　　勝槩居常畫裏求鱖魚清夢落滄洲今朝親見桃花樹
重振家聲是此秋

　　新種

　　新種枇杷花便稠被香勾引過溪頭黄蜂紫蝶都來了
先賞輸渠第一籌

　　山行


　　鳥飛不過人行處山好直連天盡頭下馬忽逄難畫景
溜聲戞玉亦銷憂

　　謝人送白山茶花二首

　　韻勝初聞不記年偶逢俄在軟紅邊山礬不遇南昌老
争得嘉名亞水仙(山茶花初因山谷得名而韻勝字亦見山谷白山茶賦近時都城來有重
此花者)

　　屋角春聲喜報晴青裳玉面曉粧明為君自斷天休問
依倚清香樂此生(欲移植書軒旁)


　　即目

　　偶然看樹過平橋老盡墻邊杞术苗不分蛛絲與蝸殻
也隨殘照集芳條

　　紅佛見笑花

　　芳菲成夢雨㢘纎慰眼嬌紅敢浪嫌不但瞿曇當發笑
老夫初看亦掀髯

　　芍藥花二首

　　自古風流芍藥花花嬌袍紫葉翻鵶詩成舉向東風道

不願旁人定等差

　　吟牋欠向此花題未信翻堦句絶奇三嗅蒼髯惹黄粉
又成空對剪來枝

　　白楊梅

　　興髙團雪綴珍叢彈火燒林一洗空驛騎不供妃子笑
冰姿猶勝茘枝紅

　　書北聽後簷壁

　　重陽過後雨垂垂病怯新寒獨立時菊有萬株歸未得

一窓來此看花枝

　　分韻賦散水花得鹽字

　　春皇遊騎玉垂鞭珠捲揚州十里簾一笑詩成休浪舉
花如西子句無鹽

　　盈枝㸃綴雪花鮮環映清流分外妍應是東君歸騎速
不如墜下玉絲鞭

　　苔徑斜通砌竹鞭素光交映入湘簾若教謝女庭前種
不道空中雪似鹽


　　盆橘

　　懶向江頭置木奴瓦盆聊玩綠垂珠何煩二老輸嬴决
始悟商山樂不殊

　　霜橘

　　半霜黄綠尚斕斑笑指清芬數日間會得此中堪樂意
洞庭端合傲商山

　　九月梅花

　　寂歴疎條葉未空忽驚冰靨照霜風秋來心事誰能領

不向籬邊數菊叢

　　南湖賦冬青花四首

　　雜樹花香少似君雨餘風曉或斜曛行人不著清新句
亦合移時駐屐聞

　　上林名字萬年枝髙映宫墻側映池不是移根閒地種
嵗寒情性有誰知

　　酷烈深憐格外香樹邊苔氣與蒼凉莫教糝徑渾如雪
快向青陰置竹床


　　桂子休誇碧滿園小蒲萄實待霜繁他年隠處尋西宅
先認冬青擁寺門

　　書蒼寒堂壁二首

　　隔竹紅梅酷似桃政宜修澗綠周遭武陵風景何時别
不絶人來意更髙

　　一燈清坐欲三更月到疎櫺朧鬆明除了當欄松上鵲
無人聽得讀書聲

　　霜節堂


　　風冽前村有墮巢何心寒苦自為髙堪憐讓殺閒桃李
只得虚堂兩字褒

　　園中雪夜二首

　　簫鼔喧闐樂夜堂寳燈初試雜花光欲知富貴天然處
盡把園林腦子裝

　　急傍欄干喚酒杯却嫌紅燭炫髙臺新圖水墨兼凝粉
展向冰溪鏡面開

　　記雪三首


　　清曉疎籬尚露根飯餘俄復擁柴門南湖水色君知否
萬斛鵝黄貯玉盆

　　直教日色避寒光世界移來玉海藏何事連年無此景
老天遊戲不循常

　　無月無燈夜自明糢糊何啻瓦溝平不拖藜杖髙橋去
那得金龍背上行

　　水梔

　　拳石泓泉媚淺沙孤根蟠窟養清華細看六出瑶英小

薝蔔分明是雪花

　　汲水埋盆便當池水梔花旺雪盈枝江湖萬里何曾逺
祗在先生託興時

　　夙興

　　霜池微帶月痕斜風竹聲如撒細沙坐到曉窓尤可愛
只愁烘損臘梅花

　　臘梅二首

　　金谷園中夜罷炊照花滴臘上林枝清芬更比寒梅耐

不是蜂房借蜜脾

　　家世凌風却月旁别來衣變鬱金光神仙定遇容成子
教服三黄遍體香

　　龍井山主送臘梅

　　風落松釵滿磵橋野蜂移蜜上枯條道人㕘得山中語
不是塗黄一様嬌

　　次韻茂洪覔臘梅

　　世路崎崟費折枝退耕非我更其誰真花似假無心詠

只誦涪翁舊日詩

　　種臘梅喜成

　　道旁方訝撲人香金蓓花開滿擔装尚有松釵掛枝杪
買歸偏稱揷山堂

　　僧廬草劒石崖根慣見西湖不喜論安得便如居士意
移為官舍讀書軒

　　走筆和曾無逸掌故約觀玊照堂梅詩六首

　　纔晴便是看花時記事君曾有四詩及至花開風日好

不聞拄杖扣疎籬

　　纔晴便是看花時天上陰晴豈預知前日路乾居士病
偶妨招客酒樽隨

　　纔晴便是看花時不覺飄香不滿枝小道山翁如具眼
綠陰初試更相宜(架閣庫人號小道山)

　　纔晴便是看花時自看何如與客期亦有數篇花下句
苦無風味怕人知

　　纔晴便是看花時休問花名是阿誰藉使無梅桃杏在

但能來賞莫嫌遲

　　纔晴便是看花時夜雨何堪帶雪吹春色更拚過數日
三分餘一尚堪追

　　玉照堂次韻茂洪古梅

　　天教萼綠伴羊權羞對塵顔粉黛妍不必修真事靈訣
與花端合共長年

　　玉照堂梅花飄落如雪

　　陣陣翻空回旋飛綴巾沾袖却横吹東風秘授看花訣

不在開時在落時

　　梅

　　羣玉山頭昨夢歸占祥獲應必無疑今朝暫歇抄書課
急為寒梅辦早詩

　　驅鶴松門去却回似知草際有香來青條紅眼纔窺煖
拄杖先&KR0838;費綠苔

　　冒寒崗路透溪橋驢僕翩翩葉亂飄還是去年初見處
青旗茅店恰相招


　　尋梅三首

　　紺碧烘晴水照天斷槎荒葑牧羝田數旬不踏蘇堤路
専為梅花跨曉韀

　　柴界墻頭蜂未窺草烟沙逕亦空枝要知愁結吹香晩
鐵石心腸欠我詩

　　韓園邂逅一來尋還憶朱欄小院深(園基舊屬寳雲寺東坡賞瑞香詞云
小院朱欄幾曲正此地也)相對兩亭無四壁定參陶令不絃琴

　　春雪阻觀梅花兩詩嘲之


　　弄珠縈珮白衣仙遊戲塵寰占嵗前却被天公撒龍腦
擁教無地著雲軿

　　雨聲俄混雪聲乾泥濘林堂一到難藉使玉肌無凍粟
可能獨自過春寒

　　玉照堂觀梅二十首

　　一笑林間説向春宿縁三世豈無因半生憂患摧殘損
却與梅花作主人

　　映竹依松望最宜如無似有乍開時思量切比幽人語

不著工夫格自竒

　　生怕髙花易過春隔年先早著精神冰綃旋買連三幅
剰與溪山併寫真(去冬嘗畫梅屏)

　　縱横遥襯碧雲端林下鋪氊坐卧看不但歸家因桂好
為梅亦合早休官

　　羣芳非是乏新竒或在繁時或嫩時唯有南枝香共色
從初到底絶瑕疵

　　六日新春一再來直須登樹賞花開攀翻徑上枝梢外

不負東風是此杯

　　從來嫌用和羹字纔到詩中俗殺人一片彩雲溪上暖
興隨芳草夕陽新

　　醉上輕舟泛渌漪細穿橋柱獨行遲風前撫掌催花發
驚起羣飛五色兒

　　山際樓臺水際村見梅常是動吟魂全身此日清芬裏
籬落疎斜不喜論

　　别開庭院近蓮塘油榭欄干小扇窓更取梅花瓶内揷

放教清夢月横江

　　蕭然日月岸綸巾春滿幽園肯倦行一事尚須煩造物
看松微雨看梅晴

　　正煖休嫌夜雨來恐花乗煖一齊開不然何事東風意
容易吹香與碧苔

　　鵯鵊呼人曉夢回霽光催賞百株梅輕車不管沾泥滑
童子從來自慣推

　　蒼帝妃嬪總素裝勝遊常是遍江鄉玉樓謫墮遲歸去

冷淡工夫笑我忙

　　九節笻枝休化龍佳時朝暮且相從枯條豈但敲令盡
烏雀衝花定不忪

　　今夕懸知月未圓照梅已自不勝妍冰姿玉色誰堪比
除是姮娥敢並肩

　　喜客能揮白玉琴此花端解古時音只防老鶴來偷聽
引起翻雲萬里心

　　杯行纔到莫留殘要向梅邊露肺肝今日正晴還有雪

謂予不信試遥看

　　風調花常逐嵗新苦慚詩思只陳陳吟成不敢分明舉
生怕渠知鄙薄人

　　髙窠依約百年餘蠧枿重重艾衲鋪親見主人來買地
遮畨添得白髭鬚

　　詠千葉緗梅

　　巧留芳艶待春回不受霜飈苦折摧應對羣葩羞冷淡
數花併作一花開


　　忍凍拖笻月下看烟籠繁影共汗漫緗裘不是多重數
争奈清宵爾許寒

　　一枝深雪綻前村冷落猶能役夢魂况有堆林春萬疊
傳飡甘此度朝昏

　　光揺層蘂望晴花誰把鵝黄染練紗已是被香侵到骨
不須呼酒但烹茶

　　玉砌珠攢萼翠中開時應是費東風臨摹不著詩人手
剪綵徒勞蠧女工


　　玉照東西兩軒有紅梅及千葉緗梅未經題詠
倒用前韻各賦五首

　　昔遊嘗到海中光我與諸公各醉狂同向塵中三十載
朱顔應笑鬢絲長

　　雖嫌綠葉與青枝入格依前自欠詩幾向斜陽溪畔見
猶將桃杏誤猜疑

　　一粒丹砂換骨來移根聞自浙東栽市門古巷留遺跡
問訊仙翁定姓梅


　　海棠曾把比朝眠妃子粧慵玉鏡前若似此花顔色好
定教天寳畫師傅

　　方諸臺聳日邊雲望拜青童上相君侍女百千皆絳服
恰如簷外樹紛紛

　　戲題重臺梅

　　只將單萼綴層花弱骨豐肌自一家戴幾朶來誰可稱
寳釵雙燕綠雲斜

　　任道源轉示玉豔亭探梅詩巻未暇屬和閏月

十一日偶自北山塔院過亭下枝間已花因次
元韻三首

　　因花不作等閒來屐印苔紋酒便回明日窓前追昨夢
似逢姑射不逢梅

　　細看孤標迎臘瘦争如繁豔遇春酣古來節士功名薄
剰欲裁詩問水南

　　占斷林家一種春隔湖茅舍羨漁人折枝弄蕊年年手
生怕長安揖馬塵


　　殘梅

　　雨絲吹冷透窓紗忽忽東風管鬢華豈為梅殘便無恨
草生時節勝看花

　　水閣即事二首

　　水閣開窓景不偏斷橋堤柳盡横前平生到處居人後
已有貂璫泊畫船

　　今嵗春來我亦來折花猶未見花開新春况有四十日
莫怪幽人空手回


　　余以雪牡丹歌呈誠齋回柬云只得籍没是兵
家不傳之妙謂不和答也又嘗以來日立夏
問誠齋所謂風月庫中當作何措置䝉絶句
示報因次韻致謝併破前説云

　　春風欲去難留住措置無如信野人但解有詩隨手和
自然日日是青春

　　夏夜二首

　　燈暈紗籠静者居夜凉携扇繞堦除松間有句松間說

不向空中咄咄書

　　天上星辰金玉棊輸嬴何日是分時多應却笑張居士
綺語妄言無了期

　　戲詠醎蛤

　　鹽作棲巢涕作脂樽前風味不勝低縱教一衲被雲水
無奈胷中著淤泥

　　尖簷帽

　　落魄青樓倒接䍦醉花争揷亂紅欹如今兩墊綸巾角

汝帽尖新却自宜








