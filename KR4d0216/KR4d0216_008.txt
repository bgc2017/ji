于湖居士文集卷第八
律詩
賀郊祀(并序)
臣恭惟皇帝陛下飭躬齋精祗見
郊廟神靈昭答符瑞紛委臣猥叨奉
引與覿熙事竊慕天保歸美之義昧
死再拜上郊祀慶成詩一章句格淺
鄙不足以鋪張鉅麗垂示無極臣不
勝恐懼惟陛下幸赦
漢統千齡接虞衡七政齊德馨天自饗容
祲古猶稽輿衛鈎陳北衣冠觀闕西(景靈宫在)
(國之西)雨先清道蹕寒避禮神圭(給事中周麟之實進)
(圭爲臣言圭之温手不知寒蓋和氣所聚)方士朝仙仗(是日有異人迎)
(駕于道左)宮垣挾御堤廟芝楹疊璧(去歲靈芝又生廟楹)
帝樂字連奎(始用御製樂歌)虚次尤祗慄(不御小次)懷
親極慘悽(自徽宗室還復位帝淚霑灑不巳)珠旒依玉色
蘭炬映璇題兩相初扶翼崇壇六降隮(粤初)
(卜郊及今六舉上儀於是方備二相)高靈森欲墮諸福應如
携燎夜壇三燭凌霜甲萬犀宗藩申寶酌
祕檢護金泥奉引星辰爛旋歸錦繡迷端
門臨五鳳步輦駐雙霓日照雲裳委風含
綵筤低和聲翔四表嘉澤浸羣黎盛事眞
寥廓微生荷奬提侍祠叨執爵著籍繆通
閨異寵何由報孤忠誓不睽裁詩獨慚晚
猶得並鳬鷖
送顔廷藻歸三衢
歲事今如此公歸意若何倚門親望切傳
舍客愁多美䜟當圓石仙游看爛柯一科
須俯拾五字要長哦
送郭遐齡(喬年)
去從公府辟不爲故人留國士眞如此臺
家合見收聲名早多誤功業晚方優不必
毛錐子相期定遠侯
次家君韻
栢禪工立雪松壽不凋寒筆底波瀾壯胷
中宇宙寬登車慵攬轡投檄願休官四海
英名滿懸知䄂手難
又
憶昔金門直通班玉殿寒風雲黃道近日
月太虚寬法錦羅千仗宫花覆百官江湖
歲將晚未覺報君難
題玄英先生廟(方干)
木老參天直江清白日閑先生元不死遺
廟亦空山文采雲仍似風流正始間平生
子嚴子高處得追攀
謹和老人貽具圓復之什
儒名參墨行詩律傲宗風老去能從我生
來未識公據梧心巳死行李歲將窮應見
維摩詰天花結習空
和王景文
陸行忌豺虎水去怯風波世路險猶爾客
中愁更多吾生眞漫與天道合如何千古
興亡意臨風一放歌
又
斯文到之子砥柱閱頽波致主規模别傷
時疾疢多大臣讒賈誼逆旅欠常何無路
排閶闔聊當扣角歌
又
王師行六月淮海靜無波元老前籌密諸
軍捷奏多西風向蕭瑟北顧要誰何聞說
收兵後謳吟雜雅歌
即事簡蘇廷藻(著)
落日邊書急秋風戰鼓多私憂眞過計長
筭合如何盡歛清淮戍仍收瀚海波棲遲
一尊酒幽恨滿關河
和韓中父
天入南郊白雲連朔野昏㢸臣開盛府殤
虜哭新䰟聞道通軺傳何當拜寢園荒寒
歲將晚愁絶更堪言
又
東隣子韓子憂國忘晨昏也作漳濱卧誰
招楚些䰟舊勲留幕府新渥到丘園家法
傳來久遲君一盡言
東垻
固城朝送客東垻晩留儂浙近風煙好春
回港汊通北來愁亂轍南去喜疎蓬不是
趨朝市松江學釣翁
過建德
古縣依山住肩輿帶雨來間閻無地着巖
壑有天開野驛編青竹公庭砌碧苔傳聞
長官好小泊亦佳哉
龜齡侍御以番陽士子之意作五
峯亭且賦詩某敬和
廬山真滿眼秀句憶東坡但遣佳名易懸
知得士多雲霄身巳近星象手能摩太守
文章伯風行水自波
過嶽麓見子雲題字偶逢來使因
寄二詩
籍甚韓公子情親我弟兄星沙逢驛使嶽
麓見題名共作三年别相望五日(一本作十日)
程湘江接淮水寄與濯塵纓
又
故人應問我客裏定何如馬鋪爲行館雞
栖是使車四郊多賊壘五筦欠兵儲此去
無來鴈因人數寄書
送劉子思
送客古城東隂晴一日中舊憐杉桱碧新
喜荔枝紅香火藂祠冷魚鰕小市空明朝
萬里别今夕此尊同
月夜與蔡濟忠曹公會汎舟自水
東歸
一舸駕長風銀河此路通波光連月白燭
影到江紅五嶺經星外千山颶霧中不知
今夜賞更有幾人同
鹿鳴燕
明庭下温詔方岳貢羣賢巢鳳山中客栖
(一夲作驂)鸞地上仙魚龍回夜水鵰鶚在秋天
添種家鄕桂歸途快着鞭
訾洲即事
一雨便清凉風回百草香雲山米家畫水
竹輞川莊僧賦蠲新帖墻榛斬舊行歸鞍
乘晚霽空翠滿輕裝
罷歸
親老難爲住恩深許放歸北行湘水闊南
望瘴煙微兵衛收門戟征塵上客衣遥知
六七月喜氣滿庭闈
罷歸呈同官
去年秋七月我犯瘴煙來賦少畬田熟徭
歸驛路開上恩均雨露孤迹返蒿萊想像
山中趣參差屐齒苔
又
嶺水常時急蠻山是處高戶輸無翠羽溪
瘴有黃茅游子歸鄕國斯人滯冗曹臨分
那忍别風裏鬢蕭騷
贈江清卿
嶺海適相逢經年颶霧中官閑詩格進禄
薄俸嚢空子昔南征鶴吾今北去鴻江湖
渺何許聽唳九霄風(一本作一舸釣絲風)
過靈川寄張仲欽兼贈王令尹
塵沙行半日煙火是靈川縣只三家市渠
通十斛舡官空無見俸稅重有荒田太息
王郎子棲遲欲四年
滑石
重來滑石鋪爲愛碧泉鳴古甃苔花澁虚
簷桂月明喬林通夜氣密竹動秋聲客裏
清凉地悠然一振纓
興安
提封連嶺海風土似江吳仙去山藏乳商
歸斗筭珠劭農多樂歲厲俗有通儒巳過
炎關了吾行且緩驅
炎關
驅馬度炎關身經瘴野還稍餘衣帶水巳
盡劒鋩山海月隨人遠湘雲似我閑不須
占紫氣游戲且人間
蒸霞谷爲曹公會賦
見說蒸霞谷連山只種桃𥙷成天五色散
作佛千毫月底羣仙下風前細(一本作綵)仗高
期君成美實歸獻赤霜袍
登瀛橋爲曹公會賦
從此上瀛洲虹蜺晚未收濟川誰作楫浮
海不乘桴弱水三萬里五城十二樓讀書
羣玉府風𬒮揖丹丘
丙戍七月望日自南臺遊福嚴書
留山中
乞我一枝笻經行又别峯水流仙界葉風
落化城鍾錫去泉無恙車行石有蹤郤憐
磨衲老曾見兩儒宗(自方廣南臺主僧萬致一能詩吕紫微汪)
(内相昔嘗指授)
和萬老
歸途正遼邈此地更淹留落木千山夜空
江萬里秋聊爲無事飲莫賦畔牢愁明發
催舡鼔風颿過橘洲
再和
吾行聊復爾處處賈胡留天入星沙晚風
連夢澤秋未容詩作崇政要酒澆愁明月
無人伴携君鸚鵡洲
于湖居士文集卷第八
