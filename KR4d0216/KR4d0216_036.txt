于湖居士文集卷第三十六
尺牘
與池州守周尚書
某獨學寡聞涉道甚淺願從當世先生長
者受業解惑發其蔽蒙尚書宗工鉅儒爲
薦紳師表一經品題便作佳士某竊懷執
鞭之慕寔自稚齒有志莫遂曠兹歲年引
向下風此誠難喻
尚書德宇純粹道心精微古學淵奥包羅
象數之表辯知宏逹超軼英豪之右入侍
帷幄出分顧憂名績隱然聞者爲起願聞
明制趣還廟堂增重本朝華夷震疊幸甚
某晚出寒鄕叨陪諸彦爲郎滿歲躐侍殿
㘭此皆先逹耆儁過聽妄庸褒借吹嘘而
上聞也惟是獻納責隆大懼無以稱塞盛
指苟未棄捐有以教詔使免于戾敢以請
某自聞尚書舟虞出峽建牙江表日欲具
一紙書問左右是致疇昔景慕之愫敢意
謙尊先垂雲體軒昂滿幅若接光塵而傾
意氣拜嘉問章弗獲辭避有愧而巳還使
匆匆萬不及一
與廣帥蘇龍圖
惟黃州之後奕世載德執事又以文行政
術爲名公卿番禺以南華戎錯居蕩以鉅
海持節作鎮未閱歲年威憺島夷琛贐充
溢颶霧屏息人無疾癘勲績之茂當有殊
賞願觀三接之寵抒所蓄積以𥙷遺闕亦
使故國喬木之望增重本朝幸也某拜謁
未期敢以崇養爲請
與廣憲
某傾聽中朝薦紳之言獨嶺南去國數千
里奉使有指乃屬執事上無復有憂矣某
願見君子請所以養士民之術其路無由
㐲惟治績之美諸公當有裏言尺一召還
遂將承接
荅吳子仁
某辭奉光塵坐彌歲月歸鄕盛德勞於夢
想獨因循少暇只尺之書不時登於師門
敢謂謙隆賜以翰墨慰薦華寵甚非門人
弟子所宜蒙被辭讓弗獲盤辟踧踖有愧
而巳伏蘄幸察
某晚山寒鄕首蒙中書舍人先生收寘門
墻待以國士今兹誤叨朝選躐據要津寔
執事者爲之權輿共惟此恩何以圖報惟
當金石一心期不累知巳爾
先生德業之盛固不待稱贊置之左右誰
曰不宜而曠日于此徜徉間居雖高懷曠
逹觀物之初不以用捨繫心然使天子不
盡得賢烏平可哉伏惟廟論當有裏言吾
黨之士旦旦而望
荅吕教授
遠赴濠梁巳臨魯頖諸儒得明師斯道有
託甚善同年兄德履純固學問淵博正宜
師表膠庠遺之諸侯非所稱也廟堂當有
裏言願少俟之
遠遣書尺撫存甚渥仰認眷意之厚然有
疑也同年義均兄弟不當雙緘四六語寵
則寵矣情則甚疎豈少誤耶不敢效尤輒
自削去非簡也惟深亮此意
荅范司戶
捐書甚寵非所當受又惟晚學冒進來教
以頌不以規大非疇昔冀望於同年者藏
去悚仄而巳秋氣高㓗伏惟坐曹清暇體
中勝常某出寒鄕寂寞之濱濫超衆儁寔
自知其不可而公朝乃以備史官之闕朝
夕惴惴非朋舊推揚之過有是哉伏紙無
任愧惕
荅樊憲
恭以學造聖涯文傳正法所宜在上左右
抒發嘉猷以輔教化奉使遠方輿議誠鬱
願聞明詔入踐禁嚴吾道幸甚
某晚出寒鄕叨陪諸彦爲郎滿歲躐侍殿
拗兹蓋先生長者奬與延譽轉而上聞訖
用轃此第獨學孤陋誤當獻納之地亟辭
弗獲震悸靡寧尚椎大雅豈弟博約後來
有以教之幸甚
間者闊焉不奉書記敢意謙勤委以翰墨
粲然黼黻增賁陋質寵則寵矣稱塞謂何
不腆之辭少陳愚戇非敢言報也
荅衢州陳守
某敢冒言之公之屬縣吏喻其姓者子才
尚書郎之子子才與家君游相好也某爲
郎時子才爲同舍不以某不肖忘年顧接
又好也今其子以薦及格當詣考功誠恐
吏持微文濡滯其行望賢史君哀憐之俾
以時受代子才老矣舐犢之念切人誰無
子惟賢史君哀憐之僣越恐懼
與冀伯英
伯英有志于學其始也正然僕於伯英厚
有一言願以獻也夫學如積水其積愈深
則其流愈遠若曰我如是是亦足矣吾恐
溝澮之盈其涸可待也吾里有子史子伯
英盍從而問之
荅元簿
某與公別閱再歲亦聞至涇旣久念遣一
書致殷勤不可得也委教先之陳義甚偉
禮文繁縟施之他人可也而僕與公將安
取此哉愧感不勝言高才正學又輔之以
家傳沉涵停蓄益大以肆少湏俟之即有
褒擢矣
某百無一有忽躐據英游馳騖之地譬如
窶人無故而得千金鮮有不作竒祟者得
深卿書意甚憐而教之乃溢于牋牘者皆
頌而不規深卿猶爾他人尚安望耶不敢
當别駕先生才一再見今巳揚旌東上安
問必絡釋于塗也所甚喜者又識少公所
甚恨者深卿在焉耳
與淮漕
某官以清介律百吏以忠厚恤祥刑推布
德澤敷錫黎庶列城幸矣顧舊德宿望上
所倚注宜朝夕左右論思獻納某備數于
兹猶得瞻風采於朝廷也
與舒州王守
龍舒兩淮名鎮治道清淨民以寧壹甚盛
德也惟梗亮之操純茂之氣薦紳仰爲儀
表當還本朝增重形勢歛惠一州非其所
耳㑏慶三節之行賓客之舊當先衆人候
見於國門外矣
與淮東吳漕
某輙有白事海陵從事晏鼎元憲之世尚
書之姪篤於節義守其家法賢矣久罹憂
患甫得此官而遇明使者當路以身受察
幸也惟執事激濁揚清賢不肖無所隱亦
惟部有此士似未可以衆人視之也某未
見君子敢冒言之罪且安辭
與王越帥
某望元戎軍府一水耳繋官于朝莫覩橐
兜戟纛威儀之盛馳神而巳春氣漸融伏
惟藩屏王室談笑有餘台候萬福東人受
賜日益深厚宣室思賢滋切廟堂俱有裏
言趣召來歸匪朝伊夕敢願保綏至和以
俟三節之行幸甚
某敢有白事忠州文學江蹈雅有學行齟
齬下偶眵昏頭白僅得攝官去冬自三衢
徒步入關巳參吏部選亦嘗奉祠太一矣
適嗣歲多休假待命兩月部中乃告示湏
由本貫州縣次第保明方應格法勢極狼
狽謹取其錄白一宗文書拜呈敢望台慈
亟賜報發庶使羈旅得免滯留一官得調
皆門下之賜也其人勑牒巳經部中驗視
去介不敢附託併蘄台照
荅劉司戶
甲戍期集纔一再見廣衆不容接𣢾旋各
引去于今悵然初亦不知安所居調何官
也故尺紙不至左右慕用之誠何自見哉
高義絶倫遠貺翰墨反復把玩若握手相
勞苦喜可量耶獨謹厥藏永以爲好
元實之文行不當爲諸侯客豈天欲厚所
養而邅其進耶潯陽江山追尋昔人感槩
處政自可以資弄筆亦何有不快於一出
入息頃哉願少遲之當有爲元實稱於朝
者
于湖居士文集卷第三十六
