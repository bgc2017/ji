于湖居士文集卷第三十一
樂府
六州歌頭
長淮望斷關塞莾然平征塵暗霜風勁悄
邊聲黯銷凝追想當年事殆天數非人力
洙泗上絃歌地亦羶腥隔水氊鄕落日牛
羊下區脫縱橫看名王宵獵騎火一川明
笳鼔悲鳴遣人驚念腰間箭匣中劒空
埃蠧竟何成時易失心徒壯歲將零渺神
京干羽方懷遠靜烽燧且休兵冠蓋使紛
馳騖若爲情聞道中原遺老常南望翠葆
霓旌使行人到此忠憤氣填膺有淚如傾
水調歌頭(爲揔得居士壽)
隆中三顧客圯上一編書英雄當日感會
餘事了寰區千載神交二子一笑眇然兹
世郤願駕柴車長憶淮南岸耕釣混樵漁
忽扁舟凌駭浪到三吳綸巾羽扇容與
爭看列仙儒不爲蓴鱸笠澤便掛衣冠神
武此興渺江湖舉酒對明月高曳九霞裾
又(凱歌上劉恭父)
猩鬼嘯篁竹玉帳夜分弓少年荆楚劒客
突騎錦䄡紅千里風飛雷厲四校星流彗
掃蕭斧剉春葱談笑青油幕日奏捷書同
詩書帥黃閣老黑頭公家傳鴻寳袐略
小試不言功聞道璽書頻下看即沙堤歸
去帷幄且從容君王自神武一舉朔庭空
又(泛湘江)
濯足夜灘急晞髮北風凉吳山楚澤行徧
只欠到瀟湘買得扁舟歸去此事夭公付
我六月下滄浪蟬蛻塵埃外蝶夢水雲鄕
製荷衣紉蘭佩把瓊芳湘妃起舞一笑
撫瑟奏清商喚起九歌忠憤拂拭三閭文
字還與日爭光莫遣兒輩覺此樂未渠央
又(金山觀月)
江山自雄麗風露與高寒寄聲(一本作牋)月姊借
我玉鑑此中看幽壑魚龍悲嘯倒影星辰搖
動海氣夜漫漫湧起白銀闕危駐紫金山
表獨立飛霞珮切雲冠漱冰濯雪眇視
萬里一毫端回首三山何處聞道羣仙笑
我要我欲俱還揮手從此去翳鳳更驂鸞
又(汪德邵無盡藏)
淮楚襟帶地雲夢澤南州滄江翠壁佳處
突兀起紅樓憑仗使君胷次與問老仙何
在長嘯俯清秋試遣吹簫看騎鶴恐來游
欲乘風凌萬頃汎扁舟山高月小霜露
旣降凛凛不能留一吊周郎羽扇尚想曹
公橫槊興廢兩悠悠此意無盡藏分付水
東流
又(隱靜山觀兩)
青嶂度雲氣幽壑舞回風山神助我竒觀
喚起碧霄龍電掣金蛇千丈雷震靈鼉萬
疊洶洶欲崩空盡瀉銀潢水傾入寶蓮宫
坐中客凌積翠看奔洪人間應失七筯
此地獨從容洗了從來塵垢潤及無邊焦
槁造物不言功天宇忽開霽日在五雲東
又(桂林集句)
五嶺皆炎熱宜人獨桂林江南驛使未到
梅蘂破春心繁會九衢三市縹緲層樓傑
觀雪片一冬深自是清凉國莫遣瘴煙侵
江山好青羅帶碧玉簮平沙細浪欲盡
陡起忽千尋家種黃柑丹荔戶拾明珠翠
羽簫鼔夜沉沉莫問驂鸞事有酒且頻斟
又(桂林中秋)
今夕復何夕此地過中秋賞心亭上喚客
追憶去年游千里江山如畫萬井笙歌不
夜扶路看遨頭玉界擁銀闕珠箔卷瓊鈎
馭風去忽吹到嶺邊州去年明月依舊
還照我登樓樓下水明沙靜樓外參橫斗
轉搔首思悠悠老子興不淺聊復此淹留
又(和龐佑父)
雪洗虜塵靜風約楚雲留何人爲寫悲壯
吹角古城樓湖海平生豪氣關塞如今風
景剪燭看吳鈎䞉喜然犀處駭浪與天浮
憶當年周與謝冨春秋小喬初嫁香囊
未解勲業故優游赤壁磯頭落照肥水橋
邊襄草渺渺喚人愁我欲乘風去擊楫誓
中流
又(爲時傳之壽)
雲海漾空闊風露凛高寒仙翁鶴駕羽節
縹緲下天端指點虚無征路時見䨇鳬飛
舞揮斥隘塵寰吹笛向何處海上有三山
綵衣新魚服麗更朱顔蟠桃未熟千歲
容與且人間早晚金泥封詔歸侍玉皇香
案踵武列仙班玉骨自難老未用九霞丹
又(爲方務德侍郎壽)
紫橐論思舊碧落拜除新内家勑使傳詔
親付玉麒麟千里江山增麗是處旌旗改
色佳氣鬱輪囷看取連宵雪借與萬家春
建崇牙開盛府是生辰十州老稚都向
今日祝松椿多少活人隂德合享無邊長
筭惟有我知君來歲更今日一氣轉洪鈞
又(垂虹亭)
艤棹太湖岸天與水相連垂虹亭上五年
不到故依然洗我征塵三斗快揖商飈千
里鷗鷺亦翩翩身在水晶闕眞作馭風仙
望中秋無五日月還圓倚欄清嘯孤發
驚起壑龍眼欲酹鴟夷西子未辦當年功
業空繫五湖舡不用知餘事蓴鱠正芳鮮
又(送劉恭父趨朝)
鼇禁輟頗牧熊軾頼龔黃一時林莽千險
蠭午要驅攘金版六韜初試煙歛山空野
迥低草見牛羊旒纊釋南顧戈甲濯銀潢
璽書下褒懿績促曹裝帝宸天近紅旆
東去帶朝陽歸輔五雲丹陛回首楚樓千
里遺愛滿瀟湘應記依劉客曾此奉離觴
多麗
景蕭疎楚江那更高秋遠連天茫茫都是
敗蘆枯蓼汀洲認炊煙幾家蝸舍映夕照
一簇漁舟去國雖遥寧親漸近數峯青處
是吾州便乘取波平風靜荃棹且夷猶關
情有冥冥去鴈拍拍輕鷗忽追思當年
往事惹起無限羈愁拄笏朝來多爽氣秉
燭夜永足清游翠䄂香寒朱絃韻悄無情
江水只東流柂樓晚清商哀怨還聽隔舡
謳無言久餘霞散綺煙際帆收
木蘭花慢
送歸雲去鴈澹寒采滿溪樓正佩解湘腰
釵孤楚鬢鸞鑑分收凝情望行處路但疎
煙遠樹織離憂只有樓前溪水伴人清淚
長流霜華夜永逼衾禂喚誰護衣篝念
粉館重來芳塵未掃爭見嬉游情知悶來
殢酒柰廻腸不醉只添愁脉脉無言竟日
斷䰟䨇鶩南州
又
紫簫吹散後恨燕子只空樓念璧月長虧
玉簮中斷覆水難收青鸞送碧雲句道霞
扄霧鎻不堪憂情與文梭共織怨隨宮葉
同流人間天上兩悠悠暗淚灑燈篝記
谷口園林當時驛舍夢裏曾游銀屏低聞
笑語但醉時冉冉醒時愁擬把菱花一半
試尋高價皇州
水龍吟(望九華山作)
竹輿曉入青陽細風凉月天如洗峰回路
轉雲舒霞卷了非人世轉就丹砂鑄成金
鼎碧光相倚料天關虎守箕疇龍負開神
祕留兹地縹緲珠幢羽衛望蓬萊初無
弱水仙人拍手山頭笑我塵埃滿𬒮春鎻
瑶房霧迷芝圃昔遊都記悵世緣未了匆
匆又去空凝竚煙霄裏
又(過洁溪)
平生只說浯溪斜陽喚我歸舡繫月華未
吐波光不動新凉如水長嘯一聲山鳴谷
應栖禽驚起問元顔去後水流花謝當年
事憑誰記湏信兩翁不死駕飛車時遊
茲地漫郎宅裏中興碑下應留屐齒酌我
清尊洗公孤憤來同一醉待相將把𬒮清
都歸路騎鶴去三千歲
念奴嬌(過洞庭)
洞庭青草近中秋更無一點風色玉鑑瓊
田三萬頃着我扁舟一葉素月分輝明河
共影表裏俱澄澈悠然心會妙處難與君
說應念嶺海經年孤光自照肝肺皆冰
雪短髮蕭騷襟䄂冷穩泛滄浪空闊盡吸
西江細斟北斗萬象爲賓客扣舷獨笑不
知今夕何夕
又(張仲欽提邢行邊)
弓刀陌上淨蠻煙瘴雨朔雲邊雪幕府橫
驅三萬里一把平安遥接方丈三韓西山
八詔慕義羞椎結梯航入貢路經頭痛身
熱今代文武通人青霄不上郤把南州
節虜馬秋肥鵰力健應看名王宵獵壯士
長歌故人一笑趁得梅花月王春奏計便
湏平步清切
又(欲雪呈朱漕元順)
朔風吹雨送凄凉天氣垂垂欲雪萬里南
荒雲霧滿弱水蓬萊相接凍合龍岡寒侵
銅柱碧海冰澌結憑高一笑問君何處炎
熱家在楚尾吳頭歸期猶未對此驚時
節憶得年時貂帽煖鐵馬千羣觀獵狐兔
成車笙歌隱地歸踏層城月持杯且醉不
湏北望凄切
又(再和)
繡衣使者度郢中絶唱陽春白雪人物應
湏天上去一日君恩三接粉省香濃宫床
錦重更把絲絇結臣心如水不教炙手成
熱還記嶺海相從長松千丈映我秋竿
節忍凍推敲清興滿風裏烏巾獵獵只要
東歸歸心入夢夢泛寒江月不因蓴鱠白
頭親望眞切
又
星沙初下望重湖遠水長雲漠漠一葉扁
舟誰念我今日天涯飄泊平楚南來大江
東去處處風波惡吳中何地滿懷俱是離
索常記送我行時綠波亭上泣透青羅
薄檣燕低飛人去後依舊湘城簾幕不盡
山川無窮煙浪辜負秦樓約漁歌聲斷爲
君䨇泪傾落
醉蓬萊(爲老人壽)
問人間榮事海内高名似今誰比脫屣歸
來眇浮雲冨貴致遠鈎深樂天知命且從
容閱世火候周天金文滿義從來活計
有酒一尊有棋一局少日親朋舊家隣里
世故紛紜但蚊䖟過耳解愠薰風做凉梅
雨又一般天氣曲几蒲團綸巾羽扇年年
如是
雨中花
一葉凌波十里馭風煙鬟霧鬢蕭蕭認得
蘭臯瓊珮水館冰綃秋霽明霞乍吐曙凉
宿靄初消恨微顰不語少進還收竚立超
遥神交冉冉愁思盈盈斷䰟欲遣誰招
猶自待青鸞傳信烏鵲成橋悵望胎仙琴
疊忍看翡翠蘭苕夢回人遠紅雲一片天
際笙簫
二郎神(七夕)
坐中客共千里瀟湘秋色漸萬寳西成農
事了䆉稏看黃雲阡陌喬口橘洲風浪穩
嶽鎮聳倚天青壁追前事興亡相續空與
山川陳迹南國都會繁盛依然似昔聚
翠羽明珠三市滿樓觀湧參差金碧乞巧
處家家追樂事爭要做豐年七夕願明年
強健百姓歡娛還如今日
轉調二郎神
悶來無那暗數盡殘更不寐念楚館香車
吳溪蘭棹多少愁雲恨水陣陣回風吹雪
霰更旅鴈一聲沙際想靜擁孤衾頻挑寒
灺數行珠淚凝睇傍人笑我終朝如醉
便錦織回鸞素傳䨇鯉難寫衷腸密意綠
鬢點霜玉肌消雪兩處十分憔悴爭忍見
舊時娟娟素月照人千里
于湖居士文集卷第三十一
