于湖居士文集卷第三十五
尺牘
代揔得居士上相府
某一介遲莫流落田野去歲一拜光範披
露愚衷即蒙某官特逹恩遇付以郡寄闕
期甫及某敢以病自列亟請祠禄屬者又
蒙相公起之閑散復卑守符拜命周章不
敢辭避仰惟相公光輔聖神默運天縡海
内善類悉歸範圍元功溥博隨物賦形坏
冶一陶固無難事獨某孤畸齟齬過軫眷
慈委曲生成倍勞造化始終收拾不待禱
祈某豈有才智術業動公相哉直以某手
足虧折家事狼狽憂患摧傷其窮巳甚姑
欲假此一官奪之於寒餓之水火此賜大
矣重念某家世歷陽兵火之後未嘗輕去
墳墓昨者山陽之命雖爲佳郡然空道從
出使傳往來某憂患薰心難堪委寄而松
楸姻戚又有淮東西之岨焉今兹寑丘在
他人得之或以爲遠特與某鄕黨氣俗相
去甚近頃伯氏初登科第靖康俶擾攝尉
期思某也今懷太守章臨之豈不甚寵且
禄優足以仁族事簡足以養痾使某自謀
不過如此感恩荷德負戴靡勝惟當激勵
綿薄旦旦惟念布宣主上德澤廣相公
惠養黎元輯和封疆之意事有可爲敢愛
軀命伏乞鈞察
某之子孝祥伏蒙相公矜憐成就擢侍殿
拗復承闕員暫兼書命一緣鈞造不出他
門孝祥愚鄙稚騃何以堪此寵榮然某早
聞祖考之訓子之能仕父教之忠奉以周
旋罔敢失墜謹當夙夜訓飭使仰報君
相簡擢非常之恩皎然此心有死無易
陳太博
某伏蒙太博貺以緘翰駢儷之文語新意
工抑某也不足以辱此執事者姑欲借烏
有先生東都主人以發其辭耳又惟疇昔
相從則世俗之禮宜不必講乃今不然豈
外之耶不敢效尤輒具幅紙即日燕居多
暇台候定復何如某何者敢冒清切之除
游掦之助洪矣竊惟執事閑逸許久以有
用之才而䄂手旁觀人謂斯何北門西掖
行有寵除頃戒諭山陽書適家君丐外祠
故不果遣而來介亦復不取回訊亟去長
者尚亮之否聞開門受徒横經問疑者日
益可勝欽嘆能推其餘以誨之幸也
董守
廣陵自昔豪華兵革之後瘡痍未復主
上顧憂謀帥甚艱夫欲翼蔽淮甸安集流
逋疆場輯睦而威令自嚴使傳周旋而趣
辦不擾非執事尚誰望哉自聞十乘啓行
日欲具書問左右因循未果記室先之辭
義燦然深佩隆謙可量愧感薄遽占謝未
究所懷
蘇悴
某晚學備數西省巳劇超踰之媿偶茲乏
使又俾兼攝贊書恐懼怵惕亡以自容所
冀因來有以誨之廼今不然甚失望也正
學博識當在本朝久茲回翔士論甚鬱敢
乞益護眠食以湏三節之行
明守趙敷文
某頃寓居鄮郭餘十年王母馮夫人殁葬
西山皇妣孫夫人以婦從姑而世父待制
公季父莆田丞公以子從母皆葬其下故
家視四明猶鄕里執事以慈惠之師有來
作牧布宣德意使田野按堵民物康阜則
死者有知抑將滲漉膏澤安於地下惟公
念之
歐公書豈惟翰墨之妙而辭嚴義正千載
之下見者興起某何足以辱公此賜也哉
而又先正所藏印色猶新輟公秘笈尤所
懷感
與宣城守
屬者伏承報政輔郡易鎮大府遴選之久
及茲成命旣攽士大夫雜然謂宜而某獨
有歎也夫道德高一世文章追在昔而徒
以良二千石視之使狹厥施于一州將若
之何宛陵於今最郡涪公八十字蓋圖經
也儻未即來覲暇日徜羊詠歌眞有尺樂
者幸少安之
嚴守朱新仲
某比者還便奉眞帖并石刻二詩龍溪序
引旣再拜欽誦斯文之妙三復卒業又再
拜曰某何者而先生乃欲教誨收拾甚惠
而今而後知不肖之身猶可自置於大君
子之門其不忍棄捐如此也即日春事巳
晚不審坐觀事物之變台候何如某爲養
竊禄了無可言何當侍前少承耆德之緒
論引望齋閤卷卷何極
某春晚嘗具記謝石刻序引之賜蓋委一
親戚行其人自臨安取間道入閩未嘗至
大府以故其書不逹復以見歸伏念某鄕
里晚出而於事先生長者之禮其略如此
則某旣無可言者然猶自列云云者萬有
一先生尚察其無它而恕之也即日不審
台候何如經綸德業歛之一州使年榖婁
豐閭里安阜者固哲人之細事耳某戇愚
不學資淺齒少而今兹除授乃先衆俊朝
夕惴懼先生不憐而教之復被褒借之辭
謹再拜辭避不敢當也日俟召還以旣願
見之愫敢乞視時崇護即膺三節之行
某皇恐死罪敢言之惟先生哀憐幸聽某
伯父凡三人長尚書次嘗得官矣建炎俶
擾尚書奉大母馮夫人渡江諸弟悉從次
伯父旣娶獨顧松楸不忍去以死惟餘一
女於某姊也馮夫人以其無父母愛異它
孫嫁嚴陵朱氏有子曰俊乂馮夫人屬纊
時謂尚書曰吾憐二十九無孫汝異時能
官其外孫吾不恨矣二十九蓋次伯父行
也紹興二十五年伯父舍其子而官俊乂
用馮夫人治命以爲巳外生而任之命下
而俊乂之父死今終喪矣而其家日貧困
俊乂大母無恙内外數十口寡姊以書抵
某言狀某欲盡取以來則寡姊義無委姑
而去欲周之則不給朝夕思之莫知所以
爲計伏念先生爲之師帥使境内有一夫
失所者先生任以爲巳責况此十口嗷嗷
飢餓瀕死先生不知之則巳苟知之豈不
惻然動心也哉故敢冒布腹心伏惟先生
施大惠於不報之地或有所謂醯局者月
得二三十千使俊乂託其名而食其禄以
養其重親以活其兄弟姊妹以緩其旦莫
溝壑之憂以紓手足之念則先生所以惠
某者孰大於是
某伏蒙寵頒四公遺帖墨本語意眞切字
畫勁正可以想見當時風俗之厚先生刻
之樂石以表章之其於學士大夫惠矣而
某遂拜賜尤極欣荷也
某晚學叨恩以榮爲懼所冀肯賜某以言
使某朝夕服膺周旋不失其身而今茲溢
於牋牘者顧非某疇昔之望怵惕移日伏
自惟念豈不肖蒙陋不足以辱進於君子
之列而當世巨公不屑教誨之也耶不然
願有以賜之也
明守姜祕監
祕監名德之重學士大夫東鄕馳心日日
而望曰庶乎公之來歸式是百辟吾輩之
士有所因倚典章禮文有所訂正乃今猶
未何也伏惟詔追近在朝夕敢以私告
某伏自念今世先逹巨公收拾寒畯哀窮
悼屈者莫如門下故有微貇敢冒言之郭
世模者自丱角相從閎逹辯智溢于文辭
蓋嘗慕用屈馬平時議論不苟志趣超邁
竊謂宜在門下士之列世模來都于禄且
二年不肯一扣鼎貴人乃不憚重江之阻
願走下風世模之志勤矣誠恐不能自徹
請於某以書先焉某亦惟祕監未得斯士
故敢遂以爲門下獻世模字從範晉人
姜叔永
某有一士度叔永必喜與之游請言之晉
人郭從範者今年三十能詩文吕居仁曾
吉甫諸老先生至忘年目之爲小友年益
長文益竒䟽爽俊特氣槩凛然可畏也僕
童丱與之同硯席相從十五年如一日杯
觴流行十紙立就清婉精緻若宿造者蓋
於文無所不能而又敏妙來中都調官再
歲未有得深慕祕監亦惟公父子平時所
以取士抑從範决不遺雖微某之言亦將
以爲上客凡其人之可不可某不敢重言
惟叔永自知之亦不敢以交游之舊而欺
門下也
紹興王與道
某伏承尚書以八座舊德内閣隆名出節
建牙往殿東道雖老成暫去搢紳貪戀然
藩屏強固王室益尊某誤叨恩除屬有謁
制不果躬造門闌敢謂謙光猥賜降臨感
懼交并無所容措尚期朝著獲望羽儀少
叙愚悃謹此仰布下執事
台守沈德和
獻歲發春共惟開府云初神扶斯文台候
萬福伏念江干一見請辭拳拳戀德厥明
將再造詣拜所賜教則舟馭旣凌江矣丹
丘赤城今號輔郡蓬萊雲物仙聖之所出
沒可以朝夕賓接祕監以當世名德均逸
剖符儒者之榮何以逾此顧如公宜在本
朝潤色王度不應待奏最而歸耳即日某
爲養苟禄無可言者日佇召還敢乞視時
珍護眠食
于湖居士文集卷第三十五
