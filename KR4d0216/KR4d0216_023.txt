于湖居士文集卷第二十三
啓
王提刑
汝水承流巳叨覆露吳門易地更托按臨
繄幸會之適然知譴何之可免伏惟某官
純誠獨秉剛毅不回溜雨之四十圍本孤
根之自立摶風之九萬里寧短翼之爭飛
粹無悃愊之華凛有澄清之志顧外庸之
久訖宜中詔以遄歸某別德經時親仁不
日疇昔熟於條教莫先圖民俗之安乃今
奉以周旋當益厲官常之守
章提舉
虞廷輯瑞昔叨一盻之榮禹甸宣風今與
六條之按仰止使旄之近俯馳書牘之恭
伏惟某官粹量淵停英姿山立文高學古
蔚爲儒掖之宗行峻履方屹此廷紳之表
自寵持於華節即妙柬於垂旒外庸巳訖
於澄清中詔行參於宥密某見賢不遠受
察云初是能容之儻少寬威於程督庶可
乎耳所當盡力於撫摩
兩通判
諸公長者之譽疇昔固願見之同官爲寮
之賢乃今何其幸也伏惟某官英猷邁往
正學探微𣏌梓楩楠知鄧林之不雜琮璜
圭璧宜清廟之見收暫淹半刺之除行拜
十行之寵某依仁匪遠託契云初前事後
師儻悉蒙於教告左提右挈其將免於悔
尤公其圖之我所願也
知州
門闌睽隔久違問訊之恭(不相識云門闌在望未諧識面)
(之私)郵傳鼎來遽被貽書之寵仰佩沖虚之
愫更懷親附之榮伏惟某官行峻履方識
明器博籍甚諸公之譽當立上於要津居
然一障之乘顧何勞於餘刃諒賜環之在
即遂持橐以居中某巳試無功丐閑得劇
民亦勞止冀少圖安集之功公儻教之當
謹承清淨之誨
待闕通判
(上同前)伏惟某官行峻履方識明器博籍甚
諸公之譽當立上於要津居然别乘之官
顧何勞於餘刃諒賜環之在即遂結綬以
遄歸(下同前)
趙郎中
(上同前)伏惟某官行峻履方識明器博籍甚
諸公之譽當立上於要津退然三徑之居
乃深藏於偉業諒璽封之來下由珍館以
遄歸(下同前)
王提幹
(上同前)伏惟某官行峻履方識明器博西樞
宥密夙推家■之謀右輔均輸今賴幕中
之畫佇趨嚴召立據要津(下同前)
朱知府
(上同前)伏惟某官行峻履方識明器博楚都
揭節夙高廉按之公嚴瀨剖符行著蕃宣
之績恐難淹於外服當即拜於中除(下同前)
胡國正
籍甚諸公之譽所願納交粲然一紙之書
胡爲及我伏惟某官高文足以華國竑論
足以濟時璧水之除此其漸耳瑣闥之拜
衆且遲之方消搖於里居益涵泳於聖學
俯慚固陋行際聲光友士之仁豈獨慰平
生之願求民之瘼庶將聞忠告之規
陳教授
同年之契契闊有時爲僚之賢解后於此
伏惟某官議論該乎國體文華贍於時英
教諸侯之泮宫聊從容以卒歲備天子之
詞命知軒騰之有時某攝官云初依仁是
幸友多聞之益無以尚之問爲政之方其
知免矣
常州郭知府
諸父納交昔叨末契近藩假守今託善隣
將敬掣於齋鈴敢遠馳於書牘伏惟某官
才高盤錯譽滿薦紳諫大夫薦之公朝
太上皇擢以名郡第循良之最獨居三輔
之先輸獻替之忠即參兩禁之密某巳無
善狀更誤厖恩望廬山之雲旣闕晨昏之
養飲具江之水敢爲旬月之圖欣近接於
封圻將悉摹於條教僕之所願如此公其
勿愛于言
撫州陳知府
碩膚之譽久屬厭於舊聞斗大之州乃淹
翔於敏手豈獨託交承之契所欣蒙覆護
之私伏惟某官器業偉然聲華籍甚家學
之冨蓋有本原吏事之精尤高盤錯暫領
一麾之寄即嚴三節之歸乃眷臨川號稱
古郡戶乏中人之産府無經月之儲貧吏
乾没旣不哀杼柚之空齊民無聊皆去爲
囊橐之盗宜有循良之政來蘇疲瘵之餘
愚若孝祥一無可紀糠粃在前之愧夫何
言哉瑾瑜匿瑕之仁是所望也
劉舍人
五筦曠官巳逭黜幽之典三湘謀帥又叨
使過之恩亶惟衣鉢之傳實有鈞陶之自
某奉身無術與世全疎冥行於利害之涂
窘處乎讒謗之藪載從去國屢遣作州率
以五六月之間則爲數千里之役精神耗
於憂畏筋力疲於奔馳忽去忽來固未免
揶揄之鬼乍賢乍佞獨柰何萋斐之人豈
無二頃之可耕况復雙親之旣老决意投
簮之適弗圖賜履之榮恭命而行&KR0548;辭不
獲茲蓋伏遇某官學窮聖藴道覺民先羞
崑崙薄蓬萊迥立風塵之表决汝漢排淮
泗橫馳翰墨之埸比收一笑之功遂殄陸
梁之寇雖在公以爲餘事然寬上之所甚
憂肆予環而召歸當告冊而爰立即以所
臨之巨屏付之承學之諸生某敢不謹守
箴規益思策勵老吾老幼吾幼方深蘄錫
類之恩步亦步趨亦趨終難望絶塵之軌
王運使
劾章亟上即使歸田明詔趣行又令分閫
蓋亦東西之惟命敢云來往之爲勞所欣
容察之賢乃是交游之善伏惟某官英姿
煥越德宇靜深風流傳正始之餘人物尚
中原之舊刻淸湘之樂石嘗夷赤籍之驕
通下瀨之戈舡又靜綠林之擾佇圖成績
即拜顯除某猥奉藩條獲依使節念問涂
衡嶽曾分筆硯之餘而枉駕湘西復接杯
觴之勝違離屬爾際會偶然一馬二童長
驅千里雙魚尺素疊拜三緘筋力盡於奔
馳精神爲之耗散欲報所貺將遣復休念
巳投契分之深豈其較禮文之末我之不
敏情見乎詞
寄居官
劾章亟上即使歸田明詔趣行又令分閫
蓋亦東西之惟命敢云來往之爲勞一馬
二童長驅遠道雙魚又素敬拜好音病體
困於奔馳文思爲之枯涸涉筆欲報空函
是憂念方依德庇之初(管下倅云念方託僚契之深)必
不較禮文之末我之不敏情見乎詞
呂彦升到狀
出分宫鑰繆托交承入奉介圭喜將解后
聞有南徐之新命復爲北道之主人幸艤
舟而小留當接麈而一笑
帥江陵通運使楊顯謨
山川跋涉欲徧東南父子扶携復來荆楚
即有依仁之幸更懷冒寵之慚伏惟某官
熏班馬之濃香鍾岷峨之秀氣籍甚史譽
與江俱流燁然之光立朝更顯謂當扣紫
微而排閶闔徑拜玉清之侍臣何謂羞崑
崙而薄蓬萊尚作繡衣之使者有如孤迹
嘗並英遊乃今邊瑣之行復託外臺之庇
夕烽罷警請與公圖綏靜之宜春水才生
冀許僕辦歸休之計
蕪湖沈知縣
籍甚之譽久矣在諸公之間蕞爾之邦豈
其淹長者之辱伏惟某官文章翰墨自成
一家人物風流尚友前輩少借演綸之手
來收掣錦之功顧游刃之有餘諒追鋒之
不遠未皇馳牘先辱貽書
于湖居士文集卷第二十三
