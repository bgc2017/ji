于湖居士文集卷第二十
表
賀太上皇帝遜位表
斷自聖意恊于天心振古所無率土同慶
(中賀)臣聞爲天子父寔倉皇蜀道之歸尊
太上皇亦草昧漢邦之始未有躬致垂衣
之治而獨心懷脫屣之高恭惟
太上皇帝陛下道極化元功超象外巍巍
蕩蕩繇艱難馴致於中興汲汲皇皇在底
定弗忘於無逸蓋天度聿追於藝祖而
深仁壹似於唐堯當乾德之方剛體離明
而繼照臣欽承謨訓結戀恩私五日起居
莫預清班之列萬年壽考但蘄神筴之增
賀今上皇帝登極表
星輝海潤方肇啓於青宫地闢天開遂丕
膺於赤紀有赫聖人之大寶於昭天下之
至公廟社逾尊華夷均慶(中賀)臣聞父傳
於子振古雖然天作之君若今未有載纂
開基之緒惟新受命之符恭惟
皇帝陛下博厚高明齊莊中正翼翼之心
不巳蓋本躬行喁喁之望咸歸殆非人力
仰太上復艱難之業付吾君於談笑之
間十一世而益光邁建武中興之事八百
年其增卜侈成周過曆之期臣身在侯藩
精馳觀闕朝五日而善家令胥瞻孝治之
優復兩京而還上皇更徯大勲之集
賀立皇后表
儷極之尊光于有昔齊家之訓燕及無垠
日月宣昭神人歡喜(中賀)臣聞助粢盛於
宗廟兹王化之攸先羞榛棗於舅姑蓋宸
居之未有於若隆興之嘉禮茂承德壽之
重歡恭惟
皇帝陛下孝始奉親恩兼睦族關雎之樂
淑女式圖隂教之修雞鳴而至寢門共致
色難之養肇興縟典丕叙彝倫臣嘉與常
僚具宣明制塗山啓夏方觀萬國之朝大
妙興周嗣上百男之頌
代楤得居士賀天申節表
珍圖錫羡方隆滋至之休誕月開祥載衍
無疆之壽照臨所曁舞蹈攸仝(中賀)恭惟
皇帝陛下盛德日新至仁天覆齋居節費
不爲耳目之娛屈己和隣無復甲兵之問
凡此無爲而保治蓋將守靜以延年臣濫
職外臺忻逢糓旦夔龍接武阻稱漢殿之
觴蟣蝨輸誠徒效堯封之祝
代方務德賀回鑾表
靈鋒電掃殱厥渠魁輿衛天旋格于藝祖
神人歡喜華夏尊安(中賀)恭惟
皇帝陛下仁配乾坤恩兼南北始結琬圭
之好欲齊民均蹈於泰和兹親革輅之征
乃黠虜自干於皇略逮訖鯢京之戮亟傳
龍駕之歸萬里提封將復漢圖之舊百重
陛戟載新吳會之朝臣屬奉淸閑獲瞻睟
穆邊庭賤守莫陪飲至之觴馳道告行企
望前驅之蹕
謝曆日表
一札十行雖存故事元年正月實拜新書
景祚有開庶邦咸喜(中謝)恭惟
皇帝陛下堯仁宅下舜曆在躬大一統以
當天作其即位定四時而成歲敷厥庶民
肇錫嘉名深詔執事臣敢不布宣上意勸
相農功舉正於中旣謹春秋之法自今以始
當觀正朔之同
謝曆日表
二年而調玉燭方洽泰和一氣之轉洪鈞
再攽新曆惟朝廷則用故事在郡國實爲
寵光(中謝)恭惟
皇帝陛下與天爲徒體道御數協時月正
日俾民不迷自南北東西遵王之道臣敢
不建用皇極奉揚仁風于再于三勸百姓
農功之敏時億時萬祝兩宫壽紀之長
賀元正節表
元年正月實春秋謹始之時是日三朝會
圖籍貢珍之盛肇新縟典益侈閎休(中賀)
恭惟
皇帝陛下道本財成誠參化育羣黎百姓
欣逢治定之期君子小人各適消長之分
導迎景貺登濟中興臣猥以賤官出守外
服君門萬里雖迹遠於天朝壽觴九行徒
夢遊於帝所
代百官賀冬至節表
增泰元之筴益闓受命之符奏黃鍾之宫
丕應得天之統造庭稱壽率土均釐(中賀)
恭惟
皇帝陛下與神爲謀惟皇作極合八能於
前殿衆建人才書五物於保章用昭歲事
緝熙景貺敷錫羣生臣等叨列攸司欣逢
榖旦七日來復方占羲曆之祥萬壽無疆
願罄堯封之祝
代百官進玉牒成書表
帝系勒鴻燦科條於屬籍聖謨啓佑嚴訓
典於寶儲御巖廟以觀成拱朝班而稱慶
(中謝)竊以堯統漢緒肇派別於天潢周誥
商盤麗光躔於東壁惟昭穆親疎之有序
與文章號令之當傳歷時浸闕於編摩甫
歲悉加於纂緝必親經財幸稽春秋簡牘
之文故並建殊尤若河洛圖書之出恭惟
皇帝陛下慶緜景祚志遹先猷世茂本支
襲生民之尊祖道昭歷服成下武之繼文
考仙宗皆聚此書述遺烈永爲大訓臣等
猥蒙際遇快覩休嘉麟趾振振共仰宗盟
之益茂虞書渾渾更瞻聖作之相輝
賀冬至節表
品彙慶一陽之復於時是爲仲冬王者會
萬國之朝其儀亞於獻歲(中賀)恭惟
皇帝陛下重明麗正敦復考中不動聲顔
豈止俟隂陽之定純受德教所以同天下
之心受福惟多知剛方長臣忻逢榖旦屬
守竹符望帝都千里而遥莫與班行之末
上吾君萬年之壽不知精爽之馳
代百官賀日蝕隂雲不見表
璿璣占象方虞辰集之差黼坐端躬遂應
離明之正矞雲密護沴氣潜消瑞揭圓精
慶由宸極(中賀)竊以日行有節數或戾於
經躔帝德罔愆誠乃回於穹鑒偉休符之
昭著知治道之顯融恭惟
皇帝陛下神化文新智輝旁燭容光必照
聿凝丕冒之功守實不虧坐恊寅賓之度
惟聖時克先天不違臣等服在邇聮與觀
景貺珍圖疊紀仰開合璧之祥羣目共瞻
益勵傾葵之志
進登寶位銀表
受四海之圖方盛官儀之復鑄九金之鼎
敢忘牧貢之脩悵違執玉之趨祗效來琛
之獻(中謝)恭惟
皇帝陛下配天立極如日升明所寶惟贒
已旁求於壽儁理財以義且盡貰於逋租
而臣職在剖符禮應奉幣侑稱觴之萬壽
知芹美之非珍簉交戟之百重慕葵傾而
徒切所有賀登寶位銀一千兩謹遣妹夫
進士李蟾捧表管押上進冒犯天威臣無任
代百官謝賜時服表
冬祁寒而惟怨咨過軫聖神之念秋獻裘
而待攽賜聿嚴典則之常手舞拜嘉篚將
示寵臣等(中謝)恭惟
皇帝陛下文昭經緯道極彌綸中寶儉慈
衣弋綈而率下外新制作美黻冕以御朝
乃眷周行載分齊服臣等恩均在笥德愧
章身制彼裳衣莫效馳驅之力出於機杼
當知紅織之難
進奉貢葛奏狀
厥篚纖纊雖云任土之殊當暑袗絺顧是
此邦之産備齊官之三服參禹貢之九金
前件物邊幅非長經緯殊拙垂衣裳而至
治慚莫效於絲毫美黻冕以致神或見收
於巾羃謹隨狀詣闕上進以聞
謝除中書舍人表
螭拗秉筆方愧空餐鳳掖代言遽叨親擢
被身章而滋寵捧誥牘以彌驚懇避莫俞
省循增懼(中謝)竊以中書本命令之地舍
人典文字之官學博藝精斯能華國職清
地近豈可假人蓋有思之敏者未必暢於
事情詞之工者未必竆於理致問古今則
高崔互有所得評書詔則常楊各擅所長
世每歎其才難人亦隨於器使非夫言通
志慮識達典章絢黼黻之文邃淵源之業
則何以裁坦明之制居清切之司如臣者
才不逮人學徒泥古偶玷名於巍第俄策
足於要津屬内史之久虚俾孤蹤而代匱
方自虞於顯黜敢有望於爲眞忽拜異恩
祗慙非據此蓋伏遇
皇帝陛下圖回至治綜覈羣工方將藻飾
於皇猷故必網羅於衆俊雖大公之施不
間疎微而小巳何堪誤膺簡拔臣敢不仰
承眷渥益勵操修職在絲綸寧有彌縫之
助事專筆舌敢忘獻納之忠
中書舍人直學士院謝表
右輔分符初無治狀西清掌誥復冒寵除
更通鰲禁之班還參豹尾之從(中謝)伏念
臣空疎不學徼幸入官歲月推遷遂塵清
貫風波浩渺迄致煩言一收朝蹟而歸五
見律筩之換尋覆蕉之夢驚曩事之皆非
追視草之遊懼此生之終棄敢圖新渥遄
服故官躡文石以朝趨掣宫鈴而夜直兹
蓋伏遇
皇帝陛下丕膺舜曆煥緝堯章核名實以
登俊髦蓋欲去虚文之害躬勤勞而詔機
務益將恢遠御之圖曾是孤蹤亦叨殊獎
竊謂今日論思之職豈特平時播告之修
顧邊瑣之多虞繄廟筭之靡定必有隨時
制變之策以究折衝禦侮之宜造膝之言
願極陳而母諱捐軀之誓期永報於不貲
撫州到任謝表
解荷橐於西清久隔雲霄之望分竹符於
南紀忽霑雨露之恩惟盛時無終棄之人
俾下臣有自新之路(中謝)伏念臣策名最
晚被眷獨優始由狴犴之餘旋簉班聮之
末驥騄備八鑾之乘何有於駑材鴛鴻參
萬玉之庭更容於鼠技惟特逹盡由於親
擢果迂疎交致於人言俯危迹以屢驚悵
明恩之未報敢期宥過尚俾承流茲蓋伏
遇
皇帝陛下仁與春融道同天覆建非常之
策方任賢而使能開大公之門悉除苛而
解嬈乃眷上游之古郡載收散地之羈人
臣敢不懲沸吹虀飲冰食檗求民之瘼稍
更珥筆之風勝已之私切謹佩韋之戒祗
圖來效思蓋往愆
平江府到任謝表
籲天有請願供水菽之勞易地䟽榮復卑
繭絲之託仰戴上恩之厚靡容私義之伸
(中謝)伏念臣開迹諸生受知太上華涂
超躐莫匪親除憲府抨彈良由自取會眞
人之御極容偏郡以承流巳試無功丐閑
得劇雖自西徂東周爰執事然以小易大
是誠何心深懷顚覆之憂或誤甄收之意
茲蓋伏遇
皇帝陛下聖同藝祖孝述光堯廓大
度以用人欲兼致非常之士攬權綱而在
巳將崇成可大之功曾是棄捐亦叨簡擢
臣謹當布宣盛澤激發懦衷澄瀚海之波
冀有因人之薄效凝清香之寢敢如平世
之偷安
潭州謝復次對表
賜以贊書還之次對敢云舊服是謂新恩
(中謝)伏念臣智昧一官仕嘗三巳江湖遠
引自怜蹇剥之多雨露均霑獨倚乾坤之
大茲蓋伏遇
皇帝陛下緝熙聖緒駿發英猷專予奪之
柄以馭羣工明功過之使以興庶事迺如
孤迹亦預慶條臣敢不祗佩隆私益追往
咎儻有及民之效則爲報上之忠
代方務德廬州到任謝表
外閫分憂肆攽明命内朝賜對載邇清光
巳見荒郡創殘之餘具言聖主哀矜之意
(中謝)伏念臣婁膺劇寄蔑著微勞謂孤蹤
宜在於棄捐而廟論猥煩於推擇屬有負
薪之疾旣辭輓粟之行逮兹邊瑣之多虞
復俾帥藩而申命馳驅引道僂佝拜恩細
札十行亟承於漢詔土階三尺密奉於堯
言軫民之竆則使捐關市之征憫臣之病
則戒求藥物之善掩骼下度僧之牒振飢
分貢牧之金獨揆譾能曷勝隆委兹蓋伏
遇皇帝陛下至仁惻隱盛德涵容革輅
徂征巳克清於大憝玉關罷警將永洽於
泰和慨斯鋒鏑之淫夷懼以繭絲而割刻
故銓冗吏使布寬條臣敢不祗若神謨恪
恭賤職老於州縣敢圖横草之功固我封
陲庶弭搔瓜之怨
于湖居士文集卷第二十
