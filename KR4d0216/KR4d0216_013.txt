于湖居士文集卷之第十三
文
原芝
紹興二十四年芝産于太廟楹當仁
宗英宗之室詔羣臣畢觀奉表文德
殿賀旣二年芝復生其處校書郎張某作
原芝曰非天私我有宋我祖宗在天篤
丕祐于子孫明告之符於惟欽哉在昔
仁祖登三咸五以天下爲公授我英祖
以永我基祚於惟欽哉我聖天子躬濟
大業旣平旣治上恬下嬉惟大本未立
社稷宗廟之靈亦靡克寧饗有燁兹芝胡
爲乎來天維顯思命不易哉和氣致祥敢
曰不然曷不于他乃廟産旃曷不于他惟
二宗之室曷不于他再歲再出於惟欽哉
天意則然我祖宗之意則然於惟欽哉
我二三輔臣以告我聖天子告我聖
天子承天之意承祖宗之意早定大計
惟一無貳紛以貳起辛伯有言惟貳惟一
治忽所原匪弗圖之憂惟貳之懼敢告
聖天子爲萬世慮蠢爾小子越職罪死弗
罪以思惟二三輔臣以思以謀告聖天
子言有一得以禆吾國萬死奚恤渠敢愛
死而畏越厥職
記
遊無窮齋記
人之心思無不至也一息之頃北可以燕
南可以越夫物之善遊莫心若也方在越
也則目之所營足之所履越之山川城郭
也而燕不與焉及其至於燕也猶在越也
夫一息之頃也一心之思也而燕越不能
以相通何也思爲之礙也故一物入於思
一物爲之礙一事入於思一事爲之礙吾
雖欲遊而事與物者留之其能無所不通
而無所不至也哉子張子謂子郭子曰子
好游乎子必無思而後可以游於無窮雖
然無思者聖人之學也而吾與子何足以
知之嘗試與子取其似者而言之子嘗寐
而無夢矣乎寐而無夢非無思也神潜而
心不用也方是之時可喜可怒可哀可樂
者紛於吾前而吾心不知焉則亦近於聖
人之寐而無思也巳夫昔之遊不遂者以
吾之思累之今吾嗒然自放於一榻之上
子欲求吾心之所在了不可得其遊燕耶
越耶其在天地之間耶其出天入神而與
化終始耶子固不能知之而吾亦安能知
之豈獨吾不知之雖有聖人亦安能知之
故名吾寢齋曰游無窮於子何如郭子曰
信斯言也則子所不能自同於聖人者直
在於寤寐之間豈其然耶張子曰然吾方
欲就睡須子他日來爲子言之紹興戊寅
三月記
宣州修城記
宣爲城西南負山東北踞溪流幅員三千
四百步建炎中侍御史直龍圖閣會稽李
公嘗守以支潰卒圍閱月引去公益治城
具器用嚴爲之備當是時江淮之間靡焉
騷動惟宣以城堅好故不被兵宣之人德
李公尸而祝之蓋距今辛巳餘三十年矣
而定陶任公亦以御史直龍圖閣繼李之
績惟定陶公德成而行尊實大而聲宏剛
方以立朝豈弟以牧民民聽旣孚吏虔弗
媮教條一施事訖于理乃視城壘東傾西
决乃閱戎器剥折蠹敗公聳然懼曰吾惟
守土不此之務吾失職矣即日出令裒材
揆功易圯以堅增庳爲崇尺積寸會役有
成數檄召下縣使以徒集程督有制犒賜
有時無偏徭無墮工一月而栽再月而畢
干雉雲矗百樓山峙屹嶪岋峨若化而出
池隍険幽門闥回阻誰何周嚴至者神沮
凡城所須無一不給旣又冶金伐石刓革
揉木殺&KR4324;傅羽濡筋削角練工之良大治
兵械戈劒弓矢&KR1060;兜戟幟視諸故府乃易
乃飭枚計其凡四十萬有竒邦人士女四
方賓客駭嘆其成天造鬼設冬十月虜驅
絶淮翦我合肥蹂我歷陽流柹投鞭規濟
天塹並江列城焦然以憂公旦起聞諜色
不爲動徐召賓佐分卑其職某調某卒某
賦某甲某守某險米鹽薪芻鐵炭布帛瑣
細之物毛舉其目嚴以待命增斥堠申火
禁察姦宄詰逋逃吏持筆牘畢受成畫號
令明壹奔走就事邑居之豪率其僮客什
伍相聮以藝自逹受粟取傭豐殺以宜旬
日得戰士五千嚴兵登陴部分整暇驛聞
諸朝恩給臺仗朝莫閱習導以醲賞四鄰
繹騷羽書交馳吏駭人搖滋不奠居而吾
宣城晏起早眠在都在鄙弗震弗驚邊之
遷民係路來歸振廪授地罔不得所十有
一月首亮就斃闔府文武撰日解嚴父兄
子弟惟公之勤歡喜踊躍願肖公象置祠
宇如所以事李公者公持不可民不公之
謀亟營屋市中公命撤之邦人曰公德著
聞天子且奪公歸之朝盍乞諸天子而留
公則數百千人相與扶携走闕下拜䟽願
借公十年公又遣縣吏禁止民從間道疾
馳卒上䟽乃巳或謂某子之居是邦也宜
知之矣今吾父兄子弟將列公之事刻之
金石使子孫不忘公文非子誰宜爲某謹
應之曰不敢辭也雖然此公之細也使公
自是進而居可爲之地一衆心以爲城尊
主威隆國勢以保鄣天下此公之志也而
見於宣城者公之細也曾何足云勞苦父
兄幸教某某不敢辭願因父兄之言書顚
末以詔來今明年三月吉日歷陽張某
記
樂齋記
趙再可於癸未之秋往主濠之鍾離簿事
過别予於吳門時虜方聚兵汴宋居江之
北者蓋皆徙而南再可獨驅車以北與再
可戚而愛之者交諫止之再可慨然無難
色謂予曰吾聞濠自更辛巳之兵府寺蕩
焉而吾簿之於職又廢而復存者今吾往
寓直之無所將營一椽之屋以庇風雨而
將名之孰可謀之子予名之曰樂齋夫濠
上之樂孰知之使吾於濠官守得其職固
樂不幸而不得其職而不害其爲趙再可
者再可亦樂也又不幸而虜入塞再可與
民以心爲城擇險而守再可之志如此再
可亦樂又重不幸再可力不支而見得於
虜再可以得死所爲幸再可彌樂夫無往
而再可莫不有以自樂再可兹行其策得
矣彼紆朱懷金駕高車從卒史號稱大官
平時冒爵位取冨貴一旦赤白囊至股慄
心悸謀自竄之不暇聞再可之樂可愧死
矣八月二十六日張某記
宣州新建御書閣記
臣前年客宛陵間出城東門望喬林中有
屋餘百楹問知其爲學宫也即其後有出
於衆屋之上欹傾支拄若樓觀云者御書
閣也私念宣大郡民業於儒十五守多貴
卿名人惟聖人之經天子所書於此乎藏
之弗稱顧若是非政之闕耶今年秋臣自
撫來吳舟行過江上解后宣之士大夫則
巳雄詫其鄕之所謂御書閣者謂江而南
環數十州莫若吾州之閣麗且壯而吾經
營之功民蓋不之知焉臣心竊喜快謂前
日方嘆其&KR0763;陋而今果有新之者恨未得
一至其下也冬十一月宣之守集英殿修
撰臣許尹以書謂臣使記其成臣頓首不
辭竊惟我祖宗以聖繼聖所以出治一
於道德仁義之實雖未嘗求工翰墨而英
華之發越精神之運動心手相忘道蓺一
貫得於自然超冠古昔臣在秘閣嘗竊窺
累朝雲漢之章蓋以太祖皇帝艱難草
昧日不暇給之際重之劫火散亡之餘其
書之存猶數十百卷自太宗至于徽
祖所藏益多然後知聖人所以遺其子孫
謂雖極天下之貴而退朝燕息從容娛樂
者獨在於是狗馬聲色技巧之奉不皇及
也我太上皇帝天縱聖學遹追先猷身
濟多虞同於創業萬機餘力一寓之書六
經諸子史官之所記寫之琬琰頒於天下
者無慮數千萬字特書密賚登牀所取散
於羣臣之家者不與焉於乎可謂盛矣
主上冨於春秋稽古重華心畫之妙其則
不遠臣知宣城之閣不足以盡藏所賜繼
是又將闢而增之也昔者尹嘗爲工部侍
郎以耆儒被上眷知上之德意志慮
其來宣城百廢具舉農勸于耕士興于學
廪有積粟帑有餘布旣新是閣甿俗呼舞
整整愉愉邦用綏和蓋相其役者宣城知
縣臣李端彦而教授於其學者臣豐至
風月堂記
風月堂旣成張安國過之季高使記其歲
月夫士逹而爲宰相窮而爲農夫足夫已
而遺其外樂一也坐廟堂進退百吏時雨
暘穫蓺五榖以彼較此孰憂孰適季高天
下士獨從其適而遺其憂豈理然哉堂雖
成予恐風月不能淹季高於此也若予懵
甚理亂不知黜陟不聞飢而食渴而飲借
公兹堂或可遺老
太平州學記
學古也廟于學以祀孔子後世之制也閣
于學以藏天子之書古今之通義臣子之
恭也當塗於江淮爲名郡有學也無誦說
之所有廟也無薦享之地有天子之書坎
而寘之屋壁甲申秋直秘閣王侯秬來領
太守事於是方有水灾盡壞堤防民不粒
食及冬則有邊事當塗兵之衝上下震搖
侯下車救灾之政備敵之略皆有次叙飢
者飽壤者築赤白囊晝夜至侯一以靜填
之明年春和議成改元乾道將釋奠于學
侯語教授沈瀛曰學如是今吾州内外之
事略定孰先於此者命其掾蔣暉吕濱中
撤而新之先是郡將欲樓居材旣具侯命
取以爲閣闢其門而重之凡學之所宜有
無一不備客有過而嘆曰賢之不可巳也
如是夫今之當塗昔之當塗也來爲守者
孰不知學之宜葺而獨忘之者豈眞忘之
哉力不瞻耳始王侯之來民嘗以水爲憂
巳又以兵爲憂王侯易民之憂納之安樂
之地以其餘力大新兹學役不及民頥指
而辦賢之不可巳也如是夫客於是又有
歎也堯舜禹湯文武之天下傳之至今天
地之位日月之明江河之流萬世無敝者
也時治時亂時強時弱豈有他哉人而巳
耳財用之不給甲兵之不強人才之不多
寧眞不可爲耶詩曰無競維人謂予不信
請視新學夏四月旣望歷陽張某記
隱靜修造記
平時江東法席之盛建康曰鐘山當塗曰
隱靜宛陵曰敬亭敬亭黃蘖之所居而鐘
山隱靜則又誌公杯渡託化之地山川形
勢略相甲乙建炎之兵敬亭獨存鐘山隱
靜則瓦礫之埸也自余往來建康住鐘山
者旣更十餘輩未嘗不欲建立而卒不能
有所就數年來僅能復有佛殿矣問其事
力悉出於道人楊善才者寺之僧無與也
惟隱靜介居繁昌南陵之間地瘠民竆而
無大檀施山又深阻尋幽好竒之士不至
妙義禪師道恭紹興甲子自大梅來披荆
棘輦糞穢由尺椽片瓦之積至於爲屋數
百千楹土木之工金碧之麗通都大邑未
有也蓋妙義住此山於今二十有二年以
歲月之久願力之堅規模之宏遠心計之
精明始於至難積而至於易營於所無積
而至於有以能圓滿此大事因緣歷年雖
多一彈指之頃也爲屋雖多一把茅之易
也夫以鐘山距建康十里而近冨商六賈
之所走集金帛之施無虚日舊觀之還其
艱若此隱靜望鐘山不敢十一而所以莊
嚴成就乃百過之余嘗求其故矣妙義之
道業足以致此而其大端亦以久故也此
佛事也非久不濟而今之爲郡縣者視所
居官如傳舍朝而不謀其夕欲民之化也
政之成也難哉年月日張某記
于湖居士文集卷第十三
