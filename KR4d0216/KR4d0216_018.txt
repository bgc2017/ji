于湖居士文集卷第十八
奏議
論先盡自治以爲恢復劄子
臣竊惟金虜不道縶我行人中外同憤
聖意堅决申飭邊備以全制勝如臣不肖
蒙被使令感激隆知誓當效死顧受任
之初有當爲陛下言者敢布一二伏惟
陛下神聖英武得於天縱永念祖宗創
業之難太上皇付託之重兢兢業業不
自暇逸將以刷無窮之耻復不共戴天之
讎天地鑒觀神靈孚祐苟充是心何求不
獲然臣區區之愚獨願陛下益務遠略
不求近功而巳夫所謂務遠略者願陛
下盡舍拘攣掃除積弊去其所以害治者
而行其所當爲者起居飲食不忘此志而
巳夫所謂不求近功者願陛下多擇將
臣激厲士卒審度盈虚躊躇四顧不見小
利而動圖功於萬全而巳昔我太祖皇
帝旣得天下諸藩跋扈初未服從我太
祖皇帝規撫巳定不動聲氣磨以歲月皆
爲我有臣願陛下以太祖皇帝所以
平僣亂者爲今日恢復中原之策臣不勝
幸願取進止
論用才之路欲廣劄子
臣聞國之強弱不在甲兵不在金榖獨在
人才之多少項羽未嘗不強也未嘗不勝
也而高祖卒取天下蓋項氏之臣所謂傑
出者往往不能容反爲劉氏用無惑乎項
亡而劉之興也臣恭惟陛下以英武不
世出之姿當艱難之時獨運神斷思濟宏
業孜孜汲汲二年于兹而成功泯然未有
端緒蓋所謂人才者尚少不足以備使令
耳今入官之門雖廣而用才之路實狹古
者取於盗賊取於夷狄取於仇讎取於姻
戚苟才矣初不問其生出之本末也今兹
不然非進士科則朝廷巳不敢輒有除用
幸而用一人焉議者必曰此非清流也此
某人之戚黨也此某人之子若孫也此故
嘗有所負犯也此跌宕而不羈也其用武
臣亦然吹毛求疵深排力沮夫如是而欲
力致天下之豪傑以濟非常之事難矣欲
望聖慈深詔大臣各體此意舍去拘攣
收拾度外之士博取而詳察以備緩急之
用大才旣多使之治財賦使之治軍旅使
之宣力四方陛下將無往而不獲無爲
而不成矣臣不勝卷卷取進止
赴建康畫一利害
一臣今來起發欲先往鎮江府措置事宜
訖即至建康交割職事就令本府以次官
時暫權管却往兩淮將來若有邊事亦許
臣往來措置
一臣如體訪得武臣内有智略忠義習知
邊事或能幹辦繁難之人欲乞從臣不拘
見任寄居待闕官指名踏逐分付諸軍量
才使喚如都督府有合差委幹當事務亦
許依此施行
一兩淮措置事務全在州縣官吏恊心愛
惜不擾而辦如有違戾去處許臣按劾聞
奏
一臣應有奏報文字並乞徑赴御前投放
開拆
論蕭琦第宅及水灾賑濟劄子(知建)
(康府日)
臣六月二十二日准御寶封送下御
筆付臣及蕭琦第宅圖本臣巳望闕百拜
祗領訖伏念臣孤遠賤臣遭遇陛下入
從出藩眷簡優隆糜捐萬死難以報稱
今又錫以宸翰寵嘉踰等雲章奎畫永
藏私家臣闔門老穉不勝感恩戀聖歡喜
踴躍之至蕭琦之居即日併工營繕謹遵
睿訓更加高大及多與空地令可馳射琦
在此僑寓臣五七日之間一往見之飲食
毉藥錢酒之屬常常照顧所有按月請俸
合係緫領司支巳行關報訖緣未有支行
眞俸指揮有司不敢擅行琦遠客累重欲
望聖慈特賜處分所有供給錢建康府
巳應副訖仰乞睿照江東路㳂江州軍
水灾甚廣臣節次曾具奏聞夏稅亦自無
可輸納秋苗决然無望如淮西廬和之間
人民亦多被害竊慮秋冬之交飢民聚爲
盗賊臣雖巳差官前去太平州廣德宣池
州措置更乞聖慈宣諭宰執預治荒政
淮上百姓方罷築城堀壕般塼踏弩之役
四月以來急去插秧冀望收成一飽忽被
水害人情皇皇仰惟陛下焦勞萬機德
動天鑒灾異之來决非人力如堯湯之時
定有冥數但於賑濟防閑撫摩惠養不得
不盡伏望曲軫淵衷中外幸甚江上諸州
將兵闕額甚多臣巳令所差官將被水闕
食強壯人說喻招刺支與例物亦消弭盗
賊之一端謹具劄子奏聞謹奏
乞擇近臣令行荆襄參酌去取牧
馬專置一司奏狀
近准樞密院劄子備奉聖旨令臣同司
馬倬趙某張某相度於湖北京西置一孳
生馬監措置條具利害供申臣尋關牒京
西安撫及兩都統司各據回文欲以騍馬
四千疋分爲四監内鄂州都統司認養二
千疋荆南都統司認養一千疋湖北京西
安撫司各養五百疋臣竊惟中興以來
馬政不脩歲歲博買其費巨億而諸軍之
馬愈更乏少此則牧養之道未得其宜故
也今朝廷方議置監欲還祖宗之舊若
措置得宜則省國用振軍威制夷狄於是
乎在蓋政事之大者不可苟且嘗試而爲
之也今若諸軍分養則與前日之撥綱馬
略同諸軍苟於得馬不復爲經久之計一
二年後稍有折閱則又將以辭自解謂荆
襄非宜馬之地如此則東南長無牧養之
利必資諸蠻而後可耳臣愚欲望聖慈
特出聦斷於近臣中不間文武擇知馬者
一二人令行荆襄淮南境中與諸軍帥守
臣寮深圖地土水草之宜國朝以來所置
監牧巳行故事參酌去取具以上聞取自
聖裁專置一司付以事權嚴爲黜陟之科
責其成功如此則宣撫司所買四千疋不
爲虚費假以歲月朝廷眞得牧馬之用須
至奏聞者
小貼子諸軍㨂汰使臣軍兵所在成
羣若今後撥付牧馬監令逐州軍解
發按月請俸就監支給專令牧養實
爲兩便伏候勑旨
竊聞西北諸監惟沙苑最盛訪聞監
兵見今猶有存者散在關外諸軍乞
令宣撫司從實根刷撥付今來置監
去處指教伏候勑旨
辭免除起居舍人奏狀
今月六日准尚書省劄子奉聖旨除臣
起居舍人日下供職臣聞命震驚罔知所
措伏念臣頃以諸生荷陛下親擢俾冠
多士觸怨蹈禍復蒙陛下脫臣父子於
九死之中兹又驟自省闥進侍殿陛凡
昔再生與今超用一出聖意不緣他人
論報之心雖臣軀命非臣敢有豈宜輒爲
辭避寔以臣齒少人微塵竊科第甫及五
年備數南宫巳懼顚躓况秉筆柱下專記
言動非辯智閎逹莫宜此選今臺閣諸臣
學識資望高出臣右者不可勝舉苟臣冒
寵躐據必致清議弗容伏望陛下天地
父母之恩委曲哀怜察臣危悃非敢矯飾
追寢誤恩改授賢傑庶安愚分
再除中書舍人辭免奏狀
伏念臣去國六年分甘永棄叨蒙收召使
服故官巳試無庸矧堪因任仰惟皇帝
陛下神聖英武方闓宏業書贊之行宣導
德意宜有鴻博來膺遴選况承攝是官旣
皆名儒奪彼與此義難冒受敢冀睿慈
俯亮誠悃許臣依近降指揮終滿平江今
任旣安愚分允穆師瞻干冒天威無任
懇切俟命之至
辭免參贊軍事兼知建康府奏狀
臣起於諸生叨竊名宦軍旅之事實不諳
曉顧方外敵凌侮主憂臣辱臣於兹時蒙
被使令義無辭難死生惟命但今日之事
勢異疇昔虜情叵測邦計猶虚至如守備
之脆堅列將之能否強弱之辨進退之宜
難以隃度而周知必須親履而詳訪若乃
以虚爲實以是爲非苟且目前咎將誰執
豈一身夷滅之足惜而誤國欺君之是虞
臣實何人而當此選又况帥藩之重宫鑰
之嚴雖曰攝承亦難冒據伏望聖慈收
還誤寵更圖竒傑仰備驅馳特賜除臣在
外宫觀
辭免知靜江府奏狀
臣愚戇不學叨竊踰分罪戾盈溢遂致煩
言仰荷隆恩姑從罷黜敢圖開宥還職
分閫而况郴賀之間俶有兵事靖治之略
必惟其人伏望收還成命别卑通材
辭免復待制奏狀
伏念臣頃以諸生遭逢太上歷官未久
遽躐禁涂自抵譴何迄蒙矜宥祠禄終更
旋紆郡紱天地之恩毫髮未報陛下行
堯之道建用皇極曠蕩之澤與物爲春凡
是放臣悉加甄叙顧如孱庸亦與兹寵冒
昧以居懼咈輿議仰蘄睿鑒俯亮危悃
收還成命使復賤官誓殫愚忠益圖來效
所有復職指揮未敢祗命
辭免知潭州奏狀
臣疎遠微賤遭遇陛下叨荷眷隆屢
垂奬使昨者廣西罪戾盈積劾章旣上謂
當投竄聖慈寬宥止從罷免至於貼職
復與全存天地父母恩德莫喻雖極糜捐
報稱何有自反私室闔門訟愆屏息避影
早夜怵惕敢圖簡記又俾藩郡視舊所領
是爲鄰壤委寄之重與昔不殊聞命之始
恐懼感泣臣實何人疊此忝冒巳别具奏
乞賜恩免螻蟻之軀有不盡者輒具劄子
昧死上聞伏念臣父母年七十氣血素弱
近復多病頃赴廣西不曾迎侍道里悠遠
日以憂戚臣弟年幼侍旁無人自臣來歸
方獲寧養今兹新任復隔重湖垂白之親
又難遠涉進退皇惑莫知所措仰惟陛
下推廣孝道本於人情匹夫之微皆得自
逹臣之迫切義當控告抵冒大譴矢心以
辭伏望陛下至仁哀矜俯徇愚貇於江
淮間易一小郡父獲就養不違定省臣得
竭力以趨職事祈天請命語無倫次瞻望
闕庭伏增震作
辭免知荆南奏狀
臣叨竊外藩僅書歲考頃緣親疾屢丐免
歸怵迫之誠莫遑朝夕忽被簡拔就付邊
寄上游重鎮王旅所宿望實旣輕顚隕是
懼伏望博詢衆智俯亮危迹别選名臣使
當一面遂臣之私賦以祠禄後日糜捐敢
不自誓
于湖居士文集卷第十八
