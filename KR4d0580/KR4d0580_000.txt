環谷集别集類四(元)
提要
(臣)等謹案環谷集八卷元汪克寬撰克寬有
經禮補逸已著錄其平生以聚徒講學為業
本不留意於文章談萟之家亦未有以文章
稱克寬者然其學以朱子為宗故其文皆持
論謹嚴敷詞明達無支離迂怪之習詩僅存
十餘首雖亦濂洛風雅之𣲖而其中七言古
詩數首造語新警乃頗近温庭筠李賀之格
較諸演語錄以成篇方言俚字無不可以入
集者亦殊勝之在其鄉人之中不失為陳櫟
胡炳文之亞文士之文以詞勝而防其害理
詞勝而不至害理則其詞可傳道學之文以
理勝而病其不文理勝而不至不文則其理亦
可傳固不必以一格繩古人矣乾隆四十六
年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
