環谷集卷六
元汪克寬撰
說
易之文言傳謂君子行四德乾元亨利貞說
乾者徤也天之德也天以至徤故能運四德於四時君
子以至徤故能體四德於一身聖人以至徤故能行四
德於兩儀之間以參天地而贊化育元者物之始於時
為春其在人則為仁其發則惻隐之情而得天地生物
之心以為心者也月令天子賞公卿大夫於朝命相布
德和令行慶惠及兆民是體乾之元亨者物之通於時
為夏其在人則為禮其發則辭讓之情而所以品節乎
親親仁民愛物之差等者也月令天子賞封諸侯慶賜
遂行無不欣悦命太尉贊傑俊遂賢良行爵出祿必當
其位是體乾之亨利者物之遂於時為秋其在人則為
義其發則羞惡之情而所以斷制事物各得其宜者也
月令天子命將帥選士厲兵以征不義諸侯暴慢以明
好惡命有司修法制戮有罪嚴斷刑是體乾之利貞者
物之成於時為冬其在人則為智其發則是非之情而
所以分别事理以宰萬物者也月令天子察阿黨使罪
無有掩蔽功有不當必行其罪以窮其情固封疆備邊
境命將講武飭死事是體乾之貞
存誠堂說
醫之為言意也意苟至誠則病之淺深加减證之隂陽
表裏脉之浮洪微沉弦緊緩濇榮衛之盛若衰根本之
堅固若虚憊調攝之或過或不及吾心之虚明以照之
如睹龍鏡如飲上池水了然不失秋毫於是酌劑餌之
温凉審鍼砭之補瀉厥效竒妙如有神助其不誠者反
是傳有之曰至誠如神其弗信矣夫雖然誠者兩間之
實理斯人禀兩間之氣以生鈞賦是理而能存之者盖
尠業醫而存誠者尤加尠焉同邑徐宗吉自其上世攻
岐黃之學及其大父仁齋翁益精其藝馳聲州里間宗
吉克紹祖父業闢堂蓄善藥以捄人而持心信實曰丸
曰散製和不慊於心不以與人也扁其額曰存誠而徵
說於余余喟然曰存誠以眎證盡誠以用藥其有不中
者幾希吾知宗吉推是心以追蹤祖若父青於藍鹹於
鹽不難也廼書是說以貽之
經禮附說
周禮一書果為周公所作乎漢武嘗謂周禮為凟亂不
驗之書何休又云六國隂謀之書歐文忠公謂周禮可
疑者二蘇穎濱謂周禮不可信者三是皆論以為非周
公之遺制也然則周禮果非周公所作乎朱子蓋嘗以
周家法度廣大精密言之嘗以周公建太平之基本稱
之又嘗以周公從廣大心中流出稱之張横渠謂周公
治周莫詳於周禮賈公彦序周禮廢興又謂鄭玄徧覽
羣經知周禮者乃周公致太平之迹是則又明為周公
所作也攷之西漢志於周官未之見東漢儒林傳乃謂
周官經六篇本孔安國所獻隋經籍志乃云漢時有李
氏得周官上於河間獻王獨缺冬官一篇獻王購以千
金不得遂以考工記補成六篇奏之孝武時蓋有其書
特未與五經例置博士耳至西漢劉歆始置博士遂盛
行於世後世因有周禮作於劉歆之說是則周禮作於
周公而非他人之制明矣然冬官何為而缺也經罹秦
燄散佚之餘與漢儒編錄附麗之誤而始謂之缺也何
以知其然愚因考補散逸得之夫五官所掌曰治曰教
曰禮曰政曰刑而冬官則掌邦士或坐而論道謂之王
公或作而行之謂之士大夫或審曲面勢以飭五材以
辨民器謂之百工通四方之珍異以資之謂之商旅飭
力以長地財謂之農夫治絲麻以成之謂之婦功此冬
官之大較也見考工記所載者其屬二十有九皆工之
事而士與商農之職俱缺焉考之春官之中如世婦内
宗外宗皆宫中之職本屬天官而乃入之春官夏官之
中如司士諸子皆掌士之職本屬冬官而乃入之夏官
地官之中如司市質人㕓人賈師司&KR1373;司稽胥師肆長
泉府此皆主於商土均草人稻人場人司稼等職此皆
主於農皆本屬冬官因其職與大司徒掌土地人民者
相類乃以入之地官若是者謂非編錄附麗之誤不可
也况小宰記六官六屬各六十攷之天官自大宰以下
六十二地官大司徒以下七十九春官大宗伯以下七
十一夏官大司馬以下六十九秋官大司寇以下六十
五何以冬官獨缺而為數不及五官皆盈而餘數過之
理無是也他如儀禮有嗇夫之官國語有司商之官皆
不載諸周禮此亦冬官之脱簡也要之見載於考工記
者固為冬官之屬然司空掌邦土居四民時地利職不
止此當自大司空小司空而下摭夏官之中掌士者地
官之中掌商農者與夫嗇夫司商之數并今考工記所
載之工總屬冬官則不惟合於周官司空之所職與小
宰六官六屬之目而且周公制作之盛燦然溢著於編
使人得以觀其會通而為太平典禮之全書也克寬因
并錄卷末以俟博古君子正焉
任生名字說
休寧任生序再拜言曰序受學於先生於今五年矣願
先生字之且述其義以教序期佩服不㤀而因以勉於
學也余曰冠而字古也今冠禮雖廢待生之年既弱冠
而字之未晚也生又拜而請曰序懼不獲常侍先生左
右苟命之字若先生之言恒在乎耳而注乎心也余以
其請彌篤乃字之曰本立而告之曰序與叙同天倫之
次第也天倫有五曰父子曰君臣曰夫婦曰長幼曰朋
友盖天下之大經也人道之大於是焉係舍是則無以
為人也果能如此實有所立事親以孝而仁之理由是
而推焉事長以弟而禮之理由是而達焉以至於君臣
之義則事上撫下亦其則也夫婦之别則應事接物莫
不有智也若夫朋友之信則凡所以發於中而應乎外
者皆不可不實也於是五者各盡其當然之則則大本
立矣聖賢之學焉有他術哉經籍訓此者也文詞論此
者也德業事功踐乎此而表著者也生盍廣讀精思克
勤克謹而於日用彝倫之間先立乎其大者則其進未
易量也生其可不勖之哉既以教生且書其說以貽之
蔣之翰字說
同邑蔣周翰維楨從鄉老先生遊而青於藍矣至正辛
夘年既弱冠因舘授余從孫仲寧之居而過余辨疑問
惑求所未及焉既又請叙其字若名之義而申勉之余
告之曰釋詁之文曰楨翰幹也釋之者引詩維周之翰
以證之夫楨幹皆築墻之木也墻端之木曰楨墻之兩
旁障土者曰幹詩人引物連類以賢才為國家之楨幹
蓋垣墉之築匪楨若幹則捄之陾陾度之薨薨築之登
登何所依附國家匪賢才以任衆職則禮樂典則法制
禁令是孰主張是孰維持是孰辨而孰設施之哉子以
維楨自名而以周翰字子盍思研窮至理表裏精粗期
無不至有所未至則訪鄉先輩耆俊而講切焉夫然後
身履力踐百倍其功弗篤弗措必求造古人之域則他
日出應時須為國家之楨幹也必矣子之始祖周文公
為周家立八百年基作大雅之詩追述文祖之德以詔
後世而謂多士皆國家之楨幹厥後尹吉甫又作崧高
之詩以美申伯甫侯之賢能為周室之楨幹為國家者
頼賢才以立國如此夫子之先世公琰相蜀漢大直相
唐勛名事業照耀簡冊子尚篤志於學弗懈益勤則不
惟無愧於名若字抑亦有光於前人矣子勖之
吴氏三子字說
友人吴仲實甫年且耆艾見三子長次皆就外傅而受
學矣請余字之以叙其義而告之余曰冠而字則祝之
以辭禮也今尚幼盍俟其稍長而命之字可乎仲實答
曰生非欲使之尊其名以夸於人也實欲使之敬其名
與字而亟責以成人之道俾昭然知所以示訓而永久
不㤀也余曰嘻仲實之愛子不以姑息而覬其速成余
焉得不取夫文之美者以為之字而警戒以造就之乎
乃召其子來前而語之長者益字之以文遷蓋取易之
大象風雷益君子以見善則遷之義也次曰革字之以
文炳蓋取革之九五象傳其文炳之義也又次曰兑字
之以文悦蓋取彖傳兑說之義也既以語復祝之以辭
曰益也勉旃宜勖爾躬聞義而徙惟善之從風動雷行
勿固勿慵日進高明厥德乃崇又祝曰革也勉旃學貴
克變剛徤中正慎思力踐必強必明勿替勿倦德容昭
著允儕時彦又祝曰兑也勉旃講習為宜朋友切磋麗
澤於兹孜孜不懈心中自怡底於成功前哲可希祝已
遂書以貽之尚願其受兹辭而藏之深求其意而勵其
所未能充其所未至則有所立而克纘先祖之緒矣吴
氏之子孫其福祿詎可量乎三子其懋敬哉
環谷集卷六
