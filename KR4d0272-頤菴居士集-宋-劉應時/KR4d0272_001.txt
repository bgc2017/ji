頥菴居士集卷上
宋劉應時撰
古詩(五七言)
投魏先輩二首
長驅决文陣眇古百戰場朔風吹梅花塞日淡無光一
將功業成千屯草木香高談静寰宇袖手歸巖廊纍纍
腰下印奕奕眉間黃霖雨四海心鼎鼐衆口嘗園林多
勝事豈久居其旁縱令猿鶴怨出處庸何傷
跕跕飛鳶墜歴歴風瓢聲青冥不折桂澗阿甘采苓踉
蹡憶束髮忽焉廹衰齡嚼蠟心忘味胡為羡久生藹藹
春空雲聚散無根蒂縱得屠龍術孰為苞桑計稽首問
彌伽輪宇煩舉似
次韻聞人參議來賢巖
僊事不可考靈蹤閟幽微我懷采芝人寤寐心自怡松
隂月華冷竹露晨光晞福地萃七賢語屑落霏霏鳳鳴
悵莫聞鶴駕邈難追斵石出秀句神物尚憑依眷兹玄
雲英挺然柱石姿孰能鞭萬牛挽此歲寒枝臧孫信有
後深慰魯人思
寄張武子
霽月耿東南流光净如洗幽人懷夜光掬水弄清泚春
雲多態度蒸緼出山麓舒卷無定蹤形容勞遠目可人
古錦囊多乎斯二者造物發天藏筆端玅陶冶我具正
法眼僅得窺一斑恨無餐玉法謾入藍田山别來歲月
换倏如飛鳥過升沉不足數交誼果如何夜窗浥露氣
策策秋聲高假寐發永歎念遠心忉忉
辛亥季冬雪中作
凍雲横山風捲沙槎牙古木鳴寒鴉長空黯淡常如晚
煙景凄迷亦自佳開窗未及一食頃剪水俄包六出花
須臾勢欲傾天地粲然枯卉皆璚葩江村景物堪入畫
漁翁蕩槳依枯葭重裘肥馬誰氏子銀鞍蹀躞山路斜
臞儒事業政不惡擁書至樂何以加圑圞共向榾柮火
温然春意生吾家不能半夜縳元濟亦嬾扁舟泛若耶
洒窗入竹有餘韻頓覺詩興清無涯
讀放翁劒南集
少陵先生赴奉天烏帽麻鞋見天子乾坤瘡痍塞目慘
人煙蕭瑟邊塵起八月之吉風凄然北征徒步走三川
夜經戰場霜月冷纍纍白骨生蒼煙五載栖栖客蜀郡
騎驢日候平安信喜聞諸將收山東拭泪一望長安近
瞿唐想見放船時回首䕫府多愁思蜀人至今亦好事
翠珉盛刻草堂詩放翁前身少陵老胸中如覺天地小
平生一飯不忘君危言曾把姦雄掃(公以刪定官輪對論楊和王事)周
流斯世轍已環一笑又入劒南山酒杯吸盡錦屏秀孤
劒聲鏘峽水寒萬丈虹霓蟠肺腑射虎劊鯨時一吐我
雖老眼向昏花夜窗吟哦雜風雨少陵間關兵亂中放
翁遭時樂且豐飽參要具正法眼切忌錯下將毋同茶
山夜半傳機要斷非口耳得其玅君不見塔主不識古
雲門異時衣鉢還渠紹
次韻李仲南木犀
幽人何所為兀然坐詩窮萬事不復理吟哦四壁空少
皞從西來天宇凄其風羣芳漸搖落桂子開墻東寒蟾
駕璧月老翠高菶菶景物爾獨勝色香誰與同豈藉紅
裳女徒費丹砂工不受黃金恩桃李誰争雄風漪卷輕
碧斷霞曳微紅清風襲衣袖薄采喧兒童王孫亦好事
乘興賞珍叢笑掬黃金蕊糝綴光玲瓏山村酒可篘恍
如入新豐胡不抱琴去一飲醉其中露濕月華冷風約
零雨濛静言參鼻觀身在廣寒宫
感事贈周子夀二首
毛遂處趙庭囊穎初不起昭君在匈奴畫工一夕死取
士無取名名下非真士哀絃有餘音為君聊洗耳
丹丘有鸞鳳天朝思羽儀祥風挽不前簫韶將致之我
生幸良覿九苞容一窺矯首望阿閣自笑槍榆卑
史太師病愈未果走賀誕辰伊邇作古詩三首寄
之
真隠出人間了此一大事堯舜既授受邊障息烽燧袖
手辭鈞衡澹然不色喜高卧北山雲戲掬西湖水
真隠愛西湖居然來卜宅春波自溶溶秋林何策策密
邇城市居夐與囂塵隔開窗放月入好句來几席
真隠道骨堅能禦隂陽寇不藉盧扁術自得喬松夀香
馥東籬菊樽餘北海酒裁詩千百篇年年登衮繡
讀漢史
彭蠡萬頃波胥江八月濤所蓄盖有素末流故滔滔君
子貴養源毋事駕說勞漢祖過柏人心動疑貫高田孟
天下士其忍負趙敖處死且不難視身如鴻毛髠鉗吾
何畏義命豈忍逃乘輿忽至止興運有所遭俛首與之
語議論誠英豪回視漢廷臣誰能出爾曹即日拜守相
泥塗升九皋大閑不可踰四維在所操我觀忠義傳榮
如華衮褒置君如奕棋百歲猶腥臊
和史魏公酬北山夀老
黃髮了國事歸來雙頰紅園林白日静樂事何豐融更
許栢庭友來依春桂叢境勝香山遠辭高支遁同眷兹
達尊地綽有古人風梅林洗煩暑霽色摩蒼空煙霞琢
秀句咀嚼味無窮徒紀盛山燕來羡昌黎公
冬夜
濁酒有真味軟火如春和跧居身嬾動卒歲養微痾世
境淡無染心源湛不波舍爾短檠樂如此良夜何
山行
春光淡心目乘興聊躋攀頗識造物意長容我輩閒横
拖拄杖去笑折梅花還彼哉鐘鼎樂不在山林間
律詩(五言)
幽居
煙重柳腰困雨肥梅臉皴夜窗無鎖鑰晨氣濕衣巾日
晏猶便睡犬鳴知有人西家新釀熟祀竈請比隣
江村
前山疑抹黛多稼欲成黳水滿蛙登岸橋危馬蹙蹄風
高帆腹壯雨霽月眉低杖屨投村舍兒童指舊題
春暮
愁裏青春去年來白髮加細書欺老眼軟飯愜衰牙寧
夢穴中蟻不疑杯裏蛇南窗時隠几一縷篆煙斜
獨飯
雲破日將西村深雞自啼撑船傍林樾獨飯寓招提山
柿淡無味園蔬嫩可刲滿抄雲子白心事愧鋤犁
舟行
小艇出前浦槐隂覆小橋雲垂疑有雨水稳不通潮山
色綠自足汀花細可描枕書篷底卧欸乃認歸樵
别李簿
執手江亭晚回驂澗谷深碧山啣落照煙樹鎖愁心空
擣黃金泪誰知白石音殷勤囑魚雁他日莫浮沉
入夜
入夜雨聲細小窗燈影寒僻居成嬾惰飽食幸平安時
事不復問舊書時一看欣然會心處香燼一爐殘
旅舍
草市欲黃昏吾行恰到門僕夫思憩息燈火喜温存一
夜催花雨數家臨水村征途雖得句默坐與誰論
耳聾
嘆昔英豪氣俄成一老翁近年頭盡白今日耳猶聾品
位無丞職是非隨曉風難陀能反聽梢境已消融
生日
屏迹衡門下衰遲愧始生兒曹於此夕杯酒致歡情來
日苦無幾餘生累漸輕樂親惟飬志外物本非榮
登樓
圖書粲東壁星斗下西樓滿座襟懷爽一輪風露秋雲
山遺古意江漢洗詩愁更欲騎黃鶴相隨汗漫遊
山居三首
行年當耳順涉世尚心勞倦矣歸三徑皤然愧二毛留
詩羞茗供為客釀松醪晚照横籬落呼兒課楚騷
小小園林畔蕭蕭叢薄間茅簷頗幽隠竹徑自回環犬
吠溪頭客日銜窗外山遺編淡相對身世覺高閒
雨濕茅茨暗日長天氣温心閒忘物累足嬾出柴門風
静收雲脚山高露月痕兒童展編簡燈火又黃昏
辛亥長至後二首
老去驚時序冬温少沍隂心閒知物理陽復見天心聖
主成郊禮寰區迓德音病夫思贊善擁褐發長吟
遥想清臺上已書雲物祥自慚身老大漸喜日舒長芹
泮三益友芸窗一炷香此間無俗物貧病亦何傷
頥菴居士集卷上
