陸子餘集卷八明陸粲撰
詠史樂府二首
俎上翁
廣武城邊列旗鼓重瞳拔山氣如虎手提老翁坐高爼
漢王嫚語項王怒俎上老翁心獨苦心獨苦兒不聞兒
言但索杯中羹兒自生翁自死三軍縞素為何人幸有
君臣無父子由來久假終必歸機心一發不自知匆匆
數語殊可悲漢家創業何草草誰云雜伯未為非君不
見當日隂山沙磧中彎弓鳴鏑親射翁
擁篲行
漢困楚阿翁忍死登高俎楚和漢阿翁歸來依舊戰吁
嗟翁歸方立炎漢基三年為虜生無幾功成不記翁危
辱但記曾嗔無賴兒泗上亭長作帝王宫中老翁猶布
衣翁生不知皇帝貴家令一言翁始畏兒來朝翁擁篲
須臾趣詔尊上皇家令歸來金滿牀昔為田舍公今為
天子父擁篲一迎眞有助嗚呼擁篲行何足嗤猶勝當
年俎上時
畫虎行
山人視我畫虎圖邀我為作畫虎行我生城郭不識虎
向來浪說眞無憑自從謫居傍夷落時驚夜嘯風生壑
似聞行旅遭搏食往往白骨撑叢薄朝來擊鼓驅獵徒
於菟中箭人讙呼兒童奔走我亦俱近前諦視摩其鬚
初觀據地疑未死金睛熒熒吻血紫却歸更與展圖看
意態猙獰宛相似畫手爾何人誰遣為此筆丹青淺事
何足問物理試思堪太息我聞太平世野獸恒避人吁
嗟猛虎今為羣渡河無復逢劉昆黃公赤刀倀鬼竊裴
旻李廣俱澌滅書生徒手無寸鐵對畫空令雙皆裂還
君畫為君歌道上虎跡今轉多
鄭卿歌
君不見閩中鄭卿湖海客十年跨馬燕京陌公車昨獻
三千牘玉陛新投萬言策詞章翰墨清朝珍何况相術
稱絶倫閱人千百一無失往往高談驚縉紳古來能相
各有名近代無過袁四明伊昔抱藝王門上軒眉抵掌
何雄壯龍顔眞人四尺鬚虎頭將軍一品相君臣際會
豈偶然遺事流傳定非妄鄭卿絶學自天授著書且欲
排荀况長安公卿走相問門外日高車幾兩我初識面
自南省三百人中見英宕把臂謂我風骨竒愧我豈是
廊廟姿誰言黃扉玉堂上用此野鶴孤雲為從來賢聖
困草澤騰踏升天終有期祗今世途多汩没塵埃誰是
封侯骨牝牡驪黃未足憑驊驑騄駬空超忽蔡澤噤吟
笑唐舉今我低徊猶乞汝男兒紫綬不在腰磊落崢嶸
徒自許吁嗟鄭卿勿言聽我歌終曲秋風漸高白日促
與君且倒杯中綠他年我訪希夷生石室瑶編手飜錄
靑天招爾騎黃鵠
李侯行
李侯古介士皭然冰雪姿平生藜莧腸不受膏粱滋南
山栢葉苦猶嚥首陽薇蕨甘如飴官厨廩米不盈掬糜
薄吏卒常苦飢頃來單車臨絶域豪酋悍吏俱惕息盤
餐對案欲揮去苦為蒼生憂菜色此心炯炯天應知俗
士聾瞽何由識山中夷獠胡為者眼不識字心腸直指
天畫地說李侯依稀似謂今難得紛紛冠蓋看塞途誰
哉肉食能遠圖西南兵役况未歇萬物癃病何由蘇持
梁齧肥衆所羨志士茹藿翻見迂可憐李侯今腐儒一
官白首仍邊隅范丹魚釡久寂寞李侯之節世所無吁
嗟李侯之節世所無
邊軍謠
邊軍苦邊軍苦自恨生身向行伍月支幾斗倉底粟一
半泥沙不堪煑盡將易賣辦科差顆粒那曾入鍋釡官
逋私債還未足又見散銀來糴榖去年糴榖揭瓦償今
年瓦盡兼拆屋官司積榖為備荒豈知剜肉先成瘡近
聞防守婺川賊盡遣丁男行運糧老弱伶俜已不保何
况對陣臨刀槍宛宛嬌兒未離母街頭抱賣供軍裝閭
閻哭聲日震地天遠無路聞君王君不見京師養軍三
十萬有手何嘗捻弓箭太倉有米百不愁飽食且傍构
欄遊
擔夫謠
擔夫來擔夫來爾何為者軍當差朝廷養軍為殺賊遣
作擔夫誰愛惜自從少小被編差垂老奔走何曾息祗
今丁壯逃亡盡數十殘兵渾瘦黑可憐風雨霜雪時凍
餓龍鍾強驅逼手摶麥屑淘水餐頭面垢膩懸蟣虱高
山大嶺坡百盤衣破肩穿足無力三步回頭五步愁密
箐深林多虎跡歸來息足未下坡郵亭又報官員過朝
亦官員過暮亦官員過貴州都來手掌地焉用官員如
許多太平不肯恤戰士一旦緩急將奈何噫吁嚱一旦
緩急將奈何
朐岡行贈遲戶部兼簡馮汝強伯仲
君不見朐山之岡矗立千萬重高者盤躩如虬龍下者
偃蹇蹲踞如貔熊中起雙尖屹相向青天突兀安屏障
靈棲仙宅信孤迥碧𡼏紅泉亦清壯東州遲侯愛山者
茅堂窈窕岡之下飢鼯緣屋蘿雨垂老鶴啄階松雪灑
時登巉巖入幽絶萬壑隂霞倏興没天風蕭蕭日欲墮
野色蒼然上眉髮一從獻策金門去寂寞岡前舊游路
竹戶留詩碧蘚封石牀散帙紅霞護朅來持節下三吳
樓船伐鼓凌江湖酒邊向我誇故山令我耳熱歌嗚嗚
遲侯爾勿言且復共飲酒我生夙抱山水癖往曾楚粤
窮林藪祗今潦倒意未衰決策東行定非久朐岡之游
亦何有泰岱雲松落吾手海門虹月踏飛梁蓬閣烟濤
坐虚牖因君寄語大小馮肯同躡屩追從否
賦内閣芍藥
金門柳色縈深綠上苑春餘雜花撲夭桃已歇穠李衰
紅藥飜階正芬郁此花初種自宣皇百曲雕闌七寶妝
融風窈窕昭陽殿暖日輕盈白玉堂玉堂學士看花早
賦成芸閣留詩草卷幔頻看碧霧流揮毫正耐紅雲繞
憶昨宣皇居法宫太平樂事君臣同宸遊每出濯龍裏
曲宴偏臨翔鳳中是時南苑飛霓旌爛漫仙葩綺繡明
臨風宛轉如矜妬俯者如愁仰如訴半沾微雨妖紅濕
太眞泣凭闌干立至尊一顧六宫回茜裙霞帔俱羞澁
華萼樓頭雨露偏芳容贏得美人憐君恩為與分春色
詔許移來種閣前閣前複道連金谷翠輦經過幾迴矚
内家敕進賞花詞昭容傳制黃門促沈吟此事六十載
當日繁華宛然在紺幰金輿絶幸臨黃扉紫禁畱風采
不羨揚州寶帶圍長安紅紫競芳菲五侯七貴同邀賞
寶馬香車疾若飛爭似名花出天上霧閣雲窗儼相向
浪蝶游蜂未許窺酒徒詞客空惆悵江南三月足豪華
繡幕圍香富貴家亦有幽姿在空谷風雨憔悴天之涯
燕山遊子江南客獨對名花感今昔草木何知人自憐
逢時亦復升沈隔世間榮辱偶然事不獨此花何嘆息
送待詔文徵仲先生致仕
文星南指斗牛遥先生拂袖歸江臯平原蒼莽晨車發
霜天突兀玄雲高憶昨先生登玉堂千鈞筆力開混茫
手飜翠虹霓翰飛赤鳳凰隂崖絶海垂絢練文章不獨
詞林羨琴瑟真諧清廟音珪璋已備明堂薦却從綸閣
夢雲林山水長懸故國心燕山東望渺吳越草堂何處
閒風月茶磨峯前綠樹低行春橋畔花如雪杖屨今來
續舊游顧盼溪山增秀發先生雅志追古人有道何嘗
羞賤貧平生氣與秋冥迥未肯低眉事要津山巔水際
從自得龍騰鶴起誰能馴我師太常更清眞一官白首
從明禋(錢漕湖先生)諫書三上排紫闥釣竿歸抱漕湖濱共
爾完名宛雙璧况也意氣同膠漆丈夫要自能勇退人
生富貴何終極我曹胡為空役役蟲臂鼠肝爭得失君
不見林屋山人名世才(蔡九逵)幾年為客雞鳴臺消夏灣
前畫樓起木奴千樹煙花紫主人不來誰對此君歸儻
為寄雙魚好共相邀弄雲水
送魏師召之蕪湖
魏子昨捧分司檄與我青𤨏門相逢朱袍皂帽氣遒逸
佩刀左右盤雙龍燕山雪消河冰泮玉節辭天春未半
江東花滿姑孰溪君到春衣應未換謝公宅前芳草生
李白墳頭江更清日出靑山看舞鶴月明采石聽流鶯
多君俊邁今無匹四十為郎頭正黑文貞遺笏世珍竒
知古流風本仁直都門送爾惜離羣日暮行歌潞水雲
明年躍馬東城陌楊柳青青正憶君
游大酉洞天
疇昔覽山經名蹟稱大酉乾坤遼闊吴楚長倚劔青冥
只翹首誰云萬里今獨來快意兹游信非偶主人亦清
真同余紫霞想旋披榛莽度巉巖細窺隂洞琅玕長側
身初下覺黯黑却立斯須忽爽朗千年古壁玉為色垂
乳晶熒翠猶滴仙人去後石函空綠烟銷盡藏書室金
燈閃倏知有無瑶草紛蕤亂朱碧吁嗟此竒觀乍到神
欲竦盤渦嵌竇深不測鳴流洩瀨驚奔澒臨厓拄杖聽
猶疑白晝或恐風雷動我從放逐西南陬裹糧徧入名
山遊桃源偪側嶽麓小眺遠未得開雙眸終然靈境諧
夙好造物似為畸人謀根盤路轉更礧砢石田如掌琪
花嚲奮衣欲往心飜然水深泥滑愁無那何當秉炬破
幽暗淨掃雲牀相對坐高秋晴日儻更來待余為啟青
銅鎻
贈朱民部使君還朝
使君慷慨青雲客落落英標世無匹朱暉行業自傳家
劉晏才猷本經國昨者辭天下紫廷手持尺一東南行
軺車驛路驅甘雨旌旆江天拂使星東南列郡瘡痍積
遺黎半已溝中瘠使君催科靜不擾藹藹温言宛仁惻
四野歡騰衆相語卧安衽席由慈母徵書忽報日邊來
狂走吳儂淚如雨山人病卧茅茨下草深窮巷無車馬
君行駐節欵寒齋坐語藜牀意傾寫九月霜華落岸楓
蒼然秋色滿江東送君官道臨當發浩歌悵望高天鴻
兹行會獻公車牘應知重為蒼生哭囊封願與綴新圖
丹青徧寫逃亡屋
寄謝趙醫士
憶我初住清虚天笑吹龍笛蕊宫前時騎蒼鹿繞殿戲
撞摧玉柱驚羣仙仙班不容共訴帝帝遣謫來東海邊
人世溷濁蠅聚羶舊游恍忽心茫然帝呼六丁下戒敕
丁寧莫遣隨塵緣麄人獷暴失帝旨欻從雞肋揮熊拳
排門顛倒齒着闔血濡狼藉唇雙穿父憐母惜救不得
驚呼婢子成狂顚庸醫信手亂塗藥瘡成贅結唇珠懸
當筵每遭惡客笑撲鏡欲絶將軍咽趙家王孫今國手
早從紫府窺眞筌靈心昔飲上池水禁方獨受神龍傳
三吳來往走汲汲秋蘭一葉江湖船金篦或刮眼中障
玉斧欲斫頭風涎刀圭為我輕點拂須臾贅落如增妍
梁公神針不足道華陀刮骨何須憐夜夢乘雲歸上玄
謁帝稽首陳前愆臣非此翁此疾無由痊疲癃四海今
沈痼為翁乞活三千年要令赤子無顛連帝為首肯低
一笑歸來月落僊華巔仙華山高杏林赤爾家舊業青
芝田俞跗越人今已矣此翁絶藝誰爭先揮斤削堊妙
手不易得賦詩為爾重續南華篇
漫述三首
藹藹都城内甲第開中逵赫赫相國門雜遝賢豪馳五
更中扉闢來者肩相差良久磬折入俯仰前致辭一言
得所欲喜氣生鬚眉誰云行多露進趨當及時儒生不
解事六籍空覃思白首著書成依然卧茅茨
翩翩青雲士才敏復辨強新除得壯縣三年理歸裝侍
者繡羅襦内子八珠璫輜車闐道周徒御生輝光俄聞
謁帝閽臺省從翺翔問之何能爾貴人親薦揚不惜千
金資自喜紫綬長顧笑范史雲守志徒糟糠
杞子憂天隕祗為智者嗤賈生亦無賴痛哭干明時出
身奉聖主誓言報恩私九關虎豹嚴白日雷霆施小臣
不自量抵死陳狂辭朝為朝堂客暮為路旁屍棄捐誰
為收妻子不敢窺一身既灰滅安用虚名為所以漆園
翁甘心效塗龜
幽蘭篇
嫋嫋幽蘭姿悠悠芳氣結采掇入君懷佩之顔色悅君
心一朝異棄捐不復察昔與瑶華姸今同蔓草没春陽
不回光孤根恐蕪滅寂寞空谷中馨香為誰發
名都篇
名都天下饒閭里藏豪雄蹮蹮輕俠子結友相追從依
憑董君寵著籍期門中聯騎出近郊翩翩若游龍擊毬
平樂觀逐獸長楊宫縦横馳道上意氣輕王公司隸不
敢呵歛手避其鋒暮投北里館張組陳歌鍾嘉肴列千
名酒醴旨且豐坐擁燕趙姬巧笑姿芳穠轉喉變新聲
折肢舞回風為歡竟永夜揮霍千金空天明掉臂去復
會平陵東日月信徂邁滛樂何終窮
名姝篇為友人作
名姝産西州皎皎冰雪姿結褵事夫君修姱盛光儀入
宫見猜妬衆女憎蛾眉承歡不敝席故寵忽已移掇蜂
誤尹公掩鼻殘楚姬由來讒言昌涅素易為緇所嗟奉
仁明中道成乖離白日流高天妾心炯如斯君恩儻可
還枯槁生華滋誓言敦諒節素髮以為期
太息行贈平湖謝贊府
太息復太息悲風動河梁浮雲翳中天白日不迴光謝
子廬江來脩髯宛清揚伏闕三上書雅道陳虞唐九重
天聽高臣愚不自量臣有肺腑言譬彼俗醫方和緩儻
見收足使疲癃康退謁相國門持書立堂皇卑之無高
論咄爾書生狂歸來逆旅中哀歌不成章顧余伸前議
意氣何慨慷聽之重為歎淚下沾我裳紛紛肉食者俛
仰隨班行而子飯藜藿抗言一何張坐令吾徒慚喑嘿
中自傷嚴冬霜雪集子行返南疆薄宦棲遠邑别路悠
且長握手為子言努力慎所將明明闢皇闈元化方日
昌嘉謀會當酬良賈善深藏勢位無崇卑名節要自臧
空言顧何施令德有遐芳
贈别王直夫二首
商飈激疎牖蟋蟀鳴牆隂志士恒感秋况乃違所欽之
子役王事遠適閩江潯攬衣起追送渺彼川塗深少小
從子遊方軌馳文林時去志願違素髮忽滿簪撫景嘅
今昔惻愴情難任願言顧離索惠我瓊瑶音
威鳳天際翔潛虬澤中蟠嚴子時閉肆貢公乃彈冠顯
晦豈必同各以性所安子行樹遠績奮身青雲端鄙人
棲蓬藿蹇拙聊自完丈夫志千載飛沈何足歎相期保
貞素歲晩同金蘭
贈沈元材
迢迢遠行客驅車薊城隈薊城何鬱紆前有萬古臺昔
時燕昭王千金收逸才英風灑六合霸業何雄哉往事
久消歇遺墟滿蒿萊無人市駿骨騄駬空虺隤烈士多
苦心行歌相顧哀仗劔出國門白日飛黃埃援琴為子
彈弦急商聲催一為黃鵠調惻愴摧中懷
門有車馬客行贈張戶部
門有車馬客垂組懷銀黃自言鄴中守攬衣升我堂問
客今安適云暫返東方家本自海濱樂土風泱泱窈窱
丹崖深葱蒨崑崙蒼靈聖此棲宅龍鸞蔚騰鏘中有不
死藥服餌凋三光聞言向客嘆撫心增慨慷人生若蕣
華何以待朝霜苦心雕蟲蓺螢爝同微茫神仙差足慕
沖舉多竒方三山亦跬步誰謂鯨濤長願乘扶搖翰與
子俱翺翔
留别金生
去年楊山宿懸燈照華觴今年發楊山燈影如舊長黯
黯照離人戀戀情難忘豈不念良朋客心懷故鄉感子
禮意勤援手徒彷徨後會焉可期一别永相望願言慎
加飱慰我愁思腸
送翁德宏二首
之子越中儁英姿閒且都蚤通𤨏闈籍靈鳳儀韶虞一
鳴乃見斥蹋翼天南隅朅來冠惠文揚旌萬里途嶺海
非荒遐王澤今播敷志士樹勳烈無為憚馳驅所嗟離
别難握手心煩紆炎方積埃鬱慎爾千金軀及時懷好
音慰此山澤臞
羅浮神僊宅乃在南海堧連峯三十六一一鸞龍鶱窈
窕勾令居丹竈餘青煙逝將枉車蓋稅鞅兹山巔念夙
抱竒癖遐覽窮幽玄要言在獻歲及爾同周旋飛泉濯
煩襟古洞窺冥筌陳詞為先駈儻結山靈緣
憶家君
白髮人千里朱門月半扉燕山雲去遠澤國雁來稀無
夜不成夢有書空道歸遥憐北風勁尋便寄寒衣
寄葛太守子中
憶爾投荒日依依戀翠華亦知行萬里不是為丹砂郡
古畱銅狄堂深繡土花勿須憂瘴癘意遠即煙霞
送祝參政之雲南
官高仍外省地遠更南荒十月繁霜白千山落葉黃虎
應窺日没鳥亦倦天長夷落知迎候單車見祝良
答朱僉事
慘淡江天裏何人識歲星衆嘲揚子拙公愛屈原醒昨
日傳書札殷勤問勒銘(朱以書來求作憲司題名碑文)平生無健思多
病况飄零
贈顧參軍之都勻攝郡
斗酒别城闉天風吹馬羣落月度山箐野人迎使君地
遠多暇日樓高宜望雲知公解蠻語終復作參軍
秋水亭
夷門秋水亭梁王古臺下臺前舊堤路盡日無車馬
送陳太僕謫教海陽六首
十載臺郎滯爾身白頭重作嶺南人祗緣汲黯憂時切
不信虞翻骨相屯
世情應笑賈生疎諫草誰傳太息書惟有潞河南柳色
暖風吹上逐臣裾
蠻中千嶂啼猿裏海畔孤城匹馬過却望瀧江更南下
月明雙淚聽夷歌
大庾嶺頭日欲低曲江祠前行客迷一過韶陽倍惆悵
刺桐花裏鷓鴣啼
鱷溪南望海雲生韓山花開千樹明玉序横經周柱史
鵠袍端拜魯諸生
天涯芳樹綰離旌遷客遲回戀聖明曉夢依稀度閶闔
尚隨殘月聽流鶯
上饒道中
桃花參差柳葉多新雨灘頭生綠波一夜東風吹驛舫
榜人齊唱弋陽歌
送汪僉事之湖南三首
分司冠動神羊影江渚舟衝白鷺羣見說武昌風日好
楚王宫殿藹晴雲
驄馬長鳴飲碧流花銀鏤帶鷫鸘裘行人大别山頭望
雲外雙旌下鄂州
漢上春風吹驛舟漢南簫鼓作春游夏口鶯啼虞帝廟
江陵花滿仲宣樓
送人入蜀三首
有客乘驄蜀道行江天秋色動雙旌巴山水月和煙照
劍閣雲霞映日明
浣花溪頭花欲然花葉參差俱可憐錦衣烏帽來游客
笑繫玉驑高樹邊
樓船捩柁浪花生百丈雙牽黛色明夾岸兒童齊笑語
嘉陵江似使君清
長門怨
金屋承恩事已非玉顔憔悴度春暉無因得似宫前柳
時有長條拂御衣
陸子餘集卷八
