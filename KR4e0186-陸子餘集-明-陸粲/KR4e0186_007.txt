陸子餘集卷七明陸粲撰
子家子贊(有序)
子家子魯公族之賢者也仕扵昭公昭公庸愚無足與
有為者而子家子從之何久也已為同姓之臣君且親
之義不忍決去也故寧周旋焉迨君死而已矣始昭公
與羣小謀季氏子家子諫之不聽及意如被攻屢請而
欲以五乘亡也豈其誠心怒私黨而驕君志緩公徒之
攻以待變耳子家子知之故勸君許之許之則季氏之
謀益懈意如雖不成亡而昭公亦可以無出一與之盟
而國定矣此子家子之心也比其從亡在外謀事發言
度禮處義無一不中節嗚呼賢哉公薨喪至自乾侯從
公者皆自壞隤出奔畏季氏讎已也若子家子則意如
知其賢且許以從政矣乃不受而逃之從君七年卒而
不以利疚其志可不謂仁乎衛獻公失國十有二年而
復子鮮子展二臣者有力焉然孫甯之得民未若季氏
之專且甯喜有志扵逆君矣又當時齊晉尚強國有賢
者可動以義不如范鞅梁丘據之貪以無君也而二子
乘之易矣不然以子家子之賢得中主輔之雖以強霸
可也而復國扵何有夫其力不能康君身而又不足以
誅權臣故亦潔其去就爾矣孔子稱志士仁人者扵斯
人見之然吾惜其終不著扵傳豈自壞隤之後遂長往
山林以没身耶又怪太史遷書所為賢卿大夫列傳甚
衆顧獨遺子家子曾不得與曹沫專諸者比何哉故重
論其事為之贊贊曰魯多君子抑有世臣誰歟遺之自
其先君周公伯禽尊賢親親藹藹子家既忠且仁君亡
我從君没我遯明王不興孰反我讎我志弗遂而終無
尤豈無材賢内恤其私從讎如忘棄君如遺我思古人
愛莫起之嗚呼子家百世之師
子胥論
楚平王無道其臣伍奢以諫死奢之子曰子胥者奔吳
得其政卒以吳破楚入郢扵是平王死矣發墓鞭其屍
走其嗣君楚幾亡陸子曰嗟乎君臣之變一至此乎當
是時周衰甚矣晉為盟主亦孱焉不自振故使一夫恣
行而莫之問也苟時有桓文之君舉義以行伯則子胥
者其誅首與公羊子傳其事而曰父不受誅子復讎此
為敵以下言可也非所以論於君臣之際也夫苟至於
君臣之際未有可以報復言者也父者子之天君者臣
之天一也父受誅而君誅之則其分也不受誅而君誅
之則其命也吾為臣子之不幸也死之可也逃之可也
怨吾且不敢焉而何有於報復哉夫伍氏者非楚之世
臣乎自參若舉以來立扵其朝也幾朝夕矣一不受誅
而幾亡其國人臣之義不如是也故奢之被戮棠君尚
歸死焉父以君死子以父死死正也雖子胥之成功吾
以為不如尚死之之安矣雖然父兄併命焉己又繼之
一朝而尸三雋猶無益也故為子胥者亦逃之而已矣
擇遠國而自託苟以庇身存其胤嗣寢苫枕塊没吾世
而無怨言焉其可也率讎國以伐之覆國都而迫其君
以瀕於死又無禮於亡者人臣之義不如是也于時昭
王奔鄖鄖公辛之弟以父怨將弑王鄖公止之曰君而
討臣何讎之為若皆讎君則何上下之有乎舉斯言也
足以蔽子胥之罪矣方子胥自楚適吳以策干僚而光
沮之子胥知其心因進鱄諸焉窟室之兵魚炙之劍尸
之者子胥也夫畜老猶憚殺之而夫夫也欲報其私讎
之急乃不難於教人以弑君乎扵吳則操刃焉扵楚則
鞭屍焉一人而讎兩君何其悖也夫其好勇而未仁有
匹夫之節而無儒者之道是以猖狂至此與夫屬鏤之
禍世皆悲子胥之不幸然吾以為雖無是子胥猶不免
何者以人臣甘心其君固天所不容也雖然子胥之伐
楚也謂夫身有父兄之讎也孝而非也其以諫死也謂
夫君有先君之讎而不可忘也忠則至矣彼視其君有
先君之讎而忘之而安坐以食其食徒為高談以眩世
也者其衣冠語言儒者也而中實匹夫之弗如也彼又
子胥之罪人哉
讀莊子
莊子之文為其學者所謂要言妙義也然吾有惑焉夫
知道者不言道其不得已而有言也一二而足矣凡莊
生之論其大旨不過數端是一簡者足以盡之而多言
何為哉彼其數數然若曰我能知之者然則淺矣語曰
雖小道必有可觀若莊生者吾取以備異說焉謂無叛
於孔子則妄也或謂訾孔子之說昧者𠞰入之今觀其
書誠然然而昧者誰與非莊生之徒而誰為之彼以李
斯之罪罪荀卿則彼狺狺然吠於孔子者之惡莊生何
逃焉謂夫列數諸小道而不及孔子云以尊之者尤非
也馬醫夏畦之徒之無敢與吾君父匹也愚者知之呼
若人焉與之坐而無及吾君父曰吾以尊之也則人笑
之矣孔子者若天然不俟贊也夫贊天者贅矣又惡用
夫狺狺然吠者之尊之哉彼謂莊生之文有中乎其志
而取之可也并與其訾孔子者諱之非也
讀鍾離意傳
建武永平之間政理苛切當是時士之脇肩側足碌碌
如轅下駒者可勝道哉若鍾離尚書陳寬博之謨以抗
嚴察之主可謂大臣矣世衰道微士為一切之行以趨
時好非徒避誅責也乃以徼恩澤焉悲夫悲夫吾讀史
至意與宋均傳反復其文為之流涕
書劉氏先墓記後
劉生竒葬其父扵外氏之墓次陸子曰何居我未之前
聞也或曰生有為為之也劉之外族遠徙而遺墓不葺
生之父念之以屬其子曰我死則扵是葬焉子孫以吾
故乃無忘外氏矣故生之為此以卒父志也陸子曰生
可謂不死其親矣言合於禮則未也昔者曾子稱子從
父之令為孝仲尼非之楚屈到嗜芰將死曰以芰薦我
其子弗從君子曰違而道今夫念其外氏而以身殉之
雖篤於親其於禮也遠矣如之何從而弗違也曰如墓
之不葺何曰存則謹視之殁則書其言著其不忘之意
以示子孫而已子孫而賢也不忍忘其親而忍忘其言
乎其不賢也雖以身殉之無益也然則為生之道者奈
何曰夫孝者必以禮處其親以禮處其親則不憚改作
為生之道無亦卜地而遷諸猶為善也生聞之曰諾將
遷矣
題趙松雪溫日觀畫
趙松雪畫馬温日觀畫蒲萄聯為一卷提學侍御石磐
先生所藏也先生以粲為門下士俾識一言松雪繪事
之妙夫人知之固不俟論若日觀一僧耳然南村野史
稱其憤楊髠之發陵見輙詈之此其志節豈直緇流中
所不易得哉彼膚敏祼將之士宜有深愧之者矣先生
寶此其意蓋不特在乎區區楮墨間而已也
書姑蘇雜詠後
鄉先生太史高公季迪所著姑蘇雜詠一編古今諸體
咸備論者謂可考見吳中故實不徒詩之工而已公既
坐魏守事以卒同時有周正道者亦作雜詠於公頗肆
詆訾又摘龍門一詩謂其身貽黨禍所行非所言余竊
惑之方公之在朝也與魏守寔同事史局及魏來治蘇
因與往還豈有意為李膺之客者哉夫士之處世其所
遇禍福大抵有幸不幸如太史者君子哀而不譏也正
道所云亦少恕哉若其辭視公孰為工拙則知詩者必
能辨之里人某重刻公雜詠以傳余為題其後
題貞逸處士卷
余讀楊隠君敘貞逸處士事未嘗不太息也古今稱文
人多窮自唐柳柳州以高才擯扵時其弟宗直亦善操
觚牘號為竒峭博麗然卒不試與其兄相隨死南夷中
迪功之有貞逸曰柳氏之類也非邪雖然巧宦善趨持
粱齧肥偃仰睢盱得志一時者身死而民不思寒士羸
餓生不一伸眉其没也賢者傷之又振耀之以文辭俾
流聲無窮若貞逸者足以死矣亦何憾哉亦何憾哉
書鄧尉山志後
鄧尉吳之名山也前此未有志沈君潤卿始為之讀者
謂其詳贍得體非苟作也余少時嘗一遊兹山今二十
年矣間者再至雖巖壑之勝不殊而梵宇荒落頓異疇
昔其間幽棲邃構往往為勢家所據而長松古梅揃伐
殆盡問之山僧云苦更賦繁重鬻以償逋負矣余聞而
憮然比得君志讀之則往時秀傑深迥之觀猶歴歴在
目為之太息不能已抑盛衰相尋固物理之常未足深
論余獨慨夫横政亟行而人力之日單竭也雖浮屠氏
自謂修出世法者猶不能一日安其居以保其所有矧
夫齊民者邪君子即是編以考其廢興之故可以占時
政焉不徒觀游之細而已而君所為區區纂輯意亦有
在於斯乎故書其後以俟夫觀民風者錄焉丙申端陽
日
題墨客揮犀錄本
是書吾鄉人沈生所藏沈有題識援邱翰林語以為彭
乘譔按陳振孫書錄解題稱墨客揮犀十卷續十卷不
知作者名氏而邱公云然盖必有據然余考彭乘者蜀
華陽人大中祥符五年登第仁宗朝為翰林學士羣牧
使卒官與熙豐諸公自不同時今此本於涑水半山六
一皆稱爵諡且及東坡海外歸事則建中靖國初也距
乘卒時遠矣而其文直抄取宋諸家小說若筆談冷齋
夜話之屬湊合而成亦頗雜以舊書所記如解叔謙魏
舒張華等事皆是蓋坊間淺妄者偽譔以射利非彭氏
本書也余少時嘗見宋刻本扵友人家惜不及錄今不
復能記憶未知與此本同否戊申新春病起偶讀一過
漫書
又題
彭乘蜀人淵材江西新昌人(今瑞州屬縣)元非同族亦非同
時此本所記淵材事皆僧惠洪冷齋夜話中語也淵材
名攀龍扵惠洪為叔父云
題湯氏小宗圖卷
湯氏世以高貲稱吳中子衡生負竒氣挾策走京師遊
諸公貴人間語不合徑歸家徒四壁立晏如也間獨喟
然太息顧其友曰余之先蓋多樸茂耆碩之士今族姓
衍大而譜牒未立先人遺德殆將泯焉吾何以逭後死
者之責哉乃僅紀其所自出者繇乃高祖而下四世為
小宗圖又出遺像摹寘卷中而手錄所受制詞若銘誄
之屬咸具曰姑著吾志其他則非吾力所及矣余聞而
悲之今世富人子能辜較財利斥廣田廬輒自謂賢人
亦賢之語及其先世鮮不懵焉者傳有之禽獸知母而
不知父野人曰父母何筭焉今冠裳而邑居積鏹貫朽
臥起其間至扵老死而㤀其身之所自出也此何人哉
子衡雖濩落食貧君子矜其志曰湯氏之賢子孫可也
書大理卿胡公遺詩後
昔在宣德初吉郡胡公槩以大理卿巡撫南畿威望甚
著論者或頗譏其苛刻然余長聞諸長老言當是時天
下乂安江以南人物浩穰鄉里渫惡民大抵漁食百姓
以致富羨而彊宗右室所為多踰禮制朝廷患之賜公
璽書有祛除民害之語惟公亦以為莠盛苗穢不可不
鉏故其為政尚嚴雖所誅罰不必皆中然一時并兼豪
植之徒蔪除略盡姦宄革心小民得職去之百年而其
名聲猶赫赫使人畏仰農甿走隸皆知胡卿云若公者
方諸漢吏蓋趙京兆尹扶風之流非耶自承平久而法
抏敝也流俗之論以容養姦蠧為寬厚從政者雍容簡
貴日坐官署默數歲月得美遷即去苟少出意見有所
建易則衆口諠譁流言飛文上下交搆必擠而去之甚
者䧟之死然後快嗚呼可悲也已令胡公在今日身且
不保安望其功名發聞若是乎公所著有芝山公餘二
集皆未行扵世此詩僅數十字盖初仕時為吾鄉人作
者余間得觀之乃因論公之行事而竊識其所感者如
此士之有志當世者或扵吾言而太息焉嘉靖庚戌長
夏日陸粲題
擬上備邊狀(館中作)
臣伏以頃者敵人不道擾我邊陲將士出戰或全軍覆
没累使告急至扵上勞聖慮特敕本兵蒐練戎卒簡命
文武大臣待報出師以為應援臣竊惟國家設立鎮戍
委任將臣凡以防遏敵人保固邊圉也宣府重地為國
北門密邇宸居尤非他鎮之比先事預防臨機應接實
惟守邊者之責其不可他諉明矣且以古準今中國之
勢誠莫尊扵我朝而敵衆不能當吾一大縣自有敵人
以來亦未有衰扵今日者也以全盛之勢御極衰之敵
宜其戰勝攻克所當者破而事乃有大謬不然者彼稍
為鈔掠我輒已不支令赤子創殘疆埸侵駭是豈獨一
時邊臣之罪哉其患之所從來久矣臣聞書曰惟事事
乃其有備有備無患兵法曰無恃其不來恃吾有以待
之無恃其不攻恃吾有所不可攻也自頃邊防廢弛將
吏偷安平居則玩愒而度時有事則張皇而失措比其
事解兵休即復泰然不以為意譬如濱河而居者不能
預築隄防一日水潦奄至則挈家室乘高避之希冀水
退復還故處歲歲遷徙苟且支吾謀國如此可謂疎矣
臣竊覩事勢不勝憤懣惟昔賈誼弱冠願以尺組而繫
單于終軍妙年欲請長纓而致勁越彼之二子豈為好
名良以感一時之遇思效節扵明主也臣以菲才荷國
儲養受恩無量自惟疎賤性資駑劣進不能陪廟堂之
末議退不能備數戎行效死一障區區之忠無以自列
謹條邊事所當施行者以聞盖將為久遠之圖而非以
副目前之急也臣誠愚闇不識大計伏惟陛下赦其狂
妄特垂采納臣不勝幸甚
一曰明賞罰臣聞御軍之法莫先於紀綱紀綱之存
莫要扵賞罰賞當功罰當罪人主所以駕馭英傑之
大權也賞罰一失雖有良將勁卒尚安得而用之夫
守邊固圉之臣天子所屬以一方安危之寄者舉措
一不當則為國大患此其用之甚不可以不詳也今
也受爵公朝輸欵私室仗鉞邊境借勢禁闈無功則
冒濫陞遷有罪則朦朧幸免故雖有忠勇果毅之臣
一言不中節則呵譴斥去不復顧惜而庸鄙饕餮者
乃得以坐享富貴此忠臣義士所以扼腕而不平者
也夫賢者不必用而蒙無辜之罰此其中必有沮之
者用者不必賢而享非望之福此其中必有佑之者
陛下亦嘗察之否乎天下之患起扵因循而成扵蒙
蔽苟不能一振作而剗除之未見可以善其後也陛
下聖質高明略不世出屬者親讞大獄天威所臨臣
下震悚誠推此心以憂邊事一日慨然思起積習之
弊數御便殿延見大臣從容咨訪決壅隔以開聰明
核名實以定黜陟以至臺諫之論列撫按之舉刺察
其果出扵至公亦當虚心納之屈意從之使喜怒之
私無以蔽是非之明愛憎之言不能亂邪正之實凡
諸將中賢否勇怯莫不瞭然於聖心有功必賞不以
疎逖而遺有罪必罰不以貴近而免錄用命之士厚
死事之家正逗撓之刑嚴掊克之禁恩足以懷勇夫
而義足以激死士又何患武功之不立哉夫齊威王
不過一諸侯耳能奮其威斷封即墨大夫而烹阿大
夫與左右之妄毁譽者則四鄰聞之不敢加兵齊國
大治曾謂天下之主有不能乎苟有意焉一轉移之
間使將吏革心士卒生氣區區敵兵臣見其不足滅也
二曰廣召募臣惟敵衆深入我軍遇之衆寡不敵遂
至戰没故議者多患邊兵之少而欲亟發京軍與之
協助然臣以為近日之事若使諸臣守禦者能以地
方大事為念不分彼此而并力協謀互相策應縦無
大利自可保全我軍不至盡没於敵然則所以致敗
者或不專在於衆寡之故也古云徵兵滿萬不如召
募數千今邊郡土人多能戰者亦往往入堡與軍士
相兼守禦臣請益募以應敵此其賢於京軍遠矣盖
土兵生長邊方熟知地利耐寒苦習戰鬭内欲為其
室廬墳墓之衛外欲報其父兄子弟之讎人自為戰
勇氣百倍但患將帥不能撫恤而虐使之是以憚於
應募宜懸示厚賞資以器械優其糧餉許以事定之
後復業歸農不籍其名有所得扵敵即以予之則勇
徤者争出為用矣若夫京軍平時豢養驕惰不經戰
陳道里非所諳勞苦非所習况大將一出參隨之類
動輒數十百人名為報效從軍實則因緣圖利故臨
陣則退縮不前失利則争先竄匿幸而克捷則攘人
之功以為已有且首級之利武夫所貪今彼以性命
得之此以談笑奪之使邊人解體戰士離心率由於
此為將者亦私其所愛或因權貴所屬明知其壞事
而不加禁戢致失軍情誠非細故臣請自今每遇邊
警不必動調京軍或止命大將將之駐劄近地遥為
聲援使敵知吾内外有備亦當聞風遁去必不得已
而往尤宜禁約部下參隨親兵不得侵奪邊功沮壞
軍法仍戒其不得邀殺被虜逃回之人以冒功賞如
有犯者雖主帥所甚愛必斬於軍門以徇若將官任
情回護聽紀功御史指實參奏庶幾可革前弊雖然
兵難隃度今日之事臣豈敢必京軍之可以無出乎
昔成化間滿四之亂議者多請自京師發兵討之大
學士彭時力持不可或以危言怵之時不為動後滿
四卒平於土兵之手前事可徵是固當軸者之所宜
熟計而審處也
三曰嚴教練臣惟今日軍士坐食者多能戰者少加
以私門多役占之夫尺籍有詭射之弊内則宿衛單
薄外則營堡空虚近者明詔特開投充之科以收爪
牙之用斯亦權時補弊之一策也然臣聞兵貴精不
貴多多而不精亦徒然耳乞敕兵部并選差素有風
烈給事中御史三四員公同各營將官將見在軍士
通行簡視凡其老疾者去疲懦者去游手無賴詭名
冒籍而實不堪用者去抽選精銳與投充之人新舊
相兼什伍相比嚴加教閱以備緩急至扵操練之法
止是教以坐作進退分合疾徐之節外雖整肅可觀
其實臨敵無用况與敵人戰如獸伏鳥散豈暇從容
應節哉自今操練務須人習一藝藝必精通又須每
人兼之以射蓋弓弩實中國之長技而兩軍相遭必
長短之兵兼用乃能取勝臣請於各營將士中及附
近州縣選取善騎射者不拘軍民官舍立為教師分
領團隊使專一教射定為賞格以十矢為率能中八
矢者為上五矢者為中皆有賞三四矢者為平不賞
不及三矢者有罰合格者月糧之外别加賞給其教
師亦視所教之人合格之多寡為賞罰凡軍士有争
訟則射有過誤則射有所請求則射視其中否而予
奪之其他技能以此為準仍行下各邊悉倣此格施
行其器之良者如廣中猺獞及唐鄧等處所用藥弩
之類皆取其法俾軍士演習以備用語曰一人善射
百夫決拾使人人自勵於武勇則雖京軍亦可用之
於邊不二三年可以得志扵外夷矣
四曰脩馬政馬政之不善未有甚扵今日者也牧扵
官者名存而實亡牧扵民者有損而無益兩京畿山
東河南之民編戶養馬已不勝其困順天等府縣又
有寄養騎操馬匹孳息不蕃倒死相繼秣飼之累陪
償之苦動至竭産而不能支比其俵散騎操類多疲
病羸瘠馳騁内地力已不堪出塞禦戎尤非其任昔
晉人謂冀之北土馬之所生杜牧亦稱河北産健馬
下者日馳二百里今安在耶民有養馬之害官無得
馬之利不行先王之法而襲宋人保馬之政是法也
亦可少變乎夫馬所以蕃息者豈有他哉主之有人
牧之有地食之有法而已比來士大夫選華擇要不
喜親考牧之職在内則太僕長貳遷轉不常既難望
其誠心經理在外則苑馬等官類取資格稍下聲望
不揚者為之間有能自振拔者盖亦鮮矣是主之非
其人也自永樂以來各處草場及監苑故地大抵侵
據扵勢要昔之建言者蓋屢及之近日明詔亦俾經
理顧未及施行而不逞之徒已倡言沮之自非聖心
獨斷扵上而當事者能以身任怨不為浮言搖奪未
足以議此也曾此不圖而因襲故轍重困吾民民之
力有限馬之害無窮卒之人馬俱斃而已是牧之非
其地也古之畜牧皆有政令有司者掌之自游牝去
特騰放調習莫不有法今皆無之且一馬而朋牧扵
數人今日在甲明日在乙牧無恒主姦弊日滋燥濕
寒暖之不調饑飽勞逸之不節而馬日病矣是食之
非其法也三者之患不去求馬政之舉終不可得矣
夫七年之病求三年之艾苟為不畜終身不得及今
不為至於不可為而為之得無已晩乎昔唐初馬少
及張萬歲領羣牧在官數十年不遷置八坊四十八
監於隴右河西地廣千里募民墾田數千百頃以給
芻秣其後馬大蕃息至七十餘萬匹今其地固在前
史所稱肥饒而善水草者宜不異於古誠能依倣舊
迹斟酌時宜立為通融經久之法務使上不病公下
不妨民擇廷臣中有才望者俾專經理其事委之重
權假以歲月聽自舉其屬惟務得人不限資品俟其
事稍就緒然後推行於山西遼東諸路其在兩畿山
東河南者必如先朝大學士邱濬所謂於民養之中
而寓以官牧之意又自今歲以前宿逋一切蠲之與
民更始而後可為也臣聞有治人無治法法豈有無
弊者哉變而通之亦存乎人焉耳矣為今日之計誠
莫有要扵得人者苟扵是而加之意是固修舉馬政
之大端也
五曰作士氣用兵之道以氣為主強敵在前援枹鼓
當矢石喑嗚叱咤而三軍披靡者氣為之也古之善
御將者必先厲其氣鼓舞振作之術有出扵爵賞刑
戮之外者故士也踊躍奮迅而願效其死自承平日
久士大夫鄙薄武臣雖位鈞體敵猶蔑視之事有相
關任意徑行不相咨覆稍下則慢易凌辱無所不至
武臣亦不自貴重曲意奉之若中朝貴人銜命出鎮
者勢尤赫奕將吏奔走俯伏奉事稱呼之間眞與厮
養無異其間頑鈍無恥者固不羞為人下而英偉磊
落之士宜亦有忸怩不安者矣非惟觀瞻不雅體統
有失且使士氣因此銷沮盖人之氣槩激之則日伸
挫之則日屈譬如文臣初出仕者類多英銳及其沈
抑扵州縣奔走扵送迎往往志氣頽靡鋒鋩略盡又
况武夫素無執守尤易摧屈者哉議者必謂此曹麄
獷恐假以顔色易生驕慢臣謂奬與太過使桀黠之
徒得志横行固非盛世之福而摧抑過當使英雄之
士垂首喪氣亦烏得為便計哉要在適其中而已乞
敕所在鎮巡藩臬等官此後接遇將官必加禮貌自
非違法生事非禮害人者不得輕肆凌辱事有應共
議者平心易氣與之商㩁彼所執苟是即宜樂從或
有竒材異能自當優為之禮虚心以下之至誠以動
之庶幾士氣日昌國威可立
六曰拔異才言當今之患者皆曰才難上自朝列下
至郡縣皆有乏才之憂而軍旅之任尤患不得其人
是豈果無人哉夫天下未嘗無才而用才者類不足
以盡之限以資格則豪傑之在下者不進拘以弓馬
一夫之技則智略萬人之敵見遺取人而求備則倜
儻不羈之才以詿誤而棄去者有之矣及其有急寧
取潦倒龍鍾貪鄙闇劣者使當大任不知求才之方
而猥以為才之難得亦甚不思也且夫英雄特達之
士其中必有以自負苟非上之人深知而異待之則
彼固未有樂於效死而盡其能矣昔李愬攻淮西獲
其降將李祐用為心腹諸將疑忌流言上聞而愬力
保持之祐至感泣卒用其策以擒吳元濟故夫士不
素厚而輕使之未有見其成功者也今偏裨行伍之
中豈無異才而不能自達扵上者多矣惟本兵若行
邊大臣慨然思為明主求才有賢勞者不必限以下
位有智略者不必問其弓馬有材氣可使者不必計
其小過虚心訪求多方蒐採或督令管軍官員各舉
所知參伍考驗果得其人即不次拔擢待以殊禮推
赤心以置其腹加厚賞以勸其勞使有以自異扵衆
三軍之士屬目向之而彼不思所以自效者非人也
至扵軍士亦擇其勇銳機警者異視之俾凢有技能
皆得以自見而不至雜然扵儔伍之中平居感奮思
赴功名之會緩急之際必有可使者矣臣又聞昔之
行軍者必多置介貳參佐以廣耳目咨計畫且以收
遺逸之才杜意外之變聞今軍中亦自有諸名號但
或非朝廷所位置故士得之不以為榮臣以為士之
智勇而嘗有功者宜别立異名以居之若古所謂參
謀典籖行軍司馬之類者使其禮秩體統稍與衆殊
以示寵異儻以為可行自京營推之各邊是亦激勵
人才之一策也
七曰恤將士臣惟守邊之卒百戰傷夷終年勤苦視
内地坐食者勞逸苦樂不可同年而語在上者不加
優恤如陸贄所謂怨生扵不均者既所不免矣而將
帥又從而朘剥之計其平居怨望不細而一日驅之
使冒白刃難矣幸陛下憫念邊兵灼見此弊特扵詔
條中嚴剋減月糧之禁禁之誠是也然臣愚以為苟
未有以易之則此弊終不可革何者朝廷恤將帥然
後將帥愛士卒自然之勢也臣觀昔之人主稱善任
將者莫如宋太祖太祖之用李漢超郭進諸人使守
邊也皆厚以關市之租饒以金帛之賜家屬在京仰
給於縣官貿易往來不問其商稅故邊臣皆富於財
得以養士用問洞見敵情時有宼鈔亦能先知預備
多致克捷終太祖世無西北之患蓋恒人之情私計
不足則常怠於奉公况將帥捐一身以當安危之衝
此尤不可不恤其私矣彼其區區之俸禄不足以自
給則百計漁獵以資賂遺之不暇又何暇為明主養
士以收竒功乎竊見國家無名之費歲以萬萬計誠
能捐其半以厚邊臣俸禄常賜之外别有以優之俾
得多收智勇之士以為心腹巧慧者用之間諜拳力
者用之戰陳明扵術數者用之以知氣候熟扵韜略
者用之以參謀議山川險易敵情虚實行兵調度皆
講之有素不至臨事張皇又將帥既饒於財自然優
假士卒國家養兵之惠得以下流雖素觖望者亦感
恩而知愛其上矣昔李牧為趙將居邊軍市租皆入
幕府為士卒費遂能破走東胡魏尚為雲中守出私
錢三日一椎牛饗士是以匈奴遠避使今之守邊者
能然敵雖有十倍之衆臣知其無能為也
八曰擇主帥主帥者三軍之司命而一國之禍福繫
焉故用兵之道擇師而已夫秉鉞而專行握機而立
斷類非簿書筐篋之才弓馬一夫之長所能辦也精
神志意足以折衝威稜氣槩足以懾敵定力雅量足
以任重遠心曠度足以用人長筭碩略足以濟變而
體之以忠誠將之以愼密兼是數者可以稱大將之
任矣今諸將中有名者不過數人亦可當一面之寄
若具文武全才堪為大將者其誰與竊以為威望素
淺者則臨事難以服人人品不高者則所為必多顧
慮是未足以當推轂之首選也惟聖天子恢弘雅度
不以小過而舍干城之器不以浮言而廢有用之才
大臣當選將之任者又能竭誠體國取其才望之過
人而不憂其名位之軋已則可為大將者出矣且擇
將非難任將為難為將者非如州縣米鹽之吏可以
歲課遷也苟其人可任近則十年遠則二三十年甚
者終其身而已今月改而歲移坐席未暖又更他鎮
地形未識土俗未諳軍情未接而已去之雖有韓白
為帥無以成功矣夫有非常之人然後能行度外之
事漢用陳平捐黃金四萬觔不問其出入遂以滅項
羽今之邊臣動支一錢榖拔用一將校稍破常格則
文法吏且操尺寸以議其後顯效不錄流言亟行彼
方求免於謗訕之不暇又何以責其有功設令將得
其人任之有道調停糧餉厚恤邊民以裕其力廣開
屯田疏通鹽法以豐其財無以貴倖之臣間之以一
其權假以歲年不為人言沮奪使得展布以盡其才
養威蓄銳以待事會之來雖一舉取敵可也臣又聞
之天下事有本末邊境末也朝廷本也昔已已之變
有一于謙遂以安靖近孝宗晩年信任劉大夏則北
鄙雖或跳梁而終亦無患斯治其本之效也今夫富
人之營居室者刀鋸斤削之工豈必一一擇之亦惟
求工師之良者而委任焉指使羣匠各當其能則其
室易成而難壞兵者國之大事非特居室也不為之
擇良工師可乎今舍大圖細計其末而忘其本也雖
終日汲汲豈有益哉伏惟聖明深為社禝至計憂其
所當先者天下幸甚極本窮源之論誠莫過於此故
臣條邊務而以是終焉愚忠所激不知忌諱幸陛下
矜而察之臣不勝祈懇之至
詔修濬通州閘河議(閣試)
具官臣某言伏奉敕旨以某官臣某所奏脩濬通州閘
河事宜下臣等詳議奏聞者臣伏以通惠一河乃前元
都水監郭守敬所開國朝自文皇帝定鼎北方歲漕東
南租賦以給京師其始因濟寧州同知潘叔正建言命
尚書宋禮平江伯陳瑄開通漕河以代海運而自通州
至都城四十里間陸輓為難乃議濬守敬所開故道置
閘蓄水以通漕舟然歲久廢弛河日淤塞仍用陸輓車
輛脚價所費不貲遂至加耗日重東南民力不勝其困
當純皇帝時嘗議脩復而豪貴不便訛言沸騰假造妖
異以動上聽其事遂寢識者恨之迨今又數十年矣國
計之屈民力之困又非曩時比脩復之計誠宜亟行而
不可緩者幸賴陛下聖明俯從言者之奏特命大臣相
度可否詔旨諄切期在必行凡有志於經國者皆以為
希世之遇而異議之徒猶藉藉病其功之難成非特不
智蓋不忠也臣請得以備折之今之議者曰風水之說
世所恒言通惠泉源出自西山流經大内今欲開導慮
於諸陵及京城形勢有妨臣以為是特卜史鄙淺之言
君子不道也就令有之則河道山陵地絶遼遠於其所
謂隂陽向背之說亦邈乎不相及矧今不過因循故道
稍加濬治非有鑿山通道動絶地脉之患也而扵京城
形勢亦何損乎難者又曰國家財力方困公私耗竭驟
興大役何以堪之且水道之遲孰與陸輓之疾乎臣以
為成大事者不計小費而不一勞者不永逸陸輓之費
歲無慮數十萬誠令捐三四年之貲以就此役猶將為
之而况故迹尚存泉源不竭功可計日而成所費未必
至是乎且舍陸就舟所省十倍水道淹留不過數日雖
有剥載之勞而無雨雪泥濘之阻以其費之多寡而當
其行之遲疾利害亦較然矣難者又曰京城内外游手
何啻萬人藉輓運僦直以餬口一旦罷之將使失業恐
生他變臣又以為不然夫所謂濬河者非曰遂廢陸輓
也謂與陸輓並行也河成之後立為禁例惟以通軍民
之運船餘若商賈之負載官民之往來仍從陸行則舟
楫不至壅塞車輛可以無廢一舉而兩利存焉民方便
之何變之生哉凡悠悠之談其大指不出此三端而自
明者視之皆不足憂也夫天下事謀之貴詳而斷之在
獨詩曰如彼築室於道謀是用不潰扵成惟廟堂之上
剛斷不惑而任事之臣能一心為國無怵於人言則功
可成矣彼倡為異議者特世家大姓利僦直之入而已
朝廷之威令苟行彼亦何敢囁嚅其間哉若夫修濬之
法要在相度高下竊聞京城地勢視通州為高而水勢
就下蓄洩為難河身淺則遇旱易涸而難行閘坐卑則
泉源迅疾而難積今宜於近京之處大東橋迤東挑掘
令深去高就卑使略平坦增置閘坐多為板級土去則
河平板高則水深而挽舟逆上者無艱阻之患矣仍添
設治河之官重其責任時常加疏濬凡諸乘勢射利之
徒假以尚方供用為名放舟挽阻運船者坐以違制之
罪啟閉有節蓄洩以時此河一成而不廢則脚價可除
加耗可減東南之民庶幾有瘳乎且昔者置倉扵通州
正以輓運艱難不能全達京師而為此權宜不得已之
計有識者盖深為朝廷憂之已已之難嘗用言者計焚
馬房之芻粟矣斯實前事之明鑑也此河既開通倉可
罷軍士之受糧於官者免往來擔載之勞而太倉陳陳
之粟深貯嚴城可無意外之虞矣豈非萬世之利哉抑
臣又有私憂過計者國家財賦出自東南所賴以通往
來者一河而已沛水淤塞漕舟遂梗藉令有不測之患
過扵此者又將何以待之是以先朝憂國之臣如大學
士邱濬者嘗建海運之策其慮雖若迂遠而其說不為
無徵臣愚以為漕運之法固當萬世無廢而海運之舟
亦可預習以備不時之需宜博求諳知海道如元之朱
清張瑄者使熟議而行之萬一有他故此不來而彼來
亦國計之一助也國家太平之業與天地無窮而杞人
之憂竊有不能忘者是以愚衷所懷承詔輒發猖狂妄
言答所不問惟陛下不以為迂疎而棄之則社禝之幸
也臣不勝大願臣謹議
名宦祠議
謹按蘇郡學名宦祠所祀古今監司守倅通若干人而
其間有不繫扵蘇者蓋六人焉王魏公旦富韓公弼歐
陽兖公脩蘇端明軾陸文安九淵李文靖侗皆賢者也
而得祀扵蘇則知禮者疑之夫祀國之大事也將昭勳
德勸忠孝示愛敬以為民質也不可不謹聞諸古曰鬼
神不歆非類又曰非其鬼而祭之謟也諸君子未嘗涖
官兹土雖聲實顯著而惠之流扵蘇也不專其祀之也
越於禮矣或曰諸君子之言行功伐合於祭義所謂以
勞定國法施扵民者將天下得祀而何有扵蘇粲以為
非也在禮惟天子有天下其祀無所不通諸有國者山
川百神之祀皆不出境衛成公欲祀相甯俞曰相之不
饗於此久矣不可以間成王周公之命祀楚昭王有疾
卜曰河為祟大犬請祭諸郊王曰三代命祀祭不越望
江漢睢漳楚之望也河非所獲罪也皆不果祀今之祠
者郡守丞實從事焉郡守丞秩不過古諸侯諸侯之祀
不敢踰國而郡守丞得祀他境之賢以為禮也亦有據
乎今之制惟孔子為師儒宗得天下通祀自餘若臯陶
伊尹伯夷太公之倫猶不得與孔子比其祀皆不出扵
其鄉與其所封之土禮之節也諸君子微有孔子之聖
雖賢亦不能當臯陶伊尹伯夷太公而祀非其地也越
扵禮矣原其始所以得祀不可知殆邦人之好賢以是
寓其愛敬或其門人子弟有官扵蘇者以其私附焉而
後人遂襲之與知禮者亦改而正之矣或曰諸君子之
祀列於學宫邦人習聞之三百年矣誠一日撤焉將駭
民聽而傷忠厚之道夫與其過而去之也寧過而存之
乎粲又以為非也夫非禮之禮君子有弗貴者焉孔子
曰曾謂泰山不如林放乎以死者為無知又焉用祭以
為有知夫亦忸怩而莫之顧也君子愛人以德細人愛
人以姑息今為非禮之禮以瀆賢者又拂先王之經而
踰當代之制非小過也不亟正焉而襲細人之姑息以
為忠厚亦陋矣又蘇自漢以來監司守倅賢而不得祀
者尚多謂宜擇其人進之而罷諸所不當祀者於誼為
允且使斯民知禮之嚴若是雖賢者不得僭冒庶幾禁
滛祠黜非類以示風教之本也由兹祠始謹議
粲嘗因是竊觀之今名宦鄉賢兩祠所列猶有未當
扵後學之心者鄉賢姑弗論名宦所祠止扵宋而不
及前代則狹而未盡俎豆其間者既未必皆極選又
雜以二三寓公則汎而不專若魏文靖楊文元固寓
公之賢者然文靖已敕祀於書院而文元則吳學嘗
有祠矣本朝夏周二公亦自有專祠而復位於此似
亦近瀆至扵王㬇者姦檜之妻兄以聚歛酷虐聞而
亦預焉諸賢有靈宜羞與同食矣蘇為名郡四方
扵是乎觀禮而祀典一事已鹵莽若此此而可苟其
何所不苟也故嘗過不自量因郡乘所載諸賢為撮
其尤者得若干人疏之如右晩生膚學見聞未廣輒
議及此誠狂僭矣雖然有意扵風教者或見采焉相
與博議而行之固一方之盛舉也
名宦事略(已祀者不列)
漢
第五倫長陵人守會稽變其俗無滛祀以已俸業貧
民坐法徵民為守闕下上書得免歸後官至司空
鍾離意山隂人郡督郵也歲大疫意獨身巡視為民
嘗藥所臨護甚衆他日守出省災民逆謂曰公無
出獨得鍾離督郵來可耳官至僕射
王充上虞人為郡治中自免歸閉門作論衡旨不皆
粹亦恢然成一家言
張霸成都人守郡以經術化其民野為之無宼遷侍
中卒私諡憲文(右四人皆在吳會未分郡時)
晉
鄧攸襄陵人初守河東没于羯南奔拜吳國内史為
政清明飲吳水而已罷任民酷留之不得歌思之
終右僕射(攸棄子事為世所短然治吳之績不可揜也)
唐
韋應物洛陽人起環衛折節為儒名能詩刺蘇清脩
寡欲後數十年有白居易居易政不見紀述然蘇
人尊其名(應物今有專祠在學宫獨其扁書集賢太守者可疑)
王仲舒祁人為諫官與陽城同論裴延齡事坐貶稍
遷為蘇州化成為天下最卒官江西觀察使贈散
騎常侍
李德裕趙人先刺蘇後又觀察浙西相端陵有功拜
太尉爵衛公獨頗徇所憎愛以故遠貶死海上然
涖南方最久有名
本朝
姚善安陸人建文中守蘇最有聲績以忠死
朱勝金華人寬然長者民安而化之去久思不衰擢
江西右布政使以卒百餘年來循吏殆未有先之
者
王恕三原人成化末以尚書撫南畿有妖人從巨閹
横江南恕奏斬之還閹于朝内降旁午數執奏罷
之忤旨致仕歸再起為吏部稍不合又竟去得年
最高贈太師謚端毅恕忠諒世莫與比當士習頽
靡中獨秉羔素之節有古大臣風
陸子餘集卷七
