舒文靖集卷下
宋舒璘撰
劄子
謝傅漕薦舉劄子
某愚不肖幼不知學溺心利欲之場以為讀書著文但
為科舉計既冠游上庠獲見四方師友耳聞心受皆古
聖賢事業乃始漸知曩日之陋勉而企之困不能進中
夜以思覺好樂貪羨之心掃除不盡是心終不獲與聖
賢同于是質之于先生先生可其言而開之以理義專
心致志惟先生之為聽然後知天之付予于我者其良
心之粹無好樂無貪羨廓然大公惟理之順聖賢先獲
我心之同然故窮達用舍安于理義之常在上而與天
地同流吾不益在下而與草木俱腐吾不損稽之于古
若伊尹之相湯傅說之相高宗光明俊偉咸美有商使
聘幣不行審象不肖則亦莘野傅巖一老匹夫耳甘盤
舊學之功克俾厥后夢通于帝亦足以居寵利矣飜然
遯野㒺顯于世高宗不以告人則烏知有盤哉其在孔
門若顔子之居陋巷閔子之在汶上曾點之浴沂漆雕
之不仕聖人深嘉屢歎非謂其能脱屣軒冕甘與鳥獸
同羣亦與其能安義理之常耳某佩此訓亦既有年惟
資稟鈍滯無勇進之功怠惰易形有作輟之累然藉師
友以反其初者幸不至甚昧雖學不加進行不加修而
拳拳之志不敢替授命之初年方壯父母俱存是時亦
有意事功且冀捧檄之養薦遭閔凶憂患痛楚之餘血
氣且衰而前日之意浸薄當途誤加推轂躐在江右臺
幕下微官厚饗亦冀少展綿力隨行而入逐隊而趨言
不盡情道屈于已韓退之幕府之况乃備嘗之退念家
庭七百指常産不給則亦未免禄仕而當今禄仕之可
以效力莫如郡博士讀聖人之書為理義之學可以會
朋友可以申孝弟居是位以竊粟庶亦無愧故不量淺
陋冒昧此來始者謂新安多士當有羣居共學之益不
料養士無貲口給僅四十餘輩而歲終復以匱告雖勉
焉孜孜不敢自怠而資糧單乏不足以招徠後進方愧
有負初心奚敢藉是以為進身計乃蒙門下好賢樂善
以推轂為已任首章論薦下及么麽惠出非望褒借過
情某私竊自念生長海濱愚鄙朴鈍之學無一可動人
聽矧于門下居相違位相邈面目相誰何涖職未幾一
旦保任其終身而薦之上雖門下樂善之公超出當今
士大夫之上而某自揣愚陋不足以當此豈二三故舊
愛某之厚為過譽之辭誤門下之聽而然乎士固樂于
知己然世俗之禮隱之心而不安者則願有以請焉某
自為學以來悼幼志之失思補過于其後每歎利欲之
移人雖在孔門自顔閔之外如仲弓子夏子路子張之
徒皆未免厥後士益失已僥倖于富貴利達者衆而孟
軻氏灼見義理之原欲挽其弊而反之初于是有龍斷
之喻墦間之喻鑽穴隙之喻皆所以起天下羞惡之心
而世莫之聽上之所謂旁招俊彦既喪而下之所謂素
位而行又乖故上則挾富貴以臨下下亦冒廉恥而干
上薦之者既自以為恩于彼而受之者亦自以為恩于
我遂使聖人舉賢之公道一變而為干禄之私情拜爵
公朝謝恩私門而門生恩府之稱自唐以來歷數百年
雖名卿大夫亦未能有擴然大變使天下同歸于至公
之域豈不曰人皆有欲貴之心昔人有報德之事彼既
以知己遇我吾不委已而歸之非人情歟抑不知古人
之事上苟理義相同則志意交孚精神默契其合也講
道于一堂其暌也對晤于千里出處用舍禍福利害其
關節脈理之相應雖無私情之感而斷金之利蓋有終
其身而不忘者苟欲捨是必欲委已以自露其感恩之
狀所舉賢也異時知己之報固亦理義所當然不賢耶
見利則逝見便則奪而亦何恩之有何者勢利之交出
乎情道義之交出乎理情易變理難忘勢則然也某幸
蒙特達之知則思所以難忘者事門下故不敢遽稱門
生以仰累大公之舉平時戰兢恐失未嘗矯激以戾時
俗擇其安于義理者而願學焉是敢不揆狂斐輒露心
腹而駢儷不情之語亦不敢以進伏惟門下矜其愚而
教裁之不宣
謝張守舉狀
竊惟天下有大公之道行于古而不行于今同流合汚
之士皆曰誠如是君子則曰時有先後道無古今使王
公大人以古人之心行古人之事挈諸其上以明示天
下孰不願影隨其後哉夫薦舉之法乃國家求賢之道
非士大夫干禄之門是以古之時上嘗急于得賢而不
以選拔私其下下亦謹于自治而不以利禄干諸上上
下兩盡天下為公故廉恥明而風俗厚後世義利不明
士失本心為已之學乖利禄之念重視阨窮遺佚若不
能以一朝居於是有自鬻之態有請托之門上則挾富
貴以臨下下則冒廉恥以干上拜爵公朝謝恩私門而
門生恩府之稱歷數百年雖名卿大夫亦安于流俗而
不能擴然以變故嘗端居而靜念謂幸生明盛時親師
友之訓吾心所得雖不敢以古人自居至同流合汚則
有所不忍焉故自得官以來凡恭敬以事上黽勉以效
職已所當勉者不敢自懈至利禄之念則聽之天而不
敢容吾心夫以拙鈍之資背時俗之所向自謂無復榮
望而升進夢想亦不形兹者乃蒙某官好賢樂善以推
轂為已任不由介紹不待請求排羣議而獨舉焉是閣
下以古人之心行古人之事某雖愚陋不足以仰稱明
遇竊喜古道復見于今夫人以古道待已而已不以古
道事之則為有負門生之稱出于私情而非古故不復
以進以全門下之公平生戰兢自持不敢為異擇其安
于義理者願學焉古人有云待以國士報以國士某亦
曰待以古道報以古道惟閣下察其情而貰其罪幸甚
幸甚干冒威尊不勝悚恐之至
謝陳倉舉狀劄子(士楚)
某不才誤蒙知遇世俗修謝之理宜在所謹而區區有
懷敢私布之某幼不知學知讀書為科舉計壮歲得師
友然後知天之所與者為甚貴而前日干禄之念特誘
于外而使然反躬内省益知内樂之重故得仕以來雖
憂患困躓終不以是累其初况所謂薦舉者乃國家進
賢之道而非士大夫干禄之門詎容枉道自媒耶古道
浸薄利禄移人士大夫凡可以得志者雖龍斷墦間之
態不暇顧而上之人亦失其旁招之意而市恩于下遂
使前日舉賢之道一變而為干禄之私情拜爵公朝謝
恩私門而門生恩府之稱自唐以來歷數百年雖名卿
士大夫亦未能擴然大變使天下同歸于至公之域端
居而念安得以古道自任者挽頽波于既倒之餘兹蒙
不鄙其愚褎然公舉某寡陋曷克稱是然竊喜古道之
復見于閣下以古道待某而某不以古道事閣下則不
足報稱是故略去世俗之禮思勵所不逮以仰酬知己
遇平時戰兢恐失未嘗敢為矯激以戾時俗擇其義理
之安者願學焉今年春漕使傅公誤加論薦某嘗為叙
生平大槩傅公不以為異辱寵答之某于傅公無一日
雅聲容不相接故未免假言辭以自見若門下則異是
故併書其略惟執事教裁之某不勝悚恐之至
與陳倉
某備員校官托在宇下雖與士友講習外無他職然事
有民命所關不容自默者不敢自外于門下江左數州
去歲多以旱告幸遇賢使者究心賑䘏周爰咨詢不憚
驅馳之勞仰見仁人之心雖古人阻飢之念何以過此
然竊聞他郡已蒙大惠而新安六邑獨以不歉見遺某
竊惟此邦去歲自六月不雨至于十月旱可知矣其間
雖陣雨沾濡絶長補短僅有半入然民病至骨往往償
租之外便以絶糧告矧此邦山多田少貧民下戶仰給
于陸種者尤衆而旱勢如此為之一空以故民食倍艱
冷官雖不能周知六邑之詳而歙與祁門某得之最審
自九十月以來郊原之民便食蕨根窮日夜之力僅足
充枵腹亦甚可憐矣而自冬歷春搜索殆盡不免流移
狼狽如此而反不沾惠豈長民者不以告抑告之不盡
其實耶今歙縣幸得喬宰注心郡中許續抄劄見行賑
給而祁門姚尉者有意主張去冬郡中委之抄劄戸口
具有條理且備言彼邑窮餓無聊之狀郡中遂專以措
置賑濟委之止緣當時申旱不及分今止得米四千斛
然尚以飢困者衆所得不足以周急渠有事目申稟山
川風土與夫民物衆寡當備言之喬宰聞托契甚厚姚
尉乃敝里一佳士皆有意于民可任以事又聞休寧日
來亦乞抄劄鄒宰季丞亦能愛民凡有所請得賜矜從
必能使使臺實惠下孚救此一方江左風俗大率多剽
掠日來道路僻左去處其漸已滋惟亟圖之庶免噬臍
舍刀匕而與知防某實有出位之罪仰恃眷奬敢助咨
詢得賜融亮幸甚
與陳倉論常平
竊惟國家常平之法蓋以歲有豐歉穀有高下故斂之
豐用之歉大率欲濟飢然其斂也皆堅好之物及其散
也多腐敗之餘蓋米之在倉餘二三年蛀損腐爛勢所
必至又其糴也官雖給本州縣往往受納而取虐于民
及其久也官慮其壞命之易新則又虧折其甚也往往
因是借貸名存實亡弊至于此上司雖加督責往往不
過鞭黥吏輩按發官吏然米終不可復深推其弊蓋由
所積之米與郡縣廩一同郡縣之計苟乏以易新為辭
因而借貸所在皆然切嘗考諸前史如漢時趙充國論
湟中穀八錢謂耿中丞糴三百斛則古之積儲在穀不
在米騐之于今藏米者四五年而率壞藏穀者八九年
而無損而穀之中又有高下焉有大禾穀有小禾穀大
禾穀今謂之粳稻粒大而有芒非膏腴之田不可種小
禾穀今謂之占稻亦曰山禾稻粒小而穀無芒不問肥
瘠皆可種所謂粳穀者得米少其價高輸官之外非上
戶不得而食所謂小穀得米多價廉自中産以下皆食
之且常平本以賑飢不過救小民之死亡今乃高價收
難得之粳米三四年之後又復陳腐布散之時民終不
得堅好以食取之雖精而用則甚耗竊謂今之常平除
義倉取之于民隨秋送納自合收米若官司收糶常平
不如舍米取穀而穀之中只糴所謂小禾穀者常平官
租納米一斛則折穀二斛與所糴並藏其一久不腐其
二得米稍多其三不必換新以生弊其四品色不同官
司難于移用其五破穀之時得米甚新反覆思之無一
弊而有五利果可施不惟一路便可措置若敷奏朝廷
亦可永為天下法伏乞台慈詳察
論茶鹽
契勘國家𣙜茶鹽大率淮浙之課在鹽江鄉之利在茶
二物出産去處其價廉甚商旅先以厚資買引前後以
本錢取貨官價既昂利亦無幾故商賈之家不免因官
引夾帶而桀黠者或至于私販官司防夾帶之弊則置
合同防私販之弊則責巡尉然夾帶之弊官司檢視嚴
密有所不行故其間往往聚衆私販其初尚畏官司多
由間道年來百十為羣公行州縣浙間之鹽江鄉之茶
在處皆然聞之湖湘士夫謂曩者江西茶鹽只緣部使
者關防盜販于其所關津渡口嚴行捕捉商人相與角
敵已而殺傷太甚自知抵憲與為盜等死遂鼓衆横行
不知後來朝廷收捕用幾年𣙜茶費用耶見小失大利
害較然今私販無頼之徒官司若不能禁至因官引而
夾帶此猶旁法而行若官司一一苛察繩之以法彼既
失利必將私販私販透漏無藝而不能禁旁法夾帶有
限而反加嚴是驅良賈而為無賴之歸議者欲從上司
出榜禁戢非計之便竊嘗謂士大夫雖當守法至與民
爭利之條誠不宜倚以為削少加寬假使商賈樂出于
途亦不至虧常課更乞上司寬體
論保長
國家自免役之法行民戶輸錢在官官願耆戸長以催
科自後庸錢不除差役如故今之保長復以等第執役
州縣税籍不整駕虛為實指無為有凡倚閣凡逃亡凡
死絶凡沒籍凡竭産如此等無一蠲除盡責保長一都
之内夏税二人秋糧二人又坐甲二年而後替二年之
間充保正者二充保長者八保正既取上戸而保長中
下之家一都之内中産幾何二年既取其八循環而差
無戸可應往往千百税錢便須應役者村民不慣官司
吏輩得以虐取一税二人已是畏懼又豈可使之竭作
耶竊聞近來益憚應役無所解紛乃牽惹衆戶共應官
司到上司投狀乞每歲十人人催一甲以分其力竊謂
此事有大害存焉且以徽之歙縣言之縣三十七都每
都税二人則一税不過七十四人轉而為十則一税將
差三百七十人雖曰催科稍便填納差少然期會之奔
走吏胥之乞覓擁遏于庭下而情不通拘係于官司而
身不脱點對之費用比較之箠楚人人所不能免縱使
令長有寬恤之心深加撫勞然上下勢嚴内外情隔非
委之吏事必不集集事在吏非賄不行矧令長迭更未
必皆賢賢者尚不能盡察萬一非賢吏輩誅求寧有紀
極是向也一税之内以七十四家而受此禍而今也以
三百七十家而受此禍利害較然而人復有請此請必
不出于衆人公議必出于見充保長之私情夫應役官
司非民所便彼方安坐田里吏不及門亦何便已而率
以分保長之役是必見應役者求免目前不顧衆人之
情不恤他日之害者之言也要之此事只在令長得人
寬恤撫勞勿裝虛數使填納勿縱吏胥乞覓以所催成
數為之分限使如期催捉勿比較勿監繫約為期限使
自齎呈及所催則縱之不及數則勉之戒之使之補過
或不及數然後取其怠慢之尤者罪以警之若令長推
誠撫摩委曲勞來有言必信使熙熙赴官如歸則保長
之禍自可息保長之法不必變法未嘗弊而人自弊之
今不求諸人而求之法法變而弊益甚也伏乞詳酌
論常平
一竊謂常平立法甚峻所以關防移易今之長吏乃以
法峻之故重于案吏故法雖峻而弊益滋又比年歲多
豐稔官不散給積貯既久官司前後因仍不能究見實
數雖上司差官盤量亦不過取見倉厫虛實責狀以申
終不能考覈其數故今歲發廩往往多所折閱其間以
無為有罪固難恕然有積歲既久而耗不過十分之一
以十年之久蛀損耗蠧斁蕩為灰塵奚止十分之一耶
今歲發廩既見實數若此元額大段虧折及盜用移易
合行遣外其有元無欺弊止是折閱乞與除豁却將見
在數目究見徹底毋使向後以虛數相仍繼是易米為
穀却别立項目使後來可以稽考此亦一時覈實機會
若本錢太少亦乞廣行措置其本路已散數目申奏朝
廷乞降本錢為經久之計
論義倉
一在法荒政及二分與免義倉州縣雖有奉法去處然
上司不曾申嚴頒示往往胥吏不以告民間多有疑惑
聞催科保長嘗議行臺陳訴今乞明降榜示特與除放
切謂救荒之事苟卹民雖在他司門下尚復致力矧義
倉專屬使臺以是寬民不俟他請曩者訴旱既多阻抑
今若因是凡下等不在蠲免者亦與除放或截自若干
㪷以下悉與蠲免甚大惠也更乞詳酌施行
繳納劄子
某近者皇華戾止屢獲進謁寫積年傾嚮之私大慰下
情請違道左已更旬浹不審何日抵使臺驅馳不無勞
勩想愷悌監民樂于賑卹當無他也蔣判官繼將命行
諸邑喬令尹亦遵約束續增賑給自非星軺周詢歙民
何以得此某蒙委訪利便事件敢不盡愚第兀坐冷齋
民事不接不能盡知其詳姑以所聞五事條具以進亦
嘗與喬令商確是否高明當一見而決或可施行願即
圖之管見止此深愧不能廣副諮諏美意恃眷遇篤實
更不敢修疊煩苛禮伏乞台察
比者台意欲蠲下戶零税聞黃堂已嘗面許雖
嘗倚閣得之同僚乃有麥熟再行起催之意此
事非大監更賜一言力勉未能遽罷伏乞台照
與陳倉單劄子
比者率具劄子并事目一封上干涓史伏計已繳台覽
内所論義倉一項不曾明具人戶等第恐施行間難以
憑據今續得喬宰勘當實數所謂四五等比上戶所欠
甚多此皆貧乏可憐無可送納正當來不曾訴荒台慈
所深嘉憫者若截自屯特與蠲免被惠當不貲也其他
郡邑某雖不詳知以此較彼大約可見欲望台慈推而
行之嘗與喬宰熟議度此事使司必可行某不敢再具
稟目敢以副劄繳納歙縣所具數目附逓以進伏乞台
亮
與陳英仲提舉劄子
某托在宇下雖幸以冷官藏拙然目見耳聞有觸諸心
不能自已者不揆以稟新安雖號六邑皆崇山峻嶺水
東流浙西入彭蠡在江右若覆釜然耕墾砂礫不見平
原自五代僭偽時陶雅倍增重賦厥今農田所入奉税
租者強半民生艱甚在樂歲亦有不能自活者矧上流
之地歉歲移粟艱難自曩歲回禄城市蕭然今夏洊遭
洪潦郊原蕩析邇者旱證已形雖郡禱甚勤邈無有應
造化不為己甚庶幾有望不然則未知攸濟也竊聞此
邦常平絶少萬一告飢則所以賑救者當有立至之幾
是未易以立談判不然則多給緡錢儲粟以備實有望
于門下未審執事以為如何僭率不勝惶恐
再與前人論荒政
某修敬之後未遑嗣布起居頃忽拜報書特加親染勞
問慇懃謙虛下逮非屬吏所宜蒙罙深感激然區區之
意不敢以世俗虛禮事君子而耳目所接足以廣周諮
者不敢自隱新安自六月苦旱迄今兩月餘雖有得陣
雨沾濡所在終未通濟告旱者紛然郡雖分遣官屬走
田野猶未有分數大約恐不過五六分救荒之法大率
以民為主却就其中與之究實乃被實惠往往今時所
主多在官賦關防既嚴則所遣官吏惟上所視減放恐
未盡實矧此邦民田所入大半輸官若蠲放不盡受害
不少今雖未至狼狽然賑救之法必須早為之計以安
其心庶免流離向見晦翁在浙東頒條目于州縣請寄
居為賑濟官俾賑濟官鄉擇二人為鄉官鄉官都擇二
人為都正其抄劄戸口雖委之保正長必令都正為究
實每都就寺院或要害處置一場算所抄大數給與之
米其所抄劄到人戸各給與歷令都正五日一散其運
米則委之等第之家以防折閱是時敝邑歉甚某亦嘗
任其事雖鄉都不能盡得其人亦十得五六然抄劄在
秋末給散乃在深冬散米之日飢餓者衆與抄劄時事
體不同又須賑濟官通變措置是時州縣先以當來抄
劄戶口申上司拘文畏責不敢更易遂使應抄劄者不
沾惠而不應抄劄者反得之若非賑濟官得人要須上
司許其斟酌通變庶得盡力不然則一應文逃責以罔
上司耳今本州見委判官措置亦得人矣所慮米斛不
繼或諸縣難盡得人若得上司頒示條目就寄居詢訪
令州郡嘉禮以請庶或得人可委耳又聞寧國頗有流
離見行煮粥傳聞雖未必盡實然煮粥雖是救荒一法
又當施之于其所宜事不早計民已流離不得已之下
策况聞煮粥之聲山谷之民襁負而出一則失業二則
暴露三則忍飢以待哺死于道路職此之由切計煮粥
之費欲為一日之飽人亦不下一升若廣抄劄以一升
之米給諸其家縱有死亡亦免在溝壑今若急早如前
措置則凡鄉土之民皆可使之奠枕唯外邑流離方用
臨時安集既境内奠枕則外來者亦抄劄姓名就寬閒
寺院安置或給米或煮粥不至擁塞無措私計萬端毫
楮不能盡白敢布一二惟執事裁酌之
又
竊謂救荒無十全良策蓋姦民多妄訴而窮民多不能
訴在法雖各于田畞立土峯牌子標字號畞步以俟檢
視然阡陌連亘雖官司不憚勤勞有意覈實者終不能
履畞而視大率不過遍走都保挑十數田段以騐其虛
實然姦民與吏囊橐而官不能盡究地理吏得所欲則引
諸荒歉之處而匿其豐熟之地遂盡指以為歉吏不得
所欲則引諸豐熟而匿其荒歉之處遂盡指以為熟指為
歉則姦民之不歉者必以虛訴而獲利指為熟則窮民
之實歉者必以妄訴而遭罪不歉而獲利是固可罪實
歉而遭罪則含冤茹苦死無所告故尤不可不盡心况
此邦之人畞收大半納官若荒及五分則官租且不辦
何以自贍切見經界之法每都分為十保保自有字號
為今之計不若令檢踏官先排定都分取見各都經界
字號將每都田畞隨字號分而為十其一號之内如皆
豐熟則不須檢視若其荒歉去處一號之内雖有豐凶
不等若履畞而視決不能遍設分為數等則是寸量銖
度繁碎又豈能周故莫若就一號之内令檢視官對衆
量度絶長補短可得幾分其人戶訴荒狀内各有字號
畞步却視檢踏之後取其所訴之號視元檢踏實荒及
幾分為之除放其高下豐凶雖不能盡得其實大率人
戶置田必散在諸處既得其大綱則以彼易此決不至
大有僥倖亦不至大有枉抑至四等五等之家在荒法
及五分便與賑濟今旱勢如許必不能自存恐其間有
些少田畞往往只在一號之内不幸盡是荒歉而官司
所檢既以絶長補短為之分數却恐蠲放不盡故莫若
將上三等戶隨所檢視分數與之蠲放其四等五等之
戶却于檢到分數之後更與蠲減則無不被實惠之人
矣此法雖大為之防然阡陌之廣若欲履畞檢踏雖窮
年不能遍只以此法為準如本州歙縣管下三十七都
都分為十則已分作三百七十號日檢十號已是三十
七日歲云暮矣税限已嚴又豈容稽緩耶愚慮如此更
在裁酌
上新安張守劄子
某疎拙不才誤蒙知遇深念事大君子之道不惟仰贊
盛德要當竭誠盡意知無不言庶幾不自疎外以盡報
稱某兹蒙台諭撰祈晴文謾以拙意直叙殊媿鄙朴然
竊自念感格之道在實不在文有如判府奏院節儉愛
民宜有休徵淫雨泛濫雖在處皆然然古人善政所召
蓋有虎渡河而蝗不入境者郡政苟孚焉知嘉祥之不
我應切見行都凡遇雨水放賃錢之類必併門税俱弛
此邦販夫販婦舉貸經生以餬其口貿易如意得利僅
如牛毛而折閱者率大半萬一計較少利瞞税而入一
或見邏縱不到官錢物已罄倘吏不厭所求械繫送府
受刑追償不惟舉室飢餓又且逋債督迫實可憐憫今
若因禱祈之次援行都例見寬幾日甚大惠也又古者
遇災弭變或議獄緩刑或施舍已責雖今明政之下獄
訟寡冤然囹圄之中自大辟盜賊之外其間或有干連
久繫罪輕可赦者少賜寬假原貸亦足以召和氣至諸
色財賦期限雖有常程因兹淫潦特與寬假俾縣吏少
寬追逮境内舒伸亦民心悦而天意解之意也某冷官
本不當越次有言仰恃寬和接下曩者撰文鄙陋有忤
古意數蒙委曲開諭樂君子之易事每竊自感今輒于
祝文略露此意未審台意以為何如僭越不勝惶恐之
至尚容俯伏請罪伏惟台意亮察
乞差楚學正劄子
某祗稟某分教二年學問膚淺不能興起士心日負曠
瘝懼中間學正闕人某深惟諸生領袖正欲以德行表
式不宜專以文藝取訪之善類皆謂楚椿秀才學問有
源操履端正杜門力學不同流俗某數造其廬與之語
其人恬靜寡欲行已有恥而議論皆本前輩遂屈致學
宫屢辭乃就欲以學正處之則再三遜避且薦婺名士
汪堪仲解元以自代既而汪君不果來某力挽就職方
幸其肯從不料學校敗羣子見恨斥逐妄肆詆毁至形
訟牒雖蒙判府大卿灼見訟者不根不遂其請然楚學
正一聞煩言超然退歸某再往扣之則求退愈力某自
惟不才方幸得一二善類相扶持庶免曠敗一旦浮言
胥動使賢者不能自安利害匪輕此來妄意欲從使府
特賜給帖請楚學正前來供職庶仗台命之重某得以
挽留為學校助干冒威嚴不勝悚恐俟命之至
上太守
昧爽到山寺隨羣待班瞢無所見既曉始知有宮門殿
門禁衞之限意謂使君致嚴如此及見同官言及僉聽
措置以鄙見宫殿之名州縣似不可容易倣擬若曰設
至尊座則事體當如禁禦然山寺僧徒寢食出入其中
未見如禁禦制守倅山門下轎入居幕次禮所當然今
曰宫殿則事又相背馳矣若曰欲致嚴肅則胥徒扣門
如雷不見鬷假無言之意况衣冠輻湊無所容身使臣
學職率皆露立平旦晴明猶可烈日驟雨又將若何今
日之事若去宫殿之名只作聖旨追嚴道埸禁約人從
例不入寺門官員到寺各給一牌令當直一人攜交椅
以入許就寺門裏面待班亦未至淆亂况宫門内各有
待漏院亦無暴露之理愚見如此率易稟聞更冀詳酌
上趙運使劄子(吉)
某伏蒙台慈特賜誨劄俾令埋瘞旅櫬仰見布宣德意
靡所不周今之為民上者興利除害固不乏人至于憂
及死亡非存心篤實察見隱微慮鮮及此某躬承嚴命
不勝欽歎本縣舊有甸洋山為漏澤園久廢不治某自
去夏承乏來此見路旁有暴露者心甚不忍即命築之
因此興念欲推行其所不及嘗募邑之父老陳其姓者
俾主其事猶未遑舉自承使帖即令刷起叢聚不掩者
十餘所及其他四散不葬不封數不下三千餘其棺櫬
稍全者即隨處加土修築其間大半年深朽爛重疊堆
積或在水濱或在卑濕僅能約略數目不可復舉邑人
咸謂此項縱使加土水潦衝蕩終不能久欲從釋氏津
送縣司為修設緣事舊來甸洋漏澤園已命工芟削欲
加修治圖為久計繼自今死不能葬者俾歸其中庶幾
逐日瘞藏無復前患若其它耳目所未聞知者已一面
搜訪以上廣明使車忠厚之德敢此申聞或有未盡約
束更須下示伏丐台詧
啟
謝解啟
棲遲里閈雅無温氏之知名薦舉鄉書輒似白家之中
第殊非所冀豈不自驚竊以詩人作而風雅之體興漢
儒起而離騷之格變假物情而寫志援古義以方今再
興于梁宋之間大備于隋唐之世平仄必諧于聲律重
輕不失乎錙銖雖則對白抽黃亦必本仁祖義斬白蛇
而述英武備知太傅之才鑄農器而頌清平於顯晉公
之識極其成效可謂得人惟我皇朝不更近古擢犀角
而拔象齒附鳳翼而扳龍鱗掃開李杜藩籬蹴破班揚
蹊徑蔚若縉紳之妙選隱然宗社之名臣彼何人斯由
此塗出肆吾皇之再造崇列聖之舊規首復是科以幸
多士連箱累牘再瞻日月之光聳壑昂霄莫非廊廟之
器推行既久寧免闊疎剗革一新大為允協振儒風之
委靡還士氣之中和俾收百戰之功來副春幃之選非
巨富之學何以聯珠而綴玉非甚巧之技何以結繡而
鏤金旅進實繁見收無幾獲逢遴選宜屬茂倫如某者
棫樸小材箕裘末業學詩學禮早聞慈訓于過庭事親
事君再得師言于避席蒲編竹簡重惜分陰雪案螢窗
幾徂清夜文固慙于吐鳳技竊尚乎雕蟲忽當大敵之
前遂有東隅之獲九人而已介伯仲之中間十目其嚴
指鄉閭之希有豈意以靈芝之秀悉歸棠棣之華幸出
自天恩歸有地兹蓋伏遇某官瓊宮近侍璇極文星挾
富貴以來游蘊才能之固有斗間光艷管風月于毫端
口角雌黃判是非于意表式副九重之倚來分百里之
憂道則可行國則無小春風巷陌兒童歌元白之詩秋
霽郊原父老話龔黃之政芹藻秀從宮之彦弦歌皆學
道之民蘭籍得香霧行蒙潤昔年里選幾定例于一䕫
今歲賢書遽齒名于四傑行報治功之最屬興得晚之
嗟元勲載想于凌烟清問愈勤于宣室優賢峻秩正唯
人主能官人載路歡謠盡謂相門真有相故兹孱懦光
入陶鎔某敢不益勵前修更新末習擐甲鼓先登之勇
焚舟為必勝之期却指乃心誓無虛辱已藉吹噓之力
遠送輕翰更期埏埴之恩不遺窳器
謝王右司薦舉啟
鄉先生鳴佩而來方展敬恭之禮部使者剡章以奏忽
驚薦擢之私顧么麽以奚堪矧資格之有礙叨承特達
敢露狂愚竊以欲貴雖人心所同枉道則君子所恥苟
非其義而禄以千駟寧為之範而不獲一禽故道可為
邦寧甘陋巷人爭言志獨樂舞雩固非矯激以沽名是
乃從容而就義如某者才則甚短學不自彊尚論古人
雖信有為亦若是退省終日欲求寡過而未能方將汲
汲以修身豈敢皇皇而急仕偶藉朋友之譽誤叨鄉曲
之評赫赫上公既拔茅而彙進皇皇憲使復推轂以惟
勤顧何德以稱之徒有愧于中耳兹蓋伏遇都運右司
正直是與德義可尊謂弼教當底于無刑既期予于治
惟報恩莫重乎薦士爰舉爾所知雖大賢推引類之公
然小子有反躬之懼爾鈍拙而見謂有守爾朴野而彊
曰無華凡譽之或過其情蓋勉焉俾歸于道某敢不益
堅素履仰報明知欲不貪泰不驕確守靜廉之訓進以
禮退以義永遵謹飭之規感德殊深藏心奚既
謝王漕啟
備數賓僚纔登數月剡章帝闕首出羣公泛觀薦舉之
常莫非請求而得遽蒙公選敢布愚衷竊惟欲貴雖人
心所同枉道則君子所恥苟非其義而禄以千駟寧為
之範而不獲一禽故道可為邦寧甘陋巷人爭言志獨
樂舞雩固非矯激以沽名是乃從容而就義如某者質
則甚陋學不自彊尚論古人雖信有為亦若是退省終
日欲求寡過而未能一覘頽風益乖雅志富貴是所欲
亦何至求龍斷而登妻妾尚知羞又豈可乞墦間之祭
靜念淪胥而至此深虞陷沒以皆然方將辭尊居卑而
辭富居貧敢意以賢詔爵而以功詔禄何乃疎愚之賤
忽蒙特達之知兹蓋伏遇都運判院寬裕包荒清明照
物談笑足以辦事謙虛猶切下人數千里民之利病裁
剸于目前十一郡吏之否臧羅列乎胷次切自觀省莫
稱奬提識慮淺而見謂宏深氣質偏而彊名醇正豈愛
之而不知其惡故譽之而或過其情所到特未量殆使
益堅其素履我心不可轉庶幾無負于殊知乃若私第
公朝古人至戒門生恩府叔世鄙辭既非先進所樂聞
又豈後生之敢效僭紓悃愊期逭譴尤
謝彭祭酒啟
領諸侯之學政自彊顔露公車之章猥先借寵不求而
得重拜且慙竊以欲貴雖人心所同枉道則君子所恥
兹以入官繆當分教敢曰化民而成俗庶幾習是而勝
非一覘頽風益乖雅志况專佔畢之功繆當師友之責
每明此意私淑吾徒蓋欲知義命之歸弗敢避方拙之
誚何圖公選下逮畸人謂行有常不在徼名而立異謂
志于道豈容徇物以尚同題評過優屬望亦厚惟善能
引其類將焉取斯無實而與之名殆必有故兹蓋伏遇
都運龍圖祭酒先生行古之道執經之權以大司成之
尊力扶清議恐郡文學之衆猶有遺才更傷末俗之易
流坐慨善人之無幾眷言固僻頗以安恬作之使高借
以息競施不虞之譽甚懼過情守自信之愚莫酬知己
乃若列門生之目謝私室之恩兹皆後世之好諛蓋亦
古人之未見效尤罪也有識恥之既執事雅不欲聞故
修辭因得以略其為悃愊莫究編摩
答莫司戶啟
伏以令聞廣譽久𫝊師友之間累牘連篇忽拜書辭之
寵知效官之有地喜承教之及時仰荷先施深慙不敏
恭惟司戶朝議松筠挺操圭璧含章秉彝全物則之天
造道得安深之地能定故能應綽知游刃之有餘有德
必有言濬發詞源之甚遠既題名于雁塔宜式序于鴛行
慙兹引墨而舉綱豈曰得時而行道決南山之判已知
守正以無阿演西掖之綸行見舉賢于不次某遭時教
育妄意宦游迄乖捧檄之心已絶彈冠之興誤被王公
之汲引獲陪原隰之驅馳摳衣趨隅何幸即披于雲霧
濡毫握管愧無欲報之瓊瑤瞻頌之私名言曷罄
上程安撫叔達
伏以十國為連共仰卿雲之蔭一行作吏幸分愛日之
暉雖曰依使臣而有光華敢不詣大府而受約束恭惟
判府安撫殿撰給事斯民先覺正道後傳剛大之氣塞
天地而有餘誠明之教經國家而惟叙玉堂揮翰誕揚
孚衆之辭瑣闥塗歸密展回天之力惟君子則無入不
自得故忠臣非擇地而後安分符深摩拊之仁攬轡有
澄清之志南昌新府姓名已載于雲屏東觀蓬山論譔
仍關于天閤雖遠俗胥懷于寧輯奈上心方眷于來游
佇聞宣室之思亟下安車之召控蠻荆而引甌越信未
究乎經綸亮天地而理陰陽始不虛于傾徯某成均晚
進奉水寒門自齒籍于衣冠即纏悲于風木兩分芹泮
歎莫效于卑官三易蓮池望實踰于本等方擬駕疲而策
蹇遽容附翼以攀鱗引睇輝躔聊進小夫之竿牘服勤
外幕尚依大厦之帡幪欽誦罙勤名言曷罄
上蘇運使(名峴)(東坡曾孫)
風行十郡大開禮樂之光華智效一官幸執詢謀之轡
御屬瓜期之甫邇望蓮幕以知歸尚冀并包不遺么麽
恭惟都運殿撰大卿學傳聖統文紹儒宗陽春敷發育
之仁江海蓄淵深之量明明慶胄挾氓井以爭長挺挺
英聲嫓雲山而增重信後世不可及已惟君子是以似
之將大展乎經綸果徧儀于清要曲臺議禮一煥新儀
大匠呈工具嚴古式卿月方澄于玉陛使星俄粲于璇
宵惟生財有道自守正模而禁民為非確守正義故江
右轉輸之寄藉閩中歷試之餘輦駕驪車久鬱縉紳之
望玄衮赤舄亟陪旒冕之嚴以大慰于蒼生益有光于
前烈某成均晚進奉邑寒門一齒籍于衣冠兩纏悲于
風木子欲養而親不待已分歸田已未信而人曰能忽
加推轂遂使守愚之賤遽加躐等之榮何期附翼以攀
鱗遂獲策蹇而磨鈍通饋餉不絶糧道豈能裨蕭相國
之良圖檢出納悉委士人庶獲稟劉中書之成算靖言瞻
徯罔究名言
上林漕啟(名枅)
候吏觀文方仰使星之炳燿征夫隨牒幸驂原隰之驅
馳惟高明無所不容故么麽望其與進恭惟都運大著
郎中材猷超邁器格高宏抉雲錦以分章酌天漿而漱
潤楊葉妙南宮之選芸香無東觀之游玉節聯分帶羊
城于威部繡衣四指包熊楚于提封懽情鼓舞于褰帷
黠膽震驚而解綬有彭蠡潤身之澤真豫章出衆之材
諒坐席之未温即賜環而從召儒術行而天下富固難
優一路之分有德進則朝廷尊非久即三公之拜某成
均晚進奉邑寒門一齒籍于衣冠兩纏悲于風木既乖
捧檄已分歸田忽當途加推轂之私俾薄宦冒泛蓮之
寵鱗攀翼附幸登孔氏之寢門川泳雲飛願繼南陽之
廳石靖言瞻徯罔罄敷陳
答宋交代啟(名傳)
受業賢關禮樂夙欽于先進從班漕幕步趨俄踵于絶
塵喜諧既見之心愧荷先施之寵恭惟某官學醇探本
德厚鎮浮掉鞅詞場早題名于雁塔標纓仕路宜式序
于鴛行惟不求聞達于人故未免淹翔于外芹藻秀從
公之彦弦歌來學道之民復煩贊務于行臺益見養恬
于靈府元老有謀宜遺朕信克昭顯祖之休先生以義
而說王當不負格心之學某遭時教育妄意宦游奈一
齒于衣冠遽兩悲于風木既乖捧檄已分歸田偶當途
加推轂之私致薄宦抱續貂之愧漆雕開之未能信懼
鰥厥官楚子文必以告新願提其耳靖言瞻徯罔罄敷
陳
上宋參議啟
伏以千里折衝仰帥幕謨謀之秘一行作吏實外臺奔
走之聯豈期幸會之來遂有瞻依之便恭惟某官文章
領袖義道綱維秉彝全物則之初造道得安深之粹修
天爵而從人爵果大展乎鵬程以先知而覺後知信有
如于麟趾惟十國為連之廣藉一賢制難而安爰資黃
髮之猷來應紅蓮之選運籌幄内誠知君子之優游補
袞王前當慰中朝之徯望某幸逢教育妄意宦游偶當
途加推轂之私致薄宦有攀鱗之寵靜惟愚陋其猶正
牆面而立與倘藉提撕然後知夏屋之幪也靖言瞻徯
罔罄敷宣
黃倅啟(名瓌)
監于方伯之國載瞻别乘之輝事其大夫之賢幸有居
邦之便將寫心于既見輒剡牘以先馳恭惟某官學富
天淵才優廊廟治行咸推于第一才名夙擅于無雙乃
積乃倉紅腐盛九年之蓄有民有社弦歌回百里之風
固將大展于鵬程詎可久淹于驥足矧斡元樞于紫極
實為舊物之青氊風月平分王化已流于百里雲龍感
會宸聰當悟于一言惟克究于經綸始不虛于傾徯某
幸逢教育獲在宦游未施棫樸之材洊抱蓼莪之戚已
孤素志尚復何心屬叨宰路之薦揚獲與漕臺之奔走
靜惟愚陋罔罄敷宣
王倅啟(名子淔)
題别駕之輿逖瞻雋軌執皇華之轡偶玷官聯往戍在
時依仁不日恭惟某官相門英胄昭代真賢接文獻以
匪遙挾聲猷而嗣顯宜横騫于要路以大展于長才鄮
水揚旌淹濟川之舟楫王畿弭轍目制物之權衡綽著
賢勞寖階膴仕進會府馮泥之寵興海沂被化之歌屬
當千里驥足之馳行奮九萬鵬程之舉平分風月儼異
時人物之遺芳感會雲龍見聖世公侯之復始某獲陪多士
幸綴末科一自叨逾僅遂拜親之志兩經憂患迄乖捧
檄之心此身已分于歸田先達誤加以推轂遂塵漕幕
得際屏星是邦事大夫之賢佇慰披承之素我心見君
子則說庶諧親炙之私瞻徯滋勤名言罔既
答武寧趙丞(名師淵)
伏以振振公族素推一鶚之賢空空鄙夫俄拜雙魚之
寵未諧既見乃荷先施仰盛德之謙撝顧腆顔而益厚
恭惟知丞朝議為善最樂大雅不羣強識博聞獨究儒
流之學忠言讜論肯為異姓之卿暫迂作楫之宏才聊
適哦松之雅趣雖未展鵾鵬之化已先寒雁鶩之心崔
斯立不忍負丞佇觀施設劉子政素來憂國當奮謀猷
某賦性顓愚遭時教育方彈冠而筮仕遽枕塊以銜哀
既乖捧檄之心已動歸田之興偶當路誤加汲引致微
才獲與品題摳衣趨隅何幸即披于雲霧濡毫握管愧
無欲報之瓊瑤瞻徯徒勤名言莫罄
答汪通判啟(名德輪)
伏審光膺細札榮貳大藩題别駕之輿指修程而慙駐
執皇華之轡策蹇走以難追將諧既見之心俄拜先施
之寵仰承謙眷敢後懽迎恭惟某官鐘鼎象賢圭璋稟
粹立身忠孝固知君子能事君經國謀謨咸曰相門真
有相早發儒林之藻亟揚仕路之鞭綠水泛蓮清標照
日長途展驥逸駕追風復煩贊貳于名藩未究設施之
遠業矧公侯之孫必復始豈州縣之職可徒勞風月平
分王化佇流于萬里雲龍感會宸聰當寤于一言某賦
性顓愚遭時教育豈期井谷之微獲際屏星之耀我心
見君子則悦奚啻披風是邦事大夫之賢尚期發藥
答李縣丞啟(名充)
伏以桂館騰芳久欽先進松庭對詠尚屈宏圖顧積年
懷仰德之私幸今日有寫心之見馳辭過譽拜賜懷慙
恭惟某官學際天人識該今古仙苑衍蟠根之大文星
標入夢之祥辭藻清新無復翰墨畦逕人物超邁是誠
朝廷羽儀惟有意于撫民故不辭于貳令雖未展鵾鵬之
化已先寒雁鶩之心素位而行寧有負丞之歎得時則
駕佇隆致主之勲某學愧古傳才非世用誤被王公之
汲引獲陪原隰之驅馳引領旌麾何幸即披于雲霧貢
誠竿牘愧無欲報之瓊瑤
答張主管(名謂)(常州府)
伏以載詠花封方仰甘棠之化作賓蓮幕復聞行李之
來愧剡記之未遑拜朋緘之先辱恭惟某官學優聖閫
譽藹賢關有德必有言信詞源之浩浩能定故能應宜
智刃之恢恢既屈用于牛刀當亟躋于鳳詔敢曰聲猷
之韜晦尚陪原隰之驅馳雖下僚資軌則之循而使表
有詢謀之益伊欲遭時而建策要當正色而立朝子房
為帝者師丕顯漢庭之懿軌曲江有大臣節嗣揚唐室
之芳規某學愧古傳才非世用矧連悲于風木已分處
于田茅偶叨宰路之薦揚獲厠官聯之奔走靜惟愚陋
其猶正牆面而立與倘藉提撕然後知夏屋之幪也載深
瞻徯罔究名言
答危尉(名清卿)
伏以訪名僊于隱吏思見其人傳尺素于遠方喜諧厥
志方圖遠迓愧荷先施恭惟某官識量至分章有德必
有言信詞源之浩浩能定故能應宜智刃之恢恢姑斂
設施暫迂警按外戶不閉當觀綵棒之威坐席未温行
促蒲車之召云云
答黃簽判(名碩)(特奏狀元)
伏以射策楓庭久仰褎然之舉作賓蓮幕未攄卓爾之
才方期雲霧之一披敢意珠璣之先降謙光下逮慙色
外形恭惟某官秉心塞淵好古博雅禮樂百年之先進
文章一代之主盟京師號曰無雙久騰輿議天子擢為
第一果快羣瞻宜陪鴛鷺之行大展鵾鵬之運何乃英
材之妙選尚淹盛府之元僚泛綠水而依芙蓉豈為異
數濟巨川而作舟楫行罄嘉猷某學愧古傳才非世用
誤被王公之汲引獲陪原隰之驅馳小子不知所裁正
資櫽括先生相與以義願賜箴規
通宋漕(名若水)
伏審光奉明綸洊更使節輟雋京兆平糴之惠任蕭相
國轉輸之勤凡在庇庥舉深贊詠恭惟都運郎中毓岷
峨之秀炳江漢之靈扶雲錦以分章酌天漿而漱潤先
生晨入太學式慰青衿郎官上應列星行趨紫極由十
道使者正艱其選而百辟卿士咸謂之賢爰自班行載
詢原隰玉節肇揚于閩粤繡衣旋指于湖湘益增禮樂
之光華復究貨財之本末惟江右壤控國上流地廣而
田多荒賦重而財益匱軍儲之輸既有定籍縣官之急
不止常租責以所無何異匿形而求影取之殆盡尚猶
洗垢而索瘢貪吏並緣而為姦良民淪胥而好訟勢既
極矣公其念哉倘惠此一方俾遂其生則溢乎四海此
為之兆某誤叨舍選獲厠官聯學有愧于古傳才不堪
于世用偶當途之汲引備下幕以驅馳隨行逐隊無五
善之陳尸禄素餐有三年之愧雖及瓜而代莫陪綠水
之游庶行李之來獲快青天之覩載深瞻徯罔罄敷陳
通林帥(名栗)
伏以招諸生于館下昔瞻國子之師拜節度于軍門行
接河陽之幕僭修尺牘敢貢寸誠恭惟判府安撫殿撰
大卿尚友古人潛心大業得乾坤簡易之理明春秋禮
義之宗(曾進易解春秋解)惟飽仁義不願膏粱故視富貴有如
土芥入則郎星卿月出則使節郡符未嘗枉道以從人
莫非正色而率下善類由兹而嚮慕上心益注于倚毗
爰陞邃殿之華載擁元戎之寄惟兹潛府素號名都陳
太傅敦下榻之勤韋刺史著築堤之愛流風善政昔既
有傳名公巨人今豈難繼行見化原之流布即為政柄
之權輿某學愧古傳才非世用誤被王公之汲引獲陪
原隰之驅馳隨行逐隊無五善之陳尸禄素餐有三年
之愧雖及瓜而代將歸守于田廬然行李之來庶一瞻
于棨戟
答柳推官(名直)
右某啟羣騶執馭喜迎蓮幕之英才雙鯉傳緘俯及芹
宮之下士重拜先施之寵深懷不敏之慚恭惟節推學
問該通才猷敏劭作文章之伯固知崔蔡不足多游翰
墨之場咸曰鍾王何以尚騏驥逞籋雲之駿鸞鳳呈覽
德之祥宜展嘉猷徑躋膴仕泛芙蓉而依綠水豈久鬱
于此乎振羽翮而望青霄將直趨而上矣
上王漕(名回江西鹽移浙西漕)
伏審題膺帝制就易使華輟耿中丞平糴之司授蕭相
國轉輸之寄僉言惟允屬部增輝恭惟某官宇量寬宏
風猷超邁真江左人物之秀由中朝文獻而來和氣春
風品物悉歸于長育青天白日愚夫亦覩其清明自光
華一到于南州而風采頓新于列部首揚清而激濁益
固本以培基雖有功見知宜副九重之前席然遣使得
職又虞一道之攀轅爰徙行臺載將大漕允矣諮詢之
素超然進用之階驟駕輦車豈復勞于游刃玄袞赤舄
當大展乎宏規某學愧古傳才非世用誤被王公之汲
引獲陪原隰之驅馳幸昔年傾既見之心喜今日有焉
依之便鱗攀翼附行登孔氏之寢門川泳雲飛願繼南
陽之廳石載深瞻徯罔罄名言
答喬宰(名夢符東萊門人)
伏以學道愛人將闡弦歌之化以文會友正資磨切之
功顧尺紙之未修忽明緘之先辱祗承謙眷益用覥顔
恭惟某官學海觀瀾儒林擢秀文章爾雅聿追西漢之
風師友淵源來自東萊之𣲖允矣廟堂之器優哉民社
之賢歲比不登方講求于荒政公來何暮久屬望于鄉
人然甫田之耗奚止十千而重賦之蠲不過一二恐流
離之未免奈征斂之尚煩求牧與芻庶幾有濟剥牀以
足豈不重傷欲收尹鐸保障之功願布陽城撫字之愛
聞名已久仰知臭味之同修敬云初敢布腹心之悃某
受資朴野為學荒疎冒當分教之司幸有親仁之便
答交代莫教授
伏以圜璧水之門禮樂夙欽于先進采泮宮之藻步趨
俄踵于絶塵喜諧既見之心愧荷先施之寵恭惟教授
學醇探本德厚鎮浮君子之道簡而文孰窺涵養詩人
之賦麗以則第見流傳孤羆傲兀于深叢逸驥騫騰于
夷路不俟虞庠之論秀徑上禮部而登名既學古而入
官要與人而為善栽培甚力富廬山合抱之材顧盼不
遺收弋水空羣之駿究觀施設盍寘周行惟不求聞達
于人故未免淹翔于外聿新衿佩丕顯範規已知食黮
之飛鴞其音載好宜作充庭之振鷺厥羽為儀矧諸公
薦墨之交馳信萬里修程之直上某昔陪俊造獲際容
威豈期會合于千百人中乃作交承于三十年後世事
真如大夢夫復何言罇前看取衰翁可發一笑但以空
疎之學來承矜式之餘已嘗經大冶之鑪錘其肯聽拙
工之繩墨弟子笑于列預懷納侮之慙先生相與言願
賜告新之誨歸依之至梗槩于斯
通何通判
薄采其藻將為泮水之游言觀其旂幸際屏星之照方
仰二天之托庇敢稽一紙以陳情朴拙無文借躐是懼
恭惟判府大中奎躔孕秀嶽鎮炳靈抉雲錦以分章酌
天漿而漱潤剛大直方之氣養之以中和雄深雅健之
文發之以禮義恢乎游刃坦若靈襟一時風月之光萬
里雲霄之步高情邁往聲華果擅于題輿清德照人餞
飲何妨于酌水藉甚海沂之詠流聞畿甸之郊佇聽榮褒
亟躋華近某才能謭薄學問空疎試吏三年莫贊籌于
蓮幕居閒五載復分教于芹宮自慙德之不修已覺老
之將至恐未免官長之罵豈足為學者之師幸在下風
獲依崇庇到廣文之舍固不辭官冷客寒事大夫之賢
難有望海涵眷厚載深瞻徯罔罄敷陳
通徐通判
言念親夫子于西京市僅俄頃間仰盛名如北斗高又
二十載方將展事賢之敬詎容通懷舊之情惟理義之
所同匪尊卑之有間禮則分定心以書傳恭惟判府寺
簿剛大養元誠明篤志議論深明乎治體文章夐出乎
時流周禮致太平之書講之有素漢廷求方正之士言
也無頗是宜為國子先生其可處治中别駕靜究名公
之出處益令我輩之咨嗟委贄立朝要在有為而有守
當職論事詎容相熟以相同夫何一形于言辨之間便
乃不取于朝廷之上競愛濃陰之桃李誰憐特操之松
筠風月平分何妨嘯詠雲霄闊步第見昂藏惟君子能
素位而行在賢者則引類以進已見拔茅而連茹罔有
遐遺行看大木之為杗獨勝巨任某才無所取學不自
彊尚論古人雖信有為亦若是退省終日欲求寡過而
未能奚敢遽為人師蓋亦漫為禄仕念平昔願承于矩
矱乃暮年獲際于門牆窺深喜幸之私猶恨遭逢之晚
老矣不能用也每嗜學以難忘忠焉能勿誨乎願指迷
而不倦我之懷矣公其念哉
通太守(張伯垓)
伏以下車修庠序具瞻千里之師繫馬到階堂偶玷庶
僚之列顧樗散莫適于用望牆仞豈得其門惟久服于
威名庶獲傳于教令欣逢嘉會敢露愚衷竊嘗原聖人
建學之規蓋灼見天下秉彝之性悦理義本由芻豢或
放而不求立教化以為隄防庶知而自反爰廣明倫
之地俾知樂善之方讀帝王之書所以陶冶此心親師
友之訓所以切磨此道使視聽言動率循天則而孝弟
忠信直與性成遂還民俗之大醇莫非人才而可用古
道浸邈士風益衰濡毫握管者誇文墨之場發第决科
者號進取之地既本衰而源遠果言絶而義乖浮華習
成廉恥節喪第以口腹之害為心害烏知聖賢之心同
我心不有哲人孰開後學恭惟判府都運判院道為領
袖學著範模惟有德必有言故文無滯思惟能定後能
應故事靡留難風雲既入于壯懷盤錯不勞于餘刃首
宣威于北部嗣分教于東生載揚百里之弦歌亟總四
方之章奏夷險不更于一節内外靡見其兩心石棧天
梯歷蜀道山川之遠銅符玉斧廣堯天雨露之恩使指
益明上心所鄉惟兹古歙實拱行都植屏建侯尤重藩
宣之寄承流宣化爰咨師帥之賢果聞期月之間大布
陽春之令教行閭里福被京師端由律琯之召和有甚
置郵而傳命孔淑不逆鴞音已集于泮林式遄其歸鳳
詔盍頒于天闕某幸蒙教育獲齒官聯策名二紀餘考
績三年罷且居貧而辭富豈曰人情倘屈道以伸身實
乖古訓故不敢次且其態以妄為徼倖之圖自慚德之
不修已覺老之將至趨向既乖于流俗聰明不及于前
時常恐到官或困廣文之罵何期作吏獲歌甑中之塵
雖井坎未覩青天而奴隸咸知白日樂君子之易事信
吾道之不窮但無韓愈文辭其敢招諸生而誨幸侍魯
侯色笑庶幾廣多士之心盛德在金少昊執矩願庀衽
饔之奉即躋荷槖之班其為詠瞻不可言既
通黃倅(名炎)
題别駕之輿正傾羣望采泮宮之藻偶玷庶僚方將事
大夫之賢奚敢後隸人之敬辭鄙義拙誠著誼深恭惟
判府大中德懋而新氣剛以大博聞彊識獨師古道于
聖賢往行前言來自中朝之文獻何幸故家之俗見兹
君子之人百里扇和春風桃李一臺贊畫秋水芙蓉人
間愛而誦之公曰職當然耳矧同流于王化知不憚于
賢勞豈惟從事之餘分一時之風月行見執邦之貳納
千里于陽春某久矣歸愚兹焉分教念昔居桑梓之地
亦嘗瞻桃李之春忻聞都騎之鼎來倍覺私心之遐想
靜惟愚陋其猶正牆面而立與倘藉并包然後知夏屋
之幪也載深瞻俟莫罄敷陳
答梁縣尉
伏以訪名仙于吏隱思見其人傳尺素于遠方喜諧厥
志未遑遠迓愧荷先施恭惟仙尉朝議閥閱名家膠庠
俊士博聞彊識獨師古道于聖賢往行前言來自中朝
之文獻且公侯之孫必復始豈州縣之職可徒勞惟有
志于事功故不辭于警按外戶不閉行觀綵棒之威坐
席未温佇聽蒲車之召某繆當分教幸獲親賢忻聞都
騎之來倍覺私心之喜老矣不能用也每懷鰥曠之憂
忠焉能勿誨乎願賜提撕之益其為瞻徯罔罄敷宣
答趙倅(名希明)
振振公子屈貳价藩空空鄙夫謬尸泮水側聽郵音之
播擬修贄見之恭忽魚素之辱臨登龍門而來賁惠出
非望得之若驚恭惟某官分日觀之輝受帝衷之粹文
章光艷未甘為李杜流師友淵源直欲儕游夏輩研易
道精微之藴期聖門廣大之歸講習得朋深明麗澤動
靜適道益體兼山宜盛德之光輝動羣心之嚮慕屏星
在望已聞道路之騰歡泥軾來臨行見江山之改觀豈
特同流于王化佇觀大振于儒風修天爵而人爵從特
為餘事用宗室而王室固願展嘉猷某識惷且卑學疎
而拙雖兩載淹留于學館然多士未廣其德心職既有
鰥教徒知困老矣不能用也幸依逸驥之蹤忠焉能勿
誨乎願發醯鷄之覆載深瞻徯罔既敷宣
答黟縣簿(袁孚)
祇率訓辭簡稽邦邑清通之譽久矣在人簿領之功可
以觀政拜尺書之委貺知都騎之鼎來望履有期開緘
增喜恭惟某官好修之節尚有典型更品之評最高輩
作曾是扶搖之始不卑枳棘之栖寄徑則然飛聲未艾
小物不廢君子于此盡心衆賦以平斯民亦將受賜某
鄉風自昔覿德從今期奉從容之談盡洗塵陋愧無便
敏之牘少謝珍投瞻溯之深名言罔既
答黟縣宰(名公炎)
佩維新之命來涖雷封眷獨冷之蹤首貽緘貺承顔有
日甚喜何言恭惟某官行稱其文才周于用友天下之
士既尊所聞開壁中之藏益昌其學尚稽蘭臺之選屈
處子男之邦都騎在行齊民望賜諸傳有治縣譜諒講
畜之已精藍田立頌德碑度鐫磨之未晚式攄素藴以
階顯庸某尚遲半紙之恭先枉一函之聘嵇子不敏愧
乏酬書之攻武城新猷佇見愛人之效眷言瞻徯罔罄敷
宣
答祁門于尉(名雲)
學省同游恍如昨夢宦途相遇各以衰年重拜書辭真
成感慨恭惟某官學為世用才與行俱豈伊黃綬之階
可屈青冥之步周章若此遲暮謂何仕無崇卑隨處可
以行志民有憑藉吾黨庶幾慰心某自歎久暌將求新
離羣而老西河之上恐凋落于舊聞論文而賦樽
酒之詩喜陪從于清話斐然報施跂以望塵
答祁門趙(尉善壤同年)
聽楓宸之唱夙縱後塵備芹頖之員行瞻前旆未遑剡
托先辱飛緘深慙不腆之蹤莫稱先施之寵恭惟某官
銀潢疏派王琯飛和斡雲錦以分章酌天漿而漱潤云
云
舒文靖集卷下
