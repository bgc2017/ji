皇清文穎卷四十三
賦
夏雲賦張廷瓉
青陽既餞絺衣漸成徵音恊律火德司衡繼長增高啟
明堂而布令含桃嘗麥薦清廟以將誠隂陽所結雲氣
初呈炳陸離之異色任卷舒於太清既從龍以徐作亦
觸石而旋生風動影移點綴鳳鸞之彩山蒸川潤飄揚
珠玉之精助函關之紫氣鬭霞標於赤城示文章之竒
麗比巖岫之崢嶸若乃萬象熙熙一陽杲杲丹心傾乎
素葵晴暉照乎碧草始焉迥抱映皎日以增華漸覺紛
綸亘長空而布藻衆峰之斷續相參孤嶠之稜嶒欲倒
入密林而如織紛出岫以高搴若澹若濃雨絲隨之而
飛灑乍離乍合雷聲乘是以迴旋散輕隂於大地沛汪
濊於高天覆平疇而增綠冒遠樹而生烟迨乎天光欲
霽簷溜旋乾夕陽微照晝漏將殘蘋末之風拂輕衫而
漸起冰輪之月掛碧落而初團望横空之漠漠忽片影
之漫漫輕如染黛白若飄紈傍疎星而繚繞依銀漢而
盤桓數朵參差莫辨羣山之何屬浮空變幻乃知造化
之無端爾其為状也輪囷氤氲天章纂組散兮若升歛
兮若俯緩兮若錦幄之方張疾兮若翬翼之輕舉浮沉
兮若滄溟之驚濤攢簇兮若天朝之繡黼恍天孫之夜
織兮濯七襄之錦於明河儼海若之春遊兮吹蜃氣之
樓於孤嶼况復聚散徐徐徘徊自如雖垂天之足覽豈
定在之能拘本無心之變化不留滓於清虚夏非雲則
炎蒸曷潤雲非夏則瑰麗安舒順自然之時序乃盡態
而無餘是以黃帝紀官師之名穆滿有瑶池之賦護汾
陰之寶鼎綴栢梁之甘露擁王母之坐則香散樓臺望
沛公之營則氣成龍虎凡史策之所載固更僕而難數
恭逄泰運
帝德承乾兩儀定位七政相宣解愠阜財薄海洽南薰
之奏光華復旦羣臣颺糺縵之篇值土氣之方潤正離
火之欲燃騰清輝之靉靆浮積氣之蜿蜒秀色連蜷驅
虹霓而直上竒姿惝恍應箕畢以開先瞻榮光之干呂
與景星而並懸豈不足以發乾象之煒耀而侔
睿藻之聯翩哉
喜雨賦(有序)張延瓉
(臣)聞國家根本在農必藉雨膏之澤帝王稼穡為
寶時深水旱之憂蓋統天下於一身視民間若外
府為農請命自天降康隨感能通如響斯答我
皇上道握乾符恩流豊蔀捐珠抵璧維勤黛耜于西疇
賜粟蠲租屢出朱提于左藏時當春日念切田功
東作方興甘霖宜霈
特遣天潢之胄致祠西嶽之神齋祓精誠輒減官庖供
億儀文簡質無勞驛騎馳驅豈同望祀之恒規實
屬明禋之曠典更頒
丹詔分命禮官各勵精心肅將祀事務使誠在幽而必
格勿謂天為遠而難知果爾
至德潛孚重蒼恊應旋召離星之月忽移貫斗之雲樹
色烟籠遠望西山飛瀑柳絲風織平添太液新波
雖降澤于紫霄實流膏於
清禁蓋山靈河伯皆奉
天子之威靈而甘雨和風咸本
聖心之仁愛臣幸居史職敬誌
天庥謹作賦曰
節迎首夏時届朱明祝融秉歴赤帝司晨炎曛自始火
德方新攬溝塍之繡錯布原隰之龍鱗青苖吐秀嘉穎
垂芬需茲甘㴻黍稷生春田父瞻雲于桑隴
一人旰食於楓宸于是發
德音下
明詔陋巫史之紛紜殫精誠而感召遣
帝室之親賢肅華隂之昭告務期揮霖雨于仙掌之峯
洒甘露於蓮花之嶠更
命宗伯秩太常修雩祀考彝章蠲慮靜志叩於天閶扇
微風兮瀰隂壑翳輕雲兮韜陽光乃
宸衷之甫動已上逹于穹蒼是日也天光亭午日影乍
收氣滃靄而如暮聲颯灑而兼秋雷闐闐而鼓急雨霡
霡而絲稠濺珠光于綺綴掛玉屑于龍樓已足掃紅塵
而清六合滋黃茂而卜有秋矣越翼日之晨澗隱晴霓
林鳴隂鳥始攢團于天際終縈洄於林表其緣鴛瓦而
注也若匹練之高懸其浮碧落而來也若銀河之欲倒
紅沾
上苑之花翠濕
玉階之草香糅寳鼎之烟波溢昆明之沼
天子乃坐廣厦啟珠扉歌有渰之萋萋咏興雨之祁祁
聽銅龍之響急望金掌之雲飛忘
玉衣之沾濕樂民願之無違若乃觀彼禹疆眺茲堯宇
空濛遠岫周流平楚含爽氣而迎凉廻炎曦而却暑吐
歕薄于珠泉散紛披于冰縷走急潦于横塘滙奔流於
洲渚羣致慶于神庥共騰歡於華黍是以土膏資其霡
霂嘉禾蔚其繁昌迎金風而薦秀挹玉露而含芳垂穎
歌夫比櫛落實樍夫倉箱結綠懸黎充牣乎里閈隋侯
明月錯落于綺疆夫孰非
聖天子無逸以崇稼穡一德以薦馨香而致此哉都邑
父老荷鋤饋饁之儔沐膏澤而咏太平者為之歌曰
聖人在宇兮臨萬方恭默潜孚兮格九光走神龍兮舞
商羊驅雲車兮灑天漿同莖異穗兮迎青霜蕊珠金粟
兮盈秋場盤中粒粒兮
君恩長耕田鑿井兮無相忘飲且樂兮夀而康於萬斯
年兮戴
帝德之無疆
玉河新柳賦曹鑑倫
爾其標瑞莢於彤墀植華平於瑶圃比漢世而芝發齋
房對堯天而松生棟戸君遷古度蘭成之所臚陳玉樹
青蔥馬卿之所纂組榆垂天上之光桂長月中之樹靈
鳳之所棲遲祥烏於焉翔舞縱摛藻以搴華非見聞之
所能譜若乃九門日朗萬雉雲輝玉河如帶碧水生霏
何以拂靈雨弄晴輝罨紅樓而婀娜臨紫陌而芳菲於
是殷檉始栽朱陽乍滿穉態迎風柔條颺暖惟日月照
臨之地在鵷鸞披拂之中分瓊島之韶華重城不隔借
液波之沾潤流水時通拂面依依便疑張緒逢人濯濯
旋類王恭葉葉輕黃染檀痕而新畫枝枝淺綠蘸黛影
以初融則有貂蟬小隊來繋花驄誇命中於百步貫楊
葉於雕弓亦有詞客停車流觴迢遞歌上已之風光贈
柳圈而修禊乃其金絲旖旎翠帶翩&KR1473;仿賦筆於華林
春旗一色繪風流於漢苑弱體三眠或朝回而走馬或
公退而垂鞭出春明而掩暎過宣武而便娟柳宿重光
照城南之尺五柳枝一白陋東府之三千豈與夫亞夫
營裏京兆街前金城路側㶚水橋邊但攀條以寄興託
風物而流連想江南之萬樹爭罥水而飛綿何限藏鶯
之縷徒牽載酒之船望雲霄之列植羡雨露於九天長
樂之鐘聲不盡麗譙之漏點遥傳銷春光兮歲歲被化
日兮年年
春省賦沈朝初
若夫三農百榖七陌九阡式觀食貨繄實民天望杏瞻
蒲之候祁寒暑雨之占于耜舉趾菑畝新田藨蔉勤於
力作與翼頌於豊年聖王所以戒農官而勤民事廵郊
遂而惜春暄枉千乘於隴首示萬國以帥先者也爾廼
北斗朝天東風拂地太皥司辰勾芒定位曦輪乍暖陽
隨彭澤之禽淑景初舒谷滿析温之氣池開青荇之波
花染黃鶯之翅絳雲作片杏一笑以烘霞碧玉為條柳
三眠而曳翠芳林蒸日燦燦英華香草綠隄毶毶委被
値上苑之青蔥正耕耘之始事當夫田畯至喜家室相
歡揮鎡去莠築堰澆蘭饁餉紛於士女畚鍤荷於林巒
葵腰鎌而乍采秧策杖而時看風笠糾舉烟蓑滅漫引
甘泉於遠澮浮翠梢於清湍願歲時之無易思種植之
維艱於時
天子勤民事重農疇務穡勸耕顧勞心於稷契授時度
地彌急務於殷周循先農之貽榘恢駿發之遠猶駕金
根於玉軫策驪駟於蒼虬啟鳳扉於鸞閣開雉扇於龍
樓千官星列萬騎雲稠歴東郊之駘蕩經南郭之廣袤
隄畔王孫之草花前珠勒之騮染輪蹄於瑞靄和鈴響
於鳴鳩遵紫陌而乍轉度青門而歴遊卷芳塵於林薄
動神光於旌斿遂攸介而周咨蒸髦而慰語考俗觀風
量時較雨視畦徑之如繩覩新苖之若縷旣深漑而疾
耕爰濕稌而燥黍微飈漾於青蘋輕靄留於赤杜駢肩
隴上之銚聯袂桑間之筥白叟含哺黃童翔舞然而
聖心軫念天懷噢喣一夫未澤九廻靡巳慮蔀屋之無
資倘窮簷之失所倉庚拂而凄其布榖鳴而延佇徒畝
澮之星羅何手足之腁胝既東作之艱辛奚西成之億
秭散財發粟家盈戸瀰非櫟陽而雨金似陳留之下黍
襏襫用勤桔橰斯舉東塍西陌簇保介而咨茹上隴下
畦悉曾孫之秬秠從此無荒畛而遺隰無珠粟而桂薪
甸原野而思夏德覩穎栗而念周仁暫奉宸軒冀春王
之再至小留仙蹕寬寸晷之行廵遂使比舍駢鄽荷耰
鉏而載忭九州六宇合主伯以克勤非
聖主之重農賜恤何恩膏之髓浹肌淪是以騶虞麟趾
之獸羣遊苑山䨇岐百穗之禾挺生畎壑芝房輪囷而
玉英景雲璀璨而金萼祥麟遊乎湍瀨丹鳥吟於觀閣
覽庶績其洪凝嗣賡歌之浩作
櫻桃賦(有序)楊大鶴
時惟朱夏百果含榮而櫻桃獨以先時而熟稱為
嘉植故古者往往樹於芳林薦之寝廟其見珍也
宜矣竊效昔賢體物之意裁為小賦以寫其致其
辭曰
緬時物之應候有朱實之離離方辭春而吐秀乃迎夏
以標竒陋成隂之桃李效傾陽之露葵圓瑛綴顆密葉
成帷非徙植於西京之園即移根於含章之殿乍抽條
以似藍俄凝實而若茜銜來御苑之鶯棲共上林之燕
自大官之採擷供寝園之春薦染懸黎以垂樹琢珊瑚
以成丸盛有金絲之籠供惟赤瑛之盤映日而繁星不
散研朱而清露猶團廼其圓勻質美酸甜味足比若木
則多滴歴之珠擬紅蓮詎遜玲瓏之玉信飽食其不妨
有蔗漿之可欲夫物以應候為榮非時則失冬何取乎
枇杷夏何思乎盧橘沉碧李而情怡浮翠瓜而美溢彼
朱柰與安榴各逄時而不一況當清和而曜采先百榖
而揚英就丹宫而早熟出筠籠而見擎若茲櫻之爛漫
固竒葩之挺生既羅羞於王公亦待聘於席珍惟嘗新
之足貴洵夏淺之勝春顧樗櫟之陋質徒負愧於良辰
撫嘉果而體物敢繼響於昔人
玉河新柳賦李孚青
皇都春早紫甸寒輕
苑花穿蝶
宫樹流鶯披玉河之新柳裊弱質以盈盈夫其芽點嫩
黃稊抽淺綠好風之管領無邊皓露之沾濡才足紅墻
東側匼匝一灣碧沼西頭迷離幾曲曉烟捲去分明春
水微波夜月含來亦似秋天初沐纖穠骨格忍被亞夫
營裏之名婉潤丰標不作何妥巷邊之族踠地金縷瀰
空麴塵歇小侯之寳馬蔭華胄之雕輪搖颺
龍池十里之亭臺隱隠休微
鳳闕千門之篝瓦鱗鱗江北江南梁苑之花似雪三眠
三起漢宫之樹名人原夫如線如絲宜晴宜雨等腰最
削賞眉偏嫌攢青兩岸中淹蘭葉之舟濃黛一堆旁罨
桃花之塢評量才質雲階月地之品流檢校風情騷客
詞壇之宗主旣種性之殊恒宜結根之得所乃有漢南
抛擲㶚上攀牽關山何處洛中可憐溧陽酒樓無端三
月武昌堠館重來幾年此則短葉披塵凄心䍡&KR1913;長條
拂路摧意纏綿者矣至若中散門前柴桑宅裏桐分蔭
以滿齋槐夾植而成市柳刺史桂林江上歲歲栽培杜
拾遺秦州道中連朝徙倚金城搖落擁腫十圍板渚棲
遲綿延千里雖邀顧盻之歡未極遭逢之美别有上林
池館樂游綺羅坊名永豊殿號靈和毬場晝躤舞榭晨
搓帶蟬正好翻燕如何映酒欹枝全身似舞隔簾吹絮
逸韻疑歌然而京兆街心章臺樓角縱極目以延緣究
殊情於今昨睹此日之芳菲羃
御溝而綽約先
禁籞之朱櫻壓階墀之紅藥停寸晷以徘徊記千株之
約略
神州沃壌
帝里醲膏甘泉浹潤太液分饒綴景瀛洲肯藏鴉於密
葉飛華露掌寕繫馬於柔條一桁西山嵐翠淋侵乎
御陌八星南曜光芒騰射乎魁杓歸院曾迷插門亦可
子城隂處零殘雪以猶霏東面風過擺長衢而倍嚲王
恭濯濯對月爭妍張緒依依臨風獨坐一夜綠縧新剪
能忘疇昔之染衫五更寳炬如城却憶清明之賜火
南郊瑞雪賦(有序)王沛思
蓋聞萬物本天運化機於北極一陽動地肅祀典
於南郊風飄黍稷之馨爐烟馥馥氣散雲和之響
竹管鏘鏘祀日至以迎初陽隆鼎烹而享
上帝掃壇為祭昭事在潔籩肅豆之中積敬以將凝休
於薦幣陳牲之外心和則神錫之福德盛而天且
不違以故明禋上升雲興霧起因而霏微下逮物
潤土滋瑞協三冬被野而千林輝映花飛六瓣彌
川而萬頃玲瓏隴麥資生搃沾濡乎禹甸農民誌
慶爭忭舞於堯衢仰元化之紛綸識太和之感召
非能占騐時逄量日之初幸在趨蹌義竊書雲之
比爰濡筆而賦曰
維黃鐘之應律睹景色之呈祥授時而土圭測影占候
則宫線添長於卦觀其來復於氣騐其生陽水泉動於
子月天心見於微茫王者所以配天而崇郊社報本而
肅享將也我
皇於是修祀事迎陽日或列黃琮或陳蒼璧或用陶匏
或肆繭栗彛尊寳鼎肅肅薦馨玉戚朱干雍雍舞佾匪
云邀福有感必通用以告虔亦文而質於斯時也柴方
燔而氣欲成霧齋既致而誠可動天同雲倏布瑞靄爭
妍初猶微霰之乍集旣廼密雪之廻旋隨風則忽飛忽
舞落英則若絮若綿迷離乎壇丘之上淅瀝乎
輦路之前乃霑濡既紛氣象愈淨喻其朗潔色與玉鬯
爭明擬其飛揚氣與葭灰相應樹葉重而栢枝盡垂積
輝凝而燎烟不勝已而地將盈尺花飛蔽空映陪祀之
千官皎如鷺序照饗壇之萬瓦燦若瑶宫片片晶鹽疑
造物為之調劑霏霏玉屑似化工為之磨礱惟
聖天子之積誠對越肅志升中斯能應時和以承靈貺
召嘉瑞而利農功猗與盛哉蓋雪之為義也隂氣上蒸
陽氣下濺融於夏則為雨為霖結於冬則為冰為霰數
成地六故花六出而翻飛水生天一故本一元以貫串
於以順時解滯利物厚生舒兩間之欝結鼓庶彙之勾
萌潤枯泉而不竭消旱蝗於無形縱使雨玉遍乎郊原
雨珠盈於邱壑號寒不可以衣被啼飢不可以咀嚼孰
若此之膏澤旁流天人交格為豊歲之先資而欣陽春
之有脚也哉乃作歌曰
帝德精誠兮感穹蒼瀌瀌湙湙兮瑞雪颺遠阡邇陌兮
麥苖昌預占大有兮慶穣穣民氣胥樂兮
聖澤長
荔枝賦佘志貞
伊圓穹之瑞精煥星景與雲卿濡灝氣於草木遇品物
以流形隨墳壌之攸産挺嘉卉之蔥菁鍾嶺南之奥區
蔚荔枝之叢生長嬴節届鶉火星移浮瓜沉李暑雨凉
颸緣岸圃兮寓目結朱實之離離爾乃團團布密状如
車蓋羃澗蔽虧轇轕晻藹緗英黛葉同虬松之不凋紺
理紫文入閬苑而曜綵綴之瓊幹纍纍明月之珠薦之
琱盤灼灼玳筵之貝况復實駢火雲味酌天漿潤侔和
璧竒踰五黃遠而望之粲若繁星麗碧落迫而玩之皎
若朝霞映太陽雖有側生之誚終無忝上國之光至如
珍族博傳淑類不一陳紫宋香方紅江碧鳳爪龍牙變
態百出承甘液之零露凝如水精飲豊潤於醴泉融如
絳雪香肌膩肉髣乎姑射之姿寒玉冰紈穆矣琅玕之
色則有侯家甲第梓澤芳園穿池岸曲蓄水河源千株
畢植萬顆俱圓火齊照耀滴乳凝鮮觧煩已相如之渴
辟榖得留侯之仙又有期門公子澤宫弱冠修景納凉
乘間縱翫税龍馬於金隄命鳬舟於江畔憐樹端之陸
離愛懸黎之璀燦更有東都幽人西園嘉客珍果新嘗
清香欲絶紅綃玉膚寫入海上之詩絳嚢晶丸載在風
騷之籍美芙哉向使獨秀上清之境不落人間之世同
蟠桃之結實與鶼鶼而並至足使蓬島增輝塵寰延佇
豈非超衆果而獨貴嫓羣彙而尤麗者乎歌曰迤邐海
嶠荔子丹兮萋萋馥馥烟霧翻兮外朗内潔匹明璫兮
芳心甘氣沆瀣寒兮欲繪名品媿陸潘兮
賜宴瀛臺賦倪燦
辛酉孟秋
皇上駐蹕瀛臺讌賚羣臣昭異數也於時江海不波山
澤並晏泰階既平昭華爰獻天瑞降而銀甕呈地符升
而器車薦調五緯於靈臺靖八維於赤縣飛聲騰實禮
傳布政之宫直暢旁施樂奏總章之觀吹鱗没羽之族
稽首來王赤蛇青馬之區望風請吏豈止狎素游赬團
膏潄醴半景青赤孳歴虧盈而已哉於是
天子乃陬吉日命良時啓西苑俯瑶池張廣筵受天禧
羣工百職濟濟師師聽金鑰而戒旦警銀漢而趨墀於
斯時也玉露方降少皥司秋眺嘉林之綠蔚睇菡蓞之
紅浮後先繼至拜舞攸同爵引躬桓之五等班隨劍履
之三公碧磴紅泉識蒼龍之過雨螭頭雉尾見朱雀之
凌風其為殿也層臺妙迹仙署宸居學茅茨之不翦直
清禁之宵餘寫冲襟於月峽昭太素於烟墟撫檐楹而
論道對水鏡而披書既而旁觀遠嶠斜瞻黛壑複道烟
廻攢溪霧錯叠輦路於盤龍響奔濤於控鶴萍徙楚江
之蒂花轉崐墟之萼蘭飄君子之香松比大夫之爵柳
墜露而魚驚浦含珠而鳥落前臨太液彌望廣淵灌注
靈沼發源玉泉彙羣流之浩淼凌萬頃之波瀾龍口仰
而噴沬虹梁亘以造天瞰金鰲之鬐鬛羡玉蝀之嬋娟
紫菌前媚朱柯耀鮮渚浮杜若堤被香荃更有承光秘
殿瑶華别島古栢挺幹而蜿蜒廣寒散彩以窈窕峯深
夜久潭静秋新荷抽水蓋薜引山茵雪芝獻液紫卉傾
津乍棲神於窅渺恍游目於太清其旁則有叢竹之亭
藏舟之浦鸞鶴之羣龍鳳之舸蓬壺再覲於寰瀛溟渤
若移於庭戸長風激而奔雷飛瀑下而成雨若夫崇智
臨猗政和樂成亭臺交錯殿閣縱横樹竒抱石枝新吐
茸鵁鶄鴻鵠叢集平其中至於香分太乙之壇圃種優
曇之樹掌擢䨇立之金莖盤結三危之瓊露遇松喬於
廣軒揖羡門於天路屑玉英以長存豈膏梁之足慕時
而葆翟交垂羽旗斜指水嬉泛其沙棠銀塘廻其蘭艤
揚帆北渚放纜南涯鳬驚鷗動雲起雪飛湘娥聞而隱
現河伯見而躨跜何輕舟之往返猶寸晷之未移然後
釣魴鯉攫鰋&KR0008;拾紫貝取文魚網開荇藻鏡映琉璃庶
石華之可掇似海月之堪携斯誠闕庭之勝概而宇内
之奥區也於是雲䍐載臨羽林清曠風傳警蹕日輝天
仗乃有簮筆從官文昌上相詞賦則東馬嚴徐勲業則
臯䕫尹望畫省之儔惟兩尚書之班獨上簮裾奕奕頌
鵷鷺之具瞻劍佩鏘鏘傍瑶階而相向位次既齊大賚
爰沃出内府之竒珍頒天家之霧縠懸機巧緤雲不去
而恒飛變䌰新絲蘂雖寒而不落於是太師合奏司正
論功雲開甲帳苑繞璇宫豹胎割翠虬脯燔紅煮丹穴
之雛鳳膳越嶺之珍熊梨稱縹蔕李字黃中揮虞絃於
九陛醉堯酒以千鍾咸感恩於湛露願揚藻於雄風我
皇上安不忘危樂猶致戒旣耀德以觀兵復同箴乎交
泰洵太平之盛事揚休聲於千載爰作頌曰
穆穆我
后萬齡作聖武定元基文清寶命波恬四海明宣七政
息衆以寧綏荒以令
飛龍繼迹鳴鳳重光乂安寰夏迭用柔剛戈船泛月劍
騎横霜風驅海石電掃黔陽我
后崇儉深戒侈靡力役罕用疾苦是咨
朝堂肅穆簮紱委蛇勤政豊豫廣覽遐披禁籞西偏内
廷右掖複道紆廻長林蓊欝平楚流青遠峯聳碧遊晏
神臯仙靈室宅乃踵舊制乃創新模乃䟽幽壑乃引清
渠
瀛臺既啓穹表雲衢匪崇雕飾取法唐虞
賜宴羣臣長筵是撫玉觴分賜周規折矩不借鳴琴無
勞會舞上和下悦情怡神聚我
后之德偹致嘉祥八風從律朱草豊唐
惠流蔀屋澤曁遐方微臣作頌蠡測難量
賜宴瀛臺賦(有序)陸葇
皇上勵政之二十年文德誕敷武功遐暢一日二日萬
幾不自暇逸百爾臣工罔敢弗欽承我
后之意以靖共乃位猗歟夐哉明良喜起參唐虞而鼎
盛矣當夫徂暑之月駐
蹕乎西苑層臺凌霄綠波縈之望若員嶠然非以樂遊
觀安逸豫也蓋極尊親之孝養以秪奉
璇宫問寝視膳既朝夕靡間而且侍
鳳輦於琪林泛龍艫於蓬沼薰風生凉甘雨灑澤天人
懽協禎符衍祥乃復昧爽而興進三公九卿百職
事於雲牖之下考政治之得失辨論人材而進退
之不啻延英之召對也
聖慮所周俯念臣庶顧茲臺沼將與羣工偕樂其有爰
居肇秋吉日惟申
召宰相以下暨六曹員外郎以上入瀛臺而燕饗之先
布
綸音錫以表裏既飽之餘
申命醉止莫不感悦舞蹈殫量畢懽肅肅雍雍成禮而
退誠泰交之氣象亘古所未有也(臣)不職以史館
微員忝預班末杯杓不勝如蠡測海欣忭之下謹
拜手稽首而獻賦曰
粤惟
帝清之誕膺景命也維玉繩而建極廓析木以立京法
太微而臨座象輦道以經營統乾德之廣大奠八埏以
永貞於時三階昌明重庥累洽體天時而出政順物情
以作哲諧簫韶之九成解六服之炎暍蒞庶事以率興
御講幄而不輟乃瞻赫曦麗天中揮五琴歌南風
天子於是乘夏令應林鐘思以居高明而定心氣處臺
榭而合昭融則惟西華之近苑為紫垣之右輔實密邇
於
宸居作坤維之禁籞中有昆明濯龍之池太液唐中之
渚綺散霞夕鏡瑩星曙晴泓一碧飈蕩鱗聚纖霂漂絲
驟澍籠霧浩浩泱泱瀠洄灌注爾其綠楊漲煙斷岸若
連菡蓞約秀芙蕖逞妍紅白相屬金碧相宣低光夜舒
分枝合歡之美繡錯乎其間下有厥&KR0008;稜峭雞翔蝦股
蝟苞雁頭纍纍珠裹伊凉燠之性殊聿參差而結緒鳬
茨藉姑鵠瀉劍蒲葭蘆交叢以蓊薈菰蒋轇轕而紛披
荇牽并帶藻漾雞蘇屬玉連拳而雪映升蕖唼露而茵
鋪象扶桑與濛汜列瀛洲與蓬壺其上則崇樓飛閣金
鳳銅爵丹艧虹垂罘罳珠絡花萼之氣常通太華之峯
如削洵蘂宫之莫睹恍乎窺綘霄而仰碧落茲乃於
臨御之偶暇奏對之既休相月孟爽大火西流言集羣
臣來豫來遊列鵷行於苑路秩雁序以登舟乘仙槎而
汎銀漢附彩鷁而問牽牛榜師鼓楫銜尾南浮溯流沫
之響牐泊凝碧之芳洲遂升橋亭仰象闕聆
皇言之藹如儼
天威於咫尺出含章之繒綵頒未央之通帛示章采之
有差均多寡以沾澤於是扶疏覆帟張冪承雲魚魫燕
尾妙香氤氲肆筵設席穆然以欣籩人實籩醢人實豆
分玉粒於堯厨登珍膳以維偶膾炙美而處外殽胾列
於左右鑒簠簋之必飭矧異數以命宥歌飽德以樂胥
普受福之孔厚旣陳饋以倍八復烹鮮而薦副沐在藻
之恩膏嗤一割其何陋爰撤餘俎罷初筵蔭倚萬年之
樹側聽靈芝之泉望水亭之太素想茅茨之在前並鼓
腹於天衢而軒舞之翩躚於斯時也日之方中清颸初
起鳴蝉嘒嘒聲曳層翳爰旅殽核爰錫酒醴則有綏山
絢紅融峰結紫纂棗撰栗赤心黃理馬乳移種於西凉
驪珠貢珍於越篚羅嘉果以維馨紛黃帕之斯啓跪受
金爵琥珀其光繼以縹甆再覆再揚内卿宣勸洗爵飛
觴不醉勿歸湛露洋洋疇不春融眼纈赭渥顔酡玉山
峙而弗頽雲冠切而不俄雖燕衎之式忭矢温恭而靡
他曰既醉止油然旅退薄晚靄於林暉凝秋容於嵐翠
柳徑轉而欲迷虹梁涉而思憩則又有綠房含菂冰絲
纏臂輕身延年除煩益氣方采沚而堆雲咸荷貺以錫
類(臣)思夫盛典之希覯也昔夏姒饗鈞臺之上炎劉宴
洛陽之宫貞觀慶善之洽禮開寳會節之從龍秪以循
殿陛之故事介壽豈以雍容快於田而張樂恩自近而
非公至若幸金明以選勝集芳林而燕喜惟宰貳與宗
姓廼得邀賞賚而沃嘉旨豈有處清讌而軫念股肱合
小大而永膺多祉若斯際之懽洽爲曠代之軼軌者乎
(臣)摛詞未贍宫錦在膺積愧素飱貺重朱櫻負荷綿隕
醉飫缶盈仰惟我
聖皇之垂拱握璿璣而叶咸英屆有苖之格化宥品物
以含弘佇見九苞集蒼虬迎醴泉涌神芝榮眞麟在藪
洛甲效靈慶賜酺與擊壌萃萬國之歡情紀隆遇而靡
罄曾何廻波于蒍之足稱
賜宴瀛臺賦(有序)毛奇齡
皇帝御極之二十年六幕既熙萬象咸晳内有輯綏之
治外宣揆奮之文講筵陳允執時見羹墻授閫播
懷柔重敷撻伐將奏要荒之耆定進觀華甸之清
寧然猶處治思危萬幾克毖居高善下一德相期
緬茲
九重宵旰之勞翻以百職後先為念
君無忘幾康臣無忘喜起同有賡揚大臣為坎舞小臣
為衎歌共相礲礪因借卷阿之釃酒暫臨曲水以
浮桮鴻酺合樂偕來興慶宫前文喜開筵不在長
春殿裡當此金昊乘秋之際玉衡指兌之時九龍
門外梧樹常隂百子池頭荷花初落蓬臺萬頃淡
波與帳殿俱開閬苑千重紫水共樓船並轉畫橈
齊舉還看水面鳬鷖錦纜同牽原是班中鵷鷺掛
長綃於汾水不待為歌汎碧琖於昆明非關習戰
乃以黼藻華裳之錫展茲吹笙鼓瑟之情龜甲青
羅傳於㡛氏麟文繡錦出自
宫中依然束帛之承筐儼發衣裳於在笥纈袍未覆漫
教韋綬裁成霞綺難名苐遣封敖領去草頭鋪紫
罽□就瑶漿林下蓋青油判將銀埒夏屋設公家
之鼎秋蘭發王者之香乳中分䗶烹為龍鳳團花
茶内加蘇散作琉璃細眼朱虬堪入脯需賚同昌
縹玉可當醪曾呈裴令爾乃
敕酒正掌頒醪之禮
詔大官習錫膳之儀鵝&KR0008;䴏脾排從錦帶羹前玉鱠金
虀褁在紅綾餅内雖漢南之鶉雀不入腥肴而&KR1214;
海之蠵螺久淹葅醢肉泥流翠釡恒誇朔塞明駝
肌雪落霜刀幾化秋林飛蝶况復大梁供米舊號
金鎗太液登鱻新批玉鬛炊彫亨豆擷露稗之通
莖聶鱠加鉶瀹河魴於在藻匪獨侍餕饗天倉之
粟將使從官饜蓬島之魚爾且醴設六清無煩監
史飲過三爵尚授催籌謂
堯仁之浩蕩一日非狂而
舜澤之澶洄千鍾猶淺縱曰有偕其飲謹聞之大射筵
前其如不醉無歸亦載在朝元詩裏然猶藕船十
丈玉井留甘蓮露三危金盤獻乳簇蜂房於繖下
洗象骨於波間擘圓繭則清瀣俱流嚥壺冰而沉
疴頓減種同鴈實頒之覲鴈歸時窠覆馬蹄捧向
馬頭載出固上林之寶植罕到人間亦惟聖世有
金莖長貽天際在昔鎬京燕飲詩誦嘉賓洛汭觥
觩史傳盛事遡軒皇之張樂紀績於容成即陶后
之斟膏授籙於籛子是以鄴舘著抽詞之美栢梁
誇儷句之能如澠有唱候服尚興廻波作詞後王
不鄙豈有珪璋韎韐同在遊歌嚴樂淵雲並叨讌
賞而不矢音於高岡稱詩於華薄將使袞裳筐筥
無須採菽為吟陳饋分饎未見其桐作頌南國鮮
鱨鯋之可麗北山乏杞李以相歡則是式金式玉
在形民無醉飽之心而如阜如山疑天保缺岡陵
之祝亦何以俾匡時之佐負鼎爼而說王功嚮化
之民援土桴而歌帝力是用捃摭荒蕪對揚
優渥借東頭之賸管紀
西囿之鴻恩(臣)奇齡不勝踴躍歡忭稽首頓首而為之
賦
夫以台室冲嬴之會天街晃朗之辰六合八荒受治九
州四海稱臣侯甸有同文之俗遐荒無抗德之倫詩歌
江漢之紀誥傳彭濮之賓顥土之媪輿旣闢明堂之王
會維新爾乃
君儆無虞臣歌訪落上法天行下導民瘼昕切求衣宵
戒聚&KR1909;利在必興疑則廢格喜豢鵷鸞怒剪鯨鰐田董
甾畬室務丹艧在宫在府一以振作
聖心乾乾既勤且恪翻謂臣工勞者惟若從來官師規
用木鐸
温綸諄殷有如砥錯將藉遊豫庶幾酬酢爰設酒醴相
予宴樂時則攝提初指乎金方夷則乍轉乎銅律清露
徐塗乎階除凉風時起乎天末
皇帝御少皥之宫臨蓐收之館將以理白藏調素節司
秋起駕顥正按法時惟秩成道在相月霜柯澄鮮清景
渙發瞻上林之&KR1372;㙷兮睹太液之滄茫迤三州之藻薄
兮涵萬頃之波光石鯨偃而低棹兮湖鴈飛而南翔顧
隰荷之赩翕兮喜臯蘭之正芳嫓千葉於華井兮滋九
畹於江湘佳人掩其翠蓋兮君子發乎幽香雜鳬淡而
映蔚兮拔藏茛而獨存於是俯拾虹梁傍依璚樹彫航
嵯峨紼纚廻互汎漭沆之流波向蓬萊而問度旌銜鳳
艦之乘竿有龍綃之布駕雲母以迎風輯榜人而擊素
拂出水之菰蒲起前汀之鷗鷺林間敞殿齊明雲缺危
樓微露仿祈年之在前盻函德而難泝總蒿宫之既成
猶采椽之故步渚雖轉乎滄浪石無分於灔澦任錦䌫
之所牽望瑶臺而不知處爾乃蔥綾雪麗貝錦雲明天
孫剪就鮫人織成八蠶並澣百䌰齊縈團花間綴繁繐
相生繢或朱而或黑絲一縱而一横絢布龍鱗之彩纖
如鴻翼之輕覆黃羅於玉篋開畫袱於金籝揭尚衣之
紀印罥長籖而署名禭以表乎素貞綺乃發其崢嶸温
比毳旃之荷榮來華袞之嬰較翠錦而自失何盤雕之
可營若夫掌和受齊大官捧膳鬴有鉶芼之羹案設楚
苗之饌割東海之鮮蠡斮南園之斥鷃煎惟芍葯能和
腊以萱蘇為薦按雲鴻於罼羅驚霧豹之芻豢象膏白
以瑩霜猩唇紅而染茜矧鳳液之嘉魚為靈沼所僅見
分腮襍蘆筍之枝切鱠落桃花之片爾廼採江陵之藟
以為虀淅梁山之黍以作飯玉菽星攢金麩霧散𢷬罌
葅於紫海之泥濯龍餅若春江之練馬&KR0008;羊酪覺甘露
之俱生鳳餅龍圑雖沃水而無患况夫珠林窈窕布以
氍毺銀塘宛轉青幢是舒太清之酒釃如珍珠瑶漿玉
醴瀼瀼露濡金盤甫繼雜出雕觚比之大斗以燕以娛
監正屢勸仰傳
聖謨謂此旨酒好樂不渝有即醑我無亦可酤不聞晚
近猶有賜酺金門下士幸非淳于張昭雖醉容止自如
起拜稽首不掎不扶含芬咀滑拊躬而思
聖恩浩蕩直如江湖獨憐(小臣)何德當諸廼企淵淪之
深廣兮歎滄波之不測被翠幔與碧衣兮想瑶池之所
植渺秋風之䬀䬟兮澹曉露之霡霂上有蓮房之戢戢
兮下有藕枝之濯濯外備七星之羅胸兮内含衆竅之
在臆
詔其衆賚此臣庶兮匪止為佐是酒食一片固足消疴
厲兮三漿可以解鄙嗇獨是菂藶之週通兮即汚泥亦
不費拂拭宛高節之多梗刺兮亦素絲之能直雖其心
苦之自知兮乃根柢而見牙角第
湛恩之當矢報兮兼
大惠之不宿謹捆載而親捧持兮漫縮滋而破薏念此
涓滴之難嗛嗛兮於眇忽乎何力乃
錫予之有加而靡已兮望滄瀛而末極
皇清文穎卷四十三
