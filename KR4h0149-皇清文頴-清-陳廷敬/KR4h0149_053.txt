皇清文穎卷五十三
詩
樂府
平北雅王士正
於昭
上帝眷德申祉穆穆
聖皇緝熙敬止文德觀成武功纘始藩之屛之磐石之
似芟之刈之四郊以無壘
睠彼滄溟波恬其島睠彼昆池魚咏于藻自東徂西同
風偃草蠢爾荒裔干天之道式遏寇虐肅將天討
鴥彼飛隼矰繳射之躍彼毚兔韓盧獲之狡彼兇逆天
方蹶之矯矯虎臣薄言伐之
皇網則寬縱乃活之
有鴞有鴞集于桑林食我桑椹猶懷好音彼鴞不若為
梗至今匪殱其醜孰革其心
天子于征
六飛駸駸臣哉鄰哉發言盈庭僉謀止輦
帝鑒汝誠維天僤怒彼毒貫盈天欲殛之敢憚徂征肆
其靖矣率土攸寧
歲維丙子仲春辰良類之禡之神祇告祥我馬騤騤我
車彭彭戎旅嘽嘽旟旐央央如雷如霆于彼之疆
帝介六馬亦簡元戎或軍以西或軍以東左之右之黃
鉞秉中謀夫孔多
帝斷之衷師壓其境以折其衝
熊羆林林貔虎虓吼既掎其足又角其首鼓之擊之如
枯如朽僇之俘之十薙八九一鹿鋌險暍將安走
帝曰還歸彼逆將順奚狡而頑覬收餘燼炎炎不息燎
原將焮龍旗載揚雷鼓冬震肅肅其威雪戈霜刃
陽和布德鷹己為鳩彼眼不化將鷙于秋畢之羅之迨
此春蒐耀我組練鍛我戈矛三駕
乘輿西𢷬窮陬
彼巢覆矣又失其雛彼翼折矣云何不孤天壅其盈遂
降之誅靡遠不服靡惡不鋤疆宇式奠卧鼓弢弧
象輅回鑾敬報
天
祖饗祀升歌亦韶亦武
王猷允塞仁義干櫓功成謙益為函夏主億萬斯年受
天之祜
聖武神功蕩平漠北鐃歌鼓吹曲十二章(有序)
杜臻
皇上御極之三十五年春
聖駕既親統六師䟦履沙磧震揚
天威出奇制勝夏五月大敗厄魯特噶爾丹於召磨多
之地於是蜂屯蟻聚之衆斬馘執俘乞降而外所
存無幾不可復支噶爾丹竄伏窮荒苟延殘喘
皇上仍命大將軍費揚古等駐軍喀倫將軍博濟孫思
克副都統阿南達提督李林隆等駐軍肅州遏其
奔竄其秋九月
車駕復親臨塞外濟河而西渡堅冰凌霜雪至鄂爾多
斯經畫軍務既密且周其黨丹濟喇劫我餘粮我
師奮擊敗之厄魯特台吉寨桑等先後望風歸順
皇上厚加撫恤並授官職待以不疑噶爾丹齎奏乞降
聖明洞照奸狡一無所施嘉平之月
車駕還京於是賊黨散賊勢困賊計窮今年春二月丁
亥
車駕發京師歴雲中榆林察吏治詢民隐大小將弁閱
其能否而黜陟之沿塞垣行西抵寧夏
駐蹕狼居胥山數軍實整戎行轉輸糗粮靡不豐給指
授諸將方略分道搜剿哈密回人生擒其子色不
騰巴爾朱爾俘送
闕下諦巴奏請謝罪瑚瑚腦爾台吉濟農奏請朝貢即
其親信之丹濟喇及阿喇布灘丹津汪布等咸輸
誠歸命於是賊黨益散賊勢益困賊計益窮噶爾
丹驚聞
車駕復臨朔塞自知罪惡貫盈人神共憤雷霆所擊計
無復之遂於閏三月十三日仰藥自殺厄魯特部
落盡蕩平萬里之外無不納欵
天朝禀聲教焉伏念
皇上至聖至仁量同怙冒無念不以愛民為心無日不
以安民為事蠲租賑䘏平獄緩刑好生之德洽於
民心普天率土固已湛恩汪濊矣乃躬擐甲胄踰
險阻不憚
萬乘之勞大張
天討者誠以稂莠不除無以培嘉禾暴逆不翦無以安
良善兇寇滅則外藩安邊民安中國愈安宵旰籌
之熟矣且噶爾丹非尋常寇盗比其國習於戰闘
昔年蠶食土魯番哈密諸國凌弱暴寡吞噬無厭
喀爾喀以七旗數十萬之衆喪亡略盡
皇上屡頒
勅諭令其和好噶爾丹不念
聖恩之浩蕩不遵
睿旨之諄詳憑凌我屬國侵犯我邊界烏瀾布通之役
賊雖敗遁
宸衷未嘗一日忘武備也用是大奮乾斷銳意
親征出塞三千餘里臨赫魯倫土喇之地賊出於不意
望見
天子旌旗大軍雲集乃喪膽奪魄晝夜西奔西道諳將
邀其歸路克奏膚功固由祗承
廟略實懾於
天威也匝歲之内
乘輿三臨塞外從天而下至神至速乘其潰敗之時即
用勦絶其命毋使滋蔓務盡根株
聖謨卓見為民生除害至深遠也元兇既除邊塵永息
戢矢櫜弓宇内之民莫不鑿井耕田含哺鼓腹共
享昇平之樂武有七德禁暴戢兵保大定功安民
和衆豐財於斯備矣臣竊觀史冊遠莫盛於三代
近莫隆於漢唐然郅支斬頡利擒皆遣將出征而
非天子自行鬼方之伐淮戎之平又九州之内非
疆索之外且必俟用兵數年勞師動衆角力爭雄
而後克成厥勲若
皇上睿謀獨運勝算如神掃積年之逋寇不踰崇朝安
絶塞之殘黎登之袵席方之上古軒后之擒蚩尤
有虞之伐三苖先聖後聖其揆一矣五月乙未振
旅凱還
大駕自居庸關入京文武大小臣工以下士庶軍民耆
老數十萬人夾道擁觀咸呼萬歲歡聲雷動伏闕
上書請加
尊號而
聖德謙光三上不允在廷諸臣及文學侍從之官莫不
抽毫染翰作為歌詩思以抒歡抃之忱潤金石而
咏太平臣臻忝列中樞受
恩深重愧無報稱目覩
聖武神功之盛謹拜手稽首獻鐃歌鼓吹曲辭十二篇
庶幾永昭
皇猷盛美於無窮焉
睿謀乾斷親征至黑魯倫靈泉湧庶草蕃
天威遠震噶爾丹驚魂潰遁為揚
聖武第一
聖武布大義扶討不庭張威弧豫順動萬靈趨蒼兕躍
朱鷺娛平沙彌望
后來蘇濎濙瀺灂甘冽膴芊眠鋪芬變荒塗德馨暢
皇謨訏申九伐用三驅堕挺險慄負嵎巴顔空土喇枯
驚風鶴宵遠逋仁無敵亶匪誣
右揚
聖武二十六句
師出三路
宸衷預料寇必由西路逃遁遣將堵截果遇於召磨多
大敗噶爾丹斬獲無算為
神幾捷第二
神惟幾疇與通惟
至聖協於中萬幾裕應無窮誅小醜貔虎雄四甄布七
翼罿九伏攫八門籠躪三窟羅獷猣料西路寇懵懵張
我軍氣如虹脱厥角摧枯叢批亢捷𢷬虛工召磨多銘
皇功
右神幾捷二十四句
賊既潰遁仍
命將駐旅喀倫肅州指臂聯絡
睿算深遠萬非常識所測為峙金湯第三
占敵遁幕烏鳴聽吹角知潰聲載古籍美厥明千載我
皇定玉衡鯨鯢已截彌布紘前茅踔後勁喤横雲却月
遥峥嶸丈人吉叶師貞掎角勢賊聞驚釜魚息螳臂横
維神武掃天狼賀蘭高拂雲晴閱細柳廓旃旌欽
睿謀密且精
右峙金湯二十五句
丹濟喇盗刦餘糧復為我軍追逐奮擊敗之為踣
猘獸第四
逆天誡萬古垂况餘燼曷能支戮温禺釁鼓糜斬谷蠡
膏長鈹期門奮天策竒黃纛莅中權曦翠蓋臨絶漠祗
餓梟喙徒妄窺彼遊魂堕釜錡雖回旆留熊羆殘必斃
寧久為告脅從毋自底
右踣猘獸二十四句
聖駕丙子冬復
親臨邊方渡河至鄂爾多斯經畫詳密恩威並用賊黨
盡歸命為天駟煌第五
星鋋輝月羽賁鉤陳繞動天駟載旆師凌朔吹河冰堅
鳥章織
皇之威嚴霜同惴
皇之恩挾纊共被寨桑軰接踵至膏大澤樂生遂悔從
前如夢寐寒者衣飢者飼仰
皇仁消偏陂
右天駟煌二十二句
今春
聖駕復臨邊方西踰寧夏
駐蹕狼居胥山震揚
天威分布禁旅為
天行徤第六
豫雷奮嵩呼齊解澤敷塞卉萋韎韐有奭震路鼙王旅
嘽嘽六蟻何迷轉天鍵含天倪塞草被光潤春溪驊騮
嘶六鈞剡木七屬函犀靈銔三舉金僕共觹耀紫熖太
白西殱封豕若醯雞抶巨魖類穉麛望
黼座厥角稽叩旌路厥首泥睹
天顔雲日躋
右
天行徤二十八句
睿算如神指授諸將方略擒賊子檻車械送瑚瑚腦兒
軰又率衆來降為穽孤雛第七
睿作聖伐謀遥握勝算指招搖盧矢授彤弓弨諸將遣
罟醜么狼河堵雁塞剽欲逃死何方趫覆巢罄毁卵凋
自貽戚共灰熛大鵰隕况鷦鷯語逆漠歸
天朝歸
朝咸樂土仁天同戴堯
右穽孤雛二十二句
天威四布賊氣竭途窮噶爾丹仰藥自殺餘黨來歸厄
魯特盡平為伏天誅第八
牙璋燦羽葆悠槍櫐布儲胥遒彼狡獷命焉留梟噪絶
狐鳴蹂凡敗類盡虔劉仰藥死堕鬼幽盡殄滅等散漚
蔚嘉禾去賊蟊旗影隂山静笳聲落照浮日月高曜永
照金甌突梯鼠首遥懸竿鉤荒煙朔雪萬載清瀏
右伏天誅二十四句
聖駕三次臨邊調兵籌餉冒暑衝寒備極煩勞功成回
鑾百官萬民感刻夾道歡呼為衢歌繁第九
六飛遄往三駕徊翔羽林十二昭回生光桓桓將士電
掣龍驤仰華蓋耀紫芒
廟謨密陣堂堂飛菽粟千斯箱綂虎賁殿中黃歴炎曦
冒雪霜惠我人斯春風春雨
帝車之回夾道抃舞黃童白叟名香頂炷恩斯勤斯敢
忘復顧
右衢歌繁二十四句
神武覃敷逋寇絶滅黨與盡皆歸順普天胥慶永樂昇
平舉行典禮昭示中外為武功成第十
揚休光滌棼&KR1631;遍垓埏昭無外歡呼山欲動歌舞路靄
靄億兆同心氣結
鸞輿蓋羣靈助順祥籠羽儀淠榮光沕穆呈佳氣鬱律
會綠甲三階融紫膏萬頃泰軒罌露結瑞葩雲生棟神
貺嘉典禮盛
景福遐
右武功成二十句
耆定大勲實為千古帝王所不及行徤如天度幾
如神編輯平定北寇方略昭示無極為光芝檢第
十一
秬鬱馨格皇天雲亭石昭萬年澤馬獻路車連金泥焕
玉檢宣命太乙昭瑶篇烈火熾鴻毛然疾風飈秋籜捐
鐡山碎擴幅員亘神武日月懸倚劍埪峒外巍峩貞珉
鐫
右光芝檢二十句
絶塞數萬里外自此更無不臣之國不服之人太
平盛業益增太平為陳王會第十二
共球盛萬國歌干羽舞兩階和旅獒貢歴山河越雉獻
重譯過䊵牛露犬珍異四羅茲白乘黃庭實孔多睢盱
嗢咿睹
天顔霽天馬蒲梢極天無際環海十洲如帶如礪來享
來王及其苖裔雙觡共觝同柯連理億萬年王會麗
右陳王會二十四句
皇清文穎卷五十三
