皇清文穎卷八十六
詩
七言律詩
聖駕南苑大閱恭紀四首凌如煥
旗門鼓吹曙光融
萬乘鑾輿出絳宫霽日全融馳道雪曉烟輕泛上林風
鐵衣隊隊鳴金鐙羽騎森森拓寶弓文德久敷軍政肅
太平
天子秉元戎
甲胄
躬親按轡行黃金萬葉色晶瑩琱弓滿引穿楊技
御騎遙廵細柳營氣奮貔貅雲翼展光騰組練雪花生
德威共仰
天顔近將士無譁號令明
帝座星臨耀九垓高張
黃幄晾鷹臺登壇角吹龍驤合匝地營横雁字來一片
雷聲紅日裏千竿旗影白雲堆止齊步伐諧鉦鼓九進
連環次第催
回駐營門八陣安静方動直卦圖看詰戎序應三農暇
紀歲豐騰萬井歡
賜食賜金羅甲士從龍從虎列儒冠(微臣)身沐
天恩渥簮筆從容咏大觀
聖駕南苑大閱恭紀四首錢陳羣
瑞雪初晴
輦路開覲揚典禮肅風雷寒凝貔虎千官集雲擁郊原
萬騎來紺殿丹青思
締造
奎章金碧仰昭回吾
皇繼序兼䋲武袵席從知慶八垓
禁旅兵樞慎所司親承
指授下丹墀陣通變化終歸律法合韜鈐在出竒文德
久敷寰宇内武功敢忘太平時軍中共覩黃雲近韎韐
躬臨視六師
不數騶虞賦五豝禮成
恩賚復頻加玉匙飽飫大官米金錯分嘗哈密瓜
聖主衞民心最切諸軍奉
德聽無譁欣曕
鳳藻從天下墨色澄新映曉霞
一人親握帝王符天縱多能裕
睿謨玉帳開時光日月龍旂展處伏孫吴
九重宵旰惟無逸八政賓師戒不虞珥筆聲詩慚吉甫
為傳虎拜與山呼
聖駕南苑大閱恭紀四首張廷瑑
聖武惟揚六㝢平選徒南苑駐霓旌簡稽令典崇周禮
羽獵雄風陋漢京地接滹沱瞻野闊日躔星紀慶陽生
順時禁旅森
行蹕糺縵榮光五色明
晾鷹臺敞勢穹窿肅穆
天顏寶幄中組練六師心向日貔貅萬旅氣成虹令嚴
鉦鐲申三略陣協星辰式九宫惇史即今書盛事文經
武緯邁車攻
雪霽沙平淨碧天驊騮千騎蹴寒烟森森戈甲迎霜麗
爚爚旌旗暎日鮮軍肅舊嫺司馬法
恩濃新賜水衡錢騶虞共咏
皇仁溥雉鹿都馴繞玉鞭
班聯此日侍彤闈喜見和風拂羽旗
睿藻載賡䋲
祖德琱弓頻挽煥
天威於今邦政基磐石自昔詩篇賦采薇
盛世不忘修武事儒臣長扈
六龍飛
聖駕南苑大閱恭紀四首春山
晴旭天開映
九重
翠華南苑閱軍容露凝仙仗香烟細風送鸞旟瑞靄濃
龍虎六軍随日御貔貅萬隊協雲從
盛朝振武勤于邁吉日車攻喜再逢
離宫昨夜道新除珮玉鳴珂奉屬車萬畆棲雲登稼後
一陽應律報蓂初晶瑩積雪明金甲杳霞晴霞護紫虛
簇簇軍屯環拱處三申令肅岳山如
羽林列衞幔城開天策中權虎豹才五色雲旗張廣幕
一聲畫角動層臺彎弧徹札
天威播擐甲廵師
聖武恢俞騎材官争踴躍摐琤金鼓似轟雷
師中有律士無譁赫奕兵威
聖主嘉八部龍驤騰武庫五言
鳳藻散天葩紹庭已識聲靈遠振旅還看
渥澤加緯武經文瞻
睿略金甌萬葉鞏
皇家
聖駕南苑大閱恭紀四首鄒升恒
太平天子蒞元戎十萬旌旗颭朔風雪盡馬蹄飛電影
日晴犀甲耀霜空雕弓九合威儀盛畫鼓三聲步伐同
一自
至尊親教戰六軍超距氣增䧺
子月剛逢大閱期和門雙戟麗金枝三驅號令周三隊
八陣風雲應八旗殪兕共傳
天子武割鮮均荷
聖人慈清時衅甲非忘戰看取桓桓盡虎羆
講武遐思
祖烈長
神宫親謁肅冠裳即看似火如荼陣先睹鏘金戞玉章
一德賡歌齊虎拜兩階文武簇鵷行欣占五色凝華盖
韎韐叢中
寶翰光
山河表裏鞏金甌赫濯聲靈遍九州樽俎折衝歸禮樂
功名鼓舞出兜鍪師師久已宣文教將將仍欣仰
睿謀槖筆詞臣逢盛典萬年稽首頌
皇庥
聖駕南苑大閱恭紀二首沈榮仁
翠輦初臨擁瑞雲廣場開處鼓鐃聞翼聯左右軍容盛
隊列東西陣影分執銳披堅輝舜日辨方定位叶羲文
天家羽衞皆殊選忭舞人人奉
聖君
高臺
黃幄正當中八面森排七校䧺霞蔚雲蒸旗煥彩星馳
電掣礟飛空平時教養
恩逾渥此日驍騰藝最工更仰
皇心無暇逸
躬擐金甲試雕弓
聖駕南苑大閱恭紀四首徐以升
天垂景慶
帝垂裳文教覃敷武奮揚南北賮琛歸禹貢東西鶼鰈
入堯疆亦知世治兵無用誰道時平戰可忘
簡閱特行冬中典羽林千萬盡龍驤
銅龍漏曉
屬車行寒柳晴融樂鳥聲雲䍐高擎霞氣紫霓旌横拂
日華明千條馬埓如弦直百步萊田似砥平坱莽神臯
䧺壁壘羃天錦繡五花營
鼓旗十二晾鷹張
天子親臨日月光九地龍蛇縈曲直八門魚鳥制圓方
無譁霜凜干戈氣有爛星羅劒佩行共仰中央雲一朵
氤氲紅繞
御爐香
六軍
温詔乍傳宣
内府恩流百萬錢靈囿呼嵩山谷應和門挾纊鼓鐃闐
風清玉輦
龍顔喜露湛彤弓豹尾旋
聖世觀兵原耀德金甌長卜太平年
聖駕南苑大閱恭紀四首朱良裘
閱狩乘時出建章畿南風景宛岐陽
御圍乍合河山壮甲仗齊開日月光鐵騎星流青羽箭
珠幡雲繞綠沈槍昇平會覩軍容盛
睿念還期切
覲揚
六軍鼓吹叶歡雷
天子親廵壁壘來黃鉞臨時冬日暖玉鞭指處陣雲開
鉦鼙有節申師律部曲無譁辨將材獵獵旌旗風自肅
翠華直上最高臺
殷天動地迅霆威鏜鞳鏗鏘振鐵衣戈戟舒芒臨雪耀
驊騮逐影嶺雲飛勖哉步伐齊三表允矣
勲華被九圍慶協天人徵悦豫欣看文物有光輝
時和雉兔盛原田
敕許從禽
御幄前虎旅張弧懸皓月龍驤試馬踏連錢漫傳貍首
騶虞節寧詡車攻吉日篇
聖德經文兼緯武兩階干羽入薰絃
聖駕南苑大閱恭紀六首彭啓豐
閱狩
鑾輿駕六龍布昭神武控提封禮隆吉日循宵雅典重
周官届仲冬偃月旌旗羅陣法凌霜組練壮軍容共瞻
清蹕臨南苑饗士先垂雨露濃
貔貅羽衞鸊鵜刀金甲葳蕤護赭袍行列森嚴廵虎旅
陣圖合變仰龍韜平原雪淨驊騮騁廣澤風寒鷹隼高
從此軍門超細柳指揮親見
聖躬勞
連天鼓角殷轟雷駊騀揚旌颯沓回昨日隂雲凝大野
今朝霽色麗高臺重光
祖德丕基固默契
天心萬象開四海銷兵長洗甲和風故遣靖繊埃
靈囿方看雉兔肥天山早說卷戎衣網開一面敷仁澤
制合三驅耀武威常以蕃昌占阜物偶因校獵肅行圍
宸衷更切垂堂戒弭節從容馭六飛
七校屯雲依翠䍐二虞萊野厲黃涔割鮮分賚由中禁
給札揮毫出上林教選車徒籌有備輯柔干羽化彌深
武功自足昭文德鐃吹如聞奏凱音
詰旦回鑣道再除都人額手望
鸞旟岐陽萬古誇䧺駿漢苑長年頌樂胥
賜重挽強榮禁旅
恩深挾纊飽天儲(小臣)願進車攻什不學相如賦子虛
聖駕南苑大閱恭紀四首林令旭
雪霽初開輦路塵
翠華夙駕鳳城闉蒐苖法古軍容肅遊豫乘時武德新
七萃旌旗光耀日三驅笳鼓氣先春
恩深挾纊人超乘
帳殿前頭頌
聖神
吹角旌門列騎輕雕弓抱月鐵衣明穿楊電激圍中賞
飛礟雷轟掌上聲旅萃貔貅兵甲利營連鵝鸛陣圖成
金湯萬里
天威播氣掃欃槍識太平
龍驤虎旅晝鳴笳士馬雲屯静不譁蹀躞錦韉分内廐
輝煌金甲襯明霞兩階干羽聲容盛萬國共球職貢遐
玉管吟成欽
睿藻長楊羽獵漫相誇
不動天風雉扇移晴光旭日護
龍旗軍聲遠振鐃歌奏
御氣遙通赤羽馳應識止戈昭
聖武曾聞無戰是
王師韜鈐祗向閒中習四海於今自靖綏
聖駕南苑大閱恭紀三首徐以烜
馳道清塵
法駕移羽林排仗整鴻儀曈曨日耀黃金甲廣莫風翻
赤羽旗立鵠千官瞻肅穆穿楊百步仰神竒玉驄周視
軍營遍紀律森嚴
帝者師
君王臨御晾鷹臺七校分行八陣開鎗試連環光掣電
礟飛子母勢轟雷龍旗徐引千軍合畫角齊鳴萬騎廻
洛水岐陽何足擬布昭
聖武邁䧺才
和門振旅禮初成正值條風應律生馬踏晴郊殘雪盡
幕連寒樹暮雲平經文緯武昭隆治弭矢櫜弓慶永清
才愧鄒枚叨珥筆敢將詞賦擬西京
聖駕南苑大閱恭紀四首吴華孫
文教覃敷
聖澤周更瞻講武頌天庥西山翠映朱旗動南苑晴輝
霽雪浮陣簇羽林屯虎豹兵環神策肅貔貅欣逢鉅典
當農隙萬國嵩呼徹
帝州
紅雲捧處奏韶鈞鳳輦
躬臨簡閱親萬騎騰驤開曉仗六軍飛動飭勾陳排空
霜戟含鋒銳麗日星旗繪象新節合騶虞鳴羽鏑勇欽
天錫邁羣倫
芳郊瑞靄氣氤氲玉帳千官鵷鷺分衞接九天依日月
營開八陣合風雲驊騮色鬭金環轡鎧甲光生錦繡紋
共覩虞階干羽集
聖朝緯武即經文
節應芳芸化日長禮遵王制樂平康龍韜獨藴歸
神武
鳳藻高翔仰矞皇蹕駐郊坰濡湛露
鑾廻禁旅被恩光(微臣)幸厠清班末珥筆何能罄頌揚
聖駕南苑大閱恭紀四首梁文山
翠盖金支撼碧霄順時行狩
六龍調雲開
北闕鑾輿動雪盡平原獵騎驕珥筆鵷鸞周柱史選徒
貙虎漢嫖姚三軍擁處招搖出一路氤氲瑞靄飄
華林勝地接郊圻禁旅森羅護
紫微隊合貔貅昭
聖武旗搖龍虎肅
天威抨弦不使星狼逸繞仗爭看月兔肥自是於苖遵
古制驊騮百道踏雲飛
鎧甲光寒射曉暾
翠華指顧歴旌門天臨上苑威風轉地逼
宸居瑞氣屯霜仗雲麾迷日月霓旌電掣耀乾坤於今
不數西京賦萬國來庭拱
至尊
禮重三田羽旆揚更聞
天語敕幾康習戎却是崇文世勤政何分講武場不羡
周王廵甫草遝輕漢主獵長楊願随豹尾鸞旗裏作頌
時親
黼座傍
聖駕南苑大閱恭紀二首張映斗
昇平海宇慶同文講武仍關
睿慮殷大閱久垂司馬法
中朝特重羽林軍三冬日暖宜蒐乘七萃雲屯佇策勲
閫外乍傳
天子詔已瞻華盖應霄雯
犀渠組練燦成堆鶴列平分八陣開赤羽干雲盤繡谷
黃龍捧日上金臺排空鼓角從天下照海旌旗捲地廻
忽聽鳴弦連破的
君王親射錦標來
聖駕南苑大閱恭紀四首張為儀
彤雲深護晾鷹臺
聖主親臨閱武來
萬乘旌旗明日月九天號令肅風雷陽生緹室春光早
暖入紅橋霽色開最喜六花猶貼地平飛鐵騎淨無埃
鳴鐃振鐸選車徒指顧龍蛇展陣圖曉日晶瑩明組甲
朔風勁烈入雕弧馬嘶平野騰驤闊旗列諸方錦繡鋪
更向五雲高處望太平
天子握兵符
城南苑囿路逶迤雷動星陳簡六師洛水裳華傳盛事
車攻吉日詠新詩弭兵久遂昇平樂講武還勤暇豫時
韎韐臨戎昭有奭
君王福禄正如茨
振旅歸來日未晡曈曈晴景照高衢軍容共識䧺三輔
王會遙知徧八區律吕早宣
天藻盛金繒重沐
聖恩敷六軍喜氣通霄漢太乙鈎陳拱
帝都
聖駕南苑大閱恭紀四首金德瑛
敷文懿德載櫜弓冬狩因時閱武功吉日應占蒐卒乘
期門奉
詔集羆熊風雲四面儲胥合日月中臨閣道通鵲尾香
飄徐按轡太平
天子統元戌
組練飛馳捷羽翰城南草淨列營寬六師盡識尊尊誼
萬乘親升將將壇鼓角濤喧驚野外旌旗雲合映林端
正當雪積霜凝候挾纊
恩深士不寒
兵制深嚴仰
聖朝烝徒不數霍嫖姚環生陣勢随舒卷山立軍容敢
撼搖共荷
皇威争自奮夙嫺師律寂無囂
一人彀矢連穿札萬騎嵩呼動碧霄
振旅還旌我武揚止齊步伐自知方清時久已銷兵氣
餘勇猶看騁獵場士飽馬騰襄
盛典金聲玉振頌
宸章昇平文教覃無外永固鴻圖
寶籙長
聖駕南苑大閱恭紀四首秦蕙田
昇平大典重車攻上苑
親臨吉日中龍虎作羣随寶纛貔貅列隊韔雕弓聲威
遠淨千峰雪氣色高騫萬里風干羽久昭文德盛乘時
肄武耀神功
六軍山立護神京七校星羅拱
御營天廐夙調皆上駟羽林宿衞總親兵聲騰鉦鼓河
山壮光絢旌旗日月明
盛世軍容彰赫濯威弧氣已靖欃槍
赤羽飛揚散五花韜鈐風后重專家三申有令王先制
萬隊無聲士不譁壁壘精嚴過細柳指揮倏忽走長蛇
神機火器尤無敵殷地雷轟轉電車
駐輦高臺翠葆翔經文緯武日重光三驅雲擁飛龍馭
七札星流屬羽芒
帳殿揮毫瞻
聖藻和門槖筆奏長楊消兵竊有平生願五色彰施仰
舜裳
聖駕南苑大閱恭紀四首胡中藻
天家創業一戎衣山海梯航坐指揮寶鍔留塵封玉匣
長城如米聚金扉銘勲舊有麒麟閣講武新開虎豹圍
誰道承平循故事今朝草木想神威
禁旅宵嚴出建章武功無事亦難忘千官捧日随
天仗萬騎屯雲踏曉霜槍壘斜分沙岸闊轅門高插玉
鞭長平明試聽行軍令鐵駟風翻簇寶装
玉勒徐行五壘中六軍擁護試䧺風且看雪羽光堪照
無限霜英日漸融八陣風廻圖遠勢兩階干舞想膚公
猶傳校獵揮餘勇箭簇三花野草紅
天池洗馬觧花韉月偃琱弓漫挽弦緹騎八門非用武
折衝千里不臨邊將軍且許傳杯酒甲士猶勞出賜錢
洛水周家稱盛事(微臣)重咏六師篇
聖駕南苑大閱恭紀四首齊召南
七萃朝嚴玉帳深九宫中位
紫微臨旌旗雲䍐高
龍纛壁壘天星動羽林百道長虹環劍氣八方䧺獸抱
鉦金由來文德兼神武萬里烽銷碧海潯
禡牙金甲照南山軍令
重瞳曉自頒三陣指揮天地合百年清晏虎貔閒笳風
羽箭千雕落苑雪桃花萬馬還共說
至尊雄略盛射蛟
親取大弓彎
雲承
華盖駐旌門威控招搖壮戟幡會士漢年臨渭曲衅車
周月在天黿靈鉟震起冬行狩棡鼓雷騰曉卧轅千載
雅詩賡獵碣不關江漢咏鋪敦
星戈月羽肅森森虎旅魚麗萬貝綅
親整六師
天子事長安四海
聖人心禮成大閱春卿典誓在中軍夏德深正報一陽
廻玉琯盡聽鐃吹起和音
聖駕南苑大閱恭紀二首王會汾
龍旓長引電鍠鋩講武平時挍玉堂
天子䧺儀高上將
帝星符彩動文昌參斿戎路岐山曉白馬朱鬃渭水陽
共說西京多故事不關鈐策授漁璜
南苑沙平海色新天開晴雪映華林控弦赤羽風翻雹
鏁甲團花日碎金都尉落雕初獻獲將軍鈹虎合頒禽
至尊英略兼雄藻誰賦長楊倚劍鐔
聖駕南苑大閱恭紀二首孫宗溥
農閒振旅耀南畿一帶晴峰入翠微萬騎踏雲随曉仗
六軍捧日識
天威旗分荼火連營壘將號熊羆聽指揮金甲躬披光
燦爛鼓鼙聲裏五雲飛
旌立和門左右陳琱弓畫戟一時新狩從文囿同民樂
網祝商郊與物春玉帳夜聞行漏箭珠旗曉淨屬車塵
鑾回警蹕天街肅
萬歲嵩呼達
紫宸
聖駕南苑大閱恭紀四首裘曰修
閶闔晨開六轡閑層霄星拱太微間光生
彩仗排成錦笙立
天營望若山赤羽分旗森虎衞黃金擐甲覲
龍顔閣門昨日傳
温旨犒賜頻仍次第頒
晾鷹臺矗擁千官
黃幄親臨駐馬看銳走雷霆聲震叠捷馳風雨勢瀰漫
六師奮武軍容整萬里銷烽海宇寬天下太平無一事
至尊猶念守成難
已占來歲隴頭春瑞雪平鋪大地勻候應一陽稽月令
禮遵九伐舉時廵兵農交重垂邦憲文武兼資識
聖人信是居安常有備獨先兢業勖臣鄰
高原四望喜豐年滿路歡聲振旅旋億姓有心皆向日
一人每事必承
天輝煌
祖德懸金鏡煥爛
宸章泐寶牋此際回
鑾歌飲至侍臣同進九如篇
聖駕南苑大閱恭紀四首莊有恭
堯階干羽洽重熙修武歡歌吉日詩
駕出明光陳宿衞烟清平樂麗朝曦龍騋電掣騰千騎
熊虎風廻動九旗即此聲名揚近遠知方有勇是仁師
和門鼉鼓一聲開碁布軍容實壮哉魚陣伍縫編列隊
雁行兩翼繞高臺平沙地闊轟雷馭
黃幄天臨正斗魁﨣﨣干城欣有託六師俱是出羣材
兆呈三白曉初晴紫氣黃雲護列營谷暖不知冰雪冷
天澄愈覺旆旌明覲揚
祖德懷神武揆奮
皇圖息遠征軍法自來遵古制從知耀德寓觀兵
聲靈赫濯邁岐陽典禮修明正萬方德囿鳳麟來有象
農田獮狩戒無荒鑣鳴自協騶虞節樂奏宜登白雉章
幸厠西清傳盛事抽毫未敢效長楊
皇清文穎卷八十六
