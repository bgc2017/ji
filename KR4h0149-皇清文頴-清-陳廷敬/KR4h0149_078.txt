皇清文穎卷七十八
詩
七言律詩
聖駕北征凱旋詩四首史䕫
鉤陳肅肅護黃麾電轉雲屯百萬師決策廟堂抒獨見
運籌樽爼破羣疑靑郊選士春蒐練紫殿論兵旰食遲
親總六軍深意在機宜不遣外廷知
雲䍐霜旌照泬寥萬靈呵護百神朝春泉脉動波横溢
朔雪花輕凍漸消為帶餘寒弓力勁緣滋嫩草馬蹄驕
藩維部落歡呼拜
聖武敷天自布昭
天兵耀日震邊陲雷動星陳絶幕時王會羣矦環赤帟
軍容千里閃朱旗霜笳雲火連亭戍金柝銅刁匝
殿帷武節焜煌師律整祕圖誰測八門竒
諸道分兵本
廟謨妖星一箭落邊隅逆天豈得逃寬網背德終當受
顯誅地極空桐廻北斗日臨窮髮似東嵎鞭梢一拂三
千里盡仰神威曠代無
賦得雲裏帝城雙鳳闕史䕫
金掌銅樓直望遥鈎陳肅穆萬靈朝千門碧瓦排銀漢
八表華星拂綺寮松棟煙霏衡岳柱芝楣霞繞赤城標
侍臣日在紅雲裏不覺衣裾染絳綃
賦得雨中春樹萬人家史䕫
罨畫層嵐匝遠岑黛雲繚繞子城陰短桃巷陌紅猶濕
新柳亭臺綠已深屋角墻頭流靄靄橋南溪北漲涔涔
煙蓑雨笠春郊路桑柘千村父老心
南廵
賜第恭紀
聖恩詩二首孫岳頒
頻年賃廡嘆蹉跎忽向人間上大羅閥閱敢期容駟馬
門庭應許接鳴珂久耽樸素除丹雘仰荷榮光到薜蘿
廣厦庇來歡自足帡幪世世感恩波
自昔徒聞甲第榮承
恩今日倍崢嶸頻施雨露庭階潤絕遠塵囂耳目淸近
侍風驅傳
帝命微臣雀躍感
皇情有懷報稱慚無地惟願端居詠太平
奉
命赴
暢春園寫扇蒙
恩特賜筆墨恭紀四首孫岳頒
别館深居西郭遥水廻山抱建霞標卿雲偏擁林巒秀
佳氣中含景物饒避暑暫違
靑瑣闥封章仍奏
紫宸朝承
恩宣召趨蹌急何意層層歴絳霄
鳳舞龍飛仰
御書臨池真媿奉
宸輿扇分斑竹千竿秀畫展湘江八景餘放眼山林神
淡遠寄情花鳥筆蕭疎恭題祗覺難相副珍重應憐腕
未舒
文物遥傳映日華捧持給
賜出
皇家松烟紋簇雙龍脊鏤管毫生五色花豈有法書邀
鑒賞敢當
天語重褒嘉拜
恩彌覺滋慙汗優禮儒臣洵莫加
誰云烏玉久如新謾說蒙恬造自秦詎似龍香調御墨
寧同翠羽飾湘筠會磨端石承零露好寫藤箋絕點塵
從此茅齋增氣象祥光隱隱麗三辰
神武北平詩八首陳元龍
祥開寶歴應璇樞翕闢
神功煥
帝圖九譯環裘歸正朔兩階干羽叶元符久知薄海
恩皆渥豈有殊荒教未孚天末一星餘畢昴重煩玉弩
振威弧
借箸盈庭總未工天開祕略自
宸衷靑邱丹浦書空紀洛水徐方事不同七萃有聲知
禁旅五雲無際是
行宫莫言萬里流沙遠只在
皇綱咫尺中
陣雲不散結黃埃箭落驚看候騎廻十萬蛇鱗新浴日
三千鼉鼓競鳴雷峯盤束馬從天降路轉懸車鑿空來
設險早從三覆在前軍已掃白雲堆
雨雪遄歸又出車依依楊柳映
鑾輿王庭坐待三犁後别部爭收七縱餘宛轉黑河人
渡急崔嵬陰嶺馬行徐
聖朝不是勤雄略只為蒼生鮮定居
忽報軍書夜刺閨朱旗已過五庭西指揮俄見旄頭落
談笑翻驚太白低礪盡戈矛人共怒蹋平關塞馬猶嘶
拂雲祠下年年酒從此秋高罷鼓鼙
振旅狼山度翠旛龍舟天外溯河源大荒自古無人渡
斷岸從今有棹痕斗象南看皆奉朔流沙西去亦稱藩
穹廬悚息同編戸不用黃雲塞上屯
閒盡墩臺見月輪賀蘭山外斷驚塵邊關不唱從軍曲
蕃長新為守土臣聲教已看周地軸威靈直欲逼天垠
從來異域書難信今日輿圖遠更真
倒傾銀漢洗天兵更覺乾坤氣象明不用披圖横玉斧
盡收絕塞作金城山川一氣歸仁壽雲物千年紀太平
陬澨有知齊擊壤好將歌頌佐咸英
南廵扈從恭紀五首陳元龍
康熙二十八年正月初八日
駕由南苑行圍出南紅門
城南膴膴是周原路轉橋通入苑門旆擁三辰環日馭
營分五校列雲屯馬馳朱汗圍初合兔帶靑莖草乍翻
日暮晾鷹臺下過香塵匝地不聞諠
十三日立春
駕駐德州
斗柄初隨玉輅東春神捧日曉曈曨條風乍拂朱旗上
瑞靄先回翠幄中衛水冰消微隱綠平原草暖暗生紅
豫遊到處
恩膏沛歡洽靑疇樂未窮
十四日
駕駐平原縣七里舖
特發諭旨蠲免東省明年正賦
靑齊又見度金輿省俗重煩問里閭共覩民風安作息
還傳
天語沛蠲除推恩寧待廻
鑾日草詔頻催下馬餘聞
命濡毫先拜舞從今汗簡不勝書
十六日
駕幸濟南廵撫署内觀珍珠泉
命扈從諸臣各書匾額諸臣仰請
御書留題以光名泉
上親灑宸翰書作霖二大字
鵲峯晴雪映龍旌
六馭飛臨歴下城紫氣乍從珠溜轉靑陽初向碧潭生
虛能鑒物廻
天眷淸可澄懷悦
睿情一自亭邊排綵仗靈湫千古被榮名
二月初二夜泊錫山
碧山如畫是梁溪綵幔華燈處處齊百和香風隨枻轉
千條銀燭隔林迷霏烟徹夜圍黃幄微雨明朝展綠荑
不是江南晴日少隨
鑾膏澤沛春畦
南廵聖德詩(有序)陳元龍
欽惟我
皇上御極三十有八年膏澤殷流德風遐暢文思光被
武烈昭宣五典慎而百度貞七政齊而九功叙懷
生含氣均被太和喙息跂行並霑汪濊聲教暨訖
罔不率俾回面受吏者越漠而踰沙執贄貢琛者
棧山而航海比歲肅淸甌脱迅掃欃槍剷壁壘於
遐荒熄烽烟於邊徼關山萬里長無横草之驚區
夏億年永絕鳴尨之擾中外禔福神人洽和惟是
淮揚諸郡漕輓攸關歲委金錢時聞衝決用疏用
塞徒陳賈讓之言治委治源莫定桓譚之議
俯允臣僚之陳請
親御玉輅以廵行更以吳會淸嘉東南奥壤兼行補助
加意撫綏河嶽懷柔百神從令惸嫠歌舞萬姓慕
恩而我
皇上治功久洽於寰區孝德彌隆於宫寢慮省方之將
出或視膳之久虛海晏河淸喜奉
慈闈而養志途吟野忭敬扶
寶幄以觀風維時惠風條暢淑景舒遲妍卉敷榮新荑
挺秀桑鳴戴勝正虞書覲岳之辰水涌桃花值禹
橇濬川之日言從淮右届乎平江乃自浙西歴於
建業所至條狼之士弗唱辟除戴鶡之倫罷傳警
蹕炷香夾道設綵連衢士女頒斌連槸而瞻豹尾
旄倪雜遝企踵而仰
龍顔正屬三春恭逄
萬壽卿雲翔而捧日神光起而燭天里溢絃歌塗交酒
醴我
皇上布天澤宣綍音法網解而囹圄空田賦蠲而閭閻
阜關征鹽筴並沐
恩波耆老秀民咸霑
湛露弘多士登進之額開長吏自新之門民事艱難無
微不照田間淪棄有美必收
王言如絲下應如草農蠶賓旅泛習習之凱風吳越靑
齊被祁祁之甘雨三辰合慶九宇同歡惟我
皇上體休戚於窮檐通寒暑於
丹禁夙興宵寐念切痌瘝立政用人計安黎庶
俯臨淮海親辨疏濬之宜細察黃流指示決排之策
神謨廣運
厚澤沾濡夏長春生顯仁藏用瞻依愛戴者真如赤子
之慕庭闈蹈舞謳歌者幾忘
至尊之臨愚賤自唐虞而降未覩此風即開闢以還罕
聞其盛臣西淸末品東觀庸才幸叨侍從之班親
覩
時廵之典擬濡毫而作賦莫能名
聖人之仁願搦管以攄詞詎足揚
天子之孝欣逢盛事聊效衢歌謹撰七言近體拜手以
獻
興朝孝治被寰瀛此日廵方盛事并長樂宫開移畫扇
金根車動出層城綠波晴泛牙檣遠香荇風廻鳳鷁輕
養志怡顔隆
聖母神厨應見萐蒲生(其一)
黃流勢與運渠連衝決常糜太府錢禹橇昔曾行水土
舜瞳今復閱山川源流一覽
宸謨定修築隨宜
睿算全從此河宗長效順千檣漕舸往來便(其二)
平江一水即吳趨風會淸嘉實奥區文物總由陶鑄盛
桑麻憑仗雨暘扶十年心憶
鑾旂幸三度恩邀
法駕紆虎士前驅除警蹕萬民齊仰
睿容愉(其三)
雞翹豹尾泛安流周覽郊原庶彙稠宫扇影搖桑日麗
天衣寒上麥風柔祗循繡陌移靑雀不許雕鞍破綠疇
自是
聖心憐稼穡扶犁野老拜
龍斿(其四)
北溟南極壽無疆閶闔
行宫淑氣翔五色日懸天上瑞萬年人進
御前觴斑文錦綴交衢幕鵲尾爐焚夾道香民力從來
勞軫恤不教父老費壺漿(其五)
末作辛勤亦可憐
皇心軫惜次農田關門澤逮輕軺算鹽筴恩流減籍錢
商舶賈帆羈滯少水郵山驛踏歌連紅亭鼓吹諠闐處
甲煎香濃結紫烟(其六)
勾陳容衛曉駸駸比戸歡傳
法駕臨檻外綠波麰穟秀馬前香錦菜畦深野人滿飽
天厨味耆叟歸擕
太府金更許蕃民還舊國佇聽八極徧謳吟(其七)
沃野春深景物滋
省方到處念農時杏花菖葉留
宸矚桑扈耕犁入
睿詞筆灑龍鸞騰墨海韻鏘金玉煥文思寸陰還惜船
窗暇風度牙籖桂棹移(其八)
辛丑元日紀事二首(有序)陳元龍
康熙辛丑恭遇
皇上六十年寶祚初周早朝慶賀禮畢偕相國馬齊松
柱蕭永藻太倉王掞華亭王頊齡及遂寧張鵬翮
大司農陽城田從典大宗伯貝和諾德淸蔡升元
大司馬孫柱大司宼頼都韓城張廷樞總憲黨阿
頼十四人詣
乾淸門獻壽時華亭年已八十松蕭太倉三相國遂寧
陽城皆年七十以上馬相國貝宗伯孫司馬頼司
宼黨總憲及元龍年皆七十蔡宗伯年六十九張
司寇年六十八真一時之盛退朝漫賦以紀其事
軒紀初周六十春華簪白髮對丹宸太平
天子真仁壽矍鑠臣工仗
聖神竊祿幸逄全盛日趨朝相慶古稀人耆英不向林
泉老大位高年笑致身
未許懸車又退朝雍雍金紫髮蕭蕭鴛班首列皆黃耉
虎拜歡聲在絳霄近沐陽和天上坐不知歲月暗中銷
沍寒未解遲春信徙倚閒庭望斗杓
南書房侍直蒙
恩引至西煖閣俯垂淸問
命題賦詩作字恭紀二首徐元正
十載含香傍鳳池承
恩常得上
彤墀班聯左史頻簪筆
召對深宮命賦詩衣露未消聞晝漏玉琴在御引凉颸
(是日詩題衣小臣露淨琴張)何幸陪前席願竭葵衷報
主知
鬱蔥佳氣滿
皇宫寶篆凝香裊碧空委佩時看瑶草綠抒丹還映石
榴紅揮毫悚切雲霄近授簡慚非鄒馬工却羡流鶯飛
禁樹數聲睍睆向薰風
咏院中古槐劉坤
扶疎修幹拂雲長振葉搖風得午涼樹綠最宜深院好
花黃猶似昔年忙新開兔目當寒食久結龍鱗照上陽
不用子山新賦作良材端是際時昌
皇帝聖德神功親征蕩平詩四首查嗣韓
赤羽遙翻豹尾紅
至尊親出總元戎琱戈電閃蒼龍近玉勒風飈華蓋雄
盡闢山川開
輦道共依雲日就
行宫誰知
天子麾黃鉞甘苦先偕士卒同
邊城百道走軍符上將紛來聽
廟謨三覆掩時藏玉弩八門啓處伏金弧地中雷鼓師
無敵天上旌旗戰有俘縱悔厥心何太晚噬臍今已累
妻孥
輜重漫山委道旁六軍傳箭射天狼宣威瀚海鯨鯢觀
耀德中天日月光塞北風雲開正朔幕南版籍盡要荒
休從事後驚神武幾度招擕自陸梁
簫箛爭共凱歌陳况值班師飲至辰斗昔回南今更北
朔原無燠近逄春烽烟不動沙如鏡候火空懸月似銀
已注東瀛消一爝普天何處不來臣
院中讀書二首湯右曾
槐廳鈴索靜無喧金鑰傳來啓掖門五粒曉松寒夾路
三眠晴柳綠當軒披華振秀繙官庫漬墨硏丹盡
主恩回憶十年吟誦處靑氊何似紫花墩
文窗窈窕見觚稜閣在西淸第幾層金鳳印成題詔紙
玉蟲綴滿讀書燈坐深香篆縈衣過賦罷雕闌任意凭
敢道近蒙稽古力文章報
國苦無能
來靑軒伏覩
御書恭紀三首湯右曾
丹梯翠磴引躋攀忽到天開地闢間别有樓臺連碧落
盡消烟霧出靑山光涵象外千重影氣結空中五色斑
奕舄華軒懸
御扁墨㾗鮮潤似初頒
千峰入檻勢全卑裂帛流成洗硯池法自古傳才獨縱
筆經天授格尤竒赤文科斗開羲畫綠樹猿猱識禹碑
萬丈光芒三尺字扶桑迥出最高枝
嵐浮樹豁鬱蒼蒼佳氣凭欄滿
帝鄉紅日曉生天一角銀河秋掛殿中央詞臣憶載隨
游筆老衲曾披
御賜香豈獨名山留
睿藻乾坤萬古賁奎章
蒙
御賜書澹遠堂三大字恭紀二首查昇
春殿融和淑晷長欣瞻玉管灑
天章九霄翰藻輝三曜八法精嚴邁百王拜領中宵騰
寶氣歸傳奕世沐
恩光錦函珍重茆堂上盥手先焚百和香
躍龍卧虎仰
神明造化從心體勢成澹泊益期堅素節服勤永遠切
丹誠庭幃曾取當時義(澹遠二字係先臣所命且訓臣曰能澹泊則能久遠臣謹識之)
(不敢忘)
黼座容伸此日情未得捧歸蓬徑裏願鏤心版勵瓊瑩
聖駕南廵詩六首姚士藟
天仗勾陳出玉墀廵方春日正遲遲陽和遍野冰先解
淑氣迎舟柳自垂西北欃槍親掃後東南膏澤普存時
追蹤古帝浮河洛刻玉披圖受瑞宜
聖母彤闈蘐草榮承顔遊豫見昇平龍舟愛日相依發
鳳舸春風自在行視膳江鱗調玉饌嘗新岸筍進香羹
仁慈錫類民歸厚芹菜壺漿夾道迎
天上黃河九曲淸千年早為
聖人淸負薪難禦桃花漲投璧空聞瓠子成世際帝堯
憂洚水功高神禹拯蒼生循堤相度商疏鑿早慶安瀾
宅土平
土膏初動事耕耘布榖催春處處聞新灑綠蓑原上雨
遍驅黃犢隴頭雲扈
鑾軍不驚黎庶饁餉人爭覩
聖君無逸豳風時講誦更勞親省念農勤
半壁東南注
聖心為詢民隱
駕遙臨無煩供億絲毫力轉與蠲除百萬金吏不到村
鷄犬靜人多在野黍苗深長教婦子盈寧樂擊壤康衢
鼓腹吟
東封南幸幾經年父老歡迎
御舸前江樹重沾新雨露墨花長鎮舊山川閭閻揖讓
風逾厚比戸詩書澤久傳四海九州瞻望切
廵行吳越荷恩偏
皇清文穎卷七十八
