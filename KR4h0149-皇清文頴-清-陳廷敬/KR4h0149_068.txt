皇清文穎卷六十八
詩
五言律詩
平滇詩嚴繩孫
昭代當熙洽
天王本聖神車書山海共玉帛歲時新城角軍麾偃宫
花輦路春兩階干羽日端拱見
皇仁
聖治方韜甲天心未厭兵賊臣眞負主大將且專征鷹
隼乘風疾鯨鯢失浪輕家家春酒熟從此賀昇平
六詔南交地昆明控百蠻天連花馬國山擁碧鷄關雨
露知新澤瘡痍動
聖顔
詔書憐父老扶杖淚㾗斑
萬里瞿塘峽天清戰鼓聞久知蹂躪苦應待撫綏勤波
靜珠江水風開玉壘雲今朝諭蜀檄不用長卿文
海國驚妖霧南閩結蜃樓豺狼方濟惡猿鶴自同仇飛
檄榕陰暗歸鞍荔子秋水晶宫外路依舊月如鈎
隴坂高無際函關百二雄陣開秦嶺北烽舉杜陵東方
略尊
皇極安危倚上公
九重初飲至一為奏彤弓
老弱愁供億丁男問轉輸
帝憂民力瘁人樂
主恩殊湯火羣黎急雲霓我
后蘇功成知
廟勝千古奉黃圖
俯仰乾坤大平成覆載寬
紫宸朝萬國青𤨏拜千官
賜酒霞觴重陳詩露掌寒
天顔時有喜數近
御屏看
恭讀
御製咏金蓮花詩(限八齊韻)沈涵
靈種關山北瑤華
禁苑西翻階雲葉吐拂檻露枝低濯秀疑臨水含香不
染泥一經
宸翰賞凡卉邈難齊
恭讀
御製懋勤殿讀尚書無逸篇有作(限五微韻)
沈涵
金殿昭皇極琅函啓
禁闈書陳元聖訓念切小民依
睿藻傳心遠
天章闡道微姬年綿八百今日倍光輝
恭讀
御製咏觀天儀器詩(限九佳韻)沈涵
寶算開昌運璇圖愜
睿懷八風調舜瑟五緯燦堯階蓮漏雞人報葭吹鳳律
諧
宸章垂象處奎壁朗天街
端午日應
制沈三曾
令節開重午薰風拂九門研朱羣瑞集結艾百靈尊向
日榴花豔飛香蒲酒温芳蘭何必貯沐浴有
深恩
丹扆正當陽天中節序昌虎符懸藻綵龍鏡照輝光宫
扇和風動仙葵
上苑芳不勞施色線化日自舒長
望西山吳晟
山瀉瓊池勝披圖按水經洞名疑小有泉品類中泠縹
緲朝烟白微茫晚岫青涓涓通太液終古赴滄溟
農蠶雜詩二首陳元龍
禹貢聞收秸豳風重築場人逄豐歲健田比去年穰白
粲連倉積紅鮮出甑香日斜桑柘影簫鼓賽神忙
右收穫
柔軟生香細纏綿引緒長齊紈輸沁雪吳紵愧含霜盆
手盤銀縷繅車曳練光時清崇潔白為詠素絲章
右繅絲
賦得清如玉壺冰陳元龍
洞徹疑無質晶瑩自有眞虛明能鑒物貞潔不生塵寒
色交相暎清姿可共珍當筵能避暑表裏見璘珣
賦得靜有圖史樂陳元龍
長夏欣無事開筵見性原觀圖窮彖繫讀史慕羲軒嘉
樹陰常滿幽禽語不喧悠然千載上得意已忘言
賦得窗戸貯清陰陳元龍
夏木窗前繞重重蓋遠張展書浮翠影拂硯借清光有
日簾常捲無風座已涼寸陰須寶惜聖誡豈容忘
賦得閒看玉表驗分差陳元龍
銅律曾先辨葭灰莫暗吹占時分晷刻測景計毫釐消
息閒中見虛盈靜裏知分明堯典在敬授有成規
萬壽詩徐元正
堯年多化日禹甸告成功肆赦民無訟蠲租歲屢豐物
遊春澤内人在太和中解愠還興念琴揮五月風
治同天有象
德與壽無垠五色芝為飯三山甕是銀神僊呈秘笈佛
日鞏金輪
帝謂無須爾予懷在萬民
臣獻無疆頌民歌極樂天行田觀刈麥過市聽摩肩樵
牧隨
鑾後茶瓜供
御前龐眉齊賜予人比地行僊
九重陳瑞玉南極見星辰
紫殿千門曉黃圖萬里春颺言皆舜牧酌斗是豳民滿
泛長春酒嵩呼祝
聖人
洗桐謝陳常
竦榦凌霄迥銀瓶汲井深洗時翻瘦影高處得清陰露
葉香雲濕霜根碧玉沉風來傳遠韻永晝和微吟
聖德省方詩劉涵
玉燭泰階平同文海甸清
九重天蓋覆萬里日昭明
紫禁求民瘼蒼生軫
睿情省方虞典重時令及春行
輸輓由河運千夫版築工頻年勞物力何日覩成功堤
堰高低處淮黃遠近中要須
親閱視未暇息
予躬
濱水淮揚地飛鴻集野田
天心深豈弟
帝澤為矜全普散千倉米平添萬竈烟茅簷蓬戸外稽
首望星旃
虎衛乘春發
龍舟進纜徐兒童瞻
翠蓋父老近
鑾輿笛鼓喧村社桑麻翳草廬採風聞擊壤應得
聖情舒
豐澤園
御試紀
恩詩劉坤
路入蓬壺迥波連太液深許乘青雀舫遠眺碧雲岑翠
黛含朝旭烟嵐帶夕陰風來曲院裏時聽有虞琴
亦有條桑地霜栽擁岸沙枝長萬戸映葉密一村遮雲
綠鋪蠶薄風清響緯車
宸遊頻涖止杼柚念田家
紫陌判西東飛泉百道通浮青萍貼水搖翠稻翻風靜
念三時順遙期四海同休徵知有應太史卜年豐
況復含哺衆郊原于耜勞
皇情時繾綣農務悉纖毫祗覺耕烟近那知桂館高端
居時極目風雨軫蓬蒿
聖駕南廵恭紀四首查嗣韓
青韶開鳳歴
紫極駕龍驂天指星辰北春隨鹵簿南鳴鑾風乍暖灑
道雨初甘佳氣旌旍外羣山擁翠嵐
地勢東南下河身西北高不須沉璧馬已見奠金鰲屹
㡳中流柱狂迴大海濤平成經
睿慮親歴不辭勞
燈火船船月笙歌岸岸樓鶯聲連紫陌花氣護芳洲戸
有昇平樂車因父老留山呼齊拜舞長願奉
宸遊
安瀾思禹德㡳績頌
皇功今古神謨合乾坤奠麗同崇山輝
鳳藻遺殿鎮蛟宫無事勤疏鑿朝宗萬𣲖東
村居雜詩二首劉灝
歴歴皆茆屋相依谷口傍人稀村路細野迥水田長巖
落千尋瀑墻圍百本桑風來春社後處處稻花香
野岸長堤曲高林一徑通魚翻荷蓋露蟬噪柳塘風山
色牛羊外人家秫豆中更堪圖畫處向晚雨濛濛
皇帝北征大捷凱旋恭紀(有序)汪倓
臣聞王者五兵之制乃用四征聖人一怒之威遂
安六服是以青邱丹浦亦載陳師觀扈姺邳嘗聞
誓衆頌歌殷武著載旆於三年雅誦周宣美出車
於六月師非得已皆出有名罰必恭行自然無敵
我
皇上之御宇也躬有為之略運無心之化四方無拂戴
至德以如天萬國攸同效歡聲而動地堯封赤壤
版載職方禹貢白狼圖陳王會柳室氊裘之長知
北面以來王雕題鑿齒之區驗東風而受吏然而
物衆地大雖在蓋函殘蘖餘萌猶留伏莽蠢兹厄
魯特噶爾丹者肆其蜂躉之毒逞彼螳螂之智稱
雄馬上天作穹廬竄跡草間人惟鬼蜮讐其唇齒
之國莫挫凶鋒辜我卵翼之恩尚延餘息阻兵三
載蔑視諸蕃是用
九重赫然奮武選烝徒而禡祭諏吉日以視師
天斷不疑借箸無煩於力牧神符多算揮戈必抵於先
零遂乃健卒長驅銳師深入臨邊
天子新開細柳之營出塞將軍並過連錢之騎馬頭新
月勢學彎弓帳外飛霜光浮淬劍渡北鞮而飲馬
登稽落以祠神於是川澤效靈天人助順泉飛若
醴湧滴瀝之神漿草茁如薺鬭芊綿之翠色連營
虎旅悉感投醪屬國烏孫俱供挏酒前鋒既突指
天山以合圍後隊仍馳斬樓蘭而報命神鎗子母
電擊雷轟獸盾縱横雲移月合遂使小醜倉皇望
天戈而膽落羣凶錯愕遇突騎以䰟驚方一戰而穴蟻
皆逃不再鼓而城狐悉竄焚巢鳥雀望斷長林日
暮牛羊曾無歸路猶欲孑身北徙妄冀偷生不知
遌我西師果然走死天外之烽烟突起塵中之罽
幕皆空裂月氐於馬前繫名王於帳下降俘塞路
骨載專車獻馘盈邱臍然原野寘顔山下已令不
返隻輪趙信城邊正見齊呼
萬歲神輸秘計豈敵
聖謀天授英姿方成
廟略眞同一月之捷書直邁七旬之文德春城楊柳去
日迎
鑾邊笛梅花來時入唱從此陰山諾水俱瞻
天子之光華馬邑龍城咸沐
皇朝之雨露朱干載戢並賀軒臺金甲俱銷還成農器
此八荒之所拜舞而九有之所懽忻者也(臣)倓謬
叨詞館未奉戎行提枹於翰墨之場猶慚横草執
戟於詩書之府敢謂搴旗忻聞勒石於燕然喜見
銘功於瀚海白魚朱鷺思賡振旅之歌石鼓金笳
願繼平戎之曲祗申雀躍竊效蟲吟覩五色之卿
雲常瞻神瑞祝萬年之寶祚共慶昇平恭賦五言
拜手以獻
玉陛來陳事彤庭為請留有征知獨斷無敵本神謀春
暖開
行殿晴陽拂綵斿遠追軒后烈涿鹿斬蚩尤
内廐龍媒躍連營虎士趨
帝眞勞一怒
王自用三驅儼列雲臺仗無煩竹使符禡牙還禱馬
禁旅出天衢
萬象依
宸極三靈護壁門風雷
天子令雨露
聖人恩塞外龍蛇起軍中虎豹屯賜衣新挾纊寒谷見
春温
燀赫軍容整趫騰士氣揚白旄麾上將朱組繫降王堠
障寒收柝欃槍夜落芒外蕃齊拜舞
天策靖龍荒
露布傳三捷班師計七旬芙蓉迎小隊楊柳憶歸人天
際朱旗色雲中紫塞春丹青憑好手圖取獻
楓宸
迢遞榆關路飛揚
翠蓋飄雅歌賡杕杜鐃吹雜笳簫刁斗窮荒靜烽烟絶
域銷
君王自神武休問漢嫖姚
往者軍符急端資
廟略神指揮收嶺粤滌蕩撫巴秦金甲為農器巢車息
戰塵漠南重一舉剪逆為安民
皇清文穎卷六十八
