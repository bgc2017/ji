皇清文穎卷八十四
詩
七言律詩
乾隆三年
聖主臨雍禮成恭紀四首蔣溥
鑾輿曉度傍櫺星統合
君師式典型萬仞宫墻輝釋奠九天雲日照橫經先登
道岸尊
前聖獨契心源示在廷樂備禮明
恩浩蕩春流芹藻有餘聲
坦坦賢街接禮門升堂展敬
帝容温虬松舞翠枝逾古鴛瓦流黃制倍尊物備兩楹
車服盛爵陳三獻禮儀敦無言自有羹墻契北面親
師對越存
鸞旂翠葆映霄雯午夜生徒佇大昕香靄氤氲披
御座霞光燦爛仰
天文敷揚性命傳洙泗尚論欽明重典墳名理會心期
共喻圜橋冠帶蔚如雲
聖朝文治洽膠庠更企
宸修卜運昌三殿瑶籖垂制作六堂寶架煥文章淵源
早識傳心法俎豆重看發道光今日講幃沾
教澤無私化雨徧遐方
聖主臨雍禮成恭紀六首于振
天子敷文首辟雍崇牙虡筍樹鐘鏞樂羣敬業尊師氏
說禮敦詩在瞽宗槐市橫經皆彦俊杏壇鼓篋盡舂容
欣逄
乾德光昌日
聖學高深萬國顒
文廟巍峩德所基春秋俎豆飭儒師庠分上下軒楹爽
序列東西藻繢施自是羹墻勤
寤寐俄瞻榱桷煥琉璃星躔奎壁文明盛糺縵卿雲五
色垂
春仲陽舒届上丁
鑾輿晨蒞燭光熒虞庠再展三雍禮
堯陛新開二葉蓂授几升階緣養老
臨軒前席為談經圜橋鵠立知無數百濟新羅總在
庭
洪惟
聖學溯唐虞精一危微敬是樞已見松雲生棟牖還銘
几杖凛盤盂
日知薈萃窺
心奥
樂善編摩仰
帝圖一自
彤扉蒙
寵渥草茅頻得拜
嘉謨(臣自元年引賜見蒙堂賜日知薈說二年又蒙樂善全集)
帝眷儒林
雨露頻不教滄海有潜鱗纔聞
玉殿臚句唱又見
天門蕊榜新重坐豈惟三十席授經何止八千人(小臣)
幸得偕儀鳳兩覯元辰覲
紫宸(臣振於雍正元年殿試第一甲第一名乾隆元年欽試博學鴻詞蒙恩欽定一等第四名)
珥筆
金門愧不才
臨雍盛典慶趨陪懸鐘待叩聆
天語琢玉成功稟
睿裁仗馬有知猶振鬛游魚無翼亦揚腮微生未竭涓
埃報虛負
昌時說馬枚
聖主臨雍禮成恭紀三首林令旭
文明肇啟應
昌期赤紱瑶光繫
睿思至德千秋原契合清時三月肅威儀銅龍漏轉
鑾輿動翠柏春濃彩仗移共喜
昇平傳盛事
聖人君拜
聖人師
璧水增輝黃屋新禮隆三獻重明禋笙鏞雅奏金絲叶
籩豆馨香玉醴陳匝月
龍輿看再至
兩朝鴻訓實相因
躬耕纔畢
躬臨學濟濟橋門集鳳麟
盥薦升堂
聖敬昭旋開
講幄
御香飄書呈
玉几開黃帕露浥金莖下碧霄位育功深原性教欽明
德被繼陶姚心傳道統遥相接雲煥
龍章仰
盛朝
聖主臨雍禮成恭紀四首徐以烜
盛朝文治契儒宗重道
躬先涖辟雍
三殿春旗千騎擁十行
丹詔五雲重宫墻東魯思車服虡業西周振鼓鐘大禮
率由成憲在
九天儀度正從容
膠庠釋奠薦馨香禋祀尊崇邁百王
睿藻高懸庭煥采閟宫重整屋施黃包涵學海興儒行
仰止高山上孔堂經術源流
親印証欣瞻雲日大文章
文華殿啟
御經筵
視學重將
寶訓傳述聖首章尋孔思放勲開卷廓堯天行生并寓
無言教聲振如聞大樂宣從此儒林呈瑞色菁莪歌頌
滿新篇
聖學由來似海寬普天樂育漲文瀾圜橋化雨沾槐舍
講席春風接杏壇後裔雲仍皆受
賜中朝鵷鷺盡騰歡尊
師時切羹墻慕珥筆深慚紀述難
聖主臨雍禮成恭紀四首(有序)阮學浩
乾隆二年冬十二月
皇帝詔曰
先師孔子聖集大成教垂萬世我
聖祖仁皇帝
世宗憲皇帝咸
詣辟廱釋奠詔講朕祗承丕緒嚮慕心殷特易
聖廟以黃瓦用展崇敬其俟工竣將親詣焉於是所司
廼詳據舊章諏三年春三月甲寅
上視太學釋奠如儀爰
御彜倫堂祭酒司業官以次講中庸虞書之首篇既宣
御論環聽者數千人靡不悦服越翼日
綸音煥沛錫慶有加禮也洪惟
聖天子躬生知之質好古敏求實與
聖祖仁皇帝
世宗憲皇帝心源繼續遠紹大成統緒以故崇儒右文
至誠至敬頒布
聖祖御纂經籍暨
御製文集於學宫多士是訓是行蔚有德造今年仲春
上丁之祀
親致齋禋恪行三獻復
御製匾聯懸揭若星漢茲未匝月
清蹕再臨猗歟盛哉揆諸雅頌薪槱中阿鸞旂泮水曷
能企焉(臣)叨列侍從親
道德之光華敢托矢歌以揚厲我
國家億萬年文明之治詩曰
古柏隂森翠拂空櫺星門啓瑞烟籠輝煌廟貌侔中禁
璀璨
天題賁學宫重道眞逄
堯舜主尊師合陋漢唐風鈎陳羽衛凌晨發槐市喧闐
燭影中
上丁二月展明禋視學重煩秩祀申九奏元音金石備
千秋法物豆籩陳
大君誠敬先多士
天子羹墻見
聖人一脉尼山歸
列祖我
皇繼述右昌辰
環集生徒禮數寬詩傳于邁盡騰歡上公陪祀來
金闕博士觀光近
玉鑾璧水鶯花三月曉橋門冠帶萬人看只緣稽古多
榮遇未覺瞻雲路果難
芹藻香清劍珮旋禮成稠叠
聖慈宣玉壺漿泛雲霄上彩綺霞分日月邊惠溢兼金
憑錫予額增蘂榜待聯翩
恩暉湛露栽培普定有鴻文石鼓傳
聖主臨雍禮成恭紀四首張若靄
黃屋新開萬仞崇
鑾輿視學出齋宫祗因百代心源合愈覺三廱典制隆
鳳幄翠分庭柏影
鸞旂香滿沼芹風青袍道左争迎拜一體
君
師教育同
爐烟漠漠靄彤墀
翔步升堂盥獻時已向兩楹陳俎豆如聞四壁應金絲
留連車服看猶昔對越羹墻儼在兹紅燎光中
親展禮
天顔肅穆侍臣知
合樂聲終扇影廻儒臣先侍講堂來繡袍黃繖從天下
綈几牙籖對
御開共覩欽明光格被久知位育道全該尼山宗法唐
虞治並列瑶編仰
睿裁
銅街簇仗駕飛黃
仙蹕才移晝漏長萬國共欣瞻
鳳藻諸生新得覲
龍光統開八百車書會人在三千弟子行遥見金根隨
化雨殿槐壇杏一時芳
聖主臨雍禮成恭紀四首齊召南
顯謨承烈際重熙
聖主端居講藝時禮樂百年光舊典文明千載啟
昌期心源自與唐虞接道脉遥從洙泗垂視學季春依
月令於論鐘鼓譜歌詩
虎闈燈燭集儒官聲報靈鼉夜色寒博士四門齊鼓篋
諸生六館盡彈冠濃瀼露待沾槐市糺縵雲先護杏壇
漏刻漸催天半曙分班鵠立候鳴鸞
太平
天子涖芹宫夾道旌旂映日紅正是芳時逄穀雨共欣
清蹕引薰風典文稽古三雍備
家法尊
師六拜崇不盡高山瞻仰意
精禋直自比升中
彜倫堂繞
玉爐烟論說司成
賜坐氊占得
飛龍乾五位肄來鳴鹿雅三篇賓興更展春官額俊造
同分太府錢率海譽髦觀
盛德
恩波還勝永平年
聖主臨雍禮成恭紀四首任端書
鼉鼔聲中簇仗齊虎闈春暖燦
鸞旂太平自重三雍禮
天子親瞻百代師肅肅虞庠兼授策煌煌周雅盛歌詩
東郊故事無煩說
車駕從容曉詣時
紫芹芳茆璧池香
釋奠初成大道昌氣象雲雷光卣鼎精神絲竹動宫墻
儒臣奉引陪行幄
天語遥聞徹講堂喜覩薪䕴深雨露奉璋何處不輝煌
聖主熙時敬典勤乞言端冕在成均一星大啓天東壁
六籍重昭斗北辰柏舍日迎
芸輦麗杏壇風繞
翠華新共看冠帶輝文物濟濟圜橋億萬人
雨潤隂輕學市槐六韺清奏露門開諸生已見重雲集
侍子還從屬國來
鴻業百年興禮樂靈臺千載象昭回欲知稽古榮多少
不數春鄕漢代才
皇清文穎卷八十四
