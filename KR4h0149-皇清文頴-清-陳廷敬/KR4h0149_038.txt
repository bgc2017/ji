皇清文穎卷三十八
頌
河清頌(有序)勵廷儀
臣聞至誠盡性清寧昭贊化之符大孝格天保佑
協栽培之理故書美堯勲首頌欽眀格被史稱姬
德爭傳河洛榮光凡以乾坤一氣天人一心至治
流通上蟠天而下復際地休徵洋溢乾獻瑞而坤
必效珍我
皇上纘緒當陽膺圖御宇
聖以繼
聖邁中天復旦之光華安愈求安厪日昃諴和之隐念
大綱小紀庶績咸熙遠至邇安百昌皆遂本開誠
布公而服物由孝思錫類以推
恩是以仁義淪浹於肌膚聲教弘敷於寰海諸祥疊至
萬福來同七曜則合璧連珠嘉禾則一莖數穗寳
玉特呈其光彩草木悉獻其珍竒固已備
盛代之嘉徵極史書所未覯矣兹雍正四年十有二月
河清獻瑞為地則二千餘里為時則一月有竒綿
亘四省湛然澄清猗與盛哉斯尤曠代所難逢必
待
昌期而後見者也謹按水居五行之先河為四瀆之
首上通霄漢光啓圖書易乾鑿度云天降嘉應河
水先清拾遺記曰黃河千年一清至聖之君以為
上瑞臣遐稽史牒上考
天心乃知物以類從祥由德致我
皇上盛德光天逹聰眀目緝熙居敬宥密單心
主德清矣百工布化承流穆眀交勉官方澄叙精白一
心政本清矣直省仰承
聖訓砥節素絲滌慮洗心奉公守法吏治清矣四方幸
際昇平共遊熙皥沐膏詠澤食德飲和民風清矣
是以河伯輸忠陽侯表慶轉黃流之渾濁顯碧水
之澄鮮千年一覯之竒適逢此日天苞地符之盛
併在兩年上以答我
皇上御極以来宵衣旰食勤求上理之純心下以開我
國家億萬斯年累洽重熙之景運詎非
誠孝之感孚神眀之默貺哉爾乃
聖心冲穆
睿慮淵深既遣專官敬酬
神貺因虔齋袚昭告
景陵念
先皇啓佑之謨實貽繁祉示盛世持盈之道彌切寅恭
却
朝賀之文廣推仁之澤既勖以盡心奉職旋錫以加級
殊榮大哉
皇恩至哉
天德法乾行而不息叶謙吉以常亨因坎水之呈祥施
巽風而申命
誠孝所格上下同流矣臣快覩殊祥欣霑渥澤拜揚有
願思同擊壌以鳴歡受
寵無功彌覺素餐之滋愧敬上河清之頌少申衢祝之
私頌曰
於赫我
皇参天兩地誠孝作基中和既致内外寧謐羣生咸遂
和氣攸蒸休嘉疊至
日星河嶽一氣陶鈞維
皇建極輔相裁成馨香上格七曜光晶愷澤下漉洪流
載清
載清維何河身允翕二千餘里表裏澄澈竹箭金波桃
花玉液似鏡斯眀如泉斯潔
臨淵俯瞩貝闕珠宫色侔清濟光耀吳淞已周月莢不
改昭融殊祥異瑞特表
堯封
徧彼河源來從西極沙石交流易淤難洌沈玉搴茭桑
乾或齧清宴嘉符必待
有德
上善若水廣大涵濡含生負氣是毓是嘘陶之汰之是
瀹是疏
朝廷清眀燕及方輿
大鈞無私維德是相
神之悦之致兹靈貺昔指崑崙今觀蓬閬振古希聞八
方同仰
父天母地嶽瀆公侯
皇猷允塞靡遠不周崇效卑法敦化川流
誠孝所格躋此有由
乃遣幣牲乃嚴齋袚昭告
景陵永懷眀發履盛思謙
宸衷彌惕錫福臣工幾康交勅
允矣
聖德邁周超唐清寧永奠億世其昌臣司喉舌志切對
揚拜手敬頌
萬夀無疆
河清頌(有序)蔡世遠
臣聞聖人在上天不愛道地不愛寳是故河出圖
包羲則之以畫卦洛出書大禹則之以叙疇盖天
地一元之氣分而為隂陽播而為五行五行之生
以水為先而四瀆之水以河為大嘉祥駢臻兆自
河洛理固然也欽惟我
皇上四德根心五氣順布孝以事
親本愛敬之心以推暨乎百姓誠以事
天體元善之長以涵濡乎羣生澄叙官方揚清激濁而
百官以治心周蔀屋愷澤旁敷而萬民以察乃雍
正四年十二月自陜州至徐邳淮揚等處黃河清
二千餘里歴有數旬臣聞陽氣生扵冬至而盛扵
春清於十二月者陽氣浸盛歲功方成貞元會合
之時也清於豫徐揚兖間者宅土中央萬𣲖同流
四方之所和會也經數旬如一日者
皇上中天之治日新月盛光被彌極也惟誠則眀故湛
然澄清惟主静以立人極故廓然至清仰惟
聖祖仁皇帝深仁厚澤涵育天下六十餘年
皇上丕承而光大之以言乎心則清眀在躬以言乎治
則清和咸理觀乎人文以化成故日月五星徵其
應人情以為田故嘉禾瑞麥發其祥兹又見黃河
之聿清昭
聖人之大瑞天氣感動而地氣應之地氣寧謐而河伯
效靈此三才合撰之至理一德感孚之眀騐也乃
天眷彌隆
聖敬日躋羣臣請陞
殿受賀
皇上謙譲弗居謂事
天如事
親受寵若驚敬畏匪懈善則歸
親虔告
景陵恩推臣下交儆懋脩詩曰昭事上帝聿懷多福孔
子繫大易之卦曰履信思順是以自天佑之我
皇上乾惕益深位育益弘翼翼謙謙巍巍煌煌所謂多
福而天佑者莫大乎此臣叨侍
禁廷珥筆
起居領
訓周詳受
恩深重欣逢道寳之昭彰竊慕賡歌之盛事謹拜手稽
首而獻頌曰
巍巍
帝德上通穹昊高眀博厚誕膺大寳惟德之徵五行順
布川媚岳輝昭回呈露百神受職四靈來遊五緯垂象
萬派安流惟河之清千年罕覯上瑞聿彰光啓宇宙
皇心緝熙雍雍穆穆江漢秋陽以濯以曝至化所孚洪
瀾渟泓清且漣漪正在嘉平河從西來星宿濯波既踰
葱嶺積石攸過北繞河湟亘於地軸龍門磊砢澔涆洄
洑元氣和會誕降嘉祺白魚赤鯉朗映鱗鬐一碧長空
素練成綺陽亨歲成榮光在此貝闕何眀珠宫有爛晶
潔瑩輝爽徹霄漢豫徐兖揚歴二千里越有數旬其清
未已凡兹臣工歡忭盈廷曰惟我
皇蕩蕩難名自
建極来嘉徵懿鑠是宜致慶聿懷多福惟
帝曰俞
天實貺予予加抑畏永念前謨
皇考陟降在
帝左右乃眷既渥申以保佑虔告
皇考以彰瑞應篤叙眀昭丕承有慶維時臣工肅然敬
聽謙尊而光聖不自聖孝思維則歸善於
親推恩錫類交儆臣隣昔在包羲寳圖聿獻亦越軒轅
魚人來見黃龍螾蜿當舜之時德水現靈禹則覿之我
皇首出邁帝軼王有開必先以有斯祥誰則澄之河伯
呈之河伯則辭匪克為之曷為不滓洪鈞是使洪鈞不
居伊誰之司究厥淵微惟
聖成能太極在心即物即誠廓然太虛靜正靈瑩孰先
感召天一所生四瀆之長爰效其靈功峻崑岡澤浹寰
瀛稼穡惟寳眀德惟馨三事允治萬象光亨於千萬年
永奠清寧
河清頌(有序)鄂爾竒
皇帝御極之四載
德無不被
恩無不周萬類熙熙百靈效順休嘉之應史不勝書乃
睿慮廣淵
宸修益謹至誠無息宵旰乾乾扵是復有河清之瑞紀
日則逾三旬紀地則接四省考諸載籍振古希聞
百爾臣工莫不懽忻抃舞咸碩稽首
闕庭恭申
慶賀我
皇上執德彌謙宅心加謹却朝賀而弗受普
錫福於臣工大哉
雨露之仁涵濡無外矣臣欣逢上瑞躬被
殊恩洪惟致瑞之由有源有本實由我
皇上鴻圖丕紹以来敷政寧人立綱陳紀無事不以繼
述纉承光大
先猷為念無刻不以嚴恭寅畏奉若
天道為心
建極即斂福之原
大孝乃格
天之本感應之理自然而然是以
聖祖仁皇帝鑒此精誠啓迪
蒼昊錫兹祉福惠我無疆且以福佑
一人者並福我臣民於無既也臣以史冊所未聞者身
親見之慶幸之情不能自己是以忘其蕪陋拜手
颺言謹作頌辭以獻頌曰
惟昔帝世地平天成脩和府事德潤羣生溯彼河源崑
崙是出維禹之功安瀾底績榮光四照紀在周年自兹
以後瑞牒希傳
上天降祐篤生
聖祖乃聖乃神光昭萬古我
皇嗣之紹聞繼志
聖德純全誠孝並至
上帝曰俞錫之嘉祥誕膺多福俾熾而昌猗歟
上瑞惟
德是符日月五星合璧連珠瑞玉嘉禾竒徵疊告雨雪
孔時豐年屢兆
上帝曰俞德修益懋宜申命之以昭篤祜丙午之歲月
在嘉平綿延四省匝月河清皤皤黃髮逮於童幼載道
懽呼從前未有雲則縵矣星則燦矣濯彼中流光其爛
矣何其潔歟似雪之瑩何其皎歟似鏡之眀凡兹臣庶
僉曰嘉徵乃忭乃舞翔於
帝庭維
皇曰俞來汝臣庶益謹厥修保兹純嘏煌煌
聖訓光於典謨上超周漢遠邁唐虞(微臣)作頌敬效嵩
呼億萬斯年式鞏
皇圖
河清頌(有序)任蘭枝
皇上御極之四年海宇昇平治功洋溢至誠感召景貺
時昭維十有二月河清告瑞地越數省之遥時歴
三旬之久在廷諸臣踴躍歡忭咸以
聖德崇隆蟠天際地致兹繁祉邁古超今合辭恭請
皇上陞殿受賀
聖心沖穆辭而弗居永念
上天眷佑優崇錫以非常之瑞皆以
聖祖仁皇帝功德隆盛致斯積慶之詒爰舉
眀禋虔申
昭告
訓諭股肱耳目一德一心夙夜祇承愈深寅畏闡微言
於天人感應之理揚奥義於賞罰曲成之間大哉
皇言典謨同煥矣更以
一人凝庥之至德大布
維皇錫福之弘仁内外臣工普加爵秩
殊恩覃被百爾騰歡孚舒寸管以颺言敬祝無疆之
聖夀(臣)夙直
内廷尤霑
渥澤近緣使事之竣旋軫趨
朝路出潼關之東澄波入望民居商賈載道歌呼計(臣)
目擊之區更在陜州之上則知河流澄澈所至呈
祥實合普天率土以同昭並非道理疆界所能限
洵屬生民未有而曠古希聞者也(臣)竊惟天人之
際呼吸可通我
皇上以睿聖之躬建中和之極諸祥悉致衆善咸臻前
此星辰著應於奎躔嘉榖叢生於
御耤苞符疊唘既有眀徵矣兹復河伯效靈澄清告祉
德洋恩普源遠流長上瑞也羣臣願伸賀悃
聖天子譲善弗居昭告
景陵永懷眀發至孝也保泰持盈有加弗替幾康交勅
廣勵羣工至敬也
錫福臣僚無間中外堂廉一氣和樂歡忻至仁也純之
不外一誠合之實兼萬善五行順序百榖豐登億
萬斯年清寧永奠盖誠無心祈福而福應彌隆
大德格
天而
天庥滋至者矣(臣)欣逢
泰運叨被洪恩敢不勉竭愚忱導揚
盛美以自附於天保卷阿之義衢謠封祝之倫乎用拜
手稽首而陳頌八章其辭曰
於昭
上帝厥命有赫誠感誠應所眷惟德我
皇聖神建其有極用致嘉祥表兹廸吉
嘉祥維何降福孔多七政炳耀寳玉瑞禾竒徵疊至復
騐洪河渾流萬頃忽覯澄波
澄波維何遠近同色鏡納天光泉流玉潔涉彼潼津目
覩瑩澈道里孔長萬民欣悦
渥哉
天貺答我太平八方寧謐四海永清福以類從厥象昭
眀
皇心默感惟秉一誠
誠於奉
天欽崇時憲誠於事
親愾聞僾見
宵旰勤勞如傷在念翼翼小心懋膺
天眷
惟兼衆善乃集衆祥至誠不息悠久無疆
乾行曰徤謙尊而光慶歸
聖祖祀典輝煌
大孝深仁永錫爾類雨露涵濡
湛恩汪濊兑以說之普天同戴共咏九如嵩呼
萬歲
自兹以往福至如川雨暘時若大有書年金甌永固
寳歴綿延微(臣)颺拜敬頌
堯天
河清頌(有序)李徽
皇帝御極之四年冬十有二月九日陜豫徐淮河清二
千里越五年上月澄澈如前斯久道化成之瑞徵
也用拜手稽首而獻頌曰
聖人在上地平天成五風十雨百瑞俱呈凡此百瑞維
道之貞元氣之會
盛德之亨珠聫璧合七政同行坤輿萬里長河載清
昔在包犧道開龍馬性命源流爛然一寫五位生成至
誠不假獸文鳥跡誰與並者九疇之傳水德而下水德
攸宗長河是也
倬彼雲漢為天之經星源萬里地緯斯形西南分派道
本坤靈行成九折得一其寧下通溟海上貫天星激濁
揚清視我
帝庭
先儒有言清濁之理清其本然濁為後起當其濁時清
亦在只及其既清濁非他徙過化存神釋回增美於變
時雍昭兹河水
自陜入豫天地之中自徐及淮仁德在東道起於中萬
國之通德漸於中四海其同自西自東鏡澈水融轉移
造化
天子之功
自復而臨天地之心自臨而泰内陽外隂天地會同道
化之深隂陽合德和樂且湛三陽浸長五色其簮浹辰
洊歲以迄扵今
天以象告地以情宣銀河在望白玉為川運符千載義
屬先天因其固有復其自然崑崙伊始邃古而前還淳
返樸億萬斯年
道德仁義王化之原無為清靜異論之門相彼異論黃
流自吞仰惟
聖學直返靈源陽開隂闔秋肅春温化濁為清旋乾轉
坤
一人首出作君作師推誠御宇蕩滌澆漓佑兹
一德振彼四維官方澄序世教潛移道宗元古化浹
清時
盛德大業日新是期
河清頌(有序)周學徤
皇帝嗣位四年德協上下
天心克若扵時百靈效順乾符坤寳超圖溢牒粤十有
二月黃河清自陜迄徐餘二千里河臣以告僉謂
此萬年瑞宜慶
皇帝廼深原
祖德上崇
天道下懋臣工神眀之貺譲勿居也(臣)謹按乾鑿度天
降嘉應河水先清三日又拾遺記黃河千年一清
至治之世以為上瑞傳稱堯舜榮光燭河舜受命
設壇河側榮光起亦如之逮成王時河清兹皆至
德光昭太和會合天地交應若符契
國家大澤汪濊遠邁虞周間者七曜九穗嘉祥屢仍天
瑞既兆地應復出博稽今古卓哉曷克方兹夫平
成績奏䕫樂是作允猷翕河周人興頌美盛德詠
泰階史臣職之(臣)不文謹揆斯義迺獻頌曰
浩浩河流四國之紀振古於斯繄德之竢祗我
皇德如天斯穹自北自南自西自東四海會同
天子之功穆穆
天子
上帝右之
四聖之緒
皇誕受之惟曰懿我後嗣
仁考之似陟降
帝庭用錫繁祉大河汸汸載流載黃嘉平之月有司入
告厥波惟宅厥色惟碧如鑑如冰如練如拭柱策所聞
千年適獲匪適獲只惟
天降厥美匪降自天
皇實啓之時維嘉哉顧瞻渭汭粤瞻有淮逾二千里亦
孔之皆有鱣有鮪鬐鬛泚泚有藻有荇白石齒齒士曰
猗歟綏爰衆居民曰樂且康我室廬衆惟綏矣澤之舒
矣民胥樂矣澤之博矣亹亹我
皇為民之則揚清激濁惠此方國
天錫
皇帝璿圖玉策億萬萬年九圍是式官臣拜手
天子聖神
皇曰俞哉
先后德之純施及朕身暨三事大夫莫敢弗欽懋哉惟
勤廼蠲以禋格於
仁考逮兹臣鄰用錫純嘏俾惠我民俾而安而敦俾而
和而平四海永清受
天之成
聖駕東巡
盛京恭謁
祖陵大禮慶成頌(有序)鄂爾泰
皇帝御極之八載歲在癸亥月紀孟秋諏吉日飭乘輿
奉
皇太后東幸
盛京展謁
祖陵禮也先時雨師灑道浹旬優渥從官侍臣虎賁羽
林七萃八校之士畢䍐旄頭鉤陳壁壘千乘萬騎
之衆夙裝以俟比
大駕行雲開天霽和飈拂旗
皇帝曰惟
天惟
祖宗佑予一人耿耿祉哉廼循畿甸出北口抵熱河遂
廵省外藩諸部度白狼踰烏桓橋潢水徑龍沙諸
部君長名王下洎且渠當戶千百為羣治道供帳
奉迎厥角行負弩矢前驅居環
黃幄宿衛奉觴上
夀進膳獻琛
賜賚所加舞蹈呼嵩之聲殷地徹天聞乎數千里之外
皇帝曰於我
祖宗盛德大業至矣哉自祁姚化所弗暨漢唐威所未
讋我疆我索一尉一候謐如也廼入柳邊廼沿混
同瞻長白之峻極度納綠之蜿蜒谷邃山高水深
土厚扶輿鬱積
王氣攸鍾神臯奥區上應析木形勢龍蟠虎踞揭八荒
而包六合我
太祖
太宗櫛沐風雨規矩乾坤披荆棘刈豺狼畫井里蒐軍
實所為創業垂統作則萬世者山川城邑悉載赫
聲濯靈土俗儉勤室居朴素有陶唐氏遺風焉
皇帝周覽遐觀喟然動容曰此我朝景亳邠岐也猗那
濬哲之頌生民瓜瓞之歌欽念哉齋心凝神愾聞
僾見廼以九月丙申有事扵
永陵越六日壬寅有事於
福陵翼日癸卯有事於
昭陵祠官掌儀太常奉引
皇帝穆穆躬執玉瓚酌秬鬯以灌顯相辟公翼翼陪列
庶司百職蹡蹡濟濟咸駿奔走執豆籩窮天産與
陸珍緣博施而備物揚燎斯光炳玉燭升香遂瑞
蔚慶雲乘龍
在天髣髴肸嚮九獻具舉百禮是洽廼
御崇政之殿清寧之宫以朝以宴遂下
詔書頒中外
湛恩鴻龐愷澤汪濊留都皤皤黃髮之老扶杖而觀擊
壌歌衢異口同辭贊歎曰盛哉乎斯世自
聖祖東巡以還又數十年而載睹
屬車之清塵也
皇帝曰予一人承丕丕基覲揚
祖宗耿光大烈惟祀與戎國之大事可勿毖廼修祀典
神示羣望暨功宗元祀書太常者若廟若祠若墓
牲幣酒醴咸秩無文廼纉武功教大閱申以三驅
勒以八陣如山如川有嚴有翼廼整旌旆鳴和鸞
度遼河循山海熙熙融融肅肅雍雍以旋乎
紫微之宫告至
太廟盖自有簡策可紀以來未有祀事光顯合萬國之
之懽心極兩間之悦豫如
今日者也(臣)以奉
命留京不獲與于扈從際此
大禮慶成繁禧總至
天章燦爛日星為昭(臣)不敢以弇陋不文黯無紀述(臣)
惟
上天眷佑我
大清
聖聖相繼累洽重熙薄海内外罔勿率俾自肇造以迄
于兹百二十有餘載矣積厚基崇
謨烈既超邁往古
皇帝以大孝鴻仁作求成孚尤非自古守文之君所能
及即今恭謁
陵寢至誠至敬上眀下察無所不通往來兩京時踰三
月之久天晴日煦氣藹如春和風舒徐榮光煜爚
醴泉膏露随地滋涌
天心之感格協應既如此其昭彰臣工景從士馬踴躍
父老欣欣望幸屬國喁喁傾心自
輦轂以至海澨山陬飲和食德若遊華胥人情之愛
戴悦服又如此其廣遠然則致治隆盛固已駕商
戊軼周成追羲軒嫓顓昊彼漢代侈言眀章過沛
幸宛曾何足以比擬萬一乎哉孝經有言聖人之
德無以加于孝大學有言為人君止于仁大雅有
言繩其祖武於萬斯年受天之祜
皇帝孝通神眀仁被草木太和洋溢萬福攸同(臣)敬以
卜我
大清億萬年無疆之休也謹稽首頓首而獻頌曰
天作高山曰維長白三江濬源地軸之脊
天眷
大清此維與宅殷土周原是墾是闢廼疆廼場建邦有
奕
天命
太祖載旆秉鉞既掃輝發爰拔哈逹吳喇斯滅葉赫斯
伐莫我敢遏聿造
帝業蕩蕩遼瀋峩峩宫闕
允文
太宗武烈是承東征北討莫我敢膺松杏麾戈如日泮
冰詒謀宏遠大猷允升京邑相望曰盛曰興
赫矣一統普幬八埏駿德鴻功
三后在天
皇帝纘緒昭格有虔曰維舊京
山陵在焉駕言徂東王道平平
廼謁
永陵開運蔥蔥廼謁
福陵天柱嶐嶐廼謁
昭陵隆業崇崇武庫之劍橋山之弓扵穆清廟有侐閟
宫
蕭合羶薌清尊大房以格以享綏我思成(叶)工祝致告
祀事孔眀(叶)
天錫
皇帝萬夀無疆時雨時暘豐年穣穣
廼坐眀堂以臨下土禮儀既備恩澤周溥内自州郡外
及蕃部黃童白叟式歌且舞曰
皇帝孝光紹
列祖
至諴感神自
天祐之川祇岳靈助我孝思
皇帝所居景福維祺自秋徂東周徧兩畿麗日和風春
臺是躋
春臺是躋普天胥樂順德之孚覃被廣博東鰈西鶼南
交北漠式化從風入息出作曰孝曰仁福禄攸酢
皇帝之孝萬邦是式
皇帝之仁四海秉德
皇帝之福與天無極咸五登三嘉瑞畢集卜祚綿綿時
萬時億
聖駕東巡
盛京恭謁
祖陵大禮慶成頌(有序)史貽直
(臣)聞物本乎天人本乎祖故孝子之事親也致愛
則存致慤則著而聖王之御宇也以義率祖以仁
率親其在廟也有日祭有月祭有時享有歲祫其
祭於陵寢也近者或閱歲一舉遠者或間世一行
至於朔望節序上食之禮則掌之祠官引而近之
親親之誼也書缺有間矣若夫漢唐諸君謁陵上
食諸儀載在史編可考而知也前代諸儒泥於章
句不能緣情制儀以垂扵後或是古非今或穿鑿
傅會名為聚訟無所取材洪惟我
朝鍾祥長白源遠流長
列祖
列宗積德累仁經營締造暨乎
世祖受
天眀命遂朝六合撫綏萬邦中外一家繼繼承承扵今
百年懿休乎史冊所書未之有也伏見我
皇上臨御以來敷政寧人無時不以敬
天法
祖為心無日不以紹聞衣德為念
善繼善述丕顯丕承邇者恭謁
園陵特脩祀事
鼎湖弓劍厪僾聞愾見之思
原廟衣冠動春露秋霜之慕追維
世德仰溯
先猷用以見
累朝創業之艱難
列聖貽謀之光大萃萬國之歡心以肅雝顯相
至孝也霈敷天之膏澤以覃及中外
至仁也周覽盡桑麻雞犬之俗有以知邠岐之勤儉
王業所由興享王及氊裘毳服之倫有以知鎬洛之聲
靈
皇威所由被以視夫揚雄之誇羽獵相如之賦上林安
足以方斯
駿烈嫓此
鴻休也哉(臣)承乏銓衡兼司秋部不獲躬随
鹵簿厠奉璋虎拜之列葵藿之愛無由自展不揆菲陋
爰拜手稽首而獻頌曰
癸亥之秋七月初吉
皇帝時廵六龍扈蹕豈曰盤游
大禮是秩巍巍瀋遼日華雲霱長發其祥有邰家室
鑾輿未發零雨其濛
屬車既駕皎日麗空油油縉雲習習祥風塞垣迢逓塞
草丰茸先天弗違
帝眷
皇躬
於爍
列祖肇基俄朵
天錫嘉符鵲銜靈果惟
天降命敢不負荷北倚長白南控遼左豈不懷安四方
徯我
洪惟
太祖積德累仁
清雖舊邦其命維新躬擐甲胄漠北無塵維時中原既
否且屯
帝曰念哉吾矝其民
太宗嗣服輿圖式廓
崇政當陽高山荒作旗列八方雲屯萬幕其時中原愈
削以弱
帝曰時哉惟德勝虐
肆我
世祖壹着戎衣矢無亡鏃
天命有歸
聖祖受之夀考維祺
世宗纘緒海㝢恬熙亦越我
皇百禄是宜伊誰之為
列祖之貽
我
皇大孝孝思維則東望
鼎湖聿懷
祖德桮棬既陳膋膟既勅春露秋霜豈惟怵惕繩其
祖武庶幾不忒自朝至昃不遑暇食
興京翼翼閶闔岧嶤乃陳
法駕乃集百僚乃設九賓乃奏雲韶中外一家莫不來
朝傾誠仰化豐毳輕貂歌風比
舜就日如
堯
在昔
聖祖三謁
園陵我
皇法之是遵是承念兹
神器業業兢兢亰邑相望王業所興
列聖在天靈爽式憑桑麻被畎禾稼盈塍億萬斯年大
猷允升
中天之盛喜起賡歌際兹
景福是曰太和林無伏莽海不揚波在廷獻
頌雲委肩摩(微臣)蒙
眷九列婆娑豈不抽思非才則那
彤墀拜手但媿卷阿
右十章五章章十句三章章十二句二章章十
四句
聖駕東巡
盛京恭謁
祖陵大禮慶成頌(有序)彭維新
(臣)聞德惟仁孝能饗帝而饗親治有本原務盡倫
而盡制故愛存慤著已致於礿禘嘗烝而僾見愾
聞更求諸陵園寢廟自昔累朝謁祀有舉雖書至
若萬國尊親惟
今特盛欽惟我
皇上
道隆繼述
德洽神人
値百年禮樂之興
膺一統車書之盛無逸作所時切民依主善為師永
懷
祖德以
列聖為
皇天所祐樹億世之規模而
盛亰為王迹所基繫八方之樞紐協靈辰而告
廟諏吉日以啓行日霽秋旻塵清
御路恭承
慈聖勤定省於
行幃深惬
皇情騐豐登扵繡甸周巡紫塞虎衛駢闐簇捧紅雲鵷
行絡繹邊庭之勁部咸稽顙以瞻
天屬國之名王並獻觴而上夀凡夫所覆所載罔不悉
主悉臣逓近
神臯勝彼周原膴膴頻紆
天賞邁於殷土芒芒洵山川氣脉之英靈為風雨隂陽
所和會顒趨
寢廟恭謁
鼎湖儼蓬島之三山融鴻鈞之一氣王公卿士駿奔走
以執豆籩綏甸要荒聆笙鏞而從拜跪禮超漢制
樂協虞韶我
聖祖巡方展祀以還復睹
曾孫繩武我
憲皇奉
命薦馨而後兹來
孝子升禋
鉅典告成
榮光徧溥推
恩錫類
留亰集王會之圖
行慶施仁寰㝢躋春臺之樂
孝思標物則覺白山滄海非遥
睿藻煥天章眎研都練亰為陋今値一陽來復咸欽
萬乘言旋臣民皆懽忭靡涯
懿美詎名言可罄(臣)恭逢
盛舉深愧菲才爰集詩書之辭用效升恒之頌謹拜
手稽首以獻曰
皇天上帝祐我
烈祖丕冐海隅出日綏厥士女用集大命地平
天成表正萬邦永底烝民之生
丕承基緒惟
皇作極亶聰眀作
元后兆民允殖勅天之命動惟厥時庶績其凝百志惟
熙
帝德廣運無遠弗届聲教訖扵四海安民則惠克寬克
仁惟精惟一兢兢業業所其無逸
眀德慎罰亮采惠疇敬授人時水火金木土榖惟修四
海之内平康正直各設中扵乃心歸其有極
政在養民惟民從乂惟
德動
天天休滋至
帝曰欽哉惟時惟幾紹聞衣德言予思日孜孜
三后成功在兹東土若日月之照臨多歴年所戒爾卿
士克慎厥猷用奉若于
先王往哉惟休
祗見厥
祖怵惕惟厲邦伯師長百執事之人惟恭奉幣八音克
諧簫韶九成懋昭
大德至諴感神
紀于太常則亦有熊羆之士不二心之臣同力
王室其克有勲人惟求舊惇宗將禮惟忠惟孝以功作
元祀
𤯝災肆赦宥過無大保釐東郊鰥寡無盖時庸展親始
扵家邦乃曰覲四岳羣牧誕告萬方
侯甸男邦采衛罔不承
德奉
先思孝萬邦作式
一人有慶格扵
皇天天惟純佑命惟曰欲至於萬年
右集書辭十章
昊天有成命受言載之維
清緝熙福履綏之有命既集正域彼四方昭兹來許長
發其祥
本支百世以似以續燕及
皇天受
天百禄
世德作求昭哉
嗣服念兹
皇祖錫兹祉福
七月流火零露瀼瀼卜云其吉爰方唘行六轡耳耳八
鸞瑲瑲百辟卿士烝烝皇皇
山川悠遠幅員既長無此疆爾界自西徂東畇畇原隰
我稼既同黍稷彧彧麻麥幪幪
洽此四國時邁其邦莫不震疊莫不率從來獻其琛受
小共大共裒時之對不吳不揚
會同有繹弓矢斯張一發五豝是用孝享夙興夜寐式
遄其行
三后在天
繼序思不忘
乃覯于
京既庶既繁相彼泉水瞻彼溥原此維與宅大啓爾宇
景員維河奄有九有詒厥
孫謀繩其
祖武克昌厥後有秩斯祜
自古在昔天作高山高山仰止峻極于天作
廟翼翼松柏丸丸穆穆厥聲濯濯厥靈陟降庭止赫赫
眀眀
於穆
清廟克配彼天
天子穆穆鬷假無言享祀芬芬百辟為憲式禮莫愆
樂具入奏崇牙樹羽籥舞笙鼓既和且平衎我
烈祖
既優既渥
德音不已在公載燕孔燕豈弟言旋言歸既多受祉
孝孫有慶
上帝是祇於萬斯年自今以始
右集詩辭十章
聖駕東巡
盛亰恭謁
祖陵大禮慶成頌(有序)裘曰脩
乾隆紀元之八年
上侍
皇太后自京師出古北口詣興都謁我
列祖陵寢猗歟盛哉斯誠鉅典粤維我
皇帝陛下臨御海宇凡所施設為萬世矩念尊
祖敬
宗帝者首事夙夜東顧懔乎不敢康兹奉
皇太后旨諏吉啓行肅將祀事遵
聖祖遺軌承
世宗憲皇帝志也
三陵翼然
神其攸宅
上廼升壇薦馨以次告祭備儀備物弗懈益虔灌鬯既
畢褒功勸忠旁逮扵從龍之佐維時諸外藩王子
部落駢集踵至臣民億萬萬皆跽瞻
聖容同增感慕禮成
駕興霓旌翠麾日華雲燦鱗次關儌之上蜿蜒邐迤
駐清蹕扵東都
上益周覽從容景與神會穆然遐思睪乎高矚我
祖宗經營締造之跡咸在心目
御正殿受朝
錫昇平之嘉讌
恩綸載馳中外和會迴
鑾道山海關旋
亰師是行也逾秋涉冬風日清朗
上召問耆老諮訪土俗
輦路所經普
賜膏澤在行之人均荷
惠賚農樂於野師忘其勞往還數千里如在戶闥(臣)仰
維我
朝起自東土肇造區夏發祥之始實同邠岐自永清
大定以来又百年於此薄海内外都為一家
聖聖相承依古無匹
皇帝臨一統車書之會當百年禮樂之期揚烈覲光合
萬國之歡心以事我
皇祖典盛禮崇神人胥慶是宜播之賦詠傳於無窮(臣)
頃者既歌詩以獻又竊以固陋之詞不足揚扢
聖德伏惟
皇帝陛下述作協扵隂陽動靜侔乎天地與詩書雅頌
所稱美同符合節(臣)謹掇輯五經成語為頌十六
章陳之
黼座文章報國(臣)何敢云顧濡筆屬詞誠懽誠忭(臣)亦
且自慶其遭逢焉頌曰
帝德廣運繩其
祖武至治馨香承
天之祜禮樂眀備惟
帝時舉以致其禋祀俾緝熙於純嘏
念兹
皇祖乃疆乃理東至於海邦畿千里肇十有二州罔不
率俾繼自令文子文孫介以繁祉
皇建其有極萬國咸寧纂乃
祖服與時偕行霜露既降可以升
山陵旂十有二旒錫鸞和鈴
時乘六龍亦右
文母視寒暖之節悉率左右徽柔懿恭德音是茂内平
外成克開厥後
奠高山大川建無窮之基
路寢孔碩
神所憑依至於
寢門外如將見之有孚顒若永言
孝思
誕我祀如何直哉惟清薦用玉豆雕篹潔粢豐盛既備
乃奏簫韶九成用能協扵上下以為禮之大經
帝省其山駿極于天原田每每王道平平
盛德大業有開必先美哉泱泱乎
君子萬年
禮行于
祖廟濟濟翔翔侯甸男邦采衛具飭衣裳辨色始入觀
國之光載篤其慶俾爾熾而昌
雲上于天零露泥泥燕以示慈惠飲酒樂愷乃命有司
大賚于四海崇德報功貴親而尚齒
渙汗其大號
慶賜遂行百辟卿士公侯干城行爵出禄以莫不增省
囹圄止獄訟刑期于無刑
帝光天之下受小球大球四夷咸賓匪紹匪遊皆再拜
稽首以承
天庥民大和會如川之流
乃武乃文克篤
前烈歲云秋矣習射御角力三驅之餘以數軍實展也
大成
天威不違顔咫尺
帝庸作歌吐詞為經對越
在天遹駿有聲文物以紀之與日月合其眀丕顯哉丕
承哉永底烝民之生
祭則受福入而振旅其道大光昭兹来許以化成天下
有秩斯祜煦嫗覆育萬物爰得我所
山川出雲雨雪霏霏兆於
南郊自
天祜之
聖人至德而風雨節寒暑時冬大有年
大君之宜
順氣成象福禄来為繼序思不忘
聖敬日躋乃賡載歌無疆之詞
天子當陽
上帝是依
聖駕東巡
盛亰恭謁
祖陵大禮慶成頌(有序)王太岳
(臣)竊惟禘祫之義同於聖揆山原之儀疎扵曩作
妥帖藏魄嘉愉降靈焉矣然錫圭授啓魚雅而下
璿階刻璧稽堯泮渙而臨雒汜升中柴望則膋焫
張皇展義來蘇則邱陵津逮天衢地輔森景柏之
丸丸星畢雲捎曠原荼之膴膴雖邁邦有赫而造
禰無勤非以率見克配裒敷來孝䟽接下武之祺
恢通周監之軌至廼桐闈闢曙飲酎計寮繐幰披
寒薦鞠禁媛簫鐃猋發憩鄠杜而夷猶廐府雲闐
拜陽平而局縮盖春華賁縟殊非下鳳之煇澥棗
騰鱻劇爽飡鸞之實皆不足以比附
丕朝永世之經依約我
后篤惠之略伏惟
皇帝陛下升熙握樞受丕出震纘
列聖之釐成造千齡之樂闓純蕰經地艮趾欽其凝承
光道馭天神鱗協其控送進反百代之度絫黍而
詧黃鍾紆餘後昆之謨中尊而待衢酌荒臣庶妾
洞閎闥以&KR0146;瞻賢戚楙親徹夤埏而並樹禹金在
鑄往無谿麓之迷舜璧衆蠲求有水火之贍譬之
桑林一注燥濕驟均簡珠肆縣元白各暎抑揚萬
龡協于八飌之鳴經緯千流洪扵四溟之滙皇乎
夐哉可以躞蹀軒庖之場欱吐姚姒之響者矣頋
廼挈器維冲凝旒若慕游神旁周銜慮孤竦曰余
不敢遐譚紹衣博騖荒古也含醇履素咸中遂&KR1777;
懿維我
祖厥有成締降在孠人式畀鴻阯瞻念朽索緬言荷薪
皇天后土置余跼蹐之躬高山大川環以饑溺之抱憢
憢翹翹栗栗如也洎夫堯閏三題姬朔八授黃裳
朝委素徽大調謳歈之歸莫辭盂帶之契已詧恭
已何象但有晝日之紓百昌遂登亦覺元造之樂
宸儀外睟淵思内邈擥茂緒之所垂嘅靈風于既衍睠
兹淪化豈非
宗祏之靈迓其純錫彌儼
庭止之陟且夫軒鼚萬品之用基藻末以揚芳衡從五
緯之文澡璇源而唘瑩是故少典作而高辛昌窮
蟬衍而重華兆嵞山祖頊元王勤商&KR0616;牒鋪觀左
符若合
國家膺五百之景休乘四七之前會華胥
神母初定祥于俔天白水
眞人即叶靈于啖月
肇祖首出
三聖紹興
太祖
太宗丕承丕顯筌宰寄矣馨業綏矣方夫截所裁基規
員展域憯澹人鬼之謀從容戈馬之烈素鱗未躍
連山之歕海重波丹翨初投接地之垂雲五葉麾
斥八極淑清日月之光犇走千靈豁逹風靁之氣
既而大龜告契光宅斯皇疈肪玉而召鷹揚漂雨
珠而錫粒食蝥弧卓地揭蛇虎以羣翔圖契開天
進魚龍而合負五禮六樂聲光銜燭之門厚利龐
仁根蔕文衢之蔭然後隮景若華之顛重規穹幕
之表襲正陽而號四履廓墋黷而迴六幽砥屬烝
徒共揖羣辟三千長邁鏗鍧不戰之征八百如歸
汗漫不期之會盖以暢元春之茂施受偃草之羣
順迄我
世祖一戎衣而有之吁其久也然則設都來辟勤懷旅
楹胥㝢生民必邍自土良繇禮不忘本樂樂自生
仁祖六十年之三駕
憲考十三祀之匪康規勢雖判在懇罔殊矣故曰麗正
之運戴抱而輪重運掌之紀事述而志繼夫進可
以接降原陟巘之遠䠱退可以協嶞嶽翕河之邇
猶比于在廟而憑依為親舉之間歲而大禮不瀆
斯宣喆之所憴憴孝理之所亟亟故廼進禮官按
恒式太卜諏吉冏伯選徒使者先駈名物式序
天子揚鑾太紫之庭指旆中黃之宅皇皇
三陵具禮容而眀祀事盖在昭陽次歲而邠風授衣芒
乎鑠哉夫其靈鼉迅發珥象威夷梯罼䍐以高摩
駟虬螭而遐運辰旒乍舉九霄之列缺千撝祫輅
方驩十地之靊隆一簇葳蕤豹尾覘景附于樊山
蠼略雞翹應雄鳴于陳寳醇流鬯溉涷未灑而埃
蠲協氣鴹英漢無章而景湛鉤躔轉衛帷宫敞無
外之家羲御㐮征帳殿肅嚮眀之理魚䀪鳥頡秩
宿序于三階岳運川迴走雲駢于七萃斯則陽開
隂閉不窮&KR0757;軑之靈鼻㱃頭蜚莫極扶輪之旅爾
廼戾舊都攬荒作百雉巋然千畇如舊桑麻㥯㥯
出湛濊之精神雞犬依依共熙怡之血氣繞雲髫
于若綬歌咢迎釐進霜耉于脩幡嗟咨送韙扵是
齋袚孔虔質眀皆作容衛肆具
幽宫靜嘉三祇奉引八神左右盥奉溪后之盤香擲祝
融之燄觩䚧鱗次傾皇澗之温波泔澹珠隳合甫
田之仁粒金支晃夜緝魚火于重幽玉豆馨晨匹
樵蒸于大昊宏排詄蕩納合軆之馨香大聳熛訛
下靡爭之鬷假夤儀選而鴛鸖䟴穆羽調而龜麟
舞用能襲鴻眀于朔拱接雲氣于西徂混江錯綺
載思樂以浺瀠白嶽撑霄疊禎氛而嵂崒羽綴觧
華樹輟祝嘏既備彛憲載張坐眀堂而渙祥綸輯
伍符而建蕭鉞十倫緝化大澤下于煇胞三表徵
規都肄敶其荼火鳳銜七色散蒼陸之陽暅魚麗
千屯按元娥之隂籙露蕭鬱鬱罄一草一木之驩
日羽芒芒總九地九天之烈閬風寫慶簸太液而
波頽大介揚稜指欃槍而氣讋南陽之賚既博司
馬之儀既閑五材並用盛德貞金木之符六位時
乘妙有體陽龝之總抑又所以式撻武而鞏
皇維藉臚歡而甄
靈貺于斯時也番禺謌椒塗舞月竁納光日際屬爌横
汾頌義荐麟玉以鐫芳擊筑歌風協龍鈴而布&KR1943;
矣然後方神轉轂岳將送旌迴塗乎蕩平憩襟乎
仁夀殊徽自擾驂澤馬以揚鑣神運不勞夾山輿
而結轍珍叢瑰族不加于域大之靈璧月華星匪
震于乾元之色至仁簡簡宫府小大具僚進止之
常至樂夷夷婦子倉箱里閭宴衎之事所謂神規
齊俗妙宰宅虛錘鑪萬有而無憂磐石億祀而莫
紀然後知反本敦憲不叓云云之封烈照重芬厥
由翼翼之顯夫揄揚上德以昭聲實于崇今綜纂
見聞以永繩表于遐葉此臣下之義不可損之情
(臣)誠薄劣生長于懋俗蹈舞于懿則意者廣曜所
被翰豪之纖采皆攄惠凱所宣柯杪之零音並扇
忘其戅愚輙有擬議庶幾堯衢之風比于美芹之
愫裒列丹藻状乾坤而末由欽挹淵崇頋㳙塵而
滋恧臣不任區區吟咏之極敢昧死再拜而獻頌
曰
地無歇流天無孑曜
聖人之生緜煇衍浩皇矣
上帝駿惠有
清我
皇時保念
祖兢兢
九極疏扃萬域砥道穴蟄淵游諧津罄照于化既豐在
工載熙我
皇南面綏珮迎釐
天之無為七曜旋螘淳理楙經五季展義周邦時邁厥
攷維天曾我
列祖莫造莫虔
於皇我
祖造邦東瀛黃鉉下奠紫㝢高清道扇風芳氣馳䨓霍
人去載胥天推式廓
穨祥之阯㸌㸌
陪都蒼精下緯玉電撝樞
寳胄緜千蘿啚闡萬惟此
烈光重規沓憲
我
皇念
祖恪止瑄薌
神祐時饗既夀永昌
大舄朱弓天函地襲念此孔脩心焉如攝
伐鼓既坎和鸞既鶬鉤膺翼翼夙駕洋洋霛杲烜龝協
風珥御
帝邁
舊邦百靈相語
灝瀚龍趨緜嶽鳳翼
神眷佳闉宅斯無極我
皇戾止有愾其心席芳眡履問晷凝襟
羲和振鑣廣輪肅穆芬樹僊僊
金房彧彧梯霄架栱控極排櫋祥熏裂燠藹照麾寒衝
牙轇轕列羽飄蕭籠姬辨禮跨媯鏗㲈牲牡既省鬯瓉
既滌享薦
一人息屏百辟
都荔遂芳芳以眀德輯賮同琛廼荐嘉璧浚照璚源夤
蔚璇條
龍光時荷孠服斯昭
皇之對越慄矣䕫䕫洞幽屬顯日躍雲綏&KR1943;兮我䎹色
兮我覩匪上斯旁匪堂斯武
神之宴娭聲薌北迓陳寳球圖繽綸來下霛斿乍僑
神去夷猶元璣遺耀垂貺
靈脩
烝哉
皇孝蔚矣懋儀本天旉造罄地攽釐乾冐有端坤受有
域我
皇篤祜孰究以極
桓桓虎旅作屏
舊亰三樞晏謐八表聲靈黑齒闐庭黃支契軌撢澥思
航占飌知頍
震鱗題朔般足巡坰攝提從紀玉燭文眀海截丹繩日
隮翠籙有
清兆祀同斯景福
皇清文穎卷三十八
