皇清文穎卷四十五
賦
豐澤園賦胡會恩
猗
聖皇之受命浹至化於寰區履潤澤而大豐美兮皆
帝德之覃敷登羣生於熙皥兮躋盛治於黃虞惟茂對
之時勤兮匪苑囿之足娛歌薰風之觧愠兮仰淑景之
常舒奉
宸遊於清暇兮扈臣工而樂胥値千秋之榮遇兮幸叨
附於簪裾感
隆恩之莫殫兮詎翰墨之能攄繄西苑之為勝也浴太
液之晴波峙瀛臺之盛槩鮫宫日麗以淳泓龍壑雲蒸
而澎湃儼蓬閬之仙都兮遊泰清而餐沆瀣瞻佳氣於
層霄敢褰裳而夙戒夫何承
嘉命攬晨暉歡迎
翠輦肅候彤闈槖載詞臣之筆香凝侍史之衣洽深仁
於蠕動霑和氣于翾飛爾乃蘭舟乍引錦䌫徐牽似涵
光於軒鏡總拜舞於
堯天玉饌傳頒飽飫大官之膳珍肴羅列寧惟蓬鱠之
鮮郢水仙醪光凝碧琖上林嘉菓芳郁瓊筵
渥典頻施
榮光載錫喜桂苑之初披値龍樓之曉闢則有文窗窅
窕畫檻玲瓏參差碧瓦燦爛珠宫垂清霄之竹露扇碧
沼之荷風循玉砌而逶迤仙葩的皪度金溝而延竚嘉
樹蘢葱若夫揚鬐唼藻盡文囿之遊魚拂羽含花疑瑶
池之神鳥漾錦浪兮浴烟汀立玉砂兮棲碧草凡兹麗
景皆競秀於
宸居每值芳辰盡爭竒於仙島既供四時之賞尤宜長
夏之天槐隂成幄榴火初然荷
皇情之悅豫愧臣職之多愆懷盛事於卷阿遊歌足誌
紀良遊於在鎬頌美堪傳況夫
聖慮勤農
天心貴穀植禾稼於平疇恍田功之在目詠離畢而神
怡瞻雲漢而遐矚知
九重時切於民依而舉念不遺於蔀屋者也臣等才慙
班馬學謝鄒枚授簡濡毫莫殫頌颺之悃瞻雲就日難
言侍從之才徒知感
聖德之幪帡沐
恩波於溟渤雖復竭微忱殫筆墨安能名穹壤之高深
而述
榮施於萬一耶
豐澤園賦沈涵
猗
聖主之勤民兮維稼穡以作寳當
禁苑之奥區兮闢華園於靈沼滙太液之瀠廻兮注玉
泉之灝溔愛土物以臧心兮匪耳目之競好既桑柘之
成隂兮復蒔藝夫香稲爾其溝堘四逹阡陌中分土膏
應暖農祥戒晨提壺曉喚布穀宵聞紺壇既祀東作方
殷施漑則荷鋤如雨播種則奮鍤成雲既而楊柳拖黃
芙蕖清暑耘耔攸勤嘉禾膴膴蒸榴火而彌馨扇蒲風
其如舞耕歌同蠶繅以相聞穗葉映桑枝而並吐更靈
雨之瀼瀼貫百川而布濩湧丹壑之滮流潤碧霄之瀣
露皆
睿心之默禱遂感通而大澍若乃涼風䧏白露霏木葉
脫百卉飛黃茂實丹顆肥萬寳告成原隰有輝覩公田
之嘉穀先衆壤而陸離於是雲黃滿目刈穫是始或歌
連穎之竒或詫兩岐之美撫環畝之幾何忽萬億其維
秭田畯入聞
天顔有喜匪幸此地之有秋實卜豐年之同軌然則是
園也以供粢盛以薦明禋瞻終歲之幹止識民力之普
存故義取乎天澤之下逮而象徵夫豫大而豊亨豈若
甘泉華林僅耀遊觀之美玉津九成徒誇壮麗之榮而
已哉於是
天子憑黼扆排闔閶當萬幾之暇日撫百彙之繁昌集
垂紳之鷺序招珥筆之鵷行相與陪遊於縣圃之側而
授簡於水殿之旁重為詩曰巍巍
禁苑兮渺渺蓬瀛匪敖匪紓兮黍稷維馨農夫之慶兮
我
后之誠於萬斯年兮大有書呈
豐澤園賦陸葇
豐由德兆澤以心敷時雖清燕念切民瘼當恢台之長
夏處高明以非娛聆時鳥之好音觀百卉之向膴鳴流
泉于澗曲緣石磴于周塗爰滌修壟藝嘉禾勤桔橰課
耘耡綠苖芊芊油油以舒潤之以膏雨舞之以陽烏
天子廼駕丹轂駐靈囿光風扇和慶雲濩晝天淵一色
瞻彼南畝進儒臣而賦之將以歌豐年而占大有也聞
在昔之典禮紘耤田以孔阜祈穀止于元日事三推而
釋手即省耕于郊圻亦交錯乎林藪何若覩腁胝于晨
夕騐長養於在宥閱田畯以志喜勝躬稼而維耦緬惟
斯園之創始在
瀛臺之坎隅象天一以生水為植物之所需柳織絲以
覆羃竹凝碧以環渠却遐陬之珍異禁網取乎珊瑚允
栽培之咸若昭儉德以旁孚固不啻書無逸于廡壁繪
豳風之古圖然而廣厦在前左經右史曲房周通疏廊
徙倚驚銀漢之遙溯儼蓬壺之覯止既飽瓊糈載斟香
醴飫苾芬以孔時歌
令德之夀豈比在渚之鳬鷖樂依蒲而莘尾於是授素
繭發隃糜欲抽毫而鬱塞將殫思以縈紆竒木之對未
析連理之詞罕腴惟有望良疇以軒舞披渠藻而怡愉
敢不詠徐黍以祝和豐沛
聖澤於寰區將與諸臣溯田功於姬籙而頌府修於禹
謨
豐澤園賦張廷瓚
惟
紫禁之鼎建抗燕山而啟都羅周廬之千列設寮垣之
百區隔瀟湘之縹緲拱環衞於
宸居開薇垣之勝地聊廣覧而遠舒乃有禁籞西偏華
林右掖路盤曲而紆廻樹叢密而蓊鬱日月吐納雲烟
羃䍥平楚流青修柯聳碧徑以幽而若遠地以靜而如
僻顔
豐澤之嘉名實園林之安宅爾其前瞻太液遥望廣淵
貫注蘭沼發源玉泉滙羣流之浩蕩疊萬頃之蒼烟眺
波光之澄徹儼冰鏡之初圓是蓋
天子重無逸而念民依憫艱難而崇儉德觀稼有懷農
莊斯設秋雲亭畔則華黍飄香嘉穎軒南則翠痕如滴
雞聲隐叢竹之籬犢路入柔桑之宅羅襏襫於上林雜
腰鎌於華闕隐白屋於朱扉粲青禾於紫陌一犂春水
連朝添時雨之波十畝秧針徧地散晴嵐之碧此所以
蔀屋之辛勤經四時而遍歴惟
睿覧之咸周非九重之能隔者也至於佳卉分叢芳草
成簇同心之花連理之木或倚石而紛披或拂檻而堪
掬瓊枝與碧樹相依紫萼與朱苞並屬芝場蕙圃之青
葱葵徑蘭階之馨馥長風度而五色俱飛微雨過而百
花都沐移來鳳竹當長夏以生寒發茁龍孫吹筠香而
凝綠篔簹千畝何殊渭水之濱琳瑯萬竿不數淇泉之
曲此又麗景之怡情而芳菲之觸目者也至於逶迤百
柱宛轉層楹琢文石以延路架素椽以成亭櫺檻留大
樸之致棟宇無金碧之形
聖德惟儉天道同清豈非百代之矩矱萬世之法程哉
我
皇上萬幾在御宵旰深宫當蕤賓之協律値炎景之方
中御迎涼之殿閣臨清沚之簾櫳沛湛恩之汪濊訓珥
筆之臣工念長橋而路曲許乘舟而御風頒天厨之尚
膳賜旨酒於花叢感自天而沛澤慚無地以措躬瞻紫
霄之佳景愧薄藝之雕蟲願藜燃以奮志亦葵向而抒
忠
豐澤園賦彭寧求
美上林之鉅麗啓禁苑之芳菲惟
皇心之勤恤念稼穡為民依因陂池之瀦蓄倣隴畝之
町畦每省耕於東作亦觀穫於秋期儼江鄉兮在望施
普惠兮及時軼樂成之舊宇為
豐澤之新規爾其
秘殿弘開曲廊回互玉磶朱甍疏窗洞戶既啟鑰於重
門或移形於跬步借尺水而興瀾疊小山而起霧循除
㶁㶁泉鳴階下之流繞砌娟娟竹蔭墻隅之路花含笑
而迎人草成茵而浥露移瑯菜於仙家植綺葱於瑶圃
魚遊沫於清池鳥弄簧於芳樹洵景物之恬熙娛澄暉
於朝暮平疇環列荷鍤成羣春和始布淑氣方勻紺轅
將駕黛耜畢陳建青旗以
涖止如出舍以觀民洎乎田塍秧茁陌上風薰人皆力
作苖亦懷新睹烟簔於清曉聽牧笛於斜曛有渰萋萋
雨灑亭臯之潤出日杲杲晴看隴畔之耘若夫時届西
成奄觀刈穫被野兮雲黃迎寒兮霜落輸歲入於倉箱
樂遺&KR1367;於烏雀即苑内之多收占民間之豐樂蓋自玉
泉之水太液之池滙為廣澤散作文漪泓碧千頃&KR1071;沆
四垂可以資灌溉可以備耕犂因山川自有之利相神
臯物土之宜故草木紛敷百卉盡觀其榮茂土膏脈發
九穀尤快其華滋我
皇儉德圖維永頼居逸思勞席豐戒泰木不雕鎪室
無藻繪雖身處乎
法宫常神周乎郊外以此知昔人之弄田鈎盾者猶未
勤而我
皇之親耤朱紘者意未艾也彼夫華林勝矣而非實政
之修玉津麗矣而非民事之謀豈若兹園
惠澤滂流狹制度於文囿傳休聲於夏謳丹水紫淵無
勞乎厲禁蘭塘蕙圃不假乎收罘願荷彤墀之槖長承
清蹕之遊
豐澤園賦史夔
我
皇上御極之三十有三年闓澤覃敷恩波汪濊瑞露如
珠卿雲似蓋風和觧愠之琴光湛常盈之會固已雨暘
咸若百室慶其盈寧寒暑調均萬國欣其履泰而猶無
逸時陳豳風屢繪周知稼穡之艱難歴覧閭閻之穟旆
修堤防而四海無波除螟螣而三時不害蓋其所旰食
而宵衣無非念蒼赤而籌畎澮也若夫城連上苑路入
平坡月泛瀛洲之島雲廻太液之波參差水蓼掩映風
荷喜嘉生之得地紛芳卉其何多維時節届朱炎時逢
夏閏日躔當至後之辰星次屬中官之正榴花已綻復
吐丹葩蓂葉全稀還舒翠鬢人歡夏景之長
天錫太平之慶
聖天子於是嘉茂對鼔南薰樂年和而歲稔時稽古而
右文爰
命儒臣各懷鉛槧仰窺
天宇之崇飽食大官之饌俄聽傳呼
賜之遊覧載瞻
豐澤之泉林極目和風之荏苒爾其平沙似毯細草成
茵攀柔桑之鬱鬱蔭田畮之畇畇望黃雲之藹藹俯綠
水之鱗鱗散漫盈疇彷彿春江之景蘢葱蔽野依稀蓬
島之濱瑞稼搖風若吐黃金之色纖芸擢露宜因黑壤
之淳豈獨十畝千鍾上林早得陽和之氣已知兩岐一
穗萬載長霑雨露之仁(臣)學媿雕蟲才非夢鳥叨陪侍
從常賡復旦之光華清切
黼扆時睹紅雲之縹緲而乃恍疑仙境忽到天邊嵩呼
以拜魚貫而前猥措躬之無地荷授簡之自
天銀管分題未得罄揄揚於萬一嘉禾獻賦願常歌多
稼于大田謹拜手稽首而為之頌曰玉燭調兮萬彙昌
黍稌多兮呈嘉祥惠風扇兮甘露瀼苕穎紛披兮實倉
箱薦之
祖廟兮郁馨香
聖夀無疆兮瑞穣穰
豐澤園賦(有序)沈廷文
園在大内之右西苑之中巨構弘開規橅太素程
材庇宇就下因高木不雕鎪飾無藻繢雖茅茨儉
樸不資人力之勞而山水縈環未减天工之勝我
皇上萬幾清暇翠輦時臨聽政勤民於是乎在泛舟仙
沼弭節靈臺拂雲罕之棽離皆成湛露振芳蕤之
的皪盡是天葩爰咨翰墨之臣用紀林臯之美夫
探竒策府非無羣玉之峯選勝名區亦有三神之
境虚傳美麗無禆高深豈若今兹有逾曩烈用竭
管蠡之見敬陳頌述之情自愧蕪詞無當勝槩
皇清之握象闡珍錫圖凝歴包六合以為家總八紘而
作極貞符曜明泰階寧謐旣天室之攸芋亦名園之是
即位臨西兌而義取屢豐地接東瀛而聲弘大澤蓋自
玉泉之水太液之池滙為巨浸散作文漪泓碧千頃蒼
莾四垂日月吐納巖崖蔽虧雕梁界道錦甃交門鳳標
翥羽鯨石翔鱗控玉蝀以噴雨跨金鰲而嘯雲霞波如
綺蘋吹無塵景山之巖岫巃嵸瓊華之洞壑玲瓏磴道
窈折澗戶幽通屛障羅列環玦琤琮峰迎仙仗谷應曉
鐘欲霽而林暉千狀其雨則嵐霏萬重乃有丹梯盤互
曲廊懸度隰衍原平隄廻川注激水鳴舂藏舟紆浦葆
翠桑濃麥黃雲聚層臺之暉近日萃琳碧以為粧紺宇
之馥迎風散氤氲而成霧于是林巒迤邐川陸縱横纓
岡帶阜繚白縈青樓觀&KR0886;崒殿閣崢嶸璇題璧磶繡栱
雕甍苕苕迥出翼翼孤擎跂飛鳥以斯厲佩長虹而若
縈軼雲雨以下度排星河而上征可以仰餐顥氣俯揖
羣靈重以新荑璀璨芳卉紛蕤芝房三秀蘭畹九滋梧
則菶萋生岡竹則檀欒映池桃李則不言成蔭松栢則
後凋挺姿般般之足翽翽之儀棷馭白澤囿擾黃支鳬
雁翺翔于修渚孔翠翻飛于茂枝既乃品彙恬熙景物
明淑睇萬里於纖毫攬九州而盈掬紫塞斜縈紅螺森
矗聚燕風恬掠鶯霜肅隐現桑乾之河縹渺香山之麓
金臺有駿骨之羣泰畤見神光之燭升高望遠四維一
矚栢梁無以絜其觀靈囿於焉方其躅若乃麗旭始升
惠風初扇時鳥嚶鳴繁英葱蒨黛耜正陳紺轅將勸辨
雲物於嘉辰播雨膏於芳甸暮春合射之儀元已流觴
之宴殿中揚白獸之樽水面捧金人之劔又若南訛應
律祝融司天清暉擁榭翠漲平川龍鬐齊奮鳳咮爭鶱
凌雕文之畫舸曳湘縠於輕烟荷碧筩以猗靡榴綘實以
鮮妍葵叢生而就日蒲九節而延年逮夫清商乍奏爽
宇乃澄柳寒月皎桐疎露清挹仙莖之沆瀣聽天籟之
竽笙省歛則玉田秔熟招飲則小山桂馨暨乎重隂應
候役車既休天同雲而一色水凝冰而不流瑶玉盈枝
比剪綵而較逸瓊華堆砌笑埓地其奚求豈止歌黃竹
而恤祁寒之困咏來思而軫遠戍之愁是以端居九五
游神八荒靡遠弗届何施不臧覽動植之機以廣仁慈
之氾濩悟流峙之理以侔道德之精剛既書同而軌一
乃化美而治光罷烽堠于寰海受共球之駿龐攄卿雲
而復旦呈含譽以垂芒遂乃彌性游翺從容詠陶學山
探奥藝海廻濤緝熙懋建俊乂勤招履高思下居逸念
勞岐陽鼔鐘之盛卷阿車馬之饒陟斯園以同樂抗往
哲而為昭小臣作頌用補風謠頌曰天垂辰象地敞皇
州撫兹勝境夐乎建游餐華日近吸英霞浮匪風則御
亦雲與遊同規方丈比美瀛洲六龍蒞止視遠聽周
聖心孔懌庶政載修惟德峻極上與天侔百常允陟景
福來酬瑞繁山委嘏集川流潤澤豐美萬禩千秋
豐澤園賦劉灝
維金墉之西隅納清流之四會激湍縈乎其中喬木蔭
乎其外鬱積翠之沉沉覆輕雲之藹藹地遠應夫方壺
象高侔夫圓蓋相彼名壤豫我王心映山為圃削木成
林庭移嘉卉苑育珍禽揮七華之扇撫五絃之琴感南
薰以奏曲迎北戶而披襟廼其華不為奢儉不至陋桂
柱芝栭瓊臺玉甃飛梁天蟜而相扶拱楶聳翼而匪鏤
開芙蓉於别殿骨罘罳於中霤峙亭榭于上下環池沼
于左右夸秋水之横汾眇岐陽之靈囿我
皇上居深穆思稼穡念茅屋之艱難重田功之生殖擇
隙地之縱横培嘉種以黍稷爰分隴畦旋疎溝洫度南
東而成畝依保介以為式望阡陌之渺瀰睇稻粱之岐薿
於是或芸或耔時雨時風風搖麥浪雨洗禾叢與花宫而
掩映迎旭日而曈曨秉錢鎛而是利擬襏襫而能工則有
鳩呼碧樹雉翳蒼烟來從遠澤棲近平川繞柳邊之畫鷁
匝塘外之新蓮載飛載鳴看鵁鶄與鸂鶒以游以泳雜魴
鯉與鮪鱣莫不依青叢之藝藝樂碧葉之田田我
皇上攬兹休嘉遊當餘暇茂順歲時潛調元化察燥濕
於高卑騐寒燠於春夏覩决渠之潺湲快垂實之䆉稏
親嘗玉粒之香如履茅綯之舍既農事之周知復
恩綸之屢下於是精誠上格大有頻書奏五色之雲物
通九州之河渠秀一莖之九穗錯舊畝與新畬見崇墉
之倉庾成比櫛之田廬皆曰
天心之愛悉由
帝力之餘是知
九重匪遠七月時歌暢
宸遊于别館惕治道於卷阿懷閭閻于寤寐想情狀於
笠簔
沛豐澤于下土偕雨露而滂沱於是人人歡於草野歲
歲沃於
恩波相與仰
君心之無逸頌
皇居之有那
嘉穀賦(有序)彭寧求
皇上運當清晏治奏歌功勤恤民依疇咨政理大沛蠲
施之惠兼籌積貯之方厚澤深仁淪肌浹髓
至誠孚格嘉穀兆祥濯玉露以芄芄含金風而栗栗地
當燕北是陽回吹律之區節届秋成方令肅涼飈
之候潔齋用薦即供
御廩之藏燔燎升馨何啻玉山之種洵瓌竒之非寳惟
土物之宜珍羣臣諦觀並深雀躍夫蓮開合柎往
冊猶紀禎符瓜實駢根昔人尚垂歌頌况兹休瑞
著兆豐年樂民事之順成卜
天心之純佑臣雖愚昧私竊懽欣敢竭疎庸敬陳斯賦
賦曰
昭昭璇極眷我
聖皇誕䧏嘉種寰宇悅康觀靈苖之滋阜知卒歲之豐
穰瓊粒方苞叶瑞應於黃&KR1279;黑秬篝車是載樂歲輸於
高廪神倉由
帝心之求莫能昭格於
穹蒼繄昔盛王高蹈遐軌不以金車銀甕為珍惟以時
和歲豐為美所以書述歸禾詩編華黍同穎表於周年
六穗書於漢史或以兩岐連秀興謠或以一稻再實著
紀降休於荏菽禾麻辨種於秬秠穈芑凡以明年穀之
豐登遂羣生之幹止豈比粒自瓊山禾來北里鄗上之
黍稱竒不周之粟示侈惟
天鑒
聖布德施仁蠲租發帑給廩賑貧動盈千而累億務家
賜而戶均厪艱難於宵旰籌預備於倉囷湛恩汪濊闓
澤奫淪綈几
九重圖繪尚陳乙夜朱紘一墢祈年首重三春積誠感
召爰鑒精禋屬三農兮望澤流協氣兮氤氲沛雨膏兮
滲漉發土脈兮植墳猶復
勤思九扈周爰諮詢建
翠華以出狩度榆關而北廵擁六飛而騰躍環七萃之
鈎陳雖弊禽而表貉兼省歛以觀民方夫紅旗
駐輦黃茂如雲睹瑞穀兮滋植喜禾黍兮鋪棻
皇情顧而悅豫宣嘉慶於臣鄰爾其翹穎揚芬纖芒吐
秀含實蕃滋擢莖豐茂浥露搖風交綺錯綉其拔地而
出也森矗兼尋其並壟而生也分岐煩富葳蕤棽離兮
如結綬與流蘇璀璨錯落兮若連珠與列宿覺一稃二
實之非竒驚一莖九穗之重遘彼夫厨生舜箑階秀堯
蓂花開紫脫木號華平朱章豐於中唐神芝産夫九莖
競呈祥而獻瑞稱盛世之休徵然而無禆日用罕濟民
生豈如兹穀預兆豐亨千倉萬箱兮普作農夫之慶墉
崇櫛比兮詎惟
天庾之盈垂休光於史冊昭明德之惟馨百爾羣工聚
觀樂豫卓矣貞符淵乎
睿慮惟稼穡之為寳惟田功之是預德産之致精微明
昭之賜顯著爰歌大有樂康年吹豳雅賽秋田共含哺
於
聖世同擊壤於光天(末臣)欣逢乎上瑞願載賡夫多稌
多黍之篇
玉河春柳賦彭寧求
伊鳳城之繁麗何草樹之紛披挺靈芝於玉殿敷瑞莢
於瑶池苑内則星榆掩映宫中則月桂參差嶰竹植上
林之囿嶽蓮開太液之池維兹玉河瀠洄城畔派衍珠
淵光搖銀漢波紋蹙兮如羅水面平兮若案爰有垂柳
千株扶疎兩岸本大角之靈根實眞陵之嘉幹爾其灰
飛鳳琯氣轉鴻鈞覩光風之啟序知遲日之臨春寒冰
折玉芳草舒茵喜靈和之遺種獨倚候而精神依依猶
舊濯濯如新乍抽芽而鮮碧旋布葉而繽紛羃輕烟兮
漠漠疊淺浪兮鱗鱗遂迺颺晴絲凝翠靄秀色堪餐清
隂可愛細裁金剪之雲濃染香奩之黛碧看螺子無殊
黃與鵝雛相配一顰一笑疑拈覽鏡之毫三起三眠頓
減舊圍之帶穿燕縷而無蹤調鶯黃而斯在玉虹隄外
金水橋邊傍紫城而婀娜俯碧澗而蹁躚籠輕條於沙
岸垂密蔭於平川影亂春莎之髮光飛紫荇之錢浴鳥
乘隂而顧慕游魚避日而盤旋態悠揚兮月下姿綽約
兮風前襯明霞而增媚沐細雨而加妍低拂維舟之纜
斜縈走馬之鞭對王恭於此日想張緒於當年於時
翠輦高臨天街遐矚駐鳳盖於蘭塘引霓旌於綺谷賞
斯柳之乘時抱清芬於水曲瞻日月之光華攬山川之
秀淑身久沐夫
恩膏材豈同於樸遫枝枝盡繞於
紫宸葉葉還飛於丹屋依曈曨之
北闕萬縷黃金對晻靄之西山千條碧玉豈若章臺落
絮㶚岸飛花朝朝繋馬夜夜蔵鴉移在營前僅號將軍
之府種於宅畔或傳處士之家所能同其勝㮣比此風
華也哉乃為歌曰旖旎玉河側垂楊踠地新清光映荷
芰亮節比松筠共知雨露天邊近密葉疎條總是春
天行健賦史䕫
雨儀奠極高卑以陳乾元資始得一以清立崑崙之華
表合太乙之陽精羅萬象以成化涵九野而無形蒼蒼
者色之正湛湛者鑑之明中秉樞而莫測外轉象而常
盈此則於穆者天之命而默運者天之行也若夫連珠
合璧二丸相配絡黃赤之九道紛總總其交會列宿碁
布而成章三垣因之以定位自鴻蒙之始判轉機緘於
圜蓋閱銅史之洊更物混成而無外應節宣威隨時觧
沛莫不統綱維於泰元鼔鴻鈞於一氣此則天行之旋
轉於胚渾而包括乎元會運世者也粤稽上古欽若昊
天堯曰廣運舜惟至諴在璣衡而齊七政鼓南薰而阜
八埏君子體之以自強不息聖人則之以辨義行權欽
惟
皇上秉粹精之德符易簡之能道春生而夏長運日升
而月恒居紫微之宫則翼翼穆穆藹藹融融鈎陳肅整
以環衛經緯參差而翼從燭方隅之幽隐總萬幾于清
衷故能朗杓魁而消氛祲舒
乾斷而協化工渙
皇居發大號祇神人極丕冐赫濯兮聲靈霆馳兮電掃
德容睟然旁搜典誥揮
宸翰則翔鳳隨戈攄
睿章則流珠入奥露雷風雨施膏澤以無偏雲漢星辰
燦昭回而有曜爾迺時勤廵省咨訪郊墟幕黃雲之屋
乘雕玉之輿應龍受轡招搖翼輈朱鳥執節而前導雲
䍐從風而颺斿羽林河鼓象台垣而拱立二十八宿趨
執事而周流信
帝德之法天納含靈於在宥垓埏奠麗無煩八柱之承
寒暑調均悉協四時之候寸隂不廢晷按度以常貞函
蓋靡涯澤應期而下䆒聚五星於奎曜文明之化丕昭
占六符於泰階至治之祥悉奏是故推歷象測躔垣以
三百六十五度者為天運之常而以與天同運萬福攸
同者為吾
皇之夀
允猶翕河賦(有序)周金然
皇上御極二十有八載四海乂安兆姓樂業東漸西被
聲教訖乎九圍武緯文經典章邁夫百辟青雲浮
洛祥徵翠媯之川榮光塞河瑞應黃圖之籙來朝宗
於萬國銘如帶於千秋大澤覃敷湛恩汪濊迺者
洪流既已奠定善後猶厪疇咨輓運千艘動關軍
國大計委輸一線端資疏瀹良籌集廷議之紛紜
仰煩
宸斷重土功之荒度俯允躬親爰用諏吉南廵遂以首
春夙
駕所過無供億之擾引領望
翠華之臨瞻近日之方中歸市弗止欣時雨之來䧏扶
杖往觀進主伯亞旅以言情舉士農工商而胥慶
填衢溢巷喧傳
帝德無私忭舞歡迎快覩
天顔有喜由三輔而經千乘歷兩淛而返三吳健若天
行迅如電發周知閭閻之疾苦昭宣吏治之激揚
誰為請貸祈蠲
特施弘赦豈由繪圖寫狀立沛
殊恩是宜地效其靈因兹人呈厥瑞重農屢勸
温綸藹春雨之郊大賚頻頒戍卒挾陽和之纊猶慮民
風之奓㑀每殷
天語之丁寧爾迺
駐蹕中河觀瀾高堰潤澤逾乎九里臨淵勖彼羣工凡
宜先事而堤防務法前規而修治授之方略春流
稳泛桃花俾乃專司繡甸平添麦浪三呼填道千
峰餘嵩祝之聲五老呈圖半夜溢銀潢之彩此實
時廵之盛典曠代之隆規也(微臣)幸際昌時備員
史職欲紀河清之頌敬陳裒對之章寡陋為虞賡
颺莫罄謹再拜稽首而作賦曰
屠維荒落獻歲發春撫條風之應律値青帝之司辰回
斗杓於端月調玉燭於元正左个則三陽協氣東郊則
萬彙芸生
天子乃進三公咨九卿䆒吏治稽民情考閭閻之休戚
權政務之重輕念東南之財賦輸寳粒於神京緬淮黃
之峻流實轉漕之攸經灑沉之績既遠開塞之智奚憑
辨䟽障之當否宜按地而審形
俞僉同之上請用荒度以躬親諏首春之吉期御雕玉
而南廵爰布
恩綸下
明詔史臣載筆而紀事虎旅槖糧而偫藁扉屨咸屛井
邑無擾斥供億於侯牧慮繹騷夫父老鈎陳夾衛以肅
穆飌伯先駈而迅埽萬騎殷轔百靈扶導前朱雀而上
招搖侍羽林而翼嫖姚天晶霧輕日暖霞蒸草霏霏而
承翠蓋雲澹澹而拂霓旌緹帷綪茷三屬重英出鳳城
而言邁遵芳甸以遄征整車徒以次舍張貂帟以如城
歷三輔之黃圖踐二東之青社過平原而釃酒面歷山
而駐馬挹璿原之波潏倚泉亭而心寫署擘窠之偉觀
運銀鈎於腕下寄深旨於作霖即瀏覽而通造化憑嵯
峨之雉堞閱海邦之廣野溟島則萬家蜃蛤沂兗則千
里桑柘沛
德音於俄頃供正賦其蠲罷
天語布羣心娱黃童白叟接畛充衢提筐擁轊夾馬扶
藜魯人進頌齊人獻謳騰社氣於日出播和風於海隅
岱嶽具敖徂徠龜鳬蜿蜒聯屬千嶺嵩呼我
皇乃御六飛揚鳳旗耳沿堤之頌聲踰汶泗而抵淮淝
曠澤國之溔渺瀉河流而灌輸帖稽天之巨浸拯萬族
于為魚既成效之足恃有勞績之可圖築金堤而捍滛
潦疏水門而導黃淤聯巨版以嶻業洵鐡城之不如順
時令以蓄洩又奚患於沮洳輟瓠子而弗歌簸桃浪其
無虞快澄瀾之東注庶旰食其永紓遂下廣陵度邦水
顧蕪城之壮傑覿蜀岡之迤邐聽竹西之歌吹戒肆鄽
之綺靡出瓜步以騁望馭風檣於揚子渺長江之天塹
界南紀之山川吞漢流之九𣲖遡嶓冢之遥源捲浪而
鮫宫震盪鼓濤而地軸廻旋繄䨇龍之夾檝淩皎鏡而
洄沿昔淛西之疆理畫南徐而界焉總標名為吳會惟
繡壌之參連延陵季札之區惠井閭閻之地泛龍舸而
經過矚姑蘇之秀麗虹橋虎邱雞陂鶴市十里五里笙
歌鼎沸遵往歲之
寳訓既敦素之可嗣軫
宸慮之綢繆更殷勤而飭誨循滬瀆而左顧溯錢江而
汔濟鎮吳山而帶淛河鬯南國之都會偃六橋於湖漘
展嫩荷於水裔非省方之所關固𤨏屑而不足計維禹
蹟之所紀輯侯瑞于會稽開秘圖於石室呈如月之碧
珪受正符於帝命得隨刊之寳書用謁陵而展拜奠三
禮而薦犧美平成之偉績揭嘉號於崇祠升秦望而觀
海遂回舟乎剡溪計
廵幸之為期曾未淹乎匝月何美政之咸備書事言其
盈冊誦煌煌之
恩綍盡執香而感泣江左粳稲之鄉東吳財賦之窟荷
皇仁之浩蕩並捐除而己責家餘三鬴之資門無一吏
之跡清畎泠風杏花菖葉穀我士女介我黍稷恐餘&KR0008;
之導奢
勅謹惜夫物力春社雞豚高年肉帛食以時而用以禮
慎蓋蔵而勉節嗇期革薄而還醇勿波靡於積雪迺
簡廉能之長吏畀拊循之重責又守令之小眚俾久任
以勤職凡盡力以首公咸軫勞而加秩彼愚氓之無知
或自罹於罪辟令湯網之弘開罄棘林而蕩滌僉樂育
於春風似庶草之甲坼啟文明之景運首儲需夫人材
懼士林之雋彦或沉汨於蒿萊况吳越之菁英騰文光
於壁奎繫四方之趨向為風會之所開擴上庠之取數
冀無失乎龍媒家詠菁莪人歌芹藻圜橋門而觀聽求
嚴師而問道儒冠昭耀於吳會子衿舄奕於江表雲霄
之路可梯淪棄之士絶少他若敂關之估舶持檝之役
夫執殳之禁旅荷戟之公徒或被
鴻慈而錫賚或俾迅發于中途㒺令一夫之不獲奚啻
五日之賜酺用是謳吟滿郭忭舞載途迎馬首以就日
結絢綵以充閭雖屢禁而弗絶光霅煜于通衢覩雲旓
而喜溢望黼帳而爭趨握鉛者獻頌負耒者挈壺忘草
野之卑賤希攀留夫
玉輿
天子慮百姓之煩費但慰之而未俞至如熊軾諸侯龍
驤上將分茅剖符勞來休養能輯兵以安民洵治世之
攸尚
賜駝羔與挏酒羣拜舞於
仙仗省方禮畢整轡遄回覽勝浮玉之岑倚檻妙高之
臺集水犀於中流肅鈎拒之規模赤羽若日練甲如荼
樓船焜燿旄幟紛敷役海童為水手命淵客而首塗晃
金支與翠旗接媯渚之正圖轉帆石頭觀風建業虎踞
龍蟠形勢天設陋典午之清談想明祖之餘烈禮寢園
而親奠獻謹守視而禁樵伐澤及故國之邱墟尤頌
聖仁之超越放船於燕子磯頭懷古於雞籠山側捐間
架之舊征免蘆洲之稅額信恬波而捩舵矗高橦於直
北載經淮浦重憩楚州喜高堰之完固欣洪澤之伏流
亮懷襄之永奠攄善後之皇猷絡堤塘與港䃮森碁置
而星稠彼鹽潮之焦稼亦滋潤於下游化渚田為沃壌行
漿乞而酒酬正河宗之獻斗溢榮光而上浮貢東海之蒼
烏漾星槎於遠洲然後道魚臺涉通濟揚錦浪而送雲帆
望
神京而返旌旆彼中途之頌禱曁阡陌之簞食自江國
而逹
都門沿接盖數千餘里於是乎照臨之下莩甲之微沐
恩波之汪濊咸欣欣而自私幸曠典之時舉毋五載以
遷期相與志慶曰樂哉乎斯世信遊栗陸而遇軒羲幸
被
雲日之輝光安畎畝之恒業含哺鼔腹而歌呼耕田鑿
井而飲食抑浮侈而還太素謹嗜好而遵
訓飭舍偽趍誠敦本崇實廉耻之道興貪競之源塞闢
外戶而不閉封比屋而無擇上華封之祝詞樂舒長之
化日惟曰至于萬年宜子孫兮千億(小臣)簪筆而載颺
鏤盛美其何極
皇清文穎卷四十五
