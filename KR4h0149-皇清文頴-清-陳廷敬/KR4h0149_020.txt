皇清文穎卷二十
記
御試乾清宮讀書記韓菼
粤稽古聖恭天成命嗣無疆大歴服皆擅神靈之資生
知安行允臻厥道必孜孜于典學稽古以多聞集事施
於有政治績大彰然自堯舜以來性之之質既鮮而厥
修未純亦或勤而罔繼即有令辟治不古若過此以往
尤蔑有聞天啓聖人斯道攸托我
皇上躬堯舜之資允執大中即位以來惟敬
天法
祖用布諴和於四方知千餘年不傳之緒罔不在於遺
經既得之自性尤加以
聖心闡圖書之秘溯濂洛之宗日慎一日緝熙光明以
蒞萬幾細大具舉間者小醜亂略四征弗庭敷文德於
堂階之上昭神武於敷天之下用濟大師之克以成萬
世之功夫湛恩普被至渥也鴻猷駿烈至偉也載稽往
策彰文治者或詘于武功而大業成者或弛其初服故
舜之德至矣臯陶祗稱之曰罔愆禹之功至矣孔子祗
稱之曰無間文武之謨烈彰矣而詩歌之曰無缺夫數
聖人乃振古之所未能幾而僅免乎人情之所時有蓋
若斯之難也小雅六月諸詩多歎美宣王然至沔水鶴
鳴而微辭見矣我
皇上兢兢于大命之不假易成功之不居以不已之誠
行不息之健時未闓明
御乾清宮延接儒臣陳說古訓四子五經將以次闡繹
天言往復靡奥不窮及視朝之暇深宮淵默研精味道
松雲棟牖酬對先聖相悦以解常夜分忘寐以至于挈
壺告時雞人司旦猶弗輟也夫接見儒臣暫也而夙寤
晨興之弗皇寧者韋帶之士所猶難也披尋往牒迹也
而精微之獨授受者大賢以上所弗能窺也蓋
聖心惟恐有愆有間有缺或如宣王令德之不終用是
退省以質諸數聖人云爾微臣陪法從之末無能仰測
高深之萬一顧記言記動其職也形容盛德以期于永
永勿替亦臣之分也謹拜手稽首略次其所及知而恭
為之記以偹左右史之餘篇
寶翰堂記汪琬
前禮部尚書(臣)王崇簡偕其子今工部尚書(臣)熙延(臣)
琬過其私第第有堂三楹顔曰寶翰蓋(臣)熙構之以敬
匵
世祖章皇帝所賜
御札及書若畫之所也於是導(臣)琬俾與觀焉軸以象
犀襲以文錦發圅啓帙爛焉盈目琬既畢觀則(臣)崇簡
又命之曰女其記之(臣)嘗逮事
孝陵不敢用固陋辭謹拜手稽首為之記竊惟我
世祖章皇帝以天縱之姿神武之烈受天成命西剪巨
寇南平小蠢十餘年之間薄海内外罔不賓服天下既
定然後躬屈
至尊數引見左右侍從通今好古之士講譯詩書修明
禮樂舉郊祀之典考求籍田幸學之儀以肇興文治當
此之時日不暇給矣及其萬幾稍閒則又能屏絶他好
游戲翰墨之林揮灑淋漓渲染生動竒葩異藻間見層
出訖於今日其藏弆
天府者固不知凡幾而寸縑尺素流傳人間公卿大夫
之家皆裝潢而寶惜之夫亦不為少矣(臣)熙起家
禁苑既用文學才望受知於
上於是出典制書入備顧問遊獵廵幸未嘗不在交戟
扈䟆之次如此者凡十有四年而尤以恪恭勤慎獨為
天子所親信故數蒙書若畫之賜視他侍從所得殆有
加焉然後知君臣相得蓋自晩近數百年以來未有及
(臣)熙所遘之盛者周書君牙之誥曰惟予小子嗣守文
武遺緒亦惟先正之臣克左右亂四方古王者所期望
於大臣如此若我
世祖之在御也功崇德懋亦既措天下於乂安而又慎
擇一二腹心心膂之佐如(臣)熙輩者用輔毘我後人其
知人不可謂不明詒謨不可謂不遠且大矣然則竭股
肱之力奉揚
嗣天子丕顯休命以無忘
先皇帝之知遇而侈寵錫於無窮是皆(臣)熙之責也書
又曰世篤忠貞服勞王家(臣)於王氏父子見之矣
臺灣載舉賓興記陸葇
疆宇貴於日闢者非僅籍戶口府山澤計也不忍其人
之不並育將取鱗介而衣履之且以詩書馴彼獷悍之
性也歲庚午奉
天子命主校九閩惟臺灣每科額中至字號一卷始於
康熙二十六年丁卯迄今四年獲雋者二人矣(臣)於是
伏見我
朝立法之善聲教所被弘以深而遐邇勿間也既撤棘
詢臺灣之風土於諸父老父老踴躍而前曰微太史問
固將藉輶軒以入告其謂此一方民日漸漬於聲教而
全閩百姓得以含哺鼓腹無雞犬驚戴
聖朝之日月世世罔有紀極蓋其地在彭湖嶼之東延
袤約二千八百餘里古稱雞籠淡水者其一也其人依
山聚族以居名為土番無官長徭賦丁多者雄椎髻裸
逐男子穿耳婦人束皮布裙蔽體婚娶不以媒妁遇長
者於途則背立俟其過以展敬有事集議亦使長者居
上宴會則團坐以竹筒酌酒跳舞而歌烏烏無歴日文
字視草青為歲首性好勇裹籐善走履棘刺如平地村
落相仇則以兵詰旦解嫌和好如初不習舟楫故畏海
捕魚僅緣溪澗而善用鏢鏢長五尺有咫竹桿鐵鏃銛
甚鏢鹿必中冬日無不飽鹿者射雉則拔尾以為幟棄
去不食地多産竹巨者數拱長十餘丈伐以構屋恃鹿
耳門九曲水以為險土宜五榖不以水耕硫磺富于巖
壑之下兼以曝鹽爇炭利其生估客流氓廛居列肆珠
璣布帛錢刀之屬恒以時聚亦有鬭雞走狗簫鼓琵琶
之嬉而讀書識文義者無一人焉蓋自古以來聲教不
相及也我
皇上德威所播正朔所頒西洋荷蘭暹羅琉球以迄海
外諸國咸不待諭而自至歲貢罔有闕顧兹彈丸黑子
奚裨職方氏之版圖而逋寇未靖往往乘隙以擾海濱
隴陌又立法苛猛虐用其民臺人吾人寧袵席外棄之
乎自康熙二十二年癸亥
勅鎮(臣)率一旅降其將卒收其土地上之于
朝爰立監司分長吏設學校重師儒一切規畫與内地
等八年之間生聚教訓島俗丕變皆知有品遜愛敬之
道爼豆揖讓之禮每科輙舉鄉貢士一人以應賓興受
天子恩至渥也父老之言如此猗歟盛哉聲教無外亘
古所未有也抑聞之内固者必有外蔽樹藩戢籬所以
綢繆牖戸也閩之有臺灣猶甬東之螺峰吳之姚劉沙
粤之黎母山也崇明建則崑虞安堵瓊管置則番禺息
烽定海設則四明箙矢此封守之明效大驗也臺灣鼎
立郡邑而金厦銅鰲間疇昔之邊防外汛恬然拊諸戶
庭之内矣可以奠金湯可以遂耕鑿然則一隅所繫不
綦重哉書云海隅蒼生萬邦黎獻共惟帝臣此之謂也
謹記
大同府威遠衞重修學記朱彝尊
庠序學校之設非王政之本與三代盛時其地自黨遂
達國都莫不有學其人自天子之元子以及士庶人子
莫不入於學其典禮政令則自釋奠釋菜習鄉習射執
醬執酳以至獻馘獻囚莫不備舉于學又擇君子之儒
仁義忠信樂善不倦者以為之師士之入乎學者爼豆
筐篚象勺干籥有其器鞉鼓椌楬笙鏞琴瑟有其音屈
伸俯仰盤躃綴兆有其度藏修息游有其所而師氏以
三德三行教國子司徒以六德六行六藝賓興之上無
私師下無私學此三代之學所以盛美而大備也後世
學日以弛典禮政令聽州郡吏專制之于上不必盡舉
于學其僅存不廢者春秋上丁廟祀孔子釋奠釋菜而
已為之師者未必盡擇君子之儒徒塊然自處學宮使
之不由其誠教之不盡其才士亦隠其學而疾其師視
學校為不急之務由是學宮坐以傾圯至有終歲不游
于學者嗚呼學校王政之本至視為不急之務而聽其
傾圯此君子之儒為人師者所甚憂也威遠衞當大同
關塞之衝士之習于文事者蓋寡自邊隅晏安士始以
絃誦相勵而教諭王君復能以仁義忠信之說善諭之
衞故有學歲久將圯王君率諸生某等新之諸生咸樂
趣事堂廡寢筵欂櫨榱桷戟門璧池莫不具飾不侈不
陋工既竣向予請記嗚呼三代之學其得存于今者僅
矣自夫師之不嚴而道不尊士于是失端本之學不知
順行以事師長則無良師為之也若王君者樂善不倦
可謂知本之君子矣昔魯侯既作泮宮詩人頌之有曰
無小無大從公于邁又曰濟濟多士克廣德心至學校
之廢鄭人刺之則曰縱我不往子寧不來諸生能廣王
君之心日相與藏修息游於是講其德行習其文藝孰
謂三代之學不可幾于今日也哉
杜尚書疆理閩粤記朱彝尊
皇帝受寶命一十九年海波不揚金門厦門以次列戍
於時總督福建軍務都御史(臣)啓聖上言今投誠之衆
率前遷徙界外之民勒歸農則無田可給勢將復去為
盗莫若以界外田地按籍給還并弛海禁收魚鹽之利
給軍食疏下廷臣議僉持不可二十二年夏靖海將軍
(臣)琅克彭湖島秋臺灣平捷書至
皇帝嘉悦解衣賜琅并製詩褒美焉誕諏吉日告祀
孝陵冬十月戊寅
皇帝若曰海壖之弗靖權畫地以民遷民之蕩析朕䀌
傷于心久矣兹海澨永清界外田畝宜給還耕垡咨汝
工部侍郎世鑑副都御史呀思哈偕往江浙吏部侍郎
臻内閣學士石柱偕往閩粤欽哉其善體朕意定軍之
制圖民之艱於是杜公拜
命出是月己丑發京師明年正月踰大庾嶺
皇帝申命進公工部尚書公乃諏日展界自欽州之防
城始遵海以東歷府七州三縣二十九衞六所一十七
廵檢司一十六臺城堡砦二十一給還民地二萬八千
一百九十二頃復業丁口三萬一千三百定懸軍之營
二十八而廣東之疆理復矣自福寧州西分水關始遵
海以東歷府四州一縣二十四衞四所五廵檢司三關
城鎮砦五十五給還民地二萬一千一十八頃復業丁
口四萬八百定懸軍之營三十三而福建之疆理復矣
是役也公往還嶺海舟車之跋涉不啻三萬里蠻烟瘴
雨毒霧之交侵蛇蛟之屢舞公與傔僕六七臥起油幕
虎觸其藩不懾鬼嘯于林不驚僉謂公之大勇賁&KR0008;莫
及行則射麋以為粻縫蕉以被體安于惡衣食而不求
温飽忘一身之辛劬勞來安集俾氓反其宅商趁其墟
苖秀于田水歸于壑牛宮豕圈雞栖鴨闌各得其所甫
終歲告成于
闕下公雖不自言功而功已蓋于南國矣當周盛時召
康公以重臣克親民事詩人懷之曰昔先王受命有如
召公日辟國百里其後穆公繼之詩人又詠之曰式辟
四方徹我疆土于疆于理至于南海夫以二公之奏績
于先後者公以一人兼之宜為
至尊注意而六卿掌其四也公既歸田考終特未邀易
名之典彝尊公之里人也慮公廵視本末未上諸
國史因追憶聞于公者鹿舉其大綱作記焉
瀛臺
御試記徐元正
瀛臺在
外朝之西碧水搖空林巒隠約類瀛洲之勝故以瀛臺
名中為
勤政殿
皇帝嘗聽治其中左圖右史大樸不雕存茅茨土階之
舊焉甲戌閠月
上召詞臣及部臣之曾在翰林者
賜食於殿前蓋異數也是日也旭日澄鮮曉風和霽
鑾輿將至羣臣跪迎道左
上為垂顧諸臣遂附清塵入苑門而左屏息以俟既而
方舟翼然自烟林中出攝衣而登望浮橋曲折時隠時
現於蒼葭綠葦間如遊龍蜿蜒水面朝霞映入波光皆
成五色舟至
勤政殿前分左右班
上命列坐丹墀下柳翠拂衣槐陰蔭席塵土(小臣)得奉
主恩側身瑤島真肺腑皆濯冰雪矣已而六膳三漿絡
繹以至中使復傳
天語體恤周渥如太和之鼓萬物人皆向榮宴畢謝
恩訖復導至
豐澤園園無丹雘雕鎪之制一望田疇土疏水灌塍畦
繡錯綠苖搖偃縱者為阡横者為陌高者為場圃深者
為溝洫麥隴陰陰馴雉鳴也水田漠漠白鷺飛也藻荇
披紛游魚樂也渚浦蒙密鳬鷖集也井落之制宛然樹
藝之規咸備仰見我
皇上首重民事宵旰不忘奚待繪豳風而始知稼穡也
至於繚垣修廡之間碧篠叢篁檀欒橚矗既滴露而迎
風或拂雲而映日清嚴
禁籞之中遠過淇泉渭川之勝蓋惟我
皇上涵濡茂育德無不至故草木暢遂百物咸若東南
竹箭盡獻瑞於
帝苑耳於是遐覽既周設席陳几隨地布列或蔭竹林
或依茂樹或倚廣榭或遵曲沼細至赫蹏湘管
睿慮無不詳盡
御題宣後復人
賜酒果粔餌沆瀣瓊珍皆出自大官異製或有懷之而
歸者以為榮寵羣臣感激惶悚各奮乃志抽管搆思
上為訓定日未移晷隨所呈而甲乙之不爽銖黍是日
德意隆洽
恩禮兼優不特近今所希遘抑且往古所未聞禮容以
接泰交之象也式燕以譽在鎬之義也矢音以陳卷阿
之盛也微末咸周逮下之仁也不但此也知稼名軒所
無逸矣耕穫有省敬天時矣階茨無華重民力矣一舉
事而超軼古今類如此臣感被隆遇莫報涓埃
天顔咫尺之下瞻視惟謹不敢備覽謹以所見退而敬
為之記
皇清進士題名碑記吳苑
自唐制以進士取人相沿百千年至於今不廢其為法
也益密其為途也益嚴天下莫不種學績文延頸企踵
輻輳並進以庶幾一遇蓋
朝廷之人才由是以升者十居八九而士大夫之所尚
亦恒在於是焉唐李肇國史補云進士為時所尚既捷
列名於慈恩寺塔謂之題名竊意諸進士曲江宴游聯
鑣接席飛文鬭酒時聊以誌其同授身名朋友相與之
樂事而已然士子之所尚如是而上人所以風厲其下
者亦遂因之以示意焉故國家有進士題名之碑雖不
知始於何日要其從來舊矣蘇文公曰治天下者審所
尚范文正公曰三代以下士惟恐不好名聖王之取材
也兼收並蓄無擇於胥靡管庫然其所尚者可知已庠
序學校以董之詩書禮樂以習之師儒父兄以督課之
賢卿相大夫以鑒裁之大農水衡之錢耗於舉子者無
算其重如此而及其既第之後無所别異泛泛然萍浮
於仕宦之途其身雖貴而其名亦已湮矣則何以示所
尚而勸天下士乎夫士人抑首雒誦屏戶外弗事箋疏
傳注穿穴蠧腐如此其勤且勞也升於鄉者百不得一
焉雋於禮部者十不得一焉或白首窮經或少年盛氣
幸而一遇則其精神文采流露而表暴雖不足幾於古
之立言者而其所業亦不朽之一端也為之大書深刻
列其姓名以傳之於世則其遇者可以自榮而不遇者
亦未嘗不可以共勸此礪世磨鈍之道也然則是碑也
其專為士而設乎且夫朝廷之所取材者多矣非其上
之所尚則其賢固可錄而不肖者亦可忘也今有人焉
董之庠序學校之中習於詩書禮樂之事督課於師儒
父兄者久鑒裁於賢卿相大夫者精而又嘗耗大農水
衡之錢如是以進者則上之所以望其竭忠效能首公
砥節孳孳矻矻以圖利於國家者為何如哉則下之所
以竭忠效能首公砥節孳孳矻矻以圖利於國家者為
何如哉苟可聽其沒沒而無聞則其人亦竟可沒沒而
遂已也今亦既大書深刻列其姓名以傳於世矣其賢
不肖方為天下所指名孰敢不淬礪鼓舞銳營職業以
蘄不辱乎其名不辱乎其名則國家之事固已集矣然
則是碑也其抑為國家而設乎我
世祖章皇帝廓清海宇文明煥開十八年間握鉛持槧
之士由科第取卿相者殆不可以數計今
天子欽明文思聖學邃深邁唐軼虞比隆三五菁莪之
所樂育鹿鳴之所薦送雲集輦下射策中程者其名氏
籍於禮部烺然可稽蓋自順治丙戌訖康熙辛未為科
十有八矣然惟丙戌為龍飛首科碑亭巋然壯麗繼此
未及踵行康熙二十六年御史疏言請令本科進士見
為京官或其子孫在朝者立石並刻
殿試榜文
制書一道於碑額以彰
國恩
上俞已久迄今數載未及鳩工(苑)叨典成均誼當董倡
因筭石料工價書丹篆額之費凡需白金若干兩告之
在朝諸君子莫不薦貨以集事經始於康熙壬申落成
於康熙癸酉其碑用青白石高八尺二寸闊三尺厚七
寸五分座高二尺闊四尺厚一尺五寸皆與前制相準
已事而竣既整且堅觀覽之餘肅然生敬因為叙其係
於士與國家之大者如此以見非若唐進士宴遊題識
無關輕重云爾
國子監題名碑記陸肯堂
康熙二十四年春
皇帝策試禮部貢士(臣)肯堂等一百五十人
賜(臣)肯堂等及第出身有差例得詳其甲第名次姓字
屬籍書石而鑱諸太學夫太學乃天下士之所聚而遊
而制科為
朝廷取士之大法以
朝廷之大法而立石於天下士屬耳目之地蓋有作興
勸戒之義存焉非徒偹舊典而已也我國家以制科取
士久矣
天子聖神文武禮樂修明自黨庠塾序以上達於王都
辟雍鐘鼓之盛洋溢海内而天下之士皆靡然嚮風故
三年則興其賢者于鄉又聚直省所貢士數千人試之
於禮部而拔其尤者以進於
天子之廷然後
天子臨軒策之而定其甲乙蓋
朝廷所以取士之法一聽諸有司進退之公而儲以為
天下國家之用其制數十年循之而未有以異也迨乙
丑春舉行會試
上既擇左右大臣總領厥事乃獨頒
御題者再
欽定榜名
賜勅者一多士風簷帖括皆得上邀
睿鑒而後復
臨軒策之而定其甲乙蓋是科取士更不同有司進退
之常而
聖天子慎審精詳以光大棫樸菁莪之治者為自有制
科以來所未曾覯五月朔日
上御保和殿選庶吉士畢復
命大學士等宣諸士而誠之曰士子平日讀書稽古原
欲窮經致用乃一登仕籍往往營求干進喪厥懷來今
爾多士宜守其初心勿渝素履凡受内外職任當益加
黽勉清操自矢恬静寡營循分盡職潔已愛民以副朕
造就人材至意煌煌
天語聞之者無不聳惕震慄感激奮興退而相與歎
聖天子之所以取士者慎審精詳而(臣)等以一介之微
受
朝廷知遇之恩誠曠世所未有也蓋上之所以求材者
惟其法而下之所以應上之法者惟其材然人之材有
非法之所能周則必有以鼓舞振勵乎其心然後天下
皆欣欣然樂就於所趨而不倦惟
聖天子愷悌作人而夐然出於常法之外故有司之所
相循為故事者
親舉而撡之譬諸天以剛健不息之心而流行發育乎
萬物也鼓之以雷霆潤之以風雨而物無精粗鉅細莫
不各成其材
聖天子以至誠懇惻之意畢貫乎至纖至悉之間操之
以至精取之以至慎而又申之以誥誡之嚴於是草茅
新進之士一旦拜手於
天子之廷而赫然見
上之所以期之者如此其深而求之者如此其重也則
天下之能者孰不思以材自見其不能者孰不奮發砥
礪而惟恐自棄於不材其受知遇之
恩而仰承
休命者孰不相勸為賢相戒為不肖此亦如天之曲成
萬物而不遺而非有司之奉行常法者所能操其尺度
而收之也且夫太學固天下之人材所聚而遊者也其
立石於兹不徒使士之釋奠釋菜其中者覽遭逢
聖世之隆而慨然以慕且將使後之人數其名而刻責
以求之以較其立心行事之實孰為材與不材而於
上之恩孰能稱與孰不能稱也此所以聳惕震慄感激
奮興而兢兢懼不克負荷也故書石鑱之以示作興勸
戒之義(臣)肯堂謹珥筆而為之記
諸羅縣學記蔡世遠
諸羅縣學原在善化里之西茅茨數椽康熙四十三年
甲申鳳山令宋君永清署篆諸羅因縣署移歸諸羅山
始就羅山議建丙戌郡丞孫君元衡攝縣事建大成殿
櫺星門戊子宋君復來署篆建啓聖祠乙未遭颶風屋
瓦門墻皆圯今令君貴陽周侯憮然曰是吾責也是歲
十月興工修庀破壊大成殿啓聖祠則易故而新之又
建東西兩廡以祀先賢先儒東有名宦祠西有鄉賢祠
啟聖祠之東建明倫堂西建文昌祠迤西為學舍以便
肄業櫺星門之外周以墻榜曰禮門義路墻之外為泮
池皆前所未有也靡白金千五百有竒侯獨肩之不擾
民丙申六月告成世遠時應中丞雷陽陳公之招主鼇
峯書院吾友陳君夢林客遊臺灣周侯介陳君以書來
求記且曰諸羅僻居海外諸生觀化聿新願有以教之
也世遠寡陋何知爰即鼇峯諸友相與砥礪者而告之
曰君子之學主於誠而已矣誠者五常之本百行之原
純粹至善者也人之不誠者無志者也人之無志者由
不能盡其誠者也誠以立其志則舜可法而文王可師
其原必自不欺始程子曰無妄之謂誠不欺其次也其
功由主敬以馴致之程子曰未至於誠則敬然後誠也
敬也者主一無適以涵養其本然之謂由是而謹幾以
審於將發慎動以持於已發則合動靜無一之不誠也
雖然由明以求誠之方惟讀書為最要朱子曰讀書之
法當循序而有常致一而不懈從容於句讀文義之間
而體騐乎操存踐履之實學者率此以讀天下之書則
義理浸灌致用宏裕雖然非必有出位之謀也盡倫而
已矣孔子曰愛親者不敢惡於人敬親者不敢慢於人
吾父子兄弟肫然藹然盡吾愛敬之忱也克伐怨欲之
心何自而生哉始於家邦終於四海皆是物也庸近之
士不能返其本思其終但以為讀書得科名而吾名成
矣榮閭里利身家而吾事畢矣其幸者得一第其不幸
者則老死於布褐而已矣其天資厚而習染輕者居是
官也猶可以寡過其天資薄而習染重者則貪墨焉而
已矣夫此身父母之身也天地之身也民物所胞與之
身也以父母之身天地之身民物所胞與之身顧可不
返其本思其終以貽父母羞以自外於天地以為民物
所詬病哉諸羅雖僻處海外
聖天子治化之所覃敷三十餘年於此矣巨公名人相
繼為監司守令其間風俗日上今若萃一邑之秀於明
倫堂相與講經書之要旨體宋儒之微言告之以立誠
之方讀書之要倫理之修經正理明則善人多為國為
民胥於是乎頼非徒科名之盛也陳君為我言周侯清
修幹固百廢具興引人於善惟恐不及吾知所以長育
人材化民成俗者必有道矣
敕修夏禹王陵廟碑記李紱
虞書有乃聖乃神之頌故帝王之德曰聖德功曰神功
然自古帝王之興皆得稱聖人其以神稱者則帝惟炎
帝稱神農王惟夏后氏稱神禹意其所重在功德非思
慮所及所謂聖不可知者耶刪書斷自唐虞神農氏或
疑荒遠禹則虞帝所稱萬世永頼而孔子所謂無間然
者蓋聖人之功之盛未有過於神禹者也禹葬會稽始
見於越絶書吳越春秋然司馬遷自敘已稱上會稽探
禹穴劉向亦言禹葬會稽不改其列而史記正義引會
稽舊記以窆石証葬處故累朝祀典凡祭禹陵必於會
稽宋乾德四年始詔吳越立禹廟置守陵五戶紹熙三
年重修明洪武三年復大加修葺五百步内禁樵採有
司督近陵人看守蓋帝王代興並致尊崇然未有若我
朝之盛者也康熙二十八年
聖祖仁皇帝南廵閱視黃河慨然念神禹功德特幸會
稽致祭發帑金二百兩賜其後裔增守祠二人復
御書地平天成四大字懸殿額又書江淮河漢思明德
精一危微見道心十四字榜於柱大哉
聖言百世以俟聖人不能易一辭矣舊廟像設修偉殿
陛嵯峨龍尾螭㘭輦道齋宮咸偹歲久漸就陊剝雍正
十一年
世宗憲皇帝詔所在防護
歷代帝王陵寢浙江大吏始謀修葺經費未定十三年
總督(臣)郝玉麟因修海神廟成欲以餘金助修布政使
(臣)張若震料量修費需白金一萬二千兩有竒是冬大
學士(臣)嵇曾筠奉
今上特旨至浙江監修海塘即兼管廵撫事遂繕疏入
告下部臣覆准以乾隆元年三月鳩工庀材明年告成
恭遇
世宗皇帝袝
廟配
天分遣卿貳祭告
歷代帝王陵寢而詹事(臣)李紱適奉
命祭告
夏禹王陵八月朔昧爽恪將祀事敬瞻新廟佳氣鬱鬱
葱葱黝含煙雲丹耀日星神燈&KR0008;睒明威歆享百靈欲
欻閟宮有侐咸有助焉禮既成(臣)若震述(臣)曾筠言屬
(臣)紱為修廟記(臣)紱才薄識闇不足以鋪張
國家盛典因以對揚
聖天子尊崇古帝王之休命惟是廟始落成而(臣)紱首
奉祭告之
命趨蹌灌獻於殿陛之間蓋不易得之遭逢不敢以不
敏辭謹敘重修端末繫之詩以示後之任封疆者得取
法焉詩曰天位乎上地位乎下人參其中三才乃著繼
天立極是惟聖人聖不可知乃進於神惟夏后氏開王
之始繼帝之緒獨稱神禹玉帛萬國會於塗山會稽陟
方乃葬斯原代致奠禮
國朝益備新廟奕奕祗薦祀事窆石發左菲泉濫前麗
牲之碑紀以兹篇萬世明禋陵寢是恃後有作者念兹
勿替
駕幸翰林院記裘曰修
國家儲材之地厥惟翰林長安門東南隅院署斯在歲
久且圯今兹甲子春
上命發太府金錢重葺之冬十月既竣事
上手書顔其堂曰稽古論思曰集賢清秘是時掌院事
者大學士(臣)鄂爾泰(臣)張廷玉
上詔所司卜吉送入院日庚午具鼓吹揚旌斿
駕發自乾清宮由午門出至則先
詣祀
孔子祠肅穆如禮爰
升座羣臣次第上謁畢各就位樂作
錫宴用唐張說麗正書院詩分韻
上得東音韻二首以倡坐於堂上者惟三十有六人咸
和又為柏梁體聯句凡籍翰林及嘗為是官者與焉蓋
百有六十五人酒三行樂闋
上因舉十八學士登瀛洲事謂(臣)爾泰(臣)廷玉曰卿等
庶幾無愧房杜矣顧朕弗及唐太宗耳又曰翰林之職
非特文章已也因文可以見道爾諸臣當明體此意(臣)
爾泰(臣)廷玉惶恐謹避席奏
陛下過唐太宗遠甚(臣)等謭薄亦思上佐
堯舜興中天之治然材分不逮竊自媿出房杜下羣臣
皆頓首謝復
賜樂善堂文集性理精義各一部又名茶文綺及他物
有差
上起如清秘堂羣臣趨出候
駕於沙隄之東未移晷吏部尚書公(臣)訥親捧
御製七言長句四首宣示則
上又于更衣次所援筆立成者也羣臣跽誦之餘懽喜
讚歎以為此自古帝王所未有須臾
駕出欽承
天語更鄭重于末章戒諛崇實之意唐哉皇哉一堂咨
儆直比隆于賡歌颺拜之庥風焉我
國家定鼎百有一年于此矣
聖聖相繼歷于
四朝禮樂之興宜在今日夫翰林者文章道德之府而
學校之本風俗之原也說者謂自百辟卿士下逮一命
之吏皆有所應盡之職而翰林一官獨從容瑣闥間若
無所事事者而
朝廷待之又最近且優以為是蓋清華之選此豈無故
苟以榮其身歟人臣幼學壯行遇合嘗不可必而今得
遭逢
昭代親炙
聖人此古人所畢世不能酬之願廼幸親得之然則思
所以仰稱
德意者非特分所應爾亦後世史冊中無窮之責望也
(臣)官翰林又偹員
講幄記動記言兹為(臣)職執簡誌之豈以詫詞臣稽古
之榮哉
來牛石城記常安
都江古州之徑流也由諸葛營而西為上江其源出都
勻獨山州由諸葛營而東為下江其流通粤之柳州沿
江盡苖藪也下江多峝苖上江多山苖而山苖尤悍上
江山重箐密地極險阻雍正七年勦撫叛服不常亦上
江為甚底定後議置營汛於上江設一協鎮轄兵二千
二百名駐水陸扼要之區曰來牛辛亥撤師題建土城
予聞其地土疎易圯土城恐不足資扞蔽癸丑以改建
石城入
告蒙
俞旨允行爰飭新設通判鄧瀾董其事且諭之曰苖新
嚮化慎勿以鼛鼓滋擾而附近居民苦苖蹂藉凋殘之
餘不堪重役務厚其值以徠傭者庶工成速而苖與民
皆無傷甲寅春二月工竣計高一丈女墻高四尺下廣
八尺上六尺周圍六百三十九丈有竒城門四東曰陽
和西曰慶和南曰薰和北曰化和於是都勻之父老子
弟忻忻然來告曰來牛石城成矣官兵永駐於此以控
制諸苖而今而後誰復敢入我村落掠我子女牛羊者
乎誰復敢張毒機奮長矛伺我於林莽奪我財而戕我
命乎入安枕席出履康莊吾儕小人何其幸哉且崇墉
仡仡不特為吾一方萬年之利即遠近隣邑皆可恃為
犄角以無恐兹城之功不其偉乎曷可忘其所自始也
請記之余因思來牛為上江扼要之區向無城垣故崇
山湍水皆為苖險今石城既成天造之山為我屏障激
蕩之水為我塹壕由是上江固而下江亦固下江固而
丹江清江靡不固
聖天子南顧之憂不藉是少攄乎孟子曰地利不如人
和傳曰衆志成城是城可恃而尤有可恃者在守其可
恃者而更無忽其尤可恃者余能無望於後之君子哉
時余有撫江右之
命不敢以行速辭遂記之
皇清文穎卷二十
