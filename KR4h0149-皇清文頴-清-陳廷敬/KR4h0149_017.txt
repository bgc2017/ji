皇清文穎卷十七
序
明史地理志序張廷玉
自黃帝畫野置監唐虞分州建牧沿及三代下逮宋元
廢興因革前史備矣明太祖奮起淮右首定金陵西克
湖湘東兼吳會然後遣將北伐并山東收河南進取幽
燕分軍四出芟除秦晉訖於嶺表最後削平巴蜀收復
滇南禹跡所奄盡入版圖近古以來所未有也洪武初
建都江表革元中書省以京畿應天諸府直隸京師後
乃盡革行中書省置十三布政使司分領天下府州縣
及羈縻諸司又置十五都指揮使司以領衛所番漢諸
軍其邊境海疆則增置行都指揮使司而於京師建五
軍都督府俾外都指揮使司各以其方附焉成祖定都
北京北倚羣山東臨滄海南面而臨天下乃以北平為
直隸又增設貴州交趾二布政使司仁宣之際南交屢
叛旋復棄之外徼終明之世為直隸者二曰京師曰南
京為布政使司者十三曰山東曰山西曰河南曰陜西
曰四川曰湖廣曰浙江曰江西曰福建曰廣東曰廣西
曰雲南曰貴州其分統之府百有四十州百九十有三
縣千一百三十有八羈縻之府十有九州四十有七縣
六編里六萬九千五百五十有六而兩京都督府分統
都指揮使司十有六行都指揮使司五曰北平曰山西
曰陜西曰四川曰福建留守司二所屬衛四百九十有
三所二千五百九十有三守禦千戸所三百一十有五
又土官宣慰司十有一宣撫司十安撫司二十有二招
討司一長官司一百六十有九蠻夷長官司五其邊陲
要地稱重鎮者凡九曰遼東曰薊州曰宣府曰大同曰
榆林曰寧夏曰甘肅曰太原曰固原皆分統衛所關堡
環列兵戎綱維布置可謂深且固矣計明初封略東起
朝鮮西據土番南包安南北距大磧東西一萬一千七
百五十里南北一萬零九百四里自成祖棄大寧徙東
勝宣宗遷開平於獨石世宗時復棄哈密河套則東起
遼海西至嘉峪南至瓊崖北抵雲朔東西萬餘里南北
萬里其聲教所訖歲時納䞇而非命吏置籍候尉羈屬
者不在此數嗚呼盛矣論者謂交趾之棄未為失圖而
開平近遷則守衛益薄雖置萬全都指揮使司不足以
鎮服山後諸部故再傳而有土木之變然睿皇自以失
律蒙塵非由經制未偹景帝任賢才修守禦國步未移
乘輿旋復由是觀之三衛者一隅之隘而無關大計也
審矣至其季世流寇首禍於西陲浸尋蔓延中原為之
糜爛金湯之固不足以制土崩昄宇之廣不足以成犄
角疆圉不蹙於曩時形勝無虧於初盛而強弱懸殊興
亡異數者天降喪亂昏椓内訌人事之乖而非地利之
失也語曰在德不在險詎不信夫今考其升降之差沿
革之故具著於篇作地理志
甲辰科會試錄序張廷玉
欽惟我
皇上亶聰作后至治諴民運際中天文明炳蔚旁求俊
乂惟日孜孜
御極初元特設鄉會恩科以廣樂育仍
命癸邜甲辰正科於次年舉行甚盛典也越雍正二年
秋八月會試禮部貢士(臣)奉
命偕(臣)軾暨(臣)敏(臣)貽直同主試事伏念(臣)世受
國恩躬蒙
殊眷崇階屢晉
寵渥逾涯元年兩與棘闈榮懼交并祗遵
聖訓幸免罪戾乃以兩年之内三秉文衡遭人臣不世
之遇深恐無以仰副委任至意謹與諸臣共相戒勉晝
夜搜閱得中式文若干卷復甄佳卷之限於額者進呈
欽定再取若干卷事既竣例當錄文以獻(臣)謹拜手稽
首言曰士不惟科名進取之為榮而遭時之足幸夫聖
帝明王曠世難遘彼唐虞之際百僚師濟野無遺賢成
周盛時菁莪棫樸之化行而卷阿鳴鳳之音繼作讀其
書者未嘗不流連感慕思一置身於其間逮數百千年
以來未有能躋登兹者豈非時之難得也歟
皇上以神靈首出之資當重熙累洽之運繼
聖祖仁皇帝夀考作人之盛恢道德之鴻規蓋唐虞三
代之治於今再見矣而多士得以其修之家者進而為
國家用千載一時其慶幸為何如也抑(臣)於多士更有
進者(臣)自元年與南宫之役至今僅十閱月耳今之取
者其什之六七皆向所遺也諸生之文豈盡此妍而彼
媸此工而彼拙(臣)之鑒又豈闇於前而明於後然而取
舍殊而得失異者蓋有數焉不可強也夫知得失之懸
於數則今之得固可忻而向之失可無憾即今之未得者
亦可以自安矣多士登朝服官異日顯晦升沈淹速遠
近之致萬有不齊得失之數無以異於今日惟恪修厥
職而安於義命庶不流於苟且不肖之歸而進之即可
為臯䕫周召之佐(臣)亦藉以報稱萬一有餘榮焉
聖明在御如日中天弊竇肅清士習端謹多士既不敢
以不正倖進而(臣)猶諄諄以守職安命相戒者感
聖主之遭逢以今日之時之難得而深望多士之始終
一轍自勉而勿怠也
樂善堂全集序鄂爾泰
善者一心之主宰萬化之根源事理會歸之極則也然
非實有所樂乎此則見之不真信之不篤而其發為文
章著為事業者終不能篤實輝光可傳於後世
皇四子寶親王性資純粹自幼為
聖祖仁皇帝所篤愛
特召育於宫中薰陶
德教
皇上切義方之訓廣延師保諮經稽史惟日孜孜所以
培養德性恢閎學識者既厚且深矣(爾泰)以封疆之臣
入參政事恭承
恩命獲侍
講筵竊見
皇子動容出辭温肅之氣具備偶聆議論則窮本探原
有經有緯未嘗不私慶
皇子秉元善之德而誠心體道不獨文學迥出乎尋常
也間出樂善堂文鈔若干卷以示開章二篇則曰立身
以至誠為本讀書以明理為先此我
皇上御書以訓勉
皇子者而即首以命題所為念茲在茲以廸元德而會
衆善者莫不基於此矣至於推闡經義尚論古人窮極
事理辨析羣言實有特出之見超乎前賢思議之外其
或敷揚功德吟咏性情可歌可誦使讀者忠孝悱惻之
情油然而生蓋
皇子樂善之誠充積於中而英華外發有不知其然而
然者昌黎韓愈所謂原於仁義而其言藹如者於是集
見之矣竊考六籍所載言善者甚詳而樂善一語獨發
之孟子與道性善稱堯舜之旨更相表裏
皇子誠由斯集而充之明善以誠身本之心而驗之事
則精一危微之訓上接列聖之心傳者莫不於此會其
極而世際昇平太和翔洽皥皥焉各相感於至善之中
而可以被之賡歌垂之簡册者其善為何如其樂又何
如也謹序
壬戌會試錄序鄂爾泰
皇上御極之七年(臣)鄂爾泰恭承
丕命再主春官之試於時羣士之集都下者五千九百
九十三人三場畢糊名易書以達内簾者五千七十三
卷(臣)敬偕副考同考諸臣殫心甄别錄定正榜三百一
十九名明通榜六百九十名榜既揭例取義法尤合者
鋟板以呈
御覽(臣)竊惟科舉之設蓋倣有虞氏敷奏以言及周官
以三物賓興兼用六藝之遺意然后䕫典樂必以直温
寬栗為先鄉大夫興賢必以六德六行為本故後世設
科取士詩賦論策皆不若制藝為得其宗蓋使蒙士束
髮受書即日誦五經四子之言則忠孝仁義之大原可
以粗知其意至為文以代古聖賢人之語則其理之出
入離合學之純駁淺深分寸毫釐不能自掩自揣摩之
說起而實學衰凡鄉會試命題所不及者雖本經四書
之傳注多置而不講其他經史子集蓋有終其身而未
嘗一見者矣
世宗憲皇帝憫俗學之卑靡特頒
聖訓制義必以清真古雅為宗我
皇上引而伸之諄諭文以載道與政治相通宜務質實
而言有物
聖謨洋洋豈惟於制義之根源闡括無遺即古帝王典
學興賢之本意可以一貫之矣蓋必研極經書潛心傳
注明於理而後文能清真必博觀載籍挹取羣言優於
學而後文能古雅至於質實而言有物則必性質高明
學有根柢濟於實用然後可庶幾焉故曰即末以操其
本可八九得也(臣)别擇闈藝實持此以為䋲墨權衡其
盡合者雖不可多覯然必偏得其一端始收而錄之蓋
嘗鑒觀前代科舉所得之人才其能以清謹奉職者其
文多修潔而安詳其能以猷略濟時者其文多沉雄而
閎達其能以忠貞抗節者其文多卓烈而光明所謂文
以載道與政治相通者於斯可略見矣(臣)之所未能自
慊者邇歲精力漸衰雖矻矻披覽而此心怦怦未免有
屈抑英才之懼耳故因進試錄推原古今教學之源流
明彰兩朝
聖主陶冶羣材之德意庶幾士之己進者争自濯磨未
遇者識所祈嚮而凡有職於文教者皆可以自審焉
學規類編序蔡世遠
中丞儀封張先生以伊洛之傳開閩中正學仰體
皇上崇儒重道訓飭士子之意特設正誼堂於三山會
城手訂學規類編一書示學者以從入之方用功之要
書成命世遠序之因述先生之意而竊有言曰堯舜禹
湯文武周公之道至孔子而大明孔子之道至孟子幾
息而復明孔子孟子之道至周程張朱久息而復益明
凡其循循啟廸皆使人復其性而已其要有三曰主敬
曰窮理曰力行不主敬則無私之體何以澄之不窮理
則天下古今當然之則何以考之不力行則所謂道聽
塗說而已何由有以復其性之本然哉明儒有言道學
不明士子或趨於勢利或溺於詞章或流而入於禅學
世遠竊以今世之病大半在於勢利詞章其後焉者也
禪學又其後焉者也士子束髮受書凡父所以教其子
師所以教其弟者不過拾科第取利禄為急務身心性
命有如外物甚或攀緣趨附以為進身之階幸而得志
則以持禄固位肥身保家為長策其有能卓然自立成
一家之言足以垂不朽者有幾人哉宋之眉山明之北
地詞章之雄者也雖其於道未能有聞然素所樹立類
皆高自位置有所不為豈肯與夫已氏者决榮辱得失
於夫夫之口哉今之以詞章自名而不雜於勢利者實
未數數見故曰今世之病詞章其後焉者也宋朝當理
學昌明之會周程張朱數君子比肩而起德性問學之
功昭昭若揭於天壤學者有厭苦於格物窮理之煩者
倡為心學之說恃其超悟凌躐等級一以致虛立本為
宗其弊不為佛氏明心見性之學不止是以有心斯道
者起而攻之然其為人大都義利辨取與嚴出處正特
以學術之差有以誤天下後世不能不急為辨耳今之
人方且營營逐逐於外而無所止尚慮其流入為明心
見性之學哉故曰禪學又其後焉者此也先生以一代
醇儒當倡明絶學之任欲返禅學於道藥詞章以正而
力起夫勢利者隠微深錮之病首刻是書尤為深切著
明學者苟能純主敬之功窮理力行以復其性之本然
將歴聖相傳之道萬古猶一日也洛閩之學其復興乎
古文雅正序蔡世遠
康熙乙未歲余自京師回閩家居數載評選歴代古文
自漢至元約二百三十首子弟及門私自抄誦未敢以
問世也雍正元年
特召入京與同志李君立侯張君季長參論考訂又是
正之高安朱可亭先生迨季長作令長洲取以授梓余
因而序之曰是選也採之各家文集者若干卷採之二
十一史者若干篇若漢魏之叢書文選文粹文苑文類
以及名臣奏議偶有所喜則登之文雖佳非有關於脩
身經世之大者不錄也言雖切而體裁不美備則賢哲
格言不能盡載也其事則可法可傳其文則可歌可誦
然後錄之不及三傳檀弓者檀弓經也三傳雖傳經也
不及戰國策者多機知害道之言也荀韓莊列不載者
斥異學也嗚呼虛車之飾與犬羊之鞹交譏也不加體
察躬行之功徒誇閎博雕鏤之用先儒之所羞稱也言
不能以足志文不能以行遠亦大雅之所弗尚也措之
為君臣父子夫婦昆弟朋友之倫發之有經國大業不
朽盛事之美言為心聲辭尚體要斯集之所由選乎凡
余所評論自寫心得不倫不次貽笑大方弗恤也名之
曰雅正者其詞雅其理正也
皇五子奉
命祭告
闕里文廟序蔡世遠
堯舜禹湯文武周公之道至
孔子而集其成漢唐以來尊崇效法各致其隆至我
皇上而立其凖心源契道法昭封五代以報功詣太學
而親享巍乎煥乎古未有也雍正八年九月重建
闕里文廟告成黃瓦畫棟悉倣
宫殿制度搏拊干戚罇俎豆籩之
頒自上方
皇上御書碑文勒石垂之永久禮部奏請遣官祭告
上特重其典
詔皇五子承命以行世遠與
皇子晨夕相講論者八年於此矣可無一言以敬獻乎
夫清明在躬志氣如神希賢聖而則古先
皇子平日之澡浴者然也兹奉
君父之命以往未事之先蠲潔其心志儼恪其身容齊
肅有加焉入
聖人之里遊
聖人之門仰瞻大成殿大成門
皇上之御筆也門曰聖時曰弘道
皇上之所手定也瞻
聖人之像貎盥薦奠斝明禋拜稽如睹其温良恭儉讓
之休也如聆其金聲玉振之範也如親其博文約禮之
教也共祀一堂及兩廡者為四配為十一哲為七十二
子為漢唐以來諸儒示我周行如臨師保顔子之克已
子路之喜聞過孟子之集義皆可師也漢儒之傳經宋
儒之體道皆可誦而可法也先哲後賢内聖外王其揆
一也
皇子念之哉禮畢謁
孔林如泰安州祀事泰山夫
孔子之道猶泰山然登泰山之巔必由泰山之麓精義
入神必始於敦倫體信孔子曰孝弟之至通於神明光
於四海無所不通孝弟其至近而可循者乎會子傳一
貫之旨以告門人曰夫子之道忠恕而已矣忠恕其至
切而有要者乎此與登山之說何異
皇子念之哉肅將
君命祗謁
聖居近取諸身心道行於家庭對越昭事罔有斁焉此
之謂有恪此之謂受福此之謂敬
親此之謂法
聖
廣西通志序李紱
地必有志所以大一統徵文獻備王會之盛而尊朝廷
也其事甚難僻遠則尤難廣西在嶺以南禹跡所不至
然南交之宅首見於虞書堯山舜祠在焉通冠裳不可
謂不久陳祭酒父子起蒼梧治春秋請立左氏學文章
爛然江以南著述未有先於廣西者也顧其地雜猺獞
狑狼土府州縣峝砦與流官相半號為難治自秦史禄
鑿靈渠𨗳湘灕二水始開其地戍卒旋殲漢罷朱厓至
馬新息而後安唐啓南服設總管頗鎮定至宋儂氏之
亂邕筦以北守土率棄城走有明藤峽之役韓襄毅稱
偉績田州岑猛衆至十萬合楚粤師數歲莫定起王文
成於家始撫定其衆併破八排磨崖紀勲伐其難治若
此故唐虞以來三四千年而文物未能擬於上國山川
磅礴欝積之氣固必待至盛之時而後開也我
國家威德之廣超越三古
世祖皇帝一統海宇
聖祖皇帝深仁厚澤六十餘年朔南暨訖三代以來所
未有今
皇上聖明繼述道一風同自
國初至今垂百年廣西無枹鼓之警寅邜之亂吳耿逆
命蔓延南土廣西處其中傅將軍弘烈以戍卒一呼九
郡響應較滇閩首先反正則其沐浴於
聖化也深矣雍正二年余奉
簡命撫兹土宣揚
帝德與民人更始闢書院訓課諸生多士彬彬幾與鄒
魯等念山川風氣應
昌明之運光天之下蠻烟瘴雨氛消沴息今之廣西非
昔之廣西也考文徵獻以備
王會一統之盛典時乎其不在兹乎廣西有志始於吾
鄉先達周督學孟中繼之者南海黃公佐其書並亾今
存者前廵撫定州郝公浴所修兵燹之餘粗具崖略而
已因走伻載家所蔵書三千餘部延友蒐纂以諸史
為宗政事之餘親加商𣙜别立凡例山川風土沿革建
置刊正譌誤數百條鄉賢增十之五名宦增十之七藝
文增十之九藁方脫旋奉總督直隸之命乃以校刊屬
按察使甘君君以名進士起家樂觀厥成明年有
詔命君撫廣西君為之益力比秋來告曰書成矣願序
其端因書其緣起以見山川風氣之盛待
聖明之時而後大顯蓋誠有時焉而非偶然也
壬戌會試錄後序汪由敦
聖天子觀人文以化成天下興賢育才聲教四訖籲俊
賓興之典以時舉行乾隆七年歲在壬戌貢士之集禮
部者五千餘人
皇上特命大學士伯(臣)鄂爾泰尚書(臣)劉吳龍主試事
(臣)由敦偕副都御史(臣)仲永檀副焉既竣事得士如
欽定之額循例綠文二十二篇恭進
御覽(臣)竊惟
國家旁招俊乂布列庶位進士實為高選是故甄於庠
序貢於鄉會於春官程之以三試嚴之以糊名易書與
是選者
臨軒而親策之最其甲乙而授之職凡為是委曲繁重
以肅登進之途者非故為難也重其選則取之不得不
嚴取之嚴則辨之不得不審夫將起草茅而縈以爵禄
政事之是圖民生休戚是寄安得而不難諸安得而不
慎諸承是役者上以念
聖朝作人之德化如是其厚也求才如是其誠也異日
之任用如是其優也下以念多士之踴躍功名思挾所
有以自效又如是其廹也斤斤於去取之際毫釐之未
慊則仰無以副
簡任而俯無以對多士且臣聞之文章關乎氣運持風
會於全盛之日視起衰為尤難光嶽氣完人才軰出智
能瓌異之士百出其心思才力以角一日之長而或横
溢而不衷於度或尋虛逐微而不當於理其新可喜其
怪可愕為所眩而不之察慕效者以是為詭遇之捷徑
旁騖而不可止偽體流傳經術之蠧也風會所趨歸其
責於衡鑒之不審其奚所辭咎我
列祖教澤涵濡重熙累洽
聖天子建中和之極金聲而玉振之慶霄在上萬物五
色郁郁乎文明全盛之會倬彼雲漢昭回於天周文公
所為歌棫樸也藹藹王多吉士維君子使媚於天子召
康公所為頌卷阿也求賢用吉士用勱相我
國家其道在慎持之而己(臣)幸從二三臣後黽勉將事
於所謂難之難慎之慎者竊斤斤焉錄成敬以綴於簡
末
明史功臣表序汪由敦
自昔帝王受命驅策羣力以有天下迨區宇既寧醻庸
論功列爵崇報一時攀鱗附翼之士奮起兜牟之中剖
符析珪爰及苖裔德意厚矣唐宋以來稍異曩制房喬
遠勢首讓世封是以英衛子孫齒於甿隸而宋代勲階
祗崇虛號祖孫父子各擬名邦初無世及之文非復承
家之舊至明祖開基乃曠然復古凡熊羆之宿將帷幄
之謀臣生著號而沒襲封茅土之頒殆逾百數馴及季
年黨獄蔓延剗削芟殊存者不及三四然觀鐵榜所列
訓誡之辭則河山之誓白馬之盟初意固不其然高危
滿溢亦其自取焉耳乃若文皇差靖難之勞英宗懋奪
門之賞跡參佐命籍次元功以視開國諸臣亦曷可同
年而語乎世宗中葉開册府之舊藏修繼絶之墜典於
是鄂曹衛信之裔復列徹侯延其世緒天下翕然歸厚
雖宋潁韓淇終於勦絶而自餘推誠宣力名載丹書者
奕葉貂蝉保守禄位典宿衛領京營鎮陪京督漕運寄
隆方岳階晉公孤家分典瑞之榮朝無酎金之罰較諸
西京世胄殆將過之今考其襲替歲月見於實錄者作
功臣表以與紀傳相表裏或牴牾散軼時世無可考稽
則略而不書固史氏闕文之義云耳
明史儒林傳序汪由敦
粤自司馬遷班固創述儒林著漢興諸儒修明經義之
由朝廷廣厲學官之路與一代政治相表裏後史沿其
體製士之抱遺經以相授受者雖無他事業率類次為
編宋史判道學儒林為二以明伊雒淵源上承洙泗儒
宗統緒莫正於是所關於世道人心者甚鉅是以載籍
雖繁莫可廢也明太祖起布衣定天下當干戈搶攘之
時所至徵召耆儒講論道德修明治術興起教化煥乎
成一代之宏規雖天亶英姿而諸儒之功不為無助也
制科取士一以經義為先網羅碩學嗣世承平文教特
盛大臣以文學登用者林立朝右而英宗之世河東薛
瑄以醇儒預機政雖弗究於用其清修篤學海内宗焉
吳與弼以名儒被薦天子修幣聘之殊禮前席延見想
望風采而譽隆於實詬誶叢滋自是積重甲科儒風少
替白沙而後曠典缺如原夫明初諸儒皆朱子門人之
支流餘裔師承有自矩薙秩然曹端胡居仁篤踐履謹
繩墨守儒先之正傳無敢改錯學術之分則自陳獻章
王守仁始宗獻章者曰江門之學孤行獨詣其傳不遠
宗守仁者曰姚江之學别立宗旨顯與朱子背馳門徒
徧天下流傳逾百年其教大行其弊滋甚嘉隆而後篤
信程朱不遷異說者無復幾人矣要之有明諸儒衍伊
雒之緒言探性命之奥旨錙銖或爽遂啟岐趨襲謬承
譌指歸彌遠至專門經訓授受源流則二百七十餘年
間未聞以此名家者經學非漢唐之精專性理襲宋元
之糟粕論者謂科舉盛而儒術微殆其然乎今差别其
人凖前史例作儒林傳有事功可見列於正傳者兹不
復及其先聖先賢後裔明代亟為表章衍聖列爵上公
與國終始其他簪纓逢掖奕葉承恩亦儒林盛事也考
其原始别自為篇附諸末簡以備一代之故云
皇清文穎卷十七
