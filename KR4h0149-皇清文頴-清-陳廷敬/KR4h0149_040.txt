皇清文穎卷四十
賦
璿璣玉衡賦(有序)葉方藹
夫乾苞闡祕襲氣母於羲皇神策迎長占斗綱於
軒后南正司天之載五緯同躔東嵎迓日之年四
時成歲乃肇渾天之制爰垂歴象之名邈矣悠哉
夐乎尚矣若其靈承帝眷敬授民時基命夙夜之
心效法聰明之德先聖後聖其揆一也我
皇上凝休紫極昭受璇穹上治而協健行下交以成泰
運珍符霧集聚房會井之精景貺雲臻合璧編珠
之瑞猶且單心不懈奉若加虔推玉律以調八風
授靈臺而占五候星球乍啟不踰分至之司圭表
初懸無爽隂陽之景緹宮吹管即應黃鐘嶰谷鳴
筩奚煩黑黍此惟清寧同撰日月合明故仰昊瞻
天久在淵衷己裕勑幾觀象不越反躬而求矣若
稽勲華之代首崇平秩之規是有璣衡用資測騐
以之考憲而七政攸齊以之亮工而五辰斯撫固
稱隆於曩昔實合契於今兹敢竭疎庸敬陳斯賦
天德健行
聖躬時憲懸象昭回泰階巍煥並明照以升恒握神機
而清晏攬貞觀之同符美勲華之再見審歷象之儀型
考璣衡之舊撰爾其乾文中列坤質外包機緘畢設網
紐斜交既轄之以圓軸又筦之以横簫飾蠙珠之的皪
琢崑玉之英瑶輸激水以自運旋靈樞而不撓三重之
儀而六合莫之外一寸之管而萬象不能淆其為體也
規如彈丸其為用也捷如轉圜其為象也三百六十有
五度之廣其為數也一百七萬一千里之寬黃道赤道
界其内南極北極持其端日月廻環於其際星辰縈帶
於其間東游而蒼龍晨駕西游而玉露宵溥景長而朱
曦送燠景短而清風戒寒辨早晚之異候察盈縮之殊
觀雖渾涵於一氣實森布於周垣智非同於窺牖情寧
等於扣槃彼夫洛下初摹鮮于爰度測靈憲於張衡營
銅儀於錢樂承天淳風之改造一行郭公之制作莫不
研渺慮於毫釐覃巧思於冥漠法加密於前人理終資
於先覺縱能析夫天象之至微猶未喻乎
聖心之所託也盖璿璣之所紀者名玉衡之所窺者形
形非道之妙名非理之精道則剛健而中正理則元亨
而利貞是天體之所以宰乎化育而至德之所以合乎
穆清故乃上瞻峻極仰則高明旁規二曜疏觀列星占
以五事驗以庶徵以言乎日太陽之精純離之質聖人
法之以施剛德負丹扆以答陽臨彤軒而辨色洞萬物
於幽遐統羣工而祖識煥昭明乎四方布暉光於九域
以言乎月内政之修隂教之協聖人法之以安柔節循
晏晦以有時慎紏虔而罔忒致少采以修刑謹後宮而
辨列起風化於關雎絶燕私於女謁至夫五緯行天日
月之餘彼遲留而伏匿即消息與盈虛雖疾徐之各異
及次舍之懸殊要觀祲而禳灾必修德以臨諸惟歲星
之為木主東方之甲乙年浹辰而一終揆進退而罕失
適春陽之始舒聿體仁而播德發倉廩以振乏絶飭田
事而定凖直睇東作以[瓜見]土膏待下流而承大澤熒惑
司火其日丙丁周天行以二載主夏令之暢盈乃有遂
良贊俊之典勞民勸相之行斷薄眚而出輕繫嗜欲静
而晏隂成養壮佼以順時定心氣而永寧若填星之位
乎中央其日戊巳而寄王乎季久居之國福厚薄焉者
反是所以統四時而合度總五行而成位會隂陽風雨
之和收稼穡作甘之利節火耕水耨之勤紓金毁木饑
之弊爰有太白之曜庚辛是主歲一周天附日而處惟
金行之秋令肅天地於區宇詰暴而来遠方勑法而繕
囹圄建都邑以備囷倉易關市以柔商旅辰星水德壬
癸司衡環陽麗日至隂之精乃迎寒於北郊時閉塞而
冬成爰恤羽林之孤寡審龜筴之吉凶命百官而眡盖
藏考工師而按度程是曰三辰亦名七政惟在下者召
其和乃在上者彰其應匪天心之偶違從實人事之多
逆順皇皇乎不聞亦式穆穆乎非言而令必敬凛夫旦
明若儼承其提命斯軌順而階平庶璣明而衡正為象
緯之貞符昭皇王之景運非甘石之能窺詎羲和之足
問繄我
上聖端拱垂旒倣天體之廣覆嚮明堂而爥幽喜怒形
乎寒燠刑賞協乎春秋貌言視聽以咸飭工虞水火之
交修肖乾坤易簡之易演皇極歛錫之疇是故天不愛
夫寶道神永獻以嘉庥德有動而必叶感無美而勿遒
定永年之歴數荷帝錫之共球眺榮光於德水産蓂莢
於
皇州受昭華龍叙之器賡卿雲復旦之謳嫓陶唐之茂
烈方虞后之徽猷又何假乎玉儀銅渾之製與夫保章
馮相之儔
璿璣玉衡賦張玉書
仰乾象之昭融周寰宇而默運成歲功於靈樞燭人事
以垂訓遐覽古初隂陽軌順五精呈符三光朗潤誕受
圖於榮河爰協筩於時令嗣在高陽八風叶應載洎帝
嚳五官司正中星辨於伊耆七曜齊於帝舜於稽虞制
曰璣曰衡璣設象以環映衡窺機而中横睠密緯之粲
列雖銖黍之畢程飾夜光以測度既規圓而體精琢良
玉以為管亦外澤而中瑩古歷云亡星官失術越有渾
儀是纂是述凖尺寸以經營傳璣衡之髣髴其為體也
六合外圍辰游内設指二軸以直距燭低昂於毫末其
為用也分天脊以立極跨地平而定隅持南北之兩端
激機輪如轉樞若夫日躔黃道與赤為界半入其中半
出其外晷長至而牽牛是經景短至而東井斯在辨婁
角於春秋實二分之交會此日行之軌陽舒而隂殺者
也月行九道黃道則一周列四維随方易色經其南為
朱經其西為白經其東為青經其北為黑分内外而錯
居并中道為九則此月行之軌陽消而隂息者也至於
驗五緯之凌歷分嬴縮於步躔惟金水之附日常一歲
而周天火再歲而秉令木一終而司權填中央以主福
閱二十八歲而一遷其間順逆留伏循環無端伏行最
急留行則延順歷而東行則合逆軌而西行則偏此五
星之度有常道亦有變愆者也大抵日月之行以天為
輻星緯之道以日為轂天左旋而常嬴日麗天而差縮
天視日為有餘日規天為不足積經歲以為期斯日會
天而来復繄太隂之行緩按躔次而可推計一日之所
退常十三度而有竒月一周而交會實日速而月遲惟
星官之步歷謂進度為難稽指逆數以握算若右旋其
易窺倘折衷於至當實左旋其不移夫天度有常觀象
斯在天命難諶惟德克配昔者聖人之答幽明序五行
也晝考乎日氣協純陽象以修政積精於剛垂離照於
庶事振遐覽於八荒夕考乎月體含純隂象以修德退
密洗心既内庭之式序亦宵衣之是箴爾乃啓春令於
東陸屬重華而為木溥仁澤以嘘枯配青陽之覆育秩
夏令於南訛屬熒惑而為火敷禮教以牖民範羣蒙之
偏頗涼風既至太白司金象秋令以義正肆賞善而罰
淫嚴霜乍隕辰星司水象冬令以智臨爰植綱而置紀
令行季夏中德為土四星迭運填不易矩堅大信如金
石捷令甲於風雨於是乎有治溝洫設瀦防疏川谷謹
關梁之水政有司烜爟頒禁律改國火救時疾之火政
有戢淫邪嚴五刑誅暴慢厲五兵之金政有掌薪蒸禁
林麓司器用慎儲蓄之木政有辨物産課樹藝定土圭
度地勢之土政凡以觀文察變協序撫辰或灾沴之偶
告即修救以薦馨雖禮詳於三代實道啟於虞廷觀於
命九官分庶職儆天工協羣力㒺非察惠逆於神人相
璣衡而因革此所謂欽若之淵源歷千聖而同德也天
祚
聖皇丕膺休命衍箕疇行夏正格神明盡物性握苞符
以建極召箕畢而環應惟
睿慮之璣衡不假器而垂鏡於時天門肅穆泰階清平
儼衆星環共而仰紫極之威神焉百職受成四海陶冶
譬二十八宿之森列而司九州之分野焉朝視政以勤
民夜考經而省憲兩曜之旁矚無垠而宰之以至健也
軫旱潦以渙號宣幽滯而逹情五緯之代更逓旺而總
之以好生也繼自今以協氣旁流嘉生蕃殖大澤沾濡
聲靈允塞固不必連珠合璧之祥五福庶徵之集然後
知郅隆臻於三五而天人接於呼吸也己
璿璣玉衡賦王鴻緒
維天運之無垠仰蒼蒼於終古秉乾健以立德普覆幬
於六宇殫智慮而難窺藉法天之聖主粤稽軒轅受命
披圖作覩大撓占斗綱隸首立算數容成作盖天臾蓲
推莢蔀羌星官之羅列順四時而步天武傳自陶唐彤
車白馬爰造璣衡分經凖含欽若勿違授時函夏揖讓
有虞祗承玉歷仰觀俯察朝乾夕惕碧漢高低星辰的
皪目營心維斯程是適爾其為璣也如輪如轂象天之
圓繽紛合沓碁布星躔煌煌煜煜璀璨編連擥夜光之
徑寸綴瓊宇之澄鮮爾其為衡也取質荆山是琢是雕
中空外堅美麗瓊瑤似截瑯玕之竹如横鳳閣之簫用
以斜窺夫列宿睨視乎層霄至南極北極作天樞紐出
地入地或昂㦯否衆星分羅如臣拱后天穹窿而旋左
日月星辰錯落而旋右總度數之棼如皆於是焉觀其
休咎若夫曜靈東浴玉兔西生拂扶桑而沈細柳揚素
娥而瀉銀瀛一則乍嬴乍縮一則半虧半盈時而重光
重潤時而或犯或凌苟按器以潛思洵燭照而有徵廼
熒惑處南重華居東太白西而辰星北填為土德宅乎
其中既稟性之各異亦徐疾之不同月隂精而具陽日
陽精而秉隂金水受光於火日木土資生於水金他若
羣星之隐見盈萬羅寥廓而森森無不挈靈機而知數
倚玉管而探尋於考中星實辨昏曉秋虛冬昴夏火春
鳥譬循環之無端猶翔龍之旋繞定四序於代更割隂
陽於忽杪至稽行道之黃赤分内隂與外陽蟾魄之青
朱黑白羲御之冬短夏長一南而百物彫朽一北而萬
彙煇煌等瑶梭之交織傃七㐮而成章皆璣衡之妙用
察天道於微茫何三代永守以為寶遭函關一炬而消
亡迨經營始於洛下鑄象肇於夀昌錢樂造為銅渾猗
尺度而寸量更若儀名六合制起三辰側立斜倚分其
位黃環白環運其輪儼四游之在内凖直距而維均恃
衡管之俯仰占晷刻於冬春洎仰儀簡儀之迭變候極
立運之紛綸師古帝之遺法曠千載而同論苟厥德其
不回何妨乎創制之維新我
皇上文武聖神誕膺景命體天行而作則順民時而立
政合二氣以相宣調萬年之金鏡念乾符下孚於君德
必
皇衷上契乎穆清故前民而開務謹時憲於元正離光
騰而物照冰輪現而景澄則
宸躬之日月常升恒也視為目而主明貌為水而主恭
聽為金而王聰思為土而主睿言為火而主從則君心
之五行恒肅雍也無形之七政運行㒺息在中之璣衡
不聞亦式雖上極夫皇王之盛治疇得以累崔巍之至
德將使日月循緯五星同色比重華之遊河入昴同放
勲之睹景出翼相與游乎卿雲之縵縵暢九垓而彌萬
國
璿璣玉衡賦(有序)湯斌
(臣)聞蓂莢初生古帝識明時之義澤火成象大易
垂治歷之文朝廷之政令未施奉若之儀規先備
盖敬天即勤民之本而法天實凝命之原自容成
定握算而六術已昭黃帝聽合宮而五行較著南
正司天北正司地重黎釐職於隂陽暘谷候春昧
谷候秋羲和致嚴於分至莫不仰觀俯察上律旁
羅然存其理而缺其儀未盡觀占之哲有其數而
無其器難成察稽之功尚考虞書聿垂偉製躔度
窺於寸管文星運於圜機聚山澤之精華極人工
之賁飾誠授時之要術步歷之宏規也然而至德
難聞成模漸斁精思罕遇不無章會之訛參騐㦯
淆遂有統元之悞以建申為建亥魯人之月令無
憑以食夘併食辰齊廷之度數何舛太初歷稱邃
密夀王猶議其非乾象術號精深韓翊尚指其短
固由天行之難定實亦制度之未精觀會通於古
今應彰明於
昭代恭惟
皇上履端建極麗正凝神日就月將光華協于天地朝
乾夕惕奮迅象乎風雷道在欽崇凜曰明而曰旦
功深宥密謹亦保而亦臨時憲之歷久頒永年之
法新勒合元會運世之終始辨五十二家之殘叢
將見合璧聯珠歲書太史大章含譽日紀靈臺乃
復尚稽典謨究明遺憲旁招庶士敷奏鴻詞將假
翰藻而明三才藉筆泉而協五紀(臣)罔窺理數素
昧天人幸際昌辰敢辭蕪陋謹獻賦曰
緬鴻蒙之初闢邈莫知其紀極仰寥廓而無垠識蒼蒼
之正色渺終古而左旋疇轉輪而不息羅萬象於周廻
建極紐於南北三垣表内外之宫庭列宿畫中原之邦
域圜九重兮誰營里九萬兮孰測維邃古之神靈肇觀
天而作則揆茫茫之元化總睿聖之範圍粤重華之膺
籙紹放勲之巍巍初受終於文祖乃躬覧夫萬幾方類
禋之未舉首申命於衡璣盖執中以體會於淵穆自觀
察而效法其精微亦猶七十載之光被四表其功用惟
本天治人而不違若夫魁衡招搖之密運隂陽寒暑之
潛移非參稽之不爽何庶績之咸熙矧乃天雞曉唱羲
馭晝踆朝浴滄海夕耀崑崙景近極而炎暑景遠極而
易昏居牽牛而一陽来復舍降婁而春風自溫燭龍未
足誇其光彩夸父無由效其駿奔至夫繼離宵曜夜光
融融朒朓警闕朏魄示冲應潮汐之消長從箕畢而澤
風日退度於十三遂置閠而成功再如木德行仁太白
秉義熒惑主禮辰緯藏智惟填司信位王四季㦯期歲
而周天或累年而遷次或方進而復留或既分而忽會
信薄蝕之有常乃伏見之難泥初偶乖於絫黍久漸易
其機樞何以測算不失於晦朔氣數㒺愆於盈虛惟至
人德合蒼昊制凖乾圖璣運外而規圜衡當軸而虛中
兩極相望於直距九行環繞夫紫宫大梁實沈之周列
鶉首鶉尾之麗空四游兩環定經緯表裏之凖三辰六
合挈夘酉子午之針運躔離於晷刻轉造化於尺尋東
作南訛畢協於節序攝提孟陬宛肖夫天心随波降升
似昭回之銀漢與日環繞象靈烏之迅飛晝晦重隂而
儀度不愆烈風雷雨而僭忒不譏飾以鴻寶綴以美璣
瓊璧精瑩雲霞之色可挹夜光璀璨星宿之芒依稀雖
曰以管窺天何能持小而測大要之因衡察象實可殊
途而同歸後若萇弘子韋之探賾索隐梓慎禆竈之極
渺窮工殷周之巫咸史佚魏齊之石氏甘公王朔唐昧
之觀星候氣尹臯吳範之視日覘風漢唐則夀昌一行
之術密宋元則沈括守敬之業崇其用器也踵事而增
華敷衍而不窮或造輪扇而刻木或倚渾儀而鑄銅或
削蓮花以傳箭或斲觚稜以盤龍誰能不祖奥旨而述
成規遂可察氣數而合蒼穹豈若倚盖弹丸蟻旋磨轉
術家之微渺無聞法象之探索猶淺彼張衡之藻翰稱
工洛下之經畫推善靈憲之圖書猶存歲差之考稽難
舛損益適宜縮嬴合撰足以驗同氣於天人通至誠於
幽顯是以帝王俯察人事仰觀天則時幾必勑視聽母
惑常扶陽而抑隂更緩刑而尚德雨暘寒燠若其序歲
月日星順其職皇猷玉潤而東壁聯輝帝典金清而左
角不忒煌煌乎執大象而撫地中面稽天若卜年萬億
敬抽毫而作賦若身随臯夔之班而遊唐虞之世
璿璣玉衡賦梅文鼎
至哉渾儀之為器也體天地之撰類經緯之情極深窮
高闡微致精殆更僕莫殫其藴累牘難悉其形者矣粤
自道生宇宙肇為大圜健運無息東西斡旋七政錯行
宿離紏紛交光羅絡終始相嬗雖有離朱孰闚其端聖
哲挺生繼天立極開物成務叙疇作易俛詧仰觀賾探
隐索諗六虛之曠邈詎目營兮可獲廼範金兮為儀縦
若衡兮八尺歷以之治兮象以之覈堯命羲和四隅分
宅制閏成歲釐工熙績匪有器以御之孰所憑而推策
虞帝受之璣衡以設敬天勤民兩聖一轍嗣三統兮迭
更兹重器兮㒺䙝陳東序兮天球惟河圖兮為列盖先
聖之法物豈司天之可闕嬴秦力政蔑棄天常遷周九
鼎焚燬舊章球圖湮沒莫知其鄉歷紀乖次伏隂愆陽
及夫漢造太初渾天初置惟意匠兮經營莫詳徵乎昔
制曾黃赤兮未分矧歲差兮能治歷唐逾宋代有討論
小異大同踵事增新說存諸史約略可陳外周六合八
觚三輪平圓象地以域昏晨子午雙環樞紐中尊夘酉
交加日月之門是立郛郭以挈三辰黃倚赤而相結剖
二至與二兮判發斂兮南北距紫極兮為言小環四海
又居其内左右周闚兩簫更代低昂斜側折旋唯意儀
三重兮共樞亶推步兮精義亦有銅球實惟渾象列星
綴離三家殊状或附益之兩曜類蟻行兮磨上遲速行
兮一機或水轉兮磨盪非不研精覃思窮神盡智象重
大兮易膠每機關兮弗利儀重環兮掩映㦯未宜兮窺
視加以代易人湮乍成旋廢造之也綦難用之也匪易
若乃元祖初服廣徵碩儒有美魯齋王郭之徒既作授
時備累與書高表四丈承以景符簡儀候極離立扶疎
二綫代管分杪乘除庋百刻兮天腹旋立運兮四虛闚
几兮測月蓮花兮挈壺正方有案兮定南北懸正坐正
兮九服之須仰儀兮虛而似金度斜絡兮南極攸居可
謂酌古凖今洵美且都者矣歷年逾百有明膺命雖大
統兮殊稱實授時兮為政屬作都兮石城旋京邑兮北
定既觀臺兮屢遷地更寘兮乖應豈儀器兮多迕抑疇
人兮弗敬寧弗善厥初兮歲薦更兮滋病經生既非所
習兮又圉之以禁令占測算各分科兮或承譌而罕正
設官司歷幾為文具交食或乖誰知其故爾乃海西之
士萬里来賓奉其師說備其諮詢如禮失兮求野似問
郯兮識官實闇符兮周髀此久缺兮彼傳於是吳淞太
史仁和水部夜譯晨鈔心追手步亦得請而開局集歐
邏與儒素擷西土兮精英入中算兮鑪鑄屢清臺兮襍
候多密合兮可據怵巧拙兮相形新術良兮羣妬歴既
成兮弗用書十年兮徒著何人事兮多違或有待兮天
意兹遇隆時體乾出治頒朔正時上符古帝洞新法之
合天可永遵為定制既測驗之無差豈中西之有異哂
陋儒兮泥古騁小辨兮譏評若盲不杖兮聾别竽笙斯
術之無弊兮經指摘兮益明乃詔大史乃咨在廷謂新
歷兮允臧顧儀器兮未成式采銅兮名山鳩哲匠兮上
京備製兮六儀各錫兮嘉名赤道兮法動天之西轉黃
道兮順七曜之東行古二道為一器兮聊彷彿其斜横
今别其用兮法以簡而倍精黃既麗赤而左旋兮復右
還以計程緯度之各異兮亦異其經黃自有極以運兮
測距度以為徵日心正對兮遊表是承時時可騐節候
兮若響於聲地平之儀辨方正位轉綫參直三光所至
出沒之度漸升之意秒忽微茫具可别識象限平轉兮
測高與庳割圓八線兮於是焉施合四為一兮周天在
兹度惟九十兮厥數已全紀限六十兮於以參焉正反
隅角兮靡幽弗宣用稽距度兮兩星之間弧三角之法
兮推其所然五者相資多人分測片晷之餘各盡目力
假變行之迅速盖須臾之罔忒别有渾球全賦星躔循
黃之極碁罫珠聯列曜遠近南北入度小輪之限凖斯
無捂亦依赤極出地有恒或正升兮斜降或正降兮斜
升晰伏見之先後信里差之足憑黃緯之列兮百世無
改宮分迤差兮恒星東滙以度計年兮六十六載下設
旋輪兮應時周動刻漏罔僭兮機發於踵爰有高弧繫
之天頂地平經緯相為形影或象限兮平觀或紀限兮
斜距或黃赤儀之所窺絜之球而參遇爛若軒轅之寶
鏡兮縮圜形而周布衆儀得其散兮球徵其聚正求兮
反映宛轉兮廻互測量有書兮或不能句摩挲斯器兮
曠如揭霧更旋宮兮十二随道里兮攸殊際地之極南
北兮以為之樞子午及平環兮以限四隅隅各三宮兮
東方為初次第右環兮大權以區三合六合之照兮凶
吉分途惟斯球而可睹兮考步笇之密疏致用萬端未
克枚舉洵天府兮竒珍昭大法兮来許若其鎔金有術
棄滓取精磨礱砥礪光輝熒熒旋之中規直之中䋲擘
劃勻細大半畸零重心巧測銖兩無嬴惟寘儀兮合度
雖久遠兮無傾趺交之以銅龍兮或海獸以相擎為水
凖與螺柱兮常消息焉取平天矯兮騰踔攫拏兮狰獰
詎美觀兮一時永奠定兮千齡乃至崇臺百步迴出闤
闠周以儲胥纖埃不至上列六臺方圓式異相依兮交
譲旋觀兮㒺閡施窺筒之竒巧盻千里兮如對晝候兮
日面之星夜占兮句已之態折照浮光兮氣水水氣清
濛厚薄兮地心相配交食淺深兮起虧進退地景厚薄
兮青綠明昧視差有多少兮命天九重月有弦望兮太
白攸同抱日為輪兮互入相容超西法之舊兮信天能
之弗窮登斯臺也軒豁洞逹耳目開通揮斥兮八極廣
攬兮無終意氣兮飛揚凌虛兮御風習其器也陸離瀟
灑繽紛容與爛縵兮卿雲昭回兮星野照曜兮焜煌周
流兮軒翥戄臨汝兮旦明遊吾心兮太古帝載之於穆
兮陟降其所垓埏之遼絶兮斂之一黍匪重黎之遺迹
兮曷其臻兹要眇邈祁姚之不作兮疇復探斯奥窔伊
崇效而卑法兮協至德於太灝定百代之猶豫兮踵惟
精於帝道畢遠臣之巧思兮備前王之所少璿璣玉衡
之不傳兮乃今而獲聖人之大寶亂曰巍巍穹窿帝所
則兮小心昭事惟合德兮寫以良金如肖像兮父乾母
坤斯瞻仰兮子之於親視無形兮對越在兹曷敢以寧
兮兢兢業業承天休兮奉若不違升大猷兮祈天永命
從兹始兮億萬斯年昊天其子之兮
瀛臺賦葉方藹
惟
皇清受命混一海㝢建邦設都開疆啟土煥紫宫之矞
皇輝丹闕之耀麗五雲鬱其上浮九重屹其雄峙固己
運中央設萬國奠六鼇鞏四極樹無外之宏模立不騫
之遐則者矣爾廼
皇上聽政之暇思以鬯
睿情洽
宸歡頌匪日咏斯干爰循故國之遺址聿起
新朝之壮觀巋乎其所謂瀛臺者是臺也聳金墉之西
隅環玉河之四滙矗鴻濛而建標映觚稜而交彩俯雲
霧以檻楯捫星辰以戶椳廓遐覧於九州迓景福於千
載寧良工之役其鬼神直上宰之移其蓬海觀夫紫戺
霏微碧基深窅層櫨揭蘖飛梁夭矯陽馬驤騰於四榮
隂虬躨跜於八表芝栭煥其戢孴桂柱挺而踔蹻爛朱
綠之璘㻞繢仙靈之縹緲金鼇玉蝀連閣道以紆廻雕
碧文珉緣御墀而窈窕中復藏温室理曲房蘭牖藻井
螭梠鳳窗瓊寮珠戶玉陛瑶璫青璅葳蕤夫綺疏丹雘
歙赩乎雕梁既岧峩而䨎窲亦蜒蜿而軒翔瞻矚周旁
俯仰上下其翼然者為亭其曠然者為榭其幽然者為
淵其呀然者為罅鸞簫象管奏
天樂於芳朝雲錦霓裳奉
宸游於清夜山則林麓深䨹岡巒參差嶮巇岞峪嶢屼
嵬嶷玉女捧盆而上睨仙人引掌而下垂湧寶地而傑
立非神變其誰為水則發源西山泝流渤海汎濫洄瀠
砰&KR0008;奔駭走碧沙以油沺激白石其磊磊似弱水之蕩
潏乎神居望瓊樓珠閣而靉靆則有珍樹敷榮瑶草含
秀迷榖洊開華平長茂肅慎貢夫雒常拘彌獻其變晝
紛沓蒼鬱左右前後畜九真之祥麟圉林氏之騶虞馴
條峯之倉鹿閑大宛之赤駒鴻鵠鵷鸞互頡頏於霄漢
鵁鶄鸂鶒争啑唼扵菰蒲青鯈裔與而遂其羣育白魚
跳躍而應其貞符時維春也勾芒司令太皥乘權萬木
紛其向榮百彙呈而鬭妍條風披拂淑氣回旋
天子於是御蒼玉之輦載青帛之旃望籧筐於桑野省
錢鎛於農田襭菁華以敷賁逹幽滯而昭宣㦯賞花而
作賦或垂釣而摛萹時維夏也長嬴序臨祝融炎煽平
疇麥登凌室冰薦美嘉木之留隂賞芳蓮之發絢
天子於是彈五弦之琴揮七華之扇驅浮壒於太空引
神飈於綺殿既解愠而阜財亦覽時而察變豈繡嶺之
能方而甘泉之可羨若夫白帝改候青女戒時百物告
瑞萬寶薦釐
天子乃復出重霤降層墀驂大丙擁羣祗講獮狩之典
習戰陣之儀八旗雷動七校雲移曜霆掣電搏熊射羆
弧彎而蒼隼落劍舞而白猿馳凡以順金令之肅殺而
代造物之威施至於北陸迎暉南方見昴虹影既蔵雲
物斯考
天子乃復扄神紫微棲心元顥爰燕息而深居用恭嘿
而思道牙籖錦軸朱文綠字之竒玉匣金縢大貝赤刀
之寶周廬環護夫百靈宥密静通乎萬肇於戲斯真所
謂斟元化順亭毒攬金鏡調玉燭酌兩儀之節宣統億
萬於掌握爰窮高而極深自膺福而綏禄故能奢未及
侈儉而不陋規遵王度動中得趣搆成靈闕結為神宇
擬玉虛之清都恍太乙之紫府觀者目眯而精搖聞者
神動而色沮斯固侍從之方朔不能馳辨而逞詞待詔
之相如毋庸掞藻而抒麗者也爾廼下里之士負書珥
筆挾策周京觀光上國躑躅鵷班之後徘徊象魏之側
喟然興曰夫詩書所陳史冊所紀唐堯茅階虞舜蒿柱
混沌淳悶不可久處若夫周有靈臺而興秦以阿房而
廢未央建章臨春結綺神仙長年艮嶽瓊宇或藉之昌
或荒以圯惟居業之不同斯處室之各異今我
皇上端而虛儼而佇高拱九元洞矚萬里咨臯夔訪伊
呂解網縦禽吹律回黍貌言視聽祓其思歲月日星符
其序雨暘寒燠四時若其官食貨賓師八政修其紀是
以庶徵應百福綏遠為和風近為朝曦及物物解被人
人怡練太和於神明動歡欣於四支雖一游而一豫亦
可咏而可思夫臺之以瀛稱也唐有瀛洲之榮宋有瀛
館之選皆以處夫石渠之英而集彼金門之彦顧何草
茅末品蓬蔂微賤亦得翺翔碧霄眺瞻清殿繞龍鱗而
識
聖顔移雉尾而窺宮扇深荷
高厚之神施敢矢涓滴之微願請為作歌以志舞抃歌
曰維
皇有道無反無側維
皇有路蕩平正直
皇在靈囿熙熙長旦景星紛陳卿雲是爛
皇在靈沼澤沛恩浹海水無波江濤有截
皇之出兮百神駿奔雨師灑道風伯清塵
皇之入兮元一守戶以翼以于是篤是祜惟圓錫盖惟
方獻輿惟岳輸固惟溟效濡億萬斯年我
皇樂胥
懋勤殿秋蘭賦(有序)葉方藹
(臣)方藹於七月二十四日入直
南書房臣英(臣)士竒示(臣)
懋勤殿秋蘭賦二篇竊念蘭微卉爾得沐
禁近之清光荷
天顔之一笑何其幸也臣又聞十室之邑必有忠信十
步之内必有芳草山陬海澨含英孕竒者何限物
倘有知欣欣向榮之情曷能已乎於是廣此意而
為賦曰
覽大鈞之播化察卉木之殊類庶土所滋繽紛薈萃或
品下而栽榮或質幽而地顇惟懷芳兮處崇斯揚蕤兮
呈瑞相彼幽蘭精英淑粹當其萌茁於山陂也靈根所
託不高不卑陋下澤之沮洳厭層巖之嶮巇倚翠微之
徑曲緣碧澗之水湄含華吐秀芬敷色披背&KR0034;葹與薋
蒻暎杜蘅與江蘺夫其抱馥雖殊應候自若冬索春敷
夏茂秋落乃有類同禀異貞姿晚萼勾芒升而緗葉始
抽蓐收御而朱英方折衆皆黃落以萎摧此獨流馨而
綽約貞潔兮似抱德以待時晶英兮類協期而知托依
赤墀入紫閣長結蔭於玉除永棲影於金谷且夫
懋勤之為殿
聖主於是乎寧神端拱怡情典學擷先哲之菁華藻圖
書而丹雘綺疏日上兮鉛槧纍纍櫺檻風来兮芸香漠
漠延載筆之儒臣褰穆清之淵幕於時松牖始秋梧宮
未霜蓮潭變彩竹院生涼蒼苔縈砌瑶草拂廊開琅函
而氣爽抽鳳藻而思颺爾乃綺窗之下綈几之旁翠枝
縹蒂紫莖綠穰天香流兮拂拂幽藴發兮揚揚至如陽
暉早曙露濯清宵鶴羽初警蛩吟乍撩蚪簷晚静蛛網
晝寥挹孤芳兮若遠若近玩貞姿兮永夕永朝遏青裳
之薰鬱黜將離之豔妖亭亨兮如謇諤之臣矢冰心以
環列左右纚纚兮如潔修之士敷玉藻以掩映
宸霄彼夫度索之桃實三千扶荔之甘蕉十二陵邱蟬
聯臯澤搖裔者不可勝紀皆擯置而不陳獨此蘭之繞
砌於以見崇質而斥華尚德而賤藝栽培乎素履之林
掇採乎晚成之蒂根深而其膏必沃植厚斯其功弗替
豈無緣山被阿枝叢葉岐怨空谷之莫采經霜霰之凄
其則與麋鹿偕處腐草同萎空寄生於野人之圃或分
蒔於山谷之坻雖烟霞之賞愛奚崇高之見知臣聞去
蕭艾惟虞未盡藝蒲蘭常憂不榮何難羅三湘之秀擥
七澤之英盡九畹之種空百畮之羣上窮嵯峨之顛下
澈清泠之漬拂之拭之兮咸登
有道聖人之側俾流徽於宣化之闥崇禮之廷而且林
總兮萬品之蓊鬱扶疎兮千世之蔥菁
會同館賦盛符升
若夫風雨之交河山之固帝王所以宅京也車書之會
道里之均遐邇所以来庭也故北鎮始封流沙西被而
東矢既貢駢乘南行惟八荒之在宥斯九譯之咸臻服
紈牛而馴露犬供珠樹而獻素禽以至飛車乘毳沒羽
浮金賮虞周所未賮臣軒頊所未臣莫非太平之盛事
因為一統之常經至於懷方有氏象胥有官治其委積
致其饔飱皆昔王所以崇禮數重郵傳也我
朝肇域東方親附莫先於蒙古自白鶴之夢應扵秫田
玉璽之祥收於察部而相率来歸者㦯義属一家或恩
周萬戶即今四十九旗之衆奉貢請安者歲時踵武所
以理藩有院特為開府他若賓服之三方則會同館為
之主也原夫共球肇啟東自朝鮮節貢者三年貢者一
其臣事為最先赤螢朱提比扵三品蘭千罽㲲擬於絺
纖豹獺取織皮之備紙米當&KR1469;秷之全而其仰被恩施
者特厚賜金印賜裘馬免鷹免弓減粟減綿所加禮者
己六十年西有吐魯番則回族也地本車師關通嘉峪
昔争哈密而搆難於前朝今合五城而入貢於甘肅所
進者西馬羚羊金剛玉璞亦有駝鷹蒲萄旃罽刀弓之
屬
朝廷念其荒遠貢為遞減而賞從優渥由粤西而入者
安南黎氏也龍編雉贄數欵祥州玉節星軺時臨富水
期兩貢之並進定六年以為紀厥貢南金博爐燭銀縷
簋加以薰陸沈箋犀角象齒因其君臣能慕義以獻功
仰承
宸翰有忠孝保邦之褒美至於粤東之貢道非一其南
而西者為暹羅地多犀象俗貴香茶翠毛雀尾紫梗椒
花紛織文與白氎兼藥石之繁多其西南之絶遠者為
西洋舊有古里鎻里三十餘國散居海疆若今之波而
都瓦為前代所未詳數其庭實亦有珊瑚琥珀哆囉伽
㑲象齒犀角油露諸香後以貢獅復至義更重於来王
今其人之向慕華風者多留處嶴門之陽而十萬里外
更有異士星歴擅長生在拂覽勞績尤彰其由閩而入
者為東南之琉球也居馬山而依黿嶼歷彭島而入湄
州二年一貢臣職克脩封使再遣禮節殊優復軫念其
地瘠自銅琉海螺而外槩謝却而弗收而中山世土之
題牓
天章炳炳於遐陬兼許其陪臣子弟雍序来遊斯文教
之遠被足司契於懷柔其昔道粤東而今由南閩者為
荷蘭地居險遠貢以八年充庭之盛過於諸邊如珊瑚
琥珀玻璃玳瑁皆珍錯之駢闐及哆囉嗶吱洋布矮縀
復紈綺之斑斕雜以刀劍鞍馬檀椒香露番花番蔻毛
毯毛氊而海氛未靖之日又能移兵助勦功成夾板之
船所以彤弓載錫嘉其至而勞其還他若西陲之有番
寺乃土番故地也元為郡縣倘尚浮屠明初因之改立
僧寺今之在洮岷者二十六在西寧者九来則各加恩
賜其烏斯藏為稍大或稱王或稱法王或稱國師或稱
禪師厥號各異地由滇蜀以逮秦隴義取外扞而兼内
衛此又效順坤維甘肅以南之屏蔽也方今海水恬波
扶桑銜日商舶環通泉流外溢將銀甕竹杖之咸臻亦
鳳穴麟洲之可陟則又有四譯之館以待殊方之遥集
雖吳客之稱大歸西賓之譚無外安足以罄其頌述哉
(臣)職次禮官預聞南館有通事以待朝鮮有司賓以通
四遠致饔致餼之俱詳掌環掌訝之是典更有三館二
厰聚其馬駞收之牧苑雖析為有司之職守無一非
聖澤之流衍也頌曰環館開卉袵来趾相錯兮玉虎鳴
銀麞入增式廓兮越火枝浮瑶水窮禹鑿兮或冠帶或
椎結紛戍削兮梯航會筐篚陳竒珍爍兮六節通九牢
具恩優渥兮守四裔家六合綿地絡兮東戸啟南薰奏
長宴樂兮
皇清文穎卷四十
