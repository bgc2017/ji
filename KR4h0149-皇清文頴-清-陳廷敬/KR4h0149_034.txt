皇清文穎卷三十四
頌
聖德神功頌(有序)毛竒齡
惟是
皇清嗣世撫育方夏東越溟澥西薄柳谷南底於窏汗
而北極之莾䍚無垠之地其在水居者雕頟畫臂
率為良民版畫其波濤而租其魚蛤其在甌脱居
者大幕以南皆保塞稱藩環嚮為屬國自是而外
雖車舟未到人力鮮達亦且仰
天地之恩昭
日月之信風聲遠播同量一噐獨是瀰迤以西洿裸么
小如彼厄魯特噶爾丹者倚恃荒昧託跡榛曠與
噶爾札薩唇交齒互不思睦鄰䘏族内奉約束而
乃自舍阸陿頓加夷陸侵陵我㰚衛暴殄我藩服
東西爪揃罔顧禮義
皇帝不忍加誅屢飭以法俟其湔滌勿追夙染乃復鼠
穴自大終致負固伏念
皇上曾駐蹕喜峰登臨慷慨賦黃土崖大石磯二詩以
宸翰書之巖間兼
諭侍臣謂是地皆前朝戍屯烽堠相望我
太祖
太宗創業宏遠夷夏一統致蒙古四十八部皆爲臣僕
朕每過此未嘗不念
丕烈焉是埏紘萬里無非締造遊豫所到猶厪
先烈其可令螽蝝肆喙蚉䖟鼓翅漸至於此夫無疆歷
服匪易嗣也
前人之光不可以遏且佚也况古聖賢經文緯武雖揆
奮有人猶身挺鈹鐸手秉白旄以故黃帝親戰於
阪泉而文王北伐畎落躬承盧矢以彼神聖何難
命將出師高居深拱以操制勝而乃安不忘危勤
思戡亂忘萬乘之尊習三單之效哉誠以君不親
將皆叔世浮文而非古王毖戎之本意也是以
廟謨盈庭貴乎獨斷征伐之權出自
天子乃遂張皇六師大申克詰羣策不足撓衆諫不爲
沮集虎賁而懸豹尾肆類於
上帝昭告
宗廟徧望諸山川百神禡牙畿纛練時日鑿門以恭行
天罰先遣撫邊大將軍由沙河抵塞剋期並進越
歸化歷烏闌河朔遏其歸路以會大軍於幕北而
羽林佽飛從獨石同時出關師行三十里躧克勒隃
高齊涉敖漢越烏朱目秦凡蠻夷君長外藩諸部
王可汗貝勒貝子公台吉等先後會朝以壺漿簞
食迎於馬前其他北庭薦居去胡來王者悉環列
跪道左觀軍容不輟廼絶大幕進拖林調兵榖車
餫使武剛冰&KR1458;不絶於路雖鹵舄之地每乏泉水
而靈源疏鑿所在湓涌會飲馬川西忽得故明成
祖勒銘紀功之石於水厓灌而視之有永清沙漠
之句
上曰真永清矣遂於中夏三日直搗其境犁其庭掃其
閭鳥逃鼠&KR0735;四竄之巴顔烏喇而西路之遏其奔
者迣擊於昭木多鄂爾渾河之間以比干環盾大
破其勃盧之陣擒其子砲㷊其妻孥追殺三十里
斬首虜二千餘級生得數千人乞降者以日至虜
獲馬牛羊驢驘鬴鍑械仗無算乃大展
皇仁任其零騎數十人負創而奔而我士卒無離傷者
皇帝乃駐蹕黑魯侖河封拖諾之山禪之土喇遂班師
焉先是
禁旅初行時兩浙官民念七萃勞苦旗門遠闢不無
宵旰䟦涉之艱乃宿衞綦嚴眺聽秘謐行間消息
不洩於外因晨夕引領北向以冀布凱驟傳管侍
衛内大臣暨大學士祗奉
諭旨而和碩康親王亦遂有啟請班捷之奏流抄到浙
浙撫臣榜之通國官民大小皆懽忭踴躍男女聚
族轉相慶告遂於康熙三十五年六月十五日撫
臣率司道臣以下會將軍都統暨鄉官士民數萬
人焚香稽首賀捷於軍門旋請史館詳敘
膚功頒示兩浙立石於東海之濱而以(臣)故職史官
屬抽筆作頌以俟載事(臣)伏思太輿誕大廣運靡
極三古至今亦惟視君國大小以爲修陿是故功
德大者地亦大功德小則地亦小乃自五帝三王
以後漢魏迄今其歷國已一十七姓而大一統者
亦復有幾即漢唐元明四代嵬然式廓而唐以藩
服僭處中致歉損曾未有德高日域功盖月&KR1208;如
本朝者既已提封萬國奄有八極而
皇上復恢擴而張大之不憚躬親安攘以葆此遠塞一
時之勞萬世之利
聖德神功莫可紀計宜立石四裔以爲我子孫億萬斯
年之法因不揣鄙陋謹擬爲東海立石頌文以垂
於勿壊其文曰
粤自三古長此六服徑輪廣袤視功與德漢唐元明盡
有阸塞晉宋偏安比之列國惟我
皇清闢土浩闊西隃崦嵫東近日出雖復繼世兼創始
謨再奪昆詔三開葉榆甫復東越旋收番禺聲暨南服
教訖海隅遂擴疆宇至於彭湖物皆安居民樂終産恩
肥土域澤溢朐衍綱紀百飭聰目四遠桐生本豫禾偃
能反浮苴以南並我保塞豈惟籬落原屬經界肯容小
醜闇爲蟲壊造謀藉兵作邊鄙害
皇仁有容諭至於再是雖渺末漸不可長無庸受脤徒
命將往
帝德神勇
聖世廣朗藉此晏安習以鞅掌武丁南征王季西攘師
中丈人百國所仰豈如叔世高居稱朕不計大酖而縱
小蠢文法是崇兵革不袵諫即牽裾甚者割紖以至叢
脞或就削弱珠崖徒捐金墉巳却蕭關烽火幾至宮闥
所以古王最重撻伐河魁二百太乙三千星門大闢靁
車陡牽銅斗獸警鐵騎蟬聯白澤遠導朱雀在前是以
初發雲興百萬繼且飈起如日斯旦箕張翼舒虎攫龍
戰小醜伏聽早鳥獸散因之番長遠近來謁飾彼玉具
賜以匹帛覩兹
天威相顧翕舌道旁觀者莫不太息乃轉車粟亦載鬴
鐎一鼓傳餐千軍共醪縱過磽舄兼履不毛畫地成井
沿山生蒿壘若棋峙旗似電合
九伐既濟
三校咸發投石於林抽刃出柙觸車鱗碎近輻瓦裂巖
谷顯漏木柴僵落譬諸泰山下壓卵石嵼土迸陷瀚海
坼竭何必聲罪歸曲直責以是摘莾任彼升陵帳絶烏
鳥士摧豕熊右衛聯校前軍折衝
廟堂之算乃在軍中爰度梓嶺轉破苻離陳以槖駝駕
之豺貔虜其人畜俘厥子妻&KR0034;&KR0008;尺寸堪此鋤夷遽收
因杅翻遇軍曲男悸&KR0735;影女孕墮殰潛山匿水相向而
哭受降之城何啻三築伊昔明祖親廵緣邊三犁王庭
至飲馬川勒石天山比之燕然一沈水厓一升山巔文
詞昭晳符䜟不諐永清而已他何有焉獨是虞廷七旬
苖格高宗鬼方三年始克何如
神武指顧頃刻歷候三月恍騁八極祗我朔暨已及祝
栗蜣肱蟣胏奚足介棘惟茲方域九有以宏内偹簫勺
外毖戎兵金琖弗闕玉燭以明自兹以後泰階昇平皇
皇八柱勒
功德銘萬方齊瞻四海永清
甲子紀功德頌(有序)翁叔元
(臣)聞自古帝王言爲尚書行爲世法堯兢舜業紀
盛德於勲華禹儉湯仁錄鴻功於謨誥迨周官有
左右史之設漢世有起居注之司日歷時政之編
摩流傳彌廣石室蘭臺之撰述紀載宏多職或領
於他官書必藏於柱下歷考前人之信史非無著
作班班欣逄
今日之成編乃出尋常萬萬欽惟我
皇上天縱聖德神授英謀崇武功以靖八荒闡文德以
臣六合等乾施之幬覆答坤載之靈長並日月之
垂明應風雷之渙號時惟甲子歷啟上元四海無
波九垓同軌俗漸登於仁夀治已進於唐虞乃猶
未明求衣坐而待旦或臨民以求莫或望古而興
懷或撤膳以省躬或在輿而訪道縹囊玉軸時繙
甲乙之書掞藻摛華洪啟天人之秘
鑾輿所至民物於焉樂康禮樂具興天地爲之炳煥
(臣)才慚珥筆欣傳
宵旰之憂勤職忝載言幸紀
都俞之盛美爰自春孟迄今歲除勒為成書凡十二
卷附以渺說載在篇終而又念古者臯陶歌虞奚
斯頌魯皆以游揚盛德褒讚成功(臣)幸列
侍從之班事堯舜之
主而功德不紀雅頌無聞誰之咎歟(臣)竊見
皇上早朝晏罷夙寤晨興矢萬幾無曠之誠拒五日御
門之請故天下咸知
皇上之勤作頌一統禁衛而治兵射以觀德命蒐田而
講武安不忘危故天下咸知
皇上之武作頌二省方觀俗清問徧於閭閻解網蠲租
仁恩及於庶類故天下咸知
皇上之惠作頌三拯黎民於昏墊精衛填流障河瀆之
狂瀾哀鴻宅土故天下咸知
皇上之仁作頌四崇本抑末返淳俗於區中利用厚生
移澆風於南土故天下咸知
皇上之儉作頌五過魯而祀孔子儒術彌光講學以訓
生徒天章載錫故天下咸知
皇上之敬作頌六勵冰霜之操自結
主知錫繁庶之榮用嘉臣節故天下咸知
皇上之明作頌七謁前代之寢園奚止歷橋山之祀命
有司而維護豈徒置守冢之家故天下咸知
皇上之厚作頌八
睿藻天開多寄情於民隱奎章日麗或託興於山川故
天下咸知
皇上之文作頌九動霜露之感時詣
山陵冐風雪之嚴不辭險遠故天下咸知
皇上之孝作頌十頌曰
惟天行健四時不忒惟
皇法天自強不息勿懈於位寸隂是惜自朝不遑至於
日昃德乃日新以熙庶績無怠無荒萬國來極
右勤政
皇矣至德聰明神武用戒不虞治兵振旅乃率三公下
逮卒伍横雲置陳考鐘伐鼔四侯如樹序賓不侮九功
既成七德咸舞
右聖武
粤稽舜典五載時廵不惟逸豫惟以勤民我
皇時邁大澤流殷納民袵席煦以陽春衢歌巷舞就日
瞻雲車書同軌天下歸仁
右省方
在昔夏后濬畎距川六府孔脩乃奏艱鮮我
皇臨幸相度後先增卑培薄指示井然下迨海口治之
用專民宅其居物安其天
右治河
人亦有言儉德之共錦繡纂組是傷女紅戒爾守土驅
民於農無崇侈靡以即康功敦本息華比屋可封阜財
解愠被此薰風
右正俗
雝雝泮宫翼翼孔廟親師釋奠崇儒論道曲蓋用章光
遠有耀昌明六經張皇幽渺多士景從尚克用教萬世
之師人倫之表
右崇儒
惟吏牧民立之師保敬爾在公不貪爲寶清風灑然白
日皜皜建官惟賢封廉錄孝眷言存殁寵錫勸勞以風
有位是則是效
右奬廉
緬惟明祖肇造區夏三百餘年流風代謝鼎湖龍遠樵
牧其下我
皇惻念愾焉命駕肅拜几筵進酒三斝敬哉抔土庶無
躪藉
右追祀
堯稱文思舜敷文德發揮
宸章淋漓潑墨馳思入神横視八極音傳鈞奏聲被金
石焜燿名山星離雲翼振古無前爲萬世式
右文章
春秋匪懈恪恭祀事顧瞻
陵寢享嘗勿替霜寒馬早風饕雪厲倍道馳行曾不知
瘁永言維則是曰孝治通於神明置塞天地
右上
陵
神功慶成頌(有序)顧祖榮
(臣)聞春温秋肅均爲造化之仁武偹兵威即裕安
民之略故天地之大德不外好生而帝王之遠謨
尤先戡亂躋黎庶春臺之上奠㝢圖磐石之安欽
惟我
皇上乃聖乃神允文允武日臨月照統萬國之車書雲
行雨施訖八荒之聲教曩歲威申斧鉞平三逆於
遐方邇年風掃欃槍收七旗於遠磧
端拱運垂裳之治世頌永清熙皥歌鼓腹之天時當大
有歷考詩書所載國家稱治從無
今日之承平即有天地以來方域雖遥莫非
天朝之廣大乃有厄魯特噶爾丹者自恃遐荒弗恭
明命初鴟張於榛莽遂鼠竊於藩籬罪合四征法難三宥
我
皇上仁同覆載義切包容念大軍之奮武必殪雕題鑿
齒之倫倘小醜之投戈豈靳革面滌心之宥特申
巽命明懸肆赦之文誰謂冥頑不悔盜兵之罪於是
皇上赫然震怒
躬統六師斷自
乾綱親行九伐銅符虎節寧煩借箸之機宜紅粟青芻
不藉開屯之方略白旄黃鉞日月生光青羽赤莖
雲霞燦彩参旗河鼔開魚麗鶴陣之圖月斧星弧
駕虎奮龍驤之士師行以律天效其靈甘泉湛白
雪之流芳草接青天之色和風麗日行紫色之陽
春青靄紅雲瞻
翠華於瀚海於時狐綏膽落狼顧宵奔猶逞飄忽之
蹤欲逃廣漠之野豈知
聖天子料敵若神藏機於密早示龍韜之略預張兔脫
之羅遇我西師斷其歸路朱旗乍指廻赫日以裂
春冰白刃初排駕霜飇而掃秋籜笑頑梗之陸梁
幾崇朝而撲滅我
皇上猶以逆賊未靖邊民弗安既當奏凱之時仍分犄
角之勢旌旗相望羽檄交馳遏狡寇之奔逃扼窮
荒之要害釡魚待泣豈有潛蹤幕燕就焚竟無生
路迨至三冬再勤
萬乘夙興旰食
宸躬先軍士之勞沐雨櫛風
聖體後征人而逸其時青蛇别部請效從王赤馬遐陬
咸求入貢即茲醜類亦上降書而
皇上察其非誠破其狡計遂以獻春之吉遠臨寧夏之
區大閱師徒密分機略賀蘭山下倚天之劍氣摩
空興武城邊匝地之戈鋒耀日兵威進逼已成山
壓之形賊變内生豈有瓦全之計家餘孽子既束
縛以成擒罪負違天遂驚惶而仰藥邊戸燃臍而
雪憤荒陬拜手以歡呼從此大漠銷兵不照玉關
之狼燧異方重譯豈勞鐵甲於龍沙六合澄清三
靈綏奠此皆由我
皇上天地不違之德智勇兼偹之神三度臨邊爲生民
而躬歷寒燠一年底績蕩勁寇而獨運神機立千
古未建之竒開萬世無疆之業是豈殱有苖於丹
水遂能並此
鴻猷殪蚩尤於青邱可得符其
盛業者哉(臣)偹員史館叨列班行雖才慚露布未隨
虎旅於龍城而日近
天顔得聽鐃歌於
鳳闕遭逄
泰運載颺喜起之風揚厲
神功敬上昇平之頌謹拜手稽首而獻頌曰
聖皇御極德邁唐虞文明敷治神武垂謨普天之下莫
不來享薰風解愠堯天擊壤蠢兹小醜弄兵潢池負
恩逞逆爰整
王師
聖人濯征干城是輔爲熊爲羆鷹揚奮武風和日麗水
碧莎青
帝德廣運天奏神靈如霆如雷
天威所指望影而奔不煩一矢大哉
睿略動出萬全授機西路露布馳宣赫赫聲靈星羅雲
布願效從王黑山諸部雲中經畫興武親征櫛風沐雨
爲爾邊氓孽子繫纓渠魁仰藥風驅電掃澄清大漠妖
氛既靖
神功告成垂裳而治永頌昇平海宇歡呼箾韶奏美典
謨載書昭垂萬祀
皇清睿略神功定萬世太平頌(有序)楊大鶴
康熙三十有六年
皇帝自將討平厄魯特噶爾丹凱旋告
廟武功底定左春坊左諭德(臣)楊大鶴謹拜手稽首颺
言曰天命有德君臨天下膺籙纘圖創業垂統莫
不英謀沈斷長駕遠撫戡定禍亂誅鋤梗頑以阜
成兆民乂安九有懋建勲績顯爍炳麟聲名垂當
時風美扇來葉然歷選列辟罔克純偹雖古先聖
皇時事各值運會未臻不能無所遺憾自開闢迄
今垂千億年
穆清鑒觀篤生
至聖該百王鴻業集千聖大成定萬世太平而坐理之
殊尤絶跡赫聲濯靈包乾括坤至隆極盛生民以
來未有如我
皇上者也盖天下甚大羣生甚衆東至若木西抵崑崙
南過朱垠北越戴斗必無一隅不承流無一夫不
被澤無一物不得所浸淫衍溢恩普德洋然後稱
極治於古殆未嘗覩也洪荒之初紛綸草昧萬國
瓜剖幅員未廣羲軒以暨夏商明聖之主雖多而
職方輿圖出賦税通貢獻者數千里地而已諸侯
世封即已各自爲政况要荒曠絶所云來享來王
僅以虛名相結安得奉法遵軌風流令行然則治
化雖隆未能溥洽也漢唐而降英主間出而因循
苟安有同架漏生民陿隘熙皥無期夫上遡狉獉
下迄近代不獲一日稱極治
昊蒼之藴含蓄積釀和儲祉以昌期泰運待我
開天立極之大聖人爲自古帝王補缺略爲寰海黎元
圖治安爲後世聖子神孫啟無疆大歷服豈不甚
重矣哉是故以日月之照以雨露之恩以雷霆之
威以九垓八埏之高深以四時五行之變化悉畀
我
皇上兼該而并包乂用而時出而我
皇上以聖德之純法天行之健以
聖德之勇法天道之剛以
聖量之光大含洪法天心之仁愛以
聖學之推行通變法天體之周流凡所以運量於心意
之間措施於政事之際天德王道合同而化綏猷
斂福履中蹈和漸民以仁摩民以義惠鮮懷保樂
育養恬偕斯世於蕩平納蒼生於富夀固已無地
不渗漉無人不霑濡無物不滋潤矣往者三逆跳
梁煽動南服
廟謨指授以次削平臺灣負固嘯聚海隅
王師濯征遂隸版宇察哈兒乘隙倡亂西陲
天戈迅指即時剿絶於是琉球諸國海外曠隔之區
也且遣子入侍俄羅斯諸國磧北荒邈之域也時
欵塞修貢良由
聖天子體
天安民至誠感格故能定算廟堂而鞭笞桀驁獮薙兇
頑跨滄溟以爲沼苞絶漠而爲苑境廓於章亥之
所步力通於禹契之所書納賮效琛府無虚月輻
輳並進鱗集仰流而恐後也卓哉咸五登三超累
代帝王而首出已噶爾丹者僻處遐裔獷悍矯虔
與喀爾喀交相讐殺乃敢闌入近地
皇上命將出師大敗之於烏瀾布通懲艾而去
諭以内附昏迷不悛牽率醜徒竊踞巴顔烏喇屬藩邊
塞騷動不安
皇上仰揆
天心俯軫民瘼深惟
國家社稷之計兹乃禍魁亂階剪撲不可姑緩赫然
震怒自將六師以征之閱歲再春三臨塞外渠魁
隕斃荒徼永寧方
鑾輿之初出也羣臣未測
睿謨交章諫沮大抵謂漠北苦寒冰霜侵爍不宜親煩
至尊且荒野窮邊蹤跡無定緩則蜂屯急則鳥舉形勢
寥廓未易剪除而不知
皇上發謀出慮之初逆計厥終早在掌握必推鋒陷堅
斬馘其徒衆然後能使之弱必扼吭據險斷絶其
聲援離散其黨與召致其腹心然後能使之孤武
不可以不耀謀不可以不沉計畫不可以游移機
宜不可以坐失惟威乃克惟斷乃成
一人勞而億姓逸一方奠而萬邦輯豫見成效而爲之
無不晷候應而符節同者夫使
六龍不行惟遣將帥即壯武如衞霍豈能一旦奏功
皇上所以躬率羽林櫛風沐雨左屬平亂之鞬右握滅
逆之矢鸛鵝熊羆千乘萬隊鐵馬金甲歕山欱野
直抵窟穴揚兵拖諾山賊渠見軍容焜煌自天而
下相擕潰竄不敢抗我顔行而我以正兵攻以竒
兵伏右翼之帥邀而擊之斬首無算僵尸若陵賊
僅隻身幸脱始知
天子威靈之不可犯也自春徂夏八十餘日而戰功成
非天下之至勇其孰能與於此迨戰勝之餘倘姑
務休息致彼裒兇鞠頑終貽後慮
皇上所以凌冬辦寒西廵朔方至鄂爾多斯相度形勢
布置方略近邊阨塞分兵戍屯斷其乞援之路西
北區落遍示恩信絶其唇齒之望賊飢無所得食
謀刦餉車又爲我軍摧敗其黨方内携且聞
皇朝寬大招撫降人給之禄秩靡不稽顙厥角争先輸
欵噶爾丹亦惶懼請降而中懷猶豫我
皇察知情偽遣使以覘之麾軍以逼之賊已在羈絡檻
穽中而未能覺悟也非天下之至哲其孰能與于
此賊勢已蹙或謂創殘餘衆無足措意不知一日
縱敵數世之患安邊靖民豈恤况瘁
皇上所以飈馳電發復廵河湟自雲代以抵銀夏
駐驛狼居胥山乘春和草生
命將分道深入
天聲丕振武節遠耀塞外遐國請受纓縻哈密擒獻其
孽子賊已巢傾卵破延命刻漏而其族屬親信並
皆歸附
天朝方將推刃狼頭剚鋒豕腹噶爾丹貫盈數盡服毒
自裁而厄魯特部落殄絶無遺類一年之内殱此
巨寇域滅區殫勢同破竹非天下之至神其孰能
與於此(臣)嘗質之詩書攷之傳記軒轅逐葷粥伊
耆蕩丹浦虞帝征有苖夏后戮防風殷高宗克鬼
方周宣王伐玁狁漢斬郅支唐擒頡利雖皆威績
顯著擅美前錄而我
皇上親征絶域指顧廓清刻銘於瀚海天山置吏於龍
沙鹿塞功與古齊而神武過之(臣)所謂該百王之
鴻業者此也稱堯者曰欽明允恭聖神文武稱舜
者曰濬哲文明温恭允塞稱禹者曰克勤克儉不
自滿假稱湯者曰智勇天錫寬仁彰信稱文王者
曰亹亹翼翼日昃不遑稱武王者曰不泄不㤀執
競無競我
皇上法宮宵衣丹扆聽政道隆德偹罔有缺遺而當此
仗旄秉鉞除殘遏暴之時休有烈光兼具諸美(臣)
所謂集千聖之大成者此也古來治日常少三苖
荆楚叛服無常三代而前每多儆戒周家甫定洛
邑而多方即廸屢不靖漢氏數百年與匈奴相終
始唐突厥吐蕃回紇更盛迭衰卒為邊患息兵之
難盖如此至我
皇上今日而後敷天敉寕可永永不見兵革櫜弓衅甲
歸馬放牛四方萬國莫不率俾寸地尺天盡皆入
貢東漸西被北變南諧航浮索引之區火山水寓
之域沐浴膏澤同仁一視發號出令而海裔承德
意諭色授而寰表趨風協氣横流休徵踵至白環
銀甕山輿澤馬獨角三脊華平朱草方將紛紜絡
繹以告金繩玳檢之符顯號榮名閎休偉績詎止
並轍齊軌於七十二君而已哉(臣)所謂定萬世之
太平而坐理之者此也夫頌者美盛德之形容以
其成功告於神明者也茲當
豐功耆定振旅班師開邸獻俘告祀
郊
廟下寬大之
詔宣浩蕩之
恩賞禁旅之勤勞恤邊民之供億扇仁風以諧九㝢矢
文德以洽四國銷金罷刃雲潤星暉暇豫優游作
樂崇德正宜咏
神聖功鋪張揚厲播諸管絃鐘鼔以薦馨香(臣)珥筆
禁林職司紀載不揣庸虛謹撰
聖清睿略神功定萬世太平頌一篇以
獻文義蕪淺不任悚惶其辭曰
天生
聖人爲萬民主首出庶物如日當午
天生
至聖爲羣聖宗首冠帝王與
天比崇溯邃古初以迄近代歷服遞承垂千萬載昌期
難叶上理誰臻山區海澨喁企鴻鈞篤生我
皇德兼列聖立天地心立生人命版圖式廓軼漠踰沙
八荒我闥六合爲家仁育羣生義征不譓爲
國興利爲民除害剪是三蘖奠此鯨波年豐人樂府修
事和祝栗濮鉛西王日下懸度繩行山梯海架獻琛
内府貢玉
天朝騐風受吏九譯迢遥日照月臨雲行雨施動植飛
潛熙熙
盛世蠢兹小醜獨背
太陽性惟慓狡質本跳踉黃磧引弓黑山候月豺牙自
磨鴟翼竊發根株隱伏卵育滋蕃禍心叵測規煽我邊
我邊如何屬國萬里櫛比魚鱗軍若臂指諸藩部落等
内地民載撫載育痌瘝一身孰容汝奸逞凶肆毒爰軫
皇慈整軍大僇白旄黃鉞
自將親征告
廟宜社雷動天行金甲雕戈龍旂日羽百萬
王師熊羆貙虎直壓賊巢逼使竄奔潛軍截擊揮刀紛
紜雨血風毛膏赤原野網一面開以待降者渠魁瑟縮
罪重如山屢
賜恩言彼昏卒頑戮梟斮鯢勢不留種匪違好生慮復
騷動遂勤
六飛載臨朔陲竒謀萬端深秘莫窺招徠叛徒推誠布
信咸輸欵誠内首順
命屯兵要害左遮右邀賊飢且窮尚希倖逃西北遐荒
諸部星列昔與汝通今歸
盛德外援路絶同惡情携魚游沸鼎鳥寄危枝韎韐三
臨河湟之表因利乘便
天戈亟剿狼胥&KR1005;嶫
御帳攸營分麾兩道深入北庭封狐將擒乳麛早捕膽
落魂悸自罹顛仆泰山壓卵炎火燎毛詎有寸垤以存
汝曹戈於汝喉斧於汝頸汝先仰藥職汝之幸兇渠既
斃厥黨咸歸屈膝稽顙降附纍纍西荒之西北荒之北
土設田官亭開戍卒自初禡纛暨今凱旋役僅三舉期
惟一年殄滅妖氛按時剋日寰宇昇平溥天寧謐我
皇大智如鏡斯懸鑒遐燭暗洞在目前我
皇大勇如霆斯擊積鐵俱摧重巖盡裂我
皇大仁如日斯春既温且煦窮塞欣欣厚澤釀膏周匝
天壤殛凶靖良生息休飬伊古堯舜暨周漢唐孰綏絶
幕如中土疆萬世太平自今伊始累洽重熙久安長治
御門受賀奏凱陳俘謳吟塞路簫鐃載塗
渙汗聿頒
絲綸廣被湛露蓼蕭羣芳浸漬靈臺偃革天河洗兵車
書禮樂文物聲名道藪彌恢儒林益廣五緯光聯六符
階朗般般之獸濯濯之麟游郊集圃樂我
皇仁端拱明堂升中岱嶽休烈豐功輝煌顯爍
帝王極盛萬古一人皇哉唐哉文武聖神
聖德神功告成大慶頌(有序)韓菼
皇帝誕保萬民迭用五材徂征逆命俾殄絶無遺育以
寧中外甫二載
三臨絶漠而大告武成先是師之初出也大破厄魯特
於昭木多之地噶爾丹遯走既班師
命大將留喀倫宿勁旅肅州猶頒
旨以好生之德不遐遺於叛人許其自新開示以丹青
之信慮賊畏罪蓄縮或奔逸求援他部乃戒諸將
列據要害遮防由是賊黨益散勢益蹙
皇帝曰時不可失莠之不薅而蘖是牙其不足復留種
乃於九月復
發京師渡河至鄂爾多斯申布
天威來者赦後者誅餘賊震怖來降不絶其間道乞憐
於同惡者所在亭障要遮無一綫通悉就擒始賊
飢困甚瞷我餘糧在道遣其親信將丹濟喇等蒙
死徼倖一犯顔行復大敗走至是其台吉寨桑人
等皆來歸噶爾丹亦遣格罍沽英齎奏乞降
皇帝曰吁是非欵誠特冀緩須臾死不可以縱乃留
禁旅駐牧大同期明年春進兵三十六年二月
車駕復發京師次大同
命諸將取道塞外
皇帝廵行緣邊城堡哈密生擒噶爾丹子獻
行在三月至寧夏諸將皆會
皇帝大閱士馬
指授方略進次狼居胥山喇麻諦巴遣使來謝罪瑚瑚
腦爾台吉濟農等奏請
朝貢丹濟喇及其黨俱輸誠納欵噶爾丹脱逃無所欲
面縛恨晚自知旦夕誅乃於閏三月癸已仰藥死
厄魯特亡始賊横行諸部無與抗者我師致討滅
不旋踵西北絶塞數千里自上世所不臣之國無
不讋以服盖自初出師以至於今皆禀
廟謨受成算兵出於不得已而後動機乘於不可失而
即行遂乃從天降而若神趣師期而不老涉地角
河源之遠如履戸庭逐鳥獸飄忽之蹤如就羈馽
納七旗數十萬流移之口歡若忘亡收千二百有
餘徼外之城完如歸璧策狡詐之情而運諸掌握
奏剋期之功而捷於聲響皇哉唐哉於鑠駿厖古
未之有也六師順動義切同仇超距投石踴躍用
命而
詔書屢諭大帥以下軍士良苦餉惟額惟時毋私囊槖
於其衣服飲食盖不待勞之於還役之後與出車
之時要爲千萬世飬兵不用而厚其力以作其氣
者胥不可以怠至於膏澤在民渗液瀝漉何歲不
育及
乘輿出幸尤加惠無已所過蠲田租一年以優其勞供
億儲偫一無所與復爲之咨穴居沙磧之苦樂陂
池水泉之饒且時進父老子弟與謀農桑衣食之
原勗以詩書經術之誼而又深慮吏治淆濁或德
意壅於下逮殷勤惻怛惄然於懷在易有之地中
有水師君子以容民畜衆
皇帝在師中有容畜之道焉師也通於井矣井飬而不
窮也井收而勿幕也繼自今薄海罔有内外元元
萬民若一家子乃至跂行喙息蝡動之類莫不咸
若長治久安豈有窮極唐哉皇哉湛恩愷澤又未
之有也大功赫濯大德光昭鴻號顯名匪賓伊實
羣臣拜揚萬邦燕喜
皇帝謙讓却而弗居神禹之不矜不伐帝堯之無怠無
荒結自
聖心映流竹素渾功名於無迹如天之何言履泰豫而
自強如天之不已斯尤已治長治已安愈安之大
原大本足爲億萬斯年無疆之大慶(臣)菼至陋誠
不足比於管窺蠡測顧忭躍不勝同於率舞謹綴
述自
鑾輿再駕以來非常可紀之大者不自揣其挂一漏萬
復貢頌十章章十六句以足成前歌妄托於古賡
載之義頌曰
層冰萬里峨峨雪白玁狁之故
皇帝北伐流沙不毛若螘若蠭玁狁之故
皇帝自東寒暑載離匪棘匪紓祗為民勞不遑啟居
鋤彼頑梗一我車書功成於今握勝在初(一章)
稽古師行尚矣軒轅大風青邱厥績爛然綘囊玉帳其
書不傳
皇帝將兵天授非人一心運用如環無端無敵爲經不
測爲權事後皆服借箸誰前一張一弛九地九天(二章)
我車我馬載驅載馳次於興州會師月支呼衍須卜骨
都谷蠡乞活稽首棄其撑犁瓜沙是來獻其屠耆三十
六國往來羈縻今我玉帛逖矣譯鞮葱嶺以北王關之
西(三章)
登狼居胥慨然思古不封不禪如我梁父空峒雞頭訪
道何所白雲間之精神告語惟整惟暇晏然樽俎彼昏
乍覺敢汚齊斧獸斃於檻魚爛於釡欃槍氛掃廓我天
宇(四章)
降不勝城山不勝銘大荒西北不吠不鳴弭節而旋大
禮慶成告於
皇天河嶽百靈對於
三后福嘏用增
寧夀東朝尊飬倍榮瑶函寶冊敬上
徽稱
陛下萬年大莫能名(五章)
大而能化
皇帝乃聖睿智通明珠囊玉鏡是用大介罔干予正大
謀大猷畫然定命
皇帝曰吁予惟執競莫之或斁莫或不敬萬國以寧一
夫猶病好風好雨予其勤政(六章)
聖不可知
皇帝乃神有作物覩如日而雲祗今肅殺以布我春
昊天四府一氣洪鈞
皇帝曰吁事當盡人性與天道未之敢聞不識不知莫
匪我身日用飲食子其乂民(七章)
赫斯一怒
皇帝乃武往平諸叛功難悉數今遏亂略渠魁是取餘
不一問黨者歌舞
皇帝曰吁受
天之祜軍士大夫亦克具舉方語爪牙戒以祈父方念
征人傷以杕杜(八章)
明明令聞
皇帝乃文往敷德教大化絪緼今偃武功鼓鐘於論脫
劍明堂蔚我虎賁
皇帝曰吁勿兹啍啍民猶未厚吏猶未勤予欲勸歌待
謨於隣予欲敷言佇範之陳(九章)
窮高測深竭羣臣愚
聖心萬有不加贏餘肫然至誠穆然太虚中外斷章抑
而未舒放勲重華史筆如圖請開玉局請論石渠兩年
始末萬禩典謨斯詎能辭光我寶書(十章)
幸闕里頌(冇序)陳廷敬
皇帝康熙之二十有三年是歲甲子東廵狩謁
孔子林廟先事
皇帝曰事先師禮重且嚴汝廷敬實惟予舊講臣其與
議所宜行(臣)從諸(臣)後議具上
詔曰俞及恭覩禮成臣不勝懽忭震躍仰惟
皇上聖神首出化洽萬邦君師之統千禩一時乃猶屈
已求賢詢輿訪道廣厦細旃之上冊書精研勤逾
儒素遐瞻東魯慨想宣尼希代曠古前未有也其
時三事大夫颺言曰昔者刻玉遊河披圖廵雒襄
壄之駕塗山之會皆能焜燿簡籍垂於方來今兹
萬國既同誠宜宣省風教展義魯邦下塞衆望
皇上凝睿思延廷問久之廼曰朕慕聖道歷久於兹敬
因省方詣先師宅里其毋重煩吾民供億於是肆
赦軫農蠲租已責弘敷愷澤於天下乃歷吉日協
靈辰壄廬警路宫正設蹕
玉輿曉升帷殿夕御前驅朱旗屬車日羽以臨乎岱宗
是時未轃夫闕里也飛旆江淮觀民設教月届黃
鐘旋軫南陸聿來聖居覽觀山川雲物廟寢圖書
之盛嚴恭將事禮行樂奏聖歆如荅(臣)廷敬雖不
得偹從官之列緬懷宫墻逖稽掌故太牢特祀肇
自西京褒成裸將爰及東漢貞觀定朝會之儀開
元錫文宣之號噐物之賜渥於廣順陪位之班詔
始祥符至和加衍聖之稱承安始曲阜之令凡爲
崇儒重道是以異代同符若我
皇上崇聖重道萬世師表之稱則與乾坤同其悠久也
六經表章之澤則與日月並其光華也留
鳳蓋於戟門車服禮器所未偹也頒
龍章於鄉校普天率土所共瞻也矞矞皇皇莫與京矣
頌曰
惟聖體道生民拔萃德踰位兮惟
帝則聖統壹萬類位斯配兮龍飛於天周覽八極嘉鳳
德兮聖作物覩垂祀萬億視魯國兮
帝開明堂于羹于牆坐則見兮
帝會方岳東西南朔來殷薦兮
鑾車戾止鏘鏘穆穆金絲肅兮
駐蹕古亭雲霞委屬清泉澓兮上公稽首籩豆奔走昭
世守兮暨四姓後博士童耉
恩滂厚兮
賜所過租歌騰于塗惠我人兮惟
帝福我我神其妥戴
大君兮莘莘髦士百爾濟濟頌聲美兮於赫
帝功與天比崇無終窮兮
幸魯頌(有序)陳元龍
歲當甲子會合貞元六㝢昇平八埏底定
皇上睿周四海念切羣生廼於是歲之冬肇舉時廵之
典燔柴肆覲名山增日觀之輝省斂採風蔀屋散
春臺之澤
恩膏斯溥典禮用成
法駕南還星旄北指歷奎婁之野近聖人之居
皇上雅尚崇儒虚懷重道高山儼在仰止惟殷駕言徂
東爰至於魯
鸞旗風動烟嵐繚繞於綢杠羽蓋香浮草木葳蕤於繡
紱負洙面泗素王闡道之區鳳翥麟遊
先聖發祥之地越舍郊而齊宿始有事於質明入歸
德之門閟宮伊邇瞻大成之廟靈殿巋然
一人肅穆以天行百辟森環而星從禮隆釋菜兩楹供
芹藻之馨樂奏迎神六合偹宮懸之曲因師而屈
修降拜於壇墀爲道而恭攝衣裳於階陛覩山河
之異彩恍覿音容接堯禹之天姿若親揖讓於是
過燕申之室登詩禮之堂劍佩鳬趨章縫麟次臯
比獨設具講席之隆儀緗帙初陳發韋編之大義
遂傳觀舊跡歷覽遺蹤硯几班稠車琴制古雷尊
犧象縱横禮樂之藏漆簡竹書隱約金絲之奏杏
壇無樹曲欄空文甃之華檜植餘根左紐作青銅
之色觀川波逝尚立空亭習射圃荒猶留故井
天語諮詢者屢矣
皇情眷戀者久之巳而泝沂水之陽問昌平之墓鳥禽
知敬望彩旆而高飛荆棘避訶近雕輪而欲却樹
封四尺見堂斧之崇高昭穆三壇表神靈之奠麗
尋設裀而展謁更
駐輦以徘徊尋先賢築室之場惟捫古楷問昔后停車
之地更讀殘碑遂乃旋轡郊原
回鑾上序
天顔霽懌
睿藻紛披四韻鏗鏘琢玉追金之句數行璀璨銀鈎鐡
畫之書方誇
宸翰之頒更荷
殊恩之賜曲莖羽葆分仙仗於中階文綺金貂賁
温綸於甲第土田加錫租賦頻蠲辟雍施帳而傳經譽
髦彈冠而結綬異數均沾乎四氏
隆恩旁及於諸姬且也銀牓高懸
御墨煥虬螭之彩貞珉載勒
天章鐫贔屭之文頡字龍盤羲圖馬負永作中天之旦彌
增秋日之輝信其偉而夐乎盛矣粤稽史籍代有褒
崇不乏美談迄多遺議漢高親祀安事詩書光武
駕臨時崇讖緯開元有詣宅之祭道舉貽譏祥符
留駐蹕之亭天書獲誚儀文偹矣實效闕焉惟我
皇上徇齊天縱不恃生知遜志敏求惟勤好古研索闡
圖疇之秘表章傳述作之心
聖學精矣琱戈初偃木鐸彌宣返華靡於淳朴却登封
而謙讓操觚童子知斥異端挾冊小儒能嗤雜覇
聖治洽矣寤寐性天依晰仁義陶鑄百王之禮樂紹接
千聖之心源聞見相承後先同揆
聖功懋矣而且日昃不遑望道未見欽聖枉七騶之駕
隆師屈
萬乘之尊仰倣惟殷覲宫墻而如遇步趨罔間接薪火
以相傳固已親炙其精微豈特暫窺夫堂奥况乎
復發
天葩之藻河洛遜其苞符揚奎壁之華星雲資其糺縵
尤足甄謨陶典駕古鑠今洵開闢之鴻庥皇王之
極軌也(臣)菰蘆下走弇陋鄙儒忻盛典之遭逄光
榮莫並壯斯文之炳蔚統緒常新蠡測管窺竊自
愧於濡毫之列衢歌戸頌不敢後於含氣之儔頌
曰
於皇我
后建極用中文謨武烈景鑠有融至治蒸洽九域既同
匪功是伐惟道斯崇其道維何生民之始列聖相承幾
希而已王風寢熄微言中圯天拯頽綱篤生
夫子奎婁之精海岱之靈廼傳一貫廼定六經身雖潛
晦吾道則明皇王萬世是憲是程
帝念尼山精微之府企懷聖風表厥疆土洙泗一區靈
光終古
駕方東廵爰税於魯防山匪高誕聖則尊沂水匪深毓
粹則神鸞旂淠淠玉車轔轔百辟咸從瞻望清塵閟宫
巍峩天地同壽我
皇至止言獻其茒登降益虔循牆而走豈曰爲恭隆師
惟厚隆禮維何言登其堂諸生濟濟說經琅琅咨訪遺
蹟故府所藏有服有噐有圖有章爰有靈柯先聖所植
摩挲文理緬懷手澤鬱鬱松楸陟彼林域神風肅然
駐輦憩息典禮既崇恩膏斯被
帝錫上公土田每每繡衣赤舄貂冠文綺洽我宗支遂
及四氏倬彼雲日敷藻自天煌煌謨訓有光熊然既追
既琢琬琰是鐫屹立階墄炳煥萬年聖道明明長夜方
旦我
皇體之秋陽彌燦百家騰躍風雨散渙大義昭揭如濯
江漢惟
皇偹道參貳兩儀駕姚軼姒追軒躡羲刪述而後統在
聞知此心此理默契者微若火與薪相遇斯接若水與
乳注投斯合入室僾然肸蠁如答端拜一堂後先合轍
雖有象魏不如鼓鐘雖有郵傳不如德風依仁蹈義四
方景從教思用溥文治彌隆濟水洋洋泰宇嶽嶽俎豆
常馨宫墻儼若化協珠囊道隆木鐸漸被奕禩頌聲是
作
聖德同天頌(有序)勵杜訥
欽惟我
皇上好生至德篤於天懷高拱九重則慮周薄海時廵
六服則
清問下民惟恐一夫不被其澤一物不得其所懃拳懇
摯求所以安全而利濟之者固無微不至是以
湛恩淪洽於寰中聲教暨訖於域外舉凡梯山航海來
王來享之邦靡不仰沐仁風同遊化日矣惟喀爾
喀部僻處蒙古遐陬七旗族屬實繁有徒不能和
協日尋干戈
皇上惻然軫念曰是雖荒遠顓蒙亦在胞與之内安忍
膜外置之爰遣重臣諭令親睦猶不知悛至於挫
衂廼感鏤
帝德肅戴
天威於時嚮化歸誠者凡數十餘萬請附四十九旗同
列藩服
詔畀土田畜粟俾得寧處樂生雖顧復恩勤何以加焉
洎慮其素無紀綱不由法度爲之設官制刑以及
賞罰事宜胥待
聖衷裁定用是
法駕親臨歡聲動地羽林星列禁旅雲從喀爾喀等自
王以下咸於
行殿匍匐稽顙朝見如儀爰
賜大宴大賚受
恩感激至於涕零復論功以次錫封一二姑存舊秩餘
則寵以王爵遞至台吉下逮族屬悉付所司區别
舉行甚曠典也仍
頒勅諭訓廸肫誠務期謹度蒙庥勿罹罪戾仰維
天澤既已稠渥規畫更極周詳是皆我
皇上愛育生全之盛心韞於中而不容自已爾夫以數
十年未附之國悉隸藩臣數十萬來歸之衆遽歌
樂土偉烈弘仁炳麐霄壤洵足篤福祚於無疆爲
敷天所同慶也(臣)叨際昌期欣逄盛事謹稽首頓
首而獻頌曰
惟天廣運覆冐無垠惟
聖承天懷保斯民八紘九有沐浴深仁獻琛貢賮服教
畏神繄彼西鄙僅云革面族屬自殘誓言屢變離析來
歸乃膺渥眷安之集之爰處爰居飲之食之以贏以餘
聿登袵席其樂只且數十萬衆誠悃競輸
帝念遠人曷忍遐棄總總林林亟煩調劑用設專官爲
之統繫用列科條爲之節制騰歡額手願覲吾
君延頸跂足
楓陛攸聞軫懷向化爰飭六軍翠華葆羽遠臨紫塞甘
雨滂沱霱雲靉靆載路嵩呼趨迎
行在幔城弘敞
帳殿巍峩周廬環布仙仗交羅龍驤虎旅焜燿山阿名
王部長蒲伏戟門張筵式宴錫以上樽耄年扶杖雪涕
銜
恩便蕃德意
大賚寵頒章服赫奕錦綺斒斕分圭賜爵封拜崇班
㢲命重申俾同藩服
訓諭載宣永保爾禄字裏行間靄然肫篤仁至義盡於
惟我
皇興滅繼絶予之土疆圖維善始終焉允臧歷稽載籍
至德莫京登三咸五福極寰瀛同符蒼昊蕩蕩難名
皇清文穎卷三十四
