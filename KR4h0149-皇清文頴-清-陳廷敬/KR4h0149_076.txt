皇清文穎卷七十六
詩
七言律詩
滇南蕩平恭紀六首(有序)高士竒
康熙二十年十一月十三日夜滇南奏捷(臣)士竒
謹同學士(臣)英至
乾清宫
御榻前叩首稱賀
皇上天顔欣暢諭臣等曰朕仰邀
天眷四方大定今日誠為天下社稷而喜但念用兵八
年道路轉輸黎民困苦又復惻然於衷大哉
王言當乾坤再造慶出非常之時尚以一夫不獲為念
此
皇上好生之德上感天心式開億萬年無窮之太平也
(臣)在光天化日之下愛戴難名既撰
聖德神武頌奉揚鴻業忭舞之私有所未盡更賦七言
近體六章并呈
御覽雖巍巍蕩蕩莫罄萬一而朱鷺之奏康衢之謠均
有所不能已爾
葭飛玉琯一陽回快聽天南捷奏来魚鑰特傳宵禁啓
鳬鐘催動曙光開萬年元會占庥歴六宇清寧本
睿裁孝慰
兩宫情備洽懽生殿陛響春雷
百道軍符赤羽飛同時閩粤載
天威鯨山甲帳先輸欵珠水樓船又解圍破竹已知長
策在投鞭旋報凱聲歸頻年戍鼓依楊柳六月還須奏
采薇
凝笳疊鼓剗孤城滿路壺漿市不驚梟獍已摧餘孽盡
攙搶直掃巨妖清牂牁南去通重譯阿僰西来罷遠征
野老扶藜歌
帝澤熙熙皥皥樂昇平
宵衣旰食切
宸衷將帥無慙授鉞隆傳檄烏蠻歸正朔勒銘鐵柱紀
神功藁街已見誅元濟輦下喧聞殪李雄(晉李雄叛於寧州即今雲)
(南府)從此
至尊南顧釋羽書不到建章宫
雙龍闕下布絲綸泰運初開宇宙新頓起瘡痍恩似海
弘敷雨露物皆春九州治績須羣吏萬姓懽多賴
一人省却軍供民力緩借籌不用度支頻
欣從香案侍彤雲司馬慚無諭蜀文青笮風謠時欲獻
碧雞典禮意徒殷寰中鳳綍傳
新詔閫外龍韜策上勲珥筆但將鐃吹譜賡颺常戴
聖明君
車駕出達希喀布齊爾口喀爾沁廓爾沁諸部落率其
所属伏迎道左高士竒
直北幽崕早向誠不須更築受降城職方紀載梯航路
王會傳呼拜舞聲紅綻邊花迎雉扇青搖巖樹轉龍旌
太平遊幸非征伐豈是元封自勒兵
五日
西苑泛舟侍宴恭紀四首高士竒
新蒲刺刺滿瀛洲令節欣陪
聖主遊日出金支明兩岸雲移玉仗向中流嘉魚已慣
迎仙鷁好鳥偏能識翠虬香溢堯尊傾湛露
恩深漭沆總難酬
紅嶼青林閣道重凌晨霽景散千峰(是日時雨初霽)牙檣錦幔
懸翔鳳水殿金鋪隠濯龍仗外輕隂當檻静筵前積翠
入杯濃此身疑是来天上瑶島風光彷彿逢
高張廣樂播南薰寶幄樓船劍佩分玉澗鳴泉雲際落
璚簫奏曲水中聞槐烟密羃依巖障藻影紛披寫浪紋
共喜昇平饒景象豈同漢武宴横汾
仙艾靈絲傳五日蘭餚玉爼挹天漿荷浮小葉團青蓋
榴吐新花簇綘囊自有輕舠争奪錦不須駿馬獻穿楊
(舊傳五日有過錦躤柳等宴)含情擬進江心鏡(唐時五日於江心鑄鏡呈獻)多恐
名慚鵷鷺行
恩擢翰林院侍講恭紀二首高士竒
右銀臺路曳華裾(唐時翰林院在右銀臺門内)興慶池頭
賜直廬羽翼難同阿閣鳳飛騰早化北溟魚花開繡嶺
春随輦月滿金鑾夜著書(李白特承恩遇著書金鑾殿)千載(微臣)良
際會漫勞詞賦比相如
鶯遷碧落日初升出谷驚看
寵命膺豈有才華千尺錦直慚名姓一條冰鳳書特降
綸扉誥鶴綺新頒内殿綾此際
恩波真浩汗鼇峯頂上許先登
夏日直
西苑恭紀四首高士竒
碧網丹甍閬苑中
六龍駐輦翠微宫雲窗近處衣常潤水檻開時楫可通
路接三山疑泛海臺高百尺迥凌風周廬
禁衛森嚴列隠隠仙璈下遠空
輦道青莎軟作茵叢叢葭菼徧芳津蘋灣銷夏偏宜雨
桂館招凉不受塵虹跨長橋排雁齒閣連飛宇次魚鱗
自疑豈是登瀛侣珥筆叨為侍從臣
蓬壺窈窕隔塵凡曲渚斜開錦石嵓紅蓼晚凉清竹簟
綠葵晨露濕絺衫游魚得水閒依荇畫鷁迎風自引帆
正喜遭逢承
御幄光天未敢荷長鑱
勤政樓前幾暇時古槐夹路影參差趨
朝瑶浦呼舡渡退食
天閑
賜馬騎出水蓮房初結子沈波菱葉細牽絲何須作記
遊西苑日日螭頭一獻詩
南書房侍直詠春雪二首高士竒
紫禁濃隂闢曉扉高空黯黯雪霏霏飄来滿地梅初落
吹向漫天絮亂飛阿閣餘寒迷晝影遥岑積素送清暉
年豐未報三冬瑞盈尺今看遍帝畿
乍剪輕綃灑玉塵流光淡宕總陽春潤添百草萌將坼
融入千林葉未新自與冰霜同皎潔豈随波浪作沉淪
欣瞻
御藻歌黃竹撫景先憂及兆民
恩賜
御書千字文卷莱衣晝錦扁額恭紀六首
高士竒
綘闕巍峩霄漢間螭頭龍尾又躋攀
恩綸特自雲中沛
日馭初從河上還淑景融怡開
夀域晴光明媚霽
天顔回翔别苑無窮勝緩步仍随供奉班
七曜奎文麗日星筆端造化藴空靈揮来千字成俄頃
力轉鴻鈞作典型遠泝遭逢超載籍擬傳渥澤勒碑銘
親題縑尾昭謙德數語真宜比聖經
回思少壯直
彤墀矢竭驅馳答
主知微效豈云勤夙夜孤蹤常得託培滋蒲經秋雨摧
何早稊被春風發已遲今日
天言憐舊事(小臣)感極轉增悲
三番漠北扈
龍鑣將母陳情荷
聖朝(皇康熙三十六年臣扈從具疏陳情蒙上親平漠北回鑾後)
(恩俞允)寒暑屢移更綠鬢山林雖遠戀
丹霄傾陽葵藿心徒切抱節松筠志未銷忠孝本来無
二事始終期不負
唐堯
十年鰥獨守荆扉母子煢煢曉夕依乞得閒身榮晝錦
暫從野水悅春暉欣逢八表呼嵩節肅拜
重瞳覲日歸自此草堂多慶豫鄉人争看著莱衣
叩辭
黼扆就征鞍欲報
恩波倍覺難頭上縱教增髮白胸中猶自耿心丹再瞻
龍衮嗟身遠堅守魚磯保歲寒悵望觚稜幾回首摛毫
先已淚汍瀾
恩賜杭州新貢岕茶二器恭紀高士竒
琅函嫩碧貢雲衢嘉瑞封題第一殊(宋政和間命稱貢茶太平嘉瑞)顧
渚春生白石乳香林名重紫瓊腴(浙江顧渚山香林洞産茶最佳)烹来
明月光初滿飲後清風暑却無歲歲
恩霑三百片晚甘滋味勝醍醐
辛酉二月引
見乾清門
命充日講起居注官恭紀秦松齡
曈曨暁色啓天關玉陛傳呼侍從班廿載重来趨鳳沼
三年今始識
龍顔淵衷默契圖書表瓊翰高懸日月間忝拜
新恩參講席纖埃何以益邱山
夏至陪祀
方澤施閏章
雨後仙壇碧草芳遥聞
玉輅出芝房崇墉栢帶青霜氣方澤波含明月光
天仗旌旗嚴咫尺精靈岳瀆走蒼茫朝来回輦西山見
五色晴雲接建章
曉入
西苑施閏章
新蒲古栢曉隂隂太液昆明接上林翡翠層樓浮樹杪
芙蓉小殿出波心人歌鳬藻衣冠會水奏箾韶鼓吹音
欲望
天顔真咫尺露臺廻合彩雲深
御札賜内直侍臣天花和王侍讀施閏章
靈卉蒙將麗藻誇驚分珍饌出
天家秀疑漢殿銅池草潔比雲霄玉樹花生摘餘香如
帶露烹来仙液勝餐霞共傳藜閣承恩重不數東陵五
色瓜
勑賜翰詹諸詞臣鮮藕恭紀施閏章
水殿傳呼
特賜榮詞臣拜舞集承明真從太液仙源出肯數蓮峰
玉井生列案一藂冰共白堆盤千片雪同清
楓宸魚藻
恩何限葵藿長懷就日情
平滇凱歌八首陸葇
南詔昆明舊有池遠開幕府屬清時相期入殿朝三帛
豈意當關誓
六師鶉帝夙沙終受版熊皇指霧早懸旗蠻雲瘴草從
風偃香栢還沾雨露施
長沙反側羽書多天與風雲壯止戈箐嶺欲遮庾嶺樹
盤江遥蹴晉江波已傳烏石俘王郢那許花田葬尉佗
獵罷郊原三窟盡回看毚兔舞婆娑
旆旆青旌指越嶲赦書終不宥鯨鯢開疆依舊通花馬
奉使無勞祀碧雞都統印懸羅部北羽林軍返夜郎西
妖氛一著戎衣定諸葛山高息鼓鼙
霜戈雪鎧渡天橋濺水梅花篴外飄石燕城邊開玉帳
木蓮樹底建金標征南將令嚴無犯逐北軍鋒勝不驕
僰爨彩雲重見處百蠻羅拜漢嫖姚
渡瀘甲騎夜投鞭龍虎争如八陣堅盡道巴人驚草木
肯教蒙氏領山川朱旗霧向苴蘭捲赤箭雲從石賧傳
早識西南皆故郡仙槎勿復問張騫
陣雲烽火徹龍關計日長楊聽凱還壁壘精嚴連白帝
版圖遼闊隸烏蠻十行飛札標三洞一片鳴鉦響萬山
挽盡銀河兵甲洗月明不用指刀環
妖星一夜落寒芒共樂
天朝化日長繡面蠻丁芟紫棘花眉苗女摘青桑貢琛
土俗圖王會授鉞勲勞冊尚方
帝德照臨原自遠雕題鑿齒盡梯航
葡萄江水接金城露布星飛只幾程
鑾輅乘時當講狩
鳳樓宣捷共聞鉦嵩呼劒珮来重譯樂奏簫韶合九成
從此
宵衣垂拱治康衢擊壤頌昇平
瀛臺
賜宴詩四首(有序)陳維崧
粤以歲次重光支逢作鄂南薰謝令西顥乘權
皇帝方居清暑之崇臺御招凉之邃館用頒大賚載衎
羣工若夫路入東華橋通西苑莎偏泥泥秋未露
以何晞樹只騷騷夜不風而自響霏微殘月銀弓
猶挂於高城歷落疎星珠斗尚斜於遠岫坐平沙
之似毯肅俟傳呼藉嫩卉以如羅遥憑宣喚赤烏
毬躍魚鑰争鳴丹鳳書銜龍樓早闢雞人喔喔飛
繡鞚以遄催虎士駪駪翼珠珂而並入紅門䆗窱
水面巳維青雀之艭紫掖逶遲柳絲先隠黃龍之
舳俄傳泛艇盡許登舟斯時也太液波紅一奩靺
鞨上林烟碧滿坐玻瓈黃頭擁畫檝以平搖長鬛
撥蘭橈而競發千衫艾葉映水蓼以彌鮮萬綬桃
花雜風荷而倍嫮鵁鶄唼呷四圍皆王母靈禽竹
栢微茫一片悉姮娥寶樹中流遥矚青為好畤之
田極浦凝眸黃是昭陽之瓦誰知
帝室皇居之畔别自成村未審南唐北宋之間疇工此
畫行到瓊樓玉宇天上晴多除將鳳艒龍艑世間
秋少爰乃停綵笮弭牙檣陟陂陀沿峭蒨屢遵輦
路距帳殿以非遥幾折繚垣隔幔城而不遠山呼
以拜魚貫而前時則曈曨綺旭赭袍隨繡繖交輝
赩赫彤霞
御榻屹花磚相向忽覩紛綸之狀陳於殿廡之間夫其
叠繒成峰吹紈散霧千箱霜雪割完碧海之綃百
篚雲霞販盡平陵之綵鶴頭綾織自
尚方局内毬路錦漂從裂帛湖旁雙心檀暈
三殿齎来五福鈿窠
九重飛下&KR0785;瓏單複擬綺毳以逾温綷䌨縱横笑豐貂
之未暖雖使量来玉尺莫罄
恩長縱令負用銅山難勝
貺重何期晝永月墮懷中詎信秋初春還袖底擎来水
涘鴛鴦解妬以争啼捧向林皋孔雀生慚而輟舞
無何而雁翅筵排魚鱗幄比沙明水淨飄颺張紕
幕三千野曠秋清重叠列華茵十二紅蘭壓架恰
照文廊紫萼成叢偏搖黼帳銀罍告濯翠釡云調
然而羊臑雉醢未便稱珍鴨粣雞纖何由示美即
或弋来紫鵠落雋永於雲端獵得黃獐致羶薌於
海上羔湘錦帶餅褁紅綾牢丸既弱似飛綿薄夜
亦柔如積素抑猶未足以誇禁臠之甘而奪侯鯖
之麗也繄爾臣僚夙饜江湖之味惟兹卿尹半居
魚稻之鄉儻遂庖虚魴鯉曷用為歡若其爼乏鱨
鯋安能取飫䱷師芳餌乍投綸於百子池頭饔宰
雕盤旋斫鱠於九成宫外假之雷雨銀鬐颯爽以
能飛濟以鹽梅錦鬛軒騰而欲動於是頻頒琮斝
滿瀝金觥百壺急送風前之喝盞參差三雅横飛
樹底之行杯絡繹酒痕縹碧都粘學士之袍釀色
鵝黃齊上參軍之袂漏沉虬箭尋日影之將斜風
捲鵷班倏珮聲之欲散重申
天語倍荷
聖慈堯階忭舞冰藕堆空文囿趨蹌碧蓮委地盈襟菱
芡平抛興慶之琲珠一握葡萄徧灑平陽之銀豆
䭾裝寶馬共鵷綺以繽紛擕出銅龍滿鳳城為歡
笑九衢迎問何来方朔之桃萬戶傳觀不數河陽
之果(臣)綴微班猥叨異數才慚鮑俊菖蒲賡燕鎬
之詩文遜班香芍藥奏横汾之曲
西苑新晴曉色開凉飈瑟瑟鳳城隈千官秋泛芙蓉舸
七月春生琥珀杯碧甃紅墻臨鏡出金簫玉笛拂雲催
天家殿閣清如水不信真從此地来
黛幕參差紺榭通
君王新幸日華宫四圍劒佩山光内一簇貂蟬水色中
雪瀑釀来粘綠箬錦鱗斫處映丹楓筵前忽訝秋花滿
冷艷霜欺葉葉紅
繽紛綵幣滿朝班
賜出龍紋霄漢間乍撫霜紈冰滑笏遥擎霞綺月彎環
絲從濯錦江頭曬衣向穿針節後頒為聽九門鴛杵急
宫袍分給侍臣還
盡日天香染紫微鳳皇闕下拜恩暉才慚入雒年非少
人到游仙遇總稀縹蒂㩦將菱芡重雕鞍壓得芰荷歸
天南又報鐃歌競早晚彤弓勞鐵衣
瀛臺
賜宴二首徐釚
翠輦朝臨太液池祥雲多繞萬年枝看花
詔許鵷鸞並宴賞偏承雨露私緩放蘭橈波蕩漾驕嘶
玉勒影參差侍臣擬獻長楊賦簪筆先歌在藻詩
柳岸旌旗拂曉風轆轤聲轉近離宫鳥銜魚子衝波白
燕蹙蓮衣墜粉紅縹緲樓臺疑海上虚無簫管出雲中
鈞天一醉渾如夢猶識憂勤感
帝聰
甲子元日
賜宴南書房歸
上復以肴果二席
賜及家人恭紀朱彝尊
纔承
曲讌侍仙闈又撤瓊筵到北扉歲酒更番移席勸
主恩一念感心微比鄰漏下驚窺戶兒女燈前笑攬衣
閒向金坡說遺事全家
賜食古来稀
駕幸五臺山恭紀二首朱彝尊
圖經曾識五臺名想見雲從帳殿生節物乍分春恰半
登臨最好雪初晴林香紫鴿翻風上月黑金蓮照地明
定有山靈呼
萬歲不徒龍象下方迎
花宫高下繞臺懷鐵鏁層層雁齒階代郡雲山連朔郡
北街星斗劃南街千夫試轉清凉石二月如燔泰岱柴
望秩百王曾不到天教
宸藻首磨崕
恩賜
内紵恭紀朱彝尊
上闌初日映簾犀
天語聽傳紫閣西織自珠宫加熨貼擎来紅紙騐封題
折枝花訝臨風竝掉尾鯨看戱水齊端綺入春
恩再洽稱詩彌愧在梁鵜
恩賜
御衣帽恭紀朱彝尊
鶴紋初啓尚衣封藤帽朱絲自
九重日角乍辭宫樣稳冰紈不散
御香濃玉堂掌故傳他日清鏡衰顔話舊蹤回憶滄江
六年事笋皮荷葉釣船縫
賜鰣魚恭紀朱彝尊
京口鰣魚二尺肥黃梅小雨水平磯乍黏越網千絲結
早見燕山一騎飛翠釡鳴薑纔
勅進玉河穿柳旋擕歸鄉園縦與長干近四月吳船販
尚稀
上御瀛臺
賜翰林諸臣鮮藕恭紀四首汪楫
托根靈沼自年年綠葉金房敢較先華井虚傳花十丈
瀛臺真見藕三千(是日賜藕計三千枝)擎来只似移瓊樹踏出渾
疑採玉田從此碧城添勝事肯教珠實擅芳鮮
藏蔤無嫌託體卑沉淪不厭出身遲濁流那得汙清節
百折終然見素絲滿目空明秋水外一庭虛白晚凉時
金盤玉筯誰堪比雪椀冰甌且共持
拔出泥塗仗
至尊搴芳豈必在高原紛披五色終成碧落盡繁花始
見根青玉案邊銀浪湧水晶簾外白雲屯遥看敕使傳
呼處百道清芬出
禁門
鸊鵜膏與佩刀融片片寒光落腕空共擬截肪同瑩白
驚看切玉得玲瓏西池舊種千年碧太液初銷十里紅
最是承
恩逢晦日只疑捧出月明中
皇清文穎卷七十六
