皇清文穎卷三十九
賦
耤田賦(有序)和親王弘晝
(臣)聞禮經考索云國以民為本民以食為天故虞
舜命后稷曰播時百榖周公陳無逸曰先知稼穡
之艱難誠所以厚民生固國本也昔漢文帝詔賜
天下田租之半議賑議貸黎民乂安治最近古唐
太宗親祭先農躬御耒耜當時天下無事五榖豐
登百姓和樂幾至刑措欽惟我
皇上重農貴粟子惠元元深仁同天至德匝地
御極之二年甲辰春仲
躬親耤田率三公九卿秉耒而耕至誠蕆事嗣是耕耤
之禮每歲舉行至勤且恪用以迓
天貺享
祖考阜人民典鉅慶隆豐年屢兆六府著修和之媺萬
方興盈億之歌唐虞三代之盛未有加於此也謹
拜手稽首繕賦以獻其詞曰
繄稼穡之匪懈兮食乃萬民之天惟我
皇之重農兮稽鉅典於前編敬粢盛而飭御耦兮用作
式於八埏乃祇事於九宫之位兮遂
躬耕於千畆之田祥光燦於膏壤兮瑞氣發乎郊鄽萬
姓歡傳兮如百川之朝海千官布列兮等衆星之麗天
懿哉我
皇勤思田功諏吉期兮幸東陸齋三日兮告神農内外
兮清謐上下兮肅雍是日也水漏聲殘東方欲曉南面
凝旒御爐香裊鸞仗兮具陳景鐘兮徐考俄而閶闔啟
寶扇揚六轡齊舉八鸞鳴鏘披綠野兮條風和矚青郊
兮嘉卉芳帷宮啟兮春日麗黛耜具兮稼器詳執洪縻
兮在手御紺轅兮游場四顧兮溝塍砥平三推兮土脈
蘇昌若夫公卿大夫進耕以次或五或九祗肅㒺肆庶
人終畆勞酒以賜胥上下以致恭遵禮經而蕆事於是
金鞭方輟玉輅遂旋雨廉纖以清路風縹緲而散烟侍
從偕来睹
天顔之有喜馨香上逹卜瑞兆於豐年統神人而胥悦
慶福祉之交駢緬夫后稷播種夏禹躬耕取諸豫而順
動應乎乾而時行書傳乃粒之美詩有生民之賡仰惟
我
皇敬誠充盎耒耜
躬親降福孔穣萃九有之歡心展
一人之孝享洵咸五以登三與天參而地兩數耕耤田
兮綏萬屢豐匪且有且兮樂利咸仰又從而獻頌曰我
皇重農弗自暇逸
御精躬耕身先為率東作西成穫之挃挃晉獻宗廟享
於克一
上元觀燈賦(以時和年豊萬方同樂為韻)
和親王弘晝
繄陽律之乍轉瞻斗柄之初移勃佳氣之鬱葱正陽春
之届期解祁寒於百室扇條風而和熙快媚景之始陳
惟桃李之先知矧上元之佳節列燈樹於九逵布風光
之妍麗咸流翫而忘疲爾乃明昭上帝受福則那雙莖
九穗珍祉駢羅慶民安而物阜悉巷舞而途歌時清兮
太平有象春融兮樂事孔多羅勝新裁人人綵絢鬧蛾
争耍處處肩摩忘箭移於玉漏愛蠟豔於銅荷維時明
月上夜景妍士女集車馬聯撙撙繹繹轟轟闐闐鐵市
銅街鬭銀花之璀璨紅樓翠館映火樹以㛹娟簫鼓溢
昇平之響黔黎遊豐樂之年此固合九州而一軌統四
海而皆然者也至若
皇都佳景更為隆豐春先得於萬國恩早沛於九重比
戶受盈寧之錫連閭揚和樂之風故應節而春燈盛祈
年而勝賞同九枝延追古之佳號百葉翻炫今之巧工
或團圞兮似月或蜿蜒兮猶龍撤魚鑰於五夜兮天街
蕩蕩渡星橋於九陌兮人影匆匆若夫居尊臨卑執一
御萬玉燭調兮泰階平東風至兮韶景換人無往兮不
和民有樂兮争獻張綵架於六宫炯炬輝於三殿鰲山
對峙龍蠟烜其葳蕤鳳閣層開星毬布其燦爛攄愉悦
於
宸襟又萬方之所同願夫其夜明似晝月照如霜萬戶
千門羃祥烟之晻藹五光十色閃鶴燄之熒煌畫檻兮
金蟲墜影紗籠兮蠟穗吹香錦繡紛敷儼勝萬花綺谷
笙璈錯奏宛齊瀛海仙鄉夫豈猶人世之可擬而塵坱
之足方也哉然而致斯盛也
一人垂拱九有大同萬物並育百榖屢豐致黎庶於康
阜萃民氣於和雍宜乎登春臺而胥悅同民樂於無窮
爰頌我
皇受天百禄嘉符迭臻金甌永卜慶天地之長春敷陽
和於百族年復年兮化日舒歲復歲兮兆姓樂睹良宵
與勝事快風熙而景淑歡呼抃舞燃長明不盡之燈就
日瞻雲申
萬夀無疆之祝
學問至芻蕘賦和親王弘晝
為學在乎下問審問貴乎虛心不下問而終成自棄非
虛心而集益不深遠覧遐搜惜寸隂於暇日廣咨博採
彙碩論於冲襟然後獻可替否作礪為霖彼詢於芻蕘
之訓可謂昭往古而耀来今矣原夫日新謂德多識是
貴自用則小矜滿宜汰不臨深以為高敢居約而為泰
迹其過乎自卑正其所以成大是以有而不居謙而不
忲盖未有自以為是而不受害者粤稽先哲博觀往訓
堯稱克讓舜推好問大禹傳昌言之拜發於至誠孔子
當聞過之時引以自幸夫豈徒高已卑人守一身之獨
學眇聞寡見致四方之令聞也哉爾乃並觀兼聽推誠
布公乃明四目聿逹四聰謨猷日陳乎殿陛咨度下逮
於蒿蓬於是朝廷之上藪澤之中靡不進讜論竭愚忠
小夫獻一得之善太史陳四方之風詎止邁乞言於憲
老而納明諫於瞽矇於是學既得宗問惟務廣内不懈
兮道積而修来外多聞兮用中而酌兩纖毫不棄如大
海之納細流片善必收等泰山之容土壤敢言之路日
開虛受之衷内朗此
一人所以集慶而為臣民之所共仰者乎
荔枝賦和親王弘晝
原夫大宛蒲萄上林楒栗平陸甘瓜江陵紫橘玉井之
雪藕欺霜洛陽之朱櫻耀日鍾山之李大如瓶信都之
棗甜於蜜徵嘉果於羣芳咸應時而垂實乃有林檎為
兄石榴為弟禀乎炎精依乎火帝殼染丹砂衣裁錦帨
角昴見而綻靈葩雲日鏡而流火齊枝懸萬顆等瓔珞
之紛垂霞麗千房儼珊瑚之交綴繁生閩粤之鄉著美
渝涪之際肇嘉名曰荔枝非凡果之可嫓爾其為色也
或稱陳紫或命藍紅始雕青玉旋鏤丹銅瓊膏兮内孕
絳羅兮外蒙赤罽初收脱晶丸於掌上朱嚢乍觧卸冰
繭於盤中宜乎領状元之號而膺一品之封若其為香
也貫膚膜徹表裏氤氲可尋掩冉難擬紀江綠之馝芬
傳宋香之旖旎剖殘赬顆溢芳靄而襲人劈破冰肌散
清芬而染指此薰艾納者不足方而含鷄舌者庶可比
至其為味也談香心醉數種涎滋津寒兮似雪膚膩兮
如脂沾唇而甘流僊醴入齒而冷沁華池小核中含快
嚼丁香之實瑩瓤外朗潤同瓊島之芝若夫厥種攸分
品題獨絶龍牙鳳爪之殊雙蒂側生之别楓亭兮自昔
稱竒閩嶠兮於今為烈蔡中郎之譜譽以無雙白香山
之圖誇為第一固宜人人同嗜處處争傳方之絳雪擬
以神僊詩誦髯蘇狂情饕餮賦成王逸麗句芊綿此紀
芳名於千古而擅嘉實於八埏者也方今
聖澤無方
神功及遠極無外之要荒亦盡歸於圖版藉方物以輸
將詎辭勞於往返
聖心祗惕兮異物弗珍臣子敬恭兮歲供恐晚頒玉府
兮
殊錫九天褁黃帕兮承
恩上苑咽天漿而飫
德孔深謹獻賦而丹誠藉展爰為之歌曰嘉實之生依
此芳樹嘉實之来致自
王路欣沐
賜於
九重得分甘於瑶圃看歲獻於炎方慶蒸黎之永附
皇太后萬夀無疆賦(有序以萬夀無疆賦為韻)
誠隱郡王允祉
皇上御極之三十九載恭遇
皇太后萬夀花甲一周(臣)祉偹位屏藩得颺言
頌祝伏惟
聖母凝庥錫嘏永萬年之歷
睿思弘孝尊親垂百代之光
奉玉食以含飴承露掌開列繽紛之環珮
被山龍而戱綵鈞天樂奏来絡繹之車書添籌算於
未央薦兕觥於長樂治道式彰乎
孝德
慈顔並永於坤維率土咸歡普天胥慶(臣)祉學慚沛獻
欲將介福之詞才謝陳思敢進母儀之頌惟願流
霞絳雪佐玉膳之瓊漿朱草醴泉效椒宫之靈瑞
斑龍捧馭萃松喬期羡而偕稱五福之觴青鳥啣
書合方壺蓬瀛而共貢九如之什臣不勝夫歡忭
愧無能於贊揚謹抒葵忱聊伸嵩祝謹作賦以
獻賦曰
維
聖世之清寧萃禎祥而叠獻既治化之旁敷徵皇極之
克建合大順以致尊親集振古之洪禧躬盛德以崇
聖母立興朝之彛憲我
國家車書同軌大一統以為家
聖祖母六甲甫週協二儀之永健天人咸應以休徵子
孫得伸其至願貢獻踰山海以梯航頌揚極臣民之億
萬伏覩我
皇上純孝性成聖德天授定省晨昏恭勤左右怡
慈顔於椒闈承
歡心於靈囿奉鸞輿莅湯沐之里旃裘毳帳貢琛而獻
賮者駢闐導鳳舸臨吳越之邦白叟黃童巷祝而衢歌
者輻輳命駕則豐隆灑途御舟則天吳肅候神祗因
孝德以效靈山川願嵩呼而獻夀恭惟
皇太后鴻仁溥被渥澤涵濡周藉姜興開天而佐
聖祖任惟姒繼配地以大皇圖兹執徐之紀歲值花甲
之方逾玉殿風和仰卿雲之似盖金莖日麗浥甘露以
如珠
皇情幸
母后之安康而喜慰
聖懷極家人之禮數以歡娛人親其親人子其子已合
四海以成
一人之孝人知奉親人知克子又即
一人以示百代之模實前古之稀覯允近今之所無於
是南極耀景星光神鳥集瑞鳳翔萐蒲自扇蓂莢呈祥
盖六合含齒戴髮之倫盡荷
推恩之濊渥八極翾動蠕生之屬同涵
錫類之汪洋遡煦育之
洪慈已共黃輿之㒺外合羣情為大慶自同
坤德之無疆乃若孟冬届節乾風初度萬物凝成歲華
貞固方初月之生明喜昌期之適遇大典合萬國之歡
聖孝誠五十而慕
龍文煥彩唱天長地永之詞
螭陛歡騰上日升月恒之句儒林何幸得珥筆以颺言
藩列雖微亦趨庭而學步欣遇
聖明之世欲紀盛而無能敢從簪紱之倫抒微誠而獻
賦
萬夀賦(以一人有慶萬福来同為韻)
誠隐郡王允祉
惟
昊蒼之無私佑元后之建極六合待其範圍五福由之
敷錫故瑶光華渚受命凝祥日角電樞開天叶吉然稱
祝莫尚陶唐祈年獨侈周歷自今以較前徽
聖皇實為首出盖久道爰觀乎化成純嘏畢集於盛德
今將賡天保定爾之篇請歷數夀考維祺之實我
國家自
太祖丕基締造至
太宗輿圖式闢
世祖凝鼎命以維新
皇上則大顯承而正域質既擅其神靈學復傳乎精一
聖功乾健
聖德日新隆
兩宫之孝養肅
九廟之明禋光輝被乎四表懷柔遍於百神治本乎黃
唐虞夏道貫乎濂洛關閩乃進石渠之彦天禄之臣闡
圖書之閫奥析謨典之真醇廣教思於宇内布講義於
成均且
宣諭而立訓俾化俗以興仁寰中順則海外来賓覆冒
丕周僉頌
右文天子聲教四訖咸尊
有道聖人至若
神武震乎八區
皇威赫乎九有弧矢用而市不易肆欃槍銷而農不更
畆南服廓清北藩稽首遂使龍庭毳幕隸留守之版圖
鼉窟鮫人增海邦之戶口擴中外以為家合垓埏而在
宥
念殊域之傾誠并帡幪於高厚
龍旗指瀚海之區虎旅環隂山之阜鐃歌朱鷺七萃同
聲旅振白狼百僚拜手遐邇同歡梯航恐後邁漢唐而
莫京越三五而誰偶猶以保泰在乎持盈勵精逾乎初
政憫淮泗之其咨頻省方以申
命躬授平成之規永著河渠之令桑田無恙而允翕可
期璧馬不捐而安瀾告慶且
勤昧爽以圖幾
闢明聰而廣聽
延訪下逮於芻蕘垂箴用勵夫諫諍岳牧閫帥俾述職
以近
光守宰偏禆得伏蒲而仰
聖憐才則宏開使過之仁奬廉則立寄封疆之柄計典
不煩而吏自整肅軍政預飭而士皆果勁百工有允釐
之休庶績有咸熙之盛至若耕織早繪於
深宫惠澤必周於海甸雨暘未爽桑林之禱默修豐歉
未形常平之儲早辦關隴頒少府之朱提淮揚仰神倉
之白粲課額減而商竈均霑𣙜税寬而懋遷共勸宿逋
盡免累豁者數十州賜復頻聞歲蠲者數百萬且念深
於欽恤法詳於奏讞巽風掃地幽枉皆春解澤行天生
全無算刑不濫而幾措網雖寬而無玩爽鳩芝秀於圜
扉貫索星澄於碧漢此皆
德意浃乎肌膚豈史臣所能紀贊更有盛事足冠古今
鉅典永輝簡牘
廵狩則
定省無違遊豫而花萼必䔍闕里之輪奐聿崇先儒之
遺裔畢錄勝國
親修禮敬之儀賢祠
特錫馨香之粟他如東藩請糴轉輸之般舶聯翩北漠
望哺賑貸之車牛相續浿江平壤欣鼓腹者千村木葉
臨潢慶更生者萬族又若巴渝外徼溪洞殊俗皆百代
之所不臣千祀之所未服
詔書下而永戴
尊親驛使臨而願依覆育即今四十二載巍煥之規已
裕百千萬年清寧之福時則協洽紀歲姑洗律廻花明
瓊島柳拂金臺鶯歌玉樹燕舞瑶階慶雲屯於六甲佳
氣繞於三台瑞啟當年占為五龍七鳳歡同此日洽於
八埏九垓内則六宮瞻
黼座而上無疆之祝列藩随
主器而貢
萬夀之杯外則勲臣世胄九棘三槐折衝干城之選鹽
梅舟楫之材八表之車書共集萬方之玉帛偕來海澨
山陬歡呼動地衢歌巷祝頌禱如雷則見夫南極輝於
丙位太乙耀於璿宮仙仗齊而龍墀濟濟鈞天奏而鼉
鼓逢逢合宇宙愛戴之情結葱葱之瑞靄聚
天地太和之氣布習習之條風從此醴泉洋溢甘露沖
瀜騶虞馴囿朱鳥棲桐物皆上瑞歲咏屢豐玉燭調而
星躔式序金甌固而風俗皆同含哺者忘
帝力珥筆者紀時雍臣敢附九如於雅什繼三祝於華
封謹稽首頓首奉觴以進曰
盛德鴻功覆載同符而莫並
大年寶歷乾坤共永於無窮
解愠阜財賦平郡王福彭
君代天以理物聖出治而憲天至治行乎無事大化著
其誕宣傾者扶滯者出和氣薰蒸乎六宇求有獲欲有
遂休嘉翔洽乎九埏惠薰兮和暢氤氳兮聯緜萬民兮
雍動四野兮殷闐鑿井耕田帝力忘於何有崇墉比櫛
史官誌其有年緬勲華之上理符大造而無偏爾其時
届中天
聖人在位輯瑞来同共球畢至卿雲兆其糺縵四表蒸
其光被煦煦乎大塊之噫氣既鼓物而無淒油油乎空
穴之娱人亦飲醇而如醉歌於塗舞於巷民十室而九
康積於野登於場禾一莖而六穗家無暑雨之咨戶有
珠玉之賜府修事治溥樂利於四民雲爛日華慶平成
乎天地皆斯風之煦嫗代君王而撫字若夫其出自谷
其来自南汎蘭如臭捲霧為嵐若浮若沈乘烟雲為嘘
吸如升如降随光景以沈涵木當之而擢秀草拂之而
成毿凍遇之而融融露值之而湛湛鬱者舒而憂者喜
何慍之難堪至於箕主簸揚物為解渙欣然枯蘇淵然
冰泮吹棘薪兮為凱宣槖籥兮非散從星好兮沛霖導
協氣兮去暵與與翼翼任滿載乎篝車穟穟芃芃溥盈
寧於里閈玉粒兮香浮珠圓兮白粲家安温飽胥士女
而噢咻戶樂倉箱極千萬而無算珥筆而紀昇平皆斯
風所畢貫信乎列於六子導乎四時著人眇眇鼓物垂
垂理隂爕陽佐聖人之經緯迎休導嘏助氣化而敷施
綿綿兮金粟獵獵兮玉枝動物兮不暴宣氣兮咸宜合
四方為薰蒸成兩大之致用因八至以鼓盪識造物之
無私我
皇上至德動天休祥福物風聲遠播風教四訖宣仁布
義統庶類而甄陶禮備樂和胥群氛而除祓東極滄海
西抵流沙徧六合以攸同上及太清下及太寧盈兩間
而遐迄顧大化無外
聖心不居謂予一人順隂陽以調劑合二五為煦嘘鞏
金甌而式固調玉燭以恬如民熙熙而道蕩蕩還醇風
於太初奠丕基以凝
帝命垂奕禩而有餘頌曰穆
皇風兮化均調四氣兮以淳和而能至兮物靡不親聖
時若兮福物與民周八極兮浩無垠
皇清文穎卷三十九
