皇清文穎卷三十七
頌
日月合璧五星聯珠頌(有序)張廷玉
(臣)聞太平垂象萬年開昌熾之休至德召祥八表
錫清寧之福察璿璣以齊七政治協人時握金鏡
而式九圍道孚帝載是以兩儀順序綿景祐于皇
家五緯成文燭榮光于盛世連珠合璧焜燿唐虞
聚井會奎輝煌漢宋考鴻編之紀瑞傳奕葉以流
芳欽惟我
皇上
表正建中
重華復旦
功深化育配兩大以成能
道濟隂陽兼三才而立極備修已安人之學百度維新
本敬
天法
祖之誠一元敦化顯懿昭于寰海纘
聖祖六十一載之隆徽禮教賁于中天啓
熙朝億萬斯年之景祚瞻雲就日合東西南朔以觀光
航海梯山徧侯甸要荒而輯瑞揆文則高懸珠斗
五色霞騰奮武則一掃欃槍三台氣肅應時而出
香飄甘露和風有感遂通秀擢竒葩異穎
天心篤佑嘉瑞頻徵爾乃節屆中和日臨庚午八絃如
鏡玉宇澄清七曜同躔烟霄霽朗周天三百六十
五度當營室以交輝去地九萬一千餘程環京畿
而拱極芒寒色正銀河映清淺之波玉潤珠圓碧
落散斑斕之采固已五風十雨天下皆春兹且萬
戶千門人間不夜瓊華錯落雕几陳圖玉管玲瓏
瑶臺測影仰
一人之有慶識萬類之咸亨乃
皇上聖敬日躋允恭克讓永思不匱謂有開之必先執
德彌弘念方興之未艾堅辭賀典弗尚虛文祇告
景陵用揚前烈然而作述濟美先後同符在
聖祖貽謀衍慶之餘為
皇上受祜迎禧之始所以鴻濛一氣帝座之呼吸可通
宇宙重熙璿室之休徵畢至況值
清廟告祫之會合萬國之歡心又近天田耕耤之期煥
三辰之麗景精純上格積厚流光
大孝神通誠中形外(臣)生逢泰運躬際
昌時圖書領玉府之班版籍忝地卿之長日照月臨之
下心切瞻依乾施坤載之中
恩承陶鑄五事修而皇極建越四千餘歲迓此弘庥三
光正而泰階平統億兆黎民受兹介福由是文眀
久照瑶樞永握以彌昌經緯孔彰玉燭長調而廣
運于斯為盛自古無倫洵惇史之宜書以標珍貺
叨近臣而作頌竊效賡歌
聖人御宇德炳日星效天法地合撰清寧三才之義萬
世之經璿圖凝祉大化流形(一章)
日兮月兮合軌同輪五星爛兮環共北辰惟德動
天惟誠感神貞符上瑞鍾于
一人(二章)
吉日惟午瑞應
景命積厚流光天人叶慶五氣既和四序咸正端拱垂
衣以齊七政(三章)
皇帝曰咨肇祥有由
聖祖懋德上下同流膺兹
天眷申命用休薦馨祇告式昭貽謀(四章)
於惟
聖祖久道化成
聖復承
聖天下文眀大觀在上燦燦璣衡洪鈞一氣六宇澄清
(五章)
大孝備矣神眀幽贊善繼善述勵精宵旰道濟天下光
華復旦乃賡載歌昭回雲漢(六章)
粤稽世紀歴歲屢千放勲盛軌七曜同躔弘開
泰運直接中天駕彼漢宋焜耀簡編(七章)
巍巍昊天惟
帝則之聖德神功作君作師仁風愷澤浹髓淪肌純嘏
天錫法象昭垂(八章)
大哉
皇帝謙德彌光照臨下土經緯煌煌四方來賀山海梯
航撫于五辰受福無疆(九章)
日月合璧五星聯珠頌(有序)勵廷儀
(臣)聞哲皇建極兩大共其無私聖德升聞三辰為
之叶應蓋天行本有常度而上瑞必際昌期彼夫
懸象著眀莫大乎日月分精布氣莫重於五星粤
稽上古之時肇始高陽之代森八元之在列朗七
曜以同躔復旦興歌仰重華於舜世首山憑眺紀
五老於堯天三代以還斯祥罕覯彼漢帝入關之
歲與宋祖建隆之年雖東井奎躔曾並書於往牒
而五星日月非告瑞於同時蓋恭遇我
皇上體上聖之資值中天之運紹聞衣德炳謨烈於千
秋敬
天勤民懋緝熙於寸晷
大孝通神眀而無外
深仁合覆載以同符是以至治馨香格於
上帝天庥滋至驗在陽春乃雍正三年二月初二日庚
午欽天監奏日月合璧以同眀五星連珠而共貫
宿躔營室之次位當娵訾之宫(臣)謹按易坤靈圖
曰至德之萌日月若連璧尚書考靈曜曰五星若
徧珠則風雨時又按天官所載營室為天子之宫
娵訾乃天門之象旁連奎壁兆啓文眀總因我
皇上孝德光昭貞眀感會以一身備仁義禮智信之全
體故五緯聯木火土金水之淳精此誠羲軒以後
所希聞奚止漢宋之時為莫逮於時陽靈初上素
魄偕升垂寶珞於雲間絢榮光於天外重輪輝映
䨇呈趙氏之連城五曜齊眀錯列魏侯之照乘八
方共仰僉頌
有道之長百辟騰懽願上
無疆之夀而
聖天子彌深退讓歸美
先皇謂
上天今日之垂庥皆
聖祖當年之昭格純熙嘉瑞願與天下共之敦實矢誠
更
勅諸臣交勉(臣)鞠跪
丹庭恭聆
寶訓敢再拜稽首而颺言曰大哉
王言功成不有匪崇推讓之虛文善必歸
親益表
孝思之純篤是宜垂諸史册永昭
大德受命之符被以聲詩用繼天保卷阿之後但念(臣)
職慚窺管才匪探淵劒珮趨朝忝預星辰之列丹
青蘸筆難繪日月之容敬上頌言十二章恭祝
鴻圖千萬歲其辭曰
皇矣
上帝鑒觀維德德之休眀以引以翼報以休徵表兹皇
極三辰順行宿離不忒(一章)
容成司象羲和授時土圭正景渾器著儀七政運行或
速或遲同躔並舍厥待昌期(二章)
亹亹我
皇受
天休命丕纘鴻基重熙累慶睿知聰眀文武神聖繼序
其皇靈承維敬(三章)
至誠感召誕降庥祥三年二月春日載陽二曜同度五
緯齊光連珠合璧炳朗輝煌(四章)
合璧維何化成麗正若木初升清輝交映玉兔金烏雙
圓並瑩隂陽和同天人叶應(五章)
連珠維何五色相宣歲為春木紀一周天先居亥宫四
星從焉晶熒的皪繩貫絲聯(六章)
和璧隋珠會於營室清廟肅雝天門蕩詄前列羽林旁
羅奎壁赫赫眀眀天文
堯則(七章)
繼眀以照日月在
躬水火金木土德居中五事敬用厥類從同我
皇仁孝執德彌沖(八章)
曰余一人纘承大統夙夜兢兢萬幾是總敢曰德馨荷
天之寵瑞本
先皇太平垂拱(九章)
純禧駢集錫祚垂光綿綿善慶百世其昌致兹嘉瑞七
曜同行肅告
陵寢陳時福祥(十章)
維此福祥錫厥臣庶上下交訢中外純嘏六府孔修五
行順布百榖用成庶草蕃廡(十一章)
三靈既奠萬福斯來(臣)司喉舌拜舞蓬萊敬頌萬年日
星昭回美矣盛矣唐哉皇哉(十二章)
日月合璧五星聯珠頌(有序)田從典
(臣)聞惟德動天有孚斯應惟天祚德列象攸彰互
照重輝之盛上紀昌時聚房居翼之祥遠稽帝代
皆由至道充備而綏祉聿臻元氣弘敷而嘉徵丕
著然未有二儀寧謐三辰表式序之期萬類咸亨
七曜煥連編之彩昭然上瑞皎若合符如
今日者也欽惟我
皇上
治邁唐虞
仁同覆載
禀知臨之宜德備乎有容有執有敬有别
具廣運之量詣極乎乃聖乃神乃武乃文
泰交洽而咨儆臣鄰
巽命申而敷陳彛訓
臨雍講學攬金聲玉振之大成
耕耤觀農親黛耜朱紘之盛典
廣虛受之益
聖不自聖而猶勤
弘好生之心刑期無刑而彌慎四海梯航重譯貢越裳
之鳥萬方玉帛南車消涿鹿之兵神蓍翠菂之生
雲霏霧集瑞麥嘉禾之慶歲見月彰兹
御極之三年屆仲陽之吉月葭管候氣而律應夾鍾蓂
莢依時而榮舒二葉表祥符於峻極式元象於高
穹珠聯五緯之光璧合雙輪之麗輝煌瑞色上映
丹霄炳耀澄暉遥瞻碧漢位當營室翼清廟之巍
巍宫在娵訾肅天門之靄靄一隂一陽之道鼓舞
以盡神合眀合序之機黍累而不爽協氣周夫八
極祥光入於
九重粤自顓頊歴元以來推夫羲和歲成之後於今尤
盛自古為難乃
聖治極於光華
皇衷肅於臨保惟知敬以作所豈止謙而彌光旦眀則
昭事惟嚴陟降而丕承無斁載瞻嘉貺篤念
貽謀爰考典儀展忱孝享馨香俎豆用偕
至德以升聞璀璨
絲綸聿俾普天而同佑夫神雀甘露尚紀編年寶鼎芝
房猶聞樂府垂諸史冊奉為美談何况握金鏡而
照六虚斡璇衡而齊七政聚而成象昭
寶運之昌隆煥乎其文協
至人之光被臣愧參調鼎未識挈壺荷遭際於
聖朝飲和最渥幸躬逢乎福祐誌慶宜先瞻
天彌峻無假稱美之文就日增榮願效賡颺之義誠惶
誠恐稽首頓首而獻頌曰
皇自敬德協於太清光宅
大寶茂育羣生
湛恩汪濊萬化順成攝提有紀分野是經璣璇衡應擢
曜抒英眀眀象緯歸我章程(一章)
月在夾鍾春陽載始五星並躔二曜合軌天漢光華閣
道迤邐營室之次兩兩相比康阜告徵文眀志喜
聖主垂裳乾坤儲祉(二章)
歴宗肇紀實自高陽盛德而應厥惟陶唐東井奎壁千
載相望合璧抱彩連珠耀芒順合其則動而有章式昭
聖瑞神應無方(三章)
於穆天命宅中有孚發揚
景運握持昌符麗天久照拱極華敷環回輻輳黍累不
渝
心通帝載功齊化樞元吉在上光被海隅(四章)
乘乾撫運履泰臨宸祥風淑氣
厚澤深仁蟠際上下協和人神三五隆軌繁祉薦臻
眷念
鴻烈肅爾眀禋顯顯
令德福禄天申(五章)
皇極有建錫我民極累洽重熙休光允塞天地清寧三
辰受職郅隆既登
敬修彌飭履厚戴高賡歌
帝德夀域弘開於萬斯億(六章)
日月合璧五星聯珠頌(有序)福敏
維
聖天子御極之三年大化旁流仁風翔洽
上天嘉應昭示休祥乃仲春二月庚午之旦日月會於
營室五星聯絡晨見占象者曰是謂日月合璧五
星聯珠上古聖世嘗一見之曠千百年不可得遘
我
皇上至德格
天適逢斯會慶莫大焉一時在廷諸臣合詞稱賀請
御殿受朝
皇帝抑而弗居曰此
聖祖仁皇帝六十餘年福善積慶之餘也其薦告
景陵以昭嘉祥所自朕惟兢兢業業嘉與大小臣工矢
誠心敦實政仰答
上天之眷祐祇承
皇考之弘猷若張大崇飾侈陳賀典朕無取焉羣臣懇
請至再
皇帝再沛
德音堅讓弗允於是羣臣相與言曰乾象之昭眀若彼
而
聖意之謙冲若此(臣)等既不獲拜舞
殿陛抒懽忻之情苟緘默遂已無以示後如虚逢
景運何乃相率為頌歌以獻冀昭兹簡編揚厲萬一(臣)
叨沐
恩光最近且久幸覩嘉瑞恭繹
眀綸仰見我
皇上聖德廣遠有昭事
上帝之誠心焉有善則歸
親之孝思焉有遇祥而儆不侈符瑞度越百王之卓識
焉以此三德欽若
昊天靈貺所臻必且崇衍鴻龐錫美無極臣不勝懽忭
謹拜手稽首獻頌曰
倬彼七曜為章於天次舍有度其儀不忒不期而聚亘
數千年昔高陽氏定為歴元精英旁薄轉斡璣璇我
皇神聖建極乘乾適膺
景運兆符於前夾鍾應律&KR1800;鳥翩翾日月所會營室是
躔五緯同次娵訾之垣陽精宵朗華晷晨鮮璧影交映
珠輝駢聯杲杲晧晧熒熒麟麟瑞色映靄祥光清妍二
氣訢合萬靈同歡嘉貺炳煥
帝德廣淵
天眷有自予何敢專修德弗懈展孝益虔禮官承
命祇告
寢園榮光奕奕松栢丸丸陟降
帝右錫福孔蕃安阜殷盛昌熾綿延協和上下洋溢寰
埏超軼萬古焜煌史編
日月合璧五星聯珠頌(有序)蔡世遠
(臣)聞天開景歴表儀象以垂庥德協乾行彙祥符
而昭應惟神眀之默契自經緯之潛孚凡當極盛
之朝必顯非常之瑞然而司天入奏惟是星輝雲
爛之文太史登書無非日麗風和之兆乃若三光
聚舍七曜同躔合星辰日月以聯暉應元會運世
而罕見溯休徵於上古傳盛美於伊耆欣承隆運
於中天快覩嘉祥於
聖世欽惟我
皇上
堯天復旦
舜日重華
行健勵精贊兩儀而成化
體元廣運
乘六位以當陽時維
御極之三年令值春眀之二月仁風普洽陽德方亨慶
兩曜之重光瞻五星之聚彩恍天衢之輯瑞琮璧
煒煌儼玉殿之齊衡璿璣璀璨海天濤湧雙丸如
夾鏡齊飛斗極雲開五緯似編珠並綴祥光繚繞
遍八表以騰輝瑞靄繽紛近三垣而拱極而况日
維吉午恰符
景命之辰時正清晨實際升恒之始舍在娵訾之度位
屬乾宫次當營室之躔星名清廟將行吉禮示
至仁大孝之徵特顯苞符昭
峻德鴻功之應雖曰聚奎聚井曾標漢宋之書至若且
合且聯遠嫓唐虞之代百寮競覩一時嵩祝喧天
萬姓均瞻四野歡呼動地而廼
乾衷益懋
巽命謙承辭大美而不居表蒙庥於
聖祖却賀牋而弗受謹告瑞於
景陵是
天意凝禧洵獨超於萬古而
聖心躋敬更遠邁於百王矣(臣)世遠猥以庸愚備員
禁近瞻雲就日慙握管之難窺紀月編年喜簪毫之多
慶謹拜手稽首而作頌曰
太極渾淪兩儀肇分五行順布遞嬗絪緼其氣在
天斯成七曜其理在聖斯成王道王道之成會其有極
惟純乃備無非
天德惟
天之德
聖祖肖之
聖祖之德
皇帝紹之
皇帝膺籙放勲嗣嚳
天心默佑錫兹祉福錫之維何猗歟孔多山川清晏風
雨休和詩咏降康史書大有穟穟嘉禾盈於千畝祈榖
圜丘同雲沛澤先
天弗違應念斯獲惟兹庶徵
至治之輝乃瞻上瑞
純德之歸紀年當三歲次在已
朝野昇平賡歌喜起時維卯月萬彙句芒和風翔洽澹
蕩春陽吉日庚午
天齊七政燦燦旋樞何徵非應其應維何淺莫測之管
窺一二若或得之曉籌初報曙色曈曨咸池騰旭焜燿
珠宫曰若
聖祖合體乾剛
皇帝敬承健行有常緝熙於爍周於八埏是用會合為
章於天粤有太隂同度齊行儼如雙璧異彩晶瑩曰若
聖祖中和參贊
皇帝敬承剛柔合撰以位以育繼照重光是用會合如
珪如璋木德之精厥名維歲其位東方豐登之瑞曰若
聖祖仁育黎首
皇帝敬承恩敷九有年榖順成悅豫且康是用來聚降
福穰穰南方有爛伊維火德居丙位離文眀是宅曰若
聖祖丕承禮教
皇帝敬承於昭大孝聲律身度經曲燦列是用來聚有
文有節位中央者厥名曰鎮土德所鍾光眀黃潤曰若
聖祖秉信立極
皇帝敬承至誠無息格於上下神人以愉是用來聚萬
邦作孚西有長庚德旺於金齊其躔度光彩森森曰若
聖祖精義入神
皇帝敬承裁制洪鈞惟精惟一執中以運是用來聚宣
昭義問辰星在北清影澤澤是惟水德淵涵澄澈曰若
聖祖睿智首出
皇帝敬承亶聰若一普天坐照如日方中是用來聚昭
眀有融惟兹日月協於隂陽惟兹五星應於五常若龍
之圖爻象顯設若龜之書九疇燦列是昭
至德廣大精微爰標竒瑞集福承祺伊惟上古陶唐之
世璧合珠聯遥遥盛事道統冶統堯始眀之四千餘載
皇帝成之丕顯丕承其道大光欽眀恭讓光彼平章
昊天垂象符兆顯然二儀叶度億萬斯年
日月合璧五星聯珠頌(有序)張廷璐
(臣)聞感應莫捷於天人嘉祥必彰於神聖故精誠
孚格則七政均平至治光昭則三辰式序升扶桑
之赤馭抱珥流輝映仙桂於銀蟾重輪叠彩分躔
次舍五行之秀氣凝精同色順方列宿之庥徵著
兆是皆表光華於象緯所以昭運會之昌眀然而
時不易逢美難兼備惟治化當郅隆之世斯天文
標萃聚之竒欽惟我
皇上
大孝綏猷
至仁御極敬
天法
祖
深宫嚴對越之誠育物諴民寰宇戴彌綸之澤撫五辰
而凝庶績道合乾坤調二氣以敘九功業隆參贊
教崇四術鸞旂蒞而璧水香浮禮重
三推鳳輦臨而青疇色潤昭武功之赫濯遠域來庭
煥文治之光輝遐方入學維
聖祖六十餘年之怙冒既累洽而重熙我
皇上一日萬幾之精勤更繼志而述事洵德化之昌隆
已極故
蒼穹之篤愛彌殷祈年而甘雨應辰秉耒而祥禾被野
寢園鍾慶靈草叢生
内殿迎熏嘉蓮並實瑞方頻見史不勝書今者節屆中
春度推營室日月同躔而璧合五星聚舍以珠聯
當乾宫集曜之辰正吉祫告虔之會層霄朗霽耀
精彩於微垣淑氣冲和燦榮光於北極遠稽盛事
直接唐堯載考陳編更逾顓頊漢初聚井未足擬
此嘉符宋室會奎豈能方兹珍貺蓋誠孚一氣
皇上惟以繼
聖祖者繼
昊天則慶協三光
昊天即以眷
聖祖者眷
皇上誕膺多福洵有感之必通特著竒祥信於兹而極
盛乃
皇上孝思不匱謙德彌光歸至善於
貽謀肅將禋祀徧羣黎而錫福爰布
德音却稱賀之虚文勵交修之實意
黼扆之欽承倍切瀛寰之懽忭同深惇史摛豪輝騰汗
簡(小臣)獻頌敬附衢歌頌曰
維
皇御宇體元建極以
聖繼
聖重華懋德勅
天之命寅恭嚴翼惟時惟幾宵衣旰食心周八表明昭
九區德威遐暢聲教覃敷文經武緯天苞地符澤洋恩
溥海澨山陬庶績咸熙
一人有道作述同揆猗歟
大孝通於神眀
天心感召繁祉純禧惟德是報隂陽以序風雨以時雙
岐九穗嘉穎紛彼豐年穰穰民物恬熙賁若草木咸著
靈竒二月初吉司天告瑞娵訾之宫營室之次二曜同
躔五緯咸萃規璧雙符寶珠聯綴瓊霄澄湛麗彩繽紛
祥光布濩瑞氣氤氲煥乎垂象蔚矣成文沖融晨靄絢
爛晴雲位屬乾宫曰當
景命陽德方宣春和布令天廟熒煌三垣輝映萬福之
符萬方之慶中天瑞應粤在陶唐四千餘年上元相望
欣逢
泰運重覩嘉祥史臣載筆焜燿縑緗
聖心彌謙
聖孝彌篤推本
前徽慶鍾詒榖嘉與黎元共兹介福大美不居
皇衷淵穆惟
天眷德惟德動
天
聖祖積慶有開必先我
皇紹統景祜綿綿升恒臨照億萬斯年
萬年頌(有序)徐本
(臣)聞德協清寧永建億年之景運勲函宇宙式膺
萬載之貞符穆穆淳風仰溯循蜚疏仡彰彰鴻業
遐稽鳥紀雲官從來神聖之挺生必得岡陵之上
夀乃自陶唐之後幹支之承敘昭然載陳無逸之
書殷周之歴年可數始知寶籙瑶圖之篤慶至
今日而加隆三辰五岳之迓祥冠中天而首出欽惟我
皇上
廣運齊堯
光華軼舜
心參化育宏陶鑄於三才
道貫苞符煥經綸於四府
格穹答昊勤宥密之緝熙
纘緒承謨凜儀型之夙夜薄海厪尊親之戴普天蒙仁
夀之庥史冊之所絶無古今之所僅有爾其德由
天縱道積淵修集金聲玉振之大成一中允執綜
東壁西清之秘要萬卷森羅濬洙泗之長源師表
尊夫萬世揭紫陽之正學俎豆列於四科
天藻輝煌制作迥高百代
御書炳耀榮光上燭九霄
經筵勤典學之規岸先登而弗懈律歴顯探微之論鏡
屢照而常澄文柄宜嚴慎選提衡之任賢關既敞
益弘登俊之途
聖人之誕敷文德也廼若削平藩鎮跨唐時雪夜之功
掃盪海氛軼漢世樓船之績永清漠北殊方服威
德而奉
天朝遠震西陲絶域荷生成而編屬國或六軍親總
行間瞻
神武之布昭或一將宣威閫外賴
宸謨之指授祁連積石俱傳振旅之銘崑崙析支益謹
織皮之貢
聖人之耆定武功也至於深籌疏瀹北河垂永定之名
仰賴平成高堰障清淮之瀆使畿輔咸為沃壤東
南胥慶安瀾而且修問俗之文舉省方之典廣勵
臣工勤施政事小廉大法内外無不飭之官方綱
舉目張鉅細無不熙之庶績
聖人之開物成務也及夫環九州之域遞賜田租酌太
倉之儲并蠲漕運計數輙踰於千萬施恩不啻於
再三况嘉石風清祝網而頻加寬釋圜扉春盎按
律而屢減重條治期底於無刑仁每加於法外
聖人之行慶施惠也由是道隆而福備德盛而化神受
小共大共受小球大球梯航畢至莫敢不來享莫
敢不來王冠帶駢羅天馬狻猊悉歸苑囿華平朱
草紛秀階墀而
皇上以民安俗阜為嘉祥以歲稔時和為上瑞屏封禪
而弗事辭
鴻號而弗居操持主敬之心周浹好生之德動静咸歸
於至正謨謀必計夫萬全極剛健中正而粹精配
博厚高眀而悠久惟至誠之無息信久道之化成
兹者歲紀重光甲子周而復始歴開萬葉純嘏引
而彌長八紘騰華祝之聲六幕會嵩呼之響三垣
拱北璿璣映南極之輝萬派朝東嶰竹叶西池之
琯天人洽慶海宇同春(臣)世沐
恩波深叨
覆露矢心感激竭志賡颺謹按小雅天保之章詒福而
稱萬夀大雅江漢之什錫祉而頌萬年昔為祈祝
之詞今騐綿長之實謹拜手稽首而獻頌曰
皇帝御極恭已垂裳仁育義正德洽萬方保定孔固長
發其祥
堯眉益夀
軒歴彌昌睿知聰眀上達
天德
聖性安安
聖脩翼翼聲律身度不聞亦式緝熙光眀繄敬之力造
我區夏山川砥平道兼創業光啓守成櫛風沐雨歲時
廵行自強不息乾健是程南郊告虔眀堂宗祀必躬必
親齋心敬止對越馨香精嚴祝史萬國駿奔錫福受祉
九重典學乙夜加勤經經緯史旁羅藝文
奎章揮灑焜耀卿雲羣臣雒誦億載揚芬
夀考作人譽髦斯士於論鼓鐘傳於璧水載歌鹿鳴載
讌聞喜人文化成彬彬遐邇
帝揚武烈
睿算如神掃除三蘖海島悉臣天山掛弓屬國歸仁奠
安荒服玉關無塵
帝念民依恩敷禹甸綏萬屢豐蠲租歲徧桁楊久卧和
風永扇闓澤大來海隅清晏地平天成以水為端北河
南堰底績廻瀾
六龍屢幸圖民乂安功高姒氏敷土随刊
帝勤萬幾尤敦儉樸日是不遑衣存澣濯崇政邇英日
親講幄咸五登三
皇猷卓犖祥符瑞應溢於簡編
帝心所向孝弟力田嚴恭寅畏勿懈益虔堂堂夀域光
被八埏
玉歴無疆昌辰欣覯閶闔洞開簫韶迭奏大小臣工奉
觴輻輳
天子萬年與天齊夀
河清頌(有序)朱軾
欽惟
皇上御極之四年歲丙午十二月黃河自龍門迄徐沛
淮宿二千餘里湛然澄清歴有數旬河臣齊蘇勒
等次第奏
聞廷臣再疏恭請
皇上陞殿受賀
聖德謙冲誡勉羣臣交相儆惕惟念
聖祖仁皇帝在天默佑之靈虔告
景陵并祀河神以答靈貺仰見
皇上祇承
天休敬之至也善則歸
親孝之至也(臣)軾以菲才猥蒙
恩眷日侍
内廷瞻仰
穆穆之光
皇上學貫天人道符易簡奥旨微言時形於
講論臣敬誦而服膺者素矣今景福駢集諸祥備應成
於
聖治之感孚尤本於
聖心之昭格竊願推眀其理以為颺頌之實焉自古論
治者以天心仁愛為言而宋儒又云天地無心而
成化此兩言者皆善言天者也天本無心而謙則
福惠則吉其應如響人君受福於天亦人君自有
致福之道焉爾(臣)恭聆
皇上之訓曰天心何在即在君臣之身而已大哉
聖訓天人之道備於此矣蓋聖人以中和之德成位育
之功天地之位即天地之中也萬物之育即萬物
之和也天地之中萬物之和即聖人之致中致和
也是故天地清寧而寶道呈非高遠也乃聖人之
自茂其栽培萬物亨嘉而靈竒出非神異也乃聖
人之自勤其篤祜景星慶雲猶根心而生色川珍
岳貢猶睟面而盎背麟郊鳳藪器車銀甕之屬猶
之施於四體四體不言而喻也
皇上繼天出治聿懷多福日月五星珠聯璧合嘉禾疊
産至有九穗十三穗之竒其餘休應不可勝紀今
復有河清上瑞皆
皇上盛德大業之所自有非天之所得而操其柄者也
程子定性書有云天地之常以其心普萬物而無
心聖人之常以其情順萬事而無情廓然而大公
物來而順應夫能廓然大公則此心極其清眀而
與天相似矣要惟至聖達天德者能之
皇上秉天縱之資而勤於典學擇精守一左右逢原嘗
於周易及四子書中
訓示數條開發蒙瞶
謂無極而太極太極即無極也太極生兩儀兩儀即無
極太極也太極之外無兩儀兩儀之外無無極太
極中庸言誠者物之終始物即誠也體物而不可
遺者即物而體具非物在而别有以體之也孟子
言惻隐之心仁也羞惡之心義也人心清眀之體
湛若太虛無所謂仁無所謂義時而惻隐而仁之
端見時而羞惡而義之端見若先安排一仁義於
胸中恐仁非仁義非義矣臣學識淺陋不能窺測
萬一然恭繹
至論探本窮源徹上徹下較定性書所言誠有深切著
眀者仰見
聖天子洗心藏密一理渾然純粹以精而淵泉時出發
見當可以是事
天事
親自
郊廟對越以至出入起居至誠至敬不顯亦臨無射亦
保推之用人行政之間黜陟命討協於大中因革
損益歸於盡善斯所謂廓然大公物來順應
皇上之心與
天之心實有相似而不違者昔羲皇之心與天合河出
龍圖則而畫之為八卦孔子贊之曰無思無為感
而逐通蓋八卦之理如是羲皇之心體亦如是大
禹之心與天合洛出龜書法而陳之為九疇箕子
衍之曰是彛是訓於帝其訓蓋九疇之理如是大
禹之心體亦如是今河清之瑞與河洛苞符同一
感召八卦九疇之理會通於
聖心而發皇於萬象乾元之聖作物覩先天弗違皇極
之錫福庶民會歸有極無有逾於
今日者矣率土臣民莫不舞蹈踴躍歡聲雷動而
皇上謙讓弗居
詔示中外謂此
祖德也神貺也朕何有焉又進廷臣而
命之曰弼贊盛治以輔予一人惟諸臣是賴其益加儆
惕以迓
天庥從此豐年穰穰家給人足化行俗美斯為郅隆之
治斯為莫大之祥也猗歟盛哉
皇上以愛育元元為心而廣大高眀敷於四海百爾臣
工以
皇上之心為心而靖共正直公爾忘私日月照臨之區
凡有血氣之倫亦莫不以
皇上之心為心而從欲風動於變時雍合
君臣上下之心以契合乎
天心太和洋溢協氣旁流保佑申命曷其有極(臣)不勝
誠歡誠忭拜手稽首作頌以
獻其辭曰
天得一清地得一寧顯仁藏用並育並行在天成象在
地成形
聖人首出範圍曲成格於上下四表光被寶道疊呈貞
符備至遐福無疆不可數計惟兹黃流復獻嘉瑞吕梁
之湍龍門之駛瀠風澄徹蕩滌渣滓鳬鷖蕩漾遊鱗可
紀累旬如斯二千餘里時維嘉平陽德方亨吹豳飲蜡
&KR0902;鼓和鳴衢巷歌祝喜起盈廷歡呼雷動躋堂稱觥
皇心廣運德盛禮恭
曰兹休應匪惟朕躬欽我
聖祖默啓
天衷虔修祀事崇德報功受天之祜惕若彌堅用誡羣
臣尚其勉旃緝熙敬止廣大配天兆民永賴於萬斯年
河清頌(有序)張廷玉
皇帝御宇之四年冬十二月初九日黃河澄清自陜州
至于桃源二千餘里瀕河之民白叟黃童踴躍趨
視以為竒瑞至五年正月尚澄澈如前河撫諸臣
相繼奏
聞于是諸王文武大小臣工懽忻抃舞合詞而稱曰此
聖治之祥符也表請
御殿受賀
皇上渙發德音訓諭羣臣却頌美之儀文眀感應之至
理推嘉貺之所自仰
聖祖之垂庥
特命祭告
景陵以展孝敬復以隄工甫竣瑞應適彰致祭河神以
崇報享又以
天
祖錫福
皇躬爰推恩澤溥及臣下
聖德謙冲
恩施浩蕩誠自古所未有也維時文學侍從之臣作為
歌詩紀述盛事恭進
宸覽(臣)叨掌院篆職宜敷揚美盛為羣臣先臣聞傳紀
所載黃河水清聖人之應然稽之往代千載一覯
且為地甚近又暫時偶見而已今則境連四省期
邁三旬史冊所傳莫能嫓美况我
皇上御極以來海宇清寧太和翔洽
天休滋至上瑞駢臻在天則有日月合璧五星連珠甘
露瑞雪之應在地則耤田歲産嘉榖多至九穗直
省所在見告乃至十有三穗他若山川寶玉上林
草木之祥不可勝紀今兹河清之瑞復超越前古
蓋我
皇上以至誠之心至敬之德孝事
聖祖欽若
昊天以及敷政宣猷建官察吏振綱肅紀激濁揚清四
海之廣九州之大民生之所以厚民德之所以正
仁漸義摩禮陶樂淑
宵衣旰食日理萬幾
眀目達聰惠周六合無非本至誠至敬以運之是以
上帝鑒觀休嘉疊見昭昇平之大瑞為載籍所未聞而
我
皇上聖不自聖益以至誠至敬承之
天
祖之申錫方隆
黼宸之寅恭倍切其在書曰至諴感神又曰勅天之命
惟時惟幾詩曰小心翼翼昭事上帝聿懷多福蓋
古帝王所以凝承景貺基命宥密者胥在于此臣
日侍
内廷伏覩我
皇上誠敬之心洵有如詩書所云者固宜迎善氣以迓
鴻庥綏福履而綿寶祚矣而且
聖慈溥被謙德彌光念百職之微勞沛
恩綸於中外昌符嘉應我
皇上以至誠至敬之心致之者而歸美于臣工之襄贊
則内外諸臣叨沐
恩榮黽勉夙夜其所以仰體
皇上誠敬之心以自殫其誠敬之道者又當何如也且
夫躬盛德者召嘉祥嘉祥既集而盛德益崇則福
應亦必愈盛天人感召其理灼然著眀我
皇上當福應蕃昌嘉祥畢集之時益懋
聖德存誠主敬日進無疆覩已往之休徵驗將來之福
慶將見純嘏繁禧單厚多益振古希逢之瑞悉見
于今詩云如川之方至以莫不增河清其先兆矣
臣恭聆
眀訓亦不敢襲頌揚侈大之詞干凟
清聽謹敷陳
聖德拜手稽首而獻頌曰巍巍
聖皇德合天地兢業為心勵精圖治維誠維敬孝思不
匱監于成憲格于
上帝萬邦咸和百嘉鬯遂川瀆呈祥於昭上瑞瞻彼黃
河源于天上星海騰波崑崙疊浪積石瀠洄龍門激盪
横亘坤維百川所向九曲逶迤秋濤春漲快覩澄清實
為神貺爰當
聖世陽侯效靈素波浩浩碧漪泠泠光連銀漢滉瀁渟
泓日星輝映冰鑑晶瑩以彰至治以應太平圖籙所紀
咸曰休徵昔聞其言今果覯此自豫及徐二千餘里期
越三旬湛然徹底兆姓歡呼萬目共視臣工忻慶瀛寰
忭喜瑞超往牒光騰青史欽惟
聖祖陟降在天我
皇大孝思慕彌虔善繼善述夕惕朝乾誠敬感孚鑒觀
昭然
上蒼眷佑錫福綿綿天符地産嘉應駢蕃
聖治益隆
綸言申戒咨儆倍加精勤弗懈昭告
景陵恭承嘉賚錫慶臣僚
湛恩汪濊祇若
天心諸福來會保佑申重於萬千載
皇清文穎卷三十七
