皇清文穎卷四十六
賦
豐澤園脩竹賦陳元龍
猗歟修竹幸託青穹根盤閬苑葉覆琳宮風烟獨厚雨
露偏濃影搖金而掩冉聲戞玉而玲瓏爾其裊裊紫筠
娟娟青綺矗立凉館之前森標崇臺之際或蔭林臯或
臨水涘一抹淡烟萬竿新霽扇輕颸以流暢含明月以
秀峙節亭亭而霄上隂靄靄而雲翳翠色紛披幽叢深
窈笋破紫苔籜辭綠篠横斜漾靈沼之游鯈羅列隠周
原之香稲青陽至而暈碧朱炎升而凝縹經素商而勁
質彌堅凛元冥而霜姿含峭洵體元以儀天亦虚中而
象道故夫易著蒼筤書稱職貢衛風詠於淇澳楚材美
夫雲夢渭川則千畝翠連梁園則數林黛重投葛水以
化龍栽丹山而巢鳳長笛寫嶰谷之音炙簡有汗青之
用别有緣崇嶺嫓長松循原隰竦層峯圍綉闥晃簾櫳
呈蔥蒨結蓊茸莫不參差掩映搖曳琤琮然未若兹竹
之閟景清都抗迹天中香吹細細氣鬱蔥蔥映青蘋與
綠荑雜淺紺於微紅潤滋密徑之莎響吟曲檻之風當
此休辰麗景衆芳芬馥砌草若茵井桐如沐上下熙恬
羣生樂育惟我
聖皇乘乾御六澤覃八紘仁敷九服普堯日於蒼黎嘘
舜風於林麓而兹園也雲軒旁睇月殿遥臨松棟不飾
茅茨兩層非考室於輪奐實示儉於蓬瀛隠轔則奥區
篠簜曠望則廣衍溝塍桑麻繡錯疆場綺分夏至而嘉
禾垂穎秋登而玉粒告成清渠渺渺以皺縠水田漠漠
以鋪芬是乃
天家農圃神臯穜稑文囿之所極觀豳風之所頌祝羡
托根之得地斯企心於兹竹想其檀欒滴翠陸海搖寒
拂金楹以振響和珠泉以鳴湍動豫遊於雕輦邀
宸幸於彤軒凉生碝磩色間旌旃蕭森珍館映帶瑶壇
漾水紋而澄練襯霞片而飛丹韻悠揚兮寶瑟光皎潔
兮琅玕挂枝而難尋么鳳戢羽而莫辨祥鸞美哉斯竹
實維嘉植擢秀瓊宇之旁布濩仙垣之側歴冰霰而莫
改不扶持而自直蓋有取乎堅貞之性匪徒尚其青蒼
之色以是知陂池泉石之開苑囿園林之設乃
聖主所以務本宣風淳樸厚澤寧樂太素無煩雕飾每
寓意於栽培亦寄情於阡陌惟是民依之不忘終俾農
用之滋植故夫人知所本士知所勵薰陶於大和之中
樂利於時雍之世此見聖人育物之心茂對之意小臣
幸際昌期欣兹榮遇休寵曲錫沛澤下暨飽飫嘉羞沾
濡芳醴得賜矚乎清英乃&KR0787;𣅿乎
禁籞敢繼蕪詞於清風以揚至德於萬禩
經筵賦(有序)宋大業
皇上體備生知聖由天縱嫓軒皇之敦敏邁岐后之誕
登勤政諴民親賢好學千聖百王之統悉滙於心
傳五經六藝之文咸通於神解牙籖夜擁窮甲乙
而忘疲彤幄晨開歴春秋而靡間歲當作噩月在
夾鐘爰啟
經筵特陳講義闡中和之性理探河洛之微言罔不敷
揚用資啓沃雖藴函高厚非蠡管之能窺而運際
文明實頌揚之莫罄(微臣)幸列仙班覩
天顔之有喜欣逄聖典仰
帝德之日新敬獻賦曰
猗
聖王之受命接道統於羲軒發珍符而秘啓䆒寶筴而
苞宣紹唐虞之曩烈抉周孔之遺編道下濟而交泰德
健行而協乾殫就將於夙夜勤學問於
經筵於時麗景垂天青陽應律獻節初開仲春始吉命
宗伯以諏儀咨靈臺而撰日立銅史以司聲候玉繩而
辨色開閶闔於彤扉拱雲霄於紫極瞻鳳蓋之晨飛見
鸞輿之曉出乃以千行鹵簿三署嚴更翔鵷列陛振鷺
充庭曳棽離之虹旄飄狎獵之霓旌繖如雲而五色扇
似月而重輪建九斿之仙仗會千官之火城丹墀兮綘
闕綺疏兮交錯瑞靄兮絪緼祥光兮景爍宫漏裊兮出
花遲爐烟縈兮垂柳弱煥奎壁兮旭日華奏簫韶兮鈞
天樂
皇帝乃御文華之殿陳九擯之儀發琳瑯之秘吐珠玉
之輝上公執簡名卿侍帷微言析奥深心剖疑搜羲文
之精藴窮性道之淵微既海深而嶽峻亦天高而聽卑
雖鞀鐸之有採詎塵露之能禆冀芻蕘之可擇庶葑菲
之不遺乃傾葵心乃攄竹素仰企淵衷昭兹王度披玉
宇之祥風挹天章之調露矢一德以颺言戴
九重而抒愫抗古迹而為昭荷雲衢而生慕若乃琅函
玉軸錦帙芸編夜分循覧日昃流連掇仙葩之璀璨掞
睿藻之芳妍灑十行之珠翰染七襄之寶箋洽文德於
四國被風聲於八埏學既隆而加殖心善下而彌虔儲
精沖穆宅思優游考庸世室受策介邱定三統之建稽
五德之疇明堂辟雍之化洽升中廵狩之典修翺翔於
仁義之林藪沉酣於道德之源流含咀於藝文之英萃
斟酌於儒雅之諮諏扇芳烈以届遠貺貞符而闡幽被
光華於四表鞏歴服於千秋(末臣)簪筆乎盛世用敢作
頌以揚休頌曰於鑠我
皇德茂隆兮勵精夙夜昭有融兮作君作師亶明聰兮
允恭克讓心謙冲兮
講幄時開亮天工兮思以作睿懋
聖功兮化被六合流醇風兮
一人有慶萬方同兮
喜雨賦(有序)徐元正
歲當癸酉月在清和
皇上殷念麥秋爰祈甘雨
法宮盡齋祓之誠郊野獲土膏之潤豐隆列缺若奉令
而爭馳風伯雨師似徵符而即至是非精神之默
契呼吸之遙通孰能洽靈貺於滂沱兆豐年於穎
碩也哉用是盥手濡毫敬作賦曰
彼夫薄霧濛濛微風習習細非破塊亦潤物而無聲密
比散絲徒沾衣而不濕用欲逮乎滋培氣尚鬱於原隰
未若夫萋祁有象先徵礎潤之竒飛灑將来忽徙蟻封
之急雷霆激而常鳴蛟龍怒而不蟄陂渠水足徐抽麥
隴之針倉廩雲高預作蒸民之粒是皆歲星之在酉幸
逢
聖王之當陽並穗連莖極頌聲於鼓腹三年九蓄每厪
念於垂裳謂陌上廉纖但滋花柳天邊霡霂未溉農桑
甫下刑鵝之令立瞻石燕之翔豈管輅之占風智煩推
測若欒巴之噀酒事屬荒唐惟誠格乎
天斯德孚於
帝重農寶榖遥通冥漠之間沛雨油雲立召嘉祥之瑞
垂簷百道似巖頭瀑布之形濺瓦千聲想水面跳珠之
勢拾遺遊處詩被凉催刺史来時亭因喜記從此與與
翼翼知黍稷之咸登薿薿陳陳獲坻京之大利方快覩
夫豐年共娛遊於盛世斯時也簾櫳濕透殿角凉生玉
女空中衣飄搖而欲舉阿香去後車歴碌而常驚撫檻
外之花枝新沾潤澤聽梁間之燕子亦賀生成世守硯
田時有含哺之樂頻遊書圃惟將負曝之誠
嘉禾賦(有序)王之樞
康熙三十有一年
皇上省方古北口外
鑾輿所道百穀蕃殖中有嘉禾叢生一莖數穗實穎實
栗聯疇被畝爰
命驛致闕下昭示羣工(臣)伏念書所記惟德動天苟非
聖德淵粹通於神明豈能使日星霜露之精暢被草
木以成竒瑞矧兹粒食蒸民所天非若萐蒲蓂莢
朱草華平徒稱瓌瑋蓋天所以慰
聖人之憂勤而垂恩儲祉也臣昧學少文詎克美
盛德之形容揚英聲以騰茂實徒以躬逢盛事願效衢
歌亦猶測量天地繪畫日月云爾謹拜手稽首而
為之賦曰
惟我
后之神靈實超邁於古先心亶仁以濊義躬闡坤而握
乾烈龐鴻以巍峻恩布濩而綿連膏潤滋乎后土恊氣
奮於山川無一夫之失所暨萬物而皆然和三靈與百
福暢九垓與八埏以
宵旰之靡寧思民隠之弗宣藉省方以為觀遂時行而
應天當秋氣之清朗披金風之淅瀝轥碧草之萋萋閱
丹楓之歴歴望關雲之曉舒聽河流之夜激澤馬鑣連
山車轂擊旄建雄虹斿横雌霓飛芝蓋於隰原轉風烏
於亭壁道穰隴以停驂聞豳歌而控靮澗複林長阡紆
陌逖塍疆刻鏤菽荏縷績風布葉以離披露垂條而涓
滴則有嘉禾呈異侍從傳譁挺生上腴族類竒葩每一
莖而數穎蓋本合而岐斜根密蒙以攅立枝重纍而交
加沃夜瀣以凝實迎朝陽而吐華真太平之竒瑞鐫史
冊而爭誇爾乃
皇情歛抑
睿慮弘圖不矜千里之駿罔珍照乘之珠却貢則冰紈
火罽免輸則玳瑁珊瑚謂雙岐之特出視九穗以無殊
勿張皇而失實勿揚厲以加誣偶因從官之采擷
命載輕軺之逶迤集鵷班之濟濟開雉門之峨峨朱宮
翠靄紫禁香多離離綴蕾采采含科歡騰有位喜溢鳴
珂知符應之不虚信嘉祥之有以彼夫蒿宮譜經芝房
歌史孝竹之頌有聲瑞木之文如綺縱表異以示竒皆
浮夸而譎詭又若種異不周符稱北里九熟四熟之竒
元山玉山之旨雖信美而無徵何嘉名之足侈惟我
聖皇敬天之命合契剖符内霑外潤省夏甸以為度操
南風而解愠幾有開而必先德無倡而不應異穱為陶
虞之祥同穎乃成周之慶歴百世而同軌洵後先而比
聖伊微物之托生亦遭時而得舉日月播精雨露資茹
含英則嘘噏山川練質則經過寒暑偶衆穟以叢生獨
亭亭而自處兹乃拔起田間輝煌天府近
帝都之光儀承
九重之笑語排金門而入玉堂雜珪璧而親袞黼典司
則什襲為珍拜舞則千官如組皆以
聖人有道念切無逸和氣凝祥惠風廸吉即讓美而弗
居終騰光於有飶載牒府以書年被宮商而應律昭靈
契於来兹貽休聲於罔極
宸翰賦(有序)汪灝
歲在甲戍閠五月十八日(臣)於起居館隨諸詞臣
之後恭瞻
御書題嵩山嵩高峻極題禹廟功存河洛題淮瀆靈瀆
安瀾題孟子遊梁祠昌明仁義大字四紙煥若神
明莫可倫比(臣)維篆隸以後楷法斯興歴代帝王
翰墨所留載在諸帖者粲然可紀要皆行草數行
大不盈幅求其縱横排宕流傳榜額者未之前聞
我
皇上天縱聰明萬幾之餘間臨楮墨金生玉潤體備法
完不第駕鍾軼王凌顔轢柳即從古英君工於臨
池者未有與頡頏者也至題額十六字格搆森嚴
興象飄逸造化生心雲烟在手骨理天成毫無潤
飾
聖詣所及更創闢前代所未有照耀萬古而不磨者矣
(臣)不揣蕪詞樂紀其盛爰拜手稽首而成賦
文開日月德被山川展瑶箋之璀璨覩
寶翰之盤旋龍奮鱗而騰趠鳳鼓翼而凌鶱光搖銀海
喜動鵷班原夫鎮地配天維嶽之德疏河導洛維禹之
績奠四瀆以安流徵百神之受職惟仁義之道明斯楊
墨之風息允功業之皆崇宜表揚之孔亟爾其選言既
定繭紙待題染毫雖衆搦管難齊擘窠未審題署猶迷
或指巧而臂拙或寸合而尺暌氣臨池而索莫筆落紙
而灕澌紛塗鴉與墨豕誰渴驥而怒猊於是臣工稽首
載求
明賜維
聖藻之昭垂既
天文之廣被照濼水而蛟騰輝尼山而鸞峙濓洛則雲
漢昭回關閩則
宸章閎麗非揮灑於
一人何照耀乎百世於是萬幾之暇俯答羣僚拂玉几
鋪金綃探裘鐘選鹿毛滌鳳咮之硯磨麟髓之膏舒硬
黃之古楮濡錯寶之秋毫乍兔起而鶻落旋烟靄而電
熛香繞金爐之外光騰珠斗之高其為状也山嶽巍峩
風雲結聚圓轉銀鈎森標玉柱頓則山安導則泉注奮
則龍挐立則虎踞氣舉千鈞力穿七屬端如古聖兮劔
佩嚴逸若仙人兮丰神裕驟觀飛舞驚一氣之渾成徐
視停勻欽四時之分布匪惟超乎人工若有得乎神助
蓋緣悟通一畫理窮萬象善審低昂妙分背向或銳而
爭或隠而讓洞八體之精微創六點之逸宕小懷素之
如斗陋宜官之徑丈乃知得神契於毫端亦如運天下
於掌上若乃遥
頒汝洛分榜階廊斐亹晻曖熠燿煇煌峯巒星煥棟宇
翬揚壮淮瀆風雲之色生亞聖俎豆之香民所瞻兮歡
萬國神所依兮降百祥默扶世泰共翊時康豈止一十
六字之炳蔚留千百萬禩之矞皇
華山仙掌賦劉涵
維西岳之嶙峋鎮漢畤而嵣㟿眺天半之高峯見雲間
之仙掌振險固於金方覆培嶁於赤壤原夫巨靈初擘
仙跡微捫仿柱擎天輔鰲立坤依崇巖而設象據峭壁
而留㾗排紅霞於夕照接紫氣於朝暄爾乃壮壓關門
高連天漢拓終南之蜿蜒障黃河之浩瀚渺千仞而巍
巍亘終古而旦旦翠入握而常凝嵐盈掬而不散若夫
山光靉靆烟雨繽紛發聲為霆鼓氣成雲草舞輕羅之
䄂風吹彩纈之紋諒宇宙之在手隨轉運而絪緼亦或靄散
天青雲開日霽仰操持兮森嚴欲攀緣兮迢遞孤標承
露之形奮蓄拔山之勢五丁受其指揮百神歸其節制
蓋華峯者峙九霄之外據萬象之巔靈竒詭秘状貌精
虔車箱入谷箭括通天徒仰岧嶤之色誰尋玉井之蓮
是以天示仙蹤山成懸度常抒捧日之心直指登天之
路扶兩儀而屭贔摶九州而鎔鑄豈止握關輔之形勝
壯秦封之鞏固方今寰區混一海甸昇平山川奠定表
瑞呈禎屹崔巍而相向拱翼戴於
神京况茲掌之神竒尤下土所瞻視靈居五嶽之先秩
比三公之位備指臂於
天家效膂力於巽地行將引懷柔之神衹導
宸游之天駟
喜雨賦(有序)魯瑗
月維首夏序屬恢台麥浪飜風巳改青童之節桑
田零雨宜行赤帝之符偶杲杲之經旬致祁祁之
失候颺晴絲於綺陌雲轂常遲懸朗鏡於瑶天雷
門未啟雖不比暵暘之歲亦恐妨稼穡之功爰厪
念於
九重特戒期於三日陳牲贊幣雩壇之禮未行倒井翻
河郊圻之澤巳遍歡騰綠野喜溢黃輿仰
聖德之潛孚頌甘霖之立沛(臣)職居東觀望切西成早
簪筆而記年豐特拜手而占
國瑞賦曰
維和氣之上應識景運之遐昌考鴻猷於姚姒溯盛業
於軒黃稱明良之有慶頌覆載之無疆均調兮六氣焜
耀兮三光伊歲時之豫順亦民物之豐穰歲當作噩月
維仲呂太皥解符長嬴司序桐井兮微薰槐庭兮初暑
維兹燕薊之都偶浹旬之未雨日燄燄兮青郊霞飛飛
兮紫籞宵瞻玉免兮徘徊曉望彩虹兮延佇雖未妨於
農疇巳軫情於
當宁於是
敕僚采
諭職司掃社稷治壇壝禮官擇吉祝史諏儀樂正修鞀
鞞之器舞童習雲漢之詩將致齋於三日竭禱祀於靈
祇乃
宸念之精誠早合符於冥漠壇中之圭幣未陳天上之
油雲巳作石燕應候而將飛土龍乘時而欲躍聽鳴鼓
於天門觸揚飈於林壑挽碧漢以如傾挹天漿而共酌
挂長足兮郊原織斜文兮帷幕初灑屋而絲飛旋垂簷
而溜落即畿輔之滂沱諒八方之優渥若夫澗湧新流
山攢積翠九陌潤兮烟凝六街濕兮霧漬居人無沉竈
之虞行客有墊巾之致滋草色兮澄鮮霑花光兮嫵媚
魚迎浪兮揚鱗鳥投林兮垂翅灑變化兮墨池播珠玉
兮荷芰儼雪浪之翻天忽銀河之瀉地於時良苖誕種
秀麥將登披神漿之霡霂散驕陽之鬱蒸既葉潤而枝
濯遂澮溢而川增洵
天心之仁愛實盛世之休徵吾
皇德被方區慮周疆理對此甘霖
天顔有喜膏露降兮同傳慶雲見兮並紀惟
聖人念切於民依斯
上帝恒錫之嘉祉歡騰庶采慶溢羣生陳風詩於
殿陛聆謠頌於寰瀛欣彼蒼之沛澤卜品物之咸亨畇
畇原隰穰穰春耕五風十雨共樂昇平(微臣)沗東觀之
列謹載筆而慶西成
瑞禾賦湯右曾
維
聖主之膺圖體乾坤而合撰調六氣於虬床叶三辰於
芝簡開九戸而揖禎符環四瀛而絶垠限榮光燭兮駟
津瑞靄凝兮豹産高廪無際明星有皖洛水瀠紆嵩山
&KR1132;嵼地届隂陽之會課入田歌天開宇宙之和移来穀
板普靈貺之為昭樂駢枝其並綰彼夫連塍被陌修畛
曲隅一日二日而黛耜舉四月五月而紫芒敷蔥翠弱
葉疎遫圓株亭亭而抽芳實蒨蒨而牽蔓于花吐月魄
房含露珠隴分上下土别墳壚黍稷其馨既稂莠之不
害稼穡惟寶倏忭舞之載途謂歲功之有序迺天休之
默符秀擢三椏滋銜一本嘘噏槖籥絪緼根苑影參差
而日華態纖靡而風偃方於同心之義穎合離離比諸
連理之祥枝排䔿䔿終呈竒於䆉稏始挺質於藨蓘仙
人珠樹豈並施於絲蘿海上蓬山或同根於芝菌慶儷
三秀榮開九畹望北里兮玉禾植西山兮瓊巘於是田
畯色喜甸人致詞當白藏之履節值青要之届期萬寶
告成功還貞於品物百穀皆熟靈乃效於神祇喜氣臨
而平疇動色祥烟拂而厥土惟宜淑氣肇於互根本由
無而得有嘉名擬諸並蒂還自偶而之竒沐雨膏兮殊
形合體挺沃衍兮默宰潛移豈不以生為上瑞出應昌
時惟
一人之穆穆繄百僚之師師爾迺賽彼田祖卜兹吉日
同漆枲於貢包進琅玕於天室靈種析而分條神用符
而聳質照九阿兮繞霏霏齊萬頃兮搖瑟瑟良仁感於
彼蒼故精通於我穡覆鱗隰兮欹垂動星田兮牙出匭
函獻而畫史繙圖雅頌成而詞人擁筆占歲取之畝千
信交孚之德一考自上古迺見旅生香分瓊粒色耀華
莖朱草繁而景風應靈芽發而泰階平多稌斯詠雙米
載賡九穟升而雀銜炎帝三苖穫而雉獻周成元秬黃
&KR1279;漢臣頌其靈寵銀縚金縷唐世賦其休禎孕神膏於
木王溢盛氣於刀耕將輝前而映後洵齊芬而共榮於
焉銅鋪肅衛銀牓端簪九賓之儀偹萬國之
恩覃頌
帝力兮侯甸采衛解民愠兮東西朔南衍乾元而用九
會
皇極以居三賜復蠲租子惠之澤溥履慈止孝中和之
德涵兆乃形於終畝功偶效於作甘仙渰華而嘉彙殖
卿雲護而休氣含識動植之情恊悟神人之道參豈止
茅稱三脊麥傳兩穗謂乾慶之有歸乃神符之所萃穫之
秷秷有飶爼豆之香烝之浮浮用光瑚璉之器肅几筵
之將享潔粢盛以昭事美時和而年豐維天工其人治
五雲抽潤而紫鵷調六琯同和而朱鳳至殊徽狎臻祥
圖莫記斯則忻九熟而謠歌綿萬年而昌熾者也
瀛洲亭補種新槐賦湯右曾
清切曹司澄鮮省署繡栱霞皴黃簾月濾卓亭子於中
心是玉堂之佳處森羅桃杏凌百卉以非宜雜置蘅蕪
計十年而何與爰封殖夫新槐作蓬瀛之嘉樹彼夫高
柯矗縮密葉蘢蔥鐵石堅骨冰霜鍊容皮鱗質黝條毿
隂濃道周夾柳殿角環楓比榆檀而挺節偶松栢以摩
穹礧砢十圍崖蟠谷跨隂森百尺霧鎻飈衝此則梁棟
待構山川借雄者也禀粹星虛吐芽春尾當百五日節
的的免睛經二十番風茸茸鼠耳兼兩旬而成葉閱三
時而結子黃中黛表品流非金縷之儔晝聶宵炕種性
豈青裳所儗葩紛南陸離明之晴朗相輝翠匝東都溽
暑之熇蒸盡洗華滋湛實功先冰澗之雪腴寶液凝丹
味壓雲房之石髓則有漢宫香馥秦里隂連承華門外
御史臺前江東則千株攢秀洛陽則一樹單妍殷仲文
典午風流低徊寄慨庾肩吾蕭梁才子服食幾仙垂管
氏之遺制錄莊生之内篇憶曩歲之觀光入橋門而負
笈三十區之學舍樹樹烟含十二街之
帝城行行雨濕靜坊鍵戸屋頭之影晨遮精舍鈎簾簷
額之隂午入睠老根之盤鬱勵志幽貞睇修幹之崢嶸
矯心植立冷淘逸味每延客以同清鑽火芳辰或望古
而遥集届温飈之扇序花破萼以舒黃糝離離之金粉
飄漠漠之暗香帶夕陽之一塢點亂書之半牀麗景絢
空郁烈因之助暖生衣被體芬菲轉為招凉正縈懷於
夏課每緣花而益忙荷遭逢於
紫禁尚追摹而不忘升儼雅之石渠界逶迤之金水煥
丹碧之榱題枕縹緗之圖史覩扶疎之綠槐列朱廊而
若市又益之以新栽更廻環而徙倚嫩於初柳猗若女
桑俊穎才擢柔莖未蒼參差八九樹疎密兩三行湛露
方承適俗之姿巳遠祥飈漸拂參霄之勢難量碧檻青
疏擅風情於藕渚蘭塘之上宫壺法酒迎懽讌於柯亭
劉井之旁三島烟霞凉宵掩映十洲鸞鳳清晝廻翔天
上白榆相將碧落苑中盧橘各自紅牆滋息因材栽培
得地芳馨種類只傍瑶墀華貴丰標定依文陛院廳秘
邃看風舞以自如𤨏闥崇閎覩雲屯之方始向堂階而
種植有人占奕世之祥奏笙磬之聲音正面辨三公之
位
梧桐賦劉灝
伊梧桐之靈材蔚疎林以擢秀幹鬱律而孤生枝婀娜
而遠覆發風韻於幽階動雲光於晴晝當朱夏而隂濃
拂丹霄而勢茂爾其秉姿高潔結體貞堅不繩而直匪
規而圓中以虚而能響外雖朴而彌妍暎蒼松與修竹
絶蘿附與藤緣蓋其族出於嶧山根生於南岳朝陽之
所煦臨沃土之所旁薄依峻岸而生滋據蒼岑而棲托
故能表異於龍門蓄榮於鳳閣至於華陽春季葉落秋
初素芬徐吐繁影微疎按消長於時節驚往復於居諸
亦或剪偶成珪績能為布昔開唐叔之封曾入牂牁之
賦馮翊獻以九枚華林栽以三樹至若選材作瑟截尾
名琴含山水之趣叶宮徵之音托朱絃以送目揚白雪
而平心則有甪里幽人衡門高士屋北窗前臺邊欄裏
傍玉井而成帷蓋銀床而如綺晨露滴而尤涼夜雨洗
而增美爰朝玩而夕吟每情恬而意憙乃其修柯峭蒨
古質輪菌淨如綠玉老似蒼鱗足令夫塵氛歛息鳥雀
逡廵若夫移根上苑之旁布影彤庭之側峙菶菶之偉
標垂離離之嘉實應虞舜之雅歌集祥鸞之彩翼斯其
效黼黻於清時豈肯等葳蕤於凡植
瓊島春雲賦黃叔琳
試仰望兮春雲溶溶搖曳乎瓊島之中逐烟巒而不定
駕晴嶺以浮空連殘雪兮近北借微風兮從東維時柳
颺輕絲草縈長帶識島嶼之春生見雲容之堪繪雜五
色兮含烟入三山兮張蓋氤氲宮殿之旁縹緲蓬莱之
外島假勢於斷雲雲横陣於層巔垂鵬&KR2181;以近海象魚
鱗而在天自無心而能化洵有態以增妍樐十洲與三
島曾不離海上之神仙爾其来也不疾不徐其少進也
若密若疎减竒峯之兀突類餘霞之卷舒或灼灼兮曜
流或皜皜兮素積覆春樹兮縈青暎春水兮凝碧樹瑶
影於上林水涵光於太液與斯雲乎往還共朝昏兮晨
夕既而叢彩不散竒状難名髣髴瓊樓之重疊依稀金
闕之充盈非綺羅之繡出即丹青之染成帶晴烟兮疑
重披薄霧兮猶輕陟帝鄕兮不遠起封中兮預結光隠
隠而彌沉影緜緜而不絶有山光之掩暎無蜃氣之出
没故能觸石於膚寸不崇朝遍九州而自合而未知靄
靄之春雲時往來於閶闔
刻漏賦揆叙
原夫天地之形雖昭融而易見隂陽之理實悠遠而難
明時忽忽其代序歲冉冉而遞更苟無七政之考辨安
知二曜之期程爰稽考於往古固茫昧而無憑自軒轅
之初造創神器於邈冥迨成周而始備窮制作而研精
分挈壺以命氏勞推測而經營倚玉衡以定制鑄銅壺
而聽聲運竒功於水火審晷度之虚盈規模雖著於周
禮制度則盛於張衡精思變幻握算竒零既有分乎昏
旦夫何礙乎隂晴雖儀形巳因其草就而精巧未臻於
大成若其律呂偶殊錙銖或異儻不辨於高卑便貽差
於躔次徒悵恨於曩時幸遭逢於
盛世薰琴應候何殊虞帝之隆瑞莢生階遠軼陶唐之
治見玉燭之均調仰黃雲之畢萃乃咨保章之官命靈
臺之司考異同於寶歴成斯器之恢竒金徒抱箭銅史
候時量方圓以立體因吐納而成規視三光之出没察
四氣之推移算竒嬴而無乖累黍辨晷刻而不失毫釐
果出神而入化本杳冥而難窺爾其回波激射顧影參
差隂蟲夭矯而直上靈虬蜿蜒而倒垂信律呂之不爽
如圭撮之無疑不出軒楹而凉暄易曉恒居室宇而晨
昏可知何前賢之所不得及而後世之所莫能為者與
若夫推測之精詳位置之整密流傳久絶於東方神妙
迥超於西極雖丁緩莫得逞其材班輸無所試其力誠
天上之靈機可通而人間之能事巳畢矣至於獻賦甘
泉校書東壁滄海非蠡酌可窮碧落豈管窺可識銘殊
孫綽悲玉馬之無功賦愧陸機笑金舟之何益徒伸紙
以濡毫實汗顔而赧色况復五行適時八歲順德鳳凰
翔於軒閣之旁麒麟遊於大囿之側願比義於華封頌
洪庥於萬億
塞上觀穫賦揆叙
維
聖主之勤民法行徤而巡幸運萬象於辰樞駐六龍於
邊境擴八荒在闥之模昭四海為家之盛關嚴虎豹迎
黃屋而區脫春廻塞接蠮螉臨丹蹕而兜鈴撤警時則
金逢庚伏鶴露未零火向西流鷹風先冷白藏應候迓
朔吹乎三陲黃茂連雲兆樂歲乎萬井爰符夏諺之一
游遂乘秋歛而再省徒觀夫松漠之野榆塞之旁咸載
芟而載柞成我理而我疆性則兼乎墳壚埴壤種乃糞
以狐鹿牛羊方其春耕正及土膏之滲漉及其夏耨益
以甘澍之汪洋乃有唐稷所播農帝所嘗赤穈白芑黑
秬黃粱天竺四熟之米日南再種之糧融臯則一旬自
植長沙則五里聞香莫不接畛畦而擢穎被疆場以垂
芒衍農政於箕疇一曰食兮二曰貨奏田功於豳雅千
斯倉兮萬斯箱我稼既同田畯至喜侯主侯伯侯疆侯
以爭樂事而赴功猶波注而雲委游惰罔見於閭閻拮
据不遺於婦子携来錢鎛耦駿發以十千盛用篝車數
且溢夫倍蓰豐登幸際乎金穰勸相况勞乎
玉趾水耕火耨得邀萬室之盈焉出作入息咸荷
一人之賜矣
皇上乃弭雲䍐曳紅旃歴南陌履東阡喜邊氓之勤穡
遵
聖化以力田能使改沙漠之區並成樂土抑且編寰宇
之廣共慶豐年黍稷稻梁處處沐和風甘雨東西南朔
人人戴舜日堯天擊壤衢謠競進
天子萬年之祝歌功頌德永傳豳風七月之篇
賜觀瀚海石賦錢名世
上林荷槖清暑磨丹
宣玉音而共諭頒文石以同觀囊甫開於錦匣光先射
於玉盤細纔雀卵輕侔彈丸百枚珠琲一寸琅玕含雲
氣而欲吐裛露華而未乾珊瑚凝采水晶透寒瑩如朗
月初照簇若繁星互攢分南宮袖裏之數片點北苑毫
端之萬巒
帝傳命曰此瀚海之石採諸紫塞而携自雕鞍者也爾
諸臣侍彤墀趨釦砌其可勿操觚染翰乎哉(臣)名世拜
手稽首伏而言曰事有小而徵大物有微而關鉅慶兹
石之呈華頌我
皇之文武蓋統百萬之貔貅涉龍沙而入阻此軒轅氏
之武定羣方而以師兵為居處也抑睹竒彩於幽遐停
鑾輅而攬取此有虞氏之文光八表而以衣裳施藻黼
也至於旁收廣厲之盛意更有迥超乎千古者焉想夫
黃鉞親征三犂朔庭萬隊浴鐵九霄震霆鴛鴦之濼飲
馬雞鹿之塞揚兵臨絶漠而徑度騁荒沙而不停運神
謨以殄封豕展廟略而斮長鯨乃小石之微𤨏忽仰動
乎
聖情按寶鞭而笑指遣虎旅而爭錄散漫兮無涯披尋
兮滿谷犖确兮半襟塊壘兮盈掬淘沙内而得金披巖
璞而知玉夜光剖於蚌胎鍾乳流於石腹詎若兹掇拾
之不勞而取携之至速雨雪侵而質性彌堅塵埃撲而
光芒轉蓄凌追風躡電之馬蹄帶繡澁斑斕之箭鏃緬
太湖與仇池諒岝崱其同族繄閬州之錦石庶比形而
齊躅磊落晶熒輪囷歴碌前驅挾而神邱勒銘歸騎挈
而鐃歌奏曲
聖天子武功大定文德誕敷唱舜歌而垂謨典彰羲畫
以闡苞符萬幾暇則羣經搜討寸晷間則六藝游娛爐
清麝氣簾捲蝦鬚瓌寶盡羅乎冊府纖塵不到乎蓬壺
琉璃硯匣之旁翡翠筆牀之側置此石以相輝絢陸離
之五色或通體瓊明或半邊瑶碧或散點嵐黛或斜霏
雲白或過雨天青或臨池水黑雕一物於沉檀耿七星
於北極盤螭夭矯旋螺明晳秋葉烟含春花露滴雲龍
交映而彩飛人物在中而影隔莓苔駁小築之山珌琫
賁容刀之飾芝英吐以煌煌榴實垂而的的摘丹荔於
閩天擷紅豆於南國他如靺鞨頗梨瑪瑙琥珀五雲之
潤咸滋七寶之光遍射莫不極嫭盡妍涵津清液畫史
無從繪摹巧匠不能刻畫蓋由我
皇上有才輒擢無竒不搜礧砢每邀夫鑒賞堅頑勿吝
夫雕鎪勵臣節必共盟鐵石效衆長則不棄遐陬禀貞
心與勁骨既克副乎敷求况含英而吐曜更
恩寵之最優縱巖棲而穴處定賞雋而拔尤懷璧者無
韜光之慮獻珍者無刖足之羞昔則泥沙委置今則崑
閬優游飾萬釘之寶帶濯三島之清流懼碔砆之陋質
難混迹乎琳球矢愚忱之匪石長共奉乎瀛州
御賜砥石硯賦查慎行
維
聖主之右文當中天之盛際
朝有善而畢登野無賢之或棄於是地不愛寶物胥呈
瑞凡抱質與懷材咸手額而踵跂思樂育於昌時冀效
能於
聖世竊聞
盛京奥壤峯迴海環藴扶輿之清淑標峻極之瑋觀孕
秀於松花之江鍾靈於砥石之山爰有佳石出乎其間
其為質也温兮如玉滋液清泉含姿邃谷表堅貞而外
彰歛精華而内蓄其為色也雲蒸霞郁分吉光於翡翠
燦目彩於鸜鵒貯秋水而痕清浮春巒而眉綠維時
萬乘東廵周覽神臯采彼美産用礪容刀發芙蓉之鍔
瑩鸊鵜之膏覘良材於歴試遂寵被以榮褒迺召良工
斵以為硯雅製斯成文茵斯薦既特逹而受知爰輝煌
於臺殿洵大智之創物同擢微而舉賤爾其同材異状
羅列琳瑯刻以雲雷之紋映以奎璧之光或圜規而方
矩或全珪而半璋滑不拒夫隃糜膩不留夫毫芒固巳
剔厥瑕□而萃其精良
聖天子方壽考作人澄懷有主賜以銘詞載諸冊府惟
以靜而永年標大義而綱舉配二典與三謨垂日星於
萬古首頒元輔
聖訓是欽再及宮僚麗澤彌深以至供奉文昌之署圖
書翰墨之林如雨露之霑濩儼象緯之照臨於是乎拜
自瑶階捧出琳宮丹霄之梯千尺紅雲之殿九重下以
誇示於子孫上以炳耀乎祖宗孰不感有生之榮幸慶
兹石之遭逢蓋自書契以來下逮宋元之季硯之為品
譜不勝紀鳳咮以山擅竒龍尾以溪表異紅絲與眉子
殊稱紫玉與青花並儷彼後來而居上推端州為最貴
然皆産自遐陬出於荒澨詎若發跡之竒近在
興王之地甫離巖穴便親廊陛磨礱告竣於文房銘贊
式承乎
御製一人崇儒而徧賚百爾山呼而拜
賜夫豈尋常之匠石所可嫓其位置者哉(臣)材同礫棄
質愧瓦全膺千載之殊遇實僅覯於簡編抃舞於諸臣
之後拜
恩於黼座之前竭微忱於颺頌非筆墨之能宣惟仁者
之必壽象有取乎樂山託磐石之鞏固祝
天子之萬年
聖駕三巡塞北蕩平賦(有序)吳襄
皇上御極以来八垓春麗六幕風清
聖帝有真玉鏡曜垂裳之宇
王師無敵銀河揚洗甲之波三蘖冰消九邊烽熄杜鵑
啼去鳥道烟空精衛填来蜃宮浪靜金甌永奠玉
斗長暉既衆往以成王自止戈而為武前者噶爾
丹狼心莫洗螳臂空張騷萬里之歸藩勞六師之
駐驆
仁人不殺無非拯此一方大造好生未必寬其三面頻
臨紫塞永淨黃沙日斧斯揮星旄頓落降旛一片
俘来擣穴之兒銅組千蟠擊得專車之骨功成漠
北慶溢天南露布遥飛鐃歌競奏謹拜手稽首而
為之賦其詞曰
將欲規天蓋以為畿矩地輿以作宅代日月以曜靈助
雷霆以殄逆車書通崑汜之垠玉帛遍綖紘之陌畫成
禹甸無彈丸偶漏之星補盡堯天鮮粒黍不周之石則
必瑞應河清膏同海溥致治而囿蓄祥麟戡亂而庭驅
虓虎同歸玉版難容小醜之跳梁一奮金戈遂衛羣生
而安堵臣嘗稽麟牒攷龍圖三錫蓄衆七政行誅版泉
門蟻涿鹿鳴狐青邱擐甲白浦援枹東越則防風就戮
南郊則有扈旋俘維彼五帝三王之馳驟亦藉四征九
伐而驅除赫矣
熙朝烝哉清宴紫逹叢花華平發箭玉馬集而銷兵騶
牙來而息戰
天子方揮綠綺於蘭宮披丹書於楓殿臨百子以和汾
歌啟九成而開鎬燕而乃蠟丸告警羽檄交馳塵迷北
戒烟起西陲幾陣銅焦吹來紫塞一軍觱篥響近龜兹
白馬如風類成蛾賊青袍似草恰肖鴉兒蠢爾相殘鷸
蚌交持而起釁狡哉犯順鵲鳩互逐以支辭乃猶三軍
未誓一紙先遺示
皇疆以有截申
天語而無私豈有潢池一任么麽之好弄非無斧鑕姑
憐小子之無知詎意鷹飽思颺猿亡拒捕邊霧仍屯戍
雲復布兇罪既盈
天威斯怒義激蘭錡聲騰甲庫徵嫖姚檄都護告
九廟以興師駕
六飛而遠駐(臣)未遑述孔武之軍容也而先對揚如神
之
睿慮念兹寇也鼠首藏奸䲭張肆虐擔魯横蹂固麻縱
掠稍容烏合必致連雞不奮鷹揚終成犄角絶肩臂而
援孤扼咽喉而魄落黃沙白草無堅守之嚴疆騂酪羱
醐有難填之饑壑竒竒正正腹受敵而背已攻實實虚
虚進攖危而退復郤衆纔萬甲縱銅脛鐵額其奚強士
有億心雖虎箭貒弓而亦弱網無三窟任脫兔之斯奔
釜豈西江笑游魚之自若乃若天邊破斧地角飛輪傳
餐雷動列甑星屯寧塞外之黃茅偏生聖米何關中之
白粲立轉勞薪威斗鏗鏘萬竈之燒雲不夜留犁鞺&KR1861;
千軍之浴鐵如春至若駒騰赤水驥産烏孫金羈久控
玉勒遥奔蘭筋則朝疲沙磧血汗則夜滴荒原歴百戰
而追風預憩桃花之足衝千羣而掣電時豐苜蓿之飱
而且玉壘棋羅鐵騎雲織站設燉煌泉飛疏勒縱雉尾
而火蛾翔張蜃弧而饑鴟集捲地蛇蟠之陣日照旗紅
横空雁子之都風號箭黑狼居胥峯堪刺日積甲還低
火敦腦浪欲黏天投鞭可塞凡兹金城百勝之威莫非
玉趾三巡之力當
聖駕之初巡也旆揚牧野瓦震昆陽開巖關以禦寇涉
天塹以平羌裂前鋒若敝竹堵歸路如銅墻靺鞨翻紅
萬頃之龍沙似血刀鋒畢白六月之塞草猶霜然而師
出窮邊軍方一捷賀蘭剰壘尚卷零旄嘉峪殘營仍藏
敗甲搜牢緩則豕突難防撲剿神則狼奔自蹶此則以
天低玉帳重臨馬邑之城月滿雕弧再射龍堆之堞也
爾其衝冰夜渡褁鐵晨征寒花淬劍瑞葉縈旌雪密如
綿壓紫貂而作鎧雲濃似墨團繡縵以成城萬騎刀横
怒雹擊蠮螉之塞三更弩吼驚風亂鵝鴨之聲於時秃
髮茅靡朱眉粒絶欲掠飛芻徒蹈覆轍望雨粟而呼天
嗟倒戈而嚙雪彼幕南之屬國莫不勤王豈朔漠之餘
逋尚容苞蘖縱復表乞全軀詞哀飲血亦安能少緩壓
境之師而免繋降車之絏也哉爰届初春急趍寧夏虎
賁外環龍驤中駕鐵山則八校星馳玉泉則九斿電射
漢雲五色爭籠帳殿之高秦月重輪恰補邊牆之罅因
而崇臺閱將絶堡籌邊剖銀菟於後勁標銅虎於中堅
扛鼎雄夫張八旗以斫陣翹關健旅撾六鼔以分甄傅
介子氣吞樓蘭奮夏箭唐弓於塞月衛仲卿誓掃冐頓
壮鄂刀褒羽於蠻烟維彼封豨窮同鼯鼠獍歎亡羣梟
悲失侶勢隨風蘀以相摧罪擬邱山而莫舉天誅賊子
以報思明人憤兇渠先擒慶緒誰云肝腦難汙輦下之
灰釘料彼頭顱自列軍中之鼎俎知銜璧以無生嗟離
罦而莫拒狐思正首漏鸞刀百磔之刑鴆自屠腸應清
酒一壺之詛從此霾天乍霽瘴雨全飛牽獒致貢捧雉
爭歸綘帕當胸山呼動地頳羅蔽膝虎拜成圍奏普梨
而黃鍾答響舞回紇而白鵲同揮風馬雲車夾
鸞旂而迴
玉闕銅標鐵峡鏤鳥篆以銘金微紫紺分來酬躍馬平
淮之績銀章鑄就壮從龍分陜之輝布木鳳以沛甘霖
恢八荒之法網息金笳而舒化日覆九有以戎衣計自
陳師以迄飲至捷告惟三時周未四鄙五十二戰之偏
勞哂二十七征之失利無煩鐵筯以前籌免約白衣而
並轡闐顔縱捷豈盡空玉塞之廬高麗雖征寧立拔銀
城之幟積百王之舊憤至此方平建千古之膚功應推
無二維豫鳴夫大武正咸臨夫太和鰲撑地軸龍繞天
戈垂
綸音而開朱鳥御
黼座以獻金鵝四阿則星斗聯珠象
天朝之畛界八闥則雲霞散綺繪絶域之山河武偃文
修乘白騾而發太平之笑風和日麗彈紫電而吟大捷
之歌歌曰景星爛兮紫孛消天風鼓兮參旗搖
翠華北指兮南有杓展
神謨兮廓四郊膏流中外兮無淳澆又曰
六龍駕兮環九鴻氛祲淨兮戢武功雲和鳴兮開羣聾
帝基鞏兮垂無窮
聖萬禩兮天之中
皇清文穎卷四十六
