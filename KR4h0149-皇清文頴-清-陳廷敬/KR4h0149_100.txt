皇清文穎卷一百
詩
七言絶句
雍正丙午重九日
乾清宫
賜宴恭紀四首徐本
賡揚喜起值簪萸
詔許鵷班渥大酺綽立螭頭分左右珮聲徐引上金鋪
爽氣横秋遍九垓門開閶闔映朝回百寮次第看分韻
丞相親身授簡来
宸章欣賞九秋佳頒示羣臣樂孔皆一氣洪鈞調四序
天心原與
帝心諧
纔看蕊榜出
天門又侍
彤闈
詔語温慚愧儒生叨珥筆螭頭立近最承
恩
乾隆三年
聖主躬耕耤田恭紀十首(有序)徐本
臣聞易稱耒耜厚生之利爰昭詩咏来牟肇祀之
文斯著知稼穡之為寶民食居先念黍稷之維馨
親耕特重欽惟
皇上德洽堯天仁周禹甸神人交協本繼述之精誠府
事聿修並清寕之燾育屢下蠲租之
詔恩流海澨山陬勤修勸課之經計悉茅簷蔀屋特以
重農之政惟率作以方興孝享之儀必
躬親而始偹乃於嚮明出治之首式詹耤田秉耒之期
節届中春辰傳吉亥誡事既嚴於官守致齋獨豫
乎
宸衷於是善氣潛孚休徵立兆甫協風之應律恰好雨
以知時芝蓋承花浥餘芳於南畝春旗罥柳滌新
翠於西疇用涖崇壇告虔先穡冀三時之不害致
百榖之咸登笙簧與葦籥同音羽佾共勾陳並列
明禋已肅農器備陳
天子乃履似繡之芳塍啓如膏之沃壌控引而犁星運
力黃道平分驅馳而牛宿效能青陽畢逹三推具
舉一垡爰周俟庶職之逓加藉子来而終畝由是
乘兹霡霂播我秬秠轉斿旐以悠揚唱禾詞而絡
繹識
天顔之有喜知錫福以無疆而况望氣登臺乘陽行令
繼省耕而省歲欲觀象以觀民兩穗並岐固平時
之習見五風十雨庶順化以迎庥從此東作西成
感民情而悦豫祈年息蜡叶神聽以和平臣職忝
贊㐮心慚勸相荷
恩榮於盛世每聽衢歌叨扈從於崇班益欽
帝力五辰常撫敬抒瞻仰之忱百福来同竊附賡颺之
末
百度修明首重農經邦本計在田功
帝廷下詔親耕耤太史先期奏協風
夙夜齋心契穆清預將祝版進承明青箱黛耜都
親覽總為勤民一念誠
禁苑深沉玉漏催聽傳鈴索
九重開
翠華纔駕千門曉天際濃雲送雨来
平疇隊仗擁初齊環衛無譁馬不嘶振鷺衣冠趨進耒
袞龍袍袖看扶犁
雨後登臺看耦耕土膏胍動水泉生獻来穜稑分秧早
不待催人布榖鳴
綠楊枝密藏鶯羽紅杏花深引燕雛指點煙蓑敲社鼓
分明繪出太平圖
頻年沛澤遍遐方
賜復蠲租數莫量今日三推勞
帝力欲教民廩似
神倉
但感民心便格
天萬邦綏定屢豐年直湏豫擬歌豳籥報答
君王首耤田
覃敷美利承
天眷徧召嘉祥惬
聖心吹徹歡聲揚喜氣凝成瑞靄作甘霖
萬幾日體乾行健千畝
躬耕穡事親拜舞共欣堯舜治追陪還愧股肱臣
乾隆三年
聖主躬耕耤田恭紀尹繼善
正歲祈年閱上辛農祥有兆自元辰青鸞銜出
躬耕詔玉琯融風滿
帝闉
雲䍐星斿簇仗齊
齋宫&KR2029;屹峙壇西
一人親夙蒼龍駕萬戸春聲聽曉雞
来牟率育頌思文薦醴升香秩祀殷一片精誠昭格處
霓旌平接四山雲
黍稷馨惟明德馨知時好雨驗從星清塵細灑千門迥
夾道榆楊盡放青
深樹鳴鳩勸荷鋤金根繹繹飭農車天田曙色分方罫
正是豳風入畫初
田功自古重人時暑雨祁寒軫怨咨此日朱紘
親秉耒艱難稼穡是真知
紺轅千畝駐輕煙已聽司農贊進鞭父老渾忘簔笠賤
扶犁恭導
聖人前
御耦加推數更優春隂敷綠滿平疇民間作苦
親嘗徧犁犢還驅未肯收
布榖聲中復間歌詞成三十六嘉禾陽回寸草皆生意
不獨豐年黍稌多
觀耕臺畔列千官邇陌遥塍互欎盤次第青箱分獻種
至尊一一霽顔看
郊原風景足清嘉㕍齒班成静不譁秩秩銀潢齊載耜
明農知已遍
天家
槐棘曾叨三九行言隨蔥犗課農桑勤勞職在分
宵旰庶績惟思日贊㐮
畇畇終畝及農夫主伯歡趨亞旅呼共識
皇心珍土物不誇玉粟與珠襦
仙樂空濛近九霄咸豐有奏叶韺韶還將徵角推民事
不是遊觀轉玉鑣
細草回看輦路明香塵不動午風輕田家景物歸仙仗
採入農書分外清
萬家生命屬時幾望雨祈晴念不違莫謂
深宫無耒耜痌瘝切切是民依
乾隆三年
聖主臨雍禮成恭紀十首(有序)徐本
臣聞大君觀文以成化聖人明道以開天是以典
重尊師秩節必隆於先聖教崇講學鼓徵致警於
大昕斯成均有釋奠釋菜之文而璧水誌於樂於
論之咏也我
皇上御極之三年綱舉目張德洋恩普聲教覃敷於六
合勲華遠被於八紘當政成化洽之時正樂備禮
明之日思纘承乎
列聖遂丕振夫前猷二月雷行并祈年於耕耤暮春和
應踵
詣學於
經筵維時黌序聿新廟堂增煥橋門恢廓煌哉四闢之
模殿宇巍峩麗矣中央之色炳
天章於紫柱字偕二十八宿以成章翔
聖藻於華楣義取三百六旬而合撰爰邁六龍之駕肅
瞻萬仞之墻發廣樂於金鐘如聞韶響宣嘏詞於
玉册恍睹麟書景行非遥儼後先之一揆動容胥
中證今古於同堂極一時致敬之忱昭曠代稀逄
之典隆儀大備講席爰開
聖藴精深洗羣儒之陋說
天顔睟穆協多士之環觀契位育於中庸法欽明於帝
典心傳洙泗治效唐虞䟽經術者萬言悉
睿思之一貫忭舞風生而雷動拜颺霧蔚以波騰發矇
者揭朗曜以經天遵路者順長河而歸海悦服於
兹極矣栽培彌有加焉觀光畀以榮光錫極因而
錫福行見英才軰出教思彰道德之化神景運宏
開文治並乾坤而悠久臣叨依
雲日謬次鹽梅幸傳韋氏之一經未備孔門之六藝仰
覩
作人盛事豫聞
至教精微贊助無能對揚莫罄肅將蕪咏敬矢葵忱云
爾
聖學淵深邁百王統傳洙泗道彌光辟雍肇舉尊崇典
鑾輅親臨爼豆香
天氣清和景物昌曉鐘聲動靄蒼蒼雲移
鳳輦層霄路風颺鑾旗數仞墻
摛詞染翰動星文鳳翥鸞翔迥不羣翹首
宸章懸日月辟雍佳氣曉氤氲
象尊龍勺斕斒列澗藻池芹次第陳虔奉尼山香一瓣
湏知昭格在明禋
入廟虔修釋奠儀備陳鐘鼓列尊彛禮行遠邁千秋典
道在心欽萬世師
禮成樂備日方中
紺幄遥開瑞靄籠
君道難名師道立棠梨花下坐春風
從容學圃愛三餘不數蘭臺與石渠今日
袞衣升講座牙籤親展聖人書
堯典欽明冠古今孔門性道闡精深從知位育平章業
都在雝宫肅廟心
文思天子振儒宗哲裔趨陪六館從觀聽萬人環碧沼
綠槐階下拜
山龍
大沛恩膏渙
德音恬熙氣象感羣心歸来静坐絲綸閣默念天家教
澤深
乾隆三年
聖主臨雍禮成恭紀八首尹繼善
章天雲漢燦奎光門啓櫺星爼豆香夹道松隂新欝翠
重簷鴛瓦煥離黃
纔見明禋格上丁更諏吉旦薦惟馨禮修釋奠虔三獻
教在親師闡六經
噦噦鏘鳴建羽儀翠旌迎處見恬熙欣傳聖道昌明日
正是光華格被時
宸章絢爛麗銀鉤贊化功能洵莫儔不是心源相契合
焉知天地與同流
無言盥獻逹精誠玉豆雕籩設兩楹大樂從知臻善美
始終條理太和聲
數仞宫墻入望中教垂萬世仰崇隆欲觀美富門難得
特許儒臣助祭同
黼座親繙玉笈開一時雲物覩昭回
睿思包盡圖書秘不藉崆峒訪道来
駿奔執豆荷
恩榮濟濟雲礽耴次行
錫賚有加踰往制歡聲傳遍魯諸生
乾隆四年
駕幸南苑大閱恭撰鐃吹歌辭三十首(有序)
勵宗萬
臣聞弧矢用威早著羲農之世兵戎克詰爰垂謨
誥之文無戰為王者之師止戈乃聖人之武是以
洛水會同六師偕作岐陽蒐狩十鼓猶存既櫜弓
矢以息兵戎猶聽鼓鼙而思將帥况春秋著蒐紅
之義大易垂即鹿之占晉鼓則百二俱陳虞羅則
東西並下因農隙以講事供乾豆以告虔固非若
長揚羽獵誇禽獸之多子虚上林侈車騎之盛已
也欽惟我
皇帝陛下仁凾覆育道藴苞符巍峩之事業揚烈覲光
炳煥之文章經經緯史尋橦度索之國盡奉車書
雕題鑿齒之鄉咸遵正朔猶以清宴既登易弛武
事會同有繹始肅軍容乃命僕臣乃召司馬虞表
先期而戒事虎臣簡乘以扈從時值中冬典行大
閱循飛放之舊泊不事周阹按晒鷹之古臺無庸
麗飾周衛祗嚴而儲偫
法駕雍容以啓行日麗鳳凰之樓雪殘鳷鵲之觀和氣
所蒸天人協應敬恭將事上下交孚念
祖宗之創業圖維厥艱撫
天地之成功健行不息既申禋而用享遂擐甲以
躬廵旗分以八應八風而修荼火之容鼓作者三申三
軍而肅鸛鵝之隊首尾擊而互應方圓變以無方
士奮馬騰
仁者之師無敵風行雷動
聖人之勇如神因開網以驅禽遂張旃而數獲
聖主揮毫而灑藻從臣拜手以颺言在昔王子安之頌
二十四章馬相如之書七十二代皆止於粉飾太
平鋪陳侈麗寕足以彰豐功之赫濯美盛德之形
容(小臣)累世承
恩幸得身依
禁近喜聽笳歌之競擬陳鐃吹之餘情有溢於長言才
彌慚乎短綆不勝踴躍祗益屏營
南苑晴曛朔雪融六龍遥指漢回中
太平天子親師旅萬乘龍旗拂曉風
待漏千官聽禁鐘鳳樓晴雪瑞煙濃天街廿里鳴鞭曉
五色雲開駕六龍
雲闕巍峩樹寶幢靈宫禁籞肅戈鏦昇平尚憶興王日
紫氣浮来鴨綠江
列祖英靈陟降時肄兵曾此駐龍旗
曾孫有道天人助韎韐重来作六師
晒鷹臺上看鷹飛金甲葳蕤照鐡衣勒馬
至尊親入陣萬人歌舞拜天威
海子周阹百里餘金元舊泊富供儲
聖皇早切禽荒儆不待詞臣諫獵書(聖製有逸豫戒禽荒句)
旌旗如火復如荼鉦鼓初陳八陣圖擐甲六軍齊虎拜
聖人神武挽雕弧
步伐從容應止齊圓規方矩妙難稽連環九轉呈神技
萬騎勻圓簇馬蹄
千帳聯行㕍齒排宛虹䨇暎五雲階遥瞻
聖主臨黃幄
御賞恩濃酒似淮
燕京神駿勝龍媒飛騎初齊獵騎催不獨逸羣空冀北
神鷹還自海東来
三田法古合圍新絡繹遲充尚食珍
御箭一時傳得鹿先飛羽騎獻
慈親
中冬和氣暖氤氲玉律調陽布五雲駐馬
至尊親灑翰絶勝燕鎬與横汾
弓劍深藏閟
寝園尚垂仁愛息黎元
四朝玉燭親調日
聖武長傳萬葉孫
中夏揚旌駐玉鑾誓師青海肅登壇
先皇大烈今如在簪筆恩深舊從官(世宗憲皇帝以誓師大閱於此)
飛龍十二滿天閑萬里奔騰瞬息間天馬歌成齊叶和
侍臣有喜識
天顔
仁虞舊院歲遊畋七十紅橋暎水邊
聖世自来遊幸少只今海子半成田
舊時南苑禁漁樵靈囿年来樂采蕘此日
至尊親講武祗聞嘉頌和歌謠
陽廻緹室近南郊縮酒先時貢脊茅多品祗應供備物
三田原不為君庖
侍臣優賜玉翎毛羽衛森嚴簇寶刀重譯萬方齊欵服
揚兵未覺
聖躬勞
八方清宴久包戈弭節還同唱凱歌奬士恩濃沾飫賜
銅山錦市不争多
廻鑾容與士無譁歡喜都人候
翠華四海英雄争入網黃金臺築更誰誇(是月試武進士)
四校神兵獵羽翔漢家雄武出長楊即今
聖主開湯網只卜飛熊問釣璜
和門晝静禮初成班馬蕭蕭捲旆旌從此軍營超細柳
萬年赫濯仰天兵
策府勲名照汗青武臣蒐乘在郊坰金城萬里如安枕
不用燕山勒舊銘
鸞輅龍鱗樂府增九如歌頌日初升山呼萬歲人情喜
鐃吹聲喧羽騎騰
弭節雍容拜冕旒百神擁護盡懷柔
帝城萬井吹豳暇共說頒禽徧五侯
萬里梯航效獻琛鳴鴞多化泮林音臯陶淑問無湏奏
一百年来惠愛深
祖烈優游聖澤覃文章炳耀武功戡葳蕤四葉光華滿
日月經天海氣涵
雲日交暉薄海瞻九功七德
聖謨兼(小臣)身在卿雲裡三世
恩濃雨露沾
天鑒明昭感至諴
皇猷顯爍鳳書銜昇平億載鐃歌奏不似岐陽石鼓鑱
聖駕南苑大閱恭紀十首(有序)陳大受
蓋聞軒皇建旆百靈效制勝之符風后揚旌八陣
闡握竒之秘揆文奮武功不後於平成天保采薇
治實綜乎内外是以夏官掌政典重西京冬狩應
時禮隆大閱詰戎兵而申九法裕宅中圖大之模
親韎韐以作六師宏保泰持盈之計我
皇上智臨萬國道濟羣生敷漸仁摩義之功紹累洽重
熙之治振笙簧於六藝雨露均華静鼙鼓於九邊
風雷順軌既已德威惟畏猶然儆戒無虞緬維創
業之艱難彌切
深宫之宵旰櫛風沐雨
祖德深長槖矢櫜弓
天庥篤厚用光我武存華山歸馬之師徒世選爾勞皆
遼海從龍之子弟詔糈優裕生齒殷繁律用丈人
師貞長子雖時平運泰罔干九伐之
皇威而士飽馬騰應討四時之軍實乃於仲冬吉日
親閱八纛羣材集
南苑之神臯按北辰之方位時則天高霧豁軍用懸旌
日暖風微士皆挟纊
天子乃躬擐甲胄戎臣已親執鼓桴伍兩正而風雨馳
步伐齊而山嶽峙麾幢四合皆熊羆之士不二心
之臣號令三申觀士卒之能師武臣之力騰戈展
翼平分太乙之旗飛礟連環上應鉤陳之宿陟金
臺而開
黃幄高標豹尾於班心注玉矢而彀琱弓
親射旄頭於空外覩
君王之神武增徒御之歡呼所謂以戰則克大得民和
用律惟臧實由天授者矣於是宣威既遠布德彌
洪屬車分玉食之豐陪乘飫金盤之味探支芻粟
較裹糧授甲而有餘
特賜金繒比飲至策勲而加厚
聖主先成
鉅製思
祖功
宗德之隆從臣共紀鴻猷陳赫聲濯靈之盛覲耿光而
揚大烈遠過石鼓之銘勲矢文德以纘武功宣播
金鐃以合樂臣叨貳卿曹欣逢
大典備位曾供筆札幸得追隨
禁近之班承
恩特畀封疆勉圖綏輯兵民之略仰瞻軍容之美盛振
古無疇賡歌
帝道之光華敷天共慶願繼凱歌之作用諧
盛世之音體用截句七言十首深慚謭陋曷勝悚惶
太平天子攬戎機號令先庚出虎闈冬狩有儀
天運合六花先象陣雲飛
禮隆大閱著周官禾黍全收上地寬連日雪晴陽氣逹
六軍雲集不知寒
桂觀靈祗實式憑緬懷
祖德寶章騰我
皇智勇由仁孝武烈文謨丕顯承
剛日初諏協吉詹高空霧歛出峯尖丹崖翠嶂層層合
玉帳珠旂隊隊嚴
日麗高臺朔氣和虎牙龍額接陂陀
天容肅穆擐金甲軍令分明按玉戈
雲蒸霞蔚簇戎旃兩翼平開萬騎連龍虎鳥蛇誰辨識
個中指授契先天
寶纛飛揚結勢雄五兵齊奮奏膚功佽飛技擊饒餘勇
廟略全歸整暇中
御幄平開瑞日明騶虞樂作玉弧鳴九天彀矢連翩中
海岳齊呼萬歲聲
返旆廻戈佇策勲師中振旅未斜曛
君王親授軒轅律華蓋重重繞吉雲
緯武經文國有常承平山海自梯航欲徵鐃吹超千古
說禮敦詩徧八方
聖駕南苑大閱恭紀八首蔣溥
南苑高揚大纛風雪消日暖啓曈曨
六飛過處
天威振自握龍韜御九戎
千官扈
蹕擁鳴鸞萬騎雲屯試寶鞍講武太平無事日紹衣常
念守成難
冬仲星官告吉辰一陽初動氣如春
聖人親被黃金甲策馬来廵壁壘新
一塵不動静浮埃忽候鳴笳捲旆来九進却看符九伐
火光中迸萬聲雷
紫煙光起接連環竒正縱横變化間鶴翼魚麗排陣法
轅門鼓響令如山
龍驤虎躍陣雲横勇氣驍騰百倍生十萬軍聲齊一震
中權以律又鳴鉦
將識鈐符諳禦防兵嫻紀律荷
龍光
皇仁錫賚恩膏遍挟纊歡騰士氣揚
大典初成日未西從
鑾歸騎蹴霜蹄五雲影裏
龍顔豫
萬歲聲中虎拜齊
聖駕東廵
盛京恭謁
祖陵大禮慶成詩十六首宋楠
一統河山正百年開基遥遡鎬豐前龍旂十乘親承糦
載咏思文后稷篇
艱難王業起關中展祀欣看
大駕東十日為霖天忽霽共知
聖孝格
元穹
愛日依依翠幰開秋原玉露淨飛埃松花江水明於鏡
照見紅鸞扇影来
海上神山戴巨鰲
橋陵劍舄彩雲高薌蕭焫處天光合五色曈曨暎
柘袍
真庭肅肅下靈旗縹緲雲韶奏假時干羽兩階昭
世德鳳樓重見鳳来儀
玉府丹書百世存河山帶礪儼新恩
鸞輿親酹功臣墓又見
高皇六葉孫
名山望祀百靈趨積翠中天翊
聖圖應似白雲封内起山祗萬歲效嵩呼
宫殿龍眉跡已陳秋山木落自嶙峋從官一騎頒香幣
異代猶蒙
錫類仁
行殿遥聞晝漏清龍賓十二燦芝英彩毫珠玉三千字
親灑雲箋賦
盛京
講武還登將將壇黃旗開處五龍蟠
君王神武真天授列陣先應懾可汗
平沙毳帳儼分行稽首齊稱
萬夀觴一自華山歸馬後百年甌脱盡耕桑
需雲藹藹宴枌榆遼瀋今年並賜租
鳳詔九重天上至一時歌舞遍康衢
一行貢使自朝鮮
詔許承恩侍廣筵歸向東瀛誇盛事堯樽親沃
聖人前
八年勤政攬
宵衣肯為時廵廢萬幾依舊綠章
躬省覽朝朝批荅下綸扉
元冥應候玉花攢鈴索無聲漏向闌遥憶塞垣當此夕
六龍天近倍高寒
堯階蓂莢四回開日下欣聞
玉輅廻最羡千官隨豹尾紅雲遥捧日車来
皇清文穎卷一百
