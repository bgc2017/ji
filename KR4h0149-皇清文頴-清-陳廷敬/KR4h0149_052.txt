皇清文穎卷五十二
詩
樂府
平滇鐃歌十章(有序)袁佑
皇清丕膺
天祚
祖
宗邁厥德肇造區夏我
世祖章皇帝蕩蕩則
天烈踰三后奄有滇疆至于三危㒺不臣服
皇帝聖冲踐位乃吏治之伏惟
皇帝陛下執中廣運睿聖文武綏和庶邦臻於至理滇
逆三桂作藩於斯㒺承
聖化部伍繁有徒匱竭
天庾民罷財賦
皇帝恤民依
詔俾班師輯其徒旅民勞用息肩逆故昏兇輙干大刑
賊我民人叛我疆域誘其類狂毒肆劫
皇帝命出師錫鉞彰
天討彤弓金節虎旅祁祁往必克我人如望雨
皇帝曰咨
天
祖之威不敢弛火炎於崑焚厥玉子一人弗忍緩乃師
許其自悔禍旣弗悛
帝赫斯怒秘略神斷秦閩粤東西湖湘湯湯蜀黔絶險
悉以平逆桂隂伏誅其黨提其遺孽世璠走閉昆
明我師合圍貝子臣章泰實總軍
皇帝曰爾泰統我六師惟我文武卿士在軍張厥撻伐
以袵席我赤子除兇務盡克有賞稽我師者罰弗
宥朕承
天
祖子民夙夜祗懼爾徂征是力泰拜稽首受
命進師破其城南關據高俯城中困獸弗敢突逆黨以
矢射我軍乞降反戈攻世璠斃之偽將相並授首
捷
聞臣庶歡舞誕被萬國昆蟲草木靡弗向勞用昭對於
郊廟
天
祖來歆雨雪惟時
太皇太后
皇太后樂豫壽愷家國天下時雍光被振古未有廷臣
揚盛美僉上言議加
尊號
皇帝讓弗遑曰惟兹薄海方寧民困待蘇予一人厪如
傷發令施仁尚其懋勤弗怠皇敢自矜於惟
聖德神武化協
高厚雖堯舜蔑加焉史臣執簡宜傚尚書大雅宣昭
休問示於來茲(臣)愚弗勝乃為平滇之歌十章恭獻
黼扆夫黑水三崇之山陶唐氏之荒域其水倒流曰滇
故其地臣叛不恒自漢唐來代有僭據足徵已
皇帝一麾平之六詔九隆革心悦服黑雉白雉來賓
聖子哲孫永隸圖貢夐乎上哉臣謹稽首頓首以詠我
皇帝昭清之駿烈
聖同
天(第一章)
聖同
天德誕脩河洛瑞錫之疇統系承精一求垂藻火子方
區臣民洽敷政優嘉禾出肉角遊及河嶽懷且柔狡逆
命
天所讐殱厥渠猶穿窬喜起賡擊壤謳永
天眷萬億秋
出師初(第二章)
聖衷亦云勞儉玉食宵衣而朝憂吾民之憂民樂陶陶
萬幾率作股肱有䕫臯不震動聲以色典學羅俊髦敷
文舞兩階格有苗不忍遽誅緩師撫以招八年惡不悛
天威用昭
皇矣(第三章)
皇矣文德赫武功削平巴蜀黔粤通桓桓大略運掌中
賊衆潰北級如墉圍城退閉智力窮飛勑宵出甘泉宫
霆發電掃徂三崇六師旄旍捲朔風賊臣倒戈誅元兇
髳人濮人何喁喁椎結耕田樂年豊自西自南車書同
於爍(第四章)
於爍
王師我
皇匪黷武蒟醬邛竹那足求弄棟楪榆
皇祖手闢之疆土賊臣竊據之焚溺我人寧不綏我士
女赫赫禁旅我
皇發縱得所一當十百況如雲雨我
皇受祐于
天廓清六合乃穆穆揮絃而御六合無一頑丕承我
皇祖
民畝(第五章)
民畝税不增軍實亦不寡我
皇如神邁虞夏定紀經章風雅德彌盛威靡假勤遠制
勝靖原野嗟爾孽險何為者恃險空設師如虎縹碧之
鷄金精之神馬我師相羊於其上我師鼓歌於其下
昔夜郎(第六章)
逆昔戍夜郎耗
國糜糗糧羣黎膏與血飽飤豺與狼谿壑不可厭輸將
亦孔傷我
皇軫民物措施各有方師還民休息詎不均
恩光賊夙懷異謀脅衆滋䲭張短狐何依附連鷄何飛
揚頼我
聖人平遐荒
萬方平(第七章)
萬方平瀾滄濁水清冉駹白馬内附敢閉嶲昆明我師
仗
廟略立墉點蒼下瞰城炙鼠拔草食暴殄金銀寳玉昔
何驕盈亂賊誅無赦舉宗就天刑身毒之國咸謂中朝
有
聖人朝有
聖人蕩蕩葱嶺間貫胸交跡稽首胥來賓胥來賓我
皇慈仁綿綿無期民質風俗醇内咸一德佐外皆慕義
臣逆命禠其魄服威神普天之下莫敢不尊親
於都(第八章)
於都我
皇之功虎臣﨣﨣戮力於疆場
帝曰俞臣拜稽首我
皇之廟謨臣其供奔走上之我
皇
皇不有維我
兩宫大德至仁
太皇之
聖母我
皇孝思悦
聖母之心長生永壽告於
天地嶽瀆
皇祖式臨之
神其默相左右我
皇偃厥武福祿是受
審天心(第九章)
凡兹臣庶上當審天心彼冥不知畏僭於衡
天大震雷以風雨滛滛雷震擊其梁棟折其楠天鑒有
赫我
皇德具備函載高深聲教訖朔南彼逆之徒空如林卒
艾除之如獵短獸如弋禽青蛉㽛町之域我
皇永照臨
山石(第十章)
山石何磐磐河有流波安瀾光被四極百爾彈其冠喤
喤辟雍鼓鐘士翺翔於頖罔不歡我師樂室家弢弓脱
馬鞍農夫横經而耒蠲額除煩和風習習雨&KR1998;&KR1998;圜扉
草青青徹其垣澤及蟲魚鳥獸般般濯濯來奔禮樂興
靈畤嘉壇功德盛未有乃聖神武文攙槍落紛紛
前星輝
紫微端
聖人有子重矞雲振振睿且喆我
皇貽燕後昆億世海㝢乂安
東廵雅十三章徐元文
上帝臨鑒貺我
皇清我
皇秉聖
三后遹成克諴九區交暢六英美哉
皇度翼翼明明(一章)
維歲甲子冬日載融
皇時省方届於大東
鸞輅震野芝旍翳空清濟漸車靈嶽望風(二章)
峩峩靈嶽表鎮曰岱馳走百神苞并萬態陋彼升封虞
柴是配登覽雲物欎何靄靄(三章)
洪河泱漭長江蕩潏
龍艦星移及吳之域惠彼小民湛我
皇德還
御六虬衮服是即(四章)
陪尾之陽四源交瀉水哉水哉不舍晝夜
皇過川上神契元化瞻望闕里僕臣趨駕(五章)
麟蹤旣邈鳳德何長教澤弘衍翊我
聖皇萬乘至止夫子之鄉章縫迎路簮黻升堂(六章)
於赫夫子濯濯厥靈肅將苾芬祀事孔明鬱鬯龍勺象
彛犧尊八音克諧羣后駿奔(七章)
寢宫䡾䡾夫子所憩
皇陟於庭探索琴佩芳颺猗蘭青浮鐵檜見於羹墻其
容有睟(八章)
防阜之林百頃交隂異國珍産蔚為同岑文楷輪囷以
杖以樽擥其叢蓍穆哉
皇心(九章)
穆哉
皇心更
御雕几爰
命毓圻秩爾孫子肆列俎筵進講以次遺經再展
皇心燕喜(十章)
皇錫毓圻錦衣貂裘庭列曲蓋以饗春秋毓圻稽首
天子萬壽
皇詔毓圻保艾爾後(十一章)
東野支封禽父是宗錫之冠帶以康周公兩聖作師文
其在茲敦儒闡道千載一時(十二章)
惟星則煌惟雲則爛
聖藻光輝輝於天漢懋建有極登道之岸昭示萬邦如
日斯旦(十三章)
聖武雅三篇(有序并上表)陳廷敬
伏見我
皇上撫御萬方盡有四海内外
恩德鴻龐聲教遐曁比年以來天下宴安而推溯武功
所由戡定則誅三逆以平滇黔粤閩楚蜀外闢察
哈爾臺灣倭囉斯喀爾喀之地幅員之廣超越前
古治化之隆巍巍莫並今
神謨獨斷
聖武布昭伐罪救民
躬行天討大憝授首餘黨歸誠厄魯特全國蕩平捷書
至日雷動嵩呼中外臣士閭巷小民罔不歡忻忭
慶蓋是時
車駕親征馳驅戎壘凡三出朔塞矣當
天衷决策初御六師中朝悚慄僚庶攀留臣以年力就
衰蒙
恩矜憐弗允扈從之請自是以來祗遵成
命不敢再凟
天慈而違離
聖顔日益虔惕伏念
皇上為天下掃除殘賊為邊疆永致廓清跋歴窮荒經
涉寒暑勤勞軍務旰食宵興而臣子安居略無寸
效今已無事言念
國恩無所稱報猶欲俯竭愚誠撰儗文句敬颺
聖烈傳之無窮而臣媕鄙無學尋繹累日莫知所擇竊
惟自古帝王有功於天下其名聲彰著於後世者
方策之所紀載金石之所刊錄聲詩之所流傳後
之人攬其事而遐想其盛焉是以昭昭然若昨日
事也然而其盛者亦不數數覯矣阪泉涿鹿以還
古今稱善用兵者漢之高帝唐之太宗皆自興事
之始乘時搆會底於成功若我
皇上聖德而踐天位躬居大寳志切生民仁育羣倫義
征不譓尊臨九重制勝萬里
天威所至攻戰多方撲滅兇殘蕩掃巢窟宿寇遺孽一
朝頓除伏卅載之逋誅樹九邊之壯觀殱其渠魁
降其支黨燧烽永息亭堠不施曠古難平之部落
盡為臣僕普天所有之土宇咸入版圖自此寰海
清平兆民樂業集萬年之鴻慶成千古之大功臣
仰窺
聖烈俯稽往古漢祖唐宗起於側陋角一時之雄乘末
流之敝雖精於兵事而我
皇上文謨武烈聖德神功實遠邁前徽矣若夫書冊所
載旣有天下優游宫禁之中不過遣將興師身居
其逸坐收其效即間有親征如宋藝祖之北伐明
成祖之行邊宋則失利明則鮮功是以方策金石
聲詩之文彷彿儗比可導揚盛美之萬一者蓋徬
徨震掉而莫知所擇焉求之於詩惟周宣王身為
天子南征北伐有定天下之功雖淮夷諸小敵未
為甚難平之寇而玁狁之伐止於太原皆命臣士
以行事蹟殊不類然其臣詠歌之詞孔子有取焉
唐臣柳宗元本其義作唐雅臣於嚮者滇逆之平
不度固陋竊取其義進平滇雅曾上塵
聖覽今臣伏思後世鐃歌鼓吹之曲未足以盡
聖武之形容仍依古體謹撰
大駕三臨沙漠親平僭逆
聖武雅三篇繕錄以進臣之愚意固以敷宣人事之盛
美而其義則歸本於天我
皇上即天也覆載照臨雷霆風雨天之所以為道栽培
傾覆治亂侮亡
皇上之所以為功彼噶爾丹自外於覆載照臨之内干
雷霆之誅絶風雨之澤蓋所謂逆天者亡也我
皇上天威所臨賊始則沙場糜敗妻孥磔屠繼則衆叛
親離孤雛就縛其卒也我
皇上親揮將士廹抵賊巢賊知逆天必誅飲藥自殺遡
始訖終我
皇上馳驅萬里勞苦艱難若非
親征大舉必不克迅致膚功此人事也即天也至若晴
暘以時靈泉表異水草應候百神致祥旋師之先
甘雨灑郊飲至之日雲隂開霽臣僚擁道恭迎都
人父老孺子瓣香欣躍愷樂慶成臣推本於天之
義由兹益自信焉臣不任榮幸歡忭之至
惟天初臨沙漠安邊靖寇破敵大捷行慶於民振
旅還京武功盛也
惟天惟
帝惟
帝乃天盡天所覆我徼我邊何彼逆驁為我人患
帝自伐之往取其殘(一章)
衆曰
至尊母勞
萬乘我師武臣孰不恭命
帝曰吁哉自昔弔民如水斯溺如火斯焚(二章)
帝謂卿士朕必親往彼惡貫盈煽虐滋廣擣其腹心離
其支黨安我荒服除彼狙獷(三章)
諏春吉日是類是宜
聖謨先定叶於神祗旣攻我車旣秣我馬峙我糇糧於
塞之下(四章)
六龍遄飛關雲四開師行如山如霆如雷蠲租已賦民
有慶哉屬國讙呀
天子自來(五章)
茫茫荒磧伐薪孔遐濕烟不㸑萬竈以譁我軍之行晴
空洋洋雨師避道宜暘而暘(六章)
帝減尚食哺我士飢飲我士渴朝斯暮斯野曠無水何
以為糜玉鞭所指靈泉瀰瀰(七章)
無人之鄉絶轡之野五日窮追賊衆觧瓦彼狂何知游
魂暫假不謂
帝来初猶笑啞(八章)
寇昏以驚聞
帝自將獸窮突奔心膽墮喪軍扼於途大殱巨創瀚海
塵揚天山簸蕩(九章)
築顱於邱波血於河九州百蠻為鑒孔多燕然之山蒼
崖嵯峩伐石紀功萬載不磨(十章)
都人黃耉扶携來迎鐃吹所歌告武之成桑麻在郊民
熙以耕戎衣一著四海永清(十一章)
惟天十有一章章八句
皇矣再臨沙漠相機宜撫降人安兵民武功再盛
也
皇矣
聖功邊氓孔安惟
帝念兹冀即於完自我来歸由暑迄寒旅師在野雨雪
其漫(一章)
天初生民豈擇莠良
帝德好生并包八荒從化者存不龔者亡汝尚能来無
或汝戕(二章)
汝家糜矣汝徒婺矣羈孤單棲云何嬉矣汝尚能来食
之衣之天無不幬地無不持(三章)
怙終者誅國有明紀彼頑不悛盜我儲峙師進逐之原
野萬里皆我職方何奔何止(四章)
皇命於廷是礪是攻拔本塞亂惟義之中朕不親往邊
人煢煢我怙我恃豈憚征行(五章)
朔風蕭蕭捲我旆旓翠華載臨儼涉我郊藩落老稚簞
壺以勞
帝来撫我於險於遥(六章)
或擁道周或控馬首
帝顔霽温下拊以手如燠如春
恩語勤厚坐使来前薄饗其有(七章)
言幸師營言廹賊壘烜赫
天聲賊黨破徙其降如歸其趨如市来者既多惟恐後
至(八章)
帝待降人曰彼大辜汝則何罪罹彼毒荼致汝於鋒致
汝于屠其來汝拔爰止爰居(九章)
帝謂降人我黎我赤草枯于原冰堅于磧藹藹陽和于
疆于陌盡降其人大醜斯獲(十章)
我士我旅歲其云遷
帝念我人言歸言旋凱聲載路士女闐闐
帝威
帝德振古無前(十一章)
皇矣十有一章章八句
武成三臨沙漠禽其孽子殱其渠兇餘黨歸命武
功大成也
武成自初三援天戈惟
皇之命神人以和長彼蟊螟奈此嘉禾旣化其類胥顛
其窠(一章)
載祓載嚴式張我武雲旗飄翩日繞熊虎風飈烈烈揚
於金鼓旅矢朱弓不殊干羽(二章)
皇眷西土我理我疆於關於塞於邊之墻於隴於畝於
河之陽下民何幸近
天子光(三章)
皇撫吾民以覆以載是幸是臨恩逾汪濊
帝来人歡
帝行人思六師所過言錫我釐(四章)
帝行天中如日正車咨遣兩師以翼漠沙尅日並進毋
謂遠遐角之犄之
天威所加(五章)
爰陟爰止狼居胥山四顧藩部於川於原皆我在宥矜
兹彈丸如毒斯螫如爪斯搴(六章)
彼梟日蹙孤雛棲棲我禽獮之檻致於畿人之無良不
保妻子惟汝之為求禍自爾(七章)
我師日進言廹其巢卵傾翼折梟困以嘷腊斯焚斯不
復遠跳乃如之賊為戒兹昭(八章)
戮尸於軍傳首于邊變容慄股孰敢不虔
皇赫斯怒遠人所觀如礪如帶如石之磐(九章)
載馳載旋言歸凱樂於以慶成於
郊於
廟載沛
德音四方是告
帝開明堂萬邦畢照(十章)
惟天同符以清以寧自此無事泰階永平惟
帝之功與天無極斯歲斯年於萬於億(十一章)
武成十有一章章八句
皇清文穎卷五十二
