皇清文穎卷七十三
詩
七言律詩
南苑扈
蹕恭紀四首張玉書
離宮落日駐和鑾槖筆驚聞召講官匹馬頻嘶沙路軟
千林遥拂暮烟殘天低翠幔星疑曙月轉朱旗漏未闌
最是
宵衣勤訪道經函常向夜深看
長槐夾陛捧瑶編入對分班拱細旃簾捲朱絲風自靜
函開金殿日初懸身依咫尺
龍顏近字叶宮商
玉旨宣空愧管窺無寸補朝朝香案染爐烟
平沙玉勒擁龍媒豹尾風清
萬乘來羽戟連雲花外立琱弓如月柳邊開佇看露布
馳三捷遥播
天威下九垓寄語征南諸將士甘泉早奏凱歌回
晨裝警蹕苑風清大纛飛文射日明
繡衮遥瞻霄漢迥牙籖還向
御筵横罏香肅穆飄輕幄
鑾輅從容出幔城却訝從官分隊列三千犀甲一儒生
孝陵陪祀恭紀三首張玉書
鼎湖春斷廿年餘幾度朝
陵動玉輿此日寢園申裸享遥天風木重欷歔詞官禮
肅犧尊薦侍從班齊雁翼舒謁罷攀號紛雨泣野烏啼
咽夕陽初
豐碑突兀御階傍玉軸丹青石室藏令甲自高唐六典
規模直陋漢三章南金東箭輸天府垂矢和弓列尚方
締造
恩深貽燕遠宵衣大業付
今皇
迢遞周垣隧道崇削成雙闕表幽宮龍依奥宅千峰繞
神擁諸天一氣通石馬夜嘶銀海月朱旗朝閃碧臺風
徘徊曲磴松楸路咫尺
音容想像中
南書房
賜膳恭紀張玉書
寒星拂曙漏聲徐清切天門候
起居
温旨召趨丹禁闥
御香同展錦函書珠盤六膳晨餐渥雪椀三漿旰食餘
臣朔飽恩翻自愧廿年槖簡術全疎
耕耤禮成恭紀三首張英
東郊淑景轉和風穜稑朝來獻六宮禹甸三千開穡事
姬年八百肇農功雲依
鑾輅金根外春满龍旗黛耜中自古惟陳無逸訓
君王親與萬方同
乘時秉耒踐堯封九扈齊飛擁
六龍隴畔授鞭京兆尹壇邊進耜大司農青旗千畆公
卿集縹軛三推父老從儉德由來兼孝德迎神此日撤
歌鐘(以國忌停用樂)
協風遥迓翠華新正是農祥應律辰粟薦神倉親享
帝恩流御廪重勤民祀農壇畔三時慶觀耤臺邊萬寶
陳華黍登歌書大有遍將勞酒
賜諸臣
南苑
講筵恭紀三首張英
行宮清閟曉垂裳棐几先陳
黼座傍
聖主勤民兼講誦儒生報國藉文章乍含雞舌瞻天表
近傍龍鱗識御香况是土階崇儉德圖書道已接羲皇
細旃廣厦集簪裾正是甘泉避暑初閣啓邇英朝進講
筵開崇政早陳書柳風細拂爐烟外鶯囀稀聞晝漏餘
喜見孝經通衛士誦聲常聽满星廬
聖主崇文軼古今縹囊隨
輦入華林春秋不輟符天健寒暑無分見
帝心千樹周廬青入座五雲垂蓋結成隂虞廷蓂莢初
開遍好迓薰風鼓舜琴
南苑扈從講武恭紀二首張英
平時講武近岐陽甲胄春蒐出建章洛水旌旗周甫草
面京詞賦漢長楊
御圍雲氣成龍虎天廐星精本驌驦畫戟雕弓森羽衛
射生羣與奉
君王
畿南地曠接滹沱
宸蹕來遊淑景和馬散平原春草綠幕連芳樹晚烟多
雲邊影疾韝鷹落柳外風鳴獵騎過日暮天清西嶺出
居庸層嶂遠嵯峨
賜櫻桃恭紀張英
講筵人退五雲端分得含桃出
禁闌薦
廟祗因先百果承
恩舊許賜千官錦林初傍
宮雲摘翠籠猶沾曉露漙飽食盈筐叨
聖澤火珠光映水晶盤
賜白櫻桃恭紀張英
朱果頻經
賜上方忽看素質满瑶筐堆從玉椀初難識瀉向銀盤
但有香鳥未敢銜疑雪片冰堪相映總珠光水晶簾下
初擎出風味宜含曉露嘗
賦良馬二首張英
天閑龍種本星精一片桃花萬里行金勒乍銜疑電繞
玉鞭初動覺雲生遠隨日馭過青海遥逐霞光度赤城
幸傍
鑾輿稱上駟調良獨擅渥洼名
顧影
天街燦錦韉驊騮得傍
聖人前華山歸馬修文日冀野登臺市駿年芳草每銜
仙仗裏紅泉常飲
禁雲邊從來騏驥如君子伯樂欣逢與共傳
康熙十二年十月十二日
特賜講官紫貂白金文綺時同賜者學士(臣)賜履侍讀
學士(臣)正中(臣)臻(臣)廷敬侍講(臣)在豐編修(臣)
方藹(臣)鶴齡(臣)英八人張英
霜華曉日映
龍樓講幄簾開
玉殿頭
温語九天傳鳳詔輕寒十日
賜貂裘頒從
御府香雲繞衣傍爐烟紫氣浮冰雪頓㤀皆
聖澤陽春偏荷
主恩優
清班日侍
禁廷隂温飽無求本素心珥筆方慚糜重禄承恩况復
賜南金九齡曾上千秋鑑藴古還陳大寶箴自愧涓埃
全未答但鏤銀管效謳吟
紫殿披香帶曉開青縑
内府出新裁山龍幸際垂裳盛縫掖慚無濯錦才
宮繡繽紛雲外捲
天章璀璨日邊來願將俯念諸臣意衣被蒼生遍九垓
扈從南苑蒙
賜直廬飲饌恭紀二首
(上於先是諭學士傅逹禮曰翰林官清苦廵行扈從所講筵)
(以備顧問資講勸也無令艱於資裝嗣後帳幕飲食馬匹器具皆令給於内府永著為令)
張英
侍從晨趨
御苑東直廬特賜傍
行宮頓㤀野色風霜急眞覺
皇仁覆載同捲幔正逢明月满攤書相對夜燈紅儒生
何幸分帷幄常在鸞旗豹尾中
丹地年年愧素餐躬承
渥澤海天寬侍朝每得分仙饌扈蹕還教領大官
賜粟恩光沾玉粒調蘭香氣出金盤每從退食公門後
覆餗常憂欲報難
除夕
養心殿侍宴張英
深殿宵沉寶炬然歲除欣侍五雲邊步隨
仙仗陪鵷鷺坐近
天香聽管絃栢葉分行傳玉琖椒花送暖入瓊筵漸知
温律陽春早拜手
君恩又一年
元日
養心殿侍宴張英
暖日和風漾鳳城履端清讌在承明樓前晴雪消金掌
璣上春星轉玉衡三殿班聯同愷樂萬方歌舞祝
昇平欣沾元日
恩輝早聽奏鈞天第一聲
上元侍宴恭紀二首張英
干羽虞階海澨清傳柑時節宴承明檐低星月千燈繞
庭舞魚龍百戲呈天保頌颺因樂愷
皇情歡豫在昇平請看此夕同民處九陌笙歌满鳳城
宵臨
别殿敞瓊筵畫鼓聲催火樹然碧落烟消雙月映紫瀾
風定萬珠圓千枝忽涌金波桂十丈頻開玉井蓮疊
賜竒觀眞異數浮槎星漢憶當年
五臺山新貢天花至
特頒手勅分賜恭賦張英
靈嶽珍蔬貢尚方欣從
紫禁沐
恩光清芬遠帶山嵐色鮮潔猶含石髓香
聖藻温綸深雨露仙厨異味重琳瑯同時
寵賚成佳事千禩流輝照玉堂
恩賜高麗人參恭紀張英
紫團名重舊
神京(紫團參名東坡有紫團參詩)瓊液金枝色最瑩山澤常看雲氣
護海天朝映日華生俯憐弱質宜仙草
特賜靈芽荷
聖情時飫甘香同湛露勝含雞舌在西清
恩賜
御筆臨蘇軾詩一卷草書唐詩二幅恭賦二首
張英
君王清燕侍臣知棐几常臨白玉墀披卷愛當明月夜
揮毫多在晚凉時湘簾香繞書千帙春殿雲生墨一池
地近九霄饒雨露名箋新
賜曲江詩(御筆書唐詩有曲江烟柳之句)
坡仙楷法今猶在草聖新題墨未乾秀色松筠千嶺上
竒姿鸞鶴五雲端(臣)叨
寶翰重頒渥人比瑶光一見難自幸此身依日月拂牋
常奉萬年歡
恩賜
内府綵絲藥物恭紀張英
節近天中景物和瓊琚沾
賜出鸞坡繽紛色映臨風佩飄渺香侵疊雪羅
聖澤豈需靈藥護
君恩還較綵絲多玲瓏宫樣人爭識似曳雲霄紫玉珂
侍從
西苑進講恭紀四首張英
清時避暑駐離宮竹塢花溪
輦路通水殿凉分蘆荻雨山亭香满芰荷風坐臨空翠
鳴絃裏靜聽飛泉
講幄中
聖主一編猶在手乾行不息與天同
雲影天光自窈冥蓬萊宮闕俯滄溟綠槐枝覆鴛鴦瓦
碧澗光搖翡翠亭乳燕掠波穿繡戶水禽接翅過芳汀
(微臣)竊侍迎凉殿拜手甘泉敢勒銘
龍旗飄拂照盤渦芳景來遊御畫舸雲度石橋微雨歇
波生蓮渚晚凉多嘉魚喜傍蘭橈躍溪鳥歡迎翠輦過
水木清華幽賞地仙源端可接銀河
陪輦行宮講誦餘隔溪欣得傍
宸居垂楊影裏攤書卷流水聲中掩直廬曉露新荷開
沆瀣夕陽高樹對扶疎傳呼小艇花間泊觀稼亭西近
玉除
蒙
恩命供奉臣周道寫臣小像裝潢成軸
特賜恭紀二首張英
十載清曹近玉墀
經幃秘閣許追隨忽聞
恩澤傳宮使為寫儀容遣畫師香近
御爐薰絹素墨和仙露點鬚眉三毫頬上頻添取多在
天顔指顧時
潘岳中年髩有星自將疎野歎儀形披裘只合棲山澤
鳴玉何堪著
殿庭麟閣勲名慚竹帛瀛洲文學媿丹青惟驚蒲柳沾
恩渥敢傚丰裁問九齡
蒙
恩賜
内廐鞍馬恭紀張英
中夜房星降紫霄長鳴顧影獨蕭蕭花驄遠自西川貢
金勒新從
内廐調嘶入宮雲看攬轡光生衢路羡聯鑣朝朝柳下
青驪穏蹀躞春風玉蝀橋
平滇南詩六首(有序)張英
皇帝御極之二十年滇南既平俘馘來獻寰海内外截
然寧謐盖自屢年以來經營四方上厪
宵旰至此底厥成事羣臣颺頌神武比於無競之烈
皇帝謙冲弗居臨軒申
命以謂
天心眷祐
祖宗靈承以克臻斯耆定又念四方赤子瘡痍初起袵
席未安將士荷戈八載勞勩待澤籲恩並在今日
於是展告
郊
廟崇號
兩宮發德音下
明詔沛維新之大澤布休飬之深仁所以鞏固丕基嘉
惠元元者至矣盖武功之後煥以文德戡亂之餘
繼以致治
聖心未嘗以天下既安而稍自暇逸也(臣)既祗獻昇平
頌以揚廓清之盛復敬撰律詩六章叙捷聞之懽
忭美慶典之矞皇鋪事紀實昭鴻駿焉
君王指顧定滇中絶徼炎荒
聖澤通益部火雲天際掃昆池鯨浪日南空投戈喜惬
休兵志因壘眞成不戰功步輦早趨長樂苑
慈懷先與慰深宮
次第讙傳遍九逵侍臣先許賀
彤墀丹屏方見
天顔喜赤子還縈
聖慮慈萬戶芻茭輸驛路八年戈甲頓王師親聆倍覺
愚衷感拜手仁言百代垂
帝德如天本好生惟教貔虎瞰孤城釡魚自見鯨鯢滅
簞食仍聞士女迎六詔何曾驚夜柝百蠻猶不廢春耕
烏蒙烏撒咸歸化洱海波澄看洗兵
昇平大典慶如林底定還勞
睿慮深肅藉明禋揚
祖德勤將肆類答天心恩周九服光圖史孝逹
重闈冠古今舞勺歌雝追盛事功成一代紀元音
遥聽
鳳詔萬方同温律吹從玉殿風獄縱赭衣求訟簡賦蠲
赤縣恤民窮花村鵲報茅檐喜棘寺鸞棲犴戶空兵氣
盡銷佳氣满普天甘雨慶雲中
盈庭喜氣集臣工經緯訏謨仰
聖聰雲合羣方歸舊服星羅宿將定元功羽干載舞期
同樂華黍登歌願屢豐手建太平千萬禩無疆
寶祚慶龐鴻
皇清文穎卷七十三
