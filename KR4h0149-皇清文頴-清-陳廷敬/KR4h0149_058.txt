皇淸文穎卷五十八
詩
四言古詩
神功聖德詩高士竒
皇帝聖德與天為一日照月臨禀朔奉職博恩普施歛
福建極魁柄獨握宏綱自挈風流令行心搏志戢有奬
者順有誅者逆昔奮大討鋤剪三蘖以次銷鑠如湯沃
雪海島逋寇波濤闊絶戈舡濯征版宇式闢四方敉寧
德教洋溢馳義沙外震威漠北罔不欽承孰敢僣越附
塞欵關範我䋲尺曰惟
皇仁是生是植乃兹蠢頑荒獷弗率性資豺狼情狀鬼
蜮咆勃氣勢負恃膂力雄長外區并吞諸國與彼同壤
咸被侵軼駕言尋讐用恣饕餮鉤爪鋸牙擇肉而食鹿
斯之奔無地伏匿扶服來歸仰我存恤我
皇如天矜此饑踣煦之陽春俾遂生息兇渠呌呶假釁
開隙怒其臂螳以犯天殛翾飛近邊窺伺疆索命帥爰
逐將殄而逸我
皇曰咨是當撲滅匪彎天弧妖星誰射大興六軍自將
擊賊丙歲之春卜日諏吉禡牙誓師有虔秉鉞虎賁期
門禁衞積卒石鎧金甲琱戈畫戟二矛重弓龍盾鶴膝
寶劍長鎩犀剸蛟截千乘萬騎焜燿赫奕朱旗鳥章彗
雲拂霓月驥天駟玉瓖珠勒逸熊飛鳬趫迅滅没星陳
天行輿輦雜沓俞騎先路王良執策爰陟邊庭聿渡沙
磧壁壘精嚴亭障修飭魚麗鸛鵝張箕舒翼陳圖兵機
皇猷允塞風雲龍虎變化出入兵揚九霄迥瞰巢窟蚩
蚩醜徒虺蟠蟻結忽臨天兵落膽奪魄相携竄奔欲避
鋒鏑我
皇曰嘻汝竄奚適既張之羅復掩之畢果逄右拒奮勇
電擊大呼以鏖䧟堅破敵冰刃俱絳鐵衣盡赤棄骸谷
量獲械山積妻孥戮俘厥魁倖脫築封長鯨京觀嵽嵲
王師聿班候屆炎熱我
皇曰嘻滅寇可尅惡木遺根有肄必茁鋤深剔幽務絶
株橜於兹歲冬
法駕再出廵邊涉河朔方駐蹕灼獸之窮計慮惶惑乞
援他邦覬助單孑廼
命諸將分兵控搤凡要害區戈鋋林立鞮譯所通萬里
傳檄汝皆我臣毋右嚚慝聞風仰流畢會赤帟請效職
貢乘黃兹白嗟汝賊黨脅從伊慼譬如昆蟲仰望膏澤
淪棄荒昧不見白日曷不我歸恩豈汝惜
詔書煌煌沁腑浹骨羣相歡告有感以泣扶老提幼叩
轅匍匐我
皇曰咨兹可軫惻
賜之食飲授以禄秩熙陽太和德漬幽蟄欵附纍纍鶚
音並革賊勢離散尚逞剛愎遷延不降罪大心怵鼎之
沸魚日就煎逼肯容遊魂寬誅漏刻復於今春三整師
律榆中右轉靈武西接川原曠蕩嶺嶂崷崒大河坤隅
蘭錡四列宣威定謀盡殄回遹兩甄並進霆轟飈疾自
彼氐羌胥我爰即古之伊州今曰哈密乳麛是經迺捕
而縶獻諸天家檻致京闕巨憝震驚破卵傾穴汝子已
擒誰汝親暱區落潰叛左右離逖鞠頑不振乞活無術
坐膺斧膏行就車裂徬徨窘縮惴恐股栗服毒自殺悔
禍靡及部黨内附大造埏埴自西旋師早洞情實河湟
上源遠泛舟楫沿波順流以示恬謐首惡果殱奠此反
側中途凱歌烝庶悅懌龍荒廓淸日朗天碧成
神聖功昭文武烈斷自
宸衷匪藉參決商軺不征民賦不益師不久淹役不再
籍憂勤一身自朝至夕冰霜歴踐風雨沐櫛山險水淖
宵躋曉涉與衆均勞焦思倍切日親萬幾從容不廹窮
幽絶遐燭以濬哲計程按期若合符節邀遮縱禽百無
一失獮此封狐鞭箠絶域安民荅天視古勲百八表同
風六宇合轍皇哉唐哉惟天與埒飲至告
廟刻銘勒石空前軌躅為後法式微臣扈行職司珥筆
頌颺
天聲傳千萬億
聖武遠揚靑海平定詩八章(有序)楊椿
(臣)聞聖哲之君建非常之績垂光載籍者若詩皇
矣叙伐密伐崇殷武常武紀荆楚徐方來享來庭
之盛其事咸炳耀赫濯昭爍今古伏惟
皇帝陛下即位以來覲光揚烈丕冐四表近又不十五
日蕩平靑海用兵之神成功之速推校往昔莫可
倫比誠宜播諸聲歌丕顯無前之偉業(臣)椿職司
載筆竊不自揆恭撰平靑海詩八章謹拜手稽首
以獻
赫赫我
皇惠兹西土
命將徂征桓桓其旅爰類爰造爰宜爰禡左之右之無
不恭者(一章)
皇謂帥臣汝師于邊式和爾軍以撫遠人甘松高高洮
水滔滔我撫我招我弓是櫜(二章)
彼惛不悛輕蹈我疆如豕斯突如鴟斯張勝之兩川師
武之力師武之力惟
皇之德(三章)
皇德彰止我武孔揚靑海茫茫我
天子是疆乃震乃攝乃伐乃克我敵則劉我降伊釋(四章)
其降既多或咏或歌携厥髫耉襁負娑婆煦之育之
天子輯之百萬之衆一朝納之(五章)
烏蘭之西噶斯之北是巢是窟是傾是踣將士一心咸
奮仡仡賊遠遯逃潜蹤域滅(六章)
皇師奏凱三月之朔自我出師月哉生魄我行未久我
功聿多我功既多
天子攸嘉(七章)
天子嘉止惟西陲有成西陲有成
皇心載寧乃爵乃賞乃播德音薦之
郊
廟慶我太平(八章)
乾隆四年
聖駕南苑大閱恭紀(有序)張照
(臣)謹按詩三百篇采薇出車杕杜文王時詩也後
遂為周天子命帥凱旋飲至之樂章江漢常武宣
王時詩也美宣王同淮夷平徐戎若夫太平無事
安不忘危寓習武于田獵因以大閱甲兵于傳有
春蒐夏苖秋獮冬狩之文有艾草為防纏旃為門
戰不出頃田不出防之典此皆成康之遺規文武
之方策也而文武成康時並無詩惟傳成有岐陽
之蒐而已至宣王時乃有車攻吉日之什豈當周
盛時每歲行之故為常事不書歟抑舊有篇什而
逸之也或曰彼茁者葭壹發五豝于嗟乎騶虞是
即文王春田閱武之詩而後世遂以為燕射樂章
記曰天子以騶虞為節是也其殆然歟我
國家
聖聖相承重熙累洽
皇帝敬
天法
祖勤政親民庶績咸熙萬方咸寧乾隆四年十一月大
閱於南苑率由舊章布昭
聖武神靈歡喜耋艾歌咏夫周宣太平之業未足比成
康也今日軼成康而上之奚問周宣乃車攻吉日
之篇美宣王復古之績流耀古今列于學宮其在
三百篇外者又有石鼓之文為今昔詞人心豔口
語嗟非後世所幾及夫
君上有盛德大美十百周宣而臣子學不逮古不足以
發揚騰踔垂示萬世與車攻吉日等詩比士大夫
之恥也雖然老人擊壤童子歌衢寂寥短章寧得
與後世詞人賦頌絜其文采而唐哉皇哉若日月
之俯視衆星則繫乎堯德之大而不繫乎老人童
子之文辭也明矣依此以譚則雖以臣之不文其
亦可以有述歟爰拜手稽首而獻詩曰
於鑠
皇淸萬國玉帛亘地罄天咸登袵席七德既宣櫜戈衅
甲春風春雨大化翔洽
三后在
天若堯舜禹我
皇嗣服乃文乃武法
仁皇仁遵
憲皇憲揚
烈祖烈受
上天眷雝雝在
宮肅肅在
廟秉耒耤田横經學校緝熙單心終始典學力是聞知
忘其先覺敷政優優不剛不柔萬類咸若以育以休田
疇耕耨車牛服賈士一行義工用規矩八風孔時雨暘
寒燠夏葛冬裘左飦右粥惟
帝曰咨四海宴清繫于苞桑先民有經天生五材利用
厚生廢一不可誰能去兵百歲不用一日莫忘嬴縮變
化與神同方招搖之下天下良藥其勝以慈其生以弱
利適器至用敵教盡處女脫兔由練由訓乃詔司馬作
我六師南有甫草駕言涖之如荼如火如雷如電如箕
如翼如江如漢白羽咽原霜鋒照野千旓霞飜萬馬波
瀉馬止陣合斑其相紛五色陸離百花發春
帝乃大徇迺拊迺勉
聖日華耀金支宛轉嘽嘽禁旅仡仡元戎悉率左右
天子是從鼓動而進鉦動而礟一線熻赩玉女巧笑萬
霆怒擊大海濤奔烟埃漲天若雲非雲九進九伐礟乃
連環好整以暇儀靜體閑九天之上動于無眹九地之
下守于無畛烟開日明鳥虎蛇龍其餘握竒偏伍彌縫
設右為牝益左為牡九方七圓周旋無䆒演陳既畢整
旅舒舒若雲歸山震憺依烏
帝乃釋甲還
宮大賚投醪挾纊一時虎拜
皇帝神武在于不殺守在四夷未嘗用鉞若子歸母若
肢護首若川并海若無運有我以我仁彼識彼義四海
萬年異人同氣旗纛旄麾干戈戚揚惟以習勞無伐可
張學士(臣)照
三朝禁直載撝金管詠歌
盛德
乾隆三年
聖主躬耕耤田詩(有序)聞棠
乾隆三年中春之吉
皇上廵行東郊率羣后躬耤千畝重民事也列辟卿士
咸仰勤政務本之至意作為詩歌吟詠德化臣辭
語淺薄不足以美盛德之形容顧侍從之臣職以
文辭自效詎敢闕如敬拜手稽首頌詩十章以附
歌衢擊壤之末詩曰
皇帝在宥播物咸植如春斯融如雨斯澤歲功其初農
事孔亟居高履卑用示民則(其一)
太史順時于古有訓春陽沮洳地氣含醖睠焉郊畿德
乃廣運趨民于勤風本自近(其二)
民之服疇耕鑿比比帝力不知顧我疆理春無遺勤秋
有厚偫詎忘先勞羣動斯起(其三)
東方少陽星殷朱鳥祠官滌除田令潔兆飛廉屏翳夙
爽清道蕃廡庶生職是泰媪(其四)
天田一星象
帝之耤元風恢恢靈澤奕奕箕揚其精牛奮其軛惟農
丈人亞若主伯(其五)
帝御六駕賁于郊廛澹澹流水翳翳遠烟蟄戶初啟春
人尚閑周覧物化穆然德淵(其六)
春疇載融膏脉營腠三推有儀禮義耕耨庶氓終之雨
决雲驟施生化工天付我
后(其七)
躬稼既畢
帝盱曰咨九鳸農正竝毋後時爾食爾力爾田爾治爾
瞻南畝甘雨來思(其八)
神臯葱曨風日多暇麥秀黍華膏露如瀉粢新醴甘以
薦
廟社於屢豐年龡豳飲蜡(其九)
猗歟我
皇敬德作所田功越周溝洫循禹沐膏詠勤聖作物覩
於萬斯年承是福祜(其十)
聖駕東廵
盛京恭謁
祖陵大禮慶成詩(有序)汪由敦
(臣)聞奉先思孝必隆報本之祀懷永圖艱必宏述
祖之典是以景員松栢藻歌商楹高山漆沮騰軌
姬籙闡祚由其卜昌釐風以之歸厚於皇
聖清俔天錫羡拓迹開統重光緝熙若水降祥之地繞
樞電而湛星虹橋山閟兆之都擁熊羆而蔭雲物
瑤臺&KR1132;嵼外大國之幅&KR0695;皇澗瀠洄篤公劉之締
構珍符欲集宇宙搆其氤氲運會將開山川鬱其
磅礴神臯奥區福地昌衢創古迄今靡得侔焉巍
巍
天陵天設地成左遼右瀋
盛京建焉九鼎既奠是為陪都狹沛里而陋譙鄉掩
媯墟而轥邰室三垣晳晳天街分箕尾之躔九野
芒芒地險跨幽營之阯削成長白抗終南太華之
峯沆漭渾同滙溫洛榮河之氣俗泰華胥風厚豳
野形勝天府華實上腴赫矣壯乎斯太紫之殊庭
坤靈之寶域也若其重軒雙闕之麗參塗九市之
殷千廬八屯之周百㕓萬雉之密粲乎隱隱與
京師同制展足以奉
陵邑而固
皇基隆上都而觀萬國者乎我
皇上燕天嗣構敬日凝圖&KR0670;恩累愛之化成稽古憲章
之烈盛協氣之所翔遊淳化之所甄冶文明之所
震耀聲教之所布濩淪深格高暢垓泝埏景鑠鴻
祐殊徽茂祉穰穰簡簡磑磑即即百年膺慶鍾明
備之期七世恢基考
祖宗之德固已道藹配京勲炤紹庭矣猶以象耕靈隧
展軨之路方遙龍鼎幽宮升香之禮未舉蒼蒼畢
隴鬱鬱舂郊永言
弓劔之遺有積露霜之愴昔我
皇祖躬勤三廵有恪執事上以崇本報功答
列聖在天陟降左右之眷下以覲岳省方知民風土俗
王業艱難之自斯乃
國家舊章
神聖遠圖不可闕也歲在昭陽月旅夷則登穀告期載
嘗佇典
皇上乃奉
皇太后發軔紫宮淸埃遼左黃麾紫蓋出霄甸而馭風
雷赤芾金貂扈烟途而序鵷鷺靜
帷宮於綠野仍勤問膳之儀肅
帳殿於黃圖尚展含飴之樂桑麻彧彧夾
輦路而鋪芬黍稷與與委珍阡而縟錦若乃取材講事
順時令而耀威神舉柴收禽贊梁鄒而登俎器諒
軌物之所經豈遊娛之為壯于是風馳霧集長驅
虎踞之鄉天旋雲游直指龍飛之宅桑梓依然枌
榆在望
晬容有穆孝享用蠲洞屬幽喻肅雝顯詔官職有序駿
奔秉德黃彛玉豆告嘉栗於
靈阿金支秀華接
神斿於詄蕩蒼雲布地豐融享右之符蕭光燭天晻藹
淵祥之貺於斯時也穆穆焉皇皇焉愛慤咸致僾
愾若接騰漢典於視奩跨唐規於獻服者矣既而
存問高年採訪謠俗酹褒鄂之陪塋徧方望之羣
祀
御總章
布綸綍中陽白水仍沾賜復之歡羽琌鈞臺共飫愷樂
之燕所以承
靈億而擁休嘉隆孝熙而示慈惠也爾乃七騶厲飾肅
禁旅而習威儀三表鳴鐃稽政典而明坐作軍容
以禮成大閱以義舉因斯以讋泰武于遐外憺威
稜於藩維震疊之用斯宏柔懷之經彌遠然後振
旅神都迴麾雲嶠千旌鳳轉翊
大輅而前驅萬騎龍趋遵康衢而復路邦基有維岱之
安
鼎業有如岡之福懿鑠之蹟猗歟煒哉且夫追遠格
祖配天綏嘏鴻慶也時邁車攻觀風會同茂典也大禮
大樂神人允若治本也乃文乃武威福率土化權
也用能經綸萬樞雍動八表道凝克紹垂衣馳玉
檢之功義極如存指掌謐珠曩之運比廵遊於往
事則汾射韜芬第嘉頌於從臣則卷阿避德臣沐
浴
元化叨塵近侍雖未獲參扈
淸蹕而竊幸遭逄
盛典遠希生民皇矣思文淸廟之作雍容揄揚降慕長
卿孟堅退之子厚之篇鏗鍧炳燿輒採古意勉課
末音謹為雅詩十五章上獻詩曰
昊天有成命集我
皇淸爰降
帝女錫朱果以茹篤生
藝祖肇是愛新瓜瓞衍緒長白導源運啟高山鬱鬱
永陵峻極於
天(一章)
赫赫
太祖勃興東土甲士十三我仇是殱既殄我仇我戎孔
修羣凶沸騰
王師濯征殪厥戎首方域以寧九姓摧止五部歸止覆
育列國
帝號徽止(二章)
天祚大邦遼水之陽既溥既長考卜惟
皇曰時曰止於瀋之涘宅是
盛京萬年攸始(三章)
明綱既隳四路集師
皇奮其武天戈一麾五日三捷大
皇清之業誕受四國巍巍
福陵垂裕萬葉(四章)
太宗嗣服仁濡義肅平壤漠漠朝鮮臣伏杏山矗矗明
師載覆如飈斯馳至于靑兖匪利天下弗劉弗翦(五章)
武功既煇文明矞皇乃創國書乃秩典章八纛央央百
僚蹌蹌使鹿使犬重譯來王於昭
昭陵長發其祥保人斯無疆(六章)
皇矣
世祖統一九區式睠舊京肇啟
帝圖景亳生商豐鎬造周元戎禁旅卿尹府僚以衞
山陵以固
皇都(七章)
越我
聖祖六飛三臨用展孝誠翼翼以興大朝鄷宮思滂景
從亦越我
世宗來覲於東
三后在天肸蠁昭明不顯不靈佑啟我
後人(八章)
皇帝御宇於兹八年於
郊於
廟對越有虔惟
列祖丕緒時予仔肩聿追厥
先敢曰遠而
皇祖有明憲予敢緩而肅奉
慈御龍婉婉而至德要道崇化本而(九章)
鸞旗晨發旭日杲杲山祇岳靈徯望
翠葆載飭我旅戢我徒圉分部徐驅母躪我稷黍(十章)
爰歴古塞爰
駐山莊追維
祖德攄慕
天章
鑾輅東指藩服之履來迓來衞來庀儲㣥
帝顧曰嘻毋汝勞只匐伏固請奔走趨俟(十一章)
狩於平郊選徒不囂麀鹿儦儦有熊斯趫有虎斯嗥天
弧一發猛獸在庖諸蕃震愕相顧告語聞諸我先曰
聖祖神武永世追慕
今皇天威宛
聖祖重覩儀式刑
祖宗之德莫敢不服揚
祖宗之功莫不率從(十二章)
言循三江言陟重岡自東徂西
三陵相望旖旎雲旂煜爚神光綏予孝孫
歆是孝享言逮功宗言徧羣神我
皇烝哉(十三章)
言次
盛京路寢奕奕羣后肆朝會同有繹式宴式賚湛露滋
液施及陪貳游泳
皇澤(十四章)
禮告備矣
德施穊矣遄言還蹕敬我事矣于
廟告至拜
列祖明賜經途屢千經時累月如遊庭除靡戒靡蹶若
艾若稚扶擕走謁亶
列祖之詒繹時孝思於萬斯年介我純熙於萬斯年鞏
我丕基(十五章)
聖孝光昭詩(有序)德齡
大哉我
皇上之以孝治天下也孝德之著於政教者無一事不
下愜於民隱孝思之展於祭享者無一念不上格
乎
天心是以
郊社
宗廟之祀既已竭誠盡敬昭應特著近甸
陵寢歲必
躬奉
皇太后恭詣展視以申
思慕之情至於
列祖山陵在東土者道里悠遠
戒飭既備乃於乾隆八年秋七月卜吉上
陵
特命道由塞上以避禾黍在畝兼振旅大狩以講武事
是時秋霖正盛比
大駕將發
廟告之日天朗雲開羽衞啟塗常逄澄霽扈從之官下
至輿臺圉牧莫不踴躍歡欣外藩蒙古仰見
聖主神武
上天靈佑咸鼓舞震讋輸誠效順惟謹
時邁所屆
皇上怡怡愉愉祇奉
皇太后起居
慈懷豫悅彌慶康寧暨至
園寢肅恭將事具禮有素
列祖格饗惟懌大典既成中外忭慶以為典禮之行
天心民志協應若此皆
皇上大孝至誠之所感召曠古以來實為僅見珥筆之
士無不詠歌盛事傳之無極(臣)職忝卿貳兼同大
學士臣陳世倌教習庶吉士分宜率先歌頌
上德謹獻四言詩一篇計一百韻言雖不文然事皆紀
實用述
聖孝之隆昭示四海焉
恭惟我
皇大孝備矣提虞挈周超邁曩軌孝以纘承篤懷靡己
孝以愼修敬用五事孝以率由庶績咸底惟時惟康夙
夜顧諟有截政敷無垠化被萬邦協和一本推暨陶匏
繭栗式用
泰畤對越惟虔報本返始於穆
淸廟禮官既庀鬷假無言苾芬秬秠赫赫
列祖雲蒸龍起肇業開基不階尺咫率育疆界無有彼
此
大統既集鎬由豐徙武功載揚文德永矢有奕
山陵環
畿凝靄歲奉
慈寧敬恭展視景彼
留都高山天峙
橋山穀林鬱葱佳只
聖祖繹思遠薦簠簋福祉既膺慶覃海涘巨典煌煌光
于
國史我
皇繼述以綱以紀
孝思維則心源一揆永言不忘大禮惟履
慈旨尤殷思齋任姒道遠維勤既經既理乾隆八年維
歲在癸爰筮吉日肇修禋祀其時孟秋日次鶉尾霖雨
時行以汎以灑
皇帝乾乾有虔勿怠屆日告
廟雲開雨止
乘輿起行周道如砥淸暘溥照林木曜綺
天心之格
至誠之恃志氣交應協于宮徵扈從讙謳蒸黎忭頍
帝念中疆被畝穈芑
屬車紆路邊塞迤邐白草猶靑暄霽千里爰
廵爰狩以閱武士七萃千旗星流電駛手格游騏足蹵
生兕雨血風毛谿谷填委
皇帝神武箭不虛指上殺中心乾豆是以旃裘萬帳爭
隨鞭弭或貢其獒或獻其雉摶心戢志奉觴拜跪罔不
震叠媚于
天子燕賞有渥以莫不敉
帝奉
慈輿周覽遐睇翕河喬嶽有康
志體
行宮帳殿定省甘旨
慈顔載忻
聖情彌喜長白醫閭嵯峨㟴&KR1394;環以鴨綠混同江水諸
陵宅焉萬神攸棐九月吉日以次襄禮祠官備物瑤爵
玉几于豆于登用潔滫&KR1329;凝承
世德馨香澄醍
文母純純敬薦脯醢
孝思允展以介藩祉
皇帝齋戒主兹鬯匕僾然愾然仰榱俯戺石馬欲驤玉
衣常玭覲光揚烈洋洋如在緬昔先臣艱難共濟嘉彼
三勲
躬賜奠醴次者遣祭報厥功偉篤舊之
恩古未有比巍巍
盛京日晶霞蔚
御崇政殿以覲休采詄蕩門開小大拜稽宴錫需雲仁
敦行葦廼閱師徒鐲鐃表壘廼犒廼賚歡騰鉾鎧九天
作解書銜鳳嘴闓澤周流勤施表裏海宇霜澄關門氣
紫廼旋
鑾輅告至
祖禰
皇帝之德惟孝永依大禮之成畢具諸美曰雨曰暘上
符
帝載被于四裔懷畏惟倍不匱之徵天人合啟
聖躬凝之翼翼亹亹兢惕有加
德業彌暐浸潤羣生淪浹肌髓載稽瑞牒朱草薿薿德
至山陵斯拱而俟
皇天永眷寵錫層累
天子萬年元元壽齒大有屢書萬億及秭臣齡作歌不
辭巴俚敬宣
聖孝以播遐邇
聖駕東廵
盛京恭謁
祖陵大禮慶成詩(有序)劉綸
皇上御極之八載敬
天尊
祖諴民格神治具畢張大化翔洽仰惟
列聖東土肇基
陟降在庭之近俯念
陪京父老延頸舉踵喁喁望幸之誠廼以七月上旬
勑禮臣備
法駕恭謁
永陵
福陵
昭陵甚盛典也臣謹按詩誦發祥書陳觀德自昔豐功
駿烈莫不推本前徽如軒轅橋山顓頊附禺伊耆
穀林重華珠邱並足集慶垂光用存景慕至考上
陵之禮詳於炎漢之年蓋以原廟衣冠寢園弓劔
先王所為創業垂統嗣世所由僾見愾聞皆於是
乎在我
朝受符
上帝
聖人首出卜年卜世奕葉重光逮我
太祖
太宗篤祜凝庥鴻圖式擴梯航所屆悉主悉臣緬維遼
海神臯實鍾王氣建邦啟宇墨食於兹固已嫓豳
岐而軼豐沛
世祖定鼎自燕
留都並峙高山天作流澤孔長瞻望
龍興隩區松栢丸丸
寶城奕奕億萬禩昭假明禋之感是繼是承
聖祖在御時廵
躬親展謁隆儀疊舉所為志敬節具者備載史書
皇上世德作求肇稱殷禮諏辰夙事有翼有虔供奉
皇太后行則侍輦居則問
安敬愛兼摰
翠華所過秋宇澄霽川原彌望百昌成遂自從官以及
候吏遠近歡趨廼至諸藩後先輻輳周廬星拱蹌
蹌濟濟咸帣韝鞠&KR0957;而進
萬壽之觴也古稱枌榆樂土詎足倫比惟時
聖衷淵穆按冊披圖於礪山帶河昄章胥集見規模之
閎遠焉於櫛風沐雨勝蹟依然見締造之艱難焉
於民物淳龐軍實整繕見古風之可愛而本根之
益固焉惟
天惟
祖宗眷念子孫臣庶畀以生成
皇上一體
天
祖之心治之是以升香瘞璧而肸蠁通舞德歌功而精
誠洽祀事既蕆
垂裳當宁受羣臣朝
渙汗特頒小大稽首所以行
一人之慶所以合萬國之懽循古制也崇家法也昭錫
類也示懷柔也皇皇哉
大孝至仁備矣臣濫竽詞館夙效編摩伏覩
史宬金匱之藏
先猷炳煥有踰往牒兹復以職司輿僕恭遇
和鑾淸蹕道左跪迎屬在工寮並得陳詩紀盛竊未敢
以弇陋自解謹獻詩曰
我
皇踐阼纘
列祖之德有典有則是崇是式見于
郊
廟祗祗翼翼永言孝思維
丹陵是即(一章)
天降大寶命眷時瀋陽篤生
高后肇造厥邦闥門潭潭導我三江奄有九有耆定下
土方(二章)
天戈麾矣禆王撫矣閑閑禁旅陳樽俎矣嶪嶪寢成縣
簨虡矣繼繼繩繩百神是主矣(三章)
皇綱帝紘歸我
聖神四十有八部面内咸賓暨使犬使鹿冠帶侁侁
帝曰欽哉維創守道均(四章)
祼室兮露重
齋房兮芝茁於昭兮
仁皇茂典兮是秩馳道兮弦開鎮山兮笏列笏列兮崔
嵬凝
景命兮延洪哉(五章)
歲建亥兮星在柳
皇繩武兮澤單厚揚
德旌兮啟
文囿詣
璇宮兮奉
聖母迎鳩杖兮拜馬首稱上瑞兮
皇則有原田每每兮長禾被畝(六章)
皇帝至止封樹來雲煌煌象設愾乎如有聞載羅鞸琫
載具典墳(先是實錄上命史館恭繕列祖尊藏盛京)丕顯我下武繼序
我思文(七章)
九功歌七德舞蠲剛日薦淸醑
閟殿峩峩三光牖戶俄朵之城漠惠之野(叶)酹從龍兮
訖分虎蕭薌絪縕兮
皇受祜及我嘉師兮亦其福汝(八章)
祠官告備廼慰廼宣曰敦本茂實維
聖所先訓練以時既精既研攷牧以時既蕃既便以廸
我四民服高曾之傳(九章)
沐日浴月環滄瀛兮乾經坤絡開
上京兮井廬櫛比周原砥平兮弋山漁澤厥壤可畊兮
德産精兮萬寶成兮(十章)
赫赫兮
王居洋洋兮
聖謨上賅兮雅頌下括兮京都繪天賦海兮
睿藻抒維洛宅有誥兮維邠原有圖(十一章)
遂開
明堂
聖人當陽
賜酺一日
賜爵一級爾禄爾糈
皇則予之爾絲爾粟
皇則復之及爾耆耉曰饋之酭之及爾圜嘉曰省之宥
之
列祖之光維我
皇之慶(叶)時萬時億承
天之况(叶十二章)
皇清文穎卷五十八
