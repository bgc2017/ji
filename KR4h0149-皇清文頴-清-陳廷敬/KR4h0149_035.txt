皇清文穎卷三十五
頌
皇帝親平漠北頌(并序)高士竒
(臣)聞識炳幾先坐策萬里廟謨獨斷變化因心天
下之上智也扶危定傾除凶遏暴行大不忍以安
海内天下之至仁也乾剛自強震雷在握削平遐
裔永奠八荒天下之神勇也三者兼而聖人之德
備然後可以建萬世之功垂萬世之治綿萬世無
疆之歴貽萬世子孫之安自古聖帝哲王始基開
創深謀遠算蓋能及此乃或時勢有所不暇迨守
成令辟繼體蒙休可以式廓鴻圖恢張景烈而往
往太平坐享憚建非常武德未彰萌芽竊發蔓延
既久剪剔為難或威靈不震於邊陲或勲伐僅成
於將校歴觀史冊舊轍相沿未有文武聖神以守
成兼開創超百王而獨絶邁千古以立隆如我
皇上之巍巍赫赫者也
皇上臨御三十有五年
聖化覃敷仁風翔洽謳歌遍於圅夏聲教訖於遐荒曩
者三蘖跳梁指授方略以次誅拔掃蕩無遺臺灣
海氛煽延數紀定謀捣穴悉就生擒
皇威震疊武功煊濯幅員之廣遠逾前代南諧北爕西
被東漸琉球乖隔大洋選俊就學俄羅斯僻處絶
域職貢時通誠以
聖天子厚澤深仁德洋恩溥各欲仰邀覆載不忍自棄
生成用是輦賮航琛麕至輻輳乃有背常亂紀鷙
戾狡頑如厄魯特噶爾丹者本與喀爾喀壤地交
錯搆怨紛争喀爾喀慕義来歸在我邦域之中列
於要荒之服彼宜争先款塞同沐煦濡否則永釋
私嫌各安部落而乃負牛羊之力蓄豺豕之心恣
毒搖鋒侵凌擾虐屢
頒訓誥昏迷不悛昔年王旅徂征剪撲未盡遂益梟張
幕北樂禍懷奸窺伺塞垣兇謀叵測
皇上奮然赫怒曰是殆不可化誨不可撫柔犯順者無
赦於國章除殘者㒺限於邊服予其親總六師以
征之羣臣百寮僉以狡宼宜殛而
皇上履間關犯霜雪櫛風沐雨非臣子大誼所安遂交
章叩留固請
命將
皇上神謀内決定策親行於是諏日禡牙練師誓衆
命
東宮權監國事昭告
郊
廟
社稷因親統大兵從中路聲討而以内大臣伯費揚古
為撫遠大將軍與揚威將軍舒恕振武將軍孫思
克由西路分道出師尅日並進虎校八屯騎卒數
十萬山苞川流飇轉霞騖
黃麾金鉞駕
六飛以運中央戎服之輝煌軍容之赫奕自啓行以迄
振旅焜耀宇宙照燭原野而其間機宜肯綮闔闢
操縱一一本於
聖斷綢繆計畫務底萬全有以迓天和感人心裕軍實
嚴師律懷蕃服扼地險綏降卒窮賊情大則包天
括地細則謹小慎微精神無一息之晏閒措置無
一節之未當固可縷陳確指揚扢盛美焉夫邊沙
磧鹵每以水草乏絶為虞
皇上伐暴安民昭格
上帝百靈護呵意動響答
親覽地脉疏鑿井泉畚鍤甫加清瀾湓激且彌山布谷
青草茸生駿馬驕騰霜蹄無蹶此我
皇上所以迓天和也精甲名馬時給勇銳用壮折衝
御饌頻徹以均將士
龍顔温霽
天語纏綿慰勞拊循有加無已此我
皇上所以感人心也塞北苦寒雪霰時作
勅諭殷勤謹視駝馬周匝防衞百無一損轉粟千萬民
力不勞車箱銜尾殷雷動地此我
皇上所以裕軍實也出師以後軍令屢申行則部伍秩
然止則壁壘森列疾徐進退呼吸相應亭烽&KR1380;火
親巡警察數
御帳殿簡閱卒乘約束堅明屹如山岳此我
皇上所以嚴師律也塞外諸部率師来同從容晉接恩
禮隆摰既渥之以仁膏又耀之以武節覩夫龍旌
鳥旟雷礟雲車玉弩金戈輝天映日翼翼綿綿相
與訝為天兵披肝瀝膽願世世干城
帝室此我
皇上所以懷蕃服也小醜負固恃險與遠緩之則或有
備急之則必不支
皇上熟悉輿圖瞭如指掌揚兵絶幕直壓賊巢山川形
勝悉為我有戎馬馳逐靡有撓沮此我
皇上所以扼地險也高山深谷醜徒跧伏之所
皇上發縱指示往輒捕獲赦其脅從開布誠信諭以蚑
行蠕動皆吾赤子凶梟面縳猶在哀矜窮鳥投林
必蒙涵育於是厥角旌門企踵相繼此我
皇上所以綏降卒也俘囚偵諜洞開營壘令彼熟視使
知仁義節制之師不行詭道五花八門之陣莫可
端倪又縱以生還
賜之服物俾隨使者
詔諭渠魁蓋顯示軍威明破敵膽浩蕩如天地光霽如
日月震動如雷霆迅疾如風雨彼螳臂蜣甲焉所
用之此我
皇上所以窮賊情也且夫舍
黃屋端拱之清嚴而馳驅紫塞至勞苦也去羅珍列鼎
之厭飫而減饌食粗至不適也頌唐堯者曰茅茨
土階而已未必其風霜之飽嘗述周文者曰不遑
暇食而已未必其旨甘之峻却而我
皇上履行絶徼日御一餐極天下人情所難堪經古今
帝王所不歴蓋嚴恭欽翼發於至誠刻厲艱難安
之若素本自奉之約以弘御下之慈殫一身之勤
以作萬衆之氣
大聖人之勅天惟幾率作興事物我一體貴賤同觀有
如此者宜乎衆心成城賈勇争先仰報
皇仁於萬一也蠢兹小腆聚蟻屯蜂奪攘矯虔恣行狂
悖妄謂窮邊絶塞寒露荒沙必無
天子自率羽林躬行九伐之理倘惟遣將興師猶可裒
凶抗拒今者
天威不違咫尺譬泰山之壓卵如烈火之燎毛鋒刃所
加必無噍類遂乃魂驚膽落戰栗悚惶隕絶山谿
填墜坑谷者先不知其凡幾矣五月上旬我師逼
克魯倫河賊徒計盡力窮望風宵遁
皇上親統大軍進勦噶爾丹盡棄輜重冀圖倖脱
皇上審其窮蹙必欲痛絶根株更
簡驍勇入阻追搜彼方奔迸踉蹌謂可暫避天弧於晷
刻而不知
廟略如神早張犄角西師突出以遏其要蓋
皇上夙授成算邀賊兵之疲極而取之諸將遵奉
王猷縱卒鏖戰斬首俘馘不可勝計追奔逐北之餘遁
者無復幾人妻孥帳落器甲牛羊己悉為我師所
獲矣當夫創議之始衆見雷同或慮醜徒遷徙靡
常最難撲滅而
聖明遠照籌策無遺度其眷戀水草必不能早遁用是
大軍直搗霆抨窟穴兵法所謂攻心也又度其震
怖
天戈必空巢碎潰用是設伏西陲截其歸路兵法所謂
竒勝也兵情主速故席捲長驅深入則專故不憚
艱阻治衆如治寡故節度明視衆如嬰兒故軍士
奮上下同欲首尾相應作勢九天之上轉石千仞
之山皆得兵法之精而用之是以計時未及八旬
而妖氛蕩平大勲克奏永清朔漠休歇黎元凱旋
告
廟銘勒鼎鍾增
祖宗謨烈之光衍社稷靈長之慶是豈儒生末識拘守
舊聞所能窺測也哉竊惟開創之與守成固無異
道必兼知仁勇之全德而為萬世之計則守成即
開創而聖人之豐功偉績顯懿昭爍傳之無窮兹
皇上所以冠萬古帝王而立極也臣鄙陋庸愚㒺知大
計雖隨
聖駕未得遠歴行間竊覩
萬乘至尊親涖幕北犬馬私戀不知所云及乎治定功
成炳燿今古始知
宸衷默斷迥非尋常所及歡欣悚惕交并於中推原
聖天子所以乂安萬世之深意謹撰
親平漠北頌十八章拜手稽首以獻曰
皇帝在位三十五載澤流兆民恩及四海朝廷穆清臣
庶樂愷物皆得所靡有危殆先天弗違手握真宰雨暘
順序瑞應咸在嚴恭寅畏勤政無怠旰食宵衣乾惕百
倍(一章)
周覽區宇既固既安南朔東西金甌孔完重譯来朝作
我藩翰誰為蘖牙欲開禍端荒陬醜類
天誅是干昔歲訩凶抗我糾桓禽獮未盡游魂蟻攢不
可誨諭實呶實讙(二章)
皇帝曰咨是宼宜掃失今不圖後難撲剿日益煽延滋
蔓猶草剔其根株必振
天討曰詰戎兵曰建旟旐發言盈廷所見皆小獨斷
宸衷洞矚幽渺六師載塗二月之杪(三章)
天子自將軍容焜煌和鸞雝雝旄旆央央唐弓夏箭犀
圅虎韔羽林之兵投石挽強天閑之駿電飛龍驤長戟
百萬分屯按行雷動雲蒸翼舒箕張照耀層霄山川有
光(四章)
車馬卒徒繹絡先後
黃麾在中直搗凶寇相彼細妖狡如鋌獸窮則鹿奔不
我師遘
睿謀深長預設三覆曰命大將壁軍其右
親往蹙之必遁而走邀其竄逃悉殄麛鷇(五章)
西師既邁大軍遄征駝馬衆多鎧仗鮮明浚彼廣淵泉
流以清牧彼平沙庶草怒生兹豈人力昊蒼鑒誠川祗
嶽靈翕集送迎蕃服王侯會師来庭覩我天戈訝為神
兵(六章)
我有甲裳衣我壮士犉羝騏驥分給無已騁
賜之策刲
賜之七
賜之御筵忍獨甘此勞苦務同與下卒比
日御一餐㒺飫珍旨刁斗中夜
親巡軍壘辛勤淡泊慈惠豈弟(七章)
凡我貔虎氣凌風雲荷此
深恤蒙此
渥恩感沁心骨不能告言喜極而涕曷報我
君礪刅簇甲賈勇戟轅願搗賊巢戮彼游魂狼胥可剗
瀚海可吞誓竭死力蕩空北垠(八章)
皇帝聖明洞諳韜略變化雲鳥莫可測度紀律嚴整止
齊坐作尺寸勿越短裁䋲約動如江漢屹若山嶽箭道
同的弩機共彍五花八門矞皇景鑠嘽嘽焞焞以絶大
漠(九章)
爰入險阻破其藩籬樹我柵壁揚我旌旗萬帳千營羅
星布棋斧鉞矛鋋照耀幽涯
王師之来彼昏㒺知迨其既知雖悔曷追駭汗如流環
泣以悲岱峯壓卵其何可支(十章)
皇帝寬慈擒寇不戮予之飲食被以冠服
恩言汝宣好是仁育歸告汝長轉禍為福牽羊摶顙貸
汝臠族飛鴞革心集泮之木汝降於師作我臣僕汝不
急降汝惟几肉(十一章)
命使前往指示可生賊黨躍躍願言歸誠兇渠内怵罪
惡貫盈蹙極而降重干大刑左右心離孑然孤惸仰窺
我軍雷電砰轟狂走捷竄不計道程棄厥輜重及其孩
嬰(十二章)
皇帝神武遣旅追捕銳騎精甲共禀威怒期殱封狐務
獲狡兔賊徒善奔靡間朝暮器械氊毳狼藉衢路
皇帝曰咨予返天步彼遁而西罝罟夙布控扼要害必
與遘遇(十三章)
賊方奔迸果逢我兵祇奉
廟謨執殳先登雄劍砍陣光芒縱横鋒蝟斧螗顛&KR1804;損
坑流血膏野斬馘若陵牲畜數萬膾脯臛羹俘獲妻孥
囚檻繫纓京觀嵯峨築封長城(十四章)
捷書報聞萬衆欣悦殪此巨寇如湯沃雪浃旬之間灰
飛烟滅拔去稂莠削平窟穴秘圖天授設伏邀截蹴投
網中坐蹂顛蹶竒正相輔中權右翼兵機瞭然
天子聖哲(十五章)
敵壘已破邊塵不飛
皇帝曰咨休汝戍衣念汝將士載渴載飢急雪凄風宵
征曉馳予雖汝同汝勞未施事關蒼生匪一已私汝竭
藎誠成功遠陲汝和凱歌振旅以歸(十六章)
王師既旋海内咸喜於
廟於
郊以次告祀朔漠永清無或干紀銷烽罷候坦道如砥
窮髮以北同倫共軌外設田官内置蠻邸始自今日暨
於奕禩四方萬國咸頌
天子(十七章)
聖人舉事即初計終一勞永寧敢恤我躬上智之識至
仁之風以濟神勇豈惟武雄守成創業艱難與同貽厥
孫謀代享郅隆蓋天閎休鋪張曷窮(小臣)拜颺萬世之
功(十八章)
皇帝釋奠於闕里頌(有序)彭孫遹
(臣)聞三才懋建作極者惟皇六位時成亶聰者惟
后故有禮樂刑政以為宰世之權有中正仁義以
為綏猷之凖自河洛苞符以後暨帝皇禪繼之年
莫不兼作君師總司治教龍章觀象即開道法之
宗鳳扆當陽迭啟見聞之緒皇皇乎郁郁乎斯無
得而喻也周德既衰典章攸斁夏正歸藏之學溯
二代而無徵緝熙執競之心歴數傳而寖晦於是
玉麟授簡洩天瑞於素王珠緯儲精吐靈徵於至
聖秉覺民之木鐸握定世之珍符繫易象而作春
秋刪詩書而正禮樂王事備天德明軌則咸昭彝
倫式叙蓋九皇之軌躅獨萃平鄉七聖之源流同
歸洙泗矣兩楹告夢諸子雜興正學衰微羣言淆
亂非無英君誼辟恢大業於方新學士大夫探微
言於將墜而道風猶鬱治化未醇然則代閱千年
緒分百氏而欲六五帝四三皇闡虬圖攬鳳德使
景星慶靄暉麗於中天玉節金聲鏗鍧於終古自
非
聖人而在
天子之位其道無由也
皇帝纂述丕基撫定方域聰明睿智質亶於生知文武
聖神德全乎廣運天策内攄而八紘風動威弧外
指而六合雲行黼幄澄懷則
宸鏡徹圖書之藴彤泥發檢則
奎章摛日月之華緼瑟而協氣同流垂裳而兆人自理
大猷升矣
皇風穆焉然後憑軾南巡結旌東邁
躬臨闕里謁視尼山詘
萬乘之尊修嚴師之敬威儀允秩典禮有加
睿藻鋪宣大文炳煜褒衣博帶之士踴躍而趨風瞻雲
就日之民咨嗟而觀化臣以謭劣備職禁林遘會
休明宜有宣述兹又欽奉
諭旨校對
幸魯盛典一書竊以為
皇帝德化嫓於唐虞道統承於洙泗以聖合聖以心契
心鴻章鉅典洵簡策所希聞而古今之僅覯也
璿樞啟泰瓊䇲迎長三階有謐七曜重光丹蓂集陛紫
菌生房道洽政治洪惟
聖皇上會下絺左干右羽薈萃禮園翺翔書府衢室採
風明堂稽古萬彙順成百昌蕃廡至仁普漫淳化庬鴻
受球冀北鳴
鸞兖東泛瀛絜廣踐嶽侔崇謁祠
宣聖展禮滋共乃戒乃儐乃洗乃盥廣樂在懸黃流在
瓚薦號几筵登歌絃管俎豆之容愉愉衎衎若越邃古
儀象初垂以治以教作君作師羲軒首出勲華代推禹
湯文武羣聖同規嶽嶽尼山洋洋泗水祖述先型憲章
往軌斯理未冺百世以俟道統攸歸在今
天子河珍剖韞洛寶開鍵道貺静契德符動宣光闡經
術寵賁儒先聲漸教被民陶物甄貞觀者天貞明者日
炳炳
皇猷巍巍
聖德(臣)厠禁廬丹鉛是職稽首頌颺式示無極
聖駕幸闕里頌徐乾學
(臣)聞禮樂之祀百世不絶道藝之宗萬禩永守泗
水松楸之地殿接靈光稷門絲竹之堂里通歸德
玉弩載驚而後俎豆攸崇金書遞出以還牲牢無
闕我
皇上以神聖之姿致雍熙之治兩階樂正簫韶昭秉歴
之符三禮秩宗珪璧有成功之瑞山川協應日月
光華用徵肆覲之儀遂行時巡之舉於時星紀司
歴陽戶動管矞雲不散榮光竟天駐蹕之亭翼如
講樹之壇既掃
行宫停輦致享靈祠舊宅捫碑式瞻古殿徘徊乎萬仞
陟降於兩楹三獻告終六樂具舉智源湓涌文檜
蘢葱集四氏以加
恩進諸生而講藝爰揮
睿藻丕煥
宸章懸針垂露之書綴玉編珠之句雲霞標舉星日昭
垂加以錦綺紫裘綠函朱額
恩施至渥
賜賚有差至乃撤羽蓋之九斿留諸殿寢損太倉之萬
廪捐彼田租肅將公旦之祠徧秩羣賢之祀事有
曠而特舉典無鉅而不修且夫褒揚至道洪業也
崇禮先師上儀也
萬乘屈尊盛節也四方觀化極治也於以嫓軌跡於羲
農臻憲度於韶夏含齒戴髮滭浡乎禮樂之中反
踵貫胸匝洽乎詩書之澤榮號顯名遐不懿哉(臣)
乾學忝竊庸虛叨逢景烈違史談從岱之願效吉
甫頌周之情頌曰
防隂祥發泗水源分天垂黃玉神降丹文荒塗典籍漆
室丘墳誰開雺霿實揭星雲大野窮麟幽宮走兔堂閟
金絲坑銷竹素燼滅江陵波沉底柱五厄頻遭六經非
故非無顯德亦有乾封祥符駐蹕建武臨雍三犧備具
六樂舂容治非極軌禮故殊蹤道以人弘
聖由天授於鑠
熙朝洪惟我
后驪栗扶輪羲軒把袖樂御德車禮耕仁耨羹牆至道
夢寐微言登山卑垤觀海知源時
臨經席屢
幸橋門
皇情紆眷
聖意逾敦總攬前規旁參故禮議合容臺斷由綈几推
策仲冬披圖甲子秩於岱宗旋
臨闕里葳蕤豹尾颯沓龍斿千乘欱野萬騎斷流山寒
樹直天闊雲稠言停
翠蓋蒞止華輈檜徑晨除杏壇夙設璧水鱗紋玉階肪
截趋蹌五氏森羅十哲祝史詞陳司筵籩潔爰觀綴兆
乃奏和寧循牆彌肅薦俎惟馨昔讀其書今陟其庭淵
源一氣登假無形俯仰松楸徘徊榱桷展敬封塋還披
講幄孝先便便充宗嶽嶽同異相參精微互駁煌煌
典誥爛爛
奎章銀鈎飛動玉軸琳瑯鳳觀虎卧鵲顧鸞翔輝流翠
栱麗溢縹緗惟兹羽葆實陳鹵簿
顧謂司儀留諸
殿廡有纊皆挟有粟斯雨
恩先四姓膏流萬戶大禮備矣
皇曰旋歸雲迴黼帳風捲朱旂瞻言繡壤昔有衮衣蘋
蘩
遣告靈爽斯依欽我
聖德巍乎鬱律義峯造天智源盪日登三為四襲六而
七小臣作頌摛諸石室
勅修闕里孔子廟告成頌(有序)顔光斆
蓋聞門標歸德赤虹徵黃玉之符道煥崇文繡紱
表丹麟之異奎婁朗照窺七曜於中階泰岱遥瞻
蔵五雲於大阜表天經而環象緯通地絡而樹軒
庭重檐複壁絲竹如聞學易刪詩簡編斯在琴書
奉於千禩饗祀傳於百王問藝者必登其堂尊師
者咸式其里自魯公作誄祠宇肇興漢祖巡方牲
牢始薦魏代立侯之詔隋時修廟之碑迨唐宋而
體制崇隆歴元明而規模輪奐戟門奎閣圖書連
斗宿之光藻井虹梁松檜拂雲霞之色一堂之鼎
彜常肅兩楹之俎豆猶陳然而廡序丹青僅傳子
姓壇墀灑掃半委有司車服可尋刻石之風漸冺
宮墻在望賜金之禮無聞雖荆棘蓬蒿不上昌平
之墓而絲簧金石空懸闕里之堂撫榱桷之罘罳
或虞墜地拂柧棱之風雨將恐摧梁蓋世遠時湮
事難稽乎前代故崇儒重道禮必備於
聖朝我
皇上天衷純粹聖學淵深紹惟精惟一之心傳守不愆
不忘之古訓觀人文而成化
經筵靡間於春秋垂法象以統天
講幄不撤於左右又復
親勞警蹕下訪閭閻過制禮作樂之邦問講道傳經之
座五星羅列環碧墠以飛光
萬乘尊嚴望素王而致拜闡遺言於多士義並防山頒
大賚於羣儒潤同泗水
製詩題額象雲漢之昭回
頌勅樹碑垂唐虞之謨訓式瞻寢廟如見羹牆羣情鼓
舞方營駐蹕之亭
帝念周詳特降迴鑾之詔頒金於内府授成於司空迺
度厥工迺揆厥吉揮斤運削技效班倕敷碧塗丹
功分水土頖宮翠柏具棟梁柱石之材射圃紅梨
中楶栱欒櫨之用千尋異植名辨楩柟六尺方壇
勢增瓴甓瑠璃曉闢明明雀目之窗玳瑁朝懸燦
燦蛇鱗之桷左規右制儼授矩於緇帷俯察仰觀
緬遺風於曲几儀型莞爾似聞沂水之歌列侍誾
如再奉農山之對事隆一代工竣兩年既不替於
前規復大弘其偉制遂使新宫銘頌重開星日之
華路寢營基旁引風雲之氣百家踸踔闢戶牖而
同歸十哲淵源溯門墻而共貫洵足妥靈昭祐崇
德象功並海岱以壯觀亘古今而稱盛者也(臣)東
山賤士陋巷鯫生長於鄒魯之鄉出際唐虞之世
曾迎
翠輦承霽色於
天顔幸侍
丹宸願傾心於
帝座欣逢曠典敢獻風謠頌曰
大化絪緼鴻源翕張一元之運聖道會昌
皇帝御極允文允武雷厲飇馳敷天率土光昭日月幽
贊神明披圖叶瑞垂拱受成時惟省方憲垂萬世道重
師儒過魯肆祭石磬在御金鏞在懸佐以玉豆加以瓊
籩籩豆既徹爰歴宮牆是斷是度
睿謀孔彰魯邦所瞻萬國咸仰乃
召司空欽哉繼往範土於澤程材於山不煩民力内帑
用頒業煥其新規仍其舊指斧揮斤趍前蹌後方者中
矩圓者就規繩墨載削丹漆載施如翬斯飛乍翔乍舞
有庭有楹有堂有廡穆穆先聖於堂之中羣賢肅肅各
居其宮峩峩禮門奕奕寢廟松柏丸丸介我馳道告厥
成功肅肅王命教隆勿替豈私一姓
聖明舉事度越百王閭里之榮邦家之光匪曰弘猷實
惟峻德煌煌大業勒諸金石猗歟休哉地闢天開神人
歡洽古莫與偕龍興而雲虎嘯而風億萬斯年於樂辟
雍泰山巖巖泗水洋洋式歌且頌德音不忘
南巡頌(并序)王士禎
(臣)聞王制天子五年一巡守以其歲四仲之月周
行方岳柴而望祀山川覲諸侯問百年者就見之
命太師陳詩命市納賈命典禮考時月定日同律
禮樂衣服正之蓋自有虞氏逮於成周罔不由兹
以觀民風而察其好惡夐乎尚己欽惟
皇帝陛下踐阼三十有八年宵衣旰食無逸作所曩者
削平僭亂自隴蜀荆湖訖閩粤滇黔之地咸被
聖化比又剪戮邊寇永清朔漠薄海内外悉主悉臣乃
黃淮為患未底安瀾
皇帝披圖閱奏曰吁豈不在予予其敢自暇逸爰徇廷
臣之請
親臨荒度更以吴越為財賦要區自往歲
巡行越今一紀民風吏治不可不察廼諏吉日類於
上帝宜社造禰先期又
諭有司戒一切供億與民無擾二月癸夘
駕發京師奉
皇太后登舟以行於是八神警蹕交龍翼舟既屆淮上
皇帝相度形勢
詔河臣指授規畫立奏平成因軫念瀕河黎庶不免艱
食
特截留漕糧二十萬石於淮揚諸郡邑減直平糶分峙
復以二郡被災九州縣昨歲丁糧部議循例減免
特破格沛恩凡銀米三十萬有竒悉蠲貸之浮江而下
遂至吳越金陵所過童叟遮擁咸得就瞻雲日鼓
舞太平
皇帝覃心求莫一一諮訪因盡蠲江浙康熙三十四年
已後逋糧暨鳳陽十一縣今年田租遂
發渙號宥山東江浙三省繫囚而守土之吏有因公掛
彈議者並與開釋又目擊商困於各鹺使關使加
增𣙜課悉行停罷豁免兩淮鹽司康熙十六年已
後加課四十萬兩之半永著為令更念江浙人文
淵藪特廣郡州縣學博士弟子員各五人以彰鼓
勵歸經山東免泰安二十七州縣康熙三十六年
逋糧仍緩征三十七年正賦俾共沾濊澤緣途軍
役鎮卒賚賞有加又
召見耆民年七八九十以上者
賜金慰勞且廩鰥寡䘏孤獨而憫其無告是役也凡所
經三省數千里内自文武僚吏以逮士農商旅其
所欲與不便者皆罷行之五月回
鑾都人忭踴神祗悦康雨暘寒燠㒺不時叙三五之隆
再見今日(臣)蒙被
恩澤職司風紀復叨
殊遇日在顧問之列是宜率先作歌詩以敷陳
駿烈不可以文辭淺劣為解輙獻
南巡頌一篇凡八百字據事直書備述
聖天子所以勤民䘏商興賢造士者一凖古巡守之典
而變通之不徒為游豫之觀而己用以昭示中外
耳目垂之無極其辭曰
於顯我
皇奄撫萬邦既守既創纘緒彌光孕虞育夏轢武陵湯
往者三逆扇亂南服
聖武廓清鯨鯢就戮邊宼鴟張六師親鞠三接三捷剪
尅咆咻腦髓沙漠席捲雲收襁負賮贄重譯共球既靖
炎氛亦銷朔燧陸讋水慄邇安遠至慎厥成功春冰惕
厲乃眷民依宵旦維勤奠居率育誰與安全天厚
皇帝益試以艱維彼河流患自終古氾濫瀎潏迄無寧
所越淮與揚適當其下決排濬築屢遣往釐出錢太府
費而不治羣公眙&KR0787;㒺有遠謀僉曰沈灾非
聖莫辦在昔隨刊聿止浩瀚惟
帝躬臨庶幾巳患
帝曰俞哉予其攸視哀此烝民淪胥鱣鮪爰度爰咨務
息瘢疻乃
詔太史占協靈辰廷臣景從天行星陳夙誡供億毋擾
我民睠言吴越東南奥壤俗之淳漓曠弗戒奬其遂
巡行俾沾浩蕩月維圉如日躔降婁華鐘鏗鯨峩舸駕
虯雨師泛灑風伯颼飀千艘飈馳萬櫓波騞恭奉
聖母定省無闕瞻眺山川
懿情用懌淮黃湯湯實惟巨浸手畫口咨孰塞孰浚一
稟
廟謨川祗叶順吁嗟墊溺艱鮮是虞玉粒廿萬或糶或
儲左餐右粥爾氓其蘇龍艑浮江至於吳會召見父老
流觀闤闠今昔殊形力毋己憊清問維殷
帝心用惻
賜復賜租厥數萬億爰自江南訖於江北肆廣
皇仁遂及商旅徵發期會汝其重苦不有休息曷稱樂
土𣙜鹺𣙜關厥惟重務不能其官商瘠課蠧罷其贏餘
平平皇路氓之蚩蚩無知罹咎木鳳銜綸胥脱械杻赭
服膏流圜扉草茂於時浙民瞻望
翠華老稚引領豈獨我遐
帝曰惠来拊循摩挲正供繁賦悉與蠲除不苛不濫酌
劑盈虚均恩普澤凖此三吳懿此吴越士風彬郁化廣
作人菁莪棫樸濟濟英賢實寧王國乃發泉貨乃釃牛
酒大賚甲士溉沾黃耉惠鮮鰥寡内之在抱悠悠旌旆
言返自東泝㳂濟泗陟降龜蒙載紓舊賦亦緩新供於
維
聖澤雲滃霧塞上暢八紘旁敷九域男力耕耘女修絍
織農飽而嬉商抃於塗兇頑盪穢争植廉隅黨庠術序
羽籥詩書凡此
德音仁滂施厚
上天降祥休徵輻輳白麟黃龍躨跜苑囿
皇帝聖神混一區夏東西朔南山車澤馬於萬斯年孰
敢違者
皇帝勤儉周知民隠䘏患䘏灾有富無窘於萬斯年黍
禾充囷
皇帝大孝友恭愉怡奉
皇太后夙夜維寅於萬斯年夀與天齊
皇帝至明彰善癉惡頑讒革心耆賢踴躍於萬斯年庶
僚明作(臣)沐
庥澤恭際昌期敢拜稽首獻是歌詩在佚思勞不失肅
祗兢兢翼翼永保嘉師
南巡聖德頌李天馥
巍巍
紀
帝德也我
皇上之德光於天地遍於乾坤至聖至神民無能名焉
巍巍我
皇天縱厥德聰明睿知建其有極法天敬勝自強不息
勤民立政朝日中昃左凖右繩身度聲律功被八荒恩
霑九域
巍巍我
皇其仁如天視民如傷懷保惠鮮網解暍蔭薰風五絃
痌瘝惻隠安飬生全不盡不竭淵泉如淵詩書所稱曷
以加焉
巍巍我
皇功隆四巡升中明庶懷柔百神大澤既施順時之春
苞元履位育德振民何恩弗周何仁弗臻舍彼唐虞誰
其比倫
右巍巍三章章十二句
萐蒲
紀
聖孝也白虎通曰王者孝道至即萐蒲出不搖自扇以
昭至德焉
菁菁萐蒲生於御厨芳芬郁烈甘露沾濡助
聖人養承顔孔愉
就養宮庭寢門日三至德要道化洽恩覃爰扶鳳輦布
德東南
大孝不匱行吾性真志養錫類善則歸親合萬國歡水
智仁山
右萐蒲三章章六句
崑崙
河有成功也
皇上親臨河隄
指授方略河臣奉行遂以大治焉
崑崙之高其高萬里河源所出變幻竒詭通天潛地合
渭貫濟經流既長潰决無已
禹乘四載九州安流厥迹既湮南徙弗休既合於淮轉
漕是由謀夫築室亦鮮良籌
天子曰嘻河決淮泗揚其下流田棄弗治下民昏墊朕
念㒺置兹其往哉敢憚勞勩
鑾輿既来臨視決河相其築塞羽衞頻過
聖算周詳陽侯歛波陋彼瓠子宣房作歌
爰集河臣
躬加指授為㵸為䟽孰先孰後瞭如指掌事簡功茂莫
測性天亶聰惟
后
禹德祗台禦災除害我
皇繼之盡力溝澮億萬斯年是利是賴功施宇宙尊親
式配
右崑崙六章章八句
慶洽
肆𤯝也大德曰生與民更始焉
慶洽生民𤯝災三宥渙汗朝飛黃雲應候蕩滌邪穢納
之仁夀感激自新悔初易舊刑措不用圜土草茂何以
獲兹時巡徯
后
右慶洽一章章十二句
春皇
蠲逋負也江浙賦役繁重民多積欠悉寬免焉
春皇發生萬物怡怡至教至德以奉天施青陽一臨春
風徧之蠲租百萬其數有竒吏無追呼民無繭絲必也
聖乎惠我無私
右春皇一章章十二句
猗歟
天人交應也
聖德感被符瑞畢臻民樂太和焉
猗歟盛歟
帝命溥將道寶㒺愛和氣嘉祥四靈為畜景慶流光賓
連平露鬱鬱煌煌
帝曰不然惟吾德昌
猗歟盛歟天佑聖人以天法天維新日新九年之儲千
倉萬囷親親長長重道明倫
帝曰休哉繄吾德純
右猗歟二章章十句
江滔
萬民感也民戴
至德樂以無窮焉
長江滔滔其来萬里
聖人之澤與之無已
泰山峩峩其高萬尋
聖人之德生我烝民
三時雨澤氾布濩之親見
聖人三臨惠之
樂只父母覆幬如天中心愛之億萬斯年
右江滔四章章四句
天施
臣報上也
皇上御書頒賜兼賜服物羣臣感激效忠焉
天施不言日被萬物物其受之豈敢言德人臣有善
皇建其極
皇則顧之而康而色
寵賚既加侑以飲食大哉王言
親御翰墨奬勵兼承世法世則
君恩若斯何以稱塞
右天施一章章十六句
承德
太平也
帝德覃敷四方㒺不率俾從欲以治天下太和焉
列辟承德赫濯
皇猷九功惟叙百度惟修作樂成象感人格幽簫韶鳳
凰振古誰侔持盈保泰永集
天庥
右承德一章章十句
皇清文穎卷三十五
