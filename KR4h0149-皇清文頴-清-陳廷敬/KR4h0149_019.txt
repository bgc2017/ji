皇清文穎卷十九
記
乾清宮讀書記(康熙二十四年正月二十七日乾清宫御試)
徐乾學
我
皇上膺圖受命德盛化神文軌齊於勲華至治恊於軒
昊正朔頒八荒禮教徧六合自開闢以來所未嘗有矣
而
皇上所以致天下之極治若此之盛者惟是勤學好古
極圖疇精微之奥通天地渾淪之理窮古今之紛賾觀
萬物之屈伸禮樂貫於百王運數探於元始因革損益
燦然備陳制度文為犂然具舉自書契之後簡編烟海
深宮禁籞廣厦細旃之間昕夕披覽亹亹忘倦是以内
聖外王之道無所不該文經武緯之宜無所不裕合乎
天而孚乎人發諸邇而見諸遠舉而措之易易也(臣)伏
讀尚書至說命乃始言學曰王人求多聞時惟建事學
於古訓乃有獲盖王者之多聞欲以見之事業也非徒
資閎覽稱博洽而已三代誼辟罔不皆然顧後世人主
或厭棄詩書或初勤終輟以是治功亦遜前古若漢武
帝表章六經東漢顯肅二宗臨雍親講唐太宗留情典
墳意悟冲邁宋真宗仁宗手親經史丙夜不輟史冊流
傳以為美事而治不臻於極盛者以其所學之道非二
帝三王之道也孰有如我
皇上之合道法以出治與天合撰自強不息者哉(臣)惟
乾至健也天得一以清乾之象也解者謂一者專一而
不撓純與不已之謂也穆清宰乎上而日月星辰經緯
錯列氣化流行循環不已夫天豈有息時哉亦豈有強
之使然者哉惟自強不息故健之用為至神一息即非
健矣孔穎達正義云天體之行晝夜不息周而復始無
時虧退君子以人事法天亦如天之至健而自然不息
無幾微之或間是以仰觀俯察窮搜博覽彌綸宇宙酬
酢神人雖功用莫之能測而範圍不外於一心盖
皇上之心即二帝三王純亦不已之心也
皇上之學即二帝三王惟精惟一之學也無一時不典
於學即無一事不合於道由是而致治之盛遠邁往古
豈偶然哉(臣)謹承
命為
乾清宫讀書記云
瀛臺恩宴記徐乾學
聖天子御極之二十年九敘歌七德鬯雈苻銷聲鯨鯢
潛伏遺孽就殄諸方底平威弧將韔靈旗欲偃雨暘時
若歲其大有
天子以秋七月壬申燕羣臣於瀛臺盖異數也羣臣入
自西苑門乘船渡至石橋側序立以俟
天子遣重臣傳諭曰惟兹在廷諸臣宣力有年恩數未
徧今朕駐蹕於兹召諸臣合會為歡以永今日魚藕菱
芡之屬出苑中所有無費犬官又念秋露始零各賜文
綺表裏用製時服非比法筵大賚其共悉朕意諸臣以
次拜
賜伏而奏曰(臣)等備員多過無有毫末勞勩方懼隕越
於下今
天子加恩便蕃在廷沾洽跪聆
温綸益用悚慄涓埃之忱難禆海岳(臣)等無任惶愧者
奏已謝
恩就席
天子復有命曰古者君臣有獻酬也今者之飲朕不及
遍勸羣臣其暢情極歡無或不醉諸臣再拜稽首就坐
飯訖改席設肴核
賜上尊人一巵又命勲舊大臣學士勸飲無筭爵於時
天氣爽澄樹色茂欝秋蘭香發谷鳥聲和諸臣既醉謝
恩各擎所
賜以出(臣)既點承華之署獲與斯榮又以執筆侍立螭
㘭誼當有所撰述(臣)伏考儀禮有燕禮於五禮屬嘉其
一為君臣無事而燕其一為卿大夫有勤勞而燕也今
諸臣幸邀
天子之寵靈而際太平無事
廟堂之上璣衡神運使萬物得所四海蒙澤諸臣方奉
職不逮其何勤勞之有此所以大小臣工受
恩感激踧踖不自寧者也(臣)又讀小雅鹿鳴之篇小序
以為燕羣臣嘉賓也既飲食之又實幣帛筐篚以將其
厚意故燕禮歌鹿鳴而鄭康成注以為君臣講道脩政
之樂章賈公彦疏魯頌振振鷺鼓咽咽醉言舞于胥樂
兮之詩亦以為君臣相與明義明德而燕也飲有酬賓
送酒之幣食有侑賓勸飽之幣三代盛時上下和樂君
臣之間如家人父子論者以為泰交之盛致治之本在
是自秦漢以後此風邈不可覩矣然則
天子所以施恩臣下飲食之而侑以筐篚令其不醉無
歸者
恩至周浹禮至隆厚與雅頌所云先後一揆矣自三事
以及庶司有不戴
聖德之高深淪肌浹髓以圖報於萬分之一者乎臣故
述兹榮遇系以五言古詩四章以為瀛臺恩宴記云
御賜書記徐乾學
皇上以侍講學士(臣)尹泰有問學操行俾在
内庭供事不數月以其勤也
賜之内府秘本秦漢文一帙(臣)泰既受賜累日喜見顔
色則向學士(臣)乾學言曰泰少而讀書僅通記籍長而
麤知大義未嘗窺聖言之窔奥自侍
禁庭見
皇上聰明時憲孜孜亹亹聽政之暇研精覃思於六經
之要妙與夫前史得失之林每召(臣)泰面加
訓諭凡古人文章一字一句稍有疑端
天語發明洞若觀火(臣)泰側而聽焉伏而思焉如是數
月而心有所開今之泰非昔之泰也
皇上以泰為可進於學而
賜以是書又重之以
宸翰泰雖不敏將終身焉紬之繹之以益其神智傳之
子孫世世寶藏焉子為我記之(臣)乾學竊惟自古人主
留心藝文者多矣未有如我
皇上好學深思精微廣大者說命之言時敏周頌之言
緝熙無以過之也(臣)乾學薄劣無比遭逢際會得侍
講幄及造
内庭仰見細旃廣厦夙夜有密之
聖心而泰朝夕供奉式克欽承揚休近光密邇咫尺宜
其涵濡於
帝德之廣運而自淑於厥躬也(臣)又伏念人臣受君父
之賜尺寸莫不以為榮惟賜書最為優渥車服有時而
敝金貝有時而罄惟書則貽之永久是訓是行不啻天
球河圖之璀璨而世世守之若河山帶礪之綿長也宜
泰之感激之深而愛重之至與
東宮將出閣
上特擢泰為詹事眷倚益厚泰益思進德脩業以報非
常之
恩他日洊登三事寵賜便蕃尚當為
君記之勉旃自愛
賜遊西苑記徐乾學
康熙二十有五年秋七月初九日平明羣臣奏事畢奉
詔賜(臣)廷敬(臣)乾學遊西苑環衞導行由勤政殿之左
歴小徑入門為知稼軒軒之外疏豁爽塏心目開朗數
武至秋雲亭(臣)英(臣)士奇(臣)杜訥拱立亭外以待其西
則嘉穎軒
上披閱章奏及進膳之所南則狎鷗亭平臨太液闌檻
鮮澄如畫可望而得也其際則泱漭蕩漾極視無涯清
流環引被以荷芰青紅掩映汎景翩風鴛鴦鸕鷀飛鳴
自若池之隂植稷禾果蓏數畦方秋穎苕秀色成攬有
轆轤高井膏液潜通清泉不竭迤西朱牆以内為豐澤
園
上退朝讀書之室水瀠廽階下規制樸雅總無雕餙(臣)
等仰見
皇上於政事學問日昃不遑念民依勤稼穡所其無逸
之心雖在清宴未嘗頃刻少輟侍衞宣傳
温諭
賜上方珍饌二筵未幾
賜(臣)廷敬(臣)乾學
御書各一幅
天章炳煥龍翔鳳舉又
賜(臣)等五人法琅香罏瓶合各一製作工巧五色絢爛
香烟裊然(臣)等咸稽首頓首謝
恩乃出(臣)竊惟前代楊士奇李賢諸臣皆有賜遊西苑
記比於周之宴鎬漢之横汾唐之興慶播為美談流傳
簡牘往者嘗心慕焉以為遭逢之幸何意躬事堯舜之
主得以持槖簮筆出入
殿廷親見
天子恭儉仁聖勤政講學功德巍巍而又荷被眷遇至
深且厚(臣)一介豎儒才學不逮曩代諸臣加孤蹤薄植
與世寡諧猥蒙
聖主特達之知實遠出前人萬萬(臣)所為捫心知媿戴
恩罔極者也深惟游覽所見禽魚飛躍草木蔚茂雖一
物之微皆以地近日月顧戀恩私矧(臣)粗知誦讀厠列
侍從寵踰涯分日夜思惟才短識闇無以稱塞方諸物
類命賤恩深徒娛暇景無益明時然(臣)區區之心何能
但已每思古人雖處儔匹之中一飯之德誼無相負况
於荷
天之寵隆施稠疊雖小雅鹿鳴所稱承篚式燕以待嘉
賓者殆過之焉(臣)顧何人惜此頂踵若使(臣)之自矢稍
渝一節便為虚此遭逢辜負
聖恩為世大僇至於經術材器(臣)於朝右最為後人但
犬馬惟知戀主葵藿亦能向陽抱此區區冀報效萬一
而已(臣)既以自勵且與諸臣共勖焉
翰林院題名碑記徐乾學
翰林院設於唐開元中自諸曹尚書下至校書郎均得
與選入院者概稱為學士有待詔供奉之名憲宗時置
學士承旨在學士之上至宋始定制資淺者為直院暫
行者為權直而學士之職始貴為院長明初又設講讀
學士講讀脩撰編檢諸員其制大備時入院者不專進
士科至天順間李賢建議始盡用進士我
朝因明之舊間損益唐宋明初之制辟薦者得入翰林
天子加意文學才士蔚興儒林文苑之官多至不可勝
數夫翰林為朝廷文學侍從之臣居禁近掌制誥公輔
之望由此其選非可以雕蟲篆刻之才當之也予自庚
戌釋褐先後官翰林垂二十年自信樸僿無他長惟是
一言一議亦欲溯其原究其用本經術以經世務期不
媿於自古在昔立言不朽之義方力焉而未有逮也其
敢以虚名譁世乎嘗論有明館閣文章之盛莫如洪武
太祖蒐羅元世文獻之遺徵辟在列如高青邱陶主敬
宋景濂王子充張志道方希直及練黃諸公淵源相禪
不特文章爾雅亦多以節義表見者永洪之際則有三
楊二王南陳北李勲業政績卓然可傳至於成弘之世
久享隆平風流弘長於時懷麓滄洲張其赤幟白沙定
山分道揚鑣熊峯圭峯振之東江軰世人比之蘇門六
子者大半在詞林他如柴墟鶴灘儼山升菴二汪皆以
讀書為能事導揚風雅表儀詞垣降至隆萬東阿臨朐
猶能學有根柢詞知體要不失前人矩度自是而後才
雋軰出競以浮華相矜詡枝葉愈緐流趨愈下言文章
者至以詞林相訾謷則政事可知已予在史館論次有
明一代文章政事升降之故不禁概焉歎息嘗怪文學
如道思應德熙甫功名理學如廷益伯安德温諸公皆
不與館閣之選其在館閣者鉅儒偉人又或不出於科
目胡仲申趙子常徐大年王常宗以布衣預脩國史名
爛天壤其由進士為詞林者二百七十年中何止數千
人其傳者可指而數故知人能重官官不能重人也天
官家謂柱史一星在勾陳帝座之側為翰林之象予幸
遭際休明兄弟踵武入翰林為希世之遇顧予老將知
而耄及無能報稱其在列諸公當必有遠勝曩代者上
應昌期而舉臣職抑尤有望於後來者也故敢援據舊
聞錞于申之以文題名之石告後之君子
翰林院教習堂題名碑記徐乾學
古之造就人才如周禮大司徒鄉大夫賓興之法戴記
文王世子大樂正之教國子其制備矣其後考亭西山
分年讀書法講求尤詳然皆未仕以前也其教於士既
出身以後則莫如翰林院教習之法初明洪武時選天
下舉人年少質美者張唯等十人擢翰林院編脩入文
華堂肄業詔宋濂桂彦良為其師帝政暇輙臨幸考業
親第高下光祿給饌太子諸王迭為之主賜白金鞍馬
冬夏衣裘及永樂二年遂選進士二十八人復益以周
忱一人就文淵閣進學給筆札分鈔賜第隆禮過之時
榮其選謂之二十八宿其中如王文端直李忠文時勉
陳文定敬宗周文襄忱後皆為名臣德業文辭照耀一
代稱極盛已自此每科庶吉士皆教習以學士為師然
沿襲既久學堂程課僅同邨塾師生相習為軟熟套爛
之文今所傳館課文字是已以是士氣奄奄卒於不振
然其害猶未甚也自正嘉間姚江立教以象山之心學
兼永康之功利徐文貞當國私便其說至張江陵為館
師令庶常日見上計吏咨訪利病接引賓客漸事招搖
而士氣一變矣趙大洲之為教習也則導士子以講誦
楞嚴經引釋入儒滅裂名教此得罪吾道之大者流風
牽引不知底止其禍至今未艾矣我
皇上道德冲備益之聖學欲復天下之人心一歸之於
古以為翰林侍從官備啟沃顧問尤不可以無加意於
是常賜考試親第甲乙如舊制時召對便殿講說義理
良久乃罷乙丑春既賜進士及第出身選入庶常有差
所司以教習請
上特命予以内閣學士與院長共涖其事明年夏遷禮
部去有司請更代
上命之如故自惟孤陋洊膺異數循省悚惶憶予之入
翰林也館師孝感公痛闢異端昌明考亭之絶學於既
晦之後斯文頼以無墜乃本其意撰為條例十餘則進
庶士而告之大抵以立志希聖力崇正學為第一義季
有程月有課所以磨厲而董率之者不敢蹈常習故苟
且塞責也務使其見於言者一以六經四子為歸而立
德立功皆足以儲為天下國家之用以無負
皇上惓惓作人之意而已而數年以來予所見一館之
人才亦既彬彬足觀矣然而前人之為此者其才其學
皆足以十倍於予而缺然未有題名則孰知其教之所
自也因略稽開國以來姓名鑱石壁間若以予之偶嘗
盡心於此而汲汲於後之視今則意之所不敢出矣
刑部題名記徐乾學
外自提刑按察司所定三流以上罪内自八旗五城御
史諸案牘統歸於刑部十四司每歲報聞而輕重决之
至於新舊條例宜歸畫一非時矜恤務廣德意天下督
撫之所帥以奉行者惟視刑部之所頒下而已盖易之
取象刑獄者有五明在上威在下曰噬嗑威在上明在
下曰豊噬嗑象曰明罰敕法先儒以明罰者所以示民
而使之知避敕法者所以防民而使之知畏此皆設於
未用刑之前故明在上威在下正今刑部職也若威在
上明在下則曰折獄致刑特奉上之法以致之民良有
司之職而已故刑者人命所繫而天下人命尤繫於刑
部之一官可不慎哉我
皇上御極兢兢惟刑之恤每歲論囚多所寬赦臨决之
際涕泣減膳猶時諭三法司以無枉濫失入好生之德
洽於人心宜乎致刑措不難矣然予觀自古臯陶為士
終身不遷其官若漢之于定國陳寵何比干皆家世治
律明習法比故吏不得因緣為欺今部掾史長子孫其
中輕重之例惟意所擬居官者對案茫然但徼倖無事
速去而已予兄弟先後蒙
恩迭掌邦禁雖稍欲有所施設亦以遷除之急未盡展
布也以是求刑之無冤以仰稱
聖天子清問之至意豈不難哉雖然不可不盡心也一
案之誤動累多人一例之差貽害數世不惟其時之久
暫也梁統以重刑一疏而禍湛門族路温舒求尚德緩
刑子孫顯宦殃慶之積不待其久也且身有去留名姓
不滅百世而下悠悠之口誰復相借乎觀此題者庶亦
懼而知警
刑部題名碑記徐乾學
先王之治天下豈不欲胥一世而歸諸禮樂之中優游
涵濡以共躋仁夀之域然而五刑之制唐虞不能廢帝
之命臯陶曰惟兹臣庶罔或干予正汝作士明於五刑
以弼五教期於予治刑期於無刑民協於中時乃功此
可以見五教之敷刑其不率而後人心可正風俗可成
也刑者先王不得已而用之雖用之期於終措而不用
也予嘗讀刑書而歎古人制律之深意猶存先王之舊
非明於禮教講於心學辨燭毫芒者不能議民之麗刑
各有其質援律以定名一獄吏事爾然而此非其情有
操刀剚人胠篋探嚢而不必為首惡者有歛手安坐從
容指揮則重科之有寇盗奸宄犯同而罪異犯異而罪
同者有一人而區前後一事而區彼此則異科之此過
故之分而誅意之法也惟文理密察哀矜審克乃以得
其情周官五聲之聽兩辭單辭而外至於色聽氣聽可
謂微矣而又有耳聽目聽之法不第用已耳而察人耳
不第用已目而察人目先王以為不如是而下有遁情
者矣人藏其心至不易知刑之施視其心以為輕重而
外之所犯抑末矣故刑書所著皆治心之法而非僅以
治其身也儒者猥以名法家言而忽之一旦親吏事決
疑獄焉定其能不失入哉予以憲長遷西曹每舉是以
告其屬臨決之際多所平反而要之上體我
皇上如天好生之德罪疑惟輕無殺不辜故於此加兢
兢焉
皇上臨御以來屢渙慎獄之
德音恒歲讞決奏上必反復詳審求以生之求之不得
而後刑之歲不過一二十人而又屢歲肆赦與以維新
其矜哀惻怛仁民愛物之意至矣備矣雖堯舜之惟克
天德作命配享蔑以加矣予雖未學斷獄然先王敬獄
之道刺宥之方自少習聞漢儒引經決獄最為近古今
所沿唐律皆本於經旨予兄弟居平尚論每嘆古人無
不以經術為吏治顧後世知之者少也予解部務未久
吾弟立齋亦以憲長遷西曹予兄弟洊受國恩先後司
風紀掌邦禁其職可謂重矣予受事日淺未竟施設吾
弟與諸君子尚勉㫋哉仰佐我
皇上無刑之化舊政必告予敢申其旨於題名碑石
禮部題名碑記徐乾學
朝廷有大制作大辭命
天子不以乾學為不肖常被
咨詢俾與參詳而各館編纂教習庶常諸務又總領如
故私惟荒陋之質一切埤益逾溢涯分僨敗是虞是用
未明而興夜分而寐屏絶人事專
國家之任使期月以來庶政稍稍就理凡部中沿襲弊
法如直省鄉試歲科試磨勘解卷及内外關白文移異
時官吏賂遺掊取諸陋例悉
奏除之又奏免歲貢赴京
廷試及改正科場條例人以為是諸如此者不一是豈
乾學一人之能亦賴同事諸君子一乃心德重相諈諉
肆得爬梳其積習經畫其新規也迨予遷憲長解部務
之日諸君子畢至無不揮涕相送依戀不忍遽釋於乎
此亦足以徵諸君子之賢而予之多幸矣方予在部時
天子親灑宸翰書博學明辨四字如斗大特以
寵賜捧拜
恩榮惶恐無地竊念生平無他才能學問又極弇淺惟
於古人脩辭立誠之道義利之防不敢不以自勉此學
辨之一端臣子立身事
主之大節區區之誠明旦自矢不虞上蒙
聖知褎寵過甚嘗考宗伯之官非道藝德行備具者不
稱兹任學之不博辨之不明何以彰厥儀章綜兹同異
而其要統之以善其本歸之於誠媿予之不克副也書
以貽後之人以為題名碑記
詹事題名記徐乾學
考官制東宫官屬置詹事府以統衆務置左右二春坊
以領諸局三代以後莫備於唐歴紀相沿迨我
世祖皇帝御極初載有仍弗替惟時儲位未立官屬虛
冗始議裁去比
皇上繼統之十有五年建立
皇儲乃仿舊制復設是署澤州陳公來掌詹事予為贊
善規畫制度一切草創陳公命予實經理之二十三年
冬予以侍講學士蒙
恩特賜擢用以十一月受事復脩陳公之政明年遷閣
學以去予居是職雖未久顧其始也際復設之初得從
賢端尹後剏制條綱張舉節目非同他時祗以優游坐
受成事迨於其後
皇太子睿質日昭敬脩時敏予又幸得備位宫僚仰見
皇上所以訓廸
皇太子者至詳至備遭逢盛隆屬有厚幸欽惟
皇上萬幾之暇究覽經史未明而興漏下不輟凡
皇太子一言一動必皆
皇上躬為之表率昕夕課程親加校勘祁寒溽暑不少
間自古
儲教之嚴未有如我
皇上者也嘗伏思之古者教太子之法太傅在前少傅
在後入則有保出則有師傅以傳之德義保以保其身
體師以道之教訓而又選天下孝弟博聞有道術者以
與居處是以教習審而言行見聞無一不正居斯位者
甚不易也今世詹事春坊之官即當時保傅之任今且
諭教之責
在御總攬為臣子者咸得禀受成規贊翼於下較之古
昔難易判矣然古時宫僚人受厥事賦厥功其職分今
惟詹事得以進講其職一古時出入宴遊與太子偕為
時久今惟進講得以陳說為時暫前代人主之學明於
大或略於小治其粗或遺其精若我
皇上聖學隆懋大小兼舉精粗悉備巍乎若瞻天者之
莫窮其高浩乎若觀海者之莫測其深為臣子者即禀
受成規而欲以堪贊翼之寄視諸前古盖有獨難者矣
思其難以副其職竊願居斯位者之同有是心也
皇帝親耕處恭記李光地
皇上御極之四十有一年春省耕畿南廵視宿麥勞勉
農人廵撫(臣)光地及境内文武諸臣扈從以行維二月
壬申
聖駕次于博野因東作之興念稼穡艱難躬秉犂器即
功竟畝(臣)令知縣(臣)開銓即按其畺場表識
聖蹟追維自古盛帝顯王皆以農為興德之本周禮王
籍掌之甸師月令孟春天子親載耒耜參置保介御者
之間其在成王親與世子出觀農事又為饎以饁之嘗
其旨否不以命之從行之臣雅頌矢歌聲傳至今洪惟
我
皇上聖德神功度越有周克勤小物為億萬年子孫之
貽謀其作典常播聲詩者非一邑所得私也然
聖蹟所存則博野小邑其名一旦遂望於寰内非常之
幸盖自建置所未有又近在郊甸(臣)光地適為長吏帥
屬耕耨攝官承乏與際寵榮焉爰立貞石具紀其盛以
垂無窮臣又竊惟受事之日即得内府耕織圖之賜今
兹扈從特被
殊錫復得臨唐太宗書勸農詔
天章一軸仰窺我
皇上宵衣晏食必以務本力穡是先庶幾益求庶民所
急竭誠謀度時請
聖謨訓勅以釐於成則教農趨時方由博野而始(臣)光
地既躬送
聖駕遣歸郡邑諸臣皆以此申戒之用并銘勒以自勖
御書太極圖說西銘恭紀李光地
恭惟
皇上道與堯舜禹湯而相紹學則洙泗關濂而同歸政
撫萬方之煩心傳千古之秘而且窮象數之賾隱訂唐
都洛下以無訛攬文藝之菁華裁漢魏江東而還雅顧
天縱之睿智實兼多能而聖作之文章悉源性道以是
萬幾一日之暇獨宗六籍諸儒之書雖游戱於墨池必
翺翔乎學海
御書太極圖說西銘前後凡數百本歲二月
南廵守(臣)光地扈
駕涉天津屢蒙
召見因出
御舟中所書二軸以
賜(臣)謹拜手稽首秪受而寶藏之伏惟二編為近世學
術淵源比之上古之圖書中天之易範也歴代雖經儒
者之表章然必百世以俟
聖人而大著昔者朱子為圖說首句國史誤增兩字累
欲請之於朝刊改而終弗獲及其論西銘則為林栗彈
劾以去道之難明書之難傳也如是今我
皇上篤嗜深契興絶表微
宸翰所揮
天章所賁昭兹來許千古有光在
皇上則為以聖而下學於賢將天下皆知沿河而東至
於海斯文之幸千載一時儒先復生不知何如其忭慶
也媿(臣)凡陋弗克欽承恭紀
恩遇勒之貞珉以惠天下學者
皇清文穎卷十九
