皇清文穎卷六十二
詩
七言古詩
南苑德壽寺寶鼎歌張玉書
德壽寺前曉日暄紫烟穆穆吹晴旛摳衣入殿訪靈蹟
陸離光映珠纓繁編鐘夾案總殊絶中央寶鼎雙夔蹲
竒文雕摉窮物象晶熒變現蟠肘跟琪花鏤樹凝霧濕
璚臺飛棟疑雲屯忽作虬鱗騰貝闕忽搖鳳翮垂天門
羽毛爪鬣自生動日精月魄時吐吞真氣淋漓不一狀
隱隱欲上丹砂痕古來彝罍無此製屈指䜌餗何堪論
白頭老僧諳舊事此鼎實沐
先皇恩指點倕工儗般巧廿年手澤今猶存小臣近前
三嘆息屏氣駭目難重捫歸來幽光滿胸臆睇望異彩
彌朝昏爲祝寶鼎精英應星緯離宫萬載栖雲根
御書恭紀張玉書
淑景春融敞深殿簾捲朱絲晝清晏侍臣入對蒙殊榮
拜賜雲章出天半天門曉色籠
御床諸曹夾陛陳封章日高奏罷講幄啟經函史籍紛
璆琅懋勤逶迤接宏德講退隨聞親翰墨玉案常栖錦
筆新中官跪展牙籖直
御書神妙誰嫓蹤騁態極象非人工細比秋鷹筋入骨
巨如矯鳳飛凌空萬軸縹緗騰異藻榮光上燭青旻杳
片羽欲覩千黃金
宸翰由來宣賜少學士手捧驪龍珠徑寸芒照十乘餘
纍纍一百三十五不敢逼視奎文舒親題卷尾倣蘇軾
對臨不與鉤摹匹意匠結撰藏丰稜蹲鋒撥鐙具神力
噫嘻軾也摇落辭江城臨岐一闋離懷傾誰意中更數
百載忽枉鳳藻飛瓊文漁簔社飲甘草莽
至尊撫卷動殊奬自是憐才
睿慮殷豈獨清詞激
天賞如今四海登亨衢堂廉膠漆昔所無爲願諸臣努
力佐文治直軼晚近追唐虞
扈從登澄海樓觀海張玉書
遙尋碣石不可見振衣直登澄海樓長城迤邐到海盡
海樓横接城東頭樓高百仞星漢逼海勢欲壓樓堞浮
蒼茫顥氣幾萬里空碧回互搖雙眸乾坤震蕩浸一色
日月夹鏡懸中流驚瀾捲地掣電急怒號沸鼎奔雷收
熒光變幻吐飛動錯采儵忽驂龍虬巨靈惝恍杳難測
精魄散豁消煩憂延頸咋舌嘆殊絶恨無羽翰凌風遊
雲根隱隱見覆笠烟際渺渺疑浮鷗緱城貝闕竟誰是
神人巨跡徒冥摉海風引帆帆忽去方士語怪術謬悠
節食却病良至理丹砂黃金將安求盛時百川永清晏
飴口飽腹娛春秋蓬瀛方丈咫尺耳何事海外窮九州
一片石(王師擊敗流寇處)張玉書
䧺關嶽嶽控海隅隂風吹沙啼曉烏片石曾傅舊烽堠
王師躍馬行天誅羣賊歘來等聚蟻四海糜爛嗟焚如
黃巾白波騁痡毒連旗大旆紛支吾鼃聲紫氣竟干正
烏合狂逞恣長驅是時六軍正西指鐡絲勁箭龍馬駒
紅花野戍轉戰急青笳落日張蝥弧二十萬衆麕雉竄
半膏原莽半纍俘噫嘻中原全盛力坐同巾幗輸雈蒲
天戈一指賊膽迸鷦鷯片羽燎洪爐傅檄勢比飛鳥疾
耆定大業曾湏臾我非瞽史識天道師行不殺人徯蘇
百族蠕動潤膏雨三章約法除秋荼乾坤整頓六合一
作京肇宅開天衢矯首關門重慨嘆古來設險徒區區
松山(王師敗眀十三萬兵處)張玉書
古戍春深曉飛霰馬首雲低擁征傳松杏山經百戰餘
舊聞歷歷眼中見坡陀隱伏雉堞頽層巒拔地何崔嵬
彎弓帶甲十三萬曾此空弮委塵埃紅羅山頭歸路絶
青海嶂邊戰流血角聲入雲錦水枯湘纍迎降氣嗚咽
脫囚釋縳居上筵豐貂翠幕鵲印懸南冠稽首紛雨泣
效死誓日旌門前開天神武渺衆慮四海英雄歸駕馭
袞袞將相圖丹青奕奕驊騮競騫翥于今亭堠生蓬蕭
平蕪沙軟狐兔驕往事浸尋四十載共驅耕犢來春樵
想像山城仗黃鉞虎帳經營幾歲月萬年形勝收雄關
千里邊雲接溟渤朝
陵兩度輦路平百靈跂翼隨行旌經過鐵馬金戈地時
作瀟瀟風雨聲
薩爾滸(王師敗明三路兵處)張玉書
長河百折徑欝盤遙山夾岸飛沙寒山隈河畔野火出
落落茅舍依林端舍旁老叟辭樸䔩戰場指點猶在目
荒城入夜生青燐夾路于今埋白鏃當年敵騎明鉤膺
梯衝雜沓雲氣騰四部軍來躒塞草千羣甲度蹂層冰
左師結陳稱王杜吉隣山頭横萬弩
睿謀策勝須攻瑕轍亂旋看散如雨崖邊逐北黃雲愁
戰骨揔入渾河流周麾一呼三路覆鼓聲再竭孤軍收
就中上將綎居首援亡矢絶眞束手耳食猶傳劍槊名
輿屍竟等螻蟈朽乃知天戈所向同摧枯迅掃萬騎風
雷驅自此關門拓土宇中原指顧歸乾符廢壘茫茫栖
白鶻沙場脉脉照新月遙岑木葉春隂高匝地英風吹
未歇
試馬歌張英
天閑萬馬嘶新秋碧草無際黃雲流清曉
翠華駐南苑下
詔眀日觀驊騮晾鷹臺畔平蕪綠房星中夜光可燭金
羈玉勒珊瑚鞭雲錦千羣麗朝旭
國家馬政前代稀芻秣蕃息過秦非玉關葱嶺久通道
渥洼異産今來歸
聖人神武六龍御黃金幄敞頻廻顧王公將相各呈竒
赤騮紫燕紛無數平沙夾道旌旗開千騎遠自紅門來
經過長楊歷甫草勢如電激聲如雷誠哉天馬稱汗血
紅塵不動影先絶驪駒蹀躞看流雲照夜奔騰類飛雪
中有龍種何蹁躚神閑先到高臺邊超羣致遠有餘力
五花蹴地眞連錢須臾數馬復奔逸飛黃騕褭皆竒質
前岡影動方微茫轉盻人前鳥同疾
聖人顧此
天顔怡三千騋牝皆權竒就中四十更雄特吴綾蜀錦
優賚之
國家典禮有深意恐有鹽車困騏驥便是金臺市駿心
伯樂一顧空幽冀小(臣)何幸從馳驅欲寫神駿增躊躇
試馬由來寄軍政拜手秋原贊廟謨
天府寶翰篇張英
秘閣西頭古錦囊時時寶鴨薰天香雕函什襲虬龍抱
玉匣標題翡翠裝
君王清燕常留翫不寶珠璣寶書翰往代名箋色尚瑩
千秋遺墨光猶燦學書無過王右軍天門鳳闕迥無羣
蕭疎内景神仙字娟秀曹江孝女文(昔人謂右軍書黃庭經飄逸有神仙)
(之㮣曹娥碑婉順有孝女之儀今内景經曹娥碑真蹟皆存内府)懷素上人筆如鐡漏
痕釵脚皆竒絶藤影盤時鶴欲栖劍鋩舞處蛟堪截平
原雄勁若有神内制猶存寶篆新(顔真卿書朱巨川誥勅有唐宋璽)晉
唐墨跡人間少由來一字堪千緡端眀學士黃州客作
字還如畫竒石山谷偏餘瀟洒姿南宫獨創嶔㟢格骨
氣蒼嚴數晦翁偶然藻翰皆能工始信真儒自淹貫臨
池原不比雕蟲子昂雅得蘭亭意江左宗風猶未墜近
代華亭說劍篇落筆輕圓饒逸致(周文矩畫說劍圖董其昌書說劍篇)閣
帖初年搨本竒玉堂手記拜恩時(宋畢士安爲學士淳化初年賜此帖士安)
(自䟦于後)澄心舊紙廷珪墨海内流傳第一碑古人眞蹟良
難遇一片精英凝尺素鴻寶常騰奎壁光靈物從來鬼
神護
聖主典學開承眀旁搜文翰佐昇平譬彼珍竒貢川嶽
沐日浴月光華生累朝妙墨藏
天府
聖情如歷瓊瑤圃温室臨摹敲硯冰風亭展對飛檐雨
侍從詞臣許縱看驚心駭目誇雄觀泰山俯視皆雲氣
滄海平臨盡紫瀾先教拂拭青玉案捧持須用薔薇盥
書家今得見山隂如遡河源入星漢再拜稽首
恩無疆晴窗寓目神飛揚天球河圖世世寶上與景慶
同輝光
温泉歌張英
蒼山層疊東方來插天萬朵芙蓉開中有幽巒自盤互
温泉觱沸靈山隈遙見白雲覆巖谷波光日暖寒松綠
四時天氣總春融雙泉數武分涼燠静如眀鏡石池平
瀉入房櫳取次行蘭香㶑灧膏千斛碧色深沉玉一泓
定有丹砂結泉底仙竈綿綿傾石髓陽烏浴彩咸池波
燭龍銜照空潭水天生靈異豈偶然近瞻
世廟橋山巔土脈精英恣磅礴鬱蒸佳氣通源泉常聽
空山傳警蹕畿東勝地時廵日來遊彌切望
陵思豈爲臨流賞清泌
慈寧聖人鶴髮垂有時
鳳輦出龍墀樂遊原上温泉畔風土清嘉
聖體宜規模簡樸留陳蹟半畝方塘甃文石繚垣翠巘
蔭長松
行殿土階沿素壁却笑華清侈費多連雲宫闕漫嵯峩
何須刻石成鳬雁豈待鏤金作芰荷
聖朝舉事皆有則敬愛爲心儉爲德寧
親常願葆天和結搆恒思惜民力今年扈從碧山岑
賜遊佳地荷
恩深每懷袚濯塵纓志時望天波挹注心
蒙
賜御筆臨米芾長幅恭紀張英
聖主求寧致清宴坐擁圖書千萬卷省覧機政日中昃
典學稽文意靡倦微臣歲久侍華清講席經帷燕常見
避暑多在甘泉宫柳風槐露迎涼院几畔秋蘭襲袂香
階下新荷映波茜
聖情怡豫對清流微颸不用移宫扇日揮鳳紙恒百幅
退筆爲山墨爲澱遠自篆籕逮晚近縹囊玉軸羅羣彦
漏痕釵脚法益竒虎卧龍跳勢屢變
御筆腕下集大成俯仰千秋稱獨擅臨摹最愛米與蘇
古人重見開生面襄陽野老舊知名異代遭逢數稱善
當年承詔入深宫落筆驚竒響春殿米顛豪放本不羈
紫袍自裹端溪硯長牋流傳入内府側近龍香荷
宸眄字大如碗近數百淋漓瀟灑吳淞絹鍾王顔柳各
有態盡入豪端供結撰勁筆軒翥摩丹霄竒情夭矯躡
飛電珠璣萬斛神采殊珊瑚百尺霞光絢念臣朝夕傍
棐几特與疏恩及愚賤兹幅拜賜出明光寶翰煌煌倚
深眷榮光夜燭蓬蒿廬奕世家珍共欽羡
大西洋貢獅子歌應
制王士禎
古云狻㹸日走五百里遠隔流沙生月氐康居䟽勒曾
一獻丹青顧陸矜神竒夙聞其名思一見玉關迢逓天
西陲况復野干日鳴噪安得一吼驚&KR0008;咿
聖人有道十七載景風海外舟車馳元龜象齒紛置驛
文犀桂蠧羅庭墀大秦之西國絶域懸橦度索來數期
厥有神獸修方物波濤遠迸蛟龍隨海人泉客盡避徙
朱衣絳幘不敢窺形狀瓌詭氣奮迅目光睒䁑毛耏耏
巨髯毿㲚尾如斗勁毫柔毳相離披發聲殷其雷破壁
顧盼已却千熊羆乳虎犛牛望辟易何論六駁兼文貍
搏象搏虎具全力威在齒尾非毛皮
上林晝開射熊館
詔付象胥有職司
聖朝寶德不寶物百獸率舞良所宜五風十雨兆民足
騶虞在囿麟來嬉寫入職方舊圖繪二南萬古傳風詩
聖駕南廵詩(有序)汪霦
皇帝御極之三十八年武功耆定文命覃敷聲教所被
無遠弗届時則和氣翔洽年以順成太平之象書
契以來所未有薄海内外僉曰休哉除天下之大
害者享其利任天下之至勞者居其安
聖天子以守成兼開創勞形焦思者三紀於兹治定功
成物靡不得其所繼自今以往歌風而理從欲而
治其無煩宵旰乎
皇帝曰噫無逸者逸居休弗休維兹黃運泛决民罹其
災歲糜大農金錢無算且江淮吳會財賦所自出
也十年弗省䘏䘏乎念之爰於中春諏吉奉
聖母南邁其隆孝養也則問寢視膳靡有失節山川所
經民人之繁庶風俗之茂美皆藉以怡悅
聖情極尊養之至願其簡扈從也虎賁&KR0591;御期門羽林
之士才足以給使令而已其省供頓也糗糧脯脩
帷帳槃匜悉出内府所有不以纖芥煩吾民也其
飭河工也則開引河疏清口築堰導湖塞下流諸
壩口授手麾莫不中機要合緩急河臣祗服厥事
不迷於所往其重農功也所至田野輙進父老詢
以天時豐嗇地利肥瘠人力勤怠委曲周詳不啻
主伯亞旅之相爲謀也其振文教也念東南人材
藪澤再廣進取之額輶軒所貢片言隻字足備採
攬者必和顔色以受之其脩武備也凢禁旅之出
戍者綠旗之守禦者至則蒐軍實簡卒徒校其進
退坐作之節以爲軍帥之賞罰士伍振刷靡不供
命其飭吏治也自封疆大吏以逮一命之士具悉
其廉貪敏惰治行稍稱者輙寵以
宸翰用示鼔勸其寬文法也凡三省之民殊死以下情
罪可原者悉子蕩滌囹圄空虛民以和樂其宏蠲
賜也大江以南比歲之積逋不下數百萬悉除悉
貸毋令農民困於追呼鹽筴之因時量加非經制
者弗征永著爲令商得休息官無所侵漁是行也
大駕届道凡百有五日數千里之遠兆民之衆萬事之
殷繁莫不秩然就理夏五月還
京師臣竊惟我
世祖章皇帝以開天之聖纘
太祖
太宗之丕基殷憂締造始能統一海内光宅天下迨我
皇上沖齡踐祚深惟
三后肇造之艱難不敢稍自暇逸消國家無形之伏莽
廓振古未闢之疆圉智勇天錫莫與爲比而且仁
育義正惠養元元隂陽燥濕工虞水火下至日用
飲食之細無一不與民相流通故民之戴之也不
戒而孚不謀而合今者恭奉
聖母由畿甸至於海隅窮鄉僻壤之民莫不扶老携幼
喁喁穰穰環
行宫而嚮慕者日以億萬計以
天子之尊尊其親以天下之養養其親
聖母顧之而後喜可知也至矣哉孝乎知人安民繼述
之志事也文經武緯顯承之謨烈也合四海順豫
之情以無忘
世祖付託之重豐功偉烈舉於此尊養之一念廓之矣
若夫紀定省之常儀摭哲惠之善政形容盛德以
爲足以窺
聖人之萬一此猶闇者依光而不知由於日月渴者飲
河而不知發於崑崙也豈能罄其光華通其條貫
哉臣浙人也以需次
國門不得與農夫野老恭迎江滸瞻
穆穆之清光又不獲簪筆屬櫜與從臣之列然歌詠
聖德俾千萬世有所紀述者史臣之職也其敢以不文
默而自已敬賡有韻之言用紀無私之德詞雖下
里義等康衢云爾其詩曰
我
皇德邁軒與羲覆載照臨三無私揆文奮武萬國治在
昔三叛兵弄池
廟謨翦薙若拾遺扶桑底定波不靡羅鳳郡縣非羈縻
惟北有蘖雄恣睢
帝車三駕庭三犂民氣和樂遨以嬉六七十翁如小兒
繼今垂拱真無爲大開眀堂坐治之
帝曰咈哉子其咨一夫不獲若已推宣房未築河瀰瀰
淮之左右懸釡炊大農金錢歲虛糜矧兹吳會財賦資
民亦勞止愁南箕十年望幸安可辭東風解涷春日遲
乃乘時令揚蒼旗
御舟容與平如移龍頭豹尾紛葳蕤誰其從者丞與疑
柱下之史簪筆隨進退左右各有司直沽環衛天東維
滄洲瀛海爲藩籬揚舲直下濟與淄地過徐兗星婁危
黃水衝決楚岸庳
躬自測度沿沙坻河靈效順來馮夷天清地定江漣漪
蛟龍拜舞瞻
天麾吴都三月春和時迎
鑾馥郁萼在枝是時正值
萬夀期老弱拜跪相携持三浙父老仰
聖慈夏旱望雲冬待曦
天鍳誠悃臨江湄
乘輿再向鍾山陲牙檣北指薰風吹維夏五月還
京師史臣頌德窮於詞約略紀載昭來兹譬窺以管測
以蠡
皇帝至孝戀慈帷尊親繼志咸無虧山川周覧
皇情怡
皇帝至儉福所褆饍饈服御行者齎勿以供頓勞羣黎
皇帝至眀繼重離治行殿最靡弗知廉者錫服貪夫褫
玉衡金鏡手自提
皇帝至勤乾健姿河工閱視忘腁胝口授方略指以撝
疏瀹決排慎所宜河臣再拜膺成規
皇帝至仁雨露滋空索祝網滌垢疵大德曰生民用孳
俗吏期會爲繭絲積逋纍纍民力疲悉予寬貸無呼追
淮民煑海謀刀錐官吏往往營奸欺減賦停𣲖蘇瘡痍
皇帝文武德並垂觀風問俗陳以詩片善皆得來
軒墀維吳與越多英竒生徒增置各有差小子有造佩
以觽
天章雲漢光紛披結體夭矯盤蛟螭千秋墨寶時一窺
不二之士惟熊羆干城重寄罝在逵一朝饗之樂有儀
簡閱步伐射與馳汝不供命厥罰施軍壘變色無敢戲
卓哉
至德淪膚肌
皇心視民猶溺饑
詔下百辟思復思謂天蓋高聽以卑太平有道開鴻基
樂只君子福履綏天不愛道露如飴地不愛寶靈出芝
民登春臺樂不支從今八萬四千歲普天率土歌雍熙
皇清文穎卷六十二
