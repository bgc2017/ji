皇清文穎卷五十一
詩
樂府
皇雅四篇(有序并上表)葉方藹
(臣)方藹頓首再拜言伏惟
皇帝陛下赫然一怒隴右閩南相繼底定叛者柔服復
為良臣二方之民如無兵革竊謂故典所載討亂
成功者有矣必右剪左屠殱其類醜芟薙而蕰崇
之甚者禾苗稂莠不擇而鋤大難雖平民氣破傷
征役怨咨之感未能盡息豈如今日初無鯨鯢之
築京觀之封轉危為安易亂而治致效疾速捷於
景響(臣)侍從
殿廷命將出師之日親聆
德音巨憝而外勿僇一人倒戈来迎許以不死勤懇諄
諭至再至三以故至誠感孚豚魚知格方之古昔
惟舜舞干羽而苗格文王因壘而崇下庶幾近之
史官載筆宜有紀述宣示遐邇伏念臣待罪翰林
以文章為職業而謭菲固僿無以稱揚德媺竊聞
詩有六義在朝宜雅故有六月采芑車攻吉日江
漢常武諸篇所以誌武功昭文德示後人以則傚
俾繼序思不忘(臣)輒不自揣著為雅詩四篇雖不
能如尹吉甫之萬一亦不敢為相如班固符命貢
諛之詞因事述言多所挂漏但區區之心欲令天
下萬世知
皇上仁勇天錫超軼前後更祈益加勤勉載沛威恩使
反側之徒旦夕殄滅以塞臣庶之徯望(臣)之此詩
得附
寵靈以不朽誠不勝大願(臣)方藹昧死上
涇邱受降也
涇邱崇崇安定龐龐(叶龍)我有虎臣以折以衝老羆卧
矣狢子曷過矣以固我圉以静我野(叶涴)矣
安定洋洋涇邱攘攘我有虎臣化為豺與狼誰其飤之
俾饑而噬矣誰其絛之俾颺而逝矣
羣恇其兇羣餌其誘賊我主師戕我盧首民人毒痡甚
爇於爐甚溺於塗以號以呼呼天無辜
帝念斯庶孔顛奚釋乃命臣海惟爾作朕弼爾惟一德
太清之縡實眷西顧往綏殘黎式完頸脰(叶度)
彼携者子始心非貳大敢逋播其引領望貰爾承命勿
替往與之湔賊可坐而獮往與之祓衆可招而獲
海拜誓師次於秦郊我馬蹻蹻我士囂囂孔武且豪搏
賊以敖有兇有孽將螫將嚙我旆方設則已顛蹶
乃傅其壘元臣是臨弛我武刑諭以德心往能思服其
保爾族待女以不死否則孥僇侮可邀禔吝則終辱隳
膽束軀惟爾之福
唐子知歸崩角𠢐面敢怙而抗爰順以巽(叶霰)臣罪不
可赦刎頸以謝隴頭之水流聲嗚咽元臣止之女無庸
自絶
皇帝慈仁其度如天曰忍以一夫俾百族顛連維國有
恒憲維子有殊恩(叶殷)洗女瑕疵濯女垢瘢女宜自圖
以蓋厥愆
其危旣安如乳獲母戈鋋倒載衅甲卧鼓昔也衡命衆
號以咷今也輸誠衆讙以嘵昔也負嵎有壘猶墟今也
革心卧起于徐
帝念秦隴噢之咻之綏彼携貳輯之柔之非我受降(叶)
(紅)為民受降應地之坤順承含弘(叶紅)非我宥慝為民
宥慝雷雨之觧百糓之澤
薄言震之隴右肅清元臣蒞止疆場克寧我民有父母
我
君有臣喻彼飛鴞曷懷好音上帝式臨無遐爾戎心
涇邱十二章二章章八句四章章九句四章章
十句二章章十二句
關隴平隴右也
關嶺茫茫隴流湯湯紆餘逶迤崢嶸嶮巇面蜀肘凉輔
車相將狡焉啓疆震驚我一方
關嶺兀兀隴流潏潏彼涇啓戎乃蠢兹蟊賊為虺為蜴
為螟為螣卬首張臆助逆抗有德如蝟之集如豨之突
涇原旣靖乃羣賊大震睢睢盱盱延旦夕之命
帝命臣海為隴民徙灾
帝命臣勇師自西陲
帝詔臣海女速涉阪出彼朝那為勇軍援犄之角之沓
之蹙之除民之慝俾婦子其適尚嘉乃之績
海涉河涇言騰㶚滻秦山矗突嶔﨑隴阪踰邠越凉飛
旓揚旆扶輿猗靡雲䍐綷䌨雍部阻長敢憚痡瘏式遏
寇虐以寧爾室家(叶歌)
勇自河西啣枚疾指来從酒泉轉戰天水矯矯虎臣一
乃心力摧堅挫鋒盪彼蟊賊兵車百萬洶洶雷震横會
方州為行為陳(叶陣)
東西合圍賊在釡底(叶低)其智斯竭其魄斯奪勇率其
麾崖誅谷討曰臣思克曰臣進寶赳赳奮武為
王干城勇實帥之桓桓於征
于征何所于鞏于臨道阻坂長蔽虧岑崟罙入其阻禽
獮草薙申用三驅根株斷刈餘賊竄蜀遊魂猶悸西夏
以綏賀蘭其乂
脅從蚩蚩亦孔之哀寬其誅鋤予以惠来維海與勇剛
克柔克勇也帥師為闢為祓海也敉民為慰為集北地
上郡稽顙歸命如旱望霓海實綏之
義威戢武奠我西陲剖蜩斮蝟人畏以懷秦民噓呵化
為謳吟殄熄暴悖克廣德仁經戰伐區蠲除租簿問孤
弔死周匝宏溥廓我
皇恩義聲先路
帝德振振隴山旣平隴流旣清惟
天子之楨隴山旣伏乃黔粤滇蜀敢不讋伏如翰如飛
萬里来威
維臣之力維師之武長驅洋洋莫予云拒縶縛巨憝争
刌膾脯塞神人之怒黔首喁喁式歌且舞億萬斯年篤
我
皇景祜
關隴十二章二章章八句二章章九句一章十
句一章十一句四章章十二句二章章十四句
南紀平閩也
閩山屹屹南紀雄藩吳越之會交廣之門維山嵬矣女
其為礪矣維海湃矣女其為帶矣
山則有羆水則有蛟其物維何工為孽與妖鼓盪我藩
臣誘為唇齒以搖我疆理誰貪其餌百世之族一朝而
圯
帝念藩臣女祖女父勲在盟府惟女孫子曷敢越乃武
根柢之撥枝葉則病予有肺腑臣乃不克令庶邦奚正
維鉞之興翦焉斯定
乃
命親王視師於東金節煌煌玉矢朱弓兕甲熊旂荷天
之寵(叶充)謀夫縱縱武士充充以翼以馮共㐮厥功
王師渾渾言涉於江旌旆悠悠江水不揚賊旅如林望
風奔狂負固革心庸胥後會受彼順命殄彼衡命
三軍齊作進規退矩戰不貪誅禽不濫數會稽南部投
戈来附仙霞之關鳥道天插一士拒險萬夫莫越我師
度之如履房闥
師既戾止彼亦悔止乃觳乃觫乃匍乃匐泥首拔髮搥
胸出血率其臣妾萃於軍茇俟龔行
天罰
天子曰咈(叶沸)繄大功之後其宥十世爾負一𤯝予其
忍爾治忘人之過記人之功予為大君其敢不聰
昔爾有車旂今予再錫之昔爾有土宇今予再闢之非
常之恩不可數得夙夜省厥愆以懋乃績臣拜稽首承
帝命無斁
閩方為亂
帝則伐之既伐来歸
帝則活之閩亂既平閩方既定(叶庭)
帝俛而思思此疲甿簡其徭征弛其𤯝刑代虐以貞滌
穢以清
閩民歌呼
帝為我来(叶釐)出我荼苦煦我瘢痍祝
帝之紀後天罔墜祝
帝之壽與地同久曷徒祝之心誠篤之施我後人世世
告之
南紀十一章一章八句二章章九句四章章十
句四章章十二句
巨浸驅海寇也
巨浸稽天滔滔如何天吳罔象倚以為家(叶歌)有鯨有
鰐有鮫有鼍摧橦决帆血人於牙(叶俄)中國有
聖人爾獨揚其波
蠢彼䵷黽亦雜此處曰予勝國後誕敢紀其緒藉瑕蹈
釁窺伺肘腋知大邦有疵載逞凶慝離間我臣僕(叶白)
盗據我家室
於興於泉於汀於漳乃揚沸湯乃噪蜩螗我有城郭倏
為沮洳我有民人倏為鯈鮒忍死須臾后来其蘇
王承
帝命建大將旂鼓我冠帶之國忍鱗介是伍我牖既綢
我戶既繆與子偕作與子同仇悉率左右殱此羣醜
暨暨藩臣一心一德討賊自贖不即巳恤塹山堙谷馬
騰舟駛親率其旅以臨濛汜
陛下曲赦臣臣敢不效死
將士和睦有鳬在藻既獲敵師如饑斯飽或拔其角或
脱其距或斧其吭或截其膂賊窮見窘無地自處
彼彊者跳我攘我逐彼溺者死我殄我戮神惎之毒鬼
連其覆如探鷇殼如振槁木匪我黷武取彼殘已足
前徒既奔兇渠束手知女上策惟有一走茫茫煙島為
逋逃藪仁無必取義不盡殺屏諸窮髮毋汚我
王鉞
四州士女来迎
王旅君子維何元黃在篚小人維何饔飱在筥于時言
言于時語語復為
王人以耕以仕(叶語)歌
帝之德誦王之武
帝德溥將涵負吐納百谷来王天與地沓乾端坤倪太
虛包括何人不綏何物不懷何戾不蠲(叶基)何善不嘉
(叶竒)
皇仁熙熙云何不来(叶釐)
皇帝在位受天之籙東西朔南無思不服其有不服自
膺顯戮獻馘於泮獻俘於廟武功旣昭文德用紹史臣
奏雅來哲是詔
巨浸十一章八章章十句三章章十二句
鐃歌鼔吹曲(有序)徐嘉炎
(臣)聞蚩尤方破遂傳棡鼓之章有苗旣来即上卿
雲之頌六成八變太和之象光昭七德九功神武
之靈赫濯選聲表盛寓物銘庸振古如兹由来尚
矣況乎澤覆油雲征同時雨八荒四海之内共覩
飈飛一元三古而還誰方雲騖桓桓之旅後舞前
歌喁喁者流東征西怨謀非稽衆役僅淹時雖王
者之師有征無戰而雷霆所擊不疾而馳殊猷偉
伐史策之所未稱盛德大業篇章之所罕記苟非
絃匏遞奏藉空桑絲竹之音金石相宣振路鼓靁
鞉之響何以告成功傳後世哉夫自干戈始用書
契以來賊子亂臣阻兵抗命豕心鷹眼之族弗率
於古帝之朝蜂目豺聲之徒自絶於盛王之世或
竊一隅之地致稽數世之誅者蓋自昔有然矣
皇上仁育羣生厚載萬物軼漢高之大度邁藝祖之淵
衷期杯酒以銷兵用苴茅而錫福惓懷走狗懲葅
醢以戢韓彭永念從龍指山河而安綘灌蠢兹逆
醜肆厥兇渠翫
兩朝帶礪之恩為千里逋逃之藪叢鸇忘其豢飬飽決
枋榆桃蟲恣其拚飛毒成辛螫乃搆九隆之種妄
噓六詔之灰俗沿盤瓠幾欲奮喙吠堯地接㽛町
輒思刻木叛漢爾乃茫茫墋黷潰潰沸騰蜀黔之
破獍羣狂閩粤之鳴狐洊起赤眉青犢旋開囂述
之邪紅巾白蓮漸啓張陳之燄拔陵逆作杜洛周
相繼稱兵侯景變生陳寶應聞風搆難
皇上神謀獨運禁旅四征選士馬而如雲命公卿之惟
月上公出鎮西府專牙宗子登壇東藩建閫雖彭
亡歙刺將有輿尸授命之忠而張齒顔拳臣多罵
賊捐生之烈於是軍威烜赫
廟略深沉始平遼海北庭之叛宼身殱繼討閩山南紀
之降王面縛虺蛇之衆次第削平鮫鱷之氛逡廵
底定旣而天厭其毒神惎之謀懷恩自伏冥誅姚
萇還為鬼殛傕汜未滅先燃董卓之臍安史雖存
已潰祿山之腹於時邯鄲卜者假託子輿瑯琊名
族間生處仲旣縶肘而剪翼漸唇亡而齒寒然後
躍黃龍以越洞庭驅金牛而登劍閣歌渝擊鼓西
極三巴破竹倒戈南連五管顧乃窮猿無擇困獸
猶驚王元擁立夫隗純高尚依憑乎慶緒方舟並
濟同惡相求據大渡之河渾忘玉斧毁盤江之索
便謂金甌詎知葡萄江上寒水膠舟楠木溪邊温
泉飲馬煌煌
天語無遲豢寇之師翼翼
宸衷肯緩滔天之戮北極遥頒乎
廟算南人競慴夫
天威百足死而就僵羽黨盡矣三驅前而不誡親戚畔
之爰是臨淄旦開河中夜縊沈黎摧角獞僰傾心
洗兵於洱海之傍天清日晏習戰於昆池之側霧
散烟消碧雞偕金馬重輝露布與雲旂竝麗昔鬼
方尺土高宗克以三年淮蔡數城唐朔隔於二紀
若斯之風行草偃景逸雲馳豈不神哉未之覩矣
於焉升中
上帝告類
明堂折馘獻俘禮琮璜於
七廟振旅飲至虔圭鬯於羣神百度惟新
詔封三錢之府兆民偕樂歡騰五父之衢猗歟休哉其
敢不肅聿自鐃歌鼔吹之製始於西京樂府之章
其後魏有繆襲之篇吳有韋昭之作傅休奕聲稱
於晉代何承天表著於宋朝代不乏人咸稱作者
雖移聲换調不皆蹈襲前人而譜德象功總是顯
揚時烈颺之堂上皇然郊廟之音采之閭中即是
風謠之選(臣)嘉炎離竒蟠木空荷青黃拳曲繰絲
慙施蒼赤值千秋之異數膺三載之殊恩蟲難語
冰馬寧識路徒事丹鉛之役終為章句之儒旣未
能飛羽檄於軍中佐隂符於幕府繫纓於苴緬之
域勒石於點蒼之山若乃歌詠鴻名昭宣盛軌揚
無前之偉烈附不朽於来兹臣之志也亦臣之職
也是用不揣固陋作為鐃歌鼓吹曲一十四章選
詞徵事因事立名非敢播之管弦聊以遺夫翰墨
云耳
聖皇出
皇帝受命也
聖皇出披皇圖紹武烈承文謨造草昧嗣唐虞地符吐
天苞舒神其格人所愉四海域八紘孚歌擊壤舞康衢
邁禹跡遵堯塗蠢鑿齒蹈天誅捫參井干狼弧
帝降威轟雷車斮脩蛇羂猰㺄斗極拱泰階居功無加
德有餘告太平樂于胥
右
聖皇出一章章三十句句三字
遼水奠平察哈爾之亂也
遼水紆流紫塞傍混同長白鬱相望有寇狡焉逞不祥
罔顧懿親為
國殃師行轉戰尅大荒戎首死葬之以禮
陛下仁至義盡與天無疆
右遼水奠一章章九句五句句七字一句三字
二句句四字一句六字
安隴右平王輔臣也
隴頭水東西流牙旗玉帳出秦州逆臣間諜隂相投頓
令部曲尋戈矛戈矛起白日晦五嶽動百川沸始不戒
後乃悔
天子聖仁貰汝辠罪臣愧憤頭搶地隴山永安無不利
右安隴右一章章十四句六句句七字八句句
三字
豫章翻定江西賊也
豫章翻雲驚白日昏章江與貢水駭浪騰虹奔荆楚撲
餘氛竄跡吉與袁野火縱灌莾乘風思燎原煌煌我宗
子赫赫崇維垣鉦鼓震地軸力若排崑崙獲醜服上刑
脅從乃無論芒角漸以消拱手奏
至尊
右豫章翻一章章十六句一句三字十五句句
五字
掃七閩平耿精忠也
閩山丹閩水碧東望琉球天咫尺怒濤羣飛海水立有
鳥鈎喙傍距趯攫摶徒程勇唼喋思強食鼎沸三山間
貪人還自賊妖氛塗炭浙東西彗星横掃天南北㹠子
瘈狗真何益徒使我民不休息降王繫組親王功督臣
撑拄東甌東吁嗟范叔真純忠
右掃七閩一章章十六句二句句三字十句句
七字四句句五字
海波平驅海寇鄭錦也
海波蕩漭海水浡淈維彼蛟螭為妖為孽天吳罔象跳
盪震越二世逋誅毒痡苞蘖東南民力幾為竭
帝赫斯怒駕黿鼉為梁射鬐斷鬛掃燄吞光金門厦門
波不揚曈曈日出窮扶桑
右海波平一章章十五句十一句句四字三句
句七字一句五字
平五羊討尚之信也
五羊城南接朱崖西桂林香山海門蜃氣深駃騠超母
行從禽梟子啄父毒氛侵坤維反側来相尋忘恩反噬
昧照臨負且乘危薰心通逆書阻貢琛殱忠良冤沉沉
誰烹魚漑釡鬵金戈指白日隂貫甲馳卒成擒嶺南瘴
開啓版宇闐闐振旅淵淵鼓勒勲紀績銘銅柱
右平五羊一章章二十二句十三句句三字九
句句七字
桂水深定廣西亂也
湘江南連桂水深粤西瀧岡鬱沈沈鳥飛不度獸不臨
黔陽溪流多毒滛嗟爾孤軍惟女子贅壻不臧身徒死
國家興增如山崇說築傅巖誠國士
右桂水深一章章八句句七字
殱渠魁吳三桂伏天誅逆黨漸自解散也
渠魁倡亂脅從多滇池夜郎阻
天戈襄荆沙含毒短狐風號閩粤皆揚波念爾功微賞
已過輒背信誓搖山河天用斬厲正厥辜鬼瞰神怒誅
獨夫惠廸則吉從逆凶逆臣安獲邀考終
天家王鈇威無窮
廟謨符合聲應響先天弗違如指掌君不見王敦崔杼
皆前死斵棺剉骸無漏網
右殱渠魁一章章十五句十四句句七字一句
十字
洞庭湖平湖南郡縣也
岳陽樓洞庭水連雲蔽岡征塵起舳艫輜軿繞千里賊
烽西自辰沅来渚宫徹夜驚戎壘雲旗獵獵下長沙蒲
帆矗水風交加賊營平地木斯拔連山白骨真如麻元
戎奉
詔往直望無要遮朱旗綘天甲暗日流沙染血成紅霞
廷臣拱手服
廟謨阪泉丹浦威無加
右洞庭湖一章章十六句二句句三字十二句
句七字二句句五字
收成都平全蜀也
岷山之英為井絡萬里黃雲踰劒閣蠶叢魚鳬樹國久
不通秦塞疆戎索後服久需聖人出先畔或因王者弱
本朝教訖西南陲從駹朝冉存卭筰三窟毚兔營獨狡
五丁金牛遂同惡隂平道嘉陵江桓桓將軍智略雙水
行陸走羣力扛勢同決帆與摧橦錦江玉壘仍我邦桂
浦金沙月照忩
右收成都一章章十七句十五句句七字二句
句三字
克黔陽定貴州也
羅施僻一隅桂竹林篁間山行雜苗箐路險叢溪蠻妖
氛阻聲教相率為獷頑王師火烈烈閃斗朱旗殷雲屯
紅欱野霧積雪噴山直將搏貙兕一往肯驟還水西無
平沙修澗曲灣灣奢安勝國際十載師當關何如此神
武俛首誰抗顔獞歌百千聲呼號相追攀趨吉悔自凶
不若絶神姦
右克黔陽一章章二十句句五字
定昆明誅吳世璠平全滇也
西南天末皆羈縻六師雲集風馳一隅穴鼠困鬭何為
徒析骸易子羅棲掘蟄生無時
天子明見萬里使臣詔促師期軍中發憤一鼓氣作陣
雲杼軸深迷蟊賊内訌相危逆孽窮斃戚自伊貽脅從
倒戈来追隨壺漿簞食迎王師奉德音赦過宥罪涣號
弘施元戎十乘惟騏捷書露奏京畿八荒震叠
天威
聖皇至德如斯惟永清垂拱穆穆無為
右定昆明一章章二十三句四句句七字十一
句句六字六句句四字一句十二字一句五字
文德舞告成功也
穆穆無為照臨下土奏武功歌為文德舞敷天與率土
頫首皆來庭際會欣六合望風仰太清二儀同造化地
平而天成風雲與時感日月同其榮羣臣咸在列濟濟
多頌聲
聖皇惟乾乾夙夜敢荒寧孝治奉
兩宫謙冲德不盈至誠感穹蒼爰以致太平祗承文命
謨思日庭堅贊永懷舜日億長侍堯年萬
右文德舞一章章二十四句四句句四字二十
句句五字
皇清文穎卷五十一
