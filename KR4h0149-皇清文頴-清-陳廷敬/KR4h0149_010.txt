皇清文穎卷十
論
史論杭世駿
史之有正史也自正閏之統標之也班氏承劉歆七略
以世本戰國策漢事楚漢春秋等篇列於春秋之後而
不列史名自齊王儉撰七志梁阮孝緒七錄部分其類
而隋書經籍志仍之有霸史有偽史有通史有實錄有
起居注有日歴有時政記自唐迄宋莫之能改必以班
馬諸人為宗何也談遷彪固世領著作一則文直而事
覈一則文贍而事詳補之者禇少孫宣布之者楊惲相
次撰續者劉向劉歆馮商衛衡楊雄史岑梁審肆仁晉
馮段肅金丹馮衍韋融蕭奮劉恂等校叙之者固女弟
曹大家從大家授讀者馬融等作八表及天文志者馬
續觧之者徐廣裴駰司馬貞張守節之外又有司馬彪
鄒誕生徐邈之音而史無疑義矣服虔劉德伏儼應劭
鄭灼李斐李竒鄧展文穎張揖蘇林張晏如淳孟康項
昭韋昭劉寶臣瓚之外又有包愷蕭該之音晉灼之集
注蔡道謨之集觧大顔小顔之决疑集注而漢無隱滯
矣漢自中興以後為編年者四族創紀傳者五家晉室
遷徙三惟一存范蔚宗刪七家之漢書及東觀記自以
為筆勢雄放體大思精然表志闕如皇后稱紀方術濫
及神仙列女表帝蔡琰識者有遺議焉獻帝以固書文
繁難省詔荀悅依左氏傳體以為漢紀立典有五志焉
曰達道義章法式通古今著功勲表賢能范史以為文
約事詳論辨多美唐貞觀中嘗以是賜交州都督李大
亮下書曰此書叙致既明論議深博極為治之體盡君
臣之義而科舉試士亦以悅紀與史漢為一科晉末袁
宏以東京史籍不倫惟張璠漢南紀差詳因參摭記傳
以損益之比諸家號為精密劉氏史通云世言漢中興
史者惟袁范二家而已陳壽三志魏氏稱紀蜀主稱書
厥後孫盛為魏春秋於武帝亦稱本紀(唐書藝文志有魏武本紀四卷)
習鑿齒始正其誤著論云若以魏有代王之德則不足
有靖亂之功則孫劉鼎立共王秦政猶不見叙况暫制
數州之衆哉(見世說注)梁武帝集諸臣編通史吳蜀二主皆
入世家劉知幾獨謂曹逆劉順而以帝王之少康光武
侯伯之秦繆楚莊比方昭烈歐陽修論正統而不黜魏
其賓客章望之著朝統論非之司馬光修通鑑而不帝
蜀朱子作綱目正之張栻撰經世紀年獻帝之後即係
昭烈年號書曰蜀漢逮後主亡國而始繫魏是即漢晉
春秋謂漢亾僅一二年則已為晉之旨也南豊呂南公
吳興鄭知幾永康陳亮嘗有更定壽書而皆不就廬陵
蕭常元陵川郝經明晉陵謝陞相次編削進蜀以帝制
退魏於載記三國之正統乃定大抵三史有得有失三
志有短有長淺陋而不學疎略而輕信此遷之失也蘇
子由譏之見識有限體致局弱此曄之失也葉水心譏
之鄭夾漈論固謂全無學術專事剽竊不無過激然古
今人表斷自虙羲神農貸殖列傳及於白圭子貢是其
史例已紊矣陳壽叙事質直較遷固或不如比蔚宗則
有過况董袁劉呂諸傳為范史開先乎晉氏修史從賈
謐之議以泰始為限斷厥後公私互有著述迄於齊代
數其可徵者陸機撰三祖紀干寶撰宣訖愍七帝紀束
晳撰帝紀十志鄧菜撰元明紀曹嘉之劉謙之徐廣郭
季産皆撰晉紀王紹之撰安帝陽秋訖義熙九年之事
習鑿齒孫盛檀道鸞皆撰陽秋杜延業撰春秋略司馬
彪王隱謝沈虞預朱鳳謝靈運臧榮緒蕭子雲沈約鄭
忠皆撰晉書何法盛撰中興書庾銑撰東晉新書荀綽
撰後書張緬為史抄蕭子顯為史草何劭為荀粲王弼
傳荀伯子為桓玄等傳陸機肇始而未備王劭續末而
不終(見文心雕龍)干寶著論近乎王化根源(語本唐李華蕭穎士集序謂文)
(選中晉紀總論)其書簡略直而能婉(語本晉書本傳)猶時戰浮譌㒺盡
機要(語本史通)虞預生長東南不知中朝事多竊寫王隱之
書謝沈才學在虞預之右習鑿齒裁正桓玄之覬覦非
望以晉繼漢明天心不可以勢力強其詞甚正(皆晉書本傳)
孫盛梁益舊事訪諸故老其書詞直而理正而劉知幾
以為論王業則黨悖逆而誣忠義叙國家則抑正順而
褒簒奪述風俗則矜夷狄而陋華夏鄧粲湘州曲學有
心典謨(文心雕龍)蕭子雲弱冠便留心傳著(梁書本傳)臧榮緒雖
無逸才亦足彌綸一代(南齊書本傳禇淵啟太祖云)法盛中興荒拙
少氣王隱徐廣淪溺罕華(劉祥撰宋書序錄歴說諸晉史云云)沈約故造
竒說謝靈運虛張高論道鸞不揆淺才好出竒語大凡
為晉學者王檀尤劣(皆本史通)唐貞觀中以前後史十有八
家未能盡善詔房喬以中書侍郎褚遂良再加撰次乃
據臧榮緒書增損之喬奏取太子左庶子許敬宗中書
舍人來濟著作郎陸元仕劉子翼前雍州刺史令狐德
棻太子舍人李義府薛元超起居郎上官儀等八人分
功撰錄著作佐郎敬播等四人考正義例太史令李淳
風深明星歴所修天文律歴五行三志最可觀採以宣
武紀陸機王羲之傳論上所自為故曰制旨總題御撰
自是言晉史者皆棄舊本競從新撰者焉舊唐書云房
喬字元齡新唐書云房元齡字喬宰相世系表又訛作
房喬松此史文之不同也然史官多是文咏之士好採
短部小書詭謬碎事如曹干二氏紀孫檀二陽秋皆不
之取其中美事遺略甚多又所評論遠棄史班近宗徐
庾競為綺豔不求篤實史通所謂飾彼輕薄之句編為
史傳之文無異加粉黛於壮夫服綺紈於高士矣自南
北分疆而史官各矜所習島夷索虜互相詆刺是非不
衷於一李延壽預脩六代之史館中墜稿仍存於宋見
徐爰裴子野本於齊見沈約吳均本於梁見何之元劉
璠本於陳見顧野王傅縡陸瓊本於魏見魏澹本於後
齊見王劭李德林本於周見柳虬牛弘本於隋見王劭
本故其所采多於本書矧八書自梁陳周隋而外多闕
略不全宋到彦之齊桂陽王鑠傳魏孝静紀皇后及神
元平文昭成諸帝子孫明元六王太武五王景穆十二
王諸傳後齊文襄紀茹茹公主彭樂等傳若非兩史於
何得其行事然好述妖異謠讖詼嘲小事不無繁猥又
叙事過簡刊落本書語反割裂至若天文五行之變異
州郡之建置禮樂之損益職官輿服之因革經籍之存
亡散在宋齊魏隋諸志者宜總為一而乃僅成紀傳不
求典故實跡是所短也故喜之者或歎為佳史(温公)而非
之者竟詆為小說(朱子)實當並存不可偏廢如以十史重
複别思有以更定之夾漈通志荆川左編可謂簡而該
矣究不得判然别為一史温公修通鑑六朝之事一以
委之劉道原叙致既簡徵引尤博事多十史所未備(如陳)
(文帝鴨羹餉軍彭樂芒山之戰之類)惜其限於編年不可析為紀傳興化
李清嘗以八書分注兩史之下江左盛稱其書而學士
家終不得見苟能取是數者之長以益李氏之所短别
為紏繆數卷則庶無遺憾矣隋書之志不以隋為限斷
何也貞觀初有詔遣令狐德棻岑文本撰周史孔穎達
許敬宗撰隋史姚思廉撰梁陳史李百藥撰後齊史至
十年尚書左僕射房元齡侍中魏徵上梁陳齊周隋五
代史紀傳并目錄凡二百五十二卷詔藏秘閣惟有十
志斷為三十卷尋擬續奏未有其文又詔左僕射于志
寧太史令李淳風著作郎韋安仁符璽郎李延壽同撰
其先撰史人惟令狐德棻重預其事南補梁陳北補齊
周最為該備至高宗永徽九年太尉長孫無忌進奏俗
呼為五代史志其編第雖編入隋書其實别行故也以
舊唐書為短者林駉晁公武也以新唐書為短者劉器
之唐庚也舊書不出一手或一事而兩見(淮安王神通論功房元齡)
(與神通傳兩見賈明觀事魏少游路嗣恭傳兩見山棚事李師道呂元膺傳兩見)或一文而兩
載(宇文歆諫獵表巢王元吉李綱傳兩載劉子元太子從臣乘馬著衣冠議楊炯冕服議本傳及輿服志兩)
(載張茂宗尚義章公主與蒋乂傳奏疏兩載)或一人而兩傳(楊朝晟)或一言而
前後錯出(朱敬則傳與三從兄同居財産無異句一傳復見李光弼傳前云臨陣擒其大將徐璜玉)
(李秦授周摰又云生擒安太清周摯楊希文等送於闕下李正已傳希逸母即懷玉姑也又云節度使侯希逸)
(即其外兄也)或兩人而彼此回護(裴洎李吉甫牛僧孺李德裕等傳)以陽城
之直諫而入隱逸以張易之昌宗之佞幸而附張行成
以薛懷義之滛亂而入外戚以孔穎達司馬才章王恭
馬嘉運之說經而不入儒林劉敦儒宜入孝友而在忠
義傳庾敬休請於歸州置廵院勾當收管諸色錢物送
省竟得列於忠義大凡順宗以前其事較詳宣宗以後
其事多略宋嘉祐重脩歐陽修為紀志宋祁為列傳范
鎮王疇宋敏求呂夏卿劉羲叟皆著作之才同預編纂
廢舊傳六十有一增三百三十有一志三表四文省事
增然歐公學春秋每務褒貶子京尚小學刻意文章用
事僻澁文彩太過譙孝寧評其失韓子中辨其惑吳鎮
紏其繆有以哉亭林顧氏嘗謂當兼二書刻之為二十
二史如宋魏諸國既各有書而復有南史北史是其例
也宋開寶中宰相薛居正監修梁唐晉漢周五代之史
多至一百五十卷歐陽修以其繁猥失實重加修定有
因舊史所改者(梁嘗更戊曰武舊史悉復為戊張文禮為王鎔養子號王德明舊史書張文禮)
有仍舊史所闕者(梁主友貞改名瑱劉鄩討張守進唐莊宗立高祖以下四廟及奉冊母曹)
(氏為皇太后愍帝之奏諡上冊皆失其月日)有補舊史所無者(唐李嗣源克潞州晉歲時)
(遣使契丹周世宗下三關瓦橋益津以建州及見淤口關工置寨舊史皆不書)褒貶義例仰師
春秋國史稱其以繼班固劉向而人不以為過乃其著
論是非往往不公梁為唐之簒臣王彦章實濟其惡而
列於忠義元行欽不屈於唐眀宗烏震不降於張文禮
而獨冐不韙之名至其書皇伯敬儒以正晉出帝即位
之非是猶沿濮議之誤也惜乎新史行而舊史久廢官
私所藏無從收拾在官者散見於永樂大典一書在私
者海内更無副本惟姚江黃氏有之而已蕩為煨燼矣
宋史過繁約之則其事不完(崑山歸有光祥符王惟儉揭陽王洙莆田柯維騏臨)
(川湯顯祖新建徐世溥皆事編削迄無善本)遼史過略徵之則其文不足(契丹)
(國志松漠紀聞數書而外文獻不足)金源世凡三變天會皇統之間一變
大定眀昌之間一變南遷而後又一變前多憑於實錄
後乃質之野史論世者欲定其優劣難矣元史其史之
最下者乎閭巷之所述編之乎史冊而不更(董摶霄傳自名董老)
(爺)案牘之所陳措之於文章而不易(日知錄云河渠志言耿參政阿里尚)
(書祭祀志言田司徒郝恭政皆案牘中之稱謂也)重見錯出繁蕪特甚雖有觧
縉之正誤許浩之弼違胡粹中之續編莫能救也豈非
廹於速就之故哉編年之法肇始竹書左氏其粹也荀
袁紀東西漢之始終吳曾類南北朝之征伐而司馬氏
之通鑑功最為大集衆手而成歴十九年之久觀大目
錄知年經國緯之昭晰觀修書帖知抉擿校計之精詳
觀考異知舊史小說之同異公自謂平生精力萃於此
書殆非誣也朱子因温公舉要胡文定公舉要歴補遺
兩書别為綱目表歲以首年而因年以著統大書以提
要而分著以偹言凡例既定付門人訥齋趙氏接續成
之訥齋屬筆尚欠詳謹間有脫誤失其本意朱子蓋欲
更定而未暇也其後遂昌尹起莘作發明祁門汪克寬
作考異望江王幼學作集說上虞徐昭文作考證武進
陳濟作集說正誤建安馮智舒作質實永新劉友益作
書法皆不免於迂陋洵乎紀載之難也補温公之闕者
金履祥王宗沐薛應旂也拾朱子之遺者陳桱商輅南
軒也以云通知其意則可若以論著作之大則瞠乎後
矣統而論之隋志正史六十七部唐志正史雜史七十
五家宋志亦不下八十餘人或紀一朝或兼前代工拙
既分是非互異梁武通史事備而例疎王通元經義嚴
而詞短蘇轍古史掘腐遷之舊科李燾長編煩史館之
編審事如積薪理同懸鑑非能明於得失孰能平愛憎
以評其優劣乎我
皇上兢業承天稽古出治延攬著作之才以備承眀之
選(臣)胸無一得才乏三長承
制下問敬以夙所研習者為我
皇上覼縷一陳焉
史論周長發
作史者有三長曰才曰學曰識非才無以籠罩百代非
學無以穿獵千古非識無以辨賢奸邪正是非得失之
所在善乎劉知幾之言為萬世不可易之凖也
聖朝闢天禄邇英之閣啓金匱石室之藏
列聖實錄敬謹撰修
國史起居偹加注錄纂修眀史詳加裁檢彬彬乎多良
史才焉我
皇上登極初元慎選侍從以偹著作之選(小臣)躬際昌
期敢因
明詔所及而敬攄管窺焉史記作於司馬談其子遷嗣
為太史令起而成之上自黃帝迄於炎漢作十二本紀
十表八書三十世家七十列傳揚子雲稱其書辨而不
華質而不俚其文直其事核不虛美不隱惡誠實錄矣
然論大道則先黃老而後六經叙游俠則退處士而進
奸雄述貨殖則崇勢利而羞貧賤誠有如孟堅所議者
又無惑乎司馬貞索隱王若虚辨惑所由起而摘其瑕
也漢書始於扶風班彪後其子固續成父業為十二紀
八表十志六十九傳未竟表志和帝詔固妹大家就東
觀踵成之今觀其書不激詭不抑抗贍而不穢詳而有
體蔚宗稱之非過也又制作之工英莖咸韶音節超詣
洪邁許之非誣也然傳元譏其論國體則餙主闕而折
臣忠叙世教則貴取容而賤直節述時務則謹詞章而
略事實又何以說焉頼顔師古尋波討源始稱善本而
蔡謨總二十四家以集其觧游秦辨一十二卷以决其
疑皆有功於是書而應孟蘇文之注又無論矣後漢書
作於范曄凡十帝紀八十列傳意欲矯袁張之偏駁正
薛謝之陋疎自謂體大思精實天下之竒作宜唐高宗
時令章懷太子賢與劉訥言等同為注釋也然採王喬
鳬履左慈羊鳴事已屬不經而於竇武何進之誅宦官
目為違天理張騫班勇之使西域以為遺佛書抑董宣
於酷吏升蔡琰於列女殆任私意為進退乎夫前稱馬
班後稱班范義包微婉嫓美素臣乃王充甲班而乙馬
張輔劣固而優遷張衡摘史班之舛濫傅元譏後漢之
尤煩掩其鴻裁而摭其疵病倘亦春秋責賢以備之義
與陳壽撰三國志雖王充稱其高簡有法范頵表其有
益風化裴松之注言銓叙可觀然負求米之論致修怨
之言奉當塗之正朔既異於鑿齒春秋編昭烈為世家
不如梁武通史是當參閱山陽載記司馬彪九州春秋
魚豢典略張勃孫吳之錄而後知張樞刊修之當謝陞
改作之由也晉自陸機作三帝紀而後有干寶何承天
何法盛王隱臧榮緒等一十八家而檀王為劣貞觀之
際君臣有事纂修於是言晉書者皆廢舊本競從新撰
然而遠棄史班近宗徐庾亦以合房元齡褚遂良敬播
衆人之手再加撰次而終無觧於冗叢之誚焉南北諸
史沈約宋書因何孫山蘇之舊補綴所遺製成雜史然
兼載魏晉失於斷限其創符瑞不經王劭謂其喜造異
說以誣前代蕭子顯南齊書天文但記災祥州郡不列
戶口祥瑞多載䜟緯南豐謂其才本率下雖刻雕藻繪
不能掩其更改破析之跡焉姚思廉撰梁陳書歴三世
傳父子更數十年而後成而梁用何之元劉璠陳用顧
野王傅縡推其自作蓋亦無多也後魏書始於鄧彦海
而終於魏收收感楊遵彦之助許作佳傳受爾朱文暢
之金滅其父惡騰譏穢史衆口同聲北齊書作於李德
林而成於其子百藥武定臣佐降在成朝河清事跡擢
居㐮代邢邵辟雍一表竄取李文孝昭寝疾手書有乖
顔訓條其踳落非僅數端後周一書大統有柳虬之執
簡開皇用牛弘以立言令狐德棻斐然繼作然其書文
而不實雅而無檢褒貶失中迄無定論夫自典午過江
而後叔寶未喪師以前王業偏安羣雄割據邱悅著典
略分陳齊周為三國長孫無忌監隋史兼梁陳周齊為
五代正朔之稱千古未定李延壽乃起而調停之南憑
四史北用三書刪蕪穢之詞化偏黨之見宜涑水之歎
為嘉史也蓋三五畢紀肇自周南一姓代興例當專史
子長叙十代之興亡延壽列八朝之治亂援古證今庶
幾可比志經籍者列之為通史叙正統者别之為霸朝
論世至此非史家一大統會也哉繼南北而號為良史
者則有隋書魏徵總其事而師古穎達授之紀傳淳風
志寧授之書志南續蕭沈北繼魏收本末兼眀釐然具
舉同時雖有責偹之言學者當為折中之論也有唐史
官遠軼前代貞觀以後則有柳芳吳兢韋述開元以後
則有于休烈令狐峘大歴元和以後則有崔龜從韋澳
或作矣而不傳或傳矣而不永晉革唐命丞相劉昫監
修國史總輯成編所謂舊唐書也宋慶歴中更詔儒臣
刊修於時宋景文歐陽永叔皆稱大手筆書成奏御以
為事增於前文減於舊所謂新唐書也舊書帝紀自憲
宗以上詳略得宜自文宗以下多所缺漏非紀注之失
職即實錄之不存新書整齊詳贍而於四表不復因仍
舊冊固自卓然成家顧遺德宗興元之詔列韓愈淮西
之碑詆諱辨為紕繆錄貞符之希恩此王氏辨其惑吳
縝紏其繆劉元城病其僻澀别有成書不暇備述也至
歐陽修因扈蒙薛居正之舊史合五代而秉筆改恩倖
為伶官宦者變外戚為家人義兒褒貶義例仰師春秋
况上下五十餘年貫穿八姓十國筆力馳騁不在子長
下然韓通無傳致劉氏之疑錢氏有嫌滋馬藎臣之辨
雖復陶岳補錄徐無黨觧間可發明未能救失宋遼金
三史皆總裁於元丞相托克托而遼史最先創稿統和以
後燦然大備中州文獻鼎成完顔張柔歸金史於其先
王鶚輯金事於其後十帝之實錄未亡四朝之聖訓猶
在壬辰雜編亭名野史渾源掌錄志號歸潛矧乃釡水
煥其遺文黃華耀其碑版削繁刊累美不勝收一代章
程宜其備也宋享祚三百年九朝國史六陵遺跡隆平
之集朱墨之本尊尭之錄東都之略治迹統類大事講
義裂帛無期殺青難竟乃一再期而即告成合五百卷
而仍脫漏恭是非而去取則猶是空言也權豐約以損
益則尚多過舉也在明中葉祥符王惟儉臨川湯顯祖
莆陽柯惟騏迭有修明祗知刊落甚矣作史之難也元
史為宋濂王禕所裁甫六月而告竣為時既廹重複頗
多此朱右補遺陳濟節要觧縉正舛正不能為二人諱
也二十一史之異同如此夫史體有二曰紀傳曰編年
紀傳本於尚書編年本於春秋紀傳自龍門史記始而
編年則自司馬光通鑑始上起戰國下終五代年經國
緯以備檢閱别為目錄恭考異同光自謂精力盡於此
神宗御製序以冠其首且以為賢於荀悅云微顯前人
規切當世居然春秋義例然帝曹魏而寇蜀漢帝朱梁
而寇河東紀武后之年黜中宗之號皆不能為温公觧
免也朱子之作綱目也表歲以首年因年以著統大書
以提要分注以備言綱倣春秋兼採衆史之長目倣左
氏稽合諸儒之說褒貶予奪嚴於衮鉞千萬世所奉為
素王之功臣者朱子一人而已要之作史者上任夫人
貴行乎四事則重委任假歲月專職業訪遺書也下之
任職貴稽乎五志則達道義彰法戒通古今著功勲表
賢能也此荀悦之論也而且參之以三科則叙沿革眀
罪惡辨邪正也此劉知幾之論也果其才足以證今學
足以考古識足以持衡百代於以黼黻
昇平潤色鴻業一本通鑑綱目以為凖作史其庶幾乎
史論沈廷芳
(臣)聞史之為書體宏義密事核辭該采之務其博而擇
之務其精蓋史者人君之動作威儀朝常之是非得失
悉著於篇以為昭鑒不特備歴代之典故而已世所謂
正史者廿一史也昔司馬遷世為太史令本其父談之
書以成史記起黃帝迄獲麟之歲上下三千年事暸如
指掌洵為紀傳之首其中景武紀禮樂律書等十篇元
成間褚少孫補之河渠等書司馬貞補之作音義者徐
廣作集觧者裴駰也後漢蘭臺令班固亦承父彪家學
倣遷史為漢書其女弟昭就東觀給札輯校内八表天
文志皆其所補也其書發凡起例華縟整贍卓乎一代
之史裁注之者二十四家顔師古為最范史雖與班馬
號三史然文繁於質視二史非其倫矣竊嘗以班之譏
遷范之譏固而歎作史之難蓋蔚宗之所采又皆瑣碎
之書且贊辭佻巧於史體為何如哉陳壽三國志嫌其
太略裴松之為注事頗明悉壽之帝魏退蜀正統已紊
其識見可知矣晉書為臧榮緒本貞觀中以何法盛十
八家晉史不善詔房喬等再加撰次當時同撰次者褚
遂良李淳風李延壽敬播諸人而凡例多出於播天文
律歴淳風專之喬以宣武紀等傳論太宗自為故總題
御撰惜史論雜以駢儷多沿六朝餘習䆒非正體也南
北史成於李延壽刪繁補闕過八書本史遠甚隋書魏
徵等撰徵自為序論天文五行律歴三志淳風獨作又
詔于志寧等修五代史志編入隋書先儒稱其極有倫
理本末兼明梁陳齊周之事偹矣劉昫因韋述之書成
唐書煩略不均若新唐書則歐陽修撰紀志惟務褒貶
宋祁作列傳刻意才章是以一書而體製各異其登諸
十七史者即其表中自稱事增於前文省於舊故也五
代史本薛居正書歐陽修編成新史文法史記考核獨
詳較諸史為優歐本出而薛本遂廢史之卷帙富者莫
如宋略者莫如遼金史得元好問稿本差勝宋遼二史
然總不及前代元史八閱月而成後以順帝無實錄可
徵復遣使采凡涉史事者令郡國上之重開局半年乃
訖功雖以宋濂總其事而舛謬特甚後人每欲刪定而
當時國史傳者蓋寡無從正其是非也若夫史有二體
曰編年曰紀傳編年本春秋之法司馬光用其例以修
通鑑而朱子綱目一書則綱倣春秋目倣左氏洵可謂
金鑑前編陳桱所輯續編商輅所輯皆效朱子體例為
之文頗繁賾而遺意猶存他如荀悅之漢紀袁宏之後
漢紀諸書雖得失詳略不同皆可偹正史之所未及至
於史之傳信後世實非易易觀劉知幾三長之論袁松
五難之說則一代之書必成於巨手而後作者之精神
炯炯長在簡冊乃為良史(小臣)草茅末學見聞禱昧仰
承
明詔謹據管見以對無任戰慄隕越之至
史論汪士鍠
古者天子置史官以紀言行言則左史書之行則右史
書之周禮所稱太史小史内史外史御史凡有五焉諸
侯各有國史分掌其職若晉太史齊太史見於春秋傳
者是也春秋孔子所修雖史也而尊為經矣武帝置太
史令司馬談父子世居其官探采前代斷自軒皇逮於
孝武成史記一百三十篇雖史官之舊而體制獨創後
世作史者咸宗之補之者褚少孫集注者裴駰也班固
漢書繼父彪而作八表及天文志未竟和帝詔其女弟
昭就東觀藏書踵成之顔師古注觧世稱班史忠臣范
史自言體大思精矜詡太過然類次整齊格律精深所
以繼班馬而並稱也若荀悅之漢紀辭約事該袁宏之
後漢紀損益精嚴皆號佳史陳壽三國志初成人稱其
善叙事帝魏者以承晉之所承耳未可以厚非也晉書
一百三十卷唐房喬等撰貞觀中以何法盛等十八家
晉史未善詔房元齡與褚遂良許敬宗再加撰次乃據
臧榮緒書增損之又命李淳風李義府李延壽等十三
人分掌著述敬播等四人考正類例其書成於衆手有
叢冗之譏焉若沈約之宋書蕭子顯之南齊書姚思廉
之梁書陳書魏收之後魏書李百藥之北齊書令狐德
棻之周書備數以紀一朝而已自李延壽南北史出刪
繁補闕論者謂其過本史遠甚故八書雖不廢而延壽
之作巍然傑出矣隋書惟志最善本末兼明極有倫理
由善用志寧淳風等之才也舊唐書多所闕略故宋仁
宗詔修之歐陽紀志宋祁列傳書成稱事增文省宜勝
於舊而非出一手未為全善列傳字多竒澁識者訾之
舊書不得列於十七史以崇新而不敢收舊故也梁唐
晉漢周書開寶中詔修之薛居正監其事後歐陽修以
其書繁猥失實重加修定歿後始聞於朝取以刊行人
稱能繼馬史故薛氏之書寖微矣宋遼金史比於自鄶
以下元史義例多缺實以成於倉猝後人欲為刪定非
網羅遺軼胸具别裁者未能從容濡翰也夫正史莫著
於二十一史者以皆紀傳之體也若編年之體則沿起
於左氏繼之者為漢紀至宋而通鑑成於洓水綱目正
於紫陽編年者無能出其範圍矣金仁山之前編商輅
等之續編式遵前軌亦自可觀世謂作史三長其論發
於知幾誠無以易史通一書詆訶古人鮮能免者而劉
所自運未有以表厥長知之非艱行之惟艱不其然歟
讀史者誠留意於因革損益之宜兵農食貸之制舉千
百年之典故瞭如指掌洞悉胸中將不徒擅長於蘭臺
石室而所以潤色
皇猷以襄
朝廷之隆理者固有在矣
史論齊召南
自尚書春秋準左右史之法各為一體而漢以後之史
體亦分為二司馬遷效尚書創為紀傳班固因之以成
漢書後世為史者勿能易今所稱二十一史是也夫以
一代之史作者多至數十家其後乃推一史為正累代
皆然然求史才如遷固不可得也求遷固不可得况求
駕遷固而上之乎彼遷史不始遷也父談開其先而又
褚少孫補也固史不始固也父彪開其先而义女弟昭
踵成也遷史有裴徐鄒許劉之音觧而唐司馬貞之索
隱為最固史有服應孟晉崔孔諸葛夏侯包蕭諸家之
音注而唐顔師古為最二史尚矣蔚宗後書自稱體大
思精毋亦班固劉珍之紀傳崔實邊韶延篤朱穆盧植
馬日磾蔡邕楊彪之述作本自詳贍謝承華嶠謝沈袁
山松之後書各有可觀萃衆長者易為力乎然以較二
史則有間矣荀悅漢紀三十篇詞約事詳袁宏後漢紀
三十卷號為精密特以世方目紀傳為正史故以編年
為旁書也陳壽負良史才致張華稱善夏侯輟筆范頵
贊其詞多勸戒固亦不誣而紀魏傳蜀終乖大統後儒
譏之然足與三史頡頏此書而已晉史自陸機王隱干
寶何法盛臧榮緒而下作者十八家唐太宗謂其才非
良史書虧實錄乃詔房元齡褚遂良許敬宗來濟陸元
仕劉翼李淳風李義府薛元超上官儀崔元功辛元馭
劉允之楊仁卿令狐德棻李延壽張文恭李安儀李懷
嚴等二十一人或分掌著述或考正義類而凡例出敬
播者為多然廣採世說搜神贊論俱尚駢麗非史體也
沈約宋書蕭子顯齊書姚思廉梁書陳書魏收魏書李
百藥北齊書令狐德棻北周書皆為一代專史而南北
分土彼此相訾詞皆失實李延壽繼成父志乃括宋至
陳為南史括後魏至隋為北史唐書稱其遠過本書然
好記稗官小說而於志闕如又不若宋齊後魏三書於
典章制度為該備也魏徵等撰隋書其志三十卷用于
志寧李淳風諸人之所長歴久始就故晉隋之善在乎
志而隋志尤足上繼班書唐自令狐德棻吳兢韋述柳
芳于休烈等賡續撰述事迹稍偹石晉宰相劉昫為紀
二十志五十列傳一百五十說者謂其繁簡不均多所
闕漏宋嘉祐中歐陽修宋祁新書成表稱文省於前事
加於舊雖子京語尚僻澀取譏當時然其於舊書也廢
舊傳六十增新傳三百三十一又增志三表四刊正補
綴之功斯亦勤矣必謂新不如舊豈通論哉薛居正五
代舊史胡旦以為褒貶失實歐陽輯之如家人五代之
臣死節死事一行雜傳皆自創義例有關綱常文章之
美幾與遷固同風而實事或闕是以後人豔其才而亦
不免或思舊史也宋遼金三史俱出元臣托克托等遼史
疎略其無足怪宋史繁冗特甚尋常之事功亦有專傳
數見之奏疏敷衍成篇卷幾五百而軼事仍多蓋新唐
之弊在節省宋史之弊在鋪張過猶不及其失均耳金
史於三史中最稱明簡以野史之亭歸潛之志具有可
徵故也史之訛舛至元而極或一事互書或一人兩傳
皆未暇審定夫以宋濂王褘與汪克寬胡翰陶凱陳基
趙汸高啟徐一䕫等三十人俱耆儒宿學觀其凡例紀
凖兩漢志凖宋史表凖遼金傳恭酌於累代亦云善矣
而其書則并宋與金之不若何哉限期太廹以十三月
而成一代之書雖遷固不能工也史之善莫如世其家
次則莫如專其人又次則寬其歲月遷固世其家者也
李德林百藥姚察思廉李大師延壽亦世其家者也陳
壽范蔚宗沈約蕭子顯魏收及歐陽修於五代則專其
人者也至開局分任衆臣自唐修晉隋二書始而唐書
宋遼金元之史如之然修元史之歲月促矣是二十一
書有史官之史有文人之史有小人之史遷固其史官
之史乎陳壽簡質猶為近之李延壽瑣碎則史而流於
禆矣蔚宗小人也其書文人之史也歐陽修君子也其
書亦文人之史也北齊北周梁陳皆然而陳周為優南
齊最下此固曾鞏之論所謂才不可強者耶晉隋唐宋
以至元史皆雜出於文人而晉隋之志則史官之史矣
宋魏二書以小人而為小人之史何足道哉若夫編年
之書漢紀之後代多作者亦與正史埓宋司馬光奉詔
撰通鑑得劉攽劉恕范祖禹以分其任修之十九年而
書成起周威烈王至後周顯德治道得失如指諸掌朱
子因而綱傚春秋目倣左傳天道明而人事備筆削謹
嚴能正通鑑之失而芟其繁麟經而後未有若此書者
也總之史才最難非劉知幾所云兼三長者未足當之
而其人非有聖賢之道公正之心雖具三長猶未盡善
史豈易言乎史如遷固至矣遷失而固譏之固失而蔚
宗譏之王通且謂史之失自遷固始編年如通鑑至矣
而帝魏寇蜀不能引習鑿齒蕭常之書武后中宗不能
援沈既濟孫樵之議其餘差謬得綱目而大義始明又
况外此之紛紛撰記者哉正史之外旁史野史雜史每
書藝文經籍志其篇目浩如烟海其可佐正史而備缺
略如古之漢紀後漢紀元經唐鑑南唐書東都事略隆
平集名臣事略諸略恭考互訂豈無待於博雅之士歟
(臣)淺陋不足以應
明詔之問(臣)謹對
復見天心論萬松齡
嘗思易之為書廣大悉備而八卦始於乾坤乾之彖傳
曰大哉乾元萬物資始坤之彖傳曰至哉坤元萬物資
生元者何仁也仁者何天心也乾坤不外於一元即不
外於一仁乾能統天坤之資生又不外於乾之資始是
易之所包者至周而易之所斂者至密夫亦以天心統
之而八卦之義偹即六十四卦之義亦無不偹然則復
見天心之一言誠善於言易者也試論之夫復者陽之
始生也有象之先隂含陽故河圖之數常用偶剥之盡
而為坤陽氣已生於下積之一月而一陽之體始成故
稱復焉有象之後陽先隂故洛書之數常用竒坤變而
為震陽動於下而以順上行自是而為臨為泰則天地
交而上下通矣復之為象外坤而内震震非乾也而彖
曰復見天地之心此其義何居乎蓋隂極而陽生剛德
方長而有日進之勢故震之初爻即乾之初爻也一陽
生五隂之下而聖人貴之以為此天地之心之所在誠
以一者萬物之所從始也仁也仁統四德而常存春貫
四時而常在故亨者元之暢遂利者元之歛藏貞者元
之堅固四時不能離春以成四德不能離元以立也亦
明矣夫陽有方長之機隂即有日退之勢萬物莫不胚
胎於此焉故曰所從始也邵子有曰乾遇巽時為月窟
地逄雷處見天根天根月窟閒來往三十六宮都是春
地逢雷即復之象也一陽乘令而衆隂退而聽命焉故
不獨陽卦為陽即隂卦亦無非陽也舉三十六宮而八
卦盡於此矣則復之初爻為八卦之所從生亦較然可
覩矣故以象而言之則謂之根合理與氣而言之則謂
之心天根即天心也且復之為卦於律也為黃鐘於月
也為冬至邵子又曰冬至子之半天心無改移言天而
地該乎其中矣雷方出地乾乃統天萬物未生機則已
著然則復之初爻即謂六十四卦三百八十四爻之始
可也體仁之君子惟能明乎資生資始之義知八卦不
外乎乾知乾不外於初爻由是而盡仁由是而盡義與
禮智則天德全而王道偹矣
禮以養人為本論王會汾
盛王之治必以禮為先者非徒樂其威儀之美度數之
繁也必將有不容已於天下者而後制之以為法於天
下此當世所以羣焉樂趨至於傳百世而不冺者也蓋
自古敦龐淳厚之治非一切法制禁令所能成惟探乎
風俗人心之本而一一有以維持而固結之然後斯民
可與為治而不可與為亂漢儒劉向言禮以養人為本
請論之夫民生一日不安則天下不治將欲安之務先
養之而養之之具將安出哉民具血氣心知之性而即
有聲色臭味飲食男女之欲隨時而動逐物而遷凡可
以養其身者無弗致也逞嗜慾而侈忿争力勝則相搏
智勝則相殘其所以異於禽獸者蓋無幾耳聖人以為
聽民自養而不使之善所養則四肢口體皆足以傷生
而害性欲使去危即安是孰有善於禮乎禮也者内主
於敬而外極其文敬則有所不敢而惰慢邪僻之氣無
自而入焉文則有所不可已而一切周旋進反等級隆
殺之間必為之立中制節焉凡其委曲煩重皆世俗之
所謂拘苦而難行迂闊而不情者而先王必曲盡夫精
微用以柔其傲氣防其憤心閑其逸志流示於耳聞目
見之地而漸漬於肌膚性命之中誠懼隄防一虧而斯
民將有一旦卒然不可救之患也夫是以智者循理愚
者守法兵革不用夭札不興其始甚難故其終有所甚
易其始也鄭重遲回而不敢以驟合故其後也至於久
遠而不廢先王所以蟠結人心綱維世俗馴至於大順
大化者恃此而已矣荀卿曰禮者養也人徒知稲粱五
味所以養口椒蘭芬茝所以養鼻黼黻文章所以養目
而不知恭儉莊敬乃所以養安也萬物安民生遂型仁
講譲舍禮無由是故王者貴焉若夫慶賞以勸善刑罰
以懲奸非顧不用也然禁之於已然之後不若制之於
未然之先故曰教化所恃以為治也刑罰所以助治也
廢所恃而立所助豈得謂知本者哉夫鍼砭但施於一
時而芻豢實供於朝夕未聞藥石之可代膏粱也賈生
謂導之以德教者德教洽而民氣樂敺之以法令者法
令極而民風哀哀樂之感治亂分焉董子亦言陽常居
大夏而以生育養長為功隂常積於空虚不用之地諸
儒之說足相發眀養人者亦務求其本而已矣
皇清文穎卷十
