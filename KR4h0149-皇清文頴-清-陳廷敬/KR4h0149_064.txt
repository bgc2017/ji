皇清文穎卷六十四
詩
七言古詩
扈從出古北口張廷玉
曉日未出山烟昏冷風直透重綿温長鞭鞭馬過峻嶺
綵旛近指南天門綫路不足容兩軌猙獰怪石狼虎蹲
攬轡高吟潁濱句前途山色非中原長城直與鳥巢似
(昔人長城詩云此城冠山如鳥巢)雲邊隠見頽垣存前朝防戍疲士卒
枕戈荷戟忘寒暄瘴霧漫漫霜月苦一聲羌笛如呼冤
青燐散野白骨聚至今想像猶銷魂
聖朝聲教遠莫外黃皮烏弋皆稱藩候臺不設瞭館廢
窮邊來往如庭軒羊年避暑歷兹土笑迎
鑾輅山花繁書生珥筆良厚幸六隨
清蹕邀殊恩朝嵐夕靄供覽矚巉巖危磴從攀援盛事
真足傲千古昔人出塞安足論
駐蹕密雲
賜觀
御書大學全部敬成七言古體詩一首蔣廷錫
晴雲五色連長麾凉風霏霏吹墨池白檀山下駐黃幄
天心行健無息時
手書大學二千字寸幅初展光陸離精微遠契羲帝畫
古朴直邁岣嶁碑懸岸邃谷起鸞鳳折波奔浪騰蛟螭
古傳鍾王僅驅使下至唐宋真糠麋循環百遍究深妙
淺識未得窺毫釐從臣相顧驚讚歎(小臣)稽首拜獻詞
大學遺書出戴禮經文孔子傳子思化成天下始家國
功由誠正先致知帝王統要悉包舉古今大道相扶持
教兼内外通上下聖賢之本仁義基吾
皇衆理會一貫智周萬物權綱維緝熙
聖學已富有日新盛德無纖疵宅心天淵主誠敬深宫
夙夜常思維上承
歡顔下教育周文止孝復止慈政修事舉備制度化行
俗美歌關雎發揚理道闡經義異學祛掃滛詖辭萬幾
有暇博典籍坐忘日影移龍墀新民眀德著功效烟雲
落處心手追古來人君偶染翰紅袍筆寫屏風詩雲藍
側理詠風月豈與政治相培禆何如
聖人動合道令德顯與人民宜願勒金石
賜學校億萬萬載爲君師
雙塔峰歌蔣廷錫
遠山月落天雞唱長風吹雲度層嶂霧花作雨十里香
扶桑鞭促金烏上斷雲忽露兩峰尖半隱半眀失顧瞻
太陽高照隂靄散塔影雙插驚排籖紅雲一握遞迎送
糝金石色光浮動誰將玉斧中劈開比肩而立相伯仲
左峰彷彿生紫烟鏤開三穴皆天然山根疑與鑿圭竇
上穴大小珠窩圓日光直射圓鏡赤玲瓏透漏仇池天
右峰稍低如拱揖浮圖相對神功全須臾馬首齊向東
兩峰體合如一峰石屏方正卓然起峰巔綠樹隂濛濛
行行二里山脚走右峰轉左左轉右嵌空突兀亦非常
面面皆驚峰勢陡憶從先臣宦粤省梅花村上羅浮頂
百二十里老人峰沒膝黃雲盤石磴復記前年登華山
蓮花朵朵雲霓間仙人掌送露寒石玉女頭盆堆翠鬟
今朝所見真大觀半空落下青琅玕山廻溪轉雙塔隱
行人馬上回頭看生平足跡探竒秘飽眼山川皆
帝賜愧無米芾畫石筆寫出雙峰掛帆勢
上幸額勒蘇台大獵
恩賜觀圍恭紀蔣廷錫
秋高弓勁萬馬肥千山紅葉連霞飛外蕃部長率帳落
來奉
君王大合圍平川幾點人如豆漸見烏欄畫遠岫青旗
引路時飄揚四無人聲約步驟峰腰變出常山蛇羣馬
斑駁雜五花陣脚欲轉勢未合草間出沒驚麏麚東偏
飛騎下林麓山頂人排城堵矗圍場圓放十里寬四面
回還衣帶束儦儦俟俟何處來長角大耳跳蒿萊倉皇
急欲突圍走揚鞭噪逐喧春雷羽林掠圍静無擾馬密
人齊圍轉小雲麾五色八門開盤屈遊龍頭尾繞十尋
黃纛吹長風晴天皎日光曈曈山祗地靈共鞭策悉率
羣友居圍中繡鞍玉勒疾馳騁乾草霜蹄逐風影
天威手挽八石弓十四把長餘箭鋌前鹿已中金僕姑
雕翎洒血紅糢糊後鹿一發中其項高坡仰仆鳴嗚嗚
須臾連射二十鹿箭服曾無遺一鏃天網還開三面恩
下馬撤圍教止戮秋冬獮狩古所傳我
皇聖武縱自天仁風已捲鶴麗陣勇氣尚掛魚鬚旃外
蕃健兒千二百忽掃雲屯散無迹疾徐進退心力齊知
是吾
君恩所格始信天下一家語絶域遐邊總畿輔(小臣)袖
手得
賜鮮敬繼岐陽歌石鼓
康熙四十二年正月初二日荷蒙
皇恩賜觀朝會樂器恭紀七言古體詩四十韵
查慎行
雲門咸池及大章制作肇自炎與黃後來韶夏繼濩武
聲容綴兆猶相望或以象功或象德宫懸一一傳太常
自從秦漢寖失古器雖尚設音微茫儒生好事強傅會
蒼龍朱鷺徒揣量流傳往往入樂府遂薦郊祀陳明堂
豈知元音關運會出與盛世鳴光昌
國家功崇德深厚上有堯舜垂衣裳八風從律星告瑞
亭毒四序昭三光
一人穆穆慶交泰多士濟濟賡元良朝乾夕惕日不暇
庭燎復勤夜未央肅雝臨保本
家法儼奉
列聖同羹牆化成久道治累洽民俗康阜仁風翔懷柔
河嶽盟帶礪撫馭畿甸
廵遐荒北清狼望息斥堠南拓鼇背開封疆圓顱方趾
悉受吏丹砮白雉爭來王麒麟在郊鳳巢閣不貴異物
誇禎祥太和元氣彌宇宙正賴雅樂爲宣揚吾
君神智况天縱
聖學孰測淵源長精通緯數窮亥步博極墳典追羲黃
黃鍾累黍辨清濁太簇按節分隂陽文成雲璈發金石
詩出月窟諧宫商伶倫却立衆工伏
御製親授恊律郎豈惟神人共悅豫兼采法曲收遺亡
每逢朝賀必並作左右羅列東西廂臣昨蒙
恩預元會摳衣肅拜
丹墀旁柘黃帕拂
黼座近咫尺頫首心徬徨廣庭雪光吐蓂葉
雙闕日氣暾扶桑乍聞鈞天動九奏縹緲散入爐烟香
始終條理詎能析但覺盈耳聲洋洋歸來恍惚疑夢寐
魯壁一夜聆鏗鏘明朝
詔許觀樂器始信大樂非笙簧編鐘編磬別簨簴楹鼔
田鼓齊輝煌旌麾竒綵繪龍虎簫管逸韻含鸞凰塤篪
柷敔狀各異据圖考證安得詳有生耳目不虛畀
帝錫聞見開聾盲虞廷當時傳搏拊鳥獸應節猶低昂
幸逢昌期邀
異數及與百爾偕趨蹌歡情不覺同率舞拜手敢謂希
賡颺矢音作歌紀盛事萬年願奉南山觴
瀚海石歌查慎行
瀚海去國門亭堠千有餘
君王神武勤遠馭伐叛特欲安邊隅歸來玉斧畫大渡
屬國東西一都護羈縻不設(元和郡國志太平寰宇記唐宋時邊方多設羈縻州)
甌脫閒何者能邀
至尊顧異哉有神物産自此海濱溯從開闢混礓礫直
到水底今揚塵女媧補天煉五色散落人間人不識年
深道遠莫致之瓌寳仍爲天上得
禁林過雨山蒼然綠窗窈窕生紫烟越羅蜀錦開什襲
詔許重陳玉案前湏臾捧下通眀殿耀眼平生驚未見
碧砮竒氣蓄風雲銅楔飛芒繞雷電七星掛斗何煌煌
六十四象隨圓方綺霞縠霧錯采章白璧自白黃琮黃
或如荔垂枝又如榴拆囊或如鏡留影又如芝植房或
如犧牛角蠒栗或如蝦蟇入月頷頤張或如青螺或文
蛤或如馬肝止血瘳膏肓或如珊瑚出網丹出鼎松脂
出地琥珀凝堅光賦形畀色靡不肖化工之巧盡洩無
留藏臣聞積水類生石瑟瑟波搖紅靺鞨潮淘汐戰廉
角平蜃吸鰲呿光怪發黔南白鷺洲文登弹子渦偶披
千萬遇什一毓秀孕靈能幾何孰如此石來自遐荒外
磊砢英多殊可愛携來共慶前席珍采處曾蒙後車載
石兮石兮爾豈無知空抱質顧盻
恩深同剪拂回思萬古委泥沙方信
聖朝無棄物
賜硯紀
恩詩宫鴻歷
扶桑晃朗通九區日浴先照天東隅襟山帶海阨塞地
鬱葱佳氣開
雄都豐京鎬邑萃靈秀往往孕結瓊瑤瑜
鑾車時廵省方嶽百神受職羣山呼砥石巉巖若砥柱
夭喬飛走俱魁殊藴玉山輝傳自古美璞豈得同碔砆
世無卞和識神物地不愛寳誰能刳爲礎作礪等閒事
何異石鼔疲舂揄
帝咨工倕登此石即墨封比躬桓蒲劖雲劚玉有製作
中規合矩隨形模玉堂新樣琢磨出肌理滑笏堅而腴
金聲玉德洵兼備呵冰蓊蓊雲衣鋪蒸栗黃間鴨頭綠
白虹紫電縈星樞鵒眼村俗馬肝劣鳳咮龍尾真其徒
方箱大槖後車載山靈夜徙秋雲孤
寳跗光芒玉几淨丙夜拂拭研鉛朱
聖文典誥詩雅頌遠跨周漢殷唐虞
龍章迅掃千兔禿昭回銀漢懸天衢高碑大碣遍撫勒
人人競寳隋侯珠(微臣)未登朝士籍撏撦章句慚通儒
斷磚破瓦每自惜硯蟾注水行將枯朅來金門初待
詔果腹珍饌傳
天厨
寵新地近但悚慄重以朽鈍煩洪爐何期
渙汗沛膏澤得與詞館同霑濡受
賜百拜納懷袖一方軟玉如凝酥三重緹襲慎包裹硯
北却立心踟蹰守靜尚默乃可久不緇不磷無玷汚品
方質厚硯之德豈以瓦合矜時趨敬披
御集讀硯說寒蟄一一回昭蘇作人造士軼三古寧有
才俊留菰蘆我
朝太平矢文德共球八表來將輸摩挲寳器不輕用用
作眀堂王會圖賡歌喜起贊
聖德青藜照席看操觚傳之千秋奕葉後上嫓稷益臯
陶謨
恭頌
萬夀無疆詩一百韵(傚栢梁體)吳士玉
皇帝端拱垂衣裳德合堯舜邁禹湯經乾緯坤燭三光
渾元廣運霑毫芒油油雲覆甘露瀼宏開夀域被八荒
咸和萬民食不遑
軫念飢溺咨河防瓠子自昔勞宣房千年一清今告祥
聖謨指授何洋洋清口不灌河流黃
翠華頻幸彌周詳平成萬古無懷襄龍圖五采呈天章
金繩玉檢紛煒煌
帝迓
天庥日初暘祥飈瑞靄開颿檣顧瞻東國祈豐穰布德
施惠
廵南方駕六蒼蚪翳鳳凰華芝羽蓋乘雲翔光連少海
屬天潢豹尾掩映黃頭郎烝徒鼓楫歡聲揚詎有供御
煩劻勷浮玉海湧一徜徉
御筆淋漓天藻香
天心最眷惟吳閶
省方五度沛澤滂黃童白叟熙春陽
聖主俯視猶如傷郊原遍歷親農桑春旂楊柳飛黃鴦
麗日光天
聖夀昌大宇同慶福漙將詄蕩天門翠幕張
重離輝輝
紫極傍臯䕫岳牧趨鵷行山呼雷動濟以蹌咸池六英
奏浩倡鼓鐘瑟琴笙竽簧仙音法曲聲鏘鏘萬姓齊歡
獻玉觴遙聞
天笑從風颺
帝澤如春恩濊汪歲租屢賜千倉箱勸善宥過除鋃鐺
寬仁疊沛通工商絃歌戶戶登虞庠賦政懋嘉召伯棠
羣生游泳化日長惟
帝休烈冠百王仁育義正交柔剛中外寧謐安且攘三
蘖既翦邦本彊朔漠三駕靖彼狂瀚海無波天蒼蒼
聖圖廣大極梯航銷鋒灌燧樂時康勒石太學謹寳藏
懷我好音示不忘武功既宣文德彰干羽籥翟陳兩廂
經籍萬軸披縑緗
天文訓飭士習良行思爲表言爲坊封植嘉穀化莠稂
蘭蕙滿畹敷芬芳髦士峩峩宜奉璋慎簡哲匠鍳否臧
還念考試歌慨慷
帝心愛士增徬徨
王言丕煥翰墨場闢門籲俊恢宏綱楩楠杞梓羅千章
驊騮綠耳爭騰驤祥鵬翽羽鳴梧岡搜剔幽隱升巖廊
後車連載馬與揚曠典盛節皆殊常壽考作人不可量
(微臣)懵學媿面牆一編兀兀居窮鄉沐浴詠歌志激昂
竊附擊壤賡陶唐禎符瑞應垂琳琅三靈蕃祉運所當
願封泰山祀明堂英聲茂實高頡頏器車澤馬來康莊
玉環銀甕入篚筐三秀煌煌生殿旁一莖六穗薦黃梁
白麟朱鴈遊林塘榮河溫洛流泱泱卿雲爛縵遙相望
産祥降嘏方未央億載萬年戴
聖皇天長地久永無疆
甲辰閠四月十五夜喜雨鄂爾泰
三吳長夏風披猖經月無雨愁驕陽身爲方岳寄民命
潛引湯火煎中腸籲天祈神典禮舊晨朝寮宷羣趨蹌
卜月之吉匍匐始微誠敢必通穹蒼是日曉色變凄緊
侵尋午景成摧藏山雲油油覆城郭江雨䬃䬃吹軒堂
初驚高簷懸數丈漸喜中庭積一方我時公退未暇食
恍援北斗吞天漿隔牖已覺目開朗廵階自訝神飛揚
病身却坐默歎息詎有感召來倉皇憶從去秋銜
命至正當久旱罹凶荒補救有心起溝壑拮据無術盈
倉箱冬春荏苒饘粥給竊幸比屋無流亡眼看薄俗欲
移易其奈沈痼迷膏盲粉黛流連徧初地歌管雜沓交
歡場六慱潛蹤學鬼蜮四郊攘臂多豺狼從容我但用
文告狡悍爾自求桁楊雷霆既震勢小定事與霖雨寧
相妨深閨咒咀市兒詬怨氣共說騰天閶人情向背本
難一
帝心降鑒安可量今朝畢禱得大霈一洗萬口諸昏狂
暮燈既眀聲轉急勢欲穿屋侵匡牀呼兒出酒勞賓佐
酒氣與雨爭淋浪興酣不寐向丙夜蛟龍漸與收鋒鋩
沈憂頓豁生遠思馳夢已到
丹墀傍擬追賀雨才力薄況今官守非詞章
聖主精誠與天合垂意南國崇農桑旬宣報稱首何事
所期年歲恒豐穰化民成俗可次第頌聲謗口俱荒唐
待呼大舶具鐃吹出觀四野青茫茫
恭讀
御製題王諤豐年農慶圖詩敬和元韻鄂爾泰
覆車黃雲交碧落萬井歡騰動寥廓手䥥腰索齊登場
孰辨環山與帶郭童犢喫喫老牸閒溪棱塍墊寫潺湲
廣糧門下一無事墉崇櫛比相間間賽神報社互稱夀
割肉在手歌在口由來膏澤多豐年大布新衣矜富有
挑菜兒歸女下機渾家飽飯喧通閨此圖此慶頗難覩
宵旰側窺披咏時
杏山行塞爾赫
杏山山上石屼&KR0008;杏山山下水㵳泬山前山後沙土紅
疑是當年覆軍血憶昔將軍未上馬羽檄交馳遍天下
衆號十萬出關來遮日旌旗滿原野畫鼔三通不交戰
觱篥聲中軌先亂二千鐵騎儼天人大箭長弓一當萬
霜摧敗葉草偃風血流染海波濤紅馬前不誅長平卒
祗今竹帛褒元功吁嗟推轂竟何補俘將解縛拜
聖主有人東望尚招魂衣冠哭葬燕山土
松山歌塞爾赫
錦州城南多㟪&KR1394;路入坡隴低復起行行曠望見廣原
一掌平開渾如砥東南突屼聳高阜行人指說松山是
松山之上一松無風過濤聲清入耳此山得名不記年
半土半石形迤邐漢魏北燕遼金元有眀至今一弹指
人民城郭凡幾更此山依舊蒼然峙我來山下訪舊事
當年戰壘無遺址緬邈崇德五六年
神兵禦敵渡遼水彎弧洞鐵氣如虹俯視將軍埓羊豕
千騎轉戰杏山前路隔松山十八里戰鼓驚天海浪翻
百萬覆軍強半死凱旋牧馬瀋水陽天助
龍飛良有以今日田園古戰場萬縷炊烟墟落裏沉吟
懷古向秋風殘照松山凝暮紫
山海關塞爾赫
颶風吹海雲濤翻排峰削玉森戈錟一關雄據山海間
險阻不亞秦崤函東控鴨綠襟三韓清流百道紆回環
一夫當關誰敢前那用封之請泥丸詎知天意勝地利
直教假手移神器義旂西指闢草昧含靈歸仁息鼎沸
列聖相繼覩重華而今四海方爲家出入惟憑一片紙
關吏呵令行暫止
乾隆三年
聖主臨雍禮成恭紀張湄
斑麟赤雀天降祥水精之子爲素王九州木鐸聲喤喤
日月代燭修夜暘三千七十會冠裳羣川宗泗嶽拱防
筆嚴袞鉞吾道昌要使萬世皆虞唐自有生民誰頡頏
綿綿統緒屬
今皇韋編漆簡勤表章心法治法源流長覃敷文教暨
八荒鶉居鵠飲與偕臧矧兹辟雍宅中黃東西南北遵
路康兩楹數仞屹宫墻彩虹夭矯丹翬翔參霄松檜鬱
葱蒼蟠銅屈鐵森千霜駢羅石鼓來岐陽奎文
睿藻交焜煌重以金碧琉璃光猗與美富埒
朝廊大昕警衆擊鼔鏜虡業既設崇牙張鸞旂翠蓋雲
飄揚簫韶鳴入金絲堂莘莘俎豆潔祼將溪毛
躬薦流芳香
一人低徊禮器旁
天容肅穆神齋莊咨爾左右同奉璋追趨舞字軒乎鼚
春弦夏羽登畯良緇幃講肄發笥藏咀含六藝如宫商
橋門風暖槐露瀼子衿環聽青成行原天稽古晰微茫
中和條貫典訓彰禮超聃郯樂摯襄受裁奚止東魯狂
日躋上理
聖敬強化移疏俗延殊方乾坤軒豁振雷硠獻琛納賮
賓蠻羌(小臣)際盛沐
恩滂咏歌拜手繼臯颺祝
君壽考祚無疆
聖駕東廵
盛京恭謁
祖陵大禮慶成詩金甡
維清緝熙宣重光
帝握金鏡開珠囊文謨武烈崇覲揚紹庭繼序無時忘
七朝觀德嚴烝嘗
鼎湖龍氣隨軒黃厥初生民徵發祥坤輿靈脉蟠東方
高山天作橫大荒氣攝遼海恢全疆作豐遷鎬王業昌
留都近接
珠邱旁千秋弓劍
橋山藏遹追來孝維
皇王感物增思懷秋霜睠言舊里沛與豐
乘輿親奉
慈寧宫歷吉日兮以東行薦新承糦豐年穰嘉禾委積
連坻京郊原初築圃爲場如弦馳道遥相望千乘萬騎
龍騰驤鸞旗翠蓋風低昂疎林掩映丹青裝登臨引興
摛
奎章行圍縱獠歲有常三田秋獮禮固當雲羅天畢紛
舒張白羽捷發攢飛蝱霜蹄撇烈殷雷硠百禽㥄遽走
且僵他他藉藉阬谷量三驅弭節母胥戕擇取上殺除
面傷用儲乾豆烹羶薌威弧照野狼收芒絶幕萬里皆
康莊淵旋雲被臨神鄉佳哉王氣鬱葱葱都廣之野務
隅陽
神靈陟降憑元堂肇稱殷禮行升香延帷接枑羅斗匡
季秋之月日在房晨瞻鳥注垂中央朱霞盪海眀榑桑
金蜩列侍齊冠裳駿奔祗奉湯孫將青酟既載調和羹
九州珍錯陳縱横歆馨顧德
神來饗
澄心凝思亶徊徨
几筵如在餘悽愴洪鑪盪滌提天綱河山風雨勞斧斨
靈旗石馬爭飛颺松楸萬古瞻龍興緬仰
祖德何靈長念兹繩武敢不蘉禮儀告備旋天墉
高臨崇政啟南端羣工蹈舞前稱慶玉巵初進萬年觴
雲天
德施蕭露瀼
錫宴親舊隆異粻鯢齒鮐背駢趨蹌醉酒飽德詠太平
皇歡既浹陳縹緗闡揚
光烈窮形容
盛京一賦垂琳琅
世德舞奏音鏘洋三侯裁足羣兒倡慶成大禮絲綸降
恩覃中外熙春暘文德既昭武節彰選徒大閱傳牙璋
飈駴雲迅俄方攘天行星陳高頡䀪敦營七萃環武剛
黃龍大牙常處中
申嚴號令昭戎經虎拜曰召鷹揚姜武夫併是干城良
教達禁成節制嚴如飛如翰如漢江洗兵蚤已挽銀潢
藏險於順威靡亢元莬真番暨樂浪東震日域咸稽顙
保塞屬國兹益恭事畢功宏澤沛滂逶迤
仙仗方廻翔山川望秩酬靈貺歸格
祖禰循寳城關輔絡繹馳騎迎
翠華至喜鈴鉠鉠景雲麗色開
天閶先問起居朝
壽康遂
升前殿臨濟將
雕輦止蹕還東廂聲眀文物增輝煌昔始往矣菊未英
今來照水收虹梁征途回遠時節更師無疲露情徜徉
先期規畫罔不臧
日月垂照無遠障
睿謀神運非贊襄曠典具舉殊安詳瑶圖萬葉流芬芳
聖德廣大彌穹蒼敬
宗尊
祖凝羹牆展親錫類榮宗祊發揚
孝治光昭眀春温秋肅
恩威雙聲靈赫濯踰溟滄坐見九譯來梯航
堯仁舜孝孚萬邦(小臣)何幸親虞唐
皇清文穎卷六十四
