皇清文穎卷四
論
禁原蠶論和親王弘晝
且夫天下之物有異類殊形之不齊則其盈虛消長之
數亦互異有異類殊形而同乎一氣者則其相為盈虛
消長必有不能兩大之勢其互異者固彼此無害而生
息日繁其不能兩大者要在調劑得宜使無過盈過耗
之憾而物理乃以得其平矣如周禮馬質掌禁原蠶非
所謂調劑得宜者乎請申論之今夫天有二十八宿而
各有所屬房為天駟稱馬祖焉宣王吉日之詩曰既伯
既禱是也至蠶與馬同屬氣於午又馬為龍之類蠶為
龍之精故月直大火則浴其種是蠶與馬所謂異類而
同氣者也夫異其類固不妨於並育而同乎氣亦不可
以偏傷使蠶盛則馬衰而地用無資戎車不給將何恃
以禦侮然使馬盛則蠶又衰而絲枲不供衣服不備又
將何恃以禦寒二者均不可也是以馬質之禁特為原
蠶而設則初蠶可以共衣服而馬亦無虧初蠶足民衣
則家有挾纊之溫而老者不缺於衣帛以禁原蠶養馬
氣則軍有騰驤之用而士卒不患於徒行互以相濟而
無偏勝之虞各不相妨而得遂生之樂自非通乎性命
之正者烏能及此哉自周以後歴世久遠馬質之官己
廢雖原蠶之禁近無明文然南方多蠶而少馬北方多
馬而少蠶亦可見天地盈虛消長之理固有不期然而
然者而聖王因之亦順其自然之一道也
司馬不具職掌論和親王弘晝
或有問於余曰周禮序官以下皆各言其所司獨於軍
司馬輿司馬行司馬不言其事於是說者各一其見一
以為先王耀德不觀兵故司馬不備載其事一以為成
周六服承德刑且措而不用何况於兵一以為兵凶戰
危軍法秘密是不可露是數說者竊有疑焉吾以為讀
書在辨是非明曲直易於師曰能以衆正可以王矣黃
帝以來誰能去兵則曰耀德不觀兵泥矣先王正已治
人先使德教溢乎四海而天下歸仁然周公曰克詰戎
兵召公曰張皇六師未聞武備廢弛至於失傳也則曰
刑且措而不用况於兵者迂矣且周家聖君賢相繼繼
承承民皆化於仁風而無作姦犯科刑幾措而不用然
而秋官之中又何言刑如彼其詳耶則以知兵即不用
未嘗不可言也若夫以兵為凶器戰為危事軍法秘密
不可輕露比之他說則略近之何也四征弗庭先王不
得己而用之其他職掌司戈盾司弓矢以備器委人積
人以備糧馬質諸官以備馬芻秣之事營柵之事皆有
一定之制既歴歴具之以待用若軍行而有軍司馬輿
司馬行司馬等則要在臨時制宜審機觀變而發非可
定為格式以繩之者自有所不得而詳也奕之法曰古
今無同局博奕尚然况軍法乎吾故曰比之他說則略
近之
筆公進規論和親王弘晝
人君一日萬幾庶政于是乎待理焉即宵衣旰食猶恐
不及况強敵在外烽火不寧可以自娛哉魏太武納古
弼之規而不以游田荒戒備不以徵發輕農功良有以
也當時蠕蠕方強南寇未滅其畋河西也詔以肥馬給
獵騎古弼留守悉以弱馬給之太武大怒欲斬之官屬
惶怖古弼自若嗚呼不從君命以弱馬給獵騎而君欲
斬之若夫不備不虞乏軍國之用又當何罪哉古弼為
國遠慮不畏譴怒誠得古大臣風而太武輒從諫如流
雖違己欲卒能自反亦賢矣哉後復畋于山北獲麋鹿
數千頭欲發牛車五百乘以運之既而曰筆公必不與
我未幾弼表果至吁知臣莫如君太武之謂也畜君以
愛君古弼之謂也太武與古弼能相與有成如此魏雖
偏安一隅居然為萬世宗宜哉或曰初畋于河西知肥
馬之備不虞而下詔欲給之復畋于山北知古弼之不
發而又欲詔令運之將以試古弼之為人耶抑幸其或
與而快己欲耶曰二者皆非也其所行之者不勝其私
也後之不果者悔巳之過也若夫存嘗試之心則太武
為矯情飾詐之人而苟懷冀其幸或與之之念則必有
怙過遂非之事矣讀史者平心觀之而不為之惑可也
若夫刻薄居心自立主見以妄定古人之是非則無全
人矣
婁公盛德論和親王弘晝
孟子曰觀近臣以其所為主觀遠臣以其所主蓋君子
小人各從其類是以泰否之拔茅連茹不同也如狄仁
傑之見用以扶唐室由婁師德所薦觀仁傑之所樹立
可以定師德之為人矣當武氏廢唐簒立之秋宗族誅
戮殆盡正士君子隱而難仕之時也而仁傑獨能毅然
自任若預知李氏之必興武氏之必敗而優游歲月卒
以成功嗚呼此殆非常人之所能為也仁傑可謂忠矣
而當時薦仁傑者實師德也師德在河隴四十餘年恭
勤不怠而秉性沉厚寬恕民夷安之論者以為師德之
功于是乎在吾以為治隴之功小薦賢之功大民夷相
安之功細而薦仁傑以復興唐室之功鉅也師德拔仁
傑于衆人之中未嘗少露其意于仁傑仁傑與之同僚
而不以知人目之至太后言之而仁傑乃曰婁公盛德
我為其所包容久矣吾不得窺其際也吁自古薦人者
多矣其薦之而望其感德引為羽翼者此下焉者也其
薦之而宣揚于衆自誇推讓者此中焉者也若夫忠而
忘身國而忘巳知其賢而薦之不求彼之感發于中而
言之不冀人之知此上焉者也如婁公者豈後世之所
能及者哉或曰武氏簒唐之際年雖衰老而仁傑亦非
強壯之時也設令不幸身死而事有不成則萬世將以
仁傑為何如以師德為何如也曰師德薦仁傑于朝而
武氏信重之厥後張柬之姚元崇桓彦範敬暉等數十
人卒成反正之功者皆由仁傑所引拔是師德薦仁傑
之功關氣數之消長盈虛係唐室之存亡興廢忠誠之
人自有天助以成厥功二公之事真非偶然也
白孝德攬轡安閒論和親王弘晝
唐肅宗乾元二年史思明分軍四道會于汴州又使騎
將劉龍僊挑戰嫚罵光弼禆將白孝德請取之光弼壯
其志遣之孝德挾二矛策馬而進攬轡安閒吾讀書至
此美孝德之處大事而不亂服僕固懷恩之能知人而
料事也于是抽毫而論之曰垂紳正笏不動聲色者魏
公之雅量也得捷書圍棋談笑自若者謝安之勝槩也
二公皆出入將相學識過人故其處大事也不動其心
白孝德偏禆之將領將命而深入賊營在識量之淺小
者戰兢罔措畏縮巳見于執鞚策馬間矣而孝德乃漠
不動心安閒自若豈勉強矯飾中無所主而能若是哉
其克敵制勝將必有成算定于前者而懷恩己真知灼
見卜孝德所以必立功之故可謂能識人矣大凢自古
有不勝任之人無不可成功之事逡廵退縮者適以僨
事而失幾從容坐鎮者乃以定謀而决策孰優孰劣當
有辨之者聞孝德之風凡庸懦之夫拮据于臨事者可
以知所愧矣
敬輿之學真洙泗之徒論和親王弘晝
唐德宗貞元八年秋八月四十餘州大水陸贄請遣使
賑撫上曰聞所損殊少即議優恤恐生姦欺贄曰晉秦
讐也秦穆公猶救晉饑况懷柔萬邦者乎寧人負我我
無負人也嗚呼吾讀史至此未嘗不歎陸贄之忠誠也
胡氏稱敬輿之學真洙泗之徒詎不信哉今夫負人者
人恒負之出乎爾者反乎爾者也失忠恕之道也在常
人且不可况堂堂天子凡在區宇者皆赤子也為人父
母坐視赤子之饑而不恤何以為父母乎夫九重深邃
小民之困苦難聞而代君牧民者又阿諛取悅于上揣
君所悅則張大其辭度君所惡則諱匿其事君即明照
四海而防察之至隱匿隨之皆此恐生姦欺一念誤之
也則過于明察尚恐有欺隠之弊况夫德宗信謟諛之
言以為所損殊少不慮民之饑而欲靳其澤以是而防
人之負我不亦愚乎陸贄以無我負人一言格君心之
非真萬世人君之龜鑑而為君盡忠讜之言如贄者亦
萬世人臣之龜鑑也且非特九重而己雖常人亦庶可
免負人之恨哉
黃鐘理數論誠隱郡王允祉
司馬遷律書曰神生于無形成于有形然後數形而成
聲神者天地之元氣發于元聲者也無形者理也有形
者數也此言非理則數無由生也又曰核其華道者明
矣華者數也道者理也言必核其數之真理始可得而
見也夫有黃鐘之聲必有黃鐘之數有黃鐘之數必有
黃鐘之理若無以明其理即無以精其數無以精其數
即無以得其聲蓋理者數之體數者理之用惟理與數
相生故人聲與樂器相協而大樂以成焉按律呂新書
黃鐘九寸空圍九分積八百一十分注曰天地之數始
于一終于十其一三五七九為陽九者陽之成也其二
四六八十為陰十者陰之成也黃鐘陽聲之始陽氣之
動也故其數九分寸之數具于聲氣之元不可得而見
及斷竹為管吹之而聲和候之而氣應而後數始形焉
均其長得九寸審其圍得九分積其實得八百一十分
長九寸圍九分積八百一十分是為律本度量權衡于
是而受法十一律由是而損益焉朱子以謂本原第一
章圍徑之數是最大節目蓋上古聖人心通造化默會
中聲製為黃鐘適符天地自然之數漢晉而後凡究心
于律呂者因未詳考黃鐘之真度是以中聲無由而得
今欲定黃鐘之管必先定黃鐘之度既得黃鐘之度乃
考其周徑面羃積十之相生而較以容黍之多寡然後
製以器審以音一一脗合則理之出於自然者無不歸
于大同矣
卦圖先後天論平郡王福彭
天下之理有體必有用伏羲所畫之易乃發揮天地之
所以然體之所由立也文王所演之易乃範圍天地之
所當然用之所由行也體之所由立故謂之先天之學
用之所由行故謂之後天之學然河圖洛書相為經緯
先天後天亦相為表裏體用本不相離烏可岐而二之
哉蓋嘗就先天圖而論之乾一兌二離三震四巽五坎
六艮七坤八此八卦相生之次第也乾坤定上下之位
坎離列左右之門震東北而兌東南巽西南而艮西北
此八卦所占之方位也由太極而兩儀由兩儀而四象
由四象而八卦所謂八卦者謂于四象之上各加一竒
一偶而為三畫者八故曰易逆數也若所占之方位則
自震之初為冬至離兌之中為春分以至乾之末為夏
至皆進而得其己生之卦也故曰數往者順自巽之初
為夏至坎艮之中為秋分以至坤之末為冬至皆進而
得其未生之卦也故曰知來者逆觀横圖於以見畫卦
之立觀圓圖于以見卦氣之行推之六十四卦其次第
方位亦莫非自然之理邵子所為喫緊為人處也聖人
豈有毫髮之私意參其間哉至後天八卦乃入用之位
邵子謂王者之法盡于是者蓋乾坤由南北而交再變
則乾退西北而坤退西南坎離由東西而交再變則離
居正南而坎居正北巽與艮不交而當用中之偏震與
兌始交而當朝夕之地此所為天地之用也觀于坤蹇
觧卦之象辭皆以東北為陽方西南為陰方可知此圖
之出于文王無疑矣蓋自未有畫之時漸而生之以至
于六畫皆備者伏羲之易也卦成之後推演其義以為
坤求于乾而得三男之卦乾求于坤而得三女之卦者
文王之易也究之後天之次雖與先天不同而其理未
嘗不一且非特先後天體用之不相離而巳先天之圖
固以河圖為本矣而後天之圖亦自與河圖合如離得
乾位適當天二地七之火坎得坤位適當天一地六之
水震木也而居于東兌金也而居于西木之成為巽故
次震而位乎東南金之成為乾故次兌而位乎西北艮
當天五之土而居震與坎之間坤當地十之土而居兌
與離之際所為寄旺于四季也其彼此符合殆有不知
其然而然者學者誠反覆于此而有得焉其于三才萬
物之理思過半矣
京房考功課吏論平郡王福彭
黜陟之典載在於虞書者甚詳周禮冢宰歲終令百官
府各正其治受其會聽其致事而詔王廢置三歲則大
計羣吏之治而誅賞之京房言古帝王以功舉賢則萬
化成瑞應著宜令百官各試其功此其意未嘗不善乃
卒病于煩碎而為衆所排者何哉蓋天下事貴持其大
綱得其人以行之而衆目自不勞而治當房之時考課
之法行之己久房顧獨矜為一家之學上其弟子任良
姚平願以為刺史試行其法而房復通籍殿中為奏事
以防壅蔽此其所陳必有異乎人者矣史文簡略無由
稽其得失然大都煩碎之病房實有之宜有以來讒慝
之口也昔晉泰始初務崇理本杜預以為疑心而信耳
目疑耳目而信簡書法令滋彰官方愈偽莫若去煩就
簡委任達官各考所統此蘇洵所謂用力少而成功多
法無便于此者也使房能因任自然勸天子綜覈名實
揚清激濁雖文景武宣之治不難以漸而復乃除為郡
守遠離左右遂懷憂懼汲汲以乘傳奏事為請據涌水
為騐且自知議論為大臣所非復欲易置丞相中書令
庶幾考功事得施行卒為石顯所䧟嗚呼房可謂自貽
伊戚者矣且陰陽䜟緯之學儒者所弗道史稱房治易
其說長于灾變分六十四卦更直日用事其本姓李推
律自定為京氏由此觀之其所作課事必且假經托類
溺于小數而黯于大體故必其弟子而後能行其法夫
必其弟子而後能行其法此其法之所以不可行歟
皇清文穎卷四
