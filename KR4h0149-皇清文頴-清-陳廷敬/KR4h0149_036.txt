皇清文穎卷三十六
頌
南廵治河布德施恩頌(有序)王鴻緒
(臣)聞聖王之勤民也德隆而教備仁周而恩洽動
必規成乎百世澤必普氾乎羣黎故常循行以牧
人損上以益下雖治臻隆盛而不敢自逸豫其身
蓋懼遠近不同化民患未盡除則無以慰下土而
答蒼穹也此其道備具於皇古載籍之傳矣易曰
先王省方觀民詩曰允猶翕河敷天之下裒時之
對又曰時邁其邦懷柔百神及河喬嶽禮曰王者
必廵狩尊天重民也他若虞書美肆覲之典春秋
著展義之文疇違斯旨而克治疇循其實而弗昌
矧詣崇於神聖功冠於三五者其勞厥躬而惠元
元又何能一日巳哉欽惟我
皇上符秉乾坤光昭日月羣生並育不譓胥平協氣旁
流威靈震疊諸夏同軌百蠻奉琛醇膏所濡上暢
九垓下彌八極固己合宇宙於太和㒺一夫之弗
獲矣而
聖心咨警治益圖治
念山海雖咸歸命遐邇雖盡蒙庥顧此洪河頻年衝決
淮揚州縣昏墊為虞非峻加疏塞底績曷奏況東
南乃財賦要區運道為
國儲攸繋平治不早厥患滋深特是排瀹之方隄防
之術緩急疾徐宣蓄高下孰宜棄險而就易孰宜
斟今而酌古所司顧茫乎其未有得也用是南國
臣庶無不延頸舉踵企望
翠華之一出而
聖天子早皇然計曰予其敢憚勞弗惠濟此一方民又
以
宮庭孝養晨昏靡間今時際昇平奉迓
慈幃觀覽謠俗省方設教之中即寓錫類弘慈之道因
敦請
皇太后鑾輿偕幸中外臣工益踴躍懽忭而
睿慮周詳惟恐供億孔繁驚動閭左肆
頒帑金備飭儲偫至扈從之贈遺則有禁軍士之繹騷
則有禁是以
六飛屆臨工不改市農不輟耰黃童白叟夾道歡迎以
仰瞻乎
聖顔既
駕涖河干詳審黃淮之強弱江海之蓄洩水維之出入
隄岸之高低疏以導其源塞以節其流數千百里
湍悍情形一一
指示河臣無不契叶神機識參天表仿之大禹随山刊
木距海決川千古並茂彼沉馬束楗築宫宣房曾
何足云行見川后效靈安瀾永慶億萬烝黎共享
平成之福
聖天子廵省所賜德至渥矣乃猶
軫念窮簷疾苦大沛仁恩留漕粟以賑饑蠲正供以恤
澇除逋責以寬催科豁羨餘以紓行旅減鹺課以
裕經商
詔旨一下動以數百萬計更若赦罪囚止訐告免詿誤
賫軍役
德音肆被靡不受獲洋溢汪濊莫可涯涘當斯之時三
吳兩浙聞風景從垂紱韋布之士戴笠秉耒之夫
焚香頂祝絡繹者千萬衆翕然雲集日環請於
行宮曰
大聖人奚為後我於是
俯順輿情博求幽隐循淮甸而下䢴水邁鐵甕而止金
閶施惠錫祉殆無虚晷及遵武林復大頒
渙汗蠲租肆眚鴻慈渥膏一與江南等洎
廻玉輅言臨建業施恩無稍異同而
躬祀明代寝園褒揚往烈昭示萬禩尤彰
至聖偉度若夫恤鰥寡存孤獨禮高年蒸髦俊廣泮林
士額奬岳牧吏治厚文武賚予優搢紳體貌雲漢
奎章炳耀天地自大僚一命士農工賈以及爪牙
介胄巖棲谷飲之徒莫不霑仁而蒙澤含和而飫
醇然曾無寸絲粒粟下擾夫閭里為也是以
鑾音既止凡兹兆姓又惟恐遄發必叩頭籲留至數十
次不可己每於名山勝水相率羅列野芹致其愛
戴而
皇上則親奉
慈聖從容流覽㒺辭
玉趾虔侍
琱輿承愉婉悦豫之情備視膳問安之節億兆同聲頌
揚
純孝稽諸古帝盖何能絜盛哉夫愛敬廣教至德也灑
沈澹災聖績也發倉己責渥惠也赦過宥罪隆仁
也圖書煥爛天哲也一時廵而萬善備焉雖六經
所紀何以侈兹臣生長南邦濫塵
禁地感激
湛恩遍敷桑梓不獲偕吳中父老獻曝輸誠謹稽首頓
首撰
南廵治河布德施恩頌聊攄下悃但學淺才蕪不足鋪
揚
盛治萬分之一濡毫伸紙曷任悚惶其辭曰
皇矣
聖清惠綏萬國侯甸要荒偕臻禔福惟兹洪河自古為
害南徙挟淮金隄輙敗嗟嗟淮民魚鼈其隣誰能奠乂
企我
聖神
天子曰嘻禹乘四載朕豈憚勞而諉不逮時其邁哉
慈闈曷省
親奉岳廵朝野胥幸預
勅儲偫勿煩民力簞食壺漿懽迎
清蹕
皇涖淮浦荒度土功滔滔二瀆障之使東舉鍤如雲束
薪如阜璧馬不沈永塞決口敷治聿竣恩普德洋我農
我士我工我商逋則弛責饑則泛粟𣙜既減徵鹺復寬
督一時賦稅蠲貸孔多追呼弗事膏雨滂沱
帝尤好生載矜罪人弘開湯網俾得自新更
念羣吏或勞撫字過誤悉貰車服是畀青青子衿峩峩
搢紳戶拔其良家錫之珍耆齡大耋繄惟人瑞扶杖来
觀咸答厥意亘古至寳莫如
天章龍圖丕賚日月同光言瞻鍾山明陵斯在
躬祀加葺
德崇三代計
駕之南自齊而吳自吳而越和風順艫每逢佳勝肆展
御筵恪侍
聖母觴舉萬年小民有言惟
天子孝愛敬備至示我以教小民又言惟
天子智導河乂淮貽我以利小民又言惟
天子仁寬租減徭恤我之貧小民又言惟
天子聖寧失不經宥我之命猗歟斯廵疇不被
德仰祝
聖夀時萬時億
皇帝省方聖政頌(有序)王九齡
皇上御極之三十八載三靈協八風平瑞英生階扶桑
獻賮鳴琴響徹於松雲擊壤歌騰於衢路沕穆追
上古膏澤流遐裔矞雲映日榮光燭天時則勾芒
佐令之辰太簇驗灰之候我
皇乃啟青陽之左个臨
紫極之中垣設獸樽以進嘉謨懸象魏而頒新歴羣公
卿士百寮庶尹暨甸侯綏要牧伯連帥執圭瑞而
朝正叙
彤墀而肅拜登五方風俗之書上比閭歌咏之章我
皇乃顧而咨曰斯民樂乎勞來匡直輯寧咻噢匪特爾
諸臣之責顧予一人其烏容自逸惟是舉行虞廵
之典以錫嘉祉於億兆人兹當首春布和農夫紅
女望澤滋甚禮官其諏吉辰建南轅車騎鹵簿毋
絡繹焜燿使百姓咸知
天子勤民事而出之意
乘輿將發復
申諭誥誡所歷郡邑毋以供億為民累餱糧嚢槖咸自
飭庀從官郎吏毋取民間寸絲粒粟以干罪戾於
是青徐齊魯江淮吳越之民跂首舉踵承休下風
知大惠之必及己也
翠盖啟塗鉤陳翼衛星行雷動陟於濟岱之間緬賜履
之雄風覽海邦之沃野恩先雨浃澤與春融蠲来
歲之正供惬樂郊之上願車輪電騖馬首駢闐提
筐扶杖之倫載筆執殳之士趾相錯肩相摩也
六飛所經汶泗澄波七萃前驅黃淮抑浪河宗獻斗淵
客捧珠沈璧無虞浮桑息患我
皇乃釃酒渡江省方陟館姑蘇臺畔載啟
帷宫靈鷲峰前爰開
帳殿因臻鏡水遂憩稽山謁拜禹陵聿酬明德
駐蹕不踰信宿還轅廣沛恩膏東南都會之區江浙綺
靡之地財賦甲於天下雨露先於八埏田租鉅萬
悉
賜蠲除此
聖德之惠黎庶也菁莪棫樸廣闢網羅此
聖德之渥於庠序也飭關市之禁而近悦遠来此
聖德之施於商旅也弘肆赦之仁而泣囚解網此
聖德之遍於囹圄也細過勿䋲長官捐一眚之愆寸長
必錄廉吏被異等之擢賤役蒙
恩卒徒挟纊蹟遠邁乎漢唐事迥超夫三五至如同律
度而定權衡觀民風而察好惡合符前典式示来
兹史不勝書美難殫述所以綯簷忭舞蔀屋懽呼
萬戶焚香千村結綺吳歈越吟齊謳魯頌貫珠纍
纍相繼不絶而我
皇乃御龍艑登鳳䑵沿隄飫聽而從容歸格矣夫生極
盛之時際難逢之會(小臣)何幸備員簪筆而不克
揄揚盛烈鼓吹休明微忱之所不能抑大義之所
不敢安也遂拜手稽首而獻頌曰
青律初頒
皇情遠暢日麗彤墀霞蒸彩仗
九重暇豫茂舉時廵和鸞應節芳甸生春雲轉堯階風
馳禹域吳會承流東南仰澤首春諏吉前驅啟行臣工
蹌濟父老歡迎道濟踰汶望洋挹岱
駐蹕恩光
賜租德沛青齊蒼赤鄒魯文儒桑麻徧野謳謠載塗浩
蕩
皇仁深逾溟渤沃土流膏如川之溢淮淝春漲合𣲖洪
河地當楚尾聲接齊歌竹下淇園隄連瓠子昔障中州
今通南紀我
皇涖止河伯懷柔搴茭不患沉璧奚憂月皎廣陵風和
京口
龍舸分花霓旌拂柳山青鍾阜草綠姑蘇雲帆江國綺
陌吳都綾選異文香搜百和設案標閭拜迎
鑾輅吳山在望鏡水遥通書名越絶碑傳禹功江左浙
西繡圻接逓詩禮風同閭閻俗異會稽竹箭句踐山川
傾都老稚望幸争先五玉諸侯紛紛輯瑞儀度章程權
衡甬盖較量畫一俾民永遵遂頒異典特布
恩綸南界甌閩北通淮泗日沐洪波星馳
詔諭法網悉解逋賦咸蠲關無停旅庠無遏賢宥過以
寬官方自飭錄功示厚軍心胥悅輿臺賤隸惠必均霑
工師小民恩必盡漸甘露之濡浃於肌骨於萬斯年爾
畋爾宅我
皇樂只整旆言旋歡呼頌禱聲溢江天旄纛輝煌樓船
燦爛手叶舜琴耳聽夏諺(小臣)拜手敬頌
皇仁揄揚
鴻烈敢後崔駰
聖德十頌(有序)徐潮
恭惟我
皇上秉至仁御宇宙上勅天命下求民莫德嫓唐虞功
高三代外王内聖之傳䋲武貽謀之事㒺弗統會
一身兼美盡善用是樹無前莫外之績創重熙累
洽之基遠邇乂安民物康阜功業之盛記注具存
行且著為典謨垂為訓誥炳炳麟麟美不勝載(臣)
竊臚其大者撰為十頌一曰敬天二曰法祖三曰
孝養四曰道統五曰典學六曰勤政七曰知人八
曰安民九曰武功十曰謙德雖管窺蠡測無當高
深然
皇上單心寔政布在見聞歴觀前代之主得一二端己
稱令辟况兼斯衆美者乎謹對揚休命敷陳盛美
用以光昭海㝢宣示来兹廼作頌曰
天維顯思
聖志與通曰明曰旦夙夜禔躬郊雩祈榖有典必恭珪
璜琮璧肸蠁豐融聿懷多福昭事攸崇天人合德格彼
蒼穹(其一)
創業維艱守成匪易以守兼創實殷
睿慮垂精遊神儲思積意絣揚懿鑠善述善繼述之維
何偕時匡濟繼之維何貽謀永世(其二)
長樂慈夀漢宋令式詎如我
皇祗承靡忒尊飬
兩宮孝思維則萬國歡心以報㒺極如岡如陵如松如
栢配地無疆萬年愉懌(其三)
大成至聖覺蒙啟愚自漢迄明祀亦有儀我
皇重道振古良希作君作師功儷德齊敦崇殊禮世教
是維心傳永接相悦以怡(其四)
執中肇啟精一以傳緝熙安止就將仔肩卓哉
聖學啟後承先泝源涉流深極幾研無微不闡有奥必
宣斯道重光如日中天(其五)
易首自強書稱無逸一日萬幾兢兢翼翼奏對以時羣
工翕集問答從容纖微洞悉惟幾惟康有因有革自昔
憂勤其何能匹(其六)
九德載采陳自虞廷立賢無方道在知人
帝聰昭朗燭靡遁情惟鑑斯明惟衡斯平䋲材制器因
物賦形曷以擬之大造鴻鈞(其七)
民有痌瘝謂天盖高我
皇省方不憚躬勞懲苛滌煩蠲賦輕徭風俗以正積貯
以饒延頸跂踵竚軨望旄侯不邁止孕育甄陶(其八)
三逆釀禍各峙一方尾大蘖芽飬癰慮長嗟此赤子胡
獨罹殃爰赫斯怒命我戎行雷烈電熛燼滅影蔵維揚
我武永奠無疆(其九)
聖神文武史頌放勲漢唐之季尊號以興惟彼中主亦
受美稱我
皇巍巍功德莫京辭讓再三乾惕靡寧卓犖萬古視此
儀型(其十)
南廵頌(有序)李振裕
欽惟我
皇上仁育萬邦惠周庶類好生之德同符大造明刑弼
教詳慎協中每歲廷訊奏請
上必親覧讞詞務宏欽恤寬重僇以五流議輕典於八
辟簡孚敬忌刑期無刑膏澤被圜扉休嘉協區宇
姦猾感恩而悔過善良畏法以檢身俗易風移四
方從欲慈祥惻怛淪肌浹髄視天下有一夫之不
獲不啻痌瘝之在身也廼者黃河泛溢下民其咨
皇上念事體重大非河臣所能勝任自甲子
親閱己已
再臨指授濬築機宜兩河漸次就乂兹因霖潦沮洳重
軫
聖懷爰
命車駕三廵南邦荒度土功拯此昏墊念切
慈闈定省躬奉
皇太后鑾輅以行侍膳扶輿㒺間晨夕所在恤民隐覈
吏治比由齊魯抵淮揚循察河形相度水勢
睿慮周悉興利弭災式垂永久又因吳越父老望幸諄
切遂下金閶逹武林經歴之區善政畢舉賙艱賑
乏蠲租減稅奬吏育士寬商賚兵恩波被於里閭
謳吟徧於衢路而臣振裕以庸愚無似承乏秋官
康熙三十八年三月恭接十三日
上諭山東江南兩省罪犯除歷赦不宥外概予寬釋續
捧接
上諭浙省罪犯寬釋如之臣伏讀
德音遵行惟謹仰頌
皇上如天之仁煦嫗含覆至於如此踴躍懽忭莫可名
言甘露霖雨有時而竭陽春惠風有時而止惟太
和之元氣鼓籥於層霄薰蒸於庶彙流行於終古
亭育於兩間感之即通觸之即應昆蚑由此蠕動
草木由此萌芽幽蟄由此發舒槁枯由此滋潤易
曰天地之大德曰生惟天大生惟地廣生惟聖人
好生天不能無雷霆而常以長養為事地不能無
險阻而常以持載為功帝王不能無威刑而常以
哀矜寬恕加惠民生所謂贊化育而參天地者此
也我
皇上心天地之心事天地之事至誠以育物尚德而緩
刑
六飛所臨
渙汗立沛以觀之省方觀民為解之赦過宥罪知明意
美恩溥德洋騶虞麟趾之風藹然溢於
天綍(臣)奉宣
詔諭不特為三省黎民慶幸更生得遊浩蕩實以見九
圍八表逖聽風聲易面革心風流篤厚熙熙皥皥
沐浴
聖慈行且賞懸而不用罰設而不試三五以来未有臻
斯盛治者也爰拜手稽首恭撰
南廵頌一篇仰塵
睿覽我
皇上行慶施惠美不勝書僅舉
恩赦一事鋪張揚厲以誌(臣)職分所繫少竭悃忱云爾
頌曰
皇帝御宇鴻仁普施矜此下民法網易罹平反寬恤矜
釋罪疑豈弟慈惠漸被海涯武定邊塞文恬區夏萬物
熙熙無天閼者士歡於朝民忭於野
睿慮淵冲在宥天下吳楚之交黃淮合流洪波撼堤昏
墊是憂
帝眷南顧載咨載籌
玉輿三廵俾民有鳩
龍旂賁臨恩澤布濩發粟賜金蠲租減賦自天降福澍
雨膏露雨露之濡如咻如噢羣黎百姓環擁屬車争獻
壺簞載其耘鋤我田我井我室我閭惟
帝仁覆有蓄有儲
帝曰念哉嘉我善良葵藿之傾煦以太陽人惟雜糅嗟
彼愚狂草芽未萌其忍折傷爰自齊魯洎於吳越三省
黎元有麗明罰罪宜懲創情足矜恤畫地為獄宥之而
出寬大之
詔發自
行宫五刑有赦孰敢怙終
帝德好生上格昊穹翾飛末族游浩蕩中(臣)忝理官職
惟虞士拜捧
詔書雀躍鳬喜大號其渙日四百里祥風披拂枯槁立
起
皇帝大聖平刑惟寬沛我仁恩易彼貪殘回心嚮道禁
網弗干室家以寧耕鑿以安碧草芊芊長自圜土黃雲
翳翳蔭於幽圄刑措不用治叶三古含哺康衢夜勿閉
戶重華之代喜起盈朝颺言賡歌獨在臯陶(臣)愧菲才
謬長秋曹敬獻蕪詞用佐風謠
南廵頌(有序)查昇
我
皇上御㝢之三十有八年歲在屠維支逢單閼三辰朗
曜河呈刻玉之祥四瀆安瀾谷獻膺圖之瑞芒芒
禹甸盡沐
仁風蕩蕩堯天俱遊
化日昨者琱戈靖亂滇南之妖眚全消邇時
龍馬廵邊漠北之祲氛盡掃莫不成之
宸算斷自
廟謨乃猶
念切痌瘝思深宵旰十千偶匱即行
賜賑之條大有頻書猶下蠲租之
詔固巳陽和遍地有物皆春膏雨瀰空無方不潤者矣
乃者治益求治安愈圖安民胥樂矣
帝視如傷巷且歌兮
皇心更切謂夫窮桑南去水以激而彌雄酸棗東来河
就庳而益駛
内府之金錢百萬不惜經營子來之力役三年嗟其
况瘁
皇上神功廣運解澤弘敷相地勢而合宜順天時以乘
利隆兹委寄簡厥賢能不憚一日之勞用成萬年
之逸然而或原或隰必經
睿慮以加詳若決若排須俟
聖裁而乃定爰是
九重側席未暇安居
萬乘首途還思求莫春冰始泮便
勅登舟曉漲纔添遂
令駕艇而且長聆
懿訓敬奉
慈宫己知六合為家宜以萬方為養
金根既駕入輦道以扶輪
玉食方調進行宫而視膳爰是金鐃殷地風和青雀之
艭繡䍐摩空日麗黃龍之舳揚舲濟瀨轉柁淄川
洑流出地盡是
恩波岳色興雲無非
仁澤蟻行而拜爵躍而迎總總林林熙熙攘攘
皇帝乃舍艛艓駕龍驪歴覽河干周咨水道斯時也靈
鼉應瑞妖鰐潛形雲物清明湍流淡沲於是
親加相度
躬自廵行按輿志以周詳進河臣而告誡共知禹鑿式
睹成功陋彼漢祠徒循故事猶以地當水潦民困
凶荒撤己貢之
天儲足未周之民食當年齊地寧藉發棠此日長孺無
須矯詔千家歡笑咸為我
后所遺萬戶飽騰皆拜
君王之賜若夫地隣甓社路出秦郵舟楫則排如雁齒
闠闤則比若魚鱗然而
鳳舸經行橋上依然成市
龍旗所駐津頭不禁維舟
謂此邦之商販恒多計所入之羨餘不少減其半額俾
得均霑推彼地方視兹成例由是揚帆而下毘陵
當川澤之喉擊汰而南茂苑實梯航之會摩肩而
望似百水之朝宗翹足而瞻若嘉苖之冀雨
帝乃慰兹輿願擴此殊恩擁畫楫以遄飛撥蘭橈而徑
渡攔街父老刻玉為鳩塞巷兒童裁筠作騎齊上
萬年之頌争傳三祝之詞由是吳雲入越地即錢塘魯
柝聞邾山名葛嶺謂
聖人豈嘗後我幸百姓復得見天纔看鷁彩歡欲成雷
乍聽鸞聲觀仍如堵
帝心悦豫許為遲留經信宿而方還沛絲綸而未己
恩無不逮
德豈勝書若夫山澤設税關市有司自昔而然於今不
廢
特命計臣概行議減由是津梁估舶譏察無苛水市茶
舲緡錢不費長年共樂商旅咸歌至乃
紫泥沛澤丹筆矜辜一開湯網盡屬良民初定虞刑即
宣司刺以至體恤民依激揚吏治雙鈎森灑
黃帕擎來八法精嚴
金函捧下封疆大吏歌湛露以增榮林壑舊臣浥卿雲
而起舞而且求賢
詔下籲俊門開廣收竹箭之良聿起菁莪之化
聖恩洋溢
盛典光昭(臣)謹稽之往牒攷厥曩編見夫廵河浮洛首
行時邁之文泰畤汾隂僅紀遊觀之美
皇上道光前聖德冠百王渙澤流於八紘巽風布於四
極為生民以来所未有實千載一時之創聞(臣)賦
質庸樗備員翰苑揄揚
聖治才媿馬班鼓吹鴻庥時逢
堯舜望
帝車之南指未随扈蹕之塵瞻日馭之北旋敬獻迎鑾
之頌頌曰
皇馭九有奕世丕光祥徵玉紐瑞映珠嚢慶雲誕敷惠
風遐暢南通朱垠北届幽壌三江既道四宅攸寧坤維
奠位河伯效靈湯湯洪河其流東瀉電激井墟雷轟斗
野膴膴淮甸地形則窪或決其防害及桑麻
皇心惻然下土是恤
命官往釐乃董厥職乃瀹乃疏乃塞其衝乃濬其淤乃
計其功乃寬其期乃考其績勿惜一勞期於永逸
皇曰念哉是誠在余孰忍赤子而勿寧居乃駕龍船乃
乘鳳舸一水津門開帆轉柁
皇念
慈聖有瘁其容爰請於
宮萬福攸同至仁愛物大孝尊親
一人錫類四海儀型乃
敕羽林勿驚巷陌男不輟耕女不輟織載廵載歴於濟
於淮爰諮爰度克明克諧
皇謂河臣其體余志勿疾勿徐用畢乃事歲有漕粟截
其萬庾藏之民間為畢歲儲昔時淮民水患是急孰拯
其溺惟
皇之德昔時淮民杼軸其空孰賑其窮惟
皇之功屹屹吳會百雉䯱髵壺漿道迎望共雲霓
皇誡左右勿辟勿除歡聲動天
聖顔藹如既莅吳郊復臨越地吳民于于越民跂跂
皇曰往哉余勿爾遺於陌於阡老扶幼携穆穆我
皇胞與一切如日斯温如雨斯澤賦有常額
天家是輸疇實貧窶積此宿逋
皇恤兆民恩言屢下
德音既孚謳歌遍野逐末者商惡其專利今昔相仍什
一其稅
皇曰寬之物力孔艱量減其徵通其貿遷孰為守臣善
率厥屬
皇心用嘉便蕃優渥
宸章載錫鳳翥鸞停臣拜稽手罔不敬承
皇之賚恩實勵百司各敬爾位育我嘉師蕩蕩祥刑明
允是鞠孰為敗類以干罪戮
皇曰欽哉上帝好生釋彼前愆俾得自新
皇亦有言咨爾髦士天之生材為國任使爰廣其途爰
闢其門菁莪棫樸江漢懷恩穆穆我
皇靡澤不逮保合太和瀰淪無外百靈咸貺八風載宣
我
皇作則億萬斯年
豐澤園
御試紀
恩頌(有序)湯右曾
(臣)聞郅隆之世爰啟賡歌明穆之朝時形雅頌是
以絲綸密勿之寄出自中宸文章翰墨之司傳於
前古黼黻鴻業歌詠太平列侍從之清班與樞機
之華選親承顧問班固之讀書禁中引論古今世
南之更直殿裏曲江亭上甲乙第夫羣僚積翠池
邊賦詠專乎一事以至詞傾蘭葉凉入薰風不乏
清芬原多麗藻近臣後苑之應制傳於興國之年
奉詔賞花而賦詩紀自雍熙之代殿開澄碧裁逸
韻於直廬園啟玉津叶清文於湑露出則抽毫豹
尾入則簮筆螭頭此皆西清東壁之美譚用為鳳
沼鸞坡之勝事欽惟我
皇上乾健乘符離明御歷研絶學於衍圖訪範率土光
華燦高文於日麗星陳敷天照耀慕詩書而鼓篋
遠及占風候月之鄉被聲教以歸琛遐覃烏弋黃
支之國盖
聖神之化遍萬邦而禮樂之風同六合矣又復琅函緗
帙象架牙籖瑶席啟夫
經筵細旃開於
講幄每隆異數先被儒臣比者復
命分班入承
内直晴開碧落獲聮佩以同趨地迥丹霄許含毫而
遂上近依
黼座惟虬漏之時聞親奉
御床覺龍香之欲染
天顔惟穆
睿語加温地接鋪金宴分饌玉真屬遭逢之殊遇己為
臣子之至榮乃
九重復頒屢下之
恩俾一時頻沐非常之典火雲徂暑節還長養於南訛
步輦迎凉
詔許遊從於西苑於時晨曦初映瀼露未晞環流而萬
派瀠洄繞樹而千章蓊鬱乍移鳳舸如秋汎於綘
河遥漾龍池恍天連夫瑶島鳬雛鶴子唼喋於波
光雲影之間荇葉菱絲浮沉於荻浦蓮塘之上遂
攀桂廡遥陟芝房蘭窗啟而影入重巒蘿幌開而
晴浮細靄疎兮苑柳拂繡栱以搖風密蔭
宮槐傍雕櫳而翳日傳
玉音於霞表澤自中宣
頒珍膳於雲邊
恩流下漙於是逶迤複榭周歷重軒以至乎
豐澤之園則
皇上重農勤民之所而刈禾觀稼之地也低連曲閣遠
架孤亭匪琢匪雕識茅茨之儉德載芟載柞詢錢
鎛之土風滋春雨以移秧翠苕擢穎及秋風而結
實金鏤垂芒瞻覆隴之青青儼連阡之薿薿既播
嘉榖還樹柔桑密葉蠶宮濃隂繭館田家場圃相
錯於蓬山瀛海之中鄉遂溝塍忽移於
紫禁黃扉之内良以寒耕暑織常軫恤於
皇情所由黛耜青裳並駢羅於
帝苑至矣哉豳風之序時物無逸之陳艱難莫得而名
矣遂乃縈紆遶檻迢逓周廊雲棟棲光璿流颺影
丹蓂翠萐悉是靈株紫脫黃麰無非仙穎冐霜停
雪挺琅玕之數尋待月含風舞篔簹之萬个潤金
莖之露更益清隂溉玉泉之波彌添翠色於焉或
倚嘉樹或傍清池捧
香案之篇題給
尚方之筆札辨理學而分真偽得修身蒞事之大原
被潤澤而普豐亨識政本民天之至意又復象樽
載錫法酒頻傾味飫旨嘉筵陳羞錯蒙
湛恩之汪濊被
厚澤以霑濡(臣)未悉詞條空慚藝圃幸際文明之世思
繙羣籍以報
國恩濫充紀載之班尚媿諸生之試家法欣逢
曠典敢獻蕪章謹拜手稽首而獻頌曰
聖人御宇久道化成府修事和禮備樂明文恬九服光
被八紘
瓊章寳字戛拊咸英倬彼雲漢萬物永貞維兹侍從首
被輝榮瀛臺之西波涵丹極闢地省農殷是稼穡惟民
所重在衣與食惟
帝所勤務耕與織史書大有萬世法式仁溥堯年儉崇
禹德欒櫨楶梲匪曰雕鐫清池滉瀁修竹㛹娟爰給隃
糜爰授雲牋肴分神鼎膳撤瓊筵三爵油油
君恩聿宣報稱無地寵渥自天膺兹殊典永戴高厚棫
樸作人或薪或槱朱草生階靈芝産牖醴泉出源嘉禾
被畝神功
聖德伊古未有於萬斯年以頌我
后
嘉禾頌(有序)宋敏求
歲次涒灘時當清灝凉風被野碧飄金井之梧玉
露横空丹挹銀蟾之桂佐蓐收而執矩萬寳薦釐
擊土鼓以歌豳百華升瑞乃
當宁繪屏於無逸
宵旰
彤廷且
乘輿命駕以忘勞廵行紫塞義歸柔遠豈比長楊五柞
之遊典重省方寧羡在鎬横汾之燕
翠華過處箕伯清塵緹幕移来屏翳灑道睠彼繡壤特
産嘉禾擢穎菁葱上蔭五雲之麗抽芽灼爍旁霑
三露之滋碧透玲瓏斡大鈞之巧運紅翻䆉稏鍾
造化之神功珠實敷榮異穗彷合歡之樹玉芒煥
彩同莖如連理之枝盖八極為家一稃表應而兩
儀在握雙米呈符猗歟
聖世之休徵允矣
清明之上瑞懽呼比戶翕萬姓之聚觀踴躍周行望
六龍而拜獻爰傳
天語馳
示廷僚捧出
鳳樓高綴連珠之色徧觀鵷侶争披三秀之英紫穎
紛敷發霞光於瑶砌黃雲滿握映藻彩於璇題謂
仁卉升華事不妨於徵信即彤編誌瑞道無取乎
侈揚迓滋至之
天休仍巍巍而不與瞻撝謙之
帝德益蕩蕩以無名臣才愧雕蟲識同窺管垂紳瑣闥
欣分玉粒之膏委佩花磚喜睹金精之采粤惟方
策代有傳聞稽疏仡之遺編靈開炎帝溯放勲之
軼事瑞錫神堯異秀同條長發流徽於姒籙三苖
一穗思文誌慶於姬圖此皆世遠年湮未免疑多
信寡洎於漢生廣殿晉得華林固始濟陽合穎常
書於史牒醴湖新蔡九莖數見於方輿徵祥雖歷
代同稱紀瑞實
熙朝獨盛陸離斗綴光分天漢之星錯落珠瑩秀奪
閬風之樹胚胎元化孕結靈根肖六合之同心驗
三才之一氣是固離治渙方升之照萬彙咸豐泰
階臨既濟之期百昌益萃仁耕義耨涵化育於心
田坤轉乾旋發休嘉於德産者也(臣)謹拜手稽首
而獻頌曰
於皇我
皇登三軼五立我烝民受
天之祜闓澤覃敷湛恩汪布懷柔神人緝熙純嘏金商
淅淅瑞露瀼瀼乃
駕六龍乃廵朔方塵清玉塞日麗周行謠衢擊壤忭舞
趨蹌無高不播無平不殖眷彼良禾厥種非一青甲敷
兮紫芒耀色有芑浮白有&KR1666;薦赤中産嘉榖異穗同莖
二氣之華五行之精百昌之最九土之靈承榮
輦路熠燿其英父老擷之獻於
天子
天子視之為民色喜謂是尋常弗居盛美仰惟
至德益光國史粤若稽古代重嘉祥景星慶雲騶虞鳳
凰旅獒越雉寳鼎芝房物華人瑞方策鋪張孰若斯禾
治理根本可薦馨香可登倉廩驗氣呈和占年表稔屈
軼徒竒蓂莢莫並金莖合秀瓊蕊分披以彰
聖治無偏無陂以徵
聖化海航山梯
天子萬年福禄永綏
臨雍禮成頌(有序)張廷玉
欽惟我
皇上以天亶之姿懋日新之學興道致治文教覃敷東
西朔南㒺不暨訖乾隆三年春三月甲寅
躬行視學之典釋奠於
先師先日致齋百禮咸秩大昕鼓衆環集於橋門
皇帝整法駕從百官言
詣辟廱自大成門
降輦而入
升階就位儼恪有加奠獻既行乃
御彜倫堂
命儒臣進講經書
王言昭示廣大精微自王公卿尹以及六館生徒四氏
十哲子孫環列拱聽莫不愉懌鼓舞思自振勵以
近
天子之光而沐
聖人之澤煌煌盛典千載一時臣謹按記云古者建國
君民教學為先言人君致治之本之必由於學也
書云學古入官議事以制言人臣輔治之術之必
由於學也故說命之辭曰念終始典於學又曰學
於古訓乃有獲
孔子生知之聖不廢敏求用能兼綜百王師表萬世我
皇上聰明睿智文武聖神薄海内外無不知
聖天子道德高深超越隆古而臣叨被
殊遇日侍
禁廷當
深宮毓德之年即己備員講讀親覩我
皇上懋勉功深基命宥密敬體
世宗憲皇帝明理立誠之寳訓敦行不怠日就月將以
徇齊敦敏之質而加功之密進學之勤有非承學
之士所能及其萬一者是以
御極以来敷政寧民無非夲天德而行王道作君作師
一以貫之實有以接洙泗之心傳而臻二帝三王
之治兹當
臨雍釋菜大典丕昭臣幸得親随灌獻之末恭承
聖誨用敢質言所見作為歌詩紀述美盛非徒襲揚扢
之具文實將以昭式多士流示無窮臣不勝踴躍
懽忭之至謹拜手稽首而獻頌曰惟
皇敬學表正自躬文思光被化理聿隆風教之本厥由
性功緬企
先師心源則同(其一)
至矣素王規天矩地受命端門斯文是寄
列聖相承欽崇弗替
帝德重光禮明樂偹(其二)
峩峩廟貌翬革奕新
宸翰高懸輝映星辰肅將祀事維暮之春
鸞旂戾止言詣成均(其三)
鸞旂央央戟門斯啟拜獻
登階牲牢備體有睟其容有秩其禮百爾趋蹌師師濟
濟(其四)
祀事既備乃開講筵聖謨洋洋如日麗天
詔爾儒臣是究是研俾爾庶士是陶是甄(其五)
皇帝曰都後先一揆入聖之階如塗有軌講學敦行遹
觀厥美凡此秀民咸喻朕旨(其六)
亹亹吾
皇繼天立極位育其功欽明其德成性存存小心翼翼
發為
訓辭為萬古式(其七)
太和翔洽賢俊彙升薪之槱之髦士用蒸文治亶敷隆
隆其興億萬斯年百禄是承(其八)
皇清文穎卷三十六
