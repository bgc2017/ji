皇清文穎卷八十七
詩
七言律詩
乾隆八年
聖駕東廵
盛京恭謁
祖陵大禮慶成詩十首(有序)陳世倌
洪惟我
皇上御極之八年庶績咸熙禮明樂備當累洽重熙之
會溯經營締造之初
念禮隆報本合萬國以抒忱孝首尊
親虔一心以昭格况豳岐開基業之始典倍切於追崇
而
園陵蔵弓劍之區禮尤嚴乎禋祀於是以虞舜之大孝
符周武之配京序值清秋時惟七月虔諏吉日恭
謁
祖陵奉侍
慈幃夙駕
鑾輅於時百靈擁衞庶官景從縣㝢騰聲四野歌呼齊
起川原生色萬郊禾黍俱豐出古北之䧺關詣瀋
遼之重地千重嶺岫遙瞻
王氣之絪緼萬樹松楸羣仰神區之蔥鬱
閟宫祗祓典禮燦陳帳殿齋居質明將事
孝推一本孚愛慤於僾聞愾見之餘誠徹九原通神明
於陟降上下之際
皇上肅然止敬穆乎無言緬
祖宗創造維艱地闢天開允垂卜世卜年之久念子孫
繼承不易膺符受籙敢忘克勤克儉之模禮徐遍
於
三陵忱每將夫一敬告成大祀乃燕明廷助祭百工均
頒酒脯輸誠六服咸與几筵大官之水陸畢陳飲
御之公卿既醉爾乃
衮垂藻火面南離以
當陽廷肅鵷鸞共北辰之居所黑齒趨蹌於王會雕題
拜舞於
天朝德教遐宣奮揚斯舉火荼日月黃麾動而七校齊
開龍虎鳥蛇畫角鳴而八陣咸合左射右射並宣
天子之威大綏小綏仍戴
聖人之德而且推恩無外錫類多方自王公以逮軍民
槩沾膏雨由京邑以連荒徼普煦陽和既時邁而
伸殷薦之誠乃
回鑾而理垂裳之治此皆
皇上德孚蒼昊孝通神明乃與圜丘祀
天方澤祀
地之禮並隆千古也(臣)沗掌絲綸徒塵政府謬司教習
無禆吉人弗獲随從
乘輿式觀典禮時逾三月未聆訓行于
天言身領百寮莫效肅雍於相祀敬成七律聊抒戀
主之愚忱恭賦十章用志饗
親之逹孝云爾
熙朝區夏肇東瀛天作高山啓
大清
三后神靈時陟降
一人綂御際承平
祖宗文武垂先烈
原廟衣冠想舊京報本不忘親享祀旋看奏假賚思成
鵷班拜手送
鑾輿
帝侍
慈闈問省餘神列勾陳随輦後時當零露届秋初閭閻
共慶寧居樂稼穡羣覘大有書更喜太平真氣象出關
民物似華胥
王氣蒼茫屬瀋遼陪都東去路迢遥渾河曲折環邊極
鉄嶺峥嶸接斗杓龍虎萬年長拱抱精靈五夜每趨朝
橋山弓劍歸蔵地時有紅雲上九霄
祠官典禮疊相承
列聖居歆儼式憑僾見愾聞通一氣水源木本溯
三陵粢盛潔處齋心逹膋膟焚餘香靄升
聖祖昔年殷薦後又看䋲
武肅嘗烝
履武姜嫄推
聖母篤生
始祖事神竒燕天
高帝初光宅纉緒
文皇實肇基
王業艱難垂世德
皇心乾惕協靈祗
閟宫盥薦抒誠恪有道
曾孫對越時
燕喜一堂羣受祉
天厨稠疊
湛恩宣漢高沛邑歌風日建武南陽置酒年長白嵐光
遙對席松花江色靄浮筵
君臣宛似家人會既醉歡欣
黼座前
殿名崇政肅朝紳稽拜信桓及遠人鶚立鵷翔齊舞蹈
黃支烏弋並尊親八荒在闥聯中外六合為家篤主臣
應遣畫師閻立本圖成王會獻
丹宸
雍容典禮敷文德震爚川原耀武功陣合鸛鵝緣大閱
軍分荼火為臨戎網留一面湯仁在禽失三驅易象同
却笑揚䧺誇羽獵何如吉甫詠車攻
恩詔頒來速置郵
德音汪濊徧神州聽將匝地歡呼動知是經天惠澤流
錫類定能孚血氣宣威不獨鼓貔貅
聖朝至治歸仁孝庸行從來即大猷
告成大禮返
皇畿路過灤河望
六飛發
駕金風方颯爽廻
鑾玉雪正雰霏舞成七德揚翬羽庭列千官拜衮衣赤
鳳白麟休獻瑞太平端拱自巍巍
聖駕東廵
盛京恭謁
祖陵大禮慶成詩八首(有序)于振
我
皇上御極之八年泰階既平百揆時敘禮樂明備朝野
熙恬於是述
祖德頌
宗功有事於
三陵禮也(臣)竊惟謁
陵展孝為典最鉅載籍雖遠然漢唐以來可得而稽也
漢嘗以正月上陵百官四姓公主諸大夫外國朝
者侍子郡國計吏咸會至期晝漏初上大鴻臚設
九賓於寝殿鐘鳴謁者引客就位如儀乘輿自東
廂下升階展拜大官尚食太常奏文始五行之舞
郡國上計吏以次前當神軒告其郡榖賈人所疾
苦欲神知其動静焉唐禮朝陵之先日設黃麾仗
周衞陵寝至日質明七廟子孫及諸侯百僚蕃服
君長皆陪於司馬門内上至小次降輿入門再拜
躬親執饌閱視先帝后服御之物引諸功臣並入
執爵進俎奠訖乃復盖孝子事親曲盡愛敬之心
有如此者漢唐諸君去古已遠然未嘗不緣情制
禮以為法於後世故垂諸史冊以昭令式良有以
也(臣)伏見我
皇上御㝢以來盡孝盡誠善繼善述體
祖
宗之心以為心法
祖
宗之政以為政僾乎如見愾乎如聞盖未嘗一日釋也
洪惟我
朝發祥長白奄有中外肇萬世無疆之休實由我
列祖
列宗積德累仁承
天景命豐功駿業昭垂奕禩肆我
聖祖六十一年之中三謁
園陵恪脩祀事孝之至仁之極也我
皇上敬䋲
祖武諏吉日飛六龍奉
慈寧備法駕百官咸會六師景從遂届
興京舉行
盛典於時天澄其氣日朗其精松楸蔚然
閟宫肅穆
皇上萃精神嚴對越孝敬之至通於
神明洞洞然屬屬然視於無形聽於無聲念經營締造
之維艱思夙夜敬承之不易籩豆既飭肸蠁如聞
皇哉唐哉亦孝之至仁之極也昔周之王也定鼎
郟鄏卜世卜年承承繼繼然姬公陳王業之艱難
述農夫紅女衣食之事以推本風化之所由興必
以始基靖民歸之后稷十五王而文始平之十八
王而康克安之盖創業垂統若斯之難也故曰周
家世篤忠厚以成其福禄而啓佑後人我
祖
宗亦世啓鴻圖以昭兹來許而垂諸萬祀
皇上席重熙累洽之盛而不忘小心昭事之誠以視思
文之頌后稷于邠之咏公劉惟此王季貊其德音
至於文王維新厥命光懿顯爍何以加焉彼漢之
衣冠出游唐之薦衣獻服直瑣瑣耳曾何足以嫓
此
鴻庥光斯
盛烈也哉臣沗列詞垣濫竽律館雖未獲躬随
法駕預於駿奔之末而朝夕論思日月獻納抒下情以
通諷諭宣
上德而盡忠孝雖學殖荒落然雍容揄揚比於雅頌亦
其職也夫
盛德所孚櫪馬猶知仰秣
太和感召游魚尚觧揚鬐况(臣)庸愚敢忘舞蹈因不揣
蕪陋拜手稽首而獻詩曰
萬乘東廵展孝思鳴鳶前載漾微颸濕雲頓掃開芳甸
晴日平臨滿畫旗漢代歌風追鎬洛周家卜世溯豳岐
起居晨夕依
行殿仍似
深宫定省時
高山天作發祥初長白榮廻結隩區鴨濬仙源瞻王氣
鵲銜靈果啓鴻圖黃麾宿設周廬仗赤伏還陳
受命符載撫桮棬欽
祖德
宸襟彌自斂盤盂
萬峰岝㟧藹松楸鬱鬱葱葱佳氣浮
寶祚無疆知地脉
曾孫有道荷
天庥衣冠拜處朝儀肅
綸綍宣時惠澤流春露秋霜方
怵惕歡聲早已動
皇州
雉堞峥嶸杳靄間
睿謨握勝控䧺關南臨渤海兼遼海東接松山與杏山
應運功成遺壘在
太平日久戌樓閒即今雞犬桑麻地饗蜡吹豳自往還
悠悠旌旆静無譁來享來王總一家到處如安記里鼓
遣歸不假指南車鵝黃褶麗随
天仗狐白裘温扈
翠華欲倩龍眠高畫手摹成王會示荒遐
朔風凌競馬驂驔鸛鶴魚龍士所諳伏札能穿何論七
前驅不誡總開三千屯月上霜威冽萬幕雲深雪意酣
日暮放罝鉦鼓卧又聞
帳殿啓經函
萬幾清暇富文章頃刻龍鸞天際翔
賦就
盛京思
劒舄
舞成
世德念
羹墻宫懸肄業
皇猷壮瓊笈鐫摹
御墨香蠡管詎能窺
聖學願偕儀鳳記鏗鏘
冬序初迴是小春一陽來復届芳辰
鸞輿過處衢歌溢
鳳輦歸時巷舞頻共識
盛朝隆典禮咸知
純孝格
天人小臣愧乏卷阿頌鼓腹聊同擊壤民
聖駕東廵
盛京恭謁
祖陵大禮慶成詩八首(有序)王會汾
(臣)伏見
皇上御極以來
至治覃被浹于中外鴻文盛儀靡不徧舉
孝思烝烝格乎
天
祖今年秋七月
車駕幸瀋陽奉
皇太后謁
陵廟祗祗翼翼大禮紀成傍推典章所宜柴燎望秩羣
祀山川咸享明薦爰暨開國勛勞之臣亦酹尊爵
仁義嘉孚上下協應時則有屬國遠藩名王侍子
翖侯貴人咸馴我
聲教憺我
威靈亘塗萬里鼓舞修職
皇歡載洽大號用孚
湛恩滂洋幽遠胥洎廼孟冬吉日旋
蹕闕庭備福受祉百官兆人懽喜歌呼共慶無疆萬年
之庥謹稽古者天子有大功德大典禮則在位者
作為歌詩揚舉懿美流連勿忘所以備朝廷之彜
憲逹羣下之至情不可已也况
聖天子陳常立極巍巍
孝治邁古有光舞之蹈之宜在今日臣以愚陋荷特逹
殊恩得列近侍拜颺
庥烈臣實軄之雖辭謭理薄不足仰頌
聖明于萬一尚願随轅童壤翁之後抒其詠謠以美
上德之至盛光千載於禮儀云爾
東廵秋燦
九重霞黃道天開引
翠華父老望深豐沛地禮儀光盛
帝王家
龍旂紫塞懸弓月虎旅青霜拂劍花見說
歡顔動
文母我
皇親侍彩鸞車
晴色千林宿雨收望中禾黍翠盈疇香迎
豹尾塍雲合影轉蜺旌穗露浮已報豐年書太史便行
秋稼指神州從臣共識
皇情豫駐
輦時時賦滿篝
漠雲如海散朝煙皎皎青霄赤日懸遙望氣䧺元菟郡
更欣春照紫濛天呼嵩動地名王拜震電驚霆大號宣
萬里星躔拱
宸極
盛朝威德被無邊
祖宗神武奠鴻功
靈命長祥
帝所鍾萬歲山光榖林樹千年雲氣鼎湖龍堆明金粟
曕
冠劒路駐
仙斿繞柏松此日
精虔奉嘉薦樂歌清廟叶黃鐘
寝殿崔嵬閟九關遺弓瞻省動
龍顔青邱丹水經營地禹甸堯封氣象還星宿久澄霄
漢上熊罷長守翠微間
寺思孚感無窮意相照金碑玉蘚班
南陽白水睹
真人舊里今朝景物新天漢流精延析木醫閭修職貢
玗珣大風表海明樓殿絶島浮洲帶鳳麟一自
重瞳臨眺後山川全覺露精神
六龍時邁煥宗周鉅典環文次第修為想丹青開駿烈
已知川嶽遍懷柔露蕭車馬東都會香案煙雲
北闕浮
天上詔書銜鳳觜飛來春色滿神州
太平天子上
陵廻晴日千門萬戶開星緯珠囊增潤處鳳儀璚管應
風來金甌永固占神策玉燭平調仰
睿才共慶
孝思繩
世德蒼生流福詠康哉
聖駕東廵
盛京恭謁
祖陵大禮慶成詩八首夏廷芝
熙朝孝治久昭融緒纉前徽
帝德隆垂創艱難追
駿烈聲靈赫濯溯
鴻功橋山松棟千春鞏
原廟椒馨一氣通
翠輦親臨崇報本淵源默契總相同
清時典禮重明禋
駕擁龍旂正及辰沙磧千山森壁壘羽林萬騎肅鈎陳
已看琛賮來重譯並使懷柔及百神絶徼歡闐宣德化
黃旄朱節紀東廵
插天長白聳丹霄鴨綠瀠洄江水遙州接青營䧺地軸
野分箕尾煥星杓素題樸桷風猶古白馬彤車績尚昭
列祖
神宗貽蔭遠千年儉德溯陶堯
寶城蔥鬱護雲煙肹蠁初升對越虔
玉匣衮龍垂奕代
寝園弓劒感當年
宸衷肅穆抒三獻典禮精誠奉百籩至德中孚能合漠
仁恩從此洽垓埏
祝嘏頻聞告孝慈中和雅奏啓純禧百年禮樂涵濡日
九廟神靈悦豫時往事何須追灞杜永年直欲邁周姬
推
恩更自酬房魏寄酹長深佐命思
黃花丹葉正清秋仰奉
慈顔頌作求視膳終朝陪
鳳輦承歡曉日近
龍樓九天作賦光霄漢萬國呼嵩拜冕旒
大孝由來天下養億年色笑進觥觩
景物
陪京衍慶長五雲開處坐明堂風清
帝里黃圖會秋滿
真人白水鄉
寵渥需雲頒虎旅
恩深湛露徧鵷行先時况有蠲租
詔蔀屋茅簷共樂康
蕃釐已降禮初成旆轉千貔野不驚十月陽春回海㝢
九重孝亨洽幽明黃榆紫塞敷
天澤東鰈西鶼遍頌聲光烈覲揚昭萬古(小臣)珥筆矢
歌賡
聖駕東廵
盛京恭謁
祖陵大禮慶成詩六首胡中藻
太平開國本岐豐四海車書此會同天列星辰朝斗比
地趨龍虎抱關東貽
孫冊府存堯字似
祖輿圖尚禹功最是
橋山冠劒在每逢霜露厪
宸衷
馨香
園寝戒明粢典禮
時廵護六師祝史剛辰蠲九月犧人牲帖報先期蕭關
北擁風雲騎沛上東開虎豹旗令節雒陽徒故事薦新
朔望陋常儀
艱難王業咏生民瀋水川南析木津五夜齋心符後甲
六龍御輦戒初辛庖霜可補周三禮灌玉還陪漢九賓
父老嵩呼齊拜舞太平
天子肅明禋
奏罷咸池思邈然朱華朝拂引回鞭要知侯國酎金日
猶是塗山執玉年黃目光流侵月露祥雲風裊篆爐烟
曾孫别有馨香處世德尋求荅
在天
殷土芒芒控九州昔年麾指定諸侯高山已作天東顧
瀚海無波水北流龍旆卷舒随
輦輅地靈今古護松楸散齋
行殿重回首雲氣蒼蒼五朵浮
列祖精靈想像間
留都周覽悦
天顔歌風
御筆東京賦燕鎬從官六膳
頒遂有需雲同九埜先瞻觧雨下三關
回鑾奏頌多文藻染翰慙随供奉班
皇清文穎卷八十七
