皇清文穎卷九十六
詩
七言排律
乾隆三年
聖主躬耕耤田恭紀(有序)陳大受
欽惟我
皇上乾德體元泰符凝命備中和而建極合參贊以成
能出十軒九舜之間攸隆郅治駕兩漢三唐而上
丕著鴻規府修事和大帡幪于有截仁育義正同
覆載以無私湛露灑
丹霄屢下蠲租之
詔薰風披
紫闥頻賡解慍之章舉鉅典於上辛祈屢豐於嘉穀
茅簷慶洽蔀屋春溫尤
念王政不外於養民而民功莫先於教稼乘天因地
務開衣食之源東作西成冀睹盈寧之盛時維二
月
躬率三農
玉軑遙臨陟青壇而展采土膏初起秉黛耜以
親耕蓋自我
聖祖仁皇帝知民為邦本凡耕夫織女之腁胝作息合
十二月而總繫於
宸衷曁我
世宗憲皇帝以食為民天尤貴粟重農而輔相裁成歴
十三年罔或愆於穡事駐龍旂於一墢家法猶傳
闢繡壤以加推前徽克紹薦馨
清廟既以承
先者奉
先布令春郊即以敬事者述事被天膏之優渥好雨知
時卜年穀之豐登如雲徧野歡騰隴畝咸稱我
后之仁喜溢簪裾共仰吾
君之孝謹拜手稽首而獻詩曰
天心仁愛在斯民
聖主躬耕舉上春千畝加推敦本計三農望歲慶元辰
祥開曙色龍旂捲瑞靄雲光
鳳輦巡候曉鵷班知有喜前驅羽騎淨無塵和風習習
生輕幰協氣融融滿畫輪常伯追陪依豹尾庶寮蠲潔
萃魚鱗空中桂燎氤氳合壇上瑤籩次第陳
芝蓋儼臨歆肇祀蘭場廣闢薦明禋樂鳴太簇仙音朗
酌進匏樽玉醴醇繡壤膏腴環翠幕
珠宮穜稑燦竒珍柳邊葱犗金為絡花底絲鞭綵作紉
民力知勤歌
帝力
聖人作則勸農人崇臺咸仰
天容肅
御耦羣瞻地脈勻禮及公卿今更備畝終黎庶制仍遵
津莖㴻雨乘時發待澤良苗入望新詠起甫田聞雅什
感深
湛露徧朝紳農祥光映青旂轉春扈陽回綠野均共識
文心誠翼翼爭看禹甸正畇畇牧人夢叶多魚吉太史
書占大有頻粟薦
神倉昭
聖孝恩深
御廩頌
皇仁先知稼穡前謨遠祗念耕桑
帝德純自以太和還宇宙惟將率育答
蒼旻權衡國計恒教足醞釀輿情悉尚淳朋酒躋堂欣
介壽康年報蜡喜龡豳幸隨縹軛觀隆禮願捧葵心向
紫宸
聖主躬耕耤田恭紀梁文山
熙朝繼述美重光浩蕩
恩波被八荒
聖德巳知同覆載
宸衷尤自重耕桑
九重無逸巡千畝一墢惟勤率萬方考古田功興后稷
勸農歲序順勾芒烟郊雨浥芳塵静野甸風清湛露滂
臺畔公卿為主伯壇邊父老待
君王俄傳鳳闕華鐘發共仰
龍輿翠蓋張夾道驊騮爭蹴踏屬車鵷鷺盡廻翔濃隂
夜覆春城重密霧朝籠
御路長北極近瞻佳氣滿東㕓遙指彩雲颺種分穜稑
宮中獻色麗旌旂隴上揚祈穀告虔通陟降捧璋致敬
肅趨蹌精誠直達犧尊外率作旋來翠幕旁京兆授鞭
呈縹軛司農布種執青箱花迎
仙仗明於錦鳥和農歌巧若簧金耦頻移耕澤澤紺轅
微動佩鏘鏘為祈九土函斯活爰效三推禮更詳在昔
吹豳陳穡事於今舉趾望農祥勞先兆姓勤芟柞瑞應
昌時若雨暘但願黍稌歌大有更思蠲潔薦烝嘗愛民
重祀兼仁孝法古遵先凛憲章此日榮光依
黼座一時喜氣溢穹蒼泥塗尚覺沾衣履樂利行看遍
井疆大有頻書盈百室屢豐載咏慶千倉恭逢鉅典欣
無似可許巴音誌不忘
睿慮方殷俾率育颺言更欲誦幾康
聖主躬耕耤田詩(有序)陳兆崙
乾隆三年仲春之月
皇帝躬耤千畝禮也維時甘澍初降晨飈颸然至誠感
通信有徵矣羽衞既陳
聖駕將發乃少開霽雲光溶溶若有待者
天子於是歴廣場撫御耦王公卿大夫以次從事禮成
上還宮雨復降春旂露重而陛楯不濡紫陌塵清而爐
烟自靄氛縕肅爽神人以和畿輔内外六鄉六遂
之氓咸以為有秋之兆云夫欲綏萬邦而屢豐年
必先貴五穀而賤珠玉我
皇上虔恭寅畏無時不然即事徵
心具見全體以承天時至敬也以奉祭祀至孝也以勸
農功至勤也以達庶政至順也凡在禮畊義種之
中敢忘雲行雨施之澤(臣)用是踴躍歡忭拜手稽
首而獻詩曰
時清九陌韶光好澤潤千塍寶穡開
天賜有年綏萬國
聖勤無逸肇三推披圖宣室宵鐘動列仗
端門曙色催豹尾䙰褷隨
鳳輦虎賁蹀躞走龍媒濛濛香霧爐烟合冉冉流雲扇
影廻净掃瑤壇增肅穆森瞻華蓽迥崔嵬霏微雨解偕
神降宛轉風知應律來黛耜色分堤上柳紺轅聲殷澤
中雷周遭綉野延
宸賞取次靈苗荷
帝培秧馬似飛排遠陣土膏如釀發新醅南東畝合區
先後五九班應遞往回匝地歡呼環父老迎眸生意露
根荄十千自是聯維耦穎栗方將勝有邰行漏漸移亭
午影前旌還駐望春臺逡巡
仙蹕傳歸騎詄蕩
天閶絶點埃遶禁平林呈晻曖承
恩細路長莓苔巳知優渥周三輔湏識生成徧九垓被
隴何時無霡霂依山是處有臺萊萬年疆畎今咸理百
族情田此悉該
玉食猶然
躬率作(小臣)尸素愧非才
聖主躬耕耤田恭紀汪士鍠
迎和舉趾重民天
詔命陽官備禮虔已慶上辛
崇大祀旋諏吉亥
履王田青壇嶽立封人掌翠幄雲張甸帥傳農正恪恭
千畝始
法宮齋祓百僚先層城瓊鈒來閶闔夾道霓旌過井㕓
鑾輅安驅齊度隴
龍旂驂乘遠臨阡佩諧蒼玉崇基上壤潤芳塍廣阼前
葦籥競吹喧秉轡秧歌齊和簇鳴鞭奉宸葱犗麾肱赴
導
駕洪縻在手牽犁御協風楊柳外耜霑時雨杏花邊方
歡霡霂膏彌渥不怯泥塗步易邅播殖早湏農器撰
垂裳乍睹
帝衣褰
三推更進光前典
一墢重加邁往編濟濟循行排鴈鶩蹌蹌按序集貂蟬
紺轅縹軛開畦遠白叟黃童舉袂連翠笠從公風古樸
綠蓑終事業精專烝民率育
天顔喜保介來咨
德意宣勞酒慶行歌擊壤衢尊
恩溥逮摩肩鯨鐘雷動鈎陳轉豹尾星環
法駕旋東作
聖情期彧彧西成
睿想切乾乾因儲
御廩神倉積即看崇墉比櫛延嘉栗居歆充寶器飶香
禋祀實文籩
宸居端念豳風咏
黼座時陳無逸篇春豫
皇軒躬勸稼都人忭舞頌康年
聖主躬耕耤田恭紀王錫璋
二月融和物候新耕耘肇舉及良辰艱難稼穡關黎庶
宵旰勤勞厪
聖人甫睹
經筵開殿陛旋瞻
耕耤出城闉花迎
鑾輅紅初綻柳拂旌旂綠乍勻麥隴新苗平織浪芳堤
淺草細鋪茵三推廣闢千年業一墢祥占九野春甘雨
連村神有貺暖風被物路無塵餘糧定見先登圃上瑞
由來慶滿囷敬奉明粢崇報本恭承
嘉德自寧民
宸衷昭格時方泰
帝力敷宣俗倍淳湛露普天沾渥澤韶陽遍地沐
皇仁輿情此日咸歡暢紫陌年年望
幸頻
乾隆三年
聖主臨雍禮成恭紀汪士鍠
御宇綏猷撫萬方風行首善
莅宮牆
經筵早探文書府璧水新隆禮樂場甫歴疆原
躬耒耜更期絃誦集膠庠稽儀卜吉
咨宗伯奠幣鳴球
詔太常露湛桐花迎
仗發春深芹葉薦筵芳
鸞旂映翠臨東序
雲䍐搖青出建章門闢櫺星金碧煥庭陳石鼓鼎彜光
天書璀璨題銀榜殿瓦琉璃照畫廊俎豆明馨
誠意格笙歌備奏
德容彰三階登降瞻
龍袞兩翼簪紳儼鴈行黛栢連雲祥靄護金支載道惠
風揚莘莘國子隨
仙蹕濟濟儒林侍講堂綷䌨巾裾循律度葳蕤劔珮謹
趨蹌雲屯鱗萃班初定星共辰居
幄正張
御几平移丹地近琅函旋展綠綈裝微文闡發霞敷采
大義昭宣斗耀芒研討千秋傳玉檢譚論六藝啓珠囊
諄諄
帝訓敷言遠赫赫
皇謨施教詳性道淵源符往哲勲猷格被駕前王瞽宗
惇祀幽光表
側席旁求俊彦翔庶彙甄陶歸典則姱修調爕協柔剛
圜橋觀聽槐街合夾道歡呼羽葆颺多士依依魚在藻
羣英翽翽鳳鳴岡欣逢
盛典鍧鐘鼓文物昭回
泰運昌
聖主臨雍禮成恭紀觀保
景運維新燦八埏尊
師曠典辟雍傳峩峩松桷丹墻近片片琉璃翼瓦連燕
賀雕簷籠淑氣翬飛峻宇聳晴烟
重臨
聖闕從
丹闕纔
御經筵又
講筵
紫詔從容頒鳳彩
素王統緒接蟬聯右文直闢詩書囿論道重開禮義田
掌舍肅儀清甸路春官秩禮奏鴻篇三霄滴漏聞銀箭
九陛騰聲拂玉鞭蓬島彩移
仙仗近公卿衣點露華妍菁莪共率三千士縫掖咸瞻
尺五天鈞樂六莖陳管磬鐘鏞兩序扣筳篿文章光被
唐虞際位育功歸性教先薄海誦絃風永播諸生鼓篋
業逾專爐烟馥郁芸香細
睿藻輝煌墨彩鮮
聖學巍峩尊泰岱
湛恩深厚沐淵源作人巳自明經術祝鯁猶兼重養年
有赫威儀真穆穆無疆壽考更綿綿豐京豈獨歌靈沼
彤史于今喜並傳
乾隆四年
聖駕南苑大閱恭紀梁詩正
奉德
聖朝文化洽止戈
帝世武功修覲揚不忘欽
前烈繼述常思纘令猷
鳳綍曉頒傳大閱
鑾輿夙駕戾崇邱霞烘鳷鵲初陽麗塞拱蠮螉遠翠浮
寶仗日邊排簇簇珠旟風外颺悠悠雪消南苑搖金轡
塵淨西山映畫斿承
旨前期威令肅犒師行在
聖恩優飽騰士馬先歡舞羅列車徒備噢咻方召莅師
綜禁旅熊羆分隊耀兜鍪九旗爛漫雲屯谷三校森嚴
氣食牛
天子戎衣親歴陣虎臣弁服自持籌鼓行旋見龍蛇動
甲擐齊將弓矢抽圍合風雲彌九地弦鳴霹靂中三侯
連營哮[口闞]山疑震飛礟匉訇火迅流碁布六軍新壁壘
鯨奔千騎敵貔貅中權岳畤牢難撼後勁飈馳疾不留
七變星門猶摝鐸五成牙帳再傳枹指揮在在符機略
進止人人協將謀緹彀申驅神獨王佽飛賈勇力常遒
喜看插羽兵容飭忽聽鳴鐃纛影收營衛散時烟鳥下
干戈櫜後囿麟遊
一人有喜祥和致四伐無愆
賞賚稠牽去驊騮皆上駟載來金帛滿文輈﨣桓遍德
戎行樂侍從陳詩
主眷酧謨烈自今長煥爍聲靈從此永懷柔勾陳啓處
三階泰歌頌昇平荷
帝庥
聖駕南苑大閱恭紀周學健
乾坤清麗
聖圖長日月光華
帝道昌干羽兩階文德布車書一統武威揚巳櫜弓矢
陳時夏猶選車徒率典章紅線牽絲將測晷綠疇納稼
旣盈倉仲冬雅際三農隙大閱從知七校良
詔發元戎屯細柳
躬擐甲胄出長楊前期司馬申蘭表是日飛龍控錦韁
徹夜鸞聲騰斗極向明劒氣聚星芒霓旌欲傍螭頭轉
御仗遙瞻雉尾翔詩咏東都尋甫草
駕臨南苑駐旂常雲生華蓋羣峯紫地入平原萬馬黃
内府舊藏朱組甲中林新試綠沉槍虎賁森立期門側
麟趾欣承
輦道旁乍聽嚴威傳鼓角旋觀列騎動鉤錫犀函競騁
吳江練繡轂齊停朔嶺霜左啓雕弓開後勁右和銀韔
繞中央頻宣玉鐲馳驅正載擊瓊鉦步伐詳魚鳥獻形
通豹略鸛鵝附翼舞千行珊瑚未擬連錢速珠轡初迴
雜寶装爰繳高矰翔月兔更紆急箭下星狼輕飈不擾
朱旂靜旭景剛浮
翠幄張河岳百神俱震叠風雷一夕共低昂熊羆歡溢
殊恩洽鸞鵲書成
睿藻彰字嫓典謨羅筆陣音諧雅頌擅詞場勲華事業
聲明盛周孔情思翰墨香在昔會同歌有繹於今申錫
正無疆赤騧北向歸靈囿丹鳳西來集
尚方輯瑞乘時朝
黼扆揮絃協律坐明堂自凝瑪瑙重霄露永繪龍山五
色裳從此金泥呈委宛豈惟石鼓紀岐陽
聖駕南苑大閱恭紀鄂容安
宅中馭外謀湏豫緯武經文國有常大閱禮行蒐狩後
仲冬占協日時良
紫宸朝啓
鑾輿駕赤甸平臨翠葆揚九伐素頒司馬法六師齊會
羽林郎營穿細柳申軍政陣展長蛇試廣場四塞山河
過洛邑九天鐘鼓邁岐陽鸛鵝作隊連三駟龍虎為符
出兩廂百萬貔貅明早旭十千組練壓清霜旌幢盡挾
風雲氣刁斗全依日月光
天子有嚴親韎韐大官無事裹餱糧黃旂至止班聲肅
赤羽擎來遠勢張
特啓和門趨大帥獨當馳道引親王五花並驟金騠駃
八纛俱從繡裲襠
宣令直教山岳動騰呼眞擬海波長縱横遙亘飛虹影
會合同瞻戴斗匡風后握竒傳上古軒轅振武仰吾
皇神臯形勝推南苑勁旅精嚴萃朔方薄海共應師紀
律遙天本自掃欃槍威行以德幾常敕安不忘危道永
昌忠信在躬為甲胄農桑遍野是金湯叨隨
仙仗瞻雄武得傍行麾愧贊襄自是龍城停草檄偏宜
豹尾控絲韁
國恩莫報惟簪筆世業難忘學挽強長喜九邊鉦鼓靜
日陳干羽慶
垂裳
聖駕南苑大閱恭紀于振
聖主膺圖憲百王時巡郊甸法陶唐訏謨久已昭文德
睿略還應繼
耿光律轉金門鴻北嚮陽回黍谷鳥南翔
龍旌縹緲來平樂
鑾輅雍容出建章霜意乍酣清輦路雪花微綴兆農祥
雲依
御鎧千官列日麗
天弧萬幕張笳鼓競時鵝鸛合戈矛森處虎貔揚五兵
用舉蒐苗禮九伐爰甄器甲良殷地雷聲咸震叠嘶風
駿足盡騰驤唐弓引滿舒猿臂垂矢爭抽飲石梁貍首
騶虞原有節輸攻墨守總無方鳴鳶不載香塵細紫燕
徐迴錦陌長共識
宸遊宣紀律猶聞
天語勅幾康周官懸象頒朝典月令祈年謹蓋藏酆水
鳬鷖思往牒塗山圭璧踵前芳禮闈書圃
皇心豫芝檢銀泥
帝業彰堯棟松生徵在宥舜廷絃撫慶垂裳青圻便欲
蕃麟趾丹穴行看集鳳凰稔歲並占延喜玉太平常臥
綠沉槍(小臣)簪筆趨
仙禁拜手惟賡泰運昌
聖主南苑大閱恭紀曹秀先
喜睹修文樂太平仍傳講武近
神京中冬大閱稽周禮吉日時巡練府兵太史正書三
白現
聖人親駕六龍行軒轅臺上垂衣拱虞舜階前舞羽呈
初試唐弓名九合新抽夏箭號三成龍媒馴習騰天駟
豹仗飛揚拂柳營三萬公徒環帳殿六千君子重干城
摐金伐鼓儀容肅逐隊分鑣紀律明如見孫吳嫺陣勢
即同頗牧立勲名鐵衣晃處凝寒雪寶劔開時掣海鯨
衞霍少年才不忝幽燕老將氣尤横桓桓巳遂瞻雲願
濟濟爭聞動地聲北向皆山呼萬歲高懸惟斗接長庚
傳宣中使
徽綸下廣挹三危玉露盈雲上於天開宴樂地中有水
象師貞投醪挾纊今猶古按轡登壇静不驚
神武風高來外域
天顔日照共新晴從來軍政關為國不待
王師更有征蒐乘簡徒懷往訓覲光揚烈見
皇情
宸衷無逸超千載
睿藻如春布八紘還許和吟偕侍從早傳
溫語及公卿長楊羽獵卑前漢貍首騶虞協雅笙歲紀
恰輪葭管出游歌試聽鳳凰鳴
回鑾南苑歡聲洽願上豳風
萬壽觥
聖駕南苑大閱恭紀董邦達
聖主乘時簡六師
翠華南苑駐行麾平林雪霽千旂繞廣甸風清萬騎馳
靄靄朝光浮綵仗熊熊晴旭麗金支代當全盛烽烟息
候是元冬閱狩宜頗牧近歸天策將貔貅雄列羽林兒
聲傳鼓角軍都靜令肅風雷政不私七萃連營排雁翼
八門分陳合魚麗大侯旣樹形成豹列隊横開勇若羆
親挽琱弓昭
睿武羣瞻玉帳凛
皇儀暖回纊挾春疑早寒解冰纏景欲移校罷歡聲騰
虎旅軫旋佳氣滿鸞旂已安磐石
天維眷猶
念苞桑
帝曰咨舊典無忘追
列祖先期有事展崇祠禽荒戒豫抒
宸藻獵卜徵賢動
主知憶昨六龍
臨太學於今四海誦
文思昌時喜覩麟遊藪瑞應從看鳳在岐禮示三驅垂
法則舞隆七德播聲詩車攻底用誇周鼓鐃吹眞堪陋
漢詞雅化久敷環渤澥武功不試靜邊陲(小臣)載筆慙
韜略獻賦逡巡拜
玉墀
聖駕南苑大閱恭紀周長發
太平遠略仰承乾講武南畿
鳳詔傳霽雪乍融輝豹尾曉暾初起映龍旃星旄珠䍐
開千嶂畫戟琱弓出
九天校獵長楊超漢武選徒甫草邁周宣時當農隙登
稌黍禮備冬烝實豆籩羣吏執鼙先戒衆虞人立表早
萊田建旂列鐲車徒肅進鼓鳴鐃壁壘堅衞簡羽林森
十二人雄虎旅萃三千霜花淬劒仍分舞楊葉彎弧定
可穿霞纈光生紅韎韐風騌勢驟鐵連錢五兵七校皆
依旐八陣三單盡拂鞭魚復軍容規坐作豹韜師律象
方員正竒悉欲遵成法
神武眞能統大權風點銅鉦聲自振霜清銀鎧色逾鮮
和門左右旌猶樹
寶幄周環旆復懸萬騎踏雲騰騕褭六軍迎日耀戈鋋
未妨軼獸仍開網還見珍禽即應弦赤雁白麟遊瑞圃
黃羊元鹿滿甘泉
熙朝頗牧韜弓矢
聖世夔龍叶管絃天保采薇安内外鴻圖鞏固萬斯年
聖駕南苑大閱恭紀周玉章
翠華夙駕載旌旃講武南畿甲仗鮮十二羽林銀作鎧
六千君子錦為韀
躬擐韎韐輝金碧樂奏鐃笳異管絃司馬恪居陪位列
親王禮率總戎先扈隨鵷鷺環
黃幄號令貔貅指
玉鞭攢戟和門光爍爍振鼙中壘響鼘鼘彩斿高展摩
天影火器爭開捲地烟成列雕弓彎滿月突圍鐵騎控
連錢一聲雷動山疑撼萬點星流札盡穿荼火分軍齊
步伐龍蛇結陣變方圓韜鈐莫測
宸衷密坐作胥從古法傳更喜
禁庭多頗牧由來宿將盛幽燕典隆獮狩方差馬技試
畋䱷又獻豜七德何煩觀舞綴三驅原不為遊田常修
組練昭
神武永靖欃槍樂幹年習戰昆明逾漢帝選徒甫草邁
周宣止戈自爾威中外遵道於今仰蕩平盛事敷陳慚
珥筆願賡天保九如篇
聖駕東巡
盛京恭謁
祖陵大禮慶成詩朱佩蓮
當陽
聖主運乘乾祀典宏開孝格天
殿上袞衣垂日月寰中繡壤奠山川重光謨烈文承武
一德明良
聖得賢布政九霄當宁日合歡萬國上
陵年仰承大統羹墻見俯御雄圖帶礪全復覩唐虞州
十二聿遵周孔禮三千肇基迹自
留都始
大孝躬勞庶物先撫有萬方民物富來同九牧貢輸駢
春暉報德臨朝後仁粒思文受命前共戴
慈宮尊養至式瞻
列祖祀禋虔昌時特舉巡方典戚里欣承大饗筵周武
杜中曾獻勺漢高渭北亦陳瑄上監往代參經緯獨盛
熙朝不襲沿耕耤南郊供簠簋蠶繅東苑理紘綖官脩
内外昭誠敬日練剛柔告吉蠲奉物參時將玉食敷天
裒對走花駽羣僚從祀黃流瓚
聖母先迎紫罽軿原廟衣冠遊舊里寢門飲膳問中涓
享岐有事偕勤止陟巘無勞念愼旃默契璇宮開月扇
喜臨華渚度花磚黃麾漸引祥光啟彩仗齊排瑞靄連
灝氣遠圍秋澹沱冰輪迥映月嬋娟疎桐呌露斜行雁
高柳嘶風兩岸蟬光霽上開新氣象霏微四斂忽吹扇
三霄澄景懸東壁萬里晴暉發北燕清曉衢歌傳白屋
斜曛野笛掛烏犍欣瞻圻甸禾栖畝遠卜要荒黍被阡
驛路不妨耕隴業沙隄别取牧場填騰驤出口飄雲䍐
迤邐延邊望海堧紅杏城高分石碣黃花塞險扼喉咽
卿雲似蓋文稠叠王氣如龍勢蜿蜒南部偵邏先抃舞
北蕃候望盡喧闐萬年
天子欣臨境中國仁人喜蒞邊汜掃中塗成坦坦導游
王路履平平往來甌脫遙呵護瞻仰韋韝正婉嬋芝蓋
紆徐丹嶂合虹旗縹緲白雲穿懸崖遙指飛猿掛絶壁
爭看技鼠緣行近芳林鸞護尾立當青草鷺擎拳因乘
秋氣行時令爰往東都奮大畋田豕垂文原利執天狼
觀象尚張弮鳴笳邊將雄擒虎負弩蕃兒媚獻豜沇沇
溶溶犇大兕儦儦俟俟竄封猯合圍鹿塞芟蒿蔚周落
麞山柞杞楩望裏合蘭河瀇潒環中蒲類海萋芊
神姿自控三花鬛遠略徐搖七寶鞭照夜白翔尋影迅
海東青聳入雲旋秋原莎靡驕媒雉大漠風揚縱爪鳶
乍格游騏收羂結轉鈎飛豹入拘攣曰驅有令從開網
命中方呼倒應弦叠獲豵豝驚縱送盈庖脯腊貯肥鱻
貙膢何止嫻車馬
園寝從教執豆籩蓊薆枌榆森里社巍峩廊廟素題枅
球圖玉府先瞻切劒舄
橋山乍目擩帝子梧高風往復大夫松老浪洄漩金波
鳬鶴陰翔集銀海龜魚暗濯湔駊騀岡陵台座埓葱蘢
林麓鼎趺聯堯塋窀穸封如斧殷武宗祊角有梴梐枑
中鋪張禮館旌轅外建衞齋員蓮花漏徹晨波湧蕭葉
香升曉火燀
聖德欽瞻龍繡袞
母儀肅整鳳文鈿太官上食承蒿柱大樂宣音繞蕙櫋
清液一泓浮鬱鬯紅霞幾朵透爐烟有孚盥薦昭顒若
如在精誠見僾焉風馬飛揚來晻濭雲旂搖曳下褊褼
居歆玉宇含丹渥具酌金尊漾碧漣德是馨香非黍稷
道能肥腯到牲牷呈祥祕殿瑤芝秀應瑞長楸玉露鮮
開創規模勞想像纘承懷抱屢沉研百年禮樂方興矣
一統河山豈偶然今日巡遊俄朵址當初祥發闥門淵
帝生東震原居位天作高山最上巔自闢鴻蒙成宇宙
向疑窟宅住神僊姜嫄毓秀推人極亶父開基肇地偏
海甸鬱盤崇體勢遼濱奥衍遠連延四圍廣漠疆寬拓
三派澄江水曲踡與宅樂郊蕃藪澤建邦膏壤導䰻佃
駕龍春日賓暘谷躍馬秋風戰阪泉木拔道通開草昧
蹶生質訟化蒙顓威張楛矢山林啓虔秉彤弓討伐專
締造雨風經櫛沐艱難手足瘁胝腁小懷大畏仁風布
邇懼遐驚武烈鐫上國舊推東海表王畿嗣涉大河遷
綢繆家室從沮漆和會陰陽卜澗瀍矩地向方仁氣正
規天分野尾星躔增城詄蕩飛樓櫓作廟崇閎架杙椽
河鼓雙旗分羽翼陰符八陣總包纏
聖神定鼎資先識
文武持籌具妙詮海截東藩三箭定山連西域大旗搴
神臯坱圠占昌世肇域鴻龐握治權爰拯生靈登袵席
盡收品彙入陶甄貽孫翼子天無極報德崇功歲必耑
剛拜几筵前烈篤佇瞻宮闕舊章懸虎臣矯矯重呼蹕
髦士峩峩共佩瓀侍奉
金輿擕斗柄和調玉燭靖風祅弸彋吹幄聲徐轉婀娜
揚旂態有翩城指鵝渾頻彳亍江遵鴨綠幾佪儃漫山
文玉抽竒木彌水華苹透瑞蓮蘆絮烟霞朱雁集菭衣
雲錦白麟眠芬菲如適羣香國璀璨疑遊萬玉田入境
偕來瞻
帝座
升朝儼若撫天璇齊雲三殿星垣燦夾曜端門鳳翼騫
大展珙球王會禮高懸墳典
帝京篇葵傾巳遍東西峽蛾伏無分大小开鶴野仙臣
瞻朵殿龍沙遺老拜烏氊金罍頒下疑瓊液玉饌分來
厭麥饘大酺慶成
丹詔下鴻恩喜沛紫泥傳侍僚宣力俱增級秋賦經巡
槪賜捐被德臣隣膺祉福漸仁士庶念桮棬承平自極
文明盛保治毋忘武衞宣講旅凌河看整暇陳師渤海
戒輕儇礚天高樹靈鼉鼓拂漢遙揚彩鳳旜鵝鸛合離
成隊伍墨荼竒正入弢鍵觀來似海軍容壯撼去如山
陣勢堅耀雪鮮明擐鎧甲捎星浩汗擁戈鋋懸知奮武
鷹鸇逐一自揚威虎豹㾓散卽飈風彌坰野卷為收電
淨郊㕓花江襟帶鮫人集繡嶺屏藩雁戸編靈藥採來
葠五葉豐貂羅取珥雙鬈村村家碓長腰米處處人穿
縮頸鯿浪跋牛魚紅潑刺草遊蛇馬碧&KR2080;蜷風強壮士
彎銅弩俗樸齊民衣木棉地美絶蚊還絶蝎年豐無蜚
又無蝝金湯永固東京樂鼓舞歡留
大駕還來日沛宮高帳飲歸時
輦路繞攀牽蒼生愛戴
宸遊豫紫陌方長
睿賞便一路承歡回玉勒有時迎笑傍珠韀鷄翹夾道
歌連臂豹尾交衢望叠肩饒樂郡邊飛蓋弭婆娑州外
綉帷褰含情嵐翠濃堪滴薄醉林光秀可憐城上遍圍
蓉錦幄道旁齊放菊金錢百昌接
輅爭呈媚萬彙迎
鑾競鬥妍榆塞霜花輕點袖荆關紅葉薄飛箋黃童鶴
躍雲成望白叟豨呼雪滿顚多效壺漿呈野簌或擕筐
筥獻香荃還
朝颺拜沾堯酒奏治薰時入舜絃遠近人風欣過化往
還農隙莫期愆
象輿乍駐三靈協
雉扇重開五曜圓頌上赤蛟綏奕奕曲成朱鷺鼓鼘鼘
河清海晏追三古華祝嵩呼遍八埏載筆(小臣)歌
萬壽
聖人仁孝永綿綿
皇清文穎卷九十六
