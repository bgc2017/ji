皇清文穎卷七十七
詩
七言律詩
萬夀省方詩二首韓菼
四載親乘繼禹謨盈廷咨訪屢吁俞白雲篇裏河渠志
(起居注記河工甚詳)黃鵠舟中玉笥符(先是賜南廵製圖河臣)已導狂瀾歸
渤澥還分餘潤及江湖功成不待宣房築自有黃龍洛
水圖
香街十字篆烟青祝
聖歡迎戶不扃野老壺漿争上食(所至獻萬民宴)諸生皇極誦
傳經(祝甚聖道場盛)秋毫輙禁民咸便供帳緣攀
駕少停
陛下從今千萬歲畫烏處處有旗亭
聖駕幸闕里恭紀八首韓菼
朝看閶闔影曈曨
萬乘東臨御六龍不用金泥崇泰畤獨来魯壁撫秦松
宫懸叠奏聲高下罍齊親調禮肅雍今日廵遊因釋奠
陋他雲起漢皇封(唐人封禪詩千年泰山頂雲起漢皇封)
一代堂廉論道時
天章雲漢肅昭垂傳心直接千秋統翼聖遥尊萬世師
德契周情兼孔思人瞻舜目與堯眉龍旓玉輅光東魯
争頌神明禮樂姿
奎文閣下日華生承聖門前
御輦行翠盖紅雲迎雉尾瑶函寶冊擁霓旌罘罳璀璨
簷前色絲竹鏗鏘壁後聲有喜
天顔剛一笑和風進講魯諸生
九成樂奏倍光昌犧象雲靁列兩行訪道肅然瞻禮器
披帷宛爾遇羹牆鬚眉默契存金石(上周覽聖蹟憑几行教小影立像)
(行像諸石刻)鹵簿親留重廟廊(特留曲柄黃傘以示尊崇)殿上
聖人躬贊拜不須太祝與齋郎
堂廡崇高碧漢齊太初遺石想端倪(石在詩禮堂下)杏壇檜影
垂璿製栢葉槐枝煥
御題(承聖門内有唐槐漢栢二株)十丈豐碑青染黛一泓聖水碧無
泥(孔廟遺井之上命汲水嘗)壁書想像曾留處故宅金絲蹟未迷
聖林門外欝崔嵬氣象峥嶸壯八垓雲木秋高敷碧草
宫牆日麗淨蒿莱楷林亭畔閒瞻眺洙水橋西足溯洄
起輦齊聲呼萬夀
聖人陵上
聖人来
晚出思堂步輦過愾然餘慕沛恩多祭田增後豐珠粒
(詔增孔林地十一頃)文幣頒時耀綺羅(賜衍聖公蟒服)
賜額中閨旌節操(節並松筠扁額)拜官哲嗣永山河(官周公及諸賢後裔)
(世襲勿替)吾
皇重道踰前典萬歲千秋澤未磨
早從洙泗証心源過魯追從永不諼東郡推恩增鳳詔
(上駐蹕兖州恩綸屢沛)西山采石劚雲根(特命采碑石於西山)郊壇肅祀
賢王禮(命皇子祭告)廟貌巍峩
聖主恩化日兩楹陣爼豆素王萬古道逾尊
戊午二月
保和殿侍宴恭紀王鴻緒
瓊筵日午上蓬莱金殿平臨五鳳開雲近
衮龍當北繞春随天馬自西来條風入檻先飄柳香氣
沾衣併放梅盛世蕃王俱欵塞千秋漢武漫雄才
戊午二月
保和殿侍宴
賜玉案紅棗一金盤恭紀王鴻緒
筵開紫殿俯晴空絶塞梯航玉帛通花傍蓂階初濯露
香浮蒲萐正含風擎来火棗心同赤拜捧金盤日映紅
莫羡安期嘗海外侍臣飽食未央宫
秋日早朝王鴻緒
燎光晨起
禁城烏閶闔秋聲下碧梧樂奏瓊樓傳鳳吹雲開
丹陛徹嵩呼龍媒珠勒排
天仗仙液金莖引
帝壺聞道雄藩移節鉞
宵衣頻按九邊圖
駕幸西苑觀荷
賜近臣讌恭紀四首王鴻緒
芙蕖一片飲龍川此日身遊銀漢邊繞岸峰巒雲外出
傍流樓殿鏡中懸青青田葉迎仙珮宛宛池香入綺筵
何幸(小臣)叨侍從愧無詞藻奏甘泉
從官抃舞拜
殊恩紺幄傳来
帝語温自是太和流玉陛不湏天樂奏雲門尚方重整
芙蓉宴中使還添琥珀樽幸仰
宸襟歌在鎬碩將雨露滿乾坤
已沐
君恩等賜酺却催龍舸泛芳湖薰風徐動牙檣轉暁日
晴懸水榭孤拜捧樽罍皆玉醴坐来雲浪是蓬壺臨流
還詠嘉魚什
聖澤知應水旱無
昆明重泛靄晴暉潭影巖光入紫微傍艦魚龍潜復見
近人鳬雁浴還飛花間風起飄朱旆波上雲生繞
御衣萬國雄圖同愷樂更看
宸藻倍芳菲
乙亥六月二十六日(臣)廷敬(臣)士竒偕(臣)鴻緒恭
詣
暢春園謝
恩(臣)英(臣)杜訥曁内閣學士(臣)藻兵部督捕理事官(臣)
會恩翰林院侍講學士(臣)廷瓉(臣)䕫右春坊右
庶子(臣)岳頒並
宣召同至
韻松軒
賜饌饌畢
命登舟溯山澗至
淵鑑齋觀荷列席
賜名酒時果復令内侍引至齋後遍觀嘉卉遂
命至
佩文齋恭閱
御書數百幅各
賜千葉荷花一缾恭紀六首王鴻緒
中涓引土木蘭舟
御苑風光結伴遊兩岸柳垂青嶂密一川花泛碧泉幽
雲開似入桃源徑棹轉猶迷杜若洲應勝乘槎浮漢渚
更瞻仙仗列蓬邱
瑶齋高瞰玉河平百頃波光似鏡明西嶺翠微連檻合
東瀛雲氣拂簾生何須牛女留銀漢謾說風雷動石鯨
聖主臨淵惟鑒古泠泠山水舜琴清
淵穆
宸襟契太虚翛然塵外水雲居經營靈囿勤民暇歌詠
卷阿聽政餘案上綠沉三代物床頭黃素六朝書回翔
閬苑真何幸枚馬雄才愧不如
向陽
黼座對烟嵐座後軒亭碧樹龕滿院藤隂炎暑散一簾
香霧午風含嘉禽雪羽来天外珍果丹葩自日南學士
總饒花鳥興上林竒種未曾諳
機務清閒翰墨研牙籖玉軸滿瑶編蓬莱山作藏書館
太液池為洗硯川八體縦横參造化六文揮灑入雲烟
因知
睿筆超神聖曾寫鸞龍九萬箋
捧閱
奎章到日斜更從浦溆挹明霞蓮房細展千重瓣水殿
分頒五色花翠管摘来同嶽井銀罌擎出
賜天家
聖朝異數何優渥留作瀛洲盛事誇
賦得百籟坐自吟徐元夢
兀坐高齋晝漏沉于喁忩外發清吟千般靈籟俱堪聽
一派天機何處尋起滅漫馳空際想悠颺忽動静中心
老聃章句分明在誰識無聲是大音
賦得凝冰結重澗徐元夢
宵来颯颯起天風凍結川冰頃刻中浩影千尋開匹練
清光一道卧長虹印沙鴻爪看何在殷地濤聲聽已空
下馬徘徊詩興發恍如身到水晶宫
已未正月二日
召聯栢梁體詩與宴
内廷蒙示
御製瑞雪近體詩恭和元韻徐元夢
内朝扶杖入班聯新霽逾看萬象鮮
高倡正宜方白雪餘音併欲繞朱絃耄齡忝預
頒金管春晝欣逢敞玳筵颺拜總知交儆意非誇勝事
倣陳編
朔漠蕩平恭頌四首彭定求
睿略宣揚致太平萬方送喜集
神京鸞旂絶塞書三捷鳳管中天奏九成禹跡弘恢謀
獨斷
堯封廣闢德難名(微臣)遠伏滄江外慙悚無能效請纓
乾行豫動協天時瑞應祥徵
御氣随草向沙場青處少泉從陸地湧来竒隂隂瀚海
臨旄鉞漠漠天山集羽旗聞道師征原不戰銀河洗甲
幾曾遅
紫塞金河欵
聖朝枕戈擐甲
帝營遥飽均戰士裁
天膳寒恤將軍解
御貂穴蟻欲逃那可得鼎魚餘息故難邀降旛竪處俘
苞蘖
湯網弘開武倍昭
狼居胥頂幕烏飛百萬貔貅受
指揮豈謂嫖姚弓早賜便如細柳轡徐歸縦擒互用推
神策竒正交攻握秘機瞻仰
聖躬勞獨甚昇平何以報
恩暉
蒙
賜御書恭紀胡會恩
文治光昌庶績熙萬幾清暇每臨池發揮神藻山河耀
沾被深仁草木知元氣淋漓風格勁中鋒含蓄露華垂
聖人書學還躋聖天縦吾
皇百世師
書家歴代漫縦横
聖筆琳琅美莫京衆體咸精知法備毫芒無憾信天成
萬鈞神力行間運百道榮光象外明誰向晉唐誇絶藝
千秋琬琰獨峥嶸
淵鑒齋中淑氣新
至尊染翰對芳春花朝洛水流觴日草聖蘭亭縦筆辰
寶幄爐香凝
睿思璇題墨妙注清神驪珠四百光華爛渥典何當逮
小臣(卷幅末褉御題三十三年春三月修日臨于淵鑑齋中)
天馬篇垂寶字多風雲變化總駢羅文傳雄駿思唐牧
名叶嘉祥憶漢歌鉅麗
天葩真創闢謙冲
聖德示臨摹吴興承旨何堪數滄渤能涵萬壑波
聖德神功詩六首翁叔元
聖皇文武太平年至德如天服九埏禹貢白狼来玉帛
堯封赤壤隸山川西方遠戍雄千騎北府神兵訓十連
每聽鼓鼙思將帥治安曾不忘戎旃
金城蛇豕擾臣藩告急軍書入玉門荒服只因隣大宛
至尊親欲救烏孫五花誰許窺神算萬國惟知感
聖恩自是
天心西頋切宵衣清問日臨軒
春寒太白壓蕭關玉帳牙旗指顧間羽檄晨馳光禄塞
傳烽夜照伯顔山地先春草三千帳天供靈泉十二閑
司馬大書軍府上長留勝蹟在人寰
翠輦行宫召佽飛龍韜指授敢輕違雲橋青海驚横渡
鐵騎天山已合圍狐兔穴焚難假息牛羊日暮竟無歸
獻俘博望齊三捷好荅昇平頌德威
金笳兵氣入黃雲傳箭邊聲和馬羣趙信城前呼
萬歲李陵臺畔響三軍風搖玉靶龍頭轉日閃雕弓豹
尾分從此域中銷戰甲好乘春雨事耕耘
上林嘉樹翠玲瓏天騎西歸甲仗雄暁月斜臨九華帳
春風猶繫六鈞弓南山誰比龍城跡北幕還輕馬邑功
幸際昇平何以報萬年稱夀未央宫
太學紀事詩四首彭會淇
謁廟
夙昔蓬山展拜虔移官喜近
聖人前雍容導引羅衿佩親切趨承到几筵末學愧分
新綘座儒臣榮溢舊青氊回思釋褐春風日叨被
恩光十七年
釋菜
曈曨殿角唘朝暾月吉親師古禮存肅若
朝儀齊虎拜頒来法醖獻犧尊教先鼓箧歌鳴鹿潔薦
溪毛賦采蘩樺燭影搖羣吏散綠隂深鎖映朱垣
齋宿
初擕襆被入西廂半榻琴書静夜張
聖主齋宫親祝冊(小臣)清署自焚香鈴聲到枕風吹閣
栢影横階月轉廊隠隐晨雞纔動聽橋門劒履已成行
陪祀
春秋秩祀重雍宫庭燎光齊鹵簿同鴛鷺随班先九列
牲牢將事盡三公欣從爼豆趋承下得厠冠裳拜舞中
分胙携歸叨
聖澤也登鼎實薦宗工
駕幸瀛臺宴賚羣臣詩五首張榕端
皇家别館屬瀛洲藻井梧飄爽氣流琪樹千章依
鳳閣澄湖一帶抱
龍樓遥天嵐岫浮空翠近水芙蓉照素秋瞻望無殊蓬
嶠勝乾坤寧復有丹邱
簮裾暁集鳳城隈魚貫登舟擊汰開彩鷁乘風排荇渡
錦帆截浦蕩荷廻松林如盖衣霑翠莎岸成茵佩映苔
佳氣迥浮仙仗外
六龍早御九重臺
拜
恩班退入鴛行綺席弘開太液旁照水繁花明劒舄含
風雜樹奏笙簧茗傳尚食瓊漿飲饌出天庖異味嘗翹
首丹霞深鎖處
九重應進萬年觴
瑶池列幕帶廻塘午宴重霑柳蔭凉果腹已叨銀縷膾
酡顔盡覆紫霞觴暫舒笑語情方暢終秩威儀樂未央
虎拜當筵歌既醉
隆恩早已下明光
叠捧
温綸擬飲醇泰交盛事恰臣鄰幾年載筆蓬瀛署此日
乘槎牛斗津已見戈鋋清戍壘還看禮樂慶昌辰莫言
近御偏承寵佇沛
恩波四海均
暢春園引
見恭紀張廷瓉
西山蒼翠護
宸居簮佩趨承到
玉除地接平疇觀稼穡窗迎深綠擁圖書柳絲細織春
烟外鶯囀初調晝漏餘身入
上林深閟境揮毫獻賦媿相如
太液池張廷瓉
御苑清流唘巨川沿隄樹色遠含烟曉風細織冰綃薄
夜月晴浮玉鏡圓菱葉平分雙槳出藕花低覆白鷗眠
移家太液池頭住得沐
恩波十五年
召試
豐澤園紀
恩四首張廷瓉
暁日曈曨啓建章
六龍迎處錦成行鏘鏘劒珮羅丹闕渺渺煙波渡綵航
黃鳥啼殘新柳岸輕鷗浮過白蘋鄉行来蘿薜清隂徑
三夏炎曦漸欲忘
十畝桑隂覆竹門離離嘉穎繞華軒誰知紫闥宜春苑
别有青疇布榖村蠶室絲紛冰縷色稻畦風捲碧波痕
聖人無逸崇民事羅列豳風在禁園
澄澈池開一鏡圓流紋如縠到階前千竿修竹森蒼玉
幾點新荷貼翠鈿蝶翅幽花紅雨潤蟬聲高柳綠雲偏
長廊邃館無雕飾風景清芬本自然
列坐濡毫滿禁林
御題含義總淵深薪傳真偽敦儒術農事艱難軫
聖心尚膳榮頒文陛側
天漿香散百花隂
皇仁樂育真無極拜獻徒慙瓦缶音
聖駕南廵詩六首張廷瓉
青陽吹律入春遲
聖主東廵正此時事重省方符舜典制遵時邁叶周詩
層霄早看勾陳轉薄海欣逢化雨滋夹道肩摩齊下拜
天顔豈獨近臣知
仙樂遥聞落九天
金輿来自五雲邊春回芳草圍行幄風送微波放畫船
一路鸞聲花外出五湖旌影鏡中懸不教警蹕先除道
童穉還依
鳳輦前
黃河春浪拍天浮伊闕龍門控上頭千里鯨波歸大海
萬方玉粒達神洲隄防紛獻盈廷議疏鑿深煩
聖主憂不似漢皇誇盛事宣房瓠子盡安流
禹陵迢逓越山中
龍衮親臨祀典崇此日黃流勞
駐蹕當年洚水荷成功天香細結丹楹霧仙仗清含翠
栢風千載空山廵幸少一時邱壑盡春融
和風甘雨應時看儉德深宫減大官比戸久知歌樂利
天心猶自憫艱難租蠲喜溢蒼生望
詔下聲騰萬姓歡作息總忘辛苦意
君恩常在野人餐
六師輕束羽林裝天上旌旗掣電光父老遮留還暫住
壺漿争獻亦親嘗
九重駕出梅初綠三月
鑾回柳乍黃端拱山龍温室裏昇平佳氣照巖廊
西苑
御試恭紀
聖恩詩二首曹鑑倫
薰風太液自逶迤重見仙蓂第四枝文鷁真從天上坐
緗筵遥向鏡中窺明窗但覺雲霞潤高棟無勞彩繢施
仰止
帝心崇儉德堯階物色帶茅茨
上林筆札幾回頒委珮趨承侍從間寶饌遥分鸚鵡粒
金爐添爇鷓鴣斑身偕彩鳳巢阿閣
恩重靈鼇戴巨山拜手屏營思砥礪叨聞
宸訓訂愚頑
聖武北征大功告成詩六首曹鑑倫
豹尾雞翹出玉京凉州大閱振威聲半天鼔動河流却
萬竈軍歡屋瓦驚鵰鶚堡前朱旆繞鴛鴦泊上綵雲横
太平
天子真神武止殺還須用五兵
風雷隠隠護周廬五綵龍文擁
帝車泉出旌門珠瀑卷草迎
行殿綠雲舒九盤夜渡黃河水三略朝提玉帳書漢將
莫誇臨瀚海
聖人親已到狼胥
聖武臨戎賊膽寒威驚鷙鳥避旌竿樓蘭西去關門迥
姑衍南来地軸寬朝發尺書降贊普暮馳单使服呼韓
番戎頓顙軍麾下盡荷生成載道歡
欃槍既掃沛
皇仁羣醜投戈盡束身湯網恩深三面解軒臺威聳百
蠻馴蕃歌人踏關前月鐃曲風傳塞上春直畫青邱為
北戶不湏戒鼓節金錞
鑾輿三駕建霓旌總為蒼生致太平欵塞已看来萬國
受降何用築三城晨廻雁磧雲迎馬夜度龍沙雨洗兵
從此殊方歸化域年年争路貢瑶京
鷺鼓前驅振旅還告功
祖廟渙恩頒千羣龍馬来西極萬里天山鏁北關播穀
繅絲農事競擊轅鼓腹野人閒普天齊享昇平樂炳燿
神功史冊間
聖武北征蕩平詩四首李孚青
黃麾繡盖出天家仙氅春風引
翠華切玉昆刀装玳瑁連錢金鎧護桃花月明嚴壁傳
刁斗雲罨高壇擁纛牙
盛事軍容干氣象先聲早晚到龍沙
殊方神異啓威靈天為
王師掃朔庭列竈泉供花乳白連營莎接柳牙青椎牛
享士傳餐遍駐馬勞軍按部聽虎旅銜
恩争淬劒欲屠鯨鱷靖滄溟
鐃歌千匝氣鷹揚
聖慮猶勞設重防漆甲已開銅柱路繡旂重拂玉門霜
何難兵氣銷金虎尚賜天書赦白狼收盡銜刀諸黨部
臯蘭直北列降王
百萬明光耀羽林風傳畫角陣雲深牽羊豈解彌天罪
飲鴆猶非戰士心命合燃臍膏白草賞懸函首賜黃金
黑山青海歌堯日照徹龍荒大漠隂
聖駕南廵恭紀二首李孚青
頻籌䟽瀹每軒臨
特詔頒来内府金萬里安瀾知
帝力九川底績見天心功同星宿源俱遠恩比滄溟水
更深不用秋風歌瓠子
六龍到處起謳吟
自有祥風送鷁鳬挽牽豈必待烝徒安流不覺周千里
厚賚偏教及萬夫仗引歡聲盈道路棹傳謳咏滿江湖
從今煙雨垂楊岸童叟年年望舳艫
出郭望西山彭寧求
終年挟䇲事吟哦偶向城西側帽過漠漠晚烟横石磴
泠泠朝梵出雲蘿千尋碧嶂棲眞近百轉清溪入夢多
帝里自饒林壑勝幾人蠟屐到巖阿
皇清文穎卷七十七
