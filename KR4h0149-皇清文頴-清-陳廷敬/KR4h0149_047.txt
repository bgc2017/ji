皇清文穎卷四十七
賦
日月合璧五星連珠賦(以題為韻有序)鄂爾泰
雍正三年二月庚午司天氏奏稱日月合璧以同
眀五星連珠而共貫宿躔營室之次位當娵訾之
宫為從来未有之瑞諸王大臣請陞殿慶賀
上辭弗許惟念臨御二載遽覩此嘉祥皆由
聖祖仁皇帝所致爰遣各官祭告
景陵并付史館頒示中外與臣民共慶之臣乃聞而稽
首颺言為序其事曰日月五星者天之光華也人
君德動天鑒則日月五星各效其靈傳曰至德之
明日月若連璧又曰至德之萌五星若貫珠五星
所聚有德受慶四海昭理中國安寧子孫蕃昌此
其占也而營室之宿其位在亥主乎宫廟星眀則
昌娵訾者則日月所會之辰在亥曰娵訾爾雅所
謂娵訾之口營室東壁是也考其分野則司馬遷
以為在冀并之域班固以為在燕代之間今我
皇上聖德光輝瑞應所徵上之格乎
祖宗宫廟之地而下之周乎畿輔遠近之區(臣)謹博稽
典籍凡經史所載以逮諸子百家天文䜟緯之書
衆矣其言歴代五星之瑞者盖詳至若合璧連珠
同聚一方雖知其為非常之應而三皇既邈後世
無聞惟宋書有之曰帝堯在位七十載經星出翼
日月若合璧五星如連珠乃歸功於舜由此觀之
豈非以二帝相繼光華所萃若合若連與天同符
之眀騐哉顧其事不見於虞書而紀於二千餘年
之後此必得之孔子刪書之餘信而可徵然後載
之正史豈諸家襍說比乎我
皇上以聖繼聖正如舜之紹堯此重華復旦再見今兹
矣
聖祖仁皇帝在位六十餘年即帝堯之七十載也我
皇上御極以来於今三載正舜之格於文祖之日也
聖祖仁皇帝神聖文武廣運無方成功文章巍煥已極
是千古以来又一堯也我
皇上眀目達聰庶績咸凝光天之下及於海隅是千古
以来又一舜也是以太和之氣上應天心而徵乎
天象豈偶然者哉夫自古帝王雖眀君賢主凡於
祈祥符瑞之事苟獲一事一物如白麟寶鼎神雀
五鳳廿露黃龍之屬方且登泰山禪梁父大赦改
元賜爵紀勲甚至作書以示瑞矧夫日月五星之
光昭昭離離為四海九州之所同照而共仰者乎
我
皇上乃恬澹無為謙讓弗居皆以功德上之
聖祖仁皇帝而已不與豈不巍巍乎大哉(臣)於是伏而
思之德動天鑒至誠也頌揚先烈至孝也
景陵告祥至敬也宣示史館至信也敷錫臣民至仁也
慶賞不行至謙也登封不事至眀也不矜不伐修
德不怠至健也即此一舉我
皇上深沈之德其足比美於舜者固已至矣况乎萬幾
之敕其所以承天命而永天休者又將奚極也為
臣子者幸生堯舜之世得以依日月之光華覩星
辰之爛縵其何以孜孜贊贊黼黻休眀以覆冐於
照臨之中也哉不揆膚陋敬援筆而為之賦云
龍飛御極之三載鳳歴司春之初吉(二月朔為初吉)用告瑞於
今宵遂呈祥於翼日夜未半而鶉火之象方昭天將旦
而娵訾之光忽霱
聖德上矗乎紫霄嘉祥畢聚於營室二曜同明而共麗
宛如合璧之雙懸五緯共貫以偕躋儼似連珠之並繂
遡自三皇聿闢七政煥發雖符瑞之多端欲徵信而咸
闕逮及顓頊之時爰有歴宗可核亦僅紀異於五星未
聞效靈於日月稽諸正史惟一見於堯舜之迭興譜其
休祥又豈獨為漢唐之莫越若夫五星之瑞歴代鮮合
或井婁之次同躔或奎壁之垣共踏上自殷周而徵驗
多淆下迄宋元而傳聞亦雜欲如珠璧之共炫曾不能
彷彿其二三但若星宿之薦禧何難綜覈其卄卅爾迺
帝德誕敷
王心無斁紹
世祖之丕基纘
仁皇之懿迹大業更美於
先朝鴻休增光於在昔播膏澤於荒陬洋湛恩於遐僻
無一夫之顛連登九有於袵席思
王度而仰式玉式金覘
聖學而頌如圭如璧比欽明於唐代洵莫測其高深擬
精一於虞廷無由窺其罅隙於是超帝邁王登三咸五
至德協乎天心仁風翔乎下土瑞靄盎溢於層霄光輝
照徹於寰宇金烏玉兔感二氣之華而同升太歲長庚
率五行之精而駢聚見夫璇璣告吉儀象呈靈天樞啟
其鑰清都闢其扃開祥光於閶闔覩瑞色於蒼冥九閡
顯其昭灼萬彙仰其晶熒非僅兩珥重輪之異遠勝三
台五老之星映於萬川如圭璋之可握燭乎四岳似球
琳之作屏誠以諴能感神德可動天以氤以氲非霧非
烟萃光華於二五現氣象之萬千或離離而並照或纍
纍而如連挹其澄鮮溥天為之加麗瞻彼璀璨大地於
以生妍於戱非甚盛德曷致嘉符中天而外亘古所無
方之勲華而寧讓號曰雍熙而非誣賡颺莫罄其形容
衢謠難喻其歡呼求諸千聖百王而罕儔誰能嫓美其
巍煥垂之億齡萬禩而彌耀得不上續夫典謨
日月合璧五星連珠賦徐本
財成天地驅馭陰陽德動三光之鑒兆開七政之祥位
直乹宫是號娵訾之地象占清廟正躔營室之鄉徵
一人之有慶應元會之光昌原夫二曜之進退有常五
星之遲速異候運行則一暑而一寒循環則為夜而為
晝中道迴旋九行紛輳長庚每前鎮星彌後求躔次之
適符歴古今而罕遘緬彼顓頊瑞叶履端攝提有紀是
為歴元聚東井則漢高乙未之歲聯奎宿則宋祖丁卯
之年言乎數數際休明之運考乎時時逄交泰之天茲
惟我
皇勲華為偶文武聖神高眀博厚物喜阜昌民多仁夀
致有道兮麗層穹奉無私兮光九有宜天道之下濟與
人事而相維靈臺察候馮相占時已卯之月庚午之期
雙輪重重而表異五緯纍纍而呈竒萬里風清九霄雲
霽繋連城於天中懸照乘於海裔睹黃琮之烟暖蔚矣
錦章仰紫貝之光寒煥然綺麗璧惟兩而合則同眀珠
有五而連之並照荆山之産未足比其清輝合浦之珍
詎能方其朗耀宜乎兆庶雀躍道途卿士鳬趨廊廟
皇上迓天休而多讓辭大美而不居溯感召之有自實
積累之所餘善繼善述兮保乂寰宇有倫有則兮憲章
典謨惟天降祥於
元后惟
后錫福於八區頌升恒於
萬歲驗正平於六符(臣)幸依日月欣瞻星斗際大觀之
在上垂史冊而不朽擬繢事以成文愧鄒枚之賦手
日月合璧五星連珠賦徐杞
維
皇御極至德合天召休徵於日月呈瑞應於星躔或層
疊以摩盪或錯落以鉤連集於崇朝二曜著明而仰止
會於營室五緯次苐而燦然亥子之方仲春之月不盈
不縮度適合以無愆有叙有倫舍相依而㒺越時也景
氣開霽天宇清虛用稽躔次爰驗居諸黃道並行兩兩
連城之寶輝光相映纍纍照乘之珠浮雲莫翳瑞靄恒
舒郁郁紛紛藍田之烟鬱若煌煌煜煜合浦之産駢如
倬彼天文煥兹珠璧楚山遥映和氏驚而莫知洛水如
臨衆靈採而難獲宜同雲物以書無俟土圭以測卑哉
漢宋僅傳聚於井奎邈矣黃顓庶無殊於今昔惟一德
感通斯嘉祥洊答五行順布匪疾匪徐二氣推遷乍離
乍合
天子乃聖乃神乃文乃武齊七政而贊兩儀奉三無而
修六府文明以止治已發其光華純粹以精道更超於
三五兩瑞同呈萬物咸覩仰麗景兮燦中天布德輝兮
光下土彼夫歲星居心黃雲捧日瑞露成文東風入律
偶鍾靈於一物尚珍異而誇竒視效祉於三光自比擬
其難匹而乃
孝思純篤
聖度淵泓溯降祥之有自更勖勉於在廷洋洋訓謨渙
如綸綍巍巍功德炳若日星將見醴泉出蓂莢生玉衡
正泰階平靈囿麟遊丹山鳳鳴可致之祥畢至諸福之
物咸呈(臣)身厠藝林學慚武庫仰普照之清光際昌期
之休遇敢蠡測而管窺謹濡毫而為賦
日月合璧五星連珠賦許王猷
德動三辰祥呈七曜瞻天章之璀璨欽
皇衷之誠孝真無響而不應知有感之必召遐稽符瑞
上訖高陽授時成叙徵厥嘉祥唐帝昭其至治周道慶
其遐昌漢書東井之應宋紀奎璧之光若夫二曜同躔
五緯齊軌輝煌四照榮光並美應景運之獨隆亘古今
而誰擬我
皇上功崇位育德備中和萬幾是敕九叙惟歌耕耤則
民勤稼穡臨雍則化洽菁莪固已祥徵靈蓍瑞應嘉禾
民氣之歡騰無已
天心之錫福彌多惟時律應夾鍾日惟庚午司歴呈圖
率土咸覩儼乎琢荆璞而成雙燦乎探驪頷而得五爾
迺聯形宛轉疊彩逡巡金烏蹲璧玉兔含珍懸中天之
夾鏡碾厚地之重輪雙丸之影交輝兮五德之精畢集
晶晶熒熒彬彬熠熠惟鎮星之為吉曜兮偕金水而輔
日木火亦同其次舍兮紛光芒而並出散之則錯而為
五兮貫之則聯而為一均不盈而不縮兮又何遲而何
疾繞重明而效異兮燦娵訾與營室煥瓊樹以增輝兮
映瑶臺而添色於是藍田減耀照乘韜鮮夜光失麗連
城輸妍非刻畫所可致豈編綴而能然覩此純禧之協
應實由
帝德之合天黃童白叟咸頌
一人之有道山陬海澨羣歌
聖化之遐宣矧簪筆於螭蚴覩昌運於堯年敢不誌普
天之慶以陳頌颺之言爰拜手稽首而作頌曰
聖人御宇至德矞皇敬
天勤民惟幾惟康時雍風動治化孔彰
天惟鍳斯七曜徵祥歸美
聖祖謙尊而光臣民胥慶錫福無疆
日月合璧五星連珠賦于振
人能弘道造化無私誠至則形故在天而成象志壹則
動故先天而弗違此天人之一理蓋振古以如斯我
皇上御極以来敷政寧民存誠主敬九有仰其照臨萬
物正其性命紫微北拱煥瑞氣於句陳華蓋中懸耿祥
光於斗柄覩鉤鈐之明潤知為大孝之徵察斗斛之平
量識是屢豐之慶文昌半月綴七宿以聯輝帝座平衡
履三階而居正壁是圖書之府天下同文昴為耳目之
官百司從令俄聞太史用奏殊祥惟月之吉惟日之良
登雲臺而觀物測土圭以分疆爾迺七政齊輝三光並
煥如璧斯連如珠斯貫纔離海嶠儼雙鏡以晶熒漸拂
扶桑比列碁之璀璨實史牒之所罕聞亦名言之所莫
贊於是相如珥筆枚叟摛文奏宫商於嚴樂戞金石於
淵雲共咨嗟於異數竊纂紀於邱墳原夫二曜之垂象
也日為陽德月乃陰精日有中道月有九行三百六十
五乃周天之度九萬一千里為去地之程至夫五緯之
經天也風伯之師則乍前而乍後蒼帝之子亦時縮而
時盈或出於東或出於西時惟大白或候之晨或候之
夕命曰辰星中央為土主靜斯寧亦稱之曰地候常作
鎮於天庭若夫詩美升恒書稱復旦重光重輪貞眀貞
觀星聚於房於以興姬及周之季復聚於箕漢祚初開
遂駢羅於東井宋圖乍建爰環集於文奎然而南北殊
途春秋異晷考之於漢二曜會於營室而星象不隨稽
之於唐五緯集於尾垣而著明易軌豈若熊熊旦旦耿
耿離離貞攝提而晃朗歴娵次以參差曙色澄鮮訝雙
懸於琥玦晨光眣麗紛燦列乎璿璣加以天酒凝甘卿
雲似繡紫氣浮河榮光列宿山龍黼黻蔚為天漢之章
土鼓簣桴譜入薰風之奏自非符乹之健得聖之時一
以清而一以寧表清寧之合撰二為經而五為緯著經
緯之咸宜安得際兹禔福慶此昭回也哉(小臣)不敏柱
下是司挈壺窺管歌以颺之歌曰
聖人作覩時惟日兮貞恒作配時惟月兮仁以育之木
道光兮嘉會合禮火德昌兮金曰從革萬寶告成水曰
潤下春意乃生穡稼惟土周原膴膴歛時五福受
天之祜眀明日馭穆穆金波斒斕珠斗歴落星河莫大
惟
天則
天惟
聖糺縵光華萬方有慶
日月合璧五星連珠賦尹繼善
一人建極四海永康道隆首出化洽胥匡至治感通乎
天地大德合撰乎陰陽其時百靈效順庶類繁昌山河
奠麗麟鳳呈祥星辰昭其景慶日月發其輝光固以見
太平之驗亦以開有道之長昔營室聚星高陽正位七
政攸齊陶唐御世漢書紀東井之文宋代應奎垣之瑞
自亘古為希逄迄於今而悉備欽惟我
皇上膺圖出震秉籙乘乹仁民愛物法
祖敬
天崇儒重道籲俊興賢夙夜凛克艱之戒宵旰誦無逸
之篇體信達順福祉綿綿生蓍草産佳蓮一莖數穗遍
滿農田五風十雨屢告豐年而且安益求安
聖不自聖克儉克寬必誠必敬一德洽於羣工孝思本
乎至性祈穀則瑞雪繽紛勤民而甘霖立應既已綏来
動和化神德盛歲功叙而玉燭調庶績凝而璇璣正兹
者夾鐘應律候届春生百昌發育萬彙敷榮惠風和暢
天朗氣清日逄庚午嘉祥畢呈五星連珠以成象日月
合璧以齊明奕奕同躔纍纍若貫位依斗極體昭雲漢
九道順行六符炳煥聚奎聚井未足擬其光華重珥重
輪總難比其璀璨兆泰運之升平歌中天之復旦是宜
合下土以嵩呼恊盈廷以交贊爾乃憲憲令德秩秩
宸衷正以作則謙以居躬謂休徵之協應頼
聖祖之神功眀禋昭告陟降潛通宣付史舘垂之無窮
聲教四訖南朔西東遵一道播淳風仰廣運戴帡幪五
行以叙萬福攸同此誠軼後超前為生民未有之盛卜
年卜世綿億萬歴數之隆也(臣)樂戴堯天幸依舜日謹
稽首以陳辭未頌颺於萬一
日月合璧五星連珠賦帥念祖
陟靈臺以周覽倬哉雲漢之天章涵一元而羃䍥運六
氣於混茫擎八山而立柱分九野以畫疆則有兩曜列
序五緯成行昭宣七政炳燿三光蓋周九萬八千里而
共仰行三百六十度而有常繄惟
聖人在上御陰調陽朝日夕月五氣廻翔夐哉隆哉曜
靈呈彩蟾魄舒芒黃旗紫盖武庫文昌燦宫中之柱史
煥座後之諸郎時則箕風畢雨春露秋霜既順時以成
化爰垂象而徵祥爾迺旃蒙紀年四陽應序月屬夾鐘
日惟庚午張表吐丸吴剛執斧羲和扶輪望舒按部金
烏接影而高翔玉兔聯輝而對舞水權火衡木規金矩
中央執䋲厥惟后土引元龜兮起朱鳥招蒼龍兮奮白
虎會軒轅而五之躔娵訾兮以相聚煒兮煌兮合雙璧
於藍田玓兮瓅兮貫羣珠於合浦晶光兩映金縷交纏
璣璇攢簇經緯盤旋始則瑶環相摩以乍接繼則寶鏡
互照而雙圓枰上新碁暖玉數枚鋪歴落盤邊櫻實赤
瑛一色映天然夫祥麟威鳳靈芝醴泉形諸曩昔尚著
簡編孰與夫陽暢隂純精氣相宣五德五事融貫醇全
布太和之有象昭瑞應於在天盖自高陽氏以来未之
見焉於是保障陳圖羣工稱瑞
天子謙冲咨儆有位歸
先德之靈承永孝思於不匱夫功原所自繼述之誠也
德盛而謙惕厲之情也瑞至弗貴基命之精也天體虚
而行健故象緯明
聖孝昭而日新故化育成巍巍乎蕩蕩乎又何可得而
名也重曰曜則七兮極則一兮感之召之迪其吉兮既
迪吉兮心無逸於萬斯年如一日
河清賦(以聖治光昭河清獻瑞為韻)凌如煥
帝眷下土篤生
至聖天清地寧民諴物順百度惟貞
一人有慶岳瀆於以職方神祇為之召應緬厥黃流根
源積石自天而来得人以治歴雍兗而經豫徐闢三門
而分九𣲖壮大陸之竒觀鬱巨川之勝槩粤稽典冊長
發其祥圖呈羲昊昴化陶唐朱文煥采玉簡騰光書紀
八年告成功於元后清逾千載呈瑞應於
哲王惟
聖祖仁皇帝神謨繼禹道法宗堯六十年平成底績千
百世日月為昭時陳法駕巡視長河駐龍旌兮沙渚舉
玉趾兮陵阿睇黃淮之交會勞指授之功多於是陽侯
效命河伯呈靈水安其宅民樂其生欽我
皇之嗣服善繼述以凝承用中建極主敬存誠宵衣旰
食工釐績凝爰型方而訓俗亦激濁以揚清藴中孚之
美備召福禄而来并則見夫瑞麥呈嘉禾獻蓍草生卿
雲現連珠合璧萃聚在一時者乃曠古所未聞蘇禄荷
蘭梯航来萬里者實於今而創見爾其歲歴三餘月逾
長至陽和肈啟之辰萬寶畢登之會馳驛使於東南奏
河清之上瑞銀濤瀉潤迎臘雪以交輝玉鏡融波映寒
蟾而共冽稽其地則跨吴疆而界秦甸分野同規考其
時則舉八蜡而獻五辛連旬浃月可大兼可久清光與
雲漢俱長無極復無疆清風合朝野為一盖惟
聖心包涵太極故水為動象而静虛之本體湛然常凝
聖功保合太和故黃為中德而通理之長流瑩然位列
遊麟儀鳳洵足嫓美光華神雀仙芝未許方斯盛烈若
夫
至治彌崇
皇圖益固祇承
上帝之寵綏篤念
先皇之垂裕福緣善慶惟持兢業以迓天庥樂與人同
特薦馨香而昭國祚煌煌
訓諭撝謙弗尚隆儀濟濟臣工晉秩羣霑異數(小臣)運
際昇平
恩承雨露謹希喜起之休風共效賡颺而獻賦
河清賦(有序)留保
皇上御極之四年盛德覃敷治化翔洽布經綸於
睿慮錫十五國之甘雨和風運造化於
宸衷成億萬年之民安物阜休嘉之氣蒸為太和豫順
之徵疊呈上瑞凡史冊之所罕載曠古之所僅聞
者莫不羣臻畢赴孕秀毓竒故駢枝九穗地獻嘉
禾璧合珠連天開景運萃千載難逄之慶為
一人有道之祥於嘉平月中該臣奏表恭報河清自陜
州境至江南凡二千餘里(小臣)才識謭劣詞句庸
俚願效賡颺之盛敬抒懽忭之忱謹為河清賦以
志瑞焉
維大河之發源亘崑崙而洄洑環坤軸而如帶每千里
而一曲桃花散漫百川之波浪同歸竹箭奔流數斗之
泥沙常濁位先四瀆色占中央星海分来道己通於赤
壤蛟宫映去光長借夫朝陽歴龍門而滉漾下積石而
汪洋爾乃瑞雪初晴圓蟾正朗晶晶銀波溶溶翠浪陽
侯拜舞開冰鏡於清流河伯奔趨寫魚龍之竒状天光
雲影兩旬之湍瀨胥澄水碧沙眀千里之渟泓極望龍
馬負圖之日遜此休徵流星入昴之年未逄瑞象惟我
皇上至聖法
天紹精一之心傳眀同日月廣裁成於默運量並坤乹
集千聖之大成學深如海裕萬年之純嘏福至如川雨
潤露滋徧羣生而霑濡占風望水来百國而駢闐然猶
兢業為懷
時幾是敇獨運經綸尤勤繼述飭官方而植楩楠軫民
依而親稼穡百萬之賦恒蠲三章之條屢釋杜朋比以
正人心屏浮囂以端士習發太倉之紅粟盡飽閭閻支
太府之金錢宏開溝洫是以時呈豐稔家慶昇平小廉
大法俗美風清喜溢八埏正元會離眀之世祥凝庶物
極高卑恊應之形惟河清之瑞應豈往牒所曾經天不
愛道地不愛寶水面雲霞波間荇藻清洄熊耳之山潔
映鍾吾之道源從天上歴遠境而逾澄行自地中值隆
冬而彌皎昔傳至聖之殊祥果見千年而應兆誠哉氣
類之感通允矣天心之燭照臣觀瀾無術望若徒羞幸
沾千頃之潤莫辨細涓之投覩頻臻之上瑞喜疊至之
鴻庥識金隄之孔固知玉檢之應留燦燦榮光映
恩波而共煥綿綿德水沛
聖澤以同流敢獻蕪詞竊效歌衢之義敬攄忭悃願同
擊壤之儔
河清賦(以黃河清天下平為韻有序)錢陳羣
皇帝御極之四年冬十有二月河臣及近河所在守土
大吏各
奏言由豫之陜虞等州邑至邳徐等州及淮上綿亘二
千餘里黃河清至今湛然澄澈(臣)讀京房易傳云
河水清天下平易坤靈圖曰聖人受命瑞應於河
衆說所稱咸推上瑞盖由我
皇上德備生安治登隆郅萬善薈萃諸福咸臻膏澤同
於雨露照臨並乎日月用是天不愛道地不愛寶
凡三見卿雲連珠合璧禾九穗麥雙岐嘉祥疊至
普天率土人人歡喜自幸生逄
聖世得覩太平有象即重洋遠島遐陬極域莫不重譯
梯航接踵恐後臣伏思三才一理有感必通平成
者參贊之實功也嘉祥者位育之徵驗也乃
聖德謙冲復申命自
天告成於
祖垂履泰持盈之戒廣行慶敷錫之仁堯之允恭禹之
祗承何以加兹(臣)遭際昌期歌咏盛事以眀符瑞
之由乃拜手稽首而作賦曰
鴻濛既啟瀆源孔長路折於陽紆之峊𣲖分於陵門之
岡出崑崙而蹄涔露白見積石而土色同黃三門迥兮
浩浩九曲繚兮浪浪授圖應籙芝檢榮光洵諸瑞於以
徵集瑰異之所窟藏也爾其綿綿亘亘逶逶迤迤冐石
門而箭激包砥柱而風過抱秦絡晉襟豫帶魯南會乎
淮泗北入乎滹沱潤物長族振槁起枯既廣濟乎舟楫
還分液於田禾受明禋而效順爰後海而先河其為流
也直者不滯伏者不停羣鱗之類棲託而出没萬年之
河揉雜而包并笑寸膠之餘技曾何足以窺其一萍惟
聖德之感召乃湛然而澄清似眀鏡之鍳物非滄浪而
濯纓扶杖而觀者萬衆應期而至者千齡則見夫迅而
不駭徐而不遷波恬兮湜湜流緩兮涓涓河伯受命於
蒼昊令百神之我先大魚折溜而隱見黃龍䠠水而潔
蠲冰夷握帚兮騰騫於後琴高秉扇兮盪滌於前折則
眀玉潤回則孕珠圓洵亘古之罕覯昭
聖治於中天維時澤腹方堅吹豳飲社際此嘉平降兹
福嘏湮渭一色納濟水而同清日星朗照映銀漢而如
寫覩漣漪之可愛悟晝夜之不舍維黃輿之獻瑞播大
喜於天下倣元會之盛事乃升歌而進雅歌曰
聖人在上叙五行兮懷柔允翕感至誠兮河水湛然應
文明兮萬物得理激濁揚清兮家用平康百穀用成兮
五風十雨泰階平兮庶可歌兮不能名兮
河清賦尹繼善
聰明惟
天時憲惟
聖覆冐無私旦明必敬德澤周乎羣生孝思本乎至性
和四序而平八風順五行而齊七政惟誠必通有感斯
應覩萬物之咸寧昭
一人之有慶盖由精一遥傳中和交致建極作則以綏
猷秉道乘乹而出治成位育之鴻功盡聖神之能事遠
宗近守既邁帝而超王合撰同流復參天而兩地是以
庥徵疊見品彙咸昌民躋夀域歲樂豐穰山川呈其秀
靈經瀆獻其嘉祥萬象淵涵早淨桃花之浪一泓澄澈
影連銀漢之光爾乃馬圖復出龍采全昭率土上平成
之頌普天来清晏之謠皎潔則徧二千餘里綿延則袤
四省而遥稽從前之瑞牒誠獨盛於
聖朝底定遠過於夏禹放勲嫓美乎唐堯若夫梯航入
貢滄海無波清同甘露瑞勝嘉禾光添玉珮美潤菁莪
溥博淵泉而聲名洋溢咏歌沐浴而治化漸摩抑且金
沙皆潔歴久猶清波恬日朗水淨沙眀當奏疏之入告
益保泰而持盈答鑒兹於求莫副貽謀於觀成蠲吉眀
禋永篤率由之念晉階錫福欽聞咨儆之聲(臣)中祕叨
榮寸長未擅共慶
天庥渥承
主眷以瑞應之光昌卜歴年之億萬效康衢之謳吟望
彤庭而拜獻乃敬作歌曰景運方隆兮
聖人在位百神懷柔兮羣流和會河澄清兮民物泰諸
福駢臻兮歡騰中外
河清賦張廷瑑
聖王御極四海永清恩澤周乎六宇休養徧乎羣生揚
武威兮遠徼矢文德兮太平慶著穹蒼燦光華於七曜
祥徵大地産嘉穀之九莖爾乃月在嘉平河流獻瑞看
清水之淪漪喜碧波之無際崗巒遠映沙禽高舉以雙
飛藻荇叢生錦鯉浮游而作隊粤稽往昔之載籍四瀆
首重夫黃河溯發源於星宿歴積石兮揚波過龍門而
澎湃千里經底柱而激湍偏多禹乘四載始奏安瀾之
績漢勤萬乘徒吟瓠子之歌自昔河防未易濬治惟期
疏導以安流罕見澄清之克致今者上下天光更無纖
翳歴久而微波不興三旬而湛明未艾大吕表歲功之
成洛邑為中州之會綿長道路欣看二千里之遥直注
東南蜿蜒十數郡之地水連淮瀆以晶瑩早識
恩波之汪濊於是羣工拜手競上龍章嘉瑞曠千年而
始遇竒祥著歴數之遐昌咫尺是傳乎史冊矧兹綿亘
而久長海不揚波尚頌成周之盛治河流澄澈益表
帝德之輝光
天子乃道積彌謙聖不自聖宵衣旰食惟勤宇内乂安
夕惕朝乹共見修已以敬不事箋賀之繁文務廣覆載
之實政載敕班聯而共勉用答昊天之瑞應爰舉祀典
宿戒儀曹瞻
景陵兮肅籩豆陳芬苾兮奏箾韶維我
聖祖靈爽匪遥相
上帝而錫兹繁祉實陟降之神眀孔昭敷
湛恩於臣庶沛
大澤於九霄百爾咸荷進爵之榮靖共益勵志乎
盛朝
聖德彌綸乹行以健繼志述事羹墻時見維重熙之累
洽爰上瑞之疊現景運共慶夫昇平
寵命更承乎恩眷(小臣)握管以揚休用伸微衷之欣忭
不揣謭陋之文敢效衢歌之獻
河清賦(有序)趙大鯨
皇帝御極之四年冬十二月黃河澄清自陜州至徐邳
淮宿二千餘里地連四省時歴數旬誠太平之嘉
瑞自開闢以来所未有也謹拜手稽首而獻賦曰
時當泰運瑞見河清湛洪源而皎澈涵萬象以澄眀治
恊修和聿著
聖朝之嘉應祥徵清晏益昭天下之隆平爾其天一滋
生坤元涌溢尊為瀆宗號稱水伯出自崑崙導從積石
既遥引乎星精亦下縈乎地脈分兩源而積勢逶迤疏
九𣲖而旁流潤澤三門遠注徒聞濁浪之黃六斗曾量
未見春波之碧若乃川祇效順河伯呈祥澄瀾浩浩素
液湯湯拂祥風而漣漪渺瀰臨瑞日而清泚汪洋一望
空明映冰壺而見底千尋朗徹湛玉水之流方涵碧落
而鏡光如洗遶金隄而練影偏長星斗輝澄恍三秋之
銀漢雲霞彩漾疑五色之榮光息巨浪於桃花晶瑩一
片照翠川之蘭葉洞晰毫芒誠以凝兩間之恊氣而表
帝治之光昌爾乃世際文眀時登至治值寰宇之澄清
仰勲華之格被調寒暑於四時普蕃鮮於庶類璣衡朗
潤象緯既見於中天經瀆安瀾濬滌復彰於厚地惟
景歷之方隆正嘉祥之疊至粤考靈源之神應屢著符
命於瑶編玉檢金䋲三公臨觀於舜世飛星入昴五老
呈瑞於堯年綠字授而禹功方告白魚躍而姬籙開先
惟帝王之誕畀呈河洛而相傳乃溯洪流歴四千餘年
而底定欣聞清駛亘二千餘里而連延斯天地太和之
氣周流而洋溢亦宇宙郅隆之運軼後而超前樂九州
之熙皥撫萬國而陶甄敕幾康於業業荷福佑之綿綿
薦明禋而昭格
沛渥澤於班聯鞏金甌於寶歴調玉燭於薰絃敬咏懷
柔於周頌而歌景慶於
堯天
河清賦(以聖治光昭河清獻瑞為韻有序)李清植
(臣)聞河清者聖人之大瑞其說見於易緯諸書盖
河為雲漢之精川瀆之長故其休徵與聖神相應
也我
皇上御極以来儀象咸熙苞符駢集兹於敦牂之年嘉
平之月自陜州及淮揚二千餘里河清累旬(臣)載
稽輿志河之泙湃底柱為最陜州即其境也陜以
上渭會河於潼陜以下洛會河於鞏濟會河於成
臯則此二千餘里間正滉瀁溭淢之區而乃激濁
為清易渾為練由我
皇上道演羲圖功崇禹蹟實躬
上聖之德以成千年之運用能臻斯上瑞時羣臣表請
受賀
聖諭謙冲虔告
景陵以答嘉貺顧荷
恩旨羣臣咸晉一階(臣)竊惟以善歸
親孝之至也以恩逮下義之隆也謙尊而光禮之柄也
受寵若驚智之符也
皇上所以迓庥於無疆者四德備矣臣目覩殊祥躬逄
慶典誠歡誠忭謹稽首而獻賦曰
眷德自
天凝休惟
聖千祥雲集值運會之方亨九曲波澄普寰瀛而同慶
溯其靈𣲖西来洪瀾東暨澤濡九里本資天稷之精秩
長百川實視諸侯之位能啟昌符以光郅治惟夫祚逄
軒昊政嫓虞唐昇氤氲之佳氣燿煒煜之榮光玉檢金
䋲龍負圖以蜿螾陽參陰兩馬呈數以騰驤則絳潦收
而晶涵明鏡紺流澈而色漾澄霄皓月来時湧潭心之
麗彩雲華映處燦波面之瓊瑶盖經千年而希覯亘萬
古而為昭者也我
皇恩覃海表治軼衢歌敷文則奎光炳象揚武則葱嶺
止戈既風行於星宿之海遂祥生於牛女之河維時日
躔星紀月是嘉平方欣階泰迺慶河清𣲖别縈流恍似
滄浪之水槎通天上依然天漢之精况復上自洛川下
連淮甸祥開伊闕稔周歴之常綿瑞見泗濱應虞懸之
入獻遂使萬頃桃花三門竹箭湛爾而瑩滺然若練二
千里之珠液一泓億萬年之金隄永奠於是四表騰懽
百僚表瑞自幸遭逄之盛願效山呼用彰颺拜之休長
占川至我
皇猶秉謙衷永懷孝思溯丕顯丕承之烈善則歸
親推至愛至敬之心恩能錫類本德馨而致告煥乎文
章敕寅亮以凝禧夐哉
睿智
聖敬日躋
天庥滋至遍埏垓以歸嚮航海梯山盡覆載以尊親高
天厚地
河清賦(有序)吴兆雯
(臣)聞水先五德通一氣於清寧河滙九州被兩間
之潤澤圖書而後神應遥傳紀載以来澄清罕覯
欽惟我
皇上功隆位育道備中和溥浩蕩之恩膏澤沾兆姓集
崇鴻之景福瑞應萬年合璧連珠仰高蒼之垂象
兩岐九穗覩大地之呈竒
至德感孚嘉祥洊至惟此河清之應尤彰
聖治之隆(臣)幸列班行欣逄上瑞墨池得氣蒙大造之
涵濡雲漢為章藉
鴻鈞之陶鑄謹拜手稽首而獻賦曰
靈區綿亘河水迢遥瀾飛東注波合南條達崑崙之衆
𣲖接星宿於層霄度龍門而漭漾經積石之岧嶤迤高
陵以逞勢滙滄海以来朝洪惟我
皇上膺景運撫寰瀛天地合德日月同眀八方寧謐六
宇昇平恒緝熙以承
祖德益乹惕以法
天行精神昭格善氣来迎
帝用申錫河效澄清爾迺數郡如環兩都若練歴雍豫
以瀠洄接黃淮而麗奠當四方之會極於地尤靈涵萬
象以清輝維
天所眷時逄永日序近陽春射曉光而森森澄夜氣以
逡逡星耀丹砂而有點月開玉鑑以無塵萬頃平潮經
數州而一色千層碧浪浹累月而如新於是河臣馳奏
於金門史筆特書於玉署咸志喜而矢音倍洗心而滌
慮維時
天子旰食未遑宵衣在御謂
上帝之寵綏頼
先皇之默助察休咎於微茫敢須叟而暇豫沛恩澤於
臣工騰歡聲於朝宁乃知光大業集鴻庥功高而心愈
下德峻而福彌遒四靈效順百神懷柔考榮河之所自
盖晏清之有由是宜與鳳舞麟遊並紀太平之象醴泉
膏露同昭至治之休(小臣)不揣固陋敢載拜而作歌曰
猗歟我
皇孝德全
聖祖鑒察籲
昊天載錫繁祉如源泉河水立見清且漣遣官祭告心
倍虔從兹億萬寶祚延(臣)衷竊願效微涓抽毫進獻河
清篇
皇清文穎卷四十七
