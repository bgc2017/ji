皇清文穎卷五十五
詩
樂府
田家太平樂詞史䕫
勿剪松樹枝勿伐桃花林桃花好顔色松栢多貞心惟
彼樗與櫟可以礪斧尋束薪送山店濁酒獨自斟醉枕
澗邊石醒披風際襟滿身帶巖翠晚唱餘清音
右樵夫詞
前頭兩黃犢後頭一烏犍隴上戲相逐策策揮長鞭口
吹蘆葉管手簸榆莢錢扳角上牛領解衣臥蒲韀牛饑
有細草牛渴有清泉牛肥吾已足不去蹊人田
右牧童詞
蓮房如蜂窠蓮實如蜂子月下唱歌來蓮舟輕如紙半
篙清淺間一鏡空明裏紅衣落已稀翠蓋欹還倚暗香
如静女素質無泥滓長懷不染心歸來讀秋水
右採蓮詞
小麥穗雙歧狀如燕尾張大麥叢芒白狀如馬鬛長黃
雲徧四野飛蛾不敢傷䥥刀響霍霍刈割齊登場打曬
當及晴霏霏白於霜飽食太平飯家家餅餌香
右打麥詞
雨前雀舌短雨後鷹爪拳茶人相和歌隔塢聞清閒時
平蛇虎遁春深風景妍茶租以時歛茶山即良田上芽
為帶銙中芽為壓甎驚雷掀百草比屋焙蒼烟
右採茶詞
聖駕幸闕里樂府十二章金居敬
聖皇若稽古
金輅時東廵望秩禮璋瓚肆覲享桓信采風察幽隐徧
德逮黎民行行指吳會設教
天語諄父老扶杖觀過化俗已淳揚舲渡大江羽衛轉
鉤陳
顧問誦訓氏師表志龍蹲還
蹕經鄒嶧原泉契道眞稷門駐六飛芹藻先知春
帝心祗夙夜祠官戒惟寅(一章)
經籍有典祀釋奠
先聖師尼山集大成麟紱端門期宗祊屢改築睟穆存
當時
法駕在齋宫宿設駿司儀奉引導鹵簿庭燎儼威熹我
皇既下輦從官行如馳有嚴升獻斝拜典三肅祗雅樂
傳登歌禮器列象犧太常讀祝版自天親製辭望瘞神
歆歆
皇帝受蕃釐(二章)
典祀已告備還
幸詩禮堂欲觀聖人後論說宜精詳魯儒悚
天威鵠立黃案傍虎賁盡聽講階序翼冠裳展書命敷
陳
聖聰達洋洋三綱具八目十翼披首章體用惟一原内
聖而外王典學亶緝熙虚受來賡颺
天語如春温嘉奬教澤長
申命諸子弟守先㒺不臧(三章)
禮成誠己格
聖心重低徊八音聞魯壁六籍出秦灰二千有餘年泉
冽井幕開奇表四十九肖者其誰哉古檜發故根旋紐
如手裁摩挲垂
睿想作賦耀昭回祥符諸贊在屹石立崔巍漢魏及隋
唐碑刻數枚枚惟
聖事師古
垂問及尊罍從茲一顧恩舊物拂塵埃(四章)
天仗出北門雲旂映洙水直視若斧封列栢二三里榛
蕪本自除輦路平如砥
至尊拜稽首酹酒爵再洗文鳥雝喈鳴奇木縱横理生
蓍自幽贊植楷從弟子山祗欣望
幸燦然呈衆美瞻言駐蹕亭苔蘚上階戺自從祥符來
寂寥向千祀
皇德乾比崇高標越前軌(五章)
大典登矞皇
湛恩施汪濊先後其揆一喜起際交泰時邁臨魯邦鸞
聲載噦噦道古嫓軒羲萬年頌嘉會琳瑯
天葩芬葳蕤曲柄蓋篇章昔曾有孰似
聖謨大麾仗昔曾留孰似
今皇賚丹書炳常新函覆極無外榮光燭蓬蓬白雲紛
靄靄還令望氣者瞻仰莫能繪(六章)
上天降豐澤人待於下流
賜書出中秘
寶翰煥層樓九章
錫上公蒙茸貂鼠裘四姓與執膰金綺沾渥優申以好
爵縻組綬若若裒爰進諸父老嘉乃服先疇無出今年
租負載休車牛自今勸力穡謹節供旨羞阡陌齊歡呼
常願奉
宸遊與天並巍巍雨施徧遐陬(七章)
天子有後命
寵光比進律灑掃給百戶卒史實統率自從建寧來舉
廢待今日禮樂與兵農一命咸朝秩兔溝虚幽宫馬鬛
安且吉繁衍袝域兆纍纍華表密至仁及骼胔顧此
宸衷恤
制曰增式廓先聖所貽翼傳之億萬載特書史臣筆
帝紀二十三孔世六十七(八章)
承祀間平賢繼絶大號渙姬爻繫乾惕
聖功勤宵旰太極置
御座西銘表
宸翰契合今古同殊數自
聖斷元公啓魯宇末胄負薪嘆二儒修烝嘗青衿奉薦
盥
皇情為軫惻次第
天書爛新廟載奕奕
睿藻垂琰琬世官奉俎豆胥樂式燕衎連及濓與關頌
聲溢璧泮(九章)
惟
聖始知聖諡號無庸加開元及祥符制詞罄褒嘉
天言發要奥
綸綍同宣麻
奎章效懸象龍虎勢攫拏拜手揚
天休琢玉籠絳紗恭請
詔天下不敢私一家
帝乃可其奏置郵環海涯殿版燦金薤重簷標丹霞師
儒得縱觀軒車塞闉闍中郎太學碑瑣細不足誇(十章)
粤自唐武德篆刻傳贔屭迄乎明三宗製辭屬睿思繕
寫付中書曾未親書字
皇帝崇聖師齋沐撰碑記神腕運八法游藝兼龍穗採
山斵貞珉方舟随水致陸載還兼兩使華實董治彫鐫
出供奉摩畫稱
天意
御亭聳霄漢碧瓦
上方賜穹嶐暎紫薇鎮魯俾昌熾(十一章)
千齡表
聖瑞九域頌
皇猷重道紆
帝車
紫宸臨奎婁中和建有極備至靡前儔草茅充載筆鑚
仰喟末由邃古紀典謨執簡非常流下逮元和中韓柳
揚歌謳兩儀施莫謝二曜譽難侔含毫幾欲腐掩卷徧
諮諏揄揚萬分一昭揭垂鴻休顧慚多掛漏撫已心怮
怮(十二章)
大駕親平沙漠還京凱歌七篇(有序)姜宸英
臣聞王者之師有征無戰其不得已而用兵非為
生民除患害為萬世詒治安則弗舉也我
皇上文武聖神之德度越前古自御歷以來削平三孽
内消藩鎮尾大之患開郡海疆外控浮航萬里之
國
神樞闔闢出天潛地
廟算所指雷動飈馳固已遐至邇安中外禔福遺萬世
無疆之祉矣厄魯特噶爾丹者向蒙
國家覆庇厚恩不知感戴反肆其爪距屢懲不悛罪大
釁極自取滅亡
皇上惻然思為民除之以為不一勞則不永逸於是上
稽於天内斷於心遂下
親征之詔命所司儲峙既周分師三路
帝車中運禡牙之日祥風來應軍行出境屬國羣瞻自
初發迄於廽
鑾首尾纔八十日已絶大漠渡克勒河朔徧躪賊境至
於拖諾山逼巴顔烏喇賊方驚我師從天而降喙
奔不暇而
皇上所遣兩路大兵已分師逆擊大破賊於昭木多之
地矣夫
親屈萬乘之尊遠臨絶轡之野勞身損膳以為民擾患
至仁也軍興之際不撓衆說不避險艱平行大漠
若從枕席上過師
黃鉞一麾所向披靡三月之間頓成掃盪至勇也至於
選將授律决勝帷幄因機制變鬼神莫知此非天
下之至明至聖不足以與於此臣謹按周禮大司
馬王師有功以愷樂獻於社大司樂王師大獻則
奏愷樂愷樂者即後世鐃歌鼓吹之所夲也漢世
謂之愷歌臣愚不敢妄擬前人唐雅之作輙製成
愷歌雖辭義淺陋懼不足以發皇
聖功萬一特其區區歡愛之誠懷不能已或亦使天下
之仰慕景爍者謂臣身依
輦轂耳目所親聞見以視他日金石之奏史冊之傳亦
有足考信將來者也謹稽首頓首撰列如左
皇矣頌
宸斷也師出之際羣臣懇留不允
鑾輿一駕逐以成功
皇矣受命㒺不臣僕孰為狙獷擾我邊域爰整我旅爰
飭我車赫赫
皇猶與天同符經緯密勿筮龜叶謨羣臣合辭以
遣將請
皇帝曰吁朕志先定既類既軷六師爰發汔鋤元凶維
天子功
右皇矣十八句
有山崔巍述貞符也明成祖永樂八年北征樹碑
塞外山頂云四月十六日壬子大討過此
上亦以是月二十七日壬子
駐蹕此山
有山兮崔巍緬䧺圖兮此裵徊翰海鐔兮天山鍔告我
幾先兮誰所作四月壬子
皇亦臨止匪神曷徵唯德是俟莫莫廣野疇牧其馬於
萬永清兹山之下
右有山崔巍十二句
從軍樂恤將士也
上軍行每至險道加意拊循與士卒同甘苦
御膳日止一進時徹膳令將士會食以是士益感奮
從軍樂莫問寒與饑上下山阪側臨洄溪十步九詰曲
雨雪沾人衣伐薪不得然何用斧冰持作糜忽聞
天語降拊循多苦辭
尚食一御當食思徹我盤中餐與爾共哺之三軍同挾
纊頓令萬竈生炎輝拔劍猛氣縱横馳身不盡敵今何
為
右從軍樂十七句
絶大漠頌神武也
上以五月初九日
親臨大漠十二日追賊拖諾山知已先遁時
車駕親追己五日矣乃留平北將軍馬思哈率兵窮勦
躬帥大軍迎糧而還
絶大漠鏖窴顔昔聞衛與霍豈如
六龍駕來九天飛廉作御列缺鞭五日蹴倒祁連山流
鋋&KR1721;㩧飛刃倏爍禽驚獸喘魂悸魄落晨鼓中嚴傳號
令我師西來寇方病矯矯平北於汝命俘厥巨魁視軍
正
皇曰旋歸萬邦慶
右絶大漠十五句
二儀樂好生也
上以抗命者惟噶爾丹一人其餘脅從皆吾赤子開示
誠信諭其歸降
二儀剖判爰初生民混然一氣孰遐匪親爾幼爾螫爾
長爾磧驅之鋒鏑令我心惻順來勿遲衣之食之觀望
回惑後罹其災厥類惟夥傳語福禍曰惟
天子活我無不覆兮天之大茫哉幽谷
鴻恩沛
右二儀十七句
雄狐美諸將能禀
神算成大功也初
上遣費揚古等從西路逼賊至是噶爾丹計窮西走大
軍扼之于昭木多合戰大破之斬戮俘馘無算
雄狐掉九首自矜窟穴多途窮廹奔竄觸處遭網羅將
軍振天聲舉手阹江河當其跳踉時懸命在斧戈熊羆
從西來鼠突從東過相逄叱咤間積尸高嵯峩四野樹
降旌逃命惟六驘游魂豈終朝狂孽貽天訶弓盧為我
池狼居為我阿明明
廟堂算螳臂其奈何
右雄狐二十句
歌愷旋樂寇平
大駕早還也是月九日積雨新霽
駕由得勝門入臣僚士庶拜覲
天顔讙呼塞道
歌愷旋樂成功我出我師攝提指東我師聿歸鶉火正
中致天之伐於彼有罪
皇弗寧居敢告勞勩日下棽麗鳳蓋翔弓矢載櫜三辰
光填城懽舞迎道傍短簫横吹笛清商鐃歌奏溢萬方
溢萬方
祖考格第有功章有德用虎臣於外封豕行自殪九譯
來同羣生咸遂於胥樂兮自今歲
右歌愷還二十五句
聖武遠揚青海平定鐃歌三章(有序)錢陳羣
皇帝御極以來文德誕敷武功赫濯凡有血氣之倫莫
不向化恐後乃羅卜藏丹津者梟獍之性飽則辜
恩虺蠆之心生而肆毒神人共憤九伐宜申
命將督師討之甫旬日而膚功克奏蓋由
皇上運獨斷之明炳先幾之哲收聚米之形於掌上定
破竹之勢於禁中不頓一兵已俘小蠢語云仁者
無敵亶其然乎捷聞之日布喜天下(臣陳羣)恭效
唐時鐃歌體敬賦三章以紀功德庶幾歌詠昇平
志萬方同慶云爾
我師深入直搗賊巢羅卜藏丹津窘廹逃竄為麋
之窮第一
麋之窮竄荒谷一步一跌離爾族棄爾羃䍦服婦服
皇威震賊勢蹙長繩萬丈行就縳自罹咎匪予戮
上天豈爾遺覆育飲我馬整我師釜中魚徒爾為土茫
茫欲援誰奪魄者凖噶兒
右麋之窮十八句
賊黨渠魁既被擒又獲賊母阿爾泰喀吞為賊母
俘第二
首飛蓬面凍黎賊母俘青海西䑛鎗誓風淒凄今被獲
冰未澌將軍寶刀膏鸊鵜不數漢家金日磾子奔竄母
含悽未孥戮待金雞
聖武耀封鯨鯢
右賊母俘十六句
捷音奏聞適
皇上詣學大禮慶成臣讀魯頌泮水之三章云順彼長
道屈此羣醜魯侯服也何足以嫓美
至德而國與天下義有同焉為屈羣醜第三
維剪與鏄刈稂莠兮維鈇與鉞屈羣醜兮
帝臨辟雍薦嘉卣兮翩翩飛鴞集我林藪兮來獻其驄
亦恐後兮百辟卿士拜稽首兮桓桓虎臣萬里是守
天子之德逹於九有
右屈羣醜十六句
皇清文穎卷五十五
