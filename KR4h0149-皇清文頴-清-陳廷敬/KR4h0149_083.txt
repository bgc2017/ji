皇清文穎卷八十三
詩
七言律詩
乾隆三年
聖主躬耕耤田恭紀二首徐以烜
聖朝善政首勤民耕耤元辰問禮臣
詔下扈農皆就列仗移耒耜已先陳花迎車蓋千村曉
柳染旌旂一色新纔出郊圻甘雨霈
九重一念格蒼旻
禾垂九穗麥䨇岐上瑞從今可預期竟日沾濡天有意
平疇長飬地無私回
鑾共仰
皇情豫終畝還邀麗澤施此日東郊叨待從含毫齊賦
載芟詩
聖主躬耕耤田恭紀四首阮學浩
秉耒農祥禮肇行星羅萬井正敷榮上辛早為民祈穀
吉亥還勞
帝教耕好雨知時隨
玉輅芳田含潤度霓旌
聖人舉事孚純佑俶載功宣報順成
御耤
親推禮意虔青箱穜稑散朝烟千重柳綠清明後一路
花濃穀雨前縹軛驅犂膏乍起紺轅週畝景無邊大常
樂奏春旂颭淑氣氤氲覆廣阡
庶氓終畝力耕嫻京尹徐分亞旅班最喜
君王臨繡陌得令父老識
宸顔杏花菖葉相將發霧笠烟簔肯放閒始信為農眞
足樂神倉粒粒出人間
皇情懽暢兆民知佈靄流芬雨及期春樹人家新沐候
天田雲物正佳時已占周雅千倉慶更介豳風萬壽詩
長此閭閻書大有年年歲歲紀
鴻禧
聖主躬耕耤田恭紀四首沈慰祖
上腴千畝鳳城邊無逸傳心稼穡先耒耜利興方二月
馨香誠格已三年祥飄霡霂青壇雨瑞靄氤氲翠幕煙
此日土膏添潤澤東皇貺荅
聖衷虔
先期撰器戒農曹率作寧辭玉趾勞布穀聲中仙樂奏
垂楊影裏羽旂高綠蓑環拱瞻青輅黛耜頻推動赭袍
獻得盈箱穜稑種嘉禾應紀產神臯
蹌濟班聯御耦旁許教野老覲
龍光授時早叶元辰吉終畝還沾勞酒香共喜金根廻
繡甸懸知玉粒裕神倉豳風景物無須繪新輯農書
睿慮長
祈穀曾勞翠輦臨民依纖曲軫
宸襟三春重命
親耕駕四海應知教孝心保介咨茹宣
德意明粢將享卜居歆禾詞唱徹康衢樂長飬風來拂
舜琴
聖主躬耕耤田恭紀四首(有序)吳華孫
皇上御極之三年春二月辛亥有事於耤田甘雨時降
大禮慶成百辟羣黎㒺不歡悦臣伏惟聖王先成
民而後致力於神耤田之禮綦重周語所謂上帝
之粢盛於是乎出民之蕃庶於是乎生事之共給
於是乎在龢協輯睦於是乎興財用蕃殖於是乎
始敦龐純固於是乎成是以聖王必躬親之
皇上敬事
天
祖勤勞百姓膏澤洽於羣生咨儆殷乎民事
輯農書以垂萬世法
履千畝以為天下先仰惟
世宗皇帝每歲耕耤加三推禮為四爰乃再進一推所
以虔明禋重民食繼序其皇兢兢勤勤之心恩德
甚厚精意上通靈貺斯答澍雨之祥如期而降蓋
誠敬孚而休徵之應見也昔成周盛時王道洽而
頌聲作有載芟之春耕斯有良耜之秋報相繼歌
咏告成功於神明鏗鍧炳耀垂之無窮然則覩
聖天子盛德之符占年大有作詩歌以㜶雅頌斯其時
也非載筆之臣遭逄之榮幸歟謹拜手稽首而獻
詩曰
雨灑春郊柳拂隄蒼龍夙駕為蒸黎堯年舜日三辰正
禹甸周原萬井齊喜見麴塵清御路恰添新水潤耕犂
皇心祗念民依切輦後新看耒耜擕
功開一墢重
躬耕隴畔欣瞻典禮成父老共扶丹耦出公卿咸御紺
轅行高翻翠靄旌旂影半趁和風笑語聲嘉種乍分生
意足預占大有慰
皇情
升臺臨眺景冲融襏襫還看共勸功三十六禾詞宛轉
億千萬里畝南東早知觀稼
天顔喜咸樂瞻雲衆念同一望烟蓑偕雨笠村村風景
畫圖中
皇仁眞比海波深
宵旰常勤稼穡心纔見
郊壇蒼璧薦又瞻
帝耤翠華臨禮行勞酒沾
恩澤樂奏簫韶播
德音幸際昇平陪法從康衢擊壤效謳吟
聖主躬耕耤田恭紀四首(有序)宋楠
(臣)聞辰角麗天九扈著省功之典勾萌出地三農
遵秉耒之期遡平秩於伊祁首程東作繋艱難於
姬籙獨切西疇粤若帝耤之親耕必涖南郊而肅
事以薦明馨之德則上帝居歆以開率育之功則
蒸民乃粒掌在甸師之職詳於載柞之篇有其舉
之夐乎尚已我
皇上陶鈞六合茂對羣生塵靜波恬保介屢咨於南畝
經阡帶陌農書特輯乎西清遠惟我
聖祖仁皇帝澤被閭閻晝榖宵絲悉繪豳風之歲序嗣
我
世宗憲皇帝恩流墳壤駢枝附穎㒺非洪範之休徵我
皇上繼序其皇恫瘝在抱既三年而即吉遂一垡以興
民肅邁蘭場虔臨紺幄雲中布穀偕鳳管以齊鳴
陌上垂楊映龍旂而一色金根車動玉笋班聯蕭
烟縹緲於層城杏雨沾濡於廣隰青箱乍起流珠
顆於芳田縹軛初廻溢天漿於沃壤從此五百里
粟五百里米備粢盛醴酪之供佇看八千歲春八
千歲秋紀日月河山之壽七言恭賦四律俱成
康田無逸凛深宫新展龍旂御畝中二月
躬耕循典禮
五朝家法重農功祁寒雪後縈
宸念(御製得雪詩茆簷還慮怨祁寒)閔雨春來切
聖衷不似漢唐依故事祗將玉輦玩芳叢
禾詞宛轉彩斿輕鳳吹遙連擊壤聲萬耦犂雲環
帝耤六龍飛雨過春城香飄翠甸花叢濕綠入芳郊
輦路清陛楯不應嫌露立
天衣霑灑為蒼生
餳簫社鼓太平年薄靄輕衣長養天玉液遠滋清甽露
洪縻低拂綠楊烟豳風内苑觀周稼鈎盾西京置漢田
豐澤
御園曾履畝
宸章奕奕五雲邊
紫陌春和萬象舒華滋久已溢衡廬蠲租並歲傳
恩詔發粟連圻走傳車遍
勅花封咨保介别開詞館輯農書
親耕總為民天計珥筆眞慙退食餘
聖主躬耕耤田恭紀四首程鍾彦
寅賓日出應璣璿
盛治昭明穡事先耕鑿八絃同湛露農桑萬井樂光天
膏流嘉種青箱外春藹帷宫黛耜邊
聖主乘乾隆典禮民功首重協康年
瑶壇嶽立藹和風禹甸周原駿發同翠輦路分烟笠外
青旗影動雨犂中
九重肇舉三推禮千畝先勞一墢功十萬提封齊荷鍤
多魚有兆叶年豐
絲鞭颺處景遲遲節鼓聲隨勸稼詞稽古首崇無逸訓
陳風應繼載芟詩細轅履畝千官集玉粒盈疇九穗滋
穀我生民由
帝力鴻鈞雨露自無私
廣陌横阡一望開葱蘢佳氣蔚層臺祥風遠拂青疇過
好雨新隨彩仗來黍稷萬年馨
帝德倉箱百室阜民財禮成還蹕傳清漏五色卿雲護
輦廻
聖主躬耕耤田恭紀四首馮元欽
青郊時雨灑芳垓保介前驅
萬乘來千畝菑畬華耦集九天珠玉翠疇開生民本計
由多稼盛世農功定阜財明德薦馨還祝歲忻看典禮
重
親推
望耕臺畔擁千官兆庶讙呼夾隴看帶雨蒼龍依紺幄
犂雲葱犗傍青壇膏流沃壤花村靜春滿芳田蔀屋歡
共識
聖人宵旰意稔知稼穡最艱難
長畦雨過碧氤氲隴首依稀湧濕雲天體
聖心施霡霂人因
帝力重耕耘農祥恊應三時順布穀頻催四野聞此日
萬方同秉耒定看嘉種答辛勤
重農貴粟仰
皇衷大有頻書萬寶豐穎合嘉禾紅䆉稏岐分瑞麥碧
玲瓏吹豳祭蜡年年事俗厚風淳處處同珥筆(小臣)糜
歲祿慚無鴻筆紀康功
聖主躬耕耤田恭紀四首(有序)曹秀先
粤稽耕耦之由來尚矣其謂國之大事在祀民之
大事在農百穀用成豐年隆禮將以大報本潔明
禋煦嫗休養蕃息齊民治化胥本諸此洪惟我
朝受命恪重田功世世相承禮逾古昔我
皇上御極以來務本重農有加無已
特命儒臣纂輯農書臣嘗恭誦
睿製豊澤園有記田字房有記耕耦田有賦有詩大哉
王言一哉
王心天下之福也於是三年即吉之初仲春月
躬耕耤田自三王九卿逮夫農官耆老各如禮報事禮
成邦畿悦服萬衆歡呼僉曰
天子紹述大典率作以為天下式祀事孔明孝思維則
平秩東作敬授人時在此舉也臣職司載筆不揣
固陋敬賦律詩四章猶夫耕田者樂康衢飽德者
詠太平云爾
五輅星馳駐翠壇西南郊外擁千官雞翹豹尾因風動
玉帶銀魚拂曉寒縹軛乍廻千畝潤青箱始播萬人歡
香飄九陌春常在
天子先知稼穡難
盛典初成吉亥期陽和徧地總無私六龍帶雨郊原濕
九扈蜚聲野老知短短桃花縈蹕路青青柳色颭春旗
觀耕臺上還凝望絶勝豳風七月詩
清川碧樹互晴隂二月鶯花滿上林初向郊關田祖迓
即時歌舞太平音廻
鑾五色飛雲繞勞酒三公執爵斟齊上春臺稱萬壽萬
家生命
聖人心
耕織嘉禾各繪圖我
皇繼述啟苞符星明五穀開銀鏡露浥三危浸玉壺太
史簪毫書大有老人鼓腹在康衢薦馨至治昭全盛清
廟生民播遠謨
聖主躬耕耤田恭紀四首張映斗
金根捧日駕蒼龍
聖主親耕備禮容王業開基尊后稷天田秩祀重先農
青旂載道晨光麗紫陌連塍曉露濃一御洪縻登萬寶
早開耕鑿遍
堯封
夾鐘應律日辰良芳甸初開繡錯長花拂
鑾輿迎黛耜春浮穜稑出青箱旌旗互轉需雲合歌咢
頻催兌澤瀼
帝恤民依神貺厚正逄甘雨贊農祥
觀耕臺上
赭袍明千畝遥連九野平繞岸綠楊闐士女聯班紅紖
叙公卿鋤雲農具隨行耦覲日耕夫拜寵榮太寢何煩
重
賜宴已蒸和氣作歡聲
康田自古啟鴻模元氣眞須
御手扶豈獨民生關
帝力由來髦士即農夫先春已舉祈年禮午夜猶觀無
逸圖三十六禾齊合穎從今歲歲紀苞符
聖主躬耕耤田恭紀四首陸嘉穎
農祥韶月映春城
帝念民依耤禮行
黼座順時勤稼穡
齋宫先日重粢盛雲開䨇闕瞻
鑾輅瑞溢三階引翠旌曉樹漸看翾九扈早聞擊壤頌
昇平
青壇嶽立抱非烟佳氣絪縕繞
御前樂奏屢豐神貺洽祀隆七獻
聖心虔至誠自與隂陽會無逸能通造化先好雨知時
工發育為迎
清蹕到天田
龍袞朱紘
睿德昭東阡西陌序羣寮四推加禮神功溥一墢含春
地力饒旆影葳蕤交衆畝禾詞宛轉徹層霄林間布穀
催耕未萬井笙歌荷
聖朝
觀耕次第遍三農千耦應收畝一鍾地是神臯原陸海
天開沃野總提封薰絃韻叶仁風遠勞酒恩霑湛露濃
玉粒自今皆
帝力溝塍遥護九如松
聖主躬耕耤田恭紀二首劉綸
帝耤春回斗柄東青壇夙事重
皇躬上辛已卜升蕭鬯吉亥旋諏獻稑穜千畝桐華
清蹕雨一林鳩羽畫旗風為傳太史頻時[瓜見]瑞靄遥連
祗祓宫
土脉香生
御耦推南山雲物上觀臺禾詞迭譜三終奏勞酒齊斟
九醞杯並使簪纓知襏襫即看菽粟等瓊瑰豐年何處
占農喜萬井春聲社鼓催
聖主躬耕耤田恭紀四首齊召南
祈年祈穀總
躬親宵旰勤勞念下民乃擇元辰當吉亥曰咨羲仲掌
中春油雲自羃齋宫地絲雨全銷輦路塵知是大田深
望幸杏花開處倍鮮新
青壇嶽立絳霄邊禋祀先農鬱裸虔華蓋影籠芳甸霧
彩旗香拂
御爐烟耕開隴色移周耜唱徹禾詞叶舜絃率土臣工
欽率作屢豐應覯萬斯年
臺觀丹耦列東菑次第公卿及甸師土脉自看田上上
恩光眞與日遲遲種從
御廪青箱播祥卜環邱玉粒垂父老從容瞻睟穆
天顔有喜兆人知
鸞聲和度周原遠龍角明占曉色初搜粟行分都尉節
教田新輯議郎書要令郡國千春樂不止司徒九歲儲
烟火相望萬餘里於今隨處滿篝車
聖主躬耕耤田恭紀四首朱荃
東風吹雨滿春城太室朝來饗禮行豈以物華供
睿賞祇因農事軫
皇情紺轅過處烟光合芝蓋翻時翠靄迎午夜齋宫隆
感召先將靈貺福蒼生
青郊路近接金隄
鳳輦遄來列仗齊甫陟瑶臺開宿霧旋推黛耜潤春泥
堆黃早卜雲千頃皺綠新添水一犂好是勾芒方應候
分來嘉種遍芳畦
曲闌披拂柳條斜行近耕臺駐
翠華已許農民陪御耦欣看田器出
天家千門碧色閒芳草一路輕隂護杏花要識太平原
有象春深何處不桑麻
微雲轉日逗斜暉才聽宣傳整六飛四海雨暘皆
帝澤
九重宵旰切民依應知介福神先享預喜祈年願不違
從此農書添紀載三推加二古來稀
聖主躬耕耤田恭紀三首洪世澤
九衢歌舞入韶年
天子青陽巽令傳共覩光華升舜日羣將耕鑿樂堯天
神功允洽千倉慶王業仍陳七月篇詎乏良農供
御廪為親穡事即康田
祇肅粢盛鉅典崇
九重無逸儆臣工春官是月聞吹籥太史先時奏協風
千畝潛迎天氣降六飛遥履土膏融康衢此日謳吟遍
萬國歡心兆屢豐
肅肅青壇駐
翠旌言乘春令達勾萌禮加周典三推上樂繼豳龡九
奏成淑氣依遲隨
玉趾祥風細轉拂朱絃神倉從此多香飶更覩豐年起
頌聲
聖主躬耕耤田恭紀四首王會汾
太史先寅撰令儀司農陳器土膏時花迎翠幕晴光轉
嶽立青壇宿露垂一墢聿昭
天子孝千箱兼與萬方期誰編漢志農家說第入周王
訪落詩
玉扆勤民念永圖靈星曉祀設茅蒩種頒
椒掖嘉生遂繡裛緹原大塊蘇勞酒自輝周典禮賜租
不數漢規模桑烟柘火窮瀛海鹵澤畛沙總上腴
蒼龍夙駕下
天閶葱犗遵塗引奉常清甽泠風通
御氣杏花榆莢散年芳三登協應鳴銅雀九域貞符貢
玉羊會見詞官陳普淖嘉未連穟隴雲黃
農鳸頒春促歲功塍開秀色畝南東
神倉待貯曾孫稼豳管還吹
列祖風膴膴原田霑
帝澤陳陳高廪接年豐火畬水耨臣能說願羾颷輪達
聖聰
皇清文穎卷八十三
