皇清文穎卷四十一
賦
喜雨賦(有序)張英
康熙十有七年季夏之月經旬不雨暑氣煩蒸火
雲麗空炎景爍物驕陽可畏恒燠有徵
帝心惕然念雨澤愆則難冀豐穰之慶隂氣鬱則恐為
災沴之由爰發
德音下眀詔懸鞀鐸求昌言嚴恭寅畏齋祓於宫肅穆
精誠禱祠於
帝致齋之次日乙酉隂雲四合電掣雷轟雨沛於中夜
禱祠之次日戊子凉颸倏至烟霏霧結雨澍於亭
午於以滌煩潤槁育物寧人皆
聖心為之感而
天心為之應也(臣)英近侍
内庭備詳
宸慮軄居惇史宜誌
天庥猥以蕪詞忝茲盛美敢拜手稽首而作賦曰
蒼蒼無垠者有象之天天心之所屬兮則在乎璇宫之
側黼席之前盖君身所以配帝而主極所以承乾故眀
作而幽贊兮若璧合而珠聯月維季夏律叶林鐘司辰
者赤帝乘權者祝融覩陽景之南至仰大火之昏中維
斯時也炎歊蒸欝熾日藴隆上無纖雲下無微風陽坂
飛烟於火井羲輪銜耀於燭龍氣欲流金威能爍石濯
寒泉而猶温對冰壺而如炙力已倦於蒲葵衣不勝夫
絺絡萬戸千門六街九陌咸流汗之成漿或狂呼而動
魄謂今茲之溽暑實罕遘於疇昔雖迎凉之殿寒露之
臺珠簾高卷綺窗洞開其如畏景暄赫烈日昭回但炎
威之四至鮮薰風之南来列子何以御之而泠然椘王
何以臨之而快哉是盖夏無時雨陽愆隂伏積此亢旱
凝為煩燠胡以慰我三農長我百榖四野望之而警心
萬夫因之而蒿目
天子曰咨在予一人雨暘有忒矜此兆民沛
王言之涣汗垂清問於絲綸爰咨卿貳民瘼悉陳輟朝
撤膳興於朕身將有事乎
南郊先致潔於眀禋於是端居穆清蠲慮澄志上逹穹
蒼捷如符契雲油油而被天雷隠隠而出地雨霏霏而
入簾凉依依而生袂聽静夜之霑濡覩宫槐之含翠此
盖
睿念之方興已獲上靈之報賜致齋三日時維厥眀
天子乃御輕輦聽鸞聲享
圜丘禮太清薦紫壇之圭璧奏玉琯之韶韺穆穆乎皇
皇乎合千官之肅而咸師
一人之誠法駕載旋爰居爰處惟德動
天翼日而雨石燕雙飛商羊對舞雲興於西日之方午
始而度鳳城過龍樓氣靄靄而如暮聲颯颯而兼秋既
而滴瀝飄揚滂沱汪濊細珠濺於罘罳飛點侵乎綺綴
其泛碧霄而下也若九天之瀑布高轉於銀河其緣鴛
瓦而注也如百道之飛泉下垂於玉砌
天子坐廣厦啟彤扉歌有渰之凄凄詠興雨之祁祁任
輕霑於瑶席從飄灑於
御衣
天澤無疆
宸顔有喜爰命侍臣憑高眺視優渥遍乎九垓霑足同
於萬里豈止畿甸沐膏澤之施三輔獲田疇之美而已
哉古稱雨金雨粟雨玉雨珠曷若靈雨澄映涵濡凉逾
瓊液甘若醍醐良苖乍起酷暑潜驅登斯民於富夀之
域而又奚有貧札之虞盖由我
皇之德馨香上聞故其動於中也膚寸而雨遍天下絪
緼若泰山之雲更何藉乎土龍之屑屑與巫史之紛紛
古人之言諒哉曰人主應天以實不以文
懋勤殿秋蘭賦(有序)張英
金風流火白露迎凉雲淨天高秋空氣爽
君王宵旰燕閒愛茲澄景御圖書之秘閣發清商之雅
音乃有叢蘭獨榮秋殿芳香自發枝葉相扶植以
青瓷圍以朱檻斯亦托根之至榮者也(臣)朝夕
經幃味彼芳潔敬成蕪賦以奉
宸懽其辭曰
(臣)聞蘭之生也隠於空山被於幽谷故其守貞也雖無
人而亦芳其德馨也不因風而自續是以尼父興猗蘭
之歌郢客和幽蘭之曲當其植根九畹毓秀三湘昔作
騷人之佩古稱王者之香名楚臺而留賞啟漢殿而發
祥養親續蘭陔之咏燕賓泛蘭渚之觴莫不惜茲嘉卉
欽彼幽光慨自人誇春豔莫采秋英蔽深林而寂處偕
衆草而叢生戱隂崖之翡翠侣芳洲之杜蘅惟敷華於
山澤敢結想於蓬瀛一旦躋瓊階登玉宇拂珠簾迎繡
戸泛上苑之風光含長秋之暮雨誠何羡乎蘭皋豈更
思夫蕙圃於時秋也螢光熠熠蟬聲嘒嘒梧葉初驚飄
搖文砌碧筒漸老將殘玉井之蓮金粟猶遲未發小山
之桂爾獨披紛翠葉葳蕤紫莖花繁露重體弱香輕娟
娟自賞既嫓美乎幽人之潔亭亭獨立復比德於君子
之清以此高致怡我
皇情内殿深嚴左圖右史久袪凡卉獨留瓊蘂枝垂宫
硯色侵文几何馥馥之襲人每簾動而香起
天子丙夜陳書漏沉宵永風入戸而蟲鳴月臨軒而人
静繞燈開歴亂之花隔幔送參差之影更憐落卉藉以
雕盤置綺筵而留盻惜餘芳於未殘喜
君心之見珍荷遭遇之良難幸處乎朱門與紫闥永違
乎長坂與層巒將寄言於薖軸敢託詠於崇蘭遂作歌
曰有香草兮華且滋鄰玉樹兮與紫芝自椘澤兮来軒
墀枝挺生兮花離離感君恩兮欣自持觀秋蘭之獨茂
兮豈微草之無知
駕幸闕里賦(有序)張英
皇帝御極二十有三載重熙累洽區宇乂安文德覃敷
聲教曁訖乃稽古時邁肇事岱宗謁祠闕里典禮
崇重恩澤優深臣庶懽欣遠邇嘉歎夫元和盛年
咸平昌世僅奏六代之樂修再拜之文猶垂式簡
編流輝今古詎有遠御
六龍親詘
萬乘展隆儀於稽拜施殊敬於儒先
聖德顯隆如今日者焉洵足以超軼往牒焜耀前紀也
(臣)幸際昌時得瞻鉅典雖固陋謭劣不足以發揮
鴻藻然珥筆承眀職兹紀載頌揚
休媺敢曠司存謹拜手稽首而獻賦曰
於爍惟
皇繼序纂光本仁祖義昭憲考章奠玉衡於神軸握金
鏡於天閶調四氣以通正龢八風而協祥於是西踰細
柳東跨扶桑交河北徼比景南鄉靡不丹梯走傳碧海
浮航輸琛太府隸名職方耀幽遐以日月襲鱗介而衣
裳越萬里以入贄重九譯而来王是以化洽太和道隆
邃古納九垠之管鑰總堪輿之扄戸參天地之清寧儷
貞眀之作覩文軌合而謠俗同跂喙恬而草木廡軼埃
壒而包混茫駕羲軒而凌三五焉
天子迺高拱垂裳中央運斗容與義林優游書藪河寳
丕宣洛符誕受典學宏文銘楹箴牖探珠淵之秘筌陟
玉山之高阜德蕩蕩以無名治熙熙而何有既乃沖然
永念穆然深思曰儀象肇啟道法昭垂寖眀寖熾惟君
惟師羣聖一揆六經同歸王澤下竭頌聲式微孕星鈐
於上瑞錫麟紱於昌期毓龍蹲之至德挺鳳跱之殊姿
集大成於千古開絶學於来茲溯平鄉之懿躅景闕里
之崇規庶幾哉聞見可接羹墻在斯舉時巡之墜典秩
釋奠之隆儀爾乃乘大路控金鑁搴翠羽捎文虹屬車
按節繁吹鳴筩七萃鱗附千官景從馳道則五里十里
旌門則一重再重集於泗水之上幸於尼山之宫斯時
也清羽司音初陽應律葭管煙霏芝房露茁氣不慄以
時寒序將周而朔易撫景物之澄鮮攬風雲之眀瑟旌
旗捲而廣野回春帳殿開而暮山凝色遂乃肇舉吉祀
肅奉精禋春卿贊采祠官眡牲朱火西藴元酒東陳嘉
籩廣豆豐粢潔盛振羽籥之六舞合咸英之九成薦祝
號之眀信導神紘之降迎穆穆
宸容廱廱天縡殊禮展謁隆文錫賚覿靈爽之長存儼
哲人之如在感神契以潜孚體道貞而昭對洋洋乎僾
僾乎與珠庭月角授受於千載之間玉節金鏗醻答於
一堂之内也禮度有嚴威儀告竣登堂入奥規周矩還
瞻聖里之屼峍憩廣庭之靜便布兩楹以翼聳峙雙闕
以星懸藉杏壇之修蔭挹璧池之素漣偃息於道德之
府遡泳於圖書之淵於是芝盖重葩龍斿曲柄貴擬一
人尊侔萬乘述素王之嘉讃發五言之睿詠海嶽遜其
高深星雲並其輝映斯則
聖天子藴道之淳風崇儒之殊敬也簮纓陪位衿佩圜
橋長裾霧會仙組雲彯始横經以讐問旋拊石而吹匏
嗣遺言於姬孔沐雅化於唐姚禮讓之容咸近光於黎
獻豈弟之澤庶作人於譽髦斯則
聖天子風聲之四訖文治之丕昭也曲阜名區魯原舊
聚陪敦土田復除繇賦增講肄之常員沛匪頒之異數
推恩則徧及師儒錫爵則旁流支庶五經博士不遺凡
蔣之封九命上公奚啻褒成之胙斯則
聖天子崇德之盛心興賢之宏務也於時采甸侯衛公
卿大夫期門式道執戟荷殳文學掌故之士垂髫戴白
之徒縦觀典禮蹌濟天衢涵濡化澤屬猒道腴既雀躍
而抃舞亦鳬藻而懽愉萬人一口聲滿公車惟我
后之東巡修百王之令式答珍貺於三靈聽衢謠於百
室郤瓊檢以勿祈屏銀繩而詎飾騶從清嚴儀文簡質
吏不譏呵民無供億協時正律埓虞氏之省方納賈陳
詩儷姬王之述職既陟山以裒對還翕河而問俗採晳
陽之舊歌晞榮光之新燭朝宗滙江漢之波玉帛奉塗
山之籙非漢日之搴茭乃堯年之刻玉若乃慶惠殷流
湛恩四周給租賜帛省刑釋囚虛衷清問博延廣諏如
天光之下濟如露濃之上浮始汪濊於五土旋奫淪於
九州今又茂眀至道導揚正學虎炳龍章金追玉琢浴
我以詩書宏我以禮樂盛德登閎大猷輝卓幎六合而
被英蕤鼓八紘而排氛濁誠振古之隆規開天之偉略
也
天子方且回輿亰室倚佩軒墀道岸先陟德契自持庀
政考業基命敕幾辨色以臨黼扆視夜而啟彤帷定仁
義中正之極稽因革損益之宜不懈冰淵之念彌勤鞀
鐸之思所以泰階順軌乾荚迎禧上理隆洽茂化雍熙
治方侔於砥屬俗已進於循蜚四海夀康恬於鶉居之
代萬年鼎祚鞏於鰲極之儀
朝
陵賦孫在豐
皇帝御極之二十一載聲教浃乎遐陬威靈震於天宇
蕩滇黔之頑兇殄閩粤之狂豎鈇鉞既施典章具舉崇
徽稱於
兩宫洽歡心於九土爰溯締造之鴻基修
山陵之禋祀進太卜而諏嘉辰兮詔宗伯而稽禮經戒
豐隆以灑塗兮敕招搖使陳鉦閣道直漢以澄輝兮天
駟挟策而耀精羽林羅列以雲布兮鉤陳炳蔚而霞蒸
時則斗柄夘指望舒景盈草芊芊以向榮麥茁茁其擢
英廼駕蒼龍鳴鸞鈴馳玉軑仗霓旌宗正陪乘親藩奉
較掌舍設枑虞衡庀幄芻藳儲於司農太常陳其廣樂
詞臣珥筆以随鑣通侯巡徼而秉矟六卿之屬備官七
萃之屯列幕焱焱煜煜披拂以轇轕兮翠盖金枝之旖
旎也總總汨汨雷轟而電掣兮千乘萬騎之繁夥也啟
閶闔而度郊圻兮道上谷之名區踰巉巖而徑雄關兮
循陽侯之所居靈龜負圖以獻瑞兮神龍蚴蟉而奉輿
天吴躨跜以趨蹌兮燭隂熠燿以先驅爰抵豳岐以瞻
荒作覛豐沛而眺枌榆其地形則連岡崔嵬峻嶺嵲屼
廣岫四開平原中廓近擁巫閭巨鎮嶔岑巖高洞深拓
陽翕隂遥揖長白綿亘峭闢淵潭窈冥動植焜碧他若
華表通眀木葉紫荊蜿蜒環旋孕仙窟靈幽怪神奇不
可殫形其水泉小則松花錦川鴛湖沓渚淤為淖泥瀠
為浦漵大則襟帶鴨綠磅礴混同滄溟東滙衆水歸宗
驚濤浴日駭浪浮空其灌溉所滋地力所聚則沃茂稻
粱磽叢蓒芋菓美榛松藥珍參附其鳥則鴐鵝鸛鶴鴻
鵠鶖鶬鵜鶘睨水而聯翩鵰鶻挟飈而高翔其獸則青
鼠黃羊蛩蛩距虛獺麕貂狐野馬騊駼睹畜産之蕃滋
洵山海之要都若夫洞闢八門周迴百雉麗譙天開雉
堞鱗次其内則陌通巷接比舍連墉蘭錡柄植乎廣衢
象闕聳構乎雲中有臨崇政有翼篤恭閣開翔鳳時乘
御龍關雎麟趾有侐其宫左宜文德右昭武功櫟櫨錯
列漢之星枌橑拖垂天之虹其外則岡阜蟠護欝欝蔥
蔥山河繡柱風雨蚪松仰
陵園之在望識王氣之所鍾則有分陕之卿陪亰之守
聞翠華之莅止競率屬而趨走又有髫齔之童皤皤之
叟咸輟耕以望幸紛駢闐而恐後則見夫鵷班匐伏雉
尾中開乾情顧矚而愉怡龍馭弭節而徘徊屯雲䍐舒
玉綏排金戺陟瑶階嘉樹威蕤以紛披重闥温清而邃
俁端斧扆於辰居肅容衛於崇廡乃與臯伊之倫丙魏
之侣斂精澄神齋心滌慮既吉蠲之允臧遂致覲於
列祖建捎星之㫋樹歴天之旗駕踰輝之神駿翳曲莖
之華芝翕赫曶霍蠖略蕤綏卿贊采史誦詩宰割牲祝
陳詞揚戡定之赫奕溯謨烈之燕貽玉帛陳神人暢薦
馨香格靈貺鴛鷺駿奔以肅穆兮瑞靄氤氲而彌望進
觩䚧之圭瓉和泔淡之秬鬯肸蠁旁融焄蒿在上槱燎
熛灼於穹窿兮芬苾沛逹乎漭沆既通誠而感幽兮知
景福之攸降於是歴神州而巡邊陲乘陽氣而講春蒐
羃漫天之畢張竟野之罘罿蔚接陂罦罠掩邱列缺施
鞭蚩尤挽鉤綠沉砥鋒天弧貫鍭騎躍房星之精車追
造父之躅矢選夏服之簳刃淬昆吾之鍔凡藩落之所
窒蹙罝羅之所絓幕义簇之所攙捔流鏑之所&KR1721;㩧飛
無遁翮走無逸足廼因前禽而示服猛借格獸以示鋤
兇捨翳薈之鷚麑縦巖藪之豜豵搜其吞噬之倫屠其
牙爪之雄爰有勇逾五丁力若烏獲帶鮫函披兕革翋
&KR2211;獷猤袒裼徒搏拉虎蹂貔屠狼蹵貘挫拗怒而遁潜
改咆哮以踧踖遂頫首而革面卒讋伏而就磔爾乃前
網開飛羽停宋鵲止馳韓盧不驚設纚沉罾射蛟捉鯨
鱨鯋既罶鰝鰕就罟鮪鯉斯陳鯤鯢勿拒衆兆云獲觴
行賞舉酤醴㩼燔炰㚌澍雨應時嘉禾斯播
天子則勤思乎東作睠念乎萬幾廼返旆揚麾旋虬縦
螭赤汗追風叱撥爭蹄鐘砰雷&KR1024;廻蒞郊畿勞五校賚
九扈課農桑詢疾苦𤯝災肆赦湛恩斯溥臣隣懽欣士
女忭舞惟時(小臣)職忝濡毫才慚稽古熊館趨行豹尾
随伍馬載錫乎天閑身長依乎輦路時瞻雲以咫光每
就日而承煦逢鉅典之矞皇沐
深恩而振詡拜手稽首爰作頌曰於皇上天眷至德兮
聖武神功昭萬國兮顯承纉述馨香格兮滂沛恩膏蚑
喙殖兮宣豫惟時式厥則兮垂衣端拱精寧一兮明良
賡颺百憲飭兮萬齡夀昌永無極兮
湯泉賦(有序)徐乾學
古者辭賦之作所以鋪揚鴻業詠歌盛治然竊怪
司馬相如揚雄之徒矜夸車馬侈陳羽獵組織雖
工於主德奚裨焉夫帝王之至德要道無逾於孝
曾子曰孝者置之而塞乎天地施之而横乎四海
大哉其言之也(臣)備員史館伏見我
皇上奉事
兩宫先意承志聽微察渺可與虞舜姬文比烈矣湯泉
之幸親承
懿旨
鑾輿所過宜有紀載私恐後世不察以上林長楊之製
相為比擬殊失厥旨柳宗元云思報國恩惟有文
章不揣弇陋敬攄蕪詞雖未足測高深於萬一庶
幾矢報答於㳙埃云爾賦曰
皇帝御極十有一載庶徵協應羣生畢遂鴻鴈来賓之
候律中南呂之月霜清東野斗指北闕雲既淨而天高
潦將收而水潔
天子於是坐總章戒臣工宣長樂之
懿旨問温井於無終乃駕
鸞輅載
龍旗千乘雷動萬騎雲馳石鎧犀衣之士連七萃而霧
卷珠旃日羽之兵亘五營以星移其時旭日霽野慶雲
靄天飛廉雨師灑道馳烟宓妃嬴女奔走後先玉帳開
而秋野生春寳炬列而暮川增曙香生槍壘之間綵繞
枌榆之樹
聖心維則意切承懽
慈宫在路出入盤桓遇險道則親扶雕輦奉甘旨則手
進珠盤見
玉色之愈和必柔色而問安欲坤貞之永固假炎液以
除煩誠
孝思之不匱非往代之遊觀故吉行而徐進爰駐蹕於
温泉夫温泉者為域中之珍瑞亦天地之神靈白礬上
徹丹砂下沉非神鼎而長沸異龍池而獨深五雲之漿
比潤三危之露同清控湯谷於瀛洲濯日月於中營谷
神不老川德彌盈湔灑腸胃澡雪精神醴泉消疾聞乎
建武之世神水蠲疴不數咸康之辰誠一沐而再浴延
永算於千齡於焉停
仙蹕設
行宫樓枕嶺而倒影殿當川而抱虹長墉跨於障塞列
岫插於鴻濛閟邃而寒暑隔岧嶤而雲霧通繡帷四幕
層城九重水澹澹而岸花紫烟微微而野樹紅鳴文鷁
於波面奏龍吟於水中玉女乘車而進帨神人灼水而
擎鐘已温和之悅體自茀祿之在躬
慈聖既安
皇情愉悅乃講蒐苖飭羽獵張竟野之罘設垂天之罼
虎落三嵕崇山作碣圍經百里羽林羅列馳朱汗之馬
校黃金之埓紫燕晨風紅陽飛鵲凡有名駒無不畢集
為之擢倚天之劒彎落月之弓金甲霜鳴於曠野虹旗
電掣於長空羽毛揚兮九天絳獵火然兮千山紅乃有
參伐之精負隅林莽喑嗚哮[口闞]摩牙甜掌川谷嘯而風
生林巒聞而振蕩
天子為之抽金戈揮玉矢刃若星流簇如電駛南山白
額應絃而斃谷振千羣山呼萬歲謂聖武如我
皇豈往代所能擬然後登九霄之臺宴八紘之圃管鳴
而嬌鳥不飛簟拂而輕花自舞五蹄仁獸以扶輪九翼
威禽以節鼓是皆
聖孝之禎祥宜受昊蒼之福祜
乘輿旋返傾都聚觀歡聲振地紅塵障天散貔貅之萬
騎聚鴛鷺之千官
皇上方且心存得一學務函三問寝
龍樓聽政未央弘孝思之錫類謀寰㝢之乂安以河海
為袵席脯麟鳳為瀡甘合萬國之歡心極尊養之多端
彼夫漢帝之遊灞滻唐家之幸醴泉豈足以比隆聖世
齊歴大年也哉
西山賦(有序)徐乾學
國家荷天休命聲教四訖川嶽效職百神納貺芸生品
物各得其所我
皇上膺累洽之運宣重光之德緝熙執競孜矻圖治萬
幾之暇嚮意文學將以揚風扢雅潤色鴻業猗歟
休哉(小臣)職在載筆爰極愚陋作西山賦一篇其
辭曰
粤巍都之鼎建資作鎮以表疆環宅中以閎偉應形勝
而光昌猗茲山之秀傑允卓犖乎冀方傍
神京而稱奥衍控險阨而帶康莊乘兊方以定位鍾王
氣而克當比金陵之牛首擁雍土之華陽夫其横據居
庸之塞直接太行之尾天夀嶟崪乎其前芳湖渟毓乎
其趾蜿蜒綿亘絡繹斐亹苕苕亭亭奕奕暐暐或竦或
峙或立或起㦯淺或深或俯或企或嶻嶫而崱屴或盤
礴而徙倚互日月而蔽虧受烟雲而搖曳融怡容與坦
迤迢逓周以流水間以疏泉澄泓澹蕩瀠繞洄漩露白
石之齒齒滴玉乳之㳙㳙瀺灂吞吐於谽谷硠&KR1024;坌湧
於巉巖石磴欹斜而造嶺飛梁横跨而渡川則有珍禽
異獸詭熊奇族毛羽繽紛齒革歴錄鵁鶄鴛鷺猿鼯麋
鹿黃鳥飛鳴雌雉飲啄啁嘈睍睆之音狡獪奔騰之足
虬姿松柏鳳林梧篠棗柿茂密杶栝窈窕芍葯榮敷丁
香繚繞春杏霏紅而倩粧秋楓鋪錦而如燒殆難得以
備稽不能悉以名貌若夫寺宇之盛金碧之觀丹樓霞
蔚紺殿雲寒飾錭鎪以彩畫錯珊瑚與木難耀棟榱而
爍爍綴簾櫳之珊珊慨承平之物力撫陳迹而廻環睇
碧雲之飄緲過香岫而流連瞻来青之題額緬翰墨之
猶傳更遠懷於往古考碑碣之殘篇記金遼之軼事惟
雙塔其宛然至於勝國諸陵邱墟莽互銷沉華表之隂
滅沒冬青之路玉魚帝子之宫金椀茂園之墓一吟禾
黍之詩永鑒興亡之故洵矣壮觀靈宅奥區我
皇顧之其樂只且風物繁盛氣象麗都人民来往肩摩
車驅遊人如雲而萃至行客眺聽而踟蹰伊天作之有
自固指顧之憑依覽山河於襟袖識帝眷之在斯宜我
皇之高望更穆爾而遠思紹謨烈於文武享景福於神
祗升陑識德授簡稱詩笑秦始之陋刻嗤漢武之靡辭
巨靈兮式歌且舞山嶽兮載懷載柔秉心抑抑布政優
優燔柴望秩仁覃九州嘉祉駢臻愷澤殷流含情珥筆
拜手吟謳乃為頌曰倬彼西山崇岡巨阜百里
京師在
帝左右紫氣常新地靈單厚欝欝蒸蒸離離黝黝於萬
斯年受天之祐
聖駕時巡賦(有序)徐乾學
恭惟我
皇上堯兢舜業宵旰時幾運不息於乾樞應無疆於坤
軸煥乎文思赫斯武怒敷天率土輦賮航琛俗已
登於淳古世已躋於仁夀矣猶恐郊圻之外幽隠
之域民有不得其所者將
親拊循之於是舉正望秩之禮式遵時邁之文損益舊
章皆應經義虎賁羽林簡發省約勾陳將啟
渙號肆赦已逋給復湛恩布濩乃
遣祠官備物典冊懷柔百神
翠華所至始於東嶽岱宗爰及鍾山眀太祖陵還過先
聖之鄉皆
躬致祭焉經塗幾於萬里往来曾不踰時供張弗煩有
司芻茭勿費百姓商無遷肆農不輟耕恤菑患問
疾苦懲貪墨奬廉能觀民設教省方之義備矣自
虞周以来三千餘年復見今日(微臣)預載筆之末
敢忘盛德之形容哉謹上
聖駕時巡賦一篇
惟二十有三年秋九月
天子時巡於東禮也
帝德廣運壹體遐邇靈旗既偃威弧既弛鯤溟啟而我
疆兮卉島来其侍子廼奇祥異瑞之洊臻兮何茅黍鰈
鶼之足紀
聖人端拱京邑翼翼奉三無私建五有極協恭同敬守
官遵職府事已底於歌敘兮聽覽猶勤於朝昃將采風
而觀民兮必展義而徧德若稽虞典載陳周詩司南行
漏權輿震維職方先我於修守兮太卜習吉以告期
玉輅徐動夫清塵兮金雞先降夫紫泥從官咸精騎而
輕行兮緣道每紆軫而解騑於是天行雲轉風輕日麗
山祇傳警水后稱蹕梐枑再重貔貅七萃問土訓九州
之圖飭形方華離之事後騎方動乎畿甸前驅已届乎
齊地華注矗其削成濼源激其觱沸抵介邱而遂上屏
鑾輅而步至笑八駿之無庸嗟四載之已瘁修禮秩於
視公陳祝冊而非秘爾乃訪謠俗就高年靡幽弗耀靡
隠弗宣進秀民而勉之嚮學兮召農畯而告之力田加
慶讓於司牧釋怨憤於閭閻星旆曉移雲䍐晝遷笳吹
引路鑾音度阡香稼岐穗而夹輪兮朱實交柯而承盖
睇萬井之生烟兮眺千岑之凝靄屬車無塵而肅肅卷
阿從游而藹藹或来歌而載賡以中孚而交泰也
天子顧侍從而言曰翕河長瀆肇自皇初灑沉澹災相
協厥居羣臣拜手稽首曰都禹之眀德其遠矣乎
天子神聖纉禹之謨爾乃親循版築周覽厮渠叶潤下
於洪範兮幸德水之歸墟桃花泛而無害兮竹箭疾而
何虞
皇情豫以繾綣兮
天眷切以躊躇陋漢帝之負薪勞使者於河堤圖有蘭
葉之瑞歌非瓠子之悲信安瀾之在望知錫圭之有期
然且疇咨水利民隠是恤覩淮南之巨浸訪海陵之陳
迹五湖積潦而横流六港淤沙而久塞匪疏濬以為功
恐畎澮之莫洩將
命冬官博謀長策庀器鳩工不愆於日俾慎始以圖終
期一勞而永逸當斯際也降輦御舟維綃鼓枻萬乘飛
渡六龍迅掣祥飈送颿
宸衷怡悅詢井絡之濫觴念導江之往轍升盤巖兮設
旌命戈船兮成列指南徐之睥睨俄北固兮截嵲昔者
山頭匹練直視吴門今也扶老携幼徯望
至尊九華眀燭百和然薰綵旃錦幄載路填闉威顔咫
尺清問下民顧蓋藏之實寡兮惟故俗之未新何風土
之靡靡兮致
天語之諄諄留再日而後發兮沐千載之
殊恩由朱方次曲阿兮歴連岡與高原見舊京之城闕
臨前代之陵園樵蘇往而不禁寝殿巋然獨存
天子曰咨有司之過繄元綱之既頽自匹夫而有天下
不階成旅雜用王覇流澤既竭遷殷革夏弓劍猶蔵灑
埽毋涴吉蠲為饎精意奠斝懿矣夫
至聖之純一而
至德之廣大也然後揚舲捩柁還轅結軌問嶧山經泗
水憩闕里修典祀想龍蹲兮如在識馬鬛兮於此溯圖
書之亮章實孔繇之立制惟弘業之映暉歴元精而孚
契灑
奎藻之洋洋與卿雲而並麗儼對越乎兩楹加頒賜於
四氏秩元公以嫓素王述眀光而追統紀可以知先聖
後聖百世一揆者矣於是葭灰飛琯適當中冬千乘廻
薄萬騎從容
法駕言旋起居
兩宫
臨軒穆穆
問寝雝雝爰申戒乎百司蠲疵癘以興庸省方之典既
成痌瘝之恤靡窮已布德而遍德即康功與田功斯萬
民之所以咸和而萬國之所以来同者乎敢作頌曰景
運四葉憲章時巡無射應候農隙是因踐履凋枯行葦
之仁天以順動煦然皆春省成守課勞問農畇興言禹
功率彼河漘江表望幸往恤其民峩峩日觀觸石出雲
英雄逐鹿聖哲獲麟昭答靈貺薦祼享禋錫我福極協
於神人皇矣天保
恭已撫辰不敢暇逸出為民勤陋彼封禪七十二君
長白山賦吳兆騫
猗茲山之峻極眇羣峯而獨尊秉青陽以出震標皓靈
而爥坤揭龍鄉而作鎮頫鵬溟以為門參二儀兮永峙
屹九成兮莫倫徒觀其大勢也則嶻嶭&KR0034;崟穹窿塘峡
窈邈嶙&KR3057;壇漫莽䍚迴漠漠以横被崛嶢嶢而極上岠
遼甸畷朔壖輢挹婁瞰朝鮮亘喬基於千里造曾椒於
九天赫兮寡仇峭兮迥拔嶺輪紏以争互巖巋嶬而相
&KR1160;峯千仞兮縞曜璧萬尋兮瓊潔欝騁險兮干雰訬負
高兮螮霓洵東極之神隩詎西崑之可埓爾乃循覽四
麓攷其周綴爰有蒼松巨林镺蔓黝邃羾天有極横地
靡際既䝯坂而連延亦籠岡而嶊嶉根欐佹以鱗羅葉
緁獵而羽翳拏莖含飈以欝蓊攅柯罥霧而叢倚䨠兮
沉沉䨴兮黖黖歘隂火於空心蹙陽波於槎枿乍頓道
而欹卧忽嶊壑而側植信亥步之未跡知禹栞之莫暨
於是黛凝複嶂烟暝虛嵐森梢陬互&KR1372;㙷嶄嵒景晻㫲
兮䍐曜塗㳴&KR0008;兮增湍帀曾隂於遥巘髳荒徑於修巒
杳慌㒺兮書含暮儵寥窲兮夏凝寒其中廼有黑鵰青
鷂蒼鷹素鶻皎鵠碧&KR0008;迅鷣俊&KR0008;風騰猛腦霜披勁翮
哢吭軥輖奮翰&KR0008;䎀或命儔於杪顛或接巢於枝格瞵
金眸兮高睇厲青骹兮下擊緇采翠輝殊材票質喧聒
相驚淰躍自&KR0034;鼓觜距以增響毻羽毛而成積極翔羣
之詭錯咸沸卉而斯集若夫甝□之儔昆駼之屬伏&KR1373;
長嘯豪豨奔觸麕麚昏髟於積岨熊彪睒瞲於叢木豺
貘齗齗以猛噬豵豜驚透而紛逐般首勁角圜題從目
昏嘷晨呴風馳雷䟮慄林振壑殷巖駥谷至乃青鼲黃
鼬華貂文豽挺修毫之温潤含雕采之煒烈豆目睗睒
麥髯狎獵棲跡曾冰罥蹤盛雪竄木末而騰趠穴巖□
而競捷羌托體於寒陬疇效修於華闕伊寄類之夥够
嗟難得而殫說爾廼林徑欲窮迒蹊半墤轉千盤而漸
高出九折而逾礙紆寋産竦&KR2162;㟋豁修渚響湍瀨縈濯
龍之滄淵(濯龍沽也)欲納鶯之雙派(大小納鶯二河)殷雷地底倒景
天外駭河流之凌薄劃巖坰而澎湃棧欝盤於廻溪路
厜㕒於巉&KR0008;澗凝空兮誰涉崖踐虛兮儼對於是豁開
直裂嵽嵲如憑抗術阡於鳥際超軌躅於雲層邈半漢
以上躋軼隆巅而究升周步山極肆目巖陘曠若砥原
坦若廣庭纖條不竦卑枝䍐莖寒蕪莽莽石道冥冥何
嶒崚外峙而唐壇内平爾乃羣巒結瑤以峻起千巖削
玉以攅立頵砡含皓以埢垣&KR2060;𡊇繚素而叢集簉五石
以相煥環百里而周羃類瑶臺之偃蹇宛瓊山之崱屴
仰重霄兮可捫俯下方兮無極互隂晴於膚寸攬星辰
於盈尺伏岑㟼而返眺訝雷雨之下黑爰有千年之冰
太始之雪嵌空&KR2405;□并凌庨岊六尺皚皚袤丈嶫嶫迎
素秋而競飛涉朱炎而自冽嶰壑森凄以月鑒峐嶠炯
晃而鏡徹乍消長於新故疇殫究其融結紛銜耀兮遠
映何吹律兮可熱爾其混同之本鴨綠之原谺為神池
以宅乎其間曾瀾廣潒靈液淪漣振以曲碕之巉崪繚
以襄岸之駢田含靚如拭積眀若空乍風披以瀲灔倏
霞蒸而潰渱鑿翠啟鱣湍之徑躡雲構蛟人之宫爾乃
疏隘陿穴匳硿跳潜沫駴奔潨汨噴阿而滈瀑霅砅巖
而澒溶徂南驟北趨浥聚谼淯靈源於千頃瀹神委於
二江若其堪竇之所潜演穹㕎之所澓激漼似碓投洞
若機疾並騰傾而灑珠遂奔揚而綴璧羣流既渫四派
廼馳瀺灂崇岑喧豗峻岐颯沓雨集潎洌烟霏挂流曾
碧之表淪波空翠之隈倒銀潢而半瀉矯皓蜺而迥飛
於是澹泞安翔䖤蟺四會溔溔混濤滮滮振瀨抑魚龍
之餘怒集大扺而為滙㴸兮永指皛兮徐邁出乎松花
之陬注乎鳥龍之外所以宣天綱之含布壮朔野之襟
帶若攷其瓌奇之所窟宅珍瑋之所景彰則夜珠流照
於素波頳玉攄采於青岡人葠抗莖於椵隂良楛挺笴
於松陽靈蚑驂螭而容與羽人撫鶴而棲翔畢山經以
撰異莫茲岳之靈長至其出納望曦懷吐雲霧苞隂陽
以靈秘通元漠而神護小衆山於堥敦渺七表於指顧
嶇&KR0706;則千市未殫縹素則萬重紛聚頓挺拔之地軸俛
嵯峩之天柱故能上當辰曜仰福
帝居抗基卓犖翔勢扶輿踞蒼門而表神宅並青岱而
闢仙閭赩彤雲之晝聚焯紫氣之晨敷孕造夏之玉字
識臨代之寳符啟式廓於
祖烈增景鑠於
皇圖蔵瑶牒兮可竢涌金精兮詎誣瑞我
清兮億載永作固兮不渝
皇清文穎卷四十一
