皇清文穎卷九十九
詩
七言絶句
無暑清凉湯右曾
碧樹周阿夏景清三才萬物厪
皇情每尋解愠歌薰句已覺凉颸殿角生
萬樹園湯右曾
遥青不斷綠雲鋪萬木蒼然緫畫圖對面千林有瑶島
蓬莱高處望方壺
趵突泉湯右曾
洑流噴薄雪成堆潤物資生一竇開直送
恩波到東海俱從天上發源来
石磯觀魚湯右曾
穿蒲戲藻自游行集網垂鈎了不驚自是
至仁周萬物一鱗一鬛總生成
瀑布湯右曾
曾從廬阜尋岩瀑憶到黃華問水簾今日銀河天半落
恍疑兩地一時兼
石壁湯右曾
廻崖沓嶂翠浮空峭壁巉巉插水中直是五丁開不得
天然疊出錦屏風
曲水流觴湯右曾
波廻芝岸接菱汀曲水流杯眼乍經總為
帝書真第一恍從蘭渚到蘭亭
雙湖夾鏡湯右曾
夾鏡澄明倒碧虛四山晴翠繞
周廬分明圖畫西湖景此景西湖較不如
稻田麥隴湯右曾
稻垂麥仰足隂陽土厚泉甘草木香會吐雙岐銜九穗
一星天上應農祥
西嶺晨霞湯右曾
軒窗面面納虹霓左是丹臺右玉梯每惜寸隂勤
乙覽晨霞紅映數峯西
芝逕雲隄湯右曾
殊形特似産芝房行盡雲根别有莊横截一堤銀漢繞
大羅天在水中央
金蓮花湯右曾
移根幸植玉階旁寳地蓮臺萬品香天與十分端正色
承
恩先借御袍黃
恭讀
御製麥秋詩湯右曾
墨海雲煙五色鮮
宸毫灑向麥秋天自今金匱瑶函裏併入豳風豳雅篇
南廵聖德詩五首汪倓
蘋汀藜渚雨還風四載勤勞神禹同今日河圖親指授
竚看宛委告成功
時廵
御宿應星躔章奏恭呈
玉座前五夜手批常逹旦輝輝宫燭動朝烟
一曲南風舜操傳香薰寳几展瑶編濬川廵狩徵前事
恰是虞書第二篇
廵行舊典及春畋禮射從容玉帳前一曲鐃歌纔奏罷
君恩先賜酒如泉
萬叠文漪湧翠螺三千香界壓銀河江心遥識天臨處
點點華燈照玉荷
懋勤殿恭紀三首法海
天階玉燭有光輝五夜披星到紫微自謂侍臣趨直早
不知深殿已
宵衣
晝漏稀聞出玉墀春風暖閣日遲遲
乾清宫裏圖書滿盡是
君王御筆批
每有微風到玉墀
九重廣逹四聰時閭閻莫謂
君門隔民隐深宮盡得知
恩賜鮮魚恭紀三首張廷玉
弱歲相依鳳闕居邀
恩常得食嘉魚何期今日親承
賜手捧銀鱗下玉除
叨隨鵷鷺侍甘泉初割蓬池第一鮮昨夜多魚曾入夢
定知寰海兆豐年
日日裁書付錦鱗
湛恩傳語白頭親喜聞眠食都如舊好作春江把釣人
(時蒙起恩問臣父居)
雍正甲辰夏日奉
命隨
皇子讀書避暑於瀛臺即景紀事得詩十六章同事者
恊理大學士事臣元夢吏部尚書臣軾學士臣
敏侍講(臣)世遠張廷玉
泛舟疑入水雲卿天錫冰壺六月凉久向鳳池霑渥澤
恩波新喜傍銀潢
帝子天成麟鳳姿分隂珍重日長時經旬不復窺園囿
佔畢儒生總未知
縹囊綈帙燦如林奥義微言日探尋更向龍樓聞
寳訓孔庭詩禮
聖人心
恩綸特錫五雲端多恐衰慵步屧難每到苑門纔繫馬
扁舟先待藕花灘(特旨皇子師傅皆年老艱於步履苑中往来令舟人艤艇以待)
叨沐
天家雨露私抱書兩世傍瑶池白頭老監相逢話猶記
先臣進講時(康熙己未庚申間監先帝避暑瀛臺臣父侍從每日進講老猶親見之)
碧樹隂中紺宇開應時甘雨潤蒿莱
鑾輿祗為蒼生駕不是看花避暑来(苑中有時應宫祀龍神)
(上兩次親詣祈晴雨皆立應)
千重金碧參差影一片玻瓈㶑灔光曾憶白家詩句好
蓬莱宫在水中央
畫屏山色層層見寳鼎香烟細細添几案何湏勤拂拭
纖塵不到水晶簾
擁書坐愛北窗風珍果
恩頒自法宫露在金盤香在室珠囊先擘荔支紅(蒙頒恩)
(賜新荔枝)
冰瓮風生玉雪濤浮瓜沉李興偏豪置身已到神仙境
更啖綏山五色桃
天孫昨夜試龍梭織就紅綃萬點荷曉露未晞烟未散
彩雲多處一船過
溪邊日日泛舟行溪鳥親人若送迎廊廟江湖兼占取
青鸞隊裏白鷗盟
丹巖百疊繡芙蓉竒石装成宛轉峯石畔蒼松幾千尺
臨流欲化葛陂龍
帝念民依重力田别開幽徑苑西偏稻畦百畆桑千樹
一幅豳風畫宛然
晚風習習下藤蘿白石橋邊振玉珂行過朱闌回首望
凉蟬高處夕陽多
彎環月挂古槐枝歸去休嫌短櫂遲擕得芰荷香滿䄂
綠楊磯畔下船時
駕幸釣臺釣魚
賜饌恭紀六首蔣廷錫
曉山迎日燦銅青夾道香蒿湛露零豹尾光中朝氣綠
半峰高築釣魚亭
綠崖一逕俯長川趨步何殊上九天百尺翠屏開水殿
灤河環遶畫闌前
嫩雉鮮魚
賜上方金盤飽啖大官羊日来異味多嘗遍碧海紅蓮
第一香
天然平石坐清淪纔下長竿出錦鱗仁義為鈎恩作餌
遊魚鼓躍入絲綸
山光倒射綠萍開作隊駢頭上餌来滿缶柳根驚潑剌
還將楊柳貫魚腮
一縷烟雲起翠微凉風披拂釣魚磯詞臣奉
詔先歸去不教催詩雨濕衣
二十七日
上命登興安高處遠眺恭紀四首蔣廷錫
馬蹄得得踏寒莎日色雲光兩盪摩穏立興安最高處
青天左界看山河
花飛短荻雲千叠葉落黃松玉萬株無數春蠶沙上卧
絶勝平遠范寬圖
掠掠風從脚下生始知身已接空冥直將目力窮千里
着地天垂一線青
盪胸雲氣開秋色奔馬沙痕捲怒濤此處重陽無幾日
山頭先已
賜登高
恭謝
聖恩詩四首(有序)汪灝
康熙四十一年十二月二十八日(臣)灝同(臣)何焯
荷蒙
聖恩
欽賜為壬午科舉人一體會試(臣)等遭逢
盛世異數殊榮制科以来實所未有(臣)感激切至俯伏
思惟我
皇上學尊洙泗治駕唐虞重道崇儒大文德於武功之
後爱才隆士廣賡歌於颺拜之時
聖藻炳若日星猶博搜夫葑菲
天章燦如河嶽尚弘採乎芻蕘宵旰萬幾不忘翰墨精
勤五夜尤重文章
聖嗣趨庭日課以詩書禮樂親藩受教時探乎邱索典
墳加解額於棘闈多士羣叨樂育取異能於鎖院
五經别錄才華明目達聰既毫釐之必晰因心作
則更小大之兼收灑湛露於九天真寰區所共祝
布春風於
三殿尤史冊所希聞臣技愧雕蟲文慚窺豹生昇平之
代徒慕簡編長遠僻之鄉未嫺鉛槧賢書無分負
七度之風簷大比長勞守三更之雪案親年漸老
夢隔雲山壮志未抒情殷
君國乃幸邀
聖朝特眷遂得沾盛代深仁縫掖書生槖筆許登宫禁
草茅賤士摛詞獲傍
彤庭
聖製煌煌容瞻
天而敬和
睿詞奕奕時就日以賡歌
御筆俯賜於丹霄
宸章仰窺於碧漢蘼蕪上逹竟荷
天褒葵藿漫陳幸叨
聖鑑復念(臣)困頓鄉闈蹉跎場屋
皇仁深厚仁超資格之中
帝澤涵濡澤及尋常之外徧搜乎二十一史無此竒逢
歴覽乎百千萬年罕兹異遇拜
綸音而激勸難喻蛇銜對
天使而歡欣莫禁雀舞蟾宫桂發
皇恩生輪外之枝鼇禁梅開仙榜粲臺前之萼九州海
外争傳此日新榮萬載史中長頌今時特典情踰
矢口感極鏤心敬擬恭謝
聖恩詩四章隐微莫逹唯長祝
聖夀之萬千愚陋堪慙未足表洪鈞之一二臣不勝銜
恩感激拜手稽首恭呈
太平
聖治邁陶唐重士崇文沐寵光一樣桂花香萬國獨頒
金粟兩枝黃
臘月寒枝剰幾叢破除冰凍是東風瑶階一夕生春草
都在
皇仁雨露中
特將定鏡辨媸妍何幸高天碧月懸一自
聖人親策士人間玉尺總無權
塞上烟雲捲地平已拚百里宰邊城誰知飄泊秋風後
雪裏槐花一夜生
南書房敬觀
宸翰紀
恩詩六首(有序)查愼行
康熙四十一年十一月初八日
皇上御乾清宫發
御書一千四百二十七幅
命大學士(臣)張玉書吏部尚書(臣)陳廷敬工部尚書(臣)
王鴻緒副都御史(臣)勵杜訥右諭德(臣)查昇展閱
分類以備
頒賜微(臣)慎行適奉
命召試在南書房候
旨因得隨諸(臣)後仰瞻
天日之光洵有生之竒遇而人世所希覯者也欽惟我
皇上天亶聖姿日新大業體乾行之健殫
帝德之勤學懋功純光華炳耀
深宫無逸游藝入神自真書以及行草由小楷以至擘
窠或臨倣各家或親書
御製有美畢萃無體不兼此雖極古今来專工八法終
身矻矻自名一家從未有如是之多而且精者是
皇上之御書固已超羣聖而駕百王矣而愚(臣)於拜觀
宸翰之下仰見我
皇上神功聖德冠絶千古者更有蠡測焉伏讀
御製北征凱旋諸詩
廟謨獨斷勝算萬全殱厥渠魁餘寬祝網闢版圖未闢
之地臣史策未臣之邦我
皇上宏猷偉略冠絶千古者其一也伏讀
御製廵視河工省方問俗諸詩奠九有以敉寧恐一夫
之不獲萬姓已共安於耕鑿
一人恒自處於先勞遂致河海安瀾淮黃底定我
皇上仁民愛物冠絶千古者又其一也伏覩
御書大學聖經一章以至往哲先賢格言銘序抉其精
微揭其奥義采諸儒之懿訓成
昭代之典謨獨於程朱二子則不書其名我
皇上崇儒重道冠絶千古者又其一也伏覩
御書自晉魏六朝以逮唐宋元明諸臣名蹟無不手撫
心賞至再至三類皆棄所短而取所長集書學之
大成為
帝書之第一而紙尾必署云臨某某書我
皇上聖不自聖冠絶千古者又其一也(臣)一介微賤遭
逢盛事千載一時舞蹈謳吟自不能已譬取秋蟲
春鳥生覆載之内亦知鳴天地之恩恭賦短章以
紀
榮遇
玉檢初開五色烟淋漓元氣滿中天
宵衣旰食無多暇更灑雲藍十萬牋
咫尺丹霄映玉清觚稜日上入窗明忽聞風雨来天半
知是
君王落筆聲
一畫真成萬世師捧来千幅更神竒銀河直與
宸居接無數蛟龍起墨池
霞蔚雲蒸露未乾盡驅造化入毫端萬鈞腕力皆天授
擬學虞戈一筆難
良工巧匠日礱磨
淵鑒新鐫勝永和不似當年淳化閣帝王法帖笑無多
書訣端從主敬来數行
御札日星開可知筆正由心正入直多承
聖訓回
賜扇恭紀鄂爾泰
一握蒲葵雅自珍五明
題賜墨痕新南熏不是風風力到手深慚把柄人
辛酉暮春薄遊盤山三首德齡
隂隂桑柘鳥聲幽渺渺平灘帶綠疇誰傍名山成小築
枳花門巷嶺西頭
諸天樓閣畫圖中亂石幽泉一徑通知是僧厨燒槲葉
紅簷輕颺落花風
參天松栢影縱横占岫嬌雲放午晴小坐僧窗證聞見
萬株寒翠木魚聲
湟中暮春詞德齡
破裘農父趁春晴白髮垂肩驅犢行山頂雪融田似玉
一犂直上亂雲耕
夏日海防閱工書所見四首高斌
熏風炎日歴長隄茂草蘢䕺路欲迷似喚勞人聲最好
綠楊深處鷓鴣啼
行趁微凉曉月妍清光一縷澈長川偶然自解詩中意
月在河心影在天
遍地蒲蘆葦蕩營村村籬落見花明海隅風物扶桑近
咸有葵心向日生
海日初生萬井烟相迎童叟盡歡然使君騎馬經過處
笑指髯翁是地仙
義州曲二章(錦州北一百里)塞爾赫
大凌河水遶城流到海應知是盡頭白日荒荒照南郭
行人為唱古凉州
醫閭山前淑景微醫閭山後黃雲飛白沙北去望無極
塞草春来馬又肥
聖武遠揚平定青海詩八首鄂爾竒
捷書三月奏甘泉上將專征破虜還萬里玉關明月好
漢家勲業紀燕然
雨雪曾傳賦采薇年年征伐憶金微何如楊柳春風裏
早報元戎
獻捷歸
羌女羝奴次第擒更看葉護繫征輪戎王投甲齊歸日
青海從今無叛人
烟歛牙旗晝正晴天風吹送凱歌聲湏知
盛世酬功重綠綬新
頒大將營
幾日
恩綸下建章萬年
天子正垂裳鸞書會見来中省玉劍無煩請上方
降虜中宵感再生共傳
天語羡承平
宸心覆載原同量京觀應除紀武名
宵旰經年切治安
聖朝家法接殷盤
丹宸日日陳無逸創守身兼自古難
麗日卿雲覆玉階萬方送喜進
蓬莱侍臣早擬編皇雅慚愧元和司馬才
青海平定凱歌六首吳襄
聖主當陽六幕清西陲萬里震
天聲竒功一戰收全部露布星馳奏
玉京
廟堂獨斷整王師大帥遥遵節制竒搗穴傾巢多算勝
神謀惟有
聖人知
霜花十月照刀鐶三捷軍聲七日間白草黃沙誰牧馬
天兵不放隻蹄還
鐡騎乘機復踐蹂煢婺就縳黨全收降旂獵獵春風捲
百萬羌番拜馬頭
貢獒獻雉競相從脱劍投戈永息烽壮士錦衣方奏凱
聖人黃幄正臨雍
講學談經干羽陳格苖不用到三旬洗兵自有天河水
更灑甘霖到八垠
皇清文穎卷九十九
