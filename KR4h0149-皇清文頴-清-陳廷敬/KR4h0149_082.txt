皇清文穎卷八十二
詩
七言律詩
乾隆三年
聖主躬耕耤田恭紀八首(有序)史貽直
乾隆三年二月辛亥
皇上躬詣耤田享
先農行耕耤禮臣職在農官備位百寮之末不勝欣幸
竊惟平秩東作始自堯年秉耒南郊詳於周禮潔
粢盛以事
上帝其典特隆敦稼穡以勸民時其儀大備漢則建於
乙地宋則位在辰方展祀則踵乎上辛蠲日則取
乎吉亥
青壇翠幄恒騫柳陌之風縹軛紺轅並借春旗之色陳
於京尹掌自司徒欽惟
皇上仁育羣生智周萬物奉三無私以出治行五達道
以諴民蠲租賜復之詔歲逮於閭閻省耕課稼之
條徧行於郡縣猶復
疇咨民瘼肇舉彛章月在夾鐘日惟淵獻
翠華幸而黮雲密布
朱紘戒而澍雨載零肅奉明禋
神聽有和平之福
躬親御耦農歌皆熙皥之聲土膏潤而生意胥涵地脈
融而根荄畢達從此杏花菖葉村村餅餌生香重
穋䨇岐處處桑麻動色繰車不用知為多黍之徵
秧馬初分早叶維魚之夢北里之禾再至鄗上之
穎方來(臣)菽麥未分糠粃自媿欣逄盛典邁五帝
而軼三王敬勵官常率百官而生九糓用矢卷阿
之頌爰賡大有之年拜手陳詞不勝鳬藻
禁苑春濃地脈蘇碧莎微潤綠茵鋪三農乍喜甘霖渥
萬乘初臨德意敷柳曳長條迎豹尾桐垂細乳拂魚鬚
芳塍此日瞻仙仗便是豳風教稼圖
崒立崇壇陛枑重我
皇陟降禮
先農香煙合處知
天眷雲氣凝時仰
聖容升獻三成勤
玉趾樂歌九奏震金鏞和平薦德神昭慶果見千郊雨
露濃
錦幄高張綺陌新杏花微颭畫旗春霏霏香霧連平隰
習習條風動遠塵
御耦三推因勸穡王耕一墢為勤民
帝心逸豫農歡樂黃髮扶鳩祝
聖人
韶和應律土膏融吉亥時乘卜屢豐肅肅鈎陳環禁闥
迢迢華蓋御
齋宮官僚儼立青壇外父老歡騰紫陌中草服荷衣咸
拜手共隨京尹效呼嵩
鸞旗夙駕
聖心虔遠樹經春翠幄懸風動霓旌烏細轉雲依雉尾
鳳徐鶱芙蓉水泛蓮花漏榆莢錢飄柳葉韉共識
宸遊非玩物由来哲后敬民天
勞酒宣慈感
聖恩百僚虎拜沐春温祈年頻戒蒼龍駕納諫常開白
獸尊䆉稏生香敷禹甸黍苖擢穎被周原遐阡邇陌都
如畫乳燕翻飛入繭園
微(臣)備位忝農官叨與隆儀得壯觀如稼有秋千戶稔
似葵向日寸心丹均平九式承
慈眷游豫三春奉
睿歡蚉負只今懷祗懼度支無術分難安
雨餘秧馬欲分窠
聖主勤民感太和已見彤庭生瑞莢還看寢廟薦嘉禾
隴頭漸覺閒遊少犢背惟聞笑語多幸際中天明盛日
始知先陛有賡歌
聖主躬耕耤田恭紀四首(有序)陳悳華
欽惟
皇上深仁浹洽至德光昭孝思肫篤於晨昏誠悃肅將乎
禴祀三才叶應化被垓埏一氣涵濡榮敷草木乃猶
心勤稼穡念切農桑時當
御極之三年節屆陽春之二月農祥初燦土脈方融爰
肅祀事於靈壇用即田功於芳甸綠疇如砥
華袞躬臨葱犗引犂洪縻手試公卿並贊小大咸從勤
開一墢而加推喜溢兆人而終畝維時和風徐扇
細雨輕濡杏花菖葉涵
紫極之恩光社鼓田歌播皇州之淑氣要使人知務本
統四海以耕耘從兹戶慶逄年登萬方於仁壽(臣)
叨陪鵷序幸從
鸞輿深惟教養之勤莫罄賡颺之願
堯天難繪祗同擊壤以興歌周甸親游竊效載芟而奏
詠敬陳七律恭紀
鴻庥
昇平典禮重勤民千畝欣逄
玉輦廵
恩澤早聞周四海田功肇即擇元辰雨暘在念殷憂切
稼穡維艱勸相親正是仲春東作候青箱黛耜出
楓宸
靈壇籩豆禮先農鞭耒
親持映袞龍芳甸乍融春雨細彩旗徐轉瑞雲重健行
欲倍三推數趨贊同時百職從稽首臺前奏終畝十千
亞旅洽歡悰
春滿乾坤二月天桑麻樂利溥無邊愚民但願豐登繼
聖主長懷率作先草印金根浮玉露林搖豹尾裊爐煙
倉庚布榖知人意百囀催迎大有年
霡霂如酥秉耒時
孚誠直與上蒼期太平有象安耕鑿大造無私眷緝熙
帝德儉勤超漢室民風淳厚續豳詩從兹盛典年年舉
不羡開元但具儀
聖主躬耕耤田恭紀六首梁詩正
聖人繼治重耕桑夙夜勤民問未央
詔恤三農
恩屢逮政儲九稔慮彌長謠衢早識流膏遍
秉耒尤徵舉典詳綠野即今春已及天田星現待游場
長養風披紫甸多土膏春動氣全和田功最厪君王念
帝力時聞父老歌鐘徹朝陽千騎出旗翻曙影百枝過
鑾輿徐向郊原駐宿潤猶霑輦路莎
笙鏞旋聽奏
齋宮
黼座精誠冥漠通黃幄敞來蒼璧薦青壇啟處紫煙籠
典因民事陳儀肅
帝鑒
君心兆歲豐最是應期甘澤降馨香從識感
元穹
禾詞歌徹競扶犂如砥平疇播種宜花繞
帷宮風乍暖樹連春野雨旋滋芳畦塵静停蔥犗繡澮
萍開漾綠漪好及元辰興御耦陌頭稼器獻農師
蘭場染屨拂芳烟
天子親農井邑傳修耤共知千畝重加推端為萬民先
喜看亞旅擕鋤至遞見公卿撫耜前借力不忘趨事早
率耕歲歲趁春妍
一尊勞酒進耕餘從此豐穰應不虛總銍詎惟供御廩
京坻還見紀鄉閭祥光縹緲浮芳甸喜氣充盈動屬車
億載朱紘垂令典長瞻景福萃天居
聖主躬耕耤田恭紀八首吳應棻
三載
仁恩浹萬年一中
主極紹心傳授時堯典敷平秩卜世姬宗重甫田春滿
乾坤開泰運風和阡陌動祥烟為乘陽氣勤民事輕暖
輕寒二月天
天意
君心一氣通先期灑道有神功一犂紅杏枝頭雨幾陣
桃花信後風零露湑兮農具潤春泥濕處土膏融試聽
仙樂聲和協先奏咸豐後屢豐
郊宮祈穀禮初成又見
金根載耜行后土顯然呈地寶
先農默為助春耕那知耡雨犂雲候悉載堯咨舜儆情
虔奉粢盛供孝享俱從夙夜殫精誠
聖世明農遠肇基艱難穡事
帝周知中宵時厪茅檐慮郊外欣傳
玉趾移山野農人齊拜袞
文思天子自扶犂勸畊何必三推限五度神龍護彩旗
芳甸寧誇萬彙妍
親偕襏襫下春田豐登惟望餘三九駿發争看耦十千
民氣暢時民力阜
聖心勞處
聖躬先禾詞語語關民瘼若較豳風倍恪虔
壇外輕煙濕菜花臺前風物更清嘉神臯共仰千秋舉
御廩應多十倍加但見民情依日月豈知
天意重桑麻殷勤肯便
回鑾早白叟黃童滿道遮
樗材廿載近蓬萊小草欣承雨露培楊柳陰中隨
輦至簫韶聲裏勸農來平疇雨洗秧旗動綺陌風微社
鼓催一幅昇平好圖畫熙然同樂上春臺
春郊禮畢氣和融原隰畇畇輦路通比歲
賜租過億萬今朝履畝到南東已看擊壤盈畿甸從此
勤農遍域中惇史年年書大有永垂盛典紀皇風
聖主躬耕耤田恭紀四首許希孔
民事艱難我
后知春和耤畝肇隆儀農星耀彩天文麗穀雨流膏地
脈滋化洽高深歸
主極勤先億兆仰
君慈載歌三十六禾句如誦豳風七月詩
日月交旗出鳳城太平
天子勸深耕青壇岳立丹霄上黃幄雲開綠野平草近
琱輿含露潤花依玉藻帶霞明
天顔有喜農夫慶匝地懽呼嵩嶽聲
上辛昔拜袞龍衣吉亥今瞻六御飛共識
皇心殷稼穡時勞
清蹕駐郊畿先農既醉黃流瓚保介趨隨玉節揮一墢
三班成禮後知時好雨轉霏霏
帝耤蘢蔥靄瑞煙明昭受賜屢豐年誠孚黍稷居歆日
敬在粢盛播種先暖日花村聞鼓籥冰天桂海靖戈鋋
揚庥共進思文頌紀盛還歌於樂篇
聖主躬耕耤田恭紀四首鄒升恒
昌期致治在勤民稼穡開先事必親祈穀己行元日禮
耤田仍及土膏春風光二月連三月帳殿千人拱
一人共喜乾行乘巽德早看
鸞輅出
楓宸
后稷思文配彼天
齋宮淳濯倍昭虔先時嘉種呈穜稑此日升香肅豆籩
翠柏森森籠寶幄青榆歴歴蔭天田司農大尹齋心待
垂柳陰中進綵鞭
天子親耕一墢開兩行鵷鷺翼登臺旂翻繡幕千層錦
鼓動春塘百面雷清畎泠風吹細籟綠簔微雨净纖埃
良苖也解懷新澤不用村村布穀催
教孝明農鉅典彰
王畿仍作四方綱民歡補助先成諺
天鑒精誠屢降康春雨一犂秧水綠秋風萬里稻雲黃
(微臣)願領瞻蒲衆酌兕同稱萬壽觴
聖主躬耕耤田恭紀八首于振
淑氣初回禁苑春
皇心無逸為勞民千官肅穆趨青甸萬騎雍容出
紫宸柳葉細裁知令序桐花微綻識芳辰應時甘雨隨
天仗父老歡歌祝
聖人
綺陌芳堘雨露濃青壇嶽立禮
先農時和鳥喚千郊曙春麗鯨鏗萬石鐘展席乍看朱
戚舞燔煙疑有白雲封由來降福皆
神賜知是天心眷
九重
輦路紆廻細草縈齋宮靜閟漏壺清
皇心作肅惟居敬
聖德持盈在立誠九列師師嘉禮備三公翼翼泰階平
侍臣鵠立更衣殿日月昭回
袞繡明
黛耜恭陳錦甸開紺轅在御百僚陪欲教兆姓皆三鬴
不惜
皇躬盡五推仙仗繽紛輝綵幄農歌來往徧春垓金鉦
畫鼔聲初罷
天步旋臨視稼臺
公卿秉耒土膏融漠漠輕埃剪剪風九穀允為王道始
千疇還待庶人終劇憐雨後枌榆綠預卜秋來䆉稏紅
雲物芊綿占太史昇平時節兆年豐
鑾輅金根出建章羣黎徧德覲
龍光老農拜手隨京兆百辟趨墀引奉常朱草紫華同
蓊鬱黃支烏弋盡梯航津莖潤葉眞嘉瑞萬彙昭蘇
帝道昌
阡陌縱横繚粉垣
先皇會此撫青轅道隆繼述斯為孝澤洽蒸黎豈有諼
從此巍巍歌
聖德即令膴膴頌周原嘉禾九穗尋常事要使淳風邁
帝軒(雍正三年臣振備位講官曾叨扈從)
太寢深嚴綺戶張
一人恭已坐明堂鳬趨欲效三多柷虎拜羣稱萬壽觴
大地陽和歸几席鈞天廣奏叶笙簧
鑾輿廻處聞清蹕五色卿雲扈九閶
聖主躬耕耤田恭紀四首(有序)金相
欽惟
皇上御極之三年擇元辰載未耜
躬耕千畝為天下先是日也靈雨霏微休徵協應皆由
我
皇上孝思誠敬千古無與比倫故能上格
天心降兹渥澤天人感應之理尤為顯著者也臣躬逄
盛事目覩嘉祥不揣謭陋謹拜手稽首而獻詩曰
九重春靄曉曈曨黛耜
親耕鉅典隆解雨時行蒙
聖澤地雷春奮仰神功司農撰器先期告太史占書應
律同最是吾
皇敦稼穡好將圖畫詠豳風
布穀聲喧品彙昌昇平
天子重耕桑雲迎翠輦依壇近花拂青旗夾路香
玉趾按行先虎旅金鞭徐舉燦
龍章侍臣共覩
天顔喜為卜豐年萬國康
御廩神倉備耤田奉先思孝倍心虔青箱種播春膏潤
綠野雲披晝景妍三爵油油分勞酒百僚濟濟侑嘉籩
須知
聖主勤民意祗為蒼生祝有年
細雨濛濛隴麥滋禾詞引唱最相宜靈壇煙靄方呈瑞
繡壤甘霖恰應期東作西成民力普茅簷蔀屋
帝心知從今不數元和事樂譜新傳賀雨詩
聖主躬耕耤田恭紀四首(有序)嵇璜
(臣)聞詩詠千畝禮載三推教孝所以盡誠勸農歸
於務本先時有協風之應後車有甘雨之隨惟敬
洽於天人斯澤流於上下乃若元辰載耒經傳祈
穀之文吉亥修儀臺有觀耕之號唐則多增壇壝
宋則屢改樂章往冊所傳盛儀希覯我
皇上本敬天勤民之心普府修事和之化情殷稼穡屏
書無逸之篇儉著松雲座繪豳風之象固已盡力
溝洫皆屬我疆我理之經猶
念供奉神倉務體必躬必親之義値陽春之仲序覽景
物之芳菲御玉輦於東郊駐和鸞於南畝青壇嶽
立九旗飄神鼎之煙翠幕雲凝六律應鈞韶之響
明禋致祭聿享
先農掌次進衣廼咨保介服朱紘而
身勸載黛耜以
躬臨維時誠孝感於
天心陰陽和於元氣爰布春雲之漠漠聿興時雨之祁
祁公田藝而地脉俱融嘉穀播而土膏畢發於是
登臺
親閱喜千耦之同耘勞酒頻頒識普天之共慶神都湛
露正羣工拜
賜之辰薄海春風斯萬國被
恩之日既田功之克即乃井養而不窮銅雀徵祥協三
十六禾之祝鰩魚貢瑞超七十二代之編惟時行
以應乾故順動而成豫新儀式煥舊典加隆(臣)承
恩清禁喜聞大禮之慶成扈
蹕靈壇思效庶人之終畝道揚仁孝愧無潘岳之詞
鼓吹昇平竊附宋祁之頌云爾
星見天田淑氣回青郊
法駕為民來三時耒耜春和始萬井耕桑
帝力開綺陌香雲連寶幄鳳城煙景護崇臺元辰方屆
修儀肅農扈疇咨徧八垓
父老扶犂夾道遮游場清蹕靜無譁青箱嘉種含雲液
縹軛春旗帶露華何幸田間瞻
日月遙聞
天語問桑麻憫農最切祈年望竚聽豐穰祀滿家
曾占好雨恰知時春野輕勻散似絲禮重加推明穡事
樂和衆耦譜禾詞倉庚聲裏金鋤舉綠柳陰中碧甸滋
歲歲率先勞
玉趾何須七月更陳詩
勞酒初行慶典新廻鞭不動屬車塵由來望杏瞻蒲候
即是吹豳飲蜡辰沛澤三農勤補助薦馨
九廟洽神人(小臣)載筆賡華黍與物同歌浩蕩春
聖主躬耕耤田恭紀四首張若靄
農壇佳氣接齋宮
鑾輅
親耕典禮崇四海久應忘
帝力
九重猶自念田功青旗浥露郊原近翠幕連雲閣道通
簔袂笠簷紛在目不須便殿繪豳風
平田漠漠護春陰履畝躬勞
降輦臨趨事已知民樂業兆康潜卜
帝居歆絲鞭拂處縈煙轉黛耜移時帶雨深一墢乍開
沾灑足早看綠意遍芳林
布穀聲中駐六騶
翠華不為奉
宸遊蒼生預慰篝車望黃屋常先婦子謀千畝流膏敷
帝澤四時備享答神庥歸來勞酒頻宣賜新喜沾
恩次小侯
全家詔禄出堯厨奕世承
恩朵殿趨力穡日聞
天子訓耕犂親見
聖人扶青箱載啟三農利縹軛加推百代模從此曾孫
長介祉年年橐筆紀苞符
皇清文穎卷八十二
