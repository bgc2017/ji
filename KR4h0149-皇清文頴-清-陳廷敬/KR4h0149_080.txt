皇淸文穎卷八十
詩
七言律詩
奉
命供奉南書房恭紀張廷玉
箕裘弓冶不勝任又許鷦鷯託上林兩世直廬明主澤
廿年書局老臣心山樗敢望依神莢土鼓偏教傍帝琴
慚聽六宫人盡說蘇瓌有子荷恩深
扈從喀喇河屯蒙
恩召入行宫
賜宴徧覽苑中諸勝恭紀四首張廷玉
槖筆羣叨
錫宴榮簪裾聯步到蓬瀛䨇溪水繞平橋遠萬壑雲依
御座生臺榭參差隨地築山川環列自天成閬風換盡
塵凡骨俯仰都教耳目淸
盡收好景在庭除一幅豳風總不如湛露無邊滋稼穡
萬幾餘暇玩圖書天淵體道鳶魚趣山水怡情仁智居
五色
宸毫光萬丈仰瞻銀榜勝瓊琚
層臺高陟若凌空人在苔痕樹影中夾岸林巒含宿霧
隔溪歌吹逐微風芊芊草拂漁磯綠點點花飛釣艇紅
到此始知文囿樂時當秋爽若春融
承
恩更泛木蘭船特設芳茵
御陛前法醖自天傾石髓宫庖隔岸送瓊筵幾人得聽
金璈曲兩袖都擕玉篆烟自是太平多盛事塞垣同賦
蓼蕭篇
召遊行宮後苑恭紀張廷玉
澗草巖花映碧蘿五雲長護萬年柯迎凉樓閣依山迥
避暑軒窗傍水多卧石幾重横玉几飛流千尺瀉銀河
誰言天漢無人到已許乘槎六度過(是年奉六恩命遊覽凡次)
扈從塞外蒙
恩特賜
御書澄懷二大字恭紀二首張廷玉
琳瑯寶氣出華林羲畫堯文重古今久沐恩波依
帝座更將止水勵臣心
宸毫直並雲霞麗
聖澤眞如江海深簪筆幾人叨異數同時拜舞
禁庭陰
傳經
天語昔欽承(曾蒙堂恩賜傳經額)又對澄懷永服膺蓬蓽高騰
千丈熖姓名難稱一條冰家聲清白期無忝雅量汪洋
愧未能竊願洗心遵
聖訓何時道岸許先登
萬年寳祚詩四首張廷玉
無疆
寶祚慶延綿花甲初週六十年
厚德永貞功配地
至誠不息道同天人遊禹甸堯衢裏
世躋三王二帝前草木長春當令節卿雲糺縵照瓊筵
物阜民安託
聖朝
帝功巍煥治光昭
守成創業經綸裕
垂拱時廵雨露饒重譯梯航來萬國兩階干羽格三苖
自從府事修和後歌叙親聞奏九韶
宥密精神貫八荒猶勤宵旰勅幾康先憂後樂身彌健
保泰鳴謙德愈光但欲農桑安作息不教芝鶴獻禎祥
九重歛錫繁多祉日月升恒海嶽長
雍熙奕禩慶
昌辰環轉干支第一廵
久道致成三古俗太和分作萬家春欣逄仁壽休徵溥
重會貞元景福新拜手稱觥同野老載歌
百禄自天申
恩賜
御書宮扇一柄恭紀張廷玉
五明宮扇製玲瓏拜賜欣瞻
御墨融珠玉有光眞世寶烟雲無跡本天工三庚似植
迎凉草四座如披解愠風自愧飲和先萬物纖毫無力
答蒼穹
雍正二年
聖主躬耕耤田詩六首(有序)張廷玉
欽惟我
皇上躬膺寶籙手握璇樞合二曜以齊光參兩儀而立
極厚生正德殫至誠不息之功重道尊師創自古
未行之典雨潤日暄之風教動罔不臧
宵衣旰食之精神所其無逸凡以致黎民之於變總期
奠寰海於久安邦有本以必先食為天而最重
特勤穡事肇舉耤田堯年正値夫甲辰舜日敬諏乎癸
亥春官視典京兆淸畿協風應律於東躔淑氣蒸
膏於南陌芝輿華蓋當壇宇以星陳豹尾龍旗匝
街衢而電轉千官扈從金根耀晴旭之光兆姓觀
瞻蒼馬蕩祥烟之彩壝宮駐輦幄殿凝鑾奏
天樂之屢豐孚誠后稷展
皇虔於三獻合漠神農香靄金鑪爰
更衣於大次雲移寶扇遂
命駕於甫田葱犗紺轅綴横車之黛耜嘉禾瑞麥開貯
種之青箱於時四野晴和纖埃不動百神翼衞麗
景無邊
一墢初移發大地廣生之德
三推漸訖動陽春長養之風仰
帝力之維勤軫
宸衷而未己啟沉腴之土脈用勸三農運強健之天行
欲周千畝比前徽而倍越遵古禮以有加弭節從
容俟臣工之協力
升臺臨眺欣氓庶之赴功原隰溝塍繡壤紛披於禹甸
茅蒲襏襫畫圖儼繪於豳詩迺
警蹕以言旋仍
望耕而未遠掎裳連袂爭躡踵以瞻雲擊壤歌衢盡
觀光而就日從此五風十雨
天田登御廪之儲佇看兩穗雙岐
帝耤滿神倉之蓄臣職居司稼心切課農跪捧稑穜方
愧未分於五穀恭持耒耜更叨承乏於九推敬撰
蕪辭肅將鄙悃年豐人樂長編大有之史書地厚
天高永享昇平之歲月詩曰
朱靄天垂萬井春勾芒應律慶芳辰
九重稼穡開民事四海耕桑仰
聖人寶輅光迎霞彩麗華旗翠拂柳條新
六龍行處乘時令甘露祥風遍八垠
深宫宵旦念民天
丹陛頻聞鳳詔宣輿頌歡騰雙闕下
聖心勞在萬方先德符古訓崇無逸祀重農壇祝有年
廣樂雍容金石播太和元氣溢垓埏
畇畇原隰候停
鑾黛耜靑犁擁百官
一墢恩流千畝外
三推春散五雲端愛看田器
君王喜得近
宸顔父老歡比歲賜租過十萬昇平膏澤海天寬
繡陌風光儼畫圖烏犍黃犢散平蕪杏花舒萼天時暢
芳草抽萌地脈腴
睿慮悉同民隱合
神功潛與化工符倉箱有慶粢盛潔
仁孝兼成萬世模
九奏簫韶見鳳儀更聞三十六禾詞烟簔雨笠終千耦
航海梯山貢兩岐率土正逄行慶日普天同是謝
恩時儒臣拜手書惇史彷彿豳風七月詩
薄植徧承
帝眷隆從耕欣得次羣公養民竊愧司農職勸稼曾無
保介功親見南郊勞
玉趾久知東作厪
皇衷願隨鼓腹康衢叟載筆年年詠屢豐
恩賜紗葛袍服二襲恭紀勵廷儀
樗櫟深慚扈
蹕行
宮袍重錫拜殊榮文騰異彩看來麗袖帶
天香著處輕當暑淸涼分
寵渥長途彼服感生成(微臣)莫效涓埃報謹凜持身答
聖情
恭紀
南廵聖德詩五首勵廷儀
平成聿奏歲華新善後機宜待
聖人澤國蒸黎齊望幸東山花木盡熙春慶雲瑞靄迎
天仗甘雨和風淨路塵
俯鑒輿情勤
法駕九霄
巽命喜重申
言從問俗歴齊東到處民情徹
帝聰四境總教遊化日一隅猶自頼仁風饑穰本屬天
行數補救旋施大造功
特賜金錢留運漕閭閻歡舞兆年豐
霓旌仙仗壓春山輦路花明水一灣擊壤呼嵩歌樂土
瞻雲就日覲
天顔市㕓不擾村廬靜雞犬無驚草木閒滿載後車供
玉食那教絲粒擾民間
牙籖翠軸擁行宫午夜常彼寶炬紅名理日探登道岸
寶書時灑絢天工
親裁詔旨關民隱
面飭官箴厪
帝衷自是至誠原不息乾行萬載慶神功
宿遷南下水盈盈容與中流
御艦行四載憂勤昭禹績萬年熙皥樂堯氓不辭風雨
親臨閱為喜淮黃漸奠平千里飛鴻咸樂業岸花隄柳
暢
皇情
楓林效香山體勵廷儀
吳江風冷越江寒梧葉蕭疎楓葉丹春色何如秋色好
無花却勝有花看高依
禁苑低依岸遠拂征車近拂闌玉露曉零渾欲醉霞蒸
雲簇影珊珊
熱河直廬與
賜毫筆志感勵廷儀
攤書終日對鉛黃鏤管分頒出尚方簪處不勝羞短髮
歸途猶喜壯奚囊元和脚好多新樣下里歌殘只舊章
老學分應無好夢盡將才筆屬江郎
次韻蔣酉君恭咏
御製木紙扇勵廷儀
人間匠作一時空便面新装奪化工剪羽已輸千縷碎
裁紈寧許半銖同拔從木屑羣材外得近
龍香掌握中舒卷漫隨團扇伍揮毫猶待寫薰風
賜蓮房志感勵廷儀
玉井花開百尺枝綠房初結早秋時圓分海蚌探珠寶
香擘蜂窠沁蜜脾消渴不煩僊掌挹清寒恰比蔗漿宜
三年又拜承明賜甘苦中心祗自知
伏前一日
賜普洱茶勵廷儀
曾賜雲龍一品鮮玉堂人困記當年月團再拜薰風後
雀舌休誇穀雨前旋拾松花添活火試烹瓦鼎泛新泉
煩襟未信清如許習習凉生六月天
御試詠千葉桃蔣廷錫
千葉桃開簇簇紅剪裁重疊費天工輕脂欲暈非關雨
薄粉初消最怯風曉露滴時添綽約暮霞飛處鬭玲瓏
續吟韓愈桃花句不是西淸即禁中
賜數珠恭紀蔣廷錫
委佩拖紳媿未宜
九天今又錫牟尼驪龍頷下明珠顆赤水山頭玉樹枝
四品一時驚異數八人同日受
恩私從茲退食休忘事記念章身愼所思
分
賜入直諸臣
御書詩扇(臣)廷錫分得
聖製西湖夜月詩恭紀蔣廷錫
重拜
殊恩出殿前珠璣錯落灑鴻篇
仁風扇處春生谷寳篋藏時光燭天東國月明歌有道
西湖波靜澤無邊
六龍廵幸多題詠從此吳山一倍妍
駕發腰亭跕至柳林蔣廷錫
一輪晴日四圍山細草乾沙路幾彎地湧潮河穿兩界
天開北口鎮雄關黍苖日長同青薺石骨年深綴綠斑
曾是勝朝經略地太平有象戍旗閑
夜光木蔣廷錫
乍見星芒映室中喜看藜火照窗櫳夜明簾薄來西域
徑寸珠圓出海宫淸似晶融還貫月碎如螢散遠隨風
此身恍入琉璃界寧羡金蓮蠟炬紅
恭誦
御製立秋日喜晴詩恭紀蔣廷錫
重叠山嵐霧靄深凉風一旦豁濃陰喜看霖雨成甘雨
仰見
天心合
帝心四野晴光舒化日遙空爽氣入高林
聖人憂樂先民隱
綈几微吟對碧岑
恩賜佛手柑恭紀蔣廷錫
遠自東閩稱上貢
賜來塞外獲奇珍黃雲靉靆金光現香霧霏微佛指伸
不向空拳論背觸還從合掌悟陶輪直廬此日誇殊典
六月先分海嶠春
恩賜蜜漬荔支蔣廷錫
嶺南三度荔支芳蕉核釵頭塞北嘗入眼乍驚紅玉顆
剖開猶記絳羅囊十分崖蜜霜添味萬里銀盤露帶香
滿口甘腴同拜食九天今日飽瓊漿
初夏
西苑觀麥應
制王式丹
上苑鸞旗淑景移曉披麥浪影離離靑林碧沼環千畝
甘雨和風秀兩岐勝日
宸遊同省稼豐年嘉瑞恰乘時即今譜入南薰曲新采
來牟率育詩
奉
韶增修皇輿表院中即事次韵二首王式丹
瀛洲亭畔靜階除匼匝槐枝亞碧虛池面輕風迎散帙
檐牙初日照繙書共知定本推前軰未敢傳鈔付小胥
東觀從容參典校騊駼載筆媿庸疎
棲塵簾閣喜新除秘冊駢羅几席虛周室職方傳舊志
漢家年表效横書要從鞮鞻增圖籍豈為華離問史胥
理罷縹籖方永晝垂鞭歸拂晩風疎
文廟釋褐查愼行
數仞宮墻霄漢連兩楹爼豆故依然曾陪鼓篋三千士
重到橋門二十年(臣自甲子五月入國學肄業)末學豈增科目重菲
才特荷
聖人憐較他儕軰蒙
恩早獨在靑衫未換前
暢春苑謝
恩查愼行
初着宮袍拜禁林碧梧翠柳望成陰可知
聖主栽培意即是天工長養心千頃池邊看鼓鬛萬年
枝畔聽鳴禽從來日月無私照一物含光感自深
恩賜玻瓈眼鏡恭紀二首查愼行
玉比晶瑩鏡比圓忽教披豁睹靑天明珠吐暈泥沙外
爝火分光日月邊名紙尚堪題細字秘書仍許對新編
此生視息眞何幸雙眼摩挲敵少年
霽月光風傍
紫垣重欣
天賜出璵璠潭空秋水淸無底壺貯春冰薄有㾗絶勝
金鎞回晩景不煩藜火照黃昏曾經隔霧看花後老戀
餘光盡
主恩
分
賜南書房入直諸臣瓶中牡丹(臣)愼行得鞓紅一朵恭
紀查愼行
扶桑初旭映曈曨聯步晨趨入直同
紫闥恩光連
上苑玉階芳氣襲東風人來漢殿鶯花候春在堯天雨
露中五色雲端親捧出仙葩爭看一枝紅
西苑觀麥應
制錢名世
農務時勞宵旰心淸和令節偶登臨流滋太液膏逾茂
色映長楊綠轉深穟重最宜沾曉露苖新更喜沐甘霖
來牟率育羣方遍共奏成周雅頌音
賦得三十六宮都是春趙熊詔
庖犧奥義費研摹六六相乘卦畫殊卦本象儀因有數
(以乾一至坤八位數合計之得三十六)畫分竒偶亦同符(八卦竒偶之畫合計之亦得三)
(十六)地中雷起陽初動天下風行陰漸敷識得循環生意
在乾坤隨處是洪罏
恭和
御製上元前二日立春趙熊詔
韶光先映九華燈臘盡輕寒氣尚凝蓂砌未全舒曉葉
玉河應漸泮春冰堆盤生菜嘗新味剪綵為花讓巧能
喜値芳辰瞻
睿藻靑郊火樹卜豐登
雪中入直陳鵬年
六花飛作
帝城春紫殿金鋪一色勻萬頃鏡中難着影
九重天上本無塵亞枝密想探梅路饑雀寒如寓直人
獸炭龍團皆拜
賜同將雪水試茶新
曉殿陳鵬年
淸旭籠煙曉殿開欝葱佳氣滿蓬萊波光鴨綠晴初動
柳色鵝黃暖漸催
賜茗香分仙掌露陳詩喜上萬年杯紅橋風月迎
鑾輅無數春從輦路回
聖駕南廵視河恭逄
萬壽聖節敬頌長句八首吳廷楨
端拱
宸居念兆人翠華二月視東廵日臨黃道時方泰
帝御靑陽物盡春望岱燔柴祠嶽后游河刻玉奠波臣
懷柔專為祈民祉先路仁風拂軟塵
待旦垂衣敞
御筵十行
温詔殿頭宣雲雷春奮求言鐸藻火宵明解愠絃檢玉
賜書旁問俗摐金征旆遠蒐田勤民兼事行時令遙望
恩光下日邊
前驅列缺後豐隆步玉遙臨擁衞同韎韐早聞收漠北
冕旒重見幸江東威弧弦上天山月
法駕輪扶海甸風拓地歸來勤省土方行萬里盡離宮
平蕪彌望漲㾗邊歲潦殷憂下澤偏降趾
九重親隴畝勞身四載奠山川沉珪潤比黃流瓉楗竹
森如碧玉椽早使河渠承
聖算宣房萬福應今年
長淮渺渺接河津
睿慮勤求故道循為問披圖廵甲子何如探簡命庚辰
歌徵黃鵠陂當復宿應蒼龍水亦馴待涸春泥催布穀
雕輪碾處旋生塵
十載江湖望
闕情今朝重得拜霓旌吏民安堵三章法父老呼嵩萬
歲聲珠樹轉燈明夜市綵棚圍錦暗春城靜街自有金
吾導羅繖前頭緩轡行
康衢
端冕采甿謠比戶騰聲徹慶霄分野一星占得歲鈞天
九奏感聞韶式閭粟帛高年賜賁路弓旌大隱招共應
乘春施
德惠東風入律聽長調
靑郊夙駕省農祥壠雉朝迎扇影翔柳底轉旗過水市
花間
駐輦到山莊懸池的的金莖露蔭畝童童羽葆桑還似
祈年躬
帝耤春深澤國又移秧
南廵閱河恭進
聖德神功詩四首王圖炳
五色雲端
萬歲聲
太平天子慶廵行梅風暖傍牙檣動芝草香依玉輦生
禹甸河山開
黼藻堯封雨露洽輿情欲知
宵旰勤勞意布德乘春又省耕
西來葱嶺勢縈紆千里清瀾鏡面如竹箭聲中飛畫舫
麥苖風裏聚田廬
訏謨遠勝河渠志成績還超禹貢書自是隨刊皆
帝力川珍長效萬年餘
淮水迢迢彩鷁通總因懷保慰三農源分桐柏浮晴翠
浪息蠙城聽夕舂東會秩然如析縷南條從此盡朝宗
民依經久煩
宸算指顧千村桑柘濃
雨過茸城春草滋從
天鹵簿見隆儀峯靑九朵開蓮萼泖碧三條綰帶絲勝
地恰如逄鎬燕醇風還似繪豳詩
特蠲逋賦恩膏渥萬姓歡聲夾道隨
皇清文穎卷八十
