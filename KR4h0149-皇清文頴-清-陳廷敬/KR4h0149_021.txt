皇清文穎卷二十一
跋
書朱子五朝名臣言行錄後
果毅親王允禮
朱子所編五朝名臣言行錄其事與辭皆取之並世人
所撰次汎覧之若無以異人及究其所以勸懲之義然
後知非有道有德者莫能裁也趙中令之謀國功莫並
焉而其忮害貪冒之私弗諱也王荆公之誤國毒民甚
矣而内行之修弗遺也至議差役則非司馬温公而是
章惇盖過以功覆則啟才士以恣睢之心瑜以瑕掩則
名虧者將怠扵善大賢也而一眚之不隐大奸也而一
言之當必錄然後君子益自嚴而小人不甘扵暴棄其
他平列嘉言善行者雖多而指要類如此夫據事直書
而善惡細大表裏畢見惟春秋為然故韓子稱為謹嚴
下此記事記言莫良扵左史而左氏是非多蔽扵俗論
故病其浮誇而文中子推史記為實錄然觀其儕衛霍
扵佞倖而進朱家郭觧為賢豪則亦不能無激扵意氣
之偏而失其實矣朱子法春秋作通鑑綱目義例其徒
承而修之雖未能盡合經意而所發諸史之蔽實多是
編乃手訂也其有得扵謹嚴之義宜矣用此知記事與
言亦非有道有德者莫能任也
御製葡萄詩跋誠隱郡王允祉
葡萄出自西域傳扵漢史咏扵唐詩至今傳為盛事然
張騫間關萬里僅得種以歸我
國家威德遠播四海歸仁哈密國者版圖之最近者耳
入貢葡萄至有十種
至尊既賜儒臣賦詩紀事
親灑宸翰賜及(臣)祉捧讀之下豈徒
奎章璀璨雲漢為昭抑以見我
國家懷柔之廣喜起之休遠超於前古矣謹為之頌曰
西域佳種漢世初傳
皇仁廣被萬國
堯天飛潜動植獻瑞呈鮮不寳遠物所寳惟賢
恩頒碩彦璧耀珠聯
天章揮灑鳳翥鸞騫永言瞻仰夙夜敬虔
眀良交泰輝煌簡編
御製文集恭跋張英
(臣)英竊聞文者載道之器也堯舜禹湯文武之心法道
法其最著者莫如欽眀濬哲勤儉智勇肅雍敬勝後之
人得因其所傳以遡其所存而知其德之盛者則惟賴
乎典謨誓誥風雅之文炳日星而爛雲漢也欽惟
皇帝陛下宗二帝之心傳躋三王之治理海㝢光天之
下罔不率俾景運隆祚覃固龐鴻
萬幾聽覧之暇輙著為古今諸體文章詩什積時既久
編為若干卷(臣)伏而讀之有言性道之文焉危微精一
經綸參贊皆探其源而抉其祕直以
聖心之所藴蓄者發而為文遠而洙泗近而濂洛關閩
無不同體而共貫也有言政事之文焉眀作惇大百度
維熙休戚痌瘝萬物一體直以
聖政之所敷錫者發而爲文其中正宏偹則周官立政
之遺軌也有
兩宫祝頌家庭牋奏之文焉立敬立愛純誠篤厚合萬
國之歡以天下爲飬無非
聖孝之所流而不能自已者也有誡勉臣下之文焉勞
來匡直扶奬誘掖使咸入扵君子之域則放勲之所以
教也有流覧景物抒寫性情之文焉則對時育物涵濡
萬類昭蘇羣品如造化之亭毒凡飛潜動植之微無不
暢遂扵其際也惟如是故不事雕鏤纂組而自然麐炳
矞皇若斯之盛譬諸天地之景星慶雲滄溟岱華光華
屹峙亘古及今極天下之至文豈有能逾之者哉(臣)侍
從左右伏覩
聖人之學博而無所不該而必以六經為根柢故
聖製諸篇窮極高深得易之奥典重鴻碩得書之大渟
泓藴藉得詩之厚褒貶謹嚴得春秋之法條理暢達得
禮之序又從而博綜諸史穿貫百家而指歸不外乎是
以經學為文章固宜乎文之麐炳矞皇而不可尚也猗
歟盛哉(臣)英不揣固陋敢拜手稽首而敬識扵簡末
御製夏日登景山詩跋後張英
康熙十七年五月十一日
皇上以幾務之暇偶幸景山命(臣)英(臣)士竒侍從
上攬轡登景山之巔周覧四郊俯視宫闕東望薊門西
眺桑乾烟樹蒼深河流浩漭近在指頋之間
天顔怡暢二臣咸得寓目焉時則禾稼被野方待優渥
之澤俄而雲起西麓雨過龍樓
聖心頋而悦之
御製詩一章有時雨將来之句詩中之所謂
君臣同樂者蓋有樂乎此也(臣)自蒙
恩入侍
禁庭
天章雲漢時得而捧讀之大約篇什之中必以四海八
荒為念蒼生赤子為心上述
祖德躬展孝思憫農事之艱難勞征人之况瘁揆諸古
昔虞帝喜起之歌武王戶牖之銘其曷加焉故雖一豫
一遊一篇一詠而心不忘乎百姓如此則凡觸乎
聖衷而發爲
睿藻者皆扵此可類觀矣豈獨光麗日星聲諧金石足
以超往牒而軼前軌哉七月十八日
上御迎凉之殿揮灑
宸翰書此詩以賜二臣楷法精嚴龍翔鳳峙此希世之
鴻寳二臣何敢私焉敬勒之貞石以眀
聖心之所在獨重民時亦以幸二臣之榮遇千古不多
見而愧汗惶悚之不能自已也
御書千字文跋陳廷敬
(臣)惟書稱堯文思舜文明禹文命昔者史臣將紀一代
之至德至道大經大法必先首稱曰文文綦重矣而伏
羲龍書神農穗書黃帝雲書爰自三皇已崇書道書綦
重矣我
皇上宏帝王之治統闡神聖之心傳天文覃敷
御書昭賁紹隆皇古濟美唐虞盛哉弗可及已(臣)嘗見
萬幾餘閒手不釋書煒煌
聖製煜曜斯文良由天縱生知加以時敏典學故盛德
日新大業丕顕如斯其至也若夫
親御翰墨旬月所書數踰萬幅祕府之蔵充函属棟時
蒙
賜賚臣工鴻寳流傳光被天壌矣至
御書千文真行草書已有數種各極其妙頃
示臨米芾千文仙毫結字奎藻聯篇如日月星辰之麗
扵天而高莫能窮焉如嶽鎮海瀆之奠扵地而厚莫可
極焉(臣)等前所謂體勢則經天緯地風采則出聖入神
也璧合珠連龍翔鳳舉八文六義應手從心運闔闢之
樞機用文章之矩矱高掩東晉直轥㐮陽(臣)等前所謂
無美不臻靡法不偹者也神完氣足幾動天随儼然太
乙下觀自有百靈潜衛(臣)等前所謂千言長幅立刻揮
成自始至終無一懈筆也遂以是卜聖祚之遐昌慶嵩
齡扵億萬凡此賡颺之實洵為遭遇之隆(臣)等前請橅
勒貞珉恭綴跋語荷蒙俯允敢布愚忱(臣)廷敬不勝瞻
仰榮幸之至
御書後跋陳廷敬
(臣)伏覩我
皇上聖神御極勤政典學文治光昭聲教遐訖粤稽往
古載籍所稱若斯之盛者其在唐虞之際乎尚書稱堯
欽眀文思安安允恭克讓稱舜濬哲文眀温恭允塞曰
眀曰文紀其盛德之彰著者也曰欽曰恭紀其盛德之
積扵内而立其夲者也故凡推而行之大經大法舉而
措之一事一物罔不由是我
皇上紹執中之統闡精一之傳見於政治而發為文章
者洵已恢二帝之鴻綱冠百王而首出矣至若燕閒之
頃親書冊灑翰墨凝神穆清天行日晶下飾萬物規橅
往昔獨運
宸衷則依然聖學之心傳也昔人謂書者心畫柳公權
告唐宗曰心正則筆正而程子有言作字須敬即此是
學自昔賢臣大儒莫不以書道為心法所關故其大要
亦惟以敬為本是則敬者聖學之本原萬事之根柢也
(臣)在
内直一日見
手敕示諸臣曰人非敬則百事無成雖百工技藝之末
非敬亦無以自立况立身行已之大乎大哉
聖言此堯之欽眀允恭舜之温恭允塞也自堯之命舜
曰允執厥中執中者敬也舜之命禹益以三言而申堯
之說曰人心惟危道心惟微惟精惟一允執厥中精一
者敬也厥後成湯懋昭大德建中于民以義制事以禮
制心皆敬也而仲虺之告湯曰慎厥終惟其始欽崇天
道永保天命慎也欽也皆敬也周公之稱文王曰於緝
熙敬止武王之告康叔曰惟文王之敬忌又曰敬勝怠
者吉則是二帝三王無不以敬為相傳之心法者彰彰
其如是也今日者光天之下至於海隅
聖文
聖書靡弗照被萬邦黎獻悚息仰觀僉曰
聖人在上煥乎文章抑知有所原夲而然與(臣)謹奉
恩賜
聖書恭摹勒石因推言主敬之義紀於簡末盖(臣)所曾
見於
黼扆之前用以傳示子孫垂之永久(臣)不任榮幸之至
起居注冊後跋陳廷敬
伏覩
皇上仁爱生民勤勞庶政彌歷年歲罔有閒怠至誠感
孚天人協應以故頃年以来驅除禍亂奠乂烝黎所向
奏功今年十月逆渠授首滇南大定封疆萬里灌燧銷
烽措天下於袵席之安數職貢於車書之會盡天所覆
悉享悉臣武功燀赫超踰往古此雖决策廟堂信威域
外將士恪秉成命集此大勲而揆其所以制勝之由實
皆夲於
皇上憂勤惕厲仁民愛物之一心故受捷之日有戚容
而無喜色羣工請上尊號至於冄四而謙譲彌堅至德
益廣珥筆之臣執簡偹書與有光曜至若涖阼迄今嚴
郊祀事
兩宫謹天戒急賑恤慎刑獄以惜民命重文學以興士
風優禮儒賢好問好察歲所冊記無虚日曠時皆班班
可考匪有文飾而(臣)獨謂征伐之功由於仁民勤政之
所致者盖惟仁者無敵於天下書曰皇天無親惟德是
輔民心無常惟惠之懷其在唐虞君臣相戒曰兢兢業
業一日二日萬幾夫保治戡亂其道同也孰謂武功耆
定非仁民勤政所由致哉繼自今
皇上益思上天所以輔德之意答下民所以懷惠之心
念一日二日萬幾之不可以不慎而加之以兢業使美
實光輝日新歲益書之典冊垂休無窮至於萬世永為
法則其不亦偉與
御賜詩恭跋陳廷敬
康熙戊午秋七月(臣)廷敬奉
詔扵
大内修書(臣)英(臣)士竒以其夏日侍從登景山
御賜詩示(臣)廷敬(臣)拜手言曰嗚乎盛哉此有虞氏喜
起之歌也二臣何以致此(臣)歷觀自古帝王功德著扵
當時聲名稱於後世者必其君臣之間有魚水之歡無
闊絶之迹至於文學論思之臣尤引而近之相與賡歌
褒以篇什所以示寵異通孚感而禮賢重道也三代以
降惟唐之文皇宗之太宗為最著我
皇上誕縱聖能虛懷善下優遇儒臣超軼唐宗以来之
英君誼辟而
宸章睿翰天光昭回絢采神霄下被萬物洵卓絶前古
矣今伏覩
聖製穆穆焉洋洋焉既曰君臣同樂而又曰時雨將来
蓋其相得益章誠即眀良喜起之義而所謂綢繆未雨
丁寧誡儆之旨未嘗不寓其中二臣宜何如為報哉是
宜鑱諸金石與典謨訓誥之文傳之無極英士竒俾(臣)
識於後謹盥沐書焉是歲九月甲子(臣)廷敬恭跋
起居注書後徐乾學
伏惟
皇上御極之二十一年逆孽削平王師奏凱偃息兵革
修眀禮樂天人合應書軌齊同宇内樂康天下寧一四
民遵業萬類蕃滋二氣和而風雨時五穀昌而倉廩實
威已無不加德已無不被皇哉唐哉此至治極盛之象
也乃
皇上親詣奉天
陵寝昭告成功思
祖宗創業之由溯王氣發祥之始
車駕所至赦罪蠲租萬姓顒顒欣欣無不銜戴
聖澤至扵
聽政御講寒暑無間懼開臣僚燕安之漸申戒再三期
扵天工無曠百職修舉賞功與能簡賢出滯小善不廢
片言是褒諸如治河理漕恤兵愛民尤倦惓致意當此
永清耆定益為久安長治之圖誠有書之即可傳垂之
皆可法者雖堯咨舜儆亦莫能過而豈區區漢之文景
唐之貞觀所可仿彿萬一者歟(臣)等偹員珥筆日從侍
直之餘仰瞻
天表飫聞
聖謨竊謂扵
皇上法
祖勤民之至意似與中外臣工僅從用人行政諸大端
窺見
如天之度者稍為加詳焉而媿不能一一記之扵冊也
夫致治之道曰誠曰一誠則久而不息一則貞而不雜
皇上好生之德浃扵幽遐可謂誠矣兢業萬幾始終無
間可謂一矣君心之所係即政治所以久而無弊書曰
一人有慶兆民賴之
國家億萬年無疆之休端在於此謹執簡屏營而書於
後
恭跋
御製避暑山莊三十六景詩後張廷玉
康熙五十一年六月(臣)等恭注
御製避暑山莊三十六景詩仰見
皇上聖學崇深含經味道純粹以精發爲詩歌上繼雅
頌嚢括百家(臣)等學識弇陋管窺蠡測未能宣揚盛美
兹蒙
恩諭俾得附名簡末且喜且愧不容於心欽惟我
皇上聲教覃敷極天所覆盡入版籍要荒之外率同畿
甸自
京師東北行羣峰迴合清流縈繞至熱河而形勢融結
蔚然深秀古稱面北山川多雄竒東南多幽曲兹地實
兼美焉盖造化靈淑特鍾於此前代威德不能遠孚人
跡罕至
皇上時廵過此見而異之念此地舊無居人闢為離宫
無侵民田廬之害又去
京師至近章奏朝發夕至綜理萬幾與
宮中無異乃相其岡原發其榛莽凡所營搆皆因巖壑
天然之妙開林滌澗不采不斵工費省約而綺綰繡錯
烟景萬状標其尤者凡三十有六清凉爽塏扵夏為宜
每至盛暑則奉
皇太后駐蹕焉泉甘土沃居此逾時
聖容豐裕精神益健盖
皇上憂勞萬民德合扵天故天特開靈境以待
皇上之遊息也(臣)等忝列侍從時
賜讌遊諸景皆嘗目擊而莫能摹寫及伏讀
御製詩則林泉蒼靄一一湧現於胸中蓋此地之景乃
天地山川自然之氣所發著非
皇上化工之筆莫能傳也而(臣)等尤有厚幸者伏讀
御製避暑山莊記及諸詩奉
慈闈則徵寝門問膳之誠憑臺榭則見茅茨不剪之意
觀溉種則念稼穡之艱難覧花蒔則騐隂陽之氣候玩
禽魚則思萬物之咸若凡讀者因詩以求諸景之勝豈
獨未見者如親歷哉即
皇上敬天勤民與覆載同流之氣象可以昭示天下萬
世永永無極矣
恭跋
日知薈說張廷玉
在昔三代聖王之治皆由學而成凡散見於詩書者其
根源可尋繹而見也漢唐以後眀哲仁厚之君非無性
資之高求治之切者而終無以躋於三代之隆蓋由學
焉而未探其根源故所以濬其知者不能深而致於行
者不能篤耳我
皇上徇齊敦敏夙承
世宗憲皇帝之教自問寝視膳而外耳目心志一用之
扵學而他無間焉故扵五經四子之書早洞見其根源
而參考漢唐宗元諸儒之義䟽以折衷扵至當循是以
觀諸史其治亂安危之幾無微不察也循是以慎取百
家之言其出入離合淺深之數無隐不燭也循是以懸
衡人物推極事理皆灼知燭見而無匿情用是發為文
章言高而旨遠理達而氣昌得心應手俄頃立就而迥
出扵前賢思議之表(臣)廷玉奉
先帝恩命簡侍講讀十有餘年實親見焉曩者彙集衆
體為樂善堂文鈔既承
命而為之序近𣸪别擇論辯之文二百六十條為日知
薈說仍
命(臣)跋之伏見
皇上繼序以来凡見諸政教者一凖乎天理而應乎人
心之不言而同然是以數月之中近自邦畿逹扵海隅
山陬莫不欣欣然若時雨之沃其心陽春之被其體盖
我
皇上好古敏求日有孜孜以致其知者既深且固故今
之宵衣旰食以行所知者篤實充周時措咸宜由是以
往法天行健恒久不已則德化所成直比隆於三代豈
惟遠過漢唐而已哉(臣廷玉)讀是編而為天下臣民慶
者彌厚且遠焉微特依
日月之光挂名簡末而與有榮施也
日知薈說跋鄂爾泰
孔子大學一書用傳古聖王眀德新民之道其所從入
以致知為始事而誠意次之蓋未有意不誠而能修齊
治平一以貫之者也未有知之不極其至而意能誠者
也見於經傳者至湯武君臣始相與言學高宗成王尤
勉勉焉湯武上聖而孟子以為反之盖聖學之難純如
此然非謂性之者遂無所為學也觀堯舜禹相傳所以
審辨扵危微之介者非致知之學乎所以致精致一以
守其中者非誠意之學乎(臣鄂爾泰)獲侍
皇上講誦於今五年矣曩者嘗承
命序樂善堂文鈔其義藴之深閎風格之高古有目者
共識而(臣)竊觀我
皇上鎔經液史所以究興衰治亂之根源察邪正是非
之幽渺者皆不襲前賢之緒論而必求自得於心又時
就所言反求諸身私慶
聖心實能以致知誠意之學體騐於
當躬而重為四海生民幸也
御極以来動應民志實政實心愾乎天下用能以數月
之中俾老幼賢愚皆忻忻然自得於遐荒萬里之外近
者
幾務餘暇復自擇論辨之文前集所未載者為日知薈
說
命(臣)等各綴跋語而
御製序文謂錄此以騐諸行事伏念我
皇上今兹治教之日興乃曩者典學致知之眀效也而
猶不忘素學時以自體察又設誠於内而致行之之大
騐也夫湯武以堯舜為必可學故能為湯武高宗成王
以湯武為必可學故能為高宗成王以
聖性之高眀
聖學之淵粹而加以
聖心之誠一三代聖王之治將復見扵今矣(臣)少偹宿
衛未暇殫心載籍謹就所夙聞扵絃書者達其愚悃言
之不文而以承
寵命為愧而已
樂善堂全集跋張廷玉
(臣)聞文以載道而道夲于身故必實能眀道而文始可
貴必實能身體而道始能眀我
皇上躬濬哲之姿夙承
庭訓緝熙光明聖學淵茂(臣)自雍正元年蒙
世宗憲皇帝恩命得侍
左右于今十有餘年伏睹我
皇上稽古遜修研精經術于六經四子之書儒先之緒
論諸史之成蹟博觀約取剖晰精微舉天人性命之理
政治之所從出皆得其大本大源之所在寒暑晨夕矻
矻孜孜融洽貫穿與道大適故發之於文日新富有麟
炳矞皇充溢緗帙曩者
親定樂善堂文鈔十有四卷(臣)既承
命而敬序之矣
御極以来勑幾清宴乃合前後所著選定編次為
樂善堂全集(臣)受而讀之其義藴之宏深則經緯天地
無乎不包其辭藻之贍博則鎔鑄古今無乎不備仰泰
岱而知衆山之卑觀河海而知行潦之細誦聖言而知
百家衆說之凡淺巍巍乎煌煌乎洵宇宙之鉅觀也(臣)
仰惟
皇上聖學高深固非擬議所及而竊謂其所以發而為
至文者由道之藴積者深也夫道豈獨為文而已聖賢
夲是道而垂彜訓帝王體是道而成治功
皇上本皇極之敷言既已見諸行事中外欣欣文德誕
被矣而猶夙夜孜孜因言考行所謂
聖天子建中和之極金聲而玉振之者誠在今日而是
編也天德王道合為一焉乾坤之容日月之光與詩書
相表裏而世為天下則又何疑哉(臣)校錄之次伏讀
御製序文竊有以知
聖心之所存兹奉
命綴言簡末仰至文之炳蔚而拭目以觀至治之日升
海内臣民涵泳
聖澤偕登大道區區蠡測所及盖不能自已云
樂善堂全集跋福敏
(臣)福敏叨陪侍從謬厠細旃廣厦之間十有八年於此
矣親見我
皇上以天縦之聰眀殫日勤之學問自六經四子以及
諸史百家無不登其堂入其室嚌其胾味其腴於道則
宗二帝扵法則統三王扵學則承孔孟凡作為文章以
及偶爾吟咏皆藹然以萬物為一體而與天地同流
御極以来以仁心布為仁政四方萬姓莫不喁喁向風
從欲丕變向也見之文章今也行之政事洵典謨之繼
響雅頌之嗣音匪徒有其文確有其實也夫聖神之德
作式萬邦今天下臣民皆以躬逢
聖世為至幸而(臣)不惟逢其盛且近其光不惟仰瞻
殿陛之間而且侍從
左右積歲積時至扵如此之久盖視天下臣民為尤幸
也(臣)聞傅說之告高宗曰知之非艱行之惟艱魏徵之
告文皇曰始之非艱終之惟艱
皇上舉平日所常言無不見之扵實政則其知生知其
行安行行既與知一則終必與始一如天不已應地無
疆斷可知矣(臣)又聞古人言禮樂之興俟以百年王者
之仁要諸必世我
國家定鼎以来
列聖相承於今百年正禮樂大興之會而我
皇上好生之德洽扵民心立之斯立動之斯和漸仁摩
義捷於影響(臣)雖衰朽無能未克仰贊
高深猶得優游
禁籞曲沐
慈仁與海㝢群黎共遊昇平盛世作為歌詩以詠王化
之成豈非至幸中之尤幸也歟(臣)區區至愚不勝厚望
焉
日知薈說跋楊名時
(臣)謹稽在昔中天之世聿垂典謨之文其間執中一語
舉心法治法一以貫之誠聖學之樞極王道之綱維也
凡典謨中所紀欽天授時知人安民亮工熙績諸務何
一不從執中流出者乎(臣)恭誦我
皇上御製日知薈說一編尋繹反復始獲稍窺端緒首
言政事則自體元長人探治夲以及治具於任賢儲材
教養兵刑之屬一一提其領要而歸扵謹德禮導和敬
以化成天下為之在優游而循其序持之在兢業而要
諸久至哉言乎蔑有加矣繼論心性遡自於穆流行絪
緼化醇之始暨人生而靜感物而動之餘五行禀爲五
事五性達於五倫善復其初者在眀善而固執主敬以
存誠天人一理體用一原洵文簡而義該言近而指遠
也至扵闡發經學尤為剖晰精微開示眀切獨得聖賢
之心而不泥其辭善會古人之意而不襲其迹期扵體
之身心純粹而不雜措之治理溥徧而宜民披撥浮華
以見夲根陶鑄百家以歸大雅從兹一道德而同風俗
悉扵經術之昌眀决之矣若夫上下千餘年間美任賢
從諫懲用佞剝民褒正直忠厚斥僉邪險僻崇敦夲務
實之圖破迂庸膚末之見悼仁賢之不究厥用惜眀良
之難以適逢望古慨然及身思見殆情激而懷長何識
高而度遠布之邦國天下有不奉為千秋之寳鑑振古
之鴻篇者乎抑(臣)由
皇言而仰窺
皇心盖扵執中之指不啻神相授面相稽矣外而發之
政事内而藴之性情精而剖經義之異同大而鑑人倫
之得失莫非本一中為體騐而灼見源流&KR0757;一中為權
衡而不爽毫髮者良由我
皇上天亶聰眀遜志懋學以至德而凝至道正值我
國家重熙累洽之期行見海隅日出盡躋於風動時雍
有不覺太和元氣洋溢於
宸章
睿藻間矣(臣)不勝忻悚輙忘其弇鄙矢口而颺言焉
日知薈說跋邵基
(臣)聞帝王之學必求端於天天以剛健中正運行不息
而成歲功帝王法之精一執中懋昭厥德如禹之思日
孜孜湯之聖敬日躋周成之日就月將悉皆遥接心源
恢張治道而先天後天與時偕行以馴致久道化成之
盛我
皇上纉承大統建極綏猷於用人行政阜民敦俗之方
犁然各當盖由夙遵
世宗憲皇帝庭訓遜敏敬修熟復六經四子之書旁及
儒先之緒言諸史之義法靡不深探力索洞其根源故
舉平日所藴蓄見諸治教體立用行與在昔聖帝眀王
若合符契(臣)自辛亥歲侍直
内廷敬讀
樂善堂文鈔廣大精微櫽括道統嗣後詩賦古文日加
裒積(臣)基親見
皇上引筆洋洋千言立就而論說尤多自身心性命國
政民生以暨衡論古人一經研剖精義卓立星辰麗而
江河行兹以
萬幾餘暇親揀擇若干條定爲日知薈說夫日君象也
易曰日進無疆詩曰如日之升
皇上徇齊典學緝熙光明精神貫注於億萬斯年而朝
乾夕惕法天行健迪知而允蹈焉心源治道一以貫之
凡是書所載包含萬有囊括古今洵典謨之矩矱官禮
之菁華也(臣)就日近光早得霑沐
聖訓景星慶雲先覩爲快今復
賜讀成書承
旨附名卷末益欽
盛德大業富有日新而(臣)材質謭陋仰荷陶成於敷言
錫極之中誠屬遭逢之厚幸云
御製圓眀園四十景詩恭跋汪由敦
(臣)等恭注
御製圓眀園詩仰見
皇上聖性淵涵鈞陶萬有闔闢元化斡造物機星漢昭
回日月糺縵臣等注輯之次如陟泰華而見雲霞峯㟧
之竒秀泛溟渤而睹洪瀾瑰寳之瑋麗目眩心震莫能
名言(臣)等竊惟周書無逸言文王自朝至於日中昃不
遑暇食用咸和萬民而大雅靈臺之篇盛稱其臺沼苑
囿禽魚馴獸之樂盖惟有文王之勤乃以有文王之逸
而文王之樂其樂固文王之緝熙光眀穆穆不已扵敬
正如天道健行不息而四時行百物主鳶飛魚躍一化
機之洋溢鼓盪而不自知也我
世宗憲皇帝葺
聖祖仁皇帝賜園以為豫遊臨御之所嘗
御製為記偹述緣始
皇上因其舊而居之親灑
天章敬為後記繼志述事後樂先憂
聖心所存昭示天下後世者既詳哉其言之矣
慈闈視膳之餘
萬幾聽覽之暇仰觀俯察暢洽
宸襟觸緒興懷形諸篇什爰仿
避暑山莊詩例標舉勝景分題繪圖序而咏之凡四十
篇(臣)等伏讀
御製後記有曰宫室服御得其宜適以飬性而陶情失
其宜適以玩物而喪志大哉
王言夫豈惟宫室服御為然研聲律務博覽先儒亦以
為譏唯寓意扵物而不為物役斯無入而不自得焉
皇上敬
天法
祖勤政爱民自
御極以至於今旰食宵衣念兹在兹未嘗稍釋偶有寄
託發為聲詩熏風晨露之歌天機盎溢非作意雕刻而
為之者然即是詩敬讀之臨殿宇則思
鴻業之克纉憑亭榭則思
儉德之貽謀閱農圃則思
教稼之遺規覧動植則思
栽培豢飬之厚澤登眺攄寫掞藻揚葩何往非紹庭衣
德之
孝思對時育物之
聖意哉(臣)等弇陋膚末挂漏實多幸得挂名簡末敢推
聖天子緝熙敬止穆穆不已之德自然流露扵詩者究
極言之以志管窺蠡測之萬一云
御製盛京賦恭跋汪由敦
(臣)等伏蒙
皇上宣示
御製盛京賦三千三百餘言(臣)等依文輯注統若千萬
言仰見
睿藻矞皇暉麗雲漢函宇宙綜古今炳典謨鎔圖籍自
書契以來著作之府鴻章鉅篇未有盛於斯者也洪惟
我
皇清凝受寳命奠億萬載丕丕基肇迹神皋撫臨中夏
發祥流慶實始
盛京(臣)等竊嘗誦詩周文公召康公推述先王先公之
始基靖民自有邰漆沮皇澗過澗陟降原隰以至作豐
遷鎬築城度室之事皋門應門靈臺辟雍之宏規于耜
築場索綯祭韭執豕酌匏之故俗微而松柏厲鍜周原
堇荼囿鹿潜魚備形於雅頌凡以明著祖德遐暢皇風
薦扶輿之嘉祉鞏繼序之永圖豈徒侈都邑之隐軫夸
陸海之膏腴鋪張眩矅藻賁觚翰云爾哉欽惟我
皇上纘
列聖之鴻緒際三登之景運修懿典邁舊京備
法駕奉
金輿罄歷載之積誠謁
橋山而展孝禮成肆覲會同有繹以燕以賚中外禔福
望幸之黎庶聞
和鸞而歡呼扶杖之耆老瞻
翠華而相慶
祖
宗之靈斯格臣民之和允洽於是本覲
光揚
烈之忱溯
基命造邦之統攬形勢之渾雄仰宫闕之素樸緬英賢
之勲績懷風化之忠厚華實之毛充牣澍濡之澤鴻厖
穆然
遠念知夫天作帝省之勤所以孕虞育夏甄殷陶周者
厥有所自爰攄
寳墨掞
奎章思若湧泉筆不停綴勒爲斯賦垂示無極乾坤之
容日月之光雲霞之采山海之藏覩化工而雕繢纂組
不足以爲色聞韶濩而鏗鏘考擊不足以爲聲彼研京
十年鍊都一紀者曾何足仰企萬一哉(臣)等徵金匱之
祕稽延閣之儲旁羅四庫綴緝二酉疏舉徵引多慙漏
略附名簡末榮以爲愧
皇清文穎卷二十一
