皇淸文穎卷六十
詩
五言古詩
太祖高皇帝實錄告竣進呈
睿覽
皇上淵衷獨運
手敕親裁美善兼臻洪纖具悉臣萊幸叨編纂獲覩高
深敬賦古詩恭紀盛事喬萊
維
皇御八極化理還淳熙履兹休隆運緬懷謨烈貽長白
鬱嵯峨鴨綠水漫瀰三靈相環護篤生
上聖姿
太祖起海北浴日乘黃離赤手闢宇宙歴試多艱危甲
士十三人復仇更勿疑所向無衆寡決勝如其期有時
忽深入不遣匹馬隨横刀屹然立萬騎安能追大勇人
莫敵大智人莫窺誅鋤遍九國地盡東北陲堅冰結秋
仲紅雲隨征麾觀此百祥集
休命良在兹時惟萬歴季謀國如累棋但恃幅員廣詎
料天心移興兵分四路間道中宵馳我師往來擊一鏃
無所遺乃於五日内殄彼十萬師乘勝隳名城守者安
可支遼陽瀋陽地奚啻邠與岐城堡各歸附父老壺漿
持大義順天人豈曰殺伐為祁祁建都邑濟濟盈熊羆
下詔集哀鴻痌瘝問瘡痍顧兹疆圉廓實肇混一基當
其締造日匪徒恃鞭箠武功赫聲靈文治肅綱維國書
手所製神解侔庖羲庶事任五臣軍制張八旂強者習
戰鬭弱者安耕菑法嚴崇禮讓俗美戒澆漓政令若偃
草愛戴如傾葵遠邇衆百萬自古難博施寧知
聖人心不忍一夫饑詔禄兼授産厚薄各有差鑑古窮
百代垂訓法兩儀規模何弘遠創守無不宜凡此
神聖功一一宜為辭微臣濫史局纂述職所司妄測溟渤
寬乃欲勺一蠡焚膏竣編摹爰值歲晏時諸司各休沐
至尊獨疇咨緗帙日進
御披閱良孜孜遺編見
祖武不匱敦孝思
聖學實淵深巨細勞指撝筆削入微妙臣愚安所知況
復覩
寶翰燦爛蟠蛟螭遂令金石藏永與天壤垂
盛美絶形容聊復播聲詩
平滇鐃歌六首汪楫
聖人馭八極神智包萬年嗟哉反側子乃自絶於天螳
蜋奮瓜角草木分戈鋋當其初弄兵頗亦勞烽烟
宸衷屹然定百職徒便便卒令叛者頭一一天街懸一
鼓靖楚蜀再戰收黔滇始知大有為决幾非目前垂統
固不易光前良亦難思一勞永逸乃轉危為安露布告
陵寢維時方沍寒八駿兼程馳不假鳴和鑾要使
在天靈聞之生喜懽
至孝成大勇一誠久鬱蟠
讓善開寶冊肆赦陳鷄竿海宇慶更新錫類永不刊釜
魚空復游檻虎安能鬭顧兹几上肉將烹猶望救將軍
恤軍命當關不忍叩煌煌降
天語泄泄戒養寇民力今己殫合圍此其候一時士氣
騰尅日膚功奏乃知審機宜不在親介冑功成書竹帛
允矣頌我
后
古人重郵傳四牡歌騑騑師行與吉行計里常苦違請
看插羽者不讓鷹隼飛軍書發六詔介馬揚
天威草頭一點塵勢如弩發機入秦月初上踰隴露未
晞遙遙萬里程何異馳郊畿所以帷幄籌瞬息隨指揮
四郊盡講武
九重方右文繙書領其要意若無寇氛闢門舉文學盛
會稱風雲人言錢刀利毛錐安足云豈知垂裳意萬古
無與羣文德格有苖誕敷建奇勲大文出神武允矣雄
九軍
聖謨實洋洋蠡測徒紛紛
師行不裹糧騰飽仗積聚
皇仁取有制大盈非所慕度支酌權宜躊躇還却顧三
嘆念斯民終焉未加賦轉輸豈不勞竭蹶無怨怒方州
既大定懽呼滿行路深林有窮鳥廣淵有涸鮒及兹
閶闔開一天皆雨露
扈從恭紀勵廷儀
北河耎兒渡屢决致縈
宸慮爰改疏一道以適水性舳艫利涉田舍無虞千秋
奕禩永戴
洪庥恭紀五言古詩一章
天懷軫饑溺深居念萬方謀登之祍席不獨淮與揚繄
維通惠河决口尤難防疇昔苦汎濫田畮勢汪洋流沙
不易塞修築歲以常乃致勞
宸衷謨畫精且詳相度經久計改鑿故渠傍較視舊水
程翻近千里強堅堤耐剥蝕利涉迅帆穡並岸羅井竈
比戶安耕桑積患快永脫
聖澤流俱長微臣曩經過村落己荒凉扈行聞歌謳羣
黎樂而康戴恩擕婦子稽首慶無疆
靜海地處九河故道動罹水患仰荷
聖恩蠲賑頻施萬民嵩呼迎謝臣從舟繼至不獲隨諸
父老後敬賦古詩一章用攄頌悃
靜邑一彈丸況乃瀕斥鹵年穀屢不登民食艱二鬴何
幸生
熙朝愛育勞
聖主宵旰憫痌瘝慈仁超邃古膏澤徧八紘軫恤先
畿輔十載九
賜租賤直發倉庾賑饑復煮糜
恩勤難悉數荒歉雖頻仍窮檐賴安堵億兆慶更生感
深鐫肺腑童叟祝
萬年歡聲動河滸微臣稽從舟未及隨編戶作頌慙蕪
陋聊以當拜舞
賦得崇文聊駐輦沈涵
大君撫洪運文教肆丕顯時乘
萬幾暇遊心契墳典石渠羅羣英
金殿蒞華輦日永火方中漏盡風初轉列坐排瓊几仙
廚給芳膳臨池覘素蘊擘韵抒新撰
皇情既優渥
天語復淳勉努力崇令名榮遇庶能踐
秦中謠汪灝
瑟瑟金風鳴鴻雁還故巢稻粱亦以繁故土原樂郊老
農葺墻屋婦子除蓬蒿舊隣喜新聚覼縷慰劬勞各訴
幸生還他鄉免萍漂向微金粟頒羸腹能久枵縱使天
時轉溝壑骨己焦相彼田中禾粒粒皆天膏夐哉
聖主恩華嶽不為高
右農夫
土焦禾不生風暵桑亦萎傷彼懿筐女食不給糠粃仳
離出里門啜泣何能己一旦返圭竇杼柚仍在倚窗前
有明鏡憔悴容嬾理凉月照薄帷午夜無停指豈不知
苦辛竭蹶良有以向者不還鄉遠作人織婢稍待有新
絲元黃成錦綺先取朱孔陽酬
恩獻
天子
右織女
貧士逄凶年怯夫遇猛虎渺渺將殘軀俛仰難自處負
笈遠就食焉敢定齊楚中道見冠蓋
帑金插飛羽媻跚返關門春色滿遙浦得此一囊珠室
家忽相聚恍疑夢中逄喜極涕如雨晚田尚可穫庶幾
免冷釡剰茅補舊簷雜蔬種新圃欲報更生恩修綆勤
汲古更願心同葵終身向
聖主
右士
八水空明星九衢盡牂羊瓶罍皆己空囷簏無餘藏耗
斁多癘氣道殣慘相望視息圖苟延扶擕散四方中途
不相顧時或棄路傍冀闕發祥雲雷迅開
天倉更齎萬餅金招呼徠流亡夜集似沙鳥朝逐如雁
行遙望關門樹鳩鵠爭翺翔莫愁耕無牛濕濕供服箱
莫憂種無穀栗栗盈槖囊蠨蛸除我戶耒耜入我場感
此肉骨澤何以報
君王三秦百萬家化日春臺長
右民
讀書二首(館課)孫勷
韶光媚晴曦百草己含綠地靜無塵囂芳菲映書屋覽
古愜素心澄懷極遐矚前修渺難攀撫己良自勖淸時
淑氣洽浩浩徧煦育記載藉寸觚導揚思接續努力事
丹鉛優閒正休沐
一雨洗輕暑凉颷颯然生披襟臨除砌雜樹搖秋聲茅
齋記夙昔研北勤畬耕研神測精奥中夜心怦怦鑾坡
一躡足圖史紛縱横勝賞有餘樂旁搜無佚情平生毫
楮願瞻顧徒崢嶸
聖武平北大功告成詩十二首彭始摶
天授我
聖皇無疆大歴服纘承
三后烈立極綏民福甄陶合元化煦濡涵異族萬國洽
同文比屋聯婣睦己鎔礦在冶久偃矢於箙偏隅蘖芽
蕃稂莠滋遺育蠢兹噶爾丹負恩不可蓄戈鏃以止戈
勝算有成竹唐帝伐靑邱軒后戰涿鹿一怒而安民無
煩師久宿濁亂洒然除乾坤氣淸淑
帝非輕用兵顧己維之熟
惟彼昏不恭乃包藏禍衷侵陵我屬國桀驁逞兵鋒蝸
爭牛之角爵為鸇驅叢遂犯我内地掠入烏瀾東狡焉
恣出没時傳塞上烽我
皇眷西顧長劒倚埪峒遺息留蠆尾辛螫餘拚蜂叵測
煽諸部豨突騷邊農塵飛甘泉騎月照天山弓&KR0832;然此
遺憾
聖武未臨戎
聖德實好生廣大與
天俱猶然沛
恩膏寬其後至誅謂爾居塞外孰非斯人徒市貢許其
來曷忍外一隅尚冀無怙終卧桴邊氓蘇豈意禍未悔
草蔓滋難除怙其獷詐習瀚海驅騊駼復寇克魯倫邊
境滋覬覦
天子顧之嘆赫然撫湛盧
躬按金城略言尋玉關圖刻期定撲滅
親征出
廟謨
廟謨樽爼間制勝在萬里往者平逆藩芒刃嬰髖髀閩
粤縛長蛇滇黔仆封豕咄嗟定亂略呼吸揮鞭箠
聖人神武姿英略古無比南偃鯨波白比眺雁塞紫舉
天之所覆均為我赤子豈容長城外别部異軍壘六月
出王師采薇歌柔止特聞遣將帥不見躬鞭弭我
皇親戎行韔弓而房矢韎&KR1944;作軍容此為三駕始
初駕出塞時羣疑頗謂難窮隂入瀉鹵盛夏層冰寒蔥
嶺隔雪山積沙皓漫漫狡寇號荒忽去來固無端輜重
阻險巇石磔飛沙湍毒溪叢蠚霧馳馬多摧殘食糒歴
三時饑渴不及餐我
皇自
天祐道左湧泉瀾窮荒不毛地庶草皆以繁南幕直北
徙北斗向南看旆旌自悠悠駱馬復嘽嘽狼烟映飛鴻
長驅鳴和鑾
長驅既己入征行亦己勞
至尊恤卒伍分甘復投醪諜聞黑盧倫賊壘堅且牢
天子自馳之三更剷賊壕擐胄出和門雪沙擁弓刀銜
枚度峻嶺士馬寂不囂是時月正黑千山風怒號萬瓦
響霹靂雷聲殷鼓鼛轟傳從天下六驘驚遁逃倉皇遇
西師甲齊熊耳高何如燕然捷不數臯蘭鏖我馬肥苜
蓿我士醉葡萄
葡萄植漢地楊柳盈塞壤横笛入樂府鼔吹重霄朗逸
者倒其戈降者稽其顙取其駝牛羊不須煩内餉回望
征戰場黃雲鬱蒼莽驚釡縱遊魚刻鼎假魍魎
天子曰還師吾己扼其吭沍寒冰渡河復見臨天仗駐
蹕鄂多斯經畫指諸掌務使窮根株伏莽一滌盪絶塞
被光華露寒日滉瀁即見春草菲馬放天山上春菲二
月初綠草縈
乘輿牙枿翦旁軼蟣蝨勞爬梳斥堠嚴要害槍壘營儲
胥歴三受降城河套環肥淤皆為我内地甌脫成菴廬
五原出塞外直抵狼居胥立馬衆峯巔極目萬里餘蕭
條無遺寇白日當空虛蕃長撓留犂
上賜榮比余
天子自行邊往古不得如何有爾小醜狙詐徒區區
狙詐亦何為狼狽失所據羝羊自觸藩欲退不能去威
稜憺西荒鞭笞到日御哈密獻其子
行在俘籠笯諦巴亦悔罪俯首奉戒諭逆顔有風霆内
向蒙煦嫗無與為同好誰與為同惡矢菆鳴於房蝟集
相撑柱三月閏之餘雲中下露布蚩尤斷其首一旦消
毒霧不使獸敗羣如令木去蠧汚染一廓清綱紀歸王
度
綱紀正萬方勉勉惟我
皇救民拯焚溺翦伐為安攘不駭慮始難毅然建非常
亦如堙洪原灑沈歸灝茫當其廹驚濤渤海翻呂梁蛟
蜃喜瀾汗邑廬憂懷襄
神聖立人極舉世還虞唐不見經營初垠崖擺雷硠弘
濟於艱難巨刃摩天揚大勲今耆定氓蚩安耕桑枹鼓
静海宇烽燧銷邊疆詎識撻伐勞
宵衣猶不遑
宵晨卷甲趨減餐止蓐食
至尊三出邊辛苦征絶域
峻德格上下武功燀旁魄翦伐在一隅雷動消反側邊
庭千萬里無有不臣國烏弋臨弱水大爵獻安息西極
馬向東南車指自北兩階干羽陳共見矢文德告成
郊廟奏歌功金石勒方略出
聖謨編纂史臣職煌煌冊府垂永為奕葉式
奕葉頌放勲靖亂絶塵氛愷奏鳴朱雁鐃吹歌白麟
尊號謝弗居
大德孚
蒼旻秋肅風霆行氣至雨露仁沛然流江河萬古常日
新形象各昭著輝光燦星辰及其握元化槖籥原渾淪
豈有大造施而居覆載恩蕩蕩乾象覆茫茫坤輿垠玉
葉雲五色金波月重輪親逄
堯舜世穆穆望
紫宸徒幸荷
帝力無能名
聖神
玉蝀橋望西山爽氣黃叔琳
西山佳氣來萬態換日夕長經郊原望杳靄彌紫陌况
從
禁苑看崚嶒接
宮闕玉蝀架飛梁山光互出没雲浮千峯靑波浸一天
碧是時玉河邊天宇淨無迹皎若隂霾開煥若宿霧撥
連延千萬重蒼翠堆咫尺傍映黃金臺斜照白獸闥如
捲水晶簾錦綺儼羅列如矗珊瑚枝晃朗耀曉日晴嵐
迎晚霞一一難狀述幸遊蓬萊間縹緲常不隔散步恣
遊觀曠然心目豁
南廵聖德古體詩六首汪士鋐
皇帝歲己卯仲春乃時廵維時平朔漠遐陬暢
皇仁萬物咸熙熙中外德化均水患惟河流盪激淮之
漘竹楗命水官三策徒紛綸
皇帝曰吁哉毋乃傷吾民一物不得所是在予一人況
當土膏動于耜行歌豳渙汗發
明詔相度朕必親大澤待下流四海希陽春
慈寧極尊養
聖孝昔所無
文思奉
文毋方舟遡洄紆問安與視膳未覺深宮殊有時掖金
根徐步安且舒周覽庶物阜和氣涵寰區煦育歴年所
緬想締造初
慈顔益以慰
皇帝色轉愉
廵行在教孝教孝民不渝
河流日南注淮水方平堤
御舸自北來黃龍從靑蜺陽侯怵
天威約束水勢低
皇帝問下民猶恐妨鋤犁隨刊並神禹樏輴行山泥何
煩搴長茭溝塍分町畦結念沮洳澤極目滄海西決排
與疏剔異用理則齊援筆成河圖指示窮坤倪黃流行
地中億載安蒸黎
東南得深春履幬良無遺為憐東南民力作當春時蠲
除積歲逋不異甘雨施寧惟省期會耘耔亦有資底須
糶新穀且得貯舊絲無吏夜催租有兒朝哺糜耕鑿安
堯天此樂不可支白頭諸父老十載長懷思扶藜
輦路傍載拜歌
皇慈
省方為農事食乃民所天菜壠鋪黃金滿地烟芊眠微
風蹙麥浪馴雉方回旋
皇帝戒從官行勿侵農田引車與解騑事實邁古先親
灑觀農詩琬琰還雕鐫往年寫耕織
睿吟今再宣勤力事稼穡歲歲歌豐年
庶政既舉行盛禮逮養老引見及百年彷彿入蓬島酳
爵來天漿瓊液潤枯槁飽食拜
御前華髮總皓皓
聖容敷春溫惠氣展晴顥喬松海鶴姿揮毫落
宸藻黃封裹朱提赤印蟠
御寶厚俗與保和舉世咸壽考
題賜蓮圖為同年蔣廷錫勵廷儀
把君賜蓮圖撫昔感衷抱憶在歲乙酉
召入蓬萊島委珮十三人同時錫鴻寶宫窑繪龍文紅
裝駕翠葆倏忽五載餘朋好如摧槁五人留館閣台席
僅二老披圖懷舊
恩兹義良足討維蓮能虛中離立色愈好維藕有清節
處汙質逾皓於以礪臣心於以規友道君子風可掬冰
壺德堪澡眷懷爾我間百年式相保
出古北口二首蔣廷錫
詰旦飛雲霓連峯忽中鑿蜒蜿一線開葱青下縈薄山
城據雄勢睥睨俯萬壑真同秦崤函寧異蜀劍閣
聖人大無外天險非楗鑰居民儼廬井關吏無擊柝乃
知至治世元化日寥廓和風迎面來遠烟吹漠漠石路
車聲高青林深且邃重山互回抱淡日照空翠小橋架
潺湲恍然闢天地夾衣生微寒頓覺氣候異書生處海
濱見聞僅一二竒觀新耳目美景豁胸次同官五六人
談笑竦輕轡多幸事
聖明恩波廣霑被
三場試畢檢閱從此始矣述懷三百字奉同事諸
君子鄂爾泰
乾隆歲壬戍二月舉賓薦再命領春闈惕息增驚憚自
惟荒落姿學植無偏擅況乃衰病牽心搖目昏眩聚奎
仰高堂旁求殷
祕殿持此衡量才奚翅憂咎譴所願同事賢深感
皇情眷巨眼推老劉汪仲並高選分校十八人一一瀛
洲彦學優行尤方力充才不衒流派窮淵源元音審正
變推是足經綸何有於摩研念兹復欣然手足忽欲旋
從來科目場功過常居半毷氉飾風標鹵莽矜月旦論
文貎雌雄憎命形歡歎渠伊寸晷長余吾五色眴得人
良獨難失者孰稱善願言體誠求有祇殫心辦中不中
云何無然乘懈倦文章品類殊穢妙各眞贋拙樸合離
竒穠華併孤幹或瘦而溫腴或短而精悍但令氣味存
妍醜皆生面可畏非人言人言等諧諺凡百瑕與疵吹
求自躬先惟虛明斯生惟明公斯現虛明兩或虧一公
詎能判無心以為心見見原非見勖哉熨帖平庶以答
恩盼
故里夸岱
奉
命謁先塋回車經故里吾宗尚務實農居事耒耜村村
聞我來處處要我止疎林帶遠山茅屋横烟水壯夫招
田間老叟候門裏村婦盈墻頭爭看承
恩使親情厚且直鄉俗朴可喜慰勞強拽臂絮語爭聒
耳或採東山蕨或網遼河鯉提壺灌小麴(小麴關東酒名)入牢
縛大豕或苦疾無醫懇懇乞藥餌老夫豈無贈傾囊雜
錦綺少長紛喧嘩天倫樂太始昔奉
玉輦來羽獵鄉關屺田園識同姓握手坐序齒頗覺尊
長多少小無若己瞬息三十年驚呼半生死今朝集畎
畮他日隔城市咸言會面難薄設聊足恥舉杯更屬誰
坐嘆吾老矣
九關臺(有序)夸岱
在錦州府北百四十里隸義州清和門界與蒙古
查哈爾地接康熙甲寅年查哈爾布爾泥據義叛
命大將軍圖海及信郡王討平之拓疆百里建關凌阿
之陽插柳為邊
義州城西北㟮屼見孤峯峯下凌河水宛如飲澗龍河
側土為門行旅往來通編柳作墻垣望之亦何雄憶昔
甲寅歲首逆亂滇中九閩及兩粤路阻㸑烟空
廟算神無遺殄滅誅元兇是時東北隅小醜逞頑凶據
地彈丸區蜉蝣撼喬松
天子命虎旅電掣奏崇功未忍戮餘黨大德宏包容擴
疆建此關守戍森羆熊迄今七十年千里斷烟烽茅茨
遂安堵擊壤等華封
聖主眷邊鄙保赤厪
宸衷教養欲兼施中外鮮殊同闢地設長吏勸善儆疎
慵詎用勤催科乃期臻淳風(雍正十年設特設九關臺同知立衙署)所望
閭閻間黽勉答
九重
和韋左司擬古二首(館課)儲在文
秋氣滿郊坰白日揚清輝霽極天宇廓閒雲亦依依忽
念崆峒遊蒼茫不可期開卷撫冰雪願與古人違
入戶風瑟瑟虛堂理瑶琴萬籟此中寂感人非聲音心
定忘百喧抱膝還微吟修綆不可汲方知海未深
都江道中吕耀曾
星軺發平明山水轉竒峭&KR0008;湱聲如雷崱屴看高嶠古
洞封白雲誰能測深奥桃杏紅欲然梅雪互映照老榕
大數圍時聞羣鳥噪謖謖松風生竹溪多窈窕薄暮遍
蒼烟野村明晚燒佳景觀靡窮異域初難料因知天地
心大德生為要一氣洪鈞中無殊視邊徼仰荷
朝廷恩安全厪廊廟本務貴力田况乃設學校沐浴古
詩章小子當有造我行萬里餘重譯以相告山谷動懽
呼扶老兼擕少苖人勿諠譁來日開
丹詔
題松吹讀書圖德齡
天籟寂無聲地籟號衆竅吹萬有不同洩盡無聲妙猗
彼雲端松時和蘇門嘯風濤乍作止聲聞通至道嗒然
隱几仙心聽領其要非寂亦非喧於焉得深造爰築讀
書堂示人以閫奥此堂不遠人門外誰能到
皇清文穎卷六十
