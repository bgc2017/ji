皇清文穎卷五十七
詩
四言古詩
賜遊湯泉應
制(有序)徐元文
山阜既結爰有神泉陽氣攸鍾是成温谷類能消
疴滌煩澄懷澡德蓋寒燠之所以交宣二儀之所
以妙物也遵化州西北四十里有山曰福泉温泉
出焉按水經注漁陽郡北有温泉即其地也林巒
茂挺洞壑廻環雄扼關城密護
陵寢榮光於以繚屬王氣由之結蟠地脉敦龐川原秀
潤是以白雲上合丹砂下閟融為炎液流為暄瀾
比龍池之迅騰譬神鼎之長沸
太皇太后翟輅式臨
睿情加泰
皇上欽承
慈指啟宇庀工去雕甍綺疏之壯麗追堯階舜牖之淳
樸因仍舊址攸躋攸寧惟二十年春二月以
皇后山陵大禮臣等扈從至馬蘭峪
皇上始至虔謁
孝陵望松路以遙酸對幽巖而隕涕具臣陪列悽愴不
勝方待事石門遂閱旬日三月己未
命大學士臣明珠
召臣霨等二十有二人
賜遊兹泉并宣
諭所以修繕之意濯清潄芳逍遥永晝味同甘醴色若
玻瓈周以貞珉承以蓮蕊涵碧虚而方折吸溟渤
之飛流靈液徐清曲溜旁駛玉龍驤首吐納分滙
神臯勝地斯云至矣夫甘泉賦於永始曲水序於
元嘉以及華清豫遊九成避暑類皆登陟之勝視
聽之娛尚思揚厲篇章褒成休美况我
皇上展孺慕於
陵園奉色養於
眉壽而事不煩民動無侈費詎非邁軼往古式訓將來
者乎臣竊不揆弇鄙謹賦詩十二章章八句其音
節未諧乎六義於以美盛德之形容或庶幾於萬
一云爾
皇清受命覃制萬方威傾月窟德浸扶桑紫濛入貢窮
髮來王際天罄地歸我昄章
龍門蘭峪是稱左輔昔惟邊陲今也庭戶
陵宮言言考卜其所比洛瀍邙方雍霸杜
我
皇純孝通明洞幽展謁
園寢神愴涕流仰瞻弓劍祗奉松楸靡高不即靡深不
求
嵸巃崇山逶迤濬谷環廻岡原如拱如伏碧樹芊眠彤
雲陸縟毖彼温泉實湧巗麓
靈砂内沸陰火潛然蒸為暖液奮迅盤旋輪衝轂轉雪
瑩珠圓色澄空碧氣馥蘭荃
陰陽陶甄剛柔摩盪幽贊神功疇能測量湯谷温源暄
波灼浪曩聞其名兹燭厥狀
祥以類感符以兆形地不愛寶神泉效靈蠲疴保性駐
老扶齡瓊膏甘露孰與比馨
翠華來廵爰滌爰盥浴德澡躬踟蹰永玩
王母介福褘衣有煥思挹靈漿上綿
慈算
乃濬洪源清池泱泱乃甃文石䟽温納涼引之不竭沃
之彌盈千春永御壽愷樂康
自昔湯泉恒聞臨幸水殿岐陽烟宮驪嶺浴日騰波蒸
雲結影雅詠餘鏗奎章垂炳
景從千官星馳六飛何如我
皇致孝
宫闈雕欄繡柱璧砌瑶墀何如我
皇崇儉立規
惟孝格天惟儉作則小臣來觀式誦嘉德神運無方聖
功不息迓祉凝休於萬斯億
聖德神功詩(有序)汪霦
皇帝既躬率禁旅再犂北庭大敗厄魯特之衆於拖諾
山
天威所臨電擊風掃遺孽逋亡假息窮壤復念除惡務
盡不大創則不永寧於是具糗糧簡卒伍開道置
頓百務具飭需春乃發歲二月北廵
駐蹕狼居胥山臨邊授律諸將帥禀受進止蓋至是
六龍凡三駕矣噶爾丹潰北之餘鳥獝獸駴其脅從諸
部相繼乞降勢窮技盡計無復之子既就俘身亦
隨斃自兹窮海以西大漠以北荒遠不經職方未
載之地永無有私立名號以外於聲教者而數十
年之逋寇以平五月振旅還
京師自王公以迨士庶匍匐歡迎於道者交臂接踵不
可以數計
皇帝乃饗
廟飲至與民休息遐邇禔福神人以和太平之業靡有
紀極猗與盛哉臣竊窺前史自古帝王戡定僭亂
著有武功往往載在簡冊然或詢老成之謀或假
武臣之力非必獨決成謨躬歴險遠即有功烈皆
淺薄不足道猶且鋪張揚厲侈為僅事獨厄魯特
之役羣臣狃於故常咸以為窮荒小醜不足勞
萬乘發言盈廷如出一口
皇帝睿慮先覺果斷不疑必欲
親蒞行陣一舉而廓清之洎乎聲罪伐謀摧堅擣虚制
勝機宜如燭之照如數之計合節應期不爽銖寸
謀定於數年以前功成於萬里之外然後知
大聖人之所作為謀臣宿將有不能窺測其萬一者且
大功克集不以永清耆定鳴一時之盛而勵精求
治彌懷永圖辭鴻號而不居歸成功於
眷命惟奬廉懲貪右文重道務使四海之廣千萬年之
久咸沐浴於詩書仁義之域隆矣至矣功德之盛
自循蜚疏仡以還所未嘗有也臣生際昌期覩赫
赫之偉烈遭逄之幸千載一時而自被知遇以來
得簪筆懷鉛厠侍從之列及充乏成均又以經籍
教導為職雍容揄揚記載休美以傳示萬世者史
臣之責也其敢以不文默而自己敬譔
聖德神功詩一篇凡千有二十四字極知詞義蕪陋不
足塵
睿覽亦庶以盡文章報國之分云爾其詩曰
皇帝受命統一區宇惟位乘乾惟日當午聲教暨訖悉
臣悉主大德函覆温肅順序跂行喙息物各得所孰於
其間狡逞角距是惟北荒有矇者瞽德威明明闇曶無
睹介恃險遠豕突蟻聚創衂餘孽未伏質斧
帝車三驅盡犂其部二庭遂空屬國安堵搜株剔根俯
若拾取不有頑梗曷彰
神武繄噶爾丹實惟兇䜿隨牧轉徙旃裘湩乳舊通職
貢十百其旅假竊寵靈雄長磧鹵貪若饕餮暴若䝟貐
磨牙噴毒擇肉而咀弱為強食積骸成莽肆力并兼城
以千數爰震其鄰及我藩輔𠢐面來奔告敗惻楚桓桓
天朝萬物父母一夫不獲曷慰冐怙乃頒
詔旨開示心膂來享來庭一視公溥爾無憤盈縮甲則
可彼昏卒狂阻兵樂禍
帝用赫然震電馮怒詢謀於廷積習是狃咸請擇帥往
任勦撫
帝曰咈哉予其致果諏日親征
郊祀用牡是造是宜是類是禡遣告河嶽百靈效助六
飛晨動匉訇天鼓龍旗鳥章日月其羽獸盾犀札珠弓
玉弣期門佽飛導騎駊騀元戎啓行張翼二拒中權自
將決勝樽俎白旄在右黃鉞在左列缺奔驅屏翳環扈
豐草爭茁靈泉乍吐師行洸洸冞入其阻止如山岳動
如風雨或顛其巢或燔其貯或殱其酋或殪其侶或扼
其角或折其股有觸必摧有衝莫禦遂蹴祈連回望杓
斗瀚海蕭條天幕四野諜來告言賊竄近藪
天兵躡之&KR0787;眙束手
廟算先覺寇必西走設覆犄角潛扼隘口猝遇我軍魄
禠膽墮式遏歸奔如獵狐鼠馘彼閼氏餘衆繫虜遺畜
盈川棄甲成阜渠魁僅免假息穴土
帝曰還師六月徂暑予其少息休此士伍滅跡掃影以
俟後舉朔塞風高順時冬狩大閱車徒益峙糧糗秣馬
厲兵置頓建堡誓告師期堅冰迨剖韎韐躬親屢習勞
苦遂出雲中遂踰寕夏雪塞飛狐風寒石虎谷暗沙鳴
懸車束馬
帝實先之曰予率汝鑿空開道遮險伏弩駐狼居胥屯
營嶪峩天羅四周逃死無處維彼逆子既繫以組既檻
以車俘致
闕下維彼脅從棄逆來附丁壯面縳婦稚背負賊失其
黨若蛩離駏若蛙在井若魚在釡天絶其命身首潰腐
盪滌氛祲鞏固牧圉六師凱旋永紓北顧上自王公下
迨黎庶夾道而跪迎
帝鹵簿踴躍歡喜式歌且舞飲至告成典禮鴻鉅蕩蕩
巍巍功無與耦崇上
尊號屢表勿許中外喁喁延頸以佇
皇帝至聖紹堯纘禹覆燾無私羣生和煦興廉任能惠
及鰥寡天錫
皇帝誕受純嘏太平之符登陟三五
皇帝至神亶聰作
后邃慮前知神識内守大化疾馳覃被九有天錫
皇帝百福單厚民物恬愉並躋仁壽
皇帝允文萬象在宥天章粲然星雲融冶登山勒銘鑱
削礧砢功成作歌以南以雅天錫
皇帝於樂燕胥丹鳳赤鱗起應搏拊
皇帝允武太阿手拄剪除三孽截彼海浦奄有漠北八
荒庭戶鞭笞萬里無敢齟齬天錫
皇帝候尉齊軌越裳獻雉肅慎貢楛
帝德之廣覆載弘普
帝德之運升恒永久福謙報祉神所相予師克屢豐庶
徵時叙登封云亭考古垂矩明堂辟雍文德藻黼臣率
國子舊職訓詁洋洋
廟謨具在冊府
帝載恒赫臣辭爝火紀績歌功震耀萬古
平蜀詩十三章(有序)朱彝尊
(臣)伏見
皇上即阼以來仁風溥洽凡在海外重譯來格邇者巴
蜀負固蕞爾叛寇神人交憤六師所向何堅不摧
我
皇上先之以德化未即咸劉乃兇渠既殞餘孽罔悛
天威赫怒爰
命虎臣分軍而前冞入其阻日未浹旬保寧成都千里
底定正月丁巳捷書上
聞誕集文武臣工宣於
闕下僉曰蜀寇之不靖於今六稔
皇上休養民力湛靜不絿
金鏡在握朗照萬里之遠山川險易瞭若掌中
廟算恢宏指授方略以師則武以時則利以將相則和
調用能不日成功
聖武布昭遠邁隆古臣以布衣被蒙
恩澤拔置史館粤稽曩昔劉闢既擒韓愈進元和聖德
詩明之平蜀劉基亦作頌以獻臣雖蒙滯躬逄盛
際於以頌揚丕烈其何敢後乃拜手稽首而獻詩
曰
皇帝聖哲靡遠弗瞻南諧北爕西被東漸蠢爾不庭憑
阻滇黔爰踞巴蜀以逞戈銛
皇帝曰咨元戎是勅欲宣武功誕敷文德寇衆來挑我
堅壘壁匪久其師恤民之力
民力既恤士氣孔揚我車我牛我倉我箱芻茭菽粟在
巘在岡萬夫豫附萬馬騰驤
魁渠肆殄梟謀日沮
帝曰可哉命整雲旅分鑣以馳揚旌負羽或搤其吭或
擊其膂
赫赫奮威師度七盤既下葭萌入閬中關桓桓勇略鳥
道鈎援綿井既收遂復錦官
如彼東瀛用注螢爝如彼衝風用卷秋籜昩雉斯經窮
獸乃縛徹其幟竿清我堠柝
蜀之黃髮植杖以遨蜀之黃口連臂而謠壺則有漿簞
則有醪或徯於野或迓於郊
廼疆廼理榿林棘路爾宅爾田輕爾徭賦巴貢其牋賨
輸其布棧谷梯山千里褰泝
捷書遠奏逹於
宸聰午門斯啓宣示羣工小大稽首蹈舞攸同庭燎晰
晰光如日中
我出我師正月初吉至於益部曾不旬日矯矯虎臣殆
罕其匹
帝心是嘉首用遷秩
人亦有言師克在和惟此成功
廟算實多貳者勿族降者勿苛
皇仁之溥四海是吪
井絡既平坤垠式奠蒙詔牂牁載歸赤縣
皇帝神武俾修組練亦有昆池於焉習戰
聖有恒訓儆戒無虞凡百有位職思其居勿謂外寧官
守或渝(小臣)作詩以贊訏謨
皇清文穎卷五十七
