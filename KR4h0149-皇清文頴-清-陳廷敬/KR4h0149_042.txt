皇清文穎卷四十二
賦
有事於
南郊賦(有序)韓菼
皇帝即位十有二載
天休洊至治化既洽夙夜祗畏不皇康寧勤民奉
天百度庀飭祀事孔眀必敬必時冬十有一月日長至
以其日有事于
南郊禮也先是
詔禮臣集議致祭所宜辰及齋戒處所禮臣以周人祭
日以朝及闇及歴代齋於别殿之禮以請
詔可先期有三日
皇帝齋於別殿凝精澹慮穆若天通戒百官有司於其
署宿散秩金水橋禮臣治祀事皆豫及期未眀
皇帝出宫百官皆從大臣陪位掌次導至氊案臨皇邸
有司親事益虔暨厥眀升柴告
天禮秩備舉既卒事越翼日
皇帝朝
兩宫還御
太和殿羣臣畢賀則禮美而文志敬以和神眀之感通
上下之交泰迎
天祜協庶徵具此時也(臣)菼豎儒次羣臣後伏覩
皇上恭
天成命著存
先烈恪盡於禮本
天本
祖之義實萬於昔之展采錯事者豈以國之常典曠而
不書顧既已備諸史氏恐猶未鋪揚極慮為後世
觀輒不自量搜極愚憊述而賦之其詞曰
於皇維
清
列聖相繼底定四方以櫛以薙五十餘載内外㒺一不
譓庶績咸秩靡大與細禮備樂和風移若捩凌殷鑠周
曾不芥蔕固已膺皇矣之眷顧奠萬年之統系揚配
天之弘庥薦告功德之顯懿者矣肆維吾
皇嗣服無疆日監於命之不易神饗之弗克有常視聽
惟民日寧而親之弗敢怠遑立政以簡選賢無方典學
維勤緝熙用光爰除秕莠以起羸尫以産以假或揫而
蔵仁覆如天厥德孔眀帝其用嘉祚以降康不盥而孚
時克用享於維仲冬律應黃鍾貞元相嬗槖籥無窮烟
煴權輿昭報維崇禮迎長至以逹
昊穹
皇上乃先時而戒事集禮官而折衷吉蠲何所辰良何
從既酌隂陽而定朝闇復即别殿而擬齋宫是時猶未
底夫郊祀也游心儲精無垠無極淵蜎蠖濩孔静幽墨
七日三日散致神眀之德施薜荔以為席兮郤紅鸞之
重叠曠碧綃以為幬兮屏寶帳之甲乙盛顔失其清盧
曼聲辭其觱栗奚蟬翼而翠珍將蘇黃而茹白獨沆瀣
之精英與清音之噏吸洞洞乎肅肅乎禮神之囿頌祗
之室有聞乎其聲若接乎其色百官以次聽庫門之戒
受澤宫之敕往慎乃司各虔厥職爾乃元籥氣應葭管
灰飛香草初榮水泉俄滋惟冬實中惟子是孳雞人傳
警夜如何其
天子乃叶靈辰命鑾輿登翠鳳翳華芝六素蚪四蒼螭
靡奔星之旃翻眀月之旗伏鈎陳以翼衛召顔倫以驅
馳揮蚩尢以秉戚趣王良以屬車馴天狼以彏弧捎夔
魖而低垂摧靡蕤綏綷縩旖旎翕赫幓纚駍應陸離泛
金波之穆穆襲玉露之霏霏肅靈壇而蒞止惟敬將於
天威質眀乃薦圭璧延祝嘏升玉牲酌翠斝奏雲門舞
大夏詄蕩蕩神之来風習習神之下儼裵回神之右忽
焱逝神之左神之留光逐星神之馳籋若馬既乃芳薪
上徹焫膋肅光東燭滄海西照扶桑南矅丹崖北熠大
荒於時
帝心饗答㞕然式憑仙雲五色旭日重輪和風雥集協
氣歊蒸維
三后之在天軼下武而並配乃孝思之維則允神孫之
克對坐紺席以居歆儼祖帷而謦欬寂玉衣其翻飛慰
大風之慷慨洗鐡嶺之風烟湧珠河之流抹枯泉注其
香潔芳草忽其薆薱姚鄉之盖旋浮原寝之珠重墜既
禮虔而告成肆玉軑而旋反紫烟縈盖而霏微羣靈扈
蹕而蝘蜒磕雷鼓兮駢闐眇天樂兮遠近博臨行淡乎
下房景光彌燭乎長坂膺百福之穰穰敬展謁於
兩宫㳙詰朝而進觴祝
聖母兮恒嵩告大慶於履長嫓孝養於南風上食則進
靈瓜於絳實獻夀則添長線於女紅乃御
太極而受朝集車書之大同於時間平諸王郕霍宗室
通侯小侯天揖時揖或進羔鴈或奉珪璧肅肅習習各
以其秩期門羽林佽飛執戟梐枑設衛戈楯夹立勇踰
貔虎旗拂雲墨樅樅裔裔各以其色四方計吏二公牧
伯来自屏藩獻贄天闕巍巍栗栗各以其績雕題鑿齒
烏皮黃弋丈夫女子左言侮食来享来王不維不縶紛
紛籍籍各自其國禮儀既備仙樂斯徹遠陋秦儀近邁
漢蕝長跪者三應山中萬歲之聲叩頭以九赴虞廷簫
韶之節緬神貺嘉答其若彼洎羣情忭舞其如此奠萬
邦燕谷之温熙百姓春臺之始豫元正兮太和布天下
兮大喜寧獨示一人之慶私奉郊之縣而已於是懷鉛
握槧之臣簮筆持槖之士眩耀暉光味飫嘉旨偉盛德
盪盪其寡儔竭愚瞀毣毣之微指旅進而稱曰陛下紹
五三之逸緒綿億萬之大業孝弟昭格於神眀王享咸
来乎有截陋赤熛靈威之非經哂玉女仙人之尤悖謝
郊畤之煩興斥謳巫之相接絃五十息其悲思樓十二
失其岌嶪五星之次如珠斯編八神之樹測晷斯協咸
願歌功鏤德不啻於書雲鋪張揚厲比伎於獻韈盖際
乎時之盛而忘其詞之拙也
天子乃穆然而思曰吁朕其可以或泰惟
天其眷我
祖考之洪烈顯德尚克相予予其庶幾蒙賚予夙夜祗
懼㒺或不戒於盤匜㒺攸敢弛於祮禬予熟復古訓窮
討制作調元氣於相嫗開治化之曶昩七日之復用是
觀心初九之乾敢不若厲於是屏煩營飭齋精謹陽生
審謙盈肅眀眀歸
乾清
南苑賦王鴻緒
猗燕畿之雄服據九土之奥區直尾箕而畫野控渤澥
以定都侯綏仰止而和會
聖人御焉而膺圖爰有南海欝欝國陽帶以灤易滹衛
之水襟以玉泉翠微之岡繞以薊邱督亢之饒沃重以
千秋勝國之遺疆其外則銍總藁秸稱三輔之腴土焉
聚落碁置列灌絳之别墅焉原隰鱗次編羽林之園囿
焉繚以長垣搆以崇墉塗以西蜀之丹潤以赤堇之銅
象營室之絶乎天漢似天田之屬乎紫宫遠而望之爍
乎如初升之璧月爛兮如春霽之修虹其内則廣皋狭
畦直塗曲畛千頃鱗鱗羣動蠢蠢欝嘉木之披離挺喬
柯之輪囷峩修阜之逶迤歴窪谷之蔽隠儼重扃之軒
豁羅奇珍而淵藴其水則陂高梁之流液涵素波而澒
洞待太液之遊鵠嫓樂池之集鳳浪雲浮錦波霞浸凍
冰泉凝沍玉濤廻動中則紫茭綠蘀碧蒲翠萍澤芝玉
蕊雞頭紫莖田田似盖齒齒若鯨文魚媵婢珠蛤含星
上則鳬鷖春舞鴛鸂晴宿虞蓼披紅芙蓉垂綠其樹則
有長生交讓連理合歡靈松菌桂神梓木蘭絳桃素柰
青檉紫檀夏侯之所賦嵇含之所歎漢帝之所移植魏
王之所遊觀莫不菁葱鱗耀樛結蚪蟠其草則有杜若
卷施縹蘭紫蕙慎火離離迷迭穟穟或潤露而朝陽或
迎風而藉地其鳥獸則有蒼鶴千歲文翬五色鵁鶄唼
乎靈沼孔雀貢於南域濯濯白銀之麕龐然黃金之鹿
鷹隼之所摧搏獹㹱之所騰逐珍禽奇獸或充牣而擾
畜山虞不能錄其名獸人不能殫其族於是層樓蔚起
柘館參差籠榱耀日鳳桷侵霓周廬交列帷幕密施宮
則眀光建章之制殿則九成興慶之規凌瑶光而捫太
乙横赤道而掩黃旗盖六龍巡幸之暇而爰居爰處者
實在乎斯若夫景暄妍兮有曜風習習兮自南鳥睍睆
兮和囀林隂欝而毵毵覯芳辰其韶淑景河洛之美談
寫
宸情兮懌豫命龍駕而戒鸞驂爾乃建翡翠之旗鳴靈
鼉之鼓繕招搖而指河魁面朱雀而背元武容容與與
千乘萬騎而戾乎其所乃
命八校之長七萃之士騁渠黃騰騄耳張越棘釋盧矢
&KR1508;素鷴戈白雉一發兼豵三驅殪兕覈命中之上下而
課其能否既而室弓服羽軍事攸畢神武遹皇山海寧
一羣臣於是蹌蹌躋躋而上萬年之觴陳貙劉之禮歌
吉日之章召揚雄於甘泉命司馬於長楊賡武功以文
德易肅殺而惠以吉康蓋其冬狩夏苗以儆軍實而非
以遊翺也春巡秋省以物土宜而非以驅騁也隂殺陽
生以若時紀而非以軼情也獻賦歌詩以賁太平而非
以敖嬉也欹歟皇哉並西陲之靈臺駕東京之甫草陋
漢后之遊汾樂姬宗之在鎬故能使七澤遜其勝九藪
讓其奇華林芳樂媿其德椘賓齊客失其詞惟鴻恩之
翔洽畀萬族以熙熙爰合符於軒虙遂垂拱而治之
西山賦顧祖榮
維
神京之鼎峙聳碧嶂於西隅接太行而綿亘拱紫禁而
環趨峯迴川抱雲密烟疎既春花之若錦亦秋實之如
珠境以幽而林静地以曠而天虛瞻茲山之秀色實平
皋之畫圖爾其石逕迢迢溪流曲曲碧雲之寺則絶璧
盤空香山之臺則奇峯削玉来青之雲氣常留松盤之
嵐光新沐裂泉之潭影臨虚卧佛之泉聲相逐呂洞之
奇石璘璘石景之嶄巖簇簇平波閣畔暗茂樹以當窗
秘魔厓前冠雲峯而架屋或盤曲磴於林端或敞琳宫
於平麓響鐘磬兮随長風晃金碧兮迎朝旭其山之為
状也嶔㟢竦削曲互崇隆丹青插漢蒼翠浮空峯腰雲
蔽石色苔封直如挺笏横若游龍草織地而鋪纈柯穿
澗而飛虹削芙蓉於天半秀螺髻於雲中其水則湍激
空眀玉泉成沼浦散青萍洲垂紅蓼嫩綠引而荇葉方
長殘紅謝而荷香欲老繞幽谷而潺湲注平湖而浩渺
浮遊魚於鏡中挂飛泉於樹杪朝移漁艇若槎客之泛
銀河夜照螢光若繁星之垂瓊島至於時當春夏灌木
䓤蘢繁花擢秀老幹凌空霞暎水而成綺雲出岫而蔵
峯碧粘天而無際翠貼地而焉窮芳草發兮山路仄繁
英落兮溪流紅送禽聲之高下兮晨風裊裊含嵐影之
氤氲兮春雨濛濛又若時届秋冬景物澄澈木落峯眀
天空露白林翳山而丹染石凝寒而冰結葉蕭蕭兮影
疎蟲淒淒兮聲咽萬疊隂雲千峯飛雪渺滄海之驚濤
混長空之一色随四時以改觀歎茲山之夐絶緬巨靈
之開鑿偉造物之孕奇三山隔於弱水五嶽奠夫坤維
或峻極則攀藤力弱或幽遠則策杖難窺孰若茲山之
效靈獨拱衛於
亰洛快覽眺之非遥實登臨之足樂敢濡墨而含毫效
天台於孫綽
芍藥賦顧祖榮
青陽弛令離火乘權繁紅銷影新綠鬭妍花事過荼蘼
以後風信到芍藥之前於時紫陌塵輕翠郊雨過連塍
接壠分籬別路目迷五色香成百和遠而望之郁郁紛
紛濃如錦綺淺如爛銀碎如剪綃厚如疊茵如火如荼
如比如鄰彷彿兮朱草金芝燦爛兮景星慶雲近而接
之或分或聚或火齊之堆盤或金莖之承露或霓裳起
舞臙脂之雪微飄或綠葉爭扶翡翠之風自護非一状
之可名亦鏤心而難賦是時也則有侍臣休沐上客開
筵酒徒挈榼詞人劈箋香車繹絡驕馬聯翩日欲落而
未落遊將旋而難旋三枝兩枝插帽沙際水際廻鞭爾
乃壓擔盈車辭根入市或融蠟而封蒂或連泥而剰蕊
或棐几之作供或瑤階之位置初来則價重朱門漸出
則香殘野寺此固春色之最奢奇葩之居殿者也考之
往古偏靳濡毫咏黃花於晚節譜香草於離騷即舒李
文成共數牡丹之名種歐陽品就亦推洛邑之奇苞何
將離之佳卉乃棄等於鴻毛豈知載在風詩嘉名最古
羣芳可冠小草莫伍况夫托根
帝里儼上苑之芳菲得氣栽培沐九天之雨露宜其名
譜之所採錄凡卉之所却顧者乎
鄧尉梅花賦(有序)彭定求
姑蘇西山梅花勝處鄧尉為最近自
鑾馭南巡臨幸茲山被
聖澤之鴻龐沐
天章之藻耀益令香林濯彩芳卉晞榮(臣)式聽輿歌謹
為小賦
維青陽之毓粹見玉樹之含芳風臺横繞月觀輕颺一
枝兮春暉早逗幾樹兮凡卉莫當靡不攄遠韻挹清光
孰與夫千巖搖曳萬谷廻翔離離乎如遊衆香之窟霏
霏乎如探羣玉之藏吳會江鄉姑胥山郭縹緲烟巒青
葱林壑過石鼓之嶙峋接銅嶺之磅礴波間眀鏡空澄
橋畔彩虹雙落迤邐崇岡嵳峩傑閣歴鄧尉之周遭梅
英遍於叢薄爾乃韶光乍啟暖律初回南枝潜發東風
暗催則有連村盈塢漫嶺延隈璚姿交暎仙蕾爭開深
雪扄寒姑射之神忽降横參耿碧霓裳之舞争来盖地
本膏腴花宜林麓繁植同千畝之禾叢生倍萬竿之竹
先杏蕊以舒榮掩蘭皋而藴馥攬勝萬峯之巅眺遠太
湖之曲漁洋疊嶂晨迷烏鉢層巒曉沐疑素練之盈波
訝白雲之滿谷若其皓容倚月冷蘂當風欲霽而眀暉
千文其雨則暗霧萬重繞屋而枝枝連卷嵌石而樹樹
摩空磴道窈折澗戸潜通氤氲百和之香真是娑羅樹
下汗漫恒沙之數非惟薝蔔林中是以精藍遞興化城
作供霽旭融和流漸解凍騷人攀樹而神怡烟客投林
而色動聞笛裏之孤吹和琴中之三弄何殊官閣之珍
不减羅浮之夢然而冰霜淅瀝山澤清癯非同上林之
植誰邀
帝澤之敷縦輪囷於林谷止飄落於江湖何幸蒼龍夙
駕翠葆前驅爰訪崆峝之蹟方探河洛之圖遂令山靈
延佇品彙昭蘇樵牧騰歌齊聞華祝鼓鐘鳴豫競說嵩
呼迓
天顔於芳樹邀
睿賞於仙跗信貞心其有托知皓質之不孤於是
御座雲凝
奎章日麗珠離玉綴羣疑閬苑之遊柏影松聲尚想勾
陳之衛疊巘龍盤飛泉鶴唳鼎盈三實之資枝獻萬年
之瑞緬懷景物恬熙默企
聖心仁知山中踏雪奚誇金谷之榮樹下咏花還作隴
頭之寄
宸翰天章賦(有序)胡會恩
(臣)聞日星絢采咸瞻法象之垂河洛升禎肇啟苞
符之秘聖人乃章為經緯斯世用廸夫昭眀建極
敷言則萬禩循夫彝則觀文造契亦四表沐夫光
華盖哲皇發越之精英皆造化同流之元氣也恭
遇我
皇上睿握羲圖神澄軒鏡泰階叶兆盛德覩其日新離
照當陽多藝由於天縦合帝皇王而貞運五位攸
崇統天地人以綏猷三才首出顧乃萬幾在御黼
筵不輟夫牙籖乙夜懋勤寶墨時霏於玉檢殷盤
禹鼎發金匱以流徽岣嶁岐陽較銀鈎而集美
宸章焕發
天藻時頒雲漢流暉既宣四庫七略之奥奎圜叶象復
究三蒼八體之源皇哉振古之鴻文偉矣無前之
聖則也(小臣)久厠詞苑夙侍
起居親瞻
雲日之輝莫罄管蠡之測謹頌揚盛美而獻賦曰
猗
聖皇之凝命當人文之化成賡
廟堂之喜起際海宇之昇平允教訖而恩洽洵禮備而
樂眀奎璧布其躔曜河嶽羅其精英法乾符之得一含
協氣於穆清乃輝光之下燭森萬象其畢呈洪惟
聖學精深
皇衷睿哲曠識天開英詞飈發接道脉於勲華藴文思
於羲頡博綜圖籍以無遺挹注江海而不竭是以機務
之暇覃精文翰黼藻紛披龍章絢爛碧落昭融卿雲糺
縵(小臣)愚魯未足以窺所撰也仰觀
寶畫之昭垂固已莫知所讃歎矣聖兮神兮筦天鈞兮
煒兮煌兮倬天章兮譬上蟠而成象亦下際而呈形何
鳳翥鸞騫之足喻匪龍跳虎卧之能評運神眀於體製
集書學之大成波磔雄兮金鐡屈斧鑿化兮真宰驚於
時宫硯沉碧山鑪泛清瑶管抽兮春葩麗金壺漬兮瑞
露凝遊淵悟兮入渾穆灑神翰兮暢
皇情竊覩夫表章六經闡發列史剖千聖之奥蔵一萬
古之聽視揭日月兮提弘綱析微茫兮抽秘旨焕乎鐘
鼎長垂郁乎球圖並美神動天随雲蒸霞蔚皆精一之
心傳詎鉛槧之能擬洎夫崇儒重道宣教眀彛神山
聖域繡牓豐碑燭星垣而振耀鐫琬琰以流徽以至研
歴數之精微訂鐘吕之譌謬甘石所不能窺夔倫所未
及究經
元后之亶聰廸羣蒙而啟牖皆乾文之發舒駕百王以
馳驟乃若寓
奎章於麗賦發
睿詠於瑶箋金聲玉振璧合珠聯韻叶虞庭之紫鳳辭
高解愠之薰絃
翠輦時巡遠邁横汾之作紫宸端拱時揮復旦之篇莫
不鏗鍧韶濩歕薄雲烟元音奏而和風應律麗則敷而
霽旭呈鮮臣工拜賜而榮渥靡弗蹈舞於堯天繄
聖製之矞皇兼
御書之精妙理無隠而不宣法無微而不到真足冠邱
墳跨典誥掩五緯耀二曜是以榮光奕奕德音秩秩銀
繩啟而草木敷榮翠軸展而河山潤色諦觀虞夏以還
歴數漢唐誼辟雖復逸思雕華清才迅發卓爍乎詞章
研精於翰墨又烏足以仰厥清光而臻斯極則者哉是
以東際扶桑西盡昩谷南横炎海之表北踰祝栗之族
被
聖人之文教覲光華而沐浴盡一道以同風遂無思而
不服是雖日侍琅函時親玉局固未能測至道之根源
而窺
天心之所藴蓄者也乃再拜稽首而系之曰濬哲惟
皇發神秘兮披文相質衆美備兮偃波垂露會寶意兮體
含飛動恊符瑞兮摛掇菁華攄淵懿兮永勒丹筒垂綠
笥兮教化笙鏞振大地兮光昭於天被萬類兮
萬夀無疆賦彭會淇
維天心之純佑兮爰篤生夫我
皇亶聰眀以首出兮綿歴服於無疆秉常新之離照兮
體不息之乾綱信久道之化成兮閱五紀而彌昌當大
衍之全策兮符皇極之中央居青陽之右个兮迴鑾馭
於東方屬春和之普暢兮迎麗景之舒長日扶輪而耀
彩兮風拂旆而悠颺川嶽貢其珍符兮雲物紀其嘉祥
草木效其華滋兮鳥獸獻其文章矧含生而負性兮靈
萬物而近光羣飲和而食德兮能不忭舞而趨蹌則有
天潢華胄宗盟懿親鳳毛翽翽麟趾振振彤襜翠幄碧
幰朱輪金羈玉勒繡韀錦茵貴剖桐封之瑞榮敷花萼
之春繁弱密湏屢分天物鳬鷖行葦時醉犧樽聽雞鳴
而趨長樂随龍輅而朝
寝門挹霞觴之㶑灔斟瓊液之氤氲齊班行而上夀樂
笑語之繽紛亦有元凱名家伊巫望族豐沛馳驅豳岐
櫛沐十葉貂蟬一門華轂爵承世秩之庸俸仰
天庾之祿姻連
帝室似蘿蔦之依松職侍
禁廷儼繁星之麗旭榮施祖父之勲勞庇及子孫之齒
錄身依日月思高厚而知慙運際風雲望龍光而敬祝
若夫通籍官寮登朝膴仕周室六卿漢家羣吏委珮蹌
蹌彈冠濟濟或黃髮而備公孤或方剛而膺任使或登
槐棘之班或受封疆之寄或分軄於巖廊或效能於都
鄙秩有崇卑情無遐邇享鼎烹之奉固切懷忠叨升斗
之糈亦圖報禮幸
聖節之方臨識
天顔之有喜葵思向日敢忘愛戴之忱管欲窺天莫罄
揄揚之美若乃辟雍士子膠庠生徒鴻都詞客虎觀通
儒衣猶縫掖座接簮裾席珍待聘被褐懷瑜觀光而遊
上國挟策而赴京都望清塵而獻賦擁輦道而陳書懷
樂育之仁夙知忠孝仰文明之化倍切歌歈聯袂褰裳
首四民而踴躍擔簦負笈輕千里而翹趨銀甕移来鏤
出萬夀之字芝函捧去装成五嶽之圖至若村夫巷豎
白叟黃童江湖賈客里井耕農生依闤闠跡逐西東巖
栖谷汲夜宿朝饔忘
帝力於何有瞻
天表而無從咸欣在宥永荷帡幪樂春臺之皥皥愛夀
域之融融指長安於日下識紫氣於雲中莫不塵飛增
嶽草偃從風環區稱慶比戸呼嵩繄含哺而鼓腹擬頌
禱於華封别有異域冠裳殊方幅舄鑿齒雕題洞胸刺
額衣毛茹血之倫穴處巢居之國亦皆望氣歸誠聞風
奉職庭設九賓道通重譯大一統之車書會萬方之玉
帛獻琛貢雉慶
寶歴之悠長航海梯山凛
天威之咫尺信中外之同心合天人而交格盖由仁周
六㝢誰忘覆載之恩澤被八荒肯負生成之德岡陵之
願不介而孚芹曝之私經時彌積敷天喜氣即是祥烟
瑞霧之蘢䓤匝地歡聲不啻琅瑟雲璈之考擊豈若歲
星金馬十洲勞武帝之求王母瑶池八駿騁穆王之跡
者哉頌曰春日暉兮淑景眀和風扇兮海宇清天垂象
兮地效靈含譽垂芒兮耀玉衡沆瀣為漿兮滴金莖躋
公堂稱兕觥願吾
皇兮常康寧億萬載兮樂太平重曰穆穆我
皇承休命兮垂裳四紀天保定兮萬幾時勅三辰正兮
百度維貞八方靖兮臣民戴德騰歌詠兮欣逢
聖節朝野相慶兮誕受多福日新而月盛兮吾
皇之夀並天地而無竟兮
浙江潮賦沈三曾
惟太極之端倪肇一元之翕闢天得氣而循環水随天
而潮汐陽舒而為日精隂斂而為月魄惟日往而月来
應靈潮之出入觀其俯陽燧而抽光臨方諸而吐液魚
腦凖其盈虧蚌胎資其潤澤騐物理於自然豈一氣之
偏隔考冰池焦釡之論搜海志山經之輯徒驚化鯤之
濤孰覩斷鰲之極王充䑛筆而多遺盧肇和鉛而莫識
爾其至神也震不測以為靈至信也秉不爽以為德方
氣升而地沉固乘時而洋溢暨氣降而地浮亦應期而
不失當夘酉之日則隂陽之交也氣以交而盛故潮之
大也勢以鼓而彌勁當朔望之後則隂陽之壮也氣以
壮而升故潮之至也機以激而愈騰應乎乾則天一之
所生效乎坤則地六之所成習乎坎故洊至而不争說
乎兌故得秋而自盈然而䢴濤未睹瓊海莫經百盈百
涸曾傳漏汋三溢三竭但述安寧要不若錢塘之閎覽
足懾魄而移情爰考錢塘之為江也遠接瀛壖遥通碧
落束島嶼之濚洄互扶輿之磅礴赴天目之蜿蜒緯富
春之繹絡扼婺歙之咽喉襟宣饒之根角上流披嚴子
之裘旁邑採桐君之藥名傳越絶之書地控句吴之索
樟亭四望面面峥&KR1478;龕赭兩山朝朝激搏燦玉礫之光
明曝銀砂之閃爍滙窟宅於龍螭壮盤渦于鮫鰐故其
包含品物釀郁菁英珊瑚眀月紫貝瑶瑛丹虬采介神
鯉華鯨殊形詭體萬彙千名固編蒲之所不能載亦然
犀之所不能明惟夫天吴先導海若駿奔龍伯起舞蛟
宫欲吞狂雷隠隠噴雪紛紛走百里於瞬息飛一線于
海門遠而望之乍如玉虹之横銀漢徐而竢之飈如鐡
騎之驟中原朗朗乎排瑶圃開瓊岑洞靈合沓幢節蕭
森駕閬風之縹緲驅員嶠而来臨娟娟乎如馳玉女揚
素娥明珠翠羽皓齒修蛾見生塵之羅襪悵微步于凌
波浩浩乎如長矛利戟鞭弭櫜鞬貔貅萬幕組練千屯
厲前茅與後勁儼玉帳于龍幡隆隆兮如洪鐘疾撞大
吕争鳴聞韶魯國張樂洞庭總八音之並舉肆戞玉而
樅金但見砰磕奔騰激揚浩蕩挟鯷壑以俱来貫牛斗
而直上跳沫則重城欲浮驚湍則衆峯皆讓波撼石而
吸三靈勢極天而浴萬象勇士見而囁嚅猛將立而惝
怳擊電轟霆之下笑人語之不聞排山倒海之前喜輕
舟之無恙徒觀其水力之所到盖不知其幾千萬丈于
是乎起子迄午呐景納光尹公叱而地吼陽侯怒而風
狂素鎧當前識靈胥之旗影銀花鎮後疑覇佐之鋒鋩
維錢王之萬弩獨犀利而莫當射濤頭使東向廼築堤
而捍塘儼天門與碣石峙狂瀾之隄防紹禹功于千載
共山高而水長乃有弄潮之夫迎潮之子舴艋飄搖鳬
鷗容與蔡襄戒而不應馮夷見而竊喜疑木心與石腸
習騎鯨與跨鯉更有寶馬千羣鈿車十里集江滸而来
觀列茶棚與酒市簾窺吴嶺之青座對越山之紫指雪
浪而笑語喧望銀濤而闌干倚乍日暮以歸城覓遺香
于堕珥此觀潮者之勝槩也亦以見潮之神奇而莫比
要而言之方其噫氣交作蜃勢憑陵日月浮動山川欝
蒸足以增壮夫之氣而振侠客之膺洎乎駭浪就平洪
波舍次曠天宇之澄清静江花與岸芷亦足以使躁人
怡情而貪夫知止是其消息參乎四氣進退運乎六時
滿而能抑謙為之持動而不括静立其基淵凝澄徹往
復張弛久矣斟酌元氣而為萬物之滋矣况乎
六飛時御萬乘前驅南巡越甸東瞰吳趨表章功德混
一車書河清海晏雲行雨濡澤溉扶桑之國恩流若木
之墟軼陶唐之刻玉邁潙汭之披圖(小臣)登瀛忝竊學
海徒虛矢濟川于說命慚作楫于商書論水羡蒙莊之
有識觀濤知枚乘之非誣幸生長乎澤國曾流覽於海
隅極滄溟之偉覯乏潘陸之陳敷敢臨池而染翰有望
洋以踟蹰
太液新荷賦方韓
序維仲夏律中蕤賓薰風初拂時雨方新樹綠隂而冉
冉水碧浪而粼粼乳燕穿花而上下遊魚唼藻而浮沉
上林則葱菁交蔭御堤則清迥無塵盖天下之平久矣
人物皆熙熙而自得卉木亦欣欣而向榮浩浩玉泉滙
為太液斜繞宫墻遥連禁掖練光萬頃天宇一色平開
曉鏡之晶熒静映晴空之澄碧汎瘡海于襟帶瀉銀河
于几席環臺榭以濚洄漾蕖荷之的皪方其茒蔤既植
菡蓞初生田田剪翠片片雕瓊出淥波而霞照搖綺浪
而雲蒸迴風蕩沫似弄珠之夜出映日澄鮮儼濯錦之
晨興洸朝暉兮瀲灔裛夕露兮清泠晴與雨兮俱滌華
並葉兮齊馨芳香可贈咏菱江之初月方舟共採結錦
纜于長汀但見晴鳬出浴纖鱗吹萍神龜遊于葉上文
鴛宿乎花隂感萬物之得所想茂育之生成今夫蓮皭
然不滓淵然内泓根有節以自固莖中虚而不盈辭烟
蘅兮澤畔振華藻兮蓬瀛葉著如規之目花稱君子之
名盖以根植靈治跡連梧岡浥
九重之湛露沐
聖人之波光宜其香薰水殿藻溢銀塘並金莖兮吐秀
與芝草兮呈祥齊木禾為上瑞偕幽蘭為國香詎同夫
折之葺袂搴以為裳羣薜蘿而為伍昩葵藿之傾陽也
哉
皇清文穎卷四十二
