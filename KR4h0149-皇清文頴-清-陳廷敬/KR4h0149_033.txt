皇清文穎卷三十三
頌
昇平頌(有序)張英
(臣)竊惟自昔國家席累葉之鴻庥撫守成之大業
承平既久類必有非常之功以蕩滌瑕穢而鎮撫
生民然後皇威遐鬯社稷奠安有泰山四維磐石
苞桑之固焉在詩有之曰薄言震之莫不震疊在
書有之曰其克詰爾戎兵以陟禹之迹方行天下
至於海表夫以成康之郅隆猶以張皇六師為大
訓載於詩書信有徵矣漢以兵力定七國文景之
業彌光尤已事之最明者哉蓋國家之有師旅征
伐猶天地之有霜雪雷霆也非霜雪則萬物煩囂
之氣不肅非雷霆則四時堙鬱之氣不宣非師旅
征伐則亂臣賊子無所讋服懲創而不敢肆故霜
雪所以開陽春也雷霆所以啓晴霽也師旅征伐
所以靖祲氛致太平也天地仁愛萬物之心與聖
人仁愛萬物之心皆不得已而託之乎此者也我
國家自
世祖皇帝戡定大統
皇上撫御區夏以來待藩臣之恩良渥矣處之以重鎮
視之以心膂睦之以懿親極之以高爵顯秩豢之
以膏腴腆禄乃物太甘則自蠧獸久畜則思觸富
貴極而驕悍生驕悍生而反噬起平居則怙勢席
寵以荼毒
朝廷遠方之赤子及下尺一之
詔則環視而起一方作俑諸方應之以盜弄
天子之戈於潢池舉平日
朝廷所付之疆土所屬之將士所簡閱之器械所賚予
之金錢悉藉以抗
天子之命據固阻險伏莽跳梁是非大奮我武以芟刈
而薙獮之何以昭臣子萬世之經而彰我
國家四征不庭之罰乃自始亂以來授鉞天潢分馳禁
旅虎臣四出鷹揚奮興以漸次削平迄於今八載
海内蕩定昭明無纖芥根株之遺可謂盛矣(臣)竊
念身依
闕廷趨承講幄者五年簡侍近密者又四年其遠方兵
威克捷之竒戰勝攻取之略戈甲組練之華折衝
陵轢之勢臣雖未得而聞且見也若我
皇上八年來宵衣旰食之心則臣知之最深念赤子罹
於湯火急欲一旦出而登之袵席之上每復一城
一邑必
嚴諭以無擾百姓至仁也武臣進止皆恭請
廟算以行萬里之外視如眉睫之間凡一經
聖慮則險者平難者易成功奏績刻日而應至神也簡
任將帥以武勇智略為經以持重寬愛為緯疇咨
而舉推轂而行至慎也減膳撤懸力崇簡約以佐
天下兵食之需故軍興歲久常賦不益至儉也閫
外將帥時
賜手敕申誡其有能靖寇撫民者則
灑宸翰製詩篇解御服以襃異之至厚也數年來屢避
正殿朝賀一方底定宫中必焚香親告
天
祖至敬也未明求衣昧爽聽政日昃不遑暇食夜分省
覽章奏不輟以籌畫天下至勞也捷書至必敬告
兩宫親承色笑懽聲溢於殿陛之間至孝也殲渠魁而
舍脅從逆命者誅之歸命者撫之赦過宥罪布大
誥於天下至信也天下之人但見八年之内殄滅
羣寇綏靖地方震古躒今武功若此之盛而能盡
知我
皇上深宫之中神武勝算焦心勞思如此之不易易哉
今者十月克復雲南賊渠授首十一月十三日夜
露布至
皇上時御乾清宫覽奏臣等叩頭稱賀
御榻前
天顔悅甚顧謂臣等曰朕今日為天下萬姓喜追思逆
亂以來官民咸被荼苦更復惻然於懷臣等謹合
詞對曰
皇上仁愛之心通於天地斯所以為萬世開太平也
聖衷之一念不忘百姓者舉類此臣因伏念古者雅頌
之作以昭德紀功周宣王平淮北而江漢興歌唐
憲宗平蔡州而淮西有頌若以方今日之功力不
足以當百之一當時之臣猶能撰述詩頌鋪揚國
美垂布金石焜燿史冊况我
國家數年中東戡閩粤西定隴蜀北平察哈南靖滇黔
竒功茂烈炳炳麐麐不可勝紀(臣)職居惇史載筆
左右其敢以固陋自覆而不勉綴賡颺之末班乎
謹撰頌八章曰平閩平粤平察哈平隴平蜀平滇
各指一事言之也曰泰階平歸功
廟謨也曰武功偃樂成功重休養也統名之曰昇平為
萬世無疆慶也詩曰吉甫作誦穆如清風則臣滋
愧也
平閩
閩嶠峨峨閩海泱泱灘石劍立篁叢弩張狂童逆命爰
阻我疆勢連長鯨濁亂海邦
王師奮武載旆皇皇東由姑蔑西經豫章如霆擊枯如
髮攖鋩繫頸以組俘於明光厦門逋宼歸我帆檣一民
不殲神武孔將
平粤
古稱百粤象郡羊城昔建南藩以奠東溟乃生䝟貐怙
勢憑陵不孝不弟為亂之萌
天戈所指游魂載驚既歸而命既抒而誠狼子反覆黃
鉞斯行梟巢盡毁瘴海彌清毒潭鱷掃合浦珠明五嶺
烟蠻南拱
神京
平察哈
北嶽為鎮東海為垠部落環衛繡錯魚鱗中有察哈舊
我育民居我肘腋為我藩臣蠢兹負德忽煽烽塵元老
秉鉞我馬駪駪師惟一戰
命不重申殲彼強寇不返隻輪魁渠函首獻於
紫宸
太宗戡伐前烈維新
平隴
隴西涇陽俗剽民勁亂臣反戈河北咸震我師旣出逐
北乘勝頓於堅城歲靡有定
帝曰元老往敷朕訓示之以威懷之以信矢不遺鏃兵
不折刃崇墉夜開頫首歸命投戈而謼悔罪思順秦隴
千禩惟以歌詠
平蜀
古維西蜀國號魚鳬劍閣嶙峋雲棧﨑嶇一夫扼險萬
夫歎吁况峙糗糧千里沃腴賊實藉之稽我天誅將軍
憑陵蠶叢坦塗既克保寧遂入成都孤雛咸殪腐鼠莫
逋夔門巫峽重釐版圖德威赫赫時聽巴歈
平滇
誕惟滇宼倡亂之先攘臂昆池竊踞湘川
王師萃止如雲蔽天威武撻伐聲震八埏巨兇既殄餘
燼猶燃寄命孤城析骸經年元戎奮武伐鼓淵淵鐵橋
失險滇城摧堅翦彼鯨鯢膏我戈鋋亂源禍始藁街特
懸
泰階平
六軍振旅九服來同桃林歸馬扶桑挂弓星輝雲縵嶽
朗川融休哉鴻烈誰其始終輔弼之英貔虎之雄祇受
成命謨由
聖衷智勇天錫濬哲亶聰握機鏡要神運樞中仁慈恭
儉昭格蒼穹鞏萬世業定此膚功
武功偃
我有弓矢願言櫜之我有戈矛載衅藏之膏澤萬物雲
行雨施譬彼稂莠翦伐無遺今此良苖滋溉攸宜仰承
帝祜俯恤民疲崇文敦教返於恬熙仁風愷政浹髓淪
肌
至德弘仁頌(有序)張英
稽古稱幅&KR0695;之廣曰東漸於海西被於流沙朔南
暨聲教訖於四海可謂盛矣然東南以海為域西
曰流沙則猶在今甘肅之境朔方亦未嘗明言所
至之地三代以來歴漢唐宋元明求其王化之所
及車書之所通梯航重譯之所至皆未有如我
國家今日之無遠弗届者也
皇上視荒遠之人無異於畿甸之赤子凡跂行喙息者
皆欲令其生養安全而納之軌物之中盡兩間之
所覆載不忍一方一人不獲其所書所謂光天之
下至於海隅蒼生萬邦黎獻共為帝臣豈非聖人
之心前後古今一轍哉曩時喀爾喀君長僻處遐
陬雖屢通職貢未盡躬修臣節今者嚮慕
德威傾心内附願列藩臣
皇上鑒彼精忱厚加存恤給地安置豢以牲畜芻粟以
資其生恩至渥矣爰以康熙三十年孟夏之月
車駕親自拊循期門羽林之士雲衛景從五月初吉至
於邊徼之地七旗喀爾喀君長率其衆數十萬人
歸誠效命於
龍旗鸞旆之前莫不扶老挈幼稽顙流涕感頌呼籲朝
見伏謁如儀
皇上育以至仁涵以至德錫宴頒賞咸從優渥發
德音下明詔嘉其嚮化之誠予以世守之爵其宗族皆
賜秩有差復為之申法禁布規條曉以禍福廸以幹年
俾與四十九旗同沾恩澤永遠生養猗歟盛哉
皇上之德怙冒此天地照臨並日月會合如風雲濡澤
若雨露昭明法紀如三辰之麗天底定方隅如四
維之奠地恩賚禮成羣心欣悅普天率土莫不謳
頌前史紀載罕覯斯盛臣忝居惇史之班敢對揚
休美恭獻頌曰
維彼遠人雖處漠北自天覆之豈有方域罔克奠居
聖心憫惻好生之仁惟帝時則(一章)
靡憚暑雨跋履山川安人是亟懷遠宜先滌其荼苦賚
以生全稽顙至止歡動八埏(二章)
何以宴之旨酒維清何以錫之庭實百朋龐眉皓首扶
杖來聽
天膏所沛萬類皆榮(三章)
自古仁人繼絶舉廢存其名號勿殄厥世永為北藩版
圖是隸帶礪之封爰及苖裔(四章)
聖慈藹藹申令煌煌維仁是育維義是匡教以親遜爾
毋胥戕食我茅土率我典常(五章)
我德旣敷我武孔揚如雲如電戈甲騰驤如虎如貔騎
官蹶張
天威赫濯震肅遐荒(六章)
自兹遠人保聚生息如溺斯拯如槁斯植耕田鑿井維
帝之力錫爵分珪維
帝之德(七章)
駕轉六龍雲生九陌甘雨載塗澤我疆埸人和致祥敷
天悅懌盛舉永光昭於簡冊(八章)
聖武三臨絶塞蕩寇功成頌(有序)張英
皇帝承天景命臨御宇内勞
九重之宵旰謀萬姓之乂安所以撫綏而教養之者至
矣備矣蠲柤之詔歲必數下史不絶書嘉惠元元
動以數百萬計積貯之令行於豐稔遍於州邑所
在有數十年之儲凡此無非為百姓計也曩時三
逆盤結為天下蠧必致荼毒生民於是大奮威武
翦除而廓清之蓋
聖人之心欲使薄海内外戴髮含齒之氓咸遂安養共
樂生成同登仁夀之風永底時雍之化深宫睿慮
之所孜孜圖維自朝至於日中昃不遑暇食者惟
在乎此也乂安中土之心切則不得不安邊徼欲
安邊徼則不得不除寇賊荒遠之區脫有梗我
王化伏莽跳梁之人則將來必益為邊患為邊患則必
調發轉輸以遠煩禁旅勞頓九州之民
聖心所以惓惓焉為國家計久遠為生民謀休息為萬
世立太平必欲蕩滌此狡寇厄魯特噶爾丹者所
以安邊塞也威遠人也實所以乂安中土也維丙
子季春
聖躬親御六飛遠度瀚海戈甲耀日旌旗蔽空風馳雲
集俯瞰賊壘如自天而下為狡宼之所不及料披
靡奔潰獸駭鳥散勁旅堵截一鼓而草薙禽獮之
賊雖遁跡荒遠而部曲盡矣牧畜空矣奄奄之息
何能久存庸衆之識似更不煩車駕之再臨王師
之久駐乃
宸算制敵迥出尋常留將軍於塞上以困蹙震悚之
聖躬以丙子冬復臨邊塞渡河至鄂爾多斯之地經畫
布置丁丑春又
親至寕夏駐蹕於狼居胥山遣師搜勦
車駕逼臨彼之部曲惶駭離畔振如雷如霆之威兇渠
自褫其魄沛如雨如露之澤黨與咸貳其心所以
俘其子而來獻者彼之鄰國也遣使而輸誠納款
者彼之腹心也賊雖狡悍斯時四顧無親入地無
路以膏斧之軀為飲鴆之計惟有自即殄戮爾安
能出
聖謨成算之外哉總由我
皇上躬親指示竒正兼施恩威并用視絶域於掌上羅
獷獸於阱中故成功若斯之盛也蓋非至明無以
審機而不惑非至誠無以歴久而不倦非至斷無
以成功而不疑而總歸於
聖心之至仁視邊方為一體而不忍數罹其災也登寰
宇於袵席而不忍以一事煩苦吾民也是以三臨
絶域跋涉山川冒觸寒暑
親舉玉趾恒飲濁泉風雪則屏除帳殿減餐則俯同士
卒揮黃鉞以先驅擐甲胄而逹旦指麾形勢則極
在巘在原之勞籌畫機宜則窮九地九天之秘焦
勞煩苦不可殫述
聖躬皆親歴之仁天下子萬民之心至矣蔑以加矣今
者逋寇悉平荒遠無不臣之國邊烽盡息諸蕃皆
樂利之年大功告成盛典斯舉以副我
皇上乂安中外之心成我
國家太和熙皥之化永永萬年至於無極(臣)竊惟
聖武三臨絶塞殄宼寕民焜燿史冊上下千古無與比
隆謹撰頌九章以述盛烈頌曰
維丙子春
神武丕揚組練十萬氣吞朔荒
帝親率之沙磧騰驤殲此猰㺄膏我斧斨(一章)
維朐臚河遠帶荒服自
天臨之泉甘草綠立覆其巢揮戈西逐萬古不磨
聖人之躅(二章)
寇方奔突西遇我軍風掃霆擊狐兔披紛飽我卒伍殄
厥醜羣
神謀指授耆定大勲(三章)
維丙子冬雨雪在塗黃河曲岸
鑾輅馳驅除惡務本宜絶根株時哉勿失洋洋
聖謨(四章)
河流浩浩虎旅雲屯震之以武綏之以恩風馳青塜化
洽烏孫呼韓接踵稽顙
至尊(五章)
天與不取昔人所嗤張我精銳燼彼饑疲乘機維哲扼
要乃竒
聖人之智匪衆所窺(六章)
維丁丑春經武西偏狼居胥山古史所傳
天子韎韐威暢八埏遠陋西漢勒銘燕然(七章)
都邑聚觀孽子成俘鴟張鉅寇一夕殄誅彼脅從者咸
輸爾孚巍功駿烈振古所無(八章)
玉關萬里靡塵不清覆載之内咸震
天聲外安中乂億載功成金函玉檢永頌昇平(九章)
平滇頌(有序)孫在豊
皇上聖神文武德蓋八紘功函九有薄海内外罔不暨
訖
御極二十年繼序集勲恢宏煌煒躋昇平遏亂略奄甸
海表盪滌南疆自西自東剗刮羣姦
天戈所指既翦既除惟兹滇南孽醜竄穴孤城延喘嘘
息王師三十萬既集雲南城下九月辛未
詔諭諸將督趣攻拔
睿算指授至斷至悉於是大將軍臣章泰臣賴塔等既
受方略率師賈勇登銀定山扼上游環布四面列
樹雲梯乘埤入隘矢鋒雨集礟聲雷鍧十月丁未
拔其城逆渠吳世璠自盡傳首京師獲其醜類殲
之軍中降其衆五千餘弗殺軍民悉定雲南平十
一月丁卯露布至京
午門宣捷臣民懽躍咸仰
皇上天威遐暢妙運在心坐照萬里之外瞭如目中指
諸掌上俾諸將得受成畫奏膚功肆靖八荒永清
四海成功若此之燀赫也臣稽前古漢武拓地置
郡唐蒙治僰道浮船牂牁而不下王然于輩分道
四出莫能逹厥後昆明習戰以為美談唐開六詔
武德貞觀間韋仁夀檢校南寧寄治越巂顔師古
以諸州内附遂圖王會宋藝祖玉斧畫圖置大渡
以西不問蓋自二千年間英主間出於西南徼外
猶難之我
皇上神武布昭靡遠弗届駿烈無前卓冠百王遠軼千
古已臣竊惟嚮者滇南閩粤諸土分置藩翰垂三
十年久將滋蔓
皇上睿謨神智至深且遠收其部衆
詔許乞還待以恩禮且以省供億寬民力至仁也乃滇
逆首禍自取天討搆及閩粤以速誅戮
帝用赫怒大張撻伐六師四出次第削平閩宼盗弄者
三年繫頸而致之闕下平南克終臣節厥子逞狂
者伏誅兩粤草竊悉就殄滅滇逆所犯秦隴以西
楚疆以南黔蜀諸地一時呌讙大軍整旅而前逆
氛鳥獸駭散賊桂先殪嘬鋒礪鍔掇衡岳披辰沅
南定黔中跨雲棧擘劍閣西踣蜀道又以一軍略
梧桂而西長驅滇界諸軍畢會盡薄城下覆其穴
巢孽䜿授首八載用兵會朝奏績天地神人篤其
慶山川河嶽效其靈昆蟲草木罔不蒙休而被澤
猗歟盛哉
聖天子有大而謙乃曰惟
天惟
祖宗之靈實佑庇之爰告
郊廟昭事惟虔
頒詔中外湛恩霈澍車書萬國悉庭悉臣四海晏如民
用休息
帝德丕冒嘉惠元元遐陬荒澨莫不涵泳至化皥皥熙
熙羣仰幬載以蒙億萬世無疆之休永永無極臣
恭遇昌期懽忻舞蹈發於聲歌不敢以猥陋闕職
頌曰
帝德廣運撫兹萬方
天威肆靖
聖武維揚窮域極邊西南之荒四征不庭曰安曰攘風
嘷虎嘯雲擁龍驤人三十萬整我戎行決策如神
九重制勝誕告師中能以衆正維師武臣咸克用命滅
此朝食一鼓而奮江擘金沙山搖銀定覆巢壓卵以莫
不順逆渠自仆刃取頭顱獻馘於京懸首於衢黨惡就
殲已伏厥辜倒戈不殺歸命其蘇滇人帖然頓顙讙呼
坐籌萬里實惟
帝謨赫赫聲靈西南遠徼自古為難前史所道水戰昆
明風烟南詔畫斧披圖解貂用勞孰與神武明威並昭
一舉風清蠻天海嶠在昔逆醜實違於天
帝念兆民謀其幹年坐糜餽粻莫甚於滇次之閩粤詔
可其還蔓草之圖猶其後焉奚乃逆命是惟就殲六師
及之行天之罰逆伺沅湘旁煽閩粤騃豎猖狂閩天鼠
竊降走傳車以承鈇鉞維彼平南終亮其節鋤其不類
殄其不率初征滇逆於岳於衡天之明威首誅不寧既
干赫怒莫逭天刑是翦是刈率湖之濱迅捲而南楚疆
以平既抵貴陽亦越武陵雲棧西連蠶叢鳥道劍閣天
開玉壘風掃拾蜀如遺偃黔猶草粤西一軍五嶺之表
惟堅是攻惟虚是𢷬會取滇池馬騰士飽諸軍雲合萬
旐星飛月中三捷天外重圍潛狐何窟潰蟻何歸烽消
烟滅旌旗一麾獻功
郊
廟布
詔天陲建櫜衅甲萬邦以綏惟
帝之德諴和有衆稼穡民依車書賓貢功叙九歌道尊
三重苖以雨膏物以風動囿茁騶虞郊遊麟鳳
天子萬年式歌且頌
平滇頌(有序)徐乾學
肇自
聖人首出握乾符俯坤軸函括㝢縣車書混一海内無
事惟二三藩臣猶擁兵重鎮糜大司農金錢歲鉅
萬
皇上欲以脫劍建櫜加之恩禮賦杕杜勞還之詩然後
輯干歸馬蠲租給復施近古未有之寬政以故
俞諸鎮之請使使宣慰皆還諸
朝嘉與祚嗣共保吉康何圖賊臣狡焉思逞滇為首逆
二隅效尤爾乃宗賢授鉞宿將建牙肅將
天威徂征厥罪
皇上親授方略分道飇馳神殛鬼謀渠魁自斃蟻屯蜂
聚跳梁傅會之徒送欵通章絡繹而至閩粤諸路
以次底平稜威遐厲掃蕩黔蜀於是黨與㩦離脅
從解散惟滇遺孽負隅嬰城我
皇赫怒責攻益急令諸將分道並進焚巢踣穴殲厥醜
徒爰以康熙二十年冬十月進逼其城圍之數重
逆孽吳世璠暨偽將郭壮圖窮蹙自殺餘衆悉降
滇南以平先是
至尊進羣臣命之曰自軍興以來未忍加賦以重困元
元顧一切用權宜集事予一人繹思未有攸濟惟
欲永清耆定以無宿兵於三方夙夜弗遑於兹數
稔今尚刻期戡定其所以休養斯民者罔或後時
至是捷書
聞
皇上告祭
郊壇
太廟發政施仁示天下更始湛恩渥澤與赫聲濯靈俱
遍遠邇普天率土歌咏昇平匪直巂谷之中方吹
暖律昆明之上始消兵氣而已(臣)嘗逖覽載籍於
古今治忽之故察其源流本末蓋非沈幾不足以
圖功非果斷不足以集業傳曰末大必折尾大不
掉理勢所至可燭照數計唐時藩鎮根柢纏結雖
以子儀光弼愬燧之徒名將馳驟究不能剷滅蕩
滌禍且與唐終始此無他無大有為之主恢謀遠
算以作之於上也我
皇上睿謀神運制勝堂皇選將征討七八年間諸叛削
平如吹槁葉版圖尺土罔不肅清自今億萬斯年
太平玉燭
詔秩宗審定典禮樂正宣播金石貞符洊至洪庥無疆
(臣)之職司乃兼載筆竊以易言高宗伐鬼方三年
克之其在於詩則有殷武一篇宣王之伐淮徐則
雅有江漢常武唐憲宗之平淮西不過一州之地
而韓碑柳雅崒然聳觀當時臣子所為揚厲鋪宣
以美盛德告成功者著之於經垂之於史其揆一
也(臣)不勝葵藿之忱謹作頌以獻凡十有六章皆
指事實錄以明彰
皇上聰明睿智神聖文武邁古高宗宣王非唐宗之儔
所可企仰萬一至仁厚德蕩蕩巍巍嫓美炎黃比
隆堯舜於以流傳奕禩垂則無極頌曰
維
帝元祚文軌既同盤江洱海版隸驛通填壓維藩敢貪
天功宿兵麋餉未復於農(一章)
假竊威靈張官置吏物產豊積潛為姦利腹忮貌恭噢
咻為惠
聖哲幾先帷幄謀秘(二章)
宸衷獨運衆慮或殊宣厥旋歸寧棘毋徐彼戢其翼其
究將舒寢謀則暫革心則無(三章)
幾不可需事不可狃養癰終潰其毒孔厚
天語温然恤其勞久有弗共命雷霆在後(四章)
彼昏神昧恃力猖獗敢行稱亂干我黃鉞蠢爾狂且聽
彼誘脅一時蝟起姦宄草竊(五章)
於赫
皇威整我禁旅攻車同馬震疊荆楚么麽小蟲奮臂我
拒我奪其壁冞入其阻(六章)
貫盈於髦天奪其魄釡魚檻獸技窮能索天監趣罰畀
於鬼伯裂肩分髀以俟刑磔(七章)
維兹關隴維兹邊庭維兹兩粤維兹甌閩維黔維蜀咸
曰底平折首獲醜王師有征(八章)
王師有征殄彼凶豎曀曀滇方如闇斯曙如熱斯濯如
暵斯雨如渴斯漿如餒斯饇(九章)
四時代謝亦有金行民用五材誰能去兵
帝纘武功既克告成武功告成
帝曰息民(十章)
息民伊何民力殫矣輸將告困惟師之以矧師所處實
多轉徙中田有棘不見秬秠(十一章)
帝曰施仁給復賜租斥關去禁養老字孤滌瑕洗垢咸
在赦除登賢進良載廣厥途(十二章)
小大之吏必以廉善允釐百工各守爾典武功爵級不
參銓選貴遊執經論秀藝苑(十三章)
羣工咸曰丕休萬年登三咸五鴻號光前
聖情固讓於
祖於
天郊壇都宫禋祀告虔(十四章)
如天之仁覆幬八荒受福
王母有慶元良在廷肅敬濟濟巖廊夀域日躋純固敦
龐(十五章)
猗與醇風臻於刑措昔陳原野惟滇之故滇功既奏天
下大酺於昭頌聲來許垂裕(十六章)
平滇頌(有序)尤侗
皇帝御極二十年
命大將軍貝子章泰綏遠將軍總督蔡毓榮等進兵逼
雲南
詔若曰此窮寇不足膏齊斧兵法攻城為下勿肉薄傷
士卒殄及平民其築長圍困之必自斃自二月至
於十月城中食盡畔衆皆譁我師進克子城逆孽
吳世璠蹙自剄偽黨開門降迎
王師以入百姓前歌後舞壺簞載道或相與垂涕曰不
圖今日復為
王人見太平也幕府上露布至京宣捷
午門外羣臣咸拜手颺言曰於鑠哉此非師武臣力
繄
一人如天之福無疆惟休蓋自三桂倡亂八載於兹踞
滇為窟狡焉啓疆竊我黔陽䧟我巴蜀封豕長蛇
薦食三楚波及豫章之界蹂躪我城郭瘡痍我人
民不寕惟是又招八閩勾兩粤誘我蟊賊以蕩搖
我邊疆東南蠢動靡有寕宇於是
天子赫怒禡牙誓師大發禁旅并良家彍騎連營百萬
度支轉餉半天下舳艫牛馬終夜有聲鉦人伐鼓
一月三捷大憝稔惡天用勦絶其命賊徒駭潰閩
粤之人震慴流汗匍匐乞命
朝廷下制書賜尚之信死以尺組縳耿精忠致闕下二
方底定璠猶不悛收合餘燼自竄叢棘孤雛腐鼠
保首領之不暇卒取覆亡為萬世僇其伏罪亦已
晚矣夫以堂堂
天朝踴躍用兵殲厥小醜摧枯振槁何憂弗克然當其
始也一夫抗命三蘖連衡若火之燎於原不可撲
滅矣以
皇上天威率其股肱心膂之臣熊羆虓虎之佐運籌帷
幄折衝樽俎一戰而舉荆襄再戰而收衡永西師
絶連雲之棧跨劍閣搗成都東師破辰龍關席捲
貴竹直抵苴蘭城下摩旗點蒼之壘飲馬盤龍之
津風馳電掃谷静山空自征伐以來未有驅除若
斯之速者也且滇雖一隅僭始莊蹻閉巂昆明不
通中國蒙社并有六詔蠶食滋大鄭趙楊干號令
三嬗終歸段氏迨元始入版圖明遂郡縣其地然
以世祖之雄略潁涼西平之壯謀加以十一總管
三宣六慰而伯忽舍利畏造變於前阿資思任搆
釁於後蠻爭觸鬭日尋干戈何者夜郎不知漢大
聲教阻絶嗜殺怙亂其習俗然也況叛臣教之嘯
其兇族逆我顏行驅市人於鋒鏑朝箕暮歛糜爛
其室家此邦之人水深火熱若枯旱之望雨今
陛下義征不庭提赤子出沸湯之中使登袵席髳人濮
人回首面内胥沾闓澤甚盛德也雖虞帝之格苖
民殷宗之克鬼方何以加焉然後振旅而還告
廟獻俘班朝飲至勲庸銘於鼎鐘名號昭於史冊不其
夐乎於是
天子沛然改容曰予一人敢不荷
天之寵承
祖宗三后之慶顧自軍興宵旰不遑諸大夫勤勞於内
諸將士暴露於外烽燧所至毋乃驚懼子弟憂患
長老其他飛茭輓粟疲於奔命者不可勝數朕心
憫焉賴
社稷之靈以遏亂略罪人斯得庶幾息平兵革與海内
更始其頒爵賞蠲賦役赦殊死以下天下聞之僉
謂
皇上武功赫赫既如彼文命洋洋又若此博恩廣施遠
撫長駕車書混一符瑞響臻道侔乎乾坤業隆乎
三五雖鳴和鑾奏雅樂封泰山禪梁父夫何恧哉
(小臣)侗備員珥筆退而作頌一篇爰揚
至尊之光烈用告太師歌以舞萬頌曰
皇淸受命歴無疆上暢九垓下八荒大共小球皆來王
北至肅慎南越裳
天子穆穆坐明堂載櫜弓矢秉圭璋蠢爾強藩何跳梁
射天逐日肆披猖二豎從之同顛狂彭彭大車拒螳蜋
吾
皇一怒威神張天戈下指開天閶鑿門推轂授斧斨礪
乃鋒刃峙糗糧雷輜星駟啓戎行勢如猛虎驅跛羊大
首旣隕羣犇亡遂挽彭蠡廻瀟湘蠶叢鳥道闢康莊木
瓜金筑歸疆場競牽鐵索渡瀾滄井蛙遺息走且僵藐
然山鬼伏箐篁銅鼓一鳴魂魄喪長鯨就戮短狐戕前
徒倒戈爭投降君子小人篚壺漿竹王祠下迎三郎六
軍齊轡臨城隍鞭指卭笮揮冉駹牂牁㽛町遙相望碧
鷄晝啼金馬驤彩雲飄颻昆池旁平滇洱海成田桑市
㕓不改耰耡長僰僮唱歌傳白狼翠毛象齒貢梯航捷
書飛羽奏明光
天顔有喜夜未央百工來賀舞且颺
帝曰嗟咨心如傷賊臣不道犯天綱良民何辜罹其殃
居者裹負行羈韁哀我人斯亦孔將刑獄幾何念桁楊
錢榖幾何問倉箱亟放赦令覃
恩章
后以誥命施四方乃開石室紀太常彤弓盧矢間珮璫
龍旗和鈴鞗革鶬朱鷺鐃次登廟廊職方會同統萬邦
王道蕩蕩臻平康大武止戈佳兵藏逝將歸馬華山陽
功成治定禮樂彰秩宗黼黻䕫笙簧龍圖龜書出低昂
郊遊麒麟苑鳳凰黑秬黃&KR1279;兆豐穰青芝赤箭呈禎祥
仰觀玉燭俯金湯美哉丕基亘皇唐宜升介丘答穹蒼
云云亭亭風雨翔金泥玉檢書輝煌探策占之夀永昌
皇清受命歴無疆
平滇頌(有序)陳維崧
恭惟我
皇帝陛下履泰承乾繼離出震春温秋肅德符蒼昊以
俱穹西被東漸績比黃輿而並博巍巍蕩蕩
帝德難名祇祇威威
皇靈有赫卿雲似蓋晨團姚后之鄉甘露如珠曉湛姬
王之甕聲教訖九圍之内典章邁百辟而前固巳
遐陬異域獻狀鴻臚絶徼殊邦編名屬國驗東風
而受隷碧弩充庭測海水以來王赤車集闕者矣
獨此狡焉忘其蕞爾凶踰射月久倔強於九隆六
詔之間惡甚詛天漸咆哮於㽛町哀牢之國始也
兔惟營窟俄焉虎乃負嵎加之羣藩逞犄角之圖
因而三蘖鼓連雞之勢杜弢之衆不過流民馬騰
之軍無非乞活髦牛作馬遘此淪胥靡莫苴蘭遭
斯荼酷此則普天率土咸切同仇負氣含靈要為
共憤三辰之所不祐九伐之所必懲然而
帝曰無庸
王惟不怒彎雄弧而誓將首殱蛇豕聲援倚長劍以興
師先揃蚍蜉種類蒼頭長鬛叱咤風雲戰艦戈船
憑陵霄漢蠭旗西指則崤函之千嶂都開犀角南
征則甌越之百城俱下一揮青兕交廣歸誠再濯
黃龍巴巫效命屬渠兇之稔惡尋巨憝之逋珠王
敦跋扈詎漏天殃蘇峻梟雄先嬰鬼僇爰是梯衝
亂舞以蹙危疆鼓角狂吟而追枉矢霆轟電砉影
翻鐵索之橋海走山飛聲震銅標之柱母波襍種
立致土崩莊蹻何人終於獸駭遂以康熙二十年
十月二十八日恢我邊疆入其郛郭蚩尤肩髀狼
籍於深蹊密箐之間袁尚頭顱顛踣於邃谷殘崖
之次惸惸狂穉赴此灰釘孑孑童騃隨為葅醢僰
僮萬指歡呼於葛相祠邊蒟醬千罌大酺於㸑王
碑下山川重秀天地再清蓋逆賊吳三桂者勝國
微員前朝末將嚮者蹠穿膝暴原無勃蘇報主之
誠當時擊楫臨風寕同祖逖勤王之志徒以耽情
優笑蠱惑妖滛石崇之嬖幸辱在兵間羊侃之侍
人歸於幢主窮而投我飢則附人魯國豎牛之惡
肇始童牙魏時司馬之心彰於行路且夫圈牢小
物祇工鳴吠之長絛鏇微姿僅備驅除之用
本朝坦懷覆幬大度優容本無疑忌啟漢皇信越之嫌
并鮮雄猜召明室胡藍之釁是郡處之冗散猶當
銜感如天秩以寬閒尚足蒙羞入地況非親非懿
寵被河山爾公爾侯勲侔帶礪爵冠樊酈而上名
參寇賈之班毛郕魯衞視彼親藩羽葆旌旄升於
大國湛恩巳甚寵眷原奢而乃妄矜螳臂濫干赤
族之誅恣效鴟張自作湛宗之孽假僭竊以肆其
無聊作披猖以益其老悖危亡相續糜爛為期能
無刊之九鼎凖檮杌以同姦鑒在千秋與共吺而
比慝者歟(臣崧)欣逄盛事敢矢雅音頌曰
於爍
皇清孚於凾夏爟火升禋焫蕭奏嘏鳬人縵樂笙師吹
雅萬邦棣棣執籩侑斝(一章)
臘祭而膢旱祭而雩隴多馴雉澤有騶虞誓衅爾甲誓
卧而枹曰靡有蘖苞庶用奠厥家(二章)
逷彼蠻髳竄於炎荒梗我聲教侮我彝章弗賓弗庭為
蟊為痒曰爾居維何昆池瀾滄(三章)
昆池浩浩育此鯨鯢瀾滄漼漼舞此醯鷄糜我芻茭哀
我旄倪誰生厲階八年於斯(四章)
帝赫斯怒爰奮厥武虔劉貙豕張皇虓虎蹙蹈巴巫騰
驤荆楚百萬紏桓屯於城下(五章)
匪堅曷攻弗攻而摧匪峻曷踰弗踰而開降其脅從殲
彼渠魁㸑舞渝歌山呼子來(六章)
捷書宵奏敬告
山陵類於
上帝時我嘗蒸燄紫嘘呵随風而升瀆鬼嶽祇戃怳凌
兢(七章)
乃赦天下俾大歡喜復租賜爵刷磨垢滓甿蜡於郊商
歌於市
皇清有祜於萬千祀(八章)
平朔頌(有序)尤侗
恭惟
皇帝陛下御極以來揆文奮武德化威神既平三孽下
臺灣定俄羅斯收復七旗喀爾喀東西南北無思
不服矣獨厄魯特噶爾丹者蠢爾么䯢
大邦為讐辱我使臣誘我屬國以蕩搖我邊疆侵及
烏闌布通之地
王赫斯怒召問廷臣僉曰此小醜不足誅但當頒尺一
諭之或曰遣將出師彼必懾伏
天子曰吁此而不治後將滋蔓遂飭禁旅
朕其親征丙子二月
車駕從中路出
命大將軍費揚古等西路並進由巴顏烏闌追至台木
多敗之噶爾丹望見
黃幄布城大驚遁去委棄輜重器械無算降其衆逹
木巴哈什等二百餘口
王師凱旋留大將軍駐兵喀倫將軍博濟都統烏南逹
提督孫思克等駐兵蘭州
皇上復於是冬渡河至鄂爾多斯噶爾丹台吉丹濟刦
糧為官軍所敗其黨寨桑人等先後來歸噶爾丹
亦遣格壘姑英齎奏乞降
皇上以此宼不滅終貽後患仍留兵於大同俟明年進
勦丁丑二月自京出塞次雲中直抵寧夏大集將
士禡牙誓師
指授方略銜枚疾趨登狼居胥山一望沙漠幕南無王
庭焉哈密回人爭先自效生擒噶爾丹子色不騰
巴爾朱俘獻
行在諦巴亦遣使謝罪噶爾丹同族瑚瑚腦台吉濟
農親臣丹濟喇阿喇布難丹津汪布等並來投誠
願朝貢如舊噶爾丹自顧勢窮逃竄無所遂於閏
三月十三日仰藥自殺丹濟喇携其遺骸及男女
人口三百戸稽顙
關下軍中皆呼萬歲
天子曰此逋寇不足膏斧鉞
天用勦絶其命令其子若臣悔禍來庭姑舍之以勸其
後庶幾息兵革邊境靖安與天下百姓更始樂業
不亦休乎於是振旅而還飲至告
廟望祭
天地山川
頒詔肆赦四海萬民深山窮谷黃童白叟無不欣欣然
把酒相賀者以為
聖天子戡亂致治重覩太平雖唐虞三代之盛蔑以加
也(臣)伏處田間不勝大慶雖老且病不敢辭拙謹
撰平朔頌一篇獻於
左右以備史策之末簡稽首頓首無任惶恐之至其
辭曰
於穆維清受
天子命東西朔南暨九圍底定肆於時夏覃及遐方四
十八部莫敢不來王辟彼大田蠕生蟊賊匪我族類曰
厄魯特惟厄魯特有噶爾丹狡焉啓疆始階僭亂
天子有詔俾汝來歸賜汝酒漿畀汝裳衣丹曰者者忽
去忽來來則諾去則否(叶)驕即跳梁窮乃逋逃(叶)
帝謂爾丹是不可羈縻舍予斧斤荆棘將日滋乃
召卿士大閱車馬我車彭彭我馬白赭峙我糗糧芻茭
盈野鐵甲如墨石礟如火彤弓千斯盧矢萬斯青幟朱
常間以綠旗赫赫業業繄
天子之六師既占吉日遂鑿凶門肇發京畿直逹塞垣
天子出征營在中央載
命諸將分徂西方曰汝揚古總領三軍汝濟汝南達率
滿兵自秦汝思克兼用漢人左犄右角前茅後勁(叶)爰
由圖喇至克魯倫鳴鉦伐鼓爾丹震驚一戰而敗豕突
狼犇遥望
黃幄
御寨臨城倉皇鼠竄匍伏荒原衆曰往哉急追勿失
帝曰還歸予其少息汝揚古等暫駐蘭州背秋涉冬朕
復来蒐朔風凄凄雨雪霏霏
駕言行狩田車四圍渡河蒞止鄂爾多斯天寒草枯爾
丹告飢刦我餘糧官軍逐之台吉寨桑角奔来歸爾丹
亦云願為屬國其言雖甘其心叵測
帝曰舍之歲云暮矣以待來年必剪滅此偃戈歇馬收
於大同春日載陽大師克攻軍行塞外
駕入雲中次於寕夏以修我戎狼居胥山漢家所封
天子登之壮氣凌空亦城歸化以為受降滿人漢人哈
密回人貔貅百萬踴躍用兵生擒王子名色不騰獻於
行宫用幹不庭諦巴聞之遣使謝罪瑚瑙濟農朝貢受
吏親戚叛之丹津丹濟嗟爾獨夫進退無計𠢐面慟哭
仰藥自斃嗚呼噫嘻豈非天耶天討有罪用祚我邦家
頭目獸散郎主載羓生不朝
帝闕沒歸我中華及其三百戶牛羊馬駝悉從入關羣
唱凱歌湯湯瀚海漠漠龍沙萬里無人暴骨如麻廬帳
閴其棄甲則那誰騎野馬誰捲蘆笳由是厄魯特國屏
之地角天涯蒙古部落實繁有徒巴林奈曼敖漢烏朱
無小無大咸隸版圖烽烟永息邊鄙無虞室家相慶道
路歡呼天子燕喜歸而振旅爰治壇圻爰修籩俎爰釐
圭瓚爰錫筐筥以答我
皇天以衎我
烈祖以勞我將師以榖我士女飲我旨酒饗我鐘鼓九
敘惟歌七德是舞羣臣百姓上
尊號者(叶)皆曰
陛下登三咸五大德廣運聖神文武吾
皇謙讓固辭弗許滿而不溢超絶前古我聞在昔七旬
禹伐商高三年周宣六月漢服呼韓唐臣突厥雖奏膚
功尚留遺孽
皇王烝哉於今為烈粤稽是役
乘輿三駕起前仲春迄今孟夏楊柳方華黍稷既稼憂
在
朕躬不自逸暇我行迤北其程數千周游城郭跋涉山
川征夫勞止予敢晏然不憚險阻豈敢遷延詩亦有言
一月三捷斬將搴旗伏尸流血吾
皇大威神武不殺摧枯拉朽不戰而屈一夫作難殃及
子孫崑岡火炎玉石俱焚吾
聖慈祥放麑示仁獲此小醜盡作王人凡斯韜略
一人所授以戰則克以守則久豐草在前流泉在後風
雨以時自
天之佑
帝命虎臣虎拜稽首四海永清
天子萬夀彼師武臣何力之有
帝曰俞哉
朕行天誅
三后在天尚克相予
社稷馨香降福寰區百年逋寇一朝掃除亦賴臣工同
力馳驅嘉與庶民耕鑿田廬巳清沙漠寕忘海隅
朕將南廵採風軒車父老子弟偕樂大酺
上帝降鑒嶽瀆獻符太平玉燭金石典謨云云亭亭成
封禪書
平蜀頌(有序)翁叔元
康熙十九年正月將軍(臣)良棟(臣)進寶等分道入
蜀收復成都保寕等處報至宣捷
午門(臣)不勝踴躍慶快稽首頓首(臣)聞天之所棄雖
據險而必亡人之共讐即在遠而終戮況以順討
逆應天順人不得已而用兵自有征而無戰欽惟
我
皇帝陛下
天縱聖德
神授英謀
闡文德以臣八荒
崇武功以定六合自古在昔不庭之族及我先世未
臣之人莫不稽首來王奉朔請吏方當挽長河而
洗甲飲瀚海以休兵廼逆臣三桂槃瓠為妖沈黎
作慝衆惡咸具輒用憑陵庶僇不辜罹其凶害金
鈴大戟縱横六詔之山明月朱旗瀰滿三湘之浦
負其地險亂我天常惟三巴庸蜀之郊實兩戒河
山之首銅梁斗絶外控諸蕃玉壘天開内屏中夏
既依以為固則藩籬有可守之形未克其所爭則
腹心無必潰之勢方欲煽移七部蠢動三秦置陣
關東妄擬鴻門之會窺兵隴右隂圖亟谷之封惟
天佑我
皇家惟神褫其姦魄文籬武落電掃颷馳募壯士於三
河選良家於六郡恭行
天罰誕加靈誅遂乃乘間設伏分道致師澆沙聚石之
營浴鐵噴金之騎始通流於資溆旋奪險於岷峨
諸軍背水而攻百道緣崖而上於是窮川叛邑高
城夜開涸水游魂隂山晝哭平填隍塹踰越闉闍
獻圖歸細柳之營繫組入長楊之館民歸復業安
市肆而不驚戶解倒懸捧壺漿而在道錦江過楚
舟楫安波劍閣通秦車徒接迹
皇帝念征人之久役痛赤子之無辜幸鳥道之已開喜
梟音之既革捷聞中外宣示臣民務與物以安恬
登斯人於袵席億兆之衆共戴一天海隅蒼生咸
呼萬歲銅柱建標為界越裳重譯而來武功懋焉
仁聞彰矣臣惟軒有青邱之誓堯有丹浦之師姬
發難於三監漢樹威於七國罔不傳諸琬琰播在
管絃薦郊廟以格鬼神侈雅頌以光史冊蓋醜莫
大於犯順凶莫甚於阻兵仁莫溥於除殘武莫威
於禁暴政莫急於柔遠德莫厚於招携是以書載
征苖詩稱伐密天山既定壯士長歌淮蔡削平昌
黎奮筆我
皇帝陛下負不世之資建無前之烈而謠誦闕然樂章
未布記言之史載筆何辭(臣)仰窺
廟算俯察輿圖睹進止之機宜知神武之獨運蓋自軍
興以來六年宵旰百戰經營控天水之衝塞陳倉
之口戍彝陵之道扼潭岳之津玉牒親藩建牙楚
澤鹽梅上將開府秦關訪金牛之舊蹤按隂平之
故壘以建瓴之勢成破竹之功臣三千而一心戰
一月而三捷若斯勝算豈曰人謀臣自惟謭劣莫
贊高深謹託不文之辭用志無窮之烈謹拜手稽
首而作頌曰
於惟
烈祖誕迹神荒河圖受籙昌期告祥造設天地開闢混
茫功高初耜道冠始裳
太宗繼之隨流而攘雷轟電擊龍起雲翔逮我
世祖聰明時乂削平僭亂光宅宇内山輸海納日升月
隊含牙載髮重譯欵塞功德巍巍湛恩濊濊綿歴無疆
與天地配
皇帝臨御全受所覆萬國歸仁羣生在宥不廢懿親不
遺故舊羣臣奉法同軌輻輳内除關梁外弛斥堠同我
太平畢來恐後蠢兹小醜逆節萌生作為不靖負險阻
兵跨荆據益出岷窺秦泛舟湖湘據守天彭并包百粤
倡率齊盟一呼衆和萬夫同聲維時
皇帝端拱穆清神謀獨運羣公仰成指授方略剪刈鯢
鯨三方犄角四面憑城窮獸排突檻猨駭奔
帝有成言耀德不兵哀我人斯困於軍興杼空不織軍
屯不耕約我將士母踐稻秔解散脅從鎮撫獠氓中夜
徬徨廢書太息作為詩歌淋漓御墨賜我元老佩兹無
斁無勲不酬靡罰不公以天之靈如日方中士卒用命
將帥和衷白旆央央蒼兕戎戎冒刃䧟敵徒手仰攻劍
閣峩峩羣峰插天白鹽赤甲鐡鎖沉淵我舁臨衝往造
崖巔或入隂平或經閬川曾不崇朝規其幅員降其奔
師塹山盈原農不輟耕市不易㕓將吏表聞歸功於天
惟
帝不有憫念惻怛曰桂負恩遺孽亂略其民何辜死生
契闊曰予受成鬼神恊贊尚賴同德克平餘難計功賦
賞行慶施惠母淹旬日毋格吏議六師熊熊萬邦熙熙
民不知役惟
帝緩之天山之歌淮蔡之碑金石刻畫臣何能為全蜀
既定百粤歸心越裳獻雉銅柱標岑炎風朔雪闇昧阻
深毋亂天綱毋長氛祲曷其來思我有好音
平蜀頌(有序)彭孫遹
(臣)聞仁聲淪洽德以覆物為弘義問宣昭功以安
民為大所以舞干羽於兩階尚有徂征之命執玉
帛者萬國猶行後至之誅由來神武之朝不廢驅
除之略況乎八荒在宥六合為家尉置東南廣斥
朱䳒之境候通西北遠包元莵之亭
皇帝握寶筴而拜圖履泰符而凝命
紫微帝座獨運機衡赤縣神州咸歸戶闥靡不躋之仁
夀煦以陽和山棲谷飲之民喁于而嚮化歲貢終
王之后拱揖以從風而乃卭榖旣王聚兵肆毒且
蘭被發距命興戎上負
國恩下滋民害脅驅我吏士搖蕩我疆陲於是張九伐
之威鼓同仇之氣先平關隴旋定甌閩青海來歸
蒼梧内附金戈西指則洋鳳風靡鐵騎南馳則衡
湘草偃制勝
廟堂之上成功俄頃之間若乃蕞爾蠶叢狡焉兔窟園
名橘柚未修貢於職方舞號巴渝莫覲容於樂府
懸巢之燕自矜堂奥之安蹈井之鼃妄詫江湖之
大豈不以雙流漭沆五屼巑岏逋我刑誅寬其歲
月者乎然而幅員萬里何論黑子之偏隅天下一
家忍見蒼生之塗炭爰申
天討用播
皇仁將軍(臣)王進寶躬自先登志無後顧度金牛之峽
力不假於五丁據石燕之峰坂無虞其九折長驅
劍閣進克閬中偽將盡殲渠魁就縳提督(臣)趙良
棟氣吞狂寇身啓戎行褁犀革以攀崖遂開棧道
浮木罌而絶渡竟涉嘉陵截白水之上流百濮襟
喉盡扼克錦官之要郡三川版籍全收遂乃卧矢
櫜弓擊牛釃酒芋區不擾花市無驚右粥左飱玉
壘之秋毫靡犯前歌後舞錦江之春色依然從此
破竹先聲建瓴直下揚旌洱海弭節牂牁二十八
宿張天維於井鬼之躔一十二州綿地絡於筰卭
之域在昔臨衝之舉因壘而崇降常武之勲陳兵
而徐服以今方古曾何讓焉夫庸蜀之區夙稱險
遠公孫因而躍馬劉牧於以閉關峻阻自防剪除
不易今則壺漿迎道枕席行師衝飇擊鴝鵲之巢
齊斧抉蛛蝥之綱三巴殄定曾不淹旬雖曰師武
之功實則
聖天子之威靈所致也(臣)侍從
闕廷獲觀斯盛謹稽首頓首而獻頌曰
於昭有赫祚我
皇清天人協贊河嶽呈貞柔遠能邇修文偃兵攝綱九
有振維八紘蠢爾西陲蔑常亂紀乃奸王略以煩疆吏
矯矯虎臣授兹雄劍鞠旅陳師有征無戰一收閬郡再
舉蜀都渠帥受戮逆臣就俘波激山摧飈馳電駛㡳定
三川揚威萬里至仁弘貸舊染咸新民歸如水
聖澤如春彼溺斯援彼饑斯哺
王師之至式歌且舞䕫巫東略卭雅南來人皆樂土田
不汙萊釋甲投戈義風遠扇絶徼輸心好音革面昔在
殷武用伐鬼方四方式辟亦美宣王矧兹梁益非云荒
服
清問下民其何不速出師獻馘後不淹時國無刓印人
不知罷書同軌一垂拱以治千秋萬禩式鞏
皇基
皇清文穎卷三十三
