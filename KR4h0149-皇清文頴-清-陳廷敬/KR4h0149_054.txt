皇清文穎卷五十四
詩
樂府
聖武功成鐃歌鼓吹曲十章陳論
皇上怙冒遐荒德威丕著肆征弗庭㒺不耆定為
聖武昭第一
皇建極臨萬方九功叙六師張克逆藩斧其吭清海氛
波不揚神謀秘略由廟堂逆節盡芟夷風雷萬里馳窮
荒絶徼聲教阻天戈所指均披靡稽典籍黃虞時威四
盗定三危我
皇功烈烈如此以今方古何云奇海内有不順者滅亡
自取之
右
聖武昭之曲二十二句
狡寇厄魯特噶爾丹怙恃險遠擾亂西北邊屢敗
屢竄未抵厥罰
皇上决策親征為行天討第二
蠢兹逆孽為塞垣賊虓虎猲獢自矜無敵我武維揚滅
此朝食布告中外窮邊親涉羣工留
駕彤墀搏顙
帝曰汝曹所見殊爽朕無成算朕肯輕往决機制勝賊
在股掌黃鉞白旄氣吞㒺兩嗟爾㒺兩不早釋仗
右行天討之曲二十句
尅期誓師遂潔誠禋祀
天地
宗廟
社稷告以為民除害至意為虔祭告第三
皇澤渥
皇心仁不肯無故勞征人逆寇苟不除肆虐荼邊垠乃
擇上戊乃擇上辛禱
厚地籲
蒼旻
宗廟灌獻齊精禋惟爾有神尚克相予以濟兆民明德
惟馨通帝闉高靈降歆錫福新迅掃逋寇如飛塵
右虔祭告之曲十五句
鸞馭未駕先遣大將軍費揚古及孫思克等分道四出
以遏賊歸路為命將帥第四
雄虺雖猖顛猘必撓如掩諸困獸先防其遁逃時
皇帝坐法宫簡車乘集元戎此扼其西彼掩其東面授
方略如運之掌中殱賊訖授汝鉞放賊脱唯汝罰貔虎
熊羆張撻伐指揮既定六師乃發
右命將帥之曲十九句
聖駕一涖邊庭沙漠絶塞泉湧草茁萬象皆春為嘉祥
應第五
苦寒地西北邊野無草坎無泉平沙萬里空人煙六龍
降臨春來自天玉珮聲泉涓涓綠羅色草芊芊馬騰士
飽争闐闐昔禎祥史冊布飛卿雲灑潏露不過耳目娛
何關軍國務吾
皇誠感天乃顧靈泉瑞草真堪賦
右嘉祥應之曲二十句
上軫念邊氓亟為除害三十五年春至拖林冬至鄂爾
多斯三十六年春又踰寧夏抵狼居胥山不憚殊
勞克成偉績為三出塞第六
昔為君坐秘殿居深宫沕穆端拱凝休隆今我
皇沐塞雨櫛邊風積勞茹苦成奇功天山雲嶺再三出
緜歴寒暑更春冬湏識
聖人心不在耀威武除稂莠以惠嘉穀要使邊氓樂安
堵解衣推食激士心百萬兜鍪盡如虎吁嗟邊氓爾何
知知樂太平式歌且舞
右三出塞之曲十九句
帝德同天宣布絶域厄魯特台吉寨桑人等慕義來歸
者相屬皆厚加豢養兼授官職為廣招徠第七
虺可化猱可馴矧彼含齒帶髮名為人傾耳聽感
皇仁湔除舊染圖維新叩頭齊欵塞願得儕編氓
帝勿汝殺悉汝禄厚其恩養加章服鷹眼化為鳩挺險
胡為工走鹿傳語我長我父兄棄逆效順俱來廷光天
化日過此生毋守土穴随鼯鼪
右廣招徠之曲十六句
狡寇就殲西北塞數千里悉我臣妾荒徼絶塞間
更無不順不附之國為大無外第八
國家八荒臣一切獨此么䯢偷作孽偷作孽自取滅鐡
額銅頭鎔一血
天兵電掃無遺孑從此率土欽
皇風東西南北章亥所步盡來同譬如長天無點翳蔚
藍萬里日正中譬如大海環東南江淮河漢萬派都朝
宗幅員廣大振古少昌期景運興隆隆微生何幸獲躬
逄
右大無外之曲十五句
邊烽既靖
上憫將士行間况瘁下令班師為凱歌還第九
南風熏淑景清班師振旅還神京鐡甲耀金戈明千乘
萬騎如雲行俘纍丁壯兼孩嬰前呼後應凱歌聲
至尊法駕入國門千官萬姓夹道迎山呼動地如雷鳴
一人勞四海寧女安織男安耕放牛歸馬慶昇平
右凱歌還之曲十六句
諸臣民以
皇上功德夐高崇上
尊號勤懇再三
上屢頒諭旨謙尊弗居為辭
尊號第十
皇上功德亘古得未有震虩同雷霆覆載齊高厚羣臣
萬姓黃童白首頓顙向
楓宸至再至三勤懇陳巍巍蕩蕩至德難名贊天誦日
罄愚誠
九重幸無拒慶徧率土濱
皇帝曰吁焉用之摧枯振落何云奇安愈圖安廼所期
官曹飭簠簋田畝勤耘耔薄海内外保昌期古來郅治
推軒羲豈有殊號傳今茲
右辭
尊號之曲二十二句
平北雅三篇宋駿業
成命篇第一
天子自將出塞靖邊塵安萬民也
皇受成命惠此萬方我詒黍稷我時雨暘維山乃棧維
水乃杭寄鞮象譯㒺或不王(一章)
彼狂不順敢盜我邊聚頑嘯兇蠭疾蟻延
帝命惠來文告往先彼狂卒迷廼絶於天(二章)
皇奮厥武太常建羽以類以禡帥是羆虎
皇誓於師親執路鼓鳴鐲振鐸繕我士怒(三章)
皇命虎臣出車於西乃翼乃角乃鏺乃&KR1290;
皇猷允塞袵席過師彀我天弧以射妖蜺(四章)
王旅嘽嘽踰彼沙磧小大頓顙蕃畿來格有草斯甘有
泉斯溢士飽而歌同仇是索(五章)
王旅嘽嘽如川如嶽進次於河拔其距角千夫一勇是
鞣是㧻血馘以釁
皇功維濯(六章)
兇徒既訌拉如枝披竄于窮野遻我西師酋矛重弓兕
甲虎旂載踣載跐載剜載劘(七章)
師干之武神謀丕奠萬里風披有征無戰龍荒狼望眎
我畿甸仰父俯子式歌以讌(八章)
威振西戎朔庭遂空邊甿燕喜
上帝錫祉麻麥幪幪禾黍芃芃億萬斯年維
天子功(九章)
右成命九章章八句
皇祐篇第二
天子再出塞料軍實决機宜也
皇祐下民亦既勞止顧茲兇醜窮荒作痏既剪既蹙靡
覺靡悔震霆殷天巖處塞耳一(章)
鳥獸之伏越有噬攫顧彼兇醜其跧或躍
皇命虎臣整我疆索敬修我戎張皇武略(二章)
爰峻爰守爰徧爰誘地紘斯張天畢斯覆
王言炎炎先迷予宥孰是赤子絶於父母(三章)
皇有正命往廵北邊出謀發慮制勝於先朔風觱發澤
腹既堅惠是黎庶乃莅乃前(四章)
左纛旆旆和鸞噦噦
皇于修戎於塞之外振我
天策滅此狡獪邊氓歌舞繄
皇之賚(五章)
兇醜駾矣且顛而僵游魂或變窺我糗粻
王師奮擊乾坤雷硠為獍為鴞往作爾殃(六章)
其殃孔亟部擕族倫左蠡右賢鳥伏獸蹲歸命於
皇既悔既悛
皇曰爾來爾維我人(七章)
天子曰嗟予其休士還軍於代代人咸喜或咢或鼓於
塗於市旄倪駢闐媚於
天子(八章)
蜡月維吉
皇乃還歸父老稽首願留毋違
皇用勤民服是戎衣外靖内安維德之威(九章)
右
皇祐九章章八句
天監篇第三
天子三出塞兇醜窮蹙服天誅集大功也
天監有赫繄德是親維
皇翼翼至誠格神蠢爾小醜敢梗不馴
皇三震之鼖鼓金錞(一章)
維
皇勤民於山於川匪徼匪棘
天討是虔毋縱寇虐以靖我邊武車綏旌陟降連連(二章)
皇莅於凉格我多士桓桓多士維
天子使我徒我車我行孔舒蕩其穹廬至於狼居(三章)
維狼居胥朔野之極
皇親莅止舜禹是則贄寶請臣徧於蕃國豈伊武功上
帝與德(四章)
彼兇有子乃縻乃俘彼兇有臣莫究莫圖震我師武戎
兵是袪震我德音腹心是輸(五章)
天地大矣彼兇㒺匿自戕自殘伏天之殛蠢蠢餘醜心
與面革蠻夷蕃鎮遑敢作慝(六章)
乃諭乃拊載歌載舞北荒即序允
皇之武
皇武既張
皇風既揚區外萬里我階我堂(七章)
皇乃振旅至於京師獻社告學於
廟受釐櫜弓衅甲文德是施仁風滂洋萬邦洽熙(八章)
皇勤於民弗遑啓處殄此兇醜邊患是紓
上帝眷之富以麥黍惠我萬邦既夀永昌(九章)
右天監九章章八句
聖駕北廵鐃歌四章沈涵
撫萬國頌
皇上天威北指厄魯特遠遁
廟算宸謀度越千古也當漢擁離
天子撫萬國愛護原無私強者不得肆弱者與扶持要
使宇宙含生受氣屬盡為赤子同熙熙厄魯特爾何倔
強沙漠陲荒磧自跳躑爾安爾生吾不治奈何憑陵與
國窺伺籓籬
命大將擁熊羆直臨瀚海翦谷蠡遣使先將威德諭抗
逆不譓
天兵隨金鼓震戎車馳大鉞一麾妖氛靡挫彼猛噬勿
窮追成湯祝網施洪慈咄爾厄魯特何不稽顙來朝同
沐
天子德肥牛重錦黃金羈自竄窮漠將何為惕息匍匐
良可悲
右撫萬國一章章二十有七句
乘法駕頌
皇上大駕廵邊喀爾喀等懇切抒誠願同四十九旗一
例也當漢君馬黃
乘法駕出紫清曳鸞旂張龍旌羽林金甲耀虎賁繡韎
輕薰風滿道飄笳吹萬乘臨邊御虎城歸命侯王厥角
拜感恩君長負弩迎扶老更擕幼感泣共抒誠盡言往
歲苦奔竄荆棘無聊生復言今年樂牛羊蔽野馬縱横
出我湯火登袵席秋毫皆頼
帝力成世世願附為編氓
天子嘉乃欵大賚加恩榮醴酪千鍾賜魚龍百樂呈
至尊含笑臨其營顧令按轡徐徐行大者封王小台吉
佩章紆綬表忠貞推將赤心置人腹誰不鼓舞頌
聖明
一人輿暫駕萬里盡銷兵慶賞畢回玉京明堂端拱享
昇平
右乘法駕一章章三十有四句
紫壇高頌
皇上德合天人
鑾駕還宫甘霖屢沛萬民胥悦也當漢芳樹
紫壇高結凌蒼穹靈符牒徧蛟龍宫潭中老龍不一應
咨訪民莫勤
丹楓湏臾炎飈散煜燠白晝隐隐雷聲通雷聲漸殷雨
驟至上林萬樹皆空濛詰旦郊農報霑足麥苖菜甲俱
芃芃讙呼萬乘北地廽雨師風伯先驅雄乃知
天心感至德特為
聖主掃旱爞周王除殘雨随至吾
皇撫弱雨亦從誅殘撫弱事雖異仁心感應理則同
皇衷自有千年澤不用蜿蜒潭中龍
右紫壇高一章章二十句
六龍旋頌
皇上敬
天勤民還宫三日齋祓告虔親詣北郊行禮也當漢上
陵
翠旗颺暑六龍旋
帝德無外中心乾撫綏事畢祀典先預修齋祓居甘泉
將於
地祗致精虔海日欲起曈曨鮮玉輦涖止方丘前從官
燦列星麗天既灌焚燎升紫烟樂奏咸池琴瑟宣百靈
翕集歆几筵介以景福屡豐年
右
六龍旋一章章十有二句
聖駕南廵風謠十章彭會淇
斗東指兮初春撰吉日兮良辰條風布兮解凍細雨霏
兮灑塵吾
皇來兮夙駕快盛典兮重新(一章)
涣大號兮先庚重軫念兮民生禁供億兮費省簡騎從
兮裝輕吾
皇來兮不擾瞻輦路兮風清(二章)
潞河泮兮流澌笳鼓鳴兮解維陽侯助兮旆舉羲和馭
兮舟移吾
皇來兮容與紛扈從兮追随(三章)
金根度兮芳洲
鳳舸乘兮安流侍晨昏兮定省借山水兮優游吾
皇來兮有喜隆孝養兮千秋(四章)
日遲遲兮景舒路坦坦兮道除眺浮雲兮海岱指樹色
兮淮徐吾
皇來兮孔邇適我願兮匪虚(五章)
攬萬幾兮維康急先務兮河防桃花泛兮千里瓠子歌
兮一方吾
皇來兮相度為斯民兮慮長(六章)
紫雲蓋兮重重碧波漾兮溶溶牽錦䌫兮堤綠映畫檝
兮林紅吾
皇來兮樂只勤清問兮從容(七章)
波浩渺兮江清宛中央兮浪平抛玉尺兮魚躍聳琳宫
兮山迎吾
皇來兮攬勝歌喜起兮載賡(八章)
布穀鳴兮杏花菖蒲葉兮稻芽襍車騎兮耒犢倚旌旆
兮桑麻吾
皇來兮觀稼樂婦子兮喧譁(九章)
龍舟停兮雲凝
鑾輅舉兮日升簫管吟兮細細香煙結兮層層吾
皇來兮至止滿衢路兮歡騰(十章)
大駕南廵樂府四章(有序)趙執信
康熙二十八年春正月
大駕南廵三月至會稽而還兹行也省方問俗布惠施
仁凡諸美政考之書傳實所罕覯臣以弇鄙食禄
無效謹為歌詩四章随衆錄進非敢曰揄揚萬一
期於紀實云爾
東南春道路無擾也
青帝前驅廽日輪
萬乘行布東南春馬蹄初踏近郊雪龍旗半捲遥空雲
岱嶽峯連會稽起
鸞輅如天蓋千里金吾不警清路塵羽衛無聲映江水
山川景色欣相催
至尊六年一再來東風先期作供頓江南二月梅花開
白叟奔迎黃口笑共指香烟辨
天貌何似漢代諸老人扶杖但聽君王詔
歲星謠蠲租稅也
歲星熒熒行危虚東溟作帶聮三吳
詔書有似應時雨一瞬萬里同霑濡齊兒飽食樂鉏耨
意滿不慮明年湏江淮人家逓相賀灑然宿痼新痊除
門前縣吏噤不呼長官威重今蔫迂村村社鼓競春酌
欲陋葛天凌黃虞田父擊壌歌作息謾道毫釐非帝力
但願吾
皇一歲一來遊笑語婦子何用憂
江水清吏知法廉也
河水何洋洋江水何湯湯誰能引北斗挹此清流長六
龍行天挾雷雨雨作懷柔雷作武天吳為導靈怪潛不
用然犀照牛渚二月水暖菱蒲青東風無力春江平樓
船漾影入雲際飛鷺游魚時自驚中流安稳遲蘭槳應
笑横汾意鹵莽待將百谷付陽侯千古濁泥胥滌盪
桃花然變民俗也
江上桃花如火然人家染帛如桃鮮春來酒熟魚米足
飽暖莫問囊無錢一朝喜迓
鑾輿至錦綵成行競儇媚豈知夏后惡衣心不取吳兒
竿木戲分明
天語聞咨嗟唐風舉似儉可誇始信
至尊惜物力肯教西北豓繁華秦淮青旆搖明月西湖
白絮飛晴雪刑輕賦減家贏糧管絃壺榼嬉何妨
皇清文穎卷五十四
