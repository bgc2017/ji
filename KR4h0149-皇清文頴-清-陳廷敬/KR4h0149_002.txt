皇清文穎卷二
表
恭進
御書點翰堂法帖表陳廷敬
(臣)廷敬伏蒙
聖恩
賜(臣)
御書恭摹上石因
賜(臣)點翰堂名弁曰
賜(臣)點翰堂法帖(臣)廷敬謹奉
表上
進者伏以
玉殿披書麗
乾文而絢采
瑤池染翰炳
睿藻以騰輝
寶墨長新開萬世光天之治
御題載錫惬九霄捧日之心襲以縹緗珍逾璠璵之貴
夀諸金石光同雲漢為昭惟銜感其彌殷實賡颺而莫
罄(臣)廷敬誠惶誠恐稽首頓首上言竊惟自古書契之
興肇始聖神之代羲皇宣龍書之妙藴軒轅窺鳥跡以
成文&KR1174;嶁之穹碑蟲魚僅辨岐陽之獵鼓科斗猶存秦
漢則篆籕居多魏晉而隸楷斯著貞觀致治臨池聆御
府之章景祐承平飛白懸玉堂之署顧或藝池傳播未
云斧藻熒煌惟
聖主之建臨乃大文之巍焕兹蓋伏遇
皇帝陛下
德懋乾行
勲高皇古
璇宫侍養特隆溫凊之儀
玉輅廵行數下蠲除之詔銘
豐功於瀚海備誌夫龍韜豹略虎旅鷹揚灑
麗藻於杏壇遠軼乎李碣韓碑皮文楊記圖成耕織民
隱悉於毫縑學究典墳微言闡於濂洛巍巍
帝德文軌通荒朔之區洋洋
聖謨黼黻備典謨之載更於
萬幾之暇時勤八體之工
手握璣衡運星辰於楮上
體符造化霏雨露於毫端字字正心不假誠懸之對行
行主敬直逾明道之書固巳瓊檢牙籖蔵諸
秘府抑復霞綃綺軸賚及班行何幸(微臣)得膺異數
講筵宣賜勒琰琬以成編
禁籞趨蹌荷琳琅之屢錫鮫人練素驚看龍爪之飛魚
子牋紅蹙就鱗文之色或剡藤滿幅標赤城十丈之霞
或側理横書琢崐岡盈寸之玉或布芝英於扇上仁風
與甘露偕來或蔚雲氣於卷中墨彩共爐烟相繞或堂
額三字晴暉映玉璽之紅或門牓䨇題晝暖耀龍紋之
碧或情怡往牒唐詩宋簡紛綸璚管之餘或製自
宸衷水色山光掩映采斿之外風格間臨乎米董神姿
高掩乎鍾王
后德出聖而入神故
心畫經天而緯地誠新月高峰之盡致而一波三折之
兼工也(臣)廷敬䄂裏驪珠奚止蘇軾千金之賜戩邊戈
法無待世南半字之成顧玉簡琅函
恩霑於
帝座而赤文綠字光耀於人間敢拭烏几以臨摹祗泐
青珉而流播啟芸笈則奎明斗璨陋彼寶晉齋中拂螭
版而璧潤珠圓不數太清樓下謹弁嘉名於卷首永傳
鴻寶於寰中薖澗桑樞窺嶽峙淵渟之筆深山環海睹
卿雲糺縵之輝(臣)廷敬柿葉空臨蕉庵未學右文典重
荷囊嘗直螭㘭稽古榮深
點翰叨頒象管堂楹瞻竦常浮菡蓞紅雲貝石飛騰時
見霑濡墨雨恭綴蕪詞於後恪呈
黼座之前惟勉葵藿之藎忱冀報涓埃於萬一伏願
堯天永冐
舜日長華
夀考萬年奠金甌於孔固
本支百世綿玉歴於無疆搜意象於簡編既列左圖右
史
勅亮工於寮署務俾大法小廉赤雀銜書彌著弘文之
盛黃虹表瑞常徵有道之祥矣(臣)無任瞻
天仰
聖激切屏營之至謹以
御書點翰堂法帖裝潢成帙隨
表上
進以
聞
進呈
御選古文淵鑒表徐乾學
管理修書總裁事務原任刑部尚書今給假回籍(臣)徐
乾學誠惶誠恐稽首頓首
上言伏以運啟文明式煥圖書之色道隆述作載垂琬
琰之華維論著實繁於衆流而折衷悉由乎
睿斷固足經緯天地協和邦家輝映山川光華日月者
也(臣)誠惶誠恐稽首頓首粤稽書契之興肇自鴻濛之
始羲文頡迹乃見權輿夏誥殷盤遂多制作紛綸六藝
實為載道之書流衍百家彌廣立言之旨指歸既别體
製斯殊托始周秦之時以及元明之代累朝所積四庫
稱多秘府所蔵千秋特盛然而中區純駮辨介毫芒酌
水别其澠淄聞音察乎宫角要無乖於義理庶各暢其
條流歎夫蘭陵首編雕蟲遺議逮至華林繼輯買璞蒙
譏辭句亦有純疵風氣不無升降若乃陶鈞萬彙開造
化之洪鑪翦截羣言提文章之玉尺自非經
聖神之閎覽何由成簡策之偉觀伏遇
皇帝陛下堯文炳煥禹律鏗鋐披綠帙之高詞萬籖並
錄搜紫臺之秘典乙夜忘疲允矣敦敏之性成共仰聰
明之天縱珠毫乍染同九經之不刊瑤札旋題傳百世
以為寶固巳昭回雲漢輝麗星辰上耀三霄下飾庶物
以故家知墳索被榮光之煒煌戸習猗那沐慶雲之葩
郁乃猶於
萬幾暇晷覃思藝文百氏遺編咸歸品藻務嚴决擇用
法來兹盡收蘭臺石室之蔵兼採蠧簡竹書之記掎摭
得失勾校錙銖手自丹黃親加甲乙金壺霏澗縈煙霧
以裁縑瑤管舂容繞龍鸞而拂素盡刪瑕纇悉採菁英
體或别於員方義同歸於典則網羅大備可廢九流七
略之篇囊括無遺允為冊府詞林之秘復命(臣)等補加
箋註再行校讐正故牘之乖訛先求依據增遺文之脱
漏必務該詳然後各冠
御評
賜名淵鑒譬涵衆川之廣若照庶品之形懸日月以為
昭樹津梁而永濟微言共揭奥旨常新(臣)學殖庸虛性
識椎魯鈎沈決滯慚經學之空疎起例發凡愧史才之
融貫篇題東壁叨沐
恩榮筆札西清親承商㩁伏蒙
詔旨敢不竭其編摩仰稟
高深得稍窺夫條彙排理既竣次第進
呈伏願瑞應疇圖祥開象緯風馳化偃八方霑稽古之
榮日鏡天臨九服享同文之治(臣)等無任瞻
天仰
聖激切屏營之至謹以校過
御選古文淵鑒正集八十卷别集二十六卷外集八卷
隨
表上
進以
聞
恭進
大清會典表徐乾學
(臣)某等誠惶誠恐稽首頓首上言伏以
經綸懋建八方開大治之風
謨烈為昭萬世垂不刊之典維
神聖之規模悉備斯臣民之法守聿新彪炳前休煒煌
來範粤自
太祖高皇帝開乾闢坤首定大業
太宗文皇帝立綱陳紀嗣建鴻圖
世祖章皇帝混合車書順九垓而同軌整齊品式釐百
度以惟貞潤色奠太平之基文經武緯黼黻際休隆之
會禮備樂明迨夫因革損益之宜一切制度云為之迹
擬虞廷之亮采布在九官若周禮之分曹詳於六職允
矣有倫而有脊粲然是訓而是行但法久則弊生科條
期於畫一或時移則俗易規制適於變通是惟酌古以
宜今庶幾遠遵而近守垂諸簡策播在章程當文明極
盛之時正制作開先之日殷循湯典寶弘璧於琅函夏
纘禹功奉和鈞於王府斵方員者仰規矩視曲直者資
凖繩國是攸關朝章斯屬此蓋伏遇
皇帝陛下得一凝圖登三建緒調元丹扆備至德於先
天後天敷政瑤階勤萬幾於一日二日量衡律度考五
服而攸同食貨賓師稽八政而咸叙
聖人作而萬物覩
皇極建而庶民從顧以道一風同上本
列朝之積累自此披圖訪典下貽奕禩之儀刑
特敕纂修用開館局編年繫事既本立而末該起例發
凡亦部分而門别至於析異從同精莫分乎銖黍去非
即是辨或介於毫釐每仰稟於
睿裁輒受成於
宸斷躬逢堯舜知二典之非空言親見羲軒有三墳以
明大道載經歲月始竣編摩允為
盛世之全書用裕後昆之令軌(臣)等學無根柢才愧庸
虛麤窺太史之遺文詎識
中朝之故事懷鉛握槧分昭回雲漢之光質義摛詞仰
藻麗龍鸞之采謹完卷帙莫贊
高深伏願益懋升猷弘開泰運世綿璿歴監成憲以無
愆代啓寶符學古訓而有獲(臣)等無任瞻
天仰
聖激切屏營之至謹以所修會典若干卷隨
表上
進以
聞
進朱子全書表李光地
兹者伏蒙
皇帝陛下命(臣)等編校
御纂朱子全書總六十六卷刊刻巳竣謹裝潢成帙進
呈(臣)等誠惶誠恐稽首頓首上言伏以
道光載籍統承四子之傳
德備文明象應五星之聚非為一時而出樂有後聖之
知果不虛行殆同親炙蓋繼天出治職兼總乎君師而
稽古右文功乃隆夫作述五百歲之遙源斯在二千年
之丕緒聿新(臣)等竊惟危微心法肇自伊耆終始大成
集維元聖中間言天言性者則有禹臯成湯言德言學
者乃由阿衡傳說丹書垂乎敬義周禮著夫中和逮洙
泗而發揮無餘歴漢唐而明昧相半直至濓溪默契道
體親授二程爰得考亭剖析精言兼綜諸子斯文頼以
不墜後學由此弗迷然其道湮鬱於江沱惟其書流行
於海内前代雖頒行學校知德者稀全編則剝蝕經坊
研精實寡從未有紹其道傳其心典極累朝尊異之隆
文經乙夜校讐之久如今日者欽惟
皇帝陛下
心畫羲爻
身符夏度
功巍文煥猶兢兢業業以勅幾
仁熟義精方矻矻孜孜而論道
謂朱子為諸儒之醇粹不難以聖而下學於賢故其書
為六籍之津梁將俾沿河而東至於海崇其禮秩方自
廡以升堂薈其遺編乃命官而授簡發凡起例無非稟
聖心之裁成提要刊繁逐一經
御筆之刪定雖至微文碎義周覽甚詳轉注諧聲摩求
必當沍寒蒸暑未嘗輟誦於萬幾之餘夜漏晨壺不聞
停披於寸晷之暫是用規模畫一條理分明自小學大
學以開端漸及四書六藝合道德性命而一貫極於聖
統王功文約而彌該義備而不複權衡取舍必得其肻
綮之精次第後先一凖於施為之序歴選六百年來編
朱子書者其得詳略輕重之中誠未有如我
皇上者也非夫心心相繼不隔絲毫聖聖相承如合符
節孰能與此哉加以
親製序文冠諸書首大義微言之秘啟發靡遺修身覺
世之方會歸一致於是頒諸宇内使儒林有入聖之階
梯布在學宫凡來者得窮經之指要教思若風行而雨
化徯志自谷應而鐘鳴(臣)等章句習深經籍道邈生逄
堯舜尚慚比戸之民少學魯鄒誰是及門之士纂言不
如韓愈惟荷訓誨以成編校書遠遜更生幸籍指偽而
識字身遊道化之盛奮而忘愚名掛典冊之端榮以為
愧(臣)等無任瞻
天仰
聖激切屏營之至謹奉
表隨
進以
聞
恭進
大清鐃歌鼓吹樂章表高士竒
康熙二十年十二月二十日(臣)士竒誠惶誠恐稽首頓
首上言(臣)聞一人大聖武之昭無思不服萬物被時雍
之化有感必宣故蟲豸微吟亦助天心之豫順而芻蕘
畢獻聿徵王道之蕩平懷堯德而難名惟覩赤文成象
覯虞廷之振旅敢忘朱鷺升歌恭遇
皇帝陛下下武膺圖上蒼眷命跨九州而無外乘六龍
而建中文武聖神巍巍者廣運之德徇齊敦敏亹亹者
敬躋之修孝奉
兩宫不異厨生蒲萐仁覃八表無慚苑有騶虞離照大
於中天豫順同於萬國固巳横今絶古煌煌玉燭之調
緯地經天奕奕金甌之鞏夫何封狼悖逆猘犬猖狂阻
彼河山犯我顔行遂使鱷憑鯨勢風生珠海之濤蜮受
鬼驅氣暗劍津之浦楚江南去徹夜烽烟蜀道西來終
年羽檄肆
天威之赫怒命我六師屬上帥以誕將靖兹三孽七閩
迅掃旣窮狡兔之謀百粤長驅遂翦乳虎之翼於是涸
車前之鮒取井底之蛙望金馬以揚旌指碧雞而命衆
人蓄頻年之憤誓不與之俱生士無再舉之勞滅此而
後朝食有扈之惡盈貫莫逭青萍防風之骨專車終膏
黃鉞渠魁殱而衆志定羣醜罹而遠人懷露布自萬里
遄飛喜動
龍顔之日天道値一陽來復祥流黍谷之春百蠻稽首
以來王四海傾心而慕化擴再造之堯封益覩時和道
泰陟無疆之禹跡載看海宴河清洵今古之隆規為皇
王之極軌(臣)蓬蘽賤士樗櫟庸材謬濫齊竽愧乏鷹鸇
之逐徒含趙穎未知鵝鸛之形然飽德而遊康衢難忘
帝力傾誠而向化日莫罄愚衷冀鳴休豫於
熙朝用布謳吟於巴里敬效前代樂府撰為
大清鐃歌鼓吹辭九章進呈
御覽夫宣之鉦鐲豈有芑薇江漢之工而被之管絃聊
隨籥雅歌豳之末於以敷揚駿烈紀述鴻猷雖瑣瑣蠅
鳴無當元音之奏而鏘鏘獸舞彌懷因事之陳伏願安
益知危治不忘亂聞鼓鼙而思將帥時深楊柳雨雪之
情當昌盛而儆無虞聿進梧桐鳳凰之咏則華平獻瑞
羞稱寶鼎芝房而青鸐來鳴不數柏梁天馬矣(臣)無任
激切屏營之至謹奉
表隨
進以
聞
謝授館職表勵杜訥
(臣)訥叨蒙
聖恩授翰林院編修謹奉表稱
謝者(臣)誠惶誠恐稽首頓首竊以
鰲禁風清宜愼端良之選
龍山地迥應推博雅之林
恩膏特渥於凡材拔擢遂超乎常格寵維踰分慙乃倍
增(臣)性本顓愚資尤謭薄雞壇藝圃未探丘索之遺蠡
測管窺莫抉典墳之奥是以章縫久曳興歌鳴鹿以懷
慙及乎芸閣弘開
詔試雕蟲而色喜衡茅下士儼載筆於石渠金匱之間
鉛槧微勞得附名於璚冊瑤函之末已屬三生厚幸復
叨一命榮施行將鞅掌以終身願矢葵誠而自效若夫
甘泉供奉眞如仰企雲霄至於玉署優除豈敢形諸夢
寐兹蓋伏遇
皇帝陛下
智協重華
仁符廣運
功崇典學歴寒暑以不渝
志切右文遇菲葑而弗棄弓旌賁於山澤可謂野無留
艮車服盛於
朝堂共羡王多吉士如臣者自維陋質僅同樗櫟之材
幸際昌辰敢墜蓬麻之志欽承
隆眷留侍
内廷
奎畫宸章時仰瞻於
黼座金莖玉饌長拜賜於
經帷
天語承宣䄂拂紅雲親
鳳扆仙臺侍宴身依紫極近
龍顔洵為不世之榮夫豈尋常之遇星霜數易未效尺
寸之長
雨露頻垂正切冰淵之慮忽
頒新命實媿汗以難承更署清班益驚皇而莫措思燃
藜於秘府既非視草之才擬委珮於麟臺更忝編摩之
任懷鵜梁而滋懼顧蚉負以何堪縱效涓埃難酬
高厚伏願
旁求俊乂
廣納眞儒
器使因才曠觀於牝牡驪黃之外
官方論辨務嚴乎燕石魚目之分庶翼為明聽之休風
比隆於往古萋菶雝喈之盛事再見於今兹矣(臣)無任
感
天荷
聖激切屏營之至
恭進明史表張廷玉
伏以
瑤圖應運丹綸繙竹素之遺
雒鼎凝庥玉局理汗青之業集百年之定論裒一代之
舊聞歴纂輯於
興朝畢校讐於兹日垂光冊府煥采書林竊惟論道首
在尊經紀事必歸攬史興衰有自七十二君之蹟何稱
法戒攸關二十一史之編具在繼咸五登三之治心源
不隔於邃初開萬方一統之模典制必參諸近世况乎
歲時綿歴載籍叢殘執簡相先合衆長而始定含毫能
斷昭公道以無私考獻徵文用備西山之祕屬辭比事
上塵
乙夜之觀欽惟
皇帝陛下
乘六御天
奉三出治
紹庭建極綏蕩平正直之猷
典學傳心綜忠敬質文之統
觀人文以化天下鑑物惟公
考禮樂以等百王折衷必當惟兹明史職在儒臣紀統
二百餘年傳世十有六帝創業守成之略卓乎可觀典
章文物之規燦然大備迨乎繼世法弗飭於廟堂降及
末流權或移於閹寺無治人以行治法既外釁而内訌
因災氛以啟宼氛亦文衰而武弊朝綱不振
天眷既有所歸賊燄方張明祚遂終其運我
國家丕承景命肇建隆基天戈指而掃欃槍王會圖而
陳玉帛滌中原宼盗之孽奠我民生慰前朝諸帝之心
雪其國恥迄今通侯備恪俎豆相承依然守戸衞陵松
楸勿翦是則擴
隆恩於覆載既極優崇因之徵故籍於春秋絶無忌諱
第以長編汗漫抑且雜記舛訛靖難從亡傳聞互異追
尊議禮聚訟紛拏降及國本之危疑釀為要典之決裂
兵符四出功罪難明黨論相尋貞邪易貿稗官野錄大
都荒誕無稽家傳碑銘亦復浮夸失實欲以信今而傳
後允資博考而旁參仰惟
聖祖仁皇帝搜圖書於金石羅耆俊於山林創事編摩
寬其歲月我
世宗憲皇帝重申公愼之旨載詳討論之功(臣)等於時
奉
勅充總裁官率同纂修諸臣開館排緝聚官私之紀載
核新舊之見聞籖帙雖多牴牾互見惟舊臣王鴻緒史
稿經名人三十載之用心進在
彤闈頒來秘閣首尾略具事實頗詳在昔漢書取裁於
馬遷唐書起本於劉昫苟是非之不謬詎因襲之為嫌
爰即成編用為初稿發凡起例首尚謹嚴据事直書要
歸忠厚曰紀曰志曰表曰傳悉仍前史之體裁或詳或
略或合或分務覈當時之心跡文期共喻掃艱深鄙穢
之言事必可稽黜荒誕竒衺之說十有五年之内幾經
同事遷流三百餘卷之書以次隨時告竣勝國君臣之
靈爽實式憑之累朝興替之事端庶幾備矣(臣)等才謝
宏通學慚淹貫幸際
右文之代獲尚論於先民敢云稽古之勤遠希風於作
者恭蒙
睿鑒俾授梓人伏願
金鏡高懸
璇樞廣運
參觀往跡考證得失之源
懋建鴻猷昭示張弛之度無怠無荒而熙庶績化阜虞
絃克寬克仁而信兆民時存殷鑒則冠百王而首出因
革可徵百世之常邁千禩以前驅政教遠追千古而上
矣謹將纂成本紀二十四卷志七十五卷表十三卷列
傳二百二十卷目錄四卷共三百三十六卷刊刻告成
裝成一十二函謹奉
表隨
進以
聞
皇清文穎卷二
