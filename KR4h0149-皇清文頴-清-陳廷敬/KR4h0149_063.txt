皇清文穎卷六十三
詩
七言古詩
澄海樓孫在豊
長城壓山山倒海海樓直倚天山外飛梁浮柱俯十洲
憑虛凌空小兩大&KR1761;佹壁立結構牢天風萬里嘯海濤
吹落人間萬古月簸清天上一秋毫十二玉闌足恐失
茫茫愁思海天溢湏臾千頃琉璃堆蕩&KR2078;無垠蛟龍窟
伊古未鑿混沌初此水原從無時無一勺歘焉浸六合
天輪地軸轉相扶蓬萊清淺方朝暮碧桃花開春幾度
只見扶桑析木東年年不向東流住三山宛然我舊遊
秦皇昔日常相求對面蒼蒼烟霧裡滄波滅沒空回舟
銀臺金闕亦何有衛叔卿今無恙否回頭一别三千年
雙挾青龍猶在手碧城高與海天齊飛蜃爲樓雲作梯
虛窗玉女天吳接浴日吐月生虹霓誰云九州大但覺
五嶽低我來澄海樓頭望一點浮萍東海西
一片石(王師殄流寇從一片石驅入山海關盡殱之城下)孫在豊
一片石燕關左海茫茫土膴膴請從石上紀神功神功
開闢無前古眀季政不綱中原坐愁苦已灰漢室東西
京猶守甘陵南北部黃巾羣盗竪如毛銅盤仙人泣如
雨蒼黃天地暗烟塵天下嗸嗸呼父母呼父母得我所
四海一聲后來蘇待起瘡痍手摩撫此時妖氛正滿山
此日指麾安率土虎旅迅於風鴻毛燎於火二十萬級
血成流三百年中氣為吐片石落欃槍八方行案堵
聖人出萬物睹時雨耕耘在野深重熙干羽當階舞鳳
吹律兮響雲門麟遊郊兮茁芝圃海之澨山之藪河之
源江之浦詠歌沐浴兮億萬年銘功此石兮天爲補登
封白玉之牒不勝鐫七十二家安足數
壬午三月二十九日禁中侍觀
宸翰
賜御題清芬堂匾額紀
恩歌胡會恩
祥風甘雨青郊遍
天子端居紫宸殿晝漏舒長淑景融麥秋佳氣迎芳甸
都城東南岱嶽宫長養萬物惟神功落成清廟隆秩祀
璇題繡榜宜加崇瓊箋疊雪
宸章耀結構如椽風格妙千鈞筆力透中鋒萬點墨花
霏四照
賜觀中禁集儒臣仰矚奎躔頌日新金薤銀鈎超亘古
晉唐以下空紛綸承
命濡豪汗流背敢乞
天文豁蒙昧蓬茅儻得被春暉點畫常如親
帝誨宫門俄頃拜
恩殊七臣各獲三驪珠蚪龍蟠結滄海潤雲日煥爛光
天敷體法森嚴神肅穆彤墀捧展開心目元氣融和精
理充吾
皇萬夀於斯卜鸞綾砑玉映琳琅芝泥穗篆增輝煌此
時邸舍天香滿他日田廬
聖澤長曩參扈從曾霑
賜回首門閭
題寶字清班還得誦清芬直爲微臣表家世矢竭涓埃
報稱難撫躬尸素愧當官焚香晨夕瞻
天近咫尺榮光奕葉看
敬擬七德九功舞歌效白居易體(有序)
翁叔元
康熙二十年十月官軍收滇南海内底定十一月
宣捷午門十二月
頒詔中外與天下更始隨允羣臣請恭上
太皇太后
皇太后徽號復布告天下澤逮臣庶懽動區宇大哉
休烈巍巍煌煌充滿天地近古以來所未有也臣伏惟
我
皇上義征不譓仁育羣生獨運神謀式遏亂略殱渠魁
如霓掃破兇黨若冰離八載憂勞一戎耆定武功
偉矣布行慶施惠之文下尚德緩刑之令展孝思
而錫類觀人文以化成綱紀宣昭聲教暨訖文德
敷矣粤稽古者治定功成必播之聲詩形之律吕
以發揚鴻休總章簫韶之奏遐哉尚矣近考唐宗
亦有文德武功之舞武曰七德文曰九功而唐臣
白居易作爲詩歌傳示後世臣不文敬擬其詞爲
七德九功舞歌一篇凡八十句五百五十八字以
獻未敢附風雅之遺聊以備瞽曚之誦云爾
七德舞九功舞武緯文經耀千古
朝廷干羽在兩階天下車書盡九土我
皇御極垂衣裳四方萬國來享王自朝乃至日中昃堯
兢舜業不敢康爲念斯民亦勞止
丹詔夕封馳萬里咨爾強藩且載戈釋甲歸來見
天子苞有三蘖方憑陵一朝敢弄潢池兵蕩搖滇黔連
楚蜀虔劉閩粤驅鯢鯨驛聞
天子赫斯怒
皇言一宣天日午誓將滅此後朝食取彼兇殘畀豺虎
臨軒命將親推轂中有天潢建牙纛日射春旗萬馬鳴
雲開曉帳千軍肅一從荆鄂向三湘一自江州下豫章
西指秦川臨劍閣南經吴越渡錢塘王師所至如風電
合圍掩羣開一面狼奔鼠竄皆倒戈市肆不驚芸不變
王師所至多謠頌行者願齎居者送
天語殷勤再四宣毋令南畝妨春種一年轉戰雍梁間
二年克敵威荆蠻三年掃清甌與越一鼓遂進仙霞關
四年官軍收閩地逆臣稽首歸藩位五年賊渠死岳陽
六年百粤胥置吏七年一舉入成都夾擊東西疾渡瀘
八年蕩掃昆明穴普天率土歸
皇圖羽騎宵馳傳露布從此江山復如故侍臣拜手賀
昇平武士鳴鐃歌大濩我
皇恭已開眀堂木鳳銜書下八方嘉與吾民共休息欲
偕斯世爲陶唐思齊太任及太姒翼子貽孫既受祉恭
上
徽音萬國歡再沛
恩綸與更始昔時民間苦被兵鳥烏聲樂多荒城今日
言旋復邦族閭里不聞愁嘆聲昔時民間苦征役男子
輟耕婦休織今日公家免踐更鼔腹行歌仍作息欃槍
滅迹三階平我
皇宵旰猶未寧手披目覽釐庶績早朝晏罷勤蒼生天
縱聰眀兼
聖學研精書史窮邱索著述開天冠百王四海文眀生
禮樂舞七德舞九功虞廷之琴歌南風願令世世陳王
業王業艱難萬古同
敬瞻
御書河南四大匾額恭紀沈涵
聖人御歷寰宇寧岱宗河海皆告成闕里尊崇志鉅典
禹陵秩祀騰休聲矧兹豫域去天咫百靈望幸能無情
嵩山巍巍峙中極三臺二室凌蒼冥淮流溯源自桐柏
禹績千載猶輝宏孟氏功不在禹下遊梁遺蹟存丹楹
中州撫臣從衆欲一一修飭同崢嶸稽首奉章進
紫殿乞賜懸額標高閎
詔簡璇題十六字揮灑仍命諸在廷字形闊大越尋丈
衆臣操筆皆悚儜金丹換骨苦無術閉戶累日窮心旌
書成進
御數十幅瘦者犖确肥彭亨縱有姿態失程度豈堪照
耀八州氓僉伏楯陛不肯起願覩
聖藻豁聾盲
至尊謙抑顧未許謂予翰墨非專營萬幾總攬常日昃
奚暇肆力加研精反覆申奏始得請凝神端拱在穆清
薰風畫永握珊管墨海吸盡蛟螭騰轟雷駭電悉奔赴
一筆横掃萬象呈須臾硬黃天上落光彩翕赩舉眼驚
縮首咋舌敢仰視久之髣髴見精英屹如喬嶽鎮厚土
壯如巨靈劈重坪縈如瀾廻復淵瀦端如佩玉垂簪纓
元氣流行四時偹詎有一美能專名禹皇岣嶁久茫昧
漢帝草聖同勾萌唐宗御書最超絶世南戈法猶仰承
我
皇筆力跨萬古後者無偶前無爭不獨法程垂奕代共
占福祉綿蒼生神完力厚天所賦
聖壽
聖祚皆永貞遙知金榜高懸處嶽擁河趨鞏
玉京
喜雨詩曹鑑倫
孟夏之月日在畢赤騮朱輅臨天衢
帝念農功急甘雨麥秋將至思沾濡
紫宸一德契真宰精心密禱感應符興雲泄霧徧嶽瀆
萬靈受職争馳驅造車砰雷出奮迅投壺笑電紛歡娱
千山得勢動鱗甲百泉發響酣笙竽飛甘灑潤散膏澤
石燕翔舞羣龍趨來牟接畛沐優渥溟濛一氣連朝晡
黃雲翠浪浩無際郊原眀秀儼畫圖綠蓑青笠治田具
野人擊壤傳歌呼漁陽兩岐安足喜姑臧九穗徒區區
胞與在宥澤萬物頻年有
詔勤蠲租爲民請命抱至意勸農祈榖嚴春雩肅然有
請得嘉澍普天如賜玉與珠含桃未薦蠶事偹以彘嘗
麥樂且需芝房寶鼎不爲瑞矞雲湛露方昭蘇(小臣)珥
筆
殿陛側伏聞民事勞訏謨休徵肅乂備洪範仰見
皇極天人孚三十六雨周歲足屢豐大有多黍稌薰風
長被垂裳治阜財解愠曕唐虞
石鼓歌吳苑
辟雍鐘鼓羅俊竒忝臨六館重臯比廟楹灑掃釋菜畢
顧視石鼔環廡墀彭亨菌蠢數盈十刻畫文字符鼎彜
文百二行字五百從甲至癸完無遺始終紀述漁狩事
中載策命諸臣詞細文淺刻堅且好閱三千載光娥羲
曾經缺齧受風雨豈用蟠負承鼇螭韋韓二蘇染大筆
助流寶氣長赫曦周宣王時史籀作車攻吉日堪肩隨
篇章排比類吉甫體源質古超相斯誰何小儒恣評駁
不究根本多然疑先秦西魏駕空說嗤點欲使成瘢疷
自來神物多隱見晚出往往千秋垂周官左氏佑六籍
卯金專門叢詆諆至今首冠甲乙庫儒生穮蓘如畬菑
撫兹鼓質最龐厚琱琢山骨窮㕒厜雍城城南久托迹
蛟鼉鸞鳳藏瓌姿辭嚴義密難諷讀句竒語重誰思維
鴻生鉅學茫不識任春烟鎻秋風吹縱敲牧火礪牛角
却免摹搨傷皮肌譬如深山石犖确歲月久遠無成虧
文王紐在禹追蝕其故豈屬聲音爲自唐迄今始的皪
日星雲漢光天逵高駝巨艦凡四徙終然碁置文宣祠
百靈呵護神作合傳萬萬世遐無期方今
天子闡絶學玉函金版皆繙披詎惟瑰辭追雅頌直使
鐵畫侔繇芝
黼帷丹扆多制作慶雲五色紛葳蕤黃皮烏弋遠受吏
海外來學航于兹峩峩髦士拂芹茆軌度肅整趨委蛇
聖謨文治四洋溢浩蕩匼匝無津涯講蒐前制載編牒
或按周典揚戈麾威靈宣暢讋函夏秀弓彤矢斑陸離
從臣才藝敢誇詡稽首拜獻成功詩天球琳瑯刻金石
潤色鴻業攀姚嬀炳麟煌煒照六合焯然此事有職司
研搜故實更參考名爲石鼔良乖宜建康天發石三截
暨禹岣嶁堪旁推石形似鼓制非鼓徇迹忘本差毫釐
摩挲彷彿古人意定作閱武岐陽碑
古柏行(元祭酒許衡手植)吳苑
夫子廟柏數十株託根自與尋常殊霜實時時垂玉琲
風枝往往鳴笙竽含貞挺節亭亭竦儼如冠劍森相拱
小者猶留十數圍交柯屈鐵烟濤湧一株參天勢更竒
欝蟠元氣何淋漓摩挲歲月猶可識許公手植非傳疑
蛟龍攫拏雷雨作黛色翻從半空落斑鱗點盡秋後霜
百片青銅光灼爍新甫山頭樵徑封武侯祠堂碧草叢
西川東魯遠莫致何由突兀撐晴空當年元儒推第一
遺經辛苦窮編葺嘉樹栽培用意深周模孔楷千秋則
至今偃蓋拂雲端雍容子弟趨盤桓豈徒材大資梁棟
直欲香清集鳳鸞君不見上林崇臺千尺高青棠赤椑
皆凌霄若論歲寒卓堅骨坐使萬木慚丰標雝池管領
真遭際南榮歲歲涵蔥翠蒼幹櫺門映日寒素華璧水
縈波細攀枝摘葉有所思六館三舍應爾師豫章七年
人始知不然丹漆將安施
江西試事畢過廬山白鹿洞謁禮
聖殿敬瞻
御筆學達性天匾額復登
御書閣觀
頒貯經史恭紀長歌陸肻堂
大江東流波淼茫忽插廬阜横高蒼層巒複嶂四圍合
靈境每向煙蘿藏後屏山南洞門闢百間廣厦森開張
斷樵旁鎻白鶴觀飛瀑直下犀牛塘使車弭節少游憩
未暇石竇窺雲房摳衣端拜禮聖殿擘窠樿榜懸
宸章霞蒸霧蔚四大字星垣奎壁天煌煌蛟龍岌纏有
餘勢中峰琢出璆琳瑯韋王局縮闇無色豈與宋代論
蘇黃瓊霄綈几時揮翰遍
頒州邑顔宫墻山扉僻左荷球璧風勵學子誠難量有
如太陽照六合奥區纖隙皆東暘地靈呵護百神守
聖蹟萬禩傳無疆(小臣)瞻仰正親切此都人士來升堂
聚觀玉皇香案吏思以典記提相商
御書閣上甲乙庫緘縢扄鐍蒙縑緗委宛金函羽陵策
天家石室儒生倉探源星海歸渤澥要搜派别分條綱
當年諫議此韜迹學成望重如鸞凰江州領羣憶舊隱
築臺看鹿花環廊宋淳熙末考亭至訪求遺趾山之陽
臥龍岡頭石齒齒小三峽口流湯湯風泉雲壑絶佳處
弟子十四同徜徉哦詩作賦日不輟雅歌餘韻猶繞梁
葩流文采遠輝映皴霞釀露填奚囊從來大儒有實學
鼓吹六藝逾笙簧至今鑱石錯真隸銀鈎鐵畫霏寶光
橋亭碑碣帶烟雨苔皮嵌綠垂千霜山行考古恣游目
滿前草樹飛巖香虬鱗萬甲濤勢壯珠沫百斛溪痕長
老人峰頭五紺髻一點螺旋天中央寒嵐截住不得上
列仙夜醉淋瓊漿白鹿一䨇峭崖走紅鶴百隻遙天翔
翰林書齋司馬竈皆貪山翠老不忘況兹洞學有規制
官書塢田侔上庠
聖人琬刻右文旨急探義苑窮經箱采風過此意何盡
一重一掩疇能詳秋晴嶺葉間蒼赤佩壺稍坐松隂凉
郵程汲汲敢稽緩明日南浦排風檣仰瞻
天筆慶霄裏榮光五色輝虞唐
御書匾額歌劉坤
文思
天子開天章金泥玉檢播八荒劈窠大字徑丈強昭回
碧落銀漢旁驚鸞舞鳳紛飛翔龍蟠筆底蛟騰驤皎如
日月懸晶光列宿敢與分寒芒繄古哲后垂琳琅岣嶁
山尖薤葉長丹文綠字鐫高岡雨淋日炙苔蒼茫
龍章一出增輝煌排空筆陣凌書航懸針垂露皆粃糠
不數倉籀寧鍾王我
皇宵旰憂羣方萬幾清暇羅縹緗揮毫拂素搨硬黃珊
瑚筆格玳瑁裝綠沉漆管隃糜香烟雲落紙驚飛揚登
床乞得侔珪璋宵來光氣衝天閶繁臺少室環文昌維
岳元精居中央胎簪之源神告祥隨山刊木功不忘孟
子繼禹非誇張題以
宸翰萬古彰銘書石鼓陋岐陽彤廷捧出金玉相鵷行
鷺序看堵墻森嚴矩矱矜且莊驪珠十六遙相望褁以
雲錦織七襄俯慚蚓結窺龍堂心摹指畫勞徬徨遙知
我
皇聖夀昌寶書雲笈傳無疆
聖駕南廵恭紀許汝霖
聖朝政理恢乾綱巍巍上參虞與唐禋宗輯瑞典鉅麗
五歲再舉勤省方孟陬吉日日維子
法駕南嚮乘青陽不聞輿徒傳警蹕却指馳路開康莊
清塵戒道慮滋擾
天語嚴飭先煌煌尚方玉食行自備所過不待儲餱糧
此來本意咨疾苦爲民而出忍使妨春旗飄飄指畿甸
官柳未拂宫袍黃隔年嘉種獻䨇穗地不愛寶呈禎祥
北陸仁風被稌黍東疇麗澤收豊穰齊邦魯邦重望幸
有
詔預免來年糧名泉歷下七十二併作霖雨膏遐荒諸
川脉絡歷可數濟泗沂汶河淮江先時黃流績未奏異
同衆議紛巖廊
聖眀俯徇羣下請
親歷勿憚循隄防告成果與
睿筭合上下疏濬漸周詳懷柔胥效百神職東注大海
波不揚爰臨碧渚移畫鷁左右整娖羅縹緗雲烟千頃
浮震澤山水一道趨錢塘幾家映花起樓閣隨處截竹
調笙簧閭閻已享太平樂
帝念軫恤猶如傷數百萬租同日賜積逋更貸三吴償
白頭年高加粟帛赤子罪薄弛桁楊恩殊詎數漢文景
刑措直踰周成康別寬小眚存政體新播
大賚旌官常金花綬香綵縈袖玉斝醴設瓊分漿文臣
武臣腹心視竝侍曲讌聯班行風霆雨露亦間作甄別
實用褒循良餘恩又看文治廣髦士濟列東西庠巳敷
聲教洽漸被遂溯眀德追懷襄會稽名郡留禹蹟崇山
古廟邱陵蒼欲憑千載通肸蠁親屈
萬乘虔升香成天平地灑
宸翰藻采絢爛雲爲章斯湏廻
鑾復西渡老幼扶道爭徊徨攀留肻爲一日住匍匐少
慰羣黎望日中交易自㕓肆陌上饁餉還耕桑瓜蓏果
蔬雜菽麥忠愛似可微芹將向來顆粒本率育野味特
許田間嘗
霽顔咫尺靄然接有目盡識重瞳光去奢崇讓凛面命
土俗立望還敦龐金陵再傳修祀典鐵甕大閱雄巖疆
時平形勝歸一覽愈覺萬里江天長黃龍導舟允由翕
虹氣上駕黿鼉梁
六飛遄返光掣電仰視霄漢鸞鳳翔時廵三月禮告畢
仙仗行復排天閶具僚濟濟各獻賦
天子穆穆仍垂裳韓碑柳雅不勝頌夏諺周什誰能颺
(小臣)未叨扈從列珥筆紀述職所當有生幸托覆載内
蠡管窺測誠難量瑤階拜稽祝萬夀惟願歲歲開眀堂
皇帝聖神威武三出邊塞永清大定歌胡任輿
太平天子提天綱慈仁威武奠八荒西臨海西弱水洋
東觀浴日窮扶桑竒肱儋耳隸職方不問肅慎與越裳
南金大貝供篚筐厥貢砮磬璆琳瑯重譯萬國咸賓王
誰其桀黠敢陸梁魑魅魍魎白日藏有一不率必大創
滇黔巴蜀楚衡湘以次剗刮踰海邦彭湖厦門一葦杭
設官制郡增樊牆桃林放牛不服箱休歸萬里華山陽
煦嫗百姓遊樂康約束醜類如驅羊蠢爾狡寇横披猖
如彼稻田長莠稂有鄰其居本頡頏怒而欲取如探囊
以衆敵寡勢莫當愬與上邦殱厥強彼何人斯等夜郎
諭之不率真病狂
天子奮武戒戎行羽林矛戟森開張龍旂鳳葆垂文章
浮光上照太白芒猛士短衣服上襄金鼔一振百鳥翔
前飛鶚鴟後鶖鶬參逐駭獸紛奔忙一箭正中麋豬麞
遊魚釡底驚沸湯踉蹌鼠竄羣拖腸月氏授首日逐僵
獻俘繫組騰龍驤躡以後隊無逃亡連兵或恐民卒痒
許爾悔罪肉袒降彼昏不知病膏肓潛師夜襲我&KR2047;糧
天子震怒斧爾吭一掃西鄙無渴羌寒冬再整期門裝
氊廬積雪飛嚴霜設麾建旐風飄揚駕以駉馬馬斯臧
長城萬里百夫防草竊那敢爲寇攘厥角稽首
行宫傍跪獻挏酒迎壺漿獸窮無所歸何鄉匿迹糞壤
同蜣螂降幡欲竪猶徬徨終當一炬炎崑岡時維仲春
百草芳于軷于祭星在房三勞萬乘臨河湟金城迤西
達五凉登狼居胥殪天狼趨陟險阻如康莊俯視九有
如秕糠臨流渡以萬斛航十行之詔辭煒煌如何負嵎
不自量豈知戚好還相戕恨不臠肉共飽嘗巢傾卵覆
命不長顯有誅戮幽禍殃玉關之西蔥嶺旁永絶烽燧
消戈鋩遐思往古追軒唐青邱丹浦何堂堂後王籌運
資廟廊誰能果斷如我
皇隂符玉帳在御床安用借箸韓張良
帝車回來萬象彰奔走士庶趨工商鐃歌萬叠聲鏗鏘
如聽天樂開天閶苹花朱實來告祥仰看阿閣巢鸞凰
普天率土沐濊汪
賜以大酺行千觴從官麻列佩珩璜槖筆直欲凌長楊
(小臣)不學空含香無才敢擬古戰場方今
天子聖道昌淨掃兵氣回天光櫜弓槖矢臥綠槍箕疇
錫福正溥將遂開眀堂肅官常金甌玉燭長無疆
大駕東廵幸闕里恭紀姜宸英
軒皇垂裳得天紀七曜聚合如璧珠經歲四千五百六
貞元之會今同符康熙紀元
天子聖二十三年文教敷臨雍雷振靈鼉鼓拜洛天浮
龍馬圖舜干乍揮荒服靜神鞭再投海水枯爰議
時廵降
清問禮官具儀
帝曰俞
德音始渙萬物泰所過盡
賜眀年租禮崇望告首東岱制度一一準有虞簡省輿
衛止除道奔走父老寧需扶既陋五土事封禪亦笑八
駿徒馳驅闕里臨幸有故事跨漢軼唐禮數殊泉林游
泳證道妙魯門未到心先輸有司宿戒壺濯陳羹鉶飯
簠籩脯朐筍簴鱗臝編磬備和以琴瑟笙簫竽樂工肄
成太常部三十六舞紛縈紆是月仲冬日乙夘軫中朗
穊眀前櫨風和氣暄翼雲䍐冕旒肅穆中殿須雲靁之
尊犧象二祭器羅列商周模祝辭
親製
皇帝獻告虔幣嘉酌清酤贊稱九拜獻三跪此事今有
古所無烟燎既舉神洋洋千官並起鏘瑤瑜
皇帝更衣御行幄臚傳進講駢生徒如聆金石壁中奏
復見詩禮庭前趨諦觀象設展圖繪始知妙手神眀俱
帝乃載歌歌五言音成雅頌文典謨摩挲手植生意盡
化工廻斡欣重蘇鸞旂北指廟扉闔羲和停轡儼未晡
墓門高揭大庭庫石梁徑渡城隂洙千年隧道絶荆棘
四方移種饒檀榆黃玉一閟不復見惟見羣鶴鳴相呼
舉酒三酹復再拜草間翁仲聞都吁靈蓍目擊心自契
隂陽變化誰能摹六師久嚴先輅動
皇情欲去增踟蹰青雲留拂翠華葆垂露交輝金榜烏
四氏承
恩拜稽首填觀萬姓皆睢盱踰年廟碑復載往
睿藻揮洒翰墨濡碑用西山奪玉石白鏹齎運出中帑
蓋用琉璃瓦兼兩樹之金聲門右隅排抉幽扄煥長夜
晶懸杲日當天衢百家騰恣仁義塞可憐聖路荒榛蕪
元和大中祗文具漢鐫唐榻空糢糊我
皇好道不旁騖但言魯國惟一儒岐陽嶧陽先後聖嵬
峩并列穹龜趺從此膠庠盛經術絃歌詎獨鄒與邾人
文化成休氣應陽和鼔動天地爐羣臣不知所報荅
陛下萬歲長懽愉
皇清文穎卷六十三
