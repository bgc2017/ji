網山集卷六
宋林亦之撰
祭文
代惠安陳仲鱗祭父
乾道六年夏五月辛亥朔越七日丁巳虡虙璆諸孤謹
以酒漿殽䔩之奠敢昭告於考君承事嗚呼吾父之年
不為短吾父之死而吾兄弟哀號痛裂若不得活吾兄
弟平時未嘗歷事只謂百年如是而已今每一遇事茫
然無依惟舉聲欲哭嗚呼明朝後日百事縈腸此哭也
何有窮已也耶嗚呼蒼天不孝蒼天
代高德庸祭外舅
元年冬十有二月既望越四日庚午高某曹某謹以觴
酒雞豚之奠哭於婦翁承事林丈柩下嗟嗟丈人胡為
此来耶吾兩人阿翁俱棄去所視婦翁即吾翁也吾每
扁舟到岸頭家人未即来而翁已来江上招手喜見眉
髮一年十箇月我如飛蓬斷梗南北無定居唯是歲殘
薄言来還婦翁女婿銀杯團欒誰謂今歲每年時而為
此道旁噫嗚一酹耶嗚呼吾寧忍言之耶死生之隔傷
心無數何以告哀有淚如雨
代陳鈞叔祭墓
二年冬十月某日衡卣諸孤奉考君處士之柩卜葬於
西隠之原以是日掩坎而以杯酒盤飱敬酹之嗚呼昔
者死喪我尚童稚瞿然叫號曾莫可使十年佛屋寂歷
空菆此念一来摧剥肺肝豈謂殘喘尚及吾母他山落
日煢煢累土銘彼懿石松栢不死其有来者曰阿爺之
墓
代陳景韋祭李監倉
四年夏四月既望越九日甲寅陳處厚以巵酒一食敬
致酹于故監倉從事李丈之靈嗚呼人命危脆如草頭
露頃刻可翫忽焉滅去所蘄如公豈曰寸尺一日不見
便為陳迹公来海渚曾是通家上堂拜母情好無涯哭
公之喪不獨余身吾母吾婦涕淚沾巾公之嗜好曾非
世俗所得俸錢買書滿屋如此人物所謂金玉不愧昔
人可以瞑目我来哭公龍山之旁追念昔遊歷歷悲傷
壁上新詩手迹未乾胡忍視之摧析肺肝平生之懷寓
以杯酒公不忘舊公其来否
代章由之外妗大殮
嗚呼死喪之戚是為可弔所謂無憾斯焉盖鮮一封鸞
誥(一作錦)来自日邊天下婦人盖亦有焉寒溪一帶環村
而流兄弟親戚團欒白頭女子之嫁胡為有是今其有
是是亦可已所愧(一作恨)我輩異縣他鄕終訣之夕渺渺
茫茫百年此念何時可忘長號一酹我心欲狂
代章由之祭外妗
年月日謹以觴酒豆肉哭吾丈母宜人於古龍道下嗚
呼贊皇公昨焉南渡攜其甥以来為之擇對而配以夫
人夫人之生何者為可恨也空村六月岌然之柩將走
故墟我輩一二甥哭此道上(一作下)肺肝如裂嗚呼百年
之母暫焉不得面即心魂飛去况如是一掩土而泉關
杳杳無有曉時耶悲痛之語所不忍道唯有一哭哭之
而乂哭也已
代衆人祭林美政
七年夏四月辛亥故承事林君以是日大招王仁合徒
友二十人以杯酒盤飱敬酹之網山林亦之為之詞曰
嗚呼君於井閭所謂善人平生好事相見情親兒郎莘
莘一皆業文獨力當門不憚苦辛胡為晚歲若有促迫
朱崖萬里隻身羇客生無来書死不知日只憑南風收
召魂魄人生慘裂何者可說所幸諸子屹然自立檳榔
海頭濛濛島居旅骸何寄舉目悲呼二子徒跣窮涉號
慕長途歸魂須一相遇知生者弔知死者傷巵酒登堂
迺君家鄕
代盧國寳祭母
嗚呼人生一世如風之奔有母八十哭之何言我雖無
憾我心不然憑棺大叫不孝蒼天嗚呼蒼天奈何此心
靈車且遠不可追尋唯是巵酒長號拜跪子母平生如
此已矣
代高子羽祭清叔
嗚呼相見未幾有是来哭不知死捐一何其速所視親
戚涕零不足亦謂肝腸了無一曲昨於未病乃如催促
伯姊仲妹一至其屋悲痛此語歷歷死别有来巵酒恍
如面目
代從弟履之祭外舅父
五年秋九月十有三日丙寅女孫婿林士端謹以酒漿
魚蓛之奠哭故承事翁之柩于道上嗚呼阿翁之死莫
然其順也此為不憾吾又何悲翁之作室寸寸辛劬頽
波突出隠然晏涂如是幾年去如轉臂昔聞此語傷人
肝肺嗚呼水南草木秋風蕭條自此而逝杳不可招亦
有巵酒行行揮涕翁勿遽去吾其為翁女孫之婿也
代余師春祖母大殮
八年八月既望越六日甲子亡祖母宜人以是日大殮
承重孫余東卿敬以酒漿雞豚之奠哭酹於柩下嗚呼
廬陵一歸乃哭吾父未及數月而祖父棄去所恃祖母
如百年大樹胡為一夕復爾僵仆嗚呼痛哉為人子為
人孫三年而哭三喪&KR0579;&KR0579;人世何以為活也前之衰斬
也後之衰齊也質之古不敢以輕者易重者惟是仍其
杖絰撫棺大叫敂胸瀝血哭且盡而無聲可哭也哀哉
代祭稚春
年月日亡男九郎以是日大殮汝之子尚幼阿爹使汝
姪孟同小同隨汝妻以巵酒酹汝嗚呼天乎吾老矣吾
有三子曩者哭其二焉今又哭汝嗚呼天乎予何辜有
是夫予年七十五而無子汝之子年五歲而無父老者
老幼者幼汝何遽棄我而没也聞之昔人喪爾親無所
聞喪爾子喪爾明吾今而後乃知此言之悲也子哭親
喪不敢自毁庶乎可以當大事子之死父骨無所託是
安得不斵絶耶爾子藐然未能杖吾舉聲一號爾妻爾
子隨我後而哭幽明道絶汝或聞此哭聲其亦何腸可
斷也
代友人祭稚春
年月日陳日益等以酒漿魚豚之奠敬哭吾亡友稚春
於綠煙亭下陳與機以齒長酌酒以告林亦之為之詞
曰嗟嗟我里有如吾友平生義重千金塵垢胡為一夕
倏爾彫逝交遊拊心行道揮淚艾軒之門雜還瑤琨一
時朋儔知有稚春即謂歲月可以横騖豈為屢跌尺寸
不遇李賀無夀孟郊竟窮昔人遺恨乃萃爾躬草堂數
畝所謂鹿門杞菊孤標盡室逃喧生無雜念死亦先言
此尚不亂他皆浮雲父喪良子兒失良父况我金石悲
情轉苦繾綣一巵哭君何處當門白水寸寸愁緒
代曹子微祭父
年月日孤子彖以觴酒雞豚之奠敢告于考君嗚呼灾
禍之来乃如轉臂吾父生無一疾一疾遂不可救蒼天
蒼天毋乃太酷耶母氏彌年抱病藐然子女况俱未有
所識而父也棄去吾攜吾妹隨吾母哭吾父吾何以為
活也杖絰既具敢以告哀吾父聞此語其亦痛不可忍
肝腸寸裂也耶
代友人祭曹叔明
九年冬十一月日南至越十有六日癸丑同舍三十人
以巵酒殽&KR0609;之奠致酹於故曹十九叔明之靈嗚呼曲
堆幾年逝者如許遽失海陽復哭吾子豈為故人俱止
於是情之所鍾不可排棄君有家室豈無所累悠悠終
歲若無一事人生頭白無時休息如君一日乃為一日
昨者往還亦惟有君可是侯芭便識子雲柴爐情語歷
歷俱存恍焉莫睹落涕傷魂来朝空山日短天寒君有
令子何復可冤于嗟今夕有来哭者十年交情明燭之
下
代章由之祭弟海陽尉
冬十月既望越浹日乙丑海陽縣尉四十弟之柩歸殯
於疎野原頭三十九兄以杯酒家飱哭酹之嗚呼痛哉
嗚呼哀哉汝不緣寸禄汝視南潮陽數百千里知為何
處而乃死於是福無絲髮灾如丘山嗚呼痛哉嗚呼冤
哉人孰不有死而汝如之何其死也汝母老矣汝婦幼
藐復無所字汝如之何其死也凶問之来吾哭之累夕
即招汝之魂魄為汝之主謂喪有無後無無主也親戚
閭巷朋友姻舊来者哭於我所視靈坐之旁闃然無杖
者莫不長嗟痛涕以是為深冤也吾走兩驛得汝之柩
汝母見我一哭幾絶汝婦憑棺而立而已不能哭嗚呼
痛哉天之禍人無乃太甚耶既而阿母呼我言曰吾與
幼婦兩身一命惟汝生死之汝能生我我即活不則吾
二人不待及門而死也語畢拊膺大哭吾亦哭如是三
呼我皆哭卒不曉其語汝之兩舅乃從其旁而申予予
固不敢逆母之命然予惟有一子如之何其續汝也母
曰汝夫婦尚少此非所當慮吾之子死矣吾今無所依
倚汝其許我即令醜子杖絰隨以入汝不許我則速持
我之柩来我亦不顧此命也嗚呼痛哉吾無父母阿母
即吾母也吾母以生死詛我吾其敢逆之哉質之古人
有名其從弟之子為㲄者盖取其兩家共此一子也昔
有是言吾其敢逆之哉雖然汝婦今有遺娠苟男也即
以醜子歸于我或我更得男也則以此男為汝之後而
阿醜亦歸于我皇天后土實聞此言不然則吾誰欺欺
天乎吾惟有一子如之何其續汝也嗚呼痛哉嗚呼冤
哉
代陳仲罕祭女兄
九年冬十月壬申林氏孺人十八姊以是日出殯柩車
過吾屋弟陳㢰敬以酒漿雞豚之奠於此哭酹之嗚呼
父没之年我尚遺腹曾是數歲伯兄奄没一門惸惸孤
兒稚女况以病母生何處所吾母劬瘠羣姊及嫁慰母
目前姊為隣舍諸孫緜蠻明燈夜闌尚来母旁戲笑未
還胡為一疾倏爾捐徂母之哭之淚斷眼枯我之哭姊
復憂吾母若是衰年其何以處柩車所經是為屋隅子
母之情於此何如勿謂彫落此懷長畢野菆咫尺恍如
昨日
代朱季牟祭父縣尉
年月日亡父縣尉以是日出殯伯樞諸孤謹以酒漿豚
魚之奠敢昭告於柩下嗚呼空村送死肺裂胃傷豈為
禍故来不可當一柩在堂兩柩兩旁(一作房)蚤哭夜嘆欲
死未亡私喪奈何父為巨創芻靈即去斷魂渺茫天乎
不孝終古此觴
代曹子微祭母二首
九年冬十有一月五日癸酉孤子彖敬以巵酒豚魚之
奠敢昭告於亡母孺人嗚呼空山送柩日其有幾曾是
灾禍颯焉又至天之降殃如不克斃迺者屠裂尚有母
氏含辛茹苦同是哀死今則與誰號斂吾母零丁一身
單弱一女大叫空堂其何忍處三日而斂哭者畢聚所
視前喪冤乎已矣
又代
於乎未及半年乃送雙柩生人慘禍盡此於身况兹一
杯是為永訣眼枯無淚瀝血以告
代陳敦夫祭弟夀夫
元年春三月乙未十四兄以酒漿魚蓛之奠致祭於故
夀夫十五弟之靈嗚呼汝何促迫乃為此役竟滅其身
無尸可哭亦有敝廬於斯百年誰是客死汝乃不反九
十之母懸懸汝歸一日南風幾回倚門豈謂汝死已閱
數月聚屋一號眇視天末汝有幼婦汝有弱子我不敢
哭恐慟其母堂之左辟招汝魂魄無限傷心寓此巵酒
代章由之又祭弟海陽尉
元年夏四月既望越十有二日壬午故海陽四十弟以
是日掩土從父之兄三十九兄以巵酒家餐哭之墓下
且誶之曰少年登科少年宦遊少年而死於汝無所憾
一區之墓阿雛未能祭而吾為之祭此汝妻汝母所以
搥胸裂肺欲嘔其血者也
代方士登祭母
嗚呼吾母竟止是耶斷機之訓嚴闔棺之夕隔千冤萬
恨吐腸唾血晨朝日東靈車且發縱有巵酒纍纍兒女
何情而為此一訣也耶嗚呼蒼天不孝蒼天
代林家仲祭母
嗚呼吾母之柩車未出門我則不敢即死吾母之柩車
既出門吾又思所以畢吾母之念我亦不敢即死號天
叫地情不逮語嗚呼冤哉嗚呼痛哉
代林耀卿祭丈母
於乎夫人偶来未還竟爾不起夫豈終焉盖亦有地生
則敬事死其敢負置棺我屋哭之如母吁嗟白頭嫁夫
育男一夕瞑目各東西南唯暮之春遠日斯至子来逆
柩歸祀故里一杯長訣魂無悠悠義隨子歸我不敢留
代陳敦夫祭母
於乎吾母九十如百年巨木今其云亡何可告訴嗚呼
哀哉昔先人未死乃如門戸一出母手况吾父既没而
門戸纖悉非母其誰故我自童騃及今莫齒長子抱孫
惟母是恃而不知有一日辛苦也言念及此涕血俱下
嗚呼哀哉塗車既飭芻靈即遠平生母子如此巵酒嗚
呼哀哉
代陳子圭祭外舅
嗚呼百年姻婭其来也舊何哉後進復生(一作出)華胄園
則共蹊屋焉並霤豈謂一疾而不可救一官南海歸則
拂袖人有是非我如童幼所以死生皎皎如晝閭井共
哀矧余甥舅追念曩昔雙涕如溜福也每哭心狂目瞀
莫春雨寒薄薄醆豆雖則寓情此情曷究
代曹敬曾祭父
年月日亡父以是日成服孤子敬曾隨曾祖母祖母及
母以酒漿魚豚哭酹於柩下喪禮不二斬謂天惟一天
而父惟一父也三世嫠母乃屬之藐孤抑不知此身可
以事三世之母如父之欲瞑目忍死出一語者否乎長
號大叫天乎哀絶
代友人祭陳伯順
嗚呼伯順朋儔心高場屋意健平生未騁竟死寒牎昨
者同堂子亦脫屨早聞警策葩卉初抽豈其能殃竟不
克夀子以妙年伉儷俱殞有子而嬰有母而老雙柩嵯
峨何者心目官橋西行曉月東上一巵永訣千古摧心
代鄭釋卿祭妹夫伯順
嗚呼吾妹夘也死之百有二十六日而伯順死人世悲
冤今昔殃咎未有如是其甚也吾與爾比隣與爾朋友
與爾親戚平生胸腹豈一哭可了夘也事爾歲月未久
男在稚齒女為乳下兒嗚呼哀哉少年夫婦同時彫殞
乃留孩嬰墮人眼淚吾父母及爾母也各已白頭每一
哭汝即腸寸斷而心縷裂也天寒雙柩慘慘一巵百年
未死痛不可盡嗚呼哀哉
網山集卷六
