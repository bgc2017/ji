網山集卷八
宋林亦之撰
青詞
真君生日
槖籥何私凡有求而皆至乾坤未毀如常睹於始生敢
憑祕章少露微悃伏念臣某等同此宇宙雜然憃愚為
血光之所蒙去道體而益遠惟是巨靈彌誕之月乃為
暮春祓除之時玄旆遙臨常恐六合之隘長劍所指即
看五嶽之摧有是神明接於耳目爰抽尋於仙笈用報
答於良辰伏願邈爾蒼龜翩然黎駟雖莫測於莽眇之
際若有觀於胚胎之初白日青天苟於斯而不老紫袍
金帶宜與是以長存
祈雨
吁嗟求雨適當仲夏之時膚寸合雲敢起崇朝之望是
雖人欲其亦天心竊惟並海而耕可以為田者少雨不
時降歲其多荒矧是懷新之苗已如藴崇之蔓非呼天
而有禱即望霓之無由爰躋龍蟠以救龜坼伏願羣仙
並下列聖洞昭掃藴隆於須臾望阡陌而沾足無遠不
被沛然三日之霖可祝而来倏爾一念之頃
李監倉(希彭)祈安
同此太空孰是隂陽之患蠢然有物莫逃疾病之攻身
不自由天其可問伏念臣爰自初仕唯知有公官雖賤
而薾爾忘疲日不足而繼之以火以是彫憊忽如沉冥
海角無醫途人試藥幾頃刻而莫救偶喘息之僅存寡
過未能殆去生於一髮捫心自咎恐獲譴於三官乃罄
單辭庶通玄鑒念星辰之不遠問罪垢之自来微妙難
窮敢恃有涯之養生成可託莫如無禍之長
又代
歷官三十年敢後簡書之畏去家二千里遽纏風木之
憂輒自内慙豈為天譴伏念臣賦性褊急為人憃愚何
疾病之相嬰有手足而無用閉門養疴於臣之身固無
不可隳官曠職於公之事竊所未安爰藉科儀式禳垢
禍大空所聚若混沌而無知一物雖微實生成之是託
陳監場夫人
觀乎宇宙不逃轉徙之中適爾形骸敢作久長之想幸
延歲月莫謝穹旻伏念妾林氏依村結廬去囂遠市以
此為寡過之道庶幾有殘息之留大化渺茫豈微塵之
或數行年八十偶斜日之尚存念人世之幾何於中夀
而盖鮮或頃刻須臾之已滅或春秋晦朔之不知孰謂
畸人有如晚歲敢憑真笈之語用答皇天之慈伏願翩
翩雲軿粲粲月御唯是一念之頃有来萬里之遙風燭
逡廵偶有餘年之幸乾坤浩博難名報德之私
趙縣丞(伯達)
三月聚糧曾有渺茫之請一年好處敢忘槖籥之私輒
罄丹衷仰酬玄鑒伏念臣某江湖短褐杞菊枯腸空山
矻矻以為勞青雲悠悠而不偶非敢望於金閨之彦殆
有同於山澤之癯昨者微官本自太上重熙之日終焉
中第又惟隆興曠世之恩自視無他技焉莫非有造物
者敢憑真誥用欵蒼靈謂千年有此遭逢豈一藝得於
鞶帨兹大德以罔報愧單辭之甚微白馬青袍已見長
年之有託雙松鉅竹更祈他日之無慙
曹錢監夫人
大化晦冥奚有萬殊之辨至仁惻怛或憐匹婦之愚俯
盡微衷仰投玄鑒竊念妾陳氏未過壮歲早喪良人顧
隻影以自憐斷此生之長畢謂是嫠獨庶無咎殃豈為
殘朽之年有此疕瘍之苦雄黃石膽已盡索於方書倍
阿鮭蠪恐或侵於夢寐無所告訴徒切呻吟敢憑仙笈
之琅琅有覩明星之皓皓伏願帝車遙降魁象来臨於
有無恍惚之間得璀璨翩躚之狀人情不遠窮必至於
呼天道體難名福莫長於無禍
王縣丞夫人
至精莫睹孰窮字物之心幼女何知敢有呼天之請盖
言悲痛曾是欵求伏念妾亡母林氏少雖宦遊壯而嫠
處唯田畝經營之念無毫毛過當之思不謂三年有藥
裹關心之苦胡為一夕隔泉臺長夜之悲自憐兒婦之
愚莫知罪垢之故敢憑素簡用扣朱陵是為度人之津
梁故起念母之夢想伏願泠然雨帶恍若雲裳雖相去
於杳冥若有接於耳目莫言五女於緩急以無能即見
九幽在頃刻而得度
張景言為父母
問死而問鬼神孰制短長之命呼天而呼父母莫勝號
裂之情祗叩瑤壇興陳丹懇伏念臣某亡父從政郎可
遠嚮從壮歲叨竊微官盖有時而為貧故不憚於涉遠
戍瓜欲去書筒亟来臣適造門母已隔世臣之血方繼
臣泣而盡臣之父復枕臣膝而亡况弟妹之兩捐兼奴
婢而同逝嶆峨載柩縹緲還家下三水之孤舟瘴来似
墨出萬里之巨海浪高如天夫何罪愆有此凶譴爰藉
超生之科笈用為度死之津梁伏願列聖洞垂羣真並
下聽步虚之寫水去斷梗之羇魂地北天南豈在大空
而或異鼠肝蟲臂一歸至道之不言
疏
重建龜山塔院
螺紋江頭乃萬家之繁市龜山塔下有百年之精廬不
惟此桑邦祈福之場况是古莆菴行道之處何忍毀瓦
忽如故墟有欲發一念之微似又非隻手之力敢求諸
檀施同結此善緣
福真觀開堂
丹井名區玄都勝地有来儌福曾是問津苟為蔬食之
弗充即見香火之或廢敢求檀施有開倒廩之懷勿謂
神仙自多辟穀之術
衆人祈雨
吁嗟求雨已無望於雩壇翻覆為雲更有祈於龍井謂
人事之已盡庶佛力之可憑即見巨靈有来膏澤
記
遊羅漢院記
九月二十日月魚子同吾黨十有二人遊鍾山日向夕
幽趣未足更登一小垤望其下有破屋一區或識為羅
漢故院四邊無尺椽惟中夾一古殿傾﨑僅存殿中有
數隻几子塵埃一色睨而視縱横皆佛軀或斷其臂或
闕其鼻壁之西北角有聖僧椎子一枚蟲食其半屋梁
上掛一片破甑翩翩欲墮而世尊尚巍然於高坐上開
目微笑如鄉者說法時也同游見之傷嗟不已予遂以
手摩挲蟲注椎子生贊歎心云此真所謂法王法如是
也又有語我者此去大湖十數里有一院目之為大藍
南北西東固無籬壁佛殿上頭亦無屋子蕭然數柱煢
煢而立下有大藏經一櫃櫃板已壊爛而經卷所寄乃
在風雨草露中半為蟻窠半為朽壤耳又西過横塘一
帶有如東林不惟薪石既毀所謂故基往往莫辨前後
沙門惟指一草峬為住持予聞此語不覺失笑隻履西
歸謂佛法即滅所賴有此生生無滅也月魚子平生不
學佛偶聞此語便欲寫之碑隂而草莽無有刻之處入
門已昏黑即促燈書之聊以補傳燈錄之闕彌勒下生
當有肯吾語者不也
上梁文
海口夫子廟
伏以虎符十里有嚴爼豆之容鳬舄一同爰重簠簋之
事奚為煮海乃獲升堂竊緣曩昔之時有是神明之像
既不可毀所宜更新况斷垣敗壁之猶存有故國喬木
之可想行人怵惕過者悲吁若是榱題或遷延於歲月
之後吾恐貌像已破壊於塵埃之中兹誠痛心所恨無
力恭惟判府安撫節使大丞相當文翁之寄負周公之
才訪祀典之有無參曲臺而斟酌仍其故址易以新簷
豈以禮而許人盖緣情而起義宫牆未改即觀百堵之
成草木肅然如對兩楹之奠凡兹里巷所謂衣冠敢不
駿奔有同執役適已㳙於良日爰用跨於修梁請奏驩
謠以為盛事
兒郎偉抛梁東從此絃歌清夜同想得螺蚊添好語近
来龍爪又花紅
兒郎偉抛梁西兩兩畫梁如綵霓重見二年春二月五
人同日上雲梯(乾道二年海口有五人登科明年又為淳熙二年也)
兒郎偉抛梁南八月黃花秋意酣况是圃邊曾學射曲
江好好看頭銜
兒郎偉抛梁北萬木蒼蒙聳山脊未說橋邊駟馬歸里
閭已自生顔色
兒郎偉抛梁上海内元戎舊丞相不有主盟如此翁斯
文安得今無恙(史丞相浩)
兒郎偉抛梁下牛刀去袂何時把它年欲作舞雩碑記
取祠邊曾下馬(縣大夫劉敦昨嘗走海上經營故祠也)
伏願上梁之後鄉田忠美風俗康淳即見海涯有同沂
水青雲雋士已遶月以齊飛黃卷逸才更摩空而直上
同是沾丐以極驩欣
網山集卷八
