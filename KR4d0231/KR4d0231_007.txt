網山集卷七
宋林亦之撰
祝文
試妝
年月日曾孫某敬昭告於曾祖考妣某之女卜以是日辛
夘適於鄧氏槃有酒漿几有殽蓛曰有鬼神是用以告
惠安親迎
年月日曾孫某謹以酒漿雞豚之奠敬昭告于曾祖考
承事妣太孺人某適某卜以是日親迎迺如斯籩盥手
以薦示不忘所由始也敢告
陳子白醮婦
迺滌斯缶迺蠲斯爼迺告於爾神此為庶人之禮也敢
告
章徽之醮婦
乃仲次邴乃㳙良日乃以其婦盧氏見是雖非古是安
得為非古也
曹子微醮婦
阿季之子彖以是日授之室所謂棗栗於物則微於禮
則重也
丹井罷齋
惟是春月一来丹井山泉不枯夜竈無恐兹豈無相之
道耶歲行盡矣羣居謝去曰有巵酒以告於神神其必
賜之飲此酒也
紅泉堂集
昨者羣居嘗於此乎假館一歲之福唯神之錫今復為
是集敢有告于神禮也敢告
孔子廟上額
年月日具官某謹以清醴之奠致告於廟門之神孔子
門牆周徧六合乃如此土亦有宫庭祠題一新士氣十
倍盥栗以告示不敢專也
神祠
年月日網山林某謹以果酌告於祠下昨者湘鄕嘗一
至乎此而此里衣冠燦燦可數今兹且来又何敢望先
達亦以假館信宿必謁於神祠此為古道也
聘書
鄒子西
一門所出有如兄弟之驩百里相期還遂婚姻之請顧
兹結好不待費辭惟於羣從之中曾是兩言而决載瞻
萱草敢陳束帛之儀更把茱萸即聽雙魚之賜
修仲
去家十里夙聞矍鑠之翁有宅一區敢拜綢繆之問以
夫婦之前定非卜筮之可憑謂闕然阡陌之殊而有此
婚姻之好託丹青於束帛願走下風結忠信於百年請
從今日
曹子微
登堂拜母不惟結好於一朝納采問名盖亦託昏於兩
世豈謂老大尚許後来實惟久要之不忘遂使請謁之
如舊東床坦腹蚤聞二子之賢舅氏同心更藉片言之
重
章徽之聘盧氏
官塘一帶有如杜鄠之間鹽海雜居敢辱崔盧之族况
千里還家而事非曩昔豈束帛通好而語及綢繆為慕
廣平之才名深愧嗣宗之子姪盟雖前定盖緣合席之
驩吉有他来更賴大家之訓
方徽之
載瞻華裔是為百乘之家豈為蓽門敢拜儷皮之問盖
慕賢者之必有後益慙稚子之未能文爰及仲春即諧
佳偶三山可想已聞不日之盟一水非遙况是同邦之
好
陸提幹聘吳氏
季札何其君子弗改前言陸遜未有遠名敢希貴胄實
由數世之託遂合二姓之歡伏承某官第幾小娘子夙
藴婦儀幼閑姆訓某第幾學生某箕裘未習詩禮願依
幸因匪斧之言輒拜委禽之請雖齊非偶也禮必在於
固辭唯鄭有請焉盟敢忘于如舊
陳子牙
早以交情遂憑媒妁唯有取於丹青之託故不謀於龜
筮之言豈邕南使者之家乃如姻偶實汶上故人之好
素辱綢繆此雖藉於久要盖亦歸於前定少陳菲幣即
聽俞音
回鄧氏
結言而退尚賖半紙之書修好乃来還拜雙魚之賜自
惟孱弱敢辱謙冲以不忘夫綈袍戀戀之心而又有此
束帛戔戔之寵寧逡廵而弗聽當繾綣以如初亦以老
夫欲男女婚嫁之畢請從今日有草木臭味之同
惠安納采
曾是生男唯欲婚娶之畢豈為擇對要先人物之求以
賤息於城南讀書之時而名家有東床坦腹之問乃言
繾綣不計道塗苟非同心之如蘭奚敢出疆而載質問
名納采盖一從於先生之言自始及終若無預於迺翁
之事
回鄧氏請期
惠而好我莫非秋實之言終焉允臧當卜歲寒之月
高子羽請期
卜云其吉是惟十月之交我不敢知更藉一言之决
陳子白請期
龜長筮短皆言暮歲以相期橘綠橙黃况是一年之好
處
林履之請期
玄冬十月欲修秣馬之儀黃髮一言即聽扺龜之决
回鄧氏定日
五禮已備又傳聞於尺牘之来十日為期當再拜於大
門之外
網山集卷七
