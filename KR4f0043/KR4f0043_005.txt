二希堂文集卷五
禮部侍郎蔡世遠撰
諸羅縣學記
諸羅縣學原在善化里之西茅茨數椽康熙四十三年
甲申鳳山令宋君永清署篆諸羅因縣署移歸諸羅山
始就羅山議建丙戍郡丞孫君元衡攝縣事建大成殿
櫺星門戊子宋君復來署篆建啟聖祠乙未遭颶風屋
瓦門墻皆圮今令君貴陽周侯憮然曰是吾責也是歲
十月興工修庀破壊大成殿啟聖祠則易故而新之又
建東西兩廡以祀先賢先儒東有名宦祠西有鄉賢祠
啓聖祠之東建明倫堂西建文昌祠迤西為學舍以便
肄業櫺星門之外周以墻榜曰禮門義路墻之外為泮
池皆前所未有也靡白金千五百有竒侯獨肩之不擾
民丙申六月告成世遠時應中丞雷陽陳公之招主鼇
峯書院吾友陳君夢林客遊臺灣周侯介陳君以書來
求記且曰諸羅僻居海外諸生觀化聿新願有以教之
也世遠寡陋何知爰即鼇峯諸友相與砥礪者而告之
曰君子之學主於誠而已矣誠者五常之本百行之原
純粹至善者也人之不誠者無志者也人之無志者由
不能盡其誠者也誠以立其志則舜可法而文王可師
其原必自不欺始程子曰無妄之謂誠不欺其次也其
功由主敬以馴致之程子曰未至於誠則敬然後誠也
敬也者主一無適以涵養其本然之謂由是而謹幾以
審於將發慎動以持於已發則合動靜無一之不誠也
雖然由明以求誠之方惟讀書為最要朱子曰讀書之
法當循序而有常致一而不懈從容於句讀文義之間
而體騐乎操存踐履之實學者率此以讀天下之書則
義理浸灌致用宏裕雖然非必有出位之謀也盡倫而
已矣孔子曰愛親者不敢惡於人敬親者不敢慢於人
吾父子兄弟肫然藹然盡吾愛敬之忱也克伐怨欲之
心何自而生哉始於家邦終於四海皆是物也庸近之
士不能返其本思其終但以為讀書得科名而吾名成
矣榮閭里利身家而吾事畢矣其幸者得一第其不幸
者則老死於布褐而已矣其天資厚而習染輕者居是
官也猶可以寡過其天資薄而習染重者則貪沒焉而
已矣夫此身父母之身也天地之身也民物所胞與之
身也以父母之身天地之身民物所胞與之身顧可不
返其本思其終以貽父母羞以自外於天地以為民物
所詬病哉諸羅雖僻處海外
聖天子治化之所覃敷三十餘年於此矣巨公名人相
繼為監司守令其間風俗日上今若萃一邑之秀於明
倫堂相與講經書之要旨體宋儒之微言告之以立誠
之方讀書之要倫理之修經正理明則善人多為國為
民胥於是乎賴非徒科名之盛也陳君為我言周侯清
修幹固百廢具興引人於善惟恐不及吾知所以長育
人材化民成俗者必有道矣
合祀陳黃二先生碑記
唐陽亢宗為國子司業告諸生曰學者所以學為忠與
孝也西山真氏喜誦斯言以示學者蓋以忠孝之理藴
之於心則為所性所命之精發之於用則為事父事君
憂國理政仁民育物之實古之大忠大孝者恩怨不得
而毁譽時世不得而磨滅俎豆千秋崇隆如山嶽炳曜
如日星不可掩也當明文皇篡位詔至漳教授陳先生
名思賢升明倫堂鳴鼓集諸生曰此堂明倫今日君臣
之義安在諸生從之者陳子應家曾子廷瑞林子旺伍
子性原鄒子君默呂子賢縗絰設位為舊君哭臨如禮
當事執送京師咸以身殉迨明運既終石齋黃先生抱
剛直不回之氣丙戍三月五日死於金陵及門蔡子春
溶頼子繼謹趙子士超毛子玉潔繼至抱其頭哭曰師
乎魂其少須吾即來矣四子同時就義嗟乎君臣之義
師弟之情無所逃於天地之間吾漳鬱積清竒代多偉
人一則抗節於明初一則殉身於明季其精英靈爽雖
謂之萬世不死可也嘉靖間學使邵公疏請祀陳先生
於泮水之前以六生配有司春秋致祭後因傾頽寄主
於名宦祠中石齋先生則經制撫學使疏請祀之鄉賢
而四子尚闕夫陳先生直斥文皇之篡明之有天下者
皆文皇子孫也然邵公疏請之肅廟允而祀之黃先生
忠於勝國然制撫學臣共疏請之我
聖祖仁皇帝允而祀之此以見秉彜之好萬世維公而
褒節錄忠尤興朝之盛事其關於風教倫常豈細故哉
漳人議欲特祠奉祀而限於土木之役僉曰郡城芝山
朱子祠後堂以黃勉齋陳北溪王東湖陳剰夫配前堂
開敞軒豁敬於堂之東奉祀陳先生以六生配堂之西
奉祀黃先生以四子配夫文公平生講明踐履大端不
外於忠孝觀其居家立朝公誠懇摯剛大之氣塞於兩
間二先生及其徒生於數百載之下在三之誼守之不
渝前後相輝映如此可以升文公之堂而無愧矣適際
督學按部所屬紳士咸集斂金為進主入祠之費并置
春秋祭田以永其祀是日也衣冠而拜祭者近千人亦
可以頑廉懦立矣
清苕書院碑記
皇帝御極之四十有二年例應分遣廷臣視學四方
上特重其選召翰詹詞臣試者再復飭大臣保舉非聞
望素優學行兼至者不得與是選而吾師吳興沈公適
膺閩中之命閩之學臣不統於督撫自公始歲科既竣
三山人士構祠於烏石山之陽扁曰清苕書院公鄉有
苕溪故也於是博士弟子員再拜稽首而誌之石曰今
之稱學使者莫不曰惟公與明矣今公兩試所取文武
士凡二千九百九十一人䜟毫不雜以私可不謂公矣
乎公所巡歴羣無留良之歎可不謂明矣乎公亦可以
上報
聖主而下對諸生矣雖然竊謂此不足為公異也方今
天子聖明文治振興諸學臣爭自袚濯以佐太平誰肯
厚自封殖目迷五色以為國家羞况公一代偉人了此
宜無難者所難者公之清之慎之寬厚而忠恕淪浹我
閩耳公之始入仙霞關也向天與神告曰自兹以往某
有敢負此心者不復過此關爾時聞公言未即信也及
試一二郡衆乃大服即除補起復諸事例亦飭胥吏都
不用一錢吏胥至互相語曰公身自如是我復何言也
往時學使者巡歴所至供億頗煩公省其費十之七曰
吾寬一分則民間寬一分物力也帷帳服物下至纖悉
器具試畢一一還歸本州郡不私毫末也試之日晨向
天九叩曰願天牖其衷使得佳士也所親僕從及吏胥
足跡不得到場中巡察封識甚嚴也公又嘗言吾於才
多處苦遺珠才少處又若濫額美惡只於毫釐辨之蓋
其難也諸生補弟子員在三十年以前者不置下考其
他下考亦減從前之半體
聖天子優老恤才之意也終任未嘗苟徇有司褫革青
衿一人正試外課詩賦雜文以敦古學新進文武生每
月有課病學者鮮熟傳註特頒條教示以限年讀書之
法與諸生語懇至如家人父子且曰士貴立品汝輩苟
無品即獵取科第擁高官厚祿吾不忍見也至武選一
途世久目為具文且或視為利藪公曰吾為朝廷慎選
舉為國家儲將才何可輕也試策論後躬自校射射中
者即行面試文理優而與前卷字跡符者然後取之防
代筆且倩射也嗚呼以公之公與明如此以公之清之
慎之寬厚而忠恕之益以成其公與明如此小子等敢
一言以斷之曰誠而已矣昔溫公稱劉忠定一生惟誠
字縱横妙用無處不通趙清獻日所為夜必焚香告天
無他誠故也誠則純乎天理而萬善隨之今夫學使之
官苟誠有不足則重於文而輕於武勉始而懈終慎大
而忽小身家誤之苟可以為之念誤之左右壅蔽誤之
彼其初豈不嘐嘐然自命哉理不勝私故也公至性過
人學有原本心與天理相往復天理盡則人情畢周若
農夫自謀其田梓人執其斧斤凖繩以度物故能兼此
數善如此今歲科兩試已畢公所自盟於天與神者可
以告無憾矣閩中之士無論遇不遇言及公至有感泣
者即至山村里巷野老行商兒童走卒莫不欷歔感歎
謂數百年來未有也是豈浙水閩山所流衍鬱積磅礴
陶鑄而成者歟抑由我
皇上求治育才知人善任故公應會而生歟公異日立
朝必能規樹大業傳之無窮小子等幸得厠公門下亦
宜不自菲薄痛加刻勵倘異日或身立名成使人指而
數之曰此某公所得士也庶無負公一片誠心而稍以
報公於萬一也夫公諱涵號心齋浙西歸安人丙辰進
士公之曾伯祖諡襄敏諱某者於故明萬歷中督學吾
閩閩人亦立碑頌德云
月湖書院碑記
國家定鼎六十餘年令漳浦者以十數未有立生祠者
有之自四明陳公始公為介眉先生令子本其家學由
翰林出宰漳浦邑故繁劇難治公廉以居身儉以養德
法立令行邑人抵掌慶曰六十年來無此矣邑賦役故
徧累小民黠者往往相緣為奸公既至究徵收法均保
甲以二百家為保家第其口多寡而籍之以供役五年
一編丁即按而增損之令民各為親供計其實産自封
投櫃雖至親無所波及其始也奸猾皆以不便病公公
毅然行之至於今公私利頼課不懸籍吏不呼門是則
公之良法美意大有造於吾邑者也邑忝號名區自高
東溪倡學於前陳剰夫黃石齋繼起於後彬雅為閩中
最公益加鼓勵以文行交修勖多士月訂兩期講五經
性理綱目諸書兩期課古今文詩賦崇正學闢邪教十
餘年間砥行立名通經博古之士比肩接踵嗚呼公作
興之功不可忘也康熙戊子二月總督浙閩梁公巡撫
張公以南靖地雜山澗溪谷雈苻時竊發廉公才守上
於朝調公南靖邑人相率列狀請留不可則歸取田器
塞縣署門桔橰耰鋤山積公每出則號於道曰公毋去
公感百姓之厚也揭示通衢曰吾在邑十三年無善政
以及爾民今又煩苦我父老子弟心甚弗忍雖然此
上命也吾不行將獲譴吾雖在靖心猶在浦也衆皆感
泣會有金藩司公子令粤東者道過浦詣公至門問故
衆跪伏曰吾儕以留賢父母不得故如此公子曰吾為
百姓屈從角門入耳次日公子出北關數百人焚香遮
送於道曰公子行幸為百姓遍告當事還我使君六月
十一日聞公將行窮鄉僻壤扶老幼至者及萬人共翼
公輿環跪泣曰公毋去乃入太學李生家紿衆曰吾為
若等暫居此若等請得
命留矣衆大喜比昏稍觧以數十人臥李門度公之出
必由東門也更以百人守東門夜過半公假城守二騎
間道由北門去臥李門者覺疾走東門問守者守者曰
無之馳至北門公已出矣更相率追送十里許泣别而
歸時六月十三日也嗚呼士君子束髮受書肆其譏評
以古廉能自命一行作吏或廹於上司之供億或苦於
酬應之繁多夙昔清操消歸何有親朋相規動云見諒
雖有小善寧足贖耶公涖漳浦十三年凡百艱辛皆備
嘗之勁節凌霜久而不變其政事又彰彰如是公可謂
真讀書人不負家學者矣公為政嚴明奸胥豪猾動繩
以法持之急至有造語以謗公者卒之萬喙同聲無賢
愚一出於謳禱余於是歎公道之在人心而廉吏之果
可為也公去後邑人斂金得二百有竒搆祠城北門名
曰月湖書院月湖者所以表公之清且明又公鄉有月
湖故也公諱汝咸字莘學號心齋浙之鄞縣人辛未進
士
尤溪劉氏新修祠堂記
昔范文正公有言吾族人雖有親疎自吾祖宗視之則
均是子孫固無親疎也文正公敦本睦族之心百世猶
將見之用能父子繼相子孫繁昌仁孝之所積也孔子
曰慎終追遠民德歸厚矣君子率親率祖仁義之心盎
如厚之至也劉生叔翰從余學於鼇峯書院為我言劉
氏世居尤溪徙小溪復自小溪徙居縣之福昌坊歴百
餘載王父軔白公始得林氏舊宅坐縣之屏山曰獅麓
逮康熙已巳伯父非聞公架一堂四榻以妥先靈額曰
念祖堂乙未七月又擴而新之上下為堂二祀始祖以
下左為夾室祧主規制一如禮經落成求余記其事余
曰非聞公之創始衆昆季之合謀皆可嘉也劉氏其興
乎古者有爵始得立廟然亦止祀其四世三世二世而
止始祖之祭自程子始以為宜近代因之不變君子以
為合族之道親親之意於是乎寓非必以為僭而不行
也然末俗鮮念祖之思煥其私居祖祠廢闕經始之人
尤難之又難今劉氏世篤其厚成兹肯搆將見入斯堂
也定祭獻之儀明尊卑之序本范文正公祖宗無親疎
之意以視之則族不期睦而自睦矣本孔子追遠之意
以行之則祭不期敬而自敬矣歲時相聚父與父言慈
子與子言孝兄言友弟言恭敦詩說禮工賈力田各安
其業非特科名之盛族姓之繁昌而已將風俗人心於
是乎頼之叔翰之在吾門余嘉其能行古道者持此說
以復於其羣從諒不吾迂也
鶴山祖祠碑記
嘗聞之安溪李文貞公曰以父母之心為心者天下無
不友之兄弟以祖宗之心為心者天下無不和之族人
以天地之心為心者天下無不愛之民物是心何心也
即元善之長資始統天之心也張子西銘備言此理親
切而著明龜山楊氏猶疑其涉於兼愛程子非之余謂
今之人不患其兼愛但患私利之心一起自至親以及
民物鮮不秦越視之矣惟由分殊而推理一事天必如
事親然後元善之心常洽而親親仁民愛物胥是頼也
吾蔡為閩望族分居泉漳之間族弟經五世居同安以
先墳在南安雍正四年搆祠堂於南安之鶴山麓祀自
高祖以下置祭田數頃以供歲時薦享先是雍正元年
豫搆書齋於祠之西買山二址歲收其入以為子孫延
師之費肄業膏火之資前後靡白金三千有竒規模宏
闊垂之無斁經五其可謂以父母祖宗之心為心而有
合於西銘之旨者矣經五至性過人好善樂施聞於遠
邇尤敦一本而重九族藹然克充其元善之心其可不
謂賢乎世之素封有華衣美食自奉甚侈及義所應行
則鄙瑣是甘為子孫守財其子孫驕盈庸昏不能保而
有之平日之焦心悉力銷歸何有經五節食飲樸衣服
毅然為遠大之規廸前光而裕後澤天休之迓舍是將
何以焉昔范文正公置義莊聚族百口嫁娶喪葬各有
定式惟文正公精誠貫百代故閱世而不衰子忠宣公
純仁五世孫司諫知柔治平政和間各能申定規則嗣
守成緒經五勉之誠孝之心日以益篤惇敘式穀寖以
光大諸子若孫亦宜循理守分勵業敦修率祖率親吾
蔡之興也有日矣經五名廷魁以大夫職榮封其父母
云
浦城蔡氏義田記
雍正五年十二月余族孫廷鎮謁選來京師既邀
恩命贈父為奉直大夫因述贈君臨終之言曰吾少遭
亂離貧窶播遷頼先人之庇相聚以有今日所有薄田
吾敢以私吾子孫哉吾授汝千金搆祠堂祀吾王父伯
瑜公以下旁建書室為子弟肄業汝其無忘父志吾又
聞古之人有范文正公者置義田以贍族人其言曰吾
族人雖有親疎自吾祖宗視之則均是子孫固無親疎
也文正公聚族百口吾今自伯瑜公以下聚浦城者亦
百口吾心慕焉吾以歲入百石為烝田供春秋祭以百
石為書田書田者分六十石為延師之費四十石以供
應試凡童子試於郡人錢五百弟子員應歲科試者人
一千省試者四千入成均者不與焉試於禮部者八千
又以三百石為喪葬婚娶及賑孤恤寡之需凡有父母
之喪者人與之錢八千葬者五千娶婦者六千其力能
自贍者不與焉凡族之孤者寡者計口授穀口歲二石
其力能自贍者不與焉又以二十石給守祠者俾司其
啟閉及灑掃書室歲以為常凡義田歲所入五百二十
石其百石直祭者主之其四百二十石擇族之賢而家
不貧者主之凡九歲則合族之長者而定其所給之數
之多寡蓋閱歲久生齒繁諸有不齊者勢也凡歲所給
有贏餘者則於次年視族之貧者施之族之長者議之
必公必誠無餘則止吾子孫雖貧不得取以自利凡自
伯瑜公以下各體祖宗之心以為心尚克勤乃業事乃
事毋踰乃分薄乃愛敬吾可以暝目矣其自伯瑜公以
下實寵嘉之蓋廷鎮所述以告余者如此因屬余文以
記之余聞而肅然曰偉哉可以風矣周官三物一曰六
德二曰六行三曰六藝然六行不敦則六德何由而見
雖誦習六藝何益焉夫孝者沃其根也友者培其幹也
睦者葆其枝也婣與任恤咸本此焉厚之至也今贈君
既沃其根又培其幹又葆其枝有子能賢善繼善述自
今以往願諸子孫共敦一本各勵前修主斯田者如用
已財無濫心焉受所入者如獲意外無爭心焉是謂大
同子孫其逢吉將必有達者出焉顯揚而光大之豈徒
無壊前規哉余有志焉而力未能喜斯舉也於是乎踴
躍而為之記贈君名維坤字星六自泉州徙居浦城云
默廬記
吾友陳石民以默名其廬屬余記者有年矣余未有以
應也康熙甲午春余以服闋將還朝石民復請曰默廬
記願卒為我成之余惟默之時義大矣哉孔子曰默而
識之學而不厭誨人不倦聖人之教學固必以默識為
先也易曰默而成之不言而信存乎德行德修於身而
行見於世其功必要於默成默之時義顧不大哉抑孔
子繫易之辭有曰敬以直内宋儒申明其說曰主靜以
主一夫無欲故靜所由默也而其功在定之以仁義中
正無適故一所由默也而其要在於整齊嚴肅石民其
亦有見於此歟石民吾漳之真孝廉也事其尊人飲食
寢處視無形聽無聲尊人失明二十載矣年五十餘兩
目復覩君子以為孝感所致可不謂真孝乎居一室小
閣疎窗左圖右史食貧飲淡無競於里閭不干於官長
可不謂真廉乎真孝真廉斯亦默之效也嗚呼學問無
窮收斂則愈廣大謹密則愈精明石民進德修業厥基
培矣由直内主一之功以馴致乎其極昔賢不難至也
或曰石民非默者也與之談經論文則滔滔不倦與之
語古今成敗論安民出治之方則亹亹而不窮郡邑有
司詢及時政侃侃言之無所避石民非默者也余曰此
正所以成其默也君子之學期於用世默非槁木死灰
之謂也大儒程朱皆有得於聖門默識之學者伊川經
筵五疏言之不厭其詳文公在朝四十六日進講者七
奏疏無慮數萬言通乎此者可以得默之義矣
他齋記
他齋者吾友陳君少林之書室也屬記於余余問之曰
吾子之以他名齋何也曰此他人之室也余賃而葺之
而居之故他之云爾余曰然哉少林之意念深矣君子
食無求飽居無求安君子之所志者大食與居皆倘來
之物也少林豈僅為居室謀者哉其他之也固宜抑又
聞之陳仲舉云大丈夫當掃除天下安用一室為少林
學識宏裕達於治體正而不迂通而不隨使其得立朝
班必能獻可替否垂勲竹帛使其居一官處一邑亦能
補救一方澤及生民余交天下士多矣得此於人蓋寡
今之以他名齋也少林其猶有四方之志乎惜乎吾力
微而少林已將老也雖然君子之用舍不關於一人而
關於天下關於一人者榮身保家之士也關於天下者
用之則為世欣不用則為世戚是有用之學也安必斯
世之果我用哉安必斯世之終我舍哉
葵心齋記
皇上御極之元年世遠蒙
恩特召入京侍讀
皇子越雍正七年冬
皇上命平郡王隨
皇子讀書世遠因得與朝夕講論王仁孝忠勤好學不
倦有藏修之所名葵心齋屬世遠記之再三云而不懈
世遠其何敢辭嘗聞君子之象物也義各有取沼沚蘋
蘩取其潔也宗彛作繡取其仁也粉米取其養也黼黻
取其斷也記稱若松栢之有心取其貞也惟貞故能歴
四時而不改柯易葉也王之以葵心名齋者取向日之
誠也誠之時義大矣哉我
皇上嘗面訓臣工曰誠為萬善之本凡人念念事事皆
循天理即為誠誠則無私出一言而欲迎合上意私也
即非誠也行一事而欲邀民譽私也即非誠也即欲垂
名千萬載亦私也非誠也惟循乎天理無所為而為方
為無私方為誠其功又在敬敬而後能誠大哉
王言真萬世之極則矣王之名齋也其有頃刻不忘君
之意乎頃刻不忘君者忠君也愛君也敬君之至也何
以為忠君愛君敬君即所以忠君愛君也何以為敬君
一動一靜一言一行皆循天理自敬其身即所以敬君
也傳曰進思盡忠言忠之貴於思也詩曰心乎愛矣遐
不謂矣言愛之根於心也又曰夙夜匪懈以事一人則
敬心無間於夙夜也無不敬則無不誠矣王其勉哉昔
兩漢之稱賢王推河間東平為最史稱河間修身好古
造次必於儒者造次必衷於儒誠也東平之對明帝也
曰處家為善最樂為善而至於樂之不厭亦誠也王其
益篤於敬以造於誠
皇上之明訓以律其身以忠於國以無忘名齋惓惓不
已之意漢之二王又烏得專美於前哉
别有天記
别有天在梁山下邑治南十里許湮沒者久矣甲寅之
亂先王父避居梁麓乙夘始得之初入有潭潭上蓋以
大石旁二石夾而起附於潭分其半覆之瀾漪瀠洄黛
蓄膏渟水聲動則羣魚畢集可垂短竿釣天隂似有物
憑其中疑為龍故名蟄龍潭從潭上行五六十步峭壁
嶄巖右方有石突起廣且平旁夾兩流宜於亭因預名
之曰夾流亭復南行二十餘步為戴石閣閣中可坐三
四人從閣折而東有泉流斜石似瀑布其下有石井深
不可測從石井西屈曲上有水從空中噴薄而下是為
噴珠池坐其上穿流北眺城郭烟村豁然指顧間階而
下若堂若鋪几席若由閫奥登樓所謂大洞天者也由
洞中央上奥幽蟉虬日影參差下漏行少盡天氣朗麗
光耀全石矗列闕其一下有石坐可數十人其左方即
琉璃洞從蟄龍潭至琉璃洞約八九百步其中閣二洞
二小池一池連洞者二石似門者三泉滴於石不絶若
線者一石壁碪&KR1095;戴草者二遊必半日方竟康熙辛巳
五月十七日梁村蔡世遠記
石丈峯别業記
環一山於城中削成峻拔莫如吾漳芝山最竒由芝山
而下地最高處有石突起高可丈餘瘦秀特甚吾友林
蔚巖搆築於此成别業焉康熙丁亥春招余同陳石民
馬求仲來遊始入見所為石丈峯者歎曰此洪谷子董
北苑得意筆也旁列假山怪石有小池池之旁作數斗
室室容一人坐池之中有小山如小亭闕蓋如石洞無
底高不及石丈峯之半由小山轉而登樓爽朗高騫仰
眺則諸山屹&KR1885;&KR0146;刺其有情也若拱之低眺則烟火萬
家其參錯也若繞之左為奉仙宮今廢右則俯視開元
寺開元寺者吾漳第一巃嵸壯麗地也斯居直以蕞爾
俯視之穿堂中而下有小亭階而上有庭樹荔枝諸果
石又竒多碪&KR1095;磊砢庭之後為三楹折而左有小室石
横當其門背小室三間一陽而二隂多幽勝余因謂石
民求仲曰山林絶景蔚巖得之城市中豈不竒哉二君
曰此何黃如先生舊址也經蔚巖布置尤竒絶余曰得
之矣黃如先生文章氣節為一代偉人竒傑之氣得之
斯居為多君子之居有陋屋而榮身者况英特而挺異
乎芝山之靈將在子矣
癖亭記
余自少時即知余有一生之癖非物所能攻非藥所能
救雖扁鵲倉公不能治也恐其久而堅欲力除而去之
而是物之附於吾身若有膠漆維繫而益固因伏而思
久而自悔曰是余之癖也夫癖之於人若身之有手足
面之有耳目所謂與生俱來者世决無抉耳目而斷手
足也審矣抱樸子曰操尚不同猶金沈而羽浮也志好
之乖次猶火升而水降也余見人世間所為之事或欲
恥之笑之非之但不知已之所以恥人笑人非人者即
人之所以恥我笑我非我者也已恥人笑人非人而不
屑為人之所為亦猶人之恥我笑我非我而不屑為我
之所為而已楊子雲所謂君子之所棄而愚者拾以為
已寶其余之謂歟然蔽痼已久針砭難施此亦諱疾忌
醫之意也遂以癖名吾亭而為之記康熙辛巳二月五
日也
建溪水石記
由三山往上游泝溪而上舟行日不能四五十里逆流
也夾溪萬山森翠多怪石磈礧磊砢羅列岸上似枯樹
横倚似猛獸騰躍參錯水中似矢激絃似神龜負甲似
巨魚露齒大抵多黑色少白多骨少肉多迴轉蓄縮多
巉巖少坦夷嗚呼使此石生於通都大邑之中得其百
之一皆足以為名勝好事者將勒之詩歌編之圖記以
垂不朽今生於荒山窮谷之中數者俱無一焉適足以
苦舟人物固有生非其地用非其時者也惜哉余有感
焉因於舟中筆之為記
二希堂文集卷五
