二希堂文集跋
欒共子曰民生於三事之如一而横渠張子則云師不
立服不可立也當以情之厚薄事之大小處之蓋人各
有師曲藝且然舉業授受場屋遭逢士大夫固有終身
不忘者況乎立身之本末學問之指歸豈等諸泛泛師
弟子云乎哉嗚呼吾師文勤公之于(鋐)固(鋐)所當事之
如一者也昔吾師主教鼇峰書院(鋐)丁酉負笈從遊耳
目為俗學久塗塞見鼇峰學約惕然有警讀二希堂文
集曠若發矇勃勃然不甘自墮方半月師聞太夫人抱
疴馳歸每附書問業輒加奬勗庚子徒步漳浦侍側十
日癸卯師赴
先帝特召侍
今上講幄(鋐)適叨鄉舉計偕入都師引以見儀封張清
恪公曰此鼇峰後起人也嗣是在都追隨數載師與名
公卿論人才必首及(鋐)曰是有守有為始終不渝者也
嗚呼(鋐)烏能踐師言之萬一倘自安呰窳竊位苟容無
所樹立獲戾于師何可勝言今(鋐)年已六十矣歲月蹉
跎轉瞬遲暮憶懷往訓顧影自慙未嘗不汗下如雨也
師仲子巨源監司重刊二希堂集屬綴以言敬述吾師
之誨我知我者如此至吾師之道術經濟氣節文章
天語褒揚日星炳耀海内莫不宗仰豈待(小子)之私言
哉
乾隆丙子端午受業門人寧化雷鋐拜書
