虚齋集别集類五(明)
提要
(臣)等謹案虚齋集五卷眀蔡清撰清字介夫
晉江人成化甲辰進士官至江西提舉副使
以守正忤寧王宸濠將中以罪謝病歸越數
月起為南京國子監祭酒未及上而卒萬歷
中賜謚文莊事蹟具眀史儒林傳清初學主
於静後主於虚謂天下之理以虚而入亦以
虚而應故自號虚齋成化間士大夫多空談
理學惟清䔍實力行能不為訓詁支離所域
所著易蒙引四書蒙引諸書皆别著錄眀史
藝文志載清所著虚齋文集五卷與此本合
清為學以窮理為主平生篤守朱子之說其
讀蜀阜存稿私計中謂朱陸俱宗孔孟而門
戸不同然陸學未盡符於大中至正之矩不
免為偏安之業其宗旨所在可以槩見及其
釋周易時於朱子之解意有未安者又多所
異同不為苟合是其識解通逹與諸儒之膠
固執滯者不同故其文章亦純厚朴質言皆
有物雖不以藻彩見長而布帛菽粟之言殊
非雕文刻鏤者所可幾及至本傳稱清在吏
部因王恕訪以時事清上二札一請振紀綱
一薦劉大夏等三十餘人恕皆納用檢其文
並不見集中盖編輯時巳有遺佚而今不可
考矣乾隆四十二年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
虚齋集原序
温陵蔡介夫虚齋飾躬砥行動凖古人其學以六經為
正宗四書為嫡傳四儒為真𣲖平生精力盡用之易四
書蒙引之間闡發幽秘梓學宫而行天下其於易深矣
究性命之原通幽微之故真有以見夫天下之賾象其
物宜天下之動通其典禮四方學士師宗之曰虚齋說
也守毋變扶衰振落温陵造就可謂易學一時矣經義
趣深理到論策諸作暢達疏爽詩文别出體格掖人心
而繫名教卒澤於仁義道德粹如也貞剛善晦而亦間
取夫名者之忌在禮曹三原王端毅公引入為吏曹竟
復為禮曹乞南又乞告特起按察副使督學江西寧庶
人仇予因仇介夫介夫引而去逆瑾亂政起祭酒以鎮
壓人望而介夫先沒矣嗚呼介夫之不為鼂錯龜山非
幸耶景尚遺德姚英之諸君子為立祠葛石厓志貞為
輯遺文梓之一時交與予在也序其可辭夫有造道之
文有述事之文楊子雲曰商書灝灝爾周書噩噩爾後
世有作其雄視前人亦不為少矣卒之無足嗣往徽而
歆来聽又況移情役物越禮分而為者嗚呼邪說也贅
言也雅論也知斯三者可以定是文矣其不然文華作
氣質雅收聲而去道遠而昔後村序艾軒之文曰以言
語文字行世非先生意也介夫言語文字間哉介夫初
主於靜既又主於虚楊月湖方正曰主於靜是時理學
中輟二公寗永貞丁王夫江朝東崛起於曠鈎深索隠
二公殆獨得云正德辛巳夏仲道友見素林俊書于雲
莊青野
