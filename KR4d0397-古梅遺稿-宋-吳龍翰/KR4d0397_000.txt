古梅遺稿别集類三(宋)
提要
(臣)等謹案古梅遺稿六卷宋吳龍翰撰龍翰
字式賢歙縣人咸淳鄉貢以薦授編校國史
院實錄院文字至元丙子鄉校請充教授尋
棄去家有老樹因以古梅為號嘗為之賦而
并以名其集其見劉後村詩有云詩瓢行脚
半天下多謝先生棒喝功又卷末附方秋崖
和百韻詩其書後内自稱門人且言以詩正
法眼受記于僕又方回嘗謂其詩有驚人語
樂府諸篇尤所深喜而黃山紀遊中所最契
之鮑雲龍亦當時名士可知其師友之間漸
漬者深故所為詩清新雋永具有思致足耐
咀吟迥異浮滑陳因之習程元鳳序許其句
老意新殆非虚譽集中有内丹詩外丹詩又
拜李謫仙墓云經營紫河車破費十載功金
鼎馴烏兔炎炎丹光紅又樓居狂吟云偃月
爐深紫氣浮紅鉛黑汞六丹頭是龍翰別有
得於爐火修煉之術者蓋亦俞琰之流亞也
乾隆四十六年十月恭校上
總纂官(臣)紀旳(臣)陸錫熊(臣)孫士毅
總校官(臣)陸費墀
古梅遺稿序
閱吳君式賢詩句老而意新咀之隽永殊非苟作聞其
閉戶讀書孜孜忘倦經傳子史靡不究心所以膏其墨
端者有自來矣雖然學所以修身多識前言往行所以
畜德德裕於身則措諸事業光明俊偉豈曰能詩而巳
式賢勉之程元鳳序
