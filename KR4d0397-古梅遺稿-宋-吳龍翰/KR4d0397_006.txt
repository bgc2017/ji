古梅遺稿卷六
宋吴龍翰撰
古梅賦
余家有古梅突兀富饒之旁枝榦連理而茂先
曾伯叔大父連武巍科曾大父嘗作連理梅賦
以見意余詩人也與梅為膠漆交梅而至古標
格愈不凡敬依韻扁吾窩因為之賦其詞曰
忻故園之古梅兮燦珊瑚之寶樹懸瑤臺之明月兮的
皪瓊花玲瓏玉蕊矧鶼比翼乎鐵榦兮乃連理而薦瑞
顧此槎牙兮其仰斯逆其偃斯醉其高斯達其低斯跂
鶴膝崢嶸切切交峙蛟背突兀犇騰之勢或横枝照水
如紉蘭之湘纍或半樹粘雪如飱氊之漢使或荒山衝
寒孤根回暖如采薇孤竹君之二子烈士慷慨羇臣顦
顇茹鐵筋骨鏤冰腸胃乃導引其形軀兮如霧擁而雲
垂如鴻飛而虎踞故能曜其夜鶴之骨而枯其秋蟬之
蛻也若余者與伊納交廬其旁詔弟讀書對親奉觴呼
吸清寒嚥嚼清香而庶幾瀉吟筆之琳琅者乎
黃山紀遊
咸淳戊辰十月既朢魯齋鮑雲龍古梅吴龍翰足菴宋
復一来觀黃山贔屭登高食胡麻飯掬泉飲之不火者
三日從者皆無人色率不能從余三人愈清狂上丹崖
萬仞之巔夜宿蓮花峯頂霜月洗空一碧萬里古梅譚
玄魯齋誦史足菴歌遊仙招隠之章少焉吹鐵笛賦新
詩飄然有遺世獨立之興次躡煉丹峰過仙人石橋酌
甘泉徜徉久之次迂路遊水簾洞踏月夜歸少憩蘭若
把酒臨風對天都而酹之曰吾輩與若為熟識他年志
願俱畢無忘此山昔歐陽永叔謝希深輩遊嵩山吹簫
歌古調吾輩唱酬之樂似之退之登華山頂邑令百計
取之得下吾輩冒萬險人跡所不能到其狂又似之然
韓有詩謝有書以紀其奇也吾輩可無一語留作此山
公案乎
唐白雲曰余憶童丱時獲鄉先生吴公古梅鮑公魯
齋宋公足菴遊黃山記喪亂之秋精神衰耗其三人
余失之矣想夫其時海宇寧謐財物豐阜而諸公得
以遂其幽懷逸趣乾餱肉脯每至懸崖峭壁必長繩
牽挽而進遇佳處則流連忘返其雄豪有鐵笛一聲
天未曉吹開三十六峯雲之句
上劉後村書
某謹齋沐裁書百拜獻於龍圖大學士尚書相公閣下
某嘗謂臺閣之文温潤山林之文枯槁文聲也各鳴其
所以而已温潤之文琴瑟鼗鼔笙簧鐘磬可以奉神明
饗宗廟文之枯槁則如燕市夜鴻華亭曉鶴僅足堪聽
而其下者則如露草寒蛩不過自鳴其困窮耳鳴其困
窮豈士之得已哉然必得一代製作之主為之賞音則
蛙鳴為鼔吹也昔孟郊之遇韓公楊蟠之遇歐陽公蓋
以是歟抑嘗誦孟公古貌又古心作詩冥默咸池音之
章臥讀楊蟠一千首乞渠秋月與春花之句而嘆曰女
無正色入目為娃樂無正音入耳為韶俾郊蟠困窮之
鳴不遇韓歐安得挂其名於騷墨之門乎某山林寒蹇
困窮而有其鳴也請擊缶於韶濩之旁而陳之某家在
屏山練水之西先曾大父從遊文公朱子之門親承謦
欬文公以掃墓歸婺源曾大父上所著書說文公深嘉
之某束髮以来伊吾壁中遺文雋永知味遂下董帷短
韓檠推研羲文周孔之書漁獵諸子百氏太史之所錄
上悼千秋治亂是非之故而返歸乎性命道德之原以
求其足平生之願搰搰不休雖舉子之債未償學為小
詩不敢不自刻苦故夫扁舟斷岸瘦馬荒坡夜雨孤燈
夕陽殘酒未嘗不悲愴其鳴然未能如郊蟠之於韓歐
操觚弄翰寧不飄泛於唐求之瓢哉某聞莆中山水甲
天下大塊間氣扶輿磅礴積幾千年而生先生先生道
傳親燈接西山正學之光燄浚南省二魁之源流名在
鼎彛詩在清廟大篇短章傳狗監而誦雞林惟見汪洋
大肆奥衍宏深粹然一正如韓昌黎簡明信通歸之至
理以服人心如歐陽公是為文章之司命吾道之權衡
在魯之泰山在天之北斗也某生也晚不得承鉗槌親
棒喝聽號令於旗鼔之下歲在辛酉先生判花西掖監
試右科某得瞻末光辱在陶鑄繩床草舍之作略溷碧
瞳東閣二先生亦吹嘘而剪拂之但不得殘膏剰馥一
溉焦枯為歉耳某不揆謹獻小詩一編用請命于下執事
惟先生涵之以天地之量恢之以造化之仁宫商焦桐
青黃斷木不吝椽筆賜之品題俾黃茒白葦勃然于生
意之中兔葵燕麥動搖於春風之外毋庸韓歐專美于
前時而郊蟠困窮之鳴不至汨没于後日矣蟻軀蟬翼
難酬洪恩干冒威嚴俯伏俟罪不備
聯句辨
余素有王元風月之癖嗜吟如飴建安以来各人庭戶
走閽殆遍時效梅都官日以詩為課初欲馳馬羊腸百
八盤間股栗汗下久則康莊按轡舒徐自若也歲己未
入京試右庠持所業參呈訥齋林竹逸諸公甚愛余學
選是冬謁秋崖方先生賞余清池沈鳥影高樹落蟬聲
之聯謂余他作皆有思致庚申再投業先生深嘉嘆賞
辛酉再謁後村劉先生亦沐深許不肖余自瓣香二師
後屈指十二年麤有寸進何比年每出語多召閙鄉人
邪殊所未喻嘗作瀟湘聯句曰一聲欸乃烟波闊千古
離騷日月光或議欸乃不可對離騷余曰欸乃三老對
荅之聲離遭騷憂豈不可對況唐子西已有路入離騷
國江通欸乃村之句明年復作瀟湘句曰天地可呼歸
舴艋利名不遣涴笭箵或又議箵玉篇仄聲試取山谷
詩誦之知余有所本大率詩家自有一副的當字面近
挽留宇文使君聯句曰蜀儒為郡追任昉歙士呼天借
寇恂或又議任昉非蜀人又不可直稱名字及改為作
治字余曰今投贄廟堂或比傳說或稱姬旦恬不為怪
借寇恂可作君昉決不可易他字余意用蜀儒二字見
得宇文使君盛德之士多所著述為之一字又見昉傳
出為新安太守本文用為字則有蓄涵活扵治字昉梁
人也自有吾郡以来為第一賢守用此見得宇文来吾
郡作守分曉寇恂見得挽留分曉昉固非蜀恂亦非歙
對偶停當十四字間本意完備若用名賢為蜀守接蜀
儒作一句却又全科說新安不著癡人前不得說夢斯
人之謂歟頃杜撰此語亦非強出頭而吐氣者或有可
免刮垢索瘢之酷哉今後當與筆硯賦絶交書封文扵
劉蜕之塚泛詩於唐求之瓢以俟後世之知子雲者嗚
呼有成與虧故昭氏之鼔琴也無成與虧故昭氏之不
鼓琴也鼔琴不若不鼔琴也不鼓琴為善鼓琴者也余
當書諸紳
附方秋崖和百韻
式賢和杜䕫府百韻過余秋崖下大篇舂容筆
力遒勁于其歸也聊復效顰方岳拜手
林壑黃昏外衡門紫翠邊火畊今已老雲卧幾何年棋
斂將殘局篙回興盡船畫麟真已矣騎犢適悠然埜性
難拘束時情易變遷獨攜青玉杖自拾錦囊篇磊塊心
逾小崎嶇智未圓别營三徑草規作一壺天紙帳嵐霏
重崖花雨滴偏到頭新歲月行脚舊山川鶴冷通房宿
猿愁隔樹懸菊飡金顥露蘚當水衡錢儘懶從吾睡雖
窮不受憐半生資馬磨三嘆向龍泉霜檻千林瘦春燈
四壁穿陰霾知病骨寒意入詩肩竹母誰分種茶僧略
具員對山徐自遣與世久無緣風月扵人厚雲霄不爾
便接筩通暗溜洗硯試輕烟未暇思身後何如了目前
閒為真富貴健是小神仙夜磬番僧講秋帆賈客傳遠
遊天漠漠危誦水湲湲墾隴時同喫分溪手自煎山厨
尊土菌石鼎鄙葷羶愛此窗三尺寬于室九筵忽驚南
牧馬吹過逆風鸇聖日清如許妖星竟不悛閭閻飛羽
檄江漢足矛鋋哀痛絲綸詔英雄將相權旄頭森似彗
駿骨詎如攣朋黨相仍斥誅求一切蠲中庸方謹獨無
逸不遊畋天意憂勤甚人知性命全掄材虞稷契邁德
漢文宣定亂連三箭扶顛在一賢戍兵增竈萬侍女出
宫千置柵從人欲開榛自我先民勞魚潑刺版築騎蹁
躚傅埜親持鍤虞琴幸改絃經營聯砦壁形勝借蹄筌
有備曾微此無謀莫甚焉貉緣熊道誤驥或蟻封還急
務歌常武清談絶又玄腐紅銷鎧甲穉綠失桑田老子
今元亮何人昔魯連三邊令按甲一飯許烹鮮鄂渚骸
平壘荆州指掬舷竟孤明月約難染碧雲牋稍喜妖氛
退重為逸興牽幽人甘寂寞佳客慰迍邅松桂深培養
詩書肯廢捐披胸呈突兀迸齒落清漣巨跡宜瞻華靈
源盍導瀍孰能當北面何事過東阡英妙犇前轍吾衰
懶後鞭一言開蠖濩千里對嬋娟莫作沾泥絮端如蛻
殼蟬江湖情浩蕩風雪語連綿雋永纔殘藁竒温只破
氊水聲湘浦瑟梅片壽陽鈿尚覺山如畫何堪筆似椽
交遊分半席談笑俯層巔共指辭章病寧無寶劑痊性
根如有棘業語漫生蓮到海江千折撑空石一拳氄毛
卑燕雀鬐鬛奮鯨鱣龜玉毋須藉龍駒不用韀文心聊
爾爾道脉始涓涓霽月行濓水春風入孔壖訓言今具
在文字肯相纏鵰老秋方擊魚鰥夜不眠麥維經歲茂
穀亦得霜堅我輩寧迂闊人皆鬭小姸幾多花藹藹輕
薄蝶翩翩垂世何關此留情盍審旃書林窺秘寶典冊
上台躔餘事輕王粲微名老鄭虔六經皆鼓吹萬象盡
鎔甄不爾鸞膠續空令兔穎駢曉行温草卷夜讀絶韋
編文會吾何有詩盟詎敢專駑材諳舊路驚羽落虛弦
雖乏三年艾猶能一指禪意存圖自省言到亦忘詮但
使我為我不幾燕伐燕蟲魚真瑣碎鴻鵠要孤鶱國步
今寧謐鄉情賴欵延地鑪煨熟火埜飯壓飢涎已掃秋
風榻其如雨夜鵑淄澠工濫載管鮑闕周旋大雅推鄒
魯長年問偓佺極知荷塢陋漸慨芰裳褰苹聚呦呦鹿
滄連跕跕鳶襟期將子共禮數莫吾愆上聖天同大中
興石可鐫廟廊春郁穆岩穴草葱芊人好鳥還好身孱
氣不孱興来頻寫寄一一尚能銓
己未冬賊兵癘鄂長鎗大劒為一時急著僕獨挾詩
瓢過秋崖先生而問焉先生曰出車勞還杕杜勤歸
詩詎埋没於鞍馬間焉乃以詩正法眼受記於僕孔
壖春風濓水霽月向上鉗槌為僕提起僕問詩而得
不止於詩亦何幸也先生顧乃援筆賜和百韻品題
無所不至如曰雋永纔殘稿竒温只破氊水聲湘浦
瑟梅片壽陽鈿尚覺山如畫何堪筆似椽繩樞草舍
之作奚敢當之先生文章衙官屈宋於人不輕許可
獨不惜齒牙餘論于僕昔秦觀持所業見山谷山谷
贈詩以蚌珠的皪況秦之作當時多以為許之過而
秦之詩思誠由此而大𤼵先生之成就於僕亦山谷
法歟僕不敢不勉是歲臘月既朢門人吳龍翰百拜
敬書扵先生詩後
古梅遺稿卷六
