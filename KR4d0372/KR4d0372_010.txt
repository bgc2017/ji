潛山集卷十宋釋文珦撰
七言律
遊越
吴客来遊古越都緬懷前事更踟蹰高峯篆刻空秦望
遺廟丹青尚禹謨佛屋幾遷王令宅官租半入賀家湖
日斜欲返烟城去柳下春船不受呼
出越城訪歸隱庵主人
何事相尋向此遊入城不似出城幽山於屋外參差見
水到門前欵曲流樹腹半空栖伏翼竹梢初動蔓牽牛
分明記得前回過斜月疎鐘到客舟
書懷
為知不是功名骨換着方袍入翠微身事半生貧裏過
家園千里夢中歸尋詩野寺雲黏屐采藥名山露濕衣
似此疎狂爭怪得從来野鶴自難鞿
雁蕩大龍湫
此水昔年人不見梵僧来說始知名飛揚半雜烟嵐氣
斷續全同風雨聲四壁倚空疑鬼鑿一峯當面自天成
雖然未作山中住曾到山中夢亦清
農家
繞屋桑麻槿作籬當門一樹白薔薇老翁請喚牛醫至
穉子鞭攔鴨陣歸賽願酒豐同飲福輸官絹足各裁衣
年年十月農功畢還向谿頭整釣磯
千里
千里辭家比塞鴻飄飄不定又還東波平暫喜扁舟穏
天闊回瞻故壘空别墅烟昏歸晚牧長江雨歇掛晴虹
前程行止誰能計已悟浮生似夢中
偶泛
偶泛扁舟向海埏初非有意訪神仙蓬莱方丈不可問
漢武秦皇空復然水上樓臺皆蜃氣石間膏馥是龍涎
麻姑曾共方平說行復揚塵變土田
苕溪夜泛
萍蹤人泛清苕去水宿風餐幾度經結網燈沈漁浦霧
待艐船泊酒家亭樹頭栖鷺疑殘雪草上流螢似亂星
夜後夢回寒月上棹歌聲裏弁山青
武康道中
又過防風舊國西客懷煙景兩淒淒青山環繞疑無路
白水分流盡入溪竹外野祠荒甃缺柳邊漁戶草廬低
萍蓬漂轉成何事不及林猿有定棲
讀伍子胥史事
惆悵當年死屬鏤到頭忠義竟何如眼懸城郭空懷舊
魂寄江濤尚賈餘向使君王從諫諍未應宫闕便丘墟
唯應教得䲭夷子萬里扁舟計不疎
行窩吟
了無一事可相拘布襪青鞵信所如亂石荒苔樵子徑
竹籬茅舍隠人居山林真樂須還我朝市閑名不問渠
頗謂行窩安樂法遠勝叔夜養生書
東湖荷花
酣紅膩綠三千頃總是波神變化成出自淤泥元不染
開於玉井舊知名暑天勝似涼天好葉氣過於花氣清
何事濂溪偏愛此為他枝蔓不曾生
五朵峰
莫知小朵飛来日慧理曾經指異蹤香潤儘多西竺石
孤高亦有晉朝松斷無一幹栖凡鳥别有深泓卧老龍
絶頂世人遊不到瑶叢清麗似芙蓉
觀禹貢九州歴代帝王國都地理圖
萬里江山幾廢興覽圖真合拊吾膺三王二帝皆難問
兩漢六朝何所稱此日中原全拱北異時深谷或為陵
看来今古皆如夢夢境虛無豈足憑
戍婦詞
新婚便别比秋胡何似當年莫嫁夫身在朔方征戍久
鴈来南國信音無空閨寂寂寒宵永荒路悠悠遠夢孤
聞道仙家能縮地癡心要覓長房符
水亭寫興
為愛幽亭枕碧流乘閒於此對沙鷗荷傾宿雨明珠碎
蒲颭輕風翠帶柔列岫周遭疑雉堞斷霞零落似汀洲
無人相與言清事落日鳴蟬滿樹愁
送趙東閣罷官歸永嘉
一年吟抱寄京華幾度相逢說永嘉夢入西山尋枸杞
約歸東閣看梅花風霜摧拉知何事雨露生成自有涯
應笑屈平終不返空留遺恨在長沙
奉酬鹽倉李丈金橘銀魚之什
為有風流賀季真道齋從此往来頻錦囊牙軸詩千卷
金橘銀魚酒一巡見我每呼蓮社客看君還是竹林人
有時夜話寒更盡明日相逢語又新
子思惠詩用韻酬之
老慵祗合在雞羣變化那能慕海鵾壯歲親朋多死别
窮途造化與生存欲尋衣食愁無路却被妻孥怨少恩
健筆期君今落第相賙未得剰空論
晚秋閒步
晚来閒步閱秋光田上人家盡滌場遠浦寒波浮鴈鶩
荒山落日下牛羊客鬢巳非當日黑菊花空似去年黃
因聽翁媪言音異又復令人憶故鄉
尋山家
路入深原三四里林蔵雞犬十餘家村籬疎密齊栽枳
山崦高低盡種畬石罅春風生野筍洞中流水出殘花
愛同樵客言幽事不覺歸途暮景斜
客裏
客裏還驚節序還倚闌搔首獨淒然垂開柳眼如相看
落盡梅花又可憐幻境自知如夢螘離情幾欲託啼鵑
數聲忽聽烏檐角欵曲吹殘谷口煙
首夏獨遊響潭
不解驅馳巧作謀偃然守拙卧林丘方忻嫩綠成槐夏
又愛輕寒作麥秋龍宅清深唯獨往鶯聲欵曲似相留
僧言瀑布巖尤好明日須當到上頭
看新歴
又看景定新頒歴百歲還驚五十過憶昔壯懷多曠遠
只今衰鬢已蹉跎飄零世路饒荆棘展轉歸心念薜蘿
春草夕陽江上去不堪回首一長歌
閒人
不求富貴不嫌貧天地悠悠任此身飛步任教趨要路
好懷到底屬閒人自歸白屋交遊遠認得青山面目真
平地退蔵知是寳太行從古有摧輪
春盡日
春去無緣得暫留意行曉到古原頭落花随水如多怨
老柳因風不奈愁鵑聲作意歸何許蝶夢無憑覺即休
林叟相逢俱一笑都緣彼此是同流
晚春遣興
始聽隣屋響秋碪獨住閒房春又深徧地繁花非故色
一忩涼葉是新隂倉庚謾得東君意杜宇偏傷遠客心
節物相催身易老臨風時復動悲吟
酬李篔房元日見寄韻
五年嬾踏上京塵真是乾坤散誕身正向山中閒卧雪
忽聞戶外報迎春且傾竹葉屠蘇酒休畫桃符鬱壘神
底事詩筒来往密結交多是苦吟人
酬篔房秋崖昆仲見寄韻
歲月駸駸苦易過凝霜還見委庭莎從来桑下不三宿
此去榆光尚幾何舊社久荒誰復記遠公難覓恨空多
諸賢頼有劉雷在時寄新詩到薜蘿
余與篔房秋崖冬日會於沙谿春復會於龜谿
適逢祠山誕辰二翁有詩見貽依韻酬荅
沙谿谿上看梅夕苔徑荒涼月暈黃何事重尋老吟伴
為難同入少年場和風澹澹行花塢春水溶溶滿柳塘
尚欲重聽送神曲祗愁明月雨淋浪
題慈照坦上人房應山閣
禪心直以山為體不與終南捷徑同吟久白雲生曲檻
定回明月在前峯子牙釣石臨溪古博望槎源與漢通
自有山靈回俗駕幾人於此得相逢
食苦筍
老去居山樂最真盤蔬日日冨前陳愛嘗苦筍疏甜筍
似進忠臣遠佞臣飯為韻清常倍食酒因味爽或添巡
美芹之意全相似頗謂堪將獻紫宸
遊囊山禮妙應祖師慧薰塔
踏徧諸方倦說禪偶逢佳處結良緣祖師聖觧何須舉
衲子家風要别傳雲外壺中如聚墨望中滄海欲浮天
如今覿面相呈了啼鳥落花俱寂然
山居冬日
白水青山不礙禪登高臨遠意翛然老梅卧雪香逾遠
瘦栢凌霜骨更堅四海交遊多契闊一生陶寫賴詩篇
人間萬事俱抛棄自此閒居又幾年
别馨桂山
與君相見各華顛握手松間感變遷能記靈山同聽日
不疑絳縣老人年難尋舊夢悲蝴蝶替說新愁賴杜鵑
無奈怱怱又還别有詩須寄武康船
客居
借得空房住十春野麋山鹿日相新寧嫌老景猶為客
却喜閑身不屬人於轉物時觀世界向無心處得天真
深居謝絶曾非傲朽鈍形骸畏屈伸
閒居遣興
無情日月互相磨萬古悠悠一逝波六十四年成事少
八千餘卷費功多山林有志知難變毁譽無根聽自訛
近問野人安穏法教予祗學採樵歌
雲林
雲林佳處輙遲留不覺駸駸白盡頭率野唯聞多虎兕
到門那得有羊裘老身真箇如山静往事從教逐水流
富貴功名是何物纔堪休處便須休
放吟
心絶馳競如安流身逃繫屬同虛舟無車每每跨黃犢
有暇時時盟白鷗随分嬉遊随分樂可曾計較可曾愁
老吟亦不記聲律亂寫孟郊沙井頭
一生
一生蹤跡任浮沉兩鬢何為雪易侵不可破除唯道義
最難憑託是人心清溪路口閒雲合白版門前落葉深
老子衰年嬾酬應若非同伴莫相尋
由樵徑登北高峯遂至韜光庵
鳥路欹傾不可登攀緣直上最高層隂崖老樹春無葉
古竇寒泉夏作冰斜抱江流縈翠帶亂山分脉走瓜藤
雲根細紀當年事太守曾来訪隠僧
村行即事
客中頗覺身無事徐步西村引興長茅舍竹籬分向背
麥畦麻稜間青黃少婦乘時方煑繭老翁擇日又移秧
農家滿眼皆生意應是無心出此鄉
山居
身寄孤猨野鶴鄉邇来真與世相忘東南地闕多流水
西北山高少夕陽根有茯苓松色異土生蘭茝蘚苔香
細將萬事都思徧唯有閒居味最長
肯道山居太寂寥不妨随分自逍遥盡空眼界終無翳
為厭聲塵亦去瓢菊老尚能存正色松孤還自有高標
道人樂地唯如此說與同流意更消
送春
老人無復趁春場見說春歸亦送將唯恐再来吾不見
偏於此别意難忘花枝卧雨紅顔盡草蔓梳風綠髮長
作計欲留留不住聊歌一曲當離觴
登臨寫興
臨水登山送此生禽猿箇箇盡忘情破除妄念唯空寂
蔵蓄危機是利名老子樂時誰不笑衆人重處我能輕
有時信口長歌發好似東陽獨自精
春草
菶菶萋萋綠漸滋昔人辭意足堪推由来南浦傷離日
不似西堂得句時行旅獨看空感慨池塘關夢自神竒
吾雖萬事皆慵嬾春草生時亦有詩
世味
世味從前已備嘗重罹世難轉悽傷肯希逸驥能千里
最善靈龜解六蔵覽勝每尋清伴侣觀山别是好心腸
年逾七十唯求死便不埋時也不妨
幽處
惡圓難與俗浮沉野處窮居歲月深青嶂於予偏有分
白雲嫌道太無心人間富貴皆塵物世外風泉是好音
老去翛然竟何事若非入静即閒吟
篔房秋崖来訪不相值後往謝之篔復有詩喜
余之至因次其韻
吟車曾到社橋来不見山人乞食回荒沼秋深蓮已謝
寒林冬近菊初開句引淵明無酒琖觀迎元度但茶杯
尋盟却喜梅花發日日論詩坐碧苔
石室
石室閒眠過午鐘看来唯我最疎慵生憎俗客妨幽趣
不與樵夫說定蹤麋下磵隂時引子鶴歸林表只依松
人生未觧休心去多向塵區歎不逢
野寺(感逆賈而作)
野寺居来歲月長幽深真是隠人鄉怪枝結頂青松古
巨石分流碧澗長拈弄詩章非俗事斷除禪病得良方
因悲竊國亡身者枉作塵勞夢一場
題逆賈
逆賈猖狂秉國鈞民彛帝業總成塵虔劉幾似刀兵劫
全活幸蒙天地仁衆醉有誰知甲子獨醒還自記庚申
(諸子有紂之時天下皆醉不知甲子唯箕子獨醒之語庚申乃藝祖受禪年)鼎湖龍馭重回
首應悔當年錯用人
晚步
竹杖芒鞵晚步遲為貪山水有清暉栖鴉已帶殘陽去
牧堅遥穿薄靄歸可保禪身終放浪從教塵世各脂韋
閒中自有無窮樂敢道麻衣勝錦衣
因悟
因悟維顛匪一繩遂無心續祖師燈祗圖塵世難窺影
遠入深峯不記層土木形骸從朽腐冰霜志節自堅凝
非吾同伴如相覓牢閉蓬門定不譍
天地之間有此身
天地之間有此身此身豈肯惹風塵竹籬茅舍居来穏
紙帳蒲圑趣更真行已作成山水癖到頭不是利名人
使予生遇陶唐世當與許由巢父倫
老身
老身到此合稱翁雙足蹣跚兩耳聾聊託迂疎居世表
幸無名字到官中生期槁木寒灰盡性與孤猿野鶴同
去歲有錐無地卓今年錐地併皆空
洞霄宫
山勢逶迤九鎻分洞天終自異人羣君王在昔曾遊幸
故老猶今述見聞瀑濺鶴衣明似雪氣蒸龍穴暗成雲
夢回髣髴鳴笙磬定有游仙拜老君
出遊歸隱
出遊歸隠兩無心非慕沃洲支道林㗖栢自然閑土銼
製荷曾不費金鍼悠悠往事空塵夢冉冉餘生任陸沉
頗謂天閑千里馬難勝寥廓九臯禽
山中老宿
雲壑居来歲月長千株松下一間房掃空心地苕花帚
熏徹根塵栢子香施法定應拈塵柄接人曾不下禪床
生緣已自都忘了唯道西歸有故鄉
禪翁
禪翁八十鬢如霜冷坐雲邊舊竹房唯放此身長嬾散
更無餘事可思量飛流激石泉珠迸斜照入林松影長
即景成詩疑未穏更尋樵父為平章
哭恭仲温
信敬謙勤德更純江湖風誼最相親曾知九要三玄髓
豈混重泉一窖塵此日傷心亡我友異時再面是他人
山中弟子懷師德各翦生綃暗寫真
西風
西風吹鬢鬢成霜變異無端那有常交友後先同昨夢
老人八十尚他鄉書空鴈字行疎密泣砌蟲吟韻短長
盡是客中秋意緒誰能對此不凄涼
歸来
歸来巖下養衰形日日眠雲聽瀑聲但愛一閒堪佚老
翻思萬卷是勞生人嫌草座麻衣陋自守芝翁木客盟
沒齒如斯吾事足更無他事可關情
自愛
自愛予生愛性真真存渾不管渠嗔從来有水有山處
著得無名無利人騰踏豈須誇駔駿幽潛端可養精神
盡向雲邊尋隠迹誰知雲是老夫身
人夀
人夀百年三萬日有誰曾滿百年来騰騰任運聊堪樂
汩汩勞生盡可哀富貴惟增身外累酕醄當覆掌中杯
到頭一等皆歸死未死須教笑口開
老子
老子深棲趣已成塵鞿何計可相縈寒泉一道知来脉
靈木多年産寄生雲外暗蔵龍虎穴風中清度鶴猿聲
過從等是無心侣同喫山厨芋顆羹
