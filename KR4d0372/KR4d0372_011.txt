潛山集卷十一宋釋文珦撰
五言絶句
採蓮曲
蕩槳入平湖湖波渺無極紅白芙蓉花何如妾顔色
荷葉佀儂鬢荷花佀儂妝夫壻常别離羞見雙鴛鴦
採蓮莫傷根傷根不成藕因思藕不成悔作征人婦
採蓮惟採花不敢採蓮子其中有苦意與妾心相似
種蘭菊
菊蒔陶籬本蘭滋楚畹芳荷鋤春雨後懷古意何長
經旬
經旬坐春雨畏濕不下席曉看籬角萱怒長忽過尺
農謠
斗種播良田可收三十石天予人奪之耕夫每無食
贈道士褚雪巘
身不離珠庭新箋道德經時来琪樹下閒看鶴梳翎
晚泊
煙生浦欲無日暮潮初落客帆何處来又近垂楊泊
梅花
梅花如隠人不與羣芳競别隖春風多寒流照清影
山中月夜
秋月滿疎林林影自零亂白猿啼一聲山空夜將半
曉行
寒雞誤客行躑躅犯霜露冰凍不生潮娥江夜難渡
晚
暝色生前浦日沉西嶺樹隠約有孤僧遠入深雲去
殘陽下西岑暝色起平坂林下一僧歸鐘聲煙際遠
漁艇
炊菰青蘆叢釣魚白蘋洲扁舟不用楫蕩漾随春流
斜枕綠蓑衣醉眠呼不醒午夜天無雲月滿孤篷頂
客枕
客枕正無憀寒鷄鳴夜半開門望天末月沉星爛爛
客枕難成夢秋宵轉覺長莎鷄鳴不住階下月如霜
逆旅
逆旅夜冥冥寒燈結燼青一聲霜鴈過倦客夢初醒
秋感
霜露變羣物遊子難為情吾親隔重泉奈此風葉聲
久客
客裏又深秋凄涼怕舉頭西風吹敗葉葉葉是歸愁
客中
客中春又半舊隠欲歸難唯恐傷懷抱花開不欲看
東岡曉雪
蕭蕭夜来雪失却登山徑曉望東岡頭寒花滿松頂
送僧歸浙東
舊隐青山下歸程白露前他時此相憶懊惱浙江船
竹堂秋雨
秋雨滴寒竹主人魂夢清客来聽未慣認作打蓬聲
西明落照
幽居面西嶺窗几有真趣睡覺無人聲殘陽在高樹
題畫
鷗鷺雪衣明忘機更閒暇青青芳草間嫋嫋垂楊下
蒲長荷巳折秋水碧相涵日照沙洲暖鴛鴦睡正酣
淺水與平沙煙光盡相接鳥立折茄莖蟹上枯荷葉
翠羽立蒹葭巨蟹行沮洳狂僧淡墨間無限滄洲趣
墨菊
淵明愛佳色靈均餐落英墨衣林下去標致更淒清
蒲萄畫
弱蔓引修藤垂旒泫水晶憶曾江路見風露熟秋棚
墨萱
丹粉轉成緇風姿尚瀟灑對此可忘憂依依北堂下
書友人墨萱後卷
澹然自忘憂獨立薰風裏紅樂非其倫緇衣古君子
月蝕
酷哉蝦蟆精食月食之既天地皆幽昏使我增永愾
墨水僊
二妃泣蒼梧淚多衣袂黑猶似不忘君垂頭情脉脉
旅吟
故居抛水石客路厭風霜衰鬢從教短餘生不願長
逆旅新寒入荒林敗葉飛鄉心空自動衰病不能歸
題竹軒
窗前有修竹道人心自足清風入詩腸何用五鼎肉
種菊
種菊東籬下悠然寄隠情不辭頻抱甕他日要餐英
厭雨
連宵雨如瀉老耳瞶不聞曉澗已流衍山川猶出雲
觀心
坐石夜觀心心明亡衆覆一沼水涵秋千山月如畫
七言絶句
即事
偶被鳥聲驚破夢無心行到黃龍洞道人巳擊晚香鐘
猶有殘陽在高棟
晚歸
喬林瑟瑟起隂風夜色歸山不辨重唯有隠廬偏易認
石樓燈火最深峯
夜禪
巖房靜坐夜方中無相無緣智境融未始將心空萬法
曾知萬法本来空
江邊送人之衡陽
二月江頭送客船絲絲楊柳散晴煙生来未識衡陽路
安得相思有夢傳
即景
青山隴麥與人齊莓子花開謝豹啼牛背牧兒心最樂
緩吹桐角過前溪
懷友
客路東西又晚秋相思空上水邊樓嫌他新鴈無情煞
不帶書来只帶愁
舟行
小艇悠揚只信風岸邊霜葉似花紅不同雪夜尋安道
儂自看山到剡中
艇子歸来月未升汀洲宛轉夕煙凝熒熒一點垂楊下
知是漁人結網燈
清明
客路驅馳足自憐壯懷消歇在花先暖床寂寞聽風雨
孤負清明又一年
春感
一年春色巳摧殘水滿陂塘草樹寒轉覺歸愁消不得
杜鵑聲裏淚闌干
為鄞僧題四明窗
郡名元自山名得石似疎櫺四面同每恨世人遊不到
羨君身在此山中
赤城病起
客裏厭厭病過秋重陽失作雁山遊起来忽見丹楓樹
又是思歸一種愁
采藥徑
採藥歸来迹已陳真風千古蛻凡塵細看舊徑青青草
猶是仙人醉裏春
鴈山靈峯寺
謝公嶺下靈峯寺諾詎羅曾向此居入洞不知歸寺路
亂峯相倚上空虛
遊衢州烏石山觀僧房畫山水
苔徑高低草樹寒雲從随處有飛湍山中老宿居来熟
却畫他山水石看
夢覺
岞崿東邊舊草堂久抛日日費思量夢中分曉曾歸去
覺後身仍在異鄉
秋日過子陵釣臺
不將華衮換羊裘冷對青山到白頭說與往来名利客
經過臺下莫維舟
蕭阜水僊花
江妃楚楚大江湄玉冷金寒醉不歸待得天風吹夢醒
露香清透綠雲衣
送兄
龍井山中楓葉愁古塘橋外送行舟明朝相憶在何處
孤鴈呌霜人白頭
征婦詞
第一傷心是别離别来三度寄征衣更嫌春夢無憑凖
夢裏言歸又不歸
夜泊
暫向江邊泊夜舟忽聞吹笛水邊樓笛聲可觧生愁思
自是離人有許愁
送人
澹澹烟波南浦春臨流揮手易沾巾啼鵑不觧留歸客
岸柳偏能送去人
暫時相見還相别别恨多於未見時明日新安江上去
春風波浪不相知
錦屏山圖
錦屏山勢舞雙鸞影入嘉陵江水寒人在東南歸未得
時時獨展畫圖看
孤鴈
萬里孤飛羽翼殘一聲時復呌雲寒江湖羣侣今難得
随處煙波且自安
夢回
夢回四壁無人語高樹蕭蕭似有風獨起繞池行數匝
萬山擎雪月明中
思遠人四方四首
娟娟秋月照空床行人東征未還鄉思如轆轤不斷絶
千轉萬轉縈愁腸
念郎南行在桂林蠻風瘴雨衆毒侵室家團欒第一樂
願郎早歸無久滛
草間小蟲鳴素秋喚起妾身離别愁愁多宛轉結成夢
夢遠直過西涼州
幽燕地冷無春暉此時道歸郎不歸今朝朔風欺遠客
又還無處寄寒衣
東西二眺
千古江山歸雅量猶今二眺有遺蹤要知當日經綸志
問取丹崖幾樹松
嘲蝶
耳聲眼色總非真物我同為一窖塵蝴蝶不知身是夢
花間栩栩過青春
獨客
嘖嘖隂蟲鳴不巳獨客無悰夜中起迢遥星漢正西流
千峯浸月清如水
贈日者雲谷俞喜
十載唯耕谷口雲倚鉏時復看天文世間貴賤君皆識
却恐無人觧識君
客身猶卧玲瓏石鄉夢長懸岞崿山詹尹自應知我意
為言何日定當還
春日野外
春波蕩瀁滿方塘春草無名各自長沙際漁翁偏自在
醉抛蓑笠卧斜陽
欹枕
徹底清閑住草堂更無一事可商量時時欹枕寒窗下
靜看西山白鷺行
傷感
百萬長驅入戰塵幾人能保去時身古来戰將知多少
盡作青青塞草春
樵隠
歸隠青山歲月多定知無意出煙蘿樵風自是仙家事
更莫看棋爛斧柯
懷故鄉
家住潛溪雲萬里别来四十九春風無田種秫不歸去
夢落山光水色中
聞鴈
山寒徑月斷人行孤鴈噰噰忽一聲身在異鄉兄弟盡
老夫那得易為情
重雲散盡天如鏡寒鴈哭霜冬夜永欲寫相思寄遠人
翩翩過盡無留影
垂老
垂老飄零兩鬢華重陽又復對黃花明年决定謀歸去
免使禽猿有怨嗟
雪晴
日照松頭凍雪崩又聞烘折小池冰起看門外羣峯色
絶頂纔分翠一稜
曉鐘
夢覺風吹雨脚斷庵西斜月透疎松披衣起坐不成寐
細聽四山鳴曉鐘
香林洞口觀猿
貴遊抛果引羣狙大小玄黃趕擲殊别有白猿歸洞裏
一生不受俗人呼
村行與田翁語
門對荒陂柳半遮老翁留客坐枯槎自言雨足好苖色
猶恐風多損稲花
贈仙翁
九曲溪連萬樹松樹邊雲屋住仙翁不曾說著人間事
日暮唯先閉鶴籠
西風
西風似識野夫心吹葉填門日漸深童子切須休掃著
要他朝夕助秋吟
西風飋飋起松林捲盡長空萬里隂明月在天天似水
似余一片坐禪心
邊思
十年辛苦戍邊城朔漠漫漫萬里平厭聽五更吹曉角
聲聲都是斷腸聲
朔鴈南翔已盡回閨中不見寄書来窮荒二月無青草
長對東風賦七哀
愛秋
宋玉悲秋我愛秋清秋行樂勝春遊林疎盡見山中石
更有寒泉帶石流
夜深
四山古木變精靈聞得相呼来聽經夜深經罷各分散
燈火滿林如亂星
昨夜
昨夜三更風作惡堕林橡栗如飛雹山童清曉問禪翁
翁在定中都不覺
重逢故人
不見生公四十秋中間多少别離愁重逢寧用傷頭白
難得相看盡白頭
竺山中夜
天漢無雲星宿稀夜涼清露濕山衣月明照我孤禪影
亦照松頭野鶴飛
書懷
寢時忘夢覺忘形惟覺無心最可憑祗作秋空雲一片
任教乘化自消凝
