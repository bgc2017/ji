潛山集卷八宋釋文珦撰
五言律
雪霽
靜寄向空林於今歲月深因知閒趣味嬾與俗浮沉霽
雪千峰玉朝陽萬樹金是吾真富貴不覺動微吟
為言以道賦巖隱
隱者心常靜山林迹易安幾年靈運屐九轉葛玄丹石
圃菁苖在崖房桂影寒豈知塵世窄萬事雜悲歡
湖亭
湖波方瀰瀰柳影自珊珊有客坐終日城中無此閒鳥
飛明鏡裏人語翠帷間月下清尤甚今宵擬不還
行止吟
行止定如何江湖歲月多情真疑近傲語直似傷和野
饌甘藜藿山衣愛薜蘿因同田父熟學得飯牛歌
中殿功德永夀寺産紫芝
厚德孰能名靈芝自化成人間無此種天上合分莖紫
蓋隨王母彤雲表帝京僊家多服餌鸞鶴共長生
聞似道入相因賦詩
盛德方為貴虛名底用高異時游蕩子今日儗蕭曹紅
粉催身朽清霜入鬢牢勢窮人事改槐棘等蓬蒿
靜中
靜中觀世道一一總非真齟齬英賢詘依馮鄙賤伸狂
瀾乘颶勢枯木借藤春何似都忘著沈潛自養神
山中道士居
寂寂老僊家蒼山一逕斜還丹延日月洞府足煙霞野
鶴千年壽靈桃幾度花豈知人世上塵事亂如麻
贈孤山道士
多年於此住賣藥但資身忩冷梅花月門閒柳樹春水
妖愁使術山鶴伴朝真果欲求仙道惟應自養神
過山家
世外無塵累幽居趣味長深蹊竹影薄小圃藥苖香水
氣浮溪壁山風掃石牀頻來從此始莫怪老夫狂
野步
野步任吾情深村復遠坰陂塘波瀰瀰坡壟麥青青竈
婦知蠶性田夫識地形牧兒尤可喜記得相牛經
春日野步
春色在笻履山前山後行野花隨處發林鳥百般聲幽
徑遥通寺清流可濯纓村翁忽相值又得盡閒情
野步即事
疊巘復平原行行足力煩野程難較里旅食暫依村棗
熟兒童聚禾收鳥鵲喧徘徊顧風景不覺念丘園
開襟
開襟坐石床豈是俗肝腸月露寒秋氣天風生夜涼禽
猿四山寂松桂滿林香萬事不相接誰知幽興長
山中雪
中宵霰雪零寒氣曉來凝崖樹當中折山池到底冰芎
縻強食肉松火勝添繒籬戶牢關上何人喚得譍
送僧之華亭
忽爾來相别攜琴便出關此行離日下何事到雲間郭
外遥通海舟前少見山應思舊棲處樵屋過秋閒
送襄錦二上人之鄞
春風湖上别攜手欲何之細問重來日那曾有定期舟
行江路永錫掛海峯遲若有東南使相逢即寄詩
寄西山嵩雪庭
支遁還山去翛然世外心不曾離磵壑長是愛雲林馬
放秋場靜龍眠夜井深山林如許到早晚亦相尋
贈隱僧
高僧成獨往古路少人過切栢貞心在看山靜意多清
鐘生響答空翠與雲和不解相隨住其如白髮何
酬源上人見寄
自從相别後聞過海邦居不得陪鄉話空煩寄遠書林
聲隨雨散溪影度雲虛若遂東遊計終朝到子廬
送僧之湖南
交遊星散盡之子復南行惜别悲楊柳相思寄杜蘅好
山須駐錫惡路莫貪程近得湘中信湘中寇未平
哭復荆山
分講南山日人推學問精彌綸八教網堅實五言城願
力生前重聲華滅後清家山孤塔在過者敬如生
送敬從可上人
愛君心似我十載共隨緣離别從兹始音書何處傳嶺
雲迷晩寺江水入春田遥憶歸棲後松門獨夜禪
鄞中送坦上人歸故里
白雲相見初而子獨知予世態易翻覆道交難間疏三
江同遠棹此日晚離袪莫放音書絶東來有鯉魚
送僧歸日本
遠人仍遠别把手話江臯積水三韓路西風八月濤海
門山似粒洋嶼樹如毛他日難通信相思夢寐勞
天目禪師歸梁渚舊隐
聞師歸渚上欲盡百年閒獨鶴知難侣孤雲不易攀龍
孟經幾綴虎錫上重環禪子多求法玄門為啟關
孤山懷圓法師
湖水繞孤峰知曾住此中既傷遺塔變重惜講臺空鵝
護晴池乳鷹呼古樹風唯聞林處士清節與師同
持律僧
堅持先佛戒不染世間緣過午都忘食終年只坐禪可
曾焚蠧木長是濾蟲泉何日能相見同君話五篇
贈隱僧
禪居既高靜道氣尤凄清不識市朝路深諳猨鳥情田
衣聯槲葉山火燎松明自說歸棲後柴門罷送迎
秋日懷新敬二上人
所知惟二仲不見意何如别後雲山阻傳來信息虛黍
粱收露下草木變霜餘應有悲秋作何曾一寄予
霅城重會修蘋州
江湖身不定十載别年兄忽爾重逢面翻疑是隔生濕
雲行有路細雨落無聲惆悵還分手扁舟出郡城
太白山老僧
二十里松陰居來不厭深雲迷歸日路山是暮年心水
黑龍移井風腥虎過林消除萬事盡時或動微吟
贈苦行僧
冺然諸念盡木食貎常羸林下身雖老人間事不知持
經被艾衲禮像爇楓脂不是忘形者終難學爾為
追送奎上人還鄞
隨緣遊上國興盡即言行今日不辭我他宵還夢兄出
山雲滿槖歸路水兼程無奈汀洲畔春風草又生
送鑑上人還故山
偶隨流水出不礙滯人間道樹多年别空門此日還瀑
飛春澗淨雲度曉窗閒後會應難定相思桂滿山
寄天台萬年淮海禪席
四海今淮海中年主萬年虛空曾悟性文字不離禪靈
瀑煎茶淨寒株拾菌鮮無由親道話夢繞石橋煙
送極上人歸永嘉
心憶東嘉郡殘年别上都住房抛疏鈔歸槖帶缾盂劚
凍江船澀侵星野飯孤高堂見慈母驚怪長髭鬚
送通嗣法書僧歸隆興
一千餘里路知為爾師行晩嶠踏雲影春江聞浪聲相
逢知有約又别似無情莫話傳衣事北宗人恐争
送僧行古歸越
孤雲無定跡興至即難留獨往經秦望相期隱沃州雪
晴分去路風急阻行舟舊住如相問惟煩話旅遊
郊行遣興
節序易推遷行行感暮年麥雲黃冐隴柳浪綠浮川倦
鳥猶知返飄蓬最可憐故鄉無舊業何計賦歸田
真樂
人皆有所樂此樂獨吾真一静滅萬慮空房無點塵雪
清梅骨骼烟養竹精神羈絏徒千丈難拘散誕身
歲律又將窮山房四壁空水雲蹤不異松柏性元同睡
起蹲䲭熟香消貝葉終誰知真樂事却在寂寥中
題故人溪亭
石泉清浸檻終日遠囂紛境與禪心會源從静處分亂
峰寒蔽日斷壁晝生雲向此長棲止何人得似君
東湖北崦人家
柴門映石柟茅屋似僧庵蠶候家人熟耕時父老諳設
置當兔徑添竹護魚潭賽雨鳴簫鼓迎神向水南
江上人家
江人遂生理社甕足新醅家有兒童樂門無官吏來潮
生漁市合風便客帆開水廟迎神罷喧喧鼓笛迴
冬日山崦人家
曲崦人家少謀生各自安墾耕因地力墐塞禦天寒獵
火明深嶠漁梁露淺灘老翁知客醉語不到悲歡
溪上野人家
隔水兩三家荆扉帶郭斜春風喧燕雀時雨足桑麻翁
媪皆垂白衣冠不尚華烏蓬船一隻出入渡頭沙
向樂古移居山中
高懷厭古市買屋住深峯束帛不可聘世人那易逢故
家遺石鼓好景對金鐘得句凴誰會長歌慰井龍
贈牛羊司范月谿
莫嫌司職小先聖亦曾為蕃息更何事蕭閒且賦詩爾
牲誠具止爾牧自來思考牧宣王雅應拈短笛吹
贈山友
此地長依止人間境亦偏壁蘿斜引蔓崖竹倒垂鞭野
鶴通秋夢妖狐恐夜禪願來相伴住解脱世間緣
贈林隱君
閒居已二毛破屋翳蓬蒿短笛清風在長吟白雪高籬
腰懸瓠小柳癭繫船牢自是嫌機事寧持抱甕勞
贈同志
忘情三十載曾不厭頑疏白石能同煮青山亦共居猨
聲依樹樂鳥影入雲虛聞道黃精熟相呼又荷鉏
春遊
風和宿雨晴幽屨出柴荆好鳥各相語野花如有情心
閒何用隱身健豈須名今日不行樂真成孤此生
幽處
幽處絶煩喧白雲常在門高歌動澗壑空境外乾坤洗
眼菖蒲水輕身枸杞根閒中存至樂難與俗人言
野處
野處日多暇扶藜信脚行荒原寒鴨陣深巷午雞聲隨
地有幽事閒人無滯情歸來新月上照我入柴荆
山中吟
山林雖寂寞亦可息塵勞野食分猿果寒衣補毳袍雲
蹤常散誕松貌極孤高賦詠隨吾意無心更擬騷
蓬戶
蓬戶何須啟年來已絶交色空原自了玄白任渠嘲琴
譜添新曲書囊屏舊抄摶風九萬里安隱愧枝巢
有客
有客老柴荆終辭世上名因貧諸事省無位一身輕水
月通禪意山雲寄野情草衣兼木食亦足了餘生
立冬日野外行吟
吟行不憚遥風景盡堪抄天水清相入秋冬氣始交飲
虹消海曲宿鴈下塘㘭歸去須乘月松門許夜敲
塵表
塵表多年住身閒人事稀或時聯敝衲終日掩柴扉野
鶴惟孤唳寒鴉作陣飛物情從自異於我總忘機
題杲東軒闇維齒不壞輪珠變金色
全德寡知音浮漚亦易沉終因三昧火始騐一生心講
齒猶存玉輪珠自化金幾多空掩胾遺臭在山林
秋分前三日偶成
秋光幾一半在候已無雷顥氣凝為露嘉禾秀出胎燕
銜餘暑去蟲喚嫩寒來泡影非能久流光又苦催
朱静佳挽詞
詩有盛唐風人稱一代雄朱絃終自直白簡豈能公官
到升朝止身隨過電空傷心千里馬力盡畏塗中
殘燈
殘燈閃閃青蟋蟀怨空庭骨老似難睡夢寒還易醒凄
涼生倦枕沆瀣入疏櫺起視東方白唯餘三兩星
山中暑月
城市如煁竈輸兹山水鄉松深不見日瀑近自生涼靜
裏疑秋至吟邊喜晝長蕉衣與紈扇皆棄在空箱
時當末伏暑氣愈隆老者殊不能堪而舊業荒
殘清涼石室無由歸隠因賦是詩
踽踽復睘睘誰知遠客情衰齡餘六甲酷暑畏三庚舊
業今何有秋衣亦未成東鄰弄羌管休作斷腸聲
桐州先師塔
耿介絶依憑清虛尚飲冰悟明中觀論度越小乘僧夢
已三生破神應九品陞法門誰得髓石塔冷孤燈
秋日
秋氣清如此閒蹤信所如因窮流水脉偶到野僧居地
遠囂紛息山回響答虛幾人來不得老死向塵車
秋懷
西風吹客襟客正白頭吟無復歡娛意惟傷遲暮心飲
虹明遠浦饑鶻下荒林日月不相貸人生那易禁
田父
田父秉耒耜東郊生意繁風和土脉應雨過水花渾麥
隴抽新穗秧疇腐宿根春耕易為力歡笑語兒孫
旅懷
客路何當極家林久未還只今明鏡裏又覺鬢毛斑夜
雨添春水寒雲沒曉山彊吟無好思佳句也應慳
綠陰滿院
一年花信過滿院綠陰多老子於中住新鶯每到歌蕭
閒遺世慮清淨合天和好是孤雲性誰能管得他
出戶
出戶逢幽客相攜過别村凍開泥徑滑橋斷石星存雲
起難知處泉流自有源老農心甚適耕鑿長兒孫
心鏡
不存分别見真是與盲同常以身為觀因知色即空無
生方會道取相未成功此意吾嘗得皆歸心鏡中
古柏
庭前雙柏子曾入祖師禪黛色參天古貞心比石堅材
堪舟楫用名在邶鄘篇歲晚冰霜裏清標獨蔚然
初春賡李篔房韻
飄零長是客節物更催人前日方辭臘今朝又得辛一
天回暖氣九陌動遊塵心愛青藜杖多年伴老身
忘歸
久作餘英客溪山似有緣柳堤便野步竹寺稱幽禪結
伴尋沙鷺忘歸笑杜鵑翛然繩檢外頗覺勝神仙
酬友人見寄
山房一事無開篋理殘書習氣嗟難斷閒情為折除菊
籬秋爛漫楓徑意蕭疎忽枉瑶華贈知君又起予
酬李篔房見寄
修篔古君子谿上有清風直節應難並高標自不同嬋
娟消俗慮培養見深功愛此黃鐘管傳聲到谷中
野老
野老一身輕於今野趣成交遊木上座疏闊楮先生溪
甑吹菰米山巵咀菊英林園道子好時復到柴荆
溪頭逢野老邀我過橋東牛卧閒田上雞鳴村巷中豆
乾霜腹飽蓮倒露房空鄰里交相命桃源風景同
老去
老去寡交游孤吟倚石樓風生雲漸散虹見雨初收蒼
莽天將暮凄清氣似秋玄猿慰岑寂長嘯碧峰頭
老去玄衣敝歸來白屋寒故書多散失時事轉艱難背
日松慳長經霜菊盡乾鄰翁猶念舊扶杖數相看
竹坡舊隱
路轉新塘曲舟通别墅幽覺華嚴佛地梵放雜漁謳秔
稌連疇晚䔖渠四澤秋竹坡今不作清淚落菟裘
隱居
隱居那用名名沒隱方成交絶身常定心安病不生山
肴珍白簟野飯美青精回視人間世何如戲一棚
嚴維石端研詩
端溪下巖石縋鑿出重淵温澤非人力精華得自然龍
涎紫霞聚鵒眼碧光圓玉德終無變斯文萬古傳
稻熟而遭巨浸以詩傷之
九秋禾正熟三日雨滂沱畎畆黃雲失溝塍白水多豈
知民已病猶苦賦重科父子難相保流離可奈何
咏梅
仙姿孤潔甚不與衆芳期的皪臨寒澗凄清闖短籬祗
愁風作惡最與雪相宜野叟心偏愛莓苔古怪枝
萬木凋零盡知經幾度霜獨餘冰玉質薰得夢魂香影
入清泉瘦聲傳畫角長每因春爛漫惆悵失孤芳
怪怪復竒竒照溪三兩枝首陽清骨骼姑射静丰姿桃
李應非伍松筠素有期凴他伴幽寂玉笛且休吹
冬日
交因貧盡絶嬾與病相兼客裏朱顔失吟中白髮添衲
衣冬未補霜氣夜來嚴坐待朝曦上支離曝短簷
元日作是歲除夕立春
臘窮春自至四序遞相延玄髮成華髮添年是减年嶰
筒灰已動象魏灋初懸吾獨存吾道凝然不受遷
錢塘江潮
初聞萬馬聲漸覺似長城遠自三山起高連兩岸平淩
風添怒勢映日作虛明若是吳胥魄如何渡越兵
