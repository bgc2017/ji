潛山集卷六宋釋文珦撰
五言律
送林弓寮歸閩省覲竹谿中書往赴安谿縣新
任
當展經綸志初為撫字官五絃能自愛百里幾民安此
去還家便知非行路難蒍于歌一曲先合盡親歡
别我重雲裏揚舲積雨餘預愁千里道難寄一緘書暫
爾還谿館重來任石渠明朝謾凝睇舟已過桐廬
初三夜月
新月似蛾眉娟娟止片時輝光雖有缺輪郭未曾虧三
五還應滿尋常那得知人生亦如此窮達信難期
懷隠者
逸步脫譏讒高蹤不混凡獨甘巢絶谷人似說遊巖自
製幽人筆妻裁隠士衫世交空見憶無處寄書函
送趙一嚴守永嘉
九重思共理符竹付更生卿月輝麟譜文星次鹿城精
微敷易教信厚播詩聲好使中川水長流不盡清
送兵部兄出守高安
君是甲科人文章已立身遠邦迎父母天闕動星辰行
愛三冬日到為千里春如將致吾后先要惜斯民
雲門六寺即唐靈澈師舊隠
吟徧唐人句玄蹤不易攀一溪清到郭諸寺各依山暮
雨松花老秋風藥井間唯應千歲後華表鶴飛還
題暇亭(王子敬云在山陰道中使人應接不暇今以暇名盖反騷也)
人與山同静亭安紫翠間無時臨鏡水終日見南山子
敬心猶雜淵明意自間坐來輕世事薄暮鳥飛還
日鑄山中阻雪
來訪幽人宿春風未變和水聲依澗遠雪意向山多坡
竹摧新粉庭杉失舊柯山童曉相報鹿跡夜曾過
客居阻雪
客居還歲暮風雪掩柴扉人向行中老鄉從夢裏歸繁
聲交澗竹餘冷入山衣消遣憑詩句猶慚未入微
新昌南巖
大禹未疏鑿此山為海門試從樵逕上猶有釣車存佛
屋棲靈竇仙墳蔭遠村巖頭一滴水居者不知源
宿山庵
絶頂一庵孤悠悠清夜徂野僧寒出定山鬼暗相呼泉
落池應滿雲深樹欲無何年捐萬事來此共跏趺
野祠
翁媪已相催喧喧鼓笛來荒祠三面水老樹一身苔休
咎馮巫語凶豐信珓杯神前釃酒罷風散紙錢灰
和人晚秋客思
雙轂苦難留江城又晚秋故鄉難寄訊倦客獨登樓衰
草重重恨征鴻字字愁漁翁却蕭散吹笛過前洲
節物
節物苦驚人那堪遠客身梅心輕送臘柳意轉隨春叢
薄啼新鳥深泉動蟄鱗獨憐歸夢短不得面慈親
姚江舟中夢故人勸歸
一舸寒江上蕭蕭兩鬢華不唯傷道路終恐委泥沙宿
雨添山靄秋風起浪花故人應念我夢裏勸還家
鄞中他山堰
碧浸他山古梅梁昔化龍江溪一堰隔禾黍四郊重絶
唱思幽客歡聲徧野農長官功不朽遺廟合歌鐘
漁父
在處變名姓往來長嘯歌一身無賦役幾口共烟波江
月垂綸下汀雲宿棹和却應嫌渭叟老去脱寒蓑
忠文洪相公挽辭
間氣鍾河岳深衷悟冕旒雄文驚萬古勁節凜高秋清
廟絃何絶明堂柱不留我生蒙許與灑淚莫能休
盛德歸冥寞斯文轉寂寥聲名昭信史功業在清朝遺
表祈天切忠魂入地遥九重思亮直應作楚辭招
水亭舒眺
秋風水上亭獨坐望郊坰佛寺山偏好漁家地亦腥桑
枯因抱蝎草腐自生螢踏月歸林下柴扉尚未扄
鄞中桃花渡即事
城北桃花渡樓居半海商官河通遠浦津樹雜高檣旭
日江烟暖東風水草香為看風土異客子又懷鄉
自鄞江東泛舟至黃山橋度嶺遊白雲寺
望望白雲居崔嵬在碧虛水窮方度嶺石峻不容車舊
愛松蘿頂重來筍蕨餘却憐清絶景無地着吟廬
建溪青玉峽雲際寺
飛瀑掛晴霓山門對小溪曉行青玉峽時聽白猿啼野
竹樊蕉徑脩桐間茗畦儻容分席地便此卜幽棲
石橋瀑布
瀑布依真境何曾與世同灑空輕作霧濺石亂生風絶
壁驚飛鳥危梁卧斷虹人言龍窟宅祇在此潭中
九仙山中瀑
一水從天下源深不可知千尋垂縞練餘沫散珠璣響
激雷霆合風生草木欹老僧來灌頂濺濕薜蘿衣
雙溪寺
複嶺又重岡塵緣此地忘五峰朝寺古雙澗出雲長深
静宜棲隠高寒易雪霜擬登華頂去幽徑旋鋤荒
煙霞石屋諸寺
緣山一徑微竹樹隠禪扉雲絶去來性僧無生滅機風
簷鐵自語陰洞石能飛終擬擕缾錫他年向此歸
溪寺書懷
野寺依溪曲長橋接柳堤俗人忙不入孤客自安棲嬾
散今成性煙雲盡入題鄰居有農父時與話耕犂
宿閩中溪寺
獨宿閩溪寺中宵夢自驚月斜移樹影風急轉灘聲起
對清秋色難為遠客情雲山千萬疊何處是神京
送友人住海寺
海上蓮花國初從太守招衣傳方石偈舟泊丈亭潮漁
子應焚簄鮫人擬獻綃他時思舊社無奈寄書遥
山寺
古寺氛埃表幽程屈曲通高峰常似雨陰壑易生風架
棧為平地寒鐘出半空他年依老宿掛錫此山中
出城行半日始得到招提山氣隨時變州形入望低地
靈多産藥村遠不聞雞詰旦還離此尋幽過别谿
閩中歲暮懷吳中
冉冉年光盡悽悽客思驚疎狂輕萬事行役負平生海
月移松影山風壯瀑聲寒宵頻作夢曾不離吳城
懷安養
淨土雖周徧標方必在西一心無彼此九品自高低久
别情無奈重歸路不迷依憑法蔵願名字欲先題
惟吾與西佛天性本相關怊悵迷方久浮沉苦海間三
心終不退上輩必容攀慈念應尤切提攜早共還
容易抛鄉國漂流幾歲年癡兒竟何事慈父必興憐客
泪東風裏歸心落日邊如今定當返業已具西船
西方清泰國元自是吾家寶樹千般樂金池四色花同
遊諸伴侣一别幾年華有意重歸去途程本不賖
春日懷人
林嶺春雲滿陂湖春水多舊鄉書不到久客意如何老
去長牢落悲來一嘯歌故人今在否相憶夢青蘿
贈隠人
換却青雲志高眠舊隠廬閒門誰踐草隙地自栽蔬交
道貧尤密吟情老不疎囊中何所有一卷養生書
七里灘别友
斷壁青松古空江翠靄多行人幾迴老漁父祇高歌縱
有重逢約其如此别何明朝重回首惆悵隔烟波
湖亭别友
與君俱是客重别意如何斜日孤帆去寒江風浪多遠
懷隨鴈影新詠雜漁歌知此遨遊地何時復共過
江上與故人暫會復别
交朋似君少澹泊自真宗不記何年别翻驚此地逢烟
波涵暮景霜露改秋容又說天台去天台千萬峰
池上别友人
今朝攜手處高榭俯風漪正爾俱衰暮寧堪又别離柳
長深映馬荷弱未勝龜它日遥相憶還應話此時
贈王門老賓客
薄俗謾紛紛焉知贗與真空餘千里馬難覓九方歅古
道何當復時風未易陳王門舊賓客懷舊重悲辛
孤客
衆人皆汲汲孤客自俞俞方外居來久囊中物盡無行
將笻作伴講以石為徒若問何宗旨饑來飯一盂
除狹
世狹難紆轡全生託散財紛華因地遣懷抱向山開野
祭鴉争聚貧居燕亦來不知江上笛何事有餘哀
題顔晞仲歸隠
飄然攜杖錫歸隠故山中鳥道雲泉遠猿聲烟樹重清
閑銷不盡塵累坐來空早晚須相覓知居若箇峰
行石林蒼莽間頗多幽致有思歸隠
離城纔一舍已得近樵漁秀石雲松路荒籬水竹居陽
坡收早粟燒地長新蔬便好為兹隠吾生不願餘
看月
静室焚香罷間吟倚石欄忽從青玉峽湧出白銀盤列
宿消芒盡清暉照膽寒終宵不成寐二十四回看
尋北山友不值
山南山北住來往共煙霞午徑行松葉秋籬問菊花叩
門人不見歸路日西斜應是孤雲性難教只在家
旱雨
驟雨幡然下風雷駕疾威烏兼巢穴墮龍挾水雲飛物
象回生意神功解旱圍田間喜相語點點勝珠璣
三術
利禄與名稱拘囚豈易勝由來立仗馬有媿脱鞲鷹達
者知求解貪夫反自矜吾方用三術止觀足堪憑
山夜
山氣夜沉沉泉流石澗陰虛廊羣動息寒殿一燈深潔
白孤蟾影清澄野客心興來歌古調風動古松林
閒樂
祇以閒為樂寧論是與非安身唯草座終歲掩柴扉水
蓏收菱芡山糧采蕨薇幾回清夢去還共白雲飛
題規無範雲深室
物外清虛境由來遠衆紛靈蹤幾年說梵放或時聞似
有似無路漫山漫谷雲自難容俗駕曾不待移文
飛來峰猿
恐山還欲去着爾慰山靈掛處頻分影吟時不見形鷲
峰愁外遠巴峽夢中青月下三聲苦幽人却要聽
禁體詠雪
應臘雨(去聲)連朝豐年瑞已饒亂聲還蔌蔌猛勢尚瀌瀌
嶺嶠松增秀原田麥長臕窮閻休怨冷見晛自應消
禁體詠雪時方用兵故其末及之
擁衲坐深更頻聞蔌蔌聲祇疑為落葉不道是飛霙曉
壓松頭重寒鋪砌面平幸成豐歲兆何事却徵兵
地遠
地遠無人迹心閒見物情洞中飛石燕崖頂住山精僊
木開花異靈泉吐溜清幽棲已成趣不復問浮名
地遠隔凡塵因而此隠淪閒知雲意度清愛水精神蔬
食聊充腹麻衣足蔽身休嫌吾懶拙懶拙廼吾真
送遠
離情不可說握手更躊躇為客三秋盡還家千里餘山
程楓葉赤水驛柳條疎日夕空林下何人伴索居
吾性
吾性本疎狂難教住帝鄉看心忘世界濯足愛滄浪往
事皆如夢浮生底用忙到頭華衮服不及芰荷裳
愛性
愛性畏讙呶雲深一徑茅了無徒屬累唯結鹿麋交灌
木由來古修篁亦漸苞終然聲利表頗若類由巢
嬾性
嬾性難趨世深棲自養蒙得閒真可樂未死已知空陰
壑長留雪喬林易有風見聞今又絶眼暗耳全聾
野性
野性難諧俗空林自葺茅且教同木石不是慕夷巢竹
樹長陰合風泉夜響交山中無小草那許世人嘲
詠苕霅
苕霅水烟鄉溪風六月涼家家有船步日日聽魚桹柳
樹垂陰密薲花入夢香山人心亦愛時到詠滄浪
訪山家
山翁居處僻野屋盖茅新自得烟霞趣應無車馬塵怪
禽啼似鬼古木變為人不是忘緣者誰能與子親
送王逸人
閒身如野鶴天地一虛巢山水琴中趣松筠世外交懷
親逢遠信開卦卜歸爻更說雲門好相期共結茅
送立上人偕沈東臯謁吳退菴
闔閭城裏去瘦沈是同舟不用悲遊鹿唯須問狎鷗夕
陽空茂苑殘雪徧長洲太守相逢日言詩定點頭
送王商公遊永嘉兼呈東甽曹侍郎荆山劉學
士
覓句東嘉去春風草又薰一千餘里路四十九盤雲幸
有江山助休為旅泊分曹劉諸老在為我致殷勤
旅中秋晚
秋露洗晴空秋光處處同楓霞明野樹蘆雪覆沙叢旅
況悲寒蛬歸心寄斷鴻幾時隨牧豎吹笛亂山中
桐廬縣
瀟灑桐廬縣名聞漢代餘民風尚耕釣土物富薪蔬江
水連衢港雲山帶越墟終期置茅屋鄰近釣臺居
華亭縣
地占三吳勝名因二陸雄海村宵見日江市晝多風商
賈通倭舶樓臺半佛宫歸來千歲鶴應恨故巢空
臨安縣
霸業歸王室空城但黍苗溪隨山勢轉路入市聲遥故
俗多征歛遺民尚寂寥傷心到今古祠樹亦蕭蕭
秋聲
商颷何厲疾羣籟盡囂囂迴穴生崖谷淜滂度泬寥恍
疑沙漠戰誤聽浙江潮遮莫頻相聒羇魂易得消
江上留滯有作
寂寥誰與共華髮卧滄州月照空堂夕蛩吟壞壁秋故
人稀問訊遠客易生愁安得如沙鳥煙波任去留
秋江獨泛
秋波無際遠短艇遡寒江風景由來異鄉心未易降晚
烟生驛樹空翠撲船窗賦得滄浪曲長謠不便腔
水鄉聞鴈
短景又還暮羇愁那易禁半生無著莫萬事任浮沉衲
敝蘆花冷爐存葑火深雲間斷行鴈時復動哀吟
孤雁
孤雁如貞婦餘生不再雙避寒辭北塞隨日到南邦倦
翼堪憐影哀音自滿腔空閨人聽得離思轉難降
秋感
客中難度日池上獨徘徊露冷芙蕖死天高鴻雁來枯
莖寧再潤羣呌易成哀對此能無感吾親在夜臺
歸夢
幾歲遠辭家勞生詎有涯客居終不穏詩鬢獨先華掃
葉江風厲侵床山月斜念歸歸未得清夢入煙霞
余九月三日忽病瘧日必一作肢體憊甚至十
日隠几坐卧忽夢二人幅巾杖藜相過談詩及
寤但記得一聯云骨換言方異心空意始圓是
夕瘧止次夜又自夢坐亡手書遺偈四句前二
句雖已書而不能記憶後二句云放身行碧落
古樂聽鈞天書至落字而覺末句雖書未全而
口尚能誦於是起就佛燈書之病遂脫然信詩
之能愈瘧矣今足以起結成唐律一篇語不工
以記異也
吟是大乘禪禪深夢亦僊放身行碧落古樂聽鈞天骨
換言方異心空意始圓手挼黃菊蕊寫放瀑厓邊
春夜夢中得觀與心為度身將世作仇一聯既
覺而足成四韻寄修觀者
高人持遠流淨行在林丘觀與心為度身將世作仇不
曾過午食常滿六時修苦海人求度師應駕法舟
清苕
清曉泛苕濱長歌撥櫂頻山川開霽景草木暢餘春野
老知閒趣沙鷗似故人絶勝拈塵尾駕說弊精神
題竹房
野水連苔徑山雲掩竹房人閑清晝永鳥語綠陰涼斷
刻排籖古新茶入焙香眼前清事足不道在殊方
宿靈鷲瀾師房
清泉繞砌流境界極深幽有客暫投宿羨君長此留詩
成雲滿磵人静月當樓忽聽清猨嘯南山山樹秋
幽程
幽程寧憚遠野外意無窮山叠高低古川流宛轉通采
芝隨羽客拾橡共狙公爛漫遊三日塵勞頓覺空
隨寓
我忘方就隠鳥倦自知還隨寓皆為道何人有此閒微
茫春水渡平遠夕陽山盡入清吟景誰言勝事慳
寄淮頭家兄
君向淮堧去相思夢不安兵戈猶未定道路自應難曠
野人煙少荒城鬼憐寒故園松菊在何必戀微官
秋夜憶兄
石房清睡熟猶擁黑貂裘鄉遠難為夢山深易得秋脊
令空在詠蟋蟀暗生愁何日潜溪岸吟詩共倚樓
哭何甥
秀穎出儒林吾甥所得深良材竟難用造物果何心身
後無遺育生前惜寸陰臨棺一悲咤萬籟亦同音
邊思
少年為遠戍兩鬢巳䰄䰄百戰功誰賞空閨信不來鄉
關成夢境邊月是愁媒聽徹胡笳曲寒聲轉更哀
春江夜泛
江月照揚舲乘風過萬汀素光流遠漢高浪濕寒星客
恨消長笛閒身渺一蘋到京天未曙隠隠越山青
反舌
毛羽誠無取禽中號善鳴能將一片舌巧作百般聲元
是因風氣曾非出性情君看五月後瘖默媿流鸎
