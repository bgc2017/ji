潛山集卷一宋釋文珦撰
四言古
堯任舜禹行
堯任舜禹聖化日熙二臣至德惟堯克知明良胥會徵
庸弗疑佐命垂統股肱綱維行堯之道蚤夜孳孳上齊
七政大錄萬幾與人為善念兹在兹舉相去凶咨牧授
時執德於心其化若馳洪水滔天浩浩無涯下民昏墊
荒度為宜乃乘四載奠決刊隨櫛風沐雨手腁足胝四
海會同九澤具陂誕敷文德帝命是祇翔泳咸若鳳皇
來儀堯嘉厥功翕受敷施同聲相應百僚師師是知官
人安危之基用賢則安用佞則危惟彼陶唐百工允釐
後世有述先天弗違能賞能禪纘承伏犧為民之極黃
收純衣明並日月照臨無私不言而治端拱無為民無
能名蕩蕩巍巍惟天為大惟堯則之先聖斯言當深致
思或未之思室是遠而
天地無窮行
天地無窮人處于中三才既兆庶類皆通至聖立極萬
方所宗如星拱北如水朝東垂衣而治天下為公孝慈
道廣是謂大同自兹而降謀用是崇兵由此起彊弱相
攻上下分亂莫知適從匪兹禮義曷能靖共順之者吉
逆之者凶不能率此斯曰顓蒙窮通得喪實維降衷巧
愚不與係於遭逢毋肆小智以菑厥功安時處順於焉
考終
天道夷簡行
天道夷簡蕩蕩巍巍人心不然大行險巇轉眼翻覆誠
不易知忠或見疎信或見疑離間致入寧復顧思昔者
繾綣終焉棄遺聖如周公王猶不知孝若申生姬能死
之在彼盛時尚有爾為况乎季世顛倒是非讒人飽禄
志士苦飢俯仰今古其誰不悲命懸于天逆之為嗤沖
静無患進取必危守道安危其殆庶幾禍福之兆可以
理推夷齊去周西山採薇黃綺避秦商巖茹芝景行先
哲良足為規規而罔念雖悔何追
天道雖遠行
天道雖遠人心匪殊内直不欺與天為徒對越無媿陟
降恒俱祝史陳言曾非矯誣桑林之禱金縢之書至誠
感通如鼓應桴神人以和大信以孚不勉不思自止于
符天有常道人無異塗志斯一矣天其遠諸大道既漓
人心日渝背天從欲覆族亡軀作善降祥為惡速辜聖
言孔彰是訓是謨一念之差千里而迂惟當自修以反
厥初
别日何易行
别日何易會日何難道路修阻山川鬱盤寤寐懷思涕
泣汍瀾思君不已損我容顔時歌舊章期以自寬歌終
太息反開憂端孤鴻嘹唳過彼雲間欲托遺音遐征不
還出戶徘徊風露淒寒明月皎皎星斗闌干羅帷飄揚
顧影難安耿耿長夜摧此心肝
北遊朔城行
北遊朔城險阻艱難荒溪遐曠穹谷紆盤白日晦景隂
雲洞寒凝冰不冶積雪寧乾凍草色死北風聲酸林嘯
猛虎路多胡豻愁腸分裂趼足蹣跚風餐不飽露宿難
安别離之苦維昔所歎懷哉征人曷云来還
山中放歌(并序)
翁年七十有五息影空閒寂寞之濱期與世絶因作
歌以見不復出山之意其辭曰
春草離離秋蘭猗猗足紉吾衣南山有芝西山有薇足
樂吾飢誰信誰疑誰是誰非足亡吾機或瘞或焚或暴
或沉足為吾歸生浮死休己而巳而出山何為歌闋聲
消隠几而息夢為飛雲遨遊八極我為雲邪無待無得
窅然皆喪自適夫道吾心之適富兮貴兮吾不與易
五言古
靈鳥篇
嘗聞有靈鳥其名為鳳凰九苞信嘉瑞五色成文章其
宿必丹穴其鳴在朝陽有德斯出現德衰還伏蔵始至
於少皥再巣於陶唐舜恩被動植聞韶復翺翔閔其出
非時見歌於楚狂仲尼歎不至是亦為世傷蕩蕩二千
齡孰能致斯祥當今邁三五君明臣且良其或一來儀
足以慰萬方鳳兮儻不來吾淚徒滂滂
羌笛
美竹生窮崖西人翦為笛制度誠簡易不假金玉飾五
音既繁會八音亦交出鳳鳴何雝雝龍吟尤歷歷貪者
聽之廉愁者聽之懌悍者聽之和勞者聽之佚遺調感
人多今人孰能識空復想桓伊三弄楚天碧
悠悠萬里行
悠悠萬里行河畔草青青青草有衰歇遠行無期程秦
既滅六國驅民築長城長城三千里將以限北兵城邊
沙水寒飲馬馬悲鳴築夫困久役誰無鄕土情父母念
孝養室家歎孤嬛萬一死於築白骨空支撑膏血脂草
莽魂魄亦飄零苦哉築城人舉杵無樂聲仁守國自固
不仁禍斯宏祖龍不知此縱暴勞蒼生高明鬼瞰室天
道常惡盈長城徒高高不救秦祚傾豈若唐虞君垂衣
燕泰寧至德亘萬古巍巍不可名
征婦怨
寧為路傍草莫作戰士妻初嫁席未温夫今戍遼西憶
與夫别時山川正飛雪腰間弓箭重冰凍馬蹄裂夫君
在萬里如何可相求瞻彼日月光使妾心悠悠悠悠復
悠悠相思曷云已夜夜勞夢魂遥遥渡遼水軍中有紀
律君當慎終始勿以念室家無心事戎壘自昔忠義人
從軍皆效死
杜宇朝夕啼客舍檐樹間
杜宇蜀帝魂啼時吻流血知有思歸人日夜啼不絶吾
歸渺無期汝啼豈易說故宮春草深高堂滿簪雪
讀史有感
明良但間作瑣瑣常相因讒䛕既得志聖哲多罹屯大
化造萬物差品難具陳薰蕕不同器仁暴當異倫使之
混而處枘鑿安能親西伯居羑里仲尼傷獲麟遂使黃
綺徒商山終避秦潄泉茹紫芝揮手謝世人
戒奢
羲農至舜禹所尚惟樸素迨及三代衰君臣皆不度其
源既已開展轉若塗附秦漢距陳隋相沿少知悟傷財
而害民多不能永祚乃知縱奢淫天人所同惡金玉不
可衣錦綉不可茹所貴在農桑工巧皆民蠧
秋胡詩
潔婦與秋胡以禮成配匹畢結方五朝秋胡事行役道
塗既云遠年運亦易徂日月迭相代五回見榮枯秋胡
仕侯邦音塵久疎絶誓言奉姑嫜秋霜擬貞潔春日行
採桑援柯向前林秋胡倏來歸相逢贈黃金重義不受
金采采實筐篚歸來見夫婿乃是贈金子苦辭讓其諐
投身入淵死豈是不愛身示心如此水
浮萍寄水行
浮萍寄諸水漂流本無根倚水以為命然後生意蕃女
子方在室怙恃父母恩及其既結髮託身向他門室家
以禮合偕老古所敦畢力閨中事未嘗憚其煩夙興而
夜寐黽勉無後言德音罔違越生育皆充完夫壻輕薄
兒翻覆何無端青天起雲雷無風作濤瀾中情一朝異
棄舊淫新婚宴爾如兄弟視我同讎怨非唯不見答暴
怒難具論妃耦道遂喪安能久自存祇憐妾薄命仰天
每長歎願還念昔者無為卒相諼
静夜不寐行
静夜不遑寐秋氣殊清清霜露塗庭蕪隕葉摧枝莖西
風更蕭騷萬竅皆同聲蜻蛚亦含悲嘖嘖牀下鳴出門
一以視青天綴繁星三五正縱横北斗方斜傾飛鴻朔
方來迢迢困遐征中路失儔侶隻影何煢煢感物懷遠
人徘徊以屏營心折不能言默默徒憤盈
贈道士褚雪巘
褚君樂嘉遯門徑多青蕪心同水月皎身與山雲俱古
壁懸篆籀不愛燒藥鑪南華註已畢終然得玄珠高風
度寥廓逸韻淩江湖策杖時過我以我機事無中情了
無取斯為真隠徒知己換凡骨何時上清都
賡趙别駕天寧古檜韻
檜龍奮頭角百獸毋敢獰居然護祇園老鬽䰟魄驚本
根既深固樛枝任縱横秋城風雨癡或躍常夜鳴夜鳴
不自己江頭雲霧生乘雲何所之變化朝帝京歸來氣
尚豪撼動老禪兄空庭儼相對健骨殊淒清中林萬古
松或可為同盟蒲柳先秋凋襟期信難并異質誠正直
扶持乃神明更看霜雪繁黛色挺孤擎
江頭雨霽
雨收江路涼徐行吊孤影遠岫夕陽明平洲霽華静渡
頭人盡歸佳趣在漁艇漁翁不自知醉臥風吹醒
鏡中放歌
日日行鏡中身與白鷗同閒蹤無滯留清興何始終紅
蕖耀晨籹綠蒲媚新叢長歌對漁父滄浪有遺風
野外即事
春暮倉庚鳴農家語堪聽雨暘不違時麥高桑葉青烹
豚酌清酒廟中謝神靈田蠶杯珓好歡聲動林坰祭罷
各分散羣鳥啄餘腥
結交
結交盡閒交日欲共幽討道人失前期使我縈懷抱清
猿往相催同來須及早良恐秋風高吹我杞菊老
遠别曲
問君何所之執手立前墀可堪為遠别都不道回期簷
間蠨蛸蟲似知妾心悲纏綿結離恨千絲仍萬絲
投宿山家
山家忘四時力作倦還息鴉鳴知欲曙雞栖念當夕兩
男皆長成盡解供賦役季女方及笄亦復能紡績老翁
獨無事醉飽岸巾幘喜客到柴扉掃室具枕席棗栗非
外求園蔬更堪摘殷勤活生理頗覺計自得我生獨何
為轉徙常寄食語殘燈欲死草際蟲嘖嘖
廢塜
荒草沒頽垣知是何人墓高頂上牛羊空間住狐兔行
旅為傷神子孫在何處飋飋起悲風蕭騷白楊樹
鄞江送友
西風日夜起江上楓葉赤可憐未歸人復送行遠客相
見鬢毛改轉覺世路迫他日慰相思豈必在書尺薄俗
能移人出處當自力
喜晴
郊行雨初歇野徑泥猶滑斜日照殘雲雲邊飛鳥没别
浦有行舟乘流櫂歌發對景未能去沙頭待新月
經旬雨不斷今日喜新霽杖策東臯行桑柘隂翳翳蠶
老欲登箔菜麥亦可刈田園足生理外此盡誤計父老
誠見客吾駕從兹税
客夜
客館何寥寥明月竟窗戶青天懸列星零露霑宿莽懷
感不遑寐起坐聽漏鼓聽罷復重聽聽徹三四五
觀海
粤自兩儀分溟波長諸水涵渟昭體量沆瀁無涯涘一
目但浺瀜百川競輸委東聞號扶桑西或稱濛汜浴日
揚明輝浮天忘表裏神靈奠厥居鱗介安攸止蜃氣成
樓臺珠光耀坻沚漁商所依憑利用何窮已鼓楫通九
夷乘風超萬里初唯見平相漸得悟深理儻可覓蓬萊
當從赤松子
永嘉迪古巖作亭楳竹間東閣為摘少陵天寒
翠袖薄日暮倚修竹句扁曰寒倚書來索詩寄
題四韻
凛凛冰玉質亭亭雪霜姿共此歲寒操不與東風期羣
芳性苦殊道人心自知悠然澹相對千載有遐思
蠶麥辭
山人日無事行行自娛嬉竹西數家村喜聞翁媼辭蠶
以禦我寒麥以充我飢二者嘗致禱羣神將我貽繭必
大如甕繭繭皆成絲麥必生兩岐粒粒皆可炊儻得遂
所願報謝無敢遲此意頗淳古當見於周詩
夢覺辭
霜月何皎皎寒風更淒淒氣候感微蟲終夜常悲啼遊
子當此時能不念故棲念久結為夢遠過横塘西此夢
亦良勞屢涉山谷溪宛然見親友笑語相招攜覺來仍
在旅鄕遠人乖暌浮生等如夢短長不須稽
晚宿山寺
日晚投山寺蕭然異人境石房雲氣深苔階雨聲冷心
清不成寐篝燈對孤影清猿亦可人長嘯西南頂
題東臯
東臯縱遐目生意良自多魚躍喜冰釋鳥語乘春和芳
蘭馥餘荄名花眩喬柯倦客獨無依奈此庶物何
披雲亭
我愛山中人冥心住幽寂危亭上絶巘不染世人跡羣
峯合空翠疑若天宇窄午夜獨長嘯雲開山月白
題聽松亭
别駕公事閒翦棘開三徑天風引長松蕭蕭滿清聽坐
石琴意真憑欄醉魂醒亦使山中人悠然動歸興
題靈泉寺更幽軒
寒泉發靈竇翠靄生重岡偶因山鳥鳴得此林僧房高
槐肅夜氣短牖熙晨光空門了無事歲月静中忘
為清渭濱賦集清軒詩
造化既槖籥坱圠斯無窮下達于幽隂上徹于穹窿物
各限己私是以無全功高人作軒宇與彼造化通洋水
皆心深一碧涵虛空洗盡世間塵萬象皆冲融乾坤清
淑氣大集於其中為語登軒人快覩開昏蒙
郊外春日
垂楊褭東風桐花醉鳴鳩地僻無行人方塘水交流
春夜夢遊溪上如世傳桃源與梵僧仙子遇
具蟠桃丹液靈芝胡麻於雲窗霧閣間請賦
古詩頗有思致覺而恍然猶能記憶五句云
灘峻舟行遲亂峯青虬蟠一瀑素霓吼靈桃
粲丹朱僊飯雜芝糗遂追述夢事足成一十
七韻
隨意作清遊唯與笻竹偶徘徊望原田宛轉赴林藪隔
溪更幽竒欲往興彌厚漁人自知心涉我不待叩爛爛
桃花明粼粼白沙走灘峻舟行遲輟棹入崖口亂峯青
虬蟠一瀑素霓吼微徑上青冥高木掛星斗梵宇金碧
開萬象發蒙蔀老僧雪眉長妙語滌心垢乘雲者何人
笙鶴自先後邀余過殊庭酌以流霞酒靈桃粲丹朱僊
飯雜芝糗白鹿守天壇彩煙生藥臼謂言保其真物我
盡芻狗窗外鐵鐘鳴驚覺復何有乃知百年間夢境匪
長久
夢中作
棄置何足憂貧賤元非病山邊水邊行頗適幽人情柴
門絶輪鞅蒼苔滿修徑忽聽漁者歌還動江湖興
記夢
神清發幽夢夢到仙人峯老仙啓玄門問我來何從仙
髮映山綠仙顔眩日紅高低種玉田異植方茸茸里閭
見翁媼亦復非塵容雞犬聲相聞略與桃源同雲中飛
僊人縹緲如游龍遄征不可即得非是喬松白雲既變
滅仙軿亦無蹤夢覺兩何有聞打西林鐘
過嚴灘登子陵釣臺
幽人山水心獨向新安去應為一絲風元非釣名具浪
高灘七里片石還如故回首問雲臺荒煙渺無處
旅感
苦無住山資千里遠為客兄弟會面難雙親鬢毛白故
園書不來愁緒日夜積滿庭枯草根忽復化新碧
大水後作
田家望西成彌月雨霖霔流潦迷川澤秔稻盡漂淤牛
犬犇崇丘雞亦栖高樹室廬畢沈沒野老無歸處大家
還急租官中未蠲賦妻子多轉徙天高不可籲但願吾
皇知聖恩加咻噢下詔發倉廩賑䘏散紅腐不唯赤子
活亦使根本固八表皆歸仁萬歲永終譽
秋懷
霜風吹槁梧索索生秋聲梁燕已無跡哀鴻復南征遊
子當此時轉覺難為情庭闈隔千里日夜白髮生
倣古思邊
去年與君别綠樹聞啼鴂今年當此時憶君君未歸音
書難寄遠珠淚濕羅衣
秋光
秋光已過半風氣日淒緊鴻鴈復來賓燕鶯無留影遊
子於此時感物念鄕井縱使夢能歸歸塗難歷省
送歸篇
秋老木葉乾露冷蟲聲死征人未授衣鄉心日千里揮
手睇雲帆頃刻限煙水他時慰相思遠寄書一紙
