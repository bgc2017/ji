陳剛中詩集别集類四(元)
提要
(臣)等謹案陳剛中詩集三卷附錄一卷元陳
孚撰孚字剛中天台臨海人歷官奉直大夫
台州路總管府治中事蹟具元史本傳此集
卷一題曰觀光稿乃至元中孚以布衣上大
一統賦江浙行省聞於朝署上蔡書院山長
考滿謁選京師時所作卷二題曰交州稿時
至元二十九年世祖命梁曾以吏部尚書再
使安南孚以翰林國史院編修官攝禮部郎
中為副使往來道中所作卷三題曰玉堂稿
皆孚官翰林日作案孚使安南回擢翰林待
制仍兼國史院編修而稿中有翰苑薦為應
奉文字二十韻謝大司徒併呈諸學士一首
又有至元壬辰呈翰林請補外二首壬辰即
使還之次年是前後官翰林所作均在此集
也觀光交州二稿皆紀道路所經山川古跡
盖仿范成大使北諸詩而大致亦復相埓玉
堂稿多舂容諧雅渢渢乎治世之音其上都
紀行之作與前二稿工力相敵盖摹繪土風
最所留意矣附錄一卷皆載諭安南詔安南
謝罪表及孚與安南諸書考孚元書無傳其
出使始末乃載梁曾傳中其時陳世燇不出
郊迎又不延使自陽明中門入孚作三書責
之辭直氣壯迄不辱命然傳不載其書詞此
卷亦足補史闕也瞿宗吉歸田詩話曰鸚鵡
洲有陳剛中一篇詞語跌宕議論老成誠佳
作也又白門詩亦佳葉盛水東日記則曰詩
與文稍異者以詩兼興趣有感慨調笑風流
脱洒處如長詩落句翻空旁入作散場語是
也然時一出奇耳前元詩人陳孚剛中集中
歌行則全用此體觀者察之云云盖宗吉舉
其一兩篇而盛則核其全集故以自落窠臼
為病雖推闡少苛要亦識微之論矣又陶宗
儀輟耕錄記孚少嘗為僧題詩於父執之壁
父執知其欲歸俗因使養髮妻之以女其詩
淺鄙其事亦不知有無小說多誣不盡可信
集中不載顧嗣立元詩選初集乃錄之補遺
中殊失别擇今無取焉乾隆四十六年十月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
