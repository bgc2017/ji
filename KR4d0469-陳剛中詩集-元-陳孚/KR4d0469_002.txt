陳剛中詩集卷二
元陳孚撰
交州藁
出順承門
又騎官馬過中原袖有芝泥御墨痕嶺海孤臣天咫尺
五雲回首是都門
過盧溝橋
去天尺五禁城西華表亭亭柳拂堤海上飛来雙螮蝀
雲間擁出萬狻猊太行山色浮鯨浪上國秋聲送馬蹄
誰識太微天極象迢迢河漢玉繩低
良鄉縣早行
西風黃葉館曉起候鐘聲驛吏張燈送山童抱褥行短
笻秋萬里長劒月三更猶有鈞天夢依稀遶禁城
涿州
乾坤萬里一征驂馬上彎弓膽氣酣回首太行青未了
不知身在涿州南
樓桑廟
古廟千年後桑隂滿涿州亂山空北向大火已西流遺
恨三分國英風百尺樓里人牲酒奠想像衮龍浮
易州
白雁飛殘水滿洲驛亭疎雨古槐秋平生最惡荆軻事
手障西風過易州
保定府
聖明恩重一身輕英簜熒煌萬里行試問黃金臺上月
清光此夜為誰明
萬點寒鴉噪野烟保州城上夕陽天道傍苔碣麒麟臥
知是誰家舊墓田
中山府
馬上秋雲擁節旄霜花如雪點征袍要留醒眼看天地
不向山中飲濁醪
定武蘭亭墮渺茫愚儒猶護篋中藏我来一笑無他語
獨立西風看雁行
真定懷古
千里桑麻綠蔭城萬家燈火管絃清恒山北走見雲氣
滹水西来聞雁聲主父故宫秋草合尉陀荒塚暮烟平
開元寺下青苔石猶有當時舊姓名
過滹沱河
鉦鼓連天戰血紅存亡只寄寸冰中憑誰剪取鱗鱗碧
畫作雲臺第一功
宿趙州驛
晉家曲沃舊池臺無數行人去又来可惜石橋三百尺
只留驢跡印青苔
攬轡欒城又趙州清霜點入鬢邊秋何如東院老尊宿
不出山門到白頭
望臺
北道將軍鐵鏁開火旗萬陣渡河来君臣感會風雲際
半在雲臺半望臺
鄗南光武廟
赤伏真天子玄圭衮藻明千年高邑廟一笑下江兵野
闊騰龍氣河流渡馬聲列侯冠劒合英采儼如生
過臨洺驛大雨雪寒甚
弭節發襄國飲馬清洺水山岳忽隂沍急雪白玼玼北
風利如刀剪剪射雙耳飢烏時一鳴僕夫寒墮指人生
三間茅豈不願鄉里天子命有行去去何敢已道傍有
旗亭濕烟亂汀葦尚想布衾人晏眠猶未起
邯鄲懷古
數點寒峰擁翠嵐叢臺落日見漳南火枯襄子殘銅斗
土蝕平原舊玉簪宫閉沙丘空有雀兵吞函谷已如蠶
回仙逆旅今存否世上黃粱夢正酣
磁州
漳水東流繞碧灣風蒲獵獵夕陽間帽簷不奈黃塵滿
賴有磁州數點山
銅雀臺
古臺百尺生野蒿昔誰築此當塗高上有三千金步摇
滿陵寒柏圍鳳綃西飛燕子東伯勞塵間泉下路迢迢
龍帳銀筆紫檀槽怨入漳河翻夜濤人生過眼草上露
白骨何由見歌舞獨不念漢家長陵一抔土玉柙珠襦
鎖秋雨
彰德道中
偶逐征鴻過鄴城譙樓鼓角晚連營雨垂魏武分香淚
水湧周文演易聲林慮山高秋靄濕湯隂里近夜燈明
誰人得似韓忠獻鄉社猶誇晝錦榮
羑里歌
若有人兮羑里玄端兮玉几昔炮烙兮將纍以死今閟
宫兮百世紀望糟丘兮朝歌彼罔有悛兮柰何横流汙
兮滂沱河有龍兮洛有龜藐余繇兮明夷人弗問兮上
帝臨之帝獨(闕)兮漳之渚水曾波兮神靈雨已矣乎文
不在兹兮使我心苦
淇州
聯鑣下淇澳烟淡草紛紛綠竹已秋色白旄空暮雲殘
陽孟津渡落葉比干墳尚想鷹揚叟當年此策勲
衛州
衛國多君子郊原景尚雄舟行淇水上人在邶風中酒
不荒商邑琴猶記楚宫孟津在何處無語對征鴻
黃河(按此詩已見卷一題為出彭城北門)
千載金湯擁上流只今惟有荻花秋江南客子笑無語
閒看黃河遶汴州
博浪沙
一擊車中膽氣高祖龍社稷已驚摇如何十二金人外
猶有民間鐵未銷
汴梁龍德故基
書来海上勸連兵已見金輪逐火精醮絶絳樓無鶴唳
朝空丹扆有狐鳴羽袍士尚傳三洞介幘人誰報六更
一代興亡真大夢陳橋驛畔見青城
登大相國寺資聖閣
大相國閣天下雄天梯縹緲淩虚空三千歌吹燈火上
五百纓縵烟雲中洛汭已掩西墜日漢津空送南飛鴻
闌干倚遍忽歸去颯颯兩鬢生秋風
石假山
晨遊大梁圻涕泗不可忍道間萬崔嵬插天湧蒼筍尚
想吳震澤巨斧斸嶙峋東南赤子脂已逐枯蘚盡峨峨
神霄君瑶鐘擁鴉(闕)摩挲太古姿在貫右宗稹維國建
宫室天球樹靈簨胡為黑鬅鬙羅此亂蛟蜃事往不必
議隂雨洗殘燐回首丹鳳門古槐葉黃隕
朱仙驛
城郭重来事已非南薰不掩柳依依舊時大慶蒼虬礎
留與田家夜搗衣
鄢陵
鄢陵昔搆兵萬騎夜流血一矢忽飛来射落楚山月哀
哉公子側戰骨當速朽胡為三日榖易此半樽酒我今
不飲酒但飲落月光晉楚杳何處雉鳴烟茫茫
上蔡縣驛
上蔡城邊雉兔肥滿川桑棗綠成圍東門牽犬無窮樂
誰遣君侯不早歸
幽贊神明象數開要從混沌見胚胎人間别有蓍龜在
休問荒城八卦臺
蔡州
君不見蔡州城下三尺雪緋衣小兒二尺鐵汝水鱗鱗
蒼瓠懸不洗逆雛襟上血吏部落筆走風雨穹碑清廟
生民語顓臾乃在邦域中君誅一臣何足詡乾坤萬世
開皇元天戈一指清中原方將泥金泰山頂殘灰豈問
幽蘭軒
蔡州至馬鄉遇大雪有作
北風一夜聲洶洶大地吹如銀浪湧古槐夹道萬玉虬
向人夭矯欲飛動蔡州昔讀昌黎碑疾馳文城見真勇
我今躍馬蹴瑶瓊馬&KR0629;長嘶耳雙聳平生凛凛鐵石心
意行萬里無關隴膚爪皴裂豈復問政要歲寒報天寵
回頭却笑鶴髮翁地爐如蝟縮擁腫(鶴髮翁謂交趾老使臣也)
黃州黃陂驛
晨發定遠驛千崖紅櫟林午度大勝關萬壑青松隂寒
泉瀉澎湃亂石懸崎崟呦呦走野鹿角角鳴山禽平生
一兩屐若有山水淫天台鴈蕩路坐對清猿吟朅来擁
使節躍馬聲駸駸誰知長淮上風露凝衣襟黃州渺何
處雪堂蒼烟深因思蘇長公幅巾霜滿簪洞簫起月下
天地皆清音千載豈云遠知我猶此心
陽羅堡歌
陽羅殘堡高巑岏亂山勢如秋蛇蟠長江西来五千里
雪濤怒濺秋風寒憶昔王師駐江上旌旗百萬騰龍鸞
江神俛首不敢喘鏡平河碧無驚湍乾坤一統自此始
坐見北極朝衣冠我来蘄黃望夏口彷彿但認烟波竿
漁鼓數聲起何處白鳥飛盡青天寬鯶公盈尺不論價
翛然一笑生清歡興亡往事誰復問磯頭石老蒼苔乾
津鼓急催渡江去又見曉日浮晴巒
黃鶴樓歌
嶪嶪乎黃鶴之樓兮突起乎天之東南吾不知其幾百
尺兮踞石磴而仰望眩金碧之耽耽手捫星漢如可近
但見天飇吹髮寒鬖鬖瞿唐三峽之波濤洶湧訇擊而
下兮雷聲怒撼于江潭忽遶城以北匯淨若萬頃之清
藍楚山數點鸞騰蛟躍兮碧影倒浸乎烟嵐殘霞似落
未落兮蒲獵獵以風偃柳裊裊以露含武昌亭臺一千
萬瓦光參差浮楩楠下視十二之衢兮炫服士女東西
行者藐蠕蠕之吳蠶黃鶴之仙人霓冠青瑶簮御綘旌
于列缺倒景兮偶見我以大笑欲駐我之征驂攀東溟
之博羅曜折西極之優鉢曇飲我以蒲萄鴨頭之綠兮
侑以洞庭之蒼柑洞庭帝子鼓軒轅之瑟兮舞干戚而
撞宫函白也挾赤鯨以旁睨崔顥怩縮而不敢以談浩
浩乎萬丈之氣兮長虹横空夭矯而方酣下蟠黃之輿
上斡玄之堪安得挽招摇以酌元氣兮妙太極而函三
慨彼在昔如焚如惔陶司馬之狂悖庾大令之貪惏鸚
鵡之洲何罪而戮赤壁之磯何功而戡吾豈若二三子
斵崑崙之璞兮輕蹈夫太阿之鐔飛来兮黃鶴跨汝從
兮彭耼
鄂渚晚眺
黃鶴樓前木葉黃白雲飛盡雁茫茫櫓聲摇月歸巫峽
燈影隨潮過漢陽庾令有塵汙簡冊禰生無土蓋文章
闌干只有當年柳留與行人記武昌
鸚鵡洲
大江東南来孤洲屹枯蘚中有千載人殘骨寄偃蹇貽
漢黨錮&KR0008;薦紳半摧殄况復啖葛奴盡使羽翼翦天乎
鸞鳳姿乃此侣猰犬想當落筆時酒酣玉色洗鸚鵡何
足詠僅以雕蟲顯我来策蓬顆清淚悽以泫尚悵迷幾
先不為無道卷賢哉龐德公一犁老襄峴
吕仙亭
昔日吕公遊洞庭玉簫吹裂蘆花汀秋空一劒忽飛去
夜月千山烟冥冥天地茫茫烏兔急波濤洶洶蛟螭腥
起呼老樹欲與語濕露亂洒苔痕青
岳陽樓
洞庭木葉風颼颼雪浪萬頃飛白鷗氣浸中天日月濕
影摇大地山河浮數聲裂玉洞賓魄一點殘黛湘娥愁
安得天瓢酌仙酒跨鯨直上扶桑洲
潭州
百萬人家簇綺羅叢祠無數舞婆娑山盤衡嶽樹林密
水落洞庭鳬雁多染竹痕深湘女淚佩蘭聲斷楚囚歌
洛陽年少胡為者不奈承塵鵩鳥何
瀟湘八景
洞庭秋月
月明水無痕冷光泫清露微風一披拂金影散無數天
地青茫茫白者獨有鷺鷺去月不摇一鏡湛如故
烟寺晚鐘
山深不見寺藤隂鏁修竹忽聞疎鐘聲白雲滿空谷老
僧汲水歸松露墮衣綠鐘殘寺門掩山鳥自争宿
江天暮雪
長空捲玉花汀洲白浩浩雁影不復見千崕暮如曉漁
翁寒欲歸不記巴陵道坐睡船自流雲深一蓑小
瀟湘夜雨
昭潭黑雲起橘洲風捲沙亂雨灑篷急驚墮檣上鴉黿
鼉互出沒暗浪鳴艣牙漁燈半明滅濕光穿蘆花
平沙落雁
十里黃晶熒菰蒲暎原隰亂鴻忽何来影墜西風急嘹
唳三數行欲起又飛立水寒夜無人離離爪痕濕
遠浦歸帆
日落牛羊歸渡頭動津鼓烟昏不見人隠隠數聲櫓水
波忽驚摇大魚亂跳舞北風一何勁帆飛過南浦
山市晴嵐
茅屋八九家小橋跨流水市上何所有寒蒲縛江鯉犬
吠樵翁歸家家釡烟起共喜宿雨收霞明亂山紫
漁村返照
雨来湘山昏雨過湘水滿夕陽一縷紅醉眠草茵暖漁
罾曬石上腥風吹不斷野鳬沉更浮沙汀荻芽短
衡州
千里山逢十里平巍樓突兀見澄清州依岣嶁屏邊住
人在瀟湘畫裏行海雁飛回秋渚影江豚吹老夜濤聲
何時得似龐居士一鉢空門了此生
永州
燒痕慘澹帶昏鴉數盡寒梅未見花回雁峰南三百里
捕蛇說裏數千家澄江遶郭聞漁唱怪石堆庭見吏衙
昔日愚溪何自苦永州猶未是天涯
湘山寺無量夀佛
大地山河無非佛者此為真身孰則為假滔淊清湘瑶
影如瀉一草一木亦皆瀟洒月明露寒綠烟浮野山禽
澗鹿悉談般若我来自北金鞍鐵馬一笑石上得清淨
捨巍乎梵宫朱門碧瓦彈指毗盧風斯在下
盤石山
懸崖千仞鐵崔嵬勢似飛虬捲海来我見只疑山欲躍
馬蹄不敢蹴青苔
全州
城郭依稀小畫圖佛光迥照鐵浮屠斑斕歸洞見盤瓠
格磔滿林聞鷓鴣(闕)北吞雙練急湘山南聳一螺孤
停鞭欲問炎州事(闕)侏離見矮奴
靈川縣觀桂林山
碧波洗出萬雲鬟(闕)滿殘陽紫翠間三世眼根修得到
天教盡見桂州山
馬王閣
千山萬山紫翠芒巍閣突起山中央煜煜金身兜率佛
稜稜鐵面扶風王烟雲浮動貔虎氣日月飛遶狻猊光
回望交州渺何處孤鳶跕跕南海黃
七星山玄元樓棲霞之洞
懸崖插天千尺餘下有靈穴呀空虛勢如瑶宫聳渠渠
菡蓞浮動金芙蕖想當未判混沌初元氣旁魄不得舒
鬼斧鑿裂蒼﨑嶇要令吞吐如蟾蜍浩浩大海東南瀦
洪濤蕩激痕未除白乳滴結色雪如伏翼倒懸啄瓊琚
滿洞雲烟誰所嘘冷翠撲人濕衣裾直疑竅通崐崘墟
十二玉樓鈞天居日華月華佩璠璵天丁夾侍黃金輿
飜然而下騎鯨魚流鈴佀有聲虚徐平生嗜山如猿狙
南窮衡嶽北醫閭數年侍直承明廬章服政爾祠鶢鶋
今朝偶捧紫泥書雕題鴂舌開象胥見山忽覺形蘧蘧
三世熱惱為之舒手攀古藤倚栟櫚天風吹鬢寒蕭疎
山僧留我羹野蔬問我何時返樵漁人生六合一土苴
胡能戚施與蘧篨有江可釣田可畬便當箬笠隨舂鋤
冠卿何人墮泥淤郡邑鞭背生蟲蛆日之夕矣吾歸歟
欲歸更為山躊躇
題水月洞
鐵崖萬仞鬼斧所鑿長嘯一聲白雲驚躍
自永福縣過八十里山
下山如井上如梯亂石嵯岈割馬蹄正是行人行不得
鷓鴣更在隔林蹄
馬平謁柳侯廟
詞華一代日星尊茶臼村童儼尚存山左竟令驅厲鬼
庭中已悔乞天孫善和里隔生前淚文惠祠封死後魂
欲奠荔蕉不知處滿池榕葉擁朱門
賓州
賓州大如斗青林掩蒼靄亂石熊豹蹲纍纍漱江瀨野
嫗碧裙襦聚虚擁野外青篛羅米鹽飄飄雙繡帶日晚
投古驛酸風不可奈綠竹亂生枝離披影如蓋瘴雨飛
為塵鵂鶹聲噦噦府僚跪庭前對我各一慨濁酒強為
飲旅魂那可醉故園何日還白雲遶吳會
過牂牁江
青草風吹毒霧腥交州何(闕)海溟溟牂牁已恨天涯遠
又過牂牁二十程
過邕州崐崘關
昨日過大林關酸烟毒霧山復山今日過崐崘關寒泉
怒瀉聲潺潺道傍榕樹齊如織千柯萬葉巗崖間怪藤
倒懸一百尺霜雪不剥皮堅頑勢如蛟螭夭矯下絶壑
駐馬側視不敢攀(闕)忽何来眼閃電光尾彎彎山童
驚顫髮卓竪勸我急勒金鞍還因思狄天使貔貅夜度
摧狂蠻上元燈火杳何處至今野燒痕斕斑我雖一書
生袖有青絲綸誓將報天子肯避路險艱邕州南征士
三萬鐵甲未解寒痌瘝我身七尺不能勇金符正爾羞
蒼顔鐵鞭一揮出關去孔雀飛下滄江灣
邕州
左江南下一千里中有交州墮鳶水右江西遶特磨来
鰐魚夜吼聲如雷兩江合流抱邕管暮冬氣候三春暖
家家榕樹青不凋桃李亂開野花滿蝮蛇掛屋晚風急
熱霧如湯濺衣濕萬人塜上蛋子眠三公亭下蛟人泣
驛吏煎茶茱萸濃檳榔口吐猩血紅颯然毛竅汗為雨
病骨似覺收竒功平生所持一忠壯荒嶠何殊玉階上
明年歸泛兩江船會酌清波洗炎瘴
江州(在谿洞)
司馬琵琶昔日歌天涯流落事如何若行今日江州路
應是青衫淚更多
老母越南垂白髮病妻燕北寄黃昏瘴烟蠻雨交州客
三處相思一夢魂
度三花嶺
絶壁三千丈荒烟八九家黃茅青草瘴黑質白章蛇橄
欖高懸子芭蕉倒吐花嶺頭一回首何處是京華
思明州元日
去年元日步瀛洲獸舞天墀拜冕旒山驛今朝一樽酒
微臣身在嶺南州
三雛掌上玉娉婷拂曉嘔啞語到明今日亂山孤枕上
耳邊忽似有啼聲
思明州
風吹蠻雨滴芭蕉杵臼敲殘夜寂寥留得孤燈床榻畔
思明州裏過元宵
手捧檳榔染蛤灰峒中婦女趁墟来蓬頭赤脚無鉛粉
只有風吹錦帶開
鹿酒香濃犬彘肥黃茅岡上紙錢飛一聲鼔絶長鎗立
又是蠻巫祭鬼歸
毒蟲含弩滿汀沙荒草深眠十丈蛇遥望天邊紅似火
瘴雲飛落木棉花
刺竹叢叢苦筍生山禽無數不知名元宵已似春深後
龍眼花開蛤蚧鳴
度摩雲嶺至思凌州
嵳峩摩雲嶺石壁如梯遶天頂千年毒瘴鬱不消怒入
老楓結丹癭蒼莽思凌州懸厓結屋如蜃樓寨門半掩
刀槊健隠隠雲際聞鳴牛蠻獠下山健如虎口紅如血
面如土手捧椰漿跪馬前山虺水蟲間肴俎對此停鞭
空自慨吾獨何為在荒裔他年周京王會圖願借丹青
寫椎髻
祿州遇大風
岩壑驚摇木樹摧滿空苦霧捲塵埃黑風鬼國漂流去
赤縣神州夢寐回病馬不嘶毛似蝟征夫相對面如灰
夜深不解征衣睡况有翻盆急雨来
交趾境丘温縣
九月出薊門北風吹雪衣裘温正月至交趾赤日燒空
汗如水天涯海角茫茫路馬蹄聲裏光隂度萬里長空
一飛絮飄飄知復墮何處夜瞻天極思鬱結臣身南嶠
心北闕願頌聖皇如天福早見塗山班萬玉
二月三日宿丘温驛見新月正在天心衆各驚異
因詩以記之
至元癸巳春二月三日夕陳子使交州弭節丘温驛雲
開林影明出門看月色但見天中間彎彎貼半璧同行
二三子相顧各太息中原月初生去地纔數尺今胡翹
首望月乃在東北神禹奠九州維此實異域玄象尚爾
殊禮義何由識太息不能寐風動松露滴亂星不知名
纍纍擁南極
交趾支陵驛即事
六轡南驅下寶臺交州正月已青梅富良江湧瘴雲濕
安化橋昏蠻雨来蝙蝠穿林紅似燄蜈蚣浮海黑如堆
防風猶後塗山會終為生靈結禍胎(寶臺交趾山名)
交趾朝地驛即事
帝德堯同大山河共一天璽書行萬里銅柱又千年赤
幟明雲際烏衣拜馬前舞階干羽在未必賴樓船
交趾橋市驛戲作藥名詩
長空青茫茫大澤瀉月色使君子何来山椒遠于役虎
狼毒草叢淚如鉛水滴更苦參與商骨肉桂海隔問天
何當歸天南星漢白
入安南以官事未了絶不作詩清明日感事因集
句成十絶奉呈貢父尚書并示世子及諸大夫
篇篇見寒食
拜掃歸来走鈿車(杜牧)二年寒食住京華(胡曾)自憐慣識金
蓮燭(歐陽修)奉使虚隨八月槎(杜甫)
回首扶桑銅柱標(胡曾)芙蓉帳煖度春宵(白居易)清明寒食
誰家哭(白居易)折戟沉沙鐵未銷(杜牧)
關山迢遞古交州(李郢)物換星移幾度秋(王勃)微雨微風寒
食節(裴廷裕)夷歌銅鼓不勝愁(陳羽)
殘花悵望近人開(杜甫)不盡長江滚滚来(杜甫)寒食清明都
過了(參寥子)鷓鴣飛上越王臺(李紳)
台州地闊海冥冥(社甫)人踏金鰲背上行(楊蟠)獨在異鄉為
異客(王維)無花無酒過清明(魏野)
慈母年高鶴髮垂(石介)鄉書無雁到家遲(許渾)初過寒食一
百六(白居易)一日思親十二時(山谷)
共藉梨花作寒食(東坡)孟光舉案與眉齊(東坡)越裳翡翠無
消息(杜甫)夜合花開日又西(白居易)
寒食家家出古城(王建)滿川風雨看潮生(石曼卿)八千里外
飄零客(白居易)起向朱櫻樹下行(張籍)
一百五日寒食雨(山谷)風光别我苦吟身(賈島)尚書氣與秋
天杳(杜甫)同是天涯淪落人(白居易)
海客乘槎上紫氛(李商隱)清明時節雨紛紛(杜牧)虎牙銅柱
皆傾側(杜甫)水盡天南不見雲(李太白)
安南即事
聖德天無外恩光燭海隅遂頒南越詔載命北門儒萬
里秋持節千軍夜執殳前驅嚴弩矢後爨擁樵蘇睠彼
交州域初為漢氏區樓船征既克徵側叛還誅五代頽
王紐諸方裂霸圖遂令風氣隔頓覺版章殊丁璉前猖
獗黎桓後覬覦一朝陳業搆八葉李宗徂
安南本漢交州唐立都護府梁貞明中土豪田承美
據其地楊延藝結洪吳昌岌昌文互相争襲宋乾德
初丁公著之子部領立傳子璉璿大將黎桓簒之桓
子至忠又為李公藴所簒公藴德政日尊乾德楊煥
天祚龍翰昊旵凡八傳至宋嘉定乙酉歲陳氏始奪
其國陳本閹人有陳京者偽謚文王壻于李值龍翰
昏耄不恤政事京與弟本偽謚康王盜國柄昊旵沖
幼其子承簒立僭號太上皇死子光炳嗣在宋名威
晃上表内附國朝封為安南王死子日烜立在宋名
日照死今日燇代領其衆於是有國六十九年矣
下俗澆浮甚中華禮樂無諱嫌訛氏阮托制僭稱孤
國諱李字姓李者皆易以阮臨文為字不成以父死
自稱孤子表疏文移及對其羣臣皆然
祭祀宗祊絶婚姻族屬汙
雖有寢廟無歲時祀禮惟供佛最謹國族男女與同
姓為婚互相匹偶以齒不以昭穆今酋之妻其叔興
道女也蓋竊國(闕)懲創而然
尊卑雙跣足老幼一圓顱
民皆徒跣間有躡革履至殿則去之郊迎之際袍笏
百人皆跣而已男子悉髠有官則以青巾幂之民悉
僧也
陟嶠輕於鹿泅波疾似鳬
足皮厚甚登山如飛芒刺悉無所懼父子男女同川
而浴冬夏皆然善水有潛行數百里者
斜鈎青繒帽曲領黑羅襦
巾色深青髹繒為之貫額以鐵線前高一尺而屈之
及頸以帶束反結其後頂有鐵鈎有職掌則加帶于
鈎家居囚首見客乃巾遠行則一人捧巾以從惟首
髻以皂羅包束遠望如道家綸巾而益廣出其旁髮
皆露(闕)皆衣黑皂衫四裾盤領以羅為之婦人亦
黑衣但白裏廣出就以緣其領博四寸以此為異青
紅黃紫諸色絶無
語笑堂前燕趨蹌屋上烏
語音侏離謂天曰勃未地曰烟日曰扶勃未月曰勃
义風曰教雲曰(闕)山曰幹隈水曰掠眼曰未口曰皿
父曰吒母曰娜男子曰干女曰于多蓋夫曰重妻曰
陀被好曰領不好曰張領大率類此聲急而浮大似
鳥語趨進輕佻往来如風深黑一色如寒鴉萬點
抵鴉身偃豕羅我背拳狐
其舁人用布一疋長丈餘以圓木二各長五寸挈布
兩端更以繩挈圓木上以大竹貫繩兩人舁之人側
其中若舉羊豕然名曰抵鴉貴者則以錦帛扛用黑
漆上拖黑油紙屋高四尺許銳其脊而廣其簷簷廣
約四尺雨則張之晴則撤屋而用傘酋出入以紅輦
朱屏八人舁之甚麗象背上拖鞍轡凡座名曰羅我
人坐其上拳屈如狐象頷編鈴數十行則琅琅然
寺號千齡陋州名萬劫愚
使者館于太師府左有小刹曰天啓千齡寺前有碑
載建中八年壬辰歲造乃其祖僭號為母李氏追悼
冥福李氏偽謚慈順太后龍翰女也偽興道王陳峻
據萬劫府即唐浪州馬援駐兵浪西里地甚重佛故
州名曰萬劫
笙簫圍醜妓牢醴祀淫巫
嘗宴于其集賢殿男優女倡各十人皆地坐有琵琶
&KR0793;筝三絃之屬其謳與絃索相和歌則先哩㖮而後
詞殿下有踢(闕)上竿杖頭傀儡又有錦袴裸其上體
跳擲號呶婦人赤脚十指爪槎枒起舞醜態百出人家
門首必有小祠其神曰馬夫人刻木象猥惡不可名
狀朔望則陳于庭老稚羅拜之
國尉青盤護軍掫白梃驅
當國二人其叔偽太師陳啟弟偽太尉陳曄國事巨
細曄啟皆專之每至殿門下輿則二人各執二大木
圓如鏡色青廣六尺上畫日月北斗二十八宿意以
自障也每州縣有官曰將掫司巡徼之事兼領土兵
有警則盡驅丁壯以往器械悉自備無弓矢惟持(闕)
亦有操白梃者
閱條親獄訟明字掌機樞
官自司尉而下有檢法明字皆執政官今丁公文杜
國器黎克復等為之次有尚書亞卿翰林奉旨判首
三司又有閱條則親法令刑獄其族有昭明興道昭
懷昭文佐天皆僭王號正月四日椎牛饗其官屬以
七月十五日為大節人家相問遺官屬各以一口獻
其酋十六日開宴酬之
勃窣官中客鬅鬙座上奴
奴皆涅其額有曰官中客則官奴也曰座上奴則可
至酋左右餘皆白
臺章中贊糾邑賦大僚輸
置御史臺中贊即中丞也刑法酷甚盜及逃亡斮手
足指其人甘心或付象蹴殺之國有大鐘樓民訴事
扣鐘州設安撫通判縣有大僚箕斂煩重魚蝦蔬果
悉以充斂皆大僚主之
吏榷㯽榔税人收安息租
産檳榔最多其税亦重專立官榷之安息木取其津
及葉揉為小團大數寸歲收租利甚厚然與西域安
息不類
黃金刑莫贖紫蓋律難踰
民間金銀雖銖兩悉徵送官有私服用者罪死官品
崇卑視傘為差卿相則用三青傘次二傘一傘若紫
傘惟親族用之他人不敢用
安化橋危矣明靈閣岌乎
自館行六十里過安化橋復一里至清化橋北其上
為屋十九間至酋所其門曰陽明門上有閣曰朝天
閣左小門曰日新門右小門曰雲會門門内天井廣
深數十丈升自阼階閣下扁曰集賢殿上有大閣曰
明靈閣道右廡至大殿曰德輝殿左門曰同樂門右
門曰橋應門其扁皆金書
曲歌歎時世樂奏入皇都
男子十餘人皆裸上體聯臂頓足環繞而歌久之各
行一人舉手則十數人皆舉手垂手亦然其歌有莊
周夢蝶白樂天母别子韋生玉簫踏歌浩歌等曲惟
歎時世最愴惋然漫不可曉大宴殿上大樂則奏于
廡下之後樂器及人皆不見每酌酒則大呼曰樂奏
某曲廡下諾而奏之其曲曰降黃龍曰入皇都曰宴
瑶池曰一江風音調亦近古但短促耳
龍蘂常穿壁蔞藤不離盂
以龍花蕊和安息香油揉為小鋌如筯長尺許插壁上
然之終日不絶香甚清馥閩廣人檳榔皆啗乾者以
蔞藤石灰和之交人惟啖軟檳榔取新採嫩者以蔞
葉二寸塗蜆灰裹而食貴者以黃銀榼僮攜之不離
左右終日咀嚼不少休
玳簪穿短髮蟲紐刻頑膚
婦人斷髮留三寸束于頂上(闕)其杪再束如筆無後
鬢鬟亦無膏沐環珥之屬富者玳瑁珥餘骨角而已
錙銖金珠無有也人皆文身為鈎連屈之文如古銅
爐鼎欵識又有涅字于胸曰義以捐軀形於報國雖
酋子姪亦然
有室皆穿竇無床不尚爐
屋無折架法自棟至簷直峻如傾棟雖至高簷僅四
五尺又有低者故欲黑暗則就地開窗如狗竇然人
用蒲席地坐而向明睡榻之側必有爐熾炭盛暑亦
然以辟濕蒸之氣
星華舟作市花福水為郛
星華府即唐驩州去交州城二百餘里海外諸番舟
航輻輳就舟上為市甚盛酋叔昭文祖廟與其重寶
皆在實大鎮也交州無城壁土墻睥睨而已西有花
福州以水圍遶前有莫橋西陽麻他老邊四橋以通
出入
突兀山分臘汪茫浪注瀘
其國西面皆山惟寄狼寶臺佛跡馬鞍於境内為高
西南善汝縣有赤土山萬仞插天將數百(闕)南柵
江以筏渡行四十里至富良江水湍急不甚闊江之
南名橋市居民頗衆又四十四里曰歸化江一曰瀘
江闊與漠鄂等江自大理西下東南入于海即諸葛
武侯渡瀘之下流也有四津潮汐不常
鼠關林翳密狼塞澗縈紆
丘温東南行十數里陟岡度嶺西山行兩山間初所
見黃茅修竹既而深林(闕)水深不盈尺然周遭百
折或百步一涉或半里一涉凡六七十復度一嶺夹
道皆古木蒼藤有巨石挺出篁竹叢薄最為嶮名老
鼠關西行有山峯秀峙緜亘不絶是為寄狼山翠壁
蒼崖異木翳密鸚鵡孔雀飛鳴互答猿猱無數凡三
十里抵刺竹關下有兵守之關上兩山相交僅通鳥
道大竹皆圍二尺上有芒刺蓋其國控扼之地也
士燮祠將壓高駢塔未蕪
吳士燮蒼梧人兄弟四人一為合浦太守一為九真
一為南海士燮為交趾太守有惠政死葬焉土人祠
之甚厚謹高駢既定交州遂於富良江上橋市之左
立石塔巋然猶存
鐵船波影見銅柱土痕枯
馬援征徵側造鐵船四隻沉于海今水清猶彷彿可
見銅柱援所立也在乾地舖其刻有云銅柱折交人
滅今陳日烜以土埋之上建伏波祠
墟落多施榻巔崖屢變途
村落有墟每二日一集百貨萃焉五里則建屋三間
四面置榻以為聚墟之所使臣至其國不復行舊徑
皆鑿山開道縈迴跋涉意以示險遠也
千艘商斥鹵四穫粒膏腴
國無儲蓄惟恃舟(闕)賈販稻歲四斂雖隆冬苗芃芃
然
短短桑苗圃叢叢竹刺衢
桑以椹逐年(闕)以供蠶每家無牆垣竹籬環之刺竹
大者徑七八寸刺堅如鐵斷而插之則活
牛蕉垂似劔龍荔綴如珠
芭蕉極大者冬不凋中抽一榦節節有花花重則榦
為所墜結實下垂一穗數十枚長數寸如肥皂去皮
軟爛如綠柿極甘冷一名牛蕉龍荔實如小荔枝味
如龍眼木與葉亦相似一菓古名竒菓有波羅密大
如瓠膚礧砢如佛髻味絶甘人面子肉甘酸核兩目
口鼻皆具又有椰子盧都子餘甘子皆珍味可食
寶斝羅鸚鵡名香屑鷓鴣
鸚鵡螺色紅如雲母形嘴翅似鸚鵡故名香材最多
水沈栴檀亦有之似鷓鴣斑者為貴
揭旌圖鬼像擊柝聚兵徒
旌旗黃黑青紅簇色四脚中畫星官天神或如羅刹
之狀呼集儔類則以大竹截為筒叩之雖遠亦聞
鼻飲如瓴甋頭飛似轆轤
習以鼻飲如牛然酒或以小管吸之峒民頭有能飛
者以兩耳為翼夜飛往海際拾魚蝦而食曉復歸身
完如故但頸下有痕如紅線耳
蚺皮為鼓擊蝦鬛作笻扶
蚺蛇大者如合抱之木長稱之腊其皮刮去鱗以鞔
鼓面闊數尺但用背皮腹皮不與也向明視之黑質
白華章如方勝交人樂以為前列巨蝦大如柱鬚有
七八尺長者海濱之人以為拄杖甚佳
家必烹蛇虺人能幻虎軀
山蛇水虺乃其常膳間以充脯醢峒民有妖術誦咒
脩煉則幻形為虎搏獐鹿生啗之然不常有也
魚鱗簷粲瓦鵲尾海浮桴
瓦形如板上正方而銳其下之半如古圭然横半竹
以為棧以竹釘釘其瓦于棧上自簷以次相壓至屋
脊宛如魚鱗舟輕而長板甚薄尾如鴛鴦之翅兩旁
翹起操以三十卒多有至百人者其疾如飛
水弩含沙擲山㺑出穴麄
水弩一曰含沙射工以氣射三十步射中其影但覺
紅痒即以刀抉去肉不爾必死大率毒蟲毒藥廣以
南多有之中州人至此不善寶護必為所害山㺑一
曰山都多在大木為巢或居巖穴獨足跳躑能眩惑
人蓋山鬼水怪類云
鰐魚鳴霹靂蜃氣吐浮屠
鰐魚大者三四丈四足似守官黃色脩尾口森鋸齒
一名忽雷其聲如霹靂鹿走崖上聞其嘷吼則怖而
墜多為鰐所啗海中大魚多有之惟海鰌最偉小者
亦數千尺吞舟之說非虚也蜃於春夏間吐氣蔽天
如樓臺宫室亦有如七級塔者人往往見之
㝢縣傷分阻生靈困毒痡舞階猶未格折簡豈能呼大
社初傳禡轅門合受俘貔貅微偃戢蛇豕偶逃逋天已
殖渠惡民猶奉僭雛勢如純據隴政似皓亡吳鳳札重
宣令狼心更伏辜幸能寬斧鑕猶自戀泥塗獻頌尊天
子騰章遣大夫象鞮言可訂蠧冊事非誣功欲收邊徼
威須仗廟謨沐薰陳此什禮部小臣孚
交趾偽少保國相丁公文以詩餞行因次韻
使星飛下擁祥烟不憚﨑嶇路九千雙袖拂開南海
瘴一聲喝破下乘禪妙齡已出終軍上英論高居陸
賈前歸到朝端須為說遠氓日夜祝堯年
一雨隨車洗瘴烟大鵬還擊水三千南来未了維摩病
北渡空思達磨禪使節尋常銅柱外天威咫尺玉階前
臨岐握手無他祝留取忠貞照暮年
老鼠關
春風又送使旌還笑掬清波洗瘴顔從此定知身不死
生前先過鬼門關
柳州道中
五嶺炎蒸苦征夫各憚行荒哉秦象郡痛矣柳龍城水
毒人多病烟昏馬易驚里閭彫瘵甚邊將莫言兵
至永州
萬里歸来一葉舟淡烟疎雨滿汀洲夢魂怪得清如許
身在瀟湘第一州
浯溪題元次山頌後
羯鼓梨園跡已荒斯文猶在日星光我来細拂青苔石
不憶三郎憶澷郎
迴衡山縣望南嶽呈御史完顔正夫修撰龐夷簡
雨洗松隂綠未乾今朝山下倚闌干一天露重月華濕
七十二峯生翠寒
漠漠寒汀浮芰荷沉沉幽壑舞蛟鼉祝融峯頂定有雨
一夜瀟湘烟浪多
回雁峯前一棹孤平波如鏡浸菰蒲楚天日落碧雲合
山北山南聞鷓鴣
迴過湘隂縣
牛斗槎邊小客星北溟萬里渡南溟三生帶得烟波福
又泛瀟湘過洞庭
泊安慶府呈貢父
共擁旄幢度百蠻今朝忽過皖公山幸承乙夜君王問
更喜丁年奉使還舊夢未迷天祿閣新愁猶憶鬼門關
塵纓笑濯滄浪水少伴沙鷗半日閒
采石月題蛾眉亭
昔年李白身飜然袖裹明月飛上天剛風吹度瑶圃前
雪兔跳落千丈泉白今已去八百年明月猶向江中圓
我行萬里擁使旃柳根偶繫東歸船三生似結明月緣
銀光射牖窺我眠夜深忽夢羽衣仙神如碧沼浮疎蓮
脚踏赤鯨跨紫烟問月何在摇玉鞭聳身忽滅鴻翩翩
覺来試鼓朱絲絃起誦國風月出篇開篷視月月滿川
魚龍吐浪聲濺濺
交州使還感事二首
少年偶此請長纓命落南州一羽輕萬里上林無雁到
三更函谷有鷄鳴金戈影裏丹心苦銅鼓聲中白髮生
(孚年三十五已見二毛矣)已幸歸来身復在夢回猶覺瘴魂驚
寶劔金符笑此身灞陵今是舊將軍榻前未上征遼疏
囊㡳空留諭蜀文七十親闈雙鬢雪八千客路一鞭雲
何時歸棹烟江上閒對沙鷗洗瘴氛
至元壬辰秋九月朔詔命吏部尚書臣梁曾禮部郎
中臣陳孚奉璽書問罪于交趾越翼日召至便殿賜
金符襲衣乘馬弓矢器幣諭遣之明年正月二十有
四日至其國三月望日世子陳日燇遣陪臣明宇陶
子竒奉旨梁文藻等奉表請命以九月至京師行李
之往来及期凡駐偽境五十有二日其山川城邑風
俗為圖一卷諭以順福逆禍為書八篇悉已上於史
館兹不敢述姑即道中所得詩一百餘首目之曰交
州藳以示同志云癸巳除夕孚敬書
陳剛中詩集卷二
