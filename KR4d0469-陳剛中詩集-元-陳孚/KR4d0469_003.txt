陳剛中詩集卷三
元陳孚撰
玉堂藁
偕翰林學士劉東崖禮部侍郎李兩山登憫忠寺
閣
天京朝萬國十二舜神州宫闕開中禁關河拱上游扶
桑彤氣近析木紺光流劔佩千牛衛旌幢五鳳樓玉泉
蟠地湧金塔插天浮北嶽瑶符出南溟瘴霧收人皆躋
夀域我亦步瀛洲智不如犀首癡猶過虎頭帝恩難獨
報儒術幸同儔偶此登阿閣悠然望薊丘長庚欣識李
太乙願依劉雪擁飛狐夜風號涿鹿秋黃花堆徑濕紅
葉帶城幽且盡一壺酒掀髯送白鷗
中書大丞相安公延說四書因以詩呈
帶礪家聲耀八寰中書獨押紫微班捧持日月祥雲上
汎滌山河湛露間綠竹正歌淇澳美赤松聊伴穀城閒
聖門别有經綸事更對青燈話孔顔
同國子司業王士能監丞滕仲禮謁南城文廟觀
周宣王石鼓各模數本以歸
退之昔為石鼓歌子瞻亦嘗咏石鼓我從江右遊京師
眼見石鼓心欲舞周室中興流彘餘盡復蒼姬舊疆土
大蒐岐下選車徒虎賁三千健於虎想當刻石紀勛時
載命臣籕臣吉甫豈惟猗那清廟詩要紀豐功繼下武
兌戈和弓無復存此獨不磨耀千古鯉鱮貫柳字斑斑
勢如雷文斵天斧由漢訖唐棄草菅大觀輦致圖書府
黃金填畫失之奢金輪已整黃河櫓燕山潭潭素王宫
太史夜奏神光吐誰知至寶在人間乃是鳳篆龍章祖
我皇御天開三雍石渠金馬列李杜鼓昔有十今存七
搜剔崖藪尚可補小儒更有筆如椽作元一經配鄒魯
呈性齋左丞馬公
峩峩崑崙圃乃在天中央絳樓十二級浮空燦琳琅中
有神仙人霞冠青霓裳兩手握元化翊此日月光箕以
播清飈斗以傾天漿蒼生愚何知但覺太極長海亦不
可極山亦不可量安得分刀圭滌我塵土腸
晨登繄巫閭回望燕南垂碣石無飛埃滹沱清漣漪天
子坐明堂十二藻火衣千官擁雉尾佩劔光陸離南海
翥朱鳥東海翻蒼螭銅池亦何有五色光明芝大哉惠
澤流&KR0818;蠢亦熙熙誰憐向陽者一寸園中葵
出自薊北門巍城鬱崔嵬大車如游龍翠盖浮紅埃堂
皇十二衢中有千仞臺黃金不復見凍雨深蒼苔偉哉
千載人結址羅英材精誠貫白日鐵石為之開願為雙
黃鵠奮起凌蒿萊
呈閻靜齋學士
四海文聲重泰山十年忠讜侍龍顔屢分天上金蓮炬
獨占人間玉筍班麟筆露寒青簡濕鳳章雲藹紫泥閒
孤帆已有東風便喜近蓬萊碧水間
承旨野莊董公殊勲清節孚聞之縉紳紀以八詩
&KR0576;府旂常策世勲一門忠孝氣凌雲衣冠盛事誰堪比
漢後元間萬石君
鐵馬長驅棧路高捷旗飛渡大江濤漢南烟柳蓬婆雪
猶識團花舊戰袍
手分恩露活惸嫠春滿棠隂犬有氂二十年間如昨日
兒童猶誦衛州碑
正色鴛行第一人危言耿耿聳朝紳忠州不負平生學
曾與皇家去佞臣
黑豸冠峩柏署隂誰知偃月蓄機深九重堯舜明如日
獨照生來鐵石心
鄭公已拜大司農倏捧詞林詔墨濃自是玉皇香案吏
仙班合領六鼇峰
不負朝廷七十年樓臺無地榻蕭然清名當與温公並
只欠河南二頃田
萬卷青燈味道腴苦心欲探魯鄒餘朝回立馬天衢上
又典春衣買異書
偕承旨野莊公學士劉東崖侍講張西巖遊慶夀
寺憩僧窗有作
金碧樓臺護紫霞一塵不到小窗紗老僧倚杖對疎竹
童子抱琴眠落花風起亂飛千萬蝶日斜閒啄兩三鴉
自知不是名韁客消得曹溪一滴茶
八月朝回呈學士閻靜齋李野齋趙方塘
十二光明闕神仙奠巨鼇風清雙雉扇天近五龍袍玉
斧紅雲合金莖碧露高聖明千載會喜色動旌旄
獸舞龍墀下青衫葉半枯九重明主聖八品小臣孤鵲
但依三帀鷹猶待一呼每慙僚吏問袖有諫書無
得家書寄呈可翁家兄
風南枝北兩沉沉忽有書來似萬金三十年間聽雨夢
八千里外望雲心舊書尚喜黃盈架先隴應添碧滿林
若問客游新況味紫薇花發玉堂深
燕山除夜簡唐靜卿待制張勝非張幼度編修
萬井笙歌徹曉聞千官待漏夜紛紛奴星有柳祠窮鬼
臣朔無柑遺細君長樂鐘聲敲碧漢廣寒簾影捲紅雲
自知報國無他技賴有詩書可策勲
慶夀寺有小殿榜曰聖容奉誌公泗州二菩薩皆
真身所塑也元在江左金梁王宗弼取置于此
煌煌朱雀闕金榜瑶宫開中有二梵士巍坐芙蕖臺秣
陵安樂禁松頂靈禽胎紫帽姓何人適從何國來胡為
悉萃此雪面淨黃埃惟金名王子仗鉞征南回兵鋒烈
於火所至山岳摧遂令千載骨亦復罹其災至人身無
寄如水浮枯荄無往亦無去澹然不可猜但有古刀尺
天機妙剸裁坐閱金世祚變滅同寒灰聖容儼如故伊
人安在哉稽首一笑粲檜露滴蒼苔
野莊公與孚論漢唐以來宰相有王佐氣象得四
人焉命孚為詩并呈商左山參政謝敬齋尚書
諸葛孔明
當塗哮吼健於虎卯金一脉如寒土民間只有大耳兒
真是高光宗祏主南陽笑脱青蘿衣出試烏林萬火炬
永安受遺輔太子漢賊未誅忠膽苦峨眉山高錦江寒
白旄一麾招摇怒出師兩紙流涕書三代而下無此語
中營若不墜長星何止逆雛釁征鼓定知盛事繼蒼姬
禮樂光華曜千古
謝安石
典午叔世失綱紐紫髯老奴垂涎久謝公笑麾九錫文
姑熟一夜骨已朽繼以草付臣又土九十六萬猰㺄吼
白羽從容别墅棋破賊只在一尊酒長淮西風夜鶴鳴
坐閱兵車見雲母自古毉國到危殆始見擎天活人手
誰能白刃在頸時正色毅然以死守如公信是社稷臣
定論要期千載後
裴中立
唐自天寶藩臣強關東割地尊犬狼憲皇赫怒思賢佐
十載始得緋衣郎六龍夾日升黃道魑魅誰敢爭天光
惟有蔡州煽逆焰假鉞一指孤臣亡瘦骨昂昂五尺長
四夷聞名驚欲僵垂紳搢笏坐台席隱然一身佩巨唐
唐家太常紀勲烈後有西平前汾陽誰如公探皇王祕
笑睨伊召躋羲黃
司馬君實
熙寧誤相老安石惡政變盡法三尺頭會箕斂禍尚可
動驅赤子陷鋒鏑端明相君從西來大梁草木亦動色
紫簾中坐女堯舜甘雨一洗大地赤平生受用惟忠貞
妻無完裙面如腊十年布衾二頃田走卒兒童服至德
誰將誣語仆魏碑丹心自有蒼蒼識至今涑水一卷書
尚為乾坤立人極
翰苑薦為應奉文字二十韻謝大司徒并呈諸學
士
天上金鑾客人間第一流贄為唐内相禹拜漢元侯鯤
海三千水龜峰十二樓月寒紅燭夜風淡紫薇秋鳳誥
窺姚姒麟篇振魯鄒佩隨宫漏遠衣染御煙浮淑氣騰
奎璧祥光射斗牛焜煌青瑣闥縹緲紫霞洲瑪瑙濡堯
罋珊瑚燿漢鈎駝蹄中禁釡豹尾上方騶僕本師黃卷
生惟伴白鷗親庭雙鶴髮家事一漁舟偶預天官選來
為帝里遊綠章蒙獨薦青史許同修故郡驚王勃新豐
異馬周隊隨魚圉圉角喜鹿呦呦勢似飛三鳳功如輓
萬牛桑榆終有望葑菲未為愁國士恩難報書生志易
酬誓堅冰雪操正色贊皇猷
聞胡紫山被召以詩寄呈
明良千載事際會古尤艱海岳歸皇極乾坤見紫山就
湯三聘後若孔一瓢間願為蒼生起休辭鬢雪斑
史館暮春有感呈承旨野莊公
滿篋詩章未必傳微官束縳正堪憐蘼蕪滿院又三月
苜蓿堆盤無一錢洛邑家書黃犬上巴山舊業子規前
夜聽兒女青燈話似覺朱顔老去年
呈承旨忠齋留公以樂只君子遐不眉夀為韻成
詩
大極生乾坤萬化一槖籥孰為萬化宗天其付先覺偉
哉百世士逸響振木鐸深衣花木間清風藐獨樂
皇皇六合間不朽惟此理至人妙氣機乃見混沌始春
風七十年鶴髮映兒齒誰知玉雪胸千載矢天只
公昔坐黃閣玉鉉宣殊勲今居石渠署袖手看浮雲出
處固有意豈令俗子聞但持方寸丹期以酬明君
聖明握龍御六合混文軌麟閣有老臣國脉長在是峨
峨太華山浩浩黃河水寂寥百年間今見歐陽子
仙人白玉闕踏月戲紫霞坐閱東海水秋風捲塵沙爛
柯亦偶爾人世驚咨嗟龍漢劫運長誰能測幽遐
蓬萊在何許縹緲烟濤浮飛仙駕飈輪徑踞金鼇頭手
攜五色筆遊戲三千秋回語枋榆鷃識此逍遥不
小草有臭味願附青松枝況我三世間受此露雨滋家
庭有勝事陶冶非公私稽首拜牀下喜色津鬚眉
神京三月春光風滿宇宙曉視紫薇庭寶烟篆金獸豈
無魯侯詩昌熾今猶舊願泛玻璃巵起舞為公夀
哭菊山學士
太乙青藜命世儒枕中鴻寶定何如三年席上陪金馬
一旦階前墜玉魚益部已空耆舊傳洛陽猶誦治安書
蒲輪昔日盧龍道忽見秋風送旐旟
呈李野齋學士
青蓮居士長庚星手抉河漢翻滄溟天子呼來紅潮湧
冰唾濺几玻瓈聲仙人上天不可見耳孫更侍金鑾殿
欲補十二龍火衣袖中别有五色線上帝冊府紅玉田
宫鬟對捧芙蕖烟彩毫草就雞竿詔矞雲赤遶寥陽天
江南客子年三十布袍鴉黑秋霜濕欲買俠骨無千金
雄龍一夜銅花泣今朝出門忽瞻驚後五百載逢長庚
安得剛風九萬里從公横騎太乙鯨
呈傅初庵學士
天不生先覺斯文孰指南一朝真學士四海老初庵福
備康寧五尊兼爵齒三年年衿佩合庭下祝彭耼
霖雨商巗佐經綸百世餘又騎箕尾宿來主壁奎書社
稷周皇極衣冠漢石渠夜聞宣室召温詔賜安輿
李尚書有唐畫飛燕姊弟為嬌困相倚之態
玉鸞支枕珊瑚几綠鬢微困嬌相倚太液東風扶不起
一雙芙蓉裊秋水粉痕誰寫温柔鄉淺蛾對蹙烟峰長
意中似有赤鳳凰唾花猶濺榴裙香合歡繡帶飄金縷
含情兩兩春無語冰魂縹緲空千古月落鴛鴦渡南浦
辛卯天夀聖節孚應制草前行樂章曰至聖至明
之曲樂令張温以弦管至翰苑調集之壬辰元
會亦孚撰進曰金階萬歲聲敬紀以詩
我本漁樵東海邊脚踏雲頭歌扣舷數載偶承金馬詔
朝衣蹈舞丹墀前三十六簴列兩序黃鐘大鏞儼在懸
摐宫扣羽韻雜遝泠泠間以朱絲絃紫衣樂使總干立
翠衫迴電風翩翩白雪一聲度霄漢宛如戞玉聲琅然
曲聲未已笙簫急滿空嘹亮清而圓又如疎松亂石内
崖冰迸落千丈泉景星出房慶雲爛重華盛德三千年
野人忽聞靈韶調但覺魂夢遊鈞天去年協律攜管籥
按賡至聖至明篇今年又奏金階曲瑶巵大宴蕊珠仙
恭惟皇元混六合八音均和八風宣微臣何幸際昌運
得與麟鳳瞻初筵惟願聖明億萬夀瑞光長照太微躔
(二詞附見)
至聖至明之曲黃鍾宫
鬱羅瑶文凝瑞虹中黃御陽貝闕珠宫漢盤寶露濃香
浮太液芙蓉天九重萬國衣冠會同旒光一點海霞紅
太平日月軒轅紀藐皇風崆峒
金階萬歲聲夾鍾宫
絳幘籌催觚闕上暖迴虬箭聽鳴鞘聲傳鳳輦宫花閙
蟬玉戚朱弦擁紅雲遶黃金殿皇國萬年泰階平六符
煇現滿神州和風乍轉天開雉扇玉簫聲顫奉蟠桃慶
瑶池宴
感懷呈龐夷簡修撰張幼度應奉
濫直承明署身閒似地仙雖無官長罵未敢酒家眠瘦
已寬朝服貧須乞酒錢最愁親舍遠夢遶白雲邊
五湖烟浪闊短棹早歸休有母思臣密無人問客周關
河雙髩晚風雨一燈秋留取金鑾夢寒汀對白鷗
李妃籹臺歌
南城之西臺巍巍欲問何代築者誰臺前老叟為我語
創自泰和明昌時(金章宗年號)道陵御宇思傾國(道陵章宗陵名)掖
庭婑媠千蛾眉其中榮寵震天下依稀憶得李宸妃朝
陪金根輦升殿夕則專御流蘇幃一月日邊明炯炯(章宗)
(與妃共對妝臺口占曰二人土上坐令妃對應聲曰一月日邊明帝大喜)六宫珠翠無光煇
恩禮殊絶與后等但無副笄翬翟衣少嘗沒入宫籍監
(本妃)論妃家閥何卑微腐木作柱古所戒胡乃重色輕
國為斯臺實昔湯沐地瓊臺開鏡迎朝曦想見雙蟬綠
委地蘭釵半墮湘雲垂麝臍龍髓嬌不盡腰肢柳裊一
尺圍雪艷透膚腻紅重仙姿何待鉛華施妝成獨對東
風笑藕花一朵開漣漪君王濃香夢魂裏紫宸晏朝酣
不知諫臣當時盡結舌空有伶者為嘲譏(伶官嘗對御叱飛禽曰烏)
(鳥你只向裏飛)一朝房山弓劔墜燕飛啄矢不復遺衛王有詔
下永巷太阿無情血淋漓妖容寸斬何足惜金源自此
鴻圖衰寶鈿零落今安在露桃猶似濕臙脂武元辛勤建
大業(武元金太祖謚)子孫一笑寒灰飛臺非不高築亦壯無奈
社稷基先隳我聞叟語忽驚起謂叟不必苦嗟咨君不
見檿弧箕服亡周國古來何限褒龍漦
與李子構讀開元天寶遺事
四十乾坤拱紫宸東風只屬倚闌人玉鳬波煗驪山曉
金犢烟横繡嶺春七夕有釵留羽客千秋無鏡泣孤臣
紅塵一騎君休笑中有漁陽萬騎塵
為靜齋學士講夀
大赤冲氣開鴻濛仙人飛下方諸宫蒼麟吐書衛青童
從以丹篆金芙蓉仙人炯炯雙碧瞳珠庭鼎角冰雪容
倒瀉銀潢沃筆鋒玉桮繁露凌星虹絳紗鸞扇天九重
翠鳳銜出芝泥封賜以冊府羣玉峰七寶之牀雙蓮紅
春光蕩淡薇花風肺肝一鏡磨寒銅行須便歸碧紗籠
永為四海斯文宗我來滿泛玻瓈鍾更無諂語歌祝雍
君不見孔孟之道與天通願身任此傳無窮
出健德門赴上都分院
北樓急鼓絶南樓疎鐘鳴盥櫛未及竟騶官戒晨征三
年去鄉井已覺身飄零今朝别此去又有千里行懷君
豈不願王命各有程小車如雞栖軋軋不得停出門見
居庸萬仞參天青鄰家三數嫗對我清淚傾問我善飯
否慮我衣裘輕大笑揮之去我豈兒女情
觀光樓
試上危樓望東風尺五天一溪寒瀉月萬壑暝含烟古
塞黃雲外巍臺白雁邊誰憐家萬里有客擁衾眠
龍虎臺
雙塔聳琅玕星辰手可攀偉哉丹鳳輦駐此巨鼇山地
拱中黃上天回太紫間微臣遥稽首想像見龍顔
昌平縣狄梁公廟
七尺衣冠儼古祠一生身佩國安危至今遼海殘霞外
猶有虞淵取日時
居庸關
車稜稜石角角車聲彭彭鬭石角馬蹄蹴石石欲落不
知何年鬼斧鑿僅與青天通一握上有藤束萬仞之崖
下有泉噴千丈之壑太行羊腸蜀劔閣身熱頭痛懸度
索一夫當關萬夫卻未必有此竒巘崿吾皇神聖混地
絡烽火不紅停夜柝但有地險今猶昨我扶瘦笻息倦
脚欲叩往事雲漠漠平沙風起鳴凍雀
彈琴峽
月作金徽風作絃清聲豈待指中傳伯牙别有高山調
寫在疎松亂石邊
仙人枕
居庸萬馬遶山前未必蒼苔睡晏然見說華山風日暖
何如移伴白雲眠
懷來縣
榆林青茫茫寒烟三十里忽聞雞犬聲見此千家市石
橋百尺横其下跨潙水人言古潙州殘城無乃是民家
坐土牀嬉笑圍老稚糲飯侑山䓤勸客顔有喜足跡半
天下愛此俗淳美醉就軟莎眠夢遊葛天氏
統幕
千里茫茫草色青亂塵飛逐馬蹄生不知何代開軍府
猶有當年統幕名
洪贊井深有六七十丈者
洪贊山岧嶤勢如舞雙鳳大井千尺深窈然見空洞野
人驅十牛汲以五石甕滴水寶如珠一甕十室共我生
海東頭漣漪飽清弄嘗聞惠山泉萬里馹騎送急呼茗
枕來試作清淨供
鵰窠道中
曉馳漠北暮居庸千里山河一瞬中江左故人知我否
馬蹄聲裏過秋風
車外塵沙十文黃車中客子黑貂裳拂雲堆上閒回首
無數征鴻帶夕陽
桑乾䫈
昔聞桑乾名今日登桑乾桑乾是否不必問但覺兩耳
天風寒大峯小峯屹相向空際谽谺一千丈燕雲回首
夕陽間長川歴歴平於掌人家如蠣粘石壁白土堆簷
高半尺門外氊車風雨來平地轟轟驚霹靂漢唐百戰
場綠草今滿磧野夫耕田間猶有舊鐵戟道傍誰歟三
歎息古袍古帽江南客
李老峪聞杜鵑呈應奉馮昂霄
三月十九日客行桑乾坂杜鵑啼一聲清淚悽以澘故
園渺何處萬里隔雲巘燕子三見歸我車猶未返杜鵑
爾何來弔我萬里遠同行二三子相顧一笑莞問我此
何鳥怪我苦悲惋掉頭不復言日落千山晚
赤城驛
一溪流水遶千峰宛與天台景物同魂夢不知家萬里
却疑只在赤城中
雲州
天險龍門峽懸崖兀老蒼千蹄天馬躍一寸地椒香夜
雪青氊帳秋烟白土房路人遥指語十里是温陽
獨石
何載天星墮綠苔千尋忽作鐵崔嵬風沙道上人誰識
曾見天台雁蕩來
秦長城
馳車出長城飲馬長城窟朔雲黃浩浩萬里見秋鶻白
骨渺何處腥風捲寒沙蒙恬劒下血化作川上花祖龍
一何愚社稷付征杵長城土未乾秦宫已焦土千載不
可問但聞鬼夜哭矯首武陵源紅霞滿川谷
金蓮川(金章宗與李妃避暑于此有泰和宫今廢)
茫茫金蓮川日映山色赭天如碧油幢萬里罩平野野
中何所有深草臥羊馬昔人建離宫今存但古瓦秋風
吹白波猶似哀淚洒村女采金蓮芳香紅滿把豈知步
蓮人豔骨掩泉下人生如蜉蝣百年無堅者安得萬斛
酒浩歌對花瀉
明安驛道中
野鵲山頭野草黃野狐嶺上月茫茫五更但覺天風冷
帳頂青氊一寸霜
貂鼠紅袍金盤陀仰天一箭雙天鵝雕弓放下笑歸去
急鼓數聲鳴駱駝
黃沙浩浩萬雲飛雲際草深黃鼠肥貂帽老翁騎鐵馬
胸前抱得黃羊歸
風吹灤水湧如淮十萬雕弓飲馬來長笑一聲鞭影動
金鞍飛過李陵臺
李陵臺約應奉馮昂霄同賦
落日悲笳鳴隂風起千嶂何處見長安夜夜倚天望臣
家羽林中三世漢飛將尚想甘泉宫虎賁擁仙仗臣豈
負朝廷忠義夙所尚横天青茫茫萬里隔亭障可望不
可到血淚墮汪漾空有臺上石至今尚西向
夜宿灤河觜兒
貂裘塵土黑如鴉海角孤臣扈翠華萬里親庭應鶴髮
一生客路又龍沙囊中粟捲蓯蓉葉盤裏蔬堆芍藥芽
漸見馬前添喜氣五雲天近玉皇家
桓州
躍馬長城外方知眼界寬晴天雷雨急暑夜雪霜寒鐵
騎秋呼鶻金盤曉薦貛柳營弓劔滿容我一儒冠
開平即事
百萬貔貅擁御閑灤江如帶綠迴環勢超大地山河上
人在中天日月間金闕觚稜龍虎氣玉階閶闔鷺鴛班
微臣亦有河汾策願叩剛風上帝關
天開地闢帝王州河朔風雲拱上游鵰影遠盤青海月
雁聲斜送黑山秋龍岡勢遶三千陌月殿香飄十二樓
莫笑青衫窮太史御爐曾見衮龍浮
呈杜醉經參政
君不見貞觀天子開龍祚黃閣中羅真宰輔河海如鏡
淨無塵但有清風一萬古城南尺五今耳孫英聲直欲
凌鼻祖太華山高黃河寒盡收淑氣歸肺腑醉經堂前
耿青燈深味道腴探鄒魯萬殊同本豈獨醉要使六合
皆鼓舞紫仗曉御明光宫絳紗芙蓉明玉斧曰汝參贊
中書權左臯右䕫接步武相印金窠紅屈盤巍押千官
坐政府南金象齒奏北闕御河疎柳聞健櫓旱火不光
春融融禾麻連空賤如土天下蒼生見雍熙擊壤嬉笑
無所苦史臣猶能作頌聲他年願繼尹吉甫
戚學士有家藏仲長統(闕)隱(闕)宋齊彦趙
子昂有詩次韻
老瞞盜漢鼎不下安漢公參軍著昌言何如草玄雄一
壑豈不美奈此塵羇中居然不成往千古空悲風東京
名節士偉哉五噫鴻山間變姓名詎肯隨旌弓
贈太原卜者張開夫
張生千載後讀易見天心萬象有竒耦一天無古今疎
簾垂晝寂短榻卧秋隂自筮何時達霜華已滿簪
送羅子有奉亦愚右丞之喪歸杭
風沙萬里一征鞍短帽疎髯淚未乾廣武山川空阮籍
長平賓客只任安故園有夢鵲聲急大厦無依燕翅寒
江左故人如見問為言燈火客金鑾
呈張上卿
尚方勅賜紫金冠詔領諸仙玉府班神變紫芒雙劔上
家傳黃石一編間瑶壇蘸罷鵷班靜金闕朝回鶴馭閒
為問清生符在否有人望氣倚函關
送修撰輔伯賢同知滑州
又作州官去秋霜點髩紗風生白馬渡月冷紫薇花三
釡娱親老雙旌放吏衙重來定何日雲路有靈槎
承旨樂山唐公八月十二日宴于其第以詩奉呈
聖代開皇極恩波雨露沾篤生嵩嶽佐載叶渭川占社
稷千齡會衣冠五福兼朱絃新律吕黃石舊韜鈐德望
三朝眷儀刑四海瞻摛詞追賈馬勵學探羲炎宇宙歸
青照風雲奮紫髯議如唐陸贄詩似晉陶潛踐履剛而
毅精神智以恬一區楊子宅萬軸鄴侯籖山色秋凝璧
烟光晝捲簾金鑾辭秉燭玉鉉待調鹽大匠規模遠宗
公號令嚴王臣躬蹇蹇君子德謙謙此日鳴朝鳳清秋
近夜蟾瑶簪環杖履寶墨出湘縑北海賓長滿東山屐
未厭車聲闐繡戶花影舞朱簷樂幸追靈運憂當後仲
淹願施經濟具天下待鍼砭
春日遊江鄉園(一名小城南)
城南三月花亂開花間羯鼓聲如雷蟬衫麟帶誰家子
笑騎白馬穿花來美人如花映碧水榴裙吹舞金鵲尾
手折楊枝擲水中腰裊如弓送窮鬼人言此是上河梁
滿川羅綺東風香年年窮鬼送不了波心驚起雙鴛鴦
蓮莖一寸綠芒短老盡碧桃春不管遊人醉歸夜迢迢
十二天街御烟暖
野莊公年過七十以詩為夀
北嶽開䓤舊中朝列艾厖聲猷今第一氣量古無雙乙
夜陪宸蹕丁年擁帥幢扈龍踰瀚海躍馬渡岷江善化
行鄘弼威名振冉駹儀曹尊北府亞相式南邦鳩扈敦
農稼烏臺戢吏&KR2989;諫租寬杼軸議戰偃矛鏦霄漢常騰
鶚郊原不吠尨信知天有柱始覺水無洚焜燿青藜杖
穹窿碧瑣窗清絃調大吕巨茟奮長杠奥學蠡難測雄
詞鼎可扛富惟儲古帖老不廢寒釭教義燕山竇遺安
峴首龐一門風穆穆百世澤淙淙喜見麟垂紱還斟蟻
泛缸占熊符舊兆飛鶴度新腔晴雪浮籩豆春風扇柷
椌僕雖慙駑鈍公每念愚惷鑛喜洪罏鑄鐘容寸筳撞
陳蕃猶下榻張籍已收瀧願繼周南雅長歌福禄降
至元壬辰呈翰林院請補外
微臣官蟻虱無力報乾坤政爾廣文館何如神武門世
情三峽險歸夢五湖昏朝市山林上無非荷國恩
萬里家書到催歸未得歸山妻愁掩袂稚子病牽衣客
舍園林僻官曹簿領稀清時鴛鷺滿容得一鷗飛
索米長安市光隂電影移酒尊貧不飲藥裹病相隨憤
激櫻桃賦凄凉苜蓿詩臣心清似水暮夜有天知
送應奉張幼度同知冠州
張子美少年濯濯春月柳夜窗三尺琴六籍洞戶牖我
遊承明廬見此真益友金匱共校讎過眼十八九僚吏
坐俗談語乃不出口美哉德如玉温縝世未有近詔開
東觀天童爛瓊玖我本木強人技已陳芻狗君胡亦不
留得州大如斗男兒抱竒氣榮進付之偶血指古則然
今何忽袖手但莫負所學千載有不朽北風號枯桑落
葉滿林藪過君薊南門山色照尊酒監州豈不佳千里
離父母願回判花筆桑麻勸南畝竹馬歌兒童定勝牛
馬走明年我南歸雲卧鼻雷吼當哦山中詩寄君一搔
首
寄揚州教胡石齋
淮海胡文學名猶滿帝都人誰憐李白我欲泣楊朱家
昔啼飢甚身今病渴無竹西歌吹近想見列生徒
昔日光明闕昂然有此翁不聞前賈傅俄見罷申公瘦
已肩如鶴貧猶氣似虹北門端有待豈必滯儒宫
陳剛中詩集卷三
