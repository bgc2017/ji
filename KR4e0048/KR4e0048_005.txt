西菴集卷五
明孫蕡撰
五言律
雨中寄友
客有還家夢空山雨正來寒生衣袖薄風急樹雲開掩
戶坐終日思君重幾迴琴邊有清興能復醉深杯
山中寫懷
野館愁俱寂空林日未斜看雲偏憶母為客久辭家獨
自嗟萍梗非關戀物華晚來山雨裏猶見杜鵑花
光孝寺
雨葉菩提樹天花薝蔔林塵機方外息幽趣静中深野
色連香積秋聲雜梵音隨緣僧供裏予亦長禅心
酬王道原
鳳池鴛鷺侣幾載此南遷柳色迎征棹薇香憶盛年訟
庭栽白蠟官步到紅船我亦金門客逢君思黯然
過東阿懷雪蓬
故人今不見孤客倩誰憐事業清時困名聲舊邑傳紫
髯風獵獵紗帽月娟娟儻遂幽園約琴樽共晚年
荔灣漁隠
家住半塘曲沿回幾折灣門前荔支熟屋後釣舟閒杳
邈熊羆兆空濛虎豹關如何三里外便是五湖間
五言排律
翠筠軒為源上座題
篁竹本脩脩僧房分外幽祗園栽未合因地養初稠苦
節頭陀行虛心般若舟禅餘金粉落定起籜龍抽渭葉
慈雲護湘枝法雨流斜穿瘞雁塔高過講經樓色映菩
提静隂連薝蔔浮護持澆記日山偈刻枝秋掛袖疎螢
度煎茶病鶴愁箇繁教略洗籬缺更須求臘紀應同祖
清緣或共修移床看翠葆斫汗試銀鈎玉版供香積漁
竿拂石頭風旛搖瑣碎月磬和蕭颼閱歲開荒徑尋盟
到野鷗閒門邀蒋詡精舍候王猷石上攤棋局林邊列
酒甌素琴調白雪彩筆畫滄洲興與梅花共心同造物
游更須三内翰飛錫問揚州
七言律
南山雜詠
湘潭千頃碧波澄争似南山一段青山雨欲來雲氣重
江鷗飛去釣船輕詩成多是琴邊興老去應憐物外情
閒喚小童敲白石不知芳草夜來生
峽山寺(三首其三與鄭御史李踰國同登時再召赴闕)
峽束滄江萬壑雷棾王樓閣倚天開山從中宿城邊去
水自連州港口來雲葉捲時猿獻果雨花飛處客登臺
青鞋未訪和光洞奏賦金門亦壮哉
竹裏維舟陟翠微閒門臨水欲&KR0706;巇雲生佛殿飛來處
猿嘯山僧出定時斷刻尚餘梁日記古松猶偃漢朝枝
煙霞二妙應相笑盛世藏珍負夙期
明日青陽逼歲闌繡衣聊得共躋攀雲鋪鶴背浮金殿
風引猿聲怨玉環薄宦豈堪長在客故鄉惟有一登山
繩床睡暖梅花月輸與蒲庵老衲閒
遊羅浮(三首)
白鶴峯頭春暮時水簾洞口鶬鶊飛千林錦樹化紅雨
百道玉虹穿翠微神朝帝闕鶴為騎靈語仙壇霞作衣
坐憐佳致惱魂夢應覓真人扣息機
四百峯巒列海圖飛雲絶頂敞玄都丹砂五色時光焰
紫翠中天半有無觀裏松株皆住鶴山中竹葉盡成符
鐡橋歸去尋清賞爛醉仙人白玉壺
四百峯巒拱御臺蕊珠樓閣倚雲開荔支花落山鳩語
盧橘子生江燕來黃野故居羊化石葛洪丹竈錦為苔
仙遊倘遂凌風約羽服黃冠亦快哉
拜祖墓
芳草凄凄夕照前獨將春酒酹荒阡已嗟世事成千古
纔說清明又一年滿目江山增舊恨幾家榆火起新煙
從來俯仰傷懷抱不似于今倍黯然
重過林氏别業
曾侍先君訪太丘葛巾投老尚封侯青筠簾捲風生席
白紵歌殘月滿舟興發共吟鸚鵡賦酒闌重解鷫鸘裘
傳家幸有賢孫子别業新成似舊遊
題海翁詩卷後
海屋珊瑚幾度花仙籌長為記年華天晴霧雨籠蛟室
夜冷星辰泊釣槎巢父詩篇留宇内嚴陵名字達皇家
無因一遂神遊約共覓安期棗似瓜
靈洲
金鰲露背出滄溟撑拄惟應倩巨靈坡老留題空斷碣
德雲種栢滿幽庭天寒怖鴿依江渚夜静靈黿聽塔經
畫舫圖書催入覲庾梅關北樹青青
秋江送别
千家城郭遠依依握手離筵話夕暉碧海雲深秋自老
蘆花風急雁初飛客情猶醉千鍾酒書劒誰憐萬里歸
慈母白頭應問信倚門遥識老莱衣
送趙宣使之德慶
阿翁高步金鰲背南郡今留彩鳳雛名姓幾年通上國
才華蚤歲入中書花明畫省詩千首木落寒灘酒一壺
若到康州煩借問故人黃趙近何如
鍾山應制
蒼翠巍峩插昊穹紫金突起大江東三山避跡投鯨海
五岳齊肩擁帝宫珠樹鳳鸞鳴瑞日寳圻龍虎壮威風
萬年聖夀高堪並常有神人祝華嵩
新春從幸天界寺次詹冢宰鍾山應制韻
天界叢林開象魏朱衣環珮儼羣仙瑞露迎鑾飛扈蹕
皇都佳氣藹新年玉宸香滿三千界蓮座光浮尺五天
勅賜御前催應制侍臣簮筆思如泉
駕遊鍾山應制
玉宸警蹕出蓬莱近望名山翠色開松栢屯雲車騎過
峯巒簇錦節旄來九成奏樂喧泉澗百職聯班蹴磴苔
燕賞太平當賦咏小臣侍從媿非才
駕幸天界寺和朱太史芾韻
宴語從容對上方侍臣揮翰筆如杠從行衞士隨僧供
出定經聲歇棾腔鷲嶺曉雲扶輦轂龍河春水漾旌幢
清平自覺文章盛長憶天兵未渡江
陪翰林宋承旨遊鍾山
天上禅關敞薜蘿每緣休沐得經過雲籠梵宇青蓮濕
地接皇居紫氣多甘露結花凝木末醴泉和雨落岩阿
欲陪謝傅金屛約未解朝簮奈爾何
訶林送趙生留南歸
幾年煙月共林坰此日看花入鳳城老我未酬清世念
别君因起故園情朝廷有道容樗散獻納無才愧聖明
歸去為煩先問訊滄江漁艇白鷗盟
寄趙進士安中
詞林每問歸安使聞說先生在德清暇日畫簾公吏散
春風華館子衿明三年不見新書札百里空傳舊政聲
日暮碧雲何處合思君吟遍石頭城
送張典籍訥之官大同經歴(三首)
春風鳴玉下天階萬里從戎亦快哉遠仗皇威清朔漠
更依雲氣望蓬萊參軍孫楚登瀛客草檄陳琳補衮才
邊事太平烽火息柳營羌角為誰哀
邊陲見說青烽滅贊畫遥知白羽閒夜月葡萄氊帳底
春風篳篥柳營間賈生長是懷金闕定遠安能老玉關
沙漠年年飛羽捷想隨驃騎凱歌還
文章堂上論交日對榻哦詩白晝長晴日畫簾窺水映
暖風羅袂散天香尋常應制才堪並四十從戎髩未蒼
春半黃河冰片解旌麾幾日望燉煌
奉太史令護軍公
虞淵捧日帝羽儀文事武備天人師筆端詞翰河漢決
胸次韜略風雲隨邦基肇造古伊吕謨猷篤棐今臯䕫
畫圖麒麟盟帶礪仙遊更與赤松期
投贈山東何方伯(二首)
皇風來播南陲日開府兼持將相權千里分封鸞誥下
三珠耀日虎符懸長憐野日違清顧且喜恩光照暮年
勲業已成頭半白蒋陵佳氣麗中天
君侯昔在東藩時英風遠略人共知帳前鐡騎金鎖甲
腰下寳玦珊瑚枝將相兼權未足貴身名兩存今始竒
便可臨風搔白首對酒且賦歸來詞
送張翰林孟廉赴山西行軍(二首)
漢將防邊意氣豪參軍行處擁旌旄雲連白雪飛花片
風捲黃沙似海濤塞曲但聞吹篳篥人家多自種葡萄
昇平見說從戎樂欲解儒衣問戰袍
清時况是金閨老躍馬關河鬢未華翠柳東門開祖帳
黃河北岸擁高牙安邊羽檄傳司馬落帽西風憶孟嘉
萬里封侯吾輩事遲君談笑鎮龍沙
奉酬劉友賢黎仲輝二御史見過
故人騘馬曉相過錯莫鄰人避玉珂朝下楚城高盖合
春深門巷落花多飛騰每羨青雲早衰懶無如白髮何
相見惟期樹勲業蒋陵佳氣正嵯峩
寄彭萬里給事時參山西政
與君文采舊同朝翠管文立早上九霄輦路香風隨鹵簿
天壇花雨聽簫韶鵷鸞一别京關遠雲月三年楚水遥
欲寄清詩慰寥闃汴河東去近無潮
送沈主事起復除西安知縣
年少天官舊考功馬蹄催入未央宫聲名已在雲霄上
鄉國猶懸涕淚中輦路繁花明旭日佳城喬木語天風
傳家正欲存忠孝千古君臣此道同
寄羅友章先生
三年薄宦淹吳楚長憶先生在海涯不著朱衣垂玉佩
還將白髮映烏紗遥天劒氣藏珠斗百越文光絢綵霞
雲路相期苦相失春鶯啼徹上林花
圜丘大祀
松栢蕭森倚半空天壇高峙帝城東宸旒肅穆千官合
鹵簿輝煌萬國同上界清都移碧落泰階黃道隠晴虹
相如莫獻青鸞賦不是祈靈太乙宫
寄黃員外文博時佐守徐州
使君文學冠賢科入拜工曹意氣多五色雲中披奏牘
九重天上振鳴珂趨朝共沐恩波闊出守誰憐歲月過
會有蒲輪徵故舊未應黃髮老蹉跎
送劉芳之入蜀
峨眉西上穆陵關猶似簾櫳響珮環華月高秋沉楚館
綵雲清曉散巫山鸞衿寄恨今宵永錦字傳情幾日還
惆悵風前花落盡相思惟有淚潸潸
餞宋承旨潛溪先生致仕歸金華
鰲峯朝日鵲聲稀内使傳宣下紫微予告不須留秘閣
許歸仍及賜春衣恩濃玉檢天書濕人去金莖瑞氣晞
况是陽和二三月都門柳色正依依
承恩初入詞林日亦得叨陪侍從班雲影九重開鳳閣
天光咫尺近龍顔彤闈侍讀青春暖彩筆題詩白日閑
此去定酬優老願軟輪遊遍越東山
保傅儲皇二十春白頭歸去歲華新優賢寵渥非緣老
盖世文章不是貧錦誥渙頒雲五色青宫喜見日重輪
懸知戀闕丹心在長倚遥天望紫宸
一自先生離禁闥玉堂清致更無人金蓮颺彩初寒夕
燕寢凝香散暮春著作有官惟故事論思此道竟誰陳
青雲志氣慚悲梗不覺臨歧淚滿巾
龍門佳致接仙山舊築茆堂紫翠間方外羽人霞作袂
瀛洲歸客玉為顔常時望氣懷京國午夜朝真響珮環
願祝聖朝千萬夀還隨笙鶴到天關
贈修撰道夫
蓬鬢飄蕭洛上翁金門日日候晨鐘論思入奏天光近
對御題詩燭影紅衣故尚餘當日繡馬寒猶是舊時騘
詞華已作青雲客聖代于今雨露濃
西樵
西樵山勢捲飛龍萬里扶桑海色通日麗錦巖開罨畫
雨餘銀渚漾芙蓉紫河車蔭仙人掌白鶴花明玉女峯
上相朝元鳴玉佩三城佳氣鬱蘢葱
懷修撰朱備萬
先生舊是瀛洲客文藻風流第一人華月玉堂仙署冷
西風遼海鬢毛新文園最憶相如賦茅屋誰憐杜老貧
聖世雲衢需俊彦肯令漂泊暮江濱
冬至
冬至至日日初長久客客懷懷故鄉梅蕊惟愁雪爛漫
柳條又是春相將懶朝違世真自笑憶遠寄書殊未央
海門關外暮雲合應有南還征雁翔
乙卯除夕
四十今已過二年明日又復歲華遷頭顱種種見白髮
生計落落仍青氊梅花亂開客愁裏雲物長迷鄉國邊
且可吟詩酌春酒爛漫取醉東風前
鳳凰臺
綺翮千年去已遥古臺猶見碧岧嶤楓林曉露迷三楚
柳陌春風暗六朝狂客昔時揮彩筆飛仙何處捻瓊簫
惟餘一道巴江水流向天門作海潮
再遊鍾山
空青樓閣窅冥間云是東南第一山武帝鸞旂烟草碧
誌公龍錫雨花閑江光遠盪黿鼉窟雲氣常籠虎豹關
欲駕天風凌絶頂上方琪樹夕陽還
懷舊遊寄李士行
憶上高臺望赤霄火輪光動彩虹飄鮫人夜織明珠佩
龍女晨參絳節朝迤北關山周正朔平南將校漢嫖姚
狂遊又是三年别海上蟠桃露氣銷
寄高彬
條風二月古隋堤楊柳青青拂水齊萬里客懷將白髮
一年春信又黃鸝親朋歲久愁多望故國詩成醉懶題
惟有别君情不淺夢中時到石城西
送蔡九節還南安
幾年為客怕逢秋每見春來憶舊遊歸夢夜隨寒雨急
片帆春逐大江流看山有興還堪寫惜别從來不解愁
斗酒殷勤拚一醉相思何處却登樓
春興寄端方故居
亂藤高竹散清烟獨倚闌干思渺然流水浪隨春浦闊
故人家住白雲邊三年遠别空相憶一段新愁自可憐
欲得山隂晴夜雪東風吹放大江船
送人還鄉
歲晏那堪送獨歸石門烟樹晚依依幾回客思愁江浦
十幅蒲帆掛夕暉沽酒乍聞何處笛問程應為故山薇
到時猶想多幽興一樂堂深見舞衣
西巖圖為嚴彦恭題
欲寫滄浪愧不才畫圖今喜見君開峯巒影落寒潭静
欸乃聲從返照來千頃白波龍伯國百年高興子陵臺
聞君早晚趨金闕風雨漁磯長綠苔
懷白雲山房
家住滄洲洲上山數椽茅屋亂雲間天晴疊嶂開金碧
雨過清泉響珮環高興别來長寂寞故人誰與共躋攀
洞門猿鶴應相問何事先生久未還
除夜
大地白雪似白沙遊子况復未歸家寒雲黯淡暗海曲
春風浩蕩來天涯楚山盧橘漸舒葉故園枇杷應著花
未得乘船出京口枯坐旅邸如春蛙
西菴集卷五
