西菴集卷七
明孫蕡撰
七言絶句
紅菊
龍山九日宴斜曛萬朵秋香散彩雲醉岸綸巾對芳物
西風應識舊參軍
靈均且莫怨清醒楚水朝雲炫落英宿酒未平佳節過
西風吹帽最多情
墨菊
熹微衡宇露初乾九月江南動早寒肺氣暫平新斷酒
天香零落醒中看
三徑松門掩翠蘿白鷴飛去曉霜多天隨艇子無人共
寥落寒香奈爾何
紅梅
瑶池王母閬風西夜晏羣仙錦繡幃月落參横天向曙
醉騎丹鳳繞湖歸
丹青學寫夀陽姿豔杏仙花嫩柳枝猶記醉邀何水部
淮西歌吹舊臺池
墨竹(九首)
洞庭春盡水溶溶錦瑟輕寒起卧龍行客欲投蒼水佩
亂雲遮斷九疑峯
誰拈秃筆寫凄迷亂石横江碧玉低猶記畫船初泊岸
落花時節郭公啼
虹光雲影綠參差赤壁艅艎晚更移春雨乍晴燒玉版
鰣魚上水鱖魚肥
陽雲臺下曲江頭一徑笙簫萬頃秋莫向晚凉歌白紵
碧叢深處有鉤輈
秋寒萬玉倚雲青青入君山白鳳翎偷得雲和千載曲
夜深吹與老龍聽
昨夜春雷震楚山籜龍驚覺錦斑斑峨眉老客禪心在
應化横江老鶴還
巖上烟消見日光歌聲遥隔水雲鄉漁翁莫汲清湘綠
留取高枝宿鳳凰
澧水春隂午未消寒梢低護木蘭橈天涯風物餘空翠
應是英皇淚點飄
葳蕤萬玉曉撑風應是清溪野水東更畫接䍦顛倒著
嫩涼添我綠隂中
王孫圖(二首一挾彈一聽鳥)
誰拈金彈倚青驄鞍面開元結束同好似華清二三月
綠隂籠仗入離宫
東風馳道直如絃琪樹春隂護馬韉從幸少年初賜錦
數聲啼鳥落花前
宣和樹木翎毛
上林芳樹藹崇宣澹墨疎翎膩粉牋何似白榆棲凍雀
蕭蕭風雪滿祁連
折枝桃花圖
扁舟獨上武陵溪花暗漁郎路欲迷忽見畫圖驚一載
東風憔悴一枝低
桃花白練
沅江江口武陵溪翠影紅香粉翅低為向東風煩寄語
莫將春色到安西
楊妃出浴
浴罷温泉體未乾斂襟非為玉肌寒伊誰一搯痕猶在
只恐三郎著眼看
楊太真對鏡圖
舞鸞金背隠清光中有開元堕馬粧一線枕痕春色淺
夜來知是夢漁陽
梨園按樂
白雪飛香玉作城霓裳度曲按新聲東風吹醒漁陽夢
一段春愁畫不成
村嫗牛圖
玉環迷恨馬嵬坡出塞明妃淚更多何似阿婆牛背穏
春風一曲太平歌
昭君(五首)
莫怨嬋娟堕朔塵漢宫蕃地一般春皇家若起凌煙閣
功是安邊第一人
曉來氊帳理鉛華對鏡偷憐復自誇如此玉顔君不顧
更從何處選良家
閶闔龍鱗開玉陛嫖姚馬影度旌旗誰憐漢道昇平日
是妾漂流薄命時
回使殷勤莫寄辭君王此去苦相思容華自昔能傾國
只為風沙遠别離
玉顔啼淚濕龍沙東望長安不見家月滿穹廬愁似海
強將心事付琵琶
題葡萄
驪龍弄影照高秋萬斛明珠露氣浮還憶玉人歌舞散
紫駝銀甕出凉州
雜畫(十首)
曾記東林信杖藜遠公門對石橋西長松月落猿聲歇
贏得青山似虎溪
羅浮山水滄江曲水連清溪樹連屋舊雨仙翁乘興來
荔支應過楊梅熟
溪雲漠漠樹宛宛不是三湘定輞川花氣曉迷桃葉渡
虹光夜貫米家船
小甕松花已潑醅縛柴門子夜長開天寒動有王猷興
應放清溪夜艇回
驚濤一葉海門關秋淺吳楓未著斑十載宦遊今看畫
澹煙斜日小孤山
不見扁舟採芰荷天風何處度清歌芒鞋此日雲門寺
應是鑑湖秋水多
望湖亭上倚清秋水落吳城樹色幽何日松巢招五老
九江同泛釣魚舟
愛此名山似蜀中山如斑笋樹如龍瞿塘幾日漩渦小
欲駕扁舟訪赤松
沾恩幾載入承明雲冷漁磯白鶴盟忽見新圖被山惱
欲辭簮組乞歸耕
白鷺洲前野艇歸釣魚磯上綠楊垂人間野况都如畫
奈此窮生薄禄為
四皓圖
只合餐芝老萬山誰教鶴髮動龍顔蛾眉對酒歌鴻鵠
怨入商林紫翠間
畫梅(四首風烟雪月)
游龍扶風飛上天明珠萬斛争春妍師雄醉夢颯驚覺
羅浮月墮西湖邊
梨花香冷月隂隂青女横陳萬玉林繡箔珠簾人不見
相思無地著春心
小國佳人窈窕娘春風環珮素綃裳千年獨抱靈均怨
夜結明璫獻楚王
仙樓十二敞春風千樹桃花似錦紅瑶水玉娥清宴罷
素鸞歸去月明中
松
雙松如盖倚雲長曾憶匡山問草堂拂石坐來龍影濕
半陂春雨茯苓香
梅
天風吹墮白霓裙五嶺雲深路不分千丈玉階尋步襪
碧牀香落始知君
嘗草圖
蒺藜勾吻總青青慚愧春山草木榮幾欲騎龍叩天闕
綠章祈雨護黃精
舞馬圖
霧鬛風鬃錦彩鮮登牀旋舞更翩翩青騾祇識連雲棧
不解銜杯獻御筵
送翰林宋先生致仕歸金華(二十五首)
海内才名五十年聖恩榮許晚歸田金華父老如相問
曾是瀛洲第一仙
新賜宫衣雪色如歸榮况及早春初公卿祖帳都門外
人道風流似二䟽
二十餘年侍禁闈趨朝常早晚歸遲春坊一掬臨分淚
記得垂髫受業時
門生日日侍談經獨向孫蕡眼尚青幾度背人焚諫草
風灰蝴蝶滿中庭
千載班揚亞六經先生高步續芳聲高麗日本朝王使
長向仙班問姓名
萬丈文光北斗懸清名不獨域中傳雞林買得潛溪集
已向扶桑石上鐫
頭白勲庸列上卿君王豈是重文名朝廷禮樂新寰宇
半是先生撰次成
幾逆龍鱗進治安朝回只說聖恩寬小儒日侍絲綸閣
不得囊中奏稿看
令子内庭書制誥佳孫復作序班郎一門三代沾恩澤
更著錦衣歸故鄉
事業文章滿汗青白頭歸去世緣輕雙溪水繞長松下
只讀楞伽一卷經
紅鞋金帶荔支花三品詞林内相家歸去山中無箇事
瓦瓶春水自煎茶
盖世文章未是雄真純卓有古人風賜金長是沽春酒
醉殺鄰家桑苧翁
乞與山童潤筆錢歸時正及早春先玉堂分取薇花樹
種在雙溪淺水邊
玉樹芝蘭取次成小孫開歲亦能行懸燈夜讀元朝史
認得前編老祖名
不用黃牛教子孫為儒三世受君恩却將視草堂前筆
歸去題詩水竹村
山僧野客莫相過碑板人間刻已多從此黃庭不須讀
自開池水養羣鵝
榮歸詔許老山坰火棗交梨養性靈秘府圖書翻閱盡
却從方士借丹經
近欲長參不語禅水雲飛盡月輪圓惟餘一册龍門子
留與西江學者傳
後學無師誤少年在於蕡也更堪憐聯班欲上陳情表
留取先生住講筵
華髮朱顔六袠餘還鄉猶駕軟輪車龍江關吏如相識
應止青牛乞著書
祖考榮封寵數優君王親為製詞頭臨流好起雲章閣
高壓清風八詠樓
羽衣來自大江西打得旌陽鐡柱碑聞道珊瑚纏藥石
碧潭清夜老龍嘶
建業鐘殘禁漏稀九重天上早朝時玉堂清署風霜冷
常恐先生入奏遲
鳳翥龍飛御製文人間未見墨花新恩榮獨為詞林重
親向宫門賜老臣
晚出金閨望故鄉芙蓉峯影月蒼蒼歸途跨得銀鞍馬
原是天閑小乘黃
寄高彬
條風吹綠滿蟾溪蠟屐行春日向西獨木橋邊烏桕樹
鵓鳩飛上上頭啼
寄王彦舉
綠楊隂下玉騘嘶絲絡銀瓶帶酒攜夢入南園聽夜雨
不知身在蔣陵西
寓居傳小樓懷以成
故人何處艤蘭舟誰念西窗客滯留賴有姮娥憐寂寞
流光偏照讀書樓
臨清軒題壁
思君幾日不相見特向城南問隠居巢鶴不驚流水静
一爐香炷數編書
憶得(四首)
憶得垂髫少小時青燈黃卷日相隨于今放浪江湖上
一段閒情緫付詩
憶得初年不解愁藥欄花逕日風流臨池書罷黃庭帖
走馬城南覓舊遊
憶得栖遲泉石間衡門無事鎖常關日長書困南窗下
燕子驚回夢裏閒
憶得曾陪紫府仙風流儒雅興翛然夜來貪玩西窗月
花影侵階尚未眠
龍江夜泊
蔣山山頭秋月明龍江江上暮潮生行人又是金陵客
卧聽西風鼓角聲
過揚州(二首)
江上垂楊覆白蘋斜陽啼鳥斷吟魂朱樓翠箔今何在
一帶寒城鎖暮雲
垂楊白白折殘枝春盡瓊花作雪飛少日狂遊今是夢
竹西歌吹舊臺池
下邳
淮南五月叫春鳩花落清河錦浪流偏恨寂寥鄉思裏
澹烟寒月下邳州
吕梁洪
驚濤觸石雪潺潺五月河風尚作寒問訊南來荆楚客
官船幾日到淮安
聊城
雨浥頹墻草翳空魯連千載見高風愁來自撚鴉翎箭
日落登城射斷鴻
聊城見荷(二首)
疎疎寒綠間天香細雨微風澹曉粧憶在古原山縣裏
寂寥三載負紅芳
花不成粧藕未乾嫩紅新葉捲輕寒官河水落南風小
不似賀家湖上看
武城
獨上荒城野日隂絃歌千載憶遺音黃堂皂盖成塵土
何處春風綠綺琴
過茌平望嶧山
邑敝天寒草殞青授經誰弔伏生靈巉巖石刻雖竒古
終慊沙丘混鮑腥
周公
帝子揮戈復故都三監才略佐鴻圖扶危不仗蒼髯老
誰奉新王六尺孤
范蠡
已作江湖物外仙歸舟誰遣載婵娟登樓有客思傾國
幾度臨風夜不眠
伍子胥
忠言極諫起君猜宰嚭䜛行劒賜來從此強吳隨作沼
果然麋鹿走高臺
黃歇
終古天心不可虧隂謀祇是得傾危春申便使能成事
只似秦家吕不韋
荆軻
悲歌慷慨髮衝冠上殿披圖却膽寒生劫詛盟緣底事
錯將秦政比齊桓
昭陵
萬里山河幾戰征阿爺機不見先明春城鼓吹黃金甲
肯伴藩臣奉乃兄
苻堅
戰鬭争雄國作墟讎民恨不總為魚誰云未得降王長
先向長安為卜居
二喬
中原落日一星黃虎躍龍跳有底忙漳水鳳臺高百尺
小姑何用嫁劉郎
赤壁
百里旌旗蔽楚天黃龍青雀化炎烟可憐釃酒臨江上
正是孫郎躍馬年
魏臺
魏臺金雀舞晴空劔閣雲烟起卧龍詞客倚樓空作賦
不騎羸馬向西東
姑蘇臺
嫋嫋江風泛玉臺荔支香老木瓜開蛾眉不飲杯中酒
日暮閶門野鹿來
靈岩寺
屧廊猶記館娃名照水荒臺草自青幾樹芙蓉依水閣
雨餘西子醉初醒
姑蘇開元寺
梵宫春盡落花時倦鳥猶啼竹樹枝想見風流唐太守
綠隂滿院坐題詩
望九華山
一葉扁舟渺漠間白雲飛處九華山生來自有清幽興
每被微官誤却閒
過赤壁
樓櫓炎烟舊事非留題孤壁日斜時周郎慷慨空横槊
如此江山不賦詩
過荆州
高情長記仲宣樓醉裏臨風賦倦遊千載詞華人似玉
客船今日過荆州
巫山
巫山高高知幾重朝雲暮雨楚王宫人心對面有巇險
更勝高唐十二峯
出蜀(二首)
白帝秋高木葉黃蜀中長是雨浪浪瞿塘水落漩渦小
一路看山到洛陽
雄風淅淅雨凄凄啼殺春山蜀子規江到岳陽舟楫穏
夢魂從此怯巴西
次張仲舉詩韻(四首)
重重疊疊水南峯五五三三石上松釣艇蕩歸春雨足
草堂猶有白雲封
江上依稀栗里峯峯前隠約故園松征鴻盡向南天沒
不為離人寄一封
遠遊三載别青峯見畫長思問竹松歸棹五湖烟水闊
柴門應有落花封
雲連江上九華峯露沐仙家五粒松但使風光如畫裏
餘生不羨五侯封
幽居雜詠(七十四首自洪武十一年平原還家作也)
仙衣自種一池荷采采青黃當綺羅怪底邇來秋氣早
水禽飛去曉霜多
紈綺紛紛幾戰場閒身贏得水雲鄉扁舟日暮鳴榔去
付與沙鷗管夕陽
少日三吳樂事饒木蘭船上醉吹簫松風驚覺游仙夢
疑是錢塘八月潮
自别瀛洲鶴背寒石田茅屋歲漫漫梅花幾樹先春發
猶自金蓮炬照看
學鍊還丹歲月遲要觀滄海倒枯時人間甲子成何事
不似山翁一局棋
偶趁新涼理釣船秋雲映水色澄鮮漁童解撒攔江網
賸得槎頭縮項鯿
淺水漁船學搶風竹竿斜著抗孤篷青蒲葉底寒波起
吹入蘆花别港中
野老烹雞會四鄰瓦盆盛酒亂無巡風林自奏陽春曲
一日鶯聲到夕曛
遠公蓮社久相招老大無心到石橋遥想東林山月出
白猿啼處樹蕭蕭
十載山中讀道經石壇烟雨桂花生年來賣藥長安市
漸喜無人識姓名
隠去無心戀歲華惟同野老問桑麻門前莫種青青柳
怕有人呼縣令家
酒伴詩僧日見尋高歌劇飲坐檉隂留連莫怪杯中盡
賸有床頭舊賜金
高原極目浩茫茫鳥盡遥天若箇長一片夕陽秋草地
不知今古幾興亡
醉裏臨風弔屈原楚吟空賦遠遊篇凌空語意誰能解
千古惟應待我傳
試學鴟夷物外情水雲空闊釣舟横從來用盡無高策
浪得歸湖范蠡名
終古無名識是非百年高興子陵磯沙鷗不管人間事
細雨斜風自在飛
玉裴仙子住山椒静夜能來不待招莫怪寒林星斗黑
野人疎懶坐相邀
長樂歌鍾醉五侯滄浪何似泛扁舟無人解得閒中意
雲滿秋空水自流
厭看桃李媚春陽最是秋來樂意長千點黃花數行柳
幽居人道似柴桑
野吟詩句出天成景物如雲眼底生白石江頭烏桕樹
夕陽疎雨鵓鳩聲
鶴背腰纏有幾家老陶貧薄太無涯青鞋布襪歸來好
却使無錢對菊花
依山茅屋小於舟吟對風光憶舊遊平地白雲秋萬頃
五湖烟水似揚州
村醪舊甕按新篘四月蠶成麥亦收但使百年都若此
吾今於世亦何求
幽花滿樹酒盈樽白水斜陽度曲村曾憶少陵風雪裏
也曾朝叩富兒門
怪底襄陽孟浩然蹇驢衝雪踏江天無人說與寒梅樹
只合開花暖閣邊
幽居僻類杜陵家春日垂垂橘柚花花逕今朝緣客掃
磁瓶汲水自煎茶
凍露初開日暈青長松落雪報新晴茅簷聞瀑俄驚起
何處鴻門碎玉聲
野人於世本無營尚有閒功日計程篔竹縛梯求蜜筩
連宵運水搗香秔
夢覺哦詩醉後眠春來秋去緫茫然山中歷日從來少
欲倩何人記歲年
本學埋名坐釣磯誰言天上客星移前灘水落西風冷
覓得羊裘不敢披
迴塘曲渚月明多遊女相呼采芰荷老去風情渾盡減
隔花誰唱竹枝歌
歸休贏得卧中林坦腹蓬頭綠樹隂非是葛巾渾忘著
邇來華髮不勝簮
垂柳隂隂護釣磯溪流盡處著柴扉時人莫用知名姓
清世林泉老布衣
為報奚童掃綠苔柴門長日便教開曉烟晴日鵲聲急
應有故人天上來
勲名本不到旂常徒得烟霞冷趣長林下一瓢桑落酒
誰云得及市朝香
書生元亦羨封侯經世才迂不自由萬一鶴書求野逸
素琴重到碧山幽(洪武十五年果起用)
青年出仕奉明君老去投簮卧白雲千載周顒風致在
北山先自錯移文
桂樹叢生山正幽王孫歲暮儘優游不知招隠緣何事
聒聒風前詠不休
約客聽琴掃石臺竹門咿軋倚風開空山日暮碧雲合
天外美人來不來
夘酒初醒午夢餘南風入戶北窗虛閒身已在羲皇上
到此令人悔讀書
韓子高軒不再逢草廬長倩落花封苦無韜略能匡世
伏枕惟應愧卧龍
淵明千載我知音縦有冰絃不鼓琴聞說商於尋綺角
寂寥誰識古人心
雲本無心偶出山幽林薄暮鳥知還如何世上驅馳子
只在紅塵擾擾間
故人肥馬衣輕裘意氣揚揚得自由林下雨餘苔徑滑
免勞相過碧山幽
多才宋玉久能詩誤對清秋景物悲湛湛長江楓樹底
扁舟正可學鴟夷
最愛徉狂阮嗣宗秋懷當日賦偏工酣歌裸袒青林下
晚歲心期與爾同
容得蕭閒亦已多敢論官綬與漁蓑東流逝水西流日
百歲只消如此過
雨浥琪花落滿牀寂無人到讀書房閒中不覺青春過
静裏方知白日長
呼龍種木豈無經瘞鶴藏書亦有銘獨對梅花寫遺恨
招魂未續楚騷聲
露氣横山夕未晞古松枝冷鶴聲遲東林日出西溪白
正是仙翁睡熟時
欲鑄鍾期未買金斷絲寒縆案頭琴虛堂月底弹清曲
别鶴離鸞自賞音
笑殺仙源避世翁洞門猶與世人通臨流莫種桃花樹
惹得春來著處紅
一自衰翁惹世譁川原錦樹斂紅霞關門不倩烟霞鎖
都向春風怨物華
笑殺山隂王子猷凌兢雪夜泛扁舟地爐滿著松明火
芋栗香中酒一甌
梅花不解十分清香影撩人說姓名林壑未忘居鼎鼐
老枝留子待調羹
山顛幽絶人稀到柑子隂涼客屢過不見晚來傾白墮
小園當奈月明何
幽幽綠樹團華盖聒聒流泉奏玉琴不必畫堂絲與竹
自然山水有清音
黃菊花開貧不厭茅柴酒熟醉相呼平生最愛陶彭澤
風味全然似老夫
柳塘昨夜雨聲急早起春水欲平橋放教汀草芊綿綠
添著林花婀娜嬌
春酒獨酌不成醉可憐溪上百花開花前幾日南風緊
門外今朝好客來
如花女兒春柳腰高歌自駕木蘭橈彎彎纔見初生月
隠隠斜明第四橋
鄰屋白酒近初熟老子盡日為花忙將隨粉蝶聯翩舞
欲趁遊蜂上下狂
不覺門外春已過只說飲酒日豪吟林花盡褪娟娟色
澗竹都成密密隂
初開草堂三五日池上鷗鷺日頻來桃花枝嫩未堪折
楊柳隂疎還更栽
江上好景莫虛度屋邊亂紅今已深不是春風相勾引
道人争看日攜琴
栢子香消晝景遲坐調元氣學希夷旁人那解玄中意
文火温温只自知
半世為儒好自輕狂歌浪謔鬭詩聲内庭消盡還丹火
傳得江湖說姓名
自入珠宫捧玉宸别招猿鶴作新鄰空林寂静無來客
千載丹楓作老人
塵緣静盡覺神清對月虛堂煉鶴形采得石橋花上露
研硃自點石臺經
羽步天壇禮帝居星文拱北似連珠寒雲不鎖丹砂井
一夜虹光徹太虛
煉得梅花白雪顔關元静夜浴金丹呼龍起種春田玉
白日山精倚樹看
蒲團静坐思窈冥清晝只誦大洞經碧壇玄鶴忽飛起
琪花亂落風泠泠
天台二月風景新石橋流水起龍鱗美人相約看花去
雲暖洞房仙帳春
丹成八極恣神遊蕊闕風隨鶴騎秋上苑看花猶一夢
五雲回首帝王州
秋閨思(四首)
天上姮娥也可憐廣寒宫裏夜孤眠早知人世相思苦
不若移居桂樹邊
涼夜簫聲處處過玉樓高起逼天河西風瘦盡梧桐葉
添得西窗月影多
璧月斜明翡翠屏水花零落點秋螢夜闌院院垂金鎖
獨立蒼苔望帝星
疎櫺鐡馬亂風飄火冷金鳬百和銷怪底芙蓉清漏永
不知何事苦迢迢
閨怨(一百二十四首)
憶初癡小嫁君時只道長年不暫離鴛被未寒揮别淚
愁來心事倩誰知
都門不去亦何妨行色匆匆有底忙欲向碧桃花樹底
牽回白馬紫遊韁
别來初種小桃花艷蕊今成滿樹霞辛苦遠遊成底事
半生贏得負韶華
小園蝴蝶太愁儂作對雙飛趁曉風已逐黃蜂過鄰屋
還隨花片入簾櫳
不恨韶光似水流緣池景色自生愁門前幾樹垂楊柳
日日對啼黃栗留(即黃鸝)
一段春愁未易裁百勞飛去燕飛來房櫳半掩東廂裏
幾度山櫻落復開
家住長干白下間黃頭奴子識花顔欲趁郎船看明月
寒潮惟到小孤還
青年幾許謾狂遊一種相思兩地愁早晚郎船發揚子
相迎不惮下瓜州
欲向東風訴别因四時原自不傷春熏籠靠著交疏裏
婀娜濃花惱殺人
新燒鉛粉作春紅病掃雙蛾淡復濃宫樣雲鬟巧粧束
不知愁裏為誰容
怨殺聯翩白馬蹄遠馳夫壻路東西歸來繫在垂楊下
踏破春風錦障泥
寄語多情燕與鶯莫勞花底弄春聲千吟萬囀知何益
空使寒閨夢不成
阿玉雙成奉紫姑自拈香炷禮仙鳬郎騎白馬歸來日
得及庭花未落無
惱殺春山怨子規風前雨裏幾凄凄如何只繞深閨樹
不向遊人醉處啼
晚思沉沉倦倚欄玉簫聲歇酒闌珊澹雲還掩初生月
誰護梨花作夜寒
睡到黃昏坐到明只緣君去没心情常時欲寄平安字
及至人行寫未成
别眼愁容怎地看任他塵撲鏡中鸞腰肢不學昭陽舞
那作羅衣日日寬
生兒不合住京華綺陌香衢見百花雲鬢綰成村婦樣
只教夫壻學農家
翠竹隂中栖鳳凰綠蘋深處浴鴛鴦迢迢萬里巴江水
比妾春愁分外長
故國園林玉樹新路旁休戀野花春尋常世上癡兒女
只重黃金不重人
仙母蟠龍隠玉臺合歡羅帶下牀開深房内閣無人到
怎麽春風驀地來
舞女歌兒艷兩川回裙掩面鬭婵娟那堪白馬狂遊日
正是青樓薄倖年
愁寂偏多感物華春寒故故入窗紗無端一夜東風起
吹落庭前夜合花
誰識沅湘路幾千夢魂夜夜到君邊春光不管愁人恨
故傍楓林叫杜鵑
薄寒猶可夜藏鬮向晚那堪獨倚樓最是著人添懊惱
海棠枝上月如鈎
繡線針寒不待拈金爐香燼亦慵添月移花影偏當戶
風攪遊絲故入簾
昨夜裙腰忽褪圍清晨蟢子繞深閨春來吉兆頻頻見
定是遊人此夕歸
試掃雙蛾偶便成容華今日倍分明綠楊堤上嘶春雨
莫是吾家白馬聲
見說新隨蜀客船亂漩渦裏下西川還聞又向瀟湘去
偏是君山有夜猿
夜漏沉沉似歲長小鬟貪睡懶添香春風莫撼流蘇帳
待妾分明夢一場
接得封書妾自開分明說與便歸來千回枕上聽春雨
幾度階前掃綠苔
不如嫁與弄潮兒潮去潮來自有時誰似阿歡無信準
說歸長是誤歸期
壓夢春愁懵不醒忽聞剥啄猛然驚羅裙旋繫開朱戶
原是幽禽啄木聲
舊栽楊柳色毿毿千里渾忘寄一緘春雁高飛惟向北
不知遊子在江南
腸斷關山路轉迷房櫳風氣冷凄凄幾回愁倚高樓望
錯認行人到日西
燈不成花夢欲闌素羅衾薄掩春寒忽聞風響秋千索
夜半倉皇出戶看
雖緣遠别擾憂煎正合同心到百年莫學錢塘蘇小小
又隨人上販茶船
聞說風濤暗洞庭只將心事托神靈一爐香篆寒星下
學誦蓮花妙法經
月斜風細夢初回日掩重門夜却開花影亂中人影過
失驚原是小瓊來
夜静焚香禮玉娥杏花涼露濕衣羅幽情不遣旁人解
盡是喃喃細語多
聞喚飛瓊學問禅緣何於意獨悁悁未酬前世鉛華業
來結今生寂寞緣
對盤雙陸打黃金掛樹朱籠賭百禽不是愛他延日子
免教提起别時心
殘春寂寞似深秋風滿簾櫳月滿樓一捻芳心椰子大
若為装得許多愁
春雲莽莽欲遮天滿眼如雲復似烟明月赶回青嶂外
長風吹到畫堂前
淚似花枝雨點流愁如江上亂雲浮淚盈方朔三千牘
愁滿瞿塘十二樓
青春桃李少年時正好歡娛又别離直到紅顔都去了
却來相對喜成悲
莫入襄陽與洛陽綺羅勾引少年郎歌樓美酒三千斛
舞榭金釵十二行
青樓曲譜怨湘娥半是關山别意多愁緒春來怕絃索
雪兒休更抱雲和
理得粧成坐少時淚痕依舊濕臙脂從今已後無心性
鉛粉常抛不要施
怨女和戎黑水河玉環埋恨蜀山坡佳人薄命頭頭是
比較兒身好幾多
月色花香滚滚來不容些子暫開懷杜鵑啼血方停舌
芍藥移隂緊上階
生來自愧不為儒斂手逢人念起居空有一腔離别恨
倩誰修作萬言書
新愁舊恨積如林欲訴還羞復不禁安得越禽秦吉了
替人終日道勞心
雨態雲容惱殺人虛無似夢復疑真陳留子建多才思
莫向江臯賦洛神
春來道是雨浪浪却又開門見日光欲啓朱奩看明鏡
頭風半日不成粧
對花誰與擲摴蒱自倚危闌到日晡愁裏漏聲遲欲咽
自傾新水入金壺
記得兒孫樂事多女郎同唱採蓮歌紫騮嘶入落花去
奈此空閨日暮何
過從要與善為鄰况復炎涼世態新不用為他煩惱得
阿歡原是讀書人
為怯琵琶不忍聽龍香撥子暗塵生東墻怪底春風過
又是鄰姬按玉筝
細展占書繡閣前不知速喜定留連憑誰斷得郎歸日
願與金釵當卜錢
遥天月暈一環紅明日商量定起風想怕玉娥心緒亂
故教攔住廣寒宫
已許紅絲繡鏡囊更饒金粉拭清光鏡中神聖知人意
托夢兒家白馬郎
别意空憑遠信傳幾回臨起復纏延天長白雁相將去
知在南雲若箇邊
黃昏也待睡些些月影撩人故故斜簾幕數重花萬疊
愁來只是不能遮
畫籠鸚鵡日啁啾自與離人替說愁戲擲枇杷打金羽
兒夫去後憶儂否
世籙文星苦不齊我辰生處直孤栖大都離合原關命
錯怨車輪與馬蹄
朱簾落索掉簾鈎日裏狂風夜未休花底過來吹蠟燭
也如人淚一般流
愁裏飛花一夕空寸心無奈倩神通閨闈不省文王易
卦落誰知吉與凶
便擬招魂誦楚詞何緣生别故遲遲臨風試學巫陽些
偷把鸞釵掛竹枝
春宵誰道直千金妾獨愁多思不禁花月只消長惹恨
管絃惟有更傷心
昔聞仙客好幽棲除却清齋醉似泥生世不諧遭遠别
妾身何異太常妻
百年夫婦本同心舊愛新憐夢裏深料得君非題柱客
枉教人賦白頭吟
少日雙眸炯動人倚風回顧頰生春無因暗滴相思淚
減却秋波一半神
午夢驚回是兀誰阿儂偷捻紫簫吹寒聲未斷腸先斷
怨曲將成淚已垂
過眼年光緫是愁嫌春春去淚還流荷香柳影凄涼夏
月色蟲聲冷淡秋
碧草初看上玉階飛花又見點蒼苔年年好景乖人願
懷抱何時得少開
繡閣朝來興頗新試拈錢卜問歸人花言巧語梁間燕
舊館新粧鏡裏塵
怯雨愁花過一春嬌嬈半是女兒身朝來逐伴鬭百草
門外天風吹倒人
玉臂無人點守宫戲拈花瓣貼春紅香痕忽被風吹落
彷彿逢君是夢中
一從君去負芳春幾歎容華悞妾身也似崔徽啼别後
蕭條不及卷中人
供佛清齋折露葵課經時繞白蓮池雲鬟秖欠金刀剪
頓是山庵苦行尼
班姬紈扇奉餘恩蔡琰胡笳墜朔塵此命一生如紙薄
好和孤妾是三人
夜雨偏傷獨睡情芭蕉點點助寒聲分明隔著窗兒紙
直向心頭滴到明
村巫市媪莫相過聞汝深衷術數多心似後園金井水
從來不會起風波
採桑隨伴出城隅不謂途逢使者車錯把明粧照墟落
賺他駐馬久踟蹰
年少離家志未堅閒雲賸雨滿江天舟行若過巫山渚
莫向篷窗白晝眠
枉控朱簾十二鈎一身何用許高樓桃花流水隨郎去
只學漁家住小舟
寫得鸞箋數十言緘成不寄淚如泉瑶池欲倩西飛鳥
帶到湘靈錦瑟邊
窗紗雲影竹梅霖冷蕊香凝案上琴幾日生疎絃上手
愁來無地著春心
心如金鈿只須堅歸早歸遲緫信天錯聽幾聲簷外鵲
朝朝江口望郎船
高堂朝夕奉姑嫜冬裏温湯夏扇涼不是西山春日薄
只抛孤妾亦何妨
悟透单居一味禅丹光如月静中圓人間若有蓬萊島
也合乘風作女仙
無非秖為隔關山若箇牽纏久未還二十五程荆楚路
順流江水霎時間
臂上紅絲錦作符竈前香火玉為爐無人為起凌烟閣
畫作紫姑仙女圖
欲掃鸞牋寫綵雲惟將心思怨夫君蜀山花竹湘潭雨
杜宇春深獨不聞
婉意柔情似海深却將離索負光隂村姝野媪無風致
也解團欒怨藁砧
青草湖邊日欲西黃梅雨裏鷓鴣啼江南氣候春來惡
莫聽寒聲助慘悽
生兒豈免涉江湘身世無成恥故鄉人事由來多錯忤
知君不是故相忘
遠路迢迢水隔天流光冉冉箭離絃惟應自築青陽室
學煉還丹駐少年
薄命真成枉嫁郎嫁來三載守空房鳴鳩語燕皆求匹
秋菊春蘭各自芳
翻羨南鄰賣酒姬近來嫁得住家兒何常蕩著風波性
步步相隨不暫離
金屋長年貯阿嬌好教虛度幾良宵尋常未嫁人家女
也向深閨怨寂寥
楚水吳山萬里餘兩年方見一封書都來費得鸞箋紙
何處春江無鯉魚
偶弄青梅凭短墻誰騎白馬傍垂楊撩雲撥雨來相擾
不是巫山窈窕娘
洞庭暮雨起春波翠旆金蕤帝子過遙想泊舟明月渚
夜深敧枕聽雲和
放著南來北去舟江波不住也東流良人解得西歸日
可道相思到白頭
濯錦江邊楊柳條浣沙女兒詫裙腰子規啼罷春花落
遊子青驂萬里橋
瞿塘猿聲天上哀白帝城下水如雷百折漩渦人鮓甕
莫著郎船八月來(人鮓甕在歸州)
湘江兒女单紵衣娥皇廟前歌竹枝春來只會閒相惱
不管人家有别離
客程愁雨復愁風君意憐儂却忘儂把似相憐不相忘
只消那轉馬頭東
歲歲年年君去家年年歲歲樹開花年年君去無消息
歲歲花開感物華
寂寂寥寥紙半張嗟嗟嘖嘖淚千行言言語語空相憶
苦苦頻頻更寄將
别恨過於别緒濃背身斜著倚東風庭前徧是春花樹
樹樹花開枝上紅
對月臨風不自由都緣觸景便生愁春來總是相思夜
夜夜相思月滿樓
暗卜街頭好幾回連連去語道來來當樓素月明於練
一任房櫳徹夜開
靈鵲朝來噪屋山奚童先背錦嚢還銀鞍隠隠穿青柳
珠淚滋滋濕玉顔
春鉛數日不曾施貼翠塗黃只半時為報小鬟休寫月
且教留著澹雙眉
相逢錯愕喜傷神臨到相親且未親清夜已涼猶秉燭
對君疑是夢中人
執手翻成喜極悲到來嗚咽淚沾衣流光去去不相待
落盡春紅君始歸
去年記得打春牛夫壻歸來上翠樓醉把春泥揮綵筆
引教春色上簾鈎
訪某駙馬不遇題壁
青春駙馬不還家公主傳宣坐賜茶十二碧欄春似海
隔窗閒殺碧桃花
闕門書所見
隠隠旌旗颭落暉方山遥望錦城圍平蕪一帶香塵合
知是諸王射獵歸
五言絶句一首
臨刑口占
鼉鼓三聲急西山日又斜黃泉無客舍今夜宿誰家
明興雜記云高皇誅藍玉籍其家凡有隻字
往來皆得罪蕡因與玉題一畫故殺之此詩
乃絶命詞也高皇問監殺指揮孫蕡死時何
語指揮以此詩對高皇怒云彼有此好詩汝
乃不復奏而殺之何也竟殺指揮郡邑傳皆
謂蕡死以梅思祖非藍玉豈雜記别有考與
今頌此詩蕡可謂一死生而高皇亦憐才矣
西菴集卷七
