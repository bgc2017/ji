鄭守愚集卷第二
雜著
舟次通泉精舍水軒
寄李嶼梓潼歲暮
贈别蓮葉
東蜀春晚江際
送吴延保及苐南游遇裴員外
野步忝官諫垣明日轉對
伴趙員外直省春暮詠懷寄韋起居
倦客早入諫院二首
喜秀上人見訪丞相孟夏祗薦南郊紀獻
蜀中夏日自貽蓼花
放朝偶作寄張𥙷闕
換温處士畫鷺鷥寄同年禮部趙郎中
攝府署自詠酬張𥙷闕
奔問三峯近墅重訪黃神谷策禪者
和挍書見寄荔枝
峽中順動後藍田偶作
寄贈楊䕫處士呈薛憲長
海棠定水寺行香
弔故禮部韋員外寄顔惠詹士
弔圓昉上人杏花
夕陽水林檎花
峽中嘗茶蠟燭
和秀上人言懷鴈
漂泊欹枕
黃鶯寄贈同年員外
上狄右丞搖落
咸陽重陽日訪元秀上人
漾陂朝直
感懷投時相多情
題王藻别業遷客
寄碁客投時相
送王駕宣義里舍冬暮自貽
郊墅贈冨平李宰
旅寓洛南村舍蜀中三首
渚宫亂後作卷末偶題三首
舟次通泉精舍
江清如洛汭寺好似香山勞倦孤舟裏登臨半日間樹
凉巢鸖徤巖響語僧閑更共幽雲約秋隨綘帳還
水軒
日日狎沙禽偷安且放吟讀書老不入愛酒病還深歉
後爲羇客兵餘問故林楊花滿床席搔手度春隂
荆渚八月十五夜值雨寄同年李嶼
共待輝光夜翻成暗澹秋正宜清路望潜起滴階愁棹
倚袁宏渚簾垂庾亮樓桂無香實落蘭有露花休
玉漏添蕭索金樽阻献酬明年佳景在相約向神州
梓潼歲暮
江城無宿雪風物易爲春酒美消磨日梅香着莫人老
吟窮景象多難損精神漸有還京望綿州减戰塵
贈別
南游曾共游相別倍相留行色廽燈曉離聲滿竹秋稳
眠彭蠡浪好醉岳陽樓明日逢佳景爲君成白頭
蓮葉
移舟水濺差差綠倚檻風搖柄柄香多謝浣溪人不折
雨中留得蓋鴛鴦
東蜀春晚
如此浮生更別離可堪長慟送春歸潼江水上楊花雪
剛逐孤舟繚繞飛
江際
杳杳漁舟破瞑煙疎疎蘆葦舊江天那堪流落逢搖落
可得澘然是偶然万頃白波迷宿鷺一林黃葉送残蟬
兵車未息年華促早晚閑吟向滻川
送進士吴延保及苐後南游
得意却思尋舊跡新銜未切向蘭臺吟看秋草出關
去逢見故人隨計來勝地昔年詩板在清歌幾處郡筵
開江湖易有淹留興莫待春風綻庾梅
將之瀘郡旅次遂州遇裴晤員外謫居於此話
舊凄凉因寄二首
誰解登高問上玄謫仙何事謫詩仙雲遮列宿離華省
樹蔭澄江入野舡黃鳥晚啼愁瘴雨青梅早落帶蠻
烟不知幾首南行曲留與巴兒万古傳
又
昔年共照松溪影松折溪荒僧巳無今日同思錦城事
雪消花謝夢何殊乱離未定身俱老騷雅全休道甚孤
我拜師門更南去荔枝春熟向踰瀘
野步
翠嵐迎步興何長笑領漁翁入醉鄕日暮渚田微雨後
鷺鷥閑暇稲花凉
忝官諫垣明日轉對
吾君英睿相君賢其那寰區未晏然明日翠華春殿下
不知何語可聞天
春夕伴同年禮部趙員外直省
錦帳名郎重錦科清宵寓直縱吟哦冰含玉鏡春寒在
粉轉仙闈月色多視草即應歸屬望握蘭知道暫經
過流鶯百囀和残漏猶把芳鐏藉露莎
春暮詠懷
寂寂風簾信自垂楊花笋籜正離披長安一夜殘春雨
右省三年老拾遺坐看群賢争得路退量孤分且吟詩
五湖烟網非無意未去難忘國士知
倦客
十年五年歧路中千里万里西復東疋馬愁衝曉村雪
孤舟悶阻春江風逹士猶來知道在昔賢何必哭途窮
閑烹蘆笋炊菰米會向源流作醉翁
早入諫院二首
玉階春冷未催班暫拂塵衣就笏眠孤立小心還自笑
夢魂潜繞御鑪煙
又
紫雲重疊抱春城廊下人稀唱漏聲偷得微吟斜倚柱
滿衣花露聽宫鶯
喜秀上人見訪
雪初開一徑師忽扣雙扉老大情相近林泉約共歸憂
榮棲省署孤僻負朝衣他夜松堂宿論詩更入微
丞相孟夏祗薦南郊紀獻十韻
節應清和後郊居事㓗羞至誠聞上帝明德祀圓丘雅
用陶匏器馨非黍稷流就陽陳盛禮匡國禱鴻休漸覺
蘭迎露微凉麦弄秋壽山横紫閣瑞靄抱皇州外肅
通班序中嚴納慶優奏歌三酒備表敬百神柔池碧
將還鳳原清再問牛万方瞻輔翼共賀贊皇猷
蜀中夏曰自貽
展轉欹孤枕風幃信寂寥漲江垂蝃蝀驟雨閙芭蕉道
阻歸期晚年加記性銷故人衰䬃盡相望在今朝
蓼花
蔟蔟復悠悠年年拂漫流荖池伴黃菊冷澹過新秋
晚帶鳴虫急寒藏宿鷺愁故溪歸不得憑杖繫漁舟
放朝偶作
寒極放朝天忻聞半夜宣時安逢密雪月晏待高眠擁
褐同休假吟詩賀有年坐來幽興在松亜小牎前
右省張𥙷闕荗相同在諫垣連居光德新春賦
詠聊以寄懷
小梅零落雪欺残浩蕩窮愁豈易寬唯有苦吟償晚景
且無濃醉壓春寒高齋每喜追攀近麗句先憂属和
難十五年前諳苦節知心不獨爲同官
温處士能畫鷺鷥以四韻換之
昔年吟醉遶江籬愛把漁竿伴鷺鷥聞說妙毫能縱
逸敢憑輕素寫幽竒㳙㳙浪濺殘菱蔓戞戞風搜折
葦枝得向晚牎閑掛翫雪蓑烟艇恨無遺
寄同年禮部趙郎中
仙步徐徐整羽衣小儀澄澹轉中儀樺飄紅燼趍朝路
蘭縱清香宿省時彩筆烟霞供不足綸闈鸞鳳訝來
遲自怜孤䆠誰相念禱祝空吟一首詩
結綬鄠郊縻攝府署偶有自詠
鶯離寒谷士逢春釋褐來年暫種芸自笑老爲梅少府
可堪貧攝鮑參軍酒醒往事多興念吟苦隣居必猒聞
推却簿書搔短髮落(花飛)絮正紛紛
次韻酬張𥙷闕因寒食見寄之什
柳近清明翠縷長多情右衮不相忘開緘雖覩新篇麗
破鼻湏聞冷酒香時態懶隨人上下花心首被蝶分張
朝晞且莫輕春賞勝事由來在帝鄕
奔問三峯寓止近墅
二年奔走頗驚魂來謁行官淚眼昏鴛鷺入朝同待漏
牛羊送日獨歸村㶚陵散失詩千首太華凄凉酒一樽
兵革未休無異術不知何以受君恩
重訪黃神谷柬禪者
初塵芸閤辭禪閤却訪支郎是老郎我趣轉卑師趣静
數峯秋雪一爐香
次韻和王駕校書結綬見寄之什
直應歸諫署方肯别山村勤苦常同業孤單共感恩醉
披仙鸖氅吟扣野僧門夢見君高趣天凉自灌園
荔枝
平昔誰相愛驪山遇貴妃枉教生處遠愁見摘來稀晚
奪紅霞色晴欹瘴日威南荒何所戀爲爾即忘歸
峽中
万疊烟霞裏隠隠見䕫州夜静明月峽春寒堆雪樓
獨吟誰會解多病自淹留往事如今日聊同子美愁
順動後藍田偶作(時丙辰初夏月)
小諫昇中諫三年待玉除直言無所𥙷浩歎欲何如宫
闕飛灰燼嬪嬙落里閭藍峯秋更碧沾灑望鑾輿
寄贈楊夔處士
結茅只約釣魚臺濺水鸕鷀去又廽春卧甕邊聽酒熟
露吟庭際待花開三江春景遨遊徧百氏群書講貫來
國步未安風雅薄可能高尚仰天才
谷初忝諫垣今憲長薜公方在西閤知獎隆異
以四韻代𫐠榮感
舊詩常得在高吟不奈公心愛苦心道自瑣闈言下振
(舍人於閤下衆中奬嘆頃年篇什)恩從仙殿對逥深(谷累陪舍人轉對偶免乖儀舍人深)
(以奬也)流年漸覺霜欺鬢至藥能教土化金自拂青萍
知有地齋心旦夕望爲霖
海棠
春風用意自顔色銷得携觴與賦詩豔麗最宜新着
雨嬌嬈全在欲開時莫愁粉黛臨牎懶梁廣丹青點
筆遲朝醉暮吟看不足羡他胡蝶宿深枝
定水寺行香
聽松看畫繞虚廊風拂金鑪待賜香丞相未來春雪密
暫偷閑卧老僧床
弔故禮部韋員外
臘雪初晴舉酒杯便期携手上春臺高情唯怕酒不滿
長慟可悲花正開曉奠鶯啼殘漏在風幃燕覓舊巢
來杜陵芳草年年綠醉客吟䰟無復廽
顔惠詹士郎孤姪舅氏謫官舟中相遇愴然
有寄
猶子在天末念渠懷渭陽巴賨偶會遇江浦共悲凉謫
䆠君何遠窮游我獨狂瘴村三月暮雨熟野梅黃
谷自乱罹之後在西蜀半紀之餘多寓止精舍
與圓昉上人爲淨侣長松山舊齋嘗約他日訪
會勞生多故游䆠數年曩契未諧忽聞謝世
愴吟四韻以弔之
每思聞淨話雨夜對禪床未得重相見秋燈照影堂
孤雲終負約薄䆠轉堪傷夢遶長松塔遥聞一炷香
杏花
不學梅歌雪輕紅照碧池小桃新謝後雙燕却來時
香属登龍室烟籠宿蝶枝臨軒湏貌敢風雨易離披
夕陽
夕陽秋更好歛歛蕙蘭中極浦明殘雨長天急遠鴻
僧牎留半榻漁舸透疎蓬莫恨清光盡寒蟾只照空
水林檎花
一露一朝新簾櫳曉景分豔和蜂蝶動香帶管絃聞
笑擬春無力粧濃酒漸醺直疑風起夜飛去贊行雲
峽中嘗茶
蔟蔟新英摘露光小江園裏火煎嘗吴僧謾說鵶山
好蜀叟休誇鳥觜香合座半甌輕泛綠開緘數片淺含
黃鹿門病客不歸去酒渴更知春味長
蠟燭
仙漏遲遲出建章宫簾不動透清光金闈露白新裁
詔畫閤春紅正試粧淚滴杯盤何所恨燼飄蘭麝暗
和香多情更有分明處照得歌塵下燕梁
次韻和秀上人長安寺居言懷寄渚宫禪者
舊齋松老别多年香社人稀喪乱間出寺只知趍内殿
閉門長似在深山卧聽秦樹秋鍾断吟想荆江夕鳥還
唯恐興來飛錫去老郎無路更追攀
鴈
八月悲風九月霜蓼花紅澹葦條黃石頭城下波搖影
星子灣西雲間行驚散漁家吹短笛失群征戍鏁殘陽
故鄕聞爾亦惆悵何况扁舟非故鄕
漂泊
槿墜蓬疎池館清日光風緒澹無情鱸魚斫鱠輸
張翰橘樹呼奴羡李衡十口漂零猶寄食两川消息未
休兵黃花將折重陽近何處登高望二京
欹枕
欹枕高歌日午春酒酣睡足最關身明明會得窮通理
未必輸他馬上人
黃鶯
春雲薄薄日輝輝宫樹煙深隔水飛應爲能歌繫仙
藉麻姑乞與女真衣
駐蹕華下同年司封員外從翁許共游西溪久
違前契戲成寄贈
北渚牽吟興西溪爽共游指期承禁馬(故事初入内庭恩賜飛龍馬)
無暇狎沙鷗縱目懷青島澄心想碧流明公非不要應
待泛龍舟
叙事感恩上狄右丞
昔歲曾投贄關河在左馮庾公垂頋遇王粲許從容
(頃年庾給事崇出安同州右丞在幕席谷退飛游謁始受奬知)首薦叨殊禮全家寓近封
白樓陪寫望青眼感遭逢頋念梁間燕幽深澗底松
嵐光蓮岳逼酒味菊花濃(同州官上菊花酒)寇難旋移國漂離
幾聽蛩半生悲逆旅二紀間門墉蜀雪隨僧踏荆烟逐
鴈衝凋零歸兩鬢舉止失前蹤得事雖甘守陳詩未
肯慵適來趨九仞又伴賞三峯(時大駕在華州)捿托情何限吹
嘘意數重自兹儔侣内無復歎龍鍾
搖落
夜來搖落悲桑棗半空枝故國無消息流年有乱罹
霜秦聞鴈早烟渭認帆遲日暮寒&KR0911;隠邊軍在雍歧
咸陽
咸陽城下宿往事可悲思未有謀身計頻遷反正期凍
河孤棹澁老樹疊巢危莫問今行止漂漂自不知
重陽日訪元秀上人
紅葉黃花秋景寬醉吟朝夕在樊川却嫌今日登山俗
且共高僧對榻眠别畫長懷吴寺壁宜茶偏賞霅溪泉
歸來童稚争相笑何事無人與酒舡
漾陂
昔事東流共不廽春深獨向漾陂來乱前别業依稀在
雨裏繁花寂寞開却展漁絲無野艇舊題詩句没蒼
苔潜然四頋難消遣只有佯狂泥酒杯
朝直
朝直叨居省閤間由來疎退校安閑落花夜静宫中漏
微雨春寒廊下班自扣玄門齊寵辱從他榮路用機關
孤峯未得深歸去名畫偏求水墨仙
感懷投時相
非才偶忝直文昌兩鬢年深一鏡霜待漏敢辞稱小吏
立班由未出中行孤吟馬跡抛槐陌遠夢漁竿擲葦鄕
丞相舊知爲學苦更教何處貢篇章
多情
賦分多情却自嗟蕭衰未必爲年華睡輕可忍風敲竹
飲散那堪月在華薄䆠因循抛峴首故人流落向天涯
鶯春鴈夜長如此頼是幽居近酒家
訪題表兄王藻渭上别業
桑村搖落渭川西蓼水瀰瀰接稲泥幽檻静來漁唱遠
瞑天寒極鴈行低濁醪最稱看山醉吟句偏宜選竹題
中表人稀罹乱後花時莫惜重相携
遷客
離夜聞撗笛可堪吹鷓鴣雪冤知早晚雨泣渡江湖秋
樹吹黃葉蠟煙垂綠蕪虞翻歸有日莫便哭窮途
寄碁客
松牎楸局稳相頋思皆凝幾局賭山果一先飲海僧覆
圖聞夜雨下子對秋燈何日無羈束期君向杜陵
投時相
何以保孤危操修自不知衆中常杜口夢裏亦吟詩失
計辭山早非才得士遲薄冰安可履闇室豈能欺
送進士王駕下第歸蒲中(時行朝在西蜀)
失意離愁春不知到家時是落花時孤單取士休言命
早晚逢人苦愛詩度塞風沙歸路遠傍河桑柘舊居移
應嗟我又巴江去游子悠悠聽子規
宣義里舍冬暮自貽
幽居不稱在長安溝淺浮春岸雪殘板屋漸移方帶
野水車新入夜添寒名如有分終湏立道若離心豈易
寬滿眼塵埃馳務馬去獨尋煙竹剪漁竿
郊墅
韋曲樊川雨半睛竹㽵花院徧題名畫成烟景垂楊色
滴破春愁壓酒聲滿野紅塵誰得路連天紫閤獨
關情漾陂水色澄於鏡何必滄浪始濯纓
贈冨平李宰
夫君清且貧琴鸖最相親簡肅諸曹士安閑一境人
陵山雲裏拜渠路水中廵易得連宵醉千釭石凍春
旅寓洛南村舍
村落清明近鞦韆稚女誇春光妨柳絮月黑見梨花白
鳥闚魚網靑帘認酒家幽棲雖自適交友在京華
蜀中三首
馬頭春向鹿頭關遠樹平蕪一望閑雪下文君沽酒市
雲藏李白讀書山江樓酒恨黃梅後村落人歌紫芋間
堤月橋燈好時景漢庭無士不征蠻
又
夜多無雨曉生塵草色嵐光日日新蒙頂茶畦千點露
浣花牋紙一溪春揚雄宅在唯喬木杜甫臺荒絶舊隣
却共海棠花有約數年留滯不歸人
又
渚遠江清碧簟紋小桃花繞薛陶墳朱橋直指金門路
粉堞高連玉壘雲牎下斵琴翹鳳足波中濯錦散鷗群
子規夜夜啼巴樹不並吴鄕楚國聞
渚宫亂後作
鄕人來話乱罹情淚滴殘陽問楚荆白社巳應無故老
清江依舊遶空城高秋軍旅齊山樹昔日漁家是野營
牢落故君灰燼後黃花紫蔓上墻生
卷末偶題三首
一卷疎蕪一百篇名成未敢暫忘筌何如海日生殘夜
一句能令万古傳
又
七歲侍行湖外去岳陽樓上敢題詩如今寒晩無功業
何以勝任國士知
又
一第由來是出身垂名俱爲國風陳此生若不知騷雅
孤䆠如何作近臣
鄭谷文集卷第二
