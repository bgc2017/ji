曹子建集卷第五
魏陳思王曹植撰
公宴
公子敬愛客終宴不知疲清夜遊西園飛蓋
相追隨明月澄清影列宿正參差秋蘭被長
坂朱華冒綠池潛魚躍清波好鳥鳴高枝神
飈接丹轂輕輦隨風移飄颻放志意千秋長
若斯
侍太子坐
白日曜青春時雨静飛塵寒冰辟炎景凉風
飄我身清醴盈金觴餚饌縱横陳齊人進竒
樂歌者出西秦翩翩我公子機巧忽若神
七哀
明月照高樓流光正徘徊上有愁思婦悲歎
有餘哀借問歎者誰言是宕子妻君行踰十
年孤妾常獨棲君若清路塵妾若濁水泥浮
沉各異勢會合何時諧願為西南風長逝入
君懷君懷良不開賤妾當何依
闘鷄
遊目極妙伎清聽厭宫商主人寂無爲衆賓
進樂方長筵坐戲客闘鷄間觀房群雄正拏
赫雙翹自飛揚揮羽邀清風悍目發朱光觜
落輕毛散嚴距往往傷長鳴入青雲扇翼獨
翺翔願蒙狸膏助常得擅此場
元會
初歲元祚吉日惟良乃爲佳會宴此高堂衣
裳鮮潔黼黻玄黃珍膳雜還充溢圓方俯視
文軒仰瞻華梁願保兹喜千載為常歡咲盡
娛樂哉未央皇家榮貴壽考無疆
送應氏二首
步登北邙(芒一作)阪遥望洛陽山洛陽何寂寞
宫室盡燒焚垣墻皆頓擗荆棘上參天不見
舊耆老但覩新少年側足無行逕荒疇不復
田遊子久不歸不識陌與阡中野何蕭條千
里無人煙念我平生親(常居一作)氣結不能言
又
清時難屢得嘉會不可常天地無終極人命
若朝霜願得展嬿婉我友之朔方親昵並集
送置酒此河陽中饋豈獨薄賓飲不盡觴愛
至望苦深豈不愧中腸山川阻且遠别促會
日長願為比翼鳥施翮起高翔
雜詩六首
高臺多悲風朝日照北林之子在萬里江湖
迥且深方舟安可極離思故難任孤鴈飛南
游過庭長哀吟翹思慕遠人願欲托遺音形
影忽不見翩翩傷我心
其二
轉蓬離本根飄颻隨長風何意廻飈舉吹我
入雲中高高上無極天路安可窮類此游客
子捐軀遠從戎毛褐不掩形薇藿常不充去
去莫復道沈憂令人老
其三
西北有織婦綺縞何繽紛明晨秉機杼日昊
不成文太息終長夜悲嘯守青雲妾身入空
閨良人行從軍自期三年歸今已歴九春飛
鳥遶樹翔噭噭鳴索群願為南流景馳光見
我君
其四
南國有佳人容華若桃李朝游北海(江北一作)岸
夕宿瀟湘沚時俗薄朱顔誰為發皓齒俯(作一)
(俛)仰歲將暮榮耀難久恃
其五
僕夫早嚴駕吾行將遠遊遠遊欲何之吳國
為我仇將聘萬里塗東路安足由江介多悲
風淮泗馳急流願欲一輕濟惜哉無方舟閑
居非吾志甘心赴國憂
其六
飛觀百餘尺臨牗御櫺軒遠望周千里朝夕
見平原烈士多悲心小人媮(偷一作)自閒國讎
亮不塞甘心思喪元拊劒西南望思欲赴太
山絃急悲聲發聆我慷慨言
喜雨
天覆何彌廣苞育此群生弃之必憔悴惠之
則滋榮慶雲從北來鬱述西南征時雨終夜
降長雷周我廷喜種盈膏壤登秋必有成
離友(并序)
鄉人有夏侯威者少有成人之風余尚其為
人與之昵好王歸振旅送予于魏邦心有眷
然為之隕涕乃作離友之詩其辭曰
王旅遊兮背故鄉彼君子兮篤人剛媵予行
兮歸朔方馳原隰兮尋舊疆載車奔兮馬繁
驤涉浮濟兮泛輕航迄魏都兮息蘭房展宴
好兮惟樂康
應詔
肅承明詔應會皇都星陳夙駕秣馬脂車命
彼掌徒肅我征旅朝發鸞臺夕宿蘭渚芒芒
原隰祁祁士女經彼公田樂我稷黍爰有樛
木重隂匪息雖有餱糧飢不遑食望城不過
面色不游僕夫警策平路是由玄駟藹藹揚
鑣漂沫流風翼衡輕雲承蓋涉澗之濱緣山
之隈遵彼河滸黃坂是階西濟關谷或降或
升騑驂倦路載寢載興將朝聖皇匪敢晏寧
弭節長騖指日遄征前驅舉燧後乘抗旌輪
不輟運鸞無廢聲爰暨帝室稅此西墉嘉詔
未賜朝覲莫從仰瞻城閾俯惟闕庭長懷永
慕憂心如酲
贈徐榦
驚風飄白日忽然歸西山圓景光未滿衆星
粲以繁志士營世業小人亦不閒聊且夜行
游游彼雙闕間文昌鬱雲興迎風高中天春
鳩鳴飛棟流猋激櫺軒顧念蓬室士貧賤誠
足憐薇藿弗充虚皮褐猶不全慷(杭一作)慨有
悲心興文自成篇寶棄怨何人和氏有其愆
彈冠俟知已知已誰不然良田無晩歲膏澤
多豐年亮懷璵璠美積久德愈宣親交義在
敦申章復何言
贈丁儀
初秋凉氣發庭樹微銷落凝霜依玉除清風
飄飛閣朝雲不歸山霖雨成川澤黍稷委疇
隴農夫安所獲在貴多忘賤爲恩誰能博狐
白足禦冬焉念無衣客思慕延陵子寶劒非
所惜子其寧爾心親交義不薄
贈王粲
端坐苦愁思攬衣起西遊樹木發春華清池
激長流中有孤鴛鴦哀鳴求匹儔我願執此
鳥惜哉無輕舟欲歸忘古道顧望但懷愁悲
風鳴我側羲和逝不留重隂潤萬物何懼澤
不周誰令君多念遂(自一作)使懷百憂
又贈丁儀王粲
從軍度函谷驅馬過西亰山岑(峯一作)高無極
涇渭揚濁清壯哉帝王居佳麗殊百城員闕
浮出雲承露槩泰清皇佐揚天惠四海無交
兵權家雖愛勝全國為令名君子在末位不
能歌德聲丁生怨在朝王子歡自營難(歡一作)
怨非貞則中和誠可經
贈白馬王彪
謁帝承明廬逝將歸舊疆清晨發皇邑日夕
過首陽伊洛廣且深欲濟川無梁汎舟越洪
濤怨彼東路長顧瞻戀城闕引領情内傷太
谷何寥廓山樹鬱蒼蒼霖雨泥我塗流潦浩
縱横中逵絶無軌改轍登高崗脩坂造雲日
我馬玄以黃玄黃猶能進我思鬱以紆鬱紆
將難進親愛在離居本圖相與偕中更不克
俱鴟梟鳴衡枙豺狼當路衢蒼蠅間白黑讒
巧令親疎欲還絶無蹊攬轡止踟蹰踟蹰亦
何留相思無終極秋風發微凉寒蟬鳴我側
原野何蕭條白日忽西匿歸鳥赴喬林(木一作)
翩翩厲羽翼孤獸走索群銜草不遑食感物
傷我懷撫心長太息太息將何為天命與我
違柰何念同生一往形不歸孤魂翔故域(作一)
(城)靈柩寄京師存者忽復(巳一作)過亡没身自
衰人生處一世去若朝露晞年在桑榆間影
響不能追自顧非金石咄唶令心悲心悲動
我神棄置莫復陳丈夫志四海萬里猶比隣
愛恩苟不虧在遠分日親何必同衾幬然後
展慇懃憂思成疾疹(疚一作)無乃兒女仁倉卒
骨肉情能不懷苦辛苦辛何慮思天命信可
疑虚無求列仙松子久吾欺變故在斯須百
年誰能持離别永無會執手將何時王其愛
玉體俱享黃髮期收淚即長路援筆從此辭
贈丁翼
嘉賓填城闕豐膳出中厨吾與二三子曲宴
此城隅秦箏發西氣齊瑟揚東謳肴來不虛
歸觴至反無餘我豈狎異人朋友與我俱大
國多良材譬海出明珠君子義休偫小人德
無儲積善有餘慶榮枯立可須滔蕩固大節
世俗多所拘君子通大道無願為世儒
朔風
仰彼朔風用懷魏都願騁代馬倏忽北徂凱
風永志思彼蠻方願隨越鳥翻飛南翔四氣
代謝懸景運周别如俯仰脫若三秋昔我初
遷朱華未希今我旋止素雪云飛俯降千仞
仰登天阻風飄蓬飛載離寒暑千仞易陟天
阻可越昔我同袍今永乖别子好芳草豈忘
爾貽繁華將茂秋霜悴之君不垂眷豈云其
誠秋蘭可喻桂樹冬榮絃歌蕩思誰與銷憂
臨川慕思何為泛舟豈無和樂游非我鄰誰
忘汎舟愧無榜人
矯志
芳樹雖香難以餌烹尸位素餐難以成名磁
石引鐵於金不連大朝舉士愚不聞焉抱璧
塗乞無為貴寶履仁遘福無為貴道鴛雛遠
害不羞卑棲靈虬避難不恥汚泥都蔗雖甘
杖之必折巧言雖美用之必滅濟濟唐朝萬
邦作孚逢蒙雖巧必得良弓聖主雖知必得
英雄螳螂見嘆齊士輕戰越王輕蛙國以死
獻道遠知驥世偽知賢覆之壽之順天之矩
澤如凱風惠如時雨口為禁闥舌為發機門
機之關楛矢不追
閨情二首
攬衣出中閨逍遥步兩楹閒房何寂寞綠草
被階庭空穴(室一作)自生風百鳥翔南征春思
安可忘憂戚與君并佳人在遠道妾身單且
煢歡會難再逢(遇一作)芝蘭不重榮人皆棄舊
愛君豈若平生寄松為女蘿依水如浮萍齎
身奉衿帶朝夕不墮(憤一作)傾儻終顧盼恩(作一)
(盼眄儻願終)永副我中情
有一美人被服纖羅妖姿艷麗蓊若春華紅
顔韡皣雲髻嵯峨彈琴撫節為我絃歌清濁
齊均既亮且和取樂今日遑恤其他
三良
功名不可爲忠義我所安秦穆先下世三臣
皆自殘生時等榮樂旣同憂患誰言捐軀
易殺身誠獨難攬涕登君墓臨穴仰天歎長
夜何冥冥一往不復還黃鳥爲悲鳴哀哉傷
肺肝
責躬
於穆顯考時惟武皇受命于天寧濟四方朱
旗所拂九土披攘玄化滂流荒服來王超商
越周與唐比蹤篤生我皇亦世載聦武則肅
烈文則時雍受禪于漢君臨萬邦萬邦旣化
率由舊章廣命懿親以藩王國帝曰爾侯君
兹青土奄有海濱方周于魯車服有輝旗章
有叙濟濟雋乂我弼我輔伊爾小子恃寵驕
盈舉挂時網動亂國經作藩作屏先軌是墮
傲我皇使犯我朝儀國有典刑我削我黜將
寘于理元兇是率明明天子時惟篤類不忍
我刑暴之朝肆違彼執憲哀予小子改封兖
邑于河之濱股肱弗置有君無臣荒滛之闕
誰弼余身煢煢僕夫于彼冀方嗟予小子乃
罹斯殃赫赫天子恩不遺物冠我玄冕要我
朱紱光光大使我榮我華剖符授玉王爵是
加仰齒金璽俯執聖策皇恩過隆祗承怵惕
咨我小子頑兇是嬰逝慙陵墓存愧闕庭匪
敢傲德寔恩是恃威靈改加足以殁齒昊天
罔極生命不圖常懼顛沛抱罪黃壚願蒙矢
石建旗東嶽庶立毫釐微功自贖危軀授命
知足免戾甘赴江湘奮戈吳越天啓其衷得
會京畿遲奉聖顔如渴如飢心之云慕愴矣
其悲天高聽卑皇肯照微
情詩
微隂翳陽景清風飄我衣游魚潜綠水翔鳥
薄天飛眇眇客行士徭役不得歸始出嚴霜
結今來白露晞遊者嘆黍離處者歌式微慷
慨對嘉賓悽愴内傷悲
妬
嗟爾同衾曾不是志寧彼冶容安此妬忌
芙蓉池
逍遥芙蓉池翩翩戲輕舟南陽雙栖鵠北柳
有鳴鳩
雜詩
悠悠遠行客去家千餘里出亦無所之入亦
無所止浮雲翳日光悲風起動地
言志
慶雲未時興雲龍潛作魚神鸞失其儔還從
燕雀居
曹子建集卷第五
