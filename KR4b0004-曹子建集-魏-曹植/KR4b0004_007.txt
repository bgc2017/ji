曹子建集卷第七
魏陳思王曹植撰
皇子生頌
於聖我后憲章前志克篡二皇三靈昭事祗
肅郊廟明德敬忌潛和積石鍾天之釐嘉月
令辰篤生聖嗣慶由一人萬國作憙喁喁萬
國岌岌群生禀命我后綏之則榮長為臣職
終天之經仁聖奕代永載明明同年上帝休
祥淑禎藩臣作頌光流德聲吁嗟卿士祗承
予聽
玄俗頌
玄俗妙識飢餌神穎在陰倏游即陽無景逍
遙北嶽凌霄引領揮霧昊天含神自静
母儀頌
殷湯令妃有莘之女仁教内脩度義以處清
謐后宫九嬪有序伊爲媵臣遂作元輔
明賢頌
於鑠姜后光配周宣非禮不動非禮不言晏
起失朝永巷告愆王用勤政萬國以虔
孔子廟頌
脩復舊廟豐其甍宇莘莘學徒爰居爰處王
教既備郡小遄沮魯道以興永作憲矩洪聲
登遐神祇來祜休徵雜沓瑞我邦家内光區
域外被荒遐
學官頌
自五帝典絶三皇禮廢應期命世齊賢等聖
者莫高於孔子也故有若曰出乎類拔乎萃
誠所謂性與天道不可得而聞矣
由也務學名在前志宰予晝寢糞土作誡過
庭子弟詩禮明記歌以詠言文以騁志予今
不述后賢曷識於鑠尼父生民之傑性與天
成該聖備藝德倫三五配皇作烈玄鏡獨鑑
神明昭晰仁塞宇宙志凌雲霓學者三千莫
不俊乂唯仁是憑惟道足恃鑚仰彌高請益
不巳
社頌
於惟太社官名后土是曰勾龍功著上古德
配帝王寔為靈主克明播植農正曰社尊以
作稷豐年是與義與社同方神北宇建國承
家莫不攸叙
宜男花頌
草號宜男既曄且貞其貞伊何惟乾之嘉其
曄伊何綠葉丹花光采晃曜配彼朝日君子
耽樂好和琴瑟固作螽斯惟立孔臧福濟大
姒永世克昌
冬至獻襪頌
玉趾既御履和蹈貞行與禄邁動以祥并南
闚北戶西廵王城翺翔萬域聖體浮輕
庖犧贊
木德風姓八卦創焉龍瑞官名法地象天庖
厨祭祀罟網魚畋琴瑟以像時神通玄
女媧贊
古之國君造簧作笙禮物未就軒轅篡成或
云二皇人首蛇形神化七十何德之靈
神農贊
少典之胤火德成木造為耒耜導民播榖正
為雅琴以暢風俗
黃帝贊
少典之孫神明聖哲土德承火赤帝是滅服
牛乘馬衣裳是制雲氏名官功冠五帝
少昊贊
祖自軒轅青陽之裔金德承土儀鳳帝世官
鳥號名殊職别系農正扈氏各有品制
顓頊贊
昌意之子祖自軒轅始誅九黎水德統天以
國為號風化神宣威暢八極靡不祗虔
帝嚳贊
祖自軒轅玄嚻之裔生言其名才德帝世撫
寧天地神聖靈察教弭四海明並日月
帝堯贊
大德統位父則高辛克平共工萬國同塵調
適陰陽其惠如春巍巍成功配天則神
帝舜贊
顓頊之族重瞳神聖克協頑瞽應唐涖政除
凶舉俊以齊七政應曆受禪顯天之命
夏禹贊
吁嗟天子極世濟民克卑宫室致孝鬼神𬞞
食薄服黻冕乃新厥德不回其誠可親亹亹
其德温温其人尼稱無間何德之純
殷湯贊
殷湯代夏諸侯振仰放桀鳴條南面以王桑
林之禱炎灾克償伊尹佐治可謂賢相
湯禱桑林贊
惟殷之世炎旱七年湯禱桑林祈福于天翦
髮離爪自以為牲皇靈感應時雨以靈
周文王贊
於赫聖德寔惟文王三分有二猶服事商化
加虞芮傍暨四方王業克昭武嗣遂光
周武王贊
桓桓武王繼世滅殷咸任尚父且作商臣功
皆四海救世濟民天下宗周萬國是賓
周公贊
武王即位年尚幼稚周公居攝四海慕利罰
叛柔服祥應仍至誦長反政達夫忠義
周成王贊
成王繼武賢聖保傅年雖幼稚岐嶷有素初
疑周公終焉克寤旦奭佐治遂致刑錯
漢高帝贊
屯雲斬蛇靈母告祥朱旗既抗九野披攘禽
嬰克羽掃滅英雄承機帝世功著武湯
漢文帝贊
孝文即位愛物儉身驕吳撫越匈奴和親納
諫赦罪以德讓民殆至刑錯萬國化淳
漢武帝贊
世宗光光文武是攘威振百蠻恢拓土疆簡
定律曆辯脩舊章封天禪土功越百王
漢景帝贊
景帝明德繼文之則肅清王室克滅七國省
役薄賦百姓殷昌風移俗易齊美成康
姜嫄簡狄贊
嚳有四妃子皆為王帝摰且崩堯承天綱玄
鳥大跡殷周美祥稷契既生翊化虞唐
禹妻贊
禹妻塗山土功是急惟啓之生過門不入矯
逹明義勲庸是執成長望嗣大禄以襲
斑婕妤贊
有德有言寔惟斑婕盈沖其驕窮悅其厭在
漢夷貞在晉正接臨飈端幹衝霜振葉
吹雲贊
天地變化是生神物吹雲吐潤浮雲蓊鬱
赤雀賦贊
西伯積德天命攸顧赤雀銜書爰集昌戶瑞
為天使和氣所致嗟爾後王昌期而至
巢父贊
堯禪許由巢父是恥穢其溷聽臨河洗耳池
主是讓以水為濁嗟此三士清足厲俗
務光贊
湯將伐桀謀於卞子既讓位隨以為恥薄
於殷世著自汙巳自投穎水清風邈矣
商山四皓贊
嗟爾四皓避秦隱形劉項之爭養志弗營不
應朝聘保節全貞應命太子漢嗣以寧
三鼎贊
鼎質之精古之神器黃帝是鑄以像太上能
輕能重知凶識吉世衰則隱世和則出
承露盤銘(并序)
明帝鑄承露盤莖長十二丈本圍上盤逕四
尺下盤逕五尺銅龍達其根龍身長一丈背
負兩子自立於林園甘露乃降使臣為頌
銘銘曰
岧岧承露峻極太清神君礧磈洪基嶽停下
潜醴泉上受雲英和氣四充翔風所經匪我
明君孰能經營近歴闡度三光朗明殊俗歸
義祥瑞混并鸞鳳晨棲甘露宵零神物攸協
高而不傾奉戴巍恭統神噐固若露盤長
存永貴賢聖繼跡奕世明德不忝先功保茲
皇極垂作億兆永荷天秩
寶刀銘
造茲寶刀既礱既礪匪以尚武予身是衛麟
角是觸鸞距匪蹶
曹子建集卷第七
