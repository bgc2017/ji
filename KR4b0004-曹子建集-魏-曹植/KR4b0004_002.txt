曹子建集卷第二
魏陳思王曹植撰
潛志賦
潛大道以遊志希往昔之遐烈矯貞亮以作
矢當苑囿之呈藝驅仁義以為禽必信忠而
後發退隠身以滅跡進出世而取容且摧剛
而和謀接處肅以静恭亮知榮而守辱匪徇
天以為通
閒居賦
何吾人之介特去朋正而無儔出靡時以娛
志入無樂以消憂何歲月之若騖復民生之
無常感陽春之發節聊輕駕之遠翔登高丘
以延企時薄暮而起余仰歸雲以載奔遇蘭
蕙之長圃冀芬芳之可服結春衡以延佇入
虚廊之閒館步生風之高廡踐密邇之脩除
即蔽景之玄宇翡翠翔於南枝玄鶴鳴於北
野青魚躍於東沼白鳥戲於西渚遂乃背通
谷對綠波藉文菌翳春華丹轂更馳羽騎相
過
慰子賦
彼凡人之相親小離别而懷戀况中殤之愛
子乃千秋而不見入空室而獨倚對孤幃而
切嘆痛人亡而物在心何忍而復觀日晼晩
而旣没月代照而舒光仰列星以至晨衣霑
露而含霜惟逝者之日遠愴傷心而絶腸
叙愁賦(并序)
時家二女弟故漢皇帝聘以為貴人家母見
二弟愁思故令予作賦曰
嗟妾身之微薄信未逹乎義方遭母氏之聖
善奉恩化之彌長迄盛年而始立脩女職於
衣裳承師保之明訓誦六列之篇章觀圖像
之遺形竊庶幾乎英皇委微軀於帝室充末
列於椒房荷印紱之令服非陋才之所望對
牀帳而太息慕二親以憎傷揚羅袖而掩涕
起出戶而彷徨顧堂宇之舊處悲一别之異
鄉
又愁思賦
四節更王兮愁氣悲遥思倘怳兮若有遺原
野蕭條兮煙無依雲高氣静兮露凝野草
變色兮莖葉稀鳴蜩抱木兮鴈南飛歸室解
棠兮步庭前月光照懷兮星依天居一世兮
芳景遷松喬難慕兮誰能仙長壽命也兮獨
何愆
又九愁賦
嗟離思之難忘心慘毒而含哀踐南畿之末
境越引領之徘徊捲浮雲以太息顧攀登而
無階匪徇榮而愉樂信舊都之可懷恨時王
之謬聽受奸枉之虛辭揚天威以臨下忽放
臣而不疑登高陵而反顧心懷愁而荒悴念
先寵之旣隆哀後施之不遂雖危亡之不豫
亮無遠君之心刈桂蘭而秣馬舍余車於西
林願接翼於歸鴻嗟高飛而莫攀因流景而
寄言響一絶而不還傷時俗之趨險獨悵望
而長愁感龍鸞而匿跡如吾身之不留竄江
介之曠野獨眇眇而沉舟思孤客之可悲改
予身之翩翔豈天監之孔明將時運之無常
謂内思而自策筭乃昔之愆殃以忠言而見
黜信毋負於時王俗參差而不齊豈毀譽之
可同兢昏瞀以營私害予身之奉公共朋黨
而妬賢俾予濟乎長江嗟大化之移易悲性
命之攸遭愁慊慊而繼懷惟慘慘而情挽曠
年載而不回長去君兮悠遠御飛龍之蜿蜒
揚翠電之華旌絶紫霄而高騖飄弭節於天
庭披輕雲而下觀覽九土之殊形顧南郢之
邦壤咸蕪穢而倚傾驂盤桓而思服仰御驤
以悲鳴行予袂而收涕僕夫感以失聲履先
王之正路豈滛徑之可遵知犯君之招咎恥
干媚而求親顧旋復之無軏長自棄於遐濱
與麋鹿以為群宿林藪之葳蓁野蕭條而極
望曠千里而無人民生期於必死何自苦以
終身寧作清水之沉泥不為濁路之飛塵踐
蹊隧之危阻登岧嶤之高岑見失群之離獸
覿偏棲之孤禽懷憤激以切痛苦回忍之在
心愁戚戚其無為遊綠林而逍遥臨白水以
悲嘯猿驚聽以失條亮無怨而弃逐乃余行
之所招
娱賓賦
遂衎賓而高會兮丹幃曄以四張辦中厨之
豐膳兮作齊鄭之妍倡文人騁其妙說兮飛
輕翰而成章談在昔之清風兮揔賢聖之紀
綱欣公子之高義兮德芬芳其若蘭揚仁恩
於白屋兮踰周公之弃餐聽仁風以忘憂兮
美酒清而肴乾
愍志賦(并序)
或人有好鄰人之女者時無良媒禮不成焉
彼女遂行適人有言之於予者予心感焉乃
作賦曰
竊托音於往昔迄來春之不從思同遊而無
路情壅隔而靡通哀莫哀於永絶悲莫悲於
生離豈良時之難俟痛予質之日虧登高樓
以臨下望所歡之攸居去君子之清宇歸小
人之蓬廬欲輕飛而從之迫禮防之我居
歸思賦
背故鄉而遷徂將遥憩乎他濱經平常之舊
居感荒壞而莫振城邑寂以空虚草木穢而
荆蓁嗟喬木之無隂處原野其何為信樂土
之足慕忽并日之載馳
静思賦
夫何美女之爛妖紅顔曄而流光卓特出而
無疋呈才好其莫當性通暢以聦惠行孊密
而妍詳蔭高岑以翳日臨綠水之清流秋風
起於中林離鳥鳴而相求愁慘慘以增傷悲
予安能乎淹留
曹子建集卷第二
