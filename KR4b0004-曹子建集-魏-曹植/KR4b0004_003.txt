曹子建集卷第三
魏陳思王曹植撰
感婚賦
陽氣動兮淑清百卉鬱兮含英春風起兮蕭
條蟄蟲出兮悲鳴顧有懷兮妖嬈用騷首兮
屏營登清臺以蕩志伏高軒而游情悲良媒
之不顧懼歡媾之不成慨仰首而太息風飄
飄以動纓
出婦賦
以才薄之陋質奉君子之清塵承顔色以接
意恐疎賤而不親悅新婚而忘妾哀愛惠之
中零遂隨頽而失望退幽屏於下庭痛一旦
而見棄心忉忉以非驚衣入門之初服背床
室而出征攀僕御而登車左右悲而失聲嗟
冤結而無訴乃愁苦以長窮恨無愆而見棄
悼君施之不終
洛神賦(并序)
黃初三年余朝京師還濟洛川古人有言斯
水之神名曰宓妃感宋玉對楚王神女之事
遂作斯賦其詞曰
余從京域言歸東藩背伊闕越轘轅經通谷
陵景山日旣西傾車殆馬煩爾乃稅駕乎蘅
皋秣駟乎芝田容與乎陽(楊一作)林流盻乎洛
川於是精移神駭忽焉思散俯則未察仰以
殊觀覩一麗人於岩之畔廼援御者而告之
曰爾有覿於彼者乎彼何人斯若此之艷也
御者對曰臣聞河洛之神名曰宓妃然則君
王之所見也無柰(廼一作)是乎其狀若何臣願
聞之余告之曰其形也翩若驚鴻婉若游龍
榮曜秋菊華茂春松髣髴兮若輕雲之蔽月
飄颻兮若流風之回雪遠而望之皎若太陽
升朝霞迫而察之灼若芙蓉(蕖一作)出渌波穠
纖得衷(中一作)脩短合度肩若削成腰如約素
延頸秀項皓質呈露芳澤無加鉛華弗御雲
髻峩峩脩眉聮娟丹唇外朗皓齒内鮮明眸
善睞輔靨承權環姿艷逸儀静體閑柔情綽
態媚於語言竒服曠世骨像應圖披羅衣之
璀粲兮珥瑶碧之華裾戴金翠之首飾綴明
珠以耀軀踐遠遊之文履曳霧綃之輕裾微
幽蘭之芳藹兮步踟蹰於山隅於是忽焉縱
體以遨以嬉左倚采旄右蔭桂旗攘皓腕於
神滸兮采湍瀨之玄芝余情悅其淑美兮心
振蕩而不怡無良媒以接歡兮托微波而通
辭願誠素之先達兮解玉珮以要之嗟佳人
之信脩羌習禮而明詩抗瓊珶以和予兮指
潛淵而為期執眷眷之𣢾實兮懼斯靈之我
欺感交甫之弃言兮悵猶豫而狐疑收和顔
而静志兮申禮防以自持於是洛靈感焉徙
倚彷徨神光離合乍隂乍陽竦輕軀以鶴立
若將飛而未翔踐椒塗之郁烈步蘅薄而流
芳超長吟以永慕兮聲哀厲而彌長爾廼衆
靈雜遝命儔嘯侣或戲清流或翔神渚或採
明珠或拾翠羽從南湘之二妃携漢濱之遊
女嘆匏瓜之無匹兮詠牽牛之獨處揚輕袿
之猗(綺一作)靡兮翳脩袖以延竚體迅飛鳬飄
忽若神凌波微步羅襪生塵動無常則若危
若安進止難期若往若還轉盻流精光潤玉
顔含辭未吐氣若幽蘭華容婀娜令我忘餐
於是屏翳收風川后静波馮夷鳴鼓女媧清
歌騰文魚以警乘鳴玉鑾以偕逝六龍儼其
齊首載雲車之容裔鯨鯢踊而夾轂水禽翔
而爲衛於是越北沚過南岡紆素領回清陽
動朱唇以徐言陳交接之大綱恨人神之道
殊兮怨盛年之莫當抗羅袂以掩涕兮淚流
襟之浪浪悼良會之永絶兮哀一逝而異鄉
無微情以效愛兮獻江南之明璫雖潛處於
太隂長寄心於君王忽不悟其所舍悵神霄
而蔽光於是背下陵高足往神留遺情想像
顧望懷愁冀靈體之復形御輕舟而上泝浮
長川而忘反思綿綿而增慕夜耿耿而不寐
霑繁霜而至曙命僕夫而就駕吾將歸乎東
路攬騑轡以抗策悵盤桓而不能去
愁霖賦
迎朔風而爰邁兮雨微微而逮行悼朝陽之
隱曜兮怨北辰之潜精神結轍以盤桓兮馬
躑躅以悲鳴攀扶桑而仰觀兮假九日於天
皇瞻沈雲之泱漭兮哀吾願之不將又曰夫
季秋之滛雨兮既彌日而成霖贍玄雲之晻
晻兮聽長空之淋淋中宵卧而歎息起飾帶
而撫琴
喜霽賦
禹身逝於暘旰卒錫圭而告成湯感旱於殷
時造桑林而敷誠動玉朝而雲披鳴鑾鈴而
日陽北極以為期吾將倍道而兼行
登臺賦
從明后之嬉遊聊登臺以娛情見天府之廣
開觀聖德之所營建高殿之嵯峨浮雙闕乎
太清立冲天之華觀連飛閣乎西城臨漳川
之長流望衆果之滋榮仰春風之和穆聽百
鳥之悲鳴天功怛其旣立家願得而獲呈揚
仁化於宇内盡肅恭於上亰雖桓文之為盛
豈足方乎聖明休矣美矣惠澤遠揚翼佐皇
家寧彼四方同天地之矩量齊日月之輝光
九華扇賦(并序)
昔吾先君常侍得幸漢桓帝賜方扇不方不
圓其中結成文名曰九華其辭曰
有神區之名竹生不周之高岑對綠水之素
波背玄澗之重深體虛暢以立榦播翠葉以
成林形五離而九華篾黧解而縷分效虬龍
之蜿蟬法虹霓之氤氲因形致好不常厥儀
方不應矩圓不中規随皓腕以徐轉發惠風
之寒微時氣清以方厲紛飄動兮紈綺
寶刀賦(并序)
建安中魏王命有司造寶刀五枚以龍熊烏
雀為識太子得一余弟饒陽侯各得一焉
有皇漢之明后思明達而玄通飛文藻以博
致揚武傋以禦凶然後礪五方之石鍳以中
黃之壤規圓景以定環攄神思而造象陸斷
屖革水斷龍角輕繋浮截刀不纖流踰南越
之巨闕超有楚之泰阿寔真人之攸遇永天
禄而是荷
車渠椀賦
惟新椀之所生于凉風之浚濱采金光之定
色擬朝陽而發輝豐玄素之暐暐帶朱榮之
葳蕤緼絲綸以肆采藻繁布以相追翩飄颻
而浮景若驚鵠之雙飛隠神璞於西野彌百
葉而莫希于時乃有篤神后廣被仁聲夷慕
義而重使獻兹寶於斯庭命公輸使制匠窮
妍麗之殊形華色粲爛文若點成鬱蓊雲蒸
蜿蟬龍征光如激電影若浮星何神怪之巨
偉信一覽而九雖離珠之聽目内炫耀而
失精何明麗之可悅超群寶而特章俟君子
之閒燕酌甘醴於斯觥旣娛情而可貴故求
御而不忘
迷迭香賦
播西都之麗草兮應青春而凝暉流翠葉於
纖柯兮結微根於丹墀信繁華之速實兮弗
見凋於嚴霜芳莫秋之幽蘭兮麗崑崙之英
芝旣經時收而采兮遂幽殺以增芳去枝葉
而持御兮入綃轂之霧裳附玉體以行止兮
順微風而舒光
大暑賦
炎帝掌節祝融司方羲和按轡南雀舞衡蛇
折鱗於靈窟龍解角於皓蒼遂乃温風赫戲
草木垂榦山折海沸沙融礫爛飛魚躍渚潛
黿浮岸鳥張翼而近栖獸交遊而雲散于時
黎庶徙倚棋布葉分機女絶綜農夫釋耘背
暑者不群而齊跡向隂者不會而成群於是
大人遷居宅幽緩神育靈雲屋重搆閒房肅
清寒泉涌流玄木奮榮積素冰於幽館氣飛
結而為霜奏白雪於琴瑟朔風感而增凉
曹子建集卷第三
