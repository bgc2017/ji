曹子建集卷第九
魏陳思王曹植撰
誥咎文
五行致灾先史咸以為應政而作天地之氣
自有變動未必政治之所興致也于時大風
發屋拔木意有感焉聊假六帝之命以誥咎
祈福辭曰
上帝有命風伯雨師夫風以動氣雨以潤時
隂陽協和氣物以滋亢陽害苗暴風傷條伊
周是過在湯斯遭桑林既禱慶雲克舉偃禾
之復姬公去楚况我皇德承天統民禮敬川
嶽祗肅百神享茲元吉釐福日新至若炎旱
赫羲猋風扇發嘉卉以萎良木以拔何谷宜
填何山應伐何靈宜論何神宜謁於是五靈
振悚皇祇赫怒招搖驚怯悗搶奮斧河伯典
澤屏翳司風呵飛厲顧叱風隆息猋遏暴
元敕華嵩慶雲是興效厥豐年遂乃沈隂坱
圠甘澤微微雨我公田爰暨于私黍稷盈疇
芳草依依靈禾重穗生彼邦畿年登歲豐民
無餒飢
釋愁文
予以愁慘行吟路邊形容枯悴憂心如醉有
玄靈先生見而問之曰子將何疾以至於斯
荅曰吾所病者愁也先生曰愁是何物而能
病子乎荅曰愁之爲物惟恍惟惚不召自來
推之弗往尋之不知其際握之不盈一掌寂
寂長夜或群或黨去來無方亂我情爽其來
也難退其去也易追臨餐困於哽咽煩冤毒
於酸嘶加之以粉飾不澤飲之以兼肴不肥
温之以金石不消麾之以神膏不希授之以
巧咲不悦樂之以絲竹增悲醫和絶思而無
措先生豈能為我蓍龜乎先生作色而言曰
予徒辯子之愁形未知子愁所由而生我獨
為子言其發矣方今大道既隱子生末季沉
溺流俗眩惑名位濯纓彈冠諮趣榮貴坐不
安席食不終味遑遑汲汲或憔或悴所鬻者
名所拘者利良由華薄凋損正氣吾將贈子
以無為之藥給子以淡薄之湯刺子以玄虚
之針炙子以淳朴之方安子以恢廓之宇坐
子以寂寞之床使王喬與子而逝黃公
與子詠歌而行莊子與子具養神之撰老𥅆
與子致愛性之方趣避路以棲跡乘輕雲以
翺翔於是精駭魂散改心回趣願納至言仰
崇玄度衆愁忽然不辭而去
七啓
昔枚乘作七發傅毅作七激張衡作七辯崔
駰作七依辭各美麗予有慕之焉遂作七啓
并命王粲作焉
玄微子隱居大荒之庭飛遯離俗澄神定靈
輕禄傲貴與物無營耽虚好靜羨此永生獨
馳思乎天雲之際無物象而能傾於是鏡機
子聞而將往說焉駕超野之駟乘追風之輿
經迥漠出幽墟入乎泱&KR1071;之野遂届玄微子
之所居其居也左激水右高岑背洞壑對芳
林冠皮弁被文裘出山岫之潜穴倚峻崖而
嬉游志飄飄焉嶤嶤焉似若狹六合而隘九
州若將飛而未逝若舉翼而中留於是鏡機
子攀葛藟而登距嵒而立順風而稱曰予聞
君子不遯俗而遺名智士不背世而滅勲今
吾子棄道藝之華遺仁義之英耗精神乎虛
廓廢人事之紀經譬若畫形於無象造響於
無聲未之思乎何所規之不通也玄微子俯
而應之曰嘻有是言乎夫太極之初混沌未
分萬物紛錯與道俱隆蓋有形必朽有跡必
窮茫茫元氣誰知其終名穢我身位累我躬
竊慕古人之所志仰老莊之遺風假靈龜以
托喻寧掉尾於塗中
鏡機子曰夫辯言之艷能使窮澤生流枯木
發榮庶感靈而激神况近在乎人情僕將為
君子說游觀之至娛演聲色之妖靡論變化
之至妙敷道德之弘麗願聞之乎玄微子曰
吾子整身倦世探隱拯沉不遠遐路幸見光
臨將敬滌耳以聽玉音
鏡機子曰芳菰精粺霜蓄露葵玄熊素膚肥
豢膿肌蟬翼之割剖纖析微累如疊縠離若
散雪輕隨飛風刃不轉切山鵽斥鷃珠翠之
珍搴芳蓮之巢龜膾西海之飛鱗臛江東之
潛鼉臇漢南之鳴鶉糅以芳酸甘和既醇玄
冥適鹹蓐收調辛紫蘭丹椒施和必節滋味
既殊遺芳射越乃有春清縹酒康狄所營應
化則變感氣而成彈徵則苦發扣宫則甘生
於是盛以翠樽酌以雕觴浮蟻鼎沸酷烈馨
香可以和神可以娛腸此餚饌之妙也子能
從我而食之乎玄微子曰予甘藜藿未暇此
食也
鏡機子曰步光之劒華藻繁縟飾以文犀雕
以翠綠綴以驪龍之珠錯以荆山之玉陸斷
犀象未足稱雋隨波截鴻水不漸刃九旒之
冕散曜垂文華組之纓從風紛紜佩則結綠
懸黎寳之妙微符采照爛流景揚輝黼黻之
服紗縠之裳金華之舄動趾遺光繁飾參差
微鮮若霜緄佩綢&KR1230;或彫或錯薰以幽若流
芳肆布雍容閒步周旋馳燿南威爲之解顔
西施爲之巧咲此容飾之妙也子能從我而
服之乎玄微子曰予好毛褐未暇此服也
鏡機子曰馳騁足用蕩思游獵可以娛情僕
將爲吾子駕雲龍之飛駟飾玉輅之繁纓垂
宛虹之長緌抗招搖之華旍捷忘歸之矢秉
繁弱之弓忽躡景而輕&KR1405;逸奔驥而超遺風
於是磎填谷塞榛藪平夷緣山置罝彌野張
罘下無漏跡上無逸飛鳥集獸屯然後會圍
獠徒雲布武騎霧散丹旗燿野戈殳皓旰曳
文狐掩狡兔捎鷫鷞拂振鷺當軌見藉值足
遇踐飛軒電逝獸隨輪轉翼不暇張足不及
騰動觸飛鋒舉挂輕罾搜林索險探薄窮阻
騰山赴壑風厲焱舉機不虛發中必飲羽於
是人稠網密地逼勢脇哮闞之獸張牙奮鬛
志在觸突猛氣不慴乃使北宫東郭之疇生
抽豹尾分裂貙肩形不抗手骨不隱拳批熊
碎掌拉虎摧班野無毛類林無羽群積獸如
陵飛翮成雲於是駴鍾鳴鼓收旌弛旆頓綱
縱網羆獠回邁駿騄齊驤揚鑾飛沫俯倚金
較仰撫翠蓋雍容暇豫娛志方外此羽獵之
妙也子能從我而觀之乎玄微子曰予性樂
恬靜未暇此觀也
鏡機子曰閒宫顯敞雲屋晧旰崇景山之高
基迎清風而立觀彤軒紫柱文榱華梁綺井
含葩金墀玉廂温房則冬服絺綌清室則中
夏含霜華閣緣雲飛陛陵虚俯眺流星仰觀
八隅升龍攀而不逮眇天際而高居繁巧神
怪變名異形班輸無所措其斧斤離婁為之
失睛麗草交植殊品詭類綠葉朱榮熙天曜
日素水盈沼叢木成林飛翮陵高鱗甲隱深
於是逍遥暇豫忽若忘歸乃使任子垂釣魏
氏發機芳餌沈水輕繳弋飛落翳雲之翔鳥
援九淵之靈龜然後採菱花擢水蘋弄蛛蜯
戲鮫人諷漢廣之所詠覿游女於水濱燿神
景於中沚被輕縠之纖羅遺芳烈而靜步抗
皓手而清歌歌曰望雲際兮有好仇天路長
兮往無由佩蘭蕙兮為誰脩嬿婉絶兮我心
愁此宫館之妙也子能從我而居之乎玄微
子曰予躭嵓穴未暇此居也
鏡機子曰既游觀中原逍遥閒宫情放志蕩
滛樂未終亦將有才人妙妓遺世越俗揚北
里之流聲紹陽阿之妙曲爾乃御文軒臨洞
庭琴瑟交揮左箎右笙鍾鼓俱振簫管齊鳴
然後姣人乃被文縠之華袿振輕綺之飄颻
戴金搖之熠燿揚翠羽之雙翹揮流芳燿飛
文歴盤鼓煥繽紛長裾隨風悲歌入雲蹻捷
若飛蹈虛遠蹠陵躍超驤蜿蟬輝霍翔爾鴻
翥濈然鳬没縱輕體以迅赴景追形而不逮
飛聲激塵依威厲響才捷若神形難為象於
是為歡未渫白日西頽散樂變飾微步中閨
玄眉弛兮鉛花落收亂髮兮拂蘭澤形媠服
兮揚幽若紅顔宜咲睇盻流光時與吾子携
手同行踐飛除即閒房花燭爛幄幕張動朱
唇發清商揚羅袂振華裳九秋之夕為歡未
央此聲色之妙也子能從我而遊之乎玄微
子曰予願清虛未暇及此遊也
鏡機子曰予聞君子樂奮節以顯義烈士甘
危軀以成仁是以雄俊之徒交黨結倫重氣
輕命感分遺身故田光伏劒於北燕公叔畢
命於西秦果毅輕斷虎步谷風威慴萬乘華
夏稱雄詞未及終而玄微子曰善鏡機子曰
此乃游俠之徒耳未足稱妙也若夫田文無
忌之儔乃上古之俊公子也皆飛仁揚義騰
躍道藝遊心無方抗志雲際陵轢諸侯驅馳
當世揮袂則九野生風慷慨則氣成虹蜺吾
子若當此之時能從我而友之乎玄微子曰
予亮願焉然方於大道有累如何
鏡機子曰世有聖宰翼帝霸世同量乾坤等
曜日月玄化參神與靈合氣惠澤播於黎苗
威靈振乎無外超隆平於殷周踵羲皇而齊
泰顯朝惟清王道遐均民望如草我澤如春
河濱無洗耳之士喬嶽無巢居之民是以俊
乂來仕觀國之光舉不遺材進各異方讃典
禮於辟雍講文德於明堂正流俗之華說綜
孔氏之舊章散樂移風國富民康神應休臻
屢獲嘉祥故甘露紛而晨降景星宵而舒光
觀遊龍於神淵聆鳴鳳於高岡此覇道之至
隆而雍熙之盛際然主上猶尚以沈恩之未
廣懼聲教之未厲采英竒於仄陋宣皇明於
嵓穴此寗子商欹之秋而吕望所以投綸而
逝也吾子為太和之民不欲仕陶唐之世乎
於是玄微子攘袂而興曰偉哉言乎近者吾
子所述華滛欲以厲我祗攪予心至聞天下
穆清明君莅國覽盈虚之正義知頑素之迷
惑令予廓爾身輕若飛願反初服從子而歸
九詠
芙蓉車兮桂衡結萍蓋兮翠旌四蒼虬兮翼
轂駕陵魚兮驂鯨茵薦兮席蕙幬兮苓牀
抗南箕兮簸瓊蕊挹天河兮滌玉觴靈既降
兮泊靜默登文階兮坐紫房服春榮兮猗靡
雲居繞兮容裔冠北辰兮岌峨帶虹兮陵
厲蘭肴御兮玉爼陳雅音奏兮文虞羅感漢
廣兮羨游女揚激楚兮詠湘娥臨回風兮浮
漢渚目牽牛兮眺織女交有際兮會有期嗟
痛吾兮來不時來無見兮進無聞泣下雨兮
嘆成雲先后悔其靡及冀后土之一悟猶搦
轡而繁策馳覆車之危路群秉舟而無檝將
何川而能度何世俗之蒙昧悼邦國之未靜
椒蘭其望治由倒裳而求領尋湘漢之長
流採芳岸之靈芝遇遊女於水裔採菱花而
結詞野蕭條以極望曠千里而無人民生期
於必死何自苦以終身寧作清水之沉泥不
為濁路之飛塵
柳頌序
予以閑暇駕言出遊過友人楊德祖之家視
其屋宇寥廓庭中有一柳樹聊戲刊其樹葉
故著斯文表之遺翰遂因辭勢以譏當今之
士
司馬仲達書
今賊徒欲保江表之城守歐吳耳無有争雄
於宇角勝於平原之志也故其俗蓋以洲渚
為營壁江淮為城壍而已若可得挑致則吾
一旅之卒足以敵之蓋弋鳥者矯其矢釣魚
者理其綸此皆度彼為慮因象設宜者也今
足下曾無矯矢理綸之謀徒欲候其離舟伺
其登陸乃圖并吳會之地牧東野之民恐非
主上授節將之心也
與楊德祖書
植白數日不見思子為勞想同之也僕少小
好為文章迄全于今二十有五年矣然今世
作者可略而言也昔仲宣獨步於漢南孔璋
鷹揚於河朔偉長擅名於青土公榦振藻於
海隅德璉發跡於此魏足下高視於上京當
此之時人人自謂握靈蛇之珠家家自謂抱
荆山之玉吾王於是設天網以該之頓八紘
以掩之今悉集茲國矣然此數子猶復不能
飛軒絶跡一舉千里也以孔璋之才不閒於
詞賦而多自謂能與司馬長卿同風譬畫虎
不成反為狗也前有書嘲之反作論盛道僕
讚其文夫鍾期不失聽于今稱之吾亦不能
妄嘆者畏後世之嗤余也世人著述不能無
病僕嘗好人譏彈其文有不善應時改定昔
丁敬禮嘗作小文使僕潤飾之僕自以才不
過若人辭不爲也敬禮謂僕卿何所宜難文
之佳惡吾自得之後世誰相知定吾文者邪
吾嘗歎此達言以爲美談昔尼父之文辭與
人通流至於制春秋遊夏之徒乃不能措一
辭過此而言不病者吾未之見也蓋有南威
之容乃可以論於淑媛有龍全之利乃可以
議於斷割劉季緒才不能逮於作者而好詆
訶文章掎摭利病昔田巴毁五帝罪三王訾
五覇於稷下一旦而服千人魯連一說使終
身杜口劉生之辯未若田氏今之仲連求之
不難可無息乎人各有好尚蘭茞蓀蕙之芳
衆人所好而海畔有逐臭之夫咸池六莖之
發衆人所共樂而墨翟有非之之論豈可同
哉今往僕少小所著辭賦一通相與夫街談
巷說必有可采擊轅之歌有應風雅匹夫之
思未易輕棄也辭賦小道固未足以揄揚大
義彰示來世也昔楊子云先朝執戟之臣耳
猶稱壯夫不為也吾雖薄德位為蕃侯猶庶
幾戮力上國流惠下民建永世之業流金石
之功豈徒以翰墨為勲績辭賦為君子哉若
吾志未果吾道不行則將采庶官之實錄辯
時俗之得失定仁義之衷成一家之言雖未
能蔵之於名山將以傳之於同好非要之皓
首豈今日之論乎其言之不慚待惠子之知
我也明早相迎書不盡懷曹植白
與吳季重書
植白季重足下前日雖因常調得為密坐雖
燕飲彌日其於别遠會稀猶不盡其勞積也
若夫觴酌陵波於前簫笳發音於後足下鷹
揚其體鳳觀虎視謂蕭曹不足儔衛霍不足
侔也左顧右盻謂若無人豈非君子壯志哉
過屠門而大嚼雖不得肉貴且快意當斯之
時願舉太山以為肉傾東海以為酒伐雲夢
之竹以為笛斬泗濱之梓以為箏食若填巨
壑飲若灌漏巵其樂固難量豈非大丈夫之
樂哉然日不我與曜靈急節面有逸景之速
别有參商之闊思欲抑六龍之首頓羲和之
轡折若木之華閉濛記之谷天路高邈良久
無緣懷戀反側何如何如得所來訊文采委
曲曄若春榮瀏若清風申詠反覆曠若復面
其諸賢所著文章想還所治復申詠之也可
令憙事小吏諷而誦之夫文章之難非獨今
也古之君子猶亦病諸家有千里驥而不珍
焉人懷盈尺和氏而無貴矣夫君子而不知
音樂古之達論謂之通而蔽墨翟不好妓何
為過朝歌而廻車乎足下好妓而正值墨翟
(氏一作)廻車之縣想足下助我張目也又聞足
下在彼自有佳政夫求而不得者有之矣未
有不求而自得者也且改轍而行非良樂之
御易民而治非楚鄭之政願足下勉之而已
矣適對嘉賓口授不悉往來數相聞曹植白
任城王誄
昔二虢佐文旦奭翼武於休我王魏之元輔
將崇懿跡等號齊魯如何奄忽命不是與仁
者悼没兼彼殊類矧我同生能不&KR0579;阻目想
官墀心在平素彷彿魂神馳情陵墓凡夫受
命達者徇名王雖薨徂功著丹青人誰不没
德貴有遺乃作誄曰
幼有令德光輝珪璋孝殊閔氏義達參商温
温其恭爰柔克剛心存建業王室是匡矯矯
元戎雷動雨徂横行燕氏威慴北胡奔虜無
竄還戰高柳王率壯士常為君首宜究長年
永保皇家如何奄忽景命不遐同盟飲淚百
寮咨嗟
大司馬曹休誄
於穆公侯魏之宗室明德紀踵奕世純粹闡
弘汎愛仁以接物藝以爲華體斯亮實年没
弱冠志在雄英高揖名師發言有章東夏翕
然稱曰龍光貧而無怨孔以爲難嗟我公侯
屢空是安不耽世禄親悅爲歡好彼蓬樞甘
彼瓢簞味道忘憂踰憲超顔矯矯公侯不橈
其厄呵叱三軍躬奮雉戟足蹴白刃手按飛
鏑終弭淮南保我疆埸
光禄大夫荀侯誄
如冰之清如玉之潔法而不威和而不爇百
寮欷歔霑纓機女投杼農夫輟畊輪結
徹而不轉馬悲鳴而倚衡
平原懿公主誄
俯振地紀仰錯天文悲風激興霜猋雪雰凋
蘭天蕙良幹以泯於惟懿主瑛瑶其質恊策
應期含英秀出岐嶷之姿寔朗寔在生十
旬察人識物儀同聖表聲協音律驤眉識往
俛首知來求顔必咲和音則該阿保接手侍
御充傍常在襁褓不停幃牀專愛一宫取玩
聖皇何圖奄忽罹天之殃魂神遷移精爽翺
翔號之不應聽之不聆帝用吁嗟嗚呼哀哉
憐爾早没不逮隂光改封大郡惟帝舊疆建
土開家邑移蕃王琨珮惟鮮朱&KR0807;斯煌國號
既崇哀爾孤獨配爾名子華宗貴族爵以列
侯銀艾優渥成禮于宫靈輀交轂生雖異室
殁同山嶽爰構玄宫玉石交連朱房皓璧皜
曜電鮮飾終備泣法生象存長埏繕脩神閨
掩扉二柩並降雙魂孰依人誰不殁憐爾尚
微阿保激感上聖傷悲城闕之詩以日踰歲
况我愛子神光長滅扃關一闔曷其復晣
武帝誄
於惟我王承運之衰神武震發群雄戡夷拯
民于下登帝太微德美旦奭功越彭韋九德
光備萬國作師寢疾不興聖體長違華夏飲
淚黎庶含悲神翳功顯身沈名飛敢揚聖德
表之素旗乃作誄曰
於穆我王胄稷胤周賢聖是紹元懿允休先
侯佐僕實維平陽功成績著德昭二王民以
寧一興詠有章我王承統文姿特生年在志
學謀過老成奮臂舊邦翻身上京表與我王
交兵若神張陳背誓傲帝虐民擁徒百萬虎
視朔濱我王赫怒戎車列陳武卒處闞如雷
如電攙搶北掃舉不浹辰紹遂奔北河朔是
賓振旅京師帝嘉厥庸乃位丞相揔攝三公
進受上爵臨君魏邦九錫昭備大路光龍玄
鑑靈察探幽浻微下無偽情姦不容非敦儉
尚古不玩珠玉以身先下民以純撲聖性嚴
毅手脩清一惟善是嘉靡䟽靡昵怒過雷電
喜踰春日萬國肅虔望風震肅既揔庶政兼
覽儒林窮著雅頌被之琴瑟茫茫四海我王
康之微微漢嗣我王匡之群傑扇動我王服
之喁喁黎庶我王育之光有天下萬國作君
虔奉本朝德美周文以寬克衆每征必舉四
夷賓服功夷聖武翼帝王世神武鷹揚左鉞
右旄威凌伊吕年踰耳順體壯志肅乾乾庶
事氣過方叔宜並南嶽君國無窮如何不弔
禍終聖躬弃離臣子背世長終兆民號咷仰
愬上穹既以約終令節不衰既即梓宫躬御
綴衣璽不存身唯紼是荷明噐無飾陶素是
嘉既次西陵幽閨啓路群臣奉迎我王安厝
窈窕玄宇三光不闥一扄尊靈永蟄聖
上臨穴哀號靡及群臣陪臨佇立以泣去此
昭昭於彼冥冥永弃兆民下君百靈千代萬
乘曷時復形
文帝誄
嗚呼哀哉于時天震地駭崩山隕霜陽精薄
景五緯錯行百姓吁嗟萬國悲悼若喪考妣
恩過慕唐擗踊郊埜仰想穹蒼僉曰何早
世隕喪嗚呼哀哉悲夫大行忽焉光滅永弃
萬民雲往雨絶承問荒忽惽懵哽咽袖鋒抽
刃欲自疆斃追慕三良甘心同穴感惟南風
惟以鬱滯終於偕没指景自逝考諸先記尋
之誓言生若浮寄惟德可論朝聞夕逝孔志
所存皇雖一殁天禄永延何以述德表之素
旃何以詠功宣之管絃乃作誄曰
皓皓太素兩儀始分中和産物肇有人倫爰
暨三皇寔秉道眞降逮五帝繼以懿純三代
製作踵武立勲季嗣不綱漏于秦崩樂滅
學儒坑禮焚二世而殱漢氏乃因弗求古訓
羸政是遵王綱帝典閴爾無聞末光幽昧道
究運遷乾坤回歴簡聖授賢乃眷大行屬以
黎元龍飛啓祚合契上玄五行定紀改號革
年明明赫赫受命于天仁風偃物德以禮宣
祥惟聖質嶷在幼妍庶幾六典學不過庭潛
心無妄元志清冥才秀藻朗如玉之瑩聽察
無響瞻覩未形其剛如金其貞如瓊如冰之
潔如砥之平爵心無私戮違無輕心鏡萬機
攬照下情思良股肱嘉昔伊吕搜揚側陋舉
湯伐禹拔才嵓穴取士蓬戸唯聽是索弗拘
禰祖宅土之表道義是圖弗營厥險六合是
虞齊契共遵下以純民恢折規矩克紹前人
科條品制褒貶以因乘殷之輅行夏之辰金
根黃屋翠葆龍鱗紼冕崇麗衡紞維新尊肅
禮容矚之若神方牧妙舉欽於恤民虎將荷
節鎮彼四鄰朱旗所勦九壤被震疇克不若
孰敢不臣縣旌海表萬里無塵虜備凶徹鳥
殪江岷摧若涸魚乾鱗肅慎納貢越裳
效珍條支絶域内賓德儕先王功侔太
古上靈降瑞黃初叔祜河龍洛龜陵波遊下
平均應繩神鸞翔舞數莢階除系風扇暑皓
獸素禽飛走郊野神鍾寳鼎形自舊土雲英
甘露瀐塗被宇靈芝冒沼朱華隂渚回回凱
風祁祁甘雨稼穡豐登我稷我黍家佩惠君
戶蒙慈父圖致大和洽德全義將登泰山先
皇作儷䥴石紀勲兼錄衆瑞方隆封禪歸功
天地賓禮百靈勲命視規望祭四嶽燎封奉
柴肅于南郊宗祀上帝三牲既供夏禘秋嘗
元侯佐祭獻璧奉璋鸞輿幽藹龍旂太常爰
迄太廟鐘鼓鍠鍠頌德詠功八佾鏘鏘皇祖
既饗烈考來享神具醉止降兹福祥天地震
蕩大行康之三辰暗昧大行光之皇紘惟絶
大行綱之神器莫統大行當之禮樂廢弛大
行張之仁義陸沉大行揚之潛龍隱鳳大行
翔之疏狄遐康大行匡之在位七載元功仍
舉將永大和絶迹三五宜作物師長為神主
壽終金石等筭東父如何奄息摧身后土俾
我煢煢靡瞻靡顧嗟嗟皇穹胡寧忍務嗚呼
哀哉明監吉凶體遠存亡深垂典制申之嗣
王聖上虔奉是順是將乃剏玄宇基爲首陽
擬迹榖林追堯慕唐合山同陵不樹不疆塗
車芻靈珠玉靡蔵百神警侍來賓幽堂耕禽
田獸望魂之翔於是俟大隧之致力兮練元
辰之淑禎潜華體於梓宫馮正殿以居靈顧
望嗣之號咷兮存臨者之悲聲悼晏駕之既
往兮感容車之速征浮飛魂於輕霄兮就黃
墟以滅形背三光之昭晣兮歸玄宅之冥冥
嗟一往之不返兮痛閟闥之長扄咨遠臣之
眇眇兮成凶諱以怛驚心孤絶而靡告兮紛
流涕而交頸思恩榮以横奔兮閡闕塞之嶤
崢顧衰絰以輕舉兮關防之我嬰欲高飛
而遥憩兮憚天網之遠經遥投骨於山足兮
報恩養於下庭慨拊心而自悼兮懼施重而
命輕嗟微軀之是效兮甘九死而忘生幾司
命之役籍兮先黃髮而隕零天蓋高而察卑
兮冀神明於我聽獨鬱伊而莫告兮追顧景
而憐形奏斯文以寫思兮結翰墨以敷誠嗚
呼哀哉
卞太后誄
率土噴薄三光改度陵頽谷踊五行牙錯皇
室蕭條羽檄四布百姓欷歔嬰兒號慕若喪
考妣天下縞素聖者知命殉道寳名義之攸
在亦弃厥生敢揚后德表之旐旌光垂㒺極
以慰我情乃作誄曰
我王之生坤靈是輔作合于魏亦光聖武篤
生文帝紹虞之緒龍飛紫宸奄有九土詳惟
聖善岐嶷秀出德配姜嫄不忝先哲玄覽萬
機兼才備藝汎納容衆含垢蔵疾仰奉諸姑
降接儔列隂處陽潛外明内察及踐大位母
養萬國温温其人不替明德悼彼邊氓未遑
宴息恒勞庶事兢兢翼翼親桑𧖟館爲天下
式樊姬覇楚書載其庸武王有亂孔嘆其功
我后齊聖克暢丹聦不出房闥心照萬邦年
踰耳順乾乾匪倦珠玉不玩躬御綈練日旰
忘飢臨樂勿聽去奢即儉曠世作顯慎終如
始蹈和履貞恭事神祗昭奉百靈跼天蹐地
祗畏神明敬惟慎獨執禮幽冥虔肅宗廟蠲
薦三牲降福無疆祝云其誠宜享斯祜蒙祉
自天何圖凶咎不勉斯年嘗禱盡禮有篤無
痊豈命有終神食其言遺孤在疚承諱東藩
擗踊郊甸洒淚中原追號皇妣弃我何遷昔
垂顧復今何不然空宫寥廓棟宇無煙物省
階塗髣髴櫺軒仰瞻帷幄俯察几筵物不毁
故而人不存痛莫酷斯彼蒼者天遂臻魏都
游魂舊邑大隧開塗靈魄斯戢歎息霧興揮
淚雨集徘徊輀柩號咷弗及神光既幽佇立
以泣
金瓠哀辭
金瓠予之首女雖未能言固已授色知心矣
生十九旬而夭折乃作此辭辭曰在襁褓而
撫育向孩咲而未言不終年而夭絶何見罰
於皇天信吾罪之所招非弱子之無諐去父
母之懷抱滅微骸於糞土天長地久人生幾
時先後無覺促爾有期
行女哀辭
行女生于季秋而終于首夏三年之中二子
頻喪伊上帝之降命何短脩之難裁或華髮
以終年或懷妊而逢灾感前愛之未闋復新
殃之重來方朝華而晚敷比辰露而先晞感
逝者之不追悵情忽而失度天蓋高而無階
懷此恨其誰訴
仲雍哀辭
曹喈字仲雍魏太子之仲子也三月而生五
月而亡昔后稷之在寒冰鬭榖之在楚澤咸
依鳥馮虎而無風塵之灾今之玄弟文茵無
寒冰之慘羅幃綺帳暖於翔鳥之翼幽房閑
宇密於雲夢之野慈母良保仁乎鳥虎之情
卒不能延期於慕載雖六旬而夭殃彼孤蘭
之眇眇亮成幹其畢榮哀綿綿之弱子早背
世而潛形且四孟之未周將願乎一齡隂雲
回於素蓋悲風動其扶輪臨埏闥以欷歔淚
流射而沾巾
王仲宣誄(并序)
建安二十二年正月二十四日戊申魏故侍
中關内侯王君卒嗚呼哀哉皇穹神察喆人
是恃如何靈祇殱我吉士誰謂不痛早世即
冥誰謂不傷華繁中零存亡分流夭遂同期
朝聞夕没先民所思何用誄德表之素旗何
以贈終哀以送之遂作誄曰
猗歟侍中遠祖彌芳功高建業佐武伐商爵
同齊魯邦嗣絶亡流裔畢萬勲續惟光晉獻
賜封于魏之疆天開之祚末胄稱王厥姓斯
氏條分葉散世茲芳烈揚聲秦漢會遭陽九
炎光中曚世祖撥亂爰建時雍三台樹位履
道是鍾寵爵之加匪惠惟恭自君二祖為光
為龍僉曰休哉宜翼漢邦或統太尉或掌司
空百揆惟叙五典克從天靜人和皇教遐通
伊君顯考奕葉佐時入管機密朝政以治出
臨朔岱庶績咸熙君以淑懿繼此洪基既有
令德材技廣宣強記洽聞幽讃微言文若春
華思若涌泉發言可詠下筆成篇何道不洽
何藝不閒棋局逞巧博奕惟賢皇家不造京
室隕顛宰臣專制帝用西遷君乃羈旅離此
阻艱翕然鳳舉遠竄荆蠻身窮志達居鄙行
鮮振冠南嶽濯纓清川潜處蓬室不干勢權
我公奮鉞耀威南楚荆人或違陳戎講武君
乃義發筭我師旅高尚覇功投身帝宇斯言
既發謀夫是與是與伊何響我明德投戈編
鄀稽顙漢北我公寔嘉表揚京國金龜紫綬
以彰勲則勲則伊何勞謙靡已憂世忘家殊
略卓峙乃署祭酒與君行止筭無遺策畫無
失理我王建國百司俊乂君以顯舉秉機省
闥戴蟬珥貂朱衣皓帶入侍帷幄出擁華蓋
榮耀當世芳風晻藹嗟彼東夷憑江阻湖騷
擾邊境勞我師徒光光戎輅霆駭風徂君侍
華轂輝輝王塗思榮懷附望彼來威如何不
濟運極命衰寝疾彌留吉往凶歸嗚呼哀哉
翩翩孤嗣號慟崩摧發軫北魏遠迄南淮經
歴山河泣涕如頽哀風興感行雲徘徊游魚
失浪歸鳥忘棲嗚呼哀哉吾與夫子義貫丹
青好和琴瑟分過友生庶幾遐年携手同征
如何奄忽棄我夙零感昔宴會志各高厲予
戲夫子金石難弊人命靡常吉凶異制此驩
之人孰先隕越何寤夫子果乃先逝又論死
生存亡數度子猶懷疑求之明據儻獨有靈
游魂泰素我將假翼飄颻高舉超登景雲要
子天路喪柩既臻將及魏京靈輀回軌白驥
悲鳴虚廓無見蔵影蔽形孰云仲宣不聞其
聲延首歎息雨泣交頸嗟乎夫子永安幽冥
人誰不殁達士徇名生榮死哀亦孔之榮嗚
呼哀哉
曹子建集卷第九
