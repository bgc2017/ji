山谷詞詞曲類一(詞集之屬)
提要
(臣)等謹案山谷詞一卷宋黃庭堅撰庭堅有
全集別著錄此其別行之本也宋史藝文志
載庭堅樂府二卷馬端臨經籍考載山谷詞
一卷世傳庭堅詞有琴趣外篇二卷當即是
此一卷耳陳振孫書錄解題於晁無咎詞條
下引補之語曰今代詞手惟秦七黃九他人
不能及也山谷詞條下又引補之語曰魯直
間作小詞固高妙然不是當行家語自是著
腔子唱好詩二說自相矛盾今考其詞如沁
園春望遠行千秋歲第二首江城子第二首
兩同心第二首第三首少年心第一首第二
首醜奴兒第二首鼓笛令第四首好事近第
三首皆䙝諢不可名狀至於鼓笛令第三首
之用&KR0008;字第四首之用㞘字皆字書所不載
尤不可解不止補之所云不當家已也顧其
佳者則妙脱蹊徑迥出慧心觀其兩同心第
二首與第三首玉樓春第一首與第二首醉
蓬莱第一首與第二首皆改本與初本並載
則當時以其名重不問美惡而一槩收拾故
至於是固宜分別觀之矣陸游老學庵筆記
辨其念奴嬌詞老子平生江南江北愛聽臨
風笛句俗本不知其蜀中方音改笛為曲以
叶竹音今考此本仍作笛字則猶舊本之未
經竄亂者矣乾隆四十四年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
