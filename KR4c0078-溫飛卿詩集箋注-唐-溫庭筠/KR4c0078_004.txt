温飛卿詩集箋注卷四明曾益撰
長洲顧(予咸立嗣)補
送李億(一作憶)東歸(六言)
黃山遠隔秦樹(嗣立案西京賦繞黃山而欵牛首注漢書右扶風槐里縣有黃山宫杜甫詩兩)
(行秦樹直)紫禁斜通渭城(嗣立案謝莊宣貴妃誄收華紫禁善曰王者之宫以象紫微故謂宫)
(中為紫禁王維渭城曲渭城朝雨浥輕塵詳見下)别路青青弱柳(補張正見詩别路已驚秋)
前谿漠漠苔生(前谿曲幽思出門倚逢郎前谿度)和風澹蕩歸客落月
殷勤早鸎霸上金尊未飲(漢書注應劭曰霸上在長安東三十里古曰滋水秦繆公)
(更名霸水)讌歌已有餘聲
開聖寺
路分谿石夾煙叢十里蕭蕭古樹風出寺馬嘶秋色裏
向陵雅亂夕陽中竹間泉落山廚靜墖下僧歸影殿空
猶有南朝舊碑在敢(一作恥)將興廢問漁翁(一作休公)
贈蜀將(原注蠻入成都頻著功勞)
十年分散劔關秋(水經注劔州劔門縣諸葛武侯相蜀於此立劔門以大劔山至此有隘東)
(之路故曰劒門)萬事皆從(一作隨)錦水流(華陽國志錦江織錦濯其中則鮮明他江則不)
(好)志(一作心)氣已曾明漢節(漢書蘇武使匈奴持漢節十九歲節旄盡脫)功名
猶尚帶(一作自滯)吳鉤(吳越春秋吳王闔閭令國中作金鉤令曰能為善鉤者賞之百金有人殺)
(其二子以血釁金遂成二鉤獻於闔閭補吳都賦吳鉤越棘)雕邊認箭寒雲重(王維詩回)
(看射雕處千里暮雲平)馬上聽笳塞艸愁(見卷三)今日逢君倍惆悵
灌嬰韓信盡封侯(史記灌嬰睢陽人封潁隂侯又韓信淮隂人封淮隂侯)
西江貽釣叟騫生
碧天(一作晴江)如鏡月如鉤(補公孫乘月賦隠員巖而似鉤蔽條堞而分鏡梁簡文帝烏栖)
(曲浮雲似障月如鉤)泛灔蒼茫送客愁(一作遊)夜淚潛生竹枝曲(補仇)
(兆鰲杜詩注竹枝本出於巴渝唐貞元中劉禹錫在沅湘以俚歌鄙陋乃依騷人九歌作竹枝新歌禹錫曰竹)
(枝巴渝也巴兒聯歌吹短笛擊鼓以赴節)春潮(一作灘)遥聽(一作上)木蘭舟(任昉述異)
(記木蘭川在潯陽江中多木蘭吳王闔閭植此搆宫殿又七里洲中魯般刻木蘭為舟至今存)事隨雲
去身(一作心)難到夢逐煙銷水自流昨日歡娛竟何事(一作)
(有)一枝梅謝楚江頭(補盛弘之荆州記陸凱與范曄相善自江南寄梅一枝詣長安與曄)
(并詩曰析梅逢驛使寄與隴頭人江南無别信聊贈一枝春)
寄清涼(一作源)寺僧
石路無塵竹徑開昔年曾伴戴顒來(南史戴顒字仲若譙郡人父逵兄勃)
(竝隠遯有高風父善琴書顒竝傳之)窗間半偈聞鐘後(補涅槃經佛言我念過去作婆羅門)
(在雪山中脩菩薩行時天帝釋即下試之自變其身作羅刹像住菩薩前口說半偈云諸行無常是生滅法菩)
(薩即語羅刹但能具足說是偈竟我當以身奉施供飬)松下殘棋送客回檐(一作簾)
向玉峰籠(一作藏)夜雪砌因流(一作藍)水長秋苔(太平寰宇記藍田山)
(在縣西三十里一名玉山三秦記有川方三十里其水北流出玉)白蓮會(一作社)裏如相
問說與(一作為說說又一作道)遊人是姓雷(劉程之蓮社文慧遠師命正信之士雷次)
(宗等百十二人集於廬山之般若臺修淨土之學詳卷七)
重遊東(一作圭)峰宗密禪師精廬(一作哭廬處士傳燈錄圭峰禪師名)
(宗密初從道員授員覺了義未終感悟後教大行住終南山艸堂寺補世說何子季與周彦倫)
(同時二人精信佛法子李别立精廬都無妻妾)
百尺青厓三尺墳玄(一作微)言已絶杳難聞(漢藝文志仲尼歿而微言)
(絶裵休員覺疏略序圭峰禪師受南宗密印所著有員覺大疏略大鈔小鈔道場脩證儀等作行世)戴顒
今日稱居士(補南史戴顒傳自漢世始有佛像形制未工逵特善其事顒亦參焉宋世子鑄丈六)
(銅像於瓦官寺既成面恨瘦工人不能改乃迎顒看之顒曰非面瘦乃臂胛肥耳乃减臂胛瘦患遂除禮玉藻)
(居士錦帶法華科注以道自居曰居士)支遁他年識領軍(高逸高僧傳支遁字道林河内)
(林慮人風期高亮年二十五始釋形入道王治字敬和官領軍與支遁為方外交)暫對山(一作杉)
松(一作松杉)如結社(高僧傳遠公結香火社)偶因(一作同)麋鹿自成羣(劉峻)
(廣絶交論獨立高山之頂歡與麋鹿同羣)故山弟子空回首蔥嶺還(一作唯)應
見宋雲(西河舊事蔥嶺在敦煌西八千里其山高大上生蔥故曰蔥嶺嗣立案傳燈錄達磨葬熊耳山)
(起塔定林寺其年魏使宋雲蔥嶺回見祖手攜隻履翩翩而逝雲問師何往祖曰西天去雲歸具說其事及門)
(人啟壙棺空唯隻履存焉詔取遺履少林寺供養)
題李處士幽居
水玉簪頭戴(一作白)角巾(司馬相如賦水玉磊砢杜甫詩頻抽白玉簪補世說郭林宗嘗)
(行陳梁間遇雨巾一角霑折二國學士著巾莫不折其一角云作林宗巾)瑤琴寂歴拂輕塵
(補蕭子顯春别江東大道日華春垂楊挂柳拂輕塵)濃隂似帳紅薇晚(李賀詩薇帳逗煙生)
(綠塵)細雨如煙(一作珠)碧艸新(一作春)隔竹見籠疑有鶴卷簾
看畫更(一作靜)無人南窗(一作山)自有(一作是)㤀機(一作年)友(補陶)
(潛歸去來辭倚南窗以寄傲莊子漢隂丈人曰有機械者必有機事有機事者必有機心機心藏於胸中則純)
(白不備純白不備則神意不定神意不定者道之所不載也)谷口空(一作徒)稱鄭子真
(逸士傳鄭朴字子真褒中人隠於谷口)
利州南渡(補唐地理志利州隋義城郡武德八年改為利州)
澹然空水帶(一作對)斜暉曲島蒼茫接翠微(補爾雅山未及上曰翠微)
(疏謂未及頂上在旁陂陀之處名翠微)波上馬嘶看櫂去柳邊人歇待船
歸數叢沙艸羣鷗散(補南越志江鷗一名海鷗在漲海中隨潮上下常以三月風至乃還)
(洲渚頗知風雲若羣飛至岸必風渡海者以此為候)萬頃江田一鷺飛(詩鷺于飛)誰解
乘舟尋范蠡五湖煙水獨㤀機(吳越春秋范蠡字少伯乃楚宛三戶人也史記)
(范蠡事越王句踐滅吳乃裝其輕寶珠玉自與其私徒屬乘舟浮海以行終不反五湖詳見卷五)
贈李將軍
誰言荀羡愛功勲年少登壇衆所聞(晉書荀羡字令則年十五尚公主拜)
(駙馬都尉穆帝時除北中郎將徐州刺史監徐兖諸州軍事時年二十八中興方伯未有如羡之少者)曾
以能書稱内史(見卷六)又因明易號將軍(漢書劉歆謂揚雄曰空自苦今)
(學者有祿利然尚不能明易又如玄何世說劉真長與殷深源談劉理如小屈曰惡卿不欲作將善雲梯仰攻)
金溝故事春常在(晉書王濟買地為馬埒編錢滿之時人謂為金溝)玉軸遺圖
(一作文)火半焚(補庾信賦玉軸揚灰)不學龍驤畫山水(一作色畫苑顧愷之善畫)
(山水仕至龍驤將軍每大醉始命筆人稱竒絶)醉鄉無迹似閒雲
寒食日作(補徐堅初學記荆楚歲時記去冬節一百五日即有疾風甚雨謂之寒食據歴)
(合在清明前二日亦有去冬至一百六日)
紅深綠暗徑相交抱暖含芳(一作春)被紫袍(唐長孫無忌議袍下加闌)
(緋紫綠視其品)綵索平時牆婉娩(古今藝術圖北方山戎寒食用秋千為戲以習輕矯者内)
(則婉娩聽從)輕毬落處晩(一作花)寥梢(補武元衡詩令節重遨遊分鑣戲綵毬按朱鶴)
(齡李義山集注打毬即蹴鞠本寒食事)窗中艸色妒雞卵(補初學記引玉燭寶典此節城)
(市尤多鬭雞卵之戲左傳有季郈鬭雞其來遠矣古之豪家食稱畫卵今代猶染藍茜雜色仍加雕鏤遞相餉)
(遺或置盤俎管子曰雕卵然食之所以發積藏散萬物張衡南都賦春卵夏笱秋韭冬菁)盤上芹泥
憎燕巢自有玉樓芳(一作春)意在不能騎馬度煙郊
李羽處士寄新醖走筆戲酬
高談有伴還成藪(李白春夜宴桃李園序高談轉清補世說晉裵頠善談論時謂言談之林)
(藪)沈醉無期即是鄉(韓詩外傳飲者齊顔色均衆寡謂之沈顔延之五言詠沈醉似埋照)
(嗣立案新唐書王績傳績作醉鄉記以次劉伶酒德頌舊唐書績字无功隋大業中授六合縣丞棄官還鄉嘗)
(躬耕於東皋號東皋子或經過酒肆動輒經日往往題壁作詩多為好事者所詠)已恨流鸎期
(一作欺)謝客(補謝靈運詩園柳變鳴禽李善曰鳴禽鸎也鍾嵘詩品初錢塘杜明師夜夢東南有人來)
(入其館是夕即靈運生於會稽旬日而謝玄亾其家以子孫難得送靈運於杜治養之十五方還都故名客兒)
更將浮蟻與劉郎(補劉熙釋名酒有泛齊浮蟻在上泛泛然也庾信詩浮蟻對春開嗣立案)
(世說王戎弱冠詣阮籍時劉公榮在座阮謂王曰僕有二斗美酒當與君共飲彼公榮者無預焉二人交觴酬)
(酢公榮遂不得一桮而言語談戲三人無異或問之阮答曰勝公榮者不得不與飲酒不如公榮者不可不與)
(飲酒唯公榮可不與飲酒)檐前柳色分張綠窗外花枝借助香所恨
玳筵紅燭夜(見卷六)艸玄寥落近回塘(揚雄傳時雄方艸太玄有以自守泊)
(如也)
郊居秋日有懷一二知已
稻田鳬雁滿晴沙(杜甫詩鵁鶄鸂鷘滿晴沙)釣渚歸來一徑斜(補庾信賦)
(方塘水白釣渚池員)門帶果林招邑吏井分蔬圃屬鄰家皋原寂
歴垂禾穗桑竹參差暎豆花(顔延之詩歸來蓺桑竹補五侯鯖八月豆花雨)自
笑謾懷經濟策不將心事許煙霞
偶題林亭(一作題友人池亭)
月榭風亭繞曲池(宋玉招魂坐堂伏檻臨曲池些補沈約郊居賦風臺累翼月榭重栭)粉
(一作棘)垣回㸦瓦參差(㸦古互字與牙同補顔延之序延帷接枑銑曰延帷謂列帷使相接)
(而回□也枑五臣本作□字音㸦)侵簾片白(一作白片)搖翻影落鏡愁紅(一作)
(紅愁)寫倒枝鸂鷘刷毛花蕩漾(見卷六)鷺鷥拳足雪離披(李白)
(詩白鷺拳一足)山翁醉後如相憶(補晉書山簡字季倫鎮襄陽時天下分崩簡優游卒歲惟)
(酒是耽習氏有佳園池簡每之池上置酒輒醉名之曰高陽池兒童歌曰山公出何許往至高陽池日夕倒載)
(歸酩酊無所知時時能騎馬倒著白接䍦舉鞭向葛彊何如并州兒)羽扇清尊我自知
南湖(地理志南湖一名鑑湖在會稽漢太守馬臻開鑿)
湖上微風入檻涼翻翻菱荇(一作荷芰)滿回塘野船著岸偎
春艸水鳥帶波飛夕陽蘆葉有聲疑霧雨浪花無際似
瀟湘(何遜詩風逆浪花生瀟湘詳卷五)飄然蓬頂(一作篷艇)東歸(一作游)客盡
日相看憶楚鄉
贈袁司錄(原注即丞相淮陽公之猶子與庭筠有舊也)
一朝辭滿有心期(謝靈運詩辭滿豈常秩)花發楊園雪覆(一作壓)枝
(王僧達詩楊園流好音)劉尹故人諳往事(世說劉惔字真長沛國相人也歴丹陽尹及卒)
(故人孫綽為之誄曰知真長者無若我彼往居官而無官官之事處事而無事事之心)謝郎諸弟
得新知(補謝靈運酬從弟惠連詩末路值令弟開顔披心胸)金釵醉就胡姬畫(一作)
(盡古樂府頭上金爵釵辛延年詩胡姬年十五春日獨當壚)玉管閒留洛客吹(庾信賦玉)
(管初調列僊傳王子晉善吹笙伊洛間有道士浮丘伯攜之上嵩山)記得襄陽耆舊語(杜甫)
(詩襄陽耆舊間)不堪風景(一作雨)峴山碑(補晉書羊祜樂山水每風景必造峴山置酒言)
(詠嘗慨然流涕顧謂從事中郎鄒湛等曰有宇宙便有此山由來賢達勝士登此望遠如我與卿者多矣皆淹)
(滅無聞使人悲傷祜卒襄陽百姓於峴山祜生平游憩之所建碑立廟望其碑者莫不流涕)
題西明寺僧院
曾識匡山遠法師(匡山見卷五補高僧傳慧遠本姓賈氏雁門樓煩人因秦亂來遊於晉居)
(廬阜三十餘年化兼道俗)低松片石對前墀為尋名畫來過寺(一作院)
因訪閒人得看棋(列僊傳王質入山看僊人對棋局竟斧柯已爛)新雁參差雲
碧處寒雅遼亂(一作繞)葉紅時自知終有張華識(晉書張華字茂)
(先范陽人累遷司空性好人物誘進不倦至於窮賤候門之士有一介之善者便咨嗟稱詠為之延譽)不
向滄洲理釣絲(補杜甫詩滿壁畫滄洲)
偶題
微風和暖日鮮明艸色迷人向渭城(漢書注渭城故咸陽高帝元年更名)
(新城武帝元鼎三年更名渭城括地志渭城在雍州東五十里)吳客卷簾閒不語楚娥
攀樹獨含情紅垂果蔕櫻桃重(漢書叔孫通曰禮春有嘗果方今櫻桃熟可獻)
(宗廟)黃染花叢蝶粉輕(梁元帝詩戲蝶時飄粉)自恨青樓無近信不
將心事許卿卿(世說王安豐婦常卿安豐安豐曰婦人卿壻於禮不敬婦曰憐卿愛卿所以卿)
(卿我不卿卿誰當卿卿)
寄湘隂閻少府乞釣輪子(補舊唐書湘隂縣漢羅縣屬長沙國縣界汨水)
(注入湘江昌江)
釣輪形與月輪同(薛道衡詩復屬月輪員)獨繭和煙影似空(列子詹何)
(以獨繭為)若向三湘逢雁信(補寰宇記湘潭湘鄉湘源是為三湘古今詩話北方白雁)
(秋深乃來來則霜降謂之霜信)莫辭千里寄漁翁篷聲夜滴松江雨(一作)
(漏吳郡志松江在郡南四十五里禹貢三江之一)菱葉秋傳鏡水風(詳卷七)終日
垂鉤還有意(補尚書中候王至磻谿之水吕望釣於厓王下拜尚答曰得玉璜刻曰姬受命吕佐)
(檢德來昌來提撰爾雒鈐報在齊及佐周克殷封於齊)尺書多在錦鱗中(古詩呼兒烹鯉)
(魚中有尺素書)
哭王元裕
聞說蕭郎逐逝川(補白居易詩殷勤萬里意并寫贈蕭郎注詳下)伯牙因(一作自)
此絶清弦(韓詩外傳伯牙鼔琴志在泰山子期曰巍巍乎若泰山志在流水子期曰洋洋乎若流水)
(子期死伯牙絶弦終身不復鼔琴)柳邊猶憶紅(一作青)驄影墳上俄生碧
艸煙篋裏詩書疑謝後(新序孫叔敖曰筐篋之蠧簡書補世說會稽太守孟顗事佛精)
(懇謝嘗語曰得道應須慧業文人卿生天當在靈運前成佛當在靈運後)夢中風貌似潘前
(補南史宋孝武帝選侍中兼以風貌晉書夏侯湛傳湛與潘岳友善每行同與接茵京都謂之連璧)他時
若到相尋處碧樹紅樓自宛然(補江淹雜詩碧樹先秋落江總詩紅樓千愁色)
晉朝柏樹(一作法雲雙檜維揚志謝安鎮廣陵於宅中手植雙檜至唐改為法雲寺其樹)
(猶存在大東門外)
晉朝名輩此離羣(檀弓吾離羣而索居亦已久矣)想對穠隂去住分題
處尚尋王内史(見卷六)畫時應是顧將軍(注詳上)長廊夜靜
聲疑雨(張衡賦長廊廣座)古殿秋深影勝雲一下南臺到人世
曉泉清籟更難聞
送陳嘏之侯官兼簡李常侍(唐書臨海郡有侯官縣武德六年置)
縱得步兵無綠蟻(阮籍傳籍聞步兵廚營人善釀有貯酒三百斛乃求為步兵校尉補謝朓)
(詩綠蟻方獨持)不緣句漏有丹砂(補晉書葛洪以年老欲煉丹以祈遐壽聞交阯出丹求為)
(句漏令帝以洪資高不許洪曰非欲為榮以有丹耳帝從之交阯國志句漏山名在南交阯)殷勤為
報(一作問)同袍友(詩與子同袍)我亦無心似海查(補王子年抬遺記堯登位)
(三十年有巨查浮於西海查上有光夜明晝滅乍大乍小若星月常浮繞四海十二年一周天名曰貫月查又)
(名挂星查羽人棲息其上)春服照塵連(一作迷)艸色(補古詩青袍似春艸長條隨風舒)
夜船聞雨滴蘆花山梅(一作梅仙)自是青雲客(史記非附青雲之士惡能)
(施於後世哉)莫羨相如卻到家(補司馬相如傳相如馳傳至蜀太守以下郊迎縣令負弩)
(矢先驅蜀人以為寵)
春日野行(才調集作步)
日西塘水(一作雨漲西塘)金隄斜(司馬相如賦媻姍勃窣而上乎金隄師古云言隄塘堅固)
(如金也)碧(鼓吹作百)艸芊芊暗(才調集作晴鼓吹作青)吐芽野岸明媚(一作)
(滅)山芍藥(埤雅韓詩曰芍藥離艸也艸木狀一名山芍藥)水田叫譟官蝦蟇(補晉)
(書惠帝在華林園聞蝦蟇鳴問曰為官乎為私乎或對曰在官地為官在私地為私晉中州記令曰若官蝦蟇)
(可給廩)鏡(一作湖)中有浪動菱蔓(一作芰武陵記兩角曰菱三角四角曰芰)陌上
無風飄柳花(李白詩風吹柳花滿店香)何事輕橈(一作扁舟)向(才調集作句)谿
客綠萍方(一作雖)好不歸家
谿上行
綠塘漾漾煙濛濛張翰此來情不窮(補張翰傳翰字季鷹辟齊王東曹掾)
(在洛見秋風起因思吳中菰菜羹鱸魚膾曰人生貴得適意耳安能羈宦數千里以要名爵遂命駕便歸俄而)
(齊王敗時人皆謂為見幾)雪羽䙰褷立倒影(劉禹錫詠鷺詩毛衣新成雪不敵補木華海賦)
(鳬雛䙰褷注䙰褷毛羽始生之貌孫綽遊天台山賦或倒景於重溟)金鱗撥(一作拔)刺跳晴
空(補謝靈運賦魚水深而拔刺韻會魚跳蹳刺蹳北末切刺郎達切)風翻荷葉一向白
雨溼蓼花千穗紅(爾雅翼蓼有紫赤青等種最大者名蘢有花白居易詩水蓼冷花紅簇簇)
心羨夕陽波上客片時歸夢(一作去)釣船中
投(一作上)翰林蕭舍人(補舊唐書蕭遘蘭陵人咸通五年登進士第乾符初召充)
(翰林學士正拜中書舍人)
人間鴛鷺杳難從獨(一作猶)恨金扉直幾(一作九)重(李白詩引領望)
(金扉)萬象曉(一作晚)歸仁壽鏡(陸機與弟雲書仁壽殿前有大方銅鏡高五尺餘廣三尺)
(二寸立著庭中向之便寫人形體了了亦怪也梁簡文帝詩仁壽含萬類)百花春隔景陽鐘
(見卷一)紫微芒動詞初出(補三秦記未央宫一名紫微宫然未央為總稱紫宫其中别名)
(會要唐開元初改中書令為紫微令中書舍人為紫微舍人白居易詩紫微花對紫微翁)紅燭香殘
誥未封(補翰林志故事中書舍人專掌詔誥)每過朱門愛庭樹一枝何日
許相容(李義府詠烏詩上林多少樹不借一枝棲)
春日偶作
西園一曲豔陽歌(補䋣欽與魏文帝牋都尉薛方車子年始十四能囀喉引聲與笳同音又)
(胡欲傲其所不知尚之以一曲巧竭意匱既已不能神農本艸春夏為陽嗣立案徐注鮑昭詩當避豔陽年)
擾擾車塵負薜蘿(嗣立案郝天挺注謝靈運詩想見山阿人薜蘿若在眼)自欲放
懷猶未得(王羲之序放懷天地之間案郝天挺注杜甫詩放懷殊不愜良覿渺無因)不知經
世竟如何(李康運命論言足以經世而不見信於時)夜聞猛雨判花盡(補杜甫詩)
(縱飲久判人共棄注判普官切方言楚人凡揮棄物謂之拌俗作拚)寒戀重衾(一作裘)覺夢
多釣渚别來應更好春風還為起微波
春莫宴罷寄宋壽先輩(補程大昌演䋣露唐世呼舉人已第者為先軰)
斜掩朱門花外鐘曉鸎時節好相逢窗間桃橤(一作萼)㝛
妝在雨後牡丹春睡濃蘇小風姿迷下蔡(登徒子賦惑陽城迷下蔡)
(注陽城下蔡二縣名楚之貴介公子所封)馬卿才調(一作詞賦)似臨邛(司馬相如傳相如之)
(臨邛買一酒舍酤酒令文君當壚身自滌器於市中徐注下蔡之迷何關蘇小臨邛之客即是馬卿想又手韻)
(成不無少疏脫耶嗣立案蘇小句本阮籍詠懷詩傾城迷下蔡)誰憐芳艸連(才調集作生)三
徑(高士傳蔣詡所居三徑皆生蓬蒿詳見下)參佐橋西陸士龍(世說蔡司徒在洛見陸機)
(兄弟住參佐廨中三間瓦屋士龍住東頭士衡住西頭)
馬嵬驛(補鄭樵通志馬嵬坡在西安府興平縣西二十五里舊唐書貴妃從幸至馬嵬大將)
(陳玄禮密啟誅國忠父子既而四軍不散玄宗不得已與妃詔縊死於佛堂瘞於驛西道側)
穆滿曾為物外遊(補王融三月三日曲江詩序穆滿八駿如舞望池之隂)六龍經
此暫淹留(見卷二)返魂無驗青煙滅(十洲記聚窟洲有大樹與楓木相似花發)
(香聞數百里名返魂樹死者在地聞香即活)埋血空成(一作生)碧艸愁(莊子萇弘死藏)
(其血三年化為碧)香輦卻歸長樂殿(補漢武故事建章長樂宫皆輦道相屬縣棟飛閣不)
(由徑路)曉鐘還下景陽樓(見卷一)甘泉不得(一作復)重相見(補漢)
(外戚傳李夫人少而早卒帝憐憫焉圖畫其形於甘泉宫又夫人卒帝思念不已方士齊人少翁言能致其神)
(乃夜張燈燭設帷帳而令上居其中遥望見好女如李夫人之貌)誰道文成是故侯(史記)
(元狩四年齊人少翁以鬼神方見上拜文成將軍歲餘其方益衰神不至於是誅文成將軍隠之)
和友人谿居(鼔吹作道谿君)别業
積潤初銷碧艸新鳳陽晴日帶雕輪(詩鳳凰鳴矣于彼朝陽補楞嚴經明)
(還日輪暗還黑月)絲(一作風)飄弱柳平橋晩(江淹詩橋平疑水落)雪點寒梅
小院春屏上樓臺陳後主(嗣立案郝天挺注陳書後主陳姓字叔寶至德二載於光)
(照殿起臨春結綺望僊三樓檻闌以沈香為之飾以金玉每微風起香聞數里之外)鏡中金翠李
夫人(漢書孝武李夫人本以倡進妙麗善舞由是得幸曹植洛神賦戴金翠之首飾)花房露透
(一作透露)紅珠落蛺蝶雙雙(一作飛)護粉塵
奉天西佛寺(唐書京兆府有奉天縣屬關内道文明元年以管乾陵分醴泉置天授二)
(年隸稷州大足元年還雍州)
憶昔狂童犯順年玉虯閒暇出甘泉(楚辭駟玉虯以乘翳兮補關輔記甘)
(泉宫在今池陽縣西甘泉山)宗臣欲舞千金(一作鈞)劔(晉書蕭何曹參為一代之宗臣吕)
(覧伍員觧劔劔以予丈人曰此千金之劒也)追騎猶觀七寶鞭(補晉書明帝見逆旅嫗以)
(七寶鞭與之曰後騎來可以此示也詳卷一)星背紫垣終埽地(晉陸雲詩在晉奸臣稱亂)
(紫微案張鏡觀象賦覩紫宫之環周)日歸黃道卻當天(漢天文志日有中道月有黃道中道)
(者黃道之中也)至今南頓諸耆舊(後漢書光武生於南頓地里志南頓古頓子國在汝南應)
(劭曰頓國汝南其後遂名南頓)猶指榛蕪作弄田(漢書昭帝耕於鉤盾弄田應劭曰鉤盾宦)
(者官署故往試耕為戲弄也臣瓚曰西京故事弄田在未央宫中師古曰弄田謂燕游之田天子所戲弄耳)
題望苑驛(原注東有馬嵬驛西有端正樹關中記望苑驛即博望苑舊址在西安漢武)
(帝戾太子築通靈臺即此)
弱柳千條杏一枝半含春雨半垂(一作含)絲景陽寒井人
難到(建業志景陽井在吳城即辱井)長樂晨鐘曉(一作鳥)自知(漢高帝紀長樂宫成)
(諸侯羣臣稱賀補三輔黃圖鐘室在長樂中)花影幾年(一作至今)通博望(漢書戾太子既)
(冠就宫為立博望苑使通賓客)樹名何世(一作從此)號相思(歡聞變歌南有相思木合影復)
(同心補于寶搜神記韓憑妻冢上梓號相思樹詳卷二)至今(一作分明)十二樓前月不
向西陵照戚(疑作盛)姬(補穆天子傳天子游於河濟盛君獻女王為盛姬築臺砌之以玉天)
(子西征至玄池之上乃奏樂三日終是日樂池盛姬亾天子嬪姬於榖丘之廟葬於樂池之南白居易李夫人)
(詩君不見穆王三日哭重璧臺前傷盛姬西陵未詳)
寄分司元庶子兼呈元處士
閉門高臥莫長嗟(後漢書袁安值大雪閉門高臥)水木凝暉屬謝家(謝靈)
(運詩山水含清暉)緱嶺參差殘曉雪(列僊傳王子喬好吹笙遊伊洛間隨浮丘公上嵩山)
(後見桓良曰告我家七月七日待我緱氏山頭至時果乘白鶴舉手謝時人而去)洛波清淺露
晴沙劉公春盡蕪菁色(胡沖吳歴蜀先主在許下時閉門種蕪菁因謂其諸將曰)
(吾豈種菜者乎補吕覽菜之美者具區之菁)華廏愁深苜蓿花(顔延之賦文駟列於華廏)
(漢書大宛馬嗜苜蓿上遣使者持千金請宛馬采苜蓿歸種之離宫西京雜記樂遊苑自植玫瑰樹下多苜蓿)
(苜蓿一名懷風時人或謂之光風風在其間常蕭蕭然日照其花有光彩故名苜蓿為懷風茂陵人謂之連枝)
(艸庾信賦人戴蒲萄馬銜苜蓿)月榭知君還悵望碧霄煙闊雁行斜
題(鼓吹作楊)柳
楊柳千條拂面絲(南史劉悛之獻蜀柳數株枝條甚長狀如絲縷)綠煙金穗不
勝吹香隨靜婉歌塵起(南史張靜婉善歌舞詳卷一)影伴嬌饒(一作嬈)
舞袖垂(嗣立案郝天挺注宋子侯有董嬌嬈詩杜甫詩佳人屢出董嬌嬈)羌管(一作笛)一
聲何處曲(鼓吹作笛王僧虔枝錄折楊柳古曲名)流鸎百囀最高枝(案郝注賈)
(至詩千條弱柳垂青瑣百囀流鸎滿建章)千門九陌(一作曲)花如雪(補曹植詩東西經七)
(陌南北越九阡)飛過宫牆兩自(鼔吹作不)知
和友人悼亾(一作喪歌姬)
玉貌潘郎淚滿衣(嗣立案徐注王樞詩玉貌暎朝霞晉潘岳有悼亾詩)畫羅輕鬢
雨霏微(見卷六)紅蘭委露愁難盡(江淹别賦見紅蘭之受露)白馬朝天
望不歸(天寶遺事虢國不施紅粉自衒美豔嘗素面朝天)寶鏡塵昏鸞影在(范泰)
(鸞鳥詩序昔罽賓王結罝埈卵之山獲一鸞鳥王甚愛之二年不鳴其夫人曰嘗聞鳥見其類而後鳴何不懸)
(鏡以映之王從其言鸞覩影悲鳴沖霄一奮而絶)細箏弦斷雁行稀(本集贈彈箏人詩鈿)
(蟬金雁皆零落)春風幾許(才調集作來多少)傷情(才調集作心)事碧艸侵階
粉蝶飛
李羽處士故里(一本上有㝛杜城亾友五字里一作墅鼔吹作傷李羽士)
柳不成絲艸帶煙海槎東去鶴歸天(注見上)愁腸斷處春
何限病眼開時月正員花若有情還(鼔吹作應)悵望水應無
事莫潺湲(屈原九歌觀流水兮潺湲)終知此恨銷難盡(才調集鼔吹竝作得一本)
(作難消遣)辜負南華第一(鼔吹作二)篇(嗣立案郝天挺注莊子號南華真人第二篇即齊物)
(論)
卻經(一作歸)商山寄昔同行友人(商山注見卷五)
曾讀逍遥第一篇(嗣立案徐注莊子逍遥遊第一)爾來無處(一作何事)不恬
然便同南郭能㤀象(莊子南郭子綦隠几而坐仰天而嘘嗒焉似喪其偶)兼笑東
林學坐禪(高僧傳晉沙門惠永居在西林與慧遠同門遊好遂邀同止刺史桓伊以學徒日衆更為)
(遠建東材寺)人事轉新花爛漫(司馬相如上林賦麗靡爛漫於前庾信詩殘花爛漫舒)
客(一作驛)程依舊水潺湲(注見上)若教猶作當時意應有垂
絲在鬢邊
池塘七夕(鼓吹作初秋)
月出西南露氣秋(見卷二)綺寮河漢在鍼(鼔吹作斜)樓(嗣立案郝天挺)
(注魏都賦皎日籠光於綺寮注寮窗也唐七夕宫中以錦綵結作高樓可容數十人陳瓜果酒炙以祀牛女二)
(星嬪妃穿鍼乞巧動清商之樂宴樂達旦時人皆效之)楊家繡作鴛鴦幔(嗣立案徐注隋)
(書蘇威傳威見宫中以銀為幔鉤陳後主烏栖曲牀中被織兩鴛鴦)張氏金為翡翠鉤(案徐)
(注搜神記京兆有張氏獨處一室有鳩自外入止於牀張氏祝曰鳩為禍也飛上承塵為福也即入我懷以手)
(探之得一金鉤自後子孫漸盛貲財萬倍梁簡文帝詩珠繩翡翠帷)香(才調集作銀)燭有光妨
㝛燕畫(鼓吹作曉)屏無睡待牽牛(梁簡文帝詩霄牀悲畫屏牽牛注詳下)萬家
碪杵三篙水(韋應物詩數家碪杵秋山下)一夕橫塘似(才調集作是)舊遊
(見卷二)
偶遊
曲巷斜臨一水間(古詩盈盈一水間)小門終日不開關紅珠斗
帳櫻桃熟(補劉熙釋名小帳曰斗帳以形如覆斗古樂府紅羅複斗帳四角垂珠璫埤雅櫻桃顆小)
(者如珠南人呼為櫻珠)金尾屏風孔雀閒(補海南志孔雀尾作金色五年而後成長六七)
(尺展開如屏)雲髻幾迷芳草蝶(司馬相如賦雲髻峨峨)額黃無限夕陽
山(見卷一)與君便是鴛鴦侣(禽經雄曰鴛雌曰鴦古今注匹鳥也)休(一作不)向
人間覓往還
寄河南(一作北)杜少府(一作尹唐書河南府河南郡本洛州開元元年為府)
十載歸來鬢未彫玳簪珠履見常僚(補史記趙使欲夸楚為瑇瑁簪刀劔)
(室以珠玉飾之請命春申君客春申君客三千餘人其上客皆躡珠履以見趙使趙使大慙)豈關名
利分榮路(補元&KR1027;詩榮路昔同趨)自有才華作慶霄(補謝瞻張子房詩慶霄薄)
(汾陽善曰慶霄即慶雲也)鳥影不飛(一作參差)經上苑(上林苑見卷一)騎聲相(一作)
(斷)續過中(一作平)橋(中渭橋見卷五)夕陽亭下(一作畔)山如畫(補晉賈充)
(傳任愷請充鎮關中充既出外自以為失職將之鎮百僚餞於夕陽亭)應念田歌正寂寥
贈知音(一作曉别)
翠羽花冠碧樹雞(本集碧樹一聲天下曉)未明先向(一作上)短牆啼
窗間(一作前)謝女青娥斂(世說謝道藴王凝之妻幼聰敏補李賀詩檀郎謝女眠何處)
門外蕭郎白馬嘶(補梁武帝紀初為衛軍王儉東閤祭酒儉謂廬江何憲曰此蕭郎三十内)
(當作侍中出此則貴不可言舊唐書蕭瑀傳高祖每臨軒聽政必賜升御榻瑀既獨孤氏之壻與語呼之為蕭)
(郎)殘曙微星當戶沒(才調集作星漢漸回庭竹影回又作移)澹煙斜月照
樓低(才調集作露珠猶綴野花迷)上(才調集作景)陽宫裏鐘初動不語垂
鞭過(一作上)柳隄(杜甫詩垂鞭信馬蹄)
過陳琳墓(文章志陳琳字孔璋廣陵人避亂冀州袁紹辟之使典密事紹死魏太祖辟為)
(軍謀祭酒典記室病卒南畿志墓在淮安邳州)
曾於青史見遺文(江淹書竝圖青史嗣立案郝天挺注三國志有陳琳傳)今日飄
蓬(鼔吹作零)過此(鼓吹作古)墳詞客有靈應識我霸才無主始憐
君(案郝注三國志陳琳避難冀州袁紹以琳典文章令作檄以告劉備言曹公失德後紹敗琳歸曹公公曰)
(卿為紹作書但可罪孤而已何乃上及祖父耶琳謝罪曰矢在弦上不得不發曹公愛其才不責)石麟
埋沒藏春(鼓吹作秋)艸(詳卷三)銅雀荒涼對莫雲(鄴中記曹操築臺高二丈)
(五尺置銅雀於樓顛名銅雀臺魏志建安十五年冬作銅雀臺魏武遺令曰吾伎人皆著銅雀臺於臺上施六)
(尺牀繐帳朝餔上脯糒之屬月朝十五日輒向帳作伎汝等時時登銅雀臺望吾西陵墓田)莫怪臨
風倍惆悵欲將書劔學從軍(補謝靈運擬鄴中詠云陳琳袁本初書記之士案郝)
(注王粲從軍詩從軍有苦樂但問所從誰)
題懷貞(一作崔公池)亭舊遊
皎鏡方(一作芳)塘䓿萏秋(沈約詩皎鏡無冬春補劉楨詩方塘含清源)此來重
見采蓮舟(補吳筠采蓮詩錦帶雜花鈿羅衣垂綠川問子今何去出采江南蓮陳後主三婦豔中婦)
(蕩蓮舟)誰能不遂(一作逐)當年樂還恐添為(一作成)異日愁紅
豔花(一作影)多風嫋嫋(補屈原九歌嫋嫋兮秋風)碧空雲斷水悠悠檐
前依舊青山色盡日無人獨上樓
回中作(括地志回中在雍州西四十里漢武帝元封間因至雍通回中)
蒼莽寒空遠色愁嗚嗚戍角上高樓(楊惲報孫會宗書仰天拊缶而呼嗚)
(嗚)吳姬怨思吹雙管(注見上)燕客悲歌動(一作上又一作别)五侯
(補荀悅漢紀河平二年六月封舅禁為平陽侯莽為成都侯立為紅陽侯根為曲陽侯逢時為高平侯同日受)
(封故世稱五侯王氏)千里關山邊艸莫一星烽火朔雲秋(說文烽候表也)
(邊有警則舉火)夜來霜重西風起隴水無聲噎(一作凍)不流(杜佑通典)
(天水郡有大陂名曰隴坻亦曰隴山即漢隴關也三秦記其地九回上者七日乃越上有清水四注下所謂隴)
(頭水也)
西江上送漁父
卻逐嚴光向若邪(嚴光注見下越志若邪谿在會稽)釣輪菱(一作茭)櫂寄
年華三秋梅雨愁楓葉(嗣立案荆楚歲時記江南梅熟時有細雨謂之梅雨)一夜
篷舟㝛葦花(注見下)不見水雲應有夢偶隨煙(一作鷗)鳥便
成家白蘋風起樓船莫(補宋玉賦夫風起於青蘋之末柳惲詩汀洲采白蘋江淹詩東)
(風轉綠蘋杜甫詩青蛾皓齒在樓船)江燕雙雙正雨(一作五兩)斜(補杜甫詩細雨魚兒出微)
(風燕子斜)
經故祕書崔監揚州南塘舊居(唐書廣陵郡本江都郡武德九年更)
(置揚州)
昔年曾識謝宣城(一作范安成補李白集有秋登宣城謝朓北樓詩齊賢曰謝朓字玄暉案)
(南史本傳未嘗守宣城而文選載朓郡内高齋閒坐答吕法曹夏在郡臥病呈沈尚書之宣城出新林浦向板)
(橋與敬亭山皆宣城之作齊梁相繼昭明必無差誤古文史傳固有闕文也況至唐猶有謝朓樓則朓守宣城)
(無可疑者)松竹風姿鶴性情唯向舊山留月色(一作西掖曙河横漏響)
偶逢秋澗似琴聲(一作北山秋月照江聲)乘舟覓吏經輿縣(地里志輿)
(縣屬臨海郡)為酒求官得步兵(注見上)玉柄寂寥談客散(一作千頃)
(水流通故墅)卻尋池閣淚縱橫(一作至今留得謝公名)
七夕
鵲歸燕去兩悠悠(庾肩吾詩倩語雕陵鵲填河未可飛禽經燕以秋分去謝朓七夕賦升夜)
(月之悠悠)青瑣西南月似鉤天上歲時星又(疑作右)轉(隋煬帝觀星詩)
(更移斗杓轉詳卷一)人間離别(一作恨)水東流金風入樹千門夜銀
漢横空萬象秋蘇小回(一作横)塘通桂檝(李賀七夕詩錢唐蘇小小更值)
(一年秋)未應清淺隔牽牛(古詩河漢清且淺吳筠續齊諧記桂陽城武丁有僊道謂其弟)
(曰七月七日織女當渡河暫詣牽牛爾雅河鼔謂之牽牛)
題韋籌博士艸堂(鼔吹作薛逢詩題作韋壽博書齊)
玄晏先生已白頭(皇甫謐傳謐字士安自號玄晏先生耽翫典籍㤀寢與食時人謂之書淫)
不隨鴛鷺狎羣鷗(江淹雜體詩物我俱㤀懷可以狎鷗鳥詳卷三)元卿謝免開
三徑(三輔決錄蔣詡字元卿隠於杜陵舍中三徑惟羊仲求仲從之游)平仲朝歸臥一
裘(檀弓晏子一狐裘三十年)醉後獨知殷甲子(禮疏紂以甲子日死)病來猶作
晉春秋(補晉書習鑿齒傳桓温覬覦非望鑿齒著漢晉春秋以裁正之始於漢光武終於晉愍帝於三)
(國時蜀以宗室為正魏雖受漢禪晉猶為簒逆至文帝平蜀乃為漢亾而晉始興焉凡五十四卷後有脚疾廢)
(於里巷)滄浪(一作塵纓)未濯塵纓在(一作今如此屈原漁父歌曰滄浪之水清兮可以濯)
(我纓)野水無情處處流
和友人題壁
沖尚猶來出範圍(易範圍天地之化而不過)肯將經濟(一作輕世又一作經世)
作風徽三台位缺嚴陵臥(補晉天文志斗魁下六星兩兩而居起文昌列抵太微西)
(近文昌二星曰上台次二星曰中台東二星曰下台後漢書嚴光與光武同游學及即位三聘乃至因共偃臥)
(光以足加帝腹上明日太史奏客星犯御坐甚急帝笑曰朕故人嚴子陵共臥耳)百戰功高范
蠡歸(孫武子百戰百勝范蠡注見上)賸(一作自)欲一名添(疑作鳴驚)鶴寢(史記齊威)
(王曰不鳴則已一鳴驚人補埤雅鶴之上相隆鼻短口則少眠)不應孤憤學牛衣(補漢書王)
(章傳章學長安疾病無被臥牛衣中與妻對泣後為京兆上封事妻曰人當知足獨不念牛衣中涕泣時耶程)
(大昌演䋣露王章臥牛衣中注草具也案食貨志董仲舒曰貧民常衣牛馬之衣而食犬彘之食然則牛衣者)
(編艸使㬉以被牛體蓋蓑衣之類也)西州未有觀棋暇(詳卷五)磵戶何由得
掩扉(見卷七)
春日將欲東歸寄新及第苗紳先輩(一作下第寄司馬札)
幾年辛苦與君同得喪悲歡盡是空(易知得而不知喪潘岳詩悲歡從中)
(起)猶喜故人先折桂(杜甫詩折桂早年知)自憐羈客尚飄蓬(曹植詩轉)
(蓬離本根飄搖隨長風)三春月照千山路(才調集作道)十日花開一夜
風(補唐武后詩百花連夜發莫待曉風吹)知有杏園無計(才調集作路)入(補秦中記)
(唐人舉進士會杏園謂之探花晏)馬前惆悵滿枝紅
經李徵君故居(鼔吹作王建詩)
露濃煙重艸萋萋樹暎闌干柳拂隄一院落花無客醉
五更殘月有鸎啼芳筵想像情難盡故榭荒涼路已迷
風景宛然人自改(才調集作惆悵羸驂往來慣說文驂三馬也一云外騑曰驂)卻(才調)
(集作每)經門巷馬頻(才調集作亦長)嘶
送崔郎中赴幕
一别黔南(一作巫)似斷弦(補王僧孺詩斷弦猶可續心去最難留)故交東去
更潸(一作凄)然心游目斷(一作送)三千里雨散雲飛(一作收)二
十年發迹豈勞天上桂(晉書郄詵對武帝曰臣舉賢良對策為天下第一猶桂林之一)
(枝昆山之片玉)屬詞還得幕中蓮(補南史王儉用庾杲之為衛將軍蕭緬與儉書曰盛府元)
(僚實難其選庾景行泛綠水依芙蓉何其麗也時以儉府為蓮花池故緬書美之)相思莫道(一作)
(休話)長安遠(補晉書明帝紀帝幼聰哲為元帝所寵異年數歲嘗坐置膝前屬長安使來因問帝曰汝)
(謂日與長安孰遠對曰長安近不聞人從日邊來居然可知也元帝異之明日宴羣僚又問之對曰日近元帝)
(失色曰何乃異間者之言乎對曰舉日則見日不見長安由是益竒之)江月隨人處處員
懷真珠亭(一作經舊游)
珠箔金(才調集作銀)鉤對彩橋(補三秦記明光殿皆金玉珠璣為簾箔晝夜光明李白詩)
(雙橋落彩虹)昔年於(才調集作曾)此見嬌饒香燈悵望飛瓊鬢(見卷)
(一)涼月殷勤碧玉簫(補古樂府碧玉破瓜時庾信詩定知劉碧玉偷嫁汝陽王)屏倚
故窗山六扇(古詩山屏六曲郎歸夜舊唐書憲宗紀御製前代君臣事迹十四篇書於六扇屏風)
柳垂寒砌露千條壊牆經雨蒼苔徧拾得當時舊翠翹
(宋玉招魂砥室翠翹絓曲瓊些注翠鳥名翹羽也炙轂子高髻名鳳髻上有翡翠翹)
老君廟(補封演見聞記唐高祖武德三年晉州人吉善行於羊角山見白衣老父呼謂曰為)
(吾語唐天子吾是老君即汝祖也高祖即遣使立廟唐書天寶元年田同秀上言玄元皇帝降)
(於丹鳳門告錫靈符在尹喜故宅上遣使就圅谷關尹喜臺西發得之乃置廟於天寧坊)
紫氣氤氲捧半巖(補關尹内傳關令尹喜嘗登樓望見東極有紫氣西邁曰應有聖人經過)
(京邑乃齋戒其日果見老君乘青牛車來過)蓮峰僊掌共巉巉(名山記西岳華山一名蓮)
(華峰有僊掌厓)廟前晚色(一作古木)連寒水天外斜陽帶遠帆百二
關山扶玉座(漢書秦形勝之國也帶河阻山縣隔千里持戟百萬秦得百二焉)五千文
字閟瑶緘(史記老子西遊至關關令尹喜曰子將隠矣強為我著書老子乃著上下篇言道德之意)
(五千言而去)自憐金骨無人識(見卷一)知有飛龜在石圅(拾遺記老)
(子居景雲之山有浮觀國獻善書二人寫以玉牒貯以玉圅補庾信銘飛龜之散遣疾無徵神僊傳華子斯淮)
(南人師甪里先生授山隠靈寶方一曰伊洛飛龜秩二曰白禹正機三曰平衡案合服之日以還少後得僊去)
經(一作過)五丈原(補蜀志建興十二年春諸葛亮悉大衆由斜谷出據武功五丈原與)
(司馬宣王對於渭南八月亮卒於軍三秦記在郿縣南三十里)
鐵馬雲雕(一作騅)共(一作久)絶塵(莊子超逸絶塵)柳營高壓漢宫(一作)
(營)春(補漢書周亞夫軍細柳文帝勞軍至其營曰嗟乎此真將軍矣)天清(一作晴)殺氣屯
關右(地里志雍州在圅谷關西一名關右)夜半妖星照渭濱(嗣立案蜀志諸葛亮傳亮)
(據武功五丈原患糧不繼分兵屯田為久住之基耕者雜於渭濱居民之間而百姓安堵軍無私焉晉陽秋有)
(星赤而芒角自東北西南流投於亮營三投再還往大還小俄而亮卒)下國臥龍空寤(一作)
(誤)主(補蜀志徐庶謂先主曰諸葛孔明臥龍也)中原得(一作逐)鹿不由(一作因)人
(補史記蒯通曰秦失其鹿天下共逐之於是高材疾足者先得焉)象牀寶(一作錦)帳無言
語從此譙周是老(一作舊)臣(蜀志譙周字允南巴西人亮卒於敵庭周在家聞問即便)
(奔赴後主立太子以周為僕轉家令時後主頗出遊觀增廣聲樂周上疏願省減樂官後宫所增造但奉脩先)
(帝所施下為子孫節儉之教徙為中散大夫後遷光祿大夫位亞九列周雖不與政事以儒行見禮時訪大議)
(輒據經以對而後生好事者亦咨問所疑焉)
和王秀才(才調集作友人)傷歌姬
月缺花殘莫愴然花須終發月須(才調集作終)員更能何事
銷芳念亦有穠華委逝川(詩何彼穠矣華如桃李)一曲豔歌留宛
轉(嗣立案吳均續齊諧記晉有王敬伯者會稽餘姚人少善鼔琴年十八過吳維舟中渚登亭望月悵然有)
(懷乃倚琴歌之俄見一女子雅有容色謂敬伯曰女郎悅君之琴願共撫之敬伯許焉既而女郎至姿質婉麗)
(綽冇餘態從以二少女乃命大婢酌酒少婢彈箜篌作宛轉歌女郎脫頭上金釵扣琴弦而和之意韻清遠歌)
(凡八曲臨去留錦臥具繡香囊并佩一雙以遺敬伯敬伯報以牙火籠玉琴軫敬伯船至虎牢戍吳令劉惠明)
(者有愛女早世舟中亾臥具於敬伯船獲焉敬伯具以告果於帳中得火籠琴軫女郎名妙容字雅華大婢名)
(春條小婢名桃枝皆善彈箜篌及宛轉歌相繼俱卒)九原春艸妒(才調集作葬)嬋娟(用魏)
(武銅雀臺事注見上嗣立案謝朓銅雀臺伎詩芳襟染淚迹嬋娟空復情)王孫莫學多情客
自古多情損少年
山中與諸道友夜坐聞邊防不寧因示同志
龍沙鐵馬犯煙塵(九邊志龍沙焉耆龜兹地班超傳咫尺龍沙)迹近羣鷗意
倍親風卷蓬根屯戊巳(補漢元帝紀發戊已校尉屯田吏士攻郅支單于師古曰戊已)
(校尉者鎮安西域無常治處亦猶甲乙等各有方位而戊與已四季寄王故以名官也)月移松影
守庚申(玉圅祕典上尸彭琚小名阿呵中尸彭瓆小名作子下尸彭墧小名季細每庚申夜伺人昏睡)
(陳其過惡於上帝減人祿命故道家遇是夕輒不睡臥時左手撫心呼三尸名令不敢為害)韜鈐豈
足為經濟(補劉向列僊傳吕尚鈞於磻谿三年不得魚已而獲大鯉得兵鈐於魚腹中杜甫詩韜鈐)
(延子荆)巖壑何嘗是隠淪心許故人知此意(吳世家季札解其寶劔繫)
(徐君家樹而去曰始吾心已許之豈以死倍吾心哉)古來知者竟誰(一作何)人
祕書省有賀監知章艸題詩筆力遒健風尚高遠
拂塵尋玩因此有(一作有此)作(補舊唐書賀知章會稽永興人舉進士累遷太)
(子賓客銀青光祿大夫兼正授祕書監知章晚年尤加縱誕無復規檢自號四明狂客又稱祕)
(書外監遨遊里巷醉後屬詞動成卷軸文不加點咸有可觀又善草隸書好事者供其箋翰每)
(紙不過數十字共傳寶之)
越谿漁客賀知章(越志若邪谿與鑑湖相通)任達憐才愛酒狂(補賀知章)
(傳吳郡張旭與知章相善旭善草書而好酒每醉後號呼狂走索筆揮灑變化無窮若有神助時人號為張顛)
鸂鷘葦花隨釣艇蛤蜊菰葉夢横塘(說文菰一名蔣秋實曰菰米詳卷一)
幾年涼月拘華省(補舊唐書開元十年兵部尚書張說為麗正殿修書使奏請知章入書院)
(同撰六典及文纂等累年書竟不就潘岳賦獨展轉於華省)一㝛秋風憶故鄉(補舊唐書)
(天寶三載知章因病恍惚乃上疏請度為道士求還鄉里仍舍本鄉宅為觀上許之御制詩以贈行皇太子以)
(下咸就執别)榮路脫身終自得(補唐玄宗送賀知章歸四明詩遺榮期入道臨老竟抽簪)
福庭回首莫相㤀(補福地記其山東接驪山太華西連太白至於隴山北去長安城八十里)
(南入楚塞連屬東西諸山周圍數百里名曰福地)出羣(一作籠)鸞鶴辭(一作歸)遼海
落筆龍蛇滿壊牆(李白艸書歌時時只見龍蛇走)李白死來無醉客(舊唐)
(書李白字太白山東人少有逸才志氣宏放飄然有超世之心賀知章賞之曰此天上謫僊人也後竟以飲酒)
(過度醉死於宣城本事詩白自蜀至京師舍於逆旅賀知章聞其名首訪之請所為文白出蜀道難以示之讀)
(未竟稱歎數四號為謫僊解金貂換酒與傾盡醉期不間日)可憐神彩弔殘陽
題裵晉公林亭(嗣立案裵度本傳中官用事衣冠道喪度以年及懸輿不復以出處)
(為意東都立第於集賢里築山穿池竹木叢翠有風亭水榭梯橋架閣島嶼回環極都城之勝)
(又於午橋創别墅花木萬株中起涼臺暑館名曰綠野堂引甘水貫其中釃引脈分暎帶左右)
(度視事之隟與詩人白居易劉禹錫酣宴終日高歌放言以詩酒琴書自樂當時名士皆從之)
(遊)
謝傅林亭暑氣微(陶潛詩暑氣為之無)山丘零落閟音徽(晉書羊曇經西)
(州門以馬策扣扉誦曹子建詩曰生存華屋處零落歸山丘詳卷五古詩蒼蒼匿音徽)東山終為
蒼生起(謝安傳安年已四十餘桓温請為司馬將發新亭朝士咸送中丞高崧戲之曰卿累違朝旨高)
(臥東山諸人每言安石不肯出將如蒼生何蒼生今亦將如卿何)南浦虚言白首歸(補江)
(淹賦送君南浦傷如之何潘岳金谷集作詩投分寄石友白首同所歸)池鳳已傳春水浴
(鳳凰池詳卷八)渚禽猶帶夕陽飛悠然到此忘情處一日何妨
有萬機(尚書一日二日萬幾漢書丞相掌丞助天子理萬機)
温飛卿詩集箋注卷四
