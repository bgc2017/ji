温飛卿詩集箋注卷八明曾益撰
長洲顧(予咸立嗣)補
寄山中友人
月中一雙鶴石上千(一作百)尺松(嗣立案王韶之神境記滎陽郡南有石室室後)
(有孤松千尺常有雙鶴晨必接翮夕輒偶影相傳昔有夫婦隠此室化為雙鶴)素琴入爽籟(補嵇)
(康贈秀才詩習習谷風吹我素琴王勃滕王閣序爽籟發而清風生)山酒和春容(見卷二)幽
瀑有時(一作閒)斷片雲無所從何事蘇門生(一作嘯阮籍傳籍嘗於蘇)
(門山遇孫登與商確終古及栖神道氣之術登皆不應籍因長嘯而退至半嶺聞有聲若鸞鳳之音響乎巖谷)
(乃登之嘯也)攜手東南峰(李白詩廬山東南五老峰)
送淮隂孫令之官(補唐書地里志淮隂縣屬楚州武德七年省乾封二年析山陽)
(復置)
隋隄楊柳煙(補隋書煬帝自版渚引河作街道植以楊柳名曰隋隄一千三百里)孤櫂正
悠然蕭寺通淮戍(杜陽雜編梁武帝好佛造浮屠命蕭子雲飛白大書曰蕭寺至今一字猶)
(存)蕪城枕楚田(一作壖地里志蕪城揚州治北即䢴溝城補鮑昭蕪城賦注宋孝武時昭為臨)
(海王子瑱參軍隨至廣陵子瑱叛逆昭見廣陵故城荒蕪乃漢吳王濞所都昭以子瑱事同於濞遂為賦以諷)
(之)魚鹽橋上市(地理志淮陰城北半里為跨下橋十里為杜康橋)燈火雨中船(杜甫)
(詩江船火獨明)故老青葭岸先知虙子賢(補吕氏春秋虙子賤治亶父三年巫馬期)
(短褐衣弊裘而往觀化於亶父見夜漁者得則舍之巫馬期問焉曰漁為得也今子得而舍之何也對曰虙子)
(不欲人之取小魚也所舍者小魚也巫馬期歸告孔子曰虙子之德至矣)
㝛輝公精舍(高僧傳漢明帝於城外立精舍即白馬寺是也)
禪房無外物(荀子内省則外物輕)清話此宵同林彩水煙裏磵聲
山月中橡霜諸壑霽(廣韻橡櫟實也本草橡堪染用名皂斗其實作梂似栗實而小)
杉火一鑪空(爾雅翼檆木類松而勁直葉附枝生若刺鍼)擁褐寒更徹心知
覺路通
旅泊新津却寄一二知已(補唐書蜀州唐安郡有新津縣西南)
(二里有遠濟堰分四筒穿渠溉眉州通義彭山之田)
維舟息行役霽景近江邨并起别離恨(一作念)思(一作似)聞
歌吹喧高林月初上遠水霧猶昏王粲平生感(三國志王粲字)
(仲宣山陽人獻帝西遷粲從至長安以西京擾亂乃之荆州依劉表後太祖辟為右丞相掾魏國建為侍中卒)
登臨幾斷魂(荆州記富陽縣城樓王仲宣登之而作賦)
贈僧雲棲
麈尾與邛杖(名苑鹿大者曰麈羣鹿隨之視麈尾所轉而往古談者執焉詳卷三漢張騫傳騫在)
(大夏時見邛竹杖蜀布問安得此大夏國人曰吾賈人往市之身毒國身毒國在大夏東南可數千里)幾
年離石壇梵餘林雪厚(補異苑陳思王植嘗登魚山忽聞巖岫裏有誦經聲清遒深亮)
(遠谷流響不覺斂襟祇敬便效而則之今梵唱皆植依擬所造)棋罷岳鐘殘開□喜先
悟(任昉策文開卷獨得)漱缾知早寒(淮南子覩缾中水而知天下之寒)衡陽寺前
雁(地里志衡陽有回雁峰雁至此則不進)今日到長安
雪夜與友生同㝛曉寄近鄰
閉門羣動息(陶潛詩日入羣動息)積雪透疎林有客寒方覺無聲
曉已深正緐聞近雁并落起棲禽寂莫寒塘路憐君獨
阻尋(英華注云集作履迹行當滿依依欲阻尋)
題造微禪師院
夜香聞偈後岑寂掩雙扉照竹鐙和雪看松月到衣艸
堂疎磬斷(補梁簡文帝艸堂傳周顒以蜀艸堂寺林壑可懷乃于鍾嶺學館立寺因名艸堂亦號山)
(茨)江寺故人稀惟憶湘南雨春風獨鳥歸
正見寺曉别生公
清曉盥秋水(說文盥澡手也)高窗留夕隂初陽到古寺㝛鳥起
寒林香火有良願(見卷四)宦名非素心(陶潛詩素心正如此)靈山緣
未絶(法華科注靈山靈鷲山也又名狼跡山前佛今佛皆居此地既是靈聖所居故呼為靈山)他日
重來(一作相)尋
旅次盱眙縣(補唐書地里志武德四年以縣置西楚州八年州廢隸楚州光宅初曰建)
(中後復故名)
離離麥擢芒(詩彼黍離離嗣立案俞瑒云潘岳射雉賦麥漸漸以擢芒)楚客思(一作意)
偏傷波上旅愁起天邊歸路長孤橈(一作帆)投楚驛(一作岸)
殘月在淮檣外杜三千里(漢書元后傳五侯初起曲陽最怒壊决高都連竟外杜)
誰人數雁行
鄠郊别墅寄所知(漢書扶風冇鄠縣)
持頤望平綠萬景集所思南塘過新雨百艸生容姿幽
鳥不相識美人何(一作如)可期徒然委搖蕩惆悵春風時
京兆公池上作(漢書地里志京兆尹故秦内史高帝元年屬塞國九年復為内史武)
(帝建元六年分為右内史太初元年更為京兆尹)
稻香山色疉(魏文帝書江表惟長沙名有好米何得比新城稉稻即上風吹之五里聞香)平
野接荒陂(杜甫詩平野入青徐)蓮少(一作折)舟行遠萍多釣下遲壊
隄泉落處涼簟雨來時京口兵堪問(一作用晉書郄愔在北府徐州人多)
(勁悍桓温恒云京口酒可飲兵可用)何因入夢思
盧氏池上遇雨贈同游(一有者字)
簟翻涼氣集谿上潤殘棋萍皺風來後荷喧雨到時寂
寥(一作莫)閒望久飄灑獨歸遲無限松江恨煩君解釣絲
題薛昌之所居
所得乃清曠(丘遲詩豈徒轉清曠)寂寥常掩關(江淹詩山中信寂寥)獨來春
尚在相得莫方還花白風露晚柳清街陌閒(釋名道四通曰街南)
(北曰阡東西曰陌)翠微應有雪窗外見南山
東歸有懷
晴川通野(一作古)陂此地昔傷離一去迹長在獨來心自
知(王維詩興來每獨往勝事空自知)鷺眠茭葉折魚靜蓼花垂(見卷四)無
限高秋淚扁舟極路岐(補淮南子楊子見岐路而哭之為其可以南可以北)
休澣日西掖謁所知因成長句(鮑昭詩休澣自公日補漢書張安世)
(休沐未嘗出如淳曰五日得下一沐洛陽故宫銘洛陽宫有東掖門西掖門漢書注掖門在兩)
(旁若人之臂掖)
赤墀高閣自從容(補禮記天子赤墀漢書注省中以丹漆漆地)玉女窗扉報
曙鐘(魯靈光殿賦玉女窺窗而下視哀江南賦倚弓于玉女窗扉)日麗九華(一作門)青
瑣闥(漢舊儀給事黃門侍郎每日莫向青瑣門拜謂之夕郎補范雲詩攝官青瑣闥)雨晴雙闕
翠微峰(漢書蕭何治未央宫立東闕北闕鮑昭詩雙闕似雲浮何遜詩高山鬱翠微)毫端蕙
露滋僊艸(補沈約碑究八體於毫端)琴上熏風入禁松(琴操虞舜南風歌南風之)
(熏兮可以解吾民之愠兮琴譜風入松琴曲也)荀令鳳池春婉娩(一作晼晚晉書荀勖自中)
(書監為尚書令或有賀之者曰奪我鳳凰池諸君賀我耶補楚辭白日晼晚其將入兮)好將餘潤
變(一作拂)魚龍
博山(攷古圖博山鑪象海中博山下盤貯湯潤氣蒸香象海之四環)
博山香重欲成雲(梁昭明太子博山鑪賦似慶雲之呈色)錦段機絲妒鄂
君(鄴中記錦有大博山小博山說苑鄂君乘青翰之舟張翠華之蓋越人擁楫而歌於是鄂君舉繡被而覆)
(之)粉蝶團飛花轉影彩鴛雙泳水生紋(西京雜記丁諼作九層博山香)
(鑪鏤為竒禽怪獸窮諸靈異皆自然運動)青樓二月春將半碧瓦千家日未
曛(劉騊駼詩縹碧以為瓦)見說楊朱無限淚豈能空為路岐分
送盧處士(一作生)游吳越
羨君東去見殘梅唯有王孫獨未回吳苑夕陽明古堞
(嗣立案俞瑒云吳越春秋闔閭治宫室立射臺華池南城宫出入游臥秋冬治於城中春夏治於城外詳卷一)
越宫春艸上高臺(越絶書句踐自吳歸范蠡觀天文擬治紫宫築城城成有山自琅邪東武)
(海中飛來蠡曰天地率鄉以著其實名東武起離宫靈臺駕臺燕臺齋臺中夜臺句踐休息於此)波生
野水(一作渚)雁初下風滿驛樓潮欲來試逐漁舟看雪浪
幾多江燕荇花開(釋名荇接余也花黃六出浮水上詩參差荇菜)
過新豐(補漢書京兆新豐秦曰驪邑高祖七年置三輔舊事太上皇不樂關中思慕鄉邑高)
(祖徙豐沛酤酒煑餅商人立為新豐)
一劔乘時帝業城(嗣立案俞場云漢書漢亾尺土之階由一劔之任五載而成帝業)沛
中鄉里到咸京(史記高祖沛豐邑中陽里人)寰區已作皇居貴風月
猶含白社情(漢書郊祀志高祖禱豐枌榆社晉灼曰枌白榆社在豐東北十五里)泗水舊
亭秋艸變(一作徧史記高祖為泗上亭長)千門遺瓦古苔生至今留得
離家恨雞犬相聞落照明(西京雜記高祖既作新豐并移舊社衢巷棟宇物色惟舊)
(男女老幼相攜路首各知其室放犬羊雞鴨於通衢亦競識其家文中子雞犬相聞)
過潼關(補杜氏通典潼關本名衝關言河流所衝也雍錄潼關在華州華隂縣東北三十九)
(里關西一里有潼水因以為名)
地形盤屈帶河流(關中記秦地多複疉四面積高故曰雍形勝之國也西都賦帶以洪河)
景氣澄明是勝遊十里曉雞關樹暗(一作靜孟嘗君傳關法雞鳴而出客)
一行寒雁隴雲愁(杜甫詩寒雁一行鳴)片時無事谿泉好盡日凝
眸岳色秋(地里志華山一名華岳在潼關西)塵尾角巾應曠望(補王維桃源行)
(山開曠望旋平陸詳見上)更嗟芳靄隔秦樓
題西平王舊賜屏風(補舊唐書李晟字良器隴右臨洮人克復京城德宗朝官)
(至太尉中書令封西平郡王)
曾向金扉玉砌來(魯靈光殿賦排金扉而北入)百花鮮溼隔塵埃披
香殿下櫻桃熟(三輔黃圖武帝時後宫八區中有披香殿)結綺樓前芍藥開
(見卷四)朱鷺已隨新鹵簿(孔穎達詩疏義楚成王時有朱鷺合沓飛翔而來舞故鼓吹曲)
(以朱鷺為首補蔡邕獨斷天子車駕次第謂之鹵簿大駕則公卿奉引大將軍參乘太僕御屬車八十一乘備)
(千乘萬騎祠天於甘泉備之名曰甘泉鹵簿)黃鸝猶識(一作溼)舊池臺(見卷三)世
間剛有東流水一送恩波更不回(補古樂府長歌行百川束到海何日復西)
(歸)
河中陪帥(鼓吹作節度)遊(鼓吹有河字)亭
倚闌愁立獨裵回欲賦慙非宋玉才(王逸楚詞序宋玉屈原弟子)滿
座山光搖劒戟繞城波色動樓臺鳥飛天外斜陽盡人
過橋心(一作邊)倒影來添得五湖多少恨柳花飄蕩似寒
梅
和趙嘏題岳寺(補唐書趙嘏字承祜山陽人會昌三年進士大中間仕至渭南尉有)
(渭南集二卷又編年詩二卷杜紫微覽其長安秋望殘星幾點雁横塞長笛一聲人倚樓一聯)
(賞詠不已因稱為趙倚樓地里志西岳華山寺在山麓)
疎鐘細響亂鳴泉客省高臨似水天嵐翠暗來空覺潤
(補謝靈運詩夕曛嵐氣隂)澗茶餘爽不成眠越僧寒立孤鐙外岳月
秋當萬木前張邴宦情何太薄(謝靈運詩偶與張邴合注漢書張良曰今以三)
(寸舌為帝師封萬戶位列侯此布衣之極於良足矣願棄人間事欲從赤松子學道輕舉又琅邪邴漢亦有清)
(行兄子曼容亦飬志自脩為官不肯過六百石輒自免去)遠公窗外有池蓮(高僧傳沙門釋)
(惠遠高臥冥賾至潯陽見廬峰清靜始住龍泉精舍池種白蓮)
蘇武廟(漢書蘇武字子卿為後中監使匈奴十九年歸拜為典屬國病卒)
蘇武魂銷漢使前(蘇武傳昭帝即位匈奴與漢和親漢使至匈奴常惠請其守者與俱得夜)
(見漢使教漢使對單于言天子射上林里得雁足有係帛書言武在某澤中使如惠言單于驚謝江淹别賦黯)
(然銷魂)古祠高樹兩茫然雲邊雁斷(一作落)胡天月隴上羊
歸塞艸煙(蘇武傳匈奴徙武北海上無人處使牧羝羝乳乃得歸九邊志榆林漢月氐國為武牧羝)
(處)回日樓臺非甲帳(漢武故事以琉璃珠玉明月夜光錯雜天下珍寶為甲帳其次為乙)
(帳甲以居神乙以自居)去時冠劔是丁年(李陵答蘇武書丁年奉使皓首而歸)茂陵
不見封侯印空向秋波哭逝川
途中(一作送客)偶作
石路荒唐(才調集作涼)接野蒿西風吹馬利如刀小橋連驛
楊柳晚(才調集作莫程投驛蕙蘭靜)廢寺入門禾黍高雞犬夕陽喧
縣市鳬鷖秋水曝城壕(嗣立案郝天挺注詩鳬鷖在涇江淹詩飲酒出城壕)故山
有夢不歸去官樹(一作路)陌塵何太勞
寒食前有懷
萬物相鮮(一作鮮華華一作明)雨乍晴(郭璞詩容色更相鮮)春寒寂(一作戚)歴
近清明殘芳荏苒雙飛蝶(江淹詩百年信荏苒)晚(一作曉)睡朦朧百
囀鸎舊侣(一作約)不歸成獨酌故園雖在有誰耕悠然便
(一作更)起嚴灘恨(見卷七)一㝛東風蕙艸生
㝛雲際寺(長安志雲際山大安寺在鄠縣東南六十里隋仁夀元年置居賢捧日寺)
白蓋微雲一徑深東峰(一作風)弟子遠相尋(禪喜錄皈依佛法曰弟子)
蒼苔路熟僧歸寺紅葉聲乾鹿在林高閣清香生靜境
(補杜甫詩心清聞妙香)夜堂疎磬發禪心(江淹詩禪心莫不雜)自從紫桂巖
前别不見南能直至今(補傳燈錄六祖慧能大師姓盧氏母感異夢因有娠六年乃生)
(毫光騰空黎明有僧來語曰此子可名慧能惠者以法惠濟衆生能者能作佛事語畢不知所之舊唐書神秀)
(同學僧慧能者與神秀行業相埒慧能住韶州廣果寺神秀奏則天請迫慧能赴都慧能固辭曰吾南中有緣)
(不可違也竟不度嶺而死天下乃散傳其道謂神秀為北宗慧能為南宗)
寄李外郎遠(一作岳州李員外遠又一作肱)
含嚬不語坐搘(一作持)頤天近(一作遠)樓高宋玉悲(宋玉九辨悲哉)
(秋之為氣也)湖上殘棋人散後(楚中記岳州有青艸湖)岳陽微雨鳥歸
遲(岳陽樓見卷五)早梅猶得回歌扇(李賀詩渡口梅風歌扇薄)春水還應理
釣絲獨有袁安(疑作宏)正(一作易)顦顇(袁宏傳宏字彦伯謝仁祖鎮牛渚秋夜乘)
(月與左右微服渡江會宏在舫中諷詠聲既清會辭又藻拔遂駐聽久之遣問焉答云是袁臨汝郎誦詩屈原)
(漁父顔色顦顇)一尊惆悵落花時(宋玉九辨惆悵兮而私自憐)
遊南塘寄王知白
白鳥梳翎立岸莎藻花菱刺泛微波(埤雅藻水艸生水底横陳於水若自)
(澡濯然)煙光似帶侵垂柳露點如珠落卷荷楚水曉(一作晚)
涼催客早杜陵秋思傍蟬多鎦公不信歸心切聽取江
樓一曲歌
寄盧生
遺業荒涼近故都門前隄路枕平湖綠楊影裏千家月
紅蕅香中萬點珠此地别來雙鬢改幾時歸去片帆孤
他年猶擬金貂換(晉書阮孚嘗以金貂換酒)寄語黃公舊酒壚(世說王濬)
(沖為尚書令乘軺車往黃公酒壚下過顧謂後車客吾昔酣飲此壚竹林之遊亦預其末自嵇生夭阮公亡便)
(為時所羇紲今日視此雖近藐若山河)
春日訪李十四處士
花深橋轉水潺潺甪里先生自閉關(詳見卷五)看竹已知行
處好(王徽之傳吳中一士大夫家有好竹欲觀之徽之坐輿造竹下諷嘯良久主人灑埽請坐徽之不顧)
(將出主人乃閉門徽之以此賞之盡歡而去)望雲空(一作定)得暫時閒(補新唐書狄仁)
(傑登太行山反顧見白雲孤飛謂左右曰吾親舍其下瞻悵久之雲移乃得去)誰言有策堪經
世自是無錢可買山(高僧傳支道林遣人問深公買印山深公曰未聞巢由買山而隠)
一局殘棋千點雨(魏志王粲觀人圍棋局壊粲為復之棋者不信以帕蓋局使更以他局為)
(之用相比校不誤一道)綠萍池上莫方還
㝛松門寺
白石青厓世界分卷簾孤坐對氛(一作氤)氲林間禪室春
深雪潭上龍堂夜半雲(楚辭魚鱗屋兮龍堂王逸注言河伯所居以魚鱗蓋屋堂畫蛟)
(龍之文也)落日荒(一作月蒼)涼登閣在(一作遠)曉鐘搖蕩隔牆(一作江)
聞西山舊是經行地(嗣立案付法藏經迦葉語婦我若眠息汝當經行汝若眠息我當經)
(行)願潄寒缾逐(一作在)領軍(寄歸傳梵云軍持此云缾常貯水隨身淨手)
詠寒宵
寒宵何耿耿良讌有餘姿寶靺裵回處(補隋煬帝詩寶袜楚宫腰袜靺)
(同)熏鑪悵望時(熏鑪見卷一補江淹擬怨别悵望陽雲臺)曲瓊垂翡翠(補宋玉招)
(魂砥室翠翹絓曲瓊些注曲瓊玉鈎也)斜月到罘罳(嗣立案湘素雜記唐蘇鴞演義罘罳織絲)
(為之輕疎浮虚象羅網交文之狀蓋宫殿檐戶之間)委墜金釭燼(補西都賦金釭銜壁)闌跚
玉局棋(李商隠詩玉局敗棋收)話窮猶注睇歌罷尚持頤晻曖遥
相屬(一作曯)氛氲(一作絪緼)積所思秦娥卷衣(一作簾)晚(見卷一)胡
雁度雲遲上郡歸來夢那知錦字詩(見卷一)
寄渚宫遺民弘里生
柳弱湖隄曲籬疎水巷深酒闌初促席(補沈君攸詩班荆促席對芳林)
歌罷欲分襟(羅鄴詩折柳分襟十載餘)波(一作坡)月欺華燭(何遜詩華燭帳前明)
江(一作汀)雲潤故琴(杜甫詩江雲何夜盡)鏡清花共葉(一作並蒂)牀冷簟
連心荷疉平橋闇(一作闊)萍稀敗舫沈城頭五更(一作通)鼓
(補大唐新語舊制京城内金吾曉冥傳呼以戒行者馬周獻封章始置街鼓俗號鼕鼕鼓公私便焉杜甫詩五)
(更鼓角聲悲壯)窗外萬家碪(李白詩萬戶擣衣碪)異縣魚投浪(古樂府飲馬長城窟)
(行他鄉各異縣展轉不相見又客從遠方來遺我雙鯉魚呼兒烹鯉魚中有尺素書)當年鳥共林
(補晉王瓚詩人情懷舊鄉客鳥思故林)八行香(一作書)未減(一作滅嗣立案馬融與竇伯尚)
(書孟陵奴來賜書見手跡歡喜何量次於面也書雖兩紙紙八行行七字)千里歎(一作夢)難尋
(嗣立案陸機為顧彦先贈婦詩東南有思婦長歎充幽閨借問歎何為佳人眇天末)未肯睽良願
空期(一作知)嗣好音他時詠懷(一作因詠)作(阮籍有詠懷詩)猶得比南
金(詩元龜象齒大賂南金張載擬四愁詩何以報之雙南金)
春盡與友人入裵氏林探(一作采)漁竿
一徑互紆直茅棘亦已䋣晴陽入荒竹曖曖如春園倚
杖息慙(一作憩)倦裵回戀微暄歴尋嬋娟節(補左思吳都賦檀欒嬋娟)
(玉潤碧鮮)翦破蒼筤根(易震為雷為蒼筤竹補漢外戚傳童謠曰木門倉琅桹倉琅根宫門銅鍰)
(也)地閉(一作閑)修莖孤林振餘籜翻(謝靈運詩初篁苞綠籜注籜竹皮也)適
心在所好非必尋湘沅(補離騷濟阮湘以南征兮注沅湘水各也)
春日
問君何所思迢遞豔陽時門靜人歸晚牆高蝶過遲一
雙青瑣燕千萬綠楊絲屏上吳山遠樓中朔管悲寶書
無寄處(補道學傳夏禹撰真靈之玄要集天官之寶書江淹擬休上人怨别寶書為君掩)香轂
有來期艸色將林彩(一作影補江淹擬張司空離情庭樹發紅彩閨艸含碧滋)相添
(一作將)入黛眉(隂鏗詩眉含黛欲斂)
洛陽(唐地里志河南府有洛陽縣神龍二年更洛陽曰永昌唐隆二年復故名)
鞏樹先春雪滿枝(世系圖洛陽周鞏伯封邑)上陽宫柳囀黃鸝(王維詩隂)
(隂夏木囀黃鸝)桓譚未便忘西笑(桓譚新論關東俚語人聞長安樂則西向而笑)豈為
長安有鳳池
題賀知章故居疉韻作(越志賀知章宅在會稽城東一十五里名賀家池)
廢砌翳薜茘(離騷貫薜茘之落橤王逸注薜茘香草也緣木而生)枯湖無菰蒲老
媪寶稾艸(補戰國策觸讋對趙太后曰老臣竊以為媪之愛燕后賢於長安君高誘注媪女老稱)
愚儒輸逋租
雨中與李先生期垂釣先後相失因作疉韻
隔石覓屐跡西谿迷雞嗁小鳥擾曉沼犂泥齊低畦
温飛卿詩集箋注卷八
