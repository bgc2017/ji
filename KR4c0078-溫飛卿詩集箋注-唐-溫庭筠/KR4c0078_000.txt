溫飛卿詩集箋注别集類一(唐)
提要
(臣)等謹案溫飛卿詩集箋注九卷明曾益撰
國朝顧予咸補緝其子嗣立又重訂之凡注中
不署名者益原注署補字者予咸注署嗣立
案者則所續注也益字予謙山隂人其書成
於天啓中予咸字小阮長洲人順治丁亥進
士官至吏部考工司員外郎嗣立字俠君康
熙壬辰進士由庶吉士改補中書舍人曾注
&KR0861;譌頗多如漢皇迎春詞乃詠漢成帝時事
而以漢皇為高祖邯鄲郭公詞為北齊樂府
舊題郭公者傀儡戲也舊本訛詞為祠遂引
東京郭子儀祠以附會祠字之訛嗣立悉為
是正考據頗為詳核然多引白居易李賀李
商隠詩為注雖李善注洛神賦遠遊履字引
繁欽定情詩為證古人本有此例然必謂夜
宴謠裂管字用白居易翕然聲作如管裂句
曉仙謠下視九州字用賀遥望齊州九點烟
句生禖屏風歌銀鴨字用商隠睡鴨香鑪換
夕薰句似乎不然是亦一短也唐藝文志載
庭筠握蘭集三卷金荃集十卷詩集五卷漢
南真稿十卷宋志亦同陳振孫書錄解題作
飛卿集七卷又陸游渭南集有溫庭筠集䟦
稱其父所藏舊本以華清宫詩為首中有早
行詩後得蜀本則早行詩已佚文獻通考則
云溫庭筠金荃集七卷别集一卷是宋刻已
非一本矣曾本合為四卷名曰八义集以作
賦之事名其詩頗為杜撰嗣立此注稱從所
見宋刻分詩集七卷别集一卷以還其舊疑
即通考所載之本又稱采文苑英華萬首絶
句所錄為集外詩一卷較曾本差為完備然
總之非唐本之舊也乾隆四十六年六月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
