温飛卿詩集箋注卷三明曾益撰
長洲顧(予咸立嗣)補
春曉曲(嗣立案才調集此詩及邊笳曲俠客行春日詠嚬太子西池共七首皆齊梁體)
家臨長信往來道(三輔黃圖漢洛門至闇廟門有長信宫在其中)乳燕雙雙拂
(一作掠)煙草油壁車輕金犢肥(油壁車注見二嗣立案朝野僉載龐帝師養一牸牛)
(一赤犢子前後生五犢得絹一百匹及翻轉至萬匹時號金犢子懊儂歌黃牛細犢車游戲出孟津)流蘇
帳曉春雞早(補晉摯虞決疑要注天子帳流蘇為飾海錄碎事流蘇帳盤繪繡之毬五色錯為之)
(同心而下垂者也梁江總詩新人羽帳挂流蘇)籠中嬌鳥暖猶睡(補左思詠史詩習習籠中)
(鳥舉翮觸四隅盧照鄰長安古意一羣嬌鳥共啼花)簾外落花閒不掃衰桃一樹
近前池(張正見有衰桃賦)似惜紅顔鏡中老
獵騎(樂府詩集有詞字)
早辭平扆殿(禮記天子負扆南向而立)夕奉湘南宴(漢書湘南縣屬長沙國禹貢衡)
(山在東南荆州山)香兔抱微煙(嗣立案謝莊月賦引玄兔於帝臺注張衡靈憲月者隂精之宗)
(積成為獸象兔形)重鱗疊輕扇(曹植扇賦效龍蛇之蜿蜒補謝朓詩輕扇動涼颸)蠶飢
使君馬(古樂府日出東南隅行羅敷善采桑采桑城南隅又使君從南來五馬立踟蹰補梁武帝子夜)
(四時歌君住馬已疲妾去蠶已飢)雁辟將軍箭(隋書史萬歲從梁士彦軍次馮翊見羣雁飛來)
(萬歲謂士彦曰請射行中第三者既射之應弦而落)寶柱惜離弦(柳惲詩秋風吹玉桂)流黃
悲赤縣(流黃注見下)理釵低舞鬢換袖回歌面晚柳未如絲
(補枚乘柳賦吁嗟弱柳流亂輕絲)春花已如霰(補柳惲詩春花落如霰)所嗟故里
曲不及青樓宴
西州(樂府詩集作洲)曲(吳聲曲一作詞)
悠悠復悠悠昨日下西州西州風色好遥見武昌樓(武昌)
(樓注詳下)武昌何鬱鬱(古詩洛中何鬱鬱)儂家定無匹小婦被流黃
登樓撫瑶瑟(嗣立案古樂府相逢狹路間大婦織羅綺中婦織流黃小婦無所作挾瑟上高堂陸)
(機詩佳人理瑶瑟)朱弦䋣復輕(嗣立案徐注蔡邕琴賦䋣弦既和)素手直淒清
(古詩娥娥紅粉妝纖纖出素手)一彈三四解掩抑似含情(古詩一彈再三歎慷慨有)
(餘哀嗣立案冊府元龜李延年因胡曲更造新聲二十八解)南樓登且望西江廣復
平艇子搖兩槳催過石頭城(嗣立案古樂府莫愁樂莫愁在何處莫愁石城西艇)
(子打兩槳催送莫愁來)門前烏臼樹慘澹天將曙鸂鷘飛復還郎
隨早帆去(嗣立案江淹西州曲西州在何處兩槳橋頭渡日莫伯勞飛風吹烏臼樹樹下即門前門)
(中露翠鈿開門郎不至出門采紅蓮)回頭語同伴定復負情儂去帆不安
幅作抵使西風他日相尋索莫作西州客西州人不歸
春草年年碧
燒歌(說文野火曰燒燒去聲)
起來望南山山火燒山田微紅夕(一作久)如滅短燄復相
連差差向巖石冉冉凌青壁低隨回風盡遠照檐茅(一作)
(茅檐)赤鄰翁能楚言倚鍤欲潸然(補史記歌曰鄭國在前白渠起後舉鍤為雲涉)
(渠為雨詳卷六)自言楚越俗燒畬作早(一作旱)田(嗣立案農書荆楚多畬田先縱)
(火熂爐候經雨下種歷三歲土脈竭復熂旁山熂燹火燎草爐火燒山界也杜田曰楚俗燒榛種田曰畬先以)
(刀芟治林木曰斫畬其刀以木為柄刀向曲謂之畬刀)豆苗蟲促促(陶潛詩草盛豆苗稀)籬
上花當屋(杜甫詩疎籬帶晚花)廢棧豕歸闌(莊子編之以厚棧注編木作棧以禦濕)
廣場雞啄粟新年春雨晴處處賽神聲(漢郊祀志冬賽禱祠師古曰賽)
(謂報其所祈也)持錢就人卜敲瓦隔林鳴(元稹詩病賽烏稱鬼巫占瓦代龜注巫俗)
(擊瓦觀其文理分析定吉凶曰瓦卜)卜得山上(一作上山)卦歸來桑棗下吹火
向白茅(一作葦)腰鎌映赬蔗(列子擁鎌帶索說文鎌鍥也補□昭東武吟腰鎌刈葵藿)
風驅槲葉煙槲樹連平山(補北史李元忠作壘以自保坐於大槲樹下)迸星
拂霞外飛燼落階前仰面呻(一作呼)復嚏(學記今之教者呻其佔畢詩願)
(言則嚏字林嚏鼻塞而噴一云咳嗽聲)雅孃咒豐歲誰知蒼翠容盡作官
家稅(漢蓋寬饒傳三王官天下五帝家天下王建田家行麥收上場絹在軸的知輸得官家足)
長安寺
仁慈寫露宫長安佳氣濃煙樹含蔥蒨(江淹詩丹巘被蔥蒨)金刹
映䒠茸(補西京雜記以黃金為刹法華經長表金刹詳卷二)繡戶香焚象(補杜甫玄元皇)
(帝廟詩山河扶繡戶)珠網玉盤龍(謝朓詩深沈映朱網補沈約詩網軒映珠綴鮑昭詩桂柱玉盤)
(龍)寶題斜(一作新)翡翠(補甘泉賦琁題玉英應劭曰題頭也榱椽之頭皆以玉飾也)天
井倒芙蓉(補王延壽魯靈光殿賦員淵方井反植芙蕖風俗通今殿作天井井者東井之像也菱荷)
(水中之物皆所以獻火也)幡長回遠吹(補釋氏要典沙門得一法者便當建幡告四遠維摩經勝)
(幡建道場嗣立案指月錄慧能大師至廣州法性寺值印宗法師講涅槃經寓止廊廡間莫夜風颺刹幡聞二)
(僧對論一曰幡動一曰風動往復不已祖曰不是風動不是幡動仁者心動一衆竦然)窗虚含曉
風遊騎迷青瑣(補何晏景福殿賦青瑣銀鋪詳見卷一)歸鳥思華鐘(西都賦鏗)
(華鐘善曰鐘有篆刻之文故曰華也)雲拱承跗邐(杜甫詩朱拱浮雲細細輕)羽葆背花
重(見卷一)所嗟蓮社客(見卷七)輕蕩不相從
和沈參軍招友生觀芙蓉池
桂棟坐清曉(屈原九歌桂棟兮蘭橑)瑶琴雙(一作商)鳳絲(司馬相如琴賦鳳兮)
(鳳兮歸故鄉遨遊四海求其皇嗣立案西京雜記成帝侍郎善鼓琴能為雙鳳之曲)況聞楚澤音
(補子虚賦臣聞楚有七澤嘗見其一名曰雲夢)適與秋風期(漢武帝秋風辭秋風起兮白雲飛)
遂使(一作從)櫂萍客靜嘯煙草湄(古詩涉江采芙蓉蘭澤多芳草)倒影回
澹蕩愁紅媚漣漪(詩河水清且漣漪)湘莖久蘚(一作鮮)澀宿雨增
離披(補宋玉九辨白露既下降百草兮奄離披此桐楸)而我江海客(杜甫詩張公一生江)
(海客)楚游動(一作勤)夢思(補杜甫詠懷古跡雲雨荒臺豈夢思)北渚水雲蔓(一作)
(葉補屈原九歌帝子降兮北渚)南塘煙露枝(江淹西州曲采蓮南塘秋)豈亾(一作無)臺
榭芳獨與鷗鳥知(補列子海上人好鷗鳥每旦至海上從鷗鳥游其父曰吾聞鷗鳥皆從子)
(游汝取來吾玩之明日之海上鷗鳥翔舞而不下)珠墜魚迸淺(補鮑昭芙容賦葉折水而為珠)
(謝朓詩魚戲新荷動)影多鳬泛遲(屈原卜居將泛泛若水中之鳬乎補唐太宗采芙容詩游鸎無)
(定曲驚鳬有亂行)落英不可攀(離騷朝飲木蘭之墜露兮夕餐秋菊之落英)返照昏
澄陂
寓懷
誠足不顧(一作願)得妄矜徒有言語斯諒未盡隠顯何(一作)
(可)悠然洵彼都邑盛(劉熙釋名國城曰都四井為邑)眷唯車馬喧(陶潛雜詩)
(結廬在人境而無車馬喧)自期尊客卿(戰國策蔡澤西入秦秦昭王召見與語大悅之拜為客卿)
非意干王孫(補漢韓信傳溧母怒曰吾哀王孫而進食豈望報乎)銜知有貞爵處
實非厚顔(越絶書名過實者滅聖人不使名過實詩顔之厚矣)苟無海岱(一作岳)氣
(補魏志許氾曰陳元龍湖海之士豪氣不除)奚取壺漿恩(補戰國策中山君曰吾以一桮羊羹)
(亾國以一壺餐得士二人)唯絲(一作師)南山楊(補漢書楊惲字子幼華隂人楊惲報孫會宗書)
(其詩曰田彼南山蕪穢不治種一頃豆落而為萁人生行樂耳須富貴何時嗣立案李賀浩歌買絲繡作平原)
(君有酒唯澆趙州土)適我松菊香(補陶潛歸去來辭三徑就荒松菊猶存)鵬鯤誠來
(一作未)憶(補莊子北溟冇魚其名為鯤化而為鳥其名為鵬怒而飛其翼若垂天之雲鵬之徙於南溟也)
(水擊三千里摶扶搖而上者九萬里)誰謂凌風翔(莊子鵲巢於高榆之顛巢折凌風而起)
余昔自西濱得蘭數本移蓺於庭亦既逾歲而芃
然蕃殖自余遊者未始以芳草為遇矣因悲夫物
有厭常而反不若混然者有之焉遂寄情於此
寓賞本殊致意幽非我情吾常有流(一作疏)淺外物無重
輕(嵇康養生論外物以累心不存)各言蓺幽深彼美香素莖(屈原九歌綠葉兮素)
(枝芳菲菲兮襲予)豈為賞者設自保孤根生(補家語芝蘭生於深谷不以無人而)
(不芳)易地無赤株(艸木疏蘭為王者香草其莖葉皆似澤蘭廣而長節節中赤高四五尺)麗
土亦同榮(易百穀草木麗乎土)賞際林壑近泛餘煙露清余懷既
鬱陶(尚書鬱陶乎予心顔厚有忸怩)爾類徒縱橫(補楊雄解嘲一縱一橫論者莫當)妍
蚩苟不信(張正見白頭吟語默妍蚩際浮沈毁譽中)寵辱何為驚(老子寵辱若驚)真
隠諒無迹激時猶揀名幽叢靄綠畹(補文子叢蘭欲發秋風敗之離騷余)
(既滋蘭之九畹兮又樹蕙之百畝王逸注十二畝為畹)豈必懷歸耕(漢夏侯勝傳學經不明不)
(如歸耕)
秋日
爽氣變昏旦(世說王子猷以手版柱頰云西山朝來致有爽氣補謝靈運詩昏旦變氣候山水含)
(清暉)神皋徧原隰(西京賦實維地之奥區神皋詩于彼原隰釋名廣平曰原下濕曰隰補西都賦)
(原隰龍鱗)煙華久蕩搖石澗仍清急柳闇山犬吠蒲流水禽
立菊花明欲迷棗葉光如濕天籟思林嶺(莊子敢問天籟子綦曰夫)
(吹萬不同而使其自已也)車塵倦都邑譸張夙所違(尚書民無或須譸張為幻補世)
(說王僧彌謂謝車騎曰君何敢譸張)悔吝何由入(繫辭吉凶悔吝者生乎動者也補庾信詩陽窮)
(乃悔吝)芳草秋可藉(補孫綽天台賦藉萋萋之纖草)幽泉曉堪汲牧羊燒
外鳴林果雨中拾(王維詩雨中山果落)復此遂閒曠(補莊子就藪澤處閒曠此)
(江海之士避世之人也閒曠者之所好也)翛然脫羈縶(補江偉答軍司馬詩羈縶繫世網進退維)
(準繩)田收鳥雀喧氣肅龍蛇蟄(易龍蛇之蟄)佳節足豐穰良朋
阻遊集沈機日寂寥(宋玉九辨寂寥兮收潦而水清)葆素常呼吸(補莊子吹)
(嘘呼吸吐故納新此導引之士養形之人也)投迹倦攸往(易利有攸往)放懷志所
執(見卷四)良時有東菑(爾雅田一歲曰菑)吾將事蓑笠(詩何蓑何笠)
七夕歌
鳴機札札停金梭(補古詩纖纖擢素手札札弄機杼嗣立案秘閣閒話蔡州蔡氏七夕禱以)
(酒果忽流星墜筵中明日瓜上得金梭由是巧思益進梁簡文帝七夕詩天梭織來久方逢今夜停)芙容
澹蕩秋水(一作生池)波夜(一作神)軒紅粉陳香羅(補周處風土記七月七日)
(其夜灑埽於庭露施几筵設酒脯時果散香粉於河鼓織女)鳳低蟬薄愁雙蛾微光
奕奕凌曙(一作天)河(四民月令七夕見天漢中有奕奕正白氣補王鑒七夕詩隠隠驅千乘闐)
(闐越星河)鸞咽鶴唳飄颻歌(補湯惠休楚明妃曲驂駕鸞鶴往來僊靈禽經鶴以潔唳)彎
橋銷盡奈愁(一作愁奈)何(淮南子鳥雀填河成橋而渡織女)天氣駘蕩雲陂
陀(補莊子惠施之林駘蕩而不得逐物不及司馬彪曰駘蕩猶施散也謝朓詩春物方駘蕩宋玉招魂文異)
(豹飾侍陂陀些)平明花木有愁意(一作思)露濕綵盤蛛網多(補荆楚歲)
(時記七夕婦人結綵縷穿七孔鍼或以金銀鍮石為鍼陳瓜果於庭中以乞巧有喜子網於瓜上則以為得宋)
(孝武帝七夕詩迎風披綵縷向月貫玄鍼)
酬友人
辭榮亦素尚(補孔欣猛虎行飢不食邪蒿萊倦不息無終里邪蒿乖素尚無終喪若始)倦遊
非夙心(補司馬相如傳長卿故倦遊郭璞曰厭遊宦也)寧復思金籍(嗣立案謝朓始出尚)
(書省詩既通金閨籍復酌瓊筵醴注金閨金馬門也籍者為二尺竹牒記其年紀名字物色懸之宫門案省相)
(應乃得入也)獨此臥煙林閒雲無定貌佳樹有餘隂(補左傳韓宣子)
(來聘宴於季氏有嘉樹焉宣子譽之)坐久芰荷發釣闌(一作餘)茭葦深游魚
自搖漾(一作蕩陶潛詩臨水愧游魚)浴鳥故浮沈(補杜甫詩一雙鸂鷘對沈浮)唯
君清露夕(補西京賦承雲表之清露)一為灑煩襟
觀舞伎
朔音悲嘒管(詩嘒嘒管聲)瑤蹋動芳塵(補王子年拾遺記石虎太極殿樓高四十)
(丈舂雜寶異香為屑使數百人於樓上吹散之名曰芳塵臺)總袖時增怨(一作態韓非子長袖)
(善舞)聽破復含嚬(嗣立案太平廣記引傳載錄天寶中樂章多以邊地為名若涼州甘州伊州之)
(類是焉其曲徧繫聲名入破後其地盡為西番所没破乃其兆矣)凝腰倚風輭(補梁王謝詠舞)
(詩傾腰逐韻管斂色聽張弦袖輕風易入釵重步難前)花題照錦春(嗣立案杜甫詩胡舞白題)
(斜注題者額也)朱弦固淒緊(補傅毅舞賦弛緊急之弦張兮慢末事之骩曲殷仲文詩風物自淒)
(緊)瓊樹亦迷人(嗣立案崔豹古今注魏文帝宫人絶所愛者有莫瓊樹薛夜來陳尚衣陳巧笑)
(皆日夜在側江總詩後宫知有莫瓊樹)
邊笳曲(樂部笳胡人卷蘆葉為之置部前曰頭管)
朔管迎秋動(補李陵答蘇武書涼秋九月塞外草衰又胡笳互動牧馬悲鳴)雕隂(一作音非)
雁來早(嗣立案舊唐書隋雕隂郡武德三年於延州豐林縣置綏州總管府)上郡隠黃雲
(嗣立案唐書地理志貞觀二年罷都督府移州治上縣天寶元年改為上郡乾元元年復為綏州江淹詩黃雲)
(蔽千里)天山吹白草(嗣立案史記索隠祁連山一名天山亦曰白山在張掖酒泉二郡界唐書)
(西川交河郡有天山開元二年置天山軍隸河西道案劉石齡云杜詩注引歸州圖經胡地多白草昭君冡獨)
(青)嘶馬渡(一作悲)寒磧(說文沙漠曰磧)朝陽照霜堡(廣韻堡障小城也)江
南戍客心(一作情)門外芙容老(古樂府江南詞江南可採蓮蓮葉何田田李賀詩鯉)
(魚風起芙容老)
經西塢偶題
搖搖弱柳黃鸝(一作鸎)啼(世說戴顒春日攜雙柑斗酒人問何之曰往聽黃鸝聲)芳
草無情人自迷日影明滅金色鯉(補神農書鯉為魚王無大小脊傍鱗皆三)
(十有六鱗上冇小黑點文冇赤白黃三種)杏花唼喋青頭雞(補沈懷遠長鳴雞贊翠冠繽莒)
(碧距麗陳)微紅柰蔕惹蠭粉(晉起居注嘉柰一蔕十五實或七實生於酒泉補褚澐詠柰詩)
(映日照新芳叢林抽晚蔕)潔白芹牙入(一作穿)燕泥(薛道衡昔昔鹽空梁落燕泥補杜甫)
(詩芹泥隨燕觜)借問含嚬向何事昔年曾到武陵谿(見卷五)
金虎臺(嗣立案鄴都故事漢獻帝建安五年曹操破袁紹於鄴十五年築銅雀臺十八年作)
(金虎臺十九年造冰井臺所謂鄴中三臺也)
碧草連金虎青苔蔽石麟(𥙷西京雜記五柞宫西有青梧觀觀前有三梧桐樹樹下)
(有石麒麟二枚刊其脅為文字是秦始皇酈山墓上物也詳見下)皓齒芳塵起(補傅毅舞賦吐)
(哇聲則發皓齒詳見下)纖腰玉樹春(補張衡舞賦搦纖腰以互折詳見卷一)倚瑟紅
鉛溼(補漢書文帝使慎夫人鼓瑟帝自倚瑟而歌師古曰倚瑟即今之以歌合曲也梁元帝詠歌詩汗輕)
(紅粉溼)分香翠黛嚬(補陸機弔魏武帝文餘香可分與諸夫人諸舍中無所為學作履綦賣也)
(梁元帝賦愁容翠眉斂)誰言奉陵寢相顧復霑巾(補張衡四愁側身西望淚霑巾)
俠客行(補郭茂倩樂府詩集鄲國公子皆藉王公之勢競為游俠以取重諸侯顯名天下後)
(世遂有游俠曲魏陳琳晉張華又有博陵王宫俠曲)
欲出鴻都門(地里志鴻都門在各陽)隂雲蔽城闕寶劔黯如水(嗣立)
(案越絶書外傳記越王允常䀻歐冶子作名劔五枚一曰純鈎秦客薛燭善相劔越王取示之燭曰光乎如屈)
(陽之華沈沈如芙容始生于湖觀其文如列星之行觀其光如水溢於塘此純鉤也)微紅溼餘血
白馬夜頻嘶(才調集作驚古樂府白馬金羈俠少年)三更霸陵雪(關中記霸陵為)
(漢文帝陵在雍州城東南四十里白鹿原上鳳皇觜下)
詠曉
蟲歇紗窗靜(補庾信蕩子賦紗窗獨掩羅帳長垂)雅散碧梧寒梢驚朝佩
動猶傳清漏殘亂珠凝燭淚(補梁簡文帝對燭賦漸覺流珠走熟視絳花多詳卷)
(一)微紅上露盤(三輔故事武帝於建章宫立銅柱高二十丈上冇僊人掌承露盤)褰衣
復理鬢餘潤拂芝蘭
芙容
刺莖澹蕩綠(一作碧李賀詩綠刺罥銀泥)花片參差紅(孫楚蓮華賦紅花電發暉)
(光煒煒)吳歌秋水冷(嗣立案晉書樂志吳歌雜曲竝出江南東晉已來稍有增廣其始皆徒歌)
(既而被之管弦蓋自永嘉渡江之後下及梁陳咸都建業吳聲歌曲起於此也)湘廟夜雲空(補酈)
(道元水經注太湖水西流徑二妃廟南世謂之黃陵廟大舜之陟方也二妃從征溺於湘江民為立祠於水側)
(焉方輿勝覽在潭州湘隂北九十里)濃豔香露裏(柳宗元詠芙容詩薄彩寒露裏)美人清
(一作青)鏡中(李白詩荷花鏡裏香)南樓未歸客(注詳下)一夕練塘東(圖經)
(華亭有三泖一谷泖自殿湖入練塘)
敕勒歌塞北(樂府廣題北齊神武攻周玉璧士卒死者十四五神武恚憤疾發周王下)
(令曰高歡鼠子親犯玉壁劔弩一發元兇自斃神武聞之勉坐以安士衆悉引諸貴使斛律金)
(唱敕勒神武自和之)
敕勒金幘(一作幩)壁(一作碧)隂山無歲華(秦本紀西北斥逐匈奴自榆中竝河)
(以東屬之隂山徐廣曰隂山在五原北通典隂山唐為安北都護府)帳外風飄雪(嗣立案唐書吐)
(蕃贊普聯毳帳以居號大拂廬容數百部人號小拂廬鮑昭詩胡風吹朔雪)營前月照沙(嗣立)
(案陸機論孫權聞曹公來築營於濡須塢以拒之狀如偃月號偃月營范雲擬古寒沙四面平)羌兒吹
玉管(補風俗通笛元羌出又有羌笛然羌笛與笛二器不同長於古笛有三孔大小異故謂之雙笛杜甫)
(秦州雜詩東征健兒盡羌笛莫吹哀)胡姬蹋錦花(嗣立案樂府雜錄胡旋舞居一小圜毬子上舞)
(縱横騰擲兩足終不離毬上其妙如此白居易樂府胡旋女莫空舞)卻笑江南客梅落不
歸家(補鮑昭吳均樂府皆有梅花落程大昌演䋣露笛亦有落梅折柳二曲今其曲亡不可攷矣)
邯鄲郭公詞(本集作祠誤嗣立案北齊樂府邯鄲郭公歌邯鄲郭公九十九技兩漸進)
(入滕口大兒緣高岡雉子東南走不信吾言時當看歲在酉樂府廣題北齊後主高緯雅好傀)
(儡謂之郭公時人戲為郭公歌及將敗果營邯鄲高郭聲相近九十九末數也滕口鄧林也大)
(兒謂周帝太祖子也高岡後主姓也雉雞頭武成小字也後敗於鄧林盡如歌言蓋語妖也案)
(此詩别見郭茂倩樂府詩集中題作邯鄲郭公詞明高啟集樂府中亦有邯鄲郭公歌一首本)
(集誤詞為祠原注漫引郭子儀圍鄴城以保東京嗣後建祠祀之荒唐已甚今亟為改正案)
(陳後山詩話楊大年傀儡詩云鮑老當筵笑郭郎笑他舞袖太郎當若教鮑老當筵舞轉更郎)
(當舞袖長郭郎即郭公也)
金笳悲故曲(樂部笳似觱栗無竅以銅為之琴集大胡笳十八拍小胡笳十九拍竝蔡琰作)玉
座積深塵(補謝朓銅雀臺詩玉座猶寂莫況乃妾身輕)言念(樂府詩集作是)邯鄲伎
不見(樂府詩集作易)鄴城人青苔竟埋骨(補杜甫詩古人白骨生青苔)紅粉
自傷神(補白居易燕子樓詩見說白楊堪作柱爭教紅粉不成灰)唯有漳(一作淬)河柳
還向舊營春
古意
莫莫復莫莫(詩莫莫葛藟)絲蘿緣磵壑(廣雅兔絲蔓連草上女蘿自下蔓松上生)
(枝一名松蘿)散木無斧斤(莊子此散木也不夭斧斤物無害者)纖莖得依(一作所)
託枝低浴鳥歇根靜縣泉落(列子縣流三十丈)不慮見春遲空
傷致身錯
齊宫
白馬雜金飾(補曹植白馬篇白馬飾金羈)言從雕輦回(見卷六)粉香隨
笑度鬢態伴愁來遠水斜如翦(補杜甫戲題畫山水圖歌焉得并州快翦刀翦)
(取吳松半江水)青莎綠似裁(本艸青莎一名水香稜一名雀頭香上林賦注徐廣云䓞莎可染紫)
所恨章華日冉冉下層臺(補左傳楚子成章華之臺)
春日
柳岸杏(一作暗百)花稀梅梁乳燕飛(金陵志謝安造新宫適有梅木浮至石頭城下)
(取為梁盡梅花於上以表瑞隂鏗詩梁花畫早梅)美人鸞鏡笑(見卷四)嘶馬雁門
歸(山海經雁門雁出其間在高柳西補漢地里志雁門郡注秦置屬并州)楚宫雲影薄(見卷)
(六)臺城心賞違(臺城見卷一鮑昭白頭吟心賞猶難恃貌恭豈易憑)從來千里恨
邊色滿戎(一作戍)衣
詠春幡(嗣立案後漢志立春之日夜漏未盡五刻京都百官皆衣青衣立青幡施土牛耕人)
(於門外又立春青旛今世翦綵錯緝為旛勝雖朝廷亦縷金銀繒綃為之戴於首士庶俱翦綵)
(為小旛散於首飾花枝皆曰春旛或翦為春蝶春錢春勝花鳥人物之巧以相遺)
閒庭見早梅花影為誰裁碧煙隨刃落蟬鬢覺春來(補宋)
(之問詩今年春色早應為翦刀催古今注莫瓊樹始製為蟬鬢挈之縹緲如蟬翼故號曰蟬鬢)代(一作戊)
郡嘶金勒(說文勒馬頭絡銜也有銜曰勒無銜曰羈何遜輕薄篇白馬黃金勒)梵聲(一作河陽)
悲鏡臺(梁武帝詩周流揚梵聲詳卷八壇經身是菩提樹心如明鏡臺世說温嶠姑囑嶠覓婚嶠密有)
(自婚意少日嶠報姑云已覓得婚處壻身名宦盡不減嶠因下玉鏡臺一枚玉鏡臺是嶠為劉越石長史北征)
(劉聰所得)玉釵風不定香步獨裵回
陳宫詞
雞鳴人艸艸(詩勞人艸艸)香輦出宫花伎語細腰轉(補後漢馬廖傳)
(楚王好細腰宫中多餓死)馬嘶金面斜(見卷一)早鸎隨綵仗驚雉避凝
(一作鳴)笳淅瀝湘風外(嗣立案酈道元水經注引山海經云洞庭之山帝之二女居焉沅澧)
(之風交湘之浦出入多飄風暴雨湖中冇君山湘君之所游處昔秦始皇遭風於此問其故博士曰相君出入)
(則多風秦皇乃赭其山)紅輪映曙霞(沈約詩紅輪映早寒嗣立案李商隠詩紅輪結綺寮朱鶴)
(齡注云紅輪不知是何物楊用脩云想是婦女所執如㬉扇之類又唐太宗白日半西山詩云紅輪不暫駐此)
(則謂紅日也)
春日野行
騎馬蹋煙莎青春奈怨何蝶翎朝(一作胡)粉盡(梁簡文帝詩花留蛺)
(蝶粉補博物志燒鉛成胡粉)鴉背夕陽多柳豔欺芳帶(李賀詩官街柳帶不堪結)
山愁縈翠蛾(見卷二)别情無處說方寸是星河(補列子方寸之地虚)
(矣)
詠嚬
毛羽(一作羽薄)斂愁翠(古今注梁冀改驚翠眉為愁眉補登徒子好色賦眉如翠羽陸機豔歌行)
(蛾眉象翠翰)黛嬌攢豔春恨容偏落淚(補世說吳道助兄弟遭母艱號踊哀絶路)
(人為之落淚)低態定思人枕上夢隨月扇邊歌繞塵(劉向别錄有人)
(歌賦楚漢興以來善雅歌者魯人虞公發聲清哀遠動梁塵補劉孝綽和詠歌人偏得日照詩屢將歌罷扇回)
(拂影中塵)玉鉤鸞不住波淺石磷磷(一作白粼粼)
中書令裵公輓歌詞二首(補舊唐書裵度字中立河中聞喜人貞元五年)
(進士擢第累官門下侍郎同中書門下平章事出為蔡州刺史充彰義軍節度使吳元濟平賜)
(勲上柱國封晉國公食邑三千戶進位中書令薨時年七十五)
王儉風華首(南史王儉字仲寶官僕射嘗謂人曰江南風流宰相唯有謝安蓋自況也)蕭何
社稷臣(補班固漢書贊蕭何曹參位冠羣后聲施後世為一代之宗臣陸機漢高祖功臣頌序右三十)
(一人與定天下安社稷者也)丹陽布衣客(姓譜陶弘景為丹陽派常自稱丹陽布衣)蓮渚
白頭人(世說王儉高自標位時人呼儉府為入芙容池詳卷四古樂府安得同心人白頭不相離)銘
勒燕山莫(後漢書竇憲破匈奴登燕然山刻石紀功令班固作銘)碑沈漢水春(補晉)
(書杜預好為後世名刻石為二碑紀其勲績一沈萬山之下一立峴山之上曰焉知此後不為陵谷乎)從
今虛醉飽(詩既醉以酒既飽以德)無復汚車茵(漢書丙吉馭吏嗜酒醉嘔丞相車上)
(西曹吏欲斥之吉曰以醉飽之失去士使此人將何所容不過汚丞相車茵耳)
箭下妖星落風前殺氣回(嗣立案本傳度二十七日至郾城巡撫諸軍宣達上旨士)
(皆賈勇出戰皆捷十月十一日唐鄧節度使李愬襲破懸瓠城擒吳元濟)國香荀令去(世說荀令)
(君至人家坐處嘗三日香)樓月庾公來(補庾亮詩亮在武昌諸佐吏殷浩等乘秋夜共登南樓俄)
(而亮至諸人將起避亮曰諸君少住老子於此處興復不淺)玉璽終無慮(蔡邕獨斷皇帝六璽)
(皆以玉螭虎紐嗣立案通鑑度復知政事左右忽白失中書印度飲酒自如頃復白已得之人問其故曰急之)
(則投諸水火緩之則復還故處人服其識量)金縢竟不開(嗣立案尚書疏武王有疾周公作策)
(書告神請代武王死事畢納書於金縢之匱遂作金縢及為流言所謗成王悟而開之本傳開成二年復以本)
(官節度河東度固辭老疾帝遣吏部郎中盧弘宣旨曰為朕臥鎮北門可也度不獲已之任三年病甚乞還東)
(都詔許還京拜中書令上已曲江賜宴羣臣賦詩度不能赴文宗遣中使賜御札并詩曰注令待元老識君恨)
(不早我家柱石衰憂來學丘禱御札及門而度已薨)空嗟薦賢路芳艸滿燕臺(補寰)
(宇記燕昭王金臺在易州易縣東南三十里)
莊恪太子輓歌詞二首(舊唐書莊恪太子永文宗長子也母曰王德妃太和)
(四年封魯王六年詔册為皇太子開成三年上以太子宴遊敗度將議廢黜御史中丞狄兼謩)
(雪涕以諫上意稍解十月皇太子薨於少陽院諡曰莊恪十二月葬於驪山之北原)
疊鼓辭宫殿(謝朓詩疊鼓送華輈李善云小擊鼓謂之疊詳卷二補漢書孝成帝元帝太子也初)
(居桂宫漢武故事武帝生猗蘭殿七歲立為皇太子)悲笳降杳冥(嗣立案舊唐書本傳敕兵部尚)
(書王起撰哀冊文曰玉琯歲窮金壺漏盡祖奠告徹哀笳將引)影離雲外日(温子昇皇太子赦詔)
(彩雲映日神光照殿)光滅火前星(劉孝威和太子詩前星涵瑞彩荆州星占少微星一名處士星)
鄴客瞻秦苑(嗣立案謝靈運有擬魏太子鄴中集詩典略徐幹劉楨應㻛阮瑀陳琳王粲吳質竝)
(見友於太子吳質在元城與魏太子牋張敞在外自謂無竒陳咸憤襀思入京城)商公下漢庭
(史記留侯傳上欲易太子及燕置酒太子侍四人從太子鬚眉皓白衣冠甚偉上怪之四人各言姓名曰東園)
(公甪里先生綺里季夏黃公上乃大驚竟不易太子)依依陵樹色(注見上)空繞古(一作)
(九)原青
東府虛容衛(東府見卷七隋煬帝詩朱庭容衛肅)西園寄夢思(補魏文帝芙容池作)
(逍遥步西園)鳳縣吹曲夜(列僊傳王子晉者周靈王太子好吹笙作鳳鳴詳卷一)雞斷
問安時(禮記文王之為世子朝於王季日三雞初鳴而至於寢門外問内豎之御者曰今日安否何如)
(内豎曰安文王乃喜及日中又至亦如之及莫又至亦如之)塵陌都人恨(詩彼都人士)霜
郊賵馬悲(陶潛輓詩嚴霜九月中送我至遠郊穀梁傳歸死曰賵歸生曰賻或曰車馬曰賵貨財曰)
(賻白虎通賻助也賵赴也所以助生送死也)唯餘埋璧地(補左傳楚恭王無冢適有寵子五人)
(無適立焉乃大有事於羣望而祈曰請神擇五人主社稷乃徧以璧見於羣望曰當璧而拜者神所立也與巴)
(姬密埋璧於太室之庭使五人拜康王跨之靈王肘加焉子干子晳皆遠之平王弱抱而入再拜皆壓紐)煙
艸近丹(一作前)墀
祕書劉尚書輓歌詞二首
王筆活鸞鳳(未詳嗣立案張懷瓘書錄許圉師見太宗書曰鳳翥鸞回實古今書聖杜甫贈汝陽)
(王詩筆飛鸞聳立章罷鳳鶱騰又唐太宗王羲之傳贊煙飛露結狀若斷而還連鳳翥龍蟠勢如斜而反正今)
(之活鸞鳳或假借以狀其筆勢耳)謝詩生芙容(補世說顔延之嘗問鮑明遠已詩與謝康樂優)
(劣鮑曰謝五言如初發芙容自然可愛君詩若鋪錦列繡亦雕繢滿眼)學筵開絳帳(後漢書馬)
(融坐高堂施絳紗帳前授生徒後列女樂)譚柄發洪鐘(譚柄見卷六世說龐士元謂司馬德操曰)
(若不扣洪鐘不知其音響也)粉署見飛鵩(粉署見卷六異物志有鳥小如雞體有文色土俗因)
(形名之曰鵩不能遠飛行不出域賈誼鵩鳥賦序誼為長沙王傳有鵩鳥飛入誼舍止於坐隅鵩似鴞不祥鳥)
(也誼自傷悼以為壽不得長迺為賦以自廣)玉山猜臥龍(補世說山公曰嵇叔夜之為人也巖)
(巖若孤松之獨立其醉也俄如玉山之將崩嗣立案晉嵇康傳鍾會言於文帝曰嵇康臥龍也不可起公無憂)
(天下顧以康為慮耳)遺風灑清韻蕭散九原松(檀弓趙文子曰是全要領以從先大)
(夫於九京也鄭玄曰晉卿大夫之墓地在九原)
麈尾近良玉(世說王夷甫容貌整麗妙於談玄恒捉白玉柄麈尾與手都無分别詳卷八)鶴
裘吹素絲(晉書王恭美姿儀嘗披鶴氅裘涉雪而行孟昶見之歎曰此神僊中人也)壞陵殷
浩謫(晉書殷浩字深源陳郡長平人有盛名朝野推服與桓温頗相疑貳浩受命北征請進屯洛陽脩復)
(園陵進軍次山桑而士卒多亾叛温上疏罪浩竟坐廢為庶人)春墅謝安棋(見卷一)京口
貴公子襄陽諸女兒(補古今樂錄襄陽樂者宋隨王誕之所作也誕為襄陽郡夜聞諸女)
(歌謠因而作之其曲云朝發襄陽城莫至大隄宿大隄諸女兒花豔驚郎目)折花兼蹋月多
唱柳郎詞(嗣立案南史柳惲字文暢少有志行好學善尺牘與陳郡謝[卄瀹]鄰居深見友愛[卄瀹]曰宅南)
(柳郎可為表儀案惲江南曲云春花復將晚又起夜来云月影入蘭室)
太子西(一無西字)池二首(嗣立案世說明帝欲起池臺元帝不許帝時為太子好養)
(武士一夕中作池比曉已成今太子西池是也山謙之丹陽記西池孫登所創吳史所穪西苑)
(也晉明帝修復之耳)
梨花雪壓枝(補李白紫宫樂詩梨花白雪香)鸎囀柳如絲嬾逐妝成曉
春融夢覺遲鬢輕全作影(見卷六)嚬淺未成眉(補徐陵答李那書嚬)
(眉難巧學步非工)莫信張公子(補漢書序傳富平侯張放始愛幸成帝出為微行與同輦執轡)
(入内禁中設飲燕之會引滿舉白談笑大噱詳卷一)窗間斷暗期
花紅蘭紫莖(屈原九歌秋蘭兮青青綠葉兮紫莖)愁艸雨新晴柳占三春
色鸎偷百鳥聲(補韋應物聽鸎曲流音變作百鳥喧)日長嫌輦重風暖覺
衣輕薄暮香塵起長楊落照明(長楊宫注見卷五)
西陵道士茶歌
乳竇濺濺通石脈(補鮑昭過銅山詩乳竇夜涓滴屈原九歌石瀨兮淺淺淺濺同)綠塵
愁艸春江色澗花入井水味香山月當人松影直僊翁
白扇霜鳥翎(補陸機羽扇賦委曲體以受制奏雙翅而為扇)拂壇夜讀(一作誦)黃
庭經(集僊傳謝自然日誦黃庭經十徧誦時有童子侍立每十徧即將向上界去黃庭經脾神常在字魂)
(庭注脾中央即黃庭之宫曰常在又黃庭者頭中明堂洞房丹田也)疎香皓齒有餘味更
覺鶴心通杳冥(補春秋䋣露鶴知夜半)
過西堡塞北
淺艸乾河闊叢棘廢城高白馬犀匕(一作紋犀)首(補戰國策得徐夫人)
(匕首)黑裘金佩刀(戰國策李兊送蘇子黑貂之裘漢書單于朝天子於甘泉宫賜以佩刀)霜
清徹兔目(埤雅兔目不瞬補羅願爾雅翼兔視月而有子其目尤瞭故牲號謂之明視)風急
吹雕毛(補淮南子雕其毛能食諸鳥羽如羣錯艸中有雕毛必衆毛自落)一經何用厄
(補漢書韋賢傳長安語曰遺子黃金滿籯不如一經)已(一作日)莫涕霑袍(補公羊傳西狩獲麟)
(孔子反袂拭面涕泣霑袍)
温飛卿詩集箋注卷三
