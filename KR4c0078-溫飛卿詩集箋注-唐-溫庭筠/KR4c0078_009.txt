温飛卿詩集箋注卷九明曾益撰
長洲顧(予咸立嗣)補
春日雨(一作細雨以下見文苑英華)
細雨濛濛入絳紗(何遜杏花詩麗色明珠箔餘香襲絳紗)灃湖(一作湖亭)寒食
孟珠家(丹陽孟珠歌陽春二三月草與水同色攀條摘香花言是歡氣息)南朝漫自稱
流品宫體何曾為杏花(南史徐摛傳摛文體既别春坊盡學之宫體之號自斯而始)
細雨
憑軒望秋雨涼入暑衣清極目鳥頻沒片時雲復輕沼
萍開更斂山葉動還鳴楚客秋江上蕭蕭故國情
秋雨
雲滿鳥行滅池涼龍氣腥斜飄看棋簟疎灑望山亭細
響鳴林葉員文破沼萍秋隂杳無際平野但冥冥
春初對暮雨
淅瀝生叢篠空濛泫網軒暝姿看遠樹春意入塵(疑作陳)
根(鄭玄毛詩箋陳根可拔)點細飄風急聲輕入夜緐雀喧爭槿樹
(謝靈運田南樹園激流植援詩插槿當列墉)人靜出蔬園瓦溼光先起房深
景易昏不應江上草相與滯王孫(見卷二)
雪二首
硯水池先凍窗風酒易消雅聲出山郭人迹過邨橋稍
急方縈轉才深未寂寥細光穿暗隙輕白駐寒條草靜
封還折松欹墮復搖謝莊今病眼無意坐通宵(南史謝莊傳與)
(大司馬江夏王義恭牋自陳眼患五月來不復得夜坐恒閉帷避風)
羸驂出更慵林寺已疎鐘蹋緊寒聲澀飛交細點重圃
斜人過跡階靜鳥行蹤寂莫梁鴻病誰人代夜舂(後漢逸民)
(傳梁鴻至吳依大家皋伯通居廡下為人賃舂)
㝛友人池(一作送人遊淮海)
背牆燈色(一作影)暗㝛客夢初成半夜竹窗雨滿池荷葉
聲簟涼秋閣思木落故山情明發又愁起桂花溪水清
原隰荑綠柳(此省試題也文苑英華注云集中無此詩)
迥野韶光早晴川柳滿(一作映柳)隄拂塵生嫩綠披雪見柔
荑(詩手如柔荑)碧玉牙猶短黃金縷未齊腰支弄寒吹眉意
入春閨(柳腰柳眉注竝見下)預恐狂夫折(詩折柳樊圃狂夫瞿瞿)迎牽逸客
迷新鸎將出谷應借一枝棲(見卷四)
㝛秦生(疑作僧)山齋
衡巫路不同(顔延之詩江漢分楚望衡巫奠南服注衡巫二山名)結室在東峰歲
晚得支遁夜寒逢戴顒(竝見卷四)龕燈落葉寺山雪隔林鐘
行解(一作行李又一作戒行)無由發曹溪欲施舂(注見下)
贈楚雲上人
松根滿苔石盡日閉禪關有伴年年月無家處處山煙
波五湖遠缾屨一身閒(見卷八)岳寺蕙蘭晚幾時幽烏還
㝛白蓋峰寺寄僧
山房霜氣晴(一作清)一㝛遂平生閣上見林影月中聞澗
聲佛燈銷永夜僧磬徹寒更不學何居士焚香為宦情
(晉何充傳充與弟準俱崇信釋氏謝萬譏之曰二郄諂於道二何佞於佛詳卷四)
送僧東遊
師歸舊山去此别已悽然燈影秋江寺篷聲夜雨船鷗
飛吳市外(漢梅福傳變姓名為吳市門卒)麟臥晉陵前(宋州郡志南徐州刺史領晉陵)
(太守吳時分吳郡無錫以西為毘陵晉東海王越世子名毘永嘉五年帝改為晉陵)若到東林社
誰人更問禪(見卷七)
盤石寺留别成公
槲葉蕭蕭帶葦風寺前歸客(一作路)别支公(見卷四)三秋岸
雪花初白(格物業話蘆葦之未秀者也有節如竹至末抽頭頭上生花花色白或謂之荻花即此晉)
(時謠云官家養蘆花成荻)一夜林霜葉盡紅山疉楚天雲壓塞浪遥
吳苑水連空(見卷一)悠然旅㮄頻回首(曹植朔風詩誰㤀汎舟媿無㮄人張)
(楫漢書注㮄人船長也)無復松窗半偈同(南史陶弘景好松風庭院皆種松聞其響欣然)
(為樂詳卷四)
訪知玄上人遇暴經因有贈(稽古略知玄姓陳氏咸通四年制署號悟)
(達國師)
縹帙無塵滿畫廊(見卷六)鍾山弟子靜焚香惠能未肯傳
心法(李舟能大師傳五祖弘忍告之曰汝緣在南方宜往教授持此袈裟以為法信一夕南旂公滅度後)
(諸弟子求衣不獲始相謂曰此非盧行者所得耶使人追之已去寶林傳能大師傳法衣處在曹溪寶林寺)
張湛徒勞與眼方(晉書范寗常苦目痛就張湛求方湛書損讀書減思慮專内觀簡外事旦)
(起晚夜早眠六事)風颺檀煙銷篆印日移松影過禪牀客兒自
有翻經處(客兒謝靈運小字詳卷四廬山記謝靈運一見遠公肅然心服乃即寺翻涅槃經名其臺)
(曰翻經臺)江上秋來蕙草荒
寄崔先生
往年江海别元卿(見卷四)家近山陽古郡城蓮浦(一作沼)香
中離席散柳隄風裏釣船橫星霜荏苒無音信煙水微
茫變姓名(史記越世家范蠡浮海出齊變姓名為䲭夷子皮)菰黍正肥魚正美
(西京雜記菰之有米者長安人謂為彫胡)五侯門下負平生(西京雜記五侯不相能賓客不)
(得往來婁護豐辯傳食五侯間各得其懽心競致竒膳護乃合以為鯖世稱五侯鯖以為竒味焉)
敬答李先生
七里灘聲舜廟前(顧野王輿地志七里瀨在東陽江下與嚴陵瀨相接有嚴山桐廬縣南有)
(嚴子陵漁釣處今山邊有石上平可坐十人臨水名為嚴陵釣壇也括地志越州餘姚縣有歴山舜井)杏
花初盛艸芊芊綠昏晴氣春風岸紅漾輕輪野水天不
為傷離成極望更因行樂惜流年一瓢無事麛裘暖(見論)
(語)手弄溪波坐釣船
㝛灃曲僧(一作精)舍
東郊和氣新芳靄遠如塵客舍(一作路)停疲馬僧牆畫故
人沃田桑葉(一作景)晚平野菜花春更想嚴家瀨微風蕩
白蘋
㝛一公精舍(方伎傳僧一行姓張氏先名遂魏州昌樂人初一行訪師至天台山國濟)
(寺見一院古松十數門有流水一行立于門屏間聞院僧于庭布算聲而謂其徒曰今日當有)
(弟子自遠求吾算法到門豈無人導逹也一行承其言而趨入稽首請法盡授其術焉)
夜闌黃葉寺缾錫兩俱能(釋氏要覽游衍僧為飛錫安住僧為挂錫詳卷八)松
下石橋路(一作雨盧照鄰詩待入天台路看余渡石橋注天台赤城山高八千丈上有石橋廣不盈)
(尺下臨萬丈深澗)雨(一作山)中山(一作佛)殿燈茶爐天姥客(謝靈運詩暝投)
(剡中㝛明登天姥岑寰宇記天姥山在剡縣南八十里元和郡國志天姥山與括蒼山相連石壁上有字科斗)
(形高不可識春月樵者聞簫鼓笳吹之聲)棋席剡溪僧(通源李義山詩注晉法潛隠會稽剡山或)
(問其勝友為誰指松曰此蒼䫇叟也)還笑長門賦(見卷六)高秋臥茂陵(見卷五)
月中㝛雲居寺上方
虚閣披衣坐寒階蹋葉行衆星中夜少員月上方明靄
盡無林色喧餘有澗聲祗因愁恨事還逐曉光生
題中南佛墖寺(一作院)
鳴泉隔翠微千里到柴扉地勝人無慾林昏虎有威澗
苔侵客屨山雪入禪衣桂樹芳隂在還期歲晏歸
馬嵬佛寺(李肇國史補玄宗幸蜀至馬嵬驛縊貴妃于佛堂棃樹之間)
荒雞夜唱戰塵深五鼓雕輿過上林才信傾城是真語
(李延年歌北方有佳人絶世而獨立一顧傾人城再顧傾人國傾城復傾國佳人難再得般若經如來是真語)
(者實語者)直教塗地始甘心(潘岳關中詩肝腦塗地注漢書一敗塗地屈原傳不願得地願)
(得張儀而甘心焉)兩重秦苑成千里(兩京新記開元二十年築夾城入芙蓉園自大明宫)
(夾亘羅城複道經通化門觀以達興慶宫次經春明延喜門至曲江芙蓉園而外人不知也張禮遊城南記芙)
(蓉園與杏園皆秦宜春下苑之地唐之南苑也)一炷胡香抵(一作直)萬金(庾信銘胡香四)
(兩十洲記武帝幸安定西胡月支國主遣使獻香四兩大如雀卵黑如桑椹香氣聞數百里死者在地聞香氣)
(乃却活後元元年城安城内病者數百亾者大半帝試取月支神香燒之於城内其死未三月者皆活杜甫詩)
(家書抵萬金)曼倩死來無絶藝後人誰肯惜青禽(一作琴原注司馬相)
(如傳注青禽古神女也漢武故事七月七日上於承華殿齋正中忽有一青鳥從西方來集殿前東方朔曰此)
(王母欲來也有頃王母至)
清涼寺
黃花紅樹謝芳蹊宫殿參差黛巘西詩閣曉窗藏雪嶺
畫堂秋水接藍溪(見卷四)松飄晚吹(一作翠)摐金鐸(楊衒之伽藍記)
(永寧寺有九層浮屠刹上有金寶缾寶缾有承露金盤周帀皆垂金鐸高風永夜寶鐸和鳴鏗鏘之聲聞及十)
(餘里)竹蔭寒苔上石梯妙迹竒名竟何在下方煙暝艸萋
萋
贈盧長史
移病欲成隠(漢公孫弘傳弘乃移病免歸)扁舟歸舊居地深新事少
官散故交疎道直更無侣家貧惟有書東門煙水夢非
獨為鱸魚(見卷四)
秋日旅舍寄義山李侍御(舊唐書李商隠字義山懷州河内人)
一水悠悠隔渭城(見卷四)渭城風物近柴荆寒蛩乍響催
機杼(崔豹古今注蟋蟀一名吟蛩一名蛩秋初生得寒則鳴又莎雞一名催織一名絡緯催織謂鳴聲如)
(急織絡緯謂其鳴聲如紡績也)旅雁初來憶弟兄(王制兄之齒雁行)自為林泉
牽曉(一作好)夢不關碪杵報秋聲子虚何處堪消渴(西京雜記)
(司馬相如素有消渴疾注詳下)試向文園問長卿(見卷六)
晚坐寄友人
九枝燈在瑣窗空(王筠燈檠傳百花曜九枝漢武内傳西王母至日帚除宫内然九光之燈)
(鮑昭詩玉鈎隔瑣窗)希逸無聊恨不同(沈約宋書謝莊字希逸其月賦云悄焉疚懷不怡中)
(夜)曉夢未離金夾膝(陸龜蒙集有以竹夾膝寄襲美詩)早寒先到石屏
風(西京雜記魏子且渠冡有石牀廣六尺長一大石屏風)遺簪可惜三秋白(見卷六)
蠟燭猶殘一寸紅應卷鰕簾看皓齒(王隠交廣記或語廣州刺史滕修鰕)
(須長一丈修不信其人後故至東海取鰕須長四丈四尺封以示修修乃服)鏡中惆悵見梧
桐
送渤海王子歸本國
疆理雖重海(左傳賓媚人對晉曰先王疆理天下)車書本一家(庾信賦混一車書)
盛勲歸舊國佳句在中華定界分秋漲(新書吐蕃傳宰相裴光庭聽以)
(赤嶺為界表以大碑刻約其上)開帆到曙霞九門風月好回首是天涯
送北陽袁明府
楚鄉千里路君去及良辰葦浦迎船火茶山候吏塵桑
濃蠶臥晚(梁簡文帝詩薄晚畏蠶飢競采春桑葉)麥秀雉聲春(潘岳射雉賦麥漸漸)
(以擢芒雉鷕鷕而朝雊)莫作東籬興(陶潛詩采菊東籬下悠然見南山)青雲有故
人(顔延之詩仲容青雲器)
送李生歸舊居
一從征戰後故社幾人歸薄宦離山久高譚與世稀夕
陽當板檻春日入柴扉莫却嚴灘意西溪有釣磯
早春滻水送友人(桑欽水經滻水出京兆藍田谷北入于灞)
青門煙野外(青門長安城東門名也)渡滻送行人(見卷六)鴨臥溪沙
暖鳩鳴社樹春殘(一作淺)波青有石幽艸綠無塵楊柳東
風裏相看淚滿巾
送襄州李中丞赴從事(唐地理志襄州隋襄陽郡武德四年改為襄州天寶)
(元年改為襄陽郡乾元元年復為襄州上元二年置襄州節度使領襄鄧均房金商等州)
漢庭文采有相如天子通宵愛子虚(漢書司馬相如遊梁乃著子虚賦後)
(蜀人楊得意為狗監侍上上讀子虚賦曰朕獨不得與此人同時哉)把釣看棋高興盡焚
香起草宦情疎(漢官儀尚書郎主作文書起草晝夜更直五日於建禮門内)楚山重
疉當歸路溪月分明到直廬江雨蕭蕭帆一片此行誰
道為(一作憶)鱸魚
江上别友人
秋色滿葭菼(詩葭菼揭揭)離人西復東(張籍樂府遊人别一東復一西)幾年
方暫見一笑又難同地勢蕭陵歇江聲禹廟空(後漢郡國志會)
(稽山在南上有禹冢浙江注郭璞注山海經曰江出歙縣王山又餘暨縣注魏都賦注有蕭山潛水出焉)
如何暮灘上千里逐離鴻
與友人别
半醉别都門含悽上古原晚風楊葉社(南史周將獨孤盛領水軍趨巴)
(湘太尉侯瑱自尋陽禦之襲破盛於楊葉洲)寒食杏花邨(案杏花邨在池州府秀山門外)薄
莫牽離緒傷春憶晤言年芳本無限何况有蘭蓀
鴻臚寺有開元中錫宴堂樓臺池沼雅為勝絶荒
涼遺趾僅有存者偶成四十韻(舊唐書職官志鴻臚寺周曰大行人)
(秦曰典客景帝曰大行武帝曰大鴻臚梁置十二卿鴻臚為冬卿去大字署為寺後周曰賓部)
(隋曰鴻臚寺龍朔改為同文寺宅曰司賓寺神龍復也)
明皇昔御極(玄宗本紀上元二年崩于神龍殿羣臣上諡曰至道大聖大明孝皇帝廟號玄宗)
神聖垂耿光(書以覲文王之耿光)沈機發雷電(魏文帝樂府發機若雷電一發連四)
(五)逸躅陵堯湯西覃積石山(禹貢導河積石至于龍門)北至窮髮鄉
(顧啟期婁地記浪山海中南極之觀嶺窮髮之人舉帆揚越以為標的)四凶有獬廌(左傳季文)
(子使太史克對曰堯崩而天下如一同心戴舜以為天子以其舉十六相去四凶也漢官儀獬廌性觸不直故)
(執憲者以其角形為冠)一臂無螳蜋(莊子螳蜋之怒臂以當車轍)嬋娟得神豔
(楊貴妃傳武惠妃薨後宫數千無可意者或奏玄琰女姿色冠代召見時妃衣道士服號曰太真玄宗大悅不)
(數月禮遇如惠妃太真姿質豐豔每倩盻承迎動移上意)郁烈聞國香(左傳鄭穆公曰蘭為國香)
(人服媚之如是)紫絛鳴羯鼓(文獻通考羯鼓龜兹高昌疎勒天竺部之樂也狀如漆桶下承以牙)
(牀用兩杖擊之其聲噍殺明列南卓羯鼓錄明皇遊别殿柳杏將吐歎曰對此景物不可不與判斷之呼高力)
(士取羯鼓上縱擊一曲名春光好回顧梅杏皆發笑曰不謂我作天公可乎)玉管吹霓裳(幽怪)
(錄開元十八年正月望日帝謂葉法善曰今夕何處最麗對曰廣陵帝曰何術以觀之葉遂化虹橋起殿前閣)
(闌若畫帝步而上太真高力士及樂官數人從行頃至廣陵寺觀陳設之盛光灼基殿士女鮮麗仰面曰仙人)
(見雲中帝敕伶官奏霓裳一曲數日廣陵奏至)祿山未封侯(舊唐書安祿山營州柳城雜種胡人)
(名軋犖山)林甫才為郎(新唐書李林甫平肅王叔良曾孫初為千牛直長舅姜皎愛之開元初遷)
(太子中允源乾曜執政與皎為姻家而乾曜子潔為林甫求司門郎中又時宰相李林甫嫌儒臣以戰功進尊)
(寵間已乃請顓用蕃將帝寵祿山益牢卒亂天下林甫啟之也)昭融廓日月(詩昭明有融)妥
貼安紀綱(書亂其紀綱)羣生到壽域(漢王吉傳疏曰躋之仁壽之域)百辟趨
明堂(禮記昔者周公朝諸侯于明堂之位)四海正夷宴(陸倕新刻漏銘河海夷宴)一塵
不飛揚(漢終軍傳邊境時有風塵之警)天子自遊(一作悅)豫(見孟子)侍臣宜
樂康(屈原九歌君欣欣兮樂康)軋然閶闔開(西京賦表嶢闕于閶闔薛綜曰紫微宫門曰閶)
(闔)赤日生扶桑(王充論衡日出扶桑莫入細柳東方朔十洲記扶桑在碧海中樹長數千里一)
(千餘圍兩兩同根更相依倚故曰扶桑)玉砌露盤紆(見卷三)金壺漏丁當(李白)
(烏栖曲金壺丁丁漏水多)劒佩相擊觸左右隨趨鏘玄珠十二旒(禮記)
(天子玉藻十有二旒)紅粉三千行(漢武故事上起明光宫發燕趙美人三千人充之)盼睞
生羽翼(古詩盼睞以適意西京賦所好生毛羽)叱(一作咄)嗟回雪霜(戰國策周烈王)
(崩諸侯皆弔齊往周怒赴於齊威王勃然怒曰叱嗟而母婢也)神霞凌雲閣(南部新書驪山朝元)
(閣在山嶺之上最為嶄絶)春水驪山陽(雍錄驪山温泉秦漢隋唐皆常遊幸惟玄宗時侈宫殿包)
(裹一山而繚牆周徧其外詳見下)盤鬭九子糉(開元遺事開元宫中端午造粉團角黍貯盤中)
(以小角弓食之中者得食樂苑月節折楊柳歌其五月歌云菰生四五尺素身為誰珍盛年將可惜折楊柳作)
(得九子糉相思勞歡手)甌擎五雲漿(太平廣記裴航遇雲翹夫人與詩云一飲瓊漿百感生玄)
(霜擣盡見雲英藍橋便是神仙窟何必﨑嶇上玉京後經藍橋渴過一舍見有老嫗揖之求漿嫗令雲英檠一)
(甌漿飲之即美女也郭子橫洞冥記五雲國有吉事雲起五色著于草成五色雲庾信温湯碑序其色變者通)
(為五雲之漿)雙瓊京兆博(一作卜鮑容博經所擲頭謂之瓊瓊有五采刻為一畫者謂之塞刻)
(為兩畫者謂之白刻為三畫者謂之黑一邊不刻者五塞之間謂之五塞漢陳遵傳祖父遂宣帝微時與有故)
(相隨博奕數負進及宣帝即位稍遷至太原太守迺賜遂璽書曰官尊祿厚可以償博進矣元帝時徵遂為京)
(兆尹)七鼓邯鄲倡(儀衛志晝刻之上五刻駕長前發七刻擊一鼓為一嚴前五刻擊二鼓為再嚴)
(前一刻三鼓為三嚴諸衛各督其隊以次入陳古樂府相逢狹路間堂上置尊酒使作邯鄆倡)毰毸碧
雞鬭(陳鴻祖東城老父傳玄宗即位治雞坊于兩宫間索長安雄雞金毫鐵距高冠昂尾千數養于雞坊)
(選六軍小兒五百人使馴擾教飼諸王外戚貴主侯家傾帑破産市雞以償雞直都中男女以弄雞為事)蘢
葱翠雉場(見卷一)仗官繡蔽膝(隋書朝服冠幘各一絳紗單衣白紗中單皂領袖皂)
(襫革帶曲領方心蔽膝白筆舄袜兩綬劒佩簪導鉤觿為具服七品以上服也)寶馬金鏤鍚(明皇)
(雜錄上嘗令教舞馬四百匹各分左右部目為某家龍某家驕時塞外以善馬來貢者上俾之教習無不曲盡)
(其妙因命衣以文繡絡以金鈴飾其鬉鬛間以珠玉其曲謂之傾杯樂者數十回奮首鼓尾縱横應節安祿山)
(亂馬散落人間田承嗣得之一日軍中大饗馬聞樂而舞承嗣以為妖而殺之詩鉤膺鏤鍚注馬眉上飾曰鍚)
椒塗隔鸚䳇(晉石崇傳崇塗屋以椒譚賓錄天寶中嶺南獻白鸚䳇養之宫中歲久頗聰慧洞曉)
(言詞上及貴妃皆呼為雪衣女性既馴擾常縱其飲啄飛鳴然不離屏帷間上每與嬪妃及諸王博戲上稍不)
(勝左右乃呼雪衣女必飛局中鼓翼以亂之)柘彈驚鴛鴦(南部煙花記陳宫人喜于春林放柘)
(彈車&KR1780;詩柘彈落金丸)猗歟華國臣(國語季文子曰吾聞以德榮為國華)鬢髮俱蒼
蒼錫宴得佳致車從真煒煌(舊唐書天寶十三載三月丙午御躍龍殿門張樂宴)
(羣臣賜右相絹一千五百匹綵羅三百匹綵綾五百匹左相絹三百匹綵羅綾各五十匹極歡而罷)畫鷁
照魚鼈(淮南子龍舟鷁首詳卷二)鳴騶亂鶖鶬(孔稚圭北山移文鳴騶入谷杜甫同谷縣)
(作歌東飛鴐鵝後鶖鶬)颭灩蕩碧波炫煌迷(一作逮)橫塘(見卷二)縈盈
舞回雪(見卷一)宛轉歌遶梁(杜佑通典周衰有韓娥東之齊至雍門匱糧鬻歌假食既)
(而去餘音繞梁三日而不絶明皇雜錄玄宗製新曲四十餘又新製樂譜每初年望夜御勤政樓觀燈作樂)
(貴臣戚里看樓觀望夜闌太常樂府懸散樂畢即遣宫女于樓前縛架出眺歌舞以娛之)豔帶畫銀
絡(明皇雜錄上自解紅玉帶賜寧王又上以紫金帶賜岐王蓋昔高宗破高麗所得典略魏文帝常賜劉楨)
(廓落帶)寶梳金鈿筐(西京雜記漢元后在家嘗有白燕銜石大如指墮后績筐中后取之石自)
(剖為二其中有文曰母天后地乃合之遂復還合及為后嘗置璽笥中)沈冥類漢相(漢曹參傳)
(參代何為相國日夜飲酒卿大夫以下吏及賓客見參不事事來者皆欲有言至則參輒飲以醇酒度之欲有)
(言復飲酒醉而後去終莫得關說以為常)醉倒疑楚狂(見論語案舊唐書天寶元年八月李適)
(之為左丞相五載四月罷政賦詩云避賢初罷相樂聖且銜杯為問門前客今朝幾個來二句盖指此也)一
旦紫微東(見卷四)胡星森耀芒(天官書昴曰髦頭胡星也)憑陵逐鯨鯢
(左傳王子伯駢告于晉曰憑陵我城郭又楚子曰古者明王伐不敬取其鯨鯢而封之)唐突驅犬
羊(世說周伯仁曰何乃刻畫無鹽以唐突西子也子夜歌小喜多唐突相憐能幾時)縱火三月
赤(漢項羽傳羽屠咸陽燒其宫室火三月不滅)戰塵千里黃(常建詩戰餘落日黃)殽函
與府寺(賈誼過秦論秦孝公據殽函之固徐堅初學記施于府寺曰朝晡鼓)從此俱荒涼
兹地乃蔓艸故基摧(一作唯)壊牆枯池接斷岸唧唧嗁寒
螿(謝惠連擣衣詩烈烈寒螿嗁許慎淮南子注寒螿蟬屬也)敗荷塌作泥死竹森如
槍遊人問老吏相對聊感傷豈必見麋鹿(漢伍被傳被曰昔子胥諫)
(吳王吳王不用迺曰臣今見麋鹿遊姑蘇之臺也)然後堪回腸(司馬遷報任安書是以腸一日)
(而九回)幸今遇太平令節稱羽觴誰知曲江隖(一作上康駢劇談錄)
(曲江開元中疏鑿為勝境其南有紫雲樓芙蓉苑其西有杏園慈恩寺花卉環周煙水明媚都人遊賞盛于中)
(和上已之節)歲歲棲鸞皇
華清宫和杜舍人(華清宫見卷六舊唐書杜牧字牧之太和二年擢進士第累官)
(膳部比部員外郎出牧黃池睦三郡遷司勲員外郎史館修撰又授湖州刺史遷中書舍人卒)
五十年天子(玄宗紀詔曰聿來四紀人亦小康)離宫舊粉(一作仰傾)牆(案唐書有)
(宫在驪山貞觀十八年置咸亨二年始名温泉宫天寶六載改今名故云離宫舊粉牆也西都賦離宫别館三)
(十六所)登封時正泰(玄宗紀開元十三年封泰山上還齋宫慶雲見漢郊祀志天子獨與子侯)
(上泰山亦有封遂改元元封)御宇日初(一作何)長(沈約詩秦皇御宇宙)上位先名
實(見孟子)中興事憲章(見中庸)舉(一作起)戎輕甲胄(書惟甲胄起戎)餘
地取河湟(舊唐書吐蕃傳湟水出蒙谷抵龍泉與河合河之上流繇洪濟梁西南行二千里世舉為)
(西戎)道帝玄元祖(新唐書天寶八載加上玄元皇帝號曰聖祖大道玄元皇帝增祖宗帝后諡)
儒封孔子王(通鑑開元二十七年追封孔子為文宣王)因緣百司署藂會一
人湯(鄭嵎津陽門詩注驪山華清宫内除供奉兩湯池内外更有湯十六所長湯每賜諸嬪御其修廣與)
(諸湯不侔甃以文瑶密石中央有玉蓮花捧湯泉噴以成池又縫綴錦繡為鳬雁寘于水中上時汎鈒鏤小舟)
(以嬉遊焉次西曰太子湯又次西少陽湯又次西尚食湯又次西宜春湯又次西長湯十六所今惟太子少陽)
(二湯存焉明皇雜錄上于華清宫新廣一湯制度弘麗安祿山以白玉石為魚龍鳬雁仍為石梁及石蓮花以)
(獻雕鐫巧妙殆非人工上大悅命陳于湯中仍以石梁橫亘湯上而蓮花纔出水際六帖李適賜浴温湯給香)
(粉蘭澤安祿山事迹祿山至温泉賜浴將士並賜浴賜食賜錢)渭水波搖綠秦山(一作郊)
草半黃馬頭開夜照(一作馬馴金勒細明皇雜錄上所乘馬有玉花驄照夜白杜甫曹將)
(軍畫馬圖詩曾貌先帝照夜白)鷹眼利星芒(一作鷹健玉鈴鏘春秋運斗樞瑶斗星散為鷹詳卷)
(六)下箭朱弓滿(張華博物志徐偃王得朱弓矢以已得天瑞)鳴鞭皓腕攘(明皇)
(雜錄上幸華清宫貴妃姊妹各購名馬以黃金為銜勒又虢國夫人出入禁中常乘紫驄使小黃門為御紫驄)
(之俊健黃門之端秀皆冠絶一時)畋思獲吕望(見卷五)諫祗避周昌(漢周昌傳)
(周昌者沛人也為人彊力敢直言自蕭曹等皆卑下之)兔迹貪前逐(埤雅兔足前卑後踞其形)
(俛)梟心不早防(埤雅舊說梟性食母始飛)幾添鸚䳇勸(嶺表錄異鸚䳇螺旋尖處)
(屈而朱如鸚䳇觜故以名殼裝為酒杯竒而可翫梁簡文帝答張纘書車渠屢酌鸚䳇驟傾)頻(一作先)
賜茘支嘗(樂史外傳十四載六月一日貴妃生日于長生殿奏新曲會南海進茘支因以曲名茘支)
(香十五載六月上幸巴蜀貴妃從至馬嵬縊于佛堂前之梨樹下纔絶而南方進茘支至上覩之長號數息使)
(力士曰與我祭之新唐書妃嗜茘支必欲生致之乃置騎傳送走數千里味未變已至京師)月鎖千
門靜天高(一作吹)一笛涼(連昌宫辭注明皇遊上陽宫夜新翻一曲明夕正月十五日潛)
(遊忽聞酒樓上有笛奏前夕所翻曲大駭之密捕笛者詰之自云其夕于天津橋上翫月聞宫中奏曲愛其聲)
(遂以爪畫譜記之即長安少年李謩也)細音搖翠(一作羽)佩(明皇雜錄天寶中上命宫人數)
(百人為梨園弟子皆居宜春北苑上素曉音律時有馬仙期李龜年賀懷智皆洞曉音度安祿山從范陽入覲)
(亦獻白玉簫管數百事皆陳于梨園自是音響遂不類人間)輕步宛霓裳(案太真外傳逸史云)
(羅公遠侍玄宗八月十五日夜宫中翫月曰陛下欲從臣月中遊乎乃取一枝向空擲之化為一橋其色如銀)
(請上同登約行數十里至大城闕公遠曰此月宫也有仙女數百素練寬衣舞于廣庭上前問曰此何曲也曰)
(霓裳羽衣也上密記其聲調遂回橋却顧隨步而滅旦諭伶官象其聲調作霓裳羽衣曲)禍亂根(一作)
(基)潛結(古詩冉冉孤生竹結根泰山阿)昇平意遽忘(漢梅福傳孝武皇帝聽用其計升平)
(可致)衣冠逃劍閣鼙鼓動漁陽(白居易長恨歌漁陽鼙鼓動地來新唐書天寶三年)
(安祿山代裴寬為范陽節度十三載十一月祿山反范陽詭言奉密詔討楊國忠騰㮄郡縣地里志幽州范陽)
(郡大都督府本涿郡天寶元年更名薊州漁陽郡開元十八年析幽州置)外戚心殊迫(舊唐書祿)
(山露檄數楊國忠之罪帝欲以太子撫軍國忠大懼諸楊聚哭)中塗事可量雪(一作血)埋
妃子貌(一作豔新唐書上西幸至馬嵬陳玄禮等以天下計誅國忠已死軍不解帝遣力士問故曰禍)
(本尚在帝不得已與妃訣引而去縊路祠下裹尸以紫茵瘞道側)刃斷祿兒腸(新唐書時楊貴)
(妃有寵祿山請為妃養兒帝許之又至德二載正月朔祿山朝羣臣創甚罷是夜嚴莊安慶緒持兵扈門李豬)
(兒入帳下以大刀斫其腹祿山盲捫佩刀不得振握柱呼曰是家賊俄而腸潰於牀即死安祿山事跡祿山生)
(日後三日玄宗召祿山入内貴妃以錦繡綳縛祿山令内人以綵輿舁之玄宗就觀大悅因賜貴妃三日洗兒)
(金銀錢自是宫中皆呼祿山為祿兒不禁出入)近侍煙塵隔(通鑑楊國忠首倡幸蜀之策上獨與)
(貴妃姊妹皇子妃主皇孫及親近宦官宫人出延秋門妃主皇孫之在外者皆委之而去)前蹤輦路
荒(通鑑至咸陽望賢宫日向中上猶未食民獻糲飯雜以麥豆皇孫輩爭以手匊食之須臾而盡)益知
迷寵佞惟(一作遺)恨喪忠(一作賢)良(通鑑有父老郭從謹進曰臣猶記宋璟為相數)
(進直言天下因賴以安自頃以來在廷之臣以言為諱闕門之外陛下皆不得知艸野之臣必知有今日久矣)
(上曰朕之不明悔無所及)北闕尊明主(新唐書天寶十五載七月裴冕等請皇太子即皇帝位甲)
(子即皇帝位於靈武尊皇帝曰上皇天帝)南宫遜上皇(新唐書天寶十五載十二月至自蜀郡居)
(於興慶宫至德三載上號曰太上至道聖皇天帝上元元年徙居於西内注詳下)禁清餘鳳吹
(丘遲詩馳道聞鳳吹)池冷映(一作睡)龍光祝壽山猶在(漢郊祀志東幸緱氏禮登)
(中岳太室從宫在山上聞若有言萬歲云)流年水共傷(陸機歎逝賦川閱水以成川水滔滔而日)
(度世閱人而為世人冉冉而行莫)杜鵑魂厭蜀(見卷一)胡蝶夢悲莊(莊子莊周)
(夢為胡蝶栩栩然胡蝶也不知周之夢為胡蝶與胡蝶之夢為周與周與胡蝶則必有間矣)雀卵遺
雕栱蟲絲罥畫梁紫苔侵壁潤紅樹閉門芳守吏齊鴛
瓦(見卷一)耕民得翠璫(舊唐書玄宗每年十月幸華清宫國忠姊妹五家扈從每家為一隊)
(著一色衣五家合隊照映如百花之煥發而遺鈿墜舄瑟瑟珠翠燦爛芳馥于路廣陵志隋煬帝多從以北人)
(遊此故時耕出寶釵焉)歡康(一作登年)昔時(一作酺)樂講武舊兵場(白帖後漢)
(咸和中詔内外軍戲兵於南郊之場名曰鬭場)莫草深巖靄(一作翠)幽花墜逕香
不堪垂白叟行折御溝楊(見卷一)
(案杜牧華清宫三十韻詩繡嶺明珠殿層巒下絳場仰窺雕檻影猶想赭袍光昔帝登封後中原自古彊)
(一千年際會三萬里農桑几席延堯舜軒墀接禹湯雷霆驅號令星斗煥文章釣築乘時用芝蘭在處芳)
(北扉閒水索南面富循良至道思玄圃平居厭未央鉤陳裹巖谷文陛壓青蒼歌吹千秋節樓臺八月涼)
(神仙高縹緲環佩響丁當泉㬉涵窗鏡雲嬌惹粉囊嫩嵐滋翠葆清渭照紅妝帖泰生靈壽歡娛歲序長)
(月聞仙曲調霓作舞衣裳雨露偏金穴乾坤入醉鄉玩兵師漢武回首倒干將鯨鬛掀東海胡牙揭上陽)
(喧呼馬嵬血零落羽林槍傾國留無路還魂怨有香蜀峰橫慘淡秦樹遠微茫鼎重山難轉天扶業更昌)
(望賢餘故老花萼舊池塘往事人難問幽襟淚獨傷碧檐斜送日殷葉半凋霜迸水傾瑶砌疎風罅玉房)
(塵埃羯鼓索片段茘支筐鳥啄摧寒木蝸涎蠧畫梁孤煙知客恨遥起泰陵㫄此詩亦載入文苑英華中)
(并附錄于此)
華清宫二首
風樹離離月稍明九天龍氣在華清宫門湥(一作晝)鎖無
人覺半夜雲中羯鼓聲
天閣(一作闕又一作闊)沈沈夜未央碧雲仙曲舞(一作下)霓裳一
聲玉笛向空盡月滿驪山(一作山中)宫漏長(注竝見上)
登盧氏臺
勝地當通邑前山有故居臺高秋盡出林斷野無餘白
露鳴蛩急晴天度雁疎由來放懷地非獨在吾廬(陶潛詩吾)
(亦愛吾廬)
牡丹
輕隂隔翠幃㝛雨泣晴暉醉後佳期在(謝朓詩芳洲有杜若可以慰佳)
(期)歌餘舊意非蝶䋣輕粉住(道書蝶交則粉退)蠭重抱香歸莫
惜熏爐夜因風到舞衣
水漾晴紅壓疉波曉來金粉覆庭莎裁成豔思偏應巧
分得春光最數多欲綻似含雙靨笑(梁簡文帝詩夢想開嬌靨)正䋣
疑有一聲歌華堂客散簾垂地想凭闌干斂翠蛾
反生桃花發因題
病眼逢春(一作相逢)四壁空(史記司馬相如居徒四壁立)夜來山雪破東
風未知王母千年熟且共劉郎一笑同(漢武内傳王母下命侍女索桃)
(果須臾以玉盤盛仙桃七顆大如雞卵形員青色母以四顆與帝三顆自食桃味甘美口有盈味食輟收其核)
(王母問帝帝曰欲種之母笑曰此桃三千年一生實非下土所植也李賀金銅仙人辭漢歌茂陵劉郎秋風客)
已落又開橫晚翠似無如有帶朝紅僧虔蠟炬高三尺
(未詳宋書王曇首常與兄弟集會子孫任其戲適逢達跳下地作彪子僧虔累十二博棋既墜亦不重作僧綽)
(探蠟燭珠為鳳皇僧達奪取于懷亦不復惜)莫惜連宵照露叢
杏花
紅花初綻雪花繁重疉高低滿小園(庾信集有小園賦)正見盛
時猶悵望豈堪開處已繽翻情為世累詩千首醉是吾
鄉酒一尊(見卷四)杳杳豔歌春日午出牆何處隔朱門(見卷)
(五)
和太常杜少卿東都修行里有嘉蓮(唐書東都隋置貞觀六年)
(號洛陽宫光宅元年曰神都天寶元年曰東京肅宗元年復為東都)
春秋罷注直銅龍(晉書杜預字元凱著春秋經傳集解漢書上嘗急召太子出龍樓門張晏)
(曰門樓上有銅龍)舊宅嘉蓮照水紅兩處龜巢清露裏(史記龜策傳龜)
(千歲乃遊蓮葉之上禇先生曰江南嘉林龜在其中常巢于芳蓮之上)一時魚躍翠莖東
(江南詞魚戲蓮葉東詳卷一)同心表瑞荀池上(隋杜公瞻同心芙蓉詩名蓮自可念况復)
(兩心同荀池見卷八)半面分妝樂鏡中(南史梁元帝徐妃諱昭珮無容質不見禮於帝二三)
(年一入房妃以帝眇一目每知帝將至必為半面妝以俟帝見則大怒而出世說補衛伯玉為尚書令見樂廣)
(竒之曰此人人之水鏡)應為臨川多麗句(沈約宋書謝靈運陳郡人也博覽羣書文章之)
(美江左莫逮初辟琅邪王大司馬行參軍後臨川郡守)故持重豔向西風(近代吳歌芙蓉)
(始結橤抱豔未成蓮)
題磁嶺海棠花
幽態竟誰賞歲華空與期島回香盡處泉照豔濃時蜀
彩澹搖曳吳妝低怨思王孫又誰恨惆悵下山遲
苦楝花(歲時記始梅花終楝花凡二十四番花信風)
院裏鸎歌歇牆頭舞蝶孤天香熏羽葆宫紫暈流蘇(見卷)
(三)晻曖迷青瑣氤氲向畫圖只應春惜别留與博山爐
(西曲歌楊叛兒云郎作沈水香儂作博山爐)
自有扈至京師已後朱櫻之期(尚書注有扈夏同姓之國在扶風鄠)
(縣)
露員霞赤數千枝銀籠誰家寄所思秦苑飛禽諳熟早
(吕氏春秋仲夏之月羞含桃注含桃櫻桃也鸎鳥所含食故曰含桃)杜陵遊客恨來遲(見卷)
(七)空看翠幄成隂日(陸機招隠詩密葉成翠幄)不見紅珠滿樹時(見卷)
(四)盡日徘徊濃影(一作蔭)下秖應重作釣魚期(晉潘尼鼈賦序皇太)
(子遊於玄圃遂命釣魚有得鼈而獻之者令侍臣賦之)
答段柯古見嘲(以下七首見絶句)
彩翰殊翁金繚繞一千二百逃飛鳥尾生橋下未為癡
(莊子尾生與女子期於梁下女子不來水至不去抱橋柱而死)莫雨朝雲世間少
蓮花
綠塘搖灩接星津軋軋蘭橈入白蘋應為洛神波上韤
至今蓮橤有香塵(洛神賦淩波微步羅韤生塵)
過吳景帝陵(吳志孫休字子烈權第六子在位七年薨時年三十諡曰景皇帝葬定陵)
王氣銷來水淼茫豈能才與命相妨虚開直瀆三千里
(見卷二)青蓋何曾到洛陽(江表傳皓載其母妻子及後宫數千人從牛渚陸道西上云青)
(蓋入洛陽以順天命吳志天璽元年吳郡言臨平湖自漢末艸薉擁塞長老相傳湖塞天下亂湖開天下平近)
(者無故忽開此天下當太平青蓋入洛之祥也皓以問都尉陳訓訓退而告人曰青蓋入洛者銜辟之徵也)
龍尾驛婦人圖(新唐書逆臣傳祿山每過朝堂龍尾道南北睥睨久乃去)
慢笑開元有倖臣直教天子到蒙塵(左傳臧文仲曰天子蒙塵於外敢不)
(奔問官守)今來看畫猶如此何况親逢絶世人(李延年歌北方有佳人絶)
(世而獨立)
薛氏池垂釣
池塘經雨更蒼蒼萬點荷珠曉氣涼朱瑀空偷御溝水
錦鱗紅尾屬嚴光(後漢書宦者傳郎中梁人沈忠奏長樂五官史朱瑀繕修第舍連里竟巷)
(盜取御水以作魚釣車馬服玩擬于天家嚴光見卷五)
簡同志
開濟由來變盛衰五車纔得號鎡基(見卷六)留侯功業何
容易一卷兵書作帝師(漢張良傳良常聞從容步游下邳圯上冇一老父衣褐出一編)
(書曰讀是則為王者師後佐高祖定天下封留侯)
瑟瑟釵(程大昌演緐露唐語林盧昂主福建鹽鐵有瑟瑟枕大如斗憲宗召市人估其值或)
(云至寶無價或云美石非真瑟瑟則今世所傳瑟瑟或皆煉石為之耶)
翠染冰輕透露光墮雲孫壽有餘香(華嶠漢書梁冀妻孫壽作愁眉嗁妝)
(墮馬髻)只應七夕回天浪添作湘妃淚兩行(見卷七)
元日(以下七首見歲時雜咏)
神耀破氛昏新陽入晏温緒風調玉吹(庾信春賦玉管初調)端日
應銅渾(後漢張衡傳作渾天儀漢名臣奏惟渾天者近得其情今史官所用候臺銅儀則其法也)威
鳳蹌瑶簴升龍護璧門(應壉與劉公幹書鶉鷃棲翔鳳之條黿鼉遊升龍之川識真者)
(所為憤結也)雨暘春令煦(洪範八庶徵曰雨曰暘曰燠曰寒曰風曰時)裘冕睟容
尊(周禮司服祀昊天上帝則服大裘而冕)
二月十五日櫻桃盛開自所居躡履吟翫競名王
澤章洋才
曉覺籠煙重春深染雪輕靜應留得蝶繁欲不勝鸎影
亂晨飇急香多夜雨晴似將千萬恨西北為卿卿(見卷四)
寒食節日寄楚望二首
芳蘭無意綠弱柳何窮縷心斷入淮山夢長穿楚雨䋣
花如二八好月當三五(王僧孺詩二八人如花三五月如鏡)愁碧竟平皋
韶紅換幽圃流鸎隠員樹乳燕喧餘哺(鮑昭詩乳燕逐艸蟲)曠望
戀曾臺離憂集環堵(儒行儒有一畝之宫環堵之室)當年不自遣晚得
終何補鄭谷有樵蘇(見卷四)歸來要腰斧
家乏兩千萬(未詳)時當一百五(荆楚歲時記去冬節一百五日即有疾風甚雨謂之)
(寒食)颸颸楊柳風穰穰櫻桃雨年芳苦沈潦心事如摧櫓
(歡聞變歌邪婆尚未眠肝心如摧櫓)金犢近蘭汀(金犢注見卷三)銅龍接花塢(銅龍)
(注見上張敦頤六朝事蹟桃花隖在蔣山寶公塔之西北舊有桃花甚盛今不復存)青蔥建陽宅
隠轔端門鼓(西京賦隠轔鬱律吳志建興元年十二月雷雨天災武昌端門改作端門詳見卷一)
綵素拂庭柯輕毬落鄰圃(秋千打毬皆寒食事詳卷四)三春謝游衍
(王維桃源行辭家終擬長游衍)一笑牽規矩獨有恩澤侯(漢書有外戚恩澤侯表)
歸來看楚舞(見卷一)
清明日
青娥畫扇中(杜甫詩青娥皓齒在樓船)春樹鬱金紅(周禮注鄭玄曰築鬱金煑之和)
(鬯酒也鬱金若蘭)出犯緐花露歸穿弱柳風馬驕偏避幰(儀制令六)
(品以下皆不得用幰)雞駭乍開籠(徐堅初學記鬭雞寒食事詳卷四)柘彈何人發
黃鸝隔故宫
禁火日
駘蕩清明日儲胥小苑東(長楊賦木擁槍纍以為儲胥范元實詩眼儲胥軍中籓籬)
(也漢書蕭望之署小苑東門候)舞衫萱艸綠春鬢杏花紅馬轡輕銜雪
車衣弱向風曉愁聞百舌殘睡正朦朧
嘲三月十八日雪
三月雪連夜未應傷物華只緣春欲盡留著伴梨花
楊柳枝八首(見郭茂倩樂府詩集案樂府詩集薛能曰楊柳枝者古題所謂折楊柳)
(也太平御覽楊柳枝曲者白傅典揚州時所撰尋進入教坊也古今詩話樊素善歌小蠻善舞)
(樂天賦詩有曰櫻桃樊素口楊柳小蠻腰至於高年又賦詩曰失盡白頭伴長成紅粉娃因為)
(楊柳詞以托意云一樹春風萬萬枝嫩于金色軟于絲永豐東角荒園裏盡日無人屬阿誰及)
(宣宗朝國樂唱是詞帝問永豐在何處左右具以對遂因命取永豐柳兩枝植于禁中白感上)
(知又為詩云一樹衰殘委泥土雙枝移種植天庭定知此後天文裏柳㝛光中見兩星洛下文)
(士無不繼作)
宜春苑外最長條(漢宫闕名長安有宜春宫庾信春賦宜春夗中春已歸杜甫詩誰謂朝來)
(不作意狂風挽斷最長條)閒裊春風伴舞腰(白居易楊柳枝詞枝裊輕風似舞腰)正是
玉人腸斷處(王子年拾遺記蜀先主甘后玉質柔肌先主置于白綃帳中如月下聚雪河南獻玉)
(人置后側晝則講說軍謀夕則擁后而翫玉人后與玉人潔白齊潤寵者非惟妒后亦妒玉人也白居易楊柳)
(枝詞柳絲挽斷腸牽斷彼此應無續得期)一渠春水赤闌橋(白居易詩鴨頭新綠水雁齒小)
(紅橋杜佑通典隋開皇三年築京城引香積渠水自赤闌橋經第五橋西北入城)
南内牆東御路傍(唐詩注玄宗即位以隆慶坊舊邸為興慶宫後又增廣遂為南内其正殿)
(曰大同東北即龍池殿)預知春色柳絲黃(李白詩柳色黃金嫩)杏花未肯無
情思何事行(一作情)人最斷腸(案李商隠柳下暗記無奈巴南柳千條傍吹臺更將)
(黃映白擬作杏花媒用意略同)
蘇小門前柳萬條(白居易詩柳色湥藏蘇小家)毶毶金線拂平橋(白居)
(易楊柳枝詞黃金枝映洛陽橋)黃鸎不語東風起湥閉朱門伴細腰(杜甫)
(詩隔戶楊柳弱嫋嫋恰似十五女兒腰)
金縷毶毶碧瓦溝(劉禹錫楊柳枝詞千條金縷萬條絲)六宫眉黛惹春愁
(梁元帝詩柳葉生眉上唐太宗柳詩半翠幾眉開)曉(一作晚)來更帶龍池雨(錢起詩龍)
(池柳色雨中湥)半拂闌干半入樓(陳後主折楊柳詩入樓含粉色)
館娃宫外鄴城西(白居易楊柳枝詞紅版江橋青酒旗館娃宫㬉日斜時)遠映征
帆近拂隄(白居易詩柳條無力魏王隄)繫得王孫歸思切不關春艸
綠萋萋
兩兩黃鸝色似金(杜甫詩兩箇黃鸝鳴翠柳開元遺事明皇每于禁苑中見黃鸎呼之為金)
(衣公子)裊枝嗁露動芳音春來幸自(一作有)長如線可惜牽
纏蕩子心(徐陵折楊柳詩妾對長楊苑君登高柳城春還應共見蕩子太無情)
御柳如絲映九重(南史劉悛之為益州刺史獻蜀柳數株枝條狀如絲縷武帝植于靈和殿)
(前嘗賞玩咨嗟曰此楊柳風流可愛似張緒當年韓琮和楊柳枝詞玉皇曾采人間曲應逐歌聲入九重)鳳
凰窗柱繡芙蓉(庾信賦繫馬于鳳凰樓柱崔顥盧姬篇水晶簾箔繡芙蓉)景陽樓畔
千條露一面新妝待曉鐘(盧貞和楊柳枝詞上陽宫女吞聲送不分先歸舞細腰)
織錦機邊鸎語頻(江淹别賦織錦曲兮泣已盡)停梭垂淚憶征人(李白)
(烏夜啼停梭悵然問故夫欲說遼西淚如雨)塞門三日猶蕭索縱有垂楊未
覺春(王瑳折楊柳詩塞外無春色上林柳已黃梁元帝詩垂柳復垂楊)
客愁
客愁看柳色日日逐春湥蕩漾春風裏誰知歴亂心
和周繇廣陽公宴嘲段成式詩(唐詩紀事繇詩題廣陽公宴成式速)
(罷馳騁坐觀花豔或有眼飽之嘲詩及段答詩並六韻)
齊馬馳千駟(見論語)盧姬逞十三(樂府解題盧女者魏武帝時宫人也故將軍隂)
(升之姊七歲入漢宫善鼓琴至明帝崩後出嫁為尹更生妻梁簡文帝妾薄命曰盧姬嫁日晚非復少年時蓋)
(傷其嫁遲也)玳筵方盼睞(任昉箋盼睞成飾詳卷六)金勒自䟃𧽼(車&KR1780;詩意欲䟃)
(𧽼走先作野遊盤)墮珥情初洽(謝朓夜聽妓詩墮珥合琴心)鳴鞭戰未酣(吳筠)
(詩鳴鞭適大阿)神交花冉冉(江表傳權曰孤與子輿可謂神交)眉語柳毶毶(原注)
(柳吳興云窗疎眉語度)却略青鸞鏡(見卷四)翹翻翠鳳篸(吳筠詩鳳凰簪落髮)
(篸簪同)專城有佳對(古樂府四十專城居)寧肯顧春蠶(宋之問江南曲摘葉餧春)
(蠶)
光風亭夜宴妓有醉敺者(成式韋蟾同咏出紀事)
吳國初成陳王家欲解圍拂巾雙雉叫翻瓦兩鴛飛(魏志)
(文帝問周宣曰吾夢殿屋兩瓦墜地化為鴛鴦何也宣對曰後宫當有暴死者帝曰吾詐卿耳宣曰夫夢者意)
(耳苟以形言便占吉凶言未卒黃門令奏宫人相殺)
新添聲楊柳枝辭二首(一作南歌子雲溪友議庭筠與裴郎中諴友善為)
(此詞飲筵競唱打令有劉採春女周德華雖羅嗊之歌不及其母而楊柳之詞採春難及崔郎)
(中芻言寵愛之將至京洛豪門女弟子從其學者甚衆所唱七八篇乃賀知章楊巨源劉禹錫)
(韓琮滕邁諸名流之咏温裴所稱歌曲請德華一陳音韻以為浮豔之美德華終不取焉二君)
(湥有媿色)
一尺深紅蒙(一作勝)麯塵(四聲寶橤桑蕾淺黃色麯塵深黃色或以指衣或以指柳)天
生舊物不如新(竇玄妻古怨歌衣不如新人不如故)合歡桃核終堪恨(烟花)
(記煬帝以合歡水果賜吳絳僊)裏許元來别有人
井底點燈深燭(囑)伊共郎長行莫圍棋(違期後魏李邵啟曹植作長)
(行局即雙陸也胡王作握槊亦雙陸也李肇國史補今之博戲有長行最盛其局有博有子子有黃黑各十五)
(擲采之骰有二其法生放握槊變於雙陸又有小雙陸圍透大路小點遊談鳳翼之名然無如長行也)玲
瓏骰子安紅豆入骨相思知不知(紅豆名相思子詳見卷一宋郊益州方物)
(志紅豆葉員以澤素蘤春敷子生筴間纍纍綴珠注花白色實若大紅豆以是得名葉如冬青蜀人以為果釘)
題李衛公詩二首(新唐書李德裕字文饒元和宰相吉甫子也策功拜太尉進封)
(趙國公又陳願得封衛改封衛國公盧氏雜記李德裕武宗朝為相勢傾朝野及罪譴作詩云)
(云南部新書以為庭筠所作案此二詩語涉譏刺飛卿貶謫本傳可據與衛公無涉且本集首)
(春與丞相贊皇公游止詩云一抛蘭櫂逐燕鴻曾向江湖識謝公又題李相公賜屏風詩云幾)
(人同保山河誓獨自棲棲九陌塵則知此詩定非飛卿所作南部新書不足信也姑存之以備)
(考)
蒿棘湥春衛國門九年於此盜乾坤兩行密疏傾天下
(新唐書德裕所居安邑里第有院號起艸亭曰精思每計大事則處其中雖左右侍御不得豫)一夜隂
謀達至尊(新唐書德裕當國凡六年方用兵時決策制勝它相無與故威名獨重於時)肉視
具僚㤀匕箸(世說補崔瞻在御史臺恒於宅中送食備盡珍羞有一御史姓裴伺瞻食便往造焉)
(瞻不與交言又不命匕箸裴坐視瞻食罷而退)氣吞同列削寒温(南史蔡撙傳自詹事以下)
(咸來造謁及其引進但暄寒而已此外無復餘言)當時誰是承恩者肯有餘波
達鬼邨(新唐書德裕既沒見夢令狐綯曰公幸哀我使得歸葬綯語其子滈滈曰執政皆其憾可乎既)
(夕又夢綯懼曰衛公精爽可畏不言禍將及白於帝得以喪還)
勢欲凌雲威觸天(列子共工氏與顓頊爭帝怒觸不周之山折天柱絶地維)權傾諸
夏力排山(漢書項羽歌曰力拔山兮氣蓋世)三年驥尾有人附(後漢隗囂傳蒼)
(蠅之飛不過數步即託驥尾便得絶羣德裕與牛僧孺各立朋黨人指曰牛李)一日龍䫇無
路攀(龍䫇事見封禪書詳卷六新唐書宣宗即位貶為崖州司戶參軍事明年卒)畫閣不開
梁燕去(漢公孫弘傳至宰相封侯於是起客館開東閣以延賢人與參謀議)朱門罷埽乳
雅還(漢書曹參為齊相有魏勃欲參家貧無以自通乃早夜埽舍人門外)千巖萬壑應惆
悵(世說顧長康曰千巖競秀萬壑爭流鮑昭詩千巖盛阻積萬壑勢縈回)流水斜傾出武
關(柳宗元館驛使壁記自灞而南至於藍田其驛六其蔽曰商州其關曰武關)
題谷隠蘭若(見段成式絶句辨體集以為庭筠詩似誤元稹詩注谷隠寺在峴山亭)
(側華嚴經願一切衆生常安居止阿蘭若處寂靜不動釋氏要覽梵言阿蘭若此言空靜)
風帶巢熊拗樹聲老僧相引入雲行半坡新路畬纔了
一谷寒煙燒不成(見卷三)
觀棋(一作段成式詩)
閒對秋秤傾一壺(方言投博謂之秤韋曜博奕論所志不出一秤之上說文棋局為秤詳卷)
(二)黃華坪上幾成盧(晉書柳毅於東府聚樗蒲大擲一判應止數百萬餘人並黑犢以還)
(惟劉裕及毅在後毅次擲得雉大喜搴衣遶牀叫謂同坐曰非不能盧不事此耳裕惡之因挼五木久之曰老)
(兄試為卿答既而四木俱黑其一子轉躍未定裕厲聲喝之即成盧焉)他時謁帝銅龍水
便賭宣城太守無(南史羊玄保善奕宋文帝與賭郡玄保勝以補宣城太守常中使至召之)
(其子戎曰金溝清泚銅池搖颺既佳風景當得劇棋漢書宣帝時金芝九莖産於圅德殿銅池中)
温飛卿詩集箋注卷九
