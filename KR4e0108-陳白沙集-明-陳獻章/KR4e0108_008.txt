白沙子卷之八
七言律詩
寄太虚上人用舊韻
衆生尊我我須勞公在吾儒公亦豪數點曉星
滄海遠一牀秋月定山高性空彼我無差别力
大乹坤可跌交十二萬年如指掌且拚閑弄在
甄陶
寄定山
影響驅馳等是勞風流今古幾人豪但聞司馬
衣裳古更見伊川帽桶高岩徑無風松子落翠
屏終日白雲交定山樣子從來别詩變堯夫酒
變陶
封博羅何孝子廬墓詩卷
春夏誰開發育功直憑天地閉秋冬三緘欲了
西涯意諸作還經老手封活水有源終到海遊
絲無力秪随風肯將吾道千年計跳入羅浮四
百峯
重約馬默齋外海看山
春風擬進赤泥舟曾約看山此共遊落蕊忽過
三月半先生能復一來不不堪老我痴猶在且
喜嬌兒病巳瘳想得渡頭楊柳樹清隂閑弄釣
魚舟
代簡荅黃大理仲昭
先生面目入中年海曲丹青不遣傳尺簡豈堪
頻問訊两亰還說舊因緣餘生可試屠龍技畢
嫁纔消鬻犬錢九曲棹歌君莫唱千秋誰和武
夷仙
代簡荅林蒙庵用前韻
忽忽浮生又一年圖書老矣待誰傳人非爲巳
終無得我與先生似有緣六十懇辭兵部禄尋
常亦欠酒家錢武夷九曲君應到争向區區問
學仙
次韻荅林别駕
誰㰱南𬈑一口清惠陽别駕不勝情春雲可待
成霖雨空谷還來問朽生每恨功名欺老病閑
將律吕寄新聲白頭滿眼知音少却愛夫君盖
未傾
杖
一杖何妨九尺材白頭筋力小低回西崖拄月
翩翩去浦口挑雲得得來原壌見之休扣頸醉
鄕扶我且&KR0742;杯一生用底公須愛持贈山僧恐
未該
與陳聦
秋風两見莆陽子皂盖青笻去復回眼底流年
三十許脚跟行路幾千來未知世事真能忘初
得家書不肯開若問江門何許見两涯春雨長
青苔
輓袁侍御
九載宜興共太平長官能事問生靈霜臺白筆
宜當路北極中天拱列星眼底两塗分淑慝手
中三尺有雷霆却疑夜半龍川雨直爲高賢洗
汗青
山齋秉燭話同遊十九年中酒一甌赤縣敢辭
烏府召江湖先有廟堂憂諸公不意辰星少百
計猶須晚境休何處龍川子規鳥爲君啼恨五
更頭
近陞憲副翁公以占城國主自海南來(省過)
白沙索和李黃門諸公韻
炎氛莫近使君驂清雨爲洗瘴天南聖朝簡卑
公何忝長夏驅馳老尚堪林下朝朝還暮暮水
邊兩兩復三三忽逢海上夷王過又把新聞續
舊談
留朱甘節誠庵先生之姪也
早從太保學關西三十不官人得知到處自稱
西楚客逢人只說李承箕百錢挂杖還雙屨千
里低頭但一碑江上竹枝歌正好留君况是月
明時
中秋與朱甘節白沙賞月呈甘節兼寄其
從子玭
天壌與君分楚越中秋高坐白沙庵雖無絲管
留人醉且對滄波與客談桂樹何年攀月窟竹
枝今夜唱湖南外沙子弟通家舊一一煩君語
阿咸
元旦試筆
六載虚叨供奉恩白頭吾亦兩朝臣閭閻擊壌
今弘治簡冊編年又戊申日色小薰穠李晝風
光欲醉乳鶯春廬岡此景誰分付也到江門不
属人
天上風雲慶會時廟謨争遣草茆知僯墻旋打
娛賓酒稚子齊歌樂歲詩老去又逢新歲月春
來更有好花枝晩風何處江樓笛吹到東溟月
上時
次韻李子長抵江門之作
江門之水流千春玉臺之山多白雲此山若觧
留人住此水應須與客分雲谷丈人終不老舞
雩童子又成群去時若問來時見尋樂齋前對
此君
送李子長還五羊
津頭看水坐成痴天地閑人我却知此日江山
初見子向來風韻更因誰春波蕩柳舟難繋暁
樹啼鶯枕欲欹江上明朝空引望白雲何處久
支頥
寄廷實用前韻
囀花黃鳥更狂痴報得春光滿地知千首有詩
都寄子一瓢無酒可干誰夜來極飲花神喜江
上長歌斗柄欹還憶舊游三两軰眼前今古涕
交頥
得陳庸書寄莊定山
族子不須疑用舍定山休更問行蔵千年天地
逢開闢一代規模見主張老惜筋骸雖伏枕分
甘藜藿也高堂觀棋莫道無高著當局輸羸又
未量
約諸友遊圭峯文都報子病不果行
西望蒼崖意巳傾怪來天道與人情雲頭似墨
朝垂幕雨脚如絲夜擁綾三約兩違真未信百
憂千筭卒無成相看獨有南山老打硬猶堪逐
後生
與廷實同遊圭峯别後奉寄
弄罷飛泉下玉臺青天何處首空回城中春雨
君高卧竹下茆亭客未來坐隔談鋒終日笑碑
封丹蹟幾回開孤舟莫負秋來約同到厓門白
浪堆
千尋嶺上更登臺再到丹丘忘却回雨歇山齋
人已去月明江舫夢還來不拚鐡杵唐針利豈
乏金篦刮眼開回首崖山多感慨英雄枯骨漫
成堆
用前韻寄文都曝日臺
君家曝日有高臺君坐臺中日幾回旁舍先生
扶杖過平湖縣博寄詩來不知天道晴還雨屢
見山花落又開巳有高人來指點白雲何處路
旁堆
次韻李世卿雨中
南北東西眼欲連簷頭風雨夜鳴泉天低鄂渚
衡山外人在江門海水邊愛酒時時同李白論
詩稍稍到庭堅故人觧致西山鳳想脫漁蓑上
畫舡
李憲副若虚枉顧白沙别後賦此
江門相見忘平生何處長安盖已傾素壁龍蛇
騰十丈清談賓主破三更鶯花舊領詩全好山
水初經眼獨明不怕長風吹大舶使君一口吸
南𬈑
偶成
秋月朗耀秋風清漁翁自歌還自聽却慙夜半
留雙睫早爲人間了六經賢聖當爲天下極何
人不共此心靈從前欲洗安排障萬古斯文看
日星
與世卿閒談兼呈李憲副
風光何處可憐生共把閒愁向酒傾今日花非
前日看少年人到老年更秦傾武穆憑張俊蜀
取劉璋病孔明萬古此冤誰洗得老夫無計挽
東𬈑
禮樂猶存魯兩生至今聞者尚心傾乹坤已正
高皇統制作還随漢事更世情迥與淳風别山
色須看過雨明枕底白雲閑一片直從南斗跨
東𬈑
酒醒西岩看月生此懷此夜向誰傾百年自信
官情淡两耳那聞世態更露飲秋蘭分楚客詩
連石鼎對彌明五湖煙水能多少更整絲綸釣
八𬈑
午枕清風汗不生鼻雷打到日西傾東西山色
移床看六十年光轉瞬更廬阜白雲真太華玉
臺高閣小朱明丹青若更閑分别老子江門是
一𬈑
草長津南薙復生隂晴天氣欲相傾短簷風暖
偏宜睡古瑟絃高且莫更有客艤舟留信宿呼
兒問酒出黎明短衣江畔聊延竚又聽漁歌徹
四𬈑
病裡風光如隔生泥尊名酒爲誰傾不將蓴莱
還張翰也把茅根與率更松下白頭眠卓午沙
邊赤脚步平明安期久矣無尋處知在南𬈑是
北𬈑
獨立滄茫笑此生瘦笻幾尺也扶傾新傳隻屨
無多售舊濫吹竽亦小更往往詩嚢随李賀深
深酒&KR0678;寄淵明世間未必如公足山有飛雲水
有𬈑
碧酒三杯春又生偶逢騷客各披傾楊雄織字
終誰譲家媪知音却屢更舊管一題都迭蕩新
收半卷轉高明封緘遠寄而宗老月在青天影
在𬈑
羞將白髮對黃生信未通前意巳傾門静客稀
偏足話山廽埭遠不知更鷄鳴桑柘孤村暁日
出東南一角明我欲與君同辟榖不携妻子住
滄𬈑
月下懷世卿時在南山
世卿昔赴南山召今見南山問世卿信宿世卿
向何處一片南山空自青滄波脚底機全活勾
漏嚢中藥褁靈且傍鐵橋携笛上亂峯明月試
吹聽
寄外史世卿玉臺
两崖樹石幾重衙冨貴人間未足誇到寺客携
元亮酒在山泉煮玉川茶高軒倘許重過我多
病仍便久卧家對月不禁秋思得清吟分付一
籬花
病領詞官不到衙老慵無意向人誇四時好景
偏留句两腋清風每試茶司馬雖稱題柱客薛
公猶在賣漿家近來山寺多高興更作詩豪對
浣花
城扉半掩更休衙客子山中句可誇階下西風
吹落葉僧呼童子掃烹茶著書歲晚堪投筆見
月宵來定憶家記得西甌舊游處滿舡秋雨木
綿花
江城吹笛月斜衙回首秋巖寂可誇世外一眠
那有夢腹中三斗却須茶文衰東漢無高手詩
過中唐少作家笑殺平原趙公子當年毛薛眼
全花
記旱用前韻
蕭管聲停刺史衙豊穣無復去年誇禾焦百畝
還輸稅菊到重陽可泛茶僯壌兵戈悲此役隔
村煙火問誰家諸公果觧憂民極肯筭腰金不
鏤花
得鄧俊圭書
舞雩童子亦同遊陋巷高賢得自求漢老豈非
徐孺子宋人何獨薛居州數莖雪報年華晚獨
樹風驚昨夜秋書使遠來深有意白雲高幘岸
羅浮
九日李鴻兄弟携酒從予登舍北小廬峯
四望書所見寄世卿圭峯
山愛廬峯節愛名登臨衮衮到諸生千巖已見
昏鴉集两榼還挑大鱉行壠稻不收交馬跡寒
花莫賞更人情玉臺此日秋風賦誰敵縦横李
世卿
六十一自壽
世間甲子是何年毋鬢雙皤子亦然十數曾孫
羅膝下两三杯酒笑燈前尋僧野寺花迷路吹
笛江門月滿舡聖主萬年歌不足黃河清了
鳳翩躚
孤子今來六十一慈親巳過八旬三旌書門外
題新榜拭泪床頭換舊衫少有菑畬供俯仰不
妨漁釣老東南些兒别作長生計岩畔丹書有
兩凾
侍御朱先生將還亰再過白沙言别出示
同寅周先生送行詩因附其韻
老大師門浪我推飛騰天路是君期兩藩須按
兵民籍百姓當懸父母思燭剪山齋曾舊雨盖
傾亰國亦多時分携别作無言贈處處還君不
暫離
臨安守鍾美宣同姓將赴任過白沙言别
出示莊定山所贈詩次韻
崖門春弄海濤高太守當年共草茅山閣遠煩
青眼顧世情渾是白頭交功名此去期當道風
月何妨坐小舠敢冀千金收馬骨真成一笑擲
鴻毛
夜半海風來最高江亭卷我三重茆一林月色
暁還在四壁波光寒欲交皂盖忽聞催驛騎綠
楊長繋釣魚舠也知竆逹關天命誰把行蔵管
鬢毛
廷實累約遊崖山不遂世卿在數千里外
不期而同固亦有數次舊韻寄廷實
海中來覓羡門生雪浪如山故故傾畫舫兩期
人不至蒼崖一别歲頻更嘈嘈鼓笛轟雲下弄
弄波濤到月明誰道青蓮李居士一槎千里共
浮溟
和世卿留别韻
笑索南枝冷未禁詩情翻益别情深杯中涕泪
知郊意手裡推敲失島心赤壁去看横白鶴大
崖不著買黃金山僧許借山房睡只許僧分月
一尋
白首山中病不禁百年愚計謾成深四千客路
旁人笑去位憂端各此心何限詩留何限意一
嚢人當一嚢金江門細路細如線端爲高軒廣
尺尋
代陳汝岳謝李世卿撰玩琴軒記
先子當年坐一軒軒中高榜揭無絃斯文觸目
休論價世德流芳可盡年從此兒童堪我誦是
何風韻與人傳道旁雖有崖千尺不得名家一
字鐫
玄真送柑
溪園十月摘黃柑歲月將窮致小籃繞膝痴孫
高起舞百年乳酒正開罈色香夲出梨之右風
味真無嶺以南不惜霜根傳藥圃白頭還觧荷
長鑱
讀丁知縣行状申文後
州里懽騰此郡推揮毫今徹九泉知古來士論
都元氣天下人心自秉彛太史書須凢例定桐
鄕愛是長官遺憑君更向郊原問怕有人間未
采詩
得世卿南安書
嶺客歸時一信通匆匆燒燭待開封心知别去
千回折詩長從來一格工大意天開曾點識前
塗誰貸阮郎竆世間浩浩閑來往除是青山不
負公
世卿寄示經飛來寺和予壬寅秋舊律詩
復用韻荅之
山寺然燈客欲留客情到此淡扵秋詩篇可續
還杯酒行李無多共一牛峽水更看東逝急嶺
猿那肯晝啼休舊題回首今如夢巢父猶應咲
許由
將营土閣使人取材扵海山颶作舟踰期
始至喜而賦此
颶毋徒懷一月憂眼中材木稱心求老妻洗爵
傾紅秫秋浪來帆出白頭萬里滄波宜遠望四
時風月欠高樓時哉版築休停手二頃陂田幸
晚收
秋夕偶成小兒失觧聊以慰之
崔顥賦詩黃鶴樓白雲黃鶴兩悠悠江山供眼
不知老風月滿蓑還是秋三試吾兒雖失觧一
花司馬未簮頭何人久抱遺珠恨黑觜抽成白
觜抽
憶世卿廷實用寄景暘韻
東西垣竹影交欹坐到芭蕉月上時何處塵蒙
春試馬壁間苔没舊題詩一杯脫粟吾將老萬
里長風子可羈别有樵夫來歇擔晩涼松下一
殘棋
永豊劉景惠持吾亡友羅一峯事状來訪
白沙道其尊翁程鄕宰肅庵願友之意留
余舘中數日贈以是詩
儒官秋晚謝遲回林下齋扉不浪開顧我敢辭
千古述故人真爲一峯來風流想見雷封下消
息通傳雪浪堆明發仙舟聞解䌫屋烏情在莫
頻催
贈潘上舍漢用前韻
東山月上暮潮回誰遣歸帆趁月開草屋肻留
潘上舍玉臺還對古如來纔看溪樹交成幄又
見秋沙卷作堆半醉贈君歌亦半教兒還覆一
杯催
予欲爲一峯傳而患無所本其子梁撰事
状托程鄕令劉君肅庵肅庵以授其子景
惠至白沙予將考其事實爲傳無所復辭
顧吾文凢吾惧不如司馬可傳之遠景惠
行復梁兄弟以詩用前韻
北海英風夢始回誰將年譜到山開忽驚落月
神如在却對秋花咲不來雛鳳一群丹穴内殘
星幾點慶雲堆春秋畫筆終難擬天地斯文更
著催
晚酌示蔵用諸友
何處氤氲到此溪香林高樹望中迷瘦藤拄月
秋山遠破褐随風晩䄂低廬阜亦開新洞府玉
臺還是古招提黃柑白酒誰賓主不放今朝醉
似泥
風清月朗此何溪幾個神仙被酒迷雲水此身
聊起倒乹坤入眼謾高低因過紫極聞丹訣旋
把黃金鑄水提問我何如蘇内翰夜觀赤壁踏
黃泥
四人把手過龍溪一路梅花了不迷滄海月明
三島近白龍天迥衆山低客携卷子抄詩草兒
上松枝掛酒提盡日醉眠崖石上莓苔茵厚不
沾泥
涪翁指點好濂溪老眼青天醉不迷五老峯連
湖月白綠荷風颭水煙低無竆光霽還相接太
極圖書謹自提懶與時人談此事風流真個隔
雲泥
賞音無代無須溪我爲諸君略指迷開卷直疑
韓愈錯吟頭剛向孟郊低貪脩大藥遺真種争
得刀圭出粉提晉魏以前無近體獨憐陶謝不
拖泥
東溪牽犬過西溪短屐衝烟步步迷秋竹苔深
人語静古壇松冷鶴巢低山花折去空盈把春
酒沽來不滿提咲把長竿弄江月草間郭索尚
蟠泥
屋上青山屋下溪溪山何處使人迷岩頭老樹
排風正門外垂楊拂浪低東渚暁烟縈舴艋西
山夜雨落菩提㳙㳙却咲三江水未洗嚴光脚
板泥
漁翁向夜宿何溪月色蘆花到處迷蓬背風吹
黃葉過船頭浪捲雪山低晩來竿綫殊堪弄老
去干戈不著提自有平生烟水分何曾軒冕視
塗泥
丹青不寫武陵溪只記桃花也著迷芳草獨行
山路僻白雲相送洞門低咲呼竹笠前頭拜交
付詩嚢右手提風月滿山關不住他時須用一
丸泥
十一月梅開滿溪探花長是被花迷岩前老樹
藤纏殺路上横枝竹掃低香動酒巵羌欲㰱影
留山月不堪提逋仙此意還真否笑指江門屨
底泥
贈朱玭還郴陽
君過衡山不上山祝融峯在有無間青燈此夜
聞長嘆白髮何年許共攀碑蹟我留諸叔久酒
杯誰放世卿寬明朝又别東溟去還著東溟畫
裡看
得賀黃門克恭書
一封初展制中書萬里遼天見起居何處江山
還著我斯文今古正關渠傷心入夜思賢母老
眼當年識鳳雛濂洛諸公傳不遠風流衣鉢共
圑蒲
疊前韻寄廼子諮
少年誰授訪之書父子元來共廣居無極渾淪
親茂叔西銘特逹見横渠各駒獨步空凢馬一
鶚高飛失衆雛想得趋庭詩禮罷愕然木榻對
盆蒲
耳目無交不展書此身如在太清居雪消爐熖
冰消日月到天心水到渠一一園花都傍暖飛
飛江燕未將雛好春好伴須行樂束起松根七
尺蒲
和元夕客中韻
人間樂事此宵同高坐春風一&KR1239;中無地張燈
聊對酒是時聞雨不開蓬推敲一字須公得剪
刻千門亦女工厭見乹坤多事在紛紛萬有不
如空
次韻張侍御叔亨至白沙
生死遭逢未可知两生名氏至今疑自陳多病
甘爲退肯與閑愁博得衰冷雨侵人呼酒數瘦
藤扶老看花遲繡衣未咲茅根秃來請延陵十
字碑
舊事追惟喜復悲一生羸馬著鞭遲春來花鳥
偏留賞老去膏肓更莫醫蘇子瞻家真一酒邵
堯夫樣打乖詩同歌同醉同今夕絶勝長安别
後思
次韻張叔亨宿别
春草江門綠兩涯隔江人唱浪淘沙好春剛到
融融處細雨初開淡淡花僻地豈堪留客久連
床端合拜君嘉明朝愛得酕醄别笑脕藤蓑付
酒家
次韻鄒汝愚陽江道中見寄
幾番形蹟落堪輿我亦人間一腐儒遺我數篇
風格别思君一夜鬢毛疎未知滿眼誰能恕可
復竆鄕自作孤十二窩中春自在打乖正坐不
堯夫
春寒
江雲將雨弄春寒壊絮中宵褁作團二月北風
還浩浩幾程西路更漫漫忽聞鶯語當窗沸想
擬花枝翌日看天道隂晴也無定藥爐且可共
泥丸
容一之飲僯家酩酊仆地戲作(一之少有足疾扶杖)
山人早拄十年笻勃率高低笑殺儂拾得田中
雙草屐知傾花底幾郫筒虚空筋斗何妨打造
次文章莫浪攻見說綠楊津口月玉山先倒主
人公
贈曹御史
吹斷南風雨一川畫舡到處是青天公程我枉
聊經宿吾道君憂正百年東海病夫身自遠九
宵孤鳳眼將穿不知詩史千年下誰與平章贈
處篇
何宗濂書來推許太過復以是詩
後來鄕里不如前五百乹坤浪數年何地可扳
文獻駕平生願執菊坡鞭泰山北斗諸公地明
月清風病叟天竊比聖門吾豈敢汗顔窗下讀
來箋
題两山居士圖爲新淦李文光大賈
盤谷不知何處山君家真是兩山環萬杯春覆
酒遺老一枕日高天與閑水墨殘巾蔵措大江
湖前夢說邯郸披圖一笑逢摩詰北沜南垞欲
往還
讀林和靖詩集序
廟堂不坐周公旦到處山林有鹿麋北斗收名
千古獨西湖送老一枰誰鶴知好客來尋主月
爲疎梅出併詩未肯低頭陶靖節掛懷身外五
男兒
寄劉東山方伯用送緝熙韻
高山流水好鍾期不是西崖那得知舊雨僧齋
勞枉駕秋風薇省近傳詩堂堂白日青天見昧
昧蒼生赤子思神爽屡交終是夢幾時携手咲
支離
寄謝天錫
不了從兼病與貧小廬峯裡白頭新問誰肯我
同精舍垂老思君是故人世事轉頭渾覺夢烟
花過眼可憐春幾時來伴江門釣閑與諸孫講
舊聞
次韻鄺筠巢哭子
八旬老眼爲誰枯泪盡家兒不受呼天下誰還
禁此哭人間春已背公徂肝腸裂斷詩能寫氣
力傷多酒不扶正坐两州消息好不違家訓逐
貪夫
次韻李子長至白沙
山轉黃雲信脚行西風吹𬒮五銖輕勝遊自喜
多閑日衰病還堪逐後生白髮我因何事咲黃
河人見幾回清看君合伴廬岡睡不獨能詩一
技成
邀馬玄真用前韻
閑眠閑坐或閑行身老溪雲病亦輕客至正當
秋釀熟舡來莫待晚潮生江山偶得三人醉風
月還添一榻清昨日書來張主事頭顱空訝老
無成
駐屐岡頭望且行轆轤閑轉釣絲輕秋風篙楫
來無遠夜雨溪毛剪復生精舍晚開諸老共長
江東匯此門清李家子弟雖能賦浩浩之歌老
更成
再和示子長
名駒千里始能行何許雲霄一羽輕半個先天
無邵子幾回隔壁笑侯生幸逢聖主重華聖
遮莫清流徹底清手弄一丸無剰欠山林廊廟
總圓成
支離病骨此閑行搭颯短蓑何太輕人世萬緣
都大夢天機一點也長生借眠春草秋還綠偷
賞黃花晩更清莫笑老慵無著述真儒不是鄭
康成
與子長說詩忽聞有談方伯華容劉先生
德政者因用韻以示
皇皇孔孟老于行公履何階是不輕萬有乹坤
渾欲動一波滄海莫令生閉門想見衡山大照
眼遥分楚水清肯爲蒼生留不去三年方岳豈
無成
候玄真不至用前韻
公來不來客亦行上江舡逆下江輕空聞此日
悲吟在誰問從前太瘦生竹月曉沉山閣冷石
壇秋老菊花清人生佳會真難必十度商量九
不成
野菊籬前引客行白牛拖轉小車輕風流有樣
看前軰笑語忘機接後生霜簟夜攤巖屋冷月
瓢秋泛釣湍清東𬈑望斷漁翁地只賣江門一
劵成
次韻羅冕
高笠短蓑吾不疑白頭真結两生知天生男子
非無事公是閑人莫廢詩十月酒多留客久千
峯月朗閉關遲夜深自弄江門篴驚起前湾白
鷺飛
送譚士直春試次世卿韻
山藤短窄製蓑衣獸錦長披力不支插帽有花
羞我老鈎詩無酒送君遲相依綠樹聞歌鳥肯
著黃金買侍兒草尾河南俱有䜟不知來歲状
元誰
種梅
晚從種樹作生涯十一月梅移帶花根著不随
風偃仰墻低惟信月横斜夢中山我羅浮到雪
裡詩誰處士佳君欲尋梅何處是江門樵路更
旁义
種樹
早雨山泥滑屐牙瘦藤扶路入雲斜東原綠暎
西原白一徑松連兩徑花寒夜試看殘月掛春
風須著短墻遮江門亦是東門地我獨胡爲不
種瓜
長日山齋不弄棋只憑種樹遣衰遲小將梅逕
分枳殼不怕松根奪荔枝帶雨烟光春淡泊隔
墻花影晝離披等閑俗計休相聒拄杖來看又
有詩
元旦次榮敷韻
謝梅開杏了何疑一節花應一節知拍岸綠波
春映閣囀枝黃鳥日撩詩江山若惜開懷早歲
月偏驚聚首遲繋馬玉臺重引望白雲閑與鶴
同飛
輓黎雪青
詩草人收味月亭先生何處獨登灜山雲日暎
新墳白齋榜空懸舊雪青到了有生還似寄尋
思是夢不如醒秪應更坐蒲圑破讀盡琅凾幾
部經
劉進盛書來勸著(述用)舊韻荅之
一入商量便作疑可堪垂老更求知追陪水月
惟須酒管勾風光却要詩孟子生憂傳道廢仲
尼不怕著書遲青天試問東南上何處凌空拄
杖飛
用前韻寄羅養明工畫竹
東西舉踵笑人疑種種邯鄲夢豈知風雨揮毫
千丈竹江湖回首十年詩數杯歌舞嫌春淺高
枕乹坤得老遲聞道一枝棲亦足刺天那肯逐
群飛
玉臺次楊敷韻
咲倚長松咏晚臺三三兩兩共無懷人間紫府
千回夢我共黃雲一路來鹿洞當年尋李勃鵝
湖今日想東萊將軍夜半還能飲欲引東𬈑入
酒杯
與楊敷投壷
矢戰輸羸更不疑老年精力此壷知君期大捷
休疑手我放微酡好賦詩三舍避人心每下一
床對此意彌遲乹坤妙用安排外肯放絲毫到
奕棋
楊敷别後有懷
春潮渺渺獨乘槎春雨霏霏别釣沙海味豈能
甘此客華山真夲属吾家青垂綺陌千條柳紅
脫荒溪幾樹花老脚尚堪遊走在紫藤高拄赤
城霞
江門春雨送歸槎破帽排風落晚沙向暖野鶯
猶戀樹感春遊子未還家山瓶免續沽來酒草
閣空殘别後花明日越王臺上望白龍何處杳
飛霞
贈趙日新還潮州
千里徵文到此堂東風歸棹夜相將雨餘帽頂
天如洗花落舡頭水亦香考德每勞休講席臨
流親爲瀉椒漿潮人共守文公教趙德文章獨
擅場
送順德李縣幕岳兼呈吳明府
江上清風不卷沙山中濁酒未蔵家數杯送客
發孤唱半醉扶吾來小車莫使長官愁案牘當
令滿縣種桃花敝居正在廬山下幸不來時路
口乂
春日偶成
蛺蝶飛飛花映窗流鶯恰恰柳垂江出墻老竹
青十箇泛棹春鷗白一雙暖日暄風酣獨卧來
牛去馬亂相撞江山指點非無句誰致先(生酒百缸)
贈余進士行簡别
行蔵今古漫云云誰把妍媸鏡裡分鄊里論年
多拜我雲霄步武不如君短檠課好都黃甲獨
板門深只白雲欲識江門臨别意東風吹面酒
微醺
雨中偶述效康節
江門何處遣詩懷風雨終朝閉小齋同社客來
休見問卧家人懶不安排煙浮石几香全妙露
滴金盤酒極佳半醒半醉歌此曲不妨餘事略
詼諧
今雨還留舊雨氊滿襟涼氣似秋天偶因門外
無來客得向山中作睡仙樽爼喜歡朝暮醉鶯
花撩亂两三聮只消詩酒爲堅壘肯放閑愁入
暮年
山房四月紫棉衣無奈連朝雨欲欺老去杖藜
終稳便朝來花酒又淋漓昔賢曾共骷髏語今
日寧求俗子知莫笑狂夫無著述等閑拈弄盡
吾詩
次韻李憲副留别
一莖白髮未生鬢四尺黃金猶帶身歸去且看
湖上月相思還慰嶺南人情關遠别詩難寫花
不能言鳥爲申紫陌朱門天上事華山都道不
如貧
次韻薛廉憲見寄(華衮之褒非所敢當惟喜詩律之嚴整命童子)
(作越聲歌而和之耳謹依韻一首錄上不俟傾盖之愛與區區頌禱之忱一寓于此)
(惟高明察之)
嶺表生民澤可涯九泉吾恐躍枯骸豁開天日
驚人眼措點江雲詠此懷弄釣不生鯨尾浪入
山休攟鹿門鞋松根坐滿廬岡月夜引壷觴望
泰階
承白洲李先生見惠白米蛇酒香茗諸品
不勝榮感用韻以謝
舍釣開緘綠水涯偶來雲水弄衰骸即炊雪粒
供朝饌便寫蛇漿放老懷海上旌旗頻照眼城
中塵土未粘鞋廬岡此日還精舍賓主何時更
两階
次韻劉程鄕至白沙
七月紫蘭開我家是誰醉插滿頭花千峯有客
同文酒三日無錢落畫乂製錦手將龍𥙷衮釣
魚舡載月横沙人生出處各有意敢向秋江問
去車
九日小廬山示諸友
九月風光滿薜蘿一年天氣最清和泛花琖小
潘郎醉擊壤聲高葉子歌東海傾心狂措大南
山當面老頭陀謝生愛卜葵根宅說道葵根月
更多
九日下廬山
秋風浩浩洗芳蕤瘦盡千峯雁始飛南海一波
長不定西山半面却疑非醉拈秃筆題蒼壁咲
插寒花弄彩衣樂意滿腔推不去狂歌待得晚
鴉歸
奉陪方伯東山劉先生往厓山舟中作
且作東山管病翁乹坤今古笑相同高松落落
都擎日寒水𥻘𥻘又起風附子大黃天下藥虫
妖鼠怪世間兇數聲鼓角滄𬈑暮竒石舡頭鬼
拜公
東山至崖山議立慈元廟因感昔者夢中
之言成詩呈東山
海上一陵何處封劉翁今日問陳翁天翻地覆
諸王世草死崖枯十月風慨慷尚餘精爽在依
稀猶作夢魂通江山指點真還我棟宇商量果
待公
元日有懷楊榮夫示陳東淵
今年酒不對榮夫來歲東淵對我無人結静緣
依嶺屋日浮春色上桃符哀鴻呌月今何向野
鶴穿雲不受呼老得身閑須愛惜蚤馳虚譽費
支吾
代簡荅林蒙庵先生
空山歲晚未逢君天許窮交只白雲賢聖中庸
非我夢東南風月可誰分浪求去馬真堪笑欲
報來鴻未有因千古遺篇都剰語晩生何敢復
云云(蒙庵問所著書)
次韻興化王太守諸公會飲顧通府宅見
憶白沙聮句
兀兀騰騰且白沙鐡橋歲晚未移家子規枕上
無人喚枳殼江邊有酒賖萬物有成寧免壊百
年無喜復何嗟漁翁欲語滄𬈑外安得諸公共
釣槎
次韻顧通府儗歸索和章
山居還有事權無童子朝朝告水符我得此生
真得矣公知人懶不知乎一春花鳥篇章廢萬
里雲霄羽翼孤惟有白龍池上月夜深來伴老
樵夫
眼中魚鳥異飛沉天損真誰不受侵别駕何須
稱我病諸公那肯借人深三年入報天官政再
命來腰刺史金何許幔亭君欲去虹橋跨月幾
千尋
次韻吳獻臣明府
白雲流出一溪閑照見人間咲咲顔年少不妨
投筆早路危須信著鞭難乹坤許我具隻眼名
利真誰破两關千古伏波如白日等閑猶謗載
珠還
千古聖賢孰與閑穎陽剛好對商顔看來彭澤
都無累歸去紫桑便不難踏裏嬌兒方偃蹇登
高贏馬怯間關思君坐歇江亭雨何處蒼煙鳥
欲還
小酌次韻
清齋不厭紫芝貧夢裡衡山欲借春日麗好花
花當妓水流孤月月随人香醪數斗過伏臘高
笠一流無主賓醉睡不知春事晩風飄紅雨點
苔茵
散髮老翁歌飲醇飲醉天氣正初春鶯花歲辦
千篇課風月天生一樣人不腆杯盤由老婦極
疎言貌接親賓香輪不輾蘼蕪破又長溪頭幾
尺茵
次韻世卿贈蔡亨嘉還饒平
大崖居士此彈琴誰繋孤舟綠渚尋滄海我真
忘僻遠雲山公肯到高深鼠肝䖝臂都歸幻雪
月風花未了吟滿眼欲知留客意廬岡孤月正
天心
林子逢至白沙作示之
舊雨還君紫菊詩秋風過我白龍池應看衰俗
人情破肯放中流柱脚欹弄影果誰非稚子請
纓正自不男兒人間若問逍遥化紫極宫中有
一碑
世卿赴順德吳明府之召五日不返詩以
促之
何處千杯一放歌楚雲剛好共婆娑百年幾見
都難說一日三秋不啻過索笑梅花催拄杖照
眠山月滿吟窩高栖遠卜衡陽下却到而今夢
更多
今雨相逢聽此謌江門漁父老婆娑紫霞酒琖
千回醉黃鶴仙人兩遍過這莫支離親藥褁何
曾造次出眠窩廬岡凖備明朝飯小市津頭蚌
蛤多
一之夜歸自楚雲臺失足墜臺旁溝諸生
拽出之予聞大咲與世卿各賦詩唁之
力危掉却手中笻正賴諸公救得儂横加斷岸
懸雙足滿吸清溝到幾筒綿力不禁心轉怯衰
年長苦病交攻無端輕洩天機破能躍能潜果
在公
次韻顧通判夜泊江門見示
病裏春秋六十更酒杯無日不淵明還將白髮
供人事自許青山不世情版籍又勞今别駕風
花帶管老先生紅蕖綠浪江門路肯放孤舟半
夜行
送羅服周觧館
戀戀江門愧爾曹不離酒處見揮毫等閑歲月
抛鉛槧不賣聲名到桔槹幾個兒童供白髮一
年燈火伴青袍看花肯續春來約莫待黃鸝辭
碧稍
尋梅飲李鴻宅用服周韻
應有花神候水西暁林香霧隔窗迷君謀萊婦
肯沽酒我愛孤山來杖藜香影句中無樂府梅
花村裡有招提東風未到春先到莫向南枝著
眼低
次韻顧通守
到處能開觀物眼平生不欠洗愁杯窗前草色
爛凝綠門外波光月蕩開歌放霓裳仙李白醉
空世界酒如來春山幾幅無人畫紫翠重重疊
晩臺
留世卿飲用前韻
大崖居士且徘徊老婦家中喚洗杯園花當檻
春饒咲竹洞封雲晝不開一冬莱飯留君住萬
里風舡破浪來若比詩情似坡老楚雲臺是妙
高臺
與雷震東
何處黃公客欲還黃公山亦小廬山往來雲水
兩三軰粧點春風花柳間岳色暁行湘浦望湖
光晴到洞庭看有詩都點逍遥送九萬扶搖一
日摶
與雷震陽
近午黃鸝鳴樹樹深春紅雨落山山誰開燈火
書帷地郎在丹青畫幅開醉墨收歸湘篋冨狂
詩抄與郢人看墻隈只欠梧桐樹高翼還随老
鳳摶
與李嚴
野鶴將雛到海還楚雲歸夢幾鄕山羹墻見我
三湘外歲月還君五嶺間杏苑不禁春意閙美
人争捲繡簾看長安莫買乖崖醉太華長留睡
老摶
次韻顧别駕江門夜泊
雲卷晴波千里白帆收落日半江明遥看煙際
樓臺迥不受人間鼓角驚碧玉偶逢須著眼黃
花已過更揮觥眼中别駕如君少傾倒尊前接
後生
次韻伍南山賀碧玉樓新成
脚底江山不浪開小樓占此是天裁光流南極
窗前枕春滿東𬈑掌裏杯碧玉久亡今復見白
雲朝出暮還來梅花又報羅浮信月上江門載
影回
百尺空中天眼闊三更月底夢詩成安排枕几
還公睡已有闌干信客凭鄕里過從盧行者海
山或遇羡門生當年碧玉無留賦何處青雲更
擬凌
再和碧玉樓韻
乹坤真妙此臺開一一皆因造化裁意了梅花
難著句眼空江海咲浮杯未分無極源頭在誰
畫先天樣子來碧玉樓中閑隠几千千山遶文
川廽
讀世卿藎卿挽五羊鍾狂客卷次韻
李家兄弟各才良誰爲酬知水鑑光天地好人
還自好古今狂者豈皆狂碧油帳遶青絲鞚紫
錦嚢封白雪章萬里平江能送我十年燈火夢
淮陽
次韻見訪
春暁不扄岩上扉遶闌紅紫欲開時花來勸飲
誰禁得天不能歌人代之滄海匯爲雙帶遶青
山高起百重圍赤坭居士來相訪䄂取雲笙月
下吹
飲酒
酌酒勸公公自謌三杯無奈老狂何坐忘碧玉
今何世舞破春風是此蓑一咲功名卑管晏六
經仁義沛江河江門詩景年年是每到春來詩
便多
君莫停杯我爲謌我今忘我是誰何避人懶弄
舡頭笛對影非無月下蓑廬阜春雲眠華岳江
門秋水釣銀河竹弓挽住閑人手漸覺年來射
鴨多
再依韻荅子長
罇酒相逢喜欲謌眼中人物又如何山光開戶
青遶几草色停舟綠滿蓑東泛與公剛到海西
遊去我莫踰河古今勝負弹棋手閑笑人閑局
面多
聽到人間寗戚謌馬周無病謝常何江邊野艇
眠依竹日出東山催著蓑自古或由詩入相如
公真有口懸河山樓盡日同揮琖花落黏罇晚
更多
逍遥華頂放仙謌華頂不登君謂何仰攀明月
天幾尺中借狂夫地一蓑亦見軒轅來鑄鼎不
聞夫子嘆臨河赤城路隔芳菲斷一醉碧桃春
更多
張主事報林縣博歸過五羊用飲酒韻
太白峯頭太白謌太白不歸天奈何風雨驚回
一場夢江湖拈起十年蓑山僧借喻葫蘆纏武
帝收功瓠子河若道維摩元示病老夫當日病
還多
張地曹見和飲酒數篇復韻荅之
若比漁翁别調謌不將遺響弄隂何往來釣瀨
生春水多少歸人著舊蓑學士有牋飛紫禁(張東)
(白上䟽乞歸)東山無計謝黃河(劉時雍修黃河)閑人只謾閑
料理春雨階前草又多
將至廬山有作和吳兆麟
欲翕還舒雲以之半隂半晴三月時君謌一曲
來陶謝我把諸峯坐武夷岸夾桃花蔵釣石春
來江水入園籬孤山蕩破廬山影看到廬山幾
丈詩
和景孚遊山
樹底樵歌鳥欲飛澗邊苔色上人衣碧雲洞杳
春蘿合紫蕨山深舊路微問我行蔵今老大伴
人遊走只童兒采芳莫道無年少領得濃香滿
䄂歸
青雲偶共白雲飛白雲閑暎山人衣一路風光
春淡泊隔林煙靄晝霏微江山到我無前軰造
物磨人是小兒花下一壼休瀉盡明朝留得送
春歸
得世卿書訝其太略
曠年爲别此封書應是山人半醉餘海月開罇
聊復爾楚雲回首問何如春來幾處藩籬破老
夢千年木石居笑割衡山共君老黃公何處且
茅廬(黃公世卿住處山名)
荅世卿書
報荅還山第一書筆端有眼咲談餘行蔵付酒
君亦醉兄弟論文我不如高榻忝同他雨坐西
山剛對此溪居因君料理安身處多少人間未
結廬
追和劉文靖偶得韻
千峯賖月飽清真到處風花對賞新菊徑豈無
蓮社酒遠師當與長官親經綸誰試期年手著
述空嗟百代人安得畫師深此意不將朱白浪
描春
三復遺詩有訂頑月中顔色見松關頭顱夲自
成三極嘘吸猶堪塞两間老至不知何歲月古
來無恙此江山莫輕語默論前代天與閑人賸
與閑
吳明府約過廬山不果使人送菊酒至用
世卿韻荅之
合是先生酒處偏菊邊月下不成眠兒謌野酌
三杯後花近藜床二尺前大塊了空無極眼濂
溪分付小圓圈長官觧記廬山否略欠廬山一
日緣
次韻顧别駕奉寄彭司寇(序云别駕顧勉庵聞司寇彭從)
(吾先生得請致仕還莆賦近體詩二章賀之謂僕受知於先生者不可無言旣示之)
(詩尋又以簡來促因述所聞附其韻爲和荅之謌非所欲聞於司寇者也)
今代爲官到六卿閩中此老最光榮面前路闊
身須退闕下人嗟代有名晩秫還家新釀熟溪
鋤試手藥苗生相看不厭壼山好笑拂松根坐
月明
二䟽誰參漢大夫都門今賣送歸圖豈無經濟
酧當宁已道頭顱非故吾自古功名關寵辱幾
人廊廟不江湖木蘭之水清無恙以配先生不
可乎
嘉會樓用顧别駕韻奉荅熊侍御
遠之非有近非無草色花香造化模俄頃咲談
飛鳥過丹青樓閣爲公扶煙霞舊隱移匡阜水
月新墪有鑑湖若個江山可蔵拙幸來相賞莫
相圖
夀王松坡用西涯韻(清戎王侍御父)
雪晴騘馬自知津誰道梅花不是春玉節趍歸
生日酒松坡未了白雲身父子箕裘真有是江
山冨貴小看人往來獅子峯前路洞口榴花幾
度新
待黃太守見訪時當考績入亰
端陽春好是公開公莫朝天不放回肯來嘉會
留一日更傍梅花勸幾杯踏歌漁父江邊醉吹
篴仙童海上來問我擁旌何處客畫舡撑月此
徘徊
病中寫懷
世間賢智皆青瑣海上田家只白雲多病一生
長傍毋孤臣萬死敢忘君諸公莫要連章說先
帝曾將短䟽聞何處擁旌來勸駕買羊沽酒惜
殷勤
緫爲功名欺白髮不將冨貴薄秋雲雖然久病
無官况每拜名香祝聖君九十萱親誰待老
幾莖竹主話空聞定山何處無來耗惹得江門
夢寐勤
送左秀才次韻
脚底千峯不作難天涯相望幾間關孤村水月
能看客一路梅花直到山畎畆未應同我病乹
坤那肯放人閑東南更有春如酒肯到明年二
月還
雲蘿處士挽詩
誰開三畝卧雲蘿洛下元稱安樂窩風月尚留
詩卷在經綸只放酒杯多身將沙鳥還賓主情
擁山花當綺羅四十五年成一夢乹坤回首悵
如何
次韻汪御史留别
百代文章百代儒小將碧玉贊黃虞功名路上
多塵土桃李人間見此夫頃以高談知識量未
聞俗態是規模不因指示晨雞唱白日誰知有
两徒
張生以詩來謁次其韻荅之
閑坐蒲團幾個穿晩留一影畫漁舡日長睡榻
千峯裡春近柴門五柳邊在處雲山皆我樂後
來衣鉢是誰傳諸生莫有登瀛步愛結而今病
鶴緣
八年春部書復至顧别駕以两司之命來
勸駕用舊寫懷韻賦詩見示荅之
恰恰啼鶯初變樹翩翩官騎忽穿雲杯觴花底
香迎客鼓笛樓前閙送君老態一時都共見公
謌三疊敢相聞白頭空有丹心在北望天遥敢
戀勤
名教可尊誰敢後少年空有氣凌雲得終殘喘
留將母直擬孤誠死報君俗變唐虞今日計德
光堯禹萬方聞太平何處無歌頌卧聽蒿萊擊
壤勤
贈林府尊
收歛精神入太清藉茅無計遣書程两三别駕
風随動十數花封月最明露冕江山無愧色攀
轅天地有真情東風欲别仙城樹滿路啼鸎是
頌聲
夀月溪翁爲順德主薄張如玘
花影搖溪水半篙晩風送上釣溪舠乘流曳轉
波間綫擊楫歌翻月下騷元亮此生惟盞酒瑶
池何日更蟠桃僯封主簿徵詩急再拜江門致
幣勞
次韻鄺筠巢早春見寄
城郭塵埃不到身扶溪看老百回春里中物態
渾非舊墻外桃花只賣新此老直於三代見諸
郎雖在一官貧楚天何處堪回首目斷襄陽不
見人
次韻王樂用僉憲見寄
七十餘年未覺新躭眠猶是向來人春杯斟盡
啼鶯外晩笛吹殘釣渚濱人世謹防開眼錯此
懷得恐到頭真青山果是無心出何處眠窩共
卜僯
次韻孫御史别後見寄
冥冥宇内繆相賢處世如撑石瀨舡赤土喜逢
三日雨清談留到二更天山中宿鳥知投樹水
底潜魚不離淵明日畫舡賓不顧襲龍翔鳳有
來篇
白髮滄波了歲年偶逢佳客話延緣鳳毛五色
能驚世駿骨千金表好賢索莫杯盤津口月掃
空雲霧水中天寧知此地千年下追詠能無千
載前
次韻張侍(御叔)亨見寄
月出不扄溪上門白頭漁父向人言扁舟自唱
濯纓曲四海共知明主恩小飲未嘗沽市酒狂
書時復弄茅根相思也有臺官夢夢見當年住
處村
家國不分無二門君今與我皆忘言五倫首重
君臣義一體元同骨肉恩長養嘉苗休失實剪
除惡木不留根他年我見張文獻異代風流嶺
外村
北溪容球來訪荅之
孤月正酣東閣睡清風又到北溪舡看君迥出
諸容右問我何如十載前劍氣燭天堪引望桃
花照眼未須憐山中碧玉仙家物已証先生作
睡仙
三月風光遍海埏誰家園裏棹觚舡一身&KR1858;理
三杯内萬古乹坤半醉前幾度寄書言自愛何
人挈榼荷相憐自從托契中山後却笑地仙是
鬼仙
鄧俊圭喪兄慰之
每恨思君不見君一哀何處隔秋雲客來每及
難兄問訃至那堪故友聞碧玉三年空枕塊廬
岡四尺自封墳青天幾度看明月骨肉無言兩
地分
次韻王叔毅弘行人見寄
駐屐花邊聽鳥音青山何處想登臨肩頭伊尹
方能任脚板鴟夷未了心歷歷更宜觀往古炎
炎何敢羡于今相逢杯酒喜共醉相憶詩情還
自深
高棲何處可迯名說著衡山便有情不住三年
思乃舅可無一字寄金陵&KR0984;衣豈是無高論若
水還應作貴卿他日五峯供我粥不知誰是老
門生
次韻余行人濂見訪
年富豈知行路永眼高猶喜閱人多荒村古木
雲長鎻白鳥青天水不波老竹忽看高鳳下短
墻無筭小䖝窠憑君寄語東山道神禹無功在
九河
贈劉秀才
江門舊雨長公詩今日江西學者師弘治以前
無此詔宫墻之内幾人知詩書豈但供時好進
退多應與世疑百歲光隂同轉瞬老夫雙鬢已
如絲
次韻荅張天祥秀才
一處尋芳九處空遠随溪舫訪溪翁請還几杖
歌春鳥學製綸竿弄晚風幾樹江山憐晩暮十
年遊走羡兒童張生來問衡山道又問衡山孰
我同
次韻孫御史擬弔崖
瞬息人間三百年尋常興廢不須憐羌胡此賊
真無頼中國何年壊守邊信國不來知有罪魯
齋當仕豈忘天太空不語乹坤病萬歲千秋老
泪漣
容彦禮率諸弟同在館下彦昭彦禮彦貞
相繼而逝彦潜今又卒感而有作
水光山色兩依然不見當年載酒舡老我交游
疎後進君家兄弟散朝煙兩峯(彦昭號)脚蹟今安
在(彦昭常遊永豊江浦謁羅一峯莊定山)彦禮碑詩久未鐫(某欲爲彦)
(禮墓誌未刻)莫道江門空識我千秋遺話及璣璿
悼彦潜用原韻
山樓耿耿夜燈然誰借東良一日舡泪逐花溝
因暮雨愁迷鵑樹慘朝煙養生有命妨新學入
社無題侈舊鐫茔次若將昭穆定九原新兆有
東璇
次韻劉少參嘉會樓
一曲江邊一小樓滿川風雨夜來收扁舟東泛
桃花水香徑旁通杜若洲樓下脕蓑眠翠浪樓
前揮𬒮揖浮丘公來二月春多少两度詩筒向
此游
天氣初炎過此樓江邊春色未全收煙消垂柳
初凝岸風逓平荷尚隔洲破屋數家還碧玉好
山何處更丹丘兩公勝會真難遇結綺臨春是
别游
寄李世卿
再過湘江踏浪過一帆西去傍煙蘿家臨漢水
心無住人到衡山興亦多豈是兵戈愁阻絶不
因婚嫁笑蹉跎白鷗肯信閑於我也觧忘機浴
遠波
湖北竹枝高自歌釣絲千丈引垂蘿煙霞脚底
真曾到歲月人間頗厭多雲水與君終浩蕩題
緘寄我莫蹉跎秋風脫駕衡山下共泛清湘明
月波
次韻張東所元旦見寄
未到朱陵古洞門一封先荷沈公恩睡竆殘臘
還憂病吟倚東風欲斷魂紫盖不知誰是主青
天無盡鳥空鶱山人只合山中老一歲桃花種
一根
再用韻荅黃大參見寄
數篇何處好懷開疑是江門得意回嘉會樓前
曾駐節芰荷香裡小持杯急呼童子燒香讀重
遣黎生送酒來咫尺端溪不能到只憑清夢與
徘徊
别來幽抱不曾開長夏思君日幾回使我能吟
白雪曲須君共對紫霞杯彫枯老鬢尚未已狂
殺春風肯再來莫爲廬山動高興紫薇花下少
徘徊
荅鄧督府
不見如今五十年賢關風韻想依然衰齡我有
無窮朽督府公通第一箋願托經綸均嶺海莫
辭將相作神仙孤山鶴啄孤山月不要諸司費
俸錢
次韻臨汀鄔先生
水滿江門弄釣時一篇誰借病翁詩忽聞天外
舒長嘯都與人間作廣基海月偶紆南斗望風
光未遣北人知欲知此後相思處千載神交在
舞雩
贈童子久住侍父入亰
還著小坡随長公天葩未吐孝經通青襟誰不
羡童子白髮我徒成老翁曝日家聲從此大凌
雲氣魄盖人雄曲江清獻鄕先逹敢道後來無
此風
三贈文都
小住江門四十年隔波相應荷相憐窗開四面
客通刺酒覆三杯月到舡身上紫袍知有相畫
中碧眼亦真傳明朝庾嶺高回首萬里晴波正
接天
静軒次韻莊定山
崆峒道士出山頻還入崆峒作主人當說夢時
都是夢未逢真處更求真團蒲坐破千峯月信
手椎開六合塵無極老翁無慾教一番拈動一
番新
次韻奉荅廷贊别駕王先生見寄
年去年來年復年浮生此夢尚依然不知草閣
千峯外坐到蒲團幾箇穿馬跡交時駑亦進鳥
鳴哀處鳳還遷兖州别駕憐同姓不欠人間二
頃田
次韻梁平樂見寄
江山吾愛豔陽天花柳青紅共一川眼底秪應
無外物筆端何病不能圈幾番作夢因何事兩
度傳緘莫有緣共語喜逢丘御史沉痾端爲長
官痊
次韻荅太虚上人
雨過山中百卉寒人間回首又春殘徒聞有病
肱三折未試回生藥一丸石洞棲賢終苦節太
虚持律最清端年來雖闡蓮經教却與無言是
一般
次韻沈督府見寄
誰是朱陵洞裡人世間此畫合描真一瓢未醉
山中聖七字先傳筆下神青玉有期看我老紫
芝無語爲誰春還公一岳一萬丈半點飛雲是
近僯
不住東南四百峯鐡橋山淺笑迷蹤喜聞世外
無塵地來伴巖頭掛月松藥鼎便分煨芋火道
人元是賣薑翁先生數上衡山頂紫盖峯前望
白龍
壽吳黃門母
何處思親錦卷封荷花高映壽顔紅喜看還雜
來天上不覺依稀是夢中幾歲風光依北極半
簾月色見真容不辭頌禱遥相賀却對江山語
未工
用筠巢翁韻兼呈翁
酒處能歌未盡陶還從酒處說功勞每因興去
開三徑日對花來醉幾遭春意滿腔成浩笑花
神覿面見揮毫南山向晚無真意只謾悲吟也
未高
邸報劉亞卿先生以今冬十月得請還東
山喜而有作
衡岳五峯青貼天諸仙高步碧雲巔特書八字
非常見遣告三生是别傳一壼想共朱陵酒七
字先哦紫盖篇(紫盖山名)今夜江門看邸報東山元
與岳相連
和荅李子長見寄
賢聖由來病有之那堪一病屢移時心寬不怕
思眠早性慢終應得老遲白首喜同湛雨坐青
燈細話子長詩定山却喜劉文靖賢軰如何都
不思
次韻莊定山曲阜道中
曲阜之民如崇陽五畝之宅樹以桑太牢不驚
天子詔百里豈負聖人鄕争得綠蓑插羽翼可
憐白髮來羹墻先生也未忘洙泗獨立源頭一
詠長
次韻莊定山謁孔廟
六經如日朝出東夫子之教百代崇揆之千聖
無不合施之萬事無不中水南新抽桃葉碧山
北亦放桃花紅乹坤生意每如是萬古不息誰
爲功
卧游上游莊湛民澤
上游洗足意如何到我來時還放歌秋半寫空
迷菊酒月明舞爛釣江蓑閑將野馬爲賓主笑
把山花當綺羅人道上游真個好上游固好遇
人多
黃雲之高高幾何黃雲山人發浩歌短響入雲
白雪曲長裙拖地赤藤蓑黃鸝自愛蔵深谷野
鶴高飛出罻羅山路相逢休問訊山靈掩口笑
何多
次韻張主事荅鄧督府
萬古人心萬古天江門漁父笑空眠幸逢嶺外
千山静共荷臺端一老賢群趍豈尚班行簇美
譽當令世代傳却憶東山天下望不留今日鎮
三邊
撥悶漫書
撥悶江樓病有詩詩成即事直堪嗤江山莫嘆
無前軰造物何嘗不小兒物遇歲寒形自性天
于定後見真機大易發揮群聖遠碧玉山人近
有詩
自怡堂爲增江湛演題民澤世父也
十畒林中半是塘一蒲團卧花中央百年真樂
超人世萬&KR0676;清風在此堂洗足正當鐡橋水振
衣小坐黃雲岡四百影斜孤頂月任是神仙也
括嚢
丁長官祠秋祭示里人
蒼凉月色皎秋晴海闊天高思巳冥當日疲癃
均乳哺于今畎畆盡墻羹一詞巳表桐鄕愛列
傳還須國史成霜耀星華朱鳥上水涵山骨鐡
橋清
夢莊定山遣使來問夢中以詩荅云
定山歸後再清康夜半呼兒喜欲狂夢遣長鬚
來問病故應早歲見羹墻文靖一生随老筆太
虚四大作禪床南北地殊生異世先生何處問
行蔵
暁枕
碧玉山樓暁枕眠獨吟樓上笑陽關人世誰爲
兒女態道流空說化形仙衡岳開山秋正好舂
陵望岳地相連碧雲野路無羈絆五尺丹藤两
屨煙
荅雪齋先生惠曆
滄波老父多閑日碧玉先生著破巾一榻久便
深谷卧百年長借内臺春新書每用知時令寵
貺多應及里人鶴舞雲飛皆得意坐看百粤盡
歸仁
次韻吾縣慱見寄
黃菊開時霜滿林山風吹冷薜蘿襟肯忘沂水
歸時詠也到廬山酒處尋自得不須言有命太
虚元只是無心白頭不作人間夢一笑江門契
亦深
次韻鄧督府見寄
眼看百物随時過路有千岐到處多想見精神
官裏坐不離文字手中摩白衣管領千峯醉黃
菊商量九日謌堯舜浮雲無一點廬山何敢更
嵳峩
衡山和李子長見懷欲過江門
新詩把讀大開懷久病諸生擬到崖身上綠蓑
都舞破雨中黃葉忽飛來酒逢菊日何人送月
照柴關每夜開廬阜歸來見束髮華陽巾好爲
公裁
秋來風月不開懷暮遶朱陵百丈崖青玉拂開
壇上舞紫鸞搏入手中來野心雲水潜孤笑老
眼乹坤病一開誰道李家無子弟紫冥句在不
堪裁
再次韻荅子長
懷極開懷是惱懷捉君手拍到天崖杖挑南極
星随去人到西山鳳不來久坐或聞仙馭過登
高時見洞門開誰知山石書題遍笑倩何人爲
緫裁
次韻汪鼎夫侍御夀母生日
可恨白雲無羽翼白雲朝暮在江南君親扵我
皆無盡忠孝須君两不慙錫命有封當第一折
肱治病不論三高堂夀斝重陽近又借黃花一
度酣
次韻吾縣博登嘉會樓見寄
醉下江邊百尺樓浩歌一曲有陳留想當詩舫
忘眠夜正是廬岡見月秋青紫要途何足顧江
湖豪氣未全收去尋野馬氤氲地即是人間第
一流
贈林教諭汝惇
舞雩聲響在春殘只隔人間幾片山偶此通名
秋竹院共君弄艇蘆花湾常於嶺右觀諸夏剛
被梅花送一寒普贈乹坤唯一點萬古長留宇
宙間
贈鐫者何侃
一鐫一字一磨礱萬歲千秋感激同未蠟碑前
元属我到書丹後却須公萬里雲霄回鸑鷟滿
池風雨舞蛟龍不知費盡閑心力誰傍斯文與
計傭
贈何侃如潮州刻三利溪記用潮州寄韻
咫尺荆州地肯容清光偏照蓽門中獨憐孺子
才堪賞不道詩人巧更竆已見千門傳好事可
辭束帛聘鐫公潮陽父老如相問爲說周陳共
此風
聞緝熙授平湖掌教
偶從道路得行蔵南北音書又一鄕溟海心情
真自遠平湖風月可誰將山中舊坐香根老耳
畔新聲木鐸長衰病未知何日起扶留窗下正
抄方
詩罷憶世卿廷實用前寄景暘韻
東西垣竹影交欹坐到芭蕉月上時何處塵蒙
春試馬壁間苔没舊題詩一杯脫粟吾將老萬
里長風子可羇别有樵夫來歇檐晩涼松下了
殘棋
次韻廷實示學者
樹倒藤枯始一扶諸賢爲計得無粗閱竆載籍
終無𥙷坐老蒲團亦是枯定性未能忘外物求
心依舊落迷塗弄丸我愛張東所只學堯夫也
不孤
讀茂卿次韻呈定山先生詩有夢入羅浮
之句用韻寄荅時世卿在白沙
鶴避茶煙信有之買田招鶴是何時百年睡息
深華岳九曲歌聲斷武夷有客到齋言種樹呼
兒插柳當編籬誰知萬里東橋月夢破羅浮亦
有詩
東橋茂卿住處
彼此衰榮更共之年過六十是衰時藜羹頗恨
無萊婦卉服都忘在島夷水暖河豚吹細浪露
寒秋蟹過疎籬江天好景無人畫每要先生藉
入詩
太虚上人以所註定山種樹詩見寄喜而
賦此兼稿呈定山
四十年前從事勞老來萬首放詩豪這回種樹
心全子若個山僧眼揔高米送定山居寺近書
來南海與神交白蓮不結楊州社賓主依然是
遠陶
追次康節先生小圃逢春之作
時物紛紛共闘妍好春多在語鶯邊傍花随柳
我尋句剰水殘山天賜年竹逕旁通沽酒市桃
花亂點釣魚舡而今我是孫思邈自古高人方
又圓
悼李九淵
九韶已死徵君老我與深之事偶同此夜北風
吹白髮舊時明月對蒼松聲名還許軰流上歲
月忽消鉛槧中莫笑腐儒無厚業尊前乂手鳳
駒鴻
弔子陵
羊裘不返道終疑玉帛雖來事可知天下君臣
光武詔世間膾炙子陵碑故人不改狂奴態一
事堪爲百世師九鼎漢家從此有聽歌山谷老
人詩
桐江秋水來天地照見千年老鳳還太史直書
形迹外先生猶在是非間交情此去投當宁年
事何勞列從班欲向東吳問遺老江湖容有此
翁閑
先生如此亦天民高坐桐江一水濱却到陵夷
排亂賊方知名節是忠臣白鷗自去江湖遠黃
紙向來道路頻往往見人東廡下傷心一代帝
王真
過康齋吳與弼先生墓
桐園三尺聘君墳猶有門人爲掃雲此日英靈
應識我斯文風氣莫如君吟殘老杜詩千首看
破伊川易幾分未了平生端的事九原風露倍
酸辛
弔鄒汝愚謫石城
少年爲意儘崢嶸謫死天涯二十零舊雨不留
花縣榻秋風還閃石城旌兒啼母絶家何處水
宿山居路幾程人事每將天不定文章何用博
虚名
江月無光江水寒角聲杳杳夜漫漫孤兒歲月
初離乳夫子風流儘盖棺身後豈知名可貴世
間長苦路行難鴟夷不亂當年計還得雲門枕
上看
弱女孤兒哭作團歸槎渺渺倩誰看乹坤敬士
此邦伯生死交情非長官遠陌不堪竆望眼寸
腸何直百憂端欲陳薄奠無由致園橘山𬞞領
一盤
脩短榮枯分各該荒江落日爲誰哀詞林當日
人如夢唐肆今朝馬又來功利紛紛難入手乹
坤滚滚負多才若將禍福論天道顛沛如公豈
理哉
留别諸友
無賢路自愛清風卧絳厨道人或逢人賣屨眼
中誰謂我非夫他時得遂投閑計只對青山不
著書
釣渚風長裊故絲水花含笑海鷗疑都將老子
行蔵意分付東𬈑水月知自昔盡從巢許後而
今豈異帝堯時憑君寄語張東所更與飛雲
作後期
石門次林緝熙韻
與君傾盖定前言來往青山十五年老我自知
難用世勞君相送過貪泉清言晚對江邊寺離
思秋生鳥外天留取西華一樽酒春風還擬上
江舡
孤舟昔繋飛來寺白首重來十四秋君看秋風
吹彩鷁何如老子坐青牛留情世事終何𥙷得
意雲山亦易休見說䕫龍滿朝著九重應許放
巢由
不寐
一飯不忘溝&KR0676;心白頭冰雪更相侵妻烹野菜
晨供飯兒點松燈夜對琴賦拙任留司馬壁碑
成不賣退之金無端昏嫁相料理獨聽疎更到
夜深
次韻張東海
老去人間久廢談青衫不改舊啚南道超形氣
元無一人與乹坤本是三何物坐中春坱北幾
時鏡裡雪䰐鬖白沙詩語如禪語試著南安太
守參
南安贈龍溪李知縣
玉枕山前逢使君西風吹破玉臺巾手中玉斝
休辭醉鬢脚黃花别是春鳳曆流年供俯仰龍
溪他日看經綸憑君若見蒙庵老爲說于今白
髮新
回岐道中
回岐接水樹冥冥又是朝京一日程兩耳如聞
重譯語幾時不見五仙城朝無兒稚歌行酒夜
有巡舡卧打更欲識羈情多少在崑崙白
雲生
番陽丘先生遠示傑作二章仰仞垂愛之
厚感慰兼極章衰疾龍鍾無足爲故人道
者勉據來韻少布區區之忱耳倘過遼陽
之便假手錄寄以發克恭黃門一笑幸甚
昔從
天上拜
&KR0686;庭一别官河幾度冰豈有文章供史舘澷將
袍笏對山靈數株松菊猶三徑两棹風煙又八
溟欲寫漁翁寄廬阜眼中誰觧辨丹青
綠水青山置我曹江西遼左一神交短籬霜菊
誰供酒破屋秋風自𥙷茆愁業却歸窗下枕行
蔵更問易中爻痴兒多病慈親老不向清時歎
繋袍
李憲副若虚枉顧白沙别後賦此
江門相見忘平生何處長安盖已傾素壁龍蛇
騰十丈清談賓主破三更鸎花舊領詩全好山
水初經眼獨明不怕長風吹大舶使公一口吸
南𬈑
聽秀夫誦定山先生之作
高格英風忽两聮故人耳順是今年誰還敢擬
三千首我也前知八百仙淡淡菊花秋滿把陶
陶松蟻日高眠定山倘許吾扳駕突過堯夫擊
壤前
廬阜書舍和潘百石
半畆還叨地主恩北來岡阜亦稱尊水搖荔子
紅當檻雨洗萆蔴綠遶門飯後一床便獨卧晡
時三&KR0678;喜微温何人爲借丹青手寫過書齋也
未村
一飯區區亦有恩千秋罍洗定誰尊先生終日
卧隱几童子幾人來掃門晴旭滿窗啼鳥亂春
寒如酒著人温江門煙景還多少獨倚寒松望
遠村
青山别樣與人恩絶勝黃金買得尊從此往來
喬木下可人風日短籬門窗臨綠沼晴曦動爐
有丹砂伏火温莫道我無徐孺子又同廬阜又
同村
滄𬈑著艇未還恩又結廬岡土宇尊六十乃扶
居士杖尋常不過酒人門江山儘放襟懷闊風
日頻來笑語温只欠一詩閑道破無人走告定
山村
城中借竹且蒙恩竹在崇岡竹故尊萬里滄𬈑
都座下一條官路自江門長驅李白詩中逸不
舍尭夫酒後温笑問地官張主事病翁今日住
何村
程鄕學生鍾宏求社學記贈之
千里來携欠一啚東南村搆幾糢糊人扶世教
何妨切老向斯文自愧疎雲谷許還徽國主周
溪流到長官居秋風海上無竆意也向程鄕社
學書
四言詩
題畫松泉爲張别駕吉
水流石間生两松樹洗耳掛瓢無此佳處幸逢
堯舜那無巢許
撥悶
久病在床展轉莫舒我欲觀化有握其樞人有
善願天必從之我病幾時我念西馳我行趦趄
如飢思食如寒思衣動惟厥時匪亟匪徐魚躍
鳶飛乃見真機天豈不知天偶遺之吾將尤誰
我聊任之撥悶以詩
示湛雨
有學無學有覺無覺千金一瓠萬金一諾天命
流行真機活潑水到渠成鳶飛魚躍得山莫杖
臨濟莫喝萬化自然太虚何說繡羅一方金針
誰掇
示黃昊
高明之至無物不覆反求諸身覇柄在手
五言排律
月桂自白石移來
金粟初分我花仙不吝人煙霞三畆宅草木百
年身影入青霄舊香傳白石新爲誰工態度夲
自惜精神翠竹旁通徑緋桃正隔津生憂兒女
狎莫摘老夫嗔坐久風回席行遲露在巾當時
尊玉茗平地隱冰輪收歛還真性生成荷大鈞
相逢山水地一笑武陵春
貞節堂栢
栢下拜群孫年華栢旣尊皇風動高盖聖澤溉
深根一事堪詩傳千年仗魯論撑空疑有力印
月自無㾗日出江門近春回海角暄細香浮竹
院深色映籬門身謝看花塢家貧賣酒村陶然
綠隂處高枕弄吾丸
景雲田蓢尾
蓑笠堪從事少年農圃情乘潮打两槳落日照
孤城山廟題詩過汀鷗代鼓驚提携新耒耜寂
寞舊棋枰挾被防春冷攤書讀晩晴兒曹依本
分吾道在躬耕
旌節亭瓦雀
瓦雀喜亭栖丹青意自迷雨餘穿麗日花底啅
香泥並語聲全碎追飛羽忽低悠悠去繒繳欵
欵戀榱題卵育非無地兒群或引梯慣行書案
上漸滿井欄西不羡彫籠養真堪畫卷携由來
親白首那更避青黎狎久如私睨喧多類滑稽
行蔵非社燕飲啄溷家鷄度嶺千回歇排風幾
寸躋冥鴻於汝軰滄海一涔蹄
七言排律
王僉憲問一謾述
客來問我一如何碧玉高樓夜夜歌廬阜一壼
開我酒江門八尺贈人蓑杏壇多士無顔子洛
下遺書病首科且就玉衡觀轉運那曾珠斗見
森羅古來相遇難如此無怪人間說夢多
南海祠下短述
虎門千頃雪翻騰中有長鯨鼓鬛行看弄漁舟
移白日欲抛塵土住滄𬈑江西不得誇彭蠡李
白何須醉洞庭天際有山皆古色水邊無樹不
秋聲一春桃李風吹盡萬里乹坤雨洗清畫舫
乘空書卷白晴霞映水布衣明不辭海上兒童
識亦有祠前老樹精歲歲放歌來此地晚年偏
喜不簮纓
代䟽荅五羊諸友
白頭哭子豈堪聞信有玄穹怨不仁精爽已歸
千佛國玄纁未贈九原身求之夢後心如失病
是愁中藥不神鬢脚又添今日白庭花何異昔
年春東君此意誰分付又遣黃鸝喚向人
古風歌行
聽李深之說綠護屏聖池歌
天風吹斷雲冥冥隂崖露滴池水清牧童投竿
蛟龍怒空山白日雷霆驚好事何人觧尋覓李
生爲我言歷歷安得徤步上崢嶸萬里直見滄
波横更憑猛手碎嵯峨一徑密遶青松多池旁
是我安樂窩近者青松遠滄波紅塵溷溷如吾
何
除夕呈家兄
去年除夕色未稿今年除夕兄巳老小弟朱顔
不如昨但說窮通無醜好山中茅屋二十年日
月逝矣如奔川兄弟五男并四女啜菽飲水同
炊煙慈母年高白髮少二十孀居憂未了眼前
黃口那得知争覓梨栗相喧炊我年未老筋力
衰耒耜即付大頭兒童牛生角禾登壠爲我且
給通家糜
别蒼梧席間呈謝大參叚都閫
蒼梧城中三日雨暁坐肩輿辭两府參西藩者
謝大夫枉與叚侯同出祖&KR0984;衣搭䬃濫西席對
坐一文兼一武三人相逢豈易得一金便作華
筵主酒酣擁盖回仙亭立馬蒼茫别容與
贈陳冕
南有滄𬈑水北有崑崙山我屋正在溪山間瞻
望不遠行實難白雲朝暮常漫漫桃花欲開梅
又殘問君此去何時還
過端溪硯坑
峽雲鎻斷端溪水白鶴群飛峽山紫獨憐深山
老鴝鵒萬古西風吹不起安得猛士提千鈞亂
石溪邊夜搥碎
行路難
穎川水洗巢由耳首陽薇實夷臍腹世人不識
將謂何子獨胡爲異兹俗古來死者非一人子
胥屈子自殞身生前杯酒不肯醉何用虚譽垂
千春
修外海赤坭嶺墓作
赤坭岡頭封馬鬛生荆死竹無日月晚生曾孫
賤又劣仰首蒼天泪流血載鉏入山日已决北
風吹我篙櫓折悲鳴中夜聲鳴咽暁踏荒山馬
蹄熱開榛伐樹功務捷指揮群㒒口喋喋須臾
豁見天然穴高下山川甚蟠結西南諸峯青不
絶東北漫漫海波貼向來淺土悲滅裂再掘又
恐靈氣洩復以玄石置墓碣永示雲來千萬劫
人生貴賤那可必下山復作兒女别
釣魚效張志和體
紅蕖風起白鷗飛大網攔江魚正肥微雨過又
斜暉村北村南買醉歸
秋雨書事寄黃叔仁
嶺南氣候殊中土七月初竆乃無暑樹杪晝蒙
密密雲簷前夜滴絲絲雨忽聞海上長風生卷
入寒城翳鍾鼓東舍今晨母殮兒西僯昨夜夫
埋婦人間生死不可期慟哭蒼生奈何許
與黃叔仁乃父題東溪卷(并引昔余大父渭川府君居此)
(溪上與黃氏故僯也去之六十年矣閱此卷有感而作)
春煙漠漠溪溶溶鳥鳴終朝低竹叢桃花亂落
溪水紅白首一人扶一笻醉中忘却溪西東誰
載咿啞進酒篷朝歌昔舞煩兒童吾廬若在兹
溪上如此風光不譲公
憫雨寄叔仁
去年無雨榖不登今年雨多種欲死農夫十室
九不炊天道胡爲乃如此自從西賊來充斥一
十九年罷供億科徵不停差役多歲歲邊江民
荷戈舊債未填新債續里中今有迯亡屋安能
爲汝上訴天五風十雨無凶年
得林憲副待用書奉寄
午枕起攀庭樹株見戴白笠送君書開緘快讀
不見字世事滚滚終何如傾盖一談未可少悵
望萬里徒區區願言保此無壊身烈火不觧燔
空虚
自伍光宇墓還登蓬萊絶頂
故人墳前澆我酒白日欲西回馬首磴危道險
不可躋下馬長鬚扶两肘三步一噫五步停引
吭出舌肺腸鳴此時平地慮顛踣仰首十丈梯
崢嶸以手捉㒒肩以足踏崖頸躋攀欲上分寸
難又恐翻身落深阱山北鳴鵂鶹山南呌軥輈
豺虎伏莾狐狸遊天地衮衮令人愁小童魚貫
上復休絶頂始得岩巒幽開顔一望隘九州弱
水涓涓扶桑樛中覆一杯滄溟流穹然青者吾
羅浮神仙葛白俱蜉蝣湖西先生去十秋五羊
詩客徒淹留數公陳迹或可搜死者已矣吾何
憂後來諸生繼前脩努力莫倦蓬萊遊
有鶴寓懷先友丁彦誠邑宰
有鶴獨睨臨江樓雪衣迥映江天幽問爾莫是
蘇耽流蘇耽一去三十秋人間膏火不可留欲
往從之嗟無由鶴聞我言九回頭欲去不去增
綢繆四野無雲風颼颼矯翮萬里須臾周顧我
欲下非丁侯
題畫春草
蘭兮蘭兮翳灌莾棘刺蒲芽逓消長野竹抽稍
一千丈巨石盤雲覆仙掌鶺鴒三三兼两两鼓
翼飛鳴齊下上仰視玄穹極高廣稊稗瓦甓皆
真賞半酣一爬誰老癢五羊城中鍾雪舫
荅惠菊
玉臺山中冬酒熟玉臺氤氲聞紫菊香帆帶雨
來山家九尺一莖紛天葩主人持酒向花笑坐
下無花詩不妙近者擊壤歌二千菊花之音如
響泉陳村老人植菊手玉蘂金華光照牗世人
有眼不識真愛菊還他晉時人一瓢酩酊廬山
下萬乘之君不得臣
讀東坡年譜
坡翁春秋六十六脚債一生償不足黃州去後
惠州來無何又向儋州宿瘴雨蠻風經幾時放
歸便&KR0556;毘陵木熙寧以下至元符中間老稚圍
舡哭婦女倉皇吏卒欺坡翁已&KR0556;臺官獄平生
幾冊篋中書一一旁搜付回禄西望眉山不知
處俯仰乹坤何局促假令坡翁活百年長領詞
官稱玉局氣節文章古所難先知孰與愚公谷
丈夫當自慎出處何爾呶呶蒙毀辱
戲題張千戸畫松
張侯畫松人不識松不畫横惟畫直上干青霄
下盤石倒卷蒼龍二千尺神物安可留屋壁變
化虚空了無迹不然恐遭雷斧闢左手執弓右
持戟取勝無過萬人敵侯莫畫松費筆力
夢匡廬
老年心折何處山昨夜夢鼔潯陽柁九天無雲
瀑布飛聲落長江震吳楚望湖亭邊延五老遠
之近之無不可欲携五老還滄𬈑一囊又借長
髯我
與世卿同遊崖山作
海風晝號山木折黑浪夜撼蒼厓裂有廟扵此
昭臣節吾昔大書吾腦熱天冠地屨華夷别萬
古不使綱常滅角聲鳴鳴旗獵獵樓舡將軍過
擊楫楚客傍觀嘿無說肝腸裏有三公鐡南山
老人紅玉頰久坐松根待明月
題梁先生芸閣
聖人與天夲無作六經之言天注脚百氏區區
贅疣若汗牛充棟故可削世人閗見多尚慱恨
不堆書等山岳舍東丈人號芸閣高坐松根自
鳴鐸摳趍童子慎唯諾口授心傳爲小學孝經
論語時參錯子史平生盡拈却寄以斯名聊自
謔講下諸郎頗淳檏誰敢作嘲侮先覺讀書不
爲章句縳千卷萬卷皆糟粕野鳥晝啼山花落
舍西先生睡方著
題馬默齋壁
屋後青山屏翳合簷前綠樹煙花匝主人閉門
履不納跏趺明月光遶榻客來問我笑不荅但
聞山鶯啼恰恰橙橘盈園野芳雜門外一江深
映閤四時八風誰管押煙飛霧走龍騰甲拙者
孤舟持酒榼成化十年甲午臘
偶得
衡山西遊何時還暫寄漁蓑水石間又恐風吹
江日殘扁舟打落蘆花湾教兒且築大雲山
可左言贈憲府王樂用歸瑞昌
可可可左左左費盡多少精神惹得一場笑唾
百年不滿一瞬煩惱皆由心作若是向上軰人
逹塞一齊覷破歸來乎青山還我白雲滿座莫
思量但高卧
贈左明府考績之亰
六十花封一高要高要得公當不小阿衡事業
世豈知天下經綸此中了百里萬里大小同語
默出處非殊調君今考績赴天官我只弄我江
門釣
力疾書慈元廟碑記
北窗一榻羲皇前青燈碧玉眠三年慈元落落
吾所憐兩崖山高青閣天崖門之水常涓涓一
碑今爲東山傳虚言不扶名教顛久病江湖落
日前嗚呼此意誰與言嗚呼此意誰與言
墜床詩
母子之愛天所維廬岡數步扄幽扉近者夢寐
常追随墜身床下如僵尸把火來照我爲誰久
病不死長命雛側身東面䰟依依
六月十夜枕上
歲歲與年年幾見春秋過枕前有時自放春風
顛堯夫擊壤歌千篇大醉起舞春風前碧玉不
知今幾年望望衡山眼欲穿世卿兹來何延緣
枕上
江門水上廬山顛蒲團展卧羲皇前洗手一弄
琴無絃江門之水常淵淵月光雲影江吞天安
得古今名家如劉文靖莊定山題一言洞視千
古如浮煙江門水與銀河連又何必栖栖向釣
魚臺上來打眠夫然後信性氣果江湖行蔵動
星象同符羊裘老子未化之跡可見之形以爲
曠世之賢而思齊其賢也耶
示諸生
江門洗足上廬山放脚一踏雲霞穿大行不加
竆亦全堯舜與我都自然大者便問躍與潜守
身當以藩籬先世間膏火來熬煎市朝名利相
喧填百年光景空留連丈夫事業何由宣昔者
綠鬢今華巔烏呼老去誰之愆
病中寄張廷實用杜子美韻
碧玉丈人天性直長以語人人不識胸中一部
蓮華經江雲浩浩江泠泠時取黃鶴樓中老鐡
笛傍崖吹之江神歛袵無人聽安得張乖崖來
分與衡山一半令日在衡山爲我作粥便是當
年事業成
與謝天錫
先生大事久未㐮造次千人不啓齒先生老竆
旋渦佛滅頂驚心羅漢水麥舟遇我盖非難凶
歲探嚢誠未易佳城許譲白牛岡借助希微非
我意爲我寄聲謝韓子紛紛薄俗古今然所幸
男兒竆有志後山之後豈無人百丈中流看砥
柱
與黃叔仁題心泉
夜半汲山井山泉日日新不將泉照面白日多
飛塵飛塵亦無害莫弄桔橰頻
民澤自白沙館告還謁母故以歸爲望
黃雲山人風韻奇擊壌亦唱堯夫詩頃者省母
增江湄梅花雪月如見之西風千畆稲垂垂再
把葫蘆斬纏歸出門莫作兒女悲陽關三疊徒
嘘唏(黃雲乃民澤所居之洞也)
贈黎申兼呈克脩梧州
蒼梧夜床廬阜冬帆獨透夢中彩筆子須投海
上黃雲我當種短歌送子子合知無病呻吟何
足諷
感事示黃生叔仁
親老需甘軟家貧乏囷倉賣文應不免爲恨故
難忘揮俗黃生激辭賓子覺剛爾曹雖得罪無
愧在門墻
王樂用僉憲江門看病别後賦此
木葉吾衣草吾屨鳥觧唱歌花觧舞天際虹橋
萬丈高䄂裏青蛇三尺許破帽衝開華頂雲西
望衡山久延佇堂堂名教天命之六六洞天誰
是主五羊城中老法星日昨江門看病去
惠州葉從事夜忽于江門垂釣得二尾魚
送山厨作饌戲贈之因懷舊釣伴張主事
廷實
取適愛魚生取魚愛魚死所取旣不同瀕江魚
滿市何日歸來張戸曹明朝且去州從事
白沙子卷之八(終)
