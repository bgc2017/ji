白沙子卷之六
七言絶句
戊午秋開化吾廷介縣博校文於我省念
太夫人初度之辰在十月八日撤棘之後
幸公程之便趍歸爲夀詩以送之
高下元從脚板分江山冨貴幾般人吾家子弟
官情薄欲把行蔵夀老親
題伍光宇碑隂
幾年滄海一碑成身後何須嘆不平天遣老兄
生少子千秋寒食祭公茔(兄伯饒近生一子爲伍光宇後)
喜黃在登科
半醒半醉一儒巾黃卷青燈二十春晚醉鹿鳴
君莫訝龍頭還属老成人
龍頭還属老成人夜半雷聲已變春莫爲晨昏
留不去安車扶上白頭親(在有老毋在堂故云)
安車扶上白頭親徐積當年也爲貧憶昨扁舟
淮上路青山吾拜墓中人
題松雪圖
元時有個趙松雪松雪于今又属誰一幅丹青
一瓢酒廖公來乞老夫詩
半江十詠爲謝德明賦
江湖城市氣交吞誰放蘭舟繋柳根肯與漁翁
通水界白頭破浪在江門
獨速溪邊舞短蓑月明醉影共婆娑手中握得
桐江線釣破江天不要多
水面煙濃白鳥低數峯青鎻夕陽西隔波莫是
仙源否恰到波心路已迷
隔波晴色裊孤烟萬樹桃花錦一川夜半天風
吹海立探花人在半江船
水到江心五百弓白鷗雙起雁孤衝竹篙點碎
菰蒲月如此風光我共公
畫紙敲針一杜詩水生花落两天機西風捲市
塵高起也到江心不觧飛
溪槎汎汎月中眠横占波間一半天何許少年
三五軰夜深僯舫呌攤錢
碧海雲深鶴夢勞人間無地著盧敖不知若士
曾來否試向波心問小舠
醉則高歌醒復悲老仙那有獨醒時江間碧浪
三千頃都與回公入酒巵
半江秋水映斜陽幾個神仙坐水旁酒是逡廵
花頃刻一尊韓愈對韓湘
經陳氏家廟
牡蠣墻高一廟深緣岡松栢晝隂隂我家爼豆
茅茨下只少黃金不少心
題萬松庵璧
昔年曾賦萬松軒一飯松根有俗緣旋摘黃花
傳白酒真成東老對回仙
過東涌(周貢士抱乳兒久住出迓)
鄕曲論交大父餘耳根狼藉病翁書小兒莫道
無靈性也傍寒塘望笋輿
經曝日臺(周鎬所築鎬亡無子止一女)
何處猿聲更斷腸夜聞孤女哭凄&KR0765;淚㾗滴著
臺旁樹縦到春風亦少芳
寄袁腪林敬
頗憶江湖林子翼小齋留飯更袁暉人心人面
人人異賢軰如前共飯時
南州香櫃久流傳亦賣東湖草屨錢莫共諸賢
理鉛槧只治香櫃過年年(暉治香櫃自給近爲社學師矣)
歲首詩緘寄早梅路傍先倩秉之開而今两眼
西風淚誰觧傳聲到夜臺
若道鴟夷觧了心五湖何用更千金魯連長揖
平原去風月無邊碧海深
林緝熙縣博張廷實進士何孝子子完先
後見訪既而緝熙往平湖廷實歸五羊子
完還博羅因賦四絶
春水江門一葉舟幾人來此看垂鈎浮雲一散
無蹤跡飛盡桃花江水流
昨夜江門把春酒滿船明月唱陽關五羊城中
消息斷君去東吳幾日還
四百峯頭白鶴知老夫八月有幽期爾家正在
羅浮下莫向春風怨别離
長髯遺我一囊山鐡橋流水非人間我今决策
山中去踏斷鐡橋無路還
夢遊天台
路入天台第八重洞門剛與赤城通脚根點到
虹橋下一笑那知是夢中
伍伯饒送蜂窠至用韻荅之
獨憐溪竹隠花叢待得南山後到蜂昔日往來
凾谷口如今只用一丸封
晚蜂隊隊過山房何處歸來嘴脚香辛苦奉君
臣子分可堪奴軰日偷嘗
賽蘭花開
晴光三日轉花枝坐對微馨忽有詩㳙滴未嘗
花上露南風莫只報人知
曲欄砌下少人窺戲蝶遊蜂忽滿枝君欲尋花
須早計只今猶是未開時
微風巾袂細氤氲楚畹叢中别有春啜茗亦嫌
風景殺明朝載酒是何人
山花豔豔綴旒傍君愛深紅愛淺黃楚客見之
揮不去向人說是賽蘭香
次韻南山送蜜
萬古西山杇骨叢中有䰟魄化爲蜂餓死空窼
不飛去猶爲君王守故封
寒花索寞不成叢口腹吾慙入臘蜂覓蜜嬌兒
啼夜半未成新釀又開封
知從何處宿花叢清暁飛來又幾蜂定有香魂
招不返遠尋芳氣落花封
處處山花好蜜房絪緼岩壑爲誰香相思道遠
無由寄此味年來只獨嘗
戲贈館賓
松風和雨洒柴關過午雕胡飯始飡今日華卿
休怪訝往年飢鼠囓陳山(嘗舘白沙)
讀林進士信宜祭母墓文
淚血今朝灑鳳山鳳山元只在人間非關旅殯
無尋處不與皇華共載還
天涯四尺不封墳一去鳳山三十春莫辭更向
山前問恐有漁樵是異人
袁侍御道龍川訃至
何處龍川去不歸山南山北雨雲飛晚風晴捲
三千尺好與歌筵作舞衣
憶昔青陽動海濱隔年草木預知春如今行路
無顔色盡是青陽去後人
次韻柳渡頭荅鄊友
溪南溪北荔枝垂五月荷花欲捲旗忽有酒船
邀半路三杯不記主人誰
飯罷雕胡坐石磯白雲閑與鶴同飛神仙若道
吾無分那得身輕减帶圍
題林進士廷玉継毋陳氏挽卷(廷玉幼嗜醬薑其母每)
(求扵旁舍給之)
與兒醬薑兒勿號前毋生之後毋勞大統岡頭
寒食酒一杯和淚洒香茅
五月菊
露飲霜飡不記秋黃花三昧室中求區區形色
多相似争得先生爲點頭
小變春紅作淡粧山亭初見一枝黃醉中忽眩
東籬眼起視金錢著屐忙
二頃南風秫正青督郵未到長官亭眼前雖有
黃花在不與陶公管醉醒
題梁景行天壷書屋
打土編茅費幾錢白雲深夜一燈懸知君未是
壷山主只借壷山過两年
虀粥朝朝長白寺衣冠夜夜百原山三年枕席
何曾設一紙家書亦不看
元夕
村南村北此宵同好景難消一老翁在處恐妨
年少樂踏歌歸去月明中
正月菊
春到東籬花亦知紅桃白李更當時東風自領
芳菲去也爲秋香作意吹
廬阜高歌九日杯盡將秋意放花開誰教也向
東風裏點破千紅萬紫堆
次韻吾縣博别後見寄
聖賢生處是中華何處天涯何處家夫君認得
幽棲處江門月底釣魚槎
昨夜江門詠月歸今朝又領衡山詩千仞岡頭
一振衣乃見廬岡點化機
題一峯遺墨後(何知卷)
穆穆熙熙在眼中君家卷裏忽相逢蒼煙綠樹
湖西路何處金牛吊一峯
何生告還新喻因憶希仁先生平生故人
不相見十有六年悵然有作附生它日見
之爲我道之
忽忽人間十六年與公信息两茫然不知今日
江門路還到湖西是幾千
淵明愛菊
白衣剛到黃花下醒長官爲醉長官社裏新知
僧酒主門前高枕石蒲團
和靖愛梅
懊惱梅花未有詩孤山馬上又攅眉後人拈出
前人句作者元來自不知
茂叔愛蓮
不枝不蔓體本具外直中通用乃神我即蓮花
花即我如公方是愛蓮人
潘岳愛桃
潘郎夲自愛桃花種向河陽幾萬家世有長官
如孟子還除花地付桑&KR0984;
廢宅逢梅
花間無主竹籬空小徑斜穿曲巷通頼是暗香
能不息短笻破帽得相逢
與客夜飲
擊節歌聲未出門照書燈火巳眠尊老妻喚醒
蒲團夢更與殷勤煮菜根
辭徵文者
平生語默鬼神知破戒随人老可媸三日褁糧
無此客手携空卷下階遲
崔潜送菊坡先生遺像至適鄕人送紫菊
一株遂以荅之
高風千古鎮浮華儗酌寒泉薦菊花江上一株
紅帶雨丹青同日到山家
舫子
此身天地一虚舟何處江山不自由六十一來
南海上買船吹笛共兒謀
木犀
暁枕東窗睡不來木犀造次隔籬開阿田(小孫名也)
拍手黃鸝到寫盡春風得意杯
東風披拂滿林塘脚債東山也未償捫虱不禁
春意動日華初吐木犀香
茗碗朝朝怕侍兒采花莫采稱心枝床敷愛就
東窗暖分付東風敵面吹
人間花草闘春肥粉蝶黃鶯接翅飛也愛白頭
肝肺好木犀墻下嚥朝暉
名花得見太平年擊壤聲高壓管絃化日熙熙
春蕩蕩華夷何處不同天
白頭無酒不成狂典盡春衫醉一場只許木犀
知此意晩風更爲盡情香
書易隠求銘旌後感而有作
一題八字八低回滿眼淒涼筆下來春社去年
人不見茅簷燕子又飛回
山林交分晩相投詩在寒江紫菊舟君去落英
還對我獨吟春雨看江流
半雨半晴鶯亂啼溪邊丈人還杖藜不見舊時
遊走伴白頭衝雨更衝泥
移海棠花
小朵輕紅帶雨香柔條深翠引風長道人不是
看花客肯把墻隈借海棠
暁飲忽醉擁禪衣坐睡
三杯過卯得瞢騰坐擁禪衣問殺更下砌握刀
山竹冗開門負水海棠生
弄筆
白日一醒塵土夢青山誰計髑髏春時當可出
寧須我道不虚行只在人
弄水忘歸真洒脫看山扶步小逡巡等閑未許
丹青手搭颯平生畫此巾
鴝鵒育雛于貞節堂東壁壁高且危二雛
堕地下乃&KR0556;而哺之悲鳴徬徨如在無人
之境予憐之取雛納之巢紀以是作
將雛無力上榱題聲斷殘陽翅忽低高棟托身
君亦悞鷦鷯安稳只卑棲
海鷗來往未忘機鴝鵒能言掠砌飛毋去巢危
雛落盡㗸䖝巢畔待雛歸
江上
遲遲春日滿花枝江上群兒弄影時漁翁睡足
船頭坐笑卷圓荷當酒巵
有懷故友張兼素
穆穆熙熙只此風今人未見古誰同意中我了
牛醫子且放山齋水墨中
長安風雨閉門間陌上浮雲沒馬鞍從此江西
人勿論夫君高只比廬山
萬里長安看我病夜闌两馬出携燈如今只有
西涯在宿草江邊露滿茔
何宇新赴南亰來白沙告别云此行且復
見定山時秋已盡矣以詩送之
孝子已爲人所稱世間留者乃何情故鄕莫作
多時别阿母墳頭草又生
浦口柴扉幾日開江門煙艇暮秋回交情亦似
長江水南北年年送往來
閱光宇傳(光風艇尋樂齋白沙讀書所今廢光宇長于予病齁每疾作使一童倚背拉之便起衣冠坐習静忘其病也)
君艇君齋古所呼忘年忘病舜之徒莫言外史
無憑據曾見當時拉背奴
戲題顧進士瓊林晏圖
黃屋門前緩轡行上林花映賜衣明怪來老眼
糢糊甚道是尋春杜少陵
梅花
湖上詩仙骨已塵江門半樹復撩人携田拉畹
朝朝去江上田家秫酒新
雲隔溪扉水隔塵梅花留月月留人江門半醉
踏歌去紗帽籠頭白髮新
春風處處馬蹄塵岸北花神冷笑人二十四番
紅紫醉一番零落一番新
馬蹄懶踏六街塵閑憶當年拄頰人江海衣冠
零落盡梅花還對白頭新
精神交月不交塵看到黃昏故可人拈出孤山
難状處一年詩債又從新
桃李安能踵後塵玉妃全是耐寒人瘦笻拄破
梅村月要看南枝出格新
梅塢風高不起塵短笻聊立探花人山塘水淺
時窺影喜與年光不闘新
風逓微香洗渴塵獨行山路不逢人梅花歲歲
還依舊只看何人著句新
詩思梅花两絶塵破窗殘月夜窺人明朝走馬
東西去壁上空留醉墨新
雪崖江畔杳香塵天與孤高遠俗人不忘滄波
别時意一枝還遣到圖新
次韻廷實進士送倫長官出遊
我夢名山爲點頭名山到處是真遊床頭買酒
黃金盡那向長江更買舟
新年田家
古田同井今同村同坐杯盤到子孫合是田家
愛元日白頭拄杖拜人門
麥秀夫於城南小渚中累土結茅居之容
一之馬伯幹取酒共醉桃花下各賦詩爲
樂秀夫謁余同作附其韻
春光淡蕩桃花潯絶岸回風落碎金一路潺湲
煙鎻斷無人知道此溪深
川練縈紆島上花世間遥望赤城霞仙源不比
凾關路老子來時坐一槎
我夢桃花何處潯水清蘋白一籬金美人家住
紅雲島欲往從之江水深
手拄藤枝鬢插花夜收沆瀣暁飡霞貴人已隔
門前水野老還通月下槎
紅白花開綠渚潯風光買我不論金輞川不借
閑人看只愛詩家著語深
漠漠春煙淡淡花竹邊孤嶼閣飛霞春江水滿
秋江水更著新槎換舊槎
安期只在海東潯何處名山浪鑄金欲向桃花
問消息柴門深鎻碧溪深
武陵春盡水流花洗却耶溪十丈霞晝坐竹根
看未足滿蓑明月夜縈槎
東潯披卷盡西潯海月秋連萬頃金卷裏我能
題百首溪篷斟酒莫辭深
閉門春雨可憐花誰共花前傾紫霞但放此杯
深似海回公肚裏得横槎
得倫長官詩疑其果於遊而未可以遊次
韻復之
一百青錢觧杖頭罇中有酒勝閑遊門前春浪
高於屋莫向長江弄破舟
短檠細字寫蝿頭衰老而今尚好遊何處與君
談半偈玉臺留作濟人舟
贈張進士入亰
五年不出獨何心萬里行囊又一琴難寫别離
今日意江門春水不如深
有心誰莫弄兒嬉孔老枝條我亦知風日小塘
君不顧竹林藤簟自皇羲
能將糟粕委諸書影響人間不受驅五百年中
名世出先王政教果何如
津頭日暮送夫君别意那堪更遣聞芳樹鳥鳴
山雨過柴門空閉一溪雲
玉臺居士玉臺眠碧海三山病枕前君欲有爲
休問我白頭世事已茫然
會餘湯餅欲春闌往即公程亦不難不獨有官
兼有子老親羸得一開顔
南風吹上石門舟又到西華寺裏遊記得聮舟
此相送而今空有雪盈頭
昔曾寄住長安寺潦倒滄𬈑夢不回何處思君
還有夢青山斜日兩徘徊
次韻東所送薑酒
寧知生蚤與生遲真鳳真麟出以時何處氤氲
薑酒氣香風吹入野人巵
病起朝天果未遲出門剛遇鳳來時两山居士
何如喜一飲從教累百巵
與廷實看李世卿題竹
來看竹上舊題名已有清風挹世卿夭矯龍蛇
不堪捕安知不是野狐精
題熊氏桐軒
湖海逢君四十年破琴殘韻尙依然棹歌夲是
閩南調傳到于今更不傳
桐軒云是勿軒孫何處江湖何處村古錦嚢中
風韻在幾時彈向白沙門
飲馬氏園贈童子馬國馨
日轉芭蕉䨥竇鳴飛飛蜂蝶喜新晴衰翁醉卧
溪園裏一曲春牛和國馨(六歲能誦予春牛之句)
白髮跏趺溪樹根還從地主見諸孫醉中自唱
漁家傲擊碎花邊老瓦盆
喜晴
西林收雨鵓鳩靈卷被開窗對暁晴風日醉花
花醉鳥竹門啼過两三聲
得沈大參時暘漳州發來書荅之
前後題緘两度收春風無雁到漳州青燈一榻
南都夢回首于今二十秋
悼舊
里中興没一浮雲六十年中幾度聞只恨墳荒
無祭掃前村更有未封墳(何潜死踰十年并其母皆未葬)
馬文祥寄五氣朝元罏至
隠者年來少在山白雲幾片落人間玉臺小徑
蓬蒿底吾對吾罏盡日閑
人間葷血共歡娛誰作朝元五氣罏自汲山泉
煮春茗不留俗客炰江魚
合是神仙太乙爐旁通五竅似連珠如何水火
收功用去問劉安下手初
眼前詩景浩相撩何處丹爐火又消莫笑道人
歸未得秋風雲路幾扶搖
五月二十六雨(民謂二十五六七日有雨主豊)
時雨時暘歌帝力今年今雨卜年豊路旁酒價
知天道何處醉鄕眠此翁
六月一日不雨(民謂此日有雨主旱)
窗眼隂晴暁未分一年憂樂稍相尋山林自慣
清凉極且放今朝到鑠金
圖新書舍中植蕉數夲璧間李世卿題句
潮州饒鑑至讀之有所興起勉以小詩
一寸芳心卷却春竹枝遺響落圖新潮州客子
来何暮還對芭蕉索楚人
贈梁景行赴春闈
宗烈平生讀書處老夫題作小壼山壼山不觧
留君住君著壼山夢裏看
夢亡友袁德純侍御
再試宜興割鷄手置之栢府公巖巖如何不返
龍川駕遺恨千年在嶺南
自别君來十九秋江門暮雨忽相投當時呼酒
留君語却到如今羡海鷗
周侍御文化將訪白沙阻風江上連日以
詩迓之
長風不打畫船回更爲山靈掃玉臺走馬城中
具茶果青天白日繡衣來(積雨是日得大霽)
將晴積雨此何時我病山中久不知騘馬今朝
在何處江邊人吏望旌旗
昔者吾聞周柱史青牛紫氣出凾關有心來鼓
南𬈑柁信息朝來已到山
懷胡大參希仁
魯連謝去都無事范蠡歸來未了心三十餘年
竆學道而今方識古人深
先生齒髮今如何我髮秋來白又多若與先生
論出處江門只好聽漁歌
梅下雜詩
虚名每被詩家賣素豔常遭俗眼開向人間
非得計移根天上白龍池
向暖南枝已播詩北枝向冷尚遲遲肩輿欲過
江門去争得春風剪拂之
梅花信是菊花傳賞到梅花又一年處士豈非
詩俊傑長官元是酒神仙
題瑞鵲卷(序云成化九年余被薦入亰過江浦訪孔暘莊先生先生送予)
(楊州偕行至六合縣經宿而去當是時周君文化令六合有聲後八年莊先生病猶)
(卧家予乞終養歸侍下亦衰且老周君以監察御史按治吾廣過寒舍道舊於是周)
(君舉莊先生昔者所爲賦瑞鵲詩俾予和之)
瑞鵲多年我眼中笑烹牛鼎夜燈同如今栢府
開詩卷還對樽前两病翁
贈化州守鄭順觧官歸
湖上鴟夷久買舟清風明月幾宜休未知進退
存亡事只問歸來鄭化州
贈羅梁還程鄕
一峯諸子在通家生死交情俗可嗟泉壤有知
開口笑江門來共看梅花
飛出一帆何處風道人眠處玉臺東春光一路
相随去朝雨渡頭花欲紅
世道如今覺我非衝寒猶肯到柴扉江門春酒
無多少須勸羅生一醉歸
翩翩雙屨一長笻意氣憑凌四百峯肯向程鄕
晉一載長官真好主人翁
一客三旬住玉臺梅花正傍玉臺開客心暗與
梅花契去到明年臘又來
蓬島煙霞圖贈羅定直(一峯先生之子也)
丹青誰弄煙霞筆題贈湖西公子行携過羅浮
莫開看羅浮怕有異人争
輓林别駕汝和
昔歲逢君郭隗臺揚眉撫劍泰山摧紛紛白眼
輕豪俊只有余公觧愛才
别駕一城聊塞北短檠諸子自江南平生抱負
何由見塚上銘詩仔細參
赤江經雨草淒淒山北山南路欲迷怕到使君
投轄處黑雲堆壠鷓鴣啼
有時江畔倚秋藤裊裊如聞擊楫聲春色眼前
人不見江花江水緫含情
大田看山
春泥没屐大田潮溪北初經獨木橋千丈峯頭
望東海三山正對杖頭瓢
縣取脚色
蕭蕭白髮映春漪脚色年來自不知滿眼江山
難具報只將年月載公移
炒蜆憶世卿
蜆酒三鍾一曲歌江邊長䄂舞婆娑如今歌舞
人何處慙愧春鐺蜆子多
奴拾枯枝給早炊鐺中風味此奴知春風觧憶
江門否正是江門蜆賤時
雨中澷興
種桃之歲在單閼種竹如今又幾年竹長桃枯
人老去釣船春雨日高眠
急起翩翩白鶴雙黑雲將雨欲迷江人間未有
高棲地何處深山著老龐
問厚郭胡父子起居於其鄕人蘇
居僯厚郭一鷄飛桂樹于今大幾圍老憶舊時
燈火伴青山何處望霏微
讀宛陵先生歷覧昔賢皆泯泯尋思魯叟
自波波
几上凝塵封玉軫南風不入琵琶引仲由言志
夫子哂當泯泯時須泯泯
著漁蓑了唱漁歌受制江山老奈何溪上女兒
閑抹鬢東㕓西市走波波
泯泯波波世與身都官两語到頭真後生更把
遺詩笑公亦人間半醉人
波波泯泯不同時静久無憂動輙疑聖人坐北
吾曹逸天下蒼生怨望伊
次韻羅明仲先生見寄
白頭一枕小廬山偶寄孤松十竹間朝市山林
俱有事今人忙處古人閑
高軒頻過武夷山曾聽仙歌九曲間坡公莫被
山僧笑只得今朝半日閑
誰輕朱&KR0807;愛青山回首波波泯泯間萬籟無聲
天宇静先生還似野夫閑
三月啼鸎正滿山傍花随柳水雲間古來曾點
稱如許不是天公不放閑
武夷碧水照丹山按部時還到彼間東坡也被
山僧笑只得今朝一日閑
偶閱岳季方題商山四皓圖次韻
道竆夫子不東周歷世紛紛講智謀四老若將
三傑比真成飲水勝封侯
水墨誰將畫此圖山人搔首看盧胡花水諸峯
流落盡白雲猶爲隱屠蘇
虎困龍疲戰两間孤標千丈起商顔不將老眼
看人世肯爲留侯誤出山
定惠安劉理不難紫芝歌巳動長安試將脚色
從頭看高(祖如)何敢溺冠
閱周溪圖作贈劉景林歸呈尊甫翁肅庵
程鄕令
太極無階不可躋却從樓上望周溪(周溪書院在太極之)
(南旁夾两樓)天泉(井名在書院两旁)十丈無人汲雲谷(亭名在太)
(極之東崦)老翁來杖梨
月色溪光盪两楹酒醒開眼得蓬灜試問老仙
誰接引舂陵雲谷两先生
两仙何處舞霓裳天上人間思渺茫脚底飛雲
三萬丈随君不得到程鄕
月下溪邊逐影行還聞何處瀉溪聲扶君直到
源頭看七尺芙蓉贈一莖
丁明府置莊肅二節婦祭田邑人訟而奪
之
歲月人間豈待深等閑興廢逓相尋秪應節婦
墳頭月還照當年茂宰心
贈晉江掌教陳昌期赴任
身爲五典三綱主官作司徒典樂看教授蘇胡
元有樣莫將資級小儒官
村晩
漁笛狂吹失舊腔采菱日暮闘歌長老夫獨面
東𬈑坐月上孤琴未觧囊
對菊
溪遶廬岡宅遶沙眼前酒伴眼前花登高此地
從頭記三十六回無孟嘉
因花催酒酒催詩詩酒平生兩不虧秋到若無
詩與酒看花元似不曾知
菊逕旁通水背村秋光蕩漾短籬門與儂别樣
何粧點笑插金英滿鬢根
映山映水两三叢移上山亭愛殺儂千古冷香
吹不斷長官頭上帽簷風
籬前水色映花光來坐漁竿弄晚芳西北酒姬
觧人意問人沽酒壓糟嘗
代簡荅吳撫州次定山韻
何許蒼生望不休翩翩皂盖擁諸侯定山也未
忘情在更把黃州贈撫州
送子長遊玉臺兼懷林緝熙張廷實
十里崖雲古色黃白龍高映玉臺光山僧莫信
閑饒舌那得神仙此處蔵
山肯留人月肯晉好山好月好人遊誰還望見
羅浮影疑殺平湖五字謳(緝熙遊圭峯詩云是箇小羅浮)
來時𬈑涬許同科曾聽圭峯踏月歌今日君騎
地官馬白雲招手奈君何
贈袁暉用林時嘉韻
白首看雲共此臺青山明月小遲回何時得見
春風面更到明年二月來
風雨相留更晚臺邊爐煮蟹餞君回扁舟夜鼓
寒潮柁又是江門一度來
植竹爲垣土作臺野橋分路到溪回江門若比
瞿塘水何處遊人肯上來
青山依舊鎻溪臺前度遊人去不回頼是山人
無訴牒有人真夲賣山來
冬至日示袁暉用前韻
面璧山人不下臺老隂消盡少陽回白雲影静
千峯裏紫菊香騰十丈來
袁暉久在白沙候容貫不至以詩來和之
冷雨淒風寄我臺香林草屋夢空回山中酒伴
何曾見水上詩瓢只謾來
擬扵精舍旁結小庵以處袁暉
精舍巖西擬一臺松高竹密路斜回草庵半属
袁郎了好帶茶園一櫃來
次韻贈胡地曹
梅塢傳觴是偶同小桃催放數花紅人間愛見
春風面天上還看斗柄東
今雨到門君又同四人對飲夜罏紅眼前莫道
東𬈑遠我欲乘槎更向東
荅蔣方伯
筆下横斜醉始多茅籠飛出右軍窩如何更作
山隂夢數紙換公雙白鵝
得蕭文明寄自作草書至
草聖留情累十春熙熙穆穆果何人如今到處
張東海除是譚生觧識真
魏晉名家是一關前驅黃米未知還却疑醉點
風花句四海于今幾定山
束茅十丈掃羅浮高榜飛雲海若愁何處約君
同洗硯月殘霜冷鐡橋秋
送柑荅之
遺我紅柑索我歌狂歌不飲奈柑何大崖山下
無人寄日盡千瓢舞破蓑(大崖世卿讀書處也)
雙鳳石(在七星岩其一爲好事者取去族子冕以書來索題)
雙鳳巖棲豈遠而玉臺西望斗光垂蓬萊水闊
無因到願借山人一隻騎
鬼鑿寒巖萬丈開翩翩雙鳳忽飛來而今石化
孤鵉在何處人間去不回
龍山吟次韻陳冕
龍山氣魄小終南行者何年住此庵黃雲道人
飛两脚也到白龍天際巖
何處龍山吊古墳忽傳佳句到黃雲始知佛是
西方我報荅人間父母恩
老柱高擎何處天滴醯洗蘚認當年山僧猶話
飛來日撞破龍山一道煙
第一山人俗姓盧脚踭塗字也碑趺寺旁老塔
依然是却道乹坤種種無
浮生日月易消磨回首龍山月一阿想得當時
盧行者笑人乂手縛諸魔
風雨江門罷晚墟隔船燈火夜呼盧驚回一覺
龍山夢閑對雲僧講地圖
次韻蘇伯誠吉士
魯水何剛愛一沂江門新浴試新衣長風夜卷
殘雲去公抱大江明月歸
我浴江門點浴沂藤蓑自樣製春衣尋常只著
藤蓑去細雨斜風釣不歸
喜楊敷至
笠影于今落海潮十年雲水夢相撩一雙我辦
雲卿屨萬丈携君訪鐡橋
新年試筆
舍下水生春水開竹間波弄碧洄洄東風日日
江門道不盡官船打鼓來
對影
風月情貞詩浩蕩江湖水闊蓑飄翩丹青不是
江門影又畫瞿曇又畫仙
雨中偶得
高浪張燈何處舡客邊風雨夜如年行人自有
明朝路莫遣隂晴不属天
題陶憲長畫唐詩圖
詩中是畫畫中詩晴雪孤舟蕩晩暉同在五湖
煙景内是鴟夷不是鴟夷
雨後觀園
二月平原水亂流微茫生意盎初浮黃茅翠甲
驚人眼是我曾無爲草憂
僉憲莆陽李公自海南征黎過白沙
蛇窟縦横木短弓霜風何處捲飛篷清時欲獻
征黎頌血刃猶誇甲胃雄
飲名酒
徐孺眼欺湖水碧龐公心死鹿門深尊前水月
千千頃手上絲綸萬萬尋
觀競渡
快意深時恨亦深干戈何處不相尋誰將五月
龍舟水盡洗中原虎闘心
贈茶園何視履翁
讀易溪邊日巳斜晚風吹落釣魚槎江門水月
真無限也照先生帽頂花
題王廷直畫
曲肱帶酒眠花間有月穿松到我前人去華山
今巳久丹青猶畫在山年
贈李若虚憲副
欲别未别情難吐白龍雨過黃雲暮莫辭寫盡
金盤露明日玉臺君不顧
次韻李憲副若虚見憶
此蓑烟月此溪心隔水樵歌盡好音若向東湖
傾此意先生真個似儂深
贈畫師
高枕松根不記秋秋來春去幾時休山中此夢
公能畫我有黃金贈一舟
次韻馬廣重過白沙
綠榕隂裏早秋天又借漁翁半日眠三度槁梧
携過此如今不記是何年
隂晴十里不同天獨樹溪邊看雨眠何處引杯
歸未得相思真有日如年
葵山小睡次韻謝天錫
閒到忘閒始是閒閒中消得幾葵山曲肱枕斷
疎桐影夢遶白龍池上還
無心可比白雲閒白雲被風吹出山道人肯比
桃花水流向人間更不還
送劉程鄕遊玉臺
春草揚敷曾醉處秋風又拂長官衣黃雲不是
棲賢地纔到黃雲便說歸
葵山受諸持齋者拜戲作示之
山花山鳥共諧嬉山石危横步不知笑領頭陀
稱老宿真成老子是嬰兒
次韻張别駕古勞望白龍池
一泓何處瀉天池泡沬君看水面漦若對崑崙
修缺典數篇休欠白龍詩
睡起
天地蜉蝣共始終十年痴卧一無竆道人試畫
無窮看月在西巖日在東
候方伯東山劉先生
幾處龍光發夜凾畫船信息滿東南津頭小吏
&KR0907;勤報坐爇爐香月底庵
贈夏進士昇
春日春風江漾沙官船不發對山家山杯一舉
山翁醉笑點青藜數岸花
顧别駕欲人以號稱不以官口號取笑
别乘官高上元簿夫君英氣盖東南何須不學
程明道只要人稱顧勉庵
書稱顧别駕勉庵别駕詩以博笑
勉庵别駕今相随書法兼之盖亦宜若道是名
皆外物因君分别却生疑
顧别駕來教民板築復以詩見示次韻奉
荅
斛板親傳易簡方旁觀點點復行行無人不拜
先生賜茅屋家家是土墻(莆中呼板築之具曰斛板)
宿雲卧軒
世間何喜復何悲風雨蕭蕭過短籬小睡正酣
童子問公今是夢是醒時
不妨到處與人群借宿山齋酒半醺我得五龍
傳睡法枕㾗猶帶華山雲
了無意緒向諸緣到處茅椒可借眠白日與人
同在夢不應疑我是神仙
讀漳州張太守功德碑
罷守三州卧两山漳州面目此碑間郡人欲識
蒙庵老也傍斯文捉一斑
次韻黃澤飲酒見寄
南山北山花笑人有酒不肯延佳賓請君試向
西園看又减黃鸝一半春
拚飲如何更問人樽前不見李元賓晨朝有酒
晨朝醉莫待黃昏老却春
謁鄧家山墓
擲谷鸎聲向此沉遶墳春色爲誰深紙錢灰冷
桐花落已被愁風捲到心
送扇與萬松庵
山中團扇織朱藤小把還誇入手輕見說高齋
蚊嘴赤夜深來擈老先生
次韻劉方伯東山見寄
一爲雷雨沛西東十郡民歸岳伯功我有江門
水千頃春來只好浴鳬翁
松隱輓詩(薛廉憲父也)
清静忘機樂未休水風何處弄浮漚典刑今在
山頭月曾照疎松枕畔秋
送薛廉憲江門
江上看雲獨送君廬山雲亦華山雲觧衣半餉
雲中坐纔出雲來路又分
無端聲色謝盲聾多少人心弊弊中萬里青天
今日送江門津口一帆風
東山於我問漁磯君見東山詠我詩莫共越人
謀出處直夫先謝外臺歸(東山劉時雍也陳壯字直夫江西僉事山隂人)
謝東山惠廣西酒
月下花前舞影欹桂江酒美獨斟時眼前莫道
都忘却也向東山有報詩
李評事題其弟世卿詩卷曰采菊盖取予
贈世卿古詩首句語名之因題
是處江山有釣蓑相逢休要問如何閑吹黃鶴
樓前笛即是廬山采菊歌
次韻世卿再至白沙
脚底白雲無定方風流到處賀知章這回却是
無人見走共漁翁酒處蔵
茂卿評事惠扇荅之(時世卿在舘中)
遠望不見大崖山君家兄弟果皆難不知風動
今多少也到先生掌握間
度楚雲臺前小橋
一木欲度溪岸高江門丈人放步牢脚底太行
開幾片秋風随處灑鴻毛
用前韻荅張直兄弟助修楚雲臺
託契青蓮意便高千秋分付此臺牢先生醉拍
藜床笑笑殺楊朱靳一毛
偕一之世卿詣楚雲臺偶作呈世卿
小立三人静楚雲水田漠漠向秋分千峯笑指
來時路黃鶴樓前月是君
半牀明月半牀雲光景行窩到幾分眼角東𬈑
秋一片邵堯夫也不如君
代簡奉寄饒平丘明府
何處思君獨舉杯江門薄暮釣船回風吹不盡
寒蓑月影過松梢十丈來
寄廷實制中
東閣摩挲舊雨琴青山回首又秋深制中面目
今何似折盡寒燈半夜心
聞黃澤發觧
笑領秋風第一花文章誰敢謗飛沙狂歌欲買
花前醉不怕無錢付酒家
和林子逢至白沙
一樣春風幾樣花乹坤分付各生涯如今着我
滄江上只有秋香擈釣槎
秋夜楚雲臺小集贈俞溥
新秋有客來信豊風月此杯聊此同江山闊幅
無人話六七青袍一病翁
憶衡山呈世卿
身輕何處謝炊煙石洞松脂不記年尺牘巳通
南嶽主一丸還有白龍仙
今日山齋擁敝綿幽懷抱膝又經年湘中憶我
無歸路更住衡山幾日船
楚山西望翠重重說著衡山便不同九尺仙笻
倚墻角待君來問祝融峯
曲肱何處枕湘流不到名山死不休高詠祝融
峯頂月與君當作逍遥遊
即事
照眼春光爛不收江亭一雨欲成秋道人不是
閑鸎蝶肯爲隂晴一日愁
謫仙亭
遷客一亭眠海濱當時誰號謫仙人花汀柳市
無彊界盡是乹坤一樣春
世卿還黃公山
黃公椽子李家山水國初歸作夢看愛殺在家
兄弟好一壼春酒對承顔
謝金方伯曆
扣門驚睡雲霞暁洗手開緘日月新莫笑土牀
空耐冷薇垣又借一番春
聞周亰春試下第遣黎公往報其家
浣璧小兒期大魁倚門慈母夢歸來春榜未登
非惡報開緘莫欠老黎杯
聞東山先生領都憲之命脩理黃河以詩
寄之
䟽鑿紛更日已多乹坤無奈一黃河天生會有
龍門手人世空傳瓠子歌
題山水小畫寄姜知縣
泉聲山色正邦心誰寄漁蓑渭水潯觧點無中
含有意世間除是畫工深
送蒋誠之考績入亰
塵埃局促非天遊大翼豈肯搶揄休王明受福
在今日野老放歌回白頭
沈石田作玉臺圖題詩其上見寄次韻以
復
到眼丹青忽自驚玉臺形我我何形石田雖有
千金貺老子都疑一世名
得世卿永興書
山堂見月自鈎簾一榻秋光中酒眠何處博舟
來嶽下晩搖山影過湘川
方伯金公顧白沙次韻荅之
晚飯對公山閣雨尊前又拜歲書新别來試把
梅花數三十六回江上春
題一峯傳稿後
一峯獨去江湖遠千古長留列傳新歲歲桃花
滿東岸只將榮謝記冬春
閔都憲惠曆
前曆將窮後曆新臺端两度拜山人東西嶺外
今何地飛盡嚴霜是好春
送林時嘉
南川夢裏舊青湖何處青燈一榻孤留取幽禽
守花月隔林還與盡情呼
次韻陳冕
課試失期無了日酒杯勸影有長春風流倘帶
龍門選不愧當年第一人
西遊笠頂是青天每愛前村酒處眠秋雨閉門
人不見依稀猶記下江年
冕與張别駕約遊清淇
長江月色浩無津愛月撑江别駕真借問此來
誰主約翩翩猶是未官人
寄題邵西澗
澗裏仙蒲幾節來澗邊塵跡尚封苔賖君澗水
西頭月并與蒲香入酒杯
悼區孟章(序云章姓區氏順德人四十不娶棲迹空山委志逍遥漠然不)
(知人世之欣戚何如亦一竒士也)
一坐虚寒誓不歸病危何處覓刀圭青山若問
君來去只有當年海月知
悼馬龍(序云龍從一峯先生游頗見意趣一峯賦道南詩送之後爲仕進累)
(心遂失其故步至不得一第而死亦命也夫人生幾何徒以難得之歲月供身外無)
(益之求弊弊焉終其身而不知返若林琰皆覆轍可鍳惜哉)
道南詩卷出湖西恨失當年馬上携高枕何如
一峯好夕陽回首萬山低
次韻顧别駕留宿碧玉樓(序云弘治七年夏六月按治廣)
(東侍御熊公欲創樓于白沙水湄爲往来相接之地謀始事扵我郡主林先生遂盡)
(聞于藩憲諸公議既定别駕以按治之命来相地是夕宿白沙碧玉樓遂次韻荅奉)
白雲滄海共悠然病榻年深别駕眠領略可勝
諸老意一簾疎雨對江天
信宿留公豈偶然山中麋鹿避人眠乹坤多少
登臨意一洞天深一洞天
一弛一張皆自然嘉賓未醉主人眠两鳩相對
山樓午喚得晴天作雨天
不相同處是同然三十年來辦一眠何處白雲
堪作雨白雲封斷白龍天
勾引漁郎恐未然桃花巖下笑人眠白頭我亦
人間睡不是桃源洞裏天
偶憶廷實遷居之作次韻示民澤
君將肝肺托諸詩我道溪山是外圍人或有疑
容未信已如深信不妨疑
小勝江山大勝詩斬關直出两重圍自家真樂
如無地傍柳随花也属疑
湛民澤携諸生遊圭峯甚適奉寄小詩
天風吹入紫雲層高閣逢秋快一登多少傍花
随柳意還餘一個玉臺僧
秋落遥峯翠幾層不知何處嘯孫登而今小坐
黃雲看誰道方袍不是僧
洞崖秋蘚碧層層奪竹穿松際曉登想得紫芝
初入手汲泉鑚火欲呼僧
閣天孤峙老稜層萬古荒臺萬古登君逐我來
無記性東坡言是德雲僧
山斗爲羅一峯作
青天白日一峯尊碧玉先生歛祍看四海未知
山斗價一錢相售是君難
曲論迷真亦異哉軋坤何代不生才今誰敢避
愚公號曾作夫君北斗來
觀黎秫坡先生畫像
羊裘不釣世間名考蹟桐江更考情散髮松根
坐磐石葫蘆無酒對先生
無詩無影不留真描畫先生到幾分頼有當年
親點筆一聲孤鶴在秋雲
次韻周憲副孟中見寄
黃花簮滿碧方巾巳作人間了事人籌策廟堂
無我夢只將杯酒托經綸
金帶纍纍夢欲通庭柯忽撼夜來風白頭相見
知何日挑盡殘燈碧玉中
代簡荅黃守
韓山片石舊空聞尺札秋風此拜君隱几獨慙
非老手得逢青(眼看)斯文
次韻廷實見示
擊壤之前未有詩擊壤之後詩堪疑風花雪月
人人是又堕風花雪月圍
騷壇處處自張圍我不操兵世莫疑翠璧青林
端有句傍花随柳却無詩
寄題張主事小西湖次韻
咫尺波光對五湖滿城况是眼中無山禽自闘
聲音好來傍竹林眠處呼
人間風月幾西湖居士園中亦偶呼千樹梅花
一隻鶴可曾認得主人無
龍江鄧翹送晩菊
氤氲何處送花舟歲晚相看碧玉秋笑把一杯
花亦笑年年公酒爲花留
次韻送藤枕
萬事無心一片雲再來西華打眠人紫藤一枕
誰分付盡日酣酣紅樹根
悼陳冕
不飲亦狂飲亦狂醒中說夢醉中忘軋坤早暮
蜉蝣化不是芙蓉不耐霜
東方欲白星漸稀一場春夢暁鍾時伯道有子
常事耳劉蕡登科人不知
風入梅花逓少香月臨江閣有微霜去年此夜
客劇飲此夜今年人悼亡
寄左行人
白狐可改先公墓我許還公尺劵書漢老未還
東白記也憑門下一吹嘘
左行人寄惠倭金酒琖醉中賦荅
睡鄕元自醉鄕分醉興深時睡興深六十七回
春又過茅柴不管注倭金
劉景仁自雷州别二親還永豊過白沙贈
之
何處寒笳動暁風江門别舸太匆匆半肩不是
雷陽物何得雷陽在夢中
與鄺筠巢求蘭
楚畹當年不盡花每逢秋露憶君家白雲只隔
扶溪水不使餘香到白沙
墜露聲殘楚水昏一杯何處酹湘魂山人口是
遊蜂嘴不到扶溪竹下門
次韻王樂用僉憲見寄
春到江門好放舟放舟處處是天遊能將公事
此中了何啻于今第一流
拍拍滿腔都是春一聲未唱巳通神新詩若道
堯夫是只問堯夫是底人
謝生得亰醖以爲美使致白沙開幕視之
空樽而已乃因發一笑
十千美譽酒家聞屋裏茅柴且賞真偶對泥樽
開口笑先生不是醉鄕人
題李子長畫
青山影裏人家少綠樹隂中石徑微偶出洞門
回首望白雲何處有柴扉
谷静山深樹幾叢溪邊白石可青笻詩中此景
多相似只恐詩家是畫工
寄鄧俊圭
韶州西去是衡山楚客舟從嶺左還(時李世卿取道廣西)
(還武昌)欲語祝融天上事思君迢逓見君難(予與世卿)
(約遊衡山云候世卿歸途過樂昌更與俊圭期定今不果矣念之悵然)
外祖父無子以姪孫林廣爲後(廣之曾大父以一身)
(兼两戎籍不能辦而一之爲子孫世役久之業盡人亡惟有廣耳有司今又以廣𥙷)
(北亰鎮南衞伍自是而後林氏子孫在新會者無孑遺矣丘壠之守委之誰耶予力)
(不能振之賦二詩贈廣庶有識而憐之者)
茅簷家具盡随身老婦嬌兒日可親有夢只尋
丘壠去不須回首問耕人
淚盡廬岡失母家塚傍枯樹也無花平安莫遣
無書信一度春歸一度嗟
贈劉别駕肅庵觧官歸永豊
西來雙棹不曾休再過江邊碧玉樓共說湖西
歸去晩客心應未死金牛
一蓑歸去釣秋江花近漁舟水亦香却笑此翁
閑未慣水中鷗影尚回翔
朱門誰道不如貧笑把狂詩寫贈人日暮孤舟
向何處野花啼鳥故山春
得廷實報定山謝事歸憶東白仲昭諸先
生有作
也曾收得定山書三月天曹謝事初見說定山
長在病當時不出意何如
當時不出意何如得喪難迯真數書更憶往年
張學士西山對面說河圖
西山對面說河圖遠志誰將小草呼今古聖賢
不同調各留一影落堪輿
各留一影落堪輿嘆息乹坤幾丈夫脫贈藤蓑
君亦愛江門春雨憶皇都
江門春雨憶皇都個個先生六十餘必有嘉言
告當宁他年應得史臣書
題空夫卷爲余行人作
三十年來學鍊空凡身猶在有無中到門有客
求題句不是空夫果是公
題吳憲副累葉傳芳卷
壼山八面照莆陽吳氏傳來奕葉芳莫向通衢
高綽楔只談世業教諸郎
荅張梧州書中議李世卿人物莊定山出
處熊御史薦剡所及
德行文章要两全軋坤回首二千年自從孟子
七篇後直到于今有幾賢
多病爲人未足羞遍身無病是吾憂眼中誰是
醫和手恨殺刀圭藥未投
右李世卿
欲歸不歸何遲遲不是孤臣托病時此是定山
最高處江門漁父却能知
右莊定山
買舟南岳去尋醫七十今年病不支傾盖獨憐
熊御史肺肝今徹野人知
右熊御史(鄧督府欲得慈元記上䂖荅之)
西涯許撰慈元記大手文章不要多拙作豈堪
傳勝事如今此石未須磨
東山規矩趙生成頃者一緘傳到亰有廟未應
無祀典老夫重敢告先生
偶得示諸生
平地工夫到九層不知那個主人能他鄕消息
無尋處去問嵩山戴笠僧
江雲欲變三秋色江雨初交十日秋&KR0765;夜一蓑
搖艇去滿身明月大江流
寄李世卿
衡岳千尋雲萬尋丹青難寫夢中心人間鐡笛
無吹處又向秋風寄此音
永順彭宣慰世忠堂
宣慰之堂名世忠靈溪水與滄𬈑通如今百丈
高銅柱又見兒孫起故封
次韻送林(大參)之任廣西
病裏逢春實怕春對花著語未驚人今朝縦有
狂詩送不是當年翰墨臣
東西嶺表非無事經濟術中怕有心何處老仙
來救世刀圭倒盡藥囊深
碧玉高樓架紫雲世間應笑此樓深忽聞夜半
鵬風起九萬扶搖好在今
夫子當時見逝川一聲浩歎不知年東𬈑更比
川流闊不共東溟一派傳
和荅姚主事
問我平生遺我詩清風明月想襟期此心若道
元無事似我江門看水時
雖乏向用之才忝有晦蔵之地引步朱陵
寄懷青玉李拾遺徵之不至上䟽何爲張
乖崖捄火事嚴徒勞分華因而有作
海北多年一釣船大翼遨空魚躍川盡言天下
知音少白雪不知何處絃
題徤齋費子克殿元號
化機浩浩不曾停剛見群龍面目成誰道名齋
無此意江門月上看潮生
讀罷有感
坐掩殘書慨古今白頭契分向誰深頂門欲試
回生手争得名家一寸鍼
海北汪廷舉新作懷沙亭修古書院冷香
橋於海上遣使歸圖并求慕竹樓記值予
在病復以是詩
海邊西望海雲遮何處懷沙不見沙壁上畫圖
君試看冷香今日落誰家
忽然土木見經綸嶺海于今一使君忙殺多年
簿書手可能談笑起斯文
獨憐不見竹坡翁慕竹樓高月已空欲點山茅
照西所一瓢無計引春風
次韻送海北使阮刊
春日溪邊送阮郎桃花半落溪水香相逢休問
來時路大舶不知何處洋
次韻李子長寒菊
四尺霜莖一寸葩幽香何只暗浮丫借令歲晚
無人見不做人間九日花
水北一叢含數葩梅梢寒月過籬丫茅茨可僦
從人愛不賣廬山半畒花
羅服周呈所作丁知縣祠詩因憶舊臘寄
示菊花諸詩比今爲又長一格賞之以詩
醉舞黃花落鬢毛當時詩語太矜豪春風再詠
甘棠下又長黃花一格高
鄧秋波六十一偶失一賀小詩索笑
六十光隂一鳥過一瓢還許醉秋波只今那有
苕溪叟日日尊前聞放歌
寄吳别駕獻臣
一官萬里向西行雪錦樓高别駕登若問野人
何處所朱陵洞裏白雲層
羅江許薄偶然逢又得成都一信通惟有大厓
李居士洞庭何處醉春風
贈烏文瑞
回首長汀路幾多琴書又打鐡橋過趨庭若問
東南事曾聽江門一放歌
某昔過淮見平江總戎禮遇甚至都閫王
侯厥配陳氏於平江總戎戚也一日過予
白沙相與道舊平江今爲天下兵馬元帥
相去萬里無由幸會雖隠顕殊途然於公
之舊德未嘗一日忘也因事賦詩托侯爲
逹之詩曰
不見平江十七秋春風秋月夢何悠病中忽見
東牀面却憶淮南是舊游
和荅王僉憲樂用
春在城中不見春城中春不是長春湛生羞作
春風面故向人間更避人
静處春生動處春一家春化萬家春公今料理
春來處便是乹坤造化人
春王正月衆家春望柳尋花我自春先生欲學
程明道莫厭尋花傍柳人
一物春知物物春一年春亦萬年春緫在乹坤
形氣内敢誣當世謂無人
寒江獨釣
我道非空亦非小萬事舍㫋終未了朔風吹雪
滿江天我只弄我桐江釣
杜甫遊春
碧柳黃鸝三月畫江湖風雨萬篇詩花前濁酒
不得醉驢背春風空自吹
秋江晩渡
扁舟何處渡長津水闊煙生不見身莫向西巖
歛高楫天涯時有暮歸人
莊子觀泉
珊珊瀉下天花爛仰首白龍高十萬丹青已會
識者心誰道漆園非具眼
荅石阡太守祁致和
六年飽讀石阡書習氣于今想破除雪月風花
還属我不曾閑過卲堯夫
程節婦詩鍾氏狂客之女
風俗當年壞一絲直到于今腐爛時欲論千古
綱常事除是渠家節婦知
贈按治侍御王公哲
明朝騘馬又何之眼見東巡西怨時短歌忽被
風吹去都落人間作口碑
偶得
白雪陽春誰會彈莫愁天下賞音難江門夜半
看明月想到朱陵青玉壇
朱陵我居青玉壇五岳雖雄無此山鍾期老仙
還未還高山流水我須彈
次韻送陳秉常之荆門州任
不辭遠道赴荆門不避兒童笑稗官閑望白雲
飛綵水脚頭落處洞門寬
紫盖垂隂宿霧收下臨雲夢此何州黃鶴飛來
一回顧不盡荆門天際頭
得手未償燈火債設心豈異賢良科世間膏火
煎熬外無奈箕山處士何
題山泉爲林節推
高厓百丈到滄𬈑咫尺寒泉萬里清若道眼中
惟見水老狂何意向詩傾
吳瑞卿送菊用東坡韻荅之
江山搖落見霜葩枕畔香風到細丫不是先生
愛孤寂人間回首巳無花
題畫雲窩
若個丹青可此翁雲窩自有主人封扁舟一去
無蹤跡黃鶴樓前望五峯
送人
寒水江門可半篙漁翁江上理魚舠狂歌欲送
夫君别却顧樽中無濁醪
次韻張廷實見寄
兩脚著地此何關白雲與你同去還正當海闊
天高處不離區區跬步間
歲月人間古又今斯文興廢逓相尋崔嵬百丈
皆平地西上一笻何處深
黃别駕報世卿將來白沙
君去廬山幾度春君來不來桃花新花日喜逢
黃别駕共對廬山說故人
送陳仲冶用舊韻
萬言策進大廷對三百人争甲榜名醉放漁歌
此相送白頭閑動少年情
北斗非將列宿論乹坤五岳太山尊俯仰四時
觀物態雨餘何處步高原
久病吟
梅花未發先扄牗落盡梅花未整巾明日廬山
春又至仰眠樓上歲華新
卜室大雲山
雲屋久住大雲山我亦雲中借半間未愁此地
雲封淺擬帶朱陵一洞還
縣送春至
四角圭田酒入唇長官送我意何勤莫言自有
長春在也共人間一歲春
謝伯倚得孫送薑酒至
七十一年雲水中半江老隠舊知儂一杯引滿
爲君喜伯倚今朝又作翁
澷筆
一蓑春雨江門釣萬里長風海上吹南岳歸來
無一事小廬峯頂卧觀時
喜聞劉亞卿得請還東山
平生畏&KR0556;人間飯向晩還同此鶴棲今夜開懷
看邸報東山歸卧祝融西
觀時
山雲將影過桃溪晚脫萬紅何處溪年光也逐
溪流轉巳送啼鶯過隔溪
寄陳仲冶金臺
萬里傳聲仲冶裘上林春好任郎遊而翁八十
二春秋浩笑江邊碧玉樓
憶世卿
楚鄕迢逓廬山春君來不来花又新引笻踏爛
廬山月折得梅花懶寄人
題湛民澤家廟
忽然突兀見新堂遠抱飛雲萬丈光主翁合是
比閭長此地還成禮義鄕
張廷舉送薑酒至
七十謬爲人所尊直從西埭到東墩一杯引滿
為君喜廷舉今年始抱孫
别廷實張主事
萬丈祝融何處山三年碧玉夢相關多少畫工
傳不去都没賢今畫幅寬
寄題五峯爲葉夲厚父作
清世誰堪住五峯石牀三尺白雲封祝融三畒
終留我略與先生脚板同
扶溪作飯江門喫五峯丈人予未識何當坐我
五峯前共對梅花說周易
贈張不已
不已心期不已知明年八月戰秋闈摩天氣吐
三千丈蟾闕高扳第一枝
感事呈宋督學先生
禄位升天元有命情懷化俗却無醫道不易行
休恕已仁非可譲更由誰
寄廷實主事
稀薟鼎内還丹意枳殼墟邊待酒心明朝許約
西遊步一寸稀薟地萬尋
和荅林方伯待用春日見寄
對花把酒春無幾寡欲安心老合知病過冬春
還引望中天月色幾盈虧
舊雨春歸鶯不知雨晴鶯老落花時月露滴開
鶯眼膜乹坤不了一盈虧
荅陳静軒過訪
公是登堂拜毋人往來不倦拜丘墳通家無論
鄕閭舊八十頭顱事事真
丁長官祠示里人
古人冷淡今人笑(此黃山谷詠徐孺子祠詩也)此義足起人
聞聽莫遣藤蘿終得意頓令簫鼓不聞聲
寄李白洲都憲
東南遺愛望重臨萬里滇南恨正深引嶺東山
歸去路騎牛跨鳳許相尋
諱日有感
十二月逢哉生魄江山爲爾生愁色黃昏庭樹
烏上啼一聲何處江樓笛
送梁宗烈赴春試
夢入天門看春榜榜中不記状元名世間此夢
真何夢說到梁生似有情
君持素履向朱門五色雲中見至尊且莫輕言
天下事須將風俗究根源
枕上
仲尼不作周公夢天下共嗟吾道衰緫爲乹坤
元氣薄聖人誠處衆人知
與張東白
入忙捄火張忠定正遠飛章李拾遺何故山人
都不作山人貪睡起常遲
荅陳中貴見訪
積歲江門幾度過不將錦繡薄藤蓑雪坭鴻爪
他年夢記得漁翁此放歌
題慈元廟呈徐嶺南紘
前有東山後有徐慈元風教萬年垂嶺南他日
傳遺事消得江門幾句詩
江門釣瀨與湛民澤收𬋩
小坐江門不記年蒲䄄當膝幾回穿如今老去
還分付不賣區區敝箒錢
皇王帝伯都歸盡雪月風花未了吟莫道金針
不傳與江門風月釣臺深
江門漁父與誰年慙愧公來坐榻穿問我江門
垂釣處嚢裏曾無料理錢
與湛民澤
六經盡在虚無裏萬里都歸感應中若向此邊
參得透始知吾學是中庸
江門釣臺
何處江邊著釣臺楚雲𬈑月盡收回若比桐江
還勝㮣千年埋沒一朝開
再用韻與湛民澤
日斜劉九放船回層起江門水底臺浩浩碧波
山鎻斷潮打崖門两扇開
民澤祖樵林居士搆堂扵上游庒民澤乞
題
入雲堂搆昔人開蘭桂香風次苐來黃雲山高
幾千丈后山前日寄聲回
次韻張廷實讀伊洛淵源錄
往古來今幾聖賢都從心上契心傳孟子聦明
還孟子誰今且莫信人言
暁枕
聖賢都從一上來時止時行道與偕若使春陵
爲孟子光風霽月更襟懷
澷筆
浩笑江門點舊詩詩中幾度見承箕他日携書
南岳住却話山樓浩笑時
贈楊中順德楊明府之子
山下柴扉不浪開楊生端爲老夫來欲報封君
無一事只將狂句贈生回
哭景暘
詰杙爲楹四十秋纔醒一夢便長休名登鼎甲
死亦枉老撫諸孤病只愁
影翳山樓痰吐夜寒生老屋病交秋渡中短紙
誰封附遠大爲詞觧我憂(廷實有䟽)
聞東山先生得請歸賦此
青玉之壇横素琴絶無人地五峯深碧雲鎻斷
元無路東山東山何處尋
問馬默齋病於其姪孫馬大年
荔顆紅時酒正多口瘡不飲奈公何郎君觧記
春牛否還爲而翁一放歌
林樟貢士入亰告行于白沙贈之
乖崖捄火出人間造次來分太華山收拾如今
到山處明朝不見藕如船
枕上謾筆
正翕眼時元活活到敷散處自乾乹誰會五行
真静静萬古周流夲自然
荅容彦文見訪
褁糧縛鴨問廬山久病勞君每厚顔若問廬山
近來事重陽過後菊花殘
次韻東所見寄
若水清風當穎出山人莫道不前知拍手江門
春信早黃鸝飛上綠楊枝
荅文定上人
千金帖子忽飛馳洗手開緘只汗頥前代昌黎
今我是恍然海上記留衣
神交今在識荆前再結前生未了緣果蒙道力
相扶起蚤晚東林對長官(叶)
鍾太守美宣輓
詩人自古例多貧恨殺滇南金帶新公與定山
貧到老已有陳黃一軰人
天下功名無我關只緣我自愛江山若對江山
元没興紙錢灰冷未知閑
夢遊衡山遇南極數老人來過却須先生
作主與諸老對酌洪崖夀崖在傍歌詩以
侑觴合座皆喜予以詩一首識興云
衡岳去天能幾何一株松下月明多南極老仙
騎鹿過一瓢斟月兩崖歌
題任明府思親樓卷用定山韻
人間何處不樓居亦有如椽大筆書定山丈人
都不管一拳不屑老何如
碧玉樓晝夢扶病出遊村徑甚適忽安福
羅進士携彭秀才來訪遂書以贈之
春早春寒著莫人黃鸝囀處暖初勻狂心剛被
風吹動走遍南垞到北津
泉石爲順德張氏題
江山幾處堪還我泉石邊頭合有人高著一雙
無極眼閑看宇宙萬回春
羅浮春寄民澤
海上花開萬玉林閑門碧玉夢相尋不知開處
花多少折盡羅浮半夜心
九肋蹣跚清楚闊九苞真與黃雲深復有鳳凰
山上月遍照羅浮玉洞春
陳海篷諸子冠畢來見贈以詩
兄弟參差作雁行春風碧玉喜同登近午天風
吹雁去翩翩吹入紫雲層
周方伯至白沙
天上客来尋故人江門月下足音聞便傳一點
江門信逢著桃源且問津
偶得
一碧光横南岳前靈壇秋玉青相連道士來携
三尺木高山流水一聲絃
讀韋詩
夜雨齋燈卷未收清謠白首對蘇州晦翁兩眼
秋波碧也爲先生一點頭
寄廷實
南北東西一馬塵相思何處不傷神竹邊閉閣
長無事猶厭山雲軟素巾
弘治已酉春姜仁夫進士以史事貴州還
取道廣東過予白沙自已卯至丙戍凢八
日辭别三首予亦次韻爲别明日仁夫至
潮連寨方十餘里遣隸回并得三絶和之
通前九首吾與仁夫之意皆不在詩也豈
尚多乎哉仁夫浙之蘭溪從斈章先生德
懋吾廿年舊好故吾詩两及之
江門淺路幾人通两月公程來向東何處敢勞
君着眼短墻疎竹是家風
雲去雲來等是浮獨凭高閣看江流南風莫送
東歸客更共江門一日遊
家往桐江舊釣臺鳳林何日暫歸來平生章子
如相問道我山中日閉齋
次韻仁夫潮連見寄
進到鳶飛魚躍處正當随柳傍花時今人不見
程明道只把中庸說子思
樂歲呈楊大尹
舍北歌童搥破鼓舍南春婦着新裙田家少遇
豊年樂盡道今年是十分
夀東静軒七十次世卿韻
甲子如何管得翁全無白髮有青瞳赤泥便是
遊仙枕兄卧西頭弟卧東
對璧間李賓之學士和予藤蓑詩偶成奉
寄之
西涯一曲我藤蓑對此相思可奈何今日玉臺
應說我江間何處扣舷歌
午睡起
道人本自畏炎炎一榻清風捲晝簾無柰華胥
留不得起凭香几讀楞嚴
次韻奉荅李方伯介軒潮連見寄
姓名秋榜忝同鄕四十年來守故常拄地撑天
吾亦有一莖青玉過眉長
不侍冰顔累十秋可堪相近阻相求此心未許
傍人識公在山齋㒒在舟
用韻寄鍾美宣
綠柳黃鶯紫水涯市橋沽酒醉春沙江花一與
詩人别如此風光属自家
晝睡爲雀所喧
野風吹隙簷翻雀晝攪床風雀攪眠若道神仙
無一事老夫當日未神仙
失㒒
粥罷腰膁亦上山晡時悵望負芻還乍疑乍到
忘歸路月滿東楹未上關
别後膝痛甚扵前日夲無詩悰獨念吾與
廷實不可無言以别故及之
五年不出獨何心萬里行囊又一琴難寫别離
今日意江門春水不如深
定山許撰一峯墓誌東白許墓表久不見
示
先生老去銘當出東白人來表可聞却愛大流
山上月清光先到一峯墳
今古多聞遷史記一峯何必我同年先生存作
垂千古東白曰然我亦然
南雄書院讀羅一峯碑
丘墳何處草離離千里湖西夢覺時落日小池
橋上路催人下馬讀殘碑
金鰲閣
横浦秋成百尺橋金鰲閣上見山遥凭高無限
歸來思何處飛雲不可招
玉枕山
一枕秋横碧玉新金鰲閣上見嶙峋使君得此
元無用賣與江門打睡人
鐡漢樓
鐡漢元來亦是誇羈魂入夜遶天涯數聲羌笛
樓前月落盡寒梅一樹花
携琴圖
松崖日暮水聲深何處携來綠綺琴磵石隔林
人不見只疑罔兩是知音
墨花臺東坡遺跡
汝弼即是張長史堯夫方愛陳公甫何處思君
不見君墨花臺上廉纖雨
横浦橋
乘輿十月猶溱洧子産未知爲政在隔河騎馬
是何人下馬問訊張東海
濂溪臺
黃菊花開又一年南山無分對陶潜不知風月
随儂否惱殺臺中一夜眠
葵庵
葵花愛日臣愛君臣與葵花共此真試問春來
桃李樹紛紛同者是何人
曹溪别諸友
相随征路二旬餘笑指前山别老夫却到前了
心未了西風孤燭两踟蹰
天柱山
天柱山前望故鄕西風浙浙鬢蒼蒼愁腸暗爲
慈親斷誰信青山是劍芒
剡溪
剡曲溪中雙槳鳴老翁訪戴是虚名雪消月出
歸來夜只有詩情與世情
雲封寺有曲江遺像戲題
嘗疑大塊夲全渾不受人間斧鑿㾗今日雲封
禪寺裡曲江遺像任塵昏
度嶺有懷張曲江
天地風雲會有辰開元可是欠經綸千尋松下
看流水十八年中度嶺人
與王知縣
劍水相逢梅始花春風吹動長官衙詩家到此
須分别不共河陽一處誇
挽劉先生顯仁
曾傾白下郎官蓋忍讀青田太守文今日九原
誰是伴里中新有一峯墳
崖山襍詠
北風半夜捲滄𬈑杖屨船頭候暁晴滿目寒雲
吹不散一帆細雨濕湯瓶
萬古青山自落暉白鷗穿破水雲飛孤舟江畔
無情思閑與兒童詠綠衣
訪教諭何宗道
樹隠肩輿行欵欵花催春鳥閙關關蘇公渡口
雲連水宗道廬前雲滿山
不寐
舊雨今雨漏湔湔長更短更聲相連何人酌我
金尊酒暫醉慈親卧帳前
次韻荅丘侍御
五月江門荔子叢繡衣下馬擘殘紅兒童争走
烏臺節笑挽青荷立水中
峽山别胡提學還至九江作
峽行飛出两三舫滿載離愁下九江夜泊孤舟
不能寐自燒銀燭倒秋缸
過羅一峯墓
一峯原上夕陽斜雲掩閑門幾樹花見說西風
吹不死散分春色與僯家
彈子磯候諸友不至
軍人打鼓泊官船黑霧濛濛水下灘隔岸相呼
不相見竹籠牽火上桅竿
石門讀貪泉碑
芙蓉花發西華寺遠訪殘碑到䂖門一曲貪泉
歌未了夕陽紅近水西村
贈曹侍御璘謝病
飽蕨青山更飽眠㐮陽歸去自今年眼中未有
如公早柱史前頭或姓錢
雜詠
過午城中走帖還老夫對酒社東山詩家進步
如撑艇又上前溪一两湾
傍花随柳興飄飄澗水牽情到石橋勃率未堪
還自笑眼前剛好被春撩
不坐人間彩鷁舟怕逢漁父問因由君家酒艇
輕扵葉試遣長鬚爲我謀
拍月縈爐一小舟欲竆仙島路何由須君一見
安期老指點蒼茫爲汝謀
得世卿詩
笑顔别後幾回開詩到衰翁輙舉杯擊壤狂歌
千首在一春無計寄君來
東野功深偏洗削退之意到每優柔眼前一二
聊拈掇正好承箕對孔脩
東白張先生借予藤蓑不還戲之
水北原南秋更多滿川明月濯纓歌長官要結
溪山好去問南昌乞釣蓑
咫尺溪光谷口分谷中人語隔溪聞明朝便下
山亭去溪上清風可送君
夢中作
木葉爲衣草爲屨鳥共唱歌花共舞䄂裡青蛇
三尺許六六洞天中作主
風動微香洗得塵獨行山路不逢人梅花歲歲
還依舊只看行人著句新
日出東山尚未眠閑尋溪水弄溪船人間一種
惟予樂只在溶溶浩浩間
躑躅江邊水沒橋沿溪貪賞不辭遥獨憐歸馬
無鞭策未忍臨風折柳條
題徵仕郎張公孺人區氏墓誌后
衞幕已鐫東白誌西涯又撰孺人碑莫道不傳
家世事當年兼有两公知
種萆&KR0984;六首
山渠面面擁萆&KR0984;鎻盡東風一院花江上行人
迷指顧老夫扵此煉丹砂
短檠他夜照書床一&KR0678;萆&KR0984;也借光老去圖書
收拾盡只憑香几對羲皇
紅朵青條擺弄同人間無地不春風莫輕此軰
萆蔴子也在先生藥圃中
萆&KR0984;得雨綠成畦如此風光亦老黎飲後小庵
搜句坐山禽啼近竹門西
萆蔴遶竹徑通雲雲裏樵歌隔竹聞手把長鑱
種春雨風光吾與老黎分
種了单蔴合種瓜青山周折两三家老夫來搆
茅茨畢别種秋風一徑花
次韻李憲副若虚白沙别後途中見寄
江門春浪两涯平半醉船如天上行坐冷燭花
歸問夜逢逢津鼓欲三更
咫尺圭峯不見臺春雲將雨幾時開山中一徑
無人到除是青天畫舫來
江城無處不通潮風疊寒漪色更嬌詩舫飄飄
向何處高涼西去不勝遥
和鹿步韻
黑甜一枕鼻呼雷江浪如山夢裡來乹坤何處
留雙眼不向三洲鹿步開
贈湯地理師
春泥沒屐大江潮溪北初經獨木橋千丈峯頭
望東海三山正對杖頭瓢
錦嚢以上不堪言老郭元來亦是仙笑殺城中
諸年少欲持阿堵問君傳
南越山川拄杖交東風何處送歸舠一條路打
朱明過直下潮陽看海濤
雲水相逢是偶然江亭燒燭話新年眼中但有
牛眠地指點青山不要錢
贈鄒處士還合州
人間憂喜也無期萬里間關一馬歸莫灑東風
别時淚春光又滿老萊衣
石城米賤雲門鎮吏目身輕翰苑官歸去山中
偏好睡家人不用遠來看
題也可庄上見一空
交交黃鳥弄春晴也可山庒隱几聽莫以山林
笑流俗山人元是此山靈
青山何處倚鳩藤回首塵埃幾折肱林下一壼
誰共醉淵明只好對高僧
醉中作
酩酊高歌掩舊書青山日月笑居諸一番春雨
無分付枉種桃花三两株
酩酊放歌何處來東風吹笠上溪臺臺傍有箇
高飛鳥飛向三山去不回
觀物
一㾗春水一條煙化化生生各自然七尺形軀
非我有兩間寒暑任推遷
早飲輒醉示一之
清晨隠几入無竆浩浩春生酩酊中我若扶衰
出門去可能筋斗打虚空
得廷實書
洗竹添花張戸曹忽抛閑散事煎熬東門春水
無人釣又長溪頭幾尺高
忽聞戸外歌聲以爲馬玄真將至不知其
累約而累違也諷以是詩
花前誰共引杯長風送歌聲到𧹞郎莫唱雍門
絃上曲從來此曲斷人腸
荅送茄瓜
两頭肥綠壓肩斜五月江園始送瓜童子近前
與翁語小籃瓜底是新茄
同將形色委人間竊比高松一鶴閑口腹累人
都未免茄瓜籃裡又詩還
田夜讀(田白沙孫也)
朝來窗壁尚塗鴉燈下吾伊且賞瓜不是風雲
天上夢阿田家世夲桑&KR0984;
掃突炊秔及早鴉東臯時有未芸瓜田家樂事
如翁少男戀詩書女戀&KR0984;
憶年童稚髮如鴉稍稍東陵學種瓜今日肯嗟
頭似雪江門三畒但萆蔴
紀夢
偶然嘉惠得僯封無數金錢出䄂中欲向萱闈
談此夢隔簾斜月未聞鍾
得世卿子長近詩賞之
漠漠江天對把詩竹壇風日引杯遲翁歌此曲
兒當續問著别人都不知
飛雲高起大崖深兩處天教两鳥吟莫把壠山
來比並山頭鸚鵡被人擒
詩到堯夫不論家都随何柳傍何花無住山僧
今我是夕陽庭樹不聞鴉
鄒吏目書至有作兼呈吳縣尹
傾蓋投緘不自輕人間造次幾晨星天涯放逐
渾閑事消得金剛一部經
落花遥對䂖城春半篋殘書一病身茶筅粟瓶
供客盡不妨人笑長官貧
天涯遷客病渾家開過東風幾樣花容易江山
得重九問君何地落烏紗
張侍御叔亨將赴亰遣人告行求贈言不
已賦此以荅
不爲泯泯即波波天命委之人柰何秋雁未來
君好去文章覆瓿不須多
梁文冠抄詩
口謾吟哦手謾抄風壇疎竹晝相敲不知今日
滄𬈑上天放何聲此處高
雪月風花信手抄皇王帝覇入推敲伊川擊壤
三千首都共南風一項高
君到詩情每被抄玉臺秋磬借僧敲門前荷簣
知心否雲鎻千峯月正高
屋下塵編不暇抄狂歌試把鐡橋敲秋風背取
詩嚢去且看擎天柱杖高
夜行
流槎泛泛月中眠横與波間一半天何許少年
三两軰夜深鄰舫呌攤錢
夢緝熙
花前把酒問平湖君到閩中憶此無夢裡征帆
西下疾两人江畔笑相扶
雜詠
西林收雨卜鳩靈卷被開窗對暁晴風日醉花
花醉鳥竹門啼過两三聲
宗廉送明瓦屏風至次韻荅之
小中雖異大中同明處韜光暗處通三直五横
真夲子人間無路獻重瞳
瓦木鋪排得此身乹坤何物到頭真道人具得
屏風眼還向小齋來卜僯
白沙子卷之六(終)
