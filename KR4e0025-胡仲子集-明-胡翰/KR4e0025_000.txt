胡仲子集别集類五(明)
提要
臣等謹案胡仲子集十卷明胡翰撰翰字仲
子一字仲申金華人洪武初以薦為衡州府
教授事迹具明史文苑傳是集乃其門人劉
剛及浦陽王懋温所編以洪武十四年刊板
今印本罕傳惟寫本猶存於世凡文九卷詩
一卷史稱其文曰胡仲子集詩曰長山先生
集今合為一集豈剛等所併歟史又稱翰少
從吳師道及吳萊學為古文復登同邑許謙
之門今觀其文章多得二吳遺法而持論多
切世用與謙之坐談誠敬小殊然嘗與修元
史五行志序論即其所撰今見集中於天人
和同之際剖析頗微犧尊辨宗法論諸篇亦
湛深經術則又未嘗不精究儒理也詩不多
作故卷帙寥寥而格意特為高秀朱彛尊靜
志居詩話曰金華承黃文獻溍柳文肅貫吳
貞文萊之後多以古文詞鳴詩非所好以詩
論吾必以仲申為巨擘焉獨孤及之論曰五
言之源生於國風廣於離騷著於蘇李盛於
曹劉漢魏作者質有餘而文不足以今揆昔
則有朱絃疏越太羹遺味之嘆誦仲申五言
正猶路鼗出於土鼓篆籀生於鳥跡庶幾哉
升堂之彦乎宜潜溪有學林老虎文淵鯨之
目也斯言允矣乾隆四十二年八月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
胡仲子文集原序
韓退之抗顔師一世自李習之以下皆欲弟子臨之而
習之謇然不甚相下崇言正論往往與退之角其復性
平賦二書修身治人之意明白深切得斯道之用盖唐
人之所僅有而可與退之原道相表裏者也濓嘗以為
習之識高志偉不在退之下遇可畏如退之而不屈真
豪傑之士哉古之君子其自處也高其自期也遠其自
視也尊其擇師與友也審舉天下無足慊意者則求古
人之賢者而師友之苟有得於心矣當時知否不卹也
身之貴賤弗論也行之為事功宣之為言論一致也其
心廓然會天地之全而游乎萬物之表視古今如一旦
暮視千載以上之人若同堂接厀而與之語何暇以凡
近者累其心乎孟子舍子思之門人而願師孔子非遺
其師也道宜然也近世學者鄙陋而無志聞古之人畏
之如雷霆鬼神不敢稍自振僕僕焉於庸常之人師云
師云而卒無所成者皆習之之所棄也吾友胡先生獨
不然自其少時誦數十萬言在諸生中已驚動其鄉邦
老儒咸畏而敬之及其既長而壯竒邁卓越務師古人
出言簡奥不煩而動中繩墨如夏圭商敦望而知其非
今世物也同郡大儒若吳貞文公立夫先生嘗師事之
吳公亟稱其才不置黃文獻公晉卿以文學名天下見
先生輒延致共語所以期待者甚隆而先生亦不為之
屈也諸公既亡先生之學益成行益修德愈劭而文愈
雄大江之南稱賢者必曰先生而先生不自以為至也
今天子有國之初大臣交薦先生才行上憫其老不欲
重煩以政命為衢州教授會修元史復薦入史舘史成
賜金帛遣歸或謂先生未展其所學而先生澹如也先
生嘗慕邵子程子之為人所養甚深極乎博而守則約
務乎大而不遺乎細於人鮮所推讓而所許者衆必以
為賢於言不輕發而所言者人必以為當其所著衡運
井牧皇初諸文有習之之辭而所得者非習之所及也
先生年未老而文已傳於時獲讀之者莫不知其為可
貴然其可貴者豈特文乎哉是則先生之自得者世之
人未必能知雖濓亦不能盡其詳也濓與先生同師於
吳公相友五十餘年髮秃齒豁矣見世之士多矣心之
所仰而服者惟在先生則先生之文豈獨今之所難遇
乎學子劉剛撰次成集而王君士覺為圖其傳來請序
濓不讓而書其首篇所以嘆先生之善學而幸天下之
見其文也先生名翰字仲申金華人仲子其號云洪武
十三年秋八月癸酉前翰林學士承旨嘉議大夫知制
誥兼修國史兼太子贊善大夫同郡宋濂序
