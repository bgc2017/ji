存家詩稿卷八
明楊巍撰
排賦
過十八盤山
并州愁作客況復渡桑乾去國幾千里登山十八盤兵
戈今未息道路古来難落落悲雙鬢迢迢愧一官鄉書
過塞少節序向花殘海上園廬在歸歟賦考槃
賀馮長史新居
十載遊梁苑秋来始定居官貧無錦綺屋滿盡圖書漸
喜竹梧長新看鳥鼠除藥欄風掃後花徑雨晴初問字
人頻往卜隣意已如依君欲買宅歲晩共樵漁
醉日移竹八韻
曾讀田家譜竹宜醉日栽新從濟南乞正及此時来雨
好忽連夜風輕不動埃清音應入戶疎影欲浮苔逸士
攜琴至幽懷對爾開覓竿防稚子留葉固新醅詩向溪
邊得人疑淇上回成林如可望甘老白雲隈
贈吕山人六韵
振藻江湖裏聲名到處聞惟知崇隠節不肯慕竒勲面
帶烟霞色身將鸞鶴羣風流郭有道詩韻沈休文投轄
嗟何晩論交意已勤相期攜手去岳頂坐看雲
邊城春日懷歸
烽火連高塞旌旗映晩霞登城看漢壘幾處聽胡笳瀚
海頻傳檄嫖姚始建牙殘春榆柳動入夜鼓鼙撾白首
三年客青山萬里家邊塵何日定歸種故園瓜
弔土木
邊馬南侵日鑾輿北狩辰當年誰護蹕萬乘獨蒙塵社
稷憂危極乾坤戰鬭頻運衰憑貴倖事往憶忠臣故壘
青山繞平蕪白骨新天隂啼鬼處猶自感行人(倖指振忠指肅)
(愍)
聞陸太宰南還六韵
還家三載久回首五雲深自笑波仍起如何陸亦沉毁
譽不在我寵辱豈驚心遠水廻孤棹空齋横素琴安危
責有係衰病任相侵好向山中卧寕為澤畔吟
奉命祭霍山六韻
祀事存虞典山名載禮經汾河真若帶嵩嶽即維屏候
氣雲長紫凌寒樹亦青根蟠乾艮地戶墮井參星縹緲
聞天樂隂森肅夜靈吾皇勤秩望晉土借安寧
題明宗真儒卷六韻
遡系唐堯後分茅太岳東貴無叔世態雅有哲王風翰
墨龍文繞笙竽鳳曲同談詩宗漢魏講道入鴻濛地近
蓬莱閣客迎碣石宫願言翊聖主天禄共無窮
弔白骨賦
踰常山而北下眺雲中之層城何寒風之颯沓聽野鳥
之悲鳴惨黃雲之黯淡䀌白骨之縱横為叢蔓之所纏
為砂礫之所撑經霜露以幾歲無抔土之可塋吁嗟乎
爾為何方之人廼斃於遐裔或築城而不還或逆旅而
嬰疾或敵騎烏合旌旗蔽日主客勢懸衆寡莫敵金鼓
不鳴貂錦盡失挺身而鬭死於鋒鏑此皆并州之健兒
上谷之豪卒委骼骴於沙場無功名於石室若夫隂雨
零零塞草凄凄飛鳶垂翼牧馬頻嘶又若腥風振北昂
宿臨西狐狸競嘷鼪鼯亂啼蘆笳嗚咽烽火凄迷砦門
已閉山高月低骨參錯而無主魂漂渺以何栖將軍已
佩夫鵲印佳人猶夢於香閨徒聞野鬼向風而泣血行
人駐馬以興悽粤柳州之掩骸暨新建之瘞旅誦遺聲
以若割淚滂沱而如雨使見紛然於山谷又不知其焉
處慨干戈以日興懷大道而莫覩吁嗟乎西伯之掩骨
不若堯階之舞羽
滹沱源賦
俯源泉之一畆兮極末流以千里載涓涓以若蒙兮終
浩浩而如駛環晉趙以渀湃兮歴晝夜而不止由秦戲
以泝靈兮映臺山之嵯峩經聖阜之百仞兮會沙濊之
兩河遵蕪蔞而東下兮與滄瀛而同波聿滔滔之遠勢
兮胡為起於細縷曰發之有本兮為前哲之所與故無
遠之弗致兮涵萬物以吞吐蛟龍蟠於其内兮興塞上
之雲雨嗟瀠洄於孤山兮向秋露與春蕪胡不北流桑
乾兮限敵騎之長驅又不南入淮泗兮轉香稻於東吳
徒汩汩於朔野兮為行人之所吁
存家詩稿卷八
