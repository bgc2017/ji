存家詩稿卷六
明楊巍撰
五言絶(六言附)
丁字沽
可怪直沽水翻為丁字流扁舟何處去風起浪悠悠
桃花口
泊舟桃花口不見桃花樹惟有捕魚人日暮放歌去
載酒亭四絶為紀山賦
山雲浮雪舫溪月上花臺竒字主人識誰能載酒来
裊裊孤雲入嚶嚶雙鳥鳴詩成留客醉棋罷遶花行
琴尊虚檻裏獨坐有高人月映桐花夕風歸柳葉春
每到花開日攜觴坐此亭醉来拚一笑不為訪玄經
孤山獨秀(在蔚州)
誰將一片石高插向晴昊留與路人看天風吹不倒
塞上謠
年年築邊城敵騎猶出没夜深沙月寒空照杞梁骨
擬古思邊二首
久戍在邊頭春来忽已秋鴈傳天外信人倚夢中樓
自是良家子十年九在邊鬢毛白已盡何日勒燕然
獨坐
夙心厭煩擾無事即羲皇山入曉忩碧風吹午院涼
生老病死佛家以為四苦宋人又借此以誚權
貴今反之為四絶句焉
無慮復何私人皆孩視之一啼並一笑猶似未生時
甫看血氣衰百事一無為白髮茅簷下從教日晷移
南北罷驅馳閉門高卧時不生又不滅惟有達摩知
歸去是便宜蒙莊憤世詞人生如晝夜此理不須推
秋園雜興
晩歲習禪寂已無世上情如何深夜裏猶自感秋聲
天心元不動寒暑自推移獨愛陶家酒絶無宋玉悲
高林葉亦落何況於蒿莱怪爾嶺頭菊迎霜尚未開
今年大雨水家住九河邊不慮貧無食翻思買釣船
榮枯觀物理萬事總如斯無慮復何遣惟吟靖節詩
為問南歸鴈徘徊戀稲梁寒雲幾千里何日到江鄉
種麥此時節閱耕原上田衰年筋力少惟執打牛鞭
結草為廬舍人稱安樂窩秋風滿天地將柰此中何
向晩蛩聲雜凄凄籬落邊老夫方醉卧魂夢繞鈞天
一年惟此月清比高人心獨坐小樓望不知興淺深
不見安期棗已無邵氏瓜嶺桃纔半熟氣味逼仙家
猶是仲秋月菊花尚未然故人念狂客先送酒家錢(時李)
(尚書戴送酒價)
偶題漁樵圖各一首示知己者
終日江頭坐臨流非羨魚狂瀾嗟未倒愁思竟何如
不斷終南路難辭金馬門去留兩未得俯仰愧乾坤
宿凌雲寺二絶句
繫馬夕陽邊山僧訝客至門開古殿秋云是凌雲寺
野寺一僧住朔風萬里来敵營猶未徙獵火照邊臺
郊居
秋苔青徧野寂寞惬郊居何處山僧至門前響木魚
春日南墅讌集
南郭春偏好留人到夕陽風吹山鳥語花落酒杯香
客中
到處悲新事連宵夢故林鬢毛誰願白無柰客中心
遊善卷洞
五月吾来此洞中涼似秋問僧搨石刻攜去記曾遊
聞王柳濱謫楚中二首(尚學庚戌兵變)
聞近長沙地應悲屈賈魂莫言謫戍苦不死是君恩
一自潞河别幾看秋草生哭君無限淚不是世人情
讀莊子
富貴浮雲爾死生一夢焉此中誰解得空誦遠遊篇
偶題
正是小春天欲眠不得眠方為詩思苦又辦酒家錢
丁夘橋
愧我塵埃客兩過丁夘橋徘徊醉吟處碧樹自蕭蕭
宿穆陵關次壁間韻
一路入千山行人日不閒那堪霜月白獨宿穆陵關
獨坐
亭空寒落葉野近暮多雲何處鳴孤鶴坐中悵獨聞
過存上人墓
路左孤墳在何方示化身惟留橋上月長渡往来人
題空塵畫
不聽松風起山忩生暮寒惟愁天地老留此畫圖看
認和尚號一菴詩以代偈
未認猶為二既認一亦無一無兩不得何處著工夫
偏關北望
耕牧春仍廢臺隍敵作隣受降城不遠恢復是何人
京衢謠
風寒僵馬足雪厚没車輪可怪九衢内猶多来往人
閔旱二首萬歷庚子作
一旱忽四年天心忍若此居鄉無片長自愧何窮已
溝壑不忍視一視淚如雨憑誰請發棠空飽倉中鼠
敏上人坐禪詩以嘲之
真僧亦在市大道不歸山為問敏和尚如何學閉關
寂照原無二休從寂一邊宗門曾有語作鏡不磨甎
嘲儒
尼父不言静後儒何怪哉紛紛諸語錄皆自五燈来
六言
遣興(時寓栢井)
病卧獨親藥裹詩成不負年華汩汩門前流水青青山
上人家
夢繞床頭詩卷榻依洞口烟蘿誰遣村童送酒忽聽野
鳥如歌
存家詩稿卷六
