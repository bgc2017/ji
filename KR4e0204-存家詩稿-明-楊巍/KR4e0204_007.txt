存家詩稿卷七
明楊巍撰
七言絶
夀董憲長七十
去國竟難明薏苡一官元是為丹砂要知天地酬君意
七十誰能鬢未華
題舍弟二川卷
惠連此地掩郊扉為愛隣家盡釣磯況是滄江秋色好
隔原頻見鶺鴒飛
秋日送華空塵還章丘
高秋紅葉映柴關幾夜論詩杯酒間别去故園明日是
寒花開徧女郎山
和王兵憲寄秋日詩韻
白日無多其柰秋每逢清夜共誰遊吟成張翰黃花句
醉上庾家明月樓
世事猶能入夢魂却因多病乞文園向来三輔論兵地
短劔長纓動塞門
關山北望漫躊蹰聞道單于款塞初此日江湖堪自慰
知君不向酒杯疎
夀劉廣文父九十(劉燕人)
只今客傍秦王島何似家連碣石宫自是劉晨仙骨在
百年無地不春風
才名早動九陵邊迎養仍開苜蓿筵誰遣黃金收駿馬
空教豪士得長年
東關寺杏花
野寺尋芳日已斜春風無力挽飛花不知開落誰為主
欲向山僧問法華
春日柬門人李生卧病
柳色青黃二月初吾徒猶自檢方書縱然出郭兼攜酒
眼底何人最起予
過雞鳴山憶王少參
下臨諸塞上摩空百丈天橋一徑通可怪兩人俱好事
夜深曾到白雲中
東關寺牡丹
洛陽春色艷難勝金谷于今半葛藤争似一株山寺裏
夜深猶映佛前燈
贈金相士口號
看君碧眼是仙才誰遣江湖萬里来自笑已成丘壑相
莫言麟閣與雲臺
憶舊
野色蒼茫堤口路故人前日從兹去天邊消息幾時来
繫馬愁看楊柳樹
聽黃鸝(寓都門作)
春城何處囀黃鸝纔聽忽飛别樹枝因憶故園最深處
一尊相伴日西時
寄訊紀山
山連巫峽雲為館花映樓臺玉作人把酒聽歌明月夜
還聞世上有風塵
憶東霞鍊師二首
知君名在七真中我亦曾經訪絳宫不信崑崙丹洞裏
向来燒鍊火猶紅
前日桃花路口分自言採秀入閒雲海天漠漠正東望
一鶴飛来疑是君
送陶生還會稽二絶句
問君那忍别吾廬為憶蘭亭有舊居塵世變遷難自料
茂林脩竹近何如
九河風色不勝秋多病憐君上去舟明歲春時還念我
桃花深處半間樓
送楊小竹兵備昌平
謝傅從容談奕日終軍慷慨請纓年風雲陣列沙河上
虎豹旗翻帝寢邊
暮秋醉過陽信諸君子别墅各留絶句以代面
談
黃葉青苔徧四隣即看秋色亦勝春此中曾見客来否
明日裁書問主人右後溪
蹤跡三江定五湖當門空見有丹爐滿林落日杯還把
應笑高陽舊酒徒右東沙
門前高柳幾株斜秋意蕭條到菊花老興不知過重九
銜杯猶問是陶家右信溪
辟疆亭館傍城阿明月秋深帶薜蘿見說時人多載酒
却令狂客夢中過右北山
過舊遊
十年前向此中遊尊酒傳呼夜未休何事春風不相待
垂楊搖落水邊樓
五嶽各賦一絶
玄嶽去天尺五遥隂崖長夏雪難消聚仙亭上誰能住
萬壑松風起夜濤
七十二君封禪處桃花谷口幾殘碑獨傳李白詩魂在
海日長看夜半時
衡嶽南来江漢分赤霞深護祝融君芙蓉石上幾時到
一夜心飛七澤雲
太華岧嶤第一峯陳摶仙後有遺蹤何年去訪高眼處
萬里青天跨白龍
少室峯頭跡未陳騎羊仙者是吾身自從玉女忩前别
落魄塵寰五十春
雪夜宿避風塵處夢夫人陳氏意極悲酸櫽括
其語為二絶句時萬歷乙未仲冬十六日也
風響寒林夜雪深此来見我九泉心别君更有千行淚
明日看時血滿襟
自别毘陵隔死生白頭未遂豈忘情當年四鼓讀書夜
記得南隣碾子聲
遊王母宫四首
周朝八駿去不返此地猶傳王母宫昔日瑶池作涇水
仙人元在有無中
草色泉聲向晩多故宫猶嵌碧山阿門前颯颯松風起
似聽當年黃竹歌
青鳥已無白鳥来漢皇空築集靈臺祗因王母曾臨處
一樹山桃對客開
曼倩空為洞冥記四山半屬野人家長生自古誰能得
惟有蒼松管歲華
為任栢溪題畫二首
箕踞科頭烟霧間百年生計是青山陶詩和罷無人見
落日蒼松一鶴還
萬壑縈廻一草亭溪雲漠漠山青青主人何處尋芝术
留得松聲與客聽
贈諸豪寺中觀水二絶句
矮矮山門向渚開小橋斷岸傍經臺此中誰動觀濠興
遥想慈航送酒来
野水僧家併作秋把杯此地亦竒遊狂歌恐有蛟龍起
一夜驚濤濺佛樓
和吕二山人病酒口號
好竒空自笑揚雄海上俄来吕甬東卧病吟詩頭共白
閉門三日雨聲中
太原寒食和紀山韻二首
寒食客中只醉眠不知何處杏花天鴈門此日猶烽火
却向綿山獨禁煙
山城亦自有遊人柳色千條汾水濱見說漢宫新賜火
况聞楚客唱陽春
静海逢炒米店舊主人甲辰下第曾飯其家
蕭條野店大河濱三十年前舊主人今日相逢無限意
一裘猶記苦風塵
揚州
吳山楚水古揚州人競繁華客獨愁二十四橋橋上望
堤邊楊柳寺邊樓
堯陵
寒雲漠漠樹蒼蒼晉國山河幾夕陽獨有荒陵平水上
行人猶解拜陶唐
衰年苦寒暑賴此二物相陪戲各為一絶聊以
遣懷非歎老也
衰年冬月更愁人不怨天寒怨此身惟爾與予堪共老
脚頭布被暖如春湯婆子
衰年炎暑體如焚幸有此君為細君紈扇無人揮亦得
一床一簟卧南薰竹夫人
井陘道中苦暑
道上行人渴欲死病夫其柰此炎蒸相如不得金莖露
杜甫空思玉井冰
炎天又出玉門關路狹渾如在火間忽憶滄江長散髮
柳邊石上弄潺湲
題王憲長龍池圖(道行太原人)
君家素業傍河汾閉戶談經世所聞不信終當作霖雨
請看池上夜生雲
憶老母用松谿韻
鄉書兩月不曾聞誰阻天邊鴻鴈羣遊子那堪遥極目
關門高接太行雲
高堂白髮似絲長三伏誰生枕簟涼苦戀微官不歸去
百年心事愧黃香
閱武二首
半是漢兵半酒徒五陵豪氣莫嫌粗眼前上馬誇輕捷
腰下斜懸金僕姑
十八男兒六郡雄一身能挽雙琱弓銀牌射得不將去
醉卧妖姬酒肆中
焚龍涎香
夜静香烟入杳冥草堂猶似帶龍腥不知何處鳴孤鶴
飛下忩前聽道經
介子推祠
龍蛇寂寞一祠存濁世誰知處士尊漫向綿山空墮淚
火能燒骨不燒魂
過野寺憶范霑南憲長
山邊小寺匝烟蘿秋日曾同范史過記得一樽相對處
荳花門外雨聲多
過清虛觀憶王僉憲
山頭碧殿倚天開去歲曾同仙客来今日獨過詩興少
白雲空繞牡丹臺
題梁中丞卷四首
宣獻平時書已校不須中秘更燃藜都門處處春偏好
攜酒看花費馬蹄吉士
漏轉銅龍夜未殘即持白簡立朝端宰臣不喜忠良士
始信言官自古難給事
榆關西去接輪臺萬里烟塵畫不開無限邊情空浪說
惟君親到玉門来閱邊
三輔賢聲未有涯春風曾及萬人家至今父老思恩澤
猶護甘棠一樹花參政
送文岡詩予有青瑣幾年還入夢蒼生此日轉
多情之句受菴周公許不喫力戲作絶句
閉戶吟詩十幾年渾無一句向人傳如何四海周公瑾
獨取驪歌第二聮
挽張状元元忭
勲名端不負高科白玉樓成柰命何惟有良知心尚在
姚江深處月明多
張大參前溪遊五臺山寄此二絶句
峨口村南烟嶂開人無同類與誰来不知萬木千山裏
上到文殊第幾臺
靈山到處是花宫秋日登臨憶上公碧澗水喧簫管處
寒巖松落酒杯中
同羅近溪先生夜坐
南州高士神仙侣一夕相逢世慮無坐聽玄談清不寐
泠泠霜月貯冰壺
次韻答于谷山宗伯見懷四首
十里烟村一短笻山僧野叟日相從疎慵合向此中老
不問蓬莱若箇峯
柴門松徑已新開舊日求羊亦不来雙鶴至今猶戀主
早晨放去夕飛廻
南北風塵入夢驚書生抵掌競談兵古来豹略推黃石
却向緱山吹鳳笙
莫理城南汶水船于今諸塞起狼煙已知宵旰勞明主
不記仙曹侍從年
再過觀音堂贈老尼
野店南来古佛堂舊遊回首幾星霜不知别後參何法
枯木寒巖帶夕陽
過無棣舊城
曾經此地一悲歌東望營丘西大河惆悵當年曾賜履
茫茫故壘野烟多
遣懷
世上除書不到眼天涯懷抱自開尊平生只有吟詩癖
吏散鴉啼獨閉門
宿岔道村家(在紫荆關北口)
亂石為墻籬作門今宵寄宿兩家村聖恩已許歸田去
猶自江湖繞夢魂
延生来謁因善篆畫各贈一絶
纔到邊城氣即麤高巾猶似魯中儒自言曾習陽冰學
百尺狼烟篆得無
受降城在黃河畔東去山川接大寧可恨何年陷沙漠
憑君圖寫上明庭
寄平定李給事(名念)
短李曾為青瑣郎詩名諫草擅時芳逢人首問平安否
高卧冠山白髮長
秋雨宿長安嶺
滿戶烟霞傍戍臺疎燈獨坐一尊開夜深怪底不能睡
松栢千山風雨来
村中逢老人二絶句
八十村翁獨倚門子孫逃盡一身存自言耕鑿無筋力
朝夕充腸是草根
老人何事欲沾巾不怨官家賦役頻手指門前桑棗地
已荒三十四回春
平定李侍御應時予之同年友也曾視予病感
之寄此
前年視我山中病落日獨騎驄馬来記得任家亭子上
連翹花發共銜杯
過環綠窩(以下四首懷孫刺史)
詩魂何處草萋萋環綠窩中路已迷黃鳥不知春寂寞
夕陽猶遶樹頭啼
春日對酒
春来有酒即成醺記得曾書白練裙今日花開君不見
一杯誰去瀉孤墳
過王戍店
野店春殘不見花高林落日亂鳴鴉同遊詞客已黃土
淚盡當時賣酒家
讀騮山集
楞嚴寺裏論文夜馬谷山前看獵時壮志已隨流水去
遺編讀罷不勝思
乙未除夕
自嗟七十九年身滚滚流光又及春莫怪更深不肯睡
天明便是八旬人
回頭細數七旬身白髮燈前更候春縱使明朝增一歲
依然三世太平人
言者謂余類婺源陽城二公皆高才非余所能
並戲作一絶句
縱呼牛馬也須應況擬當朝二顯人自幸疎慵猶可數
益憑濁酒送殘春
得昌平楊小竹書
雙魚遥寄自昌平别後誰堪春草生記得去年風雪夜
王村寺裏送君行
憶舊有感
丁夘橋西憶舊遊綠楊高映酒家樓故人莫訝凋零盡
一别江南四十秋
春日飲董氏昆仲園
城南十里盡桑麻春色誰如董奉家況是白頭兄弟在
移尊偏向紫荆花
夜半有感
土木形骸老更慵十年耳目已如封忽然夜半屋生白
聽得城南古寺鐘
新安言懷寄内二首
青春過盡始東還滚滚紅塵馬首間明日到家應共惜
菱花相對說愁顔
一年長在别離中歡笑惟應夢裏同明日相逢還是夢
驅車仍向太行東(時告不予)
和周明府
自分明時老一丘况逢茂宰更何愁怪来酒醉西園夜
猶向燈前夢九州
臘月問村家求杏栽
為農為圃縣城東絶勝儒家一畆宫自笑老来仍好事
隔年先問濟南紅(杏樹名)
題舊滄州主人壁
自從獻策至懸車此地經過四紀餘白首還家成底事
空慙人迓老尚書
題同官孟女祠效胡曾體
烈女山頭還有廟秦人塞上已無城經過莫聽漆河水
猶似當年號哭聲
鄉試場屋中作(諸生時)
明遠樓頭星斗稀三聲畫角鴈南飛此時父母應相說
共喜兒郎入棘闈
謁武安君廟
嶺過飛狐春不到峯當回鴈雪仍殘獨憐千古防邊處
廟貌森然祀武安
讀長慶集見樂天與盧貞詠楊柳詩作此
名賢麗句詠垂楊為愛柔條拂地長春去柳枯人亦老
争如松栢晩蒼蒼
戊戌三月柬從弟伯鞏
此日桃花恰正開攜壺去賞且徘徊春風應解阿兄意
愁聽哭聲滿路來(時兵荒民苦甚)
留東溪老友
海上兵戈正亂離十家今有九家饑老年朋友如兄弟
好在城中住幾時
題老君堂(在宣府東路)
白雲深鎖老君堂萬栢千松歲月長若有前朝宫觀事
願来此地一焚香
傷杏花
方喜杏花爛漫開豈禁風雪兩相催何如松栢嶺頭樹
依舊蒼蒼映綠苔
存家詩稿卷七
