存家詩稿卷二
明楊巍撰
五言律
行板橋山中(時赴晉臬)
山色橋西處清幽與世分霜崖出野館苔徑入松雲巒
氣晴還濕水聲斷復聞隠居惟此好詎敢負明君
八月初八日飲劉參戎對月亭
亭静月娟娟清光此處偏關山元有曲河漢正初弦影
動金樽裏寒生寶劍邊不因烽火少安得醉華筵
宿太安驛(屬太原)
長路客心倦懸崖暮景斜壑深雲並黑夜久月初華短
燭啼山鬼高風動塞笳王城知漸近猶自夢烟霞
盤陀晩行次韻二首
歲晩猶行役山程帶雪高客愁雙鬢改國計此心勞暗
磵冰衝斷危峯天植牢今宵應不寐霜月滿亭臯
雪後風兼起山空路轉寒豈堪多病體猶未歇征鞍下
驛燈來少盤河夕渡難海鄉茅屋在高臥羡袁安
過鷂子峪(在北樓口)
十里松間路松聲雜鳥聲山雲多變態野水自縱横古
木題詩坐懸崖下馬行可憐幽絶處只是近邊城
武鄉(以催科至)
萬壑斜陽裏寥寥一縣樓所經多亂石幾處是平疇甲
嶺雪長在漳河凍不流民生困已極那忍更徵求
松林寺留别諸公和衞源方伯韻(孟淮汴梁人有詩名)
窈窈山邊寺青青松樹林豈堪虚寂所翻動别離心日
暮晉城遠雲愁燕塞深前途知己少袖裏有高吟
秋日寓塞上逢老母夀辰
悵望空垂淚淹留豈為官君親情獨苦去住意俱難野
闊山雲暮風高塞草寒幾時拜家慶萊彩一承歡
北樓口留别許參戎
擾擾烟塵際離觴對晩暉悲風嘶去馬落葉上征衣野
燒臨河斷寒沙帶雪飛願君思滅寇慷慨振軍威
役役
役役憐終日驅車西復東客心生塞草世事入秋風意
向簿書倦愁因疾病空祗應滄海上高坐學漁翁
王義鎮用麥飯
我過王義鎮白日掩柴荆颯颯風沙起凄凄鳥雀鳴館
人供麥飯黯色似藜羹正此憂民瘼一餐無限情
送黎樂溪憲副轉甘肅太僕二首
白嶺千山外黃河萬國西塞雲秋渺渺沙草日凄凄遠
地難離别邊城尚鼓鼙張王名未冺駉政定思齊
帷幄運籌者翻令在牧芻憂時雙鬢短去路一琴孤已
振蘭臺紀應蕃沙苑駒誰云閒散地麟閣佇新圖
柏溪書屋二首
多才漢司馬高調謝臨川業在青山裏人來滄海邊論
文驚琬琰把酒向雲烟未遂卜居志空歌伐木篇
入夏門長閉為園道不疎閒將流水引夢與古人居野
鶴窺丸藥山精聽讀書尋詩自來往風起柳塘初
忻州雨夜
世慮已難遣况當旅館秋寒城夜半雨故國夢中樓河
漢幾時曙蛩螿增客愁雁門明日路鼓角入邊州
石州陷後作四首
人與家齊壞城空真若屠百年無此變萬命亦何辜天
為冤魂黯地將肝腦塗夜深聞鬼哭不獨恨匃奴
石州古名郡一日化為灰敵騎豈飛到城門不戰開腐
儒終誤國盛世自多才好用廉頗輩空談何補哉
世事料如此吾民禍早嬰山川猶帶血草木亦吞聲白
日鳶雙下危塗旅不行憑誰訴真宰徒爾痛蒼生
自昔聞兵火傷心在目前生存猶墮淚死去益堪憐城
壘酸風日干戈積歲年請纓還我輩悔禍是皇天
逢劉吉士鈍庵時謫戍雁門
歎爾詞林客如何在塞門蹉跎頭漸白慷慨氣猶存把
劍論時事吹燈照淚痕金雞聞欲赦早晩沐天恩
祁縣贈閻漫川同年
吾兄乃達者早歲向烟蘿世事今如此浮名竟若何人
來光水少田傍幘山多醉後惟高枕不聞種豆歌
太原除夕
今夕山城裏客心坐轉煩年光分半夜燎火閉千門續
酒惜殘臘感時念故園所歡吾母健萬事不須論
元夜曹學憲紀山枉過有述
三年三晉地臘盡復春宵忽訝年華改兼悲故國遙文
章慚往哲出處媿清朝把酒疎燈下君來慰寂寥
登恒嶽五首
恒嶽來何所正當北極中早年聞勝跡老我謁玄宫雷
雨流晴壑松杉撼晩風靈山瞻禮罷懷古意無窮
南去臨全晉北來控朔方千年形勝在萬壑松雲凉上
界金銀闕懸崖薜荔房乾坤回首處冀野路蒼蒼
不覧羣山徧寧知北嶽尊於今歸聖代自古障中原日
月逓明晦烟雲互吐吞秋高臨瀚海萬里辨清渾
昔人巡狩地風景有無殊恍惚危峰墮隂森古殿虛夕
陽岩五色虎峪柏千株依舊玄天月泠泠照玉除
層崖獨立處萬木秋風寒水作玲瓏聽山如菡蓞看盧
敖元有杖殷女尚留丹寶籙肯相授明朝即棄官
春日病歸先寄冰壺楊明府二首
今日還戎馬空餘疾病身豈能當國士終合作閒人塞
路天仍雪海鄉柳已春所欣沾惠化裁此報安仁
長路看山色其如久客何明時辭印綬垂老向烟蘿花
憶春城發門憐芳草多因君歸興好到日聽弦歌
再過柏井驛將别任柏溪鎧
十載題詩處青山滿驛門與君今日别白髮向中原客
路看春樹寒燈照夜言明朝故關上回首一銷魂
雁門九日無興登高作詩二首
九塞行將徧三秋歲欲殘故鄉歸未得客抱向誰寬雲
送臺山暝風吹關樹寒干戈正擾攘何處可凭欄
把酒不能醉登高柰所思豈堪雲斷處正值雁回時風
雨樓煩國關山李牧祠寒花無意賞况復鬢毛衰
秋日飲王計部擬蘭亭次韻二首(基青州人)
訪汝亦何暮凄其池館秋風迴黃葉舞天净碧雲流詩
句輸摩詰客心憶少游相知不痛飲歲月若為留
池亭當勝所烟淡更宜秋勾注千峯出滹沱幾𣲖流酒
因愁易醉藝以老難游不是同鄉井誰能盡日留
寓安邑
回首同安路忽驚歲序徂腐儒慚餼廩多病夢江湖涑
水寒雲合條山夕照孤荒凉城郭裏惆悵禹王都
懷來城逢四明吕二山人二首
飄飄江海客此日滯燕關裘馬狂仍甚風塵氣亦閒尋
幽秋過寺得句暮看山我正悲羇旅逢君一解顔
南國亂不止客心其柰秋一身來萬里避地獨登樓燕
樹著霜變羊河抱郭流明年與爾去滄海老漁舟
和王侍御自沁州見寄兼送還朝二首(隆慶元年)
柱史吾鄉彥高情奈别何有書來晉水無夢不漳河亂
後征徭急明時諫諍多老懷關世事况聽大風歌
近報干戈息遙瞻日月新乘驄趨北闕遺惠泣西人道
路千山霽鶯花上國春王褒能獻頌不祀碧雞神
宿土明村
北來三百里纔見此孤村自有干戈後惟餘老稚存山
川空對客風雪不關門隣壁何人住哭聲夜尚吞
汾州贈孔文谷先生二首
愧我栖栖客得升賢者堂早聞經濟志今見鬢毛蒼兩
漢看文體終年入醉鄉田園開背郭人擬輞川莊
早上萬言書曾傳玉殿臚才非時所用心與道相符注
易山名卜為農谷似愚不因賓帝胄事業詎能無
故關别任柏溪
關門從此别對酒各沾衣芳草臨岐路千山向夕暉交
情惟汝在世事與心違後會知何地休令音信稀
過青蒿鎮(東有天涯山)
野店愁過日悠悠驛路斜黍禾將歲暮窰洞幾人家雷
響千山雨風啼獨樹鴉客心向誰好關塞是天涯
春日懷歸
岸幘花前坐忽同林下居春風吹戸牖芳草徧庭除嗜
酒無餘俸多愁懶著書歸歟桃嶺上兄弟共耕鋤
柬張前溪大參(松洛陽人)
為問張平子客懷近若何悲秋心共苦憂國鬢應皤北
嶽雲中樹桑乾霜後河懸空寺裏約九日可相過
過懸空寺(寺在渾源州磁窑口)
一寺空虚裏危欄高幾層懸崖惟度鳥無路去齋僧雲
隱多羅樹天垂寶月燈塵心何處覺孤磬下崚嶒
冷泉關别張安軒少參徐南野僉憲二同年
羡汝同南去嗟予獨北還離筵臨野水客路入秋山世
故誰相語塵心自不閒那堪分手處日暮冷泉關
岩畔僧居
岩畔疑無路禪關向此分金沙高映日貝葉細翻雲入
定妨猿嘯焚香下鶴羣何時乘興至清磬月中聞
望箕山懷許由
箕山棲隠處逸駕接崆峒孤塜懸雲外芳名落世中聖
朝猶不仕潜德更何窮余亦塵埃客徒懷高士風
聞喜公署言懷
寂寞淹山館寒城下夕陰迂懷空慕古撫事已成今路
遠鄉書少天高秋意深不堪客思苦月出更聞砧
宿吴城驛
孤城夜裏到雪色正漫漫亂後人家少山深燈火寒悲
風吹古樹入夢似驚湍明日黃蘆嶺彌知邊路難
行静樂梁嶺山中
岩壑行來好杉松畫不如經年無客到何處有人居石
古苔生徧泉香麝過餘買山能得此亦可結吾廬
路中逢立春
簫鼓迎春日喧喧客裏聞馬消邊地雪旗暖晉山雲隠
隠川光動微微柳色分田園正好去莫待有移文
過石嶺關
石嶺月初上登登僕從勞山城秋路遠戍鼓夜深高驅
馬臨重隘感時換二毛風塵頻看劍無夢向江臯
出京别諸公(萬歷庚寅)
春日去都門河橋氣色温為因乞骸骨寧不戀君恩白
首家千里紅亭酒幾尊治平諸老在深足慰離魂
夜渡滹沱
夜渡滹沱水茫茫幾里寬舟行人不覺波動棹聲寒彼
岸千燈候戍樓曉月殘趨朝正此際老矣别長安
近家志喜
還家春未晩草色尚萋萋漸覺世塵少忽看鄉樹低候
門喧稚子炊飯有山妻從此滄江上别開桃李蹊
過王戍店感舊
當年沽酒處此日一人無回首悲陳迹浮生愧老夫長
途春草徧小店野烟孤忍見旗亭柳風前鳥自呼
霑化夜集感舊
别去憶多年張燈惜此筵故人嗟老矣吾鬢亦蒼然雨
響殘秋地城分不夜天從今數來往同種海西田
過忻口
落日臨寒渚悲風動戍臺雲隨長路去水自亂山來白
髮身將老蒼生志未灰沙禽鳴向客旅思轉悠哉
逢楊風軒教諭時風軒罷官久矣勸之東歸故
鄉
前歲一官罷於今尚遠途鬢毛驚盡白嚢篋想應無老
更攻詩翰狂猶到酒壚東歸舊業在三徑未全蕪
宿穆陵關效杜荀鶴體
野館千山裏頽垣少四鄰雄圖追往古衰鬢憶吾親岩
月望不出秋蟲聒殺人關門候明發南去有通津
赴南都登太岳二首
駐馬登東岳憑高辨四溟始知人世小不斷此山青樓
閣秋孤出川原晝杳冥將尋孫復隠忽忘有嚴程
梁甫名仍在登封事不磨逢人詢古蹟覧勝欲狂歌匹
練吴門近豐碑漢代多還能舒老眼萬里見滄波
欒城讀吴川樓給事壁間詩次韻時川樓猶謫
宦
青𤨏同袍友知從此地眠朝中傳奏疏客裏見詩篇大
陸秋風急長河夜雨連賜環應見近猶自著吟鞭
答温中丞見寄(如璋時余寓平定候代)
留滯春將晩思君曠所期荒城書到處白日夢回時老
病醫難得兵符謝已遲歸途定相見應嘆鬢如絲
清明後一日劉通政過嶺園(希孟)
嶺圃逢君夕春風食尚寒不言别後事先問聖躬安存
殁悲諸老去留任一官雲林最深處相對酒杯寬
中秋嶺園對月
為問林塘月如何分外明轉憐河漢近偏映竹松清疑
有羽人駕杳無天籟聲庾公興深淺兹夕可相并
寄題屠赤水空明閣二首(隆能文負屈)
聞君起草閣賽我半間樓深喜居相似翻悲路阻修江
雲晴亂入山月曉還留偶記少陵語乾坤到十洲
高調已絶塵林間閣又新谿山且礙眼名利豈關身倚
檻觀無際談玄坐至人漫言不識路夢遶鑑湖濱
贈吕山人劍
寶劍帶龍文空藏未策勲呼童開玉匣雙手贈茅君江
海獨行處鯨鯢應散羣夜深漫拂拭光在斗牛分
病中喜雨
海國經年病山堂少客過平明看細雨長日對垂蘿世
事渾宜嬾生涯豈在多老來厭兵甲一洗望天河
三家村
海色暗荒原蕭條自一村日高不見火人到始開門屋
比巢居陋儲無儋石存猶聞催兩稅對此欲銷魂
首尾吟二首效宋人體
我思堯舜時寮寀盡師師猶謹危微念長歌喜起詩中
天懸日月萬古仰綱維擊壌人不見我思堯舜時
我思孔孟時人得聖賢師六籍咸遵古七篇半引詩無
非明帝道總是正天維異說紛然出我思孔孟時
得二鶴
本是雲霄侣伴予守故丘敢嫌雙口累似與二僊游舞
遶花間徑唳高塵外樓身輕如有日跨爾向羅浮
郊居秋興
郊原净秋色幽事甚從容不厭山僧過每於田父逢為
橋通野水伐木出寒松更願烟塵絶終身一老農
柏林寺别王計部寺即李晉王葬所
園陵今作寺秋草向沙陀事歎千年往人憐兩度過山
川明霽雪鐘磬帶烟蘿於此别知己尊前意更多
春日平定候代次韻詶任苗二子
如何已解綬猶此客天涯為有求羊過頻開早晩衙詩
人情自好塵世事堪嗟遙憶嶺園裏春深樹樹花
贈陽信武明府
我讀循良傳惟君似古人愛民不啻子接士儼如賓野
潤潘花徧城春陶柳新聖朝正求治早晩侍楓宸
重過霑化范公園
人憶羲皇上園開渤海西以予别去久是路再來迷雨
徧桑麻野春深桃李蹊平生一范老不見意悽悽
南山上人來訪送以小詩
寂寞誰相訪師來千里餘不言心自了一呪病能除歸
路石仍滑世緣老更疎從兹門再掩草色徧郊居
贈車鎮村族叔三老
吾家養齋老所性好清閒薄地不盈頃草房只數間宅
隣廣武墓樹接烏鴉山已住郊原外柴扉長日關
存家詩稿卷二
