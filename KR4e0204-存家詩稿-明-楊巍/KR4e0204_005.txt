存家詩稿卷五
明楊巍撰
七言律
雪夜晉邸賞紅梅和孟衞源方伯韻
王家仙苑倚雲開雪暖山城初放梅授簡正逢佳客會
移燈若遣美人來亭欄綘霧翻歌袖盆盎香風入酒杯
最羨襄陽詩句好瓊瑶欲和愧非才
送張華巖入賀兼憶舊遊
征盖天邊望去塵東華八月是長春呼嵩遥想千官處
戀闕空慚萬里身海内靈芝隨地貢懷中寶鑑定誰陳
因君回首雲霄上鳴珮如今幾故人
楊彬菴憲副因梁鳴泉憲長卜居真定作此贈
之
一官十載尚飄蓬買宅新来沱水東價值半從朋輩借
生涯豈得世人同藏書山鑿幾千窟種藥園開二百弓
我住滄洲路不遠他年訪爾與梁鴻
送晉左史馮公聞訃還海豐次韻
思親去國復離居一夕憐君髩髮疎幾日春山驅匹馬
十年梁苑憶長裾文章已喜留西邸機杼應悲見舊廬
讀罷白華多少淚海邊人仰孝泉魚
遊雙山寺
絶頂誰開古佛堂青山白日塞門傍僧因禦敵不持戒
客為尋詩到上方磵水遠含天色碧春花徧發石頭香
坐談未了西来意下界征人報夕陽
詶紀山迎春日雪見惠之作
青幡夾路晉城隈淑氣輕浮竹葉杯世道應從新歲轉
客懷共向好時開隔墻梅柳雲仍凍入座笙歌晩未廻
不是詞人高宴會如何白雪滿春臺
古龍王廟
一間古廟向黃昏四壁空瞻土像存未見歲時供伏臘
猶聞雷雨覆鄉村沙痕風積香花地藥蔓秋懸霹靂門
漫說精靈能變化眼前搖落不堪論
北樓道中次前溪韻
寒花夾路向邊城雲裏樓臺粉堞明到處長看霜樹色
無時不聽野泉聲松間石鼠衝人散雨後山雞繞磵鳴
最喜秋来烽火少題詩終日只閒行
晉祠次程古川韻
春到石橋客漫過躊蹰晉國舊山河桐珪尚瑣叔虞廟
碧玉新傳李白歌地接仙源瑶草長天連朔塞暮雲多
當年霸業今何在滿目烟霞帶薜蘿
再遊雙山寺
峯前峰後匝烟蘿再到渾疑隔世過野水近增秋磬響
山雲長傍寺門多每逢勝地心偏惬自歎浮生髩已皤
欲共老僧修净業風塵猶未息干戈
冷泉寺
小亭曲檻石泉幽古壁苔花偈半留何代金銀開上界
常時松栢似深秋娟娟汾月寒搖磬細細霍雲晩抱樓
此地最宜消渴病人間炎海不勝愁
送唐新洲大參轉閩中總憲(禹舊掌科)
才名此日孰如君瑣闥曾窺獻納文海内風塵難見面
眼中芳草又離羣星槎夜下螺江樹玉節寒開烏石雲
聞道仲欽棠蔭在八閩刑錯是竒勲
春夜再餞文岡憲長即席次韵
清夜仍瞻冠蓋来天涯去住各銜杯乾坤愧我終無補
綱紀須君一振頽别路山城殘月滿到時棠樹幾花開
秦川華嶽應增重舊是梁園作賦才
春日病目柬羣公
病眼經旬不出衙全無詩句答芳華垂簾漫道窺丹鼎
看字渾如隔絳紗世事愁來翻斷酒人情閱盡尚疑蛇
柳條梅蕊春俱好何日從君向水涯
答吕潭西憲長惠人日詩次韻
羞將短髩入華年留滯天涯更可憐海上玉樓空窈窕
山中瑶草漸嬋娟隂雲此日仍愁客雨雪經冬祗醉眠
自揣終非漢庭吏黃梁今悟吕公玄
送程大參入賀(程舊侍御史)
仙槎北上幾時還帝闕高懸霄漢間黃帕共瞻新使節
皂囊猶記舊朝班天開閶闔箕星曉日近蓬莱紫氣殷
遥想彤墀嵩祝後將因獻納對龍顔
沙澗驛逢劉參戎
風塵滿目塞門間愧我書生鬢欲斑為問干戈何日定
不知江海幾人還河聲暮遶沙邊驛雪色晴看天外山
全仗將軍能破敵莫令匹馬近三關
過冷泉關次韻
關門落木忽驚秋此地防邊控上游為憶當年誰設險
轉憐今日事堪愁雲生霍巘高低見雨漲汾河深淺流
何處角聲聽不盡趙城城外夕陽樓
送葛雙石兵憲轉江西大參
旌旗遥指豫章城楚水吳山幾日程塞上勛名堪勒石
客中離别若為情路經匡阜雙螺碧舟入潯陽一鏡平
見說東南民力盡應將撫字慰蒼生
秋日同谷司馬遊西河
風烟搖落九河秋我輩携觴豈浪遊欲向古今窮故道
還從天地乞滄洲沙鳬暮有千羣起霜葉晴看兩岸浮
縱使乘槎上銀漢何如此處老漁舟
秋日登無棣古城呈谷司馬
草色瀟然徧野城高秋登眺雍門情丘墟那復論前代
變幻真堪笑此生魏豹墳邊四履盡淮隂壘外九河平
古今俯仰元超忽底事猶躭世上名
初至海上時有倭警
一氣混茫白畫隂不知大塊有高深潮酣真懼初来客
歲暮空懷遠望心日隠蠻墟將萬里烟生蜃島忽千尋
于今聖主當中國海若天吳莫浪侵
登馬谷山
平地突然出一峯登臨若立碧芙蓉盤河水繞疑奔馬
古洞雲深見蟄龍影落滄溟高氣象路經葭葦少行蹤
老僧已許巖頭住為我先栽萬箇松
先大夫曾署大沽河過此有感
偶過先子曾遊處觸物逢人倍感傷每訝滄桑誰變改
翻悲天地有存亡當年漁父猶知德舊日官衙不見墻
向晩潮聲和淚落寒煙帶日色蒼蒼
聞蟬有感(上谷雲中無蟬)
隂隂夏木滿西軒蟬響初聞是故園幸得秋風時向晩
恰當雨霽噪逾繁門前不改烟霞色枝上如聞道德言
回首十年關塞外夕陽惟有鼓鼙喧
次第和海洲翁韵效放翁體(有引)
海洲王翁吾黨君子人也年老不廢吟咏與予
倡和得詩最多姑存十首以重其人
日高猶未整襟裾正是莊周夢蝶餘扣戶俄傳七字律
得君勝讀幾年書王門每羨懸車早帝闕深慙啓事疎
從此相將愚谷隠浮名浮利不關予(翁以長史告歸)
隔戶松風清到裾詩來又是夢魂餘重聞山水琴中調
更見龍蛇簡上書敢謂此心隨地得祗因多病與人疎
平生獨愛王猷興踏雪還能一訪予
歸来烟霧滿衣裾回首乾坤一笑餘酒熟燈前留客醉
詩成花下教兒書當門但有青山在覽鏡何妨白髮疎
自信狂夫狂更好因君潦倒總忘予
千古功名笑絶裾豈知身外盡贏餘百年長祝慈親夀
一世不通宰相書雪後潘輿肩亦穏風前莱綵舞寧疎
細思子職那能盡願把周行數示予
誰遣秋風吹素裾天教酷暑盡無餘海鄉省憶鱸魚膾
歲事堪從大有書自覺病懷纔脱洒更聞法網漸稀疎
與君共醉太平酒街上羣兒任笑予
平時感慨欲沾裾況見前朝戰伐餘間道空留廣武墓
危城猶壮魯連書愁来翻與酒杯好老去更於劍術疎
莫向古今頻墮淚安期海上久招予
草色西園綠映裾雨晴小閣景偏餘窮如阮籍仍躭酒
愁過虞卿懶著書向日鳥聲何歴亂繞亭竹影自扶疎
静中忽得高人詠世事無能可到予
相逢野老淚沾裾久旱人貧豈有餘百里祗存懸罄室
三春不見問農書溝塍水涸因風盡草木枝焦向日疎
惟願皇天念民命江湖無力枉愁予
老来無力曳長裾卧病滄江廿載餘馬上豈能為顧盼
燈前長自檢方書乾坤萬事終難了農圃一生未是疎
春到舞雩心尚在預呼童冠詠隨予
幾年江海接華裾所吐珠璣總緒餘黃葉翩翩都是景
别才落落不關書歸来方見宦情薄晩節仍嫌詩律疎
漫道枯腸搜已盡東坡佳句趙陳予
秋日同程張二丈登太原西城樓得天字
樓高秋色倍堪憐共倚危欄夕照邊幾處河山征戰後
百年懷抱酒尊前瀟瀟木落汾西地黯黯雲愁冀北天
此日吾儕同眺望吟成梁甫各悽然
題先大夫所遺萬竿烟雨障子
依山傍水總相宜不說南朝李畫師貧也家遺惟此物
痛哉親去已多時堂空似覺烟雲合夜静猶聞風雨悲
滿幅瀟然雙淚洒可能更誦蓼莪詩
答客問長生
早從勾漏覓真玄絶粒餐霞亦枉然幾被丹書將我誤
實無口訣為君傳流年漸老空慙鏡滄海何時更作田
元運自長人自促不如醉卧白雲邊
贈董光禄雙夀七十
海鶴丰姿衆不如況偕莱婦古稀初忩中機杼還能理
燈下詩篇每自書為厭風塵長閉戶因憐水竹早懸車
即今顔鬢俱無改遐筭應過百袠餘
九日登馬谷山
登高此日亦竒哉野色瀟然渤海隈獨喜寒花開絶頂
寧須戲馬向層臺浮雲萬里天難問落木三秋鴈正來
何事牛山不痛飲沾衣徒使後人哀
冬月苗汝材自晉中以氊衣巾見贈詩以謝之
雪天草閣自優游仍擬張衡古四愁裘帽兩函分海縣
故人千里憶并州興来剡水尋詩客囊盡長安當酒樓
繾綣已知君意在愧無錦繡段相酬
送高少尹還章丘時雪中過訪
一官棄去若鴻毛千首詩成興獨豪此日逢迎真倒屣
十年書札憶神交酒杯共把嶺園雪世事回驚渤海濤
别後山中堪自愛女郎峯頂暮雲高
秋日用韻酬劉廣文(劉燕人喜談兵)
秋風騎馬過雲林共有平生著作淫潦倒我堪多病後
蕭條君柰一氊深閉門索句饒佳興罷酒論兵見壮心
出處無憑正愁思可能裁和郢中音
送許廣文還易州兼寄張北岡萬育吾
堪悲吾道已蹉跎回首燕山限九河海上人思安定學
客中誰聽漸離歌關門此日風塵少易水長年雨雪多
若見兩豪憑問訊談兵壮志復如何
寄贈王潁州
為政風流世所無一時聲價滿留都褰帷夜動長淮月
省稼秋過十里湖楚地有人歌召杜漢家從郡起公孤
他年南國懷恩澤定向甘棠詠大夫
古城看獵因至黃龍渚
古城城畔斷蓬飛日壓平原正合圍才短豈能為獵賦
年衰猶未息兵機即看滿目寒雲起忽憶邊頭羽騎歸
欲把雄心弔前代秋風吹上釣魚磯
秋日飲一齋叔北村二首
阮家别墅喜初遊為黍烹雞八月秋稼穡有年供國税
江湖何地不風流繞村樹色紛如錦傍海雲生突似樓
從此往来須盡醉門前峻嶺是糟丘
從来發興自林泉此日開尊地更偏三洞煙雲秋水底
九河雷雨夕陽邊因催詩句狂逾甚為愛君家酒亦賢
不怕夜歸逢醉尉看參應待欲横天
送莫廣文署縣後還鄒平
横經濟北自何年暫視銅符渤海邊才大豈愁淹簿領
興多隨處見詩篇盤河水落疑恩澤大峪峯高憶講筵
别後未須勞翰札賢聲雅有口碑傳
送王廣文宗之使京回還寧海其弟正之皆有
文名用前韵
君家兄弟玉為林怪爾官卑且滯淫奉使虚隨天闕轉
談經復向海門深幸逢漢代崇儒日不比秦皇策石心
賦就淩雲人所羨豈無狗監是知音
送田廣文之鄒平府教授
偃蹇儒官誰更過談經空說似田何讀来萬卷猶為少
攜去片氊亦是多泗水春風餘潤澤尼山夜月尚嵯峩
賈生也作長沙傅千古還知道不磨
還家後春日南園
春風昨夜滿閒居藹藹青回徑草初纔買園田思甃井
欲招隠士旋為廬姓名已謝山公啟農圃頻看王氏書
莫道還家無客訪門前日日見樵漁
答客問亦山園次韻
投老山城畫掩門空齋袛有藥爐存風塵力倦十年路
松菊貧開半畆園謬許襟期過阮籍那知骨相似虞翻
肯乘詩興閒来往願借南鄰酒一樽
題滄洲卷送張子還越中
露冷滄江客欲回囊空人共惜高才家居東海經年别
舟問南徐幾月開秋草獨過伯禹墓寒雲愁上越王臺
不知陸賈遊歸日曾有羣公詩卷来
望崆峒山
鼎湖龍去幾千載聞說軒轅尚有祠春草應荒問道處
曉烟猶似煉丹時誰登絶巘尋玄鶴我夢隂崖採紫芝
若使長生真可得山中早拜廣成師
秋日登徐州延雲樓
樓壓秋城半入雲憑高四望楚天分尊前木送千山色
檻外鴻飛大澤羣事去霸圖俱落莫怪来仙氣尚氤氲
最憐西北長安遠白首回時憶聖君
過定山莊先生故里效其體得詩一首
此老平生鐵作腸詩篇每帶梅花香欲知出處惟漁父
自信麤豪過楚狂江海高風元滚滚乾坤正氣尚堂堂
至今人道墳頭上松栢經年有雪霜
平定元宵無月
客中節序意多違寥落山城燈火稀尊酒閉門愁黯黯
星橋何處雪霏霏誰堪老病逢今夕況復風煙接帝畿
時事鄉心兩無賴夜深獨坐一沾衣
送李(闕)恭司訓藁城與槐南正菴相近
文成倚馬幾人看老作中山學校官但繼弓裘三世業
寧辭風雨一氊寒西堂可遂聮床約縮地應追益友歡
莫向塵埃羨炎熱折腰為吏古来難(時議師生不跪路)
送董三同獻春秋補傳不遇還越中
嗟君萬里謁楓宸又向江湖老此身補傳抱来空泣玉
新詩賦罷浪驚人愁中南國干戈在雪裏長淮道路貧
薦士未如楊得意綈袍雖贈亦沾巾
夀太宰虞坡楊公
周家師保漢尚書翊贊三朝白髮初曳履更趨金闕早
掄才長到夜忩虚殿中聖主流清盼海外夷人問起居
自岳降申天意在古来夀者定無如
送任計部之廣川
别我仍留書一函分司何在廣川南才掄粉署應非偶
恩向明時已再銜滿地九河多禹跡開軒萬里盡吳帆
看君到處無言意事業終當擬畢諴
送趙郎中之任保寧(訥能詩)
自古閬中賢太守其間強半有詩名以君起草明光殿
遂爾分符大獲城秦代金牛開驛路巴童竹馬候行旌
治平十詠應先和涪水皆添白雪聲
送董司訓茂卿之任高平大父曾為邑令有生
祠
一氊西入太行雲把酒都城此送君每向塵埃悲吏役
却因庠序羨人文門臨上黨千峰繞馬過浮橋二水分
大父昔年曾作宰祠堂香火正氤氲
宿懷安讀王憲副壁間有懷詩次韻
新句壁間讀罷驚詩家君亦是長城吟隨鼓角聲俱壮
思入星河影倍清憤世曾聞捫虱語經秋復見憶鱸情
此時安得一攜手把酒關山醉月明
有感
一官白首滯邊城樗散渾多江海情嗜酒那知囊裏盡
尋僧數向寺中行兵塵滿眼全無策吏隠何心浪得名
揚子十年猶未調閉門空草太玄成
寄送曹學憲之任江西參政
明時薇省重詞臣南望章江興轉新天上彩雲隨去鷁
域中廬嶽待高人滕王閣敞千峯曉徐孺亭孤萬木春
獨恨支離荒塞北未知何日挹清塵
秋日同孫參戎登陽和城樓
清秋白日映山川遠景平臨古塞前自得將軍無戰鬭
不妨客子有詩篇霜凝錦繡灘中樹風落琮琤石上泉
莫向燕南頻極目故園迢遞海雲邊(陽和有錦繡灘)
憩懷来仰止亭次趙中丞韻
邊城寥落戰塵餘直北猶傳箭上書那有勛名馳異域
每因花鳥憶閒居桑乾水遶重關外灰嶺山青六月初
未必此時少頗牧白頭安用魯中儒
酬劉二府過嶺園劉宣府人有高才以非科甲
故有末句
老喜故人海上過開尊嶺圃對煙蘿纔聞朔塞兵初罷
豈料中原事漸多語到蒼生流涕淚愁臨岐路邈山河
眼前君最強吾意國士寧須甲乙科
春日行廣靈山中
層巒曲徑興無窮碧草晴吹三月風怪聽禽聲幽樹裏
清憐詩句亂山中隔林烟起和雲黑繞磵花開映水紅
日暮不知是關塞猶將歸路問樵翁
宴集惠安伯宅呈省中舊僚
早從諸彦侍明光此日重登世爵堂白髮尚堪陪讌飲
清時誰不羨鵷行門前柳軃春城色座上花分御苑香
欣遇聖朝容獻納共將堯舜事吾皇
送王太僕之任滁州(之垣舊掌科)
出入三朝瑣闥中承恩今借歴湖東論官亦是王毛仲
抗疏猶傳魏鄭公山色青圍衙舍滿泉聲亂落古今同
使君自有無疆意肯向溪亭學醉翁
夀河南李封君其子任通政曾使琉球
有子今為門下省羨公猶是黑頭時鶴姿已卜仙人夀
鸞誥新蒙聖主知家近函關多紫氣地連嵩嶽長靈芝
曾觀奉使琉球錄天報忠臣良在兹(通政名際春)
九日京城西和汪山人韻
京國城西幾度秋若非高士共誰遊千家樓閣隨登眺
一片湖山費應酬風雨乍晴天有意煙塵不動客堪留
樽前忽誦黃花句應是珊瑚入釣鈎(詩話有珊瑚鈎原倡月一鈎)
夏日飲途次小山中用韻
山開屏障樹為籬座上烟雲墮酒巵鳥愛重隂啼不歇
詩逢佳境句多禆夢魂渺渺江湖遠心事悠悠道路知
避暑且圖河朔醉吏人漫報夕陽時
贈王汝遵(忠簡公後能醫)
多君早歲厭簪纓獨跨青騾海上行見說移家来馬谷
復聞訪道入蓬瀛逢人怕問尚書裔賣藥還留宰相名
不為老夫今抱病城中誰得見先生
戲呈王司寇李少司徒二詩豪
兩賢真是阨人哉搜盡枯腸詩又來笑我已輸三舍地
推君並上百尋臺清新如此能無法敏捷應知别有才
暫乞騷壇罷旗鼓燕山春到萬花開
和王司徒元旦早朝之作
身事清朝已歴三羨君華髮尚宜簪星回萬里天將曙
燎映千門路更諳虎拜轉從新歲健龍顔長並上公參
應陳國計匡明主出入休言力不堪
讀騮山諸公所遺倡和詩有感次韻
世間何物不成塵惟有詩文重漢秦偶誦賡吟如晤語
因思朋好欲沾巾乾坤老去誰長在江海人高半是貧
恨不當年同結社鶯花共醉百年春
誕日寓普明寺謁毘盧佛
虛度八旬又一年兹晨弧矢憶初懸四方空抱風雲志
千里仍多山水緣數問蓬莱無道路翻令老稚訝神仙
永懷慈母恩難報白首焚香古佛前
誕日寓廻河寺兼贈慧上人
回頭身世歎塵埋古寺暝投濟水涯乍入山門疑舊到
纔逢老衲意相諧慚予年過北溟望羨汝法宗南嶽懷
初度客中念慈母佛前願施八關齋
遊靈巖寺
八十二翁長閉關為尋知己到名山巖頭雲走如迎客
谷口花開似解顔鐘磬聲來天地外樓臺色入有無間
老僧欲我留詩句松月滿空鶴未還
和吕山人夏日集嶺園遇高生韵
綠樹隂濃覆短籬相逢正是夏深時種瓜不負青門約
對酒仍歌白苧詞燕掠紛紛来近渚蟬鳴箇箇向高枝
天邊忽報夕陽盡為遇漁樵歸去遲
贈董氏四兄弟
商山洛社映千春猶是東西南北人那得同胞俱白首
况能高蹈遠紅塵鴒聲斷續秋原静棠樹發生夜雨頻
我亦龍鍾兩兄弟可容作會海之濱
題劉廣文墨竹
千載俄逢此墨君茅齋頓覺起秋雲静憐疎影時相對
遥憶清風晩未聞高節不隨天地老淡烟曾與蕙蘭羣
伊誰攜向西忩坐惟有能詩鄭廣文
贈鄭于石
于石諱國望越之高士也至日冐雪訪予詩以
贈之
草屋雪天自擁衾忽逢至日動孤吟即今門徑人蹤絶
何處梅花月影深剡水尚思廽夜棹燕山猶記滿朝簪
君來正是閉關夕共我圍爐坐竹林
走筆和王同野韻
明時誰復問漁磯贏得經春晝掩扉祗為小山叢桂在
況逢浮世與心違天邊夢斷雲霄侣階下恩深鳥雀饑
聞說年來能悟道餐霞不採首陽薇
王少尹祈雨有應
四月荒田苦未耕誰從窮海問蒼生祗因少尹心如水
遂有甘霖夜滿城堪笑隂陽虛縱閉豈知天地自和平
請君明日南郊望徧野農歌雜頌聲
贈孟仲傳
聲名早已動三臺河朔風流自異才講道忽驚兼孔墨
論交不說似陳雷百年湖海占星聚五月葵榴對酒開
别後思君何處切暮雲春樹隔蓬萊
悲性聰和尚
每坐更深香自焚行年八十斷聲聞已知隂魄隨風盡
何處法身逐化分濾水有羅仍挂壁鄉人結社競參墳
禪家寂滅休垂淚為買碑刊大鑒文
存家詩稿卷五
