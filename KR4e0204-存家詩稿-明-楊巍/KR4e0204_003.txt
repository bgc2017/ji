存家詩稿卷三
明楊巍撰
五言律
九日同吕山人登覧曠亭
極目川原外放懷天地間千林秋葉墜萬里塞鴻還風
雨詩偏壯茱萸晩正斑不因君落帽誰解是龍山
題介休王醫杏林卷
賣藥兼求道年年海上過應人渾偶爾濟世有諸科術
異泣神鬼心閒到薜蘿春來聞種杏萬樹繞汾河
題馬愧非巢雲亭
亭子起何所高懸古柳間為聆黃鳥語兼愛白雲還杯
外分平楚座中到遠山襟期有如此能望不能攀
壬申九日登覧曠亭憶舊會兼喜谷司馬初還
次前韻
往事真如昨登高復此間歲時人半老江海客初還暮
雁聲偏疾寒花色自斑不須多感慨東望有牛山
送圓上人還五臺
清涼古佛地有屋傍西臺磵雪春仍積岩花夏始開已
知苦行滿想見文殊來二虎倘無恙為予問訊哉
庚寅九日登高
林下登高處飄然興不同迎霜樹五色對酒菊多叢世
事浮雲外風流落帽中莫愁秋漸晩天際有歸鴻
閒居贈五臺僧
浮世豈忘我衰頽無片能絶交惟獨往問字幾人曾門
徑長青草軒忩挂紫藤莫言少客訪見有五臺僧
元夜病足(寓平定候代)
春到人猶病寒燈臥似吟籃輿他日事藥裹異鄉心歲
序驚沙塞椒花憶故林歸期仍未定滄海夢中深
家居次吕山人
罷官真是遲多病老來時難抱灌花瓮空臨洗硯池閉
門春草長伏枕隙駒馳潦倒不堪用非君孰我知
病足自遣
仰臥長終日空齋澹所思何須窮海嶽祗貴得希夷真
性能無損凡軀未足悲文昌詩句好身病是閒時
答王龍門見寄韻
自向山中臥蕭條門徑秋市沽愁不醉藥品病多收世
事歸詩卷生涯有釣舟聞君欲相訪家在海西樓
月夜至山園
而我愛光景山園夜亦過微風醒鳥夢明月澹烟蘿露
冷蛩聲少亭空樹影多此中得佳句高詠向星河
秋月吟
清光正東上大火已西流皎皎四時月如何偏愛秋玉
繩低草閣金露濕芳洲遙憶仙人宅五城十二樓
秋日閒居三首
笑我起居處寥寥一竹床長貧諳性命多病識行藏地
與紅塵遠秋憐白日涼山僧久不至木落井西堂
漫道無生理秋天亦苦予倩人斸藥品伐木結寒廬酒
採菊花釀唫收桐葉書所歡遂閒散名利將焉如
荒徑無人到柴門帶晩霞不知身抱病且喜菊開花買
鶴供詩料鬻書送酒家秋來禾黍熟垂老此生涯
還家逢九日二首
自喜一官罷寧悲三徑蕪懸車少客訪入戸有僮扶黃
菊寒仍在青山道不孤老來慵戲馬高枕臥江湖
芳辰來故國秋色徧柴門正值菊花候新開竹葉尊晴
雲高雁鶩暮雨長蘭蓀偶誦閒居詠斯人可共論
和吕山人病酒
酒病嘗難受山人其奈何詩仍枕上得飯已午時過問
字良朋集閉門芳草多忽聞發高興予亦散微痾
五月廿七為誕陶兒日時寓都門聽覆試念之
作此
兩年誕汝日皆在客途間正屬炎蒸候其如游子顔科
名是何物天性自相關從此堪偕隠雲深馬谷山
月夜
齋中人去夜松際月來天自擊羅浮磬高歌招隠篇軒
忩殘雪在河漢數星懸鶴夢呼不起吾心誰為傳
海鄉聞雁
平蕪霜露合孤雁尚南征影落黃龍渚聲凄魏豹城殘
雲疑路斷新月似弦驚十載關山北曾傷故國情
閠八月十五柬王高二君以前月惠酒病不能
會
正當延賞夜一病獨成眠北海尊空在南樓興杳然清
宵嗟已失白月喜重圓兹夕誰能負星河萬里天
戲題三角亭三首
茅亭獨面東想像總無同形出方圓外數兼天地中聯
詩宜石鼎講道去尸蟲混世當如此寧論拙與工
何方問蓬島塵世路多岐獨向小亭坐還如上古時斜
開蔣詡徑静遣季文思盡日看春色萋萋薋菉施
前後悲身世於今記得曾年光何鼎鼎人意尚稜稜白
日依簷轉昏星傍溜澄惟應招總印共此閱傳燈
戲題草屋三首
爽塏非吾願結茅獨傍村經營謀素拙巢窟意猶存俗
士頻迴駕高僧常到門此中風日别炙背有餘暄
土壁須臾就柴扉容易開海鄉乏木石棟宇借蒿萊尚
恐秋風妬應無燕雀來平生懷栗里八九亦多哉
茅茨高幾許所願避風寒雅稱蓬為戶偏宜竹作冠自
甘芻狗棄人以臥龍看深感谷峰老為予賦考槃(于宗伯寄)
(題有俗殺午橋莊之句)
秋日郊居二首
嶺圃寡塵鞅悽然秋日心呼僮移野菊留客醉霜林落
葉悲時序浮名笑古今静言思化理世慮盡銷沉
昨夜涼風至轉憐景物新已蘇多病體况復少烟塵歲
稔登禾稼秋高有蕨蓴瀟然無一事猶念未歸人
登新興里黃臺
臺起縣中央登臨意獨傷愁雲連海暗蔓草接天荒幾
里無雞犬迎冬見雪霜憑誰問民瘼村落滿斜陽
重過馬谷山村
山村重到日風景益堪親家遠惟宜病境幽豈避人雲
開山洞曉水漫九河春投老此中得當年枉問津
送汪山人游山海
自是江湖客猶然變姓名妻拏貧不問書畫老逾精雲
黯秦王島山高孤竹城同誰登碣石醉看海濤生
贈李廣文移居兼呈王宋二丈
定爾嫌車馬還因欲卜鄰蕭條委巷内來往向誰頻門
徑不除草圖書長傍身宋王家咫尺俱是素心人
和吕二山人君子居韻二首(寧波人)
渤海非東海窮鄉奈薄游慚予為地主愛汝獨風流野
色蓬三徑濤聲夜一樓隣人亦知德送酒過牆頭
此地誰堪隠君來就我居若非躭寂寞寧不厭樵漁綠
柳村邊舍黃庭枕上書相看吾道在世路竟何如
答吕二山人雨中問病韻二首
漫說憲非病空慚回庶幾家貧人臥穏橋斷客來稀秋
草恣侵徑寒雲伴掩扉明朝野水落依舊釣漁磯
已向山中老寧論世上功爾詩久作祟吾道豈云窮百
畝桑麻雨一溪楊柳風生涯亦自好端不坐書空
立秋後一日董劉二君過訪
杖藜偶爾出忽見兩高軒不意索居處得聞長者言是
時流大火傍樹倒清尊落日遽相别依然又掩門
邀諸學博賞菊
佳菊偏宜晩入冬始落英寒增茅屋色雅稱野人情霜
露清三徑壺觴盡一生廣文能好我騎馬過柴荆
郊居效樂天
老去無餘事徜徉草野間高蘆移當竹亂石疊為山客
到即呼酒僧來同閉關不因逢盛世那遂此清閒
送鄧廣文之任崇陽令
文旆忽南去老懷奈别何仙鳬攀未得荒墅更誰過客
路九江遠楚城三戶多一言堪贈否佳政在弦歌
送孫司訓之任良鄉學諭
幾載借荒城為師獨有名那堪驅瘦馬猶自戀諸生月
上蘆溝白風傳黍谷清莫言官尚冷已得近神京
雨夜有感(諸生時作)
白書又黃昏更深未掩門人垂燈下淚鬼哭雨中魂雙
鬢愁將老一經還自温寥寥長夜裏心事與誰論
寄董僉憲閒居二首(邦政有邊才)
聞君已解任投老向青齊結屋長山北買田渤海西花
應栽滿徑藥想種成畦處處堪行樂春來酒自擕
濟世須安石東山豈合歸尚存韜略篋新作芰荷衣紫
塞名仍遠蒼生志不違長春高臥夜猶夢羽書飛(長春董君)
(園名)
寄吕山人用韻
殘冬仍寄食念爾老無家跡尚如飄梗情多似亂麻綈
袍誰見贈魯酒自應賒聞作王門客筆頭想夢花
病中曹子見過
長日閉門臥衰年懶讀書貧惟安所遇道欲識其初鶴
跡山房滿松聲藥院疎不因君問病誰肯過吾廬
秋日劉别駕偶過
近午猶高臥小車說到門披衣迎好客問婦有清尊市
遠盤飡少秋深松菊繁文章與出處身外不須言
雨中和張山人懷歸越中
故里何年别魚書隔歲沉嚢無十日費鬢有二毛侵交
誼原非淺酒杯莫厭深西園聽雨處還似越江潯
和吕山人遂初堂韻
茅堂得詞客相對兩忘機以彼心常逸慚予病始歸漁
樵元舊業荷芰有初衣堪向此中老回頭萬事非
寄淮陽張給事(侃)
予多張季鷹行與古人并諫主曾焚草為詩獨擅名淮
陽山水郡海上薜蘿城見面何由得空勞夢寐情
九日憶亡弟巖
自汝棄予後出門益覺難無人陪笑語對酒獨悲酸荆
樹霜中老鶺鴒原上寒茱萸雖滿把含淚不能看
醉臥讀高蘇門詩
閒居長是醉高枕任吾欹嬾慢心方得蹉跎老豈知北
忩風到處深樹鳥鳴時世事一無好猶躭陶謝詩
越中三高士飲王左史莊贈此
左史能延客况聞高士名盤桓輞口墅登眺古時城聽
鳥管絃廢看花羅綺輕夕陽猶未返應待月華生
南園刈麥
刈麥向南圃城中不異村晴風低乳燕夏日滿衡門豈
獨餬家口且思供酒樽生涯誰謂薄郭外有雞脉
夏日野塘泛槎
十畆野塘裏浮槎亦勝遊不知三伏暑渾似五湖秋映
酒垂紅蓼傍人起白鷗因思西里泊毒霧若為愁
雨中客自濟南惠石與竹榴
移將華頂石寄我海邊村已適樂山意况兼花木繁風
光分北渚雨氣滿西軒從此獲三益恍同静者言(三益自東)
(坡來)
題趙子冲玄稿
嗟君狂者流一第竟悠悠見客少青眼吟詩欲白頭谿
山無世態花鳥共春愁從此聲名著前身趙倚樓
雨夜董信溪過訪
臥病滄江上柴扉晝不開况兹風雨夕乃有故人來遶
屋吟黃葉疎燈照綠苔平生丘壑意共盡掌中杯
秋晩桃嶺再集
已過重陽日風高寒更催菊殘猶待客病後尚登臺萬
木霜中落浮雲天際來祗應拚一醉騎馬夜深回
春日
春日更多情風吹杖履輕欲聆黃鳥囀獨傍綠楊行遠
甸陰雲合孤村花木榮偶然逢野老邀我坐柴荆
送孔松崖道者
是吾夫子後自幼獨修仙心注形骸外道窺天地先蓬
萊知遠近歲月自推遷惆悵此時别歸來幾百年
送程尉還蜀
與君萬里别忍見柳條春已恨罷官早兼悲為客貧猿
聲來峽口草色暗江津想就嚴平卜行藏不在人
起巡撫陜西(嘉靖丙寅)
一身曾許國詎敢顧其私捧檄寧不喜絶裾還自悲朝
廷多難日臣子請纓時早晩干戈定歸來慰母慈
冬日喜韓紀善過訪(桐蒲臺人候補)
嘆爾王門客長裾未著身遊梁終授簡訪戴愧非人雪
散遙林色杯傾大海濱不須論出處南北正風塵
秋雨宿黑石嶺
嶺險藤迷路山高石作城片雲何處雨孤客此時情茅
屋幾家住秋風半夜生旅魂愁已絶况聽鼓鼙聲
安邑逢閻給舍二首(救張總督杖歸)
青𤨏同趨日聲名汝獨先别來多歲月老去阻山川杯
酒還今夕風波憶往年五雲回首處相對一澘然
聞君高臥處門向翠微開野徑葡萄熟山橋麋鹿來閒
居應作賦治世孰憐才余亦思歸者滄江有釣臺
早秋登龍門城樓二首
朔塞樓頻倚新秋天乍晴雲山兼日色鼓角帶邊聲路
有元人轍臺餘漢將名楊公石柱在極目舊開平
指點雲州地真為漢北門八城臨大漠一路向中原晴
日山川映秋田黍稷繁文莊經略處父老至今言
覽壁間北嶽詩憶舊遊
絶頂曾獨上乘風凌紫烟採芝秋峪裏謁帝夕陽邊瑤
闕頻回首塵寰動隔年棄官何日去空誦白雲篇(紫芝峪夕)
(陽岩皆北嶽景)
經順聖川
野曠行人斷風高戍鼓鳴青山隣巨敵白日閉孤城戎
馬千年地江湖萬里情不堪征戰後極目一沾纓
過響水堡
塞水合流處聲喧十里繁乍聞堪動色相對未能言束
峽黿鼉怒驚濤日月翻祗應阻邊馬不得入中原
即事(嘉靖壬戌)
世事渾無補歸心祗晝眠飛來何處雨一洗漢山川海
宇豐登日宰臣罷去年單于猶未歇誰為勒燕然
答王少參見懷(惟寧關中人)
我豈揚雲侣君同王粲賢憤時應仗酒投老是何年擾
擾干戈地凄凄雨雪天不堪客舍裏獨誦鳥鳴篇
對山亭雪後(在陽和)
雲帶高峰好况於雪後看澹烟飄戶牖清景似江干塞
遠人稀到亭孤歲自寒獨愁防戍者猶未解征鞍
小天門
疊嶂迴環處桃源恐在兹雲從馬足起藤向樹頭垂磵
水喧迎客岩花笑索詩殷勤留姓字記我獨來時
同王少參遊清虚觀四首
徑轉孤峯外霞明仙苑邊瑤華開幾世丹竈閉多年洞
古雲長合堂虚日獨懸登臨有王烈共詠紫芝篇
逸思駕天風飄颻出半空山川雲日裏樓閣畫圖中洞
隠千年鹿潭飛萬里鴻平生慕仙蹟此地即崆峒
金扉凌倒景玉女儼層臺地静人同鶴峯奇錦作苔亂
雲行處起清吹坐中來仙駕杳不至誰將寳籙開
山晩鳥猶吟窮幽此日心危途愁作客勝境欲抽簮紫
磵松風滿瑤壇花霧深歸來應夢到縹緲翠雲岑
邊城見燕子
寥落邊城裏還看燕子來主人寧見妬蓬戶定頻開地
迥巢難就風寒羽易摧翩翩懷舊侣何處傍池臺
左衞秋日候王楊二君不至
關雲看欲暝離思我何如野燒驚沙雁霜風落塞榆論
文心正切籌敵計猶疏不醉今宵酒空傳前日書(榆字依洪)
(武韻)
九日寄王少參
可惜重陽候年年客裏過登臨吾不愜懷抱爾如何落
日黃榆滿悲風紫塞多無由一縮地把酒慰蹉跎
九日登高(大同)
已作雲中客更登塞上臺風塵回老眼節序託深杯碧
海雁行斷陰山雨氣來故園今日菊惆悵向誰開
春齋漫興
遠地無人到春風憶故林傍簷獨鳥囀積雨衆芳深中
散琴為侣山公酒是心欲騎黃鵠去萬里孰能尋
秋日懷西石王憲副
塞上同遊處經秋不見君酒杯誰共把書札曠相聞木
落陰山雨沙昏瀚海雲干戈仍未息一倍惜離羣
春日再登雞鳴山
去歲寒仍夜今來春且晴再登諳道路高眺轉分明斥
堠通沙磧山川擁帝京祗憐征戰後不聽有雞鳴
送郭參將振赴淮陽總戎二首
分閫向南州王程不可留九邊名已著三楚戰應休蓬
斷狼山野烟昏蜃海樓平生許國志把酒看吴鈎
推轂權方重隴西名素高樽前歌枤杜海上望旌旄未
戰謀先定臨時氣自豪威聲已飛去白日静波濤
過楊伯起墓
予亦關西裔長年仰素聲之官過古墓採藻薦先生華
嶽開平野桃林有故城如何千載後獨以四知名
環縣早行
邊塞平無日滄江未擬還燈前梳白髮馬上夢青山薄
曙羣峰外殘星杳靄間雞鳴問何處已過古蕭關
題龍門圖送溫侍御還朝(隆慶元年)
疊浪下危岑誰言禹鑿深羣龍鬭白日客子發孤吟怒
損三川氣愁關天地心憑君為砥柱到海萬波沉
山中見野菊
是處秋能到山寒菊亦開香偏凝磵壑根故遠池臺不
入神農譜翻令田父猜陶家三徑裏憶爾賦歸來
永夀道中
不知山縣處忽聽午時雞城郭到方見烟雲看漸低人
疑勾漏令地即武陵溪正是花開日香風趁馬蹄
出塞
一望祁連北沙黃晝不分沿山皆漢幟隔水是塵氛風
勁霜鵰入磧寒野兕聞髑髏啼白日猶似怨將軍
蕭關北作
塞路山難斷天愁雲不開遙驚戍火起數見羽書來周
室朔方郡唐家靈武臺客心正多感羌笛暮堪哀
宿瓦雲驛
蕭條來野館秋草正凄凄復此聞風雨兼之厭鼓鼙經
年階樹老入夜怪禽啼獨坐生歸思田園渤海西
憶老母
吾母八旬外其如遊子情正宜憐短日猶自戀浮名馬
為看雲駐詩因陟屺成誰云須祿養江海有袁閎
雪霽遊天界寺
滿寺皆山色房房帶薜蘿松篁寧厭密鐘磬翻嫌多樓
壓雲邊樹池通江上波諸天新霽雪乘月更宜過
齋宿對雪同王雲澤侍郎(在南戶部)
江國欣逢雪飄飄度石城叢篁聲欲碎粉署眼偏明共
慰祈年意仍高作賦情不知剡水曲誰掉夜舟行
謁孝陵
未曉謁松楸儼如拜冕旒千山環閟室一劍定神州王
氣深鍾阜天威肅暮秋登高望不極日夜大江流
題武進楊鵝山寫真障子其子為錦衣
早歲遊江縣常時憶太湖草玄亭在否松月夜仍孤未
遂雲龍志空留冰鶴圖傳家欣有子名列執金吾
宿回龍觀
沙際開瑤館鑾輿幾度過日迴雙闕迥雲傍九陵多承
露空仙掌沿階自綠蘿夜深清吹發猶憶舊鳴珂
遊大慧寺同李行人熹任計部鎧羅廷評節汪
山人淵賦(寺在京城西)
花垂蘿洞口樹滿碧雲層對境疑為夢前身恐是僧樓
臺依北闕經論有南能却恨相過晩登臨意不勝
同舒司寇登城西真如寺㙮
寳塔共登臨遐觀遂此心海山開萬里烟靄净千林鳳
闕瞻逾近龍宫視轉深漫言離色界花雨惹衣襟
同朱金庭僚長扈蹕宿甕山寺
野寺臨寒渚僧房依暮山不因扈仙蹕那得叩禪關朗
月旌旗近嚴更鐘梵閒况同朱仲晦高論碧雲間
夏日送王學博之潁
魯南即是楚誰謂客程遙赤日時方急青氊興自饒花
開三戶地門對七星橋歐子讀書所西湖跡未銷
謁長陵
勲業仰重華園陵是帝家山高逼象緯地險鎮龍沙風
雨諸靈謁松杉萬磵賒為埋弓劍處五色見雲霞
飲谷司馬荷花池
不到濂溪上誰知花正開清臨明月浦美映九蓮臺過
雨看逾好無風香亦來眷兹君子德日暮更啣杯(月浦蓮臺)
(邑中景)
過井陘淮陰侯祠
將軍破趙處頽廟依荒山伏臘幾人往旌旗到死閒碑
横秋澗草路入土門關過客空詞賦干戈有愧顔
韓祠斷碑獲鹿志中為八景之一祠在土門左即
井陘口也碑多宋元及我朝諸公詩皆辨其事漢
之心迹悲其鳥盡弓藏似非趙地語况信之伐趙
殺戮必多在趙人不宜立祠宜碑之殘斷如此志
列之景尤無謂漫跋此於小詩後
過靈石淮陰侯祠(俗云傳首處)
一廟荒如此曾登上將壇功高能盖世名重不辭官魍
魎夜巖嘯薜蘿秋徑寒全身兼報主惆悵古來難
臨城逢賈少尹(正明曾任海豐簿)
下邑均田日高才衆所推豈期淮泗上復見鳳鸞姿海
運終難講河漕要衆思君家三策在定不負明時
屋成
一屋營方罷倏焉到夏初正堪蔽風雨亦足貯琴書綠
樹當門合閒心與世疎久無羊仲過徑草不須鋤
送無名道人還樓子莊(在濱州)
滿地寒雲色悲君欲遠遊何方非夢境隨處有丹丘漢
島孤烟暝秦臺萬木秋他年道成日鶴駕再來不
村中大雪
雪意滿林臯寒深興轉豪尋詩心獨苦訪戴思多勞雀
墮梅枝亞鶴盤松頂高村家門盡掩隔壁問香醪
讀道書
焚香草閣裏隠几讀丹書未解壺中秘聊窺物外虚青
林栖白鳥綠水躍紅魚此際無人語雲消月上初
繁畤縣逢林野橋戶部
秋高山下縣夕照塞邊村以我淹留所聞君慷慨言輓
輸疲内地烽火入關門懷土兼憂國同傷客裏魂
聞東西之警(寧夏與日本)
江湖老淚流二月忽高秋每慮東西亂不知早晩休雪
深狐外嶺雲黑蜃邊樓廊廟羣公在應分聖主憂
過兖府遇賢宗中立
王家賢父子海岱有高名今日神仙第古時曲阜城吟
詩唐李賀講德魯諸生醴酒相逢後懷君益劇情
不遇賢宗務老詩以言情
未須承面語從古有神交禮樂河間在詩篇太白豪南
山與夀並北斗自名高贈我無他物王祥一佩刀
鄒縣謁孟子廟
濟溺微言在論功並禹堪經過瞻廟貌氣象尚巖巖泗
水宫墻北嶧山城郭南祗因能直養萬木與天參
苦雨自嘲(南都作)
一雨動經旬苔衣遶舍新豈堪卑濕地况是倦遊人吏
散官疑客厨空桂視薪司農難自計白下萬家貧
讀高冲寰月下為雪山夀母詩賦此兼有厚望
以有山林語也
雪月兩清奇更吟絶妙詩全無烟火氣雅有玉冰姿堂
上增華髮階前映夀巵仍當圖大孝千載盛明時
再登黃臺
古臺重眺覽日色帶沙黃雨水三春少風烟萬里長時
時防寇盜處處罷耕桑老淚不須墮經綸有廟堂(時有備倭)
(之議)
送董喜山任夀州督農判官
喜汝新承命督農濠上原下帷曾憤志佐郡自多恩淮
水雲生座公山樹到門循行春正暮花滿楚人村
宿小山望海寺
岩頭燈火起幾處見僧房蘿薜昏初夜星河滿上方人
歸山店遠磬入海天長明日正東望蓬萊接混茫
寄四明張公子
翩翩美公子早晩即升堂探韻過南史為園似辟彊越
中江路遠濟上海天長會面無由得裁詩作報章
亂後經小石寺
桑乾河畔寺門對戰場開亂後僧多去雨中客獨來霜
笳連磬院野燒到經臺無計平邊塞塵心空自哀
雪後見樹凇二首(俗名樹掛)
未到春風裏忽驚樹樹花寒光凝磵壑野氣亂烟霞遠
路歸樵子何枝棲暮鴉佇看消曙色錯認是瑤華
開門看霽雪似霧復如花自訝非玄圃何緣得素霞占
年知大有施食到饑鴉為愛千林色渾忘兩鬢華
詶紀山見寄韻
别離二十載書到見交情始信山居好益憐詩韻清花
開宋玉宅雲抱楚王城何處思君切秋高古北平
戊戌冬日送王醫北遊
京國别多日故鄉重會時青嚢術益妙白社許相隨鯨
海波濤在人寰歲月馳那堪又北去風雪正離離
夢遊異境詩以紀之(萬歷已亥秋)
天地有靈境却於夢裏遊人家皆古朴風氣絶溫柔不
辨林中草遙瞻雲外樓覺來嘆塵世落木忽驚秋
曹學憲書齋談詩次孟方伯韻
先生非我輩官况似閒居有俸全供客無時不著書檻
雲和竹冷樓月照琴虚大雅詩成後浮榮想未如
贈滿上人
滿老居何寺清幽信水南一心傳四祖大藏閱多函房
許詩人住道於靜者談晩來習禪寂雙樹映苔龕
送劉廣文
君有榖梁學中含涇渭明一官知晩節十脡誨諸生雲
淡滄浪野秋高曲阜城傳經多令子海岱仰芳聲
送譚廣文西歸
官舍連秦島生徒盡魯儒如何捨此去為憶子雲居戸
外清流滿忩中古木疎知君精化理應著景昇書
存家詩稿卷三
