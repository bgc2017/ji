存家詩稿卷一
明楊巍撰
五言古
述征二首(嘉靖丁巳外補晉臬)
嗟余丘壑姿趨世良非宜始作毘陵宰既登赤玉墀兩
官無寸補竊祿負明時還家田已廢覧鏡鬢多絲復畏
簡書去遠於關塞期骨肉重分手離憂當告誰
朝發滄海湄暮走西河道秋風吹河水野闊聲浩浩客
心亦如此旅飯豈能飽頻瞻太行雲復弔燕臺草世事
多艱辛顔鬢忽已老悠悠行路人誰知此懷抱
彈琴峽
瑤琴何處聞停車空緬想谷靜水聲幽霜餘山氣朗無
聲心亦閒况復聞清響大道晦有時靈物豈易賞徘徊
坐磐石高歌動林莽
送王同年中丞(遴霸州人自延綏歸)
兄也景略流平生更慷慨世事一到手此身即不愛開
府向沙磧咫尺是賊壘籌策走風電河山有别態西人
膽正寒印綬倏然解吾輩去留間豈無天意在今年予
衰甚亦欲浮於海他日修短札從兄乞沆瀣
送漳渠楊公分守雲中
悵望雲中城猶隔桑乾水遠道令人愁况近單于壘單
于何猖狂侵掠日未已蒼茫應與朔滿眼生荆杞天子
厪宵旰吾徒寧不恥楊公慷慨人憤時恒拊髀談兵樽
俎間往往得神理兹行詎徒然王庭應遠徙分手勿躊
躇丈夫志萬里
讀友問集(何遷著)
獨把一編坐門前雙鳥喧春風來幾日草木倏以蕃因
兹悟至理兀兀欲忘言
旅中偶讀元次山西陽城之詩追憶舊遊擬作
四首
海
仲尼欲浮海而我居海邊海中有大魚岸上有薄田種
田須荷鋤捕魚還刺船農夫與漁父相見復相憐
楞嚴寺
此寺置何年大唐貞觀歲中藏白石碣上刻前賢字地
居古河邊門臨野無際憶我讀書時寒榻同僧睡
馬谷山
馬谷近愚谷所以人跡稀昔名烏鵲山不見烏鵲飛惟
有紫蕨菜其苗高且肥洞口封白雲專待主人歸
三里村
去城三里遙亦無客來往本是老農家荷鋤非勉強既
喜兒童愚又見桑麻長早晩酒一壺自歌還自賞
苦寒行沁州山中作
凌晨陟龜嶺詰曲怯躋攀撫時歲聿暮積雪蔽崇巒寒
生危塹裡雀啼枯木間綿衣猶恨薄僕從衣俱單路旁
有民舍柴門掩空山壯者散四方老者臥草菅海宇多
變故徵求日未閒營構一何急邊塵滿漢關壑深水不
流我淚獨潺湲憑誰叫閶闔早使陽春還
同沈生京李生舒華宿清涼庵
我從炎海來乃至清涼境隂壑草樹寒絶頂天風勁幽
懷自兹開老眼亦一騁白雲生洞口遠與諸村映曠哉
天地間此道誰略領休文躭苦吟李生習禪定相對寂
無言意與山俱静夜深清磬發塵夢倏然醒
題松谿書屋四首
逹人屏塵垢日日向林麓偃仰岩壑間置書翻不讀以
道獵萬化機運洞伸縮默然坐磐石一鳥鳴高木
浮化萬山裏山色何青青更於最深處乃結一茅亭谿
徑饒芳草旦晩飯仙苓澹泊有如此曰惟養性靈
谿聲與松聲早夢寒驚破蘿徑露初晞步向西齋坐雲
生樹忽暝泉響山疑墮吟成二雅詩歌罷無人和
汲水自潄齒隠几讀隂符既以窺元化又欲定八區大
道無言象至樂在江湖時運苟不至且覧崑崙圖
詶董信溪雪餘枉顧
山園何寥寥雪餘枉高步自愧非戴家乃勞子猷顧呼
酒暢幽懷烹茶有隠趣徙倚矚烟巒瑤華綴林樹微微
霽景流天壤色俱素深擁初祖門清憶謝庭句苟非佳
客來兹意成淪誤言别日將夕悵望城南路
將赴上谷留别紀山二首
我為東齊人君為南楚客相逢晉水陽結交見肝膈絲
竹列廣庭嬿婉屇良夕自謂長如此詎知有行役行役
在塞門念兹傷魂魄
戀戀不能别乃至曠野中啣杯各惆悵日暮生悲風悲
風捲蓬草一西還一東塵世多變態後會安可同攜手
望雲衢愧彼雙飛鴻
春日述懷
曉齋春雨歇一鳥當忩鳴山雲入我座不知在邊城夙
心本閒曠偶無塵事營手把楞伽讀忽已忘吾生軒冕
是何物可以嬰其情君子貴得道誰能顧浮名
觀李山人海市圖
篋中何所有惟有海市圖我知山人心長與變化俱天
地蟠胸臆樓臺倏有無豈為蛟蜃宅本是神仙區秦皇
亦英主東坡乃巨儒空勞平生心不得到蓬壺昨日安
期生訪我跨雙鳬自言阜鄉亭密邇帝君都又言塵世
幻滄海有時枯袖裏出仙籍獨見爾與吾去去凌飛虹
手中握玉樞誰云阻弱水若過東家壚堪悲軒冕客終
日在泥塗
述懷四首
自幼習耕釣足跡不離村長覧農桑書亦窺道德言秪
以家貧故始驅南北轅駑馬多顛躓末路怯騰鶱去就
不自决其如負國恩上書解簮組吾將返故園
鯤鵬翔萬里鷦鷯在一枝大小各有適進退豈無時胡
為徇利祿縈縈至死悲榮公行帶索陶氏恒苦饑至性
苟無累貧賤復何辭歸去臥山中斯人良可師
澤蘭沿野徑鶗鴂鳴高柯感兹悲時序倏如流電過余
年方半百鬢髮漸以皤去日不能再來日寧幾多我欲
尋瑤草兼之種玉禾若待功成退誰揮魯陽戈
管寧東浮海范睢西入秦貴賤雖異致千載同一塵憶
其在世時不如隠者珍因之慕萊子歸侍白頭親所貴
在養志寧論鼎與茵長揖謝浮世冥鴻不可馴
沽酒與吕山人話舊
前年酀&KR2085;城與君始相遇慷慨夜深言所期在遠慕聞
君返故鄉干戈滿道路我亦抱沈痾命危若朝露還家
無舊業生事同流寓薄田徧蒿萊殘書亦蟲蛀日夕卧
空園懷人望雲樹豈知寥落所君自遠方顧相别幾歲
時相看忽若寤槖中無黃金鬢邊色已素既以感朋好
兼之悲世務滄流不可回蟬鳴日將暮對酒且沉酣萬
事有天數
初至鴈門謁閔中丞(煦任丘人)
余本魯諸生未習戎馬事前年釋裋褐萬里向邊地秋
風起鴈門羽書日三至中丞燕趙豪臨敵有暇思幕中
集羣畫轅門列虎士亦欲效區區坐使疆埸治但求干
戈戢勲名非所志
上元讌集以病不赴柬荆人喻明府燕人于李
二廣文
微風韻春夕圓月吐城闉式讌偕流俗旨酒娱嘉賓火
樹明還豔絲竹間且陳燕趙多英客荆郢盡詞人雄談
驚四座擊節洽芳辰顧予寂寞士獨與藥爐親今宵有
高詠貽來慰病身
題媿非馬公巢雲亭(有序)
結亭樹杪古今所稀欣然賦詩以明向往因及
小洞非曰鬭奇
先生好事者往往弄奇怪所乘竹木車首尾作船態前
年造行窩看花隨處載世人無不笑達人無不愛忽於
柳樹上為亭團似蓋四圍無軒忩雲烟互而靄亭中何
所有酒杯長日在亭中何所為吟詩學馬戴亭中何所
見北溟與東岱亭中何所親山僧與荷簣秖欲遠塵寰
不為增氣槩我也作一洞狂放亦其最兩孔亘如環中
間頗不隘朅來陳道人品題是仙界冥心坐終夕動静
俱無礙百年湖海意領略須吾輩秋風吹十里初涼體
則快或飲君亭上或酌我洞内酩酊無不可誰能求富
貴兹樂難具言更以心相會
田居柬李明府
自余解兵符為農向桃嶺病餘猶荷鋤灌園初鑿井所
賴明府賢蝗飛不入境木棉徧平岡瓜蔓交野徑朝吹
烟氣合日落山村静時㩦妻子來矚此田中景雜芳娱
幽抱寒蟲滿清聽往年亦此土人與歲俱梗感恩詎有
涯撫事寧無省是時已秋斂場圃家家整烹雞若羅珍
為黍當噉餅聞君欲枉駕老稚皆延頸
醉中放歌(同吕山人作)
茫茫天壌内狂放有吾徒布袍不值錢當酒寧幾壺晴
空起雷雨把杯相叫呼烟雲滿郊甸龍蛇能辨無世態
亦如此富貴豈良圖管仲尚小器公孫非丈夫惟有劉
伯倫酒德耀寰區
春日訊喻明府
君有醫人術春來亦抱痾良以憂䘏故不為簿書多吾
鄉沐休澤節候入陽和谷風吹廣野晴日動寒柯臥理
自高才心賞其如何意況本閒適端不廢弦歌我病偶
相似芳歲俱蹉跎寥寂仲蔚宅華軒幾時過
初春臥病答喻明府韻
玄英歲云謝纏綿仍負痾百齡今已半日月諒無多心
含萬古愁豈不滑其和春來散情性徙倚眄庭柯賢愚
會有極孰如冥運何開門得瓊藻慷慨一悲歌道喪昔
已然不必問蹉跎秪當飲美酒莫使歲華過
環縣别計簿蕭郎中(大亨泰安州人)
君來自慶陽我先宿靈武前路入沙磧况為風雨阻館
舍對層臺蒼茫閱今古愁雲黯蕭關江聲帶鼙鼓憶昔
白衣士談笑恢疆土君住泰山下日夕吟梁甫跼蹐者
何為王事方靡盬逢時樹勲名桑劉口不數我鬢已刁
騷逝將尋巢父山城無酒家别悰覺其苦
醒後聞磬聲
泠然響清磬我思良悠悠披衣一起坐明月懸高樓遙
遙目天宇空闊萬象收此時無人言獨與太虚遊河清
不可俟天運倏已周冥心入無極真想在浮丘人生亦
晝夜身外更何求
還鄉
去鄉十五載今方返敝廬日暮望城郭慘淡心何如存
沒悲親友蕭條歎里閭舊日同遊人擕觴數過予既慰
干戈苦再驚鬢髮疎流年何超忽世事笑空虚余豈真
隠者迂拙宜郊居是時春聿暮柳色拂長渠自顧疾病
身猶能荷犂鋤晝耘桑麻田夜讀蒙莊書
喜吕二山人中父見訪
客自越中來滄江訪逸叟念别倏經年新詩得幾首嗟
君衣上塵笑我門前柳世事多翻覆各掩談天口留君
且莫行牀頭有黍酒
甬東篇(有序)
吕二山人四明高士也舊號東野余以犯古人
又氣韻瀟洒不類孟忽憶古詩云四明有狂客
風流賀季真四明乃甬東郡也遂更號甬東并
贈小詩
四明美山水我聞已多年八十二峯雲日夕帶甬川中
有季真宅松竹凌蒼烟高風與勝跡萬古光林泉明時
有吕子逸氣何飄然雖在甬東住未買甬東田朅來遊
海内聲詩盛流傳山巾與野服見者稱賀僊將欲尋瑤
草孤蹤寄八埏時人或未識觀我甬東篇
和王憲副西石宿左衞見懷(之誥楚人)
寒夜客何如更堪喧鼓角亂山殘雪裏能無動離索羊
河不隔夢飛去共君酌兩地結孤悰燈花向人落
鴈門述懷詶徐王楊三君子(壙綵)(基)
黯黯高闕雲惻惻鴈門樹我來夏方初不知秋已暮時
序固其然鬢毛愁則素勲名愧流輩鄉山夢裏去孤抱
竟誰陳援毫述短句
邊塵秋不起公餘即閉關所慕在沈静日夕對南山長
空寒鳥沒遠岫孤雲還世途老難行因思江海間匪君
有道氣何由展心顔
滄海不西流日馭無東軛如何百年間愁與病相積我
有萬古心傾倒向三益徐孺高士流王猷尚標格揚雲
作詞賦雅調宣金石
秋風吹紫塞木葉不能聞慷慨空如此多愧武安君平
生秉微尚歸夢一何勤手弄玄池水足躡靈嶽雲終當
謝明時我言豈徒云
乾陵
毒霧生隂壑悲風吹曠野殘燒無人收山高土色赭當
時信奢麗遺趾尚豁閜蔓草纏翁仲積沙沒石馬突兀
七層碑字蝕詎堪打柏盡根亦無泉涸水不瀉彼巢敢
肆虐始悟漆銅假文景葬平原過客拜陵下
李生寒士也有一牛代耕今斃矣詩以慰之
善賈不藝桑巧宦不謀生念爾蓬蓽士終歲勤躬耕得
牛若良僕反視書劍輕不忍服車軛詎肯供犧牲春日
起農事物命一夕傾問喘屬何人扣角罷歌聲已荒長
沮地還傷田子情存歿歸冥數物我由來平何如捨此
去慷慨立功名聖賢不務稼獨能享大烹
示祈雨官吏
官吏閔民旱祈禱意頗敦六月仍不雨四野净如髠呼
前告官吏恐未究其源自從前歲澇秋禾無一根正賦
不能入兼之工役繁政令如水火徵求到雞豚今日賣
其子明日復鬻孫子孫已賣盡里胥還扣門守令猶不
知况能達至尊人道良多舛天心豈少恩所貴修政事
及時救元元愛人與節用魯叟非空言
吕憲長惠余七寳丹云服之黑髮延年惟與豆
乳不宜余幼寒素獨與此味相善每呼為淡友
戲作别淡友詩(時中清豐人)
歲晏起秋風羣芳倏凋悴感此嗟余生反為形所累偶
得紫汞方服食仙可至鍾鼎誤時人吾將從此逝獨有
貧賤交如何一旦棄
漫翁詩(有序)
萬歷丙申季冬十日夜予夢兩吏持文書招予
至一大府府門尚未開予索文書觀之乃漫文
非予姓名因辭回醒來思之漫者有曠遠之義
又有悠緩之義於予姓為近文則非其所長或
漫然為之而未能成名於世耶古人有以漫自
嘲者予非其倫今年八十更號漫翁作漫翁詩
子美稱漫郎次山號漫叟兩公皆偉人斯名傳不朽予
本疎闊士且與病為偶性惟率其真名不居其右雖嘗
為文章不習韓與柳詩韻尚未諧况能辨好醜亦嘗涉
世故世故良難剖軌事與掄材舛錯恒八九自信惟此
心得失兩無有所幸遂歸來惟與鹿豕友耕也不知獲
漁也不用笱富貴若浮雲詩書成敝帚於今年八十萬
事空回首茫茫視天地未知誰長久仍欲惜豹文仍欲
競雞口縱得千載名何如一杯酒歲月自盈虚吾生無
譽咎從此稱漫翁可並古人否
死别離(有引)
晉唐人有悼亡詩傳之後世尚不能讀予為死
别離詩二首非敢比擬前哲亦惟宣洩幽懷云
爾
生别在遠道思之令人老白髮倘相逢猶足慰懷抱死
别向泉臺墓門何日開豈無眼前人思君痛難裁
生别如秋鴈春日或相見相見既有時腸亦不能斷死
别臥荒郊東逝水滔滔思君如逝水寤寐心為勞
長山王同年學博過訪因談醴泉寺贈以小詩
君家長白山中有醴泉寺垂老不能遊笑我緣何事君
今訪我來更復談清致一泉生峯頂亂流到平地范公
讀書堂四時有蒼翠豈惟山水佳其人亦相似名高齊
魯間羡君從早歲同榜稱白眉詞林為赤幟地靈人亦
傑相傳豈無謂禮闈久抱屈復罷催租吏横經向何所
人文觀盛世崇卑不足論所貴有胸次酌君一杯酒相
看各意氣白雲逐君來使我生遐思
長干行二首效齊梁體
妾住清谿口門臨江上柳柳花飛似雪惆悵與郎别
記得初相遇門前花滿樹只今已落花郎去宿誰家
存家詩稿卷一
