存家詩稿䟦
余自幼習舉子業不知為詩至嘉靖乙夘外補晉臬時
督學使者為曹君紀山始提挈余為詩謂以唐人為宗
且辨其體格余不甚解及余歸田有四明吕山人者往
来海上相與倡和共明此道聽其所談亦不甚解平生
得詩總之不下千篇門人李生善楷書因命收掌及余
宦京師李生病故此物亦隨化去子姪輩復隨處抄錄
無論歲月朝野得詩六百餘篇亦多矣乃就正於臨邑
邢侍御知吾為更數處加之評品今年舍弟岑以公事
寓維揚將此稿再就正於雲夢鄒君大澤鄒君舊銓部
郎與余有共事之雅改竄逾多又序之乃加灾於木夫
唐之詩人抉胃嘔心終身焉方傳於世余疎散人也况
習禪寂不好苦思此物徒資後人談笑耳顧倡之者曺
君紀山也共藝者吕山人甬東也改竄且序之者邢君
知吾鄒君大澤也筆跡猶新未敢遽棄乃書諸後存於
家以示吾子孫焉客見之問曰公登仕籍五十年刻中
不及勲名何也余笑而不答又問曰陳思王謂後世誰
知竄吾文者公顧歸美於紀山諸君何也余亦笑而不
答萬歴壬寅仲冬夢山翁書於藜莧居中時年八十有
六
紀山名忭山人名時臣
知吾名侗大澤名觀光
