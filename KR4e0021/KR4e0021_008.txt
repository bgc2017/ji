密菴文藳序
文主扵氣而氣之所充非本扵學不可也六經而下以文雄
世者称孟軻氏韓愈氏孟軻氏曰我善養吾浩然之氣韓愈
氏曰氣盛則言之短長聲之高下皆宜然孟軻氏之養氣則
既始之以知言而韓愈氏之氣盛亦惟三代兩漢之書是觀
聖人之志是存耳文以氣為主氣由學以充見之二氏可攷
而知也後之學者乃或不是之求方貴華尚采粉澤以為工
遒密以為能吁亦末矣是故有見扵此而思務去之者豈不
謂之有志之士乎若吾友謝君原功斯為有志之士矣原功
自幼強記捷識敏扵學問比壮經史百家皆搜抉稻擢毫分
縷解積之既久淵汯涌溢浩乎其沛然矣嘗一試江浙鄕闈
不利輒謝絶埸屋抱其遺經見尚書貢公于吳山公一見即
待以竒士巳而同泛大海相與朝夕論辯一意古學刮摩淬
礪訖爲聞人後稍典教中吳從軍淮右以應聘藩維而浮沉
常調者數載則疆土内附例徙
南亰既與考禮樂而逹官貴人有強致原功扵遠郡者扵是
踰江渡河北走齊魯登泰山臨淄水而文氣益壮奈何不一
二年復以疎雋不羈棄去平生抱負百不一試而其志之可
見者獨文而巳原功之文肖其爲人其立論閎以正其書事
簡以悉其序記銘&KR1036;雅健而竒警其詩歌彬蔚而穠䴡庶幾
傑出一時流輩無敢與並者原功既東還故里携其所著密
菴藳若干卷授予曰吾所與游而文者誰欤惟是文草宜有
序敢以請扵子予不得辝謹爲論次其學之有得扵孟韓者
書扵首簡使世知原功之文非徒粉澤遒密之是務而其傑
出一時者盖由有氣以充之而又能本之以學也原功會稽
之上虞人名肅其字原功密菴乃別號也故以題其藁云
洪武二年春正月望日金華戴良序
