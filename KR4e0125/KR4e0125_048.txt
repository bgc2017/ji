篁墩文集卷四十八明程敏政撰
碑誌表碣
中奉大夫江西等處承宣布政使司右布政使
致仕秦公神道碑銘
弘治乙卯冬十二月十有二日江西布政司右布政使
致仕秦公卒於家敏政方抱病倚廬不及聞也公子銳
函書遣使來新安請書其墓上之碑始克聞之既啟書
進使問状知公居其先中憲之喪哀毁踰節杖莫能興
期歲而不起為之悼歎曰孝哉秦公諾銘焉而未成也
敏政入朝道錫山諏公尚在殯艤舟入吊又知其卜地
在惠山聽松菴之南復往視其兆域銳使人尾舟言葬
期廹矣敢速銘乃克叙之曰公諱夔字廷韶其先自淮
海遷錫山曾祖彦和祖繼昇父旭封承德郎兵部主事
進中憲大夫武昌知府里人私諡貞靖先生凡世德之
詳具見其碑公生而俊穎不凡中憲竒愛之俾從鄉先
達游力學不勌以天順己卯舉于鄉庚辰舉進士壬午
授南京兵部武庫主事職思其憂上疏請革冗隸以律
貪饕識者策其通大進遷職方員外郎再遷武庫遷郎
中一以公勤自勵先尚書襄毅公器之每有推薦輒留
以自輔成化壬辰始進擢武昌知府武昌古楚封國而
中外重臣及三司治所咸在焉地大事殷守多以愞罷
公上承下御動中肯綮郡政犂然而均徭法畫一尤善
巡撫都御史為下之列郡嘗夜出祀神遇縶婦於江滸
訊知為商妾柳氏被劫不汚者力捕誅盗而歸之以公
務過長沙出良家子睦氏於娼籍人稱公神明部使者
交章上其治為湖南第一詔予誥晉階將有除命而公
丁母恭人殷氏憂先是郡百需取辦於市緩其償人多
怨咨公出官帑銀給之而籍封其餘乃歸廉聲流聞民
攀送不忍釋有役均訟平之謠服除改南昌江右民故
譁於訟公除奸植良人大懾服廣昌令疑何甲將訐已
啖某乙誣首之坐辟公察其冤詰之乙吐實甲得不死
吉安彭伍二大姓訟累歲株連百餘人公承勘俾離立
以次陳不得相耳語事不旬日而决由是他郡獄難讞
者亦多委公乙巳遷福建右參政忽遘疾視事僅十有
八日丁未還公江西進右布政使遂以疾致仕聞者無
不惜其用之弗究云公里居疾少間與二弟旦奭友于
奉中憲備至凡佳辰勝地必致老人所好者操几杖侍
行中憲樂之曰是善事我公疾革無他言惟呼筆作書
以弗克襄事為恨公風采秀出襟宇清灑若不可以塵
事凂之者然曹叢務委剖决無滯遇公議偘偘直言無
媕婀之態宦轍所至必表章先哲風厲其士人在武昌
新張乖厓祠建昌復李泰伯曾南豐二祠其志向可考
而見也中憲以淮海後人力紹其詩公自幼齡即工賦
詠清麗豐蔚由二秦以趨盛唐不名一家至其博覽羣
籍發為文章亦條鬯雅贍可誦而傳也所著中齋集若
干卷公夀六十有三配沈氏封恭人子男一曰銳儒學
生女五適錢稷陸含章過轅在室者許聘楊泰華天恩
孫男一始中憲之沒也公不遠千里請予銘不二年銘
公公壻陸&KR0877;章詹事簡之子也詹事與公交莫逆而父
子亦相繼不祿噫何冥冥者於善類摧折若此歲華遄
邁老淚相傾誠不忍執筆而通家契分非一日也銘可
得辭乎矧公以孝終而可以無書乎銘曰
謂公弗顯公位方伯謂公顯矣疾疚中厄繄顯弗顯公
亦何心簉属司馬奉我官箴二牧所臨民孔懷矣嘅彼
兩藩弗播予指政典則有詩宗亦昌音與政通厥聲肆
揚不毁在經乃伏苫塊孰識公心不亡者在惠山之陽
有石有泉公營其間式歸其全太史勒銘一語非簡孝
哉秦公孰與其顯
贈文林郎監察御史于公封太孺人孫氏墓表
登之寧海有逸菴處士于公既卒之七年為弘治甲寅
以其子侍御考績恩授敕贈文林郎監察御史配孫氏
封太孺人踰年而太孺人卒於家侍御方奉命出按畿
北四郡之地告訃于朝詔别遣御史一人代還得解官
持服東歸前期奉二状詣予請書其墓上之石將刻而
傳焉按状公諱興字永昌其先在寧海多聞人譜逸莫
可考至公大父通父讓並隠居不仕以行義重其鄉鄉
人為之語曰于氏其有後乎公生而聰悟明爽在襁褓
如成人稍長喜書史從師&KR0688;授能通其大義與客論古
今上下人物臧否政治得失亹亹忘倦客或難之必語
之故曰是當出某書是當為某人語客相顧歎服訹之
仕則曰幹父之蠱猶懼不能况欲有所為于祿仕哉自
是窮旦夕竭心力出其所長以釐家政督僮奴某蠶某
耕各職其職慶吊還往悉有規緒百務井然無敢舛且
譁者父母大樂曰吾有子矣公於父母生致養沒致哀
喪祭無違禮於族人貧不能立者隨其力濟之俾不失
所外姻李氏子幼失怙恃公收養之為擇配還其宗鄉
人翕然稱之曰于翁孝義人也吾属有事不叶訟不終
者宜請决之盖得公一言即解州大夫舉鄉飲必禮致
公公以齒德弗逮力辭因自號曰逸菴公兩子教之極
嚴曰孟也治生業以嗣我仲也力學以為我先人之光
無怠故侍御奉訓惟謹遂舉成化甲辰進士第為行人
以選授(闕)道監察御史太孺人家同邑處士安之女
有淑質能閑姆教涉獵小學列女傳諸書而於縫紉澣
濯中饋之事皆習為之精年十八歸于氏上承下御以
肅以雝家人宜之時親紡績以佐公之勤儉盖公奉親
教子恤貧逮下之美太孺人相成之力居多而公亦敬
之若賓太孺人常病目失明幾三載諸藥弗效公齋禱
於神不數日復明人以為聮德獲祐之驗公卒於弘治
戊申十二月十三日享年六十有二太孺人卒於乙卯
五月二十二日享年六十有四子男二人長盛次茂即
侍御君女若干人適某某孫男若干人孫女若干人公
墓在其邑西山解莊之原侍御將以某月某日奉太孺
人之柩祔焉惟天報施於人不於其身必於其子孫此
不易之理也若于之先所積甚遠逮處士公益謹禮好
義迓承遺澤而又得孺人為之配聿興有家訓成厥子
為憲臣于盛世才行風裁依然一時巨擘而勲名所底
未艾也然則顯揚之業致澤之功亦何必身享之為得
已出之為快哉予以是撮其羣行與褒典之隆用表著
之使鄉人道而讀之者為嘉歎曰此于侍御二親之墓
其可景慕也夫其可興起也夫
宜人潘氏墓誌銘
宜人潘姓鎮江人適馬氏今封奉直大夫刑部署郎中
讓之妻故昭勇將軍金吾左衛指揮使俊之婦也以子
懋貴受誥封宜人享祿養者十五年年六十有五以弘
治乙卯四月二十日卒卒之前一日力疾諭懋曰我夫
婦訓汝以有今日汝宜勤恪廉靖以報上恩不貽慼爾
父吾瞑目矣又逾日不起嗚呼是亦可謂之賢矣乎潘
氏世儒素至宜人之父處士君與其配王孺人尤以儉
樸相尚故宜人得于内訓習禮容肅而不妒睦而不争
人稱之曰淑女既歸馬氏恒以不及事舅金吾公與其
姑為憾歲時奉祀必竭誠以享如事生者當是時奉直
君之兄良事英廟同知前軍都督府事被寵眷甚隆食
指甚衆宜人佐夫君綜理家務悉有規緒處娣姒極愛
敬無間言内外婣䣊多勲舊貴戚而宜人恬然其間不
矜以侈勤女紅至老不勌家人止之不從曰吾所樂在
是人又稱之曰淑妻宜人見懋之少穎也間語奉直君
曰我家雖以武顯宜濟之父庶先業之益振乎奉直君
是之亟延名師儒訓懋懋果力學致用如其言而宜人
於少子諸孫皆廸之以經術於諸女警戒尤切無豢養
之習人以是又稱之曰智母嗚呼是誠可謂之賢也已
宜人生子男二人長即懋舉成化丙戌進士授行人歴
官刑部江西司郎中次惪女二人長適金吾右衛指揮
使吳瑄次適羽林前衛指揮使張文孫男三人長存道
次存仁次存義孫女四人尚幼懋將以卒之年某月某
日奉葬順義縣孫侯里祖塋之次而以其同官員外郎
周君瑾之状來請銘初南京大常卿(闕)君瑛以女妻懋
人謂得佳倩而馬君予同年友也故因得其母之賢如
此不可以辭銘銘曰
隐君之女嬪於貴家既肅而雝壼職無譁訓子以文用
叶祖武揚芬履亨智哉斯母牲鼎備養珠翟在躬不改
素風嗟孰與同維桑居南食兆于北貞石勒銘昭此令
德
吳氏親塋表
休寧著姓凡六七商山吳氏其一焉自商山而散居不
一有諱育源者始徙縣東市卒葬二都亭子山餘二十
年矣其子齊旺恐來者日益遠而莫悉其先之所自出
乃奉其世譜請走文勒石墓上以告其後之人吳氏相
傳出泰伯之苗裔以國氏而新安故吳境也至番君子
孫又散居江東西歴漢晉以來世有顯人逮唐而監察
御史少微始見于史少微之子中書舍人鞏居休寧有
石舌山蓮池之勝當世榮其再世以文顯至以鳳凰名
山池跡迨今存鞏七世孫琇生五子分居金竹梢雲吳
田諸處而少子舝始别居縣南上山生子明明七世生
舜選當宋崇寧初以高年賜爵奉議郎生二子長俯舉
乾道一年進士止大學錄號棣華次儆舉紹興二十七
年進士歴官廣南西路安撫諡文肅號竹洲竹洲從學
南軒受知考亭東萊為時碩儒俯生四子長垕私淑考
亭雖黨事起篤好不徹所著曰自勝齋集垕生錫疇以
孝友聞從學程勿齋用薦為白鹿洞書院堂長不赴所
著曰蘭皐集錫疇生三子其仲曰浩世其學號直軒所
著曰大學口義盖國錄之後可見者如此儆生四子長
載仕為高郵軍判生廸功郎鉉鉉生國史編校資深嘗
上竹洲集于朝宋亡高遁自卜葬所築其傍曰全歸菴
至元初起為南軒書院山長力辭不出所著曰友梅集
資深生五子其少曰枳枳生七子其少曰同當國朝洪
武初益自植以拓其家同生四子其仲曰牛牛生一子
天童天童生一子積善皆以謹厚聞積善生三子其季
曰育源則今始遷東市者也育源字德生少倜儻負大
志以祖基湫隘思有以廓之乃卜居邑中買田築室為
久計業漸以宏又出遊四方納交其名士聞見益廣德
益充縣令丞舉以司一鄉之政鄉人翕然敬服争訟者
多取决焉卒以成化戊子八月十九日得年五十有四
娶王氏有賢明之行生子四人長即齊旺次齊興齊歡
齊悅皆能守父之訓而齊旺又續其譜佐其叔校竹洲
集刻梓行世則吳氏之後謹禮淑身思以昭其先烈而
弗墜其文獻之傳固將與上山之族相望而益隆也哉
予嘗考文肅公與吾宗會里尚書文簡公同遊其諸子
又從學文簡公之從子樞密正惠公若汊口端明則於
文肅為甥孫而友梅則又槐塘丞相文清公之所亟稱
也走之先十世祖奉議諱仔府君從遊文肅文肅為記
其所謂相公橋者其文尚存每一奉誦&KR0719;然如接風儀
聆誨教思執鞭不可得而緬懷一時師友淵源之懿與
其通家契分之深雖百世一日也故本齊旺之意備書
之使過而式之者知其為大賢君子之後且示夫歲時
展禮于松檟之間者得因以自勖焉
賓山劉君墓誌銘
嗚呼此杭詩人賓山劉君之墓君諱英字邦彦汴水海
昌侯之裔也有諱滿者從母為劉姓以材武顯于元三
傳入我朝始居錢塘北郭之夾城里曾大父君美大父
善父琮世居藥有名母傅氏君生極秀穎少從學大理
夏季爵先生自經史而下暨諸子集錄罔不涉獵含英
咀華一于詩發之其詩精妥流鬯兼備衆體三吴兩浙
之言詩者必曰邦彦由是邦彦之名聞四方四方士道
杭者有所臨觀非君與俱無以饜客意聶大年者江右
詩人也教授於杭竒君以為忘年友吳興張太守靖之
自以詞學高東南亦雅重君作曰邦彦非今人也君性
孝友無故不敢去親側有美服食親未御不敢先景泰
天順中藩臬郡邑欲以明經起君君以母老固辭親沒
喪祭盡禮二弟曰華莊不祿贍其孀撫嫁其孤與人交
不獨以文字切劘而周恤箴警甚至别業在甘泉里多
竹榜其室曰竹東晚更號賓山皆終隠之意也雖不善
酒樂與人羣時放適於絲竹顧其中確有意見是是非
非不苟為偃仰有古英豪風致弘治戊申感一疾猶不
廢詩閱九載乃不起丁巳五月十有二日也夀七十有
二歲所著賓山集蕉雪稿竹東小稿湖山詠錄及手編
兩浙歌風讀書纂要若干卷配仁和鄭氏南京刑部郎
中厚之女太常少卿環之女弟克相君先十七年卒子
男二演淮皆學詩世其業女一早世孫男二彭彩演等
將以戊午三月六日葬君南山慈雲嶺之原以鄭祔予
辱友君二十年嘗評君孝友似黃山谷高蹈似魏清逸
曠達似楊鐵崖庶幾為實錄者今茲被召至杭君已前
逝不及見也既哭吊君而演以治命奉應天尹于公景
瞻之状來乞銘景瞻于君尤厚善銘曰
繄詩法唐中涸而蹷孰濬孰培俾茂而發居杭氏劉爰
奮以揭咄彼哇淫秀出靡竭其氣峍屹其韻馝馞茂發
者存孰謂其沒
朴菴陳君墓誌銘
朴菴陳君之終於家也子珀方以御史受詔考牧南畿
中道而得訃即以聞請奔喪如制會予亦有召命北上
得聮舟焉間奉編修黃瀾所述状以請銘予發状而歎
曰嗚呼若陳君亦可謂篤行君子者歟君諱應字順元
世為莆田舊族大父乾初居城南父祈遷方壺號實齋
生君一子見其質秀穎愛竒之俾從良師遊為舉子業
垂成矣而實齋老以家政付君君能敦孝敬副其志而
於奉先禮客御佃傭悉有規緒與人交誠慤不欺未嘗
有一之交惡者鄉譽甚美實齋嘗遘疾醫不奏功君夜
焚香籲天刲股和湯藥以進食之良愈早喪偶一老媵
侍不再娶有勸之則曰吾見繼室多不利前子以斁家
者故弗樂耳實齋病莫能動履朝夕扶掖至親操溺器
不少懈其卒也哭踊幾絶喪葬盡禮君篤意教子勖之
成而珀亦奉訓惟謹庚子舉於鄉授山東堂邑學教諭
迎飬五六年堂邑人化其慈孝庚戌舉進士為監察御
史君時里居益韜晦不輕出與親朋軰結社自娱恒馳
書諭珀以守官行己之要故大司寇彭公韶慎許可獨
稱君之福履其卒弘治丁巳七月八日疾革不亂召諸
子點檢喪具豐約得宜翼日正衣冠而逝君為學務躬
行不事葩藻因號朴菴以見志然考其生平為孝子為
義夫為賢父為達生知命之逸老則古所謂篤行者君
豈多讓哉距生宣德癸丑十一月十四日享年六十有
六配黃氏諱淑真延興東埭處士謙甫之女年十七歸
君三十而卒其治家肅奉姑孝勤生樂施賢明人也而
不究其内助之業姻䣊惜之其生宣德乙卯三月七日
卒天順甲申八月十六日子男四人珀即御史君也與
瑚皆黃出璵璠則媵出女一人適德義吳某孫男一人
萬全孫女四人俱未行珀將奉君葬其鄉木蘭陂之原
以黃祔状言君少時祈夢于邑之九鯉湖見白衣人示
曰白馬如伏騘前程可見釋者謂當為臺官而君卒以
布衣老既属疾得京師之報珀為御史乃憮言曰吾不
起矣此其騐誠異然予有進於是者御史君立朝以淑
慎自將功名伊始推恩之典計日可得則君之名著於
鸞書銜題于廟主其所驗不亦大乎銘曰
莆有君子厥氏惟陳制行之篤可方古人其德孔潜焯
彼賢嗣虎榜豸冠卒其先志竚有褒典叶夢之祥履善
獲報孰掩其光木蘭之原合以佳偶刻銘玄堂百世不
朽
河間衛正干戶贈明威將軍僉指揮使司事張
公墓碑銘
河間衛正千戶張公卒葬郡城東十里之哺子村二十
有四年矣其配曹氏卒子清將以弘治戊午秋八月甲
申奉祔焉而致書不佞曰先君以清故獲賜誥贈明威
將軍僉指揮使司事秩四品法得立碑墓道以侈上恩
昭潜德敢具狀以請惟河間衛三鼎峙郡中予先仲父
明威公與公分莅戎務實相聞不可以辭序而銘之序
曰公諱祥字廷禎世居小興州汝河川曾大父而上皆
務本力穡不干仕至諱榮者洪武初以尺籍隸燕山其
長子文皇帝靖内難戰有功為燕山右衛百戶卒於軍
其後效未錄也嗣以其弟玉而進其官為武略將軍副
千戶調山西太原宣德中再調河間蒞左所事君之考
也母韓氏繼章氏皆宜人公生而壮偉挽弓數百斤英
闓周慎無貴游之習武略公之老也代之事上撫下有
道而於戎事舉錯條緒井井領軍分番上京營遂以材
武知名正統己巳從北征還值敵大入犯都城復從大
將軍敗敵西值門升正千戶公長負氣節間語其子慨
然有破敵雪恥之意而厄於遠下不獲伸乃遣清游郡
學勖其成曰無忘而父之志成化甲午夏五月八日以
疾卒得年五十有四而已公事親孝奉繼母無少盭者
繼母視公如己出人兩賢之居常儉素若寒士而祀先
禮客及慶吊之節亦未始不備也與人交恂恂至有過
即折之人亦亮其公不為忤配韓氏贈恭人繼李氏俱
先公卒曹氏封太恭人千戶丙之從女也端恪静淑有
遠識父昱竒愛之慎所歸得張公以嫁内外宜之其佐
公理家或有所弛張即愜舅姑意居舅姑及夫喪哀毁
踰節清之領父衆也恒半歲居京師太恭人雖老綜内
政不勌且勉清以王事曰無念家也性不好貨而喜施
予衣寒食飢雖罄不恤故清居官以廉名太恭人享年
七十有一卒以弘治戊午七月六日一文夫于清也嗣
正千戶以禦敵遠威朔州功升指揮僉事緫練士振威
營十七年用薦還領衛事一女適指揮朱暉一孫子宗
岱三孫女長適干戶子卞瑩次許適指揮子王楫次許
適百戶子王景成公以門功起家能自效長千人又訓
成其子得貤恩進萬戶勞著于生前寵加于身後非武
弁之難得者乎清復能錄公之行烈刻貞石詔仍昆尤
可謂賢矣銘曰
惟張世業汝河之川發跡櫜鞬以開厥先桓桓嗣公材
武宏力克邁父兄遂領左翼壮志服敵弗究以終有偉
一男拓其戎功金紫之封惟上嘉賚噫公雖亡不亡者
在有嫓一人其德惟恭弗偕以老哀榮則同劍佩所藏
瀛東之里太史勒銘令聞不已
敬恕處士程君墓誌銘
富溪有隠君子曰敬恕處士既卒之四年其子抑昏手
持其族弟正思所為状謁於予泣而請曰先君子德足
以自立才足以適用而弗施于當時惟是葬且久而石
未有文恐終無以見於世孤之罪也幸為銘之予哀其
志乃閱状跡其所列如抑昏言且正思端謹從予游頗
久其言為可徵而予與處士復同出篁墩後竟諾之然
亦奉詔北上未暇也而抑昏復迭致書以伸其請辭甚
懇切&KR0719;然序而銘之處士諱緣德字永和世以詩書簪
紱望于他宗曾祖一鳳祖彌夀父貴安皆守道不仕處
士生而秀異涉獵書史既長益進於善事父及母汪孺
人具得其懽心與兄永寧居極友愛仲兄永隆蚤世撫
其孤甚篤教諸子必以義方宅心平恕而操行嚴整凡
酬物酢事一遵古道不波随其俗家素饒裕益課童植
杉力穡以為儲蓄而自奉泊如也獨于修復先業惠利
鄉里不靳嘗贊其父作睦族堂以叙歲時之會與其兄
刻本宗譜以謹支系之傳遇匱乏者輒隨力賑之紛争
者輒善詞開釋之煢獨者輒槥之道梁圯毁者輒新之
晩尤修德慎行平居一言一動必求合於禮有施於人
必反求於己鄉先生江君永清因以敬恕名其軒處士
遂以自號人亦以是稱之生永樂乙未六月廿四日夀
七十有九前後凡三娶初徐次吳次汪皆和順不盭少
室江卒以弘治癸卯八月十日瀕卒家人問以後事無
他言惟曰事在抑昏子男三長即抑昏也予有更名詩
汪出次亦實亦友江出女一吳出適竹林汪鎮隆孫男
七曰慶一慶二慶川慶四慶吉慶珪慶榮孫女四曾孫
男一達象以是年冬九月廿八日遵治命葬于嵯峨山
之東銘曰
有德其臧有才其良胡閼其逢而不獲展其長維外之
見維中之藏雖不用於世而亦惠利於其鄉天鑒不遠
身報未昌孫麟曾鳳而將於是乎發祥封哉若堂千載
其光
義官方君墓誌銘
君諱旻字仲高姓方氏世居歙之靈山其先自睦徙為
著姓祖漢洛陽令贈尚書令黟侯儲儲二子曰將軍觀
侍中覿覿五世内史昺建安末起義捍州于難昺再世
為晉上虞公操操八世為梁休寧令仲由生上柱國惠
整隋末復起義捍難州人賴之惠整子叔賢入唐為清
流令三世曰玄英先生雄飛居桐江曰處士傑興靈山
祖也歙方氏散處不一在宋有博士恬運判有開總管
回皆通譜而傑興九世孫全君曾大考也大考諱正為
一鄉善士號虛菴洪武中坐累謫大寧文皇時預有靖
難功賜銀幣隸尺籍錦衣而卒故太師建安楊文敏公
實銘之考諱成永樂中以扈從居京師母葛氏君生而
通穎有志局事親甚孝營滫瀡以養務得其歡心其卒
也奉襄事無違禮自以其先世履厄境躬勤茹苦節浮
費立恒産凡酬酢婣里昏嫁弟妹及奉祀禮賓悉有條
緒與人交以直不苟徇樂施予外家姥朱乏養迎奉如
母而終殯之方氏譜鄉先生石泉周原誠所編也保視
惟謹靈山先墓不克省遣子英代行俾無失所盖起孤
子乘家難之餘而能有所立以不墜若君亦可謂卓然
者歟弘治中歲祲君應詔輸粟以濟飢得授義官比命
士而以疾卒弘治戊午四月八日也享年六十距生正
統己未二月十七日配祝氏通州人諱淑慶宦家女惠
恪慈儉佐君起家以弘治癸丑十月五日先君卒距生
正統丙寅九月十四日得年四十有八繼陳氏子男一
曰英祝出治舉子業弗偶以通譯得官翰林女二皆賢
淑憲廟選其長者入宫隸女史今少師宜興徐公禮致
其少者于室以佐理閫政孫男一曰靈山孫女二尚幼
英將以卒之年七月二十七日奉君葬都城東南魏村
社東皋村以祝祔前期奉状來乞銘予與君同出新安
聞其賢也久乃不辭而書之詳其世以告其後人使知
其先所積甚遠有嗣顯者於是焉徵之庶不昧其所自
云爾銘曰
繄方碩宗自睦徙歙惟君敬先謹其先業一家中起蔚
為都人惟君履善聿顯其親有榮厥身有子亦肖君胡
弗辰識者相吊東皋膴膴式歸其全太史之銘吉人之
阡
明故奉訓大夫工部屯田員外郎高君墓誌銘
弘治戊午冬十一月朝朔既有傳工部屯田員外郎高
君楫之捐館者衆相顧愕眙以為是當遠到何遽不禄
而予於君尤厚善涕下涔涔不能已既而君之子拱以
状來乞銘嗚呼是尚忍執筆以銘楫之也哉高之先自
安慶徙江都世以醫鳴君諱濟其字楫之故封大理左
評事享之孫贈工部虞衡主事欽之子今都察院右副
都御史銓之從子也君少喪母劉安人雖童稚中警敏
淵慤有鉅人志都憲公竒愛之挈與俱口授之經而君
英發日甚自科業外兼通諸經史百家為文章語皆天
出服其長老歸入江都學為諸生赴秋試三不利君益
務為躬行曰士豈必仕而後見志哉奉虞衡公生盡養
沒盡哀事繼母張安人如生已訓育其四弟及諸妹婚
嫁以時凡處邑井婣䣊悉有規緒而學益䆳文益宏肆
力追古作者成化丙午舉南畿鄉試第二上南宫又再
不利祭酒三山林公試六館第一弘治癸丑舉進士授
工部虞衡主事即奉命簡閱邊實給軍需自京師抵甘
肅八閱月而事竣尚書延平劉公慎許可亟才君委修
内府十庫督九厰皆有成蹟受賜賚復奉命蒞兩浙抽
分木植事取足公家而不事朘削以賢閱歲得代還京
師滿考三載得賜敕推恩二親及其配升屯田員外郎
才一月遽不起年僅四十有四配任氏封安人子男一
拱也方治進士業女一適邑産生劉驊君屢困場屋所
教士多登名若給事中徐昂其顯者其状君行核而文
君自號小愚所注述多未詮次拱將載柩歸葬而都憲
公巡撫畿北書來速銘憶予主南畿秋試得君為易魁
號知已今歲自家艱受徵入朝遇君錢唐見其才氣恢
宏方以得士自惬而孰意其至此哉悲夫為銘之曰
驥踣於馳蘭瘁於滋天胡生才而弗大之弗竟其施弗
豐其遺其後必昌尚妥於斯
項孺人墓碣銘
程處士道昭之配項孺人以弘治己酉十月二十三日
卒道昭使其子㫤昇來請文值予抱病諾之不及為也
又三年壬子十月之吉卜葬孺人于閔口舊居之側又
五年丁巳來致處士之言曰銘不果矣願書其碣以成
夫子之宿諾予愧謝不敏曰當亟為之既而有召命北
行昇使人尾舟以俟抵吳門始克序之曰孺人諱綺徽
之休寧人考福慶官河南之懷慶通判與處士之考應
祥友厚善故孺人才四齡即許歸程氏既許不一二年
連失其父母叔考富實鞠之成又十一年而嫁時應祥
夫婦已老將委家事於弟應初應初辭曰有道昭在且
新婦賢宜可托應祥許之由是道昭治外孺人治内男
僮女僕各理其業不三十年而耕有積賈有羡凡供祀
奉親睦鄰收族悉有規緒産益拓而里第益日新應祥
夫婦樂之曰吾無憾矣應祥遘疾危甚道昭與孺人恒
露禱願減已筭以益親疾果愈卒以夀終孺人嘗請於
姑曰綺非季父母不克有今日季父亡矣幸季母在願
迎致之庶綺之不背德也姑曰善孺人晨夕事二母飲
食必俱生盡養沒盡哀人兩賢之歲凶孺人贊道昭活
幼瘞死傾槖不恡教育諸子悉使知學務本以侈靡為
戒嗚呼若項孺人亦可謂賢明者與孺人卒年六十子
男三孟㫤仲即昇季旻女二婿吳傳興戴世美孫男三
孟鍾珪仲鍾琇季鍾珏女二亦皆有歸矣新安諸程氏
皆出陳將軍忠壮公之後閔口其一焉故道昭以銘見
属而予不獲終遜銘曰
以孤則良以婦則孝有閫之義有母之教貞珉載樹刻
此銘言碩人之墓閔川之原
恬退老人畢君墓表
予北上道淮故人畢君舜修過舟中䄂一紙以請曰此
學士西涯李公為玉誌墓者也敢匄一言表之予驚閱
之則君年七十預作塜壙於城西鉢池山之原自西涯
誌後五年矣而加健亮哉君之為達也玉君名舜修其
字出宋司農卿世長之後有諱公叔者與東坡友善其
所遺帖尚在云子孫由河東遷當塗其由當塗遷淮自
君高大父諱震始鄉人號友義處士諱文德者君父也
君少魁爽踰冠補山陽儒學生學易不自慊之吳從給
事祝顥先生游為提學御史孫鼎先生所賞識景泰癸
酉中應天府鄉試上禮部中乙科不就志益勇遂舉天
順丁丑進士觀政工部一奉使浙東能自律迄竣事不
擾還朝授山西曲陽知縣到官首黜宿隸之骫法者勸
出粟賑飢招流亡俾復業會有國需賦民車甚衆而專
下曲陽公持曰役不可不均也言上官不獲即徑達之
朝乃均諸縣民以不困學宫弊一新之見訓𨗳馬軒與
語曰才也可用薦試之果然擢知縣雩都久之念親老
無他昆弟乞終養不得請適以例入覲竟辭疾歸時年
四十三爾築室東湖上奉親樂甚親安之數歲乃終凡
所為卜兆銘遠之計甚備君性尚樸無所好好聚古法
書名畫評玩以自適士夫過淮者必延致觴詠終日或
目之為恬退老人因習稱焉其所詠積久成帙曰侗菴
藁恬退藁吳詩人徐庸編湖海耆英集亦有取於君作
君産素封喜施予坐此稍損亦不屑意也題其堂曰思
補以志不忘君之意手校王氏脉經梓行惠人盖古之
志于用者非相即醫君豈為是邪君生洪熙乙巳閏七
月二十四日居林下三十年今夀七十四矣配睦氏繼
沃氏張氏皆賢而先卒子男三曰永曰享曰廣女一適
國子生吳鑑予觀世之人於死生之際或遺其君父而
幸生或求神仙之說以覬不死其生可愧其死反速者
非悖即惑也君之委順若此其賢于人遠矣且其先司
農睢陽五老之一也君殆夀種未可量而况其所立亦
有可以不亡者哉是為表
贈中憲大夫河間知府謝公墓表
公沒之十年朝廷以其子文官風憲考最敕贈公文林
郎江西道監察御史又十年復以文守郡被旌異誥贈
公中憲大夫河間知府鸞書錫命寵及漏泉燎黃之日
罔不羨慕曰訓子之功顯親之孝若此鄉之人亦可以
示勸矣公諱宏字仲寬姓謝氏其先居浙之嘉興曾祖
某仕元為山東轉運司提舉祖奎入國朝以武功至景
陵衛千戶所鎮撫調陜西金州終鎮海衛鎮撫子孫留
居金州因占籍焉父誠抱德弗仕公生而秀穎雖出將
家兼儒業選補州學生劬書攻文志將取科第以亢其
宗者會二親繼逝前母兄主家政析産以居而公煢然
無與佐經費者乃嘆曰是不可有為矣遂引去力耕以
自給然猶手一編不綴州守王君瑄賢其人辟以自輔
更六年凡泉榖訴牒繕作文告之事半出公手王君或
思弗逮疑弗決者公一贊之率中肯綮上官愜志而下
民受澤公之力居多上京師得從事工部旦夕在公惴
惴以僨事為懼部長貳以公素儒者亦善遇之更三年
入優等授冠帶以歸公每以不得卒業學宫為歉見文
有美質曰成吾志者必此子也親督教之而文果成
名公不及見也公慎操履寡言笑冠婚喪祭動輒以禮
鄉戚之貧者隨力周之不恡競者多求直於公一言即
觧無後言其卒以成化乙未正月二十一日距生永樂
甲辰二月十五日得年五十二時文以舉子治喪悉本
公志不用浮屠法人稱其孝公配某氏有賢明之行封
孺人加封恭人子男二長即文舉成化戊戌進士改翰
林庶吉士歴御史知府進山東布政司右參政次武女
二孫男一俱幼初憲副隂君子淑守金州交公父子間
知之深故状公之行甚核而又奉以請予表予家中世
有宦籍在河間且詞林之舊不可辭也乃書其事曰嗚
呼窮經矣而弗究其學入官矣而弗試其政此非志士
之所深悲者哉然有子若參政公大發于身後所以報
公者位益崇名益彰則世之類公者亦鮮矣而又何憾
于九京也哉
淑人周氏墓表
弘治丙辰歲順天府通判吳君紋上其三載之績獲賜
誥贈其父兵部侍郎寧為正議大夫資治尹嫡母汪氏
母周氏俱淑人越己未君奉状請文表周淑人墓盖侍
郎公以乞休早不及請語得周淑人之子而并給之君
子謂斯舉也於母為能賢於子為能孝宜書也况綸命
有閫儀克慎家教肅明之褒又惡得無書以昭厥潜而
為有子者之勸哉孺人諱慧秀周姓祖居台之寧海自
祖而上素以積行聞父通洪武中歴戰功官昭信校尉
武清衛百戶淑人生甫四十日即喪母撫于王氏迨長
知自立勤女紅莊淑聰解占者以為不凡正統辛酉公
任職方聞淑人賢致之室淑人能以勤儉相之使公得
力公家至佐六卿無内顧憂凡九年公以疾得請還歙
之莘墟里第淑人挈二子與俱時汪淑人已謝世淑人
嗣其政十有六年其始歸也食指甚衆淑人督童奴治
生産旦暮不自休居無何而堂室土田益拓以閎奉先
祠禮賓客遇宗戚品式酬應周悉備至視諸子愛養惟
均又以其餘力濟寒餒助昏喪無間遠邇吳世詩禮家
至侍郎公益顯公闢塾延師以教子孫躬莅課之科第
相踵淑人贊成之力居多淑人性簡約雖貴富而自奉
甚薄中歲却肉食茹蔬素以成化乙酉二月七日一疾
不起距生永樂甲午五月二十八日年僅五十有二公
自為奠文謂將以身後之事属之乃遽先逝詞極酸楚
若周淑人殆傳記之所謂賢明者歟子男五長綱以子
瀚貴贈監察御史出汪淑人次縉次紳景泰丙子鄉進
士歴官福建鹽運司同知出吕淑人次紋成化辛卯鄉
進士即通判君次綺皆出周淑人女一與綱同所出適
汪惠以子知辰州府正貴封戶部主事孫男十二長潾
次瀚弘治甲辰進士拜監察御史卒次濟次汶次滄次
源次澍次濬次潭次潜次淵次演孫女七皆適良族曾
孫十四長楫次楷次槐次標次㯽次楠次榛次相次朴
次棣次格次楧次栻次某孺人墓在某鄉某山之原噫
古稱婦人之行不踰閾盖亦婦道之常爾當周盛時諸
侯大夫之夫人其懿行徽音著之詩見之列女傳者炳
然不可掩也然則中古以來有足以嗣遺躅而範流俗
者惡可以無傳邪予與通判君同出新安侍郎公盖先
友也故獲以世&KR0688;納交君兄弟甚稔往來家山必道莘
墟竊聞周淑人之德善久矣矧君有請以為其母不朽
之託而予方執筆官太史誼不可辭乃首叙褒典次其
群行俾刻石墓上以告其後之人焉
明封徵仕郎戶科給事中鄭公墓表
公諱綱字文紀姓鄭氏其先居河南祥符自公高大父
亨以同知業州府事被詿誤謫河間任邱遂為任邱人
公曾大父寬甫祖輝皆晦跡里中至父鐸復仕為大同
倉副使母陳氏生公一子寳愛之而公亦閎碩達穎不
與凡子伍年十三四侍父官湖湘間習舉業業漸以成
顧無他兄弟以養乃棄去曰事父母致力亦自是學豈
在佔畢營祿哉乃更從事貿易法操畸贏節浮費不數
年産拓用饒業以大興而副使君方致仕與陳夫人樂
公之養曰禄食弗及也公語人曰此口體養爾吾將以
志養乃尅意延師教其子宗仁大發廪以濟邑之荒歲
募修城東路之在窊下者為衺若干損貸粟之在券者
為碩若干居家遇僮僕有恩子弟不得以奴詈名之處
鄉鄰有義夜獲盗滅燭使去曰速改毋以汙而家性慈
恕類此然待物孔嚴與人言不苟徇有過面折之無匿
情因而改行者不少其可謂一鄉之善士者歟成化戊
戌以恩例授冠帶比命士弘治壬子以子貴受封徵仕
郎戶科給事中公雖以貲雄州鄉而題其所居曰朴齋
示非其志所為汲汲者在厚其親仁其族與鄉而佐其
子也弘治戊午六月十九日終於正寢享年七十有六
距生永樂癸卯八月二十三日葬任邱縣東高平之原
以太孺人宋氏祔子男二曰宗仁舉成化丁未進士第
授戶科給事中擢尚寳司丞曰宗義本公志益發粟賑
飢為義官女三其壻曰巡檢馬宏曰儒學生謝恩史文
信孫男四曰沂曰濂曰淳曰瀚濂亦儒學生女六其壻
曰進士王希用曰王遜邊佶餘幼孫男二曰棠曰棐女
四亦幼初宋孺人之卒也予銘之三年矣而公謝世尚
寳君復以禮科給事中屈伸之状託予表予與君生同
鄉聞其履行稔矣不獲識也然與尚寳君善乃掇拾而
表之曰昔周盛時以鄉三物為施教賓興之典其所著
六行盖不過孝親友弟睦族婣親字其友恤其貧者而
大猷之升(闕)卞之率基焉豈若後代所傳以苦節竒
才相高而駭世之為貴哉若鄭公之行固人所能及然
求其至則三代之民亦不易是矣予方為禮官且職史
氏故樂書之刻石墓上俾以才智自詡而行之不足者
視公之平生因宜知所警夫亦將有所勸夫
篁墩文集卷四十八
