篁墩文集卷八十八明程敏政撰
詩
十二月廿一日得旨昭雪復官感激賦此
紫鳳銜書下九霄君王還念舊宫僚春回大地陽初動
日轉隂崖雪盡消犬馬有情終戀主山林無分又趨朝
旁人欲問酬恩事洛黨塵編未寂寥
耕讀遺民為富溪宗人彦旻賦
雞峯渺何許下有衡門翁朝耕事拮据夜讀如顓蒙不
慕萬鍾禄安此一畆宫逍遥斯世間綽有先民風北顧
仰莘野南征憶隆中躬稼樂古道致主成元功聖賢今
已遠出處孰可同潔身愛徐君遺安得龐公毛髮久云
變兒孫亦成叢代耕復勝讀世態從汙隆恒産蔚有秋
陳編浩無窮何當挾冊往一與歌年豐
富溪宗人彦旻君力學好古自號耕讀遺民其子正
思從予遊嘗請予一言予病未能也今年秋病愈始
克賦古詩一章以寄之且將挾青編駕黃犢訪君于
雞峯之下而召命遄至將不免于北山之移有愧君
矣雖然宦轍無憑岩壑在望則與君訂晏歲之盟固
未晚也
題臨川曹庭瑞愛蘭卷
口談禄命似君平相見無勞問姓名手弄國香詩滿把
已應人識愛蘭生
紫蕤燁燁翠莖長不是當年九畹香願子佩時須拭目
野花山草正芬芳
臨川曹庭瑞奉其父宗器談禄命于休寧多竒中宗
器預言予退庭瑞預言予進皆其驗者庭瑞以愛蘭
自名求一言值予方被召入朝為賦二絶朱子注楚
詞謂蘭即零陵香也今人說蘭殊與此異因并之
除夜家燕聽壎子鼔琴
山鄉明日是新年壽母情深夜不眠耳畔莫嫌無管籥
小兒初觧拂冰絃
南山梅盛開以將北行不得賞立春日始克至
精舍與客夜飲聽逸清歌上清詞有作
許時不到山中來今日賞春兼賞梅苦於日落未成句
直到燈前方舉杯投閒得忙博一笑北去南來經幾回
道人為歌白雪曲塵累擾擾何時開
壽績溪宗人景貴八十
雙瞳如水雪垂肩才及非熊應兆年上世黑頭曾入相
平生丹訣笑求仙東風送暖開仁里南極流輝落壽筵
從十到千應可數為君先賦大椿篇
績溪仁里程氏出宋丞相文清公後多賢子孫若今
處士景貴君尤賢有子曰康績學待用而其姪傅以
令尹致政家居來告曰景貴壽八十伊始正月十二
日誕辰也敢請一言予與君族兄弟嘗識君方被命
入朝行李介道不得舉一觴為歉廼賦此致壽意云
題殷氏東溪泛舟卷
雨過東溪好放船四山如黛水如烟風前細檢逋詩卷
撫景悠悠十二年
蠏潭風物定如何南北驅馳歲月多此日又從塵裏去
幾時來賦濯纓歌
項里殷君時雍當成化壬寅歲以東溪泛舟卷求詩
時予方起復北上居京師七年被放南歸家居五年
予不暇作君亦不暇取也兹予又將奉召北上檢點
詩逋計終不可無一言乃賦二絶歸之稽緩太甚既
以自咎亦以自笑云
題吳氏知止卷
大江風息好收船莫待巍巍浪拍天戒險不慚三讓裔
為君思詠卜居篇
隆阜吳君九雲以知止自名實有取于老氏不殆之
義說者多反之蓋將以聖賢大學之道勖君也予竊
以為不然老氏此語亦可為進不知退得不知喪者
之戒未可深非也君子不以人廢言故賦此詩以不
失君之初意焉
題公明姪江湖覽勝卷
江湖風景最宜人北去南來不厭頻長遣一身安素舸
肯將雙足涴黃塵鷗邊芳草詩城遠鳥外青山畫障新
收卷付君還自哂又隨徵節上征輪
李白問月圖為巡按吳天弘侍御賦
山東李白真王孫天才逸若天馬奔醉中雙眼俯八極
弄月似扣玻瓈盤安得長江化春酒詩成百篇供一斗
拔取蟾宫玉兔毫為副金鑾草麻手江月空明山月高
停杯一問歌聲豪賀監歸湖郭令遠寂寞當時宫錦袍
文章萬古光不歇過眼清光幾圓缺世間欲訪謫仙人
煜煜長庚皎如月
膽缾梅為邵用珍賦
雪後山窗讀易時膽缾清曉見冰澌老人坐悟先天理
無限春光在一枝
題虎圖
一嘯風生百草枯隂霾消處見於菟眼中頗覺妖狐靜
不道相看是畫圖
廿五日北上留别鄉友
吾道行藏貴有名分甘丘壑了餘生世臣恩重須仍出
廷議公多久更明東壁圖書客再閱北山猿鶴愧初盟
非才何力勝君召館閣江湖只寸誠
壽岩寺方彦仁
高年從昔數方瞳近識多君一笑中六十健來堪走馬
百千人裏羡冥鴻靈椿影蔭庭心綠竦桂香傳盞面紅
壽筭不須盤甲子古岩家世漢仙翁
題宋王晉卿畫鵝
獵獵風吹蘆葉黃瑶鷹如雪點江鄉鈎簾素壁看摹本
想見當時寳繪堂
登歙學歲寒亭和舊韻錄寄巖鎮汪君士和(子曜)
(歙學生)
隱隱長松帶石屏小亭仍揭歲寒名古碑字滅苔爭繡
曲徑人稀草亂生松老不隨霜雪變景多真比畫圖清
憑闌小立斜陽裏春鳥初聞第一聲
訪進士何斯復于歙北黃荆渡不值時斯復方
以養親告歸
問路尋君徑出城過橋自得繞溪行小翻翠柳東風軟
返射青山夕照明為就江魚長供母暫容沙鳥一尋盟
前村種藥歸應晚欲話心期恐未成
過淳安拜大司空胡公于里第别後奉寄
玉立長身海鶴姿歸來誰得健如斯了無俗氣侵懷抱
才見青霜點鬢絲優寵再看綸誥出高情不改布衣時
朝廷次第收耆舊擬有人賡慶歷詩
走往來淳安進謁大司空先生于里第每拜益健今
兹之來適聞特恩賜誥褒德有加知嗣聖之眷方隆
而老臣有重徵之典天下之慶也謹成鄙詩一章少
致鄉仰之忱萬一云爾
題致政應文貞典寳山水
出門便見好溪山却為丹青一破顔想是宦途雙足倦
高情長在卧遊間
題白頭翁
蓮塘十畆動凉颸水鳥閒忙任所之對畫主人無一事
功名真到白頭時
二月六日睦州城東遇雨野泊雜言一首
東風日夕至倚棹桐江潯淅淅打篷雨渺然動羈心老
夫起讀易小兒坐鳴琴相隨二三子一笑開煩襟山家
隔溪渚上有青竹林依依出烟火閣閣飛沙禽他鄉忽
值此頗似南山岑人生若萍梗况彼霜毛侵臨流發孤
嘯極目江雲深
嚴先生祠
光武以子陵不受官仍命有司供諫議禄終身子
陵亦受之以全其好賢養老之美皆近古未有也
不作中興諫議臣歸來仍許禄終身要令公相慚台鼎
正為先生樂釣綸黃鵠遡風非漫士赤龍當極是眞人
雨中未得供蘋藻一日乘潮入富春
赤松山
碧霄千仞赤松山悵望仙蹤不可攀直擬御風遊海島
肯來隨俗住人寰夭桃一樹野烟裏老鶴數聲空翠間
辟穀有靈應笑我塵中雙足幾時還
飯道旁定明寺
竹籬雙戶對山開何代精藍跡未灰僧苦自為征税長
地荒誰起曬經臺匆匆一飯惟青菜隠隠諸方半綠苔
落日未勝懷古意聊題塵壁記曾來
出清波門過淨慈寺飲于京兆先祠菴
一笑逢君似隔晨相違驚是五回春青峯湖上不改色
白髮尊前無數新寢廟隂風瞻大老梵宫斜日下遊人
繞堤莫放籃輿速償我山中未了因
過杭次陸大參同年留别詩韻
風雨紛紛歲月催不堪行處送君回自應鷗鳥忘機事
誰識龍媒本異才周覽試看雙目淨分攜聊與一尊開
皇恩未謝塵纓在何日還容入社來
二月十四日李修撰子陽請飲江北陳家王修
撰德輝在座
客裏欣逢兩狀頭東風三日繫蘭舟淛西何處春色好
江北舊家池館幽醉任往來衝細雨情牽離合付新謳
忽驚巷額題潘閬愧我無詩紀勝遊
北上過武林再會竹東劉君雖右手痿痺神采
勝常酌别之頃因賦此竹東當倚歌而和之
舟中把玩如故人之在眉睫也
誰道相如病不堪尊前一笑兩俱酣持螯有趣供豪飲
捫虱無心事劇談執筆不妨聊任左奮身何必羡圖南
杖黎穩作湖山主為子臨岐祝再三
王天禄侍御為玲姪寫山水便面
豸冠趣在丹青表公子情多山水中六月高堂不知暑
向人隨手拂清風
駐船月洲亭下聞佀都憲將至暮雨有懷
&KR0712;棹江亭待故人闔閭城下雨如塵魚傳尺素來三月
柳繫離情管一春菜色可憐畿内地萍蹤難定客中身
半生憂樂當何似篷底青燈坐及晨
鶴山書院兼祀周文襄公今總憲治所
聖門千載鶴山翁再拜庭前思不窮老檜尚疑&KR0877;古雪
殘梅猶自領春風故鄉西望桑榆遠敕使南來俎豆豐
入眼何人堪侑食計臣今數大司空
小飲承天寺為沈啟南題林和靖二帖上有謝
安撫印記
咸平處士骨已稿尺素誰傳雙鯉魚寳藏尚有安撫印
遺藁元無封禪書人清併遣烏亦好字勁宛得梅之餘
東風古寺拭卷目想像西湖雲水居
謁范文正公祠二首
廣庭端拜一塵無門外清溪點綠蕪三代偉人生慶歷
千年遺廟託姑蘇淺夫敢竊先憂號盛德還徵後系圖
徽國陋儒空仰止海峯高絶倚天孤
范家園脚步春風皎日英標在眼中銀杏十圍家廟古
玉粳千頃義莊豐身當文正無雙士手授中庸第一功
却走畫廊看翠碣朱絃三歎憶歐公(先祠前有銀杏數株甚巨盖宋物也)
走奉詔北上道出吳門伏謁文正祠下得閱忠宣恭
獻諸遺像緬想高風敬賦二律寫貽公世孫從規用
致鄉仰之萬一云
巡按趙侍御招飲憲臺清風亭
百舌聲中春意深小亭隨步晚登臨千年勝地姑蘇志
一代清風御史箴傲歲花如圖上見樂池魚向鏡中沈
論文雅會匡時語不覺殘陽轉樹隂
佀都憲華誕和韻
栢府恩光錫命三蒼髯相對凛鬖鬖軍聲舊遣戎王伏
詩律高令漢吏慙泰岳炳靈分鄆上法星流彩映弧南
一宵晤語如公瑾不待醇醪亦自酣
弘治癸丑春二月卄八日承都憲佀公招飲書院語
間始知是日為公華誕之辰因舉酒相属且用公自
壽詩韻成詩一章少助頌聲萬一云
題倪氏子可竹卷
畢竟君可竹還應竹可君恨無醫俗句與子播清芬
崔孝婦葑門朱存理求賦
紛紛勃磎者驚此孝姑名刲股和羹進捐釵卜地成清
河垂世範吳郡有鄉評撫卷三興歎周王化已行
虎頭記
豸角昔為吳郡守虎頭長贈長康孫居人一日知名字
請藥紛紛出葑門
都憲劉公汝器守吳郡時嘗得疾值郡醫顧良貴而
愈因以虎頭贈之予時自新安入朝目擊其事今十
四年矣重會吳下為賦此詩用道其實云
題陸氏子終身之思卷
春色還青壠上枝春風難染鏡中絲只應孝子羹牆意
一日長縈十二時
撫卷令人重陸郎思親情共海波長知君不是徒思者
手葺芸編幾架香
下塘陸君鉞因予所善沈石田先生以終身之思卷
求題先生蓋亟稱其孝予諾之而匆匆未暇也鉞請
以一人尾舟相候至毘陵始克為二絶畀之且引其
意用相勉云
題華氏嚴埭舊業卷
先業淪他姓前當野水斜綠塍還舊物白稻長新花有
共義民里無慙孝子家莫因心便得詩禮足生涯
予與守正别幾十餘年矣今歲始克會於閶門尾舟
相送過惠山舟中夜話出其嚴埭復業卷曰此我五
世祖所業因兵燹廢去而予幸復之願賜一言予曰
是誠可謂孝子不匱者矣惜予不工詩無以聲君之
美聊具一律為羣玉之倡云
上巳日秦廷韶方伯與施彦清盛舜臣迓餞至
惠山
倚棹尋源到薜蘿任催斜日下林柯遊人不减吳莊盛
題字還疑宋刻多萬樹野紅眞絢畫一泓寒淥未盈科
石牀他日如堪借來聽松風和醉歌
别君謙
萬卷芸香手自刪知予能撥冗中閒吳門七日心難了
直與殷勤過錫山
趙式畫芙蓉為鎮江高克明同知賦
霜葉紛紛醉不知名花全未覺開遲眼中何物丹青手
解出秋江一段竒
很石行(今在閱武場内)
北固山前兩拳石野花茫茫土花碧大如昂犬三尺強
小似伏羔才一尺云當漢末風塵紅老瞞勢欲吞江東
桓桓帝胄孫討虜並坐此石論雌雄想像時危屏人語
慘澹風雲眇蛇鼠赤壁成功指顧中石上誰賓復誰主
烏林一捷荆州分同奬王室收竒勛小兒奸貪敗盟好
舞智蹶我髯將軍漢鼎分明淪異姓質子封侯甘偽命
可惜稜稜不解言恨入江聲寄餘興今逢一統天下王
鐡甕城中開閱場將軍中峙列萬壘此君却在城東方
我來適過城下路停車摩挲日將暮欲從故老借圖經
為爾臨風寫長賦
永慕卷(為鎮江鄭太守賦)
百齡將近委天和累歲猶傳薤露歌譜在正分通德里
名高宜入孝廉科蘋空南澗身刑遠蘭茁東風慶積多
看取玉峯山下石貤封新表待重磨
飲趙夢麟郎中滄江别墅
瀟灑郎官住京口天性愛山如愛酒長浮一斗與山盟
所不愛山如此斗别墅正據滄江灣四望宛在丹青間
虹月船空米老去悠悠世代空塵寰郎官作詩亦清好
不遇酣歌不揮掃題徧山㘭與水涯與客江頭幾傾倒
我登滄江亭為賦滄江篇呼童更吸中&KR0893;泉臨風欲洗
雙倦目他時來結山中緣
夢麟地官自號愛山子又號滄江别墅其懷抱清曠
如此今獲解官鞅于壯年人固惜之而夢麟則可謂
之自遂矣予北行得過别墅共飲甚樂因賦此詩而
行
古詩三十六句寄君謙儀部奉寓懷思雲山迢
遥不我遐棄春鴻在望用傒好音
艤舟閶門下攬衣涉南濠居人愛楊子力任細書勞手
校日弗給續晷焚其膏坐令書滿家一一排干旄麗藻
并竒字史漢兼莊騷剖擊無終窮人徒識儀曹焉知漆
雕意古學非時髦有如萬里鴻妙與江雲高又如幽蘭
芳嫣然媚衡臯恭惟聖所傳慎此義利操明明君子心
道體求絲毛憂違樂乃行不負人中豪巨艦乘安流向
爾空飛濤芸編亦自幸非君孰吾遭豈若夸毗子悻然
立蓬蒿相去日已遠令我心鬱陶故人頗諧寡聊飲玉
色醪題詩寄濠上臨風愧投桃
題吳天弘侍御畫菜
桔橰晝開春雨足采采新苖出畦綠就中一握晚菘香
何許長安夸食肉栢臺清節世見希花鳥不愛丹青揮
向來斷虀本同調下筯亦喜霜根肥此味分明吾所羡
此色寧堪上人面船窗撫景一題詩憂樂終歸濟時彦
高郵湖阻風(時雖開夾湖未能行舟)
一陣狂飈入地垠客舟如葉浪如輪憑誰上訴由風伯
任爾抛香拜水神阿岸稍卑思躍馬夾湖雖好未通人
南來北去皆行役篷底從容莫漫嗔
都憲張公淮上所獲四印歌
予被召北行道出淮隂巡撫都憲張公汝器觴予
言往歲奉敕濬漕河得古印四枚于楊子橋水中
已上進矣其一曰壽亭侯印其一曰鎮江府御前
駐札都統制印其一曰鄂州管内觀察使印其一
曰都巡檢使之印惟壽亭侯印為漢物人知之其
餘莫之考也予因言壽亭侯印據傳記凡三四見
于宋元間蓋後人追鑄以奉神者此恐其一也史
稱韓世忠嘗為鎮江府御前駐札都統制岳飛嘗
為鄂州管内觀察使此二印殆宋物歟都巡檢使
亦宋官主捕盗賊以守臣兼領今不註其職守所
在莫知為誰矣語次得長詩一篇贈公用紀其事
公與予同出河間進士同年予兄事之
行臺使者清河公濬川來往長淮東役夫走告得四印
不知何代淪淵中盤螭結紐各異狀蘚包玉嚙傷青銅
自應神物不可閟月夕往往虛晴虹一朝舁出馮夷宫
寳氣盡發清泠空行臺得之三歎息謂爾古器遭沙虫
亂磨再使篆文出拂拭不遣纖塵蒙題緘頓首獻天子
護以黃袱䭾青驄近臣奉入歸御府想像白日回重瞳
我來艤棹淮水上十年相見驚秋蓬坐間傾倒忽語此
便覺異代還英風憶昔中山啟炎祚絶世義勇稱髯翁
蘄王鄂王總人傑南渡百戰勳猷同當時遣使各賫賜
尚方新鑄憑良工繫之尺組表異眷副以大纛兼彤弓
豈知變故生肘腋斬地敗此中興功孫權心久附漢賊
秦檜一力主和戎兩人伏劍徇王室霜飛六月愁蒼穹
一人湖上跨長耳漫勞矰繳窺冥鴻都巡歲遠失姓氏
無乃亦是千夫䧺撫時感事數百載令人扼腕悲三忠
行臺於我同榜士呼酒更酌開蓮筒桑榆誼深談塵洽
松韭味潔冰盤豐春風吹花助客醉解舟北去方匆匆
海天回首推雙蓬淮流浩蕩山巃嵸為公高歌重懷古
城樓一抹斜陽紅
過淮
清流如澱濁流黃有意交流不自妨斜月倚篷看水色
薰蕕誰道可同藏
百步洪次吳原博同寅韻贈馮主事
彭城西上一舟來柳岸春濤畫障開蘇墨在亭留琬琰
梵宫當戶出樓臺風前艤棹生羈思洪上分司屬俊才
欲借圖經詢古蹟何妨今日費刪裁
沽頭閘下歌
閘河無人節新水處處船頭閣船尾人生自古行路難
咫尺直須論萬里去秋不雨今復春無麥無禾愁殺人
朝來不忍倚篷看扶擕拍岸皆流民行河郎官不輕出
舟困閘河無了日我舟雖困終須行奈此白日嗷嗷聲
留别濟寧周同守
憶在成都硯席同天涯相望幾秋鴻君生向我五年長
行色困人三月中宦海積薪隨下上客途飄梗定西東
艤舟不盡牽情處太白樓前柳絮風
先少保襄毅公在蜀藩時於庠序間最愛周君用中
俾與予同學蓋三十餘年矣予被召北上值君自地
官謫濟寧始獲胥會一叙疇昔恍然不知離合之久
也爰賦一詩用紀歲月兼致别意云
題英䧺奪錦圖
天外蒼鷹决雲下山麓玄熊亦驚咤錦雞勢落雙彀中
草偃風回不容罅五羊趙王工羽毛水墨孰與林良高
閒中作此有深意不用千錢歸水曹水曹世家原古歙
三試場中三奏捷英雄奪錦人爭誇斯士斯圖正相協
呼童啟軸懸中堂青春白日生輝光郢人燕說亦有道
遠大相期君莫忘
予北上過濟寧水部主事程君廷臣以此畫索題君
之先實自新安遷上饒者譜牒具在可攷也匆匆為
賦此詩亦將以訂宗盟云爾
八里灣復會亞卿同行至開河驛始别
客路重逢喜倍增幾人相好是心朋愛君才似雞羣鶴
笑我船同驥尾蠅别思漸濃頻喚酒和章難續更挑燈
薰風有約陪鴛序忠告時時得敬承
朱憲副恩壽堂
一堂曾記壽兼恩八載相聞齒更尊不叩仙方延歲月
只將公廪奉晨昏推封日下登三品衍慶年來見十孫
大手特書應未了綠槐如幄蔭高門
山東憲副朱君朝用為侍御時予嘗記其恩壽堂今
十年矣再會東昌出閱是卷則知其具慶無恙樂有
十孫而君方預憲使之選恩與壽偕不日有也君請
再賦一詩以申其說因輙附此致期望之意云
管太僕同年出示往年登樓之作别後次韻奉
寄
留題高閣四周星詩味那能敵韭萍驅我不情塵滚滚
向人無恙柳青青弹碁敗却心仍喜讀易精來體自醒
夜倚船窗憶故友不知風雨透虚櫺
舟中病請醫者劉宗祐與俱至德州贈别
臨清河下識劉郎脉理名家本鳳陽語次愛君醫術正
行邊寬我客愁長丹溪自喜傳新學金匱何須說異方
坐想到門應幾日薰風吹滿杏林香
李源十景
祁門李生彦夫所居李源最幽勝嘗析其景為十
求予詩數年矣病未能賦也北上道中阻風連窩
塊坐無事因各為五言一絶以寄之雖短章寂寥
不足以盡景之萬一而其大致亦不出此矣
天井龍痕
潛龍卧空山爪印非斧琢一日風雷生終當露頭角
軍灘馬跡
義兵昔來過石上馬蹄在遺響寄灘聲英風凛何代
鑑塘活水
一鏡含天光源頭自何許悠悠川上心臨流共誰語
斗峽迴瀾
兩崖忽中分驚浪凡幾折相期避暑來薰風洒飛雪
蓮亭小雨
雨落芙蓉塘一陣香冉冉瀟洒亭中人紅塵不相染
竹逕清風
夾道千琅玕森森出牆外有時一輪秋平空發天籟
筆架凌雲
三峯上排雲競秀如筆格千古兆人文知非草玄宅
誥軸橫空
一峯如誥身隠隠當戶見山靈知主人終為漢庭彦
溪流晚棹
閒登溪上樓返照射溪水何處榜聲來前灘白鷗起
山磵朝舂
雲碓倚東隴遠響一洲隔空林烟火生晨炊待香白
壽汪文好
當年開社見南山曾共從容一日閒老我半生頭已白
喜君五十鬢無斑衣翻晴彩生春意酒瀉秋莖動醉顔
正欲登堂陪賀客又隨丹詔上朝班
天津提督兵備劉天祐憲副留飲席上聯句三
首
尊酒初逢海上城(敏政)真須傾耳聽韶英隂雲釀雨窗
含暝(福)曲岸留人柳颺晴兵衛夜聞談麈洽(敏政)官河
風便去帆輕玉堂新寵金蓮炬(福)供奉無能愧此行(敏)
(政)
三十年前飲令名(福)天涯離合漫相驚喜君憲節新開
府(敏政)愧我詩壇始結盟蘭麝清風薰滿座(福)秔蠶美
俗動諸營倚闌更有淹留地(敏政)明日登樓一送行(福)
燈前談笑客忘歸(敏政)分付奚奴為掩扉好句每從沈
醉後(福)離情偏惜故交稀月明坐嘯潮生浦(敏政)漏盡
驚看酒濕衣邏卒隔牆喧警柝(福)旅懷臨别更依依(敏)
(政)
拱北樓(在天津城上劉憲副所建)
危樓突兀中天起雄峙高城壓諸壘登樓北望空濛間
正距皇都三百里直沽東去當海門九河下瀉鯨濤奔
一道科徵比州縣十連虎豹分營屯天子端居不忘武
敕遣提刑此開府眼中壯觀忽巋然緩帶時來閱干櫓
四方玉帛趨神京千車萬舶無留行題品休歌太行路
麗譙却數天津城憶昔文皇曾駐蹕父老相傳至今日
憲臣初下新條章宿將誰諳舊軍律城頭大旆翻晴紅
城邊細柳搖薰風我來徙倚不能去宸居宛在紅雲中
畫角悠揚鼓聲壯雉堞嵯峨日初上掀髯聽講隂符篇
誰道儒生不堪將檻外滔滔河水流酒酣擊節歌新樓
盛年相與赤心在范公敢謝蒼生憂
與林泉
岐路塵埃滿髮絲坐憐沙柳綠參差停舟奉筆延佳興
不道林郎亦愛詩
杭州林泉為漕舟什五長隨予入京至河西務忽奉
紙拜乞一言因賦此絶
四月初六日楊村道中遇暴風野泊入夜尤甚
舟人大恐皆不寐待旦燈下有感
黃沙如霧晝冥冥一夜狂飈吼不停何物陽侯翻地軸
有時風伯畏天刑盗窺客舫懸孤注神忌吾書走六丁
篷底故鄉應入夢清溪脩竹舊岩扄
都城道中憩永明寺次壁上留題韻
箇箇僧房密真如百鳥窩經翻梵語亂詩掩壁塵多渴
吻思清供憂心苦旱魔誰銘堂下石聊為一摩挲
與劉舍人
憲府封章入奏頻春風隨路畫船新將家子弟能將命
多少三吳待哺人
一舟同日發姑蘇千里相隨達帝都情重汪倫能送我
我詩還似謫仙無
吳下歲祲都憲佀公遣劉舍人賫奏入朝適予方被
召北上因相予行一路勤慎可喜拜辭之際求一言
草草賦此
篁墩文集卷八十八
