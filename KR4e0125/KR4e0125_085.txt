篁墩文集卷八十五明程敏政撰
詩
抱病經歲不作詩辛亥二月一日登齊雲巖試
筆一首
石洞誰穿薜荔封玄雲宫闕遠聞鐘萬松風奏笙簧雜
疊嶂天開錦繡重久住定應凡骨換偶來忘却病身慵
斜陽更騁東南望正見黃山第一峰
和李太守宗仁二律
奉觀績溪辭神詩及清風亭集歸途綴和二章因
便附上但病來久不作詩詞意萎弱情之所至不
能已耳
宵旰憂勤仰聖躬栢臺花縣此丹衷桑村永日催吳繭
棠茇春風聽郭公南畆問農溪漲落後堂延客市塵空
休言一日朱幡貴四度民情達帝聰
亭上清風酒力微亭前雨足菜根肥枳鸞自合歸鵷序
花鳥何能識豸衣忽轉大州承霈渥便從幽谷掃寒威
相期預斵蒼崖石一代龔黃定可幾
贈宋逸清鍊師
坦坦物外士蕭蕭林下人乾坤兩知已時共一壺春
夢吉字詠
山斗族姪孫有天相者聰敏嗜學為塾師于邑中
求字于予予字之曰夢吉賦二詩以貽之
華衮誰堪一字褒千年惟仰傅巖高人生出處從天定
學半工夫莫憚勞
富貴寧論十八公文章何羡筆花紅從來天爵高人爵
看子名香月旦中
四月八日彦夫始生日南山小酌
風逼南薰日漸長祗園嘉會正開祥一尊山館聊相祝
願子名登選佛場
題溪南吳景岑瞻翠卷
三十年前晚翠詩京華無限故園思而今瞻翠開新冊
多病何能續舊詞
故家喬木翠沉沉占得溪南十畆隂何日磵觴重話舊
聽君兒子誦新吟
六月八日與李推府南山小酌
返照斜銜月半弓一襟清暑愛溪風人行稻壠交加處
山在林塘掩映中遊興漸開知病減酒材難致笑詩窮
蓬門花徑淹留地賴有平生北海公
南山夜坐時壎子初學詩忽請聯句為易數字
成詩
凉月流輝下石門(老人)清溪分渌過山村槐庭小立嫌
蛙閙(壎子)草徑閒行怯虎蹲病去漸驚詩滿眼(老人)興
來初愛酒盈樽西堂一榻思扇枕(壎子)不用樵青掃竹
根(老人)
有懷彦夫師魯
新笋已過母時禽多變聲可人期不至明月下前楹
族孫天保德吉名字詩
山斗族孫天保字德吉為里塾師恒愳其名稱之
過而不克副也問其說於予予為賦古詩二十句
使知夫德者人所固有不可以其難進而自畫也
三復戩穀詩上想鎬京燕為德徧羣黎盛治不可見云
誰愛兹語我族稱世賢父命期遠大賓字盍勉旃勉旃
亦何如隠顯各致用文武思吉甫孝友企張仲力學返
性善克效孳孳功帝監實伊邇錫福冥冥中珍重過庭
闈河洛有遺矩慎勿慚斯名塗人可為禹
早過車田村
沙岸深穿石徑幽橘梢藤刺翠相樛孤村路出荒垣近
十畆隂蟠古木稠樵彴半灣松崦脚水樁遥響竹棚頭
息肩少狎羣鷗坐不覺凉生兩袂秋
對月獨酌
病來無酒興今夜忽清狂却暑風何快行空月正凉雞
栖藏樹稳蟲響出莎長未覺吟身倦呼奴更一觴
績溪許生永感卷和康亞卿李太守韻二絶
舊田新穀屢經秋密綫輕芸跡尚留三尺壠頭嗚咽水
潺潺流恨幾時休
日誦遺書立孔牆蓼莪詩訓可曾忘顯揚有業君能盡
會見荒墳草亦香
和許侍御李節推登九華山詩韻二首
遥揖山靈感物華翠微深處欲移家千峯列戟疑無地
一磵浮春忽有花世外丹青開棟宇空中雞犬隔烟霞
歸裝尚槖宫衣在村釀猶堪幾度賖
細從雲外數竒峯九朵芙蓉翠萬重月上老猿攀石葛
雨晴馴鹿卧沙茸謫仙詩重天池錦霸相身慚雪磵松
玉洞秘函無恙否他時容啟綠苔封(霸相指宋齊丘言)
懷鳳堂
綿竹縣尹汪君經出唐越國公之裔世居邑之鳳
湖街其地有鳳山相傳鳳鳴其上故君以懷鳳名
其堂焉
鳳山山下鳳湖潯扁揭高堂見古心九奏簫韶音律遠
百年梧竹慶源深越公舊烈遺青史單父閒情亦素琴
勝地炳靈應有待雲霄他日看祥禽
約友人遊松蘿山
松蘿山色望中青雲裏炊煙鳥外亭勝日與君先訂約
澗觴同泛水泠泠
庭萱教曾姪聫句
八尺庭除手種萱(篁墩)一叢開處壓名園露&KR0877;鵠觜蜂
才入(曾)風撚龍鬚蝶更翻傍映蜀葵堪作友(篁墩)上依
慈竹賸添孫編籬汲水頻加護(曾)留取年年茁舊根(篁)
(墩)
促張令君所許麻油菉豆
清油已盡調硃色菉豆頻思却暑湯日日買薪還汲井
令君嘉意可能忘
于千戶母夫人哀輓
萬石家成老未慵忽驚霜磵仆高松閫儀可但蘋蘩託
庭訓無忘俎豆容夢落海東陪鶴馭恩從天上得鸞封
賢郎抆淚書遺德留向他年說女宗
六月十八日忠孝鄉保安醮事請予充首
一片琅璈度曲新社中香火會比隣幡幢四繞星壇靜
劔佩遥瞻帝座真初向玉清充弟子會從金馬作仙人
踰年病起驚仍健福酒還看酌數巡
立秋前五日南山晚歸涉溪作
草岸凉風透葛衣涉溪標淺傍魚磯霞明遠襯青山出
月上時驚白鷺飛村女井邊提甕汲農人谷口荷鋤歸
山家屈指秋將近不道炎官不解圍
與黃司訓汝彛食菱聫句
偶然來食泮池菱(篁墩)要識胸中一味冰頭角崢嶸驚
老眼(倫)子孫清白愛風稜登盤不受汚泥染(篁墩)出水
偏於造化憎詩詠誰能立成調(倫)昔年供奉愧吾曾(篁)
(墩)
和李太守憫雨詩十絶
手指庭柯綠未乾心懸民瘼古來難一時憫雨傳新詠
肉食何人恥宴安
暫屈淵龍起怒雷三農憂色未全開休言小雨微霑足
原自賢侯一念來
祝告頻繁只自尤精誠何待舞雩求心期挽得銀河水
一洗窮簷萬斛愁
齋心露禱倏經旬一撫焦枯一愴神聞說道中停轡日
屢將甘苦問疲民
雲上東山雨脚生耳邊長誤認溪聲誰言逐客渾閒事
一種難忘畎畆情
瓣香我欲叩蒼天處處民憂亦可憐古歙未應愁地坼
三吳無計補天穿(時蘇松大水故云)
十詩愁絶寄情深字字分明道苦心薄稅輕徭眼前事
擬將方寸作甘霖
東阡南陌語叮寧旱魃何能抵福星枯槁半回仍大慰
秋禾連畆翠亭亭
吟筒來自雨師壇十里澄溪路淼漫一為田翁傳好語
郡侯清德似劉寬
眼中珠玉未為多奈此憂民遣興何願得天瓢一傾瀉
筆端風雨共霶𩃱
辛亥秋社作
一叢茅屋枕潺湲簫鼓喧闐綠樹間田社又叨三度飲
鬢絲新入幾莖斑橫秋鴈陣來何許破午雞聲出近山
解綬正堪同擊壤不妨身載夕陽還
送徐中行進士
抱病經年客過稀閒階重疊上苔衣何緣天上青雲士
來扣林間白石扉山犬失驚遥吠影沙鷗才狎便忘機
相逢未煖詩壇約迢逓寒江一櫂歸
中行進士之省族長洲也自南山取道訪于新安山
中空谷足音方以自喜而又不能不惜其去之亟也
病後久不作韻語然於中行之行鳥能噤不一語以
道離合之意耶弘治辛亥秋八月一日留煖道人程
敏政書于水南山房
斷石聯句
瘦石初來斷石遊(篁墩)須容吾輩共仙舟(廷曙)詩懷浩
蕩天留景(汝彛)酒令循環客算籌(宗器)絶壁雨餘蒼蘚
合(文耀)澄潭風定碧波收(時清)眼前無限登臨興(汝器)
十幅歸帆已掛秋(篁墩)
弘治辛亥秋八月瘦石徐進士中行來訪篁墩程學
士於休寧六日告别學士與教諭沈文耀訓導許宗
器黃汝彛貢士鄭時清張廷曙同餞于縣西落石臺
時張令君將以侍御赴召在座因聯句一首少見别
意
分得石人峯送徐中行進士
幾年溪上寄行蹤天與圖形水墨濃面冷任教山鳥怪
衣單聊藉石苔封斷崖名刻摧秋雨隔岸村居對夕舂
攬勝有人頻駐目恨無佳句抗塵容
題范良璧贊畫說劔餘情卷
橫槊賦詩騷將喜賦詩退虜老兵嗔不知閱武場中士
說劔餘情得幾人
陣法休嗤次律房茂材曾舉郭汾陽世間名實真須副
展卷令人憶范郎
中行既别以書來云良璧贊畫堅請說劔餘情詩病
夫退士忽得此壯觀題目浩然增氣然才思衰減雖
作亦竟不能竒也弘治辛亥中秋前四日書
夜讀定山與汪循貢士詩有感二絶
晦翁心學在真知知到真時聖可基數墨尋行却徒爾
天人相去只毫釐
平生老友定山君主靜工夫久不羣正義中仁有分别
可將經傳作云云
九月五日重至萬山觀觀主宗貴兄留宿東明
樓上
不到琳宫已十年小樓吟榻尚依然雲拖山色橫窗下
風送溪聲落枕邊何處有方堪却老秋來多病不成眠
眼中幸對純陽子手撥罏薰講洞玄
九日將遊古巖寺道中作方君時勉汪君嚴夫
偕行
冷水舖南風葉翻遥穿一徑似桃源滿前無暇酬天趣
箇裏那能著市喧萬疊峯巒真入畫數家雞犬自成村
古巖一到心方惬遮莫山童不奈煩
留題古巖寺時汪州守時夫汪進士仲和及二
方生經綸兩次候予不至先歸
十里虹巖走復馴阿誰知是卧龍身千年木佛聊同住
五月雷師莫漫嗔聖水井頭消醉渴妙峯亭上振衣塵
相期兩度隳遊劵却恐山靈笑俗人
次周太守石上舊韻
賞緣三日訂酒禁一朝寬蘚蝕銘文瘦山留菊意寒古
泉深注碧斜日半流丹更踏金鰲背危亭獨凭闌
瑩姬於書室中釀酒一缸予山行歸見大喜以
詩求酌不與
曉來閒步入山房似有新醅隔院香稍學秋蛩吟几席
忽驚春漏落糟床急呼東道君難免笑對西風喜欲狂
德曜有言寧為子一尊方擬壽高堂
海陽周司訓教政遺思卷
緬懷三代士學以濟物成惓惓致澤心豈在口耳精聖
涯去已遠隨世圖功名不有奎聚賢斯道孰主盟天命
凛攸畏人窮亦堪矜體用收一原庶無沗所生我從歸
田來間入新安城過從得周君嶺海人中英尚友古賢
豪不與流俗爭黌宫受規約一一知躬行文章謝葩藻
材器多恢宏有時奉檄往署事花封廳一揮舉錯間居
然得民情刻覈我何有迂闊勞譏評屈指九寒暑松檜
無渝青孤舟載行李夾路聞歌聲惟時秋雨霽祖道開
江亭屏山翠可飱練水濯髮明一杯屬君飲及此天衢
亨達道須壯年日月無留停丈夫志有在豈為春花榮
蹇予洛黨裔煢煢抱遺經况生紫陽里半世慚幽貞習
魔固有種放罪容歸耕所願天子聖衆彦登王庭君行
倘有合鳳鳥一日鳴治教炳前烈周道無欹傾吾黨重
遺思遠大兹發萌睽違意難極斜陽下林坰
海陽周先生司訓歙學九年中嘗一署知縣事誘掖
之功子惠之政直欲盡其所當為者而後已故其書
滿也歙人士念之不忍釋乃形諸詠歌為政教遺思
之卷以相貽蓋先生篤于為已學有本原故雖小試
一邑而大有所樹立如此予每過歙辱相還往屬以
廢斥多病之餘莫能盡叩所聞為憾爰賦古詩二十
四韻附卷中以致區區然竊聞之道不遠人理不外
事政教之說顧豈可以差殊觀哉若周先生則知此
矣
雪篷為大畈汪君賦
歲寒晚江一棹横船窗虛白映沙明坐驚簌簌清人骨
醉愛紛紛打竹聲湖上更尋疎暗句山隂誰識去來情
短蓑巨笠吾能辦他日容分冷淡盟
兖山圖壽汪令君
兖山當戶翠亭亭解印歸來七十齡願子長為林壑主
一尊同閱衛生經
致政汪令君世行年開七袠親䣊畢賀其内之姪率
口程生祖瑗繪兖山圖致壽意請予題以相之予於
世行交契厚且祖瑗予族孫也故喜為之執筆
黃司訓欲到荒園賞菊用韻奉期
黃花香入綠醅新也有飄蕭漉酒巾只恐向來歸計拙
花神能笑把杯人
原上秋晴天日開可人須共菊花杯丹楓翠竹清溪岸
遲子長歌緩轡來
賞菊得裏字
落木號空山幽花照墟里有客踏秋來對酒胡不喜正
色臨前軒寒香撲書几醉眼一摩挲何如畫圖裏
賞菊與黃倫司訓張旭貢士吳顯儒士聯句
生向東籬耐得秋(倫)乾坤高致此為優(旭)芳叢挹露春
常在(顯)冷豔欺霜老未休(程)吟對清樽聊一笑(倫)幸逢
佳景獲重遊(旭)看花琢句情何極(顯)佳客還須儘日留
(程)
二
無限秋光入小園(旭)主人邀客倒清樽(顯)高當詩品饒
佳色(程)醉吸河流是雅言(倫)風月也知人意好(旭)山林
能避世情喧(顯)繞叢三嗅成新約(程)徑有青松可共存
(倫)
三
名園霜後數枝新(顯)觴詠還勞我輩人(程)向晚自憐秋
有景(倫)狂吟誰識句驚神(旭)杯深綠醑和香飲(顯)枝重
金盤帶露陳(程)踏月看花能幾許(倫)肯容桃李浪爭春
(旭)
四
老圃秋容亦自竒(程)晚香和露綴幽枝(倫)也知天地留
生意(旭)故向冰霜挺素姿(顯)醉覺南山橫眼底(程)吟瞻
北斗出天涯(倫)淵明更有來朝約(旭)杖履追陪敢後期
(顯)
東干晚眺
曠目秋無際佳晴夜有霜花寒明廢隴葉落蔽橫塘朔
氣山容瘦斜暉屋影長一縑真畫本峯麓下牛羊
南山十二詠集古
南山平(南山者先公劔佩所藏道家有太霄真書稱仙去者葬山平之上宋史謂)
(吳玠破敵殺金平盖峻山頂夷者謂之平)
陌上行人看石麟(劉禹錫)三朝出入紫微臣(張籍)桃花塢
接啼猿寺(趙嘏)直到南山不屬人(韓退之)
榆莊聚(先公晚自號榆莊聚者村落名漢書程氏世居河南上程聚周公所居亦)
(稱陽人聚&KR1222;狐聚)
隔林遥見起人煙(劉長卿)林畔鶯聲似管絃(張泌)何處貌
將歸畫府(譚用之)杏花榆莢曉風前(竇常)
車田坳(車田村在南山之東北莊子有坳堂杜詩有塘坳坳韻書與凹通蓋山林)
(静虚之處)
山屐經過滿徑蹤(薛逢)不堪吟罷夕陽鐘(韋莊)白沙翠
竹江村路(杜子美)雲碓無人水自舂(白樂天)
漁村步(漁頭村在南山之北吳人呼水際為步柳子有鐵爐步地志有瓜步盖步)
(埠古字通)
短牆荒圃四無隣(唐彦謙)水綠天青不起塵(李太白)何處漁
樵將遠餉(李郢)野航恰受兩三人(杜子美)
陳公渴(陳公渴在南山之西江南通水拯旱者謂之堨字從土見酈注水經然柳)
(子有袁家渴云楚越間謂水之反流者為渴音若衣褐之褐字從水)
雨濕菰蒲斜日明(李郢)交交戛戛水禽聲(李山甫)幽居地
僻經過少(杜子美)野渡無人舟自橫(韋應物)
見山垞(南山之東有高原上可見萬安街古城巖韻書垞丘名又作&KR0008;輞川有南)
(垞北垞)
力上東原欲試耕(司空圖)遠山如畫翠眉橫(韋莊)川原繚
繞浮雲外(盧綸)野店高低帶古城(許渾)
水南養(水南村在南山之南陸龜蒙樵子詩云生自蒼崖邊能諳白雲養注云養)
(讀去聲山家謂養柴地為養)
籜冠新帶步池塘(司空圖)二頃湖田一半荒(許渾)忽到龐
公棲隱處(孟浩然)柴門臨水稻花香(許渾)
半莊坂(半莊山在南山之東南韻書山脅為坂亦作阪朱子云新安人誤呼坂為)
(富若今遐富澤富隆富大富營之類皆當更坂為是)
清江一曲抱村流(杜子美)水物輕明澹似秋(皮日休)村徑遶
山松葉暗(許渾)人家多住竹棚頭(張籍)
華果柴(華果園在南山之西北莊子有柴柵柴讀去聲輞川有鹿柴木蘭柴蓋居)
(之有藩落者後世轉為寨)
傍巖依樹結簷楹(吳融)五月榴花照眼明(韓退之)地僻尋
常來客少(張籍)偶逢樵者問山名(盧綸)
眠弓沜(南山前有土阜田水灣環堪輿家謂之眠弓岸韻書水涯曰沜與泮通輞)
(川有茱萸沜)
西巖一徑不通樵(許渾)扶病呼兒斸翠苕(陸龜蒙)一水暗
回閒繞澗(宋邕)霏霏拂拂又迢迢(吳融)
楊林干(楊林原在南山之西南韻書水旁曰干古詩亦多稱江干)
偶因行樂到村前(陸龜蒙)地濕莎青雨後天(薛能)日暮長
堤更回首(許渾)綠楊花撲一溪煙(張泌)
墓祠竂(南山菴在水南村之北先祠在焉韻書竂從穴從尞後世僧舍稱竂黃山)
(谷有稿木竂楊鐡崖有七者竂)
杖藜巾褐稱閒情(李後主)客至從嗔不出迎(杜子美)金磬泠
泠水南寺(李郢)願為閒客此間行(杜牧之)
寄題少華山
歙人黃文敬自德興來手少華山錄一編云是山
主王永祦所寄者發卷視之乃知天地間有此竒
觀恨病夫退士不得一往遊之為快也先賦律詩
二十八句奉寄用訂山中之盟豈可謂塵蹤凡骨
不可以踐福地而拒之也耶
山房一日唘雲緘此地分明隔聖凡玄石似當天狗墮
玉峯元出鬼工劖珠簾直下千尋瀑翠錦齊張九疊巖
砂拂澗毛紅簌簌露垂仙掌碧巉巉橋橫羽蓋留真蹟
室貯丹經鎖秘函蜃氣半空浮殿閣鑾聲終夕度英咸
十洲暖霧薰瑶草萬壑天風響雪杉封禪可無羣后集
往來疑有百靈監蛟龍在下今猶蟄蘿蔦盤空古未芟
攬勝誰飛王令舄憑高時見浙江帆微生愧乏神仙骨
邇歲容抛學士銜林下每回思却老人間何許更憂䜛
吟笻漫踏新芒屩野服仍裁短葛衫幽谷紫芝應最盛
便期明日荷長鑱
十一月偶至南山黃落頗甚夜宿聞雨作
清溪淺可涉朔氣動原野數日與山别殘菊不盈把多
病恒鮮歡新篘謝杯斝夜寒夢屢續凉雨忽鳴瓦俯仰
天地中流光疾于馬紛紛歲將晏稍幸世緣寡上想雲
谷仙幽懷浩難瀉
蘆塘山莊今歲始一克到其境實清邃為留竟
日忘返他日略加脩闢可以佚老因賦一詩
隔塢嵐深路欲迷石田遥帶白沙溪臨塘便擬觀瀾閣
遶舍仍添種藥畦此地居然堪佚老幾年空爾擇幽棲
寒梅一樹柴門下直與盤桓到日西
楊村道中
幾處炊煙認水村數聲山犬吠籬門寒天日落明鴉背
荒歲田空剰草根垂澗石如牛馬飲排雲山似節旄屯
眼中無限詩情在欲對沙鷗了一尊
題為師魯姪所作梅竹圖
皎皎冰肌瘦翛翛鳳尾清衆芳搖落後同保歲寒盟
篁墩文集卷八十五
