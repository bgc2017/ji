篁墩文集卷四十五明程敏政撰
碑誌表碣
會昌侯母張夫人墓誌銘
今之勲戚惟宣廟章皇后家最名有家法盖自太師安
國恭憲公以儒起而貴且久太傅郯國榮襄公繼之故
子孫多循習謹禮其男子不矜其女婦不妒卒以成其
祖考之盛不替而益隆迨今四世矣錦衣指揮使諱璉
之貳室張夫人諱善慶是為榮襄公之諸婦恭憲公之
孫婦實生今會昌侯銘賢而有子不幸年四十有七以
卒盖孫氏之先出山東鄒平縣之醴泉鄉而張氏所居
獲相邇中徙京師生夫人夫人生有&KR0839;質親䣊恒異之
曰是不可以嫓凡子會錦衣之元配蔣夫人繼湯夫人
皆無出榮襄公憂之乃求諸張氏得夫人遂以有後而
夫人弗恃以自貴焉蔣為凉國敏毅公女弟湯為東甌
襄武王曾孫其貴與孫氏埒而張夫人處其間澹如也
獨以孝敬和順相高内外婣戚益愛賢之不置口初錦
衣夫婦貴不事事一切内政皆夫人綜之率諸媵佐錦
衣事榮襄公得其歡逮中歲錦衣多疾夫人侍湯藥尤
謹其孀也益以禮自防教今侯以忠慎其言諄諄為擇
配而得景帝妃之女弟早世則又聞駙馬王增之女賢
繼聘之甫來歸而夫人之疾革矣時弘治戊申九月八
日也屬纊時召子女付後事不亂子即銘也女一在室
孫男一暠孫女一幼惟今侯以世胤起荷上知分莅三
千營軍事有柄用之漸且方受命持節册封諸王而遄
至大故遂請代治喪於家以十月某日奉夫人祔於錦
衣公墓謂予有世好以誌來屬嗚呼跡夫人之平生其
可書者盖不一也雖其賦性之淑有以致之而名門碩
宗家規壼範之懿所以相成者亦何可泯哉異時推恩
特頒綸命以賁其饗室而榮及漏泉當有大書表其德
善者庸序其概銘以俟之銘曰
允顯孫氏家法孔良下迨其孫錦衣煌煌有淑媛兮來
倅于室其卒有子孰可疇匹黃流玉瓉在理則然雖不
永年其名則延展也貤恩胙封如制刻銘玄堂徵彼來
裔
華守正妻吕孺人墓碣銘
古者内行不出于壼後世乃有列其行于墓者何居夫
獲助于令妻子受成于智母皆人值之甚難也顧使之
泯焉弗白於世則豈人情哉於是乎列其行以示子孫
以厲夫為女婦者殆禮由於義起云爾若華守正妻吕
孺人其内行則亦豈可泯耶孺人之相守正也甚賢華
為無錫碩宗世以孝聞守正又華之彦孺人克與之聮
德奉姑嫜處娣姒御僮婢甚宜守正以詿誤客外十年
孺人懼姑之積憂也供養甚至守正既白深德其事母
姑死時亦亟稱之曰有婦如此我不憾矣華甚富孺人
喜澹泊恒服子女以補綴之衣或守正旅夕未歸即紡
績以俟惟享先待客則躬治具必豐雖甚勞不厭守正
嘗遘危疾者再孺人春秋亦高矣侍湯藥奉起居甚恭
又因守正之疾惻然念暍死者以所得異方貯藥以濟
人甚衆教育子女尤力子可就塾請守正延師教之其
所以禮師甚勤晚益垂意教諸孫故師多樂以留而子
孫知讀書克自立手訓諸女及諸女孫俾有歸其歸也
率以孺人為法佐其夫有成名者育守正之孤姪玭如
已子為之娶吕氏中微為葬其父母收養其弟澤之孤
女為之嫁由是孺人賢聲流溢於内外婣戚甚久成化
丁未十二月十二日忽以疾不起内外婣戚又相聚而
弔甚悲諸子將以弘治戊申十一月二十五日奉孺人
葬其鄉椿桂山之原走价千里奉狀一通請書其墓上
之石予雅交守正父子盖聞其内行甚悉則諾而序之
曰吕孺人宋夀州别駕擴之後擴三傳至文釋為湖州
教諭其子師顔始寓無錫家焉師顔再傳至榮甫又定
居無錫奚山生浩仕元至鹽課提舉孺人高祖也曾祖
益祖大倫父陵母浦氏孺人及笄歸守正年七十有二
以卒子男二祐德俱義官女四適鄒翊郭軒吳覲蔡順
孫男二從智從仁孫女六適鄒炯鄒魯陸完鄒翊完舉
進士餘三在室曾孫男女各一序已而系之銘銘曰
孰性之顓孰慶之延令妻夀母内行則然維華之嬪維
吕之媛備德孔嘉終始弗勌肅肅壼堂忽歲云徂失恃
其子缺相其夫厥既有年亦既有後高原勒銘用昭不
朽
傅君克修墓表
蘇之崇明有行義之士曰傅君克修為望於一鄉數十
年一旦以疾聞其聞也僧道相與祝於神士大夫以暨
里人邑子相與冀其勿藥問者屬於道幸而愈大以為
慰既而疾復作竟以弘治戊申正月十二日不起得夀
六十有三焉於是弔哭送葬無戚疎遠邇奔走助役惟
恐後其弟工部主事謐在京師請予表其墓未獲而奉
命行河於清源明年予過之遣人致狀曰謐不幸早孤
先兄子視謐謐無所用情自得訃來悲感成疾已請於
朝將暫歸其鄉奉吾兄以襄事惟是墓上之表幸終惠
之爰執書而歎曰嗚呼是豈可以無述哉盖君生有至
性年十四值母疾日侍床側藥親嘗而後進夜籲天請
以身代比卒哀毁骨立過塋垣必入拜伏地哭久之其
喪父也亦然又以先塋廹海圖大暑中徒跣走三月而
得卜極力治葬手植松檜千餘株每時祀或薦新輙感
泣事繼母張如生已工部年十三即延師教之經不足
又遣之吳浙之海虞之太倉從師遊丁寧以亢宗為勉
一不以家務累之故工部得肆力于學舉進士為聞人
初君父贅母家故君生而與内兄同産友愛亦至不私
蓄有訟之者以身代刑幾死不屈卒白其事乃以析産
之際所取什一人尤以為難壯歲始得子遣業儒而嚴
督之不少假撫諸從子如已生恒曰吾平生無過人者
未始欺心逆理爾曹勉之諸子姪奉教惟謹凡鄉之死
無殮娶無資逋不克償饑不克自存者多歸君予槥予
奩焚劵發廪無吝色然亦未始求知也蘇學甲東南而
崇明者圯陋甚君出私帑一新之殿廡堂宇以至罍爵
豆豋之屬殆與蘇等又以其餘力自海濱徙岳祠於邑
中費益鉅盖自君倡之和者雲集聞敵寇雲中朝廷有
入馬之令遣人往輸之邊曰庶其少盡畎畝之忠焉爾
乎以恩例授義官比命士君平日喜讀書尤邃於史與
人言亹亹忘倦故勤其身而淑其家及其鄉樹立卓卓
有過人者如此使出而見於政由小以占其餘則雖有
司之能吏公家之幹臣或無愧焉顧老一鄉止下夀則
予之所為表其墓以見於後者豈直慰其一家之私情
也哉君諱謹字克修其先鳳陽泗洲人元季徙浙復徙
崇明因占籍焉其大父曰文明父曰友贅於傅而從其
姓子一人曰泰儒學生孫女一人其委禽者曰王爵百
戶子也其葬城西秦民坪是為表
曾叔祖尤溪府君墓表
府君諱原泰字子亨其世德之詳見程氏統宗譜及水
橋干先塋碑盖自晉新安太守十二傳至陳將軍忠壯
公忠壯十四傳至唐御史中丞都使公都使季子歙州
兵馬先鋒諱南節始居休寧陪郭兵馬下二傳至元江
浙儒學提舉諱榮秀實伊川七世孫南渡之來繼者於
府君為高祖娶劉氏封彭城縣君生一子諱文貴元饒
州路德興縣銅冶場提領於府君為曾祖娶鄭氏封安
人生一子諱社於府君為祖娶吳氏生二子長諱吉輔
號耆宿徵士府君之考也次諱國勝是為萬戶安定忠
愍侯廟食康郎山耆宿娶吳氏生二子長諱杜夀贈兵
部尚書兼大理卿次即府君性明爽淳實早入鄉校通
經史大義尤精法律書數之學時國初兵後生理鮮少
尚書公又以詿誤謫河間府君獨力持家營滫瀡以為
養且蒲伏走數千里省兄歲以為常永樂初以才薦於
邑久之上南京適朝廷命英國張公有事交趾工部尚
書黃公先詣兩廣治軍實奏挈胥史及布衣有幹略之
士以行府君其一焉執事清恪黃公器之交趾平黃公
留鎮其地餘寇尚多未下者凡徵兵督餉撫叛諭降之
文多出府君手時英公幕下有吉安彭詡宣德初詡得
國子典籍而吏部以所從事者品秩高下為差府君僅
得尤溪典史或有疑其不屑者府君曰昔韋齋始仕為
此縣尉是豈不足為邪抵任即究詢民隐為之興利鋤
害庶政一新民翕然愛服凡上司有大獄及難集之事
必下府君不以責令丞清譽籍甚未幾以事忤巡按御
史龔乙龔恚將窘之府君不屈遂與龔章交上詔俱逮
至京法司直府君龔遂坐免府君亦以微譴謫柳州馬
平縣雲騰驛丞雲騰僻近蠻徼人跡罕至益端居自養
雖處窮荒而神觀不衰正統二年春瘴大作縣之遊宦
死者無孑遺部使者檄府君署知縣事府君一一經理
其家凡儒醫陰陽學巡司多檄府君兼之事無留難前
此儒學無科名親督教之遂有預選者會藩臬以馬平
非通衢請廢驛不置從之府君因解組致仕北歸日從
故老遊燕為樂先尚書少保襄毅公於府君為從孫自
河間舉進士奉使江南得拜床下府君大喜慰曰所賴
以亢宗者在子宜努力公家為先人之光襄毅公受訓
惟謹自是書問不絶府君家居十八年夀八十二以天
順丁丑九月二十三日終於正寢距生洪武丁巳正月
一日配孺人王氏從府君走南北能安於儉素宗䣊稱
其賢卒天順壬午二月二十五日生洪武丁巳八月一
日夀八十六合葬水橋干先塋之左子男三人長斌次
宣次旭女一人適博村范士貴孫男三人長俊次傑次
佾女六人長適鳳湖金世華次適萬川查安次適西門
汪勝德次適西門汪帥富次適後街張昕次適率口何
玄正曾孫男四人長敏通次敏亨次敏庸次敏導女四
人長適瑯&KR0008;吳孟高次適東門邵永隆次適張村張欽
次許適八都汪氏噫府君謝世今三十餘年矣墓上之
石未有書者聞之當時嘗以屬先襄毅公而未成也於
是府君三男亦惟季子者在懼先猷之日遠將來裔之
無徵乃口占以授敏政俾書之重惟府君遭家之戹仕
不獲踐於亨途業不能埒於富室獨其守身有廉貞之
節及民有子諒之政居家有靖厚之德如大川之瀦而
漸弘如巨木之晦而漸逹以陰庇其子孫至有今日是
豈可無述以告我後人俾圖所以敬承而弗替乎所恨
晚生孤陋筆力萎凡不能盡其懿而發其潜以上為府
君之重萬一然據事直書以備異日野史氏之采擇或
庶幾焉
處士吳君孺人謝氏合葬墓誌銘
休寧處士吳君孟高捐館於成化己丑四月二日葬縣
東南趙家巷二十年矣未有銘其配孺人謝氏以弘治
己酉四月十七日卒子芳自太學上吏部需次於家獲
奉襄事乃以方令君景通于戶侯明所為狀二通請合
葬之銘予與君同里閈且善芳弟昆義不可辭爰序而
銘之序曰君吳氏世居徽之休寧譜出漢番君之後番
徽隣境故番君遺胤散居之至唐有諱少微者仕為左
臺監察御史以文名始見於史子鞏為中書舍人第址
墟墓尚多存焉歴宋以還代有顯者至君之大父景和
父士懸皆里居不樂仕畜而不施以貽之君君貌&KR0751;而
内腴嗜學明理孝友天至父病篤露禱請代以身未愈
乃刲股和粥以進遂愈姻鄰戚黨相顧憮然曰孝矣夫
吳氏子哉君撫兩弱妹於父沒之後皆底于成厚其奩
具擇所歸而遣之尤有心計嘗出賈吳越齊魯間必大
獲然獲益大而用之益善有路瀕谿恒潰於水捐鉅費
輦石甃衢以利往來闢族之荒山蒔木易田以贍塋會
宗人畫條約俾世守中歲以耕商非居子計而芳之負
質也良遣為儒學生資給甚至芳學成就試數不利有
司然奉訓益謹將有以顯君於異時者君於章句不甚
屑屑而知識過人酷不喜佛老家人化之遇疾痛無敢
禱淫祀晚闢縣之東山植花竹為别墅將佚老焉而疾
不可起矣享年六十有三謝孺人生同邑諱端其父曰
顯瑞處士號有家範故孺人在室為令女既嫁能以禮
相君凡君孝友之行孺人贊之甚力處同宗娣姒退讓
貶損以修睦俾有隙者自弭庶女瞽教愛之以配已之
從子尤人所難市恒弗戒于火孺人命子别營西北隅
親督之工稍畢而火作移入居焉其賢智類此享年八
十有二子男四曰宗仁宗義宗禮宗智而宗仁宗禮皆
先卒宗智則芳也女三長適邵志萬次適查用輝次適
謝文欽孫男十二曰鑾鐸鍾鉄鏞欽銑釗鈱鎰錫鋹孫
女三多許適良族曾孫男五曰洪淳淵濱深曾孫女四
嗚呼若吳君夫婦之聮德嫓行而身享其業之振子之
成且同歸於太平之世九原有知亦可以無憾矣銘曰
新安吳宗出番君隠顯有道世德聞猗嗟處士夐不羣
乃心孔良身益勤有嫓一人揚清芬有子材賢家阜殷
千年雙玉閟此墳青山折槃水洄沄考懿行兮徵刻文
程孺人墓表
祁門城西方君彦琳之妻善和程孺人嫁九年而夫亡
年三十四子鍈僅三歲辛苦鞠育底於有立而孺人年
五十九以成化甲午十一月二十三日卒于家又三年
丁酉正月七日鍈始克合葬于縣三四都處徑之原負
辛面乙又十二年為弘治己酉始克萃羣行與孺人從
子儒學生程啟來謁予表其墓以詔其後人善和之程
與予同出晉新安太守元譚府君後始居歙篁墩十二
傳至陳將軍忠壯公又十四傳至唐戶部尚書仲繁其
曾孫中奉大夫令洭遷祁門善和十五世傳至國初行
樞密院都事德堅孺人高祖也曾祖儀祖景韶父孔隆
娶於汪實生孺人其德容粹而栗因以玉名之汪夫人
家範最肅内外斬斬如公門故孺人與二弟恕保玄佑
皆克有成孺人年二十五歸方氏方亦縣之碩宗其譜
稱六郎中房子孫最蕃至彦琳九世矣彦琳之父志順
君母胡夫人以得婦而樂曰能養彦琳有四兄二弟子
姓叢立諸娣姒咸輯睦無譁而論者率由彦琳之内賢
彦琳既捐館凡内政出納惟孺人之聽若夫未亡而嚴
過之有母之風督僮奴植桑麻畜雞豚以給衣食置新
莊若干復侵疆若干葬舅姑葺先塋供祀事皆為其夫
家之倡母家有事亦咨决焉若增祠田修橋路贍貧乏
往往能贊其父父竒愛之邑嘗弗戒於火延其家孺人
獨奉其祖宗書契以出餘不復深顧事定築居不日考
成子婦姻黨或憫其老宜少休者孺人曰人恃勤以生
未死固不可自逸也教鍈尤嚴稍解事遣學於外家恒
語其父沒之蚤起家之難言與涕俱大約欲其慎交與
戒侈矜以無玷先世鍈奉訓唯謹里人以其節高將減
年以上於有司孺人亟遣鍈止之曰分内事耳况減年
以欺吾心乎卒之日一鄉之人無不悼歎其貞淑賢智
為不可及孺人生子女各一子即鍈娶程氏女適東山
謝玢一孫曰藻尚幼嗚呼以孺人之節行殆有賢士夫
壯男子之所難能者矣豈非先德之厚家法之明有素
故嗣世者得以承藉持循而婦人女子亦有如是之卓
然者哉昔蜀寡婦得丹穴之利殖其家上之人禮為貞
婦築懷清臺而漢史書之不貲之産難犯之節炳然至
今顧不言其有後與否若鍈之克孝足以延其緒守其
業而惓惓思顯其親於無窮不尤難乎惜予之謭薄於
太史公無能為役而欲夀孺人於來世其何足以副仁
人孝子之心也哉
女月仙壙銘
月仙行第六予小女也弘治戊申冬予以妄庸獲戾於
時幸天子大恩不加竄殛俾去歸于鄉時月仙生五歲
猶在乳中乳母京師人不肯與之南月仙遂失乳賃舟
委頓節宣靡常抵家而體益羸遂以己酉十一月廿二
日病痘内虚不靨而死月仙生有竒質聰明孝弟如十
五六許人而不獲全其生於世則其父為之也其生成
化乙巳十二月八日葬先少保襄毅公墓東其父為之
志嗚呼悲夫銘曰
是惟先壠汝妥其旁猶勝汝挐藁葬他鄉
程用光墓誌銘
用光諱充與予同出陳將軍忠壯公忠壯子孫散處不
一其居休寧汊口則用光之族也見予與用光所編程
氏統宗世譜用光八世祖洙以方逢辰榜進士為上元
簿宋亡以節死洙生徹為國學諭徹生齊齊生&KR0008;&KR0008;生
闡闡生天相天相生玩號悟易老人用光之父也累葉
以經教授鄉里悟易娶璜源吳氏繼歙西鄭氏生用光
用光天性極開爽少學於家庭即知厭口耳之習思以
古人為師業春秋將出與士角以親老棄去兼業醫及
星筮堪輿數學悉得肯綮然所論必主理從學者日衆
故義烏王忠文公孫稚貳令休寧慎許可獨聘用光為
塾賓建昌宗人太常侍書南雲聞之欲舉賢良用光亦
以親力辭久之親終遂無復用世之志所居岐山下林
壑幽勝築蔵修之所曰岐陽書室自號復春居士結族
之賢者為詩社以自適於一切世故漠如也其用於家
及有所慶弔必本朱氏禮以族蕃恐歲時或紊其昭穆
作廣宗之圖復與族兄處士逸民會修本宗譜增飭忠
壯行祠升侑忠壯之子威悼公歲率族人為昌胤永和
之會又考祖墓之遠者自十世以下伐石識之由是汊
口宗風為之一振郡縣大夫數禮而問疾及請校縣志
刻以傳比歲又將新其族祖端明學士洺水先生之祠
而疾作矣用光資禀介直言行不苟事父母極孝奉兄
用高用思以禮二兄亦資以自輔與人交不媕婀有過
即規事可否决於義不以利害自沮故君子樂親之雖
不相知亦嚴憚之而獨以叔行事予予在京師用光忽
以書來謂宜早歸保晩節書未逹三日而予果絀於吏
議其識高見定如此孰意其乃去予而先逝也哉用光
生宣德癸丑閏八月廿八日卒弘治己酉十月八日得
年五十有七治命不亂神氣清明手書告訣於所還往
如平時所著詩文有管天藁若干卷所編次有雲溪程
氏族譜十二卷程氏文翰七卷重訂丹溪心法一百篇
正誤芟繁拾遺舉要尤有益於學者娶方山吳氏克相
君子子男四長祖興次祖淳次祖明次祖衡率孝謹能
世其業女三長瓊適古林黃氏次珪適資口朱氏次璽
許適五城黃氏孫男二長暾次旦孫女四俱在室葬以
是歲十二月十九日墓在汊口山突頭噫予始歸耕即
抱殤女之戚且亡弟在淺土日諏地以葬遂不及視用
光之疾撫其棺一慟以泄予哀則撮羣行為銘授其子
納之幽亦庶幾用吾情以慰死者於地下云爾銘曰
岐山幽幽昔蔵子之書兮汊水溶溶亦供子之漁兮子
今往矣悵孰之為娛兮石泐川湮子名之不渝兮
亡弟從仕郎故詹事主簿判蘄州事程君墓誌
銘
君為先尚書少保襄毅公中子予長弟沒京師返菆于
休寧南山佛舍三年矣比予見絀吏議得放歸始克葬
君而誌之曰君諱敏德字克儉其第二十五少與予同
學家庭既冠用蔭入太學先公守南京暨罷政還君皆
侍行時年三十餘矣君素負大志議論偘偘必有以自
見然數竒不利場屋益務學以說親其說經更數師忽
有所悟入題其讀書室曰在菴為詩文亦漸入䋲榘畫
學高房山錢吳興篆隸學余青陽進進不已予盖愧君
君先予有子慧八歲而夭君過哀既又失兩子女一從
子又喪少弟克寬而先公不幸棄諸孤予時官京師君
獨更數喪積歲殷憂迨予南歸稍寬其菀而君心胃間
得竒痛日再作百療弗愈成化乙巳夏既免喪稍愈入
吏部試優等授詹事府主簿予時承乏左諭德兄弟同
事今上春宫人榮之而予恒以為懼丁未春君疾復作
病中上書言先臣數勞於邊又與中貴人同下西南夷
今中貴人子弟禄秩太侈賞典太懸遂忤憲廟詔出君
判蘄州未行而不起是歲四月九日也君禀素厚魁幹
豐頤先公竒愛之以為類已然君實多材藝事先公及
母夫人林氏得其懽凡理家殖産應事接人率有規措
井井不亂使久于仕途少遂焉其所立當何如而年與
命盭賫志以殞顧予之素羸多疾無所肖似乃不得友
君以自輔而使形影相弔于斯世如畸人其為悲慟亦
何樂乎有生而又忍書君之壙哉君生正統戊辰六月
十七日得年四十娶牟氏同知泰州鴻之女子男二長
坦早世次塏聘北街朱氏女一尚幼葬以弘治庚戌十
二月九日墓在水橋干先塋之東銘曰
繄君負才百不一試踣而後興或在其嗣有矗者丘山
迴水旋君妥其中我悲曷宣
豐城涂孝子墓誌銘
監察御史涂君疇受命出按南畿諸郡以行部至休寧
特過予奉其兄孝子行實一通請銘其墓言與涕俱予
不獲辭受狀而序之曰孝子諱夀字永年世居豐城為
碩宗代有名士至孝子尤穎出不凡負志節偘偘喜問
學治詩而旁通諸子史見古節孝事即慨然曰此人道
當爾時父母無恙在堂孝子日具滫瀡忠養之恒懼失
其懽且揣親意欲子仕以為榮則請曰疇也儁宜勖之
以成而夀佐之不數載侍御果以其學名父母胥說父
嘗遘疾湯藥弗親調劑不以進左右服事益厪且顓有
人所難者父卒治喪葬一用古禮廬墓下三年手植松
數千株構墓祠以便展謁歲時伏拜孺慕不已見者嗟
異之以為誠孝人也孝子又嘗欲刲股入藥以救母之
危疾侍御覺而止之乃齋沭焚香籲天願減己年益母
夀疾果瘳孝子更進善藥及滋味求所以佚其老者侍
御之出按廣右也得便道省母孝子觴之曰榮哉吾弟
宜更法古人公好惡大其所樹立以為先人光侍御奉
教唯謹母益樂成化丙午有司以其孝事聞下覈實得
旌表曰孝子涂某之門久之母疾復作醫禱不即功孝
子竟以憂瘁致疾卒卒不貳時母亦不起盖驚慟之也
嗚呼慈孝之更相為命若此悲哉孝子性行高於處已
應事一不苟待妻子斬斬有禮篤友誼睦宗戚樂施予
嘗以耆宿主一鄉之訟率能使忿者平弱者伸邑大夫
或有所諮决即犂然以解然遇之不以道即揮手去不
顧晚歲以恩例受冠服之榮益端居自養或逍遥林谷
間賦詩鳴琴以適其所適杖屨所至人莫不高其風焉
孝子生宣德己酉二月十四日卒弘治辛亥九月十七
日夀六十有三孝子之先曰雲章先生與其子彬仲皆
儒者以元季之亂而隐彬仲子仁夀孝子之曾大父也
大父志斌父顯贈文林郎監察御史母吳氏封孺人孝
子之配曰城東夏氏處士子華女次室曰徐氏子男三
曰亮亭豪女一適甘州甘昂孫男二侍御以母喪將奔
赴豐城率亮等葬孝子於某處某山之原噫孝者百行
之冠冕也而世之克盡者恒尠况無間於鄉黨州閭之
言則為人上者惡得不表異之以為世勸哉若涂孝子
可無愧矣予故稡羣行而銘之首著其孝事特加詳焉
亦將使夫來者知所重云爾銘曰
涂望豫章不他徙積善開先委厥祉有顯一孫今孝子
皇錫褒嘉勸州里羣行焯焯良有以高邱翼然劍江涘
若人雖亡名不死光射星墟自兹始千年有徵考斯紀
故宋中書舍人程公墓祠碑
抱文武之藝而弗竟其施完出處之節而弗顯於世若
故宋中書舍人程公非士之不幸而君子之所惜哉公
沒二百年傳九世子孫二千指即墓為祠以守窀穸奉
烝嘗不替益虔視彼一時回衺擕貳之臣辱及宗祊名
穢史册者奚啻霄壤君子又以知天定之有在而為善
者可無懼也公諱驤字師孟一字季龍晉新安太守元
譚之後太守十四傳為陳將軍忠壯公靈洗世居歙篁
墩忠壯十七傳有諱炳者别居休寧富溪炳七傳至諱
卓者仕宋為徽州儒學正公曾祖也祖汝礪父思禮故
端明殿學士程公珌華文閣學士吕公午實銘之公生
而偉風儀器局宏遠人望之若神人策其大貴然獨喜
問學通諸經見時偏安恒切憂憤思有以雪國耻乃更
讀兵書肄武事端平丙申勑充武學生祭酒范鍾考升
上舍遂以開慶己未舉周震炎榜進士赴御射賜武舉
出身畀玉軸綾誥副以錦囊授承節郎鄂州駐劄御前
諸軍統制司同准備差遣是歲元大舉入寇圍鄂州公
贊統制張勝力戰禦之而賈似道實總諸軍公以策干
之不見用以親老乞就近差遣詔改隸建康府侍衛馬
軍行司留守趙葵將薦之而公繼丁内外艱服闋轉保
義郎會馬光祖守建康益知公且曰文武一道也何必
櫜鞬乃足展布哉言於朝得易文資為奉議郎馬廷鸞
江萬里並相引知名士以自助公在選中累官權中書
舍人封駁詧對所以禆益時政甚多盖駸駸向用矣未
幾二相罷似道益顯公遂請祠進朝奉郎主管建昌軍
仙都觀久之吕文煥劉整繼叛元軍分道入淮郢公扼
腕曰時不可為矣尚可以苟禄邪即請致仕歸其鄉時
咸淳甲戌也富溪距邑南五十里地幽夐公築室其間
鑿池引泉為遊息之所榜其亭曰林泉風月無復世念
元初訪舊臣令下甚急公慨然曰吾豈事二姓者哉益
屏絶不出自號松軒示不屈節之意至元己丑以疾卒
於正寢距宋亡十五年矣夀七十有三葬里之和睦干
配西路倪氏側室羅氏子男三曰文豹文虎文陞公志
尚豪邁長於論辨於前代興衰治亂之迹如指諸掌在
京西江東遇老校宿將必詢問敵帳多寡軍實盈耗及
山川道里險易遠近按形勢計走集畫漕輓盖有誓中
流洗河朔之志入司獻納尤惓惓效忠而阨於權奸以
老運去物改歛之家庭訓子孫嚴條約一本於道義而
不以勢利其言曰無毁之謂譽無憂之謂樂無求於人
之謂富無屈於人之謂貴世以為名言有松軒集若干
卷公之孫以忠曾孫存玄孫億皆世公學有著述為時
名流而億之弟僐僐之曾孫耀宗有子曰太珍好文尚
義嘗建保訓樓以蔵公之遺書而以弘治乙卯建祠墓
下未竟以卒子暠克繼其志而成之於是耀宗之族弟
正思太珍之從弟慶珫以暠來請書其麗牲之石敏政
家休寧陪郭與公實同所自出故不辭而論著其大者
且採摭傳記備列公行匪獨以慰其後人亦將補史闕
樹大防為世監焉
武略將軍新安衛千戶于公宜人葉氏合葬墓
誌銘
公諱聰字公逹姓于氏其先徐州豐縣人曾大父而上
率有隐德譜逸無考大父海當高廟龍興初仗劍從戎
入補羽林出戍新安卒以戰沒父興代之功長五十夫
文廟初從下交趾授新安衛百戶再往征交趾叛者沒
柳州時公方九歲聞報即哀慟不自勝觀者感歎稍長
知自立讀書史務通其大義而識度宏遠奉母吳孝養
備至人預策其不凡永樂壬寅以父沒王事進襲本衛
左所副千戶洪熙初領屯田百廢並舉啟築涇縣潘村
賽公諸陂壩畜水灌田萬頃人利之至今宣德督運京
儲立法剗弊糧不耗而軍無私逋上官取為漕規正統
癸亥賜誥授武略將軍管軍千戶公年益茂事益核尚
書周文襄公暨諸巡撫者雅知公能有軍事必見委公
亦悉心經畫舉錯得宜時屯田雜民耕有不便者下公
覈之公辨正疆畝彼此適均衆大感說官僚間有孤弱
者必扶植之沉鬱被搆陷者力拯之得自伸乃已聲稱
燁然而公不自為足居常語曰治家與治官一也家之
不淑其如官何乃節縮治費以治生為事男女各職其
職而責之成所積遂以萬計置莊二十有二跨徽池寧
國三郡斥其贏以賑貧窶貸而不能償者焚其劵遂作
祠堂置祭田族兄成夫婦至自蕭江公事之甚安遺孤
二撫之不異己子鄭得民娶公妹疾無嗣及母黨孫妻
黨姪或孱不克立公為别置室并分田宅畀之俾無失
所教其子明獨嚴命入郡學遍遣從明師勖之成歙學
聖賢像久敝紫陽朱子祠亦就圯公樂助而新之徽孔
道新嶺箬嶺號極險而三溪藁口當水之衝行者告病
公或募工甃之或恊力為橋雖重費不惜道宫佛舍有
以起廢告者亦捐金助之部卒壯無室者為之娶娶凡
數百人又買負郭地為義阡給死之暴露者下至施槥
以濟急製藥以救病活凍餒之嬰而訪還其家盖有願
役其門從其姓者延接寓公過客無虚日於名士尤注
意刑部李主事泰左遷衛經歴客死公具棺殮還其喪
山東歙學生江左與明友死而貧公許以孫女妻其子
經紀周至其篤於義類如此公年六十即言於朝以職
授明端居自適不復問家事然官司有疑難必諮决動
中事機鄉人久訟者必求質曉以利害或代出金償使
兩罷去盖間處二十年其有益於官理風教之事殆不
能悉書成化甲辰九月十八日卒于正寢卒之前一日
衣冠危坐悉召子女前語以大事且諭明曰謹守禮法
積陰德以振家聲吾無憾矣復遍召親友與訣無疾而
逝享年八十有二遠近聞訃弔者幾三千人其可謂逹
生知命無忝所生者與配宜人葉氏歙處士貴之女德
性莊肅與公伉儷無違禮凡公奉親敬長及興家殖産
周貧恤孤諸美行率與宜人計議而後行宜人老而勤
富而儉皆人所難其尤大者公初未有嗣即納諸良家
子以自副得三男而宜人終亦有子即明也明亦早以
似續為憂其婦焦宜人化姑之訓副室者得五男于氏
之後遂以蕃碩盖貞閒不妒之德視古人無譲餘行可
推也卒以弘治辛亥八月十八日享年八十有六子男
四人曰明武略將軍新安衛千戶曰忠瑄泰皆庶出女
五人長適指揮應襲子劉勛次適指揮高鑑次為鑑繼
室次適指揮劉玘一在室孫男七人曰玄應玄惠玄恩
玄志明出曰京忠出曰勤儉瑄出曰暘時泰出孫女九
人長適指揮倪桂次適指揮穆圻次適儒士江孔皆次
適百戶徐華次適百戶安鎮次適百戶應襲子王璽餘
未行曾孫男五人曰祥授禧&KR0008;禄曾孫女三人長適百
戶王端餘尚幼明將以歲之十月三日奉公與宜人合
葬歙西九都清流之陽前期以致政侍郎康公永韶及
歙學訓導周成先生二狀乞予銘予嘗獲拜公于堂知
其享福有自而明方以文武幹略有聞一時與予友勒
銘傳後誼不可辭銘曰
相彼古豐粤有于氏不顯其光垂休委祉維祖暨考乃
事櫜鞬積其戎功世禄新安駿發自公進領左翼業隆
譽興增輝棨戟豈獨能官亦大其家富幾陶猗惠及邇
&KR1839;有淑一人允宜厥室内壼具瞻不妒之德並膺夀豈
子孫孔多盛福備養人間幾何清流之陽久獻佳兆公
積永施有子克紹益闡其緒如漢高門公妥百世名與
之存
善和程處士墓表
新安之號鉅姓者盖不以富貴以其人予嘗觀每族中
必有一二賢且老者維持家規相繼不乏故其族益盛
若吾族處士孔隆君則亦一人焉君諱載興字孔隆世
居祁門善和里生而敦茂樸直與凡子不埒稍長從鄉
先生授書通其大旨則思有以自見其大者善事其父
母克與其兄孔昭相峙而起振其宗貲産日充視世業
所增不啻十九已而父兄及其母林繼殞君煢然以一
身奉襄事無違禮雖自雄者亦為之慚沮曰孝友哉若
人君居鄉是是非非不苟徇競者以直孱者以安邑令
丞每按其所理而歎曰官府不及也君遇歲歉隨廪實
多寡賑人貸而不能償者蠲之而收活棄孤給田廬為
之娶里患虎人惴不自安君率衆為柵果得虎而靖里
南津病涉甚久募石與木橋其上曰廣濟里北佛子嶺
路險水駛尤甚亦募而夷之畚石架梁其工倍焉程氏
祠在報慈菴創于宋歲遠傾圯首倡新其屋宇而入田
以供祀年六十尤慕親不已追繪其真如生者君得子
晚教之力故咸克有成不復關世事因得以佚老自命
曰老樵杖屨所至人以為榮君享年七十有四以成化
戊子五月一日卒距生洪武乙亥閏九月廿六日配汪
氏處士添禄女家範最肅克相君先十四年卒子男二
長恕保嘗為儒學生屢試不第因棄舉子業隐居養親
里人稱之次玄佑亦恒以亢宗為志女二長適城西方
琳九年而孀以節孝聞次適湖廣桂陽縣學訓導方雷
孫男六敏吉啟教鏊攷啟鏊皆儒學生教早世曾孫男
九謨諧許詠詢詔諲訥謙君之先與予同出陳將軍忠
壯公之後忠壯十四世至唐檢校御史中丞歙州都知
兵馬使澐嘗起義兵拒黃巢其長子檢校戶部尚書仲
繁分兵守浮梁曾孫中奉大夫令洭始别居善和又十
世至宋武舉狀元鳴鳳其族益顯鳴鳳之從兄光岳傳
四世德堅國初以行樞密分院都事守景德鎮有功君
曾祖也祖儀父景韶皆以德善聞君以卒之年十二月
十日葬本里方村大塢口丙向汪氏葬谿頭觀音堂後
都事府君墓左午向與從弟教諭文之母同壙而居右
盖君之葬於今廿四年而恕保亦年六十餘矣乃自為
狀走休寧請表其墓會予以疾謝文事請益堅又俾啟
候館中以必得為志嗚呼若處士之所樹立由孝弟而
施之家及其族以逹乎一鄉雖古賢哲亦不過此使進
而有所為於時則豈特為一鄉之士而已然有子若孫
克迓其後固將有在此不在彼者夫豈以富而豐貴而
榮哉爰撮其狀之略以為表俾程氏之後人有考焉
李處士景瞻及其配方孺人墓誌銘
義與孝皆人之大節法宜書而不可湮者若祁門李處
士景瞻夫婦殆庶乎無愧斯名者與顧今皆不可作矣
處士子彦夫從予遊因獲聞其詳據其狀為題其墓曰
義孝阡而銘之處士諱燦字景瞻也上世出唐諸王孫
居饒之睦親院以廣明之亂徙歙定居祁門孚溪之新
田族日大傳十世曰昭三又析居溪東五里姓其地曰
李源習稱至今曾大父昌生元季不樂仕大父宗榮名
克家以逸奉其兄宗厚俾殫於學永樂中仕為刑部主
事而已亦長區賦恭愛聞其鄉父友政賢而老者嘗以
務本自署見其志娶邑之葉氏生處士無他子酷愛之
然處士亦惇確夙成能自約於禮從師授書即涉大義
而以其餘力習琴奕與法書繪事諸玩好弗御也奉務
本翁夫婦存盡養歿盡哀事一姊尤篤撫其甥孫怡於
孤惸而成之至於取甲科官刑曹處士未始有德色壯
歲嘗一遊湖浙而歸自號壺天居士足跡鮮及城市惟
急於利濟視其力恒恐弗逮邑儒學大成殿圯捐金贊
其成屋廬燬而族人力不勝復者中任之自景泰抵今
餘四十年凡一鄉之貧貸物佃負租者多不責其償甚
之請質以其居者燔其劵勸分詔下即大發粟賑饑以
倡諸巨室雖受冠服之榮號義民非其志也鄉射禮行
必以賓致之然亦視其令何如而後出晚歲率其族新
其始遷祖之祠下橋勞費半其衆以負糴者之苦於險
阻也鑿嶺路以逹江西開水道以通江浙人感其惠利
尤博又將創先祠舉先正之禮以詔其後人以疾革不
能卒事矣處士平居恂恂性不喜酒然燕客必盡歡御
家無疾言厲色僮僕之有犯者矜其闇而釋之然家務
秩秩所當為者毅然行弗顧有古義士之風焉方孺人
出休寧舊家佐處士以道事舅姑極孝謹飲食必親羞
以進葉氏姑性簡重弗可意或終日不懌孺人曲承之
務俟其復常乃退有壼政雖疾亦強起竣事舅姑之亡
也攀號踰節時物非以薦不入口奉祀事誠慤如其生
室廬之被燬也急升樓奉二遺像時火勢熾甫下樓即
爇其門人或驚咎之者孺人曰餘物可得此像一失可
復圖耶舉族咸稱之曰孝婦孺人母家中落有從子壯
未娶孺人為置室遂有後孺人性樸實不解世俗機事
數見欺女奴雖覺未始譴絶之戒其過而已家人感勵
多馴謹盖處士之所以勤其躬淑其家行無間於内外
者實其伉儷相胥以成其大則義與孝而已矣處士與
孺人並刻意教子其長季授家政其仲遣業儒厚其師
友之資而勖之成盖異時恢其業而為其親之光者可
企也處士卒於弘治辛亥八月十七日享年六十有八
孺人卒於壬子正月二十五日享年六十有九子男三
長濟次汎彦夫也次溥女二長適仙溪許大用次適本
里吳詔孫男二長桐次棣孫女四尚幼諸子以壬子二
月一日奉處士孺人合葬於浮溪之原送者千餘人銘
曰
有義維夫有孝維婦孰善在躬弗舛於度爰萃二美李
源碩宗善始令終浮溪載封弗齒厥鄉弗順於壼視此
刻文無蹶其本粤義與孝後人必昌駿發爾祥用昭其
蔵
程君用堅墓誌銘
率口程氏之彦曰用堅君諱鼐其先出陳將軍忠壯公
自歙篁墩遷休寧新屯再遷兖山至諱敦臨者始定居
率口傳六世曰相卿於君為高祖曾祖思德永樂中以
才舉垂仕謝歸作綠繞堂以佚老祖文成益自植嘗新
其先世環山樓父嘉和亦創率溪書院以處學子盖其
三世有堂構之功里人嗟異嘉和娶雲源王氏女生君
無他子實竒愛之而君性謹醇出就鄉先生日進於善
不自侈以煩父母既授室即受父命綜家事凡禮賓客
接婣黨御佃傭計泉穀應公家率有規緒而不愆於恒
度見者不虞其為少年子也率口之程大以蕃君贊其
父葺忠壯行祠續程氏譜裒輯先世遺文為聞見錄以
藏又率其子修復宋元以來祖域之被侵者倡復柏山
寺先祠而財力居衆之二母亡哀致疾幾弗可救藥之
而後起父側室劉得男以託君君與婦育之成雖後伯
父清和仍均産以益之君事一姊遣二妹皆盡禮中失
其偶遺孤纍然雖繼室恒怛焉弗能躬事撫鞠至服食
之微亦周悉備至既長多使之業儒每勖其勤學厲行
為先榮君平素簡重惡浮靡見競者必正言折之人有
急濟之隨其力遇事難集或身任之不避盖一鄉方以
為可恃而一疾不起弘治庚戌十一月廿七日也君卒
無他言惟以不及終養為憾屬纊前數日家人以後事
請徐曰事在文杰文杰盖君長子云君生正統戊午十
一月二日得年五十有三娶坑口孫氏處士義全女性
敦淑事舅姑能得其懽相君極勤儉底於成家卒以成
化己丑八月十二日得年三十有三子男六人曰文杰
武杰德杰曾杰林杰復杰曾杰易名曾為儒學生林杰
君繼室高橋孫出早世復杰側室安出孫男七人曰從
起從大從道從亨從遠從先從進孫女三人曰璿瓊瑞
俱幼文杰等將以癸丑正月七日奉君合葬里之下唐
原負申向寅前期以狀來乞銘予與君同出篁墩為族
兄弟嘗過率口訪君獲拜嘉和處士於堂退與族人講
道率溪書院而君又特遣曾從予學不謂其遽至此也
嗚呼悲夫銘奚可辭銘曰
猗嗟碩人率溪之秀胡弗永年以弘所受有養未終有
子克成孰遺憾兮維嗣之興
汪君本亨墓誌銘
弘治己酉九月四日汪君本亨年躋六十鄉之人羣往
夀之需予頌者盖相屬於道因竊歎曰汪君何如人而
致慶及至是耶壬子七月十二日汪君卒鄉之人又羣
往哭之曰噫何斯人之不淑也於是其弟泰常等奉君
葬其居之左垣石濆山令其子元俊來乞銘予雖不及
識君然得諸鄉評也久乃序而銘之序曰君諱泰護其
字本亨世居歙稠墅曾祖國徵祖士美父文厚皆以行
義聞君生而魁梧倜儻無齷齪淟涊之態從師授書亦
不樂章句志在亢宗妙心計每出遊江湖間必大獲而
返坐是産日碩貲日豐遂以雄其鄉君早喪其母江孺
人畢力事父滫瀡之養務得其恬適而後己父沒益請
於學士大夫導古禮以葬處羣從兄弟六人極友于推
及宗婣亦敦睦無相盭者君雖富而好禮秉義自奉泊
然遇貧煢則賙之恒懼不及貸而不能償者多不責其
報里東路接汪金嶺齟齬行者君召工伐石而夷之其
費甚鉅神佛之居有頽圯者亦必藉君而完辛亥歲大
侵君捐金助有司以賑饑得冠帶之榮繼有詔勸分富
家多規匿者君病中慨然曰此何如時而忍自殖以困
吾人耶屬所親輔其幼子出應官輸粟六百石得如令
旌其門太守濟南李公慎許可為大書尚義二字揭之
初君壯未有子識者曰汪本亨善人也是必有後已而
果然君配棠樾鮑氏甚賢不克偕老生一女適琶塘胡
某而卒側室生一子曰元傳聘芝黃程氏女惟汪氏徽
郡世家皆祖唐越國公與程世姻而稠墅在歙為盛若
宋提刑公起進士為名法從臣族益有聞盖今三百年
而處士以恒健起其家以惠睦勵其行巋然一時與顯
者埒銘終詔後於是為宜矧予嘗聞其風而頌其生者
哉銘曰
其望越公其里稠墅有淑一人曰本亨甫維積孔厚維
嗣必興安此玄堂百世之徵
前奉訓大夫鄭州知州洪公墓誌銘
公諱寬字有約姓洪氏世居徽州歙縣之永陽里其先
曰龍圖閣學士贈少師中孚顯於宋族大以蕃人姓其
地曰洪坑公曾大父楚善大父宗顯父懷佺母江氏其
德善之詳並見公所編洪氏世譜公生九歲即選補府
學生治戴記淳實淵穎不妄言笑人咸器之以景泰庚
午領應天府鄉薦屢試禮部辭乙榜卒業太學遂以成
化丙戌入吏部銓授湖廣桂陽知州州當狪獠破劫之
餘公為創驛堠作市區禁侵暴勸分備荒民漸復業桂
陽古府治有縣附郭國初以州治為縣以府治為倉民
弗便公言於朝請復州治經畫規措不數月告完而民
不擾方迎父就養居一年以憂還辛卯服闋改河南鄭
州時創藩府於汝寧濬漕河于里陽山立會府於開封
徵夫役千六百餘人使者旁午公懇言州狹民勞免其
半癸巳歲大祲奏免租三分又請發陳麥一萬石與官
粟兼濟庶危急可拯巡撫都御史武進楊公亟善之下
其事諸府民賴全活甚衆賈魯涇及白婁河歲病民公
築堤捍之而患息州城壊不治公董葺之成加壯焉汜
水古崤關議者欲革之公言崤即虎牢古險塞時平固
無所事守若卒遇歲饑盜出不測其孰禦之故愚以為
不革便卒存崤關公治鄭久民感服其惠威莫敢犯而
隣境陜汝諸州訟不決者亦請於公政成下孚乃一新
其學宫刻許文正公大學要略諸書廸諸生又新鄭大
夫子産之廟以風其鄉人州民李慶家蠶簇巨繭成衣
襟袖悉具而民間駒犢多雙生者人以為德政之應巡
撫都御史江浦張公請旌異之山右原公請以鄖陽知
府命未下而公以疾解組歸矣公晚歲益端居不入城
府合曾祖而下十六支萃居一門内外有規歲序有燕
周䘏有等里人有事亦相與就質焉成化丁未十一月
二十六日終於正寢享年六十有二配汪氏先公六年
卒子男四人長逹克家不仕次迪禮部司務次遠成化
戊戌進士歷知莆田濬江河三縣有聲今以監察御史
召次通府學生女一人適汪鈺孫男八人長儒次偉次
休次伊次俸次伶次价次佶孫女三人逹等以弘治戊
申正月十一日奉葬清泰里河塘上鳳山之陽以汪祔
而以狀來請書其墓上之石憶當天順中予始獲與公
友嘗同上禮部先尚書少保㐮毅公亟才之期以遠大
而公所至有治績為聞人亦可謂不負其所學者矣矧
其官大夫有賢子孫宜書其宦業德履之詳以昭於無
窮則最其狀之所述而銘之非予其誰哉銘曰
繄大夫公系出洪坑奮跡儒科為時之英一治于楚再
治于鄭剸繁有才惠民有政凌風健翮方爾高翔孰尼
其行來歸故鄉有赫嗣興世德之驗振華履亨公也何
憾鳳山之陽惟公所蔵紀行刻銘百世之光
太孺人黃氏墓誌銘
太孺人諱回字回卿姓黃氏世居越之山陰西莊邨故
贈文林郎廣西道監察御史直菴祁公諱福之配今中
順大夫徽州知府司員之母也太孺人生有淑質其父
棲雲處士庚慎所宜嫁而直菴之父雲林隠君紀亦審
於擇婦因委禽焉太孺人既歸祁氏動必循禮奉舅姑
旦夕起居伈伈無墮容處娣姒御僮婢肅雍相宜而凡
供祀主饋睦隣燕客往返慶弔之節悉有常度其事直
菴無鉅細必以古賢相規肆直菴有成於學業仕為閩
之龍溪教諭升蜀之重慶教授太孺人叶其勤苦幾二
十年凡諸生之材者有立貧且孤者有助多太孺人慈
煦之而直菴行焉兩校生徒事之如生已恒恐其去也
直菴在蜀子女多長太孺人請以伯子司方綜家務叔
子司員為儒學生且為直菴納湯氏於副室曰我將歸
佐吾子未幾司員舉於鄉遂登成化戊戌進士第直菴
因致其事與太孺人並享禄養者七八年司員自唐山
尹被徵為御史有直菴之憂既免喪入臺居三年而獲
恩典贈直菴以其官而太孺人今封焉司員嘗奉命一
按關中再按嶺右積有賢勞擢守畿郡得便道省太孺
人於山陰太孺人所以訓其子者一以忠廉語不及他
盖抵任未朞而訃至弘治丙辰冬十一月九日也距生
永樂丙申夏五月十七日享年八十有一子男六司方
司員司平司直太孺人出司温司和湯出女二兆適興
浦孫紀春聘張漊吳氏孫男十二鈭鑒鏊鎣鈞鎏鍾銘
銓錦鋼欽鏸孫女九淑涓適管墅趙某淑沅適會稽之
梁棚秦佐淑渶適前梅周礽餘在室而司方司和暨春
鈭鎣鎏鍾皆早世先是郡守公訪予於休寧之南山承
聞太孺人高年尚無恙竊意陋邦之民可以蒙休澤甦
積困之為幸而孰謂其遽去哉於是書來以銘為託曰
將歸卜日奉太孺人合葬於直菴梅里山之塋自惟抱
病倚廬久謝文事而重公之用情有甚於不肖者乃掇
拾王侍御經之狀而為銘銘曰
惟性之顓行則懿止處兮歸兮蔚為女士有老明農有
賢奮庸相斯訓斯亶為女宗玉瓉黃流福善之道皇有
恩封天錫夀考矗矗梅峰鬱鬱松阡勒辭貞珉百世之
傳
篁墩文集卷四十五
