篁墩文集卷六十五明程敏政撰
詩
齋居有懷李賓之侍讀次街字如字二韻
月明人語靜天街一樹松毛舞亂釵高論誰翻巫峽水
相思如隔葉山厓百年散地堪藏拙三宿齋居漫寄懷
獨幸太平今有象南郊春意十分佳(郊祀前祈雪新歲人日及郊祀之夕)
(皆晴明故及之)
瀟灑仙郎玉不如春來多病想離居賡酬未覺詩禪定
笑語偏驚墨妙疎齋舍月明燈暈小嚴城風靜柝聲虛
知君此夕應無寐起望星垣候屬車
羅明仲以所和謝鳴治枕上有懷李賓之之作
見示倚而和之
西齋涼夜月生初二妙詩成一枕餘春谷芝蘭香鴈蕩
秋空冰玉倚匡廬寄聲白雪來青瑣落手明珠動綺疏
讀罷悵然思短李平生交好最知予(鳴治天台人明仲吉水人家有冰玉)
(堂故及之)
正月十二日慶成宴後有懷賓之用鳴治紅字
韻
賜宴歸來醉頰紅故人清卧曉堂空聯珠似覺新篇少
倚玉猶懷舊席同春到才情翻蜀綺病回風骨挺湘筒
一年燈火西城近無限相思月又中
宴歸忽思明早立春再一日元宵矣節物驚心
為之憮然偶成柬倪舜咨侍讀
又陪郊宴戴恩回不覺春光次第催鼇禁未燒千炬燭
鳳筩先動六葭灰喜逢令節添新歲恐落明時數棄才
欲向同人歌老大陳根已負十年培
舜咨有詩見答再用韻復之
春去如流不自回駑駘無力可鞭催風花近日多新稿
簡冊何時拂舊灰十載閒官真負主八行明詔欲儲才
攴言敢恨知音少一寸心田只自培
送陸文量駕部出使河南次留别韻
曾接芳鄰會一茶蓬門長許故人撾郎官標格晴翻雪
内史篇章醉吐霞明日又攀東郭柳當時同看上林花
春風聯佩相思地玉陛鞭聲散曉鴉
凌季行鴻臚索賦清懶詩
不受黃塵點賜袍朝回長卧日華高客疎幸免逢迎禮
官冷那知案牘勞勝地春風閒謝屐異鄉秋雨澁并刀
等閒却有難忘處瀹茗催詩夜續膏
題李世賢太史扇
浦上南風急漁舟破浪還不知離岸遠時見樹頭山
分得知字送文公十世孫燉襲翰林五經博士
歸奉祀事
長河發秋水白日吹涼颸冠蓋集都門把酒與客辭緬
懷紫陽翁耿耿百代師雲礽襲簮組乃在休明時夫君
抱奇服承恩固其宜考亭渺何許孤絶天南涯喬木上
參天下有先公祠君歸拜家慶燁若階庭芝大賢本不
死冥邈諒有知翹首北來鴻車行勿遲遲所願崇正學
慰我長相思
送提學戴廷珍御史考績還南畿
離旌動朝旭憲節飛寒霜使君有遠役驅車上河梁夙
昔金蘭交念君才且良南畿數千里弦誦聲琅琅來荷
天子恩去慰諸生望君家大江西經學聞四方敬承久
不衰顯擢殊未央古人過化地名與江水長分岐意無
限再進黃花觴
輓王瑞給事父
屢辭公府薦贏得隠居名水石夸王令江湖繼陸生無
方堪却老有子解推榮小茗山前路行人亦愴情
三月一日壽楊司徒夫人六十
家聲自東魯門對重關西象服搖蒼水鸞封獲紫泥晩
春開壽域遲日麗中閨想象稱觴處仙人餽棗梨
覽鏡顔猶壯盈簮髮未疎壽當初度起春入二分餘君
子歌偕老兒孫奉起居蟠桃親手種喜色照庭除
題張修撰養正所藏王舜耕山水畫
山東老人王舜耕平生與山如有情左塗右抹何草草
却似真山被山惱山西太史留侯孫愛山自謂山可飱
坐中忽有青萬矗終日仰看看不足我來把玩未始奇
真山假山遠莫知天風慘澹動林壑浮嵐積翠空淋漓
斗壁飛流下深樹暗響潺潺不知處兩厓中斷一橋通
誰結茅廬傍山住老人一去何當還太史心胸如此山
題詩不盡畫中意夢落齊州蒼翠間
夏日偶成
瓜頭果葉未全開一寸新根蝕舊苔閒上小樓看雨脚
不知青蔓過牆來
愚樂菴為傅曰川太史乃尊賦
不辭提甕灌山畦繞屋江聲似冉溪却笑永州憔悴客
壺觴終日嘆羈棲
靜對蒼山閱歲華人間何地著生涯繙書忽到無言處
陋巷春風自一家
題常州卞六行樂圖
素紽衣摺皂綸巾不受長安馬足塵香繞鹿車秋未老
勝遊知是惜花人
苦雨漫興
久病朝籍未通名雨窗且得卧天明御街石路光凌亂
坐想諸公把滑行
青裾白面掃晴婦馮仗精靈格上穹黑雲西行雨脚退
針線女兒爭奏功
坦菴為鄧州訓導胡直賦
隨分安居結數楹出門何處不堪行知君已得羲經趣
眼見高門棘刺生
泮鄰書屋為會稽處士賦(處士家在秋風浦之西泮宫之東故因以)
(顔其居二子曰雲丙子貢士曰榮壬辰進士)
墦間事埋築賈肆競刀錐擇居苟失所媚學將從誰所
以孟賢母三徙泮宫涯千載有楊翁衡門久棲遲誦法
子車氏有家學東陲杏壇藉餘蔭芹沼分清漪緬懷鄒
魯風禮庭時一闚歸來課諸子肅容坐皋比日夕弦誦
聲互答相吾伊居然二雛者成名皆在兹科第固云好
德性能自持坐令環堵宫永作藏修基斯人去已遠家
訓凜不衰芳鄰接孟氏此語非夸毗我歌泮鄰詞秋風
有餘思
題鮑栗之通判所藏四景牛
遠桃舒淺紅獨柳蔭餘綠烏犍何從來駢首度川曲春
波浩沄沄好雨夜初足憐此畊力疲田翁能羈束
山檞葉如斗負此大石傍牸兮喘何急徙倚南風涼子
牛卧弗起似戀青草長安得伴樵牧留連至斜陽
農事早登場散牧清溪滸迎風或長鳴已忘力田苦出
門認紅樹對岸饒青莽日晩欲收欄横吹隔深塢
晏歲風霜多朔氣動墟落畏寒老觳觫引犢屢前却靄
靄向陽坡梅花點放萼養力待春來郊原事東作
次韻蕭文明給事元日早朝之作
綵鞭聲裏曙鴉稀劒佩森森拱太微日射御牀明繡衮
雲回鑾輅見青旂鴻臚立仗傳三唱馬監隨班鞚六飛
曾記昔年叨侍從起居長許近皇闈
陪祀南郊借尹先生往歲扈從看牲韻
紫壇中夜肅無聲玉趾親來薦璧聲華蓋雲垂如肸蠁
行宫塵遠自屏營九韶迭應鈞天奏萬燭高聯複道明
陪位禮成因北望帝星當宁泰階平
次韻李賓之侍講慶成宴上作
門宴分行首從官内前隨例奉宸歡衣聯錦獸晴偏見
漏咽銅龍午未乾羽戚兩階成化久風雲千載際時難
桂坊敢負平生操漢策分明戒史丹
上元日承邵文敬主事請遊神樂觀次韻二首
南郭春風引瘦驄上清元不受塵蒙鶴因看院留當戸
鵝為求書畜滿籠賭令歡呼拚一醉彈碁消遣任誰工
興酣頗愛青天曲隔坐還思喚舞童
曲廊深處綰吟驄招致羣仙我亦蒙院靜不聞清籟發
壇高時有翠雲籠一春宦海乘多暇何處燈山說最工
更欲早歸尋舊賞夕城高樹遠重重
剪燈歌元夕同年傅商佐主事家席上作
上元燈火如繁星九衢鬭靡流晶熒就中一椀最清絶
炯然獨照郎官廳都城好事爭來看苦心每為良工嘆
并刀剪碎藤溪方直縷横絲眼中亂海市樓臺初隠霞
渚宫人物紛如麻天孫夜開機上錦魔女曉散空中花
態真意遠不可了此藝從知古來少頗聞令愛手能續
何得兄家擅天巧寒窗有女方十齡欲遣從之愁未勝
小弟長慚負奇賞先請為兄歌剪燈
傅家麵食行
傅家麵食天下工製法來自東山東美如甘酥色瑩雪
一凷入口心神融旁人未許窺炙釜素手每自開蒸籠
侯鯖尚食固多品此味或恐無專功并洛人家亦精辦
歛手未敢來爭雄主人官屬司徒公好客往往尊罍同
我雖北人本南産饑腸不受餅餌充惟到君家不須勸
大嚼頗懼冰盤空膝前新生兩小童大者已解呼乃翁
願君飣餖常加豐待我醉攜雙袖中
琴月齋為姑蘇顧君賦
子夜羣動息虛齋敞前楹美人耿不寐起弄朱絲繩肅
肅天宇高璧月流晶熒霓裳非雅歌叢桂多古聲幽懷
浩然瀉紛紛竟何營
畊讀為建昌士人賦
古來業詩書守分樂田野緬懷有莘人感激千載下畊
讀者誰子若與世情寡朝出向隴頭一卷書在把莫歸
聲吾伊隠映枌榆社漢庭日選士孰是力田者願見書
有年豳風續周雅
送陸克深員外知叙州府
翰苑曾通籍祠曹久綴班片符分虎重雙轂映朱殷具
服朝辭陛嚴裝夜出關親交開祖道遠役壯離顔蜀嶺
烟嵐匝瀘江雪浪頑傳餐迎驛吏撾鼓拜溪蠻&KR1654;戟通
公廨茶鹽擁市闤升堂延俊造入境問痌瘝僻縣經過
少高齋案牘閒奉宸瞻北斗懷土夢東山宦海嗟行往
詩郵足往還來朝應可冀弱柳未須攀
次韻倪舜咨侍讀省親南歸留别二首
曉日河梁又送歸畫檣天杪見巍巍賜金喜爾重供膳
密綫慚予屢換衣南浦一番春草茁西山隨處暮雲飛
燈前久辦寧親疏不向同人惜暫違
柳梢春色未全勝别路危闌一共憑交味似傾醽醁醆
離腸難斷轆轤繩名高講席恩偏荷喜溢親庭壽屢稱
忠孝想君心力健遄歸應不待河冰
次韻羅明仲洗馬新春繙閱經史之作
是非千載若為評出處當知不異情仇薛未堪興禮樂
管商何得擅功名飲餘安樂春風暖夢覺空同夜氣清
此境與君能一到人生方不愧軒纓
郢調誰云客和稀孔壇風景尚霏微顔淵豈為貧方樂
蘧瑗能於老覺非近代情詞多逸響古來心學有餘輝
太平儒效收公手淺薄終慙負衮衣
會昌雪亭公子許雨中移竹詩以訊之
八尺庭除半綠苔一春無意買花栽幾時憑仗連朝雨
分得青鸞數尾來
春雨應制
密雲起東郊靄靄覆高閣條風一流轉好雨應時落冥
濛浥街塵頃刻滿城郭坐見西北山千里翠如瀹粼粼
玉池水㶁㶁聲赴壑微虹隠木杪生意動花萼田家方
播種喜氣欲騰躍行看土膏潤不畏溝塍涸龍德普所
施預想秋大穫仰首謝玄功對物有餘樂
張公子行一首送太倉張漢南歸(漢揮使之子友人陸文量)
(職方之壻)
張公子留侯孫少年丰采如香蓀讀書擊劍窮朝昏海
邊甲第開轅門堂上將軍不好武千里歌吹聞兵屯平
生陸家親昆弟託好願比朱陳村有女近出職方氏輦
金輿幣來求婚職方擇壻正復爾椷書許聘情何惇張
公子佩赤璊刻絲袴褶懸兩弴去年跨馬入京國一見
笑語回春温畫堂紅燭謝家慶整日開燕刲羊豚新郎
二月發歸思行李齎送聯征䑳牐河雨過沙水渾旭日
半下東城根柳枝未堪把勸子白墮尊人生歲月驚濤
奔他時富貴豈足論冰玉相輝古難得忠孝莫負君父
恩
送雲南府學司訓高宗禮
昆明池水隔天涯萬里西行喜過家莫嘆青氊清似水
文風今日似中華
行人無奈歇征驂儘與朝紳接笑談他日重逢知未老
内庭供奉亦何慚
煩寫新容出鏡臺少年衰陋本中材遠人若問程宫講
應詫君曾識面來
高君宗禮蜀之會川人起家儒學而出其餘力以寫
真妙得蘇子之說其待次吏部也薦紳樂與之遊既
得雲南府學司訓行矣而為諸公挽留者兩月予亦
雅善無可為别賦三絶以贈之
送鄉人吳之寬南歸
暑月終南訛靈風動西顥季子江上來言旋亦何早今
年霖雨賸九陌積行潦憐君千里外淨若水中藻坐與
親朋俱客舍靜逾好妙指高山曲細字浮溪稿有時扣
我門譚吐亦傾倒依依鄉土情忍别縈懷抱開舟潞河
滸策蹇長安道因君重回顧家山有遺老竊祿十載餘
主恩空浩浩何時許歸覲看穫江南稻練溪拖晴雪屏
山對蒼昊階庭倘休暇相期共幽討把手各西東停雲
下瓊島
吳碩之寬世居休寧之璜源讀書工琴有聲江湖間
成化丁酉春偕僉憲婺源汪君希顔上京師希顔之
内之寬之姊也相與僑居都城外凡月餘時積雨彌
旬之寬足不妄出而數辱見過又假予所藏先達浮
溪汪公之文手自傳鈔亦可謂質美而好學者哉未
幾告别南歸因念予自壬辰以來欲為省覲之行者
屢矣講筵史局勢不敢以私請故送之寬而有望雲
之思焉
送蕭文明給事持節冊封唐府得承字
藩封遵舊制天語重親承玉節龍垂綍朱函鳳結縢使
鏕聯紱弁行李却金繒翰墨心偏健舟車力更勝王孫
加禮貌官吏足聲稱永日花明驛南薰麥蔭塍觀風臨
淯水懷古望舂陵封事思晨入嚴程戒夙興縈還應幾
月青瑣候良朋
陪祀西陵昌平曉行
雨淨關河不受塵一時吟眺薄秋旻樹頭黃屋如看畫
馬首青山欲近人
道中偶成
望望西陵近松隂石徑分倚闌㪺磵水下馬讀碑文寢
樹舍秋吹橋山出暮雲野人懷帝力歌頌道中聞
夜半出山
蕆事下西陵歸鞍趁月行松林人影亂石罅水聲清不
覺山程遠推便野望平臨風歌一曲秋思滿空明
題李太史世賢梅花圖集古
四山多風溪水急(杜工部)隴上何人夜吹笛(王右丞)幾家春
夢未知回(寇萊公)起傍寒梅訪消息(李太白)宛然姑射子(賀方)
(回)瀟灑在風塵(李太白)北人初未識(王介甫)疑是弄珠人(王適)
西湖處士骨應稿(蘇東坡)洗雨梳風為誰好(秦少游)呼兒覓
紙一題詩(杜工部)相對真成被花惱(黃山谷)
克寬弟南歸小詩二首奉簡淮隂驛丞林文秀
内兄休寧上舍汪汝溫親契
舊榻凝塵歲屢更秋風一鴈又南征弟兄離合情無限
萬里淮天共月明(右簡林)
南望家山有所思十年誰共菊花巵不堪遠鴈傳書處
又是重陽送别時(右簡汪)
題便面小景
相看是何境鶴啄松根苔道人一揮袖天末海風來
穀菴為吳醫沈公美賦
沈翁隠侯裔素醫而好儒有方不自秘云是㴑洄書繞
菴播嘉種歲歲勤菑畬平生活人手荏苒七十餘種穀
如種藥心與造化俱豈徒一身飽固欲周鄉閭時今菜
色者一半回敷腴永懷居藥翁慨彼肉食徒安得味斯
語仁壽躋寰區
蒙巖為常州邵士忠處士賦
蒼巖何巍巍壁立倚晴漢中有一泓泉淅瀝下巖半綠
蘿水簾瀉觸石星珠散紆回坐成池隠隠白虹粲巖棲
者誰子跬步得幽觀徬徨此水側日夕味爻彖烱然生
道心舊染如濯盥不學蒙園叟偶爾事空玩養正思古
人因之重三歎
題尹性之御史所藏周文靖竹
周郎識此君落筆琅玕長居然步湘皋翠袖忽兩兩相
將舞回鸞勢欲凌波往平泉與危石轉折助清響坐令
俗耳淨遠覺煩襟爽亭亭吉甫孫霜臺絶塵鞅晏歲凜
相盟虛心愜終賞
送王司訓之任豐縣
父兄留得舊氊青子弟終能守一經博士隨班承寵渥
諸生開館候儀型到時俎豆陳宣廟去路河山擁漢亭
想共令君談政教化行歌頌幾時聽
馬邑王君鉞其先子巍嘗教于河間歴官大名郡守
兄鏞嘗教于新安近為國子學正君得諸家學者有
素而屢弗利于秋闈遂援例出教豐縣予故家新安
而宦居河間於君父子相知最久於其行不能忘言
豐之尹田君良故嘗教于三氏學亦於予有一面之
雅因詩及之
張汝弼駕部求椿庭詩壽其兄
貽謀能是守株人東海家家說異椿壁上古隂回夕照
庭中新幹薄秋旻衣冠幾葉能詩禮堂構當時亦奐輪
張仲平生知孝友連枝應願八千春
分得元君丹臼為安城李珍賦
石臼深深長綠芸土人猶說魏元君金銀氣逼清宵見
雞犬聲疑白晝聞九轉誰磨新歲月六丁長護舊烟雲
盤中李愿幽棲近日讀黃庭幾卷文
送汪希顔僉事改仕湖廣
昭代重提刑移官及壯齡楚人知約法漢吏本通經入
境多供帳分司獨坐廳洗冤公素志民頌幾時聽
楚楚越公孫江南舊業存凌秋趍憲府戒曉出京門關
道喧人語河橋落漲痕臨岐珍重意公恕答君恩
篁墩文集卷六十五
