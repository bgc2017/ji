篁墩文集卷五十二明程敏政撰
祭文
南山賜塋填塘告文
維弘治三年歲次庚戌冬十二月戊申朔六日癸丑孝
男詹事府少詹事兼翰林院侍講學士敏政敢昭告于
顯考尚書少保襄毅公曰塋垣大門之前舊開有塘一
口近日多聞人言方位非宜謹擇初七日興工填漲仍
舊作田以供祀事惟神鑒之謹告
代塏姪葬父告先墓文
維弘治三年歲次庚戌冬十二月戊申朔六日癸丑孤
子塏敢昭告于先祖考徵士府君先祖妣吳氏孺人墓
下曰先考去世於今三年藁殯僧房未得安厝兹者得
卜于祖塋之東將以初七日興工開壙伏冀尊靈默加
隂祐俾我後嗣永獲依歸惟靈鑒之謹告
亡弟啓&KR1148;告先祠文
維弘治三年歲次庚戌冬十二月戊申朔八日辛卯孝
男詹事府少詹事兼翰林院侍講學士敏政敢昭告于
顯考尚書少保襄毅公曰惟二弟敏德殯于南山祠堂
歲月兹久近始得卜于水橋干於先塋之東擇以是月
九日啓&KR1148;安葬不勝哀悼之至伏惟尊靈尚其鑒之謹
告
祭亡弟文
維弘治三年歲次庚戌冬十二月戊申朔八日辛卯劣
兄令男壎以牲醴之奠致祭于亡弟故詹事府簿判蘄
州事克儉之靈曰嗟嗟吾弟藁殯僧房卜竁三年未有
定所今兹獻吉乃近先塋歲晏時良為君安&KR0146;所恨乖
蹇久病家居未得躬親撫棺掩土神傷涕殞命也奈何
永訣一觴言不能盡嗚呼哀哉尚享
代塏姪啓&KR1148;告文
維弘治三年歲次庚戌冬十二月戊申朔八日辛卯孤
子塏敢昭告于顯考詹事府簿判蘄州事府君曰慟惟
顯考之柩暫寓南山僧舍於今三年每每擇地佳兆難
逢今者得于水橋干祖塋東畔向甲負庚敬禱于神一
占告吉謹㳙是月九日奉啓殯&KR1148;就彼安厝以少逭不
孝之罪泣血上請惟尊靈鑒之謹告
先祠奉安告文
維弘治三年歲次庚戌冬十二月戊申朔九日丙辰孝
玄孫詹事府少詹事兼翰林院侍講學士敏政敢昭告
于顯高祖考耆宿處士府君顯高祖妣安人吳氏顯曾
祖考贈兵部尚書兼大理寺卿府君顯曾祖妣贈夫人
汪氏顯祖考贈兵部尚書兼大理寺卿府君顯祖妣贈
夫人張氏顯考南京參贊機務兵部尚書兼大理寺卿
贈太子少保襄毅公曰藐孫不肖獲承有家守官弗良
有玷先訓蒙恩寬貸屏退家居上奉慈親下撫孱子終
鮮兄弟孑然一身多病相仍歴時經歲冥冥衛護寔頼
先靈幸保餘年以供祀事載惟門戶爰及家庭考古定
方多未恊吉徵諸夢寐衆議攸同謂啓東門庶免悔吝
日者上請厥工告成重念先祠逼近喧雜大懼䙝慢負
罪彌深伏見前堂高蔽深䆳敬㳙吉旦如式奉安仰冀
尊慈曲加芘佑憫兹老稚繫孫一人少逭憂虞俾圖不
墜英爽在上鑒此瀝誠尚享
改門告文
維弘治三年歲次庚戌冬十二月戊申朔十三日庚申
詹事府少詹事兼翰林院侍講學士程敏政敢昭告于
司門之神曰惟兹吉旦于宅之東開啓大門以便出入
牲醴致奠用告其成永永無虞惟神是頼尚其鑒之謹
告
玄帝告文
維弘治三年歲次庚戌冬十二月戊申朔三十日丁丑
詹事府少詹事兼翰林院侍講學士程敏政敢昭告于
玄天上帝之神曰於惟上帝秉司化原開我生人功德
無量享郊配帝厥有故常惟此陋邦有嚴勝境雲巖之
上帝實臨之實厲而暘宸尊是頼家尸戶祝在禮攸
宜蟣虱小臣遭時乖蹇仰蒙隂佑感激難名兹遇歲除
奉安神御載陳明薦用告微誠尚享
祭臨塘范處士文
惟靈高平之宗臨塘之彦溫恭孝友位重鄉閭宜享遐
齡益綿晚福云胡一疾卧簀經時訃音相傳不勝驚怛
顧予不佞姻好有年多疾相仍末由往弔緘詞致奠用
白其誠靈兮如存竚其來格嗚呼哀哉尚享
祭汪孺人文(大理寺副堅之母)
惟靈毓秀名族歸于大家夫君中殞肅肅無譁内外一
詞允賢維配有子登庸侃侃廷尉榮膺鼎食褒享鸞封
名昭慈節壽儗喬松一疾幾時溘焉弗起哀音遠聞傷
悼曷已賢郎奔訃還自京師矧在姻眷執紼攸宜叢萱
萎霜寒日在戶機杼夜閒杯棬如故敬陳薄奠緬仰令
儀靈兮如在尚鑒于斯
祭武昌尹汪璽親家文
惟靈望出忠賢學優庠序擢秀桂宫綽有文譽禮闈
弗偶銓部登榮出宰花縣聿騰政聲豐碩之姿遠大之
器駿發有期允顯先系維兹之歲屢接手書吳楚暌隔
每歎離居夏秋之交忽聞訃告真贗是疑曷任悲悼嗚
呼禍福相倚天意難諶吉人淪謝何善何滛矧在通家
情好維密子女聫姻雅非一日昔登公堂酌酒賦詩今
拜公像白日寒颸清酤一陳旅肴載設英䰟何之幽明
永訣
祭常德同守致政李公文(太守廷壽之父)
猗嗟李公去何速耶人所願于公者樂子孫之養享山
林之福振清白之風勵浮靡之俗雖百年相期未為足
也胡美疢之嬰遽至不祿使洛社之老咸弔影而相悲
專城之子徒望雲而慟哭也惟公平生學苦行淑律己
巖巖待人穆穆發奸之明久為吏師惠民之仁展也良
牧力孔殚於救荒心恒盡于治獄其督教也不速而成
其佐軍也不令而肅衆美攸兼媿彼碌碌况恩出于上
則再畀乎絲綸慶衍于家則森挺乎蘭玉公雖溘然捐
館而昭然在人者百世可錄也有偉專城繼公芳躅直
諒之行不阿清介之守彌篤視此邦民愛等春育斥歸
之人禮敬相屬緬想若翁音容可掬宜涕之不能自已
而語之不可以更僕也惟公之壽我序以祝惟公之行
我表以暴清濟之間新遷載卜遥奠一觴寄我遐瞩渺
渺雲山萋萋松菊公神不忘鑒此衷曲嗚呼哀哉尚享
祭先師宮保尚書殿學劉公文
維弘治五年歲次壬子夏四月辛丑朔二十四日甲子
門生詹事府少詹事兼翰林院侍講學士程敏政謹東
向頓首告奠于先師宫保尚書殿學古直先生劉公尊
靈而言曰惟公鍾海岳之英抱經濟之學才氣振千古
之豪文章擅一代之作輔聖德于青宫贊廟謨于黃閣
有力扶正論之節莫久于鈞衡有隂翊宗社之功卒困
于枘鑿六旬初届即返丘園百年為期遽翔寥廓何君
子企公之深而造物者遇公之薄也惟先君號金石之
交故賤子有門牆之託雖學健而行迂兼志強而才弱
寧以道為屈伸敢因時而前却歎我生之不辰而教言
之如昨也訃音歘聞驚涕雨落日月推遷林野蕭索謝
傳不起于東山司馬竟終于西洛此心皦日亦何損于
衆咻世態浮雲曾直公之一噱顧生何知負恩懷怍身
幸免于竄投病未離于砭藥遥瞻几筵一酹清酌公神
如生鑒此衷恪嗚呼哀哉尚享
男壎畢姻告先祠文
維弘治五年歲次壬子九月己巳朔二日庚午孝玄孫
詹事府少詹事兼翰林院侍講學士敏政敢昭告于顯
高祖考耆宿處士府君顯高祖妣安人吳氏顯曾祖考
贈兵部尚書兼大理寺卿府君顯曾祖妣贈夫人汪氏
顯祖考贈兵部尚書兼大理寺卿府君顯祖妣贈夫人
張氏顯考南京參贊機務兵部尚書兼大理寺卿贈太
子少保㐮毅公曰往者為長男錦衣衛百戶壎結親于
婺源汪氏寔惟故春坊司直貞一先生之雲孫今成都
太守公文燦之仲女以今八月二十七日畢姻上頼先
靈獲成嘉好祀事有託感喜交并謹以粢盛禮齊㓗牲
庶品用伸虔告尚享
祭甘母夫人文(徽州府同知昭之母)
惟靈毓秀高門長歸著姓維女之貞維婦之令一子登
庸母儀既盛九袠將開人瑞斯應矧是賢郎名德兼勝
卓犖之才循良之政榮養方殷丕顯家慶褒封有期上
膺帝命仙齡不騫如山之静童顏不衰如松之勁云胡
北堂嘉辰罔競訃音相傳悲悼曷罄敏政沗在通家緬
思淑行遠道相望莫由申敬萱殞秋深猿啼夕暝臨風
一觴用達慈聽嗚呼哀哉尚享
壬子冬餞歲告復官文
不肖賜歸於兹五載課耕奉母循省不遑忽拜綸音特
從公議昭雪幽枉俾復舊官先訓明明幸兹罔墜霈恩
逾分益切冰兢餞歲有儀敢供厥事拜伸虔告惟靈鑒
之尚享
鄧州新建李文達公祠堂時祭文(代作)
惟公高文碩學一代宗儒重德令猷两朝元輔儀刑雖
遠盛烈如生乃眷鄉邦有嚴祀典仲春吉旦恭薦常儀
仰止高山曷勝景慕尚享
祭魏參將文(代妹婿作)
惟公夙負英姿早膺世爵歴事元戎遂嫻兵略征蠻西
徼禦寇中州民綏盗戢位進名流爰奉璽書佐鎮于蜀
威懾番夷令行部曲果敢之志精悍之才方期寵命授
鉞登臺云胡數竒乃爾一𤯝罷其戎務還奉朝請驅馳
萬里有爽節宣國門告訃孰叩彼天惟我先君識公偉
器有女于歸百年是計今駭一旦虎委熊顛臨風大慟
撫膺何言靈轝朝行神劒夜吼追想風儀如左如右芳
殽崇爼清酹滿巵公兮不亡來格於斯嗚呼哀哉尚享
新居祭五祀文
維弘治六年歲次癸丑秋七月癸巳朔二十一日癸丑
詹事府少詹事兼翰林院侍講學士程敏政敢昭告于
司命之神司竈之神土地之神司門之神司厲之神曰
邇者不佞仰承國恩復建舊官爰置新第肇工興作自
夏及秋乃底于成繄神是賴奉親挈穉今日來居上妥
明靈用伸虔告牲醴在奠伏惟鑒之
祭親家凌揮使文
故懷遠將軍致政揮使凌公尊親之靈曰嗚呼發身介
胄致位金緋公之壯歲屢涉艱危上慕松喬遠遊江海
公之晚年容色未改金丹有訣謂可延齡紫府無階必
俟登名我歸江南尚及一訪我還京師公已長往矧公
愛子玉瘁堪憐復有貳室繼居九泉累累三喪丹旐素
羃行道傷嗟况于至戚惟予女弟寔配公男請誌斯墓
義非所堪發引有期東臯託處古道西風幽堂殘暑世
傳尸解公或未亡竚其来格受此一觴
祭故叔祖三處士文
曰嗚呼崇禮守道晦跡家庭處士之德衆仰儀刑年開
八袠日飫參苓處士之壽方樂康寧矧有賢子嗣其
德馨亦有哲孫繹其世經正宜遐福進享修齡云胡遘
疾大夜難醒敏政不肖入仕在廷忽聞訃報两涕交零
嗚呼教言冺矣孰予箴銘族尊盡矣孰予使令吉壌之
下有美巖扄遺像之存有肅丹青牲進于爼酒瀉于瓶
尊䰟如在鑒于冥冥嗚呼哀哉尚享
祭宫保尚書昌黎張公文(代士敬作)
惟公一代偉人四朝元老榮躋八座名重三孤早遂歸
休宜膺晚福况有顯嗣侍養家庭美疢俄嬰遽成永訣
年逾七袠訃上九重御奠龍章官營馬鬛隆隆恩禮同
軰幾人壽考令終公亦何憾玠以菲薄幸託姻聫知愛
之深惠教之厚銘心有日報德無從緬想音容曷勝悲
悼靈轝將啓旨酒在陳公神不忘鑒此誠意
祭金吾百戶李公文
惟公右魁之孫封君之弟如箎應塤克承詩禮金吾被
寵白社閒居一咏一觴時其卷舒孝奉親闈均處家政
懿此平生孰踰高行矧是猶子詞林鉅公事叔如考由
壯及翁百齡是期忽以恙告九原弗興聞者增悼銘昭
窀穸禮謹賵含斯亦無憾何必多男瀚等誼在通家夙
懷悃欵方約登堂遽已捐館靈輀載駕薄奠一巵祝言
申敬公能鑒兹嗚呼哀哉尚享
祭家生子武文
維弘治七年歲次甲寅冬十二月丙辰朔越二十四日
己卯篁翁及壎官人令汝弟戎以庶饈之奠祭于家生
子武曰惟汝之生頗有資性因令就學遂至成人草錄
篇章繙閱圖典凡我文字皆汝職之家務之餘亦諳世
故我榮我辱率能相予陸走川行無不在役親戚故舊
見即汝憐為娶良家誕未彌月計汝言動曾未異常豈
期卒然自殞其命愚不至此聞之失驚數耶祟耶莫任
其咎我髮種種恒思故山從者雖多孰當予意感今悼
昔不覺泫然兹遣汝棺暫寄僧舍終歸汝骨瀛東之岡
晏歲匆匆賜汝飲食汝魂未散尚識予悲嗚呼哀哉尚
享
祭刑部周員外妻安人文
惟靈賦性端樸繄秀之鍾持身賢淑繄姆之從慎不以
驕婦職惟敬儉不以華世業彌盛肅肅姑嫜名尊位崇
安人奉之克盡子恭楚楚夫君高科早貴安人相之恒
若賓對有褒鸞誥天寵殊常有賁珠翟彩衣增光閫祜
方殷云胡不壽玉毁于成蘭悴于茂某等哀聞蒿里義
重維桑值兹發引將還故鄉庶饈旅陳清酌三奠人生
可傷如雷如電嗚呼哀哉尚享
祭宫保尚書大學士丘公文
嗚呼嶺海儲英異材間生公出其間適遭文明翰苑紬
書經惟進讀聖烈宣昭帝心啓沃典教國子迨長宫詹
迪士敬簡行已安恬身歴四朝年開七袠乃受簡知入
贊宥密代言輔政寒暑五更國咨耆舊人傒治平累䟽
乞休宸眷彌篤一卧弗興天奪奚速帝念元老䘏典優
崇護喪歸窆孰與令終經世之才希古之學有偉曲江
相望何怍某等誼曾僚属敬奠一觴靈車將啓生容在
堂追思話言感悼疇昔公神不亡竚此來格
祭壽寧侯祖瑩文(代人作)
猗惟張氏興濟名家善積累世慶澤無涯鍾美後昆啓
封昌國際遇非常恭慎靡忒篤生聖后配我今皇前星
炳燿宗社之光推本慶源孰期先逝存沒哀榮古今鮮
儷况有二子並立于朝長侯次伯位冠珥貂上世佳城
遠在故土乞歸掃松荷天之祜中宫有祭爰命近臣既
告竣事于情未申尋微之山藏公劒履思惟昔年予典
葬禮兹焉至止追悼奚勝敬陳一奠用表此情
開壙告文
維弘治九年歲次丙辰春正月庚辰朔初五日甲申直
隸徽州府推官李珍敢昭告于故太子少保程襄毅公
曰兹承上命為夫人林氏開壙以是月初六日辰時合
葬公兆惟靈鑒之謹告
開壙告后土氏文
維弘治九年歲次丙辰春正月庚辰朔初五日甲申直
隸徽州府推官李珍敢昭告于南山后土氏之神曰兹
承上命為故太子少保程襄毅公夫人林氏開壙以是
月初六日辰時合葬公兆惟神保佑
開壙告先考襄毅公文
維弘治九年歲次丙辰春正月庚辰朔初三日壬午孤
哀子敏政敢昭告于顯考尚書少保襄毅公曰慟惟顯
妣夫人林氏奄棄敏政得請于朝官給葬費事下本府
委堂上官一員前來開壙擇以是月初六日辰時奉柩
合葬無任摧裂之至惟靈鑒之謹告
開壙告后土氏文
維弘治九年歲次丙辰春正月庚辰朔初三日壬午太
常寺卿兼翰林院侍講學士程敏政敢昭告于南山后
土氏之神曰兹承王命為顯妣夫人林氏之喪遣徽州
府堂上官一員前來開壙以是月初六日辰時合葬於
顯考尚書少保襄毅公宅兆神其保佑俾無後艱謹以
清酌脯醢祗薦于神尚享
祭李處士文
惟靈賦資醇樸履行温恭雅志慕丘園之樂僑居嫻爼
豆之容身不伍于流俗志將亢乎名宗顯有令子明時
奮庸考循良之所自知善慶之攸鍾况乎九袠之齡將
開壽筭䨇鸞之誥擬下恩封何旻天之不憗遽訃音之
告凶使闔郡之氓思攀轅而莫遂通家之士恨執紼以
無從遼山高矗歙水浟溶渺東郵之遠道望故宅之高
舂靈車既駕孰任哀悰聊一陳乎薄奠徒悵隔于塵蹤
伐木告文
維弘治八年歲次乙卯十二月庚戌朔二十八日丁未
孤哀子敏政敢昭告于顯考尚書少保襄毅公曰慟惟
冠舄之藏十有七載賜塋内外林木過繁或叢近兆域
之旁或根蟠來脉之上或三遮两蔽無以自伸或縱出
横生不能成列理當去其太甚庶使疎密得宜木性各
遂其生成地力不憂于匱乏墓場有廓清之美壙周無
侵犯之虞衆議僉同事非獲已兹用擇二十九日召工
將事惟尊靈鑒之謹告
告為顯妣樹碑文
維弘治九年歲次丙辰秋七月丙午朔越四日己酉孤
哀子敏政敢昭告于顯考尚書少保襄毅公顯妣夫人
林氏曰惟顯妣夫人䘏典碑二通刻完將以是月七日
樹立享堂東西用垂久遠先令匠氏築土興工惟靈鑒
之謹告
祭儒學生汪君承之文
嗚呼承之而止于斯邪屈指游從將十年矣道義相與
遠大相期孰意其性之淑而命之畸邪學博文贍識遠
才通在衆中豈可多得而竟無所施邪驥馳而踣木秀
而摧徒使志士為之扼腕彼冥冥者之造物亦誠不可
窺邪邇在山堂晤言甚洽病中來告曾幾何時而遽成
永訣之悲邪發引在即抱病倚廬不能一往撫棺致慟
其何以寫予之私邪師生之情死生之義盡此一酹夫
復何言嗚呼承之其尚見知也邪哀哉尚享
祭侍御吳公文
故侍御吳公之靈曰嗚呼脫穎之資世經之學祖武克
繩鳳毛麟角名登黃甲官擢烏臺士論攸属遠器良材
初按两川再廵二浙威行惠流大振風節霜飛白簡豸
繡朱衣乘軺過里草木生輝入朝有期二豎為厄訃音
忽傳聞者駭惜敏政属居苫塊承問諄諄書猶在几人
已隔塵遥望新墟敬陳薄奠通家之情有淚如霰嗚
呼哀哉尚享
祭祁母太孺人文
維弘治九年歲次丙辰冬十二月甲戌朔越二十一日
甲午太常寺卿兼翰林院侍講學士程敏政謹以牲醴
之奠致祭于祁母太孺人黃氏之靈曰惟靈賢明之行
淑慎之容重兹毓秀出自名宗敬戒之嚴柔嘉之懿允
顯來歸克承閫制相夫有道青氊是同邑黌郡序無慙
古風教子有成甲科之儁烏府黃堂式彰慈訓珍饈鼎
食祿養斯隆珠冠霞帔恩封聿崇楚楚諸孫環侍左右
洩洩高年踰八望九貴而能約五福攸宜耄而愈健百
歲是期安問幾時訃音忽告惟家之艱惟善之悼敏政
夙與令子義獲同朝逮守弊郡恒及芻蕘美澤未霶素
車已駕雲黯山隂江寒歙下臨風置奠力疾陳詞靈兮
如在少鑒其私嗚呼哀哉尚享
誥封恭人叔母劉氏祭文
惟靈賦質明淑制行端嚴配我明威益修閫政煌煌命
服赫赫恩封有子世官存歿奚憾慟惟堂殯歲月屢更
往合新阡乘兹吉旦載惟孤姪羈宦于京發引有期攀
號莫建瓣香馳奠用告其哀靈兮如生鑒此誠意尚享
祭少保于公文(代于文遠千兵)
嗚呼禮莫大于報功義莫先于繼絶况天定之勝人宜
恩典之昭晣猗我伯父一代人傑歴官孤卿上輔睿哲
有巍巍定難之功有侃侃立朝之節有孜孜及民之
惠有皦皦律貪之㓗惟許國以忘身致權奸之汙衊中
以深文濟之讒舌白日晝冥愁雲暮結慨重曈之屢回
驚天柱之摧折雖丹書之横罹曾白玉之可涅列聖嗣
統當食而輟追悼勲庸特加昭雪旌功有祠述行有碣
嘉繼世之象賢悵主祀而猶缺以我小子同源一轍擇
男允忠系于孫列廼具䟽請宸聰上徹偉公議之翕然
果天顏之開悅錫世祿以奉祠士聞風而氣泄顧竊柄
之權奸已伏辜而烟滅仰忠勲之流芳炳日星之長揭
某㳙以歲首自徽到浙俯伏祠庭一筵敬設感殊寵之
下臨與有榮于衰拙冀衍慶于曾玄誓孝忠之殚竭鳳
山嶐嵸湖水幽咽尊靈如生鑒此惓切
聞士欽李公訃位哭告文
太常少卿李公士欽之訃設位于南山堂薄致一奠哭
而言曰嗚呼士欽止于斯邪致遠之器凝重之資明逹
之見通核之才竟已矣而不獲大施邪春末得書知有
暴疾甚懼後連得書知已漸平甚喜孰意其果不起而
使我失聲以悲也平生健壯偉幹豐頥恒切嘆羡百歲
為期乃未及半百而一旦去世邪嗚呼有善相勉有過
相規言議之合酬酢之咨在至戚中惟士欽一人爾而
今而後其孰輔予以道而使予悵悵于既老之時邪念
自童稚受學太師托姻門下三十年于兹升沉離合不
能相一然此心耿耿千里可照曾弗少置于懷思也嗚
呼士欽其真止于斯邪山居歲晚江寒木萎臨風三酹
有涕漣濡嗚呼痛哉尚享
弘治十年歲除告文
曰邇者朝廷纂修會典上勤恩命召副總裁方在憂中
䟽求終制仰蒙眷念特賜矜從今兹久越禫期禮當趨
赴擇以明年正月十日就道敢因餞歲預告行期追遠
撫時不勝感愴尊靈如在庶其鑒之尚享
奠故太常少卿李君尊親文
曰嗚呼去冬家山得君之訃大慟人生僅如朝露兹春
來京君柩未行登堂一奠恍如在生通碩之才遠大之
器孰不期君可紹先世玉芝衰謝寳劔沉淪一朝千古
此恨何伸返葬有期靈車在駕骨肉至情言與涕下今
日何日節近重陽幽明之訣盡此一觴嗚呼哀哉尚享
祭太淑人熊母龍氏文
言言舊族有毓其華俁俁名流有宜厥家敭歴都臺為
國之儁人言有子式彰慈訓老循内則懿此德容人言
有母庶幾女宗曷褒其名鸞書錦軸曷賁其躬翟冠象
服貴而能約五福尤宜耄而愈健百齡是期問安孔時
訃音忽告惟家之艱惟善之悼帝頒䘏典用示顯揚安
葬有使諭奠有章殁焉䀌傷死也榮豔嗟太淑人亦復
何憾某等忝與令器誼重同年升堂之慶不及生前遠
望靈輀兆符佳地執紼之誠莫獲往致瓣香一炷魯酒
一巵臨風三酹竚其鑒之尚享
祭張公文
嗚呼張公廼止于斯天胡畀之遠器而弗宏其受降之
長才而弗究其施驚訃音之來告咸東望而興思惟公
早魁一省擢第明時黃門給事公爾忘私京尹僕正慎
厥攸司遂進佐于司馬爰克整于六師忽西戎之失御
副主上之疇咨征馬旣秣兵車載脂始焉讋之以威武
終也撫之以恩慈圖振旅希蹤于充國肯貪功生事于
郅支賞未酬而適罹𤯝會環將賜而與世辭嗚呼張公
真止于斯繄公雖止而猷老有正毅可盡之節有修偉
可圖之姿有匡國可行之䟽有鳴盛可傳之詩彼得失
之萬變渺塵海之一絲是亦不朽何憾于兹某等名同
甲榜義重連枝相違两地敬奠一巵悵歌殘于晞露怳
帷動于靈颸竚英魂之來格鑒薄意于陳詞嗚呼哀哉
尚享
祭從叔處士彦華甫文
曰嗚呼相湖之孫尚書之弟倜儻不羣號稱遠器方當
壯歲有志亢宗云胡暴疾遽歛塵蹤上捐老親下遺稚
子天乎人乎奚至于此凄其歲晏發引在兹臨風三酹
有涕漣洏嗚呼哀哉尚享
至京轉官告文
某被召三月廿四日至京廿八日上荷天恩進副宗伯
仍兼翰長入侍東宫自顧非才曷勝兹選追惟先訓慚
懼交并牲醴在陳用伸虔告尚享
篁墩文集卷五十二
