篁墩文集卷八十九明程敏政撰
詩
五月一日復經筵日講簡廉伯賓之二學士
隨鑾復入殿東門淺薄將何答異恩去國不知三載過
傳家猶幸一經存聖顔屢顧驚華髮尚食仍饕醉綠尊
詞苑故人天下士别來佳話得重論
送門生江寧徐夢麟赴會稽教諭
教鐸分持客棹輕青年文采屬徐生會稽山水占鵬運
建業衣冠起鹿鳴殷序暫為丁祭主漢庭終擬甲科名
我來子去匆匆裏不盡沙頭酒一行
送涂邦祥修撰省親還南海
彩舟遥指尉佗城一路恩光送客行憲廟紀成勞太史
禮闈文出羨諸生鵝黃酒熟承顔好獸錦袍新絢目明
回首五雲歸及早衣冠相約候延英
送武選徐仲山郎中赴廣東參政專理餉事
長才真合佐名藩一日金緋荷主恩遥奉璽書專餉饋
久持銓法試櫜鞬嶺南父老先知姓吳下山川正過門
兵後瘡痍應未復聽君膏澤慰黎元
五月十二日騎馬北城堤上有感
北郭薰風散馬蹄綠楊千樹水禽啼蓬萊擁翠承金闕
太液分香繞玉堤去國不知人老大臨流還識路東西
紅塵白髮詩情减緩策吟成日向低
送司馬公&KR3502;赴長洲訓導
而翁提學久馳聲之子才華冠後生幾葉尚傳司馬氏
一官遥向闔閭城人環上座先開講績奏南宫再策名
吳下舊遊今歴歴送君無限客邊情
吾友副憲通伯之子世經將赴長洲訓導過予需一
言值初入京師草草賦此吳中故人若李貞伯貳卿
文宗儒太僕丞楊君謙儀部沈啟南隠君皆素相厚
者而邢君尤一時賢令尹也因世經之行不能不致
思焉故詩及之
寄用禮汰萬諸宗人
九衢塵漲拂朱顔日日追趨紫禁班却憶舊時吟嘯侣
幾迴清夢落溪山
自六月來屢賜楊梅枇杷及鰣魚諸鮮
素餐無補愧朝簪殿左分鮮感聖心觸熱到來船似馬
退朝擎出價兼金高堂上獻貽親喜講席重遭覺歲深
犬馬未勝驅策意酬恩期不負官箴
送張叔亨侍御巡按雲南二首
才整朝簪拂嶺嵐又騎驄馬出滇南足輕萬里心何壯
法本三章老正諳金齒兒童迎憲節碧溪山水落詩函
歸來便作經年約遠大功名是美談
花擁長安惜共看人生離合最無端明時再幸陪鴛序
正學多聞祖豸冠笑我少年今亦老重君清節世應難
題詩贈别薰風裏白首相期保歲寒
侍御張君叔亨與予同舉丙戌進士幾三十年矣君
以家艱居廣中久之而予亦放還江南邇者被召入
朝始獲後先北上方幸接風采聆教言而君又受命
出按雲南行有日矣因賦律詩二章用見别意兼致
我私如右君嘗提調學事于畿北故詩及之俾讀者
有徵焉
送程忠顯進士江西公幹便道還新安
金榜題名愜壯圖便承天語向洪都人環斗極瞻宸扆
使接星軺候省符恩露染衣過故里薰風吹棹啟長途
南來北去情何限不盡離亭酒一酤
題畫
黃葉山前一浦通下罾收斧岸西東催科不到漁樵地
贏得風光入畫中
送陳瑞卿侍御陞山東憲副提督臨清兵備
河上薰風幕府開承恩人羨得真才虎牙今肅東西境
豸角威生内外臺千里回瞻宸極遠一方爭候使星來
隨車定有翻盆雨聽取歡聲出草萊(時方旱故云)
寄錫山秦處士七十(進士金之父誕辰在七夕前一日)
山中誰與樂堯年白髮新秋作壽筵禮客情深茶勝酒
起家功重筆為田鵲橋縱近寧需巧鶴算能長不叩仙
雛鳳暫歸恩正洽為君先賦大椿篇
送錢與謙修撰歸省
多病慙歸舊從班却從京邸送君還情知到日都無恙
樂在雙親一笑間
南風吹馬旱塵飛粟種難投麥事非不忍離亭對尊酒
芸編相贈兩依依
抱玉頻年未受憐一魁天下亦恬然此行更繫詞林望
不為湖山好放船
暫去還來隔歲期山中猿鶴謾相疑行藏有道乾坤在
敢望攄忠答聖知
送金宗德還太倉(宗德來視其弟上舍祐于京師未幾復歸省母)
暑沸征塵客少過聞君歸棹發關河壽萱堂榭違觴遠
夢草池塘入句多憫旱莫論新舊雨傷離難續短長歌
勸分有詔知能副賑乏還應到幾何
閏五月十八夜始得雨枕上作
旱魃為妖數月過一宵甘雨足滂沱九重側席憂民切
百辟匡時入諫多滿地禾苗回積稿幾家牀簀起沈疴
腐儒不寐聽簷溜雲漢詩成擬載歌
南京工部尚書常熟程公哀輓
夐異尋常士蜚揚四十春羣鷗方狎座一鵩遽當辰勇
見辭榮早勞因按節頻盛名知不朽遣奠出恩綸
都下相過日于今似隔年家傳從歙徙譜擬會吳編舊
業寒江上新墳夕照前臨風歌楚些南望一澘然
送進士王恂省親還毘陵
喜君衣錦還鄉日正是皇州得雨時新水拍河催畫鷁
祖筵呼酒繫青絲恩榮早入瓊林燕丰采誰當玉樹枝
雙珮趨朝人屈指不須重調渭城詞
送刑部馬金員外赴謫廬州通判
法署才名久擅廳詞林家學重趨庭謫官遠向濡須塢
候吏還占貫索星畿甸晚禾看上壠牐河新水待揚舲
器成遠大當盤錯歸及鴛班兩鬢青
聽濤篇
朝聽濤謝公墩暮聽濤莫愁村小濤碌碌如鯨翻大濤
殷殷如雷奔老人來聽日忘倦坐久不覺苔磯温旁人
借問聽何有川上之趣不可論老人本是林宗孫江東
舊業詩書存朱顔采采映華髮芙蓉為珮芝為飱管絃
那肯涴雙耳祇來江上清塵煩六朝遺事渺何許兩岸
石齒餘苔痕逢人不驚愛沙鳥向舟忽拜隨江豚太平
行樂輸此老安得佳致梅花罇壯哉有子南溟鯤凌風
勢與孤鳳騫他日鼓鬛登龍門姓名一日聞天閽老人
聽此應更喜壽與江水同沄沄
江東郭處士永昂自號聽濤年七十有三矣其子蒙
實予校藝所得士將入南雍以處士誕辰在歲晏求
一言歸壽遂賦此篇
半閒為武進周處士彦常賦(其子塤予門生也)
終身營營笑俗緣平分風月到華顛紅塵未動朝觀槿
白日雖忙夜聽泉林下賞心能自足人間清福許誰專
克家有子君無恙全樂還應享暮年
送麻城朱正赴唐縣典史(正善地理家說)
曉看除目下天曹蓮幕如君未二毛民俗共誇唐邑好
故山遥望楚雲高相逢喜說堪輿事此去方酬案牘勞
領牒之官應不滯南風吹雨送輕舠
潛川汪惟悦父母雙壽
一堂偕老重潛川丹頰明明未白顛岩下送香春泛斝
弧南騰彩夜當筵尋常花甲增高筭遠近租丁服上田
養志有人誇令子鶴筒遥寄壽生篇
送劉生還遼東
曉日都門動别顔河橋新霽水潺潺濯纓不負平生志
問學初升太學班奮跡幾時來桂苑計程三日過榆關
東藩幕府今何似目斷孤雲送子還
劉生瑾新入太學謁告還遼東拜求一言憶先少保
尚書襄毅公天順中撫師于東生父迪實在麾下今
三十年矣故于其行悵然有感而贈此詩且致期勉
之意云
題王約鈎勒竹(上有子昂題)
王猷孫子興超羣閒搦雙鈎畫此君撫景試酬松雪句
一簾秋景動湘雲
送楊憲副志仁之任山東(鏡川學士之子)
學聲無沗鏡川公曉日金緋拜命東官舫遡風川漲急
祖筵經雨市塵空芝顔定出羣英表菜色應回百計中
蹇我班行惟拭目看君名績到宸聰
送中書舍人歐陽子履僉憲廣東提調學政(子履)
(兄子相先以御史僉憲雲南提調學政)
高銜並列新臺憲盛事爭誇好弟兄染翰鳳池常稱旨
傳家麟史更知名一番尊酒都門道幾處絃歌嶺外城
聞說梅花千樹在歲寒心緒待君盟
墨竹
北都舊日原無竹近歲蕭蕭綠滿城上苑數竿尤得地
東風頭角看崢嶸
進士婺源潘君玉汝得墨竹曰帝苑春風出令蘄水
攜以自隨既而以考績至京索賦詩其上玉汝嘗從
游因致意焉
東莊逸興卷為衍聖孔公弘泰題
一莊遥在杏壇東勝地相傳魯泮宫魚鹿性貪林壑美
樓臺清出市塵空攜壺客訪看花處步屧詩成問稼中
蔬水解忘人爵貴舞雩千古自春風
竹間凍雀圖
凍羽飛鳴下筆難坐疑聲遶竹枝寒良工趣在芭蕉雪
莫向篔簹作意看
踏雪尋梅圖
&KR1042;鞍回首欲相呼不忍輕抛萬玉圖詩骨與花爭勝絶
㶚橋還似六橋無
壽蔣封君
博聞高譽重南都晴雪絲絲未滿顱恩露遠分新賜詔
壽星光射舊懸弧登龍志已輸強子奠鴈心無愧義夫
遐筭不須誇降嶽蔣山高姓恰相符
潤齋蔣君宗玉世居金陵為耆儒年四十不再偶甚
見重于士林明年壽週一甲適其子吏部主事浤以
考績獲勑封之命於其歸壽也特求予詩故與賦此
主一齋為都憲常熟徐公賦
行臺徐公公肅字作宦屢更天下事顧名思守父師言
主一題齋遠相示聖人立教先敬身大賢受訓仍書紳
嚮晦燕息毋敢肆云誰有志希先民主一開端子程子
基聖功成此終始敬夫銘與晦翁箴石本空餘墨盈紙
願公勖哉持寸心端居儼若神明臨緝熙問學不但已
海虞山高吳水深
汪希顔親家拜貴州憲使有詩奉賀
持憲終歸老法官除書先報鵲聲歡衣冠正數汪家盛
山水休歌蜀道難塵裏鬢毛驚漸白古來風節炳如丹
送君只有中天月夜夜清輝兩地看
希顔之兄太守文燦從子寺副守貞憲僉從仁與其
餘佐州縣教庠序登科名者六七人皆出一族可謂
盛矣部使者嘗立聚英坊以表之求予記久未能復
也故詩及之以逭責云
題扇寄大衍聖公
半規明月影沈沈持贈秋來意轉深料得王孫不輕棄
清風常繫故人心
送編修劉可大還廣東省母
慈母年高雪滿簪綵衣歸侍促歸驂鸞封特降雲霞爛
鶴醖遥分雨露覃東莞壽徵占婺女北堂花事到宜男
詞林孝義如君少幾日恩光過嶺南
壽致仕學諭松坡王先生(子御史鼎出按二廣有過家之便)
青氊歸老白頭新六十于今又七春手摘晚蔬供斗酒
坐臨秋水濯纓塵三時適意松坡稿百歲論文蔗境人
光動鯉庭增燕喜豸冠持節正過閩
畫蘭
故教授彭城馬君嘗以蘭題其齋且號其集盖一
時名流也其子暾今守潞州托善繪者為圖以著
其思親之意來京師求一言予素重潞州故為之
賦云
九畹風來春晝長深林馥馥聞幽香紫蕤數莖葉劔綠
恥與百卉爭妍妝廣文愛蘭如愛友繞誦離騷不停口
一朝乘化去弗還寂寞芳叢委榛莠過庭有子專城居
生綃貌得真璠璵修篁竒石相映帶高潔宛露冰霜餘
罔極情深花自好名筆何須雪窗老兒孫願比謝家郎
白日高堂鎮相保
送劉仁仲修撰還蜀
豸冠投老住江鄉之子歸寧下玉堂路指白鹽論萬里
史成金匱重三長壽尊滿注郫筒酒舞袖遥分漢殿香
還闕有期應暫别不須開宴奏清商
題吳氏樂義卷
南涉江淮北到燕東風嘗送估人船黃塵赤日相逢地
驚見吳家樂義編
商山深處一齋居遠客歸時樂有餘教子義方開義塾
牙籖重理竹洲書
休寧商山吳君貫之宋竹洲先生之裔也以貿易往
來南北而題其齋曰樂義其亦不忘先訓而有警於
後來者歟
八月二十一日飲城東夏氏園
城東全不覺秋來小飲新亭罨畫開池躍一丸驚弄水
雲隨雙屐笑登臺園爭洛下誰當勝曲愧巴中我未才
斜日尚牽餘興在馬蹄沿路踏莓苔
送俞濬之侍御赴四川憲副飭兵備于綿安(濬之)
(季父欽嘗以兵部郎中從先公)
倚劔休歌蜀道難提刑風采重臺端新袍刺豸緋偏稱
御敕盤龍墨未乾人困瘡痍思按節家傳韜略試登壇
祖筵正及黃花候珍重離觴一共看
壽致政謝都憲(子廷柱舉人求賦誕辰在三月五日)
都臺清譽重三巴解綬歸來閱歲華雪後松筠同壽域
山中泉石富生涯一宵共覩長庚瑞兩日才看上已花
遥望閩南歌戲綵芝蘭原出舊名家
太白騎鯨圖
長庚何罪謫九天墮地亦作人中仙吐詞如神醉不死
江山落魄驚無前采石磯頭弄明月醉眼渾疑爛銀闕
翻身却入馮夷宫鐡網珊瑚任攀揭陽侯知此太白精
奉歸帝所無留行青冥風露九萬里掉尾獨跨橫山鯨
花鳥紛紛渺塵海千古騷人憶丰采畫圖想像知有無
贏得旁觀小兒駭
飲英國公凝眺軒
池閣新開帝苑東偶來亭上一尊同彩虹拔地紆高樹
玉筍排雲入半空晴亟尚霑花下雨暑殘仍愛柳邊風
隔牆語笑相聞處只似江南罨畫中
上公清致出塵凡幾許雲根疊翠巖花為奉親時下幄
酒因留客䞉開函嘉蔬不責新園課竒石猶鐫舊内銜
周覽未窮歸未得半簾斜日下庭杉
送董學士尚矩赴南京禮部侍郎
去國五年驚再見不堪君去更臨岐詞林望久先膺薦
講幄功深合受知南部衣冠今典禮北河風雪此傷離
貴人白髮從來是老手調元正未遲
十月卄六日大雪約廉伯賓之二學士啟昭庶
子小飲
新雪滿長安東城特地寒少須開賞券未敢立詩壇凍
蟻先浮盞河魴亦上盤便應騎馬到一笑共清歡
壽致仕周二令先生(先外母夫人之弟所著有澹然藁壽八十矣)
雙瞳如月鬢如絲林壑爭迎海鶴姿釀秫仙來長對酒
哦松人老只躭詩渭濱尚父同高壽洛下耆英會盛時
一曲長生千歲祝才情深愧郢中詞
同年小集得雲字
車馬集深巷寒飈淨塵氛肅登君子堂晤言得交欣憶
在先皇初奉對慚謏聞同榜三百餘一一揚清芬俛仰
三十年忽忽驚離羣聚散豈足言零落悲朝曛攜手僅
十人况有天涯分幸哉身尚健無惜杯行勤我齒后諸
公霜髯倏其殷兹會寧偶爾所期在崇文圖報各勉旃
繼聖真華勛張燈出新令促席矜罏薰禁鼓屢換更客
顔亦霑醺月上未忍别悠然賦停雲
黃少參汝器談僉憲時英段郡守以忠之待次及考
績來京也黃京尹士英林司成亨大齊太常應壁佀
亞卿大器陸翰長廉伯及予約為同年會而飲于廉
伯之第時屠都憲朝宗方陛見之明日亦請入席晤
言甚洽盖夜盡一鼓乃散惟丙戌榜進士三百五十
三人今仕中外者七十一人兹會又不過十人而以
忠以疾不至汝器能皆誦其升沈存歿之詳歴歴可
念也朝宗謂兹會不可無紀以詩倡而析渭北江東
之句為韻俾各拈其一予最少得雲字因口占如右
并識其事云
小李將軍岳陽樓景
岳陽圖蹟重兼金尺素何人手更臨瓦布蛛絲憑錯綜
山呈螺黛欲浮沈氣蒸波撼中唐句後樂先憂一范心
閒指畫闌揩病目卧遊情共楚雲深
段中貴請賞紅梅
幾多榛棘委寒叢春意先回紫禁東仙骨換來砂正伏
玉顔酡處酒微中風前香觸冰霜冷天上根涵雨露豐
曾是江南花下客不辭題賞付詩筒
輞川圖為段中貴題(段公所居有玩芳亭滿前生意諸勝處)
右丞家住東南麓石逕盤雲走川曲山亭冰榭連數村
物色依稀畫難足右丞一去今幾塵披圖忽見終南春
水榭山亭渺何許却道園林都逼真真耶畫耶兩陳迹
秀句翻成北山榭當時習靜亦少人詩板寥寥僅裴迪
孟城㘭近華子崗芙蓉花亂辛夷香青莎濛濛鹿羣過
白石齒齒灘聲長椒園柵鎖山梁右竹館門開野塘口
幾多幽勝落荒寒泉石遭逢正非偶文昌好古居鳳城
胸中邱壑千金輕宋摹唐本此第一粉黛碌碌難為情
玩芳亭與臨湖並生意滿前春烱烱我欲顔之小輞川
看盡題詩啜新茗
壽肅州劉參將景昌七十(景昌子為羽林指揮使李學士賓之其甥)
(也)
玉關人老得歸來綺席還從壽旦開壯歲兒堪飛將選
幾家甥似謫仙才霜侵短髮猶看劔春溢酡顔更喚杯
願作延州來季子不須騎鹿向蓬萊
賞雪次韻廉伯學士
憶當乘雪來蕭齋偶然憩坐令塵慮空何必春可禊豪
談激清響小飲失寒厲我髮日夜改任爾驀相綴老翠
森在列妖紅謝殊麗前隣續佳盟再白已更醉今年告
荒甚遠邇物色悴大有思特書粒食感同類君王視郊
牲肅肅徼帝惠衣冠獲隨步耿耿候輿衛居然得三白
預想蘇萬彙賞券應不孤吟筒倏先置興思潑蟻濃冷
未怯貂敝尊前作賦手敢與兔園對心期洛下徒不負
寸隂歲弛張姑自解一笑出公議此白如未已入眼四
成瑞東郭留餘歡西城卜新會令嚴白戰鐡價重掃愁
篲行樂及旬休迂疎愧風致
西涯學士再和東坡雪韻邀予同作四章
剪水天人萬玉纖六花隨手辦何嚴因風不惜泥沾絮
到竹時驚箬裹鹽曉誤一雞先報寢饑憐羣雀亂投簷
書生畎畆情偏劇喜瀹新茶試筍尖
一色遥空點去鴉小園荒井罷翻車地堆龍甲成沙陣
風剪鵝毛作罽花破蔡竒功收制閫探梅高興屬詩家
南山虎迹年來盡冷落平原獵士义
滕六行空勢太纖一陽才復氣仍嚴苦憐漢節羇青海
快想巴流下白鹽呈瑞半鋪金殿瓦妬籹偏綴玉堂簷
擁爐細讀梁園賦頗覺南朝語更尖
霏霏乘曙及昏鴉河上冰堅欲度車幾處疲癃愁乞米
滿城兒女笑團花踵門共喜來雙士郢曲新聞得數家
起答故人揮凍筆印泥鴻爪任交义
和吳亞卿道本得孫之作
凍雷驚起籜龍兒老節俄添玉一枝兆叶仙禽來夢日
喜聽英物試啼時門隨北俗長拖錦宴出閩肴半雜飴
書種有人公意足霜髯促爾遍方頥(道本豐頥美髯故云)
十二月十九日南郊視牲作
帝城南下淨無塵夜漏初嚴第一巡禁衛護行分虎旅
牲房傳號立犧人出門尚覺雲隨履歸路俄驚月在身
明日仗前當奏御坐聽金鑰待雞晨
立春前一日約江文瀾侍讀李子陽修撰小飲
卜居欣得侣咫尺巷西東老馬能知道新詩合注筒鞭
庭春不遠掃徑雪初融凍潑家醅在先期一笑同
喜同年屠朝宗都憲卜居正得賓之舊宅次韻
幾年離合誦停雲此日叨隨燕賀羣名重栢臺同鮑隸
壽期椿府似茅君舊堂主尚多情在新曲誰當善頌聞
談笑不妨清漏促帝城春色喜初分
廉伯學士家賞盆梅限韻
幾點寒香綴一枝隴頭人遠寄何時冰容不受緇塵涴
玉種長疑白露滋尺榦便能經歲虐羣芳隨爾競春私
何緣老相心如鐡却對花神吐麗詞
江南勝賞欲殘枝冀北初看木後時月色有情長遣照
春光無迹暗相滋盟期竹友心方稱譜作花魁譽豈私
繞匝願聽三弄闋朱絃誰續舊歌詞
篁墩文集卷八十九
