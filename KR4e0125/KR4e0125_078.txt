篁墩文集卷七十八明程敏政撰
詩
趨闕承恩圖為錦衣魯百戶題
新從飛將破臯蘭喜拜金吾近侍官白馬遡風過御苑
錦衣流彩動長安三秋絶塞烟塵净一日中天雨露寬
撫景為君期遠大舊圖麟閣炳如丹
起亭圖為顧謙作
芸香吹滿讀書亭不為時名困一經亭下種松今幾載
長梢將見拂雲青
郊壇陪祀夜宿神樂觀聞都尉草庭受命留守
承天門賦此奉寄
聖主南郊奉大禋宫門留鑰付親臣龍池漏點沿城報
虎衛軍容夹路陳令肅自應閑將略才高誰足重儒紳
齋居一宿停雲意坐對東風月向晨
題吴原博諭德醫俗亭
我家篁墩上絶類篔簹谷長憐此君淨不解砭予俗吴
君結亭子瀟洒延衆綠清吟答天籟塵鞅謝煩逐分明
食肉相兼此林下福齋居開墨本已覺幽韻足君才何
可當風采如植玉擬試國醫手坐遣元氣復江南渺煙
雨因之動遐矚汗青我終慙筍譜或能續
並蒂蓮和青谿學士韻四首
當時仙種出吴宫羅綺香生水殿風何似一尊文會樂
坐令千古俗緣空不須紈扇遮紅頰擬剪緋羅掛碧筒
勝賞此回應第一幾家殘綠漫叢叢
疑是雙娥下渚宫凌波微動一簾風霞翻疊縠湘裙重
月射連珠漢佩空樂隊臨池催羯鼓酒籌當席轉牙筒
竒觀欲藉丹青手貌取東軒錦繡叢
秋浦新聲欲換宫採菱歌徹藕花風小池漫擬江南樂
絶品能令冀北空娱賞酒憑螺當爵催妆詩遣鶴輸筒
主人蓮社真開約車馬屯門定幾叢
彷彿移根自蕊宫正宜吟賞對西風却憐多病身難出
未覺諸君酒易空詩愧才情翻蜀綺瘦餘肌骨等湘筒
明年倘帶看花福自挈壺觴坐繞叢
壽山陽沈廷獻處士八十
豆醅香裏洞仙謳春滿酡容雪滿頭淮上幾人同擊壤
海東今日又添籌家鄰節孝瞻徐子世業文章重隱侯
漫道慶源開八袠大椿曾擬八千秋
小飲于喬諭德家與曰川聯句
退直思乘半日閒(程)偶因高會誤躋攀(傳)蘇家斗酒真
需客(謝)謝氏諸郎更解顔(程)一醉隔宵非有約(傅)十年
鳴玉幸聯班(謝)相逢莫便騰歸騎(程)此意更深且未慳
(傅)
西城邂逅一尊同(傅)主客相忘有古風(程)春滿戶庭宫
柳近(謝)風清苑路市塵空(傅)醉呼席上燒紅燭(程)坐待
牆頭過碧筒(謝)為語詩奚莫相笑(傅)漏聲初殺禁垣東
(程)
候客兒童預掃門(謝)登堂忽已具盤飱(傅)一時談笑風
生麈(程)竟日淹留月到軒(謝)行止百年真有數(傳)醉醒
吾輩可無論(程)海天回首輕隂散(謝)猶有高情在掖垣
(傳)
壽襄城侯李公
綺席紛紛集玳簮中秋華旦喜重臨朱顔早帶封侯骨
素履長懸體國心閫外舊勞書太史郢中新曲奏佳音
相期不用金丹訣仙李根培雨露深
以雲裏帝城雙鳳闕雨中春樹萬人家為韻集
古十四絶為戶部白玢郎中題畫
落花飛絮正紛紛(鄭谷)半入江風半入雲(杜子美)最是一
年春好處(韓退之)碧山如畫又逢君(楊巨源)
清溪一道穿桃李(王維)汀畔數鷗閒不起(蘇廣文)日暮汀
洲一望時(寇平仲)城外青山如屋裏(王維)
臨穎美人在白帝(杜子美)日暮千峯轉迢遞(李郢)淡妆濃
抹總相宜(蘇子瞻)彩毫應染爐烟細(楊巨源)
偶逢樵者問山名(李端)天外三峯削不成(崔顥)日暮長
堤更回首(許渾)淡煙疎雨過高城(杜子美)
瓦溝銀竹曙翻江(馬祖常)浩唱庭花倒玉缸(劉貢父)山圍四
座畫圖出(黃山谷)時有白鶴飛来雙(歐陽公)
日色纔臨仙掌動(王維)王城曉日窺丹鳳(杜子美)笑問客
從何處来(賀知章)詞人解撰河清頌(杜子美)
一年最好是三月(韓渥)扁舟繫岸依林樾(蘇養直)百花原
頭望京師(王少伯)青龍夭矯盤雙闕(韋莊)
終日慽慽思羈旅(杜子美)曉來時有流鶯語(張泌)馬上誰
家白面郎(杜子美)沾衣欲濕杏花雨(僧日南)
馬足車塵到處通(薛逢)等閒桃李即争紅(陸龜蒙)花時未
免人来往(許渾)多少樓臺烟雨中(杜牧)
綠楊紅杏滿城春(楊巨源)水面魚遊不避人(王建)何處貌
將歸畫府(譚用之)濕雲如夢水如塵(崔魯)
遥看一處攅雲樹(王維)蜂蝶飛来過牆去(王駕)垂鞍不
鞚馬行遲(李從一)莫是長安行樂處(李頎)
春花不愁不爛漫(杜子美)早晩煙村碧江畔(譚用之)山水之
圖張賣時(杜子美)家無甔石輸百萬(同上)
家住紅蕖曲水濱(李義山)天晴宫柳暗長春(杜牧之)溪邊物
色宜圖畫(張泌)須就桃源問主人(宋邕)
酒幔高樓一百家(王建)春城無處不飛花(韓翊)孤舟明
日毘陵道(皇甫冉)且盡芳尊戀物華(杜子美)
次韻賀李若虛憲副得男
每見杭人問再三行臺秋日可生男椷題麟紱俄傳喜
慶乏犀錢却負慙從昔有聞仙李在繼今相属海榴堪
知君苦瘦常慳飲不道春来不盡酣
南京戶部尚書三山黃公哀輓
幸承恩渥許還山便遣悲聲徹帝關六袠光隂銷鶴筭
四朝勛業重鵷班歸装只有圖書刻遺像空留劒佩顔
名與慶源應不竭七閩流水共潺潺
送王公濟進士知丹徒縣
今年閏月秋聲早雨後凉風葉堪掃知君夙戒有行期
疋馬曉出東門道憶當與君識面時總角相看最相好
侍親同向錦官城壮志不畏連雲堡官舍比隣雞犬通
那似尋常覓梨棗陽春白雪漫賡酬黃卷青燈共探討
天涯回首各西東轆轆紅塵走蓬葆蹇予待詔金馬門
玄髮蕭然半將縞别君已經三十年忍不相逢一傾倒
喜君擢第千人中玉笋聯班幾才藻新陞忽綰丹徒章
白日恩光照晴昊人生離合苦難常屑屑何須掛懷抱
佳勝東南古潤州未說丹崖與瑶島虹月猶窺二米家
江山不共坡仙老行哉肯負平生心坐見居民樂魚稻
政成應遣簿書閒詩畫寧論武昌稿我病安能餞一杯
離愁欲絆離亭草重来有約峩廌冠不待平時考功考
送槐塘族孫濬之上舍南歸
今年喜子升辟廱一身遠逐南歸鴻堂上雙親壽且樂
正當月滿三秋中明年月色亦如此秋試文章勉吾子
槐塘相國世有人一經相傳取青紫丹桂花開金粟香
玉兔藥搗長生方高歌明日送子去多辦沙溪秋露觴
故侍御安城鍾公哀輓
烏府初持憲彤庭首抗章重淵思取日三伏遽飛霜結
舌人何擠捐軀獨可傷憑誰司國是空自沮臺綱北極
樞旋正前星色再揚褒忠光隧室誅佞榜朝堂未覺英
魂散偏憐慶澤長宸衷矜寡婦恩典及諸郎愧我生雖
後書公傳最詳正觀毛髮聳昌誦齒牙香漫爾編芸帙
無由奠桂漿青松碑石古白草墓臺荒肖像千金在懷
人一鑑亡感時歌楚些清淚欲浪浪
病中齋居兼謝西涯學士見過
倚榻蕭然不出門坐聽宫漏幾黃昏暑留巾襪齋心慣
病却茶瓜藥禁存竹簡有情時共閱楸枰無偶但空捫
故人秉燭能相訪踏破閒階碧蘚痕
次韻原博諭德
抱病經旬未入朝齋居秋思轉寥寥坐憐白日繩難擊
起望青山手可招夢繞川原疑脱騎瘦便風露愛聞蜩
詩壇故事誰先續倚席長慙郢上謠
楊中書應寧行卷(應寧祖居滇南其父徙居巴陵應寧又卜築京口)
十年供奉住京華幾處丘園入望賖夢遶啼鵑過六詔
心随征鴈落三巴卜居早續并州句歸路爭迎漢使槎
珍重板輿行處樂太平何地不宜家
題冀郎中墨牡丹
嫣然只是洛陽春水墨丹青總幻身花若有情應解笑
品題空自出詩人
瓊林侍宴次定西侯韻二首
臚唱三終扇影分口承天語下紅雲綵旗絢日春城見
玉漏含風午閣聞一代衣冠沾鎬宴九天星斗煥奎文
東風拂面恩如海不待宫壺已就醺
南宫春宴一番新首席還當柱國人蓮社賦詩曾倚馬
柳營傳檄舊分麟三公錫寵聯黃閣多士随班謝紫宸
共說得賢今最盛詞章千古陋隋陳
王司言儀賓園亭夜酌與李世賢學士李符卿
士欽聯句二首
一天凉雨及時来(傑)花有紅香菜有臺亭上正堪尋舊
約(程)簷前無復見飛埃當空霽月光逾燭(傑)貼水新荷
淺勝杯從此不勞遊别圃(璋)主人家世長三槐(傑)
主家亭館隔紅塵(傑)秉燭傳觴更可人(程)花影參差搖
綺席(璋)漏聲迢遞下嚴宸(程)庭涵秋意虫初響(傑)座挹
寒光兔欲馴(程)後會有期寧待約(璋)乘閒来處即佳辰
(程)
溪西竹屋卷為陳千戶賦
看竹何時徑出城溪西亭上濯塵纓青山入座真成畫
白鳥迎人似結盟風外懶便紗帽側雨前凉愛葛衣輕
頗聞地主能延客飲力何如阮步兵
奉寄宫保大司徒余公時總督北征
授鉞頻年向北陲又看殊錫下彤墀詔書疾置飛黃馬
喜色遙占太白旗寰海羣黎應徧德尚方新爵待班師
有臣文武天王聖聽奏周宣六月詩
木假山與李符卿士欽聯句二首
小朵飛来遠逼真(李)水漂沙嚙幾經春烟鬟拂樹隂長
合(程)土骨粘苔綠未勻醉客彎弓疑伏虎(李)畫工揮策
恐生麟江南何限雲根在(程)贏得詩人入夢頻(李)
鬼斧何年砥柱存(程)嶄然頭角手驚捫雨来迥帶烟嵐
色(李)日落常涵紫翠痕眼底一拳分太華(程)掌中三股
劈崑崙飲餘不作平原癖(李)咫尺仙槎認海門(程)
陳高士林亭和韻二首
每恨家居九陌東朝衫無地引清風關心漏待三更月
障眼塵飛一丈紅勝境忽疑仙島近好懷先遣俗緣空
彈碁㵸茗兼題句不覺西亭日過中
偶過琳館繫情頻似結烟霞未了因塵世苦難逢笑口
仙家誰可著吟身綠隂匝地全消暑紅藥翻階已後春
載酒重来先訂約歌童還解識詞人
松月圖為陳高士題
綠釵搖影見分毫露下空庭月正高禮罷夜壇頻側耳
一天凉籟洒秋濤
遊王司言國賓郊園
風逗黃雲漲麥川井分新綠繞瓜田童穿牆缺携壺到
客趁堂虛借榻眠樂憩午隂憐困馬預傳秋律愛鳴蟬
城樓咫尺忘歸晩多少詩情落照邊
予馬與司言之馬既脱羈靮遂相情好於綠隂
青草間有感而作
綠柳郊園百畝長兩駒初脫紫遊韁翻身顧影交相惜
駢耳嘶風喜欲狂渾似弟兄聯伯仲不須牝牡辨驪黃
何人駑驥能相挈為寫薰風苜蓿場
避暑李符臺宅
擬逃炎暑向誰家鬱鬱槐隂舊相衙厭客任人譏褦襶
借眠容我鬢鬖髿江南水竹空勞夢天上星河欲泛槎
可是春杯冰盌客也期来此共茶瓜
司言儀賓邀賞蓮不赴
正坐郊遊困宿酲更申花約了餘情病軀不帶看花分
聊助澆花酒一&KR0902;
雨餘凉思繞芳叢行令還應折翠筒勝賞未容多客預
一枝原號状元紅(聞張啓昭諭德在生故及之)
送沈良臣知歸德
雙旌搖拂薊門秋已覺先聲滿宗州甲榜自稱前進士
專城人羡古諸侯金鳬香瀉離筵酒彩鷁光生客路舟
入境為君先送喜如雲嘉榖徧田疇
立秋前二日遊溪西竹屋馬上次同遊者韻
溪上林亭待客遊茶瓜今日定淹留馬驚小雨還成霽
蟬咽薰風已報秋沙路散行迷遠近水禽貪浴自沉浮
望中早覺西山好十里嵐光翠欲流
久約溪西看竹来雨中騎馬到池臺鷗邊水濯塵光去
鳥外天随眼界回逃暑静便沙岸柳借眼慵掃石林苔
病身欵客仍供酒轉覺陳遵是俊才
送太學生殷質南還
殷家少子真白眉業精小戴無荒嬉尋師過淛不憚遠
角藝南京常數竒成均正值收材日羡子束書偕計入
司成教法嚴如霜六館鴈行分甲乙暑雨吹風塵不飛
諸生有恩容暫歸離亭一尊柳隂重插河雙槳浪痕肥
君家兄弟子出色好取明經發先德捷報他時會有期
坊表巍巍碧山側
飲靈藏寺
七姊妹花開已空繞闌猶幸有葵紅坐中便起烟霞癖
門外那知市井通深院影回三殿日小亭凉入四窗風
一尊蓮社新開約莫厭頻来問遠公
又次壁上舊韻
不知支遁在東林咫尺園亭負賞心上界雨餘花似錦
南来舟澁酒如金人從廬阜開新社詩與唐風續正音
自愧濯纓無處所靈源何日許相尋
飲司言儀賓園亭限韻
雅意寧須錦步圍亂荷如草緣菲菲花前喜聽江南弄
醉後須拚月下歸縱步繞叢嫌竹粉露眠當逕借苔衣
誰行酒令嚴如許交錯觥籌總不違
和石城學士韻送餘姚賈尹宗錫南還
城東開宴送離人笑語風生滿座春賈父政聲今卓異
右軍詞翰幾清真倡酬句與花争發去住情随酒共親
召命有期登憲府姓名先已達嚴宸
盛子昭小景
風起長松鶴未還兩翁身似水雲閒一襟古意無因瀉
童子携琴正過山
司言儀賓府賞蓮二首
欲洗新妆渴有餘偶然凉雨落階除圓盤走玉青無頼
疊瓣凝香畫不如詞客擬將筩注酒主人何羡井投車
炎光一掃都成趣細拂苔牆盡意書
亭亭玉立晩風餘萬種塵緣已盡除錦向天孫分大巧
色從魔女悟真如病身為爾新開飲賞約憑誰更下車
競與花神留好句手扳荷葉任情書
題陳邦濟小景
鳥外連峯認蜀鄉鷗邊新水似清湘山行尚絜圖書譜
野坐渾勝吏隠堂随地塵埃慙馬癖及時紅紫笑蜂狂
燕酤不說郫筒飲何日相期為洗觴
篁墩文集卷七十八
