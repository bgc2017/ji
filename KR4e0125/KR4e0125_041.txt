篁墩文集卷四十一明程敏政撰
行狀
資德大夫正治上卿南京兵部尚書兼大理寺
卿贈太子少保諡襄毅程公事狀
公諱信字彦實世為徽州休寧人其先有諱元譚者東
晉時為新安太守有惠政受代為民所請留因賜第郡
之篁墩子孫家焉其後有諱靈洗者嘗起兵禦侯景之
亂梁陳間屢立戰功贈鎮西將軍開府儀同三司諡忠
壯廟食於徽靈洗十四世孫澐唐御史中丞歙州都知
兵馬使子南節居休寧陪郭公所自出也初忠壯五世
孫大辨唐六合令北徙中山博野再遷河南九世曰琳
宋太師中書令諡文簡曰珦太中大夫是生明道伊川
兩夫子靖康末子孫俱從南渡居池州曰祉仕為休寧
尉遂與陪郭同居且相擇繼故休寧之程實兩夫子之
正系祉弟榮秀元江浙儒學提舉生文貴饒州路德興
縣銅冶場提領文貴生社至正末用薦為承奉班
都知不赴生二子長吉輔公之曾祖也妣吳氏次
國勝從太祖皇帝起兵官至萬戸死節於偽漢追
封安定伯累贈開國輔運推誠宣力武臣榮禄大
夫柱國加封安定侯諡忠愍廟食康郎山事見實
錄祖社壽洪武末被詿誤謫河間父晟俱以公貴
贈資政大夫兵部尚書兼大理寺卿祖妣汪氏妣
張氏俱贈夫人公以永樂丁酉閏五月十六日生
於河間里第生時大雨雷電既誕而晴乃正午也
祖府君異之少長遣遊鄉校英悟過人入為邑庠
生授周易時監察御史寧國程富提畿北學政得
公文驚曰北方乃有此子移檄列郡以勖諸生正
統辛酉舉順天府鄉試壬戌中禮部會試比廷試
賜進士出身時年二十有六觀政之暇遍讀諸經
皆成誦乙丑十月詔遴選六科官著其令曰行止
端莊人物豐偉語言正當學識優長吏部閱諸進
士而以公一人名上授吏科給事中丙寅二月以
父憂去六月繼有祖父之憂喪祭盡禮不用浮屠
法戊辰九月服闋復任己巳七月英宗皇帝親征
北敵公與廷臣上疏諫止不報而土木師潰九月
景皇帝即位公與言官上疏劾兵將扈從者失律
敗事詔追罪首禍及其黨與命公籍錄中官王振
家事竣公以國兵新敗之餘宜得人才為用乃上
疏薦除名大理卿薛瑄等數人皆下詔徵用之十
月北敵遂犯京師時中外戒嚴廷臣薦公及戸科
給事王竑諳軍事詔公分守西城竑分守北城各
賜璽書有事與中外重臣協議而行公上言五事
曰新號令以振軍威募勇敢以備警急召勤王以
遏南侵設武備以防内變養銳氣以備戰守詔所
司即日議行時敵帥額森方自西山一帶進薄都
城都督孫鏜禦之失利欲領餘衆入城監軍中官
向義請納之公持不可曰朝廷掃國兵而授之鏜
今小不利趣之使戰則鏜必效死納之則敵勢益
張人心益危非計之得因入疏言之詔勿納鏜而
敵勢漸逼公自城上督諸軍以火鎗礟石鼓譟為
鏜援敵乃引去京師解嚴景泰紀元四月充副使
持節冊封蜀府華陽王妃歸途適畿内荒歉民流
移相屬上疏言畿郡安則京師安請發官廪四出
賑貸仍著令撫民官以民流之多寡議罪責又河
間縣因兵後罷學官生徒併于府學非便宜復學
育材以見朝廷投戈講藝之美皆見采納英宗還
自敵中方議奉迎禮未决有龔千戸者投密書於
學士高穀之家言禮宜從厚語漸聞衆相顧未敢
發公曰武臣尚知禮而大臣乃持之不言諫官又
不言之朝廷無人矣乃要同列具疏言之有旨取
其書以入雖留中不下而一時正論藉之以伸九
月陞本科左給事中辛未九月公以英廟還自北
狩居南宫而朝廷闕朝謁之禮天象屡變上中興
固本十事曰敬天求賢納諫謹災節用詳刑選將
練兵尚儉隆師反覆數千言皆切當世務而敬天
一事則請景帝隆孝友之實以答天心之仁愛聞
者壯之壬申春多雪恒陰公復上修君德慎刑獄
蘇民困三事而銓曹除拜有未善者言之尤力時
公雅負公輔之望臺部闕員多進擬而廷議復以
宣府遼東兩鎮邊餉為重請增右參政兩人督其
事吏部尚書何文淵具公與兵科都給事中葉盛
名詔以公為山東葉為山西士論盖不滿焉公至
遼東時巡撫都御史寇深已得請倉官吏卒盜糧
石以上者處死又造新斛視舊加二尺使人付公
俾鉤考之公曰使彼真盜雖斗殺之不䘏但今故
為此加斛以置之死地豈情也哉取諸舊斛而校
之曰以是入以是出雖朝廷有問當以是對取諸
新斛立碎而火之癸酉四月以祖母夫人汪氏憂
去乙亥七月服闋十月改四川丙子四月抵任分
巡所至問民疾苦不憚險遠八月提調鄉試防範
周密人言不興時提督兵備刑部侍郎羅綺檄公
總理松潘邊儲進攻大姓夷寇破其黑虎三捷諸
寨會天順丁丑英廟復位公奉表入賀時方錄景
泰間上言之人乃留公為太僕卿公閱舊牘見諸
衛歲耗馬不可勝計而著令月兩笞其主者計馬
耗多而一時併之勢難乃召與約月出一馬則官可
免笞而馬漸以增時馬政久廢朋言蝟興三營大將
石亨孫鏜曹欽聯疏入言太僕急徵諸衞馬非便請
以其事隸兵部從之公曰如此則為不得其職矣即
移文言太僕職專馬政而高廟有旨馬數不許人知
今日隸兵部使馬之增耗太僕不得與聞脱有警而
馬不給則孰任其職願明示為著令兵部懼以為言
詔復其事歸太僕時公方起廢居官不三月即與權
貴論事廷論韙之戊寅四月陞都察院左僉都御史
仍食三品禄巡撫遼東召至文華殿顧問良久道及
邊事命公與内外守臣協和行事公頓首奉命先是
用曹石言罷天下巡撫官兵民皆不便英廟乃命學
士李賢尚書王翺舉堪任者得李秉白圭王宇等及
公而一時號稱得人遼東守將海寧伯董興聯姻曹
氏公一切裁之以正興嚴憚之又造戰車千輛以備
攻守剏義倉九行贖罪法入粟以備凶荒設月輪簿
以革科斂置牌號以察奸細號令一新己夘三月因
得風濕之疾焉都指揮使夏霖治遼東多不法而與董
興相結納分巡按察僉事胡鼎按其罪四十事公以狀
聞詔中官及錦衣衞帥郭英往逮霖而籍之霖遣人逆
賂於道英等遂奏霖事半虚實霖坐貪婪及私交外邦
降三級謫廣西而都御史寇深併劾公聽外臺官言煩
凟聖聰英廟不之罪也尋以公覆奏不肯引咎徵還下
詔獄庚辰正月調南京太僕少卿南京太僕治滁州事
簡多暇公日與滁人遊瑯琊諸山尋王元之歐陽公遺
蹟吟嘯其間若將終身辛巳刑部闕佐貳英宗與輔臣
論人材及公輔臣因言公性直不阿宜在法司英廟以
為然四月召還陞刑部右侍郎公自守益篤凡事必從
公又以刑繫民命之大者取大明律條分目析為律學
指掌一編隨以自益七月曹欽敗董興流廣西時大獄
多付錦衣鎮撫司然事有相涉者公未始不與之反復
開諭務從平恕又以戒飭諸屬司毋觀望以出入人罪
由是諸屬司以忤錦衣而擯者甚多甲申正月母夫人
張氏卒京師公扶柩還河間朝廷遣官諭祭營葬成化
紀元有事於西廣四川今上皇帝詔起復公為兵部右
侍郎公上疏固辭不允丙戌復有事於陜西荆襄奏牘
山委日不暇給時尚書缺員公獨任之區畫邊事如在
目中舉劾將帥皆當人意朝廷倚重邊閫畏服若修馬
政舉將材以待四方之用皆至今行之十月陞本部左
侍郎時公舊疾作輟不時弗良於行移告家居十一月
詔公起力疾視事暫免常朝賜一子入太學初四川貴
州山都掌蠻據大壩山箐之險叛服不常兩鎮守將勢
不相下朝議遣近侍憲臣各一人往督戰而兵科給事
中秦崇御史吴㻞至軍不久還言諸蠻已靖詔各進禄
二級未幾諸蠻復出破合江以上九縣勢益猖獗公覆
奏劾兩鎮守將稍及崇㻞上雖寬宥而兩人者心銜之
丁亥六月邊報益急上用廷議進公兵部尚書提督軍
務與襄城伯李瑾發川廣雲貴蕃漢兵討之賜白金綵
幣金織麒麟衣一襲以行公至永寧分大軍為三道自
督之以入金鵝池而分四川軍由戎縣貴州軍由芒部
雲南軍由普市入授以方略期四路俱會大壩兵及李
子關渡船鋪賊恃險拒敵飛梭下礧如雨諸軍以神銃
勁弩却之攀厓而上順風舉火焚其龍背豹尾二寨賊
退保大壩而貴州軍已掎其後四川雲南軍已攻其左
右驚顧四散不支連破二十餘寨獲銅鼓數十斬獲五
千級生禽二千人餘賊復走入天井水磨二洞洞竅幽
暗不可入公命諸軍以土石窒其門圍守月餘賊死洞
中臭聞十餘里公又陰察九姓土獠之附於賊者還師
撲之不踰年都掌悉平兩捷聞賜勑奬諭甚至公復請
移瀘州衛於渡船鋪以控諸蠻分裂都掌故地隷永寧
芒部易大壩為太平川立長官司以轄熟夷時公營大
壩餘兩月淫雨不時瘴癘薦興舊疾益甚凱旋上大悅
賜綵幣四表裏金織麒麟衣一襲白金五十兩及羊酒
以勞進兼大理寺卿時崇方掌兵科負宿憾而㻞已外
補紀功御史方漢適與公争坐有隙遂相與構公未盡
殄賊及多上首功諸事賴上聖明置不問而言者弗知
也多以為說公不與辨凡四疏告病請老上俱不允褒
諭有加曰卿年未老當勉力效用不允休致曰朕以卿
功能方隆委任未可就閒且卿才堪任用不允歸老既
有疾待調理痊可理事最後公移文住常禄弗支上亦
不允戊子十一月命公入侍經筵辛夘春上以雨雪不
降將詣山川壇致禱令羣臣條陳闕失公上言兵事可
更張者四兵弊可伸理者五大約謂當今在外惟延綏
兩廣無歲無擄劫之患而捷屢聞於朝堂賀屢稱於軒
陛四方流民悉聚荆襄此大可憂也而不求規畫之良
以為經久之策在内惟京營乃天子六師所以居重馭
輕而四方有事恒病其不純而困於不足凡此皆宜更
張之大者兵弊五事亦皆連類引喻誦而知其是非所
在詔下兵部一時任事者難之盖未幾而復有事於三
方悉如公言雖在告朝廷有所賞賚多即賜其家又遣
太醫診視疾漸瘳是歲九月復用廷議詔改公南京參
贊機務特免公入謝陛辭又特給人扶上面諭而遣之
公至南京上章謝恩有願上興文事修武備永垂宗社
之規親君子遠小人協副天人之願之語時營衞官多
老不任事及貪縦者公悉汰之諸約束悉循其舊而亦
未嘗小屈己以徇人壬辰彗出軒轅公與守備六卿合
議得興利除害三十餘事具疏以聞且言給事中王徽
等以言事謫官久乞召還以奬直言詔議行之應城伯
孫繼先在南京多不法會事覺未決有詔下公多請貰
之者公執筆憤然曰侯伯乃武臣領袖懲一戒百正在
於此遂盡發其貪尅諸事繼先坐免黨與皆謫戍嶺表
軍府肅然癸巳七月公六載考績詔免公赴闕甲午舊
恙復作懇辭機務上重違公請賜勑還鄉曰卿其勉進
藥食用臻康寧疾若脱然去體其勿久安於家明年公
還休寧里第日與鄉人耆舊倘徉山水間飲燕為樂戊
戌七月喪其季子時長子敏政方侍皇太子講讀懼公
憂傷請歸省詔馳驛慰公侍饍兩月公飲食起居如常
且趣敏政還朝曰吾不能報國厚恩汝當勉力勿戀戀
於此己亥五月忽因吐致疾轉為風痰既差而復者三
竟不起時九月二十七日辰時也享年六十有三有司
以訃聞上悼惜詔贈太子少保諡曰襄毅遣使諭祭於
家命官督有司治葬事詔臨壙復賜祭焉公體貌魁梧
德性剛果以氣度雄天下見者知為偉人為進士時嘗
以事詣内閣大學士楊文定公見而竒之與論鄉郡人
品高下應答如流確有定見曰遠到之器也善自保重
為諫官知無不言言必達大體而不矯激以為名歴官
中外更十有三任凡三十餘年獨立無朋而不以人言
少變佐兩藩及法司皆以敬正輔其長官不隠忍坐視
以為賢識見明敏凡朝廷有大事衆未決白者數語之
間犂然愜當如北敵潛伏黃河套中歲為西患輔臣有
請興十萬之師以大同守將楊信為總制搜𠞰之公力
言河套地曠遠無水草興師十萬則餽運者加倍自古
禦戎來者拒之去者弗追此不易之法而楊信亦止請
將三萬人巡邊禦敵公曰此大舉繫國勢之強弱以三
萬人搜套則少巡邊則多盖關陜連歲受兵今此之往
勝形未具而先自困豈謀國之道衆服公言卒與二萬
人以巡邊為名而罷搜套之議掌兩京兵政及典征伐
皆有成績不辭任怨而尤識治體有大臣之風在川貴
也勑許便宜爵賞生殺迄成功而不爵一人不殺一人
同事者以為言公曰刑賞人主之大柄恐閫外事不集
而假之人若幸而事集又竊弄之豈人臣之福其在南
京也守備者多欲受訴牒預錢穀有司之事公力止之
曰守備機務所以謹非常若事事預聞乃古者宰相之
職非朝廷意惟性嫉惡太甚每曰論事必湏先别是非
論人必湏先别小人君子人有善樂道之如己出有過
面斥之不少恕而中則實無芥蔕亦無後言常慕宋張
詠之為人誦詠之言願斬丁謂以謝天下然後斬詠以
謝謂以為真丈夫語然招謗取忌率由於此惟相處久
而相知深者乃稱其忠勇亮直可方古人既退居里第
聞四方有警或時政闕失憂形於色甚至撫几扼腕自
號晴洲釣者以寓願治之意事親最孝少時嘗力耕以
為養既仕而喪父竭力以奉母居憂廬於墓左有野蠶
成繭及芝産其旁寡嗜好而喜播植凡花卉羽毛法書
名畫一不挂目教子弟嚴而有法不少假借弟佲累從
征伐歴官瀋陽中屯衞指揮僉事克自立而諸子皆業
儒不習紈綺之態待内外親族恩義兼盡拳拳以虧體
辱親為戒嘗於先塋之旁置田五百畝為義莊以贍親
族之孤貧者遇故人子尤矜恤之振拔惟恐弗及好學
至老不懈後生之進謁者必以經學相詰難詩文字畫
皆不經意而雄渾方整可傳類其為人凡著述多不畜
藁其出於諸子之所輯錄者有容軒稿尹東稿南征錄
晴洲集康寧窩藁若干卷藏於家配林氏處士頎之女
佐公起家有德有儀累封夫人子男三人長敏政成化
丙戌進士及第授翰林編修陞侍講今為左春坊左諭
德次敏德太學生次敏行邑庠生早世女一人許聘忠
義前衞指揮子凌雲漢孫男三人長壎次圻次塏孫女
三人俱幼嗚呼若公易直之行確實之學剛介之操明
決之才折衝禦侮之功愛君憂國之志始終不渝可為
一代之人豪矣而不躋中夀遽至弗作此終天之慟也
敏政將請於朝奔喪而歸奉窆於休寧縣東南三里許
南山之原伏惟閣下通家厚契最號知公敢以平生履
歴求次為狀請銘於當代立言之君子惟是苫塊之餘
言不能成章身不能為禮倘蒙矜恤而賜之不拒其為
幸會沒齒難忘伏楮怳然號慟而已
故嘉議大夫詹事府詹事兼翰林院侍讀學士
贈禮部右侍郎陸公行狀
曾祖朝宗故不仕妣張氏
祖淵故南樂縣儒學教諭贈南京戶部郎中
妣李氏封太宜人
父愷故南京吏部郎中終戶部郎中妣徐氏
贈宜人繼蕭氏封宜人
公諱簡字廉伯一字敬行其先本唐相宣公之後自浙
來居常之武進元季有曰富者以其子朝宗後表弟金
彦名氏遂仍其姓金氏之族實賴以昌公曾祖也教諭
公起國學授奉化訓導終於南樂為名師儒有子四人
其長郎中公起正統乙丑進士授吏部主事終於戶部
敡歴兩京為時聞人其次愷賢而有文不樂任事又其
次悌天順庚辰進士刑部主事至公益大顯甲科有司
為表其里曰叢桂坊云公在娠彌月徐宜人夢吞絳桃
覺而生公於奉化學舍生甫六七歲聰穎出類為竒對
語意犖犖聞者知其不凡郎中公與故吏部尚書莆田
陳公俊同僚因遣從學居數月陳公辭曰公子異才吾
不能為若師也遣歸入郡庠為諸生而講於諸父天才
駿發若不可制復從郎中公於京師遭徐宜人之喪扶
襯南歸自郡城及河七十里徒跣號泣足破流血不自
知觀者益竒公雖少年而操行不可及成化紀元服闋
舉南畿鄉試第一人明年上禮部大為尚書姚文敏公
所鑒賞廷試中一甲第三人賜進士及第始奏復其姓
授翰林院編修與修英宗皇帝實錄年才二十有五是
歲刑部公卒於京邸公憫其幼子弱女移疾乞恩護其
喪歸葬居家三年不出其學益宏以粹而郎中公得謝
養母促公北上時憲宗皇帝垂意稽古禮文之事命館
閣儒臣重勘朱子綱目以其暇日應制賦詩無虛月公
所進多稱旨亦數被賜賚未幾詔取宋元兩代史續綱
目遴選史官十四人公在選中總裁少保彭文憲公一
以元史付公元史修於國初僅七月而成事多舛複公
芟繁撮要決疑闡隠為力最多以九載考績陞侍講丁
酉春續編成陞右春坊右諭德今上在春宫講讀官八
人公與其一庚子同考順天府鄉試癸邜丁郎中憂襄
事已即闔門謝客城南有地龍臯公治别墅讀書其中
自號龍臯子而題其常所居曰治齋大事纂述以箴訛
補罅為己任宋季元兵攻城時刺史姚訔等九人死其
難未秩祀典公言有司立忠義祠以祀之又以蘇文忠
公卒於常亦欲立祠不果值憲宗皇帝上賓詔徵公入
修實錄至則上巳嗣登大寳以公輔導舊臣陞右春坊
右庶子兼翰林院侍讀充經筵官又命公等四人日直
便殿侍講讀凡五閱寒暑實錄成陞詹事府少詹事兼
翰林院侍講學士時玉牒久未編纂復命公領之癸丑
春主考禮部會試甲寅上念公等侍從之勞特陞公詹
事府詹事兼翰林院侍讀學士眷注方隆而公夀不少
逮惜哉公天才超邁姿貌秀偉若不堪世故而事事精
敏絶人然未嘗以是自侈惓惓於節行其輔儲極奉經
帷長史局必盡心力正講之餘多寓諷諫開陳治體啓
導天聰聞者為之竦動實錄垂成而十館所修不能歸
一公等四人受委總勘彪分彙次始克成編主考兩試
得人為多至於議禮論事必歸於至當有所不合正色
昌言雖賁育莫能奪其平居藴藉渾然不自表著與人
交緩急周至尤樂汲引後進觴奕笑談終夕忘倦為詩
文力追古作縝密峻潔一字不苟求者屨滿戶外而得
其篇章者不啻什一得者如獲至寳不得者恍然如有
所失其見重於世如此而公每致力於諸經手自校勘
至疾革猶朱墨不離左右充其所得直將以畏天命悲
人窮而位不足以究所施功不足以罄所藴其所就者
言論述作而已公卒以弘治乙夘正月八日年止五十
有四聞者無問識與不識皆唏嘘悼惜曰天之生賢不
為無意而卒止於此乎訃聞有司據典禮上請遣官營
葬諭祭其家久之獲贈禮部右侍郎亦出特恩云公娶
同邑池氏承事郎敬之女贈宜人先公十九年卒繼鳳
陽姚氏南京府軍衛千戶福之女封宜人亦先公兩月
卒子男八人長含章郡庠生池出次奎章側出次巽章
姚出次敬章表章煥章九章有章俱側出女四人長適
國子生同邑楊增次適郡庠生宜興邵天和次在室次
早喪俱池氏出公所著治齋集數百卷未及詮次予與
公同舉進士入翰林公長予二歲予兄事之盖三十有
一年於今矣而公所以玉我砭我者備至壬子之夏予
蒙恩昭雪入朝情好益篤方期晚境劘勵少免悔尤而
公遂抱疾矣予日夕視公見其貌雖癯而言動如常借
書論文手札盈几屬纊前夕猶有一東召醫問疾而孰
意其遂至不起也哉公子含章奔喪至京慟哭向予以
狀為請又致公弟節所撰事行一通俾予次之顧予與
公交承之雅誼同骨肉每一執筆哽咽難勝而公發引
有期義不容己乃掇拾如右以授含章俾請銘於當代
立言君子謹狀
英國太夫人吴氏行狀
太夫人諱悟成姓吴氏太原陽曲人其先世號多積善
至處士諱珍者尤伈伈謹飭有士人之風娶沈氏生太
夫人容德具備兩夫婦恒相語曰是女不凡異日必當
顯吾家者稍長里人多以委禽至處士一弗之許也故
太師定興張忠烈王之元配李夫人多疾内政無所歸
一子勲尉忠亦生而不慧忠烈憂之乃禮致太夫人於
吴氏太夫人來歸實忠烈以舊勲位台輔議軍國夙夜
在公不得顧其私凡一切家務皆太夫人綜之無斁事
無違禮太夫人不逮事其舅河間忠武王事其姑河間
王夫人手自烹餁奉養備至務得其懽心歲時相祀率
諸婦潔豆登無敢肆忠烈與其弟文安忠禧侯裕國勇
襄公極友愛而太夫人處其娣姒亦雍睦無間言李夫
人三女仁廟冊其仲為貴妃其孟適黔國公沐斌其季
適清平伯吴英太夫人每輔以善道勸之女紅而謹禮
之譽聞中外忠烈死正統己巳之難太夫人一子懋方
九齡朝廷褒忠命嗣公爵太夫人既擇師訓之又恒以
先世忠貞諭之以是嗣公德器駿發克底於成天順癸
未冬賜誥封英國太夫人有淑善之積益隆夀祉之褒
太夫人性仁厚有遠識念勲尉忠無子命以庶長孫為
之後雖處勲戚極盛之地喜謙約樂施予旁逮羣族下
撫臧獲恩義有加不事侈大勲戚家率相語以為可法
弘治乙夘五月四日忽一疾不起享年八十有二距生
永樂甲午九月十日訃聞上遣中貴人賜寳鏹二萬貫
為賻命禮部諭祭工部治葬事别給齋糧米五十石麻
布五十疋尋復令禮部加祭五壇皆前此未有者盖特
恩云太夫人子一人即懋今太師兼太子太師嗣英國
公掌中軍都督府事總五軍兵營監修國史知經筵事
女一人適太師兼太子太師保國公朱永孫子七人曰
欽勲尉曰鎡曰銘錦衣衛百戶曰銳曰鋼曰鎮曰鉉孫
女三人長適永順伯薛勲次適安昌伯錢承宗次早世
曾孫子五人曰嶽曰㠐曰端曰崇曰巖曾孫女一人尚
幼惟太夫人以和淑真懿之德享耄耋康裕之福而有
嗣公為之子歷事三朝淳愿忠勤入贊廟謨出典師旅
巋然世臣之冠而太夫人榮養褒卹兩極其至是亦可
以無憾矣抑又聞弘治癸丑太夫人夀躋八十初度之
辰傾朝縉紳舉酒相慶即席之際有鶴盤空而下躍入
前席飲啄自如咸驚歎以為太夫人夀徵而嗣公孝誠
之所感也暨太夫人捐館之明日是鶴亦悲鳴不食而
斃異哉古傳記所稱羽化蛻骨之事殆近之歟嗣公以
太夫人卒之年某月某日奉窆盧溝橋西南連三岡之
原祔於忠烈王之兆將請銘於當代巨公而以狀為託
顧予不肖於經帷史局皆獲從嗣公之後於太夫人夀
筵燕喜之作屢嘗執筆而况考德述行之舉將恃之以
備采擇而可以不文辭哉是用掇拾如右以復於嗣公
謹狀
篁墩文集卷四十一
