篁墩文集卷七十二明程敏政撰
詩
閻文振方伯王景端都閫諸公邀餞靈隠寺
錢塘門外日初紅萬頃湖光一鏡空白塔蒼松山向背
畫船垂柳路西東放生字認唐遺碣行在名傳宋故宫
弔古有情詩不逮一林啼鳥自春風
飛來峰下舊祗園勝覽平生第一番方丈雲深疑伏虎
洞門風冷罷呼猿天開畫史丹青筆水雜遊人語笑喧
相對東皇須盡醉一時那得聚高軒
偃蓋松間載酒行才驚飄泊過清明五年别向兹山會
兩月春無此日晴石古誰參圓澤偈井湮猶帶葛洪名
酒酣又是分携處情比江潮晩未平
胡文恭僉憲邀遊西湖次張天錫湖船舊韻
湖上來尋一日歡春風消得旅懷寬玉壺載酒隨山住
銀甲彈箏隔水看花雨上瞻三竺遠松雲高拂兩峰寒
忘情潦倒沙鷗社相好平生幾豸冠
馬嵬八景次韻為閻方伯賦
槐里西來一故城亂離曾列幾屯營千家已託英雄庇
百戰誰爭豎子名夕照有情山戍改東流無限野塘平
關中此日今蕃盛贏得荒基蔓草生右馬嵬故壘
不思初政戮家姬坐遣胡雛犯洛師野鹿已招三鎮亂
青螺剛濟一身危冰消珠翠汗新壤雲暗金湯失舊貲
萬古持盈堪作戒開元全盛幾多時右楊妃荒塚
誰從坡下鑿重淵觱沸開成兩玉泉根蝕雲蘿常脉脉
影涵風篠共涓涓旱時幾藉龍功普跑處疑存虎跡圓
能遣菜根滋味好千金一㰱敢爭妍右地湧雙泉
玉趾青毛遍石田名傳豐本自何年生憐蔬甲踰兼味
日課園丁獲幾錢星列一籩春薦廟雨翻雙剪夜登筵
品供十八思賢輔肉食令人倍赧然右園栽叢韭
勝地猶存姓屢更淡烟荒草沒秋城主家西逐秦雲散
僧錫東隨渭水傾天靳寳花誰伏虎枝空仙李不聞鶯
惟餘一片長安月夜夜相臨似有情右金城古跡
寳坊高處地幽偏鐘響常疑落半天旅次喚醒塵土夢
上方驚散海雲眠紗籠客誚非時飯錫杖僧開午夜禪
看院鶴鳴如應答一聲聲出薜蘿烟右寳刹晨鐘
萋萋芳草綠如烟鳥外長空澹欲連路闢裙腰時隠隠
風翻書帶亦芊芊川光遠襯桃如笑野色平分柳未眠
南浦一番春又别王孫歸興繞吟邊右西原春意
社公祠處百家同疊鼓鳴簫爼豆豐千載力田嘉漢詔
六經敦本說豳風雞鳴犬吠聞宵警女饁男耕畢歲功
無吏索錢官稅足相逢莫放酒杯空右南畝秋成
左時翊大參約出清波門飲石屋寺遂至水籥
烟霞二祠次李若虚憲副韻四首
山行隨處酒旗斜風逼輕隂水漾沙抱岫嵐光疑失路
出牆春色喜逢花武林佳勝當三月文苑風流會一家
此别相思重廻首迢迢清夢隔京華
何代龍潛屋後峰塹崖穿破碧重重風雲變化應難測
頭角崢嶸豈易逢新度開山祗樹繞舊遊題字薜蘿封
竒觀一日忘歸晩側耳高城已暮鐘
何處令人俗可醫偶穿脩竹赴幽期水從鬼窟鳴雙玉
山自靈峰轉一枝便覺管弦聲涴耳共隨猿鳥立移時
顚崖象石常相近幻色潮音兩鬭竒
入山無處覓新茶深洞翻疑散寶花何代神功初闢地
一時僧梵偶成家上方坐見潮生浦歸路誰看樹隔霞
春盡江南驚暴熱擬將紈扇拂輕紗
鍾馗騎驢圖為周可大憲使賦
隂風蕭蕭吹髮寒老馗夜踏山雨殘恨生不作中執法
誓死肯負唐衣冠驪山梦破一回首上帝毋煩六丁走
魑魅都歸鞭策中嬴得騎驢袖雙手
歙西許良慶自號松谷相會武林求予詩
歙西有佳境老翠薄青冥力受風霜飽心知歲月經竹
梅同晩節蒲柳媿先零何日開新社相隨共斸苓
陳德脩太守自金華寄雪窩詩索和
蕞爾無餘地翛然絶點塵間情眞却掃爽氣欲侵人晝
迥雲生座宵空月照隣為言公暇日誰與和陽春
張廷芳李若虛二憲副及江廷諸憲僉約遊西
湖左時翊大參後至得聯句十首時成化癸
夘三月三日也
東風吹雨下湖船(程)良會今朝豈偶然(江)烟景可人非
為酒(張)春光隨地不論錢(李)數聲啼鳥蘇堤外(左)幾樹
垂楊岳廟前(程)滿眼詩情吟不盡(江)孤山祠下酹三賢
(張)
烟景霏霏入暮春(江)賞春多是宦遊人(張)野鳬狎客隨
舟遠(李)江燕穿花送酒頻(左)雅會不須歌舞溷(程)竒觀
絶勝畫圖新(江)六橋過盡重回首(張)久駐湖邊我未嗔
(李)
十里湖山入望遥(張)可堪野色故人撩(李)樓臺隠顯午
烟淡(左)鵝鴨浮沉春水嬌(程)撫景無詩憐我拙(江)追歡
有樂是誰招(張)東風更有重來日(李)莫待濃隂翳斷橋
(左歌時有小舟載二童故詩及之)
來往遊人不避舟(李)鏡天空闊雨初收(左)桃花向我如
相笑(程)竹葉浮君可自由(江)山外有山深見寺(張)客邊
逢客一登樓(李)唱酬遮莫歸鴉盡(左)三竺峰前更小留
(程)
公家事了獨來遲(左)一笑相尋本有期(程)湖上風光春
最好(江)雨中詩景晩尤竒(張)隣舟愛客供鮮鯽(李)古寺
尋僧問紫芝(左)多謝故人頻餉我(程)可堪明日又分岐
(江)
山當佳處啓船扉(程)喚酒催詩思欲飛(江)狼藉醉中長
短句(張)闌珊春後裌綿衣(李)忘機鷗鷺隨冠蓋(左)浪跡
鵷鸞負蕨薇(程)後會未涯情未已(江)恨中誰道故人稀
(張)
西湖春水暖溶溶(江)美景佳賓豈易逢(張)遊到南屏船
駐久(李)坐忘東道酒行重(左)高城迢逓烟鐘晚(程)遠浦
參差雨樹濃(江)劇飲不須修禊事(張)會稽何地覓遺蹤
(李)
主客同舟西復東(張)花邊烟雨柳邊風(李)謫仙先我詩
層出(左)禊飲憑誰酒易空(程)青雀渡頭春樹暗(江)白鷗
沙外晩潮通(張)相看此地情無極(李)弔古還尋放鶴翁
(左)
湖上風烟三月三(李)湖中新水遠拖藍(左)風流再續蘭
亭後(程)文物誰當北斗南(江)林外鳥驚人語亂花前春
共客情酣(李)乘時張弛非沈湎(左)紀勝無才却自慚(程)
維舟重憩藕花居(左)湖水湖山故惱予(程)紗帽不妨風
外側(江)塵襟都向雨中舒(張)滿天暝色催詩急(李)繞座
春光入醉餘(左)遊倦莫愁歸路遠(程)湧金門外有輕輿
(江)
景範為武林施秀才賦
往哲去已遠遺範存典冊居然山斗尊景仰斯有獲多
君淛西彦揭榜示鞭策一善思服膺微言亦探索持循
苟弗已漸可窺道脉或堪鳳騰咮何止鵬奮翮云為一
愆期名實坐難核悠悠聖狂分忽忽天壤隔勉哉好德
人毋遣中道畫希顔與學孔千載後賢責
與閻方伯飲紫陽菴次韻
一縷茶烟濕未消幾梯雲路暗通橋濤頭盛擁鴟夷怒
亭上清留野鶴標病目臨風常帶纈弊裘經雨半成潮
重來便擬非生客徑揖山靈不待邀
程氏三節婦詩(族姪泰孫尾舟求賦)
一節已云寡聫芳良獨難偉哉程氏婦挺此三琅玕朅
從夫子亡矢死為孤鸞梯也謝膏沭姒也捐羅紈空閨
窅無人號慟摧腸肝庭烏助其哀比隣輟其餐撫嬰尚
自苦獨處尤悲酸人生幾何時日月如流丸長者遂白
頭少者顔凋殘不見昊天廣但覺春風寒乃知帝降衷
本固不可刓滔滔東逝水足與回狂瀾願言冠屨子勿
作偷生安如此巾幗人輸彼一寸丹長令天地間凛凛
節操完我非劉更生聞之坐長歎誰當傳列女千載名
弗刊
劉廷訊方伯諸公邀飲紫薇樓次舊韻
登臨談笑總材雄興入蒼茫四座同潮落宋元興廢外
山分吳越有無中一方屏翰遵周制萬里梯航念禹功
醉倚危闌還縱目數行征鴈逐南風
與時翊大參若虚憲副同至勝果寺欲尋宋宫
遺址雨不克往
出城何處可消閒寳刹巍巍紫翠間下界路尋松杪入
上方人自霧中還女牆半鎖雲千疊御沼平分水一灣
不盡登臨懷古意誰教春雨斷空山
武林寫竹裴生奭求晩翠詩
萬紫千紅不奈看有名誰可結詩壇惟餘筆下翛翛竹
解與幽人閱歲寒
閻方伯為予言藩省門對吳山有白鷺羣飛朝
去暮來日以為常因識以詩且將繪圖以傳
遂次韻一首
侵曉來從杜若洲晩風吹過紫薇樓水田漠漠翻晴雪
塵海茫茫點白漚終日往還如有約隨時啄宿本無求
清班高處君曾立未許吳山得久留
呈致政大理仁和夏公(公嘗主孤山書院先人同年也)
風流逋老舊林居見說曾停長者車釋子仙翁憑結社
水經山志亦成書笙歌懶逐遊人後院落初更野火餘
獨有問竒船誤入時從湖口訪樵漁
簡劉竹東
甚欲與邦彦諸君子尋湖上一日之樂往往為藩
臬貴人所先弗克遂戱成一律奉簡幸不惜倚歌
之調北歸把翫庶豁我塵慮之萬一乎
東風日日綺羅筵失結詩家冷淡緣呵卒行慚松下道
伶童聲涴磵中泉沙鷗野鳥渾相避岸草汀花亦自憐
孤負湖山好春色向君思覓卧遊篇
贈嘉興王景福通判(景福予鄉人考銓士首選)
吏部文章第一人奉天門下拜恩新家藏徽國遺書滿
郡與宣公舊宅隣屬縣迎人來畫舫監州行事等朱輪
因君相慶還相屬不負平生在澤民
雙夀為刑部劉廷臣郎中賦(時以讞獄會姑蘇)
高堂二老面如丹同一生申世更難仙授遐齡書付鶴
帝頒殊寵誥迴鸞喬松未覺年華老萱革能禁雪意寒
持節平刑誇令子過家稱慶有餘歡
題禮部吕秉之郎中畫冊
衡門俯寒江隠隠脩竹下鼔櫂問竒人扁舟快於馬
危山聳如人絶壑下如阱居然垂釣翁相呼不相應
涼宵萬籟息明月流天中放舟出浦口仰面承江風
雲浮天外峯烟斷江頭樹倚岸得綸竿漁家不知處
題無錫華文君便面圖詩後
當時交契滿清朝離合難禁歲月遥重續舊題無限思
一燈殘雨宿長橋
飲虎丘舟中呈致政祝大參顧憲副及受封王
太史
客裏春將暮乘閒上虎丘飲便荷葉盞坐愛木蘭舟倚
棹聞啼鳥鳴簫動狎鷗幸陪諸老至不是少年遊
楓橋送别圖追賦送劉汝器太守
楓橋岸側雞亂鳴楓橋水邊舟欲行老稚歡呼吏人擁
云是劉侯朝帝京劉侯愛民如赤子三歲大朝今歲始
循良定作好諸侯清白曾夸真御史楓橋之水來吳江
劉侯惠澤如水長王程有期不可挽起舞再進黃金觴
明年二月春滿野一路垂楊翠堪把焚香結綵預相期
還向楓橋候車馬
讀大司馬三原王公奏議
三復華編思不禁愛君憂國慮何深忠言如出宣公手
慟哭誰知賈誼心名字直應高北斗文章寧止重南金
何時詔許歸黃閣坐遣蒼生得傅霖
追和虞道園石湖治平寺詩韻
假宿胥門驛竹扉常反關時登屋角樓望見吳中山居
然石湖里隠映如一寰繁華久銷歇流水空潺湲聞說
古郊臺猶存蘭若間無由策杖入借此半日閒孤懷坐
成晩浮雲自東還
石湖治平寺故有道園學士之作蕭海釣給事過而
和之以貽趙仲輝承事仲輝間持以屬予久無以應
也晩春兩霽登姑蘇樓遠眺勉賦一首
題洞庭吳鳴翰秀才東峯卷
日出峯上紅水繞峯下碧中有藏修人心期謝安石
四仙圖為栗之題
不見升天翼冷然解御風當時觀水趣可與仲尼同
七賢何代士同作過關人或是逃名者聯翩起避秦
東海如清淺蟠桃更熟無誰於天際路飛舄見雙鳬
仙奕心難靜經年事手談倚門千古恨誰似爛柯憨
郭忠恕雪霽江行圖為沈啓南題
蜀山曉起雪大晴蜀江早有商船行前牽百丈後催舵
欲動不動難為情兩舷相依若弟兄雪後無風江水平
古來川貨甲天下爾中何物皆充盈一舟繫尾大於瓦
蕩漾不敢相先爭有時遇險即分載主者自解操竒贏
長年三老各守職翹首疑聞呼嘯聲紛紛遠樹霧中出
點點玉峯天外明櫂郎呵凍相偶語隔岸恐是夷陵城
大灘小灘難悉數自出兩川今幾程嗟哉遠道亦良苦
鹽井有戒何相輕披圖一見肌上粟凛然朔氣生簷楹
摩挲久之意乃定何人方寸勞經營素縑半幅不盈尺
云是東都狂郭生宣和天子愛書畫親與印識題其名
一朝桑海忽遭變内局委棄隨榛荆郭生惟餘比干畫
猶幸不燬南來兵奎章學士子山子獻納曾傾葵藿誠
爾來二百有餘歲屈指春秋凡幾更不知此本尚在否
撫卷益覺心怦怦石田沈君最博雅重購所得人皆驚
裝潢完好無璺裂入手坐見增光榮郭生斯圖乃其一
餘者往往皆精英題詩有暇或臨掃也以丹青吳下鳴
聞君家住湖水側青山古木相迴縈何時倚櫂一尋訪
君當倒屣來相迎翩然坐我竹窗下石鼎細呼春茗烹
揮童開奩取卷軸甲唐乙宋聊相評旁人定誚太古癖
塵襟且擬冰壺清却愁玩物犯祖戒未敢先輸他日盟
啓南此畫題者已多不容復贊獨記在宋元史局時
嘗見巙子山進郭忠恕比干圖事題者偶未之及爰
緝成篇聞啓南家藏多古畫法書甚欲一觀之因復
自念啜茶觀畫皆先世所遜謝未諳者不覺惕然為
之中沮更俟商確云
結草庵與黃二宣飲
厭見敲篷雨來尋結草庵土峯新鷲嶺石澗小龍潭路
繞蔬畦外城當竹院南客懷消不盡一飯聽吾談
龔廷臣許刻圖書不至詩以促之
竹風清處只題詩一寸并刀不浪施能事自應難受逼
知音寧肯亦相辭新形活動盤蒼紐古篆横斜度赤絲
從此文房知借重泊舟相待已多時
夏太常竹為劉太守題
平生最愛文湖州揮毫落紙涵清秋胷中自有渭川在
高卧直輕千戶侯太常亦曾乘五馬風致不在湖州下
剪得吳淞水半江頓覺姑蘇紙增價瘦節矯矯虬龍形
細葉蕭蕭鸞鳳翎清潭下照不見影爽籟一披如有聲
我朝名筆忽到此眼中瀟湘無乃是冰縑欲贈誰可當
總說劉侯德相似劉侯治蘇經五寒挺然可比青琅玕
雅操不為雪霜變虚心肯受塵埃干漢室行將召循吏
幾見春花逐時媚惟有清風似故人頭白相看不相棄
黃鶴山樵為沈蘭坡作小景蘭坡孫啟南求題
在昔蘭坡翁結屋斷塵鞅俯聽溪閣邃仰眺巖扉敞天
機久已熟真趣可誰賞頗聞黃鶴山樵斧隔林響居然
駕小舟來趁夜潮長相對喜忘言欲去愁孤往揮毫意
不極縑素大於掌高松發天籟哀壑生夏爽撫景尚如
昨斯人已黃壤逆旅開畫奩斜陽落書幌高風邈難扳
題詩寄遐想
書東峯吳鳴翰秀才與王太史顧永州華應城
聯句後
行人一月住姑蘇手閱珠璣興不孤分道正竒知善戰
無形山水見佳摹高楊句法真能續韓孟才名漸可圖
頗恨風帆催去速無緣謄藁付奚奴
戴以德侍御行臺清節卷
繞舍森森玉萬竿不知曾歴幾人看一經句曲仙郎手
便覺行臺分外寒
繡衣心性愛霜筠自起新亭作主人公退翛然無一事
清風看掃簿書塵
登金山
眼中帆影去如飛檻外波光碧四圍南北勝遊皆下此
乾坤高興獨憑危中&KR0893;水品清人骨絶海風聲振客衣
張祐有詩誰更續留雲亭畔倚斜暉
大江中擁一峯孤面面天開海嶽圖黃鵠久隨拳石化
白黿能受老僧呼遺丘漫指青嚢郭劫火猶傳玉帶蘇
起向妙高臺上立朵雲紅處是皇都
聞熊良佐太守復追餞江口不及詩以寄意
欲趁潮生早渡江多君投轄意難降已從水上鳴雙櫓
莫遂沙頭倒一缸隔岸村雞催午爨留人江燕集風幢
不堪咫尺分南北斜日孤舟獨倚窗
謁董子祠(在鹽運司後)
江都仍舊地無復漢王臣故宅碑全燬荒園井未湮一
言分義利三策動天人轉運今祠主相隨奠綠蘋
題郭守備畫卷
一尊相樂水雲間曾共轅門一日閒今度逢君江北路
只從圖上看青山
海道守備都閫郭公節制之餘喜事文史予過姑蘇
嘗同遊天平諸山樂甚今兹復會廣陵酒半出此因
賦一詩且以見過江無山可登并博一粲
賦瓊花時與楊成玉太守鮑栗之同知飲無雙
亭作
仙姬謫墮偶成叢江北淮南淑氣通天上有容争玉雪
人間無地著青紅野塘逼路魚吹絮古廟依林鳥喚風
不盡閒花傾國恨蕪城斜日舊離宮
飲總漕平江伯陳公園
元戎能武更能文新起園亭自不羣塵裏烟霞惟此見
胷中丘壑許誰分投壺散坐隨花影草帖臨池傍水雲
幸我暫來仍暫去不辭觴詠到斜曛
徐都憲新奉勅至淮上以詩賀之
烏府誰堪衆論諧多君宜進大夫階舊班寵澤均三輔
新詔提封盡兩淮擬見清霜消酷暑可憐平地走陰霾
宇中屈指觀風使會遣功名愜壯懷
題淮人史孟哲所藏趙仲穆蘭
墨池誰解返香魂淡葉疎花古意存霅水風流湘水怨
不知同是舊王孫
題增光前人卷
故平江侯陳恭襄公以漕運功廟食于淮今上皇
帝特輟其孫征蠻將軍總代其兵下勅褒之淮人
大說由是進士曲陽令畢玉廷璽擿勅中增光前
人之語為卷求詠歌之
東南漕粟如屯雲舳艫千里聲相聞何人轉餉稱第一
樓船獨數陳將軍三朝歴歴書勲考撫髀無由起元老
寢廟弘開楚水頭不斷行人薦蘋藻樓船孫子人中龍
早從南粤分提封八蠻坐使遵漢法五嶺不復生烟烽
一日功成召還闕浩氣如虹面如月臨軒天語十分濃
許秉樓船舊時鉞淮陽幕府今幾年門前喬木高參天
兵彊食足兩無事謀謨一一皆家傳平生好文不專武
清白相承守茅土天教良將輔中興何愧周家世臣虎
倉廩不虛國不憂二京相望皆安流殿巖徵入衞天子
剖符再見封元侯
篁墩文集卷七十二
