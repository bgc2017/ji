篁墩文集卷四十七明程敏政撰
碑誌表
驃騎將軍後軍都督府都督僉事李公墓誌銘
弘治甲寅夏六月二十有一日後軍都督府都督僉事
李公卒於家訃聞上為之悼惜命禮部諭祭工部營墳
京府給齋糧麻布如制其子清等將以次年夏四月十
七日奉葬都城東六里屯之原以予其父執友也前期
請文誌其墓公諱銘字自新世居山東鄒平之醴泉鄉
曾大父士成贈武略將軍管軍副千戶妣柴氏贈宜人
大父子祥以布衣從文廟靖内難授武功中衛副千戶
父海嗣武成後衛副千戶並以公貴贈驃騎將軍後軍
都督府都督僉事祖妣劉氏妣邢氏並贈夫人公生四
歲而孤邢夫人為請世禄挈歸鄒平教育之至正統已
未始上京師嗣父職時公年踰弱冠即負志侃侃日從
人習騎射讀書史思亢其宗正統已已敵入攻都城公
從大將軍拒戰德勝關陞正千戶景泰庚午從追敵於
大同時白馬城及雷公山敵騎蔽野衆莫敢攖公與偏
師轉戰不懾至代州復遇敵先登陷陣還論功陞指揮
僉事居久之用薦莅衛事兼練士於京營以勤恪聞天
順辛巳秋逆欽犯闕勢張甚公時隸五軍急號召所部
士夜詣總戎者分道與戰衄其黨賊就戮陞指揮同知
成化丙戌舉將才公在選中陞署指揮使川貴山都掌
蠻亂久不下朝廷大發兵擊之軍畢節而蜀兵為賊沮
於瀘江不克進公冒險往迎之軍大振復自率一軍入
搗大穴塘連破之燔其寨數十遂抵大壩大壩者賊巢
在焉由是諸蠻悉平公勞居多會有妒其功者僅實授
指揮使己丑夏從西征獨將三千人為前行破敵雙山
堡又追敗之於開荒川還所掠丁男生口甚衆陞都指
揮僉事辛夘冬詔充右參將分守燕河營諸處居八年
進署後軍都督府都督僉事充總兵官鎮薊州永平山
海諸處薊東北重鎮亭障久多廢不治公歲加修塞剗
峻甃險踰數百里屹成巨防而喜峰口者諾延貢道也
既入墳山關猶俾露宿殊失柔遠之義公為造大屋三
十八楹以居敵使又立墩臺垜石垣五百丈以謹防戍
督民耕邊田采野食以備荒選精卒躬團練之以備戰
又以其餘力祠名臣以勸有功置戎醫以濟病者一方
晏然人戴之若父母而公自以年至請罷上知公先朝
宿將慰留之又五年用建儲恩實授都督僉事賜誥追
贈二代公復上章懇辭始獲命還京師時弘治壬子也
公早失所怙事母夫人極孝謹居喪哀毁嘗請於朝乞
解官持服不果行性不嗜酒與人恂恂若儒生而御軍
嚴整不可犯所至有功同時列校號材武者究其歸率
自以為不及課諸子諄諄以詩書斥紈綺之習是以清
嘗挾藝較鄉闈弗偶公卒年七十有二配張氏封夫人
側室王氏子男二長即清今嗣旗手衛指揮使次源女
三長適揚州衛指揮使程瑄次適梁城所指揮僉事楊
輝次在室孫女四俱幼憶當正統末少保于肅愍公總
諸軍公時少年已克有立與功名之會成化中從先尚
書襄毅公南征在幕府有名晩守薊又與尚書莆田彭
公同事彭慎許可獨稱公為作邊政記鑱之石盖誠一
時老成人而今不可復作矣故序其事而系之辭以昭
公於無窮辭曰
惟皇御宇長治久安孰使武嬉而缺材官洸洸李公爰
起孤子忠勤自將為天子使有寇邦畿有燔宫門分將
貔㹯逷彼烏孫南靖妖氛西馘戎醜載服金緋公勞孔
有參閫授鉞名尊位崇二十餘年捍國之東羽檄不驚
邊人按堵公年既高公節良苦鸞書紫泥豹纛牙旗天
子加念功名來歸胡疾弗瘳殫厥心力有司訃聞哀動
宸極御奠旅旅勑葬峩峩恩禮始終如公幾何六里之
屯泉深土厚序勲勒文百世不朽
太恭人強母袁氏墓誌銘
今南京通政司右通政強公在成化中為御史按遼東
以言事忤權貴人被逮繫謫戍邊時公母太恭人在堂
年七十餘矣士方為公憂而太恭人聞之殊不色動曰
吾兒能忠於事上若此吾何戚焉即遣人慰諭之曰險
夷一致無以我為念也弘治初公起副憲山東又召佐
大理進都憲益偘偘不屈坐是改官南京太恭人老不
能就養公復上書請歸侍許之盖抵家獲奉起居一年
而太恭人捐館年九十矣士論嘖嘖以太恭人享全福
膺上夀有子若公忠孝具備譽望孔嘉求之一時不多
見而善慶之積慈訓之懿誠有不可誣焉者矣通政公
以敏政辱在鄉閭有同榜之雅遠以銘見屬謹不敢辭
則撮其大者如此而序之曰太恭人諱體柔字用巽贈
中憲大夫通政強公諱䋲武之配世居河間滄州生有
德容性貞一勤女紅知書史大義父勝及母李氏無他
子鍾愛太恭人擇所歸得中憲而嫁上承下御具有條
則烹飪蠶桑之事悉身視之不以煩其伯姒泉布出納
亦不私所有用是其昆弟友于無間言遇祀先極恭謹
雖歉歲亦節約取豐潔乃已念袁氏無嗣每四時必走
哭其二親之墓墓道多狼厄嘗一值之甚殆終不以是
輟行其力孝如此通政公少有偉質太恭人為擇師授
學至脫簮珥躬紡績資其成及通政公貴而太恭人猶
喜樸素厭喧擾却羅綺弗御所居别業雖陋而樂恒諄
諄以戒其家人曰勤儉兩言豈可忘耶以通政公恩初
受勑封太孺人再受誥封太恭人卒以弘治甲寅七月
三十日疾革通政公請所欲言曰吾年九十何憾所願
汝等始終輯睦無異今日吾目瞑矣距生洪武乙酉七
月十四日子男二長珍成化丙戌進士歴監察御史山
東按察副使大理左少卿都察院右僉都御史改今官
次瑄女二長適同里胡玲次適天津衛百戶周俊孫男
七長汝學次汝欽汝問汝思汝器汝諧汝辯皆業儒孫
女三長適府學生馬驄餘未行曾孫男九女四通政公
將以十月七日奉太恭人葬於滄州東南五里家園之
西南惟敏政晩生不及拜太恭人於堂而獲友通政公
聞其德善孔悉故序其事已而系之銘銘曰
孰躋耄耋兼此康寧仁哉恭人享幾百齡慈誨有徵忠
孝無滓懿哉恭人顯有令子貴不以爵富不以貲禄養
榮封惟德之宜古渤之郊新壠是卜惟後之昌過者其
肅
義官高君墓誌銘
君諱爵字汝修姓高氏贈刑部員外郎敬之中子故浙
江按察僉事舉之弟今通政參議禄之兄其上世見故
大學士商文毅公所為君父誌君生而聰闓愿慤得父
兄意少長受春秋於新安汪雲先生日事佔畢弗懈時
出其所為文與士角褎然不越䋲榘而員外公已老命
綜其家務遂棄鉛槧去從事貿易走川陸餘三十年操
舍畸贏節縮浮費百需具足家用有成由是僉憲得畢
力於公家參議得一心儒業皆君之功君事父母伈伈
承志恒懼失其歡飲食非滫瀡不以進執喪孔哀賵窆
如禮時祀必蠲潔豆登屏伏蕆事若聞謦欬君主家握
泉布出内一以公不自殖視兄弟之子與己子煦育恒
均與人交毖而不競若語涉臧否亦未始媕婀以為賢
惠窮振阨惓惓如有弗及嘗西入關遇歲祲有勸分之
令君與出粟濟饑者受冠帶而歸然居恒泊如也取號
半舫以寓簡遠自適之意君松江上海人中世徙京師
占籍順天宛平君生正統癸亥三月二十有二日卒弘
治甲寅六月四日得年五十有二配江寧曾氏今武定
州判廷宣之從子内行肅雝姻黨稱之子男一人曰釪
順天府儒學生女一人曰淑柔適都督李公之子瑾先
君卒孫男二人曰海曰淵孫女一人曰善簡釪將以卒
之年七月某日奉柩祔於先塋而參議茹泣自為狀來
謁銘惟君所存幾于銅鞮伯華之行而所膺比于簮褭
公乘之爵法宜有銘以白於後且君所從汪雲先生又
予鄉好也是烏可辭銘曰
惟燕高氏發原于淞慶瀦而弘業殖而豐粤汝修君兄
弟繼顯退然中居篤榘于善學而弗施亦政于家命之
不辰義聲孔嘉先兆恊從有綿百禩有克嗣興永妥于
是
貞靖先生秦君墓誌銘
弘治七年冬十一月十有六日無錫修敬秦君景暘父
夀八十五終于里第之正寢自守令而下寓公姻戚來
弔哭無虚日友人李舜明輩倡曰君嘗用子貴受封承
德郎兵部主事中憲大夫武昌知府命再加而益崇然
君不自侈人亦相號曰修敬以德而不以爵今兹告終
宜合鄉評考古義以清白守節寬樂令終二法私諡君
曰貞靖先生何如衆皆曰然又曰不銘無以詔後人乃
致狀京師請銘而猥及予噫予與君相識幾二十年惡
可辭銘哉君之先居高郵出宋國史編修觀觀子湛紹
興中通判常州卒官家焉至君五世祖瑞五又自常州
定居無錫之富安鄉曾祖仲益祖彦和考季昇皆以行
義高里中母惠氏生君諱旭景晹父其字也五歲失恃
知哀慕及長甚莊重警敏讀書彊記過人族長老異之
曰是可干禄矣君以單子請終養不肯治舉業正統中
長區賦久之亦不屑為退益究心問學不事章句嘗讀
魯論至修己以敬𢥠然曰此君子自治之萬金良藥也
取修敬二字顔所居室凡行己接物一以是為凖家庭
内外斬斬僮僕各職無敢譁者父疾夜稽顙北辰求代
死髮為之變白及卒哀毁過制事繼母而盡禮教育其
孤弟終身一甘味亦必割餉之乃已時祀豫戒雖老彌
謹廸子孫以禮義不得事豪侈君年既高行益成里有
為不善者相戒勿令秦翁知人有急隨分濟之不恡或
貸金商於外而被溺懼無以償欲自縊君召慰曰免葬
魚腹中幸矣尚願其他耶還其劵晚尤謙抑不出邑大
夫歲行鄉射禮請正賓席亦不赴獨喜佳山水約斯文
老人即幽絶處結碧山吟社月一會會即觴詠為樂而
君詩恒擅場君初學詩鄉先生余同文時出語驚坐侍
德成始終號能詩且自負獨愛君作曰是後必詩鳴君
詩醲郁峻整諸體咸備有集若干卷君卒之夕端坐不
廢巾櫛子孫進問所欲言曰吾得於世多矣奚言其逹
生委命如此配殷氏先卒贈恭人賢明之行誦法婣䣊
子男三人長夔天順庚辰進士歴官江西右布政使清
恪有文未老以疾自免士論惜之次旦次奭號雙孝有
司奏旌其門孫男四長鈞次銓次銳俱儒學生次鉉女
十適某某曾孫男三俱幼惟先尚書襄毅公守南都日
夔在部屬先公器之予獲與之友每道錫山必進謁君
相與講道論詩竊意君非今之人而幸其不我棄也惟
平生宜有紀述以見世講而况夔千里相託之重哉君
墓在邑龍山與殷恭人合兆葬以某年某月某日銘曰
相昔靖節遯世弗施亦有貞曜克昌厥詩中窺古人懿
彼修敬盖棺自今鄉論有定
大中大夫資治少尹南京太僕卿張公神道碑
銘
南京太僕卿張公以弘治六年八月十四日卒于官其
子瓊以訃聞事下禮部得旨遣官祭其家命有司營葬
悉如令瓊以是歲九月十七日奉柩葬青苑留村先塋
以公位九卿秩三品法得樹碑神道爰奉狀以請銘予
與公同年友也義不忍辭序而銘之序曰公諱謙字益
之世居定州為大族至姓其地曰東張村五世思敬祖
始遷保定清苑遂為其邑人高祖福榮曾祖材興祖旺
三世皆不仕以積善聞里中考綱始仕上林苑監典簿
以公貴贈祖考皆亞中大夫南京太僕卿祖妣王氏贈
淑人妣王氏贈太淑人公生魁梧不類凡子典簿公愛
之俾從塾師聰悟日甚遂為儒學生能力學弗懈志必
亢其宗舉成化丙戌進士時年卄五戊子授禮部給事
即偘偘自將封駁之際不以人言為前却辛夘歲侵民
流亡相屬詔糶京儲米數十萬賑之公在中所全活者
甚衆三載受勑階徵仕郎會都御史韓雍總兩廣軍事
與中貴人交惡命公往勘之公咨詢鈎考持以至公盡
得其狀還奏稱旨甲午陞左給事中乙未陞都給事中
值今上在東宫加冠有白金彩幣之賜公長諫垣遇災
變及時政闕失每每進說多有禆於治體其止度僧道
幾萬言尤切直六科奏對音吐鳴鬯憲廟識其人特陞
鴻臚左少卿一歲中再轉尚寳卿凡誥勑符璽牌號及
諸禁衛番直莅事之際敬慎彌至甲辰郊享有金織彩
幣之賜三載受誥進奉政大夫乙巳用吏部薦陞南京
太僕寺卿一以正率下剗除積弊禁革貪汙歲省費甚
鉅尋奏馬政便民四事多見施行丁未上太皇徽號凡
親在者得賜誥而公母夫人在堂無恙命下乃以夀終
又獲祭葬之典人以為榮庚戌服闋復任以三載上京
遇皇太子誕生有金織彩幣之賜進階大中大夫資治
少尹許一子入國學還任值加恩南京諸司復被文綺
之賜未幾而疾作得年五十有二配同邑龍氏賢明之
行稱於婣䣊封淑人子男二長瓊次瑶皆國子生孫男
二長繼祖次續祖女五皆聘良族公天性鯁樸所居官
務求盡職論事可否不苟同雖以此取憎忌不恤事母
夫人極意奉養得其歡心與三弟謹誠讓相友睦讓忽
先逝公哭之慟遂以捐館平生樂善好施鄉里有婚喪
不能舉者多助之奩賻嘗退朝見窶甚惻然召至家易
其衣履遣去不問姓氏所存如此予同榜士三百五十
人其間材局之閎練核之久若張公盖不多得也人方
傒其有顯擢受隆委以大其設施於盛時而止於是惜
哉銘曰
鎮定之間風土厚龐鉅夫魁人率生其邦碩哉張公奮
身科甲如鵬之騫而力不乏長貳諫垣帝謂公堪相古
九卿公歴其三外乘使軺内補衮職謂公弗施屢奏成
績文繡之貴鸞誥之華謂公弗顯恩亦孔嘉胡履方亨
而夀不逮賫志未償聞者興嘅留村故里賜兆相望孰
如張氏赫赫維桑有礱翠珉天禄在首銘以貞之永昭
厥後
廸功郎陜西狄道縣丞周君墓碣銘
我外舅周君自陜歸洛四十年高潔之行清雋之才洛
人往往能道之而末學小子不克拜牀下聽緒言成化
中猥蒙一詩詞意渾成惠教諄復宛然古風人之義也
不佞因和一章為夀且繼此將請益而君不可作矣君
之子瑀致狀京師託今太常少卿李璋及其弟錦衣千
戶玠請走銘璋玠與走之妻皆故大學士文逹公之子
君之甥也故走不敢以謭劣辭按狀君諱端儀字士瞻
一字廷表世為洛人其先具見君之考監察御史安慶
知府諱濟之銘君生秀穎過人甫成童即侍父官江南
所至友其地之賢者學日以成尤負遠識一蜀倅過洛
以白金彩幣貽君君斥之曰吾父按蜀而予受賂於家
理乎倅大慙去安慶公卒於官府僚闢後門以俟發引
君佯諾之丙夜集輿夫布儀物篝燈鳴鼓奉柩自正門
出府僚嗟異抵洛居喪盡禮不用浮屠法服除益從郡
名儒講授諸經史及理性之說得其肯綮不樂事舉業
久之有司奉詔舉君文學才行至京師送試内閣中優
等吏部銓授陜西臨洮府狄道縣丞始至吏疑君儒者
未更事君舉錯應酬犂然有緒案牘不能煩部餫河州
有麥若干石未納而主者誤與實收納戶驚喜告君君
曰是豈可幸其誤而陷之罪哉亟令送完部使者委修
學宫知縣難之君笑曰是在我乃先汰夫之老穉且病
者里役三百人為三番番役十日令召擕薪米願休者
人出穀一斗積穀數百石物料所需咸足迨落成而有
贏餘焉嘗出見巡卒一婦一女負禾一束於背云是盜
者君疑焉即立訊而釋之盖盜棄禾於婦門誤捕之者
一童子牧羊怨家以己羊雜其間斃之而誣其盜君詰
之曰羊大人穉惡乎盜怨家驚伏一婦人持帕愬有男
子強覆其首者君曰爾不出拜乎則安得此帕果已許
嫁而終欲改適者卒不聽之易其明决果斷類此歲饑
多盜鄉落皆然薪逹旦君密緝之得劇盜四十人盜為
衰息北師入邊邊吏令民一丁運粟五斗以濟師君蹙
然曰民有貧富而槩令之輸非法意請富者輸貧者免
有事吾自當之民大驩擁送曰周侯真我父母君在官
將九載春秋未六十語諸子曰吾少嘗夢人書碧雲深
處四字遺我是教之退處也吾豈有所牟利而僕僕於
此哉即日稱疾請致政而歸君生永樂甲午十月二十
五日卒弘治乙卯三月二十日享夀八十有一歲配某
氏與君聮德鄉黨稱之子男二長曰魯為鄉塾師次曰
瑀被選承伊府郡主授中奉大夫宗人府儀賓孫男一
曰鼎洛陽縣學生孫女三君性孝友母孺人封氏有疾
每夜分籲禱求以身代時仲春母思櫻桃不得君終身
不食櫻桃君姊妹各一姊即文逹公夫人妹早孤在室
君許府學生王讓壻之時讓家貧甚人不知其賢也後
仕洛國學錄夫婦偕老人謂君知人君居官廉介自守
不屈於物文逹公在銓部君以薦至未嘗事干謁一語
不合即請去文逹為之遜謝其教子弟極嚴内外之間
斬斬如也退休日足不至官府營别墅於上宫至必命
酌賦詩盡歡名園勝蹟吟賞殆遍而於天時物理人情
世態一寓於詩號其稿曰歸田錄凡數千篇銘曰
惟古洛社號多喆人流風所漸百代如新偘偘周君亦
洛之秀膺薦而陞惠政孔茂宦途聿振未老而休白首
朱顔婆娑林丘抗塵之懷展也非晉詩以適情匪唐之
徇有夀踰耋有子克承惟君所登德善之徵一竁隆然
洛川之澨我刻文兮愧彼名世
大同中屯衛百戶徐君墓誌銘
大同中屯衛百戶徐君卒葬河間郡城東之八里莊今
二十有四年矣未有銘其子昂將奉其繼母韓氏以祔
而自為狀請予銘追納壙中惟先少保襄毅公實善君
而予又獲與昂友誼不可辭則諾而書之曰君諱貴字
汝良世居永平之撫寧為鉅家宋元以來率有顯者其
塋次之封碑猶屹然存自君大父以上其世牒行履多
燬於兵燹莫可考君父諱才始仗劍從文廟靖内難渡
江以功授隆慶左衛百戶母魯氏女君生而沉毅寡言
笑身長八尺有畸廣顙脩髥見者知為將種然君不以
騎射自足日從師講學尤攻於書數時大母楚夫人年
八十餘尚無恙而隆慶公數從幸家用恒弗給君傭書
以養二母會文廟定都北京凡征討諸臣家在南京者
皆召還君乃奉魯夫人北來久之隆慶公改大同中屯
衛治河間以目疾不任事言於朝請以君代時軍政草
創自衛官以下多不事事凡格律條章悉君贊之由是
屬吏有所持循而軍士受約束無敢譁者戎務一新衛
官禮君若先生長者正統已已北征之衊君亦在行得
生還而傔從兩人不知君所在先以其名馬及白金數
錠歸其家無敢私盖君平素能以恩義結下如此景泰
初四方多警太監王公敏受命鎮易州察公名欲置之
幕府君避不往見王公請於上許之然公實以謹畏聞
君悉心右左凡事弗便者規正再三公不為忤既而移
鎮陜西守備南京皆挾君與俱而王公南京最久英廟
嘗謂執政曰王敏之所行恒鮮戾者以有徐百戶輔之
盖英廟在位於方鎮事無巨細必先知故也天順甲申
君引年乞歸王公固留之不獲尚書蕭文昭公侍郎廖
恭敏公皆稱其安恬非流輩可及以詩贈之君還河間
雖老矣猶手不釋卷語後進必惓惓以善行相勉端居
之暇結郡中諸老為耆年會以自適聲色之嬉一無所
好嘗謂諸子曰我每欲立功邊陲沒身王事而志弗遂
天也汝曹宜識之其卒成化辛卯六月壬寅距生永樂
丁亥七月丁卯享年六十有五配攴氏有賢行先君二
十五年卒繼韓氏側室潘氏子男四人長昇嗣百戶次
某次昂太學生支出次暹潘出女三人長玉適百戶劉
浩次金適千戶葉蓁次寳適衛鎮撫韓鳳孫男十二人
長自新今嗣百戶次自勉自勤自習自學自信自修自
誠自恂自謙自譲自仁孫女六人長宏適指揮劉涇次
安適指揮李景暘次寧在室次宸許適指揮從子温棠
次宜適指揮子董翔鳳次容許適千戶子李某次憲次
宥俱在室曾孫男三人長公顯次公輔公從嗚呼若君
之所藴所立亦可謂武弁之表表者矣然位不稱德識
者憾之顧有子若昂雖屢屈有司而學益勵行益修所
以為君之光於異時者固在於斯乎銘曰
猗嗟徐君材武且文克贊戎機不愧前勲猗嗟徐君幕
府有聞名徹帝聰遠業方殷猗嗟徐君忽捐世氛膴膴
瀛東聿妥高墳猗嗟徐君一子空羣嗣有耿光載揚其
芬
義官岑君墓表
君諱瓊字廷玉姓岑氏其先閩人曰元輔者當宋季仕
瓊州日卜築城南渡之東岸家焉曾大父召福大父孟
清父志能三世皆有行義聞其鄉而志能號朴翁娶劉
氏生君君甫七歲喪父八歲知讀書一日有感於王裒
事泫然曰是無惑乎古之人也每朴翁忌日輒悲泣不
食衣不純采終其身奉母劉益孝謹飲食非旨甘服用
之具非周且善不以進劉安之曰是善事我君器局峻
整有心計自以早孤思所以亢其宗者勤生業廣樹藝
不遺餘力家日豐然性高雅樂施予略不以其有自得
去舊居三舍許擇别墅之勝者曰藤竹墩曰豐里鑿池
闢囿建亭屋聚圖籍其中藏修游息行益飭名益美景
泰中歲大侵君出粟二千石助有司賑饑用恩例授義
官天順中雷廉州兵荒益甚復出粟如往歲有詔旌其
門匠營度費甚鉅君不忍曰吾本以濟民今困之不可
固辭乃已人以是更賢之郡學大成殿敝君首出錢二
百千佐繕理釋老氏有以祝釐來告者君亦應之捐田
至百畝不恡曰吾所以有今日獲安老太平者皆上賜
也立小學延名儒教鄉之子弟孤寒者為供其學資里
之娶無奩喪無槥與貸不能償者多候君君一一料理
之俾不失所君年四十未有子至五十餘得丈夫子五
人人以為力善之應君卒以成化丙午四月九日享年
七十有九距生永樂辛卯十二月二十有三日娶李氏
郡文昌著姓真之女孝敬嚴淑恊君起家姻䣊師其賢
卒以成化乙巳十一月十有一日享年六十有一距生
洪熙乙巳十二月二十有五日五男者長英為郡學生
次蘭次芳餘尚幼女三人長適林宏次適國學生吳琇
次適李孟芳英等以歲丁未正月一日奉君夫婦合葬
文昌之白至原郡守李公和誌其壙而未有表英之室
今大學士邱公女也因省公京師以狀來請予辱公知
愛且嘗聞君之詳則誦其狀而歎曰嗚呼若君者起海
上一孤童子能振其家蕃其先人之胤系而與有活民
裕國之勞顯受命服表其宅里置身於古公士上造之
列而不愧焉豈非一鄉之傑出者哉矧英之才得親炙
耆俊以大成其器業於異時求所以為顯揚者可卜也
是宜書之為世勸
劉氏二親墓表
此廬陵東堂劉君觀孚及其配王孺人之墓劉在安福
號巨家其居邑荆山者一析居廬陵水口再析居江背
東堂為兩族君則東堂之彦也其先曰如初值元季紅
巾兵燹倡義保所居之玉成山為寇所乘獨遺其幼子
以安生竒節以安既長有材局復其家又建讀書樓訓
子孫麟原王公為記以安竒節生不器而業益振且喜
為義舉嘗出白金十斤修郡學予官不受又踵前志葺
樓以貯圖籍而劉文安公記之君之考也君生碩敏寡
言笑慎作為奉親甚孝與二弟觀民觀正相友善二弟
亦為義舉和其兄置義莊里中儲穀數千斛歲饑輙發
之助有司以賑並用恩例為義官君不自多也又作凝
秀樓具慶堂與讀書樓相峙諸君子多予其有堂構之
功者然君産日拓貲日豐而尚儉素奉賓供祀外澹然
無所嗜曰習侈無以示子孫樂施予趨人之急恒恐弗
逮病涉者建橋貧死者予槥鄉之人事不集競不平者
必求白於君君不為勢詘不為弱亢一裁之以公為人
鮮或訾之者年六十有七弘治己酉十月二十日無疾
卒王出廬陵汶源亦名宗其先有梅邊先生者宋末竒
士也孺人性慧淑歸劉氏内外尊幼咸宜之而奉親友
弟振困周乏持已接人諸美事孺人相成之力居多不
幸年四十有一卒於天順甲申九月二十三日子男三
長禎兆為儒學生早世次禎宣次禎獻女三適良族禎
宣以君卒之明年奉葬里之梅花郭寨傍花嶺凹合于
王孺人之兆間來京師託其鄉先逹春坊諭德少司成
劉君道亨求予表其墓曰地雖吉而幽闃懼先德之弗
彰也予觀史之論人非竒男烈婦不在表異之列而平
世常德無所動人之聽聞者恒泯泯焉是豈孔子從先
進而思有恒之意哉若劉君嗣其先業益光大之而又
得王孺人為之配不以文顯不以爵貴可不謂一鄉之
有常德者哉矧劉之先所積遠矣一厄仆元季仆而再
興及今百餘年將不有出而振於時以為君夫婦榮者
用以昭天之定為善慶之可取必而弗舛焉者乎是宜
最行勒石告諸來者而因以勖其後之人焉
孺人宋氏墓誌銘
弘治甲寅秋尚寳司丞鄭宗仁上疏言臣母孺人宋不
幸老有疾在故鄉不得朝夕省視奉湯藥敢昧死請告
詔許之抵家之明年春孺人疾瘳語宗仁曰忠孝一也
爾宜遄歸事天子不得以我故久在告貽親憂宗仁頓
首受命還朝之三月孺人疾作竟弗起乙卯夏六月三
日也君子以是嘉孺人之賢與宗仁之孝宗仁既得請
解官持服乃奉禮科左給事中孫君孺之狀來乞銘予
於宗仁同鄉竊聞孺人之淑德甚久按狀而銘之孺人
諱瑗果河間任丘人曾大父而上多隠不仕大父昱父
鳳俱以善行聞孺人生有容德寡言笑樂女紅聽講小
學列女傳諸書往往通其大義母苖氏鍾愛之曰吾女
非名士弗許同里鄭氏有子綱甚賢鳳及苖心重之乃
聽其委禽而以孺人歸焉孺人事舅姑時其起居候其
謦欬躬事飲膳浣濯弗倦舅姑安之曰鄭氏有婦哉鄭
素以産高其鄉孺人恒以義勉其夫君曰積而弗散是
撲滿也由是其夫君遇歲侵即大發廪以賑饑者又以
餘力周其族鄰不能婚者助奩不能葬者予槥力田服
賈以兼并壟斷為恥孺人贊其夫君教子尤力故宗仁
起進士甲科成名瑣闥間受勑命封父徵仕郎戶科給
事中封母孺人里中莫不以為榮孺人生永樂庚子八
月十二日享夀六十有六子男二長即宗仁次宗義亦
以入粟補官女三長適巡檢馬弘次適謝恩次適史文
信皆儒學生孫男五長沂次濂次溥次沇次澍女二皆
許聘名族曾孫男一女三宗仁歸奉襄事而濂以儒學
生上京師就試秋闈因使來速銘曰卜以是歲八月二
十二日將奉窆孺人於某鄉某原銘曰
有美令儀惟宋之媛相攸德門惟鄭之彦於顯慈訓卓
彼嗣人近侍有聲慶原其親錫命輝煌宜耄而壯孰遽
逝兮捐此禄養故丘隠隠吉壤載占玄室勒銘用昭其
潜
順德府儒學教授黃先生墓誌銘
閩之莆士治尚書極精其講授皆有師承其出就試一
藩在選恒居他經十五上禮部天下士莫敢齒焉若精
是經又兼治他經而行檢可方古人如我黃先生者亦
可一二見然位弗稱德抱道以終固其命之不淑哉先
生諱綸字廷經本唐侍御史滔之裔世居莆之烏門曾
祖憲成祖孟珍皆以行義重鄉井父韶始以尚書舉進
士為戶部主事母詹氏亦名宗先生生有美質早失所
恃以童子居喪悉合禮度主事君在京師聞而竒之俾
授尚書於季父廣元教諭韺遂以興化學生中景泰丙
子鄉試明年會試中乙榜授汜水教諭汜水自開學士
無與科名者先生教數年立條約嚴課試士習一變而
館下多成名時提學副使劉昌慎許可獨記其新學曰
黃某博學甚文誠實端慤諸生既樂得師而民亦樂於
學之有教其言如此滿九載汜水人上狀願得黃教諭
知縣事李曹州在吏部將從之而侍郎崔公順德人遂
言其郡學之弛乃以先生為順德教授久之順德士翕
然化服往往取進士躋顯位視汜水益盛滿六載聞主
事公之喪哀毁踰禮遂致疾沒於順德學舍時成化甲
午四月望日也得年若干先生負學識精於鑒采天順
壬午同考順天府鄉試閱尚書卷取今禮部尚書倪岳
侍郎兼學士李東陽太常卿兼學士程敏政乙酉同考
應天府鄉試閱詩卷取故詹事兼學士陸簡嘗一主考
湖廣收士亦多先生自釋褐歴教二庠所得俸金悉寄
上主事公自奉極約而處之裕如聞訃日至不能自存
見者憫惻處庶弟恩義周悉與同出無異配戴氏廣東
按察司照磨鼎之女弟肅雝之行著稱一族與先生恭
儉相老尤人所難先一歲卒得年若干子男一曰堂三
女適林居潔蔡子濂鄭華璋皆故家子孫男二遂宗元
宗先生以成化己亥葬邑天馬山之麓戴氏祔焉未有
銘其墓者今二十一年矣堂以書告其季父今戶部主
事顒一以其同宗翰林庶吉士瀾之狀來屬銘憶壬午
之歲敏政獲得雋於秋試時先生嘗力言於主考請寘
首選主考者銜先生位下而專抑寘第二先生每以為
不慊而敏政無似其何足以當君子之奬進出於尋常
若此哉追惟平昔報德無期而堂千里以書見託不敢
以鄙樸辭也序而銘之銘曰
守儒一官閱歲十八教嚴考公孰遺弗逹哀毁沒世斯
孝之純猗嗟若人其生弗辰惟古賢喆志在為己人不
我知害慍害喜青山之原有寧一丘孰銘之幽孰揚其
休
贈文林郎監察御史吳君孺人汪氏合葬墓誌
銘
君諱綱字廷振世居歙西澄潭徙莘墟故贈職方郎諱
仕仁之孫兵部侍郎諱寧之子今監察御史瀚之父其
先世具大學士商文毅公所為銘侍郎公起進士歴三
朝為時名臣有五男君其長也次曰縉興國知州曰紳
順天府通判曰紋曰綺皆克家而君尤恢穎少治尚書
業舉子垂成值正統末侍郎公以憂勤違和得請歸治
疾君遂里居不復出且曰士不見於世則施之家不足
以及人猶可善其子弟患不為爾盖君侍公三十年左
右就養務樂其心志率佃傭女織男耕咸職其職無敢
懈棄家用大充歲時奉奠饋禮賓戚備婚喪百務井然
一毫不以相撓公安之恒稱其孝夀八十餘乃終君與
諸弟雖異出而相友愛紳紋及女弟之子汪正資遣從
師遠外三人者果前後薦於鄉正遂舉進士歴官知辰
州府君凡四娶其先芝黃程氏繼兩汪氏一出歙潜川
一出休寧舊市而陳氏晩繼並肅雝相成壼内無盭言
己所有田不自殖捐以入公費弗恡尤樂施予振窮乏
汪富陳振皆君内之兄子孱而家圯君以屋處之又衣
食之久不衰吳歙名宗至侍郎公益顯君嗣之不矜家
法益備鄉人無少長悉重君一時公卿家子孫良自以
為弗及君偉瀚而教之力曰是必亢吾宗然德業之成
自内始為擇配休寧坑口孫氏又擇繼歙南方氏果賢
孫出處士慎樞方出光禄署丞員盖君保家裕後有遠
識類此瀚舉進士明年歸省而君卒授御史之三年獲
勑命贈君文林郎如其官休寧汪氏贈孺人陳氏封孺
人新安諸汪在歙休寧特甚孺人為舊市隠君志道女
有至性歸吳甚宜然不逮其姑汪宜人益謹事公以勤
儉相夫而倡其家人娣姒咸譲盖方歸寧遽以疾告弗
起君卒成化丙午六月二日享年六十有五汪孺人卒
天順壬午三月六日僅年三十有二子男一即瀚也女
三長適槐充胡以盛次適潜川汪惟潤次許聘潜川汪
某孫男四人長楫次材次相次幼弘治乙卯侍御受命
出按浙江前期奉辰州君之狀以告曰瀚十歲而喪先
孺人不克襄事先君捐館亦未之卜恒惕然弗自安兹
獲兆於歙西某山之原將用某年某月某日奉以合葬
先君位中先孺人位左而虚其右幸執事畀之銘予晩
生嘗一拜侍郎公於堂及見君而去侍御講通家之好
甚厚誼不敢辭銘曰
相昔范公有賢伯器弗顯于時就其諸季桓桓司馬懷
范之憂懿哉封君純佑與儔良配弗年鍾美一嗣䋲武
在廷孰尚其志奉揚褒典載卜新阡紀行琢辭百世之
傳
默齋先生鄭君墓誌銘
永豐有君子曰默齋先生鄭君諱賢字顯才其為人純
敏簡厚喜問學盖親其貌耳其言宛就古人也少治尚
書業可舉進士而阨於疾不獲出自見天順初有以經
明行修薦者辭不起鄉射禮行有司必致聘為賓僎而
君亦以齒德弗逮辭退處一室左圖右書謂聖賢之學
非在言說以默題其齋其教子弟極嚴詰朝則令就家
塾親師友夜則給燈火課勤怠正襟危坐且訓且讀刻
燭計時大約盡二鼓乃已君孝友天至雖奩貲亦不敢
私蓄出納一聽父母時祀預潔粢盛習儀節齋心秉誠
率家人就位拜跪奠獻無敢譁者與諸兄同學相愛無
間言從子軾年十二而孤訓育如己子軾果舉進士為
御史有聲君交朋友不欺是是非非一折之以道義性
善飲醉而益恭以多病學醫遂深究素難及諸家要訣
間推以活人人德而謝之弗受治家則先之以儉勤惟
市古圖籍振窮乏不恡佃人客戶有所輸而羡者還其
粟貧死而不能償者燔其劵君長子軏嘗輸馬於邊請
冠帶為君榮君得文書叱曰若安得以是束我玉山令
莆人陳孟寬素重君聞即相語曰此朝廷著令烏可輕
也君乃不復言君為文典雅尤長於古律詩字法率更
屏去媚好所著有默齋集若干卷君之先出宋忠臣同
州守威愍之後元末避地自玉山徙永豐之石梯又徙
東里子姓日蕃君祖大德父應麟皆儒者母某氏君生
宣德戊申九月一日卒弘治乙卯正月二十日享年六
十有八娶江山胡氏與君聮德婣黨稱其賢子男三長
即軏舉進士今吏部文選主事次軨克家早世次軸儒
學生女一適邑之排山周禎孫男七長濂儒學生次洛
次汶次漳次洙次泗次源孫女三軏將以某年某月某
日葬君某鄉某山之原以兵科給事中周君序之狀來
請銘序於君為外姪稱君之碩節高誼可質諸鬼神無
媿其言殆有徵也噫古之所為篤行君子若鄭君者非
其人與銘曰
惟古之人君子是則世方譊譊我獨以默君非不言思
力於行學以默識行以默成通德之門威愍之系君將
紹之展也無盭矧復有子宰屬攸司引爾世烈庶其在
兹紀述諷吟亦復有稿傳豈在文驗厥深造玉山勝地
埋玉其中貞石勒銘君子之終
承事郎譚君墓誌銘
君諱瑛字彦華譚姓滁之清流人為武略將軍護衛千
戶追封崇安侯勝之曾孫贈奉天靖難推誠宣力武臣
特進榮禄大夫柱國崇安壯節侯之孫新寧伯忠之子
今太保兼太子太傅嗣新寧伯祐之叔父君生貴家性
淳樸不事紈綺之習恒以壯節侯父子開國靖難並有
功著於盟府思以忠勇自奮不果則又曰奚必為是哉
施於有家亦足以見志矣遂身任家政事父母蚤夜不
少懈君本岳夫人子而奉嫡母朱夫人如生己御僮僕
治田宅弛張間悉有規緒親賓還往慶弔以時而豐約
惟所當兄璟嗣爵當正統末出守浙江卒於鎮長子裕
亦不禄而次子方在髫齔今太保公也君既茹苦襄事
即擇師教之曰此子不凡當大吾家時以先烈語之太
保公奉訓惟謹受知列聖命莅前府總神機兵兼督十
二營軍事進陪廟謨忠恪靖慎盖君左右之力居多每
旬休太保公率父子上夀君為之盡歡曰先壯節不死
矣予復何憾成化中淮揚饑詔官賑之君遣人輸之粟
以助恩例授承事郎秩視七品然君亦不自侈愛居山
莊課家人樹藝為樂因號玉泉居士京師名流多禮重
其為人君素苦痰疾忽甚太保公憂之數迎醫躬視湯
藥候起居如父君安之至屬纊無他繫慮惟勉太保公
盡心國事人兩賢之時弘治八年三月一日也距生宣
德七年七月六日享年六十有二配錢氏先三十年卒
繼趙氏生子男二長禄次禮女二長適虎賁左衛指揮
使張宗次在室孫男一尚幼太保公卜以是年四月八
日奉君葬石徑山祖塋之右以錢夫人祔焉前期手狀
其行請予銘予承乏史氏親見壯節侯佐文廟渡江時
事未嘗不偉其忠意其後之人必多賢者以衍其弓裘
之業於無窮若君亦可謂稱其家者歟銘曰
有偉前烈孰嗣而方有後賢人孰啟而昌嗣又啟之惟
譚仲父孝友在躬其容俁俁謂君弗顯亦有冠鞶家政
孔修榮不以官劍履世蔵君妥其右玄堂刻銘永示厥
後
孺人馮氏墓誌銘
孺人馮姓世為吳人而籍京師故廣東按察副使定之
女今通政參議趙公昂之婦光禄少卿竑之妻年三十
有九而卒卒之日予往弔之參議公泣謂予曰吾與憲
副同學交莫逆通家還往新婦生七歲即聰穎如成人
憲副及張夫人亦見竑子不凡恒語我夫婦曰必以是
女妻若子夫婦大喜既入門事我及其姑潘夫人極孝
敬吾喜賓客新婦率家人治具必精腆愜吾意歲時奉
祀及有所慶弔於親故里巷相其姑以行舉不失節吾
老矣而喪賢婦天乎奈何少卿亦泣謂予曰孺人之來
歸也吾尚家食恒日夜勸予曰二父皆以經術顯名子
必刻意問學用光吾舅我先公亦瞑目地下矣予感其
言以有今日且予自舉進士為刑科給事中歴左右都
給事中皆以言為職恒懼以論事獲罪孺人必勉之曰
吾見吾父為御史亦每每論事曰國爾忘家子宜識之
予年壯未有子孺人亟為娶陳氏曰繼續事重烏少緩
邪既而陳氏果生男孺人亦繼有男相保愛如一不幸
得孱疾踰歲不起而其所得男先以病夭嗚呼天胡使
人至此極而予以中歲失此良配也惟先生不鄙而賜
之銘乎幸矣既而少卿諸弟亦皆哽咽相語曰自有吾
嫂我兄弟益相友敬盖飲食衣服器用一無所偏嗜而
辭氣温淳恒恐怫人故為娣姒者一相讓如兄弟無後
言若吾嫂之賢何可得也先少保襄毅公與參議公相
友善故參議公以女妻予季弟敏行亦不幸早世而於
孺人之賢則得之稔矣矧重以少卿之請而可以辭銘
哉孺人生天順癸丑九月二十四日卒弘治乙卯三月
二十七日生男女各一人今所存者女爾以少卿貴受
勑命封孺人有柔儀淑行著範閨閫之言考行陳詞誠
有如聖製之所褒焉者矣少卿擇歲之四月十七日以
孺人祔葬長慶壩祖塋之次銘曰
不妒而有嘉出於己子不夀而獲顯封為不死嗚呼孺
人尚妥於此
歙黃處士徐孺人合葬墓誌銘
嗚呼此歙黃處士徐孺人之墓其子為今兵部職方主
事華其地為鳳凰村律充原萬羅山其向子午盖處士
之葬也不及誌追樹表焉後十有二年華將奉孺人以
祔乃泣為狀請敏政并書之惟處士歙耆舊孺人佐之
成其子而殖有家用顯黃氏法不可以不銘君早歲喪
母汪十歲而喪父興夀君兄弟中最穉弱能自飭服儉
勤至長老業日以興念非子種學終不足以光世乃送
華入郡庠又遣受尚書於閣老商文毅公久之薦於鄉
鄉人大驩謂君夫婦之善居子也華五上禮部弗利勖
之益勤曰命也勿戚華果舉進士令撫之金谿過里日
置酒上夀婣黨畢集處士喜甚曰是雖榮必努力公家
以不負今日吾乃安爾華受訓唯謹又一歲以入覲獲
再省焉抵任而處士終盖年七十有六矣華改令岳之
平江也孺人誨之諄諄如其父以是華政美有文用部
使者薦召入朝復過里鄉人益觀慕以為榮其官職方
也念母不置會陜有戎事請行計歸日可取道省母未
行而得訃於是孺人年八十有九矣處士諱禎祥字仲
述所居歙黃屯徙潭渡出唐孝子芮之後惟和易不苟
喜周窮困奉繼母程如生己事三兄甚友其教華不獨
事舉業又勉之繼述俾倡立祠享孝子合族人為黃氏
譜傳焉晩結茅黃山下種樹佚老甫成而不起孺人居
歙朱方亦早失其父處士恩及母胡氏内行甚肅喜儉
樸晩率其冢婦程介婦汪治女紅如壯時盖凡勤家恤
祀逮下裕後之懿與處士嫓德而無嫌處士卒成化甲
辰八月九日孺人卒弘治甲寅十二月二十七日子男
二雄華雄先卒華即職方君也女一適方塘胡禧孫男
四瓊珙珤珂女一適鄭村鄭楷曾孫男一鉞女一尚幼
惟處士夫婦刻喜教子而躋遠夀睹其成盖天之報施
善人弗爽也恩被貤封澤其漏泉以昭其令名於一鄉
也有日予與君同郡且重華請乃最羣行而於教子事
特詳焉又系之銘銘曰
惟歙黃君孝子之裔有聮德兮厥聲孔懿力哉庭訓續
我世風爰目其成並夀考終於帝降祥一視所積鸞封
嗣來光此窀穸鳳村恊兆山峙川澄貽後有銘錫類之
徵
百歲程君墓表
貴三公富萬石文章功業名一時者人皆可致之惟夀
則有不可強焉者况夀而至於百有餘歲者哉非上有
建極錫福之君而斯人之得於天者獨厚且完烏足致
此若吾宗以道君之夀豈直一家之盛哉固海内之所
鮮也君與予同出陳將軍程忠壯公之後所居㲼口其
族以宋端明殿學士洺水先生益顯曾祖煥祖連父安
皆力善不仕安娶於吳生君諱實字以道一諱詩其為
人淳樸涉獵書史少客江湖間嘗以木易粟至姑蘇貸
人值歲侵悉棄不取而歸歸更事畎畝不復出力勤孔
時所入恒倍家居率晨起呼子弟督佃傭各職其職無
侈以肆夜即課諸孫鳴琴讀書抵夜分乃寢客至張燕
雄談雖老不倦既老取貲産立劵不與子而與孫曰如
此庶幾可均也君處己待人若易直然皆不失矩度一
門百口馴馴怡怡號詩禮者或不能及君狀貎頎然兩
目如漆耳幾垂肩中有毫長二寸許齒髮變矣而白者
黑脱者生年九十五歲以恩例授冠帶每鄉飲必禮為
大賓君多辭不至年百有一歲乃終終時盛服呼諸孫
語之曰我將與汝等永訣言訖而蜕君生無疾疢未嘗
延醫請禱步履如飛終其身不杖殆異人也君生洪武
乙亥閏九月十七日終於弘治乙卯三月十九日前後
三娶初姚次黃次吳舉和順不盭族黨稱之子男三人
德龍德思德良皆先君卒女三人皆有歸孫男九人孫
女三人曾孫男九人曾孫女六人玄孫男一人予又聞
君壯歲在吳下遇雨渡而溺自念非除衣鞾無以獲生
即伏水中褫衣去鞾一躍而起江行遇盗衆潜伏莫敢
動君曰如此示弱舉將不免矣奮出直前摶之盗披靡
散去然則君所禀之厚且完而加以伉健若此宜其夀
之過人也因并書之貽其孫俾刻諸墓上之石嗚呼我
列聖休養涵煦之澤被海内久矣而有人瑞焉乃出於
新安之程氏得不謹著之以昭其盛於無窮也哉
一樂汪君墓表銘
新安大姓無慮十數而汪為最汪之先率祖唐越國公
子孫分布列邑而歙潜口為著潜口之汪在宋多顯人
聚族以居不下萬指而一樂君在近時為稱首一樂盖
人以慶君而因以自名者也君諱順童字永德其為人
有志操簡默自守人或莫知其何如至其發言勵行率
不倍於道名讀書者或弗能及然君又未始不好學自
勖也其所學不事佔畢事其大父彦實父士賢兩翁及
母張孺人繼母羅孺人最孝生養死葬如禮不伍於流
俗與其兄永仁永竒弟永義甚友永仁永義皆不禄遺
其孤曰以誠以聰方幼稚凡家政悉君綜之家益裕而
撫教其遺孤皆有立稍長見以聰之子正也慧曰是足
亢吾宗者遣為學諸生正果以明經舉進士歴南京戶
部郎中知辰州府事族益華而君為善益力濬眢井成
廢梁葺舊衢以利居人之飲食來往雖鉅費不吝周窮
恤匱不責其償甚至於焚劵鄉人德之有小忿或相戒
勿令一樂汪君知或競入有司不可解得君言即解去
年益高行益尊每歲時或生旦親戚子弟上堂稱夀歡
動閭里里人兵部侍郎吳公與君生同歲一顯於朝一
隠於鄉有姻婭之好時人謂可比漢王霸及令狐子伯
兩人君以成化丙午十月卄四日卒卒時無他語惟以
不墜先訓為言享年八十有八距生洪武己卯八月十
一日配洪氏出宋少師中孚之後早卒無子繼詹氏鄉
進士熙之女兄皆名族有婦道子男三人長以輔次以
受次以澤女二人長適張思浩次適洪永殷亦皆名族
子孫男七人柳桓橚栻楨植彬孫女七人曾孫男十人
以輔等卜弘治戊申正月朔合洪氏詹氏葬中鵠鄉大
吉灘之原前期以正所具狀使人來京師請表君之墓
予往歲家居嘗過潜口雖不及拜君然及見以聰君及
汪之諸彦顧其山水秀環閥閱鱗次竊意其有享德夀
而名一鄉者當出其間乃今得考叙一樂君之遺行刻
之貞珉以詔後來則豈非所樂聞而足以慰其夙心也
哉表之而繼以銘曰
嗚呼是為一樂汪君之墓有三子以承有兩配以祔孰
云淑人失我鄉度尚有遺芳以篤其祜以衍其祚而啓
後人之永慕也
篁墩文集卷四十七
