篁墩文集卷四十三明程敏政撰
碑誌表
正議大夫資治尹兵部左侍郎滕公墓誌銘
公諱昭字自明姓滕氏南陽汝州人曾祖而上俱隠不
仕具太師李文逹公所為先墓表公祖興贈通議大夫
都察院右副都御史祖母陳氏贈淑人父霄永樂中禮
部祠祭員外郎黃州知府贈中議大夫贊治尹加贈如
祖母李氏贈恭人生母程氏封太恭人俱加贈如祖母
公生宦家而淳篤不事紈綺黃州君鍾愛之長為州學
生力學不懈年十九舉河南鄉試上禮部弗利久之卒
業太學景泰癸酉用吏部選授陕西道監察御史丙子
監順天府鄉試時劉文介公主考於内公等恊心於外
故宿弊盡袪而權貴人子多不在選英廟之復位也注
意臺察貶斥相望公當是時獨謹禮守法為士論所予
天順戊寅巡按京畿有聲四川都司有謀殺人獄累歲
不決己卯命公往讞之遂服辜辛巳巡按福建有聲籍
甚既還適都察院闕佐貳英廟察御史中老成無如公
者即陞左僉都御史未踰年以母喪去今上嗣位詔起
復公巡撫遼東公治邊惟謹斥堠嚴訓練備芻粟凡數
年敵不敢近塞嘗上䟽言大明律乃一代定法而決斷
武臣獨舍律用例以是武臣益貪縱不檢請一切以律
從事詔從之而武臣因習久一旦有罪被黜降多騰謗
言憚事者奏格其令公議至今惜之丙戌上念公久於
邊召還進右副都御史總督漕運兼巡撫淮揚諸處兩
淮歲歉民多流亡而漕卒又為大將所虐公撫摩訓飭
不遺餘力由是兵民皆得蘇息己丑再召還理院事踰
年廷議弭災分遣大臣巡視民瘼以公嘗治閩特命公
往閩人聞公来如獲父母公為發官廪賑恤之罷行其
事而利害甚衆上杭清流之境有地曰紫雲臺鄧茂七
之黨嘗據險為亂自後往往有事輒發兵撫捕而是歲
飢甚公曰此不可不為之慮也乃相其要害立歸化一
縣以莅之未還有詔易公巡撫蘇松諸處盖蘇松自周
文襄公後鮮或繼之者獨公博采衆議次第舉行甚得
東南士民之心有馬䭾沙最繁盛而寄治江隂民苦往
返公復分靖江一縣民兩便之辛卯春用廷臣薦召陞
兵部右侍郎九載考績轉左侍郎食正二品禄歴佐尚
書南宫白公嘉禾項公皆隂有所救正而不阿比人不
及知丁酉秋項公免公實當次有惡之者置其名於論
列中公不與辨遂致仕家居垂三年日引鄉之遺老登
眺林壑飲燕為娛世事一不挂口庚子夏四月十一日
以疾卒享年五十有九訃聞上悼惜遣使諭祭其家命
有司給其窆事將卜日奉葬州之杏園陂黃龍山之原
公先配任氏贈淑人繼孫氏封淑人俱先卒與公並兆
子男二人長暹太學生次起州學生女一人適尚寶司
少卿李璋文逹公之子也公軀榦魁偉度量深沉望而
知為大器事親最孝奉異母兄盡禮而訓育其從子益
力有舉於鄉者遇人極謙雖鄉小吏必與為禮於矜恤
故舊尤惓惓焉兩當巡按四領巡撫悉以扶弱抑強為
志故吏讋其威而民懷頌之臨大政决大獄優裕不迫
而事以辦嗚呼若公可謂一時之望矣而不及大拜以
佐天子澤生民與成一代之盛豈非命歟走之先少保
襄毅公雅與公善晚有婣好也故走嘗得升公之堂聽
公之論而今已矣義不可以不銘銘曰
於皇英宗擢任臣工一出淵衷而不尚同有臣滕公發
身經術自其受知終罔或失撫戎東郊靡恤豗呶於淮
於閩吳越之交悉有勲猷著於朝野今皇求舊莫踰公
者遂總憲程載詰戎兵匪公之來孰贊其成幡然歸休
汝水之上方遲其來孰意其喪惟皇念之諭奠有詞作
窆有儀終始之思杏園翛翛龍山奕奕中有玄宫百世
無斁
湖廣宜章知縣贈文林郎馬君封太孺人徐氏
合葬墓銘
湖廣宜章知縣馬君卒之二十八年其子孔惠以兵科
給事中考最得賜敕贈君文林郎封君之配太孺人未
幾而太孺人卒孔惠將以成化丁酉冬十月二十六日
合葬先塋前期以狀請銘而宜章之仕於朝者行人鄧
庠輩多述君政績以来走受而次之曰君諱經字用常
世居河間東光元進士國朝兵部主事視遠之孫處士
誾如之子處士初娶於李再婚於鮑而得子四人長君
次綸次綱次紀陕西盭厔知縣處士嘗被詿誤謫雲南
六凉君侍行遂入曲靖學為諸生不三年領宣德壬子
雲南鄉薦正統己未舉進士辛酉得宜章之命時宜章
方苦於旱君至禱諸神祠而雨歲大熟君計縣素貧一
歉即民無所措手創預備倉募粟常萬餘石流民聞風
復業者萬計縣兵民雜處而兵常豪奪民田君下令責
還之無敢譁者舊役水夫以濟江上官舟夫多散亡民
病鈎考君請於朝罷其役久之政成乃以餘力新其境
内諸壇廟公宇及學宫立社學公暇進其生徒親教之
科貢號稱得人歲時勸農循行田野民至與其令相忘
有居不能昏葬者行病涉者率官為舉之豪猾干政者
廉捕之寘於法鄰邑民訟多相率就君請平吏民敬服
若神明然令最為湖南第一景泰庚午夏五月二十五
日終於官得年三十有九鄉民老稚走哭縣門下者日
數百人君性不苟取卒之日家無一緡之畜寮寀為之
合泉布治棺殮之太孺人姓徐氏上元人父仲華亦以
事謫雲南與處士同患難而相得知君必亢宗故以太
孺人歸焉太孺人事舅姑孝治僮僕處婣黨咸適其宜
盖凡君畢心於功名不以家為累者率藉内助之力君
之捐館太孺人扶櫬北歸營葬如禮孤子年十有三遣
就學親女紅以給其費卒底於成孀居殆三十年節益
厲家業中興鄉里嘉歎晩就飬京師尤諄諄以清白戒
子婦卒於成化丁酉秋八月二十一日享年六十有七
子男一即給事君孔惠也成化壬辰進士出身女一適
東光儒學生李逹孫男二長价次侗孫女三長聘南皮
儒學生薛鎧次聘李東霽次尚幼走之先自江南謫河
間盖童子時聞河間人道馬令君之名矣既長獲與君
之從弟震及孔惠同領天順壬午京闈鄉薦又獲同朝
而不佞幸從史官後則銘君夫婦之墓誼不可辭銘曰
馬氏系出扶風王儒業相承望東光一時循吏首宜章
平生嫓德稱徐孀有偉一孤流其芳恩綸下及名斯揚
桓桓宰木城震方高丘奕奕二美藏後千百年殊未央
醫顧翁墓表
成化己亥秋走奔先少保襄毅公之訃也室人病不能
俱明年以賜葬成入謝於朝時病少間乃挈家而南既
渡江又與其幼子皆病聞吳故多醫日夜趨吳盖至之
日而幼子死室人病危進諸吳醫弗效大以為憂郡守
劉侯汝器亟稱顧珍氏之良致之而效既月病愈乃去
吳珍泣拜以請曰先翁亦終於己亥之秋葬而無表惟
執事者矜畀之走亦為之泣曰嗚呼悲夫子之用情猶
我也忍不有以副子之志哉按狀顧之先世居汴高祖
榮以醫鳴於元仕為江浙醫學提舉曾祖銘始徙吳郡
占籍長洲祖天祥父勝宗咸世其業母劉氏以永樂壬
午四月六日生翁諱俊字時雍早以孝友聞其為醫不
專祖上世一以丹溪為主凡丹溪書悉購之口誦心維
務得其旨要出而應人之求效嘗什九吳人喜用温補
法羣起非之翁弗少徇或有疾召翁并召諸醫翁曰法
後當如何諸醫曰否己悉如翁言由是翁之名益興妬
者益甚翁又以其餘力讀儒書及星數堪輿長生久視
之說亦皆窺其肯綮人不及知有知之者過從即欵語
竟日晩營别墅於葑溪之北自號泰然有司鄉飲輒禮
之為賓盖翁之大可書者如此至其愈人之疾而不以
射利則夫人能之不足以重翁也翁享年七十有八卒
於己亥八月十九日配李氏子男一即珍盡得翁之學
女二長適沈御醫從子夀次適都憲陳僖敏公從子鼎
孫男二長春次易女一以卒之年十二月庚申葬吳邑
太平鄉薦福山之原從先兆云走聞醫自素難以来名
家數十至於集大成者必推之丹溪其所著濕熱相火
諸論雖聖醫復起亦當不易其言而世之學醫者往往
忽之不惟忽之而又非之可慨也已初先公得末疾上
遣御醫来視率以為寒濕弗效最後得四明祝翁以為
痿也藥之效乃今復得顧翁焉則何學丹溪者之寥寥
若此乎先公捐館以嘔吐本胃熱所致醫誤進補藥疾
遂以革時走方遠仕京師不及侍此終天之恨也噫走
不及識顧翁而識翁之子翁之子能起走之家人而不
及見先公則表翁之墓非獨以著走之不幸也將以告
夫世之為孝子慈孫者焉
圻子壙誌
太子左諭德新安程敏政之次子曰圻以成化丁酉十
二月十七日生京師其祖父襄毅公在故鄉聞之喜甚
為告於遠祖忠壯公之廟小字之曰祖保稍長以兄弟
宜聮行定名圻庚子春其父奔襄毅公之喪其母李病
不能俱因寄於其外舅祖李文逹公家圻以母病故失
節生瘍繼而泄痢己復病疹疹後𠻳不止漸以成疳辛
丑春其父以賜葬恩入謝於朝見圻瘠甚大駭急召醫
謀之疾少間乃挈其母子而南既道山東秋溽暑舟人
弗堪圻疾遂大作山東人藥之弗愈急渡淮淮人藥之
弗愈聞姑蘇多醫乘大風渡江幾殆而圻母疾又作一
舟遑遑以八月二十五日至姑蘇圻竟以是夜死逆旅
圻死惟呼其母意欲捄之者其母方疾革弗能應悲夫
天胡使人至此極耶圻生最聰俊凡解事皆先其兄教
之詩即成誦見書畫率諦視不苟至捉筆為摹寫狀亦
可觀不若羣兒之塗抹太甚也初其季叔敏行死無子
將竢服闋告廟以圻後之不幸至是乃載櫬以歸以歲
之十月二十七日祔葬其季叔墓側嗚呼使死者而有
知其必曰此吾猶子也將善視之瀕葬其父忍慟為之
銘銘曰
汝父汝違汝叔汝依孰使之来而遄其歸也噫
通奉大夫河南左布政使程公墓碑銘
成化庚子秋予居先少保襄毅公之喪聞人傳吾河南
左布政使用元以七月一日終於官為之驚怛曰噫器
宇問學行檢才識在一時負公輔之望如用元何可多
得而遽至此豈造物者之乖乎是歲冬予以賜葬恩入
謝遇其櫬邵伯河下旅次不能為禮唁其孤而别曁予
南還則用元葬矣孤旦奉邑人前監察御史康君永韶
狀請銘其墓上之石嗚呼其尚忍銘吾用元也哉惟程
氏自東晉新安太守元譚以善政為民請留始家歙篁
墩至梁將軍忠壯公靈洗起兵拒侯景廟食於郡忠壯
十三世生唐檢校御史中丞澐又起兵拒黃巢凡再世
有全郡之功其居祁門善和里者祖中丞長子檢校戶
部尚書仲繁用元所自出也居休寧陪郭者祖中丞季
子歙州兵馬先鋒使南節予所自出也故予之族於用
元為近尚書十八世孫德堅國初以行樞密院都事守
景德鎮是為用元高祖曾祖汝楫祖景華俱不仕父顯
起鄉貢進士官至韓府左長史進朝列大夫母齊氏封
宜人用元天分最高喜問學初長史公以春秋名祁門
用元受經所得最深又旁通諸經史正統中長史公教
諭河間任邱而予家先以尺籍隸河間襄毅公每往来
叙宗好雅愛用元以為是必亢其宗者歲丁邜領南畿
鄉薦登景泰甲戌進士第觀政戶部乙亥奉命犒師宣
府總帥厚餽悉郤之都憲葉文莊公方督邊餉與語大
悦天順改元授戶部江西司主事己邜犒師陕西時尚
書年恭定公待部屬嚴甚獨禮用元三載以績最聞賜
敕命督餉淮安一年代還上書乞歸省分禄飬親從之
癸未會試用薦充同考試官儀曹奉内幣踵門用元力
辭免禮部尚書姚文敏公歎曰超出流輩遠矣未幾進
福建司員外郎督負徵於天津諸處成化改元進郎中
三載復以績最聞賜誥命是歲用兵遼東遣用元給軍
實師賴以濟庚寅遣視山東災上書言四事曰存漕運
以防民飢整兵備以衛民生减飬馬以安民心增接逓
以紓民力事多舉行比還擢廣西右參政安南以地界
不定數近邊用元冒險往定之乃己理棼修墜政漸以
成壬辰以齊宜人憂歸而長史公繼卒喪葬一以禮拓
先祠以謹時祀輯先德為世芳集以傳服闋改河南右
參政奉璽書專理國儲定轉輸遠近適均法以便民又
以其暇時葺二程夫子闕里祠宇以風其士人戊戌進
右布政使明年進左布政使律己守法以倡僚屬一方
晏然欲自引章具未上而疾作矣所部黯然聞者愕眙
以為善人之不幸距生永樂辛丑正月一日享年六十
以壬寅春二月二十日葬里之宅裏塢用元為人恂恂
謹恪口未嘗及人之過巧佞者或竊笑之然其中涇渭
極明有確然不可易者平居恬澹寡嗜好疑若不奈繁
劇而所居官理不亟不徐喜功邀譽者反出其下盖人
隂被其惠澤甚多而世亦未盡知之為學不事詞藻雖
時賦詩寫竹以適其適而緘其稿諱其名終不以自見
也用元初娶祁西汪處士景淳女贈宜人再娶趙府長
史同邑胡公永興女封宜人三娶胡吏部侍郎淳安項
公文曜女俱善持家以佐夫子子男四人長昂醫學訓
科汪出次旦攻舉子業次杲儒學生皆胡出次昌項出
孫男三人長鏄次銓次鍠女四人俱幼銘曰
惟我程氏世顯新安有譜振振有廟桓桓自歙之祁垂
休委祉大集於公策名進士簉屬司徒幾二十年巡瘼
四方犒師三邊擢領藩宣或副或正桂管遺思洛省胥
慶祖我循吏以惠其民宗我師儒以迪其人名與業崇
宜位公輔庶霈厥施以澤下土堪乘而踣中棟而戕士
類孔傷予懷曷望宅塢之原山水明秀竚有遺芳式在
其後
方孺人墓誌銘
孺人姓方氏諱錦僊徽之祁門人其族本宋吏部秋厓
先生之後孺人生有至性在家勤女事事其父處士天
生暨母馬氏甚孝與其弟昆鄉進士訓導秉琦輩甚肅
年十七歸同邑善和程君恕又勤婦事善事其舅姑服
其喪異居次曰禮也謹之盖祥而後復相其夫優學以
仕及累試弗薦曰命也謝之請以子啓為儒學生嗣其
業善和程氏望於其鄉恕之族父憲副宏族兄布政泰
皆近起經術進用於國退施於家亟才恕而亦賢其有
内助焉孺人年五十七以成化辛丑三月二十八日卒
於是三男曰激啓攷者兩有娶一有聘一女已適同邑
城西王氏二孫曰許詠者舉解事矣恕將葬孺人於里
之桂家塢前期使啓来乞銘予於善和程氏為同宗辭
之不獲銘曰
學勵其夫宜貴而否德勤其身宜夀而疚天嗇其前必
振其後銘以貞之庶幾弗朽
黃巖陳處士墓誌銘
婺源儒學教諭陳君簡手其先處士事狀一通過休寧
乞予銘於是處士葬十年矣處士諱顗字允甫其先汴
人遠祖公漙宋紹興進士知台之黃巖終於官因家焉
傳四世生繼發咸淳進士通判沅州又定居黃巖東門
繼發生元松門務副使儔夫處士五世祖也曾祖子安
延祐初餘姚州學正祖立善至正中慶元路照磨父處
亨號方山有司累以遺逸薦不就處士天性純至喜問
學事二親極孝有人所難者哭父幾喪明竟不良於視
年七十奉母馮猶定省不倦馮安其飬至九十乃終初
慶元君工墨梅與會稽王冕齊名方山君妙得其傳處
士每時祀見手澤即悲哽不已因自號慨梅一時名流
聞其事多詠歌之處士嘗以親疾歴名醫與論藥遂以
醫鳴淛東友其弟顓共爨至老不變鄉先生學諭陳廷
省學錄張粹皆慎交與處士師而友之於文事雖博洽
尤喜騷選二君子每曰陳君行端篤孝人也鄉評以為
公處士年七十有五以成化辛邜某月某日卒於正寢
明年冬葬邑南五里委羽山之原慶元公墓側配鮑氏
有賢行子三人長慷待選於吏部次簡丁酉鄉貢進士
教諭君也次㦃亦善醫工墨梅先處士一年卒予以外
艱家居辱教諭君數往来愛其人又嘗獲觀其族譜及
處士所遺篆隸諸帖知陳氏世儒家而益歎老成之不
復作也然教諭君顯揚之業在異時者盖有大焉則處
士亦將以無憾矣銘曰
業之先兮有克傳兮學之後兮有克守兮嗟幽貞兮不
復生兮尚有寵兮賁斯壠兮
中順大夫淛江按察司副使張公墓誌銘
成化辛丑春三月淛江按察副使張公存簡以母喪還泰
州既葬未幾而病疽門人朋友親戚宗族日問病者幾
百人公知不可起悉召與訣别如平時又顧其門人前
進士張瓛曰吾友程太史克勤最號知我其往乞銘語
既卒時壬寅春正月五日也公從子霈奉瓛狀走數千
里來新安山中以請予聞之驚怛流涕曰孰意吾友遽
至此乎噫屬纊之託不可孤也則序而銘之序曰公諱
文其字存簡張氏世為泰州巨家然未有顯者至公曾
祖德林祖仲信益以善聞父頎始舉於鄉終國子助教
用公貴贈奉直大夫刑部員外郎母成氏贈宜人繼許
氏封太宜人公生有至性在童丱如老成初助教公典
教山隂公侍行適遭成宜人喪哀毁不食盖絶而復蘇
助教公難之遣從學一時名士之門公亦自奮力學久
之還為州學生屢試弗第有識者曰是不當小成者天
順己邜舉南畿鄉試第一人尋遭助教公喪悉用朱氏
禮一鄉化之成化丙戌遂與予同登進士第泰州入國
朝預甲科自公始筮仕刑部江西司主事壬辰進員外
郎癸巳吏部奏擬公山西提學按察僉事甲午復擬山
東皆不果是歲進郎中公在刑曹最久有所讞必本於
公恕他司獄有未具者多移鞫於公既讞無後言丙申
以日食星變詔選使十三人錄繫囚於天下公分地畿
内平反誅死者百十有六人雪徒流以下千有四百人
其辨馬平兒事尤惬人意平兒報父仇殺人抵罪公上
言君父之仇臣子所必報反覆數百言讀者感動畿内
人有繪其像而祀之者丁酉大水歲祲復有詔選使五
人賑恤之公分地兖州規措勸分不遺餘力又上疏請
分府庫餘資以慰倒懸渴望語益痛切盖活飢民五十
二萬人復流移一萬七千口婚嫁男女之貧者五千三
百人釋大辟囚二十餘人他如通貨財修祀典申掩骼
埋胔之令皆自公發之己亥陞淛江按察司副使有鹺
商季成誣販鹽者為盗轉引至十九人初訊者以為實
多瘐死獄中存者僅六人公覆訊疑之審詰得其情六
人者幸不死一省稱快餘平反者尚多在淛踰年大率
以洗冤澤物為己任盖未竟其所施而以家艱歸矣公
生宣德丙午五月十五日得年五十有七配劉氏先卒
繼李氏俱封宜人子男二長霶劉出次泰孫李出女五
長早世次適州學生唐相次適徐蕃餘未行霶奉治命
以卒之年三月四日葬城西唐家莊之原公平生孝友
恒以祿不逮親為恨事許宜人甚謹與弟孜等雖相爱
而策勵之惓惓以故諸子弟入秋試者恒不脱人自奉
儉約如寒士周人之急則罄所有弗恡歴官内外使四
方言若不出諸口而中有定見巧佞不能奪與人交雖
厚善不苟随案牘填委日不暇給而嗜學弗倦為詩文
惡浮靡率有關於世教自號遜齋有雜稿若干卷審濟
錄世訓各一卷嗚呼天之生才亦難矣富詞藻以燁然
一時辦事功以赫然一方者豈無人哉求能外逹其所
學而不雜内深於所飬而不渝如張公者可數也顧官
止於臺佐年歉於下夀則吾之所惜又豈獨朋友之私
而已銘曰
泰有張氏其畜甚久一顯師儒弗竟其有公也再顯自
其遺經發解於鄉擢第於廷内曹外臺屢見敭歴敬刑
恤民有言有勣所飬既深所發益弘羌不可禦孰尼其
行用世以忠畢世以孝維天錫之將後有耀唐莊之原
突如其墳有永無虞太史刻文
槐塘程府君墓表
府君名萬字億孫姓程氏程世為徽歙巨家其先居河
北本趙忠臣嬰之裔在東晉有元譚者守新安始家於
歙元譚之後曰靈洗當梁時以布衣起兵禦侯景至大
將土人德其全郡之功廟祀之是為重安忠壯公靈洗
之後曰延堅唐末又定居歙之槐塘傳十世生元鳳起
進士相理度兩宗是為吉國文清公府君者文清公六
世孫也曾祖大年元紫陽書院山長祖完都父回善出
繼從父昇母汪氏府君生負直氣侃侃遇事當行者奮
前為之每以故相家更代寖微力以亢宗起廢為志中
歲出遊閩淛江湘及并冀之境家日以裕聞絳之太平
有祚德廟以祀程嬰公孫杵臼走數千里拜祠下手摹
其石刻以歸忠壯公廟號世忠在歙之篁墩至文清公
從子宣慰君相又請立行祠於槐塘以便支下子孫展
謁歲遠而圯府君合族人重修之範鐵為供器至千斤
以上餘物稱是又為文清公專祠其北割田畆以奉祀
文清公墓在歙之古城關夫人墓在禮莊皆賜葬傍有
積慶景福二寺置田二百畆以贍墳寺既燬於兵燹田
亦為僧所盗鬻石獸之類蕩無存者府君憤然訟諸上
官悉還其田寺宇塋垣及石獸之類舉復其舊樹豐碑
二以詔後人文清公初以經授理宗至為相理宗嘗大
書清忠昭光儒碩六字以賜之其餘倡和之詩往返之
書動盈箱篋有御書樓故址在所居之左府君亦創為
之弘麗甲於其鄉文清公罷政歸嘗修長慶社為里人
祈報之處久不葺而人憚難無敢任者府君出已貲為
之倡不日告成府君之過會稽也聞理宗&KR1148;宫在城西
北自以先世被恩最厚約同行者十三人置舟徑往刲
羊豕具酒殽祭陵下而後返府君性孝友不事矯飾讀
書強記尤篤於教子遇人有過面折之不少恕鄉人無
少長咸稱之曰義士義士云府君長子熙以鄉貢進士
同知汀州府有善政上官累請旌擢之褒其親不幸即
世府君時年七十四矣上書京師遇恩例獲冠服還其
鄉以成化戊戌九月二日卒於道距生永樂乙酉七月
十一日配殷氏有淑行子男二人長即汀州也次嵩克
家不仕女三人婿汪義吳禧方浩孫男四人永延長安
長英麒麟孫女二人嵩以歲己亥十一月十六日迎府
君之櫬奉葬於冕輦橋祖塋之傍乾山巽向嗚呼封建
之法廢而天下無世家自元魏至李唐乃復以門第用
人頗有封建遺意降及五季又蕩然矣而近世以来江
之南往往有巨姓巋然雖更代而存者何也以予所見
每一鄉之中必有一二家其附居之他姓者供佃傭給
使令若官府然豈非江以南雖亂而不罹久毒雖歉而
不事他徙故得相保而不至併亡也歟若吾姓在天下
固不甚著而以一郡律之則已居他姓之十七八矣然
同祖而異宗則其間或中微焉或中興焉亦理勢所不
能免者若府君其亦可謂中興之子也夫
義官金君墓誌銘
先尚書襄毅公以成化乙未得賜歸飬疾於休寧里第
又明年疾瘳始與里人金君宗敬輩徜徉山水之間嘗
至邑東葆真山崇夀道院顧而樂之因語金君曰明將
與子輩結怡老會於此中歲己亥先公卒又明年金君
繼卒會弗克成走嘗深憾於是故君之卒亟往哭之而
君之子希傑亦以其内兄上舍汪君汝温狀乞銘君之
丘嗚呼悲夫金君盖先友也走豈可以辭銘君字宗敬
諱玹賜世居休寧忠孝鄉相傳為漢秺侯之裔因莽亂
避地而南者逮宋季復定居邑之南市為碩宗君曾大
考志大考仲善俱以行義聞考孟起益衍益盛為萬石
區長見故翰林侍讀學士廬陵曾公所為誌妣吕氏同
邑建昌令公大之女君生有志節不苟隨早失所怙能
自樹立事吕孺人極孝扁其堂曰草心左右奉養備至
孺人安之夀八十有六乃終奉諸兄甚謹教諸子孫有
法綜家政處世犂然惬人號讀書者有所弗逮景泰乙
亥歲侵勸分君輸粟六百石助官賑民用朝令賜冠帶
寵其身旌其門曰尚義晩年益以義自處義聲動人有
為不善者懼君聞之或遂中沮有訟者或不之官而之
君得一言即釋盖其大節如此可銘也他若闢田廬葺
橋道濟餒暍累累之善法不能悉書君生永樂甲申正
月六日卒成化辛丑八月七日享年七十有八配汪氏
西門處士士輝之女克相夫子婣黨稱之子男五人長
岩從即希傑也次岩相次岩英次岩秀次岩護多謹愿
世家而岩相岩護俱早世女三人長適戴鷙次適汪天
生次適朱儼孫男七人長雲瑄次遜次雲生次悌次楫
次&KR0788;次鼐孫女八人多許適名族君墓在縣北十里查
坑之原銘曰
綽楔巍巍尚義之門窀穸隆隆尚義之墳耆舊凋零社
不可復慕者其悲過者其肅
洪宜人汪氏墓誌銘
鄭州太守洪君寬既歸田喪其宜人汪氏其子遠方令
莆田聞訃解官還奉襄事走休寧乞予銘予納交太守
父子甚善則受而銘之按太守所為狀幾數百言詞真
事核宜足徵而其大則宜人於所生者存盡養歿盡哀
又終事其大父母教育諸弟有成乃出嫁庶幾古之淑
女於所事者奉姑如母罄力於家食奉舅如父畢志於
祿飬奉伯叔鮑張二孀母如事姑庶幾古之孝婦於所
相者勉其刻志於學佐其惠政於官同其佚老於家有
始有卒庶幾古之良配於所畜者男有娶女有歸諸男
之中或力田以拓其業或傳經以續其宦治命曰男盡
忠孝女敬公姑語不及私庶幾古之賢母宜人之平生
若是乃不登遠夀享重封範其家以及其鄉此婣黨悲
之無間言而予之銘之無愧詞也宜人與太守皆歙之
世家汪祖宋司農少卿叔詹洪祖宋龍圖閣待制中孚
具有譜牒代為婚姻宜人之父仕周太守之執友母則
太守之從姑也宜人生永樂壬寅三月二十四日卒成
化辛丑十月四日享年六十子男四長逹次迪次遠成
化戊戌進士莆田令君也次通儒學生女一適歙大里
汪鈺孫男六長儒次偉次休次伊次俸次儉孫女二尚
幼宜人之墓在二十七都名山之原銘曰
噫為淑女為孝婦為良配為賢母此洪室汪氏之墓式
顯終古
篁墩文集卷四十三
