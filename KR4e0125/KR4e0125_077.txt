篁墩文集卷七十七明程敏政撰
詩
菊莊圖為致仕章元益給事賦
秋氣入墟落凉颷振疎林繁華坐銷歇一逕穿籬深籬
東有晩色粲粲千黃金不隨時物變肯受繁霜侵陶令
去已遠寥寥孰知音章君瑣闥彦時名屈當今一朝謝
塵鞅返駕鄞江潯舊社作新主永日消煩襟年来嬰世
患未獲窮幽尋念此松桂友敬使丹青臨遥遥歲將晏
采采勞歸心黃花故無恙白酒且復斟一酌為子壽再
酌為子吟天意久乃定相期肅纓簮花神永結好冷眼
窺浮沉
送都憲左公廷珍巡撫遼東
關西聲價重提刑又總行臺出帝庭千里封疆當北鎮
九邊綏服盡東溟皂嚢坐遣烽烟息寳匣長韜劍氣腥
宵旰分憂在今日不須崖下勒新銘
定西侯蒋公筠清軒卷次周草庭都尉韻十絶
高軒近北城幽逕折三四中有長琅玕知人歲寒志
臨池寫来禽坐石呼格五森森蒼雪寒九夏失炎午
新開八尺庭迥異五侯宅眼中籜龍孫無不一當百
結客總豪俊詩壇如將壇呼童刻新粉記取最長竿
愛此萬玉林不下篔簹谷時汲井中泉殷勤溉慈竹
裊裊翻翠雲涓涓淨塵思借看來何人苔階屨痕二
虛心能自保世態非所甘江梅與巖檜交情澹成三
名園盛韋杜紅紫動盈千何似總戎府清風兼渭川
將軍誠好文盛世不忘戰時對抱節君孫吴閱終卷
欲待此君醉竊分鳳尾餘他年殺青手高節為君書
賀東寧伯焦公得男
珠箔高懸獸錦紅侯門佳氣喜䓗䓗啼聲試處知英物
骨相生來有祖風開宴競投新玉果傳家先拭舊彤弓
分明世契非生客湯餅還叨入會中
送西隣毛貢士世傑知汲縣
東社西隣歲幾臾恩銜初得令君名禁中曉日辭天仗
客棹薰風記水程石表忠魂留孔篆山環遺堞撫殷城
定多治迹如崔瑗看取邦人續政聲
送都水姚懋明主事改任南京儀制
曾向青源識俊髦恩除重下為均勞留都官愛新儀部
驛路人迎舊水曹千里長安随日近萬年鍾阜入雲高
宦情鄉思誰兼得莫惜離亭盡濁醪
播州程氏世澤堂
聞說家聲自洛中幾年移築向蠶叢短檠不廢箕裘業
一劒長收保障功心吐秀葵知曉日根蟠喬木自春風
等閒慶澤應難盡長共滔滔蜀水東
追思舊遊寄浙江左時翊參政十絶次草庭都
尉韻
湖船詩十聯半入煙霞氣我語慚不工居然别涇渭
倚櫂岳墳菴碑本見遺墨萬古擎天功高峯峙南北
草滿六橋路依稀放鶴人道傍修竹裏時見一枝春
開尊淨慈閣鵝鴨滿湖田對岸雷峯塔亭亭入暮天
三生空有石三竺未成賦徘徊九里間吟情拂高樹
天外一峯迥飛来勢未降冷泉亭上立逸趣洒寒江
石屋龍潜處題名憶長公洞門喧水籥苔逕失西東
一㪺龍井寒未續茶經筆林外忽聞香僧房焙茶日
山形繞廢宫一鳳雲中度下見淛江潮寒聲自朝莫
憶登保叔塔舉酒别諸君兩聽春鴻過相思逐片雲
送馬天禄給事赴雲南僉事
禁鐘曉初歇騎出城東門惜君有遠役相携薦芳尊君
本瑣闥彦忠言動天閽起居今十載廷謝初蒙恩西南
萬餘里滇江浩沄沄軺車足時雨憲節明朝暾丈夫挟
壮氣撫此歲月奔紅芳漫春色青松自霜根迢遥古南
服慷慨扶風孫行臺知有道後會須重論
次司馬通伯侍御留别韻二首
風流儒雅重分司先德猶傳宋太師學制久非三舍法
教條今過百年期冰霜飽歴承家訓桃李深培答主知
聞說行臺多暇日餘情還付墨淋漓
相違不覺又經年日月真同蟻磨旋養士定知湖學盛
憂時曾說賈生賢一從憲節分江左幾遣書筒到日邊
大雅寥寥今未作黃鐘應待恊宫縣
飲慶夀寺柬似聦講經
紅塵飛不透疎簾白日行空漸向炎柳絮挟風常滚滚
麥苖經雨倍纖纖上方暫喜朋簮盍西郭從教酒價添
更愛遠公能入社他時有約問楞嚴
送仰進卿給事僉憲四川
天子念飢歲方勤西顧憂川陜本相接君子可淹留當
時文石陛往往聞嘉猷况兹行臺尊恩言若為酬提印
走列府洗冤及遐陬功名當駿發壮氣横高秋誰云蜀
道難為子歌安流
挽致仕于千戶(文遠之父)
春風吹面雪盈頭已過人間八十秋山戍晝閒惟繫馬
水村天遠獨盟鷗周窮義重焚逋劵知足心長守樂丘
身後有人能接武轅門聲價到皇州
又
每過深巷拜儀刑不覺籃輿幾日停醒眼愛留通夕飲
壮心慵展衛生經别来吟髮添新白望裏家山只舊青
千里生芻嗟莫致一緘哀些涕交零
題傅曰川諭德蜻蜓便面
五月京華吹旱塵江鄉風物繫情頻滿陂綠水連堤草
雨後蜻蜓不避人
書帶青青草似苔絳騶飛處小蓬萊良工可識詞林客
為作朱衣入眼來
挽西莊畊隠章處士同知廷圭之父
紅雲含日照西莊楚些聲中白髮長杖履忍看桑柘影
衣巾猶帶薜蘿香壽於吕尚非儌福死比黔婁合諡康
經學已聞傳令子功名無愧古循良
分得惠山泉送張公實參議還浙江
巋然九龍山下有鳴玉聲蒼蘚絡深罅濺濺流石泓逝
人一廻首倒影下空明峯頭陸羽祠俯瞰若有情峯麓
聽松菴織竹存遺鐺我昔停征車憑闌濯塵纓一㪺毛
髮爽再飲肌骨清中&KR0893;乃伯仲此品寧虛名張公佐淛
省矯矯人中英峻操如隱之冰蘖相崢嶸泉石豈無癖
所羈在王程官舟忽南下尋源重兹行懷古應有作顛
崖念蒼生龍團笑茶譜石鼎憐詩盟
雨後過文會軒
雨後名園我獨来淺紅深綠繞池臺禽聲也樂消煩暑
馬首初看淨宿埃鄰客有期頻折簡主人乘興即銜杯
偶然良會須終日一任殘陽下古槐
送黃巖黃汝彝赴休寧訓導
浙東經學推黃氏玉樹臨風見一枝山邑百年弦誦地
自今應喜得良師(君今通政世顯從子世以宦學聞)
宫牆遥隔練溪灣門對青青玉几山分擁臯比應最樂
書聲時出翠微間(休寧學地幽勝君至則知之)
孔殿西頭企德堂兩賢曾此託維桑衣冠俎豆瞻依處
洛學千年未可忘(二程子之先本出休寧近始立專祠得列祀典)
温公家世不凢才六一清風滿後来知子教條還易舉
頖宫星斗夜昭回(司馬提學歐陽令君君往遇當必有合矣)
送宗人德望進士還德興
一宗元自相湖分雛鳳新呈五色文家慶暫應紆綵服
橋名先已識青雲冰開水國舟難滯春入郊亭酒易醺
小别重来堪屈指鵷班風節待超羣
送吴容之進士還歙
二月鶯花滿帝城手扳黃柳送君行傳家舊熟麟經筆
中選新題鴈塔名畫舫搖春新旅况綵衣稱夀足親情
還鄉不久應趨召重簉鵷行玉佩聲
送族孫鳳翔還浮梁兼東其兄徐州同守楚英
相違無奈帝城垠撲面流塵似水雲酒興半生過阮籍
鄉情終日仰番君船随賈客行装起曲愛歌童别調聞
路指彭城應問宿雨中新榻許誰分
送李知事還蜀
大夫勛業重先朝合有鵷雛振九霄幾載宦情宣室近
一番離思蜀山遥歸帆正藉東風馭戀闕長懸北斗杓
簮紱重来知有日不須扳柳向河橋
通政知事合陽李君天錫今致政都憲先生之子先
生有迎蹕大功於先朝未食其報而天錫以文才見
擢供奉南薰殿還鄉待用人尚未滿也惟先少保尚
書襄毅公於先生為同年予不佞近接天錫始獲通
家之好因賦此以致區區之意云
蒲窗清隱為蔡德馨賦
石髮森森照水寒綠雲搖動紫瑛盤歸来不道清如許
疑在君家畫裏看
葉葉都含淡墨痕窗前生意藹然存摩挲九節如堪斸
誤遣山童為洗根
古人以物之美者為入畫畫之佳者為奪真若蔡君
養草之癖陶杜二子寫生之功亦可謂兩絶矣
送岳時雍上舍歸河間
與君傾盖會京華兩見春風陌上花折簡故人聊隔巷
攻書兒子亦通家忽傳行李騰歸騎滿罄離觴泛落霞
雲路功名消息近重來雙佩看趍衙
金陵十景分題其二為倪彦達賦
鍾阜晴雲
秣陵東來神秀鍾一山崛起蟠蒼龍層雲半露白日迥
海濤湧出金芙蓉晴光遠帶建業水王氣上繞軒轅封
江南佳麗此第一乾坤萬古留兹峯少年攬勝今閱畫
眼中紫翠猶重重舊京投散當有日看雲作賦消塵容
石城霽雪
石頭城上黃雲消石頭城下紛瓊瑶登陴四顧窮遠瞩
長江萬里飛銀潮鴉翻落木隱樓堞虎踞寒山嗟六朝
袁生九京那可作莫愁雙槳誰招邀古来重德不重險
方今一統歸唐堯豐年幾見飽麰麥太平有象歌漁樵
賞王司言儀賓府千葉緋桃
賞心常在鳳池東一種繁華也自紅細葉巧随金剪落
靚妆勻試玉奩空移根曾見新培上凝睇渾如舊倚風
重凭畫闌驚歲月不辭觴詠遶芳叢
次周都尉韻寄平江伯
累朝勛業在鐵劵鏤黃金雪點憂時鬢丹輸戀闕心早
風吹泗水古月照淮岑何日明堂棟工師問百尋
送潘玉汝進士
岐路花飛酒滿斟送君遥記練江潯賞蓮已恊登科䜟
折柳難勝贈别心晝錦極知官况好宵衣還體聖情深
重來不待賓鴻促擬向鵷行續佩音
壬寅秋予家居練水之上玉汝與諸友嘗相從講習
時盆蓮出並蒂一枝予有擬開佳兆待諸公之句又
明年玉汝舉進士殆詩䜟也今玉汝當公務扵南畿
有過家之便因賦詩以贈且道舊事以見出處之不
偶云
周德章駙馬府賞海棠
冥冥花霧擁廻廊冉冉猩紅隔畫牆按譜更誰争有韻
失評空自說無香莫燒銀燭驚春夢好障丹紗護曉妆
仙種北来初識面臨風拚醉九霞觴
國子祭酒古廉先生李忠文公哀輓
文皇中興初吉士誰第一侃侃忠文公抱此金玉質官
銜應列宿講讀近清蹕平生媿媕婀不復計行尼西曹
曾幾時入秉太史筆仁考適更化四海期紹述仰兹堯
舜主或恐有遺失伏闕陳忠言激烈動霜日不懼犯旒
扆誠願甘斧鑕峩冠者何人却走仍汗栗繼聖數矜容
恩澤亦洋溢經幃資輔導詞苑樂閒逸荏苒雙鬢班老
大更歲律巖巖大司成寵命一朝出諸生得耆俊奮志
起經術云誰干政機所欲在私暱古廉匪今士危䜛勢
相嫉青衿争代死白日可屈膝過眼風濤平砥柱高崒
嵂乞身一再䟽興與歸鳥疾故廬西江滸安坐理參术
天胡産若人不遣位丞弼一宵星堕瓦徒興哲人恤恭
惟忠節祠冠佩凢六七公来居其間屈指難甲乙歲時
薦蘋藻生氣儼在室遥遥東陽峯水上深更密仁者多
後賢兹事可前必宿草春菲菲宰木秋瑟瑟中有䘏典
碑千載騰茂實
樊駙馬大振受詔典禁旅宿衛
喜承恩領殿前軍玉立長身迥出羣紀勝有時傳白雪
奉宸終日侍紅雲金符舊勒蛟螭篆寳劒新装錦繡文
講幄故人先定約宫壺春露待同醺
和副詹楊先生府中齋宿憶弟六言八句詩韻
二首
官舍平臨御水龍樓遠見飛簷坐想先生泚筆静呼童
子鈎簾顔氏心齋已久杜陵詩律方嚴陽春欲和未得
斜日猶懸塔尖
青坊齋宿幾度十年斗杓轉東池草夢回惻惻泥緘詩
寄重重玄經喜得時聽姜被何須夜同真似兼葭玉樹
不慙瓦缶黃鍾
次韻題孔融伯隱君畫菜
忽忽青滿眼開卷足相慰墨田紛雨甲筆縷粲星緯因
之念老圃聖訓有攸畏蔬食而飲水正欲葆真氣緬懷
古壇杏裊裊綠隂芾當時曲肱眠至樂本無既栖栖陳
蔡戹誰復辨良貴頼此簞瓢人不擇藜糝味美哉厭道
腴聊爾滌塵胃豈無食肉者澌滅幾名諱亦有事魔語
千載唾餘誹吾誰堪適從壁立樹嚴毅恒思召園子連
茹拔其彙豆間齋祭心曾靡間珍費而况申申容對越
凛如愾虞庠獻春丁祀典詎無謂奉爼欲升堂前期悵
猶未
楊叔瓛地官輓歌六章
卓筆峯高半入雲秀鍾人物迥超羣山川一日收靈氣
留得揚雄死後文(右文崖)
寂寂茅堂晝掩關瀼西風物稱投閒當時岸幘黃花裏
應讀移文笑北山(右西野草堂)
門前喬木翠生烟一姓同居幾百年聞說省郎無恙日
紫荆花下酒如泉(右同居里)
白石青松路不迷隱君墳上路萋萋當時苫塊藏身處
猶說慈烏遶樹啼(右廬墓處)
一泓挑出淺沙間照影如分鏡裏顔知是吟魂長不散
月明来此弄潺湲(右惺惺泉)
樂丘遥枕暮雲寒一日全歸事最難贏得墓前新石在
銘文留與後人看(右樂丘)
送柳副憲提督松潘兵備便道過家省母
憲節西行重外臺秋曺人說舊多才暫同一將論兵坐
想見諸番接詔来幕府近山飛暑雹樓船入峡殷晴雷
壮遊正出巴陵道贏得高堂舉壽杯
贈王真人次倪舜咨學士韻
鳬舄仙人豈愛官帝教持節領黃冠眼看紅紫随春麗
手裹瑯玕作夏寒寳匣劒光晨耀雪玉爐符火夜飛丹
蓬萊往往傳書劄幾日清霄見鶴還
寄夀閔口畢處士(子文中邑庠生)
曾向沙村識隱君高堂吟榻許平分開尊夜向溪頭雨
随步春看石上雲南極又開新壽筭北山誰勒舊移文
名門早晩騰孤鳳五色文章定出羣
送陳訓術還順德
秋風吹水碧潺潺短檝輕帆去意閒萬里客行仍過嶺
一官廷引幸随班心常遶闕遥瞻斗仕不離鄉飽看山
蓂莢再更椰酒熟縣人傾倒候君還
和嚴大用尚寳歸省詩韻
老木清溪舊業存天涯相望幾寒温南歸暫奉三牲養
北拱難忘一飲恩馬首遡風登驛路鵲聲傳喜到家門
行邊已報春光動入眼桃花遠近村
椿翁同行幾人存蓮社詩盟可重温儤直久勞千里夢
歸寧新沐凢重恩遊塵不染金陵道佳氣長浮白下門
知有鳳池高詠在不須重數莫愁村
周草庭都尉李西涯學士兩歲復命同日有詩
次韻
曉殿金門啓春城玉漏終才華驚二妙喜色上重瞳分
署齋心久連年入對同欲從歌盛事迂拙愧唐風
齋所謝定西侯惠巴茶
元戎齋祓近青坊分得新茶帶酪香雪乳味調金鼎厚
松濤聲瀉玉壺長甘於馬湩疑通譜清讓龍團别製方
吟吻渴消春晝永愧無裁答付奚嚢
送顧謙還臨淮
翩翩顧公子天性酷嗜書不作紈綺態被服若老儒平
時數過我芸香襲襟裾一朝戒行李迢遞随征車云赴
秋試期暫返臨淮居由来君子心自與列士殊從師讀
周易日月成居諸紛紛百家語涉獵乃其餘有才不自
露所得寧錙銖想見南畿秀巋然得明珠誰能潄藝芳
而復味道腴夙志倘無爽一薦誠區區春風載酒出相
送官道隅長歌丹桂篇送子青雲衢
冶城篇一首送袁鍊師道欽還住南京朝天宫
吴王鑄劒處榛莽無餘城福地豈終閟重開似蓬瀛琳
宫起璇榜掩映千花明肅肅演朝儀冠裳集羣英欣欣
祝聖釐香芾下紫清神仙足官府王者宜幽貞邇来領
祠禄有美蘭厓生昂藏好丰采瀟洒不世情薰風送歸
帆壮子一日行頗聞廢亭側卞廟猶崢嶸凄凉六朝事
激烈千古名巍巍石城外㶁㶁青溪聲舊京多散局何
當濯塵纓相携此弔古擊節歌時平
送汪侍御文粲出判䕫州
侍御汪君文粲出判䕫州以陞授出命此仁聖之
恩也予於文粲生同鄉學同志道同年故不以唁
而以賀古之士所當為寧止於此文粲勉之
西望䕫州萬里程一尊相送壮君行封章舊獻丹心吐
憂國新添白髮明去觸薊門炎暑熾到經巫峡怒濤平
除書特下恩如海不遣賢臣挂謫名
贈雲中張守
左竹恩榮久見分中州人物重相聞弦歌夜課黌宫士
餉饋秋供紫塞軍公暇擬紆防寇策興来時草勸農文
他年屈指雲中守卓異功名定數君
送光州熊騰霄侍御赴山西副使
近来除命似君稀新帶横金豸作衣久矣十年書歲課
壮哉千里怯霜威中州善類知難得西土流亡喜漸歸
相送出城應駐馬祖筵春日正花飛
題四景畫
一夜春溪新雨足曉耕已遍前川曲烏犍少脱半犂閒
鳥外茸茸草根綠坐愛一株沙柳隂展卷疑聞梁父吟
布衣未接隆中聘誰識當年開濟心(右諸葛春耕)
夏木隂隂波渺渺風外羣飛見沙鳥臨淵不為釣絲輕
黃梅雨過溪魚少石上苔花青更繁瓦罇獨酌消塵煩
可能著就玄真子亦有丹書三兩言(右玄真夏釣)
西風蕭蕭振黃葉何處平原初罷獵會稽山下負薪人
倚樹掀髯亦豪侠一朝印綬懸其身白日照耀新朱輪
誰知擔上芸香冊只博人驚車馬塵(右買臣秋樵)
天山雪花大如席瀚海東頭絶人跡羣羊散落沙磧間
囓盡寒氊歲云夕塞垣孤月十九冬手持旄節歸漢封
不知麟閣丹青手曾寫當時憔悴容(右蘇武冬牧)
題薛九蟾仙
雲冠琢玉紫霞衫仙籍依稀見署銜松下月明時顧影
寸心知不到塵凢
和鏡川學士東閣靜坐之什
閤門交處迥分途十二朱廊白石趺坐借病身雙足斂
稿繙經學寸心孤雅音不數巴人倡拙手空慙晉帖模
儤直有期陪笑語柳梢春色半昭蘇
華處士哀輓
錫山華名宗系出齊孝子居今八百年代代享蕃祉雲
礽森玉立有美時葺翁三郎如鼎足挺挺多父風就中
承事君人物更娟好起家方有聞捐館一何蚤平生幹
蠱意永夕吾伊聲里人感利濟塾師驚老成朅来丁歲
荒大發囷中米詔與冠服榮身抗令丞禮君心非樂此
所樂在書巢史評著北宋遺稿存東郊臨風嗟若人曾
不躋下夀所期到松筠何意等蒲柳雖遺白頭父賸有
青年孫勉哉光世譜坐待高君門矗矗延祥山山前下
新兆中刻太史銘何如蔡邕表
篁墩文集卷七十七
