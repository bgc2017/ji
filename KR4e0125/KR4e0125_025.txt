篁墩文集卷二十五明程敏政撰
序
贈都督李公承恩展墓西還詩序
李公明遠世居陜之西寧而以才武有聲於一時盖佐
督府以贊廟謨統京營而修武偹以進于通侯宿將之
列甚久一旦具疏言臣曩以母喪賜歸祔先臣會寕伯
之墓而還朝命嚴莫罄孝思至於今不能㤀敢重以請
惟聖明恤之得予告展墓且命有司給車馬續廩餼自
京師逹西寧聖天子加禮還率以勵爪牙心膂之臣甚
厚於是縉紳士内交公者繪圖賦詩贈其行而博士陳
君啓先來屬予序惟李公實先少保襄毅公所薦士予
辱知之不獲以鄙陋辭竊聞古者軍旅以墨衰從事而
傳有臨敵忘親之說故中古以降不以喪祭之禮責武
臣非不責之也事有急於彼則緩於此而不以常處變
者禮也國朝因之武臣請歸葬及展墓者不數見見之
而恩數優渥如李公亦難矣哉漢世祖中興諸將得過
家者令有司具少牢行拜掃禮以為榮而宋岳武穆亦
嘗以母喪還廬山前史特書之若聖天子以仁孝撫世
俾有勞于國者得遂其私比於建武之詔而李公不㤀
其親两被殊典殆有慕於岳侯忠孝之名宜諸君子播
之聲詩寫之毫素以侈大恩勵大節豈直離亭繾綣之
際輸其仗劍對酒之情而已邪雖然關陜之境兵荒相
尋宵旰之餘屢勤西頋發南甸之粟出内帑之金拯濟
之策不遺餘力盖自今歲以來天心稍協民力僅蘇九
重之憂漸釋而大臣之私始可白且遂焉此公之所以
得西也河隴之上山川相望松楸鬱然棨戟生光使西
人老稚因公之歸而舉手加頞曰吾君之不忘勲舊如
此又披圖誦詩而擊節嘆賞曰中朝縉紳之樂予人為
善如此其美談榮觀不既多乎然此猶孝之小者公尚
促還闕之期乘時建功於四方申河山帶礪之盟致珥
貂横玉之貴以續先公之烈以答聖天子之寵以無負
諸君子期望之盛心斯孝之大者公可不勉與公之子
㺬舉進士官中書舍人以經術顯於朝詩云孝子不匱
永錫爾類盖識者又以是占李氏之澤方盛而未艾云
汪君自吏部待選還新安省覲送行序
成化甲辰乙巳關陜并洛三省民大饑亡者相枕籍於
道或連數村蕩無居人木葉草根發之一空人相食至
不恤其骨肉以苟活旦暮流傳之語盖不忍聞聖天子
惻然軫念元元時下寬大之詔與民休息屢出大臣挾
内帑往賑䘏之又建行入粟補官之令于江南北由是
生員得齒國子胥吏得附銓選粟入既多民稍得濟而
吾鄉之為生員胥吏者亦往往來預若汪君文其一也
夫其所以傾槖不恡而上之有司者盖不獨於我有發
身之階而已亦將於官有活民之力焉其名雖利而隂
則義行乎其中較之他途猶賢乎已鄉人居亰師者榮
君之歸請贈言于予辭不獲則告之曰民瘼復有甚於
今日者哉言之愀然于色聞之戚然於心盖人人同也
汪君之所親覩也傾槖而濟之以預有活民之功者非
汪君之徒歟然則使異時受恩命於朝有民社之寄亦
何政術之暇於他求哉惟無忘今日而已汪氏為新安
著姓皆祖唐越國公其自唐模遷鳳凰者曰希旦為宋
直秘閣自鳳凰遷章祈者曰傑為元徽州路推官率有
民功著於鄉邦而君又將有禄仕以承其先祀啓其後
人諒哉其歸之榮矣於戲水旱之災堯湯之世所不能
免惟修人事則可以弭之故上勤於公有所儲而不匱
下儉於家有所恃而不窮則交相得而水旱不足以相
病矣君之歸也在上者吾不得而議之在下者其為我
相告語相勸勉而以儉為四方之倡則庶幾吾郡之福
也哉
贈魯公知膠州詩序
初成化戊子秋河間魯君舜卿以尚書亞魁京闈京師
人翕然誦其名而稱之以為大科可拾取也上禮部久
之弗偶君年益壮學益邃而無餘子瑣瑣得失之心乃
乙巳夏上吏部舉銓士第一人太宰以下又憮然曰此
所謂名下無虚士也廷授知膠州鴻臚高君時舉於君
生同鄉學同志請縉紳之詩以贈别謂予亦鄉人也宜
屬以序夫士釋韋布一蹴而至大夫秩五品持一道之
印以奔走數百里之人榮孰甚焉然官高禄厚則其副
之也難故不以為榮而以為懼者君子之心也膠為山
東大州擅鹽鐡之利地瀕于海設守禦之師兵民雜居
征調蝟興而又有諸縣郎吏受成於下藩臬大府之臣
責成於上守失其道則榮非其榮而士之望也孤矣學
古入官志大而才足固不借聽於人而贈言之義則亦
不可廢也竊聞之清慎勤三言古當官之法可以終身
服之而不易者也言雖熟於人口而克踐焉者或寡矣
請以是為君誦之可乎君世父曰山西大參公父曰邲
陽令君政聲德望實相後先且諸贈言者又皆有責難
之義而無流連光景之詞吾知君承乎家庭漸漬者既
深獲乎朋友愛助者益多其知所懼而不輕其土地士
民也審矣官足其在公之分禄稱其惠民之澤豈弟君
子之稱燁然起於山東為諸州之冠受朝家旌擢之榮
增輝鄉邦無負所學發軔于兹乎魯之先两君於先尚
書㐮毅公實相友善近者吾弟敏德筮仕官僚又實從
君之後通家之誼誠非一日之好一面之雅者比故特
序其事於羣玉之首既以規之亦以期之
送都閫蕭君赴四川行都司序
四川去京師萬餘里而行都司治建昌領六衛之師以
控扼諸番尤西南重鎮也邇者兵部以擇帥聞蕭君大
用受命以往鄉進士馬君謙合諸婣友壮其行乞贈言
於予予不及識蕭君然竊聞之縉紳間而得其人矣盖
蕭君承其先世之烈數奉詔使虜庭從征伐起忠義衛
正千戶至僉都指揮事智名勇功出列營諸校之右故
總戎者以將才薦於兵部而上亟用之如此豈非得人
也哉建昌古越嶲地南接滇池西雜吐蕃誠蜀之要衝
然國家承平百年王化之漸被者日廣冶場塩井之利
足以裕邊學校弦誦之風足以興俗近者諸番又鮮出
没之患則建昌之為樂土也久矣蕭君提一道之印而
守其土撫其人固綽乎有餘地矣或以為蕭君夙將且
有志於功名疑建昌一道不足以盡其才者是亦不然
千里之行始於足下所以試之者固將有以待之也君
豈可以所轄為荒服分閫為偏師而遽忽之也哉視篆
之後簡其士馬修厥戎器廣屯田禮師儒毋狃於宴安
而常若寇至使西南號令斬然一新又以其暇日履涉
山川指其不毛之地曰此諸葛武侯之所談笑而禽孟
獲者也按行城壘撫其樓櫓之具曰此李衞公之所經
營而奪蠻險者也忠賢往矣遺蹟具存慨然興起於百
世之上而思見其人焉則三軍足食諸番嚮風朝廷無
西南之虞而方面果不足以淹君矣大鎮元戎之選珥
貂横玉之貴皆上之人懸之以待諸將之有功者蕭君
勖哉
贈監察御史汪君序
御史秩雖下而實有天下之責天下事無巨細御史鮮
不預者大朝會則糾儀大祭祀則監禮大征伐則督軍
學校選舉行河决獄一切禁戒之政與夫稽考積弊糾
察非常必参用御史一人出按於外則自羣有司以及
文武大吏悉聽約束視其言為進退其立朝也自宫闈
以及將相勲戚有過大政令有闕必庭論之一歸於禮
法乃已御史之責重如此而祖宗以來亦重其官其理
刑也必試可而後與其竣事也必覈稱而後復一不如
令則外補甚則速竄其出處與諸曹絶異盖慎之也予
嘗以謂御史皆其人得其職則天下無不集之事無不
韙之臣明天子可垂拱而治矣汪君從仁舉進士為行
人試監察御史一年都憲報可以實授請于上從之從
仁起江南諸生如不勝衣而所居事理不以難易為戚
欣胸中涇渭確然私謁凛不可犯殆知其責之難副而
不取足于聲勢者歟其尤難者性敏而力學有求益嚮
往孳孳不足之心視彼發無當之言以規大利樂不羈
之行以取大辱者誠不可同日語矣飭羣工熙庶績以
上副明天子責偹風憲之盛心固不繫一從仁而從仁
克當慎選以倡其同寅以比迹於古司直之臣不在兹
乎從仁世居徽之婺源其從伯監察御史文燦從叔按
察副使希顔從兄大理評事守貞皆起進士敭歴中外
為時聞人故從仁有得于父兄師友之間而加策以自
進于高明光大之域有可必者如此予不佞於汪氏最
厚輙與諸鄉人舉酒相慶而又緝為之說以致萬一爱
助之意焉
贈中書舍人姚君歸省詩序
國朝進士甲科惟正統壬戌翰林侍讀贈禮部侍郎吉
水劉文介公榜最盛而後嗣之通朝籍居京師者視他
榜亦盛然歲時還往疎密不齊未有能合之者吏部尚
書贈少保嚴郡姚文敏公之子中書舍人吉甫首倡為
之四十年通家之誼藹然如昨日由是喜有慶戚有弔
麗澤之益有加盖自隋唐設科以來其嗣人之有會寔
自今始未幾吉甫將歸展文敏之墓且省太夫人于故
鄉舊之會者或注官而出或予告而去離合勿偶也而
吉甫又為此行於是兵部尚書贈太子少保新安程㐮
毅公之子左春坊諭德敏政詹事府主簿敏德兵部尚
書贈少傅南京白恭敏公之子錦衣千戶鑌翰林編修
鉞太學生銓翰林學士贈禮部侍郎嘉禾吕文懿公之
子禮部郎中㦂太子少保禮部尚書昌黎韓公之子兵
部郎中忱鄉進士慥太子少保工部尚書固安王公之
子鄉進士&KR0008;太學生璟刑部尚書廬陵王恭毅公之子
翰林侍講臣戶部尚書濡湏薛公之子錦衣百戶靖都
憲東安李公之子訓導德容大理寺正德恢中書舍人
德仁學士金城黃公之子琳方伯二山王公之子兵部
員外郎政参議慶陽倪公之子鄉進士英暨兵部尚書
陜右陳公之婿大理寺副余君淵共十有九人相與醵
而餞之且各賦詩以道繾綣不已之情而推敏政為之
序於戲士生斯世富貴利逹不足計而能不失其世守
之為難也盖國必有世臣而重家必有肖子而興士必
志於忠孝而貴典籍所傳不可誣也今吾與諸君子藉
先人之澤誦詩讀書以有禄位於朝或藏噐以待用于
異日而又獲講世好於斯豈直夷世而已哉喜有慶戚
有弔固人情之常不可缺也而有大者焉善相勉過相
規使言行不戾于先訓忠孝不忝于古人聞者欣慕觀
者效法而後斯會之光可書也崇階之襲懋賞之延世
豈無之而君子所貴則有在此而不在彼者矣吉甫居
近侍奉清光者九年其才猷盖未能盡見然夙夜在公
謹恪不少懈忠之端也進陟之恩旦夕將下乃翻然告
歸惟掃松楸奉甘旨之為心孝之端也忠孝士之所難
為人後者之所當共勉也然則文敏公之澤其未艾乎
諸君子之詩所以惜其遠别徯其速來者將責善於吉
甫有遠大之望焉亦非直遊從之私而已
北觀序
寳應陶成懋學早負大志以經術取南畿鄉貢如拾地
芥其天才横發如天馬之不可羈識者疑其所出或難
中䋲矩而懋學當作意處反伈伈類處子拂士一點畫
不苟盖士之所負有不可知者如此懋學以其暇日隨
筆作山水花鳥人物往往逼宋人不說近代五七言古
律詩宛有思致篆隸書亦高古不逐時好予心異之曰
世乃有才子若斯人者邪惜力不足以振之而懋學亦
崛然必思有以自振雖居當路強有力者恒藐之不恤
也一日告予曰成嘗登金山眺吳門縱舟西湖觀潮淛
江思起古豪㑺而上下之呼酒放歌以盡東南之勝不
知者或目成為俠今成數益竒諧益寡矣然氣則益振
自分非師成者不可以屈成也聞自亰師出居庸踰上
谷入雲中其山雄拔其木悲壮其人勇而尚義將往遊
焉歴訪古戰場及虜所出沒勝敗或得其詳于退校散
卒之口其必有可喜可愕可頌可罵者豈惟足以昌吾
言進吾之所能成異日不棄獲進南宫奉大對當以紓
胸中之竒以自效于聖代然不知者又將侠成矣成豈
恤是哉予奉使南京既歸則有見之於上谷者矣久之
云已在雲中凡文武鉅公開閫建牙其地者爭延致之
恒恐其去然懋學性疎爽不可拘縶雖甚相好者得其
字什五得其詩什三得其畫什一亦卒有不得者其性
然非固閟以求售者也間一還京師久之又將北行曰
成志未惬將極登覧以盡西北之勝且告于其所往還
維時仲秋關塞早寒禾黍既登草木漸變吾知懋學撫
流光而飫大觀其所藴益充所發益工清曠之懷益浩
乎其不窮豈以一世之榮悴為戚欣者哉昔宋陳亮負
才卓犖俯視一世雖遇考亭亦不為窘其後卒魁天下
而論者以亮經濟之策迄未得施為深惜士固不可知
也矧懋學近更其字為敬學益將歛華就寔而慕為處
子拂士不獨其製作然也其所至殆將有予不及知者
乎於是西涯學士為作北觀二字于卷首予特序之而
匏菴諭德諸君子繼聲其後焉
贈工部主事程節之序
我文廟徙北都以來國用悉仰給東南河防之臣每置
司于要衝以專責之濟寕其一也盖泗沂洸汶之水畢
會於濟寧而分流於南北勝國時開會通河以漕東南
之粟永樂初從而濬之置牐以畜水時其啓閉工費而
事殷於是工部都水主事一人受命蒞之兵民長吏有
事於河者悉受約束牐壩庶官之進退丁夫衛卒之發
遣湖泊津波之修葺木石茭泉百需之歛散皆受成焉
得其人則安坐而事集非其人將委頓而事隳故主事
之蒞濟寧者必慎選也而吾宗節之適受命以行行有
日其鄉之仕者曰是可謂得人矣乎相率而請贈言於
予予觀節之以春秋魁淛江舉進士高第通經學古明
於當世之務盖無官不宜而况水部哉節之以進士觀
政於工部有聲出其同行奉使于畿北于閩南于江之
西無虚歲皆以公勤聞盖無施不可而况河防哉諸君
子以慎選得人為同鄉之光是矣乃諉言於同姓之鄙
人其何足副之雖然予嘗往來河上得河防之詳成規
燦然可按而行行之力弗力繫其人不必論然事有出
河防之外者不可不知也中朝士之往來有事於東南
者南郡及江淛嶺海閩楚滇蜀之供奉于尚方者貴倖
勲戚之家貿易於兩淮於三吳者聯檣大舶必駐濟寕
旗鼓相望燁若神人符檄追呼急于星火而有司之疲
於應命從可知矣水部之臣受命而中處俯仰之間毁
譽乘之榮辱繫焉中人以下能無動乎處之難殆有甚
於河防之常者矣節之行哉先正有言君子求盡其在
已者爾在人者所不強也在已無愧則人之譽者不足
為榮毁者不足為辱將自治不暇而又何暇于徇人也
哉以是心求之慎選得人之慶又豈直同鄉之光而已
節之先世自新安徙淳安與予皆出陳忠壮公之後而
予於節之行稍尊竊意其名位所極行業所就當有亢
宗之望焉故不得以同姓之私而已於言也
贈五官保章正周君序
古之傳經者有專門之學故其業精可以淑人其術良
可以用世豈若中世之剽竊緒餘高自標榜偃然當其
名而不虞有識者之議其後哉盖經學之不克世也久
矣縱有之而上之人取士不以此故經學益微而經學
之中有歷象方脉二家猶有克世之者然上之人亦以
此取士于二家故歷象方脉之術業自國初言之誠有
其人私淑之餘引而伸之或祖孫相繼顯于鄉或父子
相繼顯于朝若周君良輔則亦其一焉周君世家彭城
自其先公以明玄象歷數受薦而興歴官欽天監副以
終君少而誦法于家庭不自等於中世之士殆其業不
底于精術不充于良其志未巳也監試其所學率中式
乃者五官保章正缺員遂共以其名聞詔可拜命之日
親知之士咸以為榮其内之兄劉君佐亦予之近戚也
間請一言予竊誦四代之書亦嘗反復二家之說方脉
未暇論若歷象之學豈易言哉堯舜之初政也諸所未
遑而兢兢于欽若敬授之令惓惓于璣衡七政之察彼
誠知所先務矣我國家稽古正官立欽天監以總歷象
之事有長有貳其分蒞也有屬其受學也有徒且著令
凡術業之在官者毋他徙不在官者毋傳習其慎之如
此而保章氏在周官則掌日月星辰之變者也周君以
世學膺慎選承涣恩是誠榮矣不思有以副之可乎歷
象一也而象為重象所以察天也察其常以合於歷則
下有所據以興作于事功察其變以麗于占則上有所
警以勉修于德政㦯舛之失次或諱之取容則職非其
職而失其所以為榮者矣周君勖哉歷象之得失固不
繫君一人然下淑其徒上輔其長益進于術業以求無
玷其先且勵志于古人而無勤于士議庶幾足以稱朝
廷選舉擢任之公月課歲計而有成績不自己焉將次
第以進于長貳之列無難者區區經生之談又將不一
書而已也
贈葉君與謙南歸詩序
故吏部侍郎崑山葉文莊公之貴介弟曰與謙君素以
孝友聞而又喜讀書無紈綺之習盖文莊公歴四朝出
入中外三十年奉親理家皆於君是賴而君亦能副公
之託公雖貴有勲名手不釋卷所蓄古書名帖盖不下
鄴侯與歐公且校讐如法而文章製作亦傑然高出一
時獨宗譜亡失未備盖嘗以屬君君求之累歲得石夲
於松江由是闕者完譌者正而公久已下世不及見也
乃者奉以入京請題于館閣諸公久之以太夫人高年
在堂應例入粟賑饑恩授承事郎以歸國賓王公司言
都督袁公冢器允功喜君之來而不忍其去與交游縉
紳繪圖賦詩以贈諉予序之予聞昔郭有道隠不違親
貞不絶俗雖不求仕而間至京師憂人之憂未嘗立異
千載之下想其風采盖邈乎不可及也君將志乎有道
者歟百世之譜既失而復以成文莊公之志俾無憾于
地下又託名世之文以傳此君之所以來也高年之親
雖無恙在堂而定省不可久曠又得官比于命士足以
慰親庶幾如毛義者此君之所以去也所以來者弟道
也所以去者子道也以是心推之則獲乎友朋而受麗
澤之益濟乎貧乏而預活人之功非有道者不能也隠
不違親貞不絶俗吾又安得不以是期君也哉先少保
㐮毅公與文莊公同在諫垣又並命為參政于山東西
號最相契而文莊公尤爱予每有竒書佳帖必相視顧
予之鄙樸不足以副其教為可愧也故因序贈君之詩
而述通家之好焉
贈中書舍人楊君序
中書舍人楊君應寧官九載上其績于朝其同寅樂君
之宦成而君乃請賜假歸展其先壟又不能無惜别之
意焉以予辱交于君請言為之贈於戲仕必九載而後
課其功者虞周聖王之制而秦漢以來未之能行也或
一歲或間歲不覈其殿最而遷陟隨之故士習奔競治
趨苟簡日甚我高廟有見于此慨然復虞周之制為著
令今百餘年矣而久則勢不能盡然於是才足以逹變
力足以受知者往往不俟考績而進進且不次焉惟侍
從之臣無事功得自見而又慎靖謹恪耻于自逹故九
載考績之格守之甚堅罷常禄以俟後命有至三四載
者勢固爾邪楊君與予少受國恩最厚前後教飬于翰
林又前後舉進士為侍從之臣而君學問宏碩可以當
師儒之尊議論嚴正可以受臺諫之託才術優裕可以
偹藩府之長予盖不及也而君伈伈自守夙夜在公退
與諸生講習不輟泊然有足樂于其中欿然無所暴乎
其外與布衣無異而有識者固策其為端人良士也豈
終于人下者哉雖然枉尺直尋大賢所戒行義逹道君
子欲之君既上其績于朝矣循資而升以晉于大夫之
列重其禄而責其成君之所安也有如君者因其宦成
相與昌言于上而有不次之擢焉君亦將安所辭哉傳
曰夲之大者其實茂膏之沃者其光燁君之為從官也
久矣閱歴之多持守之確為士類之所拭目也深矣掃
松之後式遄其歸推所飬以自樹立于聖明之朝不可
失也振士風而贊治功固不繫君一人脫君有焉使人
稱曰此朝廷涵煦作育而得之者宜其過人如此豈不
偉哉諸君子亦寧不有望于楊君也哉
太子太保㐮城侯李公夀詩序
古之號良將而獲上夀者若周師尚父吳延州萊季子
當八九十歲時或勝殷誅紂或却楚救陳千里將兵一
何壮哉計其後皆百餘歲漢營平侯趙充國唐汾陽王
郭子儀亦年皆八十餘而收中興之功福禄榮名與國
咸休至今想見其人邈乎不可及盖四公合乎孔子之
所謂仁人箕子之所謂攸好德者其獲乎上夀有以也
夫中世之為將者則不然相矜以權利而謂武人但取
其材勇耳他所勿計焉其功固燦然照乎册書其名亦
喧然播于人口其富貴尤赫然動乎一時然較諸古之
為將者其所得多寡則不可同日語矣若今太子太保
㐮城侯李公良用其庶幾有志於古之所謂良將者與
公世家和州自其曾大父以鄉人子仗劍從太祖渡江
遂長燕山左翼之兵其大父事太宗于潜邸舉靖難之
師受封㐮城伯而公之考以世爵屢扈從北廵歴仁宣
兩朝總帥鎮山海者一守南京者再受知楊文貞公而
與黃忠宣公同典留務實嚴事之於祭酒四明陳公司
業臨川吳公皆執禮甚恭其師友淵源所資既深故名
德勲猷所就甚遠殆庶幾古之所謂良將者矣公承世
烈之餘敦詩說禮謙已下賢而又嫻于武略有祖父之
風當英宗時嘗領宿衛暨今上之初遂受股肱心膂之
託入則總五軍預大議出則佩將印攘四夷進封列侯
上保儲極勳望日隆而心愈下以寳貞道人自名其䋲
武之志許國之忠槩可見矣今公年五十有一歲八月
之望初度之辰也儀賓王公司言於公有婣好作夀意
圖而聲之詩歌將與縉紳舉杯相屬俾走為之序惟先
尚書㐮毅公夙與公同事西南夷而走又承乏宫寮之
末故竊以其所聞者為公誦之天眷皇明必有世將之
臣獲上夀為一代之慶庶幾見之而幸於公有世講故
祝之深期之切不自知其辭之費也雖然師保之職茅
土之封比隆于尚父季子營平汾陽者公所有也身膺
百福為國元老由八十以至于百歲者人所望于公也
乃若陳丹書以格君聞六義而知德陪廟謨則以不殺
為武守爵禄則以不欺為忠增光前人比跡四公而為
一時良將使功垂竹帛慶流子孫非仁人攸好德者不
能也公豈可退託而不自力也哉中秋令辰夀燕伊始
敢以此先諸君子之作南山之圖崧嶽之章嗣是而有
不一之書者當未艾也
賀禮部侍郎康公序
於戲天人之際微矣其職㳂于羲和之命重黎之司其
理出于禹箕之疇羲孔之易非賢聖之士類不足與此
迨秦漢以來設專官而付之星工卜史則僅傳其歷法
象器之遺天人之理知者益鮮矣惟漢廣川董子對天
人策以闡道原宋文靖李公陳灾異章以匡君德元魯
齋許氏定律歷志以成大典庶幾先王之世體用一原
顯微無間之學惜乎當時不究其用或用之而不能久
也乃若熒惑守心變亦大矣而進三可移之說山摧孛
見天下旱蝗災已極矣而倡三不足之言有道之世願
治之君將焉取于斯人而用之也哉吾郡康公用和自
其少時受學家庭即熟于春秋災異兼通易皇極兩家
筮仕而為監察御史遂以經學才術見重士林未幾被
詿誤出宰閩中久之聖天子經筵之暇留意筮法有以
公名上者驛召至京累授欽天監正力辭還江南適有
先大夫之喪服闋再被召進太常少卿一年特旨進禮
部右侍郎皆仍掌監事盖公平素有志于廣川魯齋之
學思上窺易疇之旨以究天人之藴辨博之餘自不可
掩宜聖天子知之深眷之異而畀以羲和重黎之舊任
如此豈輕也哉夫天下之治忽繫君與相而尤繫欽天
之臣天有災祥君相不即知或知之而不以懼則治忽
從之矣使如文靖李公者日陳無所諱而疾視两宋之
臣由是上思正體元之職下思盡調元之事六沴不興
天清地寧兵可戢歲可登民無夭閼而躋于仁夀之鄉
欽天之臣之功豈不大哉反是而求天下之治未之有
也或曰康公誠有志於廣川魯齋之學歟人莫得窺也
若文靖則相也公烏得擬之予曰不然國朝以六卿行
相事今康公進位卿佐矣聖天子用公之意願治之心
不言可知矣天下之治忽殆繫公言公言之而使天下
蒙其福且知儒者之效至于天人交孚歷象可徵非星
工卜史可比豈惟同鄉之光天下之光也及時與鄉人
舉酒為天下慶而此特發其兆云
贈知易州羅君考最復任詩序
成化乙巳冬山西太原民數百人具疏言知易州羅某
嘗通判太原得民心願補我府正缺員易州民聞之亦
羣然曰奈何奪我良守上疏請留事俱下吏部未報適
羅君以三載考績至得書上最而還易人大喜惟時易
人之在朝者儀賓王公司言最顯且文將乞縉紳之詩
以贈君屬予序予方嘖嘖羅君而莫能致其詳者詢之
王公王公謂予言羅君羅山人起鄉貢進士歴通判平
陽太原督山場薪事于易州有才而廉常為八府五州
之冠會我州正缺員易人赴闕請畀君獲命當是時易
方苦于歲侵而賦役夫征保馬三事民患尤甚君審于民
而省常徭九之一請于上官而减征夫之金五之二又
懇請於朝而蠲保馬逋負之徵五千有畸由是易人少
蘇而君於他政始克次第為之勵生徒之業戢戍卒之
擾申關市之禁修廢窒罅不遺餘力扺兹三年政以大
成往時僕以掃墓恩西還始識君得其政之大端恒往
來於心不能忘又竊懼其有遷陟之命而吾州弗克終
其惠也予雖不及識羅君然聞其所至得民且因王公
而知其名實相副如此憮然曰於戲今之為政者懵於舉
錯而甘置其身于無聞之地則幸而不為其民之所賤
詈者亦已鮮矣又其甚焉怫民之性而一切以苞苴黴
纆從事則幸而不為其民之所疾訟與瓦礫之所掊擊
者又加鮮矣况能望其匍匐請留至再至三至於兩境
相争以不得賢守為戚者何相去之遠哉若羅君者豈
非賢哉雖然慎厥初惟厥終終以不困羅君之政則誠
美矣使加以黾勉不怠之心而求進于西京循吏之列
將易人之感戴益深朝廷之旌擢益至或進守大郡佐
大藩其名實不益孚而仁民澤物之功不益宏哉王公
以貴戚惓惓于故鄉知其民瘼之所在而求諸君子詠
歌其賢守以比於鄧侯賈父之遺音尤可謂難者故序
其事而不辭
賀順天府通判馬君序
京府通判其禄秩雖與列府同而禮體則甚異盖其入
則懸牙符與朝臣序立丹陛之東出則擁騶從與丞尹
大臣聯署而蒞政三載奏績則受天子之勑命貤封其
父母而及其配焉視外臣之必俟九載乃得請而又有
得不得云者獨非榮幸哉吾郡祁門馬君汝才初以太
學生屢試不偶而考銓士第一人廷授順天府通判今
三載矣鄉人之仕京師者相率請慶言于予曰非是則
何以勵宦成侈上賜而為里人之光耶嗟夫士讀書而
有志於用世居朝行者或閒逸而不獲自試以親民處
州縣者或困屈而不獲自致以近君皆士之所不滿者
若夫有近君之榮而兼親民之權得行其志而顯有成
績若馬君者亦誠可慶哉雖然慶之而不有以規之者
市道也非桑梓之義也詩不云乎夙夜匪懈以事一人
又不云乎豈弟君子民之父母斯士之法守而不可忽
焉者也夫近君而不圖所以致君則忠勤之道缺親民
而不圖所以澤民則公廉之行暌皆士之棄也君寧有
是哉由韋布而積之以有今日由今日而積之以至於
六載九載如一日焉斯無負于士而慶可申也抑孰有
負經術如馬君有治才而不怠如馬君必俟乎六載九
載而後遷陟之也哉
贈太學生郭君南歸詩序
郭君鍊卿家蘭溪之靈湖世以易學聞其先多以是經
取科第為臺憲部郎中舍至君獨早失怙恃而奮志有立
亦思以是經發身數竒諧寡屢弗利于有司其鄉之人
鮮不為君惜者會河南大侵始循例入粟賑饑得上太
學久之以省親南歸其友進士知莒州葉昌伯之子澤
實君之婿求諸縉紳贈行之詩而以序請僕觀士之發
身不必盡同要之其出也有名而不戾于法則其終之
所成亦必有足見于世者不可誣也方邇歲之大侵也
陜洛為甚民流亡相仍守吏坐視莫之能救主上有憂
之元老大臣不得已而畫理荒之策由是諸生得入太
學亦偹一途則諸生之來者豈有所自覬而為是僕僕
者哉上以仁倡下以仁感雖非先王偹災之政而其情
則有足亮者矣彼唐宋之季士不知所法守而苟進趨
名挂于斜封官出于内批屢興屢仆而不為之慚沮卒
并其所有者失之其視君軰發身出于明詔所載而預
有活民利國之功飬其才以俟用者其相去豈不遠哉
昔黃覇以入粟為郎至二千石進秉國鈞為漢名臣士
固不可以例論也矧未必恃此以終身而挟有志望者
哉郭君勉之他日自太學生以世經取高第繼美其先
之人而以功名自見于盛時豈不益有光于斯途而無
負于縉紳贈言之意哉中舍時頥力學好古以詞翰妙
一時僕亡友也故於君之行序不以辭
贈南京太常卿翟君詩序
成化乙巳冬詔特以尚寳少卿翟君廷光為南京太常
卿初南京太常以留務簡往往置佐貳未有卿有之實
自君始豈尚寳之臣職親而地近非遠外庶僚可比故
上屬意之深耶於是同年友之在朝者各賦一詩致慶
餞之意而屬予序之惟今制官至于三品則恩之所推
上逮其祖下延其嗣出入肩輿比元老而飾終之典賁
其先以及其身士一生所願欲而不可兼得者至是可
畢遂矣夫其受之也深則其報之也至而况巋然被非
常之恩膺不次之擢如君之受知者哉南京我太祖高
皇帝定鼎之鄉陵寝在焉而太常卿秩三品實典祀事
君固不能不勉焉惕焉以求所以副之者矣仰惟高皇
帝創業垂統奬忠良僇奸慝以追迹唐虞三代之治法
令昭彰百世如新苟勉於其所當慕惕於其所當戒則
名與位亨身與寵偕天下臣工宜莫不然而官南京者
觀省過化宜所先也又况官太常握印章而歲時執祼
獻之禮于橋山之下者乎吾知君之所以副知遇者有
餘師矣君成化初舉進士即教飬於翰林文學之進才
氣之充人率以為遠噐已而給事黃門益究心職務章
疏之陳封駁之出又足以禆闕政而樹成績一遷鴻臚
再遷符臺聖天子特超擢之而不與常命者等固簡知
之有素哉君世家洛陽中歲定居南京君之兄廷瑞方
佐南京大理兹之往也盖有桑梓之榮有塤箎之樂然
君子不以是取足于君也年方壮氣方銳士之所當為
者宜有大焉勵所操而慎所擇理其所舊學而擴之以
古之名臣自期待此有志者之所為也異時非常之恩
不次之擢輿論又將歸之而君亦且有不得辭焉者哉
竊不佞以是為贈言者先亦自附于朋友責善之道云
爾
篁墩文集卷二十五
