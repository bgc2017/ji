篁墩文集後序
此我篁墩先生集也先生居館閣三十餘年製作之富
流布天下天下之人莫不愛而誦之少師長沙公謂其
宏博偉麗成一家言質諸今日殆絶無而僅有則先生
之文為可知矣先生沒稿留于家者百二十卷族子曾
嘗選其文之粹者以白邑尹大庾張君九逵刻而行矣
觀者猶以未得其全為恨于是曾復上書郡守博羅何
公歆公曰此予責也遂取先生全集而刻之汛嘗灑掃
先生之門謹序其後嗚呼先生一代人豪也文翰雖其
餘事而抱負之宏造詣之邃蓋將于是乎徵如萬言應
試一策敷匡時之大略宋紀受終一考訂千古之大疑
續修宋元鑑謹嚴得春秋之大旨附註心經考合朱陸
之道則又深探理學之大原至疏宋儒龜山楊氏從祀
孔子而斯道之大統以究詔視學議奠而不獻而敬先
師之大禮以明請以德祖比周后稷太祖太宗比周文
武百世不遷奉祧懿祖歲暮祫祭孝穆太后比周姜嫄
别廟奉享而宗廟之大典以定以國初佐命勲舊冺而
無傳非所以昭先烈乃策兩漢故事以祿食其後而君
臣之大義以隆以四配大賢之考位文廟廡下為未安
請别建祠以祀叔梁紇而以顔無繇曾點孔鯉孟孫氏
配而父子之大倫以正凡此皆先生學識之過人足以
濟時而淑世不但華國而已奈何忌之者衆使先生不
獲大用是可慨也雖然遭時䜛沮在昔聖賢有不免者
豈惟先生然哉噫先生不可作矣而其文之行于世燁
然與奎璧争光巍然與嵩華争高此又可見君子之所
恃以不朽者固在此而不在彼而復何憾哉復何憾哉
正德二年丁卯冬十有一月長至日門人承德郎南京
工部主事祁門鏡山李汛謹序
篁墩文集後序
