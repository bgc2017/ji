篁墩文集卷五十一眀程敏政撰
祭告文
補漢昭烈皇帝伐孫權告廟文
嗣皇帝臣備敢昭告于太祖高皇帝世祖光武皇帝孝
愍皇帝七廟神靈臣備聞葛伯助桀為虐成湯先征之
而後放桀黎君黨紂為惡武王先戡之而後伐紂勢有
緩急動不可以後時理有經權事宜從乎中制伏以逆
臣孫權乘時多難竊據江東尚以世受國恩同奬王室
首遣使者作為盟書繼進家人求通戚畹軺車來往屢
修信睦之儀疆界分明薄無彼此之隙日者將軍關侯
進討國賊既下襄樊為權者不思掎角之圖乃作反噬
之計遣賊將吕蒙等掩襲我荆上殺戮我戍士臣某則
委身國事伏節虜廷而逆權甘作叛臣不復尊周是念
顯受偽命方以吠堯為功穹壤不容人神共憤臣聞祖
宗之法不道者必誅春秋之書無將者罔赦敢附湯武
之義先興黎葛之師尚賴宗社之靈天地之祐庶成大
業克濟中興臣備將以章武元年九月二日親率六軍
恭行天罰以丞相諸葛亮輔皇太子留守成都以車騎
將軍張飛出閬中虎牙將軍趙雲出江州建威將軍黃
權出江北侍中馬良出武陵五溪諸蠻罔不率俾將軍
向寵等各率所部擐甲以從誓梟叛賊之頭少示僣王
之警即圖大舉掃定中原祗奉寢園告謝天下臣備臨
師不勝戰懼之至
祭婦翁大學士李文達公文
維成化三年歲次丁亥正月戊辰朔越八日乙亥壻翰
林院編修程敏政謹以牲醴之儀泣奠亍少保尚書大
學士贈太師文達公尊丈之靈座前曰嗚呼政生十齡
粗守庭訓誤蒙召命遠赴京師惟時我公實司帝制命
題試我喜溢長眉親教詩書正其句讀動止語默罔不
容心迨及壯年遂妻以子奈何遐棄失我依歸屬纊之
前遺書見屬政愚不肖此任曷堪惟當竭心以還治命
但所恨者生不能侍藥左右歿不得執紼塋園薄奠載
陳有淚如雨尊魂如在鑒此哀誠嗚呼哀哉尚享
祭妻母夫人周氏文
維成化四年歲次戊子四月庚寅朔越七日丙申壻翰
林院編修程敏政恭備菲儀馳祭于外母封一品夫人
周氏之靈曰嗚呼政自髫齓受知太師教育兼隆載妻
以子夫人之意惟公是同遽意太師中道而殞夫人繼
逝同此玄堂訃音遠聞中腸寸裂二孤未室孑然誰依
蒼天悠悠此慟何極緘辭千里致我微衷臨風馳情靈
兮來格嗚呼哀哉尚饗
闔院祭大學士彭文憲公文
惟公質清以介學正而充魁甲榜于壮年士服其望登
延閣于嗣歲世慶其逢當睿皇復辟之初再受知于丹
扆暨今上正位之始首入侍于青宫有康濟生民之志
有丕振士氣之功有&KR0548;然不奪之孝有確乎不易之忠
人方仰勲猷之大著天胡俾耆俊之遽凶史垂成而未
上親備養而難終訃音上徹愍策加隆節名二惠進秩
三公盖以篤哀榮之令典重台鼎之儒宗也某等晚生
孤陋素欽德容渺塵遊之已遠悵晉見之無從尊酒既
洌爼肴既豐公乎如在假此敬恭
奉遷五世祖考妣祭告先祠文
維成化十三年歲在丁酉春三月戊辰朔六日癸酉孝
玄孫翰林院侍&KR0688;敏政敢昭告于顯高祖考耆宿處士
府君顯高祖妣孺人吴氏顯曾祖考徵士贈兵部尚書
兼大理寺卿府君顯曾祖妣贈夫人汪氏顯祖考處士
贈兵部尚書兼大理寺卿府君顯祖妣封太淑人贈夫
人張氏曰仰惟先德蔭我後人使皆竊有祿位以得奉
其時祀顧敏政之父實維宗子自乙未之歲得請還鄉
治疾于兹三年敏政愚昧不能以時上告代供常事儀
文疏略神不顧享五世顯祖考妣非敏政所得祀歲時
凟僣徼福不經又自祖父以來伯叔無後與殤子之當
祀者俱不及侑食之列考之禮典亦或為厲用是敏政
之子六十以今歲二月以來始生丹毒幸已痊可繼發
瘍疹自面及身日夜靡寧醫藥罔效是實敏政之罪下
逮兒身兹涓吉辰謹奉遷五世顯祖考妣以從每歲立
春之祀以叔祖以下諸無後者暨諸殤子殤女逐位祔
食惟我先靈軫此一脉胤系攸關異日將有奉祀之責
特垂隂祐俾遂安全不勝&KR0548;切籲叩之至恭率新婦待
罪家庭謹告
奉安顯祖尚書府君遺像告文
維成化十三年歲次丁酉十一月甲子朔二十七日庚
寅孝孫左春坊左諭德敏政敢昭告于顯祖考贈尚書
大卿府君曰惟藐孫之生未周兩月不幸府君奄棄于
家迨今三十有一年娶妻生子日遠日忘緬想德容形
諸夢寐謹令人拜迎遺像至京涓此吉辰奉安寓所仰
惟隂靈時垂隂祐俾我後人永有依歸不勝瞻戀之至
謹告
祭亡弟克寬文
維成化十四年歲次戊戌冬十月己丑朔十五日癸卯
兄克勤嫂李氏暨姪男姪女以牲醴之奠祭告于亡弟
克寬之靈曰嗚呼痛哉吾弟胡為而遂至于死邪使二
親不得慈其子二兄不得友其弟功名無成父子何恃
嗚呼痛哉京居東偏昔所同處豈知一别遽成終古吾
弟之魂其猶戀戀于此乎臨風一觴有泪如雨嗚呼痛
哉尚享
賜假還河間掃墓告文
維成化十四年歲次戊戌十一月戊午朔二日己酉孝
曾孫左春坊左諭德敏政敢昭告于顯曾祖考贈兵部
尚書兼大理寺卿府君顯曾祖妣贈夫人汪氏顯祖考
贈兵部尚書兼大理寺卿府君顯祖妣贈夫人張氏叔
祖考處士府君墓下曰繄惟藐孫至愚不肖承乏講筵
兼輔青宫館閣廻翔十有四載不獲以時修奉先塋終
歲思之不遑寧處兹者蒙恩給驛而來敢用牲醴薦其
常事載惟綸命式遄其歸即以明晨馳還故郡不遠千
里省慰二親桑梓在瞻豈勝依戀仰冀尊靈隂相其行
俾我後人弗至失所庶圖久大以光前聞尚享
南山菴祭亡弟克寬文
維成化十四年歲次戊戌十一月戊午朔二十九日丙
戌兄敏政祭告于亡弟克寬三舍之靈曰嗚呼痛哉汝
真死耶我居京師離親八年所恃以奉飬者以有兩弟
在而汝遽忍捐其父兄遽忍棄其妻子邪今我蒙恩給
驛南還以慰二親以與汝訣悠悠天地此恨何窮臨棺
長號汝尚能知我之來乎否邪嗚呼痛哉尚享
祭槐塘族兄克和貳守文
嗚呼程氏雅有宗盟麗澤交孚惟我與兄二十餘年始
終一誠弟叨近侍兄貳專城方期中道少遂平生胡遘
兹厲卒老于行有賢嗣業有良政聲嗚呼我兄雖死而
榮兹因謁告來自神京敢用香幣敬奠于楹靈兮不昧
鑒此衷情
䘏典命下奠告几筵文
維成化十五年歲次己亥冬十二月壬子朔孤子左春
坊左諭德敏政敢昭告于顯考資德大夫正治上卿南
京兵部尚書兼大理寺卿府君兹者有司以顯考訃聞
荷蒙皇上䘏念舊臣特贈太子少保諡曰襄毅賜祭賜
葬一如典禮慟惟先烈有此光榮祗奉恩綸不勝摧咽
謹告
吳山隂侯賀公廟告文
維成化十六年歲次庚子三月辛巳朔二十六日丙午
孤子左春坊左諭德程敏政謹遣家人程泉敢昭告于
淳安縣勑祀吳新都太守山隂侯賀公廟下曰孤不孝
罪重上釁先公解官而南夜以繼日忽遭霪雨水發灘
危塊坐一舟臂不能奮鄉關在目膏火貯心惟神遺愛
所敷夙著徽土一夫失所匪神之安幸闡威靈閔兹煢
獨潜消隂沴大啟陽明俾孤早奉几筵用伸哀悃荷神
休庇沒齒難忘瞻望廟廷血隨涕霣
至家告几筵文
維成化十六年歲次庚子春三月辛巳朔三十日庚戌
孤子左春坊左諭德敏政敢昭告于顯考尚書少保襄
毅公府君靈座前曰孤不孝之罪上通于天不自死亡
釁鍾先考兹者得請解官奔喪以獲祗奉几筵委頓之
餘攀號無逮俯伏奠告伏惟鑒之
奉誌奠章告几筵文
維成化十六年歲次庚子夏四月辛亥朔孤子左春坊
左諭德敏政敢昭告于顯考尚書少保襄毅公府君靈
座前曰慟惟顯考訃聞于朝上自九重下及多士追思
耆舊罔不䀌傷除朝廷特勑詞臣撰文遠遣守臣諭祭
自循葬典不敢凟陳其餘奠章五府及勲戚大臣太子
太傅英國公張懋等一道内閣及翰林國子儒臣太子
太保吏部尚書兼謹身殿大學士萬安等一道大部及
臺寺大臣太子太保兼吏部尚書尹旻等一道顯考舊
同寅太子太保襄城侯李瑾一道舊將署都督僉事李
㫤一道鄉人吏科給事中王瑞等一道各部司属刑部
郎中過璘等一道十三道監察御史吳文元等一道親
家通政使司右參議趙昂一道山東按察司副使李讓
一道致仕指揮同知凌錦一道孤子之同僚同年友左
春坊左庶子劉健右春坊右諭德陸簡等一道并孤原
請太子少保戶部尚書兼文淵閣大學士劉珝所撰顯
考墓誌銘一道謹奉告于几筵伏惟尊靈尚明鑒之不
孝孤無任摧裂之至
諭祭遷主告文
維成化十六年歲次庚子夏四月辛亥朔初七日丁巳
孤子左春坊左諭德敏政敢昭告于顯考尚書少保襄
毅公府君曰兹者有司遣吏來言將以明日奉詔諭祭
于家禮當奉遷靈座于堂中西隅東向不孝孤等無任
哀慟之至謹告
祔葬告亡弟文
維成化十六年歲次庚子七月已卯朔二十三日辛丑
長兄次兄以清酌庶果告于亡弟克寬之靈惟爾藁葬
僧房歲月滋久一念至此寢食不寧今將以兹月二十
四日奉窆顯考尚書少保襄毅公府君于南山之原啟
爾之殯祔葬前山爾魂有知鑒我哀疚
祔主告亡弟文
慟惟亡弟克寬之喪倏逾大祥始克從葬于顯考贈太
子少保襄毅公墓下惟兹神主理宜祔于顯祖考贈兵
部尚書兼大理寺卿府君顯祖妣贈夫人張氏以從歲
時之祭謹告
告先世祖忠壯公廟文
維成化十六年歲次庚子八月戊申朔二十六日癸酉
遠孫左春坊左諭德敏政敢昭告于遠祖陳鎮西將軍
開府儀同三司忠壯公廟下曰惟靈勲德著于前史隂
功被于一方况在雲礽悉出蔭下感恩圖報其何能忘
向者敏政宦處京師于丁酉年十二月十七日寅時獲
生次子書報于家我先考兵部尚書贈太子少保襄毅
公請命先祠寄名祖保餘澤所庇于今四齡新婦李氏
為此發心特製絳紗袍一領用表孝誠謹涓告辰遵母
氏之命稽顙拜獻伏惟尊靈尚歆鑒之佑我後人永保
終吉無任緬仰追慕之至謹告
重作家廟奉安神主告文
維成化十六年歲次庚子九月戊寅朔六日癸未孤子
左春坊左諭德敏政敢昭告于顯考尚書少保襄毅公
府君曰慟惟顯考捐舘之秋適不幸有回祿之變治命
改作祠堂于正寢之東惟時不肖遠仕京師不及預聞
惟弟敏德克承先志以其年冬撤而新之用還治命併
作祭器神用顧歆邇者敏政賴祖考之靈不即死亡獲
襄大事復稽之禮書更作新主奠安其中載念亡弟敏
行禫事亦在兹辰兩小女孫禮當釋去重服以從輕服
惟敏政不孝不友以重兹厲伏告几筵無任摧裂
奉安五祀諸神告文
維成化十六年歲次庚子九月戊寅朔五日壬午奉訓
大夫左春坊左諭德程敏政敢昭告于司命之神司竈
之神司門之神中霤之神族厲之神禖氏之神漢夀亭
侯關忠義公之神遠祖陳將軍忠壯公之神唐歙州總
𬋩越國汪公之神御史中丞贈楊州大都督張公之神
曰惟我顯考尚書少保襄毅公治命作堂于先祠之東
式遵典禮以奉五祀又以義起爰及衆神於惟衆神或
孝友專主于胤嗣或忠義可法乎臣僚或積功累仁慶
延一族或禦災捍患澤被一鄉皆我先公平日所尊禮
而景慕者予小子其何敢不嗣敬之謹涓吉辰行奉安
之禮伏願明靈保我安居佑我家衆永永無虞惟神是
賴謹告
小祥告文
維成化十六年歲次庚子九月戊寅朔二十七日甲辰
孤子左春坊左諭德敏政敢昭告于顯考尚書少保襄
毅公府君曰日月不居小祥奄及夙興夜處哀慕不寧
敢用剛鬛柔毛粢盛醴齊薦其常事介予諸孫釋衰易
練上遵禮制弗敢過情惟敏政不孝遠仕京師以奉訃
之日為始斬焉以俟終其餘日伏告几筵不勝感愴之
至
祭從祖母曹氏孺人文
維成化十六年歲次庚子冬十一月丁丑朔二十二日
戊戌從孫左春坊左諭德敏政太學生敏德謹以柔毛
剛鬛清酌庶羞之奠致祭于從祖母曹氏孺人之靈曰
惟靈德容莊嚴性資高介姆教宜乎室家頌聲均于内
外敦相夫之義既克配以無慙任起家之勞亦祗勤而
不怠遂能中歲見子女之成暮年享身名之泰盖一家
之老者淪謝惟孺人之為尊少者顓蒙惟孺人之是賴
正宜抱節如晚菊之馨樂夀比喬松之耐何未嬰疾疢
亍三時早已委世塵于一芥使聞之者不覺走問状而
吞聲入憑棺而永嘅也敏政等爰當宦學之歸嘗預起
居之拜雖含飴之末由亦鍾情之有在屬兹發引之期
難及音容之再謹致奠于几筵猶疑聞乎謦欬魂兮來
歆攀號莫逮嗚呼哀哉尚享
赴京謝恩告文
維成化十六年歲次庚子冬十一月丁丑朔二十四日
庚子孤子左春坊左諭德敏政敢昭告于顯考尚書少
保襄毅公府君曰惟聖天子不忘舊臣遣使賜祭者再
凡百葬事悉從官給哀榮之典告厥成功禮當恭詣闕
庭拜謝聖恩將以來日就道惟是天寒歲暮違遠几筵
尚賴尊慈扶顛持危俾不孝孤早達京師成禮而還無
任感愴之至
元日設主告文
維成化十七年歲次辛丑春正月丙子朔孤子左春坊
左諭德敏政敢昭告于顯考尚書少保襄毅公府君曰
惟不肖孤道出淮隂守凍于舅氏之館伏遇歲事更新
不勝感愴謹用設主告奠仰惟尊靈尚鑒享之
過河間告祭先塋父
維成化十七年歲次辛丑三月乙亥朔初六日庚辰孝
曾孫左春坊左諭德敏政敢昭告于顯曾祖考贈兵部
尚書兼大理寺卿府君顯曾祖妣贈夫人汪氏顯祖考
贈兵部尚書兼大理寺卿府君顯祖妣贈夫人張氏顯
叔祖考處士府君金沙嶺墓下曰惟𦕈孫以顯考贈太
子少保襄毅公府君于故鄉南山之原賜葬禮成謝恩
赴闕道出青縣泝河而南瞻望先塋僅逾百里謹用登
陸祭告而行伏惟尊靈尚垂鑒祐不勝哀慕之至謹告
男壎授官告文
維成化十七年歲次辛丑五月乙亥朔十五日己丑孤
子左春坊左諭德敏政敢昭告于顯考尚書少保襄毅
公府君曰嗚呼惟我顯考祗事列聖幾四十年出入中
外十有三任累典征伐克有茂勲口不言功至于沒世
惟不孝孤深懼先烈失墜無以明示後來輒以衷情上
塵天聽荷蒙皇上篤念舊臣特降綸音錄用長孫壎為
錦衣衛世襲百戶世奉顯考之祀聖恩覆被門閥增輝
仰惟君父之德天高地厚嗟我小子其何能堪一惟訓
廸後人竭忠勉孝以圖無負聖恩無玷先烈庶足慰我
顯考於地下哀慕之至不知所云謹告
祭衍聖公太夫人王氏文
維成化十七年歲次辛丑秋七月甲戌朔某日戚生左
春坊左諭德程敏政尚寳司少卿李璋錦衣衛百戶李
玠謹以牲醴香帛之儀致祭于衍聖太夫人王氏之靈
曰嗚呼人孰無歸也莫難于聖門之婦人孰無孠也莫
難于聖門之母盖必置身禮法之場從事詩書之府然
後視内則以無慚于世教兮有補惟太夫人性資粹温
德容清楚視聽率異乎人言動必遵乎古長作配于孔
門遂揚休于東魯下釐&KR0591;御既克相于大宗上奉烝嘗
每來歆于聖祖中年雖失乎所天兩器迭承兮有土懿
此一人允膺多祜鸞封燦爛下黃閣之絲綸鼎食駢蕃
樂高堂之鐘鼓雖老也而不忘主饋之勤雖貴也而不
厭女工之苦何感疾于一朝遽捐養于三釡然几筵吊
祭恩言特遣乎使臣兆域經營䘏典載申於繕部體將
合兮幽宫神已遊于玄圃柔嘉之德深□隧道之碑賢
喆之名益重家傳之譜嗚呼若太夫人者其生固能使
州閭化懿範于家庭之間其歿亦將使草木被榮光于
洙泗之滸也邪敏政等幸叨姻婭之親無復儀形之覩
望闕里兮涕漣思託誠于尊爼遲淑靈兮歸來薦臨風
之薌杜嗚呼尚享
祭林舅文
維成化十七年歲次辛丑秋七月甲戌朔二十八日辛
丑寓新橋驛孤子左春坊左諭德程敏政謹致牲醴之
儀馳奠于故安東縣簿致仕林公先生尊舅之靈曰嗚
呼舅氏何遽去予而長逝乎疇昔之歲舅方輔予於新
安託幸終其襄事今兹之春予復拜舅于淮隂則已親
乎藥餌冀漸愈于沈疴將益膺乎夀祉嗟離合之無常
慨歲月之幾許期問安于瀛城之南詎得訃于新橋之
涘嗚呼舅氏果遂去予而不起也惟母夫人最鮮兄弟
其在舅尊一人而已早升榮于仕途晚歸樂于田里剛
介之性雖不足于庸人明敏之才每見稱于先子奈何
官僅止乎一命夀方登于六紀豈天定之未然而福善
之難恃乎然全歸無愧于宗祧宦業屢延于胤嗣則天
之報施善人固在彼而不在此嗚呼老人之容無復覩
之于目長者之言無復接之于耳身遥繫乎他鄉淚徒
揮于逝水望故郡之山川感新秋之風雨謹緘詞以告
哀惟尊靈兮鑒只嗚呼尚享
代瑩姬祭衍聖公夫人文
維成化十七年歲次辛丑秋八月癸卯朔四日丙午拙
姊程氏婦奔舅之喪舟次臨清謹以牲醴香帛之儀馳
奠于亡妹孔夫人之墓曰嗟嗟父母生子四人惟女兄
弟尤切情親妹先有歸光生閥閱孰知生離遽成死别
庭闈繼殞追痛何言恨不如妹相從九原後予而來先
予而往遥望先塋不勝悲愴瓣香一炷魯酒一巵臨風
灑涕靈其鑒之
大祥告文
維成化十七年歲次辛丑九月壬申朔二十七日戊戌
寓姑蘇驛孤子左春坊左諭德敏政敢昭告于顯考尚
書少保襄毅公府君曰惟顯考棄背奄及大祥而孤以
謝恩南歸留滯於此感愴之至寢處弗寧載念賜塋雖
完碑石未具而石之足以垂久者莫良于吳産乃于驛
舍延禮名流書之刻之並皆如法摹搨封褁多以就工
嗚呼遷主易服之文遂獲愆于禮度昭德傳後之託幸
無憾于私心謹以潔牲粢盛醴齊薦其常事并奉刻完
䘏典碑文一通神道碑一通祠堂記一通上告伏惟尊
靈尚明鑒之謹告
謝恩還家告文
維成化十七年歲次辛丑十一月辛未朔孤子左春坊
左諭德敏政敢昭告于顯考尚書少保襄毅公府君曰
不肖孤謝恩赴京道途濡滯以是歲十月二十五日與
妻子抵家適兹大祥餘日方終禮當禫服不勝感愴載
念孤至河間先塋欽差工部郎中郭經一祭歸至濟寧
衍聖公孔宏泰一祭至蘇州知府劉瑀一祭至淛江布
政使閻鐸一祭此皆顯考遺烈在人久久不忘所致謹
以奠章四通附告伏惟鑒之
禫祭告文
惟顯考棄背于今三年禫制有期禮當奉薦載惟不肖
遠仕京師聞訃稽緩負不孝之罪尚有待焉伏告几筵
不勝感愴謹告
代母夫人祭兄文
程氏妹敢昭告于兄長縣簿公之靈兹者長男諭德敏
政謝恩南歸得聞兄長于是歲七月十六日考終承此
訃音不勝驚怛謹用酒果奠告嗚呼痛哉
祭告顯考襄毅公文
維成化十八年歲次壬寅春正月庚午朔越三十日己
亥孤子左春坊左諭德敏政敢昭告于顯考尚書少保
襄毅公府君曰嗚呼不肖孤之服盡今日矣慟惟顯考
將使旨于四方孤不能效奔走候起居顯考賜養疾于
故鄉孤不能操几杖侍湯藥不幸而大故時方竊祿京
師不能舉棺衾以盡襲殮之禮既幸而襄大事又特拘
于文法不能守塋域以供灑掃之役惟顯考鍾愛于孤
最深孤之不孝于顯考最重追悔莫逮負罪難逃繼是
以還惟當竭心力以養百歲之母隆友敬以保百口之
家謹身以求歸全教子以圖繼述昊天罔極言止于斯
伏冀尊靈俯垂昭鑒不肖孤無任哀慕之至謹告
修復先塋告文
嗚呼惟我先世塋域在故鄉者自曾大考尚書府君北
遷以來八十餘年守奉弗虔莫能修復寢食靡寧兹者
眇孫過不自量大會宗譜得陪郭宗人所收至正五年
膳塋錄及家藏延祐二年經理保簿稽對字號參考姓
名一一相同如合符節惟始遷祖唐歙州兵馬先鋒使
萬一府君暨祖妣夫人曹氏墓在東皋陪郭宗人經理
無恙十八世祖文一使府君暨九使府君以下墓在東
山十七世祖二教授府君墓在富琅十五世祖大教授
府君祖妣安人余氏十四世祖妣夫人金氏十三世祖
東山居士府君祖妣孺人劉氏十二世祖二處士府君
十一世祖二將仕府君祖妣安人吳氏及萬一上舍府
君以下墓在余頭村程家林十四世祖大團練府君墓
在禾斜碌碡塢六世祖大提領府君墓在司徒山蘭絞
&KR2472;者俱已勘明悉復其舊惟十六世祖二廸功府君祖
妣安人劉氏及十一使以下墓在十保東山者未有次
緒誓當竭心罄力以圖修奉凡我先墓久而復完非賴
祖考之靈啟廸後人曷能臻此其未獲者尚祈默相用
底于成庶幾歲時得率子孫少供灑掃之役以逭不孝
之罪惟尊靈其鑒之
太師徽國文公闕里告文
維成化十八年歲次壬寅二月庚子朔越十日己酉鄉
後學左春坊左諭德程敏政敢昭告于先師宋太師徽
國文公先生祠下曰伊川道脉先生之所由傳環溪女
宗先生之所自出表復亨之墓而詳其世德嘗有取于
程氏之先答成甫之書而勉之進修復有望于程氏之
後惟敏政程氏小子新安一生在家庭獲誦于遺書登
仕籍乃塵于&KR0688;幄曾無肖似徒切戰兢今兹幸進于門
墻始得致恭于桑梓瓣香在御旨酒一陳伏惟明靈祐
此愚昧嗚呼泰山喬嶽之容固常目念之如在正心誠
意之學願終身誦之弗忘謹告
祭武進致政郎中金公文
維成化十九年歲次癸卯四月丁巳朔越三日乙丑左
春坊左諭德侍生新安程敏政北上京師道出毘陵謹
備牲醴之儀致祭于故致政郎中金公先生之靈曰嗚
呼先生胡寧止于是邪世經之純宦業之美晚節之完
非一世之士邪况授經儲闈執筆太史益昌厥家有賢
嗣邪然則先生固無憾矣惜也耆英方事于尋盟夀母
遽聞于不起此其心將歉于九原而不能自己邪亦豈
非年廹衰暮禮踰哀毁庶幾古人得正而斃者邪如我
鯫生最號無似同榜聯官皆後令子契誼之深寧可涯
涘憶生之歸省也先生燕勞而禮之甚喜暨生之奔喪
也先生賻吊而恤之備至孰意相違竟隔生死人生幾
何歲月如駛此生所以聞訃失聲而涕不能止也渺渺
綠蕪悠悠江水無從執紼以助襄事敬潔一觴奉奠靈
几嗚呼先生尚知此邪哀哉尚享
清源祭鄉友查以忠文
嗚呼杳君衣冠之胄孝義之門有典雅可愛之行有醖
藉可聽之言老檜蒼蒼其色之健醇醪泛泛其氣之温
識達古今與讀書者何異酬酢事變雖作官者不倫嗚
呼查君世家徽郡久客清源云胡一疾遽歸其根曾觴
咏之幾許驚歲月之如奔訃傳異域聞者聲吞嗚呼查
君有子克肖有族斯蕃江湖之譽雖晦而尊箕裘之業
雖沒而存櫬將歸於逆旅悲不任兮鄉園某等賓舘夙
契友道恒敦或學嬉于共案或誼重于聮昏好月登樓
空誦玄暉之句南風倚棹難招宋玉之魂敬陳薄奠有
淚瀾翻
滄州祭趙氏妹文
成化十九年歲次癸卯夏五月壬辰朔越二十九日庚
申左春坊左諭德程敏政自新安服闋赴京舟次滄州
薄具牲醴之儀同合家眷等致祭于亡妹趙冢婦程氏
貞閒之墓曰嗟嗟吾妹胡至于斯淑慎之容莊毅之行
宜膺夀祉光我門楣一旦訃聞舉家悲慟今過墓下旅
况何堪薄奠一觴老稚咸在流水東逝落日西傾靈兮
有知鑒此衷曲嗚呼哀哉尚享
祭崑山陸先生文(諭德鼎儀之父)
惟君崑山之英平原之族行植孔良書香是續韜能弗
售隠終其身悉是庭訓成彼嗣人乃擢巍科乃官禁近
入輔青宫名登位進惟皇覃澤推孝勸忠曰子之顯惟
父之功有赫命恩元士之服有美榮養大夫之祿光增
林壑慶衍孫曾宜膺晚福益介椿齡云胡遘屯一疾不
寤寵擬再班悲生遽訃某等夙因令子舘閣同遊悼
此賢父歲月難留肅肅鄉評善人告瘁峩峩貞珉有道
何愧爰潔牲醴遥盻几筵臨風三奠浮世百年
南京使還過河間告先墓文
維成化二十二年歲次丙午冬十月(闕)朔(闕)日孝
曾孫左春坊左諭德敏政敢昭告于顯曾祖考贈兵部
尚書兼大理寺卿府君顯曾祖妣贈夫人汪氏顯祖考
贈兵部尚書兼大理寺卿府君顯祖妣贈夫人張氏叔
祖考處士府君墓下曰辛丑之春道出瀛洲銜哀之餘
獲視松楸俯仰于今五易寒暑拜掃弗時不遑寧處竭
承上命校文南畿幸竣公事乘傳南歸有便王程有感
霜露敬止鄉園遂我衷素刀孱才薄恒懼弗勝求逭愆
尤先達是憑簡書孔嚴即當就道攀戀無由謹此奠告
尚享
祭都督董公文
惟公之少也有冠軍之勇有討賊之功其壮也有守邊
之略有謀國之忠天胡不畀以松喬之夀茅土之封使
十年居于散地而一日返乎幽宫也惟先尚書于公友
善勤王之秋實相論薦惟我季父亦公所賓通家之好
遂結姻親疇昔之年賤子奔訃公來慰之不勝哀呼四
更寒暑賤子還朝夀公于堂老氣尤豪曾幾何時遽聞
不作傷舊將之淪亡痛先友之零落然勑葬有典賜祭
有文始終恩禮昭其茂勲矧克成家有美諸子武已世
其金緋文將開于青紫光前振後生榮死哀公雖捐舘
亦何憾哉兹發引之有期望故山兮遄邁爰致奠于一
觴渺予中而長嘅悠悠丹旐隠隐靈轝公神不亡庶其
鑒諸
祭禮部侍郎新昌俞公文
惟公東浙舊家蔚為時彦甲科致身允矣名宦回翔禮
署敭歴兵曹南還最績西伐賢勞遂貳秩宗進副司馬
恪恭神人安攘夷夏帝心簡在士論攸歸云胡遘疾遽
與世違某等或在交遊或通家好忽聞訃音重為世悼
靈轝載啟清酌一陳惟公來格有涕沾巾
祭陸職方文量母宜人文
猗嗟宜人德容清温早克閑于姆教長獲配于儒門佐
夫有起家之力淑身無越戶之言有美賢嗣如鳳孤騫
既策名于甲榜屢進秩于樞垣宜人無恙幸荷天恩祝
仙齡于耄耋享祿飬于晨昏輝輝鳳誥肅肅魚軒胡嬰
疾于京邸遽返柩于家園然福被諸孫慶源不竭銘書
太史世勸攸存嘅人生之獲此撫修景而奚論某等友
于賢嗣義託箎塤黯緇塵于北洗揚丹旐于南轅望吳
山兮隠隠渺滄海兮沄沄有牲升爼有酒注尊敢薄侑
以哀些恭致奠于貞魂竚其鑒止于飲于飱嗚呼哀哉
先祠初作神板告文
敏政薄宦于朝不能守奉先祠連歲卜居祀事苟簡負
不孝之罪大且久矣謹于仲春既望竊取司馬氏神板
之文及于朱子降殺神主之說剏作新牌以備行祠之
制伏惟尊靈降妥于斯以永庇我後人不勝追慕依戀
之至謹告
祭亡弟克儉文
維成化二十三年歲次丁未五月庚子朔二十六日乙
丑長兄暨合家眷等致奠於亡弟克儉之靈曰嗚呼先
公四男伯仲叔季喜莫如予最多兄弟稚殤壮殞曾幾
何年悲孰似我無一弟焉子禀素豐我病多憊家事萬
千將子是賴云胡棄我驀然委形號天扣地忍不予應
母氏在堂夀開七&KR1030;不共稱觴此恨何極諸孤子女纍
纍滿前觸目傷感有淚如泉夀否窮通苦不可闞命也
奈何願子無憾將求善地以崇子封力訓吾姪以亢予
宗白日西馳流水東逝人生可憐倏忽如寄靈車戒曉
暫寓僧房登堂顧盻恍如未亡手酹一巵中腸寸裂骨
肉在庭與子永訣嗚呼哀哉尚享
月河寺亡弟啟&KR1148;告文
維成化二十三年歲次丁未七月戊戌朔三十日丁卯
劣兄以酒果牲醴奠于亡弟克儉之靈曰惟汝之柩暫
厝僧房不覺四旬矣天暑漸退南舟可行擬于八月一
日啟殯上載特來訣别酹此一觴天乎慟哉汝真往矣
嗚呼尚享
祭定西侯蔣公文
維成化二十三年歲次丁未秋九月丁酉朔越二十日
丙辰某官某等敬備牲醴之儀致祭于故太保兼太子
太傅定西侯追封凉國公諡敏毅蔣公之靈曰嗚呼智
足以籌邊勇足以破賊猗惟公之材武為世勲而出色
力四殫于致主心屢懷于獻忠猗惟公之謀謨與上宰
而分功正宜沭渙恩享高夀靖四方輔明后垂偉烈于
汗青騰休光于介胄云胡疾疢竟殞將星朝議為之驚
惜聖衷為之靡寧奠遣秩宗賻出内帑飾終加新爵之
封勑葬近先公之壤始卒恩禮鬱乎爛然方諸既往孰
與差肩矧嗣侯之克繼又何憾于重泉惟公誼篤斯文
樂親良友如我軰之疎慵亦恒期于耐久追思接席談
笑相忘倏焉致奠涕泗悲傷嘅流光之難挽喜令名之
不亡筆陣鋒閒詩壇盟解盡此一巵想見風采嗚呼尚
享
祭太醫院使錢君宗嗣文
惟君世業軒岐兼通書史號稱儒醫受聘而起衆中穎
出供奉尚方九重之眷一代之良活人功多靡憚勞逸
雖罄厥心竟殫其力訃聞于上䘏典重申錫之御奠官
其嗣人生榮死哀君亦何怍惟交游中孰其砭藥遥遥
京口隠隠佳城賢聲不替有誄有銘几筵既遷靈輀載
道爰酹一觴涕泗相悼
祭襄城侯夫人汪氏文
巍巍戚里有毓其華赫赫功臣有宜厥家出專師垣入
贊皇略夫君在公内顧有託事親以敬御下以恩克相
夫君閫範斯行孰褒其名鸞書玉軸孰賁其身翟冠象
服維容之懿維德之貞備福偕老庶幾稱情忽驚訃音
上動宸極諭奠有儀賜葬有勑窀穸揚芳有嚴刻文春
秋主祀有美世勳歿焉䀌傷生也榮豔猗嗟夫人亦復
何憾某等夫君末契属在同朝惜兹内助溘焉早凋畫
翣載陳丹旐將出敢酹一觴幸鑒于室嗚呼哀哉尚享
祭太僕卿韓公世安文
惟公通練之姿文獻之胄選試而升比于論秀早典秘
書法從周旋晚司譯文國威用宣鴻臚中書天曹太僕
屢更其銜亦賦其祿謂公弗顯三品崇階謂公弗夀七
&KR1030;將開從事詞林莫如公久告哀九重䘏典亦厚賜葬
有儀諭奠有章始終恩遇可謂非常某等與公交游式
相情好撫公之喪聿增感悼觴奕之樂笑語之温不可
復矣敬酹一尊
祭都憲東安李公文
嗚呼公乎人方祝松喬之齡仰蓍蔡之德庶一代之老
成為後進之矜式忽聞捐舘罔不太息而况有通家之
素供弟子之職失所瞻依可勝痛惻雖然正大之學高
明之識位列卿則世誦其賢勞居諫垣則史載其遺直
已貴而守儒之常未老而求去之亟矧一經之承傳嘉
四子之軒特諭奠有儀賜葬有勑哀榮始終天固無忒
彼容悅以圖功名或奔走而矜智力以彼較此孰豐孰
嗇嗚呼公乎其何可得某幸聆教言獲奉顔色操几杖
以無從驚發引之在即敬酹一觴有涕沾臆
陞官祭告先祠文
惟渺孫不肖伏蒙聖天子嗣位念及宫僚濫進兩階改
服金紫仰承遺訓懼切于衷爰自國䘏以來屢奉山陵
之役未伸虔告歲律將更謹以潔牲粢盛醴齊祗薦歲
事俯伏上聞不勝哀慕尚享
祭土地文
維成化二十三年歲次丁未十二月丙寅朔三十日乙
未詹事府少詹事兼翰林院侍講學士某昭告于本宅
土地之神曰惟神奠我有家為惠甚大云胡今歲人口
多虞疑有不恭以獲兹戾比者再新堂室次第工完小
子何知乃逢幸會仰承新命濫進官階非藉神休弗克
臻此感恩謝罪敬薦微忱俯冀來歆永垂庇佑尚享
祭叔父明威府君文
維弘治元年歲次戊申夏四月甲午朔姪男詹事府少
詹事兼翰林院侍講學士敏政謹具牲醴之儀馳奠于
叔父明威將軍瀋陽中屯衛僉指揮事府君之靈曰嗚
呼惟我先公兄弟二人競爽起家如車兩輪勲立名成
允文允武以廸後昆以顯先祖孰期中道上釁先公江
北江南抱恨無窮一門之中幸存叔父恒率家人以祝
多祜夫何遘疾奄忽三時委棄諸孤遽止于斯六袠修
齡未為不夀萬戶崇階未為不偶叔父何憾我心則傷
骨肉幾許相繼淪亡羈宦于朝莫由視殯千里瀛洲臂
不能奮奉安遺體幸卜佳城奉揚偉烈敬製新盟遥望
几筵溥陳告祭叔父有靈鑒我誠意嗚呼哀哉尚享
南歸過河間告先墓文
維弘治二年歲次己酉三月己未朔初九日丁卯孝曾
孫詹事府少詹事兼翰林院侍講學士敏政祗領孝玄
孫錦衣衛百戶壎敢昭告于顯曾祖考贈兵部尚書兼
大理寺卿府君顯曾祖妣贈夫人汪氏顯祖考贈兵部
尚書兼大理寺卿府君顯祖妣贈夫人張氏叔祖考處
士府君墓下曰於惟祖考垂裕深長俾我後人獲霑芘
蔭藐孫無似竊祿有年守官弗良遂墮先訓仰荷天子
宥罪念功得放歸田感恩何極瀛東之里冠珮攸藏謹
奠一觴不勝惶懼末由戾止時奉塋園將返新安省循
朝命修身補過用畢餘生惟是幼男暫回寄祿主承宗
祀責在于斯願相其成以光門緒啟行在即惟靈鑒之
謹告
告叔父明威府君墓文
嗚呼丙午之歲拜叔于堂喜極呼飲歌笑洋洋今兹之
來拜叔于墓宿草菲菲酹此清酤人生幾何世路孔艱
姪亦老矣獲歸故山先公在南叔父在北姪雖疎慵敢
自乖隔舉家登陸告别而行惟叔如在鑒此衷情
祭嬸母恭人劉氏文
嗚呼叔父捐館猶未期年叔母在堂期臻遐筭何家不
造相繼而終旅邸訃聞曷勝哀感今兹奉母得還故鄉
謹伏几筵用伸奠告子婦咸在靈其來歆嗚呼哀哉
祭錢氏妹文
維某年某月某日長兄備牲醴之儀令男錦衣衛百戶
壎拜奠于亡妹錢氏婦恭人貞善之靈曰嗚呼女弟之
中惟汝最長介淑之行允宜厥家云胡壮年遽爾長逝
幸焉有子可振芳聲手足之情悲何能已靈筵一酹汝
其鑒之
告謝南山后土文
維弘治二年歲在己酉十一月二十四日某官某敢昭
告于南山后土氏之神曰疇昔之夜小女月仙病痘夭
歿倉卒瘞于兹山告祭弗嚴不勝惶懼敬以牲醴用伸
謝譴惟神鑒之謹告
祭告五祀衆神文
維弘治三年歲次庚戌春二月癸未朔十五日丁酉具
官某敢昭告于司命之神司竈之神司門之神土地之
神司厲之神遠祖忠壮公之神周孝友張僊之神漢夀
亭侯關忠義公之神唐越國汪公之神唐雎陽守中丞
張公之神曰惟我有家仰托神庇獲奠斯土亦既有年
邇者歸田考閱祀禮主像雜揉神不顧歆况我有先實
惟忠壮乃無專祀於義尤乖謹于中堂敬安遺像其諸
所奉位號再新有嚴斯辰衆靈是妥人心既協神理攸
宜用告其誠尚希昭格
聞三叔祖處士之訃告文
嗚呼一宗長幼惟翁是尊方冀明年八袠是慶相違半
載遽聞訃音南望故山曷勝悲悼敬率婦子發哀於堂
惟尊靈其鑒之尚享
篁墩文集卷五十一
