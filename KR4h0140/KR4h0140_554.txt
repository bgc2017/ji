欽定四庫全書
御定全唐詩卷五百五十四
項斯
項斯字子遷江東人會昌四年擢第終丹徒尉詩一卷
寄石橋僧
逢師入山日道在石橋邊别後何(一作無)人見秋来幾處
禪溪中雲隔寺夜半雪(一作雨)添泉生有天台約知(一作應)
無却(一作再)出緣
送歐陽衮歸閩中
秦城幾年住猶著故鄉衣失意時相(一作曾)識成名後獨
歸海秋蠻樹黑嶺夜瘴禽飛為學心難滿知君更掩扉
古觀
置觀碑已折看松年不分洞中誰識藥門外日添墳放
去龜随水呼来鹿怕薰壇邊見灰火幾燒祭星文
題令狐處士谿居
白髮已過半無心離此溪病嘗山藥徧貧起草堂低為
月忩從破因詩壁重泥近來常夜坐寂寞與僧齊
送僧歸南嶽
心知衡嶽路不怕去人稀船裏誰(一作猶)鳴磬沙頭自曝
衣有家從小别是寺即言歸料得逢春(一作寒)住當禪雲
(一作船雪)滿扉
寧州春思
失意離城早邊城任見花初為斷酒客舊識賣書家寒
寺稀無雪春風亦有沙思歸頻入夢即路不言賖
山友贈蘚花冠
塵汙出華髮慚君青蘚冠此身閒未得終日戴應難好
就松隂挂宜當枕石看會須尋道士簪去繞霜壇
蠻家
領得賣珠錢還歸銅柱邊看兒調小象打鼓試新船醉
後眠神樹耕時語瘴煙不逢寒便老相問莫知年
早春題湖上顧氏新居二首
近得水雲看(一作雲中路)門長侵早開到時微(一作猶)有雪行
處又(一作已)無苔勸酒客初醉留茶僧未来每逢晴暖日
唯見乞花栽
門不當官道行人到亦稀故從飱後出方(一作多)至夜深
歸開篋揀(一作收一作陳)書(一作詩)卷掃牀移褐(一作卧)衣幾時同
買宅相近有柴扉
蒼梧雲氣
何年化(一作盡)作愁漠漠便難收數點山能遠平鋪水不
流濕連湘竹暮濃蓋舜墳秋亦有思歸(一作鄉)客看来盡
白頭
晚春花
隂洞日光薄花開不及時當春無半樹經燒(一作晚)足空
枝疎與香風會細將泉影移此中人到少開盡幾人知
宿胡氏溪亭
獨住水聲裏有亭無熱時客来因月宿床勢向山移鶴
睡松枝定螢歸葛葉垂寂寥猶欠伴誰為報僧知
送華隂隠者
往往到城市得非徵藥錢世人空識面弟子莫知年自
說能醫死相期更學仙近来移住處毛女舊峰前
落第後寄江南親友
古巷槐隂合愁多晝掩扉獨存過江馬強拂看花衣送
客心先醉尋僧夜不歸龍鍾易惆悵莫遣寄書稀
欲别
花時人欲别每日醉櫻桃置酒金錢盡彈筝玉指勞歸
期無歲月客路有風濤錦縀裁衣贈麒麟落剪刀
留别張水部籍
省中重拜别兼領寄(一作故)人書已念此行(一作程)遠不應
相問疎子(一作禁)城西並宅御水北同渠要取春前到乘
閑候起居
小古鏡
字已無人識唯應記鑄年見来深似水攜去重於錢鸞
翅巢空月菱花徧小天宫中照黃帝曾得化為仙
題太白山隠者
高居在幽嶺人得見時稀寫籙扃虛白尋僧到翠微掃
壇星下宿收藥雨中歸從服小還後自疑身解飛
病中懷王展先輩在天台
枕上用心静唯應改舊詩強行休去早暫卧起還遲因
說来歸處却愁初病時赤城山下寺無計得相随
鯉魚
似龍鱗又足只是欠登門月裏腮猶濕泥中目未昏乞
鋤防蟻穴望水寫金盆他日能為雨公田報此恩
子規(一作賈島詩)
遊魂自相呌寧復記前身飛過人家月聲連客路春夢
邊催曉急愁外送風頻自有霑花血相和淚(一作露)滴新
邊州客舍
開門不成出麥色徧前坡自小詩名在如今白髮多經
年無越信終日厭蕃歌近寺居僧少春来亦嬾過
贈道者
晏来知養氣度日語時稀到處留丹(一作唯開)井終(一作經)寒
不絮衣病鄉多惠藥鬼俗有符威自說身輕健今年數
夢飛
邊游
古鎮門前去長安路在東天寒明堠火日晚裂旗風(一作)
(天晴槐葉霧日暮葦花風)塞館皆無事(一作簟)儒装亦有弓防秋故鄉
卒暫喜語音同
夜泊淮隂
夜入楚家煙煙中人未眠望來淮岸盡坐到酒楼前燈
影半臨水筝聲多在船乘流向東去别此易經年
遠水
渺渺浸天色一邊生晚光(一作凉)闊浮(一作含)萍思(一作勢)遠
寒入鴈愁長北極連平地東(一作南)流即(一作接)故鄉扁舟
来(一作當)宿處髣髴似瀟湘
黃州(一作河)暮愁
凌澌衝淚眼重疊自西来即夜寒應合非春煖不開豈
無登陸計宜棄濟川材願寄浮天外高風萬里回
曉(一作早)發昭應
行人見雪愁初作帝鄉(一作京)游旅店開偏早鄉帆去未
收燈殘催卷席手冷怕梳頭是物寒無色湯泉正(一作祗)
自流
贈金州姚合使君
為郎名更重領郡是蹉跎官壁題詩盡衙庭看鶴多城
池連草(一作竹)壍籬落帶椒坡未覺旗旛(一作旌)貴閒行(一作)
(遊)觸處過
送殷中丞遊邊
話别無長夜燈前聞曙鵶已行難避雪何處合逢花野
寺門多閉羌樓酒不賖還須見(一作問)邊將誰擬静塵沙
寄坐夏僧
坐夏日偏長知師在律堂多因束帶熱更憶剃頭凉苔
色侵經架松隂到簟床還應鍊詩句借卧石池傍
寄盧式
到處久南望未知何日回寄書頻到海得夢忽聞雷嶺
日當秋暗蠻花近臘開白身居瘴癘誰不惜君才
日東(一作本)病僧
雲水絶歸路来時風送船不言(一作已無)身後事(一作念)猶坐
病中禪深壁藏燈影空窗出艾煙巳無鄉土信起塔寺
門前(一作要人知是客白日指生緣)
泛溪
溪船泛渺瀰漸覺減炎輝(一作溪舟泛數里便覺少炎輝)動水花連影
逢人鳥背飛深猶見白石凉好換生衣未得多詩句終
須隔宿歸
送顧少府(一作送顧逢尉永康)
作尉年猶少無辭去路賒漁舟縣前泊山吏日高衙幽
景臨谿寺秋蟬織杼(一作紵)家行程須過越先(一作應)醉鏡
湖花
咸陽别李處士
古道自迢迢咸陽離别橋越人聞水處秦樹帶霜朝駐
馬言難盡分程望易遥秋前未相見此意轉(一作各)蕭條
寄流人
毒草不曾枮長添客健無霧開蠻市合船散海城孤象
跡頻藏齒龍涎遠蔽珠家人秦地老泣對日南圖
華頂道者
仙人掌中住生(一作坐)有上天期已廢燒丹處猶多種杏
時飬龍於淺水寄鶴在高枝得道復無事相逢盡日棋
酬從叔聽夜泉見寄
夢罷更開戶寒泉聲隔雲共誰尋最遠獨自坐偏聞巖
際和風滴溪中泛月分豈知當此夜流念到江漬
和李用夫栽小松
移來未換葉已勝在空(一作深)山静對心標直遥吟境助
閒影侵殘雪際聲透小忩間即聳凌空榦翛翛豈易攀
哭南流人
遥見南来使江頭哭問君臨終時有雪旅葬處無雲官
庫空收劍蠻(一作山)僧共起墳知名人尚少誰為錄遺文
經李白墓
夜郎歸未老醉死此江邊葬闕官家禮詩殘樂府篇遊
魂應到蜀小碣豈旌賢身没猶何罪遺墳野火燃
春夜樊川竹亭陪諸同年讌
相知皆是舊每恨獨遊頻幸此同芳夕寧辭倒醉身燈
光遥映燭萼粉暗飄茵明月分歸騎重来更幾春
送僧
靈山廵未徧不作住持心逢寺暫投宿是山皆獨尋有
時過静界在處想空林從小即行脚出家來至今
送蘇處士歸西山
南遊何所為一篋又空歸守道安清世無心換白衣深
林蟬噪暮絶頂客来稀早晚重相見論詩更及微
遊爛柯山
步步出塵氛溪山别是春壇邊時過鶴碁處寂無人訪
古碑多缺探幽路不眞翻疑歸去晚清世累移晨
送友人之永嘉
長貧知不易去計擬何逃相對人愁别經過幾處勞城
連沙岫遠山斷夏雲高猶想成詩處秋燈半照濤
巴中逢故人
勞思空積歲偶會更無由以分難相捨將行且暫留路
岐何處極江峽半猨愁到此分南北離懷豈易收
送歸江州友人初下第(一作送友人下第歸)
名高不俟召收採獻君門偶屈因緣數他人盡為冤新
春城外路舊隠水邊村歸去無勞久知君更待論
舜城懷古
禪禹遜堯聰巍巍盛此中四隅咸啟聖萬古賴成功道
德去彌遠山河勢不窮停車一再拜帝業即今同
送劉道士之成都嚴眞觀(嚴公通老子易以成道)
嚴君名不朽道出二經中歸去精誠懇還應夢寐通池
臺鏡定月松檜雨餘風想對靈玄憶人間戀若空
漢南遇友人
此身西復東何計此相逢夢盡吳越水恨深襄漢鐘積
雲開去路曙雪疊前峰誰即知非舊憐君忽見容
遊頭陁寺上方
高步陟崔嵬吟閑路惜廻寺知何代有僧見梵天來暮
靄連沙積餘霞徧檻開更期招静者長嘯上南臺
送友人遊河東
停車曉燭前一語幾潸然路去干戈日鄉遥饑饉年湖
波晴見鴈槐驛晚無蟬莫縱經時住東南書信偏
中秋夜懷
趨馳早晩休一歲又殘秋若只如今日何難致白頭滄
波歸處遠旅食尚(一作向)邊愁賴見前賢說窮通不自由
寄富春孫路處士
平生醉與吟誰是見君心上國一歸去滄江閑至今鐘
緐秋寺近峰闊晩濤深疎放長如此何人長得尋
送客歸新羅
君家滄海外一别見何因風土雖知教程途自致貧浸
天波色晩横笛鳥行春明發千檣下應無更遠人
杭州江亭留題登眺
處處日馳銷憑軒夕似朝漁翁閑鼓櫂沙鳥戲迎潮樹
間津亭密城連塢寺遥因誰報隠者向此得耕樵
荆州夜與友親相遇
山海兩分岐停舟偶似期别來何限意相見却無辭坐
永神凝夢愁繁鬢欲絲趨名易遲晚此去莫經時
送友人遊邊
方春到帝京(一作城)有戀有愁并萬里江海思半年沙塞
程綠隂斜向驛殘照遠侵城自可資新課還期振盛名
題贈宣州亢拾遺
傳騎一何催山門晝未開高人終避世聖主不遺才坐
次欹臨水門中獨舉杯誰為旦夕侣深寺數僧来
姚氏池亭
池館饒嘉致幽人愜所閒條風能動浪岸樹不遮山嘯
檻魚驚後眠忩鶴語間何須說廬阜深處更躋攀
送友人之江南
東南路苦辛去路見無因萬里此相送故交誰更親日
浮汀草綠煙霽海山春握手無别贈為予書札頻
彭蠡湖春望
湖亭東極望遠櫂不須廻遍草新湖落連天衆雁来蘆
洲殘照盡雲障積煙開更想鴟夷子扁舟安在哉
聞友人會裴明府縣樓
閒閣雨吹塵陶家楫上賓湖山萬叠翠門樹一行春景
遍歸簷燕歌喧已醉身登臨興不足喜有數来因
歸家山行
獻賦才何拙經時不恥歸能知此意是甘取衆人非遍
隴耕無圃緣溪釣有磯此懷難自遣期在振儒衣
長安書懷呈知已
江湖歸不易京邑計長貧獨夜有知已論心無故人一
燈愁裏夢九陌病中春為問清平日無門致出身
聞蟬
動葉復驚神聲聲斷續勻坐来同聽者俱是未歸人一
櫂三湘浪單車二蜀塵傷秋各有日千可念因循
李處士道院南樓
霜晩復秋殘樓明近遠山滿壺邀我醉一榻為僧閒樹
簇孤汀眇帆欹積浪間從容更南望殊欲外人寰
送顧非熊及第歸茅山
吟詩三十載成此一名難自有恩門入全無帝里歡湖
光愁裏碧巖景夢中寒到後松杉月何人共曉看
春日題李中丞樊川别墅
心知受恩地到此亦裵回上路移時立中軒隔宿来川
光通沼沚寺影帶樓臺無限成蹊樹花多向客開
龍州與韓將軍夜會
庭綠草纖纖邊州白露沾别歌緣劍起客淚是愁添見
月鵲啼樹避風雲滿簾將軍盡尊酒樓上賦星占
途中逢故人
長大有南北山川各所之相逢孤館夜共憶少年時爛
醉百花酒狂題幾首詩来朝又分袂後會鬢應絲
送友人下第歸襄陽
失意已春殘歸愁與别難山分關路細江遶夜城寒草
色連晴坂鼉聲離曉灘差池是秋賦何以暫懷安
宿山寺
栗葉重重覆翠微黃昏溪上語人稀月明古寺客初到
風度閒門僧未歸山果經霜多自落水螢穿竹不停飛
中宵能得幾時睡又被鐘聲催著衣
病鶴
青雲有意力猶微豈料低回得所依幸念翅因風雨困
豈教身陷稻粱肥曾遊碧落寕無侣見有清池不忍飛
縱使他年引仙駕主人恩在亦應歸
夢仙
昨宵魂夢到仙津得見蓬山不死人雲葉許裁成野服
玉漿教喫潤愁身紅樓近月宜寒水綠杏搖風占古春
次第引看行未徧浮光牽入世間塵
古扇
昨日裁成奪夏威忽逢秋節便相違寒塵妬盡秦王女
凉殿恩随漢主妃似月舊臨紅粉面有風休動麝香衣
千年蕭瑟關人(一作人間)事莫語(一作話)當時掩淚歸
涇州聽張處士彈琴
邊州獨夜正思鄉君又彈琴在客堂髣髴不離燈影外
似聞流水到瀟湘
贈别
魚在深泉鳥在雲從来只得影相親他時縱有逢君處
應作人間白髮身
對鱠
行到鱸魚鄉裏時鱠盤如雪怕風吹猶憐醉裏江南路
馬上垂鞭學釣時
憶朝陽峰前居
每憶閑眠處朝陽最上峰溪僧来自遠林路出無蹤敗
褐粘苔徧新題出(一作在)石重霞光侵曙發嵐翠近秋濃
健羡機能破安危道不逢雪殘猨(一作僧)到閣庭午鶴離
松此地虚為别人間久未容何時無一事却去飬疎慵
暮上瞿唐峽
自古艱難地孤舟旦暮程獨愁空託命省已是輕生有
樹皆相倚無巖不倒傾蛟螭波數怒鬼怪火潛明履道
知無負離心自要驚何年面骨肉細話苦辛行
和李中丞醉中期王徵君月夜同遊滻水舊居
醉後情俱遠難忘素滻間照花深處月當戶舊時山事
想同清話歡期一破顔風流還愛竹此夜尚思閒
濁水求珠
靈魄自沉浮從來任濁流願從深處得不向暗中投圓
月時堪惜滄波路可求沙尋龍窟遠泥訪蚌津幽是寳
終知貴唯恩且用酬如能在公掌的不負明眸
江村夜泊
日(一作月)落江路(一作村)黑前村人語稀幾家深樹裏一(一作)
(點)火夜漁(一作照船)歸
落第後歸覲喜逢僧再陽
相逢須強笑人世别離頻去曉(一作曉去)長侵月歸鄉動隔
春見僧心暫静從俗事多屯宇宙詩名小山河客路新
翠桐猶入㸑青鏡未辭塵逸足常思驥随羣且(一作自)退
鱗宴乖紅杏寺愁在綠楊津羞(一作老)病難為藥開眉嬾
顧(一作頼故)人
送越僧元瑞
静中無伴侣今亦獨随緣昨夜離空室焚香淨去船
舊宫人
自出先皇玉殿中衣裳不更染深紅宫釵折盡垂空鬢
内扇穿(一作遮一作藏一作搖)多減半風桃熟亦曾君手賜酒闌
猶候妾歌終如今還向城邊住御水東流意不通
夢遊仙
夢遊飛上天家樓珠箔當風挂玉鉤鸚鵡隔簾呼再拜
水仙移鏡嬾梳頭丹霞不是人間曉碧樹仍逢岫外秋
將謂便長於此地雞聲入耳所堪愁
送宫人入道
願随仙女董雙城王母前頭作(一作結)伴行初戴玉冠多
悞拜欲辭金殿别稱名將敲碧落新齋磬却進昭陽舊
賜筝旦暮焚香繞壇上步虛猶作按歌聲
長安退將
塞外衝沙損眼明歸来飬病住秦京上高樓閣看星坐
著白衣裳把劍行常說老身思鬭將最悲無力制蕃營
翠眉紅臉和回鶻惆悵中原不用兵
遥装夜
卷席貧抛壁下床且鋪他處對燈光欲行千里從今夜
猶惜殘春發故鄉蚊蚋已生團扇急衣裳未了剪刀忙
誰知更有芙蓉浦南去令人愁思長
送苗七求職
相逢未得三回笑風送離情入剪刀客路最能銷日月
夢魂空自畏波濤獨眠秋夜琴聲急未拜軍城劍色高
(一作遠拜城隍劍氣高)去去緣多山與海鶴身寕肯(一作不)為飛勞
山行(一作山中作)
青櫪林深(一作疎)亦有人一渠流水數家分山當日午回
(一作移)峰影草帶泥痕過鹿羣蒸茗氣從(一作衝)茅舍出繰
絲聲隔竹籬聞行逢賣藥歸来客不惜相随入島雲
題永忻寺影堂
不遇修寺日無錢入影堂故来空禮拜臨去重添香僧
得名難(一作雖)近燈傳火已長發心依止後借住有鄰房
獻令狐相公時相公郊壇行事回(一作趙嘏詩)
鶚在卿雲冰在壺代天才業本訏謨榮同伊陟傳朱戶
秀比王商入畫圖昨夜星辰回劍履箭年風月滿江湖
不知機務時多暇還許詩家屬和無
句
佳人背江坐眉際列煙樹(庾樓燕)馬蹄沒青莎船跡成
空波春風吹兩意何意更相值(古意為以上並見張主客圖)更
望會稽何處是沙連竹箭白鷴羣(見吟窗雜錄)
御定全唐詩卷五百五十四
