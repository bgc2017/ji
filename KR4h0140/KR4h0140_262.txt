欽定四庫全書
御定全唐詩卷二百六十二
韓滉
韓滉字太沖少師休之子以蔭補騎曹參軍至德初青
齊節度鄧景山辟為判官授監察御史累遷吏部員外
郎大歷中改郎中擢尚書左丞德宗朝為江淮轉運使
加同平章事工書兼善丹青詩二首
晦日呈諸判官
晦日新晴春色嬌萬家攀折渡長橋年年老向江城寺
不覺春風換柳條
聽樂悵然自述(一作病中遣妓一作司空曙詩)
萬事傷心對管弦(一作在目前)一身含淚向春煙(一作憔悴對花眠)
黃金用盡教歌舞留與他人樂少年
竇蒙
竇蒙字子全肅宗時試國子司業兼太原縣令詩一首
題弟臮述書賦後(臮官檢校戶部員外郎富詞藻精草隸嘗製述書賦論書)
(家起史籕迄唐至德一百九十八人并及署證印記徵求保翫等事總七千六百四十言臮亡)
(蒙題賦云)
受命别家鄉思歸每斷腸季江留被在子敬與琴亡吾
弟當平昔才名荷寵光作詩通小雅獻賦掩長楊流轉
三千里悲啼百萬行庭前紫荆樹何日再芬芳
張濯
張濯登上元進士第詩二首
迎春東郊
顓頊時初謝句芒令復陳飛灰將應節賓日巳知春考
歷明三統迎祥受萬人衣冠宵執玉壇墠曉清塵肅穆
来東道回環拱北辰仗前花待發旂處柳疑新雲斂黃
山際冰開素滻濱聖朝多慶賞希為薦沈淪
題舜廟
古都遺廟出河(一作山)濆(一作汾)萬代千秋仰聖君蒲坂城
邊長逝水蒼梧野外不歸雲寥寥象設魂應在(一作老)寂
寂虞篇德巳聞向晩風吹庭下栢猶疑琴曲韻(一作咏)南
薰
王綽
王綽登上元進士第詩一首
迎春東郊
玉管潛移律東郊始報春鑾輿應寳運天仗出佳辰睿
澤光時輩恩輝及物新虬螭動旌旆煙景入城闉御柳
初含色(一作搖日)龍池漸啓津誰憐在陰者得與蟄蟲伸
鄭錫
鄭錫登寳應進士第寳歷間為禮部員外詩十首
邯鄲少年行
霞鞍金口騮豹袖紫貂裘家住叢臺近(一作下)門前漳水
流喚人呈楚舞借客試吳鉤見說秦兵至甘心赴國讐
隴頭別
秋盡初移幕霑裳一送君據鞍窺古堠開竈爇寒雲登
隴人逥首臨關馬顧羣從来斷腸處皆向此中分
度關山
象弭插文犀魚腸瑩鸊鵜水聲分隴咽馬色度關迷曉
幕胡沙慘危烽漢月低仍聞數騎將更欲出遼西
出塞
關山落葉秋掩淚望營州遼海雲沙暮幽燕旌旆愁戰
餘能送陣身老未封侯去國三千里歸心紅粉樓
玉階怨
長門寒水流高殿曉風秋昨夜鴛鴦夢還陪豹尾游前
魚不解泣共輦豈關羞那及輕身燕雙飛上玉樓
千里思
渭水通胡苑輪臺望漢關帛書秋海斷錦字夜機閒旅
夢蟲催曉邊心雁帶還惟餘兩鄉思一夕度關山
襄陽樂
春生峴首東先煖習池風拂水初含綠驚林未吐紅渚
邊游漢女桑下問龐公磨滅懷中刺曾將示孔融
送客之江西
乘軺奉紫泥澤國渺天涯九派春潮滿孤帆暮雨低草
深鶯斷續花落水東西更有高唐處知君路不迷
望月
高堂新月明虚殿夕風清素影紗窗霽浮涼羽扇輕稍
隨微露滴漸逐曉參横遥憶雲中詠蕭條空復情
出塞曲
校尉徵兵出塞西別營分騎過龍(一作瀧)溪沙平虜跡風
吹盡霧失烽煙道易迷玉靶半開鴻已落金河欲渡馬
連嘶會當繫取天驕入不使軍書夜刺(一作到)閨
古之竒
古之竒登寳應進士第嘗為馬燧辟置幕府李端有詩
贈之詩一首
秦人謠
微生祖龍代却思堯舜道何人仕帝庭拔殺指佞草姦
臣弄民柄天子恣衷抱上下一相蒙馬鹿遂顛倒中國
既板蕩骨肉安可保人生貴年夀吾恨死不早
李陽冰
李陽冰字仲温趙郡人李白之從叔寳應元年為當塗
令白往依之曾為白序其詩集官止將作少監工篆書
詩一首
阮客舊居
阮客身何在仙雲洞口横人間不到處今日此中行
御定全唐詩卷二百六十二
