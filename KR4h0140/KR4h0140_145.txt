欽定四庫全書
御定全唐詩卷一百四十五
杜頠(一作顔)
杜頠開元十五年同王昌齡登第詩二首
從軍行
秋草馬蹄輕角弓持弦急去為龍城候正值胡兵襲軍
氣横大荒戰酣日將入長風金鼓動白露(一作霧)鐡衣濕
四起愁邊聲南轅時佇立斷蓬孤自轉寒雁飛相及萬
里雲沙漲平川(一作路平)冰霰溢(一作澀)夜聞漢使歸獨向刀
環泣
故絳行
君不見銅鞮觀數里城池已蕪漫君不見虒祁(一作祁虒)宫
幾重臺榭亦微濛介馬兵車全盛時歌童舞女妖艷姿
一代繁華皆共絶九原唯望塚纍纍
李嶷
李嶷開元十五年進士第官左武衛錄事殷璠稱其詩
鮮潔有規矩其少年行三首詞雖不多翩翩然侠氣在
目今存詩六首
少年行三首
十八羽林郎戎衣侍(一作事又作從)漢王臂鷹金殿側挟彈玉
輿傍馳道春風起陪游出建章
侍獵長楊下承恩更射飛塵生馬影滅箭落雁行稀薄
暮隨天仗聮翩入瑣闈
玉劍膝邊(一作傍)横金杯馬上傾朝遊茂陵道夜宿鳳凰
城豪吏(一作侠)多猜忌無勞問姓名
淮南秋夜呈周偘(一作呈同僚)
天浮河漢高夜閒砧杵發清秋忽如此離恨應難歇風
亂池上萍(一作螢)露光竹間月與君共遊處忽作他鄉别
林園秋夜作
林卧避殘暑白雲長在天賞心既如此對酒非徒然月
色徧秋露竹聲兼夜泉凉風懷袖裏兹意與誰傳
讀前漢外戚傳
人錄尚書事家臨御路傍鑿池通渭水避暑借眀光印
綬妻封邑軒車子拜郎寵因宫掖裏勢極必先亡
崔亘
崔亘開元二十四年登進士第詩一首
春怨
夜盡夢初驚紗窗早霧眀曉妝脂粉薄春服綺羅輕妾
有今朝恨君無舊日情愁来理弦管皆是斷腸聲
蔣維翰(蔣一作薛)
蒋維翰登開元進士第詩五首
古歌二首
美人怨何深含情倚金閣不嚬(一作笑)復不語紅(一作珠)淚
雙雙(一作紛紛)落
美人閉紅燭獨坐裁新錦頻放剪刀聲夜寒知未寢
春夜裁縫
珠箔因風起飛蛾入最能不教人夜作方便殺眀燈
春女怨
白玉堂前一樹梅今朝忽見數花(一作枝)開兒家門戶尋
常(一作重重)閉春色因何入得(一作緣何入得)來
怨歌
百尺珠樓臨狭斜新妝能唱美人車皆言賤妾紅顔好
要自狂夫不憶家
萬楚
萬楚登開元進士第詩八首
小山歌
人說淮南有小山淮王昔日此登仙城中雞犬皆飛去
山上壇場今宛然世人貴身不貴夀共笑華陽洞天口
不知金石變長年謾在人間戀携手君能舉帆至淮南
家住盱眙余先諳桐柏亂流平入海茱萸一曲沸成潭
憶記来時魂悄悄想見仙山衆峰小今日長歌思不堪
君行為報三青鳥
題江潮莊壁
田家喜秋熟歲宴林葉稀禾黍積場圃樝棃垂戶扉野
閒犬時吠日暮牛自歸時復落花酒茅齋堪解衣
詠簾
玳瑁昔稱華玲瓏薄絳紗鈎銜門勢曲節亂水紋斜日
弄長飛鳥風搖不卷花自當分内外非是為驕奢
茱萸女
山隂柳家女九日采茱萸復得東鄰伴雙為陌上姝插
枝著(一作花向)高髻結子置長裾作(一作忤)性常遲緩非關詫
(一作託)丈夫平眀折林樾(一作樹)日入返城隅侠(一作賈)客要
羅袖行人挑短書蛾眉自有主年少莫踟蹰
五日觀妓
西施謾道浣春紗碧玉今時鬭麗華眉黛奪將萱草色
紅裙妬殺石榴花新歌一曲令人艷醉舞雙眸斂鬢斜
誰道五絲能續命却令今日死君家
驄馬
金絡青驄白玉鞍長鞭紫陌野遊盤朝驅東道塵恒滅
暮到河源日未闌汗血每隨邊地苦蹄傷不憚隴隂寒
君能一飲長城窟為報(一作盡)天山行路難
題情人藥欄
斂眉語芳草何許太無情正見離人别春心相向生
河上逢落花
河水浮落花花流東不息應見浣紗人為道長相憶
范朝
范朝開元中進士詩二首
寧王山池
水勢臨階轉峰形對路開槎從天上得石是海邊来瑞
草分叢種祥花間色栽舊傳詞賦客唯見有鄒枚
題石甕寺
勝境宜長望遲春好散愁關連四塞起河帶八川流複
磴承香閣重巖映彩樓為臨温液近偏美聖君遊
楊顔
楊顔登開元進士第詩一首
田家
小園足生事尋勝日傾壺蒔蔬利扵鬻纔青摘已無四
鄰依(一作因)野竹日夕采其(一作共樵)枯田家心適時春色徧
桑榆
王諲
王諲登開元進士第官右補闕詩六首
後庭怨
君不見紅閨少女端正時夭夭桃李仙容姿幸得君王
憐巧笑披香殿裏薦蛾眉蛾眉雙雙人共進常恐妾身
從此擯甄妃為妬出層宫班女因猜下長信長信宫門
閉不開昭陽歌吹風送来夢中魂魄猶言是覺後精神
尚未廻念君嬌愛無終始使妾長啼後庭(一作宫)裏獨立
每看斜日盡孤眠(一作一坐)直至殘燈死秋日聞蟲翡翠簾
春晴照面鴛鴦水紅顔舊来花不勝白髮如今雪相似
傳聞紈扇恩未歇預想蛾眉上初月如君貴偽不貴真
還同棄妾逐新人借問南山松葉意何如北砌槿花新
夜坐看搊箏
調筝夜坐燈光裏却挂羅帷露纖指朱弦一一聲不同
玉柱連連影相似不知何處學新聲曲曲彈来未覩名
應是石家金谷裏流傳未滿洛陽城
長信怨
飛燕倚身輕爭人巧笑名生君棄妾意增妾怨君情日
落昭陽壁秋来長信城寥寥金殿裏歌吹夜無聲
閨情
日暮裁縫歇深嫌氣力微纔能收箧笥嬾起下簾帷怨
坐空然燭愁眠不解衣昨来頻夢見夫壻莫應知
十五夜觀燈
暫得金吾夜通看火樹春停車傍眀月走馬入紅塵妓
雜歌偏勝場移舞更新應須盡記取說向(一作與)不来人
除夜(一作史青詩)
今歲今宵盡眀年眀日催寒隨一夜(一作臘)去春逐五更
来氣色空中改容顔暗裏回風光人不覺已著後園梅
王岳靈
王岳靈登開元進士第天寳中累官至監察御史詩一
首
聞漏
建禮含香處重城待漏臣徐聞傳鳳詔曉唱辨雞人銀
箭殘將盡銅壺漏更新催籌當午夜移刻及三辰杳杳
從天遠泠泠出禁頻直疑殘漏曙肅肅對鈎陳
周萬(一作吉萬)
周萬其先汝南人後徙居永安黃岡宣州刺史擇從之
子開元末登第詩一首
送沈芳謁李觀察求仕進(自注云此君曾浪跡長安因以詩讓之)
往日長安路歡遊不惜年為貪盧女曲用盡沈郎錢身
老方投刺途窮始著鞭猶聞有知已此去不徒然
御定全唐詩卷一百四十五
