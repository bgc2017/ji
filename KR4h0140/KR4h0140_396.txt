欽定四庫全書
御定全唐詩卷三百九十六
元稹
元稹字微之河南河内人幼孤母鄭賢而文親授書傳
舉明經書判入等補校書郎元和初應制策第一除左
拾遺歴監察御史坐事貶江陵士曹參軍徙通州司馬
自虢州長史徵為膳部員外郎拜祠部郎中知制誥召
入翰林為中書舍人承旨學士進工部侍郎同平章事
未幾罷相出為同州刺史改越州刺史兼御史大夫浙
東觀察使太和初入為尚書左丞檢校戸部尚書兼鄂
州刺史武昌軍節度使年五十三卒贈尚書右僕射稹
自少與白居易倡和當時言詩者稱元白號為元和體
其集與居易同名長慶今編詩二十八卷
思歸樂
山中(一作我作)思歸樂盡作思歸鳴爾是此山鳥安得失鄉
名應緣此山路(一作寄跡)自古離人征陰愁感和氣俾爾從
此生我雖失鄉去我無(一作不)失鄉情慘舒在方寸寵辱
將何驚浮生居大塊尋丈可寄形(一作身)身安即形樂豈
獨樂咸京命者道之本死者天之平安問遠與近何言
殤與彭君看趙工部八十支體輕交州二十載一到(一作)
(始對)長安城長安不須臾復作交州行交州又累歲移鎮
廣與荆(一作移鎮值江陵)歸朝新天子濟濟為上卿肌膚無瘴
色飲食康且寧長安一晝夜死者如霣星喪車四門出
何關炎瘴縈況我三十二(一作餘)百年(一作年来)未半程江陵
道塗近椘俗雲水清遐想玉泉寺久聞峴山(一作久欲登斯)亭
此去盡綿歴豈無心賞并紅餐日充腹碧澗朝析酲開
門(一作釀酒)待賓客寄書安弟兄閒窮四聲韻悶閱九部經
身外皆委順(一作無所求)眼前隨所營此意久巳定誰能求
苟榮所以官甚小不畏權(一作朝野巳)勢傾傾心豈不易巧
詐神之刑萬物有夲性況復人性(一作至)靈金埋無土色
玉墜無瓦聲劒折有寸利鏡破有片明我可俘為囚我
可刃為兵我心終不死金石貫以誠此誠患不至(一作立)
誠至(一作雖困)道亦亨微哉滿山鳥呌噪何足聽
春鳩
春鳩與百舌音響詎同年如何一時語俱得春風憐猶
知化工(一作造物)意當春不生蟬免教爭呌噪沸渭桃花前
春蟬
我自東歸日厭苦春鳩聲作詩憐化工不遣春蟬生及
来商山道山深氣不平春秋兩相似蟲豸百種鳴風松
不成韻蜩螗沸如羹豈無朝陽鳳羞與微物爭安得天
上雨奔渾河海傾蕩滌反時氣然後好晴明
兔絲
人生莫依倚依倚事不成君看兔絲蔓依倚榛與荆荆
榛易蒙密百鳥撩亂鳴下有狐兔穴奔走亦縦横樵童
斫將去柔蔓與之并翳薈生可恥束縳死無名桂樹月
中出珊瑚石上生俊鶻度海食應龍升天行靈物本特
逹不復相纏縈纏縈竟何者荆棘與飛莖
古社
古社基阯在人散社不神惟有空心樹妖狐藏魅人狐
惑意顚倒臊腥不復聞丘墳變城郭花草仍荆榛良田
千萬頃占作天荒田主人議芟斫怪見不敢前那言空
山燒夜隨風馬(一作長)奔飛(一作壯)聲鼔鼙震高燄旗幟飜
逡巡荆棘盡狐兔無子孫狐死魅人滅煙消壇墠存繞
壇舊田地給授有等倫農收邨落盛社樹新團圓社公
千萬歲永保邨中民
松樹
華山高幢幢(一作憧憧)上有高高松株株遥各各葉葉相重
重槐樹夾道植枝葉俱冥蒙既無貞直榦復有罥挂蟲
何不種松樹使(一作種)之搖清風秦時巳曾種顦顇種不
供可憐孤松意不與槐樹同閒在高山頂樛盤虯與龍
屈為大厦棟庇蔭侯與公不肯作行伍俱在塵土中
芳樹
芳樹巳寥落孤英尤可嘉可憐團團(一作團圓)葉蓋覆深深
花遊蠭競鑽刺鬭雀亦紛拏天生細碎物不愛好光華
非無殲殄法念爾有生涯春雷一聲發驚燕亦驚蛇清
池養神蔡已復長蝦蟇雨露貴平施吾其春草芽
桐花
朧月上山館紫桐垂好隂可惜暗澹色無人知此心舜
沒蒼梧野鳳歸丹穴岑遺落在人世光華那復深年年
怨春意不競桃杏林唯占清明後牡丹還復侵況此空
館閉云誰恣幽尋徒煩鳥噪集不語山嶔岑滿院青苔
地一樹蓮花簪自開還自落暗芳終暗沈爾生不得所
我願裁為琴安置君王側調和元首音安問宮徵角先
辨雅鄭淫宫弦春以君君若春日臨商弦廉以臣臣作
旱天霖人安角聲暢人因鬭不任羽以類萬物祅物神
不歆徵以節百事奉事罔不欽五者苟不亂天命乃可
忱君若問孝理彈作梁山吟君若事宗廟拊以和球琳
君若不好諫願獻觸疏箴君若不罷獵請聽荒于禽君
若侈臺殿雍門可霑襟君若傲賢雋鹿鳴有食芩君聞
祈招什車馬勿駸駸君若欲敗度中有式如金君聞熏
風操志氣在愔愔中有阜財語勿受来獻賝北里當絶
聽禍莫大於婬南風苟不競無往遺之擒姦聲不入耳
巧言寧孔壬梟音亦云革安得沴與祲天子既穆穆羣
材亦森森劒士還農野絲人歸織紝丹鳳巢阿閣文魚
游碧潯和氣浹寰海易若溉蹄涔改張乃可鼓此語無
古今非琴獨能爾事有諭因鍼感爾桐花意閒怨杳難
禁待我持斤斧置君為大琛
雉媒
雙雉在野時可憐同嗜欲毛衣前後成一種文章足一
雉獨先飛衝開芳草綠網羅幽草中暗被潛羈束剪刀
摧六翮絲線縫雙目啖養能幾時依然巳馴熟都無舊
性靈返與他心腹置在芳草中翻令誘同族前時相失
者思君意彌篤朝朝舊處飛往往巢邊哭今朝樹上啼
哀音斷還續遠見爾文章知君草中伏和鳴忽相召鼔
翅遥相矚畏我未肻来又啄翳前粟歛翮遠投君飛馳
勢奔蹙罥挂在君前向君聲促促信君決無疑不道君
相覆自恨飛太高疎羅偶然觸看看架上鷹擬食無罪
肉君意定何如依舊雕籠宿
箭鏃
箭鏃本求利淬礪良甚難礪將何所用礪以射凶殘不
礪射不入不射人不安為盗即當射寧問私與官夜射
官中盗中之血闌干帶箭君前訴君王悄不歡頃曾為
盗者百箭中心攢競將兒女淚滴瀝助心酸君王責良
帥此禍誰為端帥言發硎罪不使刃稍刓君王不忍殺
逐之如迸丸仍令後来箭盡可頭團團發硎去雖遠礪
鏃心不闌會射蛟螭盡舟行無惡瀾
賽神
邨落事妖神林木大如邨事來三十載巫覡傳子孫邨
中四時祭殺盡(一作盡殺)雞與豚主人不堪命積燎曾欲燔
旋風天地轉急雨江河翻採薪持斧者棄斧縦横奔山
深多掩暎僅免鯨鯢吞主人集鄰里各各持酒罇廟中
再三拜願得禾稼存去年大巫死小覡又妖言邑中神
眀宰有意效西門焚除計未決伺者迭乘軒廟深荆棘
厚但見狐兔蹲巫言小神變可驗牛馬蕃邑吏齊進說
幸勿禍鄉原踰年計不定縣聽良亦煩涉夏祭時至因
令修四垣憂虞神憤恨玉帛意彌敦我来神廟下簫鼔
正喧喧因言遣妖術滅絶由本根主人中罷舞許我重
疊論蜉蝣生溼處鴟鴞集黃昏主人邪心起氣燄日夜
繁狐貍得蹊徑潛穴主人園腥臊襲左右然後託丘樊
歲深樹成就曲直可輪轅幽妖盡依倚萬怪之所屯主
人一心好四面無籬藩命樵執斤斧怪木寧遽髠主人
且傾聽再為諭清渾阿膠在末派罔象游上源靈藥逡
巡盡黑波朝夕噴神龍厭流濁先伐鼉與黿黿鼉在龍
穴妖氣常鬱温主人惡淫祀先去邪與惽惽邪中人意
蠱禍蝕精魂德勝妖不作勢強威亦尊計窮然後賽後
賽復何恩
大觜烏
陽烏有二類觜白者名慈求食哺慈母因以此名之飲
啄頗廉儉音響亦柔雌百巢同一樹棲宿不復疑得食
先反哺一身常苦羸緣知五常性飜被衆禽欺其一觜
大者攫搏性貪癡有力強如鶻有爪利如錐音聲甚㕭
嗗潛通妖怪詞受日餘光庇終天無死期翺翔富人屋
棲息屋前枝巫言此烏至財産日豐宜主人一心惑誘
引不知疲轉見烏来集自言家轉孳白鶴門外養花鷹
架上維專聽烏喜怒信受若神龜舉家同此意彈射不
復施往往清池側却令鵷鷺隨羣烏飽粱肉毛羽色澤
滋遠近恣所往貪殘無不為巢禽攫雛卵廐馬啄瘡痍
滲瀝脂膏盡鳳皇那得知主人一朝病爭向屋檐窺呦
鷕呼羣鵩翩翻集怪鴟主人偏養者嘯聚最奔馳夜半
仍驚噪鵂鶹逐老狸主人病心怯燈火夜深移左右雖
無語奄然皆淚垂平明天出日陰魅走參差烏來屋檐
上又惑主人兒兒即富家業玩好方愛竒占募能言鳥
置者許高貲隴樹巢鸚鵡言語好光儀美人傾心獻雕
籠身自持求者臨軒坐置在白玉墀先問鳥中苦便言
烏若斯衆烏齊搏鑠翠羽幾離披遠擲千餘里美人情
亦衰舉家懲此患事烏踰昔時向言池上鷺啄肉寢其
皮夜漏天終曉陰雲風定吹況爾烏何者數極不知危
會結彌天網盡取一無遺常令阿閣上宛宛宿長離
分水嶺
崔嵬分水嶺高下與雲平上有分流水東西隨勢傾朝
同一源出暮隔千里情風雨各自異波瀾相背驚勢高
競奔注勢曲巳回縈偶值當途石蹙縮又縦横有時遭
孔穴變作嗚咽聲𥚹淺無所用奔波奚所營團團井中
水不復東西征上應美人意中涵孤月明旋風四面起
井深波不生堅冰一時合井深凍不成終年汲引絶不
耗復不盈五月金石鑠既寒亦既清易時不易性改邑
不改名定如拱北極瑩若燒玉英君門客如水日夜隨
勢行君看守心者井水為君盟
四皓廟
巢由昔避世堯舜不得臣伊呂雖急病湯武乃可君四
賢胡為者千載名氛氲顯晦有遺迹前後疑不倫秦政
虐天下黷武窮生民諸侯戰必死壯士眉亦嚬張良韓
孺子椎碎屬車輪遂令英雄意日夜思報秦先生相將
去不復嬰世塵雲卷在孤岫龍潛為小鱗秦王轉無道
諫者鼎鑊親茅焦脫衣諫先生無一言趙高殺二世先
生如不聞劉項取天下先生游白雲海内八年戰先生
全一身漢業日已定先生名亦振不得為濟世宣哉為
隱淪如何一朝起屈作儲貳賓安存孝惠帝摧顇戚夫
人舍大以謀細虯盤而蠖伸惠帝竟不嗣呂氏禍有因
雖懷安劉志未若周與陳皆落子房術先生道何屯出
處貴明白故吾今有云
御定全唐詩卷三百九十六
