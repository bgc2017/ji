欽定四庫全書
御定全唐詩卷七
宜芬公主
公主本豆盧氏女有才色天寶四載奚霫無主安禄山
請立其質子而以公主配之上遣中使護送至虚池驛
悲愁作詩一首
虚池驛題屏風
出嫁辭鄉國由來此别難聖恩愁遠道行路泣相看沙
塞容顔盡邊隅粉黛殘妾心何所斷他日望長安
女學士宋氏若華
貝州宋廷芬之問裔孫也生一男五女男獨愚不可教
而五女皆警慧善屬文曰若華若昭若倫若憲若荀若
昭文尤高且悉稟性貞素不願歸人欲以學名家貞元
中竝召入宫帝與侍臣賡和五人者咸預高其風操不
以妾侍命之呼學士倫荀先卒自貞元七年祕禁圖籍
詔若華總領元和末贈河内郡君詩一首
嘲陸暢(雲安公主下降暢為儐相才思敏捷應對如流六宫大異之暢吳音以詩嘲焉)
(一云若昭作)
十二層樓倚翠空鳳鸞相對立梧桐雙成走報監門衛
莫使吳歈入漢宫
尚宫宋氏若昭
穆宗拜若昭尚宫嗣若華秩歴穆敬文三朝皆呼先生
進封梁國夫人詩一首
奉和御製麟德殿宴百僚應制
垂衣臨八極肅穆四門通(一作雍)自是無為化非關輔弼
(一作相)功修文招隠伏尚武殄妖兇德炳(一作立)韶光熾(一作)
(被)恩霑雨露濃衣冠陪御宴禮樂盛朝宗萬壽稱觴舉
(一作日)千年(一作官)信一同
尚宫宋氏若憲
寶歷初若昭卒若憲復代司宫籍詩一首
奉和御製麟德殿宴百官(一作若荀詩)
端拱承休命時清荷聖皇四聰聞受諫五服遠朝王景
媚鶯初囀春殘日更長命(一作御)筵多濟濟盛樂復鏘鏘
酆鎬誰將敵横汾未可方願齊山嶽壽祉福永無疆
鮑氏君徽
鮑君徽字文姬鮑徵君女善詩與尚宫五宋齊名德宗
嘗召入宫與侍臣賡和賞賚甚厚存詩四首
奉和麟德殿宴百僚應製(一作奉和御製麟德殿宴百僚)
睿澤先寰海功成展武韶戈鋋清外壘文物盛中朝聖
祚山河固宸章日月昭玉筵鸞鵠集仙管鳳皇調御柳
新低綠宫鶯乍囀嬌願將億兆慶千祀奉神堯
關山月
高高秋月明北照遼陽城塞迥光初滿風多暈更生征
人望鄉思戰馬聞鼙驚朔風悲邊草胡沙暗(一作昏)虜營
霜凝匣中劒風憊原上旌早晚謁金闕不聞刁斗聲
惜花吟
枝上花花下人可憐顔色俱青春昨日看花花灼灼今
朝看花花欲落不如盡此花下歡莫待春風總吹却鶯
歌蝶舞韶光長(一作韶景長又作媚韶光)紅爐煮茗松花香妝成罷
吟(一作吟罷又作曲罷)恣遊後(一作樂)獨把芳(一作花)枝歸洞房
東亭茶宴
閒朝向曉(一作晩)出簾櫳茗宴東亭四望通遠眺城池山
色裏俯聆絃管水聲中幽篁引沼新抽翠芳槿低檐欲
吐紅坐久此中無限興更憐團扇起清風
蕭妃
蕭妃武陵郡王伯良妃詩一首
夜夢
昨日夢君歸賤妾下鳴機極知意氣薄不著去時衣故
言如夢裏頼得雁書飛
御定全唐詩卷七
