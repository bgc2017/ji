欽定四庫全書
御定全唐詩卷六百八十
韓偓
韓偓字致光(一作堯)京兆萬年人龍紀元年擢進士第佐
河中幕府召拜左拾遺累遷諫議大夫歴翰林學士中
書舍人兵部侍郎以不附朱全忠貶濮州司馬再貶榮
懿尉徙鄧州司馬天祐二年復原官偓不赴召南依王
審知而卒翰林集一卷香籨集三卷今合編四卷
雨後月中玉堂閑坐
銀臺直北金鑾外暑雨初晴皓月中唯對松篁聽刻漏
(一作漏刻)更無塵土翳虛空綠香熨齒冰盤果清冷侵肌水
殿風夜久忽聞鈴索動玉堂西畔響丁東(禁署嚴密非本院人雖有)
(公事不敢遽入至於内夫人宣事亦先引鈴每有文書即内臣立於門外鈴聲動本院小判官出受受訖授院)
(使院使授學士)
六月十七日召對自辰及申方歸夲院
清署簾開散異香恩深咫尺對龍章花應洞裏尋常(一作)
(常時)發日向壺中特地長坐久忽疑(一作驚)槎犯斗歸來兼
恐海生桑如今冷笑東方朔唯用詼諧侍漢皇
與吳子華侍郎同年玉堂同直懷恩(一作昔)叙&KR1908;
因成長句四韻兼呈諸同年
往年鶯谷接清塵今日鼇山作侍臣二紀計偕勞筆研
(余與子華俱久困名場)一朝宣入掌絲綸聲名烜赫文章士金紫
雍容富貴身絳帳恩深無路報(一作報路)語餘相顧却酸辛
和吳子華侍郎令狐昭化舍人歎白菊衰謝之
絶次用夲韻
正憐香雪披(一作飛)千片忽訝殘霞覆一叢(此花將謝却有紅色)還
似妖姬長年後酒酣雙臉却微紅
中秋禁直
星斗疎明禁漏殘紫泥封後獨凭闌露和玉屑金盤冷
月射珠光貝闕寒天襯樓臺籠苑外風吹歌管下雲端
長卿祗為長門賦未識君臣際會難
侍宴
蠭黃蝶粉兩依依狎宴臨春日正遲密旨不教江令醉
麗華(一作貴妃)微笑認皇慈
錫宴日作(是歲大稔内出金幣賜百官充觀稼宴學士院别賜越綾百匹委京局句)
(當後宰相一日宴於興化亭)
玉銜花馬蹋香(一作天)街詔遣追歡綺席開中使押從天
上去(是日在外四學士排門齊入同進狀辭赴宴所奉宣差學士院使二人押去)外人知自
日邊來臣心淨比漪漣水聖澤深於㶑灎杯纔有異恩
頒稷契已將優禮及鄒枚清商適(一作迥)向梨園降妙妓
新行峽雨迴不敢通宵離禁直晚乘殘醉入銀臺(當直學士)
(二人至晚學士院使二人却押入直餘四人在外可以卜夜内臣去外知熟間丞郎給舍多來突宴余是日當)
(直故有是句)
宫柳
莫道秋來芳意違宫娃猶似妬蛾眉幸當玉輦經過處
不怕金風浩蕩時草色長承垂地葉日華先動映樓枝
澗松亦有凌雲分爭似移根太液池
苑中
上苑離宫處處迷相風高與露盤齊金階鑄出狻猊立
玉樹雕成狒狇(一作秝狒一作翡翠)啼外使調鷹初得按(五方外按使以)
(鷹隼初調習始能擒獲謂之得按)中官過馬不教嘶(上每乘馬必閹官馭以進謂之過馬)
(既乘之而後躞蹀嘶鳴)笙歌錦繡雲霄裏獨許詞臣醉似泥
從獵三首
獵犬諳斜路宫嬪識認(一作畫)旗馬前雙兔起(一作走)宣爾
(一作示)羽林兒
小鐙狹鞦(一作鞭)鞘鞍輕妓細腰有時齊走馬也學唱交
交
蹀躞巴陵(一作馹)駿毰毸碧野雞忽聞仙樂動賜酒玉偏
提
辛酉歲冬十一月随駕幸岐下作
曳裾談笑殿西頭忽聽征鐃從冕旒鳳蓋行時移紫氣
鸞旗駐處認皇州曉題御服頒羣吏夜發宫嬪詔列侯
雨露涵濡三百載不知誰擬殺身酬
冬至夜作(天復二年壬戌随駕在鳳翔府)
中宵忽見動葭灰料得南枝有早梅四野便應枯草綠
九重先覺凍雲開隂冰莫向河源塞陽氣今從地底迴
不道惨舒無定分却憂蚊響又成雷
秋霖夜憶家(随駕在鳳翔府)
垂老何時見弟兄背燈愁(一作悲)泣到天明不知短髮能
多少一滴秋霖白一莖
恩賜櫻桃分寄朝士(在岐下)
未許鶯偷出漢宫上林初進半金籠蔗漿自透銀杯冷
朱實相輝玉椀紅俱有亂離終日恨貴將滋味片時同
霜威食檗應難近宜在紗窗繡戸中
出官經硤石縣(天復三年二月二十二日)
謫宦過東畿所抵州名濮(是月十一日貶濮州司馬)故里欲清明臨
風堪慟哭溪長柳似帷山暖花如醭逆旅訝簮裾(南路以久)
(無儒服經過皆相聚悲喜)野老悲陵谷暝鳥影連翩驚狐尾纛簌(一作)
遬尚得佐方州信是皇恩沐
訪同年虞部李郎中(天復四年二月在湖南)
策蹇相尋犯雪泥廚煙未動日平西門庭野水䙰褷鷺
鄰里短牆咿喔雞未入慶霄君擇肉畏逄華轂我吹韲
地爐貰酒成狂醉更覺襟懷得喪齊
贈漁者(在湖南)
箇儂居處近誅茅枳棘籬兼用荻梢盡日風扉從自掩
無人筒釣是誰抛城方四面牆隂直江闊中心水脈㘭
我亦好閒求老伴莫嫌遷客且論交
春陰獨酌寄同年虞部李郎中(在湖南)
春陰漠漠土脈潤春寒微微風意(一作氣)和閑嗤入甲奔
競態醉唱落調漁樵歌詩道揣量疑可進宦情刓缺轉
無多酒酣狂興依然在其奈干莖鬢雪何
奉和峽州孫舍人肇荆南重圍中寄諸朝士二
篇時李常侍洵嚴諫議龜李起居殷衡李郎中
冉皆有繼和余久有是債今至湖南方暇牽韻
敏手何妨誤汰金敢懷私忿斆羊斟直應宣室還三接
未必豐城便陸沈熾炭一爐真玉性濃霜千澗老松心
私恩尚有捐軀誓况是君恩萬倍深
征途安敢更遷延冒入重圍勢使然衆果却應存苦李
五缾惟恐竭甘泉多端莫撼三珠樹密策尋遺七寳鞭
黃篾舫中梅雨裏野人無事日高眠
雪中過重湖信筆偶題(一作成)
道方時險擬如何謫去甘心隠薜蘿青草湖將天暗合
白頭浪與雪相和旗亭臘酎踰年熟水國春寒(一作帆)向
晚多處困不忙仍不怨醉來唯是欲傞傞
寄湖南從事
索寞襟懷酒半醒無人一為解餘酲岸頭柳色春將盡
船背雨聲天欲明去國正悲同旅雁隔江何忍更啼鶯
蓮花幕下風流客試與温存譴逐情
翫水禽(在湖南醴陵縣作)
兩兩珍禽渺渺溪翠衿紅掌淨無泥向陽眠處莎成毯
蹋水飛時浪作梯依倚雕梁輕社燕抑揚金距笑晨雞
勸君細認漁翁意莫遣絙羅誤穏棲
早翫雪梅有懷親屬
北陸候纔變南枝花已開無人同悵望把酒獨裵回凍
白雪為伴寒香風是媒何因逄越使腸斷謫仙才
欲明
欲明籬被風吹倒過午門因客到開忍苦可能遭鬼笑
息機應免致鷗猜岳僧互乞新詩去酒保頻徵舊債來
唯有狂吟與沈飲時時猶自觸靈臺
梅花
梅花不肯傍春光自向深冬著(一作有)豔陽龍笛遠吹胡
地月燕釵初試漢宫妝風雖強暴飜添思雪欲侵凌更
助香應笑暫時桃李樹盗天和氣作年芳
小隠
借得茅齋岳麓西擬將身世老鋤犂清晨向市煙含郭
寒夜歸村月照溪爐為窗明僧偶坐松因雪折鳥驚啼
靈椿朝菌由來事却笑莊生始欲齊
曛黑
古木侵天日已沈露華涼冷潤衣襟江城曛黑人行(一作)
(行人)絶唯有啼烏伴夜碪
曉日
天際霞光入水中水中天際一時紅直須日觀三更後
(日觀峯半夜見日)首送金烏上碧空
醉著
萬里清江萬里天一村桑柘(一作花柳)一村煙漁翁醉著無
人喚過午醒來雪滿船
柳
一籠金線拂彎橋幾被兒童損細腰無奈靈和標格在
春來依舊褭長條
病中初聞復官二首
抽毫連夜侍明光執靮三年從省方燒玉謾勞曾歴試
鑠金寧為欠周防也知恩澤招讒口還痛神祗誤直腸
聞道復官飜涕泗屬車何在水茫茫
又挂朝衣一自驚始知天意重推誠青雲有路通還去
白髮無私健亦生曾避暖池將浴鳳却同寒谷乍遷鶯
宦途巇嶮終難測穏泊漁舟隠姓名
早起五言三韻
萬樹綠楊垂千般黃鳥語庭花風雨餘岑寂如村塢依
依官渡頭晴陽照行旅
家書後批二十八字(在醴陵時聞家在登州)
四序風光總是愁鬢毛衰䬃涕横(一作還)流此書未到心
先到想在(一作見)孤城海岸頭
湖南梅花一冬再發偶題於花援
湘浦梅花兩度開直應天意别栽培玉為通體依稀見
香號返魂容易廻寒氣與君霜裏退陽和為爾臘前來
夭桃莫倚東風勢調鼎何曾用不材
即目(一作日)二首
萬古離懷憎物色幾生愁緒溺風光廢城沃土肥春草
野渡空船蕩夕陽倚道向人多胍胍為情因酒易倀倀
宦途棄擲須甘分廽避紅塵是所長
動非求進靜非禪咋舌吞聲過十年溪漲浪花如積石
雨晴雲葉似連錢干戈歲久諳戎事枕簟秋涼減夜眠
攻苦慣來無不可寸心如水但澄鮮
淨興寺杜鵑一枝繁豔無比
一園紅豔醉坡陀自地(一作蔕)連梢簇蒨羅蜀魄未歸長
滴血祗應偏滴此叢多
花時與錢尊師同醉因成二十字
橋下淺深水竹間紅白花酒仙同避世何用厭長沙
避地
西山爽氣生襟袖南浦離愁入夢魂人泊孤舟青草岸
鳥鳴高樹夕陽村偷生亦似符天意未死深疑負國恩
白面兒郎猶巧宦不知誰與正乾坤
息兵
漸覺人心望息兵老儒希覬見澄清正當困辱殊輕死
已過艱危却戀生多難始應彰勁節至公安肯為虛名
暫時胯下何須恥自有蒼蒼鑒赤誠
翠碧鳥(以上竝在醴陵作)
天長水遠(一作闊)網羅稀保得重重翠碧(一作羽)衣挾彈小
兒多害物勸君莫近市朝(一作五陵)飛
贈孫仁夲尊師(在袁州)
齒如冰雪髮如黳幾百年來醉似泥不共世人爭得失
臥牀前有上天梯
乙丑歲九月在蕭灘鎮駐泊兩月忽得商馬(一夲)
(無此二字)楊迢員外書賀余復除戎曹依舊承旨還
緘後因書四十字
旅寓在江郊秋風正寂寥紫泥虛寵奬白髮已漁樵事
往淒涼在時危志氣銷若為將朽質猶擬杖於朝
丙寅二月二十二日撫州如歸館雨中有懷(一作)
(簡)諸朝客
悽悽惻惻又微嚬欲話羇愁(一作遊)憶故人薄酒旋醒寒
徹夜好花虛謝雨藏春萍蓬已恨(一作自憐海上)為逋客江嶺
那知見(一作猶喜天涯寄)侍臣未必交情繫貧富柴(一作蓬)門自
古少車塵
三月二十七日自撫州往南城縣舟行見拂水
薔薇因有是作
江中春雨波浪肥石上野花枝葉瘦枝低波高如有情
浪去枝留如力鬭綠刺紅房戰褭時吳娃越豔醺酣後
且將濁酒伴清吟酒逸吟狂輕宇宙
荔枝三首(丙寅年秋到福州自此後竝福州作)
&KR1839;方不許貢珍奇密詔唯教進荔枝漢武碧桃爭比得
枉令方朔號偷兒
封開玉籠雞冠溼(一作澀)葉襯金盤鶴頂鮮想得佳人微
啓(一作露)齒翠釵先取一雙(一作枝)懸
巧裁霞(一作絳)片裹神漿崖蜜天然有異香應是仙人金
掌露結成冰入蒨羅嚢
寄上兄長
兩地支離路八千襟懷悽愴鬢蒼然亂來未必長團會
(一作聚)其奈而今更長年
寳劒
困極還應有甚(一作日)通難將糞壌(一作塵土)掩神蹤斗間紫
氣分明後擘地成川看化龍(一作但教出得豐城後不是延津亦化龍)
登南神光寺墖院(一夲題作登南臺僧寺)
無奈離腸日(一作易)九迴強攄離抱立高臺中華地向城
邊盡外國雲從㠀上來四序有花長見雨一冬無雪却
聞雷日(一作南)宫紫氣生冠冕(一作蓋)試望扶桑病眼開
兩賢
賣卜嚴將賣餅孫兩賢高趣恐難倫而今若有逃名者
應被品流呼差(一作俗)人
再思
暴殄由來是片時無人向此略遲疑流金鑠石玉長潤
敗柳凋花松不知但保行藏天是證莫矜纖巧鬼難欺
近來更得窮經力好事臨行亦再思
有矚
晚涼閒步向江亭默默看書旋旋行風轉滯帆狂得勢
潮來諸水寂無聲誰將覆轍詢長策願把棼絲屬老成
安石本懷經濟意何妨一起為蒼生
秋深閑興
此心兼笑野雲忙甘得貧閑味甚長病起乍嘗新橘柚
秋深初換舊衣裳晴來喜鵲無窮語雨後寒花特地香
把釣覆棋兼舉白不離名教可顛狂
故都
故都遥想草萋萋上帝深疑亦自迷塞雁已侵池籞宿
宫鴉猶戀女牆啼天涯烈士空垂涕地下強魂必噬臍
掩鼻計成終不覺馮驩無路斆鳴雞
夢仙
紫霄宫闕五雲芝九級壇前再拜時鶴舞鹿眠春草遠
山高水闊夕陽遲每嗟阮肇歸何速深羡張騫去不疑
澡練純陽功力在此心唯有玉皇知
贈吳顚尊師(丙寅年作)
飲酒經何代休糧度此生跡應常自浼顚亦強為名道
若千鈞重身如一羽輕毫釐分象緯袒跣揖(一作謁)公卿
狗竇號光逸漁陽裸禰衡笑雷冬蟄震巖電夜珠明月
魄(一作滑)侵簮(一作簷)冷江光逼(一作映)屐清半酣思救世一
手擬扶傾擊地嗟衰俗看天貯不平自緣懷氣義可是
計烹亨議論通三教年顔稱五更老狂人不厭密行鬼
應驚未識心相許開襟語便誠伊余常仗義願拜十年
兄
送人棄官入道
仙李濃隂潤皇枝蜜葉敷俊才輕折桂捷徑取紆朱斷
紲三清路揚鞭五逹衢側身期破的縮手待呼盧社稷
俄如綴雄豪詎守株忸怩非壯志擺脫是良圖塵土留
難住纓緌棄若無冥心歸大道回首笑吾徒酒律應難
忘詩魔未肯徂他年如拔宅為我指清都
御定全唐詩卷六百八十
