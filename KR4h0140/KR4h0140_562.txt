欽定四庫全書
御定全唐詩卷五百六十二
劉威
劉威會昌時人詩二十七首
早春
曉來庭戶外草樹似依依一夜東風起萬山春色歸冰
消泉派動日暖露珠晞巳醖看花酒嬌鶯莫預飛
傷春感懷
花飛惜不得年長更堪悲春盡有歸日老来無去時風
前千片雪鏡裏數莖絲腸斷青山暮獨攀楊柳枝
閏三月
三年皆一閏此閏勝常時莫怪花開晩都緣春盡遲節
分炎氣近律應蕙風移夢得成胡蝶芳菲幸不遺
早秋遊湖上亭
危亭秋尚早野思巳無窮竹葉一尊酒荷香四座風曉
煙孤嶼外歸鳥夕陽中漸愛湖光冷移舟月滿空
宿漁家
竹屋清江上風煙四五家水園分芰葉鄰界認蘆花雨
到魚翻浪洲廻鳥傍沙月明何處去片片席帆斜
旅中早秋
金威生止水爽氣遍遥空草色蕭條路槐花零落風夜
来萬里月覺後一聲鴻莫問前程事颯然沙上蓬
早秋西歸有懷
求歸方有計惜别更堪愁上馬江城暮出郊山戍秋暗
銷何限事白盡去年頭莫怪頻惆悵異鄉難再遊
冬夜旅懷
寒窗危竹枕月過半牀隂嫩葉不歸夢晴蟲成苦吟酒
無通夜力事滿五更心寂寞誰相似殘燈與素琴
塞上作
蕭蕭隴水側落日客愁中古塞一聲笛長沙千里風鳥
無棲息處人愛戰爭功數夜城頭月彎彎如引弓
秋日寄陳景孚秀才
征車日巳遠物候尚凄凄風葉青桐落露花紅槿低心
隨秦國遠夢到楚山迷却恨銜蘆鴈秋飛不向西
冬日送友人西歸
北風吹别思杳杳度雲山滿望是歸處一生猶未閒知
音方見譽浮宦久相關空有心如月同君千里還
感寓
海竭山移歲月深分明齊得世人心顔回徒恨少成古
彭祖何曾老至今須向道中平貴賤還從限内任浮沈
他年免似驪山鬼信有蓬萊不可尋
七夕
烏鵲橋成上界通千秋(一作年)靈會此宵同雲收喜氣星
樓曉(一作橋滿)香(一作雨)拂輕(一作香)塵玉(一作月)殿空翠輦不行
青草路金鑾徒候(一作恨)白榆風綵盤花閣無窮意只在
遊絲一縷中
晩春陪王員外東塘遊宴
水綠山青春日長政成因暇泛回塘初移柳岸笙歌合
欲過蘋洲羅綺香共濟已驚依玉樹隨流還許醉金觴
一聲畫角嚴城暮雲雨分時滿路光
遊東湖黃處士園林
偶向東湖更向東數聲雞犬翠微中遥知楊柳是門處
似隔芙蓉無路通樵客出来山帶雨漁舟過去水生風
物情多與閒相稱所恨求安計不同
題許子正處士新池
坐愛風塵日已西功成得與化工齊巧分孤島思何遠
欲似五湖心易迷漸有野禽来試水又憐春草自侵隄
那堪更到芙蓉拆晚夕香聫桃李蹊
旅懷
物態人心漸渺茫十年徒學釣滄浪老將何面還吾土
夢有驚魂在楚鄉自是一身嫌苟合誰憐今日欲佯狂
無名無位却無事醉落烏紗卧夕陽
早秋歸
數口飄零身未迴夢魂遥斷越王臺家書欲寄鴈飛遠
客恨正深秋又来風解綠楊三署冷月當銀漢四山開
茫茫歸路在何處砧杵一聲心已摧
歐陽示新詩因貽四韻
衝戞瑶瓊得至音數篇清越應南金都由苦思無休日
已證前賢不到心風入寒松聲自古水歸滄海意皆深
欲知字字驚神鬼一氣秋時試夜吟
尉遲將軍
天仗擁門希授鉞重臣入夢豈安金江河定後威風在
社稷危来寄託深扶病暫將弓試力感恩重與劍論心
明妃若遇英雄世青塜何由怨陸沈
贈歐陽秀才
桐上知音日下身道光誰不仰清塵偶來水館逄為客
舊熟詩名似故人永日空驚滄海闊何年重見白頭新
權門要路應行遍閒伴山夫一夜貧
贈道者
五雲深處有真仙歲月催多却少年入郭不知今世事
賣丹猶覓古時錢閒尋白鹿眠瑶草暗摘紅桃去洞天
時向人間深夜坐鬼神長在藥嚢邊
贈道者
道帔輕裾三島雲綠髯長占鏡中春高風已駕祥鸞馭
浮世休驚野馬塵過海獨辭王母面度關誰識老聃身
儒生也愛長生術不見人間大笑人
遣懷寄歐陽秀才
地上江河天上烏百年流轉只須臾平生門過日將日
欲老始知吾負吾似豹一斑時或有如龜三顧豈全無
古来晩逹人何限莫笑空枝猶望蘇
送元秀才入道
不教榮樂損天機願逐鸞皇次第飛明月滿時開道帔
俗塵飄處脫儒衣只攜仙籍還金洞便與時流隔翠微
空有緘題報親愛一千年後始西歸
三閭大夫
三閭一去湘山老煙水悠悠痛古今青史已書殷鑒在
詞人勞詠楚江深竹移低影潛貞節月入中流洗恨心
再引離騷見微旨肯教漁父會昇沈
傷曾秀才馬
買得龍媒越水濆輕桃細杏色初分秋歸未遇陽關日
夜魄忽鎖隂塞雲吳練已知隨影沒朔風猶想帶嘶聞
臨軒振策休惆悵坐致煙霄只在君
李玖
李玖歙州巡官詩八首
噴玉泉冥會詩八首(纂異記曰會昌元年孝廉許生下第東歸次夀安甘)
(棠館西逄白衣叟云赴噴玉泉與三四君子追舊遊至泉所見四丈夫有少年神貌揚揚者有)
(短小氣宇落落者有長大少鬚髯者有清㾘言語瞻視疾速者皆金紫坐泉傍謂叟曰玉川來)
(何遲叟曰適憩前館偶見西楹題詩晦其姓名有似為座中一二公者吟諷少駐耳因述其詩)
(座中皆掩面慟哭神貌揚揚者曰作詩人得非伊水上受我推食解衣之士乎久之各賦噴玉)
(泉感舊遊書懷詩詩成各自吟諷長號數四響動岩谷慘無言語而别按四丈夫甘露四相也)
(玉川盧仝也伊水受恩之士玖自謂噴玉泉在河南壽安縣傳載云山水絶勝太和中遊者始)
(盛王涯傳别墅有佳木流泉詳詩意墅正在此泉上也)
白衣叟途中吟二首
春草萋萋春水綠野棠開盡飄香玉繡嶺宫前鶴髮人
猶唱開元太平曲
厭世逃名者誰能答姓名曾聞王樂否眷取路傍情
白衣叟述甘棠館西楹詩
浮雲凄慘日微明沈痛將軍負罪名白晝呌閽無近戚
縞衣飲氣只門生佳人暗泣填宫淚廐馬連嘶換主聲
六合茫茫皆漢土此身無處哭田横
白衣叟噴玉泉感舊遊書懷
樹色川光向晩晴舊曾遊處事分明鼠穿月榭荆榛合
草掩花園畦壠平迹陷黃沙仍未寤罪標青簡竟何名
傷心谷口東流水猶噴當時寒玉聲
四丈夫同賦
鳥啼鶯語思何窮一世榮華一夢中李固有冤藏蠧簡
鄧攸無子續清風文章高韻傳流水絲管遺音託草蟲
春月不知人事改閒垂光影照洿宫(少年神貌揚揚者)
桃蹊李徑盡荒凉訪舊尋新益自傷雖有衣衾藏李固
終無表疏雪王章羇魂尚覺霜風冷朽骨徒驚月桂香
天爵竟為人爵悞誰能高叫問蒼蒼(短小器宇落落者)
落花寂寂草綿綿雲影山光盡宛然壊室基摧新石鼠
瀦宮水引故山泉青雲自致慚天爵白首同臨感昔賢
惆悵林間中夜月孤光曾照讀書筵(清瘦瞻視疾速者)
新荆棘路舊衡門又駐高車會一尊寒骨未沾新雨露
春風不長敗蘭蓀丹誠豈分埋幽壤白日終希照覆盆
珍重昔年金谷友共来泉際話幽魂(長大少髭髯者)
潘唐
潘唐會昌時人詩一首
下第歸宜春酬黃頗餞别
聖代澄清雨露均獨懷惆悵出咸秦永明未薦相如賦
故國猶慚季子貧御苑鍾聲臨遠水都門樹色背行塵
一從此地曾攜手益羡江頭桃李春
御定全唐詩卷五百六十二
