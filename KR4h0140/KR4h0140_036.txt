欽定四庫全書
御定全唐詩卷三十六
虞世南
虞世南字伯施餘姚人沈静寡欲精思讀書至累旬不
盥櫛文章婉縟見稱於僕射徐陵由是有名在隋官秘
書郎十年不徙入唐為秦府記室參軍遷太子中舍人
太宗踐祚歴弘文館學士秘書監卒謚文懿太宗稱其
德行忠直博學文詞書翰為五絶手詔魏王泰曰世南
當代名臣人倫凖的今其云亡石渠東觀中無復人矣
集三十卷今編詩一卷
從軍行二首(一作擬古)
塗山烽候驚(一作警)弭節度龍城冀馬樓蘭將燕犀上谷
兵劔寒花不落弓曉月逾眀凛凛嚴霜節冰壯黃河絶
蔽日卷征蓬浮天散飛雪全兵值月滿精騎乘膠折結
髮早驅馳辛苦事旌麾馬凍重關冷輪摧九折危獨有
西山將年年屬數竒
烽(一作爟)火發金微(一作徽)連營出武威孤城塞雲起絶陣
虜塵飛侠客吸龍劍惡少縵胡衣朝摩骨都壘夜解谷
蠡圍蕭關遠無極蒲海廣難依沙磴離旌斷晴川候馬
歸交河梁已畢燕山旆欲揮(一作正飛)方知萬里相侯服見
(一作有)光輝
擬飲馬長城窟
馳馬渡河干流深馬渡難前逢錦車使都護在樓蘭輕
騎猶銜勒疑兵尚解鞍温池下絶澗棧道接危巒拓地
勛未(一作方)賞亡城律豈寬有月關猶暗經春隴尚寒雲
昏無復影冰合不聞湍懷君不可遇聊持報一飱
出塞
上將三略遠元戎九命尊緬懷古人節思酬明主恩山
西多勇氣塞北有遊魂揚桴(一作鞭)上隴坂勒騎下平原
誓將絶沙漠悠然去玉門輕齎不遑舍驚策騖戎軒凛
凜邊風急蕭蕭征馬煩雪暗天山道冰塞交河源霧鋒
黯無色霜旗凍不翻耿介倚長劍日落風塵昏
結客少年場行
韓魏多竒節倜儻遺聲利共矜然諾心(一作情)各負縦横
志(一作意)結交一言重相期千里至綠沈明月弦金絡浮
雲轡吹簫入吳市擊筑遊燕肆尋源博望侯結客遠相
求少年懷(一作垂)一頋長驅背隴頭燄燄戈霜動耿耿劍
虹浮天山冬夏雪交河南北流雲(一作風)起龍沙暗木落
鴈門秋輕生殉知已非是為身謀
怨歌行
紫殿秋風冷雕甍落(一作白)日沈裁紈凄斷曲織素别(一作)
(引)離心掖庭羞(一作若)改畫長門不惜金寵移恩稍薄情
疎恨轉深香銷翠羽帳弦斷鳳皇琴鏡前紅粉歇階上
綠苔侵誰言掩歌扇翻作白頭吟
中婦織流黃
寒閨織素錦含怨斂雙蛾綜新交縷澁經脆斷絲多衣
香逐舉袖釧動應鳴梭還恐裁縫罷無信逹交河
門有車馬客
陳遵(一作財雄)重交結田蚡(一作戚里)擅豪華曲臺臨上路高軒
(一作門)抵狭斜赭汗千金馬繡軸(一作轂)五香車白鶴隨飛
蓋朱鷺入鳴笳夏蓮開劍水春桃發綬(一作露)花高談辯
飛兔(一作輕帬染迴雪)摛藻握靈蛇(一作浮蟻泛流霞)逢恩出毛羽(一作)
(借羽翼)失路委泥沙曖曖風烟晚路長歸騎遠日斜青𤨏
第塵飛金谷苑危弦促柱奏巴渝遺簪墮珥解羅襦如
何守直道翻使谷名愚
飛来雙白鶴
飛来雙白鶴奮翼遠凌烟俱棲集紫蓋一舉背青田颺
影過伊洛流聲入管弦鳴羣(一作儔)倒景外刷羽閬風前
暎海疑浮雪拂澗瀉飛泉燕雀寧知去蜉蝣不識還何
言别儔侣從此間山川頋步已相失裵回各(一作反)自憐
危心猶警露哀響詎聞天無因振六翮輕舉復隨仙
奉和幽山雨後應令
肅城隣上苑黃山邇桂宫雨歇連峰翠烟開竟野通排
虚翔戲鳥跨水落長虹日下林全暗雲收嶺半空山泉
鳴石澗地籟響巖風
賦得吳都
畫野通淮泗星躔應斗牛玉牒宏圖表黃旗美氣浮三
分開霸業萬里宅神州高臺臨茂苑飛閣跨澄流江濤
如素蓋海氣似朱樓吳趨自有樂還似鏡中遊
賦得愼罰
帝圖光往冊上德表鴻名道冠二儀始風高三代英樂
和知化洽訟息表刑清罰輕猶在念勿喜尚留情明愼
全無枉哀矜在好生五疵過亦察二辟理彌精幪巾示
廉耻嘉石務詳平每削繁苛性常深惻隱誠政寬思濟
猛疑罪必從輕于張懲不濫陳郭憲無傾刑措諒斯在
歡然仰頌聲
奉和詠日午
高天淨秋色長漢轉曦車玉樹陰初正桐圭影未斜翠
蓋飛圓彩明鏡發輕花再中良表瑞共仰璧暉賖
發營逢雨應詔
豫遊欣勝地皇澤乃先(一作光)天油雲隂御道膏雨潤公
田隴麥霑逾翠山花濕更然稼穡良所重方復悅豐年
賦得臨池竹應制
蔥翠梢雲質垂彩暎清池波泛含風影流搖防露枝龍
鱗漾嶰谷鳳翅拂漣漪欲識凌冬性唯有歲寒知
侍宴應詔賦韻得前字
芬芳禁林晩容與桂舟前横空一鳥度照水百花然綠
野明斜日青山澹晚烟濫陪終宴賞握管類窺天
侍宴歸鴈堂
歌堂面渌水舞館接金塘竹開霜後翠梅動雪前香鳧
歸初命侣鴈起欲分行刷羽同棲集懷恩愧稻粱
凌晨早朝
萬瓦宵光曙重簷夕霧收玉花停夜燭金壺送曉籌日
暉青𤨏殿霞生結綺樓重門應啟路通籍引王侯
奉和詠風應魏王教
逐舞飄輕袖傳歌共繞梁動枝生亂影吹花送遠香
初晴應教
初日眀燕館新溜滿梁池歸雲半入嶺殘滴尚懸枝
春夜
春苑月裵回竹堂侵夜開驚鳥排林度風花隔(一作入)水
来
詠舞
繁弦奏渌水長袖轉回鸞一雙俱應節還似鏡中看
詠螢
的歴流光小飄颻弱翅輕恐畏無人識獨自暗中明
蟬
垂緌飲清露流響出疎桐居高聲自遠非是藉秋風
秋鴈(一作禇亮詩)
日暮霜風急羽翮轉難任為有傳書意聫翩入上林
奉和月夜觀星應令(此以下詩皆在隋時所作)
早秋炎景暮初弦月彩新清風滌暑氣零露淨囂塵薄
霧銷輕縠鮮雲卷夕鱗休光灼前曜瑞彩接重輪緣情
摛聖藻並作命徐陳宿草誠渝濫吹嘘偶搢紳天文豈
易述徒知仰北辰
和鑾輿頓戲下(一作追從鑾輿夕頓戲下應令)
重輪依紫極前耀奉丹霄天經戀宸扆帝命扈仙鑣乘
新開鶴禁帶月下虹橋銀書含曉色金輅轉晨颷霧澈
軒營近塵暗苑城遥蓮花分秀萼竹箭下驚潮撫己慙
龍幹承恩集鳳條瑶山盛風樂抽簡薦徒謠
奉和至夀春應令(一作奉和長春宫應令)
瑶山盛風樂南巡務逸遊如何事巡撫民瘼諒斯求文
鶴揚輕蓋蒼龍飾桂舟泛沫縈沙嶼寒澌擁急流路指
八仙館途經百尺樓眷言昔遊踐迴駕且淹留後車喧
鳳吹前旌暎綵旒龍驂駐六馬飛閣上三休調諧金石
奏歡洽羽觴浮天文徒可仰何以厠琳球
奉和幸江都應詔
南國行周化稽山秘夏圖百王豈殊軌千載協前謨肆
覲遵時豫順動悅来蘇安流進玉軸(一作畫舸)戒道翼金吾
龍旂煥辰象鳳吹溢川塗封唐昔敷錫分陕被荆吳沐
道咸知讓慕義久成都冬律初飛管陽鳥正銜蘆嚴飈
肅林薄曖景澹江湖鴻私浃幽遠厚澤潤凋枯虞琴起
歌詠漢筑動巴歈多幸霑行葦無庸類散樗
奉和獻歲讌宫臣
履端初起節長苑命高筵肆夏喧金奏重潤響朱弦春
光催柳色日彩泛槐煙微臣同濫吹謬得仰鈞天
奉和出潁至淮應令
良晨喜利涉解䌫入淮潯寒流泛鷁首霜吹響哀吟潛
鱗波裏躍水鳥浪前沈䢴溝非復遠悵望悅宸襟
應詔嘲司花女(隋遺錄曰煬帝幸江都洛陽人獻合蔕迎輦花帝命御車女袁)
(寶兒持之號司花女時詔世南草勅于帝側寳兒注視久之帝曰昔飛燕可掌上舞今得寶兒)
(方昭前事然多憨態今注目於卿卿可便嘲之世南為絶句)
學畫鴉黃半未成垂肩軃袖太憨生緣憨却得君王惜
長把花枝傍輦行
御定全唐詩卷三十六
