欽定四庫全書
御定全唐詩卷七百八十八
聯句
李白
改九子山為九華山聯句(并序)
青陽縣南有九子山山高數十丈上有九峰如蓮
花按圖徵名無所依據太史公南遊略而不書事
絶古老之口復闕名賢之紀雖靈仙往復而賦詠
罕聞予乃削其舊號加以九華之目時訪道江漢
憩於夏侯迥之堂開檐岸幘坐眺松雪因與二三
子聯句傳之將來
白高霽韋權輿
妙有分二氣靈山開九華(白)層標遏遲日半壁明朝霞
(霽)積雪曜陰壑飛流歕陽崖(權輿)青瑩玉樹色縹緲羽
人家(白)
杜甫
夏夜李尚書筵送宇文石首赴縣聯句
甫李之芳崔彧(全節人官太子少詹事)
愛客尚書貴之官宅相賢(甫)酒香傾坐側帆影駐江邊
(之芳)翟表郎官瑞鳧看令宰仙(彧)雨稀雲葉斷夜久燭
花偏(甫)數語欹紗帽高文擲彩箋(之芳)興饒行處樂離
惜醉中眠(彧)單父長多暇河陽實少年(甫)客居逢自出
為別幾悽然(之芳)
顔真卿
登峴山觀李左相石尊聯句
真卿劉全白(評事後為膳部員外郎守池州)裴循(長城)
(縣尉)張薦吳筠強蒙(處士善醫)范縉王
純魏理(評事)王修甫顏峴(真卿兄子)左輔
元(撫州人)劉茂(魏縣尉)顔渾(真卿族弟官太子通事舍人)
楊德元韋介皎然(名清晝)崔宏史仲
宣陸羽權器(校書郎)陸士修(嘉興縣尉)裴
幼清柳淡釋塵外(自號北山子)顔顓(以下三人)
(並真卿族姪)顔須顔頊李㟧(字伯高趙人擢制科歴官)
(廬州刺史)
李公登飲處因石為窪尊(真卿)人事歲年改峴山今古
存(全白)榛蕪掩前跡苔蘚餘舊痕(循)叔子尚遺德山公
此迥軒(薦)維舟陪高興感昔情彌敦(筠)藹藹賢哲事依
依離别言(蒙)嶇嶔横道周迢遰連山根(縉)餘烈曖林野
衆芳揖蘭蓀(純)德暉映巖足勝賞延高原(理)遠水明匹
練因晴見吳門(修甫)陪遊追盛美揆德欣討論(峴)器有
成形用功資造化元(輔元)流霞方泔淡別鶴遽翩飜(茂)
舊規傾逸賞新興麗初暾(渾)醉後接䍦倒歸時騶騎喧
(德元)遲廻向遺跡離別益傷魂(介)覽事古興屬送人歸
思繁(皎然)懷賢久徂謝贈遠空攀援(宏)八座欽懿躅高
名播乾坤(仲宣)松深引閑步葛弱供險捫(羽)花氣酒中
馥雲華衣上屯(器)森沉列湖樹牢落望郊園(士修)白日
半巖岫清風滿丘樊(幼清)旌麾間翠幄簫鼓來朱轓(淡)
閑路躡雲影清心澄水源(塵外)萍連浦中嶼竹繞山下
村(顓)景落全谿暗煙凝半嶺昏(須)去日往如復換年凉
代溫(頊)登臨繼風騷義激舊府恩(㟧)
水堂送諸文士戲贈潘丞聯句
真卿潘述陸羽權器皎然李
㟧
居人未可散上客須留著莫唱阿嚲廻應云夜半樂(真卿)
(奉潘丞)詩教刻燭賦酒任連盤酌從他白眼看終戀青山
郭(述奉陸三)林栖非姓許寺住那名約會異永和年才同建
安作(羽呈權十四)何煩問更漏但遣催弦索共說長句能皆
言早歸惡(器呈然公)那知殊出處還得同笑謔雅韻雖暫歡
禪心肻抛却(皎然上侍御)一宿同高會幾人歸下若簾開北
陸風燭焯南枝鵲(㟧奉潘十五)文場苦叨竊釣渚甘漂泊弱
質幸見容菲才誠重諾(述)
與耿湋水亭詠風聯句
真卿裴幼清楊憑楊凝左輔元
陸士修權器陸羽皎然耿湋
喬(失姓)陸涓(吳人陽翟令)
清風何處起拂檻復縈洲(幼清)回入飄華幕輕來叠晩
流(憑)桃竹今已展羽翣且從收(凝)經竹吹彌切過松韻
更幽(輔元)直散青蘋末偏随白浪頭(士修)山山催過雨
浦浦發行舟(器)動樹蟬爭噪開簾客罷愁(羽)度弦方解
慍臨水已迎秋(真卿)涼為開襟至清因作頌留(皎然)周
回随遠夢騷屑滿離憂(湋)豈獨銷繁暑偏能入迥樓(喬)
王風今若此誰不荷明休(涓)
又溪館聽蟬聯句
真卿楊憑楊凝權器陸羽耿
湋喬(失姓)裴幼清伯成(失姓)皎
然
高樹多凉吹疎蟬足斷聲(憑)已催居客感更使别人驚
(凝)晩夏猶知急新秋别有情(器)危湍和不似細管學難
成(羽)當斆附金重無貪曜火明(真卿)青松四面落白髮
一重生(湋)向夕音彌厲迎風翼更輕(喬)單嘶出迥樹餘
響思空城(幼清)嘒唳松間坐蕭寥竹裏行(伯成)如何長
飲露高潔未能名(皎然)
送耿湋拾遺聯句
真卿耿湋
堯舜逢明主嚴徐得侍臣分行接三事高興柏梁新(真卿)
楚國千山道秦城萬里人鏡中看齒髮河上有煙塵(湋)
望闕飛青翰朝天憶紫宸喜來歡宴洽愁去詠歌頻(真卿)
顧盻情非一暌攜處亦頻吳興賢太守臨水最殷勤(湋)
五言月夜啜茶聯句(以下七首又見皎然集)
真卿陸士修張薦李㟧崔萬
晝
泛花邀坐客代飲引情言(士修)醒酒宜華席留僧想獨
園(薦)不須攀月桂何假樹庭萱(㟧)御史秋風勁尚書北
斗尊(萬)流華淨肌骨疏㵸滌心原(真卿)不似春醪醉何
辭綠菽繁(晝)素瓷傳靜夜芳氣滿閒軒(士修)
五言夜宴詠燈聯句
真卿陸士修張薦晝袁高
桂酒牽詩興蘭釭照客情(士修)詎慙珠乘朗不讓月輪
明(薦)破暗光初白浮雲色轉清(真卿)帶花疑在樹比燎
欲分庭(晝)顧已慙微照開簾識近汀(高)
三言喜皇甫曾侍御見過南樓玩月
真卿陸羽皇甫曾李㟧晝陸
士修
喜嘉客闢前軒天月淨水雲昏(真卿)雁聲苦蟾影寒聞
裛浥滴檀欒(羽)歡宴處江湖間(曾)卷翠幕吟嘉句恨清
光留不住(㟧)高駕動清角催惜歸去重裵回(晝)露欲晞
客將醉猶宛轉照深意(士修)
七言重聯句
真卿皇甫曾李㟧陸羽晝
頃持憲簡推高步獨占詩流横素波不是中情深惠好
誰能千里遠經過(真卿)詩書宛似陪康樂少長還同宴
永和夜酌此時看碾玉晨趨幾日重鳴珂(皇甫曾)萬井更
深空寂寞千方霧起隠嵯峨熒熒遠火分漁浦歴歴寒
枝露鳥窠(㟧)漢朝舊學君公隠魯國今從弟子科只自
傾心慙煦濡何曾將口恨蹉跎(羽)獨賞謝吟山照耀共
知殷歎樹婆娑華轂苦嫌雲路隔衲衣長向雪峰何(晝)
五言送李侍御聯句
真卿晝張薦李㟧
吾友駐行輪遅遅惜上春(真卿)東西出餞路惆悵獨歸
人(晝)歡會期他日驅馳恨此身(薦)須知貢公望從此願
相因(㟧)
五言翫初月重遊聯句
真卿張薦李㟧晝
春谿與岸平初月出谿明(薦上十二老丈)璧彩寒仍潔金波夜
轉清(㟧)孤光遠近滿練色往來輕(真卿)望望隨蘭櫂依
依出柳城(晝)
五言重送横飛聯句
真卿李㟧晝
春田草未齊春水滿長溪(㟧上十二兄)出餞風初暖攀光日
漸西(真卿)歸期江上遠别思月中迷(晝)
五言夜集聯句
真卿書
寒花護月色墜葉占風音(晝)茲夕無塵慮高雲共片心
(真卿)
三言擬五雜組聯句(以下八首又見皎然集)
真卿李㟧殷佐明(正字)袁高陸
士修蔣志(祕書郎)
五雜組盤上葅往復還頭嬾梳不得已罾裏魚(㟧)五雜
組郊外蕪往復還櫪上駒不得已谷中愚(佐明)五雜組
繡與錦往復還興又寢不得已病伏枕(真卿)五雜組酒
與肉往復還東籬菊不得已醉便宿(高)五雜組闤闠間
往復還門上關不得已鬢毛斑(士修)五雜組繡紋線往
復還春來燕不得已入征戰(志)
三言重擬五雜組聯句
真卿張薦李㟧晝
五雜組四豪客往復還阡與陌不得已長沙謫(薦)五雜
組五辛盤往復還馬上鞍不得已左降官(㟧)五雜組甘
鹹醋往復還烏與兔不得已韶光度(真卿)五雜組五色
絲往復還回文詩不得已失喜期(晝)
七言大言聯句
真卿晝李㟧張薦
高歌閬風步瀛洲(晝)燂鵬爚鯤餐未休(真卿)四方上下
無外頭(㟧)一啜頓涸滄溟流(薦)
七言小言聯句
真卿晝
長路迢遥吞吐絲(真卿)蟭螟蚊睫察難知(晝)
七言樂語聯句
真卿李㟧晝張薦
苦河既濟真僧喜(㟧)新知滿座笑相視(真卿)戍客歸來
見妻子(晝)學生放假偷向市(薦)
七言嚵語聯句
真卿李㟧晝張薦
拈䭔䑛指不知休(㟧)欲炙侍立涎交流(真卿)過屠大嚼
肯知羞(晝)食店門外強淹留(薦)
七言滑語聯句
真卿晝劉全白李㟧李益
雨裏下山蹋榆皮(真卿)莓苔石橋步難移(晝)蕪荑醬醋
喫煮葵(全白)縫靴蠟線油塗錐(㟧)急逢龍背須且騎(益)
七言醉語聯句
真卿劉全白晝陸羽
逢糟遇麯便酩酊(全白)覆車墜馬皆不醒(真卿)倒著接
䍦髮垂領(晝)狂心亂語無人並(羽)
御定全唐詩卷七百八十八
