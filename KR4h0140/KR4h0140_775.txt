欽定四庫全書
御定全唐詩卷七百七十五
崔江(詩一首俱以下世次爵里無考)
宜春郡城聞猨
怨抱霜枝向月啼數聲清繞郡城低那堪日夜有雲雨
便似巫山與建溪
李伉(詩一首)
謫宜陽到荆渚
漢江江水水連天被謫宜陽路幾千為問(一作恨)野人山
鳥語問予歸櫂是何年
劉望(詩一首)
九嶷山(山在萍鄉上有九嶷仙觀)
鼎湖冠劒有遺蹤晉漢真人羽化同九轉藥成丹竈冷
五車雲去玉堂空仙家日月蓬壺裏塵世煙花夢寐中
徒有舊山流水畔老松枝葉苦吟風
易思(一作偲詩四首)
郡城放猨獻衞使君
千巖萬壑與雲連放出雕籠任自然葉洒驚風啼暮雨
月凝殘雪飲流泉臨岐莫似三聲日避射須依繞樹年
應解感恩尋太守攀蘿時復到樓前
題袁州龍興寺
百尺古松松下寺寶幡朱蓋畫珊珊閒庭甘露幾回落
青石綠苔猶未乾
山中送弟方質
山中殷勤弟别兄兄還送弟下山行蘆花飛處秋風起
日暮不堪聞鴈聲
尋易尊師不遇
爛漫紅霞光照衣苔封白石路微微華陽洞裏人何在
落盡松花不見歸
趙防(詩一首)
秋日寄弟
涼風颯庭戶漸疑華髮侵已經楊柳謝猶聽蟪蛄吟雨
助灘聲出雲連野色深鶺鴒今在遠年酒共誰斟
劉廓(詩一首)
楊岐山
千峰圍古寺深處敞樓臺景異尋常處人須特達來松
杉寒更茂嵐靄晝還開欲續豐碑語含毫恨不才
姚偓(詩一首)
南源山
修徑投幽隠輕裘怯暮寒閑僧能解榻倦客得休鞍白
雨鳴山麓青燈語夜闌明朝梯石路更仗筍輿安
戴衢(詩一首)
下第夜吟
擾擾東西南北情何人於此悟浮生還緣無月春風夜
暫得獨聞流水聲
句
坐落千門日吟殘午夜燈
李建樞(詩一首)
詠月
昨夜圓非今夜圓却疑圓處減嬋娟一年十二度圓缺
能得幾多時少年
謝邈(詩二首)
謝人惠琴材
風撼桐絲帶月明羽人乘醉截秋聲七絃妙制饒仙品
三尺良材稱道情池小未開春浪泛岳低猶欠暮雲生
何因乞與元中術臨化無妨膝上横
謝僧寄拄杖
峭壁猨啼採處深一枝竒異出孤岑感師千里寄來意
發我片雲歸去心窗外冷敲簷凍折溪邊閑點戲魚沉
他年必藉相攜力蹇步猶能返故林
唐備(詩三首)
失題二首
天若無雪霜青松不如草地若無山川何人重平道
一日天無風四溟波盡息人心風不吹波浪高百尺
道傍木
狂風拔倒樹樹倒根已露上有數枝藤青青猶未悟
方棫(詩一首)
失題(一作陳叔寶詩)
午醉醒來晩無人夢自驚夕陽如有意長傍小窗明
范夜(詩一首)
失題
舉意三江竭興心四海枯南游李邕死北望宋珪殂
盧羣玉(詩二首)
失題
酒瀉銀瓶到底清夜深絲竹鳳凰鳴紅妝醉起一花落
更引春風無限情
投盧尚書
無力不任為走役有文安敢滯清平從來若把耕桑定
免恃雕蟲悞此生
楊行敏(詩二首)
失題二首
駑駘嘶叫知無定騏驥低垂自有心山上高松溪畔竹
清風纔動是知音
杜鵑花裏杜鵑啼淺紫深紅更傍溪遲日霽光搜客思
曉來山路恨如迷
張懷(詩一首)
吳江别王長史
多年襆被玉山岑鬢雪欺人忽滿簪駑馬雖然貪短豆
野麋終是憶長林鱸魚未得乘歸興鷗鳥惟應信此心
見說新橋好風景會須乘月濯煩襟
趙湘(詩一首)
題天台石橋
白石峰猶在横橋一徑微多年無客過落日有雲歸水
淨苔生髮山寒樹著衣如何方廣寺千古去人稀
楊持(詩一首)
寄朗陵兄
刺舉官猶屈風謠政已成行看換龜組奏最謁承明
李聰(詩一首)
詠&KR3527;溪在歷陽西一里(第二句缺一字)
泠泠一帶清溪水遠派通歷陽市涓涓出自碧湖中
流入楚江煙霧裏
徐介(詩一首)
耒陽杜工部祠堂
手接汨羅水天心知所存故教工部死來伴大夫魂流
落同千古風騷共一源消凝傷往事斜日隠頽垣
李士元(或云嘗為僧返初詩二首)
登單于臺
悔上層樓望翻成極目愁路沿蔥嶺去河背玉關流馬
散眠沙磧兵閑倚戍樓殘陽三會角吹白旅人頭
登閣
亂後獨來登大閣凭闌舉目盡傷心長堤過雨人行少
廢苑經秋草自深破落侯家通永巷蕭條宫樹接疎林
總輸釋氏青蓮館依舊重重布地金
御定全唐詩卷七百七十五
