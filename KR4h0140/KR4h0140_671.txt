欽定四庫全書
御定全唐詩卷六百七十一
唐彦謙
唐彦謙字茂業并州人咸通時舉進士十餘年不第乾
符末攜家避地漢南中和中王重榮鎮河中辟為從事
光啓末貶漢中掾曹楊守亮鎮興元署為判官累官至
副使閬壁絳三州㓨史彦謙博學多藝文詞壯麗至於
書畫音樂無不出於輩流號鹿門先生集三卷今編詩
二卷
逄韓喜
相逄渾不覺祗似茂陵貧褭褭花驕客瀟瀟雨淨春借
書消茗困索句寫梅眞此去青雲上知君有幾人
夜坐示友
夜久燭花落淒聲生遠林有懷嫌會淺無事又秋深黃
葉歸田夢白頭行路吟山中亦可樂不似此同襟
梅亭
東海窮詩客西風古驛亭髮從殘歲白山入故鄉青世
事徒三窟兒曹且一經丁寕速賖酒煮栗試砂瓶
歲除
索索風搜客沈沈雨洗年殘林生獵跡歸鳥避窰烟節
物杯漿外溪山鬢影前行藏都未定筆硯或能捐
詠月
陰盛此宵中多為雨與風坐無風雨至看與雪霜同抱
濕離遥海傾寒向遠空年年不相(一作可)值還似道難通
聞應德茂先離棠溪
落日蘆花雨行人榖樹村青山時問路紅葉自知門苜
蓿窮詩味芭蕉醉墨痕端知棄城市經席許頻温
松
托根蟠泰華倚幹蝕莓苔誰云山澤間而無梁棟材
梅
玉人下瑶臺香風動輕素畫角弄江城鳴璫月中墮
蘭二首
清風搖翠環凉露滴蒼玉美人胡不紉幽香藹空谷
謝庭漫芳草楚畹多綠莎于焉忽相見歲晏將如何
葡萄
金谷風露涼綠珠醉初醒珠帳夜不收月明墮清影
春草
隨夢入池塘無心在金谷春風自年年吹遍天涯綠
漁
相聚即為鄰煙火自成簇約伴過前溪撑破蘼蕪綠
畱别四首
鵬程三萬里别酒一千鍾好景當三月春光上國濃
野花紅滴滴江燕語喃喃鼓吹翻新調都亭酒正酣
登庸趨俊乂厠用野無遺起喜賡歌日明良際會時
鹽車淹素志長坂入青雲老驥春風裏奔騰獨異羣
秋葵
月辦團欒翦赭羅長條排蘂綴鳴珂傾陽一點丹心在
承得中天雨露多
春草
天北天南遶路邊托根無處不延綿萋萋總是無情物
吹綠東風又一年
春日偶成
&KR0793;箏簫管和琵琶興滿金尊酒量賖歌舞留春春似海
美人顔色正如花
秋日感懷
溪上芙蓉映醉顔悲秋宋玉鬢毛斑無情最恨東流水
暗逐芳年去不還
七夕
會合無由歎久違一年一度是緣非而予願乞天孫巧
五色紉針補袞衣
懷友
金井涼生梧葉秋閑看新月上簾鉤冰壺總憶人如玉
目斷重雲十二樓
翡翠
莎草江汀漫晚潮翠華香撲水光遥玉樓春暖笙歌夜
妝點花鈿上舞翹
詠馬二首
紫雲團影電飛瞳駿骨龍媒自不同騎過玉樓金轡響
一聲嘶斷落花風
崚嶒高聳骨如山遠放春郊苜蓿間百戰沙埸汗流血
夢魂猶在玉門關
畱别
丹湖湖上送行舟白鴈啼殘蘆葉秋采石江頭舊時路
題詩還憶水邊樓
詠竹
醉臥涼隂沁骨清石牀冰簟夢難成月明午夜生虚籟
悞聽風聲是雨聲
憶孟浩然
郊外淩競西復東雪晴驢背興無窮句搜明月梨花内
趣入春風柳絮中
寄友三首
新酒秦淮縮項鯿凌霄花下共流連别來客邸空翹首
細雨春風憶往年
寒燈孤對擁青氊牢落何如似客邊却憶花前酣後飲
醉呼明月上遥天
客裏逄春一惘然梅花落盡柳如煙無情最恨東來鴈
底事音書不肯傳
無題十首
細草鋪茵綠滿堤燕飛晴日正遲遲尋芳陌上花如錦
折得東風第一枝
錦箏銀甲響鵾弦勾引春聲上綺筵醉倚闌干花下月
犀梳斜嚲鬢雲邊
楚雲湘雨會陽臺錦帳芙蓉向夜開吹罷玉簫春似海
一雙綵鳳忽飛來
春江新水促歸航惜别花前酒漫觴倒盡銀瓶渾不醉
却憐和淚入愁腸
誰知别易會應難目斷青鸞信渺漫情似藍橋橋下水
年來流恨幾時乾
漏滴銅龍夜已深柳梢斜月弄疎隂滿園芳草年年恨
剔盡燈花夜夜心
夜合庭前花正開輕羅小扇為誰裁多情驚起雙蝴蝶
飛入巫山夢裏來
憶别悠悠歲月長酒兵無計敵愁腸柔絲漫折長亭柳
綰得同心欲寄將
楊柳青青映畫樓翠眉終日鎖離愁杜鵑啼落枝頭月
多為傷春恨不休
雲色鮫鮹拭淚顔一簾春雨杏花寒幾時重會鴛鴦侶
月下吹笙和綵鸞
寄同上人
高高山頂寺更有最高人定起松鳴屋吟圓月上身雲
藏三伏熱水散百溪津曾乞蘭花供無書乂過春
夜坐
愁鬢丁年白寒燈丙夜青不眠驚戍鼓久客厭郵鈴洶
洶城噴海疎疎屋漏星十年窮父子相守慰飄零
弔方干處士二首
不謂高名下終全玉雪身交猶及前輩語不似今人别
號行鳴鴈遺編感獲麟歛衣應自定只著古衣(一作儀)巾
不比他人死何詩可挽君淵明元嬾仕東野别攻文滄
海諸公淚青山處士墳相看莫浪哭私諡有前聞
題證道寺
彎環青徑斜自是野僧家滿澗洗巖液插天排石牙爐
寒餘栢子架静落藤花記得逃兵日門多貴客車
宿趙&KR3764;别業
溪山兵後縣風雪旅中人廹夜愁嚴鼓衝寒託軟巾摧
藏名字在疏率饌殽眞今代徐元直高風自可親
原上(第五句缺一字)
危橋横古渡村野帶平林野鶩寒塘靜山禽曉樹深雨
微風矗雲暗雪侵尋安道門前水清遊豈獨吟
寄臺省知己
久懷聲籍甚千里致雙魚宦路終推轂親幃且著書才
名賈太傅文學馬相如轍跡東巡海何時適我閭
自詠
白髮三千丈青春四十年兩牙搖欲落雙膝痺如攣強
仕非時彦無聞惜昔賢自期終見惡未忍捨遺編
遊陽明洞呈王理得諸君
禹穴蒼茫不可探人傳靈笈鎖煙嵐初晴鶴點青邊嶂
欲雨龍移黑處潭北斗齋壇天寂寂東風仙洞草毿毿
堪憐尹叟非關吏猶向江南逐老𣆀
新豐
沛中歌舞百餘人帝業功成里巷新半夜素靈先哭楚
一星遺火下燒秦貔貅掃盡無三戸雞犬歸來識四鄰
惆悵故園前事遠暁風長路起埃塵
拜越公墓因遊定水寺有懷源老
越公已作飛仙去猶得潭潭好墓田老樹背風深拓地
野雲依海細分天青峰曉接鳴鐘寺玉井秋澄試茗泉
我與源公舊相識遺言瀟灑有人傳
任潛謀隠之作
江邊秋日逄任子大理索詩吾欲忘為問山資何次第
祗餘丹訣轉淒涼黃金范蠡曾辭禄白首虞翻未信方
千古浮雲共歸思曉風城郭水花香
晩秋遊中溪
淡竹岡前沙鴈飛小花尖下柘丸肥山雲不卷雨自薄
天氣欲寒人正歸招伴祗須新稻酒臨風猶有舊苔磯
故人舊業依稀在怪石老松今是非
寄陳少府兼叔高
懷人路絶雲歸海避俗門深草蔽丘萬事漸消閑客夢
一年虛白少年頭山螿啼緩從除架淮鴈來多莫上樓
近日鄰家有新釀每逄詩伴得淹留
過清涼寺王導墓下
江左風流廊廟人荒墳抛與梵宫鄰多年羊虎猶眠石
敗壁貂蟬祇貯塵萬古雲山同白骨一庭花木自青春
永思陵下猶淒切廢屋寒風吹野薪
第三溪
日晏霜濃十二月林疎石瘦第三溪雲沙有徑縈寒燒
松屋無人聞晝雞幾聚衣冠埋作土當年歌舞醉如泥
早知涉世真成夢不棄山田春雨犁
蒲津河亭
宿雨清秋霽景澂廣亭高樹向晨興煙橫博望乘槎水
日上文王避雨陵孤棹夷猶期獨往曲闌愁絶每長憑
思鄉懷古多(一作人)傷别況此(一作此際)哀吟意不勝
毘陵道中
百年只有百清明狼狽今年又避兵煙火誰開寒食禁
簪裾那復麗人行禾麻地廢生邊氣草木春寒起戰聲
渺渺飛鴻天斷處古來還是闔閭城
越城待旦(第三句缺一字)
策策虛樓竹隔明悲來展轉向誰傾天寒鴈出萬里
月落越雞啼四更為底朱顔成老色看人青史上新名
清溪白石村村有五尺烏犍託此生
過浩然先生墓
人間萬卷龐眉老眼見堂堂入草萊行客須當下馬過
故交誰復裹雞來山花不語如聽講溪水無情自薦哀
猶勝黃金買碑碣百年名字已煙埃
贈孟德茂(浩然子)
江海悠悠雪欲飛抱書空出又空歸沙頭人滿鷗應笑
船上酒香魚正肥塵土竟成誰計是山林又悔一年非
平生萬卷應夫子兩世功名窮布衣
秋霽豐德寺與玄貞師詠月
露冷風輕霽魄圓高樓更在碧山巔四溟水合疑無地
八月槎通好上天黯黯星辰環紫極喧喧朝市匝青(一作)
(蔽蒼)煙夜深獨與巖僧語羣動消聲舉世眠
長陵
長安高闕此安劉祔葬纍纍盡列侯豐上舊居無故里
沛中原廟對荒丘耳聞明(一作英)主提三尺眼見愚民盗
一坏千載腐(一作□)儒騎瘦馬渭城(一作濱)斜月(一作日)重回
頭
留别
西入潼關路何時更盍簪年來人事改老去鬢毛侵花
染離筵淚葵傾報國心龍潭千尺水不似别情深
宿獨留
日晚宿留城人家半掩門羣鴉棲老樹一犬吠荒村爭
買魚添價新篘酒帶渾船頭對新月誰與共清論
客中感懷
客路三千里西風兩鬢塵貪名笑吳起說國歎蘇秦託
興非耽酒思家豈為蓴可憐今夜月獨照異鄉人
過三山寺
三山江上寺宫殿望岧嶤石徑侵高樹沙灘半種苗一
僧歸晚日羣鷺宿寒潮遥聽風鈴語興亡話六朝
望夫石
江上見危磯人形立翠微妾來終日望夫去幾時歸明
月空懸鏡蒼苔漫補衣可憐雙淚眼千古斷斜暉
過湖口
江湖分兩路此地是通津雲淨山浮翠風高浪潑銀人
行俱是客舟住即為鄰俯仰煙波内蜉蝣寄此身
夜泊東溪有懷
水昏天色晚崖下泊行舟獨客傷歸鴈孤眠歎野鷗溪
聲牽别恨鄉夢惹離愁酒醒推蓬坐淒涼望女牛
登廬山
五老峰巔望天涯在目前湘潭浮夜雨巴蜀暝寒煙泰
華根同峙嵩衡脈共聯憑虛有仙骨日月看推遷
金陵九日
野菊西風滿路香雨花臺上集壺觴九重天近瞻鍾阜
五色雲中望建章綠酒莫辭今日醉黃金難買少年狂
清歌驚起南飛鴈散作秋聲送夕陽
遊清涼寺
白雲紅樹路紆縈古殿長廊次第行南望水連桃葉渡
北來山枕石頭城一塵不到心源淨萬有俱空眼界清
竹院逄僧舊曾識旋披禪衲為相迎
高平九日
雲淨南山紫翠浮憑陵絶頂望悠悠偶逄佳節牽詩興
漫把芳尊遣客愁霜染鴉楓迎日醉寒衝涇水帶冰流
烏紗頻岸西風裏笑插黃花滿鬢秋
金陵懷古
碧樹涼生宿雨收荷花荷葉滿汀洲登高有酒渾忘醉
慨古無言獨倚樓宫殿六朝遺古跡衣冠千古漫荒丘
太平時節殊風景山自青青水自流
道中逄故人
蘭陵市上忽相逄叙别殷勤興倍濃良會若同雞黍約
暫時不放酒杯空愁牽白髮三千丈路入青山幾萬重
行色一鞭催去馬畫橋嘶斷落花風
早行遇雪
下馬天未明風高雪何急須臾路欲迷頃刻山盡白雞
犬寂無聲曙光射寒色荒村絶煙火髯凍布袍濕王事
不可緩行行動悽惻
樊登見寄四首
新辭翦秋水洗我胸中塵無由惬良會極目空懷人醉
來拔劍歌字字皆陽春
輕黃著柳條新春喜更始感時重搔首悵望不能巳無
由託深情傾瀉芳尊裏
明月入我室天風吹我袍良夜最岑寂旅況何蕭條馳
情望海波一鶴鳴九臯
悠悠括城北眄眄巖泉西宿草暝煙綠苦竹含雲低幽
懷不可託鷓鴣空自啼
春風四首
春風吹愁端散漫不可收不如古溪水祇望鄉江流
新花紅爍爍舊花滿山白昔日金張門狼籍餘廢宅
回頭語春風莫向新花叢我見朱顔人多金亦成翁
多金不足惜丹砂亦何益更種明年花春風自相識
感物二首
騄驥初失羣亦自矜趫騰俛仰歲時久帖然困蚊蠅豪
鯨逸其穴尺水成滄溟豈無魚鼈交望望為所憎物理
有翕張達人同廢興幸無怵迫憂聊復曲吾肱
魚目出泥沙空村百金珍豫章值擁輳細細供蒸薪論
材何必多適用即能神託交何必深寡求永相親鮑叔
拙羇魯張生窮厄陳茫然扳援際豈意出風塵
和陶淵明貧士詩七首
貧賤如故舊少壯即相依中心不敢厭但覺少光輝向
來乘時士亦有能奮飛一朝權勢歇欲退無所歸不如
行其素辛苦奈寒飢人生繫天運何用發深悲
我居在窮巷來往無華軒辛勤衣食物出此二畆園薤
菘欎朝露桑柘浮春煙以兹亂心曲智計無他奸擇勝
不在奢興至發清言相逄樵牧徒混混誰愚賢
松風四山來清宵響瑶琴聽之不能寐中有怨歎音旦
起繞其樹磈砢不計尋清隂可敷席有酒誰與斟由來
大度士不受流俗侵浩歌相倡答慰此霜雪心
中年涉事熟欲學唾面婁逡巡避少年赴穢不敢詶旁
人吁已甚自喜計慮周微勞消厚疚殘辱勝深憂從知
為下安處上反無儔人生各有志勇懦從所求
古人重畎畞有禄不待干德成禄自至釋耒列王官不
仕亦不貧本自足饔飱後世恥躬耕號呼脫飢寒我生
千䙫後念此愧在顔為農倘可飽何用出柴關
村郊多父老面垢頭如蓬我嘗使之年言語不待工古
來名節士敢望彭城龔有叟誚其後更恨道不通(一作同)
鄙哉譊譊者為隘不為通低頭拜野老負米吾願從
去年秋事荒販糴仰鄰州健者道路間什百成朋儔今
年漸向熟庶幾民不流書生自無田與衆同喜憂作詩
勞鄰曲有倡誰與詶亦無采詩者此修何可修
舟中望紫巖
近山如畫牆遠山如帚長我從雲中來回頭白茫茫惜
去乃爾覺常時自相忘相忘豈不佳遣此懷春傷飄灑
從何來衣巾濕微涼初疑風雨集冉冉遊塵黃無歸亦
自可信美非吾鄉登舟望東雲猶向帆端翔
九日遊中溪
悠悠循澗行磊磊據石坐林垂短長雲山綴丹碧顆蓼
花最無數照水嬌婀娜何知是節序風日自清妥羣童
競時新萬果間蔬蓏欣然為之醉烏帽危不墮此日山
中懷孟公不如我
六日十三日上陳微博士
驕雲飛散雨隨風為有無老農終歲心望施在須臾平
生官田粟長此禮義軀置之且勿戚一飽任妻孥
青青澤中蒲九夏氣淒寒翾翾翠碧羽照影蒼溪間巢
由薄天下俗士榮一官小大各有適自全良獨難
窮居無公憂私此長夏日蚊蠅如俗子正爾相妬嫉麾
&KR0008;非吾任遁避亦無術惟當俟其定靜坐萬慮一
宿田家(第十四句缺一字)
落日下遥峰荒村倦行履停車息茅店安寢正鼾睡忽
聞扣門急云是下鄉隸公文捧花柙鷹隼駕聲勢良民
懼官府聽之肝膽碎阿母出搪塞老脚走顚躓小心事
延欵餘糧復匱東鄰借種雞西舍覓芳醑再飯不厭
飽一飲直呼醉明朝怯見官苦苦燈前跪使我不成眠
為渠滴清淚民膏日巳瘠民力日愈弊空懷伊尹心何
補堯舜治
夏日訪友
提樹生晝涼濃隂撲空翠孤舟喚野渡村疃入幽邃高
軒俯清流一犬隔花吠童子立門牆問我向何處主人
聞故舊出迎時倒屣驚迓叙間闊屈指越寒暑殷勤為
延欵偶爾得良會春盤擘紫蝦冰鯉斫銀鱠荷梗白玉
香荇菜青絲脆臘酒擊泥封羅列總新味移席臨湖濱
對此有佳趣流連送深杯賓主共忘醉清風岸烏紗長
揖謝君去世事如浮雲東西渺煙水
遊南明山
久聞南明山共慕南明寺幾度欲登臨日逐擾人事于
焉偶閑暇鳴轡忽相聚乘興樂遨遊聊此托佳趣涉水
渡溪南迢遥翠微裏石磴千疊斜峭壁半空起白雲鎖
峰腰紅葉暗溪嘴長藤絡虛巖疎花映寒水金銀拱梵
刹丹青照廊宇石梁卧秋溟風鈴作簷語深洞結苔陰
嵐氣滴晴雨羊腸轉咫尺鳥道轉千里屈曲到禪房上
人喜延竚香分宿火薰茶汲清泉煮投閑息萬機三生
有宿契行廚出盤飱擔甕倒芳醑脫冠挂長松白日藉
憑倚宦途勞營營暫此滌塵慮&KR0848;令促傳觴投壺更聯
句興來較勝負醉後忘爾汝忽聞吼蒲牢落日下雲嶼
長嘯出煙蘿揚鞭賦歸去
索蝦
姑孰多紫蝦獨有湖陽優出産在四時極美宜於秋雙
箝鼓繁鬚當頂抽長矛鞠躬見湯王封作朱衣侯所以
供盤餐羅列同珍羞蒜友日相親瓜朋時與儔既名釣
詩釣又作鉤詩鉤于時同相訪數日承欵留厭飲多美
味獨此心相投别來歲云久馳想空悠悠銜杯動遐思
□口涎空流封緘托雙鯉于焉來遠求慷慨胡隱君果
肯分惠否
採桑女
春風吹蠶細如蟻桑芽纔努青鴉嘴侵晨探采誰家女
手挽長條淚如雨去歲初眠當此時今歲春寒葉放遲
愁聽門外催里胥官家二月收新絲
送許戶曹
沙頭小燕鳴春和楊柳垂絲煙倒拖將軍樓船發浩歌
雲檣高插天嵯峨白虹走香傾翠壺勸飲花前金叵羅
神鰲駕粟升天河新承雨澤浮恩波
詠葡萄
西園晩霽浮嫩涼開尊漫摘葡萄嘗滿架高撑紫絡索
一枝斜嚲金琅璫天風颼颼葉栩栩蝴蝶聲乾作晴雨
神蛟清夜蟄寒潭萬片濕雲飛不起石家美人金谷遊
羅幃翠幕珊瑚鉤玉盤新薦入華屋珠帳高懸夜不收
勝遊記得當年景清氣逼人毛骨冷笑呼明鏡上遥天
醉倚銀牀弄秋影
蟹
湖田十月清霜墮晩稻初香蟹如虎板罾拖網取賽多
篾簍挑將水邊貨縱横連爪一尺長秀凝鐵色含湖光
蟛蜞石蟹已曾食使我一見驚非常買之最厭黃髯老
償價十錢尚嫌少漫誇丰味過蝤蛑尖臍猶勝團臍好
充盤煮熟堆琳琅橙膏醬渫調堪嚐一斗擘開紅玉滿
雙螯□出瓊酥香岸頭沽得泥封酒細嚼頻斟弗停手
西風張翰苦思鱸如斯丰味能知否物之可愛尤可憎
嘗聞取刺於青蠅無腸公子固稱美弗使當道禁横行
叙别
譙樓夜促蓮花漏樹隂搖月蛟螭走蟠拏對月吸深杯
月府清虚玉兔吼翠盤擘脯臙脂香碧碗敲冰分蔗漿
十載番思舊時事好懷不似當年狂夜合花香開小院
坐愛涼風吹醉面酒中彈劍發清歌白髮年來為愁變
御定全唐詩卷六百七十一
