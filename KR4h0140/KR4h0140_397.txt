欽定四庫全書
御定全唐詩卷三百九十七
元稹
青雲驛
岧嶤青雲嶺下有千仞谿裵回不可上人倦馬亦嘶願
登青雲路若望丹霞梯謂言青雲驛繡戶芙蓉閨謂言
青雲騎玉勒黃金蹄謂言青雲具瑚璉雜(一作并)象犀謂
言青雲吏的的顔如珪懷此青雲望安能復久稽(一作棲)
攀援(一作路途)信不易風雨正淒淒已怪杜鵑鳥先來山下
啼纔及青雲驛(一作歸家塵霧暗)忽遇蓬蒿妻延我開蓽戶鑿
竇宛如圭逡巡吏來謁(一作來叙別)頭白顔色黧饋食頻呌
噪假器仍乞醯嚮時延我者共捨(一作拾)藿與藜乘我牂
牁馬蒙茸大如羝悔為青雲意此意良噬臍昔游蜀門
(一本缺一作關)下有驛名青泥聞名意慘愴若墜牢與狴雲泥
異所稱人物一以齊復聞閶闔上下視日月低銀城蘂
珠殿玉版金字題大帝直南北羣仙侍東西龍虎儼隊
仗雷霆轟鼓鼙元君理庭内左右桃花蹊丹霞爛成綺
景(一作素)雲輕若綈天池光灎灎瑶草綠萋萋衆真千萬
輩柔顔盡如荑手持鳳尾扇頭戴翠羽筓雲韶互鏗戛
霞服相提攜雙雙發皓齒各各揚輕袿天祚樂未極溟
波浩無隄穢賤靈所惡安肯問黔黎桑田變成海㝢縣
烹為韲虛皇不願見雲霧重重翳大帝安可夢閶闔何
由躋靈物可見者願以諭端倪蟲蛇吐雲氣妖氛變虹
蜺獲麟書諸冊豢龍醢為臡鳳皇占梧桐叢雜百鳥棲
野鶴啄腥蟲貪饕不如雞山鹿藏窟穴虎豹吞其麛靈
物比(一作此)靈境冠履寧甚睽道勝即為樂何慙居稗稊
金張好車馬於陵親灌畦在梁或在火不變玉與鵜上
天勿行行潛穴勿悽悽吟此青雲諭逹觀終不迷
陽城驛
商有陽城驛名同陽道州陽公沒已久感我淚交流昔
公孝父母行與曾閔儔既孤善兄弟兄弟和且柔一夕
不相見若懷三歲憂遂誓不婚娶沒齒同衾裯妹夫死
他縣遺骨無人收公令季弟往公與仲弟留相別竟不
得三人同遠遊共負他鄉骨歸来藏故丘棲遲居夏邑
邑人無苟媮里中競長短来問劣與優官刑一朝恥公
短終身羞公亦不遺布人自不盗牛問公何能(一作德)爾
忠信先自修發言當道理不顧黨與讐聲香漸翕習冠
蓋若雲浮少者從公學老者從公遊往来相告報縣尹
與公侯名落公卿口湧如波薦(一作數萬)舟天子得聞之書
下再三求書中願一見不異旱地(一作呈天)虯何以持為聘
束帛藉琳球何以持為御駟馬駕安輈公方伯夷(一作云自)
(挺)操事殷不事周我實唐士庶食唐之田疇我聞天子
憶安敢專自由來為諫大夫朝夕侍冕旒希夷惇薄俗
密勿獻良籌神醫不言術人瘼曾暗瘳月請諫官俸諸
弟相對謀皆曰親戚外酒散目前愁公云不有爾安得
此嘉猷施餘盡酤酒客来相獻酬日旰不謀食春深仍
弊裘人心良戚戚我樂獨由由(一作油油)貞元歲云暮朝有
曲如鉤風波勢奔蹙日月光綢繆齒牙屬為猾禾黍暗
生蟊豈無司言者肉食吞其喉豈無司搏者利柄扼其
(一作如)鞲鼻復勢氣塞不得辨薰蕕公雖未顯諫惴惴如
患瘤飛章八九上皆若珠暗投炎炎日將熾積燎無人
抽公乃帥其屬決諫同報仇延英殿門外叩閤仍叩頭
且曰事不止臣諫誓不休上知不可遏命以美語酬降
官司成署俾之為贅疣姦心不快活擊刺礪戈矛終為
道州去天道竟悠悠遂令不言者反以言為訧喉舌坐
成木鷹鸇化為鳩避權如避虎冠豸如冠猴平生附我
者詩人稱好逑私来一執手恐若墜諸溝送我不出戸
□我不回眸唯有太學生各具糧與糇咸言公去矣我
亦去荒陬公與諸生別步步駐行騶有生不可□行行
過閩甌為師得如此得為賢者不道州聞公来鼓舞歌
且謳昔公居夏邑狎人如狎鷗況自為刺史豈復援鼓
桴滋章一時罷教化天下遒炎瘴不得老英華忽已秋
有鳥哭楊震無兒悲鄧攸唯餘門弟子列樹松與楸今
来過此驛若弔汨羅洲祠曹諱羊祜此驛何不侔我願
避公諱名為避賢郵此名有深意蔽賢天所尤吾聞玄
元教日月冥九幽幽陰蔽翳者永為幽翳(一作陰)囚
苦雨
江瘴氣候惡庭空田地蕪煩昏一日内陰暗三四殊巢
燕汚牀席蒼蠅點肌膚不足生詬怒但苦寡歡娱夜来
稍清晏放體階前呼未飽風月思已為蚊蚋圖我受簪
組身我生天地爐炎蒸安敢勌蟲豸何時無凌晨坐堂
廡努力泥中趨官家事不了尤悔亦可虞門外竹橋折
馬驚不敢踰回頭命僮御向我色踟蹰自顧方濩落安
能相詰誅隱忍心憤恨翻為聲喣愉逡巡崔嵬日杲曜
東南隅已復雲蔽翳不使及泥塗良農盡蒲葦厚地積
潢汚三光不得照萬物何由蘇安得飛廉車磔裂雲將
軀又提精(一作旌)陽劒蛟螭支節屠陰沴皆電埽幽妖亦
雷驅煌煌啓閶闔軋軋掉乾樞東西生日月晝夜如轉
珠百川朝巨海六龍蹋亨衢此意倍寥廓時来本湏臾
今也泥鴻洞黿鼉眞得途
種竹(并序)
昔樂天贈予詩云無波古井水有節秋竹竿予秋
来種竹廳下因而有懷聊書十韻
昔公憐我(一作有)直比之秋竹竿秋来苦相憶種竹廳前
看失地顔色改傷根枝葉殘清風猶淅淅高節空團團
鳴蟬聒暮景跳蛙集幽闌塵土復晝夜梢雲良獨難丹
丘信云遠安得臨仙壇瘴江冬草綠何人驚歲寒可憐
亭亭榦一一青琅玕孤鳳竟不至坐傷時節闌
和樂天贈樊著作
君為著作詩志激詞且温璨然光揚者皆以義烈聞千
慮竟一失冰玉不斷痕謬予頑不肖列在數子間因君
譏史氏我亦能具陳羲黃渺云遠載籍無遺文煌煌二
帝道鋪設在典墳堯心惟舜會因著為話言臯䕫益稷
禹粗得無間然緬然千載後後聖曰孔宣迥知皇王意
綴書為百篇是時游夏輩不敢措舌端信哉作遺訓職
在聖與賢如何至近古史氏為閒官但令識字者竊弄
刀筆權由心書曲直不使當世觀貽之千萬代疑信相
竝傳人人異所見各各私所偏以是曰褒貶不如都無
焉況乃丈夫志用捨貴當年顧予(一作願子)有微尚願以出
處論出非利吾巳其出貴道全全道豈虛設道全當及
人全則富與夀虧則饑與寒遂我一身逸不如萬物安
解懸不澤手拯溺無折旋神哉伊尹心可以冠古先其
次有獨善善巳不善民天地為一物死生為一源合雜
分萬變忽若風中塵抗哉巢由志堯舜不可遷捨此二
者外安用名為賓持謝著書郎愚不願有云
和樂天感鶴
我有所愛鶴毛羽霜雪姸秋霄一滴露聲聞林外天自
隨衛侯去遂入大夫軒雲貌久巳隔玉音無復傳吟君
感鶴操不覺心惕然無乃予所愛誤為微物遷因兹諭
直質未免柔細牽君看孤松樹左右蘿蔦纏既可習為
飽亦可薰為荃期君常善救勿令終棄捐
諭寶二首
沈玉在弱泥泥弱玉易沈扶桑寒日薄不照萬丈心安
得潛淵虯拔壑超鄧林泥封泰山阯水散旱天霖洗此
泥下玉照耀臺殿深刻為傳國寳神噐人不侵
冰置白玉壺始見清皎潔珠穿殷紅縷始見明洞徹鏌
鋣無人淬兩刃幽壤鐵秦鏡無人拭一片埋霧月驥跼
環堵中骨附筋入節虯蟠尺澤内魚貫(一作衆)蛙同穴艅
艎無巨海浮浮矜瀎潏棟梁無廣厦顛倒卧霜雪大鵬
無長空舉翮受羈絏豫樟無厚地危柢真卼臲圭璧無
卞和甘與頑石列舜禹無陶堯名隨腐草滅神功伏神
物神物神乃別神人不世出所以神功絶神物豈徒然
用之乃(一作有)施設禹功九州理舜德天下悅璧充傳國
璽(一作璧用充傳璽)圭用祈太折千尋豫橦榦九萬大鵬歇棟
梁庇生民艅艎濟來哲虯騰旱天雨驥騁流電掣鏡懸
姦膽露劒拂妖蛇裂珠玉照乘光冰瑩環坐熱此物比
在泥斯言為誰發於今盡凡耳不為君不(一作陳)說
說劒
吾友有寶劒密之如密友我實膠漆交中堂共杯酒酒
酣肝膽露恨不眼前剖高唱荆卿歌亂擊相如缶更擊
復更唱更酌(一作舞)亦更夀白虹坐上飛青蛇匣中吼我
聞音響異疑是干將偶(一作鬭)為君再拜言神物可見不
君言我所重我自為君取迎篋巳焚香近鞘先澤手徐
抽寸寸刃漸屈彎彎肘殺殺霜在鋒團團月臨紐逡巡
潛虯躍鬱律驚左右霆電滿室光蛟龍繞身(一作逐奮)走我
為捧之泣此劒別來久(一作何人為鑄之干將別來久)鑄時近(一作堇)山
破藏在松桂朽幽匣(一作質)獄底(一作中)埋神人水心守本
是稽泥(一作泥稽)淬果非雷煥有我欲評劒功願君良聽受
劒可剸犀兕劒可切瓊玖劒□天外雲劒衝日中斗劒
隳妖蛇腹劒拂佞臣首太古初斷鼇武王親擊紂燕丹
卷地圖陳平綰花綬曾被桂樹枝寒光射林藪(一作莽)曾
經鑄農器利用翦稂莠神物終變化復為龍牝牡晉末
武庫燒脫然排戶牖為欲埽羣胡散作彌天帚自兹失
所往豪英共為詬(音苟)今復誰人鑄挺然千載後既非古
風胡(一作壺)無乃近鵶九自我與君遊平生益自負況擎
寳劒出重以雄心扣此劒何太竒此心何太厚勸君愼
所用(一作寳)所用無或苟潛將辟魑魅勿但防(一作驚)妾婦
留斬泓下蛟莫試街中狗君(一作古)今困泥滓我亦坌塵
垢俗耳驚大言逢人少開口
書異
孟冬初寒月渚澤蒲尚青飄蕭北風起皓雪紛滿庭行
過冬至後凍閉萬物零奔渾馳暴雨驟鼓轟雷霆傳云
不終日通宵曾莫停瘴雲愁拂地急霤疑注缾洶湧潢
潦濁噴薄鯨鯢腥跳趫井蛙喜突兀水怪形飛蚋奔不
死脩蛇蟄再醒應龍非時出無乃歲不寧吾聞陰陽戶
啓閉各有扃後時無肅殺廢職乃玄冥坐配五天帝薦
用百品珍權為祝融奪神其焉得靈春秋雷電異則必
書諸經仲冬雷雨苦願省蒙蔽刑
和樂天折劒頭
聞君得折劒一片雄心起詎意鐵蛟龍潛在延津水風
雲會(一作劒)一合呼吸期萬里雷震山嶽碎電斬鯨鯢死
莫但寳劒頭劒頭非此比
御定全唐詩卷三百九十七
