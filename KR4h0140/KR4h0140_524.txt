欽定四庫全書
御定全唐詩卷五百二十四
杜牧
斑竹筒簟
血染斑斑成錦紋昔年遺恨至今存分明知是湘妃泣
何忍將身卧淚㾗
和嚴惲秀才落花
共惜流年留不得且環流水醉流杯無情紅豔年年盛
不恨凋零却恨開
倡樓戲贈
細柳橋邊深半春纈衣簾裏動香塵無端有寄閒消息
背插金釵笑向人
初上船留寄
烟水本好尚親交何慘悽况為珠履客即泊錦帆堤沙
鴈同船去田鵶遶岸啼此時還有味必卧日從西
秋岸
河岸微退落柳影微彫疎船上聽呼穉堤南趁漉魚數
帆旗去疾一艇箭迴初曾入相思夢因憑附遠書
過大梁聞河亭方讌贈孫子端
梁園縱翫歸應少賦雪搜才去必頻板落豈緣無罸酒
不教客右更添人
題吳興消暑樓十二韻
晴日登攀好危樓物景饒一溪通四境萬岫遶層霄鳥
翼舒華屋魚鱗棹短橈浪花機乍織雲葉匠新雕臺榭
羅嘉卉城池敞麗譙蟾蜍來作鑑螮蝀引成橋燕任隨
秋葉人空集早潮楚鴻行盡直沙鷺立偏翹暮角凄遊
旅清歌慘泬寥景牽遊目困愁託酒腸銷遠吹流松韻
殘陽渡柳橋時陪庾公賞還悟脱煩囂
奉送中丞姊夫儔自大理卿出鎮江西叙事書
懷因成十二韻
惟帝憂南紀搜賢與大藩梅仙調步驟庾亮拂櫜鞬一
室何勞掃三章自不冤精明如定國孤峻似陳蕃灞岸
秋猶嫩藍橋水始喧紅旓罣石壁黑矟斷雲根滕閣丹
霄倚章江碧玉奔一聲仙妓唱千里暮江痕私好初童
稚官榮見子孫流年休挂念萬事至無言玉輦君頻過
馮唐將未論庸書醻萬債竹塢問樊村
中丞業深韜略志在功名再奉長句一篇兼有
諮勸
檣似鄧林江拍天越香巴錦萬千千滕王閣上柘枝鼓
徐孺亭西(一作前)鐵軸船八部(一作郡)元侯非不貴萬人師
長豈無權要君(一作知)嚴重疎歡樂猶有河湟可下鞭(時收)
(河湟且立三州六關)
和裴傑秀才新櫻桃
新果真瓊液人應宴紫蘭圓疑竊龍頷色已奪鷄冠遠
火微微辨繁星歴歴看茂先知味好曼倩恨偷難忍用
烹酥(一作騂)酪從將翫玉盤流年如可駐何必九華丹
春思
豈君心的的嗟我淚涓涓綿羽啼來久錦鱗書未傳獸
壚凝冷焰羅幕蔽晴煙自是求佳夢何須訝晝眠
代人作
樓高春日早屛束麝煙堆盼眄凝魂别依稀夢雨來綠
鬟羞妥麽紅頰思天(一作夭)偎鬭草憐香蕙簪花間雪梅
戍遼雖咽切遊蜀亦遲迴錦字梭懸壁琴心月滿臺笑
筵凝貝啟眠箔曉珠開臘破征車動袍襟對淚裁
偶題二首
勞勞千里身襟袂滿行塵深夜懸雙淚短亭思遠人蒼
(一作滄)江程未息黑水夢何頻明月輕橈去唯應釣赤鱗
有恨秋來極無端别後知夜闌終耿耿明發竟遲遲信
已憑鴻去歸唯與鴈期只因明月見千里兩相思
冬至日遇京使發寄舍弟
遠信初憑(一作逢)雙鯉去他鄉正遇一陽生尊前豈解愁
家國輦下唯能憶弟兄旅館夜憂姜被冷暮江寒覺晏
裘輕竹門風過還惆悵疑是松窗雪打聲
洛下送張曼容赴上黨召
歌闋罇殘恨却(一作起)偏憑君不用設離筵未趨雉尾隨
元老且驀羊腸過少年七葉漢貂真密近一枝詵桂亦
徒然羽書正急徵兵地須遣頭風處處痊
宣州留贈
紅鉛濕盡半羅裙洞府人間手欲分滿面風流雖似玉
四年夫婿恰如雲當春離恨杯長滿倚柱關情日漸曛
為報眼波須穏當五陵遊宕莫知聞
寄題宣州開元寺
松寺曾同一鶴棲夜深臺殿月高低何人為倚東樓柱
正是千山雪漲溪
贈張祜
詩韻一逢君平生稱所聞粉毫唯畫月瓊尺只裁雲黥
陣人人懾秋星(一作霜)歴歴分數篇留别我羞殺李將軍
殘春獨來南亭因寄張祜
暖雲如粉草如茵獨步長堤不見人一嶺桃花紅錦黦
半溪山水碧羅新高枝百舌猶欺鳥帶葉梨花獨送春
仲蔚欲知何處在苦吟林下拂詩塵
宣州開元寺南樓
小樓纔受一牀横終日看山酒滿傾可惜和風夜來雨
醉中虚度打窗聲
寄遠人
終日求人卜迴迴道好音那時離别後入夢到如今
别沈處士
舊事參差夢新程邐迤秋故人如見憶時到寺東樓
留贈
舞鞾應任閒人看笑臉還須待我開不用鏡前空有淚
薔薇花謝即歸來
奉和僕射相公春澤稍愆聖君軫慮嘉雪忽降
品彙昭蘇即日書成四韻(白相國)
飄來鷄樹鳳池邊漸壓瓊枝凍碧漣銀闕雙高銀漢裏
玉山横列玉墀前昭陽殿下風迴急承露盤中月彩圓
上相抽毫歌帝德一篇風雅美豐年
寄李播評事
子列光殊價明時忍自高寧無好舟楫不泛惡風濤大
翼終難戢竒鋒且自韜春來煙渚上幾淨雪霜毫
送牛相出鎮襄州
盛時常注意南雍暫分茅紫殿辭明主巖廊别舊交危
幢侵碧霧寒旆獵紅旓德業懸秦鏡威聲隠楚郊拜塵
先灑淚成厦昔容巢遥仰沈碑會鴛鴦玉佩敲
送薛邽二首
可憐走馬騎驢漢豈有風光肯占伊只有三張最惆悵
下山迴馬尚遲遲
小捷風流已俊才便將紅粉作金臺明年未去池陽郡
更乞春時却重來
見穆三十宅中庭海榴花謝
矜紅掩素似多才不待櫻桃不逐梅春到未曾逢宴賞
雨餘争解免低徊巧窮南國千般艷趁得春風二月開
堪恨王孫浪遊去落英狼籍始歸來
留誨曹師等詩
萬物有醜好各一姿狀分唯人即不爾學與不學論學
非探其花要自撥其根孝友與誠實而不忘爾言根本
既深實柯葉自滋繁念爾無忽此期以慶吾門
洛陽
文爭武戰就神功時似開元天寶中已建玄戈收相土
應迴翠帽過離宫侯門草滿宜(一作罝)寒兔洛浦沙深下
(一作見)塞鴻疑有女娥西望處上陽煙樹正秋風
寄唐州李玭(一作玼)尚書
累代功勲照世光奚胡聞道死心降書功筆秃三千管
領節門排十六雙先揖耿弇聲寂寂今看黃霸事摐摐
時人欲識胸襟否彭蠡秋連萬里江
南陵道中(一作寄遠)
南陵水面漫悠悠風緊雲輕欲變秋正是客心孤迥處
誰家紅袖凭(一作倚)江樓
登九峰樓
晴江灧灧含淺沙高低遶郭滯秋花牛歌魚笛山月上
鷺渚鶖梁溪日斜為郡異鄉徒泥酒杜陵芳草豈無家
白頭搔殺倚柱遍歸棹何時聞軋鴉
别家
初歲嬌兒未識爺别爺不拜手吒义拊頭一别三千里
何日迎門却到家
歸家(一作趙嘏詩)
穉子牽衣問歸來何太遲共誰爭歲月贏得鬢邊絲
雨
連雲接塞添迢遞灑幕侵燈送寂寥一夜不眠孤客耳
主人窗外有芭蕉
送人
鴛鴦帳裏(一作繡被)暖芙蓉低泣關山幾萬重明鏡半邊釵
一股此生何處不相逢
遣懷
道泰時還泰時來命不來何當離城市高卧博山隈
醉贈薛道封
飲酒論文四百刻水分雲隔二三年男兒事業知公有
賣與明君直幾錢
歙州盧中丞見惠名醖
誰憐賤子啟窮途太守封來酒一壺攻破是非渾似夢
削平身世有如無醺醺若借稽康懶兀兀仍添寗武愚
猶念悲秋更分賜夾溪紅蓼映風蒲
詠襪
鈿尺裁量減四分纖纖玉笋裹輕雲五陵年少欺他醉
笑把花前出畫裙
宫詞二首
蟬翼輕綃傅體紅玉膚如醉向春風深宫(一作闈)鎖閉猶
疑惑更取丹砂試辟宫
監宫引出暫開門隨例須(一作趨)朝不是恩銀鑰却收金
鎖合月明花落又黃昏
月
三十六宫秋夜深昭陽歌斷信沈沈唯應獨伴陳皇后
照見長門望幸心
忍死留别獻鹽鐵裴相公二十叔
賢相輔明主蒼生壽域開青春辭白日幽壤作黃埃豈
是無多士偏蒙不棄才孤墳三尺土誰可為培栽
悲吳王城
二月春風江上來水精波動碎樓臺吳王宫殿柳含翠
蘇小宅房花正開解舞細腰何處往能歌姹女逐誰迴
千秋萬古無消息國作荒原人作灰
閨情代作
梧桐葉落鴈初歸迢遞無因寄遠衣月照石泉金點冷
鳳酣簫管玉聲微佳人刀杵秋風外蕩子從征夢寐希
遥望戍樓天欲曉滿城鼕鼓白雲飛
寄沈褒秀才
晴河萬里色如刀處處浮雲卧碧桃仙桂茂時金鏡曉
洛波飛處玉容高雄如寶劒衝牛斗麗似鴛鴦養羽毛
他日憶君何處望九天香滿碧蕭騷
入關
東西南北數衢通曾取江西徑過東今日更尋南去路
未秋應有北歸鴻
及第後寄長安故人
東都放牓未花開三十三人走馬迴秦地少年多釀(一作)
(辦)酒已(一作即)將春色入關來
偶作
才子風流詠曉霞倚樓吟住日初斜驚殺東隣繡牀女
錯將黃暈壓檀花
贈終南蘭若僧
北闕南山是故鄉(一作家在城南杜曲旁)兩枝仙桂一時芳休公
都不知名姓始覺禪門氣味長
遣懷
落魄(一作托)江南(一作湖)載酒行楚腰腸斷(一作纖細)掌中輕十
年一覺揚州夢贏(一作占)得青樓薄倖名
秋感
金風萬里思何盡玉樹一窗秋影寒獨掩柴門明月下
淚流香袂倚闌干
贈漁父
蘆花深澤靜垂綸月夕煙朝幾十春自說孤舟寒水畔
不曾逢著獨醒人
歎花
自恨尋芳到已遲往年曾見未開時如今風擺花狼籍
綠葉成隂子滿枝
題劉秀才新竹
數莖幽玉色曉夕翠煙分聲破寒窗夢根穿綠蘚紋漸
籠當檻日欲礙入簾雲不是山隂客何人愛此君
山行
遠上寒山石徑斜白雲深處有人家停車坐愛楓林晩
霜葉紅於二月花
書懷
滿眼青山未得過鏡中無那鬢絲何秪言旋老轉無事
欲到中年事更多
紫薇花
曉迎秋露一枝新不占園中最上春桃李無言又何在
向風偏笑艷陽人
醉後呈崔大夫
謝傅秋涼閱管弦徒教賤子侍華筵溪頭正雨歸不得
辜負東(一作南)窗一覺眠
和宣州沈大夫登北樓書懷
兵符嚴重辭金馬星劒光芒射斗牛筆落青山飄古韻
帳開紅旆照高秋香連日彩浮綃幕溪逐歌聲遶畫樓
可惜登臨佳麗地羽儀須去鳳池遊
夜雨
九月三十日雨聲如别(一作初)秋無端滿階葉共白幾人
頭點滴侵寒夢蕭騷著淡愁漁歌聽不唱蓑濕棹迴舟
方響
數條秋水挂琅玕玉手丁當怕夜寒曲盡連敲三四(一作五)
下恐驚珠淚落金盤
將出關宿層峰驛却寄李諫議
孤驛在重阻雲根掩柴扉數聲暮禽切萬壑秋意歸心
馳碧泉澗目斷青瑣闈明日武關外夢魂勞遠飛
使回枉唐州崔司馬書兼寄四韻因和
清晨候吏把書來十載離憂得暫開癡叔去時還讀易
仲容多興索銜杯人心計日殷勤望馬首隨雲早晩迴
莫為霜臺愁歲暮潛龍須待一聲雷
郡齋秋夜即事寄斛斯處士許秀才
有客誰人肯夜過獨憐風景奈愁何邊鴻怨處迷霜久
庭樹空來見月多故國杳無千里信綵弦時伴一聲歌
馳心秖待城烏曉幾對虚簷望白河
早春題真上人院(生天寶初)
清羸已近百年身古寺風煙又一春寰海自成戎馬地
唯師曾是太平人
對花微疾不飲呈坐中諸公
花前(一作間)雖病亦提壺數調持觴興有無盡日臨風羨
人醉雪香空伴白髭鬚
酬王秀才桃花園見寄
桃滿西園淑景催幾多紅艷淺深開此花不逐溪流出
晉客無因入洞來
走筆送杜十三歸京
煙鴻上漢聲聲遠逸驥尋雲步步高應笑内兄年六十
郡城閒坐養霜毛
送王十至褒中因寄尚書
闕下經年别人間兩地情壇場新漢將煙月古隋城鴈
去梁山遠雲高楚岫明君家荷藕好緘恨寄遙程
後池泛舟送王十
相送西郊暮景和青蒼竹外遶寒波為君蘸甲十分飲
應見離心一倍多
重送王十
執(一作分)袂還應立馬看向來離思始知難鴈飛不見行
塵滅景下山遥極目寒
洛陽秋夕
泠泠寒水帶霜風更在天橋夜景中清禁漏閒煙樹寂
月輪移在上陽宫
贈獵騎
已落雙鵰血尚新鳴鞭走馬又翻身憑君莫射南來鴈
恐有家書寄遠人
懷吳中馮秀才
長洲苑外草蕭蕭却筭遊程歲月遥唯有别時今不忘
暮煙秋雨過楓橋
寄東塔僧
初月微明漏白煙碧松梢外挂青天西風靜起傳深夜
(一作業)應送愁吟入夜禪(一作蟬)
秋夕
紅(一作銀)燭秋光冷畫屛輕羅小扇撲流螢天(一作瑶)階夜
色涼如水坐(一作卧)看牽牛織女星
瑶瑟
玉仙瑶瑟夜珊珊月過樓西(一作西樓)桂燭殘風景人間不
如此動搖湘水徹明寒
送故人歸山
三清洞裏無端别又拂塵衣欲卧雲看著挂冠迷處所
北山蘿月在移文
聞角
曉樓煙檻出雲霄景下林塘已寂寥城角為秋悲更遠
護霜雲破海天遥
押兵甲發谷口寄諸公
曉澗青青桂色孤楚人隨玉上天衢水辭谷口山寒少
今日風頭校暖無
和令狐侍御賞蕙草
尋常詩思巧如春又喜幽亭蕙草新本是馨香比君子
遶欄今更為何人
偶題
道在人間或可傳小還輕(一作經)變已多年今來海上昇
高望不到蓬萊不是仙
三川驛伏覽座主舍人留題
舊跡依然已十秋雪山當面照銀鈎懷恩淚盡霜天曉
一片餘霞映驛樓
陜州醉贈裴四同年
凄風洛下同羇思遲日棠隂得醉歌自笑與君三歲别
頭銜依舊鬢絲多
破鏡
佳人失手鏡初分何日團圓再會君今朝萬里秋風起
山北山南一片雲
長安雪後
秦陵漢苑參差雪北闕南山次第春車馬滿城原上去
豈知惆悵有閒人
華清宫
零葉翻紅萬樹霜玉蓮開蘂暖泉香行雲不下朝元閣
一曲淋鈴淚數行
冬日題智門寺北樓
滿懷多少是恩酬未見功名已白頭不為尋山試筋力
豈能寒上背雲樓
别王十後遣京使累路附書
重關曉度宿雲寒羸馬緣知步步難此信的應中路見
亂山何處拆書看
許秀才至辱李蘄州絶句問斷酒之情因寄
有客南來話所思故人遥枉醉中詩暫因微疾須防酒
不是歡情減舊時
送張判官歸兼謁鄂州大夫
處士聞名早遊秦獻疏迴腹中書萬卷身外酒千杯江
雨春波闊園林客夢催今君拜旌戟凛凛近霜臺
宿長慶寺
南行步步遠浮塵更近青山昨夜隣高鐸數聲秋撼玉
霽河千里曉横銀紅蕖影落前池淨綠稻香來野逕頻
終日官閒無一事不妨長醉是遊人
望少華三首
身隨白日看將老心與青雲自有期今對晴峰無十里
世緣多累暗中悲
文字波中去不還物情初與是非閒時名竟是無端事
羞對靈山道愛山
眼看雲鶴不相隨何况塵中事作為好伴羽人深洞去
月前秋聽玉參差
登澧州驛樓寄京兆韋尹(尹曾典此郡)
一話涔陽舊使君郡人迴首望青雲政聲長與江聲在
自到津樓暮夜聞
長安晴望
翠屛山對鳳城開碧落搖光霽後來迴識六龍巡幸處
飛煙閒遶望春臺
歲旦(一作日)朝回口號
星河猶在整朝衣遠望天門再拜歸笑向春風初五十
敢言知命且知非
驌驦駿
瑶池罷遊宴良樂委塵沙遭遇不遭遇鹽車與鼔車
龍丘途中二首(一作李商隠詩)
漢苑殘花别吳江盛夏來唯看萬樹合不見一枝開
水色饒湘浦灘聲怯建溪淚流迴月上可得更猿啼
宫人塜
盡是離宫院中女苑墻城外塜纍纍少年入内教歌舞
不識君王到老(一作死)時
寄浙西李判官
燕臺上客意何如四五年來漸漸疎直道莫抛男子業
遭時還與故人書青雲滿眼應驕我白髮渾頭少恨渠
唯念賢哉崔大讓可憐無事不歌魚
寄杜子二首
不識長楊事北胡且教紅袖醉來扶狂風烈焰雖千尺
豁得平生俊氣無
武牢關吏應相笑箇裏年年往復來若問使君何處去
為言相憶首長迴
盧秀才將出王屋高步名場江南相逢贈别
王屋山人(一作中)有古文欲攀青桂弄氛氲將攜健筆干
明主莫向仙壇問白雲馳逐寧教爭處讓是非偏忌衆
人分交遊話我憑君道除却鱸魚更不聞
送劉三復郎中赴闕
横溪辭寂寞金馬去追遊好是鴛鴦侣正逢霄漢秋玉
珂聲𤨏𤨏錦帳夢悠悠微笑知今是因風謝釣舟
羊欄浦夜陪宴會
戈檻營中夜未央雨沾雲惹侍襄王毬來香袖依稀暖
酒凸觥心汎灩光紅弦高緊聲聲急珠唱鋪圓褭褭長
自比諸生最無取不知何處亦升堂
送杜顗赴潤州幕
少年才俊赴知音丞相門闌不覺深直道事人男子業
異鄉加飯弟兄心還須整理韋弦佩莫獨矜誇玳瑁簪
若去上元懷古去(一作處)謝安墳下與沈吟
有感
宛溪垂柳最長枝曾被春風盡日吹不堪攀折猶堪看
陌上少年來自遲
書懷寄盧州(一作瀘州守)
謝山南畔州風物最宜秋太守懸金印佳人敞畫樓凝
缸暗醉夕殘月下汀洲可惜當年鬢朱門不得遊
賀崔大夫崔正字
内舉無慚古所難燕臺遥想拂塵冠登龍有路水不峻
一鴈背飛天正寒别夜酒餘紅燭短映山帆滿(一作去)碧
霞殘謝公樓下潺湲響離恨詩情添幾般
江南送左師
江南為客正悲秋更送吾師古渡頭惆悵不同塵土别
水雲蹤跡去悠悠
寢夜
蛩唱如波咽更深似水寒露華驚弊褐燈影挂塵冠故
國初離夢前溪更下灘紛紛毫髮事多少宦遊難
十九兄郡樓有宴病不赴
十二層樓敞畫簷連雲歌盡草纖纖空堂病怯階前月
燕子嗔垂一竹(一作行又作桁)簾
愁
聚散竟無形迴腸自結成古今留不得離别又潛生降
虜將軍思窮秋遠客情何人更憔悴落第泣秦京
隋苑(一作李商隠詩題云定子)
紅霞(一作濃檀)一抹廣陵春定子當筵(一作初開)睡臉新却笑喫
虧隋煬帝破家亡國為誰(一作何)人
芭蕉
芭蕉為雨移故向窗前種憐渠點滴聲留得歸鄉夢夢
遠莫歸鄉覺來一翻動
汴人舟行荅張祜
千萬長河共使船聽君詩句倍愴(一作悽)然春風野岸名
花發一道帆檣畫柳煙
牧陪昭應盧郎中在江西宣州佐今吏部沈公
幕罷府周歲公宰昭應牧在淮南縻職叙舊成
二十二韻用以投寄
燕鴈下揚州凉風柳陌愁可憐千里夢還是一年秋宛
水環朱檻章江敞碧流謬陪吾益友祗事我賢侯印綬
縈光馬鋒鋩看解牛井閭安樂易冠蓋愜依投政簡稀
開閣功成每運籌送春經野塢遲日上高樓玉裂歌聲
斷霞飄舞帶收泥情斜拂印别臉小低頭日晩花枝爛
釭凝粉彩稠未曾孤酩酊剩肯隻淹留重德俄徵寵諸
生苦宦遊分途之絶國灑淚拜行輈聚散眞漂梗光隂
極轉郵銘心徒歴歴屈指盡悠悠君作烹鮮用誰膺仄
席求卷懷能憤悱卒歲且優遊去矣時難遇沽哉價莫
酬滿枝為鼔吹衷甲避戈矛隋帝宫荒草秦王土一丘
相逢好大笑除此摠雲浮
御定全唐詩卷五百二十四
