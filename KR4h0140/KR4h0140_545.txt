欽定四庫全書
御定全唐詩卷五百四十五
劉得仁
禁署早春晴望(一本題上有奉和翰林丁侍郎七字)
御林聞有早鶯聲玉檻春香九陌晴寒著霽雲歸紫閣
暖浮佳氣動芳城宮池日到冰初觧輦路風吹草欲生
鴛侶此時皆賦詠商山雪在思尤清
山中尋道人不遇
年過弱冠風塵裏常擬隨師學鍊形石路特来尋道者
雲房空見有仙經碁於松底留殘局鶴向潭邊退數翎
便欲此居閒到老先生何日下青冥
贈敬晊助教二首(一作無可詩)
到来常聽說清虚手把玄元七字書仙籍不知名姓有
道情惟見往来疎巳能絶粒無飢色早晚休官買隐居
便欲去隨為弟子片雲孤鶴可(一作肯)相於
街西静觀求居處不到權門到寺頻禁掖人知連狀薦
國庠官滿一家貧清儀稱是(一作都道)蓬瀛客直氣堪為諫
諍臣自顧無成年漸長報恩惟願殺微身
送祖山人歸山
獨來朝市笑浮雲却憶煙霞出帝城不說金丹能點化
空教弟子學長生壺中瀉酒看雲影洞裏逄師下鶴迎
料得仙家玉牌上巳鐫白日上昇名
監試蓮花峰
太華萬餘重岧嶤只此峯當秋倚寥泬入望似芙蓉翠
拔千尋直青危一朵穠氣分毛女秀靈有羽人蹤倒影
侵官(一作關)路流香激廟松塵埃終不及車馬自憧憧
京兆府試目極千里
獻賦多年客低眉恨不前(一作且于)此心常鬱矣縱目忽超
然送驥登長路看鴻入遠天古墟煙羃羃窮野草綿綿
樹與金城接山疑桂水連何當開霽日無物翳平川
尋陳處士山堂
步溪凡幾轉始得見幽蹤路(一作地)隐千根樹門(一作房)開
萬仞峰片雲生石竇淺水卧枯松窮谷風光冷深山翠
碧濃鶴看空裏過仙向坐中逄底露秋潭水(一作石)聲微
暮觀鐘他年来此定異日願相容且喜今歸去人間事
更(一作事)慵
題從伯舍人道正里南園
帝里餘新第朱門面碧岑曙堂增爽氣喬木動清隂直
去親瑶陛朝迴在竹林風流才子調好尚古人心薜荔
遮窗暗莓苔近井深禮無青草隔詩共白衣吟軒静留
孤鶴庭虚到遠砧掩關裁鳳詔開鏡理瓊簪種植今如
此塵埃永不侵雲奔投刺者日日待為霖
賦得聽松聲
庭際微風動高松韻自生聽時無物亂盡日覺神清強
與幽泉並翻嫌(一作疑)細雨并拂空(一作雲)增(一作憎)鶴唳過
牖合(一作入)琴聲况復當秋暮偏宜在月明不知深澗底
蕭瑟有誰聽
宿普濟寺
京寺數何窮清幽(一作閒)此不同曲江臨閣北御苑(一作水)
自牆東廣陌車音急危樓夕景通亂峰沈暝野毒暑過
秋空幡颺虚無裏星生杳靄中月光籠月殿蓮氣入蓮
宫綴草凉天露吹人古木風飲茶除假寐聞磬釋塵蒙
童子眠苔淨高僧話漏終待鳴(一作俄撞)曉鐘後萬井復朣
朧
和鄭校書夏日遊鄭泉
太虚懸畏景古木蔽清隂爰有泉堪挹閒思日可尋來
聞鳴滴滴照竦碧沈沈幾脉成溪壑何人測淺深澄時
無一物分處歴千林净溉靈根藥凉浮玉翅禽飲疑蠲
宿疾見自失煩襟僧共雲前瀨龍和(一作聽)月下吟疊光
輕吹動徹底曉霞侵不用頻遊去令君少進心
和段校書冬夕寄題廬山
名高身未到此恨蓄多時是夕吟因話他年必去隨(一本)
(無此四句)嘗聞(一作當時)廬嶽頂半入楚江湄幾處懸崖上千尋
瀑布垂爐峰松淅瀝湓浦柳(一作棹)参差日色連湖白鐘
聲拂浪遲煙梯緣薜荔嶽寺步欹危地本饒靈草林曾
出祖師石樓霞耀壁猨樹鶴分枝細徑縈巖末高窗見
海涯嵌空寒更極寂寞夜尤思隂谷冰埋术仙田雪覆
芝亂泉禪客瀨(一作潄)異迹逸人知蘚室新開竈檉潭未
了棋如何遂閒放長得在(一作任)希夷(一本止此無以下十句)空務
漁樵事方無道路悲謝公臺尚在陶令柳潛衰塵外難
相許人間貴迹遺雖懷丹桂影不忘白雲期仁者終攜
手今朝預賦詩
書事寄萬年厲員外
帝城皆劇縣令尹美居東遂拜趙張下暫離星象中擁
歸從北闕送上動南宫紫禁黃山遶滄溟素滻通封疆
親日月邑里出王公賦稅充天府歌謠入聖聰土膏寒
麥覆人海晝塵蒙廨宇松連翠朝街火散紅文場新桂
茂粉署舊蘭崇留客揮盈爵抽毫詠早鴻前騶潘岳貴
故里邵平窮勸隐蓮峰久期耕樹谷同鳬飛將去葉劒
氣尚埋豐何必華隂土方垂拂拭功
上姚諫議
高文與盛德皆謂古無倫聖代生才子明庭有諫臣巳
瞻龍衮近漸向鳳池新却憶波濤郡來時島嶼春名因
詩句大家似布衣貧曾暗投新軸頻聞奬滯身照吟清
夕月送藥紫霞人終計衣門舘何疑不化鱗
上翰林丁學士
今代如堯代徵(一作崇)賢察衆情久聆推行寔然後佐聪
明官自文華重恩因顧問生詞人求作稱(一作秤)天子許
和羹御柳凋霜晚宫泉滴月清直廬寒漏近秋燭白麻
成玉殿移時對金輿數待行賜衣香未散借馬色難名
時軰何偏羨儒流此最榮終當聞燮理寰宇永昇平
二(一本將後四句作下第吟絶句)
何處訪岐路青雲但憶歸風塵數年限(一作恨)門舘一生
依外族帝王是中朝親舊(一作故)稀翻令浮議者不許九霄
飛
山中舒懷寄上丁學士
五字投精鑒慙非大雅詞本求閒賜覽豈料便蒙知幽
拙欣殊幸提擕更不疑弱苖須雨長懶翼在風吹礪鏃
端楊葉光門待桂枝計聞塵裏譽因和禁中詩(學士有禁中詩)
(早春曾命和)
鶯出谷
東風潛啓物動息意皆新此鳥從幽谷依林報早春出
寒雖未及振羽漸能頻稍類冲天鶴多隨折桂人尊前
喧(一作時)有語花裏晝藏身若向穠華處餘禽不見親
哭翰林丁侍郎
相知出肺腑(一作深過等)非舊亦非親每見雲霄侣多揚鄙
拙身即期扶泰運(一作匡聖主)豈料哭賢人應是隨先帝依
前作近臣(一本作五律無以下八句)平生任公直愛弟尚風塵宅閉
青松古(一作密)墳臨赤水新官清仍齒壮兒小復家貧惆
悵天難問空流淚滿巾
陳情上李景譲大夫
一被浮名誤旋遭白髮侵裵回戀明主夢寐在秋岑遇
物唯多感居常只是吟待時鉗定口經事壓低心辛苦
文場久因緣戚里深(親弟大中元年尚主)老迷新道路貧賣舊園
林晴賞行聞水宵棋坐見参龜留閒去問僧約偶來尋
望喜潛憑鵲娱情願有琴此生如遂意誓死報知音上
德憐孤直唯公拔陸沉丘山恩忽被螻蟻力難任作鑒
明同日聽言重若金從兹更無限翹足俟為霖
和鄭先軰謝秩閒居寓書所懷
西風日夜吹萬木共離披近甸新晴後高人得意時暫
閒心亦泰論道面難欺把筆還詩債將琴當酒資藍衫
懸竹桁烏帽挂松枝名占文章重官歸諫憲遲生涯貧
帝里公議到台司室冷沾苔蘚門清絶路岐莫言鄰白
屋即賀立丹墀豈慮塵埃久雲霄故有期
病中晨起即事寄場中往還
昨日離塵裏今朝懶已成豈能為久隐更欲泥浮名虛
牖晨光白幽園曉氣清戴沙尋水去披霧入林行疊葉
孤禽在初陽半樹明桑麻新雨潤蘆荻古波聲易向田
家熟元于世路生病多三徑塞吟苦四鄰驚
悲老宫人
白髮宫娃不觧悲滿頭猶自插花枝曾緣玉貌君王寵
(一作愛)凖擬人看似舊時
村中閒步
閒共野人臨野水新秋高樹挂清暉不知塵裏無窮事
白鳥雙飛入翠微
上巳日
未敢分明賞物華十年如見夢中花遊人過盡衡門掩
獨自凭欄到日斜
省試日上崔侍郎四首
衣上年年淚(一作滴)血痕只將懷(一作幽)抱訴乾坤如今主
聖臣賢日豈致人間一物冤
如病如癡二十秋求名難得又難休回看骨肉須堪恥
一著麻衣便白頭
戚里稱儒媿小才禮闈公道此時開他人何事虚相指
明主無私不是媒
方寸終朝似火然為求白日上青天自嗟辜負平生眼
不識春光二十年
秋夜
秋氣滿堂孤燭冷清宵無寐憶山歸窗前月過三更後
細竹吟風似雨微
長門怨
争得一人聞此怨長門深夜有妍姝早知雨露翻相悞
只插荆釵嫁匹夫
賈婦怨
嫁與商人頭欲白未曾一日得雙行任君逐利輕江海
莫把風濤似妾輕
寄友人
風颯沈思眼忽開塵埃汚得是庸才那堪更見巢松鶴
飛入青雲不下來
晏起
日過辰時猶在夢客来應笑也求名浮生自得長高枕
不向人間與命争
馬上别單于劉評事(時太和公主還京評事罷舉起職)
廟謀宏遠人難測公主生還帝感深天下底平須共喜
一時閒事莫驚心
贈從弟谷
此世榮枯豈足驚相逄惟要眼長青從來不愛三閭死
今日憑君莫獨醒
别山居
萬壑千巖景象開登臨未足又須回憑師莫斷松間路
秋月圓時弟子來
贈道人
長在城中無定業賣丹磨鏡兩途貧三山來往尋常事
不省曾驚市井人
對月寄同志
霜滿中庭月在林塞鴻頻過又更深支頤不語相思坐
料得君心似我心
憶鶴
白絲翎羽丹砂頂曉度秋煙出翠微來向孤松枝上立
見人吟苦却高飛
雲門寺
上方僧又起清磬出林初吟苦曉燈暗露零(一作染)秋草
疎舊山多夢到流水送愁餘寄寺欲經歲慚無親故書
中秋㝛鄧逸人居
偶與山僧宿吟詩坐到明夜凉耽月色秋渴潄泉聲磵
木如竿聳窗雲作片生白衣閒自貴不揖漢公卿
句
外家雖是帝當路且無親(讀書志)白日只如哭黃泉免
恨無(哭賈島雜以下吟窗錄)身閒甘旨下白髮太平人同遊
芳草寺見示白雲詩(以下海錄碎事)猶祈啓金口一為動文
權深山寺路千層石竹杖㯶鞋便可登
御定全唐詩卷五百四十五
