欽定四庫全書
御定全唐詩卷四百八
元稹
酬樂天江樓夜吟稹詩因成三十韻(次用本韻)
忽見君新句君吟我舊篇見當巴徼外吟在楚江前思
鄙寧通律聲清遂扣玄三都時覺重一顧世稱妍排韻
曾遥答分題幾共聮昔憑銀翰寫今頼玉音宣布鼓随
推響坯泥仰匠圓鈴因風斷續珠與調牽緜阮籍驚長
嘯商陵怨别弦猿羞啼月峽鶴讓警秋天志士潜興感
高僧暫廢禪興飄滄海動氣合碧雲連點綴工微者吹
嘘勢特然休文徒倚檻彦伯浪回船伎樂當筵唱兒童
滿巷傳改張思婦錦騰躍賈人牋魏拙虚教出曹風敢
望痊定遭才子笑恐賺學生癲裁什情何厚飛書信不
專隼猜鴻蓄縮虎横犬迍邅水墨看雖久瓊瑶喜尚全
纔從魚裏得便向市頭懸夜置堂東序朝鋪座右邊手
尋韋欲絶淚滳紙渾穿甘蔗銷殘醉醍醐醒早眠深藏
那遽滅同詠苦無緣雅羡詩能聖終嗟藥未仙五千誠
遠道四十已中年(諸葛亮云揚州萬里潯陽向餘五千僕今年忽已四十一)暗魄多
相夢衰容每自憐卒章還慟哭蚊蚋溢山川
酬樂天待漏入閤見贈(時樂天為中書舍人予任翰林學士)
未勘銀臺契先排浴殿關沃心因特召承旨絶常班(承旨)
(學士在諸學士上)颭閃才人袖(思政對學士往往宫官傳詔)嘔鵶輭舉鐶宫
花低作帳雲從積成山密視樞機草偷瞻咫尺顔恩垂
天語近對久漏聲閒丹陛曾同立金鑾恨獨攀筆無鴻
業潤袍媿紫文殷河水通天上瀛州接世間謫仙名籍
在何不重來還
酬樂天早春閒遊西湖頗多野趣恨不得與微
之同賞因思在越官重事殷鏡湖之遊或恐未
暇因成十八韻見寄樂天前篇到時適會予亦
宴鏡湖南亭因述目前所睹以成酬答末章亦
示暇誠則勢使之然亦欲粗為恬飬之贈耳(浙東)
(時作)
鴈思欲回賓風聲乍變新各攜紅粉伎俱伴紫垣人水
面波疑縠山腰虹(音降)似巾柳條黃大帶茭葑(茭葑草根)綠文
茵雪盡纔通屐汀寒未有蘋向陽偏曬羽依岸小游鱗
浦嶼﨑嶇到林園次第廵墨池憐嗜學丹井羡登真(逸少)
(墨池稚川丹井皆越中異跡)雅歎游方盛聊非意所親白頭辭北闕
滄海是東鄰問俗煩江界蒐畋想渭津故交音訊少歸
夢往來頻獨喜同門舊皆為列郡臣三刀連地軸一葦
礙車輪尚阻青天霧空瞻白玉塵龍因雕字識犬為送
書馴勝事無窮境流年有限身嬾將閒氣力爭鬭野塘
春
江邊四十韻(官為修宅卒然有作因招李六侍御此後並江陵時作)
官借江邊宅天生地勢坳欹危饒壊構迢遞接長郊怪
鵩頻棲息跳蛙頗混殽總無籬繳繞尤怕虎咆哮停潦
魚招獺空倉鼠敵貓土虚煩穴蟻柱朽畏藏蛟蛇虺吞
簷雀豺狼逐野麃犬驚狂浩浩雞亂響嘐嘐濩落貧甘
守荒凉穢盡包斷簾飛熠燿當戶網蠨蛸曲突翻成沼
行廊却代庖橋横老顛枿馬病裛芻茭一一牀頭點連
連砌下泡辱泥疑在絳避雨想經崤相顧憂為鼈誰能
復繫匏誓心來利往卜食過安爻何計逃昏墊移文報
舊交棟梁存伐木苫盖愧分茅金琯排黃荻琅玕褭翠
梢花塼水面鬭鴛瓦玉聲敲方礎荆山採修掾郢匠鉋
隠錐(一作椎)雷震蟄破竹箭鳴骹正寢初停午頻眠欲轉
胞囷圓收(一作故)薄禄厨敝備嘉肴各各人寧宇雙雙燕
賀巢高門受車轍華廏稱蒲捎尺寸皆随用毫釐敢浪
抛篾餘籠白鶴枝(集本缺)賸架青鵁製榻容筐篚施關拒
斗筲欄干防汲井密室待持膠庭草傭工薙園蔬稚子
掊本圖閒種植那要擇肥磽綠柚勤勤數紅榴箇箇抄
池清漉螃蟹瓜蠧拾&KR3968;蟊曬篆看沙鳥磨刀綻海鮫羅
灰修藥竈築垜閱弓弰散誕都由習童蒙剰嬾教最便
陶静飲還作解愁嘲近浦聞歸楫遥城罷曉鐃王孫如
有問湏為併揮鞘
春六十韻
節應寒灰下春生返照中未能消積雪巳漸少回風迎
氣邦經重齋誠帝念隆龍驤紫宸北天壓翠壇東仙仗
搖佳彩榮光答聖衷便從威仰座随入大羅宫先到璇
淵底偷穿瑇瑁櫳館娃朝鏡晩太液曉冰融撩摘(音剔)芳
情徧搜求好處終九霄渾可可萬姓尚忡忡晝漏頻加
箭宵暉欲半弓驅令三殿出乞與百蠻同直自方壺島
斜臨絶漠戎南廵曖(一作暖)珠樹西轉麗崆峒度嶺梅甘
坼潜泉脉暗洪悠悠鋪塞草冉冉著江楓蠶役投筐妾
耘催荷蓧翁既蒸難發地仍送嬾歸鴻約略環區宇殷
勤綺鎬鄷華山青黛撲渭水碧沙蒙宿露清餘靄晴煙
塞㢠空燕巢纔點綴鶯舌最惺惚膩粉梨園白臙脂桃
徑紅鬱金垂嫩柳罯畫委高籠地甲門闌大天開禁掖
崇層臺張舞鳳閣道架飛虹麴糵調神化(集本缺)鵷鸞竭
至忠歌鍾(一作聲)齊錫宴車服奬庸功俊造欣(一作興)時用
閭閻賀歲豐倡樓妝㸌㸌(一作歌細細)農野綠(一作麥)芃芃貴
主驕矜盛豪家恃頼雄偏霑打毬彩頻得鑄錢銅專殺
擒楊若殊恩赦(一作赫)鄧通女孫新在内嬰稚近封公游
衍關心樂詩書對面聾盤筵饒異味音樂斥庸工酒愛
油衣淺杯誇瑪瑙烘挑鬟玉釵髻刺繡寶裝攏啓齒呈
編貝彈絲動削蔥醉圓雙媚靨波溢兩眀瞳但賞歡無
極那知恨亦充洞房閑窈窕庭院獨蔥蘢謝砌縈殘絮
班窗網曙蟲望夫身化石為伯首如蓬顧我沉憂士騎
他老病驄静街乘曠蕩初日接曈曨飲敗胏常渴魂驚
耳更聰虚逄好陽豔其那苦昏懜僶俛還移步持疑又
省躬慵將疲顇質漫走倦羸僮季月行當暮良辰坐歎
窮晉悲焚介子魯願浴沂童燧改鮮妍火隂繁晻澹桐
瑞雲低㕉㕉香雨潤濛濛藥溉分窠數籬栽僃幼冲種
莎憐見葉護筍冀成筒有夢多為蝶因蒐定作熊漂沉
随壊芥榮茂委蒼穹震動風千變晴和鶴一沖丁寧搴
芳侣湏識未開叢
月三十韻
蓂葉標新朔霜豪引細輝白眉驚半隐虹勢訝全微凉
(一作賸)魄潭空洞虚弓鴈畏威上弦何汲汲佳色轉依依
綺幕殘燈斂妝樓破鏡飛玲瓏穿竹樹岑寂思幈幃坐
愛規將合行看望已幾絳河冰鑑朗黃道玉輪巍迥照
偏瓊砌餘光借粉闈泛池相皎潔壓桂共芳菲的的當
歌扇娟娟透舞衣殷勤入懷什懇&KR0833;堕雲圻素液傳烘
盞鳴琴薦碧徽椒房深肅肅蘭路靄霏霏翡翠通簾影
琉璃瑩殿扉西園筵瑇瑁東壁射蛜蝛老將占天陣幽
人釣石磯荷鋤元亮息回櫂子猷歸迢遞同千里孤高
淨九圍從星作風雨配日麗旌旗麟鬭寧徒設蠅聲豈
浪譏司存委卿士新拜出郊畿今古雖云極虧盈不易
違珠胎方夜滿清露忍朝晞漸減姮娥面徐收楚練機
卞疑雕璧碎潘感竟牀稀捐篋辭班女潜波蔽虙妃氛
埃誰定滅蟾兔杳難希湏遣圓明盡良嗟造化非如能
付刀尺别為創璿璣
飲致用神麴酒三十韻
七月調神麴三春釀綠醽雕鐫荆玉盞烘透内丘缾試
滴盤心露疑添案上螢滿尊凝止水祝地落繁星翻陋
瓊漿濁唯聞石髄馨冰壺通角簟金鏡徹雲屏雪映煙
光薄霜涵霽色泠蚌珠懸皎皛桂魄倒瀴溟晝灑蟬將
飲宵揮鶴誤聆琉璃驚太白鍾乳訝微青詎敢辭濡首
并憐可鑒形行當遣俗累便得造禪扃何憚說千日甘
從過百齡但令長泛蟻無復恨漂萍膽壯還增氣機忘
反自冥甕眠思畢卓糟藉憶劉伶髣髴中聖日希夷夾
大庭眼前湏底物座右任他銘刮骨都無痛如泥未擬
停殘觴猶漠漠華燭已熒熒真性臨時見狂歌半睡聽
喧闐争意氣調笑學娉婷酩酊焉知極羈離忽暫寧雞
聲催欲曙蟾影照初醒咽絶鵑啼竹蕭撩鴈去汀遥城
傳漏箭鄉寺響風鈴楚澤一為梗堯階屢變蓂醉荒非
獨此愁夢幾曾經每恥窮途哭今那客淚零感君澄醴
酒不遣渭和涇
感石榴二十韻
何年安石國萬里貢榴花迢遞河源道因依漢使槎酸
辛犯蔥嶺顦顇涉龍沙初到摽珍木多來比亂麻深抛
故園裏少種貴人家唯我荆州見憐君胡地賖從教當
路長兼恣入檐斜綠葉裁煙翠紅英動日華新簾帬透
影疎牖燭籠紗委作金爐燄飄成玉砌瑕乍驚珠綴密
終誤繡幃奢琥珀烘梳碎燕支嬾頰塗風翻一樹火電
轉五雲車絳帳迎宵日芙蕖綻早牙淺深俱隐映前後
各分葩宿露低蓮臉朝光借綺霞暗虹徒繳繞濯錦莫
周遮俗態能嫌舊芳姿尚可嘉非專愛顔色同恨阻幽
遐滿眼思鄉淚相嗟亦自嗟
度門寺
北祖三禪地(神秀禪師造)西山萬樹松門臨溪一帶橋映竹
千重翦鑿基階正包藏景氣濃諸巖分院宇雙嶺抱垣
墉舍利開層墖香爐占小峰道場居士置經藏太師封
太子知栽植神王守要衝由旬排講座丈六寫真容佛
語迦陵說僧行猛虎從修羅擡日拒樓至拔霜鋒畫井
垂枯朽穿池救噞喁蕉非難敗壊槿喻暫丰茸寶界留
遺事金棺滅去蹤鉢傳烘瑪瑙石長翠芙蓉影帳紗全
落繩牀土半壅(金棺已下並寺中所有)荒林迷醉象危壁亞盤龍
行色憐初月歸程待曉鐘心源雖了了塵世苦憧憧宿
蔭高聲懴齋糧并力舂他生再來此還願總相逄
大雲寺二十韻
地勝宜臺殿山晴離垢氛現身千佛國護世四王軍碧
耀高樓瓦赬飛半壁文鶴林縈古道鴈墖沒歸雲幡影
中天颺鐘聲下界聞攀蘿極峰頂游目到江濆馴鴿閑
依綴調猿静守羣虎行風捷獵龍睡氣氛氲穫稻禪衣
卷燒畬劫火焚新英蠭采掇荒草象耕耘鉢付靈童洗
香教善女熏果枝低罯罯花雨澤雰雰示化維摩疾降
魔力士勲聽經神變見說偈鳥紛紜上境光猶在深谿
暗不分竹籠煙欲暝松帶日餘曛真諦成知别迷心尚
有云多生沈五藴宿習樂三墳諭鹿車雖設如蠶緒正
棼且將平等義還奉聖明君
和友封題開善寺十韻(依次重用本韻)
梁王開佛廟雲構歲時遥珠綴飛閒鴿紅泥落碎椒燈
籠青燄短香印白灰銷古匣收遺施行廊畫本朝藏經
霑雨爛魔女捧花嬌亞樹牽藤閣横查壓石橋竹荒新
筍細池淺小魚跳匠正琉璃瓦僧鋤芍藥苖旋蒸茶嫩
葉偏把柳長條便欲忘歸路方知隐易招
御定全唐詩卷四百八
