欽定四庫全書
御定全唐詩卷七十二
高正臣
高正臣廣平人襄州刺史衛尉卿習右軍書法睿宗最
愛其筆詩二首
晦日置酒林亭(是宴凡二十一人皆以華字為韻陳子昂為之序)
正月符嘉節三春翫物華忘懷寄尊酒陶性狎山家柳
翠含煙葉梅芳帶雪花光隂不相借(一作惜)遲遲落景斜
晦日重宴(是宴九人皆以池字為韻周彦暉為之序)
芳辰重游衍乘景共追隨班荆陪舊識傾盖得新知水
葉分蓮沼風花落柳枝自符河朔趣寧羡高陽池
崔知賢
雀知賢高宗時人詩三首
晦日宴高氏林亭
上月河陽地芳辰景物(一作望)華緜蠻變時鳥照曜起春
霞柳搖風處色梅散日前花淹留洛城晩歌吹石崇家
上元夜效小庾體(上元之遊凡六人皆以春字為韻長孫正隱為之序)
今夜啟城闉結伴戲芳春鼓聲撩亂動風光觸處新月
下多遊騎燈前饒看人歡樂無窮巳歌舞逹明晨
三月三日宴王明府山亭(得魚字行同賦六人孫慎為之序)
調露二年暮春三日同集於王令公之林亭申交
契也夫尚平遠跡尋五藥於西山仲連高蹈讓千
金於東海遺形却立終希獨善之資排患觧紛未
洽隨時之義豈若天地交泰朝野歡娛元已迨辰
季陽司月列芳林而薦賞控清洛以開筵追李郭
之佳遊嗣裵王之故事遠近送春日表裏壮皇居
曾幹霞鶱燭城隂於翠鷁浮梁霧絶寫川態於文
虹樹密如鱗花繁似霰魚縱相忘之樂鶯遷求友
之聲景物載華心神已至於是愷佳宴滌煩襟沿
杯曲水折巾幽徑流波度曲自諧中散之弦舞蝶
成行無忝季倫之伎而歲不我與人生若浮揮魯
陽之戈奔曦可駐騁山公之騎餘興方遒度志陳
詩式紀良會仍探一字六韻成章
京洛皇居芳禊春餘影媚元已和風上除雲開翠帟水
騖鮮居林渚縈暎煙霞卷舒花飄粉蝶藻躍文魚沿波
式宴其樂只且
席元明
席元明高宗時人詩一首
三月三日宴王明府山亭(得郊字)
日惟上已時亨有巢中尊引桂芳筵藉茅書僮橐筆膳
夫行包煙霏萬雉花明四郊沼蘋白帶山花紫苞同人
聚飲千載神交
韓仲宣
韓仲宣高宗時人詩四首
晦日宴高氏林亭
欲知行有樂芳尊對物華地接安仁縣園是季倫家柳
處雲疑(一作凝)葉梅間雪似花日落歸途遠留興(一作與)伴
煙霞
晦日重宴
鳳苑先(一作光)吹晚(一作曉)龍樓夕照披陳遵已投轄山公
正坐(一作出)池落日催金奏飛霞送玉巵此時陪綺席不
醉欲何為
上元夜效小庾體
他鄉月夜(一作下)人相伴看燈輪光隨九華出影共百枝
新歌鐘盛北里車馬沸南鄰今宵何處好惟有洛城春
三月三日宴王明府山亭(得花字)
河濱上巳洛汭春華碧池涵日翠斝澄霞溝垂細柳岸
擁平沙歌鶯響樹舞蝶驚花雲浮寳馬水韻香車熟記
行樂淹留景斜
周彦昭
周彦昭高宗時人詩一首
晦日宴高氏林亭
勝地臨雞浦高會偶龍沙御柳驚春色仙笻掩月華門
邀千里馭杯泛九光霞日落山亭晩雷送七香車
高球
高球高宗時人詩二首
晦日宴高氏林亭
溫洛年光早皇州景望華連鑣尋上路乘興入山家輕
苔網危石春水架平沙賞極林塘暮處處起煙霞
三月三日宴王明府山亭(得煙字)
洛城春禊元已芳年季倫園裏逸少亭前曲中舉白談
際生玄陸離軒盖凄清管弦萍疎波蕩柳弱風牽未淹
歡趣林溪夕煙
弓嗣初
弓嗣初登咸亨二年進士第一人詩二首
晦日宴高氏林亭
上序春暉麗中園物候華高才盛文雅逸興滿煙霞參
差金谷樹(一作榭)皎鏡碧塘沙蕭散林亭晩倒載欲還家
晦日重宴
年華藹芳隰春溜滿新池促賞依三友延歡寄一巵鳥
聲隨管變花(一作柳)影逐風移行樂方無極淹留惜晩曦
高瑾
高瑾渤海人士廉之孫登咸亨元年進士第詩四首
三月三日宴王明府山亭(得哉字)
暮春元巳春服初裁童冠八九于洛之隈河堤草變鞏
樹花開逸人談發仙御舟來間關黃鳥瀺灂丹腮樂飲
命席優哉悠哉
晦日宴高氏林亭
試入山亭望言是石崇家二月風光起三春桃李華鶯
吟上喬木雁往息平沙相看會取醉寧知還路賒
晦日重宴
忽聞鶯響谷於此命相知正開彭澤酒來向高陽池柳
葉風前弱梅花影處危賞洽林亭晚落照下參差
上元夜效小庾體
初年三五夜相知一兩人連鑣出巷口飛轂下池漘燈
光恰似月人面併如春遨遊終未已相歡待日輪
王茂時
王茂時高宗時人詩一首
晦日宴高氏林亭
踐勝(一作勝踐)尋良會乘春翫物華還隨張放友來向石崇
家止水分巖鏡閑(一作開)庭枕浦沙未極林泉賞參差落
照斜
徐皓
徐皓高宗時人詩一首
晦日宴高氏林亭
綺筵乘暇景瓊醑對年華門多金埓騎路引璧人車蘋
早猶藏葉梅殘正落花藹藹林亭晚餘興促(一作泛)流霞
長孫正隱
長孫正隱高宗時人詩二首
晦日宴高氏林亭
晦晚屬煙霞遨遊重歲華歌鐘雖戚里林藪是山(一作仙)
家細雨猶開日深池不漲沙淹留迷處所巖岫幾重花
上元夜效小庾體同用春字(并序)
夫執燭夜遊古人之意豈不重光隂而好娛樂哉
且星度如環晷纔周而已襲月華猶鏡魄哉生而
遽圓忽兮遇春俄兮臨望重城之扉四闢車馬轟
闐五劇之燈九華綺羅紛錯兹夕何夕而遨遊之
多趣乎且九谷帝畿三川奥域交風均露上分朱
鳥之躔泝洛背河下鎮蒼龍之闕多近臣之第宅
即瞰銅街有貴戚之樓臺自連金穴美人競出錦
障如霞公子交馳琱鞍似月同遊洛浦疑尋稅馬
之津爭渡河橋似向牽牛之渚實昌年之樂事令
節之佳遊者焉而戒曉嚴鐘俄喧綺陌分空落宿
巳半朱城盖陳良夜之歡共發乘春之藻仍為庾
體四韻成章同以春為韻
薄晚嘯遊人車馬亂驅塵月光三五夜燈燄一重春煙
雲迷北闕簫管識南鄰洛城終不閉更出小平津
高紹
高紹考功郎中詩一首
晦日宴高氏林亭
嘯侣入山家臨春翫物華葛弦調綠水桂醑酌丹霞岸
柳開新葉庭梅落早花興洽林亭晩方還倒載車
郎餘令
郎餘令定州新樂人博學知名兼善畫擢進士第授霍
王元軌府參軍改著作佐郎詩一首
晦日宴高氏林亭
三春休晦節九谷泛年華半晴餘細雨全晚澹殘霞尊
開疎竹葉管應落梅花興闌相顧起流水送香車
陳嘉言
陳嘉言武后時酷吏詩三首
晦日宴高氏林亭
公子申敬愛擕朋翫物華人是平陽客地即石崇家水
文生舊浦風色滿新花日暮連歸騎長川照晩霞
晦日重宴
高門引(一作臨)冠盖下客抱支離綺席珍羞滿文場翰藻
摛蓂華彫上月(一作葉)柳色藹春池日斜歸戚里連騎勒
金羈
上元夜效小庾體
今夜可憐春河橋多麗人寳馬金為絡香車玉作輪連
手窺(一作縈)潘掾分頭看洛神重城自不掩出向小平津
周彦暉
周彦暉登咸亨五年進士第詩二首
晦日宴高氏林亭
砌蓂收晦魄津柳競年華既狎忘筌友方淹投轄車綺
筵廻舞雪瓊醑泛流霞雲低上天晩絲雨(一作竹)帶風斜
晦日重宴
春華歸柳樹俯景落蓂枝置驛銅街右開筵玉浦陲林
煙含障密竹雨帶珠危興闌巾倒戴山公下習池
高嶠
高嶠司門郎中詩二首
晦日宴高氏林亭
飛觀寫春望開宴坐汀沙積溜(一作水)含苔色晴空蕩日
華歌入平陽第舞對石崇家莫慮能騎馬投轄自停車
晦日重宴
駕言尋鳳侶乘歡俯雁池班荆逢舊識斟桂喜深知紫
蘭方出徑黃鶯未囀枝别有陶春日青天雲霧披
劉友賢
劉友賢高宗時人詩一首
晦日宴高氏林亭
春來日漸賒琴酒逐年華欲向文通逕先遊武子家池
碧新流(一作泉)滿巖紅落照斜興闌情未盡(一作極)步步惜
風花
周思鈞
周思鈞貝州漳南人與兄北門學士思茂俱早知名武
后時為太子文學貶揚州司倉參軍終中書舍人詩二
首
晦日宴高氏林亭
早春驚柳穟初晦掩蓂華騎出平陽里筵開衛尉家竹
影含雲密池文帶雨斜重惜林亭晚上路滿煙霞
晦日重宴
綺筵乘晦景高宴下陽池濯雨梅香散含風柳色移輕
塵依扇落流水入弦危勿顧林亭晩方歡雲霧披
御定全唐詩卷七十二
