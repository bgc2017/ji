欽定四庫全書
御定全唐詩卷六百八十六
吴融
閿鄕寓居十首(一作卜居一本閿鄕上有壬戌歲三字)
阿對泉
六載抽毫侍禁闈可(一作不)堪多(一作衰)病决然歸五陵年
少如相問阿對泉頭一布衣(自註阿對是楊伯起家僮嘗引泉灌蔬泉至今在)
蛙聲
穉珪倫(一作論)鍳未精通只把蛙聲鼓吹同君聽月明人
静夜肯饒天籟與松風
苑堂
結得苑簷瞰(一作傍)碧溪閒雲之外不同棲猶嫌未遠函
關道正睡剛聞報曉雞
清溪
清溪見底露蒼苔密竹垂藤鏁不開應是仙家在深處
愛(一作為)流花片引人来
釣竿
曾抛釣渚入秦關今却持竿傍碧灘認得舊溪(一作游)兼
舊意恰如羊祜識金環
山僧
石臼山頭有一僧朝無香積夜無燈近嫌俗客知蹤跡
擬向中方斷石層
小徑
礙竹妨花一逕幽攀援可到(一作應對)玉峯頭若教須作康
莊好更(一作便)有高車駟馬憂
聞提壺鳥
早於批鵊巧於鶯故國春林足此聲今在天涯别舘裏
為君沽酒復何情
木塔偶題
西南古刹近芳林偶得高秋試一吟無限黃花襯黃葉
可(一作何)須春月始傷心
山禽
碧嶂為家烟外棲銜紅啄翠入芳蹊可能知我心無定
頻褭花枝拂面蹄
聞歌
貫珠一夜奏纍纍盡是荀家舊教詞落盡梁塵腸不斷
九原誰報小憐知(一作一聲嬌柳褭寒枝又作小寒知)
即席
竹引絲随褭翠樓滿筵驚動玉關秋何人借與丹青茟
畫取當時八字愁
便殿候對
宣呼晝入蘂珠宫玉女窗扉薄霧籠待得華胥春夢覺
半竿斜日下廂風
南遷途中作七首
登七盤嶺二首
才非賈傅亦遷官五月驅羸上七盤從此自知身計定
不能廻首望長安
七盤嶺上一長號將謂青天鑒鬱陶近日青天都不鍳
七盤應是未高高(一作為高)
渡漢江初嘗鯿魚有作
嘯父知機先憶魚季膺無事已思鱸自慚初識查頭味
正是栖栖哭阮塗
溪翁
飯稻羹菰曉復昏碧灘聲裏長諸孫應嗟獨上涔陽客
排比椒漿奠椘魂
寄友人
驚魂往往坐疑飄便好為文慰寂寥若待清湘葬魚了
縦然招得不堪招
塗中偶懷
無路能酬國士恩短亭寂(一作寥)寂到黃昏廻腸一寸危
如綫頼得商山未有猨
訪貫休上人
休公為我設蘭湯方便教人學洗腸自覺塵纓頓瀟灑
南行不復問滄浪
鴛鴦
翠翹紅頸覆金衣灘上雙雙去又歸長短死生無兩處
可憐黃鵠愛分飛
野步
一曲兩曲澗邊草千枝萬枝村落花擕笻探去不知處
幾歎山河隔酒家
詶僧
玉堂全不限常朝卧待重城宿霧銷翻憶故山深雪裏
滿爐枯栢帶烟燒
買帶花櫻桃
粉紅輕淺靚妆新和露和烟别近鄰萬一有情應有恨
一年榮落兩家春
海棠二首
太尉園林(一作中)兩樹春(今番禺太尉徐公興化亭子有海棠二株)年年奔走
探花人今来獨倚(一作傍)荆山看廻首長安落戰塵
雲綻霞鋪錦水頭占春顔色最風流若教更近天街種
馬上多逢醉五侯
送僧上峡歸東蜀
巴字江流一棹廻紫袈裟是禁中裁如從十二峯前過
莫賦佳人殊未来
杏花(五言三韻)
春物競相妬杏花應最嬌紅輕欲愁殺粉薄似啼銷願
作南華蝶翩翩繞此條
草
染亦不可成畫亦不可得萇弘未死時應無此顔色
和楊侍郎
目極家山遠身拘禁苑深烟霄慚暮齒麋鹿媿初心
山居喜友人相訪
秋雨空山夜非君不此来高於剡溪雪一棹到門回
遠山
隠隠隔千里巍巍知幾重平時未能去夢斷一聲鐘
江樹
終日衝奔浪何年墜亂風謝公堪入詠目極在雲中
薔薇
萬卉春風度繁花夏景長舘娃人盡醉西子始新妝
梅雨
渾開又密望中迷乳燕歸遲粉竹低撲地暗来飛野馬
舞風斜去散醯雞初從滴瀝妨琴榭漸到潺湲繞藥畦
少傍海邊飄泊處中庭自有兩犁泥(一作中庭頃刻雨翻泥)
登途懷友人
日落野原秀雨餘雲物閑清時正愁絶高處正躋(一作登)
攀京洛遥天外江河戰鼔間孤懷欲誰寄應望(一作待)塞
鴻還
聞蟬
夏在先催過秋賒已被迎自應人不會莫道物無情木
葉縦未落髩絲還易生西風正相亂休上夕陽城
秋色
染不成乾畫未銷霏霏拂拂又迢迢曾從建業城邊路
蔓草寒烟鏁六朝
自諷
本是滄洲把釣人無端三署接清塵從来不解長流涕
也渡湘灕(一作籬)作逐臣
宿青雲驛
蒼黃負譴走商顔保得微躬出武關今夜青雲驛前月
伴吟應到落西山
秋聞子規
年年春恨化冤魂血染枝紅壓叠繁正是西風花落盡
不知何處認啼痕
荆南席上聞歌
迎愁歛黛一聲分弔屈江邊日暮聞何事遏雲翻不定
自緣蹤跡愛行雲
武關
時来時去若循環雙闔平雲謾鏁山祗道地教秦設險
不知天與漢為關貪生莫(一作儘)作千年計到了都成一
夢閑争得便如岩下水從他興廢自潺潺
月夕追事
曾聽豪家碧玉歌雲牀冰簟落秋河月臨高閣簾無影
風過廻廊幕有波屈指盡随雲雨散滿頭贏淂雪霜多
此時空見清凉影来伴蛩聲咽砌莎
上陽宫辭
苑路青青半是苔翠華西去未知回景陽春漏無人報
太液秋波有雁来單影可堪明月照紅顔無奈落花催
誰能賦得長門事不惜千金奉酒桮
送于員外歸隠藍田
曾吟工部兩峯寒今日星郎得挂冠吾道不行歸始是
世情如此住應難圍棋已訪生雲石把釣先尋急雨灘
若遇秦時雪髯客紫芝兼可備朝餐
廢宅
風飄碧瓦雨摧垣却有隣人與(一作為)鏁門幾樹好花閒
白晝滿庭荒草易(一作自)黃昏放魚池涸蛙争聚(一作閙)棲
燕梁空雀自喧不獨凄凉眼前事咸陽一火便成(一作變寒)
原
湖州晩望
鼓角迎秋晚韻長斷虹疎雨間微陽兩條(一作邊)溪水分
頭碧四面人家入骨凉獨鳥歸時雲闘迥殘蟬急處日
争忙他年若得壺中術一簇汀洲盡貯將
宋玉宅
草白烟寒半野陂臨江舊宅指遺基已懷湘浦招魂事
更憶高唐說夢時穿徑早曾聞客住登墻豈復見人窺
今朝送别還經此吟斷當年幾許(一作楚客)悲
春晚書懷
落盡紅芳春意闌綠蕪空鏁辟疆園嫦娥斷影霜輪冷
帝子無蹤淚竹繁未達東鄰(一作林)還絶想不勞南浦更
銷魂晚来雖共殘鶯約争奈風凄又雨昏
寄楊侍郎
雲情鶴態莫誇慵正上仙樓十二重吟逸易沈鳷鵲月
夢長先斷景陽鐘竒文已刻金書劵秘玉看鐫玉檢封
何事春来待歸隠探知溪畔有風松
杏花
粉薄紅輕揜歛羞花中占斷得風流軟非因醉都無力
凝(去聲)不成歌亦自愁獨照影時臨水畔最含情處出墻
頭裵回盡日難成别更待黃昏對酒樓(一作甌)
憲丞裴公上洛退居有寄二首
鴻在冥冥已自由紫芝峰下更高秋抛来簮紱都如夢
泥著杯香(一作觴)不為愁晚樹拂簷風脫翠夜灘當戸月
和流自嗟不得從公去共上仙家十二樓
瘦如仙鶴爽風篁外却塵囂興緒長偶坐幾回沉皓月
閑吟是處到殘陽門前立使修書嬾花下留賓壓酒忙
目斷瓊林攀不得一重丹水抵三湘
叢祠
叢祠一炬照秦川雨散雲飛二十年長路未歸萍逐水
舊居難問草平烟金鞍正伴桐鄕客粉壁猶懷桂苑仙
何必向来曾識面拂塵看字也凄然
分水嶺
兩派潺湲不暫停嶺頭長瀉别離情南随去馬通巴棧
北逐歸人達渭城澄處好窺雙黛影咽時堪寄斷腸聲
紫溪舊隠還如此清夜梁山月更明
赴職西川過便槁書懷寄同年
平門(一作便槁)槁下水東馳萬里從軍一望時鄕思旋生芳
草見客愁何限夕陽知秦陵無樹烟猶鎻漢苑空墻浪
欲吹不是傷春愛回首杏壇恩重馬遲遲
太保中書令軍前新樓
十二闌干壓錦城半空人語落灘聲風流近接平津閣
氣色高含細柳營盡日捲簾江草綠有時欹枕雪峰晴
不知奉詔朝天後誰此登臨看月明
玉女廟
九清何日降仙霓掩映荒祠路欲迷愁黛不開山淺淺
離心長在草萋萋簷横綠派王餘擲窗褭紅枝杜宇啼
若得洗頭盆置此靚妝無復碧蓮西
坤維軍前寄江南弟兄
二年征戰劍山秋家在松江白浪頭關月幾時乾客淚
戍烟終日起鄕愁未知遼(一作聊)堞何當下轉覺燕臺不
易酬獨羡一聲南去雁滿天風雨到汀洲
滻水席上獻座主侍郎
暖泉宫裏告虔回略避紅塵小宴開落絮已随流水去
啼鶯還傍夕陽来草能緣岸侵羅薦花不容枝蘸玉杯
莫訝諸生中獨醉感恩傷别正難裁
送知古上人
昔年離别浙河東多難相逢舊椘宫振錫纔尋三徑草
登船忽挂一帆風幾程村飯添盂白何處山花照衲紅
不似投荒憔悴客滄浪無際問漁翁
和座主尚書登布善寺樓
往事何時不繫腸更堪凝睇白雲鄕椘王城壘空秋色
羊祜江山祗暝光林下遠分南去馬渡頭偏認北歸航
誰知此日憑軒處一筆工夫勝七襄
金槁感事
太行和雪叠晴空二月春(一作青)郊尚朔風飲馬早聞臨
渭北射鵰今欲過山東百年徒有伊川歎五利寧無魏
絳功日暮長亭正愁絶哀笳一曲戍烟中
蕭縣道中
戍火三籠滯晚程枯桑繫馬上寒城滿川落照無人過
卷地飛蓬有燒明椘客早聞歌鳳德劉琨休更舞雞聲
草堂舊隠終歸去寄語巖猨莫暁驚
題兖州泗河中石牀(李白杜甫皆此飲詠)
一片苔牀水潄痕何人清賞動乾坤謫仙醉後雲為態
野客吟時月作魂光景不回波自遠風流難問石無心
邇来多少登臨客千載誰將勝事論
禁直偶書
玉皇新復五城居仙舘詞臣在碧虛錦砌漸看翻芍藥
鏁窗還詠隔蟾蜍敢期林上靈烏語貪草雲閒彩鳳書
争奈滄洲頻入夢白波無際落紅蕖
送弟東歸
偶持麟筆侍金閨夢想三年在故溪祖竹定欺簷雪折
穉杉應拂棟雲齊謾勞筋力趨丹鳳可有文詞詠碧雞
此别更無閒事囑北山高處謝猿啼
和座主尚書春日郊居
海燕初歸朔雁回静眠深揜百花臺春蔬已為高僧掇
臘醖還因熟客開簷外暖絲兼絮墮檻前輕浪帶鷗来
謝公難避蒼生意自古風流必上台
僧舍白牡丹二首
膩若裁雲薄綴霜春殘獨自殿羣芳梅妆向日霏霏暖
紈扇搖風閃閃光月魄照来空見影露華凝後更多香
天生潔白宜清净何必殷紅映洞房
侯家萬朵簇霞丹若並霜林素豔難合影只應天際月
分香多是畹中蘭雖饒百卉争先發還在三春向後殘
想得惠林憑此檻肯將榮落意来看
八月十五夜禁直寄同僚
中秋月滿盡(一作竟)相尋獨入非烟宿禁林曾恨人間千
里隔更堪天上九門深明涵太液魚龍定静鏁圓靈象
緯沈目斷枚臯何處在闌干十二憶登臨
上巳日花下閑看(一作步)
十里香塵撲馬飛碧蓮峯下踏青時雲鬟照水和花重
羅袖擡風惹絮遲可便無心邀嫵媚還應有淚憶袁熙
如煙如夢争尋得溪柳回頭萬萬絲
禪院奕棋偶題
裛塵絲雨送微凉偶出樊籠入道場半偈已能消萬事
一枰兼得了殘陽尋知世界都如夢自喜身心甚不忙
更約西風搖落後醉来終日卧禪房
和張舍人
玉女盆邊雪未銷正多春事莫無憀杏花向日紅勻臉
雲帶環山白繋腰鶯囀樹頭欹枕聽凍開泉眼枝藜挑
陵遷谷變如(一作何)須問控鶴山人字子喬
送友赴闕
故人歸去指翔鸞樂帶離聲可有歡驛路兩行秋吹急
渭波千叠夕陽寒空郊已歎周禾熟舊苑應尋漢火殘
遥羡從公無一事探花先醉曲江干
過鄧城縣作
不用登臨足感傷古来今往盡茫茫未知堯桀誰臧否
可便彭殤有短長椘壘萬重多故事漢波千叠更殘陽
到頭一切皆身外只覺關身是醉鄕
文德初聞車駕東遊
龍旆叢叢下劍門還將瑞氣入中原鰲頭一蕩山雖沒
烏足重安日不昏晉客已知周禮在秦人仍喜漢官存
自憐閑坐漁磯石萬級雲臺落夢魂
子規
舉國繁華委逝川羽毛飄蕩一年年他山呌處花成血
舊苑春来草似煙雨暗不離濃綠樹月斜長弔欲明天
湘江日暮聲凄切愁殺行人歸去船
簡州歸降賀京兆公
分棟山前曙色開三千鐡騎簡州回雲間堕箭飛書去
風裏擎竿露布来古謂伐謀為上策今看静勝自中台
功名一似淮西事只是元臣不姓裴
登漢州城樓
雨餘秋色拂孤城遠目凝時萬象清叠翠北来千嶂盡
漫流東去一江平從軍固有荆州樂懷古能無峴首情
欲下闌干一廻首鳥歸帆沒戍烟明
岐下寓居見槐花落因寄從事
纔開便落不勝黃覆著庭莎襯夕陽只共蟬催雙髩老
可知人已十年忙曉窗須為吟秋興夜枕應教夢帝鄕
蜀國馬卿看從獵肯將閒事入凄凉
和人有感
莫愁家住石城西月墜星沉客到迷一院無人春寂寂
九原何處草萋萋香魂未散烟籠水舞袖休(一作猶)翻柳
拂堤蘭棹一移風雨急流鶯千萬莫長啼
御定全唐詩卷六百八十六
