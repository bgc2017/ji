欽定四庫全書
御定全唐詩卷三百十三
崔元翰
崔元翰名鵬以字行博陵人擢進士第一人又舉宏詞
歴官禮部員外知制誥終比部郎中集三十卷今存詩
七首
奉和聖製三日書懷因以示百寮
佳節上(一尚)作元巳芳時屬暮春流觴想蘭亭捧劍傳金
人風輕水初綠日遲(一作晴)花更新天文信昭回皇道頗
敷陳恭巳每從儉清心常保真戒兹遊衍樂書以示羣
臣
奉和聖製重陽旦日百寮曲江宴示懷
偶聖覩昌期受恩慙弱質幸逄良宴會况是清秋日遠
岫對壺觴澄瀾映簮紱炮羔備豐膳集鳳調鳴律薄劣
厠英豪歡娱忘衰疾平臯行雁下曲渚雙鳬出沙岸菊
開花霜枝果垂實天文見成象帝念資勤恤探道得玄
珠齋心居特室豈如横汾唱其事徒(一作從)驕逸
奉和聖製中元日題奉敬寺
妙道非本說殊途成異名聖人得其要俱以化羣生鳳
吹從上苑龍宫連外城花鬘列後(一作廣)殿雲車駐前庭
松竹含新秋(一作韻)軒窗有餘清緬懷崆峒事湏繼簫管
(一作管弦)聲離相境都寂忘言理更精域中信稱大天下乃
為輕屈已由濟物堯心豈所榮
奉和登玄武樓觀射即事書懷賜孟涉應制
寧歲常有備殊方靡不賓禁營列武衛帝座彰威神講
事一臨幸加恩徧撫廵城高鳳樓聳場迥獸侯新飲羽
連百中控弦踰六鈞㨂材盡爪士受任皆信臣光賞文
藻麗便繁心膂親復如觀太清昭爛垂芳辰
清明節郭侍御偶與李侍御孔校書王秀才遊
開化寺卧病不得同遊賦得十韻兼呈馬十八
郎丞公
山色入層城鍾聲臨複岫乘閒息邊事探異憐春候曲
閣下重階迴廊遥對霤石間花徧落草上雲時覆鑚火
見樵人飲泉逄野獸道情親法侣時望登朝右執憲糺
姦邪刊書正訛謬茂才當時選公子生人秀贈荅繼篇
章歡娱重朋舊垂簾獨衰疾擊缶酬金奏
雜言奉和聖製至承光院見自生藤感其得地
因以成詠應制
新藤正可翫得地又逄時羅生密葉交綠蔓欲布清隂
垂紫蕤已帶朝光暖猶含輕露滋遥依千華殿稍上萬
年枝餘芳連桂樹積潤傍蓮池豈如幽谷無人見空覆
荒榛雜兔絲聖心對此應有感隐迹如斯誰復知懷賢
勞永歎比物賦新詩聘丘園訪茅茨為謝中林士王道
本無私
雨中對後簷叢竹
含風搖硯水帶雨拂牆衣乍似秋江上漁家半掩扉
獨孤良器
獨孤良器貞元中官右司郎中詩一首
賦得沈珠於泉
皎潔沈泉水熒煌照乘珠沈非將寳契還與不貪符風
折璿成浪空涵影似浮深看星并入静向月同無光價
憐時重亡情信道樞不應無脛至自為暗投殊
高崇文
高崇文字崇文其先自渤海徒幽州崇文少籍平盧軍
貞元中随韓全義鎮長武城累官金吾將軍全義入覲
崇文掌行營節度留務憲宗朝拜東川節度使西蜀平
封南平郡王同中書門下平章事卒諡曰威武詩一首
雪席口占
崇文宗武不崇文提戈出塞號將軍那箇&KR1076;兒射雁落
白毛空裏亂紛紛
羅珦(一作烱)
羅珦會稽人家扵廬州貞元中刺本郡以治行聞再遷
京兆尹詩一首
行縣至浮查山寺
三十年前此布衣鹿鳴西上虎符歸行時賓從過前寺
到處松杉長舊圍野老競遮官道拜沙鷗遥避隼旟飛
春風一宿琉璃地自有泉聲惬素機
皇甫澈(一作激)
皇甫澈貞元中蜀州刺史詩四首
賦四相詩(并序)
蜀州刺史廳壁記居相位者前後四公謨明弼諧遷
轉歴此顧已無取忝迹扵斯景行遺烈嗟歎之不足
也謹述其行事詠其休美庶將来君子知聖朝之德
云爾
中書令漢陽王張柬之
周歷革元命天步值艱阻烈烈張漢陽左袒清諸武休
明神氣正文物舊儀覩南向翊大君西宫朝聖母茂勲
鏤鐘鼎鴻勞食茅土至今稱五王卓立邁萬古
中書令鍾紹京
景龍仙駕遠中禁奸釁結謀猷叶聖朝披鱗奮英節青
宫閶闔啟滌穢氛沴滅紫氣重昭回皇天新日月從容
廟堂上肅穆人神悅唐元佐命功輝煥何烈烈
禮部尚書門下侍郎平章事李峴
時来遇明聖道濟寧邦國猗歟瑚璉器竭我股肱力進
賢黜不肖錯枉舉諸直宦官既却坐權奸(一作䜿)亦移職
載踐每若驚三已無愠色昭昭垂憲章来世實作則
門下侍郎平章事王縉
舟檝濟巨川山河資秀氣服膺究儒業屈指取高位北
征戮䮦悍東守輯擕貳論道致巍巍持衡無事事知已
不易遇宰相固有器瞻事華壁中来者誰其嗣
張登
張登南陽人江南士掾滿歲計相表為殿中侍御史董
賦江南俄拜漳州刺史集六卷今存詩七首
上已泛舟得遲字
令節推元已天涯喜有期初筵臨泛地舊俗祓禳時枉
渚潮新上殘春日正遲竹枝遊女曲桃葉渡江詞風鷁
今方退沙鷗亦未疑且同山簡醉倒載莫褰帷
送王主簿遊南海
平生推久要留滯共三年明日東南路窮荒霧露天曠
懷常寄酒素業不言錢道在貧非病時来醜亦妍過山
乘蠟屐涉海附樓船行矣無為恨宗門有大賢
重陽宴集同用寒字
錫宴逄佳節窮荒亦共歡恩深百日澤雨借九秋寒望
氣人謠洽臨風客以難座移山色在杯盡菊香殘欲識
投醪遍應從落帽看還宵須命燭舉首謝三官
仲秋夜郡内西亭對月(第七句缺一字)
天高月滿影悠悠一夜炎荒併覺秋氣與露清凝衆草
色如霜白怯輕裘高臨華宇還知隙静映長江不共流
直西傾河漢曙遺風猶想武昌樓
冬至夜郡齋宴别前華隂盧主簿(并序一序内缺字)
范陽盧君道漳以適越越人悅之稅車休徒三旬之
間然後飭行李之命時日南至登與賓客僚吏會别
扵郡齋驪酒卜夜夜艾酒酣而不能自已故咸請詩
之由是探韻而賦賦不出志大抵感時傷遠又盧
君擇其所從而不惑美頌征南有奔走之德焉
虎宿方冬至雞人積夜籌相逄一尊酒共結兩鄉愁王
儉花為府盧諶幄内璆明朝更臨水悵望嶺南流
小雪日戲題絶句
甲子徒推小雪天刺梧猶綠槿花然融和長養無時歇
却是炎洲雨露偏
招客遊寺
江城吏散捲(一作倦)春隂山寺鳴鐘隔雨深招取遺民赴
僧社竹堂分坐静看心
句
孤高齊帝石蕭灑晉亭峰(見漳州名勝志)境曠窮山外城標
漲海頭
韋執中
韋執中京兆人河南縣令歴泉州刺史詩一首
陪韓退之竇貽周同尋劉尊師不遇得師字
早尚逍遥境常懷汗漫期星郎同訪道羽客杳何之物
外求仙侣人間失我師不知柯爛者何處看圍棋
邵真
邵真成德軍李寳臣書記也寳臣子惟岳倚田悅拒命
真切諫不從兵敗召真議歸順悅遣扈岌来責惟岳懼
斬真以謝後王武俊表其忠贈戶部尚書詩一首
尋人偶題
日昃不復午落花難歸樹人生能幾何莫厭相逄遇
何頻瑜
何頻瑜建中中藍田尉詩一首
牆隂殘雪
積雪還因地墻隂久尚殘影添斜月白光借夕陽寒皎
潔開簾近清熒步履看状花飛著樹如玉不成盤冰薄
方寧及霜濃比亦難誰憐高卧處歲暮歎袁安
駱浚
駱浚起家度支司書後嘗典州郡有令名詩一首
題度支雜事典庭中柏樹(語林云度支使見此詩語李吉甫因顯用)
榦聳一條青玉直葉鋪千疊綠雲低爭如燕雀偏巢此
却是鴛鴦不得棲
羅讓(一作尚)
羅讓字景宣迥之子少以文學知名舉進士宏辭賢良
方正皆高第歴尚書郎散騎常侍終江西觀察使集三
十卷今存詩二首
梢雲(一作曹松)
殊質資靈貺凌空發瑞雲梢梢含樹彩(一作影)郁郁動霞
文不比因風起全非觸石分葉光閒泛&KR1527;枝杪静氛氲
隐見心無宰裵回慶自君翻飛如可託長願在横汾
閏月定四時
月閏随寒暑疇人定職司餘分將考日積算自成時律
候行宜表隂陽運不欺氣薰灰琯驗數扐卦辭推六律
文明序三年理暗移當知歲功立唯是奉無私
御定全唐詩卷三百十三
