欽定四庫全書
御定全唐詩卷一百二十三
盧鴻一(新唐書作盧鴻)
盧鴻一字浩然范陽人徙家洛陽少有學業頗善籀篆
楷隸隠於嵩山開元中以諫議大夫召鴻一固辭乃聽
還山詩十首編為一卷
嵩山十志十首
草堂
草堂者盖因自然之谿阜前當墉洫資人力之締
構後加茅茨將以避燥濕成棟宇之用昭簡易叶
乾坤之德道可容膝休閒谷神同道此其所貴也
及靡者居之則妄為剪餙失天理矣詞曰
山為宅兮草為堂芝蘭兮葯房羅蘼蕪兮拍薜荔荃壁
兮蘭砌蘼蕪薜荔兮成草堂隂隂邃兮馥馥香中有人
兮信宜常讀金書兮飲玉漿童顔幽操兮不易長(一作長不)
(揚)
倒景臺
倒景臺者盖太室南麓天門右崖傑峰如臺氣凌
倒景登路有三處可憩或曰三休臺可以邀馭風
之客會絶塵之子超逸真盪遐襟此其所絶也及
世人登焉則魂散神越目極心傷矣詞曰
天門豁兮仙臺聳傑屹崪兮零(一作雲)澒湧窮三休兮曠
一觀(一作覩)忽若登崑崙兮中期汗漫仙聳天關(一作開)兮
倒景臺鯊(一作凌)顥氣兮軼囂埃皎皎之子兮自獨立雲
可朋兮赮可吸曾何榮辱之所及
樾館
樾館者盖即林取材基顛柘架茅茨居不期逸為
不至勞清談娱賓斯為尚矣及盪者鄙其隘閴苟
事宏湎乖其實矣詞曰
紫巖隈兮青磎側雲松煙蔦兮千古色芳靃蘼兮蔭蒙
蘢幽人構館兮在其中靃蘼蒙蘢兮開樾館卧風霄兮
坐赮(一作赭)旦粤有賓兮時戾止樵蘇不㸑兮清談(一夲此下)
(有而字)已永歲終朝兮常若此
枕烟庭
枕烟庭者盖特峰秀起意若枕烟祕庭凝虚窅若
仙會即揚雄所謂爰静神游之庭是也可以超絶
紛世永潔精神矣及機士登焉則寥閴戃恍愁懷
情累矣詞曰
臨泱漭兮背青熒吐雲烟兮合窅冥怳歘翕兮沓幽靄
意縹緲兮群仙會窅冥仙會兮枕烟庭竦魂形兮凝視
聽聞夫至誠必感兮祈此巔契(一作潔)顥氣養丹田終彷
像兮覯靈仙
雲錦淙
雲錦淙者盖激溜衝攅傾石叢倚鳴湍疊濯(一作浪)
噴若雷風詭輝分麗煥若雲錦可以瑩發靈矚幽
翫忘歸及匪士觀之則反曰寒泉傷玉趾矣詞曰
水攅衝兮石叢聳煥雲錦兮噴洶湧苔駮犖兮草夤緣
芳羃羃兮瀨濺濺石攅叢兮雲錦淙波連珠兮文沓絳
有潔冥(一作員)者媚此幽潄靈液兮樂天休實獲我心兮
夫何求
期仙磴
期仙磴者盖危磴穹窿迥接雲路靈仙髣髴若可
期及儒者毁所不見則黜之盖疑冰之談信矣詞
曰
霏微隂壑兮氣騰虹迤邐危磴兮上凌空青霞杪兮紫
雲垂鸞歌鳳舞兮吹参差鸞歌鳳舞兮期仙磴鴻駕迎
兮瑶華贈山中人兮好神仙想像聞此兮欲升烟鑄月
煉液兮竚還年
滌煩磯
滌煩磯者盖窮谷峻崖發地盤石飛流攅激積潄
成渠澡性滌煩迥有幽致可為智者說難為俗人
言詞曰
靈磯盤礴兮溜奔錯潄泠風兮鎮冥壑研苔滋兮泉珠
潔一飲一憩兮氣想滅磷漣清淬兮滌煩磯靈仙境兮
仁智歸中有琴兮徽以玉峨峨湯湯兮彈此曲寄聲知
音兮同所欲
羃翠庭
羃翠庭者盖崖巚積隂林蘿沓翠其上緜羃其下
深湛可以王神可以冥道矣及喧者遊之則酣謔
永日汨清薄厚詞曰
青崖隂兮月磵曲重幽疊䆳兮隠淪躅草樹(一作附一作拊)緜
羃兮翠蒙蘢當其無兮庭在中當無有用兮羃翠庭神
可谷兮道可冥有幽人兮張素琴皇徽兮綠水隂德之
愔兮澹多(一作忘)心
洞元室
洞元室者盖因巖作室即理談玄室返自然元斯
洞矣及邪者居之則假容竊次妄作虛誕竟以盗
言詞曰
嵐氣肅兮巖翠冥(一作沓)空(一作室)隂虚兮戶芳迎(一作匝)披
蕙帳兮促蘿筵談空空兮覈玄玄蕙帳蘿筵兮洞元室
祕而幽兮真可(一作且)吉返自然兮道可冥澤妙思兮草
玄經結幽門兮在黃庭
金碧潭
金碧潭者盖水潔石鮮光涵金碧巖葩林蔦有助
芳隂鍳空洞虚道斯勝矣而世生纏乎利害則未
暇遊之詞曰
水碧色兮石金光灔熠熠兮濙湟湟泉葩映兮烟蔦臨
紅灼灼翠隂隂翠相鮮兮金碧潭霜天洞兮烟景涵有
幽人兮好冥絶炳其煥兮凝其潔悠悠千古兮長不滅
御定全唐詩卷一百二十三
