欽定四庫全書
御定全唐詩卷四百二十九
白居易
自題寫真(時為翰林學士)
我貌不自識李放寫我真静觀神與骨合是山中人蒲
柳質易朽麋鹿心難馴何事赤墀上五年為侍臣況多
剛狷性難與世同塵不惟非貴相但恐生禍因宜當早
罷去收取雲泉身
遣懷(自此後詩在渭村作)
寓心身體中寓性方寸内此身是外物何足苦憂愛況
有假飾者華簪及高盖此又疎於身復在外物外操之
多惴慄失之又悲悔乃知名與器(一作利)得喪俱為害頽
然環堵客蘿蕙為巾帶自得此道來身窮心甚泰
渭上偶釣
渭水如鏡色中有鯉與魴偶持一竿竹懸釣在(一作至)其
傍微風吹釣絲嫋嫋十尺長誰知(一作身雖)對魚坐心在無
何鄉昔有白頭人亦釣此渭陽釣人不釣魚七十得文
王況我垂釣意人魚又(一作亦)兼忘無機兩不得但弄秋
水光興盡釣亦罷歸来飲我觴
隱几
身適忘四支心適忘是非既適又忘適不知吾是誰百
體如槁木兀然無所知方寸如死灰寂然無所思今日
復明日身心忽兩遺行年三十九歲暮日斜時四十心
不動吾今其庶幾
春眠
新浴肢體暢獨寢神魂安況因夜深坐遂成日高眠春
被薄亦暖朝忩深更閒却忘人間事似得枕上仙至適
無夢想大和難名言全勝彭澤醉欲敵曹溪禅何物呼
我覺伯勞聲關關起来妻子笑生計春茫然
閒居
空腹一醆粥飢食有餘味南檐半牀日暖臥因成睡緜
袍擁兩膝竹几支雙臂從旦直至昏身心一無事心足
即為富身閒乃當貴富貴在此中何必居高位君看裵
相國金紫光照地心苦頭盡白纔年四十四乃知高蓋
車乘者多憂畏
夏日
東窗晩無熱北戶涼有風盡日坐復臥不離一室中中
心本無繫亦與出門同
適意二首
十年為旅客常有飢寒愁三年作諫官復多尸素羞有
酒不暇飲有山不得遊豈無平生志拘牽不自由一朝
歸渭上泛如不繫舟置心世事外無喜亦無憂終日一
蔬食終年一布裘寒来彌嬾放數日一梳頭朝睡足始
起夜酌醉即休人心不過適適外復何求
早歲從旅遊頗諳時俗意中年忝班列僃見朝廷事作
客誠已難為臣尤不易況余方且介舉動多忤累直道
速我尤詭遇非吾志胷中十年内消盡浩然氣自從返
田畝頓覺無憂媿蟠木用難施浮雲心易遂悠悠身與
世從此兩相棄
首夏病間
我生来幾時萬有四千日自省於其間非憂即有疾老
去慮漸息年来病初愈忽喜身與心泰然兩無苦況兹
孟夏月清和好時節微風吹裌衣不寒復不熱移榻樹
陰下竟日何所為或飲一甌茗或吟兩句詩内無憂患
迫外無職役羈此日不自適何時是適時
晩春酤酒
百花落如雪兩鬢垂作絲春去有来日我老無少時人
生待富貴為樂常苦遲不如貧賤日隨分開愁眉賣我
所乘馬典我舊朝衣盡將酤酒飲酩酊步行歸名姓日
隱晦形骸日變衰醉臥黃公肆人知我是誰
蘭若寓居
名宦老慵求退身安草野家園病嬾歸寄居在蘭若薜
衣換簪組藜杖代車馬行止輒自由甚覺身瀟灑晨遊
南塢上夜息東菴下人間千萬事無有關心者
麴生訪宿
西齋寂已暮叩門聲樀樀知是君宿来自拂塵埃席村
家何所有茶果迎来客貧静似僧居竹林依四壁廚燈
斜影出檐雨餘聲滴不是愛閒人肯来同此夕
聞庾七左降因詠所懷
我病臥渭北君老謫巴東相悲一長歎薄命與君同既
歎還自哂哂歎兩未終後心誚前意所見何迷蒙人生
大塊間如鴻毛在風或飄青雲上或落泥塗中衮服相
天下儻来非我通布衣委草莽偶去非吾窮外物不可
必中懷須自空無令怏怏氣留滯在心胷
荅卜者
病眼昏似夜衰鬢䬃如秋除却須衣食平生百事休知
君善易者問我決疑不不卜非他故人間無所求
歸田三首
人生何所欲所欲唯兩端中人愛富貴高士慕神仙神
仙須有籍富貴亦在天莫戀長安道莫尋方丈山西亰
塵浩浩東海浪漫漫金門不可入琪樹何由攀不如歸
山下如法種春田
種田意已決決意復何如賣馬買犢使徒步歸田廬迎
春治耒耜候雨闢菑畬策杖田頭立躬親課僕夫吾聞
老農言為稼慎在初所施不鹵莽其(一作所)報必有餘上
求奉王稅下望僃家儲安得放慵惰拱手而曳裾學農
未為鄙親友勿笑余更待明年後自擬執犂鋤
三十為近臣腰間鳴佩玉四十為野夫田中學鋤榖何
言十年内變化如此速此理固是常窮通相倚伏為魚
有深水為鳥有高木何必守一方窘然自牽束化吾足
為馬吾因以行陸化吾手為弹吾因以求肉形骸為異
物委順心猶足幸得且歸農安知不為福況吾行欲老
瞥若風前(一作中)燭孰能俄頃間將心繫榮辱
秋遊原上
七月行已半早涼天氣清清晨起巾櫛徐步出柴荆露
杖笻竹冷風襟越蕉輕閒攜弟姪輩同上秋原行新棗
未全赤晩瓜有餘馨依依田家叟設此相逢迎自我到
此村往来白髮生村中相識久老幼皆有情留連向暮
歸樹樹風蝉聲(一作鳴)是時新雨足禾黍夾道青見此令
人飽何必待西成
九日登西原宴望(同諸兄弟作)
病愛枕席涼日高眠未輟弟兄呼我起今日重陽節起
登西原望懷抱同一豁移座就菊叢餻酒前羅列雖無
絲與管歌笑隨情發白日未及傾顔酡耳已熱酒酣四
向望六合何空闊天地自久長斯人幾時活請看原下
村村人死不歇一村四十家哭葬無虛月指此各相勉
良辰且歡悅
寄同病者
三十生二毛早衰為沈疴四十官七品拙宦非由他年
(一作面)顔日枯槁時命日蹉跎豈獨我如此聖賢無奈何
迴觀親舊中舉目尤可嗟或有終老者沈賤如泥沙或
有始壯者飄忽如風花窮餓與夭促不如我者多以此
反自慰常得心平和寄言同病者迴歎且為歌
遊藍田山卜居
脫置腰下組擺落心中塵行歌望山去意似歸鄉人朝
蹋玉峰下暮尋藍水濱擬求幽僻地安置疎慵身本性
便山寺應須旁悟眞
村雪夜坐
南窗背燈坐風霰暗紛紛寂莫深村夜殘雁雪中聞
東園玩菊
少年昨已去芳歲今又闌如何寂莫意復此荒涼園園
中獨立久日澹風露寒秋蔬盡蕪没好樹亦凋殘唯有
數叢菊新開籬落間攜觴聊就(一作自)酌為爾一留連憶
我少小日易為興所牽見酒無時節未飲已欣然近從
年長来漸覺取樂難常恐更衰老強飲亦無歡顧謂爾
菊花後時何獨鮮誠知不為我借爾暫開顔
觀稼
世役不我牽身心常自若晩出看田畝閒行旁村落纍
纍繞場稼嘖嘖羣飛雀年豐豈獨人禽鳥聲亦樂田翁
逢我喜默起具尊(一作杯)杓斂手笑相延社酒有殘酌媿
兹勤且敬藜杖為淹泊言動任天眞未覺農人惡停杯
問生事夫種妻兒穫筋力苦疲勞衣食常單簿自慙祿
仕者曾不營農作飽食無所勞何殊衛人鶴
聞哭者
昨日南鄰哭哭聲一何苦云是妻哭夫夫年二十五今
朝北里哭哭聲又何切云是母哭兒兒年十七八四鄰
尚如此天下多夭折乃知浮世人少得垂白髮余今過
四十念彼聊自悅從此明鏡中不嫌頭似雪
新構亭臺示諸弟姪
平臺高數尺臺上結茅茨東西疏二牖南北開兩扉蘆
簾前後卷竹簟當中施清泠白石枕疏涼黃葛衣開襟
向風坐夏日如秋時嘯傲頗有趣窺臨不知疲東窗對
華山三峰碧參差南檐當渭水臥見雲帆飛仰摘枝上
果俯折畦中葵足以充飢渴何必慕甘肥況有好羣從
旦夕相追隨
自吟拙什因有所懷
嬾病每多暇暇来何所為未能抛筆硏時作一篇詩詩
成澹無味多被衆人嗤上怪落聲韻下嫌拙言詞時時
自吟詠吟罷有所思蘇州及彭澤與我不同時此外復
誰愛唯有元微之謫(一作趁)向江陵府三年作判司相去
二千里詩成遠不知
東坡(一作陂)秋意寄元八
寥落野陂畔獨行思有餘秋荷病葉上白露大如珠忽
憶同賞地曲江東(一作南)北隅秋池(一作步)少遊客唯我與
君俱啼蛩隱紅蓼瘦馬蹋青蕪當時與今日俱是暮秋
初節物苦相似時景亦無餘唯有人分散經年不得書
閒居
深閉竹間扉静埽松下地獨嘯晩風前何人知此意看
山盡日坐枕帙移時睡誰能從我遊使君心無事
詠拙
所稟有巧拙不可改者性所賦有厚薄不可移者命我
性愚且憃我命薄且屯問我何以知所知良有因亦曾
舉兩足學人蹋紅塵從兹知性拙不觧轉如輪亦曾奮
六翮高飛到青雲從兹知命薄摧落不逡廵慕貴而厭
賤樂富而惡貧同此(一作出)天地間我豈異於人性命苟
如此反則成苦辛以此自安分雖窮每欣欣葺茅為我
廬編蓬為我門縫布作袍被種榖充盤飱静讀古人書
閒釣清渭濱優哉復游哉聊以終吾身
詠慵
有官慵不選有田慵不農屋穿慵不葺衣裂慵不縫有
酒慵不酌無異尊常空有琴慵不弹亦與無絃同家人
告飯盡欲炊慵不舂親朋寄書至欲讀慵開封嘗聞嵇
叔夜一生在慵中弹琴復鍜鐵比我未為慵
冬夜
家貧親愛散身病交遊罷眼前無一人獨掩村齋臥冷
落燈火闇離披簾幕破策策窗戶前又聞新雪下長年
漸省睡夜半起端坐不學坐忘心寂莫安可過兀然身
寄世浩然心委化如此来四年一千三百夜
村中留李三固言宿
平生早遊宦不道無親故如我與君心相知應有數春
明門前别金氏陂中遇村酒兩三杯相留寒日暮勿嫌
村酒薄聊酌論心素請君少踟躕繫馬門前樹明年身
若健便擬江湖去他日縱相思知君無覓處後會既茫
茫今宵君且住
友人夜訪
檐間(一作前)清風簟松下明月杯幽意正如此況乃故人
来
遊悟眞寺詩(一百三十韻)
元和九年秋八月月上弦我遊悟眞寺寺在王順山去
山四五里先聞水潺湲自兹舍車馬始涉(一作步)藍溪灣
手拄青竹杖足蹋白石灘漸怪耳目曠不聞人世喧山
下望山上初疑不可攀誰知中有路盤折通巖巔一息
幡竿下再休石龕邊龕間長丈餘門戶無扃關仰(一作俯)
窺不見人石髮垂若鬟驚出白蝙蝠雙飛如雪飜回首
寺門望青崖夾朱軒如擘山腹開置寺於其間入門無
平地地窄虛空寬房廊與臺殿高下隨峰巒巖崿無撮
土樹木多瘦堅根株抱石長屈曲蟲蛇蟠松桂亂無行
四時鬱芊芊枝梢嫋青翠(一作清吹)韻若風中弦日月光不
透綠隂相交延幽鳥時一聲聞之似寒蝉首憩賓位亭
就坐未及安須臾開北戶萬里明豁然拂檐虹霏微繞
棟雲迴旋赤日間白雨隂晴同一川野綠簇草樹眼界
吞秦原渭水細不見漢陵小於拳却顧来時路縈紆映
朱闌歷歷上山人一一遥可觀前對多寳墖風鐸鳴四
端欒櫨與戶牖恰恰金碧繁云昔迦葉佛此地坐涅槃
至今鐵鉢在當底手跡穿西開玉像殿白佛森比肩斗
藪塵埃衣禮拜冰雪顔疊霜為袈裟貫雹為華鬘逼觀
疑鬼功其跡非雕鐫次登觀音堂未到聞栴檀上階脫
雙履斂足升淨(一作瑶)筵六楹排玉鏡四座敷金鈿黑夜
自光眀不待燈燭然衆寳互低昂碧珮珊瑚幡風来似
天樂相觸聲珊珊白珠垂露凝赤珠滴血殷點綴佛髻
上合為七寳冠雙缾白琉璃色若秋水寒隔缾見舍利
圓轉如金丹玉笛何代物天人施祗園吹如秋鶴聲可
以降靈仙是時秋方中三五月正圓寶堂豁三門金魄
當其前月與寳相射晶光争鮮妍照人心骨冷竟夕不
欲眠曉尋南墖路亂竹低婵娟林幽不逢人寒蝶飛翾
翾山果不識名離離夾道蕃足以療飢乏摘嘗味甘酸
道南藍谷神紫傘白紙錢若歲有水旱詔使修蘋蘩以
地清淨故獻奠無葷膻危石疊四五&KR1394;嵬欹且刓造物
者何意堆在巖東偏冷滑無人迹苔點如花牋我来登
上頭下臨不測淵目眩手足掉不敢低頭看風從石下
生薄人而上摶衣服似羽翮開張欲飛騫&KR1128;&KR1128;三面峰
峰尖刀劒攢往往(一作悠遠)白雲過決開露青天西北日落
時夕暉紅團團千里翠屏外走下丹沙丸東南月上時
夜氣青漫漫百丈碧潭底寫出黃金盤藍水色似藍日
夜長潺潺周迴繞山轉下視如青環或鋪為慢流或激
為奔湍泓澄最深處浮出蛟龍涎側身入其中懸磴尤
險艱(一作難)捫蘿蹋樛木下逐飲澗猨雪迸起白鷺錦跳
驚紅鱣歇定方盥潄濯去支體煩淺深皆洞徹可照腦
與肝但愛清見底欲尋不知源東崖饒怪石積甃蒼琅
玕温潤發於外其間韞璵璠卞和死已久良玉多棄捐
或時洩光彩夜與星月連中頂最高峰拄天青玉竿&KR2794;
&KR2332;上不得豈我能攀援上有白蓮池素(一作紫)葩覆清瀾
聞名不可到處所非人寰又有一片石大如方尺甎插
在半壁上其下萬仞懸云有過去師坐得無生禅號為
定心石長老世相傳却上謁仙祠蔓草生緜緜昔聞王
氏子羽化升上玄其西曬藥臺猶對芝术田時復眀月
夜上聞黃鶴言迴尋畫龍堂二叟鬢髮斑想見聽法時
歡喜禮印壇復歸泉窟下化作龍蜿蜒階前石孔在欲
雨生白煙往有寫經僧身静心精專感彼雲外鴿羣飛
千翩翩来添硏中水去吸巖底(一作下)泉一日三往復時
節長不愆經成號聖僧弟子名楊難誦此蓮花偈數滿
百億千身壊口不壊舌根如紅蓮顱骨今不見石函尚
存焉粉壁有吳畫筆彩依舊鮮素屏有禇書墨色如新
乾靈(一作名)境與異跡周覽無不殫一遊五晝夜欲返仍
盤桓我本山中人誤為時網牽牽率使讀書推挽令效
官既登文字科又忝諫諍員拙直不合時無益同素餐
以此自慙惕戚戚常寡歡無成心力盡未老形骸殘今
來脫簪組始覺離憂患及為山水遊彌得縱疎頑野麋
斷羈絆行走無拘攣池魚放入海一往何時還身著居
士衣手把南華篇終来此山住永謝區中緣我今四十
餘從此終身閒若以七十期猶得三十年
酬張十八訪宿見贈(自此後詩為贊善大夫時所作)
昔我為近臣君常稀到門今我官職冷唯君来往頻我
受狷介性立為頑拙身平生雖寡合合即無緇磷況君
秉高義富貴視如雲五侯三相家眼冷不見君問其所
與游獨言韓舍人其次即及我我媿非其倫胡為謬相
愛歲晩逾勤勤落然頽檐下一話夜達晨牀单食味薄
亦不嫌我貧日高上馬去相顧猶逡廵長安久無雨日
赤風昏昏憐君將病眼為我犯埃塵遠從延康里来訪
曲江濱所重君子道不獨媿相親
朝歸書寄元八
進入閤前拜退就廊下餐歸来昭國里人臥馬歇鞍却
睡至日午起坐心浩然況當好時節雨後清和天柿樹
綠隂合王家庭院寬缾中鄠縣酒牆上終南山獨眠仍
獨坐開襟當風前禅師與詩客次第来相看要語連夜
語須眠終日眠除非奉朝謁此外無别牽年長身且健
官貧心甚安幸無急病痛不至苦飢寒自此聊以(一作以此)
(聊自)適外緣不能干唯應(一作為)静者信難為動者言臺中
元侍御早晩作郎官未作郎官際無人相伴閒
酬吳七見寄
曲江有病客尋常多掩關又聞馬死来不出身更閒聞
有送書者自起出門看素緘署丹字中有瓊瑶篇口吟
耳自聽當署忽翛然似潄寒玉冰(一作水)如聞商風弦首
章歎時節末句思笑言嬾慢不相訪隔街如隔山嘗聞
陶潛語心遠地自偏君住安邑里左右車徒喧竹藥閉
深院琴尊開小軒誰知市南地轉作壺中天君本上清
人名在石堂間不知有何過謫作人間仙常恐歲月滿
飄然歸紫煙莫忘蜉蝣内進士有同年
昭國閒居
貧閒日高起門巷晝寂寂時暑放朝參天隂少人客槐
花滿田地僅絶人行跡獨在一牀眠清涼風雨夕勿嫌
坊曲遠近即多牽役勿嫌祿俸薄厚即多憂責平生尚
恬曠老大宜安適何以養吾真官閒居處僻
喜陳兄至
黃鳥啼欲歇青梅結半成坐憐春物盡起入東園行攜
觴嬾獨酌忽聞叩門聲閒人猶喜至何況是陳兄從容
盡日語稠疊長年情勿輕一醆(一作杯)酒可以話平生
贈杓直
世路重祿位(一作位祿)栖栖者孔宣人情愛年壽夭死者顔
淵二人如何人不奈命與天我今信多幸撫已媿前賢
已年四十四又為五品官況兹知足外别有所安焉早
年以身代直赴逍遥篇近歲將心地迴向南宗禅外順
世間法内脫區中緣進不厭朝市退不戀人寰自吾得
此心投足無不安體非導引適意無江湖閒有興或飲
酒無事多掩關寂静夜深坐安穩日高眠秋不苦長夜
春不惜流年委形老小外忘懷生死間昨日共君語與
余心膂然此道不可道因君聊強言
寄張十八
飢止一簞食渴止一壺漿出入只一馬寢興止一牀此
外無長物於我有若亡胡然不知足名利心遑遑念兹
彌嬾放積習遂為常經旬不出門竟日不下堂同病者
張生貧僻住延康慵中每相憶此意未能忘迢迢青槐
街相去八九坊秋来未相見應有新詩章早晩來同宿
天氣轉清涼
題玉泉寺
湛湛玉泉色悠悠浮雲身閒心對定水清淨兩無塵手
把青笻杖頭戴白綸巾興盡下山去知我是誰人
朝回遊城南
朝退馬未困秋初日猶長回轡城南去郊野正清涼水
竹夾小徑縈迴繞川岡仰看晩山色俯弄秋泉光青松
繫我馬白石為我牀常時簪組累此日和身忘旦隨鵷
鷺末暮遊鷗鶴旁機心一以盡兩處不亂行誰辨心與
跡非行亦非藏
舟行(江州路上作)
帆影日漸高閒眠猶未起起問鼓枻人已行三十里船
頭有行竈炊稻烹紅鯉飽食起婆娑盥潄秋江水平生
滄浪意一旦来遊此何況不失家舟中載妻子
湓浦早冬
潯陽孟冬月草木未全衰祗抵(一作祗)長安陌涼風八月
時日西湓水曲獨行吟舊詩蓼花始零落蒲葉稍離披
但作城中想何異曲江池
江州雪
新雪滿前山初晴好天氣日西騎馬出忽有亰都意城
柳方綴花檐冰纔結穗須臾風日暖處處皆飄墜行吟
賞未足坐歎銷何易猶勝嶺南看雰雰不到地
御定全唐詩卷四百二十九
