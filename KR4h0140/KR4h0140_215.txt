欽定四庫全書
御定全唐詩卷二百十五
李峴
李峴信安郡王禕之第三子樂善下士以門蔭入仕歷
京兆府尹天寳中楊國忠惡其不附己出為長沙太守
時京兆雨災米麥踊貴百姓謠曰欲得米粟賤無過追
李峴其為政得人心如此乾元二年拜中書侍郎同平
章事坐言事切直謫蜀州刺史代宗召為禮部尚書尋
復知政事初收東京按治逆黨多所全活終衢州刺史
集一卷今存詩一首
劒池
闔閭葬日勞人力嬴政穿來役鬼功澄碧尚疑神物在
等閒雷雨起潭中
李栖筠
李栖筠字貞一世為趙人吉甫之父舉進士高第調冠
氏主簿太守李峴視若布衣交擢殿中侍御史為李峴
三司判官三遷吏部員外郎判南曹累進工部侍郎元
載忌之出為常州刺史以治行加銀青光禄大夫封贊
皇縣子拜浙西都團練觀察使尋為御史大夫力抗權
邪卒贈吏部尚書栖筠喜奬善而樂人攻巳短為天下
士所歸稱贊皇公詩二首
張公洞
一徑深窈窕上升翠微中忽然靈洞前日月開仙宫道
士十二人往還馭清風焚香入深洞巨石如虛空夙夜
備蘋藻詔書祠張公五雲何裵回玄鶴下蒼穹我本道
門子碩言出塵籠掃除方寸間幾與神靈通宿昔勤夢
想契之在深衷遲迴將不還章綬繫我躬稽首謝真侣
辭滿歸崆峒
投宋大夫
十處投人九處違家鄉萬里又空歸嚴霜昨夜侵人骨
誰念高堂未授衣
徐浩
徐浩字季海越州人少舉明經工草隸以張說薦為麗
正殿校理三遷右拾遺張守珪表佐幽州幕改監察御
史歷憲部郎中肅宗即位拜中書舍人時天下事殷詔
令俱出其手文詞贍給加尚書右丞除國子祭酒尋貶
廬州長史代宗徵還仍拜中書舍人還工部侍郎嶺南
節度觀察使又為吏部侍郎集賢殿學士為李栖筠所
彈貶明州别駕終彭王傅卒贈太子少師世稱其書法
如怒猊抉石渴驥奔泉詩二首
寳林寺作
兹山昔飛來遠自琅琊臺孤岫龜形在深泉鰻井開越
王屢登陟何相傳詞才塔廟崇其巔規模稱壮哉禪堂
清溽潤高閣無恢炱照耀珠吐月鏗轟鐘隠雷揆余久
纓弁末路遭邅迴一棄滄海曲六年稽嶺隈逝川惜東
駛馳景憐西頹腰帶愁疾減容顔衰悴催賴居兹寺中
法士多瓌能洗心聽經論禮足蠲凶灾永願依勝侣清
江乘度杯
謁禹廟
畝澮敷四海川源滌九州既膺九命錫乃建洪範疇鼎
革固天啟運興匪人謀肇開宅土業永庇昏墊憂山足
靈廟在門前清鏡流象筵陳玉帛容衛儼戈矛探穴圖
書朽卑官堂殿修梅梁今不壊松祏古仍留負責故鄉
近朅來申爼羞為魚知造化歎鳳仰徽猷不復聞夏樂
唯餘奏楚幽婆娑非舞羽鏜鞳異鳴球盛德吾無間高
功誰與儔灾滛破凶慝祚聖擁神休出谷鶯初語空山
猨獨愁春暉生草樹柳色暖汀洲恩貸題輿重榮殊衣
錦遊宦情同械繫生理任桴浮地極臨滄海天遥過斗
牛精誠如可諒他日寄冥搜
薛令之
薛令之閩之長溪人肅宗為太子時令之以右補闕兼
侍讀積歲不遷乃棄官徒步歸鄉里及肅宗即位以舊
恩召而令之巳前卒詩二首
自悼(紀事云開元中令之為右庶子時東宫官僚清淡令之題詩自悼明皇幸東宫覽之)
(索筆題其旁曰啄木口觜長鳳皇毛羽短若嫌松桂寒任逐桑榆暖遂謝病歸)
朝日上團團照見先生盤盤中何所有䒤蓿長闌干飯
澁匙難綰羹稀筯易寬只可(一作無以)謀朝夕何由保歲寒
靈巖寺
草堂棲在靈山谷勤苦詩書向燈燭柴門半掩寂無人
惟有白雲相伴宿
鄒紹先
鄒紹先劉長卿同時人曾為河南判官與長卿相往還
詩一首
湘夫人
楓(一作風)葉下秋渚二妃愁渡湘疑山空杳藹何處望君
王日落水雲裏悠悠(一作油油)心自傷
李穆
李穆劉長卿壻詩一首
寄妻父劉長卿(一作嚴維詩題作發桐廬寄劉員外)
處處雲山無盡時桐廬南望轉參差舟人莫道新安近
(一作遠)欲上潺湲行自遲(時劉在新安郡)
馮著
馮著韋應物同時人嘗受李廣州署為錄事應物有詩
以送其行詩四首
短歌行
寂寞草中蘭亭亭山上松貞芳日有分生長耐相容結
根各得地幸沾雨露功參辰無停泊且顧一西東君但
開懷抱猜(一作情)恨莫怱怱
洛陽道
洛陽宫中花柳春洛陽道上無行人皮裘氊帳不相識
萬戶千門閉春色春色深春色深(一本無此三字)君王一去何
時尋春雨灑(一作春色深)春雨灑周南一望堪淚下蓬萊殿
中寢胡人鳷鵲樓前放胡馬聞君欲行西入秦(一作入西秦行)
君行不用過天津天津橋上多胡塵洛陽道上愁殺人
行路難
男兒轗軻徒搔首入市脱衣且沽酒行路難權門慎勿
干平人爭路相摧殘春秋四氣更(一作相)迴換人事何須
再三歎君不見雀為鴿鷹為鳩東海成田谷為岸負薪
客歸去來龜反頋鶴裵回黃河岸上起塵埃(一本作負薪起塵埃)
(無客歸去至岸上十四字)相逄未相識何用強相猜行路難故山應
不改茅舍漢中在白酒杯中聊一歌蒼蠅蒼蠅奈爾何
燕銜泥
雙燕碌碌飛入屋屋中老人喜燕歸裵回繞我牀頭飛
去年為爾逐黃雀雨多屋漏泥土落爾莫厭老翁茅屋
低梁頭作窠梁下栖爾不見東家黃&KR1663;鳴嘖嘖蛇盤瓦
溝鼠穿壁豪家大屋爾莫居驕兒少婦採爾雛井旁寫
水泥自足銜泥上屋隨爾欲
王迥
王迥家鹿門號白雲先生與孟浩然善詩一首
同孟浩然宴賦(一作題壁歌)
屈宋英聲今止巳江山繼嗣多才子作者于今盡相似
聚宴王家其樂矣共賦新詩發宫徵書于屋壁彰厥美
李曄
李曄宗室子官弘農太守宗正卿賈至常為撰制詞詩
一首
尚書都堂瓦松
華省祕僊蹤高堂露瓦松葉因春後長花為雨來濃影
混鴛鴦色光含翡翠容天然斯所寄地勢太無從接棟
臨䨇闕連甍近九重寧知深澗底霜雪歲兼封
敬括
敬括字叔弓河東人少以文詞稱鄕舉進士又應制登
科累官右拾遺内供奉殿中侍御史天寳末以不附楊
國忠出為刺史遷給事中兵部侍郎大理卿大歷初詔
選循良為近輔以括為同州刺史入為御史大夫卒詩
一首
省試七月流火
前庭一葉下言念忽悲秋變節金初至分寒(一作空)火正
流氣含涼夜早光拂夏雲收助月微明散沿河麗景浮
禮標時令爽詩興國風幽自此觀邦(一作邪)正深知王業
休
御定全唐詩卷二百十五
