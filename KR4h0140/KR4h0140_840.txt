欽定四庫全書
御定全唐詩卷八百四十
齊已
過陳陶處士舊居
一室貯琴尊詩皆大雅言夜過秋竹寺醉打老僧門遠
燒来籬下寒蔬簇石根閒庭除鶴跡半是杖頭痕
寄敬亭清越
敬亭山色古廟與寺松連住此修行過春風四十年鼎
嘗天柱茗詩硾剡溪牋瞑目應思著終南北闕前
湘江漁父
湘潭春水滿岸遠草青青有客釣煙月無人論醉醒門
前蛟蜃氣簔上蕙蘭馨曾受蒙莊子逍遥一卷經
書古寺僧房
綠樹深深處長明焰焰燈春時遊寺客花落閉門僧萬
法心中寂孤泉石上澄勞生莫相問喧默不相應
湖西逸人
老隐洞庭西漁樵共一溪琴前孤鶴影石上遠僧題橘
柚園林熟蒹葭徑路迷君能許鄰並分藥斸春畦
瀟湘二十韻
二水遠難論從離向坎奔冷穿千嶂脉清過幾州門闊
去都凝白傍来盡帶渾經游聞舜禹表裏見乾坤浦静
魚閑釣灣涼雁自屯月来分夜底雲度見秋痕暮氣蔵
鄰寺寒濤聒近村離騷傳永恨鼓瑟奏遺魂霧擁魚龍
窟槎欹島嶼根秋風帆上下落日樹沈昏柳少沙洲缺
苔多古岸存禽巢依橘柚獺逕入蘭蓀色自江南絶名
聞海内尊吳頭雄莫遏漢口壯堪吞寥泬晴方映馮夷
信忽翻渡遥峰翠疊汀小荻花繁勢接湖煙漲聲和瘴
雨歕急搖吟客舫狂濺野人樽疏鑿誰窮夲澄鮮自有
源對兹傷九曲含濁出崑崙
江行早發
舟子相呼起長江未五更幾看(一作程)星月在猶帶(一作載)
夢魂行鳥亂村林迥人喧水柵横蒼茫平野外漸認(一作)
(慚愧)遠峰名
宜陽道中作
宜陽南面路下嶽又經過楓葉紅遮店芒花白滿坡猨
無山漸薄雁衆水還多日落猶前去諸村牧豎歌
落日
晚照背高臺殘鐘殘角催能銷幾度落已是半生来吹
葉隂風發漫空暝色迴因思古人事更變盡塵埃
春興
柳暖鶯多語花明草盡長風流在詩句牽率遶池塘叫
切禽名宇飛忙蝶姓莊時来真可惜自勉掇蘭芳
遠山
天際雲根破寒山列翠迴幽人當立久白鳥背飛来瀑
濺何州地僧尋幾嶠苔終湏拂巾履獨去謝塵埃
和鄭谷郎中幽棲之什
誰知閒退跡門逕入寒汀静倚雲僧杖孤看野燒星墨
霑吟石黑苔染釣船青相對唯溪寺初宵聞念經
勉道林謙光鴻藴二姪
舊林諸姪在還住本師房共掃焚修地同聞水石香莫
將閒世界擬敵好時光須看南山下無名塜滿岡
渚宫自勉二首
晨午殊豐足伊何撓肺腸形容侵老病山水憶韜蔵必
謝金臺去還攜鐵錫將東林露壇畔舊對白蓮房
畢竟擬何求随緣去住休天涯遊勝境海上宿仙洲夢
好尋無跡詩成旋不留從他笑輕事獨自憶莊周
謝㴩湖茶
㴩湖唯上貢何以惠尋常還是詩心苦堪消蠟面香碾
聲通一室烹色帶殘陽若有新春者西来信勿忘
寄歸州馬判官
郡帶女&KR0912;名民康境亦寧晏梳秋鬢白閒坐暮山青贈
客椒初熟尋僧酒半醒應懷舊居處歌管隔牆聽
倦客
閉眼即開門人間事倦聞如何迎好客不似看閒雲少
欲資三要多言讓十分疎慵本吾性任笑早離羣
送靈𧦬上人遊五臺
此去清涼頂期瞻大聖容便應過洛水即未上嵩峰殘
照催行影幽林惜駐蹤想登金閣望東北極兵鋒
静坐
坐卧與行住入禪還出吟也應長日月消得箇身心默
論相如少黃梅付囑深門前古松徑時起步清隂
謝虚中上人寄示題天策閣詩
天策二首作境幽搜亦玄閣横三楚上題挂九霄邊寺
額因標勝詩人合遇賢他時誰倚檻吟此豈㤀筌
荆門寄懷章供奉兼呈幕中知己
紫衣居貴上青衲老關中事佛門相似朝天路不同神
凝無惡夢詩澹老真風聞道知音在官高信莫通
江令石
思量江令意愛石甚悠悠貪向深宫去死同亡國休兩
株荒草裏千古暮江頭若似黃金貴隋軍也不留
月下作
良夜如清晝幽人在小庭滿空垂列宿那箇是文星世
界歸誰是心魂向自寧何當見堯舜重為造生靈
遊道林寺四絶亭觀宋杜詩版
宋杜詩題在風騷到此真獨来終日看一為拂秋塵古
石生寒仞春松脫老鱗高僧眼根静應見客吟神(一作頻)
勉詩僧
莫把毛生刺低佪謁李膺須防知佛者解笑愛名僧道
性宜如水詩情合似冰還同蓮社客聯唱遶香燈
謝人墨
珍重歲寒煙攜来路幾千只應真典誥消得苦磨研正
色浮端硯精光動蜀牋因君強濡染捨此即忘筌
送人遊玉泉寺
西峰大雪開萬疊向空堆客貴猶尋去僧高肯不来潭
澄猨覰月竇冷鹿眠苔公子將才子聯題興未迴
寄鄭谷郎中
詩心何以傳所證自同禪覓句如探虎逢知似得仙神
清太古在字好雅風全曾沐星郎許終慚是斐然
春雨
欲布如膏勢先聞動地雷雲龍相得起風電一時来霡
霂農桑野冥濛楊柳臺何人待晴暖庭有牡丹開
明月峰
明月峰頭石曾聞學月明别舒長夜彩高照一村耕頗
亂無私理徒驚鄙俗情傳云遭鑿後頑白在峥嶸
謝人惠紫栗拄杖
仙掌峰前得何當此見遺百年衰朽骨六尺歲寒姿雪
外兼松凭泉邊待月欹他時出山去猶謝見相随
送人遊湘湖
君遊南國去旅夢若為寧一路随鴻雁千峰遶洞庭林
明楓盡落野黑燒初經有興尋僧否湘西寺最靈
小松
發地纔過膝(一作盈尺)蟠根已有靈嚴霜百草白深院一林
青後夜蕭騷動空階蟋蟀聽誰於千歲外吟遶(一作倚)老
龍形
金江寓居
考槃應未永聊此養閑疎野趣今何似詩題舊不如春
篁離籜盡陂藕折花初終要秋雲是從風恣卷舒
晚夏金江寓居答友生
日日衝殘熱相尋入亂蒿閑中滋味遠詩裏是非高碧
聳新生竹紅垂半熟桃時難未可出且欲淬豪曹
寄李洞秀才
到處聽時論知君屈最深秋風幾西笑抱玉但傷心野
水翻紅藕滄江老白禽相思未相識聞在蜀中吟
過商山
曡曡曡嵐寒紅塵翠裏盤前程有名利此路莫艱難雲
水(一作木)侵天老輪蹄到月殘何能尋四皓過盡見長安
蟬八韻
咽咽復啾啾多来自早秋園林涼正好風雨思相收在
處聲無别何人淚欲流冷憐天露滴傷共野禽遊静息
深依竹驚移瞥過樓分明晴渡口凄切暮關頭時節推
應定飛鳴即未休年年聞爾苦遠憶所居幽
鷺鷥二首
日日滄江去時時得意歸自能終潔白何處悞翻飛晚
立銀塘闊秋栖玉露微殘陽葦花畔雙下釣魚磯
雪裏曾迷我籠中舊養君忽從紅蓼岸飛出白鷗羣影
照翹灘浪翎濡宿島雲鴛鴻解相憶天上列紛紛
送僧歸南岳
濁世住終難孤峰念永安逆風眉磔磔衝雪錫珊珊石
室關霞嫩松枝拂蘚乾巖猨應認得連臂下句欄
夏日林下作
煩暑莫相煎森森在眼前暫来還盡日獨坐只聞蟬草
媚終難死花飛卒未蔫秋風捨此去滿篋貯新篇
村居寄懷
風雨如堯代何心欲退蔵諸侯行教化下國自耕桑道
挫時機盡禪留話路長前溪久不過忽覺早禾香
酬王秀才
相於分倍親静論到吟真王澤曾無外風騷甚少人鴻
随秋過盡雪向臘飛頻何處多幽勝期君作近鄰
贈無本上人
往年吟月社因亂散揚州未免無端事何妨出世流洞
庭禪過臘衡岳坐經秋終說將衣鉢天台老去休
寄華山司空圖
天下艱難際全家入華山幾勞丹詔問空見使臣還瀑
布寒吹夢蓮峰翠濕關兵戈阻相訪身老瘴雲間
題真州精舍
波心精舍好那岸是繁華礙目(一作日)無高樹當門即遠
沙晨齋来海客夜磬到漁家石鼎秋濤静禪回有岳茶
懷道林寺因寄仁用二上人
名山知不遠長憶寺門松昨晚登樓見前年過夏峰雨
餘雲脚樹風外日西鐘莫更来東岸紅塵沒馬蹤
尋陽道中作
秋聲連岳樹草色徧汀洲多事時為客無人處上樓雲
疎片雨歇野闊九江流欲向南朝去詩僧有惠休
東林雨後望香爐峰
翠濕僧窗裏寒堆鳥道邊静思尋去路急遶落来泉暮
雨開青壁朝陽照紫煙二林多長老誰憶上頭禪
寄雙泉大師師兄
清泉流眼底白道倚巖稜後夜禪初入前溪樹折冰南
涼来的的北魏去騰騰敢把吾師意密傳門外僧
送人潤州尋兄弟
君話南徐去迢迢過建康弟兄新得信鴻雁久離行木
落空林浪秋殘漸雪霜閒游登北固東望海蒼蒼
貽張生
日日見入寺未曾含酒容閒聽老僧語坐到夕陽鐘竹
裏行多影花邊偶過蹤猶言謝生計随我去孤峰
送人遊雍京
君来乞詩别聊與愴前程九野未無事少年何遠行商
雲盤翠險秦甸下煙平應見周南化如今在雍京
春草
處處碧萋萋平原帶日西堪随遊子路遠入鷓鴣啼金
谷園應沒夫差國已迷欲尋蘭蕙徑荒穢滿汀畦
懷華頂道人
華頂星邊出真宜上士家無人觸牀榻滿屋貯煙霞坐
卧臨天井晴明見海涯禪餘石橋去屐齒印松花
寄自牧上人
五老迴無計三峰去不成何言謝雲鳥此地識公卿夢
媿將僧說心嫌觸類生南朝古山寺曾憶共尋行
静坐
日日只騰騰心機何以興詩魔苦不利禪寂頗相應硯
滿塵埃點衣多坐卧稜如斯自消息合是箇閒僧
送人遊衡岳
荆楚臘將殘江湖蒼莽間孤舟載高興千里向名山雪
浪来無定風帆去是閑石橋僧問我應寄岳茶還
荅知己自闕下寄書
故人勞札翰千里寄荆臺知戀文明在来尋江漢来羣
機喧白晝陸海漲黃埃得路應相笑無成守死灰
新笋
亂迸苔錢破參差出小欄層層離錦籜節節露琅玕直
上心終勁四垂煙漸寬欲知含古律試剪鳳簫看
寄唐洙處士
行僧去湘水歸雁度荆門彼此亡家國東西役夢魂多
慵如長傲久住不生根曾問興亡事丁寧寄勿言
謝人惠竹蝇拂
妙刮筠篁製纖柔玉柄同拂蠅聲滿室指月影搖空敢
捨經行外常將宴坐中揮談一無取千萬媿生公
新燕
燕燕知何事年年應候来却緣華屋在長得好時催花
外銜泥去空中接食迴不同黃雀意迷逐網羅媒
謝王先輩寄氊
深謝高科客名氊寄惠重静思生朔漠和雪長蒙茸摺
坐資禪悅鋪眠減病容他年從破碎擔去卧孤(一作高)峯
寄還闕下高輦先輩卷
去歲逄京使因還所寄詩難留天上作曾換月中枝趣
極僧迷旨功深鬼不知仍聞得名後特地更忘疲
和孫支使惠示院中庭竹之什
憶就江僧乞和煙得一莖剪黃憎舊夲科綠惜新生護
噪蟬身稳資吟客眼明星郎有佳詠雅合此君聲
苦熱中江上懷爐峰舊居
舊寄爐峰下杉松遶石房年年五六月江上憶清涼久
别應荒廢終歸隔渺茫何當便搖落披衲玩秋光
送僧遊龍門香山寺
君到香山寺探幽莫損神且尋風雅主細看樂天真
江上值春雨
江臯正月雨平陸亦波瀾半是峨嵋雪重為澤國寒農
田淹寖盡客櫂往來難愁殺騷人路滄浪正渺漫
七十作
七十去百歲都来三十春縱饒生得到終免死無因密
理方通理栖真始見真沃洲匡阜客幾刧不迷人
謝虚中寄新詩
舊友一千里新詩五十篇此文經大匠不見已多年趣
極同無迹精深合自然相思把行坐南望隔塵煙
送彬座主赴龍安請講
兩論久研精龍安受請行春城雨雪霽古寺殿堂明白
髮老僧聽金毛師子聲同流有誰共别著國風清
夏日荆渚書懷
嵩岳去值亂匡廬迴阻兵中途息瓶錫十載依公卿不
那猨鳥性但懷林泉聲何時遂情興吟遶杉松行
春日西湖作
一水遶孤島閑門掩春草曾無長者轍枉此問衰老
謝中上人寄茶
春山榖雨前併手摘芳煙綠嫩難盈籠清和易晚天且
招鄰院客試指落花泉地遠勞相寄無来又隔年
送節大德歸闕
西京曾入内東洛又朝天聖上方虚席僧中正乏賢晨
光金殿裏紫氣玉簾前知祝唐堯化新恩異往年
覽清尚卷
李洞僻相似得詩先示師鬼神迷去處風日背吟時格
已搜清竭名還着紫卑從容味高作翻為古人疑
荆門送晝公歸彭澤舊居
彭澤舊居在匡廬翠疊前因思從楚寺便附入吳船岸
遶春殘樹江浮曉霽天應過虎溪社佇立想諸賢
御定全唐詩卷八百四十
