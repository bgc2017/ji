欽定四庫全書
御定全唐詩卷七百二十五
于鄴
于鄴唐末進士詩一卷
書懷
長安多路岐西去欲何依浮世祗如此舊山長憶歸自
離京國久應已故人稀好與孤雲住孤雲無是非
書情
負郭有田在年年長廢耕欲磨秋鏡淨恐見白頭生未
作一旬别已過千里程不知書與劒十載兩無成
塗中作(一作出門)
西(一作東)南千里程(一作行)處處有車聲若使地無利始應
人不營天涯猶馬到石跡尚(一作亦)塵生如此未曾息蜀
山終冀平
春過函谷關
幾度作遊(一作行)客客行長苦辛愁看函谷路老盡布衣
人歲遠關猶固時移草亦春何當名利息遣此絶征輪
褒中即事
風吹殘雨歇雲去有煙霞南浦足遊女(一作士)綠蘋應發
花遠鐘當(一作常)半夜明月入(一作落)千家不作故鄉夢始
知京洛賒
歲暮還家
東西流不駐白日與車輪殘雪半成水微風應欲春幾
經他國歲已減故鄉人回首長安道十年空(一作長)苦辛
還家
為客憶歸舍(一作來)歸來還寂寥壯時看欲過白首固(一作)
(故)非遥獨酌幾回醉此愁終(一作終年恨)不銷猶殘雞與犬
驅(一作同)去住山椒
題華山麻處士所居(一本無所居二字)
貴賤各擾擾皆逢朝市間到此馬無迹始知君獨閑冰
破聽敷水雪晴(一作消一作時)看華山西風寂寥地唯我坐忘
還
天南懷(一作憶)故人
獨行千里塵軋軋轉征輪一别已多日總看成老人洞
庭雪不下故國草應春三月煙波暖南風生綠蘋
路傍草
春至始青青香車碾已平不知山下處來向(一作繞)路傍
生每歲有人在何時無馬行應隨(一作和)塵與土吹滿洛
陽城
秋夕聞雁
星漢欲沈盡誰家砧未休忽聞涼雁至如報杜陵秋千
樹又(一作有)黃葉幾人新白頭洞庭今夜客一半却登(一作)
(回)舟
洛中有懷
潺潺伊洛河寂寞少恩波鑾駕久不(一作不東)幸洛陽春草
多
送魏山韋處士(一作送田處士西遊)
陰陰亭(一作田)際間相顧慘離顔一片雲飛去嵯峨空魏
山
白櫻桃
王母階前種幾株水晶簾内看如無只應漢武金盤上
瀉得珊珊白露珠
白櫻樹
記得花開雪滿枝和蜂和蝶帶花移如(一作只)今花落遊
蜂去空作主人惆悵詩
下第不勝其忿題路左佛廟
雀兒未逐颺風高下視鷹鸇意氣豪自謂能生千里足
黃昏依舊委蓬蒿
感懷(一作感情武以下一本俱作于陵詩)
東風吹草色空使客蹉跎不設太平險更應遊子多幾
傷(一作觴)行處淚(一作酒)一曲醉中歌盡向青門外東隨渭
水波
遊中梁山
僻地好泉石何人曾陸沈不知青嶂外更有白雲深因
此見喬木幾回思舊林殷勤猨與(一作與猨)鳥唯我獨何心
尋山
到此絶車輪萋萋草樹春青山如有利白石亦成塵水
闊應無路松深不見人如知巢與許千載迹猶新
宿江口
南渡人來絶喧喧雁滿沙自生江上月長有客思家半
夜下霜岸北風吹荻花自驚歸夢斷不得到天涯
秋夜達蕭關
擾擾浮(一作遊)梁路人忙月自閑去年為塞客今夜宿蕭
關辭國幾經歲望鄉空見山不知江葉下又作布衣還
斜谷道
亂峰連疉嶂千里綠峨峨蜀國路如此遊人車亦過遠
煙當驛歛驟雨逐風多獨憶紫芝叟臨風歌舊歌
過百牢關貽舟中者
蜀國少平地方思京洛間遠為千里客來度百牢關帆
影清江水鈴聲碧草山不因(一作貪)名與利爾我(一作我爾)各
應閒
客中覽鏡
何當開此鏡即見髮如絲白日急於水少年能幾時每
逢芳草處長返故園遲所以多為客蹉跎欲怨誰
長安逢隱者
征車千里至碾遍六街塵向此有營地忽逢無事人昔
時顔未改浮世路多新且脫衣沽酒終南山欲春
與僧話(一作語)舊
草堂前有山一見一相寬處世貴僧靜青松因歲寒他
山逢舊侶盡日話長安所以閒行迹千回繞藥欄
贈王道士
日日市朝路何時無苦辛不隨丹竈客終作白頭人浮
世度千載桃源方一春歸來華表上應笑北邙塵
匣中琴
世人無正心蟲網匣中琴何以經時廢非為娱耳音獨
今高韻在誰感隙塵深應是南風曲聲聲不合今
友人亭松
俛仰不能去如逢舊友同曾因春雪散見在華山中何
處有明月訪君聽遠風相將歸未得各占石巖東
過洛陽城
古來利與名俱在洛陽城九陌鼓初起萬車輪已行周
秦時幾變伊洛水猶清二月中橋路鳥啼春草生
客中月(一作望月)
離家凡幾宵一望一寥寥新魄又將滿故鄉應漸遥獨
臨彭蠡水遠憶洛陽橋更有乘舟客悽然亦駐橈
王將軍宅夜聽歌
朱檻滿(一作鋪)明月美人歌落梅忽驚塵起處疑有鳳飛
來一曲聽初徹幾年愁暫開東南正雲雨不得見陽臺
長信(一作春)宫
莫問(一作訪)古宫名古宫空有(一作古)城惟(一作只)應東去水
不改舊時聲
高樓
遠天明月出照此誰家樓上有羅衣裳(一作色)涼風吹不
休(一作秋)
御定全唐詩卷七百二十五
