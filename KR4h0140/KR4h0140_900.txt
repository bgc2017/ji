欽定四庫全書
御定全唐詩卷九百
吕巖(三十首)
梧桐影
落日斜秋風冷今夜故人來不來教人立盡梧桐影
憶江南
淮南法秋石最堪誇位應乾坤白露節象移寅卯紫河
車子午結朝霞
王陽術得祕是黃牙萬蘂初生將此類黃鍾應律始歸
家十月定君誇
黃帝術玄妙美金花玉液初凝紅粉見乾坤覆載暗交
加龍虎變成砂
長生術玄要補泥丸彭祖得之年八百世人因此轉傷
殘誰是識隂丹
隂丹訣三百合玄圖二八應機堪采運玉瓊回首免榮
枯顔貌勝凡姝
長生術初九袐潛龍慎勿從高宜作客丹田流注氣交
通耆老反嬰童
修身客莫誤入迷津氣術金丹傳在世象天象地象人
身不用問東鄰
還丹訣九九最幽玄三性本同一體内要燒靈藥切尋
鉛尋得是神仙
長生藥不用問他人八卦九宫看掌上五行四象在人
身明了自通神
學道客修養莫遲遲光景斯須如夢裏還丹粟粒變金
姿死去莫回歸
治生客審細察微言百歲夢中看即過勸君修煉保尊
年不久是神仙
瑶池上瑞霧靄羣仙素練金童鏘鳳板青衣玉女嘯鸞
弦身在大羅天沉醉處縹渺玉京山唱徹步虛清燕
罷不知今夕是何年海水又桑田
西江月
著意黃庭歲久留心金碧年深為憂白髮鬢相侵仙訣
朝朝討論秘要俱皆覽過神仙奥旨重吟至人親指
水中金不負平生志性
任是聰明志士常迷東竈黃庭參同大易事分明不曉
醉眠難醒若遇高人指引都來不費功程北方坎子
是金精認得黃牙方盛
沁園春
七返還丹在我先須煉已待時正一陽初動中宵漏永
温温鉛鼎光透簾幃造化争馳虎龍交媾進火功夫牛
斗危曲江上看月華瑩淨有箇烏飛當時自飲刀圭
又誰信無中就養兒辨水源清濁木金間隔不因師指
此事難知道要玄微天機深遠下手忙修猶太遲蓬萊
路待三千行滿獨步雲歸
火宅牽纏夜去明來早晩擔憂奈今日茫然不知明日
波波劫劫有甚來由人世風燈草頭珠露我見傷心眼
淚流不堅久似石中迸火水上浮漚休休及早回頭
把往日風流一筆鈎但麤衣淡飯隨緣度日任人笑我
我又何求限到頭來不論貧富著甚干忙日夜憂勸年
少把家緣棄了海上來遊
詩曲文章任汝空留數千萬篇奈日推一日月推一月
今年不了又待來年有限光隂無涯火院只恐蹉跎老
却賢貪癡漢望成家學道兩事雙全凡間只戀塵緣
又誰信壺中别有天這道本無情不親富貴不疎貧賤
只要心堅不在勞神不湏苦行息慮忘機合自然長生
事待明公放下方可相傳
卜算子
心空道亦空風静林還静卷盡浮雲月自明中有山河
影供養及修行舊話成重省豆爆生蓮火裏時痛撥
寒灰冷
步蟾宫
坎離乾兊逢子午湏認取自家根祖地雷震動山頭雨
要洗濯黃牙土捉得金精牢閉錮煉甲庚要生龍虎
待他問汝甚人傳但說道先生姓吕
滿庭芳
大道淵源高真隐秘風流豈可知聞先天一氣清濁自
然分不識坎離顛倒誰能辨金木浮沈幽微處無中産
有澗畔虎龍吟壺中真造化天精地髓隂魄陽魂運
周天水火爕理寒温十月脫胎丹就除此外皆是傍門
君知否塵寰走徧端的少知音
酹江月
仙風道骨顛倒運乾坤平分時節金木相交坎離位一
位刀圭凝結水虎潛形火龍伏體萬丈毫光烈仙花朵
秀聖男靈女扳折霄漢此夜中秋銀蟾離海浪卷千
層雪此是天關地軸誰解推窮圓缺片晌功夫霎時丹
聚到此憑何訣倚天長嘯洞中無限風月
水龍吟
目前咫尺長生路多少愚人不悟愛河浪闊洪波風緊
舟船難渡略聽仙師語到彼岸只消一句煉金丹換了
凡胎濁骨免輪廻三塗苦萬事澄心定意聚真陽都
歸一處分明認得靈光真趣本來面目此箇幽微理莫
容易等閑分付知蓬萊自有神仙伴侣同攜手朝天去
豆葉黃
二月江南山水路李花零落春無主一箇魚兒無覓處
風和雨玉龍生甲歸天去
浪淘沙
我有屋三椽住在靈源無遮四壁任蕭然萬象森羅為
斗拱瓦盖青天無漏得多年結就因緣修成功行滿
三千降得火龍伏得虎陸路神仙
蘇幕遮
天不高地不大惟有真心物物俱含載不用之時全體
在用即拈來萬象周沙界虛無中塵色内盡是還丹
歴歴堪收采這箇鼎鑪解不解養就靈烏飛出光明海
雨中花
三百年間功標青史幾多俱委埃塵悟黃粱棄事厭世
藏身將我一枝丹桂換他千載青春岳陽樓上綸巾羽
扇誰識天人蓬萊願應仙舉誰知會合仙賓遥想望
吹笙玉殿奏舞鸞䄄風馭雲軿不散碧桃紫奈長新願
逢一粒九霞光裏相繼朝真
促拍滿路花
西風吹渭水落葉滿長安茫茫塵世裏獨清閑自然鑪
鼎虎繞與龍盤九轉丹砂就一粒刀圭便成陸地神仙
任萬釘寳帶貂蟬富貴欲熏天黃梁炊未熟夢驚殘
是非海裏直道作人難䄂手江南去白蘋紅蓼又尋湓
浦廬山
六么令
東與西眼與眉偃月爐中運坎離靈砂且上飛最幽微
是天機你休癡你不知
漢宫春
横笛聲沉倚危樓紅日江轉天斜黃塵邊火澒洞何處
吾家胎禽怨夜來乘風玄露丹霞光生笑飛空一劒東
風猶自天涯情知道山中好早翠囂含隐瑶草新芽
青溪故人信斷夢飇車乾坤星火歸來了煮石煎沙回
首處幅巾蒲帳雲邊獨是桃花
伊用昌
憶江南
江南鼓梭肚兩頭欒釘著不知侵骨髓打來只是没心
肝空腹被人謾
句
暫遊大庾白鶴飛來誰共語嶺畔人家曾見寒梅幾度
花春來春去人在落花流水處花滿前蹊藏盡神仙
人不知(吕巖求齋不得失注調名無考)
御定全唐詩卷九百
