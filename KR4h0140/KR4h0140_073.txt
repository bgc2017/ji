欽定四庫全書
御定全唐詩卷七十三
蘇頲
蘇頲字廷碩瓌之子幼敏悟一覽至千言輙覆誦擢進
士第調烏程尉舉賢良方正歴監察御史神龍中遷給
事中修文舘學士中書舍人明皇愛其文由工部侍郎
進紫微侍郎知政事與李乂對掌書命帝曰前世李嶠
蘇味道文擅當時號蘇李今朕得頲及乂何愧前人襲
父封爵號小許公後罷為益州長史復入知吏部選事
卒謚文憲頲以文章顯與燕國公張說稱望略等世稱
燕許集三十卷今編詩二卷
祭汾隂樂章(壽和)
禮物斯具樂章乃陳誰其作主皇考聖真對越在天聖
明佐神窅然汾上厚澤如春
奉和聖製行次成臯途經先聖擒建德之所感
而成詩應制
漢東不執象河朔方鬭龍夏滅漸寧亂唐興終奮庸皇
威正赫赫兵氣何匈匈用武三川震歸淳六代醲成臯
覩王業天下致人雍即此廵於岱曾孫受命封
奉和聖製登蒲州逍遥樓應制
在昔堯舜禹遺塵成典謨聖皇東廵狩况乃經此都樓
觀紛迤邐河山幾縈紆緬懷祖宗業相繼文武圖尚(一作)
(恃)德既無險觀風諒有孚豈如汾水上簫鼓事遊娛
奉和聖製過晉陽宫應制
隋運與天絶生靈厭氛昏聖期在寧亂士馬興太原立
極萬邦推登庸四海尊慶膺神武帝業付皇曾孫緬慕
封唐道追惟歸沛魂詔(一作昭)書感先義典禮廵舊藩高
殿綵雲合春旗祥風翻率西見汾水奔北空(一作窺)塞垣
欵曲童兒佐依遲故老言里頒慈惠賞家受復除恩下
輦崇三教(一作都又作觀)建碑當九門孝思敦(一作昭)至美億載
奉開元
奉和姚令公溫湯舊舘永懷故人盧公之作
樹德豈孤邁降神良竝出偉兹廊廟楨(一作中)調彼鹽梅
實正悅虞垂舉翻悲鄭僑卒同心不可忘交臂何為失
清路荷前幸明時稱右弼曾聯野外遊(一作述)尚記帷中
密新慟情莫遣舊遊詞更述空令還辱和長歎(一作感)知
音日
和杜主簿春日有所思
朝上高樓上俯見洛陽陌搖蕩吹花風落英紛已積美
人不共此芳好空所惜攬鏡塵網滋當窗苔蘚碧緬懷
在雲漢良願暌枕席翻似無見時如何久為客
餞郢州李使君
楚有章華臺遥遥雲夢澤復聞擁符傳及是收圖籍佳
政在離人能聲寄侯伯離懷朔風起試望秋隂積中路
悽以寒羣山靄將夕傷心聊把袂怊悵(一作悵望)麒麟客
餞唐州高使君赴任
永日奏文(一作對)時東風搖蕩夕浩然思樂事翻復餞征
客淮水春流清楚山暮雲白勿言行路遠所貴專城伯
曉濟膠川南入密界
飲馬膠川上傍膠南趣密林遥飛鳥遲雲去晴山出落
暉隱桑柘秋原(一作深秋)被花實慘然遊子寒風露將蕭瑟
夜發三泉即事
暗發三泉山窮秋聽騷屑北林夜鳴雨南望曉成雪祗
詠北風涼詎知南土熱沙溪忽沸渭石道乍明滅宛若
銀磧横復如瑶臺結指程賦(一作則)所戀遇虞不遑歇重
纊濡莫觧懸旌凍猶揭下奔泥棧榰上覯雲梯設摶頰
羸馬頓回眸惴人跌憧憧往復還心注思逾切冉冉年
將病力困衰怠竭天彭信方隅地勢誠斗絶忝曳尚書
履叨兼使臣節京坻有歲饒亭障無邊孽歸奏丹墀左
騫能俟來哲
小園納涼即事
煩暑避蒸鬱居閑習高明長風自遠來層閣有餘清散
灑納涼氣蕭條遺世情奈何誇大隱終日繫塵纓
昆明池晏坐答王兵部珣三韻見示
畫舸疾如飛遥遥汎夕暉石鯨吹浪隱玉女步塵歸獨
有銜恩處明珠在釣磯
奉和聖製春臺望應制
壯麗天之府神明王者宅大君乘飛龍登彼復懷昔圓
闕朱光燄横山翠微積河汧流作表縣聚開成陌即舊
在皇家維新具物華雲連所上居恒屬日更時中望不
斜三月滄池搖積水萬年青樹綴新(一作點驚)花暴嬴國此
嘗圖霸霸業後仁先以詐東破諸侯西入秦咸陽北阪
南渭津詩書焚爇散學士高閣奢踰嬌美人事往覆輈
經遠喻春還按蹕憑高賦戎觀愛力深惟省越厭陳方
何足務清吹遥遥發帝臺宸文耿耿照天迴伯夷位事
愚臣忝喜奏聲成鳳鳥來
長相思
君不見天津橋下東流水南望龍門北朝市楊柳青青
宛地垂桃紅李白花參差花參差柳堪結此時憶君心
斷絶
蜀城哭台州樂安少府
遠遊躋劔閣長想屬天台萬里隔三載此邦余重來音
容曠不覩夢寐殊悠哉邊郡饒藉藉晩庭正回回喜傳
上都封因促傍吏開向悟海鹽客已而梁木摧變衣寢
門外揮涕少城隈却記分明得猶持委曲猜師儒昔訓
奬仲季時童孩服義題(一作陳)書篋邀歡汎酒杯暫令風
雨散仍廹歲時迴其道惟正直其人信美偲白頭還作
尉黃綬固非才可歎懸蛇疾先貽問鵩災故鄉閉窮壤
宿草生寒荄零落九原去蹉跎四序催曩期冬贈橘今
哭夏成梅執禮誰為賵居常不徇財北登㟪[山累]坂東望
姑蘇臺天路本懸絶江波復(一作空)泝洄念孤心易斷追
往恨艱裁不遂卿將伯孰云陳與雷吾衰亦如此夫子
復何哀
立春日侍宴内出剪綵花應制
曉入宜春苑穠芳吐禁中剪刀因裂素妝粉為開紅彩
異驚流雪香饒點便風裁成識天意萬物與花同
春日芙蓉園侍宴應制
御道紅(一作虹)旗出芳園翠輦遊繞花開水殿架竹起山
樓荷芰輕薰幄魚龍出負舟寧知穆天子空賦白雲秋
奉和聖製人日清暉閣宴羣臣遇雪應制
樓觀空煙裏初年瑞雪過苑花齊玉樹池水作銀河七
日祥圖啟千春御賞多輕飛傳綵勝天上奏薰歌
奉和七夕宴兩儀殿應制
靈媛乘秋發仙裝警夜催月光窺欲渡河色辨應來機
石天文寫鍼樓御賞開竊觀棲鳥至疑向鵲橋廻
奉和九日幸臨渭亭登高應制得時字
嘉會宜長日高筵順動時曉光雲外洗晴色雨餘滋降
鶴因韶德吹花入御詞願陪陽數節億萬九秋期(紀事作并)
(數登高日延齡命賞時宸遊天上轉秋物雨来滋降鶴承仙馭吹花入睿詞微臣復何幸長得奉恩私語多不)
(同今竝載之)
遊禁苑幸臨渭亭遇雪應制
平明敞帝居霰雪下凌虚寫月含珠綴從風薄綺䟽年
驚花絮早春動管絃初已屬雲天外欣承霈澤餘
奉和送金城公主適西蕃應制
帝女出天津和戎轉罽(一作綺)輪川經斷腸望地與析支
鄰奏曲風嘶馬銜悲月伴人旋知偃兵革長是漢家親
奉和聖製登驪山高頂寓目應制
仙蹕御層氛高高積翠分巖聲中谷應天語半空聞豐
樹連黃葉函關入紫雲聖圖恢㝢縣歌賦小(一作少)横汾
幸白鹿觀應制
碧虚清吹下藹藹入仙宫松磴攀雲絶花源接澗空受
符邀羽使傳訣註香童詎似閑居日徒聞有順風
題壽安王主簿池舘
洛邑通馳道韓郊在屬城舘將花雨映潭與竹聲清賢
俊鸞棲棘賓遊馬佩衡願言隨狎鳥從此濯吾纓
扈從溫泉奉和姚令公喜雪
清道豐人望乘時漢主遊恩暉隨霰下慶澤與雲浮泉
暖驚銀磧花寒愛(一作映)玉樓鼎臣今有問河伯且應留
秋社日崇讓園宴得新字
鳴爵三農稔勾龍百代神運昌叨輔弼時泰喜黎民樹
缺池光近雲開日影新生全應有地長願樂交親
奉和魏僕射秋日還鄉有懷之作
南宫夙拜罷東道晝遊初飲餞傾冠盖傳呼問里閭樹
悲懸劔所溪想釣璜餘明發輝光至增榮(一作喧聞)駟馬車
武擔山寺
武擔獨蒼然墳山下玉泉鼈靈(一作龜趺)時共盡龍女事同
遷松栢銜哀處幡花種福田詎知留鏡石長與法輪圓
餞潞州陸長史再守汾州
河尹政成期為汾昔所推不榮三入地還美再臨時擁
傳雲初合聞鶯日正遲道傍(一作傍人)多出餞别有吏民思
餞荆州崔司馬
茂禮雕龍昔香名展驥初水連南海漲星拱北辰居稍
發仙人履將題别駕輿明年徵拜入荆玉不藏諸
送吏部李侍郎東歸得歸字
陌上有光輝披雲向洛畿賞來榮扈從别至惜分飛泉
溜含風急山煙帶日微茂曹今去矣人物喜東歸
送光禄姚卿還都
漢室有英台荀家寵俊(一作多寵)才九卿朝已入三子暮同
來不授綸為草還同鼎用梅兩京王者宅駟馬日應廻
春晩送瑕丘田少府還任因寄洛中鏡上人
聞道還沂上因聲寄洛濱别時花欲盡歸處酒應春聚
散同行客悲歡屬故人少年追樂地遥贈一霑巾
送賈起居奉使入洛取圖書因便拜覲
舊國才因地當朝史命官遺文徵闕簡還思采芳蘭傳
發關門候觴稱邑里歡早持京副入旋佇洛書刊
送常侍舒公歸覲
朝聞講藝餘晨省拜恩初訓胄尊庠序榮親耀里閭朱
丹華轂送斑白綺筵舒江上春流滿還應薦躍魚
興州出行
危途曉未分驅馬傍江濆滴滴泣花露微微出岫雲松
梢半吐月蘿翳漸移曛旅客腸應斷吟猿更使聞
邊秋薄暮(一作出塞)
海外秋鷹擊霜前旅雁歸邊風思鞞鼓落日慘旌麾浦
暗漁舟入川長獵騎稀客悲逢薄暮况乃事戎機
曉發方騫驛
傳置遠山蹊龍鍾蹴澗泥片隂常作雨微照已生霓鬢
髮愁氛換心情險路迷方知向蜀者偏識子規啼
經三泉路作
三月松作花春行日漸賒竹障(一作妨)山鳥路藤蔓(一作沒)
野人家透石飛梁下尋雲絶磴斜此中誰與樂揮涕語
年華
故高安大長公主挽詞
彤管承師訓青圭備禮容孟孫家代寵元女國朝封柔
軌題貞順閑規賦肅雍寧知落照盡霜吹入悲松
贈司徒豆盧府君挽詞
寵贈追胡廣親臨比賀循幾聞投劔客多會服緦人草
閉墳將古松隂(一作深)地不春二陵猶可望存殁有忠臣
故右散騎常侍舒國公褚公挽詞
陽翟疏豐構臨平演慶源學筵尊授几儒服寵乘軒審
諭留中密開陳與上言徂暉一不借空有賜東園
奉和初春幸太平公主南莊應制
主第山門起灞川宸遊風景入初年鳳皇樓下交天仗
烏鵲橋頭(一作邊)敞御筵往往花間逢綵石時時竹裏見
紅泉今朝扈蹕平陽舘不羨乘槎雲漢邊
奉和春日幸望春宫應制
東望望春春可憐更逢晴日柳含煙宫中下見南山盡
城上平臨北斗懸細草偏承回輦處輕花微落奉觴前
(一作飛花故落舞筵前)宸遊對此歡無極鳥哢聲聲入管絃(一作鳥哢)
(歌聲雜管絃)
人日重宴大明宫恩賜綵縷人勝應制
疏龍磴道切昭回建鳳旗門繞帝臺七葉仙蓂依(一作承)
月吐千株御柳拂煙開初年競貼宜春勝長命先浮(一作)
(添)獻壽杯是日皇(一作最)靈知竊幸羣心就(一作能)捧大明
來
侍宴安樂公主山莊應制
駸駸羽騎歴城池帝女樓臺向晚披霧灑旌旗雲外出
風回巖岫雨中移當軒半落天河水繞徑全低月樹枝
簫鼓宸遊陪宴日和鳴雙鳳喜來儀
興慶池侍宴應制
降鶴池前回步輦棲鸞樹杪出行宫山光積翠遥疑逼
水態含青近若空(以上二句初云山光逼嶼疑無地水態迎帆若有風時為趙郡李乂范陽)
(盧從愿所賞但未句又押風字故易之)直視天河垂象外俯窺京室畫圖
中皇歡未使恩波極日暮樓船更起風
廣逹樓下夜侍酺宴應制
東嶽封廻宴洛京西墉通晩會公卿樓臺絶勝宜春苑
燈火還同不夜城正覩人間朝市樂忽聞天上管絃聲
酺來萬舞羣臣醉喜戴千年聖主明
龍池樂章(唐享龍池樂章第七章)
西京鳳邸躍龍泉佳氣休光鎮在天軒后霧圖今已得
秦王水劔昔常傳恩魚不入(一作似)昆明釣瑞鶴長如太
液仙願侍廵遊同舊里更聞簫鼓濟樓船
扈從鄠杜間奉呈刑部尚書舅崔黃門馬常侍
翠輦紅旗出帝京長楊鄠杜昔知名雲山一一看皆美
(一作異)竹樹蕭蕭(一作叢叢)畫不成羽騎將過持袂拂香車欲
度捲簾行漢家曾草廵遊賦何似今來應聖明
景龍觀送裴士曹
昔日嘗聞公主(一作相)第今時變作列仙家池傍坐客穿
叢篠樹下遊人掃落花雨雪(一作雲雨)長疑向函谷山泉直
似到流沙君還洛邑分明記此處同來閱歲華
春晚紫微省直寄内
直省清華接建章向來無事日猶長花間燕子棲鳷鵲
竹下鵷雛繞(一作宿)鳳皇内史通宵承紫誥中人落晚愛
紅妝别離不慣無窮憶莫誤卿卿學太常
贈彭州權别駕
雙流脈脈錦城開追餞年年往復迴祗道歌謠迎半刺
徒聞禮數揖中台黃鶯急囀春風盡斑馬長嘶落景催
莫愴分飛岐路别還當奏最掖垣來
寒食宴于中舍别駕兄弟宅
子推山上歌龍罷定國門前結駟來始覩元昆鏘玉至
旋聞季子佩刀迴晴花處處因風起御柳條條向日開
自有長筵歡不極還將(一作持)綵服詠南陔
九月九日望蜀臺
蜀王望蜀舊臺前九日分明見一川北料鄉關方自此
南辭城郭復依然青松繫馬攢巖畔黃菊留人籍道邊
自昔登臨湮滅盡獨聞忠孝兩能傳
御定全唐詩卷七十三
