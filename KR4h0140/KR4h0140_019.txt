欽定四庫全書
御定全唐詩卷十九
相和歌辭(相和舊曲絲竹更相和執節者歌本一部魏眀帝分為二晉謂之清商三調唐)
(書樂志曰平調清調瑟調皆周房中曲之遺聲又有楚調側調楚調者漢房中樂也側調者生於楚)
(調與前三調總謂之相和凢相和其噐有笙笛節鼓琴瑟琵琶箏七種)
箜篌引(李賀三相和有四引一曰箜篌引二曰商引曰徵引四曰羽引古有六引其)
(宫引角引二曲闕宋唯箜篌引有辭梁具五引有歌有辭)
公乎公乎提壺將焉如屈平沈湘不足慕徐衍入海誠
為愚公乎公乎牀有菅席盤有魚北里有賢兄東鄰有
小姑隴畝油油黍與葫瓦甒濁醪蟻浮浮(一作瓦缾濁酒醪蟻浮)
黍可食醪可飲公乎公乎其柰居被髮奔流竟何如賢
兄小姑哭嗚嗚
公無渡河(李白篌一曰箜引)
黃河西来決崑崙咆吼(集作哮)萬里觸龍門波滔天堯咨
嗟大禹理百川兒啼不窺家殺湍湮洪水九州始蠶麻
其害乃去茫然風沙被髮之叟狂而癡清晨徑(集作臨)流
欲奚為旁人不惜妻止之公無渡河若渡之虎可搏河
難憑公果溺死流海湄有長鯨白齒若雪山公乎公乎
挂骨於其間箜篌所悲竟不還
同前(王建)
渡頭惡天兩岸遠波濤塞川如疊坂幸無白刃驅向前
何用將身自棄捐蛟龍齧屍(集作骨)魚食血黃泥直下無
青天男兒縱輕婦人語惜君性命還須取婦人無力挽
斷衣舟沈身死悔難追公無渡河公(集有須字)自為
同前(温庭筠)
黃河怒浪連天來大響谹谹如殷雷龍伯驅風不敢上
百川噴雪高崔嵬二十五(集作三)絃何太哀請公勿渡立
裵回下有狂蛟鋸為尾裂帆截櫂磨霜齒神錐鑿石塞
神潭白馬䟃𧽼赤塵起公乎躍馬揚玉鞭滅没高蹄日
千里
同前(王叡)
濁波洋洋兮凝曉霧公無渡河兮公苦(集作竟)渡風號水
激兮呼不聞提壺看入兮中流去浪擺衣裳兮隨步没
沈屍深入兮蛟螭窟蛟螭盡醉兮君血乾推出黃沙兮
泛君骨當時君死妾何適遂就波瀾合魂魄願持精衛
銜石心窮取河源塞泉脈
江南曲(宋之問)
妾住越城南離居不自堪採花驚曙鳥摘葉餧春蠶嬾
結茱萸帶愁安瑇瑁篸侍臣(集作待君)消瘦盡日暮碧江潭
同前(劉眘虚)
美人何蕩漾湖上風月(集作日)長玉手欲有贈裵回雙鳴
(集作明)璫歌聲隨淥水怨色起朝(集作青)陽日暮還家望雲
波横洞房
同前(丁仙芝)
長干斜路北近浦是兒家有意來相訪明朝出浣紗發
向横塘口船開值急流知郎舊時意且請攏船頭昨暝
逗南陵風聲波浪阻入浦不逢人歸家誰信汝未曉已
成妆乘潮去茫茫因從京口渡使報邵陵王始下芙蓉
樓言發琅邪岸急為打船開惡許傍人見(集作截句五首)
同前八首(劉希夷)
暮宿南洲草晨行北岸林日懸滄海闊水隔洞庭深煙
景無留意風波有異潯歲遊難極目春戲易為心朝夕
無榮遇芳菲已滿襟
豔唱潮初落江花露未晞春洲驚翡翠朱服弄芳菲畫
舫煙中淺青陽日際微錦帆衝浪濕羅袖拂行衣含情
罷所采相歎惜流暉
君為隴西客妾遇江南春朝遊含靈果夕采弄風蘋果
氣時不歇蘋花日自新以此江南物持贈隴西人空盈
萬里懷欲贈竟無因
皓如楚江月靄若吳岫雲波中自皎鏡山上亦氛(一作氤)
氲明月留照妾輕雲持贈君山川各離散光氣乃殊分
天涯一為别江北自(集作不)相聞
艤舟乘潮去風帆振草凉潮平見楚甸天際望維揚洄
泝經千里煙波接兩鄉雲明江嶼出日照海流長此中
逢歲晏浦樹落花芳
暮春三月晴維揚吳楚城城臨大江汜廻映洞浦清晴
雲曲金閣珠樓碧煙裏月明芳樹羣鳥飛風過長林雜
花起可憐離别誰家子於此一至情何已
北堂紅草盛丰茸南湖碧水照芙蓉朝遊暮起金花盡
漸覺羅裳珠露濃自惜妍華三五歲已歎關山千萬重
人情一去無還日欲贈懷芳怨不逢
憶昔江南年盛時平生怨在長洲曲冠蓋星繁湘(一作江)
水上衝風摽落洞庭淥落花舞袖紅紛紛朝霞高閣洗
晴雲誰言此處嬋娟子珠玉為心以奉君
同前(于鵠)
偶向江邊采白蘋還隨女伴賽江神衆中不敢分明語
暗擲金錢卜遠人
同前(李益)
嫁得瞿塘賈朝朝誤妾期早知潮有信嫁與弄潮兒
同前(李賀)
汀洲白蘋草柳惲乘馬歸江頭樝樹香岸上蝴蝶飛酒
杯若葉露玉軫蜀桐虚朱樓通水陌沙暖一雙魚
同前(李商隠)
郎船安兩槳儂舸動雙橈埽黛開宫額裁帬約楚腰乖
期方積思臨醉欲拚嬌莫以采菱唱欲羡秦臺簫
同前(韓翃)
長樂花枝雨點消江城日暮好相邀春樓不閉葳蕤鎻
綠水回通宛轉橋
同前(温庭筠)
妾家白蘋浦日上芙蓉檝軋軋搖槳聲移舟入茭葉溪
長茭葉深作底難相尋避郎郎不見鸂鷘自浮沈拾萍
萍無根采蓮蓮有子不作浮萍生寧作(集作為)藕花死岸
傍騎馬郎烏帽紫遊韁含愁復含笑回首問横塘妾住
金陵步(集作浦)門前朱雀航流蘇持作帳芙蓉持作梁出
入金犢幰兄弟侍中郎前年學歌舞定得郎相許連娟
眉繞山依約腰如杵鳳管悲若咽鸞絃嬌欲語扇薄露
紅鉛羅輕壓金縷明月西南樓珠簾瑇瑁鉤横波巧能
笑彎蛾不識愁花開子留樹草長根依土早聞金溝遠
底事歸郎許不學楊白花朝朝淚如雨
同前(張籍)
江南人家多橘樹吳姬舟上織白紵土地卑溼饒蟲蛇
連木為牌入江住江村亥日長為市落帆渡橋來浦裏
青莎覆城竹為屋無井家家飲潮水長江午日酤春酒
高高酒旗懸江口倡樓兩岸懸水柵夜唱竹枝留北客
江南風土歡樂多悠悠處處盡經過
同前(羅隠)
江煙溼雨鮫綃輭漠漠遠山眉黛淺水國多愁又有情
夜槽壓酒銀船滿綳絲採怨(集作細柳搖煙)凝曉空吳王臺榭
春夢中鴛鴦鸂鷘喚不起平鋪淥水眠東風西陵路邊
月悄悄油壁輕車嫁蘇小(集作香車蘇小小)
同前(陸龜蒙)
為愛江南春涉江聊采蘋水深煙浩浩空對雙車輪車
輪明月團車蓋浮雲盤雲月徒自好水中行路難遥遥
洛陽道夾岸生春草寄語櫂船郎莫誇風浪好
同前(陸龜蒙五廣古辭為解)
魚戲蓮葉間参差隠葉扇鵁鶄鸀鳿窺瀲灩無因見
魚戲蓮葉東初霞射紅尾傍臨謝山側恰值清風起
魚戲蓮葉西盤盤舞波急潛依曲岸涼正對斜光入
魚戲蓮葉南欹危午煙疊光搖越鳥巢影亂吳娃檝
魚戲蓮葉北澄陽動微漣回看帝子渚稍背鄂君船
度關山(李端)
雁塞日初晴胡(集作狐)關雪復平危竿(集作樓)緣廣漠古竇
傍長城拔(集作拂)劒金星出彎弧玉羽鳴誰知係虜者賈
誼是書生
關山曲(馬戴)
金鎻(集作甲)耀兜鍪黃雲(集作金)拂紫騮叛羌旗下戮陷壁
夜中收霜霰戎衣故關河磧氣秋箭創殊未合更遣擊
蘭州
火發龍山北中宵易左賢勒兵臨漢水驚雁落胡天木
落防河急軍孤受敵偏猶聞漢皇怒按劒待開邊
登高丘而望遠(李白)
登高丘而(集無而字)望遠海六鼇骨已霜三山流安在扶桑
半摧折白日沈光彩銀臺金闕如夢中秦皇漢武空相
待精衞費木石黿鼉無所憑君不見驪山茂陵盡灰滅
牧羊之子來攀登盗賊劫寳玉精靈竟何能窮兵黷武
今如此鼎湖飛龍安可乘
蒿里(僧貫休)
兔不遲烏更急但恐穆王八駿著鞭不及所以蒿里墳
出蕺蕺氣凌雲天龍騰鳳集盡為風消土喫狐掇蟻拾
黃金不啼玉不泣白楊騷屑亂風愁月折碑石人莽穢
榛没牛羊窸窣時見牧童兒弄枯骨
輓歌(趙微明)
寒日蒿上明淒淒郭東路素車誰家子丹旐引將去原
下荆棘叢叢邊有新墓人間痛傷别此是長别處曠野
何蕭條青松白楊樹
同前二首(于鵠)
隂風吹黃蒿輓歌渡秋水車馬却歸城孤墳月明裏
䨇轍出郭門緜緜東西道送死多於生幾人得終老見
人切肺肝不如歸山好不聞哀哭聲默默安懷抱時盡
從物化又免生憂擾世間壽者稀盡為悲傷惱
同前(孟雲卿)
草草門巷喧塗車儼成位冥寞何所須盡我生人意北
邙路非(一作不)遠此别終天地臨穴頻撫棺至哀反無淚
爾形未衰老爾息猶(集作纔)童穉骨肉不(一作安)可離皇天
若容易房帷即虚張(集作靈帳)庭宇為哀次䪥露歌若斯人
生盡如寄
同前(白居易)
丹旐何飛揚素驂亦悲鳴晨光照閭巷輀車儼欲行蕭
條九月天哀輓出重城借問送者誰妻子與弟兄蒼蒼
上古原峨峨開新塋含酸一慟哭異口同哀聲舊壠轉
蕪絶新墳日羅列春風草綠北邙山此地年年生死别
對酒(崔國輔)
行行日將夕荒村古冢無人跡朦朧(集作蒙籠)荆棘一鳥飛
屢唱提壺酤酒喫古人不達酒不足遺恨精靈傳此曲
寄言當代諸少年平生且盡杯中淥
同前二首(李白)
松子棲金華安期入蓬海此人古之仙羽化竟何在浮
生速流電倏忽變光彩天地無凋換容顔有遷改對酒
不肯飲含情欲誰待
勸君莫拒杯春風笑人來桃李如舊識傾花向我開流
鶯啼碧樹明月窺金罍昨來(集作日)朱顔子今日白髮催
棘生石虎殿鹿走姑蘇臺自古帝王宅城闕閉黃埃君
若不飲酒昔人安在哉
陌上桑(李白)
美人渭橋東(一作緗綺衣)春還事蠶作五馬如飛龍(一作飛如花)
青絲結金絡不知誰家子調笑來相謔妾本秦羅敷玉
顔豔名都綠條映素手采桑向城隅使君且不顧况復
論秋胡寒螀愛碧草鳴鳳棲青梧託心自有處但怪傍
人愚徒令白日暮高駕空踟蹰
同前(常建)
翳翳陌上桑南枝交北堂美人金梯出素手自提筐非
但畏蠶飢盈盈嬌路傍
同前(陸龜蒙)
皓齒還如貝色(一作光)含長眉亦似煙華貼(一作帖)鄰娃盡
著繡襠襦獨自提筐采蠶葉
采桑(郎大家宋氏)
春來南雁歸日去西蠶遠妾思紛何極客遊殊未返
同前(劉希夷)
楊柳送行人青青西入秦秦(集作誰)家采桑女樓上不勝
春盈盈灞水曲步步春芳綠紅臉耀明珠絳脣含白玉
回首渭橋東遥憐樹(一作春)色同青絲嬌落日緗綺弄春
風攜籠長歎息逶迤戀春色看花若有情倚樹疑無力
薄暮思悠悠使君南陌頭相逢不相識歸去夢青樓
同前(李彦暐)
采桑畏日高不待春眠足攀條有餘愁那矜貎如玉千
金豈不贈五馬空躑躅何以變真性幽篁雪中綠
同前(王建)
鳥鳴桑葉間葉綠條復柔(集作綠條復柔柔)攀看去手近放下
長長鉤黃花蓋野田白馬少年遊所念豈回顧良人在
高樓
日出行(李白)
日出東方隈似從地底來歴天又入海六龍所舍安在
哉其始與終古不息(一作其行終古不休息)人非元氣安能與之
久裵回草不謝榮於春風木不怨落於秋天誰揮鞭策
驅四運萬物興歇皆自然羲和羲和汝奚汨没於荒淫
之波魯陽何德駐景揮戈逆道違天矯誣實多吾將囊
括大塊浩然與溟涬同科
同前(李賀)
白日下崑崙發光如舒絲徒照葵藿心不照遊子悲折
折黃河曲日從中央轉暘谷耳曾聞若木眼不(一作不可)見
柰何(集作爾)鑠石胡為銷人羿彎弓屬矢那不中足令久
不得奔詎教晨光夕昏
王昭君(崔國輔授此本中朝舊曲唐為吳聲蓋吳人傳訛變使然也此後並吟歎)
(曲)
漢使南還盡胡中妾獨存紫臺緜望絶秋草不堪論
同前(崔國輔)
一回望月一回悲望月月移人不移何時得見漢朝使
為妾傳書斬畫師
同前(盧照鄰)
合殿恩中絶交河使漸稀肝腸辭玉輦形影向金微漢
宫草應綠胡庭沙正飛願逐三秋雁年年一度歸
同前(駱賓王)
斂容辭豹尾緘怨度龍鱗金鈿明漢月玉箸染胡塵妆
鏡菱花暗愁眉柳葉嚬惟有清笳曲時聞芳樹春
同前(沈佺期)
非君惜鸞殿非妾妬蛾眉薄命由驕虜無情是畫師嫁
来邊地惡(集作日)不竝漢宫時心苦無聊頼何堪上馬辭
同前(梁獻)
圖畫失天真容華坐誤人君恩不可再妾命在和親淚
點關山月衣銷邊塞塵一聞陽鳥至思絶漢宫春
同前(上官儀)
玉關春色晚金河路幾千琴悲桂條上笛怨柳花前霧
掩臨妆月風驚入鬢蟬緘書待還使淚盡白雲天
同前(董思恭)
琵琶馬上彈行路曲中難漢月正南遠燕山直北寒髻
鬟風拂散(一作亂)眉黛雪霑殘斟酌紅顔盡(集作改)何勞鏡
裏看
同前(顧朝陽)
莫將鉛粉匣不用鏡花光一去邊城路何情更畫妆影
銷胡地月衣盡漢宫香妾死非關命祗(一作都)緣怨斷腸
同前三首(東方虯)
漢道初全盛朝廷足武臣何須薄命妾辛苦遠(集作事)和
親
揜涕(集作淚)辭丹鳳銜悲向白龍單于浪驚喜無復舊時
容
胡地無花草春來不似春自然衣帶緩非是為腰身
同前三首(郭元振)
自嫁單于國長銜漢掖悲容顔日顦顇有甚畫圖時
厭踐冰霜域嗟為邊塞人思從漢(集作漠)南獵一見漢家
塵
聞有南河信傳聞殺畫師始知君惠(集作念)重更遣畫(集作)
(肯惜)蛾眉
同前(劉長卿)
自矜妖豔色不顧丹青人那知粉繢能相負却使容華
飜誤身上馬辭君嫁驕虜玉顔對人啼不語北風雁急
浮清(一作雲)秋萬里獨見黃河流纖腰不復漢宫寵雙蛾
長向胡天愁琵琶絃中苦調多蕭蕭羌笛聲相和可憐
一曲傳樂府能使千秋傷綺羅
同前二首(李白)
漢家秦地月流影照(一作送)明妃一上玉關道天涯去不
歸漢月還從東海出明妃西嫁無來日燕支長寒雪作
花蛾眉顦顇没胡沙生乏黃金枉圖畫死留青冢使人
嗟
昭君拂玉鞍上馬啼紅頬今日漢宫人明朝胡地妾
同前(儲光羲)
日暮驚沙亂雪飛傍人相勸易羅衣強來前帳(集作殿)看
歌舞共待單于夜獵歸
同前(僧皎然)
自倚嬋娟望主恩誰知美惡忽相飜黃金不買漢宫貎
青冢空埋胡地魂
同前二首(白居易)
滿面胡沙滿鬢風眉銷殘黛臉銷紅愁苦辛勤顦顇盡
如今却似畫圖中
漢使却回憑寄語黃金何日贖蛾眉君王若問妾顔色
莫道不如宫裏時
同前(令狐楚)
錦車天外去毳幕雲中開魏闕蒼龍遠蕭關赤雁哀
同前(張仲素)
仙蛾今下嫁驕子自同和劒戟歸田盡牛羊繞塞多
同前(李商隠)
毛延壽畫欲通神忍為黃金不為(集作顧)人馬上琵琶行
萬里漢宫長有隔生春
明妃曲(王偃)
北望單于日半斜明君馬上泣胡沙一雙淚滴黃河水
應得東流入漢家
昭君詞(張文琮)
戒途飛萬里回首望三秦忽見天山雪還疑上苑春玉
痕垂淚粉(一作粉淚)羅袂拂胡塵為得胡中曲還悲遠嫁人
同前(陳昭)
跨鞍今永訣垂淚别親賓漢地行將遠胡關逐望新交
河擁塞路隴首暗沙塵唯有孤明月猶能遠送人
同前(戴叔倫)
漢宫若遠近路在沙塞(集作寒沙)上到死不得歸何人共南
望
同前(李端)
李陵初送子卿回漢月明明照帳(集作惆悵)来憶著長安舊
遊處千門萬戶玉樓臺
楚妃歎(張籍)
湘雲初起江沈沈君王遥在雲夢林江南雨多旌旗暗
臺下朝朝春水深章華殿前朝萬國君心獨自終無(集作)
(無終)極楚兵滿地能逐禽誰用一身繼(集作騁)筋力西江若
飜雲夢中麋鹿死盡應還宫
楚妃怨(張籍)
梧桐葉下黃金井横架轆轤牽素綆美人初起天未明
手拂銀缾秋水冷
王子喬(宋之問)
王子喬愛神仙七月七日上賓天白虎搖瑟鳳吹笙乘
騎雲氣吸日精吸日精長不歸遺廟今在而人非空望
山頭草草露溼君(集作人)衣
蜀國弦(李賀四四弦古有四曲其張女四弦李延年弦嚴卯四弦三曲闕止傳蜀國)
(四弦一曲)
楓香晩華靜錦水南山影驚石墜猨哀竹雲愁半嶺涼
月生秋浦玉沙鱗鱗(集作粼粼)光誰家紅淚客不忍過瞿塘
長歌行(李白瑟此後並平調曲其噐有笙笛筑琴箏琵琶七種歌弦六部)
桃李得(集作待)日開榮華照當年東風動百物草木盡欲
言枯枝無醜葉涸水吐清泉大力運天地羲和無停鞭
功名不早著竹帛將何宣桃李務青春誰能貫白日富
貴與神仙蹉跎成兩失金石猶銷鑠風霜無久質畏落
日月後強歡歌與酒秋霜不惜人倏忽侵蒲柳
同前(王昌齡)
曠野饒悲風颼颼黃(一作多)蒿草繫馬停白楊誰知我懷
抱所是同袍者相逢盡衰(一作哀)老况登漢家陵南望長
安道下有枯樹根上有鼷(一作鼯)鼠窠高皇子孫盡千古
無人過寳玉頻發掘精靈其柰何人生須逹命有酒且
長歌
短歌行(聶夷中聲長歌短歌其歌有長短)
八月木蔭(集作隂)薄十葉三墮枝人生過五十亦已同此
時朝出東郭門嘉樹鬱参差暮出西郭門原草已離披
南鄰好臺榭北鄰善歌吹榮華忽消歇四顧令人悲生
死與榮辱四者乃常期古人恥其名没世無人知無言
鬢似霜勿謂髮(集作事)如絲耆年無一善何殊食乳兒
同前(李白)
白日何短短百年苦易滿蒼穹浩茫茫萬劫太極長麻
姑垂兩鬢一半已成霜天公見玉女大笑億千場吾欲
攬六龍回車挂扶桑北斗酌美酒勸龍各一觴富貴非
所願為(一作與)人駐穨(一作流集作顔)光
同前六首(顧况三英華作首)
城邊路今人犂田昔人墓岸上沙昔時(集作日)江水今人
家今人昔人共長歎四氣相催節回換明月皎皎入華
池白雲離離度清(集作霄)漢
我欲升天天隔霄我思渡水水無橋我欲上山山路險
我欲汲井井泉遥越人翠被今何夕獨立沙邊江草碧
紫燕西飛欲寄書白雲何處逢来客(以上二首英華合作一首)
新繫青絲百尺繩心在君家轆轤上我心皎潔君不知
轆轤一轉一惆悵
何處春風吹曉幕江南綠水通朱閣美人二八面如花
泣向東(集作春)風畏花落
臨春風聽春鳥别時多見時少愁人夜永(一作一夜)不得眠
瑶井玉繩相向曉(以上三首英華合為一首)
軒轅皇帝初得仙鼎湖一去三千年周流三十六洞天
洞中日月星辰連騎龍駕景遊八極軒轅弓劒無人識
東海青童寄消息
同前(王建)
人初生日初出上山遲下山疾百年三萬六千朝夜裏
分將彊半日有歌有舞間(集作須)早為昨日健於今日時
人家見生男女好不知男女催人老短歌行無樂聲
同前(張籍)
青天蕩蕩高且虚上有白日無根株流光暫出還入地
催我少年不須臾與君相逢不寂寞衰老不復如今樂
玉巵盛酒置君前再拜願君千萬年
同前二首(白居易)
曈曈太陽如火色上行千里下一刻出為白晝入為夜
圜轉如珠住不得住不得可柰何為君舉酒歌短歌歌
聲苦詞亦苦四座少年君聽取今夕未竟明夕催秋風
纔往春風回人無根蔕時不駐朱顔白日相隳頹勸君
且強笑一面勸君復(集作且)強飲一杯人生不得長歡樂
年少須臾老到来
世人求富貴多為身(集作奉)嗜欲盛衰不自由得失常相
逐問君少年日苦學將干禄負笈塵中遊抱書雪前宿
布衾不周體藜茄(集作茹)纔充腹三十登宦(集作仕)途五十
被朝服奴温已(集作新)挾纊馬肥初食粟未敢議歡遊尚
為名檢束耳目聾暗後堂上調絲竹牙齒缺落時盤中
堆酒肉彼來此已去外餘中不足少壮與榮華相避如
寒燠青雲去地遠白日終(集作經)天速從古無柰何短歌
聽一曲
同前(陸龜蒙)
爪牙在身上陷穽猶可制爪牙在胷中劒戟無所畏人
言畏猛虎誰是撩頭斃祗見古來心姦雄暗相噬
同前(僧皎然)
古人若不死吾亦何所悲蕭蕭煙雨九原上白楊青松
葬者誰貴賤同一塵死生同一指人生在世共如此何
異浮雲與流水短歌行短歌無窮日已傾鄴宫梁苑徒
有名春草秋風傷我情何為不學金仙侶一悟空王無
死生
銅雀臺(王無競)
北登銅雀上西望青松郭繐帳空蒼蒼陵田紛漠漠平
生事已變歌吹宛猶昨長袖拂玉塵遺情結羅幕妾怨
在朝露若恩豈中薄高臺奏曲終曲終淚横落
同前(鄭愔)
日斜漳浦望風起鄴臺寒玉座平生晩金尊妓吹闌舞
餘依帳泣歌罷向陵看蕭索松風暮愁煙入井闌
同前(劉長卿)
嬌愛更何日高臺空數層含啼映雙袖不忍看西陵漳
河東流無復來百花輦路為蒼苔青樓月夜長寂寞碧
雲日暮空裵回君不見鄴中萬事非昔時古人何(集作不)
在今人悲春風不逐君王去草色年年舊宫路宫中歌
舞巳浮雲空指行人往來處
同前(賈至)
日暮銅雀靜西陵鳥雀歸撫絃心斷絶聽管淚霏霏靈
几臨朝奠空牀卷夜衣蒼蒼川上月應照妾魂飛
同前(羅隠)
強歌強舞竟難勝花落花開淚滿繒祗合當年伴君死
免教顦顇望西陵
同前(薛能)
魏帝當時銅雀臺黃花深映棘叢開人生富貴須回首
此地豈無歌舞來
同前(張氏琰)
君王冥寞不可見銅雀歌舞空裵回西陵嘖嘖悲宿鳥
空(集作高)殿沈沈閉青苔青苔無人迹紅粉空相(集作自)哀
同前(梁氏瓊)
歌扇向陵開齊行奠玉杯舞時飛燕列夢裏片雲來月
色空餘恨松聲暮更哀誰憐未死妾掩袂下銅臺
銅雀妓(王勃)
妾本深宫妓曾城閉九重君王歡愛盡歌舞為誰容錦
衾不復襞羅衣誰再縫高臺西北望流涕向青松
金鳳鄰銅雀漳河望鄴城君王無處所臺榭若平生舞
筵紛可(集作何)就歌梁儼未傾西陵松檟冷誰見綺羅情
同前(沈佺期)
昔年分鼎地今日望陵臺一旦雄圖盡千秋遺令開綺
羅君不見歌舞妾空來恩共漳河水東流無重迴
同前(喬知之)
金閣惜分香鉛華不重妝空餘歌舞地猶是為君王哀
絃調已絶豔曲不須長共看西陵暮秋煙生(集作起)白楊
同前(王適)
日暮銅雀迥幽聲(一作深)玉座清蕭森松柏望委鬱綺羅
情君恩不再重(一作得)妾舞為誰輕
同前(歐陽詹)
蕭條登古臺回首黃金屋落葉不歸林高陵永為谷妆
容徒自麗舞態閱誰目惆悵繐帷前(集作空)歌聲苦於哭
同前(袁暉)
君愛本相饒從來事(一作似)舞腰那堪攀玉座腸斷望陵
朝怨著情無主哀凝曲不調况臨松日暮悲吹坐蕭蕭
同前(劉商)
魏主矜蛾眉美人美於玉高臺無晝夜歌舞竟未足盛
色如轉圜夕陽落深(一作空)谷仍令身歿後尚足(集作縱)平
生慾紅粉横淚痕(集作淚縱横)調絃空向(集作向空)屋舉頭君不
在唯見西陵木玉輦豈再來嬌鬟為誰綠那堪秋風裏
更舞陽春曲曲終(一作罷)情不勝闌干向西哭臺邊生野
草來去罥羅縠況復陵寝間雙雙見麋鹿
同前(李賀)
佳人一壺酒秋容滿千里石馬卧新煙憂來何所似歌
聲且潛弄陵樹風自起長裾壓高臺淚眼看花机
同前(吴燭)
秋色西陵滿綠蕪繁絃(一作紅)急管彊歡娱長舒羅袖不
成舞却向風前承淚珠
同前(朱光弼)
魏王銅雀妓日暮管絃清一見西陵樹悲心舞不成
同前(朱放)
恨唱歌聲咽愁飜舞袖遲西陵日欲暮是妾斷腸時
同前(僧皎然)
彊開尊酒向陵看憶得君王舊日歡不覺餘歌悲自斷
非關豔曲轉聲難
雀臺怨(馬戴)
魏宫歌舞地蝶戲鳥還鳴玉座人難到銅臺雨滴平西
陵樹不見漳浦草空生萬恨盡埋此徒懸千載名
同前(程氏長文)
君王去後行人絶簫竽(集作箏)不響歌喉咽雄劒無威光
彩沈寳琴零落金星滅玉階寂寂墜秋露月照當時歌
舞處當時歌舞人不迴化為今日西陵灰
置酒行(李益)
置酒命所歡憑觴遂為戚日往不再來兹辰坐成昔百
齡非長久五十將半百胡為勞我形已鬚還復白西山
鸞鶴顧(集作羣)矯矯煙霧翮明霞發金丹隂洞潛水碧安
得凌風羽崦嵫駐靈魄兀(集作無)然坐衰老慙歎東陵柏
同前(陸龜蒙)
落塵花片排香痕闌珊醉露棲愁魂洞庭波色惜不得
東風領入黃金尊千筠擲毫春譜大碧舞紅啼相唱和
安知寂寞西海頭青&KR1597;未垂孤鳳餓
長歌續短歌(李賀)
長歌破衣襟短歌斷白髮秦王不可見旦夕成内熱渴
飲壺中酒飢拔隴頭粟淒淒四月蘭千里一時綠夜峰
何離離月明落石底裵回沿石尋照出高峰外不得與
之遊歌成鬢先改
猛虎行(儲光羲)
寒亦不憂雪飢亦不食人人血(集作肉)豈不甘所惡傷明
神太室為我宅孟門為我鄰百獸為我膳五龍為我賓
蒙馬一何威浮江亦(集作一)以仁綵章耀朝日牙爪雄武
臣高雲逐氣浮厚地隨聲振(集作震)君能賈餘勇日夕長
相親
同前(李白)
朝作猛虎行暮作猛虎吟腸斷非關隴頭水淚下不為
雍門琴旌旗(一作旍旌)繽紛兩河道戰鼓驚山欲傾(集作顚)倒
秦人半作燕地囚胡馬飜銜洛陽草一輸一失關下兵
朝降夕叛幽薊城巨鼇未斬海水動魚龍奔走安得寧
頗似楚漢時飜覆無定止朝過博浪沙暮入淮隂市張
良未遇韓信貧劉項存亡在兩臣暫到下邳受兵略來
投漂母作主人賢哲栖栖古如此今時亦棄青雲士有
策不敢犯龍鱗竄身南國避胡塵寳書長(一作玉)劒挂高
閣金鞍駿馬散故人昨日方為宣城客掣鈴交通二千
石有時六博快壮(一作寸)心繞牀三帀呼一擲楚人每道
張旭竒心藏風雲世莫知三吳邦伯多(一作皆)顧盼四海
雄俠皆相推(一作兩追隨)蕭曺曾作沛中吏攀龍附鳳當有
時溧陽酒樓三月春楊花漠漠(一作茫茫)愁殺人胡人(集作雛)
綠眼吹玉笛吳歌白紵飛梁塵丈夫相見(一作到處)且為樂
槌牛撾鼓會衆賓我從此去釣東海得魚笑寄情相親
同前(韓愈)
猛虎雖云惡亦各有匹儕羣行深谷間百獸望風低身
食黃熊父子食赤豹麛擇肉於熊羆(集作豹)肯視兔與貍
正晝當谷眠眼有百步威自矜無當對氣性縱以乖朝
怒殺其子暮還飱(一作食)其妃匹儕四散走猛虎還孤棲
狐鳴門四旁鳥鵲從噪之出逐猴(一作猚)入居虎不知所
歸誰云猛虎惡中路正悲啼豹來銜其尾熊來攫其頤
猛虎死不辭但慙前所為虎坐無助死況如汝細微故
當結以信親當結以私親故且不保人誰信汝為
同前(張籍)
南山北山樹冥冥猛虎白日繞林行向晩一身當道食
山中麋鹿盡無聲年年養子在深谷雌雄上山不相逐
谷中近窟有山村長向村家取黃犢五陵年少不敢射
空來林下看行跡
同前(李賀)
長戈莫舂彊(集作長)弩莫烹(集作抨)乳孫哺子教得生獰舉
頭為城掉尾為旌東海黃公愁見夜行道逢騶虞牛哀
不平生何用尺刀壁上雷鳴泰山之下婦人哭聲官家
有程吏不敢聽
同前(僧齊已)
磨爾牙錯爾爪狐莫威兔莫狡飢來吞噬取腸飽横行
不怕日月明皇天産爾為生獰前村半夜聞吼聲何人
按劒燈熒熒
君子行(僧齊已)
聖人不生麟龍何瑞梧桐不高鳳皇何止吾聞古之有
君子行藏以時進退求巳榮必為天下榮恥必為天下
恥苟進不如此(集有退不如此四字)亦何必用虚偽之文章取榮
名而自美
燕歌行(高適)
漢家煙塵在東北漢將辭家破殘賊男兒本自重横行
天子非常賜顔色摐金伐鼓下榆關旌旗逶迤碣石間
校尉羽書飛瀚海單于獵火照狼山山川蕭條極邊土
胡騎憑陵雜風雨戰士軍前半死生美人帳下猶歌舞
大漠窮秋塞草衰(集作腓)孤城落日鬭兵稀身當恩遇常
(集作恒)輕敵力盡關山未觧圍鐵衣遠戍辛勤久玉箸應
啼别離後少婦城南欲斷腸征人薊北空回首邊風飄
飄(集作颻)那可度絶域蒼茫更何(一作無所)有殺氣三日(集作時)
作陣雲寒聲一夜傳刁斗相看白刃血紛紛死節從來
豈顧勲君不見沙場征戰苦至今猶憶李將軍
同前(賈至)
國之重鎮惟幽都東威九夷制北(集作北制)胡五軍精卒三
十萬百戰百勝擒單于前臨滹沱後沮(集作易)水崇山沃
野亘千里昔時燕王重賢士黃金築臺從隗始倏忽興
王定薊丘漢家又以封王侯蕭條魏晉為横流鮮卑竊
據朝五州我唐區夏餘十紀軍容武備赫萬祀彤弓黃
鉞授元帥&KR1774;耕大漠為内地季秋膠折邊草腓治兵羽
獵因出師千營萬隊連旌旗望之如火忽雷(一作電)馳匈
奴懾竄窮髮北大荒萬里無塵飛(此下集有君不見三字)隋家昔
為天下宰窮兵黷武征遼海南風不競多死聲鼓卧旗
折黃雲横六軍將士皆死盡戰馬空鞍歸故營時遷(集作)
(移)道革天下平白環入貢滄海清自有農夫已高枕無
勞校尉重横行
同前(陶翰)
請君留楚調聽我吟燕歌家在遼水頭邊風意氣多出
身為漢將正值戎未和雪中凌天山冰上渡交河大小
百餘戰封侯竟蹉跎歸來霸陵下故舊無相過雄劒委
塵匣空門唯(集作垂)雀羅玉篸還趙女寳瑟付齊娥昔日
不為樂時哉今柰何
從軍行二首(虞世南)
塗山烽候驚弭節度龍城冀馬樓蘭將燕犀上谷兵劒
寒花不落弓曉月逾明凜凜嚴霜節冰壮黃河絶蔽日
卷征蓬浮天散飛雪全兵值月滿精騎乘膠折結髮早
驅馳辛苦事旌麾馬凍重關冷輪摧九折危獨有西山
將年年屬數竒
爟(一作烽)火發金微連營出武威孤城寒雲起絶陣虜塵
飛俠客吸龍劒惡少縵胡衣朝摩骨都壘夜解谷蠡圍
蕭關遠無極蒲海廣難依沙磴離旌斷晴川候馬歸交
河梁已畢燕山旆欲飛(集作揮)方知萬里相侯服有光輝
同前(駱賓王)
平生一顧念(一作重)意氣溢三軍野日分戈影天星合劒
文弓弦抱漢月馬足踐胡塵不求生入塞唯當死報君
同前(劉希夷)
秋來(集作天)風瑟瑟(集作颯颯)羣馬胡(集作胡馬)行疾嚴城晝不開
伏兵暗相失天子廟堂拜將軍玉(集作凶)門出紛紛伊洛
間(集作道)戎馬數千(集作幾萬)匹軍門壓黃河兵氣衝白日平
生懷伏(集作仗)劒忼慨既(集作即)投筆南登漢月孤北走燕
(集作代)雲密近取韓彭計早知孫吳術丈夫清萬里誰能
埽一室
同前(喬知之)
南庭結白露北風埽黃葉此時鴻雁來驚鳴催思妾曲
房理鍼線平碪擣文練鴛綺裁易成龍鄉信難見窈窕
九重閨寂寞十年啼紗窗白雲宿羅幌月光棲雲月曉
(集作隠)微微愁思(集作夜上)流黃機玉霜凍珠履金吹薄羅衣
漢家已得地君去將何事宛轉結蠶書寂寞無雁使生
平荷恩信本為容華進況復落紅顔蟬聲催綠鬢
同前(李頎)
白日登山望烽火昏黃(集作黃昏)飲馬傍交河行人刁斗風
沙暗公主琵琶幽怨多野營(集作雲)萬里無城郭雨雪紛
紛連大漠胡雁哀鳴夜夜飛胡兒眼淚雙雙落聞道玉
門猶被遮應將性命逐輕車年年戰骨埋荒外空見蒲
萄入漢家
同前三首(李約)
看圖閒教陣畫地靜論邊烏壘天西戍鷹姿塞上川路
長須(集作唯)算日(集作月)書遠每題年無復生還望飜思未
别前
柵高(集作壕)三面鬭箭盡舉烽頻營柳和煙暮關榆帶雪
春邊城多老將磧路少歸人點(集作殺)盡三(集作金)河卒年
年添塞塵
候火起雕城塵砂擁戰聲遊軍藏漢幟降騎說蕃情霜
降滮池(集作落滹沱)淺秋深太白明嫖姚方虎視不學請(集作)
(說)添兵
同前(戎昱)
昔從李都尉雙鞬照馬蹄擒生黑山北殺敵黃雲西太
白沈虜地邊草復萋萋歸來邯鄲市百尺青樓梯感激
然諾重平生膽力齊芳筵暮歌發豔粉輕鬟低半醉(集作)
(酣)秋風起鐵騎門前嘶遠戍報烽火孤城嚴鼓鼙揮鞭
望塵去少婦莫含啼
同前(厲玄)
邊草早(集作旱)不春劒花增濘(集作野)塵廣(集作戰)場收驥尾
清瀚怯龍鱗帆色已歸越松聲厭避秦幾時逢范蠡處
處是通津
同前二首(李白)
從軍玉門道逐虜金微山笛奏梅花落刀開明月環鼓
聲鳴海上兵氣擁雲間願斬單于首長驅靜鐵關
百戰沙場碎鐵衣城南已合數重圍突營射殺呼延將
獨領殘兵千騎歸
同前(王維)
吹角動行人喧喧行人起笳鳴(集作悲)馬嘶亂爭渡金河
水日暮沙漠垂戰聲煙塵裏盡繫名王頸歸來報(集作獻)
天子
同前(王昌齡)
向夕臨大荒朔風軫歸慮平沙萬里餘飛鳥宿何處虜
騎獵長原翩翩傍河去邊聲搖白草海氣生黃霧百戰
苦風塵十年履霜露雖投定遠筆未坐將軍樹早知行
路難悔不理章句
烽火城西百尺樓黃昏獨上海風秋更吹横(集作羌)笛關
山月誰觧(集作無那)金閨萬里愁
琵琶起舞換新聲總是關山舊别情撩亂邊愁彈(集作聽)
不盡高高秋月下長城
青海長雲暗雪山孤城遥望雁(一作玉)門關黃沙百戰穿
金甲不破樓蘭終不還
同前(盧綸)
二十在邊城軍中得勇名卷旗收敗馬斷(集作占)磧擁殘
兵覆陣烏鳶起燒山草木明(一作鳴)塞閒思遠獵師老厭
分營雪嶺無人迹冰河足(一作有)雁聲李陵甘此没惆悵
漢公卿
同前六首(劉長卿)
迴看虜騎合城下漢兵稀白刃兩相向黃雲愁不飛手
中無尺鐵徒欲突重圍
落日更蕭條北方(集作風)動枯草將軍追虜騎夜失隂山
道戰敗仍樹勲韓彭但空老
草枯秋塞上望見漁陽郭胡馬嘶一聲漢兵淚雙落誰
為吮癰(集作瘡)者此事令人薄
目極雁門道青青邊草春一身事征戰匹馬同辛勤(集作)
(苦辛)末路成白首功歸天下人
倚劒白日暮望鄉登戍樓北風吹羌笛此夜關山愁迴
首不無意滹河空自流
黃沙一萬里白首無人憐報國劒巳折歸鄉身幸全單
于古臺下邊色寒蒼然
同前(杜頠)
秋草馬蹄輕角弓持弦急去為龍城候正值胡兵襲軍
氣横大荒戰酣日將入長風金鼓動白霧(集作露)鐵衣溼
四起愁邊聲南轅時佇立斷蓬孤自轉寒雁飛相及萬
里雲沙漲路平(集作平川)冰霰澀(集作溢)夜聞漢使歸獨向刀
環泣
同前(僧皎然)
候騎出紛紛元戎霍冠軍漢鞞秋聒地羌火晝燒雲萬
里戌城合三邊羽檄分烏孫驅未盡肯顧遼陽勲
漢旆拂丹霄漢軍新破遼紅塵驅鹵簿白羽擁嫖姚戰
苦軍猶樂功高將不驕至今丁令塞朔吹空蕭蕭
百萬逐呼韓頻年不解鞍兵屯絶漠暗馬飲濁河乾破
虜功未錄勞師力已殫須防肘腋下飛禍出無端
飛將下天來竒謀閫外裁水心龍劒動地肺雁山開望
氣燕師銳當鋒虜陣摧從今射鵰騎不敢過雲堆
黃紙君王詔青泥校尉書誓師張虎落選將擐犀渠霧
暗津浦(集作蒲)失天寒塞柳疎横行十萬騎欲埽虜塵餘
同前(王建)
漢軍逐單于日沒處河曲浮雲道傍起行子車下宿槍
城圍鼓角氊帳依山谷馬上懸壺漿刀頭分頓(集作頰)肉
來時高堂上父母親結束回首(一作面)不見家風吹破衣
服金創生(集作在)肢節相與拔(一作取)箭鏃聞道西涼州家
家婦人(集作女)哭
同前(張祜)
少年金紫就光輝直指邊城虎翼飛一卷旌(一作旄)收千
騎虜萬全身出百重圍黃雲斷塞尋鷹去白草連天射
雁歸白首漢廷刀筆吏丈夫功業本相依
同前五首(令狐楚)
荒雞隔水啼汗馬逐風嘶終日隨旌旆何時罷鼓鼙
孤心眠夜雪滿眼是秋沙萬里猶防塞三年不見家
却望冰河闊前登雪嶺高征人幾多在又擬戰臨洮
胡風千里驚漢月五更明縱有還家夢猶聞出塞聲
暮雪連青海隂雲覆白山可憐班定遠出入玉門關
同前三首(王涯)
旌(集作戈)甲從軍久風雲識陣難今朝韓信計日下斬成
安
燕頷多竒相狼頭敢犯邊寄言班定遠正是立功年
旄頭夜落捷書飛來奏金門著賜衣白馬將軍頻破敵
黃龍戍卒幾時歸
從軍有苦樂行(李益樂魏王粲從軍行曰從軍有苦但問所從誰因以為題)
(也)
勞者且勿(集作莫)歌我欲送君觴從軍有苦樂此曲樂未
央僕本居(一作起集作居在)隴上隴水斷人腸東過秦宫路宫
路入咸陽時逢漢帝出諫獵至長楊詎馳游俠窟非結
少年場一旦承嘉惠輕命(集作身)重恩光秉筆参帷帟從
軍至朔方邊地多隂風草木自淒涼斷絶海雲去出沒
胡沙長參差引雁翼隠轔騰軍装劒文夜如水馬汗凍
成霜俠氣五都少矜功六郡良山河起目前睚眦死路
傍北逐驅獯虜西臨復舊疆昔還賦餘資今出乃贏糧
一矢弢夏服我弓不再張寄言(集作語)丈夫雄苦樂身自
當
苦哉遠征人(鮑溶飄晉陸機從軍行曰苦哉遠征人飄窮四遐宋顔延年從軍)
(行曰苦哉遠征人畢力幹時艱因以為題又有苦哉行遠征人皆出於從軍行也)
征人歌古曲攜手上河梁李陵死别處杳(集作窅)杳玄冥
鄉憶昔從此路連年征鬼方久行迷漢歷三洗(集作死)氊
衣裳百戰身且在微功信難忘遠承雲臺議非勢孰敢
當落日弔李廣白身(集作首)過河陽閒弓失月影勞劒無
龍光去日始束髮今來髮成霜虚名乃閒事生見父母
鄉掩抑大風歌裵回少年場誠哉古人言鳥盡良弓藏
苦哉行五首(戎昱)
彼鼠侵我厨縱貍授梁肉鼠雖為君却貍食自須足冀
雪大國恥飜是大國辱邊庭逼綺羅甎瓦雜珠玉登樓
非騁望目笑是心哭何意天樂中至今奏胡曲
官軍收洛陽家住洛陽里夫壻與兄弟目前見傷死吞
聲不許哭還遣衣羅綺上馬隨匈奴數秋黃塵裏生為
名家女死作塞垣鬼鄉國無還期天津哭流水
登樓望天衢目極淚盈睫彊笑無笑容須妆舊花靨昔
年買奴僕奴僕來碎葉豈意未死間自為匈奴妾一生
忽至此萬事痛苦業得出塞垣飛不如彼蠭蝶
妾家青河邊七葉承貂蟬身為最小女偏得渾家憐親
戚不相識幽閨十五年有時最遠出祗到中門前前年
狂胡來懼死飜生全今秋官軍至豈意遭戈鋋匈奴為
先鋒長鼻黃髮拳彎弓獵生人百步牛羊羶脫身落虎
口不及歸黃泉苦哉難重陳暗哭蒼蒼天
可汗奉親詔今日歸燕山忽如亂刀劒攬妾心腸間出
戶望北荒迢迢玉門關生人為死别有去無時還漢月
割妾心胡風凋妾顔去去斷絶魂叫天天不聞
鞠歌行(李白)
玉不自言如桃李魚目笑之卞和恥楚國青蠅何太多
連城白璧遭讒毁荆山長號泣血人忠臣死為刖足鬼
聽曲知甯戚奚吾因小妻秦穆五羊皮買死百里奚洗
拂青雲上當時賤如泥朝歌鼓刀叟虎變蟠溪中一舉
釣六合遂荒營丘東平生渭水曲誰識(一作數)此老翁柰
何今之人雙目送征(一作老)鴻
御定全唐詩卷十九
