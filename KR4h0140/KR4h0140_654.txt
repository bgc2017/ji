欽定四庫全書
御定全唐詩卷六百五十四
羅鄴
羅鄴餘杭人累舉進士不第光化中以韋莊奏追賜進
士及第贈官補闕詩一卷
歲仗
玉帛朝元萬國來鷄人曉唱五門開春排北極迎仙馭
(一作仗)日捧南山入壽杯歌舜薰風鏗劔佩祝堯嘉氣靄
樓臺可憐四海車書共重見蕭曹佐漢材
牡丹
落盡春紅始著(一作見)花花時比屋事豪奢買栽池館恐
無地看到子孫能幾家門倚長衢攢繡轂(一作軛)幄籠輕
日護香霞歌鐘滿座(一作對此)爭歡賞肯信流年鬢有華
長城
當時無德御乾坤廣築徒勞萬古存謾役生民防極塞
不知血刃起中原珠璣旋見陪陵寢社稷何曾保子孫
降虜至今猶自說冤聲夜夜傍(一作哭)城根
秋夕寄友人
秋夕蒼茫一雁過西風白露滿宫莎昨來京洛逄歸客
猶說軒車未渡河莫把少年空倚賴須知孤立易蹉跎
想君懷抱哀吟夜銅雀臺前皓月多
冬夕江上言事五首
葉落纔悲草又生看看少壯是衰形關中秋雨書難到
江上春寒酒易醒多少繫心身未逹尋思舉目淚堪零
幾時抛得歸山去松下看雲讀道經
喔喔晨雞滿樹霜喧喧曉渡簇舟航數星昨夜寒爐火
一陣誰家臘瓮香久别羈孤成潦倒迴看書劍更蒼黃
逄人舉止皆言命至竟謀閒可勝忙
野堂吟罷獨行行點水微微凍不鳴十里溪山新雪後
千家襟袖曉寒生只宜醉夢依華寢可稱羸蹄赴宿程
日苦幾多心(一作言)下見那堪歲晏又無成
僻居多與懶相宜吟擁寒爐過臘時風柳欲生陽面葉
凍梅先綻嶺頭枝山川自小抛耕釣骨肉無因免别離
賴有陶情一尊酒愁中相向展愁眉
一帶長溪綠浸門數聲幽鳥啄雲根松亭盡日唯空坐
難得儒翁共討論
春日宿崇賢里
柳暗榆飛春日深水邊門巷獨來尋舊山共是經年别
新句相逄竟夕吟枕近禁街聞曉鼓月當高竹見棲禽
勞歌莫問秋風計恐起江湖垂釣心
征人
青樓一别戍金微力盡秋來破虜圍錦字莫辭連夜織
塞鴻長是到春歸正憐漢月當空照不奈胡沙滿眼飛
唯有夢魂南去日故鄉山水路依稀
鶯
暖辭雲谷背殘陽飛下東風翅漸長却笑金籠是羈絆
豈知瑶草正芬芳曉逄溪雨投紅樹晩囀宫樓泣舊妝
何事離人不堪聽㶚橋斜日褭垂楊
槐花
行宫門外陌銅駝兩畔分栽此最多欲到清秋近時節
爭開金蘂向關河層樓寄恨飄珠箔駿馬憐香撼玉河
愁殺江湖隨計者年年為爾剩奔波
自蜀入關
文戰連輸未息機束書擕劔定前非近來從聽事難得
休去且無山可歸疋馬出門還悵望孤雲何處是因依
斜陽驛路西風緊遥指人烟宿翠微
上陽宫
春半上陽花滿樓太平天子昔廵遊千門雖對(一作列)嵩
山在一笑還隨洛水流深鎻笙歌巢燕聽遙瞻金碧路
人愁翠華却自登(一作返昇)仙去腸斷(一作長使)宫娥望不休
舊侯家
臺閣層層倚半空遶軒澄碧御溝通金鈿座上歌春酒
畫蠟尊前滴曉風歲月不知成隙地子孫誰更繫殊功
人間若算無榮辱却是扁舟一釣翁
宿武安山有懷
野店暮來山畔逢寒蕪漠漠露華濃窗間燈在犬驚吠
溪上月沉人罷舂遠别只愁添雪鬢此生何計隱雲峯
離心却羡南飛翼獨過吳江更數重
謁寗祠
春生溪嶺雪初開下馬雲亭酹一杯好是精靈偏有感
能於鄉里不為災九江賈客應遥祝五夜神兵數此來
盡室唯求多降福新年歸去便風催
經故洛城(一本此下有有感二字)
一片危牆勢恐人牆邊日日走蹄輪築時驅盡千夫力
崩處空餘數里塵長恨往來經此地每嗟興廢欲霑巾
那堪又向荒城過錦雉驚飛麥隴春
老將
百戰辛勤歸帝鄉南班班裏最南行弓欺猨臂秋無力
劍泣虬髯曉有霜千古恥非書竹帛一心猶自向河湟
年年宿衞天顔近曾把功勲奏建章
曲江春望
故國東歸澤國遥曲江晴望憶漁樵都緣北闕春先到
不是南山雪易消瑞影玉樓開組繡歡聲丹禁奏雲韶
雖然未得陪鴛鷺亦酹金觴祝帝堯
帝里
喧喧蹄轂走紅塵南北東西暮與晨謾道青雲難得路
何曾紫陌有閒人杯傾竹葉侯門月馬落桃花御水春
只合詠歌來大國况逄文景化惟新
新安城
若算防邊久遠名新安豈更勝長城謾興他役悲荒壘
何似從今實取兵聖德便應同險固人心自不向忠貞
但將死節酬堯禹版築無勞寇已平
自遣
四十年來詩酒徒一生緣興滯江湖不愁世上無人識
唯怕村中沒酒沽春巷摘桑喧姹女江船吹笛舞蠻奴
焚魚酌醴醉堯代吟向席門聊自娛
流水
漾漾悠悠幾𣲖分中浮短艇與鷗羣天街帶雨淹(一作含)
芳草玉洞漂花下白雲靜稱一竿持處見急宜(一作愁)孤
館覺來聞隋家柳畔偏堪恨東入長淮日又曛
送張逸人
自說歸山人事賒素琴丹竈是生涯牀頭殘藥鼠偷盡
溪上破門風擺斜石井晴垂青葛葉竹籬荒映白茅花
遥知此去應稀出獨臥晴窗夢曉霞
春晩渡河有懷
煙收綠野遠連空戍壘依稀入望中萬里山河星拱北
百年人事水歸東扁舟晩濟桃花浪走馬晴嘶柳絮風
鄉思正多羈思苦不須迴首問漁翁
春望梁石頭城
柳碧桑黃破國春殘陽微雨望歸人江山不改興亡地
冠蓋自為前後塵帆勢掛風輕若翅浪聲吹岸疊如鱗
六朝無限悲愁事欲下荒城迴首頻
早發宜陵即事
霜白山村月落時一聲鷄後又登岐居人猶自掩關在
行客已愁驅馬遲身事不堪空感激鬢毛看著欲凋衰
青萍委匣休哮吼未有恩讐擬報誰
鴛鴦
紅閒(一作江雲)碧霽(一作靜)瑞煙開錦翅雙飛(一作雙雙一作輕飛)去又
迴一種鳥憐名字好盡(一作祗)緣人恨别離來暖依牛渚
汀莎媚夕宿龍池禁漏催相對若教春(一作秦)女見便須
擕向(一作同上)鳳凰臺
春閨
愁坐蘭閨日過遲卷簾巢燕羡雙飛管絃樓上春應在
楊柳橋邊人未歸玉笛豈能留舞態金河猶自浣戎衣
梨花滿院東風急惆悵無言倚錦機
贈東川梓桐縣韋德孫長官
前代高門今宰邑懷才重義古來無笙歌厭聽吟清句
京洛思歸展畫圖蜀醖天寒留客醉隴禽山曉隔簾呼
何年期拜朱幡貴馬上論詩在九衢
題水簾洞
亂泉飛下翠屛中名共眞珠巧綴同一片長垂今與古
半山遥聽水兼風雖無舒卷隨人意自有潺湲濟物功
每向暑天來往見疑將仙子隔房櫳
野花
拂露叢開血色殷枉無名字對空山時逄舞蝶尋香至
少有行人輟櫂攀若在侯門看不足為生江岸見如閒
結根畢竟輸桃李長近都城紫陌間
蘆花
如練如霜乾復輕西風處處拂江城長垂釣叟看不足
暫泊王孫愁亦生好傍翠樓裝月色枉隨紅葉舞秋聲
最宜羣鷺斜陽裏閑捕纖鱗傍爾行
山陽貽友人
性僻多將雲水便山陽酒病動經年行遲暖陌花攔馬
睡重春江雨打船閑弄玉琴雙鶴舞靜窺庭樹一猱懸
結茅更莫期深隱聲價如今滿日邊
長安惜春
千門共惜放春迴半鎻樓臺半復開公子不能留落日
南山遮莫倚高臺殘紅似怨皇州雨細綠猶藏畫蠟灰
畢竟思量何足歎明年時節又還來
謝友人遺華陽巾
剪霧裁煙勝角冠來從玉洞五雲端醉宜薤葉欹斜影
穩稱菱花子細看野客愛留籠鶴髮溪翁爭乞配漁竿
眞仙首飾勞相寄塵土翻慙戴去難
早梅
綴雪枝條似有情凌寒澹注笑妝成凍香飄處宜春早
素豔開時混月明遷客嶺頭悲褭褭美人簾下妬盈盈
滿園桃李雖堪賞要且東風晚始生
留題張逸人草堂(一作杜牧詩)
長懸青紫與芳枝塵路無因免别離馬上多於在家日
尊前堪惜少年時關河客夢還鄉後雨雪山程出店遲
却羡高人此中(一作終此)老軒車過盡不知誰
鍾陵崔大夫罷鎮攀隨再經匡廬寺宿
一抛文戰學從公兩逐旌旗宿梵宫酒醒月移窗影畔
夜凉身在水聲中侯門聚散眞如夢花界登臨轉悟空
明發不堪山下路幾程愁雨又愁風
留獻彭門郭常侍
受得彭門擁信旗一家將謂免羈離到來門館空歸去
羞向交親說受知層構尚無容足地尺波寧有躍鱗時
到頭忍恥求名是須向青雲覓路岐
洛水
一道潺湲濺暖莎年年惆悵是春過莫言行路聽如此
流水深宫悵更多橋畔月來清見底柳邊風緊(一作去)綠
生波縱然滿眼添歸思未把漁竿奈爾何
聞杜鵑
花時一宿碧山前明月東風呌杜鵑孤館覺來聽半夜
羸僮相對亦無眠汝身哀怨猶如此我淚縱橫豈偶然
爭得蒼蒼知有恨汝身成鶴我成仙
趁職單于留别闕下知已
職忝翩翩逐建牙笑隨征騎入胡沙定將千里書憑㕍
應看一春雪當花年長有心終報國時清到處便營家
逢秋不擬同張翰為憶鱸魚却歎嗟
落第書懷寄友人
清世誰能便陸沉相逢休作憶山吟若教仙桂在平地
更有何人肯苦心去國漢妃還似玉亡家石氏豈無金
且安懷抱莫惆悵瑶瑟調高尊酒深
鸚鵡咏
玉檻瑶軒任所依東風休憶嶺頭歸金籠共惜好毛羽
紅觜莫教多是非便向郄堂誇飲啄還應禰筆發光輝
乘時得路何須貴燕雀鸞凰各有機
題滄浪峽
門向紅塵日日開入門襟䄂遠塵埃暗(一作晴)香惹步澗
花發晩景逼簷溪鳥迴不為市朝行路近有誰車馬看
山來可憐嚴子持竿處雲水終年鎻綠苔
白角簟
疊玉騈珪巧思長露華煙魄譲清光休搖雉尾當三伏
似展龍鱗在一牀高價不唯標越絶冷紋疑似臥瀟湘
杜陵他日重歸去偏稱醉眠松桂堂
秋日懷江上友人
行子豈知煙水勞西風獨自泛征艘酒醒孤館秋簾卷
月滿寒江夜笛高黃葉夢餘歸朔塞青山家在極波濤
去年今日逢君處雁下蘆花猨正號
題笙
筠管參差排鳳翅月堂凄切勝龍吟最宜輕動纖纖玉
醉送當觀灔灔金緱嶺獨能徵妙曲嬴臺相共吹清音
好將宫徵陪歌扇莫遣新聲鄭衛侵
下第
謾把青春酒一杯愁襟未(一作寧)信酒(一作灑)能開江邊依
舊空歸去帝里還如(一作同)不到來門掩殘陽鳴(一作唯)鳥
雀花飛何處好池臺此時惆悵便堪老何用人間歲月
催
秋晩
殘星殘月一聲鐘谷(一作水)際巖隈(一作根)爽氣濃不向碧
臺驚醉夢但來清鏡促愁容繁金露潔黃籠(一作泣荒籬)菊
獨翠煙凝遠澗松閑步幽林與苔徑漸移栖鳥及(一作息)
鳴蛩
長安春夕旅懷
幾年栖旅寄西秦不識花枝醉過春短艇閑思五湖浪
羸蹄愁傍九衢塵關河風雨迷歸夢鐘鼓朝昏老此身
忽向太平時節過一竿持去老遺民
洛陽春望
洛陽春霽絶塵埃嵩少煙嵐畫障開草色花光惹襟袖
簫聲歌響隔樓臺人心便覺閒多少馬足方知倦往來
愁上中橋橋上望碧波東去夕陽催
惜春
燕歸巢後即離羣吟倚東風恨日曛一别一年方見我
遊來遊去(一作愁來愁去)不禁君鶯花御苑看將盡絲竹侯家
亦少聞獨坐南樓正(一作最)惆悵柳塘花(一作飛)絮更紛紛
冬日旅懷
烏熖纔沈桂魄生霜階擁褐暫吟行閒思江市白醪滿
靜憶僧窗綠綺横塵土自憐長失計雲帆尤覺有歸情
幾多悵望無窮事空畫爐灰坐到明
春夕寄友人時有與歌者南北
芳徑春歸花半開碧山波暖雁初迴滿樓月色還依舊
昨夜歌聲自不來愁眼向誰零玉筯征蹄何處駐紅埃
中宵吟罷正惆悵從此蘭堂鎻綠苔
春夜赤水驛旅懷
一星殘燭照離堂失計遊心歸渺茫不自尋思無道路
為誰辛苦競時光九衢春色休迴首半夜溪聲正夢鄉
却羡去年買山侣月斜漁艇倚瀟湘
春山(一作夜)山館旅懷
山館吟餘山月斜東風搖曳拂窗花豈知驅馬無閑日
長在他人後到家孤劒向誰開壯節流年催我自堪嗟
燈前結束又前去曉出石林啼亂鴉
秋夕旅懷
階前月色與蛩聲階上愁人坐復行秦谷入霜空有夢
越山無計可歸耕窮途若遣長堪慟華髮無因肯晩生
不似扁舟釣魚者免將心事筭浮榮
春過白遥嶺
鳥道穿雲望峽遥羸蹄經宿在岧嶤到來山下春將半
上得林端雪未消返駕王尊何足歎哭途阮籍謾無聊
未知遇此恓惶者泣向東風鬢欲凋(洪邁取前四句為絶句)
别夜(第七句缺三字)
秋入江天河漢清迢迢鐘漏出孤城金波千里别來夜
玉筯兩行流到明若在人間須有恨除非禪伴始無情
人間誰有聚散自然惆悵生
費拾遺書堂
滿袖歸來天桂香紫泥重降舊書堂自憐葦帶同巢許
不駕蒲輪佐禹湯怪石盡含千古秀奇花多吐四時芳
何人更肯追高躅唯有樵童戲蘚牀
溪上春望
無端溪上看蘭橈又是東風斷柳條雙鬢多於愁裏鑷
四時須向醉中銷行人駿馬嘶香陌獨我殘陽倚野橋
吟水詠山心未已可能終不勝漁樵
獻池州庾員外
曾降瑶緘薦姓名攀雲幾合到蓬瀛須存彭壽千年在
終見茅公九轉成鯤海已知勞鶴使螢窗不那夢霓旌
琪花玉蔓應相笑未得歌吟從酒行
春風
每歲東來助發生舞空悠颺徧寰瀛暗添芳草池塘色
遠遰高樓簫管聲簾透驪宫偏帶恨花催上苑剰多情
如何一統車書日吹取青雲道路平
冬日寄獻庾員外
曾謁仙宫最上仙西風許醉桂花前爭歡酒蟻浮金爵
從聽歌塵撲翠蟬秋霽捲簾凝錦席夜闌吹笛稱江天
却思紫陌觥籌地兔缺烏沈欲半年
釣翁(一作鄭谷詩)
來往煙波非定居生涯蓑褐(一作笠)外無餘閑垂兩鬢任
如鶴只繫(一作祇把)一竿時得(一作釣)魚月浦扣船歌皎潔雨
蓬隈岸臥蕭疎行人誤話金張貴笑指北邙丘與墟
聞友人入越幕因以詩贈
稽嶺春生酒凍銷煙鬟紅(一作蒨)袖恃嬌嬈岸(一作峰)邊叢
雪晴香老波上長虹晩影遥(一作搖)正哭阮途歸未得更
聞江筆赴嘉招人間榮瘁眞堪恨坐想征軒鬢欲(一作未)
凋
東歸
日日唯憂行役遲東歸可是有家歸都緣桂玉無門住
不筭山川去路危(一作非)秦樹夢愁黃(一作春)鳥囀吳江釣
憶(一作垂)錦鱗肥桃夭李(一作杏)豔清明近惆悵當年(一作時)
意盡違
入關
古道槐花滿樹開入關時節一蝉催出門唯恐不先到
當路有誰長待來似箭年光還可惜如蓬生計更堪哀
故園若有漁舟在應掛雲帆早箇迴
覽陳丕卷
雪宫詞客燕宫遊一軸煙花象外搜謾把蜀紋當畫展
徒誇湘碧帶春流吟時致我寒侵骨得處疑君白盡頭
從北南歸明月夜嶺猨灘鳥更悠悠
巴南旅舍言懷
萬浪千巖首未回無憀相倚上高臺家山如畫不歸去
客舍似讐誰遣來紅淚罷窺連曉燭碧波休引向春(一作)
(風)杯後時若有青雲望何事偏教羽翼摧
登凌歊臺
高臺今日(一作古)竟(一作境)長閒因想興亡自慘顔四海已
歸新雨露六朝空認舊江山槎翹獨鳥沙汀(一作汀洲)畔風
遰連檣雪浪間(一作風亞荒榛雨雪間)好是輪蹄來往便誰人不
向此躋攀
僕射陂晩望
離人到此倍堪傷陂水蘆花似故鄉身事未知何日了
馬蹄唯覺到秋忙田園牢落東歸晩道路辛勤北去長
却羡無愁是沙鳥雙雙相趁下斜(一作殘)陽
芳草
廢苑牆南殘(一作淺)雨中似袍顔色正蒙茸微香暗惹遊
人步遠綠纔分鬭雉蹤三楚渡頭長恨見五侯門外却
難逢年年縱有春風便馬跡車輪一萬重
秋日留題蔣亭(一作山)
西風纔起一蟬鳴便筭關河馬上程碧浪鷁舟從此別
丹霄鵠箭忍(一作忽)無成二年芳思隨雲雨幾日(一作夕)離
歌戀(一作怨一作望)旆旌回首橫塘更東望露荷煙菊倍傷情
早發
一點燈殘魯酒醒已擕孤劔事離程愁看飛雪聞鷄唱
獨向長空背雁行白草近關微有路(一作露)濁河連底凍
無聲此中來往本迢遞况是驅羸客塞城
雁二首
暮天新雁起汀洲紅蓼花開水國愁想得故園今夜月
幾人相憶在江樓
早背胡霜過戍樓又隨寒日下汀洲江南江北多離别
忍報年年兩地愁
螢二首
水殿清風玉戶開飛光千點去還來無風無月長門夜
偏到階前點綠苔
裵回無燭冷無煙秋逕莎庭入夜天休向書窗來照字
近來紅蠟滿歌筵
看花
花開只恐看來遲及到愁如未看時家在楚鄉身在蜀
一年春色負歸期
柳絮
處處東風撲晩陽輕輕醉粉落無香就中堪恨隋堤上
曾惹龍舟舞鳳凰
雲
紛紛靄靄遍江湖得路為霖豈合無莫使悠颺只如此
帝鄉還更暖蒼梧
芳草
曲江岸上天街裏兩地縱生車馬多不似(一作是)萋萋南
浦見晩來煙雨半相和
出都門
青門春色一花開長到花時把酒杯自覺無家似潮水
不知歸處去還來
宫中二首
芳草長含玉輦塵君王遊幸此中頻今朝别有承恩處
鸚鵡飛來說似人
雖然自小屬梨園不識先皇玉殿門還是當時歌舞曲
今來何處最承恩
河湟
河湟何計絶𤇺煙免使征人更戌邊盡放農桑無一事
遣教知有太平年
聞子規
蜀魄千年尚怨誰聲聲啼血向花枝滿山明月東風夜
正是愁人不寐時
望仙(一本有臺字)
千金壘土望三山雲(一作望)鶴無蹤羽衞還若說神仙求
便得茂陵何事在(一作隔)人間
放鷓鴣
好傍青山與碧溪刺桐毛竹(一作羽)待雙栖花時遷客傷
離别莫向相思樹上啼
驪山
風搖巖桂露聞香白鹿驚時出繞牆不向驪山鎻宫殿
可知仙去是明皇
梅花
繁如瑞雪壓枝開越嶺吳溪免用栽却是五侯家未識
春風不放過江來
鷄冠花
一枝穠豔對秋光露滴風搖倚砌傍曉景乍看何處似
謝家新染紫羅囊
汴河
煬帝開河鬼亦悲生民不獨力空疲至今嗚咽東流水
似向清平怨昔時
渡江有感
岸落殘紅錦雉飛渡江船上夕陽微一枝猶負平生意
歸去何曾勝不歸
題終南山僧堂
九衢終日見南山名利何人肯掩關唯有吾師逹眞理
坐看霜樹老雲間
大散嶺
過往長逄日色稀雪花如掌撲行衣嶺頭却望人來處
特地身疑是鳥飛
嘉陵江
嘉陵南岸雨初收江似秋嵐不煞流此地終朝有行客
無人一為櫂扁舟
早行
雨灑江聲風又吹扁舟正與睡相宜無端戌鼓催前去
别却青山向曉時
黃河曉渡
大河平野正窮秋羸馬羸僮古渡頭昨夜蓮花峰下月
隔簾相伴到明愁
温泉
一條春水潄莓苔幾繞玄宗浴殿回此水貴妃曾照影
不堪流入舊宫來
秋怨
夢斷南窗啼曉烏新霜昨夜下庭梧不知簾外如珪月
還照邊城到曉無
歎别
北來南去幾時休人在光隂似箭流直待江山盡無路
始因抛得别離愁
送春
欲别東風剩黯然亦知春去有明年世間爭那人先老
更對殘花一醉眠
蠟燭
煖香紅熖一時燃緹幕初垂月落天堪恨蘭堂别離夜
如珠似淚滴尊前
陳宫
白玉尊前紫桂香迎春閣上燕雙雙陳王半醉貴妃舞
不覺隋兵夜渡江
水簾
萬點飛泉下白雲似簾懸處望疑眞若將此水為霖雨
更勝長垂隔路塵
賞春(一作芳草一作春遊鬱然有懷賦)
芳草和煙暖更青閑門要路一時生年年點檢人間事
唯有春風不世情
歎平泉(一作傷平泉莊)
生前幾到此亭臺尋歎投荒去不回若遣春風會人意
花枝盡合向南開
長安春雨
兼風颯颯灑皇州能滯輕(一作春)寒阻勝遊半夜五侯池
館裏美人驚起為花愁
駕蜀回
上皇西幸却歸秦花木依然滿禁春唯有貴妃歌舞地
月明空殿鎻香塵
吳王古宫井二首
古宫荒井曾平後見說耕人又鑿開拾得玉釵鐫勅字
當時恩澤賜誰來
含青薜荔隨金甃碧砌磷磷生綠苔莫言數尺無波水
曾與如花竝照來
江帆
别離不獨恨蹄輪渡口風帆發更頻何處青樓方凭檻
半江斜日認歸人
為人感贈
歌舞從來最得名如今老寄洛陽城當時醉送龍驤曲
留與誰家唱月明
春江恨别
望斷長川一葉舟可堪歸路更沿流重來别處無人見
芳草斜陽滿渡頭
歎流水二首
人間莫(一作虛)謾惜花落花落明年依舊開却最堪悲是
流水便同人事去(一作更)無迴
龍躍虬蟠旋作潭繞紅濺綠下東南春風散入侯家去
漱齒花前酒半酣
落第東歸
年年春色獨懷羞彊向東歸懶舉頭莫道還家便容易
人間多少事堪愁
鏡
昔歲相知(一作宜)别有情幾(一作千)廻磨拭始將行如今老
去(一作漸老)愁無限抱(一作把)向閒窗却怕明
南行
臘晴江煖鸊鵜飛梅雪香粘越女衣魚市酒村相識徧
短船歌月醉方歸
公子行
金(一作雕)鞍玉勒照花明過後春(一作香)風特地生半醉五
侯門裏出月高猶在禁街行
春日偶題城南韋曲
韋曲城南錦繡堆千金不惜買花栽誰知豪貴多羈束
落盡春紅不見來
上東川顧尚書
輕財重義真公子長策沈機繼武侯龍節坐持兵十萬
可憐三蜀盡無憂
過王濬墓
埋骨千年近路塵路傍碑號晉將軍當時若使無功業
早箇耕桑到此墳
㶚上感别
㶚水何人不别離無家南北倚空悲十年此路花時節
立馬霑襟酒一巵
春日與友人話别
坐酌對芳草東風吹旅衣莫嫌驅馬倦自未有山歸華
髮期先逼青雲計又非離襟一霑灑廻首正殘暉
竹
翠葉纔分細細枝清隂猶未上階墀蕙蘭雖許相依日
桃李還應笑後時抱節不為霜霰(一作雪)改成林終與鳳
凰期渭濱若更徵賢相好作漁竿繫釣絲
邊將
馬上乘秋欲建勲飛狐夜鬭出師頻若無紫塞煙塵事
誰識青樓歌舞人戰骨沙中金鏃在賀筵花畔玉盤新
由來邊卒皆如此只是君門合殺身
巴南旅泊
巴山慘别魂巴水徹荆門此地若重到居人誰復存落
帆紅葉渡駐馬白雲村却羡南飛鴈年年到故園
河上逢友人
知君意不淺立馬問生涯薄業無歸地他鄉便是家宵
吟憐桂魄朝起怯菱花語盡黃河上西風日又斜
偶題離亭
萬般名利不關身况待山平海變塵五月波濤爭下峽
滿堂金玉為何人謾誇浮世青雲貴未盡離杯白髮新
誰似雨蓬蓬底客渚花汀鳥自相親
夏晩望嵩亭有懷
正憐雲水與心違湖上亭高對翠微盡日不妨憑檻望
終年未必有家歸青蟬漸傍幽叢噪白鳥時穿返照飛
此地又愁無計住一竿何處是因依
途中寄友人
秋庭悵望别君初折柳分襟十載餘相見或因中夜夢
寄來多是隔年書攜樽座外花空老垂釣江頭柳漸疎
裁得詩憑千里雁吟來寧不憶吾廬
傷侯第
世間榮辱半相和昨日權門今雀羅萬古明君方納諫
九江遷客更應多碧池草熟人偷釣畫戟春閒鶯亂過
幾許樂僮無主後不離鄰巷教笙歌
春日過壽安山館
舊國多將泉石親西遊愛此拂行塵簾開山色離亭午
步入松香别島春誰肯暫安耕釣地相逢謾歎路岐身
歸期不及桃花水江上何曾鱠雪鱗
吳門再逢方干處士
天上高名(一作才)世上身垂綸何不駕蒲輪一朝卿相俱
前席千古篇章冠後人稽嶺不歸空挂夢吳(一作燕)宫相
值欲霑巾吾王若致昇平化可獨成周只渭濱
蟬
纔入新秋百感生就中蟬噪最堪驚能催時節凋雙鬢
愁到(一作對)江山聽一聲不傍管絃拘醉態偏依楊柳撓
(一作引)離情故園聞處猶惆悵况是經年萬里行
秋日留别義初上人
塞寺窮秋别遠師西風一雁倍傷悲每嗟塵世長多事
重到禪齋是幾時霜嶺自添紅葉恨月溪休和碧雲詞
關河回首便千里飛錫南歸詎可知
夏日宿靈巖寺宗公院
寺入千巖石路長孤吟一宿遠公房卧聽半夜杉壇雨
轉覺中峰枕簟凉花界已無悲喜念塵襟自足是非妨
他年縱使重來此息得心猨鬢已霜
冬日廟中書事呈棲白上人
日高荒廟掩雙扉杉逕無人鳥雀悲昨日江潮(一作湖)起
歸思滿窗風雨覺來時何堪身計長如此閑盡爐灰却
是疑頼有碧雲吟句客禪餘相訪說新詩
夏日題遠公北閣
危閣壓山岡晴空疑鳥行勝搜花界盡響益梵音長有
月堪先到無風亦自凉人煙紛繞繞渚樹共蒼蒼榻戀
高樓語甌憐書茗香此身閑未得驅馬入殘陽
秋蝶二首
秦樓花發時秦女笑相隨及到秋風日飛來欲問誰
似厭栖寒菊翩翩占晩陽愁人如見此應下淚千行
秋别
别路垂陽柳秋風凄管絃青樓君去後明月為誰圓
共友人看花
愁將萬里身來伴看花人何事獨惆悵故園還又春
行次
終日長程復短程一山行盡一山青路傍君子莫相笑
天上由來有客星
鳳州北樓
城上層樓北望時閑雲遠水自相宜人人盡道堪圖畫
枉遣山翁醉習池
贈僧
繁華舉世皆如夢今古何人肯暫閑唯有東林學禪客
白頭閒坐對青山
御定全唐詩卷六百五十四
