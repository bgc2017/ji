欽定四庫全書
御定全唐詩卷四百十七
元稹
酬樂天喜鄰郡(此後並越州酬和並各次用本韻)
蹇驢瘦馬塵中伴紫綬朱衣夢裏身符竹偶因成對岸
文章虛被配為鄰湖翻白浪常看雪火照紅糚不待春
老大那能更爭競任君投募醉鄉人
再酬復言和前篇
經過二郡逢賢牧聚集諸郎宴老身清夜漫勞紅燭會
白頭非是翠娥鄰曾攜酒伴無端宿自入朝行便别春
潦倒微之從不占未知公議道何人
贈樂天
莫言鄰境易經過彼此分符欲奈何垂老相逢漸難别
白頭期限各無多
重贈(樂人商玲瓏能歌歌予數十詩)
休遣玲瓏唱我詩我詩多是别(一作寄)君詞明朝又向江
頭别月落潮平是去時
别後西陵晩眺
晩日未抛詩筆硯夕陽空望郡樓臺與君後會知何日
不似潮頭暮却迴
以州宅夸於樂天
州城迴遶拂雲堆鏡水稽山滿眼來四面常時對屏障
一家終日在樓臺星河似向簷前落鼓角驚從地底迴
我是玉皇香案吏謫(一作降)居猶得住蓬萊
重夸州宅旦暮景色兼酬前篇末句
仙都難畫亦難書暫合登臨不合居繞郭煙嵐新雨後
滿山樓閣上燈初人聲曉動千門闢湖色宵涵萬象虛
為問西州羅刹岸濤頭(一作風波)衝突近何如
酬樂天吟張員外詩見寄因思上京每與樂天
於居敬兄升平里詠張新詩
樂天書内重封到居敬堂前共讀時四友一為泉路客
三人兩詠浙江詩别無遠近皆難見老減心情自各知
杯酒與他年少隔不相酬贈欲何之
寄樂天
閒夜思君坐到明追尋往事倍傷情同登科後心相合
初得官時髭未生二十年來諳世路三千里外老江城
猶應更有前途在知向人間何處行
戲贈樂天復言(此後三篇同韻)
樂事難逢歲易徂白頭光景莫令孤弄濤船更曾觀否
望市(望市樓蘇之勝地也)樓還有會無眼力少將尋案牘心情且
強擲梟盧孫園虎寺隨宜看不必遥遥羡鏡湖
重酬樂天
紅塵擾擾日西徂我興雲心兩共孤暫出已遭千騎擁
故交求見一人無百篇書判從饒白八米詩章未伏盧
最笑近來黃叔度自投名刺占陂湖
再酬復言
繞郭笙歌夜景徂稽山迥帶月輪孤休文欲詠心應破
道子雖來畫得無顧我小才同培塿知君險鬭敵都盧
不然豈有姑蘇郡擬著陂塘比鏡湖
郡務稍簡因得整比舊詩并連綴焚削封章繁
委篋笥僅逾百軸偶成自歎因寄樂天
近來章奏小年詩一種成空盡可悲書得眼昏朱似碧
用來心破髮如絲催身易老緣多事報主深恩在幾時
天遣兩家無嗣子欲將文集與它誰
酬樂天餘思不盡加為六韻之作
律吕同聲我爾(一作愛)身文章君是一伶倫衆推賈誼為
才子帝喜相如作侍臣(樂天先有秦中吟及百節判皆為書肆市賈題其卷云白才子)
(文章又樂天知制誥詞云覽其詞賦喜與相如並處一時)次韻千言曾報答(樂天曾寄予千)
(字律詩數首予皆次用本韻酬和後來遂以成風耳)直詞三道共經綸(樂天與予同應制科)
(並求前輩切直詞策以盡經邦之術其事巳具之字詩註中爾)元詩駮雜真難辨(後輩好偽)
(作予詩傳流諸處自到會稽已有人寫宫詞百篇及雜詩兩卷皆云是予所撰及手勘驗無一篇是者)白
樸流傳用轉新(樂天於翰林中書取書詔批答詞等撰為程式禁中號曰白樸每有新入學士)
(求訪寳重過於六典也)蔡女圖書雖在口(蔡琰口誦家書四百餘篇)于公門戶
豈生塵(樂天常贈予詩云其心如肺石動必逹窮民東川八十家冤憤一言申因感無兒之歎故予自)
(有此句)商瞿未老猶希冀莫把籝金便付人
寄樂天
莫嗟虚老海壖西天下風光數會稽靈氾橋前百里鏡
石帆山[山弇]五雲溪冰銷田地蘆錐短春入枝條柳眼低
安得故人生羽翼飛來相伴醉如泥
酬樂天雪中見寄
知君夜聽風蕭索曉望林亭雪半糊撼落不教封柳眼
埽來偏盡附梅株敲扶密竹枝猶亞煦暖寒禽氣漸蘇
坐覺湖聲迷遠浪回驚雲路在長途錢塘湖上蘋先合
梳洗樓前粉暗鋪石立玉童披鶴氅臺施瑶席換龍鬚
滿空飛舞應為瑞寡和高歌只自娛莫遣擁簾傷思婦
且將盈尺慰農夫稱觴彼此情何異對景東西事有殊
鏡水遶山山盡白琉璃雲母世間無
和樂天早春見寄
雨香雲澹覺微和誰送春聲入櫂歌萱近北堂穿土早
柳偏東面受風多湖添水色(一作劑)消殘雪江送潮頭湧
漫波同受新年不同賞無由縮地欲如何
酬復言長慶四年元日郡齋感懷見寄
臘盡殘銷春又歸逢新别故欲沾衣自驚身上添年紀
休繫心中小是非富貴祝來何所遂聰明鞭得轉無機
(祝富貴鞭聰明皆正旦童稚俗法)羞看稚子先拈酒悵望平生舊採薇
去日漸加餘日少賀人雖閙故人稀椒花麗句閒重檢
艾髮衰容惜寸輝苦思正旦酬白雪閒觀風色動青旂
千官仗下爐煙裏東海西頭意獨違(休繫一作休較正旦一作正朝)
代郡齋神答樂天
虛白堂神傳好語二年長伴獨吟時夜憐星月多離燭
日滉波濤一下帷為報何人償酒債引看牆上使君詩
酬樂天重寄别
却報君侯聽苦辭老頭抛我欲何之武牢關外雖分手
不似如今衰白時
和樂天重題别東樓
山容水態使君知樓上從容萬狀移日映文章霞細麗
風驅鱗甲浪參差鼓催潮戶凌晨擊笛賽婆官徹夜吹
喚客潛揮遠紅袖賣壚高掛小青旗賸鋪牀席春眠處
乍捲簾帷月上時光景無因將得去為郎抄在和郎詩
餘杭周從事以十章見寄詞調清婉難於遍酬
聊和詩首篇以答來貺
擾擾紛紛旦暮間經營閒事不曾閒多緣老病推辭酒
少有功夫久羡山清夜笙歌喧四郭黃昏鐘漏下重關
何由得似周從事醉入人家醒始還
寄浙西李大夫四首
柳眼梅心漸欲春白頭西望憶何人金陵太守曾相伴
共蹋銀臺一路塵
蘂珠深處少人知網索西臨太液池浴殿曉聞天語後
步廊騎馬笑相隨(網索在太液上學士候對歇于此)
禁林同直話交情無夜無曾不到明最憶西樓人静夜
玉晨鐘磬兩三聲(玉晨觀在紫宸殿後面也)
由來鵬化便圖南浙右雖雄我未甘早渡西江好歸去
莫抛舟楫滯春潭
初除浙東妻有阻色因以四韻曉之
嫁時五月歸巴地今日雙旌上越州興慶首行千命婦
(予在中書日妻以郡君朝太后於興慶宫猥為班首)會稽旁帶六諸侯海樓翡翠
閒相逐鏡水鴛鴦煖共遊我有主恩羞未報君於此外
更何求
為樂天自勘詩集因思頃年城南醉歸馬上遞
唱豓曲十餘里不絶長慶初俱以制誥侍宿南
郊齋宫夜後偶吟數十篇兩掖諸公洎翰林學
士三十餘人驚起就聽逮至卒吏莫不衆觀羣
公直至侍從行禮之時不復聚寐予與樂天吟
哦竟亦不絶因書於樂天卷後越中冬夜風雨
不覺將曉諸門互啓關鎻即事成篇
春野醉吟十里程齋宫潛詠萬人驚今宵不寐到明讀
風雨曉聞開鎻聲
題長慶四年歷日尾
殘歷半張餘十四灰心雪鬢兩悽然定知新歲御樓後
從此不名長慶年
御定全唐詩卷四百十七
