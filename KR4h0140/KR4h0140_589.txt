欽定四庫全書
御定全唐詩卷五百八十九
李頻
送張郎中赴睦州
青山復渌水想入富春西夾岸清猿去中流白日低美
兼華省出榮共故鄉齊賤子遥攀送歸心逐馬蹄
送鄂渚韋尚書赴鎮
夏口本吴頭重城據上遊戈船轉江漢風月宿汀洲執
憲傾民望銜恩赴主憂誰知舊寮屬攀餞淚仍流
送崔侍御書記赴山北座主尚書招辟
書記向丘門旌幢夾谷尊從來遊幕意此去幷酬恩雁
呌嫌冰合驄嘶喜雪繁同為入室士不覺别銷魂
入朝遇雪
霜鬢持霜簡朝天向雪天玉階初辨色瓊樹乍相鮮密
翳空難曙盈徵瑞不愆誰為洛陽客是日更高眠
勉力
日月不並照升沉俱有時自媒徒欲速孤立却宜遲盡
力唯求已公心任遇誰人間不得意半是鬢先衰
郊居寄友人
林色樹還曛何時得見君獨居度永日相去遠浮雲故
疾随秋至離懷覺夜分蛩聲非自苦偏是旅人聞
送陸肱歸吴興
雪後江上去風光故國新清渾天氣曉綠動浪花春勸
酒提壺鳥乘舟震澤人誰知滄海月取桂却來秦
暮秋重過山僧院
却接良宵坐明河幾轉流安禪逄小暑抱疾入高秋静
室聞玄理深山可白頭朝朝獻林果亦欲學獮猴(第二聫同)
(後秋夜宿重本上人院詩)
送新安少府
南浮雖六月風水已秋凉日亂看江樹身飛逐楚檣後
期誰可定臨别語空長遠宦須清苦幽蘭貴獨芳
送人歸吴
何人不歸去君去是閒人帝里求相識山家即近隣交
情吾道可(一作古一作舊)離思柳條新未飲青門酒先如醉夢
身
送姚評事
儒服從戎去須知勝事全使君開幕日天子偃戈年風
雨依嵩嶺桑麻接楚田新詩随過客旋滿洛陽傳
題棲雲寺立上人院
是法從生有修持歴劫塵獨居岩下室長似定中身樹
老風終夜山寒雪見春不知諸祖後傳印是何人
黔中罷職過峽州題田使君北樓
巴中初去日已遇使君留及得尋東道還陪上北樓江
衝巫峽出檣過洛宫收好是從戎罷看山覺自由
江上送從兄羣玉校書東遊
逍遥蓬閣吏才子復詩流墳籍因窮覽江湖却縱遊眠
波聽戍鼓飯浦約魚舟處處迎高密先應掃郡樓
宛陵東峰亭與友人話别
坐舉天涯目停杯語日晡脩篁齊迥檻列岫限平蕪亂
水通三楚歸帆挂五湖不知從此去何處是前塗
華山尋隠者
自入華山居關東相見疎瓢中誰寄酒葉上我留書巢
鳥寒棲盡潭泉暮凍餘長聞得藥力此說又何如(末聯同後)
(尋華陽隠者)
題薦福寺僧棲白上人院
空門有才子得道亦吟詩内殿頻徵入孤峰久作期高
名何代比密行幾生持長愛喬松院清凉坐夏時
遊四明山劉樊二真人祠題山下孫氏居
久在仙壇下全家是地仙池塘來乳洞禾黍接芝田起
看青山足還傾白酒眠不知塵世事雙鬢逐流年
和太學趙鴻博士歸蔡中
得禄從高第還鄉見後生田園休問主詞賦已垂名掃
壁前題出開窗舊景清遥知賢太守致席日邀迎
送夀昌曹明府
惠人須宰邑為政貴通經却用清琴理猶嫌薄俗聽漲
江晴漸渌春嶠燒還青若宿嚴陵瀨誰當是客星
哭賈島
秦樓吟苦夜南望只悲君一宦終遐徼千山隔旅墳恨
聲流蜀魄冤氣入湘雲無限風騷句時來日夜聞
送薛能赴鎮徐方
列土人間盛彭門屬九州山河天設險禮樂牧分憂皎
日為明信清風占早秋雖同卻縠舉卻縠不封矦
送鳳翔范書記
西京無暑氣夏景似清秋天府來相辟高人去自由江
山通蜀國日月近神州若共將軍語河蘭地未收
岐山逄陜下故人
三秦一會面二陜久分攜共憶黃河北相留白日西寄
來書少達别後夢多迷早晩期于此看花聽鳥啼
送友人陸肱往太原
幷州非故國君去復尋誰獫狁方為寇嫖姚正用師戍
烟來自(一作有)號邊雪下無時更想經綿上應逄禁火期
贈李將軍
吾宗偏好武漢代將家流走馬辭中禁屯軍向渭州天
心待破虜陣面許封侯却得河源水方應洗國讐
送友人喻坦之歸睦州(一作送人歸新定)
歸心常共知歸路不相随彼此無依倚東西又别離山
花(一作雲)含雨濕(一作亞)江樹近(一作逆又作送)潮欹莫戀漁樵興
生涯各有為(一作期)
尋華陽隠者
閒却白雲居行蹤出去初窗中聊取筆架上獨留書日
背林光冷潭澄嶽影虚長聞得藥力此說復何如
長安即事(一作長安僻居酬人)
豈得有書名徒為老帝京關中秋氣早雨後夜凉生滄
海身終泛青門夢(一作路)已行秦人縱相識多少别離情
(一作吟君一句意又見故人情)
送友人遊塞北
朔野正秋風前程見磧鴻(一作上馬問雲中長川送北風)日西身獨遠
(一作去)山轉路無窮樹隔高關斷沙連大漠空君看河外
將早晩擬(一作合)平戎
陜府上姚中丞
關東領藩鎮關下授旌旄覓句秋吟苦酬恩夜坐勞天
開吹角出木落上樓高閒話錢塘郡半年(一作生)聽海潮
送供奉喻鍊師歸天目山
承恩雖内殿得道本深山舉世相看老孤峰獨自還溪
來青壁裡路在白雲間絶頂無人住雙峰是舊關
之任建安渌溪亭偶作二首
入境當春務農蠶事正殷逄溪難飲馬度嶺更勞人想
取烝黎(一作民)泰無過賦歛均不知成政後誰是得為隣
維舟綠溪岸繞郡白雲峰將幕連山起人家向水重短
才無獨見長策未相逄所幸分堯理烝民悉可封
送侯郎中任新定二首
為郎非白頭作牧授滄洲江界乘潮入山川值勝遊暑
氣随轉扇凉月傍開樓便欲歸田里抛官逐隠矦
罷郎東出守半路得浮舟大旆行當夏桐江到未秋雲
閒分島寺濤静見沙鷗誰伴臨清㬌吟詩上郡樓
送太學吴康仁及第南歸
因為太學選志業徹春闈首領諸生出先登上第歸一
榮猶未已具慶且應稀縱馬行青草臨岐脱白衣家遥
楚國寄帆對漢山飛知已盈華省看君再發機
陜州題河上亭
岸擁洪流急亭開清興長當軒河草晚入坐水風凉獨
鳥驚來客孤雲觸去檣秋聲和遠雨暮色帶微陽浪静
澄窗影沙明發簟光逍遥每盡日誰識愛滄浪
留題姚氏山齋
未厭棲林趣猶懷濟世才閒眠知道在高步會時來露
滴從添硯蟬吟便送杯亂書離縹帙迸筍出苔莓異果
因僧摘幽窗為燕開春遊何處盡欲别幾遲回
長安書懷投知已(一作投邢員外)
所學近雕蟲知難謁(一作望)至公徒随衆人後擬老一生
中間歲家書到經荒世業空心懸滄海斷(一作闊)夢與白
雲通玉漏聲連北銀河氣極東關門迢遞月禁苑寂寥
鴻地廣身難束(一作跼)時平道獨窮蕭條苔長雨淅瀝葉
危(一作從)風久媿(一作戀一作怯)干朝客多慚别釣翁因依非不
忝延薦况曾蒙(一作拜投何敢忽言奬為曾蒙)與(一作舉)善應(一作如)無替
垂恩本有終霜天搖落日莫使逐孤(一作飄)蓬
送姚侍御充渭北掌書記
北境烽烟急南山戰伐頻撫綏初易帥恭畫盡須人書
記才偏稱朝廷意更親繡衣行李日綺陌别離塵報國
將臨虜之藩不離秦豸冠嚴在首雄筆健随身飲馬河
聲暮休兵塞色春敗亡仍暴骨冤哭可傷神上策何當
用邊情此是真雕隂曾久客拜送欲霑巾
長安書情投知已
陜服因詩句從容已半年一從歸闕下罕得到門前每
候朝軒出常看列宿懸重投期見奬數首果蒙傳轉覺
功宜倍兼令住更堅都忘春暫醉少省夜曾眠煩暑燈
誰讀孤雲業自專精華搜未竭騷雅琢須全此事勤雖
過他謀拙莫先槐街勞白日桂路在青天取第殊無序
還鄕可有緣旅情長越鳥秋思幾秦蟬月色千樓滿砧
聲萬井連江山阻迢遞時節暗推遷道即窮通守才應
始末憐書紳相戒語蔵篋贈行篇致主當齊聖為郎本
是仙人心期際會鳳翼許遷延畢竟良圖在何妨逸性
便幽齋中寢覺珍木正隂圓隠几閒瞻夜(一作彼)臨雲興
渺然五陵供麗㬌六義動花牋倘與潛生翼寕非助化
權免教垂素髮歸種海隅田
府試丹浦非樂戰
自古為君道垂衣致理難懷仁須去殺用武即勝殘毒
熾誅方及兵臨釁可觀居來彭蠡固戰罷洞庭寬雪國
知天遠霜林是血丹吾皇則堯典薄伐至桑乾
府試風雨聞雞
不為風雨變雞德一何貞在暗長先覺臨晨即自鳴隂
霾方見信頃刻詎移聲向晦如相警知時似獨清蕭蕭
和斷漏喔喔報重城欲識詩人興中含君子情
府試觀蘭亭圖
往會人何處遺蹤事可觀林亭今日在草木古春殘筆
想吟中駐杯疑飲後乾向青穿峻嶺當白認回湍月影
窗間夜湖光枕上寒不知詩酒客誰更慕前歡
府試老人星見
良宵出戸庭極目向青冥海内逢康日天邊見夀星臨
空遥的的竟曉燭熒熒春後先依景秋來忽近丁垂休
臨有道作瑞掩前經豈比周王夢徒言得九齡
省試振鷺
有鳥生江浦霜華作羽翰君臣將比潔朝野共相(一作用為)
歡月影林梢下冰光水際殘翻飛時共樂飲啄道皆安
迥翥宜高詠羣棲入静看由來鴛鷺侣濟濟列千官
寄辛明府
何處無苛政東南有子男細將朝客說須是邑人諳别
業空經稔歸田獨未甘目凝烟積樹心貯月明潭曉鼓
愁方亂春山睡正酣不任啼鳥思鄉社欲桑蠶
苑中題友人林亭
井邑蔵嵓穴(一作洞)幽棲趣若何春篁抽(一作兼)筍密夏鳥
雜雛多坐有清風至(一作起)林無暑氣過亂書還就葉真
飲不聽歌片影明紅蘚斜(一作新)隂映綠蘿雄文終可惜
莫更棄高科
投京兆府試官任文學先輩
高興每論詩非才獨見推應當明試日不比暗投時出
口人皆信操心自可知孤單雖有託際會别無期取舍
知由已窮通斷在茲賤身何足數公道自難欺澤國違
甘旨漁舟積夢思長安未歸去為倚鑒妍媸
宋少府東溪泛舟
登岸還入舟水禽驚笑語晚葉低衆色濕雲帶繁暑落
日乘醉歸溪流復幾許
聞北虜入靈州二首
河冰一夜合虜騎入(一作滿)靈州歲歲徵兵去難(一作徒)防
塞草秋
見說靈州戰沙中血未(一作不)乾將軍日告急走馬向長
安
送友人下第歸感懷
帝里春無(一作無春)意歸山對物華即應來日去(一作到日)九陌
踏槐花
贈桂林友人
君家桂林住(一作下)日伐桂枝炊何事東堂樹(一作桂)年年
待一枝
長安感懷
一第知何日全家待此身空將灞陵酒酌送向東人
題長孫桐樹
一去龍門側千年鳳影移空餘剪圭處無復在孫枝
渡漢江
嶺外音書絶經年(一作冬)復歴春近鄕情更怯不敢問來
人
嵩山夜還
家住東臯去好採舊山薇自省遊泉石何曾不夜歸
暮秋宿清源上人院
野客愁來日山房木落中微風生夜半積雨向秋終證
道方離法安禪不住空迷途將覺路語默見西東
秋夜宿重本上人院
却憶凉堂坐明河幾度流安禪逢小暑抱疾入高秋水
國曾重講雲林半舊遊此來看月落還似道相求
贈立規上人
竹向空齋合無僧在四隣去雲離坐石斜月到禪身樹
老風終夜山寒雪見春不知諸祖後傳印是何人
蘇州寒食日送人歸覲(第五句缺一字)
江城寒食下花木慘離魂幾宿投山寺孤帆過海門
聲潑火雨柳色禁烟村定看堂高後斑衣滅淚痕
即席送許之曹南省兄(缺一字)
梅爛荷圓六月天歸帆高背虎丘烟到時自見成行雁
别處休聽滿樹蟬賣劒為賖吴市酒攜家猶借洞庭船
待看春榜來江外名占蓬萊第幾仙
送羅著作兩浙按獄(著作常宰蘇州吴縣)
使印星車適舊遊陶潛今日在瀛洲科條盡曉三千罪
囹圄應空十二州舊綬有香籠驛馬皇華無暇狎沙鷗
歸來重過姑蘇郡莫㤀題名在虎丘
下第後屏居書懷寄張侍御
刖足豈一生良工隔千里故山彭澤上歸夢向汾水低
催神氣盡僮僕心亦耻未逹誰不知逹者多忘此行年
忽已壯去老年更幾功名如不彰身歿豈為鬼纔看芳
草歇即歎凉風起驄馬未來朝嘶聲尚在耳
答韓中丞容不飲酒
老大成名仍足病強聽絲竹亦無歡高情太守容門坐
借與青山盡日看
句
只將五字句用破一生心(北夢𤨏言)楚里八千里槃槃此
都會巍峩數里城遠水相映帶(方輿勝覽)
御定全唐詩卷五百八十九
