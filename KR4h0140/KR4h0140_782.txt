欽定四庫全書
御定全唐詩卷七百八十二
員南溟(詩二首)
禁中春松
鬱鬱貞松樹隂隂在紫宸蔥蘢偏近日青翠更宜春雅
韻風來起輕煙霽後新葉深棲語鶴枝亞拂朝臣全節
長依地凌雲欲致身山苖蔭不得生植荷陶鈞
玉燭(一作閏月)
歷象璿璣正休徵玉燭明四時佳氣滿五緯太階平律
呂風光至煙雲瑞色呈年和知歲稔道泰喜秋成寰海
皇恩被乾坤至化清自憐同野老帝力詎能名
李胄(詩一首)
文宣王廟古松
列植成均裏分行古廟前隂森非一日蒼翠自何年寒
影煙霜暗晨光枝葉妍近簷隂更靜臨砌色相鮮每愧
聞鐘磬多慚接豆籩更宜教胄子於此學貞堅
鄭述誠(詩一首)
華林園早梅
曉日東樓路林端見早梅獨凌寒氣發不逐衆花開素
彩風前艷韶光雪後催蘂香霑(一作繁香)紫陌枝亞拂青苔
止渴曾為用和羹舊有才含情欲攀折瞻望幾裵回
宋廸(詩一首)
龍池春草
鳳闕韶光遍龍池草色勻煙波全讓綠堤柳不爭新翻
葉迎紅日飄香借白蘋幽姿偏占暮芳意欲留春已勝
生金埒長思藉玉輪翠華如見幸正好及兹辰
万俟造(詩一首)
龍池春草
暖積龍池綠晴連御苑春迎風莖未偃裛露色猶新苒
苒分階砌離離雜荇蘋細叢依遠渚疎影落輕淪遲引
縈花蝶偏宜拾翠人那憐獻賦者惆悵惜兹辰
錢衆仲(詩二首)
貢院樓北新栽小松
愛此凌霜操移來獨占春貞心初得地勁節始依人籠
月煙猶薄當軒色轉新枝低無宿羽葉靜不留塵每與
芝蘭近常慚雨露均幸因逢顧盼生植及兹辰
玉壺冰
冬律初隂結寒冰貯玉壺霜姿雖異禀虹氣亦相符對
月光宜竝臨池影不孤貞堅方共濟同處豈殊途色瑩
(一作潤)連城璧形分照乘珠提攜今在此抱素節寧渝
呂敞(詩二首)
潘安仁戴星看河陽花發
行春潘令至勤恤戴星光為政宵忘寢臨人俗冀康曉
花迎徑發新蘂滿城香秀色霑輕露鮮輝麗早陽津橋
見來往空霧拂衣裳桃李今無數從兹願比方
龜兹聞鶯
邊樹正參差新鶯復陸離嬌非胡俗變啼是漢音移繡
羽花間覆繁聲風外吹人言曾不辨鳥語却相知出谷
情何寄遷喬義取斯今朝鄉陌伴幾處坐高枝
鄭衮(詩一首)
好鳥鳴高枝
養翮非無待遷喬信自卑影高遲日度聲遠好風隨雲
拂千尋直花催百囀竒驚人時向晩求友聽應知委質
經三歲先鳴在一枝上林如可托弱羽願差池
張公乂(詩一首)
金谷園花發懷古
今日春風至花開石氏園未全紅艷坼半與素光翻點
綴疎林遍微明古徑繁窺臨鶯欲語寂寞李無言谷變
迷鋪錦臺餘認樹萱川流人事共千載竟誰論
張何(詩一首)
織鳥
季春三月裏戴勝下桑來映日華冠動迎風繡羽開候
驚蠶事晩織向女工裁旅宿依花定輕飛遶樹迴欲過
高閣柳更拂小庭梅所寄一枝在寧憂弋者猜
濮陽瓘(詩一首)
出籠鶻
玉鏃分花袖金鈴出綵籠搖心長捧日逸翰鎮生風一
點青霄裏千聲碧落中星眸隨狡兔霜爪落飛鴻每念
提攜力常懷搏擊功以君能惠好不敢没遥空
王若嵒(詩一首)
試越裳貢白雉
素翟宛昭彰遥遥自越裳冰睛朝映日玉羽夜含霜歲
月三年遠山川九譯長來從碧海路入見白雲鄉作瑞
興周后登歌美漢皇朝天資孝理惠化且無疆
張隨(詩二首)
勅賜三相馬
上苑驊騮出中宫詔命傳九天班錫禮三相代勞年顧
主聲猶發追風力正全鳴珂龍闕下噴玉鳳池前四足
疑雲滅雙瞳比鏡懸為因能致遠今日表求賢
河中獻捷
叛將忘恩久王師不戰通凱歌千里内喜氣二儀中寇
盡條山下兵廻漢苑東將軍初執訊明主欲論功落日
煙塵靜寒郊壁壘空蒼生幸無事自此樂堯風
徐仁嗣(詩一首)
天驥呈材
至德符天道龍媒應聖明追風竒質異噴玉彩毛輕躞
蹀形難狀連拳勢乍呈效材矜逸態絶影表殊名岐路
寧辭遠關山豈憚行鹽車雖不駕今日亦長鳴
盧征(詩一首)
天驥呈材
異産應堯年龍媒順制牽權竒初得地躞蹀欲行天詎
假調金埒寧須動玉鞭嘶風深有戀逐日定無前周滿
誇常馭燕昭恨不傳應知流赭汗來自海西偏
顧偉(詩一首)
雪夜聽猨吟
寒巖飛暮雪絶壁夜猨吟歴歴和羣雁寥寥思客心繞
枝猶避箭過嶺却投林風冷聲偏苦山寒響更深聽時
無有定靜裏固難尋一宿扶桑月聊看懷好音
沈鵬(詩一首)
寒蟬樹
一葉初飛日寒蟬益易驚入林慙質細依樹媿身輕大
榦時容息喬枝或借鳴心由飲露靜響為逐風清忝有
翩翾分(一作翼)應憐嘒唳聲不知微薄影早晩挂緌纓
薛少殷(詩一首)
臨川羨魚
曾是歸家客今年且未旋遊鱗方有待織網豈能捐向
水煙波夕吟風歲月遷莓苔生古岸葭菼變清川不逐
滄波叟還宗内外篇良辰難自擲此日願忘筌
張元正(詩一首)
臨川羡魚
有客百愁侵求魚正在今廣川何渺漫高岸幾登臨風
水寧相阻煙霞豈憚深不應同逐鹿詎肯比從禽結網
非無力忘筌自有心永存芳餌在佇立思沈沈
御定全唐詩卷七百八十二
