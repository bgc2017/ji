欽定四庫全書
御定全唐詩卷六百四十
曹唐
曹唐字堯賓桂州人初為道士後舉進士不第咸通中
累為使府從事詩三卷今編二卷
昇平詞五首(一作薛能詩)
瑞氣遶宮樓皇居上苑游遠岡連聖祚平地載神州會
合兼重譯潺湲近八流中興豈假問據此自千秋
寥泬敞延英朝班立位横宣傳無草動拜舞有衣聲鴛
瓦霜消濕蟲絲日照明辛勤自不到遥見似前程
處處是歡心時康歲已深不同三尺劒應似五弦琴壽
笑山猶盡明嫌日有隂何當憐一物亦遣斷愁吟
日日聽歌謠區中盡祝堯蟲蝗初不害夷狄近全銷史
筆唯書瑞天臺絶見妖因令匹夫志轉欲事清朝
五帝三皇主蕭曹魏邴臣文章唯返朴戈甲盡生塵諫
紙應無用朝綱自有倫昇平不可記所見是閑人
洛東蘭若夜歸
一衲老禪床吾生半異鄉管弦愁裏老書劒夢中忙鳥
急山初暝蟬稀樹正涼又歸何處去塵路月蒼蒼
仙都即景
黃帝登眞處青青不記年孤峰應礙日一柱自擎天石
怪長棲鶴雲閒若有仙鼎湖看不見零落數枝蓮
漢武帝將候西王母下降
崑崙凝想最高峰王母來乘五色龍歌聽紫鸞猶縹緲
語來青鳥許從容風廻水落三清月漏苦霜傳五夜鐘
樹影悠悠花悄悄若聞簫管是行蹤
漢武帝於宫中宴西王母
鼇岫雲低太一壇武皇齋潔不勝懽長生碧字期親署
延夀丹泉許細看劒佩有聲宫樹靜星河無影禁花寒
秋風褭褭月朗朗玉女清歌一夜闌
劉晨阮肇遊天台
樹入天台石路新雲和草靜迥(一作細雲和雨動)無塵煙霞不
省(一作是)生前事水木空疑夢後(一作裏)身往往鷄鳴巖下
月時時犬吠洞中春不知此(一作何)地歸何(一作依)處湏就
桃源問主人
劉阮洞中遇(一作偶)仙子
天和樹色靄蒼蒼霞重嵐深路渺茫雲實(一作竇)滿山無
鳥雀水聲沿澗有笙簧碧沙洞裏乾坤别紅樹枝前日
月長願得花間有人出免(一作不)令仙犬吠劉郎
仙子送劉阮出洞
殷勤相送出天台仙境那能却再來雲液每(一作既)歸湏
強飲玉書無事莫頻開花當洞口應長在水到人間定
不廻惆悵溪頭從此别碧山明月閉蒼苔
仙子洞中有懷劉阮
不將清瑟理霓裳塵夢那知鶴夢長洞裏有天春寂寂
人間無路月茫茫玉沙瑶草連溪碧流水桃花滿澗香
曉露風燈零落盡此生無處訪劉郎
劉阮再到天台不復見仙子
再到天台訪玉眞青苔白石已成塵笙歌冥寞閒深洞
雲鶴蕭條絶舊隣草樹總非前度色煙霞不似昔年春
桃花流水依然(一作前)在不見當時勸酒人
織女懷牽牛
北斗佳人雙淚流眼穿腸斷為牽牛封題錦字凝新恨
(一作思)抛擲金梭織(一作結)舊愁桂樹三春煙(一作天雲)漠漠銀
河一水夜(一作帶冰)悠悠欲將心向(一作就)仙郎說借問榆花
早晩秋
王遠宴麻姑蔡經宅
好風吹樹杏花香花下眞人道姓王大篆龍蛇随筆札
小天星斗滿衣裳閒抛南極歸期晚笑指東溟飲興長
要喚麻姑同一醉使人沽酒向(一作下)餘杭
萼綠華將歸九疑留别許眞人
九點秋煙黛色空綠華歸思頗無窮每悲馭鶴身難任
(一作住)長恨臨霞語未終河影暗吹雲夢月花聲閒落洞
庭風藍絲重勒金條脫留與人間許侍中
穆王宴王母於九光流霞館
桑葉扶疎閉日華穆王邀命宴流霞霓旌著地雲初駐
金奏掀天月欲斜歌咽細風吹粉蕊(一作藻)飲餘(一作酣)清
露濕瑶砂不知白馬紅韁解偷喫東田碧玉花
紫河張休眞
琪樹扶疎壓瑞煙玉皇朝客滿花前山川到處成三月
絲竹經時即萬年樹石冥茫初縮地杯盤狼籍未朝天
東風小飲人皆醉從聽黃龍枕(一作抛)水眠
張碩重寄杜蘭香
碧落香銷蘭露秋星河無夢夜悠悠靈妃不降三清駕
仙鶴空成萬古(一作里)愁皓月隔花追欵(一作歎)别瑞(一作飛)
煙籠樹省淹留人間何(一作有)事堪惆悵(一作遺恨)海色西風
十二樓
玉女杜蘭香下嫁於張碩
天上人間兩渺茫不知誰識杜蘭香來經玉樹三山遠
去隔銀河一水長怨入清塵愁錦瑟酒傾玄露醉瑶觴
遺情更說何珍重擘破雲鬟金鳳皇
蕭史攜弄玉上昇
豈是丹臺歸路遥紫鸞煙駕不同飄一聲洛水傳幽咽
萬片宫花共寂寥紅粉美人愁未散清華公子笑相邀
緱山碧樹青樓月腸斷春風為玉簫
皇(一作黃)初平將入金華山
莫道眞遊煙景賒瀟湘有路入金華溪頭鶴樹春常在
洞口人家(一作間)日易(一作自)斜一水暗鳴(一作廻)閒遶澗五
雲長往不還家白羊成隊難收拾喫盡溪邊巨勝花
漢武帝思李夫人
惆悵冰(一作朱)顔不復歸晩秋黃葉滿天飛迎風細荇傳
香粉隔水殘霞見畫衣白玉帳寒鴛夢絶紫陽宫遠雁
書稀夜深池上蘭橈歇斷續歌聲徹(一作接)太微
送羽人王錫歸羅浮
風前整頓紫荷(一作霞)巾常(一作歸)向羅浮保(一作報)養神石
磴倚天行帶月鐵橋通海入無塵(一作津)龍蛇出洞閑邀
雨犀象眠花不避人最愛葛洪尋藥處露苗煙蕊(一作雨)
滿山春
送劉尊師祗詔闕庭三首
海風葉葉駕霓旌天路悠悠接上清錦誥淒涼遺去恨
玉簫哀絶醉離情五湖夜月幡幢濕雙闕清風劒珮輕
從此(一作莫道)暫辭華表柱便(一作已)應千載是歸程
五峰已(一作此)别隔人間雙闕何年許再還既埽(一作拂)山
川收地脉湏留日月駐天顔霞觴共飲身雖在風馭難
(一作今)陪跡(一作路)未閑從此枕中唯(一作雖)有夢(一作記)夢魂
何處訪三山
仙老閒眠碧草堂帝書徵入白雲鄉龜臺欲署長生籍
鸞殿還論不死方紅露想傾延命酒素煙思爇降眞香
五千言外無文字更有何詞贈武皇
三年冬大禮五首
皇帝齋心潔素誠自朝眞祖報升平華山秋草多歸馬
滄海寒波絶洗兵銀箭水殘河勢(一作影)斷玉爐煙盡日
華生千官整肅三天夜劒佩初聞入太清
海日西飛度禁林太清宫殿月沉沉不聞北斗傾堯酒
空覺南風入舜琴歌壓鈞天閒夢盡詔歸秋水道情深
雪風更起古杉葉時送步虛清磬音
太一天壇降紫(一作大)君屬車龍鶴夜成羣春浮玉藻寒
初落露拂金莖曙欲分三代樂㢠廻風入律四溟歌駐水
成文千官不動旌旗下日照南山萬樹雲
山擁飛雲海水清天壇未夕仗先成千官不起金縢議
萬國空瞻玉藻聲禁火曙然煙(一作香)焰褭宫衣寒拂雪
花輕側聞左右皆周吕看取從容致太平
太和琴暖發南薰水闊風高得細聞滄海舉歌䕫是相
歴山廻禪舜為君翠微呼處生丹障清淨封中起白雲
今日病身慙小隱欲將泉石勒移文
暮春戲贈吳端公
年少英雄好丈夫大家望拜執(一作從又作漢)金吾閑眠曉日
聽鶗鴂笑倚春風仗(一作杖)轆轤深院吹笙聞(一作從)漢婢
靜街調馬任奚奴牡丹花下(一作外)簾鉤外(一作下)獨凭紅
肌(一作闌)捋虎鬚
奉送嚴大夫再領容府二首
海風捲樹凍嵐消憂國寧辭嶺外遥自顧勤勞甘百戰
不將功業負三朝劒澄黑水曾芟虎箭劈黃雲慣射鵰
代北天南盡成事宜將心許霍嫖姚
日照雙旌射火山(嶺表錄云梧州西有火山下有澄潭無底山頭夜見火二尺如野燒然廣)
(十餘丈或言水中有寶珠也焰如火山産荔枝四月子丹以其地熱故曰火山)笑迎賓從却南
還風雲暗發談諧外感會潛生氣㮣間蘄竹水翻臺榭
濕刺桐花落管弦閑無因得靸眞珠履親從新侯定八
蠻
贈南嶽馮處士二首
白石溪邊自結廬風泉滿院稱幽居鳥啼深樹斸靈藥
花落閑窗看道書煙嵐晩過鹿裘濕水月夜明山舍虛
支頤冷笑緣名出終日王門強曳裾
寂寥深木閉煙霞洞裏相知有幾家笑看潭魚吹水沫
醉嗔溪鹿吃蕉花穿廚歴歴泉聲細繞屋悠悠樹影斜
夜靜著灰封釡竈自添文武養丹砂
題子姪書院雙松
自種雙松費幾錢頓令院落似秋天能藏此地新晴雨
却惹空山舊燒煙枝壓細風過枕上影籠殘月到窗前
莫教取次成閒夢使汝悠悠十八年
羽林賈中丞
四十年前百戰身曾驅虎隊掃胡塵風悲鼓角榆關暮
日暖旌旗隴草春鐵馬慣牽邀上客金魚多解乞住人
胸中别有安邊計誰睬髭鬚白似銀
送康祭酒赴輪臺
灞水橋邊酒一杯送君千里赴輪臺霜黏海眼旗聲凍
風射犀文甲縫開斷磧簇煙山似米(一作火)野營軒地鼔
如雷分眀會得將軍意不斬樓蘭不擬㢠廻
南遊
盡興南遊卒未廻水工舟子不須催政思碧樹關心句
難放紅螺蘸甲杯漲海潮生隂火滅蒼梧風暖瘴雲開
蘆花寂寂月如練何處笛聲江上來
哭陷邊許兵馬使
北風裂地黯邊霜戰敗桑乾日色黃故國暗廻殘士卒
新墳空葬舊衣裳散牽細馬嘶青草任去佳人弔白楊
除却隂符與兵法更無一(一作異)物在儀牀
和周侍御買劍
將軍溢價買吳鉤要與中原靜寇讐試挂窗前驚電轉
略抛床下怕泉流青天露拔雲霓泣黑地潛擎鬼魅愁
見說夜深星斗畔等閑期尅月支頭
病馬五首呈鄭校書章三吳十五先輩
騄駬(一作綠耳)何年别(一作到)渥洼病來顔色半泥(一作塵)沙四
蹄不鑿金(一作銀)砧裂雙眼慵開玉筯(一作燭)斜墮月兔毛
乾觳&KR1100;(一作輕斛蔌)失雲龍骨瘦牙槎(一作查牙)平原好放(一作牧)
無人放嘶向秋風苜蓿花
隴上沙蔥葉正齊騰黃猶自跼羸蹄尾蟠夜雨紅絲脆
頭捽(一作掉)秋風白練低力憊未思金絡腦影寒空望錦
障泥階前莫怪(一作錯)垂雙淚(一作耳)不遇孫陽不敢(一作肻又)
(作用)嘶
不剪焦毛鬛半翻何人别(一作識)是古龍孫霜侵(一作風吹)病
骨無驕氣土蝕驄花見臥痕未噴斷(一作得賁)雲歸漢苑曾
追輕(一作已曾飛)練過(一作適)吳門一朝千里心猶在爭(一作誰)
肻潛忘(一作施)秣飼恩
空被秋風吹病毛無因濯浪刷洪濤臥來總怪龍蹄跙
(一作阻)瘦盡誰驚虎口高追電有心猶欵叚逢人相骨強
嘶號欲將鬐(一作鬃)鬛重裁剪乞借新成(一作城)利鉸刀
病久無人著意看玉(一作五)華衫(一作毛)色欲凋殘飲驚白
露泉花冷喫怕清秋(一作風)荳葉寒長䄡敢辭紅錦重舊
韁寧畏紫絲蟠王良若許相擡策千里追風也不難
長安客舍叙(一作懷)邵陵舊宴寄永州蕭使君五
首
邵陵佳(一作樓)樹碧蔥蘢河漢西沈(一作星流)宴未終殘漏五
更傳(一作掀)海月清笳三會揭天風香熏舞席雲鬟綠光
射頭(一作骰)盤蠟燭紅今日却懷(一作思)行樂處兩床絲竹
水(一作小)樓中
不知何路却(一作學)飛翻虛受賢侯鄭重恩五(一作午)夜清
歌敲玉樹(一作筯)三年洪飲倒(一作竭)金尊招攜永(一作每)感
雙魚在(一作遠)報荅空知(一作思)一劒存狼籍棃花滿城月
當時長醉信陵門
粉堞(一作雉又作疊)彤(一作丹)軒畫障西水雲紅樹窣璇題鷓鴣
欲(一作影)絶歌聲定鸜鵒初驚(一作身翻)舞䄂(一作翅)齊坐對玉
山空(一作難)甸線細聽金石怕低迷東風夜月(一作月下)三年
飲不省非時(一作未有歸時)不似泥
木魚金(一作銅)鑰鎖春(一作重)城夜上紅(一作江)樓縱酒情竹
葉(一作箭)水繁更漏促桐花風軟管弦清百分散打銀船
溢十指寬催玉筯輕星斗漸稀賓客散碧雲猶戀豓歌
聲
三年身逐漢諸(一作楚公)侯賓榻容居最上頭飽聽笙歌陪
痛(一作夜)飲熟尋雲水(一作樹)縱閒遊朱門鎖閉煙嵐暮鈴
(一作紫)閣清泠(一作涼)水木秋月滿前山圓(一作風)不動更邀
詩客上高(一作醉南)樓
勖劒
古物神光雪見羞未能擎出恐泉流暗臨黑水蛟螭泣
潛倚空山鬼魅愁生怕雷霆號澗底長聞風雨在牀頭
垂情不用將閑(一作□注云此移切)氣惱亂司空犯斗牛
仙都即景
蟠桃花老華陽東軒后登眞謝六宫旌節暗迎歸碧落
笙歌遥聽隔崆峒衣冠留葬橋山月劒履將随浪海風
看却龍髯攀不得紅霞零落鼎湖空
望九華寄池陽杜員外
戴月早辭三秀館遲明初識九華峰差差玉劒寒鋩利
褭褭青蓮翠葉重竒状却疑人畫出嵐光如為客添濃
行春若到五溪上此處褰帷正面逢
御定全唐詩卷六百四十
