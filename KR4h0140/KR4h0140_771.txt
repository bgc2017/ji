欽定四庫全書
御定全唐詩卷七百七十一
宋雍(一作邕詩二首無以下爵里世次俱考)
春日
輕花細葉滿林端昨夜春風暁色寒黃鳥不堪愁裏聽
綠楊宜向雨中看
失題
斜雨飛絲織晩風疎簾半捲野亭空荷花開盡秋光晚
零落殘紅綠沼中
戴休珽(詩一首)
古意
窮秋朔風起滄海愁陰漲虜騎掠河南漢兵屯㶚上羽
書驚沙漠刁斗喧亭障關塞何蒼茫遥烽遞相望弱齡
負竒節俠客多招訪投筆棄繻(一作書)生提戈逐飛將拔
劒照霜白怒髮衝冠壯會立萬里功視君封侯相
盧鉟(詩一首)
勖曹生
桑扈交飛百舌忙祖亭聞樂倍思鄉尊前有恨慚卑宦
席上無憀愛豔妝莫為狂花迷眼界湏求真理定心王
遊蜂採掇何時已祗恐多言議短長
趙摶(詩二首)
琴歌
綠琴製自桐孫枝十年窗下無人知清聲不與衆樂雜
所以屈受塵埃欺七絃脆斷蟲絲朽辨别不曾逢好手
琴聲若似琵琶聲賣與時人應已久玉徽冷落無光彩
堪恨鍾期不相待鳳囀吟幽鶴舞時撚弄錚摐聲亦在
向曾守貧貧不徹賤價與人人不别前迴忍淚却收来
泣向秋風兩條血乃知凡俗難可名輕者却重重者輕
真龍不聖土龍聖鳳皇啞舌鴟鴞鳴何殊此琴哀怨苦
寂寞沈埋在幽戶萬重山水不肯聽俗耳樂聞人打鼓
知君立身待分義驅喝風雷在平地一生從事不因人
徤步窣雲皆自致不辭重拂弦上塵市㕓不買多讒人
莫辭憔悴與買取為君一曲號青春
廢長行(辨其惑於無益之戲而不務恤民也)
紫牙鏤合方如斗二十四星銜月口貴人迷此華筵中
運木手交如陣鬭不算勞神運枯木且廢為官恤惸獨
門前有吏嚇孤窮欲訴門深抱冤哭耳厭人催坐衙早
纔聞此戲身先到理人似愛長行心天下安平多草草
何當化局為明鏡挂在高堂辨邪正何當化子作筆鋒
常在手中行法令莫令終日迷如此不治生民負天子
張安石(有涪江集一卷今存詩二首)
玉女詞
綺薦銀屏空積塵柳眉桃臉暗銷春不湏更學陽臺女
為雨為雲趁惱人
苦别
向前不信别離苦而今自到别離處兩行粉淚紅闌干
一朵芙蕖帶殘露
蔣吉(詩十五首)
石城
繫纜石城下恣吟懷暫開江人橈艇子將謂莫愁来
漢東道中
九十九岡遥天寒雪未消羸童牽瘦馬不敢過危橋
高溪有懷
駐馬高溪側旅人千里情雁山山下水還作此泉聲
寄進士賈希
恨苦淚不落耿然東北心空嚢與瘦馬羈紲意應深
出塞
瘦馬羸童行背秦暮鴉撩亂入殘雲北風吹起寒營角
直至榆關人盡聞
旅泊
霜月正高鸚鵡洲美人清唱發紅樓鄉心暗逐秋江水
直到吳山脚下流
次青雲驛
馬轉櫟林山鳥飛商溪流水背殘暉行人幾在青雲路
底事風塵猶滿衣
大庾驛有懷
一嚢書重百餘斤郵吏寧知去計貧莫訝偏吟望鄉句
明朝便見嶺南人
題商山修路僧院
此地修行山幾枯草堂生計只缾盂支郎既解除艱險
試看人心平得無
題長安僧院
出門爭走九衢塵總是浮生不了身惟有水田衣下客
大家忙處作閒人
次商於感舊寄盧中丞
昔年簮組隘丘門今日旌幢一院存何事商於淚如雨
小儒偏受陸家恩
樵翁
獨入深山信脚行慣當貙虎不曾驚路旁花發無心看
惟見枯枝刮眼明
四老廟
無端捨釣學干名不得溪山養性情自省此身非逹者
今朝羞拜四先生
昭君冢
曾為漢帝眼中人今作狂胡陌上塵身死不知多少載
冢花猶帶洛陽春
聞歌竹枝
廵隄聽唱竹枝詞正是月高風靜時獨向東南人不會
弟兄俱在楚江湄
周濆(詩四首)
重門曲
憔悴容華怯對春寂寥宫殿鎻閒門此身却羡宫中樹
不失芳時雨露恩
山下水
背雲衝石出深山淺碧泠泠一帶寒不獨有聲流出此
會歸滄海助波瀾
逢鄰女
日高鄰女笑相逢慢束羅裙半露胸莫向秋池照綠水
參差羞殺白芙蓉
廢宅
牢落畫堂空鎻塵荒凉庭樹暗消春豪家莫笑此中事
曾見此中人笑人
御定全唐詩卷七百七十一
