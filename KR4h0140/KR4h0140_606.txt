欽定四庫全書
御定全唐詩卷六百六
林寬
林寬侯官人詩一卷
送李員外頻之建州
句踐江頭月客星臺畔松為郎久不見出守暫相逢鳥
泊牽灘索花空押號鐘遠人思化切休上武夷峰
送許棠先輩歸宣州
髮枯窮律韻字字合塤箎日月所到處姓名無不知鶯
啼謝守壘苔老謫仙碑詩道喪來久東歸為弔之
窮冬太學
投跡依槐館荒亭草合時雪深鳶嘯急薪濕鼎吟遲默
坐同誰話非僧不我知匡廬瀑布畔何日副心期
陪鄭諴郎中假日省中寓直
憲廳名最重假日許從容牀滿諸司印庭高五粒松井
尋芸吏汲茶拆岳僧封鳥度簾旌暮猶吟隔苑鐘
送謝石先輩歸宣州
名隨春色遠湖外已先知花盡方辭醉鶯殘是放時天
寒千尺嶽頷白半聯詩笋蕨猶堪採榮歸及養期
下第寄歐陽瓚
詩人道僻命多奇更值干(一作兵)戈亂起時莫作江寧王
少府一生吟苦竟誰知
寄何紹餘
雁過君猶未入城清賢門下舊知名風波凍馬遥逢見
革槖飢僮尚挈行住在閑坊無轍跡别來何寺有泉聲
芙蓉苑北曲江岸期看終南新雪晴
送人宰浦城
東南猶阻寇梨嶺更誰登作宰應無俸歸船必有僧灘
平眠獺石燒斷飲猨藤歲盡校殊最方當見異能
省試臘後望春宫
皇都初度臘鳳輦出深宫高凭樓臺上遥瞻灞滻中仗
凝霜彩白袍映日華紅柳眼方開凍鶯聲漸轉風御溝
穿斷靄驪岫照斜空時見宸游興因觀稼穡功
寄省中知已
門掩清曹晚静將烏府鄰花開封印早雪下典衣頻怪
木風吹閣廢巢時落薪每憐吾道苦長說向同人
朱坡
朱坡坡上望不似在秦京漸覺溪山秀更高魚鳥情夜
吟禪子室曉㸑獵人鐺恃此偷佳賞九衢蜩未鳴
酬陳樵見寄
失意閒眠起更遲又將羈薄謝深知囊書旋入酒家盡
紗帽長依僧壁垂待月句新遭鬼哭尋山貌古被猨窺
元和才子多如此除却清吟何所為
華清宫
殿角鐘殘立宿鴉朝元歸駕望無涯香泉空浸宫前草
未到春時爭發花
終南山
標竒聳峻壯長安影入千門萬戶寒徒自倚天生氣色
塵中誰為舉頭看
歌風臺
蒿棘空存百尺基酒酣曾唱大風詞(一作時)莫言馬上得
天下(一作子)自古英雄盡解詩
送人歸日東
滄溟西畔望一望一心摧地即同正朔天教阻往來波
翻夜作電鯨吼晝為雷門外人葠徑到時花幾開
寓興
西母一杯酒空言浩劫春英雄歸厚土日月照閒人衰
草珠璣塜冷灰龍鳳身茂陵驪岫晚過者暗傷神
少年行
柳煙侵御道門映夾城開白日莫空過青春不再來報
讐衝雪去乘醉臂鷹迴看取歌鐘地殘陽滿壞臺
塞上還荅友人
無端遊絶塞歸鬢已蒼然戎羯圍中過風沙馬上眠草
衰頻過(一作遇)燒耳冷不聞蟬從此甘貧坐休言更到邊
哭棲白供奉
侍輦才難得三朝有上人琢詩方到骨至死不離貧風
帳孤螢入霜階積葉頻夕陽門半掩過此亦無因
送昇道靖恭相公分司
東風時不遇果見致君難海(一作華)岳影猶動鵾鵬勢未
安星沈關鎻冷雞唱驛燈殘誰似(一作問)二賓客門閒嵩
洛寒
關下早行
軋軋推危轍聽雞獨早行風吹宿靄散月照華山明白
首東西客黃河晝夜清相逢皆有事唯我是閒情
曲江
曲江初碧草初青萬轂千蹄匝岸行傾國妖姬雲鬢重
薄徒公子雪衫輕瓊鐫狒□遶觥舞金蹙辟邪拏撥鳴
柳絮杏花留不得隨風處處逐歌聲
長安遣懷
醉下高樓醒復登任從浮薄笑才能青龍寺裏三門上
立為南山不為僧
送僧遊太白峰
雲深遊太白莫惜遍探竒頂上多靈跡塵中少客知懸
崖倚凍瀑飛狖過孤枝出定更何事相逢必有詩
哭造微禪師
神僊不火葬新塔露疎檉是物皆磨滅唯師出死生虚
堂(一作壑)散釣叟怪木(一作土)哭山精林下路長在無因更
此行
獻同年孔郎中
炊瓊爇桂帝關居賣盡寒衣典盡書驅馬每尋霜影裏
到門常在鼓聲初蟾枝交彩清蘭署鸞珮排光映玉除
一顧深恩身未殺爭期皎日負吹嘘
聞雁
接影横空背雪飛聲聲寒出玉關遲上陽宫裏三千夢
月冷風清聞過時
送惠補闕
詔下搜巖野高人入竹(一作舊)林長因抗疏日便作去官
心清俸供僧盡滄洲寄跡深東門有歸路徒自棄華簪
和友人賊後
帶號乞兵急英雄䧟賊圍江山猶未静魚鳥欲何歸城
露桑榆盡時平老幼稀書從戰後得讀徹血盈衣
長安即事
暝鼓纔終復曉雞九門何計出沈迷樵童亂打金吾鼓
豪馬爭奔丞相隄翡翠鬟欹釵上燕麒麟衫東海中犀
須知不是詩人事空憶泉聲菊畔畦
和周繇校書先輩省中寓直
古木重門掩幽深秖欠溪此中真吏隱何必更巖棲名
姓鐫幢記經書逐庫題字隨飛蠧缺階與落星齊伴直
僧談静侵霜蛩韻低粘塵賀草沒剝粉薛禽迷(賀知章草書薛)
(稷鶴也)衰蘚墻千堵微陽菊半畦鼓殘鴉去北漏在月沈
西每憶終南雪幾登雲閣梯時因搜句次那惜一招攜
苦雨
霪霖翳日月窮巷變溝坑驟灑纖枝折奔傾壞堵平蒙
䔲來客絶躍甃噪蛙獰敗屐隂苔積摧簷濕菌生斜飛
穿裂瓦迸落打空鐺葉底遲歸蝶林中滯出鶯潤侵書
縫黑冷浸鬢絲明牖暗參差影階寒斷續聲尺薪功比
桂寸粒價高瓊遙想管弦裏無因識此情
御定全唐詩卷六百六
