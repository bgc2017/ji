欽定四庫全書
御定全唐詩卷八百十
靈澈
靈澈字源澄姓湯氏會稽人雲門寺律僧也少從嚴維
學為詩後至吳興與僧皎然遊貞元中皎然薦之包佶
又薦之李紓名振輦下緇流嫉之造飛語激中貴人貶
徙汀州會赦歸鄉詩一卷今存十六首
聽鶯歌
新鶯傍簷曉更悲孤音清泠囀素枝口邊血出語未盡
豈是怨恨人不知不食枯桑葚不銜苦李花偶然弄樞
機婉轉凌煙霞衆雛飛鳴何跼促自覘游蜂啄枯木玄
猨何事朝夜啼白露長在汀洲宿黑鵰黃鶴豈不高金
籠玉鉤傷羽毛三江七澤去不得風煙日暮生波濤飛
去來莫上高城頭莫下空園裏城頭鴟鳥拾羶腥空園
燕雀爭泥滓願當結舌含白雲五月六月一聲不可聞
歸湖南作
山邊水邊待月明暫向人間借路行如今還向山邊去
只有湖水無行路
初到汀州
初放到滄洲前心詎解愁舊交容不拜臨老學梳頭禪
室白雲去故山明月秋幾年猶在此北戶水南流
九月和于使君思上京親故
清晨有高會賓從出東方楚俗風煙古汀洲草木凉山
情來遠思菊意在重陽心憶華池上從容鴛鷺行
送道虔上人游方
律儀通外學詩思入玄關煙景隨緣到風姿與道閑貫
花留淨室呪水度空山誰識浮雲意悠悠天地間
送鑒供奉歸蜀寧親
林間出定戀庭闈聖主恩深暫許歸雙樹欲辭金錫冷
四花猶向玉階飛梁山拂漢分清境蜀雪和煙惹翠微
此去不須求綵服紫衣全勝老萊衣
天姥岑望天台山
天台衆峯外華頂當寒空有時半不見崔嵬在雲中
遠公墓
古墓石稜稜寒雲晩景凝空悲虎溪月不見鴈門僧
宿東林寺(一作雲門雪夜)
天寒猛虎叫巖雪(一作穴)林(一作松)下無人空有月千年像
教今不聞焚香獨為鬼神說
簡寂觀
古松古柏巖壁間猨攀鶴巢古枝折五月有霜六月寒
時見山翁來取雪
元日觀郭將軍早朝
欲曙九衢人更多千條香燭照星河今朝始見金吾貴
車馬縱横避玉珂
東林寺酬韋丹刺史(韋丹帥洪州時靈澈居廬山丹與為忘形之契篇什)
(倡和月居四五丹寄一詩寓思歸之意澈荅此詩)
年老心閑無外事麻衣草座亦容身相逢盡道休官好
林下何曾見一人
東林寺寄包侍御
古殿清隂山木春池邊跂石一觀身誰能來此焚香坐
共作罏峯二十人
西林寄楊公
日日愛山歸巳遲閑閑空度少年時余身定寄林中老
心與長松片石期
荅徐廣叔四問
童子出家無第行隨師乞食遣稱名長沙豈敢論年幾
絳老惟知甲子生
聞李處士亡
時時聞說故人死日日自悲隨老身白髮不生應不得
青山長在屬何人
句
松樹有死枝塚上唯莓苔石門無人入古木花不開(道邊)
(古墳)綠竹歲寒在故人衰老多(荅范校書)月色靜中見泉
聲深處聞(石帆山)古觀茅山下諸峯欲曙時真人是黃
子玉堂生紫芝(題李尊師堂)禪門至六祖衣鉢無人得(題曹)
(溪能大師奬山居)古墓碑表折荒壠松柏稀(傷古墓)秋深知
氣正家近覺山寒(登棃嶺望越中)山僧不記重陽日因見茱
萸憶去年(九日)今非古獄下莫向斗邊看(宿延平懷古)海月
生殘夜江春入暮年窗風枯硯水山雨慢琴弦(見雪浪齋日記)
大易
大易公安沙門詩二首
湘夫人祠(第三句缺一字)
靈祠古木合波颺大江濆未湘南雨知為何處雲苔
痕澀珠履草色妒羅裙妙鼓彤雲瑟羈臣不可聞
贈司空拾遺
侍臣何事辭雲陛江上微雲(一作吟)見雪花望閣(一作闕)未
承丹鳳詔掩(一作開)門空對楚(一作野)人家陳琳草奏才還
在王粲登樓興未賖高館更容塵外客仍令歸路待(一作)
(奉)瑶華
法照
法照大歴貞元間僧詩三首
寄錢郎中
閉門深樹裏閑足鳥來(一作為經)過五(一作駟)馬不復貴一僧
誰奈何藥(一作稻)苖家自有香飯乞時多寄語嬋娟客將
心向薜蘿
送清江上人
越人僧體古清慮洗塵勞一國詩名遠多生律行高見
山援葛藟避世著方袍早晩雲門去儂應逐爾曹(僧伽闍衣)
(為方袍)
送無著禪師歸新羅
萬里歸鄉路隨緣不算程尋山百衲弊過海一杯輕夜
宿依雲色晨齋就水聲何年持貝葉却到漢家城
釋泚
釋泚大歴時人詩二首
游元象泊
空水潮色淨澹然湖上心舳艫輕且進汀洲如可尋秋
風洄泝險落日波濤深寂寞武陵去中流方至今
北原别業
野外車騎絶古邨桑柘隂流鶯出谷靜春草閉門深學
稼農為業忘情道作心因知上皇日鑿井在靈(一作開松竹)
林
龐藴
龐藴字道玄衡州衡陽縣人貞元初謁石頭遷有省遷
問曰子以緇耶素耶藴曰願從所慕遂不剃染世號龐
居士詩七首
雜詩
未識龍宫莫說珠識珠言說與君殊空拳只是嬰兒信
豈得將來誑老夫
萬法從心起心生萬法生法生同日了來去在虛行寄
語修道人空生慎勿生如能逹此理不動出深坑
極目觀前境寂寞無一人迴頭看後底影亦不隨身
神識苟能無罣礙廓周法界等虛空不假坐禪持戒律
超然解脫豈勞功
日用事無别惟吾自偶偕頭頭非取舍處處勿張乖朱
紫誰為號青山絶點埃神通幷妙用運水及搬柴
十方同聚會個個學無為此是選佛場心空及第歸
焰水無魚下底鉤覓魚無處笑君愁可憐谷隱老禪伯
被唾如何見亦羞
御定全唐詩卷八百十
