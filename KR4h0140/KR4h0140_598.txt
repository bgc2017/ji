欽定四庫全書
御定全唐詩卷五百九十八
高駢
高駢字千里南平郡王崇文之孫家世禁衛幼頗修飭
折節為文學初事朱叔明為司馬後歴右神策軍都虞
候秦州刺史咸通中拜安南都護進檢校刑部尚書以
都護府為靜海軍授駢節度兼諸道行營招討使僖宗
立加同中書門下平章事遷劒南西川節度進檢校司
徒封燕國公徙荆南節度加諸道行營都統鹽鐵轉運
等使俄徙淮南節度副大使廣明初進檢校太尉東面
都繞京西京北神策軍諸道兵馬等使封渤海郡王為
部將畢師鐸所害詩一卷
言懷
恨乏平戎策慚登拜將壇手持金鉞冷身挂鐵衣寒主
聖扶持易恩深報效難三邊猶未靜何敢便休官
寄鄠杜李遂良處士
小隠堪忘世上情可能休夢入重城池邊寫字師前輩
座右題銘律後生吟社客歸秦渡晚醉鄉漁去渼陂晴
春來不得山中信盡日無人傍水行
和王昭符進士贈洞庭趙先生
為愛君山景冣靈角冠秋禮一壇星藥將雞犬雲間試
琴許魚龍月下聽自要乘風隨羽客誰同種玉驗仙經
烟霞澹泊(一作寂寞)無人到唯有漁翁過洞庭
依韻奉酬李迪
柳下官資顏子居閒情入骨若為除詩成斬將奇難敵
酒熟封侯快未如只見絲綸終日降不知功業是誰書
而今共飲醇滋味消得揶揄勢利疎
留别彰德軍從事范校書
無金寄與白頭親節槩猶誇似古人未出塵埃真落魄
不趨權勢正因循桂攀明月曾觀國蓬轉西風却問津
匹馬東歸羨知巳燕王臺上結交新
途次内黃馬病寄僧舍呈諸友人
官閒馬病客深秋肻學張衡咏四愁紅葉寺多詩景致
白衣人盡酒交游依違諷刺因行得澹泊供需不在求
好與高陽結吟社況無名跡達珠旒
遣興
浮世忙忙蟻子羣莫嗔頭上雪紛紛沈憂萬種與千種
行樂十分無一分越外險巇防俗事就中拘檢信人文
醉鄉日月終須覓去作先生號白雲
南海神祠
滄溟八千里今古畏波濤此日征南將安然渡萬艘
送春
水淺魚爭躍花深鳥競啼春光看欲盡判却醉如泥
海翻
幾經人事變又見海濤翻徒起如山浪何曾洗至冤
笻竹杖寄僧
堅輕笻竹杖一枝有九節寄與沃洲人(一作僧)閒步青山
月
遣興
把盞非憐酒持竿不為魚唯應嵇叔夜似我性慵疎
歎征人
心堅膽壯箭頭親十載沙場受苦辛力盡路傍行不得
廣張紅旆是何人
湘妃廟
帝舜南巡去不還二妃幽怨水雲間當時珠淚垂多少
直到如今竹尚斑
赴安南却寄台司
曾驅萬馬上天(一作靜江)山風去雲回頃刻間今日海門南
面事莫教還似鳳林關
閨怨
人世悲歡不可知夫君初破黑山歸如今又獻征南策
早晩催縫帶號衣
馬嵬驛
玉顏雖掩馬嵬塵冤氣和烟鎖渭津蟬鬢不隨鑾駕去
至今空感往來人
宴犒蕃軍有感
蜀地恩留馬嵬哭烟雨濛濛春草綠滿眼由來是舊人
那堪更奏梁州曲
寓懷
關山萬里恨難銷鐵馬金鞭出塞遙為問昔時青海畔
幾人歸到鳳林橋
步虛詞
青溪道士人不識上天下天(一作地)鶴一隻洞門深鎻碧
窗寒滴露研朱點周易
贈歌者二首
酒滿金船花滿枝佳人立唱慘愁眉一聲直入青雲去
多少悲歡起此時(一作酒滿金尊花滿枝雙蛾齊唱鷓鴣詞清聲揭入雲間去駐得春風花)
(落遲)
公子邀歡月滿樓雙成(一作佳人)揭調唱伊州便從席上風
沙(一作秋風)起直到陽(一作蕭)關水盡頭
入蜀
萬水千山音信希空勞魂夢到京畿漫天嶺上頻回首
不見虞封淚滿衣
邊城聽角
席箕風起雁聲秋隴水邊沙滿目愁三會五更欲吹盡
不知凡白幾人頭
渭川秋望寄右軍王特進
長川終日碧潺湲知道天河與地連憑寄兩行朝闕淚
願隨流入御溝泉
山亭夏日
綠樹陰濃夏日長樓臺倒影入池塘水晶簾動微風起
滿架薔薇一院香
蜀路感懷
蜀山蒼翠隴雲愁鑾駕西巡陷幾州唯有縈回深澗水
潺湲不改舊時流
殘春遣興
畫舸輕橈柳色新摩訶池上醉青春不辭不為青春醉
只恐鶯花也怪人
春日招賓
花枝如火酒如餳正好狂歌醉復醒對酒看花何處好
延和閣下碧筠亭
過天威徑
豺狼坑盡却朝天戰馬休嘶瘴嶺烟歸路嶮巇今坦蕩
一條千里直如弦
對花呈幕中
海棠初發去春枝首唱曾題七字詩今日能來花下飲
不辭頻把使頭旗
寄題羅浮别業
不將真性染埃塵為有烟霞伴此身帶日(一作月)長江好
歸信(一作去)博羅山下碧桃春
塞上曲二首
二年邊戍(一作塞)絶烟塵一曲河灣萬恨新從此鳳林關
外事不知誰是苦心人
隴上征夫隴下魂死生同恨漢將軍不知萬里沙場苦
空舉平安火入雲
廣陵宴次戲簡幕賓
一曲狂歌酒百分蛾眉畫出月爭新將軍醉罷無餘事
亂把花枝折贈人
安南送曹别勑歸朝
雲水蒼茫日欲收野烟深處鷓鴣愁知君萬里朝天去
為說征南巳五秋
對雪
六出飛花入戸時坐看青(一作修)竹變瓊枝如今(一作逡巡)好
上高樓望(一作看)蓋盡人間惡路岐
訪隱者不遇
落花流水認天台半醉閒吟獨自來惆悵仙翁何處去
滿庭紅杏碧桃開
赴西川途經虢縣作
亞夫重過柳營門路指岷峨隔暮雲紅額少年遮道拜
殷勤認得舊將軍
錦城寫望
蜀江波影碧悠悠四望烟花匝郡樓不會人家多少錦
春來盡挂樹梢頭
太公廟
青山長在境長新寂寞持竿一水濱及得王師身已老
不知辛苦為何人
邊方春興
草色青青柳色濃玉壺傾酒滿金鍾笙歌嘹亮隨風去
知盡關山第幾重
塞上寄家兄
棣萼分張信使希幾多鄉淚濕征衣笳聲未斷腸先斷
萬里胡天鳥不飛
寫懷二首
漁竿消日酒消愁一醉忘情萬事休却恨韓彭興漢室
功成不向五湖遊
花滿西園月滿池笙歌搖曳畫船移如今暗與心相約
不動征旗動酒旗
池上送春
持竿閒坐思沈吟釣得江鱗出碧潯回首看花花欲盡
可憐寥落送春心
南征叙懷
萬里驅兵過海門此生今日報君恩回期直待烽烟靜
不遣征衣有淚痕
風箏(一作題風箏寄意)
夜靜弦聲響碧空宮商信任往來風依稀似曲才堪聽
又被移將(一作風吹)别調中
平流園席上
畫舸搖烟水滿塘柳絲輕軟小桃香却緣龍節為縈絆
好是狂時不得狂
聞河中王鐸加都統
煉汞燒鉛四十年至今猶在藥爐前不知子晉緣何事
只學吹簫便得仙
句
人間無限傷心事不得尊前折一枝滿宮多少承恩
者似有容華妾也無滿身珠翠將何用唯與豪家拂
象牀何人種得西施花千古春風開不盡(以上見桂苑叢談)
御定全唐詩卷五百九十八
