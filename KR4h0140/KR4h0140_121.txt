欽定四庫全書
御定全唐詩卷一百二十一
李林甫
李林甫高祖從父弟之孫初為千牛直長其舅姜皎深
愛之開元初遷太子中允與源乾曜有姻親乾曜執政
其子絜為林甫求司門郎中乾曜薄其為人不許後宇
文融引為御史歴吏部侍郎執政薦其有宰相才即拜
黃門侍郎平章事再進兵部尚書尋代張九齡為中書
集賢殿大學士林甫性沈密城府深阻多猜忌能隂中
人秉鈞二十年朝野側目素寡學術其題尺皆郭慎微
范咸代為之今存詩三首
送賀監歸四明應制
挂冠知止足豈獨漢疏賢入道求真侣辭恩訪列仙睿
文含日月宸翰動雲烟鶴駕吴鄉遠遥遥南斗邊
奉和聖製次瓊岳應制
東幸從人望西巡順物回雲收二華出天轉五星来十
月農初罷三驅禮復開更看瓊岳上佳氣接神臺
秋夜望月憶韓席等諸侍郎因以投贈
秋天碧雲夜明月懸東方皓皓庭際色稍稍林下光桂
華澄遠近璧彩散池塘鴻雁飛難度關山曲易長揆予
秉孤直虚薄忝文昌握鏡慚先照持衡媿後行多才衆
君子載筆久詞場作賦推潘岳題詩許謝康當時陪宴
語今夕恨相望願欲接高論清晨朝建章
楊炎
楊炎字公南鳳翔人初為河西節度掌書記拜起居舍
人歴禮部郎中遷中書舍人與常衮並掌綸誥衮長於
除書炎善于德音時稱常楊進吏部侍郎坐附元載貶
道州司馬德宗即位崔祐甫薦其文學噐用上亦自聞
其名拜門下侍郎同平章事再貶崖州司馬炎初奏請
内府租賦仍歸左藏庫及定兩稅法頗有嘉聲專政後
惟務報讐搆害意為愛憎卒至賜死集十卷今存詩二
首
流崖州至鬼門關作
一去一萬里千知千不還崖州何處在生度鬼門關
贈元載歌妓
雪面淡眉天上女鳳簫鸞翅欲飛去玉山翹翠步無塵
楚腰如柳不勝春(杜陽雜編云載寵姬薛瑶英玉質香肌善歌舞惟炎及賈至與載善得見)
(炎作長歌贈之今不全)
元載
元載字公輔岐山人嗜學好屬文以明莊老文列四子
之學策入高科初授新平尉歴度支郎中肅宗嘉其奏
對委以國計充使江淮都領漕輓俄遷戸部侍郎度支
使并諸道轉運使以附李輔國遷中書侍郎同平章事
排去忠良引用貪猥大歷中以賄敗伏誅集十卷今存
詩一首
别妻王韞秀(王忠嗣鎮太原以女韞秀歸載久而見輕於王之親属韞秀勸之遊)
(學因為詩别之入秦)
年来誰不厭龍鍾雖在侯門似不容看取海山寒翠樹
苦遭霜霰到秦封
陳希烈
陳希烈宋州人長於名理開元中於禁中講老易累遷
至祕書少監代張九齡專判集賢院事明皇凡有撰述
必經其手李林甫知上睠待乃引為宰相寵遇侔於林
甫後為楊國忠所嫉罷知政事禄山之亂受偽命為中
書令論陷賊罪當死肅宗以舊恩特原之長流合浦郡
詩三首
賦得雲生棟梁間
一片蒼梧意氤氲生棟梁下簾山足暗開戸日添光偏
使衣裘潤能令枕簟凉無心伴行雨何必夢荆王
奉和聖製三月三日
上已迂龍駕中流泛羽觴酒因朝太子詩為樂賢王錦
䌫方舟渡瓊筵大樂張風搖垂柳色花發異林香野老
歌無事(一作無公事)朝臣飲歲芳皇情被羣物中外洽恩光
省試白雲起封中
千年泰山頂雲起漢王封不作竒峰狀寧分觸石容為
霖雖易得表聖自難逢冉冉排空上依依疊影重素光
非曳練靈貺是從龍豈學無心出東西任所從
張漸
張漸循之從子也天寳中楊國忠辟為幕佐與竇華宋
昱鄭昂魏仲犀同列官至翰林學士國忠敗坐誅詩一
首
朗月行
朗月照簾幌清夜有餘姿洞房怨孤枕挟琴愛前墀萱
草已數葉梨花復徧枝去歲草始榮與君新相知今年
花未落誰分生别離代情難重論人事好乖移合比月
華滿分同月易虧虧月當再圓人别星隕天吾欲竟此
曲意深不可傳歎息孤鸞鳥傷心明鏡前
宋昱
宋昱天寳中為中書舍人以附楊國忠貲産甚富為亂
兵所殺詩三首
曉次荆江
孤舟大江水水涉無昏曙雨暗迷津時雲生望鄉處漁
翁閒自樂樵客紛多慮秋色湖上山歸心日邊樹徒稱
竹箭美未得楓林趣向夕垂釣還吾從落潮去
題石窟寺(魏孝文所置)
梵宇開金地香龕鑿鐵圍影中羣象動空裏衆靈飛簷
牖籠朱旭房廊挹翠微瑞蓮生佛步瑶樹挂天衣邀福
功雖在興王代久非誰知雲朔外更覩化胡歸
樟亭觀濤
濤来勢轉雄獵獵駕長風雷震雲霓裏山飛霜雪中激
流起平地吹澇上侵空翕闢乾坤異盈虚日月同艅艎
從陸起洲浦隔阡通跳沫噴巖翠翻波帶景紅怒湍初
抵北却浪復歸東寂聽堪增勇晴看自發蒙伍生傳或
謬枚叟說難窮来信應無已申威亦匪躬衝騰如决勝
迴合似相攻委質任平視誰能涯始終
御定全唐詩卷一百二十一
