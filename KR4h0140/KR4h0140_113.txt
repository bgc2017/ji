欽定四庫全書
御定全唐詩卷一百十三
裵耀卿
裵耀卿字煥之守真子應童子舉為睿宗藩邸典籖開
元中累官濟州刺史再歴宣冀二州入拜戸部侍郎請
廣漕運以實關輔沿河置倉納粟又開山陸運以避三
門之險擢黃門侍郎同平章事充轉運使遷侍中終尚
書左僕射詩二首
敬酬張九齡當塗界留贈之作
茂先寔王佐仲舉信時英氣覩冲天發人將下榻迎珪
符肅有命江國遠徂征九𣲖期方越千鈞或所(一作可)輕
高帆出風迥孤嶼入雲平遄邁嗟于役離憂空自情餙
簮陪早歲接壤厠專城曠别心彌軫宏規義轉傾徒然
恨飢渴况乃諷瑶瓊
酬張九齡使風見示(時為宣州刺史)
兹地五湖隣艱哉萬里人驚飈翻是託危浪亦相因宣
室才華子金閨諷議臣承明有三入去去速歸輪
宋鼎
宋鼎明皇時為襄州刺史詩二首
贈張丞相(并序)
張丞相與予有孝廉校理之舊又代余為荆州余
改漢陽仍兼按使廵至荆州故有此贈
漢上登飛幰荆南歴舊居已嘗臨砌橘更覩躍池魚盛
德繼微渺深衷能卷舒義申蓬閣際情切廟堂初郡挹
文章美人懷爕理餘皇恩儻照亮豈厭承明廬
酬故人還山
舉櫂乘春水歸山撫歲華碧潭宵見月紅樹晚(一作曉)開
花肅穆輕風度依微隠徑斜危亭暗松石幽澗落雲霞
思鳥吟(一作鳴)高樹游魚戲淺沙安知餘興盡相望紫烟
賖
崔頌
崔頌開元中為荆州郡司馬詩一首
和張荆州九齡晨出郡舍林下
優閑表政清林薄賞秋成江上懸暁月往来虧復盈天
雲抗真(一作直)意郡閣晦高名坐嘯應無欲寧孤濟物情
孫翃
孫翃嘗以監察御史使洪州張九齡在洪州時翃與往
還詩一首
奉酬張洪州九齡江上見贈
受命讞(一作議)封疆逄君牧豫章於焉審虞芮復爾共舟
航悵别秋隂盡懷歸客思長江臯枉離贈持此慰他鄉
徐仁友
徐仁友開元時人詩一首
古意贈孫翃
南望緱氏嶺(一作山)山居共澗隂東西十數里緬邈方寸
心雲日落廣厦(一作庭)鶯花對(一作坐)孤琴琴中多苦調悽
切誰復尋
蘇綰
蘇綰嘗為書記與杜審言同時詩一首
奉和姚令公駕幸温湯喜雪應制
漢主新豐邑周王尚父師雲符沛童唱雪應海神期林
變驚春早山明訝夕遲况逢温液霈恩重御裘詩
康庭芝
康庭芝為河隂令與杜審言同時詩一首
詠月(一作沈佺期詩又作宋之問詩誤杜審言有和庭芝詠月即和此也)
天使下西樓光含萬里秋臺前疑挂鏡簾外似懸鉤張
尹將眉學班姬取扇儔佳期應借問為報在刀頭
張宣明
張宣明有膽氣富辭翰為郭元振判官詩二首
山行見孤松成詠(唐新語云宣明嘗山行見孤松賞翫久之賦此詩鳳閣舍)
(人梁載言賞之曰文之氣質不減于長松也)
孤松鬱山椒肅爽凌清霄既挺千丈榦亦生百尺條青
青恒一色落落非一朝大厦今已構惜哉無人招寒霜
十二月枝葉獨不凋
使至三姓咽麵(宣明為元振判官時使至三姓咽麵因賦此詩時人稱為絶唱)
昔聞班家子筆硯忽然投一朝撫長劒萬里入荒陬豈
不服艱險只思清國讐山川去何歲霜露幾逢秋玉塞
已遐廓鐵關方阻修東都日窅窅西海此悠悠卒使功
名建長封萬里侯
盧崇道
盧崇道睿宗朝為太常卿坐聓崔湜流嶺南後私還都
下事敗敕杖至殞詩一首
新都南亭别郭大元振
竹徑女蘿蹊蓮洲文石堤静深人俗斷尋翫往還迷碧
潭秀初月素林驚夕棲褰幌納鳥侣罷琴聽猨啼佳辰
改宿昔勝寄在暌攜長懷賞心愛如玉復如珪
御定全唐詩卷一百十三
