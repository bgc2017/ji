欽定四庫全書
御定全唐詩卷二百六十
秦系
秦系字公緒會稽人天寶末避亂剡溪北都留守薛兼
訓奏為右衛率府倉曹參軍不就建中初客泉州南安
有九日山大松百餘章俗傳東晉時所植系結廬其上
穴石為研注老子彌年不出張建封聞系不可致請就
加校書郎自號東海釣客與劉長卿善以詩相贈答權
德輿曰長卿自以為五言長城系用偏師攻之雖老益
壯其後東渡秣陵年八十餘卒南安人思之號其山為
高士峰詩一卷
晩秋拾遺朱放訪山居
不逐時人後終年獨閉關家中貧自樂石上卧常閒墜
栗添新味寒花帶老顔侍臣當獻納那得到空山
題女道士居(不餌芝术四十餘年一作馬戴詩)
不餌住雲溪休丹罷藥畦杏花虚結子石髓任成泥掃
地青牛卧栽松白鶴棲共知仙女麗莫是阮郎妻
山中枉張宙員外書期訪衡門
常恨相知晩朝来枉數行卧雲驚聖代拂石候仙郎時
果連枝熟春醪滿甕香貧家仍有趣山色滿湖光
山中贈張正則評事(系時授右衛佐以疾不就)
終年常避喧師事(一作自注)五千言流水閒過院春風與閉
門山茶邀上客桂實落前軒莫強(一作何事)教余起微官(一作)
(言)不足論
題鏡湖野老所居(一作馬戴詩)
湖裏尋君去樵風往返吹樹喧巢鳥出路細葑田移漚
苧成魚網枯根是酒巵老年唯自適生事任羣兒
早秋宿崔業居處
從来席不暖為爾便淹留雞黍今相會雲山昔共遊上
簾宜晩景卧簟覺新秋身事何須問余心正四愁
贈烏程楊苹明府
策杖政成時清溪弄釣絲當年潘子貌避病沈侯詩漉
酒迎賓急看花署字遲楊梅今熟未與我兩三枝
徐侍郎素未相識時攜酒命饌兼命諸詩客同
訪會稽山居
忽道仙翁至幽人學拜迎華簪窺甕牖珍味代藜羹洗
硯魚仍戲移樽鳥不驚蘭亭攀叙却會此越中營
春日閒居三首
一似桃源隱將令過客迷礙冠門柳長驚夢院鶯啼澆
藥泉流細圍碁日影低舉家無外事共愛草萋萋
長謠朝復暝幽獨幾人知老鶴兼雛弄叢篁帶笋移白
雲將袖拂青鏡出簷窺邀取漁家叟花閒把酒巵
寂寂池亭裏軒窗閒綠苔游魚牽荇沒戲鳥踏花摧小
徑僧尋去高峯鹿下来中年曾屢辟多病復遲迴
題石室山王宁所居(罷官學道)
白雲知所好柏葉幸加餐石鏡妻將照仙書我借看鳥
来翻藥椀猿飲怕魚竿借問簷前樹何枝曾挂冠
送王道士
真人俄整舄雙鶴屢飛翔恐入壺中住須傳肘後方霓
裳雲氣潤石徑术苖香一去何時見仙家日月長
將移耶溪舊居留贈嚴維秘書(一作留呈嚴長史陳秘書)
雞犬漁舟裏長謠任興行那邀落日(一作即今邀客)醉已被遠
山迎書篋(一作屐又作笈)將非重荷衣著甚輕謝安無箇事忽
起為蒼生
秋日過僧惟則故院
衰草經行處微燈舊道場門人失譚柄野鳥上禪牀科
斗書空古栴檀鉢自香今朝數行淚却灑約公房
山中奉寄錢起員外兼簡苖發員外
空山歲計是胡麻窮(一作江)海無梁泛一槎稚子惟能覓
梨栗逸妻相共老烟霞高(一作朗)吟麗句驚巢鶴閒閉春
風看落花借問省(一作郡)中何水部今人幾箇屬詩家
獻薛僕射(有序)
系家于剡山向盈一紀大歷五年人或以其文聞
于鄴留守薛公無何奏系右衛率府倉曹參軍意
听不欲以疾辭免因將命者輙獻斯詩
由来那敢議輕肥散髮行歌自採薇逋客未能忘野興
辟書翻遣脫荷衣家中匹婦空相笑池上羣鷗盡欲飛
更乞大賢容小隱益看愚谷有光輝
鮑防員外見尋因書情呈贈(曾與系同舉場)
少小為儒不自強如今嬾復見侯王覽鏡已(一作自)知身
漸老買山將作計偏長荒凉鳥獸同三逕撩亂琴書共
一牀猶有郎官来問疾時人莫道我佯狂
寄浙東皇甫中丞
閒閒麋鹿或相隨一兩年来鬢欲衰琴硯共依春酒甕
雲霞覆著破柴籬注書不向時流說種藥空令道者知
久帶紗巾仍藉草山中那得見朝儀
題章野人山居(一作馬戴詩)
帶郭茅亭詩興饒回看一曲倚危橋門前山色能深淺
壁上湖光自動搖閒花散落填書帙戲鳥低飛礙柳條
向此隱來經幾載如今已是漢家朝
山中枉皇甫温大夫見招書
十年木屐步苔痕石上松閒水自喧三辟草堂仍被褐
數行書札忽臨門卧多共息嵇康病才劣虚同郭隗尊
亞相已能憐潦倒山花笑處莫啼猿
題茅山李尊師山居(一作嚴維詩)
天師百歲少如童不到山中竟不逢洗藥每臨新瀑水
步虚時上最高峰籬閒五月留殘雪座右千年廕老松
此去人寰今遠近回看雲壑一重重
耶溪書懷寄劉長卿員外(時在睦州)
時人多笑樂幽棲晩起閒行獨杖藜雲色卷舒前後嶺
藥苖新舊兩三畦偶逢野果將呼子屢折荆釵亦為妻
擬共釣竿長往復嚴陵灘上勝耶溪
山中崔大夫有書相問(一作崔大夫有書問余山中)
客在烟霞裏閒閒逐狎鷗終年長躶足連日半蓬頭帶
乘漁艇迎寒綻鹿裘已于人事少多被挂冠留素業
堆千卷清風至一丘蒼黃倒藜杖傴僂覩銀鈎跡愧巢
由隱才非管樂儔從來自多病不是傲王侯
張建封大夫奏系為校書郎因寄此作
久是煙霞客潭深釣得魚不知芸閣上遺校幾多書
會稽山居寄薛播侍郎袁高給事高參舍人
稷卨今為相明君復是堯寧知買臣困猶負會稽樵
閒居覧史
長策胷中不復論荷衣藍縷閉柴門當時漢祖無三傑
争得咸陽與子孫
山中贈耿拾遺湋兼兩省故人
數片荷衣不蔽身青山白鳥豈知貧如今非是秦時世
更隱桃花亦笑人
秋日送僧志幽歸山寺(一作馬戴詩)
禪室繩床在翠微松閒荷笠一僧歸磬聲寂歴宜秋夜
手冷燈前自衲衣
題僧明惠房
簷前朝暮雨添花八十真僧飯一(一作熟)麻入定幾時將
出定不知巢燕汚袈裟
答泉州薛播使君重陽日贈酒
欲強登高無力也籬邊黃菊為誰開共知不是潯陽郡
那得王弘送酒来
題洪道士山院
霞外主人門不扄數株桃樹藥囊青閒行池畔隨孤鶴
若問多應道姓丁
期王鍊師不至
黃精蒸罷洗瓊杯林下從留石上苔昨日圍碁未終局
多乘白鶴下山来
題贈張道士山居
盤石垂蘿即是家回頭猶看五枝花松閒寂寂無烟火
應服朝来一片霞
山中書懷寄張建封大夫
昨日年催(一作新)白髮新身如麋鹿不知貧時時亦被羣
兒笑賴有南山四老人
山中贈諸暨丹丘明府
荷衣半破帶莓苔笑向陶潛酒甕開縱醉還湏上山去
白雲那肯下山来
奉寄晝公
蓑笠雙童傍酒船湖山相引到房前團(一作巴)蕉何事教
人見暫借空牀守坐禪
宿雲門上方
禪室遥看峯頂頭白雲東去水長流松閒儻許幽人住
不更將錢買沃州(一作洲)
即事奉呈郎中韋使君(時系試秘書省校書郎)
久卧雲閒已息機青袍忽著狎鷗飛詩興到来無一事
郡中今有謝玄暉
曉雞
黯黯嚴城罷鼓鼙數聲相續出寒棲不嫌驚破紗窗夢
却恐為妖半夜啼
御定全唐詩卷二百六十
