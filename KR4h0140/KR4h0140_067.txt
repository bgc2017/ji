欽定四庫全書
御定全唐詩卷六十七
田遊巖
田遊巖京兆三原人初補太學生罷歸遍遊山水後入
箕山築室許由廟東自號許由東鄰調露中高宗遊嵩
山親至其門遊巖山衣田冠出拜帝令左右扶止之謂
曰先生養道山中比得佳否對曰臣泉石膏肓煙霞痼
疾既逢聖代幸得逍遥敕乘傳赴都授崇文館學士進
太子洗馬垂拱中坐與裵炎善放還山蠶衣耕食不交
當世惟與韓法昭宋之問為方外友詩一首
弘農清巖曲有磐石可坐宋十一每拂拭待余
寄詩贈之
信彼稱靈石居然狎遁棲裵回承翠巘斌駁帶深谿夕
隂起層岫清景半虹霓風來應嘯阮波動可琴嵇僕也
潁陽客望彼空思齊儻見山人至簪蒿且杖藜
王無競
王無競字仲烈東萊人氣豪縱舉下筆成章科初授縣
尉累遷殿中御史預修三教珠英神龍初出為蘇州司
馬後坐交張易之等再貶嶺南詩五首
和宋之問下(一作嵩)山歌
日云暮兮下嵩山路連綿兮樹(一作松)石間出谷口兮見
明月心裵回兮不能還
北使長城
秦世築長城長城無極已暴兵四十萬興工九千里死
人如亂麻白骨相撐委殫弊未云悟窮毒豈知止胡塵
未北滅楚兵遽東起六國復囂囂兩龍鬭觺觺卯金竟
握讖反璧俄淪祀仁義寝邦國狙暴行終始一旦咸陽
宫翻為漢朝市
鳳臺曲
鳳臺何逶迤嬴女管參差一旦綵雲至身去無還期遺
曲此臺上世人多學吹一吹一落淚至今憐玉姿
銅雀臺
北登銅雀上西望青松郭繐帳空蒼蒼陵田紛漠漠平
生事已變歌吹宛猶昨長袖拂玉塵遺情結羅幕妾怨
在朝露君恩豈中薄高臺奏曲終曲終淚横落
巫山(一作宋之問詩)
神女向高唐巫山下夕陽裵回行作雨婉孌逐荆王電
影江前落雷聲峽外長朝(一作霽)雲無處所臺館曉蒼蒼
賈曾
賈曾河南洛陽人以孝聞景雲中吏部員外郎明皇在
東宫盛擇宫寮以曾為太子舍人直言啟諫特授中書
舍人以父名忠固辭拜諫議大夫開元中復拜中書議
者以為曹司嫌名乃就職與蘇晉同掌制誥時號蘇賈
詩五首
和宋之問下山歌
良遊晼晚兮月呈光(一作成紅)錦路逶迤兮山路長王孫不
留兮歲將晏嵩巖仙草兮為誰芳
孝和皇帝輓歌
新命千齡啟鴻圖累聖餘天行應潛躍(一作曜)帝出受圖
書禮若傳堯舊功疑復夏初夢遊長不返何國是華胥
奉和春日出苑矚目應令(時為太子舍人使在東都作)
銅龍(一作彤闈)曉闢問安迴金輅春遊博望開渭北(一作水)晴
光搖草樹終南佳氣入樓臺招賢已得(一作從)商山老託
乘還徵鄴下才臣在東周獨留滯忻逢(一作叨承)睿藻日邊
來
有所思
洛陽城東桃李花飛來飛去落誰家幽閨女兒愛顔色
坐見落花長歎息今歲花開君不待明年花開復誰在
故人不共洛陽東今來空對落花風年年歲歲花相似
歲歲年年人不同
祭汾隂樂章
蠲我餴饎潔我膋薌有豆孔碩為羞既臧至誠無昧精
意惟芳神其醉止欣欣樂康
李䕫
李䕫武后時為汴州司戶詩一首
使至汴州喜逢宋之問(一無使至二字)
阮籍蓬池上孤韻竹林才巨源從吏道正擁使車來相
逢且交臂相命且銜杯醉後長歌畢餘聲繞吹臺
崔元童
崔元童景雲時人詩一首
祭汾隂樂章
聿修嚴配展事禋宗祥符寳鼎禮備黃琮祝詞以信明
德惟聰介兹景福永永無窮
何鸞
何鸞景雲時人詩一首
祭汾隂樂章
樂奏云闋禮章載虔禋宗於地昭假於天惟馨薦矣既
醉歆焉神之降福永永萬年
蒋挺
蒋挺景雲時人詩一首
祭汾隂樂章
維歲之吉維辰之良聖君紱冕肅事壇場大禮已備大
樂斯張神其醉止降福無疆
御定全唐詩卷六十七
