欽定四庫全書
御定全唐詩卷二百三十二
杜甫
太歲日(大歴三年歲次戊申正月丙午朔三日為戊申日乃太歲日也)
楚岸行將老巫山坐復春病多猶是客謀拙竟何人閶
闔開黃道衣冠拜紫宸榮光懸日月賜與出金銀(唐制當於)
(是日慶賀)愁寂鴛行斷參差虎穴鄰西江元下蜀北斗故臨
秦散地逾高枕生涯脫要津天邊梅柳樹相見幾回新
元日示宗武
汝啼吾手戰吾笑汝身長處處逢正月迢迢滯遠方飄
零還柏酒(一作葉)衰病只藜牀訓喻(一作諭)青衿子名慙白
首郎賦詩猶落筆獻夀更稱觴不見江東弟高歌淚數
行(原注第五弟豐漂泊江左近無消息)
遠懷舍弟穎觀等
陽翟空知處荆南近得書積年仍遠别多難不安居江
漢春風起冰霜昨夜除雲天猶錯莫花萼尚蕭疎對酒
都疑夢吟詩正憶渠舊時元日會鄉黨羡吾廬
續得觀書迎就當陽居止正月中旬定出三峽
自汝到荆府書來數喚吾頌椒添諷詠禁火卜歡娛(一作)
(呼)舟楫因人動形骸用杖扶天旋䕫子國春近岳陽湖
發日排南喜傷神散北吁飛鳴還接翅行序密銜蘆俗
薄江山好時危草木蘇馮唐雖晩達終覬在皇都
將別巫峽贈南卿兄瀼西果園四十畝
苔竹素所好萍蓬無(一作不)定居遠遊長兒子幾地別林
廬雜蘂紅相對他時錦不如具舟將出峽廵圃念攜鋤
正月喧鶯末(一作未)兹辰放鷁初雪籬梅可折風榭柳微
舒託贈卿家有因歌野興疎殘生逗(一作逼)江漢何處狎
樵漁
送大理封主簿五郎親事不合却赴通州主簿
前閬州賢子余與主簿平章鄭氏女子垂欲納
(一有采字)鄭氏伯父京書至女子巳許他族親事遂
停
禁臠去東牀趨庭赴北堂風波空遠涉琴瑟幾(原注音洎)虚
張渥水出騏驥崐山生鳳皇兩家誠款款中道許蒼蒼
頗謂秦晉匹從來王謝郎青春動才調白首缺輝光玉
潤終孤立珠明得闇藏餘寒折花卉恨別滿江鄉
人日兩篇(一作二首)
元日到人日未有不隂時冰雪鶯難至春寒花較遲雲
隨白水落風振紫山悲蓬鬢稀疎久無勞比素絲
此日此時人共得一談一笑俗相看尊前柏葉休隨酒
勝裏金花巧耐寒佩劒衝星聊暫拔匣琴流水自須彈
早春重引江湖興直道無憂行路難
江梅
梅蘂臘前破梅花年後多絶知春意好(一作早)最柰客愁
何雪樹元(一作能)同色江風亦自波故園不可見巫岫鬱
嵯峨
庭草
楚草經寒碧逢春入眼濃舊低收葉舉新掩卷牙重步
履宜輕過開筵得屢供看花隨節序不敢強為容
大歴三年春白帝城放船出瞿塘峽久居䕫府
將適江陵漂泊有詩凡四十韻
老向巴人裏今辭楚塞隅入舟飜不樂解纜獨長吁窄
轉深啼狖虚隨亂(一作落)浴鳧石苔凌几杖空翠撲肌膚
疊壁排霜劔奔泉濺水珠杳冥藤上下濃澹樹榮枯神
女峰娟妙昭君宅有無曲留明怨惜(一作別)夢盡失歡娛
擺闔盤渦沸欹斜激浪輸風雷纏地脈冰雪耀天衢鹿
角真走(一作趨)險狼頭(原注鹿角狼頭俱灘名)如跋胡惡灘寧變色
高卧負微軀書史全傾撓装囊半壓濡生涯臨臬兀死
地脫斯須不有平川決(一作快)焉知衆壑趨乾坤霾漲海
雨露洗春蕪鷗鳥牽絲颺驪龍濯錦紆落霞沈綠綺殘
月壤金樞泥筍苞初荻沙茸出小蒲雁兒争水馬(山海經諸)
(毘之水中多水馬即江賦&KR1411;馬也)燕子逐檣烏絶島容煙霧環洲納曉
晡前聞辨陶牧(登樓賦北彌陶牧陶鄉名郭外為牧)轉眄拂宜都縣郭南
畿好(原注路入松滋縣)津亭北望孤勞心依憩息朗詠劃昭蘇
意遣樂還笑衰迷賢與愚飄蕭將素髮汨没聽洪鑪丘
壑曾忘返文章敢自誣此生遭聖代誰分哭窮途臥疾
淹為客蒙恩早厠儒廷争酬造化樸直乞江湖&KR1527;澦險
相廹滄浪深可逾浮名尋已已嬾計却區區喜近天皇
寺先披古畫圖(原注此寺有晉右軍書張僧繇畫孔子洎顔子十哲形像)應經帝子
渚同泣舜蒼梧朝士兼戎服君王按湛盧旄頭初俶擾
鶉首麗泥塗甲卒身雖貴書生道固殊出塵皆野鶴歴
塊匪轅駒伊吕終難降韓彭不易呼五雲高太甲(太甲疑六)
(甲一星之名)六月曠摶扶回首黎元病争權將帥誅山林託
疲薾未必免﨑嶇
巫山縣汾州唐使君十八弟宴別兼諸公攜酒
樂相送率題小詩留於屋壁
臥病巴東久今年強作歸故人猶遠謫兹日倍多違接
宴身兼杖聽歌淚滿衣諸公不相棄擁別惜光輝
春夜峽州田侍御長史津亭留宴(得筵字)
北斗三更席西江萬里船杖藜登水榭揮翰宿春天白
髮煩(一作須)多酒明星惜此筵始知雲雨峽忽盡下牢邊
泊松滋江亭
沙帽隨鷗鳥扁舟繫此亭江湖深更白松竹遠微(一作還)
青一柱全應近高唐莫再經今宵南極外甘作老人星
行次古城店泛江作不揆鄙拙奉呈江陵幕府
諸公
老年常道路遲日復山川白屋花開裏孤城麥秀邊濟
江元自闊下水不勞牽風蝶勤依槳春鷗嬾避船王門
高德業幕府盛才賢行色兼多病蒼茫泛愛前
乘雨入行軍六弟宅
曙角凌雲罷春城帶雨長水花分塹弱巢燕得泥忙令
弟雄軍佐凡才汚省郎萍漂忍流涕衰颯近中堂
宴胡侍御書堂(原注李尚書之芳鄭祕監審同集歸字韻)
江湖春欲暮牆宇日猶微闇闇春(一作書)籍滿輕輕花絮
飛翰林名有素墨客興無違今夜文星動吾儕醉不歸
書堂飲既夜復邀李尚書下馬月下賦絶句
湖水(一作月)林風相與清殘尊下馬復同傾久判野鶴如
霜鬢遮莫鄰雞下五更
上巳日徐司錄林園宴集
鬢毛垂領白花蘂亞枝紅欹倒衰年廢招尋令節同薄
(一作蕩)衣臨積水吹面受和風有喜留攀桂無勞問轉蓬
奉送蘇州李二十五長史丈之任
星坼台衡地(用張華事)曾為人所憐公侯終必復(李是適之之後)經
術昔(一作竟)相傳食德見從事克家何妙年一毛生鳳穴
三尺獻龍泉赤壁浮春暮姑蘇落海邊客間頭最白惆
悵此離筵
暮春江陵送馬大卿公恩命追赴闕下
自古求忠孝名家信有之吾賢富才術此道未磷緇玉
府標孤映霜蹄去不疑激揚音韻徹籍甚衆多推潘陸
應同調孫吳亦異時北辰徵事業南紀赴恩私卿月升
金掌王春度玉墀熏風行應律湛露即歌詩天意高難
問人情老易悲尊前江漢闊後會且深期
暮春陪李尚書李中丞過鄭監湖亭泛舟(得過字韻)
海内文章伯湖邊意緒多玉尊移晩興桂楫帶酣歌春
日繁魚鳥江天足芰荷鄭莊賓客地衰白遠來過
奉送蜀州柏二別駕將中丞命赴江陵起居衛
尚書太夫人因示從弟行軍司馬佐(别駕乃中丞之弟衛)
(伯玉時為荆南節度檢校工部尚書)
中丞問俗畫熊頻愛弟傳書彩鷁新遷轉五州防禦使
起居八座太夫人楚宫臘送荆門水白帝雲偷碧海春
報與惠連詩不惜知吾斑鬢總如銀
夏日楊長寧宅送崔侍御常正字入京(得深字韻)
醉酒揚雄宅升堂子賤琴不堪垂老鬢還對欲分襟天
地西江遠星辰北斗深烏臺俯麟閣長夏白頭吟
和江陵宋大少府暮春雨後同諸公及舍弟宴
書齋
渥洼汗血種天上麒麟兒才士得神秀書齋聞爾為棣
華晴雨好綵服暮春宜朋酒日歡會老夫今始知
宇文晁尚書之甥崔彧司業之孫(中有脫字)尚書之
子重泛鄭監(審)前湖
郊扉俗遠長幽寂野水春來更接連錦席淹留還出浦
葛巾欹側未迴船尊當霞綺輕初散櫂拂荷珠碎却圓
不但習池歸酩酊君看鄭谷去夤緣
多病執熱奉懷李尚書(之芳)
衰年正苦病侵凌首夏何須氣鬱蒸大水淼茫炎海接
竒峰硉兀火雲升思霑道暍黃梅雨敢望宫恩玉井冰
不是尚書期不顧(陳遵留北部刺史飲不遣去刺史入叩遵母曰當對尚書有期會乃自後)
(閣逸去)山隂野(一作夜)雪興難乘
水宿遣興奉呈羣公
魯鈍仍多病逢迎遠復迷耳聾須畫字髮短不勝篦澤
國雖勤雨炎天竟淺泥小江還積浪弱纜且長堤歸路
非關北行舟却向西暮年漂泊恨今夕(一作久客)亂離啼童
穉頻書札盤餐詎(一作具)糝藜我行何到此物理直難齊
高枕飜星月嚴城疊鼓鞞風號聞虎豹水宿伴鳧鷖異
縣驚虚往同人惜解攜蹉跎長泛鷁展轉屢鳴雞嶷嶷
瑚璉器隂隂桃李蹊餘波期救涸費日苦輕齎支(一作杖)
策門闌邃肩輿羽翮低自傷甘賤役誰愍強幽棲巨海
能無釣浮雲亦有梯勲庸思樹立語默可端倪贈粟囷
應指登橋柱必題丹心老未折時訪武陵溪
奉賀陽城(一作城陽)郡王太夫人恩命加鄧國太夫
人(原注陽城郡王衛伯玉也)
衛幕銜恩重潘輿送喜頻濟時瞻上將錫號戴慈親富
貴當如此尊榮邁等倫郡依封土舊國與大名新紫誥
鸞迴紙清朝燕賀人遠傳冬筍味更覺綵衣春奕葉班
姑史芬芳孟母鄰義方兼有訓詞翰兩如神委曲承顔
體鶱飛報主身可憐忠與孝雙美畫(一作映)騏驎
江陵望幸(肅宗上元元年置南都於荆州號江陵府以吕諲為尹尋罷廣德元年復)
(以衛伯玉尹江陵)
雄都元壯麗望幸歘威神地利西通蜀天文北照秦風
煙含越鳥舟楫控吳人未枉周王駕終期漢武廵甲兵
分聖旨居守付宗臣早發雲臺仗(一作路)恩波起涸鱗
江邊星月二首
驟雨清秋夜金波耿玉繩天河元自白江浦(一作渚)向來
澄映物連珠斷緣空一鏡升餘光隐(一作憶)更漏况乃露
華凝
江月辭風纜(一作檻)江星别霧(一作露)船雞鳴還曙(一作曉)色
鷺浴自清(一作晴)川歴歴竟誰種悠悠何處圓客愁殊未
已他夕始相鮮
舟月對驛近寺
更深不假燭月朗自明船金刹青楓外朱樓白水邊城
烏啼眇眇野鷺宿娟娟皓首江湖客鉤簾獨未眠
舟中
風餐江柳下雨臥驛樓邊結纜排魚網連檣並米船今
朝雲細薄昨夜月清圓飄泊南庭老祇應學水仙
遣悶
地闊平沙岸舟虚小洞房使塵來驛道城日避烏檣(一作)
(牆)暑雨留蒸濕江風借夕凉行雲星隐見疊浪月光芒
螢鑒緣帷徹蛛絲罥鬢長哀筝猶凭几鳴笛竟霑裳倚
著(同着)如秦贅過逢類楚狂氣衝看劔匣穎脫撫錐囊妖
孽關東臭兵戈隴右創時清疑武略世亂跼文場餘力
浮於海端憂問彼蒼百年從萬事故國耿難忘
江陵節度陽城郡王新樓成王請嚴侍御判官
賦七字句同作
樓上炎天冰雪生高飛燕雀賀新成碧窗宿霧濛濛濕
朱栱浮雲細細輕杖鉞褰帷瞻具美投壺散帙有餘清
自公多睱延參佐江漢風流萬古情
又作此奉衛王
西北樓成雄楚都遠開山岳散江湖二儀清濁還高下
三伏炎蒸定有無推轂幾年唯鎮静曳裾終日盛文儒
白頭授簡焉能賦媿似相如為大夫
舟(一本有中字)出江陵南浦奉寄鄭少尹(審)
更欲投何處飄然去此都形骸元土木舟檝復江湖社
稷纏妖氣干戈送老儒百年同棄物萬國盡窮途雨洗
平沙静天銜闊岸紆鳴螿隨泛梗别燕赴秋菰棲託難
高臥飢寒廹向隅寂寥相喣沫浩蕩報恩珠溟漲鯨波
動衡陽雁影徂南征問懸榻東逝想乘桴濫竊商歌聽
時憂卞泣誅經過憶鄭驛斟酌旅情孤
江南逢李龜年
岐王(範)宅裏尋常見崔九(原注殿中監崔滌中書令湜之弟)堂前幾度
聞正是(一作值)江南好風景落花時節又逢君
官亭夕坐戲簡顔十少府
南國調寒杵西江浸日車客愁連蟋蟀亭古帶蒹葮不
返青絲鞚虚燒夜燭花老翁須地主細細酌流霞
秋日荆南述懷三十韻
昔承推奬分媿匪挺生材遲暮宫臣忝艱危衮職陪揚
鑣(一作鞭)隨日馭折檻出雲臺(首句起至此追憶與房琯牽連罷斥事)罪戾
寬猶活干戈塞未開星霜玄鳥變身世白駒催伏枕因
超忽扁舟任往來九鑽巴噀火三蟄楚祠雷望帝傳應
實昭王問不迴蛟螭深作横豺虎亂雄猜素業行已矣
浮名安在哉琴烏曲怨憤庭鶴舞摧頽秋雨(一作水)漫湘
水(一作竹)隂風過嶺梅苦搖求食尾常曝報恩顋結舌防
讒柄探腸有禍胎蒼茫步兵哭展轉仲宣哀飢籍(入聲一作)
(藉)家家米愁徵處處杯休為貧士歎任受衆人咍得喪
初難識榮枯劃易該差池分組冕合沓起蒿萊不必伊
周地皆知(一作登)屈宋才漢庭和異域晉史坼中台霸業
尋常體忠臣忌諱災羣公紛戮力聖慮窅(一作睿)裵回數
見銘鍾鼎真宜法斗魁願聞鋒鏑鑄莫使棟梁摧盤石
圭多翦凶門轂少推垂旒資穆穆祝網但恢恢赤雀飜
然至黃龍詎(一作不)假媒賢非夢傅野隐類鑿顔坯自古
江湖客冥心若死灰
秋日荆南送石首薛明府辭滿告别奉寄薛尚
書(景仙)頌德叙懷斐然之作三十韻
南征為客久西候别君初歲滿歸鳧舄秋來把雁書荆
門留美化姜被就離居聞道和親入(景仙出使吐蕃同論泣陵入朝)垂
名報國餘連枝不日並八座幾時除往者胡星孛恭惟
漢網疎風塵相澒洞天地一丘墟殿瓦鴛鴦坼宫簾翡
翠虚鉤陳摧徼道槍櫐(長楊賦木擁槍櫐即柵也)失儲胥文物陪廵
守(一作狩)親賢病拮据公時呵䝟貐首唱却鯨魚勢愜宗
蕭相(原注郭令公)材非一范雎(原注諸名將)屍填太行道血走浚
儀渠滏口師仍會函關憤巳攄(追述景仙守扶風事)紫微臨大角
皇極正乘輿賞從頻峨冕殊私(一作恩)再直廬(原注公舊執金吾新)
(授羽林前後二將軍)豈惟高衛霍曾是接應徐降集飜翔鳳追攀
絶衆狙侍臣雙宋玉戰策兩穰苴鑒澈勞懸鏡荒蕪已
荷鋤嚮來披述作(原注石首處見公新文一卷卷一作通)重此憶吹嘘白
髮甘凋喪青雲亦卷舒經綸功不朽䟦涉體何如(原注公頃)
(奉使和蕃已見上)應訝耽湖橘常餐占野蔬十年嬰藥餌萬里
狎樵漁揚子淹投閣鄒生惜曳裾但驚飛熠燿不記改
蟾蜍煙雨封巫峽江淮略孟諸湯池雖險固遼海尚填
淤努力輸肝膽休煩獨起予
哭李尚書(之芳)
漳濱與蒿里逝水竟同年欲挂(一作把)留徐劔猶迴憶戴
船相知成白首此别間黃泉風雨嗟何及江湖涕泫然
修文將管輅奉使失張騫史閣行人在詩家秀句傳客
亭鞍馬絶旅櫬網蟲懸復魄(一作塊)昭丘遠歸魂素滻偏
樵蘇封葬地喉舌罷朝天秋色凋春草王孫若箇邊
重題
涕泗不能收哭君余(一作餘)白頭兒童相識(一作顧)盡宇宙
此生浮江雨銘旌濕湖風井徑秋還瞻魏太子賓客減
應劉(原注公歴禮部尚書薨於太子賓客)
獨坐
悲愁(一作秋)回白首倚杖背孤城江斂洲渚出天虚風物
清滄溟服(一作恨)衰謝朱紱負平生仰羡黃昏鳥投林羽
翮輕
暮歸
霜黃碧梧白鶴棲城上擊柝復烏啼客子入門月皎皎
誰家𢷬練風淒淒南渡桂水闕舟檝北歸秦(一作洛)川多
鼓鞞年過半百不稱意明日看雲還杖藜
移居公安敬贈衛大郎(鈞)
衛侯不易得余病汝知之雅量涵高遠清襟照等夷平
生感意氣少小愛文辭河海由來合風雲若有期形容
勞宇宙質樸謝軒墀自古幽人泣流年壯士悲水煙通
徑草秋露接園葵入邑豺狼鬭傷弓鳥雀飢白頭供宴
語烏几伴棲遲交態遭輕薄今朝豁所思
公安送韋二少府匡贊
逍遥公(後周韋夐號逍遥公唐嗣立號小逍遥公)後世多賢送爾維舟惜此
筵念我能書(一作常能)數字至將詩不必萬人傳時危兵甲
黃塵裏日短江湖白髮前古往今來皆涕淚斷腸分手
各風煙
贈虞十五司馬
遠師虞祕監今喜識玄孫形像丹青逼家聲器宇存淒
凉憐筆勢浩蕩問詞源爽氣金天豁清談玉露繁佇鳴
南岳鳳欲化北溟鯤交態知浮俗儒流不異門過逢聯
客位日夜倒芳尊沙岸風吹葉雲江月上軒百年嗟已
半四座敢辭喧書籍終相與青山隔故園
公安縣懷古
野曠吕蒙營(蒙封孱陵侯即此地)江深劉備城(備奔吳孫權推為左將軍居此時人)
(呼為左公故名公安)寒天催日短風浪與雲平灑落君臣契飛騰
戰伐名維舟倚前浦長嘯一含情
公安送李二十九弟晉肅入蜀余下沔鄂
正解柴桑纜仍看蜀道行檣烏相背發塞雁一行鳴南
紀連銅柱西江接錦城憑將百錢卜飄泊問君平
宴王使君宅題二首
漢主追韓信蒼生起謝安吾徒自漂泊世事各艱難逆
旅招邀近他鄉思(一作意)緒寬不材甘朽質高臥豈泥蟠
泛愛容霜髮(一作鬢)留歡卜夜閒(一作闌一作上夜關)自吟詩送老
相勸酒開顔戎馬今何地鄉園獨舊(一作在)山江湖墮清
月酩酊任扶還
留别公安太易沙門
隐居欲就廬山遠麗藻初逢休上人數問舟航留製作
長開篋笥擬心神沙村白雪仍含凍江縣紅梅已放春
先蹋爐峰置蘭若徐飛錫杖出風塵
御定全唐詩卷二百三十二
