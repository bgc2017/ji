欽定四庫全書
御定全唐詩卷六百四十五
李咸用
春風
青帝使和氣吹噓萬國中發生寧有異先後自難同輦
草不消力巖花應費功年年三十騎飄入玉蟾宫
自愧
多負懸弧禮危時隱薜蘿有心明俎豆無力執干戈壯
士難移節貞松不改柯纓塵徒自滿欲濯待清波
夜吟
白兔輪當午儒家業敢慵竹軒吟未已錦帳夢應重落
筆思成虎懸梭待化龍景清神自爽風逓遠樓鐘
昭君
古帝修文德蠻夷莫敢侵不知桃李貌能轉虎狼心日
暮邊風急程遥磧雪深千秋青塜骨畱怨在胡琴
秋夕
寥廓秋雲薄空庭月影微樹寒棲鳥密砌冷夜蛩稀曉
鼓軍容肅疎鐘客夢歸吟餘何所憶聖主尚宵衣
秋日與友生言别
利名心未已離别恨難休為箇文儒業致多岐路愁數
花籬菊晩片葉井梧秋又&KR1177;出門計一尊期少畱
邊城聽角
戍樓鳴畫角寒露滴金槍細引雲成陣高催雁著行喚
㢠廻邊將夢吹薄曉蟾光未遂終軍志何勞思故鄉
秋日訪同人
忽憶金蘭友攜琴去自由遠尋寒澗碧深入亂山秋見
後却無語别來長獨愁幸逢三五夕露坐對冥搜
寄楚瓊上人
遥知無事日靜對五峰秋鳥隔寒煙語泉和夕照流凭
欄疎磬盡瞑目遠雲收幾句出人意風高白雪浮
遊寺
無家身自在時得到蓮宮秋覺暑衣薄老知塵世空幽
情憐水石野性任萍蓬是處堪閑坐與僧行止同
春日
浩蕩東風裏裵回無所親危城三面水古樹一邊春衰
世難修道花時不稱貧滔滔天下者何處問通津
論交
行虧何必富節在不妨貧易得笑言友難逢終始人松
篁貞管鮑桃李豓張陳少見歲寒後免為霜雪塵
秋興
木葉亂飛盡故人猶未還心雖遊紫闕時合在青山近
寺僧鄰靜臨池鶴對閑兵戈如未息名位莫相關
山居
草堂書一架苔徑竹千竿難世投誰是清貧且自安鄰
居皆學稼客至亦無官焦尾何人聽凉宵對月彈
遣興
風細酒初醒憑欄别有情蟬稀秋樹瘦雨盡晩雲輕旅
鬢一絲出鄉心寸火生子牟魂欲斷何日是升平
待旦
簷靜燕雛語窗虛蟾影過時情因客老歸夢入秋多蔽
日羣山霧滔天四海波吾皇思壯士誰應大風歌
送從兄坤載
忍淚不敢下恐兄情更傷别離當亂世骨肉在他鄉語
盡意不盡路長愁更長那堪回首處殘照滿衣裳
惜别
細雨妝行色霏霏入戶來湏知相識喜却是别愁媒白
刃方盈國黃金不上臺俱為鄒魯士何處免塵埃
早秋遊山寺
閒卧雲巖穏攀緣笑戲猱靜於諸境靜高却衆山高至
理無言了浮生一夢勞清風朝復暮四海自波濤
秋日疾中寄諸同志
閒居無勝事公幹臥來心門靜秋風晩人稀古巷深花
疎籬菊色葉減井梧隂賴有斯文在時時得強尋
贈山僧
榮枯雖在目名利不關身高出城隍寺野為雲鶴鄰松
聲寒後遠潭色雨餘新豈住空空裏空空亦是塵
宿隱者居
永日連清夜因居識躁君竹扉難掩月巖樹易延雲曙
鳥枕前起寒泉夢裏聞又湏随計吏雞鶴迥然分
送錢契明尊師歸廬山
瘦倚青竹杖鑪峰指欲歸霜粘行日屨風暖到時衣憑
檻雲還在攀松鶴不飛何曾有别恨楊柳自依依
送進士劉松
滔滔皆魯客難得是心知到寺多同步遊山未失期雲
低春雨後風細暮鐘時忽别垂楊岸遥遥望所之
贈任肅
玄髮難姑息青雲有路岐莫言多事日虛擲少年時松
色雪中出人情難後知聖朝公道在中鵠勿差池
題陳正字山居
怪來忘祿位習學近瀟湘見處雲山好吟中歲月長花
光籠晚雨樹影浸寒塘幾日憑欄望歸心自不忙
贈來進士鵬
語玄人不到星漢在靈空若使無良遇虛言有至公月
明千嶠雪灘急五更風此際苦吟力分將造化功
送曹稅
摻𬒮向春風何時約再逢若教相見密肯恨别離重芳
草漁家路殘陽水寺鐘落帆當此處吟興不應慵
贈來鵬
默坐非關悶凝情秪在詩庭閑花落後山靜月明時荅
客言多簡尋僧步稍遲既同和氏璧終有玉人知
途中作
瘦馬倦行役斜陽勸著鞭野橋寒樹亞山店暮雲連退
鷁風雖急攀龍志巳堅路人休莫笑百里有時賢
秋晩
斜陽山雨外秋色思無窮柳葉飄乾翠楓枝撼碎紅鬢
毛看似雪生計尚如蓬不及樵童樂蒹葭一笛風
曉望
露驚松上鶴曉色動扶桑碧浪催人老紅輪照物忙世
情随日變利路與天長好駕觥船去陶陶入醉鄉
寄友生
交情應不變何事久離羣圓月思同步寒泉憶共聞雪
霜松色在風雨雁行分每見人來說窗前改舊文
江行
瀟湘無事後征棹復嘔啞高岫留斜照歸鴻背落霞魚
殘(一作依)沙岸草蝶寄洑流槎共說干戈苦汀洲減釣家
題王氏山居
簷有煙嵐色地多松竹風自言離亂後不到鼓鼙中徑
柳拂雲綠山櫻帶雪紅南(一作雨)邊青嶂下時見採芝翁
送别
别意說難盡離杯深莫辭長歌終此席一笑又何時棹
入寒潭急帆當落照遲遠書如不寄無以慰相思
覽文僧卷
雖無先聖耳異代得聞韶怪石難為古竒花不敢妖調
高非郢雪思静礙箕瓢未可重吟過雲山興轉饒
望仰山憶玄泰上人
晴嵐凝片碧知在此中禪見面定何日無書已一年高
秋關靜夢良夜入新篇仰德心如是清風不我傳
聞泉
淅淅夢初驚幽窗枕簟清更無人共聽秪有月空明急
想穿巖曲低應過石平欲將琴強寫不是自然聲
酬鄭進士九江新居見寄
躡屐(一作履)扣柴關因成盡日閒獨聽黃鳥語深似白雲
間萍沼寬於井莎城綠當山前期招我作此景得吟還
九江和人贈陳生
天畏斯文墜憑君助素風意深皆可補句逸不因功暮
替雲愁遠秋驚月占空寄家當瀑布時得笑言同
登樓值雨二首
共訝高樓望匡廬色已空白雲横野闊遮嶽與天同數
點雨入酒滿襟香在風遠江吟得出方下郡齋東
江徼多佳景秋吟興未窮送來松檻雨半是蓼花風浪
猛驚翹鷺煙昏呌斷鴻不知今夜客幾處臥鳴篷
送趙舒處士歸廬山
歸岫香鑪碧行吟步益遲諸侯師不得樵客偶相随思
舊江雲斷談玄嶽月移秪應張野輩異代作心知
僧院薔薇
客引擎茶看離披曬錦紅不緣開淨域爭忍負春風小
片當吟落清香入定空何人來此植應固惱休公
友生攜修睦上人詩見訪
雪中敲竹戶䄂出岳僧詩語盡景皆活吟闌角獨吹意
如將俗背業必少人知共約冰銷日雲邊訪所思
冬夕喜友生至
天涯行欲遍此夜故人情鄉國别來久干戈還未平燈
殘偏有焰雪甚却無聲多少新聞見應湏語到明
牡丹
少見南人識識來嗟復驚始知春有色不信爾無情恐
是天地媚暫随雲雨生緣何絶尤物更可比妍明
送春
四時為第一一歲一重來好景應難勝餘花虛自開相
思九箇月得信數枝梅不向東門送還成負酒杯
送邊將
天驕頻犯塞鐡騎又征西臣節輕鄉土雄心生鼓鼙地
寒花不豓沙遠日難低漸喜秋弓徤鵰翻白草齊
春晴
簷滴春膏絶憑欄晩吹生良朋在何處高樹忽流鶯遊
寺期應定尋芳步已輕新詩吟未穩遲日又西傾
冬夜與修睦上人宿遠公亭寄南嶽玄泰禪師
丈室掩孤燈更深霰雹增相看雲夢客共憶祝融僧語
合茶忘味吟欹卷有稜楚南山水秀行止豈無憑(一作朋)
落花
拾得移時看重思造化功如何飄麗景不似遇春風滿
地餘香在繁枝一夜空秪應公子見先憶墜樓紅
寄嵩陽隱者
昔年江上别初入亂離中我住匡山北君之少室東信
來經險道詩半憶皇風何事猶高臥巖邊夢未通
早蟬
門柳不連野乍聞為早蟬遊人無定處入耳更應先暫
默斜陽雨重吟遠岸煙前年湘竹裏風激遶離筵
酬藴微
白衣經亂世相遇一開顔得句禪思外論交野步間舉
朝無舊識入眼秪青山幾度斜陽寺訪君(一作師)還獨還
萱草
芳草比君子詩人情有由秪應憐雅態未必解忘憂積
雨莎庭小微風蘚砌幽莫言開太晩猶勝菊花秋
訪友人不遇
出門無至友動即到君家空掩一庭竹去看何寺花短
僮應捧杖稚女學擎茶吟罷畱題處苔階日影斜
苔
幾年風雨跡疉在石孱顔生處景長靜看來情儘閒吟
亭侵壞壁藥院掩空關每憶東行徑移笻獨自還
紅薇
春雨有五色灑來花旋成欲畱池上景别染草中英畫
出看還欠蓪為插未輕王孫多好事攜酒寄吟傾
别所知
有路有西東天涯自恨同却湏深酌酒况不比飄蓬帆
冒新秋雨鼓傳微浪風閏牽寒氣早何浦值賓鴻
小雪
散漫隂風裏天涯不可收壓松猶未得撲石暫能畱閣
靜縈吟思途長拂旅愁崆峒山北面早想玉成丘
和修睦上人聽猿
禪客聞猶苦是聲應是啼自然無穩夢何必到巴溪疎
雨灑不歇㢠廻風吹暫低此宵秋欲半山在二林西
庭竹
嫩綠與老碧森然庭砌中坐銷三伏景吟起數竿風葉
影重還密梢聲遠或通更期春共看桃映小花紅
早行
家國三千里中宵算去程困纔成蝶夢行不待雞鳴馬
首摇殘月鴉羣起古城發來經幾堠村寺遠鐘聲
哭所知
朝作青雲士暮為玄夜人風燈無定度露薤亦逡廵乘
馬驚新塜書帷擺舊塵秪應從此去何處福生民
分題雪霽望爐峰(末二句缺)
雪霽上庭除爐峰勢轉孤略無煙作帶獨有影沈湖冷
觸歸鴻急明凝落照俱
雪十二韻
六出凝隂氣同雲指上天結時風乍急集處霰長先草
穗翹祥燕陂樁吐白蓮犬狂南陌上竹醉小池前樵徑
花黏屨漁舟玉帖舷陣經暘谷薄勢想朔方偏樓面光
搖錫籬頭曉列錢石苔青鹿臥殿網素蛾穿嘶馬應思
塞蹲烏似為燕童癡為獸捏僧愛用茶煎念物希周穆
含毫愧惠連吟闌餘興逸還憶剡溪船
廬山
非嶽不言嶽此山通嶽言高人居亂世幾處滿前軒秀
作神仙宅靈為風雨根餘隂鋪楚甸一柱表吳門靜得
八公侶雄臨九子尊對猶青熨眼到必冷凝魂勢受重
湖讓形難七澤吞黑巖藏晝電紫霧泛朝暾蓮墮寧唯
華玉焚堪小崑倒松微發罅飛瀑遠成痕疉見雲容襯
稜收雪氣昏裁詩曾困謝作賦偶無孫流礙星光撇驚
衝雁陣飜峰竒寒倚劍泉曲旋如盆草短分雛雉林明
露擲猿秋楓紅葉(一作蝶)散春石谷雷奔月好虎溪路煙
深栗里源醉吟長易醒夢去亦銷煩有覺南方重無疑
厚地掀輕揚聞舊俗端用鎮元元
和吳處士題村叟壁
因閱鄉居景歸心寸火然吾家依碧嶂小檻枕清川遠
雨籠孤戍斜陽隔斷煙沙虛遺虎跡水洑聚蛟涎糲麴
芟汀蓼甘茶挈石泉霜朝廵栗樹風夜探漁船戲日魚
呈腹翹灘鷺並肩碁尋盤石淨酒傍野花妍器以鋤為
利家惟竹直錢飯香同豆熟湯暖摘松煎睡島鳧藏足
攀藤狖凍拳淺茅鳴鬭雉曲枿嘯寒鳶秋果樝梨澀晨
羞笋蕨鮮衣蓑留冷閣席草種閒田椎髻擔餔餉龐眉
識稔年嚇鷹芻戴笠驅犢篠充鞭不重官於社常尊食
作天谷深青靄蔽峰迥白雲纏每憶關䰟夢長誇表愛
憐覽君書壁句誘我率成篇
謝友生遺端溪硯瓦(末聯缺三句)
尋常濡翰次恨不到端溪得自新知已如逢舊解攜翫
餘輕照乘謝欲等懸黎靜對勝凡客閑窺憶好題媧天
補剩石昆劍切來泥著指痕猶濕停旬水未低呵雲潤
柱礎筆彩飲虹霓鵒眼工諳謬羊肝士乍刲連澌光比
鏡囚墨膩於䃜書信成池黑吟湏到日西正誇憂盜竊
將隱怯攀躋捧受同交印矜持過秉珪草顚終近旭嬾
癖必無嵇用合緣鸚鵡珍應負會稽貞姿還落落寒韻
或淒淒風月情相半煙花思豈迷宜從方袋挈枉把短
行批淺小金為斗泓澄玉作隄遇人依我惜想爾與天
齊行時秪獨齎
和殷衙推春霖即事
東風吹暖雨潤下不能休古道雲横白移時客共愁綠
沈莎似藻紅泛葉為舟忽起江湖興疑鄰畎澮流此時
無勝會何處滯竒遊陣急如酣戰點麤成亂漚竹因添
灑落松得長颼飅花慘閑庭晩蘭深曲徑幽絲牽汀鳥
足線挂嶽猿頭天地昏同醉寰區浩欲浮柳眉低帶泣
蒲劍銳初抽石燕飜空重蟲羅綴滴稠荷傾蛟淚盡巖
拆電鞭收豈直望堯喜却懷微禹憂樹滋堪採菌磯沒
懶垂鈎腥覺聞龍氣寒宜擁豹裘名膏那作沴思稔必
通侯蜯鷸徒喧競笙歌罷獻酬山川藏秀媚草木逞調
柔極目非吾意行吟獨下樓
御定全唐詩卷六百四十五
