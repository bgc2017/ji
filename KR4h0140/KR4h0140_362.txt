欽定四庫全書
御定全唐詩卷三百六十二
劉禹錫
送工部張侍郎入蕃弔祭(時張兼修史)
月窟賓諸夏雲官降(一作向)九天飾終鄰好重錫命禮容
全水咽猶登隴沙鳴(一作明)稍極邊路因乘驛近志為飲
冰堅毳帳差池見烏旗搖曳前歸來賜金石榮耀自編年
早秋送臺院楊侍御歸朝(兄弟四人遍歴諸科二人同省)
仙樹棣華春當時巳絶倫今朝丹闕下更入白眉人重
振高陽族分居要路津一門科第足五府辟(一作郡)書頻
鷙鳥得秋氣法星懸火旻聖朝寰海静所至不埋輪
送陸侍御歸淮南使府五韻(用年字)
江左重詩篇陸生名久傳鳳城來已熟羊酪不嫌羶歸
路芙蓉府離堂玳瑁筵泰山呈臘雪隋柳布新年曾忝
揚州薦因君逹短牋(時叚丞相鎮揚州嘗辱表薦)
送令狐相公自僕射出鎮南梁
夏木正隂成戎装出帝京沾襟辭闕淚回首别鄉情雲
樹褒中路風煙漢上城前旌轉谷去後騎踏橋聲久(一作)
(又)領鴛行重無嫌虎綬(一作節)輕終提一麾去(一作當持一筆)再
入福(一作副)蒼生
奉送裴司徒令公自東都留守再命太原(本封晉國)
(公兩任相去十六年)
星使出關東兵符賜上公山河歸舊國管籥換離宫行
色旌旗動軍聲鼓角雄愛棠餘故吏騎竹見新童漢壘
三秋静胡沙萬里空其如天下望旦夕詠清風
海陽湖别浩初師(并引)
瀟湘間無土山無濁水民乘是氣往往清慧而文
長沙人浩初生既因地而清矣故去葷洗慮剔顚
毛而壊其衣居一都之殷易與士會得執外教盡
捐苛禮自公侯守相必賜其清問耳目灌注習浮
於性而里中兒賢適與浩初比者嬰冠帶豢妻子
吏得以乘凌之汨沒天慧不得自奮莫可望浩初
之清光於侯門上坐第自吟羡而巳浩初益自多
其術尤勇於近逹者而歸之往年之臨賀唁侍郎
楊公留歲餘公遺以七言詩手筆於素前年省柳
儀曺於龍城又為賦三篇皆章書今復來連山以
前所得雙南金出於裓亟請余賡之按師為詩頗
清而奕棋至第三品二道皆足以取幸於士大夫
宜熏餘習以深入也會吳郡以山水冠世海陽又
以竒甲一州師慕道於泉石為篤故攜之以嬉及
言旋復引與共載於湖上奕於樹石間以植沃州
之因緣宜賦詩具道其事
近郭看(一作有)殊境獨遊常解懽逢君駐緇錫觀貎稱林
巒湖滿景方霽野香春未闌愛泉移席近聞石輟棋看
風止松猶韻花繁露未(一作晩)乾橋形出樹曲巖影落池
寒(湘東架險凡四橋山下出泉逗巖為池泓澄可愛者不可徧舉故状其境以貽好事)别路千嶂
裏(一作峯外)詩情暮雲(一作雨)端他年買山處似此得隳官
許給事見示哭工部劉尚書詩因命同作(從叔望出)
(河間)
漢室賢王後孔門高第人濟時成國器樂道任天真特
逹圭無玷堅貞竹有筠總戎寬得衆市義貴能貧護塞
無南牧馳心拱北辰乞身來闕下賜告卧漳濱榮耀初
題劒清羸已拖紳官星徒列位隙日不回輪自昔追飛
侣今為侍從臣素絃哀巳絶青簡歎猶新未遂揮金樂
空悲撤瑟晨凄凉竹林下無復見清塵(從叔自渭北節度以疾歸朝比)
(及拜尚書竟不克中謝)
武陵書懷五十韻(并序)
按天官書武陵當翼軫之分其在春秋及戰國時
皆楚地後為秦惠王所并置黔中郡漢興更名曰
武陵東徙於今治所常林義陵記云初項籍殺義
帝於郴武陵人曰天下憐楚而興今吾王何罪乃
見殺郡民縞素哭於招屈亭高祖聞而異之故亦
曰義陵今郡城東南亭舍其所也晉宋齊梁間皆
以分王子弟事存於其書永貞元年余始以尚書
外郎出補連山守道貶為是郡司馬至則以方志
所載而質諸其人民顧山川風物皆騷人所賦乃
具所聞見而成是詩因自述其出處之所以然故
用書懷為目云
西漢開支郡南朝號戚藩四封當列宿百雉俯清沅高
岸朝霞合驚湍激箭奔積隂春暗度將霽霧先昏俗尚
東皇祀謠傳義帝冤桃花迷隠跡棟(一作練)葉慰忠魂戶
算資漁獵鄉豪恃子孫照山畬火動踏月俚歌喧擁檝
舟為市連甍竹覆軒披沙金粟見拾羽翠翹翻茗折蒼
溪秀蘋生枉渚暄(一作妍)禽驚(一作鳴)格磔起魚戲噞喁繁
(按本草經曰鸕鴣聲如鉤輈格磔者是也)沈約臺榭故李衡墟落存(隠侯臺木奴洲)
(竝在)湘靈悲鼓瑟泉客泣酬恩露變蒹葭浦星懸橘柚村
虎咆空野震鼉作滿川渾鄰里皆遷客兒童習左言炎
天無冽井霜月見芳蓀清白家傳遠詩書志所敦列科
叨甲乙從宦出丘樊結友心多契馳聲氣尚吞士安曾
重賦元禮許登門草檄嫖姚幕廵兵戊已屯築臺先自
隗送客獨留髠遂結王畿綬來觀衢室罇鳶飛入鷹隼
魚目儷璵璠曉燭羅馳道朝陽闢帝昏王正會夷夏月
朔盛旗旛獨立當瑶闕傳呵步紫垣按章清犴獄視祭
潔蘋蘩御歷昌期遠傳家寳祚蕃繇文光夏啟神教畏
軒轅内禪因天性雄圖授化元繼明懸日月出震統乾
坤大孝三朝備洪恩九族惇百川宗渤澥五岳輔崑崙
何幸逢休運微班識至尊校緍資筦𣙜復土奉山園(時以)
(本官判度支鹽鐡等兼崇陵使判官)一失貴人意徒聞太學論直廬辭錦
帳遠守愧朱幡巢幕方猶燕搶榆尚笑鯤邅廻過荆楚
流落感凉温旅望花無色愁心醉不惛春江千里草暮
雨一聲猿問卜安冥數看方理病源帶賖衣改製塵澀
劒成㾗三秀悲中散二毛傷虎賁來憂禦魑魅歸願牧
雞豚就日秦京遠臨風楚奏煩南登無㶚岸旦夕上高
原
早秋集賢即事(時為學士)
金數已三伏火星正西流樹含秋露曉閣倚碧天秋灰
琯應新律銅壺添夜籌商飇從朔塞爽氣入神州蕙草
香書殿槐花點御溝(一作樓)山明真色見水静(一作净)濁烟
收早歲忝華省再來成白頭幸依羣玉府末(一作有)路尚
(一作向)瀛洲
奉和吏部楊尚書太常李卿二相公策免後即
事述懷贈答十韻
文雅關西族衣冠趙北都有聲真漢相無纇勝隋珠當
軸龍為友臨池鳳不孤九天開内殿百辟(一作拜)看晨趨
誡滿澄歌器成功别大罏餘芳在公論積慶是神扶步
武離台席徊翔集帝梧銓材秉秦鏡典樂去齊竽瀟灑
風塵外逢迎詩酒徒唯應待華誥(一作皓)更食(一作入)萬錢
厨
晩歲登武陵城顧望水陸悵然有作
星象承烏翼蠻陬想犬牙俚人祠竹節仙洞閉桃花城
基(一作塞)歴漢魏江源自賨巴華表廖王墓(一作塚)菜地黃
瓊家霜輕菊秀晩石淺水紋斜樵音繞故壘汲路明寒
沙清風稍改葉盧橘始含葩野橋過驛騎叢祠發迥笳
跳鱗避舉網倦鳥寄行楂路塵高出樹山火遠連霞夕
曛轉赤岸浮靄起蒼葭軋軋渡水漿連連赴林鴉呌閽
道非遠賜環期自賖孤臣本危涕喬木在天涯
罷郡歸洛陽寄友人
遠謫年猶少初歸鬢已衰門閒故吏去室静老僧期不
見蜘蛛集頻為佝僂(一作僂句)欺穎微囊未出寒甚谷難吹
濩落唯心在平生有已知商歌夜深後聽者竟為誰
經伏波神祠
蒙蒙篁竹下有路上壺頭漢壘麏鼯鬭蠻溪霧雨愁懷
人敬遺像閱世指東流自負覇王略安知恩澤侯鄉園
辭石柱筋力盡炎洲一以功名累飜思馬少游
和汴州令狐相公到鎮改月偶書所懷(二十二韻)
受脤新梁苑和羹舊傅巖援毫動星宿垂釣取韜鈐赫
奕三川至歡呼百姓瞻綠油貔虎擁青紙鳳皇銜外壘
曾無警中厨亦罷監推誠人自服去殺令逾嚴赳赳容
皆飾幡幡口盡鉗為兄憐庾翼選壻得蕭咸鬱倔咽喉
地駢臻水陸兼度橋鳴紺幰入肆颺雲帆端月當中氣
東風應遠占管絃喧夜景燈燭掩寒蟾酒每傾三雅書
能發百函詞人羞布鼓遠客獻貂䄡歌榭白團扇舞筵
金縷衫旌旗遥一簇舄履近相攙花樹當朱閣晴河逼
翠簾衣風飄靉靆燭淚滴巉巖玉斝虚頻易金爐暖更
添映鐶窺豔豔隔袖見纖纖謝傅何由接桓伊定不凡
應憐郡齋老旦夕鑷霜髯
遥賀(一作和)白賓客分司初到洛中戲呈馮尹
西辭望苑去東占洛陽才度嶺無愁思看山不懊來冥
鴻何所慕遼鶴乍飛廻洗竹通新逕攜琴上舊臺塵埃
長者轍風月故人杯聞道龍門峻還因上客開
白侍郎大尹自河南寄示池北新葺水齋即事
招賓十四韻兼命同作
公府有高政新齋池上開再吟佳句後一似畫圖來結
搆疎林下夤緣曲岸隈綠波穿戶牖碧甃疊瓊瓖幽異
當軒滿清光繞砌廻潭心澄晩鏡渠口起晴雷瑶草緣
堤種松烟上島栽遊魚驚撥剌浴鷺喜毰毸為客烹林
笋因僧採石苔酒缾常不罄書案任成堆簷外青雀舫
坐中鸚鵡杯蒲根抽九節蓮萼捧重臺芳訊此時到勝
遊何日陪共譏吳太守自占洛陽才
和令狐相公謝太原李中寄蒲桃
珍果出西域移根到北方昔年隨漢使今日寄梁王上
相芳緘至行臺綺席張魚鱗含宿潤馬乳帶殘霜染指
鉛粉膩滿喉甘露香醖成十日酒味敵五雲漿咀嚼停
金盞稱嗟響畫堂慙非末至客不得一枝嘗
和令狐相公玩白菊
家家菊盡黃梁國獨如霜瑩静真琪樹分明對玉堂仙
人披雪氅素女不紅籹粉蝶來難見麻衣拂更香向風
搖羽扇含露滴瓊漿高豔遮銀井繁枝覆象牀桂叢慙
竝發梅蘂妬先芳一入瑶華詠從兹播樂章
令狐相公見示新栽蕙蘭二章之什兼命同作
上國庭前草移來漢水潯朱門雖易地玉樹有餘隂豔
彩凝還泛清香絶復尋光華童子佩柔軟美人心惜晩
含遠思賞幽空獨吟寄言知音者一奏風中琴
和令狐相公南齋小讌聽阮咸
阮巷久蕪沈四絃有遺音雅聲發蘭室遠思含竹林座
絶衆賓語庭移芳樹隂飛觴助真氣寂聽無流心影似
白團扇調諧朱絃琴一毫不平意幽怨古猶今
和令狐相公九日對黃白二菊花見懷
素萼迎寒秀金英帶露香繁華照旄鉞榮盛(一作茂)對銀
黃琮璧交輝映衣裳雜彩章晴雲遥蓋覆秋蝶近悠揚
空想逢九日何由陪一觴滿叢佳色在未肯委嚴霜
令狐僕射與余投分素深縱山川脩阻然音問
相繼今年十一月僕射疾不起聞予已承訃書
寝門長慟後日有使者兩輩持書并詩計其日
時巳是卧疾手筆盈幅翰墨尚新律詞一篇音
韻彌切收淚握管以成報章雖廣陵之絃於今
絶矣而蓋泉之感猶庶聞焉焚之繐帳之前附
於舊編之末
前日寝門慟至今悲有餘已嗟萬化盡方見八行書滿
紙傳相憶裁詩怨索居危絃音有絶哀玉韻由虚忽歎
幽明異俄驚歲月除文章雖不朽精魄竟焉如零淚霑
青簡傷心見素車悽凉從此後無復望雙魚
和樂天閒園獨賞八韻前以蜂鶴拙句寄呈今
辱蝸蟻妍詞見答因成小巧以取大咍
永日無人事芳園任興行陶廬樹可愛潘宅雨新晴傅
粉琅玕節熏香菡蓞莖榴花裙色好桐子藥丸成柳蠧
枝偏亞桑空葉再生睢盱欲鬭雀索漠不言鶯動植隨
四氣飛沈含五情搶榆與水擊小大強為名
奉和裴令公新成綠野堂即書
藹藹鼎門外澄澄落水灣堂皇臨綠野坐卧看青山位
極却忘貴功成欲愛閒官名司管籥心術去機關禁苑
凌晨出園花及露攀池塘魚拔剌竹逕鳥綿蠻志在安
瀟灑嘗經歴險艱高情方造適衆意望徵還好客交珠
履華筵舞玉顔無因隨賀燕翔集畫梁間
三月三日與樂天及河南李尹奉陪裴令公泛
洛禊飲各賦十二韻
洛下令修禊羣賢勝會稽盛筵陪玉鉉通籍盡金閨波
上神仙妓岸傍桃李蹊水嬉如鷺振歌響雜鶯啼歴覽
風光好㳂洄意思迷櫂歌能儷曲墨客競分題翠幄連
雲起香車向道齊人誇綾步障馬惜錦障泥塵暗宫牆
外霞明苑樹西舟形隨鷁轉橋影與虹低川色晴猶遠
烏聲暮欲棲唯餘踏青伴待月魏王堤
樂天少傅五月長齋廣延緇徒謝絶文友坐成
暌間因以戲之
五月長齋戒深居絶送迎不離通德里便是法王城舉
目皆僧事全家少俗情精修無上道結念未來生賓閤
緇衣占書堂信鼓鳴戲童為塔象啼鳥學經聲黍用青
菰(一作蒲)角葵承玉露烹馬家供薏苡劉氏餉蕪菁暗網
籠歌扇流塵晦酒鐺不知何次道作佛幾時成
酬樂天晩夏閒居欲相訪先以詩見貽
池榭堪臨泛翛然散鬱陶步因驅鶴緩吟為聽蟬高林
密添新竹枝低縋晩桃酒醅晴易熟藥圃夏頻薅老是
班行舊閒為鄉里豪經過更何處風景屬吾曺
酬樂天醉後狂吟十韻(來章有移家惟醉和之句)
散誕人間樂逍遥地上仙詩家登逸品釋氏悟真筌制
誥留臺閣歌詞入管絃處身於木鴈任世變桑田吏隠
情兼遂儒玄道兩全八關齋適罷三雅興尤偏文墨中
年舊松筠晩歲堅魚書曾替代香火有因緣(陸法和云與梁元帝)
(於空王寺佛前訂香火因緣)欲向醉鄉去猶為色界牽好吹楊柳曲
為我舞金鈿
牛相公見示新什謹依本韻次用以抒下情
劇韻韻篇至因難始見能雨天龍變化晴日鳳騫騰遊
海驚何極聞韶素不曾愜心時拊髀擊節日麾肱符彩
添隃墨波瀾起剡藤揀金光熠熠累璧勢層層珠媚多
藏賈花撩欲定僧封來真寳物寄與媿交朋已老無時
疾(時洛中時癘多傷少年)長貧望歲登雀羅秋寂寂蟲翅曉薨薨
羸驥方辭絆虚舟已絶絙榮華甘死别健羡亦生憎玉
柱琤瑽韻金觥雹凸稜何時良宴會促膝對華燈
奉和中書崔舍人八月十五日夜翫月二十韻
暮景中秋爽隂靈既望圓浮(一作騰)精離(一作浮)碧海分照
接虞淵廻見孤輪出高從倚蓋旋二儀含皎澈萬象共
澄鮮整御當西陸舒光麗上玄(一作絃)從星變風雨順日
助陶甄遠近同時望晶熒此夜偏運行調玉燭潔白應
金天曲沼疑瑶鏡通衢若象筵逢人盡冰雪遇景(一作境)
即神仙引素吞銀漢凝清洗綠煙臯禽警露下鄰杵思
風前水是還珠浦山成種玉田劒沈三尺影燈罷九枝
然象外形無迹寰中影有(一作自)遷稍當雲闕正未映斗
城懸静對揮宸翰閒臨襞彩牋境同牛渚(一作浦)上宿在
鳳池邊興掩尋安道詞勝命仲宣從今紙貴後不復詠
陳篇
奉和淮南李相公早(一作暮)秋即事寄成都武相
公
八柱共承天東西别隠然遠夷争慕化真相故臨邊竝
進䕫龍位仍齊龜鶴年(相公詩有齊年竝進之句)同心舟已濟造膝
璧常聯對領專征寄遥持造物權斗牛添氣色井絡静
氛煙獻可通三略分甘出萬錢漢南趨節制趙(一作淮)北
賜山川玉帳觀渝舞虹旌獵楚田步嫌雙綬重夢入九
城偏秋雨(一作興一作與)離情動新詩(一作詩從)樂府傳聆音還竊
抃不覺撫么(一缺么字)絃(李中書自揚州見示詩本因命仰和)
元和癸巳歲仲秋詔發江陵偏師問罪蠻徼後
命宣慰釋兵歸降凱旋之辰率爾成詠寄荆南
嚴司空
蠻水阻朝宗兵符下渚宫前籌得上策無戰已成功漢
使星飛入夷心草偃同歌(一作歡)謠開竹棧拜舞戢(一作擲)
桑弓就日知冰釋投人念鳥窮網羅三面解章奏九門
(一作重)通卉服聫操袂雕題盡鞠躬䧏幡秋練白驛騎晝
塵紅火號休傳警機橋罷亘空登山不見虜振旆自生
風江遠烟波淨軍回氣色雄佇看聞喜後金石賜元戎
御定全唐詩卷三百六十二
