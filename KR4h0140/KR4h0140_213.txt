欽定四庫全書
御定全唐詩卷二百十三
高適
行路難二首
長安少年不少錢能騎駿馬鳴金鞭五侯相逢大道邊
美人絃管争留連黃金如斗不敢惜片言如山莫棄捐
安知顦顇讀書者暮宿靈(一作虛)臺私自憐
君不見富家翁舊時貧賤誰比數一朝金多結豪貴萬
事勝人健如虎子孫成行(一作生長)滿眼前妻能管絃妾能
舞自矜一身忽(一作朝見)如此却笑傍人獨愁苦東鄰少年
安所如席門窮巷出無車有才不肻學干謁何用年年
空讀書
秋胡行(一作魯秋胡)
妾本邯郸未嫁時容華倚翠人未知一朝結髮從君子
將妾迢迢東魯(一作路)陲時逢大道無艱阻君方遊宦從
陳汝蕙樓獨卧頻度春彩閣辭君幾徂暑三月垂楊蠶
未眠携籠結侣南陌邊道逢行子不相識贈妾黃金買
少年妾家夫壻經離久寸心誓與長相守願言行路莫
多情道(一作送)妾貞心在人口日暮蠶飢相命歸携籠端
飾来庭闈勞心苦力終無恨所冀(一作貴)君恩即(一作那)可
依聞說行人已歸止乃是向来贈金子相看顔色不復
言相顧懷慚有何已從来自隠無疑背直為君情也相
會如何咫尺仍有情况復迢迢千里外誓將(一作此時)顧恩
不顧身念君此日赴河津莫道向来不得意故欲留規
誡後人
古大梁行
古城莽蒼(一作蒼茫)饒荆榛驅馬荒城愁殺人魏王宫觀(一作)
(館一作殿)盡禾黍信陵賓客隨灰塵憶昨雄都舊朝市軒車
照耀歌鐘起軍容帶甲三十萬國步連營(一作衡)一(一作五)
千里全盛須臾那可論高臺曲池無復存遺墟但見狐
狸迹(一作窟)古地空餘草木根暮天搖落傷懷抱倚劒悲
歌對秋草俠客猶傳朱亥名行人尚識夷門道白璧黃
金萬戶侯寳刀駿馬填山丘年代凄凉不可問往来唯
有水東流
邯郸少年行
邯郸城南(一作西)遊俠子自矜(一作言)生長邯郸裏千場縱
博家仍富幾度報讐身不死宅中歌笑日紛紛門外車
馬常(一作矗)如雲(一作如雲屯)未知肝膽向誰是令人却憶平
原君君不見今人(一作即今)交態薄黃金用盡還疎索以茲
感歎(一作激)辭舊遊更於時事無所求且與少年飲美酒
往来射獵西山頭
燕歌行(并序)
開元二十六年(英華作十六年)客有從御史大夫張公出
塞而還者作燕歌行以示適感征戍之事因而和
焉
漢家烟塵在東北漢將辭家破殘賊男兒夲自重横行
天子非常賜(一作借)顔色摐金伐鼔下榆關旌旆逶迤碣
石間校尉羽書飛瀚海單于獵火照狼山山川蕭條極
邊土胡騎憑陵雜風雨戰士軍前半死生美人帳下猶
歌舞大漠窮秋塞草腓(一作哀)孤城落日鬭兵稀身當恩
遇恒輕敵力盡關山未解圍鐵衣遠戍辛勤久玉筯應
啼別離後少婦城南欲斷腸征人薊北空回首邊庭(一作)
(風)飄颻那可度(一作越)絶域蒼茫(一作黃)更何(一作何所)有殺氣
三時(一作日)作陣雲寒聲(一作風)一夜傳刁斗相看白刃血
(一作雪一作徒)紛紛死節從来豈顧勳君不見沙場征戰苦至
今猶憶李將軍
古歌行
君不見漢家三葉從代至高皇舊臣多富貴天子垂衣
方晏如廟堂拱手無餘議蒼生偃卧休征戰露臺百金
以為費田舍老翁不出門洛陽少年莫論事
人日寄杜二拾遺
人日題詩寄草堂遥憐故人思故鄉柳條弄色不忍見
梅花滿枝空(一作堪)斷腸身在遠藩(一作南蕃)無所預心懷百
憂復千慮今年人日空相憶眀年人(一作此)日知何處一
卧東山三十春豈知書劒老風塵龍鍾還忝二千石愧
爾東西南北人
九日酬顔少府
簷前白日應可惜籬下黃花為誰有行(一作客)子迎霜未
授衣主人得錢始(一作肻)沽酒蘇秦顦顇人(一作時)多厭蔡
澤棲遲(一作栖遑)世看醜縱使登高只斷腸不如獨坐空搔
首
留别鄭三韋九兼洛下諸公
憶昨相逢論久要顧君哂我輕常調羈旅雖同白社遊
詩書已作青雲料蹇質(一作躓)蹉跎竟不成年過四十尚
躬耕長歌逹者(一作士)桮中物大(一作冷)笑前人身後名幸
逢眀盛多招隠高山大澤徵求盡此時亦(一作也一作苟)得辭
漁樵青袍裏身荷聖朝犂牛釣竿不復見縣人邑吏来
相邀遠路鳴蟬秋興發華堂美酒離憂銷不知何日更
携手應念茲晨去(一作尚)折腰(一作去遥)
送楊山人歸嵩陽
不到嵩陽動十年舊時(一作家)心事已徒然一二故人不
復見三十六峰猶眼前夷門二月柳條色流鶯數聲淚
沾臆鑿井耕田不我招知君以此忘帝力山人好去嵩
陽路惟余眷眷長相憶
送别
昨夜離心正鬱陶三更白露西風高螢飛木落何淅瀝
此時夢見西歸客曙鐘寥亮三四聲東隣嘶馬使人驚
攬衣出戶一相送唯見歸雲縱復横
贈别晉三處士
有人家住清河源渡河問我遊梁園手持道經注已畢
心知内萹口不言盧門十年見秋草此心惆悵誰能道
知已從来不易知慕君為人與君好别時九月桑葉疎
出門千里無行車愛君且欲君先逹今上求賢早上書
送渾將軍出塞
將軍族貴兵且強漢家已是渾邪王子孫相承在朝野
至今部曲燕支下控弦盡用隂山兒登(一作臨)陣常騎大
宛馬銀鞍玉勒繡蝥弧每逐嫖姚破骨都李廣從来先
將士衛青未肻學孫吴傳有沙場千萬騎昨日邊庭羽
書至城頭畫角三四聲匣裏寳刀晝夜鳴意氣能甘萬
里去辛勤判(一作動)作一年行黃雲白草無前後朝建旌
旄夕刁斗塞下應多俠少年關西不見春楊柳從軍借
問所從誰擊劍酣歌當此時遠别無輕繞朝策平戎早
寄仲宣詩
送蔡山人
東山布衣眀古今自言獨未逢知音識者閱見一生事
到處豁然千里心看書學劍長辛苦近日方思謁眀主
斗酒相留醉復醒悲歌數年淚如雨丈夫遭遇不可知
買臣主父皆如斯我今蹭蹬無所似看爾崩騰何若為
封丘作(一作縣)
我夲漁樵孟諸野一生自是悠悠者乍可狂歌草澤中
寧堪作吏風塵下秪言小邑無所為公門百事皆有期
拜迎官長心欲碎(一作破)鞭撻黎庶令人悲歸(一作悲)来向
家問妻子舉家盡笑今如此生事應須南畝田世情付
與東流水夢想舊山安在哉為銜君命且(一作日)遲廻乃
知梅福徒為爾轉憶陶潛歸去来
題李别駕壁
去鄉不遠逢知已握手相歡得如此禮樂遥傳魯伯禽
賓客争過魏公子酒筵暮散眀月上櫪馬長鳴春風起
一生稱意能幾人今日從君問終始
寄宿田家
田家老翁住東陂說道平生隠在茲鬢白未曾記日月
山青每到識春時門前種柳深成巷野谷流泉添入池
牛壯日耕十畝地人閒常掃一茅茨客来滿酌清尊酒
感興平吟才子詩巖際窟中藏鼹鼠潭邊竹裏隠鸕鷀
村墟日落行人少醉後無心怯路岐今夜只應還寄宿
眀朝拂曙與君辭
别韋參軍(英華作二首)
二十解(一作辭)書劍西遊長安城舉頭望君門屈指取公
卿國風冲融邁三五朝廷歡(一作禮)樂彌寰宇白璧皆言
賜近臣布衣不得干眀主歸来洛陽無負郭東過梁宋
非吾土兔苑為農歲不登雁池垂釣心長苦世人遇(一作)
(向)我同衆人唯君於我最(一作情)相親且喜百年有(一作見)
交態未嘗(一作當)一日辭家貧(以下英華另作一首)彈棋擊筑白日
晩縱酒高歌楊柳春歡娱未盡分散去使我惆悵驚心
神丈夫(一作終當)不作兒女别(一作悲)臨岐涕淚沾衣巾
送田少府貶蒼梧
沈吟對遷客惆悵西南天昔為一官未得意今向萬里
令人憐念茲斗酒成暌間停舟歎君日將晏遠樹應憐
北地春行人却羡南歸雁丈夫窮逹未可知看君不合
長數竒江山到處堪乘興楊柳青青那足悲
平臺夜遇李景參有别
離心(一作憂)忽悵(一作浩)然(一作離憂心忽悵)策馬對秋天孟諸薄
暮凉風起歸客相逢渡睢水昨時(一作憶昨)携手已(一作向)十
年今(一作眀)日分途各千里歲物蕭條滿路岐此行浩蕩
令人悲家貧羡爾有微禄欲往從之何所之
送郭處士往莱蕪兼寄苟山人
君為東蒙客往来東蒙畔雲卧臨嶧陽山行窮日觀少
年詞賦皆可聽秀眉白面風清冷身上未曾染名利口
中猶未知膻腥今日還山意無極豈辭世路多相識歸
見莱蕪九十翁為論别後長相憶
賦得還山吟送沈四山人
還山吟天高日暮寒山深送君還山識君心人生老大
須恣意看君解作一生事山間偃仰無不至石泉淙淙
若風雨桂花松子常滿地賣藥嚢中應有錢還山服藥
又長年白雲勸盡桮中物眀月相隨何處眠眠時憶問
醒時事夢魂可以相周旋
崔司錄宅燕大理李卿
多雨殊未巳秋雲更沈沈洛陽故人初解印山東小吏
来相尋上卿才大名不朽早朝至尊暮求友豁逹常推
海内賢殷勤但酌尊中酒飲醉欲言歸剡溪門前駟馬
光照衣路傍觀者徒唧唧我公不以為是非
同鮮于洛陽於畢員外宅觀畫馬歌
知君愛鳴琴仍好千里馬永日恒思單父中有時心到
宛城下遇客丹青天下才白生胡雛控龍媒主人娱賓
畫障開只言騏驥西極来半壁䟃𧽼勢不住滿堂風飄
颯然度家僮愕視欲先鞭櫪馬驚嘶還屢顧始知物妙
皆可憐燕昭市駿豈徒然縦令剪拂無所用猶勝駑駘
在眼前
同河南李少尹畢員外宅夜飲時洛陽告捷遂
作春酒歌
故人美酒勝濁醪故人清詞合風騷長歌滿酌惟吾曹
高談正可揮塵毛半醉忽然持蟹螯洛陽告捷傾前後
武侯腰間印如斗郎官無事時飲酒桮中綠蟻吹轉来
甕上飛花拂還有前年持節將楚兵去年留司在東京
今年復拜二千石盛夏五月西南行彭門劍門蜀山裏
昨逢軍人劫奪我到家但見妻與子頼得飲君春酒數
十桮不然令我愁欲死
同李九士曹觀壁畫雲作
始知帝鄉客能畫蒼梧雲秋天萬里一片色只疑飛盡
猶氛氲
見薛大臂鷹作(一作李白詩)
寒楚十二月蒼鷹八九毛寄言燕雀莫相啅(一作忌)自有
雲霄萬里高
畫馬篇(同諸公宴睢陽李太守各賦一物)
君侯櫪上驄貎在丹青中馬毛連錢蹄鐵色圖畫光輝
驕玉勒馬行不動勢若来權竒蹴踏無塵埃感茲絶代
稱妙手遂令談者不容口麒麟獨步自可珍駑駘萬匹
知何有終未如他櫪上驄載華轂騁飛鴻荷君剪拂與
君用一日千里如旋風
詠馬鞭
龍竹養根凡幾年工人截之為長鞭一節一目皆天然
珠重重星連連繞指柔純金堅繩不直規不圓把向空
中捎一聲良馬有心日馳千
塞下曲(賀蘭作)
君不見芳樹枝春花落盡蜂不窺君不見梁上泥秋風
始高燕不棲蕩子從軍事征戰蛾眉嬋娟守空閨獨宿
自然堪下淚况復時聞鳥(一作烏)夜啼
漁父歌
曲岸深潭一山叟駐眼看鈎不移手世人欲得知姓名
良久問他不開口笋皮笠子荷葉衣心無所營守釣磯
料得孤舟無定止日暮持竿何處歸
御定全唐詩卷二百十三
