欽定四庫全書
御定全唐詩卷二百六十九
耿湋
酬張少尹秋日鳳翔西郊見寄
鼎氣孕河汾英英濟舊勲劉生曾任俠張率自能文官
佐征西府名齊將上軍秋山遥出浦野鶴暮離羣遠恨
邊笳起勞歌騎吏聞廢關人不到荒戍日空曛草木凉
初變陰晴景半分疊蟬臨積水亂燕入過(一作高)雲麗藻
終思我衰髯亦為君閒吟寡和曲庭葉漸紛紛
春日書情寄元校書伯和相國元子
數歲平津邸諸生出門(一作問)時羇孤力行早疎賤託身
遲芳草看無厭青山到未期貧居悲老大春日上茅茨
衞玠瓊瑶色玄成鼎鼐姿友朋漢相府兄弟謝家詩律
合聲雖應勞歌調自悲流年不可住惆悵鏡中絲
奉送崔侍御和蕃
萬里華戎隔風沙道路秋新恩明主啟舊好使臣修旌
節隨邊草關山見戍樓俗殊人左袵地遠水西流日暮
冰先合春深雪未休無論善長對博望自封侯
春日即事
芳菲那變易年鬢自蹉跎室與千峰對門唯二仲過宦
情知已少生事託人多草色微風長鶯聲細雨和幾時
猶滯拙終日望恩波縱欲論相報無如漂母何
仙山行
深溪人不到杖策獨緣源花落尋無徑雞鳴覺近村數
翁皆藉草對奕復傾尊看畢初為(一作圍)局歸逢幾世孫
雲迷入洞處水引出山門惆悵歸城郭樵柯迹尚存
得替後書懷上第五相公
誰語恓惶客偏承顧盼私應逾骨肉分敢忘死生期山
縣唯荒壘雲屯盡老師庖人寧自代食蘗謬相推黃綬
名空罷青春鬢又衰還來掃門處猶未報恩時獨立花
飛滿無言月下遲不知丞相意更欲遣何之
入塞曲
將軍帶十圍重錦製戎衣猿臂銷弓力虬鬚長劔威首
登平樂宴新破大宛歸樓上姝姬笑門前問客稀暮烽
玄兔急秋草紫騮肥未奉君王詔高槐晝掩扉
送姚校書因歸河中
十年相見少一歲又還鄉去住人惆悵東西路渺茫古
陂無茂草高樹有殘陽委棄秋來(一作收餘)稻彫疎採後桑
月輪生舜廟河水出(一作入)關牆明日過閭里光輝芸閣
郎(一作香)
題清源寺(即王右丞故宅)
儒墨兼宗道雲泉隱舊(一作舊結)廬盂城今寂寞輞水自紆
餘内學銷多累西林(一作園)易故居深房春竹老細雨夜
鐘疎陳跡留金地遺文在石渠不知登座客誰得(一作學)
蔡邕書
奉送蔣尚書兼御史大夫東都留守
副相威名重春卿禮樂崇錫珪仍拜下分命遂居東高
旆翻秋日清鐃引細風蟬稀金谷樹草徧德陽宫教用
儒門儉兵依武庫雄誰云千載後周召獨為公
喜侯十七校書見訪
東城獨屏居有客到吾廬發廪因舂黍開畦復翦蔬許
酣令乞酒辭窶任無魚徧出新成句更通未悟書藤絲
秋不長竹粉雨仍餘誰為(一作謂)須張燭凉空有望舒
晩春青門林亭燕集
都門連騎出東野柳如絲秦苑看山處王孫逐草時歡
遊難再得衰老是前期林静鶯啼遠春深日過遲落花
今日思秉燭古人詩對酒當為樂雙杯未可辭
晩秋東遊寄猗氏第五明府解縣韓明府
步出青門去疎鐘隔上林四郊多難日千里獨歸心暮
鳥聲偏苦秋雲色易陰亂墳松柏少野徑草茅深灞涘
袁安履汾南宓賤琴何由聽白雪秪益淚霑襟
奉和元承(一作丞)杪秋憶終南舊居
白玉郎仍少羊車上路平秋風搖遠草舊業起高情亂
樹通秦苑重原接杜城溪雲隨暮淡野水帶寒清廣樹
(一作榭)留峯翠閒門響葉聲近樵應已燒多稼又新成解
佩從休沐承家豈退耕恭侯有遺躅何事學泉明
晩夏即事臨南居
何須學從宦其奈本無機蕙草芳菲歇青山早晩歸廣
庭餘落照高枕對閒扉樹色迎秋老蟬聲過雨稀艱難
逢事異去就與時違遥憶衡門外蒼蒼三徑微
省試驪珠詩
是日重泉下言探徑寸珠龍鱗今不逆魚目也應殊掌
上星初滿盤中月正孤酬恩光莫及照乘色難踰欲問
投人否先論按劒無儻憐希代價敢對此冰壺
元日早朝
九陌朝臣滿三朝候鼔賖遠珂時接韻攢炬偶成花紫
貝為高闕黃龍建大牙參差萬戟合左右八貂斜羽扇
紛朱檻金鑪隔翠華微風傳曙漏曉日上春霞環珮聲
重疊蠻夷服等差樂和天易感山固壽無涯渥澤千年
聖車書四海家盛明多在位誰得守蓬麻
送歸中丞使新羅(一本題下有冊立弔祭四字)
遠國通王化儒林得使臣六(一作立)君成典册萬里(一作行弔)
奉絲綸雲水連孤棹恩私在一身悠悠龍節去渺渺蜃
樓新望裏行還(一作山仍)暮波中歲又春昏明看日御(一作脚又)
(作色)靈怪問舟人城邑分華夏衣裳擬縉紳他時禮命畢
歸路勿(一作不)迷津
贈興平鄭明府
海内兵猶在關西賦未均仍勞持斧使尚宰茂陵人遥
夜重城掩清宵片月新綠琴聽古調白屋被深仁跡與
儒生合心惟靜者親深情先結契薄宦早趨塵貧病休
何日艱難過此身悠悠行遠道冉冉過(一作遇)良辰明主
知封事長沮笑問津悽惶忽相見欲語淚霑巾
和王懷州觀西營秋射(得寒字)
謝公親校武草碧露漫漫落葉停高駕空林滿從官迎
籌皆疊鼓揮箭或移竿名借三軍勇功推百中難主皮
山郡晩飲筭柳營寒明日開鈴閣新詩雙玉盤
晩登虔州即事寄李侍御
章溪與貢水何事會波瀾萬里歸人少孤舟行路難春
光浮曲浪暮色隔連灘花發從南早江流向北寬故交
參盛府新角聳危冠楚劔期終割隋珠惜未彈酒醒愁
轉極别遠淚初乾願保喬松質青青過大(一作歲)寒
奉和第五相公登鄱陽郡城西樓
茂德為邦久豐貂舊相尊發生傳雨露均養助乾坤曉
肆登樓目春(一本缺)銷戀闕䰟女牆分吏事遠(一作闉一本缺)道
啟津門湓浦潮聲盡鍾陵暮色繁夕陽移夢土芳草接
湘源封内羣甿復兵間百賦存童牛耕廢畝壕木(一作水)
遶新村野步漁聲(一作歌)溢荒祠鼓舞喧高齋成五字遠
岫發孤猨一顧承英達多榮及子孫家貧仍受賜身老
未酬恩屬和瑶華曲堪將繫組綸
甘泉詩(并序)
甘泉美良牧也覃懷舊水鹹鹵人多祓(一作疫)患天
愍遺甿是生王公惠和旣敷妙用潛應頃修壘虞
宼鑿井便漑忽遇醴泉香美若飴遂命水工浚渫
餘泥葺欄備綆維人所欲萬缾繼絜道路紛紛旣
蠲諸邪亦愈羣瘵豈止夫宜盥漱之用增烹飪之
味客乃率然遂賦兹什
異井甘如醴深仁遠未涯氣寒堪破暑源淨自蠲邪修
綆懸冰甃新桐(一作梧)蔭玉沙帶星凝曉露拂霧湧秋華
綠溢涵千仞清泠飲萬家何能葛洪宅終日閉煙霞
發綿津驛
孤舟北去暮心傷細雨東風春草長杳杳短亭分水陸
隆隆遠鼓集漁商千叢野竹連湘浦一派寒江下吉陽
欲問長安今遠近初年(一作逢)塞雁有歸行
塞上曲
慣習干戈事鞍馬初從少小在邊城身微久屬千夫長
家遠多親五郡兵嬾說疆場曾大獲且悲年鬢老長征
塞鴻過盡殘陽裏樓上悽悽(一作嗚嗚)暮角聲
路旁老人
老人獨坐倚官樹欲語潸然淚便垂陌上歸心無産業
城邊戰骨有親知餘生尚在艱難日長路多逢輕薄兒
綠水青山雖似舊如今貧後復何為
贈别劉員外長卿
清如寒玉直如絲世故多虞事莫期建德津亭人别夜
新安江水月明時為文易老皆知苦謫宦無名倍足悲
不學朱雲能折檻空羞獻納在丹墀
宿萬固(一作回)寺因寄嚴補闕
曉隨樵客到青冥因禮山僧宿化城鐘梵已休初入定
有無皆離本難名雲開半夜千林靜月上中峰萬壑明
為報故人雷處士塵心終日自勞生
岐陽客舍呈張明府
逸妻稚子應溝壑歸路茫茫東去遥凉葉下時心悄悄
空齋夢裏雨蕭蕭星霜漸見侵華髮生長虚聞在聖朝
知已只今何處在故山無事别漁樵
奉和李觀察登河中白樓
城上高樓飛鳥齊從公一遂躡丹梯黃河曲盡流天外
白日輪輕(一作傾)落海西玉樹九重長在夢雲衢一望杳
如迷何心更和陽春奏况復秋風聞戰鼙
朝下寄韓舍人
侍臣鳴珮出西曹鸞殿分階翊綵旄瑞氣迥浮青玉案
日華遥上赤霜袍花間熖熖雲旗合鳥外亭亭露掌高
肯念萬年芳樹裏隨風一葉在蓬蒿
賀李觀察禱河神降雨
質明齋祭北風微騶馭千羣擁廟扉玉帛纔敷雲淡淡
笙鏞未撤雨霏霏路邊五稼添膏長河上雙旌帶溼歸
若出敬亭山下作何人敢和謝玄暉
上將行(一作上裵行軍中丞)
蕭關掃定犬羊羣(一作胡塵已滅天山外)閉閣層城白日(一作陰陰日復)
曛櫪上驊騮嘶鼓角門前老將識風雲旌旗四面寒山
暎(一作高秋見)絲管(一作竹)千家靜夜聞誰道古來多簡册(一作)
(計策)功臣(一作成)唯有衞(一作是李)將軍(一作更想他時看竹帛功成不獨霍將軍)
許下書情寄張韓二舍人
謫宦軍城老更悲近來頻夜夢丹墀銀杯乍滅心中火
金鑷唯多鬢上絲(一作乍然乍滅心中火漸鑷漸多鬢上絲)繞院(一作履又作徑)綠
苔聞雁處滿庭黃葉閉門時故人高步雲衢上肯念前
程杳未期
九日
重陽寒寺滿秋梧客在南樓顧老夫步蹇強登遊藻井
髮稀那更插茱萸横空過雨千峰出大野新霜萬葉枯
(一作萬壑鋪)更望尊中菊花酒殷勤能得幾回沽
送大谷高少府
縣屬并州北近胡悠悠此别宦仍孤應知史筆思循吏
莫料轅門笑魯儒古塞草青宜牧馬春城月暗好啼烏
彫殘貴有親仁術梅福何須去隱吳
同李端春望
二毛羇旅尚迷津萬井鶯花雨後春宫闕參差當晩日
山河迤邐靜纖塵和風醉裏承恩客芳草歸時失意人
南北東西各自去年年依舊物華新
嶽祠送薛近貶官
枯松老柏仙山下白帝祠堂枕古逵遷客無辜祝史告
神明有喜女巫知遥思桂浦人空去遠過衡陽雁不隨
度嶺梅花翻向北回看不見樹南枝
送友人遊江南
遠别悠悠白髮新江潭何處是通津潮聲偏懼初來客
海味唯甘久住人漠漠煙光前浦晩青青草色定山春
汀洲更有南迴雁亂起聯翩北向秦
長門怨
聞道昭陽宴嚬蛾落葉中清歌逐寒月遥夜入深宫
秋日
反照入閭巷憂來與誰(一作愁来誰共)語古道無(一作少)人行秋
風動禾黍
秋夜
高秋夜分後遠客雁來時寂寞重門掩無人問所思
慈恩寺殘春
雙林花已盡葉色占殘芳若問同遊客高年最斷腸
早次眉(一作郿)縣界
疋馬曉路(一作言)歸悠悠渭川道晴山向孤城秋日滿白
草
路傍墓
石馬雙雙當古樹不知何代公侯墓暮前靡靡(一作菲菲)春
草深唯有行人看碑路
代園中老人
傭賃難(一作誰)堪一老身皤皤力役在青春林園手種唯
吾事桃李成陰歸别人
古意
雖言千騎上頭居一世生離恨有餘葉下綺窗銀燭冷
含啼自草錦中書
凉州詞
國使翻翻隨旆旌隴西岐路足荒城氊裘牧馬胡雛小
日暮蕃歌三兩聲
安邑王校書居
秋來池館清夜聞宫漏聲迢遰玉山迥泛灧銀河傾琴
上松風至窗裏竹煙生多君不家食孰云事巖耕
登總持寺閣
今日登高閣三休忽自悲因知筋力減不及往年時草
樹還如舊山河亦在茲龍鍾兼老病更有重來期
寄錢起(一作司空曙詩)
草長花落樹羸病強尋春無復少年意空餘華髮新青
原高見水白社静逢人寄謝南宫客軒車不見親
宿青龍寺故曇上人院
年深宫院在閒客自相逢閉戶臨寒竹無人有夜鐘降
龍今已去巢鶴竟何從坐見繁星曉淒凉識舊峯
新蟬(一作司空曙詩)
今朝蟬忽鳴遷客若為情便覺一年謝能令萬感生微
風方滿樹落日稍沈城為問同懷者淒凉聽幾聲
秋中雨田園即事
漠漠重雲暗蕭蕭密雨垂為霖淹古道積日滿荒陂五
稼何時穫孤村幾戶炊亂流發通圃腐葉著秋枝暮㸑
新樵溼晨漁舊浦移空餘去年菊花發在東籬
拜新月(一作李端詩)
開簾見新月便即下階拜細語人不聞北風吹裙帶
客行贈人
旅行雖别路日暮各思歸欲下今朝淚知君亦溼衣
贈山老人
白首獨一身青山為四隣雖行故鄉陌不見故鄉人
贈胡居士
孔融過五十海内故人稀相府恩猶在知君未拂衣
薦福寺送元偉
送客攀花後尋僧坐竹時明朝莫回望青草馬行遲
觀鄰老栽松
雖過老人宅不解老人心何事斜陽裏栽松欲待陰
哭麴象(一作司空曙詩)
憶昨秋風起君曾歎逐臣何言芳草日自作九泉人
哭苗垂
舊友無由見孤墳草欲長月斜鄰笛盡車馬出山陽
題雲際寺故僧院
白髮悤悤色青山草草心遠公仍下世從此别東林
句
高樹多凉吹疎蟬足斷聲(見海錄碎事)
御定全唐詩卷二百六十九
