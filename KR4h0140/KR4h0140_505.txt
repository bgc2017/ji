欽定四庫全書
御定全唐詩卷五百五
吕羣
吕羣元和進士詩二首
題寺壁二首
路行三蜀盡身及一陽生賴有殘燈火相依坐到眀
社後辭巣燕霜前别蔕蓬願為蝴蝶夢飛去覓關中
崔涯
崔涯吳楚間人與張祜齊名詩八首
黃蜀葵
野欄秋景晚疎散兩三枝嫰碧淺輕態幽香閒澹姿露
傾金盞小風引道冠欹獨立悄無語清愁人詎(一作不)知
詠春風
動地經天物不傷高情逸韻住何方扶持燕雀連天去
斷送楊花盡日狂遶桂月眀過萬戸弄帆晴晚渡三湘
孤雲雖是無心物借便吹教到帝鄉
竹
領得溪風不放廽傍忩緣砌遍庭栽須招野客為鄰住
看引山禽入郭来幽院獨驚秋氣早小門深向綠隂開
誰憐翠色兼寒影静落茶甌與酒杯
侠士詩
太行嶺上一尺雪崔涯袖中三尺鐵一朝若遇有心人
出門便與妻兒别
别妻
隴上泉流隴下分斷腸嗚咽不堪聞嫦娥一入月中去
巫峡千秋空白雲
雜嘲二首
二年不到宋家東阿母深居僻巷中含淚向人羞不語
琵琶絃斷倚屏風
日暮迎來香閤中百年心事一宵同寒雞鼔翼紗忩外
已覺恩情逐曉風
悼妓
赤板撟西小竹籬槿花還似去年時淡黃衫子渾無色
腸斷丁香畫雀兒
郭良驥
郭良驥元和後詩人詩二首
自蘇州至望亭驛有作(一作李嘉祐詩)
南浦菰蒲遶白蘋東吳黎庶逐黃巾野棠自發空流水
江燕初歸不見人遠岫依依如送客平田渺渺獨傷春
那堪廻首長洲苑烽火年年報虜塵
鄴中行
年去年來秋更春魏家園廟已成塵只今惟有西陵在
無復當時歌舞人
王叡
王叡元和後詩人自號炙轂子集五卷今存詩九首
公無渡河
濁波洋洋兮凝曉霧公無渡河兮公竟渡風號水激(一作)
(&KR2247;)兮呼不聞提壺看入兮中流去浪擺衣裳兮隨步沒
沈屍深入兮蛟螭窟蛟螭盡醉兮君血乾推出黃沙兮
泛君骨當時君死妾何適遂就波濤合魂魄願持精衛
銜石心窮取河源塞泉脉
松
寒松聳拔倚蒼岑綠葉扶疎自結隂丁固夢時還有意
秦王封日豈無心常將正節栖孤鶴不遣高枝宿衆禽
好是特凋羣木後護霜凌雪翠逾深
竹
庭竹森疎玉質寒色包葱碧盡琅玕翠筠不樂湘娥淚
斑籜堪裁漢主冠成韵含風已蕭瑟媚漣凝淥更檀欒
此君引鳳為龍日聳節稍雲直上看
解昭君怨
莫怨工人醜畫身莫嫌明主遣和親當時若不嫁胡虜
祇是宫中一舞人
祠漁山神女歌二首
蓪草頭花椰葉帬蒲葵樹下舞蠻雲引領望江遥滴酒
白蘋風起水生紋
棖棖山響答琵琶酒濕青莎肉飼鴉樹葉無聲神去後
紙錢灰出木綿花
牡丹(以下二首一作王轂詩)
牡丹妖豔亂人心一國如狂不惜金曷若東園桃與李
果成無語自成隂
秋
蟬噪古槐疎葉下樹銜斜日映孤城欲知潘鬢愁多少
一夜新添白數莖
燕
海燕雙飛意若何曲梁嘔嘠語聲多茅簷不必嫌卑陋
猶勝吴宫爇爾窠
焦郁
焦郁元和間人詩三首
白雲向空盡(一作周成詩)
白雲昇(一作生)遠岫搖曳入晴空乘化隨舒卷無心任始
終欲銷仍帶日將斷更因風勢薄飛難定天高色易窮
影收元氣表光滅太虛中儻若從龍去還施濟物功
春雪(一作雲)
散漫天涯色乘春四望平不分殘照影何處斷鴻聲繚
繞先經塞霏微近過城因風低未歛帶雨重還輕干吕
知時泰如膏候歲成小儒同品物無以答皇明
春雪空濛簾外斜霏微半入野人家長天遠樹山山白
不辨梅花與柳花
崔郊
崔郊元和間秀才詩一首
贈去婢(雲溪友議云郊寓居漢上其姑有婢端麗郊有阮咸之惑姑鬻之連帥于公頔)
(郊思慕無巳其婢因寒食偶出值郊郊贈詩云云或寫之於座公覩詩令召崔生及見郊握手)
(曰蕭郎是路人是公作耶何不早相示也遂命婢同歸)
公子王孫逐後塵綠珠垂淚滴羅巾侯門一入深如海
從此蕭郎是路人
劉魯風
劉魯風九江刺史張又新客也詩一首
江西投謁所知為典客所阻因賦
萬卷書生劉魯風煙波萬里謁文翁無錢乞與韓知客
名紙毛生不肯(一作為)通
柳泌
柳泌憲宗朝方士為穆宗所誅詩二首
玉清行
遥遥寒冬時蕭蕭躡太無仰望蘂宫(一作珠)殿横天臨不
虚下看白日流上造真皇居西牖日門開南衢星宿疎
王母來瑶池慶雲擁瓊轝嵬峩丹鳳冠搖曳紫霞裾照
徹聖姿嚴飄颻神步徐仙郎執玉節侍女捧金書靈香
散彩煙北闕路軿闐龍馬行無跡歌鐘聲沸天馭風升
寳座鬱景晏華筵妙奏三春曲高羅萬古仙七珍飛滿
座九液酌如泉靈佩垂軒下旗旛列帳前獅麟威赫赫
鸞鳳影翩翩顧盼乃須臾已是數千年
瓊臺
崖壁盤空天路回白雲行盡見瓊臺洞門黯黯隂雲閉
金闕曈曈日殿開
何希堯
何希堯字唐臣分水人詩四首
採蓮曲
錦蓮浮處水粼粼風外香生韈底塵荷葉荷裙相映色
聞歌不見採蓮人
一枝花
幾樹晴葩映水開亂紅狼籍點蒼苔東風留得殘枝在
為惜餘芳獨看來
柳枝詞
大堤楊柳雨沈沈萬縷千條惹恨深飛絮滿天人去遠
東風無力繫春心
海棠
著雨胭脂點點消半開時節最妖嬈誰家更有黃金屋
深鎻東風貯阿嬌
朱冲和
朱冲和錢塘酒徒與張祜同時詩一首
遺臨平監吏
三千里外布干戈果得鯨鯢入網羅今日寳刀無殺氣
只緣君處受恩多
張光朝
張光朝元和時人詩二首
荻塘西莊贈房元垂
門在荻塘西塘高何聯聯往昔分地利遠近無閒田水
國信汙下霖霪即成川苗稼盡湮沒兹鄕獨豐年家肥
待親懿人樂思管絃日晏始能起盥漱看廚烟醖酒寒
正熟養魚長食鮮黃昏鐘未鳴偃息早已眠何意久城
市寂寥丘中緣俛仰在顔色區區人事間憶昔炎漢時
乃知綺季賢静默不能仕養老終南山
天門街西觀榮王聘妃(榮王憲宗幼子)
仙媛來朱邸名山出紫薇三周初展義百兩遂言歸鄭
國通梁苑天津接帝畿橋成烏鵲助盖轉鳳凰飛霜仗
迎秋色星缸滿夜輝從兹磐石固應為得賢妃
梁鉉
梁鉉元和時人詩一首
天門街西觀榮王聘妃
帝子乘龍夜三星照戸前兩行宫出火十里道鋪筵羅
綺眀中識簫韶暗裏傳燈攅九華扇帳撒五銖錢交頸
文鴛合和鳴彩鳳連欲知來日美雙拜紫微天
御定全唐詩卷五百五
