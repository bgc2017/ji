欽定四庫全書
御定全唐詩卷三百二十三
權德輿
奉送韋起居老舅百日假滿歸嵩陽舊居
威鳳翔紫氣(一作氛)孤雲出寥天竒采與幽姿縹緲皆自
然嘗聞陶唐氏亦有巢由(一作許)全以此聳風俗豈必效
羈牽大君遂羣方左史蹈前賢振衣去朝市賜告歸林
泉滑和固難久循性得所便有名皆畏途無事乃真筌
舊壑窮杳窱(一作冥)新潭漾淪漣嵓花落又開山月缺復
圓輕策逗蘿逕幅巾淩翠烟機閒魚鳥狎體和芝术鮮
四皓本違(一作避)難二疏猶待年况今寰海(一作宇)清復此
鬢髮玄顧慙纓上塵未絶區中緣齊竽終自退心寄嵩
峯巔
奉送孔十兄賓客承恩致政歸東都舊居
逹人曠迹通出處每憶安居舊山去乞身巳見抗疏頻
優禮新聞詔書許家法遥傳闕里訓心源早逐嵩丘侣
南史編年著盛名東朝侍講常虚佇角巾華髮忽自遂
命服金龜君更與白雲出岫暫逶迤鴻鵠入冥無處所
歸路依依童稚樂都門藹藹壺觴舉能將此道助皇風
自可殊途並伊吕
送密秀才吏部駮放後歸蜀應崔大理序
蜀國本多士雄文似相如之子西南秀名在賢能書薄
禄且未及故山念歸歟迢迢三千里返駕一羸車玉壘
長路盡錦江春物餘此行無愠色知爾戀林廬
送袁中丞持節册南詔五韻(淨字)
西南使星去遠徹通朝聘煙雨僰道深麾幢漢儀盛途
輕五尺險水愛雙流淨上國洽恩波外臣遵禮命離堂
駐騶馭且盡罇中聖
人日送房二十六侍御歸越
驛騎歸時驄馬蹄蓮花府映若邪溪帝城人日風光早
不惜離堂醉似泥
送張閣老中丞持節册弔回鶻
旌旆翩翩擁漢官君行常得遠人歡分職南臺知禮重
輟書東觀見才難金章玉節鳴騶遠白草黃雲出塞寒
欲散别離(一作愁)唯有醉(一作酒)暫煩賓從駐征鞍
送二十叔赴任餘杭尉(琴字)
拜首直城隂罇開意不任梅仙歸劇縣阮巷奏離琴春
草吳門綠秋濤浙水深十年曾旅寓應惬宦遊心
春送十四叔赴任渝州錄事絶句(中字)
隨牒忽離南北巷觧巾都吏有清風巴城鏁印六聫静
盡日閒謠廨署中
送韋十二丈赴襄城令三韻(柳字)
留連出關騎斟酌臨岐酒舊業傳一經新官栽五柳去
去望行塵青門重迴首
送薛十九丈授將作主簿分司東都賦得春草
芊芊遠郊外杳杳春嵓曲愁處映微波望中連淨綠日
暮藉離觴折芳心斷續
送正字十九兄歸江東醉後絶句
命駕相思不為名春風歸騎出關程離堂莫起臨岐歎
文舉終當薦禰衡
送張詹事致政歸嵩山舊隐(青字)
觧龜辭漢庭却憶少微星直指常持憲平反更恤刑閒
思紫芝侣歸卧白雲扃明詔優筋力安車適性靈羣公
来藹藹獨鶴去冥冥想到揮金處嵩吟枕上青
送許著作分司東都
月旦繼平輿風流仕石渠分曹向瀍洛守職正圖書棣
萼榮相映瓊枝色不如賓朋争漉酒徒御侍(一作待)巾車
異日始離抱維思烹鯉魚
送少清赴潤州參軍因思練舊居(得銷字)
二紀樂簞瓢煙霞暮與朝因君宦遊去記得春江潮遠
别更搔首初官方折腰青門望離袂魂為阿連銷
送濬上人歸揚州禪智寺
蠧(一作蠧)露宗通法巳傳麻衣笻杖去悠然揚州後學應
相待遥想旛花古寺前
獻歲送李十兄赴黔中酒後絶句
一罇歲酒且留歡三峽黔江去路難志士感恩無遠近
異時應戴惠文冠
送張僕射朝見畢歸鎮
青光照目青門曙玉勒琱戈擁騶馭東方連帥南陽公
文武吉甫如古風獨奉新恩来謁帝感深更見新(一作歌)
詞麗共看三接欲為霖却念百城同望歲雙旌去去戀
儲胥歸路鶯花伴隼旟今日漢庭求上略留侯自有一
編書
送韋行軍員外赴河陽
五代(一作年)武弁侍明光輟佐中權拜外郎記事還同楚
倚相傳經遠自漢扶陽離堂處處羅簮組東望河橋壯
鼙鼓三城曉角啟軒門一縣繁花照蓮府上略儒風並
者稀翩翩騶騎有光輝只今右(一作左)職多虚位應待他
時伏奏(一作仗節)歸
送韋中丞奉使新羅(往字)
淳化洽聲明殊方均惠養計書重譯至錫命雙旌往星
辭北極遠水泛東溟廣斗柄辨宵程天琛宜書賞孤光
洲島迥淨綠煙霞敞展禮盛賓徒交歡覿君長經途勞
視聽愴别縈夢想延頸旬歲期新恩在歸鞅
送從翁赴任長子縣令
家風本鉅儒吏職化雙鳬啟事才方惬臨人政自殊地
雄韓上黨秩比魯中都拜首春郊夕離杯莫向隅
送從弟廣東歸絶句
夏雲如火鑠晨輝欵叚羸車整素衣知爾業成還出谷
今朝莫愴斷行飛
送王鍊師赴王屋洞
稔歲在芝田歸程入洞天白雲辭上國青鳥會羣仙自
以碁銷日寧資藥駐年相看話離合(一作别一作念)風馭忽泠
然
送薛温州(驚字)
昨日饋連營今来刺列城方期建禮直忽訪永嘉程郡
内裁詩暇樓中遲客情憑君減千騎莫遣海鷗驚
送黔中裵中丞閣老赴任(迴字)
五諫留中禁雙旌輟上才内臣持鳳詔天廐錫龍媒宴
語暌蘭室輝榮亞柏臺懷黃宜命服舉白歎離杯景霽
山川迥風清霧露開辰溪分浩淼僰道接縈迴勝理環
中得殊琛徼外来行看旬歲詔傳慶在公台
送崔諭德致政東歸
天子坐法宫詔書下江東懿此嘉遯士蒲車赴丘中褐
衣入承明朴略多古風直道侍太子昌言沃宸聰嵓居
四十年心與鷗鳥同一朝受恩澤自說如池龍乞骸歸
故山累疏明深衷大君不奪志命錫忽以崇旭旦出國
(一作東)門輕裝若秋蓬家依白雲嶠手植丹桂叢竹齋引
寒泉霞月相玲瓏曠然觧赤綬去逐冥冥鴻
送三十叔赴任晉陵(心字去德輿舊居在丹陽晉陵百里)
春雲結暮隂侍坐捧離襟黃綬輕裝去青門芳草深十
年塵右職三逕寄遐心便道停橈處應過舊竹林
送安南裵都護
忽佩交州印初辭列宿文莫言方任遠且貴主憂分迥
轉朱鳶路連飛翠羽羣戈船航漲海旌旆卷炎雲絶徼
褰帷識名香夾轂焚懷来通北戶長養洽南薰暫歎同
心阻行看異績聞歸時無所欲薏苡或煩君
送别沅(一作阮)汎
念爾強學殖非貫早從師温温禀義方慥慥習書詩計
偕来上國宴喜方怡怡經術既修明藝文亦葳蕤伊予
諒無取瑣質荷洪慈偶来貳儀曹量力何可支廢業固
相受避嫌誠自私徇吾刺促心婉爾康莊姿古人貴直
道内訟乖坦夷用兹處大官無乃玷清時羸車出門去
悵望交涕洟琢磨貴分隂歲月若飈馳千里起足下豐
年繫鎡䥓苟令志氣堅佇見纓珮隨斑斕五綵服前路
春物熙舊遊憶江南環堵留蓬茨湖水白於練蓴羹細
若絲别来十三年夢寐時見之寵榮忽踰量荏苒不自
知晨興愧華簪止足為靈龜遐路各自愛大来行可期
青冥在目前努力調羽儀
送張曹長工部大夫奉使西番
殊鄰覆露同奉使小司空西候車徒出南臺節印雄弔
祠將渥命導譯暢皇風故地山河在新恩玉帛通塞雲
凝廢壘關月照驚蓬青史書歸日翻輕五利功
九華觀宴餞崔十七叔判官赴義武幕兼呈書
記蕭挍書
炎光三伏晝洞府宜幽步宿雨潤芝田鮮風摇桂樹隂
隂臺殿敞靡靡軒車駐晩酌臨水清(一作情)晨裝出關路
偏榮本郡辟倍感元臣遇記室有門人因君達書素
送文暢上人東遊
桑門許辯才外學接宗雷護法麻衣淨翻經貝葉開宗
通(一作塵喧)知不染妄想自堪哀或(一作載)結西方社師遊早
晩迴
送靈武范司空
上略在安邊吳鈎結束鮮三公臨右地七萃擁中堅舊
壘銷烽火新營辨井泉伐謀師以律賈勇士争先塞迥
晴看月沙平遠際天榮薰(一作勲)知屈指應在盛秋前
送商州杜中丞赴任
安康地里接商於帝命專城總賦輿夕拜忽辭青瑣闥
晨裝獨捧紫泥書深山古驛分騶騎芳草閒雲逐隼旟
綺皓清風千古在因君一為謝巖居
送殷卿罷舉歸淮南舊居
計偕十上竟無成忽憶嵓居便獨行志業嘗探絶編義
風塵虚作棄繻生歲儲應歎山田薄里社時逢野醖清
惆悵中年羣從少相看欲别倍關情
御定全唐詩卷三百二十三
