欽定四庫全書
御定全唐詩卷四百七十五
李德裕
李德裕字文饒趙郡人宰相吉甫子也以蔭補校書郎
拜監察御史穆宗即位擢翰林學士再進中書舍人未
幾授御史中丞牛僧孺李宗閔追怨吉甫出德裕為浙
江觀察使太和三年召拜兵部侍郎宗閔秉政復出為
鄭滑節度使踰年徙劔南西川以兵部尚書召俄拜中
書門下平章事封&KR1036;皇縣伯宗閔罷代為中書侍郎集
賢殿大學士鄭注李訓怨之乃召宗閔拜德裕為興元
節度使入見帝自陳願留闕下復拜兵部尚書為王璠
李漢所譖貶太子賓客分司東都再貶袁州刺史未幾
徙滁州開成初起為浙西觀察使遷淮南節度使武宗
立召為門下侍郎同中書門下平章事拜太尉封衛國
公當國凡六年威名獨重於時宣宗即位罷為荆南節
度使白敏中令狐綯使黨人搆之貶崖州司戶參軍卒
德裕少力學善為文雖在大位手不去書會昌一品集
二十卷别集十卷外集四卷今編詩一卷
奉和聖製南郊禮畢詩
磬筦歌大吕冕裘旅天神燒蕭闢閶闔祈糓為蒸人羽
旗灑輕雪麥隴含陽春昌運歲(一作感)今會王猷從此新
三臣皆就日萬國望如雲仁夀信非遠羣生方在鈞
郊壇回輿中書二相公蒙聖慈召至御馬前仰
感恩遇輒書是詩兼呈二相公
七萃和鑾動三條葆吹回相星環(一作還)日道蒼(一作臣)馬
近龍媒(古詞歌臣馬蒼)咫尺天顔接光華喜氣来自慙衰且病
無以效涓埃
寒食日三殿侍宴奉進詩一首
宛轉龍歌節參差燕羽高風光搖禁柳霽色暖宫桃春
露眀仙掌晨霞照御(一作日一作錦)袍雪凝陳組練林植聳干
旄廣樂初蹌鳳神山欲抃鼇鳴笳朱鷺起疊鼔紫騂(一作)
(騮)豪象舞嚴金鎧豐歌耀寳刀不勞孫子法自得太公
韜(已上四句奉述内樂破陣樂)分席羅玄冕行觴舉綠醪彀中時落
羽橦末乍升猱瑞景開隂翳薰風散鬱陶天顔歡益醉
臣節勁尤高(一作罄忘勞)楛矢方来貢雕弓巳載櫜英威揚
絶漠神算盡臨洮(巳上四句奉述北虜欵塞西戎畏威)赤縣陽和布蒼生
雨露膏野平惟有(一作秀)麥田闢久無蒿禄秩榮三事功
勲(一作勤)乏一毫寢謀慙汲黯秉羽貴孫敖煥若遊玄圃
歡如享太牢輕生何以報祗(一作只)自比鴻毛
雨中自秘書省訪王三侍御知早入朝便入集
賢侍御任集賢校書及升柏臺又與秘閣相對
同院張學士亦余特厚故以詩贈之
共憐獨鶴青霞姿瀛洲故山歸已遲仁者焉能效鷙鶚
飛舞自合追長離梧桐迥齊鳷鵲觀煙雨屢拂蛟龍旗
鴻鴈衝颷去不盡寒聲晚下天泉池顧我蓬萊静無事
玉版寳書藏衆瑞青編盡以(一作似)汲冢来科斗皆從魯
室至金門待詔何逍遥名儒早問張子僑王褒軼材晩
始入宫女已能傳洞簫應令柏臺長對戸别来相望獨
寥寥
奉和太原張尚書(一作相公)山亭書懷
巖石在朱戸風泉當翠樓始知峴亭賞難與清暉留餘
景淡將夕凝嵐輕欲收東山有歸志方接赤松遊
奉和韋侍御陪相公遊開義五言六韻
羊公追勝槩兹地暫逍遥風景同南峴丹青見北朝石
渠清夏氣高樹激鮮飇念法珍禽集聞經醉象調偶分
甘露味偏覺衆香饒(便食僧飯故云)為問毘城(一作田)内餘薰幾
日銷
贈圓明上人(圓公佛頂之最)
遠公說易長松下龍樹雙經海藏中今日導師聞佛慧
始知前路化成(一作城)空
贈奉律上人(律公精於維摩經)
知君學地厭多聞廣渡羣生出世氛飯色不應殊寳噐
樹香皆遣入禪薰
戲贈慎微寺主道安上座三僧正
甘露灑空惟一味栴檀移植自成薰遥知暢獻分南北
應用調柔致六羣
長安秋夜
内宫(一作官)傳詔問戎機載筆金鑾夜始歸萬戶千門皆
寂寂月中清露點朝衣
清冷池懷古(余别有序刻石)
區囿(一作有)三百里常聞駟馬来旌旗朝甬道簫鼔燕平
臺追昔賦文雅從容遊上才竹園秋水淨風苑雪煙開
牛禍釁將發羊孫謀始回(羊勝公孫詭)袁絲徒伏劍長孺欲
成灰(韓安國)興廢由所感湮淪斯可哀空留故池鴈刷羽
尚徘徊
述夢詩四十韻(有序)
去年七月溽暑之後驪降其夕五鼔未盡涼風淒
然始覺枕簟微冷俄而假寐斯熟忽夢賦詩懷禁
掖舊遊凡四十餘韻初覺尚憶其半經時悉已遺
忘今屬歲杪無事羇懷多感因綴其所遺為述夢
詩以寄一二僚友
賦命誠非薄良時幸巳遭君當堯舜日官接鳳皇曺目
睇煙霄闊心驚羽翼高(此六句夢中作)椅梧連鶴禁壀(一作埤)堄
接龍韜(内署北連春宫西接羽林軍)我后憐詞客(先朝曾宣諭卿等是我門客)吾
僚並雋髦著書同陸賈待詔比王褒重價連懸(一作憐玄)璧
英詞淬寳刀泉流初落澗(文賦稱言泉流於吻齒)露滴更濡毫赤
豹欣来獻彤弓喜暫櫜(時西戎乞盟幽鎮二帥束身赴闕海内無事累月詩稱赤豹黃)
(羆蓋蠻貊之貢物)非煙含瑞氣馴雉潔霜毛静室便幽獨虛樓
散鬱陶(學士各有一室西垣有小樓時宴語於此)花光晨豓豓松韻晩騷騷
畫壁看飛鶴仙(一作山)圖見巨鼇(肉署垣壁皆畫松鶴先是西壁畫海中曲龍山)
(憲宗曾欲臨幸中使懼而塗焉)倚(一作傍)簷隂藥樹落格(一作□)蔓蒲桃(此八)
(句悉是内署物色惟嘗遊者依然可想也)荷静蓬池鱠冰寒郢水醪(每學士初上賜)
(食皆是蓬莱池魚鱠夏至後頒賜冰及燒香酒以酒味稍濃每和冰而飲禁中有郢酒坊也)荔枝来
自遠盧橘賜仍(一作常)叨(先朝初臨御南方曾獻荔枝亦蒙頒賜自後以道遠罷獻也)
麝氣隨蘭澤霜華入杏膏恩光惟覺重攜挈未為勞(此八)
(句以述恩賜每有賜與常携挈而歸)夕閱梨園騎宵聞禁仗獒(每梨園獵回或抵暮)
(夜院門常見歸騎)扇回交彩翟鵰起颺銀(一作金)絛轡待袁絲攬
書期蜀客操盡規常謇謇退食(一作舍)尚忉忉(此八句述内庭所覩)
龜顧垂金鈕鸞飛(一作迴)曳錦袍(曾蒙賜錦袍曳者盖取詩人不曳不婁之義也)
御溝楊柳弱天廐驌驦豪(學士皆蒙借飛龍馬)屢换青春直閒隨
上苑遨(普濟寺與芙蓉苑相連常所遊眺芙蓉亦謂之南苑也)煙低行殿竹風拆
繞墻(一作垣)桃(此八句述休澣日遊戲)聚散俄成昔悲愁益自熬每
懷仙駕遠更望茂陵號地接三茅嶺川迎伍子濤(代稱海濤)
(是伍子憤氣所作)花迷瓜步暗石固蒜山牢(此兩句又是夢中所作)蘭野
凝香管梅洲動翠篙泉魚驚綵妓溪鳥避干旄感舊心
猶絶思歸首更搔無聊燃密炬誰復勸金舠(余自到此絶無夜宴)
(酒噐中大者呼為舠賓僚顧形迹未曾以此相勸)嵐氣朝生棟城隂夜(一作溟)入
濠望煙歸海嶠送鴈渡江臯宛馬嘶寒櫪吴鉤在錦弢
未能追狡兔空覺長黃(一作江)蒿水國逾千里風帆過萬
艘閱川終古恨惟見暮滔滔
招隠山觀玉蘂樹戲書即事奉寄江西沈大夫
閣老(此樹吴人不識因予嘗玩乃得此名)
玉蘂天中樹金閨昔共窺落英閒舞雪密葉乍低帷(内署)
(沈大夫所居門前有此樹每花落空中回旋久之方集庭際大夫草詔之月皆邀予同玩)舊賞煙霄
遠前歡歲月移今来想顔色還似憶瓊枝
寄題惠林李侍郎舊館
棟宇非吾室煙山是我鄰百齡惟待盡一世樂長貧半
壁懸秋日空林滿夕塵祗應雙鶴弔松路更無人
寄茅山孫鍊師
何地最翛然華陽第八天松風清有露蘿月淨無煙乍
警瑶壇鶴時嘶玉樹蟬欲馳千里戀(一作思)惟有(一作戀)鳳
門泉
又二絶
石上谿蓀發紫茸碧山幽藹水溶溶菖花定是無人見
春日惟應羽客逢
獨尋蘭渚翫遲暉閒倚松窗望翠微遥想春山明月曙
(一作曉)玉壇清磬步虛歸
題竒石(石在浙西公署)
藴玉抱清輝閒庭日瀟灑塊然天地間自是孤生者
送張中丞入臺從事
驛騎朝天去江城睠闕深夜珠先去握芳桂乍辭隂澤
國三千里羇孤萬感心自嗟文廢久此曲為盧諶
懷京國
海上東風犯雪来臘前先折鏡湖梅遥思禁苑青春夜
坐待宫人畫詔迥
追和太師顔(一本此下有魯字)公同(一作刻)清遠道士遊
虎丘寺(一作詩)
茂苑有靈峰嗟余未遊觀藏山半(一作在)平陸壌谷為高
岸岡繞數仞墻巖潛千丈幹乃知造化意回幹資竒玩
鏐騰昔虎踞劒沒嘗龍煥潭黛入海底崟岑聳霄半層
巒未升日哀狖寧知旦綠篠夏凝隂碧林秋不換冥搜
既窈窕回(一作迥)望何蕭散川晴(一作曉)嵐氣收江春雜英
亂逸人綴清藻前哲留篇翰共扣哀玉音皆舒文繡叚
難追彦回賞徒起興公歎一夕如再升含毫星斗爛
東郡懷古二首(太和四年六月一日題)
王京兆
河水昔將決衝波溢川潯峥嶸金堤下噴薄風雷音投
馬災未弭為魚歎方深惟公執珪璧誓與身俱沉誠信
不虛發神明宜爾臨湍流自此回咫尺焉能侵逮我守
東郡悽然懷所欽雖非識君面自謂知君心意氣苟相
合神眀無古今登城見遺廟日夕空悲吟
陽給事
宋氏遠家(一作江)左豺狼滿中州陽君守滑臺終古垂英
猷數仞城既毁萬夫心莫留跳身入飛鏃免胄臨霜矛
畢命在旗下僵尸横道周義風激河汴壯氣淪山丘嗟
爾抱忠烈古来誰與儔就烹感漢使握節悲陽秋顔子
綴清藻鏗然如素璆徘徊望故壘尚想精魂遊
秋日登郡樓望贊皇山感而成詠
昔人懷井邑為有挂冠期(一本此字缺)顧我飄蓬者長隨泛
梗移越吟因病感潘鬢入秋悲北指邯鄲道應無歸去
時
雨後淨望河西連山愴然成詠
宿雨初收晩吹繁秋光極目自銷魂煙山北下歸遼海
鴻雁南飛出薊門只恨無功書史籍豈悲臨老事戎軒
唯懷藥餌蠲衰病為惜餘年報主恩
秋日美晴郡樓閒眺寄荆南張書記
高檻涼風起清川旭景開秋聲向野去爽氣自山来霄
外鴻初返簷間燕已歸不因煙雨夕何處夢陽臺
故人寄茶
劍外九華英緘題下玉京開時微月上碾處亂泉聲半
夜邀僧至孤吟對竹烹碧流霞脚碎香泛乳花輕六腑
睡神去數朝詩思清其餘不敢費留伴讀(一作肘)書行
奉送相公十八丈鎮楊州(一作和王播遊故居感舊)
千騎風生大旆舒春江重到武侯廬共懸龜印銜新綬
同憶鱣庭訪舊居取履橋邊啼鳥換釣璜溪畔落花(一作)
(霞)初(一作野花疎)今来却笑臨卭客入蜀空馳使者車
題劍門
竒峰百仞懸清眺出嵐煙迥若戈回日高疑創倚天參
差霞壁聳合沓翠屛連想是三刀夢森然在目前
漢州月夕遊房太尉(一作房公)西湖
丞相鳴琴地何年閉(一作黯)玉徽(房公以好琴聞於四海)偶因明月
夕重敞故樓扉桃柳谿空在芙蓉客暫依(南史安陸侯與王仲寳長)
(史庾杲之書稱泛渌水依芙蓉何其麗也)誰(一作唯)憐濟川楫長與夜舟歸
重題
晩日臨寒渚微風發櫂謳鳳池波自闊(一作□)魚水運難
留亭古思宏棟川長憶夜(一作濟)舟想公高世志祗似冶
(一作化)城遊
房公舊竹亭聞琴緬慕風流神期如在(一作對)因
重題此作
流水音長在青霞意不傳獨悲形觧後誰聽廣陵絃
憶金門舊遊奉寄江西沈大夫
東望滄溟路幾重無因白首更相逢已悲泉下雙琪樹
(韋中令武元昌皆已淪沒)又惜天邊一卧龍(杜西川謫官南海)人事升沉纔
十載宦遊漂泊過千峰思君遠寄西山藥(大夫嘗鎮鍾陵兼好金丹)
(之術)歲暮相期向赤松
早入中書行公主冊禮事畢登集賢閣成詠
眀星入東陌燦燦光層宙皎月映高梧輕風發涼候金
門列葆吹鐘室傳清漏簡冊自中来貂黃忝宣授更登
天禄閣極眺終南岫遥羡商山翁門歌紫芝秀晨興念
始(一作殆)辱夕惕思致宼傾奪非我心悽然感田竇
題羅浮石(刻於石上)
清景持芳菊涼天倚茂松名山何必去此地有羣峰
重過列子廟追感頃年自淮服與居守王僕射
同題名於廟壁僕射已為御史余尚布衣自後
俱列紫垣繼遊内署兩為夏官之代復聯左揆
之榮荷寵多同感涕何極因書四韻奉寄
白首過遺廟朱輪入故城已慚聯左揆猶喜抗前旌曳
履忘年舊弹冠久要情重看題壁處豈羡棄繻生
遥傷茅山縣孫尊師三首
蟬蛻遺虛白蜺飛入上清同人悲劒觧舊友覺衣輕黃
鵠遥將舉斑麟儼未行惟應鮑靚室中夜識琴聲
金格期初至飇輪去不停山摧武擔石矢隕少微星弟
子悲徐甲門人泣蔡經空聞留玉舄猶在阜鄉亭
空宇留丹竈層霞被羽衣舊山聞鹿化遺舄尚鳬飛數
日竒香在何年白鶴歸想君旋下淚(一作遊下泊)方欵里閭
扉
尊師是桃源黃先生傳法弟子常見尊師稱先
師靈迹今重賦此詩兼寄題黃先生舊館
後學方成市吾師又上賓(今茅山宫觀道士並是先生弟子)洞天應不
夜源樹秪如春(此並述桃源事)棋客留童子(瞿山童即先生弟子桃源得仙人棋)
(子載在傳記)山精避直神(先生初至茅山童子觸法坐有聲先生疑山神所為書符召至之其)
(靈異如此矣)無因握石髓及(一作分)與養生人
僕射相公偶話於故集賢張學士廳寫得德裕
與僕射舊唱和詩其時和者五人惟僕射與德
裕皆列高位淒然懷舊輒獻此詩
賦感鄰人篴詩留夫子墻延年如有作應不用山王(顔延)
(年五君詠山濤王戎以貴不得列於五君之數)
惠泉
兹泉由太潔終不畜纖鱗到底清何益含虛勢自貧明
璣(一作珠)難秘彩美玉詎潜(一作藏)珍未及黃陂量滔滔豈
有津
無題
松倚蒼崖老蘭臨碧洞(一作澗)衰不勞鄰舍篴吹起舊時
悲
題冠蓋里(在襄州南大山下)
偶来冠蓋里媿是舊三公自喜無兵術輕裘上閟宫
離平泉馬上作(一作離東都平泉)
十年紫殿掌洪鈞出入三朝一品身文帝寵深陪雉尾
武皇恩厚(一作重)宴龍津黑山永破和親虜烏嶺全阬䟦
扈臣自是功高臨盡處禍来眀滅不由人
謫嶺南道中作
嶺水争分路轉迷桄榔椰葉暗蠻溪愁衝毒霧逢蛇草
畏落沙蟲避燕泥五月畬田收火米三更津吏報潮雞
不堪腸斷思鄉處紅槿花中越鳥啼
到惡溪夜泊蘆島
甘露花香不再持遠公應怪負前期青蠅豈獨悲虞氏
黃犬應聞笑李斯風雨瘴昏蠻日月煙波魂斷惡溪時
嶺頭無限相思淚泣向寒梅近北枝
登崖州城作
獨上高樓望帝京鳥飛猶是半年程青山似欲留人住
(一作也恐人歸去)百匝千遭遶郡城
鴛鴦篇
君不見昔時同心人化作鴛鴦鳥和鳴一夕不暫離交
頸千年尚為少二月草菲菲山櫻花未稀金塘風日好
何處不相依既逢觧佩游女更值凌波宓妃精光搖翠
蓋麗色映珠璣雙影相伴雙心莫違淹留碧沙上蕩漾
洗紅衣春光兮宛轉嬉遊兮未反宿莫近天泉池飛莫
近長洲苑爾願歡愛不相忘須去人間羅網遠南有瀟
湘洲且為千里遊洞庭無苦寒沅江多碧流昔為薄命
妾無日不含愁今為水中鳥頡頏自相求洛陽女兒在
青閣二月羅衣輕更薄金泥文彩未足珍畫作鴛鴦始
堪著亦有少婦破瓜年春閨無伴獨嬋娟夜夜學織連
枝錦織作鴛鴦人共憐悠悠湘水濱清淺漾初蘋菖花
發豓無人識江柳逶迤空自春唯憐獨鶴依琴曲更念
孤鸞隠鏡塵願作鴛鴦被長覆有情人
南梁行(和二十二兄)
江南鬱鬱春草長悠悠漢水浮清光雜英飛盡空和景
綠楊隂重官舍静此時醉客縱横書公言可薦承眀廬
青天詔下寵光至頒籍金閨徵石渠重歸山路煙嵐隔
巫山未深晩花折澗底紅光奪目(一作日)燃搖風有毒愁
行客杜鵑啼咽花亦殷聲悲絶豓連空山斜陽瞥映淺
深樹雲雨翻迷崖谷間山鷄錦質矜毛羽透竹穿蘿命
儔侣喬木幽谷上下同雄雌不異飛棲處望秦峰迥過
商顔浪疊雲堆萬簇山行盡杳冥青嶂外九重鐘漏紫
雲間元和列侍明光殿諫草初焚市朝變北闕趨臣半
隟塵南梁笑客皆飛霰追思感歎却昏迷霜鬢愁吟到
暁鷄故園歲深開斷簡秋堂月暁掩遺袿嗚嗚暁角霞
輝粲撫劒當楹一長歎芻狗無由學聖賢空持感激終
昏旦
近於伊川卜山居將命者畫圖而至欣然有感
聊賦此詩兼寄上浙東元相公大夫使求青田
胎化鶴(乙巳歲作)
弱歲弄詞翰遂叨眀主恩懷章過越邸建旆守吴門西
圯隂難駐東臯意尚存慙逾六百石愧負五千言寄世
知(一作如)嬰繳辭榮類觸藩欲追綿上隠況近子平村邑
有桐鄉愛山餘黍谷暄既(一作雖)非逃相地乃是故侯園
野竹多微逕巖泉豈一源映池方(一作芳)樹密傍澗古藤
繁卭杖堪扶老黃牛已服轅只應將唳鶴幽谷共翩翻
憶平泉山居贈沈吏部一首(中書作)
昔聞羊叔子茅屋在東渠豈不念歸路徘徊畏簡書乃
知軒冕客自與田園疎殁世有遺恨精誠何所如嗟予
寡時用夙志在林閭雖抱山水癖敢希仁智居清泉繞
舍下修竹蔭庭除幽徑松蓋密小池蓮葉初從来有好
鳥近復躍鯈魚少室映川陸鳴臯對蓬廬張何舊寮宷
(予與吏部乃金門寮故也)相勉在懸輿常恐似伯玉瞻前慙魏舒
夏晩有懷平泉林居(宜春作)
孟夏守畏途捨舟在徂暑愀然何所念念我龍門塢密
竹無蹊徑高松有四五飛泉鳴樹間颯颯如度雨菌桂
秀層嶺芳蓀媚幽渚稚子候我歸衡門獨延佇誰言聖
與哲曾是不懷土公旦既思周宣尼亦念魯矧余竄炎
裔日夕誰晤語眷闕悲子牟班荆感椒舉悽悽視環玦
惻惻步庭廡豈待莊舄吟方知倦羇旅
早秋龍興寺江亭閒眺憶龍門山居寄崔張舊
從事(宜春作)
江亭感秋至蘭徑悲露泫秔稻秀晩川杉松鬱(一作蔚)晴
巘嗟予有林壑兹夕念原(一作繁)衍綠篠(一作竹)連嶺多青
莎近溪淺淵明菊猶在仲蔚蒿莫翦喬木粲凌苕(一作霄)
隂崖積幽蘚遥思伊川水北渡龍門峴蒼翠雙闕間逶
迤清灘(一作溪)轉故人在鄉國歲晏路悠緬惆悵此生涯
無由共登踐
比聞龍門敬善寺有紅桂樹獨秀伊川嘗於江
南諸山訪之莫致陳侍御知予所好因訪剡溪
樵客偶得數株移植郊園衆芳色沮乃知敬善
所有是蜀道菵(一作茴)草徒得嘉名因賦是詩兼
贈陳侍御(金陵作)
昔聞紅桂枝(一作樹)獨秀龍門側越叟遺數株周人未嘗
識平生愛此樹攀翫無由得君子知我心因之為羽翼
豈煩嘉客譽且就清隂息来自天姥岑長疑(一作凝)翠嵐
色芬芳世所絶偃蹇枝漸直瓊葉潤不凋珠英粲如織
猶疑翡翠宿想待鵷雛(一作鸞)食寧止暫淹留終當更封
植
懷山居邀松陽子同作
我有愛山心如飢復如渴出谷一年餘常疑十年别春
思巖花爛夏憶寒泉冽秋憶泛蘭巵冬思翫松雪晨思
小山桂暝憶深潭月醉憶剖紅梨飯思食紫蕨坐思藤
蘿密步憶莓苔滑晝夜百刻中愁腸幾回絶每念羊叔
子言之豈常輟人生不如意十乃居七八我未及懸輿
今猶佩朝紱焉能逐麋鹿便得遊林樾范恣滄波舟張
懷赤松列惟應詎身恤豈敢忘臣節噐滿自當欹物盈
終有缺從兹返樵徑庶可希前哲
思歸赤松村呈松陽子
昔人思避世惟恐不深幽禽慶潜名岳鴟夷漾釣舟顧
余知止足所樂在歸休不似尋山者忘家恣遠遊
近臘對雪有懷林居
蓬門常晝掩竹徑寂無人鳥起飄松霰麕行動谷榛應
知(一作惟應)禽魚侣合(一作得)與薜蘿親遥憶平臯望溪煙巳
發春
思山居一十首
清明(一作寒食)後憶山中
遥思寒食後野老林下醉月照一山明風吹百花氣飛
泉與萬籟髣髴疑簫吹不待曙華分巳應喧鳥至
題寄商山石
綺皓巖中石嘗經伴(一作坐)隠淪紫芝呈(一作餘)幾曲紅蘚
閟千春聊用支琴尾寧惟倚病身自知来處所何暇問
嚴遵
憶種苽時
尚平方畢娶疎廣念歸期澗底松成蓋簷前桂長枝徑
閒芳草合山静落花遲雖有苽園在無因及種時
春日獨坐思歸
壯齡心已盡孤賞意猶存豈望圖麟閣惟思卧鹿門無
謀堪適野何力可拘原只有容(一作客)身去幽山自灌園
思登家山林嶺
自知無世用只是愛山遊舊有嵇康嬾今慙趙武偷登
巒未覺疾泛水便忘憂最惜殘筋力捫蘿遍一丘
思鄉園老人
常羡蓽門翁所思惟歲稔遥知松月曙尚在山窗寢蘭
氣入幽簾禽言傍孤枕晨興步巖徑更酌寒泉飲
寄龍門僧
龍門有開士愛我春潭碧清景出東山閒来翫松石應
憐林壑主遠作滄溟客為我謝此僧終當理歸策
憶藥苗
溪上藥苗齊丰茸正堪掇皆能扶我夀豈止堅肌骨味
掩商山芝英逾首陽蕨豈如甘谷士只得香泉啜(南陽甘谷)
(有菊水是胡廣飲者)
憶村中老人春酒(有劉楊二叟善釀)
一叟茅茨下清晨飲濁醪雨殘紅芍藥風落紫櫻桃巢
燕銜泥疾簷蟲挂網高閒思春谷事轉覺宦途勞
憶葛勝(一作藤)木禪床
憶我齋中榻寒宵幾獨眠管寧穿亦坐徐孺去常懸蟲
網垂應遍苔㾗染更鮮何人及身在歸對老僧禪
初夏有懷山居
山中有所憶夏景始清幽野竹隂無日巖泉冷似秋翠
岑當累榭皓月入輕舟只有思歸夕空簾且夢遊
張公超谷中石
鼔篋依綠槐横經起秋霧有時連岳客尚辦絃歌處自
予去幽谷誰人襲芳杜空留古苔石對我巖中樹
初歸平泉過龍門南嶺遥望山居即事
初歸故鄉陌極望且徐輪近野樵蒸至平泉煙火新農
夫饋鷄黍漁子薦霜鱗惆悵懷楊僕慚為關外人
伊川晩眺
桑葉初黃梨葉紅伊川落日盡無風漢儲何假終南客
甪里先生在谷中
潭上喜見新月
簮組十年夢園廬今夕情誰憐故鄉月復映碧潭生皓
彩松上見寒光波際輕還將孤賞意暫寄玉琴聲
郊外即事寄侍郎大尹
高秋慙非隠閒林喜退居老農争席坐稚子帶經鋤竹
徑難迴騎仙舟但跂予豈知陶靖節秪自愛吾廬
山居遇雪喜道者相訪
幽居近谷西喬木與山齊野竹連池合巖松映雪低喜
君来白社值我在青谿應笑於陵子遺榮自灌畦
雪霽晨起
雪覆寒溪竹風卷野田蓬四望無行跡誰憐孤老翁
洛中士君子多以平泉見呼愧獲方外之名因
以此詩為報奉寄劉賓客
非高柳下逸自愛竹林閒才異居東里愚因在北山徑
荒寒未掃門設晝長關不及鴟夷子悠悠煙水間
早春至言禪公法堂憶平泉别業(金陵作)
昔我伊原上孤遊竹樹間人依紅桂静鳥傍碧潭閒松
蓋低春雪藤輪倚暮山永懷桑梓邑衰老若為還
峽山亭月夜獨宿對櫻桃花有懷伊川别墅(金陵)
(作)
皎月照芳樹鮮葩含素輝愁人惜春夜達曙想巖扉風
静隂滿砌露濃香入衣恨無金谷妓為我奏思歸
春暮思平泉雜詠二十首(自此並淮南作)
望伊川
遠村寒食後細雨度川来芳草連谿合梨花映墅開槿
籬懸落照松徑長新苔向夕亭臯望遊禽幾處回
潭上紫藤
故鄉春欲盡一歲芳難再巖樹巳青葱吾廬日堪愛幽
溪人未去芳草行應礙遥憶紫藤垂繁英照潭黛
書樓晴望
幽居人世外久厭市朝喧蒼翠連雙闕微茫認九原(東望)
(盡見萬安山南名臣丘壠)殘紅(一作虹)映鞏樹斜日照轘轅薄暮柴扉
掩誰知仲蔚園
西嶺望鳴皐山
高秋對涼野四望何蕭瑟遠見鳴臯山青峰原上出晨
興採薇蕨向暮歸蓬蓽詎假數揮金餐和養餘日
瀑泉亭
向老多悲恨悽然念一丘巖泉終古在風月幾年遊菌
閣繞佳樹菱潭有釣舟不如羊叔子名與峴山留
紅桂樹(此樹白花紅心因以為號)
欲求塵外物此樹是瑶林後素合餘絢如丹見本心妍
姿無點辱芳意託幽深願以鮮葩色凌霜照碧潯
金松(出天台山葉帶金色)
台嶺生竒樹佳名世未知纖纖疑大菊落落是松枝照
日含金晰籠煙淡翠滋勿言人去晩猶有歲寒期
月桂(出蒋山淺黃色)
何年霜夜月桂子落寒山翠幹生巖下金英在世間幽
崖空自老清漢未知還惟有涼秋夜嫦娥来暫攀
山桂(此花紫色英藻繁縟)
吾愛山中樹繁英滿目鮮臨風飄碎錦映日亂非煙影
入春潭底香凝月榭前豈知幽獨客頼此當朱絃
柏(别樹經霜暫紅惟此柏枝葉盡丹四時一色一本題作朱柏)
聞有三株樹惟應秘閬風珊瑚不生葉朱草又無叢未
若凌雲柏常能終歲紅晨霞與落日相照在巖中
芳蓀(生茅山東溪陶隠居謂之溪蓀花紫色生淺水中)
楚客重蘭蓀遺芳今未歇葉抽清淺水花照暄妍節紫
豓映渠鮮輕香含露潔(一作結一作發)離居若有贈暫與幽人
折
流杯亭
激水自山椒析波分淺瀨回環疑古篆詰曲如縈帶寧
愬羽觴遲惟歡(一作貪)親友會欲知中聖處皓月臨松蓋
東谿
近蓄東谿水悠悠起淥波綵鴛留不去芳草日應多夾
岸生竒篠緣巖覆女蘿蘭橈思無限為感濯纓歌
鸂鶒
清沚雙鸂鶒前年海上雛今来戀洲嶼思若在江湖欲
起搖荷盖閒飛濺水珠不能常泛泛惟作逐波鳬
西園
西園最多趣永日自忘歸石瀨流清淺風岑澹翠微暁
翻紅藥豓晴裊碧潭輝獨望娟娟月宵分半掩扉
海石楠
昔見歴陽山鷄籠已孤秀今看海嶠樹翠蓋何幽茂霰
雪詎能侵(此樹枝葉密霜雪不侵)煙嵐自相揉攀條獨臨憩況值
清隂晝
雙碧潭
清剡與嚴湍潺湲皆可憶適来玩山水無此秋潭色莫
辨幽蘭叢難分翠禽翼遲遲洲渚步臨眺忘餐食
竹徑
野竹自成徑繞溪三里餘檀欒被層阜蕭瑟蔭清渠日
落見林静風行知谷虛田家故人少誰肻共焚魚
花藥欄(花藥四時相續常可留翫)
蕙草春已碧蘭花秋更紅四時發英豓三徑滿芳叢秀
色濯清露鮮輝搖惠風王孫未知返幽賞竟誰同
自叙(非尚子遍遊五嶽)
五嶽徑雖深遍遊心已蕩苟能知止足所遇皆清曠七
十難可期一丘乃微尚遥懷少室山常恐非吾望
首夏清景想望山居(一本此下有贈幕僚三字)
嘉樹隂初合山中賞更新禽言未知夏蘭徑尚餘春散
滿蘿垂帶扶疎桂長輪丹青寫不盡宵夢歎非真累榭
空留月虛舟若待人何時倚蘭棹相與掇汀蘋
思平泉樹石雜詠一十首
釣臺
我有嚴湍思懷人訪故臺客星依釣隠仙石逐槎回倒
影含清沚凝隂長碧苔飛泉信可挹幽客未歸来
似鹿石
林中有竒石髣髴獸潜行乍似依巖桂還疑食野苹茸
長綠蘚映斑細紫苔生不是見羇者何勞如頓纓
海上石笋
常愛仙都山竒峰千仞懸迢迢一何迥不與衆山連忽
逢海嶠石稍慰平生憶何以慰(一作似)我心亭亭孤且直
疊石(此石韓給事所遺)
潺湲桂水湍潄石多竒狀鱗次冠煙霞蟬聯疊波浪今
来碧梧下迥出秋潭上歲晩苔蘚滋懷賢益惆悵
重臺芙蓉
芙蓉含露時秀色波中溢玉女襲朱裳重重映皓質晨
霞耀丹景(一作紫)片片明秋日蘭澤多衆芳妍姿不相匹
白鷺鶿
余心憐白鷺潭上日相依拂石疑星落凌風似雪飛碧
沙常獨立清景自忘歸所樂惟煙水徘徊戀釣磯
海魚骨
昔日任公子期年釣此魚無由見成岳聊喜識專車皎
皎連霜月高高映碧渠陶潜雖好事觀海只披圖
泛池舟
桂舟蘭作枻芬芳皆絶世只可弄潺湲焉能濟大川樹
懸涼夜月風散碧潭煙未得同魚子菱歌共扣舷
舴艋舟
無輕舴艋舟始自鴟夷子雙闕挂朝衣五湖極煙水時
遊杏壇下乍入湘川裏永日歌濯纓超然謝塵滓
二猿
釣瀨水漣漪富春山合沓松上夜猿鳴谷中清響合衝
網忽見羈故山從此辭無由碧潭飲争接綠蘿枝
思在山居日偶成此詠邀松陽子同作
閒思昔歲事忽忽念伊川乘月(一作興)步秋坂滿山聞石
泉回塘碧潭映高樹綠蘿懸露下呌田鶴風来嘶晩蟬
懷兹長在夢歸去且無緣幽谷人未至蘭苕應更鮮
重憶山居六首
平泉源
出谷纔浮芥中園已濫觴逶迤過竹塢浩淼走蘭塘夜
静聞魚躍風微見鴈翔從兹東向海可泛濟川航
泰山石(兖州從事所寄)
雞鳴日觀望遠與扶桑對(一作外)滄海似鎔金衆山如點
黛遥知碧峰首獨立煙嵐内此石依五松蒼蒼幾千載
巫山石
十二峰前月三聲猿夜愁此中多怪石日夕漱寒流必
是歸星渚先求歴斗牛(揚州是斗牛分)還疑煙雨霽髣髴是嵩
丘
羅浮山(番禺連帥所遺)
龍伯釣鼇時蓬萊一峰坼(斐淵廣州記羅浮山是蓬萊邊山浮来)飛来碧
海畔遂與三山隔其下多長溪(茅君内傳山下有七十二長溪)潺湲淙
亂石知君分(一作介)如此贈逾荆山璧
漏潭石(魯客見遺)
常疑六合外未信漆園書及此聞溪漏方欣驗尾閭大
哉天地氣呼吸有盈虛美石勞相贈瓊瑰自不如
釣石(於谿人處求得)
嚴光隠富春山色谿又碧所釣不在魚揮綸以自適余
懷慕君子且欲坐潭石持此返伊川悠然慰衰疾
懷伊川郊居
衰疾常懷土郊園欲掩扉雖知眀目(一作日)地不及有身
歸鞏樹秋隂遍伊原霽色微此生看白首良願巳應違
晨起見雪憶山居
忽憶巖中雪誰人拂薜蘿竹梢低未舉松蓋偃應多山
溜隨冰落林麕帶霰過不勞聞鶴語方奏苦寒歌
憶平泉雜詠
憶初暖
今日初春暖山中事若何雪開喧鳥至澌散躍魚多幽
翠生松栝(一作柏)輕煙起薜蘿柴扉常晝掩惟有野人過
憶辛夷(余赴金陵日辛夷欲開)
昔年將出谷幾日對幸夷倚樹憐芳意攀條惜歲滋清
隂須暫憩秀色正堪思只待揮金日慇懃泛羽巵
憶寒梅
寒塘數樹梅常近臘前開雪映緣巖竹香侵泛水苔遥
思清景暮還有野禽来誰是攀枝客兹辰醉始迴
憶藥欄
野人清旦起掃雪見蘭芽始畎春泉入惟愁暮景斜未
抽萱草葉纔發欵冬花誰念江潭老中宵旅夢賒
憶茗芽
谷中春日暖漸憶掇茶英欲及清明火能銷醉客酲松
花飄鼎泛蘭氣入甌輕飲罷閒無事捫蘿溪上行
憶野花(余未嘗春到故園)
雖遊洛陽道未識故園花曉憶東谿雪晴思冠嶺霞谷
深蘭色秀村迥柳隂斜悵望龍門晩誰知小隠家
憶春雨
春鳩鳴野樹細雨入池塘潭上花微落溪邊草更長梳
風白鷺起拂水綵鴛翔最羡歸飛燕年年在故鄉
憶晩眺
伊川新雨霽原上見春山緱嶺晴虹斷龍門宿鳥還牛
羊平野外桑柘夕煙間不及鄉園叟悠悠盡日閒
憶新藤
遥聞碧潭上春晩紫藤開水似晨霞照林疑綵鳳来清
香凝島嶼繁豓映莓苔金谷如相並應將錦帳回
憶春耕
郊外杏花坼林間布榖鳴原田春雨後谿水夕流平野
老荷蓑至和風吹草輕無因共沮溺相與事巖耕
余所居平泉村舍近蒙韋常侍大尹特改嘉名
因寄詩以謝
未謝留侯疾常懷仲蔚園閒謠紫芝曲歸夢赤松村忽
改蓬蒿色俄吹黍谷暄多慙孔北海傳教及衡門
山信至說平泉别墅草木滋長地轉幽深悵然
思歸復此作
忽聞樵客語暫慰野人心幽徑芳蘭密閒庭秀木深麕
䴥来澗底鳧鵠遍川潯誰念滄溟上歸歟起歎音
臨海太守惠予赤城石報以是詩
聞君採竒石剪斷赤城霞潭上倒虹影波中搖日華仙
巖接絳氣谿路雜桃花若值客星去便應隨海槎
上已憶江南禊事
黃河西繞郡城流上已應無祓禊遊為憶渌江春水色
更無宵夢向吴州
北固懷古
自有此山川於今幾太守近世二千石畢公宣化厚丞
相量納川平陽氣衝斗三賢若時雨所至躋仁夀(畢構政事)
(為開元第一陸丞相象先平陽齊澣三賢皆為此郡)
汨羅
遠謫南荒一病身停舟暫弔汨羅人都緣靳尚圖專國
豈是懷王厭直臣萬里碧潭秋景静四時愁色野花新
不勞漁父重相問自有招魂拭淚巾
嶺外守歲(一作李福業詩)
冬逐更籌盡春隨斗柄回寒暄一夜隔客鬢兩年催
訪韋楚老不遇
昔日徵黃綺余慚在鳳池今来招隠士恨不見瓊枝
題柳郎中故居
下馬荒階日欲曛潺潺石溜静中聞鳥啼花發人聲絶
寂寞山窗掩白雲
盤陀嶺驛樓
嵩少心期杳莫攀好山聊復一開顔明朝便是南荒路
更上層樓望故關
句
檢經求綠字憑酒借紅顔君不見秋山寂歴風飇歇
半夜青崖吐明月寒光乍出松篠間萬籟蕭蕭從此發
忽聞歌管吟朔風精魂想在幽巖中(霜夜聽小童薛陽陶吹笛)銀
花懸院榜神撼引鈴縧(題學士院)葳蕤輕風裏若銜若垂
何可擬(以上並事文類聚)自從一夢高唐後可是無人勝楚
王(賦巫山神女見雲溪友議)牛羊具特俎(武昌詩見東觀餘論)心悟覺身
勞雲中棄寳刀久閒生脾肉多夀長眉毫(有懷甘露寺自省上人京)
(口志)書空蹺足睡路險側身行(德裕嘗吟此句云是先逹詩附記見桂苑叢談)
誰家幼女敲筯歌何處丁妻點燈織魚蝦集橘市
(以下並海錄碎事)休咎占人甲挨持見天丁洛下推年少
山東許地高世上文章士誰為第一人老生誇隱
拙時輩毁尖新㵿濴寒泉深百尺竒觚率爾操
諷諫欣然納
御定全唐詩卷四百七十五
