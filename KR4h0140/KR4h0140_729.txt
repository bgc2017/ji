欽定四庫全書
御定全唐詩卷七百二十九
周曇
秦門
胡亥
鹿馬何難辨是非寧勞卜筮問安危權臣為亂多如此
亡國時君不自知
再吟
盜賊縱横主惡聞遂為流矢犯君軒怪言何不早言者
若使早言還不存
趙高
趙高胡亥速天誅率土興兵怨毒痡豐沛見機羣小吏
功成兒戲亦何殊
陳涉
秦法煩苛霸業隳一夫攘臂萬夫隨王侯無種英雄志
燕雀喧喧安得知
項籍
九垓垂定棄謀臣一陣無功便殺身壯士誠知輕性命
不思辜負八千人
范增
智士寧為暗主謨范公曾不讀兵書平生心力為誰盡
一事無成空背疽
前漢門
高祖
愛子從烹報主時安知強啜不含悲太公懸命臨刀几
忍取桮羹欲為誰
再吟
北伐匈奴事可悲當時將相是其誰君臣束手平城裏
三十萬兵能忍飢
周苛紀信
為主堅能不顧身赴湯蹈火見忠臣後來邦國論心義
誰是君王出熱人
酇侯
共怪酇侯第一功咸稱得地合先封韓生不是蕭君薦
獵犬何人為指蹤
曲逆侯
社肉分平未足奇須觀大用展無私一朝如得宰天下
必使還如宰社時
薛公
黥布稱兵孰敢當薛公三計為斟量上中良策知非用
南取長沙是死鄉
條侯
上將風戈賞罰明矛鋋嚴閉亞夫營人君却禀將軍令
按轡垂鞭為緩行
平津侯
儒素逢時得自媒忽從徒步列公台北辰如不延吾輩
東閣何由逐汝開
博陸侯
棟梁徒自保堅貞毁穴難防雀鼠爭不是主人知詐偽
如何柱石免欹傾
夏賀良
漢代中微亦再昌忠臣憂國冀修禳赤精符䜟誠非妄
枉殺無辜夏賀良
王莽
權歸諸呂牝鷄鳴殷鑒昭然詎可輕新室不因崇外戚
水中安敢寄生營
再吟
重賦嚴刑作禍胎豈知由此亂離媒家傳揖讓亦難濟
況是身從傾簒來
又吟
銅馬朱眉滿四方總緣居攝亂天常因君多少布衣士
不是公卿即帝王
毛延壽
不拔金釵賂漢臣徒嗟玉豓委胡塵能知貨賄移妍醜
豈獨丹青畫美人
劉聖公
不納良謀劉縯言胡為銜璧向崇宣傷哉亂帝途窮處
何必當時譖福先
樊崇徐宣
庸中佼佼鐡錚錚百萬長驅入帝京首事縱隳三善在
歸仁何慮不全生
僭號公孫述
劍蜀金湯孰敢爭子陽才業匪雄英方知在德不在險
危棧何曾阻漢兵
後漢門
光武
成敗非儒孰可量儒生何指指蕭王蕭王得衆能寬裕
吴漢歸來帝業昌
明帝
朝臣咸佞孰知非張佚公忠語獨奇博士一言除太傅
諡為明帝信其宜
桓帝
能嫌䟦扈斬梁王寧便榮枯信段張襄楷忠言誰佞惑
忍教奸禍起蕭牆
靈帝
榜懸金價鬻官榮千萬為公五百卿公瑾孔明窮退者
安知高臥遇雄英
廢帝
亂兵如蝟走王師社稷顛危孰為持夜逐螢光尋道路
漢家天子步歸時
獻帝
秪為曹侯數貴人普天黔首盡黃巾漢靈早聽侍中諫
安得獻生稱不辰
再吟
咸怨刑科有黨偏耕夫無不事戎旃是時老幼飢號處
一斛黃禾五百千
子密
子密封侯豈所宜能高德義必無為當時若縳還彭氏
率土何憂不自歸
羊續
魚懸潔白振清風祿散親賓歲自窮單席寒廳慙使者
葛衣何以至三公
楊震
為國推賢匪惠私千金為報遽相危無言暗室何人見
咫尺斯須已四知
趙孝
綠林清旦正朝飢豈計行人瘦與肥為感在原哀呌切
鶺鴒休報聽雙飛
馬后
麄衣閑寂閱羣書薦逹嬪妃廣帝居再實傷根嫌貴寵
惠慈勞悴育皇儲
魏博妻
蘿挂青松是所依松凋蘿更改何枝操刀必割腕可斷
磐石徒堅心不移
曹娥
心摧目斷哭江濆窺浪無蹤日又昏不入重泉尋水底
此生安得見沈魂
周都妻
綠水雙鴛一已沈皇天更欲配何禽不將血涕隨霜刃
誰見朱殷未死心
鮑宣妻
君惡奢華意不歡一言從儉亦何難但能和樂同琴瑟
未必恩情在綺紈
呂母
獄無良吏雪無由處處戈鋋自執仇呂母銜冤窮老婦
亦能為帥復私讎
三國門
蜀先主
豫州軍敗信途窮徐庶推能薦卧龍不是卑詞三訪謁
誰令玄德主巴卭
再吟
一家區宇忽三分齷齪車書曷足論定有伊姜為佐輔
忍教鴻鴈各乾坤
後主
萬峯如劍載前來危閣横空信險哉對此玄休長歎息
方知劉禪是庸才
吴後主
吴宮季主恣驕奢移盡江南百媚花一旦狂風江上起
花隨風散落誰家
王表
王表聞聲莫見身吴中敬事甚君親是知邦國將亡滅
不聽人臣聽鬼神
魯肅
輕財重義見英奇聖主賢臣是所依公瑾窘飢求子敬
一言纔起數船歸
晉門
晉武帝
漢貪金帛鬻公卿財贍羸軍冀國寧晉武鬻官私室富
是知猶不及桓靈
再吟
君人為理在安民論道求賢德自新經國遠圖無所問
何曾言指一何神
惠帝
蛙鳴堪笑問官私更勸飢人食肉麋蒙昧萬機猶婦女
寇戎安得不紛披
賈后
賈后甘為廢戮人齊王還殺趙王倫一從天下無真主
瓜割中原四百春
懷帝
蕃漢戈矛遍九垓兩京簪紱走黃埃劉聰大會平陽日
遣帝行觴事可哀
愍帝
耕牛喫盡大田荒二兩黃金糴斗糧御粥又聞無麴屑
不降胡虜奈飢腸
郭欽
誰疑忠諫郭欽言不逐戎夷出塞垣晉室既無明聖主
果為胡虜亂中原
王夷甫
六合誰為輔弼臣八風昏處盡胡塵是知濟弱扶傾術
不屬高談虚論人
王茂弘
韓魏荆揚日豈堪胡風看欲過江南中原一片生靈血
誰秉王綱色不慙
吴隱之
聞說貪泉近鬱林隱之今日得深斟徒言滴水能穿石
其那堅貞匪石心
再吟
貪泉何處是泉源只在靈臺一點間必也心源元自有
此泉何必在江山
六朝門
前趙劉聰
戎羯誰令識善言刑將不捨遽能原垂成却罷鳳儀殿
仍改逍遥納諫園
前凉張軌
官從主簿至專征誰遣凉王破趙名益信用賢由拔擢
穰苴不是將家生
後魏武帝
太武南征似卷蓬徐陽兖蔡殺皆空從來弔伐寧如此
千里無煙血草紅
三廢帝
明莊節憫併罹殃命在朱高二悖王已歎一年三易換
更嗟敺辱下東廊
苻堅
百萬南征幾馬歸叛亡如蝟亦何悲賓擒敵國諸戎主
更遣權兵過在誰
再吟
空知勇銳不知兵困獸孤軍未可輕安有長驅百餘萬
身馳幾旅欲先征
又吟
水影星光怪異多不思修德事干戈無謀拒諫仍輕敵
國破身擒將奈何
宋武帝
棲棲老楚未遭時債主(一作悲憤)憑陵似迫危人傑既為王
謐識刁逵誅斬獨何悲
二廢帝
肆意荒狂殺不辜方嗟廢帝又蒼梧自言威震為英武
肯慮湘東與玉夫
齊廢帝東昏侯
定策誰扶捕鼠兒不憂蕭衍畏潘妃長圍既合刀臨項
猶惜金錢對落暉
梁武帝
梁武年高厭六龍繁華聲色盡歸空不求賢德追堯舜
翻作憂囚一病翁
再吟
興亡何故遽環迴湯紂身為事可哀莫是自長嫌勝巳
蔽賢猶執匹夫才
簡文帝
救兵方至強抽軍與賊開城是簡文曲項琵琶催酒處
不圖為樂向誰云
元帝
木柵江城困魏軍王褒横議遏謀臣賓降未免俱為戮
一死安能謝益仁
謝舉
叛奴逃數豈堪留忠節曾無肯到頭朱异早能同遠見
青衫寧假帝登樓
朱异
徒覽儒書不學兵彦和虚得不廉名四郊多壘猶相罪
國破將何謝太清
傅昭
為政殘苛獸亦飢除飢機在養疲羸人能善政獸何暴
焉用勞人以檻為
宣帝
宣帝驕奢恣所為後宫升降略無時乘危自有妻公在
安許鸞凰是尉遲
李集
忠諫能堅信正臣三沈三屈竟何云每沈良久方能語
及語還呼桀紂君
隋門
隋文帝
孤兒寡婦忍同欺輔政剛教簒奪為矯詔必能疎昉譯
直臣誠合重顔儀
獨孤后
腹生奚強有親疎憐者為賢棄者愚儲貳不遭讒搆死
隋亡寧便在江都
煬帝
拒諫勞兵作禍基窮奢極武向戎夷兆人疲弊不堪命
天下嗷嗷新主資
賀若弼
破敵將軍意氣豪請除傾國斬妖嬈紅綃忍染嬌春雪
瞪目看行切玉刀
御定全唐詩卷七百二十九
