欽定四庫全書
御定全唐詩卷八百二十二
廣宣
廣宣姓廖氏蜀中人與劉禹錫最善元和長慶兩朝並
為内供奉賜居安國寺紅樓院有紅樓集今存詩十七
首編為一卷
皇太子頻賜存問并索唱和新詩因有陳謝
望苑招延(一作賢)後禪扉訪道餘祇言俟文雅何意及庸
虚率性多非學緣情偶自書清風聞寺響白日見心初
重道逢軒后崇儒過魏儲青宫列芳(一作楩)梓玄圃積瓊
琚鄭鼠寧容者齊竽久舍諸空懷受恩感含思幾躊躇
禁中法會應制
天上萬年枝人間不可窺道場三教會心地百王期侍
讀霑恩早傳香駐日遲在筵還向道通籍許言詩空媿
陪仙列何階答聖慈從今精至理長願契無為
降誕日内庭獻壽應制
慶夀千齡遠敷仁萬國通登霄欣有路捧日愧無功仙
駕三山上龍生二月中修齋長樂殿講道大明宫此地
人難到諸天事不同法筵花散後空界滿香風
寺中柿樹一蒂四顆詠應制
珍木生竒畆低枝拂梵宫因開四界分本自百花中當
夏陰涵綠臨秋色變紅君看藥草喻何減太陽功
早秋降誕日獻壽二首應制
秋蓂開六葉元聖誕千年繞殿祥風起當空瑞日懸道
光中國主人識大羅仙敢贊無疆壽香花上法筵
萬方瞻聖日九土仰清光磬地山河壯彌天福壽長瑞
煙薰法界眞偈啟仁(一作人)王看獻千秋樂千秋樂未央
駕幸天長寺應制
天界宜春賞禪門不掩關宸遊雙闕外僧引(一作隱)百花
間車馬喧長路煙雲淨遠山觀空復觀俗皇鑒此中閑
九月菊花詠應制(一作清江詩)
可訝東籬菊能知節候芳細枝青玉潤繁蕊碎金香爽
(一作浮)氣浮(一作凝)朝露濃姿帶夜霜泛杯傳夀酒應共樂
時康
駕幸聖容院應制
大唐國裏千年聖王舍城中百億身却指容顔非我相
自言空色是吾眞深殿虔心隨寳輦廣庭徐步引金輪
古來貴重緣親近狂客慚為侍從臣
聖恩顧問獨遊月磴閣直書其事應制
禪居河畔無多地來往尋春物正華磴道上盤千畆竹
欄干低壓(一作數)萬人家簷前施飯來飛鳥林下行香踏
落花自解刹那知佛性不勞更喻幾塵沙
安國寺隨駕幸興唐觀應制
東林何殿是西鄰禪客垣墻接羽人萬乘遊仙宗有道
三車引路本無塵初傳寳訣長生術已證金剛不壊身
兩地盡修天上事共瞻鑾駕(一作鑾鶴)重來廵
賀王起(一作賀王侍郎典貢放榜)
從辭鳳閣掌絲綸便向青雲領貢賓再闢文場(一作章)無
枉路兩開金榜絶冤人眼看龍化門前水手放鶯飛谷
口春明日定歸台席去鶺鴒原上共陶鈞
駕幸普濟寺應制
南方寶界幾由旬八部同瞻一佛身寺壓山河天宇静
樓懸日月鏡光新重城柳暗東風曙(一作暖)複道花明上
苑春向晩鑾輿歸鳳闕曲江池上動青蘋
紅樓院應制(一作沈佺期詩)
紅樓疑見白毫光寺逼宸居福盛唐支遁愛山情謾切
曇摩泛海路空長經聲夜息聞天語爐氣晨飄接御香
誰道此中難可到自憐深院得徊翔
再入道場紀事應制(一作沈佺期詩)
南方歸去再生天内殿今年異昔年見闢乾坤新定位
看題日月更高懸行隨車(一作香)輦登仙路坐近爐煙講
法筵自喜恩深陪侍從兩朝長在聖人前
寺中賞花應制
東風萬里送香來上界千花向日開却笑霞樓紫芝侣
桃源深洞訪仙才
九月十五日夜宿鄭尚書絪東亭望月寄杜給
事
霜天晴(一作昨)夜宿東齋松竹交陰惬素懷迥出風塵心
得地可憐三五月當階清光滿院恩(一作思)情見寒色臨
門笑語諧霄漢路殊從道合往來人事不相乖
御定全唐詩卷八百二十二
