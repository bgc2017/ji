欽定四庫全書
御定全唐詩卷五百七十三
賈島
寄令狐綯(一夲無綯字)相公
梁園趨戟節海草幾枯春風水難遭便差池未振鱗姓
名猶語及門館阻何因苦擬修文卷重擎獻匠人吟看
青島處朝退赤墀晨根愛杉栽活枝憐雪霰新綴篇嗟
調逸不和揣才貧早晩還霖雨滂沱洗月輪揠苗方滅
裂成器待陶鈞困坂思迴顧迷邦輙問津數行望外札
絶句握中珍是日榮遊汴當時怯往陳鴻春乖漢爵楨
病卧漳濱嶽整五千仞雲惟一片身故山離(一作心)未死
秋水宿經旬下第能無恧高科恐有神罷耕田料廢省
釣岸應榛慷慨知音在誰能淚墮巾
寄滄州李尚書
滄溟深絶闊西岸郭東門弋者羅夷鳥桴人思嶠猨威
稜高臘冽煦育極春温陂淀封疆内蒹葭壁壘根搖鞞
邊地脈愁箭虎狼魂水縣賣紗市鹽田煑海村枝條分
御葉家世食唐恩武可縱横講功從戰伐論天涯生月
片嶼頂湧泉源非是泥池物方因(一作應)雷雨尊沈謀藏
未露隣境帖無喧青塜驕回鶻蕭關陷吐蕃何時霖歲
旱早晚雪邦冤迢遰瞻旌纛浮陽寄詠言
逢舊識
幾歲阻干戈今朝勸酒歌羨君無白髮走馬過黃河舊
宅兵燒盡新宫日奏(一作奉)多妖星還有角數尺鐵重磨
崇聖寺斌公房(斌公一作彬公)
近來惟一食樹下掩禪扉落日寒山磬多年壊衲衣白
鬚長更剃青靄遠還歸仍說遊南嶽經行是息機
送李傅侍郎(一作御)劔南行營
走馬從邊事新恩受外臺勇看雙節出期破八蠻回許
國家無戀盤江棧不摧移軍刁斗逐報捷劔門開角咽
獮㺅叫鼙乾霹靂來去年西甸邑猶滯佐時才
别徐明府(一作甫)
抱琴非夲意生事偶相縈口尚袁安節身無子賤名地
寒春雪盛山淺夕風輕百戰餘荒野千夫漸耦(一作徧)耕
一杯宜獨夜孤客戀交情明日疲驂去蕭條過古城
岐下送友人歸襄陽
蹉跎隨汎梗羇旅到西州舉翮籠中鳥知心海上鷗山
光分首(一作手)暮草色向家秋若更登高峴看碑定淚流
送友人遊蜀
萬岑深積翠路向此中難欲暮多羇思因高莫遠看卓
家人寂寞揚子業凋殘唯有岷江水悠悠帶月寒
送鄭少府
江岸一相見空令惜此分夕(一作滏)陽行帶月酌水少留
君野地初(一作多)燒草荒山過雪雲明年還調集蟬可在
家聞
子規(一作項斯詩)
遊魂自相叫寧復記前身飛過隣家月聲連(一作憐)野路
(一作寺)春夢邊催曉急愁處送風頻自有霑花血相和雨
滴新
送僧歸天台
辭秦經越過歸寺海西峯石磵雙流水山門九里松曾
聞清禁漏却聽赤城鐘妙宇(一作字)硏磨講應齊智者蹤
讓糺曹上樂使君
戰戰復兢兢猶如履薄冰雖然叨一掾還似說三乘瓶
汲南溪水書來北嶽僧戇愚兼抱疾權紀不相應
贈友人
五字詩成卷清新韻具(一作少得)偕不同狂客醉自伴律僧
齋春别和花樹秋辭帶月淮却歸登第日名近榜頭排
送雍陶及第歸成都寧親(一作覲)
不唯詩著籍兼又賦知名議論於題稱春秋對問精半
應陰隲與全賴有司平歸去峯(一作巖)巒衆别來松桂生
漲江流水品(一作凸)當道白雲坑勿以攻文捷(一作健)而將
學劒輕製衣新濯錦開醖舊燒罌同日昇科士誰同膝
下榮
謝令狐綯(一夲無綯字)相公賜衣九事
長江飛鳥外主簿跨驢歸逐客寒前夜元戎予厚衣雪
來松更綠霜降月彌輝即日(一作入)調殷鼎朝分是與非
送金州鑒周上人
地(一作池)必尋天目溪仍住若耶帆隨風便發月不要雲
遮極浦浮霜雁迴潮落海查峩嵋省春上立雪指流沙
送譚遠上人
下視白雲時山房蓋(一作挂)樹皮垂(一作雪)枝松落子側(一作)
(佛)頂鶴聽棋清淨從沙劫中終未日攲金光明夲行同
侍出峩嵋
新年
嗟以龍鍾身(一作貎)如何歲復新石門思隱久銅鏡強窺
頻花發新移樹心知故國春誰能平此恨豈是北宗人
送僧
出家從丱歲解論造玄門不惜揮談柄誰能聽至言中
時山果熟後夏竹陰繁此去逢何日峩嵋曉復昏
送姚杭州
白雲峯下城日夕白雲生人老江波(一作魚江)釣田侵海樹
耕吳山鍾入越蓮葉吹搖旌詩異石門思濤來向越(一作)
(遠)迎(一作閣上迎)
夜集田卿宅
朗詠高齋下如將古調彈翻鴻向桂水來雪渡桑乾滴
滴玉漏曙翛翛竹籟殘曩年曾宿此亦值五陵寒
寄山友(一作中)長孫棲嶠
此時氣蕭颯(一作瑟)琴院可應關鶴似君無事風吹雨遍
山松生青石上泉落白雲間有徑連高(一作嵩)頂心期相
與還
詶厲玄
我來從北鄙子省涉(一作度)西陵白髮初相識秋山擬共
登鄰居帝城雨會宿御溝冰未報見(一作君)貽作耿然中
夜興
送劉式洛中覲省
晴峯三十六侍立上春臺同宿别離恨共看星月逥野
鶯臨苑語河櫂歴江來便寄相思札緘封花下開
送空公往金州
七百里山水手中楖栗麤松生師坐石潭滌祖傳盂長
擬老嶽嶠又聞思海湖惠能同俗姓不是嶺南盧
贈紹明上人
未住青雲(一作龍)室中秋獨往年上方嵩若(一作古)寺下視
雨和(一作如)烟祖豈無言去心因斷臂傳不知能已後更
有幾燈然
贈弘泉上人
洗足下藍嶺古師精進同心知溪卉長居此玉林空西
殿宵燈磬東林曙雨風舊峯鄰太白石座雨苔濛
送宣皎上人遊太白
剃髮鬢無雪去年三十三山過春草寺磬度落花潭得
句才鄰約論宗意在南峯靈疑懶下蒼翠太虚參
病起
高(一作嵩)丘歸未得空自責遲迴身事豈能遂蘭花又已
開病令新作少雨阻故人來燈下南華卷袪愁當酒杯
送殷侍御赴同州
馮翊蒲西(一作連)郡沙岡擁地形中條全離嶽清渭半和
涇夜暮(一作久)眠明月秋深(一作新)至洞庭猶來交辟士(一作)
(由來交臂者)事别(一作事)偃林扃
送沈鶴
家楚壻於秦攜妻去養親陸行千里外風卷一帆新夜
泊疏山雨秋吟搗藥輪蕪城登眺作(一作後)才動廣陵人
秋夜仰懷錢孟二公琴客會
月色四時好秋光君(一作吾)子知南山昨夜雨為我寫(一作)
(寄)清規獨鶴聳寒骨高杉韻細颸仙家縹緲弄髣髴此
中期
贈李金州
綺里祠前後山程踐白雲泝流隨大旆登岸見全軍曉
角吹人夢秋風卷雁羣霧開方露日漢水底(一作與)沙分
酬姚合(一本無合字)校書
因貧行遠道(一作道遠)得見舊交遊美酒易傾盡好詩難卒
酬公堂朝共到私第夜相留不覺入關晚别來林木秋
送獨孤馬二秀才居明月山讀書
濯志俱高潔儒科慕冉顔家辭臨水郡雨到讀書山棲
鳥椶花上聲鐘礫(一作櫟)閣間寂寥窗戶外時見一舟還
病蟬
病蟬飛不得向我掌中行拆翼猶能薄酸吟尚極清露
華凝在腹塵點誤侵睛黃雀并(一作兼)鳶(一作烏)鳥俱懷害
爾情
青門里作
燕存鴻已過海内幾人愁欲問南宗理將歸北嶽修若
無攀桂分秖是卧雲休泉樹一為别依稀三十秋
盧秀才南臺
居在青門里臺當千萬岑下因岡助勢上有樹交陰陵
遠根纔近(一作辨)空長畔可尋新晴登嘯處(一作月)驚起宿
枝禽
寄李輈侍郎
終過盟津書分明夢不虛人從清渭别地隔太行餘賓
幕誰嫌靜公門但晏如櫑鞞乾霹靂斜漢溼蟾蜍追琢
垂今後敦龐得古初井臺憐操築漳岸想丕疏亦冀鏗
珉珮終當直石渠此身多抱疾幽里近營居憶漱蘇門
澗經浮楚澤瀦松栽侵古影葷斷尚芹葅語嘿曾延接
心源離滓淤誰言姓琴氏獨跨角生魚
寄令狐綯(一夲無綯字)相公
驢駿勝羸馬東川路匪賖一緘論賈誼三蜀寄嚴家澄
澈霜江水分明露石沙話言聲及政棧閣谷離斜自著
衣偏暖誰憂雪六花裹裳留闊襆防患與通茶山館中
宵起星河殘月華雙僮前日雇數口向天涯良樂知騏
驥張雷驗鏌鎁謙光賢將相别紙聖龍蛇豈有斯言玷
應無白璧瑕不妨圓魄裏人亦指蝦蟇
再投李益常侍
何處初投刺當時赴尹京淹留花柳(一作木)變然諾肺腸
傾避暑蟬移樹高眠(一作登高)雁過城人家嵩嶽色公府洛
河聲聯句逢秋盡嘗茶見月生新衣裁白苧思從曲江
行
積雪
昔(一作省)屬時霖滯今逢臘雪多南猜飄桂渚北訝雨交
河盡滅平蕪色彌重古木柯空中離白氣島外下滄波
隱者迷樵道朝人冷玉珂夕繁仍晝密漏間復鐘和想
積高嵩頂新秋皎(一作皓)月過
過楊(一作陽)道士居
先生修道處茒屋遠囂氛叩齒坐明月搘頤望白雲精
神含藥色衣服帶霞紋無話(一作每語)瀛洲路多年别少君
贈僧
亂山秋木穴裏有靈蛇藏鐵錫挂臨(一作陵)海(一作錫拄臨滄海)
石樓聞異香出塵頭未白入定衲凝霜莫話五湖事令
人心欲狂
送友人遊塞
飄蓬多塞下君見益潸然迥磧沙銜日長河水接天夜
泉行客火曉戍向京烟少結相思恨佳期芳草前
思遊邊友人
凝愁對孤燭昨日飲離杯葉(一作鄴)下故人去天中新雁
來連沙秋草薄帶雪暮山開苑北紅塵道何時見遠迴
秋暮寄友人
寥落關河暮霜風樹葉低遠天垂地外寒日下峯(一作山)
西有志煙霞切無家歲月迷清宵話白閣已負十(一作數)
年棲
寄令狐綯(一夲無綯字)相公
官高頻(一作蒙明)敕授老免把犂鋤一主長江印三封東省
書不無濠上思唯食圃中蔬夢幻將泡影浮生事只如
和孟逸人林下道情
四氣(一作時)相陶鑄中庸道豈銷夏雲生此日春色盡今
朝陋巷貧無悶毘耶疾未調已栽天(一作毫)末柏合抱豈
非遥
宿姚少府北齋
石溪同夜泛復此北齋期鳥絶吏歸後蛩鳴客卧時鏁
城涼雨細開印曙鐘遲憶此漳川岸如今是别離
雪晴晚望
倚杖望晴雪溪雲幾萬重樵人歸白屋寒日下危峯野
火燒岡草斷煙生石(一作古)松却回山寺路聞打暮天鐘
送崔嶠遊瀟湘
功烈尚書孫琢磨風雅言渡河山鑿處陟峴漢灘喧夢
想吟天目宵同話石門楓林葉欲下極浦月清暾
寄朱錫珪
遠泊與誰同來從古木中長江人釣月曠野火燒風夢
澤吞楚大閩山阨(一作隱)海叢此時檣底水濤起屈原通
馬戴居華山因寄
玉女洗頭盆孤高不可言瀑流蓮嶽頂河注華山根絶
雀林藏鶻無人境有猨秋蟾纔過雨石上古松門
寄胡遇
一自殘春别經炎復到涼螢從枯樹出蛩入破階藏落
葉書勝紙閒砧坐當牀東門因送客相訪也何妨
送李戎扶侍往壽安
二千餘里路一半是波濤未曉著衣起出城逢日高關
山多寇盜扶侍帶弓刀臨别不揮淚誰知心鬱陶
送孫逸人
衣屨猶同俗妻兒亦宛然不餐能累月無病(一作疾)已多
年是藥皆諳性令人漸信仙杖頭書數卷荷入翠微煙
寄華山僧
遥知白石室松柏隠朦朧月落看心次雲生閉目中五
更鐘隔嶽萬尺水懸空苔蘚嵌巖所依稀有徑通
送李登少府
伊陽耽酒尉朗詠醉醒新應見嵩山裏明年躑躅春一
千尋樹直三十六峯隣流水潺潺處堅貞玉澗珉
易州過郝逸人居
每逢詞翰客邀我共尋君果見閑居賦未曾流俗聞也
知鄰市井宛似出囂(一作塵)氛却笑巢由輩何須隱白雲
詶鄠縣李廓少府見寄
稍憐公事退復遇夕陽時北朔霜凝竹南山水入籬吟
懷滄海侣空問白雲師恨不相從去心惟野鶴知
淨業寺與前鄠縣李廓少府同宿
來從城上峯京寺暮相逢往往語復默微微雨灑松家
貧初罷吏年長畏聞蛩前日猶拘束披衣起曉鐘
送南卓歸京
殘春别鏡陂罷郡未霜髭行李逢炎暑山泉滿路岐雲
藏巢鶴樹風觸囀鶯枝三省同虛位雙旌帶去思入城
宵夢後待漏月沈時長策并忠告從容寫玉墀(一作池)
臥疾走筆詶韓愈書問
一卧三四旬數書惟獨(一作書至獨思)君願為出海月不作歸
山雲身上衣頻寄(一作蒙與)甌中物亦分欲知強健否病鶴
未離羣
長孫霞李溟自紫閣白閣二峯見訪
寂寞吾廬貧同來二閣人所論唯野事招作(一作訪我)住雲
鄰古寺期秋宿平林散早春漱流今已矣巢許豈堯臣
送惟一遊清涼寺
去有廵臺侣荒溪衆樹分瓶殘秦地水錫入晉山雲秋
月離喧見寒泉出定聞人間臨欲别旬日雨紛紛
鄭尚書新開涪江二首
岸鑿青山破江開白浪寒日沈源出海春至草生灘梓
匠防波溢蓬仙畏水乾從今疏決後任雨滯峯巒
不侵南畝務已拔北江流涪水方移岸潯陽有到舟潭
澄初擣藥波動乍垂鉤山可疏三里從知(一作惟應)歴億秋
寄喬侍郎
大寧猶未到曾渡北浮橋曉出爬船寺手擎紫栗條差
池不相見悵望至今朝近日營家計繩懸一小瓢
送去華法師
在越居何寺東南水路歸秋江洗一鉢寒日曬三衣默
聽鴻聲盡行看葉影飛囊中無寳貨船戶夜扃稀
送蔡京
躍蹄歸魯日帶漏別秦星易折芳條桂難窮䆳義經登
封多泰嶽巡狩徧滄溟家在何林下梁山翠滿庭
慈恩寺上座院
未委衡山色何如對塔峯曩宵曾宿此今夕值秋濃羽
族棲烟竹寒流帶月鐘井甘源起異泉湧清苔封
題朱慶餘所居
天寒吟竟曉古屋瓦生松寄信船一隻隔鄕山萬重樹
來沙岸鳥窗度雪樓鐘每憶江中嶼更看城上峯
送黃知(一作和)新歸安南
池亭沈飲徧非獨曲江花地遠路穿海春歸冬到家火
山難下雪瘴土不生茶知决移(一作秋)來計相逢期尚賖
贈胡禪歸
自是根機鈍非關夏臘深秋來江上寺夜坐嶺南(一作頭)
心井鑿山含月風吹磬出林祖師攜(一作遺)隻履去路杳
難尋
元日女道士受籙
元日更新夜齋身稱淨衣數星連斗出萬里斷雲飛霜
下磬聲在月高壇影微立聽師語了左肘繫符歸
重與彭兵曹
故人在城裏休寄海邊書漸去老不遠别來情豈疎硯
冰催臘日山雀到貧居每(一作羨)有平戎計(一作策)官家(一作)
(蒙)别敕(一作名敕盡)除
贈莊上人
不語焚香坐心知道已成流年衰此世定力見他生暮
雪餘春冷寒燈續晝明尋常五侯至敢望下階迎
落第東歸逢僧伯陽
相逢須語笑人世别離頻曉至(一作去)長侵月思鄉動隔
春見僧心暫靜從俗事多迍宇宙詩名小山河客路新
翠桐猶入㸑清鏡未辭塵逸足思奔驥隨羣且退鱗宴
乖紅杏寺愁在綠楊津老病難為樂開眉賴故人
皇甫主簿期遊山不及赴
休官匹馬在新意入山中更住應難遂前(一作相)期恨不
同集蟬苔樹僻留客雨堂空深夜誰相訪惟當清淨翁
宿成湘林下
相訪夕陽時千株木未衰石泉流出(一作出幽)谷山雨滴棲
鴟漏向燈聽數酒因客寝遲今宵不盡興更有月明期
喜雍陶至
今朝笑語同幾日百憂中鳥度劔門靜蠻歸瀘水空步
霜吟菊畔待月坐林東且莫孤此興勿論窮與通
酬胡遇
麗句傳人口科名立可圖移居見山燒買樹帶巢烏遊
遠風濤急吟清雪月孤却思初識面仍未有多鬚
宿慈恩寺郁公房
病身來寄宿自掃一牀閒反照臨江磬新秋過雨山竹
陰移冷月荷氣帶禪關獨住(一作往)天台意方從内請還
送褚山人歸日本(一作東)
懸帆待秋水(一作色)去入杳冥間東海幾年别中華此日
還岸遥生白髮波盡露青山隔水相思在無書也是閒
寄韓湘
過嶺行多少潮州漲(一作瘴)滿川花開南去後水凍北歸
前望鷺吟登閣聽猨淚滴船相思堪面話(一作語)不著尺
書傳
雨夜寄馬戴
芳林杏花樹花落子西東今夕曲江雨寒催朔北風鄉
書滄海絶隠路翠微通寂寂相思際(一作處)孤(一作紅)釭殘
漏中
喜無可上人遊山回
一食復何如尋山無定居相逢新夏滿不見半年餘聽
話龍潭雪休傳鳥道書别來還似舊白髮日高梳
寄毘陵徹公
身依吳寺老黃葉幾迴看早講林霜在孤禪隙月殘井
通潮浪遠鐘與角聲寒巳有南遊(一作浮)約誰言禮謁難
送韋瓊校書
賓佐兼歸覲此行江漢心别離從闕下道路向山陰孤
嶼消寒沫空城滴夜霖若邪溪畔寺秋色共誰尋
寄劉侍御
衣多苔蘚痕猶擬更趨門(一作村)自夏雖無病經秋不過
原積泉留岱鳥(一作雁)疊岫(一作嶼)隔巴猨琴月西齋集如
今豈復言
送穆少府知眉州
劒門倚青漢君昔未曾過日暮行人少山深異鳥多猨
(一作狖)啼和峽雨棧盡到江波一路白雲裏飛泉灑薜蘿
二月晦日留别鄠(一作鄴)中友人
立馬柳花裏别君當酒酣春風漸向北雲(一作雪)雁不飛
南明曉日初一今年月又三鞭羸去暮色遠嶽起煙嵐
送李校書赴吉期
筮算重重吉良期詎可遷不同牛女夜是配鳳凰年佩
玉春風裏題章蠟燭前詩書與箴訓夫哲又妻賢
宿孤館
落日投村戍愁生為客途寒(一作春)山晴後綠秋(一作江)月
夜來(一作深)孤橘樹千株在漁家一半無自知風水靜舟
繫岸邊蘆
哭宗密禪師
鳥道雪岑巔師亡誰去禪凡塵增滅後樹色改生前層
塔當松吹殘蹤傍野泉唯嗟聽經虎時到壊菴邊
宿山寺
衆岫聳寒色精廬向此分流星透疎木走月逆行雲絶
頂人來少高松鶴不羣一僧年八十世事未曾聞
送友人如邊
去日重陽後前程菊正芳行車輾秋嶽落葉墜寒霜雲
入漢天白風高磧色黃蒲輪待恐晚求薦向諸方
題竹谷上人院
禪庭高鳥道迴望極川原樵徑連峯頂石泉通竹根木
深猶積雪山淺未聞猨欲别塵中苦願師貽一言
京北原作
登原見城闕策蹇思炎天日午路中客槐花風處蟬遠
山秦木(一作樹)上清渭漢陵前何事居人世皆從(一作因)名
利牽
寄江上人
紫閣舊房在新家中嶽東煙波千里隔消息一朝通寒
日汀洲路秋晴島嶼風分明杜陵葉别後兩(一作雨)經紅
送僧歸太白山
堅冰連夏處太白接青天雲塞石房路峯明雨外巔夜
禪臨虎穴寒漱撇龍泉後會不期日相逢應信緣
暮過山村
數里聞寒水山家少四鄰怪禽啼曠野落日恐行人初
月未終夕邊烽不過秦蕭條桑柘外煙火漸相親
鷺鷥
求魚未得食沙岸往來行島月獨棲影暮天寒過聲墮
巢因木折失侣遇弦驚頻向煙霄望吾知爾去程
内道場僧弘紹
麟德燃香請長安春幾回夜閑(一作寒)同像寂晝定為吾
開講罷松根老經浮海水來六年雙足履只步院中苔
蒋亭和蔡湘州
蒋宅為亭榭蔡城東郭門潭連秦相井松老漢朝根已
積蒼苔徧何曾舊徑存高齋無事後時復一攜尊
光州王建使君水亭作
楚水臨軒積澄鮮一畝餘柳根連岸盡荷葉出萍初極
浦清相似幽禽到不虛夕陽庭際眺槐雨滴疎(一作稀)疎
留别光州王使君建(一夲無建字)
杜陵千里外期在末秋歸既見林花落須防木葉飛楚
從何地盡淮隔數峯微逥首餘霞失斜陽照客衣
宿姚合宅寄張司業籍(一夲無籍字)
閒宵因集會(一作會集)柱史話先生身愛無一事心期往四
明松枝影搖動石磬響寒清誰伴南齋宿月高霜滿城
哭張籍
精靈歸恍惚石磬韻曾聞即日是前古誰人耕此墳舊
遊孤櫂(一作枕)遠故域九江分夲欲蓬瀛去餐芝御白雲
靈準上人院
掩扉當太白臘數等松椿禁漏來遥(一作遲)夜山泉落近
鄰經聲終卷曉草色幾芽春海内知名士交遊準上人
寄柳舍人宗元(一夲無宗元二字)
格與功俱造何人意不降一宵三夢柳孤泊九秋江擢
第名重列冲天字幾雙誓為仙者僕側執馭風幢
送玄巖上人歸西蜀
玉壘山中寺幽深勝槩多藥成彭祖𢷬頂受七輪摩去
臘催今夏流光等逝波會當依糞掃(一作草)五嶽徧頭陀
寄宋州田中丞
古郡近南徐關河萬里餘相思深夜後(一作雨)未荅去秋
(一作年)書自别知音少難忘識面初舊山期已久門掩數
畦蔬
送朱休歸劒南
劒南歸受賀太學賦聲䧺山路長江岸朝陽十月中芽
新抽雪茗枝重集猨楓卓氏琴臺廢深蕪想徑通
寄長武朱尚書
不日即登壇槍旗一萬竿角吹邊月沒鼓絶爆雷殘中
國今如此西荒可取難白衣思請謁徒步在長安
送皇甫侍御
曉鐘催早朝自是(一作獨自)赴嘉招舟泊湘江闊田收楚澤
遥雁驚起衰草猨渴下寒條來使黔南日時應問寂寥
郊居即事
住此園林久其如未是家葉書傳野意簷溜煮胡茶雨
後逢行鷺更深聽遠蛙自然還往裏多是愛煙霞
夜集姚合宅期可公不至
公堂秋(一作春一作初)雨夜已是念園林何事疾病日重論山
水心孤燈明臘後微雪下更深釋子乖來約泉西寒磬
音
喜李餘自蜀至
迢遰岷峩外西南驛路高幾程尋嶮棧獨宿聽寒濤白
鳥飛還立青猨斷更號往來從此過詞體近風騷
王侍御南原莊
買得足雲地新栽藥數窠峰頭盤一徑原下注雙河春
寺閒眠久晴臺獨上多南齋宿雨後(一作夜)仍許重來麽
(一作過)
送康秀才
俱為落第年相識落花前酒瀉兩三盞詩吟十數篇行
岐逢塞雨嘶馬上津船樹影高堂下迴時應有蟬
送僧
此生披衲過在世得身閒日午遊都市天寒往華山言
歸文字外意出有無間仙掌雲邊樹巢禽時出關
寄魏少府
來時乖面(一作傷遠)别終日使人慙易記卷中句難㤀燈下
談溼苔黏樹癭瀑布濺房菴音信如相惠移居古井南
原居即事言懷贈孫員外
出入土門偏秋深石色泉徑通原上草地接水中蓮採
菌依餘枿拾薪逢刈田鑷撏白髮斷兵阻尺書傳避路
來華省抄詩上彩牋高齋久不到猶喜未經年
登樓
秋日登高望涼風吹海初山川明已久河漢沒無餘遠
近涯寥夐(一作廓)高低中太虚賦因王閣筆思比謝遊疎
上樂使君救康成公(一作陳陶續古詩)
曾夢諸侯笑康囚議脱枷千根池裏藕一朵火中花
毘明池泛舟
一枝青竹榜泛泛綠萍裏不見釣魚人漸入秋塘水
送僧
大内曾持論天南化俗行舊房山雪在春草岳陽生曉
了蓮經義堪任寳蓋迎王侯皆護法何寺講鐘鳴
送劉知新往襄陽
此别誠堪恨荆襄是舊遊眼光懸欲落心緒亂難收花
木三層寺煙波五(一作伍)相樓因君兩地去長使夢悠悠
寄慈恩寺郁上人
中秋期夕望虚室省相容北斗生清漏南山出碧重露
寒鳩宿竹鴻過月圓(一作懸)鐘此夜情應切衡陽舊住峰
御定全唐詩卷五百七十三
