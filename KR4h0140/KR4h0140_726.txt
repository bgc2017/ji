欽定四庫全書
御定全唐詩卷七百二十六
陸貞洞
陸貞洞吴郡進士詩一首
和三鄉詩(會昌時有女子題詩三鄉驛和者十人)
惆悵殘花怨暮春孤鸞舞鏡倍傷神清詞好箇干人事
疑是文姬第二身
劉谷
劉谷與李郢同時詩一首
和三鄉詩
蘭蕙芬香見玉姿路傍花笑景遲遲苧蘿山下無窮意
併在三鄉惜别時
王祝
王祝字不耀給事中常州刺史詩一首
和三鄉詩
女几山前嵐氣低佳人留恨此中題不知雲雨歸何處
空使王孫見即迷
王滌
王滌字用霖瑯琊人景福中擢第累官中書舍人後終
於閩詩一首
和三鄉詩
浣紗游女出關東舊跡新詞一夢中槐陌柳亭何限事
年年迴首向春風
韋冰
韋冰唐末鄴令詩一首
和三鄉詩
來時歡笑去時哀家國迢迢向越臺待寫百年幽思盡
故宫流水莫相催
李昌鄴
李昌鄴唐末人詩一首
和三鄉詩
紅粉蕭娘手自題分明幽怨發雲閨不應更學文君去
泣向殘花歸剡溪
王碩
王碩唐末人詩一首
和三鄉詩
無姓無名越水濱芳詞空怨路傍人莫教才子偏惆悵
宋玉東家是舊鄰
李縞
李縞唐末人詩一首
和三鄉詩
會稽王謝兩風流王子沉淪謝女愁歸思若隨文字在
路傍空為感千秋
張綺
張綺唐末人詩一首
和三鄉詩
洛川依舊好風光蓮帳無因見女郎雲雨散來音信斷
此生遺恨寄三鄉
高衢
高衢唐末人詩一首
和三鄉詩
南北千山與萬山軒車誰不思鄉關獨留芳翰悲前跡
陌上恐傷桃李顔
賈馳
賈馳與曹鄴同時詩二首
復覩三鄉題處留贈
壁古字未滅聲長響不絶蕙質本如雲松心應耐雪耿
耿離幽(一作崖)谷悠悠望甌越杞婦哭夫時城崩無此說
秋入關
河上微風來關頭樹初濕今朝關城吏又見孤客入上
國誰與期西來徒自急
趙光遠
趙光遠華州刺史隲之子不第而沒光化中韋莊奏贈
官詩三首
咏手二首
妝成皓腕洗凝脂背接紅巾掬水時薄霧袖中拈玉斝
斜陽屏上撚青絲喚人急拍臨前檻摘杏高揎近曲池
好是琵琶絃畔見細圓無節玉參差
撚玉搓瓊軟復圓綠窗誰見上琴絃慢籠彩筆閒書字
斜指瑶階笑打錢爐面試香添麝炷舌頭輕點貼金鈿
象床珍簟宫棋處拈定文楸占角邊
題妓萊兒壁(一作題北里妓人壁)
魚鑰獸環斜掩門萋萋芳草憶王孫醉凭青瑣窺韓壽
閒擲金梭惱謝鯤不夜珠光連玉匣辟寒釵影落瑶尊
欲知腸斷相思處役盡江淹别後魂
鄭良士(一作士良)
鄭良士字君夢閩人昭宗時獻詩五百篇授補闕白巖
集十卷今存三首
題興化高田院橋亭
到此溪亭上浮生始覺非野僧還惜别遊客亦忘歸月
滿千巖靜風清一磬微何時脫塵役杖履願相依
遊九鯉湖
仄徑傾崖不可通湖嵐林靄共溟濛九溪瀑影飛花外
萬樹春聲細雨中覆石雲閒丹竈冷採芝人去洞門空
我來不乞邯鄲夢取醉聊乘鄭國風
寄富洋院禪者
畫破青山路一條走鞭飛蓋去何遥礙天巖樹春先冷
鎖院溪雲晝不銷霅上茗芽因客煑海南沈屑為齋燒
誰能學得空門士冷却心灰守寂寥
蕭項
蕭項蕭田人官侍郎昭宗末年嘗同翁承贊為冊禮使
使閩詩一首
贈翁承贊漆林書堂詩
軺車故國世應稀昔日書堂二紀歸手植松筠同茂盛
身榮金紫倍光輝入門鄰里喧迎接列坐兒童見等威
却對芸窗勤苦處舉頭全是錦為衣
御定全唐詩卷七百二十六
