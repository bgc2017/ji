欽定四庫全書
御定全唐詩卷六百一
李昌符
李昌符字巖夢咸通四年登進士第歴尚書郎膳部員
外郎詩一卷
書邊事(一作邊行書事一作塞上行)
朔野煙塵起天軍又舉戈陰風向晩急殺氣入秋多(一作)
(莽蒼蘆關北孤城帳幕多客軍甘入陣老將望迴戈)樹盡禽栖草冰堅路在河汾
陽無繼者(一作尋下世)羌虜肻先和
遠歸别墅(一作秋晚歸故居)
馬省曾行處連嘶渡晚河忽驚鄉樹出漸識路人多細
徑穿禾黍頹垣壓薜蘿乍歸猶似客鄰叟亦相過
題友人屋
松底詩人宅閒門遠岫孤數家分小徑一水截平蕪竹
節偶相對鳥名多自呼愛君眞静者欲去又踟蹰
贈同遊
此來風雨後已覺減年華若待皆無事應難更有花管
弦臨夜急榆柳向江斜且莫看歸路同須醉酒家
送人出塞
北風吹雨雪舉目巳悽悽戰鬼秋頻哭征鴻夜不栖沙
平關路直磧廣郡樓低此去非東魯人多事鼓鼙
尋僧元皎因贈
此生迷有著因病得尋師話盡山中事歸當月上時高
松連寺影亞竹入窗枝閒憶草堂路相逢非素期
下第後蒙侍郎示意指於新先輩宣恩感謝
才薄命如此自嗟更自疑遭逢好文日黜落至公時倚
玉甘無路穿楊却未期更慙君侍坐問許可言詩
夜泊渭津
漂漂東去客一宿渭城邊遠處星垂岸中流月滿船凉
歸夜深簟秋入雨餘天漸覺家山小殘程尚幾年
晩夏逢友人
一別同袍友相思巳十年長安多在客久病忽聞蟬驟
雨纔沾地隂雲不徧天微凉堪話舊移榻晚風前
秋中夜坐
空庭吟坐久爽氣入荷衣病葉先秋落驚禽背月飛瘴
雲晴未散戍客老將依爲應金門策多應說戰機
旅遊傷春
酒醒鄉關遠迢迢聽漏終曙分林影外春盡雨聲中鳥
思(一作&KR0786;)江村路花殘野岸風十年成底事羸馬倦西東
得遠書
故人居謫宦今日一書來良久驚兼喜殷勤卷(一作讀)更
開瘴雲沉去鴈江雨促新梅滿紙殊鄉淚非(一作沉)冤不
可哀
贈同席
四座列吾友滿園花照衣一生知幾度後到擬先歸急
管侵諸樂嚴城送落暉當歡莫離席離席却歡稀
贈供奉僧玄觀
自得曹溪法諸經更不看已降禪侣久兼作帝師難夜
木侵簷黑秋燈照雨寒如何嫌有著一念在林巒
送琴客
楚客抱離思蜀琴留恨聲坐來新(一作看)月上(一作落)聽久
覺秋生夜靜騷人語天高别鶴鳴因君興一歎竟夕意
(一作亦)難平
别謫者
此地聞猶惡人言是所之一家書絶久孤驛夢成遲八
月三湘道聞猿冐雨時不須祠楚相臣節轉堪疑
行思
千里豈云去欲歸如路窮人間無暇日馬上又秋風破
月銜高岳流星拂曉空此時皆在夢行色獨怱怱
感懷題從舅宅
郗家庭樹下幾度醉春風今日花還發當時事不同流
言應未息直道竟難通徒遣相思者悲歌向暮空
與友人會
蟬吟槐蘂落的的是愁端病覺離家遠貧知處事難真
交無所隱深語有餘歡未必聞歌吹羇心得暫寬
贈春遊侣(第七句缺一字)
密林多暗香輕吹送餘芳啼鳥愁春盡遊人喜日長浮
雲橫暮色新雨洗韶光欲散垂恨應須入醉鄉
送人遊邊
愁指蕭關外風沙入遠程馬行初有跡雨落竟無聲地
理全歸漢天威不在兵西京逢故老暗喜復時平
寄棲白上人
剪髮兼成隱將心更屬文無憀對豪客不拜謁吾君畫
壁惟泉石經忩半典墳歸林幽鳥狎乞食病僧分默坐
終清夜凝思念碧雲相逢應未卜余正走囂氛
送人入新羅使
雞林君欲去立冊付星軺越海程難計征帆影自飄望
鄉當落日懷闕羡迴潮宿霧蒙青嶂驚波蕩碧霄春生
陽氣早天接祖州遥愁約三年外相迎上石橋
詠鐡馬鞭(并引)
鐵馬鞭長慶二年義成軍節度使曹華進獻且曰
得之汴水有字刻云貞觀四年尉遲敬德字尚在
漢將臨流得鐵鞭鄂侯名字舊雕鐫須爲聖代無雙物
肻逐將軍卧九泉汗馬不侵誅虜血神功今見補亡篇
時來終薦明君用莫歎沉埋二百年
送友人
舉世誰能與事期解攜多是正歡時人間不遣有名利
陌上始應無别離晩渡待船愁立久亂山投店獨行遲
我今漂泊還如此江劒相逢亦未知
南潭
匝岸青蕪掩古苔面山亭樹枕潭開有時弦管收筵促
無數鳬鷖逆浪來路入龍祠羣木老風驚漁艇一聲廻
人傳郭惲多遊此誰見當初泛玉杯
秋夜作
數畆池塘近杜陵秋天寂寞夜雲凝芙蓉葉上三更雨
蟋蟀聲中一點燈跡避險巇翻失路心歸閒澹不因僧
既逢上國陳詩日長守林泉亦未能
客恨
古原南北舊蕭疎高木風多小雪餘半夜病吟人寢後
百年閒事酒醒初頻招兄弟同佳節已有兵戈隔遠書
肥馬王孫定相笑不知岐路厭樵漁
三月盡日
江頭從此管弦稀散盡遊人獨未歸落日已將春色去
殘花應逐夜風飛
綠珠詠
洛陽佳麗與芳華金谷園中見百花誰遣當年墜樓死
無人巧笑破孫家
贈别
又將書劒出孤舟盡日停橈結遠愁莫道(一作到)江波(一作)
(頭)話離别江波一去不迴流
悶書
病來難處早秋天一徑無人樹有蟬歸計未成書半卷
中宵多夢晝多眠
傷春
即是春風盡仍霑夜雨歸明朝更來此兼恐落花稀
登臨洮望蕭關
漸覺風沙暗蕭關欲到時兒童能探火婦女解縫旗川
少銜魚鷺林多帶箭麋暫來戎馬地不敢苦吟詩
御定全唐詩卷六百一
