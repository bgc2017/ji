欽定四庫全書
御定全唐詩卷八百五十二
司馬承禎
司馬承禎字子徵河内人好學工篆隸居天台紫霄峰
則天睿宗眀皇累召見問道術後居王屋山卒贈眞一
先生詩一首
荅宋之問
時既暮兮節欲春山林寂兮懷幽人登竒峰兮望白雲
悵緬邈兮象欲紛白雲悠悠去不返寒風颼颼吹日晩
不見其人誰與言歸坐彈琴思逾遠
張氳
張氲一名藴字藏真晉州人神情秀逸翛閑學道不娶
嘗寓李嶠家十餘年棲息洪崖古壇自號洪崖子天后
及眀皇朝屢召不赴詩三首
醉吟三首
去歲無田種今春乏酒材從他花鳥笑佯醉卧樓臺
下調無人睬高心又被瞋不知時俗意教我若為人
入市非求利過朝不為名有時随俗物相伴且營營
司馬退之
司馬退之開元中道士詩一首
洗心
不踐名利道始覺塵土腥不味稻粱食始覺精神(一作神骨)
清羅浮奔走外日月無短眀山瘦松亦勁鶴老飛更輕
逍遥此中客翠髮皆長生草木多古色雞犬無新聲君
有出俗志不貪英雄名傲然脱冠帶改換人間情去矣
丹霄路向暁雲冥冥
裵翛然
裵翛然楚州刺史思訓之子開元中為道士好詩酒善
丹青詩一首
夜醉卧街(開元中夜醉卧街犯禁乃為此詩)
遮莫鼕鼕動(一作鼔)須傾滿滿杯金吾如借問但(一作報)道
玉山頽
軒轅彌眀
軒轅彌眀元和中衡山道士詩一首
謁堯帝廟(桂州堯廟有開元二年彌眀謁堯詩自宋鐫石)
祖龍開國盡遐荒廟建唐堯鎮此邦山卷白雲朝帝座
林疎紅日列仙幢巍巍聖蹟陵松嶠蕩蕩恩波洽桂江
瞻仰威靈共回首紫霞深處鎻軒窗
陳寡言
陳寡言字太初暨陽人從田良逸學道元和中住桐柏
山詩三首
山居
照水冰如鑑掃雪玉為塵何須問今古便是上皇人
醉卧茅堂不閉關覺来開眼見青山松花落處宿猨在
麋鹿羣羣林際還
臨化示弟子
我本無形暫有形偶來人世逐營營輪廻債負今還畢
搔首翛然歸上清
李昇
李昇字雲舉江夏人學煉氣養形之術與元白善年百
餘歲卒詩一首
元白席上作(一作吕巖遇鍾離先生作)
生在儒家遇太平懸纓垂帶布衣輕誰能世路趨名利
臣事玉皇歸上清
范堯佐
范堯佐長慶元和中道士詩一首
一字至七字詩(以題為韻同王起諸公送白居易分司東都作)
書
書憑鴈寄魚出王屋入匡廬文生益智道著清虚葛洪
一萬卷惠子五車餘銀鉤屈曲索靖題橋司馬相如别
後莫暌千里信數封緘送到閑居
徐霛府
徐霛府自號默希子錢塘人居天台虎頭巖上以脩煉
自樂武宗詔徵之力辭免嘗撰天台山記三洞要略玄
鑑等書詩三首
言志獻浙東廉訪辭召
野性歌三樂皇恩出九重那煩紫宸命遠下白雲峰多
媿書傳鶴深慚紙畫龍將何佐眀主甘老在巖松
自詠二首
寂寂凝神太極初無心應物等空虚性修自性非求得
欲識真人祗是渠
學道全眞在此生何須待死更求生今生不了無生理
縦復生知那處生(一作侯臺閑吟)
吴子來
吴子來大中末道士詩二首
留觀中詩二首(雲笈七籤云子來止成都雙流縣興唐觀中養氣絶粒時亦飲)
(酒他無所營一日自寫其真并詩二章留遺觀中道士費玄真去)
終日草堂間清風常往還耳無塵事擾心有翫雲閒對
酒惟思月餐松不厭山時時吟内景自合駐童顔
此生此物當生涯白石青松便是家對月卧雲如野鹿
時時買酒醉烟霞
御定全唐詩卷八百五十二
