欽定四庫全書
御定全唐詩卷二百九十二
司空曙
司空曙字文明(一作初)廣平人登進士第從韋臯於劍南
貞元中為水部郎中終虞部郎中詩格清華為大歷十
才子之一集三卷今編詩二卷
題玉眞觀公主山池院
香殿留遺影春朝玉戶開羽衣重素几珠網儼輕(一作塵)
埃石自蓬山得泉經太液来柳絲遮綠浪花粉落青苔
鏡掩鸞空在霞消鳳不廻唯餘古桃(一作壇)樹傳是上仙
栽
送永陽崔明府
古國羣舒地前當桐柏關連綿江上雨稠疊楚南山沙
館行帆息楓洲(一作州又作舟)候吏還乘籃若有暇精舍在林
間
送曹三同(一作原)猗(一作桐椅)遊山寺
山蹋青蕪盡凉秋古寺深何時得連策此夜更聞琴窮
水雲同穴過僧虎共林殷勤如念我遺爾挂冠心
送崔校書赴梓幕
碧峰天柱下鼓角鎮南軍管記催飛檄蓬莱輟校文棧
霜朝似雪江霧晩成雲想出褒中望巴庸方路分
送夔州班使君
魚(一作蜀)國巴庸路麾幢漢守過曉檣爭市隘夜鼓祭神
多雲白當山雨風清滿峽波夷陵舊人吏猶誦兩岐歌
送菊潭王明府
業成洙泗客皓髮著儒衣一與遊人别仍聞帶印歸林
多宛地古雲盡漢山稀莫愛潯陽隱嫌官計亦非
送太易上人赴東洛
遥見登山處青蕪雪後春雲深岳廟火寺宿洛陽人餌
藥將齋折唯詩與道親凡經幾回别麈尾不離身
和王卿(一作太常)立秋即事
秋宜何處看試問白雲官暗入蟬鳴樹微侵蝶繞蘭向
風凉稍動近日暑猶殘九陌浮埃减千峯爽氣攅換衣
防竹暮沈果訝泉寒宫響傳花杵天清出露盤高禽當
側弁遊鮪對憑欄一奏招商曲空人繼唱難
和李員外與舍人詠玫(一作冬)瑰花寄徐侍郎
仙吏紫薇郎竒花共翫芳攢星排綠蒂照眼發紅光暗
妬翻階藥(一作葉)遥連直署香遊枝蜂繞易礙刺鳥銜妨
露溼凝衣粉風吹散蕊黃蒙蘢珠樹合煥爛錦屛張留
客勝看竹思人比愛棠如傳採蘋詠遠思滿瀟湘
冬夜耿拾遺王秀才就宿因傷故人
舊時聞笛淚今夜重沾衣方恨同人(一作袍)少何堪相見
稀竹煙凝澗壑林雪似芳菲多謝勞車馬應憐獨掩扉
早春遊慈(一作報)恩南池
山寺臨池水春愁望遠生蹋橋逢鶴起尋竹值泉横新
柳絲猶短輕(一作柔)蘋葉未成還如虎溪上日暮伴僧行
雨夜見投之作
出戶繁星盡池塘暗不開動衣凉氣度遰樹遠聲来燈
外初行電城隅偶(一作忽)隱雷因知謝文學曉望比塵埃
龍池寺望月寄韋使君閻别駕
清光此夜中萬古望應同當野山沈霧低城樹有風花
宫紛共邃水府皓相空遥想高樓上唯君對(一作望)庾公
秋夜憶興善院寄苖發
右軍多住寺此夜後池秋自與山僧伴那因洛客愁卷
簾霜靄靄滿目水悠悠若有詩相贈期君憶惠休
病中寄鄭十六兄(一本題下有㮣字)
倦枕欲徐行開簾秋月明手便笻杖冷頭喜葛巾輕綠
草前侵水黃花半上城虚消此塵景不見十年兄
衛明府寄枇杷葉以詩答
傾筐呈綠葉重疊色何鮮詎是秋風裏猶如曉露前(一作)
(傳)仙方當見重消疾本應便全勝甘蕉贈空投謝氏篇
過慶寳寺(一作耿湋詩題作廢寶光寺)
黃葉前朝寺無僧寒(一作閒)殿開池晴龜出曝松暮(一作暝)
鶴飛廻古井(一作砌)碑横草隂廊畫雜苔禪宫亦銷(一作衰)
歇塵世轉堪哀
奉和張大夫酬高山人
野客居鈴閣重門將校稀豸冠親榖弁龜印識荷衣座
右(一作坐久)寒飈(一作泉)爽談餘暮角微蒼生須太傅山在豈
容歸
送嚴使君遊山
家楚依三戸辭州選一錢酒杯同寄世客櫂任銷年赤
燒兼山遠青蕪與浪連青春明月夜知上鄂君船
送柳震歸蜀
白日雙流静西看蜀國春桐花能乳鳥竹節競祠神蹇
步徒相望先鞭不可親知從江僕射登榻更何人
送樂平苖明府
天際山多處東安古邑(一作邑更)深綠田通竹里白浪隔楓
林詩有江僧和門唯越客尋應將放魚化一境表吾心
贈送鄭錢二郎中
梅含柳已動昨日起東風惆悵心徒壯無如鬢作翁百
年飄若水萬緒盡歸空何可宗禪客遲廻岐路中
酬鄭十四望驛不得同宿見贈因寄張參軍
逢君喜成淚暫似故鄉中謫宦猶多懼清宵不得終月
煙高有鶴宿(一作霜)草淨無蟲明日郄超會應思下客同
暮春野望寄錢起(一作耿湋詩)
草長花落樹羸病強尋春無復少年意空餘華髮新青
原高(一作晴)見水白社静逢人寄謝南宫客軒車不可(一作)
(見)親
送王使君小子孝廉登科歸省
年少通經學登科尚佩觿張馮本名士蔡廓是佳兒鞍
馬臨岐路龍鍾對别離寄書胡太守請(一作清)與故人知
雲陽寺石竹花
一自幽山别相逢此寺中高低俱出(一作有)葉深淺不分
叢野蝶難爭白庭榴暗讓紅誰憐芳最久春露到秋風
送高勝重謁曹王
江上(一作水)青楓岸隂隂萬里春朝辭郢城酒暮見洞庭
人興比乘舟訪恩懷倒屣親想君登舊榭重喜掃芳塵
閒園書事招暢當
聞蟬晝眠後欹枕對蓬蒿羸病嬾尋戴田園方詠陶傍
簷蟲挂静出樹蝶飛高惆悵臨清鏡思君見鬢毛
過錢員外
為郎頭已白跡向市朝稀移病居荒宅安貧著敗衣野
園隨客醉雪寺伴僧歸自說東峰下松蘿滿故扉
贈庾侍御
年少身無累相逢憶此時雪過雲寺宿酒向竹園期白
髮今催老清琴但起悲唯應逐宗炳内學願為師
贈李端
共憶南浮(一作樓)日登高望若何楚田湖草遠江寺海榴
多載酒尋山宿思人帶雪過東西幾回别此會各蹉跎
送流人
聞說南中事悲君重竄身山村楓子鬼江廟石郎神童
稚留荒宅圖書託故人青門好風景為爾一沾巾
過胡居士(一作湖上)覩王右丞遺文
舊日相知盡深居獨一身閉門空(一作唯)有雪看竹永無
人每許前山隱曾憐陋巷貧題詩今尚在暫為拂流(一作)
(留)塵
送郎使君赴郢州
使君持節去雲水滿前程楚寺多連竹江檣遠暎城登
樓向月望賽廟傍山行若動思鄉詠應貽謝步兵
賊平後送人北歸
世亂同南去時清獨北還他鄉生白髮舊國見青山曉
月過殘壘繁星宿故關寒禽與衰草處處伴愁顔
觀獵騎(一作公子行)
纏臂繡綸巾貂裘窄稱身射禽風助箭走(一作驟)馬雪翻
(一作飛)塵金埒争開道香車為駐輪翩翩不知處傳(一作應)
是霍家親
同苖員外宿薦福常師房(一作秋喜盧綸同宿寺)
浮生共多故聚宿喜君同人息時聞磬燈搖乍有風霜
階疑(一作寒霜疑)水際夜木似山中一願持(一作投)如意長来
事遠公
送喬廣下第歸淮南
遥想長淮盡荒堤楚路斜戍旌標白浪罟網入青葭啼
(一作歸)鳥仍臨水愁人更見(一作看)花東堂一枝在為子惜
年華
風筝
高風吹玉柱萬籟忽齊飄颯樹遲難度縈空細漸銷松
泉鹿門夜笙鶴洛濱朝坐與真僧聽支頤向寂寥
閒居寄苖發
漸向浮生老前期竟若何獨身居處静永夜坐時多厭
逐青林客休吟白雪歌支公有遺寺重與謝(一作戴)安過
送王先生歸南山
儒中年最老獨有濟南生愛子方傳業無官自耦耕竹
通山舍遠雲接雪(一作玉)田平願作門人去相隨隱姓名
寄天台秀師
天台瀑布寺傳有白頭師幻跡示(一作是)羸病空門無住
持雪晴看鶴去海夜與龍期永願親缾屨呈功(一作澄心)得
問疑
送夏侯審赴寧國
青圻連白浪曉日渡南津山疊陵陽樹舟多建業人煙
霞高占(一作古)寺楓竹暗停(一作亭)神如接玄暉集江丞獨
(一作城猶)見親
雲陽館與韓紳(一作韓升卿)宿别
故人江海别幾度隔山川乍見翻疑夢相悲各問年孤
燈寒照雨溼竹暗浮煙更有明朝恨離杯惜共傳
送盧使君赴䕫州
鐃管隨旌旆高秋遠上巴白波連霧雨青壁斷蒹葭凭
几雙童静登樓萬井斜政成知變俗當應畫輪車
夜聞回雁
雁響天邊過高高望不分颼飀傳細雨嘹唳隔長雲散
向誰家盡歸来幾客聞還將今夜意西海話蘇君
賦得的的帆向浦
向浦參差去隨波遠近還初移芳草裏正在夕陽間隱
暎回孤驛微明出亂山向空看不盡歸思滿江關
秋思呈尹植裵說(一本題下有鄭洞二字)
静向嬾相偶年將衰共催前途懽不(一作未)集往事恨空
来晝景委紅葉月華銷(一作鋪)綠苔沈思竟何有坐結玉
琴哀
閒園即事寄暕公
欲就東林寄一身尚憐兒女未成人柴門客去殘陽在
藥圃蟲喧秋雨頻近水方同梅市隱曝衣多笑阮家貧
深山蘭若何時到羡與閒雲作四隣
題暕上人院
閉門不出自焚香擁褐看山歲月長雨後綠苔生石井
秋来黃葉遍繩牀身閒何處無真性年老曾言(一作来)隱
故鄉更說本師同學在幾時攜手見(一作向)衡陽
長安曉望寄程補闕(一作包何詩)
迢遰山河擁帝京參差宫殿接雲平風吹曉漏經長樂
柳帶晴煙出禁城天淨笙歌臨路發(一作奏)日高車馬隔
塵行獨有淺才甘未逹多慙名在魯諸生
下第日書情寄上叔父
微才空覺滯京師末學曾為叔父知雪裏題詩偏見賞
林間飲酒獨令隨遊客盡傷春色老貧居還惜暮隂移
欲歸江海尋山去願報何人得桂枝
南原(一作浦)望漢宫
荒原空有漢宫名衰草茫茫雉堞平連雁下時秋水在
行人過盡暮煙生西陵歌吹何年絶南陌登臨此日情
故事悠悠不可問寒禽野水自縱横
早夏寄元校書
獨遊野徑送(一作自)芳菲高竹林居接翠微綠岸草深蟲
入徧青藂花盡蝶来稀珠荷薦果香寒簟玉柄搖風滿
夏衣蓬蓽永無車馬到更當齋夜憶元暉
贈衡岳(一作岳陽)隱禪師
擁褐安居南岳頭白雲高寺見衡州石窗湖水搖寒月
楓樹猨聲報夜秋講席舊逢山(一作沙)鳥至梵經初向竺
僧求垂垂(一作自知)身老將傳法因下人間遂北(一作逐此)遊
題凌雲寺
春山古寺遶滄波石磴盤空鳥道過百丈金身開翠壁
萬龕燈熖隔煙蘿雲生客到侵衣溼花落僧禪覆地多
不與方袍同結社下歸塵世竟如何
晦日益州北池陪宴
臨泛從公日仙舟翠幕張七橋通碧沼(一作澗)雙樹接花
塘玉燭收寒氣金波隱夕光野聞(一作閒)歌管思水靜綺
羅香遊騎縈林遠飛橈截岸長郊原懷灞滻陂溠寫江
潢常侍傳花詔偏禆問羽觴豈令南峴首千載播餘芳
送曲山人之衡州
白石先生眉髮光(一作老)已分甜(一作紺)雪飲紅漿衣巾半
染煙霞氣(一作色)語笑兼和藥草香茅洞玉聲流暗水衡
山碧色(一作氣)暎朝陽千年城郭如相問華表峩峩有夜
霜
立秋日
律變新秋至蕭條自此初花酣蓮報謝葉在柳呈疎澹
日非(一作月多)雲暎清風似雨餘卷簾凉暗度迎(一作却)扇暑
先除草静多翻燕波澄乍露魚今朝散騎省作賦興何
如
詠古寺花
共愛芳菲此樹中千跗萬萼(一作蕊)裹(一作裛)枝紅遲遲欲
去猶回望覆地無人滿寺風
酬張芬有赦後見贈(一作司空圖詩)
紫鳳朝銜五色書陽春忽布(一作報)網羅除已將心變寒
灰後豈料光生腐草餘建水風煙收客淚杜陵花竹夢
郊居勞君故有詩相贈欲報瓊瑶恨不如
哭苖員外呈張參軍(苖公即參軍舅氏)
思君甯家宅久接竹林期嘗值偷琴處親聞比玉時高
人不易合弱冠早相知(一作追)試藝臨諸友能文即我師
凌寒松未老先暮槿何衰季子生前别羊曇醉後悲壽
堂乖一慟奠席阻長辭因瀝殊方淚遥成墓下詩
金陵懷古
輦路江楓暗宫庭野草春傷心庾開府老作北朝臣
發渝州却寄韋判官
紅燭津亭夜見君繁弦急管兩紛紛平明分(一作攜)手空
江轉唯有猨聲滿(一作嘯)水雲
送盧徹之太原謁馬尚書
榆落鵰飛關塞秋黃雲畫角見并州翩翩羽騎雙旌後
上客親(一作新)隨郭細侯
峽口送友人
峽口花飛欲盡春天涯去住淚沾巾来時萬里同為客
今日翻成送故人
故郭婉儀挽歌
一日辭秦鏡千秋别漢宫豈唯泉路掩長使月輪空苦
色凝朝露悲聲切暝風婉儀餘舊德仍載禮經中
送翰林張學士嶺南勒聖碑
漢恩天外洽周頌日邊稱文獨司空羡書兼太尉能出
關逢北雁度嶺逐南鵬使者翰林客餘春歸灞陵
送吉校書東歸
少年芸閣吏罷直暫歸休獨與親知别行逢江海秋聽
猨看楚岫隨雁到吳洲處處園林好何人待子猷
早春遊望
東風春未足試望秦城曲青草狀寒蕪黃花似秋菊壯
將歡共去老與悲相逐獨作遊社人暮過威輦宿
秋日趨府上張大夫
重城洞啟肅秋煙共說羊公在鎮年鞞鼓暗驚林葉落
旌旗遥拂雁行偏石過橋下書曾受星降人間夢巳傳
謫吏何能沐風化空將歌頌拜車前
竹裏徑
幽徑行迹稀清隂苔色古蕭蕭風欲来乍似蓬(一作逢)山
雨
黃子陂
岸芳春色曉水影夕陽微寂寂深煙裏漁舟夜不歸
田鶴
散下渚田中隱見菰蒲裏哀鳴自相應欲作凌風起
藥園
春園芳巳遍綠蔓雜紅英獨有深山客時来辨藥名
石井
苔色遍春石桐隂入寒井幽人獨汲時先樂殘陽影
板橋
横遮野水石前帶荒村道来往見愁人清風柳隂好
石蓮花
今逢石上生本自波中有紅豔秋風裏誰憐衆芳後
遠寺鐘
杳杳疎鐘發因(一作月)風清復引中宵獨聽之似與東林
近
松下雪
不隨晴野盡獨向深松積落照入寒光偏能伴幽寂
新柳
全欺芳蕙晩似妬寒梅疾撩亂發青條春風来幾日
唐昌公主院看花
遺殿空長閉乘鸞自不回至今荒草上寥落舊花開
别張讚
今日山晴後殘蟬菊發時登樓見秋色何處最相思
晩思
蛩餘窗下月草溼階前露晩景凄我衣秋風入庭(一作何)
樹
留(一作别)盧秦卿(一作郎士元詩)
知有前期在難分(一作歡如)此夜中無將故人酒不及石尤
(一作古淳)風
登峴亭
峴山回首望秦關南向荆州幾日還(一作一身放放向荆蠻平楚茫茫失)
(路關)今日登臨唯有淚不知風景在何山
哭麴山人(一作耿湋詩)
憶昔秋風起君曾歎逐臣何言芳草日自作九泉人
過堅上人故院與李端同賦
舊依支遁宿曾與戴顒来今日空林下唯知見綠苔
病中嫁女妓
萬事傷心在目前一身垂淚對花筵黃金用盡教歌舞
留與他人樂少年
江村即事
釣罷歸来不繫船江村月落正堪眠縱然一夜風吹去
只在蘆花淺水邊
御定全唐詩卷二百九十二
