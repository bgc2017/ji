欽定四庫全書
御定全唐詩卷七十八
駱賓王
從軍行
平生一顧重(一作念)意氣溢三軍埜日分戈影天星合劍
文弓弦抱漢月馬足踐胡塵不求生入塞唯當死報君
王昭君(一作昭君怨)
斂容辭豹尾緘恨度龍鱗金鈿明漢月玉筯染胡塵古
(一作妝)鏡菱花暗愁眉柳葉顰唯有清笳曲時聞芳樹春
於紫雲觀贈道士(并序)
余鄉國一辭江山萬里昔年離别還同塞北之鳬
今日歸來即似遼東之鶴先生情均得兔忘筌之
契巳深路是亡羊分岐之恨逾切不題短什何汰
衷襟
碧落澄秋景玄門啟曙關人疑列禦至客似令威還羽
蓋徒欣仰雲車未可攀祇應傾玉醴時許寄頽顏
渡瓜步江
捧檄辭幽徑鳴榔下貴(一作遺)洲驚濤疑躍馬積氣似連
牛月迥寒沙淨風急夜江秋不學浮雲影他鄉空(一作容)
滯留
途中有懷
睠然懷楚奏悵矣背秦關涸鱗驚照(一作煦)轍墜羽怯虛
彎素服三川化烏裘十上還莫言無皓齒時俗薄朱顏
至分水戍
行役忽離憂復此愴分流濺石回湍咽縈叢曲澗幽隂
巖常結晦宿莽競含秋況乃霜晨早寒風入戍樓
望鄉夕泛
歸懷剰不安促榜犯風瀾落宿含樓近浮月帶江寒喜
逐行前至憂從望裏寬今夜南枝鵲應無繞樹難
久客臨海有懷
天涯非日觀地屺望星樓練光搖亂馬劍氣上連牛草
濕姑蘇夕葉下洞庭秋欲知悽斷意江上涉安流
遊兖部逢孔君自衛來欣然相遇若舊
遊人自衛返背客隔淮來傾蓋金蘭合忘筌玉葉開繁
花明日柳疎蕊落風梅將期重交態時慰不然灰
西京守歲
閒居寡言宴獨坐慘風塵忽見嚴冬盡方知列宿春夜
將寒色去年共曉光新耿耿他鄉夕無由展舊親
同辛簿簡仰酬思玄上人林泉四首
聞君招隠地髣髴武陵春緝芰知還楚披榛似避秦崩
查年祀積幽草歲時新一謝滄浪水安知有逸人
芳晨臨上月幽賞狎中園有蝶堪成夢無羊可觸藩忘
懷南澗藻蠲思北堂萱坐歎華滋歇思君誰為言
林泉恣探歴風景暫裵回客有遷鶯處人無結駟來聚
花如薄雪沸水若輕雷今日徒招隠終知異鑿坏
俗遠風塵隔春還初服遲林疑中散地人似上皇時芳
杜湘君曲幽蘭楚客詞山中有春草長似寄相思
秋日餞陸道士陳文林(并序)
陸道士將遊西輔通莊指浮氣之關陳文林言返
東吳修途走落星之浦於是維舟錦水藉蘭若以
開筵絏騎金堤泛榴花於祖道于時赤煙沈節青
女司晨霜雁銜蘆舉賓行而候氣寒蟬噪柳帶凉
序以含情加以山接太行聳羊腸而飛盖河通少
海疏馬頰以開瀾豋高切送歸之情臨水感逝川
之歎既而嗟别路之難駐惜離尊之易傾雖漆園
筌蹄已忘然(一作言)於道術而陟陽風雨尚抒情於
詠歌各賦一言同為四韵庶幾别後有暢離憂云
爾
青牛遊華嶽赤馬(一作鳥)走吳宫玉柱離鴻怨金罍浮蟻
空日霽崤陵雨塵起洛陽風唯當玄度月千里與君同
送鄭少府入遼共賦俠客遠從戎
邊烽警榆塞俠客渡桑乾柳葉開銀鏑桃花照玉鞍滿
月臨弓影連星入劍端不學燕丹客空歌易水寒
送費六還蜀
星樓望蜀道月峽指吳門萬行流别淚九折切驚魂雪
影含花落雲隂帶葉昏還愁三徑晚獨對一清尊
秋日送侯四得彈字
我留安豹隠君去學鵬搏岐路分襟易風雲促膝難夕
漲流波急秋山落日寒惟有思歸引悽斷為君彈
秋日送尹大赴京(并序)
尹大官三冬道暢指蘭臺而拾青薛六郎四海情
深飛桂尊而舉白于時兔苑東上龍火西流劍彩
沈波碎楚蓮於秋水金輝照岸秀陶菊於寒堤既
切送歸之情彌軫窮途之感重以清江帶地聞吳
會於星津白雲在天望長安於日路人之情也能
不悲乎雖道術相望叶神交於靈府而風煙懸隔
貴申心於翰林請振詞鋒用開筆海人為四韵用
慰九秋
挂瓢余隠舜負鼎爾干湯竹葉離罇滿桃花别路長低
河耿秋色落月抱寒光素書如可嗣幽谷竚賓行
秋夜送閻五還潤州(并序)
閻五官言返維桑修途指金陵之地李六郎交深
投漆開筵浮白玉之尊于時璧彩澄虚漏輕光於
雲葉珪隂散迥搖碎影於風梧雖桂醑蘭缸暫淹
留於一夕而青山黃鶴將惆悵於九秋請勒四言
俱伸五際
通莊抵舊里溝水泣新知斷雲飄易滯連露積難披素
風啼(一作翻)迥堞驚月繞疎枝無力勵短翰輕舉送長離
送王明府參選賦得鶴
振衣遊紫府飛盖背青田虛心恒警露孤影尚凌煙離
歌悽妙曲别操繞繁弦在隂如可和清響會聞天
秋日送别
寂寥心事晚搖落歲時秋共此傷年髮相看惜去留當
歌應破涕哀命返窮愁别後能相憶東陵有故侯
别李嶠得勝字
芳尊徒自滿别恨轉難勝客似遊江岸人疑上灞陵寒
更承夜永凉景向秋澄離心何以贈自有玉壺冰
在兖州餞宋五之問
淮沂泗水地梁甫汶陽東别路靑驪遠離尊綠蟻空柳
寒凋密翠棠晚落疎紅别後相思曲悽斷入琴風
遊靈公觀
靈峰(一作岑)標勝境(一作地)神府枕通川玉殿斜連漢金堂
迥架煙斷風疎晚竹流水切危弦别有青門外空懷玄
圃仙
夏日遊山家同夏少府
返照下層岑物外狎招尋蘭徑薰幽珮槐庭落暗金谷
静風聲徹山空月色深一遣樊籠累唯餘松桂心
初秋登王司馬樓宴得同字(并序)
司馬公千里騰光翼外臺而展足九日多暇敞麗
譙以開筵于時葭散秋灰檀移夏火鴻飛漸陸流
斷吹以來寒鶴鳴在隂振中天而警露于是餚開
玉饌交雜佩而薰蘭酒泛金翹映清尊而湛菊雖
傍臨廣𣲖有異章渠之遊而俯瞰崇墉雅叶城隅
之會物色相召江山助人請振翰林用濡筆海云
爾
展驥端居暇登龍喜(一作嘉)宴同締賞三清滿承歡六義
通野晦寒隂積潭虛夕照空顧慙非夢鳥濫此厠雕蟲
初秋於竇六郎宅宴(并序)
六郎道合采葵嘯懸鶉而契賞諸君情諧伐木仰
登龍以締歡于時一葉驚寒下陳柯而捲翠百花
凝照澹虛牖以披紅既而俱欣得兔之情共掩亡
羊之淚物我雙致匪石席以言蘭心口兩齊混汙
隆而酌桂雖忘筌戴笠興交態於靈臺而搦管操
觚叶神心於勝氣盍陳六義詩賦一言即事凝毫
成者先唱云爾
千里風雲契一朝心賞同意盡深交合(一作通家冷)神靈俗
累空草帶(一作砌)銷寒翠花枝發(一作缸斂)夜紅唯將澹若水
長揖古人風
冬日宴
二三物外友一百杖頭錢賞洽袁公地情披樂令天促
席鸞觴滿當爐獸炭然何須攀桂樹逢此自留連
鏤雞子
幸遇清明節欣逢舊練人刻花争臉態寫月競眉新暈
罷空餘月詩成併道春誰知懷玉者含響未吟晨
詠美人在天津橋
美女出東鄰容與上天津整衣香滿路移步襪生塵水
下看妝影眉頭畫月新寄言曹子建箇是洛川神
送宋五之問得凉字
願言遊泗水支離去二漳道術君所篤筌蹄余自忘雪
威侵竹冷秋爽帶池凉欲騐離襟切岐路在他鄉
憲臺出縶寒夜有懷
獨坐懷明發長謠苦未安自應迷北叟誰肯問南冠生
死交情異殷憂歲序闌空餘朝夕鳥相伴夜啼寒
送郭少府探得憂字
開筵枕德水輟棹艤仙舟貝闕桃花浪龍門竹箭流當
歌悽别曲對酒泣離憂還望青門外空見白雲浮
冬日過故人任處士書齋
神交尚投漆虚室罷遊蘭網積窗文亂苔深履跡殘雪
明書帳冷水静墨池寒獨此琴臺夜(一作上)流水為誰彈
送劉少府遊越州
一丘余枕石三越爾懷鉛離亭分鶴盖别岸指龍川露
下(一作背夏)蟬聲斷寒來(一作來寒)雁影連如何溝水上悽斷聽
離弦
賦得白雲抱幽石(一無賦得二字)
重巖抱危石幽澗曳輕雲繞鎮仙衣動飄蓬羽盖分錦
色連花静苔光帶葉熏詎知吳會影長抱榖城文
賦得春雲處處生(一無賦得二字)
千里年光静四望春雲生槧(一作暫)日祥光舉疎雲瑞葉
輕盖隂籠㢠樹陣影抱危城非將吳會遠飄蕩帝鄉情
在獄詠蟬(并序)
余禁所禁垣西是法廳事也有古槐數株焉雖生
意可知同殷仲文之古樹而聽訟斯在即周召伯
之甘棠每至夕照低隂秋蟬疎引發聲幽息有切
嘗聞豈人心異於曩時將蟲響悲於前聽嗟乎聲
以動容德以象賢故潔其身也禀君子逹人之高
行蛻其皮也有仙都羽化之靈姿候時而來順隂
陽之數應節為變審藏用之機有目斯開不以道
昏而昧其視有翼自薄不以俗厚而易其真吟喬
樹之微風韵資天縱飲高秋之墜露清畏人知僕
失路艱虞遭時徽纆不哀傷而自怨未搖落而先
衰聞蟪蛄之流聲悟平反之巳奏見螳螂之抱影
怯危機之未安感而綴詩貽諸知巳庶情沿物應
哀弱羽之飄零道寄人知憫餘聲之寂寞非謂文
墨取代幽憂云爾
西陸蟬聲唱南冠客思侵那堪玄鬢影來對白頭吟露
重飛難進風多響易沉無人信高潔誰為表予心
詠水
列名通地紀疎𣲖合天津波隨月色淨態逐桃花春照
霞如隠石映柳似沈鱗終當挹上善屬意澹交人
同張二詠雁
唼藻滄江遠銜蘆紫塞長霧深迷曉景風急斷秋行陣
照通宵月書封幾夜霜無復能鳴分空知愧稻粱
詠雪
龍雲玉葉上鶴雪瑞花新影亂銅烏吸光銷玉馬津含
輝明(一作朗)素篆隠迹表(一作奉)祥輪幽蘭不可儷徒自繞
陽春
詠雲酒
朔空曾紀歷帶地舊疏泉色泛臨碭瑞香流赴蜀仙款
交欣散玉洽友悅沈錢無復中山賞空吟吳會篇
塵灰
洛川流雅韵秦道擅苛威聽歌梁上動應律管中飛光
飄神女襪影落羽人衣願言心未翳終冀效輕微
秋晨同淄川毛司馬秋九詠
秋風
紫陌炎氛(一作氣)歇青蘋晚吹浮亂竹搖疎影縈池織細
流飄香曳舞袖帶粉泛妝樓不分君恩絶紈扇曲中秋
秋雲
南陸銅渾改西郊玉葉輕泛斗瑤光動(一作暗)臨陽瑞色
明蓋隂連鳳闕陣影翼龍城詎知時不遇空傷流滯情
秋蟬
九秋行巳暮一枝聊暫安隠榆非諫楚噪柳異悲潘分
形妝薄鬢鏤影飾危冠自憐疎影斷寒林夕吹寒
秋露
玉關寒氣早金塘秋色(一作氣)歸泛掌光逾净添荷(一作河)
滴尚微變霜凝曉液承月委圓輝别有吳臺上應濕楚
臣衣
秋月
雲披玉繩淨月(一作桂)滿鏡輪(一作光)圓裛露珠暉(一作朱花)冷
凌霜桂影(一作紈扇)寒漏彩含疎薄浮光漾急瀾西園徒自
賞南飛終未安
秋水
貝(一作金)闕寒流徹玉輪秋浪清圖雲錦色净寫月練花
明泛曲鵾弦動隨軒鳳轄驚唯當御溝上悽斷送歸情
秋螢
玉虬分静夜金螢照晚凉含輝疑泛月帶火怯凌霜散
彩縈虚牖飄花繞洞房下帷如不倦當觧惜餘光
秋菊
擢秀三秋晚開芳十步中分黃俱笑日含翠共搖風碎
影涵流動浮香隔岸通金翹徒可泛玉斝竟誰同
秋雁
聯翩辭海曲遙曳指江干陣去金河冷書歸玉塞寒帶
月凌空易迷煙逗浦難何當同顧影刷羽泛清瀾
樂大夫挽詞五首
可歎浮生促吁嗟此路難丘陵一起恨言笑幾時懽蕭
索郊埏晚荒凉井徑寒誰當門下客獨見有任安
蒿里誰家地松門何代丘百年三萬日一别幾千秋返
照寒無影窮泉凍不流居然同物化何處欲藏舟
昔去梅笳發今來薤露晞彤騶朝帝闕丹旐背王畿城
郭猶疑是原陵稍覺非九原如可作千載與誰歸
一旦先朝菌千秋掩夜臺青烏新兆去白馬故人來草
露當春泣松風向暮哀寧知荒隴外弔鶴自裵回
忽見泉臺路猶疑水鏡懸何如開白日非復覩青天華
表迎千歲幽扄送百年獨嗟流水引長掩伯牙弦
丹陽刺史挽詞三首
百齡嗟倏忽一旦向(一作附)山阿丹桂銷巳(一作亡)盡青松
哀更(一作思)多薰風虚聽曲薤露反成歌自有藏舟處誰
憐隙駟過
惻愴桓山羽留連棣萼篇佳城非舊日京兆即新阡城
郭三千歲丘陵幾萬年唯餘松栢壠朝夕起寒煙
短歌三獻曲長夜九泉臺此室玄扄掩何年白日開荒
郊疎古木寒隧積陳荄獨此傷心地松聲薄暮來
稱心寺
征帆恣遠尋逶迤過稱心凝滯蘅&KR0581;岸㳂洄樝柚林穿
溆不厭曲艤潭惟愛深為樂凡幾許聽取舟中琴
陪潤州薛司空丹徒桂明府遊招隠寺
共尋招隠寺初識戴顒家還依舊泉壑應改昔雲霞綠
竹寒天笋紅蕉臘月花金繩倘留客為繫日光斜
御定全唐詩卷七十八
