欽定四庫全書
御定全唐詩卷二百十九
杜甫
石筍行(石筍在成都西門外二株雙蹲一南一北陸游曰其状不類筍乃累石為之)
君不見益州城西門陌(一作街)上石筍雙高蹲古來(一作老一)
(作遠)相傳是海眼苔蘚蝕(一作食)盡波濤痕雨多(一作來)往往
得瑟瑟(石筍街乃真珠樓基昔胡人立大秦寺其門十間悉以珠玉貫之為簾後摧毁故多瑟瑟乃碧)
(珠也)此事恍惚難明論恐是昔時卿相墓(一作冡)立石為表
今仍存惜哉俗態好蒙蔽亦如小臣媚至尊政化錯迕
失大體坐看傾危受厚恩嗟爾石筍擅虚名後來未識
猶駿奔安得壮士擲天外使人不疑見本根
石犀行(李冰作石犀五頭以厭水精穿石犀溪扵江南名犀牛里)
君不見秦時蜀太守刻石立作三(當作五)犀牛自古雖有
厭勝法天生江水向(一作湏)東流蜀人矜誇一千載汎溢
不近張儀樓(即宣州門樓)今年灌口(一作注)損戶口此事或恐
為神羞終藉(一作修築)隄防出衆力高擁木石當清秋先王
作法皆正道鬼怪何得參人謀嗟爾三(當作五)犀不經濟
缺訛只與長川逝但見元氣常(一作相)調和自免洪濤恣
凋瘵安得壮士(一作作者)提天綱再平水土犀奔(一作蒼)茫
杜鵑行
君不見昔日蜀天子化作杜鵑似老烏寄巢生子不自
啄羣鳥至今與(一作為)哺雛雖同君臣有舊禮骨肉滿眼
身羇孤業工竄伏深樹裏(一作頭)四月五月偏號呼其聲
哀痛口流血所訴何事常區區爾豈(一作惟)摧殘始(一作如)
發憤羞帶羽翮傷形愚蒼天變化誰料得萬事反覆何
所無萬事反覆何所無豈憶當殿羣臣趨(上元元年七月明皇遷居)
(西内高力士流巫州置如仙媛扵歸州玉真公主出居玉真觀明皇不懌因不茹葷辟榖寖以成疾詩云骨肉)
(滿眼身羇孤盖謂此也)
贈蜀僧閭丘師兄(原注太常博士均之孫成都人)
大師銅梁秀籍籍名家孫嗚呼先博士炳靈精氣奔惟
(一作往)昔武皇后臨軒御乾坤多士盡儒冠墨客藹雲屯
當時上紫殿不獨卿相尊世傳閭丘筆(六朝以有韻者為文無韻者為)
(筆所謂閭丘筆也或改筆為字謂杜審言以詩閭丘均以字同侍武后者誤)峻極逾(一作侔)崐
崘鳳藏丹霄暮(一作穴)龍去(一作出)白水渾青熒雪嶺東碑
碣舊製存斯文散都邑高價越璵璠晚看作者意妙絶
與誰論吾祖詩冠古同年蒙主恩豫章夾日月歲久空
深根小子思疎闊豈能達詞門窮愁(一作秋)一揮淚相遇
即諸昆我住錦官城兄居祗樹園地近慰旅愁往來當
丘樊天涯歇滯雨稉稻臥不翻漂然薄遊倦始(一作如)與
道侣(一作旅)敦景晏步修廊而無車馬喧夜闌接軟語(一作)
(夜言詞柔輭)落月如金盆漠漠世界黑(一作空一作穴)驅車争奪繁
惟有摩尼珠可照濁水源
泛溪
落景下高堂進舟泛回溪誰謂築居小未盡喬木西遠
郊信荒僻秋色有餘淒練練峰上雪纖纖雲表霓童戲
左右岸(一云童兒戲左右)罟弋畢提擕翻倒荷芰亂指揮徑路
迷得魚已割(一作劇)鱗采藕不洗泥人情逐鮮美物賤事
已(一作迹)睽吾村靄暝姿異舍雞亦棲蕭條欲何適出處
無可齊衣上見新月霜中登故畦濁醪自初熟東城多
鼓鼙
題壁畫馬歌(一作題壁上韋偃畫歌偃京兆人善畫馬名畫記作鶠)
韋侯别我有所適知我憐君(一作渠)畫無敵戲(一作試)拈秃
筆埽驊騮歘見騏驎出東壁一匹齕草一匹嘶坐看千
里當霜蹄時危安得真致此與人同生亦同死
戲題畫山水圖歌(一本題下有王宰二字宰蜀人善畫玲瓏嵌空山水)
十日畫一水五日畫一石能事不受相促廹王宰始肻
留真跡壮哉崐崘方壺(一作丈)圖挂君高堂之素壁巴陵
洞庭日本東赤(一作南)岸水與銀河通中有雲氣隨飛龍
舟人漁子入浦漵山木盡亞(一作帶)洪濤風尤工遠勢古
莫比咫尺應湏論(一作千一作行)萬里焉得并州快翦刀翦取
吳松半江水
題李尊師松樹障子歌
老夫清晨梳白頭玄都道士來相訪握髮(一作手)呼兒延
入戶手提新畫青松障障子松林静杳冥憑軒忽若無
丹青隂崖却承(一作成)霜雪(一作露一作霧)榦偃盖反走虯龍形
老夫平生好竒古對此興與精靈聚已知仙客意相親
更覺良工心獨苦松下丈人巾屨同偶坐似(一作自)是商
(一作南)山翁悵望(一作惆悵)聊歌紫芝曲時危慘澹來悲風
戲為雙松圖歌(韋偃畫)
天下幾人畫古松(一作樹)畢宏(宏天寳中御史善畫松)已老韋偃少
絶筆長風起纖末滿堂動色嗟神妙兩株慘裂苔蘚皮
屈鐵交錯回高枝白摧朽骨龍虎死黑入太隂雷雨垂
(一作隨)松根胡僧憩寂寞龐眉皓首無住著偏袒右肩露
雙脚葉裏松子僧前落韋侯韋侯數相見我有一匹好
東(一作素一作束)絹重之不減錦繡段已令拂拭光凌亂請公
放筆為直幹
投簡成華兩縣諸子(舊注為成都華原兩縣附郭為次赤一云咸陽華原)
(成乃咸之誤)
赤縣官曹擁材傑輭裘快馬當冰雪長安(一作夜)苦寒誰
獨悲杜陵野老骨欲折南山豆苖早荒穢青門瓜地新
凍裂鄕里兒童項領成朝廷故舊禮數絶自然棄擲與
時異况乃疎頑臨事拙飢臥動即向一旬敝裘(一作衣)何
啻聯百結君不見空牆日色晚此老無聲淚垂血
徐卿二子歌
君不見徐卿二子生絶竒感應吉夢相追隨孔子釋氏
親抱送並是天上麒麟兒大兒九齡色清澈秋水為神
玉為骨小兒五歲氣食牛滿堂賓客皆回頭吾知徐公
百不憂積善衮衮生公侯丈夫生兒有如此二雛者名
位豈肻卑微休(一作異時名位豈肻卑微休)
病柏
有柏生崇岡童童状車(一作青)盖偃蹙(一作蹇)龍虎姿主當
風雲會神明依正直故老多再拜豈知千年根中路顔
色壞出非不得地蟠據亦高大歲寒忽無憑(一作用)日夜
柯葉改(一作碎)丹鳳領九雛哀鳴翔其外䲭鴞志意滿養
子穿穴(一作窟)内客從何鄉來佇立久吁怪静求元精(一作)
(無根)理浩蕩難倚頼
病橘
羣(一作伊)橘少生意雖多亦奚為惜哉結實小(一作少)酸澀
如棠棃剖(一作割)之盡蠹蟲(一作蝕)采掇爽其(一作所)宜紛然
不適口豈只存其皮蕭蕭半死葉未忍(一作悤悤)别故枝玄
冬霜雪積況乃回風吹嘗聞蓬萊殿羅列瀟湘姿此物
歲不稔玉食失(一作少)光輝寇盜尚憑陵當君減膳時汝
病是天意吾諗(一作愁一作敢)罪有司憶昔南(一作聞)海使奔騰
獻荔支百馬死山谷到今耆舊悲
枯椶
蜀門多椶(一作栟)櫚高者十八九其皮割剥甚雖衆亦易
朽徒布(一作有)如雲葉青黃歲寒後交横集斧斤凋喪先
蒲柳傷時苦軍乏一物官盡取嗟爾江漢人生成復何
有有同枯椶木使我沈歎久死者即已休生者何(一作能)
自守啾啾黃雀啅(一作啄)側見寒蓬走念爾形影乾(一作枯形)
(影)摧殘沒藜莠
枯柟
楩柟枯峥嶸鄉黨皆莫記不知幾百歲慘慘無生意上
枝摩皇(一作蒼)天下根蟠厚地巨圍雷霆坼(一作折)萬孔蟲
蟻萃凍雨落流膠衝風奪佳氣白鵠遂不來天雞為愁
思猶含棟梁具無復霄漢(一作雲霄)志良工古昔少識者出
涕淚種榆水中央成長何容易截承金露盤褭褭不自
畏
麗春
百草競春華麗春應最勝少湏(一作頃)好顔色(一作顔色好)多
漫枝條賸紛紛桃李枝處處總能移如何貴此重(一作稀如)
(可貴重)却怕有人知
丈人山(山在青城縣北黃帝封青城山為五岳丈人)
自為青城客不唾(古詩千里不唾井)青城地為愛丈人山丹梯
近幽意丈人祠西佳氣濃緣雲擬住最高峰埽除白髮
黃精在君看他時冰雪容
百憂集行(王筠詩百憂俱集斷人腸)
憶年(一作昔)十五心尚孩健如黃犢走復來庭前八月棃
棗熟一日上樹能千回即今倏忽已五(一作年纔五六)十坐臥
只多少行立強將笑語供主人悲見生涯百憂集入門
依舊四壁空老妻覩我顔色同癡兒未知父子禮叫怒
索飯啼門東(庖厨之門在東)
戲作花卿歌(上元二年梓州刺史段子璋反襲東川節度使李奐扵緜州自稱梁)
(王改元成都尹崔光遠率將花驚定攻拔之斬子璋奐得復位)
成都猛將有花卿學語小兒知姓名用如快鶻風火生
見賊唯多身始輕緜州副使著柘(一作赭)黃我卿埽除即
日平子章(一作璋)髑髏血糢糊手提擲還崔大夫李侯重
有此節度人道我卿絶世(一作代)無既稱絶世無天子何
不喚取守京都
入奏行贈西山檢察使竇侍御(朱長孺曰明皇自蜀還扵緜益)
(二州各置一節度百姓勞敝高適為蜀州刺史請罷東川以一劒南甫為王進論巴蜀情形表)
(亦與適合此行入奏疑謂此)
竇侍御驥之子鳳之雛年未三十忠義俱骨鯁絶代無
炯如一叚清冰出萬壑置在迎風寒露(一作露寒)之玉壺蔗
漿歸厨金盌凍洗滌煩熱足以寧君軀政(一作整)用疎通
合典則戚聯豪貴耽文儒兵革(一作甲兵)未息人未蘇天子
亦念西南隅吐蕃憑陵氣頗麤竇氏檢察應時須(一作才能)
(俱)運糧繩橋壮士喜斬木火井窮(一作寒)猿呼八州刺史
思一戰三城守邊却可圖(剱南西川節度統松維恭蓬雅黎姚悉八州姚維松三州)
(當吐蕃衝要一云彭州有三守捉城又有七盤安遠龍溪三城皆在茂州界上也)此行入奏計
未小密奉聖旨恩宜(一作應)殊繡衣春當(一作飄飄)霄漢立綵
服日向(一作粲粲)庭闈趨(一本此下有開濟人所仰飛騰正時湏)省郎京尹必
俯拾(一作相付)江花未落還成都江花未落還成都(一本無此疊句)
(一作還成都多暇)肻訪浣花老翁無(一作公來肻訪浣花老)為君酤(一作酣)
酒滿眼酤(二句一云擕酒肻訪浣花老為君著衫捋髭鬚)與奴白飯馬青芻(一本)
(無此句)
柟(一作高)樹為風雨所拔歎
倚江柟樹草堂前故(一作古)老相傳二百年誅茅卜居總
為此五月髣髴聞寒蟬東南飄風動地至江翻石走流
雲氣幹(一作斡)排雷雨猶力争根斷泉源豈天意滄波(一作)
(蒼茫)老樹性所愛浦上童童一青(一作蒼茫)蓋野客頻留懼雪
霜行人不過聽竿籟虎倒龍顛委榛(一作荆)棘淚痕血點
垂胷臆我有新詩何處吟草堂自此無顔色
茅屋為秋風所破歌
八月秋高風怒號卷我屋上三重茅茅飛度江灑(一作滿)
江郊高者挂罥長林梢下者飄轉沈塘(一作堂)坳南邨羣
童欺我老無力忍能對面為盜賊公然抱茅入竹去辱
焦口燥呼不得歸來倚杖自歎息俄頃風定雲墨色秋
天漠漠向昏黑布衾多年冷似(一作象)鐵驕兒惡臥蹋裏
裂牀牀(一作頭)屋漏無乾處雨脚如麻未斷絶自經喪亂
少睡眠長夜霑濕何由徹安得廣厦千萬間大庇天下
寒士俱歡顔風雨不動安如山嗚呼何時眼前突兀見
此屋吾廬獨破(一作壊)受凍死(一作意)亦足
大雨
西蜀冬不雪春農尚嗷嗷上天回哀眷朱(一作清)夏雲鬱
陶執熱乃沸鼎纖絺成縕袍風雷颯萬里霈澤施蓬蒿
敢辭茅葦漏已喜黍豆高三日無行人二(一作大)江聲怒
號流惡邑里清矧兹遠江臯荒庭步鸛鶴隠几望波濤
沈疴聚藥餌頓忘所進勞則知潤物功可以貸不毛隂
色静隴畝勸耕自官曹四鄰耒耜出(一作出耒耜)何必吾家
操
溪漲
當時浣花橋溪水纔尺餘白石(一作日)明可把水中有行
車秋夏忽泛溢豈惟(一作伊)入吾廬蛟龍亦狼狽況是鼈
與魚兹晨巳半落歸路跬步疎馬嘶未敢動前有深填
(一作澱)淤青青屋東麻散亂牀上書不意(一作知)遠山雨夜
來復何如我遊都市間(一作所)晚憩必村墟乃知久行客
終日思其居
戲贈友二首
元年建已月(是月代宗改元復以建已月為四月)郎有焦校書自誇足膂
力能騎生馬駒一朝被馬蹋脣裂版齒無壮心不肻已
欲得東擒胡
元年建已月官有王司直馬驚折左臂骨拆面如墨駑
駘漫(一作慢)深(一作染)泥何不避雨色勸君休歎恨未必不
為福
遭田父泥飲美嚴中丞
步屧隨春風邨邨自花柳田翁逼社日邀我嘗春酒酒
酣誇新尹畜眼未見有回頭指大男渠是弓弩手名在
飛騎籍長番歲時久前日放營農辛苦救衰朽差科死
則已誓不舉家走今年大作社拾遺能住否叫婦開大
缾盆中為吾取感此氣揚揚湏知風化首語多雖雜亂
說尹終在口朝來偶然出自夘將及酉久客惜人情如
何拒鄰叟高聲索果栗欲起時被肘指揮過無禮未覺
村野醜月出遮我留仍嗔問升斗
喜雨
春旱天地昏日色赤如血農事都已(一作未)休兵戈況騷
屑巴人困軍湏慟哭厚土熱滄江夜來雨真宰罪一雪
榖根小(一作少)蘇息沴氣終不滅何由見寧歲解我憂思
結峥嶸羣(一作東)山雲交會未斷絶安得鞭雷公滂沱洗
吳越(原注時聞浙右多盜)
漁陽
漁陽突騎猶精銳赫赫雍王都(一作前)節制猛將飄然恐
後時本朝不入非高計禄山北築雄武城舊防敗走歸
其營繫書請問燕耆舊今日何須十萬兵(寳應元年九月魯王适改)
(封雍王為天下兵馬元帥統河東朔方及諸道行營回紇等兵十餘萬討史朝義會兵扵陕州甫在梓聞王授)
(鉞作此詩以諷河北諸將飄然而來猶恐後時乃擁兵不朝豈高計乎末又舉禄山往事以戒之)
天邊行
天邊老人歸未得日暮東臨大江哭隴右河源不種田
胡騎羌兵入巴蜀洪濤滔天風拔木前飛禿鶖後鴻(一作)
(黃)鵠九度附書向洛陽十年骨肉無消息
大麥行
大麥乾枯小麥黃婦女(一作人)行泣夫走藏東至集壁西
梁洋(四州皆屬山南西道)問誰腰鎌胡與羌豈無蜀兵三千人部
(一作簿)領辛苦江山長安得如鳥有羽翅託身白雲還故
鄉
苦戰行
苦戰身死馬將軍自云伏波之子孫干戈未定失壮士
使我歎恨傷精魂去年江南(一作南行)討狂賊臨江把臂難
再得别時孤雲今不飛時獨看雲淚横臆(遂州在涪江少南故曰江)
(南盖必死扵叚子璋之亂者)
去秋行
去秋涪江木落時臂槍(一作蒼)走馬誰家兒到今不知白
骨處部曲有去皆無歸遂州城中漢節在遂州城外巴
人稀戰場冤魂每夜哭空令野營猛士悲
述古三首
赤驥頓長纓非無萬里姿悲鳴淚至地為問馭者誰鳳
皇從東(一作天)來何意復高飛竹花不結實念子忍朝飢
古時君臣合可以物理推賢人識定分進退(一作用)固(一作)
(因)其宜
市人日中集扵利競錐刀置膏烈火上哀哀自煎熬農
人望歲稔相率除蓬蒿所務榖(一作農)為本邪贏無乃勞
舜舉十六相身尊道何高秦時任商鞅法令如牛毛
漢光得天下祚永固有開豈惟高祖聖功自蕭曹來經
綸中興業何代無長才吾慕寇鄧勲濟時信良哉耿賈
亦宗臣羽翼共裵回休運終四百圖畫在雲臺
御定全唐詩卷二百十九
