欽定四庫全書
御定全唐詩卷五百七十八
溫庭筠
送李億(一作憶)東歸
黃山遠隔秦樹紫禁斜通渭城别路青青柳弱前溪漠
漠苔生和風澹蕩歸客落月殷勤早鶯灞上金樽未飲
讌歌已有餘聲
開聖寺
路分谿石夾煙叢十里蕭蕭古樹風出寺馬嘶秋色裏
向陵鴉亂夕陽中竹間泉落山厨靜塔下僧歸影殿空
猶有南朝舊碑在恥(一作敢)將興廢問休公(一作漁翁)
贈蜀府將(蠻入成都頻著功勞一本無府字)
十年分散劒關秋萬事皆隨(一作從)錦水流志(一作心)氣巳
曾明漢節功名猶自(一作尚)滯(一作帶)吳鉤鵰邊認箭寒雲
重馬上聽笳塞草愁今日逢君倍惆悵灌嬰韓信盡封
侯
西江貽釣叟騫生(一作西江寄友人騫生)
晴江(一作碧天)如鏡月如鉤泛&KR1527;蒼茫送(一作迷)客愁(一作遊)夜
淚潛生竹枝曲春潮(一作灘一作朝)遙上(一作聽)木蘭舟事隨雲
去身(一作心)難到夢逐煙銷水自流昨日歡娛竟何在(一作)
(有一作事)一枝梅謝楚江頭
寄清源(一作涼)寺僧
石路無塵竹徑開昔年曾伴戴顒來窗間半偈聞鐘後
松下殘棋送客回簾(一作簷)向玉峰藏(一作籠)夜雪砌因藍
(一作流)水長秋苔白蓮社(一作會)裏如相問為說(一作道一作說與)
遊人是姓雷
重遊圭(一作東)峰宗密禪師精廬(一作哭盧處士)
百尺青崖三尺墳微(一作玄)言已絶杳難聞戴顒今日稱
居士支遁他年識領軍暫對杉(一作山)松(一作松杉)如結社偶
同(一作因)麋鹿自成羣故山弟子空迴首葱嶺唯(一作還)應
見宋(一作彩)雲
題李處士幽居
水玉簪頭白(一作戴)角巾瑶琴寂歷拂輕塵濃陰似帳紅
薇晩細雨如煙(一作珠)碧草春(一作新)隔竹見籠疑有鶴捲
簾看畫靜(一作更)無人南山(一作窗)自是(一作有)忘年(一作機)友
谷口徒(一作空)稱鄭子真
利州南渡
澹然空水對(一作帶)斜暉曲島蒼茫接翠微波(一作坡)上馬
嘶看櫂去柳邊人歇待船歸數叢沙草羣鷗散萬頃江
田一鷺飛誰解乘舟尋范蠡五湖煙水獨忘機
贈李將軍
誰言荀羨愛功勲年少登壇衆所聞曾以能書稱内史
又因明易號將軍金溝故事春長在玉軸遺文(一作圖)火
半焚不學龍驤畫山水(一作色)醉鄉無跡似閒雲
寒食日作
紅深綠暗逕相交抱暖含芳(一作春)披(一作被)紫袍綵索平
時牆婉娩輕毬落處晩(一作花)寥梢(一作捎)窗中草色妬雞
卵盤上芹泥憎燕巢自有玉樓春(一作芳)意在不能騎馬
度煙郊
李羽處士寄新醞走筆戲酬
高談有伴還成藪沈醉無期即是鄉巳恨流鶯欺(一作期)
謝客更將浮蟻與劉郎簷前柳色分張綠窗外花枝借
助香所恨玳筵紅燭夜草玄寥落近迴塘
郊居秋日有懷一二知己
稻田鳧雁滿晴沙釣渚歸來一逕斜門帶果林招邑吏
井分蔬圃屬鄰家皋原寂歷垂禾穗桑竹參差映豆花
自笑漫懷經濟策不將心事許煙霞
題友人池亭(一作偶題林亭)
月榭風亭繞曲池粉(一作棘)垣(一作牆)迴互瓦參差侵簾(一作)
(簷)片白(一作白片)摇翻影落鏡愁紅(一作紅愁)寫倒枝鸂鶒刷毛
花蕩漾鷺鷥拳足雪離披山翁醉後如相憶羽扇清樽
我自知
南湖
湖上微風入檻凉翻翻菱荇(一作荷芰)滿迴塘野船著岸偎
春草水鳥帶波飛夕陽蘆葉有聲疑霧雨浪花無際似
瀟湘飄然篷艇(一作蓬頂)東歸(一作遊)客盡日相看憶楚鄉
贈袁司錄(即丞相淮陽公之猶子與庭筠有舊也)
一朝辭滿有心期花發楊園雪壓(一作覆)枝劉尹故人諳
往事謝郎諸弟得新知金釵醉就胡姬畫(一作盡)玉管閒
畱洛客吹記得襄陽耆舊語不堪風景(一作雨)峴山碑
題西明寺僧院
曾識匡山遠法師低松片石對前墀為尋名畫來過院
(一作寺)因訪閒人得看棋新雁參差雲碧處寒鴉遼(一作寥)
亂(一作繞一作落)葉紅時自知終有張華識不向滄洲理釣絲
偶題
微風和暖日鮮明草色迷人向渭城吳(一作洛)客捲簾閒
不語楚娥攀樹獨含情紅垂果蔕櫻桃重黃染花叢蝶
粉輕自恨青樓無近信不將心事許卿卿
寄湘陰閻少府乞釣輪子
釣輪形與月輪同獨繭和煙影似空若向三湘逢雁信
莫辭千里寄漁翁篷聲夜滴松江雨(一作漏)菱葉秋傳鏡
水風終日垂鉤還有意尺書多在錦鱗中
哭王元裕
聞說蕭郎逐逝川伯牙因(一作自)此絶清弦柳邊猶憶青
(一作紅)驄影墳上俄生碧草煙篋裏詩書疑謝後夢中風
貎似潘前他時若到相尋處碧樹紅樓自宛然
法雲寺(一本無寺字)雙檜(一作晉朝柏樹)
晉朝名輩此離羣想對濃陰去住分題處尚尋王内史
畫時應是顧將軍長廊夜靜聲疑雨古殿秋深影勝雲
一下南臺到人世曉(一作晩)泉清籟更難(一作誰)聞
送陳嘏之侯(一作候)官兼簡李常侍
縱得步兵無綠蟻不緣句漏有丹砂殷勤為報(一作問)同
袍友我亦無心似海槎(一作查)春服照塵連(一作迷)草色夜
船聞雨滴蘆花梅仙(一作山梅)自是青雲客莫羨相如却到
家
春日野行(一作野步)
雨漲西塘(一作日西塘水)金堤斜碧(一作百)草芊芊晴(一作青一作暗)吐
芽野岸明媚(一作滅)山芍藥水田呌噪官蝦蟇鏡(一作湖)中
有浪動菱蔓(一作芰)陌上無風飄(一作吹)柳花何事輕橈(一作)
(扁舟)句(一作向)溪客綠萍方(一作雖)好不歸家
溪上行
綠塘漾漾煙濛濛張翰此來情不窮雪羽䙰褷立倒影
金鱗撥(一作拔)剌跳晴空風翻荷葉一向白雨濕蓼花千
穗紅心羨夕陽波上客片時歸夢(一作去)釣船中
投(一作上)翰林蕭舍人
人間鵷鷺杳難從獨(一作猶)恨金扉直九(一作幾)重萬象晩
(一作曉)歸仁夀鏡百花春隔(一作滿)景陽鐘紫微芒動詞初
出紅燭(一作蠟)香殘誥未封每過朱門愛庭樹一枝何日
許相(一作從)容
春日偶作
西園一曲豓陽歌擾擾車塵負薜蘿自欲放懷猶未得
不知經世竟如何夜聞猛雨判花盡寒戀重衾(一作裘)覺
夢多釣渚别來應更好春風還為起微波
春暮宴罷寄宋夀先輩
斜掩朱門花外鐘曉鶯時節好相逢窗間桃蘂(一作萼一作葉)
宿粧在雨後牡丹春睡濃蘇小風(一作丰)姿迷下蔡馬卿
才調(一作詞賦)似臨卭誰憐芳草生(一作連)三徑參佐橋西陸
士龍
馬嵬驛
穆滿曾為物外遊六龍經此暫淹畱返魂無驗青煙滅
埋血空生(一作成)碧草愁香輦却歸長樂殿曉鐘還下景
陽樓甘泉不復(一作得)重相見誰道文成是故侯
和道溪君别業(一作和友人溪居别業)
積潤初銷碧草新鳳陽晴日帶雕輪風(一作絲)飄弱柳平
橋晩雪點寒梅小苑春屏上樓臺陳後主鏡中金翠李
夫人花房透露(一作露透)紅珠落蛺蝶雙飛(一作雙)護粉塵
奉天西佛寺
憶昔狂童犯順年玉虬閒暇出甘泉宗臣欲舞千鈞(一作)
(金)劒追騎猶觀七寳鞭星背紫垣終埽地日歸黃道却
當天至今南頓(一作嶺)諸耆舊猶指榛蕪作弄田
題望苑驛(東有馬嵬驛西有端正樹一作相思樹)
弱柳千條杏一枝半含春雨半垂(一作含)絲景陽寒井人
難到(一作見)長樂晨鐘鳥(一作曉)自知花影至今(一作幾年)通博
望樹名從此(一作何世)號相思分明(一作至今)十二樓前月不向
西陵照盛(一作戚)姬
寄分司元庶子兼呈元處士
閉門高臥莫長嗟水木凝暉屬謝家緱嶺參差殘曉雪
洛波清淺露晴沙劉公春盡蕪菁色華廏愁深(一作多)苜
蓿花月榭知君還悵望碧霄煙闊雁行斜
題柳
楊柳千條拂面絲綠煙金穗不勝吹(一作移)香隨靜婉歌
塵起影伴嬌嬈(一作饒)舞袖垂羌管(一作笛)一聲何處曲(一作)
(笛)流鶯百囀最高枝千門九陌(一作曲)花如雪飛過宫牆
兩自(一作不)知
和友人悼亡(一作喪歌姬)
玉貌潘郎淚滿衣畫羅輕鬢兩霏微紅蘭委露愁難盡
白馬朝天望不歸寳鏡塵昏鸞影在鈿箏弦斷雁行稀
春來多少傷心事(一作春風幾許傷心事)碧草侵階粉蝶飛
李羽處士故里
柳不成絲草帶煙海槎東去鶴歸天愁腸斷處春何限
病眼開時月正圓花若有情還(一作應)悵望水應無事莫
潺湲終知此恨銷難盡(一作得一作難消遣)辜負南華第一(一作二)
篇
却經(一作歸)商山寄昔同行人
曾道(一作讀)逍遥第一篇爾來無處(一作何事)不恬然便同南
郭能忘象兼笑東林學坐禪人事轉新花爛漫客(一作驛)
程依舊水潺湲若教猶作當時意應有垂絲在鬢邊
池塘七夕(一作初秋)
月出西南露氣秋綺羅(一作寮一作倚霄)河漢在斜溝(一作樓一作鍼)
(樓)楊家繡作鴛鴦幔張氏金為翡翠鉤香(一作銀)燭有花
(一作光)妨宿燕畫(一作曉)屏無睡待牽牛萬家砧杵三篙水
一夕橫塘似(一作是)舊遊
偶遊
曲巷斜臨一水間小門終日不開關紅珠斗帳櫻桃熟
金尾屏風孔雀閒雲髻幾迷芳草蝶額黃無限夕陽山
與君便是鴛鴦侣休(一作不)向人間覓往還
寄河南(一作北)杜少尹
十載(一作歲)歸來鬢未凋玳簪珠履見常僚豈關名利分
榮路自有才華作慶霄鳥影參差(一作不飛)經上苑騎聲斷
(一作相)續過中(一作平)橋夕陽亭畔(一作下)山如畫應念田歌
正寂寥
贈知音(一作暁别)
翠羽花冠碧樹雞未明先向(一作上)短牆啼窗間(一作前)謝
女青蛾歛門外蕭郎白馬嘶星漢漸移庭竹影露珠猶
綴野花迷(一作殘曙微星當戶没澹煙斜月照樓低)景(一作上)陽宫裏鐘初(一作)
(聲)動不語垂鞭上(一作過)柳堤
過陳琳墓
曾於青史見遺文今日飄蓬(一作零)過古(一作此)墳詞客有
靈應識我霸才無主始(一作亦)憐君石麟埋没藏春(一作秋)
草銅雀荒凉對暮雲莫怪臨風倍惆悵欲將書劒學從
軍
題崔公池亭舊遊(一作題懷貞亭舊遊)
皎鏡方(一作芳)塘菡萏秋此來重見採蓮舟誰能不逐(一作)
(遂)當年樂還恐添成(一作為)異日愁紅豓影(一作花)多風嫋
嫋碧空雲斷水悠悠簷前依舊青山色盡日無人獨上
樓
回中作
蒼莽寒空遠色愁嗚嗚戍角上高樓吳姬怨思吹雙管
燕客悲歌别(一作上一作動)五侯千里關山邊草暮一星烽火
朔雲秋夜來霜重西風起隴水無聲凍(一作噎)不流
西江上送漁父
却逐嚴光向若耶釣輪菱(一作茭)櫂寄年華三秋梅雨愁
楓葉一夜篷舟宿葦花不見水雲應有夢偶隨鷗鷺(一作)
(煙島一作鳥)便成家白蘋風起樓船暮江燕雙雙五兩(一作正雨)
斜
經故秘書崔監揚州南塘舊居
昔年曾識范安成(一作謝宣城)松竹風姿鶴性情西掖曙河
橫漏響北山秋月照江聲(一作唯向舊山畱月色偶逢秋澗似琴聲)乘舟覓
吏經輿縣為酒求官得步兵千頃水流通故墅至今畱
得謝公名(一作玉柄寂寥譚客散却尋池閣淚縱橫)
七夕
鵲歸燕(一作鸞)去兩悠悠青瑣西南月似鉤天上歲時星
右(一作又)轉世間離别(一作恨)水東流金風入樹千門夜銀
漢橫空萬象秋蘇小橫(一作回)塘通桂檝未應清淺隔牽
牛
題韋籌博士草堂(一作薛逢詩題作韋夀博書齋)
玄晏先生巳白頭不隨鵷鷺狎羣鷗元卿謝免開三徑
平仲朝歸臥一裘醉後獨知殷甲子病來猶作晉春秋
滄浪未濯塵纓在(一作塵纓未濯今如此)野水無情處處流
和友人題壁
沖尚猶來出範圍肯將經(一作輕)世(一作濟)作風徽三台位
缺嚴陵臥百戰功高范蠡歸自(一作剰)欲一鳴(一作名)驚(一作)
(添)鶴寢不應孤憤學牛衣西州未有看棋暇澗戶何由
(一作因)得掩扉
春日將欲東歸寄新及第苗紳先輩(一作下第寄司馬札)
幾年辛苦與君同得喪悲歡盡是空猶喜故人先折桂
自憐羈客尚飄蓬三春月照千山道(一作路)十日花開一
夜風知有杏園無路(一作計)入馬前惆悵滿枝紅
經李徵君故居(一作王建詩)
露濃煙重草萋萋樹映闌干柳拂堤一院落花無客醉
五更殘月有鶯啼芳筵想像情難盡故榭荒凉路巳迷
惆悵羸驂往來慣(一作風景宛然人自改)每(一作却)經門巷亦長(一作)
(馬頻)嘶
送崔郎中(一作判官)赴幕
一别黔巫(一作南)似斷弦故交東去更凄(一作澘)然心遊目
送(一作斷)三千里雨散雲飛(一作收)二十年發跡豈勞天上
桂屬詞還得幕中蓮相思休話(一作莫道)長安遠江月隨人
處處圓
經舊遊(一作懷真珠亭)
珠箔金(一作銀)鉤對(一作近)彩橋昔年於(一作曾)此見嬌嬈(一作)
(饒)香燈悵望飛瓊鬢凉月慇勤碧玉簫屏倚故窗山六
扇柳垂寒砌露千條壞牆經雨蒼苔遍拾得當時舊翠
翹
老君廟
紫氣氤氳捧半巖蓮峰仙掌共巉巉廟前晩色(一作古木)連
寒水天外斜陽帶遠帆百二關山扶玉座五千文字閟
瑶緘自憐金骨無人識知有飛龜在石函
過(一作經)五丈原
鐵馬雲雕(一作騅)久(一作共)絶塵柳陰高壓漢營(一作宫)春天
晴(一作清)殺氣屯關右夜半妖星照渭濱下國臥龍空誤
(一作寤)主中原逐(一作得)鹿不因(一作由)人象牀錦(一作寳)帳無
言語從此譙周是老(一作舊)臣
和友人(一作王秀才)傷歌姬
月缺花殘莫愴然花須終發月終(一作須)圓更能何事銷
芳念亦有濃華委逝川一曲豓歌畱婉(一作宛)轉九原春
草妬(一作葬)嬋娟王孫莫學多情客自古多情損少年
山中與諸道友夜坐聞邊防不寧因示同志
龍砂(一作沙)鐵馬犯煙塵跡近羣鷗意倍親風卷蓬根屯
戊已月移松影守庚申韜鈐豈足為經濟巖壑何嘗是
隱淪心許故人知此意古來知者竟誰(一作何)人
秘書省有賀監知章草題詩筆力遒健風尚高遠
拂塵尋玩因有此(一作此有)作(一作過賀監舊宅)
越溪漁客賀知章任達憐才愛酒狂鸂鶒葦花隨釣艇
蛤蜊菰菜(一作葉)夢橫塘幾年涼月拘華省一宿秋風憶
故鄉榮路脱身終自得福庭迴首莫相忘出籠(一作羣)鸞
鶴歸(一作辭)遼海落筆龍蛇滿壞牆李白死來無醉客可
憐神彩弔殘陽
題裴晉公林亭
謝傅林亭暑氣微山丘零落閟音徽東山終為蒼生起
南浦虚言白首歸池鳳巳傳春水浴渚禽猶帶夕陽飛
悠然到此忘情處一日何妨有萬幾
御定全唐詩卷五百七十八
