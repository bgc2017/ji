欽定四庫全書
御定全唐詩卷五百六十一
薛能
荔枝詩(有序)
杜工部老居兩蜀不賦是詩豈有意而不及歟白
尚書曾有是作興旨卑泥與無詩同予遂爲之題
不愧不負將來作者以其荔枝首唱愚其庶幾
顆如松子色如櫻未識蹉跎欲半生歲杪監州曾見樹
時新入座久聞名
丁已上元日放三雉
嬰網雖皆困褰籠喜共歸無心期爾報相見莫驚飛
寓題(一作邊城寓題)
王澤猶來雅在新尚詞微事(一作徵事)可愁人淫哇滿眼關
雎弱猶賀清朝有此身
望蜀亭
樹簇烟迷蜀國深嶺頭分界戀登臨前軒一望無他處
從此西川只在心
游嘉州(一作陵)後溪(開元觀閑遊因及後溪偶成二韻)
山屐經過滿逕蹤隔溪遥見夕陽舂當時諸葛成何事
只合終身作卧龍
自諷
千題萬詠過三旬忘食貪魔作瘦人行處便吟君莫笑
就中詩病不任春
乞假歸題候館(一本題首有河東幕三字)
僕帶雕弓馬似飛老萊衣上著戎衣郵亭不暇吟山水
塞外經年皆未歸
監郡犍爲將歸使府登(一本有通濟二字)樓寓題
幾日監臨向蜀春錯抛歌酒強憂人江樓一望西歸去
不負嘉州只負身
過象耳山二首
一色靑松幾萬栽異香薰路帶花開山門欲别心潛願
更到蜀中還到來
到處逢山便欲登自疑身作住來僧徒行至此三千里
不是有緣應不能
聖燈
莽莽空中稍稍燈坐看迷濁變澄清須知火盡烟無益
一夜欄邊說向僧
過昌利觀有懷
萬仞雲峯八石泉李君仙後更誰仙我來駐馬人何問
老柏無多不種田
蜀路
劒閣緣雲拂斗魁疾風生樹過龍媒前程憩罷知無益
但是駑蹄亦到來
山下偶作
零雨霑山百草香樹梢高頂盡斜陽横流巨石皆堪住
何事無僧有石房
伏牛山
虎蹲峰狀屈名牛落日連村好望秋不爲時危耕不得
一犁風雨便歸休
老圃堂(一作曹鄴詩)
邵平瓜地接吾廬榖雨乾時偶(一作手)自鋤昨日春風欺
不在就牀吹落讀殘書
春題
柳莫搖搖花莫開此心因病亦成灰人生只有家園樂
及取春農(一作濃)歸去來
幷州寓懷
人多知遇獨難求人負知音獨愛酬常恐此心無樂處
枉稱年少在幷州
中秋旅舍(一作中秋旅舍書懷)
雲卷庭虚(一作卷盡庭雲)月逗空一方秋草盡(一作色草)鳴蟲是時
兄弟正南北黃葉滿階來去風
符亭二首(幷序)
東三泉十五里以飛瀑結茅雖小甚勝諸所記注
皆云前宰符姓所爲俞姓所修而不識其人因題
曰符亭旌之也
符亭之地雅離羣萬古懸泉一旦新若念農桑也如此
縣人應得似行人
山如巫峽煙雲好路似嘉祥水木清大抵游人總應愛
就中難說是詩情
秋夜聽任郎中琴
十指宫商膝上秋七條絲動雨脩脩空堂半夜孤燈冷
彈著鄉心欲白頭
留别關東舊遊
我去君留十載中未曾相見及花紅他時住得君應老
長短看花心不同
贈出塞客
出郊征騎逐飛埃此别惟愁春未回寒葉夕陽投宿意
蘆(一作蕭)關門向遠河開
秋溪獨坐
黃葉分飛砧上下白雲零落馬東西人生萬意此端坐
日暮水深(一作聲)流出溪
蒲中霽後晚望
河邊霽色無人見身帶春風立岸頭濁水茫茫有何意
日斜還向古蒲州
宋氏林亭
地濕莎青雨後天桃花紅近竹林邊行人本是農桑客
記得春深欲種田
雲花寺寓居贈海岸上人
暫寄空門未是歸上方林榭獨(一作著)儒衣吾師不語應
相怪(一作問)頻惹街塵入寺飛
關中秋夕
簟濕秋庭岳在煙露光明滑竹蒼然何人意緒還相似
鶴宿松枝月半天
西縣道中有短亭巖穴飛泉隔江灑至因成二
首
風凉津濕共微微隔岸泉衝石竅飛爭得巨靈從野性
舊鄉無此擘將歸
一瀑三峰赤日天路人才見便翛然誰能夜向山根宿
凉月初生的有仙
省試夜(一作韋承貽詩)
白蓮千朵照廊明一片承平雅頌聲更報苐三條燭盡
文昌風景畫難成
過驪山
丹雘蒼蒼簇背山路塵應滿舊簾間玄宗不是偏行樂
只爲當時四海閒
曲江醉題
閑身行止屬年華馬上懷中盡落花狂遍曲江還醉臥
覺來人靜日西斜
參軍廳新池
簾外無塵勝物外牆根有竹似山根流泉不至客來久
坐見新池落舊痕
太原使院晚出
青門無路入清朝濫作將軍最下僚同舍盡歸身獨在
晚風開印葉蕭蕭
寒食日曲江
曲水池邊青草岸春風林下落花杯都門此日是寒食
人去看多身獨來
盩厔官舍新竹
心覺清凉體似吹滿風輕撼葉垂垂無端種在幽閒地
衆鳥嫌寒鳳未知
京中客舍聞筝
十二三弦共五音每聲如截遠人心當時向秀聞鄰笛
不是離家歲月深
銅雀臺
魏帝當時銅雀臺黃花深映棘叢開人生富貴須回首
此地豈無歌舞來
壽安水館
地接山林兼有石天懸星月更無雲驚鷗上樹滿池水
瀺灂一聲中夜聞
雨後早發永寧
春霖朝罷客西東雨足泥聲路未通獨愛千峰最高處
一峰初日白雲中
宿仙遊寺望月生峰
公門身入洞門行出穽離籠似有情僧語夜凉雲樹黑
月生峰上月初生
秋題
獨坐東南見暁星白雲微透泬寥清磷磷甃石堪僧坐
一葉梧桐落半庭
和友人寄懷
從來行樂近來希籧瑗知言與我違自是衰心不如舊
非關四十九年非
子夜
嫖姚家宴敵吳王子夜歌聲滿畫堂此日相逢眉翠盡
女眞行李乞齋糧
鴈和韋侍御
肅肅雍雍義有餘九天鸞鳳莫相疎唯應靜向山窗過
激發英雄夜讀書
和府帥相公(一作蜀中和府帥相公過安撫崔判官廳不遇之什)
竹映高牆似傍山鄒陽歸後令威還君看將相才多少
兩首詩成七步間
又和留山鷄
五色文勝百鳥王相思兼絶寄芸香由來不是池中物
鷄樹歸時即取將
舟中酬楊中丞春早見寄
錦樓春望憶丹楹更遇高情說早鶯江上境寒吟不得
濕風梅雨滿船輕
寒食日題
美人寒食事春風折盡青青賞盡紅夜半無燈還有睡
(一作不寐)鞦韆懸在月明中
杏花
活色生香第一流手中移得近青樓誰知豔性終相負
亂向春風笑不休
黃蜀葵
嬌黃新嫩(一作蘂)欲題詩盡日含毫有所思記得玉人初
病起(一作較)道家粧束厭禳時
春詠
春來還似去年時手把花枝唱竹枝狂瘦未曾飡有味
不緣中酒却緣詩
贈歡娘(八歲善吹笙)
一束龍吟細竹枝青娥擎在手中吹當時縱使雙成在
不得如伊是小時
戱瞻相
失意蹉跎到舊遊見吹楊柳便遮羞瞻相趙女休相拽
不及人前詐擺頭
贈解詩歌人
同有詩情自合親不須歌調更含嚬朝天御史非韓夀
莫竊香來帶累人
贈韋氏歌人二首
弦管聲凝發唱高幾人心地暗傷刀思量更有何堪比
王母新開一樹桃
一曲新聲慘畫堂可能心事憶周郎朝來為客頻開口
綻盡桃花幾許香
加階
二年中散似嵇康此日無功換寵光唯有一般酬聖主
勝於東晉是文章
野園
野園無鼔又無旗鞍馬傳杯用柳枝嬌養翠娥無怕懼
插人頭上任風吹
郊亭
郊亭宴罷欲回車滿郭傳呼調角初尚擁笙歌歸未得
笑娥扶著醉尚書
老僧
清瘦形容八十餘匏懸籬落似村居勸師莫羡人間有
幸是元無免破除
僧窗
不悟時機滯有餘近來為事更乖疎朱輪皂蓋蹉跎盡
猶愛明窗好讀書
題平等院
十里城中一院僧各持巾鉢事南能還應笑我功名客
未解嫌官學大乘
影燈夜二首(一作上元詩)
偃王燈塔古徐州二十年來樂事休此日將軍心似海
四更身領萬人遊
十萬軍城百萬燈酥油香暖夜如烝紅糚滿地煙光好
只恐笙歌引上昇
許州旌節到作
兩地旌旗擁一身半緣傷舊半榮新州人若憶將軍面
寫取雕堂報國眞
重遊通波亭
十年抛擲故園花最憶紅桃竹外斜此日郊亭心乍喜
敗榆芳草似還家
戲舸
遠舸衝開一路萍岸傍偷上小茅亭遊人莫覓杯盤分
此地纔應聚德星
偶題
到處吟兼上馬吟總無愁恨自傷心無端夢得鈞天樂
盡覺宮商不是音
折楊柳十首(幷序)
此曲盛傳為詞者甚衆文人才子各衒其能莫不
條似舞腰葉如眉翠出口皆然頗為陳熟能專於
詩律不愛隨人搜難抉新誓脫常態雖欲弗伐知
音其舍諸
華清高樹出離宮南陌柔條帶暖風誰見輕隂是良夜
瀑泉聲畔月明中
洛橋晴影覆江船羌笛秋聲濕塞煙閒想習池公宴罷
水蒲風絮夕陽天
嫩綠輕懸似綴旒路人遥見隔宫樓誰能更近丹墀種
解播皇風入九州
暖風晴日斷浮埃廢路新條發釣臺處處輕隂(一作輕)可
惆悵後人攀處古人栽
潭上江邊嫋嫋垂日高風靜絮相隨青樓一樹無人見
正是女郎眠覺時
汴水高懸百萬條風清兩岸一時搖隋家力盡虚栽得
無限春風屬聖朝
和風煙樹(一作雨)九重城夾路春隂十萬營唯向邊頭不
堪望一株(一作林)顦顇少人行
窗外齊垂旭日初樓邊輕暖好(一作好暖)風徐游人莫道栽
無益桃李清隂却不如
衆木猶寒獨早青御溝橋畔曲江亭陶家舊日應如此
一院春條綠遶廳
帳偃纓垂細復繁令人心想石家園風條月影皆堪重
何事侯門愛樹萱
柳枝四首
數首新詩帶恨成柳絲牽我我傷情柔娥幸有腰支穩
試踏吹聲作唱聲
高出軍營遠映橋賊兵曾斫火曾(一作曾逄兵火一時)燒風流性
在終難改(一作盡一作死一作挫)依舊春來(一作風一作暖日還生)萬萬條
縣依陶令想嫌迂營畔將軍即大麤此日與君除萬恨
數篇風調更應無
狂似纖腰嫩勝綿自多情態竟(一作更)誰憐遊人不折還
堪恨抛向橋邊與路邊
柳枝詞五首(幷序)
乾符五年許州刺史薛能於郡閣與幕中談賓酣
飲醅酎因令部妓少女作楊柳枝徤舞復歌其詞
無可聽者自以五絶為楊柳新聲
朝陽晴照綠楊煙一别通波十七年應有舊枝無處覓
萬株風裏卓旌旃
晴垂芳態吐牙(一作芽)新雨擺輕條濕面春别有出墻高
數尺不知搖動是何人
暖(一作曉)梳簪朵事登樓因挂垂楊立地愁牽斷綠絲攀
不得半空懸著玉搔頭
西園高樹後庭根處處尋芳有折痕終憶舊(一作我)遊桃
葉舍一株斜映竹籬門
劉白蘇臺總近時當初章句是誰推纖腰舞盡春楊柳
未有儂家一首詩(自注劉白二尚書繼為蘇州刺史皆賦楊柳枝詞世多傳唱雖有才語但)
(文字太僻宮商不高如可者豈斯人徒歟洋洋乎唐風其令虚愛)
吴姬十首
夜鎻重門晝亦監眼波嬌利瘦巖巖偏憐不怕傍人笑
自把春羅等舞衫
龍麝薰多骨亦香因經寒食好風光何人畫得天生態
枕破施朱隔宿糚
滴滴春霖透荔枝筆題牋動手中垂天隂不得君王召
嚬著青蛾作小詩
鈿合重盛繡結深昭陽初幸賜同心君知一夜恩多少
明日宣教放德音
退紅香汗濕輕紗高捲蚊厨獨卧斜嬌淚半垂珠不破
恨君瞋折後庭花
取次衣裳盡帶珠别添龍腦裛羅襦年來寄與鄉中伴
殺盡春蠶稅亦無
畫燭燒蘭暖復迷殿幃深密下銀泥開門欲作侵晨散
已是明朝日向西
樓臺重叠滿天雲殷殷鳴鼉世上聞此日楊花初似雪
女兒弦管弄參軍
冠剪黃綃帔紫羅薄施鉛粉畫青娥因將素手誇纖巧
從此椒房寵更多
身(一作自)是三千第一名内家叢裏獨分明芙蓉殿上中
元日水拍銀臺弄化生
題于公花園
含桃莊主後園深繁實初成靜掃隂若使明年花可待
應須惱破事花心
登城
偶作閑身上古城路人遥望不相驚無端將吏逡廵至
又作都頭一隊行
好客
好客連宵在醉鄉蠟煙紅暖勝春光誰人肯信山僧語
寒雨唯煎治氣湯
贈普恭禪師
一日迢迢每一飡我心難伏我無(一作心)難南簷十月繩
牀暖背卷眞經向日看
贈無表禪師
笠戴圓隂楚地㯶磬敲清響蜀山銅秋來說偈寅朝殿
爽爽(一作輕灑)楊枝滿手風
彭門偶題
淮王西舍固非夫柳惲偏州未是都直到春秋諸列國
擁旄才子也應無
嘲趙璘
廵關每傍摴蒲局望月還登乞巧樓第一莫教嬌太過
緣人衣帶上人頭
句
百首如一首卷初如卷終(北夢𤨏言能以詩自負還劉得仁卷題詩云云)坐
久僕頭出語多僧齒寒(南部新書)西塞長雲盡南湖片月
斜(古今詩話)李白終無取陶潛固不刊(論詩見鄭谷集注)我身
若在開元日爭遣名為李翰林(寄符郎中見鄭集)
御定全唐詩卷五百六十一
