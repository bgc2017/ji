欽定四庫全書
御定全唐詩卷八十四
陳子昂
度荆門望楚
遥遥去巫峽望望下章臺巴國山川盡荆門煙霧開城
分蒼野外樹斷白雲隈今日狂歌客誰知入楚來
晩次樂鄉縣
故鄉杳無際日暮且孤征川原迷舊國道路入邊城野
戍荒煙斷深山古木平如何此時恨噭噭夜猿鳴
同王員外雨後登開元寺南樓因酬暉上人獨
坐山亭有贈
鐘梵經行罷香林坐入禪巖庭交雜樹石瀨瀉鳴泉水
月心方寂雲霞思獨玄寧知人世裏疲病得(一作苦)攀緣
東征答朝臣(一作逹)相送
平生白雲意疲繭愧為雄君王謬殊寵旌節此從戎挼
繩當繫虜單馬豈邀功孤劍將何托長謠塞上風
詠主人壁上畫鶴寄喬主簿崔著作
古壁仙人畫丹青尚有文獨舞紛如雪孤飛曖似雲自
矜彩色重寧憶故池羣江海聯翩翼長鳴誰復聞
居延海樹聞鶯同作
邊地無芳樹鶯聲忽聽新間關如有意愁絶若懷人明
妃失漢寵蔡女沒胡塵坐聞應落淚况憶故園春
題李三書齋(崇嗣)
灼灼青春仲悠悠白日昇聲容何足恃榮吝坐相矜願
與金庭會將待玉書徵還丹應有術煙駕共君乘
送魏大從軍
匈奴猶未滅魏絳復從戎悵别三河道言追六郡雄雁
山横代北狐塞接雲中勿使燕然上惟留漢將功(一作獨有)
(漢臣功)
送殷大入蜀
禺(一作蜀)山金碧路此地饒英靈送君一為别悽斷故鄉
情片(一作夏)雲生極浦斜日隠離亭坐看征騎沒惟見遠
山青
落第西還别劉祭酒高明府
别舘分周國歸驂入漢京地連函谷塞川接廣陽城望
迥樓臺出途遥烟霧生莫言長落羽貧賤一交情
落第西還别魏四懔
轉蓬方不定落羽自驚弦山水一為别歡娛復幾年離
亭暗風雨征路入雲煙還因北山逕(一作返)歸守東坡田
送客
故人洞庭去楊柳春風生相送河洲晩蒼茫别思盈白
蘋已堪把綠芷復含榮江南多桂樹歸客贈生平
春夜别友人二首
銀燭吐青煙金樽對綺筵離堂思琴瑟别路遶山川明
月隠高樹長河沒曉天悠悠洛陽道(一作去)此會在何年
紫塞白雲斷青春明月初對此芳樽夜離憂悵有餘清
泠花路滿滴瀝簷宇虚懷君欲何贈願上大臣書
遂州南江别鄉曲故人
楚江復為客征棹方悠悠故人憫追送置酒此南洲平
生亦何恨夙昔在林丘違此鄉山别長謠去國愁
送東萊王學士無競
寳劒千金買平生未許人懷君萬里别持贈結交親孤
松宜晩歲衆木愛芳春已矣將何道無令白首(一作髮)新
送梁李二明府
負書猶在漢懷策未聞秦復此窮秋日芳樽别故人黃
金装屢盡白首契逾新空羡雙鳬舃俱飛向玉輪
送魏兵曹使嶲州得登字
陽山淫霧雨之子慎攀登羌笮多珍寳人言有愛憎欲
酬明主惠當盡使臣能勿以王陽道(一作歎)迢遞(一作卭道)畏
崚嶒
送著作佐郎崔融等從梁王東征(并序)
古者凉風至白露下天子命將帥訓甲兵將以外
威荒戎内輯中夏時義遠矣自我大君受命百蠻
蟻伏匈奴舍蒲萄之宫越裳重翡翠之貢虎符不
發象譯攸同實欲高議靈臺偃兵(一作伯)天下而林
胡遺孽凟亂邊甿驅蚊蚋之師忽雷霆之伐乃竊
海裔弄燕陲皇帝哀北鄙之人罹其辛螫以東征
之義降彼偏禆猶恐威令未孚亭塞仍梗乃謀元
帥命佐軍得朱邸之天人乃黃閣之元老廟堂授
鉞鑿門申命建梁國之旌旗吟漢庭之簫鼓東向
而拜北道長驅蜺旄羽騎之殷戈翻落日突鬢蒙
輪之勇劒决浮雲方且獵九都窮踏頓存肅慎弔
姑餘彷徨赤山廵御日域以昭我王師恭天討也
歲七月軍出國門天皛無雲朔風清海時比部郎
中唐奉一考功員外郎李迥秀著作佐郎崔融並
參帷幕之賓掌書記之任燕南悵别洛北思懽頓
旌節而少留傾朝廷而出餞永昌丞房思玄衣冠
之秀乃張蕙圃席蘭堂環曲榭羅羽觴寫中京之
望縱候亭之賞爾乃投壺習射博奕觀兵鏜金鐃
戞瑶琴歌易水之慷慨奏關山以徘徊頹陽半林
微隂出座思長風以破浪恐白日之蹉跎酒中樂
酣拔劒起舞則已氣横遼碣志掃獯戎抗手何言
賦詩以贈
金天方肅殺白露始專征王師非樂戰之子慎佳兵海
氣侵南部邊風掃北平莫賣盧龍塞歸邀麟閣名
春晦餞陶七於江南同用風字(并序七序内缺字)
蜀江分袂巴山望别南津坐恨歎仙帆之方遥北
渚長懷見離亭之欲晚白雲去矣
黃鶴何之楊柳青而三春暮我之懷矣能無贈
乎同賦一言俱題四韻
黃鶴煙雲(一作霞)去青江琴酒同離帆方楚越溝水復西
東芙蓉生夏浦楊柳送春風明日相思處應對菊花叢
喜遇冀侍御珪崔司議泰之二使(并序)
余獨坐一隅孤憤五蠧雖身在江海而心馳魏闕
歲時仲春幽卧未起忽聞二星入井四牡臨亭邀
使者之車乃故人之駕隠几一笑把臂入林既聞
朝廷之樂復此琴樽之事山林幽寂鐘鼎舊遊語
默譚詠今復一得况北堂夜永西軒月微巴山有
望别之嗟洛陽無寄載之客江關離會三千餘里
名位寵辱一百年中歡娛如何日月其邁不為目
前之賞以增别後之思蟋蟀笑人夫子何歎
謝病南山下幽卧不知春使星入東井云是故交親惠
風吹寳瑟微月憶清真憑軒一留醉江海寄情人
登薊城西北樓送崔著作融入都(并序)
僕嘗倦遊傷别久矣况登樓遠國銜酒故人憤胡
孽之侵邊從王師之出塞元戎按甲方刈鮮卑之
壘天子賜書且有君相之召而崔侯佩劒即謁承
明羣公負戈方絶大漠燕山北望遼海東浮雲臺
與碣館天殊亭障共衣冠地隔撫劒何道長謠增
歎以身許國我則當仁論道匡君子思報主仲冬
寒苦幽朔初平蒼茫天兵之氣冥滅戎雲之色白
羽一指可掃九都赤墀九重佇觀獻凱心期我願
斯遂君恩(一作遂君之恩)共有策勲飲至方同廊廟之歡
偃武櫜弓借爾文儒之首薊丘故事可以贈言同
賦登薊樓送崔子云爾
薊樓望燕國負劒喜兹登清規子方奏單戟我無能仲
冬邊風急雲漢復霜稜慷慨竟何道西南恨失朋
月夜有懷
美人挾趙瑟微月在西軒寂寞夜何久殷勤玉指繁清
光委衾枕遥思屬湘沅空簾隔星漢猶夢感精魂
夏日遊暉上人房
山水開精舍琴歌列梵筵人疑白樓賞地似竹林禪對
戶池光亂交軒巖翠連色空今已寂乘月弄澄泉
春日登金(一作九)華觀
白玉仙臺古(一作上)丹丘别望遥山川亂雲日樓榭入煙
霄鶴舞千年樹虹飛百尺橋還疑(一作逄)赤松子天路坐
相邀(一作招)
羣公集畢氏林亭
金門有遺世(一作士)鼎實恣和邦默語誰能(一作相)識琴樽
寄北窗子牟戀魏闕漁父愛滄江良時信同此歲晩迹
難雙
宴胡楚真禁所
人生固有命天道信無言青蠅一相點白璧遂成冤請
室閑逾䆳幽庭春未暄寄謝(一作語)韓安國何驚獄吏尊
魏氏園林人賦一物得秋亭萱草
昔時幽徑裏榮耀雜春叢今來玉墀上銷歇畏秋風細
葉猶含綠鮮花未吐紅忘憂誰見賞空此北堂中
晦日宴高氏林亭(并序一序内缺字)
夫天下良辰美景園林(一作亭)池觀古來遊宴歡娛
衆矣然而地或幽偏未覩皇居之盛時終交喪多
阻升平之道豈如光華啟旦朝野資歡有渤海之
宗英是平陽之貴戚發揮形勝出鳳臺而嘯侣幽
贊芳辰指鷄川而留宴列珍羞於綺席珠翠瑯玕
奏絲管於芳園秦筝趙瑟冠纓濟濟多延戚里之
賓鸞鳳鏘鏘自有文雄之客總都畿而寫望通漢
苑之樓臺控伊洛而斜臨神仙之浦溆則有都
人士女俠客游童出金市而連鑣入銅街而結駟
香車繡轂羅綺生風寳盖琱鞍珠璣耀日於時律
窮太簇氣淑中京山河春而霽景華城闕麗而年
光滿淹留自樂翫花鳥以㤀歸歡賞不疲對林泉
而獨得偉矣信皇州之盛觀也豈可使晉京才子
孤摽洛下之游魏室羣公獨擅鄴中之會盍各言
志以記芳遊同探一字以華為韻
尋春遊上路追宴入仙家主第簪纓滿皇州景望華玉
池初吐溜珠樹始開花歡娛方未極林閣散餘霞
晦日重宴高氏林亭
公子好追隨愛客不知疲象筵開玉饌翠羽飾金巵此
時高宴所詎减習家池循涯倦短翮何處(一作以)儷長離
上元夜效小庾體(以上三首俱見歲時雜詠)
三五月華新遨遊逐上春相邀洛城曲追宴小平津樓
上看珠妓車中見玉人芳宵殊未極隨意守燈輪(一本截首)
(末二聫作絶句題云燈)
洛城觀酺應制
聖人信恭已天命允昭回蒼極神功被青雲祕籙開垂
衣受金册張樂宴瑶臺雲鳳休徵滿魚龍雜戲來崇恩
踰五日惠澤暢三才玉帛羣臣醉徽章縟禮該方覩升
中禪言觀拜洛回微臣固多幸敢上萬年杯
奉和皇帝上(一作丘)禮撫事述懷應制
大君忘自(一作物)我應(一作膺)運居紫宸揖讓期明辟謳歌
且順人軒宫帝圖盛皇極禮容申南面朝萬國東堂會
百神雲陛旗常滿天庭玉帛陳鐘石和睿思雷雨被深
仁承平信娛樂王業本艱辛願罷瑶池宴來觀農扈春
卑宫昭夏德尊老睦堯親微臣敢拜手歌舞頌維新
酬田逸人遊巖見尋不遇題隠居里壁
遊人獻書去薄暮返靈臺傳道尋仙友青囊賣卜來聞
鶯忽相訪題鳳久裵回石髓空盈握金經祕不開還疑
縫掖子復似洛陽才
白帝城懷古
日落滄江晩停橈問土風城臨巴子國臺沒漢王宫荒
服仍周甸深山尚禹功巖懸青壁斷地險碧流通古木
(一作樹)生雲際孤帆出霧中川途去無限客思坐何窮
峴山懷古
秣馬臨荒甸登高覽舊都猶悲墮淚碣尚想卧龍圖城
邑遥分楚山川半入吳丘陵徒自出賢聖幾凋枮野樹
蒼煙斷津樓晩氣孤誰知萬里客懷古正躊蹰
宿空舲峽青樹邨浦
的的明月水啾啾寒夜猿客思(一作愁)浩方亂洲浦寂無
喧憶作千金子寧知九逝魂虚聞事朱闕結綬騖華軒
委别高堂愛(一作夢)窺覦明主恩今成轉蓬去歎息復何
言
宿襄河驛浦
沿流辭北渚結纜宿南洲合岸昏初夕迴塘暗不流卧
聞塞鴻斷坐聽峽猿愁沙浦明如月汀葭晦若秋不及
能鳴雁徒思海上鷗天河殊未曉滄海信悠悠
贈嚴倉曹乞推命錄
少學縱横術遊楚復遊燕棲遑長委命富貴未知天聞
道沉冥客青囊有秘篇(一作編)九宫探萬象三算極重玄
願奉唐生訣將知躍馬年非同(一作因)墨翟問空滯殺(一作)
(至)龍川
和陸明府贈將軍重出塞
忽聞天上將關塞重横行始返樓蘭國還向朔方城黃
金装戰馬白羽集神兵星月開天陣山川列地營晩風
吹畫角春色耀飛旌寧知班定遠猶(一作獨)是一書生
江上暫别蕭四劉三旋欣接遇
昨夜滄江别言乖(一作乘)天漢遊寧期此相遇尚接武陵
洲結綬還逄育銜杯且對劉波潭一瀰瀰臨望幾悠悠
山水丹青雜煙雲紫翠浮終愧神仙友來接野人舟
秋日遇荆州府崔兵曹使宴(并序)
若夫尊卑位隔榮賤途分使卿士大夫倚軒裳而
傲物山棲木食負林壑而驕人未有能屈富貴於
沈冥雜薜蘿於簮笏天人坐契相從雲霧之遊風
雨不疲高縱琴樽之賞崔兵曹紫庭公胄青雲貴
人以鐘鼎不足以致竒才煙霞可以交名士皇華
昭國懷鳳綍而高尋白桂追遊邀兔罝而下顧大
矣哉生平未識一見而交道遂存此日披懷千載
之風期坐合支道林之雅論妙理沈微崔子玉之
雄才斯文未喪屬乎金龍掌氣石雁驚秋天泬寥
而煙日無光野寂寞而山川變色芸其黃矣悲白
露于蒼葭木葉落兮慘紅霜于綠野爾其高興洽
芳酒闌頓羲和而不留顧華堂而欲晩長歌何托
思傳稽古之文爰命小人率記當時之事人探一
字六韻成篇
輶軒鳳皇使林藪鶡雞冠江湖一相許雲霧坐交歡興
盡崔亭伯言㤀釋道安林(一作秋)光稍欲暮歲物已將闌
古樹蒼煙斷虚亭白露寒瑶琴(一作琴中)山水曲今日為君
彈
卧病家園
世上無名子人間歲月賒縱横策已棄寂寞道為家卧
病誰能問閒居空物華猶憶靈臺友棲真隠太霞還丹
奔日御却老餌雲芽寧知白社客不厭青門瓜
于長史山池三日曲水宴
摘蘭藉芳月(一作日)祓宴坐迴汀泛灧清流滿葳蕤白芷
生金絃揮趙瑟玉指弄秦筝巖榭風光媚郊園春樹
平煙花飛御道羅綺照昆明日落紅塵合車馬亂縱横
合州津口别舍弟至東陽峽步趁不及眷然有
憶作以示之
江潭共為客洲浦獨迷津思積芳庭樹心斷白眉人同
衾成楚越别島類胡秦林岸隨天轉雲峰逐望新遥遥
終不見默默坐含嚬念别疑三月經遊未一旬孤舟多
逸興誰共爾為鄰
萬州曉發放舟乘漲還寄蜀中親朋
空濛巖(一作微)雨霽爛漫曉雲歸嘯旅乘明發奔橈騖斷
磯蒼茫林岫轉絡繹漲濤飛遠岸孤煙出遥峰曙日微
前瞻未能眴坐望已相依曲直(一作折)多(一作還)今古經過
失是非還期方浩浩征思日騑騑寄謝千金子江海事
多違
入峭峽安居谿伐木谿源幽邃林嶺相映有竒
致焉
肅徒歌伐木騖(一作驚)檝漾輕舟靡迤隨迴(一作波)水潺湲
泝淺流煙沙分兩岸露(一作霞又作霧)島夾雙洲古樹連雲密
交(一作文)峰入浪浮巖潭相映媚谿谷屢環周路迥光逾
逼(一作出)山深興轉幽麕鼯寒思晩猨鳥暮聲秋誓息蘭
臺策將從桂樹遊因書謝親愛千歲覓蓬丘
入東陽峽與李明府舟前後不相及
東巖初解纜南浦遂離羣出沒同洲島沿迴異渚(一作江)
濆(一作棲泊異江濆)風煙猶可望歌笑浩難聞路轉青山合峰
迴白日曛奔濤上漫漫積水下(一作浪)沄沄倏忽猶疑及
差池復兩分離離間(一作開)遠樹藹藹沒遥氛地上巴陵
道星連牛斗文孤狖啼寒月哀鴻叫斷雲仙舟不可見
搖(一作遥)思坐氛氲
同旻上人傷夀安傅少府
生涯良浩浩天命固諄諄聞道神仙尉懷德遂為鄰疇
昔逄堯日衣冠仕漢辰交遊紛若鳳詞翰宛如(一作成)麟
太息勞黃綬長思謁紫宸金蘭徒有契玉樹已埋塵把
臂雖無托平生固亦親援琴一流涕舊館幾霑巾杳杳
泉中夜悠悠世上春幽明長隔此歌哭(一作笑)為何人
南山家園林木交映盛夏五月幽然清凉獨坐
思遠率成十韻
寂寥守寒巷幽獨卧(一作坐)空林松竹生虚白階庭横古
今欎蒸炎夏晩棟宇閟清隂軒窗交紫藹簷戸對蒼岑
鳳藴仙人籙鸞歌素女琴㤀機委人代閉牖察天心蛺
蝶憐紅藥蜻蜓愛碧潯坐觀萬象化方見百年侵擾擾
將何息青青長苦吟願隨白雲駕龍鶴相招尋
還至張掖古城聞東軍告捷贈韋五虚已
孟秋首歸路仲月旅(一作旋)邊亭聞道蘭山戰相邀在井
陘屢鬭關月滿三捷虜雲平漢軍追北地胡騎走南庭
君為幕中士疇昔好言兵白虎鋒應出青龍陣幾成披
(一作據)圖見丞相按節入咸京寧知玉門道翻(一作空)作隴
西行北海朱旄落東歸白露生縱横未得意寂寞寡相
迎負劒空歎息蒼茫登古城
題祀山烽樹贈喬十二侍御
漢庭榮巧宦雲閣薄邊功可憐驄馬使白首為誰雄
初入峽苦風寄故鄉親友
故鄉今日友歡會坐應同寧知巴峽路辛苦石尤風
題田洗馬遊巖桔橰
望苑(一作遠)長為客商山遂不歸誰憐北陵井(一作客)未息
漢隂機
古意題徐令壁(一作題著作令壁)
白雲蒼梧來氛氲萬里色聞君太平世棲泊靈臺側
贈别冀侍御崔司議(并序)
朝廷歡娛山林幽痗思魏闕魂已九飛飲岷江情
復三樂進不㤀匡救於國退不慚無悶在林冀侍
御崔司議至公至平許我以語默于是矣夫達則
以公濟天下窮則以大道理身嗟乎子昂豈敢負
古人哉蜀國酒醨無以娛客至於挾清瑟登高山
白雲在天清江涵月可以散孤憤可以遊太清一
世之逸人寄千里之道友吾欲不謝於崔冀二公
矣所恨酒未醒琴方清王事靡盬驛騎遄速不盡
平原十日之飲又謝叔度累日之歡雲山悠悠歎
不及也載想房陸畢子為軒冕之人不知蜀山有
雲巴水可興暌闕良會我心惄然請以此酣寄謝
諸子為巴山别引也
有道君匡國無悶(一作機)余在林白雲峨眉(一作岷峨)上歲晩
來相尋
三月三日宴王明府山亭(見歲時雜詠末句缺一字)
暮春嘉月上已芳辰羣公禊飲于洛之濱奕奕車騎粲
粲都人連帷競野炫服縟津青郊樹密翠渚萍新今我
不樂含意未申
御定全唐詩卷八十四
