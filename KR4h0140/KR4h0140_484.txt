欽定四庫全書
御定全唐詩卷四百八十四
崔公信
崔公信元和元年進士第張洪靖帥太原辟為掌記後
改觀察判官加授殿中侍御史詩一首
和太原張相公山亭懷古
疊石状崖巘翠含城上樓前移廬霍峰遠帶沅湘流瀟
灑主人静夤緣芳徑幽清輝在昏旦豈異東山游
楊虞卿
楊虞卿字師臯弘農人元和五年擢進士第為校書郎
擢監察御史牛僧儒李宗閔輔政引為弘文館學士給
事中號為黨魁歴工部侍郎京兆尹貶虔州司戶卒詩
一首
過小妓英英墓
蕭晨騎馬出皇都聞說埋冤在路隅别我已為泉下土
思君猶似掌中珠四絃品柱聲初絶三尺孤墳草已枯
蘭質蕙心何所在焉知過者是狂夫
句
河勢崑崙遠山形菡蓞秋(過華作)
楊汝士
楊汝士字慕巢虞卿從弟元和四年擢進士第牛僧儒
李宗閔待之善引為中書舍人開成初由兵部侍郎出
鎮東川入為吏部侍郎終刑部尚書詩七首
和段相公登武擔寺西臺
清淨此道宫層臺復倚空偶時三伏外列席九霄中平
視雲端路高臨樹杪風自憐榮末座前日别池籠
和段相公夏登張儀樓
從公城上來秋近絶纖埃樓古秦規在江分蜀望開遠
山標宿雪末席本寒灰陪賞今為忝臨歡敢訴桮
和宗人尚書嗣復祠祭武侯畢題臨淮公舊碑
古栢森然地修嚴蜀相祠一過榮異代三顧盛當時功
德流何遠馨香薦未衰敬名探國志飾像慰甿思昔謁
從征盖今聞擁信旗固宜光寵下有淚刻前碑
宴楊僕射新昌里第
隔坐應須賜御屏盡將仙翰入高冥文章舊價留鸞掖
桃李新隂在鯉庭再歲生徒陳賀宴一時良史盡傳馨
當時疏廣(一作傅)雖云盛詎有兹筵醉綠醽
建節後偶作
抛却弓刀上砌臺上方臺榭與雲開山僧見我衣裳窄
知道新從戰地來
題畫山水
太華峰前是故鄉路人遥指讀書堂如今老大騎官馬
羞向關西道姓楊
賀筵占贈營妓(北里誌汝士鎮東川其子知温及第開家宴相賀營妓咸集命)
(人與紅綾一疋)
郎君得意及青春蜀國將軍又不貧一曲高歌紅(一作綾)
一疋兩頭娘子謝夫人
句
昔日蘭亭無豔質此時金谷有高人(裵令公居守東洛夜宴半酣公索句)
(元白有得色時公為破題次至汝士云云白知不能加遽裂之曰笙歌鼎沸勿作冷淡生活元顧白曰樂天所)
(謂能全其名者也)
陳至
陳至元和四年及第詩二首
賦得芙蓉出水
菡蓞迎秋吐夭搖映水濱劍芒開寶匣峰影寫蒲津下
覆(一作照)參差荇高辭苒弱蘋自當巢翠甲非止戲頳鱗
莫以時先後而言色故新芳香正堪翫誰報涉江人
薦冰
凌寒開涸沍寢廟致精誠色靜澄三酒光寒肅兩楹形
鹽非近進玉豆為潜英禮自春分展堅從北陸成藉茅
心共結出鑑水漸(一作暫)明幸得來觀薦靈臺一小生
句
藻井尚寒龍跡在紅樓初施日光通(紅樓院)
趙蕃
趙蕃元和進士第詩二首
薦冰
仲月開凌室齋心感聖情寒姿分玉坐皓彩發丹楹積
素因風壯虚空向日明遥涵窗戶冷近映冕旒清在掌
光逾澈當軒質自輕良辰方可致由此表精誠
老人星
大史占南極秋分見夀星增輝延寶歴發曜起祥經灼
爍依狼地昭彰近帝庭高懸方杳杳孤白乍熒熒應見
光新吐休徵德自形既能符聖祚從此表遐齡
御定全唐詩卷四百八十四
