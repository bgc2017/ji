欽定四庫全書
御定全唐詩卷四百十二
元稹
雪後宿同軌店上法護寺鐘樓望月
滿山殘雪滿山風野寺無門院院空煙火漸稀孤店静
月明深夜古樓中
陪韋尚書丈歸履信宅因贈韋氏兄弟
紫垣騶騎入華居公子文衣護錦輿眠閣書生復何事
也騎羸馬從尚書
永貞二年正月二日上御丹鳳樓赦天下予與
李公垂庾順之閒行曲江不及盛觀
春來饒夢慵朝起不看千官擁御樓却著閒行是忙事
數人同傍曲江頭
韋居守晩歲常言退休之志因署其居曰大隐
洞命予賦詩因贈絶句
謝公潜有東山意已向朱門啟洞門大隐猶疑戀朝市
不如名作罷歸園
贈李十二牡丹花片因以餞行
鸎澁餘聲絮堕風牡丹花盡葉成叢可憐顔色經年别
收取朱闌一片紅
題李十一修行(一作竹)里居壁
雲闕朝廻塵騎合杏花春盡曲江閒憐君雖在城中住
不隔人家便是山
靖安窮居
喧静不由居遠近大都車馬就權門野人住處無名利
草滿空階樹滿園
贈樂天
等閒相見銷長日也有閒時更學琴不是眼前無外物
不關心事不經心
使東川(并序史此後並御時作)
元和四年三月七日予以監察御史使東川往來
鞍馬間賦詩凡三十二章秘書省校書郎白行簡
為予手寫為東川卷今所錄者但七言絶句長句
耳起駱口驛盡望驛臺二十二首云
駱口驛二首(東壁上有李二十員外逢吉崔二十二侍御韶使雲南題名處)
(北壁有翰林白二十二居易題擁石關云開雪紅樹等篇有王質夫和焉王不知是何人)
(也)
郵亭壁上數行字崔李題名王白詩盡日無人共言語
不離牆下至行時
二星徼外通蠻服五夜燈前草御文我到東川恰相半
向南看月北看雲
清明日(行至漢上憶與樂天知退杓直拒非順之軰同遊)
常年寒食好風輕觸處相随取次行今日清明漢江上
一身騎馬縣官迎
亞枝紅(往歲與樂天曾於郭家亭子竹林中見亞枝紅桃花半在池水自後數年)
(不復記得忽於襃城驛池岸竹間見之宛如舊物深所愴然)
平陽池上亞枝紅悵望山郵事事同還向萬竿(一作莖)深
竹裏一枝渾卧碧流中
梁州夢(是夜宿漢川驛夢與杓直樂天同遊曲江兼入慈恩寺諸院倏然而寤則)
(遞乘及階郵吏巳傳呼報曉矣)
夢君同繞(一作兄弟)曲江頭也向慈恩院院遊亭吏呼人排
去馬(一作喚人排馬去)忽驚身在古梁州
南秦雪
帝城寒盡臨寒食駱谷春深未有春纔見嶺頭雲似盖
巳驚巖下雪如塵千峰筍石千株(一作條)玉萬樹松蘿萬
朵銀飛鳥不飛猿不動青驄御史上南秦
江樓月(嘉川驛望月憶杓直樂天知退拒非順之數賢居近曲江閒夜多同步月)
嘉陵江岸驛樓中江在樓前月在空月色滿牀兼滿地
江聲如鼓復如風誠知遠近皆三五但恐隂晴有異同
萬一帝鄉還潔白(一作皎潔)幾人潛傍杏園東
慙問囚(蜀門夜行憶與順之在司馬鍊師壇上話出處時)
司馬子微壇上頭與君深結白雲儔尚平邨落擬連買
王屋山泉為别遊各待陸渾求一尉共資三徑便同休
那知今日蜀門路帶月夜行緣問囚
江上行
悶見漢江流不息悠悠漫漫竟何成江流不語意相問
何事遠來江上行
漢江上(一無上字)笛(二月十五日夜於西縣白馬驛南樓聞笛悵然憶得小年)
(曾與從兄長楚寫漢江聞笛賦而有愴耳)
小年為寫遊梁賦最說漢江聞笛愁今夜聽時在何處
月明西縣驛南樓
郵亭月(於駱口驛見崔二十二題名處數夜後於青山驛玩月憶得崔生好持確)
(論每於宵話之中常曰人生晝務夜安步月閒行吾不與也言訖堅卧他人雖千百其詞)
(難動搖矣至是愴然思此題因有獻)
君多務實我多情大抵偏嗔步月明今夜山郵與蠻嶂
君應堅卧我還行
嘉陵驛二首(篇末有懷)
嘉陵驛上空牀客一夜嘉陵江水聲仍對牆南滿山樹
野花撩亂月朧明
牆外花枝壓短牆月明還照半張牀無人會得此時意
一夜獨眠西畔廊
百牢關(奉使推卜吏任敬仲)
嘉陵江上萬重山何事臨江一破顔自笑只緣任敬仲
等閒身度百牢關
江花落
日暮嘉陵江水東梨花萬片逐江風江花何處最腸斷
半落江流半在空
嘉陵江二首
秦人惟識秦中水長想吴江與蜀江今日嘉川驛樓下
可憐如練繞明窗
千里嘉陵江水聲何年重繞此江行只應添得清宵夢
時見滿江流(一作秋)月明
西縣驛
去時樓上清明夜月照樓前撩亂花今日成隂復成子
可憐春盡未還家
望喜驛
滿眼文書堆案邊眼昏偷得暫時眠子規驚覺燈又滅
一道月光横枕前
好時節
身騎驄馬峨眉下面帶霜威卓氏前虚度東川好時節
酒樓元被蜀兒眠
夜深行
夜深猶自繞江行震地江聲似鼓聲漸見戍樓疑近驛
百牢關吏火前迎
望驛臺(三月盡)
可憐三月三旬足悵望江邊望驛臺料得孟光今日語
不曾春盡不歸來
贈咸陽少府蕭郎
莫怪逄君淚每盈仲由多感有深情陸家幼女託良壻
阮氏諸房無外生顧我自傷為弟拙念渠能繼事姑名
别時何處最腸斷日暮渭陽驅馬行
贈吕三校書(與吕校書同年科第後為别七年元和己丑歲八月偶於陶化坊會)
(宿)
同年同拜校書郎觸處潜行爛漫狂共占花園爭趙辟
競添錢貫定秋娘七年浮世皆經眼八月閒宵忽並牀
語到欲明歡又泣傍人相笑兩相傷
封書
鶴臺南望白雲關城市猶存暫一還書出步虚三百韻
蘂珠文字在人間
仁風李著作園醉後寄李十
朧明春月照花枝花下音(一作鶯)聲是(一作似)管兒却笑西
京李員外五更騎馬趁朝時
燈影
洛陽晝夜無車馬漫挂紅紗滿樹頭見說平時燈影裏
玄宗潜伴太真游
貶江陵途中寄樂天杓直杓直以員外郎判鹽
鐵樂天以拾遺在翰林(此後並江陵士曹時詩李建字杓直)
想到江陵無一事酒杯書卷綴新文紫芽嫩茗和枝采
朱橘香苞數瓣分暇日上山狂逐鹿凌晨過寺飽看雲
算緡草詔終湏觧不敢將心遠羡君
渡漢江(去年春奉使東川經嶓冡山下)
嶓冡去年尋漾水襄陽今日渡江濆山遥遠樹纔成點
浦静沉碑欲辨文萬里朝宗誠可羨百川流入渺難分
鯢鯨歸穴東溟溢又作波濤随伍員
哀病驄呈致用
櫪上病驄啼褭褭江邊廢宅路迢迢自經梅雨長垂耳
乍食菰蔣欲折腰金絡頭銜光未滅玉花衫色瘦來燋
曾聽禁漏驚衙鼓慣蹋康衢怕小橋半夜雄嘶心不死
日高饑卧尾還搖龍媒薄地天池遠何事牽牛在碧霄
送嶺南崔侍御
我是北人長北望每嗟南鴈更南飛君今又作嶺南别
南鴈北歸君未歸洞主參承驚豸角島夷安集慕霜威
黃家賊用鑹刀利白水郎行旱地稀蜃吐朝光樓隐隐
鼇吹細浪雨霏霏毒龍蛻骨轟雷鼓野象埋牙斸石磯
火布垢塵湏火浣木綿温輭當綿衣桄榔麪磣檳榔澀
海氣常昏海日微蛟老變為妖婦女舶來多賣假珠璣
此中無限相憂事請為殷勤事事依
酬樂天八月十五夜禁中獨直玩月見寄
一年秋半月偏深况就煙霄極賞心金鳳臺前波漾漾
玉鉤簾下影沉沉宴移明處清蘭路歌待新詞促翰林
何意枚臯正承詔瞥然塵念到江隂
予病瘴樂天寄通中散碧腴垂雲膏仍題四韻
以慰遠懷開坼之間因有酬答
紫河變鍊江霞散翠液煎研碧玉英金籍真人天上合
鹽車病驥軛前驚愁腸欲轉蛟龍吼醉眼初開日月明
唯有思君治不得膏銷雪盡意還生
御定全唐詩卷四百十二
