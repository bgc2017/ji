欽定四庫全書
御定全唐詩卷八百八十八
靈澈(詩一首)
奉和郎中題仙巖瀑布十四韻
致閑在一郡民安已三年每懷貞士心孫許猶差肩採
異百代後得之古人前捫險路坱圠臨深聞潺湲上有
千歲樹下飛百丈泉清谷長雷雨丹青凝霜煙遥將大
壑近闇與方壺連白石顔色寒老藤花葉鮮軒皇自兹
去喬木空依然碧山東極海明月高昇天平野生竹柏
雖遠地不偏永願酬國恩自將布金田穆穆早朝人英
英丹陛賢誰思滄洲意方欲涉巨川
貫休(詩一首)
過商山
吟緣横翠憶天台嘯狖啼猨見盡猜四箇老人何處去
一聲仙鶴過溪來皇城宫闕迴頭盡紫閣煙霞為我開
天際峰峰盡堪住紅塵中去大悠哉
齊已(詩一首)
過西塞山
空江平野流風島葦颼颼殘日銜西塞孤帆向北洲邊
鴻渡漢口楚樹出吴頭終日高雲裏身依片石休
可朋(詩一首)
中秋月
登樓仍喜此宵晴圓魄纔觀思便清海面乍浮猶隠映
天心高挂最分明片雲想有神仙出迥野應無鬼魅形
曾向洞庭湖上看君山半霧水初平
修睦(詩七首)
僧院泉
澄澈照人膽深山只一般来難窮處所心去助波瀾砌
曲夜聲苦窗虚客夢闌無心誰肯愛時有老僧看
題僧院泉
何處雲根新布得歸仍半日在煙蘿莫輕竹引經窗小
湏信更深入耳多繞砌雖然清自别出門長恐濁相和
從此無心戀滄海滄海無風亦起波
岳上作
始好步青苔蟬聲且莫催辛勤来到此容易便言迴遠
水月未上四方雲正開更堪逢道侣特地話天台
望西山
積翠異諸嶽令人看莫休有時經暮雨獨得倚高樓雲
外僧應老林間水正秋到頭歸隠處豈在問嵩丘
題虎掊泉
一自虎掊得清聲四遠流衆人憐爾處長夜洗心頭出
谷花隨去背巖猨下偷林邊落江徼風起雨翛翛
松
細韻颼颼入骨凉影兼巢鶴過高牆盤根一種依平地
自是梧桐不久長
岳陽對柳
誰此種秋色令人看莫窮正垂雲夢雨不奈洞庭風昔
出長安道獨遊隋苑東當時今日思湏信苦相同
清豁(陳洪進表奏賜號性空禪師詩一首)
歸山吟
聚如浮沫散如雲聚不相將散不分入郭當時君是我
歸山今日我非君
吴筠(詩六首)
遊倚帝山二首
山間非吾心物表翼所託振衣超煩滓策杖追岑壑絶
地窮㟏岈造天究磐礴邇臨煙霞積逖睇宇宙廓俯驚
白雲涌仰駭飛泉落苔濃鮮翠屏松古麗丹崿目冀覩
喬羡心希馭龍鶴乃知巢由情豈伊猨鳥樂
兹山何獨秀萬仞倚昊蒼晨躋煙霞趾夕憩靈仙場俯
觀海上月坐弄浮雲翔松風振雅音桂露含晴光不出
六合外超然萬累忘信彼古來士巖棲道彌彰
翰林院望終南山
竊慕隠淪道所歡巖穴居誰言忝休命遂入承眀廬物
情不可易幽中未嘗攄幸見終南山岧嶤凌太虚
青靄長不滅白雲閑卷舒悠然相探討延望空躊蹰迹
繋心無極神超興有餘何當解維縶永託逍遥墟
秋日彭蠡湖中觀廬山
泛舟太湖上廻瞰兹山隈萬頃滄波中千峯欎崔嵬凉
煙發爐嶠秋日明帝臺絶巔凌大漠懸流瀉昭回穹崇
石梁引岈豁天門開飛鳥屢隠見白雲時往来超然契
清賞目醉心悠哉董氏出六合王君升九垓誰言曠遐
祀庶可相追陪從此永棲託拂衣謝浮埃
秋日望倚帝山
楚服多竒山靈表先倚帝孤秀白雲裏青冥何崇麗秋
天已晴朗晩日更澄霽遠峯列在目杳與神襟契倏忽
遺世間宛如再登詣伊予抱斯志代處人煙閉何事牽
俗網悠然負芝桂朅來從隠淪式保羨門計
李冶(詩二首)
薔薇花
翠融紅綻渾無力斜倚欄干似詫人深處最宜香惹蝶
摘時兼恐焰燒春當空巧結玲瓏帳著地能鋪錦繡䄄
最好凌晨和露看碧紗窗外一枝新
柳
最愛纖纖曲水濱夕陽移影過青蘋東風又染一年綠
楚客更傷千里春低葉已蔵依岸櫂高枝應閉上樓人
舞腰漸重煙光老散作飛綿惹翠䄄
御定全唐詩卷八百八十八
