欽定四庫全書
御定全唐詩卷八十一
喬知之
喬知之同州馮翊人與弟侃備並以文詞知名知之尤
稱俊才則天時累除右補闕遷左司郎中為武承嗣所
害詩一卷
長信宫中樹
婀娜當軒樹䒠茸倚蘭殿葉(一作色)豓九春華(一作時)香搖
五明扇餘花(一作香)鳥弄盡新葉蟲書(一作蠧)遍零落心(一作)
(親一作客)自知芳菲君不見
下山逄故夫
妾身本薄命輕棄城南隅庭前厭芍藥山上采蘼蕪春
風罥紈袖零(一作靈)露濕羅襦羞將憔悴日提籠逄故夫
巫山高
巫山十二峰參差互隐見潯陽幾千里周覽忽巳徧想
像神女姿摘芳共珍薦楚雲何逶迤紅樹日葱倩楚雲
没湘源紅樹斷荆門郢路不可見况復夜聞猨
棄妾篇
妾本叢臺右君在鴈門陲悠悠淇水曲綵燕入桑枝不
因媒結好本以容相知容謝君應去情移會有離還君
結縷帶歸妾織成詩此物雖輕賤不用使人嗤
苦寒行
胡天夜清迥孤雲獨飄颺遥裔(一作曳)出鴈關逶迤含晶
光隂陵久裵回幽都無多(一作夕)陽初(一作祁)寒凍巨海殺
氣流大荒朔馬飲寒冰行子履胡霜路有從役倦卧死
黃沙場羈旅因相依慟之淚霑裳由來從軍行賞存不
賞亡亡者(一作謝)誠已矣徒令存者傷
從軍行(一作秋閨)
南庭結白露北風掃黃葉此時鴻鴈來驚鳴催思妾曲
房理鍼線平砧𢷬文練鴛綺裁易成龍鄉信難見窈窕
九重閨寂寞十年啼紗窗白雲宿羅幌月光棲雲月隠
(一作曉)微微夜上(一作愁思)流黃機玉霜凍珠(一作朱)履金吹薄
羅衣漢家已得地君去將何事宛轉結蠶書寂寥無鴈
使生平荷恩信本為榮華進况復落紅顔蟬聲催綠鬢
擬古贈陳子昂
惸惸孤形影悄悄獨遊心以此從王事常與子同衾别
離三河間征戰二庭深胡天夜雨霜胡鴈晨南翔節物
感離居(一作别)同衾違(一作還)故鄉南歸日將遠北方尚蓬
飄孟秋七月時相送出外郊海風吹凉木邊聲響(一作暗)
梢梢勤役千萬里將臨五十年心事為誰道抽琴歌坐
筵一彈冄三歎賓御淚潺湲送君竟此曲從茲長絶弦
定情篇
共君結新㛰歲寒心未卜相與遊春園各隨情所逐君
愛菖蒲花妾感苦寒竹菖花多艷姿寒竹有貞葉此時
妾比君君心不如妾簮玉步河堤妖韶援綠荑鳬鴈將
子遊鶯燕從雙栖君念(一作向)春光好妾向(一作對)春光啼
君時不得意棄妾還金閨結言本同心悲歡何未齊怨
咽前致辭願得申所悲人間丈夫易世路婦難為始如
經天月終若流星馳天月相終始流星無定期(樂府詩集無此)
(二句)長信佳麗人失意非蛾眉廬江小吏婦非關織作遲
本願長相對今已長相思復有遊宦子結援從梁陳燕
居崇三朝去來歷九春誓心妾終始蠶桑奉所親歸願
未克從黃金贈路人潔婦懷明義從泛河之津于今千
萬年誰當問水濱更憶娼家樓夫壻事封侯去時恩灼
灼去罷心悠悠不憐妾歲宴十載隴西頭以兹常惕惕
百慮恒盈積由來共結褵幾人同匪石故歲雕梁燕雙
去今來隻今日玉庭梅朝紅暮成碧碧榮始芬敷黃葉
巳淅瀝何用念芳春芳春有流易何用重歡娛歡娛俄
戚戚(一作寂寂)家本巫山陽歸去路何長叙言情未盡採菉
已盈筐桑榆日及景物色盈高岡下有碧流水上有丹
桂香桂花不湏折碧流清且潔贈君比芳菲愛惠常不
歇(一作滅)贈君比潺湲相思無斷絶妾有秦家鏡寳匣装
珠璣鑑來年二八不記易隂暉妾無光寂寂委照(一作妾至)
影依依今日持為贈相識莫相違
綠珠篇(萬首絶句分此詩為三首承知之有婢曰窈娘美麗善歌舞為武嗣所奪知)
(之怨惜作此篇以寄情密送與婢婢結詩衣帶投井而死承嗣大恨諷酷吏羅織殺之)
石家金谷重新聲明珠十斛買娉婷此日可憐君自許
此時可喜(一作愛)得人情君家閨閣不(一作未)曾難(一作闕)常
將歌舞借人看意氣雄豪非分理驕矜(一作奢)勢力横相
干辭君去君終不忍(一作辭君去去終未忍)徒勞掩袂傷鉛粉百
年離别在高樓一旦(一作代)紅顔為君盡
和李侍郎古意(一作古意和李侍郎嶠)
妾家巫山隔漢川君度南庭向胡苑高樓迢遰想金天
河漢昭回更愴(一作悽)然夜如何其夜未央閑花照月愁
洞房自矜夫婿勝王昌三十曾作侍中郎一從流落戍
漁陽懷哉萬恨結中腸南山羃羃兔絲花北陵青青女
蘿樹由來花葉同一根今日枝條分兩處三星差池光
照灼北斗西指秋雲薄莖枯花謝枝憔悴香銷色盡花
零落美人長嘆艷容萎含情收取摧折枝調絲獨彈聲
未移感君行坐星歲遲閨中宛轉今若斯誰能為報征
人知
倡女行
石榴酒葡萄漿蘭桂芳茱萸香願君駐金鞍暫此共年
芳願君觧羅襦一醉同匡牀文君正新寡結念在歌倡
昨宵綺帳迎韓夀今朝羅袖引潘郎莫吹羌笛驚隣里
不用琵琶喧洞房且歌新夜曲莫弄楚明光此曲怨且
艷哀音斷人腸
羸駿篇
噴玉長鳴西北來自言當代是龍媒萬里鐵關行入貢
九重金闕(一作門)為君開蹀躞朝馳過上苑䟃𧽼暝走發
章臺玉勒金鞍荷装飾路旁觀者無窮極小山桂樹比
權竒上林桃花况顔色忽聞天將出龍沙漢主持將駕
鼓車去去山川勞日夜遥遥關塞斷烟霞山川關塞十
年征汗血流離赴月(一作行)營肌膚銷遠道膂力盡長城
長城日夕苦風霜中有連年百戰場搖珂嚙勒金羈盡
争鋒足頓鐵菱傷垂耳罷輕齎棄置在寒谿大宛蒲海
北滇壑雋(一作舊)崖西沙平留緩步路遠闇頻嘶從來力
盡君湏棄何必尋途我已迷歲歲年年奔遠道朝朝暮
暮催疲老扣冰晨飲黃河源拂雪夜食天山草楚水澶
谿征戰事吳塞烏江辛苦地特來報主不辭勞宿昔立
功非重利丹心素節本無求長鳴向君君不留祇應澶
(一作漫)漫歸田里萬里低昂任生死君王倘若不見遺白
骨黃金猶可市
銅雀妓
金閣惜分香鉛華不重粧空餘歌舞地猶是為君王哀
弦調已絶艷曲不湏(一作亦何)長共看西陵暮秋煙起(一作生)
白楊
侍宴應制得分字
紫禁肅晴氛朱樓落曉雲豫遊龍駕轉天樂鳳簫聞竹
外仙亭出花間輦路分微臣一何幸詞賦奉明君
棃園亭子侍宴
年光陌上發香輦禁中遊草綠鴛鴦殿花紅翡翠樓天
杯承露酌仙管雜風流今日陪歡豫皇恩不可酬
和蘇員外寓直
自昔重為郎伊人練國章三旬登建禮五夜直明光墨
草尚書奏衣飄侍御香開軒竹氣静拂簟蕙風凉曉漏
離閶闔鳴鐘出未央從來宿臺上天子貴文強
哭故人
生死久離居凄凉歴舊廬歎茲三徑斷不踐十年餘古
木巢禽合荒庭愛客疎匣留彈罷劒牀積讀殘書玉沒
終無像蘭言強問虚平生不得意泉路復何如
折楊柳
可憐濯濯春楊柳攀折將來就纖手妾容與此同盛衰
何必君恩能獨久
喬侃
喬侃知之弟也開元中爲兖州都督詩一首
人日登高
僕本多悲者年來不悟春登高一遊目始覺柳條新杜
陵猶識漢桃源不辯秦暫若升雲霧還似出囂塵賴得
煙霞氣淹留攀桂人
喬備
喬備亦知之弟則天時預修三教珠英終襄陽令集六
卷今存詩二首
出塞
沙場三萬里猛將五千兵旌斷冰谿戍笳吹鐵關城隂
雲暮下雪寒日晝無晶直為懷恩苦誰知邊塞情
長門怨
秋入長門殿木落洞房虚妾思宵徒静君恩日更疎墜
露清金閣流螢點玉除還將閨裏恨遥問馬相如
御定全唐詩卷八十一
