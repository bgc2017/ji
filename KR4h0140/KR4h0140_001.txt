欽定四庫全書
御定全唐詩卷一
太宗皇帝
帝姓李氏諱世民神堯次子聰明英武貞觀之治庶幾
成康功德兼隆由漢以來未之有也而銳情經術初建
秦邸即開文學館召名儒十八人為學士既即位殿左
置弘文館悉引内學士番宿更休聽朝之間則與討論
典籍雜以文詠或日昃夜艾未嘗少怠詩筆草隸卓越
前古至於天文秀發沈麗高朗有唐三百年風雅之盛
帝實有以啓之焉在位二十四年諡曰文集四十卷館
閣書目詩一卷六十九首今編詩一卷
帝京篇十首(并序)
予以萬幾之暇游息藝文觀列代之皇王考當時
之行事軒昊舜禹之上信無間然矣至於秦皇周
穆漢武魏明峻宇雕牆窮侈極麗征稅殫於宇宙
轍迹徧於天下九州無以稱其求江海不能贍其
欲覆亡顚沛不亦宜乎予追蹤百王之末馳心千
載之下慷慨懷古想彼哲人庶以堯舜之風蕩秦
漢之弊用咸英之曲變爛漫之音求之人情不為
難矣故觀文教於六經閱武功於七德臺榭取其
避燥濕金石尚其諧神人皆節之於中和不係之
於滛放故溝洫可悅何必江海之濱乎麟閣可翫
何必兩(一作山)陵之間乎忠良可接何必海上神仙
乎豐鎬可遊何必瑶池之上乎釋實求華以人從
欲亂於大道君子恥之故述帝京篇以明雅志云
爾
秦川雄帝宅函谷壯皇居綺殿千尋起離宫百雉餘連
甍遥接漢飛觀迥凌虛雲日隱層闕風煙出綺疏
巖廊罷機務崇文聊駐輦玉匣啓龍圖金繩披鳳(一作鳥)
篆韋編斷仍(一作方)續縹帙舒還卷對此乃淹留(一作忘憂)攲
案觀墳典
移步出詞林停輿欣武(一作載)宴琱弓寫明月駿馬疑流
電驚雁落虚弦啼猿悲急箭閱賞誠多美於兹乃忘倦
鳴笳臨樂館眺聽歡芳節急管韻朱絃清(一作長)歌凝白雪
彩鳳肅來儀(一作下)玄鶴紛成列去兹鄭衞聲雅音方可悦
芳辰追(一作開)逸趣禁苑信多竒橋形通漢上峰勢接雲危
煙霞交隱映花鳥自參差何如肆轍跡萬里賞瑶池
飛蓋去芳園蘭橈遊翠渚萍(一作梁)間日彩亂荷處香風
舉桂楫滿中川弦歌振長嶼豈必(一作獨)汾河曲方為歡
宴所
落日雙闕昏回輿九重暮長煙散(一作引)初碧皎月澄輕
素搴幌翫琴書開軒引雲霧斜(一作銀)漢耿層閣清風搖
玉樹
歡樂難再逢芳辰良可惜玉酒泛雲罍蘭殽陳綺席千
鍾合堯禹百獸諧金石得志重寸隂忘懷輕尺璧
建章歡賞夕二八盡妖妍羅綺昭陽殿芬芳瑇瑁筵珮
移星正動扇掩月初圓無勞上懸圃即此對神仙
以兹遊觀極悠然獨長想披卷(一作襟)覽前蹤撫躬尋既
往望古茅茨約瞻今蘭殿廣人(一作入)道惡(一作慮)高危虚
心戒盈蕩
奉天竭誠敬臨民思惠養納善察忠諫明科慎刑賞六
五誠難繼四三非易仰廣待淳化敷方嗣云亭響
飲馬長城窟行
塞外悲風切交河冰巳結瀚海百重波隂山千里雪迥
戍危烽火層巒引高節悠悠卷旆旌飲馬出長城寒沙
連騎跡朔吹斷邊聲胡塵清玉塞羌笛韻金鉦絶漠干
戈戢車徒振原隰都尉反龍堆將軍旋馬邑揚麾氛霧
靜紀石功名立荒裔一戎衣靈(一作雲)臺凱歌入
執契靜三邊
執契靜三邊持衡臨萬姓玉彩輝關燭金華流日鏡無
為宇宙清有美璇璣正皎佩星連景飄衣雲結慶戢武
(一作戈)耀七德昇文輝九功煙波澄舊碧塵火息前紅霜
野韜蓮劒關城罷月弓錢綴榆天合新城柳塞空花鎖
蔥嶺雪縠盡流沙霧秋駕轉兢懷春冰彌軫慮書絶龍
庭羽烽休鳳穴戍衣宵寢二難食旰餐三懼翦暴興先
廢除兇存昔亡圓蓋歸天壤(一作壞)方輿入地荒孔海池
京邑䨇河沼帝鄉循(一作修)躬思勵巳撫俗媿時康元首
佇鹽梅股肱惟輔弼羽賢崆嶺四翼聖襄城七澆俗庶
反淳替文聊就質巳知隆至道共歡區宇一
正日臨朝
條風開獻節灰律動初陽百蠻奉遐賮萬國朝未央雖
無舜禹迹幸欣天地康車軌同八表書文混四方赫奕
儼冠蓋紛綸盛服章羽旄飛馳道鐘鼓震巖(一作修)廊組
練輝霞色霜戟耀(一作照)朝光晨宵懷至理終媿撫遐荒
幸武功慶善宫(樂府詩題作唐功成慶善樂舞辭一曰九功舞殿庭朝會所奏)
(文舞也新唐書禮樂志曰太宗生於武功之慶善宫貞觀六年幸之宴從臣賞賜閭里同漢沛)
(宛帝歡甚賦詩吕才被之管絃名曰功成慶善樂以童兒六十四人冠進德冠紫袴褶長褏漆)
(髻屣履而舞舊書樂志曰慶善樂太宗所造也名九功之舞舞蹈安徐以象文德洽而天下安)
(樂也冬正享燕及國有大慶與七德舞偕奏於庭)
夀丘惟舊跡酆邑乃前基粤予承累聖懸弧亦在兹弱
齡逢運改提劒鬱匡時指麾八荒定懷柔萬國夷梯山
咸(一作盛)入款駕海亦來思單于陪武帳日逐衛文㮰端
扆朝四岳無為任百司霜節明秋景輕冰結水湄芸黃
徧原隰禾穎積京畿(一作坻)共樂還鄉(一作譙)宴歡比大風
詩
重幸武功
代馬依朔吹驚禽愁昔叢況兹承眷(一作睿)德懷舊感深
衷積善忻餘慶暢武悦成(一作開神)功垂衣天下治端拱車
書同白水廵前跡丹陵幸舊宫列筵歡故老高宴聚新
豐駐蹕撫田畯回輿訪牧童瑞(一作王)氣縈丹闕祥煙散
碧空孤嶼含霜白遥山帶日紅於焉歡擊筑聊以詠南
風
經破薛舉戰地(義寧元年擊舉於扶風敗之)
昔年懷壯氣提戈初仗節心隨朗日高志與(一作比)秋霜
潔移鋒驚電起轉戰長河決營碎落星沈陣卷横雲裂
一揮氛沴靜再舉鯨鯢滅於兹俯舊原屬目駐華軒沈
沙無故迹減竈有殘痕浪霞穿水淨峰霧抱(一作拖)蓮昏
世途亟流易人事殊今昔長想眺前蹤撫躬聊自適
過舊宅二首
新豐停翠輦譙邑駐鳴笳園荒一徑斷苔古(一作臺平)半階
斜前池消舊水昔樹發今花一朝辭此(一作北)地四海遂
為(一作成)家
金輿廵白水玉輦駐新豐紐落藤披架花殘菊破叢葉
鋪(一作鋪庭)荒草蔓流竭半池空紉佩蘭凋(一作生)徑舒圭葉
剪桐昔地一蕃内今宅九圍中架海波澄鏡韜戈器反
農八表文同軌無勞歌大風
還陜述懷
慨然撫長劒濟世豈邀名星旂紛電舉日羽肅天行徧
野屯萬騎臨原駐五營登山麾武節背水縱神兵在昔
戎戈動今來宇宙平
入潼關
崤函稱地險襟帶壯兩京霜峰直臨道冰河曲繞城古
木參差影寒猿斷續聲冠蓋往來合風塵朝夕驚高談
先馬度偽曉預雞鳴棄繻懷遠志封泥負壯情别(一作向)
有真人氣安知名不名
於北平作
翠野駐戎軒盧龍轉征旆遥山麗如綺長流縈似帶海
氣百重樓巖松千丈蓋(一作三尺大)兹焉可遊賞何必襄城
外
遼城望月
玄兔月初明澄輝照遼碣映雲光暫隱隔樹花如綴魄
滿桂枝圓輪虧鏡彩缺臨城却影散帶暈重圍結駐蹕
俯九都停(一作佇)觀妖氛滅
春日登陜州城樓俯眺原野廻丹(一作回舟)碧綴煙
霞密翠斑紅芳菲花柳即目川岫聊以命篇
碧原開霧隰綺嶺峻霞城煙峰高下翠日浪淺深明斑
紅粧橤樹圓青壓溜荆迹巖勞傅想窺野訪莘情(一作清)
巨川何以濟舟楫佇時英
春日玄武門宴羣臣
韶光開令序淑氣動芳年駐輦華林側高宴柏梁前紫
庭文佩(一作樹)滿丹墀衮紱連九夷造瑶席五狄列瓊筵
娱賓歌湛露廣樂奏鈞天清(一作盈)尊浮綠醑雅曲韻朱
弦粤余君(一作臨)萬國還慙撫(一作俯)八埏庶幾保貞固虚
巳厲求賢
登三臺言志
未央初壯漢阿房昔侈秦在危猶騁麗居奢遂役人豈
如家四海日宇罄(一作整)朝倫(一作輪)扇天裁戸舊砌地翦
基新引月擎(一作緐)宵桂飄雲逼曙鱗露除光炫玉霜闕
映雕銀舞接花梁燕歌迎鳥路塵鏡池波太液莊苑麗
宜春作異甘泉日停非路寢辰念勞慙逸巳居曠返勞
神所欣成大厦宏材佇(一作寵臨停)渭濱
出獵
楚王雲夢澤漢帝長楊宫豈若因農暇閱武出轘嵩三
驅陳銳卒七萃列材雄寒野霜氛(一作氣)白平原燒火紅
琱戈夏服箭羽騎綠沈弓怖獸潛幽壑驚禽散翠空長
煙晦落景灌木振(一作偃)嚴風所為除民瘼非是悦林叢
冬狩
烈烈寒風起慘慘飛雲浮霜濃凝廣隰冰厚結清流金
鞍移上苑玉勒騁平疇旌旗四望合罝羅一面求楚踣
爭兕(一作麑)殪秦亡角(一作觧)鹿愁獸忙投密樹鴻驚起礫
洲騎斂原塵靜戈廻嶺日收心非(一作悲)洛汭逸意在渭
濱游禽荒非所樂撫轡更招憂
春日望海
披襟眺滄海憑軾玩春芳積流横地紀(一作軸)疏派引天
潢仙氣凝三嶺和風扇(一作散)八荒拂潮(一作曉)雲布色穿
浪日舒光照岸花分彩迷雲雁斷行懷卑運深廣持滿
守靈長有形非易測無源詎可量洪濤經變野翠島屡
成桑之罘思漢帝碣石想秦皇霓裳非本意端拱且圖
王
臨洛水
春蒐馳(一作騁)駿骨總轡俯長河霞處流縈(一作雲)錦風前
瀁卷羅水花(一作光)翻照樹堤蘭倒插波豈必汾隂曲秋
雲發棹歌
望終南山
重巒俯渭水碧嶂插遥天出紅扶嶺日入翠貯巖煙疊
松朝若夜複岫闕疑全對此恬千慮無勞訪九仙
元日
高軒曖春色邃閣媚朝光彤庭飛綵旆(一作眊)翠幌曜明
璫恭巳臨四極垂衣馭八荒霜戟列丹陛絲竹韻長廊
穆矣熏風茂康哉帝道昌繼文遵後軌循古鑒前王草
秀故春色梅豔昔年粧巨川思欲濟終以寄舟航
初春登樓即目觀作述懷
憑軒俯蘭閣眺矚散靈襟綺峰含翠霧照日蕊紅林鏤
丹霞錦(一作鋪)岫殘素雪斑岑拂浪隄垂柳嬌花鳥續吟
連甍豈一拱衆幹如千尋明非獨材力終藉棟梁深彌
懷矜樂志更懼戒盈心媿制勞居逸方規十産金
首春
寒隨窮律變春逐鳥聲開初風飄帶柳晩(一作曉)雪間花
梅碧林青舊竹綠沼翠新苔芝田初雁去綺樹巧(一作未)
鶯来
初晴落景
晩霞聊自怡初晴彌可喜日晃(一作光)百花色風動千林
翠池魚躍不同園鳥聲還異寄言博通者知予物外志
初夏
一朝春(一作初)夏改隔夜鳥花遷隂陽深淺葉曉夕重輕
煙哢鶯猶響殿横絲正網天珮高蘭影接綬細草紋連
碧鱗驚櫂側玄燕舞檐前何必汾陽處始復有山泉
度秋
夏律昨留灰秋箭今移晷峨嵋岫初出洞庭波漸起桂
白發幽巖菊黃開㶚涘運流方可歎含毫屬微理
儀鸞殿早秋
寒驚薊門葉秋發小山枝松隂背曰轉竹影避風移提
壺菊花岸高興芙蓉池欲知凉氣早巢空燕不窺
秋日即目(英華作秋日即事)
爽氣浮丹闕秋光澹紫宫衣碎荷疎影花明菊點叢袍
輕低草露蓋側舞松風散岫飄雲葉迷路飛煙鴻砌冷
蘭凋佩閨寒樹隕桐别鶴棲琴裏離猿啼峽中落野飛
星箭弦虚半月弓芳菲夕霧起暮色滿房櫳
山閣晚秋
山亭秋色滿巖牖凉風度疎蘭尚染煙殘菊猶承露古
石衣新苔新巢封古樹歴覽情無極咫尺(一作只畏)輪光暮
秋暮言志
朝光浮燒野霜華淨碧空結浪冰初鏡在逕菊方叢約
嶺煙深翠分旗霞散紅抽思滋泉側飛想傅巖中巳獲
千箱慶何以繼熏風
喜雪
碧昏朝合霧丹卷暝韜霞結葉繁雲色凝璚徧雪華光
樓皎若粉映幕集疑沙泛柳飛飛絮粧梅片片花照璧
臺圓月飄珠箔穿露瑶潔短長階玉藂高下樹映桐珪
累白縈峰蓮抱素斷續氣將沈徘徊歲云暮懷珍媿隱
德表瑞佇豐年橤間飛禁苑鶴處舞(一作舞處憶)伊川儻詠
幽蘭曲同懽黃竹篇
秋日斆庾信體(出淳化閣帖)
嶺銜宵月桂珠穿曉露叢蟬啼覺樹冷螢火不温風花
生圓菊橤荷盡戲魚通晨浦鳴飛雁夕渚集栖鴻颯颯
高天吹氛澄下熾空
賦尚書
崇文時駐步東觀還停輦輟膳翫三墳暉(本作輝初學記作留)燈
披五典(一作日昃翫百篇臨燈披五典)寒心覩肉林飛魄看沈湎(一作夏康)
(既逸豫商辛亦流湎)縱情昏主多克己明君鮮滅身資累惡成名
由積善既承百王末(一作來)戰兢隨歲轉
詠司馬彪續漢志
二儀初創(一作搆)象三才乃分位非惟樹司牧固亦垂文
字緜代更膺期芳圖無輟記炎漢承君道英謨纂神器
潛龍旣可躍逵(一作術或作株或作罝)兔奚難致前史殫妙詞後
昆沈雅思書言揚盛跡補闕興洪志川谷猶舊途郡國
開新意梅山未覺朽榖水誰云異車服隨名表文物因
時置鳳戟翼康衢鑾輿(一作衡)總柔轡清濁必能澄洪纖
幸無棄觀儀不失序遵禮方由事政宣竹律和時平玉
條備文囿雕竒彩藝門藴深致雲飛星共流風揚月兼
(一作徐)至類禋遵令典壇壝資良地五勝竟無違百司誠
有庇粤予承暇景談叢引泉(一作衆)祕討論窮義府看覈
披經笥大辨良難仰小學終先匱聞道諒知榮含毫孰
忘媿
詠風
蕭條起關塞搖颺下蓬瀛拂林花亂彩響谷鳥分聲披
雲羅影散泛水織文生勞歌大風曲威加四海清
詠雨
罩雲飄遠岫噴雨泛長河低飛昏嶺腹斜足灑巖阿泫
叢珠締葉起溜鏡圖(一作圓)波濛柳添絲密含吹織空羅
詠雪
潔野凝晨曜裝墀帶夕暉集條分樹玉拂浪影泉璣色
灑妝臺粉花飄綺席衣入扇縈離(一作虛)匣點素皎殘機
賦得夏首啓節
北闕三春晩南榮九夏初黃鶯弄漸變翠林花落餘瀑
流還響谷(一作石)猿啼自應虚早荷向心卷長楊就影舒
此時歡不極調軫坐相於
賦得白日半(一作傍)西山
紅輪不暫駐烏飛豈復停岑霞漸漸落溪隂寸寸生藿
葉隨光轉葵心逐照傾晩煙含樹色棲鳥雜流聲
置酒坐飛閣
高軒臨碧渚飛檐迥架空餘花攢鏤(一作漏)檻殘柳散雕
櫳(一作宫)岸菊初含橤園棃始帶紅莫(一作却)慮崐山暗還
(一作不)共盡(一作酒)杯中
采芙蓉
結伴戲方(一作芳)塘攜手上雕航船移分細浪風散動浮
香遊鶯無定曲驚鳬有亂行蓮稀釧聲斷水廣櫂歌長
棲烏還密樹泛流歸建章
賦得櫻桃(春字韻)
華林滿芳景洛陽徧陽(一作偏宜)春朱顔含遠日翠色影長
津喬柯囀嬌鳥低枝映美人昔作園中實今來(一作為)席
上珍
賦得李
玉衡流桂圃成蹊正可尋鶯啼密(一作綠)葉外蝶戲脆(一作)
(晩)花心麗景光朝彩輕霞(一作煙)散夕隂暫顧暉(一作奎)章
側還(一作遠)眺靈山林
賦得浮橋
岸曲非千里橋斜異七星暫低逢輦度還高值(一作逐)浪
驚水搖文鷁動纜轉錦花縈遠近隨輪影輕重應人行
謁幷州大興國寺詩
回鑾遊福地極目玩芳晨梵鐘交二響法日轉雙輪寶
刹遥承露天花近足春未佩蘭猶小無絲柳尚新圓光
低月殿碎影亂風筠對此留餘想超然離俗塵
詠興國寺佛殿前幡
拂霞疑電落騰虚狀寫虹屈伸煙霧裏低舉白雲中紛
披乍依迥掣曳或隨風念兹輕薄質無翅強搖空
望送魏徵葬
閶闔總金鞍上林移玉輦野郊愴新别河橋非舊餞慘
日映峰沈愁雲隨蓋轉哀笳時斷續悲旌乍舒卷望望
情何極浪浪淚空泫無復昔時人芳春共誰遣
傷遼東戰亡
鑿門初奉律仗戰始臨戎振鱗方躍浪騁翼正凌風未
展六竒術先虧一簣功防身豈乏智殉命有餘忠
月晦
晦魄移中律凝暄起麗城罩雲朝蓋上穿露曉珠呈笑
樹花分色啼枝鳥合聲披襟歡(一作還)眺望極目暢春情
秋日(一作夜)翠微宫
秋光凝翠(一作紫)嶺凉吹肅離宫荷疎一蓋缺樹冷半帷
空側陣移鴻影圓花釘菊叢攄懷俗塵外高眺白雲中
初秋夜坐
斜廊連綺閣初月照宵幃塞冷鴻飛疾園秋蟬噪遲露
結林疎葉寒輕菊吐滋愁心逢此節長歎獨含悲
秋日二首
菊散金風起荷疎玉露圓將秋數行雁離夏幾林蟬雲
凝愁半嶺霞碎纈高天還似成都望直見峨(一作蛾)眉前
爽氣澄蘭沼秋風動桂林露凝千片玉菊散一叢金日
岫高低影雲空點綴隂蓬瀛不可望泉石且娱心
冬宵各為四韻
雕(一作彤)宫靜龍漏綺閣宴公侯珠簾燭燄動繡柱月光
浮雲(一作塵)起將歌發風停與管遒𤨏除(一作池)任多士端
扆竟何憂
冬日臨昆明池
石鯨分玉溜劫燼隱平沙柳影冰無葉梅心凍有花寒
野凝朝霧霜天散夕霞歡情猶未極落景遽西斜
望雪
凍雲宵徧嶺素雪曉凝華入牖千重碎迎風一半斜不
妝空散粉無樹獨飄花縈空慙夕照破彩謝晨霞
守歲(一作董思恭詩)
暮景斜芳殿年華麗綺宫寒辭去冬雪暖帶入春風階
馥舒梅素盤花卷燭(一作卷燭花)紅共歡新故歲迎送一宵
中
除夜(一作董思恭詩)
歲隂窮暮紀獻節啓新芳冬盡今宵促年開明日長冰
消出鏡水梅散入風香對此歡終宴傾壺待曙光
詠雨
和氣(一作風)吹綠野梅雨灑芳田新(一作細)流添舊澗宿霧
足朝煙雁濕行無次花霑色更鮮對此欣登歲披襟弄
五絃
賦得含峰雲
翠樓含曉霧蓮峰帶晚雲玉葉依巖聚金枝觸石分横
天結陣影逐吹起羅文非復陽臺下空將惑楚君
三層閣上置音聲
綺筵移暮景紫閣引宵煙隔棟歌塵合分階舞影連聲
流三處管響亂(一作匝)一重絃不似秦樓上吹簫空學仙
遠山澄碧霧
殘雲收翠嶺夕霧結長空帶袖凝全碧障霞隱半紅髣
髴分初月飄颻度曉風還因三里處冠蓋遠相通
賦得花庭霧
蘭氣巳熏宫新橤半妝叢色含輕重霧香引去來風拂
樹濃舒碧縈花薄蔽紅還當雜行雨髣髴隱遥空
春池柳
年柳變池臺隋堤曲直回逐浪絲(一作分)隂去迎風帶影
來疎黃一鳥弄半翠幾眉開縈雪臨春岸參差間早梅
芳蘭
春暉開紫(一作禁)苑淑景媚蘭場映庭含淺色凝露泫浮
光日麗參差影風傳(一作和)輕重香會須君子折佩裏作
芬芳
詠桃(一作董思恭詩)
禁苑春暉(一作光)麗花蹊綺(一作幾)樹妝綴條深淺色點露
參差光向日分千笑迎風共一香如何仙嶺側獨秀隱
遥芳
賦簾
參差垂玉闕舒卷映蘭宫珠光(一作花)搖素月竹影亂清
風彩散銀鈎上文斜桂戸中惟當雜羅綺相與(一作為)媚
房櫳
詠烏代陳師道
凌晨麗城去薄暮上林棲辭枝枝暫起停樹樹還低向
日終難託迎風詎肻迷只待纖纖手曲裏作宵啼
詠飲馬
駿骨飲長涇奔流灑絡纓細紋連噴聚亂荇繞蹄縈水
光鞍上側馬影溜中横翻似天池裏騰波龍種生
賦得殘菊
階蘭凝曙霜岸菊照晨光露濃晞晩(一作曉)笑風勁淺(一作)
(搖)殘香細葉凋輕翠圓花飛碎黃還持(一作將)今歲色復
結後年芳
賦秋日懸清光賜房玄齡
秋露凝高掌朝光上翠微參差麗雙闕照耀滿重闈仙
馭隨輪轉靈烏帶影飛臨(一作照)波無定彩入隙有圓(一作)
(光)暉還當葵藿志傾葉自相依
琵琶(紀事作董思恭詩)
半月無雙影全(一作金)花有四時摧藏千里態掩抑幾重
悲促節縈紅袖清音滿翠帷駛彈風響急緩曲釧聲遲
空餘關隴恨因此代相思
宴中山
驅馬出遼陽萬里轉旂常對敵六竒舉臨戎八陣張斬
鯨澄碧海卷霧掃扶桑昔去蘭縈翠今來桂染芳雲芝
浮碎葉冰鏡上朝光回首長安道方歡宴柏梁
餞中書侍郎來濟(一作宋之問詩非)
曖曖去塵昏灞岸飛飛輕蓋指河梁雲峰衣結千重葉
雪岫花開幾樹妝(一作芳)深悲黃(一作白)鶴孤舟遠獨歎青
山别路長聊將分袂霑巾淚還用持添離席觴
於太原召侍臣賜宴守歲
四時運灰琯一夕變冬春送寒餘雪盡迎歲早梅新
詠燭二首
燄聽(一作折或作畏)風來動花開不待春鎮下千行淚非是為
思人
九龍蟠燄動四照逐花生即此流高殿堪持待(一作代)月
明
詠弓(紀事作董思恭詩)
上弦明月半激箭流星遠落雁帶書驚啼猿應枝轉
賦得早雁出雲鳴
初秋玉露清早雁出(一作生)空鳴(一作出雲鳴)隔雲時亂影因
風乍含(一作合)聲
賦得臨池柳
岸曲絲隂聚波移帶影疎還將眉裏翠來就鏡中舒
賦得臨池竹
貞條障曲砌翠葉貫(一作負)寒霜拂牖分龍影臨池待鳳
翔
賦得弱柳鳴秋蟬
散影玉階柳含翠隱鳴蟬微形藏葉裏亂響出(一作生)風
前
探得李(一作詠李紀事作董思恭詩)
盤根直(一作植)盈(一作瀛)渚交幹横倚天舒華光四海卷葉
蔭三川
詠小山
近谷交縈橤遥峰對出蓮徑細無全磴松小未含煙
賜蕭瑀
疾風知勁草板蕩識(一作昏日辨)誠臣勇夫安(一作寧)識義智
者必懷仁
賜房玄齡
太液仙舟迥西園隱上才未曉征車度鷄鳴關早開
遼東山夜臨秋
煙生遥岸隱月落半崖隂連山驚鳥亂隔岫斷猿吟
賜魏徵詩(魏徵善治酒有名曰醽醁曰翠濤世所未有太宗賜詩曰)
醽醁勝蘭生翠濤過玉䪥千日醉不醒十年味不敗(蘭生)
(漢武帝百味旨酒玉䪥隋煬帝酒名也)
兩儀殿賦柏梁體(兩京記貞觀五年太宗破突厥宴突利可汗於兩儀殿賦)
(七言詩柏梁體)
絶域降附天下平(帝)八表無事悅聖情(淮安王)雲披霧斂
天地明(長孫無忌)登封日觀禪云亭(房玄齡)太常具禮方告成
(蕭瑀)
句
雪恥酬百王除兇報千古(本紀云貞觀二十年秋帝幸靈州破薛延陀時鐵勒諸部)
(遣使相繼入貢請置吏北荒悉平帝為五言詩勒石於靈州以序其事今止存此)
昔乘匹馬去今驅萬乘來(題河中府逍遥樓江鄰幾志)
近日毛雖暖聞弦心巳驚(詠烏碎事海錄)
(玉海云帝賜褚亮詩有隔闊相思之句今無考又翰府名談云唐莊宗嘗引太宗詩句待余心肻日是汝命通)
(時似又出後人附會非帝詩也姑記諸此)
御定全唐詩卷一
