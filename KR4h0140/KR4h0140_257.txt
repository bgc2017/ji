欽定四庫全書
御定全唐詩卷二百五十七
息夫牧
息夫牧蕭穎士門人詩一首
冬夜宴蕭十丈因餞殷郭二子西上(并序)
序云冬十有二月家君宰邑許下夫子問津潁上
二賢將馳會府皆適兹土夜處狭室列座有位尊
卑儼如或捧觴上夀或摳衣請益始崇詩以閱禮
終講信而修睦然後文飽於德義潤其身頃夫子
升堂之後若盧賈劉尹之徒半紀閒接武鳴躍實
夫子訓之導之斯至也今殷郭二子天資才幹而
加之鏃羽觀光王庭俯拾地芥其誰曰不然飛霜
靄林寒氣總至月落匝戸夜將向晨座隅謙謙畢
醉温克則知孔門宴餞異於他日二三子終身識
之夫子以家君政事百里無事命門弟子賦詩鳴
琴亦以釋仳離之怨焉小子不敏忝居門人之末
敢不敬書其事詩曰
有琴斯鳴于宰之庭君子莅止其心孔平政既告成德
以永貞鳴琴有衎于潁之畔彼之才髦其年未冠聞詩
聞禮斐兮璨璨鳴琴其怡于潁之湄二子翰飛言戾京
師有鬱者桂爰(一作載)攀其枝琴既鳴矣宵既清矣烘煁
有煒酒醴惟旨喟我寤歎吁其别矣
宋華
宋華濮陽宰詩一首
蟬鳴一篇五章(并序)
蟬鳴感秋興送將歸也僻守外邑而蘭陵子相過
詰朝言歸賦詩見志以申贈焉
蟬其鳴矣於彼疎桐庇影容跡何所不容嘒嘒其長永
託于風未見君子我心忡忡既見君子樂且有融
彼蟬鳴矣於林之表含風飲露以樂吾道有懷載遷伊
誰云保未見君子我心悄悄既見君子披豁予抱
蟬鳴蟬鳴幽暢乎而肅肅爾庭遠近涼颸言赴高柳叢
篁閒之思而不見如渴如饑亦既覯止我心則夷
蟬鳴伊何時運未與匪歎秋徂怨斯路阻願言莫從鬱
悒誰語君子至止慰我延佇何斯違斯倏爾遐舉
歲之秋深蟬其夕吟披衣軒除蕭蕭風林我友来斯言
告離衿何以叙懷臨水鳴琴何以贈言委順浮沈
鄒象先
鄒象先開元二十三年進士與蕭穎士為同年生仕臨
渙尉詩一首
寄蕭穎士補正字(一本無補正字三字)
六月度開(一作關)雲三峯翫山翠爾時黃綬屈别後青雲
致(按紀事象先尉臨渙穎士自京邑無成東歸有贈象先詩来年蕭補正字象先寄詩重述前事蕭後亦有)
(答詩)
韋建
韋建開元天寶閒人為河南令與蕭穎士劉長卿遊詩
二首
河中晩霽
湖廣舟自輕江天欲澄霽是時清楚望氣色猶霾曀踟
蹰金霞白波上日初麗煙紅落鏡中樹木生天際杳杳
涯欲斑濛濛雲復閉言垂星漢明又覩寰瀛勢微興從
此惬悠然不知歲試歌滄浪清遂覺乾坤細肯念客衣
薄將期永投袂遲迴漁父閒(一作問)一雁聲嘹唳
泊舟盱眙(一作常建詩誤)
泊舟淮水次霜降夕流清夜久潮侵岸天寒月近城平
沙依雁宿侯館聽雞鳴鄉國雲霄外誰堪羈旅情
殷寅
殷寅陳郡人早孤事母以孝聞應宏詞舉為永寧尉與
蕭穎士善詩二首
銓試後徵山别業寄源侍御
别業在徵山登高望畿甸嚴令天地肅城闕如何見藹
藹王侯門華軒日遊衒幸逢休明代山虜尚交戰投策
去園林率名皆拜選聖君性則哲濟濟多英彦裵楷能
清通山濤急推薦謏才甘自屏薄伎忝餘眷雖承國士
恩尚乏中人援疇昔相知者今兹秉天憲朱紱何赫赫
綉衣復蔥蒨
玄元皇帝應見賀聖祚無疆
應歷生周日修祠表漢年復兹秦嶺上更似霍山前昔
贊神功啟今符聖祚延已題金簡字仍訪玉堂僊睿祖
光元始曾孫體又玄言因六夢接慶叶九齡傳北闕心
超矣南山夀固然無由同拜慶竊抃賀陶甄
柳中庸
柳中庸名淡以字行河東人宗元之族御史并之弟也
與弟中行皆有文名蕭穎士以女妻之仕為洪府戸曹
詩十三首
秋怨
玉樹起涼煙凝情一葉前别離傷曉鏡搖落思秋弦漢
壘關山月胡笳塞北天不知腸斷夢空遶幾山川
春思贈人
紅粉當三五青娥艷一雙綺羅迴錦陌弦管入花江落
鴈驚金彈抛杯瀉玉缸誰知褐衣客顦顇在書窗
幽院早春
草短花初拆苔青柳半黃隔簾春雨細高枕曉鶯長無
事含閒夢多情識異香欲尋蘇小小何處覓錢塘
寒食戲贈
春暮越江邊春隂寒食天杏花香麥粥柳絮伴鞦韆酒
是芳菲節人當桃李年不知何處恨已解入筝弦
聽箏
抽弦促柱聽秦箏無限秦人悲怨聲似逐春風知柳態
如随啼鳥識花情誰家獨夜愁(一作悲)燈影何處空樓思
月明更入幾重離别恨江南岐路洛陽城
河陽橋送别
黃河流出有浮橋晉國歸人此路遥若傍闌干千里望
北風驅馬雨蕭蕭
征(一本下有人字)怨
歲歲金河復玉關朝朝馬策與刀環三春白雪歸青塜
萬里黃河遶黑山
涼州曲二首
關山萬里遠征人一望關山淚滿巾青海戍頭空有月
黃沙磧裏本無春
高檻連天望武威窮隂拂地戍金微九城弦管聲遥發
一夜關山雪滿飛
江行
繁陰乍隱洲落葉初飛浦蕭蕭(一作瀟湘)楚客帆暮入寒(一作)
(日暮秋)江雨
丁評事宅秋夜宴集
翠幕卷回廊銀燈開後堂風驚擁砌葉月冷滿庭霜綺
席人將醉繁弦夜未央共憐今促席誰道客愁長
夜渡江(一作姚崇詩)
夜渚帶浮煙蒼茫晦遠天舟輕不覺動纜急始知牽聽
笛遥尋岸聞香暗識蓮唯看去帆影常恐(一作似)客心懸
揚子途中
楚塞望蒼然寒林古戍邊秋風人渡水落日鴈飛天
御定全唐詩卷二百五十七
