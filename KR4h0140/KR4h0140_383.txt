欽定四庫全書
御定全唐詩卷三百八十三
張籍
野居
貧賤易為適荒郊亦安居端坐無餘思彌樂古人書秋
田多良苗野水多遊魚我無耒與網安得充廩厨寒天
白日短簷下煖我軀四肢暫寬柔中腸鬱不舒多病減
志氣為客足憂虞况復苦時節(一作時節晚)覽景獨(一作物空)踟
蹰
西州
羌胡據西州近甸無邊城山東收税租養我防塞(一作塞下)
兵胡騎来無時居人常震驚嗟我五陵間農者罷耘耕
邊頭多殺傷(一作傷殺)士卒難全形郡縣發丁役丈夫各征
行生男不得養懼身有姓名良馬不念秣烈士不苟營
所願除國難再逢天下平
雜(一作離)怨
切切重切切秋風桂枝折人當少年嫁我當少年別念
君非征行年年長遠途妾身甘獨歿高堂有舅姑山川
豈遥遠行人自不返
惜花
春潭足芳樹水清不如素幽人愛華景一一空山暮月
出潭氣白游魚暗衝石夜深春思多酒醒山寂寂
三原李氏園宴集
暮春天早熱邑居苦囂煩言從君子樂樂彼李氏園園
中有草堂池引涇水泉開戶西北望遠見嵯峨山借問
主人翁北州佐戎軒僕夫守舊宅為客侍華(一作施榻)筵高
懷(一作膏壤)有餘興(一作滋)竹樹芳且鮮傾我所持觴盡日共
留連疎拙不偶俗常喜形體閒况来幽棲地能不重歎
(一作笑)言
沈千運舊(一作故)居
汝北君子宅我来見頽墉亂離子孫盡地屬鄰里翁土
木被丘墟谿路不連(一作相)通舊井蔓草合牛羊墜其中
君辭天子書放意任體躬一生不自力家與逆旅同高
議切星辰餘聲激瘖聾方將旌舊閭百世可封崇嗟其
未積年巳為荒林叢時豈無知音(一作者)不(一作莫)能崇(一作)
(孰)此風浩蕩竟無覩我將安所從
贈別孟郊(一本無別字)
歷歷天上星沉沉水中萍幸當清秋夜流影及微形君
生衰俗間立身如禮經純誠(一作淳意)發新(一作高)文獨有金
石聲才名振京國歸省東南行停車楚城下顧我不念
程寳鏡曾墜水不磨豈(一作難)自明苦節居貧賤所知賴
友生歡會方別離戚戚憂慮并安得在一方終老無送
迎
卧疾
身病多思慮亦讀神農經空堂留燈燭(一作空房夜留燈)四壁
青熒熒羇旅随(一作逐)人歡貧賤還自輕今来問良醫乃
知病所生僮僕各憂愁(一作相憂)杵臼無停聲見我形顦顇
勸藥語丁寧春雨枕席冷窗前新禽鳴開門起無力遥
愛雞犬行服藥察耳目漸如醉者(一作覺如酒)醒顧非達性
命(一作方悟養生者)猶(一作不)為憂患生(一作并)
別段生
與子骨肉親願言(一作其)長相随况離父母傍從我學書
詩同在道路間講論亦未虧為文於我前日夕生光儀
行役多疾疚(一作疹)賴此相扶持貧賤事難拘(一作俱難)今日
有別離我去秦城中子留汴水湄離情兩飄斷不(一作豈)
異風中絲幼年獨為客舉動難得(一作為)宜努力自修勵
常如見我時送我登山岡再拜(一作揖)問還期還期在新
年勿怨歡會遲
哭(一作傷)于鵠
青(一作西)山無逸人忽覺大國貧良玉沉幽泉名為天下
珍野性疎時俗再拜乃從軍氣高終不合去如鏡上塵
我初有章句相合者唯君今来弔嗣子對隴燒新(一作斯)
文耕者廢其耜㸑者絶其薪笥無新衣裳曷用光我身
奠酒(一作回)徒拜手(一作再拜)哀懷(一作昔意)安能陳徒保金石韻
千載人所聞
南歸
促促念道路四支不常寧行車未及家天外非盡程骨
肉待我歡鄉里望我榮豈知東與西顦顇竟無成人言
苦夜長窮者不念明懼離其寢寐百憂傷性靈世道多
險薄相勸畢中誠遠遊無知音不如商賈行達人有常
志愚夫勞所(一作無)營舊山行去遠(一作幸未賣)言歸樂此生
惜花
濛濛庭樹花墜地無顔色日暮東風起飄揚玉階側殘
蘂在猶稀青條聳復直為君結芳實令君勿歎息
奉和舍人叔直省時思琴
藹藹紫薇直秋意深無窮滴瀝仙閣漏肅穆禁池風竹
月泛涼影萱露澹幽叢地清物態勝宵閒琴思通時屬
雅音際迥凝虚抱中達人掌樞近常與隠默同
離婦
十載来夫家閨門無瑕疵薄命不生子古制有分離託
身言同穴今日事乖違念君終棄捐誰能強在茲堂上
謝姑嫜長跪請離辭姑嫜見我往將決復沉疑與我古
時釧留我嫁時衣高堂拊我身哭我於路陲昔日初為
婦當君貧賤時晝夜長魴績不得事蛾眉辛勤積黃金
濟君寒與飢洛陽買大宅邯鄲買侍兒夫壻乘龍馬出
入有光儀將為富家婦永為子孫資誰謂出君門一身
上車歸有子未必榮無子坐生悲為人莫作女作女實
難為
懷別
僕人驅行軒低昂出我門離堂無留客席上唯琴樽古
道随水曲悠悠繞荒村遠程未奄息別念在朝昏端居
愁歲永獨此留清景豈無經過人尋歎門巷靜君如天
上雨我如屋下井無因同波流碩作形與影
學仙
樓觀開朱門樹木連房廊中有學仙人少年休穀糧高
冠如芙蓉霞月披衣裳六時朝上清佩玉紛鏘鏘自言
天老書秘覆雲錦囊百年度一人妄泄有災殃每占有
仙相然後傳此方先生坐中堂弟子跪四廂金刀截身
髮結誓焚靈香弟子得其訣清齋入空房守神保元氣
動息随天罡爐燒丹砂盡晝夜候火光藥成既服食計
日乘鸞凰虚空無靈應終歲安所望勤勞不能成疑慮
積心腸虚羸生疾疹夀命多夭傷身歿懼人見夜埋山
谷傍求道慕靈異不如守尋常先王知其非戒之在國
章
夜懷
窮居積遠念轉轉迷所歸幽蕙零落色暗螢參差飛病
生秋風簟淚堕月明衣無愁坐寂寞重使奏清徽
城南
漾漾南澗水来作曲池流言尋參差島曉榜輕盈舟萬
繞不再止千尋盡孤幽藻澀訝人重萍分指魚游繁苗
毯下垂密箭翻廻輈曝鼈亂自墜隂藤斜相鉤卧蔣黑
米吐翻芰紫角稠橋低競俯僂亭近閒夷猶目為逐勝
朗手因掇芳柔漸喜游来極忽疑歸無由氣狀雖可覽
纖微諒難搜未聽主人賞徒愛清華秋
懷友
人生有行役誰能如草木別離感中懷乃為我桎梏百
年受命短光景良不足念我別離者碩懷日月促平地
施道路車馬往不復空知為良田秋望禾黍熟端居無
儔侣日夜禱耳目立身難自覺常恐(一作懼)憂與辱窮賤
無閒暇疾痛多嗜欲我思擕手人逍遥任心腹
寄別者
寒天正飛雪行人心切切同為萬里客中路忽離別別
君汾水東望君汾水西積雪無平岡空山無人蹊羸馬
時倚轅行行未遑食下車勸僮僕相顧莫歎息詎知佳
期隔離念終無極
獻從兄
悠悠旱天雲不遠如飛塵賢達失其所沉飄同衆人擢
秀登王畿出為良使賓名高滿朝野幼賤誰不聞一朝
遇䜛邪流竄八九春詔書近遷移組綬未及身冬井無
寒冰玉潤難為焚虚懷日迢遥榮辱常保純我念出游
時勿吟康樂文碩言靈溪期聊欲相依因
寄韓愈
野館非我室新居未能安讀書避塵雜方覺此地閒過
郭多園墟桑果相接連獨游竟寂寞如寄空雲山夏景
常晝毒密林無鳴蟬臨溪一盥濯清去肢體煩出林望
曾城君子在其間戎府草章記阻我此遊盤憶昔西潭
時並持釣魚竿共忻得魴鯉烹鱠于我前幾朝還復來
歎息時獨言
贈姚怤
漏天日無光澤土松不長君今職下位志氣安得揚白
髮文思壯才為國賢良無人識高韻薦于天子傍况我
愚朴姿強趨利名場遠同干貴人身舉固難彰昔逢汴
水濱今會習池陽豈無再来期顧恐非此方碩為石中
泉不為瓦上霜離別勿復道所貴不相忘
病中寄白學士拾遺
秋亭病客眠庭樹滿枝蟬涼風繞砌起斜影入牀前梨
晚漸紅墜菊寒無黃鮮倦遊寂寞日感歎蹉跎年塵歡
久消委華念獨迎延自寓城闕下識君弟事焉君為天
子識我方沉病纏無因會同語悄悄中懷煎
雨中寄元宗簡
秋堂羸病起盥潄風雨朝竹影冷疎澀榆葉暗飄蕭街
徑多墜果牆隅有蛻蜩延瞻游步阻獨坐閒思饒君居
應如此恨言相去遥
野寺後池寄友
佛寺連野水池幽夏景清繁木蔭芙蕖時有水禽鳴通
溪岸暫斷分渚流復縈伴僧鐘磬罷月来池上明友人
竟不至東北見高城獨遊自寂寞况此恨盈盈
董公詩
誰主東諸侯元臣隴西公旌節居汴水四方皆承風在
朝四十年天下誦其功相我明天子政成如太宗東方
有艱難公乃出臨戎單車入危城慈惠安羣兇公謂其
黨言汝材甚驍雄為我帳下士出入衞我躬汝息為我
子汝親為我翁衆皆相顧泣無不和且恭其父教子義
其妻勉夫忠不自以為資奉上但顒顒公衣無文采公
食少肥濃所憂在萬人人實我寧空輕刑寬其政薄賦
弛租庸四郡三十城不知歲饑凶天子臨朝喜元老留
在東今聞揚盛德就安我大邦百辟賀明主皇風恩賜
重朝廷有大事就決其所從海内既無虞君臣方肅雍
端居任僚屬宴語常從容翩翩者蒼烏来巢於林叢甘
瓜生場圃一蒂實連中田有嘉穀隴異畝穗亦同賢人
佐聖人德與神明通感應我淳化生瑞我地中昔者此
州人但矜馬與弓今公施德禮自然威武崇公其共百
年受祿將無窮
祭退之
嗚呼吏部公其道誠巍昂生為大賢姿天使光我唐德
義動鬼神鑒用不可詳獨得雄直氣發為古文章學無
不該貫吏治得其方三次論諍退其志亦剛強再使平
山東不言所謀臧薦待皆寒羸但取其才良親朋有孤
稚婚姻有辦營如彼天有斗人可為信常如彼歲有春
物宜得華昌哀哉未申施中年遽殂喪朝野良共哀矧
於知舊腸籍在江湖間獨以道自將學詩為衆體久乃
溢笈囊略無相知人黯如霧中行北遊偶逢公盛語相
稱明名因天下聞傳者入歌聲公領試士司首薦到上
京一来遂登科不見苦貢場觀我性朴直乃言及平生
由茲類朋黨骨肉無以當坐令其子拜常呼幼時名追
招不隔日繼踐公之堂出則連轡馳寢則對榻牀搜窮
古今書事事相酌(一作斟)量有花必同尋有月必同望為
文先見草釀熟偕共觴新果及異鮭無不相待嘗到今
三十年曾不少異更公文為時師我亦有微聲而後之
學者或號為韓張我官麟臺中公為大司成念此委末
秩不能力自揚特狀為博士始獲升朝行未幾享其資
遂忝南宫郎是事賴拯扶如屋有棟梁去夏公請告養
疾城南莊籍時官休罷兩月同游翔黃子陂岸曲地曠
氣色清新池四平漲中有蒲荇香北臺臨稻疇茂柳多
隂涼板亭坐垂釣煩苦稍巳平共愛池上佳聯句舒遐
情偶有賈秀才来茲亦同并移船入南溪東西縱篙橕
劃波激船舷前後飛鷗鶬回入潭瀨下網截鯉與魴踏
沙掇水蔬樹下烝新秔日来相與嬉不知暑日長柴翁
擕童兒聚觀於岸傍月中登高灘星漢交垂芒釣車擲
長綫有獲齊歡驚夜闌乘馬歸衣上草露光公為遊谿
詩唱咏多慨慷自期此可老結社於其鄉籍受新官詔
拜恩當入城公因同歸還居處隔一坊中秋十六夜魄
圓天差晴公既相邀留坐語於階楹乃出二侍女合彈
琵琶箏臨風聽繁絲忽遽聞再更顧我數来過是夜涼
難忘公疾浸日加孺人視藥湯来候不得宿出門每廻
遑自是將重危車馬候縱横門僕皆逆遣獨我到寢房
公有曠達識生死為一綱及當臨終晨意色亦不荒贈
我珍重言傲然委衾裳公比欲為書遺約有修章令我
署其末以為後事程家人號於前其書不果成子符奉
其言甚於親使令魯論未訖注手跡今微茫新亭成未
登閉在莊西廂書札與詩文重疊我笥盈頃息萬事盡
腸情多摧傷舊塋盟津北野窆動鼓鉦柳車一出門終
天無廻箱籍貧無贈貲曷用申哀誠衣器陳下帳醪餌
奠堂皇明靈庶鑒知髣髴斯来饗
御定全唐詩卷三百八十三
