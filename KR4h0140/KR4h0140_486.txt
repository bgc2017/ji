欽定四庫全書
御定全唐詩卷四百八十六
鮑溶
越女詞
越女芙蓉妝浣紗清淺水忽驚春心曉(一作晩)不敢思君
子君子縱我思寧來浣溪裏
弄玉詞二首
素女結念飛天行白玉參差鳳皇聲天仙借女雙翅猛
五燈繞身生入煙去無影
三清弄玉秦公女嫁得天上人瓊簫碧月喚朱雀攜手
上謁玉晨君夫妻同夀萬萬青春
山行經樵翁
我心勞我身遠道誰與論心如木中火憂至常自燔披
訪結恩地世人輕報恩女無良媒識知入何人門寒日
行深山路由谷中村田翁樵採熟男女謳吟喧借問身
命謀上言媿乾坤時清公賦薄力勤地利繁下念草木
年坐家見重孫舉案饋賓客糟漿盈陶尊醉閒鹿裘煗
白髮舞軒軒仰羡太古人余將破行轅遑遑問身事師
友難為言離歌又行去落日低寒泉
途中旅思二首
喔喔雞鳴曉蕭蕭馬辭櫪草草名利區居人少於客生
期三萬日童耄半虚擲修短命半中憂歡復相敵朝提
黃金爵暮造青松宅來往日相悲北邙田土窄峩峩西
天岳錦繡明翠壁中有不死鄉千年無人跡心期周太
子下馬拜虛碧鶴駕如可從他年執煙策
星出方問宿睡眼始朦朧天光見地色上路車幢幢時
物既老大衆山何枯空青冥見古栢寥朗聞疎鴻獨步
天地間無因為君忠白毛尋人憂生此頭髮中躍馬非
壯歲報恩無高功斯言化為火日夜焚深衷
舊鏡
嬋娟本家鏡與妾歸君子每憶並照時相逢明月裏春
風忽分影白日難依倚珠粉不結花玉璫寧輝耳心期
不可見不保長如此華髮一欺人青銅化為鬼良人有
歸日肯學妖桃李瑶匣若浮雲冥冥藏玉水侍兒不遣
照恐學孤鸞死
宿悟空寺贈僧
勞者謠燭蛾致身何營營雪山本師在心地如鏡清往
與本師别人間買浮名朝光畏不久内火燒人情迷路
喜未遠宿留化人城前心宛如此了了随静生維持薝
蔔花却與前心行
感興(第十五句缺一字)
幽人無近迹别易(一作異)會則稀黃鶴亦姓丁寥寥何處
飛時見海上山繞雲心依依諒無馭風術中路愁虛歸
童髮慕道心壯年墮塵機白日不饒我如今事皆非羣
羊化石盡雙鳧與我違(闕)岳黃金富軒轅曉霞衣誰令
日在眼容色煙雲微
秋思
楚客秋更悲皇皇無聲地時無無事人我命與身異良
時如飛鳥回掌成故事蹉跎秋定還凝冽堅冰至人生
不期老華髮誰能避感此惜壯年壯年少為貴我生雖
努力榮途難自致徒為擊角歌且慙雕劒字吾師(一作思)
罕言命感激潜傷思
客途逢鄉人旋别
驚鴻一斷行天遠會無因無因忽相會感歎若有神我
鄉路三千百里一主人一宿猶可戀何況舊鄉鄰牢落
歲華晏相憐客中貧迎霜君衣煖與我同一身誰在天
日下此生能不勤青萍寄流水安得長相親明發更遠
道山河重苦辛
隋帝陵下
白露沾衣隋主宫雲亭月館楚淮東盤龍樓艦浮冤水
雕錦帆幢使亂風長夜應憐桀何罪告成合笑禹無功
傷心近似驪山路陵樹無根秋草中
洛陽春望
五鳳樓南望洛陽龍門迴合抱蒼蒼受朝前殿雲霞煗
封岳行宫草木香四海為家知德盛二京有宅卜年長
東人猶憶時廵禮願覲元和日月光
始見二毛
玄髮迎憂光色闌衰華因鏡強相看百川赴海返潮易
一葉報秋歸樹難初弄藕絲牽欲斷又驚機素翦仍殘
顔生豈是光隂晩余亦何人不自寬
巫山懷古
十二峯巒鬭翠微石煙花霧犯容輝青春楚女妒雲老
白日神人入夢稀銀箭暗凋歌夜燭珠泉頻點舞時衣
誰傷宋玉千年後留得青山辨是非
郊天迴
日動蕭煙上泰壇帝從黃道整和鑾風前貔虎迴雕仗
雲裏神龍起畫竿金鳥赦書鳴九夜玉山夀酒舞千官
始知報本終朝禮舊典時廵只自難
溫泉宫
憶昔開元天地平武皇十月幸華清山蒸隂火雲三素
日落溫泉雞一鳴綵羽鳥仙歌不死翠霓童妾舞長生
仍聞老叟垂黃髮猶說龍髯縹緲情
寄婦
塞草黃來見鴈稀隴雲白後少人歸新絲強入未衰鬢
别淚應沾獨宿衣幾夕精誠拜初月每秋河漢對空機
更看出獵相思苦不射秋田朝雉飛
贈遠
辛苦關西車騎官幾年旌節客河蘭金泥舞虎精神暗
銀縷交龍氣色寒欲和古詩成竇錦倍悲秋扇損齊紈
莫勞鴈足傳書信願向凌煙閣上看
九日與友人登高
雲木疎黃秋滿川茱萸風裏一尊前幾迴為客逢佳節
曾見何人再少年霜報征衣冷針指鴈驚幽夢淚嬋娟
古來醉樂皆難得留取窮通付上天
贈楊煉師
紫煙衣上繡春雲清隐山書小篆文明月在天將鳳管
夜深吹向玉晨君
玉清壇
上陽宫裏女玉色楚人多西信無因得東遊奈樂何
荅客
竹間深路馬驚嘶獨入蓬門半似迷勞問圃人終歲事
桔橰聲裏雨春畦
隋宫
柳塘煙起日西斜竹浦風迴鴈弄沙煬帝春遊古城在
壊宫芳草滿人家
送僧文江
吳王劒池上禪子石房深久慕白雲性忽勞青玉音孤
高知勝鶴清雅似聞琴此韻書珍重煩師出定吟
古意(末句缺一字)
重錦化為泥翦刀誤人事夜裁遠道書翦破相思字妾
心不自信遠道終難寄客心固多疑肯信非人意萬里
不言遠歸書長相次可即由此書空房(闕)忌諱
山中冬思二首
山深先冬寒敗葉與林齊門巷非世路何人念窮棲哀
風破山起夕雪誤鳴雞巢鳥侵旦出飢猨無聲啼晨興
動煙火開雲伐冰溪老木寒更瘦隂雲晴亦低我貧自
求力顔色常低迷時思靈臺下遊子正悽悽
雪壯冰亦堅凍澗如平地幽人毛褐煖笑就糟牀醉喚
人空谷應開火寒猨至拾薪煮秋栗看鼎書古字忽憶
南澗游衣巾多雲氣露腳尋逸僧諮量意中事
讀史
鬼書報秦亡天地亦云閉赤龍吟大野老母哭白帝蒼
蒼無白日項氏徒先濟六合已姓劉鴻門事難制坑降
嬴政在衣錦人望替宿昔見漢兵龍蛇滿旌棨始矜山
可拔終歎騅不逝區區亞父心未究天人際蕭張馬無
汗盛業垂千世
冬夜荅客
冬日誠可愛不如夜漏多幸君霜露裏車馬犯寒過學
耕不逢年稂莠敗黍禾豈唯親賓散鳥鼠移巢窠獨見
青松心凌霜庇柔蘿壯日賤若此留恩意如何因憶古
丈夫一言重山河臨風弹楚劒為子奏燕歌
宿吳興道中苕村
浮客倦長道秋深夜如年久行惜日月常起雞鳴前夕
計今日程息車在苕川霜中水南寺金磬泠泠然疇昔
此林下歸心巢頂禪身依寤昏寐智月生虚圓羈旅違
我程去留難雙全觀身話往事如夢遊青天明發止賓
從寄聲琴上絃聊書越人意此曲名思仙
代楚老酬主人
流水為我鄉扁舟為我宅二毛去天遠幾日人間客曈
曈銜山景渺渺翔雲迹從時無定心病處不煖席煩君
問岐路為我生悽慼百年衣食身未死皆有役曾傷無
遺嗣縱有復何益終古北邙山樵人賣松栢
沛中懷古
煙蕪歌風臺此是赤帝鄉赤帝今已矣大風邈凄凉惟
昔仗孤劒十年朝八荒人言生處樂萬乘廵東方高臺
何巍巍行殿起中央興言萬代事四坐沾衣裳我為異
代臣酌水祀先王撫事復懷昔臨風獨彷徨
夏日華山别韓博士愈
别地泰華隂孤亭潼關口夏日可畏時望山易遲久暫
因車馬倦一逐雲先後碧霞氣争寒黃鳥語相誘三峰
多(一作各)異態迥舉仙人手天晴捧日輪月夕弄星斗幽
疑白帝近明見黃河走遠心不期來真境非吾有鳥鳴
草木下日息天地右躑躅因風松青冥謝仙叟不知無
聲淚中感一顔(一作顧)厚青霄上何階别劒空朗扣故鄉
此關外身與名相守跡比斷根蓬憂如長飲酒生離抱
多恨方寸安可受咫尺岐路分蒼煙蔽回首
春日言懷
湛湛琴前酒期自賞青春胡為緘笑語深念不思身寂
寂花舞多嚶嚶鳥言頻心悲兄弟遠願見相似人江界
田土卑競來東作勤歲寒虛盡力家外無強親杳窅青
雲望無途同苦辛
題吳徵君巖居
堯澤潤天下許由心不知真風存綿緜常與逹者期有
道吾不仕有生吾不欺澹然靈府中獨見太古時地脈
發醴泉巖根生靈芝天文若通會星影應離離亭亭傅
氏巖何獨萬古思
雲溪竹園翁
硠硠雲溪裏翠竹和(一作如)雲生古泉積澗深竦竦如刻
成楚客卧雲老世間無姓名因兹千畞業以代雙牛耕
亂林不可留(一作流)寸莖不可輕風煖鬭出地仰齊故年
莖幽室結白茅密葉羅衆清照水寒澹蕩對山綠崢嶸
蒼松含古貌秋桂儼白英相看受天風深夜戞擊聲
竊覽都官李郎中和李舍人益酬張舍人弘静
夏夜寓直思聞雅琴見寄
朝草天子奏夜語思憂琴因聲含香氣其韻流水音仙
樂朱鳳意靈芝紫鸞心翻然遠求友豈獨雙歸林松吹
暑中冷星花池上深倘俾有聲樂請以絲和金
長安言懷
殷殷生念厚戚戚勞者多二時晝夜等百歲詎幾何日
下文翰苑側身識經過千慮恐一失翔陽已蹉跎臨觴
翦衆憂静寄絲桐歌思歸繞十指五聲不相和暮天還
巢翼明日隕葉柯高謝岩谷人鹿衣帶女蘿生不去親
愛浮名若風波誰令不及此親愛隔山河
秋思三首
胡風吹鴈翼遠别無人鄉君近鴈來處幾迴斷君腸昔
奉千日書撫心怨星霜無書又千日世路重茫茫燕國
有(一作古)佳麗蛾眉富春光自然君歸晩花落君空堂(一作)
(房)君其若不然(一作君若謂不死)歲晩雙鴛鴦
顧兔蝕殘月幽光不如星女兒晩事夫顔色同秋螢秋
日邊馬思武夫不遑寧燕歌易水怨劒舞蛟龍腥風折
連枝樹水翻無蔕萍立身多門戶何必燕山銘生世不
如鳥雙雙比翼翎
季秋天地閑(一作閉)萬物生意足我憂長於生安得及草
木試從古人願致酒歌秉燭燕趙皆世人詎能長似玉
俯憐老期近仰視日車速蕭颯御風君魂夢願相逐百
年夜銷半端為垂纓束
歸鴈
南國春早煖渚蒲正月生東風吹鴈心上下和樂聲繞
水半空去拂雲偕(一作皆)相迎如防失羣怨預有侵夜驚
渺邈天外影支離塞中鶯(一作嚶)自顧摧頹羽偏感南北
情乍甘煙霧勞不顧龍沙榮(一作縈)雖樂未歸意終不能
自鳴喜去春月滿歸來秋風清啼餘碧窗夢望斷隂山
行不及瑶□(一作臺一本缺)燕寄身金宫楹
悲湘靈
山上凉雲收日斜川風止娥皇五十絃秋深漢江水初
因無象外牽感百憂裏霜露結瑶華煙波勞玉指將随
落葉去又繞疎蘋起哀響雲合來清餘桐半死女顔萬
歲後豈復嬋娟子不道神無悲那能久如此魂魄無不
之九山徒相似沒沒竟不從唯傷遠人耳斑斑淚篁下
恐有學瑟鬼
聞蟬
高蝉旦夕唳景物浮凉氣木葉漸驚年錦字因絡緯稍
斷當窗夢更悽臨水意清香筍蒂風曉露蓮花淚餘引
未全歇凝悲尋迥至星井欲望河月扇看藏笥誰念因
聲感放歌寫人事
懷幽期
清砧擊霜天外發楚僧期到石上月寒峰深虚獨遶盡
夜水淺急不可越窅機冥智難思量無盡性月如空王
眼界行處不著我天花下來惟有香我今胡為寄他鄉
思琴高
琴仙人得仙去萬古釣龍空有處我持曲鉤思白魚仙
溪綠盡含空虚天鈞蹤跡無遺餘燒香寄影在巖樹東
禮海日雞鳴初
得儲道士書
嬋娟春盡暮心秋(一作收)鄰里同年半白頭為問蓬萊近
消息海波平静好東遊
寒夜吟
九衢金吾夜行行上宫玉漏遥分明霜飇乘隂掃地起
旅鴻迷雪遶枕聲遠人歸夢既不成留家惜夜歡心發
羅幕畫堂深皎潔蘭煙對酒客幾人獸(一作戰)火揚光二
三月細腰楚姬絲竹間白紵長袖歌閑閑豈識苦寒損
(一作換)朱顔
採蓮曲二首
弄舟朅來南塘水荷葉映身摘蓮子暑衣清淨鴛鴦喜
作浪舞花驚不起殷勤護惜纖纖指水菱初熟多新刺
採蓮朅來水無風蓮潭如鑑(一作鏡)松如龍夏衫短袖交
斜紅豔歌笑鬭新芙蓉戲魚往聽蓮葉東
玉山謠奉送王隐者
鳳皇城南玉山高石腳聳立争雄豪攅峯胎玉氣色潤
百泉透雲流不盡萬古分明對眼開五煙窈窕呈祥近
有客師事金身仙用金買得山中田閒開玉水灌芝草
静醉天酒松間眠心期南溟萬里外出山幾遇光隂改
水玉丁東不可聞冰華皎潔應如待秋風引吾歌去來
玉山綵翠遥相催殷勤千樹玉山頂碧洞寥寥寒錦苔
岐路
北風送微寒徒侣勤(一作行李動)遠征(一作程)憂人席不煖殘
月馬上明飄飄岐路間長見日(一作月)初生重嶂曉(一作峯晩)
色淺疎猨寒啼清人間多岐路常恐終身行回見四方
人車輪無留聲空谷亦堪隐下田非嬾耕古人有遺訓
飽食非親榮我生禮義鄉少小見太平聖賢猶羈旅況
復非其名(一本下有人生能幾許三十塵中行感此長歎息百年何所營四句)
隴頭水
隴頭水千古不堪聞生歸蘇屬國死别李將軍細響風
凋草清哀雁落雲
沙上月
黃昏潮落南沙明月光涵沙秋雪清水文不上煙不蕩
平平玉田冷空曠
贈李黯將軍
細柳連營石壍牢平安狼火赤星高岩雲入角雕龍爽
寒日搖旗畫獸豪搜伏雄兒欺魍魎射聲遊騎怯分毫
聖人唯有河湟恨寰海無虞在一勞
人日陪宣州范中丞傳正與范侍御宴(一作鮑防詩一)
(本侍御下有傳質二字冥下有東峰亭三字)
人日春風綻早梅謝家兄弟看花來吳姬對客歌千曲
秦女留人酒百杯絲柳向空輕(一作初)婉轉玉山看日漸
裵回流光易去歡難得莫厭頻頻上此臺
古鑑
古鑑含靈氣象和蛟龍盤鼻護金波隐山道士未曾識
負局先生不敢磨曾向春窗分綽約誤迴秋水照蹉跎
世間縱有應難比十斛明珠酬未多
送王煉師
聖母祠堂藥樹香邑君承命薦椒漿風雲大感精神地
雷雨頻過父母鄉盡日一川侵草綠迴車二麥遶山黃
野人久會神仙事敢奏歌鍾慶萬箱
寄張十七校書李仁行秀才
去年八月此佳辰池上閒閒四五人久行月影愁迷夢
誤入華光笑認春一與清風上芸閣再期秋雨過龍津
今年此日何由見蓬戶蕭條對病身
送王損之秀才赴舉
青門佩蘭客淮水誓風流名在鄉書貢心期月殿遊平
沙大河急細雨二陵秋感此添離恨年光不少留
舊鏡
團團銅鏡似潭水心愛玉顔私自親一經離别少年改
難與清光相見新
憶郊天
憶向郊壇望武皇九軍旗帳下南方六龍日馭天行健
神母呈圖地道光濃煖氣中生歴草是非煙裏愛瑶漿
至今滿耳簫韶曲徒羡瑶池舞鳳皇
期盡
魚鏁生衣門不開玉筐金月共塵埃青山石婦千年望
雷雨曾知來不來
晩山蟬
山蟬秋晩妨人語客子驚心馬亦嘶能閱幾時新碧樹
不知何日寂金閨若逢海月明千里莫忘何郎寄一題
秋暮送裵垍員外刺婺州
婺女星邊氣不秋金華山水似瀛州含香太守心清淨
去與神仙日日遊
寄薛膺昆季
楚山清洛兩無期夢裏春風玉樹枝何況芙蓉樓上客
海門江月亦相思
楊眞人籙中像
畫中留得清虚質人世難逄白鶴身應見茅盈哀(一作衰)
老弟為持金籙救生人
寄盧給事汀吳員外丹
姓丁黃鶴遼東去客倩仙翁海上人聞道姓名多改變
只今偕是聖朝臣
懷王直秀才
鄉無竹圃為三徑貧寄鄰家已二年惟有素風身未墜
世間開口不言錢
贈(一作題)眞公影堂
舊房西壁畫支公昨暮今晨色不同遠客閒(一作問)心無
處所獨添香火望虚空
贈僧戒休
風行露宿不知貧明月為心又是身欲問月中無我法
無人無我問何人
秋夜懷紫閣峰僧
滿山雨色應難見隔澗經聲又不聞紫閣夜深多入定
石臺(一作苔)誰為掃秋雲
酬江公見寄
曾荅雁門偈為憐同社人多慙惠休句(一作日)偕得此(一作)
(比)陽春
送羅侍御歸西臺
歸臺新柱史辭府舊英髦勸酒蓮幕貴望塵驄馬高詩
情分繡段劒彩拂霜毫此舉關風化誰云别恨勞
宿水亭
雕楹綵檻壓通波(一作陂)魚鱗碧幕銜曲玉夜深星月伴
芙蓉如在廣寒宫裏宿
寄峩嵋山楊煉師
道士夜誦蘂珠經白鶴下遶香煙聽夜移經盡人上鶴
仙風吹入秋冥冥
寄海陵韓長官
吏散重門印不開玉琴招鶴舞裵回野人為此多東望
雲雨仍從海上來
淮南卧病(一本無此四字)感路羣侍御訪别
西臺御史重難言落木疎籬遶病魂一望青雲感驄馬
欵行黃草(一作葉)出柴門
題禪定寺集公竹院
公門得休静禪寺少逢迎任客看花醉随僧入竹行歸
時常犯夜雲裏有經聲
風箏
何響與天通瑶筝挂望中彩弦非觸指錦瑟忽聞風鴈
柱虚連勢鸞歌且墜空夜和霜擊磬晴引鳳歸桐幽咽
誰生怨清泠自匪躬秦姬收寳匣搔首不成功
御定全唐詩卷四百八十六
