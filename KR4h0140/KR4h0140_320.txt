欽定四庫全書
御定全唐詩卷三百二十
權德輿
權德輿字載之天水略陽人未冠即以文章稱杜佑裵
冑交辟之德宗聞其材召為太常博士改左補闕兼制
誥進中書舍人歴禮部侍郎三知貢舉憲宗元和初歴
兵部吏部侍郎坐郎吏誤用官闕改太子賓客俄復前
官遷太常卿拜禮部尚書同平章事會李吉甫再秉政
帝又自用李綘議論持異德輿從容不敢有所輕重坐
是罷以檢校吏部尚書留守東都復拜太常卿徙刑部
尚書出為山南西道節度使二年以病乞還卒於道年
六十贈左僕射諡曰文德輿積思經術無不貫綜其文
雅正贍縟動止無外飾而醖藉風流自然可慕為貞元
元和間縉紳羽儀文集五十卷今編詩十卷
奉和聖製九月十八日賜百寮追賞因書所懷
錫宴朝野洽追歡堯舜情秋堂絲管動水榭煙霞生黃
花媚新霽碧樹含餘清同和六律應交泰萬㝢平春(一作)
(睿)藻下中天湛恩闡文明小臣諒何以(一作幸)亦此彯華
纓
奉和聖製九日言懷賜中書門下及百寮
令節在豐歲皇情喜乂(一作久)安絲竹調六律簮裾列千
官煙霜暮景清水木秋光寒筵開曲池上望盡終南端
天文麗慶霄(一作天麗慶霄漢)墨妙驚飛鸞願言黃花酒永奉
今日歡
奉和聖製重陽日中外同歡以詩言志因示百
僚(一作羣臣)
玉醴宴嘉節拜恩歡有餘煌煌菊花秀馥馥萸房舒白
露秋稼熟清風天籟虚和聲度簫韶瑞氣深儲胥百辟
皆醉止萬方今宴如宸衷(一作理)在化成藻思煥瓊琚微
臣徒竊抃豈足歌唐虞
奉和聖製中春麟德殿會百寮觀新樂
仲春(一作月)藹芳景内庭宴羣臣森森列干戚濟濟趨鈎
陳大樂夲天地中和序人倫正聲邁咸濩易象含羲文
玉俎映朝服金鈿明舞茵(一作裀)韶光雪初霽聖藻風自
薰時泰恩澤溥功成行綴新賡歌仰昭回竊比華封人
奉和聖製中和節賜百官宴集因示所懷
萬方慶嘉節宴喜皇澤均曉開蓂葉(一作莢)初景麗星(一作)
(百)鳥春藻思貞百度著明並三辰物情舒在陽時令弘
至仁衢酒和樂被薰弦聲曲新賡歌武弁側永荷玄化
醇
奉和聖製重陽日即事六韻
嘉節在陽數至歡朝野同恩随千鍾洽慶屬五稼豐時
菊洗露華秋池涵霽空金絲響仙樂劍舄羅宗公天道
光下濟睿詞敷大中多慙擊壤曲何以荅(一作達)堯聰
奉和聖製豐年多慶九日示懷
寒露應秋杪(一作節)清光澄曙空澤均行葦厚年慶華黍
(一作黍禾)豐聲眀(一作名)暢八表宴喜陶九功文麗日月合樂
和天地同聖言在推誠臣職惟(一作事)匪躬瑣細何以報
翾飛淳化中
贈文敬太子廟時享退文舞迎武舞樂章
干旄羽籥相虧蔽一進一退殊行綴昔獻三雍盛禮容
今陳六佾崇儀制
讀榖梁傳二首(第二首第八句缺一字)
荀寅士吉射誠乃蔽聰明奈何趙志父專舉晉陽兵下
令漢七國借此以為名吾嘉徙薪智禍亂何由生
憶昔溴梁會豈伊無諸侯羣臣自盟㰱君政如贅旒有
力則宗楚何人復尊周空文徒爾貶見此空血流
劉紹相訪夜話因書即事
故人愴久别兹夕欵郊扉山僮漉野醖穉子褰書帷清
露泫珠瑩金波流玉徽忘言我造適瞪視君無違但令
静勝躁自使癯者肥不待蘧生年從此知昔非
卧病喜惠上人李鍊師茅處士見訪因以贈
沉痾結繁慮卧見書窗曙方外三賢人惠然来相親整
巾起曳策喜非車馬客支郎有佳文新句淩碧雲霓裳
何飄飄浩志淩紫氛復有沈冥士遠係三茅君各言麋
鹿性不與簮組羣清言出象繫曠跡逃玄纁心源暫澄
寂世故方糺紛終當逐師輩巖桂香氲芬
多病戲書因示長孺
行年未四十已覺百病生眼眩飛蠅影耳厭遠蟬聲甘
辛敗六藏冰炭交七情唯思曲肱枕搔首擲華纓
古興
月中有桂樹無翼難上天海底有龍珠下隔萬丈淵人
生大限雖百歲就中三十稱一世晦明烏兔相推遷雪
霜漸到雙鬢邊沈憂戚戚多浩歎不得如意居太(一作大)
半一氣暫聚常恐散黃河清兮白石爛
感寓
殘雨倦欹枕病中時序分秋(一作寒)蟲與秋葉一夜隔窗
聞虚室對搖落晤言無與羣冥心試觀化世故如絲棼
但看鳶戾天豈見山出雲下里(一作一歌)徒擊節朱弦秘南
薰梧桐(一作椅梧)秀朝陽上有威鳳文終待九成奏来儀瑞
吾君
跌傷伏枕有勸醲酒者暫忘所苦因有一絶
一杯宜病士四體委胡牀暫得遺形處陶然在醉鄉
病中苦熱
三伏鼓洪爐支離一病夫倦眠身似火渴歠汗如珠悸
乏心難定沈煩氣欲無何時灑微雨因與好風俱
覽鏡見白鬚數莖光鮮特異
秋来皎潔白鬚光試脱朝簮學酒(一作舞)狂一曲酣歌還
自樂兒孫嬉笑挽衣裳
南亭曉坐因以示璩
隐几日無事風交松桂枝園廬含曉霽草木發華姿跡
似南山隐官從小宰移萬殊同野馬方寸即靈龜弱質
常多病流年近始衰圖書傳授處家有一男兒
竹逕偶然作
退朝此休沐閉戶無塵氛杖策入幽徑清風隨此君琴
觴恣偃傲蘭蕙相氛(一作氤)氲幽賞方自適林西煙景曛
拜昭陵過咸陽墅
季子乏二頃揚雄才一廛伊予此南畆數巳踰前賢頃
歲辱明命銘勲鏤貞堅遂兹操書致内顧增缺然乃葺
場圃事迨今三四年適因昭陵拜得抵咸陽田田夫競
致辭鄉耋爭来前村盤既羅列雞黍皆珍鮮古稱禄代
耕人以食為天自慙廪給厚諒使井稅先塗塗溝塍霧
漠漠桑柘煙荒蹊沒古木精舍臨秋泉池籠豈所安樵
牧乃所便終當觧纓絡田里諧因緣
早春南亭即事
虚齋坐清晝梅坼柳條鮮節候開新歷筋骸減故年振
衣慙艾綬闚鏡歎華顛獨有開懷處孫孩戲目前
璩授京兆府參軍戲書以示兼呈獨孤郎
見爾府中趨初官足慰吾老牛還䑛犢凡鳥亦將雛喜
至翻成感癡来或欲殊因慙玉潤客應笑此非夫
書紳詩
和静有真質斯人稱最靈感物惑天性觸里(一作理)紛多
名禍機生隐微智者鑒未形敗禮因近習喆人自居貞
當令念慮端鄙嫚不能萌苟非不踰矩焉得遂性情謹
之在事初動用各有程千里起步武彗雲自纖莖心源
一流放駭浪奔長鯨淵木苟端深枝流則貞清和理通
性術悠久方昭眀先師留中庸可以導此生
侍從遊後湖讌坐
絶境殊不遠湖塘直吾廬煙霞旦夕生泛覽誠可娛慈
顔俯見喻輟爾詩與書清旭理輕舟嬉遊散煩劬宿雨
蕩殘燠惠風與之俱心靈一開曠機巧眇巳疎中流有
荷花花實相芬敷田田綠葉映豔艷紅姿舒繁香好風
結淨質清露濡丹霞無容輝嫮色亦踟蹰穠芳射水木
欹葉游龜魚化工若有情生植皆不如輕舟任沿泝畢
景乃躊躇家人亦恬曠稚齒皆忻愉素弦激淒清旨酒
盈罇壺夀觴既頻獻樂極隨歌呼圓月初出海澄輝来
滿湖清光照酒酣頫傾百慮無以兹心目暢敵彼名利
途輕肥何為者漿藿自有餘願鎖區中累保此湖上居
無用誠自適年年翫芙蕖
晨坐寓興
清晨坐虚齋羣動寂未諠泊然一室内因見萬化源得
喪心既齊清淨教益敦境来每自惬理勝或不言亭柯
見榮枯止水知清渾悠悠世上人此理法難論
郊居歲暮因書所懷
飬拙方去諠深居絶人事返耕忘帝力樂道疎代累翛
然衡茅下便有江海意寧知肉食尊自覺儒衣貴煙霜
當暮節水石多幽致三徑日閒安千峯對深邃策藜出
村渡岸幘尋古寺月魄清夜琴猿聲警朝寐地偏芝桂
長境勝煙霞異獨鳥帶晴光疎篁淨寒翠窗前風葉下
枕上溪雲至散髮對農書齋心看道記清言覈名理開
卷窮精義求譽觀朵頤危身陥芳餌紛吾守孤直世業
常恐墜就學緝韋編銘心對欹器元和暢萬物動植咸
使遂素履期不渝永懷丘中志
暮春閒居示同志
避諠非傲世幽興樂郊園好古每開卷居貧常閉門曙
鐘来古寺旭日上西軒稍與清境會暫無塵事煩静看
雲起滅閒望鳥飛翻乍問山僧偈時聽漁父言體羸諳
藥性事簡見心源冠帶驚年長詩書喜道存小池泉&KR0899;
湊危棟燕雛喧風入松隂静花添竹影繁灌園輸井稅
學稼奉晨昏此外知何有怡然向一罇
田家即事
閒卧藜牀對落暉翛然便(一作更)覺世情非漠漠稲花資
旅食青青荷葉製儒(一作裳)衣山僧相訪(一作勸)期中飯漁
父同遊或夜歸待學向平婚嫁畢渚煙溪月共忘機
寓興
弱冠無所就百憂鍾一身世德既顛墜素懷亦堙淪風
煙隔嵩丘羸疾滯漳濱昭代未通籍豐年猶食貧敢求
庖有魚但慮甑生塵俛首愧僮僕蹇步羞親賓豈伊當
途者一一由中人巳矣勿復言吾將問秋旻
浩歌
杖策出蓬蓽浩歌秋興(一作愁思)長北風吹荷衣蕭颯景氣
凉通逵抵山郭里巷連湖光孤雲淨遠峯綠水溢芳塘
魚鳥樂天性雜英互芬芳我心獨何為萬慮縈中腸履
道身未泰主家謀不臧心為世教牽跡寄翰墨場出處
兩未定羈(一作孤)羸空自傷沈憂不可裁佇立河之梁晚
歸茅簷下左右陳壺觴獨酌復長謠放心遊八荒得喪
同一域是非亦何常胡為苦此生矻矻徒自強乃知(一作)
(泛)杯中物可使(一作令)憂患忘(一作亡)因兹謝時輩棲息無
何鄉
與道者同守庚申
洞真善救世守夜看(一作著)仙經俾我外持内當兹申配
庚齋心已恬愉澡身自澂明沈沈簾幃下靄靄燈燭清
四支動用息一室虚白生收視忘趨(一作取)舍叩齒集神
靈伊予嗜欲寡居常痾恙輕三尸既伏竄九藏乃和平
無令耳目勝則使性命傾窅然深夜中若與元氣并釋
宗稱定慧儒師著誠眀派分示三教理詣無二名吉祥
能止止委順則生生視履苟無咎天祐期永貞應物智
不勞虚中理自冥豈資金丹術即此駐頽齡
丙寅歲苦貧戲題(四十句共缺十九字)
清朝起藜牀雪霜對枯籬家人来告予今日無晨炊鹺
醯一已整薪炭固難期厚生彼何人工拙各異宜間歲
從使檄親賓苦川馳雖非悖而常相随吳門與
南畆頗亦持鎡基有時歲計猶不支顔淵諒賢
人陋巷能自怡子野泰然傾薄糜愧非古人心
戚戚愁古猶不及太上那可希奈何時風扇使
衰巧智競憂勞展轉生澆漓吾觀黃金勝
青松枝麤令有魚菽豈復求輕肥顧慙拙甘使羣
下嗤如何致一杯醉後無所知
獨酌
獨酌復獨酌滿盞流霞色身外皆虚名酒中有全德風
清與月朗對此情何極
知非
名教自可樂搢紳貴行道何必學狂歌深山對豐草
誡言
言之或未行前哲所不取方寸雖浩然因之三緘口
醉後
美禄與賢人相逢自可親願將花柳月盡賞醉鄉春
御定全唐詩卷三百二十
