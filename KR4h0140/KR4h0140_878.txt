欽定四庫全書
御定全唐詩卷八百七十八
牛口謠
豆入牛口勢不得久(竇建德未敗時有此謠後果扵牛口谷為太宗所擒)
高昌童謠(貞觀十四年交河道行軍大總管侯君集伐高昌滅之先是其國中有童)
(謠如此國王文泰使人捕其初唱者不能得也)
高昌兵馬如霜雪漢家兵馬如日月日月照霜雪回首
(一作幾何)自消滅(一本無二馬字)
咸亨後謠
莫浪語阿婆嗔三叔聞時笑殺人(其驗為則天即位孝和嗣之阿婆者則天)
(也三叔者孝和為第三也)
調露初京城民謠
側堂堂撓堂堂(堂言唐也側者不正撓者不安再言堂者唐再受命之象)
嵩嶽童謠(調露中高宗欲封中嶽屬突厥叛而止後欲封吐蕃入宼復停永淳年又)
(幸嵩嶽至山下未及行禮遘疾還至宫而崩先是童謠云)
嵩山凡幾層不畏登不得只畏不得登三度徵兵馬傍
道打騰騰
李敬玄謠(中書令李敬玄為元帥討吐蕃聞前軍沒狼狽而走王杲曹懷舜等並驚)
(退時軍中謠曰)
洮河李阿婆鄯州王伯母見賊不敢鬭總由曹新婦
永淳中童謠(永淳元年七月東都大雨人多殍殕先是童謠曰)
新禾不入箱新麥不入場迨及八九月狗吠空垣牆
楊柳謠
楊柳楊柳漫頭駝(永淳後天下皆唱此後徐敬業出為柳州司馬作偽敇自授揚州司馬起)
(兵討武氏李孝逸擒之斬首驛馬䭾入洛)
裵炎謠(炎為中書令時徐敬業欲反令駱賓王畫計取炎同起事賓王乃為此謠炎訪)
(學者令解之賓王北面拜曰此真人矣遂與敬業等合謀起兵炎從内應則天因誅炎)
一片火兩片火緋衣小兒當殿坐
武后長夀元年民間謠(則天時選舉大濫天下有是謠舉人沈全交取)
(而續之御史紀先知劾其誹謗之罪太后笑曰但使卿輩不濫何恤人言先知大慙)
補闕連車載拾遺平斗量欔槌侍御史(欔一作杷齊魯謂凹齒杷曰欔)
盌脫侍中郎
續謠
評事不讀律博士不尋章糊心宣撫使眯目聖神皇
天樞謠
一條麻索挽天樞絶去也(長夀三年天后於定鼎門内立述德天樞民因作謠明皇)
(即位敕令推倒收銅入上方此其騐也)
武后時謠
張公喫酒李公醉(張公者斥易之兄弟也李公者言李氏也)
武后時童謠
紅綠複帬長千(一作十)里萬(一作五)里香
神龍後烏鵲窠謠
山南烏鵲窠山北金駱駝䥥柯不鑿孔斧子不施柯(五行)
(去云山南唐也烏鵲窠者人居寡也山北胡也金駱駝者虜獲而重載也䥥柯斧子者言突厥強盛百姓不得)
(斫桑養蠶種禾刈榖也)
吏部謠(崔湜與岑羲鄭愔並為吏部贓汚狼籍京中為之謠曰)
岑愔獠子後崔湜令公孫三人相比校莫賀咄骨渾
黃犢子謠(景龍中民謠時又有阿韋娘歌)
黃牸犢子挽紖斷兩脚蹋地鞋&KR0008;斷(一本此下又有城南黃牸犢子韋一)
(句)
安樂寺童謠
可憐安樂寺了了樹頭懸(景龍中安樂公主於洺州造安樂寺制擬宫掖用錢數百)
(萬童謠云云後誅逆韋并殺安樂斬首懸竿上)
鯉魚兒謠
可憐聖善寺身著綠毛衣牽來河裏飲蹋殺鯉魚兒(景龍)
(中民謠敗後譙王從均州入都作亂走投洛川而死)
羊頭山謠(山在潞州南六十里景龍二年明皇為别駕臨潞州有童謠云)
羊頭山北作朝堂
金橋童謠
聖人執節度金橋(橋在潞州南二里明皇扵景龍三年十月二十五日由此橋朝京師)
天寶中京兆謠(天寶中李峴為京兆尹甚得人心會連兩六十餘日楊國忠以)
(其災歸咎峴出為長沙太守時京師米麥踊貴百姓為謠云)
欲得米麥賤無過追李峴(一作欲粟賤追李峴)
天寶初語(天寶初楊貴妃常以假鬢為首餙而好服黃帬時人為之語曰)
義髻抛河裏黃帬逐水流
楊氏謠(天寶十載上元節楊氏五宅夜遊與廣寧公主騎從争西市門楊氏奴揮鞭致)
(公主堕馬駙馬程昌裔扶救因及數撾上令决殺楊氏奴一人亦罪昌裔停官於是楊家轉横)
(京師長吏為之側目故當時謠曰)
男不封侯女作妃君看女却是門楣
神雞童謠(賈昌七歲觧鳥語音明皇選為雞坊五百小兒長甚愛幸之父死縣官為)
(葬噐喪車乘傳洛陽道當時天下號神雞童為之語曰)
生兒不用識文字鬭雞走馬勝讀書賈家小兒年十三
富貴榮華代不如能令金距期勝負白羅繡衫隨輭輿
父死長安千里外差夫治道輓喪車
燕燕謠(安禄山未反時有此二謠)
燕燕飛上天天上女兒鋪白氊氊上有千錢
幽州謠
舊來誇戴竿今日不堪看但看五月裏清水河邊見契
丹(青𤨏高議又載一謠云山上一羣鹿大鹿來相逐啼殺澗下羊却被豬兒觸)
兩京童謠
不怕上蘭單惟愁答辨難無錢求案典生死任都官(天寶)
(禄山之亂士庶多投身於偽庭先是兩京童謠有此後克復之日朝士繫三司獄鞫問家産罄盡骨肉分散生)
(死無路)
兩頭朱童謠
一隻箸兩頭朱五六月化為膽(此為朱泚謠也後果於六月兵敗而死)
打麥謠
打麥麥打三三三(既而旋其袖曰)舞了也(元和九年六月三日盗殺宰相武元衡先)
(是長安中有此謠解者以為打麥刈麥時也麥打謂暗中突擊也三三三謂六月三日也舞了謂元衡死也)
張權輿作裵度偽謠(長慶中度為李逢吉所搆罷相敬宗立欲復用之逄)
(吉大懼其黨張權輿作偽謠欲以傾度天子明其誣卒相度)
非衣小兒坦其腹天上有口被驅逐
馬僕射謠
齋鐘動也和尚不上堂(馬㒒射既立功業頗有陶侃之志客有揚其意者先著此謠於)
(軍中因託言善相者云公相非人臣豈不聞謠乎和尚公之名齋鐘動謂時至不上堂不自取也馬因具寶物)
(直數十萬令通田悅為用客一去不知所之馬始悔焉)
咸通七年童謠
草青青被嚴霜鵲始巢復看顚狂
咸通十四年成都謠
咸通癸已出無所之蛇去馬來道路稍開頭無片瓦地
有殘灰(是歲歲隂在已明年在午已蛇也午馬也)
乾符六年童謠
八月無霜塞草青將軍騎馬出空城漢家天子西廵狩
猶向江東更索兵
僖宗時童謠
金色蝦蟇争努眼翻却曹州天下反(王仙芝反於曹州黃巢繼之此謠之)
(應)
黃巢軍中謠
逄儒則肉師必覆(初巢軍中有此謠巢入閩俘民紿稱儒者皆釋之)
中和初童謠
黃巢走泰山東死在翁家翁(黃巢未敗前有此謠後敗走泰山至狼虎谷為其下)
(所殺其死處民家果姓翁)
山隂老人偽謠(董昌時有山隂縣老人偽上言曰願大王帝於越三十年前已)
(聞謠言故來獻昌得之大喜因僭偽號)
欲識聖人姓千里草青青欲識聖人名日從日上生
胡楚賓謠(唐秋浦詩人有胡楚賓顧雲張喬伍喬殷文圭諸人楚賓文思甚敏必酒)
(中下筆當時有謠云)
胡楚賓李翰林詞同三峽水字值䨇南金
後唐軍士謠
除去菩薩扶立生鐡(潞王之入洛許賞軍士人錢百緡望後不能給賞錢二十緡軍士猶怨)
(乃為此謠以閔帝仁弱潞王剛嚴有悔心故也)
周顯德中齊州謠
蹋陽春人間二月雨和塵陽春蹋盡西風起腸斷人間
白髮人
天祐中江南童謠
東海鯉魚飛上天(李昪初為徐温養子冐徐姓名知誥後繼温為南唐東海徐氏之望鯉李)
(也)
眞人謠(唐末民間有此謠元宗因名其子為弘冀以應之)
有一眞人在冀川開口持弓向外邊(一本此下又有子子孫孫萬萬年一)
(句)
李後主童謠
索得娘來忘却家後園桃李不生花豬兒狗兒都死盡
養得貓兒患赤瘕(南唐近事解此謠云娘為李主再娶周后豬狗死謂祚盡戌亥年赤瘕目)
(病貓有目病則不能捕鼠謂不見丙子之年也)
秦人竹&KR2411;謠
&KR2411;&KR2411;引黑牛天差不自由但看戊寅歲揚在蜀江頭(王氏)
(見聞云竹&KR2411;食竹之鼠肉肥脆生深山竹林無人境岐梁睚眦之年此物徧入人家房内秦人口腹飫焉忽有)
(童謠云云智者不能議之庚午歲梁劉知俊叛梁入秦岐王以為涇州節度知俊為人色黑而其生歲在丑&KR2411;)
(者劉也始知&KR2411;&KR2411;引黑牛之應後奔蜀王建用之令反攻岐有功竟忌而殺之歲戊寅建不豫見劉為祟因粉)
(劉骨投之江其言揚在蜀江頭亦驗云)
蜀人謠(建隂忌劉知俊材蜀人亦共嫉之建諸子皆以宗承為名乃於里巷搆為謠言)
(云云建慮為子孫害益惡之故殺知俊)
黑牛無繫絆椶繩一時斷(一作黑牛出圈椶繩斷)
秦城芭蕉謠
花開來裏花謝也裏(天水地寒不産芭蕉戎帥亭臺有二本入冬即埋蔵於地窟候春再)
(植之庚午辛未間有童謠云云時節氣變而不寒芭蕉花開蜀人犯封疆年年一來不失芭蕉開謝之候自隴)
(之西竟為蜀有蓋劔外節氣先布於秦城也)
蜀童謠
我有一帖藥其名曰阿魏賣與十八子(蜀王衍時有此謠乾元末衍兄)
(宗弼果賣國歸唐而宗弼乃王建養子本姓魏氏皆騐)
蜀中埽地和尚
水行仙怕秦川(王建據蜀之後有一僧常持大帚每過即汛埽人以埽地和尚目之埽畢輒寫)
(二語其後王衍果有秦川之禍水行仙衍字也)
福州謠
騎馬來騎馬去(王潮以光啓二年丙午拜泉州刺史至晉開運二年丙午南唐滅王氏謠之騐)
(也)
閩人謠
風吹楊菜鼓山下不得錢郎戈不罷(王審知時有此謠後延羲延政兄弟)
(相攻國中大亂忠獻王錢佐時年十九遣兵伐之敗淮將楊業蔡遇等盡取福州之地鼔山福州山名)
廣州童謠
羊頭二四白天雨至(後宋師以辛未年二月四日平南漢羊未之神天雨者王師如時雨)
(之義)
桂管童謠
大蟲來(湖南馬殷命其將李勲擊南越拔桂管十八城勲勇壯絶倫人號曰李老虎先是桂管兒童每)
(聚戲呼大蟲來至是果騐)
湖南童謠
湖南城郭好長街竟栽柳樹不栽槐百姓奔竄無一事
只是椎芒織草鞋(初馬氏城中街道多種槐樹柳無一二希萼逐希廣自代之初皆變為種)
(柳無復有槐又居人夜織草鞋槌芒聲聞郊野俄有童謠四句人無少長皆誦之未幾國亂民竄死者十七八)
(槐言懷兄弟尋戈失孔懷之義草鞋遠行所用言百姓之奔竄也)
長沙童謠
鞭打馬馬急(一作須)走(楚王馬希萼為其弟希崇所簒希萼於衡山自立為王希崇求救於)
(吴吴遣將邊鎬來伐希崇將拒之或以童謠為諫不得巳降鎬馬氏遂舉族入吴)
湘中童謠
馬去不用鞭齩牙過今年(江南將邊鎬下長沙既遷馬氏之族朗州衙將劉言復為)
(亂襲鎬鎬遁歸謠言鞭邊也)
長沙童謠
三羊五馬馬子離羣羊子無舍(或問龐巨昭湖南與淮南國祚長短巨昭曰吾)
(入長沙聞童謠云云自今以後馬氏當五主楊氏當三主後皆如其言)
丹陽語
待錢來待錢來(丹陽民常有此戲語後錢鏐授鎮帥潤州刺史遂據有錢塘乃其應也)
遼述律后謠
青牛嫗曾避路(遼太祖后述律氏生而有䧺略嘗至遼上二河之會有女子乘青牛車倉卒避)
(路忽不見未幾童謠云云諺謂地祗為青牛嫗後果配太祖稱地皇后云)
御定全唐詩卷八百七十八
