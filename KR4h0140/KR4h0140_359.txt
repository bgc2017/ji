欽定四庫全書
御定全唐詩卷三百五十九
劉禹錫
送春詞
昨來樓上迎春處今日登樓又送歸蘭蕊殘妝含露泣
柳條長袖(一作袂)向風揮佳人對鏡容顔改楚客臨江心
事違萬古至今同此恨無如一醉盡忘機
送李尚書鎮滑州(自浙西觀察使徵拜兵部侍郎月餘有此拜也)
南徐報政入文昌東郡須才别建章視草名高同蜀客
擁旄年少勝荀(一作周)郎黃河一曲當城下緹騎千重照
路傍自古相門還出相如今人望在巖廊(其後果繼韋平之族)
送渾大夫赴豐州(自大鴻臚拜家承舊勲)
鳳銜新詔降恩華又見旌旗出渾(一作漢)家故吏來辭辛
屬國精兵願逐李輕車氊裘君長迎風馭錦帶(一作領)酋
豪踏雪衙其柰明年好春日無人喚看牡丹花
送源中丞充新羅冊立使(侍中之孫)
相門才子稱華簮持節東行捧德音身帶霜威辭鳳闕
口傳天語到雞林煙開鰲背千尋碧日浴鯨波萬頃金
想見扶桑受恩處(一作後)一時西拜盡傾心
送王司馬之陜州(自太常丞授工為詩)
暫輟清齋出太常空攜詩卷赴(一作過)甘棠府公既有朝
中舊(一作畫)司馬應容酒後狂案牘來時唯署字風煙入
興便成章兩京大道多遊客每遇詞人戰一場
洛中送楊處厚入關便遊蜀(一本有謁韋令公四字)
洛陽秋日正凄凄君去西秦更向西舊學三冬今轉富
曾傷六翮飬初齊王城曉入(一作日)窺丹鳳蜀路晴來(一作)
(天)見碧雞早識卧龍應有分不妨從此躡丹梯
送周使君罷渝州歸郢州别墅
君思郢上吟歸去故自渝南擲郡章野戍岸邊留畫舸
綠蘿隂下到(一作有)山莊池荷雨後衣香起(一作老)庭草春
深綬帶長只恐鳴騶催上道不容待得晩菘嘗
奉送浙西李僕射相公赴鎮(奉送至臨泉驛書扎見徵拙詩時在)
(汝州)
建節東行是舊遊歡聲喜氣滿吳州郡人重得黃丞相
童子争迎郭細侯詔下初辭温室樹夢中先到景陽樓
自憐不識平津閣遥望旌旗汝水頭
重送浙西李相公頃廉問江南已經七載後歴滑
(一作清)臺劒南兩鎮遂入相今復領舊地新加旌旄
江北萬人看玉節江南千騎引金鐃鳳從池上遊滄海
鶴到遼東識舊巢城下清波含百谷窗中遠岫列三茅
碧雞白馬回翔久却憶朱方是樂郊
送前進士蔡京赴學究科(時崔相公楊尚書掌選)
耳聞戰鼓帶經鋤振發聲名自里閭巳是世間能賦客
更攻窗下絶編書朱門逹者誰能識綘帳書生盡不如
幸遇天官舊丞相知君無翼上空虛
送唐舍人出鎮閩中
暫辭鴛鷺出蓬瀛忽擁貔貅鎮粤城閩嶺夏雲迎皂蓋
建溪秋樹映紅旗山川遠地由來好富貴當年别有情
了却人間婚嫁事復歸朝右(一作闕)作公卿
送李中丞赴楚州
緹騎朱旗入楚城士林皆賀振家聲兒童但喜迎賓守
故吏猶應記姓(一作小)名萬頃水田連郭秀四時烟月映
淮清憶君初得崑山玉同向揚州擕手行
奉送李戶部侍郎自河南尹再除本官歸闕
昔年内署(一作吏)振雄詞今日東都結去思宫女猶傳洞
簫賦國人先詠衮衣詩華星却復文昌位别鶴重歸太
乙池想到金閨待通(一作稱)籍一時驚喜(一作起)見風儀
送蘄州李郎中赴任
楚關(一作門)蘄水路非賖東望雲山日夕佳薤葉照人呈
夏簟松花滿盌試新茶樓中飲興因明月江上詩情為
晩霞北地交親長引領早將玄鬢到京華
送國子令狐博士赴興元覲省
相門才子高陽族學(一作才)省清資五品官諫院過時榮
棣萼謝庭歸去踏芝蘭山中花帶煙嵐(一作霞)晩棧底江
涵雪水寒伯仲到家人盡賀柳營蓮府遞相歡
送李二十九兄員外赴邠寧使幕
家襲韋平身(一作生)業文素風清白至今貧南宫通籍新
郎吏西侯(一作族)從戎舊主人城外草黃秋有雪烽頭烟
静虜無塵鼎門為别霜天曉賸(一作剰)把離觴三五廵
送分司陳郎中秪召直史館重修三聖實錄
蟬鳴官樹引行車言自成周赴玉除遠取南朝貴公子
重修東觀帝皇(一作王)書常時載筆窺金匱暇日登樓到
石渠若問舊人劉子政如今白首在南徐(一作頭白在商於)
送慧則法師歸上都因呈廣宣上人(并引名師精淨經)
佛示滅後大弟子演聖言而成經傳心印曰法承
法而能專曰宗由宗而分教曰支坐而攝化者勝
義皆空之宗也行而宣教者摧破邪山之支也釋
子慧則生於像季思濟劫溺乃學於一支開彼羣
迷以為盡妙理者莫如法門變凡夫者莫如佛土
悟無染者莫如散花故業於净名深逹實相自京
師涉漢沔歴鄢郢登衡湘聽徒百千耳感心化法
無住道行而歸顧予有社内之因故言别之日愛
緣瞥起時也秋盡詠江淹雜擬以送之前見宣上
人為我致謝
昨日東林(一作鄰)看講時都人象(一作乘)馬蹋琉璃雪山童
子應前世金粟如來是本師一錫言歸九城路三衣(一作)
(年)曾拂萬年枝休公九别如相問楚客逄秋心更悲
送義舟師却還黔南(并引)
黔之鄉在秦楚為爭地近世人多過言其幽荒以
談笑聞者又從而張皇之猶夫束藴逐原燎或近
乎語妖適有沙門義舟道黔江而來能畫地為山
川及條其風俗纖悉可信且曰貧道以一錫遊他
方衆矣至黔而不知其遠始遇前節使而聞今節
使益賢而文故其佐多才士麾圍之下曳裾秉筆
彬然與兔園同風蕃僧以外學嗜篇章時或攝衣
為末至客其來也約主人乘秋風而還今乞詞以
颺之如捧意珠行住坐卧知相好耳余曰唯命筆
為七言以應之
黔江秋水浸雲霓獨泛慈航路不迷猨狖窺齋林葉動
蛟龍聞咒浪花低如蓮半偈心常悟問菊新詩手自攜
常說摩圍似靈鷲却將山屐上丹梯
送景玄師東歸(并引)
廬山僧景玄袖詩一幅來謁往往有句輕而遒如
鶴雛襹褷未有六翮而步舒視遠戞然一唳乃非
泥滓間物獻詩已歛祴而辭且曰其來也與故山
秋為期夫丐者僧事也今無他請唯文是求故賦
一篇以代瓔珞耳
東林寺裏一沙彌心愛當時才子詩山下偶随流水出
秋來却赴白雲期灘頭躡屐挑沙菜路上停舟讀古碑
想到舊房抛(一作攜)錫杖小松應有過簷枝
漢夀城春望(古荆州刺史治亭其下有子胥廟兼楚王故墳)
漢夀城邊野草春荒祠古墓對荆榛田中牧豎燒芻狗
陌上行人看石麟華表半空經霹靂碑文纔見滿埃塵
不知何日東瀛變此地還成要路津
荆門(一作州)道懷古
南國山川舊帝畿宋臺梁館尚依稀馬嘶古道(一作樹)行
人歇麥秀空城野(一作澤)雉飛風吹落葉填宫井火入荒
陵(一作墳一作林)化寳衣徒使詞臣庾開府咸陽終日苦思歸
朗州竇員外見示與澧州元郎中郡齋贈答長
句二篇因以繼和
鴛鷺差池出建章綵旗朱戶蔚(一作鬱)相望新恩共理犬
牙地昨日同含雞舌香白芷江邊分驛路山桃蹊外接
甘棠應憐一罷金閨籍枉渚逢春(一作相逢)十度傷
早春對雪奉寄澧州元郎中
新賜魚書墨未乾賢人暫出遠人安朝驅旌旆行時令
夜見星辰憶舊官梅蕊覆階鈴閣暖雪峰當戶戟枝寒
寧知楚客思公子北望長吟澧有蘭
竇朗州見示與澧州元郎中早秋贈答(一作作)命
同作(一作答)
鄰境諸侯同舍郎芷江蘭浦恨無梁秋風門外旌旗動
暁露庭中橘柚香玉簟微凉宜白晝金笳入暮應清商
騷人昨夜聞鶗鴂(一作啼鳥)不歎流年惜衆芳
松滋渡(一作洞)望峽中
渡頭輕雨灑寒梅雲際溶溶雪水來夢渚草長迷楚望
夷陵土黑有秦灰巴人淚應猿聲落蜀客船從鳥道回
十二碧峰何處所永安宫外是(一作有)荒臺
衢州徐員外使君遺以縞紵兼竹書箱因成一
篇用答佳貺(按此郡本自婺州析置使君自台州遷)
爛柯山下舊仙郎列宿來添婺女光遠放歌聲分白紵
知傳家學與青箱水朝滄海何時去蘭在幽林亦自芳
聞說天台有遺愛人將琪樹比甘棠
唐秀才贈端州紫石硯以詩答之
端州石硯人間重贈我因知正草玄闕里廟堂空舊物
開方竈下豈天然玉蜍吐水霞光静綵翰搖風綘錦鮮
此日傭工記名姓因君數到(一作致)墨池前
覽董評事思歸之什因以詩贈
幾年油幕佐征東却泛滄浪狎釣童欹枕醉眠成戲蝶
抱琴閒望送歸鴻文儒自襲膠西相倚伏(一作杖)能齊塞
上翁更說扁舟動鄉思青菰已熟柰秋風
謝寺雙檜(揚州法雲寺謝鎮西宅古檜存焉)
雙檜蒼然古貎竒含煙吐霧鬱參差晚依禪客當金殿
初對將軍映畫旗龍象界中成寳蓋鴛鴦瓦上出高枝
長明燈是前朝熖曾照青青年少時
寄楊(一作韓)八夀州
風獵紅旗入夀春滿城歌舞向朱輪八公山下清淮水
千騎塵中白面人桂嶺雨餘多鶴迹茗園晴望似龍鱗
聖朝方用敢言者次第應須舊諫臣
洛中寺北樓見賀監草書題詩
高樓賀監昔曾登壁上筆蹤龍虎騰中國書流尚(一作讓)
皇象北朝文士重徐陵偶因獨(一作特)見空驚目恨不同
時便伏膺唯恐塵埃轉磨滅再三珍重囑山僧
聞韓賓擢第歸覲以詩美之兼賀韓十五曹長
時韓牧永州
零陵香草滿郊坰丹穴雛飛入翠屏孝若歸來成(一作呈)
畫讚孟陽别後有山銘蘭陔舊地花(一作多)纔結桂樹新
枝色更(一作尚)青為報儒林丈人道如今從此鬢星星
宣上人遠寄和禮部王侍郎放榜後詩因而繼
和
禮闈新榜動長安九陌人人走馬看一日聲名遍天下
滿城桃李屬春官自吟白雪詮詞賦指示青雲借羽翰
借問至公誰印可支郎天(一作大)眼定中觀
贈東嶽張鍊師
東嶽真人張鍊師高情雅淡世間稀堪為列女書青簡
久事元君住翠微金縷機中抛錦字玉清臺(一作壇)上著
霓衣雲衢不要吹簫伴只擬乘鸞獨自飛
秘書崔少監見示墜馬長句因而和之
麟臺少諫舊仙郎洛水橋邊墜馬傷塵汚腰間青襞綬
風飄掌上紫遊韁上車著作應來問折臂三公定送方
猶頼德全如醉者不妨吟詠入篇章
寄楊虢州與之舊姻
避地江湖知幾春今來本郡擁朱輪阮郎無復里中舊
楊僕却為關外人各繫一官難命駕每懷(一作追)前好易
沾巾玉城山裏多靈藥擺落功名且養神
秋日題竇員外崇德里新居(竇時判度支案)
長愛街西風景閒到君居處暫(一作便)開顔清光門外一
渠水秋色牆頭數點山疎種碧松通(一作過)月朗多栽紅
藥待春還莫言堆案無餘地認得詩人在此間
蒙恩轉儀曹郎依前充集賢學士舉韓潮州自
代因寄七言
翔鸞闕下謝恩初通籍由來在石渠暫入南宫判祥瑞
還歸内殿閱圖書故人猶在三江外同病凡經二紀餘
今日薦君嗟久滯不惟文體似相如
途次華州陪錢大夫登城北樓春望因覩李崔
令狐三相國唱和之什翰林舊侣繼踵華城山
水清高鸞鳳翔集皆忝宿眷遂題此詩
城樓四望出風塵見盡關西渭北春百二山河雄(一作歸)
上國一雙旌旆委名臣壁中今日題詩處(一作句)天上同
時草詔人莫怪齊竽呈濫吹宦途雖别舊情親
始聞秋風
昔看黃菊與君别今聽玄蟬我却回五夜颼飀枕前覺
一年顔状鏡中來馬思邊草拳毛動鵰眄青雲睡眼開
天地肅清堪四望為君扶病上高臺
洛中初冬拜表有懷上京故人
鳳樓南面控三條拜表郎官早渡橋清洛曉光鋪碧簟
上陽霜葉剪紅綃省門簮組初成列雲路鴛鸞想退朝
寄謝慇懃九天侣搶榆水擊各逍遥
尉遲郎中見示自南遷牽復却至洛城東舊居
之作因以和之
曾遭飛語十年謫新受恩光萬里還朝服不妨遊洛浦
郊園依舊看(一作著)嵩山竹含天籟清商樂水遶庭臺碧
玉環留作功成退身地如今只是暫時閒
洛中詶福建陳判官見贈
潦倒聲名擁腫材一生多故苦邅廻南宫舊籍遙相管
東洛閒(一作關)門晝未開静對道流論藥石偶逄詞客與
瓊瑰怪君近日文鋒利新向延平看劔來
和蘇十郎中謝病閒居時嚴常侍蕭給事同過
訪歎初有二毛之作
清羸隠几望雲空左掖鴛鸞到室中一卷素書消永日
數莖斑髮(一作鬢)對秋風菱花照後容雖改蓍草占來命
已通莫怪人人驚早白緣君尚是黑頭翁
酬淮南廖參謀秋夕見過之作(林公昔為揚州從事參謀從釋)
(子反初服)
揚州從事夜相尋無限新詩月下吟初服已驚(一作經)玄
髮長高情猶向碧(一作白)雲深語餘時舉一杯酒坐久方
聞四(一作數)處砧不逐繁華訪閒散知君擺落俗人心
題王郎中宣義里新居
愛君新買街西宅客到如遊鄠杜間雨後退朝貪種樹
申時出省趁看山門前巷陌三條近牆内池亭萬境閒
見擬移居作鄰里不論時節請開關
酬朗州崔員外與任十四兄侍御同過鄙人舊
居見懷之什時守吳郡
昔日居鄰招屈亭楓林橘樹鷓鴣聲一辭御苑青門去
十年蠻江白芷生自此曾沾宣室召如今又守闔閭城
何人萬里能相憶同舍仙郎與外兄(任侍御余外兄崔員外南宫同官)
劉駙馬水亭避暑
千竿竹翠數蓮紅水閣虛凉玉簟空琥珀琖紅(一作烘)疑
漏(一作瀉)酒水晶簾瑩(一作密)更通風賜冰滿盌沈朱實法
饌盈盤覆碧籠盡日逍遥避(一作却)煩暑再三珍重主人
翁
述舊賀遷寄陜虢孫常侍(南宫左輔兩處交代)
南宫幸襲芝蘭後左輔曾交印綬來多病未離清洛苑
新恩已歴望仙臺關頭古塞桃林静城下長河竹箭回
聞說隨車有零雨此時偏動子荆才
江陵嚴司空見示與成都武相公唱和因命同
作
南荆西蜀大行臺幕府旌門相對開名重三司平水土
威雄八陣役風雷彩雲朝望青城起錦浪秋經白帝來
不是郢中清唱發誰當丞相掞天才
廟庭偃松詩(并)
侍中後閣前有小松不待年(一作特立)而偃丞相晉公
為賦詩美其猶龍蛇然植於高檐喬木間上嵌旁
軋盤蹙傾亞似不得天和者公以遂物性為意乃
加憐焉命畚土以壮其趾使無欹索綯以牽其幹
使不仆盥潄之餘以潤之顧眄之輝以照之發於
仁心感召和氣無復夭閼坐能敷舒曏之跧蹙化
為竒古故雖袤丈而有偃號焉予嘗詣閣白事公
為道所以且示以詩竊感嘉木之逢時斐然成詠
勢軋枝偏根已危高情一見與扶持忽從顦顇有生意
却為離披無俗姿影入巖廊行樂處韻含天籟宿齋時
謝公莫道山東去待取(一作時取)隂成滿鳳池
贈致仕滕庶子先輩(時及第人中最老)
朝服歸來晝錦榮登科記上更無兄(一作名)壽觴每使(一作)
(許)曾孫獻勝境長攜衆妓行钁鑠據鞍時(一作能)騁徤殷
勤把酒尚多情凌寒却向山隂去衣繡郎君雪裏行(一作)
(迎時令子為御史主務在越中)
哭吕衡州時予方謫居
一夜霜風凋玉芝蒼生望絶去林悲空懷濟世安人略
不見男婚女嫁時遺草一函歸太史旅(一作孤)墳二尺近
要離朔方徙歲行當滿(一作晩)欲為君刊第二碑
䕫州竇員外使君見示悼妓詩顧余嘗試之(一作)
(面)因命同作
前年曾見兩鬟時今日驚吟悼妓詩鳳管學成知有籍
龍媒欲換歎無期空廊月照常行地後院花開舊折枝
寂寞魚山青草裏何人更立智瓊祠
竇䕫州見寄寒食日憶故姬小紅吹笙因和之
鸞聲窈渺管參差清韻初調衆樂隨幽院妝成花下弄
高樓月好夜深吹忽驚暮雨(一作槿)飄零盡唯有朝雲夢
想期聞道今年寒食日東山舊路獨行遲
哭龐京兆(少年有俊氣常擢制科之首)
俊骨英才氣褎然策名飛步冠羣賢逢時已自致高位
得疾(一作病)還因倚少年天上别歸京兆府人間空數(一作)
(歎)茂陵阡今朝繐帳哭君處前日見鋪歌舞筵
送李庚先輩赴選
一家何啻十朱輪諸父雙飛秉大鈞曾脫素衣參幕客
却為精舍讀書人離筵雒水侵杯色征路函關向晩塵
今日山公舊賓主(一作居賓主話)知君不負帝城春
陽山廟觀賽神(梁松南征至此遂為其神在朗州)
漢家都尉舊征蠻血食如今配此山曲蓋幽深蒼檜下
洞簫愁絶(一作吹絶)翠屏間荆巫脉脉傳神語野老娑娑(一作)
起醉顔日落風生廟門外幾人連蹋竹歌還
送僧元暠東遊(并序)
予策名二十年百慮而無一得然後知世所謂道
無非畏途唯出世間法可盡心耳繇是在席硯(一作)
(觀)者多旁行四句之書備將迎者皆赤髭白足之
侣深入智地静通還源客塵觀盡妙氣來宅内視
胸中猶煎鍊然開士元暠姓陶氏本丹陽名家世
有人爵不藉其資於昆尼禪那極細密之義於初
中後日習總持之門妙音奮迅願力昭答雅聞予
事佛而佞亟來相從或問師隳形之自對曰小失
怙恃惟棘心以求上乘積四十年有羸老將至而
不懈始悲浚泉之有冽今痛防墓之未遷塗芻莫
備薪火恐滅諸相皆離此心長懸雖萬姓歸佛盡
為釋種如河入海無復水名然具一切智者豈惟
遺百行求無量義者寧容斷聞思今聞南諸侯雅
多大士思扣以苦調而希其末光無容至前有足
悲者予聞是說已力不足而悲有餘因為詩以送
之庶乎踐霜露者聽(一作聆)之有惻
寳書翻譯學初成振錫如飛白足輕彭澤因家凡幾世
靈山預會是前生傳燈巳悟無為理濡露猶懷罔極情
從此多逢大居士何人不願解珠瓔
贈日本僧智藏
浮杯萬里過滄溟遍禮名山適性靈(一作舊扃)深夜降龍潭
水黑新秋放鶴野田青身無彼我那懷土心會真如不
讀經為問中華學道者幾人雄猛得寧馨
送元簡上人適越
孤雲出岫本無依勝境(一作景)名山即是歸久向吳門遊
好寺還思越水洗塵機浙江濤驚獅子吼稽嶺峯疑靈
鷲飛更入天台石橋去(一作路)垂珠璀璨拂三衣
送宗密上人歸南山草堂寺因謁(一作詣)河南尹
白侍郎
宿習修來得慧根多聞第一却忘言自從七祖傳心印
不要三乘入便門東泛滄江(一作浪)尋古跡西歸紫閣出
塵喧河南白尹大檀越好把真經相對翻
西塞山懷古
西晉(一作王濬)樓船下益州金陵王氣黯(一作漠)然收千尋鐡
鎻沈江底一片降旛出石頭人世幾回傷往事(一作荒苑至今)
(生茂草)山形依舊枕江(一作寒)流今逢(一作從今)四海為家日故
壘蕭蕭蘆荻秋(一作而今四海歸皇化兩岸蕭蕭蘆荻秋)
廣宣上人寄在蜀與韋令公唱和詩卷因以令
公手扎答詩示之
碧雲佳句久傳芳曾向成都住草堂振錫常過長者宅
披衣(一作文)猶帶令公香一時風景添詩思八部人天入
道場若許相期同結社吾家本自有柴桑
御定全唐詩卷三百五十九
