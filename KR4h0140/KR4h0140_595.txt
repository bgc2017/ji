欽定四庫全書
御定全唐詩卷五百九十五
于武陵
于武陵會昌時人詩一卷(通考大中進士)
早春山行
江草暖初綠雁行皆北飛異鄉那久客野鳥尚思歸十
載過如夢素心應巳違行行家漸遠更苦得書稀
宿友生林居因懷賈區
繞屋樹森森多棲紫閣禽暫過當永夜微得話前心入
楚行應遠經湘恨必深那堪對寒燭更賦别離吟
贈賣松人
入市雖求利憐君意獨真劚(一作欲)將寒澗樹賣與翠樓
人瘦葉幾經雪淡花應少春長安重桃李徒染六街塵
友人南遊不回因而有寄
相思春樹綠千里亦(一作各)依依鄠杜月頻滿瀟湘人未
(一作不)歸桂花風半落烟草蝶雙飛一别無消息水南車
(一作蹤)跡稀
送酇縣董明府之任
南北行巳久憐君知苦辛萬家同草木三載得(一作返)陽
春東道聽遊子夷門歌主人空持語相送應怪不沾巾
山上樹(一作桂)
日暖上山(一作峰)路鳥啼知巳(一作幾)春忽逢幽隱處(一作樹)
如見獨醒人石冷開常(一作花開)晩風多落亦(一作葉落)頻樵夫
應不識歲久伐為薪
長信宮二首
簟涼(一作清)秋氣(一作夜)初長信恨何如拂黛月生指解(一作)
(理)鬟雲滿梳一從悲畫扇幾度泣前魚坐聽南宮樂涼
風搖翠裾
一失輦前恩綺羅生暗塵惟應深夜月獨伴向隅(一作愁)
人長信翠蛾老(一作蛟故)昭陽紅粉新君心似秋節不使草
長春
洛陽道
浮世若浮雲千回故復新旋添青草塜更有白頭人歲
暮容(一作客)將老雪(一作雲)晴山欲春行行車與馬(一作馬客)不
盡洛陽城
東門路
東門車馬路此(一作北)路在(一作有)浮沈白日若不落(一作不西)
(沒)紅塵應更深從來名(一作多)利地(一作計)皆起(一作見一作是)是
非心(一作起爭心)所以青青草年年生漢陰
江樓春望
樓下長江路舟車晝(一作盡)不閒鳥聲非故國春色是他
山一望雲復水幾重河與關愁心隨落日萬里各(一作為)
西還
洛中晴望
九陌盡風塵囂囂晝復昏古今人不斷南北路長存葉
落上陽樹草衰金谷園亂鴉歸(一作來)未巳殘(一作斜)日半
前村
西歸
不繫與舟閒悠悠吳楚間羞將新白髮却到(一作去一作對)舊
青山一葉忽離(一作初飛)樹幾人同入關長安家尚(一作有家)在
秋至又西還
南遊
窮秋幾日雨處處生蒼苔舊國寄書後涼天方雁來露
繁山草濕洲暖水花開去盡同行客一帆猶未回
南遊有感
杜陵無厚業不得駐車輪重到曾遊處多非舊主人東
風千嶺(一作里)樹西日一洲蘋又(一作好)渡湘江去(一作瀟湘水)
湘江(一作瀟湘)水復春
夜泊湘江
北風吹楚樹此地獨先秋何事屈原恨不隨湘水流涼
天生片(一作半)月竟夕伴孤舟一作南行客無成空白頭
客中
楚人歌竹枝遊子淚沾衣異國久為客寒宵頻(一作方)夢
歸一封書未返千樹葉皆飛南過(一作度)洞庭水更應消
息稀
夜尋僧不遇(一作夜尋僧僧遊山未歸)
數歇度烟水漸非塵俗間泉聲入秋寺月色遍寒山石
路幾回雪竹房猶閉關不知雙樹客何處與(一作伴)雲閒
訪道者不遇(一作訪僧不遇)
人間惟此路(一作道)長得(一作獨長)綠苔衣及戸無行跡遊方
應未歸平生無(一作何)限事到此盡知非獨倚松門久陰
雲昏翠微
贈王隱者山居(一作贈隱者)
石室掃無塵人寰與此分飛來南浦樹半是華山雲浮
世幾多事先(一作此)生應不聞寒山(一作川)滿西日空照雁
成羣
寄北客
窮邊足風慘何處醉樓臺家去幾(一作數)千里月圓十二
回寒阡(一作雲山)隨日遠雪路向城開遊子久無信年年空
雁來
寄友人
長安清渭東遊子跡重重此去紅塵路難尋君馬蹤昔
時輕一别漸老貴相逢應戀嵩陽住(一作好)嵩陽饒(一作有)
古松
夜與故人别
白日去難駐故人非舊容今宵一别後何處更(一作再一作復)
相逢過楚水千里到秦山幾(一作萬)重語(一作話)來天又(一作)
(未)曉月落滿城鐘
别故(一作友)人
行子與秋葉各隨南北風雖非千里别還阻一宵(一作歡)
同過盡少年日尚如長轉(一作路)蓬猶為布衣客羞入故
關中
送客東歸
一聽遊子歌秋計覺(一作幾)蹉跎四海少平地(一作路)百川
無定波共驚年巳暮俱向客中多又駕征輪去東歸事
(一作將)若何
過侯王故第
過此一酸辛行人淚有痕獨殘新碧樹猶擁舊朱門歌
歇雲初散簷空燕尚存不知彈鋏客何處感新恩
孤雲
南北各萬里有雲(一作時)心更閒因風離海上伴月到人
間洛浦少高(一作佳)樹長安無舊山裵回不可駐漠漠又
空(一作更東)還
遠水
悔作望南浦望中生遠愁因知人易老(一作感)為有(一作惟見)
水東(一作長)流欲附故鄉信不逢歸客舟萋萋兩岸草又
度一年秋
詠蟬(一作客中聞早蟬)
江頭一聲起芳歲巳難留聽此高林(一作枝一作樹)上遙知故
國秋應催風落葉似(一作亦)勸客回舟不是新蟬苦年年
自有愁
感情
青山長寂寞南望獨高歌四海故人盡九原新(一作青)壠
(一作塜)多西沈浮世日東注逝川波不使年華駐此生能
(一作看)幾何
早春日山居寄城郭知巳
陽和潛發蕩寒陰便使川原景象新入戸風泉聲瀝瀝
當軒雲岫色沈沈殘雲帶雨輕飄雪嫩柳含烟小綻金
雖有眼前詩酒興遨遊爭得稱閒心
勸酒
勸酒金屈巵滿酌不須辭花發多風雨人生足别離
感懷(一作感情于以下一本俱作鄴詩)
東風吹草色空使客蹉跎不設太平險更應遊子多幾
傷(一作觴)行處淚(一作酒)一曲醉中歌盡向青門外東隨渭
水波
友人亭松
俛仰不能去如逢舊友同曾因春雪散見在華山中何
處有明月訪君聽遠風相將歸未得各占石巖東
遊中梁山
僻地好泉石何人曾陸沈不知青嶂外更有白雲深因
此見喬木幾回思舊林慇懃猨與(一作與猨)鳥惟我獨何心
尋山
到此絶車輪萋萋草樹春青山如有利白石亦成塵水
闊應無路松深不見人如知巢與許千載跡猶新
宿江口
南渡人來絶喧喧雁滿沙自生江上月長有客思家半
夜下霜岸北風吹荻花自驚歸夢斷不得到天涯
秋夜達蕭關
擾擾浮(一作遊)梁路人忙月自閒去年為塞客今夜宿蕭
關辭國幾經歲望鄉空見山不知江葉下又作布衣還
斜谷道
亂峰連疉嶂千里綠峩峩蜀國路如此遊人車亦過遠
烟當葉歛驟雨逐風多獨憶紫芝叟臨風歌舊歌
過百牢關貽舟中者
蜀國少平地方思京洛間遠為千里客來度百牢關帆
影清江水鈴聲碧草山不因(一作貪)名與利爾我(一作我爾)各
應閒
客中覽鏡
何當開此鏡即見髮如絲白日急於水一年能幾時每
逢芳草處長返故園遲所以多為客蹉跎欲怨誰
長安逢隱者
征車千里至碾遍六街塵向此有營地忽逢無事人昔
時顏未改浮世路多新且脱衣沽酒終南山欲春
與僧話舊
草堂前有山一見一相寬處世貴僧靜青松因歲寒他
山逢舊侶盡日話長安所以閒行跡千回遶藥欄
贈王道士
日日市朝路何時無苦辛不隨丹竈客終作白頭人浮
世度千載桃源方一春歸來華表上應笑北邙塵
匣中琴
世人無正心蟲網匣中琴何以經時廢非為娛耳音獨
令高韻在誰感隙塵深應是南風曲聲聲不合今
過洛陽城
古來利與名俱在洛陽城九陌鼓初起萬車輪巳行周
秦時幾變伊洛水猶清二月中橋路鳥啼春草生
望月(一作客中月)
離家凡幾宵一望一寥寥新魄又將滿故鄉應漸遙獨
臨彭蠡水遠憶洛陽橋更有乘舟客悽然亦駐橈
王將軍宅夜聽歌
朱檻滿(一作鋪)明月美人歌落梅忽驚塵起處疑有鳳飛
來一曲聽初徹幾年愁暫開東南正雲雨不得見陽臺
長信(一作春)宮
莫問(一作訪)古宮名古宮空有(一作古)城惟(一作只)應東去水
不改舊時聲
高樓
遠天明月出照此誰家樓上有羅衣裳(一作色)涼風吹不
休
御定全唐詩卷五百九十五
