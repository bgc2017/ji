欽定四庫全書
御定全唐詩卷六百七十
秦韜玉
秦韜玉字仲明京兆人中和二年得准勅及第僖宗幸
蜀以工部侍郎為田令孜神策判官投知小錄三卷今
編詩一卷
長安書懷
凉風吹雨滴寒更鄉思欺(一作撩)人撥不平長有歸心懸
馬首可堪無寐枕蛩聲嵐收楚岫和空碧秋染湘江到
底清早晩身閑著蓑去橘香深處釣船横
檜樹
翠(一作窣)雲交幹瘦輪囷嘯雨吟風幾百春深蓋屈盤青
麈尾老皮張展黑龍鱗唯堆(一作將)寒色資琴興不放秋
聲染俗塵歲月如波事如夢竟留蒼翠待何人
讀五侯傳
漢亡金鏡道將衰便有姦臣競佐時專國祗誇兄弟貴
舉家誰念子孫危後宫得寵人爭附前殿陳誠帝不疑
朱紫盈門自稱貴可嗟區宇盡瘡痍
春雪
雲重寒空思寂寥玉塵如糝滿春潮片纔著地輕輕䧟
力不禁風旋旋銷惹砌任他香粉妒縈叢自學小梅嬌
誰家醉卷珠簾看弦管堂深暖易調
貧女
蓬門未識綺羅香擬託良媒益自傷誰愛風流高格調
共憐時世儉梳妝敢將十指誇偏(一作纖)巧不把雙眉鬭
畫長苦恨年年壓金線為他人作嫁衣裳
題竹
削玉森森幽思清院家高興尚分明捲簾隂薄漏山色
欹枕韻寒宜雨聲斜對酒缸偏覺好靜籠碁局最多情
却驚九陌輪蹄外獨有溪煙數十莖
鸚鵡
每聞别雁競悲鳴却歎(一作向一作羡)金籠寄此生早是翠襟
爭愛惜可堪丹觜彊分明雲漫隴樹魂應斷歌接秦樓
夢不成幸自(一作有)禰衡(一作正平)人未識賺他作賦被時輕
寄李處士
呂望甘羅道已彰只憑時數為門(一作開)張世塗必竟皆
應定人事都來不在忙要路強干情本薄舊山歸去意
偏長因君指似封侯骨漸擬回頭别醉鄉(一作鳳凰)
對花
長與韶光暗有期可憐蜂蝶却先知誰家促席臨低樹
何處横釵戴(一作帶)小枝麗日多情(一作晴)疑曲照和風得
路合偏吹向人雖道渾無語笑(一作幾)勸王孫到醉時
寄懷
總藏心劒事儒風大道如今已渾同會致名津搜儁彦
是張愁網絆英雄蘇君有國皆懸印楚將無官可賞公
若使重生太平日也應回首哭塗窮
題刑部李郎中山亭
儂家雲水本相知每到高齋強展眉瘦竹嚲煙遮板閣
卷荷擎(一作驚)雨出盆池笑吟山色同欹枕閑背庭隂對
覆碁不是主人多野興肯開青眼重漁師
八月十五日夜同衛諫議看月
常時月好頼新晴不似年年此夜生初出海濤疑尚濕
漸來雲路覺偏清寒光入水蛟龍起靜色當天鬼魅驚
豈獨座中堪仰望孤高應到鳳凰城
亭臺
雕楹累棟架崔嵬院宇生煙次第開為向西窗添月色
豈辭南海取花栽意將畫地成幽沼勢擬驅山近小臺
清境漸深官轉重春時長是别人來
邊將
劒光如電馬如風百捷長輕是掌中無定河邊蕃將死
受降城外虜塵空旗縫鴈翅和竿褭箭撚雕翎逐隼雄
自指燕山最高石不知誰為勒殊功
塞下
到處人皆著戰袍麾旗(一作席箕)風緊馬蹄(一作燹)勞黑山霜
重弓添硬青冡沙平月更高大野幾重開(一作閑)雪嶺長
河無限舊雲濤風林關外皆唐土何日陳兵戍不毛(一作)
(猶尚蒐兵數似毛)
織錦婦
桃花日日覓新竒有鏡何曾及畫眉祗恐輕梭難作匹
豈辭纖手遍生胝合蟬巧間雙盤帶聯雁斜銜小折枝
豪貴大堆酬曲徹可憐辛苦一絲絲
釣翁
一竿青竹老江隈荷葉衣裳可自栽潭定(一作古)靜懸絲
影直風高斜颭浪紋開朝攜輕棹穿雲去暮背寒塘戴
月回世上無窮嶮巇事算應難入釣船來
曲江
曲沼深塘躍錦鱗槐煙徑裏碧波新此中境旣無佳境
他處春應不是春金牓眞仙開樂席銀鞍公子醉花塵
明年二月重來看好共東風作主人
隋隄
種柳開河為勝遊隄前常使路人愁隂埋野色萬條思
翠束寒聲千里秋西日至今悲兔苑東坡終不反龍舟
遠山應見繁華事不語青青對水流
天街
九衢風景盡爭新獨占天門近紫宸寳馬競隨朝暮客
香車爭碾古今塵煙光正入南山色氣勢遥連北闕春
莫見繁華祗如此暗中還換往來人
紫驑馬
渥洼奇骨本難求况是豪家重紫驑臕大宜懸銀壓胯
力渾欺著(一作却)玉銜頭生獰弄影風隨步(一作起)踥(一作躞)
蹛衝塵汗滿溝若遇丈(一作大)夫能控馭任從騎(一作驅)取
覓封侯
問古
大底榮枯各自行兼疑隂隲也難明無門雪向頭中出
得路雲從脚下生深作四溟何浩渺高為五嶽大崢嶸
都來總向人間看直到皇天可是平
豪家
石甃通渠引御波綠槐陰裏五侯家地衣鎮角香獅子
簾額侵鉤繡辟邪按徹清歌天未曉飲回深院漏猶賖
四鄰池館吞將盡尚自堆金為買花
陳宫
臨春高閣擬瀛洲貪寵張妃作(一作事)勝遊便把江山為
已有豈知臺榭是身讐金城暗逐歌聲碎鐵甕潛隨舞
勢休誰識古宫堪恨處井桐吟雨不勝秋
送友人罷舉授南陵令
共言愁是酌離杯况值弦歌枉大才獻賦未為龍化去
除書猶喜鳳銜來花明驛路燕脂暖山入江亭罨畫開
莫把新詩題别處謝家臨水有池臺
投知己
爐中九轉鍊雖成教主看時亦自驚羣嶽並天先減翠
大江臨海恐無聲賦(一作晩)歸已罷吳門釣身(一作垂一作投)老
仍抛楚岸耕唯有太平方寸血今朝盡向隗臺傾
牡丹
拆妖放豔有誰催疑就仙中旋折來圖把一春皆占斷
固留三月始教開壓枝金蘂香如撲逐朵檀心巧勝裁
好是酒闌絲竹罷倚風含笑向樓臺
春遊
選勝逄君敘觧攜思和芳草遠煙迷小梅香裏黃鶯囀
垂柳陰中白馬嘶春引美人歌遍(一作板)熟風牽公子酒
旗低早知有此關身事悔不前年住越溪
仙掌
萬仞連峰積翠新靈蹤依舊印輪巡何如捧日安皇道
莫把回山示世人已擘峻流穿太嶽長扶王氣擁彊秦
為余勢負天工背索取風雲際會身
燕子
不知大厦許栖無頻已銜泥到座隅曾與佳人並頭語
幾回抛却繡工夫
奉和春日玩雪
北闕同雲掩曉霞東風春雪滿山家瓊章定少千人和
銀樹先(一作長)開六出花
獨坐吟
客愁不盡本如水草色含情更無已又覺春愁似草生
何人種在情田裏
採茶歌(一作紫笋茶歌)
天柱香芽露香發爛研瑟瑟穿荻蔑太守憐才寄野人
山童碾破團團月倚雲便酌泉聲煮獸炭潛然蚌珠吐
看著晴天早日明鼎中颯颯篩風雨老翠香塵下纔熟
攪時繞筯天(一作秋)雲綠耽書病酒兩多情坐對閩甌睡
先足洗我胸中幽思清鬼神應愁歌欲成
貴公子行
階前莎毬綠不捲銀龜噴香挽不斷亂花織錦柳撚線
妝點池臺畫屏展主人公業傳國初六親聯絡馳朝車
鬭鷄走狗家世事抱來皆佩(一作著)黃金魚却笑儒生把
書卷學得顔回忍飢面
吹笙歌
信陵名重憐高才見我長吹青眼開便出燕姬再傾醑
此時花下逄仙侶彎彎狂月壓秋波兩條黃金&KR0146;黃霧
逸豔初因醉態見濃春可是韶光與纖纖軟玉捧暖笙
深思香風吹不去檀脣呼吸宫商改怨情漸逐清新舉
岐山取得嬌鳳雛管中藏著輕輕語好笑襄王大迂闊
曾卧巫雲見神女銀鎖金簧不得聽空勞翠輦衝泥雨
咏手
一雙十指玉纖纖不是風流物不拈鸞鏡巧梳勻翠黛
畫樓閑望擘珠簾金杯有喜輕輕點銀鴨無香旋旋添
因把剪刀嫌道冷泥人呵了弄人髯
句
女媧羅裙長百尺搭在湘江作山色(瀟湘見詩話總龜)
御定全唐詩卷六百七十
