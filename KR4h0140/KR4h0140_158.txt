欽定四庫全書
御定全唐詩卷一百五十八
張廵
張廵蒲州河東人開元末舉進士第三以書判拔萃入
等天寳中為眞源令禄山之亂廵起兵討賊後至睢陽
與太守許遠嬰城固守經年乏食城陷死之廵博通羣
書為文操紙筆立就有謝金吾表云想峨眉之碧峰豫
遊西蜀追綠耳於懸圃保夀南山臣被圍四十七日凡
一千八百餘戰當臣效命之時是賊滅亡之日文辭悲
壯讀者哀之詩二首
聞笛
岧嶤試一臨虜騎附(一作俯)城隂不辨風塵色安知天地
心營(一作門)開邊月近戰苦陣雲深旦夕更樓上遥聞横
笛音(一作吟)
守睢陽作
接戰春來苦孤城日漸危合圍侔月暈分守若(一作效)魚
麗屢厭黃塵起時將白羽揮裹瘡猶出陣飲血更登陴
忠信應難敵堅貞諒不移無人報天子心計欲何施
張抃
張抃滑人與張廵固守睢陽城陷死難者三十六人抃
其一也宋汪應辰作廟記云初顯於湖湘間後及江右
至玉山皆祀之碑載詩一首
題衡陽泗州寺
一水悠悠百粤通片帆無柰信秋風幾層峽浪寒舂月
盡日江天雨打篷漂泊漸搖青草外鄉關誰念雪園東
未知今夜依何處一點漁燈出葦叢
賀蘭進明
賀蘭進明開元十六年登進士第禄山亂以御史大夫
為節度使守臨淮張廵被圍睢陽遣南霽雲乞師進明
嫉廵聲威不應廵遂陷沒肅宗時為北海太守詣行在
上以為南海太守攝御史大夫嶺南節度使後貶秦州
司馬詩七首
古意二首
秦庭初指鹿羣盗滿山東忤意皆誅死所言誰肻忠武
關猶未啓兵入望夷宮為祟非涇水人君道自窮
崇蘭生澗底香氣滿幽林采采欲為贈何人是同心日
暮徒盈把裵回憂思深慨然紉雜佩重奏丘中琴
行路難五首
君不見巖下井百尺不及泉君不見山上苗(一作蒿)數寸
凌雲煙人生賦命亦如此何苦太息自憂煎但願親友
長含笑相逢不乏(一作莫吝)杖頭錢寒夜邀歡須秉燭豈得
(一作不)常思花柳年
君不見門前柳榮耀暫(一作幾)時蕭索久君不見陌上花
狂風吹去落誰家鄰(一作誰)家思婦見之歎蓬首不梳心
歴亂盛年夫壻長别離歲暮相逢色巳(一作凋)換
君不見芳樹枝春花落盡蜂不窺君不見梁上泥秋風
始高燕不棲蕩子從軍事征戰娥眉嬋娟守空閨獨宿
自然堪下淚况復時聞烏夜啼
君不見雲中月暫盈還復缺君不見林下風聲遠意難
窮親故平生或聚散歡娱未盡尊酒空歎息青青陵上
栢歲寒能有幾人同
君不見東流水一去無窮巳君不見西郊雲日夕空氛
氲羣鴈裵回不能去一鴈悲(一作驚)鳴復失羣人生結交
在終始莫以(一作為)升沈中路分
閭丘曉
閭丘曉為濠州刺史禄山之亂張鎬檄之救宋州張廵
圍以後期杖死詩一首
夜渡江
舟人自相報落日下芳潭夜火連淮市春風滿客帆水
窮滄海畔路盡小山南且喜鄉園近言榮意未甘(一作能令)
(意味甘)
庾光先
庾光先新野人官至吏部侍郎嘗陷安禄山不受偽署
詩一首
奉和劉採訪縉雲南嶺作
百越城池枕海圻永嘉山水復相依懸蘿弱篠垂清淺
宿雨朝暾和翠微鳥訝山經傳不盡花隨月令數仍稀
幸陪謝客題詩句誰與王孫此地歸
韋丹
韋丹字文明京兆萬年人早孤從外祖顔眞卿學擢明
經調安遠令以讓庶兄入紫閣山復舉五經高第順宗
為太子時以殿中侍御史為舍人尋拜司封郎中使新
羅故事鬻州縣官十人以便其私號私覿官丹曰使外
國不足於貲宜上請安有賣官受錢奏聞帝命有司與
之還為容州刺史遷河南少尹召拜諫議大夫奏劉闢
當誅憲宗褒美使代李康為劒南東川節度使丹至漢
中上言康守方盡力不可易乃徵還終江南西道觀察
使宣宗讀元和實錄見丹政事卓然詔上丹功狀刻於
碑謂宰相周墀曰丹有子否與好官乃拜其子宙為侍
御史三遷度支郎中丹有詩二首
思歸寄東林澈上人(并序)
澈公近以匡廬七詠見寄及吟咏之皆麗絶於文
圃也此七詠者俾予益發歸歟之興且芳時勝侶
卜遊於三二道人必當攀躋千仞之峰觀九江之
派是時也飄然而去不希京口之顧默然而遊不
假東門之送天地為一朝萬物任陶鑄夫二林翼
翼松逕幽䆳則何必措足於丹霄馳心於太古矣
偶為思歸絶句詩一首以寄上人法友幸先逹其
深趣矣
王事紛紛無暇日浮生冉冉只如雲巳為平子歸休計
五老巖前必共聞
答澈公
空山泉落松窗靜閒地草生春日遲白髮漸多身未退
依依常在永禪師
蕭昕
蕭昕字中明梁鄱陽王七世孫居河南中博學宏詞科
調夀安尉累遷左補闕從明皇幸蜀奉册於靈武代宗
立進中書舍人禮部侍郎德宗朝以太子太師致仕詩
二首
洛出書
海内昔凋瘵天綱斯浡潏龜靈啓聖圖龍馬負書出大
哉明德盛遠矣彛倫秩地敷作乂功人免為魚恤既彰
千國理豈止百川溢永頼至於今疇庸未云畢
臨風舒錦
麗錦疋云終襜襜(一作當檐)展向風花開翻覆翠色亂動搖
紅縷散悠揚(一作颺)裏文迴照灼中低垂疑步障吹起作
晴虹既與丘遲夢深知卓氏功還鄉將製服從此表亨
通
李希仲
李希仲趙郡人天寳初宰偃師范陽兵起挈家避亂入
江淮詩三首
東皇太一詞
吉日初齋戒靈巫穆上皇焚香布瑶席鳴珮奠椒漿緩
舞花飛滿清歌水去長迴波送神曲雲雨滿瀟湘
薊北行二首
旄頭有精芒胡騎獵秋草羽檄南渡河邊庭用兵早漢
家愛征戰宿將今巳老辛苦羽林兒從戎榆關道
一身救邊速烽火通(一作連)薊門前軍飛鳥斷格鬭塵沙
昏寒日鼔聲急單于夜將(一作火)奔當須徇忠義身死報
國恩
楊志堅
楊志堅臨川人與顔眞卿同時詩一首
送妻(志堅啫學而貧其妻告離志堅以詩送之時顔眞卿為内史妻持詩詣州請公牒求)
(别醮真卿判云王歡之廩既虛豈遵黃卷朱叟之妻必去寧見錦衣汚辱鄉閭敗傷風化若無)
(褒貶僥倖者多遂箠之後遂無棄夫者)
平生志業在琴詩頭上如今有二絲漁父尚知谿谷暗
山妻不信出身遲荆釵任意撩新鬢明鏡從他别畫眉
今日便同行路客相逢即是下山時
御定全唐詩卷一百五十八
