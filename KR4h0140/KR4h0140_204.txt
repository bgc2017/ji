欽定四庫全書
御定全唐詩卷二百四
楊賁
楊賁天寳三年登第詩一首
時興
貴人昔未貴咸願顧寒微及自登樞要何曾問布衣平
明登紫閣日晏下彤闈擾擾路傍子無勞歌是非
李清
李清登天寳十二年進士第詩一首
詠石季倫
金谷繁華石季倫只能謀富不謀身當時縦與綠珠去
猶有無窮歌舞人
陳季
陳季天寳十五年及第詩二首
鶴警露
南國商飈動東臯野鶴鳴溪松寒暫宿露草滴還驚欲
有高飛意空聞召侶情風間傳藻質月下引清聲未假
摶扶勢焉知羽翼輕吾君開太液願得應皇明
湘靈鼓瑟
神女泛瑶瑟古祠嚴野亭楚雲来泱漭湘水助清泠妙
指微幽契繁聲入杳冥一彈新月白數曲暮山青調苦
荆人怨時遥帝子靈遺音如可賞試奏為君聽
王邕
王邕天寳進士詩二首
湘靈鼓瑟
寳瑟和琴韻靈妃應樂章依稀聞促柱髣髴夢新妆波
外聲初發(一作新度)風前曲正長淒清(一作凉)和萬籟斷續繞
三湘轉覺雲山迥空懷杜若芳誰能傳此意雅奏在宮
商
嵩山望幸
峻極位何崇方知造化功降靈逄聖主望幸表維嵩隐
映連青壁嵯峨向碧空象車因叶瑞龍駕願升中萬歲
聲長在千巖氣轉雄東都歌盛事西笑佇皇風
莊若訥
莊若訥天寳進士詩一首
湘靈鼓瑟
帝子鳴金瑟餘聲(一作音)自抑揚悲風絲上斷流水曲中
長出沒遊魚聽逶迤彩鳳翔微音時(一作初)扣徵雅韻乍
含商神理誠難測幽情詎可量至今聞古調應恨滯三
湘
魏璀
魏璀天寳進士詩一首
湘靈鼓瑟
瑶瑟多哀怨朱絃且莫聽扁舟三楚客藂竹二妃靈淅
瀝聞餘響依稀欲辨形柱間寒水碧曲裏暮山青良馬
悲銜草遊魚思繞萍知音若相遇終不滯南溟
王&KR2991;
王&KR2991;永州太守詩一首
懷素上人草書歌(一本作王邕詩今從統籖另編)
衡陽雙峡插天峻青壁巉巉萬餘仞此中靈秀衆所知
草書獨有懷素竒懷素身長五尺四嚼湯誦咒吁可畏
銅缾錫杖倚閒庭斑管秋毫多逸意或粉壁或綵牋蒲
葵絹素何相鮮忽作風馳如電掣更點飛花兼散雪寒
猨飲水撼枯藤壮士拔山伸勁鐡君不見張芝昔日稱
獨賢君不見近日張旭為老顛二公絶藝人所惜懷素
傳之得真跡峥嶸蹙出海上山突兀狀成湖畔石一縦
又一横一歌又一傾臨江不羨飛帆勢下筆長為驟雨
聲我牧此州喜相識又見草書多慧力懷素懷素不可
得開卷臨池轉相憶
竇冀
竇冀官御史詩一首
懷素上人草書歌
狂僧揮翰狂且逸獨任天機摧格律龍虎慚因點畫生
雷霆却避鋒鋩疾魚牋絹素豈不貴只嫌局促兒童戲
粉壁長廊數十間興来小豁胸(一作心)襟氣長幼集賢豪
至枕糟籍麴猶半醉忽然絶叫三五聲滿壁縦横千萬
字吳興張老爾莫顛葉縣公孫我何謂如熊如羆不足
比如虺如蛇不足擬涵物為動鬼神泣狂風入林花亂
起殊形怪状不易說就中驚燥尤枯絶邊風殺氣同慘
烈崩槎卧木争摧折塞草遥飛大漠霜胡天亂下隂山
雪偏看(一作有)能事轉新竒郡守王公同賦詩枯藤勁鐵
媿三舍驟雨寒猨驚一時此生絶藝人莫測假此常為
護持力連城之璧不可量五百年知草聖當
魯收
魯收大歷時人詩一首
懷素上人草書歌
吾觀文士多利用筆精墨妙誠堪重身上藝能無不通
就中草聖最天縦有時興酣發神機抽毫點(一作吮)墨縦
横揮風聲吼烈随手起龍蛇迸落空壁飛連拂數行勢
不絶藤懸查蹙生竒節劃然放縦驚雲濤或時頓挫縈
毫髮自言轉腕無所拘大笑羲之用陣圖狂来紙盡勢
不盡投筆抗聲連叫呼信知鬼神助此道墨池未盡書
已好行路談君口不容滿堂觀者空絶倒所恨時人多
笑聲唯知賤實(一作寶)翻貴名觀爾向来三五字顛竒何
謝張先生
朱逵(一作遥)
朱逵處士詩一首
懷素上人草書歌
幾年出家通宿命一朝却憶臨池聖轉腕摧鋒增崛﨑
秋毫繭紙常相随衡陽客舍来相訪連飲百杯神轉王
忽聞風裏度飛泉紙落紛紛如跕鳶形容脫略真如助
(一作脫落任真助)心思周游在何處筆下惟看激電流字成只
畏盤龍去怪状崩騰若轉蓬飛絲歷亂如迴風長松老
死倚雲壁蹙浪相翻驚海鴻于今年少尚如此歷覩(一作)
(觀)遠代無倫比妙絶當動鬼神泣崔蔡幽魂更心死
許瑶
許瑶官御史詩一首
題懷素上人草書
志在新竒無定則古瘦灕纚半無墨醉来信手兩三行
醒後却書書不得
御定全唐詩卷二百四
