欽定四庫全書
御定全唐詩卷一百十五
李憕
李憕太原文水人舉明經開元初為咸陽尉張說為并
州長史太平軍大使時引憕常在幕下後為宇文融判
官括田課最遷監察御史歴給事中河南少尹天寳初
出為清河太守改尚書右丞京兆尹轉光禄卿東都留
守遷禮部尚書安禄山陷長安遇害贈司徒謚忠烈詩
三首
和戸部楊員外伯成寓直
落日彌綸地公才畫省郎詞驚起草筆坐引護衣香雙
闕天河近千門夕漏長遥知臺上宿不獨有文強
同望幸新亭賜錢公宴
感夢通玄化覃恩降紫宸賜錢開漢府分帛醉堯人地
隔朝宗慶亭臨卜洛新行看廣雲雨二月次東廵
奉和聖製從蓬莱向興慶閣道中留春雨中春
望之作應制
别館春還淑氣催三宫路轉鳳凰臺雲飛北闕輕隂散
雨歇南山積翠来御柳遥隨天仗發林花不待暁風開
已知聖澤深無限更喜年芳入睿才
李邕
李邕字泰和廣陵江都人蘭臺郎善之子長安中李嶠
張廷珪薦其詞高行直拜左拾遺宋璟劾奏二張邕于
天后前抗言助之開元初歴殿中侍御史執政忌其才
頻被貶斥後為北海太守李林甫傅以罪杖殺之邕早
擅才名尤長碑頌雖貶職在外中朝衣冠及天下寺觀
多齎金帛往求其文饋遺至鉅萬自古鬻文獲財未有
其比嘗撰六公詠杜甫八哀詩所謂朗詠六公篇憂来
發蒙蔽是也今不傳存詩四首
銅雀妓
西陵望何及弦管徒在兹誰言死者樂但令生者悲丈
夫有餘志兒女焉足私擾擾多俗情投迹互相師直節
豈感激荒淫乃凄其潁水有許由西山有伯夷頌聲何
寥寥惟聞銅雀詩君舉良未易永為後代嗤
詠雲
綵雲驚歲晚繚繞孤山頭散作五般色凝為一叚愁影
雖沈澗底形在天際遊風動必飛去不應長此留
登歴下古城員外孫新亭(亭對鵲河時李之芳自尚書郎出為齊州)
(製此亭)
吾宗固神秀體物寫謀長形制開古跡曾冰延樂方太
山雄地理巨壑眇雲莊高興汨煩促永懷清典常含弘
知四大出入見三光負郭喜(一作皆)秔稻安時歌吉祥
奉和初春幸太平公主南莊應制
傳聞銀漢支機石復見金輿出紫微織女橋邊烏鵲起
仙人樓上鳳凰飛流風入座飄歌扇瀑水侵階濺舞衣
今日還同犯牛斗乘槎共逐(一作泛)海潮歸
王灣
王灣洛陽人登先天進士第開元初為滎陽主簿馬懷
素請校正群籍召學涉之士分部譔次灣在選中祕書
罷譔又與陸紹伯等同校麗正院書終洛陽尉灣詞翰
早著其海日生殘夜江春入舊年之句當時稱最張說
手題於政事堂每示能文令為楷式詩十首
奉使登終南山
常愛南山遊因而盡原隰數朝至林嶺百仞登嵬岌石
壯(一作狀)馬徑(一作經)窮苔色步緣入物竒春狀(一作貌)改氣
遠天香集虚洞策杖鳴低雲拂衣濕倚巖見廬舍入戶
欣拜揖問性矜勤勞示心教澄習玉英時共飯芝草為
余拾境絶人不行潭深鳥空立一乘從此授九轉兼是
給辭處若輕飛憩来唯吐吸閒(一作開)襟超已勝廻路倏
而及煙色松上深水流山下急漸平逄車騎向晚睨城
邑峰在野趣繁塵飄宦情澁(一作緝)辛苦久為吏勞生(一作)
(榮進)何妄執日暮懷此山悠然賦斯(一作新)什
晩夏馬嵬(一作升)卿叔池亭即事寄京都一二知
巳
忝職畿甸淹濫陪時俊(一作英)後才輕策疲劣勢薄常驅
走牽役勞風塵秉心在巖藪宗賢開别業形勝代希偶
竹繞清渭濱(一作湄)泉流白渠口逡廵期賞會揮忽變星
斗逮此乘務閒(一作餘)因而訪幽叟入来殊景物行復洗
紛垢林静秋色多潭深月光厚盛香蓮近拆新味瓜初
剖滯拙懷隠淪書之寄良友
麗正殿賜宴同勒天前煙年四韻應製
金殿忝陪賢瓊羞忽降天鼎羅仙掖裏觴拜𤨏闈前院
逼青霄路厨和紫禁煙酒酣空忭舞何以答昌年
奉和賀監林月清酌
華月當秋滿朝英(一作軒)假興同淨林新霽入規(一作窺)院
小(一作早)凉通碎影行筵裏搖花落酒中清宵凝爽意併
此助文雄
次北固山下
客路青山外行舟綠水前潮平两岸闊風正一帆懸海
日生殘夜江春入舊年鄕書何處達歸雁洛陽邊(河岳英靈)
(集題作江南意詩云南國多新意東行伺早天潮平两岸失風正數帆懸海日生殘夜江春入舊年從来觀氣)
(象惟向此中偏)
觀搊筝(一作祖詠詩)
虚室有秦筝筝新月復清弦多弄委曲柱促語分明暁
怨凝繁手春嬌入曼(一作慢)聲近来惟此樂傳得美人情
晚春詣蘇州敬贈武員外
蘇臺憶季常飛櫂歴江鄕持此功曹掾初離(一作幼稱)華省
郎貴門生禮樂明代秉文章嘉郡(一作璧)位先進鴻儒名
重揚爰從姻婭(一作戚)貶豈失忠信防萬里行驥(一作汗馬)足
十年暌鳳翔迴遷翊元聖入拜佇惟良别業對南浦群
書滿北堂意深投轄盛才重接筵光陋學叨鉛簡弱齡
許翰場神馳勞舊國顔展别殊方際暁雜氛散殘春衆
物芳煙和疎樹滿雨續小谿長旅拙感成慰通賢顧不
㤀從来琴曲罷開匣為君張
秋夜寓直即事懷贈蕭令公裵侍郎兼通簡南
省諸友人
聖主萬年興賢臣數載升古靈傳嶽秀宏量禀川澄畿
甸舉長策風霜秉直繩出車遥俗震登閣滿朝稱賦簡
流亡輯農安政理憑還家新長幼廵壠舊溝塍忠梗大
勛立寰瀛(一作衰羸)墮業懲焚香兼御史懸鏡委中丞旟隼
當朝立臺驄發郡乘司徒漢家重國典潁川徵雲路俄
平入台階忽上凌秉鈞調造化宣綍慰黎烝金省方秋
作瑶軒直夜凭中書贈陳凖右相簡王陵三傑賢更穆
百僚歡且兢搖懷及賓友計曲辨淄澠閶闔瞑隂散鉤
陳爽氣凝月深宫樹轉河近禁樓冰卑吏夙驅策微涓
效斗升望麾宵繼火書板(一作檄)曙懷蒸彼此雖流盼規
模轉服膺惠將霄漢隔勞或歲時矜位重恩寧濫才輕
懾不勝林巒甘獨往疵賤苦相仍敢忘銜花雀思同附
驥蠅平生逐鳥雀何日嗣(一作似)蒼鷹
哭補闕亡友綦母學士
明代資多士儒林得異才書從金殿出人向玉墀来詞
學張平子風儀褚彦回崇儀希上德近侍接元台曩契
心期早今遊宴賞陪屢遷君擢桂分尉我從梅忽遇乘
軺客云傾構厦材泣為洹水化歎作泰山頽冀善初將
慰尋言半始猜位聫情易感交密痛難裁遠日寒旌暗
長風古挽哀寰中無舊業行處有新苔反哭䰟猶寄終
喪子尚孩葬田門吏給墳木路人栽遽洩悲成往俄傳
寵令迴玄經貽石室朱紱耀泉臺地古春長閉天明夜
不開登山一臨哭揮淚滿蒿莱
閏月七日織女
耿耿曙河微神仙此夜(一作會)稀今年七月閏應得两回
歸
句
月華照杵空随妾風響傳砧不到君(𢷬衣篇靈見河嶽英集)
史青
史青零陵人聪敏強記開元初上書自薦能詩云子建
七步臣五步之内可塞明詔明皇試以除夕上元竹火
籠等詩應口而出上稱賞授左監門衛將軍今存詩一
首
應詔賦得除夜(一作王諲詩)
今歲今宵盡明年明日催寒随一夜去春逐五更来氣
色空中改容顔暗裏回風光人不覺已著(一作入)後園梅
王泠然
王泠然開元五年登第王丘典吏部選時嘗被奬拔官
校書郎急於仕進有上張說書稱公之用人盖已多矣
僕之思用其来久矣僕雖不佞亦相公一株桃李也詩
四首
汴堤柳(一夲作題河邊枯柳)
隋家天子憶揚州厭坐深宫傍海游穿地鑿山開御路
鳴笳曡鼓泛清流流從鞏北分河(一作河汾)口直到淮南種
官柳功成力盡人旋亡代(一作運)謝年移樹空有當時綵
女侍君王繡帳(一作帳殿)旌門對柳行青葉交垂連幔色白
花飛度染衣香今日摧殘何用道數里曾無一枝好驛
騎征帆損更多山精野魅藏應老凉風(一作秋)八(一作九)月
露為霜日夜孤舟入帝鄉河畔時時聞木落(一作落葉)客中
無不淚沾裳(一作無個不沾裳)
夜光篇
遊人夜到汝陽間夜色冥濛不觧顔誰家暗起寒山燒
因此明中得見山山頭山下湏臾滿歴險緣深無暫斷
焦聲散著群樹鳴炎氣傍林一川暖是時西北多海風
吹上連天光更雄濁煙熏月黑高豔爇雲紅初謂煉丹
仙竈裏還疑鑄劍神谿中劃為飛電来照物乍作流星
併上空而山無草光已滅東頂熒熒猶未絶沸湯空谷
數道水融盖(一作盡)隂崖幾年雪两京貧病若為居四壁
皆成鑿照餘未得貴游同秉燭唯將半影借披書
古木卧平沙
古木卧平沙摧殘歲月賖有根横水石無葉拂煙霞春
至苔為葉冬来雪作花不逄星漢使誰辨是靈槎
淮南寄舍弟
昔予從不調經歲旅淮源念爾長相失何時返故園寄
書迷處所分𬒮隔凉温遠道俱為客他鄕共在原歸情
春伴雁愁泣夜随猨愧見高堂上朝朝獨倚門
句
林狖欺童子山精試老僧(山寺)陳兵劍閣山將動飲馬
珠江水不流(詠八陣圖送人以上並見詩式)官微思倚玉文淺怯投
珠(贈張公子協律見上張說書)
御定全唐詩卷一百十五
