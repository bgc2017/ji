欽定四庫全書
御定全唐詩卷六百七十九
崔塗
崔塗字禮山江南人光啟四年登進士第詩一卷
秋夕送友人歸吴
離心醉豈懽把酒彊相寬世路須求逹還家亦未安旅
程愁算遠江月坐吟殘莫羡扁舟興功成去不難
長安逄江南僧
孤雲無定蹤忽到(一作别)又相逄說盡天涯事聽殘上國
鐘問人尋寺僻乞食過街慵憶到曾棲處開門對數峰
晩次修路僧
平盡不平處尚嫌功未深應難將世路便得稱師心高
鳥下殘照白煙生遠林更聞清磬發聊喜緩塵襟
湖外送友人遊邊
我泛瀟湘浦君行指塞雲兩鄉天外隔一徑渡頭分雨
暗江花老笳愁隴月曛不堪來去鴈迢遞思離羣
讀段太尉碑
憤激計潜成臨危豈顧生祇空持一笏便欲碎長鯨國
已酬徽烈家猶聳義聲不知青史上誰可計功名
夕次洛陽(一作維揚)道中
秋風吹故城城下獨吟行高樹鳥巳息古原人尚耕流
年川暗度往事月空明不復歎岐路馬前塵夜生
讀方干詩因懷别業
把君詩一吟萬里見君心華髮新知少滄洲舊隠深潮
衝虛閣上山入暮窗沉憶宿高齋夜庭枝識海禽
題嵩陽隠者
四十年高夢生涯指一丘無人同久住有鶴對冥修草
雜芝田出泉和石髓流更嫌庭樹老疑是世間秋
友人問卜見松
何必問蓍龜行藏自可期但逄公道日即是命通時樂
善知無厭&KR0757;心幸不欺豈能花下淚長似去年垂
江行晩望
木落曙江晴寒郊極望平孤舟三楚去萬里獨吟行鳥
上横查立人當故里耕十年來復去不覺二毛生
巫山廟
雙黛儼如嚬應傷故國春江山非舊主雲雨是前身夢
覺傳詞客靈猶福楚人不知千載後何處又為神
秋夕與友人話别
懷君非一夕此夕倍堪悲華髮猶漂泊滄洲又别離冷
禽棲不定衰葉墮無時况值干戈隔相逄未可期
與友人同懷江南别業
因君話故國此夕倍依依舊業臨秋水何人在釣磯浮
名如縱得滄海亦終歸却是風塵裏如何便(一作更)息機
苦吟
朝吟復暮吟只此望知音舉世輕孤立何人念苦心他
鄉無舊識落日羡歸禽況住寒江上漁家似故林
春日郊居酬友人見貽
荒齋原上掩不出動經旬忽覺草木變始知天地春方
期五字逹未厭一簟貧麗句勞相勉余非樂釣綸
問卜
承家望一名幾欲問君平自小非無志何年即有成豈
能長失路争忍學歸耕不擬逄昭代悠悠過此生
蜀城春
天涯憔悴身一望一霑巾在處有芳草滿城無故人懷
才皆得路失計自(一作獨)傷春清鏡不能(一作堪)照髩毛愁
更新
送道士于千齡遊南岳
物外與誰期人間又别離四方多事日高岳獨游時猿
狖瀟湘樹煙波屈宋祠無因陪此去空惜鬢將衰
入蜀赴舉秋夜與先生話别
欲愴峨嵋别中宵寝不能聽殘池上雨吟盡枕前燈失
計方期隠修心未到僧雲門一萬里應笑又擔簦
春晩懷進士韋澹
故里花應盡江樓夢尚殘半生吟欲過一命逹何難特
立珪無玷相思草有蘭二年春悵望不似在長安
言懷
干時雖苦節趨世且無機及覺知音少翻疑所業非青
雲如不到白首亦難歸所以滄江上年年别釣磯
秋夜興上人别
常時豈不别此别異常情南國初聞鴈中原未息兵暗
蛩侵語歇疎磬入吟清曾聽無生說辭師話此行
感花
繡軛香韉夜不歸少年爭惜最紅枝東風一陣黃昏雨
又到(一作是)緐華夢覺時
秋宿天彭僧舍
身世兩相惜秋雲每獨興難將塵界事話向雪山僧力
善知誰許歸耕又未能此懷平不得挑盡草堂燈
秋夜僧舍聞猨
哀猨聽未休禪景夜方幽暫得同僧静那能免客愁影
搖雲外樹聲褭月中秋曾向巴江宿當時淚亦流
過昭君故宅
以色静胡塵名還異衆嬪免勞征戰力無愧綺羅身骨
竟埋青塜魂應怨畫人不堪逄舊宅寥落對江濱
過洛陽故城
三十世皇都蕭條是霸圖片墻看破盡遺跡漸應無野
徑通荒苑高槐映遠衢獨吟人不問清冷自嗚嗚
秋夕與友人同會
章句積微功星霜二十空僻應知我少吟喜得君同月
上僧歸後詩成客夢中更聞棲鶴警清露滴青松
春日登吳門
故國望不見愁襟難暫開春潮映楊柳細雨入樓臺静
少人同到晴逄鴈正來長安遠於日搔首獨徘徊
湘中秋懷遷客
蘭杜曉香薄汀洲夕露緐併聞燕塞鴈獨立楚人村霧
散孤城上灘迴曙枕喧不堪逄賈傅還欲弔湘沅
南山旅舍與故人别(一作商山道中)
一日又將(一作欲)暮一年看即殘病知新事少老别舊交
(一作故人)難山盡路猶險雨餘春却寒那堪試(一作更)廻首𤇺
火是長安
東林愿禪師院
與世漸無緣身心獨了然講銷林下日臘長定中年磬
絶朝齋後香焚古寺前非因送小朗不到虎谿邊
孤鴈
湘浦離應晩邊城去巳孤如何萬里計只在一枝蘆迥
起波搖楚寒棲月映蒲不知天畔侶何處下平蕪
幾行歸去(一作塞)盡片影(一作念爾)獨何之暮雨相呼失寒塘
獨下遲渚雲低暗度關月冷遥(一作相)隨未必逄繒繳孤
飛自可疑
寄青城山顥禪師
懷師不可攀師往杳冥間林下誰聞法塵中只見山終
年人不到盡日鳥空還曾聽無生說應憐獨未還
秋夕與王處士話别
微燈照寂寥此夕正迢迢丹桂得已晩故山歸尚遥蟲
聲移暗壁月色動寒條此去如真隠期君試一瓢
秋日犍為(一作巴南)道中(一作途中感懷)
久客厭岐路出門吟且悲平生未到處落日獨行時芳
草不長綠故人無(一作難)重期那堪更南渡鄉國巳(一作是)
天涯
送僧歸江東(一作岐下送蒙上人歸天台)
坐徹秦城夏行登越客船去留那有著語默不離禪葉
擁臨關路霞明近海天更尋同社侣應得虎溪邊(一作石橋)
(雲畔樹應老舊房前)
喜友人及第
孤吟望至公已老半生中不有同人逹兼疑此道窮只
應才自薄豈是命難通尚激搏溟勢期君借北風
上巳日永崇里言懷(一本無下五字)
未敢分明賞物華十年如見夢中花遊人過盡衡門掩
獨自凭欄到日斜
送僧歸天竺
忽憶曾棲處千峰近沃州别來秦樹老歸去海門秋汲
帶寒汀月禪隣賈客舟遥思清興惬不厭石林幽
牛渚夜泊
煙老石磯平袁郎夜泛情數吟人不遇千古月空眀人
事年年别春潮日日生無因逄謝尚風物自凄清
送友人歸江南
渚田芳草徧共憶故山春獨往滄洲暮相看白髮新定
過林下寺應見社中人只恐東歸後難將鷗鳥親
過陶徵君隠居
陶令昔居此弄琴遺世榮(一作情)田園三畆綠軒冕一銖
輕衰柳自無主白雲猶可耕不隨陵谷變應只有(一作是)
高名
江上旅泊
汀洲一夜泊久客半連檣盡說逄秋色多同憶故鄉孤
岡生晩燒獨樹隠回塘欲問東歸路遥知隔渺茫
灞上
長安名利路役役古由今征騎少閑日綠楊無舊隂水
侵秦甸闊草接漢陵深紫閣曾過處依稀白鳥沈
寄舅
中朝軒冕内久絶&KR1108;家親白社同孤立青雲獨併伸致
君期折檻舉職在埋輪須信堯庭草猶能指佞人
贈休糧僧
聞鐘獨不齋何事更關懷静少人過院閒從草上階生
臺無鳥下石路有雲埋為憶禪中舊時猶夢百崖
題絶島山寺
絶島跨危欄登臨到此難夕陽高鳥過疎雨一鐘殘駭
浪搖空闊靈山厭渺漫那堪更回首鄉樹隔雲端
讀侯道華真人傳
漢皇輕萬乘方士說三丹不得修心要翻知出世難茂
陵春竟綠金掌曙空寒何似先生去翩翩逐彩鸞
殘(一作歎)花
遲遲傍曉隂昨夜色猶深畢竟終(一作榮)須落堪悲古與
今明年何處見盡日此時(一作獨傷)心蜂蝶無情極殘香更
不尋
題興善寺隋松院與人期不至
青青伊澗松移植在蓮宫蘚色前朝雨秋聲半夜風長
閒應未得暫賞亦難同不及禪棲者相看老此中
樵者
行山行採薇閑翦蕙為衣避世嫌山淺逄人說姓稀有
時還獨醉何處掩衡扉莫看棋終局溪風晩待歸
南澗耕叟
年年南澗濱力盡志猶存雨雪朝耕苦桑麻歲計貧戰
添丁壮役老憶太平春見說經荒後田園半屬人
春日閑居憶江南舊業
杜門朝復夕豈是觧謀身夢不離泉石林唯稱隠淪漸
諳浮世事轉憶故山春南國水風暖又應生白蘋
屈原廟
讒勝禍難防沈冤(一作魂)信可傷本圖安楚國不是怨懷
王廟古碑無字洲晴蕙有香獨醒人尚笑誰與奠椒漿
宿廬山絶頂山舍
一磴出林端千峰次第看長閑如未遂暫到亦應難谷
樹雲埋老僧窗瀑影寒自嫌心不逹向此夢長安
王逸人隠居
一徑入千岑幽人許重尋不逄秦世亂未覺武陵深石
轉生寒色雲歸帶夕隂却愁危坐久看盡暝棲禽
申州道中
風緊日淒淒鄉心向此迷水分平楚闊山接故關低客
路緣𤇺火人家厭鼓鼙那堪獨馳馬江樹穆陵西
江上懷翠微寺空上人
旅泛本無定相逄那可期空懷白閣夜未荅碧雲詩暮
雨潮生早春寒鴈到遲所思今(一作吟)不見鄉國正天涯
秋宿鶴林寺
步步入林中山窮意未窮偏逄僧話久轉與鶴棲同燭
焰風銷盡蘭條露濕空又須從此别江上正秋鴻
遠望
長為鄉思侵望極即霑襟不是前山色能傷愁客心平
蕪連海盡獨樹隱雲深況復斜陽外分明有去禽
秋晩書懷
看看秋色晩又是出門時白髮生非早青雲去自遲夢
唯懷上國跡不到他岐以此堅吾道還無媿已知
途中秋晩送友人歸江南
又指煙波算路岐此生多是厭羈離正逄搖落仍須别
不待登臨已合悲里巷半空兵過後水雲初冷鴈來時
扁舟未得如君去空向滄江夢所思
巳亥歲感事
正聞青犢起葭萌又報黃巾犯漢營豈是將皆無上略
直疑天自棄蒼生瓜沙舊戍猶傳檄吳楚新春巳廢耕
見說聖君能仄席不知誰是請長纓
金陵晩眺(一作懷古)
葦聲騷屑水天秋吟對金陵古(一作晩)渡頭千古是非輸
蝶夢一輪風雨屬漁舟若無仙分應須老幸有歸(一作青)
山(一作山歸)即合休何必登臨更(一作共)惆悵比(一作本)來身(一作)
(人)世只如浮
過長江賈島主簿舊廳
雕琢文章字字精我經此處倍傷情身從謫宦方霑禄
才被槌埋更有聲過縣巳無曾識吏到廳空見舊題名
長江一曲年年水應為先生萬古清
途中感懷寄青城李明府
鱗鬛摧殘志未休壯心飜是此身讐併聞寒雨多因夜
不得鄉書又到秋耕釣舊交吟好憶雪霜危棧去堪愁
如何只是三年别君著朱衣我白頭
夏日書懷寄道友
逹即匡邦退即耕是非何足撓平生終期道向希夷得
未省心因寵辱驚峰轉暫無當戸影雉飛時有隔林聲
十年惟悟吟詩句待得中原欲鑄兵
和進士張曙聞鴈見寄
斷行哀響遞相催爭趁高秋作恨媒雲外關山聞獨去
渡頭風雨見初來也知榆塞寒須别莫戀蘋汀暖不廻
試向富春江畔過故園猶合有池臺
鸚鵡洲即事(一作眺望)
悵望春襟鬱未開重吟鸚鵡益堪哀曹瞞尚不能容物
黃祖何曾(一作因)觧愛才幽島暖聞燕鴈去曉江晴覺蜀
波來何人正得風濤便一點輕(一作征)帆萬里廻
讀留侯傳(未句缺五字)
覆楚讐韓勢有餘男兒遭遇更難如偶成漢室千年業
只讀圮橋一卷書翻把壯心輕尺組却煩商皓正皇儲
若能終始匡天子何必
赤壁懷古
漢室河山鼎勢分勤王誰肻顧元勲不知征伐由天子
唯許英雄共使君江上戰餘陵是谷渡頭春在草連雲
分明勝敗無尋處空聽漁歌到夕曛
東晉
五陵豪俠笑為儒將為儒生只讀書看取不成投筆後
謝安功業復何如
秦國金陵王氣全一龍正道始東遷興亡竟不關人事
虛倚長淮五百年
春夕(一本下有旅懷二字)
水流花謝兩無情送盡東風過楚城蝴蝶夢中家萬里
子規(一作杜鵑)枝上月三更故園書動經(一作多)年絶(一作别)華
髮春唯(一作移)滿鏡(一作兩鬢)生自是不歸歸便得五湖煙景
有誰爭
澗松
寸寸凌霜長勁條路人猶笑未干霄南園桃李雖堪羨
爭奈春殘又寂寥
湘中弦(一作謠)
蒼山遥遥江潾潾路傍老盡沒(一作無)閒(一作一問)人王孫不
見草空綠惆悵渡頭春復春
煙愁雨細雲冥冥杜蘭香老三湘清故山望斷不知處
鶗鴂(一作鷤鵊)隔花時一聲
續紀漢武(一作讀漢武内傳)
分明三鳥下儲胥一覺鈞天夢不如爭那白頭方士到
茂陵紅葉巳蕭疎
隴上逄江南故人
三聲戍角邊城暮萬里鄉心塞草春莫學少年輕遠别
隴關西少向東人
夷(一作巴)陵夜泊
家依楚塞窮秋别身逐孤舟萬里行一曲巴歌半江月
便應消得二毛生
櫓聲
煙外橈聲遠天涯幽夢廻爭知江上客不是故鄉來
海棠圖
海棠花底三年客(一作住)不見(一作覺)海棠花盛開却向江
南看(一作見)圖畫始慙虛到蜀城來
雲
得路直為霖濟物不然閒共鶴忘機無端却向陽臺畔
長送襄王暮雨歸
過二妃廟
殘陽楚水畔獨弔舜時人不及廟前草至今江上春
送友人
豋高迎送遠春恨併依依不得滄洲信空看白鶴歸
聲
歡戚猶來恨不平此中高下本無情韓娥絶唱唐衢哭
盡是人間第一聲
放鷓鴣(一作鸂鶒)
秋入池塘風露微曉開籠檻看初飛滿身金翠畫不得
無限煙波何處歸
泉
遠辭巖竇瀉潺潺静拂雲根别故山可惜寒聲留不得
旋添波浪向人間
巫山旅别
五千里外三年客十二峰前一望秋無限别魂招不得
夕陽西下水東流
幽蘭
幽植衆寧(一作能)知芬芳只暗持自無君子佩未是國香
衰白露霑長早春風(一作青春)到每遲不如(一作知)當路草芬
馥欲何為
讀庾信集
四朝十帝盡風流建業長安兩醉遊唯有一篇楊柳曲
江南江北為君愁
過繡嶺宫
古殿春殘綠野隂上皇曾此駐泥金三城帳屬升平夢
一曲鈴關悵望心苑路暗迷香輦絶繚垣秋斷草煙深
前朝舊物東流在猶為年年下翠岑
巴山道中除夜書懷
迢遰三巴路羇危萬里身亂山殘雪夜孤燭異鄉人漸
與骨肉遠轉於僮僕親那堪正漂泊眀日歲華新
題淨衆寺古松
百尺森疎倚梵臺昔人誰見此初栽故園未有偏堪戀
浮世如閒即合來天暝豈分蒼翠色歲寒應識棟梁材
清隂可惜不駐(一作嗟住不)得歸去暮城空首回
折楊柳
朝朝車馬如蓬轉處處江山待客歸若使人間少離别
楊花應合過春飛
七夕
年年七夕渡瑶軒誰道秋期有淚痕自是人間一週歲
何妨天上只黃昏
泛楚江
九重城外家書遠百里洲前客棹還金印碧幢如見問
一生安穩是長閒
初過漢江
㐮陽好向峴亭看人物蕭條值歲闌為報習家多置酒
夜來風雪過江寒
題授陽鎮路
越鳥巢邊溪路斷秦人耕處洞門開小桃花發春風起
千里江山一夢回
初識梅花
江北不如南地暖江南好斷北人腸燕脂桃頰棃花粉
共作寒梅一面粧
江雨望花
細雨滿江春水漲好風留客野梅香避秦不是無歸意
一度逢花一斷腸
御定全唐詩卷六百七十九
