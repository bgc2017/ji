欽定四庫全書
御定全唐詩卷四百六
元稹
紀懷贈李六戶曹崔二十功曹五十韻
昔冠諸生首初因三道徵公卿碧墀(一作雞)會名姓白麻
稱日月光遥射煙霄志漸弘榮班聫錦繡諫紙(一作路)賜
牋藤便欲(一作務)呈肝膽何言犯股肱椎埋衝斗劍消碎
瑩壺冰赤縣纔分務青驄已迥乘因騎度海鶻擬殺蔽
天鵬縛虎聲空壯連鼇力未勝風翻波竟蹙山壓勢逾
崩僇辱徒相困蒼黃性不能酣歌離峴頂負氣入江陵
華表當蟾魄高樓挂玉繩角聲悲掉蕩城影暗稜層軍
幕威容盛官曹禮數兢心雖出雲鶴身尚觸籠鷹竦足
良甘分排衙苦未曾通名參將校抵掌見親朋喣沫求
涓滴滄波怯斗升荒居鄰鬼魅羸馬步殑㱥白草堂簷
短黃梅雨氣蒸霑黏經汗席颭閃盡油燈夜怯餐膚蚋
朝煩拂面蠅過從愁厭賤專静畏猜仍旅寓誰堪託官
聮自可憑甲科崔並騖柱史李齊昇共展排空翼俱遭
激遠矰他鄉元易感同病轉相矜投分多然諾忘言少
愛憎誓將探胏腑恥更辨淄澠會宿形骸遠論交意氣
增一心吞渤澥戮力拔嵩恒語到磨圭角疑消破弩癥
吹嘘期指掌患難許擔簦鎩翮鸞棲棘藏鋒箭在弸雪
中方覩桂木上莫施罾且泛夤㳂水兼過被病僧有時
鞭欵叚盡日醉儚僜躡屐看秧稻敲船和採菱义魚江
火合喚客谷神應嘯傲雖開口幽憂復滿膺望雲鰭撥
刺透匣色騰凌每想潢池寇猶稽赤族懲䕫龍勞算畫
貔虎帶威稜逐鳥忠潜奮懸旌意遠凝弢弓思徹札絆
驥悶牽縆運甓調辛苦聞雞屢寢興閒随人兀兀夢聽
鼓鼟鼟班筆行看擲黃陂莫漫澄騏驎高閣上湏及壯
時登
答姨兄胡靈之見寄五十韻(并序)
九歲解賦詩飲酒至斗餘乃醉時方依倚舅族舅
憐不以禮數檢故得與姨兄胡靈之之輩十數人
為晝夜遊日月跳擲於今餘二十年矣其間悲歡
合散可勝道哉昨枉是篇感徹肌骨適白翰林又
以百韻見貽余因次酬本韻以答貫珠之贈焉於
吾兄不敢變例復自城至生凡次五十一字靈之
本題兼呈李六侍御是以篇末有云
憶昔鳳翔城齠年是事榮理家煩伯舅相宅盡(兹引反)吾
兄詩律蒙親授朋遊忝自迎題頭筠管縵教射角弓騂
(靈之善筆札習騎射)矮馬駞鬉䪜犛(音茆)牛獸面纓對談依赳赳送
客步盈盈米椀諸賢讓蠡柸大戶傾一船席外語三榼
拍心精傳盞加分數横波擲目成華奴歌淅淅媚子舞
卿卿(軍大夫張生好屬詞多妓樂歌者華奴善歌淅淅鹽又有舞者媚子每觥令禁言張生常令相撓)
鬭設狂為好誰憂飲敗名屠過隐朱亥樓夢古秦嬴(弄玉)
(樓在鳳翔城北角)環坐唯便草投盤暫廢觥春郊纔爛漫夕鼓
已砰轟荏苒移灰琯喧闐勌塞兵糟漿聞漸足書劍訝
無成抵璧慙虚棄彈珠覺用輕遂籠雲際鶴來狎谷中
鶯學問攻方苦篇章興太清囊疎螢易透錐鈍股多坑
筆陣戈矛合文房棟桷撐豆萁才敏儁羽獵正峥嶸岐
下尋時别京師觸處行醉眠街北廟閒繞宅南營(予宅在靖)
(安北街靈之時寓居永樂南街廟中予宅又南鄰弩營)柳愛凌寒軟梅憐上番驚
(紀事作玉雪輕)觀松青黛笠欄藥紫霞英(開元觀古松五株靖安宅牡丹數本皆曩)
(時遊行之地)盡日聽僧講通宵詠月明正躭幽趣樂旋被宦
途縈吏晉資材枉留秦歲序更(時靈之作吏平陽予酬校秘閣自兹分散)我
髯黳數寸君髮白千莖芸閣懷鉛暇姑峰帶雪晴何由
身倚玉空覩翰飛瓊世道難於劍䜛言巧似笙但憎心
可轉不解跽如擎始效神羊觸俄随旅鴈征孤芳安可
駐五鼎幾時烹潦倒沉泥滓欹危踐矯衡登樓王粲望
落帽孟嘉情(龍山落帽臺去府城二十里)巫峽連天水章臺塞路荆
(章華臺去府十里)雨摧漁火燄風引竹枝聲分作屯之蹇那知
困亦亨官曹三語掾國噐萬尋楨(此後多述李君定交之由用報靈之兼呈)
(之意)逸傑雄姿迥皇王雅論評蕙依潜可習雲合定誰令
原燎逄冰井鴻流值木罌智嚢推有在勇爵敢徒争迅
拔看鵬舉高音侍鶴鳴所期人拭目焉肯自佯盲鉛鈍
丁寧淬蕪荒展轉耕窮通湏豹變櫻摶笑狼獰媿捧芝
蘭贈還披胏腑呈此生如未死未擬變平生(一本云今日負平生)
酬許五康佐(次用本韻)
奮迅君何晩羈離我詎儔鶴籠閒警露鷹縛悶牽韝蓬
閣深沉省荆門遠慢州課書同吏職旅宦各鄉愁白日
傷心過滄江滿眼流嘶風悲代馬喘月伴吴牛枯涸方
窮轍生涯不繋舟猿啼三峽雨蟬報兩京秋珠玉慙新
贈芝蘭忝舊游他年問狂客湏向老農求
送崔侍御之嶺南二十韻(并序)
古朋友别皆贈以言況南方物候飲食與北土異
其甚者夷民喜聚蠱祕方云以含銀變黑為騐攻
之重雄黃海物多肥腥啖之好嘔泄驗方云備之
在鹹食嶺外饒野菌視之蟲蠧者無毒羅浮生異
果察其鳥啄者可餐大抵珠璣瑇瑁之所聚貴潔
廉湮鬱暑濕之所蒸避溢慾其餘道途所慎離愴
之懷盡之二百言矣叙不復云
漢法戎施幕秦官郡置監蕭何歸舊印(自江陵士曹拜)鮑永授
新銜幣聘雖盈篋泥章未破緘蛛懸絲繚繞鵲報語詀
諵再礪神羊角重開憲簡凾(崔君前任巳為御史)鞶纓驄赳赳緌
珮繡縿縿逸翮憐鴻翥離心覺刃劖聮游虧片玉洞照
失明鑒遥想車登嶺那無淚滿衫茅蒸連蟒氣衣漬度
梅黬象鬭緣谿竹猿鳴(一作啼)帶雨杉颶風狂浩浩韶石
峻嶃嶃宿浦宜深泊祈瀧在至諴瘴江乘(一作期)早度毒
草莫親芟試蠱看銀黑排腥貴食鹹菌湏蟲已蠧菓重
鳥先鵮冰瑩懷貪水霜清顧(一作頭)痛巖珠璣當盡擲薏
苡詎能䜛荆俗欺王粲吾生問季咸遠書多不逹勤為
枉㩥㩥
酬叚丞與諸棋流會宿弊居見贈二十四韻(次用)
(本韻)
鳴局寧虚日閒窗任廢時琴(一作詩)書甘盡棄園井詎能
窺運石疑填海争籌憶坐帷赤心方苦鬭紅燭已先施
蛇勢縈山合鴻聮度嶺遲堂堂排直陣袞袞逼羸師懸
劫偏深猛回征特險巇㫄攻百道進死戰萬般為異日
玄黃隊今宵黑白棋斫營看迥點對壘重相持善敗雖
稱怯驕盈最易欺狼牙當必碎虎口禍難移乘勝同三
捷扶顛望一詞(一作榰)希因送目便敢恃指縱竒退引防
邊策雄吟斬將詩眠牀都浪置通夕共忘疲曉雉風傳
角寒藂雪壓枝繁星收玉版殘月耀冰池僧請聞鐘粥
賓催下藥巵獸炎餘炭在蠟淚短光衰俛仰嗟陳跡殷
勤卜後期公私牽去住車馬各支離分作終身癖兼從
是事隳此中無限興唯怕俗人知
酬竇校書二十韻(次本韻)
鷗鷺元相得柸觴每共傳芳遊春爛漫晴望月團圓調
笑風流劇論文屬對全賞(一作詠)花珠並綴看雪璧常連
竹寺荒唯好松齋小更憐潜投孟公轄狂乞莫愁錢塵
土抛書卷槍籌筭酒權令誇齊箭道力鬭抹弓弦但喜
添樽滿誰憂乏桂然漸輕身外役渾證飲中禪及我辭
雲陛逄君仕圃田音徽千里斷魂夢兩情偏足聽猿啼
雨深藏馬腹鞭官醪半清濁夷饌雜腥膻顧影無依倚
甘心守静專那知暮江上俱會落英前欵曲生平在悲
凉歲序遷鶴方同北渚鴻又過南天麗句慙虚擲沉機
嬾強牽粗酬珍重意工拙定相懸
泛江翫月十二韻(并序)
予以元和五年自監察御史貶授江陵士曹椽六
月十四日張季友李景儉二侍御王文仲司錄王
衆仲判官兩昆季為予載酒炙選聲音自府城之
南橋(一作淮)乘(一作攀)月泛舟窮竟一夕予因賦詩以
紀之
楚塞分形勢羊公壓大邦因依(一作朋儕)多士子參畫(一作量)
盡敦厖岳璧閒相對荀龍自有雙共將船載酒(一作繫泊)同
泛(一作況是)月臨江遠樹懸金鏡深潭倒玉幢委波添淨練
洞照滅凝釭闐咽沙頭市&KR0785;瓏竹岸窗巴童唱巫峽海
客話神瀧已困連飛盞猶催未倒缸飲荒情爛漫風棹
樂峥摐勝事他年憶(一作□)愁(一作雄)心此夜降知君皆逸
韻湏為應莛撞
痁卧聞幕中諸公徵樂會飲因有戲呈三十韻
濩落因寒甚沉隂與病偕藥囊堆小案書卷塞空齋脹
腹看成鼓羸形漸比柴道情憂易適温瘴氣難排治尰
扶輕杖開門立静街耳鳴疑暮角眼暗助昏霾野竹連
荒草平陂接斷崖坐隅甘對鵩當路恐遭豺蛇蠱迷弓
影鵰翎落箭靫晩籬喧鬭雀殘菊半枯荄悵望悲回鴈
依遲傍古槐一生長苦節三省詎行怪奔北翻成勇司
南却是咼穹蒼真漠漠風雨漫喈喈彼美猶谿女其誰
占館娃誠知通有日太極浩無涯布卦求无妄祈天願
孔皆藏衰謀計拙地僻往還乖況羡蓮花侣方欣綺席
諧鈿車迎妓樂銀翰屈朋儕白紵顰歌黛同蹄墜舞釵
(白紵同蹄皆樂人姓名)纖身霞出海豔臉月臨淮籌箸随宜放投
盤止罰啀紅娘留醉打觥使及醒差(舞引紅娘抛打曲名酒中觥使席上)
(右職)顧我潜孤憤何人想獨懷夜燈然檞葉凍雪堕塼階
壊壁虚缸倚深爐小火埋鼠驕銜筆硯被冷束筋骸畢
竟圖斟酌先湏遣癘痎(瘴痎之徒)槍旗如在手(籌著色目)那復敢
崴㠢
酬友封話舊敘懷十二韻(依次重用為韻)
風波千里别書信二年稀乍見悲兼喜猶驚是與非身
名判作夢杯盞莫相違草館同牀宿沙頭待月歸春深
鄉路遠老去宦情微魏闕何由到荆州且共依人欺翻
省事官冷易藏威但擬馴鷗鳥無因用弩機開張圖(一作)
(門)卷軸顛倒醉衫衣蓴菜銀絲嫩鱸魚雪片肥憐君詩
似湧贈我(一作蹋馬)筆如飛會遣諸伶唱篇篇入禁闈
送王協律游杭越十韻
去去莫悽悽餘杭接會稽松門天竺寺花洞若耶溪浣
渚逄新豔蘭亭識舊題山經秦帝望(一作葬)壘辨越王棲
(一作堤)江樹春常早城樓月易低鏡呈(一作澄)湖面出(一作嵽)
雲疊海潮齊章甫官人戴蓴絲姹女提長干迎客閙小
市隔煙迷紙亂紅藍壓鷗凝碧玉泥荆南無抵(一作底)物
來日為儂攜
送東川馬逄侍御史回十韻
風水荆門闊文章蜀地豪眼青賓禮重眉白衆情高思
勇曾吞筆投虚慣用刀詞峰倚天劍學海駕雲濤南郡
傳紗帳東方讓錦袍旋吟新樂府便續古離騷雪岸猶
封草春江欲滿槽餞筵君置醴随俗我餔糟莫歎巴三
峽休驚鬢二毛流年等頭(一作閒)過人世各勞勞
御定全唐詩卷四百六
