欽定四庫全書
御定全唐詩卷五百三
周賀
周賀字南卿東洛人初為浮屠名清塞杭州太守姚合
愛其詩加以冠巾改名賀詩一卷
留辭杭州姚合郎中
波濤千里隔抱疾亦相尋會宿逢高士(一作燒)辭歸(一作燒山)
值積霖(一作雨淋)叢桑山店迥孤燭(一作火)海船(一作雲)深尚有
重來約(一作計)知無省閣心
酬吴之問見贈(一作酬吴處士一作寄朱慶餘)
已當鳴(一作聽)雁夜多事不(一作少)同居故疾離城晚秋霖
見(一作林九)月疎趁風(一作聽鐘)開静戸帶葉卷殘(一作閒)書盪槳
期南去荒園久廢鋤
送分定(一作送僧)歸靈夏
南遊多老病(一作夏疾)見說講經稀塞寺幾僧在關(一作邊)城
空自歸帶河衰草斷(一作盡)映日(一作月)旱沙飛却到禪齋
後邊軍識衲衣
與崔弇話别
歸思緣平澤幽(一作書)齋夜話遲人尋馮翊去草向建康
衰雨雪生中路干戈阻後期幾年方見面應是鑷蒼髭
題何氏池亭
信是虚閒地亭高亦有苔繞池逢石坐穿竹引(一作到)山
回果落纖萍散龜行細草開主人偏好事終不厭頻来
送表(一作從)兄東南遊
山水疊層層吾兄涉又(一作復)登挂帆春背鴈尋磬夜逢
僧雪溜懸衡嶽(一作岩色)江雲盖秣陵評文永(一作来)不忘(一作)
(妄)此說是中興
送康紹(一作沼)歸建業
南朝秋色滿君(一作歸)去意(一作思)如何帝業空城在民田
(一作耕)壞塚多月圓(一作明)臺獨上栗綻寺頻過籬下西江
闊(一作水)相思見白波
再過王輅原居納涼
夏天多憶此早晚得秋分舊月來還見新蟬坐忽聞扇
風調病葉溝水隔殘雲别有微涼處從容不似君
送耿山人歸湖南(一作送耿逸人南歸)
南行隨越(一作老)僧别(一作舊)業幾(一作一)池菱兩鬢已垂白
(一作如雪)五湖歸挂罾夜濤鳴栅鏁寒葦露船燈去此應(一作)
(此去巳)無事却来知不(一作期未)能
送省已上人歸太原
惜别聽邊漏忩燈落燼重寒僧逥絶塞夕雪下窮冬出
定(一作馬)聞殘角休兵見壞鋒何年更來此老却倚階松
宿甄山南溪晝公院(一作宿杼山晝公禪堂)
從作兩(一作西)河客(一作從来作何客)别離經半年却來峰頂宿
知廢甄(一作井)南禪餘霧(一作積靄)沈斜月孤燈照落泉何當
(一作時)閑事盡相伴老溪邊
相次尋舉客寄住人(一作再經三叟居)
停橈因舊識白髮向(一作問)波濤以我往来倦知君耕稼
勞渚田臨舍盡坂路出簷高遊者(一作愛此)還南去終期伴
(一作會)爾曹
出關寄賈島(一作送客)
舊鄊無子孫誰共老青門迢逓早秋路别離深夜村伊
流偕行(一作背遠)客岳響答啼(一作清)猨去後期招隠何當復
此言
暮冬長安旅舍
湖外誰相識思歸日日頻遍尋新住客少見故鄉人失
計空知命勞生耻為身惟(一作閑)看洞庭樹即是舊山春
贈胡僧
瘦形(一作影)無血色草屨著行(一作從)穿閒話(一作語)似持咒
不眠同坐禪背經來漢地袒膊過冬天情性人難會遊
方應信緣
贈李主簿
税時兼主印每日得閒稀對酒妨料吏為官亦典衣案
遲吟坐待宅近步行歸見說論詩(一作偏論)道應愁判(一作斷)
是非
同朱慶餘宿翊西上人房
溪僧還共謁相與坐寒(一作中)天屋雪凌高燭山茶稱遠
泉夜清(一作深)更徹寺空闊鴈衝煙莫怪(一作惜)多時話重
來又隔年
寄姚合郎中
轉刺名(一作海移)山郡連年别省曹分題得客少著價買書
高晚(一作暮)柳蟬和角寒城燭照濤鄱溪(一作陽)卧疾久(一作)
(者)未獲後(一作暇從)乘騷(一作艘)
休糧(一作絶粒)僧
一齋難過日况是更(一作復)休糧養力時行道聞鐘不上
堂唯留温(一作煨)藥火未(一作豈)寫化金(一作銀)方舊有山廚
在從僧請作房
懷西峰隠者
灌(一作萬)木蔵岑(一作峯)色天寒望即愁高齋(一作源)何日去
遠瀑入城流臘近溪(一作音)書絶燈殘夜雪(一作雪霰)稠邇來
(一作還當)相憶處枕上苦吟休
贈柏(一作百)巖禪師
野寺絶依念靈山會(一作曾)遍行老來披衲重病後(一作起)
讀經生乞食嫌村遠尋溪愛路平多年柏(一作百)巖住不
記柏(一作百)巖名
旅懷
不覺月又盡未歸還到春雪通廬岳夢樹匝草堂身澤
鴈和寒露江槎帶遠薪何年自此去舊國復為(一作是吾)隣
緱氏韋(一作山李)眀府廳
貴邑清(一作秋)風滿誰同上宰心杉松出郭外雨(一作雷)電
下嵩隂度鴈方離(一作當)壘來僧始别岑西池月纔(一作色)
迥(一作孤月色)會接一宵吟
送朱慶餘(一作廣陵道逢方干)
野客行無定全家在浦(一作渭)東寄眠(一作懷)僧閣静(一作迥)
贈别槖金空舊里千山隔歸舟百計同藥資如有分相
約老吳(一作丘)中
宿開元寺樓
西峰殘日落誰見寂寥心孤枕客眠久兩廊僧話(一作語)
深寒扉關(一作開)雨氣風葉隠鐘音此愛(一作愛此)東樓望仍
期别夜尋
送僧還南岳
辭僧下水栅(一作棚)因夢(一作聽)嶽鐘聲遠路(一作客)獨歸寺
幾時重到城風高寒(一作木)葉落雨絶夜堂清自說深(一作)
(溪)居後隣州亦不行
秋思(一本題上有巴陵二字)
楊柳(一作州)已秋思(一作寒色)楚田仍(一作方)刈禾歸心病起切
敗葉夜來多細雨城蟬(一作鵶)噪殘(一作夕)陽嶠客過舊山
(一作故鄕一作古都)餘業在杳隔洞庭波
旅情
黃葉下階頻徐徐起病身殘秋螢出盡獨夜鴈来新别
業去千里舊鄕空四隣孤舟尋幾度又識岳陽人
送靈應禪師(一作送禪師)
寒天仍遠去離寺雪霏霏古跡曾重到(一作見)生涯不暫
歸坐禪山(一作出)店暝(一作迥)補衲夜燈(一作煙)微廵禮何時
住相逢的是稀
送陸判官防秋(一作送防秋人)
疋馬無窮地三年逐大軍筭程淮邑遠起帳夕陽曛瀑
浪(一作水)行時漱邊笳語次聞要傳書札去應到磧東(一作)
(西)雲
山居(一作舍)秋思
一從雲水住曾不下西岑落木孤猿在秋庭積霧(一作葉)
深(一作故水故園在秋庭秋草深)泉流通井脉蟲響出墻隂夜静溪(一作)
(更)聲徹寒燈尚獨(一作自)吟
贈皎然上人(一本無皎字)
竹庭(一作逕)瓶水新深稱北忩人講罷見黃葉詩成尋舊
隣錫隂迷(一作連)坐石池影露齋身苦作南行(一作遊)約勞
生始問津
春日山居寄友人(一本無山居二字)
春居無俗喧時立澗前村路遠少來客山深多過猨帶
(一作倚)巖松色老臨水杏花繁除憶文流外何人更可言
留别南徐故人
三年蒙見待此夕是前程未斷却來約且伸臨去情潮
逥灘鳥下月上客船眀他日南徐道緣君又重行
送僧歸江南
洗足北林去遠途今已分麻衣行嶽色竹杖帶湘雲飢
鼠緣危壁寒狸出壞墳前峰一聲磬此夕不同聞
早春越中留故人(一作早秋别盧玄休)
此行經歲近(一作久)唯約半年廻野渡人初過前山雲(一作)
(雪)未開鴈羣逢曉斷林(一作秋)色映川(一作春)来清(一作是)夜
蘆中客(一作花宿)嚴家舊(一作有)釣臺
送友人
彈琴多去情浮檝背潮行人望豐壖宿蟲依蠧木鳴檣
煙離(一作連)浦色蘆雨入船聲如疾登雲路憑君寄此生
春日重到王依村居
野煙居舍在曾約此重過久雨初招客新田未種禾夜
蟲鳴井浪春鳥宿庭柯莫為兒孫役餘生能幾何
入静隠寺途中作
亂雲迷(一作遥)遠寺入路認青松鳥道(一作翅)緣巢影僧鞋
印雪蹤草煙連野燒溪霧隔霜鐘更遇(一作問)樵人問(一作)
(院)猶言過數(一作幾)峰
送楊嶽歸巴陵
何處得鄉信告行當雨天人離京口日潮送(一作入)岳陽
船孤鳥背林色遠帆開浦煙悲君唯此别不肯話逥年
贈朱慶餘校書
風泉盡(一作夜)結冰寒夢徹西陵越信楚城得遠懷中夜
興樹停沙島鶴茶會石橋僧寺閣連官舍行吟過(一作到)
幾層
逢播公
帶病(一作疾)希相見西城早晚来衲衣(一作山房)風壞帛(一作衲)
香印雨霑灰坐久鐘聲盡(一作静)談餘嶽影迴却思同宿
夜高枕說(一作話)天台
尋北岡韓處士
相過值早凉松帚掃山牀(一作房)坐石泉痕黑登城蘚色
黃逆風沈寺磬初日曬(一作耀)鄰桑幾處逢僧說期来宿
北岡
哭閒霄上人
林逕西風急松枝講鈔餘凍髭亡夜剃遺偈病時書地
燥焚身後堂空著影初弔来頻落淚曾憶到吾廬
城中秋作
已落關東葉空懸浙右心寒燈隨故病伏雨接秋霖客
話曾誰和蟲聲少我吟蒹葭半波水夜夜宿邊禽
玉芝觀王道士(一作章道士房)
四面杉蘿(一作松杉)合空堂畫老仙蠧根停雪水曲角積茶
煙道至心機盡宵晴瑟(一作清琴)韻全暫来還(一作獨嫌来)又去
未(一作不)得坐經年
出關後寄賈島
故國知何處西風已度關歸人值落葉遠路入寒山多
難喜相識久貧寧自閒唯將往來信遥慰别離顔
題晝公院(一作四明蘭若贈寂禪師)
叢木開風徑過從白晝寒舍深原草合茶疾竹薪(一作枝)
乾夕雨生眠興禪心少話端頻來覺無事盡日坐相看
京口贈(一作别)崔固
積雨晴時近西風葉滿泉相逢嵩嶽客共聽楚城蟬宿
館横秋島歸帆漲遠田别多(一作君)還寂寞不似剡中年
書實上人房(一作送晏上人一作寄林禪師)
絶頂言無伴(一作無僧侶)長懷剃(一作落)髮師禪中燈落燼講
次柏生枝(一作齋歸門掩雪講徹樹生枝)沙井泉澄疾秋鐘韻盡遲里
閭(一作中)還受請(一作講)空有向南期(一作將行誰請住又爽禁城期)
送張諲之睦州
遥憶新安舊扁舟往復還淺深看水石来往逐雲山到
縣餘花在過門五柳閒東征隨子去俱隠薜蘿間
贈王道士
藥力資蒼鬢應非舊日身一為嵩嶽客幾葬洛陽人石
(一作冰)縫瓢探水雲根斧斫(一作斲)薪關西來往路(一作熟)誰
得水銀銀
冬日山居思鄉
大野始嚴凝雲天曉色澄樹寒稀宿鳥山迥少来僧背
日收忩雪開爐釋硯冰忽然歸故國孤想寓西陵
如空上人移居大雲寺
竹溪人請住何日向中峰瓦舍山情(一作晴)少齋身疾(一作)
(心病)色濃夏(一作臘)高移坐次菊淺露行蹤来往(一作嘗記)湓城
下三年兩度逢
送(一作贈)幼羣法師(一本無羣字)
北京一(一作從)别後吳楚(一作南越)幾聽砧住久白髮(一作髭)出
講長枯(一作黃)葉深香連鄰舍像磬徹遠巣禽寂默(一作寞)
應關道(一作難問)何人見(一作識)此心
春喜友人至山舍
鳥鳴春日曉喜見竹門開路自高巖出(一作入)人騎大(一作)
(瘦)馬來折花林影斷(一作動)移石洞隂(一作澗聲)廻更欲留深
語重城暮色催
春日重至南徐舊居
綠水隂空院春深喜再來獨眠從草長留酒看花開過
雨遠山出向風孤鳥廽忽思秋夕事雲物却悠(一作幽)哉
早秋過郭涯書堂(一作郭勁書齋)
暑消岡舍清閑語(一作坐)有餘情澗(一作石一作谷)水生茶味松
風滅扇聲遠分臨(一作雲收)海雨静覺(一作角)揜山城此地秋
吟苦時來遶菊行
長安送人(一作送鄕人)
上國(一作京)多離别年年渭水濱空將未歸意說向欲(一作)
(欲說向)行人鴈(一作雨)度池塘月(一作草)山連井邑春臨岐惜
分手日暮一霑巾
寄寧海李眀府
山縣風光異(一作美)公門水石清一官居外府幾載别(一作)
(日到)東亰故疾梅天發新詩雪夜成家貧思(一作希)減選時
静憶歸耕把疏尋(一作抢跡窮)書義澄心得獄情夢靈邀客
解劒(一作鏡)古揀人(一作覓僧)呈守月通宵坐尋花迥路(一作旁徑)
行從来愛知(一作知愛)道何慮白髭生
投江州張郎中
要地無閒日仍容冒謁頻借(一作買)山年涉閏寝郡月逾
旬驛徑曾衝雪方泉省滌塵隨行溪路細接話草堂新
減藥痊餘(一作全除)癖飛書苦問貧噪蟬離宿殼吟客(一作石)
寄秋身鍊句貽(一作盈)箱箧懸圖見蜀岷(一作閩)使君匡嶽
近終作社中人
晚題江館(一作晚秋江館書事寄姚郎中)
病寄曲江(一作西州)居帶城傍門孤(一作高)柳一蟬鳴澄波(一作)
(江)月上見魚擲晚(一作荒)徑葉多(一作乾)聞犬行越島(一作嶠)
夜無侵閣色(一作影)寺鐘涼有隔原聲故園盡賣(一作賣盡)休
官(一作歸)去潮(一作湖)水秋来(一作光)空自平
秋晚歸廬山留别道友
病起陵陽思翠微秋風動後著行衣月生石齒人同見
霜落木梢愁獨歸已許衲僧修静社便將樵叟對閒扉
不嫌舊隠相隨去廬岳臨天好息機
同徐處士秋懷少室舊居(一作秋日同朱慶餘懷少室舊隠)
曾居少室黃河畔(一作上)秋夢長懸未得回扶病半(一作十)
年離水石思歸一夜隔風雷荒齋幾遇僧(一作度曾)眠後晚
菊頻經鹿踏(一作塵路)來燈下此心誰(一作君)共說傍松幽(一作)
(孤)徑已多栽(一作幾生苔)
贈神遘上人
草履蒲圑山意存坐看庭木長桐孫行齋罷講仍香氣
布褐離床帶雨痕夏滿尋醫還出寺晴来曬疏暫開門
道情淡薄閒愁盡霜色何因入鬢根
贈道人(一作贈李道士)
布褐高眠石竇春迸泉多濺黑紗巾搖(一作昂)頭說易當
朝(一作閒)客落手圍碁對俗人自筭天年窮甲子誰同雨
夜守庚申擬歸太華何時去他日相尋(一作逢)乞藥銀
贈厲玄侍御
山松徑與瀑泉通巾舄行吟想越中塞鴈去經華頂末
(一作表永)鄉僧来自海潮東關分河漢秋鐘絶露滴獼猴夜
嶽空抱疾因尋周柱史杜陵寒葉落無窮
送韓評事(一作韓評事别業)
門枕平(一作重)湖秋景好水煙松色遠相依罷官餘俸租
田種送客回舟(一作船)載石歸離岸遊魚逢浪返(一作退)望
巢寒(一作高)鳥逆風飛嵩陽舊隠(一作業)多時别閉目閒(一作)
(閒月行)吟憶(一作入)翠微
宿隠靜寺上人
一宿五峰杯度寺虚廊中夜磬聲分疎林未(一作才)落上
方月深(一作幽)澗忽生平地雲幽(一作高)鳥背泉棲静境遠
人當燭想遺文暫來此地歇勞足望斷故山(一作園)滄海
濆
寄新頭陁
見說北京尋祖後瓶盂自挈遶窮邊相逢竹塢晦暝夜
一别苕溪多少年遠洞省穿湖底過斷崖曾向壁中禪
青城不得師同住(一作往)坐想滄江憶浩然
湘漢旅懷翁傑(一作傑公)
一宿空江聽急(一作水)流仍同賈客坐歸(一作孤)舟遠書来
隔巴陵雨衰鬢去經彭蠡秋不擬為身謀舊業終期(一作)
(求)斷榖隠高(一作嵩)丘吾宗尚作無憀(一作為)者中夜閒(一作)
(廢)吟生旅愁
寄韓司兵(一作泗上逢韓司徒歸北)
多病十年無舊識滄州亂(一作戰)後只(一作始)逢君已知罷
秩辭瀧水相勸移家近(一作住)岳雲泗上旅帆(一作郵)侵疊
浪雪中歸路踏荒墳若(一作更)為此别終期(一作愁應)老書札
何因寄(一作由到)北軍
寺居(一作夏日)寄楊侍御
雨過北(一作碧)林空晚涼(一作景)院閒人去掩斜陽十年多
(一作苦)病度落(一作寒)葉萬里亂愁生夜牀終欲返耕甘性
拙久(一作多)慚他事與身忙還(一作遥)知謝客名先重肻為
詩篇問楚狂
上陕府姚中丞
此心長愛狎禽魚仍候登封獨著書領郡只嫌生藥少
在官長恨與山疎成家盡是經綸後得句應多諫諍餘
見說養真求退静溪南泉石許同居
贈僧
藩府十年為律業南朝本寺往來新辭歸幾别深山客
赴請多從遠處人松吹入堂資講力野蔬供飯爽禪身
他年更息登壇計應與雲泉作四鄰
送石恊律歸吳
僧忩夢後憶歸耕水涉應多半月程幕府罷來無藥價
紗巾帶去有山情夜隨淨渚離蛩語早過寒潮背井行
已讓辟書稱抱疾滄洲便許白髭生
寄金陵僧
水石致身閒自得平雲竹閣少炎蒸齋牀幾減供禽食
禪徑寒通照像燈覓句當秋山落葉臨書近臘硯生冰
行登總到諸山寺坐聽蟬聲滿四稜
送忍禪師歸廬嶽(一作送廬岳僧一作朱慶餘詩)
浪匝湓城岳壁青白頭僧去掃(一作掩)禪扄龕燈度雪補
殘衲山日上軒看舊經泉水帶冰寒溜澁薜蘿新雨曙
烟腥已知身事非吾道甘卧荒齋竹滿庭
贈姚合郎中
望重來為守土臣清高還似武功貧道從會解唯求静
詩造玄微不趁新玉帛已知難撓思雲泉終是得閒身
兩衙向後長無事門館多逢請益人
宿李主簿(一作劉員外)
獨樹倚亭新月入城墻四面鏁山多去年今夜還来此
(一作留宿)坐見西風褭鵲(一作燕)窠
寄潘緯
楊柳垂絲與地連歸来一醉向溪邊相逢頭白莫惆悵
世上無人長少年
潯陽與孫郎中宴廻
別酒已酣春漏前他人扶上北歸船潯陽渡口月未上
漁火照江仍獨眠
送宗禪師(一作送僧歸南嶽)
衡陽到却(一作一别)十三春行脚同來有幾人老大又(一作却)
思歸嶽裏(一作嶽寺一作故里)當時來(一作未)漆祖師身
送僧
草履初登南客船銅瓶猶貯北山泉衡陽舊寺秋歸去
(一作後)門(一作院)鎻寒潭幾樹蟬
送蜀僧
萬里獨行無弟子惟齎笻竹與檀龕看經更向吳中老
應是山川似劒南
過僧竹院
一生愛竹自未有每到此房歸不能高人留宿話禪後
寂寞雨堂空夜燈
憶潯陽舊居兼感長孫郎中(一作寄長孫中丞)
潯陽却到是(一作知)何日此地今無舊使君長憶窮冬宿
廬嶽瀑泉冰折共僧聞
送郭秀才歸金陵
夏後客堂黃葉多又懷家國起悲歌酒前欲别語難盡
雲際相思心若何鳥下獨山秋寺磬人隨大舸晚江波
南徐舊業幾時到門掩殘陽積翠蘿
宿李樞書齋
小(一作書)齋經暮雨四面絶纖埃眠客聞風覺飛蟲入燭
來夜涼書讀遍月正戸全開住遠稀相見留連宿始廽
杪秋登江樓(一作岳陽樓)
平楚起寒色長沙(一作杪秋)猶未還世情何處淡湘水向人
閒空翠隠高鳥夕陽歸遠山孤雲(一作舟)萬餘里惆悵洞
庭間
秋宿洞庭
洞庭初葉下旅客不勝愁眀月天涯夜青山江上秋一
官成白首萬里寄滄洲只被浮名繫寧無媿海鷗
重陽(一作九月九日)
雲木疎黃秋滿川茱萸風裏一尊前幾回為客逢佳節
曾見何人再少年霜報征衣冷針指鴈驚幽隠泣雲泉
古來醉樂皆難得留(一作當)取窮通委上天
送李億東歸
黃山遠隔秦樹紫禁斜通渭城别路青青柳發前溪漠
漠花生和風澹蕩歸客落日殷勤早鶯㶚上金尊未飲
讌歌已有餘聲
御定全唐詩卷五百三
