欽定四庫全書
御定全唐詩卷八百二十三
含曦
含曦元和太和間長夀寺僧詩一首
酬盧仝見訪不遇題壁(一本無不遇題壁四字盧仝冇訪含曦上人詩)
長夀寺石壁盧公一首詩渴讀(一作飲)即不渴飢讀(一作食)
即不飢鯨吞海水盡露出珊瑚枝海神知貴不知價留
向人間光照夜
善生
善生貞元時僧詩四首
旅中答喻軍事問客情
一自遊他國相逢少故人縱然為客樂争似在家貧畜
恨霜侵鬢摉詩病入神若非憐片善誰肻問風塵
贈盧逸人
高眠巖野間至藝敵應難詩苦無多首藥靈惟一丸引
泉魚落釡攀果露沾冠已得嵇康趣逢迎事每闌
送玉禪師
飄然無定跡迥與律乘違入郭隨緣住思山破夏歸(過夏)
(不終謂之破夏)盂擎數家飯衲乞幾人衣洞了曹溪旨寧輸俗
者機
送智光之南値雨
結束衣囊了炎州定去遊草堂方惜别山雨為相留又
得一宵話免生千里愁莫辭重卜日後會必經秋
韜光
韜光蜀人卓錫靈隱之巢溝塢白居易守郡時題其堂
曰法安詩一首
謝白樂天招
山僧野性好林泉每向巖阿倚石眠不解栽松陪玉勒
惟能引水種金蓮白雲乍可來青嶂明月難教下碧天
城市不能飛錫去恐妨鶯囀翠樓前
知玄
知玄字後覺姓陳氏眉州人僖宗時賜號悟達國師歌
詩二十餘卷今存詩三首
五歲詠花
花開滿樹紅花落萬枝空惟餘一朵在明日定隨風
祝堯詩
生天本自生天業未必求仙便得仙鶴背傾危龍背滑
君王且住一千年
答僧澈
觀君法苑思冲虚使我眞乘刃有餘若使龍光時可待
應憐僧肇論成初五車外典知誰敵九趣多才恐不如
蕭寺講軒横淡蕩帝鄉雲樹正扶疎幾生曾得闍瑜意
今日堪將貝葉書一振微言冠千古何人執卷問吾廬
元孚
元孚宣城開元寺僧與許渾同時或曰楚中僧詩二首
月夜懷劉秀才
獨夜相思但自勞阮生吟罷夢雲濤此時小定未禪寂
古塔月中松磬高
送李四校書
朱絲寫别鶴冷冷詩滿紅箋月滿庭莫學楚狂隳姓字
知音還有子期聽
栖白
栖白越中僧前與姚合交後與李洞曹松相贈答宣宗
朝嘗居薦福寺内供奉賜紫詩一卷今存十六首
邊思
西北黃雲暮聲聲畫角愁山隂一夜雨白草四郊秋亂
雁鳴寒渡飛沙入廢樓何時番色盡此地見芳洲
八月十五夜翫月
尋常三五夜不是不嬋娟及至中秋滿還勝别夜圓清
光凝有露皓魄爽無煙自古人皆望年來又一年
尋山僧真勝上人不遇
松下禪棲所苔滋徑莫分青山春暮見流水夜深聞不
坐看心石應隨出定雲猿猱非可問巖谷自空曛
贈李溟秀才
南居古廟深高樹宿山禽明月上清漢騷人動楚吟數
篇正始韻一片補亡心孤悄欺何謝雲波不可尋
送石秀才
正是歎羈遊知音拜楚侯何須辭遠道自可樂扁舟倚
棹江洲雨聞猿島岫秋謝家山水興終日待詩流
送造微上人游五臺及禮本師
寒空金錫響欲過渭陽津極目多來雁孤城少故人與
師雖别久於法本相親又對清涼月中宵語宿因
送禪師宗極歸玉峰
背郭去歸宿頭陀意頗濃鶴争栖遠樹猿鬭上孤峰夜
戍經霜月秋城過雨鐘由來無定止何處訪高蹤
送僧歸舊山
談空與破邪獻夀復榮家白日(一作百生)得何偈青天落幾
花傳燈皆有分化俗獨無涯却入中峯寺還知有聚沙
送圓仁三藏歸本國
家山臨晩日海路信歸橈樹滅渾無岸風生只有潮歲
窮程未盡天末國仍遥已入閩王夢香花境外邀
送王鍊師歸嵩嶽
飄然綠毛節杳去洛城端隔水見秋嶽兼霜掃石壇一
溪松色古半夜鶴聲寒迥與人寰别勞生不可觀
夀昌節賦得紅雲表夏日
景侯融融隂氣潛如峰雲共火相兼霞光捧日登天上
丹彩乘風入殿簷行逐赤龍千歲出明當朱夏萬方瞻
微臣多幸逢佳節得賦殊祥近御簾
經廢宫
終日河聲咽暮空煙愁此地晝濛濛錦帆東去沙侵苑
玉輦西來樹滿宫魯客望津天欲雪朔鴻離岸葦生風
那堪獨立思前事回首殘陽雉堞紅
贈識古法師
重城深寺講初休却憶家山訪舊游對月與君相送夜
聞蛩教我獨驚秋雲心杳杳難為别鶴性蕭蕭不可留
遥想孤舟清渭上飄然帆影起離愁
月夜懷劉秀才(一作元孚詩)
獨夜相思但自勞阮生吟罷夢雲濤此時小定未禪寂
古塔月中松磬高
寄南山景禪師
一度林前見遠公静聞眞語世情空至今寂寞禪心在
任起桃花柳絮風
哭劉得仁
為愛詩名吟至死(一作此)風魂雪魄去難招直須桂子落
墳上生得一枝冤始消
應物
應物大中時江南詩僧也嘗與羅鄴唱酬作九華山記
詩二首
龍潭
石激懸流雪滿灣五龍潛處野雲閒暫收雷電九峯下
且飲溪潭一水間浪引浮槎依北岸波分曉日浸東山
回瞻四面如看畫須信遊人不欲還
題化城寺
平高選處創蓮宫一水縈流處處通畫閣晝開遲日畔
禪房夜掩碧雲中平川不見龍行雨幽谷遥聞虎嘯風
偶與游人論法要眞元浩浩理無窮
智亮
智亮大中中閩開元寺僧嘗袒膊行乞號袒膊和尚詩
二首
戴雲山吟
人間謾說上天梯上萬千廻總是迷曾似老人巖上坐
清風明月與心齊
又
戴雲山頂白雲齊登頂方知世界低異草竒花人不識
一池分作九條溪
良乂
良乂大中時僧詩一首
答盧鄴(一本題上有秋山二字)
風泉祗(一作只)向夢中聞身外無餘可寄君當戸一輪惟
曉月掛簷數片是秋雲
常達
常達字文舉俗姓顧發跡河陽大福山大中中居吳郡
破山寺詩八首
山居八詠
身閒依祖寺志僻性多慵少室遺眞旨層樓起暮鐘啜
茶思好水對月數諸峰有問山中趣庭前是古松
晩望虛庭物心心見祖情煙開分嶽色雨霧減泉聲遠
樹猿長嘯層巖日乍明更堪論的意林下筍新生
一室塵埃外翛然祇麽常睡來開寢帳鐘動下禪床溪
浸山光冷秋凋木葉黃時提祖師意欹石看斜陽
西來眞祖意祗在見聞中寒雁一聲過疎林幾葉空心
閑憐水石身老怯霜風為報参玄者山山月色同
眞性寂無機塵塵祖佛師日明庭砌暖霜苦藥苖衰汲
水和煙酌栽松帶雪移好聽玄旨處猿嘯嶺南枝
古寺凭欄危時聞舉妙機庭空月色淨夜迥磬聲移漏
轉寒更急燈殘冷焰微太虚同萬象相謂話玄微
胡僧論的旨物物唱圓成疎柳春來翠幽窗日漸明禪
心清石室蝶翅覆花英好聽談玄處喬松鶴數聲
祖祖唯心旨春融日正長霜輕莎草綠風細藥苖香月
滿眞如淨花開覺樹芳庭前鶯囀處時聽語圓常
僧鸞
僧鸞少有逸才不事拘檢謁薛能尚書以其顚率令之
出家後入京為文章供奉賜紫或云即鮮于鳳詩二首
苦熱行
燭龍銜火飛天地平陸無風海波沸彤雲疊疊聳竒峰
(一作彤雲疊掛竒峯長)焰焰凝光熱凝翠煙島搏鵬嚲雙翅羲和
赫怒強總轡飲流夸父斃長途如見當中印王字明明
夜西朝又東古來有道仍再中扶桑老葉蔽不得輝華
直欲(一作上)凌蒼空行(一作萬)人揮汗翻成雨口燥喉乾嗌
塵土西郊雲色晝冥冥如何不救生靈苦何山怪木藏
蛟龍縮鱗卷鬛為乖慵不發滂澤注天下欲使風雷何
所從旱苖原上枯成焰嶽靈徒祝無神騐豪家簾外喚
清風水紋明角鋪長簟玉扇畫堂凝夜秋歌豔繞梁催
莫愁陽烏落盡酒不醒扶上西園當月樓廢田暍死非
吾屬庫有黃金倉有粟
贈李粲秀才
隴西輝用眞才子摉竒探險無倫比筆下銛磨巨闕鋒
胸中静灔西江水哀絃古樂清人耳月露激寒哭秋鬼
苔地無塵到曉吟杉松老葉風乾起十軸示余三百篇
金碧爛光燒蜀牋雄芒逸氣測不得使我躑躅成狂顚
大郊遠闊空無邊凝明淡綠收餘煙曠懷相對景何限
落日亂峰青倚天又驚大舶帆高懸行濤劈浪凌飛仙
回首瞥見五千仞撲下香爐瀑布泉何事古人誇八斗
焉敢今朝定妍醜颯風驅雷暫不停始向場中稱大手
駿如健鶻鶚與鵰拏雲獵雪翻重霄狐狸竄伏不敢動
却下雙鳴當迅飈愁如湘靈哭湘浦咽咽哀音隔雲霧
九嶷深翠轉巍峩仙骨寒消不知處清同野客敲越甌
丁當急響涵清秋鸞雛相引呌未定霜結夜闌仍在樓
高若太空露雲物片白激清皆彷彿仙鶴閒從淨碧飛
巨鼇頭戴蓬萊出前輩歌詩惟翰林神仙老格何高深
鞭馳造化繞筆轉燦爛不為愁苦吟夢乘明月清沈沈
飛到天台天姥岑傾湖湧海數百字字字不朽長摐金
此日多君可儔侣堆珠疊璣滿玄圃終日並轡遊崑崙
十二樓中宴王母
神穎
神穎咸通中僧詩二首
和王季文題九華山
衆岳雄分野九華鎮南朝彩筆凝空遠崔嵬寄青霄龍
潭古仙府靈藥今不凋瑩為滄海鏡煙霞作荒標造化
心數竒性狀精氣饒玉樹鬱玲瓏天籟韻蕭寥寂寂尋
乳竇兢兢行石橋通泉潄雲母藉草縈香苕我住(一作在)
幽且深君賞昏復朝稀逢發清唱片片霜凌飈
宿嚴陵釣臺
寒谷荒臺七里洲賢人遠逐水東流獨猿呌斷青天月
千古冥冥潭樹秋
澹文
澹文蘇州招隱寺僧乾符中人也詩三首
效古
榮辱又榮辱一何翻與覆人生百歲中孰肻死前足玄
鬢忽如絲青叢不再綠自古争名徒黃金是誰禄
病後作
未得忘(一作亡)身法此身終未安病腸猶可洗瘦骨不禁
寒藥少心情(一作神)餌經無力氣看悠悠片雲質(一作下)獨
對(一作坐)夕陽殘
寫眞
圖形期自見自見却傷神已是夢中夢更逢身外身水
花凝幻質墨彩染(一作聚)空塵堪笑予兼爾俱為未了人
文秀
文秀江南僧居長安以文章應制與鄭谷善詩一首
端午
節分端午自(一作有)誰言萬古傳聞為屈原堪笑楚江空
渺渺(一作浩浩)不能洗得直臣冤
懷楚
懷楚唐末僧住安州白兆竺乾院詩二首
謝友人見訪留詩
軒車誰肻到泉石自相親暮雨凋殘寺秋風悵望人庭
新一片葉衣故(一作上)十年塵(一作春)賴有瑶華贈清吟愈
病身
送新平故人
常聽(一作遠得)倉庚思舊友又因蝴蝶夢生涯一千餘里河
連(一作邊)郭三十六峯寒到家隂島直分東虢(一作曉)雁晴
樓高入上陽鴉姜嫄廟北與君别應笑薄寒悲落花
躭章
躭章俗姓黃莆田人出家於福州靈石嗣法洞宗慕曹
溪六祖乃名其山曰曹世以曹山稱之後住仰山詩一
首
辭南平鍾王召
摧殘枯木倚寒林幾度逢春不變心樵客見之猶不採
郢人何事苦搜尋
御定全唐詩卷八百二十三
