欽定四庫全書
御定全唐詩卷一百五十一
劉長卿
送盧侍御赴河北
謫居為别倍傷情何事從戎獨遠行千里按圖收故地
三軍罷戰及春耕江天渺渺鴻初去漳水悠悠草欲生
莫學仲連逃海上田單空愧取聊城
送子壻崔真父歸長城
送君巵酒不成懽幼女辭家事伯鸞桃葉宜人誠可詠
柳花如雪若為看心憐稚齒鳴環去身愧衰顔對玉難
惆悵暮帆何處落青山無限水漫漫
送陸灃倉曹西上
長安此去欲何依先達誰當薦陸機日下鳳翔䨇闕迥
雪中人去(一作過)二陵稀舟從故里難移棹家住(一作在)寒
塘獨掩扉臨水自傷流落久(一作居洛久)贈君空有淚霑衣
送柳使君赴袁州
宜陽出守新恩至京口因家始願違五柳閉門高士去
三苖按節遠人歸月明江路聞猨斷花暗山城見吏稀
惟有郡(一作舊)齋窗裏岫朝朝空對謝玄暉
戲題贈二小男
異鄉流落頻生子幾許悲歡併在身欲並老容羞白髮
每看兒戲憶青春未知門戶誰堪主且免琴書别與人
何幸暮年方有後舉家相對却霑巾
謫官後卧病官舍簡賀蘭侍郎(一作貶睦州祖庸見贈)
青春衣繡共稱(一作繡服正相)宜白首垂(一作髮如)絲恨不遺江上
幾回今夜月鏡中無復少年時生還北闕誰相(一作將一作能)
引老向南邦衆所悲歲歲任他芳草綠長沙未有定歸
期
歲日見新歷因寄都官裴郎中
青陽振蟄初頒歷白首銜冤欲問天絳老更能經幾歲
賈生何事又三年愁占蓍草終難决病對椒花倍自憐
若道平分四時氣南枝為底發春偏
江州重别薛六柳八二員外
生涯豈料承優詔世事空知學醉歌江上月明胡雁過
淮南木落楚山多寄身且喜滄洲近顧影無如白髮何
今日龍鍾人共棄媿君猶遣慎風波
青溪口送人歸岳州
洞庭何處鴈南飛江菼蒼蒼客去稀帆帶夕陽千里沒
天連秋水一人歸黃花裛露開沙岸白鳥銜魚上釣磯
岐路相逢無可贈老年空有淚霑衣
送靈澈上人還越中
禪客無心杖錫還沃洲深處草堂閒身隨敝屨(一作履)經
殘雪手綻寒衣入舊山獨向青溪依樹下空留白日在
人間那堪别後(一作夜)長相憶雲木蒼蒼但閉關
送耿拾遺歸上都
若為天畔獨歸秦對水看山欲暮春窮海别離無限路
隔河征戰幾歸人(一作征陣獨歸人)長安萬里傳䨇淚建德千
峰寄一身想到郵亭愁駐馬不堪西望見風塵
和樊使君登潤州城樓
山城迢遰敞高樓露冕吹鐃居上頭春草連天隨北望
夕陽浮水共東流江田漠漠全吳地野樹蒼蒼故蔣州
王粲尚為南郡客别來何(一作無)處更銷憂
餞王相公出牧括州
縉雲詎比長沙遠出牧猶承明主恩城對寒山開畫戟
路飛秋葉轉朱轓江潮淼淼連天望旌旆悠悠上嶺翻
蕭索庭槐空閉閤舊人誰到翟公門
題靈祐和尚故居
歎逝翻悲有此身禪房寂寞見流塵多(一作六)時行徑空
秋草幾日浮生哭故人風竹自吟遥入磬雨花隨淚共
霑巾殘經窗下依然在憶得山中(一作陰)問許詢
尋龍井楊老
柴門草舍絶風塵空谷耕田學子真泉咽恐(一作豈)勞經
隴底(一作客一作地又作坻)山深不覺有秦人手栽松樹蒼蒼老
身臥桃園寂寂春唯有胡麻當雞黍白雲來往未嫌貧
見故人李均所借古鏡恨其未獲歸府斯人已
亡愴然有作
故人留鏡無歸處今日懷君試暫窺歲久豈堪塵自入
夜長應待月相隨空憐瓊樹曾臨匣猶見菱花獨映池
所恨平生還不早如今始挂隴頭枝
聞虞沔州有替將歸上都登漢東城寄贈
淮南搖落客心悲溳水悠悠怨别離早鴈初辭舊關塞
秋風先入古城池腰章建隼皇恩賜露冕臨人白髮垂
惆悵恨(一作夫)君先我去漢陽耆老憶旌麾(一作旗)
獻淮寧(一作寧淮)軍節度使李相公(一作淮西將李中丞又作獻南)
(平王)
建牙吹角不聞(一作戟門)喧三十登壇衆所尊家散萬金酬
士死(一作死事)身留(一作持)一劍答君恩漁陽老將多迴席魯
國諸生半在門白馬翩翩春草細(一作綠)郊原(一作少陵一作邵陵)
西去獵平原
觀校獵上淮西相公
龍驤校獵邵陵東野火初燒楚澤空師事黃公千戰(一作)
(載)後身騎白馬萬人中笳隨晩吹吟(一作曉月吹)邊草箭沒
寒(一作青)雲落塞鴻三十擁旄誰不羨周郎少小立(一作有)
竒功
送皇甫曾赴上都
東遊久與故人違西去荒凉舊路微秋草不生三徑處
行人獨向五陵歸離心日遠如流水迴首川長共落暉
楚客豈勞傷此別滄江欲暮自霑衣
送李錄事兄歸襄鄧
十年多難與君同幾處移家逐轉蓬白首相逢征戰後
青春已過亂離中行人杳杳看西月歸馬蕭蕭向北風
漢水楚雲千萬里天涯此别恨無窮
漢陽獻李相公
退身高卧楚城幽獨掩閒(一作寒)門(一作䨇扉)漢水頭春草雨
中行徑沒暮山江上捲簾愁幾人猶憶(一作識)孫弘閣百
口同乘范蠡舟早晩却還(一作歸)丞相印十年空被白雲
留
長沙過賈誼宅
三年謫宦此棲遲萬古惟留楚客(一作國)悲秋草獨(一作漸)
尋人去後寒林空見日斜時漢文有道恩猶薄湘水無
情弔豈知寂寂江山搖落處(一作正搖落)憐君何事到天涯
奉酬辛大夫喜湖南臘月連日降雪見示之作
長沙耆舊拜旌麾(一作旗)喜見江潭積雪時柳絮三冬先
北地梅花一夜徧南枝初開窗閣寒光滿欲掩軍城暮
色遲閭里何人不相慶萬家同唱郢中詞
登餘干古縣城
孤城上與白(一作迢遰楚)雲齊萬古荒凉(一作蕭條)楚水西官舍
已空秋草綠女牆猶在夜烏啼平江渺渺來人遠(一作夕)
落日亭亭向客低沙鳥不知陵谷變朝飛(一作還)暮去(一作)
(往)弋陽溪
將赴嶺外留題蕭寺遠公院(寺即梁朝蕭内史創)
竹房遥閉上方幽苔徑蒼蒼訪昔遊内史舊山空日暮
南朝古木向人秋天香月(一作夜)色同(一作空)僧室葉(一作月)
落猨啼傍(一作訪又作送)客舟此去播遷明主意白雲何事欲
相留
初聞貶謫續喜(一本無上六字)量移登於越亭贈鄭校
書
青青草色滿江洲萬里傷心水自流越鳥豈(一作不)知南
國(一作樹)遠江花獨向北人愁生涯已逐(一作許)滄浪去(一作)
(老)冤氣初逢渙汗收何事還邀遷(一作羇)客醉春風日夜
待歸舟
北歸入至德州界偶逢洛陽鄰家李光宰
生涯心事已蹉跎舊路依然此重過近北始知黃葉落
向南空見白雲多炎州日日人將老寒渚年年水自波
華髮相逢俱若是故園秋草復如何
自江西歸至舊任官舍贈袁贊府(時經劉展平後)
却見同官喜復悲此生何幸有歸期空庭客至逢搖落
舊邑人稀經亂離湘路來過迴鴈處江城臥聽𢷬衣時
南方風土勞君問賈誼長沙豈不知
赴南中題(一作留)禇少府湖上亭子(一作林亭一作李嘉祐詩)
種田東郭傍春陂萬事無情把(一作如弄)釣絲綠竹放侵行
徑裏(一作斷)青山常對卷簾時紛紛花落門空閉寂寂鶯
啼日更遲從此別君千萬里白雲流水憶佳期
上巳日越中與鮑侍郎泛舟耶溪
蘭橈縵(一作萬)轉傍汀沙應接(一作隔)雲峰到若耶舊浦滿
(一作遠)來移渡口垂楊深處有人家永和春色千年在曲
水鄉心萬里賖君見漁船時借問前洲(一作桃源)幾路入烟
花(一作霞)
雙峰下哭故人李宥
憐君孤壠(一作塜)寄雙峰埋骨窮泉復幾重白露空霑九
原草青山猶(一作獨)閉數株松圖書經亂知何在妻子因
貧(一作移家)失所從惆悵東臯却歸去人間無處更相逢
使次安陸寄友人
新年草色遠萋萋久客將歸失(一作問)路蹊暮雨不知溳
(一作湏)口處春風只(一作共)到穆陵西孤城盡日空花落三
戶無人自鳥啼君在江南相憶否門前五柳幾枝低
哭陳(一作李)歙州(一作使君)
千秋萬古葬(一作共)平原素業(一作惟有)清風及子孫旅櫬歸
程傷道路舉家行哭向田園空山寂寂開新壠(一作塜)喬
木蒼蒼掩舊門(一作寒山搖落空殘壠故里疎蕪獨掩門)儒行公才竟何在
(一作處一作更何用)獨憐棠樹一枝存(一作故將脩短問乾坤)
酬屈突陜
落葉紛紛滿四鄰蕭條環堵絶風塵鄉看秋草歸無路
(一作何處)家對寒江病且貧藜杖懶迎征騎客菊花能醉去
官人憐君計畫誰知者但見蓬蒿空沒身
送惠法師遊天台因懷智大師故居
翠屛瀑水(一作布)知何在鳥道猨啼過幾重落日獨搖金
策去深山誰向石橋逢定攀巖下(一作上)叢生桂欲買雲
中若箇峰憶想東林禪誦處寂寥惟聽舊時鐘
自夏口至鸚鵡洲夕望岳陽寄源(一作元)中丞
江洲無浪復無煙楚客相思益渺然漢口夕陽斜渡鳥
洞庭秋水遠連天孤城背嶺寒吹角獨戍臨江夜泊船
賈誼上書憂漢室長沙謫去(一作遷謫)古今憐
送侯中丞流康州
長江極目帶楓林疋馬孤雲不可尋遷播共知臣道枉
猜讒却為主恩深轅門畫角三軍思驛路青山萬里心
北闕九重誰許屈獨看湘水淚霑襟
别(一作送)嚴士元(一作送嚴員外一作吳中贈别嚴士元一作送郎士元一作李)
(嘉祐詩)
春風倚棹闔閭城水國春(一作猶)寒陰復晴(一作水閣天寒暗復晴又)
(作水國春深陰復晴)細雨濕衣看(一作人)不見閑花落地聽無聲日
斜江上孤帆影草綠湖南萬里情(一作程)東道(一作君去)若逢
相識問青袍今日(一作已)誤儒生
避地江東留别淮南使院諸公
長安路絶鳥飛通萬里孤雲西復東舊業已應成茂草
餘生只是任飄蓬何辭向(一作故)物開秦鏡却使他人得
楚弓此去行持一竿竹等閒將狎釣漁翁
罪所上御史惟則
誤因微禄滯南昌幽繫圜扉晝夜長黃鶴翅垂同燕雀
青松心在任風霜斗間誰與看冤氣盆下無由見太陽
賢達不能同感激更於(一作令)何處問蒼蒼
送台州李使君兼寄題國清寺
露冕新承明主恩山城别是武陵源花間五馬時行縣
山外千峰常在門晴江洲渚帶春草古寺杉松深暮猨
知到應真飛錫處因君一想已忘言
獄中聞收東京有赦
傳聞闕下降絲綸為報關東滅虜塵壮志已憐成白首
餘生猶待發青春風霜何事偏傷物天地無情亦愛人
持法不須張密網恩波自解惜枯鱗
溫湯客舍
冬狩溫泉歲欲闌宮成佳氣晩宜看湯熏仗裏千旗暖
雪照山邊萬井寒君門獻賦誰相達客舍無錢輙自安
且喜禮闈秦鏡在還(一作盡)將妍醜付(一作赴)春官
送孫逸歸廬山(得帆字)
鑪峰絶頂楚雲銜楚客東歸棲此(一作北)巖彭蠡湖邊香
橘柚潯陽郭外暗楓杉青山不斷三湘道飛鳥空隨萬
里帆常愛此中多勝事新詩他日佇開緘
送馬秀才落第歸江南
南客懷歸鄉夢頻東門悵别柳條新慇懃斗酒城陰暮
蕩漾孤舟楚水春湘竹舊斑思帝子江蘺初綠怨騷人
憐君此去未得意陌上愁看淚滿巾
送常十九歸嵩少故林
迢迢此恨杳無涯楚澤嵩丘千里賖岐路别時驚一葉
雲林歸處憶三花秋天蒼翠寒飛鴈古堞蕭條晩噪鵶
他日山中逢勝事桃源洞裏幾人家
送宇文遷明府赴洪州張觀察追攝豐城令(時長)
(卿亦在此州)
送君不復遠為心余亦扁舟湘水陰路逐山光何處盡
春隨草色向南深陳蕃待客應懸榻宓賤之官獨抱琴
儻見主人論謫宦爾來空有白頭吟
送李將軍(一作送開府姪隨故李使君旅櫬却赴上都)
征西諸將一(一作莫)如君報德誰能不顧勲身逐塞鴻來
萬里手披荒(一作江)草看孤墳擒生絶漠經(一作臨)胡雪懷
舊長沙哭楚雲歸去蕭條灞陵上幾人看葬李將軍
西陵寄一上人
東山訪道成開(一作開成)士南渡隋陽作本師了義惠心能
善誘吳風越俗罷滛祠室中時見天人命物外長懸海
嶽期多謝清言異玄度懸河高論有誰持
賦得(一作皇甫冉詩題作春思)
鶯啼燕語報新年馬邑龍堆路幾千家住層城臨漢苑
心隨明月到胡天機中錦字論長恨樓上花枝笑獨眠
為問元戎竇車騎何時返旆勒燕然
三月(一作日)李明府後亭泛舟(一作皇甫冉詩)
江南風景復如何聞道新亭更欲過處處紉蘭春浦淥
萋萋籍草遠山多壺觴須就陶彭澤時俗猶傳晉永和
更待持橈徐轉去微風落日水增波
喜朱拾遺承恩拜命赴任上都
詔書徵拜脫荷裳身去東山閉草堂閶闔九天通奏(一作)
(楚)籍華亭一鶴在朝行滄洲離别風煙遠青瑣幽深漏
刻長今日却迴垂釣處海鷗相見已高翔
鄖上送韋司士歸上都舊業(司士即鄭公之孫頃客於鄖上)
前朝舊業想遺塵今日他鄉獨爾身鄖地國除為過客
杜陵家在有何人蒼苔白露生三徑古木寒蟬滿四鄰
西去茫茫問歸路關河漸近淚盈巾(一作此去茫茫盡秋草離心萬里逐)
(征輪)
感懷
秋風(一作青楓)落葉正堪悲黃菊殘花欲待誰水近偏逢寒
氣早山深常見日光遲愁中卜命看周易夢裏招魂讀
楚詞自笑不如湘浦鴈飛(一作春)來即是北歸時
送楊於陵歸宋汴(一無此字)州别業
半山溪雨帶斜暉向水殘花映客衣旅食嗟余當歲晩
能文似汝少年稀新河柳色千株暗故國雲帆萬里歸
離亂要知君到處寄書須及鴈南飛
送崔使君赴壽州
列郡專城分國憂彤幨皂蓋古諸侯仲華遇主年猶少
公瑾論功位已酬草色青青迎建隼蟬聲處處雜鳴騶
千里相思如可見淮南木葉正驚秋
上陽宮望幸
玉輦西廵久未還春光猶入上陽間萬木長承新雨露
千門空對舊河山深花寂寂宮城閉細草青青御路閒
獨見彩雲飛不盡只應來去候龍顔
過裴舍人故居
慘慘天寒獨掩(一作閉)扄紛紛黃葉滿(一作落)空庭孤墳何
處依山木百口無家學(一作汎)水萍籬花猶及重陽發鄰
笛那堪落日聽書幌無人長不捲秋來芳草自為螢
登松江驛樓北望故園
淚盡江樓北望歸田園已陷百重圍平蕪萬里無人去
落日千山空鳥飛孤舟漾漾寒潮小極浦蒼蒼遠樹微
白鷗漁父徒相待未掃欃槍嬾息機
秋夜有懷高三十五適兼呈空上人(一作皇甫冉詩)
晩節逢君趣道深結茅栽樹近東林吾師幾度曾摩頂
高士何年遂發心北渚三更聞過鴈西城萬里動寒砧
不見支公與玄度相思擁膝坐長吟
送孔巢父赴河南軍(一作皇甫冉詩)
江南相送隔煙波況復新秋一鴈過聞道全軍征北虜
又言詩將會南河邊心冉冉鄉人絶寒色青青戰馬多
共許陳琳工奏記知君名行未蹉跎
登潤州萬歲樓(一作皇甫冉詩)
高樓獨上思依依極浦遥山合翠微江客不堪頻北望
塞鴻何事又南飛垂山古渡寒煙積瓜步空洲遠樹稀
聞道王師猶轉戰更能談笑解重圍
江樓送太康郭主簿赴嶺南
對酒憐君安可論當官愛士如平原料錢用盡却為謗
食客空多誰報恩萬里孤舟向南越蒼梧雲中暮帆滅
樹色應無江北秋天涯尚見淮陽月驛路南隨桂水流
猨聲不絶到炎州青山落日那堪望誰見思君江上樓
客舍喜鄭三見寄(一作訪)
客舍逢君未換衣閉門愁見桃花飛遥想故園今已爾
家人應念行人歸寂寞垂楊映深曲長安日幕靈臺宿
窮巷無人鳥雀閑空庭新雨莓苔綠北中分與故交疎
何幸仍迴長者車十年未稱平生意好得辛勤謾讀書
送賈三北遊
賈生未達猶窘廹身馳疋馬邯鄲陌片雲郊外遥送人
斗酒城邊暮留客顧予他日仰時髦不堪此别相思勞
雨色新添漳水綠夕陽遠照蘇門高把袂相看衣共緇
窮愁只是惜良時亦知到處逢下榻莫滯秋風西上期
齊一和尚影堂
一公住世忘世紛暫來復去誰能分身寄虚空如過客
心將生滅是浮雲蕭散浮雲往不還凄凉遺教殁仍傳
舊地愁看雙樹在空堂只是(一作見)一燈懸一燈長照恒
河沙雙樹猶落諸天花天花寂寂香深殿苔蘚蒼蒼閟
虚院昔余精念訪禪扉常接微言清(一作親)道機今來寂
寞無所得唯共門人淚滿衣
潁川留别司倉李萬
故人早負干將器誰言未展平生意想君疇昔高步時
肯料如今折腰事且知投刃皆若虚日揮案牘常有餘
槐暗公庭趨小吏荷香陂水膾鱸魚客裏相逢款話深
如何岐路剩霑襟白雲西上催歸念潁水東流是别心
落日征驂隨去塵含情揮手背城闉已恨良時空此别
不堪秋草更愁人
聽笛歌(留别鄭協律)
舊遊憐我長沙謫載酒沙頭送遷客天涯望月自霑衣
江上何人復吹笛横笛能令孤客愁渌波淡淡如不流
商聲寥亮羽聲苦江天寂歴江楓秋静聽關山聞一叫
三湘月色悲猨嘯又吹楊柳激繁音千里春色傷人心
隨風飄向何處落唯見曲盡平湖深明發與君離别後
馬上一聲堪白首
時平後送范倫歸安州
昨聞戰罷圖麟閣破虜收兵卷戎幕滄海初看漢月明
紫微已見胡星落憶昔扁舟此南渡荆棘煙塵滿歸路
與君攜手姑蘇臺望鄉一日登幾迴白雲飛鳥去寂寞
吳山楚岫空崔嵬事往時平還舊丘青青春草近家愁
洛陽舉目今誰在潁水無情應自流吳苑西人去欲稀
留連一日空知非江潭歲盡愁不盡鴻鴈春歸身未歸
萬里遥懸帝鄉憶五年空帶風塵色却到長安逢故人
不道姓名應不識
小鳥篇上裴尹
藩籬小鳥何甚微翩翩日夕空此飛只緣六翮不自致
長似孤雲無所依西城黯黯斜暉落衆鳥紛紛皆有託
獨立雖輕燕雀羣孤飛還懼鷹鸇搏自憐天上青雲路
弔影徘徊獨愁暮銜花縱有報恩時擇木誰容托身處
歲月蹉跎飛不進羽毛顦顇何人問遶樹空隨烏鵲驚
巢林只有鷦鷯分主人庭中蔭喬木愛此清陰欲棲宿
少年挾彈遥相猜遂使驚飛往復迴不辭奮翼向君去
唯怕金丸隨後來
登吳古城歌
登古城兮思古人感賢達兮同埃塵望平原兮寄遠目
歎姑蘇兮聚麋鹿黃池高會事未終滄海横流人蕩覆
伍員殺身誰不冤竟看墓樹如所言越王嘗膽安可敵
遠取石田何所益一朝空謝會稽人萬古猶傷甬東客
黍離離兮城坡□牛羊踐兮牧豎歌野無人兮秋草綠
園為墟兮古木多白楊蕭蕭悲故柯黃雀啾啾爭晩禾
荒阡斷兮誰重過孤舟逝兮愁若何天寒日暮江楓落
葉去辭風水自波
疲兵篇
驕虜乘秋下薊門陰山日夕煙塵昏三軍疲馬力已盡
百戰殘兵(一作軀)功未論陣雲泱漭屯塞北羽書紛紛來
不息孤城望處增斷腸折劍看時可霑臆元戎日夕且
歌舞不念關山久辛苦自矜倚劍氣凌雲却笑聞笳淚
如雨萬里飄颻空此身十年征戰老胡塵赤心報國無
片賞白首還家有幾人朔風蕭蕭動枯草旌旗獵獵榆
關道漢月何曾照客心胡笳只解催人老軍前仍欲破
重圍閨裏猶應愁未歸小婦十年啼夜織行人九月憶
寒衣飲馬滹河晩更清行吹羌笛遠歸營只恨漢家多
苦戰徒遺金鏃滿長城
新安送陸灃歸江隂
新安路人來去早潮復晩潮明日知何處潮水無情亦
解歸自憐長在新安住
弄白鷗歌
泛泛江上鷗毛衣皓如雪朝飛瀟湘水夜宿洞庭月(一本)
(有洞庭二字)歸客正夷猶愛此滄江閒白鷗
長沙贈衡岳祝融峰般若禪師
般若公般若公負鉢何時下祝融歸路却看飛鳥外禪
房空掩白雲中桂花寥寥閒自落流水無心西復東
贈湘南漁父
問君何所適暮暮逢煙水獨與不繫舟往來楚雲裏釣
魚非一歲終日只如此日落江清桂檝遲纖鱗百尺深
可窺沈鉤垂餌不在得白首滄浪空自知
明月灣尋賀九不遇
楚水日夜綠傍江春草滋(一作深)青青遥滿目萬里傷心
歸(一作歸心)故人川上復何之明月灣南空所思故人不在
明月在誰見孤舟來去時
題曲阿三昧王佛殿前孤石
孤石自何處對之疑(一作如)舊遊氛氲峴首夕蒼翠剡中
秋迥出羣(一作竒)峰當殿前雪山靈鷲慙貞堅一片孤雲
長不去莓苔古色空蒼然
送友人東歸
對酒灞亭暮相看愁自深河邊草已綠此别難為心關
路迢迢疋馬歸垂楊寂寂數鶯飛憐君獻策十餘載今
日猶為一布衣
入桂渚次砂牛石穴(一本無石字)
扁舟傍歸路日暮瀟湘深湘水清見底楚雲淡無心片
帆落(一作遵)桂渚獨夜依楓林楓林月出猨聲苦桂渚天
寒桂花吐此中無處不堪愁江客相看淚如雨
嚴陵釣臺送李康成赴江東使
潺湲子陵瀨髣髴如在目七里人已非千年水空綠新
安江上孤帆遠應逐楓林萬餘轉古臺落日共蕭條寒
水無波更清淺臺上漁竿不復持却令猨鳥向人悲灘
聲山翠至今在遲爾行舟晩泊時
送姨子弟往南郊
一展慰久闊寸心仍未伸别時兩童稚及此俱成人那
堪適會面遽已悲分首客路向楚雲河橋對衰柳送君
疋馬别河橋汝南山郭寒蕭條今我單車復西上郎去
灞陵轉惆悵何處共傷離别心明月亭亭兩鄉望
銅雀臺
嬌愛更何日高臺空數層含啼映雙袖不忍看西陵漳
河東流無復來百花輦路為蒼苔清樓月夜長寂寞碧
雲日暮空徘徊君不見鄴中萬事非昔時古人不(一作何)
在今人悲春風不逐君王去草色年年舊宮路宮中歌
舞已浮雲空指行人往來處
王昭君歌
自矜嬌豔色不顧丹青人那知粉繪能相負却使容華
翻誤身上馬辭君嫁驕虜玉顔對人啼不語北風鴈急
浮雲(一作清)秋萬里獨見黃河流纖腰不復漢宮寵雙蛾
長向胡天愁琵琶弦中苦調多蕭蕭羌笛聲相和誰憐
一曲傳樂府能使千秋傷綺羅
送杜越江佐覲省往新安江
去帆楚天外望遠愁復積想見新安江扁舟一行客清
流數千丈底下看白石色混元氣深波連洞庭碧鳴根
去未已前路行可覿猨鳥悲啾啾杉松雨聲夕送君東
赴歸寧期新安江水遠相隨見說江中孤嶼在此行應
賦謝公詩
湘中憶歸
終日空理棹經年猶别家頃來行已遠彌覺天無涯白
雲意自深滄海夢難隔迢遰萬里帆飄颻一行客獨憐
西江外遠寄風波裏平湖流楚天孤鴈渡湘水湘流澹
澹空愁予猨啼啾啾滿南楚扁舟泊處聞此聲江客相
看淚如雨
送郭六侍從之武陵郡
常愛武陵郡羨君將遠尋空憐世界迫孤負桃源心洛
陽遥想桃源隔野水閒流春自碧花下常迷楚客船洞
中時見秦人宅落日相看斗酒前送君南望但依然河
梁馬首隨春草江路猨聲愁暮天丈人别乘佐分憂才
子趨庭兼勝遊澧浦荆門行可見知君詩興滿滄洲
山鸜鵒歌(一作韋應物詩)
山鸜鵒長在此山吟古木嘲唽相呼響空谷哀鳴萬變
如成曲江南逐臣悲放逐倚樹聽之心斷續巴人峽裏
自聞猿燕客水頭空擊筑山鸜鵒一生不及雙黃鵠朝
去秋田啄殘粟暮入寒林嘯羣族鳴相逐啄殘粟食不
足青雲杳杳無力飛白露蒼蒼抱枝宿不知何事守空
山萬壑千峰自愁獨
望龍山懷道士許法稜
心惆悵望龍山雲之際鳥獨還懸崖絶壁幾千丈綠蘿
嫋嫋不可攀龍山高誰能踐靈原中蒼翠晩嵐煙瀑水
如向人終日迢迢空在眼中有一人披霓裳誦經山頂
飱瓊漿空林閑坐獨焚香真官列侍儼成行朝入青霄
禮玉堂夜掃白雲眠石牀桃花洞裏居人滿桂樹山中
住日長龍山高高遥相望
戲贈於越尼子歌
鄱陽女子年十五家本秦人今在楚厭向春江空浣沙
龍宮落髮披袈裟五年持戒長一食至今猶自顔如花
亭亭獨立青蓮下忍草禪枝繞精舍自用黃金買地居
能嫌碧玉隨人嫁北客相逢疑姓秦鉛花抛却仍青春
一花一竹如有意不語不笑能留人黃鸝欲棲白日暮
天香未散經行處却對香爐閒誦經春泉漱玉寒泠泠
雲房寂寂夜鐘後吳音清切令人聽人聽吳音歌一曲
杳然如在諸天宿誰堪世事更相牽惆悵迴船江水渌
游四窗
四明山絶竒自古說登陸蒼崖倚天立覆石如覆屋玲
瓏開戶牖落落明四目箕星分南野有斗挂簷北日月
居東西朝昏互出没我來游其間寄傲巾半幅白雲本
無心悠然伴幽獨對此脫塵鞅頓忘榮與辱長笑天地
寬仙風吹佩玉
和中丞出使恩命過終南别業
不過林園久多因寵遇偏故山長寂寂春草過年年花
待朝衣間雲迎驛騎連松蘿深舊閤樵木散閑田拜闕
貪搖珮看琴懶更(一作著)弦君恩催早入已夢傅巖邊
岳陽樓
行盡清溪日已蹉雲容山影兩嵯峨樓前歸容怨秋夢
湖上美人疑夜歌獨坐高高風勢急平湖渺渺月明多
終期一艇載樵去來往片帆愁白波
春望寄王涔陽
清明别後雨晴時極浦空顰一望眉湖畔春山煙點點
雲中遠樹墨離離依微水戍聞鉦鼓掩映沙村見酒旗
風煖草長愁自醉行吟無處寄相思
留辭
南楚迢迢通漢口西江淼淼去揚州春風已遣歸心促
縱復芳菲不可留
御定全唐詩卷一百五十一
