欽定四庫全書
御定全唐詩卷七百五十
李中
和潯陽宰感舊絶句五首
追感古今情不已竹軒閒取史書看欲親往哲無因見
空樹臨風襟袖寒
潯陽物景真難及練瀉澄江最好看曾上虚樓吟倚檻
五峰擎雪照人寒
園林春媚千花發爛漫如將畫障看惟愛松筠多冷淡
青青偏稱雪霜寒
知君百里鳴琴處公退千山盡日看政化有同風偃草
更將餘力拯孤寒
昔歲尋芳忻得侣江堤物景盡情看就中吟戀垂楊下
撼起啼鶯晩吹寒
哭柴郎中
昔歲遭逢在海城曾容孤跡奉雙旌酒邊不厭笙歌盛
花下只愁風雨生棋接山亭松影晩吟陪月檻露華清
音塵自此無因問淚灑川波夕照明
訪章禪老
比尋禪客叩禪機澄却心如月在池松下偶然醒一夢
却成無語問吾師
泊秋浦
葦岸風高宿鴈驚維舟特地起鄉情漁兒隔水吹横笛
半夜空江月正明
閒居言懷
未逹難隨衆從他俗所憎閒聽九秋雨遠憶四明僧病
後倦吟嘯貧來疎友朋寂寥元合道未必是無能
舟次彭澤
飄泛經彭澤扁舟思莫窮無人秋浪晚一岸蓼花風鄉
里夢漸遠交親書未通今宵見圓月難坐冷光中
宿鍾山知覺院
宿投林下寺中夜覺神清磬罷僧初定山空月又生籠
燈吐冷艷嵒樹起寒聲待暁紅塵裏依前冒遠程
遊茅山二首
綠蘚深迎步紅霞爛滿衣洞天應不遠鸞鶴向人飛
茅許仙蹤在煙霞一境清夷希(一作希夷)何許叩松徑月空明
鶴
九臯羽翼下晴空萬里心難駐玉籠清露滴時翹蘚徑
白雲開處唳松風歸當華表千年後怨在瑶琴别操中
好共靈龜作儔侣十洲三島逐仙翁
暮春吟懷寄姚端先輩
無奈詩魔旦夕生更堪芳草滿長汀故人還爽花前約
新月又生江上亭莊夢斷時燈欲燼蜀魂啼處酒初醒
何時得見登龍客隔却千山萬仞青
送圓(一作圖)上人歸廬山
蓮宫舊隠塵埃外策杖臨風拂袖還踏雪獨尋青嶂下
聽猿重入白雲間蕭騷紅樹當門老斑駮蒼苔鏁徑閑
預想松軒夜禪處虎溪圓月照空山
送相里秀才之匡山國子監
氣秀情閑杳莫羣廬山遊去志求文已能探虎窮騷雅
又欲囊螢就典墳目豁乍窺千里浪夢寒初宿五峰雲
業成早赴春闈約要使嘉名海内聞
漁父二首
偶向蘆花深處行溪光山色晚來晴漁家開戶相迎接
稚子争窺犬吠聲
雪鬢衰髯白布袍笑携赬鯉換村醪慇懃留我宿溪上
釣艇歸來明月高
旅次聞砧
砧杵誰家夜搗衣金風淅淅露微微月中獨坐不成寐
舊業經年未得歸
寄楊先生
仙翁别後無信應共煙霞卜鄰莫把壺中袐訣輕傳塵
裏遊人浮生日月自急上境鶯花正春安得一招琴酒
與君共泛天津
對酒招陳昭用
花開葉落堪悲似水年光暗移身世都如夢役是非空
使神疲良圖有分終在所欲無勞妄(一作遠)思幸有一壺清
酒且來閑語希夷
旅夜聞笛
長笛起誰家秋凉夜漏賒一聲來枕上孤客在天涯木
末風微動窗前月漸斜暗牽詩思苦不獨落梅花
送紹眀上人之毘陵
忽起毘陵念飄然不可留聽蝉離古寺攜錫上扁舟月
出沙汀冷風高葦岸秋回期端的否千里路悠悠
再到山陽尋故人不遇二首
維舟登野岸因訪故人居亂後知何處荆榛匝弊廬
欲問當年事耕人都不知空餘堤上柳依舊自垂絲
寄廬山簡寂觀重道者
憶昔採芝廬岳頂清宫常接絳霄人玉書閑展石樓曉
瑤瑟醉彈琪樹春惟恨仙桃遲結實不憂滄海易成塵
似醒一夢歸凡世空向彤霞寄夢頻
思湓渚舊居
昔歲曾居湓水頭草堂吟嘯興何幽迎僧常踏竹間蘚
愛月獨登溪上樓寒翠入簷嵐岫暁冷聲縈枕野泉秋
從拘宦路無由到昨夜分明夢去遊
思朐陽春遊感舊寄柴司徒五首
王孫昔日甚相親共賞西園正媚春醉卧如茵芳草上
覺來花月影籠身
徑鋪芳草正綿綿藉草傳杯似列仙暫輟笙歌且聯句
含毫花下破香牋
南陌風和舞蝶狂惜春公子戀斜陽高歌飲罷將廻轡
衣上花兼百草香
春郊飲散暮煙收却引絲簧上翠樓紅袖歌長金斝亂
銀蟾飛出海東頭
昔年常接五陵狂洪(一作共)飲花間數十場别後或驚如夢
覺音塵難問水茫茫
泉
潺潺青嶂底來處一何長漱石苔痕滑侵松鶴夢凉泛
花穿竹塢瀉月下蓮塘想得歸何處天涯助渺茫
題徐立教池亭
多(一作名)士池塘好塵中景恐無年來養鷗鷺夢不去江湖
泉脉通深澗風聲起短蘆驚魚跳(一作藏)藻荇戲蝶上菰蒲
泛泛容漁艇閒閒載酒壺漲痕山雨過翠積岸苔鋪花
影沈波底煙光入座隅曉香憐杜若夜浸愛蟾蜍步逸
心難厭看吟興不辜憑君命竒筆為我寫成圖
遥賦義興潛泉
見說靈泉好潺湲興莫窮誰當秋霽後獨聽月明中濺
石苔花潤隨流木葉紅何當化霖雨濟物顯殊功
和毘陵尉(一作糺)曹昭用見寄
决獄多餘暇冥搜萬象空卷簾疎雨後鏁印夕陽中還
往多名士編題尚古風宦途知此味能有幾人同
梅花
羣木方憎雪開花長在先流鶯與舞蝶不見許因緣
舟次吉水逢蔡文慶秀才
别後音塵斷相逢又共吟雪霜今日鬢煙月舊時心艤
櫂夕陽在聽鴻秋色深一尊開口笑不必話升沉
新喻縣偶寄彭仁正字
經年離象魏孤宦在南荒酒醒公齋冷雨多歸夢長志
難酬國澤術欠致民康吾子應相笑區區道未光
和彭正字喜雪見寄
千門忻應瑞偏稱上樓看密灑虚窗暁狂飄大野寒園
深宜竹樹(一作柏)簾卷洽杯盤已作豐年兆黎民意盡安
海上和柴軍使清明書事
清明時節好煙光英傑高吟興味長捧日即應還禁衛
當春何惜醉朐陽千山過雨難藏翠百卉臨風不藉香
却是旅人悽屑甚夜來魂夢到家鄉
壬申歲承命之任淦陽再過廬山國學感舊寄
劉鈞明府
三十年前共苦辛囊螢曾寄此煙岑讀書燈暗嫌雲重
搜句石平憐蘚深各歴宦途悲聚散幾看時(一作流)輩或浮
沈再來物景還依舊風冷松高猨狖吟
留題胡參卿秀才幽居
竹廕庭除蘚色濃道心安逸寂寥中扣門時有棲禪客
灑(一作漉)酒多招採藥翁江近好聽菱芡雨徑香偏愛蕙蘭
風我慙名宦猶拘束脫屣心情未得同
放鷺鷥
池塘多謝久淹留長得霜翎放自由好去蒹葭深處宿
月明應認舊江秋
柳絮
年年二(一作三)月暮散亂雜飛花雨過微風起狂飄千萬家
早春
一種和風至千花未放妍草心并柳眼長是被恩先
春雲
隂去為膏澤晴來媚曉空無心亦無滯舒卷在東風
送姚端秀才遊毘陵
毘陵嘉景太湖邊才子經遊稱少年風弄青帘沽酒市
月眀紅袖採蓮船若耶罨畫應相似(若耶溪名在毘陵)越岫吳峰
盡接連此去高吟須早返廣寒丹桂莫遷延
和朐陽載筆魯裕見寄
燕臺多事每開顔相許論交淡薄間飲興共憐芳草岸
吟情同愛夕陽山露濃小徑蛩聲咽月冷空庭竹影閑
何事此時攀憶甚與君俱是别鄉關
叙吟二首
往哲搜羅妙入神隋珠和璧未為珍而今所得慙難繼
謬向平生著苦辛
成癖成魔二雅中每逢知已是亨通言之無罪終難厭
欲把風騷繼古風
貽毘陵正勤禪院奉長老
隨緣駐瓶錫心已悟無生默坐煙霞散閑觀水月明竹
深風倍冷堂迥磬偏清願作傳燈者忘言學淨名
冬日(一作中)書懷寄維真大師
自别吾師後風騷道甚孤雪霜侵鬢髮音信隔江湖擾
擾悲時世悠悠役夢途向公期盡節多病怕傾壺賤跡
雖慙滯幽情忍使辜詩成天外句棋覆夜中圖落壁燈
花碎飄窗雪片麤煮茶燒栗興早晚復圍爐
獻中書潘舍人
運叶半千數天鍾許國臣鵬霄開羽翼鳳闕演絲綸顧
問當清夜從容向紫宸立言成雅誥正意叙彜倫朴素
偕前哲馨香越搢紳褒辭光萬代優旨重千鈞公退誰
堪接清閑道是鄰世間身屬幻物外意通津弔往兼春
夢文高賦復新(舍人有弔往文春夢賦行於世也)琴彈三峽水屏畫十洲春
庭冷鋪苔色池寒浸月輪竹風來枕簟藥氣上衣巾茶
譜傳溪叟棋經受羽人清虚雖得趣獻替不妨陳杞梓
呈才後神仙入侍頻孤寒皆有賴中外亦同忻有士曾
多難無門得望塵忙忙罹險阻往往耗精神尋果巢枝
願終全負米身連逢敦孝治蹇塞值通津最慶清朝禄
還霑白髮親甘柔心既遂虚薄報何因遠宦聯綿歴卑
棲夙夜勤良時空愛惜末路每悲辛骨立駒猶病顔凋
女尚貧而今諧(一作偕)顧遇尺蠖願求伸
御定全唐詩卷七百五十
