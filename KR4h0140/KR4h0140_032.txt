欽定四庫全書
御定全唐詩卷三十二
禇亮
禇亮字希明杭州錢塘人博覽工屬文太宗為秦王時
以亮為王府文學每從征伐嘗預祕謀貞觀中累遷散
騎常侍封陽翟縣侯卒謚曰康詩一卷
祈穀樂章(唐書樂志曰貞觀中正月上辛祈穀於南郊降神用豫和皇帝行用太和)
(登歌奠玉帛用肅和迎爼用雍和酌獻飲福用夀和送文舞出迎武舞入用舒和武舞用凱安)
(送神用豫和其豫和太和夀和凱安四章詞同冬至圜丘)
肅和
履艮斯繩居中體正龍運垂祉昭符啟聖式事嚴禋聿
懷嘉慶惟帝永錫時皇休命
雍和
殷薦乘春太壇臨曙八簋盈和六瑚登御嘉稷匪歆德
馨斯飫祝嘏無易靈心有豫
舒和
玉帛犧牲申敬享金絲鏚羽盛音容庶俾億齡禔景福
長欣萬宇洽時邕
明堂樂章(唐書樂志曰季秋享上帝于明堂降神用豫和皇帝行用太和登歌奠玉)
(帛用肅和迎爼用雍和酌獻飲福用夀和送文舞出迎武舞入用舒和武舞用凱安送神用豫)
(和其豫和太和夀和凱安四章詞同冬至圜丘)
肅和
象天御宇乘時布政嚴配申虔宗禋展敬罇罍盈列樹
羽交暎玉幣通誠祚隆皇聖
雍和
八牖晨披五精朝奠霧凝琁篚風清金縣神滌備全明
粢豐衍載結彛爼陳誠以薦
舒和
御扆合宫承寳歴席圖重館奉明靈偃武修文九圍泰
沈烽静柝八荒寧
雩祀樂章(唐書樂志曰孟夏雩祀上帝于南郊降神用豫和皇帝行用太和登歌奠)
(玉帛用肅和迎俎用雍和酌獻飲福用夀和送文舞出迎武舞入用舒和武舞用凱安送神用)
(豫和其豫和太和夀和凱安四章詞同冬至圜丘)
肅和
朱鳥開辰蒼龍啟暎大帝昭饗羣生展敬禮備懷柔功
宣舞詠旬液應序年祥叶慶
雍和
紺筵分彩瑶圖吐絢鳳(一作風)管晨凝雲歌曉囀肅事蘋
藻(一作蘭羞)虔申桂奠百榖斯登萬箱攸薦
舒和
鳳曲登歌調令序龍雩集舞泛祥風綵旞雲迴昭睿德
朱干電發表神功
享先農樂章(唐書樂志曰貞觀中享先農樂迎神用誠和皇帝行用太和登歌奠)
(玉帛用肅和迎爼用雍和酌獻飲福用夀和送文舞出迎武舞入用舒和武舞用凱安送神用)
(誠和其太和夀和凱安詞同冬至圜丘)
誠和
粒食伊始農之所先古今攸賴是曰人天耕斯帝藉播
厥公田式崇明祀神其福焉
肅和
罇彛既列瑚簋方薦歌工載登幣禮斯奠肅肅享祀顒
顒纓弁神之聽之福流寰縣
雍和
前夕視牲質明奉爼沐芳整弁其儀式序盛禮畢陳嘉
樂備舉歆我懿德非馨稷黍
舒和
羽籥低昂文綴巳干戚蹈厲武行初望歲祈農神所聽
延祥介福豈云虚
祭神州樂章(唐書樂志曰貞觀中祭神州于北郊迎神用順和皇帝行用太和登)
(歌奠玉帛用肅和迎爼用雍和酌獻飲福用夀和送文舞出迎武舞入用舒和武舞用凱安送)
(神用順和順和詞同夏至方丘太和夀和凱安詞同冬至圜丘並亮等作)
肅和
大矣坤儀至哉神縣包含日域牢籠月竁露絜三清風
調六變皇祇届止式歆恭薦
雍和
泰折嚴享隂郊展敬禮以導神樂以和性黝牲在列黃
琮俯暎九土既平萬邦(一作拜)貽慶
舒和
坤道降祥和庶品靈心載德厚羣生水土既調三極泰
文武畢備九區平
祭方丘樂章(唐書樂志曰貞觀中夏至祭皇地祇於方丘迎神用順和皇帝行用)
(太和登歌奠玉帛用肅和迎爼用雍和酌獻飲福用夀和送文舞出迎武舞入用舒和武舞用)
(凱安其太和夀和凱安三章詞同冬至圜丘)
順和
萬物資以化交泰屬昇平易從業惟簡得一道斯寧具
儀光玉帛送舞變咸英黍稷良非貴明德信惟馨
肅和
至矣坤德皇哉地祇開元統紐合大承規九宫肅列六
典相儀永言配命長保無虧
雍和
柔而能方直而能敬厚載以德大亨以正有滌斯牷(一作)
(牲)有馨斯盛介兹景福祚我休慶
舒和
玉幣牲牷分薦享羽旄干鏚遰成容一德惟寧兩儀泰
三才保合四時邕
順和
陰祇協贊厚載方貞牲幣具舉簫管備成其禮惟肅其
德惟明神之聽矣式鑒虔誠
臨高(一作江)臺
高臺暫俯臨飛翼聳輕音浮光隨日度漾影逐波深迴
瞰周平野開懷暢遠襟獨此三休上還傷千歲(一作里)心
賦得蜀都
列宿光參(一作輿)井分芒(一作土)跨梁岷沈犀對江浦駟馬
入城闉英圖多霸跡歴選有名臣連騎簪纓滿含章詞
賦新得上仙槎路無待訪嚴遵
奉和詠日午
曦車日亭午浮箭未移暉日光無落照樹影正中圍草
萎看稍靡葉燥望疑稀晝寢慙經笥暫解入朝衣
奉和望月應魏王教
層軒登皎月流照滿中天色共梁珠遠光隨趙璧圓落
影臨秋扇虚輪入夜弦所欣東館裏預奉西園篇
詠花燭(一作燭花)
蘭徑香風滿梅梁暖日斜言是東方騎来尋南陌車靨
星臨夜燭眉月隱輕紗莫言春稍晩自有鎮開花
在隴頭哭潘學(一作博)士
隴底嗟長别流襟一慟君何言幽咽所更作死生分轉
蓬飛不息悲松斷更聞誰能駐征馬回首望孤墳
奉和禁苑餞别應令
大藩初錫瑞出牧邇皇京暫以綠車重言承朱傳(一作邸)
榮舒桃臨遠騎垂柳暎京營惠化宣千里威風動百城
禁籞芳嘉(一作春)節神襟餞送情金笳催別景玉琯(一作管)
切離聲野花開更(一作且)落山鳥哢還驚微臣夙多幸薄
宦奉儲明釣臺慙作賦伊水濫聞笙懷德良知久酬恩
識命輕
和御史韋大夫喜霽之作
晴天度旅雁斜影照殘虹野淨餘煙盡山明(一作開)遠色
同沙平寒水落葉脆晚枝空白簡光朝幰彤騶出禁中
息駕遊蘭版雕文折桂叢無因輕羽扇徒自仰仁風
晚别樂記室彦
窮途屬歲晚臨水忽分悲抱影同為客傷情共(一作去)此
時霧色侵虚牖霜氛冷薄帷舉袂慘將别停杯悵不怡
風嚴征雁遠雪暗去篷遲他鄉有岐路遊子欲何之
傷始平李少府正已
勞息本相循悲歡理自均誰能免玄夜惜爾正青春邁
德惟家寳生才諒國珍高文綴翡翠茂學掩麒麟述作
紛無已言談妙入神斷腸雖累月分手未盈旬輔嗣俄
長往顔生即短辰聲華滿昭代形影委窮塵禪草迴中
使生芻引弔賓同遊祕府日方駕直城闉並拜黃圖右
分曹清渭濱風期嵇吕好存殁范張親虚座憐(一作懷)王
述遺篇慟景純精靈與毫翰千祀夀何人
秋雁(一作虞世南詩)
日暮霜風急羽翮轉難任為有傳書意翩翩入上林
句
神羊既不觸夕鳥欲依人(贈杜侍御見詩式)
御定全唐詩卷三十二
