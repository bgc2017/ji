欽定四庫全書
御定全唐詩卷五百六十五
韓琮
韓琮字成(一作代)封初為陳許節度判官後歴中書舍人
湖南觀察使詩一卷
春愁
金烏長飛玉兔走青鬢長青古無有秦娥十六語如弦
未解貪花惜楊柳吳魚嶺鴈無消息水誓(一作聁)蘭情别
来久勸君年少莫遊春煖風遲日濃於酒
牡丹(一作詠牡丹未開者)
殘花何處藏盡在牡丹房嫩蕊包金粉重葩結繡囊雲
凝巫峡(一作山)夢簾閉(一作開)景陽粧應恨年華促遲遲待
日長
興平縣野中得落星石移置縣齋
的的墮蒼芊茫茫不記年幾逢疑虎將應逐犯牛仙擇
地依蘭畹題詩間錦錢何時成五色却上女媧天
題商山店
商山驛路幾經過未到仙娥見謝娥紅錦機頭抛皓腕
綠雲鬟下送横波佯嗔阿母留賓客暗為王孫換綺羅
碧澗門前一條水豈知平地有天河
風
競持飄忽意何窮為盛為衰半不同偃草喜逄新雨後
鳴條愁(一作誰)聽曉霜中凉飛玉管来秦甸暗褭花枝入
楚宫莫見東風便無定滿帆還有濟川功
雲
深(一作輕)惹離情(一作愁)靄落暉如車如蓋早依依山頭觸
石應常在天際從龍自不歸莫向隙窗籠夜月好来仙
洞濕行衣春風淡蕩無心後見說襄王夢亦稀
露
長隨聖澤墮堯天濯遍幽蘭葉葉鮮纔喜輕塵銷陌上
已愁新月到階前文騰要地成非久珠綴秋荷偶得圓
幾處花枝抱離恨曉風殘月正潸然
霞
應是行雲未擬歸變成春態媚晴暉深如綺色斜分閣
碎似花光散滿衣天際欲銷重慘淡鏡中閒照正依稀
曉来何處低臨水無限鴛鴦妒不飛
潁亭
潁上新亭瞰一川幾重舊址敞(一作敝)幽關寒聲北下當
軒水翠影西来撲檻山遠目靜隨孤鶴去高情常共白
雲閒知君久負巢由志早晩相忘寂寞間
詠馬
曾經伯樂識長鳴不似龍行不敢行金埒未登嘶若是
鹽車猶駕瘦何驚難逄王濟知音癖欲就燕昭買駿名
早晩飛黃引同皂碧雲天上作鸞鳴
題圭峰下長孫家林亭
趙國林亭二百年綠苔如毯葛如煙閒期竹色搖霜看
醉惜松聲枕月眠出樹圭峰寒壓坐入籬沙瀨碧流天
明知富貴非身物莫為金章墮地仙
牡丹
桃時杏日不爭濃葉帳(一作翠幄)隂成始放紅曉艷遠分金
掌露暮香深惹玉堂風名移蘭杜千年後貴擅笙歌百
醉中如夢如仙忽零落暮霞何處綠屏空
雨
隂雲拂地散絲輕長得為霖濟物名夜浦漲歸天塹闊
春風灑入御溝平軒車幾處歸頻濕羅綺何人去欲生
(一作驚)不及流他荷葉上似珠無數轉分明
京(一作凉)西即事
秋草河蘭起陣雲凉州唯向管弦聞豺狼毳幕三千帳
貔虎金戈(一作郊)十萬軍候騎北来驚有說戍樓西望悔
為文昭陽亦待平安火誰握旌旗不見勲
公子行
紫袖長衫色銀蟬(一作蟾)半臂花帶装(一作長)盤水玉鞍繡
坐雲霞别殿承恩澤飛龍賜渥洼控羅青褭(一作裹)轡鏤
象碧熏(一作重)葩意氣傾(一作催)歌舞闌珊走鈿車袖障雲
縹緲釵轉鳳欹斜珠卷迎歸箔雕(一作紅)籠晃醉紗唯無
難夜日不得似仙家
秋晩信州推院親友或責無書即寄答
官信安仁拙書非叔夜慵謬馳驄馬傳難附鯉魚封萬
里勞何補千年運忝逄不量横草力虛慕入雲蹤㓗水
空澄鑑持鉛亦礪鋒月寒深夜桂霜凛近秋松憲摘無
逃魏冤申得夢馮問貍將挾虎殱蠆敢虞蜂商吹移砧
調春華改鏡容歸期方(一作芳)畹積愁思暮山重仙鼠猶
驚燕莎雞欲變蛩唯應碧湘浦雲落及芙蓉
晩春江晴寄友人(一作晩春別)
晩日低霞綺晴山遠畫眉春青(一作青青)河畔草不是望鄉
時
凉州詞
樹發花如錦鶯啼柳若絲更遊歡宴地悲見别離時
莫春滻水送别(一作暮春送客)
綠暗紅稀出鳳城暮雲樓閣(一作宫闕)古今情行人莫聽宫
前水流盡年光是此聲
駱谷晩望
秦川如畫渭(一作柳)如絲去國還家(一作鄉)一望時公子王
孫莫来好嶺花多是斷腸枝
二月二日遊洛源
舊苑新晴草似苔人還香(一作鄉)在踏青迴(一作開)今朝此
地成惆悵已後逢春更莫来
柳(一作和白樂天詔取永豐柳植上苑時為東都留守)
折柳歌中得翠條遠移金殿種青霄上陽宫女含(一作呑)
聲送不忿(一作忍)先歸舞細(一作學舞)腰
楊柳枝
梁苑隋堤事巳空萬條猶舞舊春風那堪更想千年後
誰見楊花入漢宫
楊柳枝詞
枝鬭纖腰葉鬭眉春来無處不如絲霸陵原(一作橋)上多
離别少有長條拂地垂
御定全唐詩卷五百六十五
