欽定四庫全書
御定全唐詩卷九十九
張循之
張循之洛陽人與弟仲之並以學業著名則天時上書
忤旨被誅詩六首
巫山高(一作沈佺期詩)
巫山高不極合沓狀竒新暗谷疑風雨隂崖若鬼神月
眀三峽曉(一作曙)潮滿九(一作二)江春為問陽臺客應知入
夢人
送泉州李使君之任
傍海皆荒服分符重漢臣雲山百越路市井十洲人執
玉來朝遠還珠入貢頻連年不見雪到處即行春
長門怨(一作張修之詩)
長門落景盡洞房秋月明玉階草露積金屋網塵生妾
妬今應改君恩惜未平寄語臨邛客何時作賦成
巫山
流景一何速年華不可追觧佩安所贈怨咽空自悲
送王汶宰江隂
郡北乘流去花間竟日行海魚朝滿市江鳥夜喧城譲
酒非關病援琴不在聲應緣五斗米數日滯淵明
婺州留别鄧使君
西掖馳名久東陽出守時江山婺女分風月隱侯詩别
恨雙溪急留歡五馬遲廻舟暎沙嶼未遠剰相思
王晙
王晙滄州景城人擢明經第調清苑尉歴殿中侍御史
出為渭南尉景龍末授桂州都督累遷太僕少卿隴右
羣牧使開元二年襲吐蕃於臨洮以功加銀青光祿大
夫進并州都督長史又以破突厥功拜兵部尚書朔方
軍大總管後代張說為兵部尚書同中書門下三品充
朔方軍節度大使終戶部尚書朔方節度詩一首
祭汾隂樂章
太和
於穆聖皇六葉重光太原刻頌后土疏場寳鼎呈符歊
雲孕祥禮樂&KR0640;矣降福穣穣
張柬之
張柬之字孟將㐮陽人涉獵經史尤好三禮舉進士賢
良對策第一授監察御史聖歷中為鳳閣舍人弘文館
直學士長安中令舉宰相材以姚崇薦遷鳳閣侍郎知
政事及誅二張兄弟柬之首謀也中宗即位以功擢天
官尚書封漢陽王遷中書令為武三思所搆貶死集十
卷今存詩五首
大堤曲
南國多佳人莫若大堤女玉牀翠羽帳寳袜蓮花距魂
處自目成色授開心許迢迢不可見日暮空愁予
東飛伯勞歌
青田白鶴丹山鳳婺女姮娥兩相送誰家絶世綺帳前
豔粉紅脂映寳鈿窈窕玉堂褰翠幕參差繡戶懸珠箔
絶世三五愛紅妆冶袖長裙蘭麝香春去花枝俄易改
可歎年光不相待
出塞
俠客重恩光驄馬飾金装瞥聞傳羽檄馳突救邊荒歙
野山川動囂天旌旆揚吳鉤明似月楚劒利如霜電斷
衝胡塞風飛出洛陽轉戰磨笄俗横行戴斗鄉手擒郅
支長面縳谷蠡王將軍占太白小婦怨流黃騕褭青絲
騎娉婷紅粉妝三春鶯度曲八月鴈成行誰堪坐愁思
羅袖拂空牀
與國賢良夜歌二首
柳臺臨新堰樓堞相重複窈窕鳳皇姝傾城復傾國
杏間花照灼樓上月裵回帶嬌移玉柱含笑捧金杯
袁恕已
袁恕巳滄州東光人長安中歴司刑少卿預誅二張又
從相王統南衙兵&KR0640;非常以功為中書侍郎進中書令
封南陽郡王後貶死環州詩一首
詠屏風
綺閣雲霞滿芳林草樹新鳥驚疑欲曙花笑不關春山
對彈琴客谿留垂釣人請看車馬客行處有風塵
劉幽求
劉幽求冀州武強人聖歷中舉制科中第臨淄王入誅
韋庶人幽求預參火策是夜所下制勅百餘道皆出其
手以功授中書舍人睿宗即位行尚書右丞遷吏部尚
書拜侍中開元初改尚書左右僕射為左右丞相乃以
幽求為左丞相後坐怨望貶卒詩一首
書懷(避暑錄云此詩三館昭庫爛冊中撿得幽求非肯安田園者殆出守時憤懟而作)
心為明時盡君門尚不容田園迷徑路歸去欲何從
章玄同
章玄同武后時人久視中張錫為相請還廬陵王坐流
循州玄同有流所贈詩蓋亦當時貶謫者詩一首
流所贈張錫
黃葉因風下甘從洛浦隈白雲何所為還出帝鄉來
王易從
王易從中宗朝為鄠縣尉張仁愿奏分判軍事詩一首
臨高臺
漢主事祈連良人在高闕空臺寂巳暮愁坐變容髮汎
豔春幌風裵回秋戶月可憐軍書斷空使流芳歇
盧僎
盧僎吏部尚書從愿之從父也自聞喜尉入為學士終
吏部員外郎詩十四首
初出京邑有懷舊林
賦生期獨得素業守微班外忝文學知鴻漸鵷鷺間内
傾水木趣築室依近山晨趨天日宴夕卧江海閒松風
生坐隅仙禽舞亭灣曙雲林下客霽月池上顔雖曰坐
郊園静默非人寰時步蒼龍闕寧異白雲關語濟豈時
顧默善㤀世攀世網余何觸天涯謫南蠻回首思洛陽
喟然悲貞艱舊林日夜遠孤雲何時還
稍秋曉坐閣遇舟東下揚州即事寄上族父江
陽令
虎嘯山城晩猨鳴江樹秋紅林架落照青峽送歸流歸
流赴淮海征帆下揚州族父江陽令盛業繼前修文掩
崔亭伯德齊陳太丘時哉惜未與千載且為儔憶昔山
陽會長懷東上游稱觴阮林下賦雪謝庭幽道濃禮自
略氣舒文轉遒高情薄雲漢酣態坐芳洲接席復連軫
出入陪華輈獨善與兼濟語默奉良籌歲月歡無已風
雨暗颼颼掌憲時持節為邦邈海頭子人惠雖樹蒼生
望且留微躬趨直道神甸忝清猷仙臺適西步蠻徼忽
南浮宇内皆安樂天涯獨遠投忠信徒堅仗神明豈默
詶觀生海漫漫稽命天悠悠雲昏巴子峽月遠吳王樓
懷昔明不寐悲令歲屬周喟無排雲翮暫得抒離憂空
灑霑紅淚萬里逐行舟
讓帝挽歌詞二首(開元二十九年冬十一月太尉寧王憲薨帝失聲號慟曰)
(天下兄之天下也固譲於我乃追諡曰譲皇帝)
泰伯玄風遠延州德譲行闔棺追大節樹羽冊鴻名地
戶迎天仗皇階失帝兄還聞漢明主遺(一作觧)劒泣東平
朝天馳馬絶冊帝宮祖恍惚陵廟新蕭條池舘古萬
化一朝空哀樂此路同西園有明月脩竹韻悲風(第二句缺)
(一字)
十月梅花書贈
君不見巴鄉氣候與華别年年十月梅花發上苑今應
雪作花寧知此地花為雪自從遷播落黔巴三見江上
開新花故園風花虛洛汭窮峽凝雲度歲華花情縱似
河陽好客心倍傷邊候早春候颯驚樓上梅霜威未落
江潭草江水侵(一作尋)天去不還樓花覆簾空坐攀一向
花前看白髮幾回夢裏憶紅顔紅顔白髮雲泥改何異
桑田移碧海却想華年故國時唯餘一片空心在空心
弔影向誰陳雲臺仙閣舊遊人儻知巴樹連冬發應憐
南國氣長春
歲晩還京臺望城闕成口號先贈交親
紫陌開行樹朱城出晩霞猶憐慣去國疑是夢還家風
弱知催柳林青覺待花交親望歸騎幾處擁年華
送蘇八給事出牧徐州用芳韻(相國請出)
金鼎屬元方璅闈連季常畏盈聊出守分命乃維良曉
騎辭朝遠春帆向楚長賢哉謙自牧天下詠餘芳
上幸皇太子新院應制
佳氣曉蔥蔥乾行入震宮前星迎北極少海被南風視
膳銅樓下吹笙玉座中訓深家以正義舉俗為公父子
成釗合君臣禹啟同仰天歌聖道猶愧乏雕蟲
奉和李令扈從温泉宮賜遊驪山韋侍郎别業
風后軒皇佐雲峰謝客居承恩來翠嶺締賞出丹除飛
蓋松(一作雙)谿寂清笳玉洞虛窺巖詳霧豹過水略泉魚
鄉入無何有時還上古初伊臯羞過狹魏丙服麤疎白
雪緣情降青霞落卷舒多慚郎署在輙繼國風餘
季冬送戶部郎中使黔府選補
握鏡均荒服分衡得大同徵賢一臺上補吏五谿中雨
露將天澤文章播國風漢庭暌直諒楚峽望清通馬逐
霜鴻漸帆沿曉月空還期鳳池拜照耀列星宮
途中口號(一作郭向詩)
抱玉三朝楚懷書十上秦年年洛陽陌花鳥弄歸人
南望樓
去國三巴遠登樓萬里春傷心江上客不是故鄉人
臨川送别
秋郊日半隱野樹煙初映風水正蕭條那堪動離詠
題殿前桂葉
桂樹生南海芳香隔楚(一作遠)山今朝天上見疑是月中
攀
牛鳳及
牛鳳及長壽中撰唐書劉軻與馬植論史官書嘗稱之
詩一首
奉和受圖温洛應制
八神扶(一作承)玉輦六羽警瑶谿戒道伊川北通津(一作旌)
澗水西御圖開洛匱刻石與天齊瑞日波中上仙禽霧
裏低微臣矯弱翮抃舞接鸞鷖
御定全唐詩卷九十九
