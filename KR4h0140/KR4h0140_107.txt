欽定四庫全書
御定全唐詩卷一百七
源乾曜
源乾曜相州臨漳人舉進士景雲中累遷諫議大夫開
元初以太常卿姜皎薦拜少府少監兼邠王府長史尋
遷戶部侍郎轉尚書左丞擢黃門侍郎同平章事進位
侍中後拜尚書左丞相與張嘉貞張說相次知政事終
太子少傅詩四首
奉和聖製送張說上集賢學士賜宴(賦得迎字)
盛業光書府徵人盡國英絲(一作司)綸賢得相羣俊學為
名寵命垂天錫崇恩發睿情熏風清禁籞文殿述皇明
日霽庭隂出池曛(一作新)水氣生歡娛此無限詩酒自相
迎
奉和御製乾曜與張說宋璟同日上官命宴都
堂賜詩
睿作超千古湛恩育萬人遞遷俱(一作齊)荷澤同拜忽為
鄰道合(一作洽)徽音(一作音徽)暢芳辰(一作馳)景命新鼔鐘崇享
禮鵷鷺集朝倫竊位思官謗凋容謝木春慙多無以敘
拙備實(一作實固)難陳進綬(一作級)懷三少承光盡百身自當
歸第日何幸列宮臣
奉和聖製送張尚書廵邊
匈奴邇河朔漢地須(一作復)戎旅天子擇英才朝端出監
撫流星下閶闔寳鉞專公輔禮物生光輝宸章(一作意)&KR0640;
恩詡有征視(一作是)矛戟制勝唯樽爼彼美何壮哉桓桓
擅斯舉聲華振臺閣功德標文武奉國知命輕忘家以
身許安人在勤恤保大殫襟腑此外無異言同情報明
主
禪社首樂章
靈具醉杳熙熙靈將往眇禗禗願明德吐正詞爛遺光
流禎祺
徐堅
徐堅字元固湖州人舉進士聖歷中為東都留守判官
專主表奏王方慶稱為掌綸誥之選楊再思亦曰此鳳
閣舍人樣與徐彦伯劉知幾張說同修三教珠英搆意
撰錄具有條流書成遷司封員外郎中宗時為給事中
睿宗朝自刑部侍郎拜散騎常侍開元中改麗正書院
為集賢院以堅為學士副張說知院事堅多識典故前
後修撰格式氏族及國史等凡七入書府又討集前代
文詞故實為初學記堅與父齊𣆀俱以詞學著聞長姑
為太宗充容次姑為高宗偼伃並有文藻議者方之漢
世班氏集三十卷今存詩九首
奉和聖製送張說赴集賢院學士賜宴賦得虚
字
崇文德化洽新殿集賢初庸菲參高(一作嘉)選首濫承明
廬殊私光輔弼榮送列簪裾座引中厨饌杯錫上尊餘
翠葉濃丹苑晴空卷碧虚忝同文史地願草登封書
奉和聖製送張說廵邊
至德撫遐荒神兵赴朔方帝思元帥重爰擇股肱良累
相承安世(一作開地)深籌協子房寄崇專斧鉞禮備設壇場
鼙鼓喧雷電戈劒凛風霜四騑(一作黃)將戒道十乘啓先
行聖錫(一作賜)加恒數天文耀寵光出郊開帳飲寅餞盛
離章雨濯梅林潤風清(一作秋)麥野凉燕山應勒頌麟閣
佇名揚
奉和送金城公主適西蕃應制
星漢下天孫車服降殊蕃匣中詞易切馬上曲虛繁關
塞移朱帳風塵暗錦軒簫聲去日遠萬里望河源
餞許州宋司馬赴任
舊許星車轉神京祖帳開斷煙傷别望零雨送離杯辭
燕依空遶賓鴻入聽哀分襟與秋氣日夕共悲哉
餞唐永昌
郎官出宰赴伊瀍征傳駸駸灞水前此時悵望新豐道
握手相看共黯然
送考功武員外學士使嵩山置舍利塔歌
伊川别騎灞岸分筵對三春之花月覽千里之風煙望
青山兮分地見白雲兮在天寄愁心於樽酒愴離緒於
清弦共握手而相顧各銜(一作合)悽而黯然
櫂歌行
櫂女飾銀鉤新妝下翠樓霜絲青桂檝蘭栧紫霞舟水
落金陵曙風起洞庭秋扣舷過曲浦飛帆越回流影入
桃花浪香飄杜若洲洲長殊未返蕭散雲霞晩日下大
江平煙生歸岸遠岸遠聞潮波争途遊戲多因聲趙津
女來聽採菱歌
送武進鄭明府
絃歌試宰日城闕賞心違北謝蒼龍去南隨黃鵠飛夏
雲海中出吳山江上微甿謠豈云遠從此慶緇衣
儀坤廟樂章
於穆清廟肅雍嚴祀合福受釐介以繁祉
源光裕
源光裕乾曜從孫累官中書舍人刪定開元新格進尚
書左丞終鄭州刺史詩一首
祭汾隂樂章
方丘既膳嘉饗載謐齋敬畢誠陶匏貴質秀畢豐薦芳
(一作芬)爼盈實永永福流其升如日
御定全唐詩卷一百七
