欽定四庫全書
御定全唐詩卷一百六十六
李白
襄陽歌
落日欲沒峴山西倒著接䍦花下迷襄陽小兒齊拍手
欄街争唱白銅鞮傍人借問笑何事笑殺山翁(一作公)醉
似泥鸕鷀杓鸚鵡杯百年三萬六千日一日須傾三百
杯遥看漢水鴨頭綠恰似葡萄初醱(一作撥)醅此江若變
作春酒壘麴便築糟丘臺千金駿馬換小(一作少)妾笑(一作)
(醉)坐雕鞍歌落梅車傍側挂一壺酒鳳笙龍管行相催
咸陽市中歎黃犬何如月下傾金罍君不見晉朝羊公
一片石龜頭(一作龍)剝落生莓苔淚亦不能為之堕心亦
不能為之哀(一夲此下有誰能憂彼身後事金鳧銀鴨葬死灰二句)清風朗(一作明)
月不用一錢買玉山自倒非人推舒州杓力士鐺李白
與爾同死生襄王雲雨今安在江水東流猨夜聲
南都行
南都信佳麗武闕横西關白水真人居萬商羅鄽闤高
樓對紫陌甲第連青山此地多英豪邈然不可攀陶朱
與五羖名播天壤間麗華秀玉色漢女嬌朱顔清歌遏
流雲艷舞有餘閒遨遊盛宛洛冠盖随風還走馬紅陽
城呼鷹白河灣誰識臥龍客長吟愁鬢斑
江上吟
木蘭之枻沙棠舟玉簫金管坐两頭美酒尊中置千斛
載妓随波任去留仙人有待乘黃鶴海客無心随白鷗
屈平詞賦懸日月楚王臺榭空山丘興酣落筆搖五嶽
詩成笑傲凌滄洲功名富貴若長在漢水亦應西北流
侍從宜春苑奉詔賦龍池柳色初青聽新鶯百
囀歌
東風已綠瀛洲草紫殿紅樓覺春好池南柳色半青青
縈烟嫋娜拂綺城垂絲百尺挂雕楹上有好鳥相和鳴
間關早得春風情春風卷入碧雲去千門萬戶皆春聲
是時君王在鎬京五雲垂暉耀紫清仗出金宫随日轉
天回玉輦繞花行始向蓬莱看舞鶴還過茝若聽新鶯
新鶯飛繞上林苑願入簫韶雜鳳笙
玉壺吟
烈士擊玉壺壯心惜暮年三杯拂劒舞秋月忽然高詠
涕泗漣鳳凰初下紫泥詔謁帝稱觴登御筵揄揚九重
萬乘主謔浪赤墀青瑣賢朝天數換飛龍馬勅賜珊瑚
白玉鞭世人不識東方朔大隱金門是謫仙西施宜笑
復宜嚬醜女效之徒累身君王雖愛蛾眉好無奈宫中
妬殺人
豳歌行上新平長史兄粲
豳谷稍稍振庭柯涇水浩浩揚湍波哀鴻酸嘶暮聲急
愁雲蒼慘寒氣多憶昨去家此為客荷花初紅柳條碧
中宵出飲三百杯明朝歸揖二千石寧知流寓變光輝
胡霜蕭颯繞客衣寒灰寂寞憑誰暖落葉飄揚何處歸
吾兄行樂窮曛旭滿堂有美顔如玉趙女長歌入綵雲
燕姬醉舞嬌紅燭狐裘獸炭酌流霞壯士悲吟寧見嗟
前榮後枯相翻覆何惜餘光及棣華
西嶽雲臺歌送丹丘子
西嶽峥嶸何壯哉黃河如絲天際来黃河萬里觸山動
盤渦轂轉秦地雷榮光休氣紛五彩千年一清聖人在
巨靈咆哮擘两山洪波噴箭(一作流)射東海三峯却立如
欲摧翠厓丹谷高掌開白帝金精運元氣石作蓮花雲
作臺雲臺閣道連窈冥中有不死丹丘生明星玉女僃
灑掃麻姑搔背指爪輕我皇手把天地戶丹丘談天與
天語九重出入生光輝東来蓬莱復西歸玉漿儻惠故
人飲騎二茅龍上天飛
元丹丘歌
元丹丘愛神仙朝飲潁川之清流暮還嵩岑之紫烟三
十六峰長周旋長周旋躡星虹身騎飛龍耳生風横河
跨海與天通我知爾遊心無窮
扶風豪士歌
洛陽三月飛胡沙洛陽城中人怨嗟天津流水波赤血
白骨相撐如亂麻我亦東奔向吳國浮雲四塞道路賖
東方日出啼早鴉城門人開掃落花梧桐楊柳拂金井
来醉扶風豪士家扶風豪士天下竒意氣相傾山可移
作人不倚將軍勢飲酒豈顧尚書期雕盤綺食會衆客
吳歌趙舞香風吹原嘗春陵六國時開心寫意君所知
堂中各有三千士明日報恩知是誰撫長劍一揚眉清
水白石何離離脫吾帽向君笑飲君酒為君吟張良未
逐赤松去橋邊黃石知我心
同族弟金城尉叔卿燭照山水壁畫歌
高堂粉壁圖蓬瀛燭前一見滄洲清洪波洶湧山峥嶸
皎若丹丘隔海望赤城光中乍喜嵐氣滅謂逢山隂晴
後雪廻溪碧流寂無喧又如秦人月下窺花源了然不
覺清心魂祇將疊嶂鳴秋猨與君對此歡未歇放歌行
吟達明發却顧海客揚雲帆便欲因之向溟渤
白毫子歌
淮南小山白毫子乃在淮南小山裏夜臥松下雲(一作雪)
朝餐石中髄小山連緜向江開碧峰巉巖綠水廻余配
白毫子獨酌流霞杯拂花弄琴坐青苔綠蘿樹下春風
来南窗蕭颯松聲起憑厓一聽清心耳可得見未得親
八公攜手五雲去空餘桂樹愁殺人
梁園吟
我浮黃雲(一作河)去京闕挂席欲進波連山天長水闊厭
遠涉訪古始及平臺間平臺為客憂思多對酒遂作梁
園歌却憶蓬池阮公詠因吟渌水揚洪波洪波浩蕩迷
舊國路遠西歸安可得人生達命豈暇愁且飲美酒登
高樓平頭奴子搖大扇五月不熱疑清秋玉盤楊梅為
君設吳鹽如花皎白雪持鹽把酒但飲之莫學夷齊事
高潔(一作何用孤高比雲月)昔人豪貴信陵君今人耕種信陵墳
荒城虚照碧山月古木盡入蒼梧雲梁王宫闕今安在
枚馬先歸不相待舞影歌聲散綠池空餘汴水東流海
沈吟此事淚滿衣黃金買醉未能歸連呼五白行六博
分曹賭酒酣馳輝歌且謠意方遠東山高臥時起来欲
濟蒼生未應晩
鳴臯歌送岑徵君(時梁園三尺雪在清泠池作)
若有人兮思鳴臯阻積雪兮心煩勞洪河凌競不可以
徑度冰龍鱗兮難容舠邈仙山之峻極兮聞天籟之嘈
嘈霜厓縞皓以合沓兮若長風扇海湧滄溟之波濤玄
猨綠羆舔(同餂)舕(同演)崟岌危柯振石駭膽慄魄羣呼而相
號峯峥嶸以路絶挂星辰於巖㟼送君之歸兮動鳴臯
之新作交鼔吹兮彈絲觴清泠之池閣君不行兮何待
若反顧之黃鶴掃梁園之羣英振大雅於東洛巾征軒
兮歴阻折尋幽居兮越巘㟧盤白石兮坐素月琴松風
兮寂萬壑望不見兮心氛氲蘿冥冥兮霰紛紛水横洞
以下渌波小聲而上聞虎嘯谷而生風龍藏溪而吐雲
寡鶴清唳飢鼯嚬呻䰟獨處此幽默兮愀空山而愁人
雞聚族以争食鳳孤飛而無隣蝘蜓嘲龍魚目混珍嫫
母衣錦西施負薪若使巢由桎梏於軒冕兮亦奚異乎
䕫龍䠥&KR0887;於風塵哭何苦而救楚笑何誇而却秦吾誠
不能學二子沽名矯節以耀世兮固將棄天地而遺身
白鷗兮飛来長與君兮相親
鳴臯歌奉餞從翁清歸五厓山居(河南府陸渾縣有鳴臯山)
憶昨鳴臯夢裏還手弄素月清潭間覺時枕席非碧山
側身西望阻秦關麒麟閣上春還早著書却憶伊陽好
青松来風吹古(一作石)道綠蘿飛花覆烟草我家仙翁(一作)
(公)愛清真才雄草聖凌古人欲臥鳴臯絶世塵鳴臯微
茫在何處五厓峽(一作谿)水横樵路身披翠雲裘袖拂紫
烟去去時應過嵩少間相思為折三花樹
勞勞亭歌(在江寧縣南十五里古送别之所一名臨滄觀)
金陵勞勞送客堂蔓草離離生道傍古情不盡東流水
此地悲風愁白楊我乘素舸同康樂朗詠清川飛夜霜
昔聞牛渚吟五章今来何謝袁家郎苦竹寒聲動秋月
獨宿空簾歸夢長
横江詞六首
人道(一作言)横江好儂道横江惡一風三日(一作一月)吹倒山
(一作猛風吹倒天門山)白浪高於瓦官閣
海潮南去過潯陽牛渚由来險馬當横江欲渡風波惡
一水牽愁萬里長
横江西望阻西秦漢(一作楚)水東連(一作流)楊子津白浪如
山那可渡狂風愁殺峭帆人
海神来(一作東)過惡風廻浪打天門石壁開浙江八月何
如此濤似連山噴雪来
横江館前津吏迎向余東指海雲生郎今欲渡緣何事
如此風波不可行
月(一作日)暈天風霧不開海鯨東蹙百川廻驚波一起三
山動公無渡河歸去来
金陵城西樓月下吟
金陵夜寂凉風發獨上高樓望吳越白雲暎水搖空城
白露垂珠滴秋月月下沈吟久不歸古来相接眼中稀
解道澄江淨如練令人長憶謝玄暉
東山吟(土山去江寧城二十五里晉謝安攜妓之所一作醉過謝安東山作東山吟)
攜妓東土山(一作東山去)悵然悲謝安我妓今朝如花月他
妓古墳荒草寒白雞夢後三百歲洒酒澆君同所歡酣
来自作青海舞秋風吹落紫綺冠彼亦一時此亦一時
浩浩洪流之詠何必竒
僧伽歌
真僧法號號僧伽有時與我論三車問言誦咒幾千徧
口道恒河沙復沙此僧夲住南天竺為法頭陀来此國
戒得長天秋月明心如世上青蓮色意清淨貎稜稜亦
不减亦不增瓶裏千年鐵柱(一作舍利)骨手中萬歲胡孫藤
嗟予落魄江淮(一作湖)久罕遇真僧說空有一言懴盡波
羅夷再禮渾除犯輕垢
白雲歌送劉十六歸山
楚山秦山皆白雲白雲處處長随君長随君君入楚山
裏雲亦随君渡湘水湘水上女蘿衣白雲堪臥君早歸
(一作白雲歌送友人云楚山秦山皆白雲白雲處處長随君君今還入楚山裏雲亦随君渡湘水水上女蘿衣)
(白雲早臥早行君早起)
金陵歌送别范宣
石頭巉巖如虎踞凌波欲過滄江去鍾山龍盤走勢来
秀色横分歴陽樹四十餘帝三百秋功名事跡随東流
白馬小兒誰家子泰清之歲来關囚(一作吹脣虎嘯鳳皇樓)金陵
昔時何壯哉席卷英豪天下来冠盖散為烟霧盡金輿
玉座成寒灰扣劒悲吟空咄嗟梁陳白骨亂如麻天子
龍沈㬌陽井誰歌玉樹後庭花此地傷心不能道目下
離離長春草送爾長江萬里心他年来訪南山老(一作皓)
笑歌行(以下二首蘇軾云是偽作)
笑矣乎笑矣乎君不見曲如鈎古人知爾封公侯君不
見直如弦古人知爾死道邊張儀所以只掉三寸舌蘇
秦所以不墾一頃田笑矣乎笑矣乎君不見滄浪老人
歌一曲還道滄浪濯吾足平生不解謀此身虚作離騷
遣人讀笑矣乎笑矣乎趙有豫讓楚屈平賣身買得千
年名巢由洗耳有何益夷齊餓死終無成君愛身後名
我愛眼前酒飲酒眼前樂虚名何處有男兒窮通當有
時曲腰向君君不知猛虎不看几上肉洪鑪不鑄囊中
錐笑矣乎笑矣乎寗武子朱買臣扣角行歌背負薪今
日逢君君不識豈得不如佯狂人
悲歌行
悲來乎悲來乎主人有酒且莫斟聽我一曲悲來吟悲
來不吟還不笑天下無人知我心君有數斗酒我有三
尺琴琴鳴酒樂兩相得一杯不啻千鈞金悲來乎悲來
乎天雖長地雖久金玉滿堂應不守富貴百年能幾何
死生一度人皆有孤猨坐啼墳上月且須一盡杯中酒
悲來乎悲來乎鳳皇不至河無圖微子去之箕子奴漢
帝不憶李將軍楚王放却屈大夫悲來乎悲來乎秦家
李斯早追悔虚名撥向身之外范子何曾愛五湖功成
名遂身自退劍是一夫用書能知姓名惠施不肯干萬
乘卜式未必窮一經還須黑頭取方伯莫謾白首為儒
生
御定全唐詩卷一百六十六
