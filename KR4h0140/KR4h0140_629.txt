欽定四庫全書
御定全唐詩卷六百二十九
陸龜蒙
和襲美友人許惠酒以詩徵之
涷醪初漉嫰如春輕蟻漂漂雜蘂塵得伴方平同一醉
眀朝應作蔡經身
聞圓載上人挟儒書洎釋典歸日本國更作一
絶以送之
九流三蔵一時傾萬軸光凌渤澥聲從此遺編東去後
却應荒外有諸生
閒吟
閒吟料得三更盡始把孤燈背竹窗一夜西風高浪起
不教歸夢過寒江
秘色越器
九秋風露越窑開奪得千峰翠色来好向中宵盛沆瀣
共嵇中散鬭遺杯
景陽宫井
古堞煙埋宫井樹陳主吳姬墮泉處舜没蒼梧萬里雲
却不聞將二妃去
江南二首
便風船尾香秔熟細雨層頭赤鯉跳待得江餐閑望足
(一作處)日斜方動木蘭橈
村邊紫豆花垂次岸上紅梨葉戰初莫怪煙中重回首
酒家(一作旗)青紵一行書
溪思雨中
雨映前山萬絇(一作句)絲㯭聲衝破(一作碎)似鳴機無端織
得愁成段堪作騷人酒病衣
江城夜泊
漏移寒箭丁丁急月挂虚弓靄靄眀此夜離魂堪射斷
更須江笛兩三聲
宫人斜
草著(一作樹)愁煙似不春晚鶯哀怨問行人須知一種埋
香骨猶勝昭君作虜塵
送棋客
滿目山川似勢棋況當秋雁正斜飛金門若召羊玄保
賭取江東太守歸
漢宫詞
招靈閣上霓旌絶柏梁臺中珠翠稠一身三十六宫夜
露滴玉盤青桂秋
上清
玉林風露寂寥清仙妃對月閒吹笙新篁冷澀曲未盡
細拂雲枝棲鳳驚
秋荷
蒲茸承露有佳色茭葉束煙如效顰盈盈一水不得渡
冷翠遺香愁向人
有别二首
且將絲䋏繫蘭舟醉下煙汀減去愁江上有樓君莫上
落花隨浪(一作水)正東流
池上已看鶯舌默雲間應即雁翰開唯愁别後當風立
萬樹將秋入恨来
病中曉思
月墮霜西竹井寒轆轤絲凍下缾難幽人病久渾成渴
愁見龍書一鼎乾
送友人之湖上
故人溪上有漁舟竿倚風蘋夜不收欲寄一函聊問訊
洪喬寧作置書郵
寒日逢僧
瘦脛高褰梵屧輕野塘風勁錫環鳴如何不向深山裏
坐擁閑雲過一生
冬柳
柳汀斜對野人窗零落衰條傍曉江正是霜風飄斷處
寒鷗驚起一雙雙
寄友人
敬亭寒夜溪聲裏同聽先生講太玄上得雲梯不回首
釣竿猶在五湖邊
島樹
波濤漱苦盤根淺風雨飄多著葉遲迥出孤煙殘照裏
鷺鶿相對立高枝
頭陀僧
萬峰圍繞一峰深向此長修苦行心自埽雪中歸鹿跡
天眀恐被獵人尋
晚渡
半波風(一作飛)雨半波晴漁曲飄秋野調清各樣蓮船逗
村去笠簷蓑袂有殘(一作餘)聲
贈老僧二首
枯貌自同霜裏木餘生唯指佛前燈少時寫得坐禪影
今見問人何處僧
自有家山供衲線不離溪曲取菴茅舊曾聞說林中鳥
定後長来頂上巢
憶山泉
一夜寒聲来夢裏平眀著屐到聲邊心期盛夏同(一作重)
過此脱却荷衣石上眠
白芙蓉
澹然相對却成勞月染風裁箇箇高似說玉皇親謫墮
至今猶著水霜袍
嚴光釣臺
片帆竿外揖清風石立(一作上)雲孤萬古中不是狂奴為
故態仲華爭得黑頭公
讀陳拾遺集
蓬顆何時與恨平蜀江衣帶蜀山輕尋聞騎士梟黃祖
自是無人祭禰衡
吳宫懷古
香逕長洲盡棘叢奢雲豔雨秖悲風吳王事事須亡國
未必西施勝六宫
送琴客之建康
蕙風杉露共泠泠三峡寒泉漱玉清君到南朝訪遺事
柳家雙鎻舊知名
閨怨
白袷行人又遠遊日斜空上映花樓愁絲墮絮相逢著
絆惹春風卒未休
丁香
江上悠悠人不問十年雲外醉中身殷勤解却丁香結
縱(一作從)放繁枝散誕春
種蒲
杜若溪邊手自移旋抽煙劒碧參差何時織得孤帆去
懸向秋風訪所思
范蠡
平吳專越禍胎深豈是功成有去心句踐不知嫌鳥喙
歸来猶自鑄良金
山僧二首
山蘚幾重生草履澗(一作洞)泉長自滿銅缾時將如意敲
眠虎遣向林間坐聽經
一夏不離蒼島上秋来頻話石城南思歸瀑布聲前坐
却把松枝拂舊菴
上雲樂
青絲作筰(一作笮)桂為船白兔𢷬藥蝦蟇丸便浮天漢泊
星渚回首笑君承露盤
新秋雜題六百
眠
一簟臨窗薤葉秋小簾風蕩半離鉤魂清雨急夢難到
身在五湖波上頭
行
尋人直到月塢北覓鶴便過雲峰西只今猶有疎野調
但繞莓苔風雨畦
倚
橘下凝情香染巾竹邊留思露搖身背煙垂首(一作手)盡
日立憶得山中無事人
吟
憶山搖膝石上晚懷古掉頭溪畔涼有時得句一聲發
驚起鷺鶿和夕陽
食
日午空齋帶睡痕水蔬山藥薦盤飱林烏信我無機事
長到而今下石盆
坐
偶避蟬聲来隙地忽隨鴻影入遼天閒僧不會寂寥意
道學西方人坐禪
新沙
渤澥聲中漲小隄官家知後海鷗知蓬莱有路教人到
應亦年年税紫芝
鄴宫詞二首
魏武平生不好香楓膠蕙炷潔宫房可知遺令非前事
却有餘薰在繡囊
花飛蝶駭不愁人水殿雲廊别置春曉日靚妝千騎女
白櫻桃下紫綸巾
古别離
仙人左手把長箭欲射日烏烏不棲何事離情畏眀發
一心唯恨汝南雞
高道士
峩眉道士風骨峻手把玉皇書一通東遊借得琴高鯉
騎入蓬萊清淺中
蔬食
孔融不要留殘膾庾悦無端恡子鵝香稻熟来秋菜嫰
伴僧餐了聽雲和
寄遠
縹梨花謝鶯口喫黃犢少年人未歸畫扇紅弦相掩映
獨看斜月下簾衣
山中僧
手關(一作開)一室翠微裏日暮白雲棲半間白雲朝出天
際去若比老僧猶(一作雲)未閒
洞宫秋夕
濃霜打葉落地聲南溪石泉細泠泠洞宫寂寞人不去
坐見月生雲母屏
連昌宫詞二首
門
金鋪零落獸鐶空斜揜雙扉細草中日暮鳥歸(一作啼)宫
樹綠不聞鴉軋閉春風
階
草没苔封疊翠斜墜紅千葉擁殘霞年年直為秋霖苦
滴陷青珉隱起花
懷宛陵舊遊
陵陽佳地昔年遊謝朓青山李白樓唯有日斜溪上思
酒旗風影落春流
松石曉景圖
霜骨雲根慘澹愁宿煙封著未全收將歸與說文通後
寫得松江岸上秋
釣車
小輪輕線妙無雙曾伴幽人酒一缸洛客見詩如有問
輾煙衝雨過桐江
漉酒巾
靖節高風不可攀此巾猶墜(一作墮)凍醪間偏宜雪夜山
中戴認取時情與醉顔
華陽巾
蓮花峰下得佳名雲褐相兼上鶴翎須是古壇秋霽後
靜焚香炷禮寒星
方響
擊霜寒玉亂丁丁花底秋風拂坐生王母閒看漢天子
滿猗蘭殿佩環聲
白鷺
雪然飛下立蒼苔應伴江鷗拒我来見欲扁舟搖蕩去
倩君先作水雲媒
溪行
晚天寒雨上灘時他已揚舲我尚遲自是檣低帆幅少
溪風終不兩般吹
太湖叟
細槳輕船賣石歸酒痕狼籍徧苔衣攻車戰艦繁如織
不肯回頭問是非
荅友人
荆卿雄骨化為塵燕市應無共飲人能脱鷫鸘来換酒
五湖賖與一年春
偶作
酒信巧為繰病緒花音長作嫁愁媒也知愁病堪回避
爭奈流鶯喚起来
春思二首
竹外麥煙愁漠漠短翅啼禽飛魄魄此時憶著千里人
獨坐支頤看花落
江南酒熟清眀天高高綠旆當風懸誰家無事少年子
滿面落花猶醉眠
訪僧不遇
櫂倚東林欲問禪遠公飛錫未應還蒙莊弟子相看笑
何事空門亦有關
謝山泉
決決春泉出洞霞石壜封寄野人家草堂盡日留僧坐
自向前溪摘茗芽
洞宫夕(一作華陽觀)
月午山空桂花(一作中天月冷霜華)落華陽道士雲衣薄石壇香
(一作風)散步虛聲杉雲(一作露)清泠(一作泠泠)滴栖鶴
峡客行
萬仞峰排千劒束孤舟夜繫峰頭宿蠻溪雪壊蜀江傾
灩澦朝来大如屋
江邊
江邊日晚潮煙上樹裏鴉鴉桔橰響無因得似灌園翁
十畝春蔬一藜杖
簾
枕映疎容晩向欹秋煙脈脈雨微微逆風障燕尋常事
不學人前當妓衣
開元雜題七首
玉龍子
何代奇工碾玉英細髯纖角盡雕成煙乾霧悄君心苦
風雨長隨一擲聲
照夜白
雪虯輕駿步如飛一練騰光透月旗應笑穆王抛萬乘
踏風鞭露向瑶池
舞馬
月窟龍孫四百蹄驕驤輕步應金鞞曲終似要君王寵
回望紅樓不敢嘶
雜伎
拜象馴犀角觝豪星丸霜劒出花高六宫爭近乘輿望
珠翠三千擁赭袍
雪衣女
嫩紅鉤曲雪花攢月殿棲時片影殘自說夜来春夢惡
學持金偈玉欄干
繡嶺宫
繡嶺花殘翠倚空碧窗瑶砌舊行宫閑乘小駟濃隂下
時舉金鞭半袖風
湯泉
暖殿流湯數十間玉渠香細浪回環上皇初解雲衣浴
珠櫂時敲瑟瑟山
題杜秀才水亭(一本題上有荆溪早景四字)
曉和風露立晴煙秖恐腥魂涴洞天雲肆有龍君若買
便敲初日鑄金錢
翠碧
紅襟翠翰兩參差徑拂煙華上細枝春水漸生魚易得
莫辭風雨坐多時
御定全唐詩卷六百二十九
