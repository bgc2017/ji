欽定四庫全書
御定全唐詩卷三百五十二
柳宗元
登柳州峩山
荒山秋日午獨上意悠悠如何望鄉處西北是融州
得盧衡州書因以詩寄
臨蒸且莫歎炎方為報秋来雁幾行林邑東廻山似戟
牂牁南下水如湯蒹葭淅瀝含秋霧橘柚玲瓏透夕陽
非是白蘋洲畔客還將遠意問瀟湘
荅劉連州邦字
連璧本難雙分符刺小邦崩雲下灕水劈箭上潯江負
弩啼寒狖(余救切)鳴枹驚夜狵遥憐郡山好謝守但臨窗
嶺南江行
瘴江南去入雲煙望盡黃茆是海邊山腹雨晴添象跡
潭心日暖長蛟涎射工巧伺遊人影颶母偏驚旅客船
從此憂来非一事豈容華髮待流年
柳州峒氓
郡城南下接通津異服殊音不可親青箬裹鹽歸峒客
綠荷包飯趁虚人(嶺南人呼市為虚)鵝毛禦臘縫山罽雞骨占
年拜水神愁向公庭問重譯欲投章甫作文身
酬徐二中丞普寧郡内池館即事見寄
鵷鴻念舊行虚館對芳塘落日眀朱檻繁花照羽觴泉
歸滄海近樹入楚山長榮賤俱為累相期在故鄉
酬賈鵬山人郡内新栽松寓興見贈二首
芳朽自為别無心乃玄功夭夭日放花榮耀將安窮青
松遺澗底擢蒔兹庭中積雪表眀秀寒花助蔥蘢貞幽
夙有慕持以延清風
無能常閉閣偶以静見名竒姿来遠山忽似人家生勁
色不改舊芳心與誰榮喧卑豈所安任物非我情清韻
動竽瑟諧此風中聲
種柳戲題
柳州柳刺史種柳柳江邊談笑為故事推移成昔年垂
隂當覆地聳幹會參天好作思人樹慚無惠化傳
柳州二月榕葉落盡偶題
宦情羈思共悽悽春半如秋意轉迷山城過雨百花盡
榕葉滿庭鶯亂啼
浩初上人見貽絶句欲登仙人山(在柳州)因以酬
之
珠樹玲瓏隔翠微病来方外事多違仙山不屬分符客
一任凌空錫杖飛
雨中贈仙人山賈山人(即賈鵬也)
寒江夜雨聲潺潺曉雲遮盡仙人山遥知玄豹在深處
下笑羈絆泥塗間
别舍弟宗一
零落殘紅(一作魂)倍黯然雙垂别淚越江邊一身去國六
千里萬死投荒十二年桂嶺瘴来雲似墨洞庭春盡水
如天欲知此後相思夢長在荆門郢樹煙
奉和周二十二丈酬郴州侍郎衡江夜泊得韶
州書并附當州生黃茶一封率然成篇代意之
作
丘山仰德耀天路下征騑夢喜三刀近書嫌五載違凝
情江月落屬思嶺雲飛會入司徒府還邀周掾歸
殷賢戲批書後寄劉連州并示孟崙二童(自注家有)
(右軍書每紙背庾翼題云王會稽六紙二月三十日)
書成欲寄庾安西紙背應勞手自題聞道近来諸子弟
臨池尋已厭家雞
重贈二首
聞道將雛向墨池劉家還有異同詞(漢書劉歆以左丘眀公榖詳略難父)
(向向不能非)如今試遣隈牆問已道世人那得知
世上悠悠不識真薑芽盡是捧心人若道柳家無子弟
往年何事乞西賓(子厚嘗為劉寫西京賦)
疊前
小學新翻墨沼波羡君瓊樹散枝柯左家弄玉唯嬌女
空覺庭前鳥跡多
疊後
事業無成耻藝成南宫起草舊連名(公與夢得嘗同為禮部員外郎)勸
君火急添功用趁取當時二妙聲
銅魚使赴都寄親友(自注嶺南支郡無綱官考典帳典等悉附都府至京)
行盡關山萬里餘到時閭井是荒墟附庸唯有銅魚使
此後無因寄遠書
韓漳州書報徹上人亡因寄二絶
早歲京華聽越吟聞君江海分逾深他時若寫蘭亭會
莫畫高僧支道林
頻把瓊書出袖(一作衲)中獨吟遺句立秋風桂江日夜流
千里揮淚何時到甬東
柳州城西北隅種柑樹
手種黃柑二百株春来新葉徧城隅方同楚客憐皇樹
(楚詞后皇嘉樹橘来服兮受命不遷生南國兮)不學荆州利木奴幾歲開花聞
噴雪何人摘實見垂珠若教坐待成林日滋味還堪養
老夫
聞徹上人亡寄侍郎楊丈
東越高僧還姓湯幾時瓊佩觸鳴璫空花一散不知處
誰采金英與侍郎
段九秀才處見亡友吕衡州書迹
交侣平生意最親衡陽往事似分身袖中忽見三行字
拭淚相看是故人
柳州寄京中親故
林邑山連瘴海秋牂牁水向郡前流勞君遠問龍城地
正北三千到錦州
種木槲花
上苑年年占物華飄零今日在天涯祗因長作龍城守
剰種庭前木槲花(柳州龍城郡)
摘櫻桃贈元居士時在望仙亭南樓與朱道士
同處
海上朱櫻贈所思樓居况是望仙時蓬莱羽客如相訪
不是偷桃一小兒
酬曹侍御過象縣見寄(象縣柳州縣名)
破額山前碧玉流騷人遥駐木蘭舟(述異記七里州中有魯班刻木蘭為)
(舟至今在洲中詩家云木蘭舟出此)春風無限瀟湘意(一作憶)欲採蘋花不
自由
法華寺石門精舍三十韻(集有記云寺居永州地最高)
拘情病幽欝曠志寄高爽願言懷名緇東峰旦夕仰始
欣雲雨霽尤悅草木長道同有愛弟披拂恣心賞松谿
&KR0772;(胡了切)窱(土了切)入石棧夤緣上蘿葛(一作蔦)綿層甍莓苔
侵標牓密林互對聳絶壁儼雙敞塹峭出蒙籠墟險(一作)
(嶮)臨滉瀁稍疑地脉斷悠若天梯往結搆罩羣崖廻環
驅萬象小劫不逾瞬大千若在掌體空得化元觀有遺
細想喧煩困蠛蠓跼蹐疲魍魎寸進諒何營尋直非所
枉探竒極遥矚窮妙閟清響理會方在今神開庶殊曩
兹遊苟不嗣浩氣竟誰養道異誠所希名賓匪余仗超
攄藉外奬俯默有内朗鑑(一作鏗)爾揖古風終焉乃吾黨
潛軀委韁鎖高步謝塵坱蓄志徒為勞追蹤將焉倣淹
留值頽暮眷戀睇遐壤映日雁聯軒翻雲波泱漭殊風
紛已萃鄉路悠且廣羈木畏漂浮離旌倦搖蕩昔人歎
違(一作遺)志出處今已兩何用期所歸浮圖有遺像幽蹊
不盈尺虚室有函文微言信可傳申旦稽吾顙
遊朝陽巖遂登西亭二十韻
謫棄殊隠淪登陟非遠郊所懷緩伊欝詎欲肩夷巢高
巖瞰清江幽窟潛神蛟開曠延陽景廻薄攅林梢西亭
搆其巔反宇臨呀(虚牙切)庨(許交切一作哮)背瞻星辰興下見雲
雨交惜非吾鄉土得以蔭菁茆羈貫(與丱同)去江介世仕
尚函崤故墅即灃川數畝均肥磽臺館葺荒丘池塘疏
沈坳會有圭組戀遂貽山林嘲薄軀信無庸瑣屑劇斗
筲囚居固其宜厚羞久已包庭除植蓬艾隟(同隙)牖懸蠨
蛸所頼山川客扁舟枉長梢(梢船尾木)挹流敵清觴掇埜代
嘉肴適道有高言取樂非絃匏逍遥屛幽昧淡薄辭喧
呶晨雞不余欺風雨聞嘐嘐(音交)再期永日閒提挈移中
庖
湘口館瀟湘二水所會
九疑濬傾奔臨源委縈廻會合屬空曠泓澄停風䨓高
館軒霞表危樓臨山隈兹辰始澂(直凌切)霽纖雲盡褰開
天秋日正中水碧無塵埃杳杳漁父吟呌呌羈鴻哀境
勝豈不豫慮分固難裁升高欲自舒彌使遠念来歸流
駛且廣汎舟絶沿洄
登蒲州石磯望横江口潭島深迥斜對香零山
(山在永州)
隠憂倦永夜凌霧臨江津猿鳴稍已疎登石娱清淪日
出洲渚静澄眀皛(一作晶)無垠浮暉翻高禽沈景照文鱗
雙江滙西奔詭怪潛坤珍孤山乃北峙森爽棲靈神洄
潭或動容島嶼疑搖振(之人切)陶埴兹擇土蒲魚相與鄰
信美非所安羇心屢逡廵糺(即紏字)結良可解紆欝亦已
伸高歌返故室自誷非所欣
南磵中題
秋氣集南磵獨遊亭午時廻風一蕭瑟林影久參差始
至若有得稍深遂忘疲羈禽響幽谷寒藻舞淪漪去國
魂已遠(一作游)懷人淚空垂孤生易為感失路少所宜索
寞竟何事徘徊祇自知誰為後来者當與此心期
遊石角過小嶺至長烏村
志適不期貴(一作不自期)道存豈(一作貴)偷生久忘上封事復
笑昇天行竄逐宦湘浦搖心劇懸旌始驚䧟世議終欲
逃天刑歲月殺(色界切)憂慄慵疎寡將迎追遊疑所愛且
復舒吾情石角恣幽步長烏遂遐征磴廻茂樹斷景晏
寒川眀曠望少行人時聞田鸛鳴風篁冐水遠霜稻侵
山平稍與人事閒益知身世輕為農信可樂居寵真虚
榮喬木餘故國願言果丹誠四支反田畝釋志東臯耕
與崔策登西山(策字子符集有送崔九序)
鶴鳴楚山静露白秋江曉連袂度危橋縈廻出林杪西
岑極遠目毫末皆可了重疊九疑高微茫洞庭小迥窮
兩儀際高出萬象表馳景泛頽波遥風逓寒篠謫居安
所習稍厭從紛擾生同胥靡遺夀比彭鏗夭蹇連困顛
踣愚蒙怯幽眇非令親愛疎誰使心神悄偶兹遁山水
得以觀魚鳥吾子幸淹留緩我愁腸繞
構法華寺西亭
竄身楚南極山水窮險艱步登最高寺蕭散任疎頑西
垂下斗絶欲似窺人寰反如在幽谷榛翳不可攀命童
恣披翦葺宇横斷山割(一作□)如判清濁飄若升雲間遠
岫攅衆頂澄江抱清灣夕照臨軒墮棲鳥當我還菡蓞
溢嘉色篔簹遺清斑神舒屏羈鎖志適忘幽孱棄逐久
枯槁迨今始開顔賞心難久留離念来相關北望間親
愛南瞻雜夷蠻置之勿復道且寄須臾閒
夏夜苦熱登西樓
苦熱中夜起登樓獨褰衣山澤凝暑氣星漢湛光輝火
晶燥露滋埜静停風威探湯汲隂井煬竈開重扉憑闌
久徬徨流汗不可揮莫辯亭毒意仰訴璿與璣諒非姑
射子静勝安能希
覺衰
久知老會至不謂便見侵今年宜未衰稍已来相尋齒
疎髮就種(音踵)奔走力不任咄此可奈何未必傷我心彭
聃安在哉周孔亦巳沈古稱夀聖人曾不留至今但願
得美酒朋友常共斟是時春向暮桃李生繁隂日照天
正綠(一作碧)杳杳歸鴻吟出門呼所親扶杖登西林高歌
足自快商頌有遺音
遊南亭夜還叙志七十韻
夙抱丘壑尚率性恣遊遨中為吏役牽十祀空悁勞外
曲徇塵轍私心寄英髦進乏廊廟器退非鄉曲豪天命
斯不易鬼責將安逃屯難果見凌剥喪宜所遭神眀(一作)
(期)固浩浩衆口徒嗷嗷投跡山水地放情詠離騷再懷
曩歲期容與馳輕舠虚館背山郭前軒面江臯重疊間
浦溆邐迤驅巖㟼(牛刀切)積翠浮澹&KR1527;始疑負靈鼇叢林
留衝飇石礫迎飛濤曠朗天景霽樵蘇遠相號澄潭湧
沈鷗半壁跳懸猱鹿鳴驗食埜魚樂知觀濠孤賞誠所
悼暫欣良足襃留連俯櫺檻注我壺中醪朵頤進芰實
擢手持蟹螯炊稻視㸑鼎膾鮮聞(一作閔)操刀埜蔬盈傾
筐頗雜池沼芼緬慕鼓枻翁嘯詠哺其糟退想於陵子
三咽資李螬斯道難為偕沈憂安所韜曲渚怨鴻鵠環
洲彫蘭□(音臯)暮景廻西岑北流逝滔滔徘徊遂昏黑遠
火眀連艘木落寒山静江空秋月高歛袂戒還徒善游
矜所操趣淺戢長枻乘深屏輕篙曠望援深竿哀歌叩
鳴艚中川恣超忽漫若翔且翺淹泊遂所止埜風自颾
颾澗急驚鱗奔蹊荒飢獸嘷入門守拘縶悽戚增欝陶
慕士情未忘懷人首徒搔内顧乃無有德輶甚鴻毛名
竊久自欺食浮固云叨問牛悲釁鐘說(音稅)彘驚臨牢永
遁刀筆吏寧期簿書曹中興遂羣物裂壤分鞬(居言切)櫜
(音臯)岷凶既云捕(謂劉闢伏誅)吳虜亦已鏖(李錡伏誅)捍禦盛方虎
謨眀富伊咎披山窮木禾駕海逾蟠桃重来越裳雉再
返西旅獒左右抗槐棘縱横羅雁羔三(一作五)辟咸肆宥
衆生均覆燾安得奉皇靈在宥解天&KR0802;(音叨)歸誠慰松梓
陳力開蓬蒿卜室有鄠杜名田占灃澇磻谿近餘基阿
城連故濠螟蛑願親燎荼堇甘自薅(音蒿)飢食期農耕寒
衣俟蠶繰及骭(下患切)足為温滿腹寧復饕安將蒯及菅
(音奸)誰慕粱與膏弋林敺雀鷃漁澤從鰌魛觀象嘉素履
陳詩謝干旄方託麋鹿羣敢同騏驥槽處賤無溷濁固
窮匪滛慆踉蹌辭束縛悅懌換煎熬登年徒(一作從)負版
興役趨代鼛(音臯)目眩絶渾渾耳喧息嘈嘈兹焉畢餘命
富貴非吾曹長沙哀糺纆漢隂嗤桔橰苟伸擊壤情機
事息秋豪海霧多蓊欝越風饒腥臊寧唯廹魑魅所懼
齊焄藨(音蒿)知罃懷褚中范叔戀綈袍伊人不可期慷慨
徒忉忉
韋道安(道安嘗佐張建封于徐州及軍亂而道安自殺)
道安本儒士頗擅弓劒名二十遊太行暮聞號哭(一作哭泣)
聲疾驅前致問有叟垂華纓言我故刺史失職還西京
偶為羣盗得毫縷無餘贏貨財足非恡二女皆娉婷蒼
黃見驅逐誰識死與生便當此殞命休復事晨征一聞
激高義眥裂肝膽横挂弓問所往趫捷超崢嶸見盗寒
磵隂羅列方忿争一矢斃酋帥餘黨號且驚麾令逓束
縛纆(一作纏)索相拄撑彼姝久褫魄刃下俟誅刑却立不
親授諭以從父行捃收自擔肩轉道趨前程夜發敲石
火山林如晝眀父子更抱持涕血紛交零頓首願歸貨
納女稱舅甥道安奮衣去義重利固輕師婚古所病合
姓非用兵朅来事儒術十載所能逞(必貞切)慷慨張徐州
(徐泗濠節度使張建封)朱邸揚前旌投軀獲所願前馬出王城(貞元)
(十三年建封来朝道安從之)轅門立竒士淮水秋風生君侯既即世
麾下相欹傾立孤抗王命鐘鼓四野鳴横潰非所壅逆
節非所嬰舉頭自引刀顧義誰顧形烈士不忘死所死
在忠貞咄嗟徇權子翕習猶趨榮我歌非悼死所悼時
世情
哭連州凌員外司馬(凌員外凖也)
廢逐人所棄遂為鬼神欺才難不其然卒與大患期凌
人古受氏吳世夸雄姿寂寞富春水英氣方在斯六學
誠一貫精義窮發揮著書逾十年幽賾靡不推天庭掞
高文萬(一作寓)字若波馳記室征西府宏謀耀其竒輶軒
下東越列郡蘇疲羸宛宛凌江羽来棲翰林枝孝文留
弓劒中外方危疑抗聲促遺詔定命由陳辭(德宗崩邇臣議祕五)
(日下遺詔凖獨抗危辭言其不可乃以旦日發喪)徒隸肅曹官征賦参有司出
守烏江滸老遷湟水湄高堂傾故國葬祭限囚羈仲叔
繼幽淪狂呌唯童兒(凖母卒于家不得歸)一門既無主焉用徒生
為舉聲但呼天孰知神者誰泣盡目無見(凖哭母喪眀)腎傷
足不持溘(渴合切)死委炎荒臧獲守靈帷平生負國譴骸
骨非敢私盖棺未塞責孤旐凝寒颸念昔始相遇腑腸
為君知進身齊選擇失路同瑕疵本期濟仁義今為衆
所嗤滅名竟不試世義安可支恬死百憂盡苟生萬慮
滋顧余九逝魂與子各何之我歌誠自慟非獨為君悲
旦攜謝山人至愚池
新沐換輕(一作巾)幘曉池風露(一作霧)清自諧塵外意况與
幽人行霞散衆山迥天高數雁鳴機心付當路聊適羲
皇情
獨覺
覺来窗牖空寥落雨聲曉良遊怨遲暮末事驚紛擾為
問經世心古人難盡了
首春逢耕者
南楚春候早餘寒已滋榮土膏釋原埜百蟄競所營綴
景未及郊穡人先耦耕園林幽鳥囀渚澤新泉清農事
誠素務羈囚阻平生故池想蕪沒遺畝當榛荆慕隠既
有繫圖功遂無成聊從田父言欵曲陳此情眷然撫耒
耜回首煙雲横
溪居
久為簮組累幸此南夷謫閒依農圃鄰偶似山林客曉
耕翻露草夜榜(一作塝孔孟切)響溪石来往不逢人長歌楚天
碧
夏初雨後尋愚溪
悠悠雨初霽獨繞清溪曲引杖試荒泉解帶圍新竹沈
吟亦何事寂寞固所欲幸此息營營嘯歌静炎燠
入黃溪聞猿(溪在永州)
溪路千里曲哀猿何處鳴孤臣淚已盡虛作斷腸聲
韋使君黃溪祈雨見召從行至祠下口號
驕陽愆歲事良牧念菑畬列騎低殘月鳴笳度碧虚稍
窮樵客路遥駐野人居谷口寒流淨叢祠古木疎焚香
秋霧濕奠玉曉光初肹蠁巫言報精誠禮物餘惠風仍
偃草靈雨會隨車俟罪非真吏(為員外司馬故曰非真吏)翻慚奉簡
書
郊居歲暮
屏居負山郭歲暮驚離索野迥樵唱来庭空燒燼落世
紛因事遠心賞隨年薄默默諒何為徒成今與昨
秋曉行南谷經荒村
杪秋霜露重晨起行幽谷黃葉覆溪橋荒村唯古木寒
花疎寂歴幽泉微斷續機心久已忘何事驚麋鹿
雨後曉行獨至愚溪北池
宿雲散洲渚曉日眀村塢高樹臨清池風驚夜来雨予
心適無事偶此成賓主
中夜起望西園值月上
覺聞繁露墜開戶臨西園寒月上東嶺泠泠疎竹根石
泉遠逾響山鳥時一喧倚楹遂至旦寂寞將何言
零陵春望
平埜春草綠曉(一作晩)鶯啼遠林日晴瀟湘渚雲斷岣嶁
岑仙駕不可望世途非所任凝情空景慕萬里蒼梧隂
從崔中丞過盧少尹郊居
寓居湘岸四無鄰世網難嬰每自珍蒔(時吏切)藥閒庭延
國老(本草甘草名國老)開罇虚室(一作席)值賢人泉廻淺石依高
柳逕轉垂藤閒綠筠聞道偏為五禽戲出門鷗鳥更相
親
夏晝偶作
南州溽暑醉如酒隠几熟眠開北牖日午獨覺無餘聲
山童隔竹敲茶臼
雨晴至江渡
江雨初晴思遠步日西獨向愚溪渡渡頭水落村逕成
撩亂浮槎在高樹
江雪
千山鳥飛絶萬逕人蹤滅孤舟蓑笠翁獨釣寒江雪
冉溪(公易其名為愚溪者是也)
少時陳力希公侯許國不復為身謀風波一跌逝萬里
壯心瓦解空縲囚縲囚終老無餘事願卜湘西冉溪地
却學夀張樊敬侯種漆南園待成器
法華寺西亭夜飲(得酒字)
祗樹夕陽亭共傾三昧酒霧暗水連階月眀花覆牖莫
厭尊前醉相看未白首
戲題石門長老東軒
石門長老身如夢旃檀成林手所種坐来念念非昔人
萬徧蓮花為誰用如今七十自忘機貪愛都忘筋力微
莫向東軒春埜望花開日出雉皆飛
御定全唐詩卷三百五十二
