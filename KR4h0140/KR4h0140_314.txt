欽定四庫全書
御定全唐詩卷三百十四
陳京
陳京字慶復陳宜都王叔明五世孫擢進士第累遷太
常博士擢右補闕與趙需張薦共劾盧杞終秘書少監
詩一首
享文恭太子廟樂章
歌以德發聲以樂貴樂善名存追仙禮異鸞旌拱修鳳
鳴合次神聽皇慈仲月皆至
韋渠牟
韋渠牟京兆萬年人少慧悟涉覽經史初為道士後為
僧韓滉表試校書郎德宗誕日召之同佛老師講論大
義愛其辨博因奏七十詣詩旬日再轉右補闕内供奉
遷諫議大夫數召對奏事終太常卿詩集十卷今存二
十一首
步虚詞十九首
玉簡真人降金書道籙通煙霞方蔽日雲雨已生風四
極威儀異三天使命同那將人世戀不去上清宫
羽駕正翩翩雲鴻最自然霞冠將月曉珠珮與星連鏤
玉留新訣雕金得舊編不知飛鸞鶴更有幾人仙
上帝求仙使真符取玉郎三才閑布象二景欝生光騎
吏排龍虎笙歌走鳳凰天高人不見暗入白雲鄉
鸞鶴共裵回仙官使者催香花三洞啟風雨百神来鳳
篆文初定龍泥印巳開何須生羽翼始得上瑶臺
羽節忽排煙蘇君已得仙命風驅日月縮地走山川幾
處留丹竈何時種玉田一朝騎白虎直上紫微天
静發降靈香思神意智長虎存時促步龍想更成章扣
齒風雷響挑燈日月光仙雲在何處髣髴滿空堂
幾度遊三洞何方召百神風雲皆守一龍虎亦全真執
節仙童小燒香玉女春應須絶巖内委曲問皇人
上法杳無營玄修似有情道宮瓊作想真帝玉為名召
岳馳旌節驅雷發吏兵雲車降何處齋室有仙卿
羽衛一何鮮香雲起暮煙方朝太素帝更向玉清天鳳
曲凝猶吹龍驂儼欲前真文幾時降知在永和年
大道何年學真符此日催還持金作印未要玉為臺羽
節分明授霞衣整頓裁應緣五雲使教上列仙来
獨自授金書蕭條詠紫虚龍行還當馬雲起自成車九
轉風煙合千年井竈餘參差從太一夀等混元初
道學已通神香花會女真霞牀珠斗帳金薦玉輿輪一
室心偏静三天夜正春靈官竟誰降仙相有夫人
上界有黃房仙家道路長神来知位次樂變叶宮商競
把瑠璃盞都傾白玉漿霞衣最芬馥蘇合是靈香
珠佩紫霞纓夫人會八靈太霄猶有觀絶宅豈無形暮
雨裵回降仙歌宛轉聽誰逄玉妃輦應檢九真經
西海辭金母東方拜木公雲行疑帶雨星步欲凌風羽
袖揮丹鳳霞巾曳彩虹飄颻九霄外下視望仙宫
玉樹襍金花天河織女家月邀丹鳳舄風送紫鸞車霧
縠籠綃帶雲屏列錦霞瑶臺千萬里不覺往来賖(此首一作)
(吳筠詩)
舞鳳凌天出歌麟入夜聽雲容衣𦕈𦕈風韻曲泠泠扣
齒端金簡焚香檢玉經仙宫知不遠祗近太微星
紫府與玄洲誰来物外遊無煩騎白鹿不用駕青牛金
化顔應駐雲飛鬢不秋仍聞碧海上更用玉為樓(此首一作)
(吳筠詩)
轡鶴復驂鸞全家去不難雞聲随羽化犬影入雲看釀
玉當成酒燒金且轉丹何妨五色綬次第給仙官
覽外生盧綸詩因以示此
衛玠清談性最強明時獨拜正員郎關心珠玉曾無價
滿手瓊瑶更有光謀略久參花府盛才名常帶粉闈香
終期内殿聯詩句共汝朝天會柏梁
贈竇五判官
故舊相逄三兩家愛君兄弟有聲華文輝錦綵珠垂露
逸興江天綺散霞美玉自矜頻獻璞真金難與細披沙
終須撰取新詩品更比芙蓉出水花
竇參
竇參字時中岐州人以門蔭累官中丞德宗以為宰相
後貶郴州别駕賜死詩三首
湖上閒居(一作閒居湖上)
避影將息隂自然知音稀向来深林中偶亦有所窺飛
鳥口銜食引雛上高枝高枝但各有(一作但各子其子)安知宜
不宜止止復何云物情何自私(一作方可知)
遷謫江表久未歸
一自經放逐裵回無所從便為寒(一作出)山雲不得随飛
龍名豈不欲保歸豈不欲早苟(一作苦)無三月資難適千
里道離心與羈思終日常草草人生年幾齊憂苦即先
老誰能假羽翼使我暢懷抱
登潛山觀
山勢欲相抱一條微徑盤攀蘿歇復行始得凌仙壇聞
道葛夫子此中鍊還丹丹成五色光服之生羽翰靈草
空自綠餘霞誰共餐至今步虚處猶有孤飛鸞幽幽古
殿門下壓浮雲端萬丈水聲落四時松色寒既入無何
鄉轉嫌人事難終當遠塵俗高卧從所安
盧羣
盧羣字載初范陽人曹王臯節度江西奏為判官入為
監察御史累遷兵部郎中秘書監終義成軍節度使詩
一首
淮西席上醉歌
祥瑞不在鳳凰麒麟太平須得邊將忠臣衛霍真誠奉
主貔虎十萬一身江河潜注息浪蠻貊欵塞無塵但得
百寮師長肝膽不用三軍羅綺金銀
韋臯
韋臯字城武(一作武臣)京兆人始仕為建陵挽郎張鎰節度
鳳翔署營田判官德宗狩奉天授隴州刺史置奉義軍
拜節度使帝自梁洋還召為左金吾衛將軍遷大將軍
貞元元年出為劒南西川節度使在蜀二十餘年封南
康郡王詩三首
天池晩櫂
雨霽天池生意足花間誰詠採蓮曲舟浮十里芰荷香
歌發一聲山水綠春暖魚抛水面綸晩晴鷺立波心玉
扣舷歸載月黃昏直至更深不假燭
贈何遐(第三句缺一字)
腰間寳劒七星文掌上彎弓挂六鈞箭發雲雙鴈落
始知秦地有將軍
憶(一作寄)玉簫(玉簫者江夏姜使君家青衣也臯微時客扵姜與之有情以玉指環)
(及一詩遺之訂後約久之玉簫欝念成疾死姜以環著中指葬焉後臯鎮蜀生日東川獻歌姬)
(亦名玉簫而貌正同中指肉隐起如所著玉環時以為感臯意再生云)
黃雀銜来巳數春别時留觧贈佳人長江不見魚書至
為遣相思夢入秦
李愿
李愿隴右人晟之子以父勲拜太子賓客終檢校司空
河中節度詩二首
觀翟玉妓
女郎閨閣春抱瑟坐花茵艷粉宜斜燭羞蛾慘向人寄
情搖玉柱流眄整羅巾幸以芳香䄂承君宛轉塵
思婦
良人久不至惟恨錦屏孤顦顇衣寬日空房問女巫
王智興
王智興字匡諫懷州人起牙將自貞元至太和歴戰功
進位侍中封雁門郡王詩一首
徐州使院賦(長慶中智興為徐州節度一日從事扵使院會飲賦詩智興召護軍)
(俱至從事屏去翰墨智興曰適聞作詩何獨見某而罷復以牋陳席上小吏亦置牋扵智興前)
(扵是引毫立成云云四座驚嘆)
三十年前老徤兒剛被郎中遣作詩江南花柳從君詠
塞北煙塵我獨知
袁高
袁高字公頥恕巳之孫擢進士第建中中拜京畿觀察
使坐累貶韶州刺史復拜給事中憲宗時特贈禮部尚
書詩一首
茶山詩
禹貢通遠俗所(一作始)圖在安人後王失其本職吏不敢
陳亦有姦佞者因兹欲求伸動生千金費日使萬姓貧
我来顧渚源得與茶事親甿輟耕農耒(一作黎甿輟農桑)采采
(一作採掇)實苦辛一夫旦當役盡室皆同臻捫葛上欹壁蓬
頭入荒榛終朝不盈掬手足皆鱗皴(一作皴鱗)悲嗟遍空山
草木為不春隂嶺芽未吐使者牒巳頻心争造化功走
挺麋鹿均選納無晝夜搗聲昏繼晨衆工何枯櫨俯視
彌傷神皇帝尚廵狩東郊路多堙周廽遶天涯所獻愈
艱勤况减兵革困重兹固疲民未知供御餘誰合分此
珍顧省忝邦守又慙復因循茫茫滄海間丹憤何由申
崔子向
崔子向貞元間為檢校監察御史後終南海從事詩三
首
送惟詳律師自越之義興
陽羡諸峰頂何曾異剡山雨晴人到寺木落夜開關縫
衲紗燈亮(一作晃)看心錫杖閒西方知有社未得與師還
上鮑大夫(防)
行盡江南塞北時無人不誦鮑家詩東堂桂樹何年折
直至如今少一枝
題越王臺
越井崗頭松柏老越王臺上生秋草古木多年無子孫
牛羊(一作野人)踐踏成官道
張署
張署河間人貞元中監察御史謫臨武令歴刑部郎虔
澧二州刺史終河南令詩一首
贈韓退之
九疑峰畔二江前戀闕思鄉日抵年白簡趨朝曾並命
蒼梧左宦一聫翩鮫人遠泛漁舟水鵩鳥閒飛露裏天
渙汗幾時流率土扁舟西下共歸田
歸登
歸登字冲之吳縣人崇敬之子貞元初策賢良為右拾
遺轉右補闕起居舍人順宗為皇太子登父子侍讀及
即位以東宫恩拜給事中遷工部侍郎復為皇太子諸
王侍讀累進工部尚書卒謚曰憲詩一首
享惠昭太子廟樂章(請神)
嘉薦既陳祀事孔明間歌在堂萬舞在庭外則盡物内
則盡誠鳳笙如聞歆其潔精
御定全唐詩卷三百十四
