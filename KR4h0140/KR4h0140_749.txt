欽定四庫全書
御定全唐詩卷七百四十九
李中
登毗陵青山樓
高樓閒上對晴空豁目開襟半日中千里吳山清不斷
一邊遼海浸無窮人生歌笑開花霧(一作露)世界興亡落葉
風吟罷倚欄何限意回頭城郭暮煙籠
晉陵罷任寓居依韻和陳銳秀才見寄
掩門三徑莓苔綠車馬誰來陋巷間卧棄琴書公幹病
笑迎風月步兵閒當秋每謝蛬清耳漸老多慙酒借顔
濟物未能伸一術敢於明代愛青山
春苔
春霖催得鎖煙濃竹院莎齋徑小通誰愛落花風味處
莫愁門巷襯殘紅
夏雲
如峰形狀在西郊未見從龍上泬寥多謝好風吹起後
化為甘雨濟田苗
書夏秀才幽居壁
永巷苔深戶半開牀頭書劒積塵埃最憐小檻疎篁晩
幽鳥雙雙何處來
紅花
紅花顔色掩千花任是猩猩血未加染出輕羅莫相貴
古人崇儉誡奢華
安福縣秋吟寄陳銳祕書
縣庭事簡得餘功詩興秋來不可窮卧聽寒蛬莎砌月
行衝落葉水村風愁髭漸去人前白醉面猶憐鑑裏紅
苦恨交親多契闊未知良會幾時同
新喻縣酬王仲華少府見貽
事簡開樽有逸情共忻官舍月華清每慙花欠河陽景
長愧琴無單父聲未泰黎元慚曠職縱行謙直是虚名
與君盡力行公道敢向昌朝俟陟眀
暮春有感寄宋維員外
杜宇聲中老病心此心無計駐光隂西園雨過好花盡
南陌人稀芳草深喧夢却嫌鶯語老伴吟惟怕月輪沉
眀年才候東風至結駟期君預去尋
題吉水縣廳前新栽小松
劚開幽澗蘚苔斑移得孤根植砌前影小未遮官舍月
翠濃猶帶舊山煙羣花解笑香寧久衆木雖高節不堅
輸我婆娑欄檻内晩風蕭颯學幽泉
贈(一作貽)念法華經綬上人
五更初起掃松堂瞑目先焚一炷香念徹蓮經誰得見
千峰巖外曉蒼蒼
秋日途中
信步騰騰野岸邊離家都為利名牽疎林一路斜陽裏
颯颯西風滿耳蟬
宿韋校書幽居
溪上高眠與鶴閒開樽留我待柴關園林月白秋霖歇
一夜泉聲似故山
依韻和友人秋夕見寄
夕風庭葉落誰見此時情不作關河夢空聞砧杵聲會
須求至理何必歎無成好約高僧宿同看海月生
吉水作尉酬高援秀才見贈
佐邑慙無術敢言貧與清風騷誰是主煙月自關情卷
箔當山色開窗就竹聲憐君惠嘉句資我欲垂名
送智雄上人
忽起游方念飄然不可留未知攜一錫乘興向何州古
岸春雲散遥天晩雨收想應重會面風月又清秋
覽友人卷
新詩開卷處造化竭精英雪霽楚山碧月高湘水清初
吟塵慮息再味古風生自此寰區内喧騰二雅名
送人南遊
浪跡天涯去南荒必動情草青虞帝廟雲暗夜郎城越
鳥驚鄉夢蠻風解宿酲早思歸故里華髮等閒生
晉陵縣夏日作
事簡公庭静開簾暑氣中依經煎綠茗入竹就清風至
論招禪客忘機憶釣翁晩凉安枕簟海月出牆東
郵亭蚤起
郵舍殘燈在村林雞唱頻星河吟裏曉川陸望中春舊
友青雲貴殊鄉素髮新悠悠念行計難更駐征輪
客中寒食
旅次經寒食思鄉淚濕巾音書天外斷桃李雨中春欲
飲都無緒唯吟似有因輸他郊郭外多少踏青人
旅館秋夕
寥寥山館裏獨坐酒初醒舊業多年别秋霖一夜聽砌
蛬聲漸息窗燭影猶停蚤晚無他事休如泛水萍
宿青溪米處士幽居
寄宿溪光裏夜凉高士家養風窗外竹呌月水中蛙静
慮同搜句清神旋煮茶唯憂暁雞唱塵裏事如麻
維舟秋浦逢故人張矩同泊
卸帆清夜碧江濱冉冉凉風動白蘋波上正吟新霽月
岸頭恰見故鄉人共驚别後霜侵鬢互說年來疾逼身
且飲一壺銷百恨會須遭遇識通津
代别
明日鳴鞭天一涯悠悠此夕怯分離紅樓有恨金波轉
翠黛無言玉筯垂浮蟻不能迷遠意廻紋從此寄相思
花時定是慵開鑑獨向春風忍掃眉
悼懷王喪妃
花綻花開事可驚暫來浮世返蓬瀛楚宫夢斷雲空在
洛浦神歸月自眀香解返魂成浪語膠能續斷是虚名
音容寂寞春牢落誰會樓中獨立情
酒醒
睡覺花隂芳草軟不知眀月出牆東杯盤狼籍人何處
聚散空驚似夢中
送虞道士
煙霞聚散通三島星斗分眀在一壺笑說餘杭沽酒去
蔡家重要會麻姑
懷舊夜吟寄趙杞
長笛聲中海月飛桃花零落滿庭墀魂銷事去無尋處
酒醒孤吟不寐時萱草豈能忘積恨尺書誰與逹相思
悠悠方寸何因解明日江樓望渺瀰
宿臨江驛
候館寥寥輟櫂過酒醒無奈旅愁何雨昏郊郭行人少
葦暗汀洲宿鴈多干祿已悲凋髮鬢結茅終愧負煙蘿
篇章早晚逢知已苦志忘形自有魔
途中柳
翠色晴來近長亭路去遥無人折煙縷落日拂溪橋
隔牆花
顔色尤難近馨香不易通朱門金鎖隔空使怨春風
廣陵寒食夜
廣陵寒食夜豪貴足佳期紫陌人歸後紅樓月上時綺
羅香未歇絲竹韻猶遲明日踏青興輸他輕薄兒
寄廬山莊隱士
煙蘿擁竹關物外自求安逼枕溪聲近當簷岳色寒藥
苖應自採琴調對誰彈待了浮名後依君共挂冠
吉水寄閻侍御(時公調官瀑川)
何處懷君切令人欲白頭偶尋花外寺獨立水邊樓不
得論休戚何因校獻酬吟餘興難盡風笛起漁舟
送張維貞少府之江隂
相送煙汀畔酒闌登小舟離京梅雨歇到邑早蟬秋俗
必期康濟詩誰互唱酬晩凉諸吏散海月入(一作上)虚樓
鍾陵禁煙寄從弟
落絮飛花日又西踏青無侣草萋萋交親書斷竟不到
忍聽黃昏杜宇啼
夜泊江渚
水鄉眀月上晴空汀島香生杜若風不是當年獨醒客
且沽邨酒待漁翁
吉水縣依韻酬華松秀才見寄
官况蕭條在水村吏歸無事好論文枕欹獨聽殘春雨
夢去空尋五老雲竹徑每憐和蘚步禽聲偏愛隔花聞
詩情冷淡知音少獨喜江臯得見君
貽廬山清溪觀王尊師
霞帔星冠復杖藜積年修鍊住靈溪松軒睡覺冷雲起
石磴坐來春日西採藥每尋巖徑遠彈琴常到月輪低
鼎中龍虎功成後海上三山去不迷
王昭君
蛾眉翻自累萬里䧟窮邊滴淚胡風起寬心漢月圓飛
塵長翳日白草自連天誰貢和親策千秋汚簡編
送姚端先輩歸寧
知君歸覲省稱意涉通津解䌫汀洲曉張帆煙水春牽
吟芳草遠貰酒亂花新拜慶庭闈處蟾枝香滿身
江村晩秋作
高秋水村路隔岸見人家好是經霜葉紅於帶露花臨
罾魚易得就店酒難賖吟興胡能盡風清日又斜
蛩
月冷莎庭夜巳深百蟲聲外有清音詩情正苦無眠處
愧爾階前相伴吟
感秋書事
宦途憔悴雪生頭家計相牽未得休紅蓼白蘋消息斷
舊溪煙月負漁舟
訪廬山歸章禪伯
沈沈石室疎鐘後寂寂莎池片月明多少學徒求妙法
要於言下悟無生
廬山棲隱洞譚先生院留題
壇畔歸雲冷濕襟拂苔移石坐花隂偶然醒得莊周夢
始覺玄門興味深
江行值暴風雨
風狂雨暗舟人懼自委神明志不邪投得葦灣波浪息
岸頭煙火近人家
杪秋夕吟懷寄宋維先輩
江島窮秋木葉稀月高何處搗寒衣苦嗟不見登龍客
此夜悠悠一夢飛
七夕
星河耿耿正新秋絲竹千家列綵樓可惜穿針方有興
纖纖初月苦難留
吉水作尉時酬閻侍御見寄
謬佐驅雞任常思賦鵩人(時閻公謫官吉州)未諧林下約空感病來
身鏁徑青苔老鋪階紅葉新相思不可見猶喜得書頻
清溪逄張惟貞秀才
洞隠紅霞外房開碧嶂根昔年同鍊句幾夜共聽猨考
古書千卷忘憂酒一樽如今歸建業雅道喜重論
送閻侍御歸闕
羡君乘紫詔歸路指通津鼓櫂煙波暖還京雨露新趨
朝丹禁暁聳轡九衢春自愧湮沈者隨軒未有因
甲子歲罷吉水縣過鍾陵時暮春維舟江渚謁
柴太尉席上作
公侯延駐暫踟蹰况值風光三月初亂落杯盤花片小
静籠池閣柳隂疎舟維南浦程雖阻飲預西園興有餘
却笑田家門下客當時容易歎車魚
海上春夕旅懷寄左偃(此詩與下蔡春暮旅懷略同)
柳過清明絮亂飛感時懷舊思悽悽月生樓閣雲初散
家在汀洲夢去迷髮白每慙清鑑啟酒醒長怯子規啼
北山高卧風騷客安得同吟復杖藜
江次維舟登古寺
輟櫂因過古梵宫荒凉門徑鏁苔茸綠隂滿地前朝樹
清韻含風後殿鐘童子縱慵眠壊榻老僧躭話指諸峰
吟餘却返來時路回首盤桓尚駐笻
春日招宋維先輩
甕中竹葉今朝熟鑑裏桃花昨日(一作夜)開為報廣寒攀桂
客莫辭相訪共銜杯
吹笛兒
隴頭休聽月眀中妙竹嘉音際會逢見爾樽前吹一曲
令人重憶許雲封(雲封開元善笛者)
所思
解珮當時在洛濱悠悠疑是夢中身自從物外無消息
花謝鶯啼近十春
吉水縣酬夏侯秀才見寄
啟鑑悠悠兩鬢蒼病來心緒易凄凉知音不到吟還懶
鏁印開簾又夕陽
和友人喜雪
臘雪頻頻降成堆不可除伴吟花莫並銷瘴藥何如謝
女詩成處袁安睡起初深迷樵子徑冷逼旅人居惹砌
催罇俎飄窗入簿書最宜樓上望散亂滿空虚
感事呈所知
競愛松筠翠皆憐桃李芳如求濟世廣桑柘願商量
送汪濤
知君别家後不免淚霑襟芳草千里路夕陽孤客心花
飛當野渡猨呌在煙岑霄漢知音在何須恨陸沈
言志寄劉鈞秀才
童稚親儒墨時平喜道存酬身指書劒賦命委乾坤秋
爽鼓琴興月清搜句魂與君同此志終待至公論
訪澄上人
尋師來静境神骨覺清凉一餉逢秋雨相留坐竹堂石
渠堆敗葉莎砌咽寒螿話到南能旨怡然萬慮忘
經古寺
殿宇半隳摧門臨野水開雲凝何代樹草蔽此時臺遶
塔堆黃葉沿階積綠苔踟蹰日將暮棲鳥入巢來
送王道士遊東海
巨浸常牽夢雲遊豈覺勞遥空收晩雨虚閣看秋濤必
若思三島應須釣六鼇如通十洲去誰信碧天高
貽青陽宰
徵賦常登限名山管最多吏閑民訟少時得訪煙蘿
哭故主人陳太師
十年孤跡寄侯門入室升堂忝厚恩遊遍春郊隨茜旆
飲殘秋月待金尊車魚鄭重知難報吐握周旋不可論
長慟裵回逝川上白楊蕭颯又黃昏
秋江夜泊寄劉鈞
萬里江山歛暮煙旅情當此獨悠然沙汀月冷帆初卸
葦岸風多人未眠已聽漁翁歌别浦更堪邊鴈過遥天
與君共俟酬身了結侣波中寄釣船
御定全唐詩卷七百四十九
