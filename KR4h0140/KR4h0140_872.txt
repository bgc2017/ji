欽定四庫全書
御定全唐詩卷八百七十二
無名氏
廣州三樵歌(曲江令朱隨侯張鷟目為臛亂土梟女夫李逖遊客爾朱九竝姿相)
(少媚廣州人號為三樵人歌之云云)
奉敕追三樵隨侯傍道走廻頭語李郎喚取爾朱九
三御史詠(元福慶拜右臺監察與韋虛名任正名頗事軒昂殿中監察評之詠曰)
韋子凝而密任生直且狂可憐元福慶也學坐凝牀
臺中裏行詠(開元中置裏行無員數或有御史裏行侍御史裏行殿中裏行監察)
(裏行以未為正官臺中詠之云云任端即侍御史任正名也)
柱下雖為史臺中未是官何時聞必也早晩見任端
譏裵休(休性慕禪林兒女多名師女僧兒李德裕性好玄門修彭祖房中之術時人譏)
(之)
趙氏兒皆尼氏女師翁兒即晉公兒却教術士難推算
胎月分張與阿誰
嘲四相(懿宗時曹確楊收徐商路巖同秉政)
確確無餘事錢財總被收商人都不管貨賂幾時休
放牓詩(太和八年放牓進士多貧士)
乞兒還有大通年三十三人椀杖全薛庶準前騎瘦馬
范酇依舊蓋番氊
改魏扶詩(大中初魏扶知禮闈入貢院題詩云梧桐葉落滿庭隂鎻閉朱門試院深)
(曾是昔年辛苦地不將今日負前心及牓出無名子削為五言詩以譏之)
葉落滿庭隂朱門試院深昔年辛苦地今日負前心
嘲舉子騎驢(咸通中以進士車服僭差不許乘馬時場中不減千人雖勢可熱手)
(亦皆騎驢或嘲之云云)
今年敕下盡騎驢短軸長鞦(一作紫軸緋氊)滿九衢清瘦兒郎
猶自可就中愁殺鄭昌圖(昌圖魁偉甚故有此句)
嘲崔垂休(胤字垂休變化年惑妓人王小潤費甚廣嘗題記於小潤髀上為為山所)
(見贈詩云云為山名就字衮求失其姓)
慈恩墖下親泥壁滑膩光華玉不如何事博陵崔四十
金陵腿上逞歐書
嘲主司崔澹(主試以至仁伐不仁為賦題時黃巢方熾無名子嘲之)
主司何事厭吾王解把黃巢比武王
嘲士戲任轂(轂有經學居懷谷望徵命而蒲輪不至自入京師訪問知已有朝士)
(戲贈詩云云後至補衮)
雲林應訝鶴書遲自入京來探事宜從此見山須合眼
被山相賺已多時
題房魯題名後(敬愛寺山亭院畫有雉尾若真砂子上有進士房魯題名處後)
(有人題詩云云)
姚家新壻是房郎未解芳顔意欲狂見說正調穿羽箭
莫教射破寺家牆
洛陽人嘲跋異(劉道醇五代名畫記云異汧陽人善畫佛像梁龍德中洛陽廣)
(愛寺僧邀之畫三門兩壁時有張將軍圖尤善丹青異方用杇圖長揖而進搦筆倏忽而成右)
(堵異覩跡驚讓聽其成之洛陽人因為謠嘲異)
赫赫洛下唯說異畫張氏出頭跋異無價
又嘲(後福先寺請異畫大殿護法善神有滑臺人李羅漢來與角畫異恐如張圖讓西壁)
(與之自竭思成一神像平生所未能李見之媿甚自縊死時人復嘲之云云)
李生來跋君怕不意今日却增價不畫羅漢畫駝馬
蜀選人嘲韓昭(蜀王衍時韓昭為吏部侍郎受賂徇私選人詣鼓院訴之并有)
(此嘲衍召問昭昭曰此皆太后太妃國舅之親非臣之親衍默然)
嘉眉邛蜀侍郎骨肉導江青城侍郎情親果閬二州侍
郎自留巴蓬集壁侍郎不識
嘲傴僂人(有人患腰曲傴僂常低頭而行傍人詠之)
拄杖欲似乃播笏還似及逆風盪雨行面乾頂額溼著
衣牀上坐肚緩脊皮急城門爾許高故自匍匐入
曲中唱語
張公喫酒李公顛盛六生兒鄭九憐舍下雄雞傷一德
南頭小鳳納三千(南曲張住住少與鄰兒龐佛奴訂結髮之約及笄里南陳小鳳權聘求其)
(元住住先期梯就佛奴以遂平生後令佛奴髠雞冠取丹物誑小鳳小鳳得之獻三緡於張氏時北曲有王小)
(福者鄭九郎主之而私於曲中盛六子及誕一子鄭撫之甚厚曲中因冇此唱)
改唱
張公喫酒李公顛盛六生兒鄭九憐舍下雄雞失一足
街頭小福拉三拳(小鳳微聞前唱疑之是日佛奴家雄雞偶被闕傷足疑街頭田小福所傷)
(遂毆之住住素有口聞之向小鳳曰街頭以此事唱舍下雄雞失一足街頭小福拉三拳且雄雞失德是何謂)
(也故噪弄小鳳小鳳甚不自足然亦不喻)
街中又唱(住住以前言告佛奴佛奴因以生絲纏雞足置街中召羣小兒依住住言)
(共變其唱小鳳出街中見雞跛又聞改唱深恨向來誤聽復之張舍歡宴至旦將歸街中又唱)
(云云小鳳聞此唱遂不復詣住住後住住終歸佛奴也)
莫將龐大作荍(錦葵花也音翹)團龐大皮中的不乾不怕鳳凰
當額打更將雞脚用筋纏
吹火詩(有覩鄰人夫婦相和諧者夫自外歸見婦吹火贈詩其妻亦候夫歸告之曰君)
(豈不能學也夫曰彼詩何語乃誦之夫曰君當吹火為别製之妻效吹夫亦效之為詩馬)
吹火朱脣動添薪玉腕斜遥看煙裏面大似霧中花(鄰人)
吹火青脣動添薪黑腕斜遥看煙裏面恰似鳩盤茶(效作)
劉黑闥解嘲人語(劉黑闥據相洺日嘗訪得解嘲人有水惡鳥飛過令嘲之)
(又令嘲駱駝大悦賜絹五十匹此人置左膞負出未至門倒臥不起黑闥令問何意荅云為是)
(偏擔更命五十屯緜置右膊將去)
水惡頭如䥥杓尾如鑿河裏搦魚無僻錯(嘲水惡鳥)
駱駝項曲綠蹄被他負物多(嘲駱駝)
村人學解嘲人語(前人受賜出村路逢一人問何處得此綿絹具說之大喜)
(而歸語其婦我朝日定得緜絹及曉詣黑闥門言極善解嘲黑闥引入有獼㺅在庭令嘲之即)
(云獼㺅頭如䥥杓尾如鑿河裏搦魚無僻錯黑闥已怪猶未之責又一鴟飛度復令嘲之又云)
(老鴟項曲綠蹄被他負物多於是大怒令割一耳走出至庭又即倒地令問之曰偏擔復令割)
(一耳還家婦迎問緜絹何在荅曰)
綿絹割兩耳只有面
嘲劉師老(貞元中韋渠牟為大府卿與金吾李齊運皆承恩寵薦人多得名位時劉)
(師老穆寂皆應科目渠牟主穆寂齊運主師老會齊運朝對上嗟其羸弱許以致仕而師老失)
(據無名子嘲之云云劉禹錫曰名場巇嶮如此)
大府朝天升穆老尚書倒地落劉郎
嘲鄭薰(薰主文衡舉人中有顔標者誤謂魯公之後時徐方未寧志在激忠烈即以標)
(為狀元及謝恩日從容問及廟院標曰摽寒進也未嘗有廟院薰始大悟塞默而已無名子嘲)
(之云云)
主司頭腦大冬烘錯認顔標作魯公
嘲蔣蟠金丹(光啟中蒋蟠以丹砂授韋中令時吳人張鵠有文而貧或為嘲語云)
(云)
張鵠只消千䭾絹蔣蟠惟用一丸丹
注苖張二進士題名(苖台符六歲能屬文十六及第張讀亦幼擅詞賦十)
(八及第同年進士又同佐鄭董宣州幕二人常列題於西明寺東廊或竊注之云云台符十七)
(不祿讀位至禮部侍郎)
一雙前進士兩箇阿孩兒
袁州人謔彭伉(彭伉湛賁俱袁州人伉妻湛姨也伉舉進士及第湛猶為縣吏)
(妻族為伉置賀宴伉居席之右一坐盡傾湛至命飯於後閣其妻忿然責之湛感其言孜孜學)
(業未數載登第時伉方跨驢縱遊郊郛忽有家僮馳報湛郎及第伉失聲而墜袁人謔之云云)
湛賁及第彭伉落驢
洛中人語(汝南袁德師故給事高之子嘗於東都買得婁師德故園地起書樓洛人)
(語曰)
昔婁師德園今袁德師樓
嘲毛炳彭會(豐城毛炳好學不能自給入廬山與諸生曲講獲鏹即以市酒盡醉)
(時彭會好茶而炳好酒或嘲之云云)
彭生作賦茶三片毛氏傳詩酒半升
右威衞嘲語(秘書省之東即右威衛荒穢摧毁其大廳逼校正院南對御史臺人)
(嘲之云云)
門緣御史塞廳被校書侵
南唐伶人獻先主詞(李先主以國用不足税民間鵝卵出雙子者柳花為)
(絮者伶人獻詞云云)
惟願普天多瑞慶柳條結絮鵝雙生
閩伶官戲主延政語(王延政據建州僭號大殷皇帝後為南唐所俘)
只聞有泗州和尚不見有五縣天子(南唐伶人李家明亦嘗謔之云大殷)
(平天冠今已無用告乞為優服)
言志(有客相從各言所志或願為揚州刺史或願多貲財或願騎鶴上升其一人云云欲)
(兼三者)
腰纏十萬貫騎鶴上揚州
御定全唐詩卷八百七十二
