欽定四庫全書
御定全唐詩卷五百五十八
薛能
薛能字太拙汾州人登會昌六年進士第大中末書判
中選補盩厔尉李福鎮滑表署觀察判官歴御史都官
刑部員外郎福徙西蜀奏以自副咸通中攝嘉州刺史
遷主客度支刑部郎中權知京兆尹事授工部尚書節
度徐州徙忠武廣明元年徐軍戍溵水經許能以舊軍
館之城中軍懼見襲大將周岌乘衆疑逐能自稱留後
因屠其家能僻于詩日賦一章有集十卷今編詩四卷
新雪八韻(一作閒居新雪)
大雪滿初晨開門萬象新龍鍾鷄未起蕭索我何貧耀
若花前境清如物外身細飛斑戶牖乾灑亂松筠正色
凝高嶺隨流助要津鼎消微是(一作示)滓車碾半和塵茶
興留詩客瓜情想戍人終篇本無字誰别勝陽春
國學試風化下
霽闕露穹崇含生仰聖聰英明高比日聲教下如風静
發宸居内低來品物中南薰歌自溥北極響皆通蘋末
看無狀人間覺有功因今(一作令)委泥者覩此忘途窮
昇平詞十首(樂府作昇平樂)
瑞(一作正)氣遶宫樓皇居信上(一作上苑)遊遠岡連(一作延)聖祚
平地載神州會合皆重譯潺湲近八流中興豈假問據
此自千秋
寥泬敞延英朝班立位横宣傳無草動拜舞有衣聲鴛
瓦霜消濕蟲絲日照明辛勤自不到遥見似前程(一作生)
處處是(一作足)歡心(一作聲)時康歲巳深不同三尺劒應似
五弦琴夀笑山猶盡明嫌日有陰何當憐一物亦遣斷
愁吟
曙質絶埃氛彤庭列禁軍聖顔初對日龍尾競緣雲佩
響交成韻簾隂暖帶紋逍遥豈有事於此詠南薰
一物至周天洪纖盡晏然車書無異俗甲子並豐年竒
枝皆歸朴正夫亦服田君王故不有台鼎合韋弦(一作賢)
日日聽歌謠區中盡祝堯蟲蝗初不害兵革近全銷史
筆惟書瑞天臺絶見妖因令匹夫志轉欲事清朝
品物盡昭蘇神功復帝謨他時應有夀當代且無虞賜
歴通遐俗移關入半胡鷦鷯一何幸於此寄微軀
無戰復無私堯時即此時焚香臨極早待月卷簾遲端
拱乾坤内何言黈纊垂君看聖明驗只此是神龜
旭日上清穹明堂坐聖聰衣裳承瑞氣冠冕蓋(一作見)重
瞳花木經宵露旌旗入(一作立)仗風何期於此地見說是
神工(一作仙宫)
五帝三皇主蕭曹魏邴臣文章惟返朴戈甲盡生塵諫
紙應無用朝綱自有倫昇平不可記所見是閒人
送馮溫往河外
琴劒事行裝河關出北方秦音盡河内魏畫自黎陽野
日村苗熟秋霜館葉黃風沙問船處應得立清漳
送從兄之太原副使
少載琴書去須知暫佐軍初程見西嶽盡室渡横汾元
日何州住枯風宿館聞都門送行處青紫騎紛紛
送馬戴書記之太原
一曲太河聲全家幾日行從容長約夜差互忽離城鎮
北胡沙淺途中霍嶽横相逢莫已訊(一作泛)詩雅(一作句)負
雄名
送友人出塞
榆關到不可何況出榆關春草臨岐斷邊樓帶日閒人
歸穹帳外鳥亂(一作度)廢營間此地堪愁(一作秋堪)想霜前作
意還
送李溟出塞
邊城官尚惡況乃是羈遊别路應相憶離亭更少留黃
沙人外闊飛雪馬前稠甚險穹廬宿無為過代州
寄終南隠者
海日東南出應開嶺上扉掃壇花入篲科竹露霑衣飯
後嫌身重茶中見鳥歸相思愛民(一作名)者難說與親違
贈隠者
自得高閒性平生向北(一作此)棲月潭雲影斷山葉雨聲
齊庭樹人書匝欄花鳥坐低相留永不忘經宿話丹梯
惜春
花開亦花落時節暗中遷無計延春日可能留少年小
叢初散蝶高柳即聞蟬繁豓歸何處滿山啼杜鵑
送人自蘇州之長沙縣官
驅馬復乘流何時發虎丘全家上南嶽一尉事諸侯茶
煮朝宗水船停調角州炎方好將息卑濕舊堪憂
早春歸山中舊居
茫茫驅匹馬歸處是荒榛猿跡破庭雪鼠蹤生甑塵開
門衝網斷掃葉放苔勻為惜詩情錯應難致此身
麟中(一作東)寓居寄蒲中友人
蕭條秋雨地獨院阻同羣一夜驚爲客多年不見君邊
心生落日鄉思羨歸雲更在相思處子規燈下聞
關中送别
一行千里外幾事寸心間才子貧堪歎男兒别是閒黃
河淹華岳白日照潼關若值鄉人問終軍賤不還
中秋夜寄李溟
滿魄斷埃氛牽吟並舍聞一年惟此夜到晩願無雲待
賞從初出看行過二分嚴城亦巳閉悔不預期君
贈禪師
夢想青山寺前年住此中夜堂吹竹雨春地落花風舊
句師(一作僧)曾見清齋我亦同浮生蹇寞問辛苦未成功
贈禪僧
寒空孤鳥度落日一僧歸近寺路聞梵出郊風滿衣步
搖瓶浪起盂戞磬聲微還坐棲禪所荒山月照扉
贈隱者
門前雖(一作惟)有徑絶向世間行薙草因逢藥移花便得
鶯甘貧原(一作元)是道苦學不為名莫怪蒼髭晩無機任
世情
冬日送僧歸吳中舊居(一本無舊居二字)
去掃冬(一作東)林下閒持未徧經為山低鑿牖容月廣開
庭舊業雲千里生涯水一瓶還應覓新句看雪倚禪扃
恭禧皇太后輓歌詞三首
八月曾殊選三星固異儀祔陵經灞滻歸賵雜華夷旌
去題新諡宫存鏁素幃重泉應不恨生見太平時
月落娥兼隱宫空后豈還銜哀窮地界親蒞泣天顔舊
住留丹藥(一作竈)新陵在碧山國人傷莫及應只詠關關
配聖三朝隔靈儀萬姓哀多年好黃老舊日薦賢才道
著標彤管宫閒閉綠苔平生六衣在曾著祀高禖
送胡澳下第歸蒲津
無媒甘下(一作不)飛君子尚麻衣歲月終榮(一作容終一作榮終)在
家園近且歸山光臨舜廟河氣隔王畿甚積湯原思青
青宿麥肥(原注湯原故地)
春日閒居
權門多見薄吾道豈終行散地徒憂國良時不在城花
繁春正王茶美夢初驚賴有兹文在猶堪暢此生
題逃戸
幾世瞢(一作事)農桑凶年竟失鄉朽關生濕菌傾屋照斜
陽雨水淹殘臼葵花壓倒牆明時豈致此應自負蒼蒼
郊居答客
傍舍蟲聲滿殘秋宿雨村遠勞才(一作之)子騎光(一作先)顧
野人門敗葉盤空蔓彫叢露暗根相擕未盡語(一作語未盡)
川月照黃昏
早春歸山中舊居(一作寓居有懷呈舊知)
綠草閉閒院悄然花正開新年人未去戊日燕還來雨
地殘枯沫燈窗積舊媒歸田語不忘樗散料非才
下第後春日長安寓居三首
一榜盡精選此身猶陸沈自無功讜分敢抱怨尤心暖
陌開花氣春居閉日陰相知豈不有知淺未知深
暫屈固可恨所憂無此時隔年空仰望臨日又參差勞
力且成病壯心能不衰猶將琢磨意更欲候宗師
關東歸不得豈是愛他鄉草碧餘花落春閒白日長全
家期聖澤半路敢農桑獨立應無侣浮生欲自傷
春早選寓長安二首
疎拙自沉昏長安豈是村春非閒客事花在五侯門道
僻惟憂禍詩深不敢論揚雄若有薦君聖合承恩
舊論已浮海此心猶滯秦上僚如報國公道豈無人巖
隱懸溪瀑城居入榻塵漁舟即擬去不待晩年身
送進士(一本無進士二字)許棠下第東歸
長安那不住西笑又東行若以貧無計何因(一作因何)事有
成雲峯天外出江色草中明謾忝相於(一作知)分吾言世
甚輕
詠島
孤島(一作鳥)如江上詩家猶(一作獨)閉門一池分倒影空舸
繫荒根煙濕高吟石雲生偶坐痕登臨有新句公退與
誰論
冬日寫懷(一作寓懷)
幕府盡平蠻客留戎閫間急流霜夾水輕靄日連山設
醴徒慙楚為郎未姓顔斯文苦不勝會擬老民間
和楊中丞早春即事
貴宅登臨地春來見物華遠江橋外色繁杏竹邊花戍
客烽樓迥文君酒幔斜新題好不極珠府未窮奢
聞官軍破吉浪戎小而固慮史氏遺忽因記為
二章
一戰便抽兵蠻孤吉浪平通連無舊穴要害有新城晝
卒烽前寢春農界上耕高樓一擬(一作凝)望新雨劍南清
瀘水斷囂氛妖巢已自焚漢江無敵國蠻物在迴軍越
巂通遊國(一作客一作騎)苴咩閉聚蚊空餘羅鳳曲哀思滿邊
雲
寒食有懷
流落傷寒食登臨望歲華村毬高過索墳樹綠和花晉
聚應搜火秦喧定走車誰知恨榆(一作楊)柳風景似吾家
綿(一作錦)樓
溪邊人浣紗樓下海棠花極望雖懷土多情擬置家前
山應象外此地已天涯未有銷憂賦梁王禮欲奢
雕堂
丈室久多病小園晴獨遊鳴蛩孤燭雨啅雀一籬秋聖
主恩難謝生靈志亦憂他年誰識我心跡在徐州
贈歌人
温燠坐相侵羅襦一水沉拜深知有意令背不無心近
住應名玉前生約(一作的)姓陰東山期已定相許便抽簪
柘枝詞三首(樂府詩集題作柘枝調)
同營三十萬震鼔伐西羌戰血黏秋草征塵攪夕陽歸
來人不識帝里獨戎裝
懸軍征拓羯内地隔蕭關日色崑崙上風聲朔漠間何
當千萬騎颯颯貳師還
意氣成功日春風起絮天樓臺新邸第歌舞小嬋娟急
破摧搖曳羅衫半脱肩
詠柳花
浮生失意頻起絮又飄淪發自誰家樹飛來獨院春朝
容縈斷砌晴影過諸鄰亂掩宫(一作空)中蝶繁(一作還)衝陌
上人隨波應到海霑雨或依塵會向慈恩日輕輕對此
身
一葉落
輕葉獨悠悠天高片影流隨風來此地何樹落先秋變
色黃應近辭林綠尚稠無雙浮水面孤絶落關頭乍減
誠難覺將凋勢未休客心空自比誰肯問新愁
行路難
何處力堪殫人心險萬端藏山難測度暗水自波瀾對
面如千里迴腸似七盤已經吳坂困欲向鴈門難南北
誠(一作試)須泣高深不可干無因善行止車轍得平安
蔡州蔣亭
草徑徹林間過橋如入山蔡侯添水榭蔣氏本柴關靜
汎窮幽趣驚飛濕醉顔恨無優俸買來得暫時閒步與
招提接舟臨夕照還春風應不到前想負花灣
戲題
閃閃動鳴璫初來燭影傍擁頭珠翠重縈步綺羅長靜
發歌如磬連飄氣覺香不言微有笑多媚總無妝坐缺
初離席簾垂却入房思惟不是夢此會勝高唐
酬曹侍御見寄
儒道苦不勝邇來惟慕禪觸途非巧者於世分沉然要
地羞難入閒居鈍更便清和挑菜食悶寂閉花眠累遣
期抛俸機忘怕與權妨春愁筦𣙜響夜憶林泉匪石從
遭刖殊膏枉被煎討論惟子厚藏退合吾先舊製羣英
伏來章六義全休旬一擬合鄉思亂情田
送趙道士歸天目舊山
愚朴尚公平此心鄰道情有緣終自鄙何計逐師行日
者聞高躅時人蓋強名口無滋味入身有羽儀生奏乞
還鄉遠(一作速)詩曾對御成土毛珍(一作徵)到越塵髮倦離
京符叱(一作咒)風雷惡朝脩月露清觀臨天目頂(一作秀)家
住海潮聲道引圖看足參同注解精休糧一擬問窗(一作)
(怱)草俟回程
除夜作
和吹度穹旻虛徐接建寅不辭加一歲惟喜到三春燎
照雲煙好幡懸井邑新禎祥應北極調燮驗平津樹欲
含遲日山將退舊塵蘭萎殘此夜竹爆和諸鄰祝夀思
明聖驅儺看鬼神團圓多少輩眠寢獨勞筋茜旆猶雙
節雕盤又五辛何當平賊後歸作自由身
桃花
香色(一作秀氣)自天種(一作鍾)千年豈易逢開齊全未落繁極
欲相重冷濕朝如淡晴乾午更濃風光新社燕時節舊
春農籬落欹臨竹亭臺盛間松亂緣堪羨蟻深入不如
蜂有影宜暄煦無言自冶容洞連非俗世溪靜(一作盡)接
仙蹤子熟河應變根盤土巳封西王潛愛惜東朔盜過
從醉席眠應好題詩戀景慵芳菲聊一望何必在臨卭
黃河
何處發崑崙連乾復浸坤波渾經鴈塞聲振自龍門岸
裂新衝勢灘餘舊落痕横溝通海上遠色盡山根勇逗
三峰坼雄摽四瀆尊灣中秋景樹闊外夕陽村沫亂知
魚呴槎來見鳥蹲飛沙當白日凝霧接黃昏潤可資農
畝清能表帝恩雨吟堪極目風度想驚魂顯瑞龜曾出
陰靈伯固存盤渦寒漸急淺瀨暑微温九曲終柔勝常
流可暗呑人間無博望誰復到窮源
華嶽
簇簇復亭亭三峰卓杳冥每思窮本末應合配圖經發
地連宫觀衝天接井星河微臨巨勢秦重載竒形太古
朝羣后中央擘巨靈鄰州猶映檻幾縣恰當庭鶴毳壇
風亂龍漦洞水腥望遥通北極上徹見東溟客翫晴難
偶農祈雨必零度關無暑氣過路得愁醒羽客時應見
霜猨夜可聽頂懸飛瀑峻崦合白雲青混石猜良玉尋
苗得茯苓從官知(一作如)側近悉俸致巖扃
秋雨
宿雨覺纔初亭林忽復徐簇聲諸樹密懸滴四簷疎省
漏疑方丈愁炊問斗儲步難多入屐窗淺欲飄書動蠖
蒼苔靜藏蠶落葉虛吹交來翕習雷慢歇躊躇滯巳妨
行路晴應好荷鋤醉樓思蜀客鯹市想淮魚逕草因緣
合欄花自此除有形皆霡霂無地不汙瀦境晦宜甘寢
風清(原闕)退居我魂驚曉簟鄰話喜秋蔬旣用功成歲
旋應慘變舒倉箱足可恃歸去傲吾廬
春色滿皇州(一作滕邁詩)
藹藹復悠悠春歸十二樓最明雲裏闕先滿日邊州色
媚青門外光搖紫陌頭上林榮舊樹太液鏡(一作泛)新流
暖帶祥煙起清(一作晴)添瑞景浮陽和如啓蟄從此事芳
遊
寄唁張喬喻坦之
何事盡參差惜哉吾子詩日令銷此道天亦負明時有
路當重振無門即不知何當見堯日相與啜澆漓
贈僧
盡日行方到何年獨此林客歸惟鶴伴人少似師心坐
石落松子禪牀搖竹陰山靈怕驚定不遣夜猿吟
御定全唐詩卷五百五十八
