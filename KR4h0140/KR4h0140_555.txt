欽定四庫全書
御定全唐詩卷五百五十五
馬戴
馬戴字虞臣會昌四年進士第宣宗大中初太原李司
空辟掌書記以正言被斥為龍陽尉懿宗咸通末佐大
同軍幕終太學博士詩集一卷今編二卷
挍獵曲(第十句缺二字)
楚子畋郊野布罟籠天涯浮雲張作羅萬草結成罝意
在絶飛鳥臂弓腰鏌鎁遠將射句踐次欲誅夫差壯志
一朝盡他繁華當時能獵賢保國兼保家
蠻家
領得賣珠錢還歸銅柱邊看兒調小象打鼓放新船醉
後眠神樹耕時語瘴煙又逢衰蹇老相問莫知年
春思
初日照楊柳王樓含翠隂啼春獨鳥思望遠佳人心幽
怨貯瑶瑟韶光凝碧林所思曾不見芳草意空深
送從叔(一作弟)赴南海幕
洞庭秋色起哀狖更難聞身往海邊郡帆懸天際雲炎
州羅翠鳥瘴嶺控蠻軍信(一作消)息來非易堪悲此路分
江行留别
吳楚半秋色渡江逢葦花雲侵帆影盡(一作落)風逼鴈(一作)
(鳥)行斜返(一作夕)照開嵐(一作峯)翠寒潮蕩(一作漾)浦沙余將
何所往海(一作孤)嶠擬(一作欲)營家
將别寄友人
帝鄉歸未得辛苦事羇遊别館一尊酒客程千里秋霜
風紅葉寺夜雨白蘋洲長恐此時淚不禁和恨流
客行
路岐長不盡客恨杳難通蘆荻晩汀雨柳花南浦風亂
鐘嘶馬(一作鳴鳥)急殘日半帆紅却羡漁樵侣閒歌落照(一作)
(谿谷)中
過野叟居
野人閒種樹樹老野人前居止白雲内漁樵滄海邊呼
兒採山藥放犢飲溪泉自著養生論無煩憂暮年
答光州王使君
信(一作昨)來淮上郡楚岫入秦雲自顧為儒者何由答使
君蛻風蟬半(一作乍)失阻雨鴈頻聞欲識平生分他時别
紀勲
下第再過崔邵池陽居
豈無故鄉路路遠未成歸關内相知少海邊來信稀離
雲空石穴芳草偃郊扉謝子一留宿此心聊息機
夕次淮口
天涯秋光盡木末羣鳥還夜久遊子息月明岐路閒風
生淮水上帆落楚雲間此意竟誰見行行非(一作悲)故關
落日悵望
孤雲與歸鳥千里片時間念我一何滯辭家久未還微
陽下喬木遠色隠秋山臨水不敢照恐驚平昔顔
早發故山作
雲門夾峭石石路蔭長松谷響猨相應山深水復重餐
霞人不見(一作巳往)採藥客猶逢獨宿靈潭側時聞岳頂鐘
下第别郜扶(一作大一作秩)
窮途别故人京洛泣風塵在世即應老他鄉又欲春平
生空志學晩歲(一作節)拙謀身静話歸休計唯將海上(一作)
(滄海)親
寄終南真空禪師
閒想白雲外了然清淨僧松門山半寺夜雨佛前燈此
境可長住(一作往)浮生自不能一從林下别瀑布幾成冰
長安寓居寄贈賈島(一作長安贈賈島)
歲暮見華髮平生志半空孤雲不我棄歸隠與誰同枉
道(一作羡)紫宸謁妨栽丹桂叢何如隨野鹿棲止石嵓(一作)
(在林)中
秋郊夕望
度鳥向棲急隂蟲逢夜多餘霞媚秋漢迥月濯滄波蔓
草將萎絶流年其奈何耿然搖落思獨酌不成歌
贈越客
故國波濤隔明時巳久留獻書雙闕晩看月五陵秋南
棹何時返長江憶共遊遥知釣船畔相望在汀洲
送顧非熊下第歸江南
無成西别秦返駕江南春草際楚田鴈舟中吳苑人殘
雲挂絕島迥樹入通津想到長洲日門前多白蘋
汧上勸(一作欵)舊友
斗酒故人同長歌起北風斜陽(一作日斜)高壘閉秋角暮山
空鴈呌(一作宿)寒流上螢飛薄(一作淡)霧中坐來生(一作憂)白
髮况復久從戎
送狄參軍赴杭州
新官非次受聖主寵前勲關雪發車晩風濤挂席聞海
門山疊翠湖岸郡藏雲執簡從公後髯參豈勝君
過故人所遷新居
金馬詔何晩茂陵居近修客來雲雨散鳥下梧桐秋迥
漢銜天闕遥泉響御溝坐看凉月上為子一淹留
落照(一作耿湋詩)
照曜天山外飛鴉幾共過微紅拂秋漢片白透長波影
促寒汀薄光殘古木多金霞與雲氣散漫復相和
宿崔邵池陽别墅
楊柳色已改(一作故)郊原日復低煙生寒渚上(一作樹上)霞散
亂山西(一作霧薄亂流西)待月人相對驚風鴈不齊此心君莫
問舊國去將迷
楚江懷古三首
露氣寒光集微陽下楚丘猨啼洞庭樹人在木蘭舟廣
澤生明月蒼山(一作葭)夾亂流雲中君不降(一作見)竟夕自
悲秋
驚鳥去無際寒蛩鳴我傍蘆洲生早霧蘭隰下微霜列
宿分窮野空流注大荒看山候明月聊自整雲裝
野風吹蕙帶驟雨滴蘭橈屈宋魂冥寞江山思寂寥隂
霓侵晩(一作反)景海樹入迴潮欲折寒芳薦明神詎可招
遠水
蕩漾空沙際虚明入遠天秋光照不極鳥影去無邊勢
引長雲斷波輕(一作凝)片雪連汀洲杳難到萬古覆蒼煙
夕發邠寧寄從弟(一作寄舒從事)
半(一作飲)酣走馬别(一作白馬)别後鎖邊城日落月未上鳥棲
人獨行方馳故國戀復愴長年情入(一作久)夜不能息何
當閒此生
贈别北客(一本無别字)
君生遊俠地感激氣何高飲盡玉壺酒贈留金錯刀鴈
關飛霰雪鯨海落雲濤决去如征鳥離心空自勞
夜下(一作入)湘中
洞庭人夜别(一作到)孤(一作鳴)棹下湘中露洗寒山遍波搖
楚月空密林飛暗狖廣澤發鳴鴻行值(一作抵)揚帆者江
分又不同
送吕郎中牧東海郡
假道經淮泗檣烏集隼旟蕪城沙菼接波島石林疎海
鶴空(一作公)庭下夷人遠岸居山鄉足(一作召)遺老佇聽薦
賢書
山行偶作
緣危(一作巴)路忽窮投宿值樵翁鳥下山含暝(一作影)蟬鳴
露滴空石門斜月入雲竇暗泉通寂寞生幽思心疑舊
隠同
巴江夜猨
日飲巴江水還啼巴岸邊秋聲巫峽斷夜影楚雲連露
滴青楓樹山空明月天誰知泊船(一作帆)者聽此不能眠
送田使君牧蔡州
主意思政(一作共)理牧人官不輕樹多淮右地山遠汝南
城望稼周(一作殷)田隔登樓楚月生懸知蔣亭下渚鶴伴
閒行
雀臺怨
魏宫歌舞地蝶戲鳥還鳴玉座人難到(一作倒)銅臺雨滴
平西陵樹不見漳浦草空生萬恨盡埋此徒懸千載名
早發故園
語(一作論)别在中夜登車離故鄉曙鐘寒出岳(一作寺)殘月
迥凝霜風柳條多折沙雲氣盡黃行逢海西鴈零落不
成行
贈别江客
湘中有岑穴君去挂帆過露細蒹葭廣潮迥島嶼多汀
洲延夕照楓葉墜寒波應使同漁者生涯許釣歌
宿翠微寺
處處松隂(一作生)滿樵開一逕通鳥歸雲壑(一作霜磬)静僧語
石樓(一作橋)空積翠含微月遥泉韻細風經行心不厭憶
在故山中
霽後寄白閣僧
蒼翠霾高雪西峯鳥外看久披山衲壞孤坐石牀寒盥
手水泉滴燃燈夜燒殘終期老雲嶠煮藥伴中餐
送僧歸金山寺
金陵山(一作江)色裏蟬急向秋分迥寺横洲島歸僧渡水
雲夕陽依岸盡(一作落)清磬隔潮聞遥想禪林下鑪香帶
(一作對)月焚
新秋雨霽宿王處士東郊
夕陽逢一雨夜木洗清隂露氣竹窗静秋光雲(一作月)月
(一作色)深煎嘗靈藥(一作草)味話及(一作友)故山心得意兩不
寐微風生玉琴
關山曲二首
金甲耀兜鍪黃金(一作雲)拂紫騮叛羌旗下戮䧟壁夜中
收霜霰戎衣月關河磧氣秋箭瘡殊未合更遣擊蘭州
火發龍山北中宵易左賢勒兵臨漢水驚鴈散胡天木
落防河急軍孤受敵偏猶聞漢皇怒按劒待開邊
塞下曲二首
旌旗倒北風霜霰逐南鴻夜救龍城急朝焚虎帳空骨
銷金鏃在鬢改玉關中却想羲軒氏(一作代又作世)無人尚(一作說)
戰功
廣漠雲凝慘日斜飛霰生燒山搜猛獸伏道擊迴兵風
折旗竿曲沙埋樹杪(一作塞路)平黃雲飛旦夕(一作雲飛日一夕)偏
奏苦寒聲
廣陵曲
葱蘢桂樹枝高繫黃金羈葉隠青蛾翠花飄白玉墀上
鳴間關鳥下醉遊俠兒煬帝國已破此中都不知
送人遊蜀
别離楊柳陌迢遰蜀門行若聽清猨後應多白髮生虹
霓侵棧道風雨(一作雨雪)雜江聲過盡愁人處煙花是錦城
宿無可上人房(一作宿翠微寺)
稀逢息心侣細話遠(一作故)山期河(一作雲)漢秋深(一作生)夜
杉梧露滴時風傳林磬響(一作久)月掩(一作螢掠)草堂遲坐卧
禪心在浮生皆不知
旅次夏州
嘶馬發相續行次夏王臺鎖郡雲隂暮鳴笳燒色來霜
繁邊上宿鬢改磧中迴悵望胡沙曉驚蓬朔吹催
同莊秀才宿鎮星觀
的的星河落霑苔復灑松濕光微泛草石翠澹搖峰野
觀雲和月秋城漏間鐘知君親此境九陌少相逢
鸛雀樓晴望
堯女樓西望人懷太古時海波(一作帆)通禹鑿(一作穴)山木
閉虞祠鳥道殘虹挂龍潭返照移行雲如可馭萬里赴
心期
贈淮南將
何事淮南將功高業未成風濤辭海郡雷雨鎮山營度
磧黃雲起防秋白髮生密機曾制敵憂國更論兵塞色
侵旗動寒光鎖甲明自憐心有作獨立望專征
寄賈島
海上不同來關中俱久住尋思别山日老盡經行樹志
業人未聞時光鳥空度風悲漢苑秋雨滴秦城暮佩玉
與鏘金非親亦非故朱顔枉自毁明代空相遇歲晏各
能歸心知舊岐路
湘川弔舜
伊予生好古弔舜蒼梧間白日坐將没遊波凝不還九
疑雲動影曠野竹成斑鴈集蒹葭渚猨啼霧露山南風
吹早恨瑶瑟怨長閒玄化誰能問天門恨久關
送僧歸閩中舊寺
寺隔海山遥帆前落葉飄斷猨通楚塞驚鷺出蘭橈星
月浮波島煙蘿渡石橋鐘聲催野飯秋色落寒潮舊社
人多老閒房樹半凋空林容病士(一作者)歲晩待相招
寄遠
坐想親愛遠行嗟天地闊積疹甘毁顔沈憂更銷骨迢
迢遊子心望望歸雲没喬木非故里高樓共明月夜深
秋風多聞鴈來天末
經咸陽北原
秦山曾共轉秦雲自舒卷古來爭雄圖到此多不返野
狖穴孤墳農人耕廢苑川長波又逝日與歲俱晩夜入
咸陽中悲吞不能飯
冬日寄洛中楊少尹
黃河岸柳衰城下度流澌年長從公懶天寒入府遲家
山望(一作登)幾遍魏闕赴何時懷古心誰識應多謁舜祠
浙江夜宿
落帆人更起露草滿汀洲遠狖啼荒嶠孤螢溺漫流積
隂開片月爽氣集高秋去去胡為戀搴芳時一遊
寄西岳白石僧
挂錫中峯上經行踏石梯雲房出定後岳月在池西峭
壁殘霞照欹松積雪齊年年著山屐曾得到招提
同州冬日陪吳常侍閒宴
中天白雲散集客郡齋時陶性聊飛爵看山忽罷碁雪
花凝始散木葉脫無遺静理(一作裏)良多暇招邀愜所思
答鄜畤友人同宿見示
為客自堪悲風塵日滿衣承明無計入舊隠但懷歸雪
積孤城暗燈殘曉角微相逢喜同宿此地故人稀
題僧禪院(一作題興善寺英律師院)
虚室焚(一作燃)香久禪(一作看)心悟幾生濾泉侵月起掃逕
避蟲行樹隔前朝在苔滋廢渚平我來風雨夜像設(一作)
(照)一燈明
懷故山寄賈島
心偶羡明代學詩觀國風自從來闕下未勝在山中丹
桂日應老白雲居久空誰能謝時去聊與此生同
㶚上秋居
㶚原風雨定晚見鴈行頻落葉他鄉樹寒燈獨夜人空
園白露滴孤壁野僧隣寄臥郊扉久何門致此身
寄崇德里居作
掃君園林地澤(一作滌)我清涼襟高鳥雲路晚孤蟬楊柳
深風微漢宫漏月迥秦城砧光景坐如此徒懷經濟心
河梁别
河梁送别者行哭半非親此路(一作地)足征客胡天多殺
人金罍照離思(一作席)寶瑟凝殘(一作青)春早晚期相見垂
楊凋復新(一本無末二句)
留别定襄盧軍事
行行與君别路在鴈門西秋色見邊草軍聲聞戍鼙酣
歌(一作銜杯)擊寶劒躍馬上金(一作荒)堤歸去咸陽里平生志
不迷
送杜秀才東遊
羇遊年復長去日值秋殘草出函關白雲藏野渡寒鴻
多霜雪重山廣道途難心事何人識斗牛應數看
懷黃頗
有客南浮去平生與我同炎州結遥思芳杜採應空秦
鴈歸侵月湘猿戲褭楓期君翼明代未可戀山中
隴上獨望
斜日挂邊樹蕭蕭獨望間隂雲藏漢壘飛火照胡山隴
首行人絕河源夕鳥還誰為立勲者可惜寶刀閒
長安書懷
岐路今如此還堪慟哭頻關中成久客海上老諸親谷
口田應廢鄉山草又春年年銷壯志空作獻書人
邯鄲驛樓作
蕪没叢臺久清漳廢御溝蟬鳴河外樹人在驛西樓雲
燒天中赤山當日落秋近郊經戰後處處骨成丘
别家後次飛狐西即事
遠歸從此别親愛失天涯去國頻迴首方秋不在家鳴
蛩聞塞路冷鴈背龍沙西次桑乾曲洲中見荻花
題青龍寺鏡公房
一室意何有閒門為我開爐香寒自滅履雪飯初迴窗
迥孤山入燈殘片月來禪心方此地不必訪天台
御定全唐詩卷五百五十五
