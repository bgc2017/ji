欽定四庫全書
御定全唐詩卷九十二
李乂
李乂字尚真趙州房子人年十二工屬文第進士茂才
異等調萬年尉長安中擢監察御史遷中書舍人修文
館學士睿宗朝進吏部侍郎改黃門侍郎封中山郡公
開元初轉紫微侍郎未幾除刑部尚書卒年六十八居
官沉正方雅識治體時稱有宰相器與兄尚一尚貞俱
以文章見稱有李氏花萼集乂與蘇頲對掌綸誥眀皇
比之味道與嶠並稱蘇李今編詩一卷
招諭有懷贈同行人(一作李義府詩)
遠遊冐艱阻深入勞存諭春去辭國門秋還在邊戍軒
車行未返節序催難駐陌上悲轉蓬園中想芳樹蜀山
自紛糾岷水恒奔注臨泛多苦懷登攀寡歡趣永夕飛
淫雨崇朝蒸毒霧不求綏嶺桃寧美卭鄊蒟白浪行欲
静驄馬何嘗驅(唐䪨區遇切)碩接軺旆塵聮翩東北騖
春日侍宴芙蓉園應制
水殿臨丹籞山樓繞翠微昔遊人託乘今幸帝垂衣澗
篠緣峰合巖花逗浦飛朝来江曲地(一作朝逥曲江地)無處不
光輝
奉和登驪山高頂寓目應制
崖巘萬尋懸居高敞御筵行戈疑駐日步輦若登天城
闕霧中近關河雲外連謬陪登岱駕欣奉濟汾篇
奉和七夕兩儀殿會宴應制
桂宫眀月夜蘭殿起秋風雲漢彌年阻星筵此夕同倏
来疑有處旋去巳成空睿作鈞天響魂飛在夢中
奉和春日遊苑喜雨應詔
仙蹕九成臺香筵萬夀杯一旬初降雨二月早聞雷葉
向朝霽(一作躋)密花含宿潤開幸承天澤豫(一作遍)無使日
光催
奉和人日清暉閣宴羣臣遇雪應制
上日登樓賞中天御輦飛後庭聫舞唱前席仰恩輝睿
作風雲起農祥雨雪霏幸陪人勝節長碩奉垂衣
陪幸臨渭亭遇雪應制
青陽御紫微白雪下彤闈浃壤流天霈綿區灑帝輝水
如銀度燭雲似玉披衣為得因風起還来就日飛
奉和九日侍宴應制得濃字
望幸紆千乘登高自九重臺疑臨戲馬殿似接疏龍捧
篋萸香遍稱觴菊氣濃更看仙鶴舞来此慶時雍
送沙門弘景道俊玄奘還荆州應制
初日承歸旨秋風起贈言漢珠留道味江璧返真源地
出南關遠天逥北斗尊寧知一柱觀却啓四禪門
奉和九月九日登慈恩寺浮圖應制
湧塔臨玄地高層瞰紫微鳴鑾陪帝出攀橑翊天飛慶
洽重陽夀文含列象輝小臣叨載筆欣此(一作無以)頌巍巍
閏九月九日幸總持寺登浮圖應制
清蹕幸禪樓前驅歷御溝還疑九日豫更想六年遊聖
藻輝纓絡仙花綴冕旒所欣延億載寧祗慶重秋
侍宴長寧公主東莊應制
紫禁乘宵(一作雷)動青門訪水嬉貴遊鱣序集(一作上台鱣序慶)
仙女鳳樓期合宴簪紳滿承恩雨露滋北辰還捧日東
館幸逢時
幸白鹿觀應制
制蹕乘驪阜逥輿指鳳京南山四皓謁西嶽兩童迎雲
幄臨懸圃霞杯薦赤城神明近兹(一作福)地何必往蓬瀛
次蘇州
洛渚問吴潮吴門想洛橋夕煙楊柳岸春水木蘭橈城
邑南樓近星辰北斗遥無因生羽翼輕舉托還飈
寄胡皓時在南中
徭役苦流滯風波限泝洄江流通地骨山道繞天台有
鳥圖南去無人見北来閉門滄海曲雲霧待君開
餞許州宋司馬赴任
展驥旌時傑談雞美代賢暫離仙掖務追送近郊筵地
惨金商節人康璧假田從来昆友事咸以佩刀傳
餞唐州高使君赴任
淮源之水清可以濯君纓彼美稱才傑親人佇政聲歲
寒疇曩意春晚别離情終歎臨岐遠行看擁傳榮
哭僕射鄂公楊再思
端揆(一作揆席)凝邦績台階闡國猷方崇大厦棟忽逝巨川
舟白日銘安在清風頌獨留死生恩命畢零落掩山丘
故趙王屬贈黃門侍郎上官公挽詞
暮歸泉壤隔朝發城池戀漢畤結愁陰秦陵下悲霰駸
駸百駟馳憫憫羣龍餞石馬徒自施玉人終不見
淮陽公主挽歌
玉顔生漢渚湯沐榮天女金縷化邙塵(一本作第二句)哀榮感
路人鳳皇曾作伴螻蟻忽為親疇日成蹊處穠華不復
春
故西臺侍郎上官公挽歌
㝢内文儒重朝端禮命優立言多啟沃論道盛謀猷顧
日琴安在衝星劒不留徒懷東武襚更掩北原丘
高安公主挽歌二首
湯沐三千賦樓臺十二重銀鑪稱貴幸(一作子)玉輦盛過
逢嬪則留中饋娥輝沒下春平陽百歲後歌舞為誰容
賓衛儼相依横門啟曙扉(一作暉)靈隂蟾兔缺仙影鳳皇
飛一水秋難渡三泉夜不歸况臨青女節瑶草更前哀
(一作衰)
奉和初春幸太平公主南莊應制
平陽館外有仙家沁水園中好物華地出東郊逥日御
城臨南斗度雲車風泉韵繞幽林竹雨霰光搖雜樹花
巳慶時来千億夀還言日暮九重賒
興慶池侍宴應制
神池泛濫水盈科仙蹕紆徐步輦過縦棹洄沿萍溜合
開軒眺賞麥風和潭魚在藻供遊詠(一作欣遊泳)谷鳥含櫻
入賦歌寄語乘槎溟海客回頭来此問天河
侍宴安樂公主山莊應制
金輿玉輦背三條水閣山樓望九霄野外初迷七聖道
河邊忽覩二靈橋懸冰滴滴依虬箭清吹泠泠雜鳳簫
回(一作向)晚平陽歌舞合前溪更轉木蘭橈
奉和春日幸望春宫應制
東城結宇敞(一作瞰)千尋北闕逥輿具四臨麗日祥煙承
䍐罼輕荑弱草藉衣簮秦商重沓雲巖近河渭縈紆霧
壑深謬接鵷鴻陪賞樂還欣魚鳥遂飛沉
人日重宴大明宫恩賜綵縷人勝應制
詰旦行春上苑中憑高却下大明宫千年執象寰瀛泰
七日為人慶賞隆鐵鳳曾鶱搖瑞雪銅烏細轉入祥風
此時朝野歡無算此歲雲天樂未窮
享龍池樂第八章
星分邑里四人居水洊源流萬頃餘魏國君王稱象處
晉家蕃邸化龍初青蒲暫似(一作似騁)遊梁馬綠藻還疑(一作)
(疑遊)宴鎬魚自有神靈滋液地年年雲物史官書
奉和幸禮部尚書竇希玠宅應制(一作陪幸五王宅)
家住千門側亭臨二水傍貴遊開北地(一作第)宸眷幸西
卿曳履迎中谷鳴絲出後堂浦疑觀萬象(一作物)峰似駐
三光草向瓊筵樂花承繡扆香聖情思舊重(一作里)留飲
賦雕章
奉和晦日幸昆眀池應制
玉輅尋春賞金堤重晦遊川通黑水浸地派紫泉流晃
朗扶桑出綿聫杞樹周烏疑填海處人似隔河秋劫盡
灰猶識年移石故留汀洲歸棹晩簫鼔雜汾謳
奉和幸長安故城未央宫應制
鳳輦乘春陌龍山訪故臺北宫纔盡處南斗獨昭回肆
覽飛宸札稱觴引御杯巳觀蓬海變誰厭柏梁灾代挹
孫通禮朝稱賈誼才忝儕文雅地先後各時来
陪幸韋嗣立山莊應制(一作宋之問詩)
樞掖調梅暇林園種槿初入朝榮劒履退食偶琴書地
隱東巖室天迴北斗車旌門臨&KR0772;窱輦道屬扶疎雲早
眀丹谷霜笳徹紫虚水疑投石處谿似釣璜餘帝澤頒
巵酒人歡頌里閭一承黃竹詠長奉白苑居
奉和幸望春宫送朔方軍大總管張仁亶
邊郊草具腓河塞有兵機上宰調梅寄元戎細柳威武
貔東道出鷹隼北庭飛玉匣謀中野金輿下太微投醪
銜餞酌緝衮事征衣勿謂公孫老行聞奏凱歸
奉和幸三會寺應制
睿德總無邊神臯擇勝緣二儀齊法駕三會禮香筵漢
闕中黃近秦山太白連臺疑觀(一作書)鳥日池似刻鯨年
滿月臨真境秋風入御弦小臣叨下列持管謬窺天
奉和幸大薦福寺(寺即中宗舊宅)
象設隆新宇龍潜想舊居碧樓披玉額丹仗導金輿代
日興光近周星掩曜初空歌清沛筑梵樂奏胡書帝造
環三界天文賁六虛康哉孝理日崇德在真如
夏日都門送司馬員外逸客孫員外佺北征(時相)
(王為元帥魏大夫元忠為副)
日逐滋南宼天威撫北垂析珪行仗節持印且分麾羽
檄雙鳬去兵車駟馬馳虎旗懸氣色龍劍抱雄雌候月
期戡翦經時念别離坐聞關隴外無復引弓兒
元日恩賜柏葉應制(景龍四年)
勁節凌冬勁芳心待歲芳能令人益夀非止麝含香
侍宴桃花園詠桃花應制
綺萼成蹊遍籞芳紅英撲地滿筵(一作庭)香莫將秋宴傳
王母来比春華奉(一作夀)聖皇
奉和三日祓禊渭濱
上林花鳥暮春時上巳陪遊樂在兹此日欣逢臨渭賞
昔年空道濟汾詞
奉和幸韋嗣立山莊侍宴應制
曲榭逥廊繞澗幽飛泉噴下溢池流祗應感發眀王夢
遂得邀迎聖帝遊
侍宴安樂公主新宅應制
牽牛南渡象昭回學鳳樓成帝女来平旦鵷鸞歌舞席
方宵鸚鵡獻酬杯
餞唐永昌
田郎才貌出咸京潘子文華向洛城碩以深心留善政
當令強項謝(一作識)高名
御定全唐詩卷九十二
