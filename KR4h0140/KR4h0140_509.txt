欽定四庫全書
御定全唐詩卷五百九
顧非熊
顧非熊况之子性滑稽好凌轢困舉場三十年穆宗長
慶中登進士第累佐使府大中間為盱眙尉慕父風棄
官隠茅山詩一卷
秋日陜州道中作
孤客秋風裏驅車入陜西關河午時路村落一聲雞樹
勢標秦遠天形到岳低誰知我名姓來往自栖栖(一作凄凄)
經杭州
郡郭遶江濆(一作濱)人家近白雲晚濤臨檻看夜艣隔城
聞浦轉山初盡虹斜雨未(一作半)分有誰知我意心緒逐
鷗羣
經河中
一望蒲城路關河氣象雄樓臺山色裏楊柳水聲中思
(一本作離缺下一字)起懷(一作赴)吴客行斜向磧鴻我来尋古跡唯
見舜祠(一作遺)風
送僧歸洞庭
江山萬萬重歸去指何峰未入連雲寺先齋越浪鐘島
(一作鳥)香廻棧柏(一作橘)秋蔭出菴松若救吳人病須降震
澤龍
題覺真上人院
長安車馬地此院閉松聲新罷九天講舊曾諸岳行能
詩因作偈好客豈關名約我中秋夜同來看月眀
寄太白無能禪師
太白山中寺師居最上方獵人偷佛火櫟鼠戱禪床定
久衣塵積行稀徑草長有誰來問法林杪過殘陽
舒州酬别侍御(一作上卿)
故交他郡見下馬失愁容執手向殘日分襟在晩鐘鄕
心隨皖水客路過廬峰衆惜君材器何為滯所從
姚巖寺路懷友(一作桃巖懷賈島)
路向姚巖寺多行洞壑間鶴聲連塢(一作兼野)静溪色帶村
閒疎葉(一作葦又作荻)秋前渚斜陽雨外山憐(一作羡)君不得見
詩思最相關
天河閣到啼猿閣即事
萬壑褒中路何層不架虛濕雲和棧起樵枿(一作樵徑)帶畬
餘巖狖牽垂果湍禽接迸(一作躍)魚每(一作相)逢維艇處塢
裏有人居
夏日會修行段將軍宅
愛君書院静莎覆蘚階濃連穗古藤暗領雛幽鳥重罇
前迎遠客林杪見晴峰誰謂朱門内雲山滿座逢
送杭州姚員外
浙江江上郡楊柳到時春塹起背城雁帆分向海人嶠
雲侵寺吐汀月隔樓新静理更何事還應詠白蘋
送樸處士歸新羅
少年離本國今去已成翁客夢孤舟裏鄕山積水東鼇
沈崩巨岸龍鬭出遥空學得中華語將歸誰與同
送馬戴入山(一本山上有華字)
古木亂重重何人識去蹤斜陽收萬壑圓月上三峯雲
裏泉縈石忩間鳥下松唯應採藥客時與此相逢
送喻鳬春歸江南
去年登第客今日及春歸鷺影(一作引)離秦馬蓮香入楚
衣里閭爭慶賀親戚共光輝唯我門前浦苔應滿釣磯
送友人及第歸蘇州
見君先得意希我命還通不道才堪並多緣蹇共同鶴
鳴荒苑内(一作野外)魚躍夜(一作入)潮中若問家山路知(一作叨)
連震澤東
送皇甫司錄赴黔南幕
黔南從事客禄利先(一本缺此字)來饒官受外臺屈家移一
舸遥夜猿聲不斷寒木葉微凋遠别因多感新郎倍寂
寥(一本缺末三字)
寄九華山費拾遺
先生九華隠鳥道(一作篠徑)隔塵埃石室和雲住山田引燒
開久閒仙客降(一作至)高卧詔書来一入深林去人間更
不回
雁(一作早雁)
逐暖來南國迎寒背朔雲下時波勢出起處陣形分聲
急奔前侣行低續後羣何人寄書札絶域可知聞
銅雀妓
鴉散陵樹曉筵開繐帳空嬋娟寵休妬歌舞怨來同往
事與塵化新愁生曲終廽軒葉正落寂寞聽秋風
早秋雨夕
貧居常寂寞况復是秋天黃葉如霜後清風似水邊中
宵疑有雁當夕暫無蟬就枕終難寐殘燈滅又然
天津橋晚望
晴登洛橋望寒色古槐稀流水東不息翠華西未歸雲
收中岳近鐘出後宫微回首禁門路羣鴉度落(一作晚)暉
月夜登王屋仙壇
月臨峰頂壇氣爽覺天寬身去銀河近衣霑玉露寒雲
中日已赤山外夜初殘即此是仙境唯愁再上難
下第後曉坐
遠客滯都邑老驚時節催海邊身夢覺枕上鼓聲來起
見銀河没坐知閶闔開何為此生内終夜泣塵埃
下第後送友人不及
失意經寒食情偏感别離來逢人已去坐見柳空垂細
雨飛黃鳥新蒲長綠池自傾相送酒終不展愁眉
與無可宿輝公院
夜僧同净語秋寺近巖城世路雖多梗玄心各自眀寒
池清月彩危閣聽林聲儻許雙摩頂隨緣萬劫生
題平陸縣亭
孤亭臨峭岸别有遠泉來山與中條合河逢一曲廽夜
聲多雁過晚色亂雲開却自求僮僕淹留莫謾催
題馬儒乂石門山居
尋君石門隠山近漸無青鹿跡入柴戸樹身穿草亭雲
低收藥徑苔惹取泉瓶此地客難到夜琴誰共聽
題春眀門外鎮國禪院
空門臨大道師坐此中禪過客自生敬焚香唯默然書
燈眀象外古木覆簷前不得如馴鴿人間萬慮牽
夏夜漢渚歸舟即事
扁舟江瀨盡歸路海山青巨浸分圓象危檣入衆星雨
遥眀電影蜃曉識樓形不是長遊客那知造化靈
酬均州鄭使君見送歸茅山
餞行詩意厚惜别獨筵重解纜城邊柳還舟海上峰飲
猨當瀨見浴鳥帶槎逢吏隠應難逐為霖是蟄龍
成名後將歸茅山酬羣公見送
此名誰不得人賀至公難素(一作舊)業承家了離筵去國
歡暮天行雁斷曉渡落潮寒舊隠茅峰下松根石上盤
酬陳摽評事喜及第與段何共貽
至公平得意自喜不因媒榜入金門去(一本缺此字)名從玉
案來歡情聽鳥語笑眼對花開若擬華筵賀當期醉百
杯
關試後嘉會里聞蟬感懷呈主司
昔聞驚節换常抱異鄕愁今聽當名遂方歡上國遊吟
纔依樹午風已報庭秋併覺聲聲好懷恩忽淚流
贈友人
吾友昔同道唯予今獨行青雲期未遂白髮鑷還生舊
隠連江色新春聞鳥聲休眀獨不遇何計可歸耕
落第後贈同居友人
有情天地内多感是詩人見月長憐夜看花又惜春愁
為終日客閑過少年身寂寞正相對笙歌滿四隣
冬日寄蔡先輩校書京
弱冠下茅嶺中年道不行舊交因貴絶新月對愁生旅
思風飄葉歸心雁過城惟君知我苦何異㸑桐鳴
行經褒城寄興元姚從事
往歲客龜城同時聽鹿鳴君兼蓮幕貴我得桂枝榮棧
閣危初盡褒川路忽平心期一壺酒静話别離情
下第後寄高山人
我家堂屋前仰視大茅巔潭静鳥聲異地寒松色鮮人
眠甕牖月鹿飲竹門泉多愧鄰高隠無成又一年
寄紫閣無名新羅頭陁僧
㯶床已自檠野宿更何營大海誰同過空山虎共行身
心相外盡鬢髮定中生紫閣人來禮無名便是名
送信州盧員外兼寄薛員外
五馬弋陽行分憂出禁城粉闈移席近茜旆越疆行德
茂榮方漸仁深瑞必呈疲甿復何幸前政已殘聲
送于中丞入回鶻
風沙萬里行邊色看雙旌去展中華禮將安外國情朝
衣驚異俗牙帳見新正料得歸來路春深草未生
送李廓侍御赴劒南
鳥道見狼烟元戎正急賢圖書借朋友吟詠入戈鋋山
色城池近江聲鼓角連不應誇戰勝知在(一作更掩)檄蠻篇
送友人歸漢陽
尊前别楚客雲水思縈回秦野春將盡商山花不開鷗
驚帆乍起虹見雨初來自有歸期在蟬聲處處催
送造微上人歸淮南覲兄
到家方坐夏柳巷對兄禪雨斷蕪城路虹分建鄴天赴
齋隨野鶴迎水上漁船終擬歸何處三湘思渺然
賦得江邊柳送陳許郭員外
拂水復含烟行分古岸邊春風正搖落客思共悠然絮
急頻縈水根靈復繫船微隂覆離岸祗此醉昏眠
武宗挽歌詞二首
睿略皇威遠英風帝業開竹林方受位薤露忽興哀静
塞妖星落和戎貴主回龍髯不可附空見望仙臺
蒼生期漸泰皇道欲中興國用銷靈像農功復冗僧冕
旒辭北闕歌舞怨西陵惟有金莖石長宵對玉繩
會中賦得新年
萬古如昨日一年加一(一作此)晨暗生無限事潜老幾多
人歸路舊侣盡故鄉回鴈新那堪獨惆悵猶是白衣身
斜谷郵亭翫海棠花
忽識海棠花令人只歎嗟豔繁惟共笑香近試堪誇駐
騎忘山險持杯任日斜何川是多處應遶羽人家
萬年厲員外宅殘菊
纔過重陽後人心已為殘近霜須苦惜帶蝶更宜看色
減頻經雨香銷恐(一作怨)漸寒今朝陶令宅不醉却應難
題永福寺臨淮亭(亭即司馬復眀府所置)
淮上前朝寺因公始建亭雖無山可望多有鶴堪聽引
客閒垂釣看僧静灌瓶帶潮秋見月隔竹曉聞經水氣
侵衣冷蘋風入座馨路逢沙獺上船值海人停砧杵鳴
孤戍烏鳶下遠汀連波芳草闊極目暮天青創置嗟心
匠幽棲得地形常來勸農事賴此近郊坰
陳情上鄭主司
登第久無緣歸情思渺然藝慚公道日身賤太平年未
識笙歌樂虚逢歲月遷羈懷吟獨苦愁眼愧花妍求逹
非榮已脩辭欲繼先秦城春十二吴苑路三千茅屋山
嵐入柴門海浪連遥心猶送鴈歸夢不離船時節思家
夜風霜(一作光)作客天庭闈乖旦暮兄弟阻團圓朝乏新
知已邨荒舊業田受恩期望外效死誓生前願察為裘
意彷徉扣角篇懇情今吐盡萬一冀哀憐
長安清眀言懷
眀時帝里遇清眀還逐遊人出禁城九陌芳菲鶯自囀
萬家車馬雨初晴客中下第逢今日愁裏看花厭此生
春色年來誰是主不堪憔悴(一作惆悵)更無成
出塞即事二首
塞山行盡到烏延萬頃沙堆見極邊河上月沈鴻雁起
磧中風度犬羊膻席箕草斷城池外護柳花開帳幕前
此處遊人堪下淚更聞終日望狼煙
賀蘭山便是戎疆此去蕭關路幾荒無限城池非漢界
幾多人物在胡鄕諸侯持節望吾土男子生身負我唐
廽望風光成異域誰能獻計復河湟
送李相公昭義平復起彼宣慰員外副行
天井雖收宼未平所司促戰急王程曉馳雲騎穿花去
夜與星郎帶月行新詠盡題關外事故鄕因過洛陽城
時逢寒食遊人識竟說從來有大名
送從叔尉澠池
同登科第皆清列尚愛東畿一尉閒雖有田園供海畔
且無宗黨在朝班甘貧只為心知道晚達多緣性好山
白首青衫猶未換又騎羸馬出函關
哭韓將軍
將軍不復見儀刑笑語隨風入杳冥戰馬舊騎(一作驅行)嘶
引葬歌姬新嫁哭辭靈功勲客問求為誌服玩僧收與
轉經寂寞一家春色裏百花開落滿山庭
崔卿雙白鷺
朝客高清愛水禽綠波雙鷺在園林立當風裏絲搖急
步遶池邊字印深刷羽競生堪盡勢依泉各有取魚心
我鄉多傍門前見坐覺煙波思不禁
子夜夏秋二曲
相持薄羅扇綠樹聽鳴蜩君筵呈妙舞香汗濕鮫綃
銀床梧葉下便覺漏聲長露砌蛩吟切那憐白苧涼
關山月
海上清光發邊營照轉悽深閨此宵夢帶月過遼西
採蓮詞
纖手折芙蕖花灑羅衫濕女伴喚回船前溪風浪急
秋月夜
旅雁迎風度階翻月露華砧聲鳴夜永江上幾多家
登樓
登樓一南望淮樹楚山連見雁無書寄歸吳定此年
閶門書感
鳬鷖踏波舞樹色接横塘遠近蘼蕪綠吳宫總夕陽
送内鄉張主簿
松窗久是飡霞客山縣新為主印官混俗故來分利禄
不教常作異人看
瓜州送朱言
渡頭風晚葉飛頻君去還吴我入秦雙淚别家猶未斷
不堪仍送故鄉人
秋夜長安病後作
秋中帝里經旬雨晴後蟬聲更不聞牢落閒庭新病起
故鄕南去鴈成羣
題王使君片石
勢似孤峰一片成坐來疑有白雲生主人莫怪殷勤看
遠客長懷舊隠情
暮春早起
柳梢暗露滴清晨簾下偏驚獨起人鶗鴂數聲花漸落
園林是處總殘春
途次懷歸
隴頭禾偃乳烏飛兀倚征鞍倍憶歸正值江南新釀熟
可容閒却老萊衣
寄陸隠君
相思迢逓隔重城鳥散階前竹塢清定擬秋凉過南崦
長松石上聽泉聲
寄吴山淨上人
憶共蒲團話夜鐘别來落葉閟行蹤遙知黛色秋常玩
住向靈巖第幾峰
送徐五綸南行過吳
吳門東去路三千到得閶門暫泊船老父出迎應倒屣
貧居江上信誰傳
御定全唐詩卷五百九
