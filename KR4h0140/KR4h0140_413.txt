欽定四庫全書
御定全唐詩卷四百十三
元稹
陪諸公游故江西韋大夫通德湖舊居有感題
四韻兼呈李六侍御即韋大夫舊寮也
高墉行馬接通湖巨壑藏舟感大夫塵壁暗埋悲舊札
風簾吹斷落殘珠煙波漾日侵隤岸狐兔奔叢拂坐隅
唯有滿園桃李下膺門偏拜阮元瑜
送友封二首(黔府竇鞏字友封)
桃葉成隂燕引雛南風吹浪颭檣烏瘴雲拂地黃梅雨
明月滿帆青草湖迢遞旅魂歸去遠顛狂酒興病來孤
知君兄弟憐詩句徧為姑將惱大巫
惠和坊裏當時别豈料江陵送上船鵬翼張風期萬里
馬頭無角已三年甘將泥尾随龜後尚有雲心在鶴前
若見中丞忽相問為言腰折氣衝天
放言五首
近來逄酒便高歌醉舞詩狂漸欲魔五斗解醒猶恨少
十分飛盞未嫌多眼前讐敵都休問身外功名一任他
死是等閒生也得擬將何事奈吾何
莫將心事厭長沙雲到何方不是家酒熟餔糟學漁父
飯來開口似神鵶竹枝待鳳千莖直柳樹迎風一向斜
總被天公霑雨露等頭成長盡生涯
霆轟電烻數聲頻不奈狂夫不藉身縱使被雷燒作燼
寧殊埋骨颺為塵得成蝴蝶尋花樹儻化江魚掉錦鱗
必若乖龍在諸處何湏驚(一作警)動自來人
安得心源處處安何勞終日望林巒玉英惟向火中冷
蓮葉元來水上乾寗戚飯牛圖底事陸通歌鳳也無端
孫登不語啓期樂各自當情各自歡
三十年來世上行也曾狂走趁浮名兩廻左降湏知命
數度登朝何處榮乞我杯中松葉滿遮渠肘上柳枝生
他時定葬燒缸地賣與人家得酒盛
劉二十八以文石枕見贈仍題絶句以將厚意
因持壁州鞭酬謝兼廣為四韻
枕截文瓊珠綴篇野人酬贈壁州鞭用長時節君湏策
泥醉風雲我要眠歌盻彩霞臨藥竈執陪仙仗引爐煙
張騫却上知何日随會歸期在此年
奉和嚴司空重陽日同崔常侍崔郎中及諸公
登龍山落帽臺佳宴
謝公愁思眇天涯蠟屐登高為菊花貴重近臣光綺席
笑憐從事落烏紗萸房暗綻紅珠朵茗椀寒供白露芽
詠碎龍山歸去號馬奔流電妓奔車
送王十一郎游剡中
越州都在浙河灣塵土消沉景象閒百里油盆鏡湖水
千峰鈿朵會稽山軍城樓閣随高下禹廟煙霞自往還
想得玉郎(一作王郎)乘畫舸幾回明月墜雲間
送友封
輕風略略柳欣欣晴色空濛遠似塵斗柄未回猶帶閏
江痕潜上已生春蘭成宅裏尋枯樹宋玉亭前别故人
心斷洛陽三兩處窈娘堤抱古天津
送致用
淚霑雙袖血成文不為悲身為别君望鶴眼穿期海外
待烏頭白老江濆遥看逆浪愁翻雪漸失征帆錯認雲
欲識九廻腸斷處潯陽流水逐(一作九)條分
早春登龍山静勝寺時非休澣司空特許是行
因贈幕中諸公
謝傅知憐景氣新許尋高寺望江春龍文遠水吞平岸
羊角輕風旋細塵山茗粉含鷹觜嫩海榴紅綻錦窠勻
歸來笑問諸從事占得閒行有幾人
書樂天紙
金鑾殿裏書殘紙乞與荆州元判司不忍拈將等閒用
半封京信半題詩
酬孝(一作李)甫見贈十首(各酬本意次用舊韻)
宋玉秋來(悲作秋)續楚詞隂鏗官漫足閒詩親情書札相
安慰多道蕭何作判司
杜甫天材頗絶倫每尋詩卷似情親憐渠直道當時語
不著心源傍古人
十歲荒狂任博徒挼莎五木擲梟盧野詩良輔偏憐(一作)
(怜)假長借金鞍迓酒胡
曾經綽立侍丹墀綻蘂宫花拂面枝雉尾扇開朝日出
柘黃衫對碧霄垂
一自低心翰墨場箭靫抛盡負書囊近來兼愛休糧藥
柏葉紗(一作莎)羅雜豆黃
莫笑風塵滿病顔此生原在有無間卷舒蓮葉終難濕
去住雲心一種閒
無事抛棋侵虎口幾時開眼復聮行終湏殺盡緣邊敵
四面通同(一作流)掩大荒
原憲甘貧每自開子春傷足少人哀巷南唯有陳居士
時學文殊一問來
每識閒人如未識與君相識更相憐經旬不解來過宿
忍見空牀夜夜眠
開坼新詩展大璆明珠炫轉玉音浮酬君十首三更坐
减却常(一作當)時半夜愁
和樂天招錢蔚章看山絶句
碧落招邀閒曠望黃金城外玉方壺人間還有大江海
萬里煙波天上無
折枝花贈行
櫻桃花下送君時一寸春心逐折枝别後相思最多處
千株萬片繞林垂
寄劉頗二首
平生嗜酒顛狂甚不許諸公占丈夫唯愛劉君一片膽
近來還敢似人無
前年碣石煙塵起共看宫軍過洛城無限公卿因戰得
與君依舊綠衫行
晨起送使病不行因過王十一館居二首
自笑今朝誤夙興逄他御史瘧相仍過君未起房門掩
深映寒窗一盞燈
密宇深房小火爐飯香魚熟近中厨野人愛静仍眈寢
自問黃昏肯去無
送孫勝
桐花暗澹柳惺憁池帶輕波柳帶風今日與君臨水别
可憐春盡宋亭中
遊三寺回呈上府主嚴司空時因尋寺道出當
陽縣奉命覆視縣囚牽於游行(一作衍)不暇詳究
故以詩自誚爾
謝公恣縱顛狂掾觸處閒行許自由舉板支頤對山色
當筵吹帽落臺頭貪緣稽首他方佛無暇精心滿縣囚
莫責尋常吐茵吏書囊赤白報君侯
遠望
滿眼傷心冬景和一山紅樹寺邊多仲宣無限思鄉淚
漳水東流碧玉波
早春尋李校書
款&KR0833;春風澹澹雲柳枝低作翠櫳帬梅含雞舌兼紅氣
江弄瓊花散綠紋帶霧山鶯啼尚小(一作少)穿沙蘆筍葉
纔分今朝何事偏相覓撩亂芳情最是君
過襄陽樓呈上府主嚴司空樓在江陵節度使
宅北隅
襄陽樓下樹隂成荷葉如錢水面平拂水柳花千萬點
隔林鶯舌兩三聲有時水畔看雲立每日樓前信馬行
早晩暫教王粲上庾公應待月分明
八月六日與僧如展前松滋主簿韋戴同游碧
澗寺賦得扉字韻寺臨蜀江内有碧澗穿注兩
廊又有龍女洞能興雲雨詩中噴字以平聲韻
空闊長江礙鐵圍高低行樹倚巖扉穿廊玉澗噴紅旭
踴墖金輪拆翠微草引風輕馴虎睡洞驅雲入毒龍歸
他生莫忘靈山别滿壁人名後會稀
奉和竇容州
明公莫訝容州遠一路瀟湘景氣濃斑竹初成二妃廟
碧蓮遥聳九疑峰禁林聞道長傾鳳池水那能久滯龍
自歎風波去無極不知何日又相逄
盧頭陀詩(并序)
道泉頭陀字源一姓盧氏本名士衍弟曰起郎士
玟則官閥可知也少力學善記(一作能)憶戡解職仕
不三十餘歴八諸侯府皆掌劇事性強邁不錄幽
𤨏為吏所搆謪官建州無何有異人密授心契冥
失所在盧氏既為大門族兄弟且賢豪惶駭求索
無所得胤子某積歲窮盡荒僻一夕於衡山佛舍
衆頭陀中燈下識之號叫泣血無所顧然而先是
衆以為姜頭陀自是知其為盧頭陀矣爾後往來
湘潭間不常次舍祗以衡山為詣極元和九年張
中丞領潭之歲予拜張公於潭適上人在焉即日
詣所舍東寺一見蒙念不礙小劣盡得本末其事
列而序之仍以四韻七言為贈爾
盧師深話出家由剃盡心花始剃頭馬哭青山别車匿
鵲飛螺髻見羅㬋還來舊日經過處似隔前身夢寐游
為向八龍兄弟說他生緣會此生休
醉别盧頭陀
醉迷狂象别吾師夢覺觀空始自悲盡日笙歌人散後
滿江風雨獨醒時心超幾地行無處雲到何天住有期
頓見佛光身上出已蒙衣内綴摩尼
御定全唐詩卷四百十三
