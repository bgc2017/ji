欽定四庫全書
御定全唐詩卷一百九
李適之
李適之一名昌恒山王承乾之孫開元中累官通州刺
史擢秦州都督轉陜州刺史入為河南尹拜御史大夫
歴刑部尚書天寳元年代牛仙客為左相李林甫搆之
罷知政事守太子少保尋貶宜春太守詩二首
朝退
朱門長不閉親友恣相過年今將半百不樂復(一作待)如
何
罷相作(本事云適之疎直坦夷為相時譽甚美為李林甫所搆及罷免朝客雖知無罪)
(謁問甚稀適之意憤日飲醇酣恣且為此詩林甫愈怒終遂不免)
避賢初罷相樂聖且銜杯為(一作借)問門前客今朝幾箇
來
房琯
房琯字次律河南人則天時平章事融之子以門蔭補
弘文生開元中明皇將封岱岳琯撰封禪書以獻張說
竒其才授祕書省校書郎又應堪任縣令舉為盧氏令
尋拜監察御史天寳初遷主客員外累憲部侍郎明皇
幸蜀琯獨馳赴行在上大悅即日拜文部尚書同平章
事與左相韋見素等奉册靈武因陳時事言詞慷慨肅
宗為之改容詔持節充招討節度等使後為賀蘭進明
所搆罷相尋貶邠州刺史詩一首
題漢州西湖
高流纏峻隅城下緬丘墟决渠信浩蕩潭島成江湖結
宇依廻渚水中信可居三伏氣不蒸四達暑自徂同人
千里駕鄰國五馬車月出共登舟風生隨所如舉麾指
極浦欲極更盤紆繚繞各殊致夜盡情有餘遭亂意不
開即理還暫袪安得長晤語使我憂更除
李泌
李泌字長源京兆人七歲知為文明皇召令供奉東宫
肅宗即位參預軍國大議拜銀青光禄大夫仍請還山
代宗朝召為翰林學士尋為杭州刺史德宗幸奉天徵
授散騎常侍貞元中拜中書侍郎平章事封鄴縣侯集
二十卷今存詩四首
詠方圓動静(明皇召見方與張說觀碁命說試之詩即令咏方圓動静泌曰願聞)
(其状說曰方如碁局圓如碁子動如碁生静如碁死泌即詠此說賀曰聖代嘉瑞也明皇大悅)
(賜果餌衣物及綵數十)
方如行義圓如用智動如逞才静如遂意
長歌行
天覆吾地載吾天地生吾有意無不然絶粒昇天衢不
然鳴珂遊帝都焉能不貴復不去空作昂藏一丈夫一
丈夫兮一丈夫千生氣志是良圖請君看取百年事業
就扁舟泛五湖
奉和聖製中和節曲江宴百寮
風俗時有變中和節惟新軒車雙闕下宴會曲江濱金
石何鏗鏘簪纓亦紛綸皇恩降自天品物感知春慈恩
匝寰瀛歌詠同君臣(缺一韻)
奉和聖製重陽賜會聊示所懷
大唐造昌運品物荷時成乘秋逄令節錫宴歡羣情俯
臨秦山川高會漢公卿(缺一韻)未追赤松子且泛黃菊英
賡歌聖人作海内同休明
句
青青東門柳歲晏復憔悴(見鄴侯家傳)良弓摧折久誰識
是龍韜(見吟窗雜錄)旋沫翻成碧玉池添酥散出琉璃眼
(賦茶)
郭子儀
郭子儀華州鄭人以武舉起家後平安禄山史思明之
亂累官至中書令封汾陽王賜號尚父年八十五卒贈
太師諡忠武詩二首
享太廟樂章(唐書樂志曰代宗寳應已後續造享太廟樂章獻明皇用廣運之舞)
(肅宗用維新之舞代宗用保大之舞德宗用文明之舞順宗用大順之舞憲宗用象德之舞穆)
(宗用和寧之舞武宗用大定之舞昭宗用咸寧之舞宣宗懿宗有舞詞而名不𫝊)
廣運舞
於赫皇祖昭明有融惟文之德惟武之功河海静謐車
書混同虔恭孝饗穆穆玄風
保大舞
於穆文考聖神昭彰簫勺羣慝含光遠方萬物茂遂九
夷賓王愔愔雲韶德音不忘
御定全唐詩卷一百九
