欽定四庫全書
御定全唐詩卷七百五十九
成彦雄
成彦雄字文幹南唐進士梅嶺集五卷今編詩一卷
杜鵑花
杜鵑花與鳥怨艷兩何賖疑是口中血滴成枝上花一
聲寒食夜數朵野僧家謝豹出不出日遲遲又斜
江上楓
江楓自蓊鬱不競松筠力一葉落漁家殘陽帶秋色
夜夜曲
自從君去夜錦幌孤蘭麝攲枕對銀缸秦箏綠窗下
村行
曖曖村煙暮牧童出深塢騎牛不顧人吹笛尋山去
煎茶
岳寺春深睡起時虎跑泉畔思遲遲蜀茶倩箇雲僧碾
自拾枯松三四枝
松
大夫名價古今聞盤屈孤貞更出羣將謂嶺頭閑得了
夕陽猶挂數枝雲
新燕
纔離海(一作江)島宿江濱應夢笙歌作近鄰減省雕梁竝
頭語畫堂中有未歸人
會友不至
王孫還是負佳期玉馬追遊日漸西獨上郊原人不見
鷓鴣飛過落花溪
惜花
忘餐為戀滿枝紅錦障頻移護晚風客散酒酣歸未得
欄邊獨立月明中
中秋月
王母糚成鏡未收倚欄人在水精樓笙歌莫占清光盡
留與溪翁一釣舟
暮春日宴溪亭
寒食尋芳遊不足溪亭還醉綠楊煙誰家花落臨流樹
數片殘紅到檻前
曉
列宿回元朝北極爽神晞露滴樓臺佳人卷箔臨階砌
笑指庭花昨夜開
夕
臺榭沈沈禁漏初麝煙紅蠟透蝦鬚雕籠鸚鵡將棲宿
不許鵶鬟轉轆轤
露
銀河昨夜降醍醐灑遍坤維萬象蘇疑是鮫人曾泣處
滿池荷葉捧真珠
遊紫陽宫
古殿煙霞簇畫屏直疑蹤跡到蓬瀛碧桃滿地眠花鹿
深院松窗𢷬藥聲
除夜
銅龍看却送春来莫惜顛狂酒百杯吟鬢就中專擬白
那堪更被二更催
元日
戴星先捧祝堯觴鏡裏堪驚兩鬢霜好是燈前偷失笑
屠蘇應不得先嘗
寒夜吟
洞房脉脉寒宵永燭影香消金鳳冷猧兒睡魘喚不醒
滿窗撲落銀蟾影
柳枝辭九首
輕籠小徑近誰家玉馬追風翠影斜愛把長條惱公子
惹他頭上海棠花
鵝黃剪出小花鈿綴上芳枝色轉鮮飲散無人收拾得
月明階下伴鞦韆
東君愛惜與先春草澤無人處也新委囑露華并細雨
莫教遲日惹風塵
句踐初迎西子年琉璃為箒掃溪煙至今不改當時色
留與王孫繫酒船
綠楊移傍小亭栽便擁穠煙撥不開誰把金刀為刪掠
放教明月入窗来
遠接關河高接雲雨餘洗出半天津牡丹不用相輕薄
自有清隂覆得人
掩映鶯花媚有餘風流才調比應無朝朝奉御臨池上
不羡青松拜大夫
王孫宴罷曲江池折取春光伴醉歸怪得美人爭闘乞
要他穠翠染羅衣
殘照林梢嫋數枝能招醉客上金堤馬驕如練纓如火
瑟瑟隂中步步嘶
句
莎草放茵深護砌海榴噴火巧横牆紋鱗引子跳銀
海紫燕呼雛語畫梁(見吟窗雜錄)
御定全唐詩卷七百五十九
