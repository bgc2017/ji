欽定四庫全書
御定全唐詩卷五百八十五
劉駕
劉駕字司南江東人登大中進士第官國子博士詩一
卷
皎皎詞
皎皎復皎皎逢時即為好高秋亦有花不及當春草班
姬入後宫飛燕舞東風青娥中夜起長歎月明裏
長安旅舍紓情投先逹(一作長安抒懷寄知已)
岐路不在地馬蹄徒苦辛上國聞姓名不如山中人大
宅滿六街此身入誰門愁心日散亂有似空中塵白露
下長安百蟲鳴草根方當秋賦日却憶歸山村静女頭
欲白良媒況我鄰無令苦長歎長歎銷人魂
送友下第遊鴈門
相别灞水湄夾水柳依依我願醉如死不見君去時所
詣星斗北直行到猶遲况復挈空囊求人悲(一作泣一作恨)路
岐北門記室賢愛我學古詩待君如待我此事固不疑
鴈門春色外四月鴈未歸主人拂金臺延客夜開扉舒
君鬱鬱懷飲彼白玉巵若不化女子功名豈無期
讀史
平地見天涯登高天更遠功名及所望岐路又滿眼萬
金買園林千金修池館他人厭遊覽身獨戀軒冕唯有
漢二疏應覺還家晚
反賈客樂(樂府有賈客樂今反之)
無言賈客樂賈客多無墓行舟觸風浪盡入魚腹去農
夫更苦辛所以羡爾身
送李垣先輩歸嵩少舊居(第九句缺)
高秋㶚滻路遊子多慘戚君於此地行獨以尋春色文
章滿人口高第非苟得要路在長安歸山却為客
狂歌罷歎息我豈無故山千里同外國
苦寒吟
百泉凍皆咽我吟寒更切半夜倚喬松不覺滿衣雪竹
竿有甘苦我愛抱苦節鳥聲有悲歡我愛口流血潘生
若觧吟更早生白髮
上巳日
上已曲江濱喧於市朝路相尋不見者此地皆相遇日
光去此遠翠幕張如霧何事歡娱中易覺春城暮物情
重(一作愛)此節不是愛芳樹明日花更多何人肯回顧
春臺
臺上樹隂合臺前流水多青春不出門坐見野田花誰
能學公子走馬逐香車六街塵滿衣鼓絶方還家
釣臺懷古
澄流可濯纓嚴子但垂綸孤坐九層石遠笑清渭濱潛
龍飛上天四海豈無雲清氣不零雨安使洗(一作澆)塵氛
我來吟高風髣髴見斯人江月尚皎皎江石亦磷磷如
何臺下路明日又迷津
勵志(一作續勵志)
白髮豈有情貴賤同日生二輪不暫駐似趁長安程前
堂吹參差不作緱山聲後園植木槿月照無餘英及時
立功德身後猶光明仲尼亦為土魯人焉敢耕
桑婦
牆下桑葉盡春蠶半未老城南路迢迢今日起更早四
隣無去伴醉臥青樓曉妾顔不如誰所貴守婦道一春
常在樹自覺身如鳥歸來見小姑新妝弄百草
上馬歎
羸馬行遲遲頑童去我遠時時一回顧不覺白日晩路
傍豪家宅樓上紅妝滿十月庭花開花前吹玉管君當
未貴日豈不常屯蹇如何見布衣忽若塵入眼布衣豈
常賤世事車輪轉
唐樂府十首(并序)
唐樂府自送征夫至獻賀觴歌河湟之事也下土
土貢臣駕生於唐二十八年獲見明天子以德歸
河湟地臣得與天下夫婦復為太平人獨恨愚且
賤蠕蠕泥土中不得從臣後拜舞稱于上前情有
所發莫能自抑作詩十章目曰唐樂府雖不足貢
聲宗廟形容盛德而願與耕稼陶漁者歌田野江
湖間亦足自快
送征夫
昔送征夫苦今送征夫樂寒衣縱攜去應向歸時着天
子待功成别造凌煙閣
輸者謳
輓粟上高山高山若平地力盡心不怨同我家私事去
者不遑寕歸者唱歌行相逢古城下立語天未明一身
遠出塞十口無稅征
弔西人
河湟父老地盡知歸明主將軍入空城城下弔黃土所
願邊人耕歲歲生禾黍
邊軍過
城前兵馬過城裏人高卧官家自供給畏我田産破健
兒食肥肉戰馬食新榖食飽物有餘所恨無兩腹草青
見軍過草白見軍回軍回人更多盡繫西戎來
望歸馬
東人望歸馬馬歸蓮峰下蓮峰與地平亦不更徵兵
祝河水
河水清瀰瀰照見遠樹枝征人不飲馬再拜祝馮夷從
今億萬歲不見河濁時
田西邊
刀劔作鋤犂耕田古城下高秋禾黍多無地放羊馬
崑山
昔時玉為寳崑山過不得今時玉為塵崑山入中國白
玉尚如塵誰肯愛金銀
樂邊人
在鄉身亦勞在邊腹亦飽父兄若一處任向邊頭老
獻賀觴
莫但取河湟河湟非邊疆願今日入處亦似天中央天
子壽萬歲再拜獻此觴
且可憐行(第五句缺三字)
園中花自早不信外無花良人未朝去先出登香車
五輪滿城聞嘔啞侍兒衣各别頭上金雀多祇是
一家人路人疑千家過後香滿陌直到春日斜今朝且
可憐莫問久如何
築臺(一作城)詞(漢武築通天臺役者苦之)
前杵與後杵築城聲(一作功)不住我願築更高得見秦皇
墓
鄰女
君嫌鄰女醜取婦他鄕縣料嫁與君人亦為隣所賤菖
蒲花可貴只為人難見
山中夜坐
半夜山雨過起來滿山月落盡醉處花荒溝水決決愴
然惜春去似與故人别誰遣我多情壯年無鬢髮
秦娥
秦娥十四五面白於指爪羞人夜採桑驚起戴勝鳥
牧童
牧童見客拜山果懷中落晝日驅牛歸前溪風雨惡
古出塞
胡風不開花四氣多作雪北人尚凍死况我本南越古
來沙漠地廵狩無遺轍九土耕不盡武皇猶征伐中天
有高閣圖畫何時歇坐恐塞上山低於沙中(一作上)骨
寄遠
雪花豈結子徒滿連理枝嫁作(一作與)征人妻不得長相
随去年君點行賤妾是新姬(一作歸)别早見未熟入夢無
定姿悄悄空閨中蛩聲繞羅幃得書喜猶甚况復見君
時
下第後屛居長安書懷寄太原從事
刖足豈更長良工隔千里故山彭蠡上歸夢向汾水低
摧神氣盡僮僕心亦恥未逹誰不然逹者心思此行年
忽已壯去老年更幾功名生不彰身歿豈為鬼纔看芳
草歇即歎凉風起疋馬未來期嘶聲尚在耳
早行
馬上續殘夢馬嘶時復驚心孤多所虞僮僕近我行棲
禽未分散落月照古城莫羡居者閒(一作閒居者)冡(一作溪)邊
人已耕
青門路
青門有歸路坦坦高槐下貧賤自恥歸此地誰留我門
開送客去落日嬾回馬旅食帝城中不如遠遊者舟成
於陸地風水終相假吾道諒如斯立身無苟且
效古
融融芳&KR1402;和杳杳春日斜嬌嬈不自持清唱嚬雙蛾終
曲翻成泣新人下香車新人且莫喜故人曾如此燕趙
猶生女郎豈有終始
戰城南
城南征戰多城北無飢鴉白骨馬蹄下誰言皆有家城
前水聲苦倏忽流萬古莫爭城外城(一作地)城裏終(一作有)
門土
曲江春霽
宿雨洗秦樹舊花如新開池邊草未乾日照人馬來馬
蹄踏流水漸漸成塵埃鴛鴦不敢下飛繞岸東西此地
喧仍舊歸人亦滿街
贈先逹
終南蒼翠好未必如故山心期在榮名三載居長安昔
蒙大雅匠勉我工五言業成時不重辛苦只自憐皎皎
機上絲盡作秦筝弦貧女皆罷織富人豈不寒驚風起
長波浩浩何時還待君(一作誰人)當要路一指王化源
有感
弓劒不自行難引河湟思將軍半夜飲十里聞歌吹高
門(一作行)幾世宅舞袖仍新賜誰遣一書來燈前問邊事
姑蘇臺(一作吴中懷古)
勾踐飲膽日吴酒正(一作香)滿杯(一作吴王酒滿杯)笙歌入海雲
聲自姑蘇來西施舞初罷侍兒整金釵衆女不敢妒自
比泉下泥越鼓聲騰騰吴天隔塵埃難將甬東地更學
會稽棲(紀事止此)霸跡一朝盡草中棠梨開
豪家
九陌槐葉盡青春在豪家嬌鶯不出城長宿庭上花高
樓登夜半已見南山多恩深勢自然不是愛驕奢
山中有招
朗朗山月出塵中事由生人心雖不閒九陌夜無行學
古以求聞有如石上耕齊姜早作婦豈識閨中情何如
此幽居地僻人不爭嘉樹自昔有茅屋因我成取薪不
出門采藥於前庭春花雖無種枕席芙蓉馨君來食葵
藿天爵豈不榮
空城雀
飢啄空城土莫近太倉粟一粒未充腸却入公子腹且
弔城上骨(一作下客)幾曾害(一作空)爾族不聞莊辛語今日寒
蕪綠
馮叟居
天作馮叟居山僧尚嫌僻開門因兩樹結宇倚翠壁溪
南有微徑時遇採芝客往往白雲生對面千里隔機忘
若僮僕常與猨鳥劇曬藥上小峰庭深無日色自忘(一作)
(從)歸鄉里(一作自從忘歸鄉)不見新舊(一作舊親)戚纍纍子孫墓秋
風吹古栢
醒後
醉卧芳草間酒醒日落後壺觴半傾覆客去應已久不
記折花時何得花在手
棄婦
回車在門前欲上心更悲路傍見花發似妾初嫁時養
蠶已成繭織素猶在機新人應笑此何如畫蛾眉昨日
惜紅顔今日畏老遲良媒去不遠此恨今告誰
送李殷遊邊(一作送李殷遊西京)
十年夢相識一覯(一作覩)俄遠(一作見)别征駕在我傍草草
意難說君居洞庭日詩句滿魏闕如何萬里來青桂看
人折行裝不及備西去偶然訣(一作成决)孟夏出都門紅塵
客衣熱荒城見羊馬野館具薇蕨邊境漸無虞旅宿常
待月西園置酒地日夕簪裾列壯志安可留槐花樽前
發
江村
江水灌稻田饑年稻亦熟舟中愛桑麻日午因成宿相
承幾十代居止連茅屋四隣不相離安肯去骨肉書生
說太苦客路常在目縱使富貴還交親幾墳綠
出門
出門羡他人奔走如得塗翻思他人意與我或不殊以
茲聊自安默默行九衢生計逐羸馬每出似移居客從
我鄉來但得鄰里書田園幾換主夢歸猶荷鋤進猶希
萬一退復何所如況今闢公道安得不躊躇
别道者
自君入城市北邙無新墳始信壺中藥不落白楊根如
何忽告歸蕣華還笑人玉笙無遺音悵望緱嶺雲
蘭昌宫
宫蘭非瑶草安得春長在迴首春又歸翠華(一作葉)不能
待悲風生輦路山川寂已晦邊恨在行人行人無盡歲
送友人擢第東歸
同家楚天南(一作涯)相識秦雲西古來懸弧義豈顧子與
妻攜手踐名場正遇公道開君榮(一作昇)我雖黜感恩同
所懷有馬不復羸有奴不復飢灞岸秋草綠(一作槐花落)却
是還家時青門一瓢空分手去遲遲期君轍未平我車
繼東歸
久客
久客心易足主人有餘力如何昨宵夢到曉家山色南
音入誰耳曲盡頭自白
秋夕
促織燈下吟燈光冷於水鄉魂坐中去倚壁身如死求
名為骨肉骨肉萬餘里富貴在何時離别今如此出門
長歎息月白西風起
效陶
兩曜無停馭蓬壺應有墓何况北邙山(一作邙山色)只近市
朝(一作井)路大恢生死網飛走無逃處白髮忽已新紅顔
豈如故我有杯中物可以消萬慮醉舞(一作袖)日婆娑誰
能記朝暮如求神仙藥階下亦種黍但使長兀然始見
天地祖
長門怨(一作張喬詩)
御泉長繞鳳凰樓只是恩波别處流閒揲舞衣歸未得
夜來砧杵六宫秋
苦寒行
嚴寒動八荒刺刺(一作莿莿)無休時陽烏不自暖雪壓扶桑
枝歲暮寒益壯青春安得歸朔鴈到南海越禽何處飛
誰言貧士歎不為身無衣
琪樹下因吟六韻呈先逹者
舉世愛嘉樹此樹何人識清秋遠山意偶向亭際得竒
柯交若闘珍(一作生)葉(一作世業)密如織塵中尚青蔥更想塵
外色所宜巢三鳥影入瑶池碧移根豈無時一問紫烟
客
送人登第東歸
學古既到古反求鑒者難見詩未識君疑生建安前海
畔豈無家終難成故山得失雖由命世途多險艱我皇
追古風文柄付大賢此時如為君果在甲科間晚逹多
早貴舉世咸為然一夕顔却少雖病心且安所居似清
眀冷竈起新烟高情懶行樂花盛僕馬前歸程不淹留
指期到田園香醪四鄰熟霜橘千株繁肯憶長安夜論
詩風雪寒
賈客詞
賈客燈下起猶言發已遲高山有疾路暗行終不疑寇
盗伏其路猛獸來相追金玉四散去空嚢委路岐揚州
有大宅白骨無地歸少婦當此日對鏡弄花枝
塞下曲
勒兵遼水邊風急卷旌旃絶塞隂無草平沙去盡天下
營看斗建傳號信狼烟聖代書青史當時破虜年
春夜二首(一本無二首二字次首題作秋懷)
一别杜陵歸未期祗憑魂夢接親知近來欲睡兼難睡
夜夜夜深聞子規
幾(一作歲)歲干戈阻路岐憶山心切與心違時難何處披
衷抱日日日斜空醉歸
郪中感懷
頃年曾住此中來今日重遊事可哀憶得幾家歡宴處
家家家業盡成灰
曉登(一本有成都二字)迎春閣
未櫛凭欄眺錦城烟籠萬井二江明香風滿閣花滿樹
樹樹樹梢啼曉鶯
白髭
到處逢人求至藥幾回染了又成絲素絲易染髭難染
墨翟當年合泣髭
送盧使君赴䕫州
鐃管随征旆高秋上遠巴白波連霧雨青壁斷蒹葭凭
几雙瞳静登樓萬井斜政成知俗變當應畫輪車
望月
清秋新霽與君同江上高樓倚碧空酒盡露零賓客散
更更更漏月明中
古意
蒲帆出浦去但見浦邊樹不如馬行郎馬跡猶在路大
舟不相載買宅令委住莫道留金多本非愛郎富
御定全唐詩卷五百八十五
