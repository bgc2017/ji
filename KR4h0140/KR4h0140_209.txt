欽定四庫全書
御定全唐詩二百九
賈邕
賈邕天寳九年登進士第詩一首
送蕭穎士(一作夫子)赴東府得路字(劉太真撰序)
蕭夫子赴東府門人送者十二人劉太真為之序
云先師微言既絶者千有餘載至夫子而後洵美
無度得夫天和頃東倭之人踰海来賓舉其國俗
願師於夫子弗敢私請表聞於天子夫子辭以疾
而不之從也退然貧居述作萬卷去其浮辭存乎
正言昔左氏失於煩榖梁失於短公羊失於俗而
夫子為其折衷王公交辟拒而不應從官三年始
參謀於洛京家兄與先鳴者六七人奉壺開筵執
弟子之禮於路左太真以文求進以無聞見舉而
不恡為夫子羞春雲輕隂草色新碧皎皎疋馬出
於青門吾徒喟然瞻望不及賦詩仰餞者自相里
造賈邕以下凡十二人皆及門之選也(按序稱賦詩十二人)
(紀事以鄔載不預會僅得九人之詩所闕者相里造及劉太真詩其一人并姓名亦逸之矣穎士門)
(人可考者自賦詩諸賢外有尹徵王恒盧異盧士式趙匡閻士和柳并及李陽李幼卿皇甫冉陸渭)
(而賈邕之受業在穎士客濮陽時云)
子欲適東周門人盈岐路高標信難仰薄官非始務綿
邈千里途裵回四郊暮征車日云遠撫已慙深顧
劉舟(一作冉)
劉舟天寳中登進士第詩一首
送蕭穎士(一作夫子)赴東府得適字
大名掩諸古獨斷無不適德遂天下宗官為幕中客驪
山浮雲散灞岸零雨夕請業非遠期圓光再生魄
長孫鑄
長孫鑄天寳十二年登進士第詩一首
送蕭穎士(一作夫子)赴東府得離字
大德詎可擬高梧有長離素懷經綸具昭世猶安卑落
日去關外悠悠隔山陂我心如浮雲千里相追随
房白
房白天寳中登進士第詩一首
送蕭穎士(一作夫子)赴東府得還字
夫子高世蹟時人不可攀今予亦云幸謬得承温顔良
策資入幕遂行從近關青春灞亭别此去何時還
元晟
元晟河南府進士詩一首
送蕭穎士(一作夫子)赴東府得引字
吾見夫子德誰云習相近數仞不可窺言味終難盡處
喧慮常澹作吏心亦隐更有嵩少峰東南為勝引
劉太冲
劉太冲彭城人天寳十二年登進士第詩一首
送蕭穎士(一作夫子)赴東府得淺字
吾師繼微言贊述在墳典寸禄聊自資平生宦情鮮逶
遲東州(一作周)路春草深復淺日遠夫子門中心曷由展
姚發
姚發天寳十二年登進士第詩一首
送蕭穎士(一作夫子)赴東府得草字
天生良史筆浪跡擅文藻中夏授參謀東夷願聞道行
軒翫春日餞席藉芳草幸得師季良欣留箧笥寳
鄭愕
鄭愕天寳十二年登進士第詩一首
送蕭穎士(一作夫子)赴東府得往字
斤溪數畝田素心擬長往繄君曲得引使我纓俗網風
塵豈不勞道義成心賞春郊桃李月忍此戒征兩
殷少野
殷少野天寳十二(一作六)年登進士第詩一首
送蕭穎士(一作夫子)赴東府得散字
官閒幕府下聊以任縦誕文學魯仲尼高標嵇中散出
門時雨潤對酒春風暖感激知已恩别離魂欲斷
鄔載
鄔載天寳十二年登進士第詩一首
送蕭穎士(一作夫子)赴東府得君字
策名十二載獨立先斯文邇(一作爾)来及門者半已昇青
雲青雲豈無姿黃鵠素不羣一辭芸香吏幾歲滄江濆
散職既不羈天聽(一作聰)亦昭聞雖承急賢詔未謁陶唐
(一作唐虞)君薄俸還自急此言那足云和風媚東郊時物滋
南薰蕙草正可摘豫章猶未分宗師忽千里使我心氛
氲
御定全唐詩卷二百九
