欽定四庫全書
御定全唐詩卷二百三十八
錢起
送集賢崔八叔承恩括圖書
雨露滿儒服天心知子虚還勞五經笥更訪百家書贈
别傾文苑光華比使車晚(一作曉)雲隨客散寒樹出關疎
相見應朝夕歸期在玉除
送張五員外東歸楚州
纓珮不為美人羣寧免辭杳然黃鵠去未負白雲期此
别清興盡高秋臨水時好山枉帆僻浪跡到家遲他日
詔書下梁鴻安可追
閒居寄包何
去名即棲遁何必歸滄浪種藥幽不淺杜門喧自㤀林
眠多曉夢鵶散驚初陽片雪幽雲至迴風鄰果香佳期
碧天末惆悵紫蘭芳(一作房)
津梁寺尋李侍御
禪林絶過客柱史正焚香馴鴿不猜隼慈雲能護霜驄
聲隔暗竹吏事散空廊霄漢期鴛鷺狐狸避憲章遶階
春色至屈草待君芳
山園秋晚寄杜黃裳少府
惆悵佳期阻園林秋景閒終朝碧雲外唯見暮禽還泉
石思攜手煙霞不閉關杖藜仍把菊對卷也看山望望
離心起非君誰解顔
東溪杜(一作社)野人致酒
萬重雲樹下數畝子平居野院羅泉石荆扉背里閭早
冬耕鑿暇弋鴈復烹魚靜掃寒花徑唯邀傲吏車晚來
留客好小雪下山初
憶山中寄舊友
數歲白雲裏與君同采薇樹深煙不散溪靜鷺㤀飛更
憶東巖趣殘陽破翠微脱巾花下醉洗藥月前歸風景
今還好如何與世(一作此興)違
東臯早春寄郎四校書
禄微賴學稼歲起歸衡茅窮逹(一作途)戀明主耕桑亦(一作)
(迹)近郊夜來霽山雪陽氣動林梢蘭(一作萌)蕙暖初吐春
鳩鳴欲(一作始)巢蓬萊時入夢知子憶貧(一作與平)交
玉山東溪題李叟屋壁
霞景巳斜照煙溪方暝投山家歸路僻轍跡亂泉流野
老採薇暇蝸廬招客幽麏麚突荒院鸕鵲步閒疇偶此
愜真性令人輕宦遊
温泉宫禮見
新豐佳氣滿聖主在温泉雲曖(一作暖)龍行處山明日馭
前順風求至道側席問遺賢靈雪瑶墀降晨霞綵仗(一作)
(旆)懸滄溟不讓水疵賤也朝天
遊襄陽泉石晚歸
遊目隨山勝迴橈愛浦長往來幽不淺昏旦興難忘木
末看歸翼蓮西失夕陽人聲指閭井野趣惜林塘稍近
垂楊路菱舟擁岸香
夏日陪史郎中宴杜郎中果園
何事重逢迎春醪晚更清林端花自老池上月初明路
入仙郎次烏連柱史名竹隂疎柰院(一作苑)山翠傍蕪城
引滿不辭醉風來待曙更
南溪春耕
荷蓑趣(一作趨)南逕戴勝鳴條枚溪雨有餘潤土膏寧厭
開溝塍落花盡耒耜度雲迴誰道耦耕倦仍兼勝賞催
日長農有暇悔不帶經來
省試湘靈鼓瑟
善鼓(一作拊)雲和瑟常聞帝子靈馮夷空(一作徒)自舞楚客
不堪聽苦調淒金石清音入杳冥蒼梧來(一作成)怨慕白
芷動芳馨流水傳瀟(一作湘)浦悲風過洞庭曲終人不見
江上數峰青
觀法駕自鳳翔迴
攙搶一掃滅閶闔九重開海晏鯨鯢盡天旋日月來聖
情蘇品物龍御(一作馭)闢雲雷曉漏移仙仗朝陽出帝臺
周慚散馬出禹讓濬川迴欲識封人願南山舉酒杯
題玉山村叟屋壁(一本無屋字)
谷口好泉石居人能陸沈牛羊下(一作上)山小(一作去)煙火
(一作雨)隔雲(一作林)深一逕入溪色數家連竹隂藏虹辭晚
雨驚隼落殘禽涉趣皆流(一作留)目將歸羡(一作必)在林却
思黃綬事辜負紫芝心
縣中池竹言懷
官小志已足時清免負薪卑棲且得地榮耀不關身自
愛賞心處叢篁流水濱荷香漆高枕山(一作春)色滿南鄰
道在即為樂機㤀寧厭貧却愁丹鳳詔來訪度園人
山園棲隠
守靜信推分灌園樂在兹且㤀堯舜力寧顧尚書期晚
景采蘭暇空林散秩時卷荷藏露滴黃口觸蟲絲三徑
與囂遠一瓢常自怡情人半雲外風月詎相思
送王諫議任東都居守
車徒鳳掖東去去洛陽宫暫以青蒲隔還看紫禁同經
過乘雨露瀟灑出鴛鴻官署名臺下雲山舊苑中暮天
䨇闕靜秋月九重(一作門)空且喜成周地詩人播國風
送鄭書記
决勝無遺策辭天便請纓出身唯殉死報國且能兵受
命麒麟殿參謀驃騎營短簫催别酒斜日駐前旌義勇
千夫敵風沙萬里行幾年丹闕下侯印錫書生
送族姪赴任(一作之郡)
林下不成興仲容微祿牽客程千里遠别念一(一作片)帆
懸欲歎卑棲去其如勝趣偏雲山深郡郭花木淨潮田
坐嘯帷應下離居月復圓此時知小阮相憶綠尊前
長安落第作
始願今如此前途復若何無媒獻詞賦生事日蹉跎不
遇張華識空悲甯戚歌故山歸夢遠新歲客愁多刷羽
思喬木登龍恨失波散才非世用回首謝雲蘿(一作羅)
酬長孫繹藍溪寄杏
愛君藍水上種杏近成田拂逕清隂合臨流彩實懸清
香和宿雨佳色出晴煙懿此傾筐贈想(一作相)知懷橘年
芳馨來滿袖瓊玖願詶篇把玩情何極雲林若眼前
藥堂秋暮
隠來未得道歲去媿雲松茅屋空山暮荷衣白露濃唯
憐石苔色不染世人蹤潭靜宜孤鶴山深絶遠鐘有時
丹竈上數點綵霞重勉事壺公術仙期待赤龍
哭常徵君
萬化一朝盡窮泉悲此君如何丹竈術能誤紫芝焚不
遂蒼生望空留封禪文遠年隨逝水真氣盡浮雲山閉
龍蛇蟄林寒麋鹿羣傷心載酒地仙菊為誰薰
送鮑中丞赴太原軍營
年壮才仍美時來道易行寵兼三獨任威肅貳師營將
略過南仲天心寄北京雲旂臨塞色龍笛出關聲漢月
隨霜去邊塵計日清漸知王事好文武用書生
奉送劉相公江淮催轉運
國用資戎事臣勞為主憂將徵任土貢更發濟川舟擁
傳星還去過池鳳不留唯高飲水(一作冰)節稍淺别家愁
落葉淮邊雨孤山海上秋遥知謝公興微月上(一作在)江
樓
送李秀才落第遊荆楚
翠羽雖(一作難)成夢遷鶯尚後羣名逃郄詵策興發謝玄
文昏旦扁舟去江山幾路分上潮吞海日歸雁出湖雲
詩思應須苦猨聲莫厭聞離居見新月那得不思君
奉陪郭常侍宴滻川山池
掖垣攜愛客勝地賞年光向竹過賓館尋山到妓堂歌
聲掩金谷舞態出平陽地滿簮裾影花添蘭麝香鶯啼
春未老酒冷日猶長安石風流事須歸問(一作騎)省郎
寇中送張司馬歸洛
戎狄寇周日衣冠適洛年客亭新驛騎歸(一作關)路舊人
煙吾道將東矣秋風更颯然雲愁百戰地樹隔兩鄉天
旅思蓬飄陌驚魂雁怯弦今朝一尊酒莫惜醉離筵
奉和宣城張太守南亭秋夕懷友
池館蟪蛄聲梧桐秋露晴月臨朱戟靜河近畫樓明捲
幔浮涼入聞鐘永夜清片雲懸曙斗數雁過秋城羽扇
揚風暇瑶琴悵(一作寄)别情江山飛麗藻謝朓讓前名
過山人所居因寄諸遺補
空谷春雲滿愚公晦跡深一隨玄豹隠幾換綠蘿隂絶
徑人稀到芳蓀我獨尋厨煙住峭壁酒氣出重林蝴蝶
晴還舞黃鸝晩暫吟所思青𤨏客瑶草寄幽心
過鳴臯隠者
磻石老紅鮮(一作蘚)徵君卧幾年飛(一作百)泉出林下一徑
過(一作窮)崖巔雞犬逐人静雲霞宜地偏終朝數峰勝不
遠一壺前仲月霽春雨香風生藥田丹溪不可别瓊草
色芊芊
送楊錥歸隠
悔作掃門事還吟招隠詩今年芳草色不失故山期遥
想白雲裏采苓春日遲溪花藏石徑巖翠帶茅茨九轉
莫飛去三迴良在兹還嗤茂陵客貧病老明時
酬劉起居卧病見寄
承顔看彩服不覺别丹墀味道能忘病過庭更學詩繚
垣多畫戟遠岫入書帷竹靜攜琴處林香讓果時聲同
叨眷早交澹在年衰更枉兼金贈難為繼組詞
陪南省諸公宴殿中李監宅
將門高勝霍相子寵過韋宦貴攀龍後心傾待士時壺
觴開雅宴鴛鷺眷相隨舞退燕姬曲歌徵謝朓詩晚鐘
過竹靜醉客出花遲莫惜留餘興良辰不可追
山齋讀書寄時校書杜叟
日愛蘅茅(一作芳)下閒觀山海圖幽人自守樸窮谷也名
愚倒(一作隔)嶺和溪雨新泉到戸樞叢蘭齊穉子蟠木老
潛夫憶戴差過剡遊仙慣入壺濠梁時一訪莊叟亦吾
徒
晩歸藍田舊居
雲卷東臯下歸來省故蹊泉移憐石在林長(一作近)覺原
低舊里情難盡前山賞未迷引藤看古木嘗酒喌春雞
興(一作性)與時髦背年將野老齊才微甘引退應得遂霞
棲
寄袁州李嘉祐員外
誰謂江山阻心親夢想偏容輝常在目離别任經年郡
國通流水雲霞共遠天行春鶯幾囀遲客月頻圓雁有
歸(一作還)鄉羽人無訪戴船願徵黃霸入相見玉階前
禁闈翫雪寄薛左丞
玄雲低禁苑飛雪滿神州虚白生臺榭寒光入冕旒粉
凝宫壁靜乳結洞門幽細繞迴風轉輕隨落羽浮怒濤
堆砌石新月孕簾鈎為報詩人道豐年頌聖猷
春暮過石龜谷題温處士林園(一作送温逸人)
隠几(一作垂白)無名老(一作者)何年此陸沈丘園自(一作應)得性
婚嫁不嬰(一作關)心歲計因山薄霞棲在谷深設罝(一作盧)
連草色曬(一作曝)藥背(一作避)松隂觸興雲生岫隨耕鳥下
林搘頤笑來客頭上有朝簮
宿畢侍御宅
交情頻更好子有古人風晤語清霜裏平生苦節同心
惟二仲合室乃一瓢空落葉寄(一作繞)秋菊(一作竹)愁雲低
夜鴻(一作叢蘭思暗蟲)薄寒燈影外殘漏雨聲中明發南昌去
迴看御史驄
中書遇雨
濟旱惟宸慮為霖即上台雲銜七曜起雨拂九門來綸
閣飛絲度龍渠激霤迴色翻池上藻香裛鼎前杯湘燕
皆舒翼沙鱗豈曝腮尺波應萬(一作為)假虞海載沿洄
適楚次徐城
去家隨旅雁幾日到南荆行邁改鄉邑苦辛淹晦明畏
途在淫雨未暮息趨程窮木對秋館寒鵶愁古城迷津
坐為客對酒默含情感激念知已匣中孤劒鳴
經李蒙潁陽舊居
同心而早世天道亦何論獨有山陽宅平生永不諼青
溪引白鳥流涕弔芳蓀蔓草入空室叢篁深毁垣舊遊
還在眼神理更㤀言唯見東山月人亡不去門
贈漢陽隠者
當年不出世知子餐霞人樂道復安土遺榮長隠身衡
茅古林曲秔稻清江濱桂棹為漁暇荷衣禦暑新欵顔
行在(一作在行)役幽興惜今晨分首天涯去再來芳杜春
巨魚縱大壑
巨魚縱大壑遂性似乘時奮躍風生鬛騰凌浪鼓鰭龍
攄回地軸鯤化想天池方快吞舟意尤殊在藻嬉傾危
嗟幕燕隠晦誚泥龜喻士逢明主才猷得所施
送李九歸河北
文武資人望謀猷簡聖情南州初卧鼓東土復維城寄
重分符去威仍出閫行斗牛移八座日月送雙旌别戀
瞻天起仁風應物生佇聞收組練鏘玉會承明
送丁著作佐台郡
多年金馬客名遂動歸輪佐郡紫書下過門朱綬新揚
舲望海嶽入境背風塵水驛偏乘月梅園别受春帶經
臨府吏鱠鯉待鄉人始見美高士逍遥在搢紳
送王使君赴太原行營
太白明無象皇威未戢戈諸侯持節鉞千里控山河漢
驛䨇旌度胡沙七騎過驚蓬(一作烽)連雁起牧馬入雲多
不賣盧龍塞能消瀚海波須傳出師頌(一作表)莫奏式微
歌
送王使君移鎮淮南
共許徐方牧能臨河内人郡移棠轉茂車至鹿還馴吏
事嘉師旅鴛行惜搢紳别心傾祖席愁望盡征輪紫誥
(一作詔)徵黃晚蒼生借寇頻願言青𤨏拜早及上林春
李四勸為尉氏尉李七勉為開封尉(惟伯與仲有令譽因)
(美之)
美政惟兄弟時人數俊賢皇枝䨇玉樹吏道二梅仙自
理堯唐俗唯將禮讓傳采蘭花萼聚就日雁行聯黃綬
俄三載青雲未九遷廟堂為宰制幾日試龍泉
春夜宴任六昆季宅
際晩綠煙起入門芳樹深不才叨下客喜宴齒諸簮夜
月仍攜妓清風更在林彩毫揮露色銀燭動花隂自接
通家好應(一作因)知待士心向隅逢故識兹夕願披襟
閒居酬張起居見贈
在林非避世守拙自離羣弱羽謝風水(一作木)窮愁依典
墳良知不遐棄新詠獨相聞能使幽興苦坐㤀清景曛
前山帶喬木暮鳥聯歸雲向夕野人思難㤀騎省文
奉和王相公秋日戲贈元校書
才妙心仍遠名疎跡可追清秋聞禮暇新雨到山時勝
事唯愁盡幽尋不厭遲弄雲憐鶴去隔水許僧期賢相
敦高躅雕龍憶所思芙蓉洗清露願比謝公詩
過楊駙馬亭子
衣冠在漢庭(一作京)臺榭接天成彩鳳翻簫曲祥鱣入館
名歌鐘芳月曙林嶂碧雲生亂水歸潭淨高花映竹明
退朝追宴樂開閤(一作沈轄)醉簮纓長袖留嘉客棲烏下禁
城
山下别杜少府
把手意難盡前山日漸低情人那忍别宿(一作夕)鳥尚同
棲寸晷戀言笑佳期欲阻暌離雲愁出岫去水咽分溪
莊叟幾虚說楊朱空自迷傷心獨歸路秋草更萋萋
晩出青門望終南别業
能清(一作捐)謝朓思(一作府)暫下承明廬遠山新水(一作水斷山)
下寒臯微雨餘更憐歸鳥去宛到卧龍居笑指叢(一作家)
林上閒雲自卷舒寧心鳴鳳(一作知鳳鳴)日却意(一作憶)釣璜
初處貴有餘興伊周位不如
送嚴士良侍奉詹事南遊
疏傅獨知止曾參善愛親江山侍行邁長幼出囂(一作風)
塵握手想千古此心能幾人風光滿長陌(一作路)草色傍
征輪日夕望荆楚鶯鳴芳杜新漁(一作汀)煙月(一作日)下淺
花嶼(一作島)水中春點翰遥(一作時)相憶含情向(一作寄)白蘋
題祕書王廸城北池亭
子喬來魏闕明主賜衣簮從宦辭人事同塵即道心還
追大隠跡寄此鳳城隂昨夜新煙雨池臺清且深伏泉
通粉壁迸筍出花林晩沐常多暇春(一作香)醪時獨斟西
南漢宫月復對綠窗琴(一作吟)
過王舍人宅
入門花柳暗知是近臣居大隠心何遠高風物自疎翛
然靜者事宛得上皇餘雞犬偷仙藥兒童授(一作受)道書
清吟送客後微月上城初彩筆有新詠文星垂太虚承
恩金殿宿應薦馬相如
過瑞龍觀道士
不知誰氏子鍊魄家洞天鶴待成丹日人尋種杏田靈
山含道氣物性皆自然白鹿顧瑞草驪龍蟠玉泉得兹
象外趣便割區中緣石竇采雲母霞堂陪列仙主人善
止客柯爛㤀歸年
送沈仲(一作冲)
天樸非外假至(一作志)人常晏如心期邈霄漢詞律響瓊
琚舉酒常歎息無人逹子虚夜光失隋掌驥騄伏鹽車
考室晉山下歸田秦歲初寒雲隨路合落照下城餘千
里還同術無勞怨索居
和韋侍御寓直對雨
名貫四科首班宜二妙齊如何厭白簡未得步金閨寓
直晦秋雨吟餘聞遠雞漏聲過旦冷雲色向窗低誰謂
霄漢近翻嗟心事暌蘭滋人未握霜曉鶚還棲佇見田
郎字親勞御筆題
奉和聖製登朝元閣
六合紆玄覽重軒啟上清石林飛棟出霞頂泰階平拂
曙鑾輿上晞陽瑞雪晴翠微回日馭丹巘駐天行御氣
升銀漢垂衣俯錦城山通玉苑迥河抱紫關明感物乾
文動凝神道化成周王陟喬嶽列辟讓英聲
奉和杜相公移長興宅奉呈元相公
守貴常思儉平津此意深能卑丞相宅何謝故人心種
蕙初抽帶移篁不改隂院梅朝助鼎池鳳夕歸林覺路
經中得滄洲夢裏尋道高仍濟代恩重豈投簮報國誰
知已推賢共作霖興來文雅振清韻擲䨇金
送任先生任唐山丞
再命果良願幾年勤說詩上公頻握髮才子共垂帷琢
玉成良器出門偏愴離腰章佐墨綬耀錦到茅茨樹老
見家日潮平臨縣時衣催蓮女織頌聽海人詞鴻鵠志
應在荃蘭香未衰金門定回首雲路有佳期
送外甥懷素上人歸鄉侍奉
釋子吾家寳神清慧有餘能翻梵王字妙盡伯英書遠
鶴無前侣孤雲寄太虚狂來輕世界醉裏得真如飛錫
離鄉(一作江)久寧親喜(一作是)臘初故池殘雪滿(一作在)寒柳
霽煙疎夀酒還嘗藥晨餐不薦魚遥知禪誦外健筆賦
閒居
送張中丞赴桂州
出守求人瘼惟賢動聖情紫臺初下詔皂蓋始專城寵
借飛霜簡威加却月營雲衢降五馬林木(一作桂水一作秋水)引
䨇旌夙仰敦詩禮嘗聞偃甲兵戍樓雲外靜訟閣竹間
清化佇還珠美心將片玉貞寇恂朝望重計日謁承明
送王相公赴范陽
翊聖銜恩重頻年按節行安危皆報國文武不緣名受
脤仍調鼎為霖更洗兵幕開丞相閣旗總貳師營料敵
知無戰安邊示(一作自)有征代雲横馬首燕雁拂笳聲去
鎮關河靜歸看日月明欲知瞻戀(一作望)切遲暮一書生
送蒋尚書居守東都
鳳輦幸秦久周人徯帝情若非君敏德誰鎮洛陽城前
席命才彦舉朝推令名綸言動北斗職事守東京鄭履
下天去蘧輪滿路聲出關秋樹直對闕遠山明肅肅保
釐處水流宫苑清長安日西笑朝夕衮衣迎
送李兵曹赴河中
能荷鐘鼎業不矜紈綺榮侯門三事後儒服一書生昔
志學文史立身為士英驪珠難隠耀(一作曜)臯鶴會長鳴
休命且隨牒候時當振纓寒蟬思關柳匹馬向蒲城秋
日黯將暮黃河如欲清黎人思坐嘯知子樹佳聲
罷官後酬元校書見贈
心期悵已阻交道復何如自我辭丹闕惟君到故廬㤀
機貧負米憶戴出無車(一作未㤀金馬詔猶負茂陵書)鄰犬吠初服家
人愁斗儲秋堂入閒夜雲月思離居窮巷聞砧冷荒枝
應(一作映)鵲疎宦名隨落葉生事感枯魚臨(一作流)水仍揮
手知音未棄余
同鄔戴關中旅寓
文士皆求遇今人誰至公靈臺一寄宿楊柳再春風更
惜㤀形友頻年失志同羽毛(一作衣)齊燕雀心事阻鴛鴻
留滯慚歸養飛鳴恨觸籠橘懷鄉夢裏書去客愁中殘
雪迷歸雁韶光棄斷蓬吞悲問唐舉何路出屯蒙
新豐主人
明代少知已夜光頻暗投迍邅終薄命動息盡窮愁自
欲歸飛鷁當為不繫舟䨇垂素絲淚幾弊皂貂裘暮鳥
棲幽樹孤雲出舊丘蛩悲衣褐夕雨暗轉蓬秋客裏馮
諼劒歌中甯戚牛主人能縱酒一醉且㤀憂
夕遊覆釡山道士觀因登玄元廟
冥搜過物表洞府次溪傍已入瀛洲遠誰言仙路長孤
煙出深竹道侣正焚香鳴磬愛山靜步虚宜夜凉仍同
象帝廟更上紫霞岡霽月懸琪樹明星映碧堂傾思丹
竈術願采玉芝芳儻把浮丘袂乘雲别舊鄉
陪郭常侍令公東亭宴集
盛業山河列重名劒履榮珥貂為相子開閤引時英美
景池臺色佳期宴賞情詞人載筆至仙妓出花迎暗竹
朱輪轉迴塘玉佩鳴舞衫招戲蝶歌扇隔啼鶯飲德心
皆醉披雲興轉清不愁懽樂盡積慶在和羹
太子李舍人城東(一作中)别業與二三文友逃暑
下馬失炎暑重門深綠篁宫臣禮嘉客林表開蘭堂兹
夕(一作日)興難盡澄罍照墨場鮮風吹印綬密坐皆馨香
美景惜文會清吟遲羽觴(一本無上四句)東林晩來好目極(一作)
(極目)趣何長鳥道挂疎雨人家殘夕陽城隅擁歸騎留醉
(一作酌)戀瓊(一作羣)芳
柏崖老人號無名先生男削髮女黃冠自以雲
泉獨樂命予賦詩
古也憂婚嫁君能樂性腸(一作道場)長男棲月宇少女炫(一作)
(袨)霓裳問爾餐霞處春山芝桂旁鶴前飛九轉壺裏駐
三光與我開龍嶠披雲靜藥堂胡麻兼藻綠石髓隔花
香帝力言何有椿年喜漸長窅然高象外寧不傲羲皇
贈李十六
半面喜投分數年欽盛名常思夢顔色誰憶(一作意)訪柴
荆忽聽欵扉響欣然倒屣迎蓬蒿駐騶馭雞犬傍簮纓
酌水即嘉宴新知甚故情僕夫視日色棲鳥催車聲自
爾宴言後至今門館清何當更乘興林下已苔生
裴僕射東亭
鳳扆任匡濟雲溪難退還致君超列辟得道在榮班朱
戟繚垣下高齋芳樹間隔花開遠水廢卷愛晴山晚沐
值清興知音同解顔藉蘭開賜酒留客下重關仙犬逐
人静朝車映竹閒則知真隠逸未必謝區寰軒后三朝
顧赤松何足攀
中書王舍人輞川舊居
幾年家絶壑滿徑種芳蘭帶石買松貴通溪漲水寬誦
經連谷響吹律減雲寒誰謂桃源裏天書問考槃一從
解蕙帶三入偶蟬冠今夕復何夕歸休尋舊歡片雲(一作)
(霞)隔蒼翠春雨半林湍藤長穿松蓋花繁壓藥欄景深
青眼下興絶綵毫端笑向同來客登龍此地難
送襄陽盧判官奏開河事
千里趨魏闕一言簡聖聰河流引關外國用贍秦中有
詔許其策隨山興此功連雲積石阻計日安波通飛櫂
轉年榖利人勝歲豐言歸漢陽路拜手蓬萊宫紫殿賜
衣出青門酣酌同晩陽過微雨秋水見新鴻坐惜去車
遠愁看離館空因思郢川守南楚滿清風
奉送戸部李郎中充晉國副節度出塞
德佐調梅用忠輸擊虜年子房推廟略漢主託兵權受
命榮中禁分麾鎮左賢風生黑山道星下紫微天始願
文經國俄看武定邊鬼方堯日遠幕府代雲連汗馬將
行矣盧龍已肅然關防驅使節花月眷離筵自忝知音
遇而今感義偏淚聞横吹落心逐去旌懸帝念䕫能政
時須說濟川勞還應即爾朝暮玉墀前
奉和中書常舍人晩秋集賢院即事寄徐薛二
侍御
文星垂太虚詞伯綜羣書彩筆下鴛掖褒衣來石渠典
墳探奥旨造化覩權輿述聖魯宣父通經漢仲舒窗明
宜縹帶地肅近丹除清晝刪詩暇高秋作賦初露盤侵
漢聳宫柳度鵶疎静對連雲閣晴聞過闕車舊僚云出
矣晩歲復何如海嶠瞻歸路江城夢直廬含毫思兩鳳
望遠寄䨇魚定笑巴歌拙還參麗曲餘
和范郎中宿直中書曉翫清池贈南省同僚兩
(一作西)垣遺補
青𤨏留才子春池静禁林自矜仙島勝宛在掖垣深引
𣲖彤庭裏含虚玉砌隂漲來知聖澤清處見天心蘭氣
飄紅岸文星動碧潯鳳棲長近日虬卧欲為霖席寵雖
高位流謙乃素襟焚香春(一作殘)漏盡假寐曉鶯吟丹地
宜清泚(一作切)朝陽復照臨司言兼逸趣鼓興接(一作屬)知
音六義驚(一作先)摛藻三臺響(一作嚮)擲金為憐風水外落
(一作鱗)羽此漂(一作失飛)沈
御定全唐詩卷二百三十八
