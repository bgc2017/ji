欽定四庫全書
御定全唐詩卷二十二
舞曲歌辭(自漢以後樂舞寖盛有雅舞有雜舞雅舞用之郊廟朝饗雜舞用之宴會前世)
(樂飲酒酣必自起舞漢武帝樂飲長沙定王起舞是也自是已後尤重以舞相屬相屬者代起舞猶)
(世飲酒以杯相屬也灌夫起舞以屬田蚡晉謝安舞以屬桓嗣是也)
吳俞兒舞歌(陸龜蒙巴此後竝雜舞歌辭雜舞者公莫渝槃舞鞞舞鐸舞拂舞)
(白紵之類是也始皆出自方俗後寖陳於殿庭雖非正樂亦皆前代舊聲太宗貞觀中始造讌)
(樂其後又分為立坐二部堂下立奏謂之立部伎堂上坐奏謂之坐部伎武后中宗之世大增)
(造立坐部伎諸舞隨亦寢廢開元中又有凉州綠腰蘇合香屈柘枝團亂旋回波樂蘭陵王春)
(鶯囀半社渠借席烏夜啼之屬謂之輭舞大祁阿連劍器胡旋胡騰阿遼柘枝黃麞拂菻大渭)
(州達摩支之屬謂之健舞文宗時教坊又進霓裳羽衣舞女三百人凡此皆雜舞也)
劒俞
枝月喉櫂霜脊北斗離離在寒碧龍魂清虎尾白秋照
海心同一色纛影吒沙干影側神豪髮直四睨之人股
佶栗欲定不定定不得舂牘殘兒且止狄胡有膽大如
山怖亦死
矛俞
手盤風頭背分電光戰扇欲刺敲心留半綫纏肩繞脰
□合眩旋卓植赴列奪避中節前衝函禮穴上指孛彗
滅與君一用來有截
弩俞
牛來開弦人為置鏃捩機關迸山谷鹿駭澀隼擊遲析
毫中睫洞腋分龜達堅壘殘雄師可以冠猛樂壮曲抑
揚蹈厲有裂犀兕之氣者非公與
東海有勇婦(李白篇魏鼙舞五曲李白作此以代關中有賢女)
梁山感杞妻慟哭為之傾金石忽暫開都由激深情東
海有勇婦何慙蘇子卿學劒越處子超騰(集作然)若流星
捐軀報夫讐萬死不顧生白刃耀素雪蒼天感精誠十
步兩躩躍三呼一交兵斬首掉國門蹴踏五藏行割此
伉儷憤粲然大義眀北海李使君飛章奏天庭舍罪警
風俗流芳播滄瀛志(集作名)在列女籍竹帛已光榮淳于
免詔獄漢主為緹縈津妾一櫂歌脫父於嚴刑十子若
不肖不如一女英豫讓斬空衣有心竟無成要離殺慶
忌壯夫素所(集作所素)輕妻子亦何辜焚之買虚名豈如東
海婦事立獨揚名
章和二年中(李賀曲鼙舞)
雲蕭索風拂拂(一作正雲蕭索田風拂拂)麥芒如篲黍如粟關中父
老百領𥜗關東吏人乏詬租健犢春耕土膏黑菖蒲叢
叢沿水脈殷勤為我下田鉏百錢擕賞(集作償)絲桐客遊
春漫光塢花白野林散香神降席拜神得壽獻天子七
星貫斷姮娥死
公莫舞歌(李賀曲巾舞)
方花古(一作石)礎排九楹刺豹淋血盛銀甖華(一作軍)筵鼓
吹無桐竹長刀直立割鳴箏横楣麤錦生紅緯日炙錦
嫣王未醉腰下三看寶玦光項莊掉箾攔前起材官小
臣公莫舞座上真人赤龍子芒碭雲瑞抱天回咸陽王
氣清如水鐵樞鐵楗重束關大旗五丈撞雙環漢王今
日須秦印絶臏刳腸臣不論
拂舞辭(李賀)
吳娥聲絶天空雲閒裵回門外滿車馬亦須生綠苔尊
有烏程酒勸君千萬壽全勝漢武錦樓上曉望晴寒飲
花露東方日不破天光無老時丹成作蛇乘白霧千年
重化玉井龜從蛇作龜二千載(一作玉井龜二千載)吳堤綠草年
年在背有八卦稱神仙邪鱗頑甲滑腥涎
白鳩辭(李白拂鞞鐸中拂四舞梁竝夷則格鐘磬鳩和故白擬之為夷則格上白鳩)
(拂舞辭)
鏗鳴鐘考朗鼓歌白鳩引拂舞白鳩之白誰與鄰霜衣
雪襟誠可珍含哺七子能平均食不咽性安馴首農政
鳴陽春天子刻玉杖鏤形賜耆人白鷺亦(集作之)白非純
真外潔其色心匪仁闕五德無司晨胡為啄我葭下之
紫鱗鷹鸇鵰鶚貪而好殺鳳皇雖大聖不願以為臣
獨漉篇(李白曲拂舞)
獨漉水中泥水濁不見月不見月尚可水深行人沒越
鳥從南來胡鷹亦北度我欲彎弓向天射惜其中道失
歸路落葉別樹飄零隨風客無所託悲與此同羅帷舒
卷似有人開眀月直入無心可猜雄劒挂壁時時龍鳴
不斷犀象繡澀苔生國恥未雪何由成名神鷹夢澤不
顧鴟鳶為君一擊摶鵬(集作鵬摶)九天
獨漉歌(王建)
獨獨漉漉鼠食猫肉烏日中鶴露宿黃河水直人心曲
白紵辭二首(崔國輔也白紵吳舞)
洛陽梨花落如霰河陽桃葉生復齊坐恐(集作惜)玉樓春
欲盡紅綿(一作錦)紛絮裛妝啼
董賢女弟在椒風窈窕繁華貴後宫璧帶金釭皆翡翠
一朝零落變成空
同前二首(楊衡)
玉纓翠珮雜輕羅香汗微漬朱顔&KR0755;為君起唱白紵歌
清聲褭雲思繁(集作繁思)多凝笳哀琴(一作瑟)時相和金壺半
傾芳夜促梁塵霏霏暗紅燭令君安坐聽終曲墜葉飄
花難再復
躡珠履步瓊筵輕身起舞紅燭前芳姿豓態妖且妍迴
眸轉袖暗催弦涼風蕭蕭流(集作漏)水急月華泛豓紅蓮
濕牽帬攬帶翻成泣
同前(李白)
揚清歌(一作音)發皓齒北方佳人東鄰子且吟白紵停渌
水長袖拂面為君起寒雲夜卷霜海空胡風吹天飄塞
鴻王顏滿堂樂未終館娃日落歌吹濛
月寒江清夜沈沈美人一笑千黃金垂羅舞縠揚哀音
郢中白雪且莫吟子夜吳歌動君心動君心冀君賞願
作天池雙鴛鴦一朝飛去青雲上
吳刀翦綵(一作綺)縫舞衣眀妝麗服奪春輝揚眉轉袖若
雪飛傾城獨立世所稀激楚結風醉忘歸高堂月落燭
已微玉釵挂纓君莫違
白紵歌二首(王建)
天河漫漫北斗粲宫中烏啼知夜半新縫白紵舞衣成
來遲邀得吳王迎低鬟轉面掩雙袖玉釵浮動秋風生
酒多夜長夜未曉月眀燈光兩相照後庭歌聲更窈窕
館娃宫中春日暮荔枝木瓜花滿樹城頭烏棲休擊鼓
青娥彈瑟白紵舞夜天燑燑不見星宫中火照西江明
美人醉起無次第墮釵遺佩滿中庭此時但願可君意
回晝為宵亦不寐年年奉君君莫棄
同前(張籍)
皎皎白紵白且鮮將作春衫(集作衣)稱少年裁縫長短不
能定自持刀尺向姑前復恐蘭膏汙纖指常遣傍人收
墮珥衣裳著時寒食下還把玉鞭鞭白馬
同前(柳宗元)
翠帷雙卷出傾城龍劒破匣霜月眀朱脣掩抑悄無聲
金簧玉磬宫中生下沈秋水激太清天高地迥凝日晶
羽觴蕩漾何事傾
冬白紵歌(元稹舞四時白紵曲)
吳宫夜長宫漏款簾幕四垂燈熖暖西施自舞王自管
雪紵翻翻鶴翎散促節牽繁舞腰嬾舞腰嬾王罷飲蓋
覆西施鳳花錦身作匡牀臂為枕朝佩摐摐(集作玉)王晏
寝酒(集作寝)醒閽報門無事子胥死後言為諱近王之臣
諭王意共笑越王窮惴惴夜夜抱冰寒不睡
霓裳辭十首(王建術一曰霓裳羽衣曲羅公遠多祕嘗與眀皇至月宫仙女數)
(百皆素綀霓衣舞於廣庭問其曲曰霓裳羽衣帝曉音律因默記其音調及歸但記其半會西)
(凉府節度楊敬述進婆羅門曲聲調相符遂以月中所聞為散序敬述所進為曲而名霓裳羽)
(衣按王建辭云弟子部中留一色聽風聽水作霓裳劉禹錫詩云三鄉陌上望仙山歸作霓裳)
(羽衣曲然則非月中所聞矣)
弟子部中留一色聽風聽水作霓裳散聲未足重來授
直到牀前見上皇
中管五絃初半曲遥教合上隔簾聽一聲聲向天頭落
效得仙人夜唱經
自直梨園得出稀更番上曲不教歸一時跪拜霓裳徹
立地階前賜紫衣
旋翻新譜聲初足除却梨園未教人宣與書家分手寫
中官走馬賜功臣
伴教霓裳有貴妃從初直到曲成時日長耳裏聞聲熟
拍數分毫錯總知
弦索摐摐隔綵雲五更初發一山(一作滿宫)聞武皇自送西
王母新換霓裳月色裙
敕賜宫人澡浴回遥看美女院門開一山星月霓裳動
好字先從殿裏來
傳呼法部按霓裳新得承恩別作行應是(一作日晩)貴妃樓
上看内人舁下綵羅箱
朝元閣上山風(一作風初)起夜聽霓裳玉露寒宫女月中更
替立黃金梯滑竝行難
知向(一作在)華清年月滿山頭山底種長生去時留下霓
裳曲總(一作半)是離宫別館聲
柘枝詞(失撰人名屈健舞曲有羽調柘枝輭舞曲有商調柘枝此舞因曲為名用二)
(女童帽施金鈴抃轉有聲其來也於二蓮花中藏花坼而後見對舞相占實舞中雅妙者也)
將軍奉命即須行塞外領彊兵聞道烽煙動腰間寶劒
匣中鳴
同前三首(薛能)
同營三十萬震鼓伐西羌戰血黏秋草征塵攪夕陽歸
來人不識帝里獨戎装
懸軍征拓羯内地隔蕭關日色崑崙上風聲朔漠間何
當千萬騎颯颯貳師還
意氣成功日春風起絮天樓臺新邸第歌舞小嬋娟急
破催搖曳羅衫半脫肩
屈柘詞(温庭筠)
楊柳縈橋綠玫瑰拂地紅繡衫金騕褭花髻玉瓏璁宿
雨香潛潤春流水暗通畫樓初夢斷晴(一作曉)日照湘風
御定全唐詩卷二十二
