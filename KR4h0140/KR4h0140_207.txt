欽定四庫全書
御定全唐詩卷二百七
李嘉祐
和袁郎中破賊後經剡縣山水上太尉
受律仙郎貴長驅下會稽鳴笳山月曉搖旆野雲低翦
宼人皆賀迴軍馬自嘶地閒春草綠城静夜烏啼破竹
清閩嶺看花入剡溪元戎催獻捷莫道事攀躋
送評事十九叔入秦
白露沾蕙草王孫轉憶歸蔡州新戰罷郢路去人稀謁
帝不辭遠懷親空有違孤舟看落葉平楚逐斜暉北闕
見端冕南臺當繡衣唯余播遷客只伴鷓鴣飛
贈王八衢(一本此下有州字)
丹地偏相逐清江若有期腰金才子貴剖竹老人遲桂
楫閒迎客茶甌對說詩渚田分邑里山樹挂罘罳心静
無華髮人和似古時别君遠山去幽獨更應悲
入睦州分水路憶劉長卿
北闕忤明主南方随白雲㳂洄灘草色應接海鷗羣建
德潮已盡新安江又分回看嚴子瀨朗詠謝安文雨過
暮山碧猨吟秋日曛吳洲不可到刷鬢為思君
奉和杜相公長興新宅即事呈元相公
意有空門樂居無甲第奢經過容法侣雕飾讓侯家隐
樹重簷肅開園一逕斜據梧聽好鳥行藥寄名花夢蝶
留清簟垂貂坐絳紗當山不掩尸映日自傾茶雅望歸
安石深知在叔牙還成吉甫頌贈荅比瑶華
江湖秋思
趨陪禁掖鴈行随遷向江潭鶴髮垂素浪遥疑八谿水
清楓忽似萬年枝嵩南春徧傷魂夢壺口雲深隔路岐
共望漢朝多霈澤蒼蠅早晩得先知
送朱(一作宋)中舍游江東
孤城郭外送王孫越水吳洲共爾論野寺山邊斜有逕
漁家竹裏半開門青楓獨映搖前浦白鷺閒飛過遠村
若到西陵征戰處不堪秋草自傷魂
送竇拾遺赴朝因寄中書十七弟(竇拾遺叔向其弟竇舒也)
自歎未霑黃紙詔那堪遠送赤墀人老為僑客偏相戀
素是詩家倍益親妻兒共載無羈思鴛鷺同行不負身
憑爾將書通令弟唯論華髮愧頭巾
自蘇臺至望亭驛人家盡空春物增思悵然有
作因寄從弟紓
南浦菰蒋覆白蘋東吳黎庶逐黃巾野棠自發空臨(一作)
(流)水江燕初歸不見人遠岫(一作樹)依依如送客平田渺
渺獨傷春那堪回首長洲苑烽火年年報虜塵
承恩量移宰江邑臨鄱江悵然之作
四年謫宦滯江城未厭門前鄱水清誰言宰邑化黎庶
欲别雲山如弟兄雙鷗為底無心狎白髮從他遶鬢生
惆悵閒眠臨極浦夕陽秋草不勝情
題靈臺縣東山村主人
處處征胡人漸稀山村寥落暮煙微門臨莽蒼經年閉
身逐嫖姚幾日歸貧妻白髮輸殘稅餘宼黃河未解圍
天子如今能用武祇應歲晩息兵機
同皇甫冉登重玄閣
高閣朱欄不厭遊蒹葭白水遶長洲孤雲獨鳥川光暮
萬井千山海色秋清梵林中人轉静夕陽城上角偏愁
誰憐(一作堪)遠作秦吳别離恨歸心雙淚流
宋州東登望題武陵驛
梁宋人稀鳥自啼登艫一望倍含悽白骨半随河水去
黃雲猶傍郡城低平陂戰地花空落舊苑春田草未齊
明主頻移虎符守幾時行縣向黔黎
晩登江樓有懷
獨坐南樓佳興新青山綠水共為隣爽氣遥分隔浦岫
斜光偏照渡江人心閒鷗鳥時相近事簡魚竿私自親
只憶帝京不可到秋琴一弄欲沾巾
遊徐城河忽見清淮因寄趙八
自緣遲暮憶滄洲翻愛南河濁水流初過重陽惜殘菊
行看舊浦識羣鷗朝霞映日同歸處暝柳搖風欲别秋
長恨相逄即分首含情掩淚獨回頭
題遊仙閣白(一作息)公廟
仙冠輕舉竟何之薜荔緣階竹映祠甲子不知風馭日
朝昏唯見雨来時霓旌翠盖終難遇流水青山空所思
逐客自憐雙鬢改焚香多負白雲期
送鄭正則漢陽迎婦
錦字相催鳥急飛郎君暫脫老莱衣遥想雙眉待人畫
行看五馬送潮歸望夫山上花猶發新婦江邊鶯未稀
令秩和鳴真可羡此行誰道負春輝
送皇甫冉往安宜
江皋盡日唯煙水君向白田何日歸楚地蒹葭連海迥
隋朝楊柳映堤稀津樓故市無行客山館荒城閉落暉
若問行人與征戰使君雙淚定霑衣
晩發咸陽寄同院遺補
征戰初休草又衰咸陽晩眺淚堪垂去路全無千里客
秋田不見五陵兒秦家故事随流水漢代高墳對石碑
回首青山獨不語羡君談笑萬年枝
早秋京口旅泊章侍御寄書相問因以贈之時
七夕
移家避宼逐行舟厭見南徐江水流吳越(一作地)征徭非
舊日秣陵凋弊不宜秋千家閉戶無砧杵七夕何人望
斗牛祇有同時驄馬客偏宜(一作題)尺牘問窮愁
秋曉(一作晩)招隐寺東峰茶宴送内弟閻伯均歸
江州
萬畦新稲傍山村數里深松到寺門幸有香茶留穉子
(一作釋子)不堪秋草送王孫煙塵怨别唯愁隔井邑蕭條誰
忍論莫怪臨岐獨垂淚魏舒偏念外家恩
送嚴員外(一作劉長卿詩)
春風倚櫂闔閭城水國春寒隂復晴細雨濕衣看不見
閒花落地聽無聲日斜江上孤帆影草綠湖南萬里情
君去若逄相識問青袍今已誤儒生
赴南中留别褚七少府湖上林亭(一作劉長卿詩)
種田東郭傍春陂萬事無情把釣絲綠竹放侵行逕裏
青山常對卷簾時紛紛花發門空閉寂寂鶯啼日更遲
從此别君千萬里白雲流水憶佳期
與從弟正字從兄兵曹宴集林園
竹窗松尸有佳期美酒香茶慰所思輔嗣外生還解易
惠連羣從總能詩簷前花落春深後谷裏鶯啼日暮時
去路歸程仍待月垂韁不控馬行遲
酬皇甫十六侍御曾見寄(此公時貶舒州司馬)
自顧衰容累玉除忽承優詔赴銅魚江頭鳥避青旄節
城裏人迎露網車長沙地近悲才子古郡山多憶舊廬
更枉新詩思何苦離騷愁(一作怨)處亦無如
暮春宜陽郡齋愁坐忽枉劉七侍御新詩因以
酬答
子規夜夜啼櫧葉遠道逄春(一作春来)半是愁芳草伴人還
易老落花随水亦東流山臨睥睨恒多雨地接瀟湘畏
及秋唯羡君為周柱史手持黃紙到滄洲
送舍弟
諸謝偏推永嘉守三何獨許水曹郎老兄鄙思難儔匹
令弟清詞堪比量疉嶂入雲藏古寺高秋背月轉南湘
定知馬上多新句早寄袁溪書八行
送從弟永任饒州錄事參軍
一官萬里向千溪水宿山行魚浦西日晩長煙高岸近
天寒積雪遠峰低蘆花渚裏鴻相呌苦竹叢邊猨暗啼
聞道慈親倚門待到時蘭葉正萋萋
送馬將軍奏事畢歸滑州使幕
吳門别後蹈滄州帝里相逄俱白頭自歎馬卿常帶病
還嗟李廣未封侯棠梨宫裏瞻龍衮細柳營前著豹裘
想到滑臺桑葉落黃河東注荻花秋
聞逝者自驚
亦知死是人間事年老聞之心自疑黃卷清琴總為累
落花流水共添悲願將從藥看真訣又欲休官就本師
兒女眼前難喜捨彌憐雙鬢漸如絲
傷歙州陳二使君
憐君辭滿(一作病)卧滄洲一旦云亡萬事休慈母斷腸妻
獨泣寒雲慘色水空流江村故老長懷惠山路孤猨亦
共愁寂寞荒墳近漁浦野松孤月即千秋
白田西憶楚州使君弟
山陽郭裏無潮野水自向新橋魚網平鋪荷葉鷺鷥閒
步稻苗秣陵歸人惆悵楚地連山寂寥却憶士龍賓閣
清琴綠竹(一作水)蕭蕭
送陸澧還吳中(一作劉長卿詩)
瓜步寒潮送客楊花莫雨霑衣故鄉南望何處秋水連
天獨歸
春日憶家(一作春日歸山)
自覺勞鄉夢無人見客心空餘庭草色日日伴愁襟
遠寺鐘
疎鐘何處来度竹兼拂水漸逐微風聲(一作歛)依依猶在
耳
白鷺
江南渌水多顧影逗輕波落日秦雲裏山高奈若何
夜宴南陵留别
雪滿前庭月色閒主人留客未能還預愁明日相思處
匹馬千山與萬山
題前溪館
兩年謫宦在江西舉目雲山要自迷今日始知風土異
潯陽南去鷓鴣啼
過烏公山寄錢起員外
雨過青山猨叫時愁人淚點石榴枝無端王事還相繫
腸斷蒹葭君不知
寄王舍人竹樓
傲吏身閒笑五侯西江取竹起高樓南風不用蒲葵扇
紗帽閒眠對水鷗
韋潤州後亭海榴
江上年年小雪遲年光獨報海榴知寂寂山城風日暖
謝公含笑向南枝
送崔十一弟歸北京
潘郎美貌謝公詩銀印花驄年少時楚地江臯一為别
晉山沙水獨相思
訪韓司空不遇
圖畫風流似長康文詞體格效陳王蓬莱對去(一作秦對)歸
常晩叢竹(一作奏)閒飛滿夕陽
題道虔上人竹房
詩思襌心共竹閒任他流水向(一作到)人間手持如意高
窗裏斜日沿江千萬山
秋朝木芙蓉
水面芙蓉秋己衰繁條到是著花時平明露滴垂紅臉
似有朝開暮落悲
袁江口憶王司勲王吏部二郎中起居十七弟
京華不啻三千里客淚如今一萬雙若個最為相憶處
青楓黃竹入袁江
答泉州薛播使君重陽日贈酒
欲強登高無力去籬邊黃菊為誰開共知不是潯陽郡
那得王弘送酒来
題張公洞
空山杳杳鸞鳳飛神仙門戶開翠微主人白髮雪霞衣
松間留我談玄機
句
水田飛白鷺夏木囀黃鸝(李肇稱嘉祐有此句王右丞取以為七言今集中無之)
白馬撼金珂紛紛侍從多身居驃騎幕家住滹沱河
(少年行詩式)溪北映初星(海錄碎事)
御定全唐詩卷二百七
