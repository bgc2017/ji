欽定四庫全書
御定全唐詩卷二百七十五
張建封
張建封字夲立南陽人少喜文章尚氣節歴官御史大
夫徐泗濠節度使有詩文二百三十篇今存詩二首
競渡歌
五月五日天晴明楊花繞江啼曉鶯使君未出郡齋外
江上早聞齊和聲使君出時皆有凖馬前巳被紅旗引
兩岸羅衣破暈香銀釵照日如霜刃鼔聲三下紅旗開
兩龍躍出浮水来櫂影斡波飛萬劒鼓聲劈浪鳴千雷
鼓聲漸急標將近兩龍望標目如瞬坡上人呼霹靂驚
竿頭綵挂虹蜺暈前船搶水已得標後船失勢空揮橈
瘡眉血首争不定輸岸一朋心似燒只將輸贏分罰賞
兩岸十舟五來往湏臾戲罷各東西競脱文身請書上
吾今細觀競渡兒何殊當路權相持不思得岸各休去
會到摧車折檝時
酬韓校書愈打毬歌
僕夲修文持筆者今来帥領紅旌下不能無事習蛇矛
閑就平場學使馬軍中伎癢驍智材競馳駿逸随我来
護軍對引相向去風呼月旋朋先開俯身仰擊復傍擊
難於古人左右射齊觀百步透短門誰羡飬由遥破的
儒生疑我新發狂武夫愛我生雄光杖移鬃底拂尾後
星從月下流中場人不約心自一馬不鞭蹄自疾凡情
莫辨捷中能拙目翻驚巧時失韓生訝我為斯藝勸我
徐驅作安計不知戎事竟何成且愧吾人一言惠
于良史
于良史徐州張建封從事詩七首
春山夜月
春山(一作来)多勝事賞翫夜㤀歸掬水月在手弄花香滿
衣興来無遠近欲去惜芳菲南望鳴鐘(一作鐘鳴)處樓臺深
翠微
宿藍田山口奉寄沈員外
山暝飛羣鳥川長泛四隣煙歸河畔草月照渡頭人朋
友懷東道鄉關戀北辰去留無所適岐路獨迷津
冬日野望寄李贊府(一本無野望二字)
地際朝陽滿天邊宿霧收風兼殘雪起河帶斷冰流北
闕馳心極南圖尚旅遊登臨思不巳何處得銷愁(一作憂)
閒居寄薛華(一作據)
隐几讀黃老閒居耳目清僻居人事少多病道心生雨
洗山林濕鴉鳴池館晴晚来因廢卷行藥至西城(一作殘日)
(上高城)
江上送友人
看爾動行櫂未收離別筵千帆忽見及亂却故人船紛
泊雁羣起逶迤沙溆連長亭十里外應是少人煙
田家秋日送友
蒼茫日初晏遥野雲初收殘雨北山裏夕陽東渡頭舟
依漁溓合水入田家流何意君迷駕山林應有秋
自吟
出身三十年髮白衣猶碧日暮倚朱門從朱汚袍赤
崔膺
崔膺博陵人張建封愛其才以為客詩二首
感興
富貴難義合困窮易感恩古来忠烈士多出貧賤門世
上桃李樹(一作樹桃李)但結繁華子白屋抱關人青雲壯心
死夲以勢利交勢盡交情己如何失情後始歎門易軌
別佳人(一作崔涯詩)
壠上流泉壠下分斷腸嗚咽不堪聞嫦娥一入月中去
巫峡千秋空白雲
馮宿
馮宿字拱之婺州人貞元中登進士第張建封辟為掌
書記長慶初以刑部郎中知制誥太和初為河南尹歴
工刑二部侍郎東川節度使集四十卷今存詩二首
御溝新柳
夾道天渠遠垂絲御柳新千條宜向日萬戸共迎春輕
翠含煙發微音逐吹頻静看思渡口廽望憶江濱嫋嫋
分遊騎依依駐旅人陽和如可及攀折在茲辰
酬白樂天劉夢得(一作尹河南酬樂天夢得)
共稱洛邑難其選何幸天書用不才遥約和風新草木
且令新雪静塵埃臨岐有愧傾三省別酌無辭醉百杯
明歲杏園花下集湏知春色自東来(每春嘗接諸公杏園宴會)
陸長源
陸長源字泳之海之孫也歴汝州刺史貞元中為宣武
節度司馬總留後事軍亂遇害詩三首
樂府荅孟東野戲贈
芙蓉初出水菡蓞露中花風吹著枯木無奈值空槎
詶孟十二新居見寄
大道夲夷曠高情亦冲虚因随白雲意偶逐青蘿居青
蘿紛蒙密四序無慘舒餘清濯子襟散彩還吾廬去歲
登美第策名在公車將必繼管簫豈惟躡應徐首夏尚
清和殘芳遍丘墟褰幃蔭窗柳汲井滋園蔬達者貴知
心古人不願餘愛君蔣生逕且著茂陵書
荅東野夷門雪(郊客于汴將歸賦夷門雪贈別長源荅此)
好丹與素道不同失意得途事皆別東隣少年樂未央
南客思歸腸欲絶千里長河冰復冰雲鴻冥冥楚山雪
句
忽然一曲稱君心破却中人百家産(諷刺紀以下竝事)城外
平人驅欲盡帳中猶打衮花毬
張衆甫
張衆甫字子初清河人河南壽安縣尉罷秩僑居雲陽
後拜監察御史為淮寧軍從事詩三首
寄興國池鶴上劉相公
馴狎經時久䙰褷短翮存不随淮海變空媿稻粱恩獨
立秋天静單棲夕露繁欲飛還歛翼詎(一作誰)敢望乘軒
送李司直使吳(得家花斜沙字依次用)
使臣(一作君)方擁傳王事遠辭家震澤逢殘雨新豐過(一作)
(遇)落花水萍千葉散風柳萬條斜何處看(一作有)離恨春
江無限沙
送李觀之宣州謁袁中丞賦得二州渡
古渡大江濱西南距要津自當舟檝路應濟往来人翻
浪驚飛鳥回風起綠蘋君看波上客歲晚獨垂綸
王武陵
王武陵字晦伯太原人官尚書郎詩二首
宿慧山寺(有序)
戊辰秋八月吳郡朱遐景自秦還吳南次無錫命
余及故人竇丹列會於惠山之精舍是時山林始
秋高興在木凉風白雲起於座隅逍遥於長松之
下偃息於磐石之上仰觀雲嶺俯瞰寒泉夕陽西
歸皓月東出羣動皆息視身如空立言妙論以極
窮奥丹列有遁世之志遐景有塵外之心余亦樂
天知命怡然契合視富貴如浮雲一歌一詠以紓
情性夫良辰嘉會古人所惜序述不作是闕文也
山林之下景物秀茂賦詩道意以紀方外之遊
秋日遊古寺秋山正蒼蒼泛舟次巖壑稽首金仙堂下
有寒泉流上有珍禽翔石門吐明月竹木涵清光中夜
河沈沈但聞松桂香曠然出塵境憂慮澹已㤀
秋暮登北樓
秋滿空山悲客心山樓晴望散幽襟一川紅樹迎霜老
數曲清溪繞寺深寒氣急催遥塞雁夕風高送遠城砧
三年海上音書絶鄉國蕭條惟夢尋
朱宿
朱宿字遐景吳郡人官拾遺詩二首
宿慧山寺
古宿隐秋山登攀度林樾悠然青蓮界此地塵境絶機
閑任晝昏慮澹知生滅微吹逓遥泉疎松對殘月庭虚
露華綴池淨荷香發心悟形未留遲遲履歸轍
歲月人間促煙霞此地多殷勤竹林寺更得幾回過
御定全唐詩卷二百七十五
