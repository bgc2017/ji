欽定四庫全書
御定全唐詩卷三百十一
劉長川
劉長川肅代間詩人詩二首
寳劔篇
寳劔不可得相逢幾許難今朝一度見赤色照人寒匣
裏星文動環邊月影殘自然神鬼伏無事莫空彈
將赴東都上李相公
四海兵初偃平津閣正開誰知大爐下還有不然灰
鄭常
鄭常肅代間人詩一卷今存三首
寄邢(一作常)逸人
羡君無外事日與世情違(一作稀)地僻人難到溪深鳥自
飛儒衣荷葉老野飯藥苖肥疇昔江湖(一作若問湖邊)意而(一作)
(如)今憶共歸
送頭陀上人赴廬山寺
僧家無住著早晩出東林得(一作行)道非(一作無)真相頭陀
是苦心持齋山果熟倚錫野雲深溪寺誰相待香花與
梵音
謫居漢陽白沙口阻雨因題驛亭
漢陽無遠近(一作知近遠)見說過湓城雲雨經春客江山幾
日程終随鷗鳥去秪待海潮生前路逢漁父多慚(一作愁)
問姓名
陳存
陳存大歷貞元間詩人詩六首
穆陵路
西遊匣長劔日暮湘楚間歇馬上秋草逢人問故關孤
村綠塘水曠野白雲山方念此中去何時此路還
清溪館作
指途清溪裏左右唯深林雲蔽望鄉處雨愁為客心遇
人多物役聽鳥時幽音何必滄浪水庶兹浣塵襟
寓居武丁館
暑雨飄(一作颷)巳過涼飈觸幽衿虛館無喧塵綠槐多晝
隂俯視古苔積仰聆早蟬吟放卷一長想閉門千里心
楚州贈别周愿侍御
漂泊楚水來捨舟坐高館途窮在中路孤征慕前伴風
雨一留宿關山去欲嬾淮南木葉飛夜聞廣陵散
送劉秀才南歸(一作劉復詩)
鳥啼楊柳垂此别千萬里古路入商山春風去㶚水停
車落日在罷酒離人起蓬戶寄龍沙送歸情詎巳
丹陽作(一作朱彬詩)
暫入新豐市猶聞舊酒香抱琴沽一醉盡日卧垂楊
王觀
王觀大歷貞元間人或云太和時人詩一首
早行
雞唱催人起又生前去愁路眀殘月在山露宿雲收村
店煙火動漁家燈燭幽趨名與趨利行役幾時休
崔瓘
崔瓘字汝器博陵人累官至澧州刺史大歷中遷湖南
觀察使為别將臧玠所害詩一首
贈營妓(詩話總龜云崔左轄瓘牧江外郡祖席夜闌一營妓先辭歸崔與詩曰)
寒簷寂寂雨霏霏候館蕭條燭燼微只有今宵同此宴
翠娥佯醉欲先歸
鄭審
鄭審繇之子乾元中袁州刺史大歷初祕書監出為江
陵少尹詩二首
酒席賦得匏瓢
華閣與賢開仙瓢自遠來幽林嘗伴許陋巷亦随回挂
影憐紅壁傾心向綠杯何曾斟酌處不使玉山頽
奉使廵檢兩京路種果樹事畢入秦因詠
聖德周天壤韶華滿帝畿九重承渙汗千里樹芳菲陜
塞餘隂薄關河舊色微發生和氣動封植衆心歸春露
條應弱秋霜果定肥影移行子蓋香撲使臣衣入逕迷
馳道分行接禁闈何當扈仙蹕攀折奉恩輝
朱彬
朱彬大歷貞元間詩人詩一首
丹陽作(一作陳存詩)
暫入新豐市猶聞舊酒香抱琴沽一醉盡日卧垂楊
李彦遠(一作暐)
李彦遠大歷貞元間詩人詩一首
採桑
採桑畏日高不待春眠足攀條有餘態那矜(一作憐)貌如
玉千金豈不贈五馬空躑躅何以變真性幽篁雪中綠
范元凱
范元凱内江人與兄崇凱俱有才名詩一首
章仇公(兼瓊)席上詠真珠姬(章仇公大歷中蜀州刺史)
神女初離碧玉階彤雲猶擁牡丹鞋應知子建憐羅襪
顧步裵回拾翠釵
御定全唐詩卷三百十一
