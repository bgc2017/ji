欽定四庫全書
御定全唐詩卷八百十五
皎然
皎然名晝姓謝氏長城人靈運十世孫也居杼山文章
儁麗顔眞卿韋應物並重之與之酬倡貞元中勅寫其
文集入於秘閣詩七卷
奉酬于中丞使君郡齋卧病見示一首
宿昔祖師教了空無不可枯槁未死身理心寄行坐仁
公施春令和風來澤我生成一草木大道無負荷論入
空王室明月開心胸性起妙不染心行寂無蹤若非禪
中侣君為雷次宗比聞朝端名今貽郡齋作眞思凝瑶
瑟高情屬雲鶴抉得驪龍珠光彩曜掌握若作詩中友
君為謝康樂盤薄西山氣貯在君子衿澄澹秋水影用
為字人心羣物如鳬鷖遊翺愛清深格居第一品高步
凌前躅精義䆒天人四坐聽不足伊昔柳太守曾賞汀
洲蘋如何五百年重見江南春公每省往事詠歌懷昔
辰以兹得高卧任物化自淳還因訪禪隱知有雪山人
贈李中丞洪一首
深沉閫外略(一作權)奕世當榮寄地裂大將封(一作軍)家傳
介珪瑞至今漳河俗猶受仁人賜公初鎮惟邢(一作淮荆)決
勝無精兵重圍逼大敵六月守孤城政用仁恕立恩繇
賞罰明遂令麾下士感德不顧生於時聞王師諸將兵
頗黷天子狩南漢煙塵滿函谷純臣獨耿介下士多反
覆明公仗忠節一言感萬夫物性如蒺蔾化作春蘭敷
見說(一作讒)金被鑠終期玉有瑜移官萬里道君子情何
如伊昔避事心乃是方袍客頓了空王(一作心)旨仍高致
君策安知七十年一朝値宗伯言如及清風醒然開我
懷晏息與遊樂(一作遨)不將衣褐乖海底取明月鯨(一作衝)
波不可度上有巨蟒吞下有(一作多)毒龍護一與吾師言
乃於中心悟咄哉冥冥子胡為自塵汚(一作塵自汚)
杼山禪居寄贈東溪吳處士馮一首
青雲何潤澤下有賢人隱路入菱湖深跡與黃鶴近野
風吹白芷山月搖清軫詩祖吳叔庠致君名(一作才)不盡
身當青山秀(詩曰家住青山下青山有吳均故宅後改為吳均山)文體多郢聲澄
澈湘水碧泬寥楚山(一作天)青(一作清)時人格不同至今罕
知名昔賢敦師友此道君獨行既得廬霍趣乃高雷遠
情别時春風多掃盡雪山雪為君中夜起孤坐石上月
悠然遺塵想邈矣達性說故人不在兹幽桂惜未結
妙喜寺高房期靈澈上人不至重招之一首
晨起峯頂心懷人望空碧掃雪開寺門灑水淨僧席言
笑形外阻風儀想中覿馳心驚葉動傾耳聞泉滴豈慮
咆虎逢乍疑崩湍隔前期或不顧知爾隳常格如今誰
山下(一作下山)秋霖步淅瀝吾亦聊自得行禪荷輕策松聲
暢幽情山意𨗳遐迹舉目無世人題詩足竒石貧山何
所有持此邀來客
奉和薛員外誼贈湯評事衡反招隱之跡(一作作)
兼見寄十二韻
喜友稱高儒曠懷美無度近為東田誘遂耽西山趣庭
有介隱心得無雲泉誤府公中司貴頻貽咫尺素郡佐
仙省高亦贈瓊瑶句誚兹長往志紆彼獨遊步禪子方
外期夢想山中路艱難親稼穡晨夕苦煙霧曷若孟嘗
門日榮國士遇鏗鏘聆綺瑟攀折邇瓊樹幽踐隨鹿麋
久期怨蟾兔情同不繫舟有跡道所惡
答黎士曹黎生前適越後之楚
楚木紛如麻高松自孤直願得苦寒枝與君比顔色故
鄉𦕈天末羈旅滄江隅委質在忠信苦心無變渝何繇
表名義贈君金轆轤何以美知才投我懸黎珠遽為千
里别南風思越絶愛君隨海鷗倚櫂宿沙月不棲惡木
上肻蹈巴蛇穴(台人表朝逆命故君不踐其土)一上蕭然峯擬蹤幽人
轍晨興獨西望郢水期泝沿夜到洞庭月秋經雲夢天
黎生知吾道此地不潸然欲寄楚人住學拏漁子船奈
何北風至攪我忩中絃遊子動歸思江蘺亦綿綿篋中
封禪書欲獻無繇緣豈乏晨風翼翻飛到日邊
答豆盧次方
吾愛道交論為高貴世名昔稱柴桑令今聞豆盧生彼
生清淮氣獨鍾文中彩近作公讌詩如逢何柳在吾用
古人耳採君四座珍賢士勝朝暉温温無冬春朝暉爍
我肌賢士清我神微爾與雲鵠幽懷何繇申别來秋風
至獨坐楚山碧高月當清冥禪心正寂歷增波徒相駭
人遠情不隔有書遺瓊什以代貂襜褕風教凌越絶聲
名掩吳趨懸璧安可酬徙倚還踟蹰
答蘇州韋應物郎中
詩教殆淪缺庸音互相傾忽觀風騷韻會我夙昔情蕩
漾學海資鬱為詩人英格將寒松高氣與秋江清何必
鄴中作可為千載程受辭分虎竹萬里臨江城到日掃
煩政况今休黷兵應憐禪家子林下寂無營跡隳世上
華心得道中精脱略文字累免為外物攖書衣流埃積
硯石駮蘚生恨未識君子空傳手中瓊安可誘我性始
願愆素誠為無鸑鷟意繼公雲和笙吟之向禪藪反媿
幽松聲
答鄭方回
獨禪外念入中夜不成定顧我顦顇容澤君陽春詠詞
貞思且逸瓊彩何暉映如聆雲和音况覩聲名盛琴語
掩為(去聲)聞山心聲宜聽是時寒光澈萬境澄以淨高秋
日月清中氣天地正遠情偶兹夕道用增寥夐思君處
虚空一操不可更時美城北徐家承谷口鄭軒車未有
轍蒿蘭且同徑莊生誡近名夫子罕言命是以(一作時)耕
楚田曠然殊獨行萎蕤鸞鳳彩特達珪璋性通隱嘉黃
綺高儒重荀孟世汚(平聲)我未起道蹇吾猶病逸翮思冥
冥潛鱗樂游泳宗師許學外恨不逢孔聖說詩迷頹靡
偶俗傷趨競此道誰共(一作共誰)詮因君情欲罄
答俞校書冬夜
夜閑(一作來)禪用精空界亦清迥子眞仙曹吏好我如宗
炳一宿覿幽勝形清煩慮屏新聲殊激楚麗句同歌郢
遺此感予懷沈吟忘夕永月彩散瑶碧示君禪中境眞
思在杳冥浮念寄形影遥得四明心(答四明)何須蹈岑嶺
詩情聊作用空性惟(一作復)寂靜若許林下期看君辭簿
領
妙喜寺達公禪齋寄李司直公孫房都曹德裕
從事方舟顔武康士騁四十二韻
我祖傳六經精義思朝澈(莊子曰守之九日而後能外生外生而後能朝澈)方
舟頗周覽逸書亦備閱墨家傷刻薄(墨流刻薄而不仁可以理身不可以)
(濟世)儒氏知優劣弱植庶可彫苦心未嘗輟中年慕仙術
永願傳其訣歲駐若木景日餐瓊禾屑嬋娟羡門子斯
語豈徒設天上生白榆葳蕤信好折實可反柔顔花堪
養元髮求之性分外業棄金亦竭藥化成白雲形彫辭
素穴(素穴山名)一聞西天旨初禪已無熱(第四禪中有天名無熱無三災之患)
(故以為名今初禪即得蓋詩人美已證超出常)涓子非我宗然公有眞訣却尋
丘壑趣始與纓紱别野飯敵膏粱山楹代藻梲與君北
巖侣遊寓日常昳靜對春谷泉晴披陽林雪境清覺神
王道勝知機滅詣寂長杳冥忘歸暫采擷物生豈有心
麗容俟予别桂子何蓂苓琪葩亦皎潔此木生意高亦
與衆芳列賞心識屢換省躬悟彌切微尚若不虧足以
全吾節北風吹蕙帶蕭寥聞蜻蛚宿昔廬峰期流芳已
再歇不有清屏鍳使我商弦絶願寄千里心月高不可
掇優游邦之直遠矣踵前烈立俗忘毁譽遇物遺巧拙
眞氣獨翛然軒裳詎能紲都曹風韻整綱紀信明決於
交必傾寫立行豈矜伐政與清渭同分流自澄澈裴侯
資亮直中誠豈徒說古人比明義清士願交結温温躬
珪彩終始聲不缺顔生炯介士有志不可越仗義冒險
難(一作艱)持操去淄涅世論高二賢(即魯公猶子也)賢賢繼前哲
四子遭明盛裒然皆秀傑理明雖殊跡悟道寧異轍愛
爾竹栢姿為予寒不折
遥酬袁使君高春暮行縣過報德寺見懷
江春行求瘼偶與眞境期見說三陵下前朝開佛祠停
舟仰麗刹繡組發香墀咫尺空界色天人花落時盛游
限羸疾悚踴瞻旌旗峯翠羡閑步松聲入遥思素高淮
陽理况負東山姿迨此一登覽深情見新詩
冬日遥(一作奉)和盧使君幼平綦母居士遊法華
寺高頂臨湖亭(一作奉和盧使君幼平遊朝陽山寺臨太湖時在郭不得往)
仁坊(一作祠)標(一作當)絶境廉守(一作明牧)躡高(一作靈)蹤天曉纔
分刹風傳欲盡鐘(一作欲到心涼地初聞斷續鐘)城中歸路遠(一作在)湖
上碧山重水照千花界雲開七葉峯寒芳(一作空)艾綬滿
空(一作晴)翠白綸濃逸韻知難繼佳遊恨不逢仍聞撫禪
石為我久從容
秋日遥和盧使君遊何山寺宿敭上人房論涅
槃經義
江郡當秋景期將道者同跡高憐竹寺夜靜賞蓮宫古
罄清霜下寒山曉月中詩情緣境發法性寄筌空翻譯
推南本何人繼謝公
酬秦山人系題贈
出齋步杉影手自開禪扉花滿不汚地雲多從觸衣思
山石蘚淨欵客露葵肥果得宗居士論心到極微
奉酬袁使君高寺院新亭對雨(其亭即使君所創)
兹亭跡素淺勝事併隨公法界飄香雨禪忩灑竹風浮
烟披夕景高鶴下秋空冥寂四山久寧期此會同
奉酬顔使君眞卿見過郭中寺寺無山水之賞
故予述其意以答焉
州西柳家寺禪舍隱人間證性輕觀水棲心不買山履
聲知客貴雲影悟身閑彦會前賢事方今可得攀
酬烏程楊明府華雨後小亭對月見呈
夜凉喜無訟霽色搖閒情暑退不因雨陶家風自清凝
弦停片景發詠靜秋聲何事禪中隱詩題忽記名
自蘇州訪醫廽酬盧士關判官見贈
尋醫初疾理忽憶故山雲遠訪桑公子還依柳使君周
旋承惠愛佩服此蘭薰從事因高唱秋風起處聞
題沈(一作雷)道士新亭
何處好攀躋新亭俯舊溪坐中千里近簷下四山低小
浦依林曲廽塘繞郭西桃花春滿地歸路莫相迷
送盧仲舒移家海陵
世故多離散東西不可嗟小秦非本國楚塞復移家海
島無隣里鹽居少物華山中吟夜月相送在天涯
陪盧使君登樓送方(一作萬)巨之還京
萬里汀洲上東樓欲别難春風潮水漫正月柳條寒旅
逸逢漁浦清高愛鳥冠雲山寧不起今日向長安
同裴錄事樓上望(一本此下有月字)
退食高樓上湖山向晩晴桐花落萬井月影出重城水
竹凉風起簾幃暑氣清蕭蕭獨無事因見涖人情
寓興
天下(一作上)生白榆白榆直上連天根高枝不知幾萬丈
世人仰望徒攀援誰能上天採其子種向人間笑桃李
因問老仙求種法老仙咍我愚不答(一作咍咍不我答)始知此
道無所(一作終無)成還如瞽夫學長生
寄常一上人
雁塞(一作塞雁)五山臨汗漫雲州一路出青冥何因請住嘉
祥寺内史新修湖上亭
送祕上人遊京
共君方異路山伴與誰同日冷行人少時清古鎮空煖
瓶和雪水鳴錫帶江風撩亂終南色遥應入夢中
賦得(一本此下有巴峽二字)啼猿送客
萬里巴江外(一作水)三聲月(一作出)峽深何年有此路幾客
共霑襟斷壁(一作臂)分垂(一作連一作重)影流泉入苦吟悽凉離
别後(一作凄凄别離處)聞此更傷心
南樓望月
夜月家家望亭亭愛此樓纖雲溪上斷疎柳影中秋漸
映千峯出遥分萬派流關山誰(一作時)復見應獨起邊愁
尋陸鴻漸不遇
移家雖(一作唯)帶郭野徑入桑麻近種籬邊菊秋來未著
花扣門無犬吠欲去問西家報道中山去(一作出)歸時每
日斜(一作歸來日每斜)
懷舊山(一作滄浩詩題云留別嘉興知已)
一坐西林寺從來未下山不因尋長者無事到人間宿
雨愁為客寒花笑未還空懷舊山月童子念經閑
宿吳匡山破寺
雙峯百戰後眞界滿塵埃蔓草緣空壁悲風起故臺野
花寒更發山月暝還來何事池中水東流獨不廽
九月十日
愛殺柴桑隱名溪近訟庭掃沙開野步搖舸出閑汀宿
簡邀詩伴餘花在酒瓶悠然南望意自有峴山情
秋晩(一作晩秋)宿破山寺
秋風落葉滿空山古寺(一作殿)殘燈石壁間昔日經行人
去盡寒雲夜夜自飛還
青陽上人院說金陵故事
君說南朝全盛日秣陵才子更多人千(一作十)年秋色古
池館誰見齊王西邸春
送僧之京師
綿綿渺渺楚雲繁萬里西歸望國門禪子初心易悽斷
秋風莫上少陵原
送許丞還洛陽
剡茗情來亦好斟空門一别肻霑襟悲風不動罷瑶軫
忘却洛陽歸客心
題湖上草堂
山居不買剡中山湖上千峯處處閑芳草白雲留我住
世人何事得相關
酬李司直縱諸公冬日遊妙喜寺題照昱二上
人房寄長城潘丞述
達賢貴貞隱常懼迹不滅遂與永公期遺身坐林樾華
軒何轔轔為我到幽絶心境寒草花空門青山月潘生
獨不見清景屢盈缺林下常寂寥人間自離别何時解
輕佩來税丘中轍
贈烏程李明府伯宜沈兵曹仲昌
水國苦彫瘵東臯豈遺黍雲陰無盡時日出常帶雨昨
夜西溪漲扁舟入簷廡野人同鳥巢暴客若蜂聚歲晏
無斗粟寄身欲何所空羡鸞鶴姿翩翩自輕舉
奉酬顔使君眞卿王員外圓宿寺兼送員外使
廻
魯公邀省客貧寺人過少錦帳惟野花竹屏有忩篠朝
行石色淨夜聽泉聲小釋事情已高依禪静無擾超遥
長路首悵望空林杪離思從此生還將此心了
杼山上峯和顔使君眞卿袁侍御五韻賦得印
字仍期明日登開元寺樓之會
道情寄遠岳放曠臨千仞香路延絳騶華泉寫金印日
欹諸天近雨過三華潤留客雲外心忘機松中韻靈嘉
早晩期為布東山信
同薛員外誼喜雨詩兼上楊使君
積旱忽(一作思)飛澍(一作灑)烝民心(一作喜)亦傾郊雲不待族
雨色飛江城燋稼濯又發敗荷滋更榮時隨霧縠重乍
集柳絲輕一宿恐魚飛數朝徵鸛鳴毒暑澄為冷高塵
滌還清乃知陰隲數制在造(一作理)化情及此接歡賀臨
風聞頌聲
南湖春泛有客自北至說友人岑元和見懷因
叙相思之志以寄焉
故人隔楚水日夕望芳洲春草思眇眇征雲暮悠悠心
期無形影跡曠成阻修有客江上至知君佐雄州鏗鏘
佩蒼玉躞蹀驅絳騶伊昔中峯心從來非此流資予長
生訣(予嘗授以胎息之訣)希彼高山儔此情今如何宿昔師吾謀
别後謁禪老更添石室籌深見人間世飄如水上漚蟬
號齊王邸月苦隋帝樓聲華盡冥寞麋鹿徒&KR0687;&KR0687;我有
一字教坐然遺此憂何煩脫絓組不用辭王侯祗在名
位中空門兼可遊
同薛員外誼久旱感懷寄兼呈上楊使君
皇天鍳不昧緬想何亢極絲雨久愆期綺霞徒相惑陰
雲舒又卷濯枝安可得涸井不纍瓶乾溪一憑軾赤地
芳草死飈塵驚四塞戎寇夜刺閨民荒歲傷國頼以王
猷盛中原無凶慝楊公當此晨省災常旰食獨感下堂
雨(自州南諸鄉降廿澤長城顧渚平地雨一尺水分流澤數鄉也)偏喜越境域秋郊天
根見我疆看稼穡請廻雲漢詩為君歌樂職
兵後早春登故鄣南樓望崑山寺白鶴觀示清
道人并沈道士(第十九句空一字)
新陽故樓上眇眇傷遐睠違世情易忘羇時得無倦春
歸華柳發世故陵谷變擾擾陌上心悠悠夢中見蒼林
有靈境杳映遥可羡春日倚東峯華泉落西甸鐘聲在
空碧幡影搖蔥蒨𬗟想山中人神期如會面别離芳月
積岐路浮雲徧正入空門仙君依苦縣隳形捨簪紱
烹玉思精鍊事外宜我心人間豈予戀身遺世自薄道
勝名必賤耳目何所娛白雲與黃卷
酬烏程楊明府華將赴渭北對月見懷
釋印及秋夜身閑境亦清風襟自瀟灑月意何高明聞
說武安君萬里驅妖精開府集秀士先招士林英晉家
用元凱亦是魯諸生北望撫長劍感君知已行邊塵昏
玉帳殺氣凝金鐙大敵折齊爼一書下聊城翻飛青雲
路宿昔滄洲情(答來詩云悠然顧山侣之句)
酬邢端公濟春日蘇臺有呈袁州李使君兼書
并寄辛陽王三侍御
大賢當佐世堯時難退身如何丹霄侣却在滄江濱柳
色變又徧鶯聲聞亦(一作又)頻賴逢宜春守共賞南湖春
營道知止足飾躬無緇磷家將詩流近迹與禪僧親放
曠臨海門翺翔望雲津雖高(一作多)空王說不久山中人
(上句答端公學無為之句)
奉和裴使君清春夜南堂聽陳山人彈白雪
春宵凝麗思閑坐開南圍郢客彈白雪紛綸發金徽散
從天上至集向瓊臺飛弦上疑颯颯虚中想霏霏通幽
鬼神駭合道精鑒稀變態風更入含情月初歸方知阮
太守一聽識其微
答孟秀才
羸疾依小院空閑趣自深躡苔憐靜色掃樹共芳陰物
外好風至意中佳客尋虚名誰欲累世事我無心投贈
荷君芷馨香滿幽襟
酬崔侍御見贈
買得東山後逢君小隱時五湖遊不厭(一作未足)栢署跡如
遺市隱(一作儒服)何妨道禪棲(一作心)不廢詩與君為此說(一從)
(居士說)長破小乘疑(一本無前四句)
贈柳喜得嵩山法門自號嵩山老(一作贈柳先生)
一見嵩山老吾生恨太遲問君年幾許曾出(一作見)上皇
時
酬李補闕紓
不住東林寺雲泉處處行近臣那得識禪客本無名
湖南蘭若示大乘諸公
未到無為岸空憐不繫舟東山白雲意歲晩尚悠悠
兵後經永安法空寺寄悟禪師(其寺賊所焚)
常說人間法自空何言出世法還同微蹤舊是香林下
餘燼今成火宅中後夜池心生素月春天樹色起悲風
吾知世代相看盡誰悟浮生似影公
春日杼山寄贈李員外縦
南山唯與北山鄰古樹連拳伴我身(一作一閉禪門老此身)黃鶴
有心多不住白雲無(一作何)事獨相親閑持竹錫深(一作時一)
(作行)看水嬾繫麻衣出見人欲掇幽芳聊贈遠(一作無限幽蘭從欲)
(寄)郎官那賞(一作許)石門春
酬秦山人贈别二首
知君高隱占賢星卷葉時時注佛經姓被名公題舊里
(秦君里)詩將麗句號新亭(麗句亭)來觀新月依清室欲潄香
泉護觸瓶我有主人江太守如何相伴住禪靈(江淹為宣城守)
(常會禪靈寺)
誰知卧病不妨禪跡寄詩流性似偏葉示黃金童子愛
書題青字古人傳時高獨鶴來雲外每羡閑花在眼前
對此留君還欲别應思石瀃(音四)訪春泉
山居(一作歸)示靈澈上人
晴明路出山初暖行踏春蕪看茗歸乍削柳枝聊代札
時窺雲影學裁衣身閑始覺隳名是心了方知苦行非
物外寂中誰似我松聲草色共無(一作忘)機
遥和康錄事李侍御萼小寒食夜重集康氏園
林
習家寒食會何頻應恐流芳不待人已愛治書詩句逸
更聞從事酒名新庭蕪暗積承雙履林蘤雷飛灑幅巾
誰見柰園時節共還持綠茗賞殘春
釋裴循春愁(一作怨)
蝶舞鶯歌喜歲芳柳絲褭褭蕙帶長(一作蘭香)江南春色共
君有(一作看)何事君心獨自傷
西白溪期裴方舟不至
望君不見復何情野草閑雲處處生應向秦時武陵路
花間寂歷一行人
勞山憶棲霞寺道素上人久期不至
遠寺蕭蕭獨坐心山情自得趣何深泉聲稍滴芙蓉漏
月影纔分鸚鵡林滿地雲輕常礙屣繞松風近每吹襟
貪閑不記前心偈念别聊為出世吟更待花開徧山雪
山山相似若為尋
酬秦山人出山見呈
手擕酒榼共書幃迴語長松我即歸若是出山機已息
嶺雲何事背君飛
酬秦山人見尋
左右香童不識君擔簦訪我領鷗羣山僧待客無俗物
惟有忩前片碧雲
宿法華寺簡靈澈上人
至道無機但(一作心與空林共)杳冥孤燈寒竹自青(一作熒)熒不
知何處小乘客一夜風來(一作前)聞誦經
潛别離
烏頭雖黑白有(一作有白)時惟有潛離與暗别彼此甘心無
後期
御定全唐詩卷八百十五
