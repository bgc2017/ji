欽定四庫全書
御定全唐詩卷六百十三
皮日休
過(一作題)雲居院玄福上人舊居
重到雲居獨悄然隔窗窺影尚疑禪不逢野老來聽法
猶見鄰僧為引泉龕上巳生新石耳壁間空帶舊茶烟
南宗弟子時時到泣把山花奠几筵
陪江西裵公遊襄州延慶寺
丹霄路上歇征輪勝地偷閒一日身不署前驅驚野鳥
唯將後乘載詩人巖邊候吏雲遮却竹下朝衣露滴新
更向碧山深處問不妨猶有草茅臣
西塞山泊漁家
白綸巾下髮如絲静倚楓根坐釣磯中婦桑村挑葉去
小兒沙市買蓑歸雨來蓴菜流船滑春後鱸魚墜釣肥
西塞山前終日客隔波相羨盡依依
襄州春遊
信馬騰騰觸處行春風相引與詩情等閒遇事成歌詠
取次衝筵隠姓名映柳(一作竹)認人多錯誤透花窺鳥最
分明岑牟單絞何曾著莫道猖狂似禰衡
送從弟皮(一本無此字)崇歸復州
羨爾優游正少年竟陵煙(一作風)月似吳天車螯近岸無
妨(一作勞)取舴艋隨風不費牽處處路傍千頃稻家家門
外一渠蓮慇懃莫笑襄陽住為愛南溪(一作塘)縮項鯿
題潼關蘭若
潼津罷警有招提近百年無戰馬嘶壯士不言三尺劒
謀臣休道一丸泥昔時馳道洪波上今日宸居紫氣西
關吏不勞重借問棄繻生擬入耶溪
襄陽閒居與友生夜會
習隠悠悠世不知林園幽事遞相期舊絲再上琴調晩
壊葉重燒酒煖遲三徑引時寒步月四隣偷得夜吟詩
草玄寂淡無人爱不遇劉歆更語誰
習池晨起
清曙蕭森載酒來凉風相引繞亭臺數聲翡翠背人去
一番(一作朵)芙蓉含日開茭葉深深埋釣艇魚兒漾漾逐
流杯竹屏風下登山屐十宿高陽忘却迴
秋晩自洞庭湖别業寄穆秀才
破村寥落過重陽獨自攖寧葺草房風撦紅蕉仍換葉
雨淋黃菊不成香野猨偷栗重窺戸落雁疑人更繞塘
他日若修耆舊傳為予添取此書堂
華山李鍊師所居
麻姑古貌上仙才謫向蓮峯管玉臺瑞氣染衣金液啟
香烟映面紫文開孤雲盡日方離洞雙鶴移時只有苔
深夜寂寥存想歇月天時下草堂來
宏詞下第感恩獻兵部侍郎
分明仙籍列清虛自是還丹九轉疎畫虎已成翻類狗
登龍纔變即為魚空慙季布千金諾但負劉弘一紙書
猶有報恩方寸在不知通塞竟何如
襄州漢陽王故宅
碑字依稀廟已荒猶聞耆舊憶賢王園林一半為他主
山水虛言是故鄉戟戶野蒿生翠瓦舞樓栖鴿汙雕梁
柱天功業緣何事不得終身似霍光
傷盧獻秀才(獻有愍征賦一卷人為作注)
愍征新價欲凌空一首堪欺左太沖只為白衣聲過重
且非青漢路難通貴侯待寫過門下詞客偷名入卷中
手弄桂枝嫌不折直教身歿負春風
南陽
昆陽王氣已蕭疎依舊山河捧帝居廢路塌平殘瓦礫
破墳耕出爛圖書綠莎滿縣年荒後白鳥盈溪雨霽初
二百年來霸王業可知今日是丘墟
秋晩訪李處士所居
門前襄水碧潺潺静釣歸來不掩關書閣鼠穿厨簏破
竹園霜後桔橰閒兒童不許驚幽鳥藥草須教上假山
莫為爱詩偏念我訪君多得醉中還
李處士郊居
石衣如髮小(一作水)溪清溪上柴門架樹成園裏水流澆
竹響窗中人静下棋聲幾多狎鳥皆諳性無限幽花未
得名滿引紅螺詩一首劉楨失却病心情
送令狐補闕歸朝
文如日月氣如虹舉國重生正始風且願仲山居左掖
只憂徐邈入南宫朝衣正在天香裏諫草應焚禁漏中
為說明年今日事晉廷新拜黑頭公
洛中寒食二首
千門萬戶掩斜暉繡&KR0955;金銜晩未歸擊鞠王孫如錦地
鬭雞公子似花衣嵩雲静對行臺起洛鳥閒穿上苑飛
唯有路傍無意者獻書未納問淮肥
遠近垂楊映鈿車天津橋影壓神霞弄春公子正迴首
趁節行人不到家洛水萬年雲母竹漢陵千載野棠花
欲知豪貴堪愁處請看邙山晩照斜
登第後寒食杏園有宴因寄錄事宋垂丈同年
雨洗清明萬象鮮滿城車馬簇紅筵恩榮雖得陪高會
科禁惟憂犯列仙當醉不知開火日正貧那似看花年
縱來恐被青娥笑未納春風一宴錢
陳先輩故居
杉桂交隂一里餘逢人渾似洞天居千株橘樹唯沽酒
十頃蓮塘不買魚藜杖閒來侵徑竹角巾端坐滿樓書
襄陽無限煙霞地難覓幽竒似此殊
奉和魯望寒夜訪寂上人次韻
院寒青(一作清)靄正沈沈霜棧乾鳴入古林數葉貝書松
火暗一聲金磬檜烟深陶潛見社無妨醉殷浩譚經不
廢吟何事欲攀塵外契除君皆有利名心
江南道中懷茅山廣文南陽博士三首
寒嵐依約認華陽遙想高人卧草堂半日始齋青䭀飯
移時空印白檀香鶴雛入夜歸雲屋乳管逢春落石牀
誰道夫君無伴侣不離窗下見羲皇
住在華陽第八天望君唯欲結良緣堂扃洞裏千秋燕
(一作雁)厨盖巖根數斗(一作井)泉壇上古松疑度世觀中幽
鳥恐成仙不知何事迎新歲烏納裘中一覺眠(烏納裘出王筠)
(集)
五色香煙惹内文(許遠遊燒香五色烟)石飴初熟酒初(一作微)醺將
開丹竈那防鶴欲算碁圖却望雲海氣平(一作半)生當洞
見瀑冰初坼隔山聞如何世外無交者(許邁與王羲之父子為世外之)
(交)一臥金壇只有君
奉和魯望早春雪中作吳體見寄
威仰噤死不敢語瓊花雲魄清珊珊溪光冷射觸&KR2141;鳿
柳帶凍脆攢欄杆竹根乍燒玉節快酒面新潑金膏寒
全吳縹瓦千萬戸惟君與我如袁安
吳中言情寄魯望
古來傖父爱吳鄉一上胥臺不可忘爱酒有情如手足
除詩無計似膏肓宴時不輟琅書味齋日難判玉鱠香
為說松江堪老處滿船烟月濕莎裳
行次野梅
蔦拂蘿捎一樹梅玉妃無侣獨裵回好臨王母瑤池發
合傍蕭家粉水開共月已為迷眼伴與春先作斷腸媒
不堪便向多情道萬片霜華雨損來
揚州看辛夷花
臘前千朵亞芳叢細膩偏勝素柰功螓首不言披曉雪
麝臍無主任春風一枝拂地成瑤圃數樹參庭是蘂宫
應為當時天女服至今猶未放全紅
暇日獨處寄魯望
幽慵不覺耗年光犀柄金徽亂一床野客共為賒酒計
家人同作借書忙園蔬預遣分僧料廪粟先教算鶴糧
無限高情好風月不妨猶得事吾王
屣步訪魯望不遇
雪晴墟里竹欹斜蠟屐徐吟到陸家荒徑埽稀堆柏子
破扉開澀染苔花壁閒定欲圖雙檜厨静空如飯一麻
擬受太玄今不遇可憐遺恨似侯芭
開元寺客省早景即事
客省蕭條柿葉紅樓臺如畫倚霜空銅池數滴桂上雨
金鐸一聲松杪風鶴静時來珠像側鴿馴多在寳幡中
如何(一作今)塵外虛為契不得支公此會同
奉和魯望獨夜有懷吳體見寄
病鶴帶霜傍獨屋破巢含雪傾孤梧濯足將加漢光腹
抵掌欲捋梁武鬚隠几清吟誰敢敵枕琴高(一作酣)卧真
堪圖此時枉欠高散物楠瘤作樽石作壚
病中有人惠海蟹轉寄魯望
紺甲青筐染菭衣島夷初寄北人時離居定有石帆覺
失伴唯應海月知族類分明連璅&KR1436;(璅&KR1436;似小蚌有小蟹在腹中&KR1436;出求)
(食故淮海之人呼為蟹奴)形容好箇似蟛蜞病中無用霜螯處寄與
夫君左手持
病中姜景頗阻追遊因寄魯望
癭牀閒卧晝迢迢唯把真如慰寂寥南國不須收薏苡
百年終竟是芭蕉藥前美禄應難斷枕上芳辰豈易銷
看取病來多少日早梅零落玉華焦
魯望以花翁之什見招因次韻詶之
九十攜鋤傴僂翁小園幽事盡能通劚烟栽藥為身計
負水澆花是世功婚嫁定期杉葉紫盖藏應待桂枝紅
不知家道能多少只在句芒一夜風
病中庭際海石榴花盛發感而有寄
一夜春光(一作工)綻絳囊碧油枝上晝煌煌風勻秪似調
紅露日暖唯憂化赤霜火齊滿枝燒夜月金津含蘂滴
朝陽不知桂樹知情否無限同遊阻陸郎
早春以橘子寄魯望
箇箇和枝葉捧鮮彩凝(一作疑)猶帶洞庭煙不為韓嫣金
丸重直是周王玉果圓剖似石魂初破後弄如星髓未
銷前知君多病仍中聖盡送寒苞到枕邊
病中書情寄上崔諫議(時眼疾未平)
十日來來曠奉公閉門無事忌春風蟲絲度日縈琴薦
蛀粉經時落酒筒馬足歇從殘漏外魚須抛在亂書中
慇勤莫怪求醫切只為山櫻欲放紅
病孔雀
煙花雖媚思沉冥猶自擡頭護翠翎強聽紫簫如欲舞
困眠紅樹似依屏因思桂蠧傷飢骨為憶松鵝損(一作換)
性靈盡日春風吹不起鈿毫金縷一星星
奉和魯望上元日道室焚修
明真臺上下仙官玄藻初吟萬籟寒飇御有聲時杳杳
寳衣無影自珊珊蘂書乞見齋心易玉籍求添(一作天)拜
首難端簡不知清景暮靈蕪香燼落金壇
奉詶魯望惜春見寄
十五日中春日好可憐沈痼冷如灰以前雖被愁將去
向後須教醉(一作酒)領來梅片盡飄輕粉靨柳芽初吐爛
金醅病中無限花番次為約東風且住開
聞魯望遊顔家林園病中有寄
一夜韶姿著水光謝家春草滿池塘細挑泉眼尋新脉
輕把花枝嗅(一作換)宿香蝶欲試飛猶護粉鶯初學囀尚
羞簧分明不得同君賞盡日傾心羨索郎
奉和魯望春雨即事次韻
織恨凝愁映鳥飛半旬飄灑掩韶暉山容洗得如烟瘦
地脉流來似乳肥野客正門移竹遠幽人多病探花稀
何年細濕華陽道兩乘巾車相並歸
魯望春日多尋野景日休抱疾杜門因有是寄
野侣相逢不待期半緣幽事半緣詩烏紗任岸穿筋竹
白袷從披趁肉芝數卷蠧書棋處展幾升菰米釣前炊
病中不用君相憶折取山櫻寄一枝
魯望以躬掇野蔬兼示雅什用以詶謝
杖擿春烟暖向陽煩君為我致盈筐深挑乍見牛脣液
(爾雅云藚牛脣一名水蕮)細掐徐聞鼠耳香(本草云葉似鼠耳莖赤可生食)紫甲採
從泉脉畔翠牙搜自石根傍彫胡飯熟&KR0008;餬軟不是高
人不合嘗
卧病感春寄魯望
烏皮几上困騰騰玉柄清羸媿不能昨夜眠時稀似鶴
今朝餐數減於僧藥銷美禄應(一作因)天折醫過芳辰定
鬼憎任是雨多遊未得也須收在探花朋
奉和魯望徐方平後聞赦次韻
金雞煙外上臨軒紫誥新垂作解恩涿鹿未銷初敗血
新安頓雪已坑魂空林葉盡蝗來郡腐骨花生戰後村
未遣蒲車問幽隠共君應老抱桐孫
奉詶魯望見荅魚牋之什
輕如隠起膩如飴除却鮫工解製稀欲寫恐成河伯詔
試裁疑是水仙衣毫端白獺脂猶濕指下冰蠶子欲飛
若用莫將閒處去好題春思贈江妃
病後春思
連錢錦暗麝氛氲荆思多才詠鄂君孔雀鈿寒窺沼見
石榴紅重墮階聞牢愁有度應如月春夢無心秖似雲
應笑病來慙滿願花牋好作斷腸文
偶成小酌招魯望不至以詩為解因次韻詶之
醉侣相邀爱早陽小筵催辦不勝忙衝深柳駐吳娃幰
倚短花排羯鼓牀金鳳欲為鶯引去鈿蟬疑被蝶勾將
如何共是忘形者不見漁陽摻一場
以紗巾寄魯望因而有作
周家新樣替三梁(頭巾起後周武帝)裹髮偏宜白面郎掩歛乍
疑裁黑霧輕明渾似戴玄霜今朝定見看花昃明日應
聞漉酒香更有一般君未識虎文巾在絳霄房
臨頓宅將有歸于(一作于歸)之日魯望以詩見貺因
抒懷詶之
共老林泉忍暫分此生應不識迴文幾枚竹笥送德曜
一乘柴車迎少君舉案品多緣澗藥承家事少為谿雲
居然自是幽人事輒莫教他孫夀聞
奉和魯望謝惠巨魚之半
釣公來信自松江三尺春雲撥剌霜腹内舊鉤苔染澀
腮中新餌藻和香冷鱗中斷榆錢破寒骨平分玉筯光
何事貺君偏得所秖緣同是越航郎
館娃宫懷古
豔骨巳成蘭麝土宫牆依舊壓層崖弩臺雨壞逢金鏃
香徑泥銷露玉釵硯沼只留溪(一作山)鳥浴屧廊空信(一作)
(任)野花埋姑蘇麋鹿真閒事須為當時一愴懷
以紫石硯寄魯望兼詶見贈
樣如金蹙小能輕微潤將融紫玉英石墨一研為鳳尾
寒泉半勺是龍晴騷人白芷傷心暗狎客紅筵奪眼明
兩地有期皆好用不湏空把洗溪聲
奉和魯望同遊北禪院
戚歴杉隂入草堂老僧相見似相忘吟多幾轉蓮花漏
坐久重焚柏子香魯慣齋時分淨食鴿能閒處傍禪牀
雲林滿眼空羇滯欲對彌天卻自傷
孫發百篇將遊天台請詩贈行因以送之
孫子荆家思有餘元戎曾薦入公車百篇宫體喧金屋
一日官銜下玉除紫府近通齋後夢赤城新有寄來書
因逢二老如相問正滯江南為鮸魚
奉和魯望薔薇次韻
誰繡連延滿戸陳暫應遮得陸郎貧紅芳掩歛將迷蝶
翠蔓飄颻欲挂人低拂地時如墮馬高臨牆處似窺鄰
秖應是董雙成戲剪得神霞寸寸新
聞開元寺開笋園寄章上人
園鏁開聲駭鹿羣滿林鮮籜水犀文森森競泫林梢雨
&KR1128;&KR1128;(一作&KR1143;&KR1143;)爭穿石上雲並出亦如鵝管合各生還似犬
牙分折煙束露如相遺何胤明朝不茹葷
開元寺佛鉢詩(并序)
按釋法顯傳云佛鉢本在毘舍離今在乾陀衛竟
若千百年當復至西月支國若千百年至于闐國
若千百年當至屈茨國若千百年當復來漢地晉
建興二年二聖像浮海而至滬瀆僧尼輩取之以
歸今存于開元寺後建興八年漁者於滬瀆沙汭
上獲之以為臼類乃葷而用焉俄有佛像見於外
漁者始為異意滬瀆二聖之遺祥也乃以鉢供之
迄今尚存余遂觀而為之詠因寄天隨子
帝青石作綠冰姿(佛律云此鉢帝青玉石也四天王所獻也)曾得金人手自
持拘律樹邊齋散後提羅花下洗來時乳麋味斷中天
覺麥麨香消大劫知從此共君親頂戴斜風應不等閒
吹
夏首病愈因招魯望
曉入清和尚袷衣夏隂初合掩雙扉一聲撥榖桑柘晩
數點春鋤烟雨微貧養山禽能箇瘦病關芳草就中肥
明朝早起非無事買得蓴絲待陸機
奉和魯望新夏東郊閒泛(一本此下有見懷次韻四字)
水物輕明淡似秋多情才子倚蘭舟碧莎裳下攜詩草
黃篾樓中挂酒篘蓮葉蘸波初轉櫂魚兒簇餌未諳鉤
共君莫問當時事一點沙禽(一作鷗)勝五侯
奉和魯望四月十五日道室書事
望朝齋戒是尋常静(一作盡)啟金根(經名)第幾章竹葉飲為
甘露色蓮花鮓作肉芝香松膏背日(一作雨)凝雲磴丹粉
經年染石牀剩欲與君終此志頑仙唯恐鬢成霜
奉和魯望看壓新醅(一本此下有次韻二字)
一簀松花細有聲旋將渠椀撇寒清秦吳只恐篘來近
劉項真能釀得平酒德有神多客頌醉鄉無貨沒人争
五湖烟水郎山月合向樽前問底名
登初陽樓寄懷北平郎中
危樓新製號初陽白粉青葌射沼光避酒幾浮輕舴艋
下棋曾覺睡鴛鴦投鉤列坐圍華燭格簺分朋占靚妝
莫怪重登頻有恨二年曾侍(一作待)舊吳王
夏初訪魯望偶題小齋
半里芳隂到陸家藜牀相勸飯胡麻林間度宿抛棋局
壁上經旬挂釣車野客病時分竹米鄰翁齋日乞藤花
踟蹰未放閒人去半片紗帩待月華
所居首夏水木尤清適然有作
病來無事草堂空晝水(一作永)休聞十二筒桂静似逢青
眼客松閒如見綠毛翁潮期暗動庭泉碧梅信微侵地
障紅盡日枕書慵起得被君猶自笑從公
重玄寺元達年逾八十好種名藥凡所植者多
至自天台四明包山句曲叢翠紛糅各可指名
余竒而訪之因題二章
雨滌烟鋤傴僂賫(一作偃破籬)紺牙紅甲兩三畦藥名卻笑
桐君少年紀翻嫌竹祖低白石静敲蒸术火清泉閒洗
種花泥怪來昨日休持鉢一尺彫胡似掌齊
香蔓蒙蘢覆昔邪桂烟杉露濕袈裟石盆換水撈松葉
竹徑穿牀避笋芽藜杖移時挑細藥銅缾盡日灌幽花
支公謾道憐神駿不及今朝種一麻
御定全唐詩卷六百十三
