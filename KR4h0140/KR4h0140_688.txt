欽定四庫全書
御定全唐詩卷六百八十八
孫偓
孫偓字龍光武邑人乾寧中宰相封樂安公詩三首
寄杜先生詩
蜀國信難遇楚鄉心更愁我行同范蠡師舉效浮丘他
日相逢處多應在十洲
贈南嶽僧全玭(末句缺一字)
窠居過後更何人傳得如來法印真昨日祝融峰下見
草衣便是雪山
荅門生王渙李德鄰趙光胤王拯長句(一作裴贄詩)
謬持文柄得時賢粉署清華次第遷昔歲策名皆健筆
今朝稱職並同年各懷器業寧推讓俱上青霄肯後先
何事老夫猶賦詠欲將酬和永留傳
句
好是步虛明月夜瑞爐蜚下醮壇前(見玉堂閒話)
陸扆
陸扆字祥文吳郡嘉興人家於陜昭宗朝拜相遷洛後
貶濮州司戶死白馬驛集七卷今存詩一首
禁林聞曉鶯
曙色分層漢鶯聲繞上林報花開瑞錦催柳綻黃金斷
續隨風遠間關送月沈語當溫樹近飛覺禁園深繡戶
驚殘夢瑤池囀好音願將棲息意從此沃天心
句
今秋已約天台月(紀事)
薛昭緯
薛昭緯河東人乾寧中為禮部侍郎天復中累貶磎州
司馬詩二首
華州榜寄諸門生
時君過聽委平衡粉署華燈到曉明開卷固難窺浩汗
執衡空欲慕公平機雲筆舌臨文健沈宋篇章發詠清
自笑觀光輝(下闕)
謝銀工
一楪氈根數十皴盤中猶更有紅鱗早知文字多辛苦
悔不當初學冶銀
陸翺
陸翺義興人登第不受辟而卒宰相希聲之父詩二首
閒居即事
衰柳迷隋苑衡門啼暮鴉茅厨煙不動書牗日空斜悔
下東山石貧於南阮家沈憂損神慮萱草自開花
趙氏北樓
慇懃趙公子良夜竟相留朗月生東海仙娥在北樓酒
闌珠露滴歌迥石城秋本為愁人設愁人到曉愁
狄歸昌
狄歸昌官侍郎光化中歴尚書左丞詩一首
題馬嵬驛(一作羅隠詩)
馬嵬煙柳正依依重見鑾輿幸蜀歸泉下阿蠻應有語
這回休更怨楊妃
裴廷裕
裴廷裕字膺餘昭宗時翰林學士左散騎常侍後貶湖
南卒詩二首
蜀中登第荅李搏六韻
何勞問我成都事亦報君知便納降蜀柳籠堤煙矗矗
海棠當戶燕䨥䨥富春不並窮師子濯錦全勝旱曲江
高捲絳紗楊氏宅(時主文寓楊子巷故有此句)半垂紅袖薛濤窗浣
花泛鷁詩千首静衆(寺名)尋梅酒百缸若說絃歌與風景
主人兼是碧油幢
偶題
微雨微風寒食節半開半合木蘭花看花倚柱終朝立
却似淒淒不在家
李沇
李沇字東濟江夏人宰相磎之子也與磎同為王行瑜
所殺行瑜敗贈禮部員外郎詩六首
閒宵望月
卷箔舒紅茵當軒翫明月懿哉深夜中静聽歌初發苔
含殿華濕竹影蟾光潔轉扇來清風援琴飛白雪行愁
景候變坐恐流芳歇桂影有餘光蘭燈任將滅
醮詞
犬咬天關閉彩童呼仙吏一封紅篆書為奏塵寰事八
極鼇柱傾四溟龍鬛沸長庚冷有芒文曲澹無氣烏輪
不再中黃沙瘞腥鬼請帝命真官臨雲啓金匱方與清
華宫重正紫極位曠古雨露思安得惜沾施生人血欲
盡攙搶無飽意
巫山高
抉天心開地脉浮動凌霄拂藍碧襄王端眸望不極似
睹瑤姬長歎息巫妝不治獨西望暗泣紅蕉抱雲帳君
王妬妾夢荆宫虛把金泥印仙掌江濤迅激如相助十
二獰龍怒行雨崑崙謾有通天路九峰正在天低處
夢仙謠
海宫蹙浪收殘月挈壺掌事傳更歇銀蟾半墜恨流咽
六鼇披月撼蓬闕九氣真翁騎白犀臨池静聽雌蛟啼
桂花浥露曙香冷八忩玉朗驚晨雞裁紗翦羅貼丹鳳
膩霞遠閉瑤山夢露乾欲醉芙蕖塘迴首驅雲朝正陽
秋霖歌
西方龍兒口猶乳初解驅雲學行雨縱恣羣隂駕老虬
勺水蹄涔盡奔注葉破苔黃未休滴膩光透長狂莎色
恨無長劍一千仞劃斷頑雲看晴碧
方響歌
敲金扣石聲相凌遙空冷静天正澄寶缾下井轆轤急
小娃弄索傷清冰穿絲透管音未歇迴風繞指驚泉咽
季倫怒擊珊瑚摧靈芸整鬢步搖折十六葉中侵素光
寒玲震月雜珮璫雲和不覺罷餘怨蓮峰一夜啼琴姜
急節寫商商恨促秦愁越調逡巡足夢入仙樓戛殘曲
飛霜稜稜上秋玉
裴贄
裴贄字敬臣及進士第累擢右補闕御史中丞刑部尚
書昭宗時拜中書侍郎兼本官同中書門下平章事帝
幸鳳翔為大明宫留守罷俄進尚書左僕射以司空致
仕為朱全忠所害詩一首
荅王渙(一作孫偓詩)
謬持文柄得時賢粉署清華次第遷昔歲策名皆健筆
今朝稱職並同年各懷器業寧推讓俱上青霄肯後先
何事老夫猶賦詠欲將酬和永留傳
盧汝弼(才調集作盧弼)
盧汝弼登進士第以祠部員外郎知制誥從昭宗遷洛
後依李克用克用表為節度副使詩八首
薄命妾
君恩已斷盡成空追想嬌歡恨莫窮長為舜花光曉日
誰知團扇送秋風黃金買賦心徒切清路飛塵信莫通
閒凭玉欄思舊事幾回春暮泣殘紅
秋夕寓居精舍書事
葉滿苔階杵滿城此中多恨恨難平疎簷看織蠨蛸網
暗隙愁聽蟋蟀聲醉卧欲抛羇客思夢歸偏動故鄉情
覺來獨步長廊下半夜西風吹月明
聞雁
秋風蕭瑟静埃氛邊雁迎風響咽羣瀚海應嫌霜下早
湘川偏愛草初薰蘆洲宿處依沙岸榆塞飛時度晩雲
何處最添羇客恨竹忩殘月酒醒聞
鴛鴦
雙浮雙浴傍苔磯蓼浦蘭皋繡帳幃長羨鷺鷥能潔白
不隨鸂鶒鬭毛衣霞侵綠渚香衾暖樓倚青雲殿瓦飛
應笑隨陽沙漠雁洞庭煙暖又思歸
和李秀才邊庭四時怨
春風昨夜到榆關故國煙花想巳殘少婦不知歸不得
朝朝應上望夫山
盧龍塞外草初肥雁乳平蕪曉不飛鄉國近來音信斷
至今猶自著寒衣
八月霜飛柳半黃蓬根吹斷雁南翔隴頭流水關山月
泣上龍堆望故鄉
朔風吹雪透刀瘢飲馬長城窟更寒半夜火來知有敵
一時齊保賀蘭山
御定全唐詩卷六百八十八
