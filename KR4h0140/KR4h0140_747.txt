欽定四庫全書
御定全唐詩卷七百四十七
李中
李中字有中隴西人仕南唐為淦陽宰碧雲集三卷今
編詩四卷
春日作
和氣來無象物情還暗新乾坤一夕雨草木萬方春染
(一作澡)水煙光媚催花鳥語頻高臺曠望處歌詠屬詩人
寒江暮泊寄左偃
維舟蘆荻岸離恨若為寬煙火人家遠汀洲暮雨寒天
涯孤夢去篷底一燈殘不是憑騷雅相思寫亦難
喜春雨有寄
青春終日雨公子莫思晴任阻西園會且觀南畆耕最
憐滋壠麥不恨濕林鶯父老應相賀豐年兆已成
魏夫人壇
仙壇遺跡在苔合落花明絳節何年返白雲終日生旋
新芳草色依舊偃松聲欲問希夷事音塵隔上清
訪洞神宫邵道者不遇
閒來仙觀問希夷雲滿(一作隔)星壇水滿池羽客不知何處
去洞前花落立多時
寄贈致仕沈彬郎中
鶴氅換朝服逍遥雲水鄉有時乘一葉載酒入三湘塵
夢年來息詩魔老亦(一作更)狂蓴羹與鱸鱠秋興最宜(一作應)長
贈别
行杯酌罷歌聲歇不覺前汀月又生自是離人魂易斷
落花芳草本無情
送劉恭遊廬山兼寄令上人
松桂煙霞蔽梵宫詩流閑去訪支公石堂磬斷相逢夜
五老月生谿影空
宿廬山白雲峰重道者院
絶頂松堂喜暫遊一宵玄論接浮丘雲開碧落星河近
月出滄溟世界秋塵裏年光何急急夢中強弱自悠悠
他時書劒酬恩了願逐鸞車看十洲
海上從事秋日書懷
悠悠旅宦役塵埃舊業那堪信未廻千里夢隨殘月斷
一聲蟬送早秋來壺傾濁酒終難醉匣鎖青萍久不開
唯有搜吟遣懷抱凉風時復上高臺
訪蔡文慶處士留題
幽人棲息處一到滌塵心蘚色花隂闊棋聲竹徑深籬
根眠野鹿池面戲江禽多謝相留宿開樽拂素琴
寄廬岳鑒上人
岳寺棲缾錫常人親亦難病披青衲重晩剃白髭寒烘
壁茶煙暗填溝木葉乾昔年皆禮謁頻到碧雲端
書小齋壁
其誰肯見尋冷淡少知音塵土侵閑榻煙波隔故林竹
風醒晩醉窗月伴秋吟道在唯求已明時豈陸沈
懷王道者
閒思王道者逸格世難羣何處眠青嶂從來愛白雲酒
沽應獨醉藥熟許誰分正作趨名計如何得見君
桃花
祗應紅杏是知音灼灼偏宜間竹隂幾樹半開金谷暁
一溪齊綻武陵深艷舒百葉時皆重子熟千年事莫尋
誰步宋牆明月下好香和影上衣襟
思舊遊有感
長憶銜杯處酕醄尚未闌江南正煙雨樓上恰春寒好
樹藏鶯密平蕪徹野寬如今無處覓音信隔波瀾
依韻和智謙上人送李相公赴昭武軍
暫别廟堂上雄藩去豁情秋風生鴈渚晩霧濕龍旌吟
裏過侯服夢中歸帝城下車軍庶樂千里月華清
姑蘇懷古
闔閭興霸日繁盛復風流歌舞一場夢煙波千古愁樵
人歸野徑漁笛起扁舟觸目牽傷感將行又駐留
蘇臺蹤跡在曠望向江濱往事誰堪問連空草自春花
疑西子臉濤想伍胥神吟盡情難盡斜陽照路塵
贈史虚白
致主嘉謀尚未伸慨然深志與誰論喚廻古意琴開匣
陶出真情酒滿樽明月過溪吟釣艇落花堆席睡僧軒
九重夢卜時終在莫向深雲獨閉門
贈蒯亮處士
著得新書義更幽負琴何處不遨遊玄宫寄宿月華冷
羽客伴吟松韻秋滿戶煙霞思紫閣(一作殿)一帆風雨憶滄
洲吾君側席求賢切未可懸瓢枕碧流
春夕偶作
早是春愁觸目生那堪春夕酒初醒貫珠聲罷人歸去
半落桃花月在庭
子規
暮春滴血一聲聲花落年年不忍聽帶月莫啼江畔樹
酒醒遊子在離亭
書王秀才壁
茅舍何寥落門庭長綠蕪貧來賣書劒病起憶江湖對
枕暮山碧伴吟凉月孤前賢多晩逹莫歎有霜鬚
春日途中作
干禄趨名者迢迢别故林春風短亭路芳草異鄉心雨
過江山出鶯啼村落深未知將雅道何處謝知音
依韻和蠡澤王去微秀才見寄
咫尺風騷客難諧面繼酬相思對煙雨一雁下汀州花
影誰家塢笛聲何處樓榰笻朗吟罷搔首獨遲留
送孫孔二秀才遊廬山
廬山多勝景偏稱二君遊松徑蒼苔合花隂碧澗流傾
壺同坐石搜句共登樓莫學天台客逢山即駐留
春日野望懷故人
野外登臨望蒼蒼煙景昏暖風醫病草甘雨洗荒村雲
散天邊野(一作影)潮廻島上痕故人不可見倚杖役吟魂
遊玄真觀
閑吟(一作閑)遊古觀靜慮想神仙上景非難度隂功不易全
醮壇松作蓋丹井蘚成錢浩浩紅塵裏誰來叩自然
劒客
恩酬期必報豈是輙輕生神劒冲霄去誰為(一作為誰)平不平
鶴
警露精神異冲天羽翼新千年一歸日誰識令威身
送致仕沈彬郎中遊茅山
掛却朝冠披鶴氅羽人相伴恣遨遊忽因風月思茅嶺
便挈琴樽上葉舟野寺宿時魂夢冷海門吟處水雲秋
華陽洞府年光永莫向仙鄉擬駐留
題廬山東寺遠大師影堂
遠公遺跡在東林往事名存動苦吟杉檜已依靈塔老
煙霞空鎖影堂深入簾輕吹催香印落石幽泉雜磬音
十八賢人消息斷蓮池千載月沈沈
庭葦
品格清於竹詩家景最幽從栽向池沼長似在汀洲玩
好招溪叟棲堪待野鷗影疎當夕照花亂正深秋韻細
堪清耳根牢好繫舟故溪高岸上冷淡有誰遊
寄左偃
每病風騷路荒凉人莫遊惟君還似我成癖未能休捨
寐緣孤月忘形為九秋垂名如不朽那恨雪生頭
宿山店書懷寄東林令圖上人
一宿山前店旅情安可窮猨聲鄉夢後月影竹窗中南
楚征途闊東吳舊業空虎溪蓮社客應笑此飄蓬
途中聞子規
春殘杜宇愁越客思悠悠雨歇孤村裏(一作暮)花飛遠水頭
微風聲漸咽高樹血應流因此頻廻首家山隔幾州
春日書懷
千峰雪盡鳥聲春日永(一作永日)孤吟野水濱霄漢路岐昇未
得花時空拂滿衣塵
所思代人
巫峽雲深湘水遥更無消息夢空勞夢廻深夜不成寐
起立閒庭花月高
春晚過明氏閒居
寥寥陋巷獨扃門自樂清虚不厭貧數局棋中消永日
一罇酒裏送殘春雨催綠蘚鋪三徑風送飛花入四鄰
羡爾朗吟無外事滄洲何必去垂綸
贈重安寂道者
寒松肌骨鶴心情混俗陶陶隠姓名白髮只聞悲短景
紅塵誰解信長生壺中日月存心近島外煙霞入夢清
每許相親應計分琴餘常見話蓬瀛
江邊吟
風暖汀洲吟興生遠山如畫雨新晴殘陽影裏水東注
芳草煙中人獨行閃閃酒帘招醉客深深綠樹隠啼鶯
盤桓漁舍忘歸去雲靜高空月又明
獻張義方常侍
雄飛看是逼嵓廊逸思常聞不暫忘公署静眠思水石
古屛閑展看瀟湘老來酒病雖然減秋杪詩魔更是狂
乘興有時招羽客横琴移月啟茅堂
贈永真(一作貞)杜翺少府
藍袍竹簡佐琴堂縣僻人稀覺日長愛静不嫌官况冷
苦吟從聽鬢毛蒼閒尋野寺聽秋水寄睡僧窗到夕陽
鶱翥會應霄漢去漁竿休更戀滄浪
獻中書韓舍人
丹墀朝退後靜院即冥搜盡日捲簾坐前峰當檻秋烹
茶留野客展畫看蹌洲見說東林夜尋常秉燭遊
獻徐舍人
清名喧四海何止並南金奥學羣英伏多才萬乘欽秩
參金殿峻步歴紫微深顧問承中旨絲綸演帝心褒雄
饒義路賈馬避詞林下直無他事開門對遠岑軒窗來
晚吹池沼歇秋霖蘚點生棋石茶煙過竹隂希夷元已
逹躁競豈能侵羽客閑陪飲詩人伴静吟自慙為滯物
多幸辱虚襟此日重遭遇心期出陸沉
新秋有感
門巷凉秋至高梧一葉驚漸添衾簟爽頓覺夢魂清暗
促蓮開艷乍催蟬發聲雨降炎氣减竹引冷煙生戍客
添歸思行人怯遠程未逢征鴈下漸聽夜砧鳴張翰思
鱸興班姬詠扇情音塵兩難問蛩砌月空明
秋雨
竟日散如絲吟看半掩扉秋聲在梧葉潤氣逼書幃曲
澗泉承去危簷燕帶歸寒蛩悲旅壁亂蘚滑漁磯爽欲
除幽簟凉須換熟衣疎篷誰夢斷荒徑獨遊稀偏稱江
湖景不妨鷗鷺飛最憐為瑞處南畆稻苗肥
寄廬山白大師
長憶尋師處東林寓泊時一秋同看月無夜不論詩泉
美茶香異堂深磬韻遲鹿馴眠蘚徑猨苦呌霜枝别後
音塵隔年來鬢髮衰趨名方汲汲未果再遊期
訪龍光智謙上人
忽起尋師興穿雲不覺勞相留看山雪盡日論風騷竹
影搖禪榻茶煙上毳袍夢魂曾去否舊國阻波濤
送仙客
危言危行是男兒倚伏相牽豈足悲莫向汀洲時獨立
悠悠斜日照江蘺
祀風師迎神曲(第六句缺一字)
太皥御風勾芒肇功蒼龍青旗爰候祥風律以和應
以感通鼎俎修蠁時惟禮崇
柳二首
春來無樹不青青似共東風别有情閒憶舊居湓水畔
數枝煙雨屬啼鶯
最愛青青水國中莫愁門外間花紅纖纖無力勝春色
撼起啼鶯恨晚風
送廬阜僧歸山陽
山陽舊社終經夢容易言歸不可留瓶貯瀑泉離五老
錫搖江雨上孤舟魚行細浪分沙觜雁逆高風下葦洲
遥想枚臯宅邊寺不知凉月共誰遊
投所知
孤琴塵翳劒慵磨自顧泥蟠欲奈何千里交親消息斷
一庭風雨夢魂多題橋未展相如志叩角誰憐寗戚歌
唯頼明公憐道在敢攜蓑笠釣煙波
寄左偃
蕭條陋巷綠苔侵何事君心似我心貧戶懶開元愛靜
病身纔起便思吟閒留好鳥庭柯密暗養鳴蛩砌草深
况是清朝重文物無愁當路少知音
遊北山洞神宫
悶見塵中光景促仙鄉來禮紫陽君人居淡寂應難老
道在虚無不可聞松檜穏棲三島鶴樓臺閑鎖九霄雲
羡師向此朝星斗一炷清香午夜焚
思簡寂觀舊遊寄重道者
閑憶當年遊物外羽人曾許駐仙鄉溪頭烘藥煙霞暖
花下圍碁日月長偷摘蟠桃思曼倩化成蝴蝶學蒙莊
俗緣未斷歸浮世空望林泉意欲狂
雲
悠悠離洞壑冉冉上天津捧日終為異從龍自有因高
行四海雨暖拂萬山春靜與霞相近閑將鶴最親帝鄉
歸莫問楚殿夢曾頻白向封中起碧從詩裏新冷容横
釣浦輕縷絆蟾輪不滯濃還淡無心卷復伸非煙聊擬
議干吕(一作千里)在逡廵會作五般色為祥覆紫宸
徐司徒池亭
亭榭跨池塘泓澄入座凉扶疎皆竹柏冷淡似瀟湘萍
嫩鋪波面苔深鎖岸傍朝廻遊不厭僧到賞難忘最稱
收殘雨偏宜帶夕陽吟堪期謝眺醉好命嵇康奢侈心
難及清虚趣最長月明垂釣興何必憶滄浪
賦得江邊草
岸春芳草合幾處思纏綿向暮江蘺雨初晴杜若煙靜
宜幽鷺立遠稱碧波連送别王孫處萋萋南浦邊
江行夜泊
扁舟倦行役寂寂宿江干半夜風雷過一天星斗寒潮
平沙觜沒霜苦鴈聲殘漁父何疎逸扣舷歌未闌
訪山叟留題
策杖尋幽客相攜入竹扃野雲生晚砌病鶴立秋庭茶
美睡心爽琴清塵慮醒輪蹄應少到門巷草青青
江行晚泊寄湓城知友
孤舟相憶久何處倍關情野渡帆初落秋風蟬一聲江
浮殘照闊雲散亂山横漸去湓城遠那堪新月生
秋夕書懷
功名未立誠非晚骨肉分飛又入秋枕上不堪殘夢斷
壁蛩窗月夜悠悠
感興
漁休渭水興周日龍起南陽相蜀時不遇文王與先主
經天才業擬何為
舟中望九華山
排空蒼翠異輟櫂看崔嵬一面雨初歇九峰雲正開當
時思水石便欲上樓臺隠去心難遂吟餘首懶廻僧休
傳紫閣屛歇寫天台中有忘機者逍遥不可陪
漁父
煙冷暮江濱高歌散誕身移舟過蓼岸待月正絲綸亦
與樵翁約同遊酒市春白頭雲水上不識獨醒人
贈上都紫極宫劉日新先生
道德吾君重含貞本去華因知鍊神骨何必在煙霞棋
散庭花落詩成海月斜瀛洲舊仙侣應許寄丹砂
勉同志
讀書與磨劒旦夕但忘疲儻若功名立那愁變化遲塵
從侵硯席苔任滿庭墀明代搜揚切升沉莫問龜
寄劉鈞秀才
掩戶當春畫知君志在詩閑花半落處幽客未來時野
鳥穿莎(一作沙)徑江雲過竹籬會須明月夜與子水邊期
離亭前思有寄
酒醒江亭客纏綿恨别離笙歌筵散後風月夜長時耿
耿看燈暗悠悠結夢遲若無騷雅分何計逹相思
贈上都先業大師
懶向人前著紫衣虚堂閑倚一條藜雖承雨露居龍闕
終憶煙霞夢虎溪睡起暁窗風淅淅病來深院草萋萋
有時乘興尋師去煮茗同吟到日西
思九江舊居三首
結茅曾在碧江隈多病貧身養拙來雨歇汀洲垂釣去
月當門巷訪僧廻静臨窗下開琴匣悶向牀頭潑酒醅
遊宦等閒千里隔空餘魂夢到漁臺
門前煙水似瀟湘放曠優游興味長虚閣静眠聽遠浪
扁舟閒上泛殘陽鶴翹碧蘚庭除冷竹引清風枕簟凉
犬吠疎籬明月上鄰翁擕酒到茅堂
無機終日狎沙鷗得意高吟景且幽檻底江流偏稱月
簷前山朵最宜秋遥村處處吹横笛曲岸家家繫小舟
别後再遊心未遂設屏惟畫白蘋洲
贈東林白大師
虎溪久駐靈蹤禪外詩魔尚濃卷宿吟銷永日移牀坐
對千峰蒼苔冷鏁幽徑微風閒坐古松自說年來老病
出門漸覺疎慵
春曉
殘燭猶存月尚明幾家幃幌夢魂驚星河漸沒行人動
歴歴林梢百舌聲
聽鄭羽人彈琴
仙鄉景已清仙子啟琴聲秋月空山寂淳風一夜生莎
間蟲罷響松頂鶴初驚因感浮華世誰憐太古情
秋夕書事寄友人
信斷關河遠相思秋夜深砌蛩聲咽咽簷月影沈沈未
遂青雲志那堪素髮侵吟餘成不寐徹曙四鄰砧
秋日途中
竹林已蕭索客思正如讐舊業吳江外新蟬楚驛頭遥
天疎雨過列岫亂雲收今夕誰家宿孤吟月色秋
秋夜吟寄左偃
與君詩興素來狂况入清秋夜景長溪閣共誰看好月
莎階應獨聽寒螿卷中新句誠堪喜身外浮名不足忙
會約垂名繼前哲任他玄髮盡如霜
竹
森森移得自山莊植向空庭野興長便有好風來枕簟
更無閑夢到瀟湘廕來砌蘚經疎雨引下溪禽帶夕陽
閒約羽人同賞處安排棋局就清凉
懷廬岳舊遊寄劉鈞因感鑒上人
昔年廬岳閑遊日乘興因尋物外僧寄宿愛聽松葉雨
論詩惟對竹窗燈各拘片祿尋分别高謝浮名竟未能
一念支公安可見影堂何處暮雲凝
依韻酬智謙上人見寄
性拙才非逸同心友亦稀風昏秋病眼霜濕夜吟衣鶯
谷期猶負蘭陔養不違吾師惠佳句勝得楚金歸
落花
年年三月暮無計惜殘紅酷恨西園雨生憎南陌風片
隨流水遠色逐斷霞空悵望叢林下悠悠飲興窮
題柳
折向離亭畔春光滿手生羣花豈無艷柔質自多情夾
岸籠溪月兼風撼野鶯隋隄三月暮飛絮想縱横
贈謙眀上人
雖寄上都眠竹寺逸情終憶白雲端閑登鍾阜林泉晩
夢去沃洲風雨寒新試茶經煎有興舊嬰詩病捨終難
常聞秋夕多無寐月在高臺獨凭欄
書蔡隠士壁
病後霜髭出衡門寂寞中蠧侵書帙損塵覆酒罇空池
暗菰蒲雨徑香蘭蕙風幽閒已得趣不見卜窮通
贈鍾尊師遊茅山
笻杖擔琴背俗塵路尋茅嶺有誰羣仙翁物外應相遇
靈藥壺中必許分香入肌膚花洞酒冷侵魂夢石牀雲
伊予亦有朝修志異日遨遊願見君
訪徐長史留題水閣
君家池閣静一到且淹留坐聽蒹葭雨如看島嶼秋杯
盤深有興吟笑迥忘憂更愛幽竒處雙雙下野鷗
夕陽
影未沈山水面紅遥天雨過促征鴻魂銷舉子不回首
閒照槐花驛路中
鸂鶒
流品是鴛鴦翻飛雲水鄉風高離極浦煙暝下方塘比
鷺行藏别穿荷羽翼香雙雙浴輕浪誰見在瀟湘
所思
離思春來切誰能慰寂寥花飛寒食過雲重楚山遥耿
耿夢徒往悠悠鬢易凋那堪對明月獨立水邊橋
御定全唐詩卷七百四十七
