欽定四庫全書
御定全唐詩卷四百九
元稹
牡丹二首(此後並是校書郎以前作)
簇蘂風頻壊裁紅雨更新眼看吹落地便别一年春
繁綠隂全合衰紅展漸難風光一擡舉猶得暫時看
象人
被色空成象觀空色異真自悲人是假那復假為人
與楊十二巨源盧十九經濟同遊大安亭各賦
二物各為五韻探得松石
片石與孤松曾經物外逄月臨棲鶴影雲抱老人峰蜀
客君當問秦官我舊封積膏當琥珀新劫長芙蓉待補
蒼蒼去樛柯早變龍
賦得春雪映早梅
飛舞先春雪因依上番梅一枝方漸秀六出已同開積
素光逾密真花節暗催搏風飄不散見晛忽偏摧郢曲
琴空奏羌音笛自哀今朝兩成詠翻挾昔人才
賦得玉巵無當(韻取巵字)
共惜連城寶翻成無當巵詎慙君子貴深訝巧工隳泛
蟻功全小如虹色不移可憐殊礫石何計辨糟醨江海
誠難滿盤筵莫忘施縱乖斟酌意猶得對光儀
賦得數蓂(元和中作)
將課司天歷先觀近砌蓂一旬開應月五日數從星桂
滿叢初合蟾虧影漸零辨時長有素數閏或餘青墜葉
推前事新芽察未形堯年始今歲方欲瑞千齡
賦得九月盡(秋字)
霜降三旬後蓂餘一葉秋玄隂迎落日凉魄盡殘鉤半
夜灰移琯明朝帝御裘潘安過今夕休詠賦中愁
賦得雨後花
紅芳憐静色深與雨相宜餘滴下纖蘂殘珠堕細枝浣
花江上思啼粉鏡中窺念此低回久風光幸一吹
早歸
春静曉風微凌晨帶酒歸遠山籠宿霧高樹影朝暉飲
馬魚驚水穿花露滴衣嬌鶯似相惱含囀傍人飛
晩秋
竹露滴寒聲離人曉思驚酒醒秋簟冷風急夏衣輕寢
倦解幽夢慮閒添遠情誰憐獨欹枕斜月透窗明
送林復夢赴韋令辟
蜀路危於劍憐君自坦途幾回曾啖炙千里遠銜珠野
性便荒飲時風忌酒徒相門多禮讓前後莫相踰
憶楊十二
楊子愛言詩春天好詠時戀花從馬滯聮句放杯遲日
映含煙竹風牽卧柳絲南山更多興湏作白雲期
夜合
綺樹滿朝陽融融有露光雨多疑濯錦風散似分妝葉
密煙蒙火枝低繡拂墻更憐當暑見留詠日偏長
新竹
新篁纔解籜寒色已青蔥冉冉偏凝粉蕭蕭漸引風扶
疎多透日寥落未成叢惟有團團節堅貞大小同
秋相望
檐月驚殘夢浮凉滿夏衾嘯蛸低戶網螢火度牆隂爐
暗燈光短牀空帳影深此時相望久高樹憶横岑
春病
病來閒卧久因見静時心殘月曉窗迥落花幽院深望
山移坐榻行藥步牆隂車馬門前度遥聞哀苦吟
山竹枝(自化感寺攜來至清源投之輞川耳)
深院虎溪竹遠公身自栽多慙折君節扶我出山來貴
宅安危步難將混俗材還投輞川水從作老龍回
悟禪三首寄胡果
近聞胡隐士潜認得心王不恨百年促翻悲萬劫長有
修終有限無事亦無殃慎莫通方便應機不頓忘
百年都幾日何事苦嚻然晩歲倦為學閒心易到禪病
宜多宴坐貧似少攀緣自笑無名字因名自在天
近見新章句因知見在心春游晉祠水晴上霍山岑問
法僧當偈還丹客贈金莫驚頭欲白禪觀老彌深
東臺去(僕每為崔白二學士話陶先生喜不遇之事且曰僕得分司東臺即足以買山)
(家)
陶君喜不遇予每為君言今日東臺去澄心在陸渾旋
抽随日俸并買近山園千萬崔兼白殷勤承主恩
戴光弓(韋評事見贈也)
潞府筋角勁戴光因合成因君懷膽氣贈我定交情不
擬閑穿葉那能枉始生唯調一隻箭飛入破聊城
劉頗詩(并序)
昌平人劉頗其上三世有義烈頗少落行陣二十
解屬文舉進士科試不就負氣狹路間病甖車蔽
柩盡碎之罄囊酬直而去南歸唐州為吏所軋勢
不支氣屈自火其居出契書投火中繇是以氣聞
予聞風四五年而後見因以詩許之
一言感激士三世義忠臣破甕嫌妨路燒莊恥屬人迥
分遼海氣閒蹋洛陽塵儻使權由我還君白馬津
夜飲
燈火隔簾眀竹梢風雨聲詩篇隨意贈杯酒越廵行漫
唱江朝曲閒徵藥草名莫辭終夜飲朝起又營營
襃城驛(軍大夫嚴秦修)
嚴秦修此驛兼漲驛前池已種千竿竹又(一作更)栽千樹
梨四年三月半新筍晩花(一作牡丹)時悵望(一作恩向)東川去等
閒(一作偶然)題作(一作此)詩
閒二首
晻澹洲煙白籬篩日脚紅江喧過雲雨船泊打頭風艇
子收魚市鴉兒噪荻叢不堪堤上立滿眼是蚊蟲
青衫經夏黕白髮望鄉稠雨冷新秋簟星稀欲曙樓連
鴻盡南去雙鯉本東流北信無人寄蟬聲滿樹頭
欲曙
江隄閱暗流漏鼓急殘籌片月低城堞稀星轉角樓鶴
媒華表上&KR2857;鵊柳枝頭不為來趨府何因欲曙遊
寄胡靈之
早歲顛狂伴城中共幾年有時潜步出連夜小亭眠月
影侵牀上花叢在眼前今宵正風雨空宅楚江邊
夜雨
水怪潜幽草江雲擁廢居雷驚空屋柱電照滿牀書竹
瓦風頻裂茅檐雨漸疎平生滄海意此去怯為魚
酬李六醉後見寄口號(用本韻)
頓愈頭風疾因吟口號詩文章紛似繡珠玉布如棋健
羨觥飛酒蒼黃日映籬命童寒色倦撫穉晩啼饑潦倒
慙相識平生頗自竒明公將有問林下是靈龜
歸田(時三十七)
陶君三十七挂綬出都門我亦今年去商山淅岸邨冬
修方丈室春種桔橰園千萬人間事從兹不復言
緣路
總是玲瓏竹兼藏淺漫溪沙平深見底石亂不成泥煙
火遥邨落桑麻隔稻畦此中如有問甘被到頭迷
誚盧戡與予數約遊三寺戡獨沈醉而不行
乘興無羈束閒行信馬蹄路幽穿竹遠野迥望雲低素
帚茅花亂圓珠稻實齊如何盧進士空戀醉如泥
遣春三首
楊公三不惑我惑兩般全逄酒判身病拈花盡意憐水
生低岸沒梅蹙小珠連千萬紅顔軰湏驚又一年
柳眼開渾盡梅心動巳闌風光好時少杯酒病中難學
問慵都廢聲名老更判唯餘看花伴未免憶長安
失却遊花伴因風浪引將柳堤遥認馬梅徑誤尋香晩
景行看謝春心漸欲狂園林都不到何處枉風光
歲日
一日今年始一年前事空凄凉百年事應與一年同
湘南登臨湘樓
高處望瀟湘花時萬井香雨餘憐日嫩歲閏覺春長霞
刹分危牓煙波透遠光情知樓上好不是仲宣鄉
晩宴湘亭
晩日宴清湘晴空走豔陽花低愁露醉絮起覺春狂舞
旋紅帬急歌垂碧袖長甘心出童羖湏一盡時荒
酒醒
飲醉日將盡醒時夜巳闌暗燈風燄曉春席水窗寒未
解縈身帶猶傾墜枕冠呼兒問狼藉疑是夢中歡
御定全唐詩卷四百九
