欽定四庫全書
御定全唐詩卷八百二十六
貫休
貫休字德隱俗姓姜氏蘭溪人七歲出家日讀經書千
字過目不忘旣精奥義詩亦竒險兼工書畫初為吳越
錢鏐所重後謁成汭荆南汭欲授書法休曰須登壇乃
授汭怒遰放之黔天復中入益州王建禮遇之署號禪
月大師或呼為得得來和尚終於蜀年八十一初有西
嶽集吳融為序極稱之後弟子曇域更名寶月集其全
集三十卷已亡胡震亨謂宋睦州刻本多載他人詩不
足信其說亦不知何據胡存詩僅三卷今編十二卷
善哉行(傷古曲無知音)
有美一人兮婉如清揚識曲别音兮令姿煌煌繡袂捧
琴兮登君子堂如彼萱草兮使我憂忘欲贈之以紫玉
尺白銀鐺久不見之兮湘水茫茫
讀離騷經
湘江濱湘江濱蘭紅芷白波如銀終須一去呼湘君問
湘神雲中君不知何以交靈均我恐湘江之魚兮死後
盡為人曾食靈均之肉兮箇箇為忠臣又想靈均之骨
兮終不曲千年波底色如玉誰能入水少取得香沐圅
題貢上國貢上國即全勝和璞懸瓈垂棘結綠
陽春曲(江東廣明初作)
為口莫學阮嗣宗不言是非非至公為手須似朱雲輩
折檻英風至今在男兒結髮事君親須斆前賢多慷慨
歷數雍熙房與杜魏公姚公宋開府盡向天上仙宫閒
處坐何不却辭上帝下下土忍見蒼生苦苦苦
白雪曲
列鼎佩金章淚眼看風枝却思食藜藿身作屠沽兒負
米無遠近所希升斗歸為人無貴賤莫學雞狗肥斯言
如不忘别更無光輝斯言如或忘即安用人為
上留田
父不父兄不兄上留田蝥賊生徒陟岡淚崢嶸我欲使
諸凡鳥雀盡變為鶺鴒我欲使諸凡草木盡變為田荆
鄰人歌鄰人歌古風清清風生
了仙謠
海中紫霧蓬萊島安期子喬去何早遊戲多騎白騏驎
鬚髮如銀未曾老亦留仙訣在人間齧鏃終言藥非道
始皇不得此深旨遠遣徐福生憂惱紫术黃精心上苗
大還小還行中寶若師方術棄心師浪似雪山何處討
(何一作無)
苦寒行
北風北風職何嚴毒摧壯士心縮金烏足凍雲囂囂礙
雪一片下不得聲遶枯桑根在沙塞黃河徹底頑直到
海一氣摶束萬物無態唯有吾庭前杉松樹枝枝枝健
在
蒿里(一本有曲字)
兔不遲烏更急但恐穆王八駿著鞭不及所以蒿里墳
出蕺蕺氣凌雲天龍騰鳳集盡為風消土喫狐掇蟻拾
黃金不啼玉不泣白楊騷屑亂風愁月折碑石人莽穢
榛沒牛羊窸窣時見牧童兒弄枯骨
臨高臺
凉風吹遠念使我升高臺寧知數片雲不是舊山來故
人天一涯久客殊未回鴈來不得書空寄聲哀哀
杞梁妻
秦之無道兮四海枯築長城兮遮匈奴築人築土一萬
里把梁貞婦啼嗚嗚上無父兮中無夫下無子兮孤復
孤一號城崩塞色苦再號把梁骨出土疲魂飢魄相逐
歸陌上少年莫相非
古離别
離恨如旨酒古今飲皆醉只恐長江水盡是兒女淚伊
余非此輩送人空把臂他日再相逢清風動天地
戰城南二首
萬里桑乾傍茫茫古蕃壤將軍貎憔悴撫劍悲年長寇
兵尚陵逼久住亦非強邯鄲少年輩箇箇有伎倆拖槍
半夜去雪片大如掌
磧中有陰兵戰馬時驚蹶輕猛李陵心摧殘蘇武節黃
金鎖子甲風吹色如鐵十載不封侯茫茫向誰說
少年行(紀事作公子行一本後二首作公子行休入蜀王建遇之甚厚一日召令誦)
(近詩時貴戚皆坐休欲諷之乃稱公子行建善之貴倖皆怨之)
錦衣鮮華手擎鶻閒行氣貎多輕忽稼穡艱難總不知
五帝三皇(一作王)是何物
自拳五色裘迸入他人宅却捉蒼頭奴玉鞭打一百
面白如削玉猖狂曲江曲馬上黃金鞍適來新賭得
夢遊仙四首
夢到海中山入箇白銀宅逢見一道士稱是李八伯
三四仙女兒身著瑟瑟衣手把明月珠打落金色梨
車渠地無塵行至瑤池濱森森椿樹下白龍來嗅人
宫殿崢嶸籠紫氣金渠玉砂五色水守閽仙婢相倚睡
偷摘蟠桃幾倒地
輕薄篇二首
繡林錦野春態相壓誰家少年馬蹄蹋蹋鬭雞走狗夜
不歸一擲賭却如花妾誰云(一作惟言)不顚不狂其名不彰
悲夫
木落蕭蕭蟲(一作蛩)鳴唧唧不覺朱蔫臉紅霜劫鬢漆世
途多事泣向秋日方今少壯不努力老大徒傷悲如何
長安道
憧憧合合八表一轍黃塵霧合車馬火熱名湯風雨利
輾霜雪千車萬䭾半宿關月上有堯禹下有䕫禼紫氣
銀輪兮(一本無兮字)常覆金闕仙掌捧日兮(一本無兮字)濁河澄
澈愚將草木兮有言(一本作有言有言)與華封人兮不别(一本作不别不)
(别)
洛陽塵
昔時昔時洛城人今作茫茫洛城塵我聞富有石季倫
樓臺五色干星辰樂如天樂日夜聞錦姝繡妾何紛紛
真珠簾中姑射神人文金線玉香成暮雲孫秀若不殺
晉室應更貧伊水削行路塚石花磷磷蒼茫金谷園牛
羊齕荆榛飛鳥好羽毛疑是綠珠身
富貴曲二首
有金張族驕奢相續瓊樹玉堂雕墻繡轂紈綺雜雜鐘
鼓合合美人如白牡丹花半日只舞得一曲樂不樂足
不足爭教他愛山青水綠
如神若仙似蘭同雪樂戒于極胡不知輟只欲更綴上
落花恨不能把住明月太山肉盡東海酒竭佳人醉唱
敲玉釵折寧知耘田車水翁日日日炙背欲裂
野田黃雀行
高樹風多吹爾巢落深蒿葉暖宜爾依泊莫近鴞類蛛
網亦惡飲野田之清水食野田之黃粟深花中睡𡋯土
裏浴如此即全勝啄太倉之榖而更穿人之屋
古意九首
一雨火雲盡閉門心冥冥蘭花與芙蓉滿院同芳馨佳
人天一涯好鳥何嚶嚶(一作嚶鳴)我有雙白璧不羨于虞卿
我有徑寸珠别是天地精玩之室生白瀟灑身安輕只
應天上人見我雙眼明
陽烏爍萬物草木懷春恩茫茫塵土飛培壅名利根我
本是蓑笠幼知天子尊學為毛氏詩亦多直致言不慕
需臑(一作蠕蠕)類附勢同崩奔唯尋桃李蹊去去長者門
美人如游龍被服金鴛鴦手把古刀尺在彼白玉堂文
章深掣曳珂佩鳴丁當好風吹桃花片片落銀床何妨
學(一作當舉)羽翰遠逐朱鳥翔
乾坤有清氣散入詩人脾聖賢遺清風不在惡木枝千
人萬人中一人兩人知憶在東溪日花開葉落時幾(一作)
(我)擬以黃金鑄作鍾子期
莫輕白雲白不與風雨會莫見守羊兒或是初平輩人
生非日月光輝豈常在一榮與一辱古今(一作今古)常相對
君(一本無君字)不見于公門子孫好冠蓋
古交如眞金百煉色不回今交如暴流儵忽生塵埃我
願君子氣散為青松栽我恐荆棘花只為小人開傷心
復傷心吟上高高臺
常思謝康樂文章有神力是何清風清凜然似相識一
種為頑嚚得作翻經石一種為枯槁得作登山屐永嘉
為郡後山水添鮮碧何當學羽翰一去觀遺跡
常思李太白仙筆驅造化玄宗致之七寶床虎殿龍樓
無不可一朝力士脱靴後玉上青蠅生一箇紫皇殿前
五色麟忽然掣斷黃金鎖五湖大浪如銀山滿船載酒
撾鼓過賀老成異物顚狂誰敢和寧知江邊墳不是猶
醉卧
憶在山中時丹桂花葳蕤紅泉浸瑤草白日(一作日夕)生華
滋箬屋開地鑪翠墻挂藤衣看經竹窗邊白猨三兩(一作)
(四)枝東峰有老人眼碧頭骨竒種薤煮白石旨趣如嬰
兒月上來打門月落方始歸授我微妙訣恬澹(一作然)無
所為别來六七年只恐白日飛
酷吏詞(唐末寇亂休避地渚宫荆帥高氏優待之館于龍興寺會有謁宿話時政不治)
(乃作酷吏詞以刺之)
霰雨灂灂風吼如斸有叟有叟暮投我宿吁歎自語云
太守酷如何如何掠脂斡肉吳姬唱一曲等閒破紅束
韓娥唱一曲錦殷鮮照屋寧知一曲兩曲謌曾使千人
萬人哭不惟哭亦白其頭飢其族所以祥風不來和氣
(一作風)不復蝗乎(一作兮)賊乎(一作兮)東西南北
還舉人歌行卷
厚於鐵圍山上鐵薄似雙成仙體纈蜀機鳳雛動蹩躠
珊瑚枝枝撐著月王愷家中藏難掘顔回飢僝愁天雪
古松直筆雷不折雪衣女啄蟠桃缺佩入龍宫步遲遲
繡簾銀殿何參差即不知驪龍失珠知不知
陳宫詞
緬想當時宫闕盛荒宴椒房懱堯聖玉樹花歌百花裏
珊瑚窗中海日迸大臣來朝酒未醒酒醒忠諫多不聽
陳宫因此成野田耕人犁破宫人鏡
擬齊梁酬所知見贈二首
靜只焚香坐詠懷悲歲闌佳人忽有贈滿手紅琅玕不
獨耀肌魄將行為羽翰酬如上青天風雪空漫漫
美如仙鼎金清如纖手琴孫登嘯一聲縹緲不可尋但
覺神洋洋如入三昧林釋手復在手古意深復深慚無
英瓊瑶何以酬知音
經古戰場
茫茫凶荒迥如天設駐馬四顧氣候迂結秋空崢嶸黃
日將没多少行人白日見物莫道路高低盡是戰骨莫
見地赤碧盡是征血昔人昔人既能忠盡于力身糜戈
戟脂其風膏其域今人何不繩其塍植其食而使空曠
年年常貯愁煙使我至此不能無言
村行遇獵
獵師紛紛走榛莽女亦相隨把弓矢南北東西盡殺心
斷燒殘雲在圍裏鶻拂荒四兔成血竿打黃茅雉驚起
傷嗟箇輩亦是人一生將此關身已我聞天地之大德
曰生又聞萬事皆天意何遣此人又如此猶更願天公
一丈雪深山麋鹿盡凍死
漁家
赤蘆蓋屋低壓恰沙漲柴門水痕疊黃雞青犬花蒙籠
漁女漁兒掃風葉有叟相逢帶秋醉自拔船樁色無媿
前山脚下得魚多惡浪堆中盡頭睡但得忘筌心自樂
肯羨前賢釣清渭終須畫取挂秋堂與爾為鄰有深意
田家作
田家老翁無可作書甑蒸梨香漠漠只向階前曝背眠
赤桑大葉時時落古壍侵門桃竹密倉囤峨峨欲遮(一作)
(蔽)日自云孫子解耕耘四五年來腹多寔我聞此語心
自悲世上悠悠豈得知稼而不穡徒爾為
江邊祠
松森森江渾渾江邊古祠空閉門精靈應醉社日酒白
龜咬斷菖蒲根花殘冷紅宿雨滴土龍甲濕鬼眼赤天
符早晩下空碧昨夜前村行霹靂
苦熱寄赤松道者
天雲如燒人如炙天地鑪中更何適蟬喘雷乾冰井融
些子清風有何益守羊眞人𣆀之役高吟招隱倚碧壁
紫氣紅煙鮮的的澗茗園瓜麴塵色驕冷奢凉合相憶
偶作二首
新詩一千首古錦初下機除月與鬼神别未有人知子
期去不返浩浩良不悲不知天地間知者復是誰
門前數枝路路路車馬鳴名埃與利塵千里萬里行只
見青山高豈見青山平朱門勢峨峨冠蓋何光明黃鳥
在花裏青蟬奪其聲爾生非金玉豈常貴復貞寄言之
子心可以歸無形
夜(一作秋)夜曲
蟪蛄切切風騷騷芙蓉噴香蟾蜍高孤燈耿耿征婦勞
更深撲落金錯刀
春晩書山家(一本有主人二字)屋壁二首
柴門寂寂黍飯馨山家煙火春雨晴庭花濛濛水泠泠
小兒啼索樹上鶯
水(一作&KR2455;)香塘黑蒲森森鴛鴦鸂鶒如家禽前村後壟桑
柘深東鄰西舍無相侵蠶娘洗蠒前溪淥牧童吹笛和
衣浴山翁畱我宿又宿笑指西坡瓜豆熟
春晩閒居寄陳嵩伯
春霖閉門久春色聚庭木一夢辭舊山四鄰有新哭菰
蒲生白水風篁擢纖玉為憶湖上翁花時獨瞑目
長持經僧
嘮嘮長夜坐嘮嘮早起杉森森不見長人聲續續如流
水摐金掙玉吐宫嚥徵頭低草木手合神鬼日消三兩
黃金爭得止(佛言常持經者可日食三兩金)而槁木朽枝一食而已傷
嗟浮世之人善事不曾入耳
茫茫曲
茫茫復茫茫滿眼皆埃塵莫言白髮多莖莖是愁筋未
逹苦雕偽及逹多不仁淺深與高低盡能生棘榛茫茫
四大愁殺人
古鏡詞上劉侍郎
至寶不自寶照古還照今仙人手腁胝寥泬秋沈沈不
是十二面不是百煉金若非八彩眉不可輙照臨即歸
玉案頭為君整冠簪即居吾君手照出天下心恭聞太
宗朝此鏡當宸襟六合懸清光萬里無塵侵此鏡今又
出天地還得一
送姜道士歸南岳(缺二字)
松品落落雪格索索眼有三角頭峭五岳若不居岳此
處難著藥僮貎蠻名鄙彼葫蘆酒滿擔劣起萬里長風
嘯一聲九貞須拍黃金几落葉蕭蕭杳送師言了
意未了意未了他時為我致取一部音聲鳥
御定全唐詩卷八百二十六
