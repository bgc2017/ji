欽定四庫全書
御定全唐詩卷四百九十二
殷堯藩
殷堯藩蘇州嘉興人元和中登進士第辟李翺長沙幕
府加監察御史又嘗為永樂令詩一卷
吳宫
吳王愛歌舞夜夜醉嬋娟見日吹紅燭和塵掃翠鈿徒
令句踐覇不信子胥賢莫問長洲草荒凉無限年
久雨
雲影蔽遥空無端淡復濃兩旬綿密雨二月似深冬詩
酒從教數簾幃一任重孰知春有地微露小桃紅
郊行逢社日
酒熟送迎便村村慶有年妻孥親稼穡老稚效漁畋紅
樹青林外黃蘆白鳥邊稔看風景美寧不羡歸田
過友人幽居
身坐衆香國蒲團詩思新一貧曾累我此興未輸人陋
巷誰為俗寒窗不染塵石齋盟四友年下頓生春
過雍陶博士邸中飲(一作贈陳十四)
落葉下蕭蕭幽居遠市朝偶成投轄飲不待致書招塞
鴈衝寒過山雲傍檻飄此身何所似天地一漁樵
遊王羽士山房
落日半樓明琳宫事事清山横萬古色鶴帶九臯聲易
作神仙侣難忘父子情道人應識我未肯說長生
署中答武功姚合
原中多陰雨惟留一室明自宜居靜者誰得問先生深
井泉香出危沙藥更榮全家笑無辱曾不見戈兵
贈龍陽尉馬戴
早學全身術惟令耕近田自輸官稅後常卧晩雲邊細
草沿階長高蘿出石懸向來名姓茂空被外情牽
上巳日(一作三日)贈都上人
三月初三日千家與萬家蝶飛秦地草鶯入漢宫花鞍
馬皆爭麗笙歌盡鬭奢吾師無所願惟願老煙霞
曲水公卿宴香塵盡滿街無心修禊事獨步到禪齋細
草縈愁目繁花逆旅懷綺羅人走馬遺落鳳皇釵
送沈亞之尉南康
行邁南康路客心離怨多暮煙葵葉屋秋月竹枝歌孤
鶴唳殘夢驚猨嘯薜蘿對江翹首望愁淚叠如波
奉送劉使君王屋山隠居
散髮風簷下沈沈日漸曛鷹拳擒野雀蛛網獵飛蚊羣
動能歸計吾生亦謾勤塵緣難著眼晩興寄青雲
寄許渾秀才
文字饑難煮為農策最良興來鉏曉月倦後卧斜陽秋
稼連千頃春花醉幾場任他名利客車馬閙康莊
送客遊吳
吳國水中央波濤白渺茫衣逢梅雨漬船入稻花香海
戍通鹽竈山林帶蜜房欲知蘇小小君試到錢塘
陸丞相故宅
衣冠零落久今日事堪傷廚起青烟薄門開白日長殘
梅欹古道名石卧頽墻山色依然好興衰未可量
中元日觀諸道士步虚
玄都開秘籙白石禮先生上界秋光淨中元夜氣(一作景)
清星辰朝帝處鸞鶴步虚聲玉洞(一作樹)花長發(一作難老)珠
宫月最明掃壇天地肅投簡鬼神驚儻賜刀圭藥還留
不死名
醉贈劉十二(一作寄嶺南張明府)
春草正凄凄知君過(一作道)惡溪鶯將吉了語猿共猓然
啼别路魂先斷還家夢幾迷定尋雷令劒應識越王笄
樹色多於北潮聲少向西椰花好為酒誰伴醉如泥
早朝
曙鍾催入紫宸朝列炬流虹映絳綃天近鰲頭花簇仗
風低豹尾樂鳴韶衣冠一變無夷俗律令重頒有正條
昨日鍾山甘露降玻璃滿賜出宫瓢
帝京二首
列郡徵才起俊髦萬機獨使聖躬勞開藩上相頒龍節
破虜將軍展豹韜地入黃圖三輔壯天垂華蓋七星高
迎春别賜瑶池宴捧進金盤五色桃
龍虎山河御氣通遥瞻帝闕五雲紅英雄盡入江東籍
將相多收薊北功禮樂日稽三代盛梯航歲貢萬方同
都將儉德熙文治淳俗應還太古風
宫詞
悄悄深宫不見人倚闌惟見石麒麟芙蓉帳冷愁長夜
翡翠簾垂隔小春天遠難通青鳥信風寒欲動錦花茵
夜深怕有羊車過自起籠燈看雪紋
郊居作
碧樹濃陰護短垣蒼江春煖渚鳬喧買魚試喚鳴榔艇
尋鶴因行隔壠村生理何憑文是業世情縱遣酒盈樽
相逢謂我迂疎甚欲辨還憎恐失言
閒居
茂苑閒居木石同旋開小逕翦蒿蓬虚遊心在鴻濛外
穴處身疑培塿中花影一闌吟夜月松聲半榻卧秋風
百年寄傲聊容膝何必高車駟馬通
暮春述懷
為客山南二十年愁來怳近落花天陰雲帶雨連山脊
濕氣成嵐滴樹巔隣屋有聲敲石火野禽無語避茶煙
此時若遇孫陽顧肯服鹽車不受鞭
端午日
少年佳節倍多情老去誰知感慨生不效艾符趨習俗
但祈蒲酒話昇平鬢絲日日添頭白榴錦年年照眼明
千載賢愚同瞬息幾人湮沒幾垂名
九日
萬里飄零十二秋不堪今倚夕陽樓壮懷空擲班超筆
久客誰憐季子裘瘴雨蠻煙朝暮景平蕪野草古今愁
酣歌欲盡登高興強把黃花插滿頭
九日病起
重陽開滿菊花金病起榰牀惜賞心紫蟹霜肥秋縱好
綠醅蟻滑晩慵斟眼窺薄霧行殊倦身怯寒風坐未禁
沈醉又成來歲約遣懷聊作記時吟
寒夜
雲冷江空歲暮時竹陰梅影月參差雞催夢枕司晨早
更咽寒城報點遲人事紛華潛動息天心靜默運推移
憑誰蕩滌窮殘候入眼東風喜在期
喜雨
臨岐終日自裵回乾我茅齋半畝苔山上亂雲隨手變
淛東飛雨過江來一元和氣歸中正百怪蒼淵起蟄雷
千里稻花應秀色酒樽風月醉亭臺
春遊
明日城東看杏花叮嚀童子蚤將車路從丹鳳樓前過
酒向金魚舘裏賖綠水滿溝生杜若暖雲將雨濕泥沙
絶勝羊傅襄陽道車騎西風擁鼓笳
夜酌溪樓
樓居溪上凉生早坐對城頭起暮笳打鼓泊船何處客
搗衣隔竹是誰家玉繩低轉宵初迥銀燭高燒月近斜
得意引杯須痛飲好懷那許負年華
旅行(一作金陵道中)
煙樹寒林半有無野人行李更蕭疎堠長堠短逢官馬
山北山南聞鷓鴣萬里關河成傳舍五更風雨憶呼盧
寂寥一點寒燈在酒熟隣家許夜沽
下第東歸作
十載驅馳倦荷鋤三年生計鬢蕭疎辛勤幾逐英雄後
乙榜猶然姓氏虚欲射狼心把弓箭休將螢火讀詩書
身賤自慙貧骨相朗嘯東歸學釣魚
還京口
黃鶴山頭雪未消行人歸計在今朝城高鐡甕江山壯
地接金陵草木彫北府市樓聞舊酒南橋官柳識歸橈
吏民莫見參軍面水宿風餐鬢髮焦
襄口阻風
雪浪排空接海門孤舟三日阻龍津曹瞞曾墮周郎計
王導難遮庾亮塵鷗散白雲沈遠浦花飛紅雨送殘春
篙師整纜候明發仍謁荒祠問鬼神
潭州獨步
鶴髮垂肩懶著巾晩凉獨步楚江濱一帆暝色鷗邊雨
數尺笻枝物外身習巧未逢醫拙手聞歌先識採蓮人
笑看斥鷃飛翔去樂處蓬萊便有春
金陵懷古
黃道天清擁珮珂東南王氣秣陵多江吞彭蠡來三蜀
地接崑崙帶九河鳳闕曉霞紅散綺龍池春水綠生波
華夷混一歸真主端拱無為樂太和
登鳳凰臺二首
鳳凰臺上望長安五色宫袍照水寒綵筆十年留翰墨
銀河一夜卧闌干三山飛鳥江天暮六代離宫草樹殘
始信人生如一夢壯懷莫使酒杯乾
梧桐葉落秋風老人去臺空鳳不來染武臺城芳草合
吳王宫殿野花開石頭城下春生水燕子堂前雨長苔
莫問人間興廢事百年相遇且銜杯
韓信廟
長空鳥盡將軍死無復中原入馬蹄身向九泉還屬漢
功超諸將合封齊荒凉古廟惟松栢咫尺長陵又鹿麋
此日深憐蕭相國竟無一語到金閨
訪許渾
去郭來尋隠者居柳陰假步小籃輿每期會面初償約
却計論心舊得書淺綠垣墻綿薜荔淡紅池沼映芙蕖
為言肯共留連飲澗有青芹罟有魚
李舍人席上感遇(一作寓意)
微雲歛雨天氣清松聲出樹秋冷冷窗戶長含碧蘿色
溪流時帶蛟龍腥一官到手不可避萬事役我徒勞形
飄然曳杖出門去無數好山江上横
和趙相公登鸛雀樓(樓在河中府前瞻中條下瞰大河)
危樓高架泬寥天上相閒登立綵旃樹色到京三百里
河流歸漢幾千年晴峰聳日當周道秋榖垂花滿舜田
雲路何人見高志最看西面赤闌前
冬至酬劉使君
異鄉冬至又今朝回首家山入夢遥漸喜一陽從地復
却憐羣沴逐冰消梅含露蘂知迎臘柳拂宫袍憶候朝
多少故人承宴賞五雲堆裏聽蕭韶
李節度平虜詩
百萬王師下日邊將軍雄略可圖全元勲未論封茅異
捷勢應知破竹然燕警無烽清朔漠秦文有寶進藍田
太平從此銷兵甲記取紅羊換劫年
金陵上李公垂侍郎
海國微茫散曉暾鬱葱佳氣滿乾坤六朝空據長江險
一統今歸聖代尊西北諸峰連朔漠東南衆水合崑崙
願從吾道禧文運再使河清俗化淳
贈惟儼師
煥然文采照青春一策江湖自在身雲鎻木龕聊息影
雪香紙襖不生塵談禪早續燈無盡護法重編論有神
擬掃綠隂浮佛寺桫&KR0008;高樹結為隣
寄許渾秀才
萬木驚秋葉漸稀靜探造化見玄機眼前誰悟先天理
去後還知今日非樹擁秣陵千嶂合雲開蕭寺一僧歸
漢廷累下徵賢詔未許嚴陵老釣磯
送白舍人渡江
曉發龍江第一程諸公同濟似登瀛海門日上千峰出
桃葉波平一棹輕横鎻已沈王濬筏投鞭難阻謝玄兵
片時喜得東風便回首鐘聲隔鳳城
送劉禹錫侍御出刺連州
遐荒迢遰五羊城歸興濃消客裏情家近似忘山路險
土甘殊覺瘴煙輕梅花清入羅浮夢荔子紅分廣海程
此去定知償隠趣石田春雨讀書耕
送韋侍御報使西蕃
歸奏聖朝行萬里却銜天詔報蕃臣本是諸生守文墨
今將匹馬靜煙塵旅宿關河逢暮雨春耕亭障識遺民
此去多應收故地寧辭沙塞往來頻
寒食城南即事因訪藍田韋明府
閒出城南禁火天路傍騎馬獨搖鞭青松古墓傷碑碣
紅杏春園羡管絃徒說鸊鵜膏玉劒漫誇蚨血點銅錢
世間盡是悠悠事且飲韋家冷酒眠
送源中丞使新羅(一作姚合詩)
赤墀奉命使殊方官重霜臺紫綬光玉節在船清海怪
金函開詔撫夷王雲晴漸覺山川異風便寧知道路長
誰得似君將雨露海東萬里灑扶桑
送景玄上人還山
嵩陽聽罷講經鐘遠訪庭闈錫度空蒲履謾從歸後織
衲衣猶記别時縫地横龍朔連沙暝山入烏桓碧樹重
梵宇傳來金貝葉花前拜捧慰親容
宫人入道
卸却宫妝錦繡衣黃冠素服製相宜錫名近奉君王旨
佩籙新參老氏師白晝無情趨玉陛清宵有夢步瑶池
綠鬟女伴含愁别釋盡當年妬寵私
友人山中梅花
南國看花動遠情沈郎詩苦瘦容生鐡心自儗山中賦
玉笛誰將月下横臨水一枝春占早照人千樹雪同清
好風吹醒羅浮夢莫聽空林翠羽聲
客中有感
天地一身在頭顱五十過流年消壯志空使淚成河
憶家二首
新霽颺林初蘋花貼岸舒故鄉今夜月猶得照孤廬
樹擁溪邊閣山浮雨後嵐白頭歸未得夢裏望江南
江行二首
暝色滄州迥秋聲玉峡長只因江上月不覺過潯陽
晩泊長江口寒沙白似霜年光流不盡東去水聲長
偶題
越女收龍眼蠻兒拾象牙長安千萬里走馬送誰家
關中傷亂後
去歲干戈險今年蝗旱憂關西歸戰馬海内賣耕牛
楚江懷古
騷靈不可見楚些竟誰聞欲采蘋花去滄州隔暮雲
張飛廟
威名垂萬古勇力冠當時回首三分國何人賦黍離
生公講臺
暝色護樓臺陰雲晝未開一塵無處著花雨遍蒼苔
席上聽琴
高堂流月明萬籟不到耳一聽清心魂飛絮春紛起
酬雍秀才二首
晩市人煙合歸帆帶夕陽棲遲未歸客猶著錦衣裳
卧病茅窗下驚聞兩月過興來聊賦詠清婉逼隂何
竹
窗戶盡蕭森空階凝碧隂不緣冰雪裏為識歲寒心
春怨
柳花撲簾春欲盡綠隂障林鶯亂啼秪愁明日送春去
落日滿園啼竹雞
館娃宫
宫女三千去不回真珠翠羽是塵埃夫差舊國久破碎
紅燕自歸花自開
漢宫詞三首
成帝夫人淚滿懷璧宫相趁落空階可憐玉貎花前死
惟有君恩白燕釵
霍家有女字成君年少教人著繡裙枉殺宫中許皇后
椒房恩澤是浮雲
駿馬金鞍白玉鞭宫中來取李延年承恩直日鴛鴦殿
一曲清歌在九天
同州端午
鶴髮垂肩尺許長離家三十五端陽兒童見說深驚訝
却問何方是故鄉
夜過洞庭
笙歌只解鬧花天誰是敲冰掉小船為覓瀟湘幽隠處
夜深載月聽鳴泉
遊山南寺二首
山中盡日無人到竹外交加百鳥鳴昨日小樓微雨過
櫻桃花落晩風晴
踏碎羊山黃葉堆天飛細雨隠輕雷朗陵莫訝來何晩
不忍聽君話别杯
寄太僕田卿二首
客窗強飲太怱怱急雨寒風意萬重驀上心來消未得
夢回又聽五更鐘
一陽纔動伏羣陰萬物於今寓太音若喜長生添線日
微微消息識天心
新昌井
轆轤千轉勞筋力待得甘泉渴殺人且共山麋同飲澗
玉沙鋪底淺磷磷
經靖安里
巷底蕭蕭絕市塵供愁疎雨打黃昏悠然一曲泉明調
淺立閑愁輕閉門
聞箏歌
凄凄切切斷腸聲指滑音柔萬種情花影深沈遮不住
度幃穿幕乂殘更
吹笙歌
伶兒竹聲愁繞空秦女淚濕燕支紅玉桃花片落不住
三十六簧能喚風
贈歌人郭婉二首
石家金谷舊歌人起唱花筵淚滿巾紅粉少年諸弟子
一時惆悵望梁塵
雲滿衣裳月滿身輕盈歸步過流塵五更無限留連意
常恐風花又一春
潭州席上贈舞柘枝妓
姑蘇太守青娥女流落長沙舞柘枝坐滿繡衣皆不識
可憐紅臉淚雙垂
句
瘴雨出虹蝀蠻煙渡江急嘗聞島夷俗犀象滿城邑(寄嶺)
(南張明甫見方輿勝覽)
御定全唐詩卷四百九十二
