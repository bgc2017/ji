欽定四庫全書
御定全唐詩卷五十五
王勃
王勃字子安絳州龍門人文中子通之孫六歲善文辭
未冠應舉及第授朝散郎數獻頌闕下沛王聞其名召
署府修撰是時諸王鬭雞勃戲為文檄英王雞高宗斥
之勃既廢客劍南久之補虢州參軍坐事復除名勃父
福畤坐勃故左遷交趾令勃往交趾省父渡海溺水悸
而卒年二十八勃好讀書屬文初不精思先磨墨數升
引被覆面而卧忽起書之不易一字時人謂之腹藁與
楊炯盧照隣駱賓王皆以文章齊名天下稱王楊盧駱
號四傑勃有集三十卷今編詩二卷
倬彼我系
倬彼我系舍弟虢州參軍勃所作也傷廹乎家貧
道未成而受禄不得如古之君子四十強而仕也
故本其情性原其事業因陳先人之迹以議出處
致天爵之艱難也(勃兄勵序)
倬彼我系出自有周分疆錫社𣲖别支流居衞仕宋臣
(一作匡)嬴相劉廼武廼文或公或侯
晉歴崩坼衣冠擾弊粤自太原播徂江澨禮喪賢隱時
屯道閉王室如燬生人多殪
伊我有器思逢其主自東施(一作旋)西擇木開宇田彼河
曲家乎汾浦天未厭亂吾將誰輔
伊我祖德思濟九埏不常厥所于兹五遷欲及時也夫
豈願焉其位雖屈其言則傳
爰述帝制大蒐王道曰天曰人是祖是考禮樂咸若詩
書具草貽厥孫謀永為家寶
伊余小子信慙明哲彼網有條彼車有轍思屏人事克
終前烈于嗟代網卒余來絏
來絏伊何謂余曰仕我瞻先達三十方起夫豈不懷高
山仰止願言毓德啜菽飲水
有鳥反哺其聲嗷嗷言念舊德憂心忉忉今我不養歲
月其滔僶俛從役豈敢告勞
從役伊何薄求卑位告勞伊何來參卿事名存實爽負
信愆義静言遐思中心是愧
上巳浮江宴韻得阯字
披觀玉京路駐賞金臺阯逸興懷九仙良辰傾四美松
唫白雲際桂馥青溪裏别有江海(一作漢)心日暮情何巳
春日宴樂遊園賦韻得接字
帝里寒光盡神臯春望浹梅郊落晚英柳甸驚初葉流
水抽竒弄崩雲灑芳牒清尊湛不空暫喜平生接
山亭夜宴
桂宇幽襟積山亭(一作松臺)涼夜永森沈野徑寒肅穆巖扉
靜竹晦南汀(一作阿)色荷翻北潭影清興殊未闌林端照
初景
詠風
肅肅涼景(一作風)生加我林壑清驅煙尋(一作入)磵戶卷霧
(一作露)出山楹去來固無跡(一作際)動息如有情日落山水
靜為君起松聲
懷仙(并序)
客有自幽山來者起予以林壑之事而煙霞在焉
思解纓紱永詠山水(一作林)神與道超跡為形滯故
書其事焉
鶴岑有竒徑麟洲富仙家紫泉潄珠液玄巖列丹葩常
希(一作若)披塵網眇然登雲車鸞情極霄漢鳳想疲煙霞
道存蓬瀛近意惬朝市賖無為坐惆悵虛此江上華
忽夢遊仙
僕本江上客牽跡在方内寤寐霄漢間居然有靈對翕
爾登霞首依然躡雲背電策驅龍光煙途儼鸞態乘月
披金帔連星解瓊珮浮識俄易歸真遊邈難(一作魂莫)再寥
廓沈遐想周遑奉遺誨流俗非我鄉何當釋塵昧
雜曲
智瓊神女來訪文君蛾眉始約羅袖初薰歌齊曲韻舞
亂行紛若向陽臺薦枕何啻得勝朝雲
秋夜長
秋夜長殊未央月明白露澄清光層城綺閣遙相望遙
相望川無梁北風受節南鴈翔崇蘭委質時菊芳鳴環
曳履(一作佩)出長廊為君秋夜𢷬衣裳纖羅對鳳皇丹綺
雙鴛鴦調砧亂杵思自傷思自傷征夫萬里戍他鄉鶴
關音信斷龍門道路長君(一作所)在天一方寒衣徒自香
採蓮曲(樂府作採蓮歸)
採蓮歸綠水芙蓉衣秋風起浪鳬鴈飛桂櫂蘭橈下長
浦羅裙玉腕輕搖櫓葉嶼花潭極望平江謳越吹相思
苦相思苦佳期不可駐塞外征夫猶未還江南採蓮今
已暮今已暮採(樂府詩作摘)蓮花渠今(一作今渠)那必盡娼家官
道城南把桑葉何如江上採蓮花蓮花復蓮花花葉何
稠(一作重)疉葉翠本羞眉花紅強如頰佳人不在兹(一作兹期)
悵望别離時牽花憐共蒂折藕愛連絲故情無(一作何)處
所新物從(一作徒)華滋不惜西(一作南)津交佩解還羞北海
鴈書遲採蓮歌有節採蓮夜未歇正逢浩蕩江上風又
值裵回(樂府詩集無裵回二字)江上月裵回蓮浦夜相逢吳姬越
女何丰茸共問寒江(一作光)千里外征客關山路(一作更)幾
重
臨高臺
臨高臺高臺迢遰絶浮埃瑶軒綺構何崔嵬鸞歌鳳吹
清且哀俯瞰長安道萋萋御溝草斜對甘泉路蒼蒼茂
陵樹高臺四望同帝鄕(一本無此二字)佳氣鬱葱葱紫閣丹樓
紛照耀璧房錦殿相玲瓏東彌長樂觀西指未央宫赤
城映朝日綠樹搖春風旗亭百隧開新市甲第千甍分
戚里朱輪翠盖不勝春疉樹層楹相對起復有青樓大
道中繡戶文窗雕綺櫳錦衾夜(一作晝)不襞羅帷晝(一作夕)
未空歌屏朝揜翠妝鏡晚窺紅為君(一作吾)安寶髻蛾眉
罷花叢塵間狹路(一作狹路塵間)黯將暮雲間(一作開)月色明如
素鴛鴦池上兩兩飛鳳凰樓下雙雙度物色正如此佳
期那不顧銀鞍繡轂盛繁華可憐今夜宿娼家娼家少
婦不須顰東園桃李片時春君看舊日高臺處栢梁銅
雀生(一作尚)黃塵
滕王閣
滕王高閣臨江渚珮玉鳴鸞罷歌舞畫棟朝飛南浦雲
珠簾暮捲西山雨閒雲潭影日悠悠物換星移幾度秋
閣中帝子今何在檻外長江空自流
江南弄
江南弄巫山連楚夢行雨行雲幾相送瑶軒金谷上春
時玉童仙女無見期紫露(一作霧)香煙渺難託清風明月
遥相思遥相思草徒綠為聽雙飛鳳凰曲
御定全唐詩卷五十五
