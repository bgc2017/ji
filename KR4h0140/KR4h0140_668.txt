欽定四庫全書
御定全唐詩卷六百六十八
高蟾
高蟾河朔人乾符三年登進士第乾寧間為御史中丞
詩一卷
途中除夜
南北浮萍跡年華又暗催殘燈和臘盡曉角帶春來鬢
欲漸侵雪心仍未肯灰金門舊知己誰為脫塵埃
長門怨
天上何勞萬古春君前誰是百年人魂銷尚媿金爐燼
思起猶慚玉輦塵煙翠薄情攀不得星茫浮豔採無因
可憐明鏡來相向何似恩光朝夕新
秋日寄華陽山人
雲木送秋何草草風波凝冷太星星銀鞍公子魂俱(一作)
(堪)斷玉弩將軍涕自零茅洞白龍和雨看荆溪黃鵠帶
霜聽人間不見清涼事猶向溪翁乞畫屏
感事
蜀河從北下清洛向東流清濁皆如此何人不白頭
楚思
疊浪與雲急翠蘭和(一作如)意香風流化為雨日暮下巫
陽
雪中
金閣倚雲開朱軒犯雪來三冬辛苦樣天意似難栽
道中有感
一醉六十日一裘三十年年華經(一作禁)幾日日日掉征
鞭
宋汴道中
平野有千里居人無一家甲兵年正少日久戍天涯
秋思
天地太蕭索山川何渺茫不堪星斗柄猶把歲寒量
即事
三年離水石一旦隱樵漁為問青雲上何人識卷舒
漁家
野水千年在閒花一夕空近來浮世狹何似釣船中
關中
風雨去愁晩關河歸思涼西遊無紫氣一夕九回腸
歸思
紫府歸期斷芳洲别思迢黃金作人世只被歲寒消
下第出春明門
曾和秋雨驅愁入却向春風領恨回深謝灞陵隄畔柳
與人頭上拂塵埃
華清宫
何事金輿不再遊翠鬟丹臉豈勝愁重門深鎖禁鐘後
月滿驪山宫樹秋
秋日北固晩望二首
風含遠思翛翛晩日照高情的的秋何事滿江惆悵水
年年無語向東流
澤國路岐當面苦江城砧杵入心寒不知白髮誰醫得
為問無情歲月看
送張道士
因將歲月離三島閒貯風煙在一壺為問金烏頭白後
人間流水却回無
吳門春雨
吳甸落花春漫漫吳宫芳樹晩沉沉王孫不耐如絲雨
罥斷春風一寸心
旅夕(一作食)
風散古陂驚宿雁月臨荒戍起啼鴉不堪吟斷無人見
時復寒燈落一花
瓜洲夜泊
偶為芳草無情客況是青山有事身一夕瓜洲渡頭宿
天風吹盡廣陵塵
金陵晩望
曾伴浮雲歸(一作悲)晩翠猶(一作旋)陪落日汎秋聲世間無
限丹青手一片(一作段)傷心畫不成
晩思
虞泉冬恨由來短楊葉春期分外長惆悵浮生不知處
明朝依舊出滄浪
長信宫二首
天上夢魂何杳杳日宫消息太沉沉君恩不似黃金井
一處團圓萬丈深
天上鳳皇休寄夢人間鸚鵡舊堪悲平生心緒無人識
一隻金梭萬丈絲(此首題一作長門怨)
長安旅懷
馬嘶九陌年年苦人語千門日日新唯有終南寂無事
寒光不入帝鄕塵
春
天柱幾(一作月桂數)條搘白日天門幾扇鎖明時陽春發處
無根蔕憑仗東風分外吹
明月斷魂清靄靄平蕪歸思綠迢迢人生莫遣頭如雪
縱得春(一作東)風亦不消
秋
陽羡溪聲冷駭人洞庭山翠晩凝神天將金玉為風露
曾為高秋幾度貧
灞陵亭
一條歸夢(一作路)朱弦直一片離心白羽輕明日灞陵新
霽後馬頭煙樹綠相迎
偶作二首
丁當玉佩三更雨平帖金閨一覺雲明日薄情何處去
風流春水不知君
霞衣重疊紅蟬暖雲髻葱籠紫鳳寒天上少年分散後
一條煙水若為看
永夕
雲鴻宿處江村冷獨狖啼時海國陰不會殘燈無一事
覺來猶有向隅心
落花
一葉落時空下淚三春歸盡復何情無人共得東風語
半日尊前計不成
下第後上永崇高侍郎
天上碧桃和露種日邊紅杏倚雲栽芙蓉生在秋江上
不向東風怨未開
句
君恩秋後葉日日向人疎
御定全唐詩卷六百六十八
