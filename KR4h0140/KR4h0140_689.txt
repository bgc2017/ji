欽定四庫全書
御定全唐詩卷六百八十九
陸希聲
陸希聲吳人博學善屬文尤工書初隠義興後召為右
拾遺累遷歙州刺史昭宗聞其名徵拜給事中尋除戶
部侍郎同中書門下平章事在位無所輕重以太子少
師罷卒贈尚書左僕射諡曰文有頤山詩一卷今存二
十二首
山居(一作房)即事二首
君山蒼翠接青冥東走洮湖上洞庭茅屋向陽梳白髮
竹忩深夜誦丹經湧泉回泬魚龍氣怪石驚騰鳥獸形
為問前時金馬客此焉還作少微星
不是幽棲矯性靈從來無意在羶腥滿川風物供高枕
四合雲山借畫屏五鹿歸來驚嶽嶽孤鴻飛去入冥冥
君陽遁叟何為樂一炷清香兩卷經
陽羨雜詠十九首
苦竹逕
山前無數碧琅玕一逕清森五月寒世上何人憐苦節
應須細問子猷看
梅花塢
凍蘂凝香色豔新小山深塢伴幽人知君有意凌寒色
羞共千花一樣春
石兕臺
大河波浪激潼關青兕胡為伏此山遙想楚王雲夢澤
蜺旌羽蓋定空還
講易臺
年逾知命志尤堅獨向青山更絶編天下有山山有水
養蒙肥遯正翛然
觀魚亭
惠施徒自學多方謾說觀魚理未長不得莊生濠上旨
江湖何以見相忘
綠雲亭
六月清涼綠樹隂小亭高卧滌煩襟羲皇向上何人到
永日時時弄素琴
清輝堂
野人心地本無機為愛茅簷倚翠微盡日尊前誰是客
秋山含水有清輝
觀妙庵
妙理難觀旨甚深欲知無欲是無心茅庵不異人間世
河上真人自可尋
西陽亭
隔林殘日照孤亭玄宴先生酒未醒入夜莫愁迷下路
昔人猶在逐流螢
弄雲亭
自知無業致吾君只向春(一作空)山弄白雲已共此山私
斷當不須轉轍重移文
伏龜堂
盤崖蹙縮似靈龜鬼谷先生隠遁時不獨卷懷經世志
白雲流水是心期
桃花谷
君陽山下足春風滿谷仙桃照水紅何必武陵源上去
澗邊好過落花中
含桃圃
小圃初晴風露光含桃花發滿山香看花對酒心無事
倍(一作但)覺春來白日長
茗坡
二月山家榖雨天半坡芳茗露華鮮春醒酒病兼消渴
惜取新芽旋摘煎
松嶺
嶺上青松手自栽已能蒼翠映莓苔歲寒本是君家事
好送清風月下來
桃溪
芳草霏霏遍地齊桃花脉脉自成谿也知百舌多言語
任向春風盡意啼
李徑
一徑穠芳萬蘂攅風吹雨打未摧殘憐君盡向高枝發
應為行人要整冠
鴻盤
落落飛鴻漸始盤青雲起處剩須看如今天路多繒繳
縱使銜蘆去也難
偃月嶺
山嶺依稀偃月形數層倚石疊空青幾迴雪夜寒光積
直似金光照戶庭
寄𧦬光上人
筆下龍蛇似有神天池雷雨變逡巡寄言昔日不龜手
應念江頭洴澼人
李昭象
李昭象字化文父方玄為池州刺史因家焉懿宗末年
以文干相國路巖巖問其年曰十有七矣巖年尚少尤
器重之薦於朝將召試會巖貶遂還秋浦移居九華與
張喬顧雲輩為方外友詩八首
喜杜荀鶴及第
深巖貧復病榜到見君名貧病渾如失山川頓覺清一
春新酒興四海舊詩聲日使能吟者西來步步輕
赴舉出山留寄山居鄭參軍
還如費冠卿向此振高名肯羨魚鬚美長誇鶴氅輕理
琴寒指倦試藥黑髭生時泰難雲卧隨看急詔行
題顧正字谿居
高敞吟軒近釣灣塵中來似出人間若教明月休生桂
應得危時共掩關春酒夜棋難放客短籬疎竹不遮山
莫誇恬淡勝榮禄雁引行高未許閒
寄獻山中顧公員外
抽却朝簪著釣蓑近來聲迹轉巍峩祥麟避網雖山野
丹鳳銜書即薜蘿乍隠文章情更逸久閑經濟術翻多
深慚未副吹嘘力竟困風埃争奈何
山中寄崔諫議
半生猨鳥共山居吟月吟風兩鬢疎新句未嘗忘教化
上才争忍不吹嘘全家欲去干戈後大國中興禮樂初
從此升騰休說命秪希公道數封書
學仙詞寄顧雲
記得初傳九轉方碧雲峰下祝虛皇丹砂未熟心徒切
白日難留鬢欲蒼無路洞天尋穆滿有時人世美劉郎
仙人恩重何由報焚盡星壇午夜香
寄尉遲侍御(一作郎)
我眠青嶂弄澄潭君戴貂蟬白玉篸應向謝公樓上望
九華山色在西南
招西洞道者
危峰抹黛夾晴川樹簇紅英草碧煙樵客雲僧兩無事
此中堪去覓靈仙
句
投文得仕而今少佩印還家古所榮(送周繇之建德唐詩紀事)
御定全唐詩卷六百八十九
