欽定四庫全書
御定全唐詩卷五百二十五
杜牧
寓言
暖風遲日柳初含顧影看身又自慙何事明朝獨惆悵
杏花時節在江南
猿
月白煙青水暗流孤猿銜恨叫中秋三聲欲斷疑腸斷
饒是少年今(一作須)白頭
懷歸
塵埃終日滿窗前水態雲容思浩然爭得便歸湘浦去
却持竿上釣魚船
邊上晩秋
黑山南面更無州馬放平沙夜不收風送孤城臨晩角
一聲聲入客心愁
傷友人悼吹簫妓
玉簫聲斷没流年滿目春愁隴樹(一作上)煙豔質已隨雲
雨散鳳樓空鎻月明天
訪許顔
門近寒溪窗近山枕山流水日潺潺長嫌世上浮雲客
老向塵中不解顔
春日古道旁作
萬古榮華旦暮齊樓臺春盡草萋萋君看陌上何人墓
旋化紅塵送馬蹏
青塜
青塜前頭隴水流燕支山上暮雲秋蛾眉一墜窮泉路
夜夜孤魂月下愁
大夢上人自廬峰回
行脚尋常到寺稀一枝藜杖一禪衣開(一作閒)門滿院空
秋色新向廬峰過夏歸
洛中二首
柳動晴風拂路塵年年宫闕鎻濃春一從翠輦無巡幸
老却蛾眉幾許人
風吹柳帶搖晴綠蝶遶花枝戀暖香多把芳菲泛春酒
直教愁色對愁腸
邊上聞笳三首
何處吹笳薄暮天塞垣高鳥沒狼煙遊人一聽頭堪白
蘇武爭禁十九年
海路無塵邊草新榮枯不見綠楊春白沙日暮愁雲起
獨感離鄉萬里人
胡雛吹笛上高臺寒雁驚飛去不回盡日春風吹不散
只應分付客愁來
春日寄許渾先輩
薊北鴈初去湘南春又歸水流滄海急人到白頭稀塞
路盡何處我愁當落暉終須(一作年)接鴛鷺霄漢共高飛
經闔閭城
遺蹤委荒草行客思悠悠昔日人何處終年水自流孤
煙邨戍遠亂雨海門秋吟罷獨歸去煙雲盡慘愁
并州道中
行役我方倦苦吟誰復聞戍樓春帶雪邊角暮吹雲極
目無人迹回頭送鴈羣如何遣公子高卧醉醺醺
别懷
相别徒成泣經過總是空勞生慣離别夜夢苦西東去
路三湘浪歸程一片風他年寄消息書在鯉魚中
漁父
白髮滄浪上全忘是與非秋潭垂釣去夜月叩船歸煙
影侵蘆岸潮痕在竹扉終年狎鷗鳥來去且無機
秋夢
寒空動高吹月色滿清砧殘夢夜魂斷美人邊思深孤
鴻秋出塞一葉暗辭林又寄征衣去迢迢天外心
早秋客舍
風吹一片葉萬物已驚秋獨夜他鄉淚年年為客愁别
離何處盡搖落幾時休不及磻溪叟身閒長自由
逢故人
故交相見稀相見倍依依塵路事不盡雲巖閒好歸投
人銷壯志徇俗變真機又落他鄉淚風前一滿衣
秋晩江上遣懷
孤舟天際外去路望中賖貧病遠行客夢魂多在家蟬
吟秋色樹鴉噪夕陽沙不擬徹雙鬢他方擲歲華
長安夜月
寒光垂靜夜皓彩滿重城萬國盡分照誰家無此明古
槐疎影薄仙桂動秋聲獨有長門裏蛾眉對曉晴
雲
東西那有礙出處豈無心曉入洞庭闊暮歸巫峽深渡
江隨鳥影擁樹隔猿吟莫隠高唐去枯苖待作霖
春懷
年光何太急倏忽又青春明月誰為主江山暗換人鶯
花潛運老榮樂漸成塵遥憶朱門柳别離應更頻
逢故人
年年不相見相見却成悲教我淚如霰嗟君髮似絲正
傷攜手處況值落花時莫惜今宵醉人間忽忽期
閒題
男兒所在即為家百鎰黃金一朵花借問春風何處好
綠楊深巷馬頭斜
金谷園
繁華事散逐香塵流水無情草自春日暮東風怨啼鳥
落花猶似墮樓人
重登科
星漢離宫月出輪滿街含笑綺羅春花前每被青娥問
何事重來只一人
遊邊
黃沙連海路無塵邊草長枯不見春日暮拂雲堆下過
馬前逢著射鵰人
將赴池州道中作
青陽雲水去年尋黃絹歌詩出翰林投轄暫停留酒客
絳帷斜繫滿松隂妖人笑我不相問道者應知歸路心
南去南來盡鄉國月明秋水只沈沈
隋宫春
龍舟東下事成空蔓草萋萋滿故宫亡國亡家為顔色
露桃猶自恨春風
蠻中醉(一作張籍詩)
瘴塞蠻江入洞流人家多在竹棚頭青山海上無城郭
唯見松牌出象州
寓題
把酒直須判酩酊逢花莫惜暫淹留假如三萬六千日
半是悲哀半是愁
送趙十二赴舉
省事却因多事力無心翻似有心來秋風郡閣殘花在
别後何人更一杯
偶呈鄭先輩
不語亭亭儼薄糚畫裙雙鳳鬱金香西京才子旁看取
何似喬家那窈娘
子規(此詩又見李白集題作宣城見杜鵑花)
蜀地曾聞子規鳥宣城又見杜鵑花一叫一回腸一斷
三春三月憶三巴
江樓
獨酌芳春酒登樓已半醺誰驚一行雁衝斷過江雲
旅情
旅館無良伴凝情自悄然寒燈思舊事斷鴈警愁眠遠
夢歸侵曉家書到隔年湘江好煙月門繫釣魚船
杜鵑
杜宇竟何冤年年叫蜀門至今銜積恨終古弔殘魂芳
草迴腸結紅花染血痕山川盡春色嗚咽復誰論
聞蟬
火雲初似滅曉角欲微清故國行千里新蟬忽數聲時
行仍髣髴度日更分明不敢頻傾耳唯憂白髮生
送友人
十載名兼利人皆與命爭青春留不住白髮自然生夜
雨滴鄉思秋風從别情都門五十里馳馬逐雞聲
旅情
窗虚枕簟涼寢倦憶瀟湘山色幾時老人心終日忙松
風半夜雨簾月滿堂霜匹馬好歸去江頭橘正香
曉望
獨起望山色水雞鳴蓼洲房星隨月曉楚木向雲秋曲
渚疑江盡平沙似浪浮秦原在何處澤國碧悠悠
貽友人
自是東西客逢人又送人不應相見老秖是别離頻度
日還知暮平生未識春儻無遷谷分歸去養天真
書事
自笑走紅塵流年舊復新東風半夜雨南國萬家春失
計抛魚艇何門化涸鱗是誰添歲月老却暗投人
别鶴
分飛共所從六翮勢催(一作摧)風聲斷碧雲外影孤明月
中青田歸路遠丹(一作月)桂舊巢空矯翼知何處天涯不
可窮
晚泊
帆濕去悠悠停橈宿渡頭亂煙迷野岸獨鳥出中流篷
雨延鄉夢江風阻暮秋倘無身外事甘老向扁舟
山寺
峭壁引行徑截溪開石門泉飛濺虚檻雲起漲河軒隔
水看來路疎籬見定猿未閒難久住歸去復何言
早行
垂鞭信馬行數里未鷄鳴林下帶殘夢葉飛時忽驚霜
凝孤鶴迥月曉遠山横僮僕休辭險時平路復平
秋日偶題
荷花兼柳葉彼此不勝秋玉露滴初泣金風吹更愁綠
眉甘棄墜紅臉恨飄流歎息是遊子少年還白頭
憶歸
新城非故里終日想柴扃興罷花還落愁來酒欲醒何
人初髮白幾處亂山青遠憶湘江上漁歌對月聽
偶見(黃州作)
朔風高緊掠河樓白鼻騧郎白罽裘有箇當壚明似月
馬鞭斜揖笑回頭
醉倒
日晴空樂下仙雲俱在涼亭送使君莫辭一盞即相請
還是三年更不聞
酬許十三秀才兼依來韻
多爲裁詩步竹軒有時凝思過朝昏篇成敢道懷金璞
吟苦唯應似嶺猿迷興每慙花月夕寄愁長在别離魂
憑(一作煩)君把卷侵寒燭麗句時傳畫戟門
後池泛舟送王十秀才
城日晩悠悠弦歌在碧流夕風飄度曲煙嶼(一作㠗)隠行
舟問拍擬(一作疑)新令憐香占彩毬當筵雖一醉寧復緩
離愁
書情
誰家洛浦神十四五來人媚髮輕垂額香衫軟著身摘
蓮紅袖濕窺渌翠蛾頻飛鵲徒來往平陽公主親
兵部(一作李)尚書席上作
華堂今日綺筵開誰唤(一作召)分司御史來偶(一作忽)發狂
言驚滿座三重粉面(紀事作兩行紅粉)一時回(牧為御史分務雒陽時李司徒)
(愿罷鎮閒居聲伎豪侈雒中名士咸謁之李高會賓客以杜持憲不敢邀致杜遣座客達意願與斯會李不得)
(已邀之杜獨坐南向瞪目注視引滿三巵問李云聞有紫雲者孰是李指之杜凝睇良久曰名不虛傳宜以見)
(惠李俯而笑諸妓亦回首破顔杜又自飲二爵朗吟此詩而起意氣閒逸旁若無人杜不拘細行故詩有十年)
(一覺揚州夢贏得青樓薄倖聲)
驌驦坂
荆州一萬里不如蒯易度仰首望飛鳴伊人何異趣
御定全唐詩卷五百二十五
