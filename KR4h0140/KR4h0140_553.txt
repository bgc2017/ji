欽定四庫全書
御定全唐詩卷五百五十三
姚鵠
姚鵠字居雲蜀人登會昌三年進士第詩一卷
送李潛歸綿州覲省
朱樓對翠微紅旆出重扉此地千人望寥天一鶴歸雪
封山崦白鳥拂棧梁飛誰比趨庭戀驪珠耀綵衣
塞外寄張侍御
千里入黃雲羈愁日日新疎鐘關路曉遠雨塞山春南
眺有歸鴈北來無故人却思陪宴處廻望與天隣
曉發(一作趙嘏詩)
旅行宜早發况復是南歸月影緣山盡鐘聲隔浦(一作水)
微殘星螢共失落葉鳥和飛去去渡南浦村中人出稀
題終南山隠者居
開門絶壑旁躡蘚過花梁路入峰巒影風来芝术(一作草)
香夜吟明雪牖春夢閉雲房盡室更何有一琴兼一觴
嘉川驛樓晩望
樓壓寒江上開簾對翠微斜陽諸嶺暮古渡一僧歸窗
迥雲衝起汀(一作天)遥鳥背飛誰言坐多倦目極自忘機
送人歸吳
東吳與上國萬里路迢迢為别晨昏久全輕水陸遥湘
隂島上寺楚色月中潮到此一長望(一作歎)知君積恨銷
送石貫(一作賈)歸湖州
同志幸同年高堂君獨還齊榮恩未報共隠事應閑訪
寺臨湖岸開樓見海山洛中推二陸莫久戀鄉關
送劉耕歸舒州
四座莫紛紛須臾岐路分自從同得意誰不惜離羣舊
國連青海歸程在白雲弃繻當日路應競看終軍
寄贈許璋少府
若說君高道何人更得如公庭唯樹石生計是琴書詩
句峭無敵文才清有餘不知尺水内争滯北溟魚
寄雍陶先軰
知音杳何處書札寄無由獨宿月中寺相思天畔(一作半)
樓露凝衰草白螢度遠煙秋悵望難歸枕吟勞生夜愁
寄友人
西風又開菊久客意如何舊國天涯遠清砧月夜多明
時難際會急景易蹉跎抱玉終須獻誰言戀薜蘿
感懷陳情
恩重空感激何門誓殺身謬曾分玉石竟自困風塵隂
谷非因暖幽叢豈望春升沈在言下應念異他人
送程秀才下第歸蜀
鶯遷與鶂退十載泣岐分蜀道重来老巴猨此去聞曉
程侵嶺雪遠棧入谿雲莫滯趨庭戀榮親祗待君
旱魚詞上苗相公
似龍鱗已足唯是欠登門日裏腮猶濕泥中目未昏乞
鋤防螘穴望水瀉金盆他日能為雨公田報此恩
野寺寓居即事二首
南山色當戶初日半簷時鶴去卧看遠僧来嫌起遲忩
明雲影斷庭曉樹隂移何處題新句連谿密葉垂
古寺更何有當庭唯折幢伴僧青蘚榻對雨白雲忩暝
色生前嶺離魂隔遠江沙洲半藜草飛鷺白雙雙
襄州獻盧尚書
立事成功盡遠圖一方獨與萬方殊藩臣皆(一作昔)競師
兵略相國今多揖廟謨禮樂政行凋弊俗歌謠聲徹帝
王都即随鳳詔歸何處祗是操持造化鑪
將歸蜀留獻恩地僕射二首
自持衡鏡採幽沈此事常聞曠古今危葉只將終委地
焦桐誰料却為琴蒿萊詎報生成德犬馬空懷感戀心
明日還家盈眼血定應迴首即霑襟
江上長思狎釣翁此心難與昨心同自承丘壑(一作岳)新
恩重已分煙霞舊隠空龍變偶因資巨浪鳥飛誰肯借
高風應憐死節無門效永歎潛懷似轉蓬(一作冰炭潛憐逐轉蓬)
隨州獻李侍御二首
彩筆曾專造化權道尊翻向宦途閒端居有地唯栽藥
静坐無時不憶山德望舊懸霄漢外政聲新溢路岐間
衆知聖主搜賢相朝夕欲徵黃霸還
再刖未甘何處說但垂雙淚出咸秦風塵疋馬來千里
蓬梗全家望一身舊隠每懷空竟夕愁眉不展幾經春
今朝儻降非常顧倒屐寕惟有古人
虢州獻楊抑(一作大)卿二首
蓋世英華更有誰賦成傳寫遍坤維名科累中求賢日
苦節高標守郡時樓上呌雲秋鼓角林間宿鶴夜旌旗
徵歸詔下應非久德望人情在鳳池
碧山曾共惜分隂暗學相如賦上林到此敢逾千里恨
歸家且遂十年心疎愚祗怯膺門險淺薄争窺孔室深
一顧儻憐持苦節更令何處問升沈
贈邊將
三邊近日往来通盡是將軍鎮撫功兵統萬人為上將
威加千里懾西戎清笳遶塞吹寒月紅旆當山肅曉風
却恨北荒霑雨露無因掃盡虜庭空
送費練師供奉赴上都
縮地周遊不計程古今應只有先生已同化鶴臨華表
又見驂龍向玉清蘿磴静攀雲共過雪壇當醮月孤明
無因相逐朝天帝(一作去)空羡煙霞得送迎
和徐先軰秋日遊涇州南亭呈三二同年
多此歡情泛鷁舟桂枝同折塞同遊聲喧島上巢松鶴
影落杯中過水鷗送日暮鐘交戍嶺呌雲塞角動城樓
酒酣笑語秋風裏誰道槐花更起愁
送(一本有同年二字)黃頗歸袁
莫倦連期在醉鄉孔門多戀惜分行文章聲價從来重
霄漢途程此去長何處聽猨臨萬壑幾宿(一作宵)因月(一作)
(因宿)滯三湘鑪峰若上應相憶不得同過惠遠房
和陜州參軍李通微首夏書懷呈同寮張裳叚
羣二先軰
公門何事更相牽邵伯優賢任養閒滿院落花從覆地
半簷初日未開關尋仙鄭谷煙霞裏避暑柯亭樹石間
獨為高懷誰和繼掾曺同處桂同攀
玉眞觀尋趙師尊不遇
羽客朝元晝掩扉林中一徑雪中微松隂繞院鶴相對
山色滿樓人未歸盡日獨思風馭返寥天幾望野雲飛
凭高目斷無消息自醉自吟愁落暉
及第後上主司王起
三年竭力向春闈塞斷浮華衆路岐盛選棟梁非(一作稱)
昔日平均雨露及明時登龍舊美無邪徑折桂新榮盡
直枝莫道只陪金馬貴相期更在鳳皇池
送賀知章入道(一本題上有擬字)
若非堯運及垂衣肯許巢由脫俗機太液始同黃鶴下
仙鄉已駕白雲歸還披舊褐辭金殿却捧玄珠向翠微
羈束慙無仙藥分随車(一作君)空有夢魂飛
送友人出塞
帝城春色著寒梅去恨離懷醉不開作别欲將何計免
此行應又隔年回入河殘日鵰西盡卷雪鷺蓬馬上來
有思莫忘清塞學衆傳君負佐王才
送僧歸新羅
淼淼萬餘里扁舟發落暉滄溟何歲别白首此時歸寒
暑途中變人煙嶺外稀驚天巨鰲鬭(一徒起)蔽日大鵬飛
雪入行砂屨雲生坐石衣漢風深習得休恨本心違
奉和秘監從翁夏日陜州河亭晩望
洪河何處望一境在孤煙極野如藍日長波(一作陂)似鏡
年卷簾花影裏倚檻鶴巢邊霞熖侵旌旆灘聲雜管弦
鍾微来疊岫帆遠落遥天過客多(一作煩)相指(一作訪)應疑
會水仙
風不鳴條
吾君理化清上瑞報時平曉吹何曾歇柔條自不鳴花
香知暗度柳動覺潛生只見低垂影(一作勢)那聞擊觸聲
大王初溥暢少女正輕盈幸遇無私力幽芳願發榮
書情獻知已
日日恨何窮巴雲舊隠(一作望)空一為棲寓客二見北歸
鴻有道期攀桂無門息轉蓬賃居將磬比乞食與僧同
花月登臨處江山悵望中衆皆輕病驥誰肯救焦桐坐
惜春還至愁吟夜每終谷寒思變律葉晚怯廻風謁蔡
慙王粲憐衡冀孔融深恩知(一作如)尚在何處問窮通
和工部楊尚書重送絶句
桂枝攀得獻廷闈何似空懷楚橘歸好控扶搖早廻首
人人思看大鵬飛
御定全唐詩卷五百五十三
