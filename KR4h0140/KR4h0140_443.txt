欽定四庫全書
御定全唐詩卷四百四十三
白居易
初罷中書舍人
自慙拙宦叨清貴(一作貫)還有癡心怕素餐或望君臣相
獻替可圖妻子免饑寒性疎豈合承恩久命薄元知濟
事難分寸寵光酬未得不休更擬覓何官
宿陽城驛對月(自此後詩赴杭州路中作)
親故尋回駕妻孥未出關鳳凰池上月送我過商(一作南)
山
商山路有感(并序)
前年夏予自忠州刺史除書歸闕時刑部李十一
侍郎戸部崔二十員外亦自澧果二郡守徵還相
次入關皆同此路今年予自中書舍人授杭州刺
史又由此途出二君已逝予獨南行追歎興懷慨
然成詠後来有與予杓直虞平遊者見此短什能
無惻惻乎儻未㤀情請為繼和長慶二年七月三
十日題於内鄉縣南亭云爾
憶昨徵還日三人歸路同此生都是夢前事旋成空杓
直泉埋玉虞平燭過風唯殘樂天在頭白向江東
重感
停驂歇路隅重感一長吁擾擾生還死紛紛榮又枯困
支青竹杖閒捋白髭鬚莫歎身衰老交遊半已無
逢張十八員外籍
旅思正茫茫相逢此道傍暁嵐(一作晚風)林葉暗秋露草花
香白髮江城守青衫水部郎客亭同宿處忽似夜歸鄉
赴杭州重宿棣華驛見楊八舊詩感題一絶
往恨今愁應不殊題詩梁下又踟蹰羨君猶夢見兄弟
我到天明睡亦無
寓言題僧
劫風火起燒荒宅苦海波生蕩破船力小無因救焚溺
清涼山下且安禪
内鄉(一有縣字)村路作
日下風高野路涼緩驅疲馬闇思鄉渭村秋物應如此
棗赤梨紅稻穗黃
路上寄銀匙與阿龜
謫宦心都慣辭鄉去不難緣留龜子住涕淚一闌干小
子須嬌養鄒婆為好看銀匙封寄汝憶我即加餐
山泉煎茶有懷
坐酌泠泠水看煎瑟瑟塵無由持一盌寄與愛茶人
郢州贈别王八使君
昔是詩狂客今為酒病夫強吟翻悵望縱醉不歡娱鬢
髮三分白交親一半無郢城君莫厭猶校近亰都
吉祥寺見錢侍郎題名
雲雨三年别風波萬里行愁来(一作秋心)正蕭索况是故人
名
重到江州感舊遊題郡樓十一韻
掌綸知是忝剖竹信為榮才薄官仍重恩深責尚輕昔
徵從典午今出自承眀鳳詔休揮翰漁歌欲濯纓還乘
小艛艓却到古湓城醉客臨江待禪僧出郭迎青山滿
眼在白髮半頭生又校三年老何曾一事成重過蕭寺
宿再上庾樓行雲水新秋思閭閻舊日情郡民猶認得
司馬詠詩聲
贈江州李十使君員外十二韻
我本江湖上悠悠任運身朝随賣藥(一作採樵)客暮伴釣(一作)
(打)魚人跡為燒丹隐家緣嗜酒貧經過剡谿雪尋覓武
陵春豈有疎狂性堪為侍從臣仰頭驚鳳闕下口觸龍
鱗劍佩辭天上風波向海濱非賢虚偶聖無屈敢(一作可)
求伸昔去曾同日今来即後塵(元和末余與李員外同日黜官今又相次出為)
(刺史)中年俱白髮左宦各朱輪長短才雖異榮枯事略均
殷勤李員外不合不相親
題别遺愛草堂兼呈李十使君(李亦廬山人常隐白鹿洞)
曾住爐峯下書堂對藥臺斬新蘿徑合依舊竹窗開砌
水親開決池荷手自栽五年方暫至一宿又湏回縱未
長歸得猶勝不到来君家白鹿洞聞道亦生苔
重題(一作重題别遺愛草堂)
泉石尚依依林疎僧亦稀何年辭水閣今夜宿雲扉謾
獻長楊賦虚抛薜荔衣不能成一事贏得白頭歸
夜泊旅望
少睡多愁客中宵起望鄉沙眀連浦月帆白滿船霜近
海江彌闊迎秋夜更長烟波三十宿猶未到錢塘
九江北岸遇風雨
黃梅縣邊黃梅雨白頭浪裏白頭翁九江闊處不見岸
五月盡時(一作將盡)多惡風人間稳路應無限何事抛身在
(一作来)此中
舟中晚起
日高猶掩水窗眠枕簟清凉八月天泊處或依沽酒店
宿時多伴釣魚船退身江海應無用憂國朝廷自有賢
且向錢唐湖上去冷吟閒醉二三年
秋寒
雪鬢年顔老霜庭㬌氣秋病看妻檢藥寒遣婢梳頭身
外名何有人間事且休澹然方寸内唯擬學虛舟
初到郡齋寄錢湖州李蘇州(聊取二郡一哂故有落句之戲)
俱来滄海郡半作白頭翁謾道風烟接何曾笑語同吏
稀秋稅畢客𣪚晚庭(一作亭)空霽後當樓月潮来滿座風
霅溪殊冷僻茂苑太繁雄唯此(一作有)錢唐郡閒忙恰得
中
對酒自勉
五十江城守停杯一自思頭仍未盡白官亦不全卑榮
寵尋過分歡娛已校遲肺傷雖怕酒心健尚誇詩夜舞
吳娘䄂春歌蠻子詞猶堪三五歲相伴醉花時
郡樓夜宴留客
北客勞相訪東樓為一開褰(一作卷)簾待月出把火看潮
来豔聽(一作唱)竹枝曲香傳蓮子杯寒天殊未曉歸騎且
遲迴
醉題候仙亭
蹇步垂朱綬華纓映白鬚何因駐衰老只有且歡娱酒
興還應在詩情可便無登山與臨水猶未要人扶
東院
松下軒廊竹下房暖簷晴日滿繩牀淨名居士經三卷
榮啟先生琴一張老去齒衰嫌橘醋病来肺渴覺茶香
有時閒酌無人伴獨自騰騰入醉鄉
虛白堂
虛白堂前衙退後更無一事到中心移牀就日簷間卧
卧詠閒詩側枕琴
閒夜詠懷因招周協律劉薛二秀才
世名撿束為朝士心性疎慵是野夫高置寒燈如客店
深藏夜火似僧鑪香濃酒熟能嘗否冷澹詩成肯和無
若厭雅吟湏俗飲妓筵勉力為君鋪
晚興
極浦收殘雨高城駐落暉山眀虹半出松闇鶴雙歸將
吏随衙散文書入務稀閒吟倚新竹筠粉汙朱衣
衰病
老與病相仍華簮髮不勝行多朝散藥睡少夜停燈禄
食分供鶴朝衣減施僧性多移不得郡政謾如繩
病中對病鶴
同病病夫憐病鶴精神不損翅翎傷未堪冄舉摩霄漢
只合相随覓稻粱但作悲吟和嘹唳難將俗貌對昂蔵
唯應一事宜為伴我髮君毛俱似霜
夜歸
半醉閒行湖岸東馬鞭敲鐙轡瓏璁萬株松樹青山上
十里沙堤明月中樓角漸移當路影潮頭欲過滿江風
歸来未放笙歌散畫戟門開蠟燭紅
臘後歲前遇㬌詠意
海梅半白柳微黃凍水初融日欲長度臘都無苦霜霰
迎春先有好風光郡中起晚聽衙鼓城上行慵倚女牆
公事漸閒身且健使君殊未厭餘杭
白髮
雪髮随梳落霜毛繞鬢垂加添老氣味改變舊容儀不
肯長如漆無過總作絲最憎明鏡裏黑白半頭時
錢湖州以箬下酒李蘇州以五酘酒相次寄到
無因同飲聊詠所懷
勞將箬下㤀憂物寄與江城愛酒翁鐺脚三州何處會
甕頭一盞幾時同傾如竹葉盈樽綠飲作桃花上面紅
莫怪殷勤醉相憶曾陪西省與南宫
花樓望雪命宴賦詩
連天際海白皚皚好上高樓望一回何處更能分道路
此時兼不認池臺萬重雲樹山頭翠百尺花樓江畔開
素壁聯題分韻句紅爐廵飲暖寒杯冰鋪湖水銀為面
風卷汀沙玉作堆絆惹舞人春豔曳句留醉客夜裵回
輸將虚白堂前鶴失却樟亭驛後梅别有故情偏憶得
曾經窮苦照書来
晚歲
壮歲忽已去浮榮何足論身為百口長官是一州尊不
覺白雙鬢徒言朱兩轓病難施郡政老未荅君恩歲暮
别兄弟年衰無子孫惹愁諳世網治苦頼空門擥帶知
腰瘦看燈覺眼昏不緣衣食繫尋合返丘園
宿竹閣
晚坐松簷下宵眠竹閣間清虚當服藥幽獨抵歸山巧
未能勝拙忙應不及閒無勞别修道即此是玄關
歲暮枉衢州張使君書并詩因以長句報之
西州彼此意何如官職蹉跎歲欲除浮石潭邊停五馬
望濤樓上得雙魚萬言舊手才難敵五字新題思有餘
貧薄詩家無好物反投桃李報瓊琚(張曾應萬言登科)
和薛秀才尋梅花同飲見贈
忽驚林下發寒梅便試花前飲冷杯白馬走迎詩客去
紅筵鋪待舞人来歌聲怨處微微落酒氣熏時旋旋開
若到歲寒無雨雪猶應醉得兩三回
與諸客空腹飲
隔歲書招客平眀飲暖寒麴神寅日合酒聖卯時歡促
膝纔飛白酡顔已渥丹碧籌攅米盌紅䄂拂骰盤醉後
歌尤異狂来舞不難抛杯語同坐莫作老人看
小歲日對酒吟錢湖州所寄詩
獨酌無多興閒吟有所思一杯新歲酒兩句故人詩楊
柳初黃日髭鬚半白時蹉跎春氣味彼此老心知
錢唐湖春行
孤山寺北賈亭西水面初平雲脚低幾處早鶯争暖樹
誰家新燕啄春泥亂花漸欲迷人眼淺草纔能沒馬蹄
最愛湖東行不足綠楊隂裏白沙隄
題靈隐寺紅&KR0605;夷花戲酬光上人
紫粉茟含尖火燄紅胭脂染小蓮花芳情鄉(一作香)思知
多少惱得山僧悔出家
重向火
火銷灰復死疎棄已經旬豈是人情薄其如天氣春風
寒忽再𧺫手冷重相親却就紅爐坐心如逢故人
候仙(一作山)亭同諸客醉作
謝安山下空携妓柳惲洲邊只賦詩争(一作不)及湖亭今
日會(一作醉)嘲花詠水贈蛾眉
城上
城上鼕鼕鼓朝衙復晚衙為君慵不出落盡遶城花
早行林下
披衣未冠&KR0808;晨𧺫入前林宿露殘花氣朝光新葉隂傍
松人跡少隔竹鳥聲深閒倚小橋立傾頭時一吟
送李校書趁寒食歸義興山居
大見騰騰詩酒客不憂生計似君稀到舍將何作寒食
滿船惟載樹隂歸
題孤山寺山石榴花示諸僧衆
山榴花似結紅巾容豔新妍占斷春色相故關(一作開)行
道地香塵擬觸坐禪人瞿曇弟子君知否恐是天魔女
化身
獨行
闇誦黃庭經在口閒携青竹杖随身晚花新筍堪為伴
獨入林行不要人
二月五日花下作
二月五日花如雪五十二人頭似霜聞有酒時湏笑樂
不關身事莫思量羲和趁日沈西海鬼伯驅人葬北邙
只有且来花下醉從人笑道老顛狂
戲題木蘭花
紫房日照胭脂拆素豔風吹膩粉開怪得獨饒脂粉態
木蘭曾作女郎来
清明日觀妓舞聽客詩
看舞顔如玉聽詩韻似金綺羅從許笑弦管不妨吟可
惜春風老無嫌酒醆深辭花送寒食併在此時心
西湖晚歸回望孤山寺贈諸客
柳湖松島蓮花寺晚動歸橈出道場盧橘子低山雨重
棕(一作栟)櫚葉戰水風涼烟波澹蕩搖空碧樓殿參差倚
夕陽到岸請君回首望蓬莱宫在海中央
湖中自照
重重照影看容鬢不見朱顔見白絲失却少年無處覓
泥他(一作池)湖水欲何為
贈蘇鍊師
兩鬢蒼然心浩然松窗深處藥爐前携將道士通宵語
㤀却花時(一作光)盡日眠眀鏡嬾開長在匣素琴欲弄半
無弦猶嫌莊子多詞句只讀逍遥六七萹
杭州春望
望海樓眀照曙霞(城東樓名望海樓)護江隄白蹋晴沙濤聲夜
入伍員廟柳色春藏蘇小家紅䄂織綾誇柿蔕(杭州出柿蔕花)
(者尤佳)青旗沽酒趁梨花(其俗釀酒趁梨花時熟號為梨花春)誰開湖寺西
南路草綠帬腰一道斜(孤山寺路在湖洲中草綠時望如帬腰)
飲散夜歸贈諸客
鞍馬夜紛紛香街起暗塵回鞭招飲妓分火送歸人風
月應堪惜杯觴莫厭頻明朝三月盡忍不送殘春
湖亭晚歸
盡日湖亭卧心閒事亦稀起因殘醉醒坐待晚涼歸松
雨飄藤帽江風透葛衣柳堤行不厭沙軟絮霏霏
東樓南望八韻
不厭東南望江樓對海門風濤生有信天水合無痕鷁
帶雲帆動鷗和雪浪翻魚鹽聚為市烟火起成村日脚
金波碎峰頭鈿點繁送秋千里鴈報暝一聲猿已豁煩
襟悶仍開病眼昏郡中登眺處無勝此東軒
醉中酬殷協律
泗水亭邊一分散浙江樓上重遊陪揮鞭二十年前别
命駕三千里外来醉䄂放狂相向舞愁眉和笑一時開
留君夜住非無分且盡青娥紅燭臺
孤山寺遇雨
拂波雲色重灑葉雨聲繁水鷺(一作鳥)雙飛起風荷一向
翻空濛連北岸蕭颯入東軒或擬湖中宿留船在寺門
樟亭雙櫻樹
南館西軒兩樹櫻春條長足夏隂成素華朱實今雖盡
碧葉風来别有情
湖上夜飲
郭外迎人月湖邊醒酒風誰留使君飲紅燭在舟中
贈沙鷗
老逼教垂白官科遣著緋形骸雖有累方寸却無機遇
酒多先醉逢山愛晚歸沙鷗不知我猶避隼旟飛
餘杭形勝
餘杭形勝四方無州傍青山縣枕湖遶郭荷花三十里
拂城松樹一千株夢兒亭古傳名謝教妓樓新道姓蘇
(州西靈隐山上有夢謝亭即是杜明浦夢謝靈運之所因名客兒也蘇小小本錢唐妓人也)獨有使
君年太老風光不稱白髭鬚
江樓夕望招客
海天東望夕茫茫山勢川形闊復長燈火萬家城四畔
星河一道水中央風吹古木晴天雨月照平沙夏夜霜
能就江樓銷暑否比君茅舍較清涼
新秋病起
一葉落梧桐年光半又空秋多上階日涼足入懷風病
瘦形如鶴愁焦鬢似蓬損心詩思裏伐性酒狂中華盖
何曾惜金丹不致功猶湏自慚愧得作白頭翁
木芙蓉花下招客飲
晚涼思飲兩三杯召得江頭酒客来莫怕秋無伴醉物
水蓮花盡木蓮開
悲歌
白頭新洗鏡新磨老逼身来不奈何耳裏頻聞故人死
眼前惟覺少年多塞鴻遇暖猶回翅江水因潮亦反波
獨有衰顔留不得醉来無計但悲歌
江樓晚眺㬌物鮮竒吟翫成萹寄水部張員外
澹烟疎雨間斜陽江色鮮明海氣涼蜃散雲收破樓閣
虹殘水照斷橋梁風翻白浪花千片鴈點青天字一行
好著丹青圖畫(一作寫)取題詩寄與水曹郎
夜招周協律兼荅所贈
滿眼雖多客開眉復向誰少年非我伴秋夜與君期落
魄俱躭酒殷勤共愛詩相憐别有意彼此老無兒
重酬周判官
秋愛冷吟春愛醉詩家眷属酒家仙若教早被浮名繫
可得閒遊三十年
飲後夜醒
黃昏飲散歸来卧夜半人扶強起行枕上酒容和睡醒
樓前海月伴潮生將歸梁燕還重宿欲滅窗燈却復明
直至曉来猶妄想耳中如有管弦聲
代賣薪女贈諸妓
亂蓬為鬢布為巾(一作帬)曉蹋寒山自負薪一種錢唐江
畔女著紅騎馬是何人
奉和李大夫題新詩二首各六韻
因嚴亭(一作固嚴)
箕潁人窮獨蓬壺路阻難何如兼吏隐復得事躋攀巖
樹羅階下江雲貯棟間似移天目石疑入武丘山清㬌
徒堪賞皇恩肯放閒遥知興未足即被詔徵還
㤀筌亭
翠巘公門對朱軒野徑連只開新戸牖不改舊風烟虛
室閒生白高情澹入玄酒容同座勸詩借屬城傳自笑
滄江畔遥思絳帳前亭臺随處(一作事)有争敢比㤀筌
予以長慶二年冬十月到杭州明年秋九月始
與范陽盧賈汝南周元範蘭陵蕭悅清河崔求
東莱劉方輿同遊恩德寺之泉洞竹石籍甚久
矣及兹目擊果惬心期因自嗟云到郡周歲方
来入寺半日復去俯視朱綬仰睇白雲有媿於
心遂留絶句
雲水埋藏恩德洞(一作寺)簪裾束縳使君身暫来不宿歸
州去應被山呼作俗人
早冬
十月江南天氣好可憐冬㬌似春華霜輕未殺萋萋草
日暖初乾漠漠沙老柘葉黃如嫩樹寒櫻枝白是狂花
此時却羡閒人醉五馬無由入酒家
歲假内命酒贈周判官蕭協律
共知欲老流年急且喜新正假日頻聞健此時相勸醉
偷閒何處共尋春脚随周叟行猶疾頭比蕭翁白未勻
歲酒先拈辭不得被君推作少年人
與諸客携酒尋去年梅花有感
馬上同携今日杯湖邊共覓去春梅年年只是人空老
處處何曾花不開詩思又牽吟詠發酒酣閒喚管弦来
樽前百事皆依舊點撿惟無薛秀才(去年與薛㬌文同賞今年長逝)
醉送李協律赴湖南辟命因寄沈八中丞
富陽山底樟亭畔立馬停舟飛酒盂曾共中丞情繾綣
暫留協律語踟蹰紫微星北承恩去青草湖南稱意無
不羡君官羡君幕幕中收得阮元瑜
内道場永讙上人就郡見訪善說維摩經臨别
請詩因以此贈
五夏登壇内殿師水為心地玉為儀正傳金粟如来偈
何用錢唐太守詩苦海出来應有路靈山别後可無期
他生莫忘今朝會虚白亭中法樂(一作法藥)時
見李蘇州示男阿武詩自感成詠
遥羡青雲裏祥鸞正引雛自憐滄海伴老蚌不生珠
正月十五日夜月
歲熟人心樂朝遊復夜遊春風来海上明月在江頭燈
火家家市笙歌處處樓無妨思帝里不合厭杭州
題州北路傍老柳樹
皮枯緣受風霜久條短為應攀折頻但見半衰當此路
不知初種是何人雪花零碎逐年減烟葉稀疎随分新
莫道老株芳意少逢春猶勝不逢春
題清頭陀
頭陀獨宿寺西峰百尺禪菴半夜鐘烟月蒼蒼風瑟瑟
更無雜樹對山松
自歎二首
形羸自覺朝飡减睡少偏知夜漏長實事漸消虚事在
銀魚金帶繞腰光
二毛曉落梳頭嬾兩眼春昏點藥頻唯有閒行猶得在
心情未到不如人
湖上醉中代諸妓寄嚴郎中
笙歌杯酒正歡娛忽憶仙郎望帝都借問連宵直南省
何如盡日醉西湖蛾眉别久心知否雞舌含多口厭無
還有些些惆悵事春来山路見蘼蕪
自詠
悶發每吟詩引興興来兼酌(一作着)酒開顔欲逢假(一作暇)
日先招客正對衙時亦望山句撿簿書多鹵莽隄防官
吏少機關誰能頭白勞心力人道無才也是閒
晚興
草淺馬翩翩新晴薄暮天柳條春拂面衫䄂醉垂鞭立
語花隄上行吟水寺前等閒消一日不覺過三年
早興
晨光出照屋梁明初打開門鼓一聲犬上階眠知地濕
鳥臨窗語報天晴半銷宿酒頭仍重新脫冬衣體乍輕
睡覺心空思想盡近来鄉夢不多成
竹樓宿
小書樓下千竿竹深火爐前一盞燈此處與誰相伴宿
燒丹道士坐禪僧
湖上招客送春汎舟
欲送殘春招酒伴客中誰最有風情兩瓶箬下新開得
一曲䨘裳初教成(時崔湖州寄新箬下酒来樂妓按霓裳羽衣曲初畢)排比管弦
行翠䄂指麾船舫點紅旌慢牽好向湖心去恰似菱花
鏡上行
戲醉客
莫言魯國書生懦莫把杭州刺史欺醉客請君開(一作閒)
眼望綠楊風下有紅旗
紫陽花(招賢寺有山花一樹無人知名色紫氣香芳麗可愛頗類仙物因以紫陽花名)
(之)
何年植向仙壇上早晚移栽到梵家雖在人間人不識
與君名作紫陽花
御定全唐詩卷四百四十三
