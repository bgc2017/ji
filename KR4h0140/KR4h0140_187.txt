欽定四庫全書
御定全唐詩卷一百八十七
韋應物
城中卧疾知閻薛二子屢從邑令飲因以贈之
車(一作良)馬日蕭蕭胡不枉(一作在)我廬方來從令飲卧病
獨何如秋風起漢(一作江)臯開戶望平蕪即此恡(一作稀)音
素(一作表)焉知中密疎渴者不思火寒者不求水人生羇
寓(一作旅)時去就當如此猶希心異跡(一作從利心迹異)眷眷存
終始
聽嘉陵江水聲寄深上人
鑿崖泄奔湍稱古神禹跡夜喧山門店獨宿不安席水
性自云(一作為)静石中本無聲如何两相激雷轉空山驚
貽之道門舊(一作友)了此物我情
高陵書情寄三原盧少府
直方難為進守此微賤班開卷不及顧沉埋案牘間兵
凶久(一作互)相踐徭賦豈得閒促戚下可哀寬政身致患
日夕思自退出門望故山君心儻如此携手相與還
假中對雨呈縣中僚友
卻足甘(一作堪)為笑閒居夢杜陵殘鶯知夏淺社(一作時)雨
報年登流麥非關忘收書獨不能自然憂曠職緘此謝
良朋
贈蕭河南
厭劇辭京縣襃賢待詔書鄼侯方繼業潘令且閒居霽
後三川冷秋深(一作餘)萬木疎對琴無一事新興復何如
示從子河南尉班(并序)
永泰中余任洛陽丞以撲抶軍騎時從子河南尉
班亦以剛直為政俱見訟於居守因詩示意府縣
好我者豈曠斯文
拙直余恒守公方爾所存同占朱鳥剋俱起小人言立
政思懸棒謀身類觸籓不能林下去祗戀府廷恩
趨府候曉呈两縣僚友
趨府不遑安中宵出戶看滿天星尚在近壁燭仍(一作猶)
殘立馬頻驚曙垂簾却避寒可憐同宦者應(一作始)悟下
流難
贈李儋
絲桐本異質音響合(一作今)自然吾觀造化意二物相因
緣誤觸龍鳳嘯静聞寒夜泉心神自安宅煩慮頓可捐
何因知久要絲白漆亦堅
贈盧嵩
百川注東海東海無虛盈泥滓不能濁澄波非益清恬
然自安流日照萬里晴雲物不隠象三山共分明奈何
疾風怒忽若砥柱傾海水雖無心洪濤亦相驚怒號在
倏忽誰識變化情
寄馮著
春雷起萌蟄土壤日巳疎胡能遭盛明才俊伏里閭偃
仰遂真性所求惟斗儲披衣出茅屋盥潄臨清渠吾道
亦自適退身保玄虛幸無職事牽且覽案上書親友各
馳騖誰當訪敝廬思君在何夕明月照廣除
早春對雪寄前殿中元侍御
掃雪開幽徑端居望故人猶殘臘月酒更值早梅春幾
日東城陌何時曲水濱聞閒且共賞莫待繡衣新
贈王侍御
心同野鶴與塵遠詩似冰壺見底清府縣同趨昨日事
升沈不改故人情上陽秋晩蕭蕭雨洛水寒來夜夜聲
自歎猶為折腰吏(一作客)可憐驄馬路傍行
將往江淮寄李十九儋(余自西京至李又發河洛同道不遇)
鷰鷰東向來文鵷亦西飛如何不相見羽翼有高卑徘
徊到河洛華屋未及窺秋風飄我行遠與淮海期廻首
隔烟霧遥遥兩相思陽春自當返短翮欲追隨
自鞏洛舟行入黃河即事寄府縣僚友
夾水蒼山路向東東南山豁大河通寒樹依微遠天外
夕陽明滅亂流中孤邨幾歲臨伊岸一鴈初晴下朔風
為報洛橋遊宦侣扁舟不繫與心同
寄盧庾
悠悠遠離别分此歡會難如何两相近反使心不安亂
髮思一櫛垢衣思一浣(協韻)豈如望友生對酒起長嘆時
節異京洛孟冬天未寒廣陵多車馬日夕自遊盤獨我
何耿耿非君誰為歡
發廣陵留上家兄兼寄上長沙
將違安可懷宿戀復一方家貧無舊業薄宦各飄颺執
板身有屬淹時心恐惶拜言不得留聲結淚滿裳漾漾
動行舫亭亭遠相望離晨苦須臾獨往道路長蕭條風
雨過得此海氣凉感秋意巳違况自結中腸推道固當
遣及情豈所忘何時共還歸舉翼鳴春陽
初發揚子寄元大校書
悽悽去親愛泛泛入烟霧歸棹洛陽人殘鐘廣陵樹今
朝此為别何處還相遇世事波上舟㳂洄安得住
淮上即事寄廣陵親故
前舟巳眇眇欲渡誰相待秋山起暮鐘楚雨連滄海風
波離思滿(一作遠)宿昔容鬢改獨鳥下東南廣陵何處在
寄洪州幕府盧二十一侍御(自南昌令拜頃同官洛陽)
忽報南昌令乘驄入郡城同時趨府客此日望塵迎文
苑臺中妙冰壺幕下清洛陽相去遠猶使故林榮
經少林精舍寄都邑親友
息駕依松嶺高閣一攀緣前瞻路巳窮既詣喜更延出
巘聽萬籟入林濯幽泉鳴鐘生道心暮磬(一作鶴)空雲烟
獨往雖暫適多累終見牽方思結茅地歸息期暮年
同長源歸南徐寄子西子烈有道
東洛何蕭條相思邈遐路策駕復誰遊入門無與晤(一作)
(出入亦無晤)還因送歸客逹此緘中素屢暌心所歡豈得顔
如故所歡不可暌嚴霜晨淒淒如彼萬里行孤妾守空
閨臨觴一長嘆素欲何時諧
雪中聞李儋過門不訪聊以寄贈
度門能不訪冐雪屢西東巳想人如玉遥憐馬似驄乍
迷金谷路稍變上陽宫還比相思意紛紛正滿空
同德精舍養疾寄河南兵曹東廳掾
逍遥東城隅雙樹寒葱舊廣庭流華月高閣凝餘霰杜
門非養素抱疾阻良讌孰謂無他人思君歲云變官曹
亮先忝陳躅慙俊彦豈知晨與夜相代不相見緘書問
所如(一作知)詶藻當芬絢
同德寺雨後寄元侍御李博士
川上風雨來須臾滿城闕岧嶤青蓮界(一作字)蕭條孤興
發前山遽巳淨隂靄夜來歇喬木生夏凉流雲吐華月
嚴城自有限一水非難越相望曙河(一作何)遠高齋坐超
忽
同德閣期元侍御李博士不至各投贈二首
庭樹忽巳暗故人那(一作何)不來祗因厭煩暑永日坐霜臺
官榮多所繫閒居亦愆期高閣猶相望青山欲暮時
使雲陽寄府曹
夙駕祗府命冒炎不遑息百里次雲陽閭閻問漂溺上
天屢愆氣胡不均寸澤仰瞻喬樹顛見此洪流跡良苖
免湮没蔓草生宿昔頹墉滿故墟喜返將安宅周旋涉
塗潦側峭緣溝脉仁賢憂斯民賤子甘所役公堂衆君
子言笑思與覿
過扶風精舍舊居簡朝宗巨川兄弟
佛刹出高樹晨光閭井中年深念陳迹迨此獨忡忡零
落逄故老寂寥悲草蟲舊宇多改構幽篁延本藂栖止
事如昨芳時去巳空佳人亦携手再往今不同新文聊
感舊想子意無窮
贈令狐士曹(自八月朔旦同使藍田淹留涉季事先半日而不相待故有戲贈)
秋簷(一作霜)滴滴對牀寢山路迢迢聯騎行到家俱及東
籬菊何事先歸半日程
贈馮著
契闊仕两京念子亦飄蓬方來屬追往十載事不同歲
晏乃云至微褐還未充慘悽遊子情風雪自關東華觴
發懽顔嘉藻播清風始此盈抱恨曠然一夕中善藴豈
輕售懷才希國工誰當念素士零落歲華空
對雨寄韓庫部協
颯至池館凉靄然和曉霧蕭條集新荷氤氲散高樹閒
居興方澹默想心巳屢暫出仍濕衣况君東城住
寄子西
夏景已難度懷賢思方續喬樹落疎隂微風散煩燠傷
離枉芳札忻遂見心曲藍上舍巳成田家雨新足託隣
素多欲(一作願)殘帙猶見束日夕上高齋但望東原綠
縣内閒居贈温公
滿郭春色嵐巳昏鵶栖散吏掩重門雖居世綱常清淨
夜對高僧無一言
對雪贈徐秀才
靡靡寒欲收靄靄隂還結晨起望南端千林散春雪妍
光屬瑶階亂緒陵新節無為掩扉卧獨守袁生轍
西郊遊宴寄贈邑僚李㢲
升陽曖春物置酒臨芳席高宴闕英僚衆賓寡懽懌是
時尚多壘板築興頽壁羇旅念越疆領徒方祗役如何
嘉會日當子憂勤夕西郊鬱巳茂春嵐重如積何當返
徂雨雜英紛可惜
對雨贈李主簿高秀才
邐迤曙雲薄散漫東風來青山滿春野微雨灑輕埃吏
局勞佳士賓筵得上才終朝狎文墨高興共徘徊
休沐東還曹貴里示端
宦遊三十載田野久巳疎休沐遂兹日一來還故墟山
明宿雨霽風煖百卉舒泓泓野泉潔熠熠林光初竹木
稍摧翳園場亦荒蕪俯驚鬢巳衰周覽昔所娛存没惻
私懷遷變傷里閭欲言少留心中復畏簡書世道良自
退榮名亦空虛與子終携手歲晏當來居
朝請後還邑寄諸友生
宰邑分甸服夙駕朝上京是時當暮春休沐集友生抗
志青雲表俱踐高世名樽酒且歡樂文翰亦縱横良遊
昔所希累讌夜復明晨露含瑶琴夕風殞素英一旦遵
歸路伏軾出京城誰言再念别忽若千里行閒(一作閉)閤
寡喧訟端居結幽情况兹晝方永展轉何由平
灃上西齋寄諸友(七月中善福之西齋作)
絶岸臨西野曠然塵事遥清川下邐迤茅棟上岧嶤翫
月愛佳夕望山屬清朝俯砌視歸翼開襟納遠飈等陶
辭小秩效朱方負樵閒遊忽無累心跡隨景超明世重
才彥雨露降丹霄羣公正雲集獨予忻寂寥
獨遊西齋寄崔主簿
同心忽已别昨事方成昔幽徑還獨尋綠苔見行跡秋
齋正蕭散煙水易昏夕憂來結幾重非君不可釋
紫閣東林居士叔緘賜松英丸捧對忻喜蓋非
塵侣之所當服輙獻詩代啟
碧澗蒼松五粒稀侵雲采去露沾衣夜啟羣僊合靈藥
朝思俗侣寄將歸道場齋戒今初服人事葷羶巳覺非
一望嵐峰拜還使腰間銅印與心違
秋集罷還途中作謹獻夀春公黎公
束帶自衡門奉命宰王畿君侯枉高鑒舉善掩瑕疵斯
民本巳安工拙两無施何以酧明德歲晏不磷緇時節
乃來集欣懷方載馳平明大府開一得拜光輝温如春
風至肅若嚴霜威羣屬所載瞻而忘倦與飢公堂燕華
筵禮罷復言辭將從平門道憩車灃水湄山川降嘉歲
草木蒙潤滋孰云還本邑懷戀獨遲遲
閒居贈友
補吏多下遷罷歸聊自度園廬既蕪没烟景空澹泊閒
居養痾瘵守素甘葵藿顔鬢日衰耗冠帶亦寥落青苔
巳生路綠筠始分籜夕氣下遥隂微風動疎薄草玄良
見誚杜門無請託非君好事者誰來(一作能)顧寂寞
四禪精舍登覽悲舊寄朝宗巨川兄弟
蕭散人事憂迢遰古原行春風日巳暄百草亦復生躋
閣謁金像攀雲造禪扄新景林際曙雜花川上明徂歲
方緬邈陳事尚縱横温泉有佳氣馳道指京城携手思
故日山河留恨情存者邈難見去者已冥冥臨風一長
慟誰畏(一作謂)行路驚
善福閣對雨寄李儋幼遐
飛閣凌太虚晨躋鬱峥嶸驚飈觸懸檻白雲冒層甍太
隂布其地密雨垂八紘仰觀固不測俯視但冥冥感此
窮秋氣沈鬱命友生及時未高步羇旅遊帝京聖朝無
隠才品物俱昭形國士秉繩墨何以表堅貞寸心東北
馳思與一會并我車夙已駕將逐晨風征郊塗住成淹
默默阻中情
寺居獨夜寄崔主簿
幽人寂不(一作無)寐木葉紛紛落寒雨暗深更流螢度高
閣坐使青燈曉還傷夏衣薄寧知歲方晏離居更蕭索
九日灃上作寄崔主簿倬二李端繫
淒淒感時節望望臨灃涘翠嶺明華秋高天澄遥滓川
寒流愈迅霜交物初委林葉索已空晨禽迎飈起時菊
乃盈泛濁醪自為美良遊雖可娛殷念在之子人生不
自省營欲無終巳孰能同一酌陶然冥斯理
西郊養疾聞暢校書有新什見贈久佇不至先
寄此詩
養病愜清夏郊園敷卉木窗夕(一作戶)含澗凉雨餘愛筠
綠披懷始高詠對琴轉幽獨仰子遊羣英吐詞如蘭馥
還聞枉嘉藻佇望延昏旭唯見草青青閉戶灃水曲
灃上寄幼遐
寂寞到城闕惆悵返柴荆端居無所為念子遠徂征夏
晝人已息我懷獨未寧忽從東齋起兀兀尋澗行罥罣
叢榛密披翫孤花明曠然西南望一極山水情周覽同
遊處逾恨阻音形壮圖非旦夕君子勤令名勿復久留
燕蹉跎在北京
善福精舍示諸生
湛湛嘉樹隂清露夜景沈悄然羣物寂高閣似隂岑方
以玄默處豈為名跡侵法妙(一作泛如)不知歸獨此抱冲襟
齋舍無餘物陶噐與單衾諸生時列坐共愛風滿林
晩出灃上贈崔都水
臨流一舒嘯望山意轉延隔林分落景餘霞明遠川首
起趣東作巳看耘夏田一從民里居歲月再徂遷昩質
得全性世名良自牽行忻携手歸聊復飲酒眠
寓居灃上精舍寄于張二舍人
萬木藂雲出香閣西連碧澗竹林園高齋猶宿遠山曙
微霰下庭寒雀喧道心淡泊對流水生事蕭疎空掩門
時憶故交那得見曉排閶闔奉明恩
開元觀懷舊寄李二韓二裴四兼呈崔郎中嚴
家令
宿昔清都燕分散各西東車馬行跡在霜雪竹林空方
軫故物念誰復一樽同聊披道書暇還此聽松風
春日郊居寄萬年吉少府中孚三原少府偉夏
侯校書審
谷鳥時一囀田園春雨餘光風動林早高窗照日初獨
飲澗中水吟咏老氏書城闕應多事誰憶此閒居
灃上醉題寄滌武
芳園知夕燕西郊已獨還誰言不同賞俱是醉花間
西郊期滌武不至書示
山高鳴過雨澗樹(一云林澗)落殘花非關春不待當由期自
賖
灃上對月寄孔諫議
思懷在雲闕泊素守中林出處雖殊跡明月两知心
將往滁城戀新竹簡崔都水示端
停車欲去繞叢竹偏愛新筠十數竿莫遣兒童觸瓊粉
留待幽人廻日看
還闕首途寄精舍親友
休沐日云滿冲然將罷觀嚴車候門側晨起正(一作整)朝
冠山澤含餘雨川澗注驚湍攬轡遵東路(一作登前路)廻首
一長嘆居人巳不見高閣在林端
秋夜南宫寄灃上弟及諸生
暝色起烟閣沈抱積離憂况兹風雨夜蕭條梧葉秋空
宇感凉至頽顔驚歲周日夕遊闕下山水憶同遊
途中書情寄灃上兩弟因送二甥却還
華簮豈足戀幽林徒自違遥知别後意寂寞掩郊扉廻
首昆池上更羡爾同歸
雪夜下朝呈省中一絶
南望青山滿禁闈曉陪鴛鷺正差池共愛朝來何處雪
蓬萊宫裏拂松枝
御定全唐詩卷一百八十七
