欽定四庫全書
御定全唐詩卷六百七十二
唐彦謙
緋桃
短牆荒圃四無鄰烈火緋桃照地春坐久好風休掩袂
夜來微雨已霑巾敢同俗態期青眼似有微詞動絳脣
盡日更無鄉井念此時何必見秦人
小院
小院無人夜煙斜月轉明清宵易惆悵不必有離情
春雪初霽杏花正芳月上夜吟
霽景明如練繁英杏正芳姮娥應有語悔共雪爭光
文惠宮人
認得前家令宮人淚滿裾不知梁佐命全是沈尚書
贈竇尊師
我愛竇高士棄官仍在家為嫌句漏令兼不要丹砂
穆天子傳
王母清歌玉琯悲瑶臺應有再來期穆王不得重相見
恐為無端哭盛姬
楚天
楚天遥望每長嚬宋玉襄王盡作塵不會瑶姬朝與暮
更為雲雨待何人
寄徐山人
一室清羸鶴體孤氣和䄂瑩爽冰壺吳中高士雖求死
不那稽山有謝敷
題宗人故帖
所忠無處訪相如風笈塵編跡尚餘惟有孝標情最厚
一編遺在茂陵書
垂柳
絆惹春風(一作風光)别有情世間誰敢鬭輕盈楚王江畔無
端種餓損纖腰(一作宮娥)學不成
登興元城觀𤇺火
漢川城上角三呼扈蹕防邊列萬夫褒姒冡前𤇺火起
不知泉下破顔無
鄧艾廟
昭烈遺黎死尚羞揮刀斫石恨譙周如何千載留遺廟
血食巴山伴武侯
曲江春望
杏豔桃光(一作嬌)奪晩霞樂遊無廟有年華漢朝冠蓋皆
陵墓十里宜春漢(一作下)苑花
漢殿
鳥去雲飛意不通夜壇斜月轉松風君王寂慮無消息
却就閒人覓巨公
賀李昌時禁苑新命
振鷺翔鸞集禁闈玉堂珠樹瑩風儀不知新(一作親)到靈
和殿張緒如何柳一枝
牡丹
顔色無因饒錦繡馨香惟觧掩蘭蓀那堪更被煙蒙蔽
南國西施泣斷魂
羅江驛
數枝高柳帶鳴鴉一樹山榴自落花已是向來多淚眼
短亭回首在天涯
奏捷西蜀題沲江驛
野客乘軺非所宜況將儒懦報戎機錦江不識臨卭酒
且免相如渴病歸
春早落英
紛紛從此見花殘轉覺長繩繫日難樓上有愁春不淺
小桃風雪凭闌干
仲山(高祖兄仲隐居之所)
千載遺蹤寄薜蘿沛中鄉里舊山河長陵亦是閒丘隴
異日誰知與仲多
漢嗣
漢嗣安危繫數君高皇决意勢難分張良口辨周昌吃
同建儲宮第一勛
四老廟
西漢儲宫定不傾可能園綺勝良平舉朝公將無全策
借請閒人羽翼成
南梁戲題漢高廟
數載從軍似武夫今隨戎捷氣偏粗漢皇(一作王)若問何
為者免道高陽舊酒徒
洛神
人世仙家本自殊何須相見向中途驚鴻瞥過遊龍去
漫惱陳王一事無
初秋到慈州冬首換絳牧
秋杪方攀玉樹枝隔年無計待春暉自嫌暫作仙城守
不逐鶯來共燕飛
重經馮家舊里
馮家舊宅閉柴關修竹猶存潏(一作淗)水灣應繫星辰天
上去不留英骨葬人間
克復後登安國寺閣
千門萬戶鞠蒿藜斷燼遺垣一望迷惆悵建章鴛瓦盡
夜來空見玉繩低
題虔僧室
何緣春恨貯離憂欲入空門萬事休水月定中何所謂
也嚬眉黛托腮愁
見煬帝寳帳
漢文窮相作前王慳惜明珠不斗量翡翠鮫鮹何所直
千禆萬接上書嚢
樓上偶題
塵土無因狎隱淪青山一望每傷神可能前嶺空喬木
應有懷才抱器人
親仁里聞猨
朱雀街東半夜驚楚魂湘(一作和)夢兩徒(一作雨中)清五更撩
亂趨朝火滿口塵埃亦數聲
聞李瀆司勛下世
異鄉丹旐已飄揚一顧深知實未亡任被禇襃泉下笑
重將北面哭眞長
試夜題省廊桂
麻衣穿穴兩京塵十見東堂綠桂春今日競飛楊葉箭
魏舒休作畫籌人
竹風
竹映風窗數陣斜旅人愁坐思無涯夜來留得江湖夢
全為乾聲似荻花
長溪秋望
柳短莎長溪水流雨微煙暝立溪頭寒鴉閃閃前山去
杜曲黃昏獨自愁
嚴子陵
嚴陵情性是眞狂抵觸三公傲帝王不怕舊交嗔僭越
喚他侯霸作君房
北齊
草草招提強據鞍周師乘勝莫回看背城肯戰知虚實
爭奈人前忍笑難
楚世家
偏信由來惑是非一言邪佞脫危機張儀重入懷王手
駟馬安車却放歸
驪山道中
月殿眞妃下綵煙漁陽追虜及湯泉君王指點新豐樹
幾不親留七寳鞭
韋曲
欲寫愁腸愧不才多情練漉已低摧窮郊二月初離别
獨傍寒村嗅野梅
黃子陂荷花
十頃狂風撼麯塵綠堤照水露紅新世間花氣皆愁絶
恰是蓮香更惱人
野行
蝶戀晩花終不去鷗逄春水固難飛野人心地都無著
伴蝶隨鷗亦不歸
興元沈氏莊
清淺縈紆一水間竹岡藤樹小躋攀露沾荒草行人過
月上高林宿鳥還江遶武侯籌筆地雨昏張載勒銘山
異鄉一笑因酣醉忘却愁來鬢髮班
亂後經表兄瓊華觀舊居
一去仙居似轉蓬再經花謝倚春叢醉中篇什金聲在
别後音書錦字空長憶映碑逄若士未曾攜杖逐壺公
東風狼籍苔侵徑蕙草香銷杏帶紅
秋霽夜吟寄友人
槐柳蕭疎溽暑收金商頻伏火西流塵衣歲晩緣身賤
雨簟更深滿背秋前事悲涼何足道遠書慵懶未能修
惟思待月高梧下更就東林訪惠休
賀李昌時禁苑新命
玉簡金文直上清禁垣丹地閉嚴扄黃扉議政參元化
紫殿稱觴拂夀星萬戸千門迷步武非煙非霧隔儀形
塵中舊侶無音信知道遼東鶴姓丁
寄蔣二十四
鳥囀蜂飛日漸長旅人情味悔思量禪門澹薄無心地
世事生疎欲面牆二月雲煙迷柳色九衢風土帶花香
大(一作亦)知高士禁愁寂試倚闌干莫斷腸
寄懷
有客傷春復怨離夕陽亭畔草青時淚從(一作隨)紅蠟無
由制腸比朱弦恐更危梅向好風惟是笑柳因微雨不
勝垂雙溪未去饒歸夢夜夜孤眠枕獨欹
送樊琯司業歸朝
近者蘇司業文雄道最光夫君居太學妙譽繼中行汲
郡陵初發汾陰篋久亡寂寥方倚席容易忽升堂去日
應懸榻來時定裂裳惬心頻拾芥應手屢穿楊辯急如
無敵飛騰固自強論心期舌在問事畏頭長駟馬終題
柱諸生悉面牆㗖螯譏爾雅賣餅訴公羊(三國志注魏嚴幹善春秋)
(公羊鍾繇好左氏謂公羊為賣餅家)未見泥凾谷俄驚火建章煙塵昏象
魏行在隔巴梁紅粟填郿塢青袍過夀陽翦茅行殿濕
伐栢舊陵香黌室青衿盡渠門火旆揚雲飛同去國星
散各殊方賤子悲窮轍當年亦擅埸韲辛尋幼婦醴酒
憶先王聖域探姬孔皇風樂禹湯畏誅輕李喜言命小
臧倉折樹休盤槊沈鉤且釣璜鴻都問詞客他日莫相
忘
奉使岐下聞唐弘夫行軍為賊所擒傷而有作
報國捐軀實壯夫楚囚垂欲復神都雲臺畫像皆何者
青史書名或不孤散卒半隨袁校尉寡妻休問辟司徒
聞君敗績無歸計氣激星辰坐向隅
咸通中始聞禇河南歸葬陽翟是歲上平徐方
大肆慶賞又詔八品錫其裔孫追叙風槩因成
二十韻
冊府藏餘烈皇綱正本朝不聽還笏諫幾覆綴旒祧咫
尺言終直愴惶道已消淚心傳位日揮涕授遺朝飛燕
潛來趙黃龍豈見譙旣迷秦帝鹿難問賈生鵰穆卜緘
縢秘金根轍跡遥北軍那奪印東海漫難橋羅織黃門
訟笙簧白骨銷炎方無信息丹旐竟淪漂邂逅江魚食
淒涼楚客招文忠徒諡議子卯但簫韶未見公侯復尋
傷嗣續凋流年隨水逝高誼薄層霄柱石林公遠縑緗
故國饒奇蹤天驥活遺軸錦鸞翹近者淮夷戮前年歸
馬調始聞移北葬兼議蔭山苖聖澤覃將溥貞魂喜定
飄異時窮巷客懷古漫成謠
岐王宅
朱邸平臺隔禁闈貴遊陳跡尚依稀雲低雍畤祈年去
雨細長楊縱獵歸申白賓朋傳道義應劉文彩寄音徽
承平舊物惟君(一作名)盡猶寫雕鞍伴六飛
東(一作陳)韋曲野思
淡霧輕雲(一作隂)匝四垂綠塘秋望獨顰眉野蓮隨水無
人見寒鷺窺魚共影知九陌要津勞目擊五湖閒夢誘
(一作有)心期孤燈夜夜愁欹枕一覺(一作覽)滄洲似昔時
上已(一作上巳日寄韓八)
上巳接寒食鶯花寥落晨微微潑火雨草草踏青人涼
似三秋景清無九陌塵與余(一作伯輿一作怕與)同病者對此合
傷神
移莎
移從杜城曲置在小齋東正是高秋裏仍兼細雨中結
根方迸竹疎蔭託高桐苒苒齊芳草飄飄笑斷蓬片時
留靜者一夜響鳴蛩野露通宵滴溪煙盡日蒙試才卑
庾薤求味笑周菘只此霜栽好他時贈伯翁
西明寺威公盆池新稻
為笑江南種稻時露蟬鳴後雨霏霏蓮盆積潤分畦小
藻井垂陰擢秀稀得地又生金象界結根仍對水田衣
支公尚有三吳思更使幽人憶釣磯
紅葉
無處不飄揚高樓臨道旁素娥前夕月青女夜來霜宿
雨隨時潤秋晴著物光幽懷長若此病眼更相妨蜀紙
裁深色燕脂落靚粧低叢侵小閣倒影入迴塘謝朓留
霞綺甘寕棄錦張何人休遠道是處有斜陽薜荔垂書
幌梧桐墜井牀晩風生旅館寒籟近僧房桂綠明淮甸
楓丹照楚鄉鴈疎臨鄠杜蟬急傍瀟湘樹異桓宣武園
非顧辟疆茂陵愁卧客不自保危腸
鸂鶒
一宿南塘煙雨時好風搖動綠波微驚離曉岸衝花去
暖下春汀照影飛華屋撚弦彈鼓舞綺窗含筆澹毛衣
畫屏見後長迴首爭得雕籠莫放歸
螢
日下蕪城莽蒼中濕螢撩亂起衰(一作花)叢寒煙陳后長
門閉夜雨隋家舊苑空星散欲陵前檻月影低如試北
窗風羈人此夕方愁緒心似寒灰首似蓬
夜蟬
翠竹高梧夾後溪勁風危露雨淒淒那知北牖殘燈暗
又送西樓片月低清夜更長應未已遠煙尋斷莫頻嘶
羈人此夕如三歲不整寒衾待曙雞
七夕
露白風清夜向晨小星垂佩月埋輪絳河浪淺休相隔
滄海波深尚作塵天外鳳皇何寂寞世間烏鵲漫辛勤
倚闌殿北斜樓上多少通宵不寐(一作睡)人
中秋夜玩月
一夜(一作上)高樓萬景奇碧天無際水無涯只(一作空)留皎
月當層漢並送浮雲出四維霧靜(一作盡)不容玄豹隠冰生
惟(一作祇)恐夏蟲疑坐來離思憂將曉爭得嫦娥仔細知
八月十六日夜月
斷腸佳賞固難期昨夜銷魂更不疑丹桂影空蟾(一作蟬)
有露綠槐陰在鵲無枝賴將吟詠聊惆悵早是疎頑耐
别離堪恨賈生曾慟哭不緣清景為憂時
送韋向之睦州謁使君
才子南遊多遠情閒舟蕩漾任春行新安江上長如此
何似新安太守清
春殘
景為春時短愁随别夜長暫碁寧號隠輕醉不成鄉風
雨曾通夕莓苔有衆芳落花如便去樓上即河梁
玫瑰
麝炷騰清燎鮫紗覆綠蒙宮妝臨曉日錦叚落東風無
力春烟裏多愁暮雨中不知何事意深淺兩般紅
牡丹
眞宰多情巧思新固將能事送殘春為雲為雨徒虛語
傾國傾城不在人開日綺霞應失色落時青帝合傷神
嫦娥婺女曾相送留下鵶黃作蘂塵
秋晩高樓
松拂疎窗竹映闌素琴幽怨不成彈清宵霽極雲離岫
紫禁風高露滿盤晩蝶飄零驚宿雨暮鴉淩亂報秋寒
高樓瞪目歸鴻遠如信嵇康欲畫難
離鸞
聞道離鸞思故鄉也知情願嫁王昌塵埃一别楊朱路
風月三年宋玉牆下疾不成雙點淚斷多難到九迴腸
庭前佳樹名梔子試結同心寄謝娘
柳
春思春愁一萬枝遠村遥岸寄相思西園有雨和苔長
南内無人拂檻垂遊客寂寥緘遠恨暮鶯啼呌惜芳時
晩來飛絮如霜鬢恐為多情管别離
春隂
一寸迴腸百慮侵旅愁危涕兩爭禁天涯已有銷魂别
樓上寧無擁鼻吟感事不關河裏笛傷心應倍雍門琴
春雲更覺愁于我閒蓋低村作暝陰
春深獨行馬上有作
日烈風高野草香百花狼籍柳披猖連天瑞靄千門遠
夾道新陰九陌長衆飲不歡逃席酒獨行無味放遊韁
年來與問閒遊者若箇傷春向路旁
春雨
綺陌夜來雨春樓寒望迷遠容迎燕戲亂響隔鶯啼有
恨開蘭室無言對李蹊花欹渾拂檻柳重欲垂堤燈檠
昏魚目薰爐咽麝臍别輕天北鶴夢怯汝南雞入戸侵
羅幌梢簷潤繡題新豐樹已失長信草初齊亂蝶寒猶
舞驚烏暝不栖庾郎盤馬地却怕有春泥
漢代
漢代金為屋吳宮綺作寮艷詞傳静婉新曲定妖嬈箭
響猶殘夢籖聲報早朝鮮明臨暁日迴轉度春宵半袖
籠清鏡前絲壓翠翹静多如有待閑極似無憀梓澤花
猶滿靈和柳未凋障昏巫峽雨屏掩浙江潮未信潘名
岳應疑史姓蕭漏因歌暫斷燈為雨頻挑飲酒闌三雅
投壺賽百嬌鈿蟬新翅重金鴨舊香焦水淨疑澄練霞
孤欲建標别隨秦柱促愁為蜀弦么玄宴難瘳痺臨卭
但發痟聯詩徵弱絮思友詠甘蕉王氏憐諸謝周郎定
小喬黼幃翹綵雉波扇畫文鰩荇密妨垂釣荷欹欲度
橋不因衣帶水誰覺路迢迢
牡丹
青帝於君事分偏穠堆浮豔倚朱門雖然占得笙歌地
將甚酬他雨露恩
湘妃廟
劉表荒碑斷水濱廟前幽草閉殘春已將愁淚留班竹
又感悲風入白蘋八族未來誰北拱四凶猶在莫南巡
九峰相似堪疑處望見蒼梧不見人
句
獨來成悵望不去泥欄干(惜花玉見詩人屑)
御定全唐詩卷六百七十二
