欽定四庫全書
御定全唐詩卷七百十八
蘇拯
蘇拯光化中人詩一卷
頌魯(并序)
昔謂孔宣父絶糧於陳蔡歴國七十二不遇其一
君咸云命不通也愚謂聖人删詩定禮出沒行藏
承天之意非由命焉不然論語不曰天之未喪斯
文也匡人其如予何又曰下學而上逹知我者其
天乎以斯明矣因得為頌魯章凡十四句
天推魯仲尼周游布典墳遊遍七十國不令遇一君一
國如一遇單車不轉輪良由至化力為國不為身禮樂
行未足邅廻厄於陳禮樂今有餘袞旒當聖人傷哉絶
糧議千載誤云云
醫人
古人醫在心心正藥自真今人醫在手手濫藥不神我
願天地鑪多銜扁鵲身遍行君臣藥先從凍餒均自然
六合内少聞貧病人
西施
吳王從驕佚天産西施出豈徒伐一人所希救羣物良
由上天意惡盈戒奢侈不獨破吳國不獨生越水在周
名褒姒在紂名妲巳變化本多塗生殺亦如此君王政
不修立地生西子
金谷園
積金累作山山高小於址栽花比綠珠花落還相似徒
有敵國富不能買東市徒有絶世容不能樓上死秪此
上高樓何如在平地
巫山
昔時亦雲雨今時亦雲雨自是荒滛多夢得巫山女從
来聖明君可聽妖魅語只今峯上雲徒自生容與
賈客
長帆挂短舟所願疾如箭得喪一驚飄生死無良賤不
謂天不祐自是人苟患常言海利深利深不如淺
狡兔行
秋来無骨肥鷹犬遍原野草中三穴無處藏何況平田
無穴者
長城
嬴氏設防胡烝沙築冤壘蒙公取勲名豈算生民死運
畚力不禁碎身砂磧裏黔黎欲半空長城舂未已皇天
潛鼓怒力化一女子遂使萬雄崩不盡數行淚自古進
身者本非䧟物致當時文德修不到三世地
織婦女
伊余盡少女一種飾螓首徒能事機杼與之作歌舞歌
舞片時間黃金翻袖取秪看舞者樂豈念織者苦感此
嘗憶古人言一婦不織天下寒
古塞下
百戰巳休兵寒雲愁未歇血染長城沙馬踏征人骨早
得用娥眉免䧟邊戍卒始知髦頭星不在彎弓沒
水旱禱
禱祈勿告天酒漿勿澆地隂陽和也無妖氣隂陽愆期
乃人致病生心腹不自醫古屋澄潭何(一作有)神祟
鄒律
鄒律暖燕谷青史徒編錄人心不變遷空吹閑草木世
患有三惑爾律莫能抑邊苦有長征爾律莫能息斯術
未濟時斯律亦何益爭如至公一開口吹起賢良覇邦
國
蜘蛛諭
春蠶吐出絲濟世功不絶蜘蛛吐出絲飛蟲成聚血蠶
絲何專利爾絲何專孽映日張網羅遮天亦何別儻居
要地門害物何堪說網成雖福已網敗還禍爾小人與
君于利害一如此
獵犬行
獵犬來成行狐兔無奈何獵犬今盈羣狐兔依舊多自
爾初跳躍人言多拏攫常指天外狼立可口中嚼骨長
毛衣重燒殘烟草薄狡兔何曾擒時把家雞捉食盡者
飯翻增養者惡壯可嗟獵犬壯復壯不堪兔絶良弓喪
斷火謠
誰謂之推賢於世何功果絶爾晉侯交禁我唐虞火國
閉檀榆煙大禮成隳墮暗室枯槁飯冷面相看坐陽昇
既非佑隂伏若為佐焉凍羣生腹將止天下禍但䆒冤
濫刑天(一作又)道無不可鄙哉前朝翊贊臣訏謨之規何
𤨏𤨏
思婦吟
秋風鴈又歸邊信一何早攬衣出門望落葉滿長道一
從秉箕箒十載孤懷抱可憐日日醉寵榮不說思君令
人老
雉兔者
所獵一何酷終年耗林麓飛走如未空貪殘豈知足嘗
聞獵書史可以鑒榮辱嘗聞獵賢良可以覇邦國如何
縱網羅空成肥骨肉和濟俱不聞曷所禳顛覆誰能為
扣天地鑪鑄此傷生其可乎
藥草
天子䘏疲瘵坤靈奉其職年年濟世功貴賤相兼植因
産衆草中所希採者識一枝當若神千金亦可直生草
不生藥無以彰土德生藥不生草無以彰竒特國忠在
臣賢民患憑藥力靈草猶如此賢人豈多得
凡草誡
野草凡不凡亦應生和出鉏夫耘藥欄根不留其一良
由本蕪穢著地成棄物人生行不修何門可容膝不唯
不爾容得無凡草嫉賢愚偃仰間鑒之宜日日
明禁忌
隂陽家有書卜築多禁忌土中若有神穴處何無祟我
識先賢意本誡驕侈地恣欲剏樓臺率情染朱翠四面
興土功四時妨農事可以沒凶災四隅通一二一年省
修營萬民停困躓動若契於理福匪神之遺動若越於
常禍乃身之致神在虛無間土中非神位
傷彩飾
朝見亦光彩暮見亦光彩一旦風雨飄十分無一在爾
形才似削爾貎不如昨本為是凡姿誰教染丹雘虚飾
片時間天意亦為惡物假猶如此人假爭堪作
世迷
烏兔日夜行與人運枯榮為善不常缺為惡不常盈天
道無阿黨人心自覆傾所以多遷變寧合天地情我願
造化手莫放狐兔走恣海産珍竒縱地生花柳美者一
齊美醜者一齊醜民心歸大朴戰爭亦何有
鴟梟
為害未為害其如汚物類斯言之一玷流傳極天地良
木不得栖清波不得戲曾戲水堪疑曾栖樹終棄天不
殱爾族與夫惡相濟地若默爾聲與夫妖為諱一時懷
害心千古不能替傷哉醜行人兹禽亦為譬
山中道者
笻杖六尺許坐石流泉所舉頭看古松似對仙鶴語是
時天氣清四迥無塵侣顧我笑相迎知有丹砂異
漁人
垂釣朝與暮披蓑卧横楫不問清平時自(一作日)樂滄波
業長畏不得閑幾度避遊畋當笑釣臺上逃名名却傳
聞猿
秋風颯颯猨聲起客恨猨哀一相似漫向孤危驚客心
何曾觧入笙歌耳
經馬嵬坡
一從殺貴妃春来花無意此地縱千年土香猶破鼻寵
既出常理辱豈同常死一等異於衆傾覆皆如此
經鶴臺
築臺非謂賢獨聚乘軒鶴六馬不能馭九臯欲何託一
旦敵兵来萬民同隕濩如何驚露禽不似銜環雀一物
欲誤時衆類皆成惡至今臺基上飛鳥不至泊
寄遠
游子雖惜别一去何時見飛鳥猶戀巢萬里亦何遠妾
願化為霜日日下河梁若能侵鬢色先染薄情郎
御定全唐詩卷七百十八
