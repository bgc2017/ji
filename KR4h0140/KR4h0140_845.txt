欽定四庫全書
御定全唐詩卷八百四十五
齊已
湘中寓居春日感懷
江禽野獸兩堪傷避射驚彈各自忙頭角任多無獬豸
羽毛雖衆讓鴛鴦落苔紅小櫻桃熟侵井青纖燕麥長
吟把離騷憶前事汨羅春浪撼殘陽
瀟湘
寒清徤碧遠相含珠媚根源在極南流古遰今空作島
逗山衝壁自為潭遷来賈誼愁無限謫過靈均恨不堪
畢竟輸他老漁叟綠蓑青竹釣濃藍
寄友生
風騷情味近如何門底寒流屋裏莎曾摘園蔬留我宿
共吟江月看鴻過時危苦恨無收拾道妙深誇有琢磨
涼夜欹眠應得夢平生心肺似君多
酬荅退上人
鬚鬢三分白二分一生蹤跡出人羣嵩丘夢憶諸峰雪
衡岳禪依五寺雲青衲幾臨高瀑濯苦吟曾許斷猿聞
荒村殘臘相逢夜月滿鴻多楚水濆
山中春懷
心魂役役不曾歸萬象相牽向極微所得或憂逢郢刃
凡言皆欲奪天機遊深晩谷香充鼻坐苦春松粉滿衣
何物不為狼籍境桃花和雨更霏霏
寄鄭谷郎中
上國誰傳消息過醉眠醒坐對嵳峩身離道士衣裳少
筆答禪師句偈多南岸郡鐘涼度枕西齋竹露冷霑莎
還應笑我降心外惹得詩魔助佛魔
寄萍鄉唐禀正字
新書聲價滿皇都高卧林中更起無春興酒香薰肺腑
夜吟雲氣濕髭鬚同登水閣僧皆别共上漁船鶴亦孤
長憶前年送行處洞門殘日照菖蒲
秋夕書懷
涼多夜永擁山袍片石閒欹不覺勞蟋蟀遶牀無夢寐
梧桐滿地有蕭騷平生樂道心常切五字逢人價合高
破落西窗向殘月露聲如雨滴蓬蒿
亂後經西山寺
松燒寺破是刀兵谷變陵遷事可驚雲裏乍逢新住主
石邊重認舊題名閒臨菡萏荒池坐亂踏鴛鴦破瓦行
欲伴高僧重結社此身無計捨前程
題梁賢巽公房
吳王廟側有高房簾影南軒日正長吹苑野風桃葉碧
壓畦春露菜花黃懸燈向後惟冥默凭案前頭即渺茫
知有虎溪歸夢切寺門松折社僧亡
塘上閒作
閒行閒坐藉莎煙此興堪思二古賢陶靖節居彭澤畔
賀知章在鏡池邊鴛鴦著對能飛繡菡萏成羣不語仙
形影騰騰夕陽裏數峰危翠滴漁船
江上望遠山寄鄭谷郎中(公時退居仰山)
危碧層層映水天半垂岡隴下民田王維愛甚難抛畫
支遁高多不惜錢巨石盡含金玉氣亂峰閑鎖棟梁煙
秦爭漢奪空勞力却是巢由得穏眠
送人自蜀迴南遊
錦水東浮情尚鬱湘波南泛思何長蜀魂巴狖悲殘夜
越鳥燕鴻叫夕陽煙月幾般為客路林泉四絶是吾鄉
尋幽必有僧相指宋杜題詩近舊房
寄无願上人(末句缺二字)
六十入去七十歲與師年鬢不爭多誰言生死無消處
還有修行那得何開士安能窮好惡故人堪憶舊經過
會歸原上焚身後一陣灰飛也
懷瀟湘即事寄友人
浸野滛空澹蕩和十年鄰住聽漁歌城臨遠櫂浮煙泊
寺近閑人泛月過岸引綠蕪春雨細汀連斑竹晩風多
可憐千古懷沙處還有魚龍弄白波
謝橘洲人寄橘
洞庭栽種似瀟湘綠遶人家帶夕陽霜裛露蒸千樹熟
浪圍風撼一洲香洪崖遣後名何遠陸績懷來事更長
藏貯待供賓客好石榴宜稱映丹光
自貽
心中身外更何猜坐石看雲飬聖胎名在好詩誰逐去
跡依閒處自歸來時添瀑布新缾水旋換栴檀舊印灰
晴出寺門驚往事古松千尺半蒼苔
寄益上人
長想尋君道路遥亂山霜後火新燒近聞移住鄰衡岳
幾度題詩上石橋古木傳聲連峭壁一燈懸影過中宵
風騷味薄誰相愛敧枕常多夢鮑昭
行次宜春寄湘西諸友
幸無名利路相迷雙履尋山上柏梯衣鉢祖辭梅嶺外
香燈社别橘洲西雲中石壁青侵漢樹下苔錢綠遶溪
我愛遠遊君愛住此心他約與誰㩦
送略禪者歸南岳
林下鐘殘又拂衣錫聲還獨向南飛千峰令截冥鴻處
一徑險通禪客歸青石上行苔片片古杉邊宿雨霏霏
勞生有願應回首忍著無心與物違
詠懷寄知巳
巳得浮生到老閑且將新句擬玄關自知清興來無盡
誰道淳風去不還三百正聲傳世後五千真理在人間
此心終待相逢說時復登樓看暮山
寄吳拾遺
新竹將誰㩁重輕皎然評裏見權衡非無苦到難搜處
合有清垂不朽名疎雨晩衝蓮葉響亂蟬涼抱檜梢鳴
野橋閑背殘陽立翻憶蘇卿送子卿
春晴感興
連旬隂翳曉來晴水滿圓塘照日明岸草短長邊過客
江花紅白裏啼鶯野無征戰時堪望山有樓臺煖好行
桑柘依依禾黍綠可憐歸去是張衡
謝道友拄杖
翦自南巖瀑布邊寒光七尺乳珠連持来未入塵埃路
乞與應憐老病年欹影夜歸青石澗卓㾗秋過綠苔錢
他時攜上嵩峰頂把倚長松看洛川
東林寄别修睦上人
行心乞得見秋風雙履難留去住蹤紅葉正多離社客
白雲無限向嵩峰囊中自欠詩千首身外誰知事幾重
此别不能為後約年華相似逼衰容
夏日原西避暑寄吟友
熱煙疎竹古原西日日乘涼此杖藜閑處雨聲随霹靂
旱田人望隔虹霓蟬依獨樹乾吟苦鳥憶平川渴過齊
别有相招好泉石瑞花瑶草盡堪擕
懷匡阜
荆州連歲滯遊方拄杖塵封六尺光洗面有香思石溜
冥心無撓憶山牀閑機但媿時機速靜論須慙世論長
昨夜分明夢歸去薜蘿幽逕遶禪房
靜坐
繩牀欹坐任崩頹雙眼醒醒閉復開日月更無閑裏過
風騷時有静中來天真自得生難捨世幻誰驚死不迴
何處堪投此蹤跡水邊晴去上高臺
寄湘中諸友
碧雲諸友盡黃眸石點花飛更說無嵐翠濕衣松接院
芙蓉薰面寺臨湖沃州高臥心何僻匡社長禪興亦孤
争似楚王文物國金鑣紫綬讓前途
荅无願上人書
鄭生驅蹇峴山迴𫝊得安公好信来千里阻修俱老骨
八行重疊慰寒灰春殘桃李猶開戸雪滿松杉始上臺
必有南遊山水興漢江平稳好浮杯
送胤公歸闕
西朝歸去見高情應戀香燈近聖明關令莫疑非馬辯
道安還跨赤驢行充齋野店蔬無味灑笠平原雪有聲
忍惜文章便閑得看他趨競取時名
感時
忽忽枕前蝴蝶夢悠悠覺後利名塵無窮今日明朝事
有限生來死去人終與狐狸為窟穴謾師龜鶴飬精神
可憐顔子能消息虚室坐忘心最眞
湖上逸人
澹蕩光中翡翠飛田田初出柳絲絲吟沿綠島時逢鶴
醉泛清波或見龜七澤釣師應識我中原逐鹿不知誰
秋風水寺僧相近一徑蘆花到竹籬
懷巴陵
垂白堪思大亂前薄遊曾駐洞庭邊尋僧古寺沿沙岸
倚杖殘陽落水天蘭蘂蔫菸騷客廟煙波晴闊釣師船
此時欲買君山住嬾就商人乞箇錢
渚宫謝楊秀才自嵩山相訪
嵩峰有客遠相尋塵滿麻衣袖苦吟花盡草長方閉戸
道孤身老正傷心紅堆落日雲千仞碧撼涼風竹一林
惆悵雅聲消歇去喜君聊此暫披襟
荆門寄沈彬
罷趨明聖嬾從知鶴氅褵褷遂性披道有靜君堪托迹
詩無賢子擬傳誰松聲白日邊行止日影紅霞裏夢思
珍重兩萹千里逹去年江上雪飛時
讀隂符經
遶窗風竹骨輕安閒借隂符仰臥看絶利一源真有謂
空勞萬卷是無端清虚可保昇雲易嗜慾終知入聖難
三要洞開何用閉高臺時去凭欄干
寄吳國知舊
淮甸當年憶旅遊衲衣㯶笠外何求城中古巷尋詩客
橋上殘陽背酒樓晴色水雲天合影晩聲名利市争頭
可憐王化融融裏惆悵無僧似惠休
移居
上台言任飬疎愚乞與西城水滿湖吹榻好風終日有
趁涼閑客片時無檀欒翠擁清蟬在菡萏紅殘白鳥孤
欲問存思搜抉妙幾聯詩許敵三都
喜彬上人見訪
高吟欲繼沃州師千里相尋問課虚殘臘江山行盡處
滿衣風雪到閒居攜来律韻清何甚趣入幽微旨不疎
莫惜天機細搥琢他時終可擬芙蕖
荆州新秋寺居寫懷詩五首上南平王
竹如翡翠侵簾影苔學琉璃布地紋高卧更無如此樂
遠遊何必愛他雲閒聽謝朓吟為政靜看蕭何坐致君
只恐老身衰朽速他年不得頌鴻勲
井梧黃落暮蟬清久駐金臺但暗驚事佛未憐諸弟子
談空爭動上公卿合歸鳥外藏幽跡敢向人前認好名
滿印白檀燈一醆可能酬謝得聰明
金湯裏面境何求寶殿東邊院最幽栽種已添新竹影
畫圖兼列遠山秋形容豈合親公子章句爭堪狎士流
虚負岷峨老僧約年年雪水下汀洲
漢江西岸蜀江東六稔安禪教化中託跡幸將王粲别
歸心寧與子山同尊罍豈識曹參酒賓客還親宋玉風
又見去年三五夕一輪寒魄破煙空
石龕閑鎖舊居峰何事膺門歲月重五七詩中叨見遇
三千客外許疎慵迎凉蟋蟀喧閑思積雨莓苔沒屐蹤
會待英雄啟金口却教擔錫入雲松
送李秀才歸湘中
詞客攜文訪病夫因吟送别憶湘湖寒消浦溆催鴻鴈
暖入溪山飬鷓鴣僧向月中尋岳麓雲從城上去蒼梧
君歸為問峰前寺舊住僧房鎖在無
寄吳國西供奉
别来相憶夢多迷君住東朝我楚西瑶闕合陪龍象位
春山休記鷓鴣啼承恩位與千官别應制才將十子齊
幾笑遠公慵送客慇懃只到寺前溪
謝人惠端溪硯
端人鑿斷碧溪潯善價爭教惜萬金礱琢已曾經敏手
研磨終見透堅心安排得主難移動含貯隨時任淺深
保重更求裝鈿匣閑將濡染寄知音
送吳先軰赴京
煙霄已遂明經第江漢重來問苦吟託興偶憑風月遠
忘機終在寂寥深千萹未聽常徒口一字須防作者心
此日與君聊話别老身難約更相尋
和西蜀可凖大師遠寄之什
莫知何路去追攀空想人間出世間杜口已同居士室
傳心休問祖師山禪中不住方為定說處無生始是閒
珍重希音遠相寄亂峰西望疊孱顔
荆門暮冬與節公話别
漳河湘岸柳關頭離别相逢四十秋我憶黃梅夢南國
君懷明主去東周幾程霜雪經殘臘何處封疆過舊遊
好及春風承帝澤莫忘衰朽卧林邱
賀孫支使郎中遷居
别認公侯禮上才築金何啻舊燕臺地連東閣横頭買
門對西園正面開不隔紅塵趨棨戟只拖珠履赴尊罍
應逢明月清霜夜閑領笙歌宴此來
庭際新移松竹
三莖瘦竹兩株松瑟瑟翛翛韻且同抱節乍離新澗雪
盤根遠别舊林風歲寒相倚無塵地蔭影分明有月中
更待陽和信催促碧梢青杪看凌空
荆門寄題禪月大師影堂
澤國聞師泥日後蜀王全禮葬餘灰白蓮塔向清泉鎖
禪月堂臨錦水開西岳千篇傳古律(大師著西岳集三十卷盛傳于世)
南宗一句印靈臺不堪隻履還西去葱嶺如今無使廻
賀雪
上清凝結下乾坤為瑞為祥表致君日月影從光外過
山河形向靜中分歌揚郢路誰同聽聲灑梁園客共聞
堪想畫堂簾卷次輕隨舞袖正紛紛
荆州寄貫微上人
舊齋休憶對松關各在王侯顧遇間命服巳霑天渥澤
衲衣猶擁祖斕斑相思莫救燒心火留滯難移壓腦山
得失兩途俱不是笑他高卧碧孱顔
送休師歸長沙寧覲
高堂親老本師存多難長懸兩處魂巳說戰塵消漢口
便隨征櫂别荆門晴吟野闊無耕地晩宿灣深有釣村
他日更思衰老否七年相伴琢詩言
江上夏日
無處清隂似剡溪火雲竒崛倚空齊千山冷疊湖光外
一扇涼搖楚色西碧樹影疎風易斷綠蕪平遠日難低
故園舊寺臨湘水斑竹煙深越鳥啼
渚宫春日因懷有作
舊業樹連湘樹遠家山雲與嶽雲平僧來巳說無耕釣
鴈去那知有弟兄客思莫牽蝴蝶夢鄉心自憶鷓鴣聲
沙頭南望堪腸斷誰把歸舟載我行
松化為石(近聞金華山古松化為石)
盤根幾聳翠崖前却偃凌雲化至堅乍結精華齊永劫
不隨凋變巳千年逢賢必用鐫辭立遇聖終將刻印傳
肯似荆山鑿餘者蘚封頑滯卧嵐煙
寄澧陽吳使君
南客西來話使君涔陽風雨變行春四鄰耕釣趨仁政
千里煙花壓路塵去獸未勝除狡吏還珠争似復逋民
紅蘭浦暖攜才子爛醉連題賦白蘋
湘江送客
湘江秋色湛如冰楚客離懷暮不勝千里碧雲聞塞鴈
幾程青草見巴陵寒濤響疊晨征㯭岸葦叢明夜泊燈
鸚鵡洲邊若回首為思前事一捫膺
暮遊岳麓寺
寺樓高出碧崖稜城裏誰知在上層初雪灑来喬木暝
遠禽飛過大江澄閑消不睡憐長夜靜照無言謝一燈
迴首何邊是空地四村桑麥遍邱陵
林下留别道友
住亦無依去是閑何心終戀此林間片雲孤鶴東西路
四海九州多少山靜坐趁涼移樹影興隨題處著苔斑
秋来洗浣行衣了還爾鄰僧舊竹關
道林寺居寄岳麓禪師二首
門前石路徹中峰樹影泉聲在半空尋去未應勞上下
往來殊巳倦西東髭根盡白孤雲並心跡全忘片月同
長憶高窗夏天裏古松青檜午時風
山袍不稱下紅塵各是閑居島外身兩處煙霞門寂寂
一般苔蘚石磷磷禪關悟後寧疑物詩格元来不傍人
月照經行更誰見露華松粉點衣巾
亂後江西過孫魴舊居因寄
舊遊重到倍悲涼吟憶同人倚寺牆何處暮蟬喧逆旅
此中山鳥噪垂楊寰區有主權兵器風月無人掌桂香
欲寄此心空北望塞鴻天末失歸行
宜春江上寄仰山長老二首
水隔孤城城隔山水邊時望憶師閒清泉白石中峰上
落日半空栖鳥還雲影觸衣分朵朵雨聲吹磬散潺潺
傳心莫學羅浮去後軰思量待扣關
雨晴天半碧光流影倒殘陽濕郡樓絶頂有人經劫在
浮生無客暫時遊窗開萬壑春泉亂塔鎖孤燈萬木稠
欲為吾師拂衣去白雲紅葉又新秋
螢
透窗穿竹住還移萬類俱閑始見伊難把寸光藏暗室
自持孤影助明時空庭散逐金風起亂葉爭投玉露垂
後代儒身嬾收拾夜深飛過讀書帷
湘中送翁員外歸閩
船滿琴書與酒杯清湘影裏片帆開人歸南國鄉園去
鴈逐西風日夜来天勢漸低分海樹山程欲盡見城臺
此身未别江邊寺猶看星郎奉詔廻
寄居道林寺作
嵐濕南朝殿塔寒此中因得謝塵寰巳同庭樹千株老
未負溪雲一片閑石鏡舊遊臨皎潔岳蓮曾上徹孱顔
如今衰颯成多病黃葉風前晝掩關
沙鷗
暖傍漁船睡不驚可憐孤潔似華亭晩来灣浦衝平碧
晴過汀洲拂淺青翡翠靜中修羽翼鴛鴦閑處事儀形
何如飛入漢宫裏留與興亡作典經
和翁員外題馬太傅宅賈相公井
飛塵不敢下相干闇脉傍應潤牡丹心任短長投玉綆
底須三五暎金盤神工舊製泓澄在天澤時加瀲灔寒
太傅欲旌前古事星郎屬思久憑欄
看雲
何峰觸石濕苔錢便逐高風離瀑泉深處卧来眞隱逸
上頭行去是神仙千尋有影滄江底萬里無蹤碧落邊
長憶舊山青壁裏遶菴閑伴老僧禪
對雪寄荆幕知巳
猛勢微開萬里清月中看似日中明此時鷗鷺無人見
何處關山有客行郢唱轉高誰敗和巴歌相顧自銷聲
江齋卷箔含毫久應想梁王禮不輕
送相里秀才赴舉
兩上東堂不見春文明重去有誰親曾逢少海尊前客
舊是神仙會裏人巳遂風雲催化羽却將雷電助燒鱗
明年自此登龍後迴首荆門一路塵
荆門疾中喜謝尊師自南嶽来相里秀才自京
至
閑堂晝臥眼初開強起徐行遶砌苔鶴氅人從衡嶽至
鶉衣客自洛陽来坐聞鄰樹栖幽鳥吟覺江雲發早雷
西笑東遊此相别兩途消息待誰迴
吟興自述
前習都由未盡空生知雅學妙難窮一千首出悲哀外
五十年銷雪月中興去不妨歸靜慮情来何止發眞風
曾無一字千聲利豈媿操心負至公
送謝尊師自南嶽出入京
曾聽鹿鳴逢世亂因披羽服隐衡陽幾多事隔丹霄興
三十年成兩鬢霜芝术未甘銷勇氣風騷無那激剛腸
中朝舊有知音在可是悠悠入帝鄉
送司空學士赴京
弘文初命下江邊難戀沙鷗與釣船藍綬乍稱新學士
白衫初脫舊神仙龍山送别風生路鷄樹從容雪照筵
重謁往年金牓主便將才術佐陶甄
御定全唐詩卷八百四十五
