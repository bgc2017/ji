欽定四庫全書
御定全唐詩卷八百十三
無可
無可范陽人姓賈氏島從弟居天仙寺詩名亦與島齊
集一卷今編為二卷
送吕郎中赴滄(一作海)州
出守滄州去西風送旆旌路遥經(一作過)幾郡地盡到孤
城拜廟千山綠登(一作開)樓遍海清(一作晴)何人共東望日
(一作月)向積濤生
書馬如文石門居
别業逸高情暮泉喧客亭林迴天闕近雨過石門青野
果誰來拾山禽獨臥聽要迎文會友時復掃柴扃
送章正字秩滿東歸
朝衣登别席春色滿秦關芸閣吏誰替海門身又還尋
僧流水僻見月遠林閑雖是忘機者難齊去住間
賦得望遠山送客歸
遥山寒雨過正向暮天橫隱隱凌雲出(一作去)蒼蒼與(一作)
(共)水平何時凝厚地幾處映(一作向)孤城歸客秋風裏迴
看傷别情
送宜春裴宰(一作明府)是將軍旻之孫
垂白方為縣徒(一作從)知大父雄山春南去棹楚夜北飛
鴻疉嶂和雲滅孤城與嶺通誰知持惠化一境動清(一作)
(秋)風
送朴山人歸日本
海霽(一作際)晩帆開應無鄉信催水從荒外積人指日邊
迴望國乘風久浮天絶島來儻因華夏使(一作下夢)書札轉
悠哉
送姚宰任吉州安福縣(一作送王明府之任安福)
落絮滿衣裳攜琴問酒(一作水)鄉挂帆南入楚到縣半浮
湘吏散翠禽下庭閑斑竹長人安宜(一作知)遠泛沙上蕙
蘭香(一作芳)
送李少府之任臨卭
卭南方作尉調補一何卑發論唯公幹承家乃帝枝山
長風褭棧江蔭石和澌舊井王孫宅還(一作過)尋獨有期
遊(一作廬)山寺
千峰路盤(一作盤磴)盡林寺昔何(一作年)名步步入山影房房
聞水聲多年人跡斷(一作絶)殘照一(作日作月)石陰(一作冰)清自
(一作便)可求居止安閒過此生
酬姚員外見過林下
掃苔迎五馬蒔(一作蔬)藥過申鐘鶴共林僧見雲隨野客
逢入樓山隔水滴旆露垂松日暮題詩去空知雅調重
(一作濃)
寄華州馬戴(一作秋中聞馬戴遊華山因寄)
三峰待秋上鳥外挂衣巾猶(一作獨)見無窮景應非暫往
(一作住)身水寒仙掌路山遠(一作林靜一作雲住)華陽人欲問壇邊
月尋思闕復新
秋夜寄青龍(一作龍池)寺空貞(一作貞空)二上人
夜來思道侶木葉向人飄精舍池邊古秋山樹(一作月)下
遥磬寒(一作聲)徹幾里雲白已經宵未得同居止(一作居名世)
蕭(一作翛)然自寂寥
過杏(一作石)溪寺寄姚員外
門徑衆峰頭盤巖復轉溝雲僧隨樹老杏水落江流峽
狖有時到秦人今日遊謝公多晩眺此景(一作境)在南樓
送僧歸中條(一作送覺法師往中條舊隱)
夜葉動飄飄寒來話數宵卷經歸鳥(一作物)外轉雪過(一作)
(下)山椒舊長(一作坐)松杉大難行水石遥元戎宗内學應
就白雲招
送人罷舉東遊
東堂今巳負況此遠行難兼雨風聲過連天草色乾鴻
嘶荒壘閉兵燒廣川寒若向龍門宿懸知拭淚看
金州冬月陪太守遊池(一作林下對雪送僧歸草堂寺)
殘臘雪紛紛林間起送君苦吟行迥野投跡向寒雲絶
頂晴多去幽(一作遥)泉凍不(一作未)聞唯應草堂寺高枕脫
人羣
寄青龍寺原(一作源)上人(一作冬日寄僧友)
斂屨(一作履)入寒竹安禪過漏聲高杉殘子(一作葉)落深井
凍痕生罷磬風枝動懸燈雪屋明何當招我宿(一作友)乘
月上方行
秋寄從兄賈島(一作秋夜宿西林寄賈島)
暝(一作暗)蟲喧(一作分)暮色默思坐(一作坐思)西林聽雨寒更徹
(一作盡)開門落葉深昔因京邑病倂起洞庭心亦是吾兄
事(一作弟)遲迴共(一作直)至今
新年
燃燈朝復夕漸作長年身紫(一作白)閣未歸日青門又見
(一作直)春掩關寒過盡開(一作出)定草生新自有林中趣誰
驚歲去(一作月)頻
夏日送崔秀才遊南
南方山水地念子為貧遊縱是(一作便)逢佳景(一作境)那能
緩(一作免)旅愁夕陽行遠道煩暑在孤舟莫向巴江(一作山)
過猿啼促(一作蹙一作感)淚流
晩秋酬姚合(一作侍御)見寄
新命起高眠江湖空浩然木衰猶有菊燕去即無蟬分
察千官内孤懷遠嶽邊蕭條人外寺暌阻又(一作復)經年
暮秋宿友人居
招我郊居宿開門但苦吟秋眠山燒盡暮歇竹園深寒
浦鴻相呌風窗月欲沈翻嫌坐禪石不在此松隂
送李騎曹之武寧(一作送威武李騎曹之靈武寧省)
一歲一歸寧凉天數騎行河來當塞曲(一作盡一作斷)山遠與
沙平縱獵旗風卷聽笳帳月生新鴻引寒色迴日滿(一作)
(落)京城
秋日寄厲玄先輩
楊柳起秋色故人猶未還别離俱(一作何)自苦(一作老)少壯
豈能閒夜雨吟殘燭秋城憶遠山何當一(一作同)相見語
默此林間
冬晩與諸文士會太僕田卿宅
從容(一作客)啓華館饌玉復燒蘭是歲兹旬盡良(一作青)宵
幾刻(一作客)殘風(一作燈)迴松竹動人息斗牛寒此(一作别)後
思良(一作吟)集須(一作先)期月再團
贈詩僧
寒山對水塘(一作廊)竹葉影侵堂洗藥冰生岸開門月滿
牀病多身又老枕倦夜兼長來謁吾曹者呈詩問否臧
寒夜過叡川師院
長生推獻壽法坐四朝登問難無彊敵聲名掩古僧絶
塵苔積地栖竹鳥驚燈語默俱忘寐殘窗半月稜
送顥法師往太原講兼呈(一作謁)李司徒(一作空)
近臘辭精舍幷州謁尚(一作上)公路長山忽盡塞廣雪無
窮講席開晴壘禪衣涉遠風聞經諸弟子應滿此(一作北)
門中
冬日諸禪自商山禮正師真塔(一作喜緒法師往岐陽禮塔)
迴見訪
久思今忽(一作欲)來雙屨汚(一作滑)青苔拂(一作掃)雪從山(一作)
(雲)起過房禮塔迴偈(一作句)留閑夜作禪請暫時開欲作
孤雲去賦詩(一作此時)余不才
題青龍寺縱公房
從誰得(一作傳)法印不離上方傳夕磬城霜下寒房(一作窗)
竹月圓煙(一作燈)殘衰木畔(一作落)客住(一作往)積(一作磧)雲邊
未隱滄洲去時來於此禪
贈圭峰禪師(一作寄圭峰宗密師)
絶壑禪牀底泉分落石層霧交高(一作露澆齊)頂草雲(一作雪)
隱下方燈朝滿傾心客溪連(一作通)學道僧半旬持(一作時)
一食此事(一作行)有誰能
陪姚合遊金州南池(一作金州夏晩陪姚合員外遊南池)
柳暗清波漲衝萍復潄苔張筵(一作帆)白鳥起(一作下)掃岸
使君來洲島秋應没荷花晩(一作暁)盡開高城吹角絶(一作)
(罷)騶馭尚裵回
金州别姚合
日日西亭(一作臺)上春留到夏殘言之别離易勉以道途
難山出一千里溪(一作江)行三百灘松間樓裏月(一作月裏)秋
入五陵看(一作寒)
夏日送田中丞赴蔡州
出守汝(一作海)南城應多戀闕情地遥人久望風起旆初
行楚廟繁蟬斷淮田細雨生賞心知有處蔣宅古津(一作)
(松)平
菊
東籬搖落後密豔被寒催夾雨驚新拆經霜忽盡開野
香盈客袖禁蘂泛天杯不共春蘭竝悠揚遠蝶來
松
枝幹怪鱗皴烟梢出澗新屈盤高極目蒼翠遠驚人待
鶴移隂(一作隂移)過聽風落子(一作子落)頻青青寒木外自與九
霄鄰
蘭
蘭色結春光氛氲掩衆芳過門階露(一作覆)葉尋澤徑連
香畹靜風吹亂亭秋雨引長靈均曾采(一作搴)擷紉珮掛
荷裳
隕葉
遶巷夾(一作隔)溪紅蕭條逐北風别林遺宿鳥浮水載鳴
蟲石小埋初盡枝長落未終帶霜書麗什閒讀白雲中
李常侍書堂
結搆因墳籍簷前竹未生塗油(一作鉛)窗日早閱槧幌風
輕息架蛩驚客垂燈雨過城已應窮古史師律孰齊名
寄和蔡州田郎中(一作寄和蔡州中丞題蔣亭)
遺跡仍(一作路惟)留蔡幽人出漢(一作濮)朝門深荒徑在臺迥
數峰遥岸石攲相倚(一作對)窗松偃未凋尋思方一去豈
待使君招
經貞女祠
朝賽暮還祈開唐復歴隋精誠山雨至歲月廟松衰窺
穴龍潭黑過門鳥道危不同巫峽女來往楚王祠
行漢(一作竹溪)水晩次神灘阻風
驚風山半起舟子忽停橈岸荻吹先亂灘聲(一作波)落更
跳聽松今欲暮過島或(一作忽)明朝若盡平生趣東浮看
石橋
送田中丞使西戎(同用旗字)
朝元下赤墀玉節使西夷關隴風(一作烽)迴首河湟雪灑
旗磧砂行幾月戎帳到何時應盡平生志高全大國儀
送董正字歸覲毘陵
暫辭讐校去未發見新鴻路入江波上人歸楚邑東山
遥晴出樹野極暮連空何以念兄弟應思潔膳同
送邵錫及第歸湖州
春關鳥罷啼(一作啼罷)歸慶浙煙西郡守招(一作邀)延重鄉人
慕仰(一作羡)齊橘青逃(一作陶)暑寺茶長(一作綠)隔湖溪乘暇
知高眺微應辨會稽
送薛重中丞充太原副使
中司出華省(一作中書華省外)副相晉陽行書答偏州啓籌參
上將營踏沙夜(一作寒)馬細吹(一作收)雨曉笳清正報胡塵
滅桃花汾水生
送靈武李侍御
靈州天一涯幕客似還家地得江南壤程分磧裏砂禁
鹽調上味(一作鹽調土味貢)麥穗結秋花前席因籌畫清吟塞
日斜
冬夜姚侍御宅送李廓少府
王事圭峰下將還禁漏餘偶歡新歲近惜别後期疎雪
罷見來吏川昏聊整車獨吟多暇日應寄柏臺書
送喻鳬及第歸陽羡
姓字載科名無過子最榮宗中初及第江上覲難兄月
向波濤没茶連洞壑生石橋高思在且為看東坑
送沅江宋明府即開府璟之孫
初聞從事日鄂渚動芳菲一遂鈞衡薦今為長吏歸人
臨沅水望鴈映楚山飛唯有傳聲政家風重發揮(一作輝)
送薛秀才遊河中兼投任郎中留後
詩古(一作苦)賦縱橫令人畏後生駕言遊禹跡知已在蒲
城日(一作月)射雲煙(一作凝)散風吹草木(一作未)榮孤吟臨寇
境莫問(一作欲)請長纓
寄姚諫議
鳴鞭靜路塵籍籍(一作寂寞)諫垣臣函疏辭專(一作封還)密爐香
立獨親篋多臨水作窗宿臥雲人危坐開寒紙燈前起
草頻
大理正任二十和江淹擬古詩二十章寄示
不啻迴青眼應疑似碧雲古風真往哲雅道濫朝聞活
獄威豪右銷時賴典墳如何經濟意未克致吾君
寄殿院薛侍御
名高意本(一作轉)閑浮俗自(一作牆仞日)難攀佐蜀連錢出朝
天獬豸還迴翔歴清院彈奏迥離班休澣通玄旨留僧
晝掩關(一作僧到休揮翰開軒復解顔)
禪林寺
台山朝佛隴勝地絶埃氛冷色石橋月素光華頂雲遠
泉和雪澑幽磬帶松聞終斷游方念爐香繼此焚
御定全唐詩卷八百十三
