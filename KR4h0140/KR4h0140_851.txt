欽定四庫全書
御定全唐詩卷八百五十一
慈恩寺沙門(高宗時)
和御製遊慈恩寺
皇風扇祗樹至德茂禪林仙華曜日彩神旛曳遠隂綺
殿籠霞影飛閣出雲心細草希慈澤恩光重更深
水心寺僧
贈賈松先輩
嵯峨山上石歲歲色長新若使盡成寳誰為知已人
無名釋
古梅
火虐風饕水漬根霜皴雪皺古苔痕東風未肯隨寒暑
又櫱清香與返魂
南唐失名僧
月
徐徐東海出漸漸上天衢此夜一輪滿清光何處無(前二)
(句一作團團離海嶠漸漸出雲衢)
吳越僧
武肅王有旨石橋設齋會進一詩共六首
南有天台事可尊孕靈含秀獨超羣重重曲澗侵危石
步步層巖踏碎雲金雀每從雲裏現異香多向夜深聞
當知此界非凡界一道幽竒各自分
仙源佛窟有天台今古嘉名遍九垓石磴嵌空神匠出
瀑泉雄壯雨聲來景強偏感高僧上地勝能令遠思開
一等翹誠依此處自然靈貺作梯媒
智泉福海莫能逾親自王恩運睿謨感現盡冥心境界
資持全固道根株石梁低翥紅鸚鵡煙嶺高翔碧鷓鴣
勝妙重重惟禱祝永資軍庶息災虞
凌晨迎請倍精誠親散鮮花異處清羅漢攀枝呈梵相
巖僧倚樹現真形神幡雙出紅霞動寳塔全開白氣生
都為王心標意切滿空盈月瑞分明
幡花寳盖滿青川祈禱迎來聖半千莫道勝緣無影響
須知嘉會有因緣空中長似聞天樂巖畔常疑有地仙
何必更尋兜率去重重靈應事昭然
登雲步嶺涉煙程好景隨心次第生聖者已符祥瑞事
地靈全副禱祈情洞深重疊拖雲濕灘淺潺湲潄水清
願滿事圓歸去路便風相送片帆輕
唐末僧
題戶詩
枕有思鄉淚門無問疾人塵埋牀下履風動架頭巾
神廻(臨晉人姓田貞觀間流化岷峨為道俗宗仰)
逸句
鵶鳴東牖曙草秀南湖春(見詩式)
可隆(字了空俗姓慕容住福州東禪院五代時人)
逸句
萬般思後行一失廢前功(觀棋)
爾鳥(唐末蜀沙門)
逸句
鯨目光燒半海紅鰲頭浪蹙掀天白(見詩話總歸)
元礎(上都僧)
逸句
寺隔殘潮去採藥過泉聲林塘秋半宿風雨夜深
來
悟清(唐僧)
逸句
鳥歸花影動魚沒浪痕圓
契盈(閩中人住杭州龍華禪寺)
逸句
二千里外一條水十二時中兩度潮(見五代史補)
淡然
逸句
到處自鑿井不能飲常流
庭實(江南僧)
逸句
吟中雙鬢白笑裏一生貧(見詩史)
知業(吳越時湖州聖保寺僧有詩名)
逸句(第二句缺一字)
接岸橋通何處路倚欄人是誰家(見葆光錄)
雲容
逸句
木末上明星
元幽
三萬蓮經三十春半生不蹋院門塵
志定
逸句
惟有罇前今夜月當時曾照墮樓人梧桐葉老蟬聲
死一夜洞庭波上風(見張為主客圖)
靈凖
逸句
晴看漢水廣秋覺峴山高
荆州僧
逸句
犬熟護鄰房
御定全唐詩卷八百五十一
