欽定四庫全書
御定全唐詩卷一百六十九
李白
秋日鍊藥院鑷白髮贈元六兄林宗
木落識歲秋瓶冰知天寒桂枝日已綠拂雪凌雲端弱
齡接光景矯翼攀鴻鸞投分三十載榮枯同所歡長吁
望青雲鑷白坐相看秋顔入曉鏡壯髮凋危冠窮與鮑
生賈饑從漂母餐時来極天人道在豈吟嘆樂毅方適
趙蘇秦初說韓卷舒固在我何事空摧殘
書情贈蔡舍人雄
嘗高謝太傅(一作嘗聞謝安石)擕妓東山門楚舞醉碧雲吳歌
斷淸猿暫因蒼生起談笑安黎元余亦愛此人丹霄冀
飛飜遭逢聖明主敢進興亡言(一本此下有娥眉積讒妬魚目嗤璵璠二句)
白璧竟何辜(一作本無瑕)青蠅遂成冤一朝去京國十載客
梁園猛犬吠九關殺人憤精魂皇穹雪冤枉白日開氛
昏泰階得䕫龍桃李滿中原倒海索明月凌山採芳蓀
媿無横草功虛負雨露恩跡謝雲臺閣心隨天馬轅夫
子王佐才而今復誰論層飇振六翮不日思騰騫我縱
五湖櫂煙濤恣崩奔夢釣子陵湍英風(一作芬)緬猶存彼
(一作徒)希客星隠弱植不足援千里一廻首萬里一長歌
黃鶴不復来清風愁柰何舟浮瀟湘月山倒洞庭波投
汨笑古人臨濠得天和閒時田畝中搔背牧鷄鵝別離
解相訪應在武陵多
憶襄陽舊遊贈馬少府巨
昔為大堤客曾上山公樓開窗碧嶂滿拂鏡滄江流高
冠佩雄劒長揖韓荆州此地别夫子今来思舊遊朱顔
君未老白髮我先秋壯志恐蹉跎功名若雲浮歸心結
遠夢落日懸春愁空思羊叔子墮淚峴山頭(一作何時共携手便)
(醉峴山頭)
對雪獻從兄虞城宰
昨夜梁園裏弟寒兄不知庭前看玉樹腸斷憶連枝
訪道安陵遇蓋還為余造真籙臨別留贈
清水見白石仙人識青童安陵蓋夫子十歲與天通懸
河與微言談論安可窮能令二千石撫背驚神聰揮毫
贈新詩高價掩山東至今平原客感激慕清風學道北
海仙傳書蘂珠宫丹田了玉闕白日思雲空為我草真
籙天人慙妙工七元洞豁落八角輝星虹三災蕩璿璣
蛟龍翼微躬舉手謝天地虛無齊始終黃金滿高堂荅
荷難克充下笑世上士沉魂北羅酆昔日萬乘墳今成
一科蓬贈言若可重實此輕華嵩
贈崔郎中宗之(時謫官金陵)
胡雁拂海翼翺翔鳴素秋驚雲辭沙朔飄蕩迷河洲有
如飛蓬人去逐萬里遊登高望浮雲彷彿如舊丘日從
海傍沒水向天邊流長嘯倚孤劔目極心悠悠歲晏歸
去来富貴安可求仲尼七十說歴聘莫見收魯連逃千
金珪組豈可酬時哉苟不會草木為我儔希君同携手
長往南山幽
贈崔諮議
綠驥本天馬素非伏櫪駒長嘶向清風倏忽凌九區何
言西北至却走東南隅世道有飜覆前期難豫圖希君
一翦拂猶可騁中衢
贈昇州王使君忠臣
六代帝王國三吳佳麗城賢人當重寄天子借高名巨
海一邊靜長江萬里清應須救趙策未肯棄侯嬴
贈别從甥高五
魚目高泰山不如一璵璠賢甥即明月聲價動天門能
成吾宅相不減魏陽元自顧寡籌略功名安所存五木
思一擲如繩繫竆猨櫪中駿馬空堂上醉人喧黃金久
已罄為報故交恩聞君隴西行使我驚心魂與爾共飄
颻雲天各飛飜江水流或卷此心難具論貧家(一作居)羞
好客語拙覺辭繁三朝空錯莫對飯(一作飲)却慚冤自笑
我非夫生事多契闊蓄積萬古憤向誰得開豁天地一
浮雲此身乃毫末忽見無端倪太虛可包括去去何足
道臨岐空復愁肝膽不楚越山河亦衾裯雲龍若相從
明主會見收成功解(一作若)相訪溪(一作綠)水桃花流
贈裵司馬
翡翠黃金縷繡成歌舞衣若無雲間月誰可比光輝秀
色一如此多為衆女譏君恩移昔愛失寵秋風歸愁苦
不窺隣泣上流黃機天寒素手冷夜長燭復微十日不
滿匹鬢蓬亂若絲猶是可憐人容華世中稀向君發皓
齒顧我莫相違
叙舊贈江陽宰陸調
泰伯讓天下仲雍揚波濤清風蕩萬古跡與星辰高開
吳食東溟陸氏世英髦多君秉古節嶽立冠人曹風流
少年時京洛事遊遨腰間延陵劔玉帶明珠袍我昔鬭
雞徒連延五陵豪邀遮相組織呵嚇来煎熬君開萬叢
人鞍馬皆辟易告急清憲臺脫余北門厄間宰江陽邑
翦棘樹蘭芳城門何肅穆五月飛秋霜好鳥集珍木高
才列華堂時從府中歸絲管儼成行但苦隔遠道無由
共銜觴江北荷花開江南楊梅熟正好飲酒時懷賢在
心目掛席拾海月乘風下長川多沽新豐醁滿載剡溪
船中途不遇人直到爾門前大笑同一醉取樂平生年
(一本作太伯讓天下仲雍揚波濤清風蕩萬古跡與星辰高開吳食東溟陸氏世英髦夫子特峻秀岳立冠人)
(曹風流少年時京洛事遊遨驂驔紅陽燕玉劒明珠袍一諾許他人千金雙錯刀滿堂青雲士望美期丹霄我)
(昔北門厄摧如一枝蒿有虎挟雞徒連延五陵豪邀遮来組織呵嚇相煎熬君披萬人叢脫我如貔牢此耻竟)
(未刷且食綏山桃非天雨文章所祖託風騷蒼蓬老壯髮長策未逢遭別君幾何時君無相思否鳴琴坐高樓)
(渌水淨忩牖政成聞雅頌人吏皆拱手投刃有餘地廻車攝江陽錯雜非易理先威挫豪強城門何肅穆五月)
(飛秋霜好鳥集珍木高才列華堂時從府中歸絲管儼成行但苦隔遠道無由共銜觴江北荷花開江南楊梅)
(鮮挂席拾海月乘風下長川多沽新豐醁滿載剡溪船中途不遇人直到爾門前大笑同一醉取樂平生年)
贈從孫義興宰銘
天子思茂宰天枝得英才朗然清秋月獨出映吳臺落
筆生綺繡操刀振風雷蠖屈雖百里鵬騫望三台退食
無外事琴堂向山開綠水寂以閒白雲有時来河陽富
竒藻彭澤縱名杯所恨不見之猶如仰昭回元惡昔滔
天疲人散幽草驚川無活鱗舉邑罕遺老誓雪會稽耻
將奔宛陵道亞相素所重投刃應桑林獨坐傷激揚神
融一開襟絃歌欣冄理和樂醉人心蠧政除害馬傾巢
有歸禽壺漿候君来聚舞共謳吟農人棄蓑笠蠶女墮
纓簪歡笑相拜賀則知惠愛深(亞相李公重之以能政中丞李公免罷以移官)
歴職吾所聞稱賢爾為最化洽一邦上名馳三江外峻
節貫雲霄通方堪遠大能文變風俗好客留軒蓋他日
一来遊因之嚴光瀨
草創大還贈柳官廸
天地為槖籥周流行太易造化合元符交媾騰精魄自
然成妙用孰知其指的羅絡四季間綿微無一隙日月
更出沒雙光豈云隻姹女乘河車黃金充轅軛執樞相
管轄摧伏傷羽翮朱鳥張炎威白虎守本宅相煎成苦
老消鑠凝津液髣髴明窗塵死灰同至寂𢷬(一作鑄)冶入
赤色十二周律歷赫然稱大還與道本無隔白日可撫
弄清都在咫尺北酆落死名南斗上生籍抑予是何者
身在方士格才術信縱横世途自輕擲吾求仙棄俗君
曉損勝益不向金闕遊思為玉皇客鸞車速風電龍騎
無鞭策一舉上九天相攜同所適
贈崔司戶文昆季
雙珠出海底俱是連城珍明月兩特逹餘輝傍照人英
聲振名都高價動殊鄰豈伊箕山故特以風期親惟昔
不自媒擔簦西入秦攀龍九天上忝列歲星臣布衣侍
丹墀密勿草絲綸才微惠渥重䜛巧生緇磷一去已十
載今来復盈旬清霜入曉鬢白露生衣巾側見綠水亭
開門列華茵千金散義士四坐無凡賓欲折月中桂持
(一作特)為寒者薪路傍已竊笑天路將何因垂恩儻丘山
報德有微身
贈溧陽宋少府陟
李斯未相秦且逐東門兔宋玉事襄王能為高唐賦常
聞綠水曲忽此相逄遇掃灑青天開豁然披雲霧葳蕤
紫鸞鳥巢在崐山樹驚風西北吹飛落南溟去早懷經
濟策特受龍顔顧白玉棲青蠅君臣忽行路人生感分
義貴欲呈丹素何日清中原相期廓天步
戲贈鄭溧陽
陶令日日醉不知五柳春素琴本無絃漉酒用葛巾清
風北窗下自謂羲皇人何時到栗里一見平生親
贈僧崖公
昔在朗陵東學禪白眉空大地了鏡徹廻旋寄輪風攬
彼造化力持為我神通晩謁泰山君親見日沒雲中夜
臥山月(一作夜卧雪上月)拂衣逃人羣授余金仙道曠劫未始
聞冥機發天光獨朗謝垢氛虛舟不繫物觀化遊江濆
江濆遇同聲道崖乃僧英說法動海嶽遊方化公卿手
秉玉塵尾如豋白樓亭微言注百川亹亹信可聽一風
鼓羣有萬籟各自鳴啓閉入窗牖託宿掣雷霆自言歴
天台搏壁躡翠屛凌兢石橋去恍惚入青冥昔往今来
歸絶景無不絰何日更擕手乘杯向蓬瀛
遊溧陽北湖亭望瓦屋山懷古贈同旅(一作贈孟浩然)
朝登北湖亭遥望瓦屋山天清白露下始覺秋風還遊
子託主人仰觀眉睫間目色送飛鴻邈然不可攀長吁
相勸勉何事来吳關聞有貞義女振竆溧水灣清光了
在眼白日如披顔高墳五六墩崒兀棲猛虎遺跡翳九
泉芳名動千古子胥昔乞食此女傾壺漿運開展宿憤
入楚鞭平王凛冽天地間聞名若懷霜壯夫或未達十
步九太行與君拂衣去萬里同翺翔
醉後贈從甥高鎮
馬上相逢揖馬鞭客中相見客中憐欲邀擊筑悲歌飲
正值傾家無酒錢江東風光不借人枉殺落花空自春
黃金逐手快意盡昨日破産今朝貧丈夫何事空嘯傲
不如燒却頭上巾君為進士不得進我被秋霜生旅鬢
時清不及英豪人三尺童兒重廉藺匣中盤劒装䱜(音鵲)
(又音錯)魚閒在腰間未用渠且將換酒與君醉醉歸託宿
吳專諸
贈秋浦柳少府
秋浦舊蕭索公庭人吏稀因君樹桃李此地忽芳菲搖
筆望白雲開簾當翠微時来引山月縱酒酣清暉而我
愛夫子淹留未忍歸
贈崔秋浦三首
吾愛崔秋浦宛然陶令風門前五楊柳井上二梧桐山
鳥下廳事簷花落酒中懷君未忍去惆悵意無窮
崔令學陶令北窗常晝眠抱琴時弄月取意任無絃見
客但傾酒為官不愛錢東臯春事起種黍早歸田(一作東臯)
(多種黍勸爾早耕田)
河陽花作縣秋浦玉為人地逐名賢好風隨惠化春水
從天漢落山逼畫屛新應念金門客投沙弔楚臣
望九華贈青陽韋仲堪
昔在九江上遥望九華峰天河掛綠水秀出九芙蓉我
欲一揮手誰人可相從君為東道主於此臥雲松
御定全唐詩卷一百六十九
