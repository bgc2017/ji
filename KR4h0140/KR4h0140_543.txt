欽定四庫全書
御定全唐詩卷五百四十三
喻鳧
喻鳧毘陵人登開成五年進士第終烏程尉詩一卷
贈李商隐
羽翼恣摶扶山河使筆驅月疎吟夜桂龍失詠春珠草
細盤金勒花繁倒玉壺徒嗟好章句無力致前途
元日即事
歛板賀交親稱觴詎有巡年光悲擲舊景色喜呈新水
柳煙中重山梅雪後真不知將白髮何以度青春
送賈島往金州謁姚員外
山光與水色獨往此中深溪瀝椒花氣巖盤漆葉隂瀟
湘終共去巫峡羨先尋幾夕江樓月玄暉伴静吟
送友人罷舉歸蜀
憔悴滿衣塵風光豈屬身賣琴紅粟貴看鏡白髭新棧
畔誰高步巴邊自問津悽然莫滴血杜宇正哀春
送衛尉之延陵
草木正花時交親觸雨辭一官之任遠盡室出城遲乳
滴茅君洞鴉鳴季子祠想知佐理暇日有詠懷詩
送越州高錄事
官曹權紀綱行李半舟航浦溆潮来廣川源鳥去長筍
成稽嶺岸蓮發鏡湖香澤國還之任鱸魚浪得嘗
送潘咸
時時齎破嚢訪我息閒坊煑雪問茶味當風看鴈行心
齊山鹿逸句敵柳花狂堅苦今如此前程豈渺茫
送友人下第歸寧
紫閣雪未盡杏園花亦寒灞西辭舊友楚外憶新安細
雨猨啼枿微陽鷺起灘旋應赴秋貢詎得久承歡
游北山寺
煙岡影畔寺游步此時孤庭静衆藥在鶴閒雙檜枯藍
峰露秋院灞水入春厨便可棲心跡如何返舊途
冬日題無可上人院
入戶道心生茶間踏葉行瀉風瓶水澀承露鶴巢輕閣
北長河氣窗東一檜聲詩言與禪味語默此皆清
游雲際寺
澗壑吼風雷香門絶頂開閣寒僧不下鐘定虎常来鳥
啄林稍菓鼯跳竹裏苔心源無一事塵界擬休回
題翠微寺
沿溪又涉巔始喜入前軒鐘度鳥沉壑殿扃雲濕幡凉
泉隨衆石古木徹疎猨月上僧階近斯遊豈易言
廣德官舍二松
楊公休簿領二木日堅牢直甚彰吾節清終庇爾曹幽
隂月裏細冷樹雪中高誰見干霄後枝飄白鶴毛
浴馬
觧控復收鞭長津動細漣空蹄沈綠玉闊臆没連錢沫
漩橋聲下嘶盤柳影邊常聞禀龍性固與白波便
和段學士南亭春日對雨
晨飛晚未休蘭閣客吟愁蕭颯柳邊挂縈紆花底流聲
繁乍離(一作雜)籟灑急不成漚經夕江湖思煙波一釣舟
書懷
祗是守琴書僧中獨寓居心唯務(一作慕)鶴静分合與名
疎暮雨啼螿次凉風落木初家山太湖淥歸去復何如
一公房
幽深誰掩關清净自多閒一雨收衆木孤雲生遠山花
萎綠苔上鴿乳翠樓間嵐靄燃香夕容聽半偈還
晩次臨涇
路入犬羊羣城寒雉堞曛居人祗尚武過客謾投文馬
怯奔渾水鵰沈莽蒼雲沙田積蒿艾竟夕見燒焚
王母祠前寫望
雲霞千古事桃李舊花顔芳信沈青鳥空祠掩暮山香
傳一座暗柳匝萬家閒那復傷神所河昏落日間
遊暖泉精舍
塢木殿前空山河澤國同鳥閒沙影上泉落樹隂中纜
舸蒲花水縈幡柳絮風翛然方寸地何事更悲蓬
懷鄉
秋風江上家釣艇泊蘆花斷(一作古)岸綠楊蔭疎籬紅槿
遮鼉鳴積雨窟鶴步夕陽沙抱疾僧窗夜歸心過月斜
岫(一作隐)禪師南溪蘭若
錫影配瓶光孤溪照草堂水懸青石磴鐘動白雲牀樹
色含殘雨河流帶夕陽唯應無月夜瞑目見他方
龍翔寺寄李頻
鐘聲南北寺不道往来遥人事因循過時光荏苒銷懸
燈灑砌雨上閣遶雲鵰即是洲中柳嘶蟬急暮條
送武㲄之邠寧
戍路少人蹤邊煙淡復濃詩寧寫别恨酒不上離容燕
拂沙河柳鵶高石窟鐘悠然一暌阻山疊虜雲(一作塵)重
夏日題岫禪師房
朝朝聲磬罷童子掃藤隂花過少游客日長無事心迴
山閉院直落水下橋深安得開方便容身老此林
夏日因懷陽羡舊遊寄裵書記
落日太湖西波涵萬象低藕花熏浦溆菱蔓匿鳬鷖樹
及長橋盡灘迴七里迷還應坐籌暇時一夢荆溪
呈薛博士
辛勤長在學一室少曾開時憶暮山寺獨登衰草臺名
期五字立迹媿九年来此意今聊寫還希君子哀
即事
抱杖立溪口迎秋看塞門連山互蒼翠二水各清渾笛
發孤煙戍鵶歸夕照村萋萋芳草色終是憶(一作思)王孫
龍翔寺閣夜懷渭南張少府
春城帶病别秋塞見除書况是神仙吏仍非塵土居河
風吹鳥迥嶽雨滴桐疎坐閣馳思夕沙東凉月虚
夏日龍翔寺居即事寄崔侍御
古刹一幡斜吹門水過沙數聲鐘裏飯(一作鈸)雙影樹間
茶落日窮荒雨微風古壍花何當戴豸客復此問生涯
龍翔寺居喜胡權見訪因宿
林棲無異歡煑茗就花欄雀啅北岡(一作窗)暁僧開西閣
寒衝橋二水急扣月一鐘殘明發還分手徒悲行路難
宿石窟寺
一刹古岡南孤鐘撼夕嵐客閒明月閣僧閉白雲菴野
鶴立枯枿天龍吟淨潭因知不生理合自此中探
夏日龍翔寺寄張侍御
沙西林杪寺殿倚石稜開暁月僧汲井殘陽鐘殷臺河
衝綠野去鳥背白雲来日夕唯增思京關未想迴
秋日將歸長安留别王尚書
朔漠正秋霖西風傳夕砧滄州未歸迹華髮受恩心露
色岡莎冷蟬聲塢木深清晨鉄鉞内只獻白雲吟
龍翔寺言懷
眠雲喜道存讀易過朝昏喬木青連郭長河白瀉門鐘
沈殘月塢鳥去夕陽村搜此成閒句期逢作者論
龍翔寺居夏日寄獻王尚書
那期高旆下得遇重臣知泉石容居止風沙免路岐河
兼落(一作洛)下望句入大荒思無復愁煩暑迴山翠(一作倚)
閣危
題弘濟寺不出院僧
楚鞋應此世祗遶砌苔休色相栽花視身心坐石修聲
寒通節院城黑見烽樓欲取閒雲並閒雲有去留
寄劉錄事
城西青島寺累夏潄寒泉今在提綱所應難掃石眠風
沙榆塞迥波浪摘洲偏重整瀟湘棹心期更幾年
酬王檀見寄
馳心棲杳冥何物比清冷夜月照巫峡秋風吹洞庭酬
難塵鬢皓坐久壁燈青竟晚蒼山詠喬枝有鶴聽
寺居秋日對雨有懷
修修(一作翛翛)復雭雭黃葉此時飛隐几客吟斷鄰房僧話
稀鴿寒棲樹定螢濕在窗微即事瀟湘渚漁翁披草衣
答劉錄事夜月懷湘西友人見寄
相逢仍朔漠相問即波濤江思葦花折笛聲關(一作邊)月
高簿書君閱倦章句我吟勞竟夕空凭閣長河漴石壕
上高侍御
舊隐白雲峯生涯落葉同關河一棲旅楊柳十東風迹
處龍鍾内聲居汨没中酬恩若有地寕止殺微躬
冬日寄友人
空為梁甫吟誰竟是知音風雪坐閒夜鄉園来舊心滄
江孤棹迥落日一鐘深君子久忘我此誠甘自沈
冬夜宿余正字静恭里閑居
每来多便宿不負白雲言古木朔風動寒城疎雪翻微
燈懸刻漏舊夢返湘沅先是琴邊起知為閣務繁
得子姪書
遠書来阮巷闕下見江東不得經史力枉抛耕稼功鴈
天霞脚雨漁夜葦條風無復琴桮興開懷向爾同
獻知已
亦忝受恩身當殊投刺新竟蒙分玉石終不離埃塵大
谷非無暖幽枝自未春昏昏過朝夕應念苦吟人
贈張濆處士
露白覆棋宵林青讀易朝道高天子問名重四方招許
鶴歸華頂期僧過石橋雖然在京國心跡自逍遥
早秋寺居酬張侍御六韻見寄
六十上清冥曉緘東越藤山光紫衣陟寺影白雲凝濕
葉起寒鳥深林驚古僧微風窗静展細雨閣吟登清韻
嶽磬遠佳音湖水澄却思前所獻何以豸冠稱
和段學士對雪
盈尺知豐稔(一作歲)開窗對酒壺飄當大野匝灑到急流
無密際西風盡凝間朔氣扶乾摧鳥棲枿冷射夜殘罏
贊月澄斜漢兼沙攪北湖慙于郢客坐一此調巴歈
監試夜雨滴空階
霎霎復凄凄飄松又灑槐氣濛蛛網檻聲疊蘚花階古
壁青燈動深庭濕葉埋徐垂舊鴛瓦競歴小茅齋冷與
隂蟲間清將玉漏諧病身唯展轉誰見此時懷
春雨如膏
羃羃歛輕塵濛濛濕野春細光添柳重幽點濺花勻惨
淡游絲景隂沈落絮辰迴低飛蝶翅寒滴語禽身灑岳
推餘雪吹江疊遠蘋東城與西陌晴後趣何新
送友人南中訪舊知
春盡大方遊思君便白頭地蒸川有毒天暖樹無秋水
急三巴險猨分五嶺愁為緣知巳分南國必淹留
玄都觀李尊師
蘚幘翠髯公存思古觀空曉壇檉葉露晴圃柳花風夀
已將椿並碁難見局中何當與高鶴飛去海光中
送石賁歸吳興
同志幸同年高堂君獨還齊榮恩未報共隐事皆閒訪
寺臨江岸開樓見海山洛中推二陸莫久戀鄉關
感遇
江鄉十年别京國累日同在客(一作容)幾多事俱付酒杯
中
晚思
鶴下紫閣雲沈沈翠微雨獨坐正無言孤莊一聲杵
贈空禪師
虎見修行久松知夏臘高寒堂坐風雨瞑目尚波濤
西山寒日逄韋侍御
獬豸霜中貌龍鍾病後顔惨傷此身事風雪動江山
題禪院
無花地亦香有鶴松多直向此奚必孤山僧盡相識
驚秋
鶯囀纔間關蟬鳴旋蕭(一作騷)屑如何兩鬢毛不作千枝
雪
經劉校書墓
遠冡松回曲渚風一官聞是校書終霜情月思今何在
零落人間策子中
蔣處士宅喜閑公至
絶杯夏别螺江渡單鉢春過處士齋嘗茗議空經不夜
照花明月影侵階
絶句(一作憶友人)
銀地無塵金菊開紫棃紅棗墮莓苔一泓秋水一輪月
今夜故人来不来
句
顔凋明鏡覺思苦白雲知滄洲迷釣隐紫閣負僧期
(見張為主客圖)
御定全唐詩卷五百四十三
