欽定四庫全書
御定全唐詩卷二百三十七
錢起
奉和聖製登會昌山應制(一作趙起詩)
睿想入希夷真遊到具茨玉鑾登嶂遠雲輅出花遲泉
壑凝神處陽和布澤時六龍多順動四海正雍熙
省中對雪寄元判官拾遺昆季(一作寄謝舍人昆季)
萬點瑶臺雪飛來錦帳前瓊枝應比淨鶴髮敢爭先(一作)
(妍)散影成花月流光透竹煙今朝謝家興幾處郢歌傳
山齋獨坐喜玄上人夕至(一作見訪)
舍下虎溪徑煙霞入暝開柴門兼竹靜山月與僧來心
瑩紅蓮(一作蓮花)水言忘綠茗杯前峰曙更好(一作早)斜漢欲
西迴
秋夜寄張韋二主簿
凉夜褰簾好輕雲(一作風)過月初碧空河色(一作漢)淺紅(一作)
(松)葉露(一作落一作雨)聲虚道阻(一作隔)天難問機忘世易(一作久)
疎不知䨇翠鳳棲棘復何如
歸故山路逢鄰居隠者
握手雲棲路潸然恨幾重誰知綠林盗長占彩霞峰心
死池塘草聲悲石徑松無因芳杜月琴酒更相逢
落第劉拾遺相送東歸
不醉百花酒傷心千里歸獨收和氏玉還採舊山薇出
處離心盡榮枯會面稀預愁芳草色一徑入衡闈
和劉七讀書
夜雨深館靜苦心黃卷前雲隂留墨沼螢影傍華編夢
鳥富清藻通經仍妙年何愁丹穴鳳不飲玉池泉
早下江寧
暮天微雨散涼吹片帆輕雲物高秋節山川孤客情霜
蘋留楚水寒鴈别吳城宿浦有歸夢愁猨莫夜鳴
登復州南樓
孤樹延春日(一作色)他山捲曙霞客心湖上鴈歸思日邊
花行李迷方久歸期涉歲賖故人雲路隔何處寄瑶華
江陵晦日陪諸官泛舟
節物堪為樂江湖有主人舟行深更好山趣久彌新尊
酒平生意煙花異國春城南無夜月長袖莫留賓
縣城秋夕
山城日易夕愁生(一作坐)先掩扉俸薄不沽酒家貧㤀授
衣露重蕙花落月冷莎雞飛效拙慚無補雲林歎再歸
秋夜梁七兵曹同宿二首
一笑不可得同心相見稀摘菱頻貰酒待月未扄扉星
影低驚鵲蟲聲傍旅衣卑棲歲已晩共羡鴈南飛
好欲(一作飲)棄吾(一作真)道今宵又遇君老夫相勸酒稚子
待題文月下誰家笛城頭幾片雲如何此幽興明日重
離羣
和萬年成少府寓直
赤縣新秋夜文人藻思催鐘聲自仙掖月色近霜臺一
葉兼螢度孤雲帶鴈來明朝紫書下應問長卿才
春夜過長孫繹别業
佳期難再得清夜此雲林帶竹新泉冷穿花片月深含
毫凝逸思酌水話幽心不覺星河轉山枝驚曙禽
題温處士山居
誰知白雲外(一作裏)别有綠蘿春苔繞溪邊徑花深(一作侵)
洞裏人逸妻看種藥稚子伴垂綸潁上逃堯者何如此
養真
題陳季壁
郢人何苦調飲水仍布衾煙火晝不起蓬蒿春欲深前
庭少喬木鄰舍聞新禽雖有徵賢詔終傷不遇心
贈鄰居齊六司倉
沈冥衆所遺咫尺絶佳期始覺衡門下翛然太古時(一作)
(姿)雞聲共鄰(一作村)巷燭影隔茅茨坐惜牛羊逕芳蓀白
露滋
送征鴈
秋空萬里淨(一作靜)嘹唳獨(一作鴈)南征風急(一作凌)翻霜冷
雲開見月驚塞長怯(一作憐)去翼影滅有餘聲悵望遥天
外鄉愁滿目生
宴鬱林觀張道士房
滅跡人間世㤀歸象外情竹壇秋月冷山殿夜鐘清仙
侣披雲集霞杯逹曙傾同歡不可再朝暮赤龍迎
秋夕與梁鍠文宴
客到衡門(一作閑林)下林(一作秋)香蕙草(一作芳蕙)時好風能自至
明月不須期秋日(一作水又作月)翻荷影晴光(一作霜)脆柳枝(一作)
(絲)留歡美清夜寧覺曉鐘遲(一作微官是底物許日廢言詩)
哭空寂寺玄上人(一作少林寺哭暉上人)
悽然䨇樹下垂淚遠公房燈續生前火爐添没後香隂
階明片雪(一作古松韻舊榻)寒竹響空廊寂滅應為樂塵心徒
自傷
題精舍寺
勝景不易遇入門神頓清房房占山色處處分泉聲詩
思竹間得道心松下生何時來此地擺落世間情
開元觀遇張侍御
碧落㤀歸處佳期不厭逢晩涼生玉井新暑避煙松欲
醉流霞酌還醒度竹鐘更憐琪樹下歴歴見遥峰
和人秋歸終南山别業
舊居三顧後晚節重幽尋野逕到門盡山窗連竹隂昔
年鶯出谷今日鳳歸林物外凌雲操誰能繼此心
故相國苖公挽歌
灞(一作霸)陵誰寵葬漢主念蕭何盛業留青史浮榮逐逝
波隴雲仍作雨薤露已成歌悽愴平津閣秋風弔客過
酬劉員外雨中見寄
苦雨滴蘭砌秋(一作淒)風生葛衣潢汚三逕絶碪杵四鄰
稀分與玄豹隠不為湘燕飛慚君角巾折猶肯問衡闈
賦得歸雲送李山(一作友)人歸華山
秀色横千里歸雲積幾重欲依毛女岫初卷少姨峰蓋
影隨征馬衣香拂卧龍秖應函谷上真氣日溶溶
過裵長官新亭
茅屋多新意芳林昨試移野人知石路戲鳥認花枝慢
(一作漫)水縈蓬戸閒雲挂竹籬到家(一作來)成一醉歸馬不
能騎
寄郢州郎士元使君
龍節知無事江城不掩扉詩傳過客遠書到(一作别)故人
稀坐嘯看潮起行春送鴈歸望舒三五夜思盡謝玄暉
過長孫宅與朗上人茶會
偶與息心侣㤀歸才子家玄談兼藻思綠茗代榴花岸
幘看雲卷含毫任景斜松喬若逢此不復醉流霞
下第題長安客舍
不遂青雲望愁看黃鳥飛棃花度寒食客子未春衣世
事隨時變交情與我違空餘主人柳相見却依依
陪考功王(一作韋)員外城東池亭宴
無䨇錦帳郎絶境(一作景)有林(一作池)塘鶴靜疎羣羽蓮開
失衆芳晴(一作青)山看不厭流水趣何長日晚催歸騎鐘
聲下(一作促)夕陽
過孫員外藍田山居
不知香署客謝病翠微間去幄蘭將老辭車雉亦閒近
窗雲出洞當戸竹連山對酒溪霞晚家人採蕨還
秋園晚沐
黃卷在窮巷歸來生道心五株衰柳下三徑小園深倒
薤翻成字寒花不假林龐眉謝羣彦獨酌且閒吟
窮秋對雨
晦日連苦雨動息更邅迴生事萍無定愁心雲不開翟
門悲暝雀墨竈上寒苔始信宣城守乘流畏曝腮
裵廸南門秋夜對月(一作裵廸書齋翫月之作)
夜來詩酒興(一作意)月滿(一作獨上)謝公樓影閉重門靜寒生
獨樹秋鵲(一作鶴)驚隨葉散螢遠入煙流今夕遥天末清
光(一作暉)幾處愁
和蜀縣段明府秋城望歸期
製錦蜀江靜飛鳧漢闕遥一兹風靡草再視露盈條旅
望多愁思秋天更泬寥河陽傳麗藻清韻入歌謠
晚歸藍田酬王維給事(一作中書常舍人)贈别
卑棲却得性每與白雲歸徇禄仍懷橘看山免採薇(一作)
(别山如昨日春露已霑衣采蕨頻盈手看花空厭歸)暮禽先去馬新月待開扉霄
漢時回首知音青𤨏闈
再得畢侍御書聞巴中卧病(一作疾)
芳信來相續同心遠更親數重雲外樹不隔眼中人夢
寐花驄色相思黃鳥(一作蕙草)春更聞公幹病一夜二毛新
宿新里館
愁人待曉雞秋雨暗淒淒度燭螢時滅傳書鴈漸低客
來知計誤夢裏泣津迷無以逃悲思寒螀處處啼(一本作十)
(句從迷字下云每食皆彈鋏歸山耐杖藜叔牙先得路何日救沈泥)
谷口書齋寄楊補闕
泉壑帶茅茨雲霞生薜帷竹憐新雨後山愛夕陽時閒
鷺棲常早秋花落更遲家童掃蘿逕昨與故人期
衡門春夜
不厭晴林下微風度葛巾寧唯北窗月(一作客)自謂上皇
人叢篠輕新暑孤花占晚春寄言莊叟蝶與爾得天真
題吳通微主人
食貧無盡日(一作不知青雲器)有(一作良)願幾時諧長嘯秋光晚
誰知志士懷朝煙不起竈寒葉欲連階飲水仍留我孤
燈點(一作吟詩靜)夜齋
晚次宿預館
鄉心不可問秋氣又相逢飄泊方千里離悲復幾重迴
雲隨去鴈寒露滴鳴蛩延頸遥天末如聞故國鐘
藍上茅茨期王維補闕
山中人不見雲去夕陽過淺瀨寒魚少叢蘭秋蝶多老
年疎世事幽性樂天和酒熟思才子溪頭望玉珂
春宵(一作夜)寓直
養拙(一作性)慣雲卧為郎如鳥棲不知仙閣峻惟覺玉繩
低帳喜香煙暖詩慚賜筆題未央春漏促殘夢謝(一作訝)
晨雞
新昌里言懷
性拙偶從宦心閒多掩扉雖看北堂草不㤀舊山薇花
月霽來好雲泉堪夢歸如何建章漏催著早朝衣
秋夜(一作晚秋)寄袁(一作王)中丞王(一作袁)員外
一夕盈千念方知别者勞衰榮難會面魂夢暫同袍片
月臨階(一作城)早晴河度鴈高應憐蒋生逕秋露滿蓬蒿
九日閒居寄登高數子
初服棲窮巷重陽憶舊遊門閒謝病日心醉授衣秋酒
盡寒花笑庭空暝雀愁今朝落帽客幾處管弦留
晚入宣城界(一作春江晚行)
斜日片帆隂春風孤客心山來指樵路(一作犬)岸去惜花
林海氣蒸雲黑潮聲隔雨深鄉愁不可道浦宿聽猨(一作)
(草色晚鶯)吟
靜夜酬通上人問疾
東林生早涼高枕遠公房大士看心後中宵清(一作滴)漏
長驚蟬出暗柳微月隠迴廊何事沈痾久含毫問藥王
奉陪使君十四叔晚憩大雲門寺
野寺千家外閒行晚暫過炎氛臨水盡夕照傍林多境
對知心妄人安覺政和繩牀搖塵尾佳趣滿滄波
省中春暮酬嵩陽焦道士見招(一作中書省言懷因酬嵩陽張)
(道士見寄)
朝花飛暝林對酒傷春心流年催素髮不覺映華簮垂
老遇知巳(一作明代)酬恩看寸隂如何紫芝(一作多慙紫陽)客相憶
白雲深
酬苖發員外宿龍池寺見寄
寧知待漏客清夜此從容(一作在雲松)暫别迎車雉還隨護
法龍香煙輕上月林嶺(一作棲鴿)靜聞鐘郢曲傳甘露塵心
洗幾重
貞懿皇后挽詞
淑麗詩傳美徽章禮飾(一作節)哀有恩加象服無日祀高
禖曉月孤秋殿寒山出夜臺通靈深眷想青鳥獨飛來
歲初歸舊山(一本題下有酬寄皇甫侍御六字又作獻歲初歸舊居酬皇甫侍御)
(見寄)
欲知愚谷好久别與春還鶯暖初歸樹雲晴却戀山石
田耕種少野客性(一作舊)情閒求仲應難見殘陽且掩關
鑾駕避狄歲寄别韓雲卿
白髮壮心死愁看國步移關山(一作河)慘無色親愛忽驚
離影絶龍分劍聲哀鳥戀枝茫茫雲海外相憶不相知
詠白油帽送客
薄質慚加首愁(一作微)隂幸庇身卷舒無定日行止必依
人已沐脂膏惠寧辭雨露頻雖同客衣色不染洛陽塵
藍上採石芥寄前李明府
淵明遺愛處山芥綠芳初翫此春隂色猶滋夜雨餘隔
溪煙葉小覆石雪花舒采采還相贈瑶華信不如
送贇法師往上都
遠近化人天王城指日邊宰君迎說法童子伴隨緣到
處花為雨行時杖出泉今宵松月下門閉想安禪
送沈少府還江寧
遠宦碧雲外此行佳興牽湖山入閭井鷗鳥傍神仙斜
日背鄉樹春潮迎客船江樓新詠(一作興)發應與政聲傳
送虞說擢第東遊
湖山不可厭東望有餘情片玉登科後孤舟任興行月
中嚴子瀨花際楚王城歲暮雲臯鶴聞天更一鳴
送少微師西行(一作送僧自吳遊蜀)
隨緣忽西去何日返東林世路寧嗟(一作無期)别空門久息
(一作不住)心人煙一飯少山雪獨行深天外猨啼處誰聞清
梵音
送崑山孫少府
徇禄近滄海乘流看碧霄誰知仙吏去宛與世塵遥遠
帆背歸鳥孤舟抵(一作低)上潮懸知訟庭靜窗竹日蕭蕭
送屈突司馬充安西書記
制勝三軍勁澄清萬里餘星飛龐統驥箭發魯連書海
月低雲旆江霞入錦車遥知太阿劍計日斬鯨魚
送時暹避難適荆南
三歎把離袂七哀深我情雲天愁遠别豺虎擁前程駐
馬戀攜手隔河聞哭聲相思昏若夢淚眼幾時明
送邊補闕東歸(一本無此二字)省覲(一作覲省)
東去有餘意(一作景)春風生賜(一作風生賜錦)衣鳳皇銜詔下才
子采蘭歸㪷酒百花裏情人(一作人情)一笑稀别離須計日
相望在彤闈
送彈琴李長史往(一作赴)洪州
抱(一作攜)琴為傲吏孤棹復南行幾度(一作處)秋江水皆添
白雪聲佳期來客夢幽思(一作興)緩王程佐牧無勞問心
和政自平
送宋徵君讓官還山
至人無滯跡謁帝復思玄魏闕辭花綬春山有杏田紫
霞開别酒(一作酌)黃鶴舞離弦今夜思君夢遥遥入洞天
送陳供奉恩勅放歸覲省
得意今如此清光不可攀臣心堯日下鄉思楚雲間楊
柳依歸棹芙蓉棲舊山采蘭兼衣錦何似買臣還
送外甥范勉赴任常州長史兼覲省
憐君展驥去能解倚門愁就養仍榮祿還鄉即晝遊橘
花低客舍蓴菜繞歸舟與報垂綸叟知吾世網留
隴右送韋三還京
春風起東道握手望京關柳色從鄉至鶯聲送客還嘶
驂顧近驛歸路出他山舉目情難盡羈離失志間
送元評事歸山居
憶家望雲路東去獨依依水宿隨漁火山行到竹扉寒
花催酒熟山犬喜人歸遥羡書窗下千峰出翠微
送武進韋明府
理邑想無事鳴琴不下堂井田通楚越津市半漁商盧
橘垂殘雨紅蓮拆早霜送君催白首臨水獨思鄉
送上官侍御
執簡朝方下乘軺去不賖感恩輕遠道入幕比還家碣
石春雲色邯鄲古樹花飛書報明主𤇺火(一作戍)靜天涯
送郭秀才制舉下第南遊
失志思浪跡知君晦近名出關塵漸遠過郢興彌清山
盡溪初廣人閒舟自行探幽無旅思莫畏楚猨鳴
送夏侯審校書東歸
楚鄉飛鳥没(一作外)獨與碧雲(一作片帆)還破鏡催歸客殘陽
見舊山詩成流水上夢盡落花間儻寄相思字愁人定
解顔
送衛功曹赴荆南
漢家仍用武才子晚成名惆悵江陵去誰知魏闕情碧
雲愁楚水春酒醉宜城定想褰帷政還聞坐嘯聲
送馬使君赴鄭州
東土忽無事專城復任賢喜觀班瑞禮還在偃兵年膏
雨帶滎水歸人耕圃田遥知下車日萬井起新煙
送郎四補闕東歸
無事共干世多時度隠淪相看戀簮組不覺老風塵勸
酒憐今别傷心倍去春徒言樹萱草何處慰離人
送陸三出尉
春草晚來色東門愁送君盛才仍下位明代負竒文且
樂神仙道終隨鴛鷺羣梅生寄黃綬不日在青雲
送安都秀才北還
年少工文客言離却解顔不嗟荆寳退能喜綵衣還新
月來前館高陽出故關相思東北望燕趙隔青山
送褚十一澡擢第歸吳覲省
林表吳山色詩人思不㤀向家流水便懷橘綵衣香滿
酌留歸騎前程未夕陽愴兹江海去誰惜杜蘅芳
送費秀才歸衡州
南望瀟湘渚詞人遠憶家客心隨楚水歸棹宿江花不
畏心期阻惟愁面會賖雲天有飛翼方寸佇瑶華
送陸郎中
事邊仍戀主舉酒復悲歌粉署含香别轅門載筆過鶯
聲出漢苑柳色過漳河相憶情難盡離居春草多
送僧歸日本(一作東)
上國隨緣住(一作至一作去)來(一作東)途若夢行浮天(一作雲)滄海
遠去世法舟(一作船)輕水月通禪觀魚龍聽梵聲惟憐一
(一作慧)燈(一作塔)影萬里眼中明
送楊皥擢第遊江南
行人臨水去新詠復新悲萬里高秋月(一作色)孤山遠别
時挂帆嚴子瀨酹酒敬亭祠歲宴無芳杜如何寄所思
送田倉曹歸覲
青絲絡驄馬去府望梁城節下趨庭處(一作出)秋來懷橘
情别筵寒日晚歸路碧雲生千里相思夜愁看新月明
送張管書記(一作送張管記從軍)
邊事多勞役儒衣逐鼓鼙日寒關樹外峰盡塞雲西河
廣篷難度天遥鴈漸低班超封定遠之子去思齊
送蕭常侍北使
絳節引雕戈鳴騶動玉珂戎城去日遠漢使隔年多鴈
宿常連雪沙飛半度河明光朝即邇枤杜早成歌
送李棲桐道舉擢第還鄉省侍
幾年深道要一舉過賢關名與玄珠出鄉宜晝錦還蓮
舟同宿浦柳岸向家山欲見寧親孝儒衣稚子斑
送柳道士
去世能成道遊仙不定家歸期千歲鶴行邁五雲車海
上春應盡壺中日未斜不知相憶處琪樹幾枝花
送陸珽侍御使新羅
衣冠周柱史才學我鄉人受命辭雲陛傾城送使臣去
程滄海月歸思上林春始覺儒風遠殊方禮樂新
重送陸侍御使日本
萬里三韓國行人滿目愁辭天使星遠臨水澗(一作簡)霜
秋雲佩迎仙島虹旌過蜃樓定知懷魏闕迴首海西頭
送陸贄擢第還蘇州
鄉路歸何早雲間喜擅名思親盧橘熟帶雨客帆輕夜
火臨津驛晨鐘隔浦城華亭養仙羽計日再飛鳴
送虞說擢第南歸覲省
南風起别袂心到衡湘間歸客(一作客路)楚山(一作天)遠孤舟
雲水閒愛君採蓮(一作蘭)處花島連家山得意且寧省人
生難此(一作能幾)還
送原公南遊
有意兼程去飄然二(一作兩)翼輕故鄉多久别春草不傷
情洗鉢泉初暖焚香曉更清自言(一作嫌)難解縛何日伴
師行
送萬兵曹赴廣陵
秋日思還(一作遠)客臨流語别離楚城將坐嘯郢曲有餘
悲山晚桂花老江寒蘋葉衰應須楊得意更誦長卿詞
送李判官赴桂州幕
欲知儒道貴縫掖見諸侯且感千金諾寧辭萬里遊鴈
峰侵瘴遠桂水出雲流坐惜離居晚相思綠蕙秋
題蘇公林亭
平津東閣在别是竹林期萬葉秋聲裏千家落照時門
隨深巷靜窗過遠鐘遲客位苔生處依然又賦詩
賦得寒雲輕重色送子恂入京
無限寒雲色蒼茫淺更深從龍如有瑞捧日不成隂積
翠全低嶺虚明半出林帝鄉遥在目鐵馬又駸駸
賦得叢蘭曙後色送梁侍御入京
曙色傳芳意分明錦繡叢蘭生霽後日花發夜來風不
向三峰裏全勝一縣中遥知大(一作天)苑内應待五花驄
賦得餘冰(一本題下有送人二字)
曉日(一作月)餘冰上春池一鏡明多從履處薄偏向飲時
清比雪光仍在因風片不成更隨舟楫去猶可助堅貞
賦得浦口望斜月送皇甫判官
起見西樓月依依向浦斜動搖生淺浪明滅照寒沙水
渚猶疑雪梅林不辨花送君無可贈持此代瑶華
賦得綿綿思遠道送岑判官入嶺
極目煙霞外孤舟一使星興中尋白雪(一作碧落)夢裏過滄
溟夜月松江戍秋風竹塢亭不知行遠近芳草日青青
江寧春夜裵使君席送蕭員外
花院日扶疎江雲自卷舒主人熊軾任歸客雉門車曙
月稀星裏春煙紫禁餘行看石頭戍記得是南徐
送薛八謫居
東水將孤客南行路幾千虹翻潮(一作湖)上雨鳥落瘴中
天謫去寧留恨思歸豈待年銜杯且一醉别淚莫潸然
送衡陽歸客
歸客愛鳴榔南征憶舊鄉江山追宋玉雲雨憶荆王醉
裏宜城近歌中郢路長憐君從此去日夕望三湘
送員外侍御入朝
别思亂無緒妖氛猶未清含香五夜客持賦十年兄霜
拂金波樹星迴玉斗城自憐江上鶴垂翅羡飛鳴
送李諫議歸荆州
歸舟同不繫纖草剰㤀憂禁掖曾通籍江城舊列侯暮
帆依夏口春雨夢荆州何日朝雲陛隨君拜冕旒
送元中丞江淮轉運(一作王維詩)
薄税歸天府輕徭賴使臣歡霑賜帛老恩及卷綃人去
問殊(一作珠)官俗來經幾劫(一作石&KR0917;)春東南御(一作高又作郵)亭上
莫問(一作使)有風塵
送唐别駕赴郢州
少年從事好此去别愁輕滿座詩人興隨君郢路行蒹
葭侵驛樹雲水抱山城遥愛下車日江臯春草生
送鄭巨及第後歸覲
多才白華子初擅桂枝名嘉慶送歸客新秋帶雨行離
人背水去喜鵲近家迎别贈難為此衰年畏後生
宿遠上人蘭若
香花閉一林真士此看心行道白雲近然燈翠壁深梵
筵清水月禪坐冷山隂更說東溪好明朝乘興尋
酬元祕書晚出藍溪見寄
野興引才子獨行幽徑遲雲留下山處鳥靜出溪時拙
宦不㤀隠歸休常在兹知音倘相訪炊黍掃茅茨
别張起居(時多故)
有别時留恨銷魂況在今風濤初振海鵷鷺各辭林舊
國關河絶新秋草露深陸機嬰世網應負故山心
郭司徒廳夜宴(一本題下有別字)
秋堂復夜闌舉目盡悲端霜堞鳥(一作烏)聲苦更樓月色
寒美人深别意斗酒少留歡明發將何贈平生雙玉盤
初至京口示諸弟
還家百戰後訪故幾人存兄弟得相見榮枯何處論新
詩添卷軸舊業見兒孫點檢(一作檢點一作感慨)平生事焉能出
蓽(一作不杜)門
月下洗藥
汲井向新月分流入衆芳溼花低桂影翻葉靜泉光露
下添餘潤蜂驚引暗香寄言養生客來此共提(一作盈)筐
晚春永寧墅小園獨坐寄上王相公
東閣一何靜鶯聲落日愁䕫龍暫為别昏旦思兼秋蕙
草出籬外花枝寄竹幽上方傳雅頌七夕讓風流
歲暇題茅茨
谷口逃名客歸來遂野心薄田供歲酒喬木待新禽溪
路春雲重山厨夜(一作野)火深桃源應漸好仙客許相尋
九日登玉山
霞景青山上誰知此勝遊龍沙傳往事菊酒對今秋步
石隨雲起題詩向水流㤀歸更有處松下片雲幽
宴崔駙馬玉山别業
金榜開青𤨏驕奢半隠淪玉簫惟送酒羅袖愛留賓竹
館煙催暝梅園雪誤(一作映)春滿朝詞賦客盡是入林人
春谷幽居
黃鳥鳴園柳新陽改舊隂春來此幽興宛是謝公心掃
逕蘭芽(一作芳)出添池山影深虚名隨振鷺安得久棲林
賦得池上雙丁香樹
得地移根遠交柯遶指柔露香濃結桂池影鬭蟠虬黛
葉輕筠綠金花笑菊秋何如南海外雨露隔炎洲
題樊川杜相公别業
數畝園林好人知賢相家結茅書閣儉帶水槿籬斜古
樹生春蘚新荷卷落花聖恩加玉鉉安得卧青霞
酬盧十一過宿
乞還方未遂日夕望雲林況復逢青草何妨(一作勞)問此
心閉門公務散枉策故情深遥夜他鄉宿同君梁甫吟
崔十四宅問候
曉日早鶯啼江城旅思迷微官同寄傲移疾阻招攜遠
水閭閻内青山雉堞西王孫莫久卧春草欲萋萋
山路見梅感而有作
莫言山路僻還被好風催行客淒涼過村籬冷落開晚
溪寒水照晴日數蜂(一作峰)來重憶江南酒何因把一杯
詠門上畫(一本有小字)松上元王杜三相公(一作崔峒詩)
昔聞生澗底今見起毫端衆草此時没何人知歲寒豈
能裨棟宇且欲出門闌只在丹青筆凌雲也不難
早發東陽
信風催過客早發梅花橋數鴈起前渚千艘爭便潮將
隨浮雲去日惜故山遥惆悵煙波末佳期在碧霄
舟中寄李起居
南(一作雨)行風景好昏旦水臯閒春色郢中樹晴霞湖上
山去家旅帆遠回首暮潮還蕙草知(一作欲)何贈故人雲
漢間
夜雨寄寇校書
秋館煙雨合重城鐘漏深佳期阻清夜孤興發離心燭
影出綃幕蟲聲連素琴此時蓬閣友應念昔同衾
喜李侍御拜郎官入省
粉署花驄入丹霄紫誥垂直廬驚漏近賜被覺霜移漢
主前瑶席穰侯許鳳池應憐後行鴈空羡上林枝
蘇端林亭對酒喜雨
小雨飛林頂浮涼入晚多能知留客處偏與好風過濯
錦翻紅蕊跳珠亂碧荷芳尊深幾許此興可酣歌
見上林春鴈翔青雲寄楊起居李員外
上林春更好賓鴈不知歸顧影憐青籞傳聲入紫微夜
陪池鷺宿朝出苑花飛寧憶寒鄉侣鸞凰一見稀
偶成
含毫意不淺微月上簾櫳門靜吏人息心閒囹圄空繁
星入疎樹驚鵲倦秋風始覺牽卑劇宵眠亦在公
漁潭值雨
日入林島異鶴鳴風草間孤帆泊枉渚飛雨來前山客
意念留滯川途忽阻艱赤亭仍數里夜待安流還
題蕭丞小池
鶯鳴蕙草綠朝與情人(一作人情)期林沼㤀言處鴛鴻養翮
時春泉滋藥暖晴日度花遲此會無辭醉良辰難再追
御定全唐詩卷二百三十七
