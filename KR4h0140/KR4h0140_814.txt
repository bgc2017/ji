欽定四庫全書
御定全唐詩卷八百十四
無可
奉和裴舍人春日杜城舊事
早晩辭綸綍觀農下杜西草新池似鏡麥暖土如泥鵷
鷺依川宿(一作息)驊騮向野嘶春來詩更苦松韻亦含淒
酬厲侍御秋中思歸樹石所居見寄
三峰居接近數里躡雲行深去通仙境思歸厭宦名月
從西掌出泉向亂松鳴坐石眠霞侣秋來短褐成
奉和叚著作山居呈諸同志三首次本韻
香花懷道侣巾舄立雙童解印鴛鴻内抽毫水石中履
溫行燒地衣赤動霞風又似朝天去諸僧不可同
官辭中祕府疎放野麋齊偃仰青霄近登臨白日低折
腰窺乳竇定足涉冰溪染翰揮嵐翠僧名幾處題
暫收丹陛跡獨往亂山居入雪知人遠眠雲覺俗虛足
垂巖頂石纓濯洞中渠只見僧酬答新歸絶壑書
春日送酈處士歸龍山
愛弟直霜臺家山羡獨迴出門時返顧何日更西來柳
亦臨關發花應到越開漁舟誰伴上依舊恣㳂洄
寄興善寺崔律師
沐浴前朝像深秋白髮師從來居此寺未(一作應)省有東
池幽石叢圭片孤松動雪枝頃曾聽道話别起遠山思
送清散(一作徹)遊太白山
卷經歸太白躡蘚别蘿龕若履浮雲上須看積翠南倚
身松入漢瞑目月離潭此境堪長往塵中事可諳
冬晩姚諫議宅會送元緒上人歸南山
禪客詩家見凝寒忽告(一作過)還分題迴諫筆留偈在商
關盤徑緣高雪閒(一作開)房在半山自知麋鹿性亦欲離
人間
送契公自桂陽赴南海
南行登嶺首與俗洗煩埃磬罷孤舟發禪移積瘴開中
餐湘鳥下朝講海人來莫便將經卷炎方去不迴
冬中(一作日)與諸公會宿姚端公宅懷永樂殷侍
御
柱史靜開筵所思何地偏故人為縣吏五老遠峰前賓
榻寒侵樹(一作燒)公庭夜落泉會當隨假務一就白雲禪
同劉秀才宿見贈
浮雲流水心只是愛山林共恨多年别相逢一夜吟既
能持苦節勿謂少知音憶就西池宿月圓松竹深
官池上
迥疏城闕内寒瀉出雲波岸廣山魚到汀閑海鷺過泛
溝侵道急流葉入宫多移舸浮中沚清宵徹曉河
中秋(一本有翫字)月
蟾宜天地靜三五對階蓂照耀超諸夜光芒掩衆星影
寒池更澈露冷樹銷(一作梢)青枉值中秋半(一作夜)長乖宿
洞庭
雪
松亞竹珊珊心知萬井歡山明迷舊逕溪滿漲新瀾客
醉瑶臺曙兵防玉塞寒紅樓知有酒誰肯學袁安
宿西嶽白石院
白石上嵌空寒雲西復東瀑流懸住處鶵鶴失禪中岳
壁松多古壇基雪不通未能親近去擁褐媿相同
送僧
四海無拘繫行心興自濃百年三事衲萬里一枝笻夜
減當晴影春消過雪蹤白雲深處去知宿在何峰
送贊律師歸嵩山(一作清江詩)
禪意歸心急山深定易安清貧脩道苦孝友别家難雪
路尋溪轉花宫映嶽看到時孤塔暮松月向人寒
春晩喜悟禪師自琉璃上方見過
琉璃師到城談性外諸經下嶺雪霜在近人林木清苔
痕深草履瀑布滴銅瓶樂問山中事宵言徹曉星
秋暮與諸文士集宿姚端公所居
宵清月復圓共集侍臣筵獨寡區中學空論樹下禪風
多秋晩竹雲盡夜深天此會東西去堪愁又隔年
客中聞從兄島遊蒲絳因寄
遥遥行李心蒼野入寒深吟待黃河雪眠聽綘郡砧差
期逢缺月訪信出空林何處孤燈下只聞嘹唳禽
送李長吉之任東井
江盤棧轉虛候吏拜行車家世維城後官資宰邑初市
饒黃犢賣田躡白雲鉏萬里千山路何因欲寄書
宿安國簡公院(一作安國寺靜居法師故院)
雨後清凉境因還(一作過)欲不回井甘桐有露竹逬地多
苔幡映宫牆動香從御苑(一作殿)來青龍舊經疏(德山著青龍疏)
(鈔)寥落有誰開
京口别崔固
積雨晴時近西風葉滿泉相逢嵩嶽客共聽楚城蟬宿
館橫秋島歸帆張遠田别君還寂寞不似剡中年
中秋夜隴州徐常侍座中詠月
隴城秋月滿太守待停歌與鶴來松杪開煙出海波氣
籠星欲盡光滿露初多若遣山僧說高明不可過
中秋江驛示韋益
莫惜三更坐難銷萬里情同看一片月俱在廣州城淚
逐金波滿魂隨夜鵲驚支頤鄉思斷無語到雞鳴
中秋臺看月
海雨洗煙埃月從空碧來水光籠草樹練影挂樓臺皓
耀迷鯨口晶熒失蚌胎宵分凭欄望應合見蓬萊
中秋夜南樓寄友人
海月出白浪湖光射高樓朗吟無綠酒賤價買清秋氣
冷魚龍寂輪高星漢幽他鄉此夜客對酌經多愁
弔從兄島
盡日歎沉淪孤高碣石人詩名從蓋代謫宦竟終身蜀
集重編否巴儀薄葬新青門臨舊卷欲見永無因
題崔駙馬林亭
宫花野藥半相和藤蔓參差惜不科纖草連門留徑細
高樓出樹見山多洞庭避暑青苔滿池上吟詩白鳥過
更買太湖千片石疊成雲頂綠㠁峨
送韓校書赴江西
車馬東門别揚帆過楚津花繁期到幕雪在已離秦吟
落江沙月行飛驛騎塵猿聲孤島雨草色五湖春折葦
鳴風岸遥煙起暮蘋鄱江連郡府高興寄何人
送姚中丞赴陜州
二陜周分地恩除左掖臣門闌開幕重槍甲下天新夾
道行霜騎迎風滿草人河流銀漢水城賽鐵牛神意氣
思高謝依違許上陳何妨向紅旆自與白雲親
送李使君赴瓊州兼五州招討使
分竹雄兼使南方到海行臨門雙旆引隔嶺五州迎猨
鶴同枝宿蘭蕉夾道生雲垂前騎失山豁去帆輕雨霧
(一作露)蒸秋岸浪(一作潮)濤震夜城政閑開迥閣欹枕島風
清
送姚明府赴招義縣
濠梁古縣城結束赴王程道路攜家去波濤隔月行車
臨芳草下吏踏落花迎暮郭山遥見(一作在)春洲鳥不驚
風煙譙國遠桑柘楚田平何以書能化長淮徹海清
送杜司馬再遊蜀中
為客應非願愁成欲别時還遊蜀國去不惜杜陵期劍
水啼猨在關林轉棧遲日光低峽口雨勢出峨嵋山(一作)
(川)迥逢(一作遲)殘角雲開識遠夷勿令雙鬢髮倂向錦城衰
贈王將軍
勲高絶少年分衛玉階前雄勇明王重溫恭執友賢功
書唐史滿(一作闕)名到塞垣偏劒彩浮龍影衣香襲御煙
搜書秋霽閣走馬夕陽田急兔投深草瞋鷹下半天野
人盈(一作迎)邸第朝客醉盤筵位在(一作立)將軍列官隨憲
府遷刻心思報國吁氣欲開邊選帥如公議須知少比
肩
寄羽林盧大夫將軍
將軍(一作焚香)直禁闈繡服耀(一作黃)金羈羽衛九天靜英豪
四塞知望雲回朔鴈隔水射宮麋(一作聽水入宮池)舊國無歸
思秋堂夢戰時門風荀氏敵劒藝霍家推計日旌旄下
蕭蕭萬馬隨(一作里追)
書事寄萬年厲員外
帝城皆劇縣令尹美居東遂拜趙張下暫離星象中擁
歸從北闕送上動南宫舉起盆中日驅行草上風不驚
盧犬(一作聞靈鵲)吠漸見夏臺空紫禁黃山遶滄溟素滻通
封疆親日月邑里出王公逐盜千門啓興祥五稼豐胥
徒迎曉集賦稅共秋終條教關天道歌謠入聖聰土膏
寒麥覆人海晝塵蒙廨宇松連翠朝街日(一作火)散紅文
場新桂茂粉署舊蘭崇留客把(一作揮)盈爵抽毫詠早鴻
(公與諸文士賦早鴻詩也)前騶潘岳貴故里邵平窮勸隱蓮峰久期
耕樹谷同鳬飛將去葉劒氣尚埋豐何必華隂土方垂
拂拭功
小雪
片片牙(一作下)玲瓏飛揚玉漏終(一作露中)乍微全滿地漸密
更無風集物圓方别連雲遠近同作膏凝瘠土呈瑞下
深宫氣射重衣透花窺小隙通(一作透漏推窗隙紛紜失藥叢)飄秦增
舊嶺發漢攬長空迥冒巢松鶴孤鳴穴島蟲過三知臘
盡盈尺賀年豐委積休聞竹稀疎漸見鴻蓋沙資澶漫
灑海助冲融草木潛加潤山河更益雄因知天地力覆
育有全功
和賓客相國詠雪詩
近臘千巖白迎春四氣催雲隂連海起風急度山來盡
日隋堤絮經冬越嶺梅豔疑歌處散輕似舞時廻道韞
詩傳麗相如賦騁才霽添松篠媚寒積蕙蘭猜暗漲宫
池水平封輦路埃燭龍初照耀巢鶴乍裵回簷日瓊先
挂牆風粉旋摧五門環玉壘雙闕對瑶臺綺席陵寒坐
珠簾遠曙開靈芝霜下秀仙桂月中栽卷幌書千帙援
琴酒百杯垂休編太史呈瑞表中台皓夜迷三徑浮光
徹九垓兹辰是豐歲歌詠屬良哉
中秋夜君山脚下看月
洶湧吹蒼霧朦朣吐玉盤雨師清滓穢川后掃波瀾氣
射繁星滅光籠八表寒來駈雲漲晩路上碧霄寬熠燿
遊何在蟾蜍食漸難棹飛銀電碎林映白虹攢水魄連
空合霜輝壓樹乾夜深高不動天下仰頭看
哭張籍司業
先生抱衰疾不起茂陵間夕臨諸孤少荒居弔客還遺
文禪東岳留語葬鄉山多雨銘旌故殘燈素帳閑樂章
誰與集壠樹即堪攀神理今難問予將呌帝關
寄題廬山二林寺
廬岳東南秀香花惠遠蹤名齊松(一作高)嶺峻氣比沃州
濃積岫連何處幽崖越幾重雙流湓隱隱九派棹憧憧
山限東西寺林交旦暮鐘半天傾瀑溜數郡見鑪峰巖
竝金繩道潭分玉像容江微匡裕路日杲晉朝松椶逕
新苞拆梅籬故葉壅嵐光生疊砌霞焰發高墉窗籟虛
聞狖庭煙黑過龍定僧仙嶠起逋客虎溪逢濩落垂楊
戶荒凉種杏封塔留紅舍利池吐白芙蓉畫壁披(一作和)
雲見禪衣對鶴縫喧經泉滴瀝没履草丰茸翠竇欹攀
乳苔橋側杖笻探竒盈夢想搜峭滌心胸冥奥終難盡
登臨惜未從上方薇蕨滿歸去養乖慵
御溝水
鑿禁疏雲數道開垂風岸柳拂青苔銀波玉沫空池去
曾歷千巖萬壑來
中秋月彩如晝寄上南海從翁侍御
海靜天高景氣殊鯨睛失彩蚌潛珠不知今夜越臺上
望見瀛洲方丈無
御定全唐詩卷八百十四
